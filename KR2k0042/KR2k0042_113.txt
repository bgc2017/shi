江南通志卷一百十四
職官志
名宦(三)(松常鎮三府)
松江府
唐蘇籥宰華亭簡惠公正(南畿志)
張聿瑯琊人宰華亭政治凜然民吏有犯書之於
籍許以自新再犯則勘籍杖之府吏有所需則榜
邑門曰府以某事下縣索某物若干期某日齊足
民感其誠供輸無敢後嘗有以干乞爲業者入其
界曰此政不可撓遂抵他境(南畿志)
宋錢貽範彭城人慶歴間知華亭縣時歲旱頻仍貽
範講求利病開顧會浦盤龍塘諸水以時蓄泄萬
民賴之(南畿志)
吳及字幾道靜海人皇祐間知華亭縣時旱蝗及
禱於橫山之神得雨蝗亦避境至秋大稔乃教民
預修水利以待淫潦明年大水阡陌堅完溝洫通
利復稔如初比三年家給人足(宋史本傳)
劉鵬彭城人元祐四年爲華亭令下車即修庠序
立教誡簿書期會各有條理不數月一境大治(南畿)
(志)
劉穎字公碩衢州人提舉浙西常平疏澱山湖洩
吳淞江水民田賴之(宋史本傳)
王玨字德全臨川人提舉浙西茶鹽開華亭瀕海
支河二百餘里自是鹽得流通田資灌溉(南畿志)
黃瑀字德操閩縣人紹興中權華亭縣歲凶瑀請
常平使者發廩以賑使者謂須俟奏報瑀曰民命
在旦夕苟可生之雖重得罪不悔退即發粟賑給
全活者萬計(華亭縣志)
劉俁字碩翁紹興間知華亭縣會催輸急俁謁臺
府願寬假三月乃治酒政損關征不三月課入自
倍逋賦以償濱海有秦山鹽鐵蚌港三堰不治俁
作堤成灌田六萬畝(華亭縣志)
李□字叔周監華亭稅被檄視潦舟行民田中有
監司圭田吏不敢以潦聞□曰水潦爲患上供且
應復况圭田乎盡復其租常平使者聞而竒之(宋史)
(本傳)
楊樗年字茂良丹徒人知華亭縣歲饑乃悉蠲賦
之無藝者以私帑代輸提點刑獄司檄繋平民十
餘爲盜樗年廉得其情即釋之吏請須報曰民以
盜繫少稽則生理蕩然矣寧以故縱獲戾不忍見
民之殆也(華亭縣志)
邱崈江隂人乾道中知秀州時華亭捍海堰廢潮
壞並海田蘇湖被其害崈剙築三月而成尋知平
江(宋史本傳)
楊瑾字廷潤餘姚人紹定間攝華亭蠲胥吏白納
錢寬民戶積逋弛酒稅無藝之征吏民大悦守以
聞於朝遂使即真於是修經界立義役遷廟學凡
前令所不能辦者處之沛然有餘(華亭縣志)
孫子秀字元實餘姚人開慶初爲浙西提舉奏省
華亭茶鹽分司蠲其非法多取者於是流散復業
(宋史本傳)
施退翁山隂人淳祐間知華亭縣以風化爲已任
興學校建講堂創齋廬以教學者(南畿志)
孟文龍字震翁亞聖公裔監華亭船場時賈似道
柄國百僚悉隳法守文龍盡職不少怠(華亭縣志)
元吕謙字和之亳人從丞相巴延南征拜將軍鎮守
上海當春勸農召父老謂曰善牧羊者先去敗羣
善治民者先除民病由是里胥畏憚境内肅然(南畿)
(志)
趙知章字伯常睢陽人松江運鹽使分司至元間
兩浙鹽稅計引四萬後松江一郡至十萬有竒民
大困知章以廉律已諭富者出財貧者傭力財力
相資課以大集(松江府志)
布薩翰文字行之至元末知松江府奏析華亭為
上海在任愛民如子秩滿歸郡民擁道嗟涕(南畿志)
張之翰字周卿邯鄲人至元末以侍講學士知松
江府民苦荒租額以十萬計翰力陳其弊悉奏除
之(南畿志)
石從愿大德間以翰林知松江府明斷郡無冤民
及代去兒童連袂歌好知府云(松江府志)
吉嚕爾至大間知松江府性廉貞豪民有懷金贄
見者悉送為官物(松江府志)
張國英字世禄延祐間尹華亭時郡將陵轢有司
其蒼頭廬兒日游街曲謔浪民婦國英一制之以
法民藉以安(華亭縣志)
張如砥字周道歴城人延祐初知上海縣潔已愛
民有民負寺僧租適嬰兒病死遂訟僧索租毆死
如砥曰不毆爾而毆嬰兒詐也叱使去丙辰秋浙
西大水壞禾稼行省詰縣徵賦如常如砥力爭得
減(上海縣志)
鄧巨川字百川真定人至治初為上海丞嘗建言
以苖糧改科為豆麥民被其利(上海縣志)
何蒙字叔正泰定間知上海縣家累十餘口屑蔆
作粥了無愠歎(南畿志)
劉輝字文大汴人至正間知上海縣縣以宋季公
田虚徵加税額數倍往往破産輝設法勸富民出
粟為常平本賦役乃均瀕海民相挺為暴亂有司
莫敢詰輝取痛懲之撫其孱弱諭以禮義衆皆帖
服創置社學百六十餘所舉鄉約日課民種桑棗
(上海縣志)
張德昭字彦明邢臺人至正七年尹華亭歲澇都
水使者勒取有秋狀德昭固爭至投所授勅求去
使者悟乃止錢衮為八字頌刻之郭門曰公平廉
明勤儉慈讓時謂實錄(南畿志)
鄭銖字彦平浦江人至正中授松江等處稻田提
領所大使先是徵民無藝歲有羨糧萬餘斛銖至
即命還民吏以無主名爲解乃計家口數分之稻
田所素號米穀府銖日糴於市猶窶人然(松江府志)
王艮字止善諸暨人爲江浙行省檢校官有詣中
書訴松江富民包隱田土爲糧沙蕩為鈔宜糾察
追收之艮至松江條陳曲折以破其誑妄言不過
欲竦朝廷之聽以報宿怨萬一民心動摇患生不
測豈國家培養根本之策哉艮言上事遂寢(元史良吏)
(傳)
王至和樂安人至正間爲松江知府興學校訂釋
奠禮刻栽桑圖以教民歲饑發常平粟同僚以爲
疑歎曰民少需則死矣有罪吾當之遂盡發所積
活飢民八萬有竒(松江府志)
魯淵字道源建德人元季為華亭縣丞佐治公廉
以道學自重郡之學春秋者多出其門(南畿志)
胡存道字師善諸暨人至正末仕松江府學訓導
苗寇至將焚學宫存道曰吾為學守當與俱亡叱
賊曰若寧殺吾學不可毁也兵怒殺之(南畿志)
明祝挺字正夫鄱陽人洪武初知上海縣時錢鶴臯
倡亂挺懷印走府謀討逆爲賊所得廹使見僞帥
挺毅然不屈賊釋之乃密遣人諭巨室聚義兵斬
偽帥於西溝時右相國徐達遣偏帥破錢鶴臯將
移兵縣境挺星馳詣帥曰民已定矣無煩大軍帥
捕餘黨甚急挺潛使報狀於達達為上聞按問得
釋(南畿志)
馮榮和州人洪武三年授華亭知縣錢鶴臯爲亂
榮被執不屈縛置獄中及亂定總兵葛俊怒從亂
者欲盡殺之榮固爭得止全活者數萬口(南畿志)
王文貞洪武六年以府同知署華亭縣事時兵後
教弛文貞復學故址築射圃建觀德堂舉行鄉射
禮又時臨講堂以訓諸生議者方之文翁(華亭縣志)
蔣惠鄱陽人洪武十一年知華亭縣先是縣繋平
民三十人指為大盜惠察其無辜立貰之乃密授
方略得真盜十八人正其罪(南畿志)
蕭九萬南昌人洪武間華亭知縣嘗書容忍思慮
四字疏其義揭門屏間以誨訟者疏陳民弊五事
忤旨被逮臨刑齧指血錄詩報母云微臣斬首丹
心在尚有英魂返故鄉(舊通志)
周繼瑜松江同知建文時勤王詔下即榜募義勇
入援極言大義指斥靖難兵成祖立死尤烈(松江府志)
黃子威名輅以字行進賢人永樂二年知松江府
時郡罹水患子威跋履鄉邑撫綏賑賚民頼存活
以母憂去其後郡更三守而民猶謳思不置朝廷
知之俾令復任(南畿志)
魏驥字仲房蕭山人永樂初授松江府學訓導汲
汲成就人材諸生讀書學宫或夜攜茶粥勞問諸
生益感激自奮滿九載楊珙等詣闕乞留(鄭曉名臣記)
侯端字敬莊盱眙人永樂間授金山衞指揮同知
倭寇逼城端與同知衞事郤某分兵出戰郤出南
門全軍皆覆賊遂入據城斷橋端孤軍在東門自
分必死躍馬入西門與賊巷戰身被箭如蝟復馳
出東門鳴鼓招散軍得百人令曰今潮退舟膠人
持草一束與砲俱進至海灘焚賊船十餘艘賊不
得歸遂殱之(南畿志)
王源字啓津龍巖人洪熙間爲松江同知奏罷重
額糧二十四萬餘石逋負糧三十九萬餘石而蘇
州亦得例減七十餘萬有奸民褚路等誣陷平民
二百餘家源悉平反其獄(南畿志)
趙豫字定素安肅人宣德中知松江府輕徭役節
冗費減吏員什伍尤重儒術待學官必以賓禮至
要途顯宦不能逢迎焉(南畿志)
葉冕字拱辰浮梁人景泰二年知松江府時連歲
饑饉悉力賑救澱山湖半屬崑山界堤壞相推諉
冕獨爲修築蘇人愧之(南畿志)
楊昕瑞安人景泰三年知上海縣興學勸農平徭
簡訟以母憂去賻贈皆不受起知華亭清操益勵
(南畿志)
甯祥章邱人景泰中松江同知嘗浚蒲匯塘建盤
龍塘諸橋歲旱奏免兩邑稅糧十九萬石(南畿志)
吳則宣平人天順間華亭主簿明察善斷巡撫滕
昭遣署上海清負租一萬八千石設策賑饑全活
甚衆海溢爲災復請蠲租六千餘石士民為作借
賢育民詩(華亭縣志)
郭綸字理之長壽人成化中知華亭縣明察嚴整
未明即出視事逮暮始休盛暑不去衣冠諸吏行
文書外無敢出一語時中貴人至縣僕從多橫索
綸按驛券無名者叱左右收縛之中貴人皇恐謝
過自是豪強屏跡(南畿志)
王衡字宗銓稷山人成化中由御史知松江府方
正清嚴人不敢干以私止息嚚訟非重犯未嘗繋
獄囹圄數空民運至瓜洲淮安交兌者苦官軍摧
剝衡具奏其弊得免(南畿志)
樊瑩字廷璧常山人成化中知府事時運夫折閱
逋欠積累瑩晝夜講畫乃革夫役之擾定長稅之
人於是運糧者關係切身無敢輕費掌計者出入
有限無可蔽藏而積弊十去八九矣(南畿志)
汪宣字德卿江陵人成化間知華亭縣通練明察
庭無留事興學校禮師儒奬勵人材多所造就(南畿)
(志)
徐潭字惟靜定海人弘治間知上海縣故事區里
之長歲有例輸官潭斥不取先是訟者苦遣役潭
造木人付訟者令持置所訴之家人抱木人自詣
無敢後者(上海縣志)
路迎字賓暘汶上人正德間知松江府俗尚師巫
而困於盜賊迎嚴督巡司申保甲有擒賊至者贓
證具即與衆共棄之令民五家爲伍十家爲鄰有
以左道惑衆及祈賽淫祀者各自首發不舉者坐
以其罪由是悉得盜魁邪術亦息(舊通志)
王卿字良佐太原人正德十二年知上海縣敦重
質實不為赫赫名或干以私即面赬直視不答武
宗南巡諸邀索一不應第曰車駕至日供不供有
令在何先事自擾為(上海縣志)
聶豹字文蔚永豐人正德間知華亭縣縣大水飢
民流徙豹勞來安集發諸奸侵盜銀萬六千兩用
代逋賦濬塘港三萬丈復塘之廢者萬二千丈民
不苦水逃亡復業者三千餘戶(華亭縣志)
鄭洛書字啓範莆田人正德中知上海縣慈惠明
敏凡訟聽其自息不息者始召而折之以理建社
學凡十六區準常平法建倉積穀以備賑以賦法
久弊議均田爲三則後巡撫林潤定爲三鄉本洛
書議也(上海縣志)
方鈍字子銛巴陵人嘉靖初知華亭縣始至值歲
饑大書榜縣門教民省費忍事其有訟者輒諄諭
止之自奉儉約菜羹脫粟清節矯然(華亭縣志)
熊宇字元性長沙人嘉靖八年以御史出知松江
府去苛剔蠧與民休息工詩有郡齋賞牡丹詩曰
正憶桑麻沾細雨更添珠玉對名花人爭誦之(松江)
(府志)
黃潤晉江人嘉靖十五年知松江府以八事定賦
役九事攷里甲二事正均徭至今守其法(松江府志)
許拱字宏莊南安人嘉靖中授華亭訓導端軌正
儀不嚴而肅與知府黃潤鄉里同學拱從諸寮旅
見公庭外未嘗私謁即潤召之弗往也(華亭縣志)
黃㠏遂寧人嘉靖十九年知松江府時同知李蓁
通判張叔宣推官黃洪毗皆稱良吏㠏每晨必與
蓁等同升公座畫卯畢俾各還署視事即封東西
兩夾道及未申間復聚郡堂問所施行共議可否
聽訟則邀僚佐縣官共鞫之黠猾無敢以游詞進
士大夫亦無從干請也臨去惟來時敝篋不置鎖
鍵令吏民簡視始發(松江府志)
何繼之字善甫順德人嘉靖二十年知松江府時
當災饉發賑平糶安集流亡不遺餘力自奉儉約
臥敝榻服澣衣五年如一日(松江府志)
劉存德字志仁同安人嘉靖中知松江府時苦旱
六載逋賦至二百餘萬特設參政督之存德拊循
安䘏請於使者寬期以俟秋成是歲大穰使者欲
盡徵及額存德又請分三載其後浹歲大熟遂補
積逋什之五六(松江府志)
方廉字以清新城人嘉靖三十二年知松江府時
倭寇入犯廉增陴浚濠爲守禦計寇至弗能克條
上便宜使民間得自募鄉勇保聚殺賊立賞格爲
勸減客兵十七故被寇五年民猶得休息云(松江府志)
俞大猷字志輔泉州人嘉靖三十三年以副總兵
駐金山嘗擊倭於平望又戰於六金垻皆大捷斬
首三千級(松江府志)
劉東陽四川人嘉靖中任上海丞蕭顯入寇東陽
擊之衆皆潰走東陽挺身獨戰遂遇害先是上海
未城鎮海衛指揮武尚文同建平縣丞宋鰲統所
部駐焉賊至尚文擊敗之追賊遇伏死鰲亦力戰
死之與東陽並祀羣忠祠(上海縣志)
郜光先字子孝長冶人嘉靖中知上海縣深沈有
才幹聽訟明簡時運官多橫索一日率數十人持
梃露刃入縣門光先手執衛弁叱輿隸盡縛其從
卒趣吏具狀申制府弁請罪數四乃釋之下令驅
漕艘出浦外魚貫而兌官軍唯唯無敢譁不三日
事竣(上海縣志)
臧繼芳字元實長興人嘉靖四十年知松江府每
日以規條揭屏上循㳄而行盜丁彪聚衆數百販
鹽湖海間巡撫將議𠞰繼芳請諭令自歸諸脅從
竟縛彪馳獻(松江府志)
韓崇福字君祉密雲人嘉靖間松江教授以師道
自居與郡邑禮貎微不合浩然竟去諸生馳過江
追還之倭寇薄城崇福登陴分守發二矢皆殪其
魁賊乃引却尋奉檄出浦守禦所統不滿數百人
寇矢集如雨崇福弗動徐還射之無不命中斬馘
而旋(松江府志)
陳邦顏字獻祉晉江人嘉靖間華亭知縣縣方大
水邦顔盡心撫字每過丙夜不寢或勸之少逸曰
吾身逸矣如吾民何歲兌漕米故多叢奸邦顔廉
得主名盡寘之法催科不遣胥卒第出片紙署數
字傳告里長緩急如期至(華亭縣志)
黃文煒字德華南城人嘉靖間知上海縣撫弱鋤
強置學田百餘畝建羣忠祠以祀死事者政教翕
然以勞瘁卒於任廉無以歛諸丞簿爲貸金治木
(上海縣志)
朱茹字以彙瀘州人嘉靖末知松江府沉毅有大
節時徐階方當國蒼頭有犯必以法繩之董傳策
言朱守錚錚鐵骨也(松江府志)
聶廷璧字祖雍金谿人知華亭縣執法不畏彊禦
或諷以少貶曰榮進有數吾不能爲繞指柔也(華亭)
(縣志)
衷貞吉字孔安南昌人隆慶初為松江知府廉靜
端慤時高拱修郄於徐階監司承風旨多所株引
貞吉獨中立持平即有所指授不爲動人皆服其
定力(松江府志)
石繼芳字克肖益都人萬歴初知清浦縣時縣治
新建於唐行鎮凡築城濬池學校壇壝皆悉心區
畫尤加意人才擇秀民親教之學邑民化焉(青浦縣志)
屠隆字長卿鄞縣人萬歴間令青浦邑故庳下值
大水徒行泥淖中督吏民治堤躬禱於神水不爲
災時有履畝之令長吏率增餘畝以阿上隆以丈
出餘田仍繋原號知府閻邦寧呵之隆正色曰原
田譬之衣領挈之始明餘田譬之衣帶非衣不附
豈可使衣自爲衣帶自爲帶乎邦寧語塞又平反
冤獄七十餘事(青浦縣志)
顏洪範字仲起上虞人萬歴中知上海縣縣徵錢
穀數十萬簿書填委獄訟紛沓洪範耳受目攝口
訊手判裕如也其徭役均平前後罕及(上海縣志)
陳秉浩字養自湖口人萬歴間知華亭初至即進
父老問民疾苦悉釐革之恤重役却羨餘繩舞文
吏煩苛一洗置學田贍士葬貞女廩節婦以示風
尚(華亭縣志)
喻均字邦相南昌人萬歴十六年知松江府以屬
邑役重賦繁為稽考無藝之征及貢稅所由溢權
其緩急撙節十餘事條上廵撫請奏蠲之或尼之
不果行均以儒雅飭吏治有客投詩干謁答之曰
於今梁國移民日不是夷門結客時其風致如此
(松江府志)
許汝魁字元甫湖口人萬歴中知上海縣以簡靜
鎮俗不好更張嘗輕舟出行郊野與細民相接周
知土田高下人戶登耗故所定踐更最善減省斗
級櫃首諸役遠近尤德之(上海縣志)
聶紹昌字繩之四川人萬歴三十六年知華亭縣
會踐更之期覈上戶詭匿田六十餘萬於是中産
以下得免重役而力征亦不及縉紳時論稱平(華亭)
(縣志)
項應祥字元芝遂昌人萬歴中知華亭單舸赴任
寂無知者比視事取錢穀籍定其緩急條示諸鄉
為期會公私不擾聽訟盈庭訊決立盡無不情法
相麗舉卓異第一(華亭縣志)
卓鈿字邦華沙縣人萬歴中知青浦縣胥吏作奸
鈿繩束無所假貸而治民平恕尤以清苦自甘卒
後囊無餘錢監司賻而歸其喪(青浦縣志)
畢自嚴字景曾淄川人萬歴二十年除松江推官
用法平允庭無留獄性狷潔常菜羹糲食一日其
叔父布衣草屩至郵亭呼自嚴出訓之曰我有事
姑蘇汝父使我迂道過汝寄語汝慎自愛爲良吏
語畢遂去(松江府志)
許維新字周翰堂邑人萬歴間知松江府下車首
嚴游惰之罰别衣服分貴賤奴隸無履絲曳縞者
風俗一變與士大夫往還必訪政事得失閭閻疾
苦深察民隱虛懷聽受去之日惟攜郡人文集數
十卷(松江府志)
熊劍化字神阿豐城人萬歴中知華亭縣才識優
贍審民俗所宜然後下令約束終無紛變痛懲游
手及武斷者嚴而不擾初到官大書澹簡於屏牆
以自勗卒踐其言(華亭縣志)
章允儒字珍甫南昌人萬歴末知華亭時加徵邊
餉允儒殫心籌畫民不益賦而軍需弗匱部檄下
松江供王府禄米允儒奏記力爭以爲瀕海之地
米不堪供識者韙之(華亭縣志)
張宗衡字梁山臨清人天啟間知松江府強毅有
幹略常微服夜出遇偷兒輒自擒縛飲博亡賴者
或破壁求之道路為之屏息(松江府志)
鄭友元字其山京山人天啓末知青浦崇禎初調
知華亭兩邑故稱繁劇友元口酬手批剸決如流
催輸有法刑罰不加而課畢登踐更之期里胥多
詭匿友元勾得其實任役者輕重若懸衡徵入爲
御史兩邑皆祠祀之(青浦縣志)
方岳貢字四長穀城人崇禎初知松江府明敏強
記案牘過目不忘謝絶饋問罷諸徵索廉能之譽
騰於遠邇郡東南瀕海颶潮衝擊漂沒田舍岳貢
相度經營築石塘二十餘里以捍之(松江府志)
彭長宜字申伯海鹽人崇禎時知上海縣科條寬
簡而擿發若神先是縣巨室蒼頭乘變聚黨劫主
人索券撫院以兵擒斬之而修怨者告逋日益衆
長宜謂首惡既誅宜停追攝全活數百家邑善逋
賦長宜徵收悉省其羨入其不如額者亦弗予杖
第勸令再輸民聞感悦賦登逾他縣家去治所二
百里月載酒米自給雖汲水於河猶與荷擔人傭
直(上海縣志)
國朝楊之易應山人明都御史楊漣子順治二年任松
江同知四年提督吳勝兆謀逆之易不從被殺康
熙間奉
旨贈䘏推官方重朗亦同時遇害
李正華字茂先獻縣人順治十年知松江府精明
彊幹姦弊一清郡東南蔣莊有劇盜爲民患正華
偕同知崔宗泰私往偵之不半月渠魁就縛窮治
其黨悉寘之法去之日兒童婦女競以束蔬尺布
投其舟中叩首而去(舊通志)
閻紹慶字康侯魯山人順治十年知上海縣胥徒
糧里數千人一過目即記其姓名時有大蠧孫年
里魁顧酉暴橫紹慶廉得其實立置之法奸宄屏
息徵輸有法每大寒暑不笞一人而賦自辦十二
年海寇犯境鎮弁王璟誣縣民通寇紹慶詣臺使
力保之全活甚衆有海邦讞略一百六十條
李復興字瑩斗濱州人康熙三年知婁縣松郡舊
苦里役婁縣尤甚復興至詢其困苦乃與邑孝廉
吳欽章等反覆區畫立爲均田均役之法悉罷年
首甲首諸名知府張羽明請於巡撫韓世琦以其
法推行鄰邑一郡盡獲甦息而賦亦以最松人建
祠於白龍潭祀之(舊通志)
尚元調揚州人康熙壬子舉人授華亭縣教諭性
嚴正教諸生以砥節勵行提署營卒牧馬宫牆多
所蹂躙元調赴轅欲愬營卒噪逐之歸乃縊於明
倫堂士林痛之爲裒其教士事實請祀
司起龍山西人授黃浦營守備康熙二十一年海
寇乘夜潮駕四舟突入境剽掠而去起龍已就寢
亟披衣率千總陳聖策等登漁舟追之賊舟揚帆
行甚迅抽矢射其篷索帆落追及射賊應弦而斃
者四人以中礟死奉
旨贈卹
常州府
漢袁玘會稽人爲陽羨長始創長橋以利涉至今賴
之(南畿志)
晉賀循字彥先山隂人除陽羨令爲政以寬惠爲本
不求課最(晉書本傳)
張闓字欽緒丹陽人元帝時晉陵内史立曲阿新
豐塘溉田八百餘頃每歲豐稔(晉書本傳)
季閎咸和初南蘭陵太守擊蘇峻將張健追斬之
降男女萬餘口(晉紀)
王藴字叔仁太原人簡文帝時爲晉陵太守有惠
化百姓歌之(晉書外戚傳)
殷仲堪陳郡人爲晉陵太守禁産子不舉久喪不
葬者所布教條甚有義理(晉書本傳)
吳隱之字處默鄄城人由尚書郎遷晉陵太守在
郡清儉妻自負薪(晉書良吏傳)
南北朝宋王儉字仲寳臨沂人大明中義興太守風
化之美奏課爲最(任昉序儉文集)
梁褚翔字世舉陽翟人義興太守以廉潔著稱除苛
政去浮費百姓安之(梁書本傳)
王瞻字思範瑯邪人晉陵太守潔已爲政妻子不
免飢寒(梁書本傳)
蕭昱字子真普通中爲晉陵守勵名節省煩苛明
法戢奸不旬日郡境肅然俄而暴卒百姓行號巷
哭有田舍婦夏氏年百餘歲扶曾孫至郡悲不自
勝(梁書蕭景傳)
蕭曄字通明爲晉陵守初至郡歲旱虔禱果雨舊
多猛獸爲害曄在政六年此害遂息(南史)
劉孺字孝稚彭城人晉陵太守在郡和理爲吏民
所稱(梁書本傳)
范岫字懋賓考城人居官廉介仕梁爲晉陵守惟
作牙管筆一雙猶以爲費(梁書本傳)
任昉字彥升博昌人義興太守歲饑以私俸米豆
爲粥活三千餘人民間産子不舉昉爲厲禁孕者
助其資費所得月俸略盡及被代登舟裁有絹七
疋米五石而已(梁書本傳)
陳王勱字公濟瑯琊人梁季守晉陵當兵荒之後爲
政清簡吏民懷之陳太建中東境大水命再領郡
甚有威惠(陳書本傳)
孔奐字休文會稽人陳永定二年除晉陵太守清
白自守妻子並不之官單舸造郡得俸即分贍鰥
寡時號神君(陳書本傳)
王猛本名勇字世雄太建中守晉陵威惠並行姦
盜屏息人以比趙廣漢(北史)
唐李栖筠字貞一趙人肅宗時爲常州刺史歲旱編
氓死徙乃浚渠厮江流灌田歲大稔大起學校堂
上畫孝友傳示諸生爲鄉飲酒禮登歌降飲人人
知勸(唐書本傳)
獨孤及字至之雒陽人大歷中刺常州甘露降其
庭(唐書本傳)
孟簡字幾道平昌人元和中刺常州浚導孟瀆溉
田四千頃賜金紫召拜給事中(唐書本傳)
李嘉祐字從一趙州人爲江隂令淳雅不苛民庶
親服(南畿志)
趙和咸通中江隂令聽訟明敏楚州淮隂有農負
屈不能直越江來訴和為判決遠邇胥服(南畿志)
徐延休會稽人攝義興令勤恤民事初郡守多遣
小吏巡縣爲民患延休箠而遣之刺史王彦章服
其剛正貽書謝過(舊史)
五代趙仁澤保大中爲常州團練使吳越攻常州戰
敗被執歸之錢塘見王不拜責之王怒抉其口至
耳丞相元德昭嘉其忠以藥傅瘡愈後不知所終
(南唐書本傳)
柴克宏巴州人保大十三年吳越遣兵襲常州破
外郭克宏請效死行間唐主以爲右武衞將軍使
救常州克宏所將數千人皆羸老樞密李徵古復
以鎧仗之朽蠧者給之衆皆憤恚克宏恬然引兵
趣常州徵古復遣使召之克宏曰吾計日破賊汝
來召必奸人也命斬之使者曰受李樞密命而來
克宏曰李樞密來吾亦斬之竟斬使大破吳越兵
斬首萬餘級圍遂解(南唐書本傳)
宋柳開字仲塗大名人太平興國中知常州招撫羣
盜以俸金給之解衣與賊酋置諸左右或謂不可
開曰民失所則爲盜推以赤心夫豈不懷未半歲
境内輯寧(南畿志)
馬亮字叔明合肥人至道中通判常州民有因緣
亡失官錢者籍其貲不足償連逮至數百人亮縱
去緩與之期不踰月盡輸所負(宋史本傳)
李若谷字子淵豐人景德間知宜興縣時官市湖
㳇茶歲約戶稅爲多少率取足貧下若谷始置籍
備勾撿茶惡者舊法沒官若谷使歸之民許轉貿
以償民便之(宋史本傳)
崔立字本之鄢陵人天禧中知江隂軍屬縣有利
港久廢立教民濬治溉田數千頃又開橫河六十
里通運漕(宋史本傳)
張其字公長清河人知江隂軍吏盜錢三萬既久
其發其奸捕繋數十人轉運使趙光謂此應賞典
願以聞其曰殺人以求賞可乎悉召吏諭以償錢
則貸死吏親屬爭出錢以十日具乃推死者二人
爲首餘悉貸不問趙愧謝曰公長者殆非予所及
(江隂縣志)
郭申錫字延之魏人爲晉陵尉民訴弟爲人所殺
申錫察其懼而不哀曰吾得賊矣非汝乎執而訊
之果然(宋史本傳)
王罕字師言寳元初令宜興縣多湖田歲訴米輕
重失平罕躬至田處列高下爲圖明年訴牒至按
圖示之某戶可免某戶不可免衆皆服西方用兵
歲科箭羽其價踴貴富室預儲以待售罕白郡守
倍其直市之而令民輸錢旁州聞之皆請如罕法
(宋史王珪傳)
許恢慶歴中知晉陵縣勤卹民隱申港竈子戚墅
三港皆久湮不治恢圖以喻衆役不加擾而三港
俱濬民至今頼其利(南畿志)
阮洪嘉祐間宜興尉深明水利屢上書監司乞開
百瀆得請遂疏四十九瀆是年大稔又請於長橋
東市中創一橋使運河南通荆溪既鑿得泥中舊
柱乃知昔人已設橋於此(常州府志)
司馬旦字伯康涑水人嘉祐中知宜興俗多嚚訟
旦痛繩之民稍以詆冐爲恥長橋圮勸民修治不
勞而成時王安石守常州大開運河調夫諸縣旦
言役大而亟民有不堪請緩之不聽會大霖雨民
苦其役多自經死役竟罷(宋史司馬池傳)
陳襄字述古侯官人嘉祐中知常州郡庠隘襄鼎
新之晨入坐授諸生經義旁決郡事震澤積水以
運渠横遏不得入江久爲民田害襄立法浚之其
患遂除(常州府志)
趙伾字義夫洛陽人元符三年知無錫縣性英毅
不畏彊禦號趙鐵頭重農務興水利民甚德之(南畿)
(志)
于溥大觀四年江隂丞悉心水利於黃田蔡涇等
處置上下牐又導申利二港旁邑皆頼之(江隂縣志)
楚執柔政和三年江隂丞嘗治橫河市墩新河諸
港使水有蓄洩賴其利者白鹿化成十鄉計畝凡
六千五百七十三頃有竒(江隂縣志)
方允武衢州人宜興巡檢建炎三年北兵逼縣允
武率土兵逆戰於邑之金泉鄉至海嶺力竭而死
(常州府志)
王棠紹興中知江隂軍軍故有學廢爲營屯棠請
於朝復之復請以軍閒田爲士廩上嘉與焉(南畿志)
葉顒字子昂仙遊人紹興中知常州初至郡無旬
日儲未一年餘緡錢二十萬或勸獻羨餘顒曰羨
餘非重征則橫斂是民之膏血也以利易賞心實
恥之(宋史本傳)
趙彥橚紹興中知晉陵縣歲饑賑恤有方所活二
十餘萬人又以羨錢爲五等戶代輸(宋史宗室傳)
葉衡字夢錫金華人乾道初知常州時水潦爲災
衡發倉爲糜以食飢者疫大作單騎命醫藥自隨
徧問疾苦活者甚衆(宋史本傳)
貝欽世字聖美上虞人乾道中知江隂縣時運河
久塞欽世濬治之大家爭輸金助役踰月而成(南畿)
(志)
徐蕆字子禮歴陽人乾道初知江隂軍以郡田汙
下溝瀆久淤請盡蠲秋夏之當輸者報可又江隂
認辦臨安府和買紬絹四千餘疋民甚苦之蕆極
言地狹民貧懇切祈免卒如所請命下之日歡聲
動阡陌(江隂縣志)
樓鍔字巨山四明人淳熙七年知江隂軍以儒雅
飾治以仁愛治民初下車見貢院傾圮欲新之會
歲饑不果及稔鍔已秩滿仍殫力經營工訖始去
(江隂縣志)
林祖洽四明人淳熙間知常州尊禮耆儒激勸學
校後河湮沒重浚治之(南畿志)
高商老會稽人紹熙中知宜興縣建社倉十一區
是歲浙西饑流殍載路宜興民獨頼以安(南畿志)
王聞禮溫州人慶元中知常州江東運使判官聞
禮十朋子爲治能守家法人亦思慕之(宋史王十朋傳)
張貴謨慶元中知常州時疫癘大作常俗貴巫賤
醫乃毁像杖巫多施善藥民病漸瘳(常州府志)
邱壽雋嘉泰初知武進縣時犇牛牐久壞壽雋修
復之舊用木者皆易以石又爲屋覆其上開禧中
通判常州(南畿志)
范炎邢臺人嘉定中知晉陵縣賦多弊叢炎剔奸
除蠧期會不爽科斂不擾而民瘼以蘇(南畿志)
袁燮字和叔鄞縣人爲江隂尉浙西大饑常平使
屬令賑恤燮命每保畫一圖山水道路悉載之而
以居民分布其間名數治業悉書之合保爲都合
都爲鄉合鄉爲縣徵發追胥披圖立決以此爲荒
政首(宋史本傳)
唐璘字伯玉古田人紹定間知晉陵縣鄰州田訟
至有泣愬諸使願送晉陵可否者(宋史本傳)
史能之字子善四明人咸淳初知常州撙節浮費
以浚後河三百餘里民頼其利重修郡志義例精
審爲世所稱(常州府志)
姚訔宜興人德祐初知常州元巴延兵圍城訔堅
守數月不下巴延攻陷屠之訔及通判陳炤兵馬
副都監王安節猶率死士巷戰皆遇害(宋史忠義傳)
元吕師聖安豐人元貞間爲常州路總管時郡學久
毁師聖經營改建規模一新(南畿志)
史塤真定人延祐中爲常州路總管興教勸學即
郡庠建尊經閣以儲書籍俾學者得所觀覽(南畿志)
曹晉常州路總管為政不擾尤重學校禮義之俗
由兹日盛(常州府志)
袁德麟益都人常州路判官歲饑賑濟有方創城
東倉徙吕城舊倉於無錫以便民浚南城外渠九
里(常州府志)
劉溶中原人知武進縣至正壬辰寇陷常州官軍
潰散溶率民兵力戰於葛橋南死之(南畿志)
明湯和濠人明初鎮守常州先是常州城廣袤四十
里大而難守和斂其東西南三面築之控制形勢
屹然重鎮(南畿志)
吳良定遠人明初以指揮使鎮守江隂時張士誠
據姑蘇跨有淮東浙西江隂一隅襟喉要地良受
命繕城池遠斥堠礪器械嚴部伍敵畏不敢犯上
親帥師下江西底定荆襄而無東顧憂以良爲扞
蔽也後移鎮蘇州(分省人物考)
高復臨邑人洪武元年知常州府外寬内明歲旱
禱於城隍祠得雨歲以有秋(南畿志)
孫用字尚本鄒平人洪武三年莅郡以廉介稱先
是郡學廢於兵用首爲剙建秩滿以治最俾再任
(南畿志)
李德善吉水人洪武中知常州廉慎公恕歲終閱
獄有江隂民坐私鬻鹽械繋纍纍以爲首二人逸
故久未決德善謂曰爾輩皆良民無知觸法獨不
念父母妻子乎吾縱爾還家期十日併諭爲首者
來歸衆感泣及期果引逸者至遂決遣之(南畿志)
方文字用中汾水人洪武中知武進縣設再思亭
於縣門左民有爭訟常引之至前諭以情理使歸
更尋思訟者感之輒叩頭求罷去(南畿志)
張宗璉字仲器吉水人宣德間以大理丞同知常
州時清軍御史以法外括民爲軍宗璉固爭之爲
御史所訶發憤卒民立祠君山(常州府志)
莫愚臨桂人宣德五年大臣奏蘇常等郡繁劇難
治上親簡況鍾及愚等授以璽書假便宜行事愚
莅常郡興革咸中事宜聲與鍾埓(常州府志)
周彬昌黎人天順初由御史謫知江隂縣勸善懲
惡尤重彝倫浚河港數十處以廣溉灌民尸祝之
(江隂縣志)
劉鈺字世美沔陽人成化十一年守常州治尚敏
慎吏民敬憚尤持廉潔母喪幾無以殮(常州府志)
謝廷桂字時芳蒲州人成化中同知常郡力興文
教刻朱子同安四齋銘於郡學之壁善政最多民
至今頌之(舊通志)
熊翀字騰霄光州人成化中令武進立均田法以
抑兼并又因田定賦奸吏無所容私(武進縣志)
袁道字德純吉水人成化間令宜興民苦西氿風
波道循氿南鑿夾河延衺三十餘里舟行便之名
曰後袁河謂與漢令袁玘同功也(宜興縣志)
王鍭字子鋒晉江人成化間知宜興縣時太湖盜
發鍭聚衆備禦訪宋元水寨遺址立堡二十建警
樓十二募丁壯守之寇至合𠞰去則勸農兵不知
勞盜不入境(宜興縣志)
張汝華懷安人成化中知靖江縣時縣新立尚未
有城郭宫室汝華悉心經始四年營建畢成(靖江縣志)
金洪鄞縣人弘治初令靖江事無鉅細一覽無遁
情時沙田有圮於江水而賦猶如額者洪立法豁
之民患以甦(靖江縣志)
孫顯字微之華州人弘治間知靖江均徭賦懇荒
蕪開七十二港葺百餘橋旱潦有備民不病涉(靖江)
(縣志)
吕鏜字廷韶真定人弘治間令武進政尚簡易凡
有裁畫務取其宜民者故令不苛而治不勞(武進縣志)
劉鋐字景瞻安福人正德間知江隂癯不勝衣訥
不出口而決事如流勾稽里書飛詭之弊毫髮無
隱羣吏憚之(江隂縣志)
李嵩字維嶽濱州人正德六年守常州時流寇出
沒淮北常州在千里外而嵩亟修城濬池咸謂過
計不數月寇浮江犯江隂嵩擐甲禦之斬獲甚多
又令死士泅水沉其舟賊乃退後賊復來勢益張
嵩偃旗鼓示弱而隂督戰賊諜知遂奔狼山爲邊
兵所殱捷聞進三品俸(常州府志)
王教字誕敷宜賓人正德中守常州仁廉豈弟值
兵荒洊至賑貸城守皆精慮給之(常州府志)
劉秉仁字思孝大邑人正德間知宜興縣廉靜去
之日行李蕭然時郡倅臨縣見而歎曰趙清獻尚
有琴鶴劉併無之(宜興縣志)
陳實字秀卿瓊州人嘉靖間守常州歲大祲白監
司賑以公帑又悉出羨餘錢市穀以佐建道南書
院祀楊時鄒浩諸賢沒於常橐無餘資士民哀之
留衣冠葬東郭外(舊通志)
張大綸東陽人嘉靖六年守常州革白糧餘費萬
緡武進宜興二邑坐加賦民久困大綸請以雜稅
抵充額數損三之一宿患頓除(常州府志)
應檟字子材遂昌人知常州府性廉峭才亦明敏
御史行部郡牧例皆跪謁檟獨長揖初縣賦無定
額吏緣爲奸檟定爲本折二徵官民五則一稅糧
二義役三里甲四均徭五驛傳名曰與民周知册
富者不得隱漏貧者不敢飛灑巡撫歐陽鐸上其
事於朝遂爲永利(常州府志)
符騐黃巖人由御史出守常州之官不攜家累但
持二敝簏從一蒼頭常供以蔬人目之爲符青菜
銳意鋤強抑橫歲大旱蝗日出循行不勞供億以
筐盛米數升菜數束而已(明一統志)
何全字侯琮温江人嘉靖間常州司理有治劇才
興革大故多就決焉(舊通志)
彭簪安城人通判常州嘗視篆宜興里胥供歲例
金簪革去之或謂恐病來者簪曰吾知自盡耳來
者賢必不我咎其或非賢我又安能爲之地乎(常州)
(府志)
王慎中字思道晉江人嘉靖中由驗封郎中謫判
常州善治劇暇與唐順之力興古學學者稱遵巖
先生(常州府志)
黃潤字以誠福建人嘉靖間令武進廉介絶俗巨
璫涉境輒稱疾弗出馭吏尤嚴積蠧爲之一洗(武進)
(縣志)
馬汝彰河南人嘉靖十一年知武進縣少宰劇邑
政務填委決之若神賦役多所更定民甚便之(武進)
(縣志)
王嘉元四川人嘉靖十五年令武進性簡樸不伺
候人意始至當路知之甚鮮久之廉能益著唐順
之贈以詩曰無言似桃李有志笑鷹鸇得暇即開
卷長貧不受錢(武進縣志)
徐良傅字子弼臨川人嘉靖間令武進務躬行教
化不屑屑簿書期會嘗疏二程要語刻以教士學
者尊之曰少初先生(武進縣志)
李畫字元素林縣人嘉靖中令武進才高氣銳勇
於任事縣當孔道冗費不貲咸取諸里長庫役畫
獨以鹽課贖鍰充之部使督征江南畫檢故牘得
支運折兌故事奏記撫按請諸朝報可武進得免
米若干萬及東南諸邑皆然著六曹職掌書名曰
武進掌故(常州府志)
楊巍海豐人嘉靖中知武進性廉潔一介不苟時
毘陵民俗甚淳巍以寬厚治之民至縣庭如入其
家徭賦均平敲扑幾廢(武進縣志)
岳相壽光人嘉靖中知武進強毅不避豪右生而
茹素律身清苦冰心鐵骨邑人稱之(武進縣志)
謝師嚴上虞人嘉靖中知武進時兵燹後法度廢
弛奸蠧交據師嚴廉得其故財賦刑獄釐剔積弊
殆盡(武進縣志)
丁謹字惟安澤州人嘉靖中知宜興明初以討張
士誠缺餉權借㳄年秋糧併徵一斗七合後遂爲
定額謹因入覲具本末奏請均派乃以本府轄下
餘米補豁田賦民困得甦(宜興縣志)
馮惟納字汝言臨朐人嘉靖中爲宜興令開通澤
河十餘里避東氿風波之險至今便之(宜興縣志)
萬虞愷字懋卿南昌人嘉靖中知無錫縣時徭役
不均虞愷於里老庭謁時猝令書大戶差等皆不
敢隱乃按籍役之又作丁糧十段册人以爲便主
簿某實廉而直指受讒將以墨論虞愷力爭之至
解印綬置中庭簿始得全(無錫縣志)
王其勤字時敏松滋人嘉靖中知無錫時屢有倭
患城久圮其勤之官甫三日即召父老謀築城令
宦家與民分任版鍤親督視之三月工竣倭寇至
邑人得登陴為守又履畝丈量釐正其稅民祠於
惠山(無錫縣志)
錢錞字鳴叔顯陵衞人嘉靖中知江隂縣倭寇入
犯鄉民避寇來者望城櫓而泣錞啓門盡納之圍
城急援兵不至錞憤甚推案厲聲曰張睢陽是何
人吾願以死報國耳於是集千人突圍出戰兵潰
錞馬陷泥淖遂遇害贈光禄少卿祠名愍忠(江隂縣志)
趙錦餘姚人嘉靖中知江隂縣歲祲力請賑給全
活萬計境内包港斜橋等處茂林深箐積為盜藪
乃單騎往悉焚其巢患遂息瀕江土城悉甃以磚
歴官光禄卿奏免江隂貢鮮民德之(江隂縣志)
易幹字伯貞巴陵人嘉靖間知靖江懲奸勸農荒
蕪盡闢(靖江縣志)
施觀民字于我福清人隆慶中守常州浚玉帶河
曰後此當人文日盛建龍城書院選諸生之秀者
課之與其選者人以為榮(常州府志)
茹宗舜字子孝遵化人隆慶末知武進縣吏民一
見問姓名里居輒不忘然未嘗以聰察自喜政尚
寬和不嚴而肅(武進縣志)
穆煒新建人萬歴初知常州郡有虣為民患煒下
車即擒治之然性本和平不專事搏擊為觀稼亭
于城東時邀賓從談讌雖領劇郡有餘閒焉(常州府志)
錢守成洛陽人萬歴間知常州廉明有守意所可
者雖寒素曲加優禮不可即名勢赫奕不為動釐
察吏弊奸胥歛手政以肅然(常州府志)
邊有猷封邱人萬歴間為常州同知治尚嚴肅民
不敢欺後復知府事全用寬和民不忍欺夙興坐
堂上案牘旁午咄嗟而辦(常州府志)
歐陽東鳳字千仞潛江人萬歴間常州知府清勁
拔俗下車即葺龍城書院以祀郡之先賢建傳是
經正兩堂集士大夫之賢者講學其中寒暑無間
一時人才蔚起(常州府志)
閔廷甲蘄水人萬歴中常州推官才具敏練而鞫
訟必慎嘗自言始至誤決一獄至今悔之自兹以
往或可無大失矣(常州府志)
白比珩綏德州人為常州同知飲麤茹淡不攜家
累常出防江僮奴扃閉署中糧盡乃號鄰署貸米
食之行部江隂即蔬餉亦不受夜嘗飢渴飲水而
已後擢員外郎角巾葛衣策蹇而行(常州府志)
羅華衮河南人天啓間知武進勤敏精練催科不
事鞭扑民皆樂輸與太守曾櫻推官吳麟瑞同時
稱一郡三賢(武進縣志)
曾櫻峽江人天啓三年守常州魏璫張甚有請建
生祠者櫻袖其詞火之璫祠遍天下毘陵獨無武
進孫慎行遣戍寧夏櫻故緩其期竟得免行無錫
高攀龍聞逮自沈爲保全其家時東塘岸圮民田
悉成巨浸櫻捐俸築堤十五里至今號爲曾公隄
(常州府志)
馬嘉植字培原平湖人崇禎時爲武進令邑賦繁
重糧長之害尤劇嘉植議變為圖收任輕而役均
漕兌旗丁耗外邀索無已嘉植痛抑之至露刃鼓
噪不為動(武進縣志)
陳函輝字木叔崇禎時知靖江濬團河築堰牐民
頼之肖像立祠(靖江縣志)
國朝蕭起元奉天人順治二年守常州承前守貪虐之
後鎮以寬大戢兵禁暴民始有更生之樂未半載
擢浙江巡撫
孫振先字光裕泗州人順治初署武進縣時署守
宗灝貪暴多籍富民家且將請兵屠城振先誓以
死爭之乃止
夏一鶚奉天人順治三年知常州府時山湖藪澤
尚多伏莽一鶚悉心勞來威惠並著盜賊皆為良
民(舊通志)
崔宗泰奉天人順治十二年知常州府惠貧弱抑
強豪發摘奸伏吏民驚若神明十三年征閩大兵
十餘萬駐郡宗泰供帳儲偫纖悉預備有遊騎十
餘逐婦女二人溺河死宗泰夜叩營門白將軍請
兵部官偕往收縛將軍悉按軍法治之麾下肅然
時單騎按行城内外使一皂傳呼崔太守來兵即
錯愕引避民乃得安堵(舊通志)
朱士達潛江人順治中授常州推官時有旗丁林
顯瑞以逼姦戕烈婦海氏匿其屍漕艘中士達監
兌至其船疑焉發米得屍林論如律河干立海烈
婦祠遠近皆神其事
鄭重字山公建安人康熙初知靖江縣邑舊為江
隂之馬䭾沙三面瀕江壤接泰興如臯二縣地皆
平坦窪下每遇霖澇田皆淹沒重濬柏城石淀等
五港以資蓄洩復疏七十二支港匯灌團河自此
三邑無水患
吳興祚字伯成正紅旗人康熙三年知無錫縣均
甲役丈田畝清漕兌時前令積逋甚多興祚為捐
資代償一日而畢在官數年修學校建縣治濬河
築塘規模為之一變
王迎山西人康熙七年同知常州行部江隂卻暮
夜金日供惟青菜一筐人比之符青菜(舊通志)
駱鍾麟臨安人康熙八年知常州府為政簡易近
民有訟者輒懇惻誨諭九年大水遍歴窮鄉勸賑
十年大旱葛衣草屨步禱數日不應乃躬詣郡獄
日食糲飯一盂菜一匕引咎自責言與淚俱聞者
感動興延陵書院率士大夫會講其中尋以艱去
郡人思之
祖進朝奉天人康熙二十三年知常州府以詿誤
降調巡撫湯斌疏請留任加意振作自郡學宫及
南北兩壇並水旱門關城樓雉堞俱建造一新後
引年乞休既去人多思之
鎮江府
漢潘乾字元卓長平人光和中為溧陽長有惠政崇
禮興教郡人為立校官碑千餘年尚存(南畿志)
三國吳孫韶字公禮吳人伯父河為將軍屯京城孫
翊遇害河馳赴宛陵亦被殺韶年十七收河餘衆
繕治京城樓櫓修器備以禦敵孫權定丹陽引軍
歸吳至京城見韶甚器之即授承烈校尉統河部
曲(吳志宗室傳)
吾粲烏程人孫河為縣長粲爲小吏河甚竒之河
為將軍表粲為曲阿丞遷長史治有名迹(吳志本傳)
南北朝宋沈巑之丹徒令以廉自守不事左右浸潤
日至逮繋尚方上召問之瓚之曰臣坐清所以獲
罪上曰清何以獲罪曰無以奉要人上廉其無罪
復除丹徒令(南史)
梁范雲字彥龍舞隂人竟陵王子良為南徐州兖州
雲為主簿每陳朝政得失(梁書本傳)
邱仲孚字公信吳興人曲阿令王敬則反前鋒屆
曲阿仲孚鑿長岡埭瀉瀆水以阻其路敬則兵不
得進(梁書本傳)
蕭洽字宏稱蘭陵人天監初為南徐州治中從事
清身率職餽遺一無所受妻子不免飢寒(梁書本傳)
蕭藻字靖藝太清二年為南徐州刺史侯景亂藻
遣長子彧率兵入援景遣將據京口或勸奔江北
藻曰吾國之股肱既不能誅賊當死朝廷安能投
身異類以保餘生因不食累日(梁書本傳)
江子一字元貞考城人梁曲阿令著美績後為南
津校尉帥師禦侯景與弟子四子五皆遇害(梁書本傳)
隋逹奚明大業初為溧陽令盡心民事嘗疏涇瀆以
備旱潦(北史)
唐謝元超武德二年潤州刺史重開南北二塘以溉
民田(舊唐書本傳)
齊澣字洗心義豐人潤州刺史州北距瓜步沙尾
紆匯六十里舟多敗溺澣徙漕路由京口埭治伊
婁渠以達揚子舟得無虞歲減運錢數十萬(唐書本傳)
尹元貞文明中爲曲阿令徐敬業兵起陷潤州元
貞率兵赴援戰敗死之
畢搆字隆擇偃師人神龍初忤武三思出為潤州
刺史政有惠愛(唐書本傳)
裴寬聞喜人景雲中為潤州參軍刺史韋詵休日
登樓見寬於後圃有所瘞藏問之答曰適有人以
鹿為餉致而去寬義不以苞苴汚家故瘞之詵嗟
異焉(唐書裴漼傳)
李元紘字大綱萬年人由好畤令遷潤州司馬以
辦治得名(唐書本傳)
閻敬之丹陽郡太守永王璘反敬之拒戰於伊婁
埭死之(唐書永王璘傳)
韋損永泰元年領潤州刺史留意民事丹陽縣練
塘被豪民築堤横截損以利害白本道觀察使闢
之民刻石頌德(南畿志)
蕭定字梅臣守潤州與常州蕭復濠州張鎰俱治
最第一其勤桑稼均賦稅勞來游口更在鎰復右
(唐書本傳)
陸偘嘉興人陸贄父大歴中為溧陽令有政聲(舊唐)
(書)
宋劉師道字損之開封人咸平初范正辭薦其才堪
長民知潤州師道敏於吏事治有能聲吏民畏愛
(宋史本傳)
許元字子春宣城人知丹陽縣縣有練湖決水一
寸為漕渠一尺故盜決者罪比殺人會歲旱元請
借湖水溉田不待報決之州遣吏按問元曰便民
罪令可也由是溉田萬頃歲得大豐(歐陽修工部郎中許公墓)
(誌)
沈周字望之錢塘人守潤州為治簡易凡訟有可
已者輒諭以義使歸思之以故獄訟衰息(南畿志)
孫立節字介夫為條例司屬官以議不合引去出
為鎮江軍書記新法之初監司不以禮遇士大夫
獨敬憚立節曰是抗丞相不為條例司者(南畿志)
程珦字伯温河南人潤州觀察支使侍禁曹元哲
怙勢爭田州守囑珦右之珦不為撓州事繁劇多
賴以濟(朱子文集)
蘇京字世美紹聖中令丹陽募民重浚練湖易置
斗門十數甚有規畫(宋史蘇頌傳)
鄭驤玉山人元符中知溧陽歲饑民流漕司按籍
征稅驤曰民亡稅何從出今不捐逋賦民亡愈甚
使者不能屈(宋史本傳)
劉寧止字無虞歸安人建炎初為兩浙轉運判官
苗劉之變自毘陵馳詣京口見吕頤浩劉光世勉
以忠義退而具軍需以佐勤王(宋史劉一止傳)
汪藻字彥章婺源人紹興中知鎮江建炎之亂鎮
江歲輸米率不如數轉運使按視倉粟扃鑰而去
軍食不繼官吏憂窘藻至曰官軍張頤待哺米在
廩中而不與之食羣黥飢餓無聊雖錮南山猶有
隙也啓鑰給之後知徽州徙宣州(宋史本傳)
劉公彥字彥輔密州人紹興中通判鎮江時倉廩
空虛軍無見糧公彥進足食足兵之計大帥劉光
世即檄公彥權府事調度有方軍民安輯(南畿志)
蔡洸字子平仙游人知鎮江府時久旱郡民築陂
瀦水灌溉漕司檄郡決之父老泣訴洸曰吾不忍
獲罪百姓卻之已而大雨漕運通歲亦大稔(宋史本傳)
陳居仁字安行興化軍人紹興中鎮江大旱移居
仁守之請以緡錢十四萬給兵食間遣糴於荆楚
商人商人曰是陳待制耶爭以粟就糴居仁區畫
有方所存活數萬計因飢民治石海鮮界港為石
墶丹徒境上蓄泄以時以通漕運(宋史本傳)
李衡字彥平江都人知溧陽專以誠意化民民莫
不敬夏秋二稅以期日榜縣門鄉無吏迹而輸送
先他邑辦沿江官多送其孥以避敵衡獨移家入
縣民心大安盜蝟起旁境而溧陽靖宴自如治狀
上詔進一秩後知婺州(宋史本傳)
耿秉字直之淳熙十年知鎮江軍府時三縣合催
畸零稅總為錢三千餘貫被擾者數萬家秉悉蠲
之代以公帑之贏去後民猶思之(鎮江府志)
傅伯成字景初嘉定三年知鎮江府全活飢民瘞
藏野莩圖山砦兵素與海盜為地伯成廉知姓名
捕而鞫之獄具請貸其死黥隸諸軍(宋史本傳)
趙善湘字清臣嘉定中知鎮江教浮水軍五百人
能潛行水底制多槳船五百艘無問風勢逆順疾
捷如飛又造赤馬白鷂二大舟每舟可載二千人
每一蒐閱舳艫參錯角技奏樂如履康莊(宋史本傳)
陳景周嘉定時授溧陽尉民負氣喜鬭獄多滯囚
景周謂察獄在初而初情惟尉能得故職所當親
雖猥不憚言有可察雖微必證邑自是無冤民(溧陽)
(縣志)
孫子秀字元實餘姚人淳祐四年知金壇縣嚴保
伍釐經界一切與民休息訟者使自齎牒詣里正
不實者往往自匿其牒諸豪黠有犯輒痛懲之(宋史)
(本傳)
王孝忠鎮江前軍統制兼淮東路分戍淮隂楊貴
反孝忠率衆逆戰勝氣百倍俄水軍統制朱信降
賊孝忠孤軍不敵死之(宋史本傳)
李成大字實夫建昌人德祐二年知金壇北兵至
與寓居官潘大同大本率民兵巷戰不勝大同兄
弟死之吏民挾成大降乃潛與胡用存謀復金壇
事泄繋獄搒掠不屈殺其二子以懼之笑曰子為
父死臣為君死卒殺之(宋史忠義傳)
元艾去病字安叟金壇人為西津巡檢掩骼埋胔以
千計病餓者給以醫藥全活甚衆遷金壇尉(金壇縣志)
黃中大德八年為金壇尹邑有公田無藝之稅萬
三百石中抱檄申省叩頭祈免以死自誓卒如所
請又興水利民賴之(南畿志)
太平葉爾羌人皇慶初鎮江路總管府達嚕噶
齊革海漕吏弊復豪貴所占學田(明一統志)
段廷珪字君璋濟寧人皇慶二年鎮江總管首戢
強猾禁誣訐奏免新增夏稅鈔二百八十七定秋
糧米三萬七千有竒(鎮江府志)
阿爾斯蘭輝和爾人皇慶二年授金壇縣達嚕噶
齊縣有抛荒田糧四十餘石民無從辦為奏除之
(金壇縣志)
沈德華松江人泰定初鎮江府路知事大旱民飢
德華陳救荒之策擬將所撥松江赤秈米四萬石
擇其甚貧者驗口給賑省府從其請民賴以生(鎮江)
(府志)
薩都拉字天錫燕山人天歴元年授錄事司達嚕
噶齊始至設闤闠制權衡俾市物者各得其平歲
大祲白太守發廩以賑全活數十萬人俗尚巫以
禍福惑愚民都刺捕治之素工詩於京口山水多
留題咏(鎮江府志)
昂吉河西人天歴元年金壇縣達嚕噶齊嘗賣馬
助米以食貧民(金壇縣志)
檀讓至正中金壇尹有惠政重建學校(金壇縣志)
明楊遵字宗道洪武初守鎮江廉明有為善於撫御
流離復業百廢具舉性好學文章政事一時翕然
稱之(南畿志)
安民善洪武元年知金壇縣重建祠宇壇壝修葺
學校(金壇縣志)
孔克忠曲阜人洪武元年金壇主簿擒戮宜興溧
陽界劇盜百餘人以殄民患(明一統志)
蔡原臣洪武三年知金壇縣重建祠宇壇壝修葺
學校(金壇縣志)
徐誼洪武中守鎮江賄賂不行治績甚著入覲推
循良第一(南畿志)
盧何生字允迪南豐人洪武中知溧陽以雪冤澤
物自任治事朞月刑政為清(溧陽縣志)
楊勉平陽人洪武中知丹陽縣隆師儒勸農桑平
徭賦(南畿志)
胡孟通知丹徒縣洪武十八年以事就逮民數千
人詣闕訴其撫民有方特命釋之仍遣使勞以酒
時金壇丞李思進被逮得邀奬勞放還與孟通同
(丹徒縣志)
王秉彝河南人洪武中知丹徒縣科差獄訟各當
其平(南畿志)
薛巖字孔瞻閿鄉人守鎮江豪強為之屏跡郡當
要衝民多困於轉運巖為置牌約甲乙更代由是
民不勞而事集(南畿志)
劉辰字伯循金華人建文中由監察御史守鎮江
嚴辨有聲境内牐堰廢壞者悉修復之宗澤墓蕪
穢不治祭田為守僧所侵皆復其故(南畿志)
董復昌鄱陽人知丹陽縣修築練湖(丹陽縣志)
羅觀字彥賓南昌人初為丹徒令稱最永樂初擢
守本郡新學宫及城隍廟郡志散佚纂輯梓行(南畿)
(志)
袁庸字宗常滿城人知丹徒縣督民懇田汙萊盡
闢有蝗入境庸自引咎蝗悉飛去時征閩軍餉夫
役一呼而集民不知擾(丹徒縣志)
鄔璚新昌人宣德中溧陽丞鋤抑強梗良懦以安
(溧陽縣志)
楊榮永昌人以御史謫知溧陽濬百丈溝八百餘
丈中設九垻又建義倉(溧陽縣志)
劉訓字忠言麻城人正統間知金壇縣建預備倉
數十楹修舉廢墜勸課農桑性儉素琴書外無長
物暇即躬治蔬圃巡撫周忱為僉魚菜戶各一輪
供以助其廉治行為天下第一(金壇縣志)
熊達字成章南昌人知溧陽縣始建鄉賢祠於學
置義塜禁勿水葬開濬澡車涇以通水利(溧陽縣志)
張巖字廷瞻上虞人景泰中由御史出守鎮江時
閩浙有警郡當衝要軍需旁午巖與丹徒令蔣忠
協力籌應措置有方民賴安堵郡學在城南隅隘
陋不稱奏請遷之(南畿志)
林鶚字一鶚浙太平人裕陵復位簡前言官守正
持大體者為大郡知府鶚知鎮江至郡汲汲興利
除害不出一言暴前人短郡漕河孔道往經孟瀆
險議鑿河自七里港引金山上流通丹陽避孟瀆
鶚言迂遠多石又壞民廬墓請按京口牐甘露垻
故迹稍深浚通舟春夏起牐秋冬度垻道里近功
力省又不損民壞地利甚便竟停役從鶚言(鄭曉名臣)
(記)
黎福字天與樂平人成化中由御史出守鎮江嘗
農月天旱夜分雨注喜甚起出廳事鳴鼓集吏士
出諸坐事輕繋者若干人悉散歸農衆懽呼而出
在郡日久訟獄清簡恒執書燕坐門庭寂然(鎮江府志)
熊佑字良佐博興人成化十六年守鎮江歲大祲
奏蠲逋稅平糴煮糜全活甚衆修練湖石堰以便
蓄洩鑿鮑村陳瀆等港以殺丁角延陵諸水開爛
泥洪以溉吳家沙田若干頃(鎮江府志)
孫紘字文冕鄞縣人成化中任鎮江推官案牘繁
劇悉親書之吏無所容其奸(鎮江府志)
楊璡字用璋祥符人成化中知丹徒縣慎密温厚
歲大水田禾溧沒璡竭力蠲賑憂形於色(丹徒縣志)
劉觀平度州人成化中知金壇縣朝夕惟虀粥妻
歎曰此清官飯耶觀笑而諭之遇旱禱雨輒應嘗
題壁曰私意半毫無地入公心一片有天知(金壇縣志)
張賓字廷賓單縣人成化中知金壇歲大水以全
災報雖觸大吏怒不為懾句容有疑獄歴十五年
每上爰書囚輒不服自請於直指願下金壇知縣
死不恨直指曰汝何以知其賢對曰清耳吾聞清
者鬼神憚之何情不得直指為下其事果得直(金壇)
(縣志)
胡怡字允序山隂人弘治中鎮江府推官讞獄詳
審有兄弟競財積年不決怡曉以義訟遂息句容
令被誣怡直其冤令密懷金以謝正色拒之卒於
官貧無以殮(鎮江府志)
李咨字汝弼故城人弘治五年令丹徒性寬雅不
事苛察有母訴其子不孝請寘諸死咨委曲諭遣
母子感化而去民犯細故輒貰之至豪橫蔑法及
奸吏舞文者痛治之弗貸(丹徒縣志)
陳用明福清人弘治中任金壇湖溪巡檢率民築
堤使旱澇有備旁植榆柳以防衝決秩滿器物悉
封貯以待來者(金壇縣志)
符觀新喻人弘治間知溧陽課農桑輕徭役(溧陽縣志)
羅循字遵善吉水人正德六年知鎮江府饑饉之
後百務俱弛循釐奸節費甃垣壁備弓弩明年巨
寇入境守禦有方寇不敢逼己而四將軍將北軍
來總督諸大臣且至凡軍行芻糧器仗舟艦䭾馬
犒賞諸費盡取之府循日初出伏謁諸司日昃措
辦不就寢者四十餘日尋以才堪保障調淮安(鎮江)
(府志)
林魁字廷元龍溪人正德七年守鎮江不可干以
私桂萼令丹徒才氣横溢魁稍裁抑之迹若相忤
而事實相成三年考績擢山西督學副使(鎮江府志)
周霖正德七年以御史左遷丹陽知縣賞罰明允
令行禁止流賊過江保障之力為多(丹陽縣志)
劉天和字養和麻城人正德中以御史謫丞金壇
安於吏事忘為遷謫治行稱最擢知本縣築邑城
六門兩關建昌都圩二牐設釐弊册置義塜(金壇縣志)
申理鎮原人正德十年知丹陽縣鋤強扶弱歲歉
多方賑恤(丹陽縣志)
于旺正德中金壇典史以清謹著考滿紳士贈以
詞有三載宦囊如鐵冷誰信起家刀筆之語(金壇縣志)
林華字廷彬莆田人嘉靖中知鎮江府守道愛民
嘗召諸生質疑問難瀕江有洲田民間相爭至持
刃鬭殺華請於大吏立為公莊收其租抵府縣坊
廂之費會姦民造謗詔逮問士民送者頃刻萬人
至京驗問無實釋之歸以壽終訃聞京口士民縞
衣為位哭奠之(鎮江府志)
張尭年字紹中慈谿人嘉靖十五年繼前令張棐
為金壇令棐渾厚尭年精明人稱二張(金壇縣志)
茅坤字順甫歸安人嘉靖中知丹徒縣會歲祲多
方賑恤(丹徒縣志)
黃朏字文輝豐城人嘉靖中知丹陽縣嚴出納懲
侵剋省夫役裁支應去之日行李蕭然(丹陽縣志)
梁瑾臨汾人嘉靖間金壇主簿治園蔬自給鹽寇
騰江上奉檄進𠞰手殪數人幾獲其魁忽暴風壞
舟遇害(金壇縣志)
吕光洵字信卿新昌人嘉靖中溧陽令縣中逋賦
甚多率有糧無田光洵立法丈量分官民二則賦
役以清(溧陽縣志)
沈鍊字子剛會稽人嘉靖間知溧陽疾惡如讐奸
猾畏罪造蜚語中傷之尋調去(溧陽縣志)
鮑良規象山人嘉靖間金壇教諭恒面折人過舊
有學租盡推與諸生之貧者(金壇縣志)
王事聖南康人萬歴八年知鎮江府擒治妖僧汪
源洪等詞連數百人當路欲張其事以為功事聖
力持之但論誅首惡餘不問(鎮江府志)
范世美字敬之高安人萬歴中知鎮江府一物無
所取不屑屑以理訟為事而曲直分明(鎮江府志)
徐一檟字汝材西安人萬歴中知丹徒縣決斷如
流莅官數年百利具興(丹徒縣志)
許宏綱字張之東陽人萬歴十年由績溪調金壇
太守張祥鳶稱其弊政如洗惠澤如流掾守空舍
如貧家里絶追呼如畏壘(金壇縣志)
梁銓字叔衡仁和人萬歴十九年知金壇邑中經
費出納多淆雜虧缺銓取他所竒贏補其最急可
緩者俟之弗以煩民每歲漕羨悉除著為令濬城
西濠令深廣城守有備(金壇縣志)
曠鳴鸞字和聲江西人知丹陽縣以地方利病為
念嘗據堪輿家言丹陽運河至毘陵水直瀉弗利
遂建議開築運河(丹陽縣志)
龐時雍字景和汶上人萬歴間知丹徒縣果於有
為(丹徒縣志)
康邦濟太康人鎮江知府遇旱禱雨輒應時有虎
患邦濟檄於神虎自投河(鎮江府志)
陸夢祖字啓述山隂人萬歴間知丹徒縣以平易
為治事上官獨不諂一時稱為強項(丹徒縣志)
賀仲軾字景瞻獲嘉人天啟間守鎮江時丹陽姜
志禮忤璫有部劄下府提勘仲軾不奉檄(鎮江府志)
周廷鑨字芮公晉江人天啓七年任鎮江府推官
年甫逾冠至郡即誓於神曰異日持地方一錢歸
者有如日署丹陽縣事盡除耗羨宿弊一清(鎮江府志)
印司竒字雪浪桃源人崇禎時知鎮江府嚴繩奸
吏折獄明敏嘗以暮夜鞫訟庭燃雙燭胥吏立廊
廡下寂無人聲民望之如神一見輒吐其隱鄰郡
有疑獄往往來質成焉(鎮江府志)
柯友桂字仙若彭澤人崇禎時知金壇縣性警敏
嘗以事入郡城留數日歸而詞訟壅滯友桂立召
數百人面決之耳聽手揮目覽口酬片刻而畢復
號於衆曰若有負屈者更自申辨衆無言乃退(金壇)
(縣志)
杜繩甲字皖實富順人崇禎時鎮江府同知濱江
宿盜多通邏卒為耳目繩甲出不意操小舟擒盜
於臥内江洋以清(鎮江府志)
國朝蔣文運字懸扈直隸人以都察院經歴改鎮江府
同知清潔自持愛民禮士調伏駐防大帥上下帖
然
張承恩字洪宇昌平州人順治二年以副將佐守
鎮江時疆宇初平奸宄未靖承恩單騎往長蕩湖
招撫宿賊康三錫等又先後提師出𠞰羣賊誅其
渠魁株連者盡釋境内宴然
塗廓字容宇奉天人順治二年知鎮江府時江南
用兵兼浙閩兩粤數有大師絡繹取道京口城中
兵民雜居廓振紀綱撫凋敝招流徙輯營弁凡犒
軍之費挽舟秣馬之役措給有方民咸安堵又新
學宫延紳士問民疾苦有宜興革者次第行之居
一載以廉幹擢磁州參政
許宸字菊谿内鄉人順治二年知丹陽縣大軍征
閩徵發不時宸多方應變民不知擾居官清謹公
餘宴坐讀書苞苴之饋不至其門(以上舊通志)
胡延年字蒼恒光州人順治二年知金壇縣湖寇
薄城肆焚掠延年星馳赴郡以大帥劉良佐兵至
身自臨陣殺賊城以全其餘孽有逸去者不數日
復集延年復擊敗之遂修城闉葺縣治興文教以
督課諸生撫按交薦擢工部主事
高來鳳字梧陽西安人順治十二年守鎮江為治
清介寧謐不尚嚴刻而人皆憚之聽訟委曲開諭
雖婦孺皆得吐所欲言歲乙未京口初設重兵民
未與兵相習來鳳竭力調劑上下帖然(舊通志)
賀應旌字懷菴肥鄉人順治十五年知丹陽縣適
海寇犯鎮應旌嚴飭守備力請巡撫蔣國柱駐兵
城下身臥起軍前者數閱月悉力防禦城賴以完
羅明昇南陽人鎮江巡江營都司以勇著順治十
六年海寇犯鎮江明昇分守談家洲隔江與瓜洲
相望寇陷瓜洲官軍勢孤時暑甚裹甲不解者十
餘日寇衆登洲明昇奮身陷陣遂遇害家丁趙九
兒亦賈勇戰死(舊通志)
程康莊字坦如武鄉人以貢授鎮江通判新設軍
鎮通判職當贊理將軍幕府謂之理事廳每遇軍
民獄訟委曲平直不少偏倚民甚賴之(舊通志)
鄒儀周南平人康熙初知丹徒請建營房令兵民
不擾徵輸悉除耗羨士民勒石焦山紀之歸後死
耿逆之難
江南通志卷一百十四
