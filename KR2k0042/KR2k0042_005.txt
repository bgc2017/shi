江南通志卷六
輿地志
沿革表(二)(鎮淮揚徐四府太海通三州)
鎮江府
禹貢揚州之域春秋時為吳之朱方後屬越戰國
屬楚秦改朱方為丹徒屬會稽郡漢初屬荆國後
屬江都國元封初屬會稽郡後漢屬吳郡建安十
三年孫氏自吳徙治於此謂之京城尋遷建業設
京口鎮晉屬毘陵郡元帝初割海虞之北境立東
海郡永和中寄治京口宋元嘉八年立南徐州治
南東海郡以丹徒屬焉始為實土梁改曰蘭陵郡
陳又改東海郡隋開皇九年郡廢十五年置潤州
以州東潤浦為名也大業初州廢屬江都郡唐武
德三年復置潤州天寳元年始以京口為丹陽郡
乾元復曰潤州五代入於吳南唐宋政和三年升
為鎮江府屬浙西路元為鎮江路隸江南浙西道
明初改江淮府尋改鎮江府直隸南京領縣三
國朝因之隸江南布政使司康熙六年隸江南江蘇布
政使司雍正八年改江寧府之溧陽縣來屬領縣
四(附)明林魁金陵辯(杜牧之詩金陵津渡小山樓一宿行人祇自愁潮落夜江)
(斜月裏兩三星火是瓜洲蓋唐人指京口曰金陵按張氏行役記甘露寺在金陵山上李約初至金)
(陵於李錡坐屢讚招𨼆寺標致杜審權自潤州刺史除尚書左僕射制曰頃罷機務鎮於金陵駱賓)
(王送間五還潤州詩序云言返維桑修途指金陵之地元微之寄浙西大夫李德裕詩云金陵大守)
(曾相伴如此者不可枚舉蓋當時江寧句容俱隸潤州故也)
南北南東海郡丹徒縣(宋書志南東海)曲阿縣(宋書志晉陵太)
淮安府
禹貢揚州之域春秋時屬吳戰國屬越後屬楚秦
屬九江郡漢屬臨淮郡後漢屬廣陵郡三國屬魏
晉亦屬廣陵郡東晉義熙中置山陽郡兼立南兖
州宋南齊因之梁又立北兖州置淮隂郡北魏亦
為山陽郡東魏改淮隂郡為淮州北齊又置射陽
郡陳改為鹽城郡隋開皇初郡廢十二年置楚州
大業初州廢改屬江都郡唐武德四年置東楚州
八年改曰楚州屬淮南道天寳初為淮隂郡乾元
初復曰楚州五代後唐長興三年升順化軍節度
南唐亦置順化軍宋為楚州山陽郡屬淮南東路
建炎間入於金尋復紹定元年置淮安軍端平元
年改為淮安州元為淮安路隸江北淮東道明為
淮安府直隸南京領州二縣九
國朝因之隸江南布政使司康熙六年隸江南江蘇布
政使司雍正二年升海州邳州直隸以贛榆沭陽
二縣屬海州宿遷睢寧二縣屬邳州九年分山陽
縣及鹽城縣之草偃口等處置阜寧縣領縣六
揚州府
禹貢揚州之域春秋時屬吳戰國屬越後屬楚
秦屬九江郡漢初為淮南國後為江都廣陵國屬
徐州後漢為廣陵郡三國時屬魏後屬吳晉移廣
陵郡治淮隂以所領諸縣屬焉東晉分置海陵山
陽二郡南北朝宋置南兖州北齊改為東廣州陳
復為南兖州後周改為吳州隋開皇初為揚州置
總管府大業初府廢置江都郡唐武德三年復為
南兖州六年又改邗州尋復為揚州屬淮南道天
寳元年改揚州為廣陵郡乾元初復曰揚州置淮
南節度五代楊吳改江都府南唐以為東都宋為
揚州廣陵郡屬淮南東路建炎初升帥府元至元
中建大都督府置江淮等處行中書省尋改為揚
州路隸江北淮東道明初置淮海府改維揚府尋
復為揚州府直隸南京領州三縣七
國朝因之隸江南布政使司康熙六年隸江南江蘇布
政使司十一年省海門縣雍正二年升府屬之通
州直隸以泰興縣及泰州所領之如臯縣改屬九
年分江都縣置甘泉縣今領州二縣五
徐州府
禹貢徐州之域古大彭氏國春秋時為宋之彭城
邑戰國屬楚亦謂之西楚秦置彭城縣屬泗水郡
漢屬楚國地節元年改為彭城郡黃龍初復為楚
國後漢為彭城國三國時屬魏晉亦為彭城國為
徐州治東晉元帝初僑立徐州於淮南太元九年
復置徐州於此義熙七年改為北徐州宋亦為徐
州及彭城沛二郡泰始中屬北魏亦置徐州及彭
城郡北齊置東南道行臺北周立總管府隋開皇
中行臺廢大業初府廢復為彭城郡唐武德中曰
徐州隸河南道天寳初曰彭城郡乾元初復為徐
州貞元十六年建武寧軍節度咸通十二年改感
化軍五代石晉時復曰武寧軍宋仍為徐州彭城
郡屬京東路紹興後入於金省郡曰徐州屬山東
西路元屬歸德府以州治之彭城縣省入明初以
徐州屬鳳陽府尋直隸南京領縣四
國朝因之隸江南布政使司康熙六年隸江南江蘇布
政使司雍正十一年升徐州府省州置銅山縣為
府治又以二年改直隸之邳州及所領宿遷睢寧
二縣來屬領州一縣七
太倉州
禹貢三江之婁江在其地西接崑山至劉河口入
海元以前地名太倉而未置州縣二漢吳晉宋南
齊屬婁縣梁隋唐五代屬崑山縣元屬崑山州明
吳元年始立太倉衛弘治十年建為太倉州屬蘇
州府以崇明縣為屬領縣一
國朝因之雍正二年升直隸州分置鎮洋縣又分嘉定
縣置寳山縣俱來屬隸江南江蘇布政使司領縣
四(附)明朱瑄請立州治疏(臣惟事有便於民者不嫌於創改政有益於治)
(者不憚於更張如太倉設州誠於軍民便利有六如崑山管轄唐茜涇等處常熟管轄直唐雙鳳塗)
(松等處嘉定管轄劉家港等處各離縣遠若干里到太倉各近若干里若將附近鄉都分割則納糧)
(當差不致遠涉一也太鎮二衛本備倭寇而設近年官軍俸糧俱往别縣關支猶為不便萬一宼發)
(城閉何恃以守若立州則糧積充足有備無患二也衛所内外軍民雜處大率軍多刁横欺凌民戶)
(興訟委官不得約會致監禁日久若立州則民有宗主不致受欺軍知畏懼不敢縱惡設有獄詞可)
(以旦夕聽成三也附近人民每將貨物入城變易有等光棍用彊攙買尋閙搶奪以致鄉民别處市)
(集路遠費多若立州庶免前弊四也崇明離蘇州甚遠其民到府必經太倉而守禦千戸所又屬鎮)
(海衛轄若立州統領崇明則遠近相制五也衛學軍生例有歲貢三縣民生附近衛學肄業既無廩)
(資又無歲貢故科第以下白首窮經遂絶生路若立州軍民生徒廩貢得視别學勸掖後進六也以)
(臣愚見灼知有益用敢備陳伏乞睿鑒施行)
海州
禹貢徐州之域春秋為魯之東境後屬楚秦置朐
縣屬郯郡漢屬東海郡亦分屬琅琊郡後漢屬東
海郡魏晉因之宋泰始中僑立青冀二州於此置
北海郡南齊亦立青州梁立南北二青州東魏改
為海州兼置琅琊義塘二郡後周改琅琊為朐山
郡隋開皇初郡廢仍曰海州大業初改東海郡唐
復為海州屬河南道天寳初又為東海郡乾元初
復曰海州五代屬吳南唐後入周宋仍曰海州東
海郡屬淮南東路建炎間入於金曰海州隸山東
東路後復歸宋景定二年析置西海州尋省元至
元十五年升海州路隸江北淮東道後改為海寧
府尋為海寧州屬淮安路領縣三明仍為海州屬
淮安府以州治之朐山縣省入改沭陽縣屬淮安
府領縣一贛榆
國朝因之雍正二年升直隸州仍以淮安府之沭陽縣
來屬隸江南江蘇布政使司領縣二
通州
通州本廣陵郡海陵縣之東境大江至此入海東
晉義熙中置蒲濤縣屬海陵郡隋開皇初海陵郡
廢仍省入海陵縣後以其地置狼山鎮舊為淮東
之鹽亭場五代南唐立静海都鎮制置院後周顯
德中建静海軍尋升為通州分其地置静海海門
二縣而治静海宋初改崇州尋復為通州屬淮南
東路政和中置静海郡建炎四年入於金尋復元
至元十五年改通州路隸江北淮東道二十六年
復為州屬揚州路領縣二静海海門明屬揚州府
洪武初以州治之静海縣省入領縣二海門崇明
後崇明改屬蘇州府領縣一
國朝因之康熙十一年以海門縣省入雍正二年升直
隸州以揚州府之泰興縣泰州之如臯縣來屬隸
江南江蘇布政使司領縣二
通州如臯縣泰興縣
江南通志卷六
