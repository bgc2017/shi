江南通志卷一百十三
職官志
名宦(二)(江蘇二府)
分轄
江寧府
周伍尚楚人伍奢子為棠邑大夫(杜預左傳注)
漢蔣子文廣陵人漢末為秣陵尉逐盗至鍾山下被
傷而死後有見子文於道者侍從如平生以為神
而祀之代著靈異(金陵志)
晉温嶠字太真祁縣人王敦忌嶠請為左司馬嶠繆
為綜其府事會丹陽尹缺嶠薦錢鳳鳳亦推嶠嶠
偽辭之敦不從表嶠丹陽尹得還都具奏敦逆謀
請預為之備及敦構逆加嶠中壘將軍持節都督
東安北部諸軍事王含錢鳳奄至都下嶠焼朱雀
桁以挫其鋒賊不得渡率兵擊王含敗之復督劉
遐追錢鳳於江寧事平進號前將軍(晉書本傳)
褚翜字謀遠陽翟人成帝時遷丹陽尹時京邑焚
蕩人物彫殘翜收集散亡甚有惠政(晉書本傳)
劉惔字真長相人永和中丹陽尹為政清整門無
雜賓(晉書本傳)
羊曼字祖延南城人代阮孚爲丹陽尹蘇峻作亂
加前將軍守雲龍門王師不振或勸曼走避曼曰
朝廷破敗吾安所求生勒衆不動爲峻所害(晉書本傳)
庾龢字道季鄢陵人升平中尹丹陽表除重役六
十餘事(晉書本傳)
王雅字茂達郯人孝武時左衞將軍丹陽令性好
接下敬慎奉公孝武深加禮遇(晉書本傳)
劉超字世瑜臨沂人元帝時句容令推誠於物爲
百姓所懷常年賦稅主者四出詰評百姓家貲超
但作大函使各自書家產投函中依實投課所入
有踰常年(晉書本傳)
范廣字仲將順陽人元帝時令棠邑邑丞劉榮繫
獄當死家有老母至節廣輙聽暫還榮亦如期而
返歲旱米貴廣散私穀賑饑遠近歸之(南畿志)
南北朝宋劉穆之字道和莒人劉裕委以心腹之任
義熙八年丹陽尹累遷尚書右僕射轉左僕射尹
如故穆之内總朝政外供軍旅決斷如流事無壅
滯(宋書本傳)
謝方眀陽夏人永初中尹丹陽有能名所至承代
前人不易其政宜改者則以漸移變使無跡可尋
(宋書本傳)
沈璞字道真武康人秣陵令京邑號爲難治璞以
清嚴制下端平待物奸猾斂手(宋書自序)
蕭摹之南蘭陵人宋元嘉中尹丹陽上言佛入中
國已歴四代形像塔寺糜損無極請自今欲鑄銅
像及造塔寺皆列言須報乃可文帝從其請(南史)
何尚之字彥德灊縣人元嘉中爲丹陽尹於南郭
外立學聚生徒遠近慕道來遊謂之南學(宋書本傳)
劉秀之字道寳莒人元嘉十六年除建康令善糾
擿微隱政甚有聲大明二年遷丹陽尹時宫禁市
物不時給值秀之以為非宜陳之甚切(宋書本傳)
齊劉懷慰字彥泰平原人齊高帝時爲齊郡太守修
治城郭安集居民墾廢田二百頃決湖灌溉不受
禮謁民有餉新米一斛者懷慰出所食麥飯示之
曰且食有餘不煩此後卒明帝謂徐孝嗣曰懷慰
若在朝廷不憂無清吏也(齊書本傳)
梁樂法才字元備淯陽人梁天監中令建康不受俸
秩比去官縣曹啟輸臺庫武帝嘉其清節曰居職
若此可以為百城表矣(梁書樂藹傳)
孔休源山隂人爲建康獄正辨訟折獄時無冤人
後有選人為獄司者高帝尚引休源以勵之(梁書本傳)
江革字休映考城人天監中建康令為治明肅豪
強憚之(梁書本傳)
孫謙為句容令清慎強記縣人號為神明(梁書本傳)
陳司馬申字季和温縣人陳大建九年除秣陵令以
清能見紀有白雀巢縣庭(陳書本傳)
蕭引字升休南蘭陵人後主時令建康宦官李善
度蔡脱兒等多所請屬引一切不許曰吾立身自
有本末安能爲李蔡改行後竟坐免(陳書本傳)
唐盧祖尚字季良樂安人武德中爲蔣州刺史有能
名(唐書本傳)
岑仲林鄧州人中書令文本孫爲溧水令以政績
著聞時兄羲令金壇仲翔令長洲皆有聲而仲林
尤見表樹宰相宗楚客屬監察御史曰勿遺江東
三岑(唐書岑文本傳)
竇叔向金城人以左拾遺爲溧水令政績爲諸邑
冠(南畿志)
白季康太原人令溧水温恭誠信貞白威嚴邑人
祀之(南畿志)
宋賈黃中字媧民南皮人太平興國二年知昇州為
政簡易部内稱治一日潛行府署見一室扃鑰甚
固啟視得黃金數十匵乃南唐李氏宫閤中遺物
也即表上之(宋史本傳)
元絳字厚之錢塘人明道初調江南推官攝上元
縣捕寘豪民王豹子於法有婦告夫為人所殺絳
廉得婦與僧奸狀皆伏法安撫使范仲淹表其才
(宋史本傳)
張詠字復之鄄城人真宗朝知昇州秩滿州民願
借留即授工部尚書仍留昇州賜詔褒奬(宋史本傳)
薛映字景陽蜀人真宗時知昇州建言州以牛賦
民出租牛死租不得蠲帝覽章矍然因令諸州條
奏悉蠲之(宋史本傳)
薛顔字彦回萬泉人知江寧府事邏者晝劫人反
執平人以告顔視其色動曰若真盜也械之果引
伏(宋史本傳)
張奎字仲野臨濮人時江寧府廨諫官言宜擇才
臣繕治之以奎知江寧府奎簡材鳩工不踰時復
完(宋史本傳)
沈遘字文通錢塘人通判江寧府奏本治論仁宗
嘉之(宋史本傳)
蘇頌字子容丹徒人仁宗時知江寧縣時建康承
李氏後賦稅圖籍散失每發斂高下多出吏手頌
剗剔夙蠧成賦一邑簡而易行諸令視以為法至
領其民拜庭下以謝民有忿爭頌諭以鄉黨宜親
善民往往謝去或半途思其言而止(宋史本傳)
馮京字當世江夏人嘉祐五年知江寧府事至即
據案推究不以付獄一無壅滯人服其敏(宋史本傳)
程顥字伯淳河南人嘉祐八年上元主簿為令畫
法均田稅攝邑盛夏塘堤大決法當言之府府禀
於漕然後計功調役非月餘不能興作顥曰如此
苗槁矣民將何食救民獲罪所不辭也遂發民塞
之歲則大熟運卒病者舊為營以處歲數百人至
者輙死顥察其由蓋既留然後請於府給券乃得
食比有司文移具則困於饑已數日矣顥白漕司
給米貯營中至者與之食自是生全者大半茅山
有龍池其龍如蜴蜥而五色自昔嚴奉以為神物
顥捕而脯之使人不惑其始至見人持竿黏飛鳥
取其竿折之自是鄉民子弟不敢畜禽鳥不嚴而
令行大率如此(宋道學名臣言行錄)
朱定國廬江人神宗時令六合王安石方行水利
有建議開馬昌河通滁州者提舉官從之定國言
壞民廬舍勞民筋骨費大利微固持不可使者不
悦屢困之卒不變(南畿志)
曾肇字子開南豐人元祐間知江寧府肇儒者有
吏才文學法理咸精能在郡多美政時徧稱之(宋史)
(曾鞏傳)
沈錫字子昭真州人徽宗時歴知江寧府朝廷疑
張懷素之黨有脱者江淮間多誣告錫具疏於朝
繫者皆得釋(宋史沈銖傳)
楊邦乂吉水人建康府教授改知溧陽會叛卒周
德據府城邦乂設計擒之以勞授通判建康建炎
三年死節事聞贈直秘閣即死所立廟賜額褒忠
(宋史忠義傳)
趙鼎字元鎮聞喜人紹興二年知建康府事時孟
庾韓世忠皆駐軍府中多招安強寇鼎素剛正庾
世忠咸加禮敬兩軍肅然民得安堵(宋史本傳)
李朝正紹興間知溧水有異政秩滿民號泣遮留
高宗乃召遷一官賜五品服遣還(金陵志)
吳琪紹興間令句容時軍事方殷供給絡繹琪上
不違令下克撫綏閭井晏然弦歌滿耳(南畿志)
劉珙字共父崇安人淳熙二年知建康歲祲奏蠲
夏秋額稅禁止上流遏糴得商米三百萬斛又貸
錢出糴得米四萬九千斛籍戶高下給米有差兼
運米邨落置場平糶闔境無捐瘠流徙者卒於官
百姓罷市巷哭立祠祀之(南畿志)
趙時侃金壇人慶元四年為句容令初縣有增科
和買之弊民甚困侃狀其事豁之又修學舍取沒
官田以養士邑人祀之學宫(金陵志)
黃度字文叔新昌人嘉定初知建康罷科糴輸送
之擾活饑民無算除見稅二十餘萬招歸業者九
萬家(宋史本傳)
馬光祖字華父金華人寳祐三年知建康府始至
官即以常例公用器皿錢二十萬緡支犒軍民減
租稅興學校既去而民思之開寳元年再知建康
士女相慶光祖益思休養民力知無不為移書賈
似道言公田法非便乞不以及江東召赴行在又
以沿江制置江東安撫使知建康民為建祠六所
三至建康終始一紀威惠並行百廢具舉(宋史本傳)
程洙休寧人淳祐時上元主簿元兵入建康自經
死(南畿志)
元岳天貞冠氏人大德十年爲建康路總管歲饑發
粟賑給民賴以全郡中立碑紀德(江寧府志)
王蒙保定人大德間知江寧修築圩堤以政績聞
(江寧府志)
程恭泰定間尹句容以撫字為政除民所不便者
治後有廢址恭植桑萬株民趨效之有古循吏風
(句容縣志)
趙靖至大中爲句容令首建學校縣額歲辦紅花
民苦之靖以非土産請於上獲免(句容縣志)
明吳裕洪武間爲溧水令有聲上作褒賢頌送之(溧水)
(縣志)
高謙甫平陽人洪武初知溧水以廉能稱(舊通志)
郭雲隨州人洪武初令溧水兵燹之後邑頗凋敝
雲至百廢具興而持以廉潔士民胥悦(江寧府志)
陸梅中江人洪武五年爲六合令首新學宫次及
壇墠亭塔百廢具舉民不告勞(六合縣志)
顧佐太康人永樂十八年爲應天尹公廉有威重
一時勳貴豪猾皆爲歛手時方之包拯云(鄭曉名臣記)
薛均蘄水人永樂中授應天府尹廉明持正買地
種蔬旦暮荷鋤往耘文皇密使人廉之得其狀笑
曰人皆行樂惟朕與均苦耳(江寧府志)
陳奐慈谿人知扶溝擢督府都事以赤縣煩劇須
幹理改上元有婦殺其夫者奐夢中有所見輙於
喪次捕婦鞫得其情人以爲神(江寧府志)
鄺埜字孟質宜章人宣德十年爲應天尹一以養
民爲務凡市征田稅皆酌其平豪黠不得爲輕重
公私便之(鄭曉名臣記)
嚴迪餘姚人宣德中令江浦冰雪自矢歴九年終
始一節考滿歸裝惟圖書數卷家仍茅茨人皆高
之(江浦縣志)
李文煥廣靈人宣德中授江浦縣丞起庠序徙壇
壝修舉廢墜弘治中知縣胡昉祀之於尊賢祠(江浦)
(縣志)
黃淵洧水人正統中令六合歲蝗淵虔禱蝗不為
災莅事執法不通關節時人以板黃稱之(六合縣志)
彭烈字肇烈廬陵人景泰時令江浦廉介端詳政
通民和(南畿志)
劉義字循道諸城人天順初句容丞進知縣除奸
息訟設社養老治民婚喪以禁奢靡民皆化之(南畿)
(志)
林春字孟陽萬全衞人天順中爲應天府馬政通
判攻駒考牧恪盡乃心每行縣較閱止食公廩一
毫不以優民於公廨蒔蔬自給其清操如此(江寧府志)
于冕字景瞻錢塘人忠肅謙之子成化時爲應天
府尹興利鋤弊一以仁愛爲心雖罹家難而聲聞
不隕人皆稱之(江寧府志)
魯崇志字懋功天台人成化十年爲應天尹先是
七邑阻饑逋賦數萬石崇志勸貸以輸而賑其貧
者中貴王敬怙勢以鹽二萬引懇鬻規利崇志厲
色拒之(江寧府志)
徐廣曹州人成化間知句容扶植貧弱興起士風
(南畿志)
李澄字天映西華人成化間為句容令心存仁恕
政尚清勤(句容縣志)
唐詔字廷宣陽信人成化間知六合縣甫下車謁
城隍廟誓於神以貪汚爲戒莅任九年食不重簋
時稱廉吏第一(六合縣志)
吳雄仁和人弘治十四年爲應天尹風局嚴整以
肅清爲任時大璫怙勢裁之以法嘗曰任怨吾不
辭但勿至瘠吾百姓耳(江寧府志)
王震字威遠邢臺人宏治十六年擢應天府尹奏
罷上元江寧花園夫千餘人省諸官寺獄具銀千
餘兩覈江灘蘆葦千餘頃以佐赤縣里甲費(江寧府志)
寇天敘字凃水榆次人正德間擢應天府丞時武
廟南幸供億浩煩天敘處之有方江彬寵冠一時
百司賀生辰四拜天敘獨長揖彬啣之偵其私無
所得每日小帽一繖坐堂上自供應朝廷外毫不
妄費彬有所需天敘曰倉庫久虛百姓窮苦無可
措辦府丞所以微服待罪專候挐問耳彬亦曰寇
公真君子也於是他嬖倖皆歛迹中外皆服其才
力治務民事興學均賦休息地方嘉靖初查舉七
事如神帛堂匠十庫花園進解船隻等項冗役冗
費一旦裁革歲苦饑竭力賑給疫作親行巡視給
藥以救(江寧府志)
萬廷珵字欽之安福人正德間知六合流亡之後
立九等法以均財役至今稱便(六合縣志)
王爌字存約黃巖人嘉靖初應天尹時賦徭繁重
富人多投内監神帛堂以避而積累貧者爌奏革
織匠銅竹匠守庫薪夫等八百餘人裁齊庶人供
億他如議罷京邑種馬發内帑絲織神帛内府局
監不當索用紅站船隻輕荒稅蘇流亡等疏數十
上皆切時病暇更拔諸生異等者課之有京兆遺
愛錄傳世(江寧府志)
楊璨字仲玉華亭人嘉靖中應天府丞數署尹篆
節財賦平物價都人稱便故事仇家多假手獄卒
甘心繫囚璨時巡獄中令凡囚有病非累藥不效
勿狀全活甚衆(江寧府志)
劉自強嘉靖中爲應天尹操持嚴峻歲旱撤蓋步
禱甘雨如注試士日置火爐於堂有私札即引而
焚之(江寧府志)
龐嵩字振卿南海人嘉靖間爲治中屢攝府事歲
凶督賑誠意懇惻全活六萬有竒部民苦役重嵩
議寬之江寧葛仙永豐二鄉數有水患居民裁餘
七戶嵩築堤闢萊流移盡還(江寧府志)
程㸅字文純南城人嘉靖間知上元廉幹有治才
善政爲諸邑最考滿日囊止俸金七兩自騎一驢
二蒼頭隨之糧長許翺等持八十金候於大柳驛
進之㸅笑曰好良民恐父母饑死耶持歸訓子孫
讀書可也取其馬鞭鞭驢而去(上元縣志)
房韞玉字以輝靈石人嘉靖中令上元時坊廂積
弊年久韞玉力申諸司節之民得蘇息爲建惠澤
祠祀焉(上元縣志)
劉啟東字伯陽羅山人嘉靖中授高淳縣令時淳
民苦於養馬啟東善爲經畫後得均之宣城至建
學宫起各署設壇社築七門百廢具舉(高淳縣志)
甘惠崇陽人嘉靖中令高淳有善政治西有渡惠
易爲梁民稱之曰甘棠橋(高淳縣志)
徐九經一名九思貴溪人嘉靖中知句容清介愛
民嘗圖一菜於壁上曰吾民不可有此色士大夫
不可不知此味(廣輿記)
何宏字道充廣東人嘉靖中令六合廉潔自矢莅
事詳明貴戚與豪民訟久不決當道屬之處斷皆
懾服嘗決戍囚御史三駁而三執不改京尹稱其
清慎勤一字不少(江寧府志)
鄧德昌字順之廣東人陳獻章弟子爲京學司訓
以實行誘進諸生無敢操贄及門者嘗歎曰士始
入黌舍如處女然而我軰首以利導之欲成人材
正風俗得乎(江寧府志)
鄭汝舟字宜濟莆田人嘉靖中應天教授誨迪多
士必約之矩矱寮友有講學者汝舟曰六經語孟
聖賢心印熟讀而躬行之即學也何以唇吻標異
哉(江寧府志)
汪宗尹字子衡崇陽人隆慶初爲應天府尹條畫
上元江寧徭賦歲省萬餘金著爲額諸濫差爲民
害者皆奏罷之(江寧府志)
劉應雷萬安人隆慶三年知溧水時傍邑有以糧
數千石規移溧水者應雷力爭當路盛氣臨之執
益堅事竟得直又丈量田畝因高下制賦被召去
卒於塗民立祠祀之(溧水縣志)
徐申字維嶽吳縣人萬歴中擢應天尹時御府傳
造龍旂帘屏諸供具費鉅萬無所措手申乃增置
錢局鼓鑄以贏金充之裁減各科派妄費民力得
紓帑藏錢糧出入故稱難核申立指掌册綱目井
井數延見鄉先達問民疾苦及利害興革所宜故
周知而善應云(江寧府志)
黃承元字與參秀水人萬歴二十年授應天尹下
車首咨民瘼亟議興革時届賓興供億悉出帑金
市廛不擾爲尹僅踰年而德徧風行士民思之(江寧)
(府志)
姚思仁字羅浮秀水人萬歴中授應天府尹風裁
凜然所治有罡黨害民御史不能治思仁悉行訪
捕寘於法遠邇快之朔望謁廟後必與諸生立詢
時務次及德行文藝膏火不繼者捐俸給之(江寧府志)
衞一鳳字伯瑞璐州人萬歴中應天府丞單車莅
任自奉寒儉錢穀出入一覽洞然(江寧府志)
李棠字英拔平和人萬歴間擢判京兆轉治中嘗
攝理刑及兩縣事於訟獄多所平反民稱神明溧
水漕卒糧戶交鬨幾成變亂棠奉檄往按之片言
立解(江寧府志)
余若楠河南人萬歴間應天推官爲政剛柔互濟
清正不私直指按臨詞訟浩煩若楠奉委勘鞫十
行俱下批决如流(江寧府志)
劉大川易州人應天推官好士愛民請托盡謝同
官敬而畏之(江寧府志)
林大黼字朝介莆田人萬歴間授上元縣令性明
敏簿書積案一覽無餘聽斷如神黠吏莫能窺其
意旨革坊廂長改編丁銀省浮費十之七八民立
祠祀之(上元縣志)
賈應龍祥符人知上元縣鄉民多溺女應龍責里
胥呈報始多存活請於上官推丁銀入田畝民困
以甦(上元縣志)
徐良彦字季良新建人萬歴間知溧水縣應天八
邑舊有解京皇磚之役重爲民累良彦請於田糧
少增分毫悉付蘇州匠作彙解以免駁換議行而
民便焉(溧水縣志)
張錫命潼川人萬歴間知溧水申請田糧改折如
高淳例合邑便之(溧水縣志)
董岐鳳石屏州人萬歴十四年令高淳時大水諸
圩盡沒岐鳳懇訴於京兆許孚遠得疏請内帑銀
三千兩修築買當塗湖灘作遮浪埂以捍南蕩圩
田一萬七千餘畝至今賴之(高淳縣志)
宗祖騰字爾英莆田人萬歴三十四年任高淳明
年大水民居盡沒祖騰督丞尉吏役操舟往救多
所全活又力請於上緩征發粟民得再生各鄉專
祠祀焉(高淳縣志)
米萬鍾字仲詔北京衞籍爲六合令有水鏡慈母
之稱(六合縣志)
甄偉璧字連城許州人令六合清操自勵聽斷如
神邑有士人妻殉夫死偉璧率屬往奠歲給粟布
於遺孤聞者感泣(六合縣志)
劉餘佑字玉孺順天人崇禎時爲應天尹勸課耕
穫積穀救荒全活數萬人(江寧府志)
徐石麒字寳摩嘉善人崇禎初官應天府丞時南
都有絲商馬戶兩差民被僉役家業立破石麒仿
古雇役法令歲納銀若干衆皆稱便郭外通江支
河久淤商販陸運所費加倍經營疏濬行人利之
(江寧府志)
錢士貴字元冲松江人崇禎時爲應天府丞勸民
積穀歲凶悉心賑給郡獄有罰贖久繫者捐金代
納俸入不繼至變家産足之(江寧府志)
金蘭字楚畹紹興人崇禎時應天府丞時旱疫並
作蘭與魏國公徐宏基及部寺諸臣設厰開賑更
捐貲糴米江楚相續諸如慈幼局冬生房給藥施
槥善政皆舉行焉(江寧府志)
彭期生浙江人崇禎時謫授應天推官遇事明了
略無停滯初之官不攜家室屬邑例供薪米悉却
不受(江寧府志)
趙其昌永平人崇禎十六年爲應天治中案無留
牘修城隍詰奸宄民皆德之(江寧府志)
周光霽字澹菴武康人崇禎時令高淳歲比旱民
屑榆掘土以食而臺司督漕甚急時負圩諸鄉尚
有薄收光霽自立印券貸之輸將如期明歲秋登
悉償無逋人稱其才(高淳縣志)
楊以任字維節江西人崇禎中應天教授誨迪不
倦諸生感悦卒於官服心喪者數百人(江寧府志)
國朝李正茂字生周順天人順治二年爲江寧知府時
百務草創正茂設立各署建修利涉上方石城等
橋瘡痍初定一意撫循保全善類革減重刑居官
數年境内安堵士民思之
趙廷臣字君鄰奉天人順治初授江寧江防同知
轄運務時欲以黃快船丁僉充運甲廷臣乞循舊
册運丁歸運黃快丁歸黃快船軍衛無擾又優䘏
士子凡列名庠序者復其家槩不僉運操院陳錦
委廷臣練水師於直江口訓練有方江澨帖然會
編審署篆江寧精心釐核照糧輸丁積弊一清
崔掄竒字正誼夏邑人順治四年由進士授高淳
縣縣故有虛糧爲民累掄竒力懇上官疏請永折
著爲令又加意課士所拔識者多得雋秀後遷工
部主事
王鼎應字六符淄川人順治四年由進士知溧水
縣時值丈量奸民藉端興訟訴牒紛然鼎應槩置
不理民獲以安胥吏積年侵蠧財賦莫可稽核鼎
應嚴爲釐晰纖毫不得欺匿
郭士賢奉天人順治六年知上元縣八年歲大祲
糧額莫辦士賢申請各院將罰贖銀兩糴米入倉
不足則以已俸益之二年之中一水一旱皆賴以
濟民力不困而
國儲亦不虧最爲良法
閔派魯字伯崇祥符人順治十年知溧水縣敦儒
禮士多善政先是里糧多寡不齊每遇徭役照里
分派民苦不均派魯編審力爲劑平勒成一書曰
均里平徭册縣西南濱湖田齧於水者十萬餘畝
民苦虛賦派魯申請具題邀
恩永折著有復折全書
饒應元字善仙蘄水人順治十六年知溧水縣天
資長厚而事有執持有妖婦曹氏以邪教惑民應
元摘其奸申請殱之初民間戶役不均應元編審
定三十八石爲一排兩石爲一丁自此無偏重偏
輕之弊(以上舊通志)
張大垣字紫臣三原人順治己亥進士知高淳縣
時檄下將易改折徵本色闔邑驚恐大垣力請於
上官得寢其事又除本邑雜徵之累及詳減漕費
千金民力大紓
許力達通山人順治十六年知江浦為政慈惠均
里甲興學校莅官未久海寇猖獗與縣尉蔣上達
俱殉難事
聞贈按察司副使廕一子與蔣尉同祀忠烈祠
劉澤嗣字蘧修吳橋人康熙十三年知高淳縣臨
政嚴肅萑苻屏跡修黌宫飭郵傳刱育嬰堂民不
勞而事舉十九年行取戶部主事
于成龍字振甲奉天人康熙二十一年知江寧府時總
督于成龍剛正於屬吏少許可獨奬成龍才由通州牧
題守江寧興利除弊知無不為是時徐州有奸民某
走京師以左道惑衆上告事下制府檄江寧鎮江
兩府會鞫成龍力白冤狀制府疑故縱詰責甚厲
成龍持之愈力奸民卒坐誣瀕江蘆洲多爲豪強
隱佔成龍以有課而無洲者爲坍江立予豁除有
洲而無課者爲欺隱陞課而薄其罰人皆服其平
擢安徽按察使
蘇州府
周孫武齊人以兵法見吳王闔閭王以爲將破楚入
郢威齊晉武與有力焉(史記本傳)
伍員字子胥爲吳行人吳以子胥之謀西破彊楚
北威齊晉南服越人後數諫賜死(史記本傳)
漢陸烈字伯元漢高帝時爲吳令遷豫章都尉卒吳
人思之迎葬於胥屏亭(朱長文吳郡圖經續記)
任延字長孫南陽人建武初拜會稽都尉時年十
九靜泊無爲祠延陵季子聘董子儀嚴子陵等待
以師友之禮掾吏貧者分祿賑給之耕公田以周
窮急行縣輒慰勉孝子吳有龍邱萇者志不降辱
延修書記致醫藥吏使相望於道一歲萇乃詣府
門遂署議曹祭酒(後漢書循吏傳)
鍾離意字子阿山隂人少爲郡督郵太守賢之任
以縣事建武十四年會稽大疫死者萬數意獨身
自隱親經給醫藥所部多蒙全濟(後漢書本傳)
第五倫字伯魚長陵人拜會稽太守躬自斬芻養
馬妻執炊㸑受俸裁留一月糧餘皆賤貿與貧民
俗多淫祀常以牛祭神財産以之困匱倫曉告百
姓妄屠牛者輒行罰百姓以安後坐法徵老小攀
車號呼(後漢書本傳)
王充字仲任上虞人明帝時仕郡爲功曹以數見
爭不合去刺史董勤辟爲從事轉治中自免還家
(後漢書本傳)
張霸字伯饒成都人永元中會稽太守表用處士
顧奉公孫松等郡中爭勵志節習經者以千數道
路但聞誦聲(後漢書本傳)
馬稜字伯威茂陵人永元中爲丹陽太守禽江湖
賊轉會稽太守治亦有聲(後漢書馬援傳)
許貢吳郡太守時孫策方起貢表聞漢帝云策驍
勇與項籍相似宜召還京邑若置於外必爲患策
候吏得表以示策策遂殺貢(江表傳)
三國吳滕允字承嗣劇人大帝時由丹陽太守徙吳
郡每聽詞訟察言觀色務盡情理(吳志本傳)
賀邵字興伯山隂人吳景帝時吳郡太守諸強族
輕之題府門曰會稽雞不能啼邵索筆足之云不
可啼殺吳兒因檢校顧陸役使官兵及藏逋亡諸
罪狀一部股栗(世說)
晉傅咸字長虞北地人吳國内史顧榮與親故書曰
長虞勁直忠果雖非周才亦足貴也(姑蘇志)
鄧攸字伯道襄陵人元帝時吳郡太守載米之郡
惟飲吳水歲饑奏請賑貸未報輒開倉救之後引
疾去郡有送迎錢數百萬攸去郡不受一錢百姓
數千人牽攸船不得進攸乃小停夜中發去(晉書良吏)
(傳)
顔含字宏都琅琊人吳郡太守簡而有恩明而能
斷王導嘆曰顔公在事吳人歛手矣(晉書孝友傳)
虞潭字思奥餘姚人清貞有檢操爲吳國内史時
軍荒歲饑潭表出倉米賑救又修滬瀆壘以防海
沙百姓賴之(晉書本傳)
王薈字敬文琅琊人爲吳國内史年饑粟貴人多
死亡薈出私米作饘粥以飼饑者所濟甚衆(晉書王導)
(傳)
南北朝宋羊元保太山人歴宣城東海會稽太守徙
吳郡太守廉素寡欲頻典名郡爲政雖無幹績而
去後常令人思(宋書本傳)
齊王延之字希季臨沂人宋明帝時爲吳郡太守罷
郡歸家産無所增益(齊書本傳)
陳珉潁川人宋吳令發摘奸隱境内以爲神明(南畿)
(志)
周洽汝南人爲吳令廉約無私(姑蘇志)
傅翽靈州人齊吳令孫廉問曰丈人發奸摘伏惠
化如神何以至此答曰無他也惟勤而清清則吏
不能欺勤則事無不理(姑蘇志)
蕭&KR1210;字景業南蘭陵人建元初爲吳郡太守有能
名竟陵王子良與之書曰竊承下風數十年來姑
蘇未有此政(齊書本傳)
梁王規字威明琅琊人梁大通中爲吳郡太守有惠
政時主書芮珍宗家在吳前守宰皆傾意奉之規
遇之薄珍宗密奏規不理郡事召還郡境千餘人
詣闕請留不許求於郡樹碑許之(梁書本傳)
何敬容字國禮廬江人普通間出守吳郡治爲天
下第一(梁書本傳)
江革梁武帝時監吳郡時境内荒歉盜劫公行革
至郡惟有公給仗身二十人復省去游軍尉廣施
恩撫明行制令盜賊靖息吏民安之(梁書本傳)
何遠字義方郯人梁初嘗監吳郡性耿介疾強富
如仇讐視貧細如子弟特爲豪右所憚尤厲清節
妻子饑寒不以動心所至立祠祀之(梁書本傳)
謝舉字言揚陽夏人梁大同中爲吳郡守先是何
敬容有美績世稱何吳郡及舉爲政聲跡略相比
(梁書本傳)
陳沈君理字仲倫吳興人陳高祖時爲吳郡太守時
兵革未寧百姓荒敝君理招集士卒修治器械士
民悦附以幹理見稱(陳書本傳)
隋皇甫績字功明安定人隋平陳以績為蘇州刺史
開皇十年高智惠作亂州民顧子元發兵應之因
以攻績相持八旬子元於冬至日遣人奉牛酒於
績績乃遺子元書諭以順逆禍福子元得書頓首
陳謝會楊素援兵至合擊破之(隋書本傳)
唐劉太真宣城人行義修潔蘇州刺史李栖筠表為
常熟令到官未期一邑自化(唐書本傳)
韋夏卿字雲客萬年人大歴中常州刺史以最績
轉蘇州始至謀以息民布令曰矜老疾活艱困於
是鄉計之而白於縣縣上之郡夏卿乃條其歲差
並與蠲放(唐書本傳)
王綱爲崑山令始作學舍置博士弟子員民興於
學有不被儒服者莫不恥焉(南畿志)
盧東美范陽人大歴中爲吳令梁肅稱其外寬内
明敬事而信(姑蘇志)
韋應物長安人貞元初爲蘇州刺史性高潔所在
焚香掃地而坐惟顧況劉長卿秦系邱丹皎然之
儔與之倡酬(姑蘇志)
于頔字允元爲蘇州刺史罷淫祠濬溝澮端路衢
爲政有績(唐書本傳)
李素隴西人元和初刺蘇州到官旬日李錡反素
戰不勝賊入素端立責以義皆歛兵不敢逼送械
軍中未及京口而錡敗素脫械還走州民抱扶迎
之天子使貴人持紫衣金魚以賜居三年州稱治
(韓愈河南少尹李公墓志)
王仲舒字宏中祁人元和中蘇州刺史堤松江爲
路變屋瓦絶火災賦調與民爲期不擾自辦(唐書本傳)
狄兼謨字汝諧太原人文宗時爲蘇州刺史以治
最擢給事中(唐書狄仁傑傳)
劉禹錫字夢得中山人蘇州刺史以政最賜金紫
(唐書本傳)
盧商字爲臣以大理卿爲蘇州刺史吏以鹽法困
民商令計口售鹽無常額人皆便之(唐書鄭肅傳)
滕遂長洲令攝吳縣吏才警敏百姓歌曰朝判長
洲暮判吳道不拾遺人不孤(姑蘇志)
成及字宏濟錢塘人乾寧初爲吳越王錢鏐將以
功授蘇州刺史楊行密圍蘇州及被執行密閱及
家所蓄惟圖書藥物賢之與歸淮南將署爲行軍
司馬及泣曰及百口在錢公所城陷不能死敢求
富貴耶引佩刀欲自剄行密遽起持之舘於府舍
光化元年具禮遣歸(姑蘇志)
宋閻象鉅野人太平興國間吳越新附以禁兵五千
人屬象安撫遂知蘇州象以齊魯之人悉能知越
風俗而揉以善政恩涵澤濡民以蘇息(歐陽修金部郎中閻)
(公神道碑)
王禹偁字元之鉅野人知長洲縣歲凶民饑賦歛
乖期不忍菜色之民日事鞭朴因出吏部考課歴
納質於巨商得錢一萬七千市白粲代輸之(自序)
宋璫字寳臣渭南人賦性清簡淳化中三吳饑疫
因命璫知蘇州璫素病足州地卑濕疾益甚或勸
璫引疾歸璫曰天子以民病俾我撫綏又以疾辭
非臣子之義也後卒於官(宋史本傳)
陳省華字善則閬中人至道初知蘇州時遇水災
省華復流民數千戶莩者悉瘞之詔書褒美(宋史陳尭)
(佐傳)
裴莊字端已閬中人真宗時知蘇州莊素有吏幹
慷慨敢言(宋史本傳)
孫冕字伯純新淦人天禧中知蘇州治獄不濫斷
訟如神吏畏而民愛之嘗病癰州人爭詣佛寺爲
冕祈福(姑蘇志)
徐奭字武卿建安人天聖初通判蘇州時東南大
水奭周視盡得水利舊跡乃築石塘九十里建橋
十八所復良田數十萬畝疏隱田者二萬六千戶
塘成遷兩浙轉運使(姑蘇志)
章岵字伯望浦城人知蘇州始下車會暴風湖海
之濱民多漂溺岵請蠲租賑䘏人不失所性剛介
鉏治姦吏豪右畏懾政最詔褒之(南畿志)
王質字子野莘人通判蘇州州守黃宗旦得盜鑄
者百餘人告質曰吾以術鈎致得之質曰以術鈎
人寘之死而又喜仁者之政固如是乎宗旦慚沮
爲薄其罪(宋史本傳)
劉立言字禹昌臨江人知長洲縣過客求發民挽
船立言不許郡守移書亦不聽所至利興害革去
後人皆思之(南畿志)
王幾字彦成江都人宰長洲爲政平允弛張以時
境内豪強懾服貧細得以安堵(南畿志)
張方平字道安宋城人景祐中知崑山時吳越歸
國未久豪民占田積訟不決方平按其所輸租大
約百纔一二乃悉收其羨田以賦貧民自是訟獄
衰息(宋名臣言行錄)
司馬光字君實洓水人寳元中父池仕於杭因求
僉書蘇州判官事以便省親許之(姑蘇志)
張伯玉字公達江西人慶歴初爲郡剛介有守范
仲淹愛重之(姑蘇志)
王庭堅字世美慶歴三年爲吳江尉政稱平允建
長橋三百餘丈民甚便之(南畿志)
邱與權建州人至和中爲崑山主簿時縣西民田
漂汲奸人邀劫行旅吏莫能禁與權上五利於太
守一曰便舟楫二曰闢田疇三曰復租賦四曰止
盜賊五曰禁奸商築至和塘七十里達於郡(姑蘇志)
韓正彦字德師安陽人嘉祐中知崑山縣刱石堤
疏斗門作塘七十里以達於郡得腴田數百萬頃
比去爲立生祠作思韓記(南畿志)
胡瑗字翼之泰州人爲蘇州教授嚴條約以身先
之雖大暑必公服終日以見諸生解經至有要義
懇懇爲言其所以治已而後治乎人者學徒千數
日月刮劘爲文章皆傳經義必以理勝信其師說
敦尚行實(蔡謨胡安定先生墓志銘)
薄宗孟字傳正新井人治平中爲蘇州推官英宗
以水災求直言既又地震宗孟兩上疏指斥大臣
宫禁及宦官除館閣校勘(東都事略)
沈兼字子達通判蘇州能名籍甚性剛果與守爭
可否不少屈免官去怡然無戚容(蘇州府志)
李禹卿字君益通判蘇州堤太湖八十里爲渠以
益漕運蓄水溉田千餘頃歲饑出羨粟三萬全活
萬餘人(南畿志)
常安民字稀古卭州人元豐六年知長洲縣以主
信爲治人不忍欺縣故多盜籍常犯者書其衣榜
其門約能得他盜乃除盜爲之息追科不下吏使
民自輸先他邑以辦民皆稱爲古良吏(宋史本傳)
李䕫字斯和邵武人元豐時爲平江節度推官常
攝郡事承前守因循之後獄繋甚衆䕫命數吏分
條所犯不日皆决遣之(南畿志)
王覿字明叟如皋人元祐中知蘇州有狡吏善刺
守將意以撓其權前守用是得譏議覿窮其奸狀
寘於法一郡肅然民歌詠其政有吏行水上人在
鏡心之語徙江淮發運使(宋史本傳)
郭三益字慎求義興人元祐間爲常熟丞常平使
者調蘇湖常秀之人濬青龍江分地程役三益所
部前期告辦使者留其人使助他邑三益徑引衆
歸(姑蘇志)
洪彦昇樂平縣人調常熟尉奉母之官既至前尉
欲卸期三月以規薦而中分俸入彦昇處僧舍卻
俸不納如約始交印(宋史本傳)
石公轍字道叟新昌人紹聖中爲吳江令初學宫
在縣治西南厄於兵火公轍爲規建於東門外又
置田給士今吳江儒學即其處(姑蘇志)
虞賓字舜臣山隂人知長洲縣大姓黠吏亂法賓
廉得其狀悉治以法歲祲民無蓋藏部使者猶檄
徵宿負賓閣文書不問竟得免(南畿志)
程俱字致道開化人元符中爲吳江簿政平訟理
有循良之風後簿高文虎以曾懋及俱爲此官作
曾程堂以寓景仰范成大爲之記(姑蘇志)
李光字泰發上虞人崇寧間知常熟時朱勔父冲
倚勢暴橫光械治其家僮後知平江府會朝廷以
乏軍儲措置和糴數以萬計光曰主上屢有約束
戒科斂今米或可得未知本錢安所取辦因論奏
其事有旨降本錢和糴不踰月而畢(宋史本傳)
張克戩字德祥開封人大觀二年知吳縣俗好訟
克戩一切繩以法奸猾屏氣(宋史忠義傳)
趙訓之字誨道知吳縣時朱勔怙勢凌州縣訓之
不爲屈勔嘗執數人詣縣請治悉縱不問(宋史忠義趙士)
(嶐傳)
江衮字聖潛衢州人授平江府司兵曹事方臘之
亂有商旅數十人皇遽入境郡將疑爲諜將殺之
衮力爭得免(蘇州府志)
趙彦倓字安卿爲平江節度推官攝宜興縣時以
牧馬券科爲負嘗預用二年後稅民以此病彦倓
請諸司奏釋宿逋禁預借積弊遂絶(宋史宗室傳)
胡松年字茂老懷仁人高宗時知平江府未入境
貪吏解印綬去以興利除害十七事揭都市百姓
便之(宋史本傳)
章誼字宜叟浦城人紹興六年守平江時帝將臨
幸供億繁夥誼處之皆當理召對賜帶笏(宋史本傳)
李衡字彦平江都人紹興中授吳江主簿有部使
者怙勢侵削下民衡不忍以敲扑迎合投劾府中
拂衣歸(宋史本傳)
周葵字立義宜興人紹興中知平江府時兩浙運
使李椿年行經界法郡故田租不滿四十萬椿年
披榛莽按倉碣欲以七十萬爲率葵力辨之椿年
遂以圖經三十萬爲準(姑蘇志)
洪遵字景嚴鄱陽人紹興末知平江府蘇保衡由
海道窺兩浙浙西副總管李寳禦之以舟師搗膠
西凡資糧器械舟楫皆遵供億寳成功而歸遵之
助爲多(宋史洪皓傳)
沈介字德和德清人知平江上曰平江輔郡極難
其人知卿政事特加遴選介三典郡所莅繁劇綽
有餘暇豪猾斂避焉(姑蘇志)
曾慎字叔重清源人紹興中宰常熟知足以知勇
足以行御吏若西門之治鄴愛民如子産之治鄭
(王伯廣宣風樓記)
鄭穆字應和長汀人常熟丞攝縣事有潰兵絶江
由福山闖關邑人大恐穆單車撫諭遂定(宋史本傳)
程沂字詠之河南人頤從子紹興間知崑山爲政
中和有古循吏風(姑蘇志)
陳璧字君玉爲崑山主簿注情教養講勸甚勞邑
士造請無虛日(姑蘇志)
沈度乾道二年以考功郎中除知平江後召赴行
在上曰甲寅之歲委卿守吳未幾治行昭著果如
所料可謂得人矣(姑蘇志)
趙公廣字德儉淳熙初知吳江爲政知本末先後
既建廟學復取羨租以餼生徒凡郵亭使館橋梁
祠宇理葺殆遍(吳江縣志)
袁韶字彦淳鄞人嘉泰中爲吳江丞蘇師旦挾韓
侂胄威福撓役法韶受提舉常平黃犖檄覈田定
役師旦密諭吳江多姻黨倘相容當薦爲京朝官
韶不聽承徭役者皆師旦黨師旦怒諷言者將論
之未幾師旦敗改知桐廬縣(宋史本傳)
葉延年字公是處州人嘉泰中知吳縣有豪民居
光福山澤間四出侵暴既三十餘年延年擒寘於
法士民德之(南畿志)
孫應時字季和餘姚人從學於陸九淵爲黃巖尉
有惠政朱熹重之改常熟縣秩滿郡將以私憾捃
摭倉粟積逋三千斛詰之士民相率擔負詣郡代
償(姑蘇志)
孫沂字彦温丹徒人紹定四年爲常熟丞民獄訟
不决者皆請於臺府願以屬沂旁邑亦然臺府既
以爲常沂亦不復計彼此(南畿志)
項公澤字德潤永嘉人淳祐間宰崑山以文學飾
吏事買田養士爲政廉敏百廢具舉(南畿志)
王文雍寳祐中尹常熟修城闉及譙樓置刻漏創
兩務官廨濬河築堤葺亭甃衢整飭版籍(南畿志)
黃震字東發慈谿人寳祐四年調吳縣尉縣多豪
家凡告私債則以屬尉民多饑凍窘苦死尉卒手
震至不受告府檄攝其縣及攝長洲華亭皆有聲
(宋史儒林傳)
韓彦古字子師延安人世忠子兩知平江時酒禁
甚嚴門卒捕一婦人肩輿載斗酒入門彦古問何
從而獲卒曰舁轎之夫預以告彦古曰人奴而訐
其主乎杖僕而遣之有士人持吏短長州將下車
必先投狀以占能否彦古至其人亦來彦古曰此
狀汝不能爲必有吏人教汝其人錯愕以實告追
吏杖之一郡以爲神明(姑蘇志)
謝師稷字務本邵武人知平江府撙節浮費未滿
歲積四十萬緡奏請修城雉堞一新(姑蘇志)
沈作賓字賓主歸安人知平江招海盜餘黨錫以
衣物又得強勇者幾千人置將統之號曰義士復
募境内惡少亦幾千人號曰壯士衣糧器械皆視
官軍而輕捷善鬭過之於是海道息警市井無譁
(宋史本傳)
李寳河北人浙西路副總管駐平江與守臣督海
舟捍禦北軍將行西北風勁寳下令敢沮者斬遂
入大洋忼慨自誓風即止明日破敵捷聞上喜曰
朕用李寳果立功爲天下倡矣(宋史本傳)
陳晞點字子與青田人淳熙中平江觀察推官樞
密邱崇爲守屢以職事爭辯崇或陽怒折之晞點
立退屏息俟其少霽執論如初後提舉羅點兼府
事兩司事無大小咸以相屬行荒政修水利決積
訟晞點悉左右之(姑蘇志)
陳造字唐卿平江教授士被教養咸恨師承不早
錫山尤袤讀其騷雅雜著曰吾自是得師矣(蘇州府志)
趙㦛夫字惟恭嘉定中權知平江府有婦人告其
姑私酒㦛夫問曰汝事姑孝乎曰極孝㦛夫曰既
能盡孝可代姑受杖郡人快之(姑蘇志)
李芾字叔章衡人浙東提刑以前官移浙西盜羣
穴太湖中芾跡其出沒按捕之作虎邱書院以祠
尹焞置學官親爲學規以教之學者甚盛(宋史忠義傳)
趙彦橚字文長知平江郡海盜出沒莫可蹤跡彦
橚奏分崑山之半置嘉定縣屯兵以守(宋史宗室傳)
王遂字去非金壇人理宗時知平江府崇學校寬
民力抑豪強禁盂蘭盆會洞庭邨民徐汝賢以詐
惑衆自號水仙太保掠人財賄妻妾爲害數十年
遂收捕黥面鞭背投之盤門水中汚俗一變(南畿志)
吳潛字毅夫寧國人理宗時知平江府條具財計
彫敝本末以寬郡民與轉運使王埜爭論利害尋
改知鎮江(宋史本傳)
吳樵淳祐中平江節度推官賢而有才敏於吏事
憲司請入僉幕多所裨贊諸司交薦之(姑蘇志)
包恢字宏父建昌人景定中知平江豪有奪民田
寄公租誣上者恢上疏指爲以小民祈天永命之
一事上覽奏惻然罪任事者即歸民田(宋史本傳)
趙順孫字和仲縉雲人咸祐四年知平江郡庾空
乏例以夏初徵民租順孫謂古者十月納禾稼先
期半載民何以堪爲經營助糴得免預徵(姑蘇志)
常懋字長孺淳祐七年調常熟尉公廉自持不畏
強禦部使者交薦之後辟差平江府百萬倉檢察
不受和糴事例戢吏卒苛取發運使趙與&KR0696;兼提
點刑獄屬懋檢覆雪無錫翟氏冤獄監江淮茶鹽
所蕪湖局不受商稅贏改知嘉定縣歲大水勸分
和糴按籍均敷以薦簽書臨安府判官(宋史本傳)
文天祥字宋瑞廬陵人德祐元年知平江會獨松
關告急趣天祥入衞去數日平江城守王邦傑開
門降二年天祥以資政殿學士詣巴延軍前講解
索多問曰何以去平江天祥曰有詔趣入衞問兵
若干曰五萬索多嘆曰天也使丞相在平江必不
降但累城内百姓耳(宋史本傳)
許應元字長卿臨安人授平江司戶參軍知府文
天祥辟置幕下國亡不仕教授以終(姑蘇志)
元孔文貞字從善東平人至元丁亥尹常熟歲大潦
文貞發廩拯溺全活甚衆明年躬督郊民疏港浦
洩積水以注之江秋乃大獲又覈實匿賦勢家感
其誠亦樂輸納(姑蘇志)
王安貞字吉卿至元中遷常熟知州州治初遷安
貞規畫刱建費鉅而民不擾(姑蘇志)
哈喇哈遜大德元年同知吳江州嘗語人曰守土
之官不忠勤何以盡職分不公正何以聽獄訟不
慈仁何以得民心歲荒且疫爲之流涕白州長留
粟救之(元史本傳)
盧克治字仲敬濮陽人大德間爲常熟令獄無冤
濫教育言氏子孫覈實學田(姑蘇志)
劉允字嗣宗良鄉人爲平江總管延祐初詔經理
田糧允威信素孚人不敢欺江浙十八郡守臣欲
槩定田賦允爭曰地有肥磽厥賦宜不齊一旦更
改民病何時瘳乎衆議始息(蘇州府志)
高仁字壽之濟南人延祐初知吳江州時行省賑
杭饑命吳江增糶三萬石仁抗言州小數已溢不
可增鹽運使虧課省委仁取諸民補之仁言民貧
不可妄動動且有外虞事並寢(南畿志)
師圖烈圖字敬之寧夏人延祐末爲平江路總管
府縣未結之案積至二千餘編攝吏曹期以日決
未幾而畢里正之役賠償往往破産或本都堪役
調之他都吏夤緣爲奸圖烈圖如詔旨先田多上戶
從上推排不役他都民乃便之(姑蘇志)
張顯祖泰定初爲吳江判官重建長橋以石易木
爲竇六十有二每竇用鐵□八條仍布桫枋於水
底築址以防傾圮遂爲永利(姑蘇志)
汪澤明婺源人爲平江推官任法允恕獄多平反
淮寇闖境倡鄉人保里閈城陷遇害(元史本傳)
道通高昌人後至元二年轉平江總管持身嚴燭
理明决事敏待人直然家益貧其去郡一物無取
(汪澤民撰去思碑)
鄭元祐遂昌人至正間以學行薦爲平江路儒學
副提舉訓迪一本經術吳人士甚重之(蘇州府志)
盧鎮淮南人至正間以領兵副元帥兼知常熟州
戢兵禮士愛民(姑蘇志)
明何質吳元年知蘇州府郡久苦張士誠虐政質勞
來安集民慶更生時詔徙蘇民甚急質雍容部署
朝旨以爲怠事逮至闕將寘極典質曰殺一郡牧
以活百萬生靈質含笑入地矣尋得釋復增秩旌
之(姑蘇志)
魏觀字把山蒲圻人洪武五年出知蘇州府鋤暴
樹良敬老䘏民大建學舍舉鄉飲酒禮未及三載
風化興洽課績爲天下最召還賜宴奉天門命宋
濂等賦詩紀之(南畿志)
李亨吉安人洪武十年知蘇州府性樂易事不苟
爲爲之輒有惠利上賜勅奬勵曰恪慎廉謹古稱
良吏不是過也(南畿志)
王觀祥符人洪武十九年除知蘇州府奸吏錢英
累構陷長官觀至立捶殺之時洊菑民逋不能償
乃延諸富家集郡衙風使出儲積以補之逋乃給
(姑蘇志)
姚善字克一安陸人知蘇州府吳民侈僭洪武中
重法以整齊之嚚者更藉持短長賊譎蠭起善洞
達政體張弛協宜民俗一變治行爲列郡最靖難
兵起不屈死(南畿志)
金絅嘉興人爲蘇州守時官民田則不齊上疏請
減重額田得罪賜死(南畿志)
徐垕字崇實黃巖人洪武中通判蘇州奏發粟二
十萬以活饑民春漲壞堤垕相度原隰大興版築
之役部使者以爲勞民垕力爭卒就其役(南畿志)
成天竒河南人洪武中知常熟縣時大吏所遣胥
役多橫暴不敢詰天竒擒一人立撲殺之民大悦
事聞璽書褒美(廣輿記)
李彰洪武間出知常熟縣邑人朱蝦蟆爲亂已斃
翌日蘇州太倉二衞兵至彰出牛酒勞軍從容謂
其將曰民盜民捕之已盡吾已聞於朝矣會詔遣
王御史來視彰逆境上陳其故乃令兵還(姑蘇志)
孔克中字庸夫宣聖裔洪武間知吳江重建縣治
及垂虹亭三高三忠二祠(姑蘇志)
芮翀字子翔郾城人洪武中知崑山首革庫子祗
侯諸蠧後坐事發遵化炒鐵耆老伏闕訟冤詔馳
傳還職復奏除包荒田糧十八萬有竒開吳淞江
淤塞二十餘里以母憂去服闋吏部奏崑爲劇邑
翀素得民俾再還舊治(姑蘇志)
柳敬中慈谿人洪武中令常熟修學校濬河渠以
嚴馭吏以公均賦(南畿志)
林鐘字仲鏞杭州人洪武中授崑山學接引後進
惟恐不及士翕然宗之每相語曰見林先生覺意
表言外别有箴規(廣輿記)
劉幹字孟楨修武人永樂初爲長洲丞兼理農事
幹周行塍隴呼農人問所疾苦慈孺之色溢於眉
面歲饑民輸後期上官譴責幹曰此丞之怠職也
請代其罰卒於官邑民殮之留衣冠葬半塘名劉
公墩(南畿志)
况鐘字伯律靖安人宣德五年擇郡守九人鐘知
蘇州府賜勅乘傳之任初佯不解事吏喜越三日
縛諸吏拷掠投庭下輒死者數人吏又大懼乃盡
覈屬吏斥貪墨者五人庸懦者十餘人八年夏旱
既發預備糧賑農復與周忱究收糧法由永樂間
轉輸北京餉道遼遠糧長以一徵三府二百七十
萬石加徵至八百一十萬除正供及僦車船費盡
爲糧長乾沒議别立糧頭同收受互覺察除免舊
徵三之一以其二之一爲轉輸費餘皆入濟農倉
爲來年經費本是年馬草米數十萬石及九年夏
稅折布絲數十萬斤絹數十萬疋小麥數十萬石
及雜出供費並代以餘米上無逋事下無橫科民
大悅每旱又輒發此餘米賑活輒數萬人二十餘
年積弊不戮一人而盡除民接遞終歲在官不得
負販鐘敘丁差歲不過三日盡罷其在官者置綱
運簿防運夫侵盜又置館夫簿防非禮需索綜理
周密簡約易行專厲豪狡拊善良勢家犯法立死
杖下吏民大驚奉約束寒門下士有行藝者時時
賑贍正統初秩滿去民叩闕乞留者八萬餘人陞
正三品仍知蘇州府七年卒市巷哭送其喪競立
祠祀之(鄭曉名臣記)
李從智宜賓人正統十年知蘇州府郡多淫祀家
署小廟於門從智出行見之一日毁去(姑蘇志)
朱勝字仲高金華人正統間知蘇州府政尚中和
而吏治精練物無遁情案無滯牘嘗曰吏貪吾詞
不付房隸卒貪吾不行杖獄卒貪吾不繋囚人嘆
服之(姑蘇志)
李謨字居定黃巖人正統間蘇州訓導自守過嚴
諸生執贄槩拒不納有吳江生莫鉉取古畫題咏
以贈謨曰苟如此使我爲市名矣錄其詩而返之
(姑蘇志)
黎擴字大量臨川人正統成化間蘇州教授惟擴
與林智俱號知人擴嘗云英俊雖多惟吳寬當魁
天下卒如其言智字居濬得王鏊卷評爲鄧林一
校後果擢鄉會第一(蘇州府志)
張憲字廷式餘干人母喪廬墓瑞竹叢生司訓蘇
州日集諸生講大學(蘇州府志)
朱冕字士章嘉興人正統間崑山教諭性方正諸
生見者衣冠步趨必整每夜闌學舍中尚吚唔相
屬冕時秉燭叩門與語以察勤惰廵撫周忱行縣
至崑方抵岸怒撻一隸冕進曰恐損觀望請至行
臺行法忱改容謝已而設太倉鎮海衞學忱薦為
教授謂兩衞官曰我爲爾子弟得一良師宜隆重
之(崑山縣志)
金華蕭山人正統間爲崑山丞奉委勘災見百姓
貧苦流涕不食曰田禾雖間有可望纔十之一二
何以辦秋征竟以荒白曰有罪華自任之後得准
災民不告饑(崑山縣志)
姚堂字仲升寧波人天順四年守蘇州敬士愛民
雍然長者時林鶚知鎮江有聲廵撫劉孜請對易
之民惜其去攀送盈路(姑蘇志)
鄭逵襄陽人景泰五年知崑山縣歲饑分穀以賑
疫作延醫救治民廬舍沒於水逵市竹木撤官府
敗屋給之全活無算(崑山縣志)
林鶚字一鶚浙太平人天順時知蘇州一切簡靖
即有建革必審覈再三吳人重其名旦夕責效頗
笑守迂緩已而見其深思曲算圖久遠利即又稱
林太守康濟才也(鄭曉名臣記)
楊子器慈谿人知崑山改常熟下車即寘巨猾數
人於法復興修學校宏奬人材(南畿志)
邢宥字克寬瓊州人成化初知蘇州有通變才乙
酉郡大饑宥賙貸甚勤即流人在境者亦不失所
而公帑不空富室無擾論者謂爲荒政最善云(姑蘇)
(志)
雍泰字世隆咸寧人成化六年知吳縣西華鄉田
濱湖歲罹災傷泰躬履審視採旁近山石甃堤兩
月告竣又鑿穹窿渠置三牐蓄水鄉民獲其利(吳縣)
(志)
余金字貢之内江人成化初知長洲民多爭訐金
不設鈎距一以公義裁決人不敢犯有終訟者轉
詣上司上司曰汝自有賢令無庸至我(姑蘇志)
紀智成化中崑山主簿質實有守官舍寂然如僧
舍舉家食糜時或不繼(崑山縣志)
王鑑字克明吳橋人弘治三年主吳江簿常禄之
外一介不取每公宴同僚衣錦鑑獨布袍(吳江縣志)
賀府字中甫渭南人正德間知長洲郡守王儀丈
畆均賦府搜隠斥蠧平其輕重田賦由此畫一(長洲)
(縣志)
方豪字思道開化人正德中知崑山會吳中連遭
巨浸豪以民皆逃死不能催科脫冠帶自詣郡獄
獄中具奏請減租停糧俟豐年次第帶徵朝廷特
從其請(廣輿記)
王儀字暘谷霸州人嘉靖間守蘇州釐剔錢糧諸
弊以原額稽其始以事故除其虛以分項别其異
以歸總正其實以坐派起其運以運餘撥其存以
存餘考其積以徵一定其則及商稅酒醋房地魚
課一切清理(蘇州府志)
任環潞安人嘉靖中蘇州同知倭寇東南環率兵
出𠞰遍身書姓名曰死綏職也爲二親記此髮膚
俸入悉犒戰士士樂爲死既晉兵備太倉疽發背
聞賊至即裹創擊賊賊望環旌旗輒遁去甲寅賊
犯蘇百姓爭避入城門扃不得入環曰苐啟之有
我在遂活數十萬人時𠞰倭之功環爲最(蘇州府志)
彭藎臣嘉靖中倭變藎臣以宣慰司奉調來援與
倭遇轉戰至盛墩斬首三千餘級力竭被創死倭
亦敗退人改名其地爲勝墩(蘇州府志)
蘇祐字允吉濮州人嘉靖五年知吳縣懲奸戢暴
縣向無志祐嗟典故漸湮聘楊循吉刱纂之(吳縣志)
王鈇順天人嘉靖中知常熟縣倭至率官軍追擊
於湖上遇害事聞贈太僕少卿(常熟縣志)
安謙字子光成安人嘉靖中知吳縣當倭難之後
繕城垣修橋路(吳縣志)
曹自守字伯化荏平人素精醫嘉靖中知吳縣值
倭亂後繼以大水自守散糜施藥以濟衆三年不
製一衣不宴一客署内惟蒼頭一人門笥不扃鑰
有爲慮家計者自守笑曰吾他日居鄉賣藥足自
給尋以憂去後吳民過荏平遇醫以驢負藥籠者
則自守也驚拜道左(吳縣志)
宋儀望字望之吉安人嘉靖中知吳縣民輸白糧
京師輒破家儀望令諸區各出公田計役授田贍
之(吳縣志)
祝乾壽字健卿應城人嘉靖間知崑山性開敏通
曉土俗時倭寇攻城乾壽率衆殱其魁餘悉潰散
(崑山縣志)
王用章字汝平祥符人嘉靖中知崑山定雇役清
改兌免儲總絶飛詭會廵撫海瑞濬吳淞工費浩
繁用章應機立辦訟無留滯公庭闃然嘗從士夫
遊或以私請則毅然去有某父子懷嫌適飲其家
酒半用章忽正色曰今日當鞫一公事衆皆驚乃
呼其子出開諭之一家感泣因復命酒極歡爲題
其堂曰遂初(崑山縣志)
王重賢字子尚以戶部主事清理江南宿逋上疏
極言吳民彫敝未當重困尋左調去(蘇州府志)
錢德洪名寬以字行浙江人從王守仁遊嘉靖中
教授蘇州定祀典申學規日坐道山亭講學諸生
翕然興起有舞雩沂水之風(蘇州府志)
朱燮元字懋和浙江人萬歴間守蘇州不事深刻
人莫敢欺時郡丞及司李皆朱姓有政聲人稱三
朱而燮元爲最云(蘇州府志)
韓原善萬歴中知長洲執法不撓而和氣藹如力
請均役詭寄悉清(長洲縣志)
胡士容知長洲有經濟才嘗以沙湖之險爲行旅
患築至和塘五十里以達崑山人稱爲胡公塘(長洲)
(縣志)
江盈科字進之湖廣人萬歴間知長洲常戴星出
入不辭勞瘁(長洲縣志)
鄧雲霄字元度東莞人萬歴中莅長洲諸事科條
畫一可垂永久(長洲縣志)
蕭景腆晉江人萬歴中授長洲縣丞太監張志聰
過郡橫索不遂縛知縣郭波於車後景腆率所部
弓手直前奪波手披志聰市民皆梯屋飛瓦助之
事聞逮詔獄得免死吳人立碑紀其事(長洲縣志)
祁承㸁字爾光浙江人萬歴中知長洲縣歲大荒
承㸁議賑議蠲民免於災又憫邑田半入官戶細
民所餘無幾條議更張不果行而去民思之(廣輿記)
葉成章字慕同同安人萬歴間長洲令甫至漫不
省事人呼之爲葉木頭既而判決如流錢穀利弊
洞若觀火吏胥屏息以最擢御史(長洲縣志)
傅光宅字伯俊聊城人萬歴八年知吳縣精心吏
治案無積牘時有丈量之令里胥互爲奸詭光宅
摘發如神徵拜御史(吳縣志)
袁宏道字中郎公安人萬歴二十三年知吳縣輕
刑省訟然一干法立懲艾不少貸嘗自閉門六曹
吏任其别營生業有所命則呼之定懲賦法命里
長分儹五甲以恤經催之勞民便之永遵爲制(吳縣)
(志)
江桂馥字爾馨泰寧人任吳縣丞不攜家累性剛
守潔雖強禦莫能撓人呼爲江鐵頭(吳縣志)
劉時俊字勿所隆昌人萬歴中知吳江下車即令
民具沿門册就册摘大憝歴舉其隱罪人以爲神
徵輸先分緩急賦辦而民不困公餘每微服輕輿
講道學舍雅好琴瑟聲徹公廨(吳江縣志)
耿橘瀋陽人萬歴中知常熟首復子游書院濬福
山鹽鐵梅李諸塘工畢而民不擾著有常熟水利
興革實政二書(常熟縣志)
聶雲翰字摶羽曲周人萬歴間知崑山以抑豪強
祛蠧弊爲主而才術足以相副將編賦役以爲非
戶清則田不出非田出則役不均乃總戶履畆而
校之造爲虎頭鼠尾册按上中下三等以定之修
城陴所度丈尺工費屈指可得人以爲神(崑山縣志)
樊玉衡字元之黃岡人萬歴中爲崑山令甫至即
取前令聶君政牘視之喜曰我願爲曹參會當編
審隱覆萬狀玉衡以三日畢毫髮無爽時方責逋
賦惻然曰民逋賦時吾數齡耳今其人少者壯壯
者老老者死吾何愛吾官而窮此不可詰之逋哉
其緩之然民願輸負恐後體素羸自奉至薄嘗乘
小艇視水災與饑民相對噉菜粥甘之後以父疾
告歸祠於馬鞍山巔至今有禱輒應(崑山縣志)
陳祖苞字令威海寧人萬歴中知崑山賦役弊蠧
力加釐剔嘗一署太倉再署常熟兩邑交頌(崑山縣志)
楊漣字大洪應山人萬歴三十六年知常熟初至
與城隍神約所不秉公而徇紳豪者有如日請囑
遂絶久之政聲籍甚舉天下清官第一内擢給事
中毁所束帶以辦行装(常熟縣志)
李三省字思曾鄖陽人萬歴中崑山縣丞邑頻潦
丞職水利三省乘小艇自攜米粟循行阡陌便宜
修救未嘗受民一鮭一菜已而病卒邑令劉應龍
視含殮見其牀無幃爲出涕(崑山縣志)
楊姜天啟間蘇州同知督造漕艘及軍器有能聲
攝滸墅鈔關商民便之時織造内監李實驕橫姜
不爲屈實怒誣劾去官(蘇州府志)
陳文瑞字應萃同安人天啟間知吳縣按獄必持
法推情豪貴莫敢撓於煢獨尤加惠焉(吳縣志)
陳洪謐字龍甫晉江人崇禎時除蘇州知府郡多
逋賦考成嚴切或勸其亟催科洪謐笑曰吾寧以
民命博一官哉歲饑穀湧貴羣不逞聚黨入豪家
劫粟密捕渠魁三人杖殺之於是發積穀勸富家
出粟不三日價平亂遂息流寇犯安慶督撫檄蘇
撤閶門傍城民居萬家爲防禦計洪謐曰撤恐擾
民即有變願以百口保之卒不奉檄人服其鎮定
(蘇州府志)
倪長玗字伯屏平湖人崇禎時授蘇州府推官抑
豪強鋤奸猾一郡皆憚其威時郡守陳洪謐性慈
和然遇事輒相諏度無齟齬郡人爲立雙清書院
(蘇州府志)
牛若麟字鶴沙黃州人崇禎時知吳縣饑民蜂起
若麟先賑而後治其首難變遂息(吳縣志)
熊開元字元年嘉魚人崇禎時知吳江縣性機警
決獄多平反以南北糧運役法不均乃以南配北
定爲例民困得甦(吳江縣志)
李實字如石遂寧人崇禎末知長洲縣每遇徵輸
但以至誠勸諭不加敲扑而國課無缺(長洲縣志)
國朝丁允元字右海日照人順治二年知蘇州府時庶
務草創允元練習典故因事釐正綱紀秩然山澤
間餘寇未靖大兵駐郡者盈萬一切軍資器械皆
區處合宜民不知擾尤加意人材所識拔多知名
士
郭文雄字鳴上文水人順治十六年以拔貢授崑
山令簿書皆自鈎校不假手胥吏催科盡革耗羨
摘欠之尤者揭之縣門不遣一役而民皆趨令崑
俗多借假命恐喝取財文雄著令凡毆殺者必里
鄰公舉得實而坐毋許一人首告時軍旗肆橫文
雄奉行官兌之令力禁約之以疾卒官貧不能歸
葬士民醵金葬於馬鞍山之南立祠墓前
吳道煌字瑤如宛平人順治已丑進士康熙二年
知蘇州郡故煩劇前守治事日不暇給道煌性寬
厚以清靜爲理上官多疑其廢弛及察其政無不
舉有投牒者輒緩其勾稽或悔而不願終訟輒聽
之後以事報罷積案有未結者令吏抱牘至悉焚
之曰吾不留此爲虐民地也去後民思之立祠於
虎邱山麓
師佐字靖公河南永寧人順治壬辰進士由福寧
知州遷蘇郡督糧同知貧不能就道士民醵金助
之及莅蘇不擅受一詞董理漕兌釐弊端却規例
每諭糧戶爾等省一分旁費則完一分正務民咸
感悦三督漕白解餉江廣復疏濬吳淞水利勘荒
履畝皆盡厥職督撫交薦之會卒
沈恩舉字謙能汀州人順治丁酉舉人康熙初年
知長洲縣吳中大水恩舉加意撫綏催輸不事鞭
扑課亦及額邑隸素橫惡乃立需索單於里甲每
月填報有無輿皂歛跡又旱蝗爲災齋沐步禱蝗
不害稼雨亦隨降民祀之前令葉成章祠題爲雙
清書院
于宗尭字二巍廣寧人年十九以父廕除常熟知
縣勇於爲治興利剔弊雖老吏弗及邑素有漕蠧
爲民害視事三月即痛除之性孤介屏絶饋遺搏
擊豪強而待良民慈恕三年如一日卒於官邑中
罷市巷哭醵金治其喪將北歸百姓遮道留之遂
葬虞山南麓題其阡曰萬民留葬(以上舊通志)
劉定國字奠萬奉天人康熙三年爲吳江令邑當
南北孔道師行所過繹騷定國具舟車待境上至
則犒勞將士即導之出境民以無擾聽訟明敏兩
造至庭立時決遣嘗閱視獄囚止三人當遣戍者
明日即令就道囹圄一空
霍勳字立&KR1214;清苑人康熙十四年知吳江縣潔已
愛民隨宜撫輯催科不遣胥隸聽訟不尚擊鷙以
事繋獄者月給米冬給衣絮置草韉以藉之未期
月丁内艱去官各項賠墊缺額三千餘兩邑民爭
先輸助一月而完
郭琇字華野即墨人康熙庚戌進士知吳江縣材
力強幹屢斷疑獄民驚爲神徵輸行版串法分爲
十限俾民依限完納又置戥縣門使民自稱投櫃
胥吏無所假手總督于成龍嘗贈之以詩廵撫湯
斌稱其清而能以卓異特薦
江南通志卷一百十三
