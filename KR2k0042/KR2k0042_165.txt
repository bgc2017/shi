江南通志卷一百六十六
人物志
文苑(二)(松常鎮淮揚徐六府太海通三州)
松江府
晉陸機字士衡吳大司馬抗子少有異才太康末入
洛造張華華素重其名如舊相識參大將軍成都
王穎軍事表為平原内史穎討長沙王乂以機為
大都督固辭不許機軍敗穎聽䜛說怒害之機歎
曰華亭鶴唳可得聞乎機辭藻宏麗葛洪稱其文
猶縣圃積玉無非夜光
陸雲字士龍機弟六歲能屬文性清正有才理少
與兄齊名號曰二陸宰浚儀有惠政民為立祠歴
官清河内史機遇害時并被殺所著文三百餘篇
行世雲弟耽為平東祭酒亦有清譽同遇害時又
稱三陸云
陸喜字恭仲瑁子仕吳累遷尚書入晉為散騎常
侍少有聲名好學有才思作言道訪論審機娛賓
諸文近百篇
宋陳舜俞字令舉自湖州徙華亭慶歷六年進士嘉
祐中與蘇軾兄弟同舉制科博學強記軾稱其學
術才能兼百人之器云
林至字德久華亭人淳熙進士歴官祕書省為朱
子門人著釋騷子革世其學
元淩嵓字山英華亭人少習舉子業會宋亡即棄去
一放於詩鎔意鑄詞駸尋大歷間時流盛推許之
有古木風瓢集行世
王泰來字復元華亭人早以詩鳴當代由鄉舉入
太學旋棄去放浪江湖至元中再徵不起後特命
召見館於集賢禮遇優渥尋乞歸卒其詩多不經
人道語
曾遇字心傳華亭人博學敏文詞工筆札與王昭
大詹潤徐順孫同游時稱雲間四俊由薦授湖州
安吉丞
明袁凱字景文華亭人少以白燕詩得名人呼為袁
白燕洪武中以布衣拜御史上言令武臣聽講俾
知禮數月託瘋疾乞歸讀書峯泖間每騎牛往來
好事者繪為圖自號海叟有集
朱芾字孟辨華亭人詩思飄逸兼善翰墨清潤遒
勁
顧禄字謹中華亭人少力學才藻豔發工書法以
太學生歴官王府教授嘗過鄱陽湖賦詩太祖覧
而喜之盡進所作故其集名經進云
邵亨貞字復孺祖桂子自淳安徙華亭遂為邑人
博通經史贍文詞工篆隸有蛾術集
全思誠字希賢上海人博雅弘粹宿負文名洪武
中以耆儒徵授文華殿大學士尋請老致仕歸
管訥字時敏華亭人九歲能詩長師楊維貞友袁
凱洪武中歴官楚王府長史事王二十餘年以忠
謹稱所著有蚓竅集子延枝亦工詩
金鉉字文鼎華亭人有孝行以親老固辭薦辟喜
吟咏得古詩人風格書畫皆擅長時稱三絶
沈度字民則華亭人永樂初以善書薦入翰林授
典籍凡金版玉册必命度書之在内廷每承顧問
必以正對歴遷翰林學士度事親孝與弟粲友愛
甚篤為人貞静温雅粲字民望亦以善書與兄同
官翰林進大理寺少卿時稱大小學士云
李至剛名鋼以字行華亭人少穎敏從楊維貞學
為詩文有清思洪武中舉明經授祠部郎歴官參
議永樂初首發建都北平議為禮部尚書修太祖
實錄及永樂大典以至剛領之仁宗即位出為興
化知府卒
錢溥字原溥華亭人正統己未進士御試薔薇露
詩大見稱賞特授檢討歴官吏部尚書卒諡文通
溥文章贍蔚至老不衰四方求請者相屬凡五典
文衡弟博字原博正統乙丑進士仕至四川按察
使亦有文名善書溥子岡博學好古
曹泰字時和華亭人景泰甲戍進士坐事廢以詩
鳴於時鄉之學詩者多宗之所著有大聲集居邑
之富林里時人語曰富林二曹一時人豪謂泰及
其弟時中也
朱應祥字岐鳳華亭人領成化丁酉鄉薦少有異
質嘗從藏書家借文獻通考一册經日送還曰已
徧覧矣試加摘問應答如響其家因盡出所藏借
之於是學益閎富大篇長什肆筆立成
錢福字與謙華亭人弘治庚戍試禮部廷對皆第
一授翰林修撰詩文藻麗敏妙登第後名聲烜赫
遠近以牋版乞題者無虛日
周佩字鳴玉華亭人父輿字廷參由進士為編修
有學行佩弘治庚戌進士歴官刑部郎中武宗時
劉瑾擅政即引疾歸天性孝友晚喜讀易詩文典
雅翰墨皆有法
陸深字子淵上海人弘治乙丑進士選庶吉士品
望為一時館閣冠嘉靖中以祭酒入侍經筵面奏
閣臣竄易講章為當路所忌左遷於外久之召入
為太常卿歴詹事府詹事致仕卒諡文裕著述甚
多皆博而核詞翰並工子楫字思豫亦有文名
徐獻忠字伯臣華亭人嘉靖乙酉舉人授奉化縣
令尋乞歸博學高才日讀書盈寸詩文兼工尤長
於賦有白蓮羽扇諸篇為時傳誦
何良俊字元朗華亭人由歲貢謁選當事重其名
授南京翰林院孔目未久移疾歸博綜羣籍千言
立就所著有何氏語林四友齋叢說
董宜陽字子元華亭人工詩文善古人書法與何
良俊徐獻忠張之象才名相亞有四賢之目
張之象字月麓上海人由國學授浙江按察司知
事以吏隠自命歸益務著述罕入城市
莫如忠字子良華亭人嘉靖戊戌進士歴官浙江
布政潔修自好以詞翰擅名尤工近體詩有崇蘭
館集子是龍字廷韓十歲能文才名高盛善書法
以貢生終時上海顧斗英字仲韓才名與是龍埒
人號二韓
袁福徵字履善華亭人嘉靖甲辰進士授刑部主
事與王世貞李攀龍宗臣同官有小詞林之號後
謫官歸以著述自娛與同里舉人張大綸輩唱和
王圻字元翰青浦人嘉靖乙丑進士授清江令擢
御史忤時相謫外歴遷陜西參議致仕歸築室松
江之濱種梅萬樹曰梅花源惟以著書為事有續
文獻通考三才圖會諸書行世人皆服其博洽
董其昌字元宰華亭人萬歷己丑進士選庶吉士
天啓初以侍讀學士纂修神宗實錄詔褒美之歴
遷禮部尚書崇禎七年告歸卒其昌天才俊逸書
畫妙天下超越諸家行以己意乞文者得其手書
以為二絶通禪理終日無俗言有容臺集
陳繼儒字仲醇華亭人少工文與董其昌齊名三
吳名下士争欲得為師友未三十棄諸生築室東
佘山以著述為事短翰小詞皆極風致兼善畫戶
外屨常滿晚年臺垣交薦屢奉詔徵皆以疾辭時
青浦施紹莘字子野以諸生隠西佘工樂府詞曲
以才豔稱
高承祚字天錫華亭人萬歷乙未進士選庶吉士
授檢討文仿曾王詩亦高秀有知古堂集又青浦
吕克孝官工部郎中詞翰兼工著有愧翁集
徐方廣字思曠華亭人萬歷間為諸生負盛名沉
深嗜學與人言某事出某書第幾卷第幾行無一
誤者性狷介有門人餽遺甚厚唯取一剪刀為文
精微研妙李流芳亟稱之
唐汝詢字仲言華亭人五歲而瞽父兄授以三百
篇及唐詩無不成誦旁通經史工諸體詩箋註唐
詩援據該博兄汝諤字士雅以貢歴教授亦博學
工詩
夏允彝字彝仲華亭人才學宏贍與同郡陳子龍
等創幾社名重海内登崇禎丁丑進士除長樂知
縣多異政南都失投淵死兄之旭字元初為諸生
有聲子完淳淳字存古少有異才年十三作大哀
賦文采宏逸
陳子龍字卧子華亭人崇禎丁丑進士歴紹興推
官舉天下廉卓第一擢給事中子龍才氣豪邁所
著詩賦古文宗漢魏駢體精妙徐庾弗能過也門
人同邑王澐字勝時才譽早著有入室之目子龍
死澐收葬之
徐孚遠字闇公華亭人崇禎壬午舉北闈博學工
文倡幾社著有十七史獵俎諸編仕福州推官時
幾社中以文名者如周立勲字勒卣顧開雍字偉
南彭賓字燕又宋存標字子建郁汝持字子衡朱
灝字宗遠朱積字早服章曠字于野張彦之字洮
侯張憲字漢度韓范字友一陸慶曾字子元陸慶
臻字集生盛翼進字隣汝徐桓鍳字朗公蔣雯階
字大鴻袁國梓字丹叔或終明世或入
國朝或仕或隠皆翹楚也
李待問字存我青浦人崇禎癸未進士授中書舍
人工文章兼精書法
國朝李雯字舒章上海人工詩古文詞以諸生擅盛名
父逢申官部郎死闖難雯時從在邸舍哀號行乞
得具棺歛
王師入燕都諸大臣素聞其才薦授内院撰文中書一
時詔誥咸出其手
宋徵輿字轅文華亭人順治丁亥進士以文章風
雅著稱少與陳子龍李雯選訂明詩學者宗之督
學閩中所拔皆單寒士有全閩詩選歴副都御史
田茂遇字髴淵青浦人順治戊子舉人少受業於
夏允彝以詩文雄壇玷會試京師與王崇簡魏裔
介等相倡和授新城令不赴築水西草堂觴詠以
老
張一鵠字友鴻婁縣人順治戊戌進士為雲南推
官詩文凌厲一時在滇與中州彭而述倡和尤多
竒警之篇子起麟字趾肇康熙己丑進士官編修
以文學世其家詩文俱有集
金是瀛字天石華亭人文簡淨有法尤長於詩與
王光承吳騏倡東臯詩社引掖後進甚廣
盧元昌字文子華亭人諸生著述有盛名詩學杜
陵有杜詩闡唐宋八家文選操選政數十年以夀
終
董俞字蒼水華亭人順治庚子舉人詩文與錢芳
標齊名人稱才子推錢董云舉博學鴻儒至山東
遇盜劫其裝生平著作在行篋中追索之被刃傷
而返好游所至多吟咏兄含字閬石順治辛丑進
士亦有文名稱二董子溶字晴川高才早卒
錢芳標字葆馚華亭人明刑部侍郎士貴子康熙
丙午舉北闈授中書舍人風神秀異弱冠即以詩
名會舉博學鴻儒科撫臣薦為江南第一才人以
丁内艱不赴
吳懋謙字六益華亭人詩文與同里吳麒齊名時
有雲間二吳之目生平多貴游所至名公鉅卿皆
與結詩社人以明七子中謝榛比之所著有華平
苧菴諸集
吳元龍字長仁華亭人康熙甲辰進士選庶吉士
改主事歴郎中舉博學鴻儒科授翰林侍讀預修
明史奉親以孝聞子廷揆字賓門康熙癸巳進士
歴官太常少卿才望甚著
彭開祜字孝緒華亭人父彦昭官御史善詩開礻
承家學聯諸名士為春藻堂文社以詩古文領袖
羣英尤工儷體登康熙丙辰進士仕知州歸已老
猶課文不已
錢金甫字越江華亭人父昶有行義鄉里推長者
金甫康熙己未進士授庶吉士又以博學鴻儒即
日除編修盖異數也典試江西有知人鍳歴遷侍
講學士卒官少負才藻工詩古文名盛一時尤篤
師友之誼多隂德有保素堂集
戴有祺字丙章金山人康熙戊辰進士辛未廷對
第一授修撰文竒古似柳州詩曠逹似放翁以左
遷不赴歸築草堂縱意詩酒卒
王原字令詒青浦人康熙戊辰進士由知縣擢給
事中以詩文名既罷歸領袖騷壇郡中為古學者
皆折衷焉以夀終
周彝字策銘上海人康熙丁丑進士選庶吉士授
編修主雲南鄉試初在太學祭酒王士貞竒其才
教為詩古文遂有名在翰林凡纂修
御書必與焉敦古道徒步葬其房師於石首典試歸下
第者猶遠送數百里弟鼎亦有文名
范纉字武功婁縣人太學生博學彊識於書無不
窺搜擇祕奥問字至者揮麈應之不倦工書法善
畫乞畫者例酬一綿衣每歲積數十襲以待冬月
施貧者詩文與周稚廉齊名所至傾座
周稚廉字冰持華亭人茂源孫幼穎異日讀書以
寸計才名籍甚嘗游浙中倡文會於西湖合千餘
人題為錢塘江賦稚廉先成素紙疾書一座愕眙
明日衆物色之已揚帆歸矣為國子生屢試被放
牢騷以死所著詩古文詞藻麗精妙人謂夏完淳
後身云
常州府
漢高彪字義方無錫人除郎中校書東觀數奏賦頌
因事諷諫遷内黃令帝勅同僚祖送上東門詔東
觀畫像以勸學者
三國吳華覈字永先武進人以文學自典農都尉入
為祕府郎歴東觀令領右國史與韋曜薛瑩等並
撰吳書孫皓時屢陳便宜書百餘上皆有補益
晉顧愷之字長康無錫人尚書左丞悅子博學有才
氣善丹青圖寫特妙俗傳其有三絶才絶畫絶癡
絶義熙初歴散騎常侍著有文集及啟蒙記行世
南北朝齊邱巨源蘭陵人舉孝廉文學為宋孝武所
知勅助徐爰撰國史又參詔誥後事齊終餘杭令
梁蕭幾字德元南蘭陵人年十五作湘州刺史楊公
則誄沈約竒之謂不減謝莊之作歴新安太守郡
中山水多為之記子清亦有文才
蕭文琰南蘭陵人竟陵王子良嘗夜集學士刻燭
為詩約一寸成四韻文琰曰此自無難乃與邱令
楷等共打銅鉢響絶詩成皆可觀覽
蕭子範字景則南蘭陵人為南平王偉從事中郎
王雅愛文學士子範偏被恩遇使製千字文其辭
甚美自是府中文筆皆使具草弟子顯好學工文
武帝雅愛之歴官侍中著齊書六十卷子顯子愷
才學似父終太子家令
蕭立南蘭陵人年十七射策甲科遷殿中侍御史
文學政事為臺閣領袖獨孤及序其文比之賈馬
蕭孝儼字希莊南蘭陵人懿孫射策甲科除祕書
郎從幸華林園於坐獻相風烏華光殿景陽山等
頌武帝深賞異之
唐蕭德言字文行引之子明左氏春秋貞觀中歴著
作郎弘文館學士與魏徵虞世南奉詔纂經史百
氏帝王興衰事迹帝愛其書博而要賚賜尤渥晚
節學愈若每對經必祓濯束帶危坐詔授晉王經
進祕書監年九十七卒諡曰博
秦景通晉陵人與弟暐皆精漢書號大小二秦學
者非經指授謂無師法景通仕至崇賢館學士暐
復踐其官以漢書授沛王
劉禕之字希美晉陵人思致華敏以文辭稱歴弘
文館學士高宗召入禁中論次新書凡千餘篇又
密與參決時政時號北門學士武后時累擢中書
門下同三品掌詔令
許景先義興人少舉進士神龍初詣闕獻大像閣
賦擢拜左拾遺開元初與張九齡等同知制誥以
文翰稱張說稱其屬詞豐美得中和之氣
宋單鍔字季隠宜興人兄錫字君賜嘉祐二年進士
明隂陽圖緯星歴諸書嘗修周處陽羨風土記鍔
嘉祐五年進士博學明經著吳中水利書蘇軾錄
進於朝不果行後言水利者必宗之子發政和進
士官太學錄
袁默字思政無錫人嘉祐癸卯進士官司農簿獻
無逸傳累遷河北轉運判官學問淵博士大夫以
為師法弟點字思與元豐乙丑進士累官通判杭
州知淮陽軍致仕點工詩蘇軾以為有驚心駭目
之竒時號二袁
沈初字子深無錫人熙寧癸丑進士元祐中尚詞
賦朝廷以初賦頒為天下格傳至西夏夏人織以
為文錦官象山尉入為國子直講
孫覿字仲益武進人大觀三年進士舉制科歴官
翰林學士吏部尚書以文學名世晚歲待人益和
厚里人有求詩文者皆忻然應之年八十餘屬辭
命句少壯不及有鴻慶集傳世
蔣璨字宣卿宜興人之竒從子少卓越不凡操筆
成章以之竒蔭補將仕郎歴知平江臨安二府鋤
刈強梗豪黠畏之善為詩同郡孫覿稱其竒麗清
婉有景坡堂詩卷
明王逢字原吉江隂人元至正中作河清頌臺臣薦
之稱疾辭避亂華亭徙上海張士誠欲辟之不就
洪武中以文學徵旋以年老止之有梧溪詩集
包聖字師聖江隂人仕至岳州府同知號鶴洲野
人有詩名與高啟楊基為詩友
王紱字孟端無錫人博學工歌詩能書寫山水竹
石妙絶一時性高介畫不苟作人投金帛購片楮
輒拒不應永樂初以薦授中書舍人嘗隠九龍山
自號九龍山人
王逹字逹善無錫人嗜學博聞洪武中為國子助
教永樂初以薦除編修遷侍讀學士為文章有典
則援引證據必本于六藝作詩有唐人風韻晚號
耐軒有耐軒集
張籌字惟中無錫人元舉省試第一洪武中以薦
授翰林應奉改禮部主事歴禮部尚書籌有文學
記誦淹博歴代禮文沿革俱通曉後更定社稷祀
典最當帝意
張宣字藻重江隂人洪武初以考禮徵尋預修元
史召對殿廷授翰林編修呼為張家小秀才年三
十奉詔歸娶後坐事謫
吕敏字志學無錫人與高啟徐賁等為十才子洪
武初官教諭
浦源字長源無錫人工詩洪武中舉求賢科授晉
府引禮舍人又善畫
錢仲益名允益以字行無錫人長於詩歌洪武中
舉明經為本縣訓導擢太常博士預修高祖實錄
進翰林修撰後為王府長史雅好棋待詔禁垣成
祖嘗呼為棋仙自號錦榭山人
芮畿字惟瞻宜興人天資絶人讀書過目成誦嘗
與友約于暗中摸碑别錄以驗資力不錯一字為
文豪邁俊逸舉成化丙戍進士官刑科給事中多
所論列弟稷亦舉進士官給事
邵珪字文敬宜興人成化己丑進士歴嚴州知府
性穎拔不羣為詩文有藻思嘗有半江帆影落尊
前之句人因號為半江先生兼工小楷草書
卜同字從大宜興人成化乙未進士歴官湖廣僉
事才華敏妙嘗偕諸僚宴集黃鶴樓憲長屬同為
黃鶴樓賦尊爼間摛千餘言思如泉湧滿座竒之
著有毅齋集
吳學字遜之無錫人成化甲辰進士擢御史條上
十事著為令出按河南勦流寇有功歴山東按察
使請老歸博雅能詩尤工八法
杭淮字東卿宜興人弘治己未進士歴右副都御
史總督南京糧儲工詩五言尤勝有雙溪集兄濟
進士歴官通政使亦能詩有澤西集弟諸生濓與
祝允明文璧諸人為詩文友
王問字子裕無錫人從邵寳遊以學行稱嘉靖戊
戌進士歴官廣東僉事性至孝以父老至桐江乞
養歸父歿不復仕築室寳界山讀書二十年不履
城市工詩文善書畫卒年八十門人私諡文静子
鑑字汝明嘉靖末進士知武定州多善政境内大
治累官吏部郎中亦以父老乞養歸父歿歴進太
僕卿
季科字與登江隂人嘉靖癸丑進士官給事中有
清望忤執政外補歴江西布政使年三十六即告
歸養母有寄寄堂稿閑居鷗盟雪浪諸集
袁舜臣字承華江隂人嘉靖甲子舉人學問該洽
自天文地理歷律兵刑無不精究疾革握其兄手
以古樂不復作為嘆又無錫張九方以舉人授汝
寧府推官罷歸賣文自給才名甚盛有覆簣諸集
鄒迪光字彦吉無錫人萬歷甲戍進士累官湖廣
提學副使擅衡鑑楚士愛之罷官時年甫強仕治
園亭慧山麓日與當世名公卿文士游宴其中有
集三百餘卷子德基字公履負不羈才工詩文書
畫
尹嘉賓字孔昭江隂人萬歷庚戌進士歴湖廣提
學僉事以勞卒官有才名作江上竹枝詞深為名
流稱賞有焚餘集同榜進士武進鄒之麟官工部
主事亦工詩文兼善書畫
蔣如竒字盤初宜興人萬歷丙辰進士崇正末以
浙江糧道督漕入京卒贈光禄卿詩篇標格清蒼
能自成家書法尤擅名又武進蔣紹煃歴官漢陽
守亦以詞翰稱
顧杲字子方吏部郎憲成諸孫雅負氣節詩文俱
工書法得李邕神髓
國朝顧宸字修遠無錫人明崇禎己卯舉人有文名蓄
書尤富晚輯宋文選杜律註解
莊冏生字玉驄武進人工詩古文兼繪事順治丁
亥進士授檢討超擢贊善
世祖章皇帝嘗臨幸弘文院見壁懸冏生山水稱善冏生
適侍直命給筆札更圖以進冏生因畫駿馬以寓意
上大悦撤御前金盌及衣二襲賜之旋陞右庶子兼侍讀
卒
鄒忠倚字于度無錫人順治己丑進士壬辰廷對
第一授翰林院修撰詩古文皆沖和静細未幾卒
子卿森字衡湘與從兄顯吉字黎眉並以詩詞繪
畫名於時
龔廷歴字玉成武進人順治壬辰進士好讀書類
編天文輿地諸子百家書數百卷任湖州推官以
剛正忤上官罷歸益肆力古學
戚藩字价人江隂人順治壬辰進士以文名于時
任陜西安定令日與諸生講學論文文風丕變
唐德亮字采臣無錫人順治壬辰進士自幼沉潛
唐宋八家制義雄灝自成一家風氣為之丕變官
戶部郎管通州倉卒於官
張星瑞字玉符武進人順治壬辰進士歴刑部員
外歸里後杜門讀書於十三經廿一史貫穿融洽
詩古文詞皆擅長弟祖鎬字西京康熙甲子舉人
任内閣中書癖嗜史漢才名兄弟相埒
鄒祗謨字訏士武進人順治戊戌進士事母以孝
聞讀書日記萬言工為詩詞
曹禾字頌嘉江隂人康熙甲辰進士官中書舍人
舉博學宏詞歴官國子監祭酒詩古文皆有名有
文集行世
周弘字子重無錫人康熙甲辰進士廷試第三人
官侍讀學士有才學居家敦孝友尚廉讓杜門讀
書不騖聲譽人無賢愚共推為長者
陳維崧字其年明左都御史于廷孫由諸生舉博
學宏詞授檢討修明史最善駢體能于徐庾外自
闢町畦詩詞皆工麗居官四年時以魚鳥湖山為
念疾革時猶吟斷句云山鳥山花是故人振手作
推敲勢
嚴繩孫字蓀友無錫人明刑部侍郎一鵬幼孫六
歲即能作徑尺大字以詩古文詞擅名早棄諸生
舉博學宏詞力辭不獲試日賦一詩而退
聖祖特命授檢討盖異數也在明史館纂隠逸傳容與藴
藉盖多自道其志行云著詩文集十二卷子泓曾
善畫工詩
顧貞觀字華封憲成曾孫由監生考授祕書院中
書康熙丙午舉順天鄉試擢國史院典籍應制諸
作宏麗似唐音長短句尤工得秦柳之意
楊大鶴字芝田大鯤弟康熙己未進士累官左春
坊左諭德督學順天詩文書法俱工選輯古今詩
文集數十種行世
儲欣字同人宜興人早失怙率兩弟讀書常至夜
分博通經史文譽赫然東南之士奉為宗工至康
熙庚午始領鄉薦年已六十矣一試南宫不利遂
絶意仕進杜門著書以老其門人多逹者有在陸
草堂文集
劉齊字言潔無錫人明光禄卿元珍曾孫康熙乙
丑拔貢古文時藝皆負盛名入太學教習三年足
不涉顯貴門既歸汲古益勤從弟學洙字遜五康
熙庚辰進士制義有名
陸楣字紫宸詩詞皆清麗典雅尤長於碑版文隠
居不仕六經皆有著述古今官制考一書尤所覃
精邑中與楣相先後者黃漢臣黃夏生邵羲書皆
工古文華商原秦樂天馬雲翎皆能詩
孫祁雍字禮若明吏部侍郎繼臯元孫有名諸生
間以歲次充貢詩古文皆有竒氣康熙丙申廷臣
以博雅薦徵疾不克赴
謝方琦字應雲旭子康熙丙子舉人博學工詩古
文性介直邑中有大利弊事每引為己任同郡趙
司農申喬雅相推重
邵長蘅字子湘武進人少稱神童十歲為諸生長
工詩古文性坦易著青門集商邱宋犖序而刊行
之
趙熊詔字侯赤戶部尚書諡恭毅申喬長子年十
五以五經入泮戊寅選貢己卯雋北闈己丑舉進
士臚傳第一侍直
内廷因同官訐奏記注事削職仍留供奉戊戌以大臣
子弟從軍肅州熊詔自備脚力運解羡餘毫不敢
私申喬卒於官
特旨許熊詔扶櫬南歸歸未匝月亦以毁卒遺摺啟
奏奉
旨復職平生撰述為世所稱
鎮江府
唐陶翰潤州人進士歴官禮部員外郎工詩以冰壺
賦得名同郡殷璠評其詩云既多興象復備風骨
三百年以前方可論其體裁
丁仙芝曲阿人開元進士官餘杭尉居官清謹工
詩郡人又有殷遥張潮皆以詩名
蔡希周曲阿人開元進士歴監察御史弟希寂終
渭南尉兄弟並有詩名
儲光羲丹陽人開元中登進士第召中書試文章
歴監察御史工於詩所著有詩集
包融潤州人能詩與賀知章張旭劉眘虚皆有雋
才號吳中四傑終集賢院學士二子佶何皆工詩
世稱二包
皇甫冉字茂政丹陽人十歲能屬文與弟曾皆善
詩天寳中相繼舉進士王縉表冉書記曾字孝常
歴官殿中侍御史當時比張氏景陽孟陽云
許渾丹陽人舉進士授太平尉遷監察御史歴睦
郢二州刺史别墅在丁卯橋因名其詩曰丁卯集
宋吳淑字正儀丹陽人從李煜歸宋薦授大理評事
預修太平御覧文苑英華等書嘗獻事類賦百篇
累遷職方員外郎時諸路所上閏年圖皆鑾儀司
掌之淑言天下山川險要係國家急務請以圖上
職方又令轉運使每十年一畫本路圖以進從之
淑純静好古工篆隸撰說文五義江淮異人錄祕
閣閒談等書
蔡肇字天啟丹陽人從蘇軾游第進士歴仕至顯
謨閣待制坐黨籍斥不用有丹陽集三十卷弟載
字天任工詩以薦除承事郎建炎初李綱辟辦公
事後屢徵皆稱疾不就
陳從古字晞顔金壇人進士歴知衡饒信州直祕
閣力學工文著洮湖集
霍篪字和卿丹徒人進士歴揚州推官舉廉吏累
遷成都府路運判刻意古文尤長于詩有集
周孚字信道自濟北徙丹徒讀書過目輙成誦日
過書肆得盡閱天下書舉乾道進士終真州教授
有蠧齋集三十卷
李拱字應辰金壇人進士再中博學宏詞科歴官
咸寧令詞學為後來之冠
丁明字子公金壇人以特恩對策官修職郎生平
無書不讀編事類讀史通考等書百餘卷卒鄉里
私諡曰博雅先生
譚知柔金壇人舉進士歴官通判邵州終祕書少
監善為詩有華陽居士集
艾謙字益之丹徒人再舉於鄉孝友天至有澹軒
類藁易學理窟等書數十卷
趙時侃字仲和宋宗室金壇人慶元中登第累官
工部侍郎博聞強記明習典故所著有容齊筆錄
睟盎錄等書共一百三十卷
朱叔珤字德裕丹徒人刻意古學為京口七原略
倣柳宗元晉問其他擬古詩文甚多
吕江字子恒金壇人八歲能著文以漕舉任迪功
郎主吳縣學所著有山中山外吟學者稱四平先
生
錢周材溧陽人七歲能屬文鄉試第一登進士第
由大理司直累官刑部侍郎終龍圖直學士
時敏溧陽人敏慧善屬文政和年登第擢大理寺
丞國有禮制皆令掌之累官敷文閣待制
俞德璘字宗大家丹徒魁鄉薦又魁浙漕元行省
交辟皆不就性孝友好施予博學多識有佩韋文
集十六卷輯聞四卷
元楊如山字少游居京口為淮海書院山長著讀史
說春秋旨要及詩集若干卷
郭畀字天錫丹徒人歴鄱江書院山長浙江行省
辟充掾吏工書畫得趙孟頫法
俞希魯字用中德璘子丹徒人辟從仕郎歴官松
江路同知學業淹貫金華宋濓推為先輩有竹素
懸鈎二十卷聽雨軒集二十卷子圭長於古文洪
武末為郡庠教授
明戈鎬字仲京鎮江人洪武初徵至官禮部主事著
鳳臺集
張存字性中丹陽人洪武中歲貢任江西安遠縣
主簿五歲能賦詩從劉基宋濓游有雪洞集行世
丁禮字思敬丹徒人以耆年辟知南陽府躭吟咏
工書札永樂中入覲獻周禮補註所著有郡志三
餘集蘭室吟稿
李熹字景豫丹徒人博雅能詩兼工書畫有遺世
志著冰檗稿琴清集
費誾字廷言丹徒人成化己丑會試第一選庶吉
士歴官禮部右侍郎誾儀度閎偉善談論恥言人
過孝宗臨太學賜坐講經甚加褒異為詩文清健
有則所著有自考集貽笑集瀛洲竒處錄向陽書
屋稿補菴随錄臨雍錄
楊炯字季德丹徒人弘治己酉舉人敦古博學介
然特立與人慎許可工為古文詞
唐成字惟敬丹徒人詩有晚唐風著有天慵集京
江遺響瓢稿等書
俞桂字時芳丹徒人力學好古潛心於易與丁元
吉友善同修郡志著霽野漫稿
韋椿字大年丹徒人少穎異端静好學詩畫兼工
外飭而中介不與時俯仰所著有考槃集自鳴稿
答客言及史外别言
曹大章字一望金壇人嘉靖癸丑會試第一殿試
第二授編修敏於文每于市囂處構腹稿歸而伸
紙疾書之有文集二十卷
鄔佐卿字汝翼丹徒人按察使紳之子兄仁卿嘉
靖壬子舉人工為駢語令湘潭龍陽得士民心佐
卿幼負異禀充貢上春官忽謝去自稱丹徒布衣
砥礪道義風化鄉人嘗客錢塘遇道士坐石上呼
佐卿語期二十年訪我石室間自後佐卿多與人
談長生間及兵略及期赴道士約甫入僧舍忽端
坐逝生平善楷書尤長豔體詩著芳潤齋集
何文熙字景城丹徒人有文才閱書日以四五寸
為度所著有左國註讀史緒言
吳芊字蔓之丹徒人少窮經史為古文詩歌專師
柳子厚以貢授休寧訓導
陳永年字從訓丹徒人讀書傲然不可一世人以
窮愁歸之者周旋弗倦詩在唐中晚間字畫亦名
一時
吕高字山甫丹徒人嘉靖己丑進士授戶部主事
累陞太僕少卿肆力詩歌古文之學嘉靖初與王
慎中唐順之熊過陳束任瀚李開先趙時春稱八
才子有江峯稿行世
鍾鳴陛字中散丹陽人萬歴壬辰進士知永城縣
陞戶部主事以争國本事謫天啟中贈光禄寺丞
鳴陛少負才名文章本經術今惟傳其制義
孫雲翼字禹儉丹陽人萬歷辛卯鄉舉知彝陵州
文工齊梁體有清暢齋駢語鰲陽漫稾橘山梅亭
四六註行世
眭石字金卿丹陽人萬歴辛丑進士官檢討工古
文詞操筆數千言立就時宫中有郭貴人者其母
眭也以甥舅禮請通石不可曰六世而袒免吾家
去趙州越六世矣何能序昭穆耶貴人尋卒詔究
所賜寳履親屬有波累者人皆服其先見有東蓀
集
陳應昌字克彛丹徒人謝去諸生業從事天文地
理律歴旁及太乙六壬竒門之學以占候罔不竒
驗御史張國維聘修三吳水利全書餘所著書甚
富燬於火
曹廷傑字去非丹徒人家貧足跛坐卧一小閣酒
後搦管立草數千言家人告薪水匱絶吚唔弗顧
也天啟中楊忠烈漣糾逆閹二十四大罪疏草創
於廷傑而削成於繆昌期後昌期陷獄廷傑遂杜
門不出
張明弼字公亮金壇人早負才望古文詩賦擅名
一時崇禎丁丑進士知揭陽縣署杭州推官監軍
平許都之亂歴官十年猶僦屋而居著螢芝集二
十卷免角註十卷
杜堇丹徒人字懼男工詩古文通六書畫山水人
物草木禽獸神采流動人咸重之著有青霞亭集
國朝張鳳儀字君表丹徒人少慕李贊皇張乖崕之為
人熟精全史談論古人忠孝大節及成敗利鈍之
故慷慨激烈如在其間者子九徵登第遺書誡曰
入仕在自立母輕受人恩我為諸生三十年未嘗
持一門生刺所見有王文成高忠憲其人乎外此
無可北面者其高自期許類如此
蔣超字虎臣金壇人順治丁亥進士一甲第二授
編修辛卯主浙江試陞修撰督北畿學政事竣疏
陳十事如禁長吏笞辱諸生酌復進取舊額多見
施行超性廉静博學強記手錄書數百卷所著有
綏安集
賀裳字黃公丹陽人少以諸生入太學與張溥楊
廷樞友年三十始為古文詞發所藏書讀之無不
該洽有少賤齋集載酒園詩話
馬世俊字甸臣溧陽人順治辛丑殿試第一對策
稱王者天下為家不宜示同異言論侃侃性朴素
釋褐策蹇驢一老蒼頭攜宫袍随後士林傳為佳
話敏於詞翰著匡菴集
潘高字孟升金壇諸生工詩嘗賦詩送袁孝子駿
極為同時人所激賞有南村集子玠亦工詩有雙
清集句溪集
吳穎字見末溧陽人順治壬辰進士授刑部主事
嘗疏言律無正刑毋得刻深以意傳法其初詞既
具毋得株引滋蔓深被嘉納遷郎中出知湖州所
著有蓴羹堂集湖州志溧詩閭史時有瀨江文獻
之目
史鶴齡字子修溧陽人康熙丁未進士官編修充
庚戍同考兼日講官起居注以文學書翰稱
旨屢荷恩賜乞假歸養卒階止七品頒
諭祭葬盖異數云
史䕫字胄司鶴齡子康熙壬戌進士授編修累遷
至正詹事在館閣凡稽古禮文編纂著作之事推
為巨手扈從北巡著扈蹕集典試兩浙著樟亭集
分理河工著觀濤集祭告南海著扶胥集
王錫祉字弓銘金壇歲貢生篤行績學著孝經集
解史論十二卷多前人所未發
王汝驤字耘渠金壇人選貢任新津知縣詩古文
皆清微刻露制藝苦心孤詣為時所推
淮安府
漢枚乘字叔淮隂人為吳王濞郎中王謀為逆切諫
不納去之梁從孝王游七國既平景帝召拜弘農
都尉以病免復遊梁梁客皆善辭賦乘尤高武帝
即位以安車蒲輪徵之道卒
枚臯字少孺乘子武帝召見使賦平樂館善之拜
為郎以媟黷幸比東方朔等從巡狩遊觀上有所
感輒使賦之受詔立成
唐吉中孚楚州人始為道士後登宏詞科授校書郎
歴翰林學士戶部侍郎詩名列大歴十才子中
趙嘏字承祐山陽人會昌中進士杜牧見其早秋
詩有長笛一聲人倚樓之句咨賞不已因稱為趙
倚樓官渭南尉所著有渭南集
五代孫魴淮人善吟咏楊吳據江淮文雅之士駢集
魴與沈彬李建勲為詩友官宗正郎有詩百篇
宋張耒字文潛淮隂人弱冠第進士從蘇軾遊為蘇
門四學士之一紹聖初以直龍圖閣知潤州坐黨
籍謫官徽宗初召為太常少卿出知汝穎二州在
穎聞蘇軾訃為舉哀行服當國者以為罪安置黃
州耒筆力絶健於騷詞尤長嘗著論言作文以理
為主人服其名言
元趙篔翁字維清宋丞相鼎六世孫宋末遷淮為山
陽人元延祐甲寅始設科取士篔翁首膺鄉貢第
二會試第五賜進士授泗州判官後為總管中大
夫補著雅樂卒於杭著有覆瓿集
金原舉鹽城人善吟咏博通經史尤工楷書篆草
弱冠為郡學錄歴州郡守元末歸鄉後薦授南康
令有雲谷集
明成寧可字仲謐鹽城人志行高潔工篆隸善吟咏
洪武初以監生授御史擢廣東按察使卒
陳擇善字從之安東人能詩洪武中授御史有漣
隠集
金銑字宗潤山陽人正統辛酉舉人知蘄州以文
學稱聘典江西試甄拔得人擢充翰林編纂官遷
廣信知府乞歸四方求文者相繼著有省菴集漫
叟日錄
王貞慶字善用淮安人駙馬都尉永春侯寧子寧
在戚里中以文雅著貞慶尤工詩名列景泰十才
子中
高雲字從龍山陽人成化辛丑進士歴南禮部郎
中性沉静言動必循禮法尤長於詩公暇常閉門
覓句或對客揮毫著有静齋集香奩百咏
張素字元卿山陽人通五經大義尤長于詩成化
己酉舉人授河隂令以清節稱致仕歸以文史自
娛著有檜泉集叙姓千文續咏史詩咏物行世
蔡昂字衡仲山陽人少穎異嗜讀書家貧不能致
每假之藏書家一覽成誦正德甲戍廷對第三人
在史館幾三十年有聲于時歴官禮部侍郎卒著
有頤貞堂集
楊于臣郡諸生谷裔孫英敏好學潛究經史百家
著有神光兩朝淮郡實錄及枝元集
吳承恩山陽人性敏而慧博極羣書為詩文下筆
立成清雅流麗以貢授縣佐未久乞歸有文集
孫榘字不踰鹽城人博綜經史舉崇禎癸未進士
授上虞令下車三月政聲大著歸里後日與高士
結侣討論詩文徜徉林壑以終著有亦園諸集
國朝嵇宗孟字淑子山陽人天資穎異善屬文詞采壯
麗由乙榜歴守杭州郡乞歸未久薦舉博學鴻儒
堅以疾辭著有立命堂集楚江蠡史諸編
孫一致字惟一鹽城人父助以孝友稱鄉里一致
少有異才順治戊子以拔貢赴
廷試當授推官不就甲午舉北闈戊戌榜眼及第授編
修歴侍讀學士性恬澹嗜學以母憂歸遂不復出
糲食藜羹展卷日哦詩宗杜甫兼出入王維孟浩
然間著有世耕堂集
李鎧字公凱山陽人少孤力學篤于孝友舉順治
辛丑進士榜後益博綜羣籍歴知綏陽盖平二縣
皆著循績康熙己未舉博學鴻儒特授編修分纂
明史累擢内閣學士兼禮部侍郎甲申冬以疾告
歸卒生平于書無不窺至老益勤所著有詩賦及
史斷讀史雜述諸編
張鴻烈字毅文山陽人吏部新標子康熙己未舉
博學鴻儒特授檢討纂修明史疏請開支河轉漕
以避河險又時興殿工採木遠省復有寬期減數
之請事悉施行部議以不應密封鐫級除國子監
助教遷大理寺副以憂歸後
聖祖南巡淮上鴻烈迎獻詩賦特復原職鴻烈詞藻豐蔚
一時推為大才
邱象隨字季正山陽人參政俊孫次子年十四即
工詩才名早盛與兄象升有淮南二邱之目以拔
貢生應博學鴻儒科特授檢討入史館纂修歴司
經局洗馬性孝友未仕父歿廬墓三年通籍後追
承先志積俸置田為宗祠春秋二祀費族人稱之
吳晟字西李山陽人祖安邦以行義推鄉里晟舉
康熙壬戍進士選庶吉士歴左中允戊辰分校禮
闈有知人鍳甫踰強仕以父老告終養歸雅善詩
賦有清溪草
丁象咸字志諧清河人學邃行優推重鄉里最熟
精通鑑有問古人世系姓名爵里者皆應答如流
無一舛悞以拔貢授蕪湖縣教諭
汪之藻字薦宫清河人博涉經史文譽甚盛有止
止堂集
揚州府
漢陳子廻顔方皆廣陵人與王充同時充論衡書篇
所取天下士五人班固楊終傅毅其二即廻方也
稱其文詞斐炳子政子雲之亞
三國魏陳琳字孔璋廣陵人為何進主簿進召外兵
誅宦臣琳諫不納避難冀州袁紹使為檄討操袁
敗歸魏以為軍謀祭酒管記室操苦頭風病卧讀
琳作翕然而起曰此愈我病數加厚賜
皇象字休明江都人幼工書人謂象章草入神八
分隸入妙篆能建業有吳時天發讖及吳大帝碑
在江寧府皆象書也官至侍中青州刺史
晉閔鴻廣陵人與丹陽薛兼紀瞻吳郡顧榮會稽賀
循齊名號為五俊有集二卷
華譚字令思廣陵人舉秀才對策時九州秀孝無
及譚者歴官多政績元帝命為軍諮祭酒譚博學
多通著書三十卷名曰辨道有文集二卷新論十
卷以祕書監終
南北朝宋顧紳廣陵人永初中駕幸延賢堂策試諸
郡秀才紳所對詳明稱旨授著作郎
唐公孫羅江都人官參軍曹憲以梁昭明文選授諸
生羅與魏模李善相繼傳授有文選註音義十六
卷
李善江都人淹貫古今顯慶中累擢崇賢館直學
士註文選六十卷敷析淵洽嘗居汴鄭間講授諸
生號文選學
李邕字太和善長子謁李嶠願一見祕書嶠乃假
直祕書未幾辭去嶠試問奥篇隠帙了辨如響遂
薦授左拾遺宋璟劾張昌宗反狀武后不應邕立
階下大言曰璟所陳社稷大計當聽后色解為可
璟奏明皇即位為御史中丞邕早有重名後以䜛
媢出為汲郡北海太守李林甫忌之傅以罪遣羅
希奭就郡按邕杖殺之邕文名天下尤長碑頌書
法為當代所宗代宗時贈祕書監
王紹宗字承烈江都人少貧嗜學工草隸學時以
比虞禇客居僧舍傭書自給凡三十年傭足給一
月即止徐敬業起兵聞其行以幣劫之不從將殺
之唐之竒曰人望也殺之沮士心遂免武后召補
祕書少監使侍皇太子後坐廢卒於家
李該字彦博廣陵人學無不通尤好地理圖志考
職方同異成一家言又作地志圖吕温為之序
五代馮延巳字正中廣陵人仕南唐官同平章事工
詩有元和氣格弟延魯字叔文官勤政殿學士嘗
一使於周世宗再朝於宋太祖占奏詳華頗不辱
命
宋徐鉉字鼎臣廣陵人十歲能屬文仕南唐歴官至
吏部尚書随後主至京師太祖責之鉉曰臣事江
南國亡罪當死太祖歎曰忠臣也以為率更令太
宗立鉉獨直學士院從征太原軍中書詔鉉援筆
立成辭理精當以冷疾卒有集三十卷新定說文
質疑論弟鍇字楚金仕南唐為内史舍人李穆使
江南見其兄弟文章曰二陸不及也
孫洙字巨源錫子未冠舉進士補秀州法曹舉應
制科進策五十篇韓琦曰今之賈誼也治平中應
詔疏時弊要務十七事後多施行兼史館檢討王
安石主新法洙力求外補知海州多善政遷知制
誥明練典故文辭典贍有西漢風
潘閬字逍遥江都人嘗居洛陽賣藥暇日騎驢行
吟任意所適至道初有言其能詩者召見授四門
國子博士
崔公度字伯易高郵人口吃而内敏書一閱不忘
嘗作感山賦歐陽修甚稱之以示韓琦琦上之英
宗付史館歴知海穎蔡潤宣通六州終朝散大夫
直龍圖閣
秦觀字少游高郵人豪雋慷慨為文長于議論登
第調臨海主簿以賢良方正除太學博士歴國史
院編修官坐黨籍出通判杭州御史劉拯論其增
損實錄貶監處州酒税又徙雷州徽宗立復宣德
郎放還至藤州卒有淮海文集弟覿覯子湛俱以
文名
王昂揚州人徽宗策進士置榜首高宗即位除祕
書少監除徽猷閣待制知台州尋奉祠
仲并字彌性江都人登紹興進士聰敏絶人著浮
山集十六卷
陳造字唐卿高郵人尉繁昌宰定海倅房陵皆有
政績有詩文雜著四十卷
明陸闓興化人博學多能詩畫書法皆精洪武初任
楚府伴讀所著有續古樂章并詩集弟顒見宦績
董璘字德文高郵人有孝行永樂戊戍會試第一
殿試第二授修撰改官太常與修宣廟實錄以忤
王振譴歸著玉堂清餘集
蔣武生字用文以字行儀徵人六歲賦萬年松詩
師為避席精醫術薦授御醫陞院判事仁宗於東
宫即位後特賜諡恭靖子主孝字務本主忠字存
恕皆以文名為景泰十才子之二
朱應登字升之寳應人弘治己未進士時李夢陽
何景明康海徐貞卿顧璘邊貢王廷相等迭倡古
文辭應登後出才華飇發千言立就遂與齊名累
遷雲南左參政罷歸
景暘字伯時儀徵人正德戊辰進士授翰林編修
遷國子司業告歸與邑人蔣山卿趙鶴朱應登為
古文詩詞有聲稱江北四子所著有前溪集
陸弼字無從江都人博涉多撰述徵入史館與纂
修
葛澗字子東江都人嗜古書江淮間稱積書者無
如葛氏嘗撰明人物編始洪武迄嘉靖數十卷
李柷字季宣以鄉舉知濟陽縣著青蓮館攝山草
塞上擬古諸集
張榘字範中嘉靖甲午鄉舉隠居澄江園肆力為
文章淵涵浩博嘗應聘修鹽法志時推為尊宿
朱曰藩字子价應登子嘉靖甲辰進士歴南京兵
刑二部知九江府有惠政卒于官曰藩詞翰播海
内風華掩映輕俊自賞不以剽割為能著山帶閣
集子爾之世其家學著理學纂要孫克簡為名御
史
黃一正字定父江都人博涉羣書為文雄卓典麗
王世貞見之曰博學宏詞吾目中僅見定父子明
昌十歲侍父客分韻賦金山詩有孤島擎飛鷺狂
瀾壓伏牛之句所著有五經埤傳事物紺珠等書
鄭元勲字超宗江都人崇禎癸未進士工古文詞
以及詩畫雜伎無不精詣與東林諸賢遊一時推
為聲氣宿望釋褐未仕以知兵授職方主事命甫
下而元勲歿矣
國朝徐濓字泗若儀徵人資性深雋嚮往專密所著有
緯雯堂詩歌史遊史論歴代帝王世紀若干卷
熊敏慧字穎生江都人順治乙酉舉於鄉布袍蔬
食潛心理學兼工古文詞著有汲泠堂集子維熊
字偉男歲貢生亦以文學知名著閱史約書瓜渚
貞烈志
張標字玉立江都人順治壬辰進士授工部主事
晉郎中為文章鎔經鍊子壬辰榜中與李來泰戚
藩唐德亮相伯仲
厲士貞字烈士儀徵人順治乙酉舉人九上公車
至庚戍始成進士為文靈快明爽士林傳誦焉
鄧漢儀字孝威泰州人少工詩應博學宏詞科授
中書舍人所著有詩觀全集
吳嘉紀字野人秦州人樂道安貧嗜古工詩著有
陋軒集
吳綺字薗次江都人總角能詩尤工駢體順治中
拔貢生授中書舍人歴陞湖州知府罷歸有求詩
文者輒以花木為潤筆因名其圃曰種字林與名
士為春江花月社所著有林蕙堂集記紅集宋金
元詩永等書
郭士璟字飲霞江都人順治乙未進士歴工部屯
田主事釐剔振刷有聲曹署子元釨字于宫工詩
文以諸生取入纂修館修佩文韻府等書授中書
科舍人尋入直
禁苑
吳世杰字萬子高郵人康熙乙丑進士讀書期於
致用三逆亂後嘗出三百金贖被掠婦女於金陵
計道里費次第送歸庚申乙丑兩年邑遭大水躬
率民夫拯生瘞死療其病者郵舊苦役重有公正
排年等名世杰以書謁巡撫湯斌悉蠲除之著有
甓湖草堂詩文行世弟世燾字幼日康熙戊辰進
士入翰林選直内廷遷右中允致仕
汪懋麟字蛟門江都人康熙丁未進士授祕書院
中書舍人楚人朱方旦以邪說傾動公卿懋麟獨
著辨道論力詆其妄與修明史陞刑部主事罷歸
杜門著經史所著有百尺梧桐閣集兄耀麟字叔
定亦以詩文名有抱耒堂集
汪楫字舟次其先休寧人徙居儀徵少為諸生知
名與吳嘉紀孫枝蔚並稱由贛榆學博應博學宏
詞之薦授檢討使封琉球陞福建按察使尋遷布
政使所著有中山沿革志琉球奉使錄悔齋詩聞
正續集觀海集
王巖字築夫揚州諸生以古文擅名著白田集異
香集
王式丹字方若寳應人康熙癸未會試殿試俱第
一授修撰淡於榮進時移疾尋乞歸詩有樓村集
商邱宋犖選刻江左十五子詩式丹尤其傑然者
李必恒字北嶽高郵諸生肆力於詩謂作詩必論
境地苟詣其境矣勿以唐宋為優劣也唐詩含藴
深遠比興居多宋詩據事直言敷陳大半要皆合
乎三百篇之旨著有三十六湖草堂集
史申義字蕉飲江都人康熙戊辰進士改庶吉士
授編修歴禮科掌印給事中以疾告歸申義為詩
初倣西崑體既悔其少作風格益上
聖祖嘗遣中使至直廬問翰林能詩者誰為最大學士陳
廷敬首以申義對
顧圖河字書宣江都人康熙甲戌登一甲第二授
編修充日講官直南書房與修一統志皇輿表出
視湖廣學政卒於任所著有雄雉齋集
陳厚耀字泗源泰州人康熙丙戍進士除蘇州府
教授改中書舍人自為諸生經史外雅好九章算
法西學歴數大學士李光地薦試稱
旨開局監修算法更授翰林院編修累陞左諭德以病乞
歸
陸舜字元升泰州人康熙甲辰進士由刑部郎中
提學浙江舉博學宏詞以疾不赴所著有雙虹堂
集
宗觀字鶴問江都人以副榜為貴池訓導復遷常
熟好古勤學為詩蕭疎幽雋有韋柳風
李國宋字大村春芳之來孫也康熙甲子舉人性
躭吟咏王士禎為揚州推官招集四方名士作詩
社國宋方弱冠常推第一著有螺隠居詩集
徐州府
漢劉歆字子駿向子也少通詩書治易宣帝時詔與
父向同受榖梁春秋尤明習及成帝召見為黃門
郎領校祕書見春秋左氏傳引傳解經義理始備
奏請同毛詩逸禮古文尚書皆列于學宫哀帝令
與五經博士講論有不肯置對者歆移書責讓之
言甚切直從騎都尉出為太守歴河内五原涿三
郡病免起家右曹大夫遷中壘校尉太后使治明
堂辟雍考定律歴著三統歴譜
史岑字子孝沛國人以文章顯王莽時為謁者著
頌誄復神說疾凡四篇
朱㝢沛人為廬江太守竇武薦為司隸校尉黨錮
事起蔓衍皆天下善士㝢列名八俊與李膺范滂
等並死獄中
三國魏丁儀字正禮沛人曹操慕其才欲妻以女丕
曰正禮目眇尋辟為掾數與議論竒之曰即便兩
目盲尚當妻女況但眇乎兒誤我後為丕所殺弟
廙字敬禮亦博學洽聞
桓威下邳人出自孤微年十八著渾輿經依道以
見志魏景初中為安成令
桓範字元則沛人延康中為羽林左監以有文學
與王象等典集皇覧正始中拜大司農以清省稱
嘗抄撮漢書名曰世要于時曹爽輔政以範鄉里
老宿特敬之然不甚親也司馬懿起兵討爽坐誅
時同郡丁謐字彦靖博觀書傳有才略為懿所恨
亦被誅
吳鄭禮沛國人才學博逹為吳從事中郎與張昭孫
邵共定朝儀子胄字敬先有文武資局少知名舉
賢良遷建安太守拜宣信校尉往遼東擊魏守將
虜得男女遷執金吾胄子豐字曼季有學行
裴元字彦黃下邳人有學行吳丞相步隲薦之官
至大中大夫與嚴畯張承論管仲季路傳於世子
欽與太子登遊處登稱其翰采
晉劉訥字令言彭城人有人倫識鍳初入洛見諸名
士歎曰王夷甫太鮮明樂彦輔我所敬張茂先我
所不解周弘武巧於用拙杜方叔拙於用長訥後
官至司隸校尉其子疇字王喬少有美譽善談名
理永嘉中位至司徒左長史
南北朝宋趙繹下邳人以文義見稱徵士關康之通
經學與繹友善
梁到沆暨弟溉洽彭城人皆彦之孫兄弟並以文才
知名仕梁沆待詔學士省溉官至兵部尚書洽為
太子舍人時任昉與彭城劉孝綽劉苞劉孺吳郡
陸陲張率沛國劉顯及溉洽車軌所至號曰蘭臺
聚人比溉洽兄弟於二陸溉之子鏡仕梁為太子
舍人作七悟文甚美鏡之子藎早聰慧歴尚書殿
中郎丹陽尹梁武帝嘗謂任昉曰諸到可謂才子
昉對曰臣竊以為宋得其武梁得其文洽之子仲
舉志操耿特仕陳為侍中參掌選事
劉孝綽彭城人勔之孫父繪字士章位中書郎掌
詔誥以文章談義為後進領袖卒官大司馬孝綽
七歲能屬文舅王融稱為神童起家著作郎嘗侍
宴作詩武帝稱賞授祕書丞謂周捨曰第一官當
用第一人劉氏羣從子弟以文名者凡七十餘人
弟潛字孝儀官御史中丞彈糾無所顧望内行純
篤奉寡嫂甚謹家事巨細必咨而後行孝綽嘗云
三筆六詩三即孝儀六即孝威也孝威風儀俊舉
太子率更令大同中上白雀頌甚美遷中庶子通
事舍人第五弟孝勝位尚書僕射第七弟孝先侍
中皆名列史傳從弟孺字孝稚仕梁為中舍人嘗
侍御座為李賦受詔立成文不加點大同年出為
晉陵太守在郡和理吏民稱之遵字孝陵有學行
卒官中庶子太子深悼惜之有孝友淳深立身貞
固之語
北魏劉芳字伯文彭城人孝文時為中書侍郎授太
子經才思深敏精博初王肅來奔芳與辯論肅曰
此非劉石經耶昔漢世造三字石經於太學學者
文字不正多往質焉芳音義明辯故時人號為石
經朝廷凶吉大事皆就咨焉嘗表請建學校又以
所置五命及日月之位去城里數有違及靈星等
祀不應隸太常集禮記義證十卷周官儀禮義證
各五卷徐州人地錄二十卷
劉懋芳從子博綜經史宣武初入朝位尚書外兵
郎中芳甚重之所撰定朝廷軌儀皆與參量尚書
臺疑事咸訪決遷步兵校尉領考功郎中立考課
黜陟之法甚有條貫孝昭初拔硤石有功遷太尉
司馬卒家徒壁立贈持節前將軍詩文見稱於時
嘗撰諸品物造作之始十五卷名曰物祖
北齊劉逖彭城人少而聰敏專精讀書工文藻歴官
黃門侍郎修國史
鄭抗字子信彭城人有文學武平末待詔文林館
北周劉璠字寳義沛人父臧性方正篤志好學居家
以孝聞仕梁為著作郎璠善文筆十七為上黃侯
蕭曄所器重随曄在淮南忽舉身痛楚家信至知
其母即以是日卒及曄終於毘陵故吏多分散璠
獨奉喪還都墳成乃退入周太祖欲屠南鄭璠泣
請城竟獲全明帝授内史中大夫掌綸誥尋封平
陽縣子在職清白簡亮不合於時左遷同和郡守
善于撫御生羌降附者五百餘家鄰郡人常越境
詣璠訟理著梁典三十卷子祥字休徵幼以神童
稱十二通五經江陵平随例入關中初璠所撰梁
典始就未及刊定祥修定繕寫以卒父業
唐劉伯莊彭城人為弘文館學士通漢書學論撰甚
多自所著書亦百餘篇子之宏世其學武后時以
著作郎兼修國史睿宗時贈祕書監
劉知幾彭城人藏器子博覧羣書善文辭舉進士
累遷鳳閣舍人修國史著史通内外四十九篇徐
堅歎曰為史氏者宜置此座右也開元初遷左散
騎常侍
劉禹錫字夢得彭城人登貞元進士宏辭二科為
監察御史以附王叔文坐貶斥召還復出為刺史
連更數州終於賓客分司禹錫恃才褊心文辭多
含刺譏以故偃蹇寡合詩力精悍其賦金陵懷古
元白猶避其鋒
劉軻沛人博學多識登第歴官至侍御史所著有
春秋指要諸書文章與韓柳齊名
劉商字子夏彭城人第進士歴尚書虞部郎中以
病免所著有劉虞部集十卷兼工畫山水
宋晁迥字明遠彭城人舉進士以吕端李沆薦擢右
正言獻咸平新書五十篇理樞一篇使契丹還奏
北庭記又獻玉清昭應宫頌朝廷詔令多出迥手
累遷禮部尚書天聖中迥年八十一召對帝訪以
洪範雨晹之應復進斧扆慎刑箴及頌年八十四
卒
李淑字獻臣豐人若谷子年十二真宗幸亳獻文
行在命賦詩賜童子出身後進士及第官至龍圖
閣學士淑警慧過人博習諸書詳練朝廷典故凡
有沿革帝多諮訪制作誥命為時所稱
顔太初字醇之彭城人顔子四十七世孫第進士
累官國子監說書所著有洙南子鳬繹集太初有
雋才慷慨好義喜為詩多規切時事以諷在位子
復字長道元祐初為太常博士請令禮官薈萃古
今典範為五禮書又請考正祀典俾羣記盡合聖
人之經為後世法仕至國子監祭酒
陳師道字無已徐州人刻苦學問諸經中尤邃詩
禮文師曾鞏詩學黃庭堅元祐初以薦為本州教
授除祕書省正字素惡友壻趙挺之為人適預郊
祀行禮其妻聞郊壇高寒借挺之綿裘衣之問所
從得却去竟得寒疾而卒生平方正有守章惇欲
一見不可得傅堯俞知其貧懷金以餽不敢出口
所著有后山集
元傅汝礪蕭人為御史政事卓異後遷朝列大夫浙
江廉訪使僉事文章典茂為時所稱
袁遵道字叔正豐人性穎悟至大間以神童薦初
為國學四門館正字陞伴讀歴翰林直學士子煥
少游虞集之門亦有文譽累官太師右丞相贈魯
國公
明高遜志字士敏蕭人元末僑寓嘉興受業於貢師
泰周伯琦鄭元祐為文醇雅成一家言薦為書院
山長洪武初徵修元史入翰林歴官侍講學士建
文時遷太常少卿典會試值靖難抗節遯跡卒鴈
蕩山中追諡文忠
劉恭字政亨徐州人領洪武丙子鄉薦山西陵川
訓導永樂間歴官禮部員外郎監修永樂大典
房棟字子材徐州人博學明經有文譽由國子生
知&KR1746;縣致仕蓄書甚富閉戶誦讀學益該博
李紹芳字芝亭蕭人廬父母墓六年寢食典籍判
滇之永昌署保山縣印一判一牒悉出手裁刻以
行世晚好書如初出跨一疲馬手一卷即於馬上
披閱率以為常
陳鐸字大聲下邳人家金陵以世襲官指揮風流
倜儻以樂府名於世山水仿沈周
高飛字子翀宿遷人領嘉靖戊午鄉薦詩文清麗
尤工騷雅弟冠與兄齊名人稱二高
國朝萬夀祺字年少徐州人由選貢中鄉試五上公車
不第築室袁公浦博覧羣書明歷法通禪理吟咏
無虚日有隰西内景諸集書畫俱精工絶倫
李向陽字孝乾徐州人明天啟甲子舉人乙丑會
試却逆璫納交幾罹禍後渡江旅食金山歸而躬
耕手疏五經註隂符莊騷批選唐宋八家盈千卷
與萬夀祺交善孫蟠康熙丁丑進士官翰林修撰
閻爾梅字用卿沛人明末舉人少交江左知名士
晚年歴徧四方名山大川作為詩歌善使事益豪
宕有竒氣孫圻康熙乙丑進士官編修
太倉州
元秦輔之嘉定人博學能文時嘉邑未有志乘輔之
始撰練川志典章文獻爛然具列又著格物擇善
錄易經史斷武事要覧忠孝百咏等篇
明王彝字常宗自號媯蜼子嘉定人少讀書天台山
中學有端委不從時好洪武初與高啟謝徽等被
詔同修元史史成以母老乞歸啟為作養老堂記
偶桓字武孟太倉人倪雲林稱其詩有超乘挽彊
之力日升川至之漸洪武中以薦仕終荆門州吏
目所著有江雨軒集醉吟錄鳳臺吟嘯集
張泰字亨父太倉人天順八年進士入翰林詩文
推重一時與李東陽齊名四方遊學京師者多受
業焉所著有滄洲集
章輔字道常嘉定人中年病足絶意進取以六書
訛謬乃遵洪武正韻參以三蒼說文玉篇韻會諸
書考訂同異編韻學集成十三卷又直音七卷
王世懋字敬美世貞弟嘉靖己未進士才學亞于
其兄人呼為小美會遭父難縞素者十年隆慶初
父冤白歴官至太常少卿世懋吏才精敏署江西
臬時嘗訊牒一字異前讞呼取比較果吏舞文也
周錫字子純大倉人以貢至京時大僚應制作青
詞屬令代草因擬薦留閣下錫賦烹雪茶詩寓意
退就常選得潮州通判在官伉直為上臺所扼棄
歸蕭然著述者三十年
沈承字君烈太倉諸生少負雋才工詩古文一時
聲名籍甚年未四十卒所著有即山集
婁堅字子柔嘉定人經明行修為學者所宗貢於
國學工詩文善書法晚與唐時升程嘉燧稱練川
三老嘉燧歙人流寓嘉定詳見徽州文苑傳
唐時升字叔逹嘉定人少負異才未三十謝去舉
子業讀書汲古通逹世務以李文饒自期詩古文
縱横踔厲尤為通人所稱
李流芳字長蘅嘉定人萬歷丙午舉人公車北上
抵近郊知璫焰方張賦詩而返遂絶意進取築檀
園讀書其中水木清華過者如遊圖畫書法類東
坡繪事出入元人詩在斜川香山間
顧夢麟字麟士太倉人明季文尚險僻多與註悖
夢麟與常熟楊彝獨崇先正著十三經通考行世
嚴衍字永思嘉定人博學好竒尤耑讀史以司馬
通鑑尚多闊略旁搜博引以正其失書成張太史
溥絶愛之衍工詩善書所著有四書說易說
吳繼善字志衍太倉人崇禎丁丑進士知成都縣
博文辨智風流警速工詩歌善尺牘尤愛圖繪有
元人風
國朝吳偉業字駿公太倉人明崇禎辛未會試第一殿
試第二授編修給假歸娶當世榮之入
國朝薦授祕書院侍講遷國子祭酒會丁嗣母憂歸益
肆力於學問家居十餘年乃卒偉業以文學負重
名尤好引掖後進詩文宏麗所著有梅村集春秋
地里氏族志綏寇紀略等書子璟字元朗康熙戊
辰進士官至給事中詩文能繼其家學
王時敏字遜之太倉人衡子也明崇禎初以廕歴
太常奉使楚閩餽遺一無所受入
國朝杜門稽古益工詩文兼精隸書畫法為海内所珍
盛敬字聖傳太倉諸生家貧廉介自守教授生徒
脩脯外不受人寸絲粒粟博學好古貫穿經史百
家著述甚富
黃與堅字庭表太倉人順治己亥進士未就選會
以博學鴻儒舉授翰林院編修纂修明史未幾復
命分修一統志生平崇尚經術輯解甚多詞賦盖
其餘事所著有易學闡忍庵文集
王原祁字茂京太倉人揆之子也康熙庚戍進士
初宰渚陽地多水災詳請豁免賠累歴省垣改翰
林累晉戸部侍郎嘗請寬豫省折徵之賦及吳民
歴歲之逋
聖祖皆嘉納之原祁襟懷高曠工詩善文兼精六法寸縑
尺素流傳禁中時稱藝林三絶性廉潔不治生産
通籍後家居十年猶蕭然如寒素
許自俊字子位嘉定人康熙庚戍進士知聞喜縣
攜一子一僕食脫粟飯往來郡省策蹇而行贄上
官詩扇之外無他物用法平恕不急催科尋乞休
工詩古文遇名勝地題咏殆遍為時所推
王昊字惟夏太倉人世懋曾孫生有異禀詩古文
並如宿習嘗論歴科應舉之文海内翕然奉為凖
的後以薦舉授中書舍人卒
趙俞字文饒嘉定人康熙戊辰進士知定陶縣定
陶地苦積潦俞縱横浚三渠傍渠為堤自是水不
為害以病乞休杜門著述有紺寒亭集
唐孫華字實君太倉人康熙戊辰進士仕吏部郎
自幼天才敏贍九試冠軍名震江左中年益務經
史之學孜孜不倦年九十餘巋然為文章宿老所
著有東江集
王吉武字憲尹太倉人康熙丙辰進士仕至紹興
府知府性恬静工詩官戸曹時與新城王士貞唱
和詩名相埒年八十餘手不輟卷所著有冰菴詩
集
沈受宏字台臣太倉人歲貢生性孝友篤於内行
博學工詩以杜為宗少為祭酒吳偉業所激賞與
相國王掞為布衣交嘗遊京師名動公卿間以介
介不苟合謝歸所著有白漊集十卷全唐詩選八
十八卷
黃仍緒字繼武崇明人康熙丁未進士居鄉時嘗
親冒矢石以禦海寇而不自言其功平居自奉甚
約而性好施予讀書自經史百家以及六壬遁甲
之術無所不通仕至内閣中書舍人
張雲章字漢瞻嘉定人博通六經能詩古文幼就
童子試經義後作數千言論制舉未盡善學使田
雯以非功令不錄自是不就試晚入太學張伯行
撫吳延纂禮經成喪服四卷康熙丙申九卿奉
旨薦舉文學士直省通得十三人雲章與焉未引見南歸
有志輯南宋文鑑未脱藁年七十八卒有樸村詩
文集三十卷行世
海州
唐吳通元海州人與弟通微俱博學善屬文通元舉
文辭清麗科貞元初為翰林學士遷起居舍人知
制誥凡有撰述皆愜帝旨通微亦同職禁署人士
榮之後以事賜死通微白衣待罪帝宥之
宋孫世臣字國老海州人乾道五年進士為文精切
尤工詞賦有禮管人情賦為時傳誦
通州
宋潘及甫字憲臣泰興人博通經史慶歷中與兄希
甫同登進士充楚王教授律宗室以禮法神宗嘉
之晚得目疾每命子姪執策讀於前未卒前一日
猶卧聽周書漢史口占詩以遺親友
王觀字通叟如臯人惟熙從子洽聞強記善屬文
與從弟覿聲稱籍甚秦觀謂其昆弟高才力學無
與比者試開封府相繼第一觀中嘉祐二年第遷
大理寺丞知江都縣
王覿字明叟嘉祐四年第進士熙寧中為編修二
司删定官覿不樂居職求潤州推官哲宗立進司
諫疏論蔡確章惇韓縝張璪朋邪害正章數十上
相繼斥去又劾竄吕惠卿時朱光庭以試館職策
問訐蘇軾吕陶辨之遂起蜀洛二黨之議帝以覿
言置不問後知成都府遷御史中丞持正論始終
再罹譴逐不少變無疾而卒
崔敦詩字大雅通州人紹興末進士歴任侍讀直
學士院上疏論風俗任將經筵倖進救災五事及
州縣掊克之弊皆剴切識大體奉詔删定吕祖謙
所編宋文鑑有文集制槀奏議通鑑要覧等書
明張珹字世璉泰興人詩翰馳名鄉舉召拜中書舍
人成化年奉使朝鮮鮮人為梓皇華集有西莊遺
稾
顧磐字子安通州人九歲選入州學十二歲高等
食廩中鄉舉名大譟藏書萬卷詩文有氣骨尚體
裁嘗著鹽法錢榖馬政水利諸論及訂名宦鄉賢
考
曹大同字子貞通州人穎異能文為吏部選人同
鄉李春芳為大宗伯大同上書謂始而以詞求士
詞不足究士實既以格用士格不足竟士才李頷
之而未及薦僅授光禄寺署丞以歸涵茹古今成
藝林華燭百六十卷其詩文行世者曰玉芝樓稿
石沆字瀣仲如臯人有白雲居士集其詩蕭疎閒
放為一時名士之冠
彭大翼字一鶴通州人以歲薦通判梧州歸日事
繙閱積四十年著成類書曰山堂肆考
包壯行字穉修通州人為諸生名譟一時領鄉舉
久之始成進士主司以得包先輩為重其書畫皆
有高韻
冒愈昌字伯麐如臯人為名諸生負氣伉直作詩
敏捷游王世貞吳國倫之門所著有金陵集綠蕉
館集
國朝錢濤字射夫通州人選貢生授贛榆教諭窮經著
書有孝經内外傳周易集傳詩學記周禮注山霞
閣随筆醉竹堂詩集
顧國琬字去非通州人子道含字同束隠居不出
父子聫吟有慶堂父子集
江南通志卷一百六十六
江南通志卷一百六十六
人物志
文苑(二)(松常鎮淮揚徐六府太海通三州)
松江府
晉陸機字士衡吳大司馬抗子少有異才太康末入
洛造張華華素重其名如舊相識參大將軍成都
王穎軍事表為平原内史穎討長沙王乂以機為
大都督固辭不許機軍敗穎聽䜛說怒害之機歎
曰華亭鶴唳可得聞乎機辭藻宏麗葛洪稱其文
猶縣圃積玉無非夜光
陸雲字士龍機弟六歲能屬文性清正有才理少
與兄齊名號曰二陸宰浚儀有惠政民為立祠歴
官清河内史機遇害時并被殺所著文三百餘篇
行世雲弟耽為平東祭酒亦有清譽同遇害時又
稱三陸云
陸喜字恭仲瑁子仕吳累遷尚書入晉為散騎常
侍少有聲名好學有才思作言道訪論審機娛賓
諸文近百篇
宋陳舜俞字令舉自湖州徙華亭慶歷六年進士嘉
祐中與蘇軾兄弟同舉制科博學強記軾稱其學
術才能兼百人之器云
林至字德久華亭人淳熙進士歴官祕書省為朱
子門人著釋騷子革世其學
元淩嵓字山英華亭人少習舉子業會宋亡即棄去
一放於詩鎔意鑄詞駸尋大歷間時流盛推許之
有古木風瓢集行世
王泰來字復元華亭人早以詩鳴當代由鄉舉入
太學旋棄去放浪江湖至元中再徵不起後特命
召見館於集賢禮遇優渥尋乞歸卒其詩多不經
人道語
曾遇字心傳華亭人博學敏文詞工筆札與王昭
大詹潤徐順孫同游時稱雲間四俊由薦授湖州
安吉丞
明袁凱字景文華亭人少以白燕詩得名人呼為袁
白燕洪武中以布衣拜御史上言令武臣聽講俾
知禮數月託瘋疾乞歸讀書峯泖間每騎牛往來
好事者繪為圖自號海叟有集
朱芾字孟辨華亭人詩思飄逸兼善翰墨清潤遒
勁
顧禄字謹中華亭人少力學才藻豔發工書法以
太學生歴官王府教授嘗過鄱陽湖賦詩太祖覧
而喜之盡進所作故其集名經進云
邵亨貞字復孺祖桂子自淳安徙華亭遂為邑人
博通經史贍文詞工篆隸有蛾術集
全思誠字希賢上海人博雅弘粹宿負文名洪武
中以耆儒徵授文華殿大學士尋請老致仕歸
管訥字時敏華亭人九歲能詩長師楊維貞友袁
凱洪武中歴官楚王府長史事王二十餘年以忠
謹稱所著有蚓竅集子延枝亦工詩
金鉉字文鼎華亭人有孝行以親老固辭薦辟喜
吟咏得古詩人風格書畫皆擅長時稱三絶
沈度字民則華亭人永樂初以善書薦入翰林授
典籍凡金版玉册必命度書之在内廷每承顧問
必以正對歴遷翰林學士度事親孝與弟粲友愛
甚篤為人貞静温雅粲字民望亦以善書與兄同
官翰林進大理寺少卿時稱大小學士云
李至剛名鋼以字行華亭人少穎敏從楊維貞學
為詩文有清思洪武中舉明經授祠部郎歴官參
議永樂初首發建都北平議為禮部尚書修太祖
實錄及永樂大典以至剛領之仁宗即位出為興
化知府卒
錢溥字原溥華亭人正統己未進士御試薔薇露
詩大見稱賞特授檢討歴官吏部尚書卒諡文通
溥文章贍蔚至老不衰四方求請者相屬凡五典
文衡弟博字原博正統乙丑進士仕至四川按察
使亦有文名善書溥子岡博學好古
曹泰字時和華亭人景泰甲戍進士坐事廢以詩
鳴於時鄉之學詩者多宗之所著有大聲集居邑
之富林里時人語曰富林二曹一時人豪謂泰及
其弟時中也
朱應祥字岐鳳華亭人領成化丁酉鄉薦少有異
質嘗從藏書家借文獻通考一册經日送還曰已
徧覧矣試加摘問應答如響其家因盡出所藏借
之於是學益閎富大篇長什肆筆立成
錢福字與謙華亭人弘治庚戍試禮部廷對皆第
一授翰林修撰詩文藻麗敏妙登第後名聲烜赫
遠近以牋版乞題者無虛日
周佩字鳴玉華亭人父輿字廷參由進士為編修
有學行佩弘治庚戌進士歴官刑部郎中武宗時
劉瑾擅政即引疾歸天性孝友晚喜讀易詩文典
雅翰墨皆有法
陸深字子淵上海人弘治乙丑進士選庶吉士品
望為一時館閣冠嘉靖中以祭酒入侍經筵面奏
閣臣竄易講章為當路所忌左遷於外久之召入
為太常卿歴詹事府詹事致仕卒諡文裕著述甚
多皆博而核詞翰並工子楫字思豫亦有文名
徐獻忠字伯臣華亭人嘉靖乙酉舉人授奉化縣
令尋乞歸博學高才日讀書盈寸詩文兼工尤長
於賦有白蓮羽扇諸篇為時傳誦
何良俊字元朗華亭人由歲貢謁選當事重其名
授南京翰林院孔目未久移疾歸博綜羣籍千言
立就所著有何氏語林四友齋叢說
董宜陽字子元華亭人工詩文善古人書法與何
良俊徐獻忠張之象才名相亞有四賢之目
張之象字月麓上海人由國學授浙江按察司知
事以吏隠自命歸益務著述罕入城市
莫如忠字子良華亭人嘉靖戊戌進士歴官浙江
布政潔修自好以詞翰擅名尤工近體詩有崇蘭
館集子是龍字廷韓十歲能文才名高盛善書法
以貢生終時上海顧斗英字仲韓才名與是龍埒
人號二韓
袁福徵字履善華亭人嘉靖甲辰進士授刑部主
事與王世貞李攀龍宗臣同官有小詞林之號後
謫官歸以著述自娛與同里舉人張大綸輩唱和
王圻字元翰青浦人嘉靖乙丑進士授清江令擢
御史忤時相謫外歴遷陜西參議致仕歸築室松
江之濱種梅萬樹曰梅花源惟以著書為事有續
文獻通考三才圖會諸書行世人皆服其博洽
董其昌字元宰華亭人萬歷己丑進士選庶吉士
天啓初以侍讀學士纂修神宗實錄詔褒美之歴
遷禮部尚書崇禎七年告歸卒其昌天才俊逸書
畫妙天下超越諸家行以己意乞文者得其手書
以為二絶通禪理終日無俗言有容臺集
陳繼儒字仲醇華亭人少工文與董其昌齊名三
吳名下士争欲得為師友未三十棄諸生築室東
佘山以著述為事短翰小詞皆極風致兼善畫戶
外屨常滿晚年臺垣交薦屢奉詔徵皆以疾辭時
青浦施紹莘字子野以諸生隠西佘工樂府詞曲
以才豔稱
高承祚字天錫華亭人萬歷乙未進士選庶吉士
授檢討文仿曾王詩亦高秀有知古堂集又青浦
吕克孝官工部郎中詞翰兼工著有愧翁集
徐方廣字思曠華亭人萬歷間為諸生負盛名沉
深嗜學與人言某事出某書第幾卷第幾行無一
誤者性狷介有門人餽遺甚厚唯取一剪刀為文
精微研妙李流芳亟稱之
唐汝詢字仲言華亭人五歲而瞽父兄授以三百
篇及唐詩無不成誦旁通經史工諸體詩箋註唐
詩援據該博兄汝諤字士雅以貢歴教授亦博學
工詩
夏允彝字彝仲華亭人才學宏贍與同郡陳子龍
等創幾社名重海内登崇禎丁丑進士除長樂知
縣多異政南都失投淵死兄之旭字元初為諸生
有聲子完淳淳字存古少有異才年十三作大哀
賦文采宏逸
陳子龍字卧子華亭人崇禎丁丑進士歴紹興推
官舉天下廉卓第一擢給事中子龍才氣豪邁所
著詩賦古文宗漢魏駢體精妙徐庾弗能過也門
人同邑王澐字勝時才譽早著有入室之目子龍
死澐收葬之
徐孚遠字闇公華亭人崇禎壬午舉北闈博學工
文倡幾社著有十七史獵俎諸編仕福州推官時
幾社中以文名者如周立勲字勒卣顧開雍字偉
南彭賓字燕又宋存標字子建郁汝持字子衡朱
灝字宗遠朱積字早服章曠字于野張彦之字洮
侯張憲字漢度韓范字友一陸慶曾字子元陸慶
臻字集生盛翼進字隣汝徐桓鍳字朗公蔣雯階
字大鴻袁國梓字丹叔或終明世或入
國朝或仕或隠皆翹楚也
李待問字存我青浦人崇禎癸未進士授中書舍
人工文章兼精書法
國朝李雯字舒章上海人工詩古文詞以諸生擅盛名
父逢申官部郎死闖難雯時從在邸舍哀號行乞
得具棺歛
王師入燕都諸大臣素聞其才薦授内院撰文中書一
時詔誥咸出其手
宋徵輿字轅文華亭人順治丁亥進士以文章風
雅著稱少與陳子龍李雯選訂明詩學者宗之督
學閩中所拔皆單寒士有全閩詩選歴副都御史
田茂遇字髴淵青浦人順治戊子舉人少受業於
夏允彝以詩文雄壇玷會試京師與王崇簡魏裔
介等相倡和授新城令不赴築水西草堂觴詠以
老
張一鵠字友鴻婁縣人順治戊戌進士為雲南推
官詩文凌厲一時在滇與中州彭而述倡和尤多
竒警之篇子起麟字趾肇康熙己丑進士官編修
以文學世其家詩文俱有集
金是瀛字天石華亭人文簡淨有法尤長於詩與
王光承吳騏倡東臯詩社引掖後進甚廣
盧元昌字文子華亭人諸生著述有盛名詩學杜
陵有杜詩闡唐宋八家文選操選政數十年以夀
終
董俞字蒼水華亭人順治庚子舉人詩文與錢芳
標齊名人稱才子推錢董云舉博學鴻儒至山東
遇盜劫其裝生平著作在行篋中追索之被刃傷
而返好游所至多吟咏兄含字閬石順治辛丑進
士亦有文名稱二董子溶字晴川高才早卒
錢芳標字葆馚華亭人明刑部侍郎士貴子康熙
丙午舉北闈授中書舍人風神秀異弱冠即以詩
名會舉博學鴻儒科撫臣薦為江南第一才人以
丁内艱不赴
吳懋謙字六益華亭人詩文與同里吳麒齊名時
有雲間二吳之目生平多貴游所至名公鉅卿皆
與結詩社人以明七子中謝榛比之所著有華平
苧菴諸集
吳元龍字長仁華亭人康熙甲辰進士選庶吉士
改主事歴郎中舉博學鴻儒科授翰林侍讀預修
明史奉親以孝聞子廷揆字賓門康熙癸巳進士
歴官太常少卿才望甚著
彭開祜字孝緒華亭人父彦昭官御史善詩開礻
承家學聯諸名士為春藻堂文社以詩古文領袖
羣英尤工儷體登康熙丙辰進士仕知州歸已老
猶課文不已
錢金甫字越江華亭人父昶有行義鄉里推長者
金甫康熙己未進士授庶吉士又以博學鴻儒即
日除編修盖異數也典試江西有知人鍳歴遷侍
講學士卒官少負才藻工詩古文名盛一時尤篤
師友之誼多隂德有保素堂集
戴有祺字丙章金山人康熙戊辰進士辛未廷對
第一授修撰文竒古似柳州詩曠逹似放翁以左
遷不赴歸築草堂縱意詩酒卒
王原字令詒青浦人康熙戊辰進士由知縣擢給
事中以詩文名既罷歸領袖騷壇郡中為古學者
皆折衷焉以夀終
周彝字策銘上海人康熙丁丑進士選庶吉士授
編修主雲南鄉試初在太學祭酒王士貞竒其才
教為詩古文遂有名在翰林凡纂修
御書必與焉敦古道徒步葬其房師於石首典試歸下
第者猶遠送數百里弟鼎亦有文名
范纉字武功婁縣人太學生博學彊識於書無不
窺搜擇祕奥問字至者揮麈應之不倦工書法善
畫乞畫者例酬一綿衣每歲積數十襲以待冬月
施貧者詩文與周稚廉齊名所至傾座
周稚廉字冰持華亭人茂源孫幼穎異日讀書以
寸計才名籍甚嘗游浙中倡文會於西湖合千餘
人題為錢塘江賦稚廉先成素紙疾書一座愕眙
明日衆物色之已揚帆歸矣為國子生屢試被放
牢騷以死所著詩古文詞藻麗精妙人謂夏完淳
後身云
常州府
漢高彪字義方無錫人除郎中校書東觀數奏賦頌
因事諷諫遷内黃令帝勅同僚祖送上東門詔東
觀畫像以勸學者
三國吳華覈字永先武進人以文學自典農都尉入
為祕府郎歴東觀令領右國史與韋曜薛瑩等並
撰吳書孫皓時屢陳便宜書百餘上皆有補益
晉顧愷之字長康無錫人尚書左丞悅子博學有才
氣善丹青圖寫特妙俗傳其有三絶才絶畫絶癡
絶義熙初歴散騎常侍著有文集及啟蒙記行世
南北朝齊邱巨源蘭陵人舉孝廉文學為宋孝武所
知勅助徐爰撰國史又參詔誥後事齊終餘杭令
梁蕭幾字德元南蘭陵人年十五作湘州刺史楊公
則誄沈約竒之謂不減謝莊之作歴新安太守郡
中山水多為之記子清亦有文才
蕭文琰南蘭陵人竟陵王子良嘗夜集學士刻燭
為詩約一寸成四韻文琰曰此自無難乃與邱令
楷等共打銅鉢響絶詩成皆可觀覽
蕭子範字景則南蘭陵人為南平王偉從事中郎
王雅愛文學士子範偏被恩遇使製千字文其辭
甚美自是府中文筆皆使具草弟子顯好學工文
武帝雅愛之歴官侍中著齊書六十卷子顯子愷
才學似父終太子家令
蕭立南蘭陵人年十七射策甲科遷殿中侍御史
文學政事為臺閣領袖獨孤及序其文比之賈馬
蕭孝儼字希莊南蘭陵人懿孫射策甲科除祕書
郎從幸華林園於坐獻相風烏華光殿景陽山等
頌武帝深賞異之
唐蕭德言字文行引之子明左氏春秋貞觀中歴著
作郎弘文館學士與魏徵虞世南奉詔纂經史百
氏帝王興衰事迹帝愛其書博而要賚賜尤渥晚
節學愈若每對經必祓濯束帶危坐詔授晉王經
進祕書監年九十七卒諡曰博
秦景通晉陵人與弟暐皆精漢書號大小二秦學
者非經指授謂無師法景通仕至崇賢館學士暐
復踐其官以漢書授沛王
劉禕之字希美晉陵人思致華敏以文辭稱歴弘
文館學士高宗召入禁中論次新書凡千餘篇又
密與參決時政時號北門學士武后時累擢中書
門下同三品掌詔令
許景先義興人少舉進士神龍初詣闕獻大像閣
賦擢拜左拾遺開元初與張九齡等同知制誥以
文翰稱張說稱其屬詞豐美得中和之氣
宋單鍔字季隠宜興人兄錫字君賜嘉祐二年進士
明隂陽圖緯星歴諸書嘗修周處陽羨風土記鍔
嘉祐五年進士博學明經著吳中水利書蘇軾錄
進於朝不果行後言水利者必宗之子發政和進
士官太學錄
袁默字思政無錫人嘉祐癸卯進士官司農簿獻
無逸傳累遷河北轉運判官學問淵博士大夫以
為師法弟點字思與元豐乙丑進士累官通判杭
州知淮陽軍致仕點工詩蘇軾以為有驚心駭目
之竒時號二袁
沈初字子深無錫人熙寧癸丑進士元祐中尚詞
賦朝廷以初賦頒為天下格傳至西夏夏人織以
為文錦官象山尉入為國子直講
孫覿字仲益武進人大觀三年進士舉制科歴官
翰林學士吏部尚書以文學名世晚歲待人益和
厚里人有求詩文者皆忻然應之年八十餘屬辭
命句少壯不及有鴻慶集傳世
蔣璨字宣卿宜興人之竒從子少卓越不凡操筆
成章以之竒蔭補將仕郎歴知平江臨安二府鋤
刈強梗豪黠畏之善為詩同郡孫覿稱其竒麗清
婉有景坡堂詩卷
明王逢字原吉江隂人元至正中作河清頌臺臣薦
之稱疾辭避亂華亭徙上海張士誠欲辟之不就
洪武中以文學徵旋以年老止之有梧溪詩集
包聖字師聖江隂人仕至岳州府同知號鶴洲野
人有詩名與高啟楊基為詩友
王紱字孟端無錫人博學工歌詩能書寫山水竹
石妙絶一時性高介畫不苟作人投金帛購片楮
輒拒不應永樂初以薦授中書舍人嘗隠九龍山
自號九龍山人
王逹字逹善無錫人嗜學博聞洪武中為國子助
教永樂初以薦除編修遷侍讀學士為文章有典
則援引證據必本于六藝作詩有唐人風韻晚號
耐軒有耐軒集
張籌字惟中無錫人元舉省試第一洪武中以薦
授翰林應奉改禮部主事歴禮部尚書籌有文學
記誦淹博歴代禮文沿革俱通曉後更定社稷祀
典最當帝意
張宣字藻重江隂人洪武初以考禮徵尋預修元
史召對殿廷授翰林編修呼為張家小秀才年三
十奉詔歸娶後坐事謫
吕敏字志學無錫人與高啟徐賁等為十才子洪
武初官教諭
浦源字長源無錫人工詩洪武中舉求賢科授晉
府引禮舍人又善畫
錢仲益名允益以字行無錫人長於詩歌洪武中
舉明經為本縣訓導擢太常博士預修高祖實錄
進翰林修撰後為王府長史雅好棋待詔禁垣成
祖嘗呼為棋仙自號錦榭山人
芮畿字惟瞻宜興人天資絶人讀書過目成誦嘗
與友約于暗中摸碑别錄以驗資力不錯一字為
文豪邁俊逸舉成化丙戍進士官刑科給事中多
所論列弟稷亦舉進士官給事
邵珪字文敬宜興人成化己丑進士歴嚴州知府
性穎拔不羣為詩文有藻思嘗有半江帆影落尊
前之句人因號為半江先生兼工小楷草書
卜同字從大宜興人成化乙未進士歴官湖廣僉
事才華敏妙嘗偕諸僚宴集黃鶴樓憲長屬同為
黃鶴樓賦尊爼間摛千餘言思如泉湧滿座竒之
著有毅齋集
吳學字遜之無錫人成化甲辰進士擢御史條上
十事著為令出按河南勦流寇有功歴山東按察
使請老歸博雅能詩尤工八法
杭淮字東卿宜興人弘治己未進士歴右副都御
史總督南京糧儲工詩五言尤勝有雙溪集兄濟
進士歴官通政使亦能詩有澤西集弟諸生濓與
祝允明文璧諸人為詩文友
王問字子裕無錫人從邵寳遊以學行稱嘉靖戊
戌進士歴官廣東僉事性至孝以父老至桐江乞
養歸父歿不復仕築室寳界山讀書二十年不履
城市工詩文善書畫卒年八十門人私諡文静子
鑑字汝明嘉靖末進士知武定州多善政境内大
治累官吏部郎中亦以父老乞養歸父歿歴進太
僕卿
季科字與登江隂人嘉靖癸丑進士官給事中有
清望忤執政外補歴江西布政使年三十六即告
歸養母有寄寄堂稿閑居鷗盟雪浪諸集
袁舜臣字承華江隂人嘉靖甲子舉人學問該洽
自天文地理歷律兵刑無不精究疾革握其兄手
以古樂不復作為嘆又無錫張九方以舉人授汝
寧府推官罷歸賣文自給才名甚盛有覆簣諸集
鄒迪光字彦吉無錫人萬歷甲戍進士累官湖廣
提學副使擅衡鑑楚士愛之罷官時年甫強仕治
園亭慧山麓日與當世名公卿文士游宴其中有
集三百餘卷子德基字公履負不羈才工詩文書
畫
尹嘉賓字孔昭江隂人萬歷庚戌進士歴湖廣提
學僉事以勞卒官有才名作江上竹枝詞深為名
流稱賞有焚餘集同榜進士武進鄒之麟官工部
主事亦工詩文兼善書畫
蔣如竒字盤初宜興人萬歷丙辰進士崇正末以
浙江糧道督漕入京卒贈光禄卿詩篇標格清蒼
能自成家書法尤擅名又武進蔣紹煃歴官漢陽
守亦以詞翰稱
顧杲字子方吏部郎憲成諸孫雅負氣節詩文俱
工書法得李邕神髓
國朝顧宸字修遠無錫人明崇禎己卯舉人有文名蓄
書尤富晚輯宋文選杜律註解
莊冏生字玉驄武進人工詩古文兼繪事順治丁
亥進士授檢討超擢贊善
世祖章皇帝嘗臨幸弘文院見壁懸冏生山水稱善冏生
適侍直命給筆札更圖以進冏生因畫駿馬以寓意
上大悦撤御前金盌及衣二襲賜之旋陞右庶子兼侍讀
卒
鄒忠倚字于度無錫人順治己丑進士壬辰廷對
第一授翰林院修撰詩古文皆沖和静細未幾卒
子卿森字衡湘與從兄顯吉字黎眉並以詩詞繪
畫名於時
龔廷歴字玉成武進人順治壬辰進士好讀書類
編天文輿地諸子百家書數百卷任湖州推官以
剛正忤上官罷歸益肆力古學
戚藩字价人江隂人順治壬辰進士以文名于時
任陜西安定令日與諸生講學論文文風丕變
唐德亮字采臣無錫人順治壬辰進士自幼沉潛
唐宋八家制義雄灝自成一家風氣為之丕變官
戶部郎管通州倉卒於官
張星瑞字玉符武進人順治壬辰進士歴刑部員
外歸里後杜門讀書於十三經廿一史貫穿融洽
詩古文詞皆擅長弟祖鎬字西京康熙甲子舉人
任内閣中書癖嗜史漢才名兄弟相埒
鄒祗謨字訏士武進人順治戊戌進士事母以孝
聞讀書日記萬言工為詩詞
曹禾字頌嘉江隂人康熙甲辰進士官中書舍人
舉博學宏詞歴官國子監祭酒詩古文皆有名有
文集行世
周弘字子重無錫人康熙甲辰進士廷試第三人
官侍讀學士有才學居家敦孝友尚廉讓杜門讀
書不騖聲譽人無賢愚共推為長者
陳維崧字其年明左都御史于廷孫由諸生舉博
學宏詞授檢討修明史最善駢體能于徐庾外自
闢町畦詩詞皆工麗居官四年時以魚鳥湖山為
念疾革時猶吟斷句云山鳥山花是故人振手作
推敲勢
嚴繩孫字蓀友無錫人明刑部侍郎一鵬幼孫六
歲即能作徑尺大字以詩古文詞擅名早棄諸生
舉博學宏詞力辭不獲試日賦一詩而退
聖祖特命授檢討盖異數也在明史館纂隠逸傳容與藴
藉盖多自道其志行云著詩文集十二卷子泓曾
善畫工詩
顧貞觀字華封憲成曾孫由監生考授祕書院中
書康熙丙午舉順天鄉試擢國史院典籍應制諸
作宏麗似唐音長短句尤工得秦柳之意
楊大鶴字芝田大鯤弟康熙己未進士累官左春
坊左諭德督學順天詩文書法俱工選輯古今詩
文集數十種行世
儲欣字同人宜興人早失怙率兩弟讀書常至夜
分博通經史文譽赫然東南之士奉為宗工至康
熙庚午始領鄉薦年已六十矣一試南宫不利遂
絶意仕進杜門著書以老其門人多逹者有在陸
草堂文集
劉齊字言潔無錫人明光禄卿元珍曾孫康熙乙
丑拔貢古文時藝皆負盛名入太學教習三年足
不涉顯貴門既歸汲古益勤從弟學洙字遜五康
熙庚辰進士制義有名
陸楣字紫宸詩詞皆清麗典雅尤長於碑版文隠
居不仕六經皆有著述古今官制考一書尤所覃
精邑中與楣相先後者黃漢臣黃夏生邵羲書皆
工古文華商原秦樂天馬雲翎皆能詩
孫祁雍字禮若明吏部侍郎繼臯元孫有名諸生
間以歲次充貢詩古文皆有竒氣康熙丙申廷臣
以博雅薦徵疾不克赴
謝方琦字應雲旭子康熙丙子舉人博學工詩古
文性介直邑中有大利弊事每引為己任同郡趙
司農申喬雅相推重
邵長蘅字子湘武進人少稱神童十歲為諸生長
工詩古文性坦易著青門集商邱宋犖序而刊行
之
趙熊詔字侯赤戶部尚書諡恭毅申喬長子年十
五以五經入泮戊寅選貢己卯雋北闈己丑舉進
士臚傳第一侍直
内廷因同官訐奏記注事削職仍留供奉戊戌以大臣
子弟從軍肅州熊詔自備脚力運解羡餘毫不敢
私申喬卒於官
特旨許熊詔扶櫬南歸歸未匝月亦以毁卒遺摺啟
奏奉
旨復職平生撰述為世所稱
鎮江府
唐陶翰潤州人進士歴官禮部員外郎工詩以冰壺
賦得名同郡殷璠評其詩云既多興象復備風骨
三百年以前方可論其體裁
丁仙芝曲阿人開元進士官餘杭尉居官清謹工
詩郡人又有殷遥張潮皆以詩名
蔡希周曲阿人開元進士歴監察御史弟希寂終
渭南尉兄弟並有詩名
儲光羲丹陽人開元中登進士第召中書試文章
歴監察御史工於詩所著有詩集
包融潤州人能詩與賀知章張旭劉眘虚皆有雋
才號吳中四傑終集賢院學士二子佶何皆工詩
世稱二包
皇甫冉字茂政丹陽人十歲能屬文與弟曾皆善
詩天寳中相繼舉進士王縉表冉書記曾字孝常
歴官殿中侍御史當時比張氏景陽孟陽云
許渾丹陽人舉進士授太平尉遷監察御史歴睦
郢二州刺史别墅在丁卯橋因名其詩曰丁卯集
宋吳淑字正儀丹陽人從李煜歸宋薦授大理評事
預修太平御覧文苑英華等書嘗獻事類賦百篇
累遷職方員外郎時諸路所上閏年圖皆鑾儀司
掌之淑言天下山川險要係國家急務請以圖上
職方又令轉運使每十年一畫本路圖以進從之
淑純静好古工篆隸撰說文五義江淮異人錄祕
閣閒談等書
蔡肇字天啟丹陽人從蘇軾游第進士歴仕至顯
謨閣待制坐黨籍斥不用有丹陽集三十卷弟載
字天任工詩以薦除承事郎建炎初李綱辟辦公
事後屢徵皆稱疾不就
陳從古字晞顔金壇人進士歴知衡饒信州直祕
閣力學工文著洮湖集
霍篪字和卿丹徒人進士歴揚州推官舉廉吏累
遷成都府路運判刻意古文尤長于詩有集
周孚字信道自濟北徙丹徒讀書過目輙成誦日
過書肆得盡閱天下書舉乾道進士終真州教授
有蠧齋集三十卷
李拱字應辰金壇人進士再中博學宏詞科歴官
咸寧令詞學為後來之冠
丁明字子公金壇人以特恩對策官修職郎生平
無書不讀編事類讀史通考等書百餘卷卒鄉里
私諡曰博雅先生
譚知柔金壇人舉進士歴官通判邵州終祕書少
監善為詩有華陽居士集
艾謙字益之丹徒人再舉於鄉孝友天至有澹軒
類藁易學理窟等書數十卷
趙時侃字仲和宋宗室金壇人慶元中登第累官
工部侍郎博聞強記明習典故所著有容齊筆錄
睟盎錄等書共一百三十卷
朱叔珤字德裕丹徒人刻意古學為京口七原略
倣柳宗元晉問其他擬古詩文甚多
吕江字子恒金壇人八歲能著文以漕舉任迪功
郎主吳縣學所著有山中山外吟學者稱四平先
生
錢周材溧陽人七歲能屬文鄉試第一登進士第
由大理司直累官刑部侍郎終龍圖直學士
時敏溧陽人敏慧善屬文政和年登第擢大理寺
丞國有禮制皆令掌之累官敷文閣待制
俞德璘字宗大家丹徒魁鄉薦又魁浙漕元行省
交辟皆不就性孝友好施予博學多識有佩韋文
集十六卷輯聞四卷
元楊如山字少游居京口為淮海書院山長著讀史
說春秋旨要及詩集若干卷
郭畀字天錫丹徒人歴鄱江書院山長浙江行省
辟充掾吏工書畫得趙孟頫法
俞希魯字用中德璘子丹徒人辟從仕郎歴官松
江路同知學業淹貫金華宋濓推為先輩有竹素
懸鈎二十卷聽雨軒集二十卷子圭長於古文洪
武末為郡庠教授
明戈鎬字仲京鎮江人洪武初徵至官禮部主事著
鳳臺集
張存字性中丹陽人洪武中歲貢任江西安遠縣
主簿五歲能賦詩從劉基宋濓游有雪洞集行世
丁禮字思敬丹徒人以耆年辟知南陽府躭吟咏
工書札永樂中入覲獻周禮補註所著有郡志三
餘集蘭室吟稿
李熹字景豫丹徒人博雅能詩兼工書畫有遺世
志著冰檗稿琴清集
費誾字廷言丹徒人成化己丑會試第一選庶吉
士歴官禮部右侍郎誾儀度閎偉善談論恥言人
過孝宗臨太學賜坐講經甚加褒異為詩文清健
有則所著有自考集貽笑集瀛洲竒處錄向陽書
屋稿補菴随錄臨雍錄
楊炯字季德丹徒人弘治己酉舉人敦古博學介
然特立與人慎許可工為古文詞
唐成字惟敬丹徒人詩有晚唐風著有天慵集京
江遺響瓢稿等書
俞桂字時芳丹徒人力學好古潛心於易與丁元
吉友善同修郡志著霽野漫稿
韋椿字大年丹徒人少穎異端静好學詩畫兼工
外飭而中介不與時俯仰所著有考槃集自鳴稿
答客言及史外别言
曹大章字一望金壇人嘉靖癸丑會試第一殿試
第二授編修敏於文每于市囂處構腹稿歸而伸
紙疾書之有文集二十卷
鄔佐卿字汝翼丹徒人按察使紳之子兄仁卿嘉
靖壬子舉人工為駢語令湘潭龍陽得士民心佐
卿幼負異禀充貢上春官忽謝去自稱丹徒布衣
砥礪道義風化鄉人嘗客錢塘遇道士坐石上呼
佐卿語期二十年訪我石室間自後佐卿多與人
談長生間及兵略及期赴道士約甫入僧舍忽端
坐逝生平善楷書尤長豔體詩著芳潤齋集
何文熙字景城丹徒人有文才閱書日以四五寸
為度所著有左國註讀史緒言
吳芊字蔓之丹徒人少窮經史為古文詩歌專師
柳子厚以貢授休寧訓導
陳永年字從訓丹徒人讀書傲然不可一世人以
窮愁歸之者周旋弗倦詩在唐中晚間字畫亦名
一時
吕高字山甫丹徒人嘉靖己丑進士授戶部主事
累陞太僕少卿肆力詩歌古文之學嘉靖初與王
慎中唐順之熊過陳束任瀚李開先趙時春稱八
才子有江峯稿行世
鍾鳴陛字中散丹陽人萬歴壬辰進士知永城縣
陞戶部主事以争國本事謫天啟中贈光禄寺丞
鳴陛少負才名文章本經術今惟傳其制義
孫雲翼字禹儉丹陽人萬歷辛卯鄉舉知彝陵州
文工齊梁體有清暢齋駢語鰲陽漫稾橘山梅亭
四六註行世
眭石字金卿丹陽人萬歴辛丑進士官檢討工古
文詞操筆數千言立就時宫中有郭貴人者其母
眭也以甥舅禮請通石不可曰六世而袒免吾家
去趙州越六世矣何能序昭穆耶貴人尋卒詔究
所賜寳履親屬有波累者人皆服其先見有東蓀
集
陳應昌字克彛丹徒人謝去諸生業從事天文地
理律歴旁及太乙六壬竒門之學以占候罔不竒
驗御史張國維聘修三吳水利全書餘所著書甚
富燬於火
曹廷傑字去非丹徒人家貧足跛坐卧一小閣酒
後搦管立草數千言家人告薪水匱絶吚唔弗顧
也天啟中楊忠烈漣糾逆閹二十四大罪疏草創
於廷傑而削成於繆昌期後昌期陷獄廷傑遂杜
門不出
張明弼字公亮金壇人早負才望古文詩賦擅名
一時崇禎丁丑進士知揭陽縣署杭州推官監軍
平許都之亂歴官十年猶僦屋而居著螢芝集二
十卷免角註十卷
杜堇丹徒人字懼男工詩古文通六書畫山水人
物草木禽獸神采流動人咸重之著有青霞亭集
國朝張鳳儀字君表丹徒人少慕李贊皇張乖崕之為
人熟精全史談論古人忠孝大節及成敗利鈍之
故慷慨激烈如在其間者子九徵登第遺書誡曰
入仕在自立母輕受人恩我為諸生三十年未嘗
持一門生刺所見有王文成高忠憲其人乎外此
無可北面者其高自期許類如此
蔣超字虎臣金壇人順治丁亥進士一甲第二授
編修辛卯主浙江試陞修撰督北畿學政事竣疏
陳十事如禁長吏笞辱諸生酌復進取舊額多見
施行超性廉静博學強記手錄書數百卷所著有
綏安集
賀裳字黃公丹陽人少以諸生入太學與張溥楊
廷樞友年三十始為古文詞發所藏書讀之無不
該洽有少賤齋集載酒園詩話
馬世俊字甸臣溧陽人順治辛丑殿試第一對策
稱王者天下為家不宜示同異言論侃侃性朴素
釋褐策蹇驢一老蒼頭攜宫袍随後士林傳為佳
話敏於詞翰著匡菴集
潘高字孟升金壇諸生工詩嘗賦詩送袁孝子駿
極為同時人所激賞有南村集子玠亦工詩有雙
清集句溪集
吳穎字見末溧陽人順治壬辰進士授刑部主事
嘗疏言律無正刑毋得刻深以意傳法其初詞既
具毋得株引滋蔓深被嘉納遷郎中出知湖州所
著有蓴羹堂集湖州志溧詩閭史時有瀨江文獻
之目
史鶴齡字子修溧陽人康熙丁未進士官編修充
庚戍同考兼日講官起居注以文學書翰稱
旨屢荷恩賜乞假歸養卒階止七品頒
諭祭葬盖異數云
史䕫字胄司鶴齡子康熙壬戌進士授編修累遷
至正詹事在館閣凡稽古禮文編纂著作之事推
為巨手扈從北巡著扈蹕集典試兩浙著樟亭集
分理河工著觀濤集祭告南海著扶胥集
王錫祉字弓銘金壇歲貢生篤行績學著孝經集
解史論十二卷多前人所未發
王汝驤字耘渠金壇人選貢任新津知縣詩古文
皆清微刻露制藝苦心孤詣為時所推
淮安府
漢枚乘字叔淮隂人為吳王濞郎中王謀為逆切諫
不納去之梁從孝王游七國既平景帝召拜弘農
都尉以病免復遊梁梁客皆善辭賦乘尤高武帝
即位以安車蒲輪徵之道卒
枚臯字少孺乘子武帝召見使賦平樂館善之拜
為郎以媟黷幸比東方朔等從巡狩遊觀上有所
感輒使賦之受詔立成
唐吉中孚楚州人始為道士後登宏詞科授校書郎
歴翰林學士戶部侍郎詩名列大歴十才子中
趙嘏字承祐山陽人會昌中進士杜牧見其早秋
詩有長笛一聲人倚樓之句咨賞不已因稱為趙
倚樓官渭南尉所著有渭南集
五代孫魴淮人善吟咏楊吳據江淮文雅之士駢集
魴與沈彬李建勲為詩友官宗正郎有詩百篇
宋張耒字文潛淮隂人弱冠第進士從蘇軾遊為蘇
門四學士之一紹聖初以直龍圖閣知潤州坐黨
籍謫官徽宗初召為太常少卿出知汝穎二州在
穎聞蘇軾訃為舉哀行服當國者以為罪安置黃
州耒筆力絶健於騷詞尤長嘗著論言作文以理
為主人服其名言
元趙篔翁字維清宋丞相鼎六世孫宋末遷淮為山
陽人元延祐甲寅始設科取士篔翁首膺鄉貢第
二會試第五賜進士授泗州判官後為總管中大
夫補著雅樂卒於杭著有覆瓿集
金原舉鹽城人善吟咏博通經史尤工楷書篆草
弱冠為郡學錄歴州郡守元末歸鄉後薦授南康
令有雲谷集
明成寧可字仲謐鹽城人志行高潔工篆隸善吟咏
洪武初以監生授御史擢廣東按察使卒
陳擇善字從之安東人能詩洪武中授御史有漣
隠集
金銑字宗潤山陽人正統辛酉舉人知蘄州以文
學稱聘典江西試甄拔得人擢充翰林編纂官遷
廣信知府乞歸四方求文者相繼著有省菴集漫
叟日錄
王貞慶字善用淮安人駙馬都尉永春侯寧子寧
在戚里中以文雅著貞慶尤工詩名列景泰十才
子中
高雲字從龍山陽人成化辛丑進士歴南禮部郎
中性沉静言動必循禮法尤長於詩公暇常閉門
覓句或對客揮毫著有静齋集香奩百咏
張素字元卿山陽人通五經大義尤長于詩成化
己酉舉人授河隂令以清節稱致仕歸以文史自
娛著有檜泉集叙姓千文續咏史詩咏物行世
蔡昂字衡仲山陽人少穎異嗜讀書家貧不能致
每假之藏書家一覽成誦正德甲戍廷對第三人
在史館幾三十年有聲于時歴官禮部侍郎卒著
有頤貞堂集
楊于臣郡諸生谷裔孫英敏好學潛究經史百家
著有神光兩朝淮郡實錄及枝元集
吳承恩山陽人性敏而慧博極羣書為詩文下筆
立成清雅流麗以貢授縣佐未久乞歸有文集
孫榘字不踰鹽城人博綜經史舉崇禎癸未進士
授上虞令下車三月政聲大著歸里後日與高士
結侣討論詩文徜徉林壑以終著有亦園諸集
國朝嵇宗孟字淑子山陽人天資穎異善屬文詞采壯
麗由乙榜歴守杭州郡乞歸未久薦舉博學鴻儒
堅以疾辭著有立命堂集楚江蠡史諸編
孫一致字惟一鹽城人父助以孝友稱鄉里一致
少有異才順治戊子以拔貢赴
廷試當授推官不就甲午舉北闈戊戌榜眼及第授編
修歴侍讀學士性恬澹嗜學以母憂歸遂不復出
糲食藜羹展卷日哦詩宗杜甫兼出入王維孟浩
然間著有世耕堂集
李鎧字公凱山陽人少孤力學篤于孝友舉順治
辛丑進士榜後益博綜羣籍歴知綏陽盖平二縣
皆著循績康熙己未舉博學鴻儒特授編修分纂
明史累擢内閣學士兼禮部侍郎甲申冬以疾告
歸卒生平于書無不窺至老益勤所著有詩賦及
史斷讀史雜述諸編
張鴻烈字毅文山陽人吏部新標子康熙己未舉
博學鴻儒特授檢討纂修明史疏請開支河轉漕
以避河險又時興殿工採木遠省復有寬期減數
之請事悉施行部議以不應密封鐫級除國子監
助教遷大理寺副以憂歸後
聖祖南巡淮上鴻烈迎獻詩賦特復原職鴻烈詞藻豐蔚
一時推為大才
邱象隨字季正山陽人參政俊孫次子年十四即
工詩才名早盛與兄象升有淮南二邱之目以拔
貢生應博學鴻儒科特授檢討入史館纂修歴司
經局洗馬性孝友未仕父歿廬墓三年通籍後追
承先志積俸置田為宗祠春秋二祀費族人稱之
吳晟字西李山陽人祖安邦以行義推鄉里晟舉
康熙壬戍進士選庶吉士歴左中允戊辰分校禮
闈有知人鍳甫踰強仕以父老告終養歸雅善詩
賦有清溪草
丁象咸字志諧清河人學邃行優推重鄉里最熟
精通鑑有問古人世系姓名爵里者皆應答如流
無一舛悞以拔貢授蕪湖縣教諭
汪之藻字薦宫清河人博涉經史文譽甚盛有止
止堂集
揚州府
漢陳子廻顔方皆廣陵人與王充同時充論衡書篇
所取天下士五人班固楊終傅毅其二即廻方也
稱其文詞斐炳子政子雲之亞
三國魏陳琳字孔璋廣陵人為何進主簿進召外兵
誅宦臣琳諫不納避難冀州袁紹使為檄討操袁
敗歸魏以為軍謀祭酒管記室操苦頭風病卧讀
琳作翕然而起曰此愈我病數加厚賜
皇象字休明江都人幼工書人謂象章草入神八
分隸入妙篆能建業有吳時天發讖及吳大帝碑
在江寧府皆象書也官至侍中青州刺史
晉閔鴻廣陵人與丹陽薛兼紀瞻吳郡顧榮會稽賀
循齊名號為五俊有集二卷
華譚字令思廣陵人舉秀才對策時九州秀孝無
及譚者歴官多政績元帝命為軍諮祭酒譚博學
多通著書三十卷名曰辨道有文集二卷新論十
卷以祕書監終
南北朝宋顧紳廣陵人永初中駕幸延賢堂策試諸
郡秀才紳所對詳明稱旨授著作郎
唐公孫羅江都人官參軍曹憲以梁昭明文選授諸
生羅與魏模李善相繼傳授有文選註音義十六
卷
李善江都人淹貫古今顯慶中累擢崇賢館直學
士註文選六十卷敷析淵洽嘗居汴鄭間講授諸
生號文選學
李邕字太和善長子謁李嶠願一見祕書嶠乃假
直祕書未幾辭去嶠試問奥篇隠帙了辨如響遂
薦授左拾遺宋璟劾張昌宗反狀武后不應邕立
階下大言曰璟所陳社稷大計當聽后色解為可
璟奏明皇即位為御史中丞邕早有重名後以䜛
媢出為汲郡北海太守李林甫忌之傅以罪遣羅
希奭就郡按邕杖殺之邕文名天下尤長碑頌書
法為當代所宗代宗時贈祕書監
王紹宗字承烈江都人少貧嗜學工草隸學時以
比虞禇客居僧舍傭書自給凡三十年傭足給一
月即止徐敬業起兵聞其行以幣劫之不從將殺
之唐之竒曰人望也殺之沮士心遂免武后召補
祕書少監使侍皇太子後坐廢卒於家
李該字彦博廣陵人學無不通尤好地理圖志考
職方同異成一家言又作地志圖吕温為之序
五代馮延巳字正中廣陵人仕南唐官同平章事工
詩有元和氣格弟延魯字叔文官勤政殿學士嘗
一使於周世宗再朝於宋太祖占奏詳華頗不辱
命
宋徐鉉字鼎臣廣陵人十歲能屬文仕南唐歴官至
吏部尚書随後主至京師太祖責之鉉曰臣事江
南國亡罪當死太祖歎曰忠臣也以為率更令太
宗立鉉獨直學士院從征太原軍中書詔鉉援筆
立成辭理精當以冷疾卒有集三十卷新定說文
質疑論弟鍇字楚金仕南唐為内史舍人李穆使
江南見其兄弟文章曰二陸不及也
孫洙字巨源錫子未冠舉進士補秀州法曹舉應
制科進策五十篇韓琦曰今之賈誼也治平中應
詔疏時弊要務十七事後多施行兼史館檢討王
安石主新法洙力求外補知海州多善政遷知制
誥明練典故文辭典贍有西漢風
潘閬字逍遥江都人嘗居洛陽賣藥暇日騎驢行
吟任意所適至道初有言其能詩者召見授四門
國子博士
崔公度字伯易高郵人口吃而内敏書一閱不忘
嘗作感山賦歐陽修甚稱之以示韓琦琦上之英
宗付史館歴知海穎蔡潤宣通六州終朝散大夫
直龍圖閣
秦觀字少游高郵人豪雋慷慨為文長于議論登
第調臨海主簿以賢良方正除太學博士歴國史
院編修官坐黨籍出通判杭州御史劉拯論其增
損實錄貶監處州酒税又徙雷州徽宗立復宣德
郎放還至藤州卒有淮海文集弟覿覯子湛俱以
文名
王昂揚州人徽宗策進士置榜首高宗即位除祕
書少監除徽猷閣待制知台州尋奉祠
仲并字彌性江都人登紹興進士聰敏絶人著浮
山集十六卷
陳造字唐卿高郵人尉繁昌宰定海倅房陵皆有
政績有詩文雜著四十卷
明陸闓興化人博學多能詩畫書法皆精洪武初任
楚府伴讀所著有續古樂章并詩集弟顒見宦績
董璘字德文高郵人有孝行永樂戊戍會試第一
殿試第二授修撰改官太常與修宣廟實錄以忤
王振譴歸著玉堂清餘集
蔣武生字用文以字行儀徵人六歲賦萬年松詩
師為避席精醫術薦授御醫陞院判事仁宗於東
宫即位後特賜諡恭靖子主孝字務本主忠字存
恕皆以文名為景泰十才子之二
朱應登字升之寳應人弘治己未進士時李夢陽
何景明康海徐貞卿顧璘邊貢王廷相等迭倡古
文辭應登後出才華飇發千言立就遂與齊名累
遷雲南左參政罷歸
景暘字伯時儀徵人正德戊辰進士授翰林編修
遷國子司業告歸與邑人蔣山卿趙鶴朱應登為
古文詩詞有聲稱江北四子所著有前溪集
陸弼字無從江都人博涉多撰述徵入史館與纂
修
葛澗字子東江都人嗜古書江淮間稱積書者無
如葛氏嘗撰明人物編始洪武迄嘉靖數十卷
李柷字季宣以鄉舉知濟陽縣著青蓮館攝山草
塞上擬古諸集
張榘字範中嘉靖甲午鄉舉隠居澄江園肆力為
文章淵涵浩博嘗應聘修鹽法志時推為尊宿
朱曰藩字子价應登子嘉靖甲辰進士歴南京兵
刑二部知九江府有惠政卒于官曰藩詞翰播海
内風華掩映輕俊自賞不以剽割為能著山帶閣
集子爾之世其家學著理學纂要孫克簡為名御
史
黃一正字定父江都人博涉羣書為文雄卓典麗
王世貞見之曰博學宏詞吾目中僅見定父子明
昌十歲侍父客分韻賦金山詩有孤島擎飛鷺狂
瀾壓伏牛之句所著有五經埤傳事物紺珠等書
鄭元勲字超宗江都人崇禎癸未進士工古文詞
以及詩畫雜伎無不精詣與東林諸賢遊一時推
為聲氣宿望釋褐未仕以知兵授職方主事命甫
下而元勲歿矣
國朝徐濓字泗若儀徵人資性深雋嚮往專密所著有
緯雯堂詩歌史遊史論歴代帝王世紀若干卷
熊敏慧字穎生江都人順治乙酉舉於鄉布袍蔬
食潛心理學兼工古文詞著有汲泠堂集子維熊
字偉男歲貢生亦以文學知名著閱史約書瓜渚
貞烈志
張標字玉立江都人順治壬辰進士授工部主事
晉郎中為文章鎔經鍊子壬辰榜中與李來泰戚
藩唐德亮相伯仲
厲士貞字烈士儀徵人順治乙酉舉人九上公車
至庚戍始成進士為文靈快明爽士林傳誦焉
鄧漢儀字孝威泰州人少工詩應博學宏詞科授
中書舍人所著有詩觀全集
吳嘉紀字野人秦州人樂道安貧嗜古工詩著有
陋軒集
吳綺字薗次江都人總角能詩尤工駢體順治中
拔貢生授中書舍人歴陞湖州知府罷歸有求詩
文者輒以花木為潤筆因名其圃曰種字林與名
士為春江花月社所著有林蕙堂集記紅集宋金
元詩永等書
郭士璟字飲霞江都人順治乙未進士歴工部屯
田主事釐剔振刷有聲曹署子元釨字于宫工詩
文以諸生取入纂修館修佩文韻府等書授中書
科舍人尋入直
禁苑
吳世杰字萬子高郵人康熙乙丑進士讀書期於
致用三逆亂後嘗出三百金贖被掠婦女於金陵
計道里費次第送歸庚申乙丑兩年邑遭大水躬
率民夫拯生瘞死療其病者郵舊苦役重有公正
排年等名世杰以書謁巡撫湯斌悉蠲除之著有
甓湖草堂詩文行世弟世燾字幼日康熙戊辰進
士入翰林選直内廷遷右中允致仕
汪懋麟字蛟門江都人康熙丁未進士授祕書院
中書舍人楚人朱方旦以邪說傾動公卿懋麟獨
著辨道論力詆其妄與修明史陞刑部主事罷歸
杜門著經史所著有百尺梧桐閣集兄耀麟字叔
定亦以詩文名有抱耒堂集
汪楫字舟次其先休寧人徙居儀徵少為諸生知
名與吳嘉紀孫枝蔚並稱由贛榆學博應博學宏
詞之薦授檢討使封琉球陞福建按察使尋遷布
政使所著有中山沿革志琉球奉使錄悔齋詩聞
正續集觀海集
王巖字築夫揚州諸生以古文擅名著白田集異
香集
王式丹字方若寳應人康熙癸未會試殿試俱第
一授修撰淡於榮進時移疾尋乞歸詩有樓村集
商邱宋犖選刻江左十五子詩式丹尤其傑然者
李必恒字北嶽高郵諸生肆力於詩謂作詩必論
境地苟詣其境矣勿以唐宋為優劣也唐詩含藴
深遠比興居多宋詩據事直言敷陳大半要皆合
乎三百篇之旨著有三十六湖草堂集
史申義字蕉飲江都人康熙戊辰進士改庶吉士
授編修歴禮科掌印給事中以疾告歸申義為詩
初倣西崑體既悔其少作風格益上
聖祖嘗遣中使至直廬問翰林能詩者誰為最大學士陳
廷敬首以申義對
顧圖河字書宣江都人康熙甲戌登一甲第二授
編修充日講官直南書房與修一統志皇輿表出
視湖廣學政卒於任所著有雄雉齋集
陳厚耀字泗源泰州人康熙丙戍進士除蘇州府
教授改中書舍人自為諸生經史外雅好九章算
法西學歴數大學士李光地薦試稱
旨開局監修算法更授翰林院編修累陞左諭德以病乞
歸
陸舜字元升泰州人康熙甲辰進士由刑部郎中
提學浙江舉博學宏詞以疾不赴所著有雙虹堂
集
宗觀字鶴問江都人以副榜為貴池訓導復遷常
熟好古勤學為詩蕭疎幽雋有韋柳風
李國宋字大村春芳之來孫也康熙甲子舉人性
躭吟咏王士禎為揚州推官招集四方名士作詩
社國宋方弱冠常推第一著有螺隠居詩集
徐州府
漢劉歆字子駿向子也少通詩書治易宣帝時詔與
父向同受榖梁春秋尤明習及成帝召見為黃門
郎領校祕書見春秋左氏傳引傳解經義理始備
奏請同毛詩逸禮古文尚書皆列于學宫哀帝令
與五經博士講論有不肯置對者歆移書責讓之
言甚切直從騎都尉出為太守歴河内五原涿三
郡病免起家右曹大夫遷中壘校尉太后使治明
堂辟雍考定律歴著三統歴譜
史岑字子孝沛國人以文章顯王莽時為謁者著
頌誄復神說疾凡四篇
朱㝢沛人為廬江太守竇武薦為司隸校尉黨錮
事起蔓衍皆天下善士㝢列名八俊與李膺范滂
等並死獄中
三國魏丁儀字正禮沛人曹操慕其才欲妻以女丕
曰正禮目眇尋辟為掾數與議論竒之曰即便兩
目盲尚當妻女況但眇乎兒誤我後為丕所殺弟
廙字敬禮亦博學洽聞
桓威下邳人出自孤微年十八著渾輿經依道以
見志魏景初中為安成令
桓範字元則沛人延康中為羽林左監以有文學
與王象等典集皇覧正始中拜大司農以清省稱
嘗抄撮漢書名曰世要于時曹爽輔政以範鄉里
老宿特敬之然不甚親也司馬懿起兵討爽坐誅
時同郡丁謐字彦靖博觀書傳有才略為懿所恨
亦被誅
吳鄭禮沛國人才學博逹為吳從事中郎與張昭孫
邵共定朝儀子胄字敬先有文武資局少知名舉
賢良遷建安太守拜宣信校尉往遼東擊魏守將
虜得男女遷執金吾胄子豐字曼季有學行
裴元字彦黃下邳人有學行吳丞相步隲薦之官
至大中大夫與嚴畯張承論管仲季路傳於世子
欽與太子登遊處登稱其翰采
晉劉訥字令言彭城人有人倫識鍳初入洛見諸名
士歎曰王夷甫太鮮明樂彦輔我所敬張茂先我
所不解周弘武巧於用拙杜方叔拙於用長訥後
官至司隸校尉其子疇字王喬少有美譽善談名
理永嘉中位至司徒左長史
南北朝宋趙繹下邳人以文義見稱徵士關康之通
經學與繹友善
梁到沆暨弟溉洽彭城人皆彦之孫兄弟並以文才
知名仕梁沆待詔學士省溉官至兵部尚書洽為
太子舍人時任昉與彭城劉孝綽劉苞劉孺吳郡
陸陲張率沛國劉顯及溉洽車軌所至號曰蘭臺
聚人比溉洽兄弟於二陸溉之子鏡仕梁為太子
舍人作七悟文甚美鏡之子藎早聰慧歴尚書殿
中郎丹陽尹梁武帝嘗謂任昉曰諸到可謂才子
昉對曰臣竊以為宋得其武梁得其文洽之子仲
舉志操耿特仕陳為侍中參掌選事
劉孝綽彭城人勔之孫父繪字士章位中書郎掌
詔誥以文章談義為後進領袖卒官大司馬孝綽
七歲能屬文舅王融稱為神童起家著作郎嘗侍
宴作詩武帝稱賞授祕書丞謂周捨曰第一官當
用第一人劉氏羣從子弟以文名者凡七十餘人
弟潛字孝儀官御史中丞彈糾無所顧望内行純
篤奉寡嫂甚謹家事巨細必咨而後行孝綽嘗云
三筆六詩三即孝儀六即孝威也孝威風儀俊舉
太子率更令大同中上白雀頌甚美遷中庶子通
事舍人第五弟孝勝位尚書僕射第七弟孝先侍
中皆名列史傳從弟孺字孝稚仕梁為中舍人嘗
侍御座為李賦受詔立成文不加點大同年出為
晉陵太守在郡和理吏民稱之遵字孝陵有學行
卒官中庶子太子深悼惜之有孝友淳深立身貞
固之語
北魏劉芳字伯文彭城人孝文時為中書侍郎授太
子經才思深敏精博初王肅來奔芳與辯論肅曰
此非劉石經耶昔漢世造三字石經於太學學者
文字不正多往質焉芳音義明辯故時人號為石
經朝廷凶吉大事皆就咨焉嘗表請建學校又以
所置五命及日月之位去城里數有違及靈星等
祀不應隸太常集禮記義證十卷周官儀禮義證
各五卷徐州人地錄二十卷
劉懋芳從子博綜經史宣武初入朝位尚書外兵
郎中芳甚重之所撰定朝廷軌儀皆與參量尚書
臺疑事咸訪決遷步兵校尉領考功郎中立考課
黜陟之法甚有條貫孝昭初拔硤石有功遷太尉
司馬卒家徒壁立贈持節前將軍詩文見稱於時
嘗撰諸品物造作之始十五卷名曰物祖
北齊劉逖彭城人少而聰敏專精讀書工文藻歴官
黃門侍郎修國史
鄭抗字子信彭城人有文學武平末待詔文林館
北周劉璠字寳義沛人父臧性方正篤志好學居家
以孝聞仕梁為著作郎璠善文筆十七為上黃侯
蕭曄所器重随曄在淮南忽舉身痛楚家信至知
其母即以是日卒及曄終於毘陵故吏多分散璠
獨奉喪還都墳成乃退入周太祖欲屠南鄭璠泣
請城竟獲全明帝授内史中大夫掌綸誥尋封平
陽縣子在職清白簡亮不合於時左遷同和郡守
善于撫御生羌降附者五百餘家鄰郡人常越境
詣璠訟理著梁典三十卷子祥字休徵幼以神童
稱十二通五經江陵平随例入關中初璠所撰梁
典始就未及刊定祥修定繕寫以卒父業
唐劉伯莊彭城人為弘文館學士通漢書學論撰甚
多自所著書亦百餘篇子之宏世其學武后時以
著作郎兼修國史睿宗時贈祕書監
劉知幾彭城人藏器子博覧羣書善文辭舉進士
累遷鳳閣舍人修國史著史通内外四十九篇徐
堅歎曰為史氏者宜置此座右也開元初遷左散
騎常侍
劉禹錫字夢得彭城人登貞元進士宏辭二科為
監察御史以附王叔文坐貶斥召還復出為刺史
連更數州終於賓客分司禹錫恃才褊心文辭多
含刺譏以故偃蹇寡合詩力精悍其賦金陵懷古
元白猶避其鋒
劉軻沛人博學多識登第歴官至侍御史所著有
春秋指要諸書文章與韓柳齊名
劉商字子夏彭城人第進士歴尚書虞部郎中以
病免所著有劉虞部集十卷兼工畫山水
宋晁迥字明遠彭城人舉進士以吕端李沆薦擢右
正言獻咸平新書五十篇理樞一篇使契丹還奏
北庭記又獻玉清昭應宫頌朝廷詔令多出迥手
累遷禮部尚書天聖中迥年八十一召對帝訪以
洪範雨晹之應復進斧扆慎刑箴及頌年八十四
卒
李淑字獻臣豐人若谷子年十二真宗幸亳獻文
行在命賦詩賜童子出身後進士及第官至龍圖
閣學士淑警慧過人博習諸書詳練朝廷典故凡
有沿革帝多諮訪制作誥命為時所稱
顔太初字醇之彭城人顔子四十七世孫第進士
累官國子監說書所著有洙南子鳬繹集太初有
雋才慷慨好義喜為詩多規切時事以諷在位子
復字長道元祐初為太常博士請令禮官薈萃古
今典範為五禮書又請考正祀典俾羣記盡合聖
人之經為後世法仕至國子監祭酒
陳師道字無已徐州人刻苦學問諸經中尤邃詩
禮文師曾鞏詩學黃庭堅元祐初以薦為本州教
授除祕書省正字素惡友壻趙挺之為人適預郊
祀行禮其妻聞郊壇高寒借挺之綿裘衣之問所
從得却去竟得寒疾而卒生平方正有守章惇欲
一見不可得傅堯俞知其貧懷金以餽不敢出口
所著有后山集
元傅汝礪蕭人為御史政事卓異後遷朝列大夫浙
江廉訪使僉事文章典茂為時所稱
袁遵道字叔正豐人性穎悟至大間以神童薦初
為國學四門館正字陞伴讀歴翰林直學士子煥
少游虞集之門亦有文譽累官太師右丞相贈魯
國公
明高遜志字士敏蕭人元末僑寓嘉興受業於貢師
泰周伯琦鄭元祐為文醇雅成一家言薦為書院
山長洪武初徵修元史入翰林歴官侍講學士建
文時遷太常少卿典會試值靖難抗節遯跡卒鴈
蕩山中追諡文忠
劉恭字政亨徐州人領洪武丙子鄉薦山西陵川
訓導永樂間歴官禮部員外郎監修永樂大典
房棟字子材徐州人博學明經有文譽由國子生
知&KR1746;縣致仕蓄書甚富閉戶誦讀學益該博
李紹芳字芝亭蕭人廬父母墓六年寢食典籍判
滇之永昌署保山縣印一判一牒悉出手裁刻以
行世晚好書如初出跨一疲馬手一卷即於馬上
披閱率以為常
陳鐸字大聲下邳人家金陵以世襲官指揮風流
倜儻以樂府名於世山水仿沈周
高飛字子翀宿遷人領嘉靖戊午鄉薦詩文清麗
尤工騷雅弟冠與兄齊名人稱二高
國朝萬夀祺字年少徐州人由選貢中鄉試五上公車
不第築室袁公浦博覧羣書明歷法通禪理吟咏
無虚日有隰西内景諸集書畫俱精工絶倫
李向陽字孝乾徐州人明天啟甲子舉人乙丑會
試却逆璫納交幾罹禍後渡江旅食金山歸而躬
耕手疏五經註隂符莊騷批選唐宋八家盈千卷
與萬夀祺交善孫蟠康熙丁丑進士官翰林修撰
閻爾梅字用卿沛人明末舉人少交江左知名士
晚年歴徧四方名山大川作為詩歌善使事益豪
宕有竒氣孫圻康熙乙丑進士官編修
太倉州
元秦輔之嘉定人博學能文時嘉邑未有志乘輔之
始撰練川志典章文獻爛然具列又著格物擇善
錄易經史斷武事要覧忠孝百咏等篇
明王彝字常宗自號媯蜼子嘉定人少讀書天台山
中學有端委不從時好洪武初與高啟謝徽等被
詔同修元史史成以母老乞歸啟為作養老堂記
偶桓字武孟太倉人倪雲林稱其詩有超乘挽彊
之力日升川至之漸洪武中以薦仕終荆門州吏
目所著有江雨軒集醉吟錄鳳臺吟嘯集
張泰字亨父太倉人天順八年進士入翰林詩文
推重一時與李東陽齊名四方遊學京師者多受
業焉所著有滄洲集
章輔字道常嘉定人中年病足絶意進取以六書
訛謬乃遵洪武正韻參以三蒼說文玉篇韻會諸
書考訂同異編韻學集成十三卷又直音七卷
王世懋字敬美世貞弟嘉靖己未進士才學亞于
其兄人呼為小美會遭父難縞素者十年隆慶初
父冤白歴官至太常少卿世懋吏才精敏署江西
臬時嘗訊牒一字異前讞呼取比較果吏舞文也
周錫字子純大倉人以貢至京時大僚應制作青
詞屬令代草因擬薦留閣下錫賦烹雪茶詩寓意
退就常選得潮州通判在官伉直為上臺所扼棄
歸蕭然著述者三十年
沈承字君烈太倉諸生少負雋才工詩古文一時
聲名籍甚年未四十卒所著有即山集
婁堅字子柔嘉定人經明行修為學者所宗貢於
國學工詩文善書法晚與唐時升程嘉燧稱練川
三老嘉燧歙人流寓嘉定詳見徽州文苑傳
唐時升字叔逹嘉定人少負異才未三十謝去舉
子業讀書汲古通逹世務以李文饒自期詩古文
縱横踔厲尤為通人所稱
李流芳字長蘅嘉定人萬歷丙午舉人公車北上
抵近郊知璫焰方張賦詩而返遂絶意進取築檀
園讀書其中水木清華過者如遊圖畫書法類東
坡繪事出入元人詩在斜川香山間
顧夢麟字麟士太倉人明季文尚險僻多與註悖
夢麟與常熟楊彝獨崇先正著十三經通考行世
嚴衍字永思嘉定人博學好竒尤耑讀史以司馬
通鑑尚多闊略旁搜博引以正其失書成張太史
溥絶愛之衍工詩善書所著有四書說易說
吳繼善字志衍太倉人崇禎丁丑進士知成都縣
博文辨智風流警速工詩歌善尺牘尤愛圖繪有
元人風
國朝吳偉業字駿公太倉人明崇禎辛未會試第一殿
試第二授編修給假歸娶當世榮之入
國朝薦授祕書院侍講遷國子祭酒會丁嗣母憂歸益
肆力於學問家居十餘年乃卒偉業以文學負重
名尤好引掖後進詩文宏麗所著有梅村集春秋
地里氏族志綏寇紀略等書子璟字元朗康熙戊
辰進士官至給事中詩文能繼其家學
王時敏字遜之太倉人衡子也明崇禎初以廕歴
太常奉使楚閩餽遺一無所受入
國朝杜門稽古益工詩文兼精隸書畫法為海内所珍
盛敬字聖傳太倉諸生家貧廉介自守教授生徒
脩脯外不受人寸絲粒粟博學好古貫穿經史百
家著述甚富
黃與堅字庭表太倉人順治己亥進士未就選會
以博學鴻儒舉授翰林院編修纂修明史未幾復
命分修一統志生平崇尚經術輯解甚多詞賦盖
其餘事所著有易學闡忍庵文集
王原祁字茂京太倉人揆之子也康熙庚戍進士
初宰渚陽地多水災詳請豁免賠累歴省垣改翰
林累晉戸部侍郎嘗請寬豫省折徵之賦及吳民
歴歲之逋
聖祖皆嘉納之原祁襟懷高曠工詩善文兼精六法寸縑
尺素流傳禁中時稱藝林三絶性廉潔不治生産
通籍後家居十年猶蕭然如寒素
許自俊字子位嘉定人康熙庚戍進士知聞喜縣
攜一子一僕食脫粟飯往來郡省策蹇而行贄上
官詩扇之外無他物用法平恕不急催科尋乞休
工詩古文遇名勝地題咏殆遍為時所推
王昊字惟夏太倉人世懋曾孫生有異禀詩古文
並如宿習嘗論歴科應舉之文海内翕然奉為凖
的後以薦舉授中書舍人卒
趙俞字文饒嘉定人康熙戊辰進士知定陶縣定
陶地苦積潦俞縱横浚三渠傍渠為堤自是水不
為害以病乞休杜門著述有紺寒亭集
唐孫華字實君太倉人康熙戊辰進士仕吏部郎
自幼天才敏贍九試冠軍名震江左中年益務經
史之學孜孜不倦年九十餘巋然為文章宿老所
著有東江集
王吉武字憲尹太倉人康熙丙辰進士仕至紹興
府知府性恬静工詩官戸曹時與新城王士貞唱
和詩名相埒年八十餘手不輟卷所著有冰菴詩
集
沈受宏字台臣太倉人歲貢生性孝友篤於内行
博學工詩以杜為宗少為祭酒吳偉業所激賞與
相國王掞為布衣交嘗遊京師名動公卿間以介
介不苟合謝歸所著有白漊集十卷全唐詩選八
十八卷
黃仍緒字繼武崇明人康熙丁未進士居鄉時嘗
親冒矢石以禦海寇而不自言其功平居自奉甚
約而性好施予讀書自經史百家以及六壬遁甲
之術無所不通仕至内閣中書舍人
張雲章字漢瞻嘉定人博通六經能詩古文幼就
童子試經義後作數千言論制舉未盡善學使田
雯以非功令不錄自是不就試晚入太學張伯行
撫吳延纂禮經成喪服四卷康熙丙申九卿奉
旨薦舉文學士直省通得十三人雲章與焉未引見南歸
有志輯南宋文鑑未脱藁年七十八卒有樸村詩
文集三十卷行世
海州
唐吳通元海州人與弟通微俱博學善屬文通元舉
文辭清麗科貞元初為翰林學士遷起居舍人知
制誥凡有撰述皆愜帝旨通微亦同職禁署人士
榮之後以事賜死通微白衣待罪帝宥之
宋孫世臣字國老海州人乾道五年進士為文精切
尤工詞賦有禮管人情賦為時傳誦
通州
宋潘及甫字憲臣泰興人博通經史慶歷中與兄希
甫同登進士充楚王教授律宗室以禮法神宗嘉
之晚得目疾每命子姪執策讀於前未卒前一日
猶卧聽周書漢史口占詩以遺親友
王觀字通叟如臯人惟熙從子洽聞強記善屬文
與從弟覿聲稱籍甚秦觀謂其昆弟高才力學無
與比者試開封府相繼第一觀中嘉祐二年第遷
大理寺丞知江都縣
王覿字明叟嘉祐四年第進士熙寧中為編修二
司删定官覿不樂居職求潤州推官哲宗立進司
諫疏論蔡確章惇韓縝張璪朋邪害正章數十上
相繼斥去又劾竄吕惠卿時朱光庭以試館職策
問訐蘇軾吕陶辨之遂起蜀洛二黨之議帝以覿
言置不問後知成都府遷御史中丞持正論始終
再罹譴逐不少變無疾而卒
崔敦詩字大雅通州人紹興末進士歴任侍讀直
學士院上疏論風俗任將經筵倖進救災五事及
州縣掊克之弊皆剴切識大體奉詔删定吕祖謙
所編宋文鑑有文集制槀奏議通鑑要覧等書
明張珹字世璉泰興人詩翰馳名鄉舉召拜中書舍
人成化年奉使朝鮮鮮人為梓皇華集有西莊遺
稾
顧磐字子安通州人九歲選入州學十二歲高等
食廩中鄉舉名大譟藏書萬卷詩文有氣骨尚體
裁嘗著鹽法錢榖馬政水利諸論及訂名宦鄉賢
考
曹大同字子貞通州人穎異能文為吏部選人同
鄉李春芳為大宗伯大同上書謂始而以詞求士
詞不足究士實既以格用士格不足竟士才李頷
之而未及薦僅授光禄寺署丞以歸涵茹古今成
藝林華燭百六十卷其詩文行世者曰玉芝樓稿
石沆字瀣仲如臯人有白雲居士集其詩蕭疎閒
放為一時名士之冠
彭大翼字一鶴通州人以歲薦通判梧州歸日事
繙閱積四十年著成類書曰山堂肆考
包壯行字穉修通州人為諸生名譟一時領鄉舉
久之始成進士主司以得包先輩為重其書畫皆
有高韻
冒愈昌字伯麐如臯人為名諸生負氣伉直作詩
敏捷游王世貞吳國倫之門所著有金陵集綠蕉
館集
國朝錢濤字射夫通州人選貢生授贛榆教諭窮經著
書有孝經内外傳周易集傳詩學記周禮注山霞
閣随筆醉竹堂詩集
顧國琬字去非通州人子道含字同束隠居不出
父子聫吟有慶堂父子集
江南通志卷一百六十六
