江南通志卷四十二
輿地志
壇廟(六)祠墓附(廬鳳潁三府滁和廣六泗五州)
廬州府
社稷壇在府治西門外
風雲雷雨山川壇在府治南門外
先農壇在府治東郊雍正四年遵建
郡厲壇在府治拱辰門(在縣曰邑厲)
里社鄉厲二壇在各鄉保
關帝廟在府治和平橋東
國朝雍正五年奉
旨追封三代公爵春秋同日祭於後殿
城隍廟在府治東
勅建八蜡神廟
劉猛將軍廟俱在府余公廟橋東(以上壇廟所屬州)
(制)
旗纛廟在武教場
將軍廟在府治水西門内城上祀宋少保楊沂
中
姚李二公廟在府治德勝門外祀宋統制姚興
招撫使李顯忠
巢湖聖妃廟在合肥縣姥山晉太康中建相傳
居巢縣地昔有一巫嫗豫知未然所說吉凶咸
有徵驗居巢縣門有石龜巫云若龜出血此地
當陷為湖未幾鄉邑祀祭有人以猪血置龜口
中巫嫗見之南走回顧其地已陷為湖人多頼
之為巫立廟今湖中姥山廟是也唐羅𨼆有詩
廣惠廟在廬江縣東南四十里礬山之隂祀漢
張渤元至正間建
靈澤廟在無為州蟂蟣山祀漢昭烈后孫氏賜
額曰靈澤(附)明郭子章蜀望臺記(蕪江心有磯磯不甚雄聳)
(顧獨嶙峋峭麗兀突浮水上與孤山金山後先砥狂瀾蓋蕪一大勝㮣云磯上祠孫夫人孫夫)
(人者漢先主牧荆州内孫仲謀女弟而妻之者也磯夫人死所也夫人業已妻劉死不劉而孫)
(不蜀而吴即吴不宫而磯按志論者二曰夫人還省母過灤江聞先主崩蜀摧哭自沉又曰劉)
(孫有郤夫人歸吴舟艤磯側不忍見仲謀遂歾於磯王義烏公作蟂磯記事語甚辨具載磯志)
(中而卒罪陳夀銓叙之略予謂略不在夀在蜀蜀有國不設史官故典率逸亡考非然某年夫)
(人如吴某年夫人在吴某年夫人卒吳例得書而何竟溷溷若斯起千載人疑哉故夫人死事)
(可亡辨已夫人死今數千歲後凜凛乎生氣微獨蕪中人靈威神明即千艘萬航過磯者誰不)
(停橈而血饗之至歔欷悲悼不忍去非夫姱節貞心英聲義魄動天地感鬼神惡能以其抔土)
(卷石羈客子心而下其無從之涕故予謂夫人之死劉無疑也歸吴者形沉磯者骸而其一念)
(之靈明猶若翺翔乎永安之左右而絪緼野馬於三峽五屼之巔際逐波錦江隨雲玉壘每風)
(號吴天月冷荆水像響如在精魂可悲嗟乎哀矣余來視𣙜逡巡故事三日謁祠下愴愴低回)
(者久之獨怪其土偶桃梗充斥宇階若一叢祠然而夫人所為死者不得並爼豆其間非夫人)
(意為左像玄德右像夫人築層臺居之名曰望蜀臺余往遊燕趙過鄒魯墟謁孟廟既覩子輿)
(石像跪伏母前最後又祀其父若母讀楚書瀟湘皇英廟貌九嶷而僾然在位受二女果者非)
(大舜氏耶合而祀之庶幾乎義矣且也金陵故劉氏土孫氏乘亂而竊据之玄德飄泊蜀隅生)
(不能驅許昌武昌二賊一完祖宗舊物白帝遺恨死且不瞑余為招魂俾與夫人世食兹山嗟)
(嗟玄德其能無愉快也耶臺高二丈六尺廣八丈中奉玄德夫人左祠關雲長張翼德右祠臥)
(龍先生諸葛孔明又所以擁衛神靈且杜夫非鬼而祀於其中者)
汪越公廟在無為州祀唐汪華
巢湖神廟在巢縣銀瓶山上
姚王廟在巢縣東山頂祀宋統制姚興
伏羲廟在巢縣西北東山口浮槎山頂
忠義祠在學内
節孝祠在府治(二祠所屬州縣俱如)(制)
包孝肅祠在府治南濠内祀宋包拯(附)明黃金
孝肅書院記(包孝肅公宋之名臣也其精忠直諫可比漢之汲長孺而過之視唐)
(魏鄭公出處尤正其廉節冠一時趙清獻而下不論也其載諸宋史者炳炳與日月爭光其傳)
(與天地相為悠久卓乎不可尚已苐公為廬人仕於廬者往往以簿書期會為心求能表章先)
(賢以風後進則寥乎未之有聞監察御史陽城宋君克明來守是邦未踰年六事漸舉百廢具)
(興謂公乃鄉賢顧可漫不加之意乎郡城有河河之中有洲舊為浮屠氏所據太守至是撤而)
(去之因相其地庀材陶瓦鳩工事事南面建屋五間中坐公之像東西翼以夾室植竹木於四)
(圍而環之以牆前建大門其地峻疊石為梯數十級登焉題其額曰包公書院新傑壯偉過者)
(為之改觀擇庠俊張福輩十餘人讀書其中而公二十四世孫大章亦與焉太守嘗於祭畢謂)
(諸生曰士學宜師聖賢若公乃表表焉百世可師者也吾欲爾曹居家行已則師公之孝立朝)
(事君則師公之忠庶不負建新院之意福輩奉教帷謹間以書來屬予記之嗚呼為政貴識大)
(體不務末節嚴先生祠堂范仲淹構之韓昌黎潮州廟王滌新之以其所關者大也孝肅之風)
(足以廉貪立懦其有功於名教大矣不比之重而務其他可乎太守善斆乃及於是有以激人)
(心而觀風化可謂得其大體與况其所費悉出自規畫一無所取於民其才之長又有過人者)
(繼自今廬之士氣丕振或以直諫顯或以廉節著忠臣孝子之門上紹先賢之芳躅未必不由)
(此舉基之是太守亦有大功於名教也於是乎書)
余忠宣公祠在府城東門外祀元余闕(附)明李
東陽記(正德改元之歲知廬州府馬金言元故淮南左丞余闕當至正之亂分守安慶)
(誓死血戰為江淮保障及陳友諒趙普勝諸軍合攻陷其城乃引刀自剄死並其妻妾子女將)
(佐士卒無一辱於賊者其事甚偉當其時已贈行省平章事豳國公諡忠宣國朝洪武初始詔)
(廟祀於死所闕雖出蒙古而所居合肥青陽山故宅亦有祠久不治惟漢紀信生於西充死於)
(滎澤唐許遠生於新城死於睢陽文天祥生於廬陵死於柴市而今皆兩地並祀若闕之精忠)
(大烈可方文許較諸紀氏蓋百倍過之而鍾靈毓秀之地不得為郡縣所祀子弟所仰其為禮)
(亦甚缺請修葺舊祠秩諸常祀復其守者比於安慶以昭一代之盛詔曰可於是重修廟寢堂)
(室暨凡物所有事者令縣正官以歲春秋再致祭焉於戲綱常之道根乎天性具於人心無時)
(與地而或間故居不必中國世不必正統忠臣義士往往有之漢唐宋之死節者代有其人而)
(宋季尤甚說者以為忠厚養士之報元之以大魁死者四人其他崇名膴仕者後先相望忠宣)
(以一郡之弱二千人之寡抗東南數萬之衆戰至於七十之多歲至於六七之久而竟不失其)
(正以死又能使一門五節闔郡之士從而死者千餘人較功論烈尤大且著者也我明祖高皇)
(帝綏猷惇典著為律令以表古今之忠義至其所驅逐所勘定者亦不以君廢其臣而表章之)
(此可見綱常之道雖出於天而立教以治世者固聖人事也又以見忠義之激於中者苟自盡)
(於所事皆可謂不失其正者也抑聞高皇於膚敏祼將之士雖包荒含垢而實有宋太宗范質)
(之憾充類至盡無異於武王封比干釋伯夷之義矣而况為其主而死於亂賊之手者寧不表)
(之以為天下教哉然則忠宣之重表於今日者亦豈非詒謀示法之大端也哉族祖希蘧先生)
(與忠宣同舉進士分左右榜而唱名謝恩皆同班序雅相厚世所傳青陽集者先生實序之而)
(以不得效死為忠宣愧東陽仰窺聖主之仁復有感於先世之誼因表其事且以風天下之為)
(人臣者若忠宣之族里行績則見本朝所著元史及潛溪宋學士傳為詳博雅君子尚有考焉)
周忠愍祠在府治明教臺東祀明周璽(附)明葉
逢春記(余讀廬陽誌列忠節者自漢周平孫而下迄於我明曹瑞卿屈指蓋三十一人)
(瑞卿跡其行事宜列之其剛直二十八人皆以亂略之頃激大義抱忠憤而為敵所殱者至以)
(直言而斃則惟我朝周忠憤李崇德兩公焉豈時當草昧則人心易激忠義慷慨之士多而居)
(常往往養位酣禄緘默株守之士衆乎不然何死敵者餘什九而以直諫死者不什一耶兩公)
(者以忤武宗斃於杖下崇德語在他傳中若忠愍則以忤逆瑾故肥之兒童婦女無不嘖嘖蓋)
(公被拷掠身無完膚矣猶弗少屈曰吾死不足惜令忠義畏愞可惜耳斯言也豈古所稱君子)
(人與蘇明允云使我獲知人之明而天下受不可一朝居之禍不忍也充忠愍之意使其成殺)
(身之仁而杜天下敢言之口不忍也為宗社生靈計而非為一身後區區之名詎不賢哉公祠)
(碑記尚缺公之孫弟子員於德因蓬萊浦君以請蓋浦君以六安貳署肥事也余按忠愍與瑾)
(黨楊玉勘事弗阿弗徇瑾惡之遂罹此惨假令忠愍少假之辭色縱不得其懽心亦可免禍而)
(忠愍不以彼易此里有富翁羣儂蓋日至摩踵以承之其後至者則摩其摩者之踵一儂獨愕)
(然而進長揖而與之坐語羣儂皆愧而驚走忠愍者其不摩踵之流與忠愍即死而國家忠義)
(之氣藉是以扶持而不墜其功豈小補哉浦君為此請者浦之先君以忤世廟被杖尋卒於獄)
(夫世廟之聖明不世出者於忠愍有抑鬱未伸遽焉淪没之旨如此而於浦公又如彼豈日月)
(之明或蔽寸雲而雷霆之威偶摧直木者乎君其有所感夫有所悲夫)
蔡氏祠在府治十字街東祀明蔡悉
屠公祠在府治察院前祀明太守屠仲律今廢
宣聖南祠在廬江縣宣聖五十八代孫孔思原
徙廬江建家廟春秋祭如學宫儀
大忠祠在廬江縣祀明靖難死事陳植
二賢祠在舒城縣内祀漢文翁朱邑
三劉祠在舒城縣東祀漢頡羹侯劉信刺史劉
馥明知縣劉顯
二狀元祠在無為州祀州人宋元豐狀元焦蹈
明永樂甲辰狀元邢寬
楚公祠在無為州祀宋待制楚建中(附)宋趙汝
談記(郡故祠賢守三曰王公蘧陳公瓘米公芾王公蘇黃門之壻適之之兄也為吏健於)
(才紹聖初為郡人興三圩開十二井又築北嶺以捍水至今蒙其利陳公坐論蔡京繇右司諫)
(斥謫尋起郡復罷其政猶未洽此土也邦人以其天下士而吾里乃幸辱焉故誇以為榮而米)
(公則翰墨妙當世在郡所作樓觀皆手自題其扁民每瞻思之余謂是三賢者祠之當矣然考)
(諸圖志則先是楚公建中嘗守此其治一以清靜不擾去之日有遺愛而獨缺其祠豈不忽諸)
(余反覆其說而得焉西都所傳循吏無惠文時人豈惠文世無良吏哉其故可思矣嗚呼國家)
(慶歴嘉祐間天子垂衣裳執大象羣有司奉法循禮而海内宴安無事田不盡利也而食有餘)
(於飽井不盡甘也而飲有餘於味上下數十年間其布政郡國者大抵非博厚長者即忠信善)
(士也故雖以楚公之才學亦不刻厲涌發以求自判於常人而民所以懷公者亦惟此心不祈)
(表於外也嗚呼獨非盛德之至歟王公既繇功食二公因復名饗蓋其次第如此而楚公遠矣)
(顧有輕重乎哉今中興以淮為邊而無為創前之敵難未遠也衆懼莫敢即安淳熙末公私始)
(稍稍鳩聚若欲自况内郡者而開禧戎事動矣汝談之來承乏此地流宕者未返瘡痍者未瘳)
(府無旬月之儲而宿負新貸符督交至余熟視莫知其為也喟然嘆曰時安得復有楚公者以)
(為爾民父母其庶乎而余劣不足進此矣於是議追為公之祠以記公行事而歴訪乃無一得)
(蓋公既不以名蹟遺後故遺老亦無傳者相距三甲子矣嗟乎以余之淺陋曾何足知公而區)
(區企竦歆慕如將見之者徒以文正范公所薦而文富司馬諸公之所遊也公既老以天章閣)
(待制歸雒世所傳耆英圖有公像余因得取之其出處大致在國史不論第論世道本末使知)
(前無祠於公不為少而今有祠不能為公多使人知夫翹翹之名察察之行凡為一世之所慕)
(耀而爭趨者皆公之細焉爾)
賈公祠在無為州祀宋賈易
二賢祠在巢縣萬家山麓祀巢父許由
范亞父祠在巢縣治内祀范增又一在縣東七
里
居巢子祠在巢縣學内祀劉知幾
寗公祠在巢縣北關内祀明知縣寗承勲
漢頡羹侯劉信墓在舒城縣北四十里
五代伍喬墓在廬江縣馬厰岡
宋學士劉筠墓在府東水西門外
太子少保馬亮墓在府城西七里晏殊銘
侍郎包令儀墓在府東七里
參政包拯墓在府東十五里(附)宋林至記(至為淮西)
(從事之三月始得再拜謁孝肅包公墓下嗚呼慶歴嘉祐之間何其盛也仁宗皇帝以天地高)
(厚之德平治天下而又延登耆雅容納忠讜維時孝肅公危言直論排斥權倖切劘治道而扶)
(持國本者覩奏疏可考焉至其臨政明不可欺剛不可撓公不可干以私今百餘年所在士民)
(聞其風采猶知起敬起畏合肥公之鄉里也中更兵火子孫流離故宅廢為民居獨廟祀存焉)
(今去城十五里所謂束材原者公之墓也去皇考侍郎公墓七里每歲春秋教授縣令帥諸生)
(往修歲祀然丘封半頽塚木剪拔擔夫牧竪往來莫禁甚者至蹊其墓田欲奪而有之嗚呼以)
(忠賢端士而報施乃爾豈天道耶或兵革之後未能遽復耶教授丁君端祖縣令潘君友文相)
(與鳩工歛材次第脩治會部使者王公補之來攝帥事即以聞公為之惻然不踰月斥公帑助)
(其役費繚以周垣方一百五十五步菑剔棘蓬植藝松檜祭饗有堂墓道有門碣墓記藏雖不)
(復存立表署阡往來其下者皆知為孝肅公之墓瞿然加敬風動一鄉而又正其墓禁直其田)
(之訟歸之包氏使歲時奉烝嘗所以竭虔妥靈者厚矣嗚呼仁人君子固有不幸而不能保其)
(後也世人不察猥以天道報施之不常以起為善者之懼而不知君子之澤雖曰五世而斬至)
(於流風餘韵聞者為之興起孰使之然哉扶持風化調護其子孫此正吾人責也可捨此而謂)
(天道是耶非耶公之元孫邦直朝廷蓋嘗命之官今雖老不能仕而州縣之間經紀其存歿者)
(可獨為包氏計耶風化所係多矣至於連帥之命告成於公墓而且屬筆以記其事公之勲德)
(載在國史此不復論姑序其本末以為後勸云)
御史李公麟墓在舒城縣南五里
魏國公王之道墓在無為州開城鄉相山
樞密使王藺墓在無為州開城鄉軒車山
侍郎賈易墓在無為州西三里
郎中雙漸墓在無為州西門外三里
狀元焦蹈墓在無為州西三里
方孝子墓在無為州北三里
元學士葛聞孫墓在合肥縣水西門外
明尚書蔚綬墓在府城時雍門外花橋側
都御史張淳墓在府城南門外
安陸侯吳復墓在合肥縣北鄉
都督僉事瞿通墓在合肥縣土山
指揮王瑛墓在合肥縣店埠鎮
知府孫鎮墓在合肥縣西南
參政程楷墓在合肥縣西門外方家岡
順天府丞周璽墓在合肥縣西門外三里
尚寳司蔡悉墓在合肥縣城東八里岡
布政使竇子倩墓在合肥縣城西千字山
太常少卿朱來違墓在廬江縣南沙湖山麓
御史盧謙墓在廬江縣東二十里
侍郎陳植墓在廬江縣白石山麓
少詹胡守恒墓在舒城縣南椒子沖
左長史祝富墓在舒城縣西南打石山後
侍郎鄭泰墓在舒城縣東三里
尚書鄭時墓在舒城縣東四里
尚書秦民悦墓在舒城縣金雞墩
侍郎吴光義墓在無為州葛公山
參議吴廷翰墓在無為州南轎子灣
尚書薛祥墓在州西門外
尚書薛遠墓在祥墓右
狀元邢寬墓在州西三里
參政朱昂墓在州南十里
參政李春墓在州南十里
巡撫劉崙墓在無為州南平頭松
通政朱萬春墓在巢縣城西先葬無為州遷今
處
光禄寺卿曹琥墓在巢縣河之南牛角山
國朝禮部尚書龔鼎孳墓在合肥縣巢湖菴後
通政司參議王剛墓在合肥縣駱家廟
大學士李天馥墓
鳳陽府
社稷壇在府城西門外
風雲雷雨山川壇在府城南門外
勅建先農壇在府治東郊五里雍正四年遵建
郡厲壇在府城北(在縣曰邑厲)
里社鄉厲二壇在各鄉保
關帝廟在府治荆山麓
國朝雍正五年奉
旨追封三代公爵春秋同日祭於後殿
城隍廟在府治西南
勅建八蜡祖廟
劉猛將軍廟並在府治獨山門東五里(以上壇廟所屬)
(州縣皆如制)
旗纛廟在各衛所
龍王廟在府治獨山門東五里定遠縣東北十
五里泉塢山北亦有此廟禱雨輙應
禹廟在府治塗山頂(附)明劉俊重修廟記(神禹氏功)
(德萬世永頼不可冺者也有廟祠之者塗山有二一在越之會稽山一在淮西濠州鍾離縣西)
(九十五里左傳杜預註塗山在夀春東北有禹會村輿地記載濠州塗山氏之國蘇轍王韶過)
(濠州俱有詩蓋鍾離濠州治也即今之臨淮縣夀春即今之夀州懷遠縣乃鳳陽屬邑而隣於)
(夀州縣之南距淮河三里許有山高聳特秀上有禹廟與杜預註輿地記合焉考於書與輿地)
(記徵於杜預註與蘇王之詩則塗山之在懷遠縣者無疑矣若會稽則禹晚年巡狩駐蹕兹山)
(東南諸侯亦來朝則後之會諸侯為會稽山前之會諸侯為塗山夫何疑哉今二州皆祠之者)
(會稽則以禹陵在縣塗山則以其娶於斯而治水始焉要之皆崇德報功也今廟在懷遠塗山)
(者前楹三間中祠禹王左右羽士所居近益後楹三間中祠真武景泰改元鳳陽太守仲公承)
(制命祭於神見祠宇圮廢命住持羽士許得智募緣葺之今年春燬於回禄仲公責其完復得)
(智殫厥心力鳩工經營煥然一新太守以書來南京請記之夫祀神治民守之先務仲公致意)
(禹廟而拳拳以文為請其事神誠敬何如哉予故詳列經傳所紀而明辨之俾來者不惑於塗)
(山之說且知朝廷與鄉人所以享祀者在於尊尚道德不忘其功焉)
夏后啓廟在府治荆山頂漢高祖過此命立廟
相山廟在宿州西北九十里相山之巔晉太康
五年令諸侯祀界内山川因建自宋元豐至明
洪武凡五修
女媧廟在靈璧縣北門外
文昌閣在府治西南譙樓上
忠義祠在學宫内
節孝祠在學宫旁(二祠所屬州縣俱如制)
名臣祠在府學祀明戶部尚書年富
楊公祠在府治荆山巔祀楊瞻明嘉靖間改建
於兩山書院
彭祖祠在臨淮縣雲母山
三侯祠在懷遠縣儒學祀何立陳邦翰潘登貴
貞烈祠在懷遠縣治西南祀花將軍妻郜氏諸
人
包公祠在定遠縣治西祀宋包拯明永樂初建
留犢祠在夀州城内西南隅祀漢令時苗
謝公祠在夀州北八公山祀晉謝康樂
董子祠在夀州南正陽鎮祀唐董邵南
閔子祠在宿州北七十里閔子鄉之騫山南明
成化間重建
二忠祠在宿州東月城祀張巡許遠
三忠祠在靈璧縣西祀明殉流賊難知縣陳伯
安主簿蔣賢夀州指揮錢美
明舊陵淳皇帝后在鳳陽縣太平鄉
夏臯陶墓據漢書廣覽云在六安縣夀州界
周楚令尹孫叔敖墓在懷遠縣塗山東魏任城王
元澄為揚州刺史鎮夀春下車封孫叔敖之墓
左史倚相墓在夀州南五里
趙將廉頗墓在夀州八公山下按史記頗一為
楚將無功卒死於夀春今隸新分鳳臺縣界
先賢宓不齊墓在夀州東南鐵佛岡據周志相
傳子賤為魯使吳卒葬此未詳
先賢閔損墓在宿州北七十里閔子鄉騫山前
墓前有祠按家語閔子魯人卒葬歴城東五里
明一統志載在蕭縣今姑從舊志存之
漢少傅桓榮墓在懷遠縣龍亢集北五里
給事桓譚墓在宿州沛地元和中肅宗東巡至
沛使使者祠譚塜鄉里以為榮
唐鄂國公尉遲恭墓在定遠縣東八里石羊岡
明十王四妃墳在鳳陽縣西北二十五里夀春王
霍丘王安豐王蒙城王下蔡王六安王寶應王
來安王都梁王英山王夀春王妃劉氏霍丘王
妃翟氏安豐王妃趙氏蒙城王妃田氏名白塔
墳
駙馬王琛墓在白塔墳南
尚書單安仁墓在鳳陽縣西北長淮衛
尚書顧佐墓在鳳陽縣朝陽門北
尚書郁新墓在臨淮縣東古城
安平侯李遠墓在懷遠縣西山底村
都御史周銓墓在懷遠縣荆山南麓
尚書年富墓縣北清溝旁
指揮常榮墓在縣賈村
東川侯胡海洋墓在定遠縣東南四十五里
崇信伯費巘墓在定遠縣北一里
都督李勝墓縣西三十里
都督趙清墓縣東四十五里
都督高智墓縣東六十里
都督朱崇墓縣西六十里
尚書苗衷墓在縣西十里清澄灣西岡之原
徐王墳在宿州北閔子鄉龜山左豐山右葬明
高皇后父洪武間立廟於塋城之南設墳戶九
十三供灑掃
衛國公鄧愈墓在虹縣南二十里龍宿溝
知縣何誠墓在虹縣永濟門外
尚書陳翌墓在虹縣東門外
參政王楫墓在虹縣東二十里
侍郎劉繼文墓在靈璧縣東關二佳山
潁州府
社稷壇在府治西
風雲雷雨山川壇在府城南門外
勅建先農壇在府治東門外雍正四年遵建
郡厲壇在府治西(在縣曰邑厲)
里社鄉厲二壇在各鄉保
關帝廟在府治東門
國朝雍正五年奉
旨追封三代公爵春秋同日祭於後殿
城隍廟在府城北
勅建八蜡神廟
劉猛將軍廟俱在府治
旗纛廟在府治衛所後
岳武穆廟在蒙城縣西北三十五里
忠義祠在學宫内
節孝祠在東關外(二祠各州縣俱如制)
張龍公祠在府城東三十里祈雨輒應(附)宋蘇
軾記(昭靈侯南陽張公諱路斯隋之初家於潁為上縣仁社村年十六中明經科唐景龍中)
(宣城令以才能稱夫人石氏生九子自宣城罷歸常釣於焦氏臺之隂一日顧見釣處有宫室)
(樓殿遂入居之自是夜出旦歸歸輙體寒而濕夫人驚問之曰我龍也蓼人鄭祥遠亦龍也與)
(我爭此居明日當戰使九子當助我領有絳綃者我也青綃者鄭也明日九子以弓矢射青綃)
(者中之怒而去公亦逐之所過為谿谷以逹於淮而青綃者投於合肥之西山以死為龍穴山)
(九子皆化為龍而石氏葬關洲公之兄為馬步使者子孫散居潁上其墓皆存焉事見於唐布)
(衣趙耕之文而傳於潁間父老之口載於歐陽文忠公之集古錄云自景龍以來潁人世祠之)
(於焦氏臺熙寧中刺史王敬蕘始大其廟有宋乾德中蔡州大旱其刺史聞公之靈築祠於蔡)
(既雨翰林學士陶穀為記其事蓋自淮南至於陳蔡許汝皆奔走奉祀景德中建議大夫張秉)
(奉詔益新穎上祠宇而熙寧中司封郎中張徽奏乞爵號詔封昭靈侯石氏柔應夫人廟有穴)
(五往往見變異出雲雨或投器穴中則見於池而近歲有得蜕骨於池者金聲玉質輕重不常)
(今藏廟中元祐六年秋旱甚郡守龍圖學士左朝奉郎蘇軾迎致其骨於西湖之行祠與吏民)
(禱焉其應如響乃益治其廟作碑而銘之)
歐陽公祠在府學西祀宋歐陽修
劉侯祠在府治東祀宋劉琦
報功祠在府城中祀宋將劉錡配以陳規汪若
海其副將趙樽許清曹成閻充耿訓韓宣祔享
三忠祠在府城東關祀元忠臣李黼及兄冕子
秉昭
六貞祠在府治東關祀漢烈婦范滂母明節婦
陳海妻李氏李深妻劉氏周雨妻韓氏時銓妻
李氏魏隆妻烈婦張氏(附)明胡袞記(考於潁得貞婦六焉)
(其一曰范母子孟博也慨然澄清甘死如飴而母能勉之以正臨决數語凛然不以老夀易令)
(名可謂知所擇矣夫是之謂貞次時銓妻李氏方銓之殁李甫年十四四越月而生孤用則紡)
(績以撫用既長而娶生鯨而用夫婦又相繼逝矣七十二年艱難百狀卒撫鯨以永時祀次周)
(雨妻韓氏年十七歸雨歸二年而雨卒韓守志五十九年如一日雖父母不能奪次張恭女年)
(十七適魏隆甫四月而逆七犯潁被擄劇罵不辱而死夫是四者皆貞也次曰劉氏舍餘李深)
(妻也其寡之年祝韓其志與其夀視時李氏加三齡焉雖未亡而墓木拱矣是亦貞也於是陳)
(州之陳海妻李氏潁州人也夫卒辛勤事病姑以孝稱教子以禄養終焉雖歿於陳州而自出)
(則潁也夫春秋魯史也宋共姬紀伯姬之賢大書不一書内女也因著教焉然則李氏之宜傳)
(於潁無疑矣夫節義在天地間如水行流地未嘗一日息潁六貞據今日所見聞乃得其五遡)
(元而上僅一人而已豈貞烈之婦不必聞於時或雖聞而無為之傳者世久人湮與其聲而俱)
(冺耶嗣今不傳則六貞者將久而冺冺如所云亦未可知也修飭先生既祠三忠妥神有日矣)
(三忠之南數十步有祠不載祀典則撤之而加新焉其制如三忠其工費可相彷扁其坊曰六)
(貞祠成郡人士成喜風教之振忠貞之氣將益昌矣爭礱石於祠俾袞為之記袞既與有風教)
(責敢不詳志以示勸哉)
管鮑祠在潁上縣明知縣屠隆建
三忠祠在潁上縣祀明僉事李天衢兵備謝肇
鉉縣令廖維義皆捍賊有功
女忠祠在霍邱縣治東祀明殉義黃氏李氏陳
氏
湯陵祠在亳州北渦河二里以伊尹仲虺配建
太甲祠于後以伊涉咎單配
巴延祠在亳州東義門鎮元至正時巴延為城
父縣逹嚕噶齊捕賊至福寧鎮為賊所害後人
立祠祀之
三烈女祠在亳州城祀魏曹淑妻令女海秀妻
李氏毛繼妻宋氏
萊公祠在太和縣祀宋寇準
趙公祠在太和縣祀明趙䕫報始築邑城也
莊子祠在蒙城縣祀莊周宋縣令王兢建
七節祠在蒙城縣東南祀謝氏等七節婦共挽
而死
表貞祠在蒙城縣祀節婦盧李謝丁韓王韓莊
田牛劉許周許蔡劉魏李劉李季烈女韓戴時等
二十四人
商湯陵在亳州北皇覽云湯冡在濟隂亳縣東北
郭去縣三里按括地志云洛陽偃師縣東有湯
冢近桐宫則是去州尚遠未敢信其必在亳也
周齊相管夷吾墓即潁上縣管仲墩在北關大寺
後明屠隆有碑
秦上卿甘羅墓在潁上縣城東五十里潁河北岸
漢山桑侯王常墓在蒙城縣檀城内
晉吏部畢卓墓在府治西二百一十里
元宰相張弘略墓在亳州東十里渦河南
平章摩該墓在太和縣東一里
明御史大夫安然墓在府西關外
尚書李敏墓在府治西瓦店
光祿張泌墓在府治西楊橋集南
參政韓璽墓在府東門外郝家窪大教場
參政郭㫒墓在府治東
僉事李葵墓在府治東七里岡
僉事儲珊墓在府西湖東南
推官盧翰墓在府河北岸
御史張光祖墓在府治西七里河東岸
通判尚爵墓在府治西里許
給事王謨墓在府留陵河東南
布政王之屏墓在府治東嶽廟東檀家湖東北
布政王道增墓在府治東嶽廟東
同知白夏墓在府治東南陵口東白家屯
知府徐治民墓在府城東三里灣
布政劉光九墓在府城東七里舖
尚書張鶴鳴墓在府治西湖南
副使張鶴騰墓在府城西七里河東岸
布政章順舉墓在潁上縣
孝子徐汝楫墓在霍丘縣西二里
烈婦吴氏墓在霍邱縣萬言妻吴氏同妹松花
合葬處名曰䨇烈
郎中薛蕙墓在亳州城東南一里文徵明撰墓
碑
布政李國士墓在亳州城東南三里八角臺左
尚書王質墓在太和縣崇文門外
滁州
社稷壇在州城北
風雲雷雨山川壇在州城北
勅建先農壇在州治東門外雍正四年遵建
州厲壇在州城北(在縣曰邑厲)
里社鄉厲二壇在各鄉保
關帝廟在州西雍正五年奉
旨追封三代公爵春秋同日祭于後殿
城隍廟在譙樓西
八蜡神廟
劉猛將軍廟並在州城(以上壇廟所屬縣皆如制)
旗纛廟在衛内
表豐大王廟在豐山頂祀豐山神宋宣和五年
禱雨應賜額曰表豐
漢高帝廟在豐山側唐意高廟碑隂記云漢諸
將追項羽道經此山至今土俗以五月十七日
為高帝生日遠近畢集薦觴焉
宋太祖原廟在羅城外沙河岸東皇祐初通判
滁州王靖言太祖擒皇甫暉於滁州太宗下劉
繼元於并州真宗禦契丹於澶州宜立原廟於
三州以昭遺烈於是命寫太祖御容於滁起端
明殿兼立天慶觀以奉之
柏子龍潭廟在州城外以六月六日祭禱雨輙
應(附)明太祖柏子潭神龍效靈碑(昔元末帝紀至正十有四)
(年歲次甲午秋七月朕率兵駐滁陽正禾苗暢茂之時值天久旱農樹將槁時所帥者衆憂恐)
(乏食皇皇不已於是詢於滁民之耆年者曰滁陽郡在方冊其來遠矣水陸英靈孰民懷之語)
(既郡耆默然中有志士楊文素者曰滁之西南有山曰豐山陽谷有巒巒側有淵名曰柏子潭)
(淺深莫測神龍出沒往來乎其間前代雨愆期凡官守於斯者必懇禱於是誠則輙應於是每)
(遇旱患祈必豐稔滁民懷澤臨淵而建祠先後人相繼無不仰瞻今天久不雨必詣神祠陳其)
(所以或者雨乎朕既聽是云即策馬極所在去將百步税騎而步趨欽欽而臨淵懇思之洋洋)
(乎在淵躍躍乎遊雲於是齋焉飯僧臨祠而禱之初土民有云凡禱之日潭必有異或魚尾於)
(淵或黿鼉浮於面斯雨澤之先兆者朕亦欲是至期無見禱已畢矣親躋巒側立淵西崖扳弧)
(俯視以矢入淵者三祝謂神曰曩有禱於神者謂神有異今乃無是朕與神約期三日神若我)
(答無不神敬設杏然還可祠於淵乎祝畢乃歸是日天朗明日萬里無雲三日其晴愈甚漏當)
(已正之間纖雲不飛待至午漏將正出視四天滁之西南豐山之右墨雲一點昭示碧天其巨)
(如斗噫久旱不雨今碧天萬里所望之雲不過如斗量豈濟哉果若不答神必我較將有他變)
(歟於是閟息於中堂頃視外澹影幽隂即出仰視嗚呼歘然忽然黑雲已徧太虚雷轟天外電)
(掣九霄霖雨大作時朕冒烈風迅雷即詣神祠謝神如朕所約邑中去潭多不三里餘比至潭)
(所在山川滂沱盈溢無不浩浩蕩蕩神乃我答不傷不溢民獲豐稔朕自去此三十年餘若遇)
(旱患心目朝向是方意欲詣祠而禱斯慕神之切也遂於洪武十八年冬十有二月十一日特)
(勅有司建亭宇刻堅石著神效靈樹當淵所以昭示澤民之驗)
剛烈廟在州治祀宋滁州守劉位金兵至中流
矢死詔建廟號剛烈
滁陽王廟在州治祀明郭子興洪武二年立廟
一在墓次以隣宥氏世為奉祀守王墳
漢王廟在全椒縣西五十里
蔡姥廟在全椒縣南小湖旁宋時滁水泛溢因
建是廟以祈福佑
漢高皇廟在來安縣南五里
忠義祠節孝祠俱在州學宫内(二祠各縣俱如制)
九賢祠在州城内保豐堂後祀唐刺史韋應物
李德裕李幼卿李紳韓思復宋郡守王禹偁歐
陽修張方平曾肇
五賢祠在州治祀宋王禹偁歐陽修張方平曾
肇蘇軾
二賢祠在州治醉翁亭後祀歐陽修蘇軾
四賢祠在州城西南豐山九賢祠左祀明李一
鵬高倬王聚奎金光辰(附)明凌義渠記(滁界江淮間賦)
(役繁重累歲不登黎民半菽不飽當事每厪蒿目憂蓋以金精動宿石鼓鳴山塞上風烟羽書)
(旁午縣官左右手畫而大江以北尤屬騷劇歲辛巳津撫忽檄召買改運一時奉到咨移滁人)
(當三空四盡之餘不啻燔溺逼矣催檄再下蒸民輾轉流離不忍聞見中丞金公時司喉舌滁)
(民山城不通水道一䟽獲封入准以麥抵解淮重負雖釋強半而外加未豁廷尉李公以南冏)
(賫覲述所經歷及所耳目者上之陳滁人力困不支之狀最悉金公隨具滁和寇荒已極一疏)
(力請蠲豁更及馬價忽增南之九府四州概為蠲新而北直山東河南荒殘處所并荷恩免皇)
(仁所播固不獨滁於時滁之黃童白叟無不舉手加額以歌誦曰維休維吉君子萬年初寇猖)
(熾飄忽楚豫烽燧尚未及滁壬午夏近在金斗兵賊雜沓滁且有震驚恐剥膚凶也先是浙東)
(馮公以滁陽為金陵門戸牧伯駐轄題設環山營兵統以守備屏蔽江干西蜀高公繼至慮徒)
(手之卒不能袒裼行間枵腹之官不能奮揚營壘制械設俸所以綢繆者畢至關中王公以謫)
(丞佐計曰固圉之所憑者神器神器之所憑者硝黃為之捐俸以倡義勸助以裕資勤教習人)
(知衝敵人知規方而滁頼保障矣夫兵之大計人心不宿飽則立解不羽衛則立耗此夫子論)
(政兢兢於足食足兵之為先也西蜀關中承小馮君之後籌兵籌食實為國家留心根本重地)
(而滁人獲邀鞏固中丞廷尉綣念凋敝遺黎脱彼燔溺之危於一時迄今咸沐輕徭之樂得遂)
(畎畝之安民信於此而立所貽於滁人者不更延之有永也哉四先生為國家計長久為民生)
(計安全不獨為滁人計也而安全之澤滁人實先受之滁人食夫安全之澤圖所以不忘夫澤)
(者相與卜築於豐山之側爼豆於九賢之左意與文昭文定京兆贊皇諸公後先晤語也俾蒞)
(兹土者公餘覽勝生兹土者暇日尋芳顧兹山高水清仰四先生之風其有所興起也夫主其)
(事者則署州守孔君尚則學博士沈君鍾秀也監督視事則州别駕夏君觀署捕照磨王推已)
(及鄉縉紳諸庠也工竣余乃推衆之意執筆以識之曰滁人之戴四公者如石於是衆皆坐臥)
(其下而不能去四公李名一鵬號洧盤浙江慈谿人乙丑科進士辛巳任南太僕寺卿高名倬)
(號枝樓四川忠州人乙丑科進士壬午任南太僕寺卿王名聚奎號聯珠陜西郿縣人戊辰科)
(進士壬午任南太僕寺寺丞金名光辰號天樞一號雙巖全椒縣人戊辰科進士壬午任都察)
(院左僉都御史前任通政司右通政)
王陽明祠在州城内保豐堂右祀明王守仁全
椒縣亦有祠
胡莊肅祠在州治上街祀明胡松
朱文公祠在全椒縣
劉公祠在全椒縣城内祀邑令劉平
漢阜陵王墓在全椒縣東十五里阜陵王光武子
延也其塜高大旁即阜陵城
唐給事張原佖墓在州仁義鄉蓼湖東
五代常州刺史張訓墓在州東南二十五里
宋光祿張昷之墓在州昌城鄉安仁村
提點張次元墓在州昌城鄉安仁村
運判吴革墓在全椒縣南十五里
提點王粹道墓在全椒縣甫城岡南
明滁陽王郭子興墓在州沙河之上明初設守塜
戶
學士范常墓州烏衣河北
都督何文暉墓在州城東北沙河上
都督李茂墓在州關山西北
侍郎黃立恭墓在州麻塘橋西南
侍郎劉清墓在州城北三里
尚書胡松墓在州東四十五里
布政孫存墓在州城南拗爺塘
新寧伯譚忠慕在州東秦皇塘左
贈少保于澤墓在州南孤山謙之祖也
御史周冕墓在州東沙河沿
郎中楊于庭墓在州二郎口外里許
中書吴國鼎墓在州花山北小清流關
都御史金光辰墓在州花山羅家凹
南河侯方瑛墓在全椒縣西馬鞍山
祭酒樂韶鳳墓在全椒縣西沿村河
太醫院判魯文質墓在全椒縣西沿村河
都督平安墓在椒縣高塘南二里
國朝郎中金拱敬墓在重熙洞山
和州
社稷壇在州城印山門外
風雲雷雨山川壇在州城梁山門外
勅建先農壇在州治東郊雍正四年遵建
州厲壇在州香泉門外(在縣曰邑厲)
里社鄉厲二壇在各鄉保
關帝廟在州城玄妙觀東雍正五年奉
旨追封三代公爵同日祭於後殿
城隍廟在州治東南
八蜡神廟
劉猛將軍廟並在州城(以上壇廟所屬縣皆如制)
姥廟在州西三十里麻湖之陽祀歷陽神母母
有先哲知歷陽將䧟為湖後人以為神因立廟
霸王廟在州東北四十里烏江
插花廟在州東北七十里陰陵山祀魯妃即項
王之虞姬
灌將軍廟在州治印山門内祀漢灌嬰
范增女廟在州治内范增女號東城九娘子慶
歷初東寇王倫圍歷陽恍見女守禦遂潰散封
威顯夫人
周侯廟在州治南横江門内祀宋周全
忠烈廟在州治姬家巷東祀宋郡侯周虎(附)明
戴重修忠烈廟記(有宋開禧二年北兵渡江圍和州州守周公力戰却之其)
(三年州人德公而祠焉嘉定元年祠成知歷陽縣謝德與為之記記攻守狀甚詳時公已移謫)
(去紹定二年轉和州防禦使會卒淳祐七年諡忠惠賜廟額曰忠烈仍生祠而為之其北堂則)
(以祀公母感義郡太夫人勅辭具於石廟在横江門内故壯且麗後二百餘年蓋未有新之者)
(及我嘉靖之六年知州易公鸞乃廢淫祠於城西之麓徙廟其地而祠賢母於左壖舁二巨碑)
(立廟下自書忠烈廟榜筆力古勁垂且百年又告圯矣諸生王之節亟言於有司召工取材少)
(易朽壊而謂重曰和州南北之爭地也天下有亂和必先之若周公以孤城羸卒抗忠致命摧)
(敵保邦節與子願仰師之以勵我國人工雖不克終不可不記其事嘗讀宋史記開禧和州之)
(圍頗不載公却敵之績惟帝紀中一署名耳豈侂胄怒丘崇之斥己因以抑公與他日有事於)
(宋史列傳慎無闕也重韙其言書之於版并以祠記永垂祀典云爾)
余忠宣廟在州城西隅祀元余闕
旌忠廟在含山縣西北祀宋統制姚興舊立廟
戰所元季燬於火改立今處
忠義祠節孝祠皆在學宫側(二祠各縣俱如制)
浣紗女祠在州治馬神廟右即古漁丘渡伍員
為追兵所廹於此取渡道饑浣紗女食之員慮
其洩戒以勿言女因抱石自沈後人高其義為
立廟祀之
烈女祠在州城南隅祀宋烈女元孝婦明節婦
十八人
賢母祠在州治周侯廟左祀周虎母何氏
陸秀夫祠在州西南二十里豐山旁
三賢祠在州儒學東廡側祀唐司業張籍太學
生何蕃宋學士張孝祥
三老堂在州治後祀宋太守傅堯俞范純仁劉
摯三老相繼出守皆入相有德政人稱之宋元
祐間建明正德中復建後改為祠
焦太史祠在州治西北隅祀明太史焦竑
香烈祠在州治之西北明懷宗乙亥流寇陷城
知州黎弘基及同知陳德姚學正康正諫教諭
趙世選俱殉難立祠祀之
游定夫祠在含山縣登科橋祀
功臣祠在含山縣東街祀明華高仇成李彬楊
文紀清
烈女祠在含山縣南街
宋侍郎彭思永墓在州城西南延慶寺西封樹如
初
先儒游酢墓在含山縣北十三都有楊時墓誌
銘碑石
元總管韓擒虎墓在州小西門外大岡之上擒虎
為元總管與明太祖相抗不降嘉其忠義卒以
禮葬
明尚書班用吉墓在州小西門外社稷壇之東北
有碑
襄城伯李濬墓在小西門外有石坊並碑
都督僉事陳亨墓在州西北鳳凰山
皖國公仇成墓在州五都
侍郎馬諒墓在州城西北三里
運使王璽墓在州北郭亭之東北半里
知府萬慶墓在州小西門外襄城伯墓旁
學士危素墓在含山縣新東門外
豐城侯李彬墓在含山縣南一都
廣德侯華高墓在含山縣七都宋濂撰神道碑
駙馬都尉王富墓在含山縣西城外
都督紀清墓在含山縣東七都
都督楊文墓在縣東七都
知州張祐墓在縣東城外
國朝訓導劉芳遠墓在含山縣流塘堰
奉政大夫李衷燦墓在含山縣西
余烈婦墓在含山縣運漕鎮
鮑孀姑墓在含山縣黃泥岡
廣德州
社稷壇在州城西門外
風雲雷雨山川壇在州城南門外
勅建先農壇在州城東門外雍正四年遵建
州厲壇在州城北(在縣曰邑厲)
里社鄉厲二壇在各鄉保
關帝廟在州治東
國朝雍正五年奉
旨追封三代公爵同日祭於後殿
城隍廟在州治東
勅建八蜡神廟在建平縣善政坊
劉猛將軍廟在東門外(以上壇廟所屬縣皆如制)
顯濟龍王廟在州治南七十里禱雨多應
石嶺真武廟在州南二十五里
東嶽廟在州治東南
祠山廟在州治西五里祀漢張渤
伍子胥廟在建平縣伍牙山上
忠義祠在州學内
節孝祠在學宫左(二祠各縣俱如)(制)
四先生祠在州治祀仲淹眞德秀王叔英周瑛
元判官秦德用建
三忠祠在州治祀宋岳飛明練子寧王叔英
吕祖祠在州治東東亭湖南
九烈祠在州治祀常績王翼潘璠李庚俊王儔
趙時踐趙時晦蔣䕫朱嗣孟
六賢祠在州治祀明鄒守益錢德洪王畿耿定
向沈沖王艮又有鄒東廓祠特祀守益
三惠祠在州治祀趙崇賢王邦瑞彭棟
王修撰祠在州治祀王叔英
陸公祠在州治祀陸長庚
邵氏祠在州治祀邵圭
趙公祠在建平縣治東南祀宋參軍趙時踐
唐尚書劉文靜墓在州治北三十里唐興寺側
宋提點吴應龍墓在建平縣南二十里吳村山
校書郎章汝鈞墓在建平縣
丞相鄭清之墓在建平縣東北四十里
參軍趙時踐墓在建平縣溪岸闔門死難
明元帥劉成墓在州西七里岡明初以戰殁予守
塜戸加恤焉
修撰王叔英墓在州西祠山東麓建文時殉難
少師楊士奇為題其墓(附)明周瑛記(去廣德城西五里許)
(王修撰墓在焉修撰故台州人姓王氏名叔英字原采素有氣節仕建文朝為文字官未幾文)
(皇帝南巡原采募丁壯廣德遂自經將死自為贊曰生已久矣未有補於當時死亦徒然庶無)
(慚於後世又自為詩曰人生穹瓖間忠孝貴克全嗟予事君父自省多過愆有志未及竟奇疾)
(忽見纏肥甘空在案對之不能嚥意者造化神有命歸九泉嘗念夷與齊餓死首陽巔周粟豈)
(不嘉所見良獨偏高獨偏難繼偶爾無足傳千載史官筆慎勿稱希賢尋有詔治姦黨其二女)
(赴井死其妻繋獄死人為上其所賦詩上曰彼食其禄自盡其心耳乃置不問初原采將死以)
(書托祠山道士盛希年曰可葬我祠山之麓希年卒收葬之蓋原采希年同台州人故托以後)
(事正統中少師楊公士奇始爲題其墓曰嗚呼翰林修撰王原采之墓)
烈女趙氏墓在州北七十里趙氏女未嫁聞夫
死殉節遂合葬而題其墓曰雙玉
六安州
社稷壇在州治北
風雲雷雨山川壇在州治南門外
勅建先農壇在州治東門外雍正四年遵建
州厲壇在州治北門外(在縣曰邑厲)
里社鄉厲二壇在各鄉保
關帝廟在州治東雍正五年奉
旨追封三代公爵同日祭於後殿
城隍廟在州治東
勅建八蜡神廟
劉猛將軍廟並在州治東門外(以上壇廟所屬縣皆如制)
旗纛廟在州治西門
忠義祠節孝祠俱在學宫西(二祠屬縣俱如制)
臯陶祠在州治北門外塔西明嘉靖間立
大成祠在臯陶祠左明成化間奉旨孔氏流寓
應建聖祠以廣祀事
宋程知軍祠在州城北龍津之上祀宋程端中
國朝張璨重建祠記(知軍祠昔在六安城北龍津之上明尚書郎林子華謫倅六安)
(為宋知軍程公建也程公名端中洛陽人伊川先生冢嗣初舉進士靖康末南渡居池州知六)
(安軍兼營内勸農屯田事金人率衆臨城公殫力守禦力盡而死吏人感其忠勤葬於霍之撞)
(山子孫世守其墓云康熙四十八年冬余承之守六凡祠宇有關道義而傾圮古蹟載傳記而)
(湮沒者無不修舉惟知軍一祠因兵燹毁廢而民人之塚久星羅棋布於其地矣禮祭法曰法)
(施於民則祀之故凡有善政皆列名宦以崇報也若公為斯民保障捐軀捍患且大節彪炳于)
(乘志而祠廢不舉可乎癸巳秋進縉紳暨程氏裔念祖輩議為重建隨於舊址稍北擇地而量)
(度之鳩工庀材為堂為廡以祀知軍肇于甲午季夏成于仲冬區區舉廢之心於是少慰矣時)
(有明道先生宗子博士佳璠聞余為知軍建祠遠來告余請祀二程子於祠而以知軍從祀為)
(有合於歐陽所宗所因之義余謂二程夫子孟韓而後道統斯傳四海之外六合之内莫不奉)
(儀型而敬祀以知軍從祀於祠誠有合於歐陽之說但州志所載載知軍之勤事也建祠以祀)
(祀知軍之忠節也即今之重構亦恐世遠時遐知軍久虚禋祀等於墜緒之茫茫耳應仍以專)
(祀知軍以實州乘以昭報功堂後尚有隙地俟歲稔更建三楹祀二夫子於内庶名實符而宗)
(因之義亦備乎博士曰可遂書而記于石其襄助與奉祀諸姓名叧鐫一石以記)
汪學士祠在州城西九十里祀宋汪立信明弘
治二年改石湖寺建立(附)明潘楨記(汪公名立信其先新)
(安人也曾大父智愛六安山水因居焉公生長此地登淳祐六年進士第理宗見立信狀貌雄)
(偉顧侍臣曰此閫帥才也嘗充湖南安撫使知潭州至官公仗之物悉置官庫所積錢連歲代)
(納潭民夏税興學校士習為之變知江陵府時襄陽被圍甚急公上疏請益六安屯兵凡邊戍)
(皆不宜抽減移書似道謂今日之計其策有三似道得書大怒辱罵以危法廢斥之咸淳十年)
(元兵大舉伐宋似道督諸軍出次江上以公為端明殿學士沿江制置使江淮招討使俾就建)
(康府募軍以援江上諸郡公受詔不辭即日上道以妻託愛將金明執其手曰我不負國家爾)
(亦必不負我遂行與似道遇蕪湖似道撫公背哭曰不用公言以至於斯既至建康守兵悉潰)
(四而皆北軍公知事不可成歎曰吾生為宋臣死為宋鬼終為國一死率所部數千人至高郵)
(欲控引淮漢以為後援已而聞似道師潰蕪湖江漢守臣皆望風降遁歎曰吾今日猶得死於)
(宋地乃置酒召賓佐與飲為表起居三宫與從子書屬以家事夜分起步庭中慷慨悲歌揮拳)
(撫膺者三扼吭而卒遺表聞贈太傅金明以公之喪歸葬丹陽厥子麟内書寫機宜文字在建)
(康不肯從衆降崎嶇走閩以死弘治己酉廷議毁天下淫祠而六安石湖寺亦在廢中會大中)
(丞仁和李公昂適駐節兹土乃進父老而問之故因歎曰按禮以勞定國以死勤事則祀之能)
(禦大災能䘏大患則祀之先生忠誠貫日月使其策果行宋之為宋未可知也是豈可湮没也)
(哉乃檄撤僧廬之座而貌先生之像於中額曰宋端明殿大學士汪公祠命有司歲時致祭焉)
(意表前哲勵後人厚俗之道也是不可以不紀)
仇公祠在六安州通濟門外明正德壬申都督
仇鉞解六安圍六人感之肖像立祠
歐陽文莊祠在州城北門外祀明知州歐陽德
史相祠在州東祀明相國史可法
二程夫子祠在英山縣城隍廟後祀宋程顥程
頤
南嶽神祠在霍山頂
三蘇祠在霍山縣治東祀宋蘇洵蘇軾蘇轍
宋狀元焦煥墓在州焦家莊南
知六安軍程會墓在霍山縣撞山下
元淮西總管潘通墓在州西望江灣之南
學士熊德旻墓在霍山縣復覽山下
明御史潘岳墓在州西望江灣南
都御史汪霖墓在州南寳塔岡
光祿楊惇墓州南陡步河
布政使潘貞墓在州西望江灣南
僉事潘鏜墓在州西望江灣南
參政彭辨之墓在州南陡步河
行人司潘銳墓在州東南蔣家灣
參政潘子正墓在州東南蔣家灣
知府邱玳墓在州南七里井
都督僉事張澡墓在州南五十里高廟
副使徐必進墓在州西烟墩集
副使何慶元墓在州東郭外東禪堂前
贈太僕楊四知墓在州南聖人山
御史郝錦墓在州北清水湖
國朝編修徐致寬墓在州西徐家集
知府駱士憤墓在州西五里龍王砦
泗州
社稷壇在州治香華門西
風雲雷雨山川壇在州治西門外
勅建先農壇在州治東門外雍正四年遵建
州厲壇在州治西(在縣曰邑厲)
里社鄉厲二壇在各鄉保
關帝廟在州治南門
國朝雍正五年奉
旨追封三代公爵仝日祭於後殿
城隍廟在州治西
勅建八蜡神廟
劉猛將軍廟並在州治東郊(以上壇廟所屬縣皆如制)
禹王廟在州治桴橋口
河神廟在州治南
淮瀆廟在旴眙縣下龜山寺西南世傳大禹鎮
水怪處
介之推廟在天長縣浮山
子胥廟在天長縣東北十五里
忠義祠節孝祠俱在學宫右(二祠屬縣俱如制)
馬邵二公祠在州治南察院祀明馬斯臧邵陛
今圯
顯忠祠在州城内祀明御史李紹賢今圮
義勇祠在州治東岡後移建龍窩驛東祀明蘇
旺兄弟皆正德中死流寇之難(附)明桂祥記(正德)
(壬申大盗起郊甸渡河踰宿由靈虹犯我雙溝時義勇士蘇旺蘇智蘇旻兄弟謂朱文玘曰賊)
(勢雖盛幸未猝至先擊之可挫其鋒乃挺身往戰各手刃數賊鎮之壯者亦荷戈遥為聲援而)
(老弱婦女得以渡淮避之賊大至遂皆遇害然賊亦阻懼西歸雙溝以東不被兵者皆其力也)
(先時立祠於東岡歲久頽弊今移置於龍窩驛之東焉知泗州事汝陽桂祥曰四子者草莽賤)
(臣也為臣死忠為子死孝之道素無師友講明之功一旦臨大難挺身赴戰死而不悔卒使東)
(南免於劫辱之禍其功可謂偉矣士大夫平居高談闊論以綱常自許一遇變故輙辜恩負國)
(忘恥事讐有市井人所不屑而為之甘心者自諸義勇視之豈直狗彘而已耶夫義以率戰勇)
(以定功可以風臣道矣乃立義勇祠祀草莽之豪傑媿衣冠之賊也)
呂東萊祠在盱眙縣祀宋吕祖謙祖謙六世孫
伯宗招撫盱眙遂家於此
范文正祠在盱眙縣祀宋范仲淹
周濂溪祠在盱眙縣祀宋周敦頤
雙貞祠在盱眙縣東北陡山下祀何氏二烈女
明隆慶間建
包孝肅祠在天長縣東門祀宋包拯以拯嘗為
天長令
朱公祠在天長縣勝因寺西南祀宋朱夀昌
沃公祠在天長縣東門祀明死倭寇難沃田(附)
明孫以仁重修祠記(將軍沃公諱田家世山東登州衛指揮同知公自幼)
(賦性英敏體貌魁梧夙諳韜略登嘉靖己丑武進士第以浙江署都指揮僉事守備儀徵嘉靖)
(丁巳夏五月十日倭寇犯廣陵焚劫甚慘乘勢欲寇天長公奉檄提青州兵為是邦防禦計廼)
(營兵於崇家岡上待之去縣治東六里許寇聞有公截西路疑遲不敢進十有五日繼間廣陵)
(追兵四集遂由蘆龍直趨天長公迎擊破之諸寇氣甚沮潛伏莽野日暮天霽氣爽分方戒嚴)
(與各部將籌以生擒諸寇待旦黑霧障天咫尺人不相辨加以東風大作寇乃併力突入人馬)
(潰亂首尾不應公獨躍馬前敵手刃十數人餘寇忽焉䧟賊中遂遇害焉嗚呼寇非公之截殺)
(必逕入天長天長素無城池民素無備不其岌岌哉翌日寇旋遁去而殘毒不敢肆諸士女命)
(獲保全皆公之敢戰懼之也夫公不惜一人之身一邑之民命皆賴以生其功誠不細矣時總)
(制梅林胡公以公狀上聞勅贈鎮遠將軍都督僉事世襲指揮使歲戊子知縣黃泰然奉侍御)
(張公命為公建祠於東門外龍行集中春秋祀之而民為公痛心戴德者歲時復有私祠當時)
(復有私祠當時同死事者指揮岳君寵百戶劉君葵例得同祀隆慶改元余按兹土過祠而惜)
(其規制未備也爰命知縣楊子龍增樹門廉恢其卑隘新其貌像而氣象規模視昔為光且大)
(矣夫先王之制祀禮法施於民則祀之以死勤事則祀之以勞定國則祀之以能禦大災捍大)
(患則祀之公之死豈惟禦災捍患而已哉耿耿忠義垂之千古而不磨廟貌血食當歷千古而)
(弗諼也司風紀者不當揄揚以表忠魂以勸臣子之精誠報國者哉敬書此以紀其歲月云)
雙忠祠在五河縣治北二十里祀唐張巡許遠
大忠祠在五河縣北城臺祀明耿再成
孫烈女祠在五河縣天保宫後女少失恃父鑾
繼娶李氏李攜前夫鄭子來歸鄭屢欲汚女女
以刀斷其頸旋自刎死嘉靖間邑令高某為之
樹坊建祠並置祀田數十畝(附)明李穆記(孫烈女者)
(五河邑安定里人也名老姐父鑾母朱氏女生而聰穎居家毅然寡嬉笑里中人咸異之自幼)
(許聘張氏子舉後不幸朱氏早亡孑然與父居父嘗欲歸諸張以圖繼室也適張卑猥貧未能)
(娶鑾遂繼李氏與女共家焉先是有鄭州兒者李前夫子也李寡無依擕州兒以適於孫州兒)
(素恃母寵待女無狀女惟處之端嘉靖丙辰秋九月十有四日州兒見室傍無人即以淫心調)
(女女震恐喊之越五日州兒從工所至值女俯几治麫州兒自後摟女以口吮其肩意其為犬)
(彘心也遂以麪刀反斫不中州兒獲走女即仰天號哭往訴其姊三姐及嬸舒氏曰吾不幸早)
(喪吾母父又常出鄭賊時欲汚我我決刃之以自刎不然吾惟有死而已其嬸及姊曲為解諭)
(強歸然其心忿忿常不忘也丁巳春三月念九日州兒以取薪紿其母曰薪多吾力弗任半委)
(中途盍取諸母信而往擔薪以歸視房戸内掩怪而強啓以進見州兒卧南壁下頸未斷者如)
(線女倚北壁水缸氣息垂絶頸刃自左而右者痕僅三寸血流滿室未幾亦絶焉但其死所與)
(奸賊去遠毫髮弗溷顏色服履整整有生氣里人狀其事於邑令邑令高君異之拘隣戚而博)
(訪焉其姊三姐嬸舒氏哭而訴曰此女此心自去秋懷已決矣今果然也因備述所云云高君)
(心未深然及謀諸四隣四隣曰然詢諸李母母亦曰有之採諸隣近學宫多士皆曰此衆所共)
(聞也於是高君為之備衾不崇殯殮一時士民往弔如市事聞當道巡按侍御堯山吴公潁谷)
(馬公相繼表其間而例奏請旌焉高君嘉其節欲識之不朽廼於孫氏家後治塋塋前樹石坊)
(一座置田數十畝以瞻時祀復於城内隙地築臺建堂扁曰烈女祠祠前仍立石碑蓋厚典也)
(事竣備其實以求予言予亦嘉事之不偶而歎其有關風教也是為記)
明祖陵在州北三十里
周楚懷王墓在盱眙縣治廳後遺跡尚存
宋孝子朱夀昌墓在天長縣東四十五里舊勝因
寺西南旁有祠
明尚書金純墓在州應山集
曹國長公主墓在盱眙縣靈蹟鄉内明太祖皇
姊配隴西王李貞合葬
太原長公主墓在盱眙縣太平鄉牧羊山西南
明太祖皇姊配駙馬都尉汪清合葬
尚書陳道墓在盱眙縣官莊西南
行人李紹賢墓在盱眙縣下龜山
僉事馮應京墓在盱眙縣西南靈山□
僉事張昊墓在天長縣六里墩之南
御史胡士奇墓在天長縣上白湖之北
御史丁寧墓在五河縣安定鄉
節婦胡氏墓在五河縣南七里黃棟莊
烈女孫氏墓在五河縣南安定鄉
國朝副使周永緒墓在盱眙縣東山
江南通志卷四十二
