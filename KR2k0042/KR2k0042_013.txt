江南通志卷十四
輿地志
山川(四)(揚徐工府太海通三州)
揚州府
金匱山在府城西北七里郡邑舊志云明秀水吳
秀守揚州濬河積土而成樹以梅花名曰梅花嶺
嶺前有史可法墓蓋藏衣冠處也
北洋山在府西三十里一作白洋山
蓆帽山府西北十二里
得勝山在府西北三十里宋紹興初韓世忠軍捷
於此因名
小金山在府城北門外名勝志云其地有雲山閣
環碧亭平野堂諸勝為郡人遊觀之所今廢
浮山在府城内西隅石色如鐵不生草木
康山在新城内東南隅相傳濬河時積土所成明
正德中武功康海罷官來此與客讌飲彈琵琶處
有康山草堂(以上江都縣)
甘泉山在府西門外三十里嘉靖維揚志云山有
七峰聯絡如斗平地錯落諸圓岡凡二十八如列
宿拱斗然北上有井泉甚甘故名分縣得名亦以
此
盤古山在府南門外三十里劉家集
烏山在府城西九十里(以上甘泉縣)
天目山在泰州東四十里相傳有王仙翁嘗居此
山上有雙井相對如目水甚清冽
泰山在泰州西南壘土而成其高數仞以州名也
亦稱太山墩
羅浮山在泰州西北五里南畿志云在藪澤中不
為水沒遥望如羅浮然因名
茅山在泰州東北六十里嘗生香茅因名
中洲山在泰州東北百二十里西溪鎮北范文正
公監稅日壘土為山東觀滄海西望沃壤為一鎮
之勝地
神居山在高郵州西南六十里舊志云南齊亘公
嘗結庵於此有煉丹井又有排牙石人計其數輙
忘山不甚廣而股趾盤礴甚大傍占數墟遂為州
境之望
東山在高郵州治東北隅上有文游臺
城子山在儀徵縣北六里其形似城南畿志云魏
文帝於此築東廵臺
臘山在儀徵縣北三十里上有天井池冬夏不竭
又有白龍廟宋郡守王大昌禱雨有應
小山在儀徵縣西北十五里宋大中祥符間奉詔
建天慶儀真觀地
大銅山小銅山在儀徵縣西北二十五里二山
相接南畿志云相傳為吳王濞鑄錢之所
冶山在儀徵縣西北四十里林疎而秀其上多石
北有牛頭山聳峭屬雲其峰九十有九二山皆接
六合縣界鷄留山在儀徵縣西三十五里舊志云
伍子胥欲報浣紗女而不知其家乃留鷄於此山
祀之因名
横山在儀徵縣西三十五里元魏於此置横山縣
與方丫二山鼎峙俱接六合縣界
方山在儀徵縣西四十里有王子石鳳凰橋黃龍
池舊志云隋六宫駐此遂置方山府
了山在儀徵縣西四十里以兩峰形似而名一名
鴉山俗謂之奶山舊志云唐末黃巢屯兵其間寨
基猶存
靈巖山在儀徵縣西七十里舊志云唐僧神建立
道場於此曰靈巖寺山有偃月巖鳳凰臺鹿跑泉
白龍池瑪瑙澗
瓜步山在儀徵縣西七十里臨江峭絶互見六合
縣
青山在儀徵縣西南二十五里南臨大江
神山在儀徵縣西南二十五里山産細石五色皆
具上有九江王廟
焦家山在儀徵縣東北五里舊志云林壑蔥秀亦
可登眺上有三將軍廟
昭陽山在興化縣西四里有昭陽廟相傳楚令尹
昭陽食邑於此
雲山在寶應縣西南百二十里接盱眙界山能興
雲雨故名上有白龍潭水常不竭又有白龍廟仙
人洞
駱駝嶺在府北一里今建縣學
蜀岡在府西北四里綿亘四十餘里西接儀徵縣
界東北抵茱萸灣隔江與金陵諸山相對上有平
山堂一名崑岡鮑昭蕪城賦軸以崑岡是也洪武
舊志云揚州山以蜀岡為首上有蜀井相傳地脉
通蜀寰宇記云蜀岡有茶園其味甘香如蒙頂蒙
頂在蜀故以名岡郡人藝花者亦多居此
國朝潘耒平山堂賦(伊兹堂之締構洵宏敞而寡儔超埃溘而特起踞名都之上游崇臺)
(瑰其天造兮華榱鬱乎雲浮窮地勢於南條兮見江山之相繆苞牽牛而絡婺女兮納埃風乎不周)
(怊惝怳於虚無兮渺僊靈之所留爾其託體則平岡陂陁西走滁濠支阜屹立削成增高其面勢則)
(宅岡之陽居乾之位觀宇迴環林薄周被爾乃斬懸巖以累砌規廣阿以築堂旁羅桂楣仰承杏梁)
(飛宇周閣鱗鱗將將觚稜□詣若騰若翔塗丹錯碧反景流光遠而望之巃嵸參差若神山之出海)
(見銀闕也仰而闚之碅磳巍峨若射的之在空植箭栝也容兮如幄崒兮如冠霧翕雲舒不可乎得)
(原若乃踐平皋經長坂步廣除臨絶巘瀏覽有無獨察近遠前曕揚土之博大兮原隰紛其錯重綴)
(麗譙於連星兮壯干雉之金墉天塹劃夫神皋兮屬赴海之白虹層山迴顧於秣陵兮矗三茅之仙)
(峰左眺海陵原田每每熬波漉鹽利盡東海右瞰揚子銅陵嶕嶢即山鑄冶吳濞以饒後巨浸之湯)
(湯兮沐日月於中央洩斗門於䢴溝兮轉舳艫於帝鄉泛歷覽其無垠兮蹇躊躇以相羊至如朝光)
(絢野暝色騰陸晴景澄鮮微陰霡霂變合一瞬態窮萬族長楊垂絲大隄水平芙蕖含華的皪芬馨)
(怒濤瀺灂於曲江兮風雪颯灑於蕪城物無隠之能遁狀無奇而不呈耳目為之滌蕩天日為之開)
(明斯誠臺觀之巨麗海表莫之與京者也於是邦尊伯郡牧來遊來豫弭節停騶怡情遣慮賓從詳雅)
(爼有序突觀夫風土之清嘉與民物之阜庶山川之形便謠俗之遷注調燥濕於徽絃齊六轡之柔)
(馭遥興遠思超乎獨喻其或大夫君子善辭能文比才曹劉方藻卿雲期春秋之佳日聊整駕而索)
(羣參萬象於靈府吐元黃之繽紛亦有都人士女嬉春競往税青驪泊蘭漿采薕蕪搴宿莾睇關河)
(結遐想極泛濫沛自廣至如遷人放客經奇瑰材鬱風雲乎未感臨岐路而徘徊塊獨遣此羇愁兮)
(憑高望遠穆乎登臺悵民生之多故羡天地之無涯歲月忽其如流羌長吟而遠懷原夫揚之為土)
(也襟背江淮綰轂水陸百貨所輳土膏衍沃故漢代疏以為國隋帝廵而作宫唐藩宋閫承侈席豐)
(經營窮乎地軸雕斵極夫天工璿臺瓊館穆若神居者蓋不知其幾而今皆影滅光沈山移壑徙際)
(天驚沙覆地白葦螢飛秀麥之園兔穴枯桑之壘惟斯堂也創自隆宋著於歐陽遺澤在人勿翦樹)
(棠五百年乃有賢牧實景德而齊光考圖索乎故址新厦屋於崇岡華不侈心儉不陋目高不絶陵)
(深不藏谷不勞民而就不糜財而足形勢盡東南之美風聲表士庶之愛續前薪於無窮宜可久而)
(可大嗟夫宇宙之悠遐兮惟令名為不刊德業若大車之載兮文采輪轂而使前或鐫功於銅柱兮)
(或沉碑於深淵金石弊而名存兮孰轇轕之使然披竹素之寥廓兮得兩媺其猶比肩承休風而結)
(撰兮尚有述於後賢)
夾岡在府城東北七里東接灣頭鎮淮子河口與
蜀岡相屬
桃花岡在府南十五里寰宇記云上有吳王墓
龍岡在高郵州西南九十里新開湖西界天長泗
州
虎墩在泰州海場范文正築捍海堤起虎墩即此
蒙谷在府東北五里竹西亭北
皂角林在府南三十里輿地紀勝云宋劉錡伏兵
却敵於此
馬鞍山在府西北三十五里
大海在府東北泰州興化俱瀕於海
大江在府南四十里西南由六合縣小帆山入儀
徵境過江都東至泰興西界江寧東界鎮江即揚
子江也儀徵西南當江濤壯闊之處為黃天蕩江
心水名南澪水
伊婁河在府南十五里輿地紀勝云即揚子鎮以
南至江之運河也隋以前揚子鎮臨江至唐江濱
積沙與瓜洲連開元間遂開此河
三汊河在府西南十五里江都儀徵瓜洲至此水
分三支故名亦名茱萸灣
淮子河在府東北十二里一名懷子河自儀徵陳
公塘來西北分𣲖接雷塘下達淮子河入運河
槐家河在府東北十五里本槐姓所開者自陳公
塘引雷塘水東滙淮子河入於運河
運鹽河在府東北二十里始於漢茱萸灣遺跡茱
萸灣者吳王濞開此通海陵倉隋仁壽中復開以
通漕今曰灣頭自灣頭起東入泰州又東至海安
入如皋縣界又東南至通州又東至海門又東達
吕四場其支派通各鹽場者皆是自運鹽河而東
聯絡貫注於通泰興鹽各場者統名之曰串場河
山洋河在府東北六十里瀕宜陵鎮一曰山陽河
相傳即隋之山陽瀆也北經高郵入射陽湖
白塔河在府東北六十里南通揚子江北入高郵
州界明平江伯陳瑄所穿以行漕舟
芒稻河在府城東三十里納諸湖之水以洩於江
沙河在府城東十里宋轉運使喬維岳所開自運
河達揚子江今遺跡尚存
運河在府治東南即古䢴溝也吳越春秋云吳將
伐齊掘江通淮運糧之河也故為漕河一名官河
其南水道有二一自儀徵東行一自瓜洲鎮北行
二河合流於揚子橋北經府城凡六十里而入邵
伯高郵寶應又北至黃浦入山陽縣界由清江浦
達於淮
晏溪河一稱西溪在泰州東北百二十里東通梁
垜場西入運河有西溪鎮宋相晏殊嘗監西溪鹽
倉民思之因名
濟川河在泰州治南入如皋縣境通揚子江
康濟河在高郵州城北亘四十餘里明弘治初侍
郎白昂開複河於高郵堤東通運舟以避甓社湖
之險孝宗賜名蓋即官河之别名也
牐河在高郵州治北舊名運鹽河東抵興化西通
新開湖即今之東河也宋郡守毛澤民於此置斗
門蓄洩堤之南北皆為良田
秦蘭河在高郵州西六十里發源天長之冶山東
入武安新開等湖
横京河在高郵州東北七十里亦名海陵溪東通
興化西入於射陽湖
靖安河在儀徵縣西南即沙河也宋史云宣和中
發運使盧儔請開此河以避大江樂官山黃天蕩
之險今湮入於江
長蘆河在儀徵縣西四十里其上流為沙河宋天
聖中發運使張綸開以入江
梓新河在興化縣東南十五里自塘港西入得勝
湖達於運河
蚌沿河在興化縣南三十五里與泰州分界
山子河在興化縣西四里通海陵溪轉入射陽湖
王瓊河在興化縣北三十五里與既濟盧家陳圖
鳳凰等河俱入大蹤湖
成子河在寶應縣東南十八里西北接望直港南
入章師蕩
弘濟河在寶應縣西即寶應越河明萬歷中築堤
建牐賜今名
陰隲河在寶應縣汜光湖西明萬歷中邑令耿隨
龍開既避湖險且資灌溉民德之因名
新城湖在府西北四十五里東通官河
邵伯湖在府北四十五里與艾陵白茆新城甓社
諸湖相接旁有邵伯埭
黃子湖在府北六十里東通官河西至末口
艾陵湖在府東北四十五里邵伯鎮東北通綠洋
湖西接官河又府東北五十里有朱家湖亦通官
河
白茆湖在府東北四十五里官河水涸則引湖水
以濟漕運
綠洋湖在府東北六十五里西南接艾陵湖東北
入高郵州界水經注作陸陽又西有甕子湖
於祈湖在泰州東北三十里亦曰淤溪阮勝之記
云湖以村名其下流入雞雀湖
包老湖在泰州東北四十里雞雀湖東南畿志云
水清無滓雖與他水會而不雜挈壺氏嘗以此水
供滴漏
小西湖在泰州起雲樓下宋紹興初重濬堤植芙
蓉桃李彷彿如杭西湖
張良湖在高郵州北二十里通鵝兒白湖
新開湖在高郵州西北三里即高郵湖天長以東
諸水盡滙此湖而達於淮常有風濤覆溺之患康
濟河所以避此險也湖中有洲可百餘畝水漲不
能没
樊梁湖在高郵州西北五十里自天長石梁河流
入州界瀦而為湖與新開甓社合稱三湖
石臼湖在高郵州西北五十里通甓社湖
甓社湖在高郵州西三十里宋崔伯陽有賦叙云
宋孫覺家於湖陰夜讀書覺窗明如晝循湖求之
見大珠其光燭天是年莘老登第後此屢見州人
連掇大魁舊志云珠見則有休咎之應
五湖在高郵州西六十里通天長縣銅城河黃魯
直詩云九陌黃塵烏帽底五湖春水白鷗前蔣之
竒詩云三十六湖水所瀦其尤大者為五湖是也
珠湖在高郵州西七十里通五湖
平阿湖在高郵州西八十里其東南為五湖或又
合新開甓社樊梁珠平阿為五湖云
武安湖在高郵州西南三十里通露筋河
鼉潭湖在高郵州東北九十里通海陵溪又仲村
湖通於此
平望湖在興化縣北二十里湖中有平岡可四望
故名按古志云湖中高阜有古墓人每得陶器製
甚古又得一劍屈之首尾相就識者曰此即繞指
柔也
吳公湖在興化縣北三十五里西入海陵溪舊志
云昔有吳公隠此因以名湖
大蹤湖在興化縣北四十五里與鹽城縣分界西
北入射陽湖
得勝湖在興化縣東十里舊名率頭湖宋建炎中
張榮以舟師敗金將於此因改今名
廣洋湖在寶應縣東南五十里東南通沈垜港入
博支湖
博支湖在寶應縣東南九十里北接馬長汀會射
陽湖又高郵州東北有郭真湖志云蓋博支之誤
即郡國志所謂射陽有博攴河者也
津湖在寶應縣南六十里東通運河南接高郵界
清水湖在寶應縣西南東會運河西南連氾光湖
氾光湖在寶應縣西南十五里南會津湖西通灑
火湖
灑火湖在寶應縣西南四十里西通衡陽河東北
通汜光湖南接安宜溪
白馬湖在寶應縣北十五里東北會運河北接黃
浦溪
射陽湖在寶應縣東六十里北界山陽詳見淮安
府
樊梁溪在高郵州治北自天長流入界東流入樊
梁湖
石梁溪在高郵州西北發源天長縣入新開湖
海陵溪界高郵興化寶應泰州南受泰州邵伯高
郵諸水西北入射陽湖其在泰州者一名浦汀河
南溪在興化縣南即滄浪溪宋范仲淹有南溪馴
鷗詩
精陽溪在興化縣東北四十五里自白駒場入運
河
黃浦溪在寶應縣北二十里黃浦鎮南西通運河
東入凌溪又東北入射陽湖
深港在府南十五里明洪武中兵部尚書單安仁
濬又相接有馬泊港亦洪武中濬
七里港在府城東北十里舊唐書云唐敬宗時王
播鎮揚州於此開河通舊官河以濟漕運
羅塘港在泰州東四十五里今姜堰河是也
馬踏港在高郵州東北七十里東通海陵溪西入
射陽湖
西塘港在興化縣東南六十里南北横亘通梓新
河入得勝湖
東塘港在興化縣東六十里南通泰州運河北達
鹽城
望直港在寶應縣東十五里西接宋涇東南通成
子河宋嘉定中縣令賈涉重濬
花師潭在高郵州北十里故縣村新開湖堤旁其
地又有清水潭
瓜洲在府南四十五里名勝志云瓜洲渡昔為瓜
洲村揚子江之沙磧也沙漸長民居其上唐為鎮
今其上有城
新洲在儀徵縣東南五里江中宋志云武帝微時
伐荻於此其北有北新洲上為沙漫洲又縣南十
里江中有天寧洲與新洲相映帶
旗干蕩在興化縣東十三里蘆洲之南宋岳飛曾
駐師於此
章師蕩在寶應縣東南四十里南通廣洋湖西接
成子河
馬長汀在寶應縣東九十里東北界鹽城南接博
攴湖北會於射陽
宋涇在寶應縣治中受二牐所入之水貫於城而
東注望直港即市河也
張綱溝在府東三十里寰宇記云漢張綱為廣陵
太守開此溝引大石湖水灌田以此得名
子嬰溝在高郵州北七十里東南入射陽湖
夾溝在高郵州西二十里昔人開築以避武安湖
之險者
長沙溝在寶應縣東二十五里東入廣洋湖西通
運河
小海池在泰州西溪鎮廣福寺之東北捍海堰未
築時其水直通於海
第五泉在府西北大明寺前唐張又新所品(附)宋
歐陽修大明水記(世傳陸羽茶經其論水云山水上江水次井水下又云山水乳)
(泉石池漫流者上瀑湧湍潄勿食食久令人有頸疾江水取去人遠者井取汲多者其說止於此而)
(未嘗品第天下之水味也至張乂新為煎茶水記始云劉伯芻謂水之宜茶者有七等又載羽為李)
(秀卿論水次第有二十種今考二說與羽茶經皆不合謂山水上乳泉石池又上江水次而井水下)
(伯芻以揚子江為第一惠山石泉為第二虎邱石井第三丹陽寺井第四揚州大明寺井第五而松)
(江第六淮水第七與羽說皆相反秀卿所說二十水廬山康王谷水第一無錫惠山石泉第二蘄州)
(蘭溪石下水第三扇子峽蝦蟆口水第四虎邱寺井第五廬山招賢寺下方橋潭水第六揚子江南)
(澪水第七洪州西山瀑布第八桐柏淮源第九廬山龍池山頂水第十丹陽寺井第十一揚州大明)
(寺井第十二漢江中澪水第十三玉虚洞香溪水第十四武關西水第十五松江水第十六天台千)
(丈瀑布水第十七郴州圓泉第卜八嚴陵灘水第十九雪水第二十如蝦蟆口水西山瀑布天台千)
(丈瀑皆戒人勿食食之生疾其餘江水居山水上井水居江水上皆與羽經相反疑羽不尚二說以)
(自異使誠羽說何足信也得非又新妄附益之耶其述羽辨南澪岸時怪誕甚妄也水味有美惡而)
(已欲水天下之水一二而次第之者妄說也故其為說前後不同如此然此井為水之美者也羽之)
(論水惡渟浸而喜泉源故井取汲者江雖長然衆水雜聚故次山水惟此說近物理云)
徐州府
九嶷山在府北五里一名九里山舊傳有穴潛通
瑯邪王屋有峰形如伏象故又稱象山稍西為團
山東為寶峰山西北為孤山看花山竝與九嶷相
屬
赭土山在府北三十五里禹貢徐州貢五色土即
此山土也有楚元王塜亦曰楚王山
境山在府北四十里相傳徐之封境界於此西臨
泗水北數里有烏羊山焦山絳山又黃山在府北
七十里半屬沛縣又梁山在府東北三十五里與
境山連漕河所經也今有梁境牐
大彭山在府西三十里古大彭氏封此山左右猶
稱大彭村又西十里為陶山有漢徐州牧陶謙墓
丁塘山在府西南二十五里其東有丁塘故名一
名拔劍泉土人稱為龍湫祈雨時應
任山在府西南三十里唐咸通時龐勛䧟徐州迎
勅使自任山至子城即此
雲龍山在府南二里州志謂山有雲氣蜿蜒如龍
故名朱澤民記謂宋武帝微時憩息此山有雲龍
旋繞之異此為得之東巖中有大石佛故一名石
佛山唐末朱全忠遣子友裕敗徐州節度使楊溥
軍於石佛即此宋張士驥隠焉有放鶴亭飲鶴泉
山陰為黃茅岡山西南麓有流碧泉極甘美距城
里許為戲馬臺高數十仞廣袤數百步舊志云可
屯戍與城相表裏
大山在府南三里視州境諸山為最大兩峰中闢
一徑為南北孔道
胡山在府南三十餘里有拔劍泉又南二十里有
桃山山陽有驛
徐山在府南六十里一名武原山相傳徐偃王嘗
至此故名
奎山在府東南四里横枕泗水與對岸駱駝山為
徐門戸
吕梁山在府東南六十里下臨吕梁洪洪上有雲
夢梁王二城或曰雲夢謂韓信梁王即彭越也稍
東南有鳳冠山雙峰如鳳翅相連又有塔山峰山
子房山在府東景定志一名鷄鳴山世傳張良計
散楚軍處
定國山在府東四里梁貞陽侯蕭淵明禦燕慕容
紹宗於此
聖水山在府東八里與青頂山尖山相屬其間有
石潭世傳潛通泗水宋蘇軾嘗禱雨於此
聖龍山在府東十餘里一名勝雲山有石孔二如
龍眼久旱泉流不涸
彭城山在府東北三里上有黃石公廟
桓山在府東北二十七里亦名魋山東臨泗水宋
桓魋作石槨於此俗又稱洞山相連聖女山
寨山在府東北三十餘里有羊山張孤山内花山
梁山龜山四面環之相距各一二里龜山有石洞
深晦莫測俗稱仙人洞又稍東北有石山舊有驛
今廢稍東為檀山鳳凰山又東北十里有二郎山
山北麓有泉二曰拔劍曰馬跑其水由運鐵河達
於泗
盤馬山在府東北九十里相傳漢高帝盤馬於此
山産鐵漢鐵官唐鐵冶宋利國監俱置於此其陽
有運鐵河
白茅山在蕭縣北石壁峭立前有平石稱為三仙
臺故又名三仙臺山其右為香山左為鸚哥山竝
列縣治之後
聖泉山在蕭縣西北二里上有聖泉僅一勺而不
枯山半有書聲洞相傳昔有聞誦讀之聲者其西
有桃花洞
箕谷山在蕭縣西南十里又曰冒山翹峙衆峰中
山麓有石嵌空玲瓏如太湖石
明山在蕭縣西南二十餘里一名彩鳳山山半有
穴俗稱虚窟甚深天將雨輙出雲霧其南十餘里
為昇高山山陰有黑塢三畝許夏秋積雨其水染
人衣即黑
丁公山在蕭縣西南二十餘里即楚將丁公追漢
高祖處其地亦名丁里村
黿山在蕭縣西南三十里一名元龜山其西南為
相山與宿州界
浮綏山在蕭縣南三十里其東為焦子山又東為
天門山谿谷幽邃林木蓊鬱
龍岡山在蕭縣天門山南二里綿亘數里深谷中
有果老洞又南二里曰龍駒嘴衆山環繞中闢一
峪有雙龍泉只隔片石左甘右苦去龍駒嘴六里
有白米山又東為獐鹿山又東為雙頂山龍駒嘴
相連為黃桑峪亦名為藏峪相傳漢高帝曾藏此
遊者稱幽勝
永固山在蕭縣東南四十里下有永固鎮永固湖
俗稱海眼
霧瀦山在蕭縣東南五十里下有霧瀦泉淵滙數
畝
椒山在蕭縣東南八十里相近曰騫山
爛石山在蕭縣東十里其下為爛石舊志汴河舊
迹也又小蒙大蒙里仁諸山並相聯屬
綏輿山在蕭縣東三十里下有綏輿里宋劉裕其
里人也
碭山在碭山縣東南七十里與河南永城縣界其
北八里曰芒山山有紫氣巖即史記漢書高帝避
隠處其東有戲山西有狼牙山又南為保安山西
為平頂山皆芒碭之支也
白駒山在豐縣東南十五里相傳漢高帝大噲父
老於此歌白駒以留賓故名明代屢經河決山漸
平
東華山在豐縣東南三十里山有三峰其巔石方
平稍西削壁千仞又西為華陽洞深杳莫測洞西
口有石室中峰特起有自然石級可登山陽又有
洞五皆極幽勝
微山在沛縣東南三里相近為黃山沛縣無高山
大阜多平原
戚山在沛縣西南三十里縣之鎮山也其東為青
龍桂籍山高僅尋丈耳有飲馬池舊傳酇侯牧馬
處
葛嶧山在邳州西北六里禹貢云嶧陽孤桐地理
志云葛嶧山在下邳西古文以為嶧陽是也
茸山在邳州西北九十里上有唐時藏梅寺遺址
顯陽山在邳州西北九十里其山高聳朝陽故名
倚宿山在邳州西北百一十里世傳韓信經此倚
山而宿
勝陽山在邳州西北百二十里其山高聳秀麗勝
於顯陽因以為名
黃石山在邳州西北百二十里上有黃石公廟相
近為榖城山
磬石山在邳州西南八十里近泗水或云所謂泗
濱浮磬者也
艾山在邳州東北百里山多産艾故名按春秋時
齊魯相會之艾在山東蒙陰縣志引之誤也
鐵佛山在邳州北百五十里上有三鐵佛
馬陵山在宿遷縣北二里陵阜如馬自山東迤邐
而來為邑之鎮其岡脉曰靈傑山
㟃峿山在宿遷縣北七十里漢以司吾名縣因而
得名上有石洞鑿其口為螭水噴不絶宋紹興末
守領張榮屯此以拒北兵㟃峿之南為五華峰又
南為斗山又南為峰山
塔山在宿遷縣東九十里與沭陽界上有土城相
傳為五代時郭彦威屯兵處
象山在睢寧縣北四十五里三面據河
羊山在睢寧縣北五十里面臨黃河一名陽山
絆河山在睢寧縣北五十七里其下河流三面縈
帶因名或訛為半戈
劉胡山在睢寧縣北七十二里舊志云昔有劉胡
將軍寓此故名
龍虎山在睢寧縣西北六十五里二山相屬
國朝康熙二十四年河臣靳輔於此鑿為石牐名曰天
然
鳳凰山在睢寧縣西北七十里山形似鳳而名
張龍山在睢寧縣西北七十里上有張龍神廟下
有塘其三面障以石復蓋以石或曰龍潭也
大黃山在睢寧縣西北七十里山高而長舊志云
為邑中河北諸山之宗南二里為鯉魚山以其形
似游泳於河上也
龍泉山在睢寧縣西北八十里高聳環亘岸外舊
中山之陽有上中下三泉冬夏不涸
黃山在睢寧縣西北八十里有黃華洞可容數十
人因地近圯橋相傳黃石公曾隠於此又名黃石
峒
九頂山在睢寧縣西五十里以九峰相連故名環
抱如城中含平曠
仙掌山在睢寧縣西六十里上有掌痕尺餘蓋仙
迹也偶然而見尋之則無
孟山在睢寧縣西南六十里孟山湖中與靈璧界
舊志云睢水由此入境
池山在睢寧縣東南四十里以四面臨河如池而
名其南入虹縣界别名赤山
初月阜在碭山縣西里許中高四下形如初月俗
名靴尖阜乃當時築以捍城者
水墨巖在蕭縣石盆澗上石皆墨花如畫似大理
石
泗河在府東北由山東歷沛縣至府城東北受汴
水合流而東南入邳州韓愈詩所謂汴泗交流郡
城角是也
黃河在府東北自河南虞城流入碭山界經蕭縣
至府東北在邳州南二里合於泗水東經宿遷南
入於淮當其衝者睢寧累受其害詳見河渠志
汴河在府北由河南歷碭山蕭縣至州東北合泗
水而南
運鐵河在府東九十里宋鑿後淤明嘉靖間復濬
通新挑溝
西流河在蕭縣南二十里浮綏諸湖之水由此入
山西湖會於兩河口入汴
淇河在蕭縣西南五十里東北流達於州境而會
於兩河口
禮河在碭山縣東北二十里舊名夾河元末韓林
兒與父老别於此稽首為禮故名北五里為桑葉
河又縣有陳霜口三里白川段莊新岔等河大抵
皆黃河之支流所經也
運河在沛縣東北
武河在邳州西北五十里源自山東嶧縣馬旺湖
流經州西北二十五里滙為蛤湖又州西北二十
里有鰻湖亦武水所注也引流五十里由乾溝口
入於泗
泇河在邳州西北九十里源出山東嶧縣東會沂
水接州東之直河又東南入宿遷縣境之黃墩湖
駱馬湖從董陳二口入於黃河詳見河渠志
成子河在邳州北五十里源自沂州蘆塘湖流經
營河入於武河
營河在邳州北百里出自沂州抱犢堌經黃石山
泇口考究泉入運河
直河在邳州東五里
漕河自山東臺莊抵邳州東南歷泇口鎮由直河
東經宿遷之小河會於黃河
曲吕河在邳州東南四十里源自壩頭入洪河又
會直河入泗其流瀠洄往復因而得名
清水河在邳州護城堤南内通城河舊黃河所經
也與睢寧中分為界
白洋河在宿遷縣東南三十五里即小河之支流
也
皂河在宿遷縣北四十里源出縣之港頭社流入
於泗以土黑故名
汴塘湖在府東北百餘里南流入邳州沂河
黃山湖在府北八十里黃山東水漲則與沛縣之
昭陽湖通溢入運鐵河
雁麥湖在府西南四十里相連張塘湖馬溝陂接
蕭碭之境冬春為平原夏秋為巨浸
鵝兒湖在府東五十里辛賈山下州東北四十里
有柳泉南流入鵝兒湖
浮綏湖在蕭縣南二十里浮綏山東南為永固湖
又南為梧桐湖稍西南為時村湖又南為土形湖
皆南合於睢水其滙於西南者為山西湖滙於東
北者為姬村湖連絡瀠洄頗稱巨藪
昭陽湖在沛縣東北八里俗稱刁陽湖山東鄒滕
二邑之水咸滙於此下與薛水合至金溝口達於
泗以濟運
吕孟湖在沛縣東南四十里又有張莊微山赤山
諸湖與昭陽湖並為瀦水濟運之處
白鹿湖在宿遷縣西南五十里由小河入運河
駱馬湖在宿遷縣西北四十里由陳瑶溝入運河
黃墩湖在宿遷縣西北源自南旺湖由徐州荆山
口至全河汴塘入州境經成子河入於運河
諸葛湖在宿遷縣西北八十里每春月陰晦時常
有城池廬舍隠隠可見如海市之狀
管坊湖在宿遷縣北四十里歲旱即通車馬為青
齊要路明萬歷中建石橋其上泥淖乃免
峰山湖在宿遷縣北四十五里明洪武中主簿陳
世能疏通以去水患
侍邱湖在宿遷縣東五十里一名東湖饒魚蝦之
産又縣東南有茅滋湖受侍邱之水入於運河
合湖在睢寧縣西北七十里合沂水南入黃河故
名近葛嶧山故又名葛湖
白山湖在睢寧縣西北七十里山水所滙向為大
湖後因河決沙淤半成田畝矣又縣西北有白馬
莊湖黃山湖皆如之
睢水在府南六十里自蕭縣流入境又東接宿州
界項羽敗漢軍於睢水即此其東出者曰榖水南
出者曰蘄水
豐水在豐縣北與泡水接
泡水在沛縣南其上流即豐水也自山東單縣流
入豐縣界東經縣城至泗亭驛入於泗亦曰包水
漷水在沛縣東北自山東滕縣流入昭陽湖又東
南達於薛水
薛水在沛縣東南十里自山東滕薛之境西流會
昭陽湖達於泗明嘉靖末開新河因築石堤横截
其流南注微山吕孟諸湖
泗水在邳州南二里源於山東泗水縣流經彭城
至州西會沂水東至清河縣入於淮元明而後其
下流遂為黃河矣
沂水在邳州西一里源於山東沂水縣西南流至
州西入泗
龍潭在蕭縣東南七十里出龍岡山其水瑩澈皎
潔如月土人稱為龍潭皎月
百步洪在府東南二里一名徐州洪泗水所經也
水中亂石巉巖與驚湍相激舟行病之凡數里始
静洪形如川字中曰中洪西曰外洪東曰裏洪亦
曰月河相傳唐尉遲敬德所鑿
吕梁洪在府東南五十里有上下二洪相去七里
巨石齒列波濤洶湧莊子所謂吕梁懸水三十仞
流沫四十里是也尉遲敬德嘗疏鑿以殺水勢今
尉城其遺跡明成化間王事費瑄疊石為堤歸水
於洪吕梁之險十去五六
境山溝在府東北二十里源出馬跑泉西南流三
十里徑境山鎮又南入於漕河境山之北又有池
浜溝
北溜溝在府北六十里其南十里曰南溜溝又有
謝溝秦溝夾溝大彭溝皮溝皆在州北為昔時大
河決溢處通塞不時
李家溝在府東南三十里鵝兒湖水分流出此入
大河又響水溝在州東南七十里源出雙井白塔
二泉入於泗水
狼矢溝在府東二十里又東十五里有磨臍溝黃
水暴漲時從此溢入明萬歷中於溝口築堤防護
衝決之患少息
鴻溝在蕭縣西北四十里源於山東滕縣流注薛
水
龍扒溝在碭山縣東南三十里舊通汴水明嘉靖
中又開從三龍口至西鎮澱過蕭縣境入湖澱溝
與大彭等溝為州西北之五河俱大河衝溢處也
草狼新溝在宿遷縣南洩侍邱湖之水明萬歷中
曾濬之
龍泉溝在宿遷縣㟃峿山下分為二東入沭河西
入皂河
太倉州
穿山在州東北五十里中有石洞通南北行臨海
記云昔有浮海揚帆於其中者明正統間居民鑿
地得桅其末徑尺有二寸蓋海中小島也今山在
平陸去海二十餘里
鎮洋山在鎮洋縣明弘治十年知州李端築今分
縣以此名(附)明祝允明鎮洋山記(弘治十年蘇州府新建太倉州)
(成遵詔命也堪輿肆其樞蒸黎矢其謨而巡撫右副都御史朱公瑄建白之太守曹公鳳主維之同)
(知萬公祥等申畫之所以造規考工凝績垂遠咸出於州守李公也初治廨既立百具皆作而相維)
(沿州之東滄溟環輸摇汩滔溔萬古不休雖新邦呀然傲睨踞壓而萬井衡夷無標極之形於是即)
(廨宇後築為崇巒肖象三山中隆夾亞堅壤豐積樂石奇疊材木蔚章鳥獸馴集岌乎摩蒼霄嶷乎)
(跨黃祗風蟠氣迴情愜勢到足以聯絡地軸支控鯨渤而又為亭者三居山之前曰迎仙首曰來仙)
(西偏曰遊仙為洞一居山之麓曰集仙既成州人讙聳征商歸矚夷倭附服艅舶安流伯若興寶龍)
(魚帖居乃稽勲名山謂之鎮洋同知州事周君明等令義官鄭餘慶請記夫兩儀育物而川岳奠位)
(王公設險則城隍作藩肇州封山其來久矣又況唯洛食而周鼎定咸陽峙而漢闕依形相之方孰)
(可違廢然而不藉賢宰疇匡聖圖故龍門砥石禹成舜功南交銅柱援標漢業厥今沙海漸暨揚波)
(不聞所謂龜筮協從神鬼受職因民而利職競繇人然非深不足以經遠非明勿庸以輔幽有如兹)
(州俶構斯山罔興化機物情未云周審今則地理順謐水土平康物性克而形勢暢陰陽和而陵犯)
(解易曰后以財成天地之道輔相天地之宜以左右民臣也者承君之義以致之民者也則鎮洋之)
(創我后知始羣公作成乾坤交宜人物攸賴豈不謂財成輔相者歟非天下之至深至明其孰能與)
(於此惟李公抱英荷傑直氣凜凜殆乎海其知而山其仁者也公名端字表正棗陽人)
應奎山在嘉定縣學南初學與留光寺逼處明天
順間築土山以障之嘉靖時又增築焉引横瀝涇
環其下
寶山在寶山縣明永樂十年平江伯陳瑄督海運
築此以達烽堠(附)明成祖寶山碑記(嘉定瀕海之墟當海流之)
(會外即滄溟浩渺無際凡海舶往來最為衝要然無大山高嶼以為之表識遇晝晴風静舟徐而入)
(則安坐無虞其或晝夜烟雲晦冥長風巨浪帆檣迅疾倏忽千里舟師弗戒瞬息差失觸堅膠淺遄)
(取顛躓朕恒慮之今年春乃命將士相地之宜築土山焉以為往來之望其趾東西各廣百丈南北)
(如之高三十餘丈上建烽堠晝則舉烟夜則明火海洋空闊遥見千里於是咸樂其便不旬日而成)
(周圍樹以嘉木間以花竹蔚然奇觀先是未築之前居民恒見其地有山影及是築成適在其處如)
(民之所見者衆曰是蓋有神明以相之故其兆先見皆稱之曰寶山因民之言仍其名而不易遂刻)
(石以志之詩曰滄溟巨浸渺無垠混含天地相吐吞洪濤架山&KR1005;嵲奔巨靈贔屭相噓歕揮霍變化)
(朝為昏駭神禠魄目黯眢蒼黃拊髀就為援及起兹山當海門孤高靚秀猶崑崙千里示表鬱㶿燉)
(永令汎濟無憂煩寶山之名萬右存勒石悠久同乾坤)
蛇山在崇明縣東北海中一名長山一名茶山舊
志云有二峰東峰不可上其西峰頂有石大數畝
五十七松環之南有吕純陽碑
洋山在崇明縣蘇州洋與蛇山相近其别有十八
㠗可泊海舟避颶風
鶯遊山在崇明縣淮河口為崇明江淮會師汛地
金鳳山在崇明縣三沙舊名金鰲取宋高宗航海
所至之山為名後廢
國朝康熙三年總兵張大治重築
岡身在州東曰上岡身曰下岡身曰歸吳岡身在
新安鄉曰青岡在惠安鄉曰王家岡續岡經云瀕
海之地岡阜相屬謂之岡身天所以限滄溟而全
吳人也
抛沙墩逃鹿墩在州城北門外皆童阜也
東岡在嘉定縣東南二里縣無山而有岡海水積
沙之所成也土人名為岡身四境皆有之
大海在州東北及嘉定之境俱東際於海而内地
水道無不通潮汐者崇明東沙之東所謂蘇州洋
也其東北有淡水洋即揚子江尾味甘如惠泉東
南為鹹水洋
大江在州境東北入海
婁江在鎮洋縣南自崑山縣流入州境環城南而
東為劉河口入海凡一百八十里受震澤西來諸
水一名下江元時海運道此或曰婁劉音訛也
吳淞江在寶山縣自崑山東抵縣界又東過黃渡
江灣又東北入海
大通河在崇明縣東三十里又縣東四十里有惠
民富民二河八十里有天仙河此内地之支河也
施翹河在崇明縣北西自長沙逶迤達於袁孫吳
三沙此沿海之幹河也
鐺脚港在州東北受諸涇之水東流入於海
七鴉浦在州北三十六里一名七了又名七浦太
倉之水七鴉浦為大通常熟崑山二邑諸水西承
巴城湖東入於海
顧浦在州西南五里引吳淞江水入吉涇又東折
而北為戚虞涇與南鹽鐵張涇横瀝諸水俱入婁
江
三槎浦在嘉定縣南三十里有上中下三槎
半涇在州東三里南入婁江北經湖川楊林至於
七浦自張士誠開九曲河而半涇漸淺涸
横瀝在州東南南經婁江入吉涇塘北經七浦入
常熟
海州
朐山在州城南四里秦置朐縣以此二峰如削俗
呼馬耳山按史記云始皇立石東海上朐縣以為
秦東門或謂秦立石朐山之上誤旁有五龍潭青
龍澗
石棚山即朐山之東北嶺也舊志云有巨石覆岩
成室可容十數人山嶺甚峻初無花木宋石曼卿
判海州讀書於此乃以泥裹桃核為彈擲之數年
間花發滿山
大伊山小伊山在州南百里南北相向距二十
里許虎山在州西南五十里山東南有龍山皆以
形名也
弁霧山在虎山東北雲霧在上望之常如冠弁
華蓋山在弁霧山東以形如蓋而名
沃壤山在華蓋山北近石城村西北連海山下潮
水往來滋溉民田
牛山在州西南七十里産水晶石
北望山在州西南百六十里上有石臼二俗謂始
皇洗頭盆也名勝志云山上馬跡猶存
白玉山在州西百里羽山之南其石潔白如玉
馬嶺山在州西百五十里與郯城界
羽山在州西北百餘里相傳舜殛鯀處禹貢云羽
畎夏翟鄭註云羽山之谷也下有羽潭左傳所謂
羽淵也
巨平山在州北三十里州志云一名由吾峰南接
東海北抵墟溝上有白龍潭又棲雲山即巨平之
北嶺昔有僧結棲雲精舍於此
朱紫山在州北四十里丹崖赤壁自相輝映望之
若朱紫然
鬱洲山州志云在州東北海中有大洲謂之鬱洲
一名郁州一名蒼梧山俗以為自蒼梧來也
雲臺山在州東北四十里幽深秀特常冠雲氣一
名青峰頂山北有望日峰昧爽時可見初日
國朝帥顔保開復雲臺疏略(為籲復雲臺上助漕運下存孑遺事據淮揚道副使)
(黃桂呈詳到臣該臣看得淮安府海州生員江之&KR0581;等呈稱雲臺一山上建三官祀廟砥柱江河默)
(翊運道緣順治十八年槩入遷撤海邊各口嚴釘樁木浮葦浪草遇樁存滯沙淤河淺尾閭不洩以)
(致桃源諸堤屢潰民遭水厄淮揚九載水災為治河計莫善於復雲臺而清海口等情臣隨批行各)
(官酌議復經移咨督撫河提諸臣會商前來查此山實與州城甚近比别島遠在海中者不同其山)
(週圍共計三百餘里物産民聚向稱豐腴稠密且係屏障海口為黃淮之尾閭自從廢為禁地以來)
(壅沙日積黃淮漫決以致淮揚水患頻仍而運道民生俱有堪虞今應否開復雲臺山為内地統候)
(部議)
小鬲山在州東北六十里孤峰特秀三面壁立俯
臨深谿惟東隅可通人行上有田横岡又有平山
在州東北百里
鷹遊山在州東北海中去平山十五里一作嚶遊
山元時海運之所經也
孔望山在州東輿地要覽云孔子問官於郯子嘗
登此山以望東海又名古城山地理新書謂即古
海州故城
社林山在州東六里以上有土榖神祠故名其東
北有浦山
銀山在州之石湫鎮九洪橋北其山近海多白石
日出照耀如銀
罘山在州東五十里按山東登州府有之罘山乃
始皇射巨魚處舊志誤引於此
盧石山在州東南六十里山多黑石漢書云韓信
為楚王鎮於三盧即此宋張耒云三盧者此與伊
盧句盧二山也
大星山小星山在州東南七十里二山相對舊
傳為星所墜
伊盧山在州東南八十里上有龍祠多石罅清水漾
於罅中禱雨多應史記云鍾離昧家在伊盧
東陬山西陬山在州東南百里二山對峙東陬
居海中西陬居海隅
蠣山在州東南百里海中潮至則沒其半山多蠣
故名
夾谷山在贛榆縣西四十里舊以為齊魯會處本
寰宇記之譌也山東濟南府淄川縣有夾谷山一
名祝其乃齊魯會處
紀鄣山在贛榆縣西七十里春秋云齊師伐莒莒
子奔紀鄣即此
吳山在贛榆縣西北三十里巒壑奇秀舊傳有吳
姓者居此殁而靈異遂以名山
大金山在贛榆縣治縣北面跨山而城號為雄麗
又縣北二十里有小金山河在其北
懷仁山在贛榆縣北四十里東魏置懷仁縣以此
青山在贛榆縣北四十餘里舊贛城在其北
阿夜山在贛榆縣東北七十里有水簾洞對峙者
為欄頭山其山有石欄可障海濤
了髻山在贛榆縣東北七十里兩峰相對
秦山在贛榆縣海中去岸四十里舊傳始皇登此
求仙勒石而去水底有神跡三十餘里闊數尺自
岸抵山俗謂秦人所築洪波浸激迄今不圮潮落
可褰裳而涉也
武強山在贛榆縣南三十五里昔有海寇登岸鄉
民黃雄率衆禦之既歿而民祀之嘉其保障之功
因以名山
建陵山在沭陽縣西北百里其山東西狹南北長
上多陵阜漢立建陵縣於此其南有神山
塔山在沭陽縣西北百里界宿遷
韓山在沭陽縣東北六十里世傳韓信追項羽於
此故名南有楚王廟又縣東北七十里有孤山
分水嶺在贛榆縣北七十里有水一線自石間射
出分為東西二流一名分泉
獅子巖在州北二十里有濯纓泉下有鬱林觀相
傳有徐生學道於此一夕仙去
大小二島在州北五十里兩山對峙潮生則没
竹島去州城八十里在海中上多小竹
大海在州東境南接朐山北連贛榆往來渡處名
黑風渡廣二十餘里必擇日致祭乃敢渡焉
景濟河在州東南二十餘里運鹽河也又穿心河
在板浦鎮南通此河北接雲臺
官河在州東南四十里自新壩南入安東支家河
板浦河在州東南四十里與白蜆芹支二河俱自
官河東流入海
界首河在州南其源西自太湖東入官河
莞瀆河在界首河北其源西自官河東流入海通
運鹽舟楫
石湫河在州南二十里舊時州境之水皆滙此以
達於海
漣河在州西南上引沂沭及桑墟湖之水經石湫
及黑土灣入海
房上河在州西南六十里與魯蘭河俱源自馬嶺
山東入官河
薔薇河在州治西一里其源自羽山來内接州城
市河北通贛榆東入於海
一帆河在官河東北南至安東入於淮
小沙河在贛榆縣南六里源出山東莒州上接沭
河下流為青口河入海
大沙河在贛榆縣南五十里舊名廟灣子沙河源
自山東郯城縣從大沙河鎮東入海沿河有堤
臨洪河在贛榆縣南六十里通薔薇河明景泰間
疏導通海舟楫甚利今復塞
朱汪河在贛榆縣北二十里下流為龍王河
荻水河在贛榆縣北七十里源自山東莒州東流
入海
孫家河在贛榆縣東南四十五里武強山諸湖之
水由此入海
碩項湖一名大湖在州西南西達桑墟湖南界沭
陽安東亦見淮安府
桑墟湖在州西南九十里與沭陽界
金湖在沭陽縣東南五十里
宿城浦在州北七十里四面俱山舟楫遇風宿此
沃壤浦在州北七十里又有白溝大義山陰當路
溪雲社林諸浦俱通海潮便魚鹽
徐瀆浦在州東北四十里納巨平諸山之水入海
堯水在贛榆縣西南八十五里又有劍水二水皆
源自山東沂州流入縣界合而東注於海
沭水在沭陽縣東南自郯城流至縣境又東入於
桑墟湖周官所謂青州之浸是也
張家溝在沭陽縣西五里即沭河分流處
品泉在州南門外三井鼎連其味甘冽或謂近於
惠泉
温泉在州之博望鎮西五里冬夏如湯
通州
狼山在州南圖經云與劍軍等五山相屬又名狼
五山相傳有白狼居此或云山形似狼也形勝甲
淮南蓋一方之鎮也其嶺有支雲塔塔前有明初
勅建江海神祠其左右皆軒亭覽勝之所山之陽
有獅子石松岡千人洞紫石海月觀音諸巖又有
神人鞭石處世傳秦皇時事也(附)宋劉弇狼山記
(白狼五山距通州城南十里率不百步則嶄然迭起若踞若躩若前拱後負若期而赴有待而不相)
(躐而五山者通人能道其名仙蛻其上者曰仙女山闔廬曩軍其旁者曰軍山形銳且中罅者曰劍)
(脊曰馬鞍至臨以佛宇則號寶塔山秀絶可喜而好事者往往取以矜游客謂狼嘗擾而居也元豐)
(四年冬弇按田山旁至則求觀所謂五山者入寺東廡得乳泉號幻公井幽光浚發若上噴狀茗飲)
(者利其甘爭至赴汲井自開山僧知幻所鑿故名方丈東阿有石僅十尺許長倍廣三之二昔從山)
(椒墮號飛來石自堂折而少北貫以澀道躡之纚纚如絙縻上縈道左閣曰棲雲庵曰海桐亭曰半)
(山曰望江皆森爽谽豁可蔭以休而閣加於庵之廣亭加於閣之峻者倍且半又郤轉得楣埓更澀)
(屣小覺酸輭度非三休不至絶頂因力躋焉方是時朝日初上曈曨如曜金發莾蒼中洞視上下不)
(隔褷䙰佛螺姝眉附地别出則南峙之福山也排天決雲吞嚼淮吳則東浮之三&KR0893;也稻畦葭澤潮)
(汐上下沮洳斥鹵之所淫溢與夫疏篁茂木頽垣廢丘皆得於轉瞬之頃於是惝然忽疑從樊籠中)
(出也絶頂之北有石若圯而中留踐之令人善畏而得瞀則定心石也山後有石卵港觀音洞朝天)
(巖去思亭皆利下觀而醒石尤以名著石廣厚略等可坐十輩其上醒石之西有紫石巖石紫赤色)
(相錯雜而紫為多以游至者悉攦名其上今亦頗可别識劍脊馬鞍二山游者罕至獨峭壁隆隆發)
(數十仞疑造物者於此喜為斵刻以驚世也軍山宜山茶花號多蕨薇仙女山最外峙有穴通中頃)
(歲嫗有自龍舒來者年七十餘獨食息其中似得道者山有拇迹鞭痕皆著石或云秦始皇履是山)
(且鞭以投海中俗之好怪乃如此而僧語余曰今之山跗雖皆平陸然前五十載海也其深蓋碇絲)
(千尋莫能測而自軍山左轉皆閩艘吳艦與渡而漁且漕者之所出入山前後石齧若鐘釡然者皆)
(水所湔漱而巖有鑱天祚者五代姚存艤舟時題識也余聞而異焉且淮海方數千里自江都走海)
(陵絶吳會其間以佳山川著稱無幾矣至是而僅得五山焉則又皆盤礴吐吞於窮海僻陋之濱若)
(遯而肥與畏名而逃焉者獨何耶然五山當潮波撼一方如唇齒傳脰咽使通民恃以不怵而間則)
(蒸油雲泄膏雨以利生物其作鎮此土殆天意非可私智測也余也服吏役一投足而五山之美盡)
(得於人跡之所不到竊自比於醢雞别舞甕外之一天則亦不得而默矣)
劍迹山在狼山東一名刀刃山世謂秦始皇淬劍
於此有磨劍石今墜於江東南有雙人峰其下有
燕子洞
軍山一名象山在劍迹山東南隔江數里一統志
云越王嘗軍於此新志云秦始皇二十二年巡行
至此屯軍中有卧雲窟山茶灣諸勝其東北麓有
椒嘴石長數十丈以潮長落為出沒相傳月明時
聞笙簫之聲(附)明嚴爾珪五山拱北碑銘(登五岳而小天)
(下登五山而小崇川五山其通之五岳乎大江洸蕩自恣五峰盤峙如列掌余每過之幾片青芙蓉)
(奇秀萬狀白狠居然長之若劍迹若黃泥若馬鞍皆其伯仲而鱗次者矣軍山在水中央宛一旁伍)
(波臣淜湃走五山之趾狂欲吞山山堅壁當之如諸葛壘如岳家軍森布嶙峋撼之而不動通以此)
(俯瞰江流差堪夜郎自雄稱小五岳也州人士所疑者謂山陽盤旋南向其陰多巉嵒絶壁怪石聱)
(牙夫其情不屬我乎余解之曰非然哉兹山為江而設奇為通而岸江者也故悉其峭雄勃窣之力)
(南走迎江而故張其逶迤整暇之勢分合奇正與江水相持要其所擁護而藩屏神情未嘗不北拱)
(也譬猛將軍捍禦邊陲逢勁敵旗鼔軍容無不向敵者然則内地安瀾數峰容與山之輕裘而緩帶)
(者也而兹山獨處其勞疊嶂層巒跨江隘海山之居重而擁強者也而兹山孤奮其勇山之拱通也)
(亦至矣州人士猶重疑之乎余將酬山靈加勞焉因題之曰五山拱北即山靈快然當以余言為已)
(知也爰進銘之曰維通有山巋兮森峙固我邦圉疇離厥祉江濤怒攻介人在此忠而被謗僉謂南)
(指珪來眺臨雪其非是五靈競呼曰惟所使為通篤祐有加於始)
塔山在狼山西俗名黃泥山舊傳有女子得道於
此下有仙女洞其西下有石刻通濟牐字蓋元時
海運故道也
馬鞍山在塔山西一統志謂以形似名舊志云隋
煬帝征高麗曾放馬於此
東土山在州東十五里築土所成樹蔭水繞亦為
勝遊之地
東山在州海門鄉吕四場相傳宋淳熙中孫道人
所築以術運米建廟於山
會聖山在州海門鄉東三十里運河之北
摩訶山在如皋縣南百二十里大江中水勢湍激
俗名蝦蟆山初山在縣南界今江漲山遠去岸逾
五十里矣
碧霞山在如皋縣西北上有碧霞元君祠又縣有
三土山一在安定鄉一在豐利場一在馬塘與此
皆築土所成
孤山在泰興縣東南七十里石壁臨江上多大竹
縣之鎮山也今沙漲江遠山與靖江連界矣
高阜在如皋縣北五十里東西亘五十里相傳古
海岸也
平阜在如皋縣南江寧鄉東西亘六十里相傳古
江岸也上多竹樹亦宜五榖
大海在州東北北連泰州東盡海門諸鹽場循岸
而棋布焉
大江在州南二十里西自江都入泰興縣界過如
皋抵於州治東至料角嘴入海南與太倉州海口
相望
西亭河在州東北二十里西亭場
運鹽河在州西北自泰州東行百六十里至海安
鎮入如皋界又東南行百一十里至白蒲入州界
又東行百五十里過海門鄉達於吕四場
金沙河在州東三十里金沙場與西亭河俱宋兩
淮制置使李庭芝鑿
石港河在州西北七十里石港場又為新河新河
東為仇家河以上諸河皆與海通浸灌甚廣自明
隆慶中於海濱鑿串場河而諸河皆謂之故河云
山河自州治南直達狼山舊志云海運故道由此
以入漕河
葛堰河在如皋縣東南二十里東通十竈西按運
鹽河
龍遊河在如皋縣東南六十里亦名九十九灣河
舊傳龍過而成河其形環曲北接運河南通大江
故又名通江河
立發河在如皋縣北三十里北接運鹽河東至於
海
汊河在如皋縣東北豐利場南通運鹽河北至於
海
姜溪河在泰興縣東南直達靖江界河
新河在泰興縣西南三十里通大江
得勝河在泰興縣西南四十五里通江即盛大港
芹湖在如皋縣西安定鄉北達溪河西通泰興今
已湮塞
祥符湖在如皋縣東南六十里亦名高陽蕩西接
運鹽河東達於海
瀛溪在如皋縣北安定鄉水繞洲如瀛洲然故名
西通泰興縣東接黃蒲溪
蟠溪在如皋縣北亦古䢴溝也以洲渚灣環而名
西接運鹽河東入於海
瞿竈港在州東金沙場又有唐竈港又西亭場餘
西場諸港皆與海通
進鮮港在州之海門鄉諸港皆通江海今多湮沒
石莊港即天生港在如皋縣南六十里宋吳濛詩
烟含樹色連沙嶼風帶潮聲怒石矼
暇思港在如皋縣西南七十里
國朝康熙六年開濬
掘港在如皋縣東百三十里西通運鹽河東抵海
其地為廣陵東南門戶
石碇港在泰興縣東南又有蔡家廟樹柏家三港
俱於康熙六年開濬
王家港在泰興縣西南三十里舊志云與孟瀆河
相對商賈舟舶之所必由其北有洋思港亦通於
江
廟港在泰興縣西三十里流經江都縣境入江又
西十五里有過船港又縣東南有印莊港西南有
小麥港皆通大江
白水蕩在州東百二十里吕四場其地廣闊魚鳥
鹿鶴所萃
鄭公灘在如皋縣東北百二十里豐利場宋治平
間富鄭公弼判揚州鑿以習水戰
相見灣在泰興縣東北俗謂之龍開河河形委曲
舟行雖有先後至灣則帆檣相見可呼而應因名
又馬橋河在縣南與龍開河接
度軍井在如皋縣西十里一名聖井不甚深汲將
盡擊其欄則溢出宋岳飛經略通泰駐兵於此資
給無匱
江南通志卷十四
