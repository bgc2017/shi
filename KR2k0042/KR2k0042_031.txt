江南通志卷三十二
輿地志
古蹟(三)(常鎮淮三府)
常州府
武進舊城在武進縣西北七十里千秋鄉吳大帝
改丹徒為武進
南蘭陵故城在武進縣西北晉太興元年蕭整自
蘭陵過江居武進之東城里時寓居江左者皆僑
置本土加以南名始置南蘭陵郡及蘭陵縣南畿
志云府北八十里萬歲鎮西南
姑幕城在武進縣西南六十里東晉僑置於晉陵
南境今有大姑小姑二城
鼓城在武進縣東北二里德澤鄉有方圓二城東
西相對或作虎城南畿志云作古城又縣北有韓
城南畿志云五季時有韓王築此縣北三十里有
醻城又北十五里有禄城皆五代時戍守處
傅洛城在武進縣西北九十里今通江鄉傅莊即
其地祥符圖經作博洛城
胥城在陽湖縣永勝西鄉上店西東晉時僑置莒
縣於此南畿志云舊傳子胥所築
淹城在陽湖縣延政鄉越絶書云毘陵縣南城故
淹君城也其城三重周廣十五里今外城多圮内
濠亦堙而内城中城屹然中濠外濠廣可十五丈
又留城在淹城東五里相傳吳王囚越質子淹留
於此故名
青城在陽湖縣阜通鎮南有圓壇西有方壇蓋蕭
齊以蘭陵為湯沐邑置此為郊祀所稍西即蘭陵
城也
闔閭城在無錫縣西南四十五里富安鄉近太湖
越絶書云伍員取利浦及黃瀆土築闔閭城
范蠡城在無錫縣西十里輿地志云越伐吳時范
蠡所築吳地志云在古歴山西今謂斗城猶存故
址
黃城在無錫縣西十二里俗謂之黃斗城史記云
楚徙封黃歇於江東因城故吳墟以自為都邑即
此
新安城在無錫縣東南三十里元初置新安巡司
於此至正中張士誠築城為屯兵之所
泰伯城在金匱縣東南三十里梅里鄉吳越春秋
云城周三里二百步
鴨城在金匱縣東南四十五里輿地志云吳王牧
鳬鴨之地今有鴨城橋又䴢城在縣東十七里吳
王豢䴢鹿處
江隂舊城在今縣治東北梁太平三年分蘭陵置
又置江隂郡治今縣治東北有古城巷
夏浦城在江隂縣西十八里寰宇記云名艦浦城
陳至德初徙江隂郡縣治夏浦因築此城
陶城在江隂縣東三十里亦名盜城相近又有閭
城郭城皆南唐屯戍處
東舜城西舜城在江隂縣東七十里今曰東順鄉
西順鄉順訛舜也今二鄉有舜井
陽羡城在宜興縣南五里屬荆溪漢縣明一統志
云一名蝦虎城
吳城在宜興縣西南二十里一名太伯城
臨津城在宜興縣西北五十里五賢鄉晉永興初
分陽羡縣地置屬義興郡今荆溪北故址猶存
國山城在荆溪縣西南五十里永豐鄉西臨章溪
寰宇記云晉元帝始置國山縣於白石山成帝移
於平地去舊城七里
綏安城在荆溪縣西南八十里劉宋永初三年分
廣德長城故彰義鄉陽羡五縣地置縣屬義興郡
義鄉城在荆溪縣東南八十里義山下晉永興初
分長城縣地置屬義興郡
南東莞故郡在府南境東晉僑置於晉陵南
南彭城故郡在府境晉元帝時分武進置
晉陵故縣即今武進縣治吳延陵邑季札所封漢
為毘陵縣晉懷帝時改為晉陵明一統志云即今
公館
暨陽故縣在江隂縣東四十里寰宇記云漢莫寵
所築以捍海寇因名莫城晉太康初析毘陵縣地
置暨陽縣於此今有莫城鄉
利城故縣在江隂縣西五十里晉元帝即海虞縣
北境立利城縣宋元嘉中遷於武進之利浦今良
信鄉有利城鎮按隋志江隂舊有利城梁豐二縣
寰宇記云利城戰國時所築一名若溪
毘陵宫在府東南十五里夏城鎮隋大業間勑十
郡兵匠於郡東南創宫苑周十二里内為離宫十
六環以清流蔭以嘉木擬於洛陽西苑而竒巧過
之今自城而東南岡阜環列地形高卬即其遺址
避暑宫在陽湖縣馬跡山之内閭灣世傳吳王闔閭
避暑處明一統志云有井名閭闔井
紫薇宫在靖江縣吳赤烏元年建
九斗壇在荆溪縣善權洞山下高三尺周廣十三
步山有九峯狀如覆斗梁天監中武帝禱雨夢神
告曰陽羡九斗山有神張水曹帝遣使築壇致祭
果得雨
陳氏書樓在武進縣奔牛鎮梁武帝素與陳文表
善帝即位授以官不就願歸教子勅建是樓居之
溪山勝槩樓在無錫縣元華鍈建鄭元祐書額
熙春樓在江隂縣古城巷東四山拱揖占登臨之
勝宋知軍顔耆仲建
警樓在宜興縣太湖濱明弘治中設以禦寇
萬卷書樓在靖江縣元陳傑建趙孟頫虞集讀書
處
八角樓在靖江縣孤山之顛
紅梅閣在武進縣古薦福寺相傳薛道光與張叔
修煉於此
望湖閣在無錫縣西北唐李紳建以望芙蓉湖後
改為半山亭
清閟閣在金匱縣東南梅里鄉元高士倪瓚故居
又有雲林草堂外國使臣皆知其名
東山亭在武進縣荆溪館前唐大歷中郡守獨孤
及建韋夏卿記
多稼亭在郡治内子城西北隅宋乾道間郡守晁
子健建張栻為之記明一統志宣德中重修
榮賜亭在武進縣狀元橋西南宋大觀三年合試
天下貢士獨毘陵五十有三人詔褒之賜州守徐
申爵一級申遂立坊於橋南曰進賢建亭曰榮賜
繡嶺亭在無錫縣惠山西宋光禄滕中允建以花
木繁盛若錦繡故名今聽松菴即其遺址
萬竹亭在無錫縣湖埭中宋蔣重珍築堂於此有
亭曰萬竹自為記又有東朱亭為朱子也二友齋
為楊萬里陳亮也
雲海亭在無錫縣華藏寺前
赤石亭在江隂縣三十里郭璞云赤石山下有朱
砂上有周穆王廟或云穆王曾遊此
翠光亭在江隂縣城北一里君山
章浦亭在宜興縣西二十五里章浦側晉書云周
處封章浦亭侯即此又東浦亭在縣東三十五里
泳飛亭在宜興縣迎華驛前南畿志云舊名弄舟
宋為放生之所故名
浮翠亭在宜興縣南法藏寺前宋治平間建亭面
東山蛟川在其北
慶源亭在宜興縣北門外宋元豐七年蘇軾艤舟
於此今迎恩亭其故址
&KR1432;鄉亭在荆溪縣西六十五里&KR1432;姥山後漢封蔣
澄為&KR1432;鄉亭侯即此宋蔣堂有詩
射虎亭在荆溪縣南五里晉周處射南山白額虎
於此後人為之立亭南唐徐鉉詩云斬蛟橋下溪
烟碧射虎亭邊路草青
西石亭在荆溪縣東南十五里地産蘚梅枝榦竒
古蘇軾詩云幽香收艾蘜陳克詩云石亭梅花落
如雪皆指此
琴臺在武進縣伯牙瀆一室空洞虚應有聲若琴
相傳伯牙於此鼓琴棄琴瀆中瀆産琴魚絃徽悉
備
金牛臺在武進縣奔牛鎮西五里輿地志云漢時
有金牛出山東石池到曲阿人栅斷其道牛驟奔
故名齊高帝嘗與蕭順之登此
讀書臺在無錫縣惠山寺左唐李紳讀書於此
任公釣臺在宜興縣北一里臨荆溪梁任昉為守
時垂釣於此
讀書臺在荆溪縣善權山巖前有巨石文曰祝英
臺讀書處俗呼為祝陵
仙人臺在靖江縣孤山上舊傳仙人講道於此
宣嘉堂在武進縣舊晉陵縣治東宋大觀間縣令
李景得古甓有篆文曰位至公卿功冠天下令名
宣揚萬姓嘉昌字畫竒古遂以名堂
凝露堂在府治後唐獨孤及守郡時有甘露降宋
紹興間郡守鄭作肅因建堂名之
歷山草堂在無錫縣西七里歴山即惠山也宋長
史湛茂之讀書處其故址今為惠山寺
錫麓書堂在無錫縣秦皇塢下宋尤袤讀書處結
廬數椽不事雕飾歴四傳無所更易又有遂初堂
孝宗手書遂初二字賜焉後袤十四世孫質重構
明歸有光為記
畫溪西堂在宜興縣西貯謝康樂累世詩并畫像
保義堂在宜興縣城東一里明大學士徐溥置義
莊并建堂曰保義
庾冰宅今江隂縣祥符寺冰子希為徐兖二州刺
史桓温風有司劾之以罪免家於暨陽
郭璞宅在江隂縣黃山北長岸村璞為司農太守
移家於此
許青𤾉宅在江隂縣青暘市舊有許真君廟相傳
即青𤾉宅又有道成墩其修道處也
杜康宅在江隂縣東四里即舊承天寺址寺西有杜橋
使星館在江隂縣驛橋側宋知軍邢燾重修易名
皇華館
陽羡館在宜興縣遵義坊舊名迎華驛北臨荆溪
小心齋在金匱縣涇里顧憲成讀書處
雙楠軒在荆溪縣城南宋慕容暉所居有雙楠如
盖蘇軾取以命名
寄暢園在無錫縣惠山寺左舊名鳳谷行窩屢加
增葺易今名
聖祖南巡臨幸是園
賜額二一曰松風水月一曰山色谿光諭德秦松齡恭
摹勒石詳見山川
碧山吟社在無錫縣惠山南明秦旭建結十老賦
詩沈周繪圖徐有貞作記
水居在無錫縣五里湖之濱明高攀龍歸里讀書
靜坐之地右曰可樓前曰月坡又城南有止水即
攀龍自沉處(附)明高攀龍記(漆湖之干有洲焉可二十步三分贏一以)
(為廣其外池周之其外堤周之又其外山周之所謂軍將漆塘諸山也主人即洲作居以水為垣豁)
(然四達主人偃息其中以水為娛泊然自得或凭軒而眺或隠几而瞑或曳杖而游目之所赴意之)
(所遇魂魄之所安無非水也居久之於是主人閱日月升沉雲霞起滅草木榮瘁禽魚去來與四時)
(百物相代謝於一水之間而忘乎其為我也居又久之於是主人且宅天宇之寥廓餐元和之膏潤)
(乘浩氣而翩□上下於無窮之門而忘乎其為水也或曰子之樂微矣獨矣主人謝不敏曰夫造化)
(者固逸余於是夫吾請問之及命之泰筮得節之兊其卦曰水澤其辭曰安節亨主人□爾而笑乃)
(歌曰可以樂饑泌之洋洋兮所謂伊人在水中央兮)
寶界山房在無錫縣五里湖之濱明王問所居歸
有光為記
澹寧居在無錫縣西溪馬世竒故宅
杜牧之水榭在宜興縣荆溪北牧之有陽羡溪頭
買釣舟之句自註云義興近有水榭南畿志云邑
人王公輔治地得巨木亘其中云是故址
東坡别業在宜興縣北四十里隔湖塘頭嘉祐初
坡與蔣之竒有卜隣之約元豐中自黃移汝乞居
常州表云臣有薄田在陽羡可供饘粥
陸相山房在荆溪縣頤山唐陸希聲解相印號君
陽遯叟著頤山錄
茶舍在荆溪縣罨畫溪唐李栖筠守常州時有僧
獻陽羡茗陸羽以為芬香可供尚方遂置舍歲貢
盧仝詩云天子未嘗陽羡茶百草不敢先開花
萬歲街在武進縣阜通鎮梁武帝故里
天子路在武進縣萬歲鎮西舊傳秦始皇遊此或
云齊高帝出鎮東城及為天子後人呼為天子路
龍尾道在無錫縣西龍山北越絶書云春申君徙
封故吳墟開此
專諸塔在金匱縣婁巷狀如浮圖高丈餘龕其中
置主以祀專諸不詳所始
孝義里在武進縣通吳門外孝仁鄉梁孝子佘齊
民所居宋避熙陵諱改曰孝義即以名鄉
鍾村在武進縣西北三十五里相傳鍾子期所居
芳硯村在宜興縣西溪之陽義興太守謝泉始遷
之地村外隆中窪村南一水如硯
王右軍莊在無錫縣西北洛社市即今開利寺
菰川莊在無錫縣菰瀆之上戶部華雲建沈周有
圖今為福城菴
蕭莊在金匱縣東四十里梁蕭侍郎别墅今之膠
山寺
嘯莊在宜興縣西十五里義興太守謝泉居此
南莊在宜興縣北五十二里宋蔣之竒嘗置義田
於此
邊莊在荆溪縣南四十五里南唐疆域止此營屯
戍守與吳越為交境之備舊名石門
愚公谷在無錫縣惠山寺右中有龍縫泉鄒廸光
園
華坡在無錫縣惠山寺之東晉孝子華寶所居今
有孝子祠(附)元高明華孝子故址記(惠山寺之東偏當泉水之)
(上有三賢祠按志書今祠址華孝子所居宅也初祠久廢吳人王彬始復倡建既成則以三賢事刻)
(諸石且曰初址實孝子故居孝子之事不可以沒而不著復礱其碑因以記其事章善也孝子名寶)
(晉義熙末始八歲父豪戍長安且行謂曰我還為汝冠後長安䧟父沒寶奉命至七十不婚冠或問)
(之不忍答輒號慟彌日建元三年詔表其門閭凡史載孝子事若此盖自西晉以來尚淵虚賤名檢)
(教弛法斁波流風靡而孝子獨能篤至行終始不渝其誠意惻怛可以貫金石于雲霓若與宇宙日)
(月同其久於此見天之降衷人之秉彝不以衰世末俗而有異也孝子晉人而謂齊孝子者盖孝子)
(生於晉長於宋没於齊當其一身而天下三易姓當時居朝廷有爵位者朝事司馬氏夕事劉朝事)
(劉夕事蕭恬不以為怪而孝子奉父一言七十年餘未嘗斯須忘以至歿身不替使當時朝廷有爵)
(位者其奉君命恪官守亦咸若華氏子則晉不當為宋宋不當為齊而孝子宜不曰齊孝子也凡游)
(於兹者憩幽林酌清泉臨風覽古懷三賢之高風慕孝子之至行有志者宜加奮勵其未能者則澄)
(思革心勉追遐躅是則某所以樹碑之意云耳夫人性一耳有為者亦若是吾徒宜無自怠)
郭坡在江隂縣北三十里晉郭璞葬母於暨陽去
水百步羣訝之璞曰即為陸矣其後沙壅環墓數
十里成桑田
謝公墩在宜興縣齊謝脁為宣城太守嘗棲止義
興溧陽間墩近畫溪西堂
蘭臺聚在荆溪縣東南二十里梁到溉兄弟居此
時太守任昉與游號曰蘭臺聚
孝感瀆在武進縣滆湖西舊傳晉王祥孫俊封永
世侯嘗居毘陵追慕祖德故以名瀆
金蓮池在無錫縣惠山寺其水自第二泉流瀦其
中金蓮蔓生葉如荇花色黃似蓮而香
放生池在江隂縣東二十里即繖湖紹興中詔為
放生池中有土阜名繖墩
梁武堰在江隂縣七里村相傳為梁武帝所築
馬䭾沙今靖江縣境故大江中一洲也廣陵志云
吳赤烏間有白馬負土入江而成此洲明嘉靖三
年知縣易幹循行至西沙焦山港得斷碣云吳大
帝牧馬大沙隔江一洲為牧馬小沙盖俗訛合牧
馬為一聲又訛大為䭾也
古毘陵驛在武進縣天禧橋東枕漕渠以通荆溪
一名荆溪館宋高宗車駕幸金陵常經此
六射垜寨在江隂縣北四里相傳為秦皇演射處
宋置寨於此以控扼江濱又有小石山寨在小石
山下亦宋置
石橋寨在江隂縣東四十里今有石橋鎮又石橋
東有故寧遠寨
安邊寨在江隂縣東南四十里南唐置今廢明教
寺即其故址
劒井在陽湖縣永豐東鄉風土記云葛仙翁駐鶴
地有劒躍入水白虹亘天
梁鴻井在金匱縣鴻山東嶺相傳鴻適吳嘗居此
井猶存
義井在江隂縣古城巷内一名廣濟泉宋嘉祐五
年乾明院僧宗壽所鑿甓甃甚堅其狀如甕下復
有小井約丈餘歲旱不竭
聖井在靖江縣長安寺舊址之北一名長安井其
泉清冽與他井異
國山碑在荆溪縣西南五十里吳五鳳二年山石
自立天璽初有石裂十餘丈成室孫皓遣司徒董
朝等行封禪禮樹碑形如鼓其文多漫漶不可辨
俗名囤碑(附)吳孫氏封禪碑文(□□民用不犯於是臣丞相沇曰□)
(□□□□□□□□□□□□□□□□□□□□□□□□□□□□□□□□□□□徘徊於)
(此遂基大宮□□□□□□□□庶民子來不日□□□□□□□□頑嚚乃止率土來獻柔服百)
(神經緯庶務日昃不食□□六經蔵旨百家思□道數頻十陵道大啟朱光闓立東觀□□紀實言)
(建設墳典□□□聞實感神化出幽祗闡舉乃遣使者大宥刑惡道尚□□善格幽玄貺與五福惟)
(神明上天罔應□□□箕宿降祉利丰特發神夢靈璽鎮國玉璽啟自神匱神人指授金册有玉簡)
(者四日月明朗老人星見者弌十有弌五天瑞氣黃旗紫盖覆&KR1497;宫闕顯著牛斗者弌十有九麟鳳)
(龜龍銜圖負書卅有九青蜺白兕丹角黑□□廿有二白兔白麢白麀白鹿卅有二白雉白烏白鵲)
(白鳩弌十有九赤烏赤雀廿有四白雀白燕廿有七神虎吐書白鯉騰船者二靈絮神絮彌被原野)
(者三嘉禾秀穎甘露凝液六十有五殊幹連理六百八十有三明月火珠璧流離卅有六大貝餘□)
(幹泉黍十有五大寶神璧水青㲄璧卅有八玉兕玉羊玉螭□三寶鼎神鐘神□夔祝神&KR2471;卅有六)
(石室山石闓石印封啟九洲吉發顯天讖韶石鏡光者弌十有弌神□頌歌廟靈□示者三畿民推)
(紀湖澤闓通應讖合謠者五神翁神僮靈母靈女告徵表祥□有桼靈夢啟䜟神人授書著驗□□)
(者十秘略□文玉板紀德者三玉人玉印文彩明發者八玉□玉綰玉瑻玉玦玉鈎玉稱殊輝異色)
(者卅有三玉尊玉□玉盤玉罌清潔光眼者九則子河伯子胥王靈圖言天平墜成天子出東門鄂)
(者四大賢司馬微虞翻推步圖緯甄匱啟緘發若與運會者二其餘飛行之類植生之倫希古所覿)
(命世殊竒不在瑞命之篇者不可稱而數也于是旃蒙協洽之歲月次陬訾之口日惟重光大淵獻)
(行年所值實惟兹歲帝出虖著周易實著遂受上天玉璽文曰吳真皇帝玉質青黃䚡理洞徹拜受)
(祗悚夙夜惟寅而大德宜報大命宜欽乃㠯柔兆涒灘之歲欽若上天月正革元郊天祭地紀號天)
(璽用彰明命于是丞相沇大尉璆大司徒燮大司空翰執金吾修城門校尉歆屯騎校尉悌尚書令)
(忠尚書昏直晃昌圖史瑩覈等亦以為天道玄曠㠯瑞表真今衆瑞畢至亖表納貢幽荒百蠻浮海)
(□川九垓八埏罔不被澤率按典繇宜先行禪禮紀勤天命遂於吳興國山之隂告祭刊石㠯對揚)
(乾命廣報坤德副慰天下喁喁之望中書東觀令史立信中郎將臣蘇建所書刻工毁正何鼓)
漢司農劉夫人墓碑在荆溪縣漢許劭撰
靈石在陽湖縣惠化鄉占石村古祠前石形如柱
舊傳有取之者風霆大震遂止
石牀在無錫縣惠山寺内長數尺厚半之旁刻聽
松二字李陽冰篆皮日休詩云殿前日暮高風起
松子聲聲打石牀
金鵝石在江隂縣沙山頂列阜三十有二中有一
巨石相傳嘗有金鵝立其上
孤山碇在靖江縣孤山俗名石碇其石頗潤澤周
刻法華經三卷今存其半於土中
天慶觀畫龍在陽湖縣東門直街寥陽殿壁題姑
蘇道士李懷仁筆世傳懷仁酒豪嘗呼龍松江上
狎而觀之以此畫入神品一日大醉睨殿壁索墨
汁數斗立就雙龍觀者辟易
太平寺畫水在陽湖縣東門直街彌陀殿壁郡人
徐友畫清濟貫河一筆起西北隅縈繞數十丈疑
若飛濤騰湧
鎮江府
京城即今府治文獻通攷云吳主孫權初鎮丹徒
謂之京城通典云南面西面各開一門因京峴號
為京鎮因門為京口又曰徐陵鎮南徐州記云京
口先為徐陵城邑攷云郡有子城周六百三十步
即吳所築内外皆甃以甓號鐵甕城晉郄鑒王恭
鎮此皆更為營繕南唐林仁肇復修之
東西夾城在丹徒縣唐太和中觀察使王播所築
長十二里鑿隍繞其外乾符中周寶為潤帥更築
土城周二十六里為門十明初耿再成復修築焉
曲阿城即今丹陽縣治古曰雲陽秦始皇以其地
有王氣鑿北岡以洩之截直道使曲改曰曲阿縣
荆城在丹陽縣南五十五里白鶴溪口舊傳漢荆
王賈所築
劉繇城在丹陽縣西南漢興平元年劉繇為揚州
刺史至曲阿築城以禦袁術
雲陽城在丹陽縣延陵鎮南有東西二城相距七
里與句容縣接境始皇易雲陽為曲阿至吳嘉禾
三年復名雲陽赤烏八年使校尉陳勲鑿句容中
道直至雲陽西城號破岡瀆即此地也
吕城在丹陽縣東五十四里吳將吕蒙所築遺址
猶存今為鎮
湖口城在金壇縣南湖谿村宋庾業與劉延熙夾
岸築城今淪於湖
永世城在溧陽縣南十五里吳分溧陽置永平縣
晉更名永世
舊縣城在溧陽縣西北四十五里宋紹興中得後
漢溧陽校尉碑於固城湖之側故知為漢縣治今
謂之舊縣邨
趙城在溧陽縣東五里又黨城在縣東十五里梁
城在縣西五十里
丹徒舊縣在丹徒縣東南十八里春秋之朱方邑
楚改名谷陽秦曰丹徒始皇因望氣者言使赭衣
徒三千鑿京峴故名
延陵故縣在丹陽縣南三十里晉太康二年析曲
阿縣延陵鄉置元和志云延陵縣東至潤州一百
里因季子以立名按漢地里志云季札所居在今毘
陵然今縣北有季子祠或當時采地所及
金山故縣即今金壇縣治本曲阿縣之金山鄉隋
末鄉人多保聚於此因置金山縣
平陵故縣在溧陽縣沈約宋志云晉分永世縣置
滕公廟記云其地是吳瀨渚縣地楚靈王與吳戰
遂䧟此城吳移瀨渚於溧陽南十里改為陵平縣
及平王又收吳陵平縣改為平陵建康志云古固
城在溧陽之西溧水縣界亦名平陵城又李賀記
云為兒時在溧陽聞白頭書佐言孟東野貞元中
為溧陽尉溧陽昔為平陵縣縣南五里有投金瀨
瀨南八里有故平陵城新志又謂在縣西北四十
里平陵山西
秦始皇馳道在丹徒縣金陵志云始皇三十六年
東游至金陵斷山疏淮由江東丹徒往會稽
丹徒宫在丹徒縣南宋武帝微時故宅後築為宫
藏躬耕農器於此以示後鮑照有從過舊宫詩
萬歲樓在丹徒縣西南城上晉王恭為刺史創此
宋時呼為月臺又謂之月觀其西北有芙蓉樓相
對(附)宋汪藻月觀記(京口以江山名天下其來尚矣而國家屏蔽尤重於晉宋)
(齊梁之間觀其千嶂所環中横巨浸風濤日夜駕百川而東之其形勝之雄實足以控制南北豈直)
(為騷人羇客區區登覽之勝哉州治之西有樓焉並城而出名曰千秋者考諸圖志始於晉王恭之)
(時由樓西南循城百餘步忽飛簷曲檻崒然孤起於城隅之上望數百里見之者月觀也紹興八年)
(吳興劉岑季高來剌是州州承廢亂之後公私掃地無復故時季高鳩集經營悉復其初乃即月觀)
(之址輯而新之方時艱難此州實為襟要其經理規模盖有足大者嘗四顧而望之其東曰海門鴟)
(夷子皮之所從游也其西曰瓜步魏佛貍之所嘗至也若其北廣陵則謝太傅之所築埭而居江之)
(中流則祖豫州之所擊楫而誓也計其一時英雄慷慨憤中原之未復反寇之未禽欲吞之以忠義)
(之氣雖狹宇宙而隘九州自其胸中之所積亦江山有以發之今攬而納諸數楹之地使千載之事)
(了然在吾目中則季高之志可知矣)
望海樓在丹徒縣府署後為城中最高處遠眺金
山甘露諸勝如畫宋蔡襄題額後改為連滄觀
千巖樓在丹徒縣宋敏求詩千巖相望蔽松筠即
此刺史王璠創
北固樓在丹徒縣城北一里北固山上下臨長江
三面皆水晉蔡謨建此以貯軍實梁武帝幸之登
降甚狹蕭正義乃廣其路傍設欄楯後再幸遂通
小輿帝悅賜以束帛唐李白詩丹陽北固是吳關
畫出樓臺雲水間
千叢樓在丹徒縣唐天下名樓五此其一
多景樓在丹徒縣北固山上宋太守陳天麟建唐
時臨江亭故址米芾有多景樓呈某使君詩
得江樓在丹徒縣城内宋洪适有記
逥賓亭在丹徒縣梁武帝大同末幸京口宴帝鄉
故老於逥賓亭
浮玉亭在丹徒縣玉山之趾下臨江即釣鰲亭宋
紹興間郡守程邁立每肄習水軍臨閱於此今玉
山寺其故址也
向吳亭一名通吳樓在丹徒縣治南唐陸龜蒙詩
秋來懶上向吳亭即此
寶墨亭在丹徒縣焦山以貯王奐之所集右軍書
陀羅尼經幢及華陽真逸瘞鶴銘
雄跨亭在丹徒縣北金山寺内取宋高宗雄跨江
南二百州之句陸游入蜀記以為雄跨閣
光風霽月亭在府學
神亭在丹陽縣延陵鎮西三十里漢建安中孫策
進擊劉繇於曲阿與太史慈遇於神亭即此處
繡衣亭在金壇縣大茅峯西南崖下漢元夀中立
薔薇亭在溧陽縣東唐興寺有唐孟郊詩石
讀書臺在府南招隠山上梁昭明太子讀書處明
一統志云下有福鄉井撫掌泉
妙高臺在丹徒縣北金山上宋僧了元建
聖祖御製妙高臺詩(恭紀首卷)
武功臺在金壇縣治西池中唐縣令姚合築合武
功人故名
八卦臺在金壇縣茅洞東宋紹興中待詔陳公甫
修道於此建臺演畫八卦
鶴臺在金壇縣金菌山後常有羣鶴往來張伯雨
乃築臺居焉
伎堂在丹徒縣城東南晉謝安立
積弩堂在丹徒縣唐頽山西二百步宋武帝攻盧
循軍中用萬鈞神弩所至摧䧟後積於此
衛公堂在丹徒縣府署後唐李德裕為觀察使時
建後人因其封爵名之
玉鑑堂在丹徒縣北金山宋蘇紳詩云僧於玉鑑
光中坐客踏金鰲背上行盖取此以為名
蔡邕讀書堂在溧陽縣西南四十里泰虚觀邕本
傳云避跡吳會往來依太山羊氏積十二年在吳
射鴨堂在溧陽縣舊平陵城唐孟郊為尉時建
刁勰宅在丹徒縣城西南長廣航側
郄鑒宅在丹徒縣唐頽山南京口記云鑒宅五十餘畆
謝元宅在丹徒縣長村東大瀆北
劉穆之宅在丹徒縣穆之世居京口隆安中鳳凰
集其處
戴顒宅在丹徒縣城西南七里招隠寺即其址
許渾宅在丹徒縣城南三里丁卯澗渾詩名丁夘
集以此
陳升之宅在丹徒縣范公橋南與蘇頌宅相近
沈括宅在丹徒縣朱方門外即夢溪也(附)宋沈括
自記(翁年三十許時嘗夢至一處登小山花木如覆錦山之下有水澄澈極目而喬木翳其上)
(夢中樂之將謀居焉自爾歲一再夢或三四夢至其處習之如平生之游後十餘年翁謫居宣城有)
(道人無外謂京口山川之勝邑之人有圃求售者及翁以錢三十緡得之然未知圃何在又後六年)
(翁坐邊議謫廢乃廬於潯陽之熨斗洞為廬山之游以終身焉元祐元年道京口登道人所置之圖)
(恍然乃夢中所游之地翁歎曰吾緣在是矣於是棄潯陽之居築室於京口之陲巨木蓊然水出峽)
(中渟濚沓冥繚繞地之一偏者目之曰夢溪溪之上聳然為邱千本之花緣焉者百花堆也覆堆而)
(廬其間者翁之棲也其西蔭於花木之間翁之所憩殼軒也軒之瞰有閣俯於阡陌巨木百尋聞其)
(上者花堆之閣也據堆之巔集茅以舍者岸花之堂也背堂而俯於夢溪之顔者蒼峽之亭也而花)
(堆有竹萬箇環以激波者竹塢也度竹而南介途濱河銳而垣者杏觜也竹間之可燕者蕭蕭堂也)
(蔭竹之南軒於水澨者深齋也封高而締可以眺者遠亭也居在城邑而荒蕪古木與豕鹿雜處客)
(有至者皆頓遏而去而翁獨樂焉魚於泉舫於淵俯仰於茂木美蔭之間所慕於古人者陶潛白居)
(易李約謂之三悅與之酬酢於心目之所寓者琴碁禪墨丹茶吟談酒謂之九客四年而翁病涉歲)
(而益羸濱柩木矣豈翁將蛻於此乎)
蘇頌宅在丹徒縣化隆坊頌新居詩版築多遺址
經營信夙緣自注云舊址乃唐林仁肇故宅林亦
温陵人而家此今余居之信非偶然
曾布宅在丹徒縣南千石墟之東布詩云家住城
南千石泉是也後為道林寺
楊一清宅在丹徒縣黃祐街正德中武宗南巡幸
其第賜十二詩焉
靳貴宅在丹徒縣虎踞門内武宗幸其第親製文
以祭之
王珣宅在丹陽縣市後即今普寧寺
梁武帝舊宅在丹陽縣塘頭村東帝嘗幸舊宅井
上有棗樹帝兒時所植今井尚存
蕭思話宅在丹陽縣齊永明中蕭惠基父思話於
曲阿起宅有閒曠之致常謂所親曰須婚嫁畢當
歸老舊廬
張祜宅在丹陽縣雲陽橋東
桓彦範宅在丹陽縣北八十里北岡今於廢址立廟祀焉
權德輿宅在丹陽縣練湖上德輿憶江南詩有結
廬常占練湖春之句又送叔赴晉陵詩序云德輿
舊居丹陽去晉陵百里
劉宰宅在丹陽縣高牧鄉
陳東宅在丹陽縣石城鄉越塘
許長史宅在金壇縣即今玉宸觀晉時仙蹟也(附)
梁陶弘景許長史舊館壇碑銘(悠哉曠矣宇宙之靈也固非言象所)
(傳文迹可記然則後之人奚問乎含吐萬有化育羣生本其所由義歸冥昧至於形域區分性用殊)
(品事限觀聽理窮數識者倘或可論山之高海之廣夫何故以其有容焉大天之内復有小天三十)
(六所並拓㝢地空亘涂水脈闢闈風岫通氣雲巘此山本號句曲其下是第八洞宫名曰金壇華陽)
(之天周回一百五十里分置三府前漢元帝世有咸陽三茅君得道來掌此任故稱茅山具詳傳記)
(至晉太平元年句容許長史在斯營宅厥跡猶存宋初長沙景王就其地之東起道士精舍梁天監)
(十三年勅此精舍立為朱陽館將遠符先徵定祥大歷於館西更築隠居住址十四年别創鬱岡齋)
(室迫元洲之蹤十七年乃繕立碑壇仰述真軌真人姓許諱穆世名謐字思元本汝南平輿人後漢)
(靈帝中平二年六世祖光字少張避許相諛佞乃來過江居丹陽句容都鄉之吉陽里後仕吳為光)
(禄勲識宇亮拔奕葉才明祖尚字元甫有文章機見吳中書郎父副字仲先器度淹通風格清簡晉)
(剡令寧朔將軍下邳太守西城侯長史副第五子也正生少知名簡文在籓爲世表之交起家太學)
(博士朝綱禮肄儒論所宗出為餘姚令勤恤民𨼆惠被隣邑徵入凱闈納言帝側昇平末除護軍長)
(史本郡中正外督戎章内詮茂序選邦肅律鄉來砥行太和中遷給事中散騎常侍蟬冕輝華事歸)
(尚德簡文踐極方優國老倏值晏駕於焉告退專靜山廬以修上道君雖縉紱朝班諷議庠塾而心)
(標象外志結霞門弟兄遠游永和四年嘉遁不返君尚想幽竒歲月彌軫恒與楊君深神明之契興)
(寧中衆真降陽備令宣諭龍書雲篆僉然徧該靈模奥旨於兹必究年涉懸車遵行愈篤太元元年)
(解駕違世春秋七十有二子姪禮窆虚柩於縣西大墓金陵之蹤未遠飛劒之槨在焉謹按真誥君)
(挺命所基緣業已久周武王世九官上相長里薛公之弟也兼許肇遺功復應垂祉後胤故乘運托)
(生因資成道王札所授為上清真人爵登侯伯位編卿司理仙撫治佐聖牧民矣真傳未顯於世莫)
(能具述長史第三子諱玉斧世名翽字道翔玉生母陶威女先亡已得在洞府易遷官中君清潁瑩)
(潔特絶世倫郡舉考計掾不赴粃糠塵務研精上業即弘景元中之真師也恒居此宅繕修經法楊)
(君數相從就函通真感太和五年於兹告逝時年三十真誥云後十六年當度東華為上相清童君)
(之侍帝晨受書為上清仙官與谷希子並職君長兄揆世名甽次兄虎牙世名聯並亦得道揆今有)
(元孫靈真在山勅立嗣真館以褒遠袒之德皇上桑弘誓本力來君此土燾育蒼祗範鑄羣品導法)
(開俗隨緣啓教以𨼆居積藴三真經誥久栖華陽宜還舊宅供養終理乃勅工匠建兹堂構即仰祗)
(帝則兼闡大猷東位青壇西表素塔壇塔之間通是基趾埋瓴掩瓦投鍤便值紫烟白霧纏為蔭盖)
(宅南一井即長史所穿井南大塘乃郭朝遺製原出田公之泉路接姜巴之軌傍枕雷平前瞰下泊)
(東際連岡北横長嶺柳汧陽谷俱會西垂四域之内皆謂之金陵地肺者也長史所居尤為標勝方)
(將駟雲虬而高騁驅奔鶴以追風望洪濤之浩汗睠故都以浸遠古人有言匪作奚傳敢刊石頌永)
(屬來賢頌曰八渾樞鶩氣方祗吐靈依性分境傳識賦形化通㝢功浹四溟巡跡電滅測體淵停)
(旋區岳立亘海雲蒸摶風泳水蹠實憑虚亦有幽匠開石架廬情高身遠天府地居縈巒巴曲畫壤)
(胇浮五闈面啓九涂環周長隰旁嶺交汧比流乃稱龍㐲實為金丘昔在西漢三茅來賓爰暨東晉)
(二許懷真裁基浚井栖道接神允膺輔聖錫兹侍宸參差年代絪緼名氏書誥具宣精華未弭甄甃)
(將淪沉階暫圮拱樹霜摧修庭草萎肇館華陽歲躔二紀永觀前猷聿遵洪軌帝曰懋哉爾焉斯止)
(經之營之輪乎奐矣勝殿密嚮瀉瓶揚芬瑶宫碧簡絢采垂文璚函玉檢綺幕綉巾蘭缸迾耀金爐)
(揚熏桐柏雙教方諸兼學並證心清俱漏身濁離有離無且華且朴結號虚皇筌法正覺藥徵質瑩)
(禪感慧通飛行欻怳捫景帶虹振苦排障還明返聰物言是力我見無功紛紜今古汗漫兩儀三相)
(幻惑丹壑自移緣來則應不慮不為式此龜錄人天鑒知)
戴叔倫宅在金壇縣即今太虚觀叔倫有越溪村居詩
張綱宅在金壇縣希墟村綱以參知政事致仕後
於宅内築喜歸亭
董平宅在溧陽縣北三十里
趙葵宅在溧陽縣治趙葵有避暑水亭詩云水亭
四座朱欄繞簇簇游魚戲萍藻六龍畏熱不敢行
海水煎徹蓬萊島身眠七尺白蝦鬚頭枕一枚紅
瑪瑙六句就暫卧移時有侍婢續云公子猶嫌扇
力微行人尚在紅塵道又有别墅名晩香堂理宗
御書賜之
顧况山房秦系山房在金壇縣菖蒲潭石墨池
上
華陽館在金壇縣南三十里唐貞觀中建
延陵館在金壇縣西五十里唐大歷中建
明秀軒在金壇縣靈濟廟前宋米友仁避地居此
有詩題石軒前又有湖山偉觀軒
西園在丹徒縣放鶴門内宋韓世忠故園中有飛
盖堂傳觴亭凌雲臺留仙洞
研山園在丹徒縣千秋橋西靈建寺東米芾故居
中有致爽軒寶晉齋宋紹定初岳珂闢為燕游之
所
佚老園在金壇縣永仁巷即王□宅其子樵與孫
肯堂即其地建宗祠有勅旌義門
退圃在丹徒縣宋睦州倅俞康直所居
新豐鎮在丹徒縣東南四十五里晉陵地界有新
豐陵盖南朝山陵也
常寨巷在溧陽縣西門外明常遇春守溧陽立寨
於此今俗譌為柴場巷
陶村在金壇縣二十七都即弘景煉丹處有丹井
手植銀杏尚存
唐陵村在金壇縣唐安馬厰旁有二處巨石縱横
攢累如山制度精密舊傳為唐時陵村以是得名
藏春塢在丹徒縣清風橋東明一統志云本南唐
潤州節度使林仁肇故宅宋郡人刁約因築此中
有逸老堂萬松岡
夾岡在丹陽縣北二十里石潭村陸游入蜀記云
夾岡如連山盖當時所積之土掘渠以通漕者有
二石人植立岡上俗謂之石翁石媪實亦古陵墓
前物
陵口在丹陽縣東三十一里齊梁諸陵多在金牛
山旁陸游曰自常州西北至吕城又西北過陵口
見大獸偃仆道旁盖南朝陵墓也
秦潭在丹徒縣月華山下秦始皇開宋紹興癸亥
令天下各置放生池郡守鄭滋即以此潭為之
投金瀨在溧陽縣西北四十里伍員欲報擊綿女
子不知其家投金瀨水而去李白有碑
白蓮池在丹徒縣古竹院東谷中池上有鬭雞菴
宋蘇軾詩白蓮池上鬭雞菴
金鸎池在丹陽縣治後圃宋夏竦初為丹陽邑掾
一日侍母燕坐見黃鸝雙舞於地發之得金鸎二
其母取瘞之因築亭其上後人發地求之不得遂
為池
飲馬池在金壇縣皇業寺東梁武帝謁建陵飲馬
於此
石墨池在金壇縣費長房學道於此書符滌硯澗
石悉黑至今用池水合藥有竒騐
長岡埭在丹陽縣西南破岡瀆七埭中之一也
大業曲阿庱亭三壘在丹陽縣境晉咸和三年郄
鑒所築以拒蘇峻
長岡壘在丹陽縣西南齊建武中左興盛等築此
拒王敬則
沸井在丹陽縣季子廟南二清二濁觱沸之聲晝
夜不絶齊豫章王嶷拜陵還過延陵季子廟觀沸
井即此
丹井在丹陽縣有四湛母丹井在仙臺觀葛洪丹
井在縣東灣頭邵巷焦光丹井在歸真觀丁令威
丹井在大霄觀
葛洪井在金壇縣抱朴峯之左
陶真人丹井在金壇縣華陽上館前石橋之東宋
政和初修井掘土得一已泐井欄環刻大字云丹
陽人姓陶仕齊奉朝請壬申歲來山棲身自號隠
居梁天監三年八月十五日錢塘陳懋宣書復穿
地又獲一圓硯朱色一雀尾爐中有丹一粒亟欲
取之墮井中今爐硯亦不存矣
寄奴泉在丹徒縣黃鵠山下鶴林寺中殿前宋武
帝微時所鑿寄奴其小字也
宣聖小影碑在丹徒縣城内縣學中吳道子筆
義女碑在丹徒縣五州山久廢明萬歴中縣令唐
時雍重立石撰文
瘞鶴銘在丹徒縣焦山江水中有銘并序華陽真
逸撰上皇山樵人逸少書此碑斷殘剥落久在江
中摹搨殊難
國朝郡倅鄭康莊倣而刻之勒石於山後蘇州糧儲副
使王煐令善沒者縋險而下探取得之繪焦麓剔
銘圖一時傳為盛事湘潭陳鵬年為置焦山寺中
(附)梁陶弘景瘞鶴銘(鶴壽不知其紀壬辰歲得於華亭甲午歲化於朱方天其)
(未遂吾翔寥廓也耶奚奪余仙鶴之遽也乃裹以玄黃之幣藏之兹山之下故立石旌事篆銘不朽)
(詞曰相此胎禽仙家之真山隂降迹華表留名真惟彷彿事亦微冥西竹法里宰耳歲辰鳴語解化)
(浮丘去辛左取曺國右割荆門後蕩洪流前固重扄我欲無言爾也何明爰集真侣瘞爾作銘宜直)
(示之惟將進寧丹陽仙尉江隂真宰立石)
國朝朱彝尊書張處士瘞鶴銘辨後(石墨之傳於今有難以驟讀者天發)
(神讖石斷而為三瘞鶴銘裂而為四又失其腹由是釋文不符覽古者闕其疑可也移易增益其辭)
(不可也曩在白下得祥符周雪客神讖碑考既序而傳之矣淮隂張力臣乘江水歸壑入焦山之麓)
(藉落葉而仰讀瘞鶴銘辭聚四石繪作圖聯以宋人補刻字倫序不紊且證為顧逋翁書盖逋翁故)
(宅雖在海鹽之横山而學道句曲遂移居於此集中有謝王郎中見贈琴鶴詩鶴殆出於性所好斯)
(瘞之作銘理有然者自處士之圖出足以息衆說之紛紜矣力臣名弨精書法嘗為顧處士炎武寫)
(廣韻及音學五書手摹家藏鼎彛欵識遺予惜不營生産沒後盡散失并傳刻棗木悉歸之閩人可)
(歎也)
吳季子碑在丹陽縣延陵鎮西北九里延陵季子
廟中有孔子書嗚呼有吳延陵季子之墓十字人
謂十字碑開元中勅殷仲容摹刻大歷十四年蕭
定重刻石
天下第一江山額在丹徒縣甘露寺宋吳琚書久
廢今復摹勒石砌於寺之長廊下
心經石在丹徒縣焦山宋吳琚書為江濤及風日
剥損寺僧移置松寥閣
四靈圖石在府學内淵源堂宋乾道中熊克因閱
漢碑取麟鳳二瑞圖於學壁慶元四年陳德一易
之以石嘉熙中劉卿月又摹刻四靈圖於殿西各
有贊今堂中惟存麟鳳二石刻
張僧繇四菩薩畫在丹徒縣甘露寺米芾畫史云
長四尺一版廣八尺許
陸探微畫獅子在丹徒縣宋蘇軾有贊
周鼎在丹徒縣焦山大逾斗古色陸離傳是魏氏
所藏明嚴嵩當國索之不得將罪之嵩敗得免魏
氏遂以鼎送焦山鼎内有銘篆古莫能識
國朝王士禎遊此屬新安程邃譯出勒諸石(其銘曰惟九月既望)
(甲戌王還於周□□於圖室司徒南仲右□惠□立中庭王呼史受冊命□惠曰官司□王□側□)
(作錫汝元衣束帶戈琱戟縞韠彤矢鋚□鑾旂芒惠敢對揚天子丕顯敷休用作尊鼎用享於□烈)
(考用周簋壽萬年子孫永寶用凡蝕二字疑不能知者八字)何洯周鼎記(是鼎也已)
(歴二千餘年矣高一尺三寸二分耳高三寸足六寸有一分一尺五寸八分為腹之徑□之徑一尺)
(四寸五分其深也八寸有二分篆銘凡十行其六行行九字有四行者行十字字共九十有四焉司勲王西樵邑宰)
(鄒西齊相繼譯之知為周宣王以錫南仲者何其歷年之久也凡物以退藏為可久而以適用為可貴鼎用以薦宗)
(廟享鬼神誠可貴也是鼎獨退藏於深山之佛寺不以適用於世為可貴故能常保其可貴者而歷年之久遂至二)
(千餘年計此二千餘年中鼎之所歷運會升沉陵谷變遷及凡物之成敗得失不知有幾而是鼎以深自退藏故無)
(恙使嘗用於世為世之所可貴則其毁於盜賊水火也久矣余記之所以為不能退藏者戒也)
延陵古鐘宋孝建三年四月甲辰得古鐘六南徐
州刺史竟陵王誕以獻
東坡佛印二銅像在丹徒縣金山明萬歷間金山
僧重築妙高臺得銅比邱像於土中入城見市中
有高冠長髯銅像與比邱等尺寸合併知為東坡
佛印也又於揚州得銅像二一童子一小沙彌又
覺與東坡佛印贈答事有合建留玉閣奉之
狠石在丹徒縣甘露寺石似羊諸葛亮曾坐其上
與吳大帝謀拒魏或云漢昭烈嘗坐此石石亡已
久寺僧輙取一石充數(附)明龐時雍記(漢諸葛孔明與孫仲)
(謀共議破曺瞞計曾據此石後人因名狠石唐羅隠宋蘇文忠俱有詩迄今時異世殊物改而石隨)
(湮沒尋幽弔古者止按空籍而興遐想余令此覓古蹟得石於北固西隅蔬圃積土中其狀如羊者)
(固宛然在也覩其石猶足動忠臣義士誅奸屏邪之思也於是因白之郡守龍溪王公併滕公碑記)
(移之演武場側建亭置扁曰武侯遺石用以鼓三軍之氣云)
梁郄尊師石臼在金壇縣茅山八卦臺南累甓為
垣鑿石為臼方丈餘遺竇尚在久為荆榛所蔽宋
紹興間築菴方見之
淮安府
射陽故城在山陽縣東南漢高六年封劉纏為射
陽侯後為縣
柘塘城在山陽縣西南四十里南畿志云其城三
座約圍一里許隋煬帝游江都聚糧於此
劉王城在山陽縣東南十里運河西世傳漢吳王
濞所築
西遼城在山陽縣東二里唐太宗征遼時駐兵於
此故名
新城在山陽縣西三十五里宋咸淳間置
山陽故城在今山陽縣南晉義熙間置山陽縣兼
置山陽郡治焉
巢城在鹽城縣治北百二十里黃巢屯兵於此
淮隂故城在清河縣東南五里秦置漢封韓信為
淮隂侯後仍為縣晉永和間荀羡鎮淮隂以地形
都要屯兵無地乃營立城池歴代為重鎮水經注
云淮水東北經淮隂故城即此
甘羅城在清河縣舊淮隂縣治北相傳秦甘羅所
築南畿志云雨後常於土中得小錢篆文不可識
或云即甘羅葬處
韓信城在清河縣故淮隂城東接山陽縣寰宇記
云信本淮隂人宅冢處所並存後受封為侯因築
此城
清河故城在清河縣東北五里宋置
吳城在清河縣西二十里小清河南岸東西有二
城相隔五里宋南渡後嘗置縣紹興二年罷縣為
鎮
襄賁故城在安東縣北劉宋泰始中僑置應劭曰
賁音肥
淮浦故城在安東縣西漢置或曰即今縣治
漣水三城在安東縣南畿志云有大城東城二所
相連止隔一濠謂之市河又有西城少遠百餘步
各有城濠俱宋嘉熙四年知州蕭均所築
沙將軍城在安東縣東北五十里一帆河東又有
營城在縣北十五里元末董摶霄所築
抱月城在安東縣西二十里支家河西城抱淮泗
之水形勢似月
學城在桃源縣北二十里俗傳孔子適楚駐轍於
此邦人從學焉
靈城在桃源縣西北十七里相傳楚靈王所築
桃園故城今桃源縣治金史云泗州有淮濱縣興
定二年以桃園鎮置元光二年廢元至元十四年
復置曰桃園縣其後乃訛曰桃源
泗陽故城在桃源縣東漢置水經注云泗水經魏
陽城北城枕泗川疑即泗陽故城魏文帝臨廣陵
所經因以改名也
陸城在桃源縣西五里相傳吳陸遜所築
古城在桃源縣西北六十里晉石崇出鎮下邳時
所築金城故縣在安東縣北唐置九域志云漣水
縣有金城鎮即故縣也或曰即襄賁故城
淮陽故縣在桃源縣西北隋志云梁置淮陽郡東
魏置綏化縣後周改縣為淮陽水經注云泗水東
南經淮陽城城北臨泗水即此按晉末有淮陽郡
魏高閭曰去角城十八里當在今清河縣界而水
經注泗水所經之淮陽乃在泗陽之上盖非晉魏
之淮陽也
杏壇在府學大成殿後宋嘉定間郡守應純之植
杏為壇
轉搬倉在山陽縣運河之西岸唐江淮漕運於此
轉送關陜北有運河堰周世宗始置滿浦關以通
水路
文峯塔在阜寧縣城南
宴花樓在山陽縣南即舊城南門樓其西門樓曰
望雲南唐建
月波樓在府治舊通判廳
鎮淮樓在山陽縣舊城橋西北宋鎮口都統司酒
樓
劉伶臺在山陽縣東北七里臨淮水唐許渾詩云
劉伶臺下稻花晩韓信廟前楓葉秋
水教亭在山陽縣望雲門外宋太守應純之開管
家湖以教舟師因建此亭
望淮亭在山陽縣西門外舊仁濟橋側
南昌亭在山陽縣西三十五里地道記注云韓信
從亭長寄食處
千金亭在清河縣淮隂舊縣西漂母飯韓信信貴
賜千金後人因築亭其上又有漂母岸在淮隂故
縣南
三亭俱在清河縣韓亭在淮隂故縣南枚亭在淮
隂故縣北步亭在淮隂故縣西橋南以韓信枚臯
步隲得名宋晁端彦詩云韓枚步隲建三亭故顯
當時將相名
鹽城監在鹽城縣南新唐志云鹽城縣有鹽亭一
百二十三所寰宇記云鹽城監古之鹽亭也歴代
海岸煎鹽之所南唐以為鹽城監其後因而不改
管鹽場九所在縣南北俱臨海岸曰五祐曰紫莊
曰南八遊曰北八遊曰丁溪曰竹子曰新興曰七
惠曰四安
豹隠堂在安東縣文廟前宋時建趙槩初館於漣
水守幕尋以學士知漣水人名其堂曰豹隠
韓王莊在清河縣舊淮隂縣西北與廟驛舖相連
舊傳韓信生於此
枚臯宅趙嘏宅在府淮隂舊縣南趙嘏詩云家住
枚臯舊宅邊
鐵柱岡在鹽城縣東城門外明一統志云相傳秦
王繋馬柱或云瀕海多蛟龍以此鎮之
石人頭出土高四尺五寸在鹽城縣治北六十里
近海岸一里
佛陀磯在安東縣北五十里世傳婁道者未出家
時取魚置船隨魚去住人以為異因名佛陀磯
九陽洞在安東縣治東一里上真觀世傳徐稀築
室修煉於此
赤岸在安東縣治東十里西三十里亦有赤岸
金剛嘴在安東縣治西南三里當淮水之衝築以
殺水勢為西城之護南畿志云或曰殘磚上有尉
遲恭字
老鸛河在山陽縣西七十里周世宗顯德五年伐
唐至北辰堰齊雲艦大不能過遂開此河
洗墨池在安東縣治右宋郡守米芾去官時滌硯
處
瓜井在鹽城縣内孫鍾種瓜處南畿志云去治東
北半里旱不竭
紫極宫畫在山陽縣城西南隅宋楊傑記云嘗有
仙來遊題詩於壁刮之不滅又有李公麟畫猿戲
馬馬驚而圉人鞭之時稱竒筆
娑羅樹碑在山陽縣初在舊淮隂縣南今移府治
賓館内唐刺史李邕撰文并書
江南通志卷三十二
