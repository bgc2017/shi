江南通志卷九十一
學校志
試院
貢院在江寧府城縣學之東明景泰間建中有樓
曰明遠堂曰至公左右為監臨提調院列以騰錄
對讀供給諸所堂前為東西文場號房堂後有池
架橋於上曰飛虹橋之北有門後有堂七間中三
間為衡鑒堂左右各二間為主考官燕室左右掖
皆有屋為五經同考官所居前有寫榜刻刷内廚
諸所隆慶間都御史盛汝謙購隙地繚以土垣四
圍巡警外設公館及羣舍以備供饌(附)吳節重修
碑記(貢舉有院内外通制也南京應天府為天下貢院首其制度亦為四方所取法自設科以)
(來其地凡四易洪武初以北城演武場為之永樂中移於郡學文墀正統間復徙武學之講堂後士)
(多地隘非闢廡毀垣不足容景泰初府尹馬諒將修述職之典於朝乃進耆宿而咨之咸曰秦淮之)
(陽有地廓如前武臣沒入廢宅也鞠為氓隸之圃久矣若葺而理之可辦也公曰諾即具疏以聞詔)
(禮部勘覆如其言遂與府丞陳宜首任經費而寮寀之良亦各捐俸為助鳩工市材募力啟土盡撤)
(其舊而新之中為至公堂監臨侍御與知貢舉官居之左右夾室則封檢對謄之所也後為内簾寢)
(室翰林正考主之東西有廂則同考師儒校讐之處也堂之前地平而勢整甲乙相向可為席三千)
(有竒所以待士也由南而入則重門縈紆護之以棘所以防搜檢而嚴更僕也與凡庖湢之房餼廩)
(之庫亦有位次而仆物之需几案之用又皆因時而為之者也工畢適歲癸酉大比届期合成均與)
(畿甸之士奉試如式比轍棘而得人加多乃相與列宴於新堂之上時鹿鳴興歌籩豆有踐流觀煥)
(彩文物交並京闈科貢之盛於斯為備矣天順改元恭逢聖君莅祚首降恩詔切於求賢於是京府)
(長寮以為文運方隆乎昔而是院更新宜有所記乃具始末來徵文將刻諸石竊惟進士之科始於)
(成周盛於漢唐宋而最盛於明蓋士君子入仕之顯階至公之通道也然儀必當物禮不虚隆故敷)
(納之訓式燕之雅具於經而賓興之典計偕之令又於禮制有足徵焉然此皆上之所以待士也若)
(夫功業相尚以致君澤民為心掀揭天地而宣昭古今則又在乎士耳不然則賢能之書奚以表見)
(於當世耶節忝斯文嘗執筆於此不敢以菲薄辭謹述具造之由以彰昭代人文之盛美尹丞締構)
(之功兼以諗夫豪傑之士各勉魁擢於後日云)
國朝雍正二年總督查弼納捐資增設號舍十年署總
督尹繼善又捐修堂簾廣增號舍規制甚備
江寧府試院一在府城大功坊南明嘉靖間御史
盧煥建萬歷間圮御史陳貞復建
國朝順治間為民居所侵康熙五十二年巡撫張伯行
重建都司章秉法董其事規模閎整(附)張伯行記
(省會舊有學使者試士之所在都使司廨東順治庚子後始廢康熙甲戍乙亥間有議復者乃中止)
(焉越十餘年太學生左史輩倡復之輙又止予以監臨癸巳科試事諸生張元等請復於予四月工)
(興明年五月竣士皆以試於會城為宜乃記之曰事難成而易毀也苟非其人之賢且才能力持之)
(不可動搖烏能轉毀而為成哉當是時制軍長白赫公韙之則其德於十四郡之士也甚大予因檄)
(會稽章公秉法太守平陽衛君洪相與力行毋惑其檄章君從人望也章君於是集其鄉先生及三)
(庠弟子員之任事者與夫富商大賈之由成均而來系籍者注名有簿捐金有條而閩海之降將子)
(弟久於其地弗能遷也資而遣之闢地鳩工材甓具而斧斤施始則巍然而堂成再則邃然而室成)
(其樓宇則翬而俯其左右个則翼而承主有息而賓以寧輿儓胥書之所憩廚井之所炊汲廐厠無)
(缺堂之前則試士東場也坐人以八百計西亦如之其高下之坐具亦如其人之數他瓊屑者又皆)
(與焉繚以周垣表以棹楔中則冠以大扉二加闌楯而護之所謂鎖廳而試者也夫古者士習於學)
(宫自詩書六藝至於論治論獄出兵授捷之材皆取於此故人才真而弦歌弗輟後世為士者又徒)
(彫琢於文辭以自見勢不得不廣其地以試其材然)
(國家大體必於會城為宜者誠有見於地之不可易而君子亟亟儲材之意斯為至也若其往試句曲)
(疲於舟車徒步以漂溺寒餓為憂其小者也)一在句容縣治東南舊書
院址始督學駐省城諸生就試明萬歷二十三年
督學陳某即其地建試院四十年督學熊廷弼復
因舊基重建後學使歲試每駐節焉雍正十二年
總督趙弘恩議令歲科兩試俱駐江寧多士便之
蘇州府試院在崑山縣治東南薦嚴寺左故范石
湖書院明宣德間知縣羅永年建為巡撫行臺後
為督學校士之署
國朝順治初廢十五年提學僉事張能麟重建太倉州
舊屬蘇州府科歲試皆赴崑山今仍其舊(附)張能
鱗記(江南學使者年來更易不常自繡衣持衡則東西院並既而差復未幾又以金馬代花驄)
(近侍史臣文雅權衡並隆一時宜其安且久也乃諫臣以各省例議歸憲司)
(上可其奏選於六曹余謬膺㝢内人文最端本澄源移風簡命承乏兹役竊念六郡為)
(易俗余責也而考經訂藝多士其環聽焉何可無設棘地淮揚則署海陵常鎮則署澄江蘇松則署)
(鹿城由來舊矣鹿城之址在東南隅㢲位興文育才文筆峯實鍾其靈慨自兵燹而後一望荒烟茂)
(草每當歲科校士或遠調江上或權宜郡學十餘載來無復知有崑之試署者予下車廉得其詳力)
(以建復為已任躬履其所經畫規模左右為僧俗所侵者悉闢之石坊轅門班房鼓亭俱如制大門)
(儀門各五楹儀門外土地祠三間並祀范公示不忘本也府縣廳三間執簿呼名以恤勞也大堂五)
(楹前後軒敞高亮川堂聯絡後堂亦以五楹建東側小屋八間為胥吏書寫地向後則自公門所以)
(别内外也門内則公衙明三暗五明者為衡鑒堂暗者為息偃地也兩側小構數椽亦可以休從者)
(最後為旭升樓九楹正五旁四環抱桶然樓東尚有餘地為小齋五間種植竹木可以節勞小憩也)
(樓後圍牆舊有荷花亭尚可擴充以俟後之君子經盡甫畢適徐君邦俊來視邑事亟屬之暨命邑)
(廣文王君鯤化張君希哲乃陶乃甓乃匠乃石拮据綜理自丁酉初夏經始孟秋告成士民來觀者)
(曾不意其神速至此也嗟乎天下事莫不難於慮始茲幸始而終矣校士有地諸士可無遠涉之艱)
(郡宫牆亦永無蹂躪之跡惜寒士而妥聖靈此非不亟之經營也徐侯輩請記於余遂授之簡)
松江府試院在府治東大街舊察院署始松士歲
試赴崑山科試赴江陰跋涉多費
國朝康熙三十八年郡人莫之攻捐資倡買察院後顧
氏宅拓而大之諸生捐助創建試院提學張泰交
始按臨校士於此
常州府試院在江陰縣大街虹橋東宋元間為澄
江驛明初吳良鎮江陰居此萬歷四十三年學使
按部校士拓為督學察院
國朝因之其規制閎敞為江南學使駐劄衙門向歲試
常鎮二府科試蘇松常鎮四府皆在此後各府俱
建造試院科歲試惟本府生童今下江學使仍駐
劄於此
鎮江府試院在金壇縣治南鎮江向無試院府屬
生童每科歲俱就試江陰
國朝雍正八年金壇丹陽二邑諸生倡捐建立試院於
壇邑提學張廷璐始按臨考試
淮安府試院在府治南府學之西即中察院署
國朝順治中改為試院其考場向沿蓆棚雍正二年知
府祖秉圭山陽知縣羅珮教授蔣文元等易以瓦
厰海邳二州向皆附考陞直隸州後亦然十一年
以邳州屬徐州府科歲試改赴徐州
揚州府試院在泰州治東明時本鳳撫軍使院萬
歷間巡撫李三才拓大之
國朝康熙中改為試院以其地當十屬之中故學使按
揚必駐於此四十五年知府左必蕃重修(附)宫夢
仁記(今之試院昔鳳撫軍使院也撫使者移撤不常後遂為校士之所每學使者按揚必莅茲)
(焉蓋以地當十邑之中道里均而往來便也然傳舍視之有司不暇顧問而典守者因緣作奸風雨)
(之□□城社之狐鼠日甚一日及此不修無論行部校士時處非適中則文移期會動需時日而呼)
(應不前在應校之士舟車跋涉館舍飲食之所費亦大不貲舍逸就勞既為吾州之士之憂辭近即)
(遠更為吾郡九屬之士之憂記曰有其舉之不可廢也歲丙戌會學使者檄至紳士倉皇無所出不)
(得已創捐修議請於州不得請於府乃得之當是時東粤左公以清卿之貳)
(特旨留刺揚州愛士憐才於文章尤篤嗜往時童子應府試咸詣郡彙十屬分場如學使者故事於是公止)
(泰童子勿西九屬既試卜日減從扁舟野次於州之南津屏去一切供帳黎明城扉啟而入集童子)
(於學宫試之畢試而返纔兩日耳諸童子以府試資斧踴躍捐修闔邑紳士佽助之得若干金汪學)
(博姜僉判董其事不五旬而既圮之試院煥然改觀矣使其時公亦如州牧不問則紳士之議寢勢)
(必涉江而南後因為例暑雨祁寒往返闕津道路間其茶苦伊於胡底公蓋不時為今日士計且為)
(士之子若孫計並為九屬士之子若孫計而更為吾州億萬戶計何則吾州疊罹水患凋敝已久公)
(謂三年兩試僦居有邸閣之資列肆有竒贏之獲泰之人利可百千焉以三十年之通計則百萬可)
(致也落成之日碑而榜之曰勿毀牆宇勿肆芻牧勿作吏局雜場即往來憲使至止亦必禀命於州)
(於學隨啟隨閉著為令甲而屬余記之)雍正元年知州魏錫祚復修
徐州府試院在府城東門内
國朝康熙五十四年知州卞之鈞姜焯相繼創建為督
學試士之所始徐士赴淮與試遠者往返千餘里
又有黃河之險至是稱便
通州試院在州署東通士舊赴泰州與試
國朝雍正二年州改直隸建立試院學使始按臨考試
安慶府試院在府治東舊察院遺址
國朝順治七年操撫李日芃檄建東西文場大堂捲廳
規制畢備(附)李嵩陽記(皖城自昔稱重鎮其山秀鬱其水潏蕩其人磊落英)
(多俗饒魚蛤菰蒲之利習儒術敦詩書然以地介吳楚襟江流而蔽淮服曩昔多事輙先受兵亦形)
(勢然也二紀以來干戈未戢順治六年大中丞培原李公自冮上督師兼撫治所屬建閫是邦歴覽)
(四封喟然曰此三分後所云上遊要地也今海内一家治化旁達乃獨為匪民耶於是勤詢民隱得)
(其利病無不為而去之勞來安集流離日還戶口日息既富且教翕然從風郡故有察院歲久陊壊)
(公念諸生就試無地赴調為艱乃親營度鳩工葺治支柱邪傾垣墉塗茨孔曼且碩煥然改觀復闢)
(餘址為堂為軒廊廡周通房闥相次殖殖噲噲從前所無創建瓦厰傑然對時爽塏高朗列凡八百)
(如櫛如鱗多士以寧因感生奮先是皖為用武之區學使者不至廿有餘載矣予自滁陽實始來此)
(所歴淝舒諸境荒遠闃寂俄見車馬絡繹輿衛甚衆則公所遣迓也及就館舍供具帷帳部署井井)
(予因竊嘆公之經營四方調燮五緯洪鉅纖悉畢舉不遺類皆若是是可師法也已自是厥後皖之)
(習俗丕變人文稱盛當且度越疇曩吾知百世而下猶拜公之賜寧特一時多士式歌且舞哉以庚)
(寅孟夏告成始居之者為黃池李嵩陽因書以示來者俾知所自)康熙十二年知
府姚琅重建大堂四十八年諸生江岱等倡捐拓
地徙儀門於南十數武增置號舍雍正十年東西
文場為大風所傾頽知府徐士林捐俸並募七學
諸生增建文場東西四十二間又增監視廳三間
於東偏工未竣同知李國相署府篆委懷寧縣教
諭謝有煇監生江巒監工於十一年告成
徽州府試院在府治東元蒙古字學遺址明時建
為察院
國朝康熙二十八年休寧監生黃鳳翼捐資建造棚厰
為試院學使始按臨歲試而科試仍在旌德雍正
三年上下江分兩學使科歲試遂俱在本府試院
歲久朽敝十二年歙人汪濤捐資重建大堂内署
頭門儀門及四圍垣牆并增造樓房為寢息地規
制煥然
寧國府試院在府治西舊為宛陵書院明宣德中
推官尹崇高因故址建正統間知府增修為廵撫
行臺後相沿為憲使往來公館
國朝康熙二十五年宣城知縣袁朝選捐資修建瓦厰
為學使者校士之所先是生童俱赴旌德縣考棚
應試至是便之廣德州無試院其歲科兩試向俱
赴寧國府附考今仍其舊
池州府試院在城西街即舊西察院明時建為憲
使往來駐節之地學使按臨亦校士其中今尚如
故
太平府試院在府城東本東察院明巡按御史駐
節處
國朝康熙七年督學按臨遂為試院十年當塗知縣寇
明允修葺久漸圮壞三十四年知縣祝元敏重修
四十四年知縣成文運捐俸重建移儀門前數十
步武場遂寬雍正三年上江學使孫嘉淦大加修
葺增建棚厰駐劄於此後皆因之
廬州府試院在合肥縣學前
鳳陽府試院在府治東即舊西察院明成化間知
府南鵬建
國朝康熙五十三年學使胡潤建東西文場瓦棚
潁州府試院在府城東門内
國朝雍正三年知州李月槎建今陞州為府遂合潁上
霍邱亳州太和蒙城五州縣士子為公試之所其
亳州試院雍正九年建於州治學宫之右而歲科
兩試不復按臨矣
滁州試院在州城内康熙五十年燬於火五十一
年知州温而遜重建
和州試院在州治振肅坊城隍廟西即察院行臺
舊址
國朝雍正九年署知州曹元夢學正唐德咸募建
六安州試院在州治東大街在宋時為六安軍凡
軍皆立試院故址無考
國朝雍正五年知州李懋仁捐俸倡建弘厰邃密督學
李鳳翥始按臨考試
泗州試院在旴眙縣上龜山
國朝雍正四年建
江南通志卷九十一
