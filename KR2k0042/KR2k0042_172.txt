江南通志卷一百七十三
人物志
流寓(二)(安徽寧池太廬鳳潁八府和廣六三州)
安慶府
漢橋玄字公祖梁國睢陽人舉孝廉補洛陽左尉桓
帝末鮮卑及高句驪叛四府舉玄為度遼將軍元
至鎮休兵養士督諸將討擊皆破散在職三年邊
境安静靈帝初徵入為河南尹建寧三年遷司空
轉司徒光和元年遷太尉以疾罷玄謙儉下士子
弟親宗無在大官者家無居業當時稱之後避地
於潛卒葬彰法山
晉王祥字休徵臨沂人祥性至孝早喪親繼母朱不
慈祥愈恭謹漢末避亂扶母攜弟隠居大雷三十
餘年時傳其孝行屢辟固辭弟覽勸之乃應召拜
司空轉太尉加侍中舉朝見司馬昭皆拜祥獨長
揖武帝踐阼拜太尉進爵為公
王覽字元通祥繼母弟方數歲見祥被楚撻輒涕
泣抱持祥漸有時譽母酖之覽覺徑取酒飲母遽
覆之自後朱賜祥食覽必先嘗母虐使祥妻覽妻
亦必趨共覽孝友名亞於祥應召累遷光禄大夫
唐畢諴字存中河南偃師人累官禮部尚書同中書
門下平章事早歲讀書舒州主簿山擇地葬親掘
地得石作潛山賦鐫於上
羅隠字昭諫餘杭人善詩賦避黃巢亂遊宿松與
楊顯友善寓其家又愛望江小茗山蓮花峯築廬
遯跡焉後官至諫議大夫朱温簒位以前官召不
往往謁錢鏐勸舉兵討温鏐雖不用其言甚重之
宋馮京字當世江夏人少讀書於皖之萬松山自鄉
舉至廷試皆第一時尚未娶張堯佐負宫掖勢欲
妻以女力辭
楊萬里字廷秀吉水人中進士為零陵丞時張浚
謫永杜門謝客萬里請見之浚勉以正心誠意之
學因榜其堂曰誠齋累官秘閣修撰提舉萬夀宫
遂不復出愛潜山水常游寓於舒
龍仁夫字觀復江西永新人博學好古潜心理道
官湖廣儒學提舉晚居黃岡宋將吕文煥降元與
仁夫有舊文煥下江州仁夫過之招飲琵琶亭仁
夫即席賦云老大蛾眉負所天忍將離恨寄哀絃
江心正好看明月又抱琵琶過别船坐客皆掩泣
罷酒避亂卜居望江隠居著述所著周易集傳其
言多先儒所未發
金王庭筠字子端河東人泰定間進士詞翰文彩照
耀一時晚愛皖之司空山嘗居其下自號司空行
窩寄者
元薩天錫泰定進士為燕南道廉訪司照磨登司空
山太白臺歎曰此老真山水精也遂結廬其下避
世終焉
朱公遷樂平人文公裔也至正間任金華學正以
道德文章名於世後同長子僉遷潛山
明李新之字湯銘順天人景泰丙午鄉薦任饒州訓
導左遷桐城竹子湖河泊所訪李公麟遺跡歎曰
山情水色正為我輩遂隠居龍眠
鄧宗經會稽人淹博工詩文成化間為潜學官纂
修郡志晚年高尚遂家於潜築頤老莊以自娱
國朝葉筠字竹君湖廣公安人也工詩文尤深性理諸
書明季屢辟不就擔簦遊四方至皖愛江山之勝
因寓居焉
施德裕字惟一雲南鶴慶府人明季為黃州府同
知城陷被執檢空囊知其廉釋之鼎革後寓望江
學圃蒔花木自娱足不履戸外
徽州府
漢管輅字公明平原人精易學為人筮卜言輒竒中
嘗學道祁門山中有管公壇廟
晉孔瑜字敬康山隂人以軍功封餘不亭侯惠帝末
歸鄉里後入新安山中改姓孫氏以稼穡讀書為
務忽舍去皆謂為神人立祠祀之
唐張志和字子同金華人肅宗時待詔翰林歸隠自
號烟波釣徒浮家泛宅往來苕霅間後寓居祁門
縣十都以終老子孫世居其地名張村
范傳正字西老鄧州人元和初刺歙州擢宣歙觀
察使改光禄未赴卜居休寧名其里曰博村誌孟
博後也
宋吕廣問字仁甫開封人丞相夷簡後為婺源簿靖
康南渡寓新安擢禮部侍郎密奏建儲之議孝宗
即位首疏十二事以病知徽州歲餘召對極論時
事朝論韙之
孔端木字子與道輔曾孫徽宗幸學訪先聖後以
行藝俱優特賜上舍出身建炎南渡注黟令因卜
築焉
馬廷鸞字翔仲饒州人贅婺源張氏遂居焉官至
觀文殿大學士
寧國府
晉劉遺民嘗居涇縣之水西有釣臺遺蹟
唐韓愈南陽人按朱子韓文考異文公有别業在宣
城復志賦及歐陽詹哀辭祭十二郎文皆云就食
江南盖指宣也其示姪爽詩云宣城去京國里數
逾三千念汝欲别我解裝具盤筵又云汝來江南
近里閭故依然則公之家居宣州有明徵矣今敬
亭山有昌黎别業祠祀之
白居易太原人元和中嘗寓宣城為宣城守所貢
兄没葬城西五里今稱白府君墓居易祭烏江十
五兄文所云宣城之西道傍荒草者也
吕從慶字世膺河南人避黃巢亂與弟從善隠歙
之堨田後從善留堨從慶入旌德萬山中所作詩
有吾亦陶彭澤之語卒葬珠婆塢
五代刁彦能字德明上蔡人父禮遇亂徙家宣州彦
能少孤事母篤孝初在節度使王茂章帳下茂章
叛吳歸吳越彦能不從而撫定其衆繼事徐知訓
知訓忌烈祖屢欲加害彦能嘗隂護之烈祖代吳
入為環衛後仕至撫州節度使
宋王邦憲周紫芝竹坡詩話云建炎南渡邦憲客宛
陵與鄉人相遇作集句一篇
鄧道先南陽人乾道間官至尚書慕南陵山水卜
宅居焉
明石金字南仲黃梅人任御史嘉靖中諫止醮祠謫
戍宣州衛後赦還
湛若水字元明增城人嘗講學於宛陵
鄒守益字謙之安福人嘉靖初以編修議大禮謫
判廣德往來宛陵時貢安國戚袞梅守德等從之
遊講學之風遂冠江左
陳履祥字光庭祁門人得盱江之傳萬歴間倡教
宛陵嘗聚講於同仁會館及門八百餘人
陳文燭字玉叔沔人罷官後慕敬亭柏梘之勝僑
寓二載
國朝姜埰字如農萊陽人明季仕給諫以抗疏劾周延
儒予杖謫戍宣州遺命葬此以志死不違君之義
池州府
漢高獲字敬公汝南人少游學京師與光武有素師
事歐陽歙歙下獄獲詣闕請歙帝雖不赦而引見
之欲用為吏獲辭去三公争辟不應後遠遁江南
卒於石城石城人思之共為立祠
宋穆修字伯長汶陽人官海州理掾恃才忤監郡者
坐削籍隸池州後遇赦除潁州文學參軍修傳陳
摶易學又首倡為古文
滕宗諒字子京河南人范仲淹薦其才擢左司諫
謫監池州酒税樂九華之勝於雲外峯下築書堂
以居
曹清字立甫寧晉人歴起居舍人天聖中謫知彭
澤縣過貴池愛東源山水遂棄官築室以居
沈遼字叡達錢塘人初受知王安石及新法行遼
與論事多不合久之攝華亭令使者以夙憾劾之
奪官流永州更赦徙池州歴九華秋浦玩其林泉
喜曰使我自擇不過爾耳即築室齊山上名曰雲
巢有雲巢集
孔武仲字常父新淦人元祐中官著作郎論科舉
之弊詆王氏學請復詩賦取士歴寶文閣待制知
宣州後坐元祐黨奪職居池州卒
太平府
唐李白字太白隴西人天寶中以才名供奉翰林院
明皇愛其才數宴見常侍帝醉使高力士脱鞾力
士恥之擿其詩以激楊貴妃白自知不為所容懇
求還山帝賜金放還常乘舟與崔宗之自采石至
金陵著宫錦袍坐舟中旁若無人安禄山反轉側
宿松匡廬間坐永王璘事流夜郎會赦還李陽冰
為當塗令白往依之白晚好黃老渡牛渚至姑孰
悦謝家青山欲終焉卒葬東麓
宋石待問字則善眉山人七歲通四聲嘗賦石上松
曰何當為柱石同立太平基時以公輔期之舉進
士及制科進諫史百卷真宗大悦仁宗時判太平
州上書言邊事召對稱旨授太常丞知階州尋引
年致仕卜居蕪湖戒子孫當以儒學忠義自立嘗
曰吾生平仕宦十步九蹶命也顧身無玷缺耳皇
祐三年卒知州黃庭堅表其墓子禹勤
李之儀字端叔滄州人舉進士元祐中為樞密院
編修官能詩善屬文蘇軾帥定武辟置幕下范純
仁卒之儀代草遺表蔡京構以罪編管太平州自
號姑溪居士有姑溪集
杜俁字碩甫成都人崇寧間侍父宦江寧遂家蕪
湖嘗從蘇軾遊有詩名
韓元傑字漢臣億五世孫靖康間以蔭選知臨潁
大帥劉光世竒之拔授監軍時戚方李俸各擁兵
懷反側朝廷遣使撫諭莫敢前傑匹馬扣寨酣飲
連日遂受降後知濠州破劉麟兵進秩移楚州後
與弟元象同居蕪湖
王淇字德機豫章人紹興初避李成亂徙家蕪湖
資敏而學博尤精毛詩春秋所交皆知名士
陳規字元則安邱人以新科明法出身任法曹調
邑令靖康初勤王有功以疾請祠居當塗後知順
昌堅城積粟以助劉錡大破金兵歴淮西安撫使
卒
楊宏中字充甫福州人弱冠補國子生韓侂胄竊
弄國柄竄趙汝愚於永州李祥楊簡連疏救者俱
被斥宏中與同舍林仲麟等五人伏闕上書侂胄
大怒將竄之嶺南余端禮丐免上惻然乃送太平
州編管時號六君子
明張慎言字金銘陽城人自曹縣令入為御史忤逆
璫謫戍甘肅崇禎時初起太僕少卿歴南京吏部
尚書甲申後僑居蕪湖寄食蕭寺繙經禮佛瓢衲
蕭然尋病卒
廬州府
漢施延沛國人避地廬江種瓜為業明於五經星官
風角家貧母老周流傭賃順帝時徵拜太尉
宋楊繪字元素綿竹人皇祐間擢進士第一仕至天
章閣待制嘗寓無為州山中自號無為子
劉筠字子儀大名人真宗朝守廬州愛廬山水因
築室城中構閣藏所賜詔誥仁宗飛白書真宗聖
文秘奉之閣八字以賜之
謝枋得字君直江西弋陽人宋亡隠無為之南鄉
州人知之相與建樓城隍廟左迎居之事以師禮
後潛往江南遂為薦者所逼不屈而死
元蔡章洛陽人任閩省員外郎至正丁未越海北歸
遇大魚摧舟漂流七日從台州登岸至舒城遂家
焉
明陳夀字本仁新淦人成化進士官南兵部侍郎廉
聲素著徙居合肥作詩曰買田陽羡原無計問族
舒廬舊有因癡兒能識癡翁意但道歸來不道貧
鳳陽府
唐尉遲恭字敬德歸唐為開國元勲封鄂國公後居
定遠縣東鄉子孫世為定遠人墓在石羊岡
王質字華卿河汾人文中子四世孫寓居淝水上
宋吕龜祥太平興國二年進士及第為殿中丞知夀
州有惠政民愛留之不忍舍去遂家焉
明唐肅山隂人元至正壬寅鄉薦授嘉興路學正明
初以例徙濠州應薦召修禮樂書擢國史編修官
以疾失朝謫佃於濠之瞿相山卒著有丹崖集
國朝李彬明季仕定遠知縣歴官河南巡撫先是定人
為彬立有生祠國變遂移居焉出入一蹇一僕混
跡稠人中莫知其為前代開府也
潁州府
唐段珂汧陽人秀實孫僖宗時寓居潁州黃巢圍潁
州刺史欲以城降珂募少年拒戰賊遂潰拜州司
馬
宋王回字深父侯官人父平言宦潁州卒葬汝隂遂
家焉舉進士為衛真簿自免歸以學行見知歐陽
修薦授將作監主簿為人孰行孝友質直平恕取
舍進退必度於仁義與處士常秩友善熙寧中秩
上其文集補回子汾為郊社齋郎
歐陽發字伯和歐陽棐字叔弼歐陽辯字季默俱
廬陵人父修知潁州愛其風土遂卜居焉發少師
事胡瑗得古樂鐘律之說不治科舉文字自書契
以來君臣世系制度文物天文地理莫不究悉以
父恩補將作監主簿賜進士出身累遷殿中丞棐
廣覽強記能文辭蔭為秘書省正字登進士修卒
代草遺表神宗讀而愛之意修自作也後坐元祐
黨廢發早卒辯與棐屢見於蘇軾在潁唱和之詩
劉攽字貢父臨江人官屯田員外郎喪父時歐陽
修守潁攽往依之相與賡詠有詩云羈鳥能擇木
遊魚知赴淵卜居幸樂國負郭依良田
和州
宋彭思永字季長廬陵人治平中為御史中丞力論
濮議稱親之非英宗感動後以戸部侍郎致仕寓
和州卒子衛居父喪哀毁以孝聞通判趙州有清
節
吕希哲字原明河南人申國公公著子為人端重
有至行歴崇政殿說書開導哲宗皆理學要言紹
聖間坐元祐黨謫居和州静坐一室怡然自得嘗
賦詩有除却借書沽酒外更無一事擾公私之句
龔原字深父處州人歴官寶文閣待制經術粹深
每朝有大議輒援古禮以對崇寧中陳瓘彈蔡京
得罪原坐與瓘友善落職謫居和州起知亳州命
下而卒
明危素字太璞金谿人仕元歴翰林學士承旨博學
善文辭朝廷大制作多出其手入明為侍講學士
謫居和州卒含山旅舍
廣德州
宋王機字仲達宛陵人建炎兵訌徙家建平仗義好
施贍恤宗族歴官修武郎尚濮王嗣永康縣主嘉
定八年歲饑部使者真德秀貽帖易粟機慨然應
之溪南饑民全活甚衆
盛瑞字晉祥中宣和進士紹興中愛不老泉之勝
卜居焉
趙時晦寓居廣德州死元兵之難
明王叔英字原采黃巖人以翰林修撰旅出廣德聞
靖難師入沐浴具衣冠自經賦絶命詞云人生霄
壤間忠孝貴克全嗟余事君父自省多過愆周粟
豈不佳所見良獨偏高蹤遠難繼偶爾無足傳千
秋史臣筆慎勿稱希賢道士盛希年依其遺筆葬
之祠山之陽正統間楊士竒題其墓而祭之
六安州
宋汪澈浮梁人立信從祖進士累官至樞密院與立
信曾大父智宣諭湖北道六安愛其山水因居焉
明史洪謨字經三原籍廣寧僑家於六辛未登進士
知宜陽縣罷歸乙亥春流寇突至州守以公事出
人心惶迫洪謨慷慨登陴奮勇禦敵城賴以完
江南通志卷一百七十三
江南通志卷一百七十三
人物志
流寓(二)(安徽寧池太廬鳳潁八府和廣六三州)
安慶府
漢橋玄字公祖梁國睢陽人舉孝廉補洛陽左尉桓
帝末鮮卑及高句驪叛四府舉玄為度遼將軍元
至鎮休兵養士督諸將討擊皆破散在職三年邊
境安静靈帝初徵入為河南尹建寧三年遷司空
轉司徒光和元年遷太尉以疾罷玄謙儉下士子
弟親宗無在大官者家無居業當時稱之後避地
於潛卒葬彰法山
晉王祥字休徵臨沂人祥性至孝早喪親繼母朱不
慈祥愈恭謹漢末避亂扶母攜弟隠居大雷三十
餘年時傳其孝行屢辟固辭弟覽勸之乃應召拜
司空轉太尉加侍中舉朝見司馬昭皆拜祥獨長
揖武帝踐阼拜太尉進爵為公
王覽字元通祥繼母弟方數歲見祥被楚撻輒涕
泣抱持祥漸有時譽母酖之覽覺徑取酒飲母遽
覆之自後朱賜祥食覽必先嘗母虐使祥妻覽妻
亦必趨共覽孝友名亞於祥應召累遷光禄大夫
唐畢諴字存中河南偃師人累官禮部尚書同中書
門下平章事早歲讀書舒州主簿山擇地葬親掘
地得石作潛山賦鐫於上
羅隠字昭諫餘杭人善詩賦避黃巢亂遊宿松與
楊顯友善寓其家又愛望江小茗山蓮花峯築廬
遯跡焉後官至諫議大夫朱温簒位以前官召不
往往謁錢鏐勸舉兵討温鏐雖不用其言甚重之
宋馮京字當世江夏人少讀書於皖之萬松山自鄉
舉至廷試皆第一時尚未娶張堯佐負宫掖勢欲
妻以女力辭
楊萬里字廷秀吉水人中進士為零陵丞時張浚
謫永杜門謝客萬里請見之浚勉以正心誠意之
學因榜其堂曰誠齋累官秘閣修撰提舉萬夀宫
遂不復出愛潜山水常游寓於舒
龍仁夫字觀復江西永新人博學好古潜心理道
官湖廣儒學提舉晚居黃岡宋將吕文煥降元與
仁夫有舊文煥下江州仁夫過之招飲琵琶亭仁
夫即席賦云老大蛾眉負所天忍將離恨寄哀絃
江心正好看明月又抱琵琶過别船坐客皆掩泣
罷酒避亂卜居望江隠居著述所著周易集傳其
言多先儒所未發
金王庭筠字子端河東人泰定間進士詞翰文彩照
耀一時晚愛皖之司空山嘗居其下自號司空行
窩寄者
元薩天錫泰定進士為燕南道廉訪司照磨登司空
山太白臺歎曰此老真山水精也遂結廬其下避
世終焉
朱公遷樂平人文公裔也至正間任金華學正以
道德文章名於世後同長子僉遷潛山
明李新之字湯銘順天人景泰丙午鄉薦任饒州訓
導左遷桐城竹子湖河泊所訪李公麟遺跡歎曰
山情水色正為我輩遂隠居龍眠
鄧宗經會稽人淹博工詩文成化間為潜學官纂
修郡志晚年高尚遂家於潜築頤老莊以自娱
國朝葉筠字竹君湖廣公安人也工詩文尤深性理諸
書明季屢辟不就擔簦遊四方至皖愛江山之勝
因寓居焉
施德裕字惟一雲南鶴慶府人明季為黃州府同
知城陷被執檢空囊知其廉釋之鼎革後寓望江
學圃蒔花木自娱足不履戸外
徽州府
漢管輅字公明平原人精易學為人筮卜言輒竒中
嘗學道祁門山中有管公壇廟
晉孔瑜字敬康山隂人以軍功封餘不亭侯惠帝末
歸鄉里後入新安山中改姓孫氏以稼穡讀書為
務忽舍去皆謂為神人立祠祀之
唐張志和字子同金華人肅宗時待詔翰林歸隠自
號烟波釣徒浮家泛宅往來苕霅間後寓居祁門
縣十都以終老子孫世居其地名張村
范傳正字西老鄧州人元和初刺歙州擢宣歙觀
察使改光禄未赴卜居休寧名其里曰博村誌孟
博後也
宋吕廣問字仁甫開封人丞相夷簡後為婺源簿靖
康南渡寓新安擢禮部侍郎密奏建儲之議孝宗
即位首疏十二事以病知徽州歲餘召對極論時
事朝論韙之
孔端木字子與道輔曾孫徽宗幸學訪先聖後以
行藝俱優特賜上舍出身建炎南渡注黟令因卜
築焉
馬廷鸞字翔仲饒州人贅婺源張氏遂居焉官至
觀文殿大學士
寧國府
晉劉遺民嘗居涇縣之水西有釣臺遺蹟
唐韓愈南陽人按朱子韓文考異文公有别業在宣
城復志賦及歐陽詹哀辭祭十二郎文皆云就食
江南盖指宣也其示姪爽詩云宣城去京國里數
逾三千念汝欲别我解裝具盤筵又云汝來江南
近里閭故依然則公之家居宣州有明徵矣今敬
亭山有昌黎别業祠祀之
白居易太原人元和中嘗寓宣城為宣城守所貢
兄没葬城西五里今稱白府君墓居易祭烏江十
五兄文所云宣城之西道傍荒草者也
吕從慶字世膺河南人避黃巢亂與弟從善隠歙
之堨田後從善留堨從慶入旌德萬山中所作詩
有吾亦陶彭澤之語卒葬珠婆塢
五代刁彦能字德明上蔡人父禮遇亂徙家宣州彦
能少孤事母篤孝初在節度使王茂章帳下茂章
叛吳歸吳越彦能不從而撫定其衆繼事徐知訓
知訓忌烈祖屢欲加害彦能嘗隂護之烈祖代吳
入為環衛後仕至撫州節度使
宋王邦憲周紫芝竹坡詩話云建炎南渡邦憲客宛
陵與鄉人相遇作集句一篇
鄧道先南陽人乾道間官至尚書慕南陵山水卜
宅居焉
明石金字南仲黃梅人任御史嘉靖中諫止醮祠謫
戍宣州衛後赦還
湛若水字元明增城人嘗講學於宛陵
鄒守益字謙之安福人嘉靖初以編修議大禮謫
判廣德往來宛陵時貢安國戚袞梅守德等從之
遊講學之風遂冠江左
陳履祥字光庭祁門人得盱江之傳萬歴間倡教
宛陵嘗聚講於同仁會館及門八百餘人
陳文燭字玉叔沔人罷官後慕敬亭柏梘之勝僑
寓二載
國朝姜埰字如農萊陽人明季仕給諫以抗疏劾周延
儒予杖謫戍宣州遺命葬此以志死不違君之義
池州府
漢高獲字敬公汝南人少游學京師與光武有素師
事歐陽歙歙下獄獲詣闕請歙帝雖不赦而引見
之欲用為吏獲辭去三公争辟不應後遠遁江南
卒於石城石城人思之共為立祠
宋穆修字伯長汶陽人官海州理掾恃才忤監郡者
坐削籍隸池州後遇赦除潁州文學參軍修傳陳
摶易學又首倡為古文
滕宗諒字子京河南人范仲淹薦其才擢左司諫
謫監池州酒税樂九華之勝於雲外峯下築書堂
以居
曹清字立甫寧晉人歴起居舍人天聖中謫知彭
澤縣過貴池愛東源山水遂棄官築室以居
沈遼字叡達錢塘人初受知王安石及新法行遼
與論事多不合久之攝華亭令使者以夙憾劾之
奪官流永州更赦徙池州歴九華秋浦玩其林泉
喜曰使我自擇不過爾耳即築室齊山上名曰雲
巢有雲巢集
孔武仲字常父新淦人元祐中官著作郎論科舉
之弊詆王氏學請復詩賦取士歴寶文閣待制知
宣州後坐元祐黨奪職居池州卒
太平府
唐李白字太白隴西人天寶中以才名供奉翰林院
明皇愛其才數宴見常侍帝醉使高力士脱鞾力
士恥之擿其詩以激楊貴妃白自知不為所容懇
求還山帝賜金放還常乘舟與崔宗之自采石至
金陵著宫錦袍坐舟中旁若無人安禄山反轉側
宿松匡廬間坐永王璘事流夜郎會赦還李陽冰
為當塗令白往依之白晚好黃老渡牛渚至姑孰
悦謝家青山欲終焉卒葬東麓
宋石待問字則善眉山人七歲通四聲嘗賦石上松
曰何當為柱石同立太平基時以公輔期之舉進
士及制科進諫史百卷真宗大悦仁宗時判太平
州上書言邊事召對稱旨授太常丞知階州尋引
年致仕卜居蕪湖戒子孫當以儒學忠義自立嘗
曰吾生平仕宦十步九蹶命也顧身無玷缺耳皇
祐三年卒知州黃庭堅表其墓子禹勤
李之儀字端叔滄州人舉進士元祐中為樞密院
編修官能詩善屬文蘇軾帥定武辟置幕下范純
仁卒之儀代草遺表蔡京構以罪編管太平州自
號姑溪居士有姑溪集
杜俁字碩甫成都人崇寧間侍父宦江寧遂家蕪
湖嘗從蘇軾遊有詩名
韓元傑字漢臣億五世孫靖康間以蔭選知臨潁
大帥劉光世竒之拔授監軍時戚方李俸各擁兵
懷反側朝廷遣使撫諭莫敢前傑匹馬扣寨酣飲
連日遂受降後知濠州破劉麟兵進秩移楚州後
與弟元象同居蕪湖
王淇字德機豫章人紹興初避李成亂徙家蕪湖
資敏而學博尤精毛詩春秋所交皆知名士
陳規字元則安邱人以新科明法出身任法曹調
邑令靖康初勤王有功以疾請祠居當塗後知順
昌堅城積粟以助劉錡大破金兵歴淮西安撫使
卒
楊宏中字充甫福州人弱冠補國子生韓侂胄竊
弄國柄竄趙汝愚於永州李祥楊簡連疏救者俱
被斥宏中與同舍林仲麟等五人伏闕上書侂胄
大怒將竄之嶺南余端禮丐免上惻然乃送太平
州編管時號六君子
明張慎言字金銘陽城人自曹縣令入為御史忤逆
璫謫戍甘肅崇禎時初起太僕少卿歴南京吏部
尚書甲申後僑居蕪湖寄食蕭寺繙經禮佛瓢衲
蕭然尋病卒
廬州府
漢施延沛國人避地廬江種瓜為業明於五經星官
風角家貧母老周流傭賃順帝時徵拜太尉
宋楊繪字元素綿竹人皇祐間擢進士第一仕至天
章閣待制嘗寓無為州山中自號無為子
劉筠字子儀大名人真宗朝守廬州愛廬山水因
築室城中構閣藏所賜詔誥仁宗飛白書真宗聖
文秘奉之閣八字以賜之
謝枋得字君直江西弋陽人宋亡隠無為之南鄉
州人知之相與建樓城隍廟左迎居之事以師禮
後潛往江南遂為薦者所逼不屈而死
元蔡章洛陽人任閩省員外郎至正丁未越海北歸
遇大魚摧舟漂流七日從台州登岸至舒城遂家
焉
明陳夀字本仁新淦人成化進士官南兵部侍郎廉
聲素著徙居合肥作詩曰買田陽羡原無計問族
舒廬舊有因癡兒能識癡翁意但道歸來不道貧
鳳陽府
唐尉遲恭字敬德歸唐為開國元勲封鄂國公後居
定遠縣東鄉子孫世為定遠人墓在石羊岡
王質字華卿河汾人文中子四世孫寓居淝水上
宋吕龜祥太平興國二年進士及第為殿中丞知夀
州有惠政民愛留之不忍舍去遂家焉
明唐肅山隂人元至正壬寅鄉薦授嘉興路學正明
初以例徙濠州應薦召修禮樂書擢國史編修官
以疾失朝謫佃於濠之瞿相山卒著有丹崖集
國朝李彬明季仕定遠知縣歴官河南巡撫先是定人
為彬立有生祠國變遂移居焉出入一蹇一僕混
跡稠人中莫知其為前代開府也
潁州府
唐段珂汧陽人秀實孫僖宗時寓居潁州黃巢圍潁
州刺史欲以城降珂募少年拒戰賊遂潰拜州司
馬
宋王回字深父侯官人父平言宦潁州卒葬汝隂遂
家焉舉進士為衛真簿自免歸以學行見知歐陽
修薦授將作監主簿為人孰行孝友質直平恕取
舍進退必度於仁義與處士常秩友善熙寧中秩
上其文集補回子汾為郊社齋郎
歐陽發字伯和歐陽棐字叔弼歐陽辯字季默俱
廬陵人父修知潁州愛其風土遂卜居焉發少師
事胡瑗得古樂鐘律之說不治科舉文字自書契
以來君臣世系制度文物天文地理莫不究悉以
父恩補將作監主簿賜進士出身累遷殿中丞棐
廣覽強記能文辭蔭為秘書省正字登進士修卒
代草遺表神宗讀而愛之意修自作也後坐元祐
黨廢發早卒辯與棐屢見於蘇軾在潁唱和之詩
劉攽字貢父臨江人官屯田員外郎喪父時歐陽
修守潁攽往依之相與賡詠有詩云羈鳥能擇木
遊魚知赴淵卜居幸樂國負郭依良田
和州
宋彭思永字季長廬陵人治平中為御史中丞力論
濮議稱親之非英宗感動後以戸部侍郎致仕寓
和州卒子衛居父喪哀毁以孝聞通判趙州有清
節
吕希哲字原明河南人申國公公著子為人端重
有至行歴崇政殿說書開導哲宗皆理學要言紹
聖間坐元祐黨謫居和州静坐一室怡然自得嘗
賦詩有除却借書沽酒外更無一事擾公私之句
龔原字深父處州人歴官寶文閣待制經術粹深
每朝有大議輒援古禮以對崇寧中陳瓘彈蔡京
得罪原坐與瓘友善落職謫居和州起知亳州命
下而卒
明危素字太璞金谿人仕元歴翰林學士承旨博學
善文辭朝廷大制作多出其手入明為侍講學士
謫居和州卒含山旅舍
廣德州
宋王機字仲達宛陵人建炎兵訌徙家建平仗義好
施贍恤宗族歴官修武郎尚濮王嗣永康縣主嘉
定八年歲饑部使者真德秀貽帖易粟機慨然應
之溪南饑民全活甚衆
盛瑞字晉祥中宣和進士紹興中愛不老泉之勝
卜居焉
趙時晦寓居廣德州死元兵之難
明王叔英字原采黃巖人以翰林修撰旅出廣德聞
靖難師入沐浴具衣冠自經賦絶命詞云人生霄
壤間忠孝貴克全嗟余事君父自省多過愆周粟
豈不佳所見良獨偏高蹤遠難繼偶爾無足傳千
秋史臣筆慎勿稱希賢道士盛希年依其遺筆葬
之祠山之陽正統間楊士竒題其墓而祭之
六安州
宋汪澈浮梁人立信從祖進士累官至樞密院與立
信曾大父智宣諭湖北道六安愛其山水因居焉
明史洪謨字經三原籍廣寧僑家於六辛未登進士
知宜陽縣罷歸乙亥春流寇突至州守以公事出
人心惶迫洪謨慷慨登陴奮勇禦敵城賴以完
江南通志卷一百七十三
