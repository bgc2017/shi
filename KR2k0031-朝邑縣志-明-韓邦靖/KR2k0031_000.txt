朝邑縣志地理𩔖三(都會郡縣之屬)
提要
(臣)等謹案朝邑縣志二卷明韓邦靖撰邦靖
字汝慶號五泉朝邑人正德戊辰進士官至
工部員外郎是書成扵正德己夘上卷四篇
曰總志曰風俗曰物産曰田賦下卷三篇曰
名宦曰人物曰雜記上卷僅數頁下卷僅十
餘頁古今志乘之簡無有過扵是書者而宏
綱細目包括略備蓋他志多誇飾風土而此
志能提其要故文省而事不漏也然叙次點
綴若有餘閒寬然無局促束縛之迹自明以
来推為竒作固不虚矣明代關中輿記惟康
海武功縣志與此志最為有名論者謂武功
志體例謹嚴源出漢書此志筆墨疎宕源出
史記然後來志乘多以康氏為宗而此志則
莫能繼軌蓋所謂不可無一不容有二者也
前有邦靖自序又有康海序末有吕柟後序
及朝邑知縣陵川王道跋並文格高潔與志
適相配云乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
朝邑縣志原序
余讀郡邑志盖將極天下之撰矣然益繁而不能詳晦
而不能白亂而不能理焉此安在於志耶夫志者記也
記其風土文獻之事與官乎是郡邑者可以備極其改
革省見其疾苦景行其已事察識其政治使天下為士
大夫者讀之足以興為郡邑者讀之足以勸而已然非
以誇靈勝之迹崇奬飾之細也而撰者之志每不皆若
此焉且何以觀也朝邑令陵川王君涖縣之明年以五
泉韓子汝慶所撰朝邑志刻成謂予宜序諸首予讀五
泉子之志異而歎焉曰嗟乎此吾五泉子之所以為志
也歟置縣沿革與山川故蹟官署諸事惟歸諸緫志此
天下之所通見而不能裁者斯予之所謂繁而不詳晦
而不白亂而不理者矣今畢以反之矣名宦所以志其
官師之行事人物所以備其豪俊之餘烈其恐猶有所
遺而未盡也括之以雜記開卷之際凡川源改革之異
文獻散失之舊皆縷陳而無憾矣使郡邑之志皆若此
其奚有不可也王君名道字統甫作縣而能先事于此
此可以徵其政也正德己卯九月十又八日巳酉滸西
山人康海序
朝邑舊有志然不載高御史及劉烈女事二人者代不
數人顧可弗錄邪非也竒異如程濟善終如周彧寵任如
楊恭迺略而不書沮水入渭盖數千歲近時迺徑入河
川源改革此其大者而弗著後之人何考焉他可知矣
縣尹陵川王君曰是志且不傳然烏可以但已邪迺以與
五泉韓子韓子於是乎編焉夫昔人之為朝邑志也豈
不自以為善哉然後之人迺有議而更之者豈非一人
之見有時而窮邪今之志如斯也夫今人之見猶昔人
也夫其繁簡取與之間其可議者吾不知其有幾也後
之君子各以其所見删補而更正之猶今日焉斯為全
志矣豈不善歟今志凡七篇正德己卯二月六日五泉
韓邦靖書
