華野疏稿卷四湖廣總督郭琇撰
衰病告休疏
奏為微臣衰朽日甚病勢愈沈惟恐貽悞封疆伏祈
聖恩俯賜罷斥另委賢員以膺重任事竊念臣一介寒
賤至愚至陋七年外吏蒙
特旨行取拔置言路不二載間破例超擢至左都御史
後因臣不職又蒙
皇上特賜寬宥免臣之罪臣何人斯受恩至此及臣十
載田間杜門自守復於前歲六月間聞
命自
天恩出望外
特起臣總督湖廣之職是臣自筮仕以迄今日隆恩異
數哀矜生全皆出自
聖裁則凡受我
皇上格外之知遇者無與臣比但臣年邁力衰前承
恩陛見已將臣病面行陳
奏蒙
皇上以不服水土慰問再三臣祇
命之下不勝感激涕零既到任所因思矢竭犬馬勉供
驅策仰答
高厚於萬一不意臣病已經數載時時舉發且年逾六
旬血氣既衰則病覺愈沈去歲自秋徂冬心忡不
已及交冬至手足麻木不思飲食然尚能勉強支
持至立春以後積痰上壅頭暈目昏步履維艱甚
至語言亦多恍惚病勢纏綿醫藥罔效臣思鞠躬
盡瘁死而後已自屬臣子常分但念全楚何地總
督何官必須年力健壯智慮精明方克統屬文武
彈壓地方似臣年邁病朽之人軀頽步艱既不可
肅羣寮之觀瞻而髦及智昏又何能為一方之表
率是臣一已之身命不足惜而貽悮於
朝廷之封疆則關係非輕也況臣子年未十齡家無成
丁倘臣倏忽命殞骸骨必不復歸故里臣蒙
皇上豢養三十餘載受
恩最深故敢披瀝陳情哀懇
洪慈憐臣孤蹤允賜罷斥另簡賢能膺此重任俾臣得
回籍調理或不即填溝壑食息尚延則有生之日
皆我
皇上之賜將生生世世永戴
聖恩于無既矣臣職所應辦事務不能卧理恐致有誤
謹將總督關防一顆
王令旗牌十面杆於正月十七日委湖北驛鹽道參
議張士伋交湖廣巡撫年遐齡暫為代理不勝惶
懼待
命臣以犬馬衰疾圖報無由哀切上陳字多逾格貼黃
難盡未敢另繕伏祈
皇上慈鑒施行
康熙四十年正月十七日題二月初七日奉
旨卿才品優長簡任總督正資料理著照舊供職不必
以衰病求罷該部知道
謝
恩受印疏
題為恭謝
天恩暨微臣接印受事日期仰祈
睿鑒事康熙四十年二月二十七日准署理湖廣總督
印務撫臣年遐齡咨送吏部咨文一件内開湖廣
總督郭琇題為微臣衰朽等事一疏奉
旨卿才品優長簡任總督正資料理著照舊供職不必
以衰病求罷該部知道欽此相應仍咨該督知照欽
遵施行等因到臣准此并准撫臣咨為移送事差
委湖北驛𫝊鹽法道參議張士伋臣標中軍副將
張文定捧齎
欽頒總督關防一顆
王令旗牌十面副書吏文卷等項到臣并據署理湖北
布政司事驛𫝊鹽法道參議張士伋呈齎前收貯
臣坐名
勅書一道各等因到臣臣于即日恭設香案望
闕叩頭謝
恩祇領受事外伏念臣一介寒微幸際
皇上隆恩異數曠古無比臣身非草木具有心胸寧不
知感激奮勵以思圖報
君恩前月陳情乞休者實以久病纏綿誠恐有誤封疆
重寄也復蒙
聖度優容不加譴斥
温旨慰留臣聞
命之下涕泗交流感懼無措臣即粉身碎骨亦何能仰
酬萬一唯臣久病之軀氣血既衰右腿殘廢耳目
漸成聾聵臣不勝日夜祇惕然捧誦
聖言俯察臣躬從無寸效堪以報稱倘臣犬馬之疾醫
藥調治或不至即填溝壑自當勉供厥職益矢精
白以上報我
皇上知遇弘恩但蚊負之懼恐致有悮臣故不敢不時
切惴惴耳所有微臣于康熙四十年二月二十七
日接印受事日期謹恭疏
題報伏祈
皇上睿鑒施行
保授郡丞疏
題為省會衝劇郡丞員鈌仰請
睿鑒擇能員以兼職掌事竊惟楚疆接攘秦蜀黔粤襟
聯吳豫而武昌為省會重地實數省水路通衢五
方襍處舟楫輪蹄往來如織其間良奸混襍猝難
辨别臣自涖任以來屢嚴飭府縣有司申嚴保甲
以靖地方然保甲之法僅可行之城廂閭巷而客
旅江干浮蹤靡定者能保無奸宄之徒潜寓其中
也雖府縣身膺地方之責各有錢穀刑名事務紛
煩詎能分身四應如全委之營汛恐滋生事擾民
臣每深防奸於微之慮反覆籌畫往時設有江防
同知一員駐劄漢口久奉裁去此已無庸更議復
設夫武昌與漢口兩岸對峙共此一江臣思武昌
府清軍水利同知職掌頗閒似可兼江防之任臣
愚以為自今請改為江防理事清軍水利同知官
不煩于另設事有可以兼舉清釐地方專其責成
庶可免貽誤之虞且遇有往來旗人犯事詞件並
荆州將軍衙門咨查檔案併令專管料理似為妥
便但官仍此官而任有兼攝職掌匪易必須能幹練
達滿漢兼通之員方克勝任今武昌同知何勲已
陞任員缺查有臣衙門筆帖式圖納辦事勤敏操行
端方熟識漢文才能可任且供職已歴十有二年
諳悉楚省地方情形若以之補授武昌同知允屬
人地相宜也或蒙
皇上另簡賢員俾授此職亦統出自
聖裁臣伏查外省同知無
題補滿洲人員之例顧值此四海一家之
盛世我
皇上宵旰勤民惟期得人而理則亦何分滿漢臣查江
南清江浦理事同知係奉
旨補授滿員再查山西太原府通判係奉
旨改補滿員臣因綢繆地方起見謹援二省之例會同
撫臣年遐齡合詞具疏保
題如臣言可採所有同知關防應擬添江防理事字
樣臣當另疏
題請換給伏祈
皇上睿鑒勅部議覆施行
保補道員疏
題為荆楚地方緊要道員經理需才仰體
宸衷為地擇人特疏保
題懇祈
睿鑒事臣蒙
皇上隆恩總理楚省高天厚地捐靡難酬惟有於地方
事宜官員職守殫心籌畫期於萬有一裨是以每
有所見敬抒下悃次第入
告矣兹查荆州居楚上游扼川蜀滇黔之衝滿洲將軍
駐防其地設有上荆南道分巡荆州安陸德安三
府實關至要向因駐防滿營糧餉未有耑員管理
俱發知府支放其酌撥動用必由督撫藩司相隔
九百餘里往返動經旬日所以駐防荆州將軍有
督撫内移駐一員之請臣恭閱邸抄見有撥銀十
萬兩交與荆州駐劄道員之
旨仰見我
皇上睿慮周詳無微不照臣思荆州駐防既於省城隔
遠管理糧餉必湏切近專員今既撥銀十萬兩交
與巡荆道管理則滿營每年粮餉俱應歸併收放
又向年奉
旨截留運秦漕米内將九萬六千餘石遞年易換南米
現在收貯荆倉亦應歸併管理庶責成得專又查
武昌道員駐劄省城分守武昌漢陽黃州三府界
連江南江西河南湖南北諸郡上接洞庭中臨大
江為漢沔湘川交滙數省通衢五方雜處稽察水
陸汛防消弭奸宄為全楚保障經畫務期盡善臣
前請將安陸通判移駐新堤又請將武昌同知兼
理江防皆防奸于微之意而提綱挈領尤賴道員
控制下流彈壓重地庶得措置有方此二道者職
掌甚重均為要缺必湏廉能勤幹之員方克勝任
現今巡荆道員缺雖陞補有人尚未到任未知其
人之能與否武昌道莊搢内陞員缺尚未銓補臣
查武昌府知府尤汶荆州府知府魏勷此二員居
官廉明辦事勤敏洵稱才守兼優臣於
大計之期會同保
題在案若將此二員以之補授此二缺則是於地方
之情形事勢諳練已久駕輕就熟實為人地相宜
也雖湖省道員無坐名保
題之例但臣從道員職守起見一則為糧餉之責成
綦重一則為要地之綏輯匪易惟期地方有益既
有可用之能員又何敢知而不舉有負以人事
君之義臣謹會同湖廣撫臣年遐齡合詞保
題伏祈
皇上乾斷破格俯允
勅令二員赴京引
見親為簡試應否分缺陞授恭候
聖裁抑臣等更有請者湖南近苗州縣現有調補之例
湖北雖屬腹地但沔陽荆門江陵二州一縣地界
江湖民多刁健節年錢糧拖欠未清歴年
奏銷處分有案官斯土者視為畏途𫝊舍諸事每致
頽廢臣等再四籌維懇請
皇上或照山陜官員缺出部臣恭請
特簡賢能補授或聽臣等於本省内選擇賢員調補事
關地方理合一併陳明統祈
皇上睿鑒施行
康熙四十年五月十二日題
請遵成例疏
題為虧空之題參太迫官民之貽累無窮請仍遵奏
銷察核之成例以定催科之期以紓小民之力事
竊惟錢糧五月完半十月全完載在
令甲成憲昭然近准吏部等衙門會覆科臣陳黃永
條奏查參虧空一疏凡一應錢糧遇完半全完之
期解不及額者即行參處仍令核明侵那實據題
參不得含糊用是侵是那審明具題等語奉
旨欽遵移咨到臣臣當即通飭司府州縣遵行在案但
臣再四思維立法防奸誠屬至當而奉行不善其
害難言蓋就一省而言除真正富庶之州縣與錢
糧甚少之州縣方能按期而完其餘錢糧繁多催
科維艱所謂五月者大約延至八月以後十月者
大約延至次年奏銷以前且四月雖曰麥秋九月
雖曰登穀第仲夏之時小民方事播種孟冬之候
田間正在滌場而遽責其及時輸賦賣絲賣榖剜
肉醫瘡誠可憫傷況土地不同氣候亦異湖湘之
間種麥甚鮮五月之時正屬農忙留心民事之官
此時原在停徵以盈千累萬之錢糧而取盈額數
於一時有司止顧考成不顧民命追呼之急如星
如火稍有不前敲撲横加以致稱貸無門秋成失
望因而戶口逃亡田地荒蕪者有之其為民害可
勝言哉至所謂查參虧空者全憑司府之揭報司
府之揭報亦止可查徵簿之多寡徵多解少即為
虧空其是侵是那必經審明而後可定蓋此官既
有虧空題參之後即行摘印委官署理然後按籍
而稽訊其根底參以証佐而為侵為那始可定擬
今若以未經摘印之先遽期查明核定侵那則被
查之員印篆在手何難改換冊籍虚捏欵項或稱
小民拖欠勢必調停掩飾是以杜弊之意反為叢
弊之階也臣愚以為五月而即參完半之虧空十
月而即參全完之虧空百姓必至受無窮之敲撲
未摘印而先查何者是侵何者是那上官必不能
得其確實是為官民交病而究竟於
國帑無裨益也莫若仍遵成例凡州縣官有虧空等
弊一經察出即行
題參不必限定五月十月之期而總稽完欠務於奏
銷之前如有隠諱治以通同之罪彼亦無辭至其
是否侵那必行嚴審務得確據以定爰書況近日
直隸撫臣李光地一疏其於承審虧空之處分已
極其嚴峻孰肯以自已之功名身家與人為殉臣
之為此言者非不重
國帑也非有曲庇於州縣官也誠恐追呼過急民命
堪憐查核過早朦蔽益甚其為累更大耳臣七年
外吏十載家居民情吏弊知之最悉故敢直陳於
我
皇上之前如果臣言可採伏祈
皇上睿鑒勅部議覆施行
遵
旨回奏疏
奏為遵
旨明白回奏事康熙四十年十月初七日准吏部咨為
特參知府挾私揭參督撫失察請究弊源以清䑃
混事内開協理江南道事額外試監察御史左必
蕃題前事本年九月初八日題本月十五日奉
旨這所參事情著郭琇年遐齡各行明白回奏餘著察
議具奏該部知道欽此到臣准此竊臣一介迂儒至
愚至陋蒙
皇上隆恩不次顯擢拔自田間補授今職臣祇事以來
日夜兢惕常懼隕越有負報稱兹因湖北布政使
任風厚據黃州府知府許錫齡揭參黃梅縣知縣
李錦虧空一案致臺臣以失察指參蒙
皇上不即加處分令臣明白回奏捧誦
恩綸感悚無地伏查州縣錢糧戶部定例四月完半九
月全完凡有司府揭報虧空督撫例應
題參解任查究而後知其為侵為那或為民欠也黃
梅令李錦其虧空完半之數於七月内撫臣年遐
齡方據揭與臣會疏
題參其是否侵那民欠尚未清查而臺臣疏稱本年
完半之數尚過未久安知不欠在民竊思兵餉急
需司府催解完半之時自五月以至七月歴日不
為不久矣如果欠在民該縣何難具詳一紙報明
上官何遲至參後臺臣乃以安知不欠在民代為
申辨乎至若司據府詳報稱黃梅縣民閉城抗拒
不令署事官進城不放摘印官出城又據程騏出
首為報明杜禍事詞稱有縣主素所寵用之城長
鄉勇以及投拜門生等閉城圍官在玉皇閣起事
見工房張經櫃書張弘選差頭藍旭捕役蔡節等
持銀二百兩雇人保留現在絡繹赴省等語臣思
楚俗素稱刁悍今如此行徑委官不得出入良民
不獲貿易將一城内外斷絶往來關係匪輕臣公
同酌議因委武昌府知府尤汶星往曉諭謂爾等
令署官進城清查錢糧如無虧空或參後全完即
為
題請復任詎意閉城如故而夥衆之要挾聲勢似若
叛然臣再三思維倘不於斯時姑從權宜勢必差
兵查拏驚擾地方貽累滋深仰體
皇上息事寧民至意所以有暫
請李令視事之疏一面示諭聚衆解散安業一面清
算錢糧有無虧空并詳查為首行賄聚衆之奸徒
也今臺臣以為臨涖之體不當如是且謂保留之
人既可賄買出首之人獨不可疑為許錫齡之賄
買乎又謂督撫既不能細察於前至百姓不服指
為賄買保留代為文飾於後等語自臣觀之是皆
臺臣身居事外之言耳設使臺臣易地而處見司
府詳報程騏之出首謂縣官之寵用有人行賄之
衙役有名持銀有數起事有地聚衆閉城抗拒若
叛值此之際而臺臣猶必曰若令原令視事非長
官臨涖之體也將任其閉城置之不論乎抑差兵
查挐乎
題請暫令視事而後為查究乎如謂宜參知府之妄
行揭報方不為之文飾第思虧空尚未查明將以
何者為憑而參其妄揭乎如謂程騏之出首疑為
知府之賄買第思出首者之口供鑿鑿有據而知
府之賄買無憑若以可疑二字懸擬
題參冒瀆
天聽臺臣言之則可而非臣之所敢也總之此一案其
虧空之有無賄買之真否必俟審明而後定臣前
疏業已
請查究其中或李錦之果有虧空或知府之妄行捏
報或閉城之衆係李錦賄買或出首之人係知府
賄買其罪各有所歸也倘查究之後臣等不為據
實糾參咎亦何辭但未經審明之先而臺臣即以
懸擬之詞指為失察殊不思懸擬之風一倡則天
下事無不可以懸擬而得將在外督撫尚敢參一
官建一議乎我
皇上至聖至明無微不照其中情事自難逃
皇上之洞鑒也第臣賦性愚直以致言官指參蓋因舊
疾纏綿衰朽日甚精力委屬不及惟祈
皇上乾斷即賜罷斥另簡賢員膺此重任免致貽誤地
方則臣之銜結當生生世世矣臣緣遵
旨明白回奏字多逾格貼黃難盡伏乞
睿鑒俯賜全覽施行謹具奏
聞伏候
勅旨
再疏告休疏
奏為微臣病廢衰朽日甚舊疾復作委難供職不得
不再懇
天恩允賜罷黜事竊臣一介庸儒叠蒙
皇上異數隆恩屢擢顯職至矣極矣臣幸際
聖明之世遭逢
堯舜之君即粉身碎骨亦不能仰報萬一而再疏求去
臣稍有人心何遽至此第臣年已六十有四病勢
纏綿匪朝伊夕氣鬱痰壅遂成痼疾數年來一逢
節至無不感發但有輕重不同耳惟去歲交春之
前氣逆上忡痰積上塞兩腋膨脹如萬刃攅心晝
夜號痛者數日因而右腿積痛竟成殘廢臣時以
封疆關係具
奏乞休乃復蒙
温旨慰留且以才品優長加臣之身臣何人斯受
皇上之寵遇辱
皇上之襃嘉伏枕自思感激涕零幸而醫藥調理病勢
稍覺痊減因復遵
旨勉供厥職臣自分犬馬捐縻以報臣之分也實臣之
心也詎臣氣血衰枯今歲自夏徂秋南方炎蒸水
土不調感冒暑氣猶然心忡不已至九月二十三
日大感嘔吐昏瞶者二晝夜迨交冬後餘痰上攻
新痰舊證連綿交纏時卧牀褥益覺委頓伏念我
皇上勵精圖治遠過唐虞尤加意吏治民生凡直省督
撫缺出悉由
睿裁慎簡其人無非為保障地方撫綏兆民計也若臣
自蒞任楚地已逾二載識短才庸愧無寸長堪圖
報稱既不能副我
皇上委任至意今復身遘重疾目漸昏眊耳又重聽右
腿久成殘廢即喘息猶存而形神已離尚乃坐擁
高職將上而寮屬下而軍民睹此頽然聾瞶之狀
瞻視之下不幾褻體統而羞當世士哉況楚省幅
員廣闊邊疆之軍防郡邑之利弊官吏之賢否統
於督臣是問此即才力精健思慮深長者猶凜凜
乎曠職之是懼也而顧可委之衰朽病廢之人乎
且所到臣衙門事件非關
國計即係民生以臣久病之軀精神恍惚耳目又復
瞇塞倘有該屬之奸吏舞文本管之積役玩法一
有不檢致干
國典於此之時
皇上即憐臣恤臣思欲全臣而煌煌
令甲欲不戮及臣身而不可得然戮臣之身足蔽貽
誤之辜臣之一身亦何足惜第事關重大雖萬戮
臣身究何能贖貽誤之愆也思及于此臣尚可一
日安于斯位哉若使臣貪職戀爵諱言病廢不思
封疆重寄是益負我
皇上知遇洪恩臣罪滋大此臣之私心惴惴日夜靡寧
而不得不再為哀鳴也伏懇
皇上念封疆所係匪輕病廢如臣委難卧理
允賜罷斥另簡賢員膺此重任則臣犬馬銜結之私縱
今生無由仰酬
聖恩惟願誓之再生圖報于生生世世矣臣因陳情迫
切字多逾格貼黃難盡伏祈
皇上睿鑒施行不勝惶懼待
命之至為此具本謹具奏
聞伏候
勅旨
康熙四十年十月十八日奏奉
旨卿才品優長簡任總督正資料理著照舊供職不必
以衰病求罷該部知道
原情具題疏
題為瀝血哀鳴等事康熙四十年十月二十二日准
兵部咨開該本部覆雲貴總督巴題前事内稱
官斌叩
閽一案湖廣係原案發覺之地當日領兵之官同在彼
處必有真知灼見請
勅發湖廣督臣提取王世清等與官斌質審情節自明
奉
旨這事情著郭琇審明具奏欽此欽遵并發原案到臣
臣隨一面檄發湖南按察司提審外臣細查部發
案卷知賊首黃明盤踞廣西産峝時三省會拏既
經擒獲彼此攘奪争功事自有之然廣西通判王
世清游擊田國璽等與貴州將弁官斌等既有公
報公挐之印文乃又有官斌搶奪之密稟是王世
清等以為黃明既在本省汛地今同黔將挐出其
功似在黔而不在粤矣故具此密稟希為居功之
地殊不知會挐黃明之時止計黃明之獲與不獲
耳其功之有無應在於以前各官失察與不失察
原不計及于此際也在官斌以為黔粤將領協力
擒賊現有公報印文而審官不以印文為憑又不
俟行提到案對質止移取口供遂擬官斌搶奪是
真因干部議革職是官斌無功而有過所以激而
為叩
閽之舉也臣思搶奪一事固失軍紀自應查明第推其
心無非一時邀功之計似與失機縱賊者不同況
逆賊黃明久經正法止因兩省將弁争功藤葛至
今懸案三載未經質明其拖累官犯相隔三省往
返程途多或萬有餘里少者亦七八千里﨑嶇道
路拖累無窮且其中有經别案革職者有經革職
回籍者甚有死亡不存者欲令提齊對質非動經
年月恐未能一時清結也臣愚以為此案如係失
機縱賊罪不容赦亦屬自罹之咎何足為惜至若
官斌即使審明搶奪果真亦不過為邀功之私乃
出師將弁之常念耳原事推情似亦無大過而懸
案逾年拖累多人誠為可憫伏思我
皇上聖德如天宥愆赦過無不覆幬或將官斌復還原
職以彰我
皇上使過之仁仍
勅令赴部引
見試其技勇果有可採俾之效力邊方必克鼓勵自奮
益竭駑駘而未結之案得免拖累即人人沐
皇仁於無盡矣臣敢特疏題
請
寬恩出自
聖裁倘蒙
俞允臣仍將部發質審原案繳部查銷臣謹具
題伏祈
皇上睿鑒施行
康熙四十年十一月初六日題奉
旨官斌著復還原職該部知道
奉
勅薦賢疏
奏為欽奉
上諭事康熙四十年十一月初十日准兵部送到
内閣公文一角内開十月二十五日大學士伊桑阿
馬竒吴琠熊賜履學士辛保𫝊申來道范承烈曹
鑑倫面奉
旨著行文與總督郭琇張鵬翮桑格華顯巡撫彭鵬李
光地噶禮徐潮將伊等所屬地方道員以下知縣
以上官員内勿論因事故降級罰俸有品行清廉
實心愛民者著寫摺齎送内閣若别省官員内有
伊等真知灼見者亦著開列齎送為此移咨前去
等因到臣奉此臣恭惟我
皇上勵精圖治宵旰不遑殷殷以吏治民生為念一時
循良之盛卓越千古三代以來未之有也迺
聖不自聖安益求安猶以各地方品行清廉實心愛民
之員下詢臣等捧誦
聖諭仰見我
皇上視民如傷孜孜不已之盛心也至臣一介庸愚辦
事楚中愧無報稱惟於所屬之員上自監司下逮
郡牧時時以清廉二字面加勸諭又於遠屬各官
悉心體訪詳行申飭務期吏稱其職民安其業以
無負我
皇上簡任司牧愛養元元之意但其中循分守職照常
供事所在多有而求其品行清廉實心愛民如
聖諭所及者實以未能多見然據臣平素之所見聞如
武昌府知府尤汶荆州府知府魏勷正已率屬廉
明任事前於
計典内臣已會疏
題薦但其任值繁劇參罰殊多故限於成例部覆未
允今承
聖諭諄切不計參罰此二員者可稱品行清廉實心愛
民者也他如才守兼優不負其職者如湖北糧儲
道參政張聖佐涖任以來革除夙弊操行端方軍
民感悦其署按察司事案無留牘苞苴不入而廉
明之聲著聞于口碑嘉魚縣知縣蔣斆廉潔存心
寬和為政寓撫字于催科而百姓感戴又遠安縣
知縣梁鳳翔才能敏練兼知自守名稱素著及署
理江陵縣任事未幾而能清累年未清之錢糧一
時民情鼓舞争先完納是足徵其操存之不苟矣
再湖南沅州知州包太隆地屬邊境歴來鎮協駐
劄撫綏良難而愛養民力不事煩苛至其和輯士
卒令兵民相安尤為羣情之所推服以上六員卓
卓表見皆有實政以及民者也夫湖之南北其守
牧縣令才守可挹者亦自有人然或新任未久或
調補苗邊其廉能之實跡尚當徐俟以觀其成效
至若他省清正之員臣雖問有風聞知之未確何
得冒昧入
陳惟臣屬諸員係臣素所體訪者緣今欽奉
聖諭不敢不據實上
聞伏祈
皇上睿鑒施行
康熙四十年十一月十六日摺奏
再疏奏謝疏
奏為恭謝
天恩事康熙四十年十一月二十八日准吏部咨開考
功清吏司案呈查得湖廣總督郭琇奏為微臣病
廢衰朽日甚舊疾復作委難供職不得不再懇
天恩允賜罷黜事一疏康熙四十年十一月初八日奉
旨卿才品優長簡任總督正資料理著照舊供職不必
以衰病求罷該部知道欽此移咨到臣准此臣隨恭
設香案望
闕叩頭謝
恩訖竊臣一介庸迂躬逢
盛世荷蒙
皇上隆恩拔自田間卑以封疆重寄臣雖才識疎庸際
兹
異數敢不竭厥駑駘以圖報稱然以犬馬齒迫氣血衰
頽老病百出是以於康熙四十年正月内具有微
臣衰朽日甚等事一疏乞
賜罷黜蒙我
皇上優容
温旨慰留仰戴
高厚夙夜負慙期于鞠躬盡瘁或可少報萬一其如病
勢日增形神俱離實恐貽誤封疆致負
君恩只得再疏求去又蒙
温旨以臣才品優長簡任總督正資料理著照舊供職
不必以衰病求罷臣捧讀之下感激涕零回思臣之
一身自頂及踵皆沐
皇上生成膺兹
格外知遇之恩臣即木石亦思報效況臣粗識大義具
有心胸曷敢顧惜自愛以罹重愆倘繼此以往仰
賴
聖恩醫藥奏效殘喘暫延唯有誓竭餘生以酬
殊遇但恐久病之軀精力頽廢其於一切吏治民生不
無昏瞶此又臣之所朝夕惴惴者耳臣謹恭疏奏
謝伏乞
皇上睿鑒施行
康熙四十年十二月初二奏奉
旨覽卿奏謝知道了該部知道
華野疏稿卷四
