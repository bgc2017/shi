關中勝蹟圖志卷六
陜西巡撫(臣)畢沅撰
古蹟(苑囿附第宅)
西安府周靈囿詩大雅王在靈囿孟子文王之囿方七
十里又靈臺左傳注在京兆鄠縣周之故臺今鄠縣東
五里有酆宫又東二十五里有靈囿囿中有臺詩大雅
經始靈臺三輔黃圖臺高二丈周四百二十步又靈沼
三輔黃圖在長安西三十里詩大雅王在靈沼集傳臺
下有囿囿中有沼也
(臣)謹按靈臺在靈囿中雍勝略云靈囿在長安西四
十里跨鄠縣境今舊阯無存惟靈臺故基巋然在灃
河西岸秦渡鎮北明秦藩改為佛寺臣於乾隆三十
九年親往相度加修葺焉
漢上林苑雍勝略即秦之舊苑也其故基跨今盩厔鄠
長安咸寧藍田五縣之境水經注武帝微行以為道遠
勞苦又為百姓所患乃使太中大夫吾邱壽王與待詔
能用算者舉籍阿城以南盩厔以東宜春以西提封頃
畆及其價值屬之南山以為上林苑東方朔諫秦起阿
房而天下亂因陳泰階六符之事上乃拜太中大夫卒
起上林苑故相如請為天子遊獵之賦稱烏有先生亡
是公而奏上林也漢舊儀上林苑中廣長三百里苑中
養百獸天子春秋射獵苑中取獸無數其中離宫七十
所容千乘萬騎西都賦西郊則有上林禁苑林麓藪澤
陂池連乎蜀漢繚以周墻四百餘里離宫别館三十六
所神池靈沼往往而在關中記上林苑門十二中有苑
三十六宫十二觀二十五西京雜記初修上林苑羣臣
遠方各獻名果異卉三千餘種其中亦有制為美名以
標竒麗也承華殿漢武故事七月七日上林承華殿
齋正中忽有一青鳥從西北方來甫頃王母至鳳凰
殿長安志宣帝神爵四年鳳凰集上林迺作鳳凰殿以
答嘉瑞平樂館漢書武帝本紀武帝元封六年夏京
師民觀角觝於上林平樂館注平樂館大作樂處繭
館漢書元后傳注師古曰漢宫闕䟽云上林苑有繭館
盖蠶繭之所也上蘭館漢書元后傳注師古曰上蘭
館名也在上林中涿沐館長安志宣帝許美人居上
林涿沐館數召入飾室磃氏館漢書郊祀志上求神
君舍之上林中磃氏館注如淳曰磃音蹄鹿館長安
志外戚傳成帝許美人在上林鹿館數召入飾室新
臺長安志上林賦曰登新臺在豐水西北近渭今鄠縣
也清臺雍錄漢志曰武帝造太初歷即上林清臺課
候則清臺在上林苑中矣三輔黃圖曰漢靈臺在長安
西北八里漢始曰清臺後更名曰靈臺蠶室長安志
减宣怒其吏成信信亡藏上林中宣使郿令將吏卒闌
入上林中蠶室門延壽門長安志平帝迎玉皇后自
上林延壽門入未央宫前殿昆明池雍勝略在長安
縣西南三十里豐邑鄉鸛鵲莊三輔黃圖昆明池漢武
帝元狩四年穿圃曰上林苑有昆明池史記平凖書越
欲與漢用船戰遂乃大修昆明池列觀環之治樓船高
十餘丈旗幟加其上甚壯關中記昆明池漢武習水戰
也中有龍沼神池云堯時治水訖停舟於此盖堯時已
有汙池漢代因而廣深耳三輔故事昆明池三百二十
五頃池中有豫章臺及石鯨刻石為鯨魚長三丈每至
雷雨常鳴吼鬣尾皆動立石牽牛織女於池之東西以
象天漢(周庾信和春日晚景宴昆明池詩春餘足光景趙李舊經過上林柳腰細新豐酒徑多小船行)
(釣鯉新盤待摘荷蘭臯徒税駕何處有凌波唐宋之問奉和晦日幸昆明池應制詩春豫靈池會滄波帳殿開)
(舟凌石鯨度搓拂斗牛逥節晦蓂全落春遲柳暗催象溟看浴景燒劫辨沈灰鎬飲周文樂汾歌漢武才不愁)
(明月盡自有夜珠來沈佺期昆明池侍宴應制詩武帝伐昆明穿池習五兵水同河漢在館有豫章名我后光)
(天德垂衣文教成黷兵非帝念勞物豈皇情春仗過鯨沼雲旗出鳳城靈魚銜寳躍仙女廢機迎柳拂旌門暗)
(蘭依帳殿生還如流水曲日晚棹歌清)豫章觀三輔黃圖武帝造在昆
明池中亦曰昆明觀三輔故事昆明池中有龍首船常
令宫女泛舟池中張鳳盖建華旗作櫂歌雜以鼓吹帝
御豫章觀臨觀焉昆靈池百子池初學記上林苑中
積草池三輔黃圖上林苑有積草池蒯池漢武故
事上林苑蒯池生蒯草以織席牛首池上林賦濯鷁
牛首張揖曰牛首池名上林苑西頭太平寰宇記野韭
澤即漢牛首池地在内苑西豐水西北西陂池東陂
池印池三輔黃圖皆在上林苑中飛廉觀三輔黃圖
在上林苑武帝元封二年作飛廉神禽能致風氣者身
似鹿頭如雀有角而蛇尾文如豹武帝命以銅鑄置觀
上因以為名班固漢武故事曰公孫卿言仙人好樓居
於是上於長安作飛廉觀高四十丈陽禄觀柘觀長
安志班婕妤生子陽禄觀師古曰二觀並在上林苑中
雲林觀包陽觀犬臺館當路館鼎郊館朗池觀博望
觀樛木觀便門觀華元觀益樂觀明光觀三輔黃圖並
在上林苑中(已上俱上林苑)
博望苑雍錄武帝為戾太子立博望苑使通賓客苑在
漢長城外漕渠之北至成帝始撤去
御宿苑三輔黃圖在長安城南御宿川中漢武帝為離
宫别館禁御人不得往來遊觀止宿其中故曰御宿又
御羞苑通志漢書武帝元鼎二年初置水衡都尉掌
上林苑有五丞屬官有御羞苑禁圃令如淳曰御羞地
名在藍田其土肥沃多出御物可進者師古以為即御
宿川非是
宜春下苑三輔黃圖在京城東南隅雍錄宜春之名漢
史凡三有曰宜春苑者地屬下杜有曰宜春宫者即下
杜苑中宫也有曰宜春觀者則在鄠縣雖三其名而實
止兩地也
樂遊苑雍勝略樂遊原上有樂遊苑一曰樂遊園去咸
寧縣八里漢書宣帝本紀宣帝神爵二年春起樂遊苑
兩京新記宣帝樂遊廟(謹按關中記宣帝立廟於曲江之北號樂遊)亦名樂
遊原亦名樂遊苑地基最高四望寬敞(唐李顃樂遊苑春望詩五陵佳)
(氣晚氤氲霸業雄圖勢自分秦地山河連紫塞漢家宫殿入青雲未央樹色春中見長樂鐘聲月下聞無那楊)
(花起愁思滿天飄落雪紛紛)
代邸漢書文帝本紀代王至渭橋太尉勃上天子璽代
王謝曰至邸而議之閠月已酉入代邸羣臣從至議請
即天子位代王西向讓者三南向讓者再遂即天子位
羣臣奉天子法駕迎代邸皇帝即日夕入未央宫
丞相府西京雜記平津侯公孫宏自以白衣為丞相乃
大開東閣營客館招延天下士人其外曰欽賢之館以
待大賢之士次曰翹材之館以待大材之士又次曰接
士之館以待國士其有德有賢可佐理隂陽者處之欽
賢館其有材堪將軍二千石者居翹材之館其有一介
之善一方之藝者居接士之館所得俸禄以奉之
三輔𪠘雍錄三輔黃圖曰三輔者主爵中尉及左右内
史武帝改曰京兆尹左馮翊右扶風共治長安中是為
三輔郡皆有都尉又曰京兆在故城尚冠里馮翊在故
城内太上皇廟西扶風在夕隂街北此其𪠘治之所也
長安志中尉府在尚冠里街東京兆尹即廢中尉府也
御史府通典漢御史所居曰御史府亦曰御史大夫寺
在大司馬門内無塾其門用梓板不雘色亦謂之憲臺
漢書朱博傳御史府中列栢木常有野烏數千棲宿其
上晨去暮來號曰朝夕烏
司隸府漢舊儀司隸府治即孝武帝廟也
鴻臚府長安志王莽以鴻臚府為定安太后宫
蠻夷邸雍錄陳湯斬郅支單于上䟽乞垂之藁街蠻夷
邸間諸家無言藁街之在何地者唐都高驛即蠻夷邸
在朱雀街西與鴻臚府近
細柳倉通志在咸陽西三十里周亞夫屯軍處三輔故
事漢文帝大將軍周亞夫軍於細柳今呼石徼是也石
徼西有細柳倉東有嘉禾倉樊噲傳柳中即細柳地也
在長安西漢書注服虔曰在長安西北如淳曰長安細
柳倉在渭北近石徼注張揖曰在昆明池南今有柳市
是也師古曰匈奴傳云置三將軍軍長安西細柳渭北
棘門灞上此則細柳不在渭北揖說是也
蕭何第漢書蕭何傳蕭何買田宅必居窮僻處為家不
治垣屋曰令後世賢師吾儉不賢毋為勢家所奪長安
志王莽為安漢公以故蕭何宅為安漢公第
石奮宅漢書石奮傳高祖召其姊為美人徙其家長安
中戚里注師古曰於上有姻戚者皆居之故名其里曰
戚里
田子春宅通志在漢長安城中孟嘗君孫因諸吕擅權
乃入關圖扶漢誅諸吕故有是宅
霍光第漢書霍光傳宣帝賜甲第一區
王根第通志曲陽侯王根大治第室極其奢僣司隸校
尉京兆尹不敢舉奏
王商第漢書外戚傳成都侯王商穿長安城引内灃水
注第中大陂以行船上幸商第見穿城引水意恨内銜
之
董賢第漢書董賢傳哀帝詔將作大匠為賢起大第北
闕下重殿洞門土木之工窮極伎巧柱檻衣以錦綈
黃山苑漢書霍光傳霍雲當朝請數稱病私出多從賓
客張圍獵黃山苑中
袁廣漢園西京雜記茂陵富人袁廣漢藏鏹巨萬家僮
九百人於北&KR0621;巖築園(謹按北芒巖在興平即始平原也)東西四里南
北三里激流注其内搆石為山高十餘丈連延數里養
白鸚鵡紫鴛鴦旄牛青兕後沒入官為園鳥獸草木皆
徙入上林苑
魏顔斐菜園魏志斐字文林為京兆守於府下起菜園
使吏簡拔鋤治也
晉逍遥園長安志姚興嘗於逍遥園引諸沙門聽番僧
鳩摩羅什講演佛經起逍遥宫殿庭旁有樓閣高百尺
相去四十丈以麻繩大一圍兩頭各絟樓上會日令二
人各從繩上行過以為佛神相遇又澄元堂長安志在
逍遥園中
周華林園(周庾信三月三日華林園馬射賦并序堯以仲春之月刻玉而遊河舜以甲子之朝披圖)
(而巡洛夏后瑶臺之上或御二龍周王元圃之前猶驂八駿我大周之創業也南正司天北正司地平九黎之)
(亂定三危之罪雲紀御官鳥司從職皇王有秉歷之符元圭有成功之瑞豈直天地合德日月光華而己哉皇)
(帝以上聖之姿膺下武之運通乾象之靈啟神明之德夷典秩宗見之三禮䕫為樂正聞之九成克巳偹於禮)
(容威風總於戎政加以卑躬菲食皀帳綈衣百姓為心四海為念西郊不雨即動皇情東作未登彌逥天眷兵)
(革無會非有待於丹烏宫觀不移故無勞於白燕銀甕金船山車澤馬豈止竹葦两草共垂甘露青赤二氣同)
(為景星雕題鑿齒識海水而來王烏弋黃支騐東風而受吏於時元鳥司歷蒼龍御行羔獻冰開桐花萍合皇)
(帝幸於華林之園玉衡正而泰階平閶闔開而鈎陳轉千軍雷動萬騎雲屯落花與芝盖同飛楊柳共春旗一)
(色乃命羣臣陳大射之禮雖行袚禊之飲即同春蒐之儀止立行宫裁舒帳殿階無玉璧既異河間之碑戶不)
(金鋪殊非許昌之賦洞庭既張承雲乃奏騶虞九節貍首七章正飾五采之雲壺寧百福之酒唐弓九合冬幹)
(春膠夏箭三成青莖赤羽於是選朱汗之馬校黃金之埒紅陽飛鵲紫燕晨風唐成公之驌驦海西侯之千里)
(莫不飲羽銜竿吟猿落鴈鐘鼓震地埃塵漲天酒以罍行餚由鼎進彩則錦市俱移錢則銅山合徙太史聽鼓)
(而論功司馬張旃而賞獲上則雲布雨施下則山藏海納實天下之至樂景福之歡欣者也既而若木將低金)
(波欲上天顔惟穆賓歌惟醉雖復暫離北闕聊宴西城即同鄷水之朝更是岐山之會小臣不舉奉詔為文以)
(管窺天以蠡酌海盛德形容豈陳梗概歲次昭陽月在大梁其日上已其時少陽春史司職青祇效祥徵萬騎)
(於平樂開千門於建章屬車釃酒複道焚香皇帝翊四圉於帝□逥六龍於天苑對宣曲之平林望甘泉之長)
(坂華盖平飛風烏細轉路直城遥林長騎遠帷宫宿設帳殿開筵傍臨細柳斜界祈年開鶴列之陣靡魚鬚之)
(旃行漏抱刻前旌載鳶河湄薙草渭口澆泉堋雲五色的暈重圓陽管既調春絃實撫總章協律成均樹羽翔)
(鳳為林靈芝為圃草銜長帶桐垂細乳鳥囀歌來花濃雪聚玉律調鐘金錞節鼓於是咀銜拉鐡逐日追風并)
(試長楸之埒俱下蘭池之宫鳴鞭則汗赬入埓則塵紅既觀賢於大射乃頒政於司弓變三驅而畫鹿登百尺)
(而懸熊繁弱振地鐡驪踏空禮正六耦詩歌九節七札俱穿五豝同穴弓如明月對堋馬似浮雲向埒雁失羣)
(而行斷猿求林而路絶控玉勒而摇星跨金鞍而動月乃有六郡良家五陵豪選新逥馬邑之兵始罷龍城之)
(戰將軍戎服來參武讌尚帶流星猶乘奔電始聽鼔而唱籌即倚竿而標箭馬噴沾衣塵驚灑面石堰水而澆)
(園花乘風而繞殿熊耳刻杯飛雲畫罍水衡之錢山積織室之錦霞開司筵賞至酒正杯來至樂則賢乎秋水)
(歡笑則勝上春臺既而日下澤宫筵闌相圃悵徙蹕之留歡眷逥鑾之餘舞欲使石梁銜箭銅山飲羽横弧於)
(楚水之蛟飛鏃於吳亭之虎况復恭己無為南風在斯非有心於蜓翼豈留情於戟枝惟觀揖譲之禮盖取威)
(雄之儀)
(臣)謹按周明帝紀武成二年三月會羣公列將卿大
夫及突厥使者於芳林園賜錢帛各有差則園在長
安明矣庾信賦稱歲次昭陽係辛已年乃武帝保定
元年盖帝初即位踵行故事而史偶失書耳攷魏志
云芳林園避少帝號改曰華林是則鄴下先有芳林
園後周無諱當避而此賦亦改芳為華則未詳何故
耳
隋大興苑長安志開皇元年置通志在宫城之北即唐
禁苑也
芙蓉園劉餗小說本古曲江文帝惡其名曲改名芙蓉
園為其水盛而芙蓉富也雍錄隋營京城宇文愷以京
城東南隅地高故闕此地不為居人坊巷鑿之為池以
厭勝之又會黃渠水自城外南來可以穿城而入入城
為芙蓉池且為芙蓉園也(謹按芙蓉園劉餗以為在城外程大昌以為在城中據康)
(駢劇談錄云芙蓉園在曲江之南則在城外明矣)
煬帝藩邸長安志武德中以賜左僕射蕭瑀所為少陵
原南接終南北至滻水即漢鴻固原也後瑀子銳尚襄
城公主詔别營主第主辭以姑婦異居有乖禮則因固
陳請乃取園地充主第又辭公主&KR1654;戟不欲異門乃并
施瑀之院門
西苑雍勝略隋煬帝大業元年築西苑周三百里其内
為海周十餘里為方丈蓬萊瀛洲諸山高出水百餘尺
臺觀宫殿羅絡山上向背如神海北有龍鱗渠縈紆注
海内緣渠十六院門皆臨渠每院以四品夫人主之堂
殿樓觀窮極華麗宫樹秋冬凋落則剪綵為華葉綴於
枝條色渝則易以新者常如陽春沼内亦剪綵為芰荷
菱芡乘興遊幸則去冰而布之十六院競以餚羞精麗
相尚求市恩寵上好以宫女月夜數千騎遊西苑作清
夜遊曲於馬上奏之又西苑池雍大記在長安城中
楊素宅通志在延康坊
唐禁苑長安志在宫城之北東西二十七里南北三十
三里東接灞水西臨長安故城南連京城北枕渭水苑
西即太倉北距中渭橋與長安故城相接東西十三里
南北十三里亦隸苑中苑中四面皆有監南面太樂監
北面舊宅監東監西監分掌宫中植種及修葺園囿等
事又置苑總監領之皆隸司農寺苑中宫亭凡二十四
所南面三門中曰景曜東曰芳林西曰光化東面二門
南曰光泰北曰昭遠西面二門南曰延秋北曰元武北
面三門中曰啟運東曰飲馬西曰永泰雍錄曰唐大内
有三苑西内苑東内苑禁苑皆在兩宫北而有分别西
内苑並西内太極宫之北東内苑則包大明宫東北兩
面兩内苑北門之外始為禁苑之南門内苑長安志
啟運門之南有内苑北曰重元門東曰東雲龍門西曰
西雲龍門自元武門北至重元門一里東西與宫門齊
南望春亭北望春亭雍錄在禁苑東南高原之上舊
記多云望春宫其東正臨滻水也天寳元年韋堅因古
跡堰渭水絶滻灞為潭東注永豐倉下以便漕運名廣
運潭未幾滻灞二水沙泥衝塞潭不可漕付司農掌之
為捕魚之所(王維奉和聖製於望春亭觀禊飲應制詩長樂青門外宜春小苑東樓開萬井上輦)
(過百花中畫鷁移仙仗金貂列上公清歌邀落日妙舞向春風渭水明秦甸黃山入漢宫君王來袚禊灞滻亦)
(朝宗)魚藻池雍大記深一丈在禁苑中貞元十三年詔
更淘四尺引灞河水漲之在魚藻宫後穆宗以觀競渡
雍錄王建宫詞曰魚藻宫中鎻翠娥先皇行處不曾過
而今池底休鋪錦菱角鷄頭積漸多先皇謂德宗池底
張錦引水被之令其光艷透見也蠶壇亭長安志在
院之東皇后祈先蠶之所青門亭長安志去宫城十
三里在長安故城之東即邵平種瓜之所櫻桃園通
志在禁苑之南又有東西葡萄園臨渭亭長安志禁
苑内舊唐書中宗本紀景龍四年四月甲寅幸臨渭亭
修禊飲桃園亭長安志去宫城四里隸舊宅監所領
咸宜宫未央宫長安志禁苑内皆漢之舊宫也去宫
城二十一里唐置都邑之後因其舊阯復增修之宫側
有未央池漢武庫武宗會昌元年因遊畋至未央宫見
其遺阯詔葺之尚有殿舍二百四十九間作正殿曰通
光殿東曰詔芳亭西曰凝思亭又有南昌國北昌國流
杯三亭皆漢舊阯並立端門隸舊宅監所梨園雍錄
在光化門北光化門禁苑南面西頭第一門在芳林景
曜門之西也中宗令學士自芳林門入集於梨園分朋
拔河則梨園在太極宫西禁苑之内矣開元二年置教
坊於蓬萊宫上自教法曲謂之梨園弟子至天寳中即
東宫宜春北苑命宫女數百人為梨園弟子是梨園者
按樂之地預教者名為弟子(唐崔湜梨園亭子侍宴應制詩年光陌上發香輦禁)
(中游草綠鴛鴦殿花明翡翠樓寳杯呈露酌仙館雜風流今日陪歡豫皇恩不可酬)坡頭亭柳
園亭月坡毬場亭子青城橋新鱗橋栖雲橋凝碧橋上
陽橋正興亭元沼亭神皋亭七架亭明水園長安志並
内苑所有東内苑長安志南北二里與大明宫城齊
東西盡一坊之地南即延政門北即銀臺門東即太和
門龍首池長安志在東内苑會要元和十三年浚龍
首池靈符應聖院長安志在龍首池東凝碧池雍
大記在東内苑雍錄禄山亂逆徒張樂於此樂工雷海
青憤擲樂器王維陷賊被拘僧寺聞之為詩曰萬戶傷
心生野烟百官何日再朝天秋槐葉落深宫裏凝碧池
頭奏管絃(已上禁苑)
尚書省雍錄在朱雀門北正街之東自占一坊長安志
省中有都堂本尚書令廳事都堂之東吏部戶部禮部
三行每行四司左司統之都堂之西兵部刑部工部每
行四司右司統之
吏部選院雍錄長安志曰在尚書省之南亦曰吏部南
院選人看牓之所也六典吏部員外郎掌選院謂之南
曹注云其曹在選曹之南也
禮部南院長安志吏部選院東禮部南院四方貢舉聚
會之所也雍錄禮部南院者即貢院也今世淡墨書進
士榜首列四字曰禮部貢院者唐世遺則也則唐人已
嘗名南院為貢院矣有列榜之地如吏部
國子監長安志在務本坊監東開街若两坊北抵皇城
南盡一坊之地監中有孔子廟貞觀四年立又房元齡
宅亦在此坊
驥德院雍錄後院有驥德院禁馬所在亦在務本坊
禮賓院册府元龜元和九年六月置禮賓院於長興里
北
京兆府𪠘長安志在光德坊東南隅府内𪠘宇並隋開
皇中制度其後隨事改作
萬年縣𪠘長安志宜陽坊東南隅萬年縣𪠘去府七里
縣門屋宇文愷所造太平公主降薛紹於縣𪠘設昏席
初以縣門隘狹欲毁之高宗敕宇文愷所造製作多竒
不須毁拆也
長安縣廨長安志長壽坊西南隅長安縣𪠘去府六里
尉遲恭宅亦在是坊
曲江池雍勝略去咸寧縣南一十里本秦隑州漢之宜
春下苑也太平寰宇記曲江池其水曲折有似廣陵之
江故名之西京記朱雀街東第五街皇城之東第三街
昇道坊龍華尼寺南有流水屈曲謂之曲江劇談錄曲
江開元中䟽鑿遂為勝境其南有紫雲樓芙蓉園其西
有杏園慈恩寺花卉環周烟水明媚都人遊玩盛於中
和上已之節綵幄翠幬匝於堤岸鮮車健馬比肩擊轂
上已賜宴臣僚京兆府大陳筵席長安萬年二縣以雄
勝相較錦繡珍玩無所不施百辟會於山亭恩賜太常
及教坊聲樂池中備綵舟數隻惟宰相三使北省官與
翰林學士登焉傾動皇州以為勝觀入夏則菰蒲葱翠
柳隂四合碧波紅藥湛然可愛好事者賞芳辰翫清景
聯騎攜觴亹亹不絶春明退朝錄曲江宴唐初設以慰
下第舉人其後弛廢而進士會同年於此開元時造紫
雲樓於江邊至期上率宫嬪垂簾觀焉命公卿士庶大
酺各攜妾妓以往娼優緇黃無不畢集先期設幕江邊
是以商賈皆以竒貨麗物陳列豪客園戶爭以名花布
道進士乘馬盛服鮮制子弟僕從隨後率務華侈都雅
推同年俊少者為探花使有匿花於家者罸之開元天
寳間旁有殿宇安史亂後盡圮廢文宗覧杜甫詩云江
頭宫殿鎻千門細柳新蒲為誰綠因建紫雲樓落霞亭
歲時賜宴又詔百司於两岸建亭館名山記曲江亭在
府城東曲江池西南(唐羅鄴曲江春望詩故國東歸澤國遥曲江晴望憶漁樵都緣北闕)
(春先到不是南山雪易消瑞影玉樓開組繡歡聲丹禁奏雲韶雖然未得陪鴛鷺亦酹金觴祝帝堯盧綸曲江)
(春望詩菖蒲翻葉柳交枝暗上蓮舟鳥不知更望荷花最深處玉樓金殿影參差雍裕之曲江池上詩殷勤春)
(在曲江頭全藉羣仙占勝遊何必三山待鸞鶴年年此地是瀛洲)
杏園玉海曲江池西會要大中元年正月敕進士放榜
後杏園宴集
韋曲雍勝略在咸寧縣南二十里樊川唐韋安石别業
杜石花亭號為勝地杜甫詩云韋曲花無賴家家惱殺
人
杜曲雍錄在啟夏門外向西少陵原也杜甫詩云杜曲
花光濃似酒雍勝略杜曲去咸寧縣南三十里樊川韋
曲東十里有南杜北杜杜固謂之南杜杜曲謂之北杜
按二曲名勝之地韋杜二家歴代顯宦故唐人語曰城
南韋杜去天尺五
九曲池雍大記在長安城西興慶池西唐寧王山池院
引興慶水西流䟽鑿屈曲連環為九曲池上築土為基
叠石為山植松栢有落猿岩棲鳳岫竒石異木珍禽怪
獸又有鶴洲仙渚殿宇相連左滄浪右臨漪王與宫人
賓客宴飲弋釣其中
定昆池雍大記本安樂公主西莊也在京城延平門外
景龍初命司農卿趙履温為公主䟽園植果中列臺榭
憑空架迥棟宇相屬又敕將作監少監楊務廉引水作
沼延十數里時號定昆池通典曰安樂公主恃寵請昆
明池中宗不與公主怒自以家財别穿池號曰定昆景
龍中中宗幸焉
度支亭子長安志在永逹坊輦下歲時記新進士牡丹
宴在永逹亭子
家令寺園長安志在昌明坊貞觀中日南王入朝詔於
此營第尋還國宅遂廢復為園
諸王府長安志寳歷二年以延康坊官宅一區為諸王
府唐朝故事王府在京師合有曹局自天寳以後王不
出閣所置寮采過於閒冗至是瓊王府長史裴簡求奏
遽創官府
十六宅雍錄在安國寺東附苑城為大宅分處十王謂
慶忠棣鄂榮儀臺潁永濟也後盛壽陳豐常凉六王又
就封入内宅是為十六宅後以諸孫成長又置百孫院
永寧園長安志在永寧坊賜禄山永寧園為邸
奉誠園長安志馬燧宅在安邑里貞元末獻舊第為奉
誠園(唐元稹奉誠園詩蕭相深誠奉至尊舊居求作奉誠園秋來古巷無人掃樹滿空牆閉戟門)
馬璘池亭長安志在崇賢坊後入官貞元後羣臣多賜
宴於此
何將軍山林通志今謂之塔坡少陵原乃樊川之北原
自司馬村起至此而盡其高三百尺在杜城之東韋曲
之西山林久廢上有寺浮圖亦廢(唐杜甫陪鄭廣文遊何將軍山林詩不識)
(南塘路今知第五橋名園倚綠水野竹上青霄谷口舊相得濠梁同見招平生為幽興未惜馬蹄遥百頃風潭)
(上千章夏木清卑枝低結子接葉暗巢鶯鮮鯽銀絲膾杳芹碧澗羹翻疑柁樓底晚飯越中行萬里戎王子何)
(年别月支異花開絶域蔓草匝清池漢使徒空到神農竟不知露翻兼雨打開拆漸離披旁舍連高竹疎籬帶)
(晚花碾涡深沒馬藤蔓曲藏蛇詞賦工無益山林跡未賖盡拈書籍賣來問爾東家賸水滄山破殘山碣石開)
(綠垂風折筍紅綻雨肥梅銀甲彈筝用金魚換酒來興移無灑掃隨意坐莓苔風磴吹隂雪雲門吼瀑泉酒醒)
(思卧簟衣冷欲裝綿野老來看客河魚不取錢只疑淳朴處自有一山川棘樹寒雲色茵陳春藕香脆添生菜)
(美隂益食單凉野鶴清晨出山精白日藏石林蟠水府百里獨蒼蒼憶過楊柳渚走馬定昆池醉把青荷葉狂)
(遺白接䍦刺船思郢客觧水乞吳兒坐對秦山晚江湖興頗隨牀上書連屋階前樹拂雲將軍不好武稚子總)
(能文醒酒微風入聽詩静夜分絺衣挂蘿薜凉月白紛紛幽意忽不愜歸期無奈何出門流水住回首白雲多)
(自笑燈前舞誰憐醉後歌祇應與朋好風雨亦來過又重過何氏詩問訊東橋竹將軍有報書倒衣還命駕高)
(枕乃吾廬花妥鶯捎蝶溪喧獺趁魚重來休沐地真作野人居山雨尊仍在沙泥榻未移犬迎曾宿客鴉護落)
(巢兒雲薄翠微寺天清皇子陂向來幽興極步屣過東籬落日平臺上春風啜茗時石闌斜點筆桐葉坐題詩)
(翡翠鳴衣桁蜻蜓立釣絲自今幽興熟來往亦無期頗怪朝参懶應耽野趣長雨抛金鎻甲苔卧綠沈槍手自)
(移蒲柳家纔足稻梁看君用幽意白日到羲皇到此應常宿相留可判年蹉跎暮容色悵望好林泉何日沾微)
(禄歸山買薄田斯懷恐不遂把酒意茫然)
逍遥公别業張說東山記韋嗣立東山之側有别業焉
上聞而賞之乃命千官飲乎池上即席拜逍遥公名其
居曰清虚原幽栖谷唐紀韋嗣立搆别廬於驪山鳳凰
原鸚鵡谷有重崖洞壑飛瀑中宗臨幸改為清虚原幽
栖谷拜嗣立為逍遥公(唐李嶠奉和聖製幸韋嗣立山莊應制詩萬騎千官擁帝車入)
(龍三馬訪仙家鳳凰原上開青壁鸚鵡杯中美紫霞)
王維别墅雍錄輞川在藍田縣西南二十里王維别墅
在焉本宋之問别圃也王維輞川詩序余别業在輞川
山谷其遊止有孟城㘭華子岡文杏館斤竹嶺鹿柴木
蘭柴茱萸沜宫槐陌臨湖亭南垞欹湖柳浪欒家瀨金
屑泉白石灘北垞竹里館辛夷塢漆園椒園等與裴迪
閒暇各賦絶句云(唐王維輞川聞居詩一從歸白社不復到青門時依簷前樹遠看原上村)
(青菰臨水拔白鳥向山翻寂寞於陵子桔橰方灌園又孟城㘭詩新家孟城口古木餘衰柳來者復為誰空悲)
(昔人有華子岡詩飛鳥去不窮連山復秋色上下華子岡惆悵情何極文杏館詩文杏裁為梁香茅結為宇不)
(知棟裏雲去作人間雨斤竹嶺詩檀欒映空曲青翠漾漣漪暗入商山路樵人不可知鹿柴詩空山不見人但)
(聞人語響返景入深林復照青苔上木蘭柴詩秋山斂餘照飛雨逐前侣彩翠時分明夕嵐無處所茱萸沜詩)
(結實紅且綠復如花更開山中儻留客置此茱萸杯宫槐陌詩仄徑蔭宫槐幽蔭多綠苔譍門但迎掃畏有山)
(僧來臨湖亭詩輕舸迎上客悠悠湖上來當軒對尊酒四面芙蓉開南垞詩輕舟南垞去北垞淼難即隔浦望)
(人家遥遥不相識欹湖詩吹簫臨極浦日暮送夫君湖上一回首青山卷白雲柳浪詩分行接綺樹倒影入清)
(漪不學御溝上春風傷别離樂家瀨詩颯颯秋雨中淺淺石溜瀉跳波自相濺白鷺驚復下金屑泉詩日飲金)
(屑泉少當千餘歲翠鳳翊文螭羽節朝玉帝白石灘詩清淺白石灘綠蒲向堪把家住水東西浣紗明月下北)
(垞詩北垞湖水北雜樹映朱闌逶迤南川水明滅青林端竹里館詩獨坐幽篁裏彈琴復長嘯深林人不知明)
(月來相照辛夷塢詩木末芙蓉花山中發紅萼澗戸寂無人紛紛開且落漆園詩古人非傲吏自闕經世務偶)
(寄一微官婆娑數株樹椒園詩桂尊迎帝子杜若贈佳人椒漿奠瑶席欲下雲中君裴迪孟城㘭詩結廬古城)
(下時登古城上古城非疇昔今人自來往華子岡詩落日松風起還家草露晞雲光侵履跡山翠拂人衣文杏)
(館詩迢迢文杏館躋攀日己屡南嶺與北湖相看復逥顧斤竹嶺詩明流紆且直綠篠密復深一徑通山路行)
(歌望舊岑鹿柴詩日夕見寒山便為獨往客不知深林事但有麏□跡木蘭柴詩蒼蒼落日時鳥聲亂溪水緣)
(谿路轉深幽興何時已茱萸沜詩飄香亂椒桂布葉間檀欒雲日雖逥照森沈猶自寒宫槐陌詩門前宫槐陌)
(是向欹湖道秋來山雨多落葉無人掃臨湖亭詩當軒彌滉漾孤月正裴回谷口猿聲發風傳入戶來南垞詩)
(孤舟信一泊南垞湖水岸落日下崦嵫清波殊淼漫欹湖詩空闊湖水廣青熒天色同&KR0712;舟一長嘯四面來清)
(風柳浪詩映池同一色逐吹散如絲結隂既得地何謝陶家詩欒家瀨詩瀨聲喧極浦沿涉向南津汎汎鷗鳬)
(渡時時欲近人金屑泉詩縈渟澹不流金碧如何拾迎晨含素華獨往事朝汲白石灘詩跂石復臨水弄波情)
(未極日下川上寒浮雲澹無色北垞詩南山北垞下結宇臨欹湖每欲采樵去扁舟出菰蒲竹里館詩來過竹)
(里館日與道相親出入惟山鳥幽深無世人辛夷塢詩緣堤春草合王孫自留翫况有辛夷花色與芙蓉亂漆)
(園詩好閒早成性果此諧宿諾今日漆園遊還同莊叟樂椒園詩丹刺罥人衣芳香留過客幸堪調鼎用願君)
(垂采摘)
大興湯院通志藍田西南有地雪落即融唐時有異僧
見之曰必温泉也掘之果然凡病者浴之輒愈後有白
魚之瑞神女屢降立玉女堂於泉側明皇賜名大興湯
院
李靖宅通志在三原縣韋端符觀李衛公故物記端符
於三原令坐中揖其羣官有客曰李彦芳是衛公之胄
也其家傳賜書與他服器十餘物俱無恙
張說宅通志在永興坊本侍中王德正宅燕公修葺之
又說有别宅在宣義坊
裴度宅通志在永樂坊
魏徵宅雍錄在永興坊
長寕公主宅兩京記在崇仁坊西南隅後為禮會院長
安志公主及駙馬揚脊交奏割宅向西一半官市為禮
會院每公主郡縣主出降皆就此院成禮又蘇瓌宅亦
在是坊
李林甫宅長安志在平康坊本尚書令左僕射衛國公
李靖宅景龍中韋庶人妹夫陸頌所居韋氏敗靖姪孫
令聞居之後為林甫宅有堂如偃月每欲排擠大臣即
處之思所以中傷者又蘭陵公主禇遂良裴光庭宅俱
在平康坊
虢國夫人宅通志在宣陽坊明皇雜錄本韋嗣立舊宅
太真外傳楊銛與國忠五家於宣陽里甲第洞開僣擬
宫掖每造一堂費逾千萬見制度宏於已者則毁之復
造土木之工不舍書夜又長安志郭元振楊國忠宅俱
在宣陽坊
郭子儀宅譚賓錄在親仁坊宅居其坊地四分之一通
永巷家人三千出入者不知其居其里巷負販之人上
至簮纓之士出入不問或至王夫人趙氏愛女方籹梳
對鏡公麾下將吏及郎吏皆被召令汲水持帨視之不
異僕隸他日子弟集諫公笑曰爾曹固非所料吾官馬
食粟者五百匹官餼者一千人進無所往退無所據向
使重垣扄戶不通内外一怨將起搆以不臣則噬臍莫
及矣今蕩蕩無間四門洞開雖讒毁無以加也諸子皆
服又子儀園長安志在大安坊後為岐陽公主别館
安禄山宅長安志在親仁坊滕王元嬰宅亦在是坊
楊憑宅唐書楊憑傳憑入拜京兆尹治第永寧里工役
叢煩謗議頗讙貶臨賀尉窮幽記白樂天得楊憑宅竹
木池館有林泉之致因為池上篇又長安志裴行儉裴
炎李輔國徐浩王涯白敏中宅俱在永寧坊
李晟宅長安志興元二年賜永寧里甲第
渾瑊宅長安志興元元年賜渾瑊宅在進昌坊
宋璟宅長安志在大寧坊
柳公綽宅通志在昇平坊
柳公權宅通志在耀州北四十里宅廢今名為柳家原
宅旁有公權瘞筆塚
姚崇宅通志在興寧坊又李愬宅亦在是坊
李光顔宅長安志開化坊有李光顔宅穆宗初賜第崇
德坊以為别宅
令狐楚宅酉陽雜爼在開化坊
牛僧孺宅通志在新昌坊
殷開山顔師古宅通志並在敦化坊長安志貞觀永徽
間太常少卿歐陽詢著作郎沈越賓亦在此坊殷顔南
朝舊族歐陽與沈又江左士人時人呼此坊為吳兒坊
元載宅長安志在安仁坊譚賓錄元載城中南北二甲
第又於近郊起亭榭帷帳什器皆如宿設城南别墅凡
數十所奴僕曳羅綺二百餘人又杜佑宅長安志在安
仁坊
李思訓宅長安志在通義坊
閻立本宅長安志在延康坊
武元衡宅通志在靖安坊又韓愈劉伯芻李宗閔宅亦
在是坊
張九齡宅通志在修政坊
李光弼宅通志在敦義坊
武三思宅通志在休祥坊
李勣宅通志在普寧坊
上官昭容宅通志在羣賢坊
宋宼凖宅通志新說曰府城掖庭街有宼萊公宅中有
山池熙熙臺後改為安衆禪院中有萊公祠堂又渭南
縣亦有萊公宅今城内普照寺即其遺阯
孫思邈宅長安志今為僧寺在祋祤縣東五里流惠鄉
惠政坊啟玉山
种放宅通志新說曰府城街後有种太尉宅中有奎鈞
閣賜之閣閣下東壁繪晉王羲之蘭亭圖西壁繪廬山
遠公白蓮社圖
空翠堂通志在鄠縣西五里溔陂北岸隄上取杜甫溔
陂行絲管啁啾空翠來之句宋知縣張伋撰記久而堂
廢明嘉靖間重建前有紫閣後有菱池氣象清幽松竹
叢中水磨之聲不絶
司竹監長安志在盩厔縣東三十里史記渭川千畆竹
漢謂秦地有鄠杜竹林晉地道記司竹都尉治鄠縣其
園周一百里以供國用唐置司竹監丞掌之隋義寧元
年唐高祖起兵其第三女平陽公主舉兵於司竹園號
娘子軍宋設監仍唐制通志明設司竹局以大使典之
(宋蘇軾司竹監燒葦園因召都巡檢柴貽勖左藏以其徒會獵園下詩官園刈葦歲留槎深冬放火如紅霞枯)
(槎熱盡有根在春雨一洗皆萌芽黃狐老兔最狡捷賣侮百獸常矜誇年年此厄竟不悟但愛蒙密爭來家風)
(逥焰卷毛尾燒欲出已被蒼鷹遮野人來言此最樂徒手曉出歸潘車巡邊將軍在近邑呼來颯颯從矛又戍)
(兵又聞可小試戰鼓雖凍猶堪撾雄心欲搏南澗虎陣勢頗學常山蛇霜乾火烈聲爆野飛走無路號且呀迎)
(人截來&KR1154;逄箭避犬逸去窮投罝擊鮮走馬殊未厭但恐落日催棲鵶弊旗仆鼔坐數獲鞍挂雉兔肩分麚主)
(人置酒聚狂客紛紛醉語晚更譁燎毛燔肉不暇割飲啖直欲追羲媧青邱雲夢古所咤與此何啻百倍加苦)
(遭諫䟽說夷羿又被賦客嘲淫奢豈如閒官走山邑放曠不與趨朝衙農工己畢歲云暮車騎雖少賓殊佳酒)
(酣上馬去不告獵獵霜風吹帽斜)
姚氏山亭通志在盩厔黑水峪(宋蘇軾自仙遊回至黑水見居民姚氏山亭高)
(絶可愛復憩其上詩山鵶曉辭谷似報遊人起出門猶屡顧幓若去吾里道途險且紆繼此復能幾溪邊有危)
(構歸駕聊復柅愛此山中人縹緲如仙子平生暮獨往官爵同一屣胡為此溪邊眷春若有俟國恩久未報念)
(此暫且泚臨風浩悲咤萬世同一軌何年謝簮紱丹砂留迅晷)
御花園通志在渭南縣花園村舊志謂宋太后所置周
處廟碑云曹皇后莊
望輝堂通志在耀州署後州東鑑山年豐則有光如鑑
故登此堂以望之宋皇祐中華原令楊庭建
金張中孚宅通志府城草場街有金紫光禄大夫張中
孚宅中有頤真堂衆樂堂流杯亭後為錢監元為利用
倉
元成德堂通志長安府學成德堂七門八椽高敞雄壯
元末已毁明宣德中建為明倫堂
廉相泉園通志元至元中平章廉希憲行省陜右愛秦
中山水遂於樊川杜曲林泉佳處葺治廳館亭榭導泉
灌園移植漢沔東洛竒花異卉畦分碁布松檜梅竹羅
列成行暇日雅歌投壺彈琴詠詩其間
柳塘通志在鄠縣南山下元楊奐隱居教授其徒植柳
千株有清風閣讀書堂
明秦王府雍大記在西安府城中之左洪武初命長興
侯耿炳文修洪武三年四月初七日封愍王之國於秦
又保安郡王府在秦府之西永興郡王府在秦府西南
一里興平郡王府永壽郡王府並在秦府西南二里宜
川郡王府在秦府西南三里小池坊汧陽郡王府在秦
府西北半里郃陽郡王府在秦府東南三里臨潼郡王
府在東城之外洪武中為蒲城郡主府第
關中勝蹟圖志卷六
