關中勝蹟圖志卷十九
陜西廵撫(臣)畢沅撰
地理
漢中府釋名通志秦郡常璩曰因水名也府志郡臨漢
水之陽南面漢山故名沿革一統志治在省城西南一
千七十里禹貢梁州之域春秋時為蜀地戰國初秦楚
之境後属秦置漢中郡(史記秦惠王十三年攻楚漢中取地六百里置漢中郡華陽國)
(志周赧王二年秦惠文王置郡)漢初為漢國後仍為漢中郡屬益州後
漢因之三國屬蜀(通典後漢末張魯改漢中為漢寧魏武復曰漢中郡後蜀先主有其地以)
(為重鎮)魏景元四年克蜀兼置梁州(王隱晉書魏末克蜀分廣漢巴涪陵以北)
(七郡為梁州治沔陽)晉因之(晉書地理志泰始三年立梁州於南鄭)東晉隆安中又
僑置秦州宋齊因之梁天監三年入於魏曰梁州漢中
郡大同初還梁西魏廢帝元年復克之隋開皇三年郡
廢大業三年州廢改為漢川郡唐武德初復曰梁州置
總管府開元十三年改曰褒州二十年復故天寳初曰
漢中郡乾元初復曰梁州興元元年升興元府為山南
西道節度使治五代属蜀宋曰興元府漢中郡山南西
道節度為利州路治紹興十四年分為利州路治元為
興元路屬陕西行省明洪武三年改為漢中府九年屬
陕西布政使司
本朝因之領縣八曰南鄭褒城城固洋西鄉鳳沔略陽州
一曰寧羌府城通志舊址在府東二里秦厲公所築
漢高祖王漢中時居此宋嘉定十二年徙築今城明正
德五年修築悉甃以磚周九里有竒天啟元年因建瑞
藩展北二丈十步門四東曰朝陽西曰振武南曰望江
北曰拱宸
南鄭縣釋名通志周邑名秦以名縣耆舊傳云鄭桓公
遺民南奔漢中故以南為稱府志桓公都鄭其民徙河
南者為新鄭奔漢中者為南鄭沿革一統志附郭本秦
南鄭邑漢置縣為漢中郡治後漢至南北朝因之隋為
漢川郡治唐為興元府治宋因之元為興元路治明為
漢中府治
本朝因之
褒城縣釋名通志郭子章云周褒國漢置褒中縣隋改
名褒城沿革一統志治在府西北四十里漢置褒中縣
屬漢中郡為都尉治後漢因之晉義熙中改曰苞中劉
宋省後魏永平四年復置褒中縣兼置褒中郡隋開皇
初郡廢改縣曰褒内仁夀元年又改褒城屬漢川郡義
寧二年又改褒中唐貞觀三年復曰褒城屬興元府宋
因之元属興元路明属漢中府
本朝因之縣城通志漢唐建縣於打鐘寺宋徙山河堰
北紹興中兵燬明正德四年蜀有藍鄢之亂廵撫藍璋
以褒據秦蜀之衝下令修築甃城以石周三里門四
城固縣釋名通志秦縣名方輿勝覧始城而冀其鞏固
之意也沿革一統志治在府東少北七十里漢置城固
縣属漢中郡後皆因之唐武德二年改曰唐固貞觀二
年復故属興元府宋因之元属興元路明属漢中府
本朝因之縣城通志蜀漢建興七年諸葛亮建樂城魏
正始中移治壻鄉宋崇寧二年移建今城明正德七年
拓築磚甃周七里有竒門四
洋縣釋名太平寰宇記後魏置洋州因水為名沿革一
統志治在府東一百二十里漢城固縣地晉置興道縣
属漢中郡劉宋廢後魏延昌三年置興勢縣属晉昌郡
西魏分置儻成郡隋開皇初郡廢縣属漢川郡唐初属
洋州貞觀二十三年改曰興道天寳十五載移洋州郡
來治乾元初復改郡曰洋州属山南西道五代時孟蜀
改曰源州宋初復曰洋州元至元二年以州治興道縣
省入属興元路明初降州為縣属漢中府
本朝因之縣城通志宋熙寧間文同守洋州築土為城
明崇禎七年甃以磚周七里有竒門五
西鄉縣釋名通志太平寰宇記蜀南鄉晉改西鄉府志
與䕫之東鄉對故名沿革一統志治在府東南二百四
十里漢城固縣地蜀漢置南鄉縣晉改曰西鄉属漢中
郡宋齊因之後魏改置豐寧縣兼置洋州及洋川郡隋
開皇中郡廢大業初州廢縣復曰西鄉属漢川郡唐武
德初復於縣置洋州天寳初曰洋川郡十五載徙郡治
興道以西興属焉宋亦属洋州元属興元路明属漢中
府
本朝因之縣城通志宋建於蒿坪山之陽元遷今治建
城磚土相半明正德中築東關新城嘉靖初悉磚甃之
周三里門四
鳳縣釋名通志方輿勝覧鸑鷟嘗鳴於岐翺翔至南而
集焉是以西岐曰鳳翔南岐曰鳳州至明降州為縣沿
革一統志治在府西北三百八十里漢置故道縣属武
都郡後漢及晉因之後魏太和元年改置涼泉縣尋改
曰梁泉孝昌中又置南岐州西魏廢帝三年改州為河
池郡唐武德初復為鳳州天寳初曰河池郡乾元初仍
曰鳳州属山南西道五代初属岐後属蜀宋仍曰鳳州
河池郡属秦鳳路元至元五年以州治梁泉縣省入属
興元路明初降州為縣属漢中府
本朝因之縣城通志古鳳州舊治明嘉靖十九年悉甃
以石周四里有竒門三
沔縣釋名通志本漢沔陽以沔水為名也元自略陽移
沔州來治明降為縣沿革一統志治在府西一百十里
漢置沔陽縣属漢中郡後漢晉及宋齊因之後魏析置
嶓冡縣並属華陽郡隋初省沔陽縣大業初改嶓冡曰
西縣属漢川郡唐武德三年於縣置褒州八年州廢縣
属梁州宋乾德三年以縣直隸京師(謹按太平寰宇記平蜀後以西縣及)
(三泉縣路當津要申奏公事直属朝廷二縣遂割出隸京師三泉今寧羌州)後属興元府元
初属沔州至元二十年省西縣入略陽改置鐸水縣移
沔州來治後又省鐸水縣入州明初改州為縣属漢中
府成化二十二年改属寧羌州
本朝仍属漢中府縣城通志蜀漢建興七年諸葛亮築
漢樂二城漢城即沔城也倚山垣堞以土明洪武四年
遷於西山谷口沔水環流萬歴元年甃以磚周三里門
四
略陽縣釋名通志用武之地曰略衆山之南曰陽故以
為名按略陽漢縣也在今鞏昌界後魏僑置略陽郡縣
於此趙宋遂以名縣沿革一統志治在府西北二百九
十里漢置沮縣属武都郡後漢及晉因之後魏正始三
年置武興鎮尋改置東益州及武興郡西魏廢帝二年
改州曰興州郡曰順政大業二年罷州為順政郡唐武
德初復為興州天寳初復曰順政郡乾元初仍曰興州
属山南西道五代属蜀宋仍曰興州順政郡属利州路
開禧三年改州曰沔州縣曰略陽嘉定三年仍属利州
路元至元十四年改属廣元路二十年移沔州治釋水
縣以略陽縣属焉明初属漢中府成化二十二年改属
寧羌州
本朝仍属漢中府縣城通志即古興州城址明正德六
年築土城周五里門五
寧羌州釋名通志本白馬氐東境成化中設寧羌取輯
寧氐羌之意沿革一統志治在府西南二百八十里漢
廣漢郡葭萌縣地晉為梓潼郡晉夀縣地隋為義成郡
綿谷縣地唐武德四年分置三泉縣兼置南安州八年
州廢縣属利州天寳元年改属漢中郡宋乾德三年以
縣直隸亰師至道二年建為太安軍三年軍廢縣仍属
亰師紹興三年復置太安軍属利州路元初為大安州
至元二十年降州為縣属沔州又省三泉縣入之明初
省大安入沔縣改置寧羌衛成化二十二年升為寧羌
州属漢中府
本朝因之州城通志舊為白馬氐之羊鹿坪明洪武三
十年因羌民田九成據馬面山作亂遣指揮姜觀建羌羌
衛於此成化二十二年建州於衛治南漢水繞城地勢
險固周七百七十餘丈門四
關中勝蹟圖志卷十九
