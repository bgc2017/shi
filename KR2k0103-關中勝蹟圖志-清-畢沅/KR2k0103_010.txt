關中勝蹟圖志卷十
陜西巡撫(臣)畢沅撰
名山
同州府商原在大荔縣北二十五里太平寰宇記水經
注云洛水南逕商原西俗所謂許原通典馮翊有商原
所謂商顔(謹按馮翊即今府治)雍勝略許原一名高原其地寬平
自蒲城連朝邑界近沮水之滸又名滸原通志許原一
名長虹嶺又名鐵䥥山西盡同州界絶於雒東經朝邑
絶於河延袤八十餘里
沙苑在大荔縣南十二里元和郡縣志一名沙阜東西
八十里南北三十里後魏大統三年周太祖與高歡戰
于沙苑大破之人栽一樹以表其功今樹往往猶存太
平寰宇記唐置沙苑監在馮翊朝邑兩縣界唐末廢周
顯德二年於苑内牧馬在同州南二十五里同州志沙
苑在州南雒渭之間亦名沙海亦名沙澤其中坌起者
曰沙阜東跨朝邑西至渭南南連華州其沙随風流徙
不可耕植唐置沙苑監宋初置牧龍坊今為馬坊里明
初為郭駙馬草地産蒺藜果蓏亦佳於他産(己上大荔)
華原山在朝邑縣西門外隋書地理志朝邑縣有朝阪
水經注洛水東南歴疆梁原俗謂之朝阪同州志華原
繞縣西而北以絶於河古河堧也一名朝阪亦謂之華
原山又紫陽山接華原西折而入於同州幾二十里盖
即華原之傑出者(朝邑)
梁山雍勝略在郃陽縣西北四十里東西横亘逶迤最遠望
之如屋梁水經注徐水出西北梁山郃陽縣志山上有石室
羅漢洞有泉曰天井曰龍泉曰璧水泉禱雨輒應又有東西
峪洽河橋頭河二水出焉山與韓城接界
飛浮山通志在郃陽縣東南四十里一名非山金史地
理志郃陽有非山雍勝略山在黃河中俗傳與河水為
升降上有子夏石室(已上郃陽)
將軍山澄城縣志在縣北六十里上有秦武安君白起
廟山南有村曰社田相傳為起食邑居民有白姓者或
其苗裔歟
壺梯山通志在澄城縣西北五十里雲霧集輒雨雍勝
略山有雲門谷谷口若門水氣如雲故名
石門山澄城縣志在縣西北七十五里通志其麓有風
洞一名風谷其深叵測天將風洞中先有聲響振巖谷
風欲息則其響如初
臨高原澄城縣志在縣南五十里宋名臣言行錄李忠
襄公顯忠初仕金知同州以計執金薩拉噶密圖南歸
後由漢村經臨高原奔夏通志原有泉曰龍泉味甘如
醴隋文帝在同州每取致焉(己上澄城)
梁山在韓城縣西北九十里書禹貢治梁及岐詩大雅
奕奕梁山維禹甸之漢書地理志禹貢梁山在左馮翊
夏陽縣西北(謹按夏陽故城在今縣南)魏土地記山在夏陽縣西臨
於河上水經注河水又南逕梁山原原自山東南出河
晉之望也太平寰宇記大梁山在韓城縣西五里又有
小梁山一稱少梁左傳僖公十五年秦晉戰於韓原雍
勝略即所謂少梁也
龍門山在韓城縣東北六十里書禹貢𨗳河積石至於
龍門慎子河下龍門其流駛如竹箭駟馬追弗能及尸
子龍門未闢呂梁未鑿河出孟門之上漢書地理志龍
門山在左馮翊夏陽縣北注顔師古曰龍門山其西在
今韓城縣北其東在今蒲州龍門縣北而河從其中流
出魏土地記梁山北有龍門山大禹所鑿通孟津河口
廣八十步巖際鐫迹遺功尚存岸上並有祠廟水經注
河水南出龍門口昔大禹𨗳河積石疏決梁山謂此處
也三秦記龍門水懸船而行兩傍有山水陸不通龜魚
集龍門下數千不得上上則為龍括地志龍門山在韓
城縣北五十里此河西之山東與壺口隔水相望三才
圖會禹門禹貢龍門也亦曰禹門渡兩山壁立河出其
中廣百步世謂禹鑿衛氏地圖記龍門山一名葑山形
如筆架又名筆架山山上多紫荆又名紫荆山自麓連
嶺約五里自東徂西約十里韓城縣志龍門在韓城東
北廣八十步袤九里三分兩岸斷壁狀盡斧鑿高者千
仞卑者數十百仞即梁山别麓其南俗呼禹王陵在大
河中浮於水面望之如河渚然極衝激不能浸沒人謂
與河為消長者非也盖禹鑿山時巨石墜中流沉凝固
結成邱阜耳衛氏地圖記上有觀音洞(在山絶頂相傳霹靂一震山破)
(崖開觀音及諸羅漢石像自出因就洞築室洞中常有雲氣覆之)玉鏡巖(在山正東白石嶙峋上凌)
(霄漢河東百里外一望輒見之)梯子崖(迤槖駞嶺西而北羊腸鳥道逕桑園坡老虎嘴又北里許過攅)
(灘攀崖而上石磴層折謂之梯子崖由龍門登禹閣連金門以至相工坪後之石城率由此道)金門(由龍)
(門而上六七里又金門之右相工坪廣二丈餘長四丈餘片石臨河相傳為大禹督工處)鴿子堂(在金)
(門西岸半山間削壁屹立懸崖横峙形如帷幔又彷彿梁欐下有石窟廣可五丈高三倍仰攀無際俯臨無地)
(惟鴿鳥累百栖息其中)鏵鎡山(韓城縣志在縣北七十里即龍門西山)
大象山名勝志在韓城縣西北二里出西郊即得山麓
澽水南旋山勢起伏如象之飲於潭縣志象山南有師
嶺山形如師子臨於潭躨跜欲動
蘇山韓城縣志在縣西北五里許有漢蘇武墓故以名
山古徑盤曲而上有老柏三百餘柯皆南向
横山名勝志在韓城縣西北二十里迤川西北羣峰沓
互宅中邃處為横山石竒如砌澗底泉聲弄筑振環山
有石洞昔道士赫淨元羽化其中遺書錮碑底為人劚
取其藏書穴丹竈至今俱存
三峽山通志在韓城縣西北四十里水經注横溪水出
三累山其山層密三成故俗以三累名山山下水際有
二石室盖隠者故居又崌谷側溪西北皆有石室昔子
夏教西河疑即此也
牡丹山韓城縣志在縣西北六十里多産牡丹開時紅
紫滿山香聞數十里土人采以為薪
五池山韓城縣志在縣西北萬峰中為岑凡五深巖邃
谷人跡罕至北池最遠去縣可百二十里西池次之東
南池又次之中池稍近亦且八十里俱有泉俗名海眼
山多松中池尤勝自麓及巔青葱夾路幽絶人寰舊志
稱為五峙者誤也
高門原通志在韓城縣西南二十里司馬遷自序司馬
靳葬華池孫昌葬高門水經注陶渠水南逕高門南今
高門東去華池三里括地志高門原俗名馬門原韓城
縣志原在芝川西北梁山之麓有層阜秀出雲表(已上韓城)
車箱谷太平寰宇記在華隂縣西南二十五里一名車
子渦去敷水谷七里深不可測祈雨者以石投之其中
有一鳥飛出應時獲雨
良餘山(一作餘良)太平寰宇記在華隂縣西南三十里山海
經良餘水出良餘山
大敷谷華隂縣志在縣西南三十里一名羅敷谷曰大
敷者别於小敷也入谷三十里為相公嶺相近曰天臺
山曰竹谷
秦嶺華隂縣志在縣南屬華洛分壤之界西接華州東
抵潼關懸崖叠嶂高不可攀行者皆由曲徑
松果山太平寰宇記在華隂縣東南二十七里山海經
錢来之山西四十五里曰松果山濩水出焉北流注于
渭水水經注灌水出松果之上即今潼谷水華隂縣志
山通襄鄧之間道上有佛頭崖雲覆其頂輒雨其西曰
水谷又西曰靈谷泥泉水所出也
朝陽山通志在華隂縣東南三十里世傳漢楊震葬時
有大鳥至落翮於此又名留翎㠝華隂縣志山勢嵯峨
有大郎廟廟有二泉禱雨多應(己上華隂華謹按關内名山首稱嶽位鎮華)
(隂縣境兹以體質龐鴻岡巒紛錯謹别錄為一卷其縣内羣山仍載卷内)
堯山通志在蒲城縣北三十里水經注一名浮山舊圖
經云堯時洪水為灾諸山盡沒惟此山若浮蒲城縣志
堯山有靈應夫人祠池東有粧鑑泉西有龍池泉水清
泠不竭時或愆旱酌其水雩祭則雨山有仙蛻崖金皇
統九年六月大旱邑令馬揚禱於靈應祠雨大霈因增
修之以祠址狹隘命工鑿崖丈餘於堅石中得骸一軀
與石骨相附乃徙置舊崖之上為龕以奉之山南里許
有重山東有紅土坡下為溪頭溪東有嶧山
豐山長安志在蒲城縣西北三十里唐書地理志橋陵
在奉先縣豐山一名蘇愚山
金幟山雍勝略在蒲城縣西北三十里唐書地理志景
陵在奉先縣金幟山
金粟山蒲城縣志在縣東北二十五里唐書地理志泰
陵在奉先縣金粟山雍勝略唐明皇見金粟山有龍蟠
鳳翥之勢復近先塋謂侍臣曰吾千秋萬歲後宜葬此
杜甫詩云金粟堆前松柏裏龍媒去盡鳥呼風又山有
碎石如金粟(己上蒲城)
秦山通志在白水縣西北五十里東連黃麓西接荆岐
山路通鄜延環慶有暗門者最為險隘雍勝略小秦山
在白水縣相傳自古形勢阻隔不通往来後秦王經此
軍不得過王下馬拜山自崩解有路通中部宜君一名
馬蘭山隋書地理志白水縣有馬蘭山白水縣志山高
八里許西北跨宜君東南跨白水縣之唐寨等村晉元
康六年盧水胡反郡尉張光戍馬蘭山即此
黃龍山白水縣志在縣東北六十里盤衍如龍土皆黃
色故名同州志山高五里許跨澄城洛川白水三縣倉
帝陵在其下又東北十里為陽武山相傳為倉聖發靈
之地(己上白水)
少華山雍大記在華州南十四里山海經太華山西八
十里曰小華山水經注華山西南有少華山華州志山
之中峯即少華峯東為獨秀峯一名玉女峯又東為小
敷峪入峪二十三里玉女廟東有金壺峽又十里曰蒼
坪又十里有仙人洞(張三丰與華陽真人隠居處)其迤北近敷峪口
之峯曰阜頭山(州志在州東南十五里又名半截山亦名復成山宋史五行志天禧五年五月)
(少華山前阜頭峯越八盤嶺摧䧟於石子坡東西五里南北十里潰散墳裂踊起堆阜各高數丈長若隄岸)
又東為構峪又南四十里至構嶺又三十里即秦嶺也
(文獻通考宋太平興國三年華州言秦嶺南石洞自開遣吏馬文則秉炬視之入數十步得丹砂子二百粒獸)
(形石六以獻)搆峪口東為鳳谷山(華州志一名鳳居山在州東三十里柳子鎮南東漢)
(辛繕隠此光武徵不至有大鳥高五尺栖繕槐樹旬時不去宏農太守以聞咸以為鳳三公避位辟繕不起人)
(因以名山山上有竹泉偃曝餘談開元中有鳳逐二龍龍化清泉二道鳳憤而死山僧以石函瘞其骨為塔覆)
(之景泰癸酉石函露出上則刻景祐四年重修啟函鳳脛骨長二尺圍可六寸股骨長五寸圍如脛骨其潔如)
(玉語云鳳喜食龍腦故龍畏之)又東為三甲山又東為方山接華隂境
自少華峰而西為白石峪又西為潭峪(即白龍潭)又西為水
峪又西為鄭南峰(在州西南十里以古鄭縣名)又西為太平峪又西
為飛来峰又西為小山(一名五龍山通志在州南十里山有風穴風出傷稼土人祀之)
(州志五峯蜿蜒相聚岩間舊有鎮風㙮)又西為石隄峪(在州西南十二里)自南入
峪曰五里泉又五里曰東岐溝又十里曰灰池又六里
為千崖二坌又二里為東西石門又十五里至秦嶺度
嶺十五里曰黑龍潭又五里為青岡坪(在州西南七十五里)又東
南十五里為金堆城又南二十里為五勝溝(接雒南境)自石
隄峪而西為栲栳山又西為赤隄峪(入峪有胡盧潭)峪南二十
五里即秦嶺嶺之南曰桃坪(亦接雒南境)自石隄之西南為
小柿原又南為短嶺自小柿原迤西曰柳村原其北曰
瓜坡自瓜坡而西南曰平原又南曰金堆峪可連秦嶺
南之金堆城自瓜坡而西北有三坌坪其右曰喬峪喬
峪之麓有白龍泉黑龍泉又下曰千頃漫又迤北有原
曰龍王觜有白泉在龍王廟中澄清見底又西南有高
堂嶺下有靈湫嶺以南有李峪又西曰澗峪澗峪之北
曰江村原西曰牛耳峪又西曰龍耳山又西曰箭峪(在州)
(西南五十里山海經英山西五十二里曰竹山水經注竹水南出竹山太平寰宇記竹水一名箭谷水州志箭)
(峪為竹木繁植之區峪下為華州原峪西為渭南界即古竹山)又南為獨孤氏坡接渭
南界
聖山通志在華州西南三十里赤水遵山而北曰聖山
川川以山名也唐書五行志永昌中赤水南岸大山移
東數百步太平寰宇記垂拱四年飛土掩谷為山忽踊
四峰高二百餘丈東西五六里南北七里後立聖山廟
於上通志相傳陳摶賣卜於此
喬谷通志在華州西南三十里瓜坡西一名英山山海
經石脆山西七十里曰英山水經注禺水出英山太平
寰宇記一名王喬谷即王喬隠處俗謂之太公谷
符禺山通志在華州西南四十里龍耳山北山海經小
華山之西八十里曰符禺之山水經注符禺山出符禺
水太平寰宇記山在鄭縣西南高一百丈華州志山即
今之澗谷(已上華州)
象山潼關衛志在治西南俗名蝎子山山上有田曰黎
家坪又稍東為鳳凰山高聳獨峙因以為城又麒麟山
在治東南上有古寨有田千餘畆謂之上寨
虎踞山通志在潼關東門外盤踞似虎
桃林塞通志在潼關縣東書武成放牛于桃林之野左
傳晉侯使詹嘉處瑕守桃林塞杜注在宏農華隂縣東
潼關元和郡縣志塞在靈寳以西至潼關皆是地理通
釋自潼關至函谷俱謂之桃林塞潼關衛志自函谷至
此幽谷秘邃深林茂木白日成隂又名雲潼關又城東
南有牧牛山相傳即武王放牛處
秦嶺通志在潼關縣南嶺以南即雒南界
禁峪潼關衛志在城南三十里谷勢壁立望者禁足因
名近雒南界亦功令禁人往来之地廣明初黃巢陷虢
州張承範屯潼關關左有谷曰禁坑官軍㤀守即此綱
目集覽潼之右有禁谷平日禁人往来以𣙜征税一曰
禁坑亦曰禁溝
潼峪潼關衛志在城南三十里峪口有老君洞水經注
灌水北流經通谷即述征記所謂潼谷也
黃巷阪潼關衛志在城東北黃河南岸其阪隆起下望
關城潘岳西征賦泝黃巷以濟潼水經注河水自潼關
東北流水側有長阪謂之黃巷阪傍絶澗涉此阪以升
潼關(己上潼關)
關中勝蹟圖志卷十
