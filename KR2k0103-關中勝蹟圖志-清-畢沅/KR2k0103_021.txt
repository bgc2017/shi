關中勝蹟圖志卷二十一
陜西廵撫(臣)畢沅撰
大川(附水利)
漢中府漢水在南鄭縣南三里自褒城界流入又東入城
固界書孔傳沔至漢中東流為漢水水經注漢水自合褒
水又東逕漢廟堆下又東過南鄭縣南合廉水又右合池
水又東得長柳渡元和郡縣志漢水經縣南去縣一百步
褒水在南鄭縣西二十里自褒城界來南流至龍江舖
西小栢鄉入漢通志一名黑龍江(詳見褒城)
廉水在南鄭縣西南四里自褒城界來東北流入於漢
魏書地形志華陽縣有廉水水經注廉水出巴嶺山北
流逕廉川故水得其名又北注漢水太平寰宇記龍岡
山北有廉津廉水所經
老渚河在南鄭縣南十里通志即池水源出籠盖山經
城東南十五里北流入漢漢書地理志旱山池水所出
東北入漢水經注池水出旱山夾溉諸田散流左注漢
水太平寰宇記旱山下有石池即池水之源(謹按池水本出旱山)
(通志又謂出籠盖山盖有二源矣)
壻水在南鄭縣西北又東流入城固界通志即左谷水
一名聽水又名智鄉水水經注左谷水出漢北即智水
也北發聽山山下有穴水穴水東南流歴平川中謂之
智鄉水(謹按六朝人壻字皆書作聓智水智鄉疑即聓水聓鄉以傳寫而訛也)
湧泉在南鄭縣北六十一里天臺山雍勝略其泉地中
行人於泉上甃一井深一尺五寸水深四寸常取此水
禱雨以瓶著井水自湧起注瓶中故名
山河大斜堰在南鄭縣西二十里通志褒城山河第二
堰水東流過小斜堰入縣界首築此堰與褒邑分水灌
溉又東五里為柳葉洞(謹按大斜堰與柳葉洞皆與褒邑共灌田畝下則專灌南鄭)
又東為豐立洞(謹按豐立柳葉二洞相連故不著里數)又東八里為羊頭
堰又東五里為度通堰又東三里為小林洞又東二里
為燕兒窩堰又東一里為紅岩子堰又東二里為姜家
洞又東二里為營房洞又東半里為李堂洞又東半里
為李官洞自褒城縣金華堰至此為上壩第二堰水又
東流一里為高橋洞引水東南流分為三溝曰中溝東
溝南溝又東一里為小王官洞又東半里為大王官洞
又東一里為康本洞又東半里為陳定洞又東半里為
祁家洞又東半里為花家洞又東半里為何棋洞又東
半里為高洞子又東半里為東柳葉洞又東半里為伍
家水口又東半里為吳家水口又東半里為王家水口
又東為聶家水口又東至三皇川設木閘以節水分渠
七首曰北高渠次麻溝渠次上中溝渠次北高拔洞渠
次南低中溝渠次柏楊坪渠次南低徐家渠自高橋洞
至此為下灞凡灌田三萬九千四百餘畝又東溝自褒
城任頭堰分山河第三堰水灌田千九百餘畝廉水馬
湖堰在南鄭縣西南八十里通志引廉水灌田堰首在
褒城境東流一里入縣界其下流仍入褒城界廉水又
東北流為野羅堰堰首在褒城境流三里入縣界又東
北為馬嶺堰堰在縣境其下流入褒城界又東北為流
珠堰堰首在褒城境流五里入縣界又東北為鹿頭堰
堰首在褒城境流五里入縣界又東北為石梯堰堰首
在褒城境流五里入縣界又東北為楊村堰堰首在褒
城境流三里入縣界凡灌田一萬四千餘畝
黃土堰在南鄭縣東南二十里通志引觀溝河水作堰
分東西二溝共灌田三千六十畝(已上南鄭)
褒水在褒城縣東一里一統志其上流為紫金水下流
曰黑龍江通志亦名山河史記河渠書孝武時欲通褒
斜道及漕事拜御史大夫張湯子卭為漢中守發數萬
人作褒斜道五百餘里道果便近而水多湍石不可漕
漢書地理志武功縣褒水出衙嶺山至南鄭入沔水經
注褒水西北出衙嶺山東南逕大石門歴故棧道下谷
又東南逕三交城城在三水之會一水北出長安一水
西北出仇池一水東北出太白山是城所名矣褒水又
東南得丙水口又東南歴小石門又南歴褒口又南逕
褒縣故城東又南流入於漢括地志褒水出褒城縣西
北九十八里衙嶺山與斜水同源而派分輿地紀勝山
河水即褒水出太白山又有石鼓在縣北四十里褒水
中擊之有聲又有將軍石亦在水中入谷十五里有石
如兜鍪然又有白玉盆亦在水中大石光白其中可實
五斗方輿勝覽紫金水在河池縣北一里源出太白山
沿流至鳳縣武休關入漢中為山河堰即褒水也縣志
褒水在縣東門外南流出褒谷至縣南二十里入漢江
曰兩河口
武關河在褒城縣北百四十里通志一名石溝河自鳳
縣流逕武休關東合於褒水水經注所謂一水西北出
仇池盖指此也(謹按褒水當以出太白山者為正源而武關河則褒水之别源也)
丙水在褒城縣西北水經注丙水上承丙穴下注褒水
太平寰宇記丙水源出縣西北牛頭山輿地紀勝大丙
水源出黃崖嶺下
廉水在褒城縣西南百二十五里通志源出巴州密谷
東北逕雙乳山又北逕中梁山南東北至南鄭界入漢
又讓水在縣西南百三十里一名遜水范柏年對宋明
帝臣鄉有廉泉讓水是也
仙人溝在褒城縣北八十里通志山徑逶迤林木蓊翳
其境甚幽
鶴騰泉在褒城縣西南六十里通志源出中梁山由二
穴湧出南注漢中有石梁天成平分兩渠餘水還峽中
下注鶴騰澗為瀑布焉
山河堰在褒城縣東引褒水灌田一統志蕭何始立為
二堰(輿地紀勝蕭何始立為堰後乃語訛為山河)曹參落成之諸葛亮軍駐
漢中踵跡增築至宋復壞吳玠吳璘相繼修治廣溉民
田宋史河渠志嘉祐中史炤奏上堰法刻石堰上乾道
七年吳珙修六堰濬大小渠六十五宣力最多通志褒
水入縣南流至雞頭關下築堰截水第一堰名鐵樁堰
在縣北三里今廢褒水南流三里許至縣東門外為第
二堰乃山河堰之正身也堤長三百六十步其下植柳
築坎名曰柳邊堰分水灌田首為高堰子又東流三里
為金華堰支分小堰七曰雞翁堰沙堰周家堰崔家堰
何家堰劉家堰跨槽堰又東三里為舞珠堰支分小堰
五曰魯家堰鄧家堰朱家堰瞿家堰白火石堰又東五
里為小斜堰又東一里為大斜堰又東五里為柳葉洞
(謹按大斜堰柳葉洞與南鄭分水灌溉)凡漑縣境田三千六百七十餘畝
第三堰在城南五里流二里至三橋洞分兩派西流者
為西溝東流者為東溝東溝東流七里許至任頭堰又
分二派西為西渠其東流者入南鄭界凡溉縣境田六
百餘畝(謹按山河堰古刻云巨石為主鎻石為輔横以大木植以長樁又楊絳記云堰導褒水限以石)
(順流而疏之自北而西者注於褒城之野行於東南者悉歸南鄭之區)
廉水馬湖堰在褒城縣西南一百里通志自縣境梁家
營築堰南流入南鄭界又流一里入縣界又東北流二
十里為野羅堰堰在縣境下流入南鄭界又東北流三
里為馬嶺堰堰首在南鄭境又東北流三里為流珠堰
堰在縣境流五里入南鄭界又東北流六里為鹿頭堰
堰在縣境流五里入南鄭界又東北流為石梯堰堰在
縣境流五里入南鄭界又東北流為楊村堰流三里入
南鄭界(謹按石梯楊村堰首雖在褒邑而所溉皆南鄭田褒邑不沾其利)凡漑縣境田
四千五百六十餘畝(已上褒城)
漢水在城固縣南四里自南鄭界流入又東入洋縣界
水經注漢水自長柳渡又東右會盤余水又東左會文
水又東黑水注之又東過城固縣南又東過安陽縣南
涔水出自旱山北注之又左合壻水(謹按安陽故城在縣東)
南沙河在城固縣西南三十里通志即盤余水源出巴
山北流入漢水經注盤余水出南山巴嶺上泉流分兩
南入蜀水北注漢津謂之盤余口又小沙河在縣南十
里源出縣東南曹林壩北流入漢
文川水在城固縣西北四十里水經注文水即門水也
出北山石穴中長老云杜陽有仙人宫石穴宫之前門
故號其川為門川水為門水雍勝略文水兩水合流有
如文字宋范柏年對明帝臣鄉有文川武鄉即此
黑水在城固縣西北五里水經注黑水出北山南流入
漢庾仲雍曰黑水去高橋三十里諸葛亮牋云朝發南
鄭暮宿黑水四五十里指謂是水也括地志黑水源出
梁州城固縣西北太山(元和郡縣志同)
(臣)謹按方輿紀要謂黑水即褒水以褒水一名黑龍
江為證然覈其地理褒城在南鄭之西城固在南鄭
之東褒水發源褒城西北之衙嶺山南流至南鄭之
小柏鄉己入於漢乂安得以發源城固之黑水而即
指為褒水乎今不取其說
涔水在城固縣南通志一名鬵谷水漢書地理志安陽
縣鬵谷水出西南北入漢水經注涔水即黃水也出南
鄭縣旱山東北流逕城固南城北右岸有悅歸館水歴
其北又北至安陽入沔(謹按禹貢錐指顔師古曰鬵音潜其字亦或從水涔灊古字通)
(或以為禹貢之潜非是又按史記沱潜之潜皆作涔)
壻水在城固縣東北六里通志一名北水河自南鄭界
來南流入漢水經注唐公房升仙之日壻行未還約以
此川為居因號曰壻鄉故水亦即名焉又南歴壻鄉溪
東南流逕通關勢南又東逕七女冢又逕樊噲臺南又
東南逕大城固北東迴南轉又逕其城東而南入漢水
謂之三水口府志壻水源出太白山東流逕縣北又東
南入漢又有上中下清溪在縣北七十里源出馬盤山
南流合於壻水
之溪在城固縣北五十里通志瀠洄曲折如之字故名
明月池在城固縣東北水經注壻水東逕七女冢水北
有七女池池東有明月池狀如偃月皆相通注謂之張
良渠盖良所開也雍勝略明月池中有臺相傳為漢高
祖所築又有七女池按漢中記曰昔人無男養七女父
沒女於此負土為冢遂成此池
壻水渠高堰在城固縣西北四十里通志引壻水灌田
南流繞慶山而出於山下築一堰為百丈堰堰常有暴
水衝淤明萬歷間知縣高登明建石橋以閘暴水仍於
兩岸築堤渠道遂無所患壻水又東為五門堰堰有五
門以洩山水元至正間建前明及
本朝康熙間先後修築分水車九輛及七洞以溉田壻水
又南為楊填堰(謹按宋楊從義於河内填成此堰因名)堰截壻水(按亦名截河堰)
東南流為幇河堰又東南流有六洞及鵝兒堰新堰而
入洋縣界凡溉縣境田三萬六千八百餘畝
北沙河上官堰在城固縣西三十里通志引北沙河水
於東岸作堰又南流西岸有西小堰又南流西岸有棗
兒堰凡溉田三千七百餘畝(謹按北沙河即文川水馬理陜西通志乂有鄒公横)
(渠二堰今無考)
南沙河萬夀堰通志在城固縣西南四十五里引南沙
河於東岸作堰河水又北流五里西岸有上盤堰古名
盤蛇堰稍下為下盤堰又北流五里東岸有新堰稍下
為平沙堰又北流五里西岸有沙平堰稍下為蓮花堰
又北流十里東岸有倒流堰凡溉田七千一百餘畝
小沙河東流堰在城固縣南五里通志在東岸故名東
流其在西岸者曰西流堰凡灌田七百餘畝(謹按馬理陜西通志)
(縣南引小沙河者有承沙周公二堰今廢己上城固)
漢水在洋縣南二里通志自城固界流入又東入西鄉
界水經注漢水自合壻水又東會益口又東至灙城南
與洛谷水合又東逕小城固南又東歴上濤而逕於龍
下蓋伏石驚湍流屯激怒故有上下二濤之名龍下地
名也度此溯洄從漢為山行之始又東逕石門灘山峽
也又東會酉水又東逕媯墟灘又東逕猴徑灘又東逕
小大黃金南又東合蘧蒢溪口(謹按小城固故城在縣東)元和郡縣
志漢水經興道縣南去縣一百步太平寰宇記漢水自
發源至此屈曲行三百七十里流入金州漢陰縣界
壻水在洋縣西四十里縣志經城固流入縣境入漢
溢水河在洋縣西二十五里通志即益水北出秦嶺南
流入漢水經注益水出北山益谷東南流入於漢水
灙水在洋縣西一里通志即洛谷水又名鐵冶河水經
注洛谷水北出洛谷南流右則灙水注之水發西溪東
南流合為一水亂流南出際灙城西南注漢水太平寰
宇記灙谷水一名洛谷水在興道縣北三十里南流注
漢水縣志鐵冶河在縣北百八十里下流入於灙水
大龍溪在洋縣東北三十里通志即龍涓水輿地紀勝
龍涓水在興道縣二十九里水出龍涓谷屈曲西南流
十五里入漢江通志大小龍溪在洋縣石上有赤書展
溪二字相傳為張魯女感孕生二龍之所
潜水在洋縣東六十里通志源出華陽山東南流入漢
(謹按禹貢梁州潜水在廣元縣此水及城固之涔與經無涉雍勝略諸書皆誤)
酉水河在洋縣東七十里水經注酉水北出秦嶺酉谷
南歴重山與寒泉合水東出寒泉泉湧山頂望之交横
似瀑布頽波激石散若雨灑其水西流入於酉水酉水
又南注漢謂之酉口太平寰宇記寒泉在舊黃金縣北
八十四里
金水河在洋縣東百里通志即蘧蒢水一名黃金水源
出秦嶺南流至黃金峽之金潭入漢水經注蘧蒢水北
出就谷其水南流逕巴溪戍西又南逕陽都坂東又南
歴蘧蒢溪謂之蘧蒢水而南流注於漢謂之蒢口元和
郡縣志黃金水源出縣西北百畝山黃金谷南流經縣
西去縣九里太平寰宇記黃金水在黃金縣西十里南
注漢水
子午河在洋縣東北縣志蒲河源出秦嶺南流會椒溪
文水二河名三河口又至白沙舖名子午河南流入漢
横湖在洋縣治西北通志舊有待月臺二樂榭文與可
守洋故蹟也雍大記在洋縣舊州西
錫杖泉在洋縣北念佛巖上通志唐僧法照以錫杖卓
地泉遂湧出因名
楊填堰在洋縣西五十里通志引壻水自城固至留村
入縣界首為梁家洞(謹按此尚與城固分水下則止灌縣境田矣)又東南為
新開洞其北岸為倪家渠魏家渠又東南為柳家洞又
東南為磨眼洞又東南為宿龍洞又東南為趙家洞又
東南為黃家洞又東南為漢龍洞又東南為水磨堰洞
又東南為分水渠其北岸為北高渠又下為野狐洞又
東南入漢江凡溉縣境田一萬八百餘畝
溢水堰在洋縣西北二十里通志源出縣北秦嶺南流
五里於東岸築堰分水東南流下為小飛槽為大飛槽
為□坂堰為腰渠為西渠為石堰渠為吳家渠為北渠
為南渠溢水又南流五里於西岸築堰引水西南流為
二郎堰又下為高堰洞又下分兩派東流者為東渠西
流者為西渠溢水又南流五里於下流截河為堰從東
岸分水與溢水偕行而南者為三郎堰凡溉田二千四
百餘畝
灙濱堰在洋縣北十五里通志源出縣北石銼山南流
至周家坎於西岸築堰分水西南流者為灙濱堰灙水
又南流五里於東岸築堰分水東南流者為土門堰灙
水又南流四里許截河築堰從東分水流至縣西關外
者為斜堰下流分東西二渠其地居灙水下流歲苦衝
溢明萬歷間知縣李用中甃石數丈仍東開土渠灌溉
賴之凡溉田三千四百餘畝(己上洋縣)
漢水在西鄉縣東北百二十里通志自洋縣流入又東
南流入石泉界水經注漢水自合蘧蒢水又東右會洋
水川流漫闊廣幾里許又東歴敖頭
子午河在西鄉縣東北百五十里源出子午谷西南流
入於漢(詳見洋縣)
洋水在西鄉縣東二十里水經注洋水𨗳源巴山東北
流逕平陽城又東北流入漢謂之城陽水口洋川者漢
戚夫人所生處也(謹按平陽城即西鄉舊縣今在縣南)元和郡縣志洋水
在洋源縣南三百步又逕西鄉縣八里(謹按洋源廢縣在西鄉縣南)
太平寰宇記洋水出廢洋川縣東巴嶺北流入黃金縣
界(謹按洋川故城在縣黃金縣今屬洋縣界)縣志洋河在縣西南三百里
源出星子山流逕縣東合於木馬河
七十二渡河在西鄉縣東南三百五十里雍勝略源出
金竹山其水瀠洄凡七十二渡北流入洋河
木馬河在西鄉縣南百步通志一名馬源水東北流合
洋水入漢縣志木馬河源出大巴山在縣南二百八十
里縣西南之左西峽空渠水及縣北之清涼川縣南之
金竹水皆注焉又東北入於漢
清涼川在西鄉縣北五里蒿坪山下通志一名青源川
自洋縣流來入洋河太平寰宇記唐德宗幸梁洋山南
節度使嚴震具軍容迎謁於清涼川即此
楮河在西鄉縣東南二十里通志又有大石川流入紫
陽界合於渚河(謹按即紫陽縣之小石河也)
金洋堰在西鄉縣東南二十里一統志在子午山左有
大渠一分小渠二十五明景泰初知縣邱俊築溉田四
千六百畝(已上西鄉)
故道水在鳳縣北一里一統志自鳳翔府寶雞縣流入
又西南入秦州兩當縣界水經注兩當水出陳倉縣之
大散嶺西南流入故道川謂之故道水又西南逕故道
城東與馬鞍山水合又西南流北川水注之(謹按陳倉今屬寳雞)
(故道故城在縣東)元豐九域志大散關西南有嘉陵谷即嘉陵
水所出自是始有嘉陵江之名方輿勝覽嘉陵江源出
大散關之西去鳳州九十里雍大記嘉陵江在沔縣西
北百八十里按類要云其源出大巖縣志云出大散關
西恐即大巖也逕鳳縣北徽縣東兩當南略陽西迤邐
而入川江灘石險惡至漁關始通舟楫(謹按水經注西漢水西逕蘭蒼)
(城南又南入嘉陵道為嘉陵水蘭蒼嘉陵皆今秦州禮縣地則是西漢水至禮縣始為嘉陵水也今則鳳縣之)
(故道水與成縣之白水江皆名嘉陵盖皆嘉陵上流故得通稱矣)
黃花川在鳳縣東北十里太平寰宇記大散水出黃花
縣東界大散嶺流逕縣西去城十步方輿勝覧大散水
流入黃花川唐有黃花縣
安河在鳳縣東二里通志即馬鞍山水一名斜谷水水
經注馬鞍山水歴谷西流至故道城東西入故道水(謹按)
(此别是一水非郿縣之斜谷水也)
紅崖河在鳳縣西七十里通志即北川水源出秦州南
流至唐倉合小峪河又流至兩當界入嘉陵江水經注
北川水出北洛□山南南流逕唐倉城下又南至困冢
川入故道水(謹按唐倉城在縣北)
野羊河在鳳縣南七十里通志源出紫柏山東流至廢
邱關與東溝河合
紫金河在鳳縣東南百五十里通志即褒水南流入褒
城界方輿勝覽紫金水在河池縣北一里源出太白山
沿流至鳳州武休關入漢中為山河堰即褒水也(謹按唐於)
(鳳州置河池縣)
扞水在鳳縣東北又東北流入寶雞界水經注扞水出
周道谷北逕故道縣故城西又東北歴大散關西入渭
(己上鳳縣)
漢水在沔縣城南通志亦曰沔水自寧羌界流入又東
入褒城界書禹貢浮於潛逾於沔孔傳漢上曰沔漢書
郊祀志秦祀沔於漢中如淳注北方人謂漢水為沔水
水經注沔水東南流注漢曰沮口所謂沔漢者也又東
逕白馬戍南濜水入焉又東逕武侯壘南又東逕沔陽
故城南又東逕西樂城北容裘溪注之又左得度水口
又東合溫泉又東黃沙水注之(謹按西樂故城在縣東南)元和郡縣
志漢水去鐸水縣一里(謹按鐸水故城在縣東南)縣志明珠曲亦曰
明支曲在縣南即漢江洄曲處
三泉水在沔縣西八十里通志南流二十里入漢太平
寰宇記在三泉故縣北二十里山下縣以此名輿地紀
勝在大安軍東門外瀕江石上有泉三處大如車輪品
列鼎峙泉流涓涓下注水旱無盈縮
沮水在沔縣西三十里通志源出鳳縣南流合於漢即
沔水也述異記漢沔會流處岸上有石銘云下至水府
三十一里傳為李斯刻石縣志沮水出縣北百八十里
母豬山南流逕縣北又南入漢
白馬河在沔縣城西三十步通志即濜水出龍門溝南
流入漢水經注濜水北發武都氐中南逕張魯城東又
南逕張魯治東對白馬城又南流入沔謂之濜口(謹按漢沮)
(縣屬武都郡即今略陽)太平寰宇記濜水源出西縣北四十五里
獨石谷南流逕縣西二百步注漢水府志龍門溝在縣
西北一里即白馬河也東為卧龍山西為烽燧山其中
如門故名
舊州河在沔縣東二十五里通志即度水源出百丈坡
南流入漢水經注度水出陽平北山南逕陽平縣故城
東又南逕沔陽縣故城東而南流注於漢水(謹按陽平故城在今)
(縣東北)
養家河在沔縣南通志即容裘溪一名洛水源出巴山
其水東北流入於漢水經注西樂城在山上有谷謂之
容裘谷有容裘溪俗謂之洛水水南遵巴嶺山東北流
又北逕西樂城東而北注於漢縣志養家河自褒城界
大鐵厰來逕縣之鎮阜川北流至黃沙驛入於漢
金泉水在沔縣東南四十五里水經注漢水又東右會
溫泉水口水發山北平地方數十步泉源沸涌冬夏湯
湯望之白氣浩然言能瘥百病浴者皆有硫黃氣池水
通注漢水(謹按金泉疑即溫泉)
黃沙河在沔縣東四十里通志源出雲霧山南流至褒
城界入漢水經注黃沙水北出遠山山谷邃險人跡罕
及谿曰五丈谿水側有黃沙屯其水南注漢水輿地紀
勝西縣有青羊峽黃沙水所出
東池在沔縣東三十里通志沔水所溢相傳為唐賈島
避暑之所
石剌塔堰在沔縣東北三十五里通志引舊州河水分
兩派東流者為山河東堰西流者為山河西堰凡溉田
六千九百餘畝
石燕子堰在沔縣東北三十里通志引黃沙河水分兩
派東流者為天分東堰西流者為天分西堰凡溉田四
千六百餘畝
琵琶堰在沔縣南三十里通志引養家河水首為琵琶
堰又北為馬家堰又北為麻柳堰又北為白馬堰一名
白崖堰又北為天生堰又北為金公堰又北為濜水堰
又北為康家堰凡溉田五千八百餘畝(己上沔縣)
西漢水在略陽縣城西一統志自成縣流入又南經寧
羌州西入四川廣元縣界亦曰嘉陵江水經注西漢水
自會脩水又東南於槃頭郡南與濁水合又東南歴漢
曲逕挾崖與挾水合又東逕武關城南東南與北谷水
合又西南逕關城北(謹按槃頭故郡在縣北關城即今陽平關在寧羌州)唐書地
理志元和中節度使嚴礪自長舉縣西疏嘉陵江二百
里元和郡縣志嘉陵水經長舉縣南十里又經順政縣
南百步(謹按長舉故城在縣西北)雍大記西漢水在西和縣源出嶓
冢山雍勝略犀牛江在縣西北百二十里又名東西淮
自階州東流入嘉陵江府志犀牛江源出禮縣自西淮
而下舟楫可通流至兩河口合嘉陵江(謹按嘉陵江源有三西和縣之)
(西漢水一也成縣之濁水二也鳳縣之故道水三也考水經注及禹貢錐指皆以自西和流逕禮縣成縣者為)
(嘉陵正源即所謂淮河者也乃今皆以淮河為犀牛江而濁水故道水羣目為嘉陵江是循流而忘其源矣如)
(雍勝略府志皆沿其誤今特為正之)
故道水在略陽縣北百二十里通志自大散關分水嶺
之南逕鳳縣又逕徽縣至大魚關可通舟楫又至縣北
合白水江又至兩河口合淮河又合横現河逕縣城西
南又合夾渠八渡二水又合樂素河逕陽平關至廣元
縣入蜀(謹按樂素河一作樂索河其水東南流入故道水)
白水江在略陽縣北百二十里通志即濁水水經注濁
水自合故道水又南逕槃頭郡而南合鳳溪水又南注
漢水太平寰宇記左溪水在鳴水縣西南七里自栗亭
縣北來合於嘉陵江(謹按左溪即鳳溪今縣西北有青泥河疑即此水)
横現河在略陽縣西十五里府志其水東南流入嘉陵
江(謹按疑即水經注之挾崖水)
百八渡水在略陽縣東八十步通志即北谷水一名黃
坂水源出退水河自徽縣來經城西南入嘉陵江水經
注北谷水出武興東北而西南流逕武興城北又南轉
逕其城東而南與益水合水出東溪西流注北谷水又
南流注漢水太平寰宇記黃坂水在順政縣東一里府
志一百八渡水源發三川衆水合流經一百八渡遶城
東南會夾渠水入嘉陵江其夾渠河在縣東二里源發
飛仙嶺西入百八渡河(謹按百八渡水即水經注之北谷水太平寰宇記之黃坂水而)
(夾渠水即水經注之東谿水也)
沮水在略陽縣東北百二十里通志一名鐸水河俗稱
黑河東南流入沔縣界漢書地理志沮縣沮水出東狼
谷南至沙羡南入江(謹按沮縣故城在縣東沙縣今屬湖廣漢陽縣)水經注沔
水出武都沮縣東狼谷中一名沮水闞駰曰以其初出
沮洳然故曰沮水縣亦受名焉導源南流泉街水注之
又東南逕沮水戍而東南流入漢曰沮口所謂沔漢者
也(謹按水經注亦以沮水為漢源)
泉街水在略陽縣東北漢書地理志河池縣泉街水南
至沮入漢(謹按河池今屬鳳縣)水經注泉街水自河池縣東南流
入沮縣會於沔(己上略陽)
西漢水在寧羌州西北百里通志自略陽界流入又西
南入四川廣元縣界水經注西漢水自合北谷水又西
南逕關城北除水出西北除溪東南流入於漢漢水又
西南逕通谷合通谷水(謹按今州北百二十里有燕子河疑即通谷水然無可考)又
西南寒水注之(謹按今州南六十里有西流河一名韓溪皆以為即古之寒水然與水經注入)
(漢之序不合)又西逕石亭戍廣平水東南流注之元和郡縣
志嘉陵江經金牛縣西去縣三十里(謹按金牛故城在州東北)太平
寰宇記嘉陵江在三泉縣西半里(謹按三泉故城在州西北)
廣平河在寧羌州西北陽平關西通志其水南入嘉陵
江水經注廣平水西出百頃川東南流注漢
漢水在寧羌州東北通志一名漾水一名沔水東南流
入沔縣界水經注山海經所謂漢出鮒鰅山也東北流
得獻水口漢水又東北合沮口同為漢水之源宋陸游
文集嘗登嶓冢山有泉涓涓出山間是為漢水之源即
安國傳所謂泉始出山為漾者也(謹按漢水始出為漾合沮為沔東流為漢)
蜀道驛程記出沔縣西門曲折行亂山中沔水流經其
中西涉沮水抵大安驛沔沮之間闊者未丈許狹者纔
二三尺沙石磷磷深不沒踝自大安西南亂山益稠至
金牛驛北望嶓冢峩然雲表一小水自西東流即所謂
嶓冢導漾者也水纔濫觴不沒鳬㕍合五丁峽水東流
為沔其流始大又自寧羌州行十里渡水過百牢關關
下有分水嶺嶺東水皆北流至五丁峽北合漾水入沔
嶺西水皆南流逕七盤關龍洞合嘉陵水為川江
(臣)謹按嶓冢有二漢水亦有二其出秦州嶓冢山歴
禮縣成縣南流入略陽縣經寧羌州而西入四川廣
元縣界者此嘉陵江之正源西漢水是也其出寧羌
州嶓冢山東流經沔縣褒城南鄭城固洋縣之南西
鄉縣之北又東經石泉縣南乃折而南經漢陰及紫
陽縣之西復折而東出興安州之北又東經洵陽縣
南白河縣北而入湖廣鄖陽府界者此即禹貢嶓冢
導漾東流為漢之漢水也夫隴西嶓冢非禹功所及
而西漢水亦無漾沔之名其以秦州嶓冢及漢水繫
之禹貢者誤自班固漢書地理志而常璩華陽國志
桑欽水經酈道元注皆因之而不能辨近時惟胡渭
禹貢錐指始以嶓冢漢水之在寧羌者為應經義其
說允為可從文繁不能具載著其大指如此
瀕倉河在寧羌州東北九十里通志逕鐵佛寺東流四
十里入漢一名東流河(謹按即沔縣之三泉水)
玉帶河在寧羌州城北通志源發州南箭竹嶺流逕城
西而北而東復會於東南盤曲若圍帶然故名又東至
沔縣入漢又有洄水河在州西二十里曲折南流十五
里合於玉帶河
蓮花池在寧羌州西門外府志南山如屏障小山聯絡
如畫灘聲清響如雜絲竹
七里堰在寧羌州西南七里通志堰洄水灌田千餘畝
(己上寧羌)
關中勝蹟圖志卷二十一
