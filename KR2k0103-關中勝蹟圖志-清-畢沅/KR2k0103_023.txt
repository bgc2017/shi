關中勝蹟圖志卷二十三
陜西廵撫(臣)畢沅撰
地理
延安府釋名元和郡縣志隋延安郡以界内延水為名
沿革一統志治在省城北七百四十里禹貢雍州之域
春秋時白翟所居戰國初屬魏置上郡秦亦曰上郡漢
元年項羽置翟國尋屬漢仍為上郡(謹按定邊靖邊二縣為漢北地郡地)
後漢因之建安二十年郡廢晉時荒廢後屬赫連勃勃
後魏初屬統萬鎮太和元年置偏城郡延昌二年置東
夏州西魏廢帝三年改為延州隋大業三年改州曰延
安郡唐武德元年復曰延州天寶初曰延安郡乾元初
復曰延州屬關内道五代後唐置彰武軍節度宋曰延
州延安郡屬陜西路慶歷元年分置鄜延路元祐四年
升延安府金亦曰延安府元為延安路屬陜西行省明
為延安府屬陜西布政使司
本朝因之領縣十曰膚施安塞甘泉安定保安宜川延川
延長定邊靖邊府城通志唐天寶初建一云赫連勃
勃築宋范仲淹龐籍經略時增修明初重築周九里有
奇門四
膚施縣釋名通志戰國趙邑名秦昭王以名縣在今綏
德界隋大業初始置於延安界因舊名也(謹按舊傳釋氏尸毘王割)
(肉救鴿故縣名膚施然自秦以前巳有是名恐出附會故未敢錄)沿革一統志附郭秦
置高奴縣漢初為翟國都尋屬上郡後漢因之晉廢後
魏為偏城郡廣武縣地隋大業三年始分豐林金明二
縣地置膚施縣為延安郡治唐為延州治宋為延安府
治金元明不改
本朝因之
安塞縣釋名通志元縣名本宋安塞堡縣從堡名也沿
革一統志治在府北少西四十里漢上郡高奴縣地後
魏太平真君十年置廣洛縣隋仁夀元年改曰金明屬
延安郡大業末廢唐武德二年分膚施復置金明縣兼
置北武州貞觀二年州廢屬延州五代因之宋熙寧五
年廢入膚施元初改置安塞縣屬延安路明屬延安府
本朝因之縣城通志本金舊堡元初改建周三里有奇
門三
甘泉縣釋名太平寰宇記以其泉甘美為名縣志甘泉
在縣南五十里沿革一統志治在府南少西九十里漢
上郡雕陰縣隋為洛交縣地唐武德元年分置伏陸縣
屬鄜州天寶元年改曰甘泉五代因之宋初改屬延安
府金元明不改
本朝因之縣城通志唐天寶初建明景泰中重築周三
里有奇門三
安定縣釋名通志本宋安定堡元因以名縣沿革一統
志治在府北少東一百八十里秦置陽周縣屬上郡漢
因之後漢省入膚施高奴二縣隋為延川縣地唐為延
川延昌二縣地宋置安定堡屬延川縣元憲宗五年升
為安定縣屬延安路明屬延安府
本朝因之縣城通志明洪武初建成化中築東關城周
五里有奇門三
保安縣釋名通志本宋保安軍金以名州元以名縣沿
革一統志治在府西北二百二十里漢高奴縣地後魏
廣洛縣地隋膚施縣地唐置永康鎮宋太平興國二年
建為保安軍屬永興路金大定十一年置保安縣二十
二年升為州屬鄜延路元至元六年降州為縣屬延安
路明屬延安府
本朝因之縣城通志即古栲栳城明初增築周九里有
奇門四
宜川縣釋名通志本後魏義川太平興國中改名避太
宗匡義諱也沿革一統志治在府東南二百六十里戰
國魏定陽邑漢置定陽縣屬上郡後漢因之晉省後魏
大統三年置義川縣及義川郡廢帝三年改州曰丹州
後周改縣曰丹陽隋開皇初郡廢復改縣曰義川大業
初州廢屬延安郡義寧元年又於縣置丹陽郡唐武德
元年復曰丹州天寶初改曰咸寧郡乾元初復曰丹州
屬關内道宋曰丹州咸寧郡屬永興軍路太平興國元
年改縣曰宜川金曰丹州屬鄜延路元廢丹州以縣屬
延安路明屬延安府
本朝因之縣城通志宋初建明正統中重築周九里有
奇門四
延川縣釋名元和郡縣志後魏文安縣隋改延川以吐
延川為名沿革一統志治在府東少北一百九十里漢
高奴膚施二縣地西魏置文安縣又置文安郡隋開皇
初郡廢改縣曰延川屬延安郡唐屬延州宋屬延安府
金元明不改
本朝因之縣城通志本元舊址明正統中重築周四里
有奇門三
延長縣釋名通志延水長流入河因以名縣沿革一統
志治在府東一百五十里漢高奴縣地西魏廢帝元年
置廣安縣隋仁夀元年改曰延安屬延安郡大業末廢
唐武德二年復置延安縣兼置北連州貞觀二年州廢
屬延州廣德二年改曰延長屬延安府金元明不改
本朝因之縣城通志金大定中築周四里有奇門二
定邊縣釋名通志本明定邊堡盖取底定邊疆之意沿
革縣志治在府西北三百五十里漢北地郡馬領縣地
唐為鹽州地明正統二年置定邊營屬延綏鎮
本朝雍正九年置定邊縣屬榆林府乾隆元年改屬延安
府縣城縣志即舊定邊營明正統中築周四里有奇
門二
靖邊縣釋名通志本明靖邊堡取綏靖邊疆之意沿革
縣志治在府西北三百里漢北地郡地後魏置闡熙郡
及長津縣隋開皇三年郡廢縣屬夏州唐貞觀七年於
縣置長州十三年州廢還屬夏州元和十五年移宥州
來治宋為西夏地明成化十一年置靖邊營屬延綏鎮
本朝初為靖邊所雍正九年置靖邊縣屬榆林府乾隆元
年改屬延安府縣城縣志本宋夏州兀刺城明景泰
四年改築新城成化中改置靖邊營後又增築南關城
及新軍家丁兩營連環共四城周六里有竒門二
名山
延安府鳳凰山在膚施縣西通志府城跨其上雉堞巍
然為郡首山
清涼山在膚施縣東北七十步一統志一名太和山其
巔最高一峰曰蓮花峰上有尸毘巖及萬佛洞内有石
佛萬餘山半有鷲峰泉定甲泉及仙石洞
五龍山在膚施縣東一里金史地理志膚施縣有五龍
山府志山下有黑龍泉
嘉嶺山在膚施山東南百八十步南河之濱通志形勢
高峻上有古塔范仲淹大書嘉嶺山三字刻於石一統
志隋志有豐林山疑即此
伏龍山在膚施縣北五里太平寰宇記形似卧龍是上
郡之名山
牡丹山在膚施縣西南四十里一統志其地多牡丹樵
者採以供薪一名花原頭
卧虎山在膚施縣南十里通志以形似名(己上膚施)
天澤山在安塞縣東五十步通志其山土石相間上有
天津泉四時不竭縣志嶙峋挺峙遠瞰清流上有翟王
泉董翳所鑿
龍安山在安塞縣西一里通志高數百丈狀如盤龍舊
建龍安砦
石峰山在安塞縣北五里一統志巨石高險俗名石嘴
山亦曰雲臺山以上有雲臺觀而名
青山在安塞縣北七里縣志幽谷清窈石磴盤紆中多
洞穴為邑人避跡之所
石門山在安塞縣西南百二十里通志兩山壁立如門
洛水經其中又相近為墨台山山色如墨不可耕作又
馬超洞在洛河中
三塠山在安塞縣西南百三十里太平寰宇記在敷政
縣北一里其山土石相雜上有三冢遥望如塠因名(謹按)
(敷政故城在縣西南己上安塞)
伏陸山在甘泉縣城内東北隅元和郡縣志有阿伏斤
谷其水出又潛流隠伏川陸故號伏陸天寶元年改為
甘川谷雍勝略唐置伏陸縣以此
黑龍山在甘泉縣東北二里又相近有雲陽山府志荒
史循蜚紀雲陽帝都此
勞山在甘泉縣北二十里一統志有大小二山相傳宋
狄青與夏人相拒士卒疲困嘗憩於此因名
馬超洞在甘泉縣北四十里與安塞接界通志崇山峻
嶺上有十餘石洞洛水經其下道通邊塞相傳為馬超
屯兵處
太和山在甘泉縣西南五里縣志一峰突起高聳孤立
洛水經其下
神林山在甘泉縣西南二十里縣志連山包絡此山獨
高於諸峰下有龍湫禱雨輒應
雕陰山在甘泉縣南二十里洛水西二百步漢書地理
志應劭注雕山在雕陰縣西南太平寰宇記山多土穴
為鷹雕所居又名秦望山(謹按雕陰故城在縣南)
清泉山在甘泉縣東四十里通志林木叢茂山路崎嶇
(己上甘泉)
鳳翼山在安定縣城西通志形似鳳翼為縣右輔
高柏山在安定縣北八十里通志即橋山漢書地理志
上郡陽周縣橋山在南有黃帝塚雍勝略山有古柏故
名縣志懷寧河出此即漢志陽周縣南之橋山秦二世
賜蒙恬死處(謹按陽周故城在縣北九十里又水經注云走馬水出長城北陽周故城南橋山上)
(有黃帝冢則橋陵似當在縣境今世皆云陵在中部縣北也)
滴溜山在安定縣北一百里一統志古木陰翳泉出巖
石間最稱幽勝
那娘山在安定縣西北七十里宋史地理志殄羌砦地
名那娘山元符元年賜名
堡子山在安定縣西二十里通志古為軍堡宋元豐四
年曲珍敗夏人於此
黑龍山在安定縣西三十里縣志翠柏千章蔚然深秀
上有龍王廟為鄉人禱雨處
鴉鴿山在安定縣南四十里通志山産鴉鴿二鳥並居
亦鳥鼠同穴之類
神木山在安定縣南六十里通志有古樹千株樵採不
敢入人以為神
蟠龍山在安定縣南八十里縣志蜿蜒起伏勢若龍蟠
上有古柏成林
灌清谷在安定縣東三十里(謹按縣志有九峪曰磨石峪曰黑狼峪曰東麻池峪)
(曰西麻池峪曰石峽峪曰鸛嘴峪曰官羅峪曰守經峪曰張蹟峪麻池峪即縣西七里之麻池鸛嘴峪疑即灌)
(清之訛守經峪在縣西三十里之祖師山南餘所在之處俱未詳)
楊家山在安定縣東三里通志峰巒秀麗環拱如屏(己上)
(安定)
候雨山在保安縣西一里一統志舊名官山旁有石室
天將雨則室中烟霧四塞人以為候
金鼎山在保安縣西一百二十里洛水中通志四面無
依兀然孤峙昔時居民鑿石為垜穿石為門以避寇亂
接慶陽府安化縣界
石樓臺山在保安縣南七十里一統志奇峰突兀峭壁
陡絶下臨重淵土人築塞於此又於山崖鑿窑穴居之
艾蒿嶺在保安縣東六十里通志即子午嶺之分名也
綿亘延安慶陽兩府幾數百里相傳吕布生於此有吕
布窑(己上保安)
七郎山在宜川縣西南通志三峯鼎峙壁立千仞一統
志上有石門及山砦相傳宋時所築
鳳翅山在宜川縣東南五里太平寰宇記在縣南縣廨
宇在其上雍勝略形如鳳翅故名
虎頭山在宜川縣北二里通志形似虎頭赤石銀川二
水會於其下又縣西北三里有公字山山形象公字
石閣山在宜川縣北九十里通志今呼為高山聳峙特
立俯視羣山下瞰黃河上有古寨太平寰宇記在雲巖
縣東北三十五里丹延兩州界形似樓閣(謹按雲巖故城在縣北)
雲巖山在宜川縣西北八十里通志魏雲巖縣以此名
太平寰宇記在雲巖縣東十里山形重叠如雲
庫利山在宜川縣西北一百里雲巖山西縣志與舊臨
真縣相接金史地理志臨真縣有庫利山(謹按臨真縣今屬甘泉界)
丹陽山在宜川縣西南水經注丹水出丹陽山魏書地
形志臨真縣有丹陽山雍勝略丹巖山上有仙人煉丹
爐縣志丹陽山一名丹巖山
盤古山在宜川縣東南百二十里通志山勢紆迴翼帶
河濱上有古碑剝落難曉
牡丹原在宜川縣東二十五里雍勝略盛産牡丹故名
安樂山在宜川縣東北七十里高樹嶺東通志一望平
原忽起孤峰秀入雲表九域志相傳昔時屯兵於此主
帥令唱安樂詞以慰其意因名
孟門山在宜川縣東北一百十里與山西吉州接界通
志黃河中流大石橫亘數百步河水分流俯視如門禹
鑿石導流之處又石溞在水南村黃河中遠望横崖數
百丈其形壁立水氣噴薄如霧人不能近土人呼為溞
口吕氏春秋龍門未闢吕梁未鑿河出孟門之上大溢
逆流名曰洪水大禹疏通謂之孟門水經注孟門即龍
門之上口也實為黃河之巨扼此石經始禹鑿河中潄
廣夾岸崇深傾崖返捍巨石臨危若墜復倚其中水流
交衝素氣雲浮往來遥觀者窺深悸魄懸流千丈渾洪
贔怒濬波頽叠迄於下口方知慎子下龍門流駛竹箭
非駟馬之追也太平寰宇記在汾州縣東南二十里(謹按)
(汾州故城在縣東)縣志在縣東北石溞下三里禹貢錐指西直
宜川縣與韓城之龍門相對在黃河中長七十餘尺
重覆山在宜川縣東北百四十里太平寰宇記在門山
縣東二十七里山形重叠故名(謹按門山故城在縣北己上宜川)
東峰山在延川縣東一里通志一名太和山城跨山麓
青眉山在延川縣西北七十里太平寰宇記後魏時有
吐蕃青眉族居此
鏊子山在延川縣西七十里縣志相近有禪梯嶺為縣
境扼吭要口中有石洞
窪山在延川縣南百里雍勝略上有聖水泉旱禱輒應
(已上延川)
錦屏山在延長縣南一里名山記四時花木繁茂中有
寺廟樓閣望如錦屏故名通志高聳秀麗形如畫屏翟
水經其下
潄玉崖在延長縣東一里通志崖下有泉聲如潄玉下
流為鴛鴦渚縈迴曲折翠蒲綠莎映帶如畫
高奴山在延長縣北雍勝略崔巍峻險山頂平衍上有
古寨
九連山在延長縣西十五里雍勝略九峰相接不斷故
名
盤龍山在延長縣西五十里縣志懸崖峭壁延水環其
下又花石崖在縣西七十里峭崖聳出玲瓏奇巧觀者
比之太湖石
獨戰山在延長縣東北四十里太平寰宇記山勢險峻
一人獨戰可以當十因名(己上延長)
冢嶺山在定邊縣東南六十里通志在甎井堡南俗呼
南梁山有洛水出焉又北極山與冢嶺相對一峰巋然
望之若虬龍奮迅而上
黃羊嶺在定邊縣東南九十里甎井堡南通志為縣要
地(已上定邊)
駱駝山在定邊縣北套内通志在卯孩水東
錯子山在定邊縣北套外唐書回紇傳會昌元年回紇
為黠戛斯所破其牙部奉烏介特勒為可汗南保錯子
山榆林衛舊志山在西受降城北五百里(己上邊外名山附見定邊)
蓮花山在靖邊縣西南通志宋范仲淹立寨於此
鶯窩山在靖邊縣西南延綏志在寧塞堡西南二十五
里把都河北又有架礟山旗竿山俱在寧塞堡西南三
十里把都河南二山崔巍並峙各置亭隧
蘆關嶺在靖邊縣東南九十里接安塞縣界延綏志延
水所出(已上靖邊)
木頼山在靖邊縣北套内後周書突厥傳魏廢帝元年
突厥科羅破鄧叔子於沃野北木賴山
高闕山在靖邊縣北套外漢書匈奴傳元朔四年遣衛
青將六將軍十餘萬人出朔方高闕水經注趙武靈王
既襲胡服自代並陰山下至高闕為塞山下有長城連
山刺天其山中斷兩岸雙闕雲舉即狀表目故有高闕
之名自闕北出荒中(已上邊外名山附見靖邊)
(臣)謹按河套之地南抵邊牆北濱黃河遠者八九百
里近者亦一二百里今叙次其山川由套内而及套
外仍以郡邑約略分屬之焉
大川(水利附)
延安府清水在膚施縣東北自安塞縣南流入境又東
入延長界水經注清水又東得龍尾水口又東會三湖
水水出南山三湖谷東北流入清水清水又東逕高奴
縣合豐林水地理志謂之洧水故言高奴有洧水肥可
㸐水上有肥可接取用之豐林川長津瀉注北流會清
水清水又南奚谷水注之水西出奚川東南流入清水
(謹按高奴故城在縣北)元和郡縣志膚施縣清水鮮卑謂之去斤
水斤一作筋北自金明縣界流入(謹按金明縣今屬安塞)太平寰
宇記濯筋水在縣北二十九里又流入豐林縣界耆老
云昔尸毘王割身救鴿身肉並盡於此水中濯其筋骨因
名縣志一名延水亦謂之濯巾水又金明川一名西小
河在縣西北五里自安塞縣流來入延水又南河水一
名杏子河在城南門外源出甘泉縣野猪峽北流至城
東入延水又清化水在縣東四十里自安塞縣流來入
於延水
定㾜泉水在膚施縣東一里百二十步萬佛寺北山半
崕縣志以尸毘王割膚救鴿因名其泉溫潔流入延水
柳湖水在膚施縣城南門外通志昔多種柳其上故名
(謹按柳湖及南河水疑即水經注之三湖水然亦無可考宋范仲淹和龐龍圖柳湖詩種柳穿湖後延安盛可)
(游遠懷忘澤國真賞即瀛洲江景來秦塞風情屬庾樓劉琨增坐嘯王粲斗銷憂秀發千絲墮光摇匹練柔雙)
(雙飛乳燕兩兩睡馴鷗折翠貽歸客濯清招隠流宴回銀燭夜行度玉關秋勝處千場醉勞生萬事浮惟公多)
(雅故思去共仙舟)
牧龍川在膚施縣東北五龍山下通志一名龍泉水經
注龍泉在土軍城東南道左山下牧馬川多産名駒
石油泉在膚施縣南二十五里酉陽雜爼高奴縣石油
水水膩浮上如漆採膏車及燃燈極明
暖泉井在膚施縣西北五十里雍勝略泉有七孔其味
甘美大寒衆泉皆凍惟此流溢不減
延利渠在膚施縣南三里通志宋司馬光為麟州通判
鑿引入城(謹按一云宋龐籍知延州時所開)渠久廢今城南石洞中猶
有延利渠三字
本朝雍正十年重修渠首在花石崖下引杏子河水鑿石
渠七十八丈五尺土渠三里餘經流沙梁南寺灌田數
百畝(宋司馬光延利渠詩枝分清淺流縱横貫城市還如恩在人利深無窮既己上膚施)
洛水在安塞縣西北百二十里自保安界來東南逕縣
西南入甘泉界太平寰宇記洛河在敷政縣西七十里
穿番部來至城下
清水在安塞縣西北縣志源出蘆關谷南流抵城下逕
鳳凰山會西川水又東南入膚施界山海經陰山西北
百七十里曰申山區水出焉而東流注於河水經注區
水世謂之清水東流入長城逕老人山下又東北流至
老人谷隋書地理志金明縣有清水(謹按金明故城在縣北)
西川水在安塞縣西通志自保安縣黃花城牛頭坡東
南流入與小平川會縣志西川水至縣東南二十里合
小平川入膚施界注於濯筋水
小平川在安塞縣西北通志即龍尾水水經注龍尾水
出北地神泉障北山龍尾溪東南流注清水縣志一名
金明川隋改置金明縣取此
背水在安塞縣北百五十里縣志源出武家南塔東流
至卧牛城三十里入綏德州合於無定河
䑛目泉在安塞縣西十五里通志元孝子王思聰含水
䑛其母目水甚清冽傍有湧泉寺(已上安塞)
洛水在甘泉縣西百步自安塞界流入逕縣西又東南
入鄜州界縣志從馬超洞東南流十里至白洛院寺又
三十里至縣郭逕太和山東又東南流四十五里逕舊
撫安驛入鄜州界
野豬峽水在甘泉縣東北四十五里通志源出峽左逕
蘇家河至大勞山其水漸大阿伏斤水入此河俗名北
小河西南入洛
阿伏斤水在甘泉縣東北三十里太平寰宇記源出大
盤山東南姚嶮谷流入洛河縣志細流十里合北小河
又二十里入於洛
甘泉水在甘泉縣西南五里通志出洛水西太和山近
頗堙塞惟存細流一綫入洛縣志在縣南崖谷上泉去
地一丈飛流激射厥味甘美作飲饌盛暑不變唐天寶
元年縣名甘泉以此
麻洞川在甘泉縣東百二十里通志即黑水源出麻洞
東南流滙庫利水又東南入宜川界謂之汾川水水經
注黑水出定陽縣西山二源奇發同瀉一壑東南流至
其縣(謹按定陽縣今屬宜川)太平寰宇記庫利川在臨真縣北十
五里(謹按臨真故城在縣東己上甘泉)
黑水河在安定縣北百里通志自黑水堡東流至清澗
界入懷寧河
秀延水在安定縣北門外東流逕清澗縣至延川縣東
入河山海經辱水出鳥山東流入於河水經注辱水俗
謂之秀延水東流得浣水口傍溪西轉窮溪即浣水之
源也延水又東會於根水西南溪下根水所發而東北
注延水東南露跳水西出露溪東流又東北入延水亂
流注於河縣志有北河源出安塞縣北王家掌東流逕
泰重嶺又東逕安定縣城北通城壕亦名縣河又東入
清澗縣界謂之清澗水(謹按浣水根水露跳水盖即縣境之麻兒河等水及清澗之東)
(西二河延川之站川諸水也然未有明證不可考)
潘陵川在安定縣南八十里縣志發源縣之鴉鴿嶺南
流入膚施界為清化河(己上安定)
洛水在保安縣西百里自慶陽府安化縣流入又東南
入安塞界通志源出合水縣白於山又流逕安化縣合
白豹川入縣境又馬步川在縣西百三十里源自安化
縣東流入洛(謹按馬步川即白豹川)
吃莫河在保安縣西六十里自靖邊界流入太平寰宇
記在保安軍北十里源出番部吃莫川南流至軍城西
六十里入洛河不勝船筏(謹按宋保安軍即今治)
園林川在保安縣東八十里通志一名杏子河又名東
川水源出牛頭坡至縣東六十里為響崖川南流入安
塞界為東川水府志東川水流逕園林驛入安塞縣合
延水(謹按膚施亦有杏子河别是一水己上保安)
黃河在宜川縣東百里通志北由延川界逕本縣南至
龍門入韓城界東岸即大寧永和吉州鄉寧等地中有
壺口孟門即禹貢所謂既載壺口也水經注河水又南
右會區水又南合黑水又南過北屈縣西其南為孟門
山又南得鯉魚又南合赤水水出西北罷谷川東謂之
赤石川東入於河河水又南合蒲水又南合丹水又南
合黑水水西出丹山東北入於河河水又南洛水自獵
山枝分東派東南注於河河水又南出龍門口(謹按北屈縣今)
(屬吉州其獵山之洛水己無可考)元和郡縣志黃河在門山縣東三十
五里又在汾川縣東七里河岸頓狹狀似槽形鄉人呼
為石槽盖禹治水鑿石導河之處石槽長一千步闊三
十步懸水奔流黿鼉魚鼈所不能游縣志黃河自延川
界來至本縣馮家坬入境又南至流源頭入韓城界凡
經縣境三百餘里
清水在宜川縣東北百二十里自延長界來東流入黃
河水經注清水自合洧水又東注於河太平寰宇記渭
牙川在雲巖縣北二十五里從延長界來流五十里入
門山縣界金史地理志門山縣有渭牙川縣志澤徑水
在縣東北百二十里一名岔界河東流入黃河(謹按澤徑水即)
(渭牙川也疑當别有一水乃今皆以清水為澤徑水矣)
汾川水在宜川縣北八十里通志即黑水一名庫利川
一名雲巖河水經注黑水源出定陽縣西山二源奇發
同瀉一壑東南流逕其縣北又東南流合定水定水俗
謂之白水出定陽縣南山定水谷又逕定陽縣故城南
又東注於黑水亂流東南入於河(謹按定陽故城在縣西北)元和郡
縣志雲巖縣有庫利川在縣郭南縣志汾川源出甘泉
縣界逕本縣境行一百七十里東流入黃河
仕望川在宜川縣西北四十里通志源出甘泉縣東境
東流過平路堡又東合於銀川又庫碢水在縣西北二
十里川南為漢北為蕃其人於川内共締香火故呼香
火為庫碢
銀川水在宜川縣西一里雍勝略圍繞縣城北流合城
南河通志今名西川水源出鄜州晉師山流逕縣西北
城外又逕縣東與赤石川合又喬家河在縣東北合於
銀川(謹按喬家河當即仕望川之别名)
丹陽水在宜川縣西南通志即丹水水經注丹水出丹
陽山東北逕丹陽城東又東北合白水口又東入河(謹按)
(丹陽城即今縣)元和郡縣志西魏置丹州因丹陽川為名太平
寰宇記蒲川水自鄜州洛川縣流入丹陽川
南川水在宜川縣城東縣册源出神道嶺至縣境付曲
村合丹陽水流逕縣之東北二門與仕望銀川二水合
(謹按南川今皆以為即赤石川疑誤)
白水川在宜川縣東南百二十里府志在白水里以水
色偏白而名源出韓城硃砂嶺東流入黃河(謹按白水今在丹水)
(之下入河恐非水經注之白水)
聖惠泉在宜川縣東南鳳翅山渾瑊祠下通志泉極甘
美深二三丈龍常吸水其中旱禱有應且能療疾(已上宜川)
黃河在延川縣東七十里自清澗縣流入與山西永和
縣分界又南入宜川界水經注河水又南右納辱水又
南過高奴縣東右會區水(謹按延川在漢亦屬高奴地)元和郡縣志
黃河在延川縣東八里(謹按唐延水縣在縣東南)
秀延水在延川縣東城下通志即辱水一名清澗水又
名吐延水俗名縣河水經注秀延水東會根水又東南
會露跳水亂流注於河元和郡縣志縣有吐延水北自
綏德縣流入縣志自清澗縣南流入逕縣東北至永寧
關入黃河(謹按西魏置延川縣本以界内有吐延水為名今人多以清水為延水其實非是)
站川水在延川縣北一里通志源出禪梯嶺東流逕文
安驛又東入清澗水又小瞿唐在縣西五里南為岡北
為砠中有石澗甚隘水流湍急故名小瞿唐
石油井在延川縣西北八十里永平村通志其地名石
油溝井出石油可燃燈每歲六月取之塗己瘡疾(已上延川)
交口川在延長縣東北六十里縣志源出縣西北東流
經獨戰山下入延川界
清水在延長縣南自膚施縣流入逕縣東入宜川界元
和郡縣志唐移縣於去斤水縣志自膚施盤曲而來經縣
南流入黃河一名翟水即濯筋河也又縣西石磴矗起
盤折流向西門後人鑿石通水建永逸橋謂之朝陽水
石油井在延長縣南錦屏山下通志其油可燃兼治癬
疥(已上延長)
洛水在定邊縣東南百五十里史記晉文公攘戎居於
河内圁洛之間縣册洛水源出琉璃廟石縫中東南流
逕頁水川合鐵鞭城水入保安界(謹按通志以此為洛水别源)
三山水在定邊縣西南百里縣册源出三山兒東南二
岔合石澇池水逕饒陽堡饒家水東注之又南入北蕭
關合木瓜城水黑城子水跌脚城水沙家掌水梁家溝
水汝麻臺水塔兒掌水入紅城子經環縣西南即馬嶺
水上源也
鹽池在定邊縣西北鹽場堡北一統志元和郡縣志云
鹽州五原縣鹽池四所一烏池二白池三細項池四瓦
窑池烏白兩池出鹽今度支收糶其瓦窑池細項池並
廢今縣本唐鹽州地此鹽池當即烏白等四池之一延
綏志原屬靈夏衛嘉靖九年總制王瓊改屬本衛池周
三里許中有井引水溉畦一夕視之若積雪此九種之
一也又其東南有澇池鹽池水鹵不可飲澇池水可飲
堡人汲者便之二池之西為寧夏境(謹按通鑑地理通釋漢於上郡龜兹)
(置鹽官疑即此己上定邊)
咂把湖在定邊縣北套内延綏志在舊臨戎縣南馬理
陜西通志在駱駝山南(已上邊外大川附見定邊)
荍麥河在靖邊縣東南十里通志源出縣東南荍麥城
下北流至縣北有紅柳河自定塞堡流入逕范老關西
又東北至城北合流出邊為大狼河東逕鎮羅鎮靜二
堡北又東至龍州堡合滉忽都河或曰滉忽都河有别
源出靖邊城西石頭溝東北流合城東之黑龍王溝而
出邊入鎮羅界即此又有海棠河在鎮靜堡北塞外東
流至威武堡東入滉忽都河
杏子河在靖邊縣南三十里通志發源總管塔南流逕
牛頭坡又逕杏子城西入保安界(已上靖邊)
屠申澤在靖邊縣北套内通志一名渾澤漢書地理志
窳渾縣有道西北出雞鹿塞屠申澤在縣東水經注河
水溢於窳渾縣故城東其水積而為屠申澤澤東西一
百二十里闞駰謂之渾澤
彬草湖在靖邊縣寧塞堡西北套内又神水灘在縣東
北套内通志有水一泓周百餘步平地突出數丈迸珠
濺玉旱澇並無增減延綏志在鎮靜堡北水如趵突冬
夏淵渟(己上邊外大川附見靖邊)
古蹟(第宅)
延安府宋供兵磑一統志在府城南又鐵錢監九域志
熙寧八年置在延州城東(宋司馬光供兵磑詩晨暮響寒泉飛輪駛風轉士飽氣益)
(振輕與先零戰)
摘星樓一統志在膚施縣東南嘉嶺山又嶺西樓在縣
西鳳凰山俱范仲淹建
迎薰亭一統志在膚施縣南柳湖其旁有禊臺翠漪亭
皆宋韓琦建
飛盖園膚施縣志在縣南三十五里知延州龐籍遊讌
處司馬光詩軍中富餘暇飛盖城南隈因以為名
翡翠樓一統志在延長縣東南六十里聖燈溝上石臺
周四百餘步高百丈上有樓極目山川蒼翠又鬭雞臺
在縣西二十里(創建時代俱無考)
古蹟(祠宇)
唐渾忠武王祠一統志在宜川縣東鳳翅山祀渾瑊
香林寺一統志在安塞縣西洛水濱開元初建
白鶴觀一統志在宜川縣南三里明皇為老子建
宋韓范祠一統志在府城東關祀韓琦范仲淹
五賢祠一統志在膚施縣西山祀周二程張朱五子
二賢祠一統志在宜川縣南門外祀胡瑗張横渠
李太尉廟一統志有二一在安塞縣西五十里一在保
安縣東北九十里亦曰順惠王廟祀李顯忠
金蹄犢子廟一統志在安塞縣南太平寰宇記在敷政
縣西三里有古城昔有犢子出於石縫中金蹄銀角化
為玻黎玉因立此廟城今毁
髑髏山神廟太平寰宇記在延長縣東六十里相傳古
時戰鬭收人首千萬於此山因置神廟(謹按赫連勃勃殺人積為京觀)
(謂之髑髏臺或即此也)
可野寺一統志在宜川縣北太平寰宇記在雲巖縣北
十五里故老相傳劉蔭河坐禪處土人呼堡為可野四
面懸絶惟北一面可通
金萬佛寺一統志在膚施縣東北清涼山有大小石佛
萬餘多金元舊碣上又有清涼寺舊傳為尸毘遺跡
古蹟(郊邑)
秦長城府志在定邊靖邊二縣北史記始皇使蒙恬將
三十萬衆北逐戎狄收河南地築長城因地形用險制
塞延袤萬餘里水經注走馬水東北入長城即蒙恬所
築也
漢藩延堡通志在安塞縣西南一百里相傳為馬超所
築
丹陽城一統志在宜川縣西漢書食貨志金有三等赤
金為下孟康曰赤金丹陽銅也水經注丹陽水經冶東
俗謂之丹陽城城之左右猶有遺銅
晉三城一統志在膚施縣東南咸和九年北羌王薄句
大等擾北地馮翊石宏將郭敖石斌討之薄句大奔馬
蘭山敖乘勝逐北為羌所敗斌將餘衆保三城義熙三
年赫連勃勃以朔方叛秦攻秦三城以北諸戍悉拔之
晉書地理志赫連勃勃平劉義真以朔方牧鎮三城魏
書地形志廣安縣有三城(謹按廣安故城今在延長縣東)
黑城一統志在甘泉縣東太平寰宇記在臨真縣東二
十五里庫利東流川交口赫連勃勃大象二年於此置
郡其城緣山坡崎嶇不正遂名黑城
聖人城一統志在保安縣東七十里太平寰宇記從蕃
界末&KR2206;族界來經保安軍界一百五里入敷政縣界即
赫連勃勃自夏臺入長安時平山谷開此土人呼為聖
人道
百井戍一統志在靖邊縣南元和郡縣志在長澤縣南
八十里赫連勃勃與□髮傉檀戰處(謹按長澤故城在縣東)
後魏臨真城通志在甘泉縣東一百八十里後魏為城
今為鎮秦晉衝路一統志居民繁庶為縣大鎮
尸毘墓夢溪筆談延州天山之巔有奉國佛寺庭中有
一墓世傳尸毘王之墓尸毘出於佛經大智論言常割
身肉盡今天山下有濯筋河其縣為膚施慶歷中施昌
言鎮鄜延壞奉國寺為倉發尸毘墓得玉環玦七十餘
件
隋薄姬冢通志在甘泉縣西六十里塚高丈餘其間老
柏古松蓊翳相映縣志俗傳煬帝納妃名薄姬歿後葬
此
唐杜甫川府志在府城南七里西南折入四十里牡丹
遍山谷樵者採之為薪歐陽永叔花譜所謂延安牡丹
與荆棘無異者也甫避亂寓此范仲淹大書杜甫川三
字於川口(謹按杜甫寓延州無可考然甫有塞蘆子詩又彭衙行云少留同家窪欲出蘆子關意亦)
(其遊歴所及今從陜西通志載之)
蘆關通志在安塞縣北一百五十里雍勝略有東西二
城遺址唐書地理志延長北有蘆子關長慶四年築城
於關北以護寨外元和郡縣志關屬夏州在寨門鎮北
去鎮一十八里(謹按寨門鎮在縣西北一百五十里元和郡縣志本在夏州寧朔縣界開元二)
(年移就蘆子關南金鎮所安置又考明成化二年移置榆柳莊名鎮靜九年復移於白塔澗口去塞三百里縣)
(志稱城垣屹然盖舊寨之遺基也)通鑑後唐長興四年李彝超以夏州
拒命命藥彦稠等討之進屯蘆關彝超遣党項抄掠官
軍自蘆關退保金明趙珣聚米圖經自蘆關南入寨門
為金明路舊有蘆關寨宋史地理志至道中廢元豐四
年復為戍守之所李繼周傳淳化五年繼周以阿都關
寨門蘆關等砦最居邊要遂規修築砦城蔡夢弼杜詩
注去延州百八十里有土門山兩崖峙立如門形如葫
蘆故謂之蘆子縣志北控沙漠舊設兵固守今城猶新
環城阬窖尚存别名鐵門砦
洪門故鎮一統志在靖邊縣南唐書張獻甫傳獻甫領
邠寧節度使請復鹽州洪門及洛原鎮屯兵詔可太平
寰宇記宥州南至洪門鎮八十里為界
渾瑊墓一統志在宜川縣西南五十里
後梁高萬金墓通志在府城南八十里盤龍村延綏志
萬金河西人高萬興弟延州刺史貞明四年卒乃以萬
興為鄜延節度兄弟世家其土
宋金明砦通志在安塞縣東南一百一十步宋史地理
志熙寧五年省金明縣為砦周美傳康定初夏人破金
明諸砦美請於范仲淹曰金明當邊衝今不亟城將遂
失之仲淹因屬美復城如故
新興堡安塞縣志在縣西南一百五十里控延安東北
疆遠川一帶太平興國中築一名新砦
招安橋通志在安塞縣西北四十里甃石為之狄青築
招安砦於橋子谷即此地歴元迄今往來利濟
柳榆堡通志在安定縣西北四十里范仲淹所築
園林堡通志在保安縣東八十里即園林驛九域志慶
歷五年置
金湯城通志在安定縣西北一百二十里宋史哲宗本
紀元符二年築鄜延路金湯城周美傳美敗夏人於金
湯城焚其族部二十一縣志為縣戍守要地今基址猶
存與慶陽黑水接界
雲巖鎮通志在宜川縣北少西八十里府志山巖重叠
如雲故名後魏置縣唐因之宋熙寧中省為鎮
劉延慶墓一統志在保安縣北二里延慶官保信軍節
度使
金永平堡通志在延川縣西北一百里金史地理志延
川寨一永平府志古永州城(謹按唐武德二年於金城縣界内置永州)縣志
皇統二年修寨一所明知縣王世相金棟繼修
元瓦&KR1592;堡通志在安定縣東三十里元初建因山為堡
明季寇數至邑人郭永治守禦有方堡賴以無恐
高奴寨通志在延長縣北二百里北山府志元圖烈巴
令參政何遠築以屯兵周二百九十八步在高部山上
四面陡絶俗訛為高奴非也
明延水關通志在延川縣東南七十里吐延川口東臨
黃河北通山西永和縣府志魏置文安縣隋廢唐改延
水宋省為鎮入延川今為延水關又有清水關在縣東
南一百里清水川口東臨黃河北通山西大寧縣有清
水關渡
文安堡通志在延川縣西三十里明參政張愚築又禪梯
嶺堡在縣西七十里嘉靖間延綏廵撫張珩言延川縣
西有禪梯嶺乃套夷深入之路比他鎮獨重宜增築一
城從之
甎井堡一統志在定邊縣東四十里正統二年置後余
子俊以甎井難守於迤西東海螺城改置新興堡嘉靖
三十二年復修甎井城在平川為極衝上地又新興堡
在縣東南八十里成化十一年置城在山上為次衝中
地
安邊堡一統志在定邊縣東一百里亦名舊安邊營地
名深井正統二年置城在平川為極衝中地成化十一
年余子俊以其地平曠難守移守深河兒地名中山坡
改置新安邊營城在山坡為極衝中地背山面水險阻
四塞嘉靖三十三年廵撫王輪以舊營地近大邊復守
之於是新舊兩營並置
柳樹澗堡一統志在定邊縣東一百四十里天順初置
為極衝中地又名澇池堡在縣南一百里成化十一年
置三山堡在縣西南九十里成化九年置饒陽水堡在
三山堡南四十里成化十三年置
鹽場堡一統志在定邊縣西四十里成化十三年置城
在平川為極衝中地
鎮羅堡一統志在靖邊縣東北四十里本名魚口砦明
萬歷十八年增置城在平川為極衝中地
鎮靜堡一統志在靖邊縣東北八十里地名白灘兒亦
名白塔澗口明初守安塞縣塞門成化三年尚書王復
請移於榆柳莊改名鎮靜後又移此城在山畔北臨快
灘河為極衝中地
龍州堡一統志在靖邊縣東北一百二十里明成化五
年置城在平地為極衝中地
寧塞堡一統志在靖邊縣西四十里明成化十年置城
在山原為極衝中地又把都河堡在寧塞堡西三十四
里把都河口成化九年置
關中勝蹟圖志卷二十三
