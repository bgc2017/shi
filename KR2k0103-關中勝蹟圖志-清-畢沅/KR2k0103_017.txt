關中勝蹟圖志卷十七
陜西巡撫(臣)畢沅撰
大川(附水利)
鳳翔府雍水在鳳翔縣南又東南流入岐山界水經注
雍冰出雍山東南流歴中牢溪世謂之中牢水亦曰冰
井水南流而左會左陽水又與東水合世亦名之為淬
空水又東流鄧公泉注之
汧水在鳳翔縣西三十里自汧陽縣流入通志一名汧
陽河
返眼泉水在鳳翔縣西北三十里即東水水經注東水
北出河桃谷南流右會南源世謂之返眼泉亂流南逕
岐州城東而南合雍水州居二水之中南則兩川之交
會也通志泉出似人返眼故名
塔寺水在鳳翔縣東二里即左陽水一名西水水經注
左陽水世名之西水北出左陽溪南流逕岐州城西又
南流注於雍水縣志左陽水行十里至西平伏不見伏
三十里至三岔復出東流合於塔寺河府志塔寺河在
城東從西來轉南達於雍水又鳳凰泉在城西北遶城
而流南合於塔寺河
鄧水在鳳翔縣北十里即鄧公泉水經注水出鄧艾祠
北故名數源俱發逕雍縣城南又東流注於雍水
横水在鳳翔縣東三十里一名小横水一名杜陽川又
名夜叉河東南流入岐山界水經注杜水出杜陽山其
水南流謂之杜陽川又東南流左會漆水俗謂之小横
水
東湖在鳳翔縣東門外一統志即宋蘇軾詩鳳翔八觀
之一也岐州水苦鹽濁獨此水味絶甘美多芰荷脩竹
為郡中遊覽之勝通志其水南流入雍水(宋蘇軾東湖詩吾家蜀江)
(上江水綠如藍邇來走塵土意思殊不堪況當岐山下風物尤可慙有山禿如赭有水濁如泔不謂郡城東數)
(步見湖潭入門便清奥怳如夢西南泉源從高來隨波走涵涵東去觸重阜盡為湖所貪但見蒼石螭開口吐)
(清廿借汝腹中過胡為目耽耽新荷弄晚涼輕棹極幽探飄飄忘遠近偃息遺佩篸深有龜與魚淺有螺與蚶)
(曝晴復戲雨戢戢多於蠶浮沈無停餌倏忽遽滿籃絲緡雖強致瑣細安足戡聞昔周道興翠鳳棲孤嵐飛鳴)
(飲此水照影弄毿毿至今多梧桐合抱如彭耼翠羽無復見上有鸇搏䳺嗟予生雖晚好古意所妉圖書巳漫)
(漶猶復訪僑郯卷阿詩可繼此意久巳合扶風古三輔政事豈汝諳聊為湖上飲一縱醉後談門前遠行客刧)
(劫無留驂問胡不回首無乃趁朝參予今正疎懶官長幸見函不辭日遊再行恐歲滿三暮歸仍倒載鐘鼓已)
(韽韽)
(臣)謹按方輿紀要鳳翔東湖為雍渭二水所溢今攷
雍水在湖下流若渭水則相距頗遠無由溢入嘗閱
宋蘇軾詩泉源從高來隨波走涵涵東去觸重阜盡
為湖所貪今城西北有鳳凰泉繞城而流南合於塔
寺河詳軾詩意乃因泉水涓流滙而為澤軾詩又云
聞昔周道興翠鳳棲孤嵐飛鳴飲此水照影弄毿毿
自注此飲鳳池也益可見即泉之所瀦矣當日湖潭
清奥與渼陂&KR1793;水並傳名勝歲久就堙舊有湖亭及
軾祠宇亦多傾圮(臣)於乙未春初護送川師入蜀經
歴鳳翔飭為重加葺治灌莽既闢清流瑩然蒲稗因
依榆柳映蔚庶幾昔賢遺跡復還舊觀按軾八觀詩
一為石鼓舊在縣南二十里石鼓原唐鄭餘慶守鳳
翔遷之孔廟軾時猶及見之大觀中移置汴京元皇
慶二年復輦致大都今在國子監一為詛楚文軾詩
自注碑獲於開元寺土下今在太守便廳按詛楚文
傳有數本今石碣均已湮沒一為開元寺王維吳道
子畫一為天柱寺楊惠之塑維摩像今二寺雖有其
名不特畫壁塑像久而不存即梵宇亦俱非舊制一
為李氏園禾黍彌望一為真興寺閣故址莫尋惟秦
穆公墓在城東南隅今置守冢而東湖尚為岐下勝
遊八觀陳迹遺留僅此而巳
飲馬池在鳳翔縣南七里相傳為秦穆公飲馬處
槖泉在鳳翔縣城内東南隅通志其泉注水旋盈旋涸
有似無底故名槖泉
謙泉在鳳翔縣東關外通志泉甘可飲盈而不溢有似
乎謙故名
虎跑泉在鳳翔縣東北十五里通志在大像寺前一名
金沙泉(巳上鳳翔)
渭水在岐山縣南四十里自寳雞界流入又東入郿縣
界水經注渭水自合磻溪水又東逕石原南又東逕五
丈原北又東至郿縣
白玉溝水在岐山縣南五十里通志渭南小水也源出
五丈原西北流入渭
斜谷河在岐山縣南自褒城界流入又東北至郿縣界
入渭史記河渠書褒水通沔斜水通渭褒之絶水至斜
間百餘里括地志斜水出衙嶺山與褒水同源而泒分
通志桃川在縣南百五十里其水出大山中流為斜谷
水逕太白峽斜谷關北流入渭一名石頭河又青峰澗
水在縣南百五十里桃川西朱石澗水在縣南百一十
里俱在斜谷關内繚曲四十里北流入渭
雍水在岐山縣南十里自鳳翔界流入又東入扶風界
水經注雍水自合鄧公泉又東逕召亭世謂之樹亭川
蓋召樹聲相近而誤耳又東南流與杜水合(謹按今雍水在岐山)
(者俗名濉河一名後河至扶風縣合湋水自下又通名為湋水亦名白水皆即雍水之訛也)
横水在岐山縣南三里自鳳翔界流入合雍水通志即
杜水水經注杜水東南合漆岐二水俗謂之小横水或
名之米流川逕岐山西又屈逕周城南又歷周原下自
下亦名岐水又東逕姜氏城南為姜水與雍水合縣志
潢河一名水南河自鳳翔界流來合潤德泉水又逕縣
西有南寺溝水自實相寺南流入之又八畝溝水自縣
城北來流入之潢河又東南流會濉河為交河亦名雙
溪(謹按潢河即横水亦以木而訛水也)
潤德泉水在岐山縣西北十五里周公廟後通志即古
卷阿也唐大中元年十月大風忽作飛泉噴湧節度使
崔珙上其事褒賜今名又流逕縣西七里為佛兒溝(宋蘇)
(軾周公廟詩廟在岐山西北七八里廟後百許步有泉依山湧洌異常國史所謂潤德泉也吾今那復夢周公)
(尚喜秋來過故宫翠鳳舊依山硉兀清泉常與世窮通至今遊客傷離黍故國諸生詠雨濛牛酒不來烏鳥散)
(白楊無數暮號風)
湋水在岐山縣東又東南合雍水流入扶風界漢書溝
洫志關中有湋渠如淳注湋水出湋谷元和郡縣志扶
風縣南湋川水近代譌作圍太平寰宇記源出縣東北
六里湋谷東縣志湋水一名白水亦名圍川唐以此名
縣又魯班溝水在縣東十里龍尾溝水在縣東二十里
麻葉溝水在縣東二十里俱有小水南流入交河通志
按太平寰宇記則湋水出於縣境當即魯班溝諸水乃
今皆直指雍水為湋川矣
岐水在岐山縣北源出麟遊縣普潤里東南流入漆水
斜谷河渠在岐山縣南一百五十里一統志一名石頭
河其水灌田甲於他處(已上岐山)
雍水在扶風縣南門外自岐山界流入又東入武功界
水經注雍水自合姜水又東逕美陽縣之中亭川(謹按美陽)
(故城在縣北)元和郡縣志湋川縣以縣湋水為名(謹按唐湋川縣即今)
(治)縣志湋水一名白水即雍水城數患水勢衝激明知
縣黃鉉築隄植柳以障之今隄尚存
畤溝河在扶風縣東十步俗名漆水通志源出縣西北
五十里自岐山界龍泉寺流來至縣東門外合湋水(謹按)
(此水入雍水與麟遊縣入小横水之漆水别為一水縣志引綿詩疑誤)
美水在扶風縣東十五里一名浪店溝通志源出美山
逕美陽故城至縣東浪店南入湋水又石槽澗在縣北
鳳泉西兩山壁立古柏從石罅中出狀如龍蛇其下為
石澗波濤漱激泰川水在縣東北二十五里源出呂寨
之温泉隆冬不冰南流合於美水
信義泉在扶風縣東二十里信義村通志形如盆口隨
汲隨盈不汲亦不溢其味甘洌
鳳泉在扶風縣東北五十里雍勝略在明月山西相傳
文王時鳳鳴岐山曾飲於此通志泉在天度鎮北十里
其泉為瀦水時或溢出檻外已復縮入有禱輒應人稱
靈異又明月山隂有碗泉在鳳泉之後水自石罅下注
於石其形如碗故名又馬泉在鳳泉東十里(已上扶風)
渭水在郿縣北三里自岐山界流入又東入盩厔界水
經注渭水東逕積石原又東逕五丈原北又東逕郿縣
故城南又東逕武功縣北斜水自南注之又東逕馬冢
北又逕武功縣故城北又東合雍水通志渭河自入縣
界逕西磑汶家村又逕縣北東流過槐芽鎮柿林里至
龍舞屯凡流七十五里出縣界
斜谷河在郿縣西南三十里與岐山接界漢書地理志
武功縣斜水出衙嶺山北至郿入渭水經注斜水出武
功縣西南衙嶺山北歴斜谷逕五丈原東以出武功縣
亦謂之武功水其水北流注於渭通志斜谷河分導縣
境者曰清水河逕馬鞍山循紅崖東北流二十里入渭
源微而委緩清澈可鑒故名其東導一派曰磨渠河逕
景家橋與蒼龍谷水合亦曰蒼谷水東入乾溝河以在
城南亦名南河
乾溝河在郿縣東五里通志其源有五一名五谷水一
曰磨石谷水出滴水崖合井索谷水水出觀音池逕曲
兀堡合萬戶谷水又逕西梁閣合桐谷水稍東又合駱
谷水逕洪寺谷合流紆曲四十餘里雨澇時五谷水皆
會旱則絶流故名乾溝(謹按此駱谷别是一水非盭厔之駱谷水也)
赤谷水在郿縣東二十五里縣志駱谷之東有赤谷水
俗呼紅河源出太白湫名太白峽水自山巖噴飛而下
出谷分三派其逕河底注渭者曰洪溝河又名甯曲河
其逕第二坡由教坊注渭者曰教坊河其逕馬頭原清
湫里者曰清湫河北流二十里入渭又有黑谷水在赤
谷水東出於滴水崖在南山寨坪坪下有潭清澈見底
再南即四嘴山有白馬仰天池或曰即谷水之源也北
流入於清湫河
山河在郿縣東三十里清湫河東通志源發太白湫出
潭谷口流二十餘里為槐芽泉其水湍激西流注於渭
湯谷河在郿縣東五十里唐書地理志郿縣有鳳泉湯
通志隋唐之鳳泉縣以此名(謹按鳳泉故城在縣東)湯為隋唐勝
蹟其南有魚洞每歲穀雨前有金鯽浮游少焉大魚湧
出三日乃止有鱗鬛異常者亦名魚龍泉其水出碌碡
崖逕鍾呂坪出谷口北流二十五里入渭以源發湯谷
又名湯谷河
兩谷河在郿縣東通志大振谷水俗稱仙人峽水在湯
谷東源出燕子窩北流二十里至睡佛寺與韋谷水合
名為兩谷河河有怪石多沙又名沙河北流二十里至
太白廟入渭其韋谷水俗訛為泥谷源出掃帚嶺北流
合大振谷水入渭(謹按韋谷水亦見盩厔)
石麓廟渠在郿縣南三十里通志引斜谷關水以達於
石麓廟堡之前後左右分為四渠頗資灌溉
金渠在郿縣東南二十里通志引洪溝河水至甯曲堡
甯曲地皆砂石不能鑿井康熙八年知縣梅遇鑿石開
甽以通水路自甯曲以上為居民食水自甯曲而下灌
坂下田數百頃甯渠民居成集遂興市集名曰金渠集
(巳上郿縣)
渭水在寳雞縣南一里自隴州流入又東入岐山界水
經注渭水東與楚水合又東入散關又東逕西武功北
與扞水合又東右合南山五溪水諸澗流注之又東逕
陳倉縣西陳倉水東南注之渭水又東與綏陽溪合又
東逕郁夷故城南汧水入焉渭水之右磻溪水注之又
東逕石原(謹按西武功故城在縣西南又按太平寰宇記郁夷故城在隴州西則渭水不應逕陳倉)
(而復逕郁夷也疑傳寫之誤)
陸川在寳雞縣西二十五里通志即楚水一名長蛇水
水經注楚水南流逕長蛇戍又南流注於渭
塔河在寳雞縣西南十五里自鳳縣界來東北流入於
渭通志即扞水水經注扞水經故道縣西又東北歴大
散關入渭(謹按故道縣今屬鳳縣)
清澗河在寳雞縣南五里東北流入渭通志瀑布泉在
縣西南七十里出煎茶坪山頂懸流如布即清澗河源
也(謹按此當即酈注之五溪水也)
金陵河在寳雞縣東五里源出五峰山南流入渭通志
在渭水北自隴州流入縣境又南逕陵原入渭
清水在寳雞縣東南二十里通志即陳倉水水經注陳
倉水出陳倉山下東北流注於渭
汧水在寳雞縣東三十里自汧陽界流入又東南入渭
水經注汧水逕郁夷縣又逕平陽故城南又東流注於
渭水(謹按平陽今屬岐山縣)通志一名汧陽河出隴州北入境東
南流六十里入渭
洛谷水在寳雞縣東南六十里源出南山北流入渭通
志即綏陽水水經注綏陽溪水上承斜水自斜谷分注
綏陽溪北届陳倉入渭
箕谷水在寳雞縣東南六十五里源出箕谷北流三里
入渭方與紀要蜀漢建興六年諸葛亮以大兵出祁山
揚聲由斜谷道取郿使趙雲鄧芝為疑兵據箕谷是也
有箕谷水出焉又温水谷亦在縣東南四十里温水出
焉北流入渭
磻溪在寳雞縣東南八十里一名兹泉一名慈泉一名
璜河呂氏春秋太公釣於兹泉水經注磻溪水出南山
兹谷乘高激流注於溪中溪中有泉謂之兹泉泉水潭
積自成瀏渚今人謂之几谷東南隅有石室蓋太公所
居也水流次平石釣處即太公垂釣之所也其投竿跪
餌兩膝遺跡尚存其水清泠神異北流十二里注於渭
括地志慈泉出岐山縣西南几谷通志璜河在渭水南
源出秦嶺北流五十里入渭(唐梁肅磻溪銘至人無心與道出處處則土木出則)
(雷雨惟殷道絶粤有尚父爰宅於幽盤桓草莽天地闔闢隂陽運行明極而昏昏極而明遇主水濱謀泰八紘)
(牧野桓桓一麾而平惟彼日月得天而光惟彼聖賢得時而彰獨夫昏迷我乃豹藏文武作周我乃鷹揚故曰)
(大道無體大人無方運用變通至虛而常作銘磻溪今古茫茫宋蘇軾磻溪石詩墨突不暇黔孔席未嘗煖安)
(知渭上叟跪石留雙骭一朝嬰世故辛苦平多難亦欲就安眠旅人譏客懶又禱雨磻溪詩龕燈明滅欲三更)
(欹枕無人夢自驚深谷留風終夜響亂山銜月半牀明故人漸遠無消息古寺空來看姓名欲向磻溪問姜叟)
(僕夫屢報斗杓傾又五更起行至磻溪未明詩夜入磻溪如入峽照山炬火落驚猿山頭孤月耿猶在石上寒)
(波曉更喧至人舊隠白雲合神物已化遺蹤蜿安得夢隨霹靂駕馬上傾倒天瓢翻又自磻溪往陽平憩於麻)
(田青峰寺之下院翠麓亭詩不到峰前寺空來渭上村此亭聊可喜脩徑豈辭捫谷映朱欄秀山含古木尊路)
(窮驚石斷林缺見河奔馬困斯青草僧留薦晚飱我來秋日午旱久石牀温安得雲如蓋能令雨瀉盆共看山)
(下稻凉葉晚翻翻)
故道水在寳雞縣西南五十餘里又西南流逕黃牛堡
入鳳縣界水經注故道水出陳倉之大散嶺西南流逕
故道縣
虢川在寳雞縣東南百五十里太平寰宇記虢縣有桃
虢川路通漢中通志虢川水源出粤山下北流十里又
折而西流六十里逕進口關入鳳縣界(謹按此即鳳縣之紫金水源也)
玉女潭在寳雞縣西南二十五里玉女祠下一統志五
代時蜀將安思謙敗漢兵處
阿谷泉在寳雞縣東五里西平原之麓通志其水清洌
觸穢輒塞禱祀乃通號為神泉
雞跑泉在寳雞縣東二十里通志相傳秦穆公神雞飲
此遇旱淘之則雨
滴水泉在寳雞縣東三十里官道旁又名三疊泉(巳上寳雞)
汧水在汧陽縣南一里自隴州流入又東南逕鳳翔界
入寳雞界水經注汧水自會吳山水又東南逕隃麋縣
故城又東南歴慈山逕郁夷縣(謹按隃麋故城在縣東又按故郁夷縣及慈山)
(今俱屬隴州說見寳雞縣)通志汧水合暉河逕縣東玉清宫前有石
峽對鎖每逢霖雨水發則波勢洶湧轟若雷霆謂之大
石門又東一里許為小石門或傳大禹導汧入渭所鑿
也
草壁谷溪在汧陽縣西三十里其北有石魚溝舊有石
魚神廟相傳溝内有石欲取者虔禱剖石則兩片皆有
魚形否則不全其水流入草壁溪南流六十里入汧
暉川河在汧陽縣西通志源出馮坊里為北山之水所
聚勢極猛迅南流七十里入於汧
隃麋澤在汧陽縣東八里元和郡縣志漢以此名縣通
志其地近水宜秔稻今堙
珍珠泉在汧陽縣南三里通志一名吐珠泉在三泉鄉
其泉自山罅迸出清洌較勝諸水相傳飲此可以消癭
汧水渠在汧陽縣界通志在北岸掘引灌田者凡十有
四屈家灣渠在縣西四十五里又東為草北鎮渠在縣
西三十五里又東為羅家店渠在縣西二十五里又東
為葫蘆舗渠在縣西二十三里又東為寇家河渠在縣
西二十里又東為新興舗渠在縣西十五里又東為段
坊渠在縣西十里又東為毘盧寺渠在縣西五里汧水
逕縣西關外又逕縣城南至縣東關外為玉清宫渠在
縣東二里又東為小石門渠在縣東三里又東為五里
舗渠在縣東五里又東為龍泉里渠在縣東十里又東
為高崖村渠在縣東二十里又東為黃里鎮渠在縣東
二十五里其在南岸者凡十有二首為乾河灘渠在縣
西四十五里又東為安化村渠在縣西三十五里又東
為水磨溝渠在縣西三十二里又東為馬家村渠在縣
西三十里又東為堎底村渠在縣西二十五里又東為
古蹟溝渠在縣西二十里又東為朱坊堡渠在縣西十
里又東為上下馬家灘渠在縣西五里又東為小石門
渠在縣東三里與北岸小石門渠相對舊立閘於此以
防水漲又東為段家灣渠在縣東十里又東為鄒家莊
渠在縣東二十里又東為峰臺山根渠在縣東二十五
里凡灌田四千餘畝(巳上汧陽)
漆水在麟遊縣西東南流入岐山界詩猗與漆沮毛傳
岐周之二水山海經羭次之山漆水出焉郭璞注漆水
出岐山漢書地理志右扶風漆縣漆水在縣西(謹按漆縣故城)
(在縣西)十三州志漆水出漆縣西北至岐山東入渭水經
注漆水出杜陽縣之漆溪謂之漆渠漆渠水南流大欒
水注之二川并逝俱為一水南與杜水合(謹按杜陽故城即今治)
元和郡縣志普潤縣城西有漆水(謹按普潤故城在縣西)太平寰
宇記漆水源出普潤縣東南漆溪通志源出縣西百二
十里舊普潤縣西之青青山合岐水入渭(雍錄岐之與邠固皆同隸漢世)
(漆縣然漢志漆水特一出無兩漆也元和郡縣志務合鄭說遂分漢志一漆而著諸兩縣故普潤新平皆有漆)
(水仍於新平立之說曰漆水在縣西九里西流注乎涇今麟遊亦冇漆水與此異据此不獨一漆分為兩漆而)
(意指所向正謂邠州漆水應經而岐下漆水不與緜應也夫漢志但著一漆而吉甫直以邠漆為漆不以岐漆)
(為漆則酷信康成之過也通志按鄭氏緜詩注云公劉遷豳居漆沮之地故元和郡縣志謂邠州之漆别為一)
(水入涇而太平寰宇記亦以白土川當之然又考元和郡縣志云隋置普潤屯後廢屯立縣在漢為漆縣地則)
(亦明謂普潤即漆縣矣又安得謂一漆縣冇兩漆水乎程大昌力辨其誤似不為無見故存其說以俟考)
(臣)謹按元和郡縣志謂漆水有二緜詩之漆在邠之
新平而不在岐之普潤其說是也程大昌謂不當以
一漆而著諸兩縣陜西通志辨之然其語意亦似謂
普潤新平只一漆水而不知入渭入涇自有兩水不
可融合(臣)嘗以考之經一章言公劉居豳即著沮漆
之水二章乃言古公遷岐然則緜詩之漆安得謂其
在岐而不在邠乎元和郡縣志謂新平縣西九里有
漆水北流入涇禹貢錐指謂涇水今自邠州北東南
流於永夀界漆水北流必注於涇是邠州漆水不特
與緜詩合而亦即禹貢漆沮既從之漆水太平寰宇
記以白土川當之是也然其謂恐是漢之漆水則又
不然蓋漢志漆水以十三州志考之當是入渭之水
班固言漆水在漆縣西今漆縣故城在麟遊樂史乃
謂今麟遊縣東南有漆水南流與杜陽水合非漢之
漆水其說正與班志相背臣竊以為方輿紀要白土
川或謂之漆水此緜詩及禹貢之漆也許慎說文漆
水出右扶風杜陽岐山東入渭乃是漢志之漆如此
分屬殊不岐誤若其在耀州富平者源出同官又是
一水與此兩漆水皆無與也
岐水在麟遊縣西淮南子岐水出石橋山東南流論衡
王季葬於滑山之尾樂水齧其墓水經注大欒水出杜
陽縣西北大道川東南流入漆即故岐水也隋書地理
志普潤縣有岐水太平寰宇記岐水即大欒水也源出
普潤縣東南流入漆水
杜水在麟遊縣南城下東南流入乾州界漢書地理志
杜陽縣有杜水南入渭詩曰民之初生自土沮漆齊詩
作自杜言公劉居杜與沮漆之地水經注水發杜陽縣
大嶺側世謂之赤泥峴沿波歴澗俗名大横水疑即杜
水矣其水東南流逕杜陽故城世謂之故縣川二坑水
注之水有二源一水出西北與瀆魋水合而東歷五將
山又合鄉谷水水出鄉溪東南流入杜水謂之鄉谷川
杜水又南合莫水隋書地理志普潤縣有杜水太平寰
宇記杜水源出普潤縣東南溪澗間通志杜水出縣西
五十里招賢鎮杜山之隂行石澗中東南流至舊九成
宫西納鳳臺山北西海口一帶之水而其流始大蓋西
海口納良舍西坊兩流也又東南納清水河一帶之水
而其流愈大杜水又接排雲殿山細流而東逕縣南北
受通濟橋五龍泉和尚泉等水又東則南受馬家溝口
水又東折逕火星廟北過峽東轉合於澄水縣治居杜
澄二水之中復折而過慈禪寺受石臼山史家河一派
再折至柴石山後受吳雙以北之水而可以勝舟矣又
數折北受縣東之尉遲澗水又受小花石溝水而其勢
益大出縣境逕乾州又至武功入渭
清水河在麟遊縣西十里通志合青蓮山箭括山下兩
流北流入杜水(謹按疑即水經注之二坑水)
五龍泉水在麟遊縣西南流入杜水通志水味作酒異
常宋熙寧中王竦為記立石今不存
澄水在麟遊縣東城下通志源出澄名里納北來嶺西
河四郎廟峽内諸水東南入杜水(謹按疑即水經注之鄉溪水)
尉遲澗水在麟遊縣東三十里通志入長安便道兩山
險阻中横一澗相傳太宗幸九成宫尉遲敬德開修輦
路於此
細川谷水在麟遊縣西太平寰宇記細川谷水在普潤
縣南北流入涇州界一統志後魏永安中高平賊帥万
俟醜奴散營於岐州之北百里細川即此
玉女潭在麟遊縣西南十五里名山記俗傳唐武后避
暑九成宫時浴此通志潭在魚塘峽内其水自永安宫
前流入此潭半山落下聲震巖谷四面屛山圍繞入畫
隋文帝常遊宴於此
醴泉在麟遊縣西五里唐魏徵醴泉銘序貞觀六年帝
避暑九成宫歴覽臺閣閒步西城躊躇高閣之下俯察
厥土微覺有潤因以杖導之有泉隨而湧出乃承以石
檻引為一渠味甘若醴雍勝略泉在九成宫中年久泉
涸有醴泉碑銘魏徵撰歐陽詢書尚存(又見古蹟已上麟遊)
渭水在隴州南百四十里自秦州清水縣入境又東入
寳雞界水經注渭水東南出石門度小隴山逕南由縣
南東與楚水合又東入散關元和郡縣志渭水在南由
縣南四十里太平寰宇記渭水在隴安縣西南四十五里
長蛇水在隴州西南山海經數歷之山楚水出焉而
南流注於渭水經注楚水世所謂長蛇水出汧縣之數
歴山南流逕長蛇戍東又南流注於渭闞駰以是水為
汧水元和郡縣志長蛇川在南由縣西百步通志在吳
山縣舊境内其流委曲如蛇後魏以此名縣
金陵河在隴州東南四十里南村鎮西又東南流入寳雞界
汧水在隴州南又東流入汧陽界史記周孝王使非子
養馬於汧渭之間漢書地理志汧縣汧水出西北入渭
續漢書郡國志汧水出汧山水經注汧水出汧縣之蒲
谷鄉弦中谷爾雅曰水决之澤為汧汧之為名實兼斯
舉水有二源一水出縣西小隴山其水東北流歴澗注
以成淵潭漲不測出五色魚俗以為靈莫敢採捕因謂
是水為魚龍水自下亦通謂之魚龍川川水東逕汧縣
故城北又東歴澤亂為一右合龍泉又東會一水自水
會上下咸謂之魚龍川又東逕隃麋澤(謹按隃麋縣今屬汧陽)隋
書地理志汧陽縣有汧水括地志源出汧源縣西南汧
山東入渭錄異記隴州路七十餘里有洞中有石或大
或小隨水流出破之皆有魚龍形過者並不敢語語者
便聞風雷之聲通志汧河源出汧山東流會北河東南
入汧陽界濱水之地自州西至汧陽寳雞幾二百里謂
之汧川(唐許棠汧湖詩偶得湖中趣都忘隴坻愁邊聲風下雁楚思浪移舟靜極亭連寺涼多島近樓)
(吟遊終不厭還似曲江頭)
白環谷水在隴州西九域志吳山縣有白環水金史地
理志汧源縣有白環水通志水流如環故名
蒲峪水在隴州西二十里周官職方氏其澤藪曰弦蒲
注弦蒲在汧鄭司農云弦蒲或為汧浦爾雅九藪秦有
楊陓郭璞注楊陓在汧水經注汧水出蒲谷鄉弦中谷
決為弦蒲藪九域志汧源縣有弦蒲藪州志弦蒲藪在
州西四十里(謹按楊陓即弦蒲今州西四十里尚冇蒲峪寨則其為古之蒲谷鄉無疑也)
金泉水在隴州東四十里水經注汧水右合龍泉泉徑
五尺源流奮通淪漪四泄東北流注於汧通志金泉在
州東南梨林川水出如注汚之即涸俗傳昔人得金鞭
於此州志一名白龍泉
八渡河在隴州東南俗名一水河水經注汧水又東會
一水發南山西側山下石穴廣四尺高七尺水溢石穴
懸波側注發源成川北流注於汧州志一水河發源望
輦峰左旋繞廟前東北流入汧水又神岔溝在閬苑西
三里許一通五峰山壑一通一水河源即宋吳玠敗金
人處(謹按水經注云汧水有二源一水出縣西山一水發南山西側二源皆汧水也本文甚明自昔人誤)
(謂一水為水名而不察汧有二源之語遂呼為一水其謬甚矣今特為正之巳上隴州)
關中勝蹟圖志卷十七
