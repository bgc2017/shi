關中勝蹟圖志卷九
陜西巡撫(臣)畢沅撰
地理
同州府釋名路史春秋地圖同州為□國地州之取名
以此(謹按同州志城南九龍泉九源同流故名亦足備一說)沿革一統志治在省
城東北二百四十里禹貢雍州之域戰國時魏臨晉邑
秦置臨晉縣漢屬左馮翊後漢建安初為馮翊郡治晉
改縣曰大荔後魏太和十一年置華州及華山郡改縣
曰華隂西魏改郡縣皆曰武鄉改州曰同州元和郡縣
志禹貢云漆沮既從灃水攸同言二水至此同流入渭
城居其地故曰同州也隋開皇初廢郡存州大業初改
縣曰馮翊改州為馮翊郡唐武德初復曰同州天寳初
曰馮翊郡乾元初復曰同州隸關内道五代因之宋曰
同州馮翊郡定國軍節度屬永興軍路金屬京兆府路
元初以州治馮翊縣省入屬奉元路明屬西安府同州
府志
本朝雍正三年直隸陜西布政使司領縣四曰朝邑郃陽
澄城韓城十三年改置同州府以州所治置附郭大荔
縣復改華州直隸州及所領之潼關縣為廳華隂蒲城
二縣並来屬焉又以耀州所屬之白水来附今共領縣
八曰大荔朝邑郃陽澄城韓城華隂蒲城白水州一曰
華州廳一曰潼關府城通志城昉於秦盖厲共公滅
大荔而築者元魏改州治於李潤堡刺史元燮表還馮
翊舊城唐易為方城明嘉靖乙卯地震城圮重築周九
里有竒高三丈池深丈餘廣倍之門四東南曰大安西
南曰普濟東北曰長寧西曰永定
大荔縣同州府志附郭釋名魏晉縣名晉武帝以大荔
戎築城於此因以名縣沿革
本朝雍正十三年升同州直隸州為府以州所治地置今
縣(地理沿革與府治同)
朝邑縣釋名通志本南五泉西魏改朝邑元和郡縣志
以北據朝坂故以為名沿革一統志治在府東三十里
漢臨晉縣地後魏太和十一年置南五泉縣屬澄城郡
西魏改曰朝邑隋屬馮翊郡唐初屬同州乾元三年割
屬河中府改名河西大歷三年復曰朝邑仍屬同州五
代宋金元明不改
本朝因之縣城明景泰二年建嘉靖乙卯地震後重築
周四里門五
郃陽縣釋名通志本有莘國詩所謂在洽之陽也春秋
晉為合陽邑漢以名縣水經注云城南有郃水縣取名
焉沿革一統志治在府東北一百里漢縣屬左馮翊後
漢初廢永平二年復置仍屬左馮翊晉因之後廢後魏
太和二十年復置屬華山郡後周屬澄城郡隋屬馮翊
郡唐武德三年割屬西韓州貞觀八年還屬同州五代
梁改屬河中府後唐天成元年復故宋因之金貞祐三
年改屬楨州元初復屬同州明不改
本朝因之縣城西魏大統三年同州刺史王羆建後圮
明正統十四年重築周八里有竒門四
澄城縣釋名通志本春秋晉徵邑漢置徵縣後魏為澄
城縣元和郡縣志徵澄同音後人悞為澄沿革一統志
治在府北一百里漢徵縣屬左馮翊後漢廢晉為郃陽
縣地後魏太平真君七年置澄城縣兼置澄城郡隋開
皇初郡廢以縣屬馮翊郡唐屬同州五代梁改屬河中
府後唐同光中復故宋金元明不改
本朝因之縣城通志後魏時建周三里有竒門四
韓城縣釋名通志本周韓侯國雍勝略隋置韓城縣以
古韓國為名沿革一統志治在府東北二百二十里本
古梁國戰國初魏少梁邑秦置夏陽縣漢屬左馮翊後
漢因之晉屬馮翊郡後魏屬華山郡後省入郃陽隋開
皇十八年改置韓城縣屬馮翊郡唐武德三年屬西韓
州八年徙州治此貞觀八年州廢以縣屬同州天祐二
年改名韓原縣五代梁改屬河中府後唐天成元年復
曰韓城還屬同州宋因之金貞祐三年升為楨州元至
元二年州廢六年以縣屬同州明不改
本朝因之縣城通志詩溥彼韓城燕師所完者後無考
唐王勃有登城樓寓望序金大定四年改置楨州修築
之周四里百五十九步門四
華隂縣釋名通志本禹貢華隂地太平寰宇記漢改華
隂以在太華之隂故名沿革一統志治在府南百六十
里戰國魏隂晉邑秦惠文王六年更名寧秦漢高帝八
年改曰華隂屬京兆尹為京輔都尉治後漢建武十五
年改屬宏農郡晉因之後魏屬華山郡隋屬京兆郡唐
屬華州垂拱元年改曰仙掌神龍元年復曰華隂上元
二年改曰太隂寳應元年復曰華隂五代金元明不改
本朝因之同州府志初屬華州雍正十三年改屬同州府
縣城本隋唐舊址元至正十八年逹嚕噶齊托里巴修
築明嘉靖四十二年重築周二里九分門三
蒲城縣釋名太平寰宇記以縣東故蒲城為名也或云
以縣東有蒲池即小蒲川沿革一統志治在府西八十
里秦置重泉縣漢屬左馮翊後漢因之晉屬馮翊郡後
廢後魏太和十一年置南白水縣屬白水郡西魏改縣
曰蒲城隋屬馮翊郡唐初屬雍州開元四年改曰奉先天
祐三年改屬同州後唐還屬雍州宋建隆中屬同州開
寳四年復曰蒲城天禧四年改屬華州金元明不改
本朝因之同州府志雍正十三年改屬同州府縣城通
志西魏時建明景泰嘉靖間修周八里有竒門四
白水縣釋名雍大記秦置白水縣以縣臨白水也沿革
一統志治在府西北百三十里漢置粟邑縣屬左馮翊
後漢初廢永元九年復置晉因之後廢後魏太和二年
始置白水縣兼置白水郡隋郡廢以縣屬馮翊郡唐屬
同州五代宋金元明不改
本朝雍正三年屬耀州同州府志十三年改屬同州府
縣城通志相傳唐尉遲恭監築元末兵燹主簿丁華權
移治於南臨川明洪武三年還舊治後屢修築周五里
門四
華州釋名通志州南有少華山東連太華故以取名焉
沿革一統志治在府南百八十里周為鄭國春秋屬晉
戰國為秦魏二國境秦置鄭縣漢屬京兆尹後漢因之
晉屬京兆郡後魏太平真君元年置華州郡孝昌二年
置東雍州西魏始改州曰華州隋開皇三年郡廢大業
二年州廢縣屬京兆郡義寧元年復置華山郡唐武德
初仍曰華州垂拱元年改曰太州神龍元年復故天寳
初改華隂郡乾元初復故上元元年又改太州寳應元
年仍曰華州屬關内道乾寧四年升州為興德府光化
三年復曰華州五代因之宋曰華州華隂郡兼鎮潼軍
節度屬永興路金屬京兆路元以州治鄭縣省入屬奉
元路明屬西安府
本朝雍正三年直隸陜西布政使司同州府志十三年改
屬同州府州城通志唐永泰元年節度使周智光建
元至正中拓修明嘉靖乙夘地震城圮重築周七里有
竒門四
潼關廳釋名通志潼關因地有潼水後漢設關名明以
名衛
本朝以名縣因關舊名也沿革一統志治在府西北六十
里漢華隂縣地後漢建武中始置潼關明洪武七年設
潼關守禦千戸所屬陜西都司九年置潼關衛屬河南
都司永樂六年改隸中軍都督府
本朝改隸西安府雍正二年裁潼關衛歸併同華等州五
年置縣屬華州同州府志十三年改屬同州府城垣
通志宋熙寧中侍御史陳泊築明洪武五年重築後屢
修北臨洪河東南跨麒麟山西南跨鳳象二山周一十
七里有竒門六
關中勝蹟圖志卷九
