關中勝蹟圖志卷八
陜西巡撫(臣)畢沅撰
古蹟(郊邑)
西安府上古造書臺雍勝略長安縣西三十里三會寺
有臺即蒼頡造書處法苑珠林唐西明寺道宣律師逐
静在京師城南故静業寺修道忽有一人來至律師所
問今西京高四土臺俗云是蒼頡造書臺如何答曰蒼
頡於此臺上增土造臺觀鳥跡者非無其事又有天人
姓陸名元暢來謁律師云所聞高四土臺者本迦葉佛
於此第三會說法度人至穆王時文殊目連來即列子
所謂化人者也云高四臺是迦葉佛說法處因造三會
道場至秦穆公時扶風獲一石佛穆公棄馬坊中穢汚
此像公夢之上帝所極被責䟽覺大怖又欲造佛像於
高四臺臺上造重閣高三百尺人號高四臺曰高四樓
(唐岑參題三會寺蒼頡造字臺詩野寺荒臺晚寒天古木悲空階有鳥跡猶似造書時)
隂康氏陵路史隂康氏葬浮肺山之隂注驪山也冢今
存焉
華胥渚通志在藍田縣北三十五里伏羲氏母居也今
陵及華胥溝毓聖橋枯棗樹俱存
尊盧氏陵通志在藍田縣東三十里玉山之西路史尊
盧氏葬浮肺山之隂注即今藍田山見後魏風土記
流金泊通志在涇陽縣北五十里黃帝鑄鼎處
夏三過村鄠縣志在縣北二十里按輿地志鄠古崇國
也連山易云顓頊五代孫鯀封於崇史記鯀治水功用
不成禹痛父罔功八年三過其門不入今三過村舊傳
即其處也
甘亭長安志在鄠縣西南五里漢書在甘水之東長水
鄉史記夏本紀注馬融曰甘有扈氏南郊地名索隱曰
夏啟所伐扈南有甘亭
商亳亭史記六國表注徐廣曰京兆杜縣有亳亭
王季陵通志在鄠縣西五里渼陂村戰國策昔王季葬
於楚山(謹按論衡作滑山)之尾欒水(謹按即大欒水出鱗遊)齧其墓史記
周本紀注皇甫謐曰葬鄠縣之南山鄠縣志春秋祀焉
周文王陵通志在咸陽縣北一十五里畢原上山海經
狄山文王葬其所竹書紀年文王葬畢西於豐三十里
長安志漢書曰太子發上祭於畢下至於盟津畢文王
墓近鎬也會典文武成康陵俱陜西西安府祭
武王陵咸陽縣志在文王陵北汲冡周書成王元年夏
六月葬武王於畢
成王陵咸陽縣志在文王陵西南長安志在縣西北二
十里
康王陵咸陽縣志在文王陵東南長安志在縣北十五
里通志成王陵盩厔分祭康王陵鄠縣分祭
穆王陵長安志在長安縣西南二十五里張恭村村近
咸陽
恭王陵咸陽縣志在文王陵南
周公墓咸陽縣志在文王陵東墓前有廟史記魯世家
周公在豐病曰必葬我成周以明吾不敢離王既卒成
王葬周公於畢以明不敢臣周公也
太公墓咸陽縣志在文王陵東史記齊世家注太公封
於營邱比及五世皆反葬於周
八士墓咸陽縣志在縣東五十里
烽火樓雍勝略在驪山上第一峰史記周本紀褒姒不
好笑幽王欲其笑舉烽火諸侯至而無宼乃大笑
幽王城長安志一名幽王壘在臨潼縣東南戲水上城
高八尺周二百尺十步國語曰幽王滅於戲蘇林曰新
豐縣東南戲亭是也有陵在焉長安志两京道里記曰
陵高一丈三尺周二百步
扁鵲墓通志在臨潼縣東北三十里史記扁鵲傳扁鵲
渤海郡鄭人(謹按徐廣曰鄭當為鄚)為醫名聞天下來入咸陽秦
太醫令李䤈自知伎不如鵲使人刺殺之
老子墓通志在盩厔東南三十里水經注曰就水北逕
大陵即此今吾老洞有老子首骨石函土封覆以屋水
經注大陵世謂之老子陵昔李耳為周柱史以世衰入
戎於此有冢事非經證然莊周著書云老耼死秦失弔
之是非不死之言
秦子午鎮通志在長安縣南五十五里宋景佑三年置
以南山子午谷名舊有子午關戰國策秦張儀曰秦一
軍塞午道鮑彪注北山是子南山是午顔師古曰今京
城直南山有谷通梁漢道者名子午谷三秦記長安正
南山名秦嶺谷名子午胡三省通鑑注唐廣德二年吐
蕃既去亡軍逃卒猶竄伏南山子午等五谷為患南山
西接岐山東抵虢州界谷之大者有子谷駱谷斜谷藍
田衡嶺五谷通鑑地理通釋梁王神念以舊路沿山避
水橋梁多毁别開乾路更名子午道即此路是也舊道
在今金州安康縣界語曰山水險阻黃金子午魏張郃
由子午欲攻漢中曹真從子午南入漢中桓温伐秦命
司馬勛出子午道漢平帝元始五年王莽通子午道從
杜陵直絶南山徑漢中因置關宋於子午谷口置陽嶺
寨西城路置渭門寨分水寨皆偹禦之要
中橋渡即古中渭橋長安志在縣西北二十五里括地
志本名横橋架渭水上橋對横門故名史記文帝紀代
王至渭橋注蘇林曰在長安故城東三里索隱曰咸陽
宫在渭北興樂宫在渭南秦通兩宫之間作渭橋漢書
張釋之傳文帝行出中渭橋有人從橋下過驚乘輿馬
注索隱曰渭橋有三所一在城西北咸陽路曰西渭橋
一在東北高陵路曰東渭橋其中渭橋在故城之北三
輔黃圖渭水貫都以象天漢横橋南渡以法牽牛水經
注渭水經長安縣北水上有梁謂之渭橋秦制也亦曰
便門橋橋廣六丈南北二百八十步六十八間七百五十
柱一百二十二梁南北有隄激立石柱柱南京兆立之
柱北馮翊立之有令丞各領徒一千五百人橋之北首
壘石水中故謂之石柱橋後董卓入關遂毁此橋魏武
帝更造橋三丈六尺通鑑晉永和十二年秦主生發三
輔民治渭橋元和郡縣志劉裕入關又毁之後魏重造
唐貞觀十年移於今所雍錄舊名渭橋因西有便門橋
東有東渭橋故加中以别之水經注又名為便門橋亦
取通渭南北往來皆便也
邵平瓜田雍勝略在舊長安城東門外今長安縣之西
北也水經注廣陵人邵平為秦東陵侯秦破為布衣種
瓜青門外瓜美世謂之東陵瓜
皇子陂長安志在萬年縣南二十五里水經注皇子陂
在樊川太平寰宇記陂在啟夏門南三十里陂北原上
有秦王子冢因以為名杜甫詩天寒皇子陂隋文帝改
曰永安陂周迴九里
蘭池陂雍勝略在咸寧縣東二十五里三秦記始皇引
渭水為長池東西二百里南北二十里築為蓬萊山刻
石為鯨魚長二百尺亦曰蘭池陂
昭襄王墓史記秦始皇本紀葬茝陽通志括地志云在
雍州新豐縣西南三十五里以地計之當在咸寧界中
孝文王壽陵通志在咸寧縣通化門外史記秦始皇本
紀孝文王葬壽陵注陵在雍州萬年縣東北二十五里
莊襄王陵通志在咸寧縣通化門外今青門大冢是或
曰韓信冢非也史記莊襄王葬茝陽注括地志云陵在
雍州新豐縣西南三十五里始皇陵在北亦謂為見子
陵
二世皇帝陵咸寧縣志在宜春苑南史記秦始皇本紀
趙高以黔首葬二世杜南宜春苑中注括地志云陵在
雍州萬年縣南三十四里
章邯臺通志在興平縣東南十里按項羽封章邯為雍
王都廢邱故有此臺
露臺通志臨潼縣驪山東南三十里秦始皇露臺在焉
坑儒谷長安志在臨潼縣西南五里漢書儒林傳注師
古曰今新豐縣温湯之處號愍儒鄉温湯西南三里有
馬谷谷之西岸有坑古相傳以為秦坑儒處也
佷石長安志在臨潼縣東十里秦始皇陵東南二里形
似龜初始皇遠採此石將致之驪山至此不復動石崇
一丈八尺周十八步
始皇陵通志在臨潼縣一十五里史記秦始皇本紀始
皇初即位穿治酈山及并天下以七十餘萬人穿三泉
下銅而致槨宫觀百官竒器珍怪徙滿藏之令匠作機
弩矢有所穿近者輒射之以水銀為百川江河大海機
相灌輸上具天文下具地理以人魚膏為燭度不滅者
久之漢書劉向傳始皇葬酈山之阿下錮三泉上崇三
墳其高五十餘丈周迴五里有餘石槨為游館人膏為
燈燭水銀為江海黃金為鳬鴈項籍燔其宫室營宇往
者咸見發掘其後牧兒亡羊羊入其鑿(師古注鑿所謂穿冡藏者)牧
者持火照求羊失火燒其藏槨漢舊儀始皇使丞相李
斯將天下刑人徒隸七十二萬人作陵三十七歲深極
不可入奏之曰丞相臣斯昧死言臣所將隸徒治驪山
者已深巳極鑿之不入燒之不然叩之空空如下天状
制曰其旁行二百丈乃止水經注始皇大興厚葬營建
冢壙於麗戎之山斬山鑿石旁行周迴三十餘里墳高
五丈項羽入關發之以三十萬人三十日運物不能窮
關中盜賊銷槨取銅牧人尋羊燒之火延九十日不能
滅博物志始皇陵在驪山泉本北流障使東西流又運
取大石於渭北渚故歌曰運石甘泉口渭水為不流千
人唱萬人謳金陵餘石大如塸土屋其餘功力皆如此
類两京道里記陵高一千二百四十尺内院周五里外
院周十一里俗呼當陵盖以南嶺作望峯言築陵望此
為凖都穆驪山記始皇陵内城周五里舊有門四外城
周十二里其阯俱存自南登之二邱並峙人曰此南門
也右門石樞猶露土中陵高可四丈昔項羽黃巢皆嘗
發之老人云始皇葬山中此特其虚冢
子嬰墓臨潼縣志子嬰扶蘇墓在新豐西北隅
鐘官城元和郡縣志一名灌鐘城在鄠縣東北二十五
里秦始皇收天下兵器銷為鐘鐻處
藍田關元和郡縣志在藍田縣東南九十八里括地志
即秦嶢關也史記高帝紀秦王子嬰遣將拒嶢關沛公
引兵繞嶢關踰蕢山擊秦軍大破之注應劭曰嶢山之
關李竒曰在上洛北藍田南武關之西水經注渥水西
逕嶢關北歴嶢柳城又魏土地紀嶢關地名嶢柳道通
荆州雍錄藍田縣即嶢柳城也水經亦謂之青泥城嶢
山在縣南二十里故又名嶢關亦名藍田關通典七盤
十二䋫藍田之險路太平寰宇記後周明帝元年自嶢
關徙置青泥故城側改曰青泥關武帝建德二年改為
藍田關隋煬帝大業元年徙復舊所藍田關因縣為名
灰塠通志在渭南縣西南五里崇三十尺周一百步俗
傳秦始皇焚書處
王翦墓通志在富平縣東四十里縣志翦墓左六冢相
傳為六國圖書每歲二月八日鄉人望其墓若海市狀
(謹按關中陵墓志作六月朔望日)城闕依然車馬交錯其上豈地氣使
然歟
孟姜女墓通志在同官縣北三里女迴山雍勝略姜女
至長城尋夫而迴卒於山下遂葬焉故地名女迴山
漢軹道亭通志在漢長安城東十三里漢書高帝本紀
秦王子嬰素車白馬繫頸以組封皇帝璽符節降軹道
旁注蘇林曰亭名也
灞上雍大記在通化門東三十里灞河西岸漢王元年
十月沛公至灞上子嬰降文帝六年宗正劉禮為將軍
次灞上
樊鄉雍錄在長安城南水經注樊川即杜之樊鄕也漢
祖至櫟陽以將軍樊噲灌廢邱最賜邑於此鄉也
霸陵亭史記李廣傳李廣家居數歲廣與故潁隂侯孫
居藍田山中射獵嘗夜從一騎出從人田間飲還至霸
陵亭霸陵尉醉呵止廣廣騎曰故李將軍尉曰今將軍
尚不得夜行何乃故也廣宿亭下
朱博村通志去杜祠三里朱博丞相故里也在華巖寺
北倚少陵下瞰終南
霸橋咸寧縣志在府城東北二十里霸橋鎮水經注霸
水有橋謂之霸橋初學記漢作霸橋以石為梁漢書王
莽傳莽更名長存橋三輔黃圖霸橋跨水作橋都人送
客至此折柳贈别開元遺事長安東霸陵有橋來迎去
送至此黯然故人呼為銷魂橋元和郡縣志隋開皇三
年造更以石為之長安志唐景龍二年仍舊所為南北
兩橋通志漢霸橋在長安城東二十里霸店南北兩橋
以通新豐道唐霸陵橋在京兆通化門東二十五里元
時山東唐邑人劉斌修築凡一十五虹長八十餘步闊
二十四尺中分三軌旁翼兩欄有華表鯨頭鼇首築隄
五里栽柳萬株遊人轂擊肩摩為長安壯觀咸寧縣志
宋時橋記韓縝重修元季又嘗修葺明成化六年布政
使余子俊增修今沙石壅塞遺阯僅存
本朝康熙六年造大小船各一以濟渡水落架木為橋别
有渡入藍田路
文帝霸陵咸寧縣志在白鹿原東北厓去城四十里史
記孝文帝本紀帝治霸陵皆以瓦器不得以金銀銅錫
為飾不治墳欲為省毋煩民注應劭曰因山為藏不復
起墳山下川流不遏絶也就其水名以為陵號水經注
霸水左合滻水歴白鹿原東即霸川之西故芷陽矣漢
文帝葬其上謂之霸陵元和郡縣志白鹿原亦謂之霸
上王仲宣詩曰南登霸陵岸迴首望長安即此也通志
霸陵在霸水東因山為墳道南有秦時銅人十二董卓
鑄以為錢餘二枚尚存即薊子訓與老人摩挲銅狄處
會典漢文帝陵陜西咸寧縣祭
宣帝杜陵通志在咸寧縣境漢書宣帝本紀元康元年
春以杜東原上為初陵更名杜縣為杜陵徙丞相將軍
列侯吏二千石訾百萬者杜陵元帝本紀初元元年春
正月孝宣皇帝葬杜陵三輔黃圖帝在民間時好遊鄠
杜間故葬此長安志杜陵之制正方詢之居人每方二
十步據地六十畆四面去陵十餘步皆有觀闕基阯漢
書外戚孝宣皇后傳孝宣王皇后合葬杜陵稱東園會
典漢宣帝陵長安縣祭
許后少陵咸寧縣志宣帝許后葬杜陵南園謂之少陵
漢書外戚傳注顔師古曰即今所謂小陵者長安志少
陵原南接終南北至滻水西屈曲六十里入長安縣界
即漢鴻固原也通志唐杜甫居少陵即此
韓信墓通志在古長安城東三十里新店墓前有廟
樊噲墓咸寧縣志在神禾原
夏侯嬰墓通志在咸寧縣東臨霸水史記夏侯嬰傳注
索隱曰三輔故事云嬰墓在飲馬橋東大道南俗謂之
馬塜博物志云公卿送嬰葬至東都門外馬不行掊地
悲鳴得石槨有銘曰佳城鬱鬱三千年見白日吁嗟滕
公居此室乃葬之
丙吉墓咸寧縣志在府城東南三十里新莊村俗呼塌
塜
張安世墓咸寧縣志在城南八里
蕭望之墓通志在府城東南五里
董仲舒墓咸寧縣志在城内胭脂坡下長安志下馬陵
在萬年縣南六里韋述西征記本董仲舒墓李肇國史
補曰昔漢武帝幸芙蓉園即秦之宜春苑也每至此墓
下馬時人謂之下馬陵歲月深遠誤傳為蝦蟆陵
棘門長安志在咸陽縣東北十六里漢文帝後二年徐
厲為將軍次棘門孟康曰在長安北秦時宫門也三輔
黃圖棘門在横門外
西渭橋咸陽縣志在縣東南百步漢書武帝本紀建元
三年初作便門橋注服虔曰在長安西北茂陵東去長
安二十里師古曰便門長安城南面西頭第一門作橋
跨渡渭水以趨茂陵其道易直即今所謂便橋是其處
也水經注渭水上有便門橋與便門對直通典便門橋
亦曰便橋雍錄武帝作茂陵在渭北興平縣西南十里
秦世已有中橋可趨興平迂迴難逹便門在長安西於
趨陵得以云便漢元帝欲御樓船用薛廣德諫舍船從
橋即此唐太宗初即位幸城西與頡利盟於便橋之上
則橋在城西長安志唐末廢乾德四年重修後為暴水
所壊淳化三年徙置孫家灘至道二年復修於此咸陽
縣志漢名便橋唐名咸陽橋今廢秋作橋水漲用船其
地以橋名亦以渡名明嘉靖間以舟為浮橋又曰咸陽
古渡
高帝長陵通志在咸陽縣東三十里亦曰長山其北有
蕭城蕭何築以守長陵漢初徙關東豪族以奉陵邑長
陵茂陵各萬戶皆屬太常不隸於郡長陵令秩千鐘陪
葬諸臣蕭何張良曹參紀信在其東史記高祖本紀十
二年四月葬長陵注皇甫謐曰長陵山東西廣百二十
丈高十三丈在渭水北去長安三十五里漢書高后本
紀六年夏六月城長陵注張晏曰起縣邑故築城也師
古曰此說非也黃圖云長陵城周七里百八十步因為
殿垣門四便殿掖庭諸宫寺皆在中是即就陵為城非
止謂邑居也皇覧高帝吕后山各一所外戚世家注關
中記曰高祖陵在西吕后陵在東漢帝后同塋則為合
葬不合陵也諸陵皆如此長安志關中記曰長陵城有
西北南三面東面無城陪葬者皆在東徙關中大族萬
家以為陵邑通志戚夫人墓在長陵之東
惠帝安陵通志在咸陽東三十五里周之程邑也史記
吕后本紀注皇覧云山高三十二丈廣袤百二十步皇
甫謐曰去長陵十里長安志關中記曰徙關東倡優樂
人五千戶以為陵邑善為啁戲故稱女啁陵也
昭帝平陵通志在咸陽縣東北一十三里漢書昭帝本
紀元平元年六月葬平陵三輔黃圖平陵去茂陵十里
帝初作壽陵石槨廣一丈二尺長二丈五尺無得起墳
陵東北作廡長三丈五步外為小厨裁足祠祀萬年之
後掃地而祭
元帝渭陵通志在咸陽縣東北一十三里漢書元帝本
紀竟寧元年七月葬渭陵水經注渭陵非謂元帝陵盖
在渭水之南故曰渭陵也
成帝延陵雍錄在咸陽縣西北一十三里漢書成帝本
紀綏和二年四月葬延陵三輔黃圖王莽時遣使壊渭
陵延陵罘罳曰毋使民復思也又以黑色洿其周垣
哀帝義陵雍錄在咸陽縣西八里漢書哀帝本紀元壽
二年秋九月葬義陵平帝本紀元始元年詔義陵民冢
不妨殿中者勿發
平帝康陵通志在咸陽縣西二十五里漢書平帝本紀
元始五年冬十二月葬康陵三輔黃圖在興平原口
趙王如意墓通志在咸陽縣東北二十五里吕后陵西
蕭何墓通志在咸寧縣東北三十里史記蕭相國世家
注東觀漢記云蕭何墓在長陵東司馬門道北百步
曹參墓通志在咸陽縣東北二十五里
周勃墓通志在咸陽縣東四十里水經注鄭國故渠逕
周勃冢南渠東南謂之周氏曲
馮唐墓通志在咸陽縣東北八里
揚雄墓通志在咸陽縣揚雄家牒子雲天鳳五年卒葬
安陵陂上新論揚子雲在長安亡其兩男皆歸葬於蜀
遂困乏病卒以貧困故葬長安妻子棄其墳墓歸蜀
武帝茂陵通志在興平縣東北一十七里漢書武帝本
紀後元二年三月葬茂陵關中記漢諸陵皆高十二丈
方百二十步惟茂陵高十四丈方一百四十步徙民者
凡七陵長陵茂陵各萬戶餘皆各五千戶
李夫人墓長安志亦名習仙臺高二十丈周一百六十
步在縣東北一十六里漢書外戚傳夫人卒上以后禮
葬焉水經注茂陵西北一里即李夫人塜塜形三成世
謂之莢陵一作萊陵三輔黃圖李夫人墓在茂陵西北
一里俗名英陵亦名集僊臺(謹按莢萊以字形相近而誤稱未知孰是也)
衛青墓長安志在興平縣東北一十五里崇二十丈漢
書衛青傳青尚平陽公主與主合葬起冢象廬山注師
古曰在茂陵東次去病冢之西
霍去病墓長安志在興平縣東北一十九里崇二丈漢
書霍去病傳去病元狩六年薨上發屬國元甲軍陳自
長安至茂陵為冢象祁連山
公孫宏墓通志在興平縣東北一十里
霍光墓通志在興平縣茂陵東南一里漢書霍光傳地
節二年光薨諡曰宣成侯發三河卒起冢置園邑三百
家禹既嗣侯太夫人顯改光時所自造塋制而侈大之
馬融墓興平縣志在縣西南三十里按馬融嘗居扶風
茂陵卒葬於此故有墓俗名為馬蓮冢後漢書馬融傳
融年八十八延熹九年卒於家遺令薄葬
丁蘭墓興平縣志在縣東北一十里蘭河内人有孝行
卒葬於此
鴻門通志在臨潼縣東三十里史記項羽本紀項羽兵
在新豐鴻門沛公從百餘騎見項王至鴻門雍錄鴻門
也者驪山之北十里而新豐之東十九里也地有坂横
亘大道中鑿隧路以為門徑故曰鴻門縣志今地有鴻
門堡
櫟陽鎮臨潼縣志在縣北五十里即塞王司馬欣所都
自高祖移都長安遂廢後為鎮
新豐鎮臨潼縣志在縣東北二十里即漢高祖所立新
豐故地史記高祖本紀十年更名酈邑曰新豐水經注
高祖象舊里制新邑立城社樹枌榆令街庭若一
露臺雍錄顔師古曰在今新豐縣南驪山之頂有露臺
鄉極為高顯猶有文帝所欲作臺之處十道志曰漢文
帝罷露臺於此然則驪山露臺文帝己有成基而惜費
不肯竟役者也
三田村通志在臨潼縣田真田慶田廣兄弟分而復合
荆花再生即此墓在村内
太上皇陵通志在臨潼縣東北七十五里漢書高帝本
紀十年秋七月葬太上皇萬年注師古曰高祖初居櫟
陽故太上皇在櫟陽十年葬其北原起萬年邑置長丞
三輔黃圖其後在東者太上皇西者昭靈后也
馮衍墓通志在臨潼縣東一十四里後漢書馮衍傳自
論以新豐之東鴻門之上壽安之中地勢高敞四通廣
大南望酈山北屬涇渭東瞰河華龍門之陽三晉之路
西顧酆鄗周秦之邱宫觀之墟通視千里覧見舊都遂
定塋焉長安志墓崇二丈
渭橋渡通志在高陵縣南十五里霸水合渭之處漢高
祖造以通櫟陽之道史記景帝紀景帝五年作陽陵渭
橋注索隱曰渭橋在長安東北通高陵路初學記漢造
西渭橋東渭橋以木為柱通鑑唐建中四年劉德信入
援以東渭橋有積粟進屯此橋興元元年韓滉運米百
艘餉李晟進至東渭橋通志今橋廢用舟濟故以渡名
景帝陽陵通志在高陵縣西南三十里鹿苑原上史記
孝景帝本紀孝景四年後九月以弋陽為陽陵五年三
月作陽陵注索隱曰豫作壽陵也皇甫謐曰陽陵方百
二十步高十四丈去長安四十五里漢書景帝本紀五
年春正月作陽陵夏募民徙陽陵賜錢二十萬後三年
二月癸酉葬陽陵漢書外戚傳孝景王皇后武帝母也
合葬陽陵
張耳墓通志在高陵縣西李趙村
陳平墓通志在鄠縣南十里方勝村
婁敬墓通志在鄠縣北五里婁村
射鴈臺通志在藍田縣北二十里漢將軍李廣之莊也
廣屏居藍田山下出獵見草中石以為虎而射之中石
沒羽今挂弓樹尚存地名官莊
李陵母墓通志在涇陽縣西北三十里仙法村
第五倫墓通志在涇陽縣西五十一里清谷口北
季布墓盩厔縣志在縣西啞栢鎮西南三里
蔡順墓渭南縣志在縣東南孝子村順汝南人西漢末
避地入長安遯處此里歿遂葬焉
三國駱谷道通志在盩厔縣西南一百二十里三國志
曹爽傳魏正始四年曹爽發六七萬人從駱谷入行數
百里不得進元和郡縣志甘露三年蜀將姜維出駱谷
圍長城即此道近代廢塞武德七年復開雍錄高祖於
此立關通梁州名駱谷關續通典自長安取駱谷路至
興元府六百五十二里太平寰宇記東北自鄠縣界西
北逕盩厔縣又西南入駱谷出谷入洋州興勢縣界漢
魏舊道也通鑑地理通釋南口曰儻谷北口曰駱谷長
安志駱谷關在京兆府盩厔西南一百二十里武德七
年開駱谷道以通梁州在今關北九里貞觀四年徙於
此盩厔縣志西駱谷在縣西南三十里谷南八十里為
十八盤嶺又南下十里至河底為故駱谷關明設二巡
司於山谷不設守兵盜起路遂塞
晉净土樹名山記在高陵縣南八里俗傳西域鳩摩羅
什憩此遂生兹樹二月開如楊花八月結實状如小栗
殼中皆黃土
後秦姚萇墓高陵縣志在縣西北十里積灰為之方幾
一里俗稱灰堆坡十六國春秋後秦錄姚萇葬原陵姚
興葬偶陵
赫連臺通志在涇陽縣西三十里赫連勃勃駐兵所在
今橋底鎮東有遺阯
魏王樓耀州志姚萇兄姚襄所建今故阯存四望俱石
山竒峭如屏障然樓南有襄教軍場考晉書襄招集北
地戎夏歸附者五萬餘戶是時北地王徙泥陽後襄與
帝置有二石人卓立即郡門所在人稱為石婆婆原
周文帝成陵通志在富平縣鳳凰山宋太祖建廟於陵
前周書文帝本紀太祖文皇帝魏恭帝三年冬葬於成
陵皇后列傳元皇后合葬
隋定官石鄠縣志隋唐間隕於鄠縣人家園中化為巨
石移府城九街唐時舉人就試以鐵釘釘之騐其中否
後置藩署以卜官云官清而顯者釘之入否則弗入因
號定官石
宜壽城通志在盩厔縣南三十里即隋之宜壽宫城也
高熲墓通志齊國公高熲墓在醴泉東五十里
唐韓莊通志即韓退之城南雜題又送符城南讀書之
處也莊在韋曲東皇子陂南引陂水為南塘後為里人
楊氏所有穿洞起閣引泉落池
第五橋長安縣志在縣南二十里沈橋里以姓得名通
志韋曲之西有華嚴寺寺西有鴈鶩陂陂西北有第五
橋杜甫詩不識南塘路今知第五橋
三橋長安縣志在縣西二十里唐書李晟傳唐興元元
年上自興元還長安李晟戎服謁見於三橋通鑑乾寧
二年上幸石門李克用遣騎三千駐三橋為備禦
杜如晦墓長安志在萬年縣南三十里
顔師古墓長安志在縣南三十里關中陵墓志師古從
太宗征高麗卒葬長安城南(謹按今地在咸寧界)
郭敬之墓咸寧縣志在城南二十里苗晉卿郭敬之神
道碑天寳三載終於京師葬京兆少陵原公之子子儀
追贈太保
渭城雍錄咸陽之東境也唐世有事西域故行役者以
出陽關為言既渡渭以及渭城則趨玉門陽關者皆由
此始故王維詩隨地紀别而曰渭城陽關其實霸橋折
柳故事也(唐王維渭城曲渭城朝雨浥輕塵客舍青青柳色新勸君更進一杯酒西出陽關無故人)
元丞相墓通志在咸陽縣白居易元微之墓志太和五
年七月薨於位六年七月附葬於咸陽洪瀆原從先兆
宅也
馬嵬堡興平縣志在縣西三十里上有楊貴妃墓晉書
苻堅載記晉太元十一年苻驎保據馬嵬為姚萇所破
姚興載記太元十九年苻登自六陌趣廢橋後秦姚詳
據馬嵬堡以拒之雍錄馬嵬有故城在雍都西九十里
唐置驛元宗幸蜀貴妃楊氏死於此白居易詩曰西出
都門百餘里是也通志貴妃粉出馬嵬坡上土白如粉
(唐劉禹錫馬嵬行綠野扶風道黃塵馬嵬驛路邊楊貴人墳高三四尺乃問里中兒皆言幸蜀時軍家誅佞偉)
(天子舍妖姬羣吏伏門屏貴人牽帝衣低回轉美目風日為無暉貴人飲金屑倏忽舜英暮平生服杏丹顔色)
(真如故屬車塵巳遠里巷來窺覷共愛宿籹妍君王畫眉處履綦無復有履組光未滅不見巖畔人空見凌波)
(襪郵童愛蹤跡私手解鞶結傳看千萬眼縷絶香不歇指環照骨明首飾敵連城將入咸陽市猶得賈胡驚李)
(商隱馬嵬詩海外徒聞更九州他生未卜此生休空聞虎旅鳴宵柝無復雞人報曉籌此日六軍同駐馬他時)
(七夕笑牽牛如何四紀為天子不及盧家有莫愁温庭筠馬嵬詩穆滿曾為物外遊六龍經此暫淹留返魂無)
(騐青燐滅埋血空生碧草愁香輦却歸長樂殿曉鐘還下景陽樓甘泉不復重相見誰道文成是故侯鄭畋馬)
(嵬坡詩肅宗逥馬楊妃死雲雨雖亡日月新終是聖明天子事景陽宫井又何人)
零口鎮臨潼縣志在縣東北四十里又曰泠口泠水至
此入渭通鑑唐天復初朱全忠入關自赤水進至零口
西續通典昭應縣界有零口盖古鴻門地
段秀實墓通志在臨潼縣西十五里斜口鎮道北有祠
祠北二里西偏有墓
黃番綽墓臨潼縣志在縣東北三十里
一行禪師墓長安志在銅人原明皇幸温湯過其塔前
駐馬徘徊
鹿臺城通志在高陵縣南二十五里有果園名鹿苑唐
析置鹿苑縣有鹿臺祠在鹿苑原上百姓祈禱水旱有
騐號鹿臺將軍元末李思齊築城戍此
渭橋鎮高陵縣志在縣南十五里長安志即李晟屯兵
處
李晟墓通志在高陵縣西南十里裴度李忠武王神道
碑公以貞元九年薨葬於高陵奉正原
巢閣通志在鄠縣西七里白樂天讀書處村名割耳莊
有白沙諸泉滙為湖後長安逸民張光裕建閣馮從吾
講學其上
石門精舍通志在藍田山石門寺王維嘗遊於此
藍橋通志在藍田縣東南五十里跨藍峪水上即尾生
期女子不至抱柱而死及裴航得玉杵臼娶雲英處通
鑑唐中和元年將軍楊復光與朱温戰敗之遂至藍橋
而還胡三省注藍橋在藍田關南藍田縣志其橋久廢
明有羽士鎔鐵為鍊飛空如虹行人便之重建藍橋碑
記藍橋介商盤之間三秦阨塞豫楚要衝古有橋重修
鐵鍊明季燬於賊
本朝康熙乙已重修亘八丈六尺南岸即雞頭關北憑山
峽壘石為馬頭增二鍊上翼闌干下支巨木
王維墓唐書王維傳維别墅在輞川終葬其西陳文燭
遊輞川記藍田飛雲山前數里為清凉寺寺門西數百
步有墳為維母博陵縣君崔氏及右丞墓
德宗崇陵通志在涇陽縣西北四十里嵯峨山唐書憲
宗本紀永貞元年十月已酉葬神武聖文皇帝於崇陵
宣宗貞陵通志在涇陽縣西北六十里仲山唐書懿宗
本紀咸通元年二月丙申葬聖武獻文孝皇帝於貞陵
高祖獻陵通志在三原縣東北四十三里陪葬太妃公
主諸王等二十五人唐書太宗本紀貞觀九年十月庚
寅葬太武皇帝於獻陵
敬宗莊陵通志在三原縣東北三十里唐書文宗本紀
太和元年七月癸酉葬睿武昭愍孝皇帝於莊陵
武宗端陵通志在三原縣東北三十里唐書宣宗本紀
會昌六年八月壬申葬至道昭肅孝皇帝於端陵
于志寧墓神道碑麟德二年薨於東都安衆里之私第
乾封元年十一月葬於雍州三原縣萬壽鄉清池里
臧懷恪墓通志在三原縣顔真卿神道碑開元十二年
二月薨於鄯城官舍冬十月遷於京兆府三原縣北原
(謹按顔真卿臧懷恪神道碑今在墓上旁為懷恪子希晏墓)
半日村通志在渭南縣東五里新豐原太平寰宇記此
村以山高蔽虧陽光僅及其半唐郎士元為渭南尉置
别業於此
白居易故里通志在渭南縣東紫蘭村
王忠嗣墓渭南縣志在縣東南廣鄉原北麓(謹按王忠嗣神道碑)
(元載撰王縉書今移置縣西郭門外)
白居易墓通志在渭南縣東北一十五里與弟行簡敏
中三墓並列居易自撰墓志居易以會昌六年終於東
都履道里私第春秋七十有五以某年月日葬於華州
下邽縣臨津里北原附侍御僕射二先塋也
魏徵故里通志在富平縣境有左右鵝鴨池
美原鎮富平縣志在縣東北六十里即唐美原縣阯當
宜君白水蒲城富平四縣之交
中宗定陵通志在富平縣龍泉山唐書睿宗本紀景雲
元年十一月已酉葬孝和皇帝於定陵
代宗元陵長安志在富平縣西北三十里檀山唐書德
宗本紀大歷十四年十月已酉葬睿文孝武皇帝於元
陵
順宗豐陵通志在富平縣東北三十里金甕山唐書憲
宗本紀元和元年七月壬寅葬至德大聖大安孝皇帝
於豐陵
文宗章陵通志在富平縣天乳山唐書武宗本紀開成
五年八月壬寅葬元聖昭獻孝皇帝於章陵
懿宗簡陵通志在富平縣虎頭山唐書僖宗本紀乾符
元年二月甲午葬昭聖恭惠孝皇帝於簡陵
李光弼墓通志在富平縣西北三十里其弟光進墓亦
近焉
太宗昭陵通志在醴泉縣東北四十里九嵕山上唐書
太宗本紀貞觀十一年二月丁已營九嵕山為陵賜功
臣密戚陪塋地及秘器文獻通考貞觀十八年帝謂侍
臣曰昔漢家皆先造山陵既逹始終身復親見又省子
孫經營不煩費人功古者因山為墳此誠便事九嵕山
孤聳迥絕因而旁鑿可置山陵又佐命功臣義深舟楫
追念在昔何日㤀之漢氏將相陪陵又給東園秘器篤
終之義恩深意厚自今以後功臣密戚及德業佐時者
如有薨亡賜塋地一所及秘器使窀穸之時喪事無闕
請陪陵葬者聽之以文武分為左右墳高四丈以下三
丈以上若父祖陪陵子孫從葬者亦如之若宮人陪葬
則陵戶為之成墳凡諸陵皆置留守領甲士與陵令相
知巡警左右兆域内禁人無得葬埋古墳則不毁之昭
陵在京兆府醴泉縣因九嵕層峯鑿山南深七十五步
為元宫山旁架梁為棧道懸絶百仞繞山二百三十步
始逹元宫門頂上亦起游殿文德皇后元宫有五重石
門其門外於雙棧道上起舍宫人供養如平常及太宗
山陵畢宫人亦依故事以閻立德奏乃止醴泉縣志唐
書貞觀十年十一月庚寅葬文德皇后於昭陵十一年
二月丁已營九嵕為陵則是陵未營而后先葬陵之營
因后也陵有獻殿有後殿山巔亦有游殿今俱廢惟陵
北存石屋三楹六駿列於左右及貞觀中擒服諸番君
長頡利等十四人像琢石列之北司馬門内今皆不完
其周垣重門甬路故跡猶存
(臣)謹按林侗昭陵石蹟攷九嵕山在涇陽王橋鎮西
地脉從崆峒來渭遶其前涇環其後而出其東岐梁
西峙仲山嵯峨東障南則終南太乙天外列屏封内
周迴百二十里陪葬諸王妃主勲舊番將東西班列
碁布有序他如諸番君長擒伏歸降者刻石肖其狀
貌深眼大鼻弓刀雜佩凡十四人拱立於享廟之前
北闕之下石駿如生臣於乙未春三月以護送官兵
入蜀迴途閱視涇陽龍洞渠道出醴泉得以周覧封
域瞻拜元宫及陪葬諸臣冢墓其土人所稱丞相冢
者魏徵墓也(在鳳凰山距昭陵十里)英國公李勣墓(在西屯村距昭陵二)
(十五里)衛國公李靖墓(在烟霞洞距昭陵二十五里)乃當日詔凖漢
衛霍故事起塜象隂山鐵山以旌殊功土人呼為上
下三塜謂塜有三峯也其餘可攷者為蘭陵公主墓
中書令馬周墓薛國公阿史那忠墓(並在下古村距昭陵三十里)
虞國公温彦博墓(在烟霞洞距昭陵二十五里)申國公高士廉墓
國子祭酒孔穎逹墓内侍將軍張阿難墓(並在上占村距昭陵)
(三十里)梁國公房元齡墓(在留束村距昭陵二十五里)莒國公唐儉
墓(在大陽村距昭陵四十五里)鄂國公尉遲恭墓(在老軍營距昭陵三十五里)
褒國公段志元墓光禄卿姜遐墓(並在莊河村距昭陵十五里)冠
軍將軍許洛仁墓天策府記室薛收墓(並在新寨村距昭陵三十)
(里)乙速孤昭祐墓乙速孤行儼墓(並在叱干村距昭陵三十五里)吏
部尚書張復允墓(在下巖峪村距昭陵二十里)陸先妃墓(在西屯村距昭)
(陵三十五里)凡二十有一餘俱茫昧難稽其塜有屹若崇
山如英衛二公者有巉削如懸崖絶壁者有頂平如
磐石者有下方上銳漸削如浮圖者其他如堂如壘
或僅賸圈墻或僅存石獸或巳蝕為田畆盡一日之
力瞻拜不暇歸檢新舊唐書唐會要文獻通攷及志
乘圖籍所載互有不同唐書僅錄七十四人游景叔
昭陵圖百六十四人(苟好善醴泉縣志同)文獻通考百五十五
人惟會要所錄百六十七人比諸家較為詳具惟是
當時各冢皆有穹碑夾以蒼松翠栢長楊巨槐下宫寢
殿與表裏山河互相映帶一時君臣際會之隆生死
同歸之誼可稱甚盛慨自朱梁盜發而後再歴千年
高臺已傾曲池己平不但塜墓無存即金石文字亦
皆剥蝕無有今可錄者惟二十三碑而已因飭屬重
加修飾並為清釐封域樹以宰木墓前古刻建以碑
亭庶令樵牧牛羊知所禁避而先烈前徽得以貽諸
永久云
肅宗建陵醴泉縣志在縣正北三十里武將山唐書代
宗本紀廣德元年三月庚午葬文明武德大聖大宣孝
皇帝於建陵長安志建陵陪葬功臣一尚父汾陽郡王
郭子儀
太元洞通志在華原東五里耀州志唐孫真人思邈隱
居所也往時遊者持火可深入今崩碍不能行洞下有
洗藥池二皆鑿石為者
柳公綽墓通志在耀州西北四十里其弟公權墓亦在
焉
令狐德棻墓耀州志在州西北三里
令狐楚墓通志在耀州西北五里楚本州人唐憲宗時
為相卒葬於此綯楚之子墓亦在焉
宋四馬務長安志在興平縣東南二十里一曰飛龍務
次大馬務次小馬務次羊澤務地凡三百七十一頃南
渡渭河慶歷中為營田尋罷之其後民占佃簿籍散亡
不復歸於有司
相橋臨潼縣志在縣北六十里跨清水上宋相宼忠愍
公凖所建
呂通墓藍田縣志在縣北五里宋呂蕡先汲郡人任比
部郎中父通太常博士蕡過藍田愛其山川風景遂葬
通於藍田因家焉生大忠大防大鈞大臨舊有墓十五
明成化十九年修
元蕭㪺墓長安縣志蕭貞敏公墓在城南五十里子午
鎮
楊恭懿墓通志在高陵縣南八里三陽寺前
郝忠定墓三原縣志在縣北二十里樓底原上忠定為
元五路軍民萬戶冀國公名華善巴圖爾中書左丞郝
天挺父也
王寳寳墓通志在盩厔縣西南十里寳寳歿於國事贈
武德將軍盩厔子
明馮從吾墓長安縣志馮恭定墓在城南
康橋臨潼縣志在縣北八十里明劉瑾陷李夢陽武功
康海救之有義聲歸里時潼令為橋於漆水渡之因名
呂柟墓馬理呂文簡公墓志公以嘉靖辛丑秋卒甲辰
七月葬於邑城之艮隅
王九思墓通志王檢討墓在鄠縣西北二里仁和里
龍橋通志在三原縣北門外兩城對峙中貫清水河河
上有橋建隆四年清河泛漲橋圮明萬歷二十年邑人
少保温純建大石橋三洞高八九丈袤十餘丈兩傍砌
石欄南北各建石坊下有龍潭故名
王恕墓通志王端毅公墓在三原縣西北二里正德四
年勅修
馬理墓通志在三原縣西北五里薛應旂馬光禄墓志
嘉靖三十六年十月葬公於丁村塋
温純墓通志在三原縣西北五里
柴家關盩厔縣志在縣南微東三百六十里自黑水谷
歴桃李坪爛柴灣石牛灘逾柳葉河登峻逾險至老虎
坡梨樹坪小王澗一堵牆越秦嶺六十里置關道通洋
縣明正德十六年設巡司今裁
十八盤關盩厔縣志在縣西南入駱谷八十里十八盤
嶺上倣前駱谷關故境稍為變置道通西鄉鳳縣明正
德十六年設巡司及弓手先是山險人稀仇盜肆害設
官後患息今裁
湭水橋通志在渭南縣西門外跨湭水上萬歷三十一
年建甃石為梁廣二丈二尺高一丈五尺長二十丈下
為門者十
孫丕揚墓通志在富平縣西二十里三里村
金鎻關同官縣志在縣北三十里神水峽有東西二路
一通延綏榆林一通寧夏甘肅道從石峽出絶壁千尺
為榆塞秦關襟喉要地耀州志嘉靖三十年巡撫張珩
議以鄜州南下省城金鎻關至為衝要宜築城戍守以
防套宼突犯從之三十二年築關城置巡司今革設守
備移入耀城内
本朝張勇墓王宏撰張襄壯侯墓志康熙二十三年卒二
十四年葬於咸寧縣東南鳳栖原
關中勝蹟圖志卷八
