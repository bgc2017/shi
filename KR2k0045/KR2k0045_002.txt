江西通志卷二
沿革
聖皇撫馭統一寰輿薄海内外咸通象胥江西省會幸
列中區稽古禹貢維揚一隅於周南國為楚為吳豫
章立郡在漢之初唐宋元明建置紛如道路分隸軍
府兼除州縣改設地一名殊由今遡昔具在成書作
沿革志
江西省
淮海惟揚州(尚書禹貢)
東南曰揚州(周禮職方氏)
魯昭公六年楚令尹子蕩率師伐吳師於豫章十三
年楚師還自徐吳人敗諸豫章獲其五師定公二年
楚囊瓦伐吳師於豫章四年吳人舍舟於淮汭自豫
章與楚夾漢闔廬之弟夫槩王以其屬五千先擊子常
之卒楚師亂吳師大敗之(春秋左氏傳)
江水又東逕郢城南又東得豫章口(桑欽水經)
豫章之名舊矣在江左者有其地而非郡在江南者
建郡而非春秋之時吳王闔閭七年魯定公之二年
也楚囊瓦伐吳師於豫章冬十月克楚取居巢又二
年吳將入郢其謀臣請因唐蔡而西冬十一月蔡侯
吳子唐侯俱舍舟于淮汭自豫章與楚夾漢囊瓦濟
漢而陳自小别而至大别吳逆擊敗之五戰而及郢
嘗觀吳都具區今平江之吳縣也楚都郢今富水也
漢水自歸峽接流而為今漢陽軍蓋視吳為東九江
自庾嶺兆源而洪州奠其南蓋視楚為西居巢今無
為軍也闔閭之六年吳人見舟于豫章而潛師于巢
以明豫章瀕楚而巢邇于吳故得而潛師也小别大
别今鄂州之山漢水視之為東者也九年吳人舍淮
汭而即豫章杜氏以為漢東江北地囊瓦方且濟漢
而陳于小大之别則春秋之豫章為瀕楚在江夏之
間審矣或者以七年之師因豫章以見舟則其地必
沿流之所而洪之為州蓋沿流者也九年舍舟而即
豫章且堅杜氏之說因以漢東之地為平陸惟有沿
流平陸之異故以見舟者江南豫章也殊不知吳視
楚為西視江夏為少西而視洪則南矣見舟所以張
軍容也安能遠託大江之南而不近趨少西之地然
則江南之豫章決無預乎春秋之時明矣予江西人
嘗考今之豫章非春秋之豫章然皆未得其定說已
具於前矣最後予讀杜預孔穎逹注疏而後知予之
寡見也按左氏昭公十三年楚師還自徐吳人敗諸
豫章獲其五帥杜預注曰定公二年楚人伐吳師於
豫章吳人見舟于豫章而潛師于巢吳軍楚師于豫
章又柏舉之役吳人舍舟于淮汭而自豫章與楚夾
漢此皆當在江北淮水南蓋後徙在江南豫章又左
氏傳定公四年蔡侯吳子唐侯伐楚舍舟于淮汭自
豫章與楚夾漢杜預曰豫章漢東江北地名孔穎逹
曰漢書地理志豫章郡名在江南此則在江北者土
地名云以上皆經傳與注疏所載予以杜孔注疏證
江南之豫章無與於春秋之豫章審矣漢志雖曰高
帝置但年代闊遠文字殘闕無從考見所徙之年月
耳按宋武帝討劉毅遣王鎮惡先襲至豫章口去江
陵城二十里乃知春秋之豫章去江陵甚近與今洪
州全不相干(能改齋漫錄)
春秋屬吳地(十道志)
戰國屬楚(太平寰宇記)
周元王三年越滅吳(左氏傳)
周顯王之四十六年楚威王興兵伐越大敗越殺王無
疆盡取故吳地(史記越世家注)
按通鑑楚滅越在顯王三十五年與史記注互異
秦為九江郡(十道志)
始皇二十三年王翦滅擊荆虜荆王負芻二十六年分
天下為三十六郡注九江郡其一也(史記秦始皇本紀)
漢為豫章郡(十道志)
雷次宗曰郡松陽門右有樟樹高七丈五尺大二十
五圍枝葉扶疎蔭庇數畝漢官儀謂豫章生庭中故
高帝取以名郡
高帝五年穎隂侯灌嬰渡江定豫章郡(漢書)
豫章郡領縣十八南昌廬陵彭澤鄱陽歷陵餘汁柴桑
艾新淦贑南城建成宜春海昏雩都鄡陽南埜安平(漢書)
(地理志)
莽曰九江(同上)
揚州刺史部豫章郡二十一城南昌建成新淦宜春廬
陵贑雩都南埜南城鄱陽歷陵餘汗鄡陽彭澤柴桑艾
海昏侯國平都侯國故安平石陽臨汝永元八年置建
昌永元十六年分海昏置(後漢書郡國志)
新吳上蔡永修縣並中平年立豫章縣建安年立(後漢書注)
興平元年孫策分立廬陵郡(同上)
建安中孫權據吳析南昌地置富城鍾陵宜豐三縣十
五年别為鄱陽郡又割柴桑縣入武昌郡孫亮太平二
年立臨川郡孫皓寳鼎二年立安成郡(輿地廣記)
晉豫章郡統縣十六南昌海昏新淦建成望蔡永修建
昌吳平豫章彭澤艾康樂豐城新吳宜豐鍾陵臨川
郡統縣十臨汝西豐南城東興南豐永城宜黃安浦西
寧新建鄱陽郡統縣八廣晉鄱陽樂安餘汗鄡陽歷
陵葛陽晉興廬陵郡統縣十西昌高昌石陽巴邱南
野東昌遂興吉陽興平陽豐南康郡太康三年置統
縣五贑雩都平固南康揭陽(晉書志)
惠帝元康元年有司奏荆揚二州疆土廣遠統理尤難
於是割揚州之豫章鄱陽廬陵臨川南康建安晉安荆
州之武昌桂陽安成合十郡因江水之名置江州永興
元年分廬江之尋陽武昌之柴桑二縣置尋陽郡屬江
州(同上)
懷帝永嘉元年又以豫章之彭澤縣屬尋陽郡(同上)
雷次宗曰望氣者云豫章廣陵有天子氣故封愍懷
太子為廣陵王領鎮軍以鎮豫章後永興中懷帝遂
以豫章王登天位
元帝渡江江州又置新蔡郡尋陽郡又置九江上甲二
縣尋又省九江縣入尋陽(晉書志)
歐陽忞曰應劭漢官儀云有豫章生於庭中故以名
郡此木嘗中枯晉永嘉中一旦更茂其後元帝果興
大業于江南故郭璞南郊賦云敝樟擢秀於祖邑以
司馬宣王之祖嘗為豫章太守故也
五代齊江州鎮尋陽中流衿帶領尋陽郡豫章郡臨川
郡廬陵郡鄱陽郡安成郡南康郡永明八年罷安遠縣
并虔化(南齊書州郡志)
隋開皇元年平陳置洪州緫管府改鄱陽為饒州罷南
康郡為虔州大業三年復為郡改廬陵為吉州置江州
緫管大業三年罷為九江郡置袁州大業三年罷為宜
春郡改臨川為撫州大業三年復置郡(隋書志)
唐初仍隋置洪州緫管府武德五年平林士弘仍改都
督府領洪吉虔饒撫南平六州分豫章置鍾陵南昌二
縣入豫章平蕭銑置袁州貞觀二年加洪饒撫吉虔袁
江鄂等八州安撫使李大亮宣慰江南即建成縣置靖
州七年改靖州為米州又改為筠州尋廢屬洪州上元
元年江淮轉運使元載奏置信州(大平寰宇記)
江南道蓋古揚州南境(新唐書)
開元二十一年分江南道為江南東道江南西道置采
訪處置使改江西觀察使(新唐書地理志)
江南西道觀察理所管州八洪州饒州虔州吉州江州
袁州信州撫州管縣三十八洪州管縣七南昌高安新
吳豐城建昌武寧分寧饒州管縣四鄱陽餘干樂平
浮梁虔州管縣七贑縣南康信豐大庾雩都虔化安
遠吉州管縣五廬陵安福永新太和新淦江州管
縣三潯陽彭澤都昌袁州管縣三宜春新喻萍鄉
信州管縣五上饒玉山弋陽永豐貴溪撫州管縣四
臨川南城崇仁南豐(元和郡縣志)
南唐洪州置鎮南軍顯德五年東都入於周以州建南
都撫州置昭武軍以東南境别置建武軍虔州置百勝
軍保大十年復置筠州(南唐書)
宋置都督洪都豫章郡鎮南軍分江東西路建炎元年
以江寧府洪州並升帥府四年合江東西為江南路又
置鄂州路統鄂岳筠袁虔吉州南安軍江西路統江洪
撫信州興國南康臨江建昌軍淳化元年置南安軍紹
興初復分東西以饒州信州撫州建昌軍為江南東路
以江州洪州筠州袁州虔州吉州興國南康臨江南安
軍為江南西路尋以撫州建昌軍還隸東路(宋史志)
元至元十二年設行都元帥府及安撫司十四年改元
帥府為江西道置江西等處行中書省治隆興領十有
八路置提刑按察司改肅政廉訪司改隆興府為龍興
升富城縣為富州置寧州吉安路升吉水安福太和永
新俱為州瑞州路升新昌縣為新昌州袁州路升萍鄉
縣為萍鄉州改臨江軍為臨江路升新淦新喻為州改
南康軍為南康路升建昌縣為建昌州改建昌軍為建
昌路贑州路升寧都會昌為州南安路升南豐縣為州
(元史志)
明初壬寅陳友諒平仍襲元行中書省建行省于南昌
子城内洪武九年革中書省置承宣布政使司(嘉靖林志)
置江西等處承宣布政使司領十三府置江西都指揮
使司領四衛十一守禦千戶所置江西等處提刑按察
司並治南昌分為五道南昌府瑞州府屬南瑞道饒州
府南康府九江府屬九江道廣信府撫州府建昌府屬
湖東道吉安府袁州府臨江府屬湖西道贑州府南安
府屬嶺北道(名勝志總叙)
明初凡元升各州復改為縣領州一縣六十八至正德
間增設四縣饒州府萬年南康府安義撫州府東鄉南
安府崇義嘉靖間增設二縣廣信府興安臨江府峽江
隆慶間增設一縣贑州府定南萬歷間增設二縣贑州
府長寧建昌府瀘溪凡領縣七十七
皇清因之康熙二十一年裁各道惟分廵饒南九道贑
南道領州縣如故(癸亥安志)
雍正九年以督糧道領轄南昌撫州建昌三府為督糧
兼廵南撫建道驛鹽道領轄瑞州袁州臨江三府為驛
鹽兼廵瑞袁臨道饒南九道增轄廣信一府為分廵廣
饒南九道贑南道增轄吉安一府為分廵吉南贑道
按歷代各府沿革或為國或為郡或為部或為都
督府或為州或為軍或為路或合或分統屬不一
具詳各府縣沿革如左
南昌府
春秋戰國屬楚秦屬九江郡漢高帝改為淮南國分置
豫章郡(輿地廣記)
豫章以木氏都(風俗記)
景帝三年改為漢郡東漢復為豫章郡(南昌府志)
豫章郡統縣十六(晉書志)
宋齊以後並為豫章郡(太平寰宇記)
平陳置洪州緫管府大業初廢復置郡(隋書志)
洪州因洪厓井為名(元和郡縣志)
武德五年置洪都緫管府天寳元年改豫章郡(唐書志)
唐天寳初改豫章郡後以避代宗諱只稱章郡(郡縣釋名)
乾元元年復為洪州(唐書志)
乾元二年置南昌軍元和六年廢(唐書注)
建中四年陞江西道節度使咸通六年加號鎮南軍(名勝)
(志)
周顯德六年南唐中主以建康與敵境隔江豫章據上
流秋七月升洪州為南昌建南都建隆二年至南都(馬令)
(南唐書)
太平興國元年分洪州屬江南西路隆興三年以孝宗
潛藩升為隆興府(宋史志)
元改為隆興路又改龍興隸江西行中書省(元史志)
明初改洪都府尋復為南昌府(續文獻通考)
初領縣八南昌新建豐城進賢奉新靖安武寧寧縣弘
治十六年升寧縣復為寧州(嘉靖通志)
皇清因之領州一縣七(安志)
南昌縣
漢置附郭(寰宇通志)
莽曰宜善(漢書)
東漢復舊縣名建安中析置富城鍾陵宜豐縣晉省入
陳永定三年復析置西昌縣(南昌府志)
隋平陳改為豫章縣(元和郡縣志)
武德五年析置鍾陵縣又置南昌縣以南昌置孫州八
年州廢省南昌鍾陵(唐書注)
寳應元年避代宗諱改豫章曰鍾陵貞元中又改曰南
昌(輿地廣記)
宋元明仍舊
皇清因之編戶四百四十九里(安志)
新建縣
宋太平興國六年析南昌縣置與南昌分治郭下(輿地廣記)
本漢南昌縣地晉分置宜豐縣陳又分置西昌後俱省
宋太平興國六年割南昌之水西一十四鄉置今縣(名勝)
(志)
本南昌縣西境取南昌舊地而新建之也(郡縣釋名)
元明仍舊
皇清因之編戶一百十里(安志)
豐城縣
本漢豫章郡南昌縣地三國分置富城縣(郡縣釋名)
晉太康元年改名豐城雷煥得龍淵太阿于此(輿地廣記)
隋開皇九年併豐城入廣豐縣初隸撫州後屬洪州(太平)
(寰宇記)
仁夀二年避煬帝諱復豐城(名勝志)
唐天祐中朱全忠以父名城改豐城為吳臯後唐同光
元年復改吳臯為豐城(南吕府志)
元至元二十三年升豐城為富州隸龍興路(元史志)
明洪武二年復改為縣(豐城縣志)
皇清因之編戶三百五十四里(安志)
進賢縣
本漢南昌縣東境晉立鍾陵縣廢唐復析置鍾陵縣尋
改為進賢縣(寰宇通志)
崇寧三年分南昌四鄉新建二鄕合本鎮改為縣仍曰
進賢(宋朝會要)
或曰省城有進賢門相傳澹臺滅明南游從此而進即
進賢義或曰縣東有棲賢山(郡縣釋名)
元明仍舊
皇清因之編戶一百九十八里(安志)
奉新縣
漢高帝平定海内分徙江東大族置之他郡於是遷塗
山氏於此號曰新吳以舊隸楚今新屬吳也(名勝志)
新吳縣靈帝中平年立(後漢書注)
隋開皇九年省入建昌(元和郡縣志)
唐高宗永淳二年復置新吳縣偽唐割據江南改名奉
新(太平寰宇記)
宋元明仍舊
皇清因之編戶一百五十一里(安志)
靖安縣
本建昌縣地唐廣明之後草寇侵掠本州以靖安孝悌
两鄉去州稍遠乃於此置鎮至偽吳乾貞二年升為場
唐昇元中改為縣仍析建昌奉新武寧三縣地以益焉
(太平寰宇記)
靖安里名因里名鄉因鄉名鎮因鎮名場因場名縣(郡縣)
(釋名)
元明仍舊
皇清因之編戶二十里(安志)
武寧縣
古西安縣也後漢建安中分海昏縣立西安縣至晉太
康元年改為豫寧王僧綽封豫寧侯即此縣陳立豫寧
郡(太平寰宇記)
隋廢郡以豫寧併入建昌隸洪州唐長安四年分建昌
置武寧景雲初改豫寧寳應元年避代宗諱復為武寧
(名勝志)
宋屬隆興府(弘治縣志)
至元二十三年置寧州縣為倚郭大德八年於分寧縣
置寧州武寧直隸本路(元史志)
明仍其舊
皇清因之編戶五十一里(安志)
寧州
豫章郡領艾縣注云莽曰治翰(漢書地里志)
漢艾縣豫章郡所領晉分置永修縣以修水為名隋省
入建昌唐析建昌置武寧縣貞元中又分武寧置分寧
縣(名勝志)
以縣分自武寧故名分寧古艾地也(宋郡縣志)
隆興分寧縣北有艾城春秋吳公子慶忌居之(郡縣釋名)
至元二十三年於武寧縣置寧州領武寧分寧二縣大
德八年割武寧直隸本路徙州治於分寧(元史志)
洪武初改寧州為寧縣弘治十六年從廵撫林俊請復
改為寧州(嘉靖林志)
皇清因之編戶八十六里(安志)
瑞州府
春秋屬吳戰國屬楚秦屬九江郡(寰宇通志)
今州城即漢之建成縣屬豫章郡(大平寰宇記)
莽曰多聚(漢書)
漢中平中析建成置上蔡縣徙汝南上蔡人居之晉太
康元年以上蔡人思歸改名望蔡由漢迄隋析合廢置
不同皆屬豫章郡(瑞州府志)
武德五年改為高安仍置靖州統高安望蔡宜豐陽樂
華陽五縣七年改靖州為米州其年又改為筠州八年
廢筠州省華陽望蔡二縣以高安屬洪州(唐書志)
按豫章書及府志云請改建成為高安則安撫使
李大亮也奏改米州為筠州則江南道都督鮑安
仁也奏廢筠州省縣入高安屬洪州則安撫使韋
繼武也
唐末其地屬淮南(瑞州府志)
保大十年春正月分洪州高安縣置筠州割萬載清江
上高屬焉(馬令南唐書)
自唐以前地理與洪州同(輿地廣記)
開寳八年割萬載縣隸袁州(瑞州府志)
紹興十三年改高安郡寳慶元年避理宗諱改今名(宋史)
(志)
郡治碧落堂後産瑞芝一本太守沈謚作頌表奏于朝
詔改為瑞州因號瑞陽(瑞州府志)
元至元十四年升瑞州路(元史志)
明改為瑞州府領縣三(嘉靖林志)
皇清因之(安志)
高安縣
漢高帝六年置隸豫章以其創建城邑故曰建城後漢
靈帝析建城置上蔡縣(雷次宗豫章記)
孫吳增置陽樂宜豐二縣晉武帝太康元年改為望蔡
又改陽樂曰康樂隋開皇中廢望蔡康樂宜豐三縣入
建城(太平寰宇記)
武德五年改為高安仍于縣置靖州八年廢州復為縣
(元和郡縣志)
南唐保大十年分高安置上高(瑞州府志)
形地似高而實安故名(郡縣釋名)
宋元明仍舊
皇清因之編戶二百九十里(安志)
上高縣
本高安之上高鎮以地形高上得名(太平寰宇記)
靈帝時分建成置上蔡縣晉改為望蔡唐武德中併入
高安僖宗朝鍾傅始建上高鎮於此(顧野王輿地志)
五代時置屬洪州南唐來屬筠州(輿地廣記)
南唐保大置縣因鎮名也(郡縣釋名)
宋太平興國七年割宣風義鈞二鄉之半屬新昌縣(上高)
(縣志)
元明仍舊
皇清因之編戶一百六十七里(安志)
新昌縣
本漢建成縣地吳析置宜豐縣隋省入建成縣(豫章書)
唐武德五年復置(輿地廣記)
南唐以宜豐舊地為鹽步鎮宋以地廣勢嶮又於宜豐
故城置新昌縣(豫章書)
太平興國六年析高安地置新昌縣(宋史志)
割高安上高等地而新建縣故曰新昌(郡縣釋名)
元貞元年升新昌縣為州(元史志)
明仍以州為縣
皇清因之編戶一百二十三里(安志)
袁州府
春秋屬吳楚之國秦為九江郡亦曰南楚(宋韓綜袁州郡廳記)
漢為豫章郡之宜春縣(太平御覽)
莽曰修曉(漢書)
吳屬安成郡晉宋齊梁陳因之(輿地廣記)
晉太康元年平吳改宜春為宜陽避太后諱仍屬安成
郡(太平寰宇記)
平陳置袁州(隋書志)
宜春舊曰宜陽開皇十一年廢吳平縣入十八年改名
焉大業初置郡(同上)
武德四年平蕭銑置袁州天寳元年改為宜春郡乾元
元年復為袁州(唐書)
開寳八年曹彬平江南得州十九袁居其一是年割筠
州萬載來屬雍熙元年析宜春縣立分宜縣淳化三年
割新喻縣屬臨江軍(袁州府志)
至元十四年改緫管府領縣四設錄事司隸湖南行省
十九年升袁州路隸江西行省(元史志)
明以袁州路為袁州府領縣四(嘉靖通志)
皇清因之(安志)
宜春縣
本漢舊縣也屬豫章高帝六年灌嬰于此築城置宜春
縣(太平寰宇記)
武帝封長沙定王子為宜春侯(漢書)
按西漢縣名宜春者二一屬汝南郡一屬豫章郡
後漢時屬汝南加北宜春以别之
吳寳鼎二年以宜春屬安成郡晉太康元年以太后諱
改為宜陽縣隋開皇十八年改宜陽為宜春大業三年
罷袁州為宜春郡(太平寰宇記)
縣側有煖泉隨地湧出夏冷冬煖瑩媚如春飲之宜人
故以名縣(名勝志)
唐以後俱仍舊明因之(嘉靖通志)
皇清因之編戶一百五十里(安志)
分宜縣
本宜春縣地(輿地廣記)
雍熙元年置分宜縣(府志)
析宜春縣之神龍招賢等十鄉置分宜縣以便民欲當
宜春新喻兩縣界之中也(太平寰宇記)
分宜縣以其地分自宜春也(郡縣釋名)
元明仍舊
皇清因之編戶一百八十里(安志)
萍鄉縣
吳置屬安成郡晉以後因之隋屬宜春郡唐因之(輿地廣記)
相傳楚昭王渡江獲萍實於是邑故孫吳立縣取以為
名本漢宜春縣地(名勝志)
地理志以萍為苹(郡縣釋名)
元貞元年升萍鄉州(元史志)
洪武已酉改州仍為縣(嘉靖林志)
皇清因之編戶一百三十里(安志)
萬載縣
本陽樂縣地吳黃武中置晉太康元年改為康樂屬豫
章郡宋因之唐武德五年復置陽樂縣屬靖州八年州
廢省入高安(輿地廣記)
楊吳順義元年分高安四鄉置萬載場因其鄉以名其
地南唐保大十年升高安縣為筠州遂升萬載場為縣
以屬焉今割隸袁州(太平寰宇記)
開寳末自筠州來屬宣和三年改名建成紹興元年復
今名(宋史志)
按宋徐昇萬載修縣記云萬載本高安故地初宜
場隸于洪偽吳順義元年也復為縣隸於筠南唐
保大十年也皇朝下江南遂割屬袁州則開寳八
年也宣和初改曰建城而復舊名則紹興元年詔
也
元因之明設縣治仍稱萬載(嘉靖林志)
皇清因之編戶一百四里(安志)
臨江府
戰國屬楚秦屬九江郡(寰宇通志)
漢志豫章郡十八縣新淦建成在焉三國志吳置安成
郡新喻隸焉今新淦新喻不改而建成至唐改為高安
即今之吉安也(名勝志)
隋開皇九年改屬洪州新淦并入廬陵郡新喻廢入吳
平屬豫章十八年置袁州新喻屬袁州(臨江府志)
唐武德五年改建成為高安置靖州七年又改筠州八
年廢隸洪州新淦屬吉州新喻仍屬袁州(同上)
淳化三年以筠州之清江建臨江軍(宋史志)
至元十三年隸江西行省都元帥府十四年改臨江路
緫管府元貞元年新淦新喻二縣升為州(元史志)
洪武元年改臨江路為臨江府領縣三(嘉靖通志)
嘉靖五年析新淦之南置峽江縣即古石陽巴邱地領
縣四(臨江府志)
皇清因之(安志)
清江縣
本漢建成縣地(郡縣釋名)
昇元元年陞吉州蕭灘鎮為清江縣不隸州(唐餘紀傳)
五代時置屬洪州南唐屬筠州宋置臨江軍於此(輿地廣記)
至元十四年升軍為路而縣為倚郭(元史志)
明仍其舊
皇清因之編戶二百五十三里(安志)
新淦縣
本漢舊縣豫章南部都尉所居縣有淦水因以為名(元和)
(郡縣志)
莽曰偶亭(漢書)
晉為新淦歷代不改陳屬巴山郡隋開皇十年廢以縣
屬吉州(太平寰宇記)
唐為虔吉五州廵撫使治所五代時楊吳為都制置治
所宋初屬吉州(豫章書)
淳化三年自吉州來隸(宋史志)
元貞元年升為新淦州(元史志)
明洪武二年新淦州復為縣嘉靖五年析新淦地置峽
江縣(新淦縣志)
皇清因之編戶二百二十七里(安志)
新喻縣
本漢宜春縣地屬豫章郡吳孫皓分宜春立新喻縣屬
安成郡(太平寰宇記)
晉宋屬安成郡隋屬宜春郡唐屬袁州(輿地廣記)
采渝水為名唐志本作渝天寳後相承為喻(名勝志)
南唐昇元中置清江縣割新喻建安鄉入焉(新喻縣志)
淳化五年自袁州來隸(宋史志)
元貞元年升為新喻州(元史志)
明洪武二年復為縣
皇清因之編戶二百六十七里(安志)
峽江縣
本新淦縣地漢永元中分置石陽縣吳分置巴邱縣俱
屬豫章至隋皆省入新淦明置峽江鎮廵簡司於巴邱
故城嘉靖五年以盗賊出沒知府錢琦建議立縣(名勝志)
按費宏峽江縣記云臨江所領縣惟新淦最大環
其境數百里蓋兼古巴邱石陽二廢邑之地而有
之自成化改元以來往往以分地設縣為請中更
多故寢而弗行及嘉靖甲申廵撫御史秦鉞陶儼
以前議申請於朝得允賜名峽江
皇清因之編戶一百七十六里(安志)
吉安府
春秋時百越地漢屬豫章郡(輿地廣記)
靈帝末揚州刺史劉遵上書請置廬陵鄱陽二郡獻帝
初平二年始立郡(雷次宗豫章記)
吳分豫章之新喻宜春廬陵之平都永新長沙之安成
萍鄉六縣為安成郡(太平寰宇記)
晉太康中移郡於石陽今舊州東北故城是也(元和郡縣志)
平陳置吉州大業初復置廬陵郡(隋書志)
武德五年置吉州領廬陵新淦二縣七年廢穎州以安
福縣來屬八年廢南平州以太和縣來屬天寳元年改
為廬陵郡乾元元年復為吉州(唐書)
南唐割據州仍舊名(寰宇通志)
宋置吉州軍屬江南西道(吉安府志)
至元十四年陞吉州路緫管府置錄事司領一司八縣
元貞元年吉水安福太和永新四縣陞為州改吉州為
吉安路(元史志)
洪武元年改路為吉安府仍以安福吉水太和永新為
縣領縣九(嘉靖通志)
皇清因之(安志)
廬陵縣
附郭本漢舊縣屬豫章郡(郡縣釋名)
莽曰桓亭(漢書)
吳孫策改為石陽縣分置廬陵郡晉宋因之後復改石
陽為廬陵縣(輿地廣記)
大業三年又改為廬陵郡唐武德五年江左平改置吉
州領廬陵縣(太平寰宇記)
永淳元年移於今所(唐書志)
按廬陵在秦西漢當從邑在東漢三國後當從郡
自唐永淳徙吉州治於今所而廬陵之名始專屬
邑
南唐保大八年割廬陵水東十一鄉置吉水縣(廬陵縣志)
宋元明仍舊
皇清因之編戶六百里(安志)
泰和縣
漢為廬陵縣地屬豫章郡(太平寰宇記)
吳置東昌西昌二縣晉宋皆屬廬陵郡(輿地廣記)
平陳置西昌十一年省東昌入更名太和(隋書)
武德五年置南平州領太和永新廣興東昌四縣八年
廢南平州以永新等三縣併太和(唐書)
南唐保大元年析縣四鄉入龍泉場尋升為縣宋熙寧
四年析縣誠信鄉六堡置萬安縣(泰和縣志)
元貞元年升太和州(元史志)
縣自漢時得名廬陵繼升廬陵為郡而改縣為太和以
其地産嘉禾故也(明蕭執洪武志序)
洪武中復為縣改太為泰(嘉靖通志)
皇清因之編戶二百四十二里(安志)
吉水縣
本吉陽縣地吳置晉宋屬廬陵郡(輿地廣記)
隋開皇十年廢吉陽縣入廬陵縣(太平寰宇記)
南唐保大間割廬陵十一鄉置吉水縣宋因之(寰宇通志)
宋至和元年割縣五鄉置永豐縣紹興二十一年復割
遷鶯鄉以益永豐(吉水縣志)
贑水下流與永豐江水合曲折於灘洲間狀若吉字吉
安吉水皆由此名也(郡縣釋名)
元貞元年陞吉水州(元史志)
明復為縣(嘉靖通志)
皇清因之編戶四百三十一里(安志)
永豐縣
本漢廬陵地吳即其地立陽城縣晉太康元年改曰陽
豐隋并入廬陵(名勝志)
至和元年十月詔以吉州吉水五鄉為永豐縣以昔之
報恩鎮為之治所(段縫新建永豐縣記)
宋紹興十八年置樂安縣於撫州乃割縣之雲蓋鄉以
屬之(永豐縣志)
元明仍舊
皇清因之編戶三百二十九里(安志)
安福縣
本漢安平安成二縣地安平屬豫章郡安成屬長沙國
(名勝志)
安平侯國莽曰安寧安成莽曰思成(漢書注)
漢永元中改安平縣為平都縣吳寳鼎二年置安成郡
而縣屬焉(太平寰宇記)
晉改縣曰安復宋齊梁陳因之(輿地廣記)
舊置安成郡平陳郡廢縣改曰安成十八年又曰安復
(隋書志)
武德中改為安福縣(元和郡縣志)
元貞元年升安福州(元史志)
洪武二年復改為縣(安福縣志)
皇清因之編戶二百三十六里(安志)
龍泉縣
漢廬陵縣地吳立為新興縣晉曰遂興隋并入太和(寰宇)
(通志)
本吉州太和縣龍泉鄉什善鎮地南唐保大元年析置
龍泉場以鄉為名宋顯德七年升為縣(太平寰宇記)
宋熙寧四年割縣之萬安鎮置萬安縣(龍泉縣志)
邑有龍泉江故宋又名泉江縣(郡縣釋名)
紹興初復曰龍泉元明仍舊
皇清因之編戶六十三里(安志)
萬安縣
本孫吳新興縣地晉為遂興縣地隋省入太和(寰宇通志)
楊吳時置萬安鎮(名勝志)
熙寧四年以龍泉場萬安鎮置萬安縣(宋史志)
吉州萬安古遂興之地南唐始立鎮闢地向南得石符
一帙有漢八分書云地界兩川神秀所蟠更為都邑萬
民以安遂白帥府乘其字義為萬安焉(胡銓萬安縣廳壁記)
元明仍舊
皇清因之編戶六十六里(安志)
永新縣
本漢廬陵縣地吳歸命侯所置屬安成郡隋開皇中廢
(元和郡縣志)
唐武德五年析太和之地置南平州復立永新縣以隸
焉八年州廢入太和顯慶四年永新民以太和道路阻
遠請列置縣於禾水東南即今理也(太平寰宇記)
宋仍唐故元祐七年割太和高行鄉三堡地來屬(永新縣志)
元貞元年升永新州至順間分永新州立永寧縣(元史志)
洪武二年改永新州仍為縣(嘉靖通志)
皇清因之編戶一百八十四里(安志)
永寧縣
本永新州之勝業鄉元至順初守土官以鄉去州城道
險而遥民罷征役乞别置縣從之(名勝志)
永寧縣長寧之義也(郡縣釋名)
明仍其舊
皇清因之編戶四十二里(安志)
撫州府
春秋百越之地戰國屬楚秦屬九江郡(輿地廣記)
漢立南昌縣後漢分南昌立臨汝縣吳太平二年分豫
章之臨汝南城縣立臨川郡即今州也(十道志)
平陳置撫州大業三年復置郡(隋書志)
時緫管楊武通奉使安撫即以撫為州名(太平寰宇記)
武德五年平林士弘置撫州領臨川南城邵武宜黃崇
仁永城東興將樂縣七年省東興永城將樂三縣以邵
武隸建州八年省宜黃縣天寳元年改臨川郡乾元元
年復為撫州(唐書)
五代時楊吳置昭武軍節度宋仍為撫州隸江西路(豫章)
(書)
建炎四年隸江南路紹興四年復來隸(宋史志)
至元十四年升撫州路總管府(元史志)
明初改為撫州府領縣五正德八年東鄉盗平奏割臨
川進賢等五縣地建東鄉縣領縣六
皇清因之(安志)
臨川縣
附郭本漢豫章郡南城縣地(寰宇通志)
臨汝永元八年置(後漢書郡國志)
吳太平二年以臨汝縣為郡於郡南更置西平縣晉改
為西豐縣梁大通二年分臨川北境置定川縣隋開皇
九年并西豐定川二縣入臨川縣(太平寰宇記)
以臨水汝水為名梁置定川縣即臨水也(名勝志)
晉以後並因之隋置撫州改臨汝為臨川縣唐因之(輿地)
(廣記)
宋元明仍舊
皇清因之編戶六百二十五里(安志)
崇仁縣
本後漢臨汝縣地吳太平二年分臨汝為新建縣屬巴
山郡梁大同二年分巴山郡之新建西寧二縣立臨川
郡(太平寰宇記)
梁置巴山郡領七縣平陳郡縣並廢置崇仁縣(隋書志注)
開皇九年改臨川郡為撫州崇仁縣隸焉又廢宜黃安
浦二縣合入崇仁縣唐貞觀八年以巴山縣偏僻并入
崇仁即今理(大平寰宇記)
紹興中割穎秀惠安二鄉隸崇仁而豐安屬崇仁即今
之西館市(吳康齋豐安程氏族譜序)
縣有崇仁鄉因鄉名也(郡縣釋名)
元明仍舊
皇清因之編戶二百五十五里(安志)
金谿縣
本臨川縣上幕鎮其山崗出銀礦唐朝常為銀監至周
顯德五年析臨川近鎮一鄉并取饒州餘干白馬一鄉
立金谿場復置爐以烹銀礦(太平寰宇記)
開寳五年陞金谿場為縣(宋史志)
金谿縣因金谿場名也唐時有銀礦發其地作場以冶
之曰金谿場寳歷乙巳銀絶而冶廢宋開寳初始置縣
(元虞集道園集)
縣有金谿水在上幕嶺東水色如金縣因以名(郡縣釋名)
按金谿改場為縣舊志及通考皆云淳化五年宋
史則載開寳五年虞集二孝女贊亦曰宋開寳初
始置縣斷以史為據
元明仍舊
皇清因之編戶二百一里(安志)
宜黃縣
本臨川縣地梁大同二年置巴山郡因立宜黃縣於宜
黃水側以水為縣名隋開皇九年廢并入崇仁(太平寰宇記)
武德五年析置宜黃縣八年省(唐書志)
開寳八年以宜黃場復置(輿地廣記)
南唐後以崇仁之仙桂崇賢待賢三鄉立宜黃場(名勝志)
縣治舊為黃填鎮宋以前分隸不一(明譚綸宜黃城記)
宜黃亦名宜川(明王英棠隂八景詩序)
元明仍舊
皇清因之編戶七十二里(安志)
樂安縣
宋會要云樂安縣紹興十九年江西諸司奏以崇仁疆
土闊遠山嶺重複盗賊出没不時請析本縣及永豐二
縣間地剏置從之(名勝志)
縣有樂安鄉故名(郡縣釋名)
元明仍舊
皇清因之編戶二百三十二里(安志)
東鄉縣
本臨川進賢餘干安仁之遠鄙正德八年始置縣以地
居府之東偏故名(名勝志)
東鄉者臨川之東鄉也(明田汝耔建東鄉學記)
弘治末年東鄉民趙顯詣闕陳建縣之宜疏入下有司
議廵撫林俊以憂去不果建盗日益熾至正德八年緫
制陳金兵道胡世寧平姚源華林賊乃取孝岡地城之
為東鄉縣隸撫州(東鄉縣志)
皇清因之編戶六十四里(安志)
江西通志卷二
