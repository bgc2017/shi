江西通志卷六十
名宦(四)
瑞州府
南唐
王紹顔以討東甌功擢高安令後加游奕使伐馬楚復
立大功先是唐改靖州為米州未幾改筠已而廢至
是李璟特復筠州授紹顔金紫光禄大夫持節筠州
以寵異之時狼寇入境紹顔率義兵八十人立寨備
禦民賴以安(明一統志)
按南唐書保大十年春分洪州高安縣置筠州以
王紹顔為刺史一統志林志俱作王顔者訛
陳承昭昇元中令高安有治才築羅城濬溝洫百廢具
舉於縣治中剏虛窗叠閣邃簾深庭甚有政聲(同上)
宋
寗麟慶歷間知新昌愛民禮士首建學宫既沒民為立
祠(林志)
周堯卿字子瑜道州永明人天聖進士知高安縣提點
刑獄楊紘入境有被刑而耘苗者紘就詢其故對曰
貧以利故為人直其枉令不我欺而我欺之又何怨
紘至縣以所聞薦之後通判饒州累官太常博士堯
卿為人簡重不校有慢已者必厚為禮以愧之居官
禄雖薄必以周宗族朋友罄而後已(宋史)
蘇轍字子由眉山人與兄軾同登進士科元豐初以忤
王安石謫監筠州鹽酒稅元祐初除右司諫為時人
所忌再謫知袁州未至降少府監分司南京筠州居
住時大疫鄉俗禁往來動靜惟巫祝是卜轍多製聖
散子及煮糜粥遍詣病家與之所活甚衆徽宗朝復
大中大夫致仕築室於許號穎濱遺老政和二年卒
追復端明殿學士諡文定(同上)
李懷道元豐中知上高縣始至建學宫不踰年執經而
至者數十百人為政不苛而民肅賦役訟獄不諉於
府蘇轍以為有古之道其所以得民者非復世俗之
吏蓋紀其實云(明一統志)
柳平字子儀武陵人元祐中知筠州江西惟筠州不嚚
於訟及子儀至政益清簡漸以無訟乃新燕居之堂
榜曰江西道院以鼓舞其俗百姓悅之(林志)
邵叶晉陵人元祐間宰新昌縣視事三月五色芝十二
本生於室中黃山谷為之記(瑞州府志)
崔鶠字德符雍丘人登進士第調鳳州司尸參軍筠州
推官徽宗初立鶠上書劾章惇姦邪貶相州教授又
坐元符禁流落二十年節行清苦後召為正言以龍
圖閣直學士主管嵩山崇福宫命下而卒(宋史)
譚申長沙人政和進士紹興間知筠州旱禱於郊頃之
大雨數十里歲饑民不能輸申請罷徵監司督益急
坐降秩後致仕歸民感其仁立祠祀之號曰古譚(豫)
(章書)
李公彦大觀中知上高縣誠心愛民凡歲旱禱雨輒應
禾必大熟民刻其事於石(明一統志)
程全北海人建炎間筠州都監金人寇江西守臣遁全
攝州事有盜祝生者攻州全拒之且戰且前至萬載
兵少力罷而敗盜執之刳其腹而去(同上)
姚鉉字夢元北海人紹興初為新昌丞攝縣事有政聲
當路薦於朝除知本縣鉉文詞敏麗善筆札藏書至
多雖被竄斥猶傭夫荷擔以自隨有集二十卷又采
唐人文纂為百卷目曰文粹天禧四年卒(宋史)
范潔字景圭劒浦人南渡初知新昌縣披榛櫟撫瘡痍
以創縣治邑人賴焉紹興間守光化軍後守鄂州(林)
(志)
羅薦可字養蒙沙縣人紹興二十一年知高安郡事政
務修舉民輸納令自便及遷州學於鳳山宅高明而
遠嚻俗後更常州士民思之(同上)
黃輔之乾道間知上高居官清白好德尚義適亢旱巡
閱民田災甚者悉蠲其稅邑士有言吾團獨不旱不
當蠲輔之曰不旱猶言旱況真旱乎寧得罪於州郡
毋得罪於吾民遂以通旱申上州郡大怒欲易之輔
之抗章自劾朝廷從其請邑人德焉(同上)
倪思字正父歸安人乾道進士淳熙丁酉為郡判官剛
直不阿吏民懾服仕至寳文閣學士嘉定十三年卒
諡文節(宋史)
徐應龍字允叔淳熙進士知高安縣吕祖儉以言事忤
韓侂胄謫死高安應龍為之經紀其喪且為文誄之
有勸之避禍者應龍曰吕君吾所敬雖緣此獲譴亦
所願也朱子貽書應龍曰高安之政義風凛然歴官
吏部尚書卒諡文肅(豫章書)
芮及言字子及霅川人嘉泰三年知上高縣政事精勤
容貌嚴厲一縣畏憚之號為小監司嘗書所坐屏後
少飲酒加餐飯勤出廳公事辦莅官四年終始如一
(林志)
張次賢字子齊僊居人嘉定四年知上高三年政成始
營卒不屬邑轄入朝首言及之反以論去未幾入為
正言貽書新尹趙汝笈請於朝乞重彈壓之次賢主
其事於是邑宰權遂兼兵馬邑人德之(上高縣志)
趙汝笈字景師四明人慶元進士嘉定間知上高資禀
明秀政事清嚴待士以謙斷獄以恕諸司疏其治狀
為諸邑最先是上高諸鄉額有坊場許人買換名曰
教練每一名四季認白納錢少者不下百千民被其
擾汝笈力申朝省遂罷之(明一統志)
趙伉夫字尊道霅川人開禧間知上高縣内腴而外癯
政尚慈恕不忍横斂民懷愛之目為趙佛子踰年入
為樞密院承旨(林志)
黃伯固字子高將樂人嘉定中知上高縣吏事精明剖
決不倦大要以抑強扶弱為本姦豪屏跡稽攷版籍
詭寄隐匿搜剔去之去之日餘三千緡悉留縣庫纖
亳無所私(豫章書)
夏祐永嘉人由進士嘉定八年尉上高以廉介自持州
縣有委一斷以公未嘗通當路書嘗謂人曰仕途奔
競相率成風吾竊恥之窮達有命豈可枉道求伸耶
(林志)
唐璘字伯玉古田人嘉定進士以吳縣尉調瑞州學教
授用白鹿洞教法崇禮讓後文藝士翕然知嚮累官
江東運判時邊事急置四察訪使就詔璘分建康太
平池州江西璘揭榜馬前咨所部以利害且奏損總
領所錢二十萬緡擢太常少卿尋丁内艱居喪哀毁
不食久之疾卒(宋史)
趙綸字子微寳慶間知新昌興利除害潔己愛民嘗修
學宫建都倉四門舘驛安濟院置貢士莊皆有成績
可觀(林志)
林觀過號退齋端平間知新昌性敏捷有文聲聘饒雙
峰至縣講學為邑士倡士習為之一變(同上)
江湘嘉熙間知上高縣博學能文練達治體始至請於
安撫吳囦蠲積逋六萬餘緡前此民以賦急借青苗
田租凡數千石湘賦不違期無復預借庚子春荒發
倉平價賑糶民賴以活贍學有田無告有養新浮梁
築陂堰廣灌溉因所利而利民者不可勝數既去民
特祠祀之(同上)
陳登號敬齋三山人淳祐間知新昌縣鎮之以靜撫之
以寬有豈弟之風踰年政平訟理民懷其惠為之立
祠(明一統志)
曾塤紹興人開慶己未為瑞州錄事參軍以州命行各
縣賑恤饑民值元兵至被擒主帥聞其名誘之以利
不從且詈之遂死事聞贈秩官其一子(林志)
陳□景定間知州事增學田建浮橋興郡治創東樓三
年職事修舉士民稱之陞太府丞(林志)
方逢辰號蛟峰淳安人舉進士第一景定間知州事賈
似道秉政上書詆其非歴官至吏部尚書(同上)
應俊號東野天台人景定間知新昌弭盜安民政教兼
舉嘗奏罷縣税著有琴堂諭俗編行於世(同上)
元
盧源字子玉至元間瑞州總管時新昌劉奏差為亂源
戮渠魁脅從者悉釋之嘗夜憩亭上鄰翁以杖擊物
誤中源翁旦往謝源曰毋庸謝汝誤中他人耳其度
量如此為政始終以廉靜稱(林志)
余岳字泗濱上饒人至元間為本路教授學行修飭建
仰高堂置官書嚴課試重小學考喪服正從祀具器
用學校一新(同上)
實都沙元貞二年為瑞州路達嚕噶齊會行省行諸路
起徵夏稅亟召僚屬耆老議僉言袁州等路每田一
畝徵糧四升惟本路獨用宋制所徵實倍他郡而官
降斛斗又大三之一若以所餘折作夏稅有贏沙上
其議遂得免民賴之(同上)
房弼字仲明大德間知新昌州崇尚教化嘗設社學以
教民子弟作州官題名記建惠民藥局尤工於書州
之坊額皆其所題(同上)
張珪歸德人為高安縣尹有異政擢江西檢校拜南臺
御史(元史張懋傳)
按府志珪於至順間莅任為政清明斷獄無滯勸
農桑平賦役歲饑諭富室貸鈔糴糧五萬石以活
民命邑人立祠祀之
劉基字伯温青田人幼穎異至順間舉進士除高安丞
發奸摘伏不避強禦為政嚴而有惠百姓安之以行
省辟謝去(府志)
禹蘇福至正十一年為本路總管紅巾寇起福督兵討
之斬獲萬餘後又屢敗紅巾繕治城池民賴以安(林)
(志)
和尼齊至正十三年以福建左丞統軍來督瑞州克復
本路誅徐夀輝將況普天等未幾普天黨李五率賊
圍城凡三閱月和尼齊紏聚義兵及調苗軍指揮拒戰斬
獲萬餘李五遁去時華林黃嶺等處盗賊蜂起和尼齊且
招且討以漸平服民恃以安後官至平章(安志)
劉朝宗至正十八年知高安時兵事擾攘日不暇給朝
宗辟選吏胥設社長坊正助公家為禦敵計一日劇
賊張赤脚謀三鼓攻城朝宗諜知嚴兵以俟戒鼓人
勿擊三更賊倦睡達旦知有備僅掠牛畜而去鄉民
賴焉(林志)
明
李懋蒲圻人洪武初知新昌州創州治建譙樓學校橋
梁百廢具興有諭俗文曰敬父母厚人倫訓子弟務
農桑崇學校息訟爭禁賭博慎廉恥言皆切實至今
稱之(林志)
沈秩洪武中知高安縣操行清慎撫循有方獄無冤滯
民皆愛慕(明一統志)
黃拳字公衡天台人洪武間知上高縣始至值旱有言
裏陂溉田甚博而艱於力拳力修之歲連獲利凡學
校壇壝稍有敝陋者無不修葺臨終賦詩曰他年化
作遼東鶴重看敖峰錦水春邑人建祠祀之所著有
冰壺集(林志)
魏希哲字原明蕭山人年七十精神不衰以歴練老成
應薦永樂間知上高縣廉以律己明以燭奸盜賊屏
跡豪強畏威其子驥官吏部尚書(明一統志)
張賢漳州人永樂間知新昌縣秉性剛毅為政有方不
避權要時郡守不法賢疏劾去之正氣凛然遠近皆
畏服焉(府志)
周觀德東莞人正統間為上高縣丞會旱積誠祈禱烈
日中步行四十里至蒙山龍湫返途中雨如注從者
進蓋觀德曰赤地百里垂枯萬戸惟祈雨足焉用蓋
為冒雨至縣平地水深尺餘歲賴有穫(同上)
陳璣福清人由吏員授進賢縣倉大使正統元年侍郎
趙新薦知高安縣長才闊略應酬如響先是邑之遠
民不附璣至示以恩信弗率者繩之以法境内翕然
(林志)
諸觀字民瞻餘姚人成化進士以工部員外郎陞瑞州
知府威加暴橫惠及小民嘗自誓曰貪墨之吏猶不
貞之女一有點汚何以見人時有訟者暮夜餽金不
受卒寘之法後以忤時貴調南安(同上)
劉璣字用齊咸寧人成化進士以戸部郎知瑞州府務
德化甘清苦家食常不給公服外無餘衣新昌盜起
璣率兵抵賊巢諭以禍福賊皆感泣散去累官至戸
部尚書(安志)
劉羽德州人由舉人成化七年任瑞州同知恬淡寡慾
為政知所務首建文廟斂不及民常俸外秋毫不染
終年食蔬瑞人呼為青菜劉陞鹽運同知(林志)
張罍字元器歸安人成化進士知上高縣興學政均賦
役節浮費弭盜賊時新昌降賊譚尚武者假巡捕之
名擾害鄉民罍密疏奏除之地方以寧累陞福建副
使(府志)
陳鉞字廷威莆田人成化間以麻城教諭陞瑞州府學
教授師範端嚴動靜不苟每講論雖盛暑必衣冠尤
長於古文著有古厓詩集(林志)
顧純字以正華亭人成化進士授高安縣政在恤民不
事苛刻歲己亥大旱民不聊生純力請蠲租又勸富
民賑貸民賴以活者甚衆(同上)
龔伯寧字文卿崇陽人成化進士授新昌縣植弱鋤強
勤民平政革夙弊摘隠伏人服其明正疆界興水利
人被其澤以述職卒於京(同上)
張錦岳池人弘治間為瑞州捕盜通判有謀勇每遇賊
發輒能先知嘗得賊繫至湖城賊黨追急乃身先禦
之賊退又設伏以俟錦紿賊就食間道急趨賊不能
害(安志)
王本義字汝宜松滋人弘治中由解元授江陰訓導陞
高安知縣誠以馭民勤以聽政每治公事令兩吏讀
民詞且治且聽竟無違錯操執堅白八年如一日致
仕後復以事至瑞民爭挈壺漿送之有至九江而返
者(林志)
童旭字賓陽沔陽人弘治進士知上高縣正直廉明不
徇權勢凡境内淫祠毁之殆盡累陞知府(府志)
宋以方字義卿靖州人弘治進士除戸部主事正德十
年遷瑞州知府時華林大盜甫平瘡痍未復以方悉
心撫字吏民愛之宸濠逆謀有萌而瑞故無城郭以
方築城繕守且募兵三千日夕訓練宸濠深忌之有
徵索又堅拒不應以是積忤迫鎮守劾繫南昌獄其
明日宸濠反破獄出以方脅之降不可械舟中與俱
行至安慶兵敗問地何名舟子言黃石磯江西人音
則王失機也宸濠以為不祥遂斬以方祭江後賊平
其子崇學行求遺骸不得乃斂衣冠歸葬之嘉靖六
年有為宸濠駕舟者目覩以方之死為人言之巡撫
陳洪謨上其事詔贈光禄卿蔭一子立嘉忠祠瑞州
以祀之(白志)
袁瑶字廷璧山東成山衛人有膽氣精騎射正德六年
任高安主簿當道委以捕賊不避艱險十年建昌賊
首徐九齡等聚衆醴源洞兇焰甚熾瑶承檄統兵分
𠞰與賊對敵死於陣事聞贈知縣從祀節愍祠(林志)
胡堯元字廷獻蒲圻人正德進士任戸部主事以抗直
謫高郵州判尋遷瑞州通判時宸濠謀逆堯元兊運
吳城戴笠步歸遂練兵為討賊計未幾逆黨李儀賓
統鄉兵自上高下迫郡順從堯元率勇士一鼓盡擒
戮於石鼓潭宸濠氣阻瑞州城全堯元之力也以功
陞本府知府尋陞廣西左參政瀕行老少泣留者數
萬人祀遺愛祠(安志)
按王守仁辭爵疏略云宸濠變初起勢焰昌熾人
心疑懼當時首從義師自伍文定邢珣諸人外又
有知府陳槐胡堯元曾璵等知縣劉源清馬津傅
南喬李美李楫楊材王冕顧佖劉守緒王軾等或
摧鋒陷陣或遮邀伏擊贊畫謀議監錄經紀所謂
同功一體者也今臣獨崇爵而此同事諸人或不
行其賞而并削其績或賞未及播而罸已先行或
虛受陞職之名而因使退閒或冒蒙不忠之號而
隨以廢斥羣憎衆嫉臣竊痛心奏入寢不行(原跋)
姜榮字仁甫餘姚人由進士以工部主事任瑞州通判
署府篆適華林賊猝至榮以印屬妾竇急出募兵竇
埋印於地城破被執時有盛老者亦被虜竇紿賊釋
之令報官索金帛贖我遂密囑白印於官盛老去竇
投井死榮因此果得印募兵四至賊亦稍却會知府
鄺璠至榮與戮力𠞰盜已而修繕城池屹成保障郡
人賴之參議沈煉有記竇奉詔旌祠(府志)
鄺璠字廷瑞任丘人正德進士知瑞州府甫莅任華林
盜猝至璠素諳兵略率民兵登譙樓手發毒矢射却
之賊退築城堡謹坊巷調兵旅踰年賊始滅民得安
堵在任彰善癉惡修廢舉墜毁淫祠興學宫修瑞州
府志執法不私因忤時貴罷去筠人惜之祀遺愛祠
(同上)
張翀字鵬舉泰興人正德進士授上高縣會逆瑾竊威
所在輒籍民産翀力遏之弗避禍害華林盜掠郡縣
翀振肅兵威賊不敢肆召為監察御史(安志)
王以旂字士招江寧人正德進士除上高知縣華林賊
方熾以旂訓鄉兵禦之賊不敢犯累官兵部尚書三
邊總督卒贈少保諡襄敏(林志)
按瑞州志以旂慈祥愷悌禮士愛民時寧邸恒派
幣物以剥民以旂獨不為頤使歲省錢數千緡修
城池建社學内召之日士庶遮留舟不得進者數
日
許仁卿字天爵臨海人應天解元嘉靖二十年任瑞州
知府會大饑榖價騰踴仁卿多方救濟全活甚衆餓
殍填壑者捐俸殯之又倡建仁濟橋功存永世(安志)
鄧之屏巴縣人嘉靖進士隆慶間知瑞州府作興人才
下車即聚四學之俊會文筠陽書院躬親評閱月給
膏楮是科發解魁九人大旱步禱甘霖隨沛明年復
荒勸富室平糴施糜粥民獲更生立倉以垂永利憫
高安賦額偏重詳減之又以民苦徭役取回九江恊
濟請行條鞭法陞蘇松兵備筠人思之不能忘(同上)
陸時雍字幼淳歸安人嘉靖進士授上高縣精勤吏事
嘗建便民倉又纂水利志以便一方農事至今賴之
累遷江西提學副使(府志)
端廷赦字世恩當塗人嘉靖進士授高安知縣設立聽
息碑凡有詞訟願休者聽其講和無纖毫科罸督稅
寬立三限不假箠楚有遠年收贖監追無措捐俸助
之優禮庠序訟簡刑清遷御史(同上)
竇茂字文盛永平人嘉靖中任上高縣丞平恕勇斷時
邑有四無賴少年肆行剽掠民苦焉茂捕得置之法
一邑稱快(安志)
程大廉長洲人由舉人隆慶間知上高縣縣舊無城大
廉重築之民無勞累而四封屹然陞荆州同知(同上)
戴尚志蕭山人萬歷中以刑部郎出知瑞州府實政愛
民無勾攝之擾無留滯之獄高安苦兊運且有賣産
鬻妻子者尚志與知縣田一甲議為官兊乃令糧簿
先期排定船隻民運至舟官押赴省闔邑免累至今
誦之陞雲南副使田一甲以進士知高安四川忠州
人(同上)
周之基字季子湘潭人萬歷進士由戶部郎出知瑞州
府以高安受倍賦之累前守王以通特䟽具奏未有
成議之基謂賦役之苦不如令父老自行陳乞方可
邀恩即草䟽令民王乾等詣闕請命又徵科務寬民
力葺學宫修廨署橋梁城濠整飭一新竟以催科從
寬為忌者借言及之之基拂袖去郡人懷之立去思
碑(同上)
張志淑字世彦臨海人嘉靖甲午解元授瑞州推官摘
發悉當合境稱神狡險健訟者皆相戒無犯張使君
直指巡列郡必檄與俱志淑慨然激揚自任墨吏悉
望風解綬分宜柄國志淑弗與通遷廣西思恩知府
(浙江通志)
毛愷字達和江山人進士初授御史著直聲出知瑞州
府清慎淡薄涵養深粹喜怒不形常進諸生講學時
缺督兊官愷立限躬徵不踰月而集撫按曾刻其名
勵各郡愷至孝母遘疾輒泣禱身代數月不解衣改
知寧國行李蕭然及母卒衢城幾無以殮瑞郡寮屬
遠道馳奠悉反賻金時有孝過黔婁廉方伯起之譽
又稱為天下四君子之一(安志)
董紹字宗達武進人進士授新昌令精敏而清介所需
一切取辦於家既而入覲家人誤攜一銅缶己去任
三百餘里趣還納之(江南通志)
趙捷字習南鶴慶人舉人瑞州府同知攝高安令有大
獄株連數十人捷坐殺人者數人餘俱杖釋力爭于
上曰吾不忍殺人以媚人上官銜之遂致仕歸(雲南)
(通志)
湯有光字孟弢上元人舉人知瑞州府政不苛擾嘗夢
郡有火災竭誠齋禱明日闔郡見火星南飛災竟免
(江南通志)
岳方川南充人舉人知高安縣清德藹然務與民休息
訟者温詞勸釋多感化退服陞任去民肖像祀之(安)
(志)
袁斌號佐廷鄞縣人射穿七札舞槊如飛任江西參將
值奉新土賊李肅七等攻掠村邑斌奮𠞰矢盡戰没
於陣然賊鋒由此亦挫人咸稱其捍禦之功不獨以
勇烈著云(安志)
鏸龍巖人萬歷舉人任瑞州府同知愛民懲奸不避
強禦時巡按有訪犯屬鏸問鏸得其冤輒為末減曰
殺人媚人古人所恥三駁仍不可奪巡按批曰縱宦
情淡薄不應如是之執也鏸即致仕去人稱古之遺
直(同上)
王照山陰人萬歷舉人知新昌縣勤敏愛民丈量田畝
布衣草履躬行田間併鑒高安浮糧苦累寧隘其額
而毫不敢浮民陰受其賜(府志)
林之蘭安化人萬歷中由國子生任瑞州通判念存愛
民因筠多水災米價騰踴捐俸置義倉積榖至三千
七百石以備荒郡前浮橋商稅舊苦搜索力申革之
四民頌德(安志)
潘仲驂字時乘烏程人由編修左遷瑞州推官資性敏
捷剖決如神豪惡斂跡改廣福寺為尊道書院堂亭
號舍規制煥然置學田以贍士陞太平府同知累官
廣東僉事(同上)
陳江長樂人萬歷間貢高安縣丞以劉誠意曾官此作
景劉堂矢志冰清六載如一上官屢旌其廉署縣事
能聲益著歲饑捐俸飯飢者殯死者上下稱其仁陞
興州同知(同上)
楊大名字君實湖廣江夏人由舉人知縣陞瑞州同知
有幹才時以贑州九蓮洞之變督撫檄修城大名董
其事南瑞兵備缺官以大名署印多所區畫凡爲同
知十三年三署兵道印四署邑印兩署府印皆以廉
能稱(白志)
國朝
孟命世字淑子懷寧縣諸生順治戊子金聲桓叛命世
隨
大兵入江省委知瑞州府歴一年題敘實授時兵燹後
繼以大饑命世單騎履畝開除荒糧民甚德之(府志)
張仁聲字四服武強人由恩貢知縣陞瑞州同知時高
安劇盜猖獗仁聲遠偵近訪得其情形一日以酉刻
傳集營兵直搗賊巢擒其魁境賴以安(高安志)
易道沛漢陽人順治己丑進士任上高知縣詢民疾苦
興利除害歲饑捐俸買榖以賑申請題蠲浮糧士民
懷之(邑志)
黃運啟昌邑人由進士令新昌多善政甲寅山寇竊發
運啟集義勇為𠞰守計乘賊既散乃以兵直搗其巢
渠魁殲焉邑賦浮於田力請題免浮糧若干石民立
祠祀之(崇祀錄)
林運鑑字千史廣東文昌人康熙舉人知高安縣躬親
勸稼建文昌閣集諸生誦讀置田為膏火資分校鄉
闈所取皆知名士禁溺女置義塚折獄嚴慎任七載
報最以母老陳情不獲卒於任(廣東通志)
袁州府
唐
唐萼武德間令宜春始建學於縣南寳積寺左至今祀
之(林志)
房琯字次律河南人天寶間為宜春太守立學宫建文
廟創州治遷憲部侍郎同中書門下平章事(唐書)
閻瑜廣德間袁州刺史兵後專務德化招集流亡州境
大理及改撫州百姓蟻隨吏不能止後拜戸部侍郎
(明一統志)
蕭定字梅臣僕射瑀曾孫為元載所惡外遷袁州刺史
大歷初治信州奏最為天下第一勸桑稼均賦役集
徠游口在常州蕭復濠州張鎰之右遷戸部侍郎官
至太子太保(同上)
柳渾字夷曠本名載梁僕射掞六世孫後籍襄州天寶
初擢進士第大歷初為江西團練副使俄為袁州刺
史酌古良牧之政宜於時者宣行之召拜諫議大夫
朱泚亂素聞其名以宰相召渾羸服步至奉天言臣
名向為賊汚且載於文從戈非偃武所宜乃更名渾
貞元元年遷兵部侍郎(唐書)
崔倕建中初詔求可為良二千石者倕得權袁州刺史
至官朞月以成績聞遂拜刺史(明一統志)
李將順元和四年自員外郎出知袁州時州多火災將
順一日與僚屬出西郭門見南山水可堰乃命築防
疏溝引水入城使可通舟郡人利之名曰李渠又於
城外西北築塘名曰益州功施後世民立祠以祀(同)
(上)
韓愈字退之鄧州南陽人擢進士第元和十四年以言
佛骨貶潮州刺史移刺袁州州人以男女為隸過期
不贖則沒入之愈至悉計傭得所没歸之父母七百
三十一人歲大旱為文禱於城隍及仰山神甘澤立
應慶雲見進圖表賀穆宗即位召拜朝散大夫奏乞
以在袁日放免傭隸之政推之天下著為令(唐書)
揭鎮乾寧二年守袁州興利除害惠鮮疲瘵勸課農桑
財用饒富增築羅城濬治濠塹斂不及於民(林志)
杜琯天復元年以司空為袁州刺史當喪亂時阜財恤
民捐私帑代輸民賦人皆感之(同上)
韋建太和五年知袁州在任築開羅城二百餘間濬濠
二百丈清淨為政無所侵撓郡中大治(安志)
按南唐有韋建見後此又一人宜並載今補
南唐
劉仁贍字守惠彭城人事烈祖為左監門衞將軍自黃
州遷袁州刺史規畫有方一新州治後守夀州盡節
(南唐書)
邊鎬保大中以定楚功除袁州刺史增修城堞州北廣
濟橋唐中和年權刺史鄧璠所建水衝毁鎬聯舟十
二為梁名曰永濟宜春有浮橋自此始(林志)
按府志同此陸游南唐書稱鎬保大初年拜信州
刺史八年馬希萼入潭州命鎬以州兵如界上覘
楚九年鎬出宜春遂討長沙破其軍云是由信州
刺史立功後改袁州未可知或據南唐書以林志
誤非也
韋建少居吳武王軍中以膂力聞累遷諸軍都虞候為
左衞使出為袁州刺史建不知書而性渾厚清靜自
處無所侵撓郡中大治數年入為統軍百姓思之(南)
(唐書)
張承傑初詔監臨袁州闢州治昇元四年詔權申報袁
州軍又奏移州廨復故基重立甲杖樓庫是年召歸
保大八年再除知袁州專以慈仁訪求民瘼課效為
最(安志)
史公銖保大中以太保自池州團練使除袁州刺史政
事練習吏不能欺文武兼資民慶安堵(林志)
宋
程元白中山博野人太平興國初明經中第為宜春令
居官有惠愛不求名譽後以子琳貴累贈太師中書
令(同上)
王懿至道間知袁州時州多火災疏唐李渠以備之民
歌曰李渠塞王君開四民惠利絶火災(明一統志)
張希顔景德間知萍鄉縣時張詠問殿直范延貴曾見
好官否延貴乃稱希顔詠問何以知之答曰昨過其
境驛傳橋道皆修葺野無惰農肆鮮賭博市易不喧
夜中更鼓分明以是知其為好官詠乃薦於朝(明一)
(統志)
張錫字貺之漢陽人大中祥符元年甲科試祕書省校
書郎知南昌縣遷萍鄉令為人淳重清約雖貴奉養
如少賤時讀書老而彌篤累官侍讀學士右諫議大
夫贈工部侍郎(宋史)
袁延慶天禧初通判袁州有能名刺史李龜從異待之
州務多委決復舊渠以備火災立疏泉亭刻石記其
事(林志)
王揆以著作佐郎知分宜縣景祐丙子夏大雨水公私
廬舍墊溺揆修葺廨舍建大門長樓皆節費為之不
斂於民民懷其德(林志)
祖無擇字擇之上蔡人進士高第歴知南康軍海州提
點入直集賢院出知袁州自慶歷詔天下立學十年
間徒文具無命教之實無擇首建學宫置生徒郡國
絃誦之風由此始盛(宋史)
李禹卿字君益由蘇州通判移知袁州會知州翁及死
哀其貧適吳人歸職田錢二十萬立分其半遺及家
僚屬亦合錢二十萬以賻遷知澤隨二州既去民懷
其恩官至司農少卿(林志)
張補之治平間知宜春縣政尚仁愛民懷其德邑人朱
景陽作詩榜於道頌之(明一統志)
唐謨熙寧間以寺丞出知萍鄉下車修鄉校訪儒生親
執經講說學池中忽生瑞蓮是歲郡貢士四人而縣
居其三(萍鄉志)
按科目志熙寧二年己酉鄉試蘇方叔彭襄高無
黨皆萍鄉人
徐師閔字聖徒蘇州人熙寧間以司農少卿出知袁州
時江西劇賊詹遇所過屠劫袁獨有備賊不敢犯且
有瑞粟嘉禾之異百姓歌之轉運蔣之奇薦於朝官
至中散大夫(豫章書)
廖子孟字獻卿元豐三年以屯田郎中知袁州時太平
日久慮民狃於安樂乃即黃圃創巡檢司養兵以禦
盜仍奏置巡檢一員(安志)
鄭民瞻字叔巖紹聖初知袁州發姦擿伏如神值連歲
荒歉乃量民戸口多寡及富民積穀幾何均數約直
以給告糴者合四境為一圖置座隅遣人按視民賴
無流亡之患(明一統志)
辛炳字如晦福州侯官人宣和初由殿中侍御史知袁
州興學愛民累官除顯謨閣直學士知漳州未赴而
卒炳操行清修歿後貧無以葬詔賜銀帛賻其家贈
通議大夫(宋史)
孫琪宣和六年通判袁州時民屢患火災琪見袁延慶
疏泉亭記乃治西陂濬舊渠如故自為文記之(林志)
阮閱字閱休建炎元年知袁州初至訟牒煩瀆閱大書
依本分三字印榜四城郡民化之乃牓西廳為無訟
堂後致仕寓居宜春(袁州府志)
汪希旦字周佐建炎初知袁州築城濬濠修備戰具又
建内城西門民賴以寧(同上)
王仲薿字豐甫建炎間知袁州時流賊逼城仲薿率兵
堅守親撫士卒踰月不困賊知其不可下遁去(林志)
鄭強崇寧進士由國子博士知萍鄉相傳縣民多瞽強
相縣治鳳形當有目因鑿二池於縣前居人果無目
疾又建舘步橋築蘆溪陂民咸德之(萍鄉志)
陳烯字元光紹興中知袁州慕韓愈為人立景韓堂刻
昌黎集於郡齋尤注意興復學校教育士𩔖(明一統)
(志)
沈昭遠字傳曜紹興中由戸部侍郎出知袁州舊試貢
士皆寄僧舍昭遠始創貢院民輸義倉米倉吏違法
倍斂力為減其半時四邑以羨餘米上昭遠曰此非
天降地出無非虐取於民盡卻之民皆感悅(同上)
王大寳字元龜建炎初廷試第二授南雄州教授以禄
不逮養移病而歸閱數年知袁州進詩書易解上謂
執政曰大寳留意經術其書大可采可與内除遂除
國子司業兼崇政殿說書孝宗即位除禮部侍郎(宋)
(史)
郭濤紹興間知萍鄉重建縣治兵寇之後撫恤有方民
心悅服(萍鄉志)
曾伋字彦思紹興末年知袁州悉心愛民隆興初有旨
江西和糴百萬轉輸丹陽伋奏不可朝廷從之袁得
免和糴伋之力也(明一統志)
胡安老建安人紹興三十年宰宜春政先撫字不為鉤
距民安樂之為立祠(林志)
徐昇紹興三年知萬載縣時江南所在盜起州縣焚毁
民不聊生昇請濟師討定凶殘重建縣署境賴以安
(安志)
張栻字敬夫丞相浚子孝宗時知撫州復知袁州暇日
召諸生告語民以事至庭隨事開曉具為告條斥異
端毁淫祠而崇社稷山川古聖賢之祀官終右文殿
修撰(宋史)
張杓字定叟浚次子知袁州方年少已有能稱官至兵
部尚書端明殿學士(同上)
按定叟知袁州時創周程三先生祠朱子有記林
志稱杓崇尚儒雅修郡學明倫堂稽古閣兄栻為
之記
柯春卿三山人淳熙間宰宜春吏事精明剖決不倦太
守張杓雅器重之遷邑庠於秀江北後倅大府亦著
能聲(林志)
祝勛三衢人淳熙中知萬載時學宫為監市所居學官
生徒皆寓古寺勛乃恢復舊址一新之(同上)
趙師虙字學古朱子門人紹熙間知縣事勤撫字慎催
科恤貧病輟俸為賓客之資卒於官貧無以斂(明一)
(統志)
潘友文淳熙間為萍鄉縣尉值歲饑賑濟有方民德焉
已而諭邑士鍾詠輩立社倉為經久計朱子記之(同)
(上)
許及之字深甫永嘉人淳熙中知分宜縣奏免縣積負
十七萬緡後陟官去猶請減縣月樁錢後知樞密院
事(安志)
曹訓字子序自贑移知袁奉法鋤奸廉得萬載有豪民
武斷者盡繩以法總倉二司委郡和糴訓曰袁免和
糴舊矣不可一旦開病民之端祈懇切至竟得免(材)
(志)
徐傅字宗說倅大府以稱職聞知袁州慈祥廉介不妄
費公帑漕臺下令和糴傅摹曾曹二公免糴記具請
漕不復強(同上)
李訦字誠之故參政文肅公邴之孫守宜春燭事無遁
情而行之以恕正俸外例所當得者皆不受撙節浮
費得粟二十萬别廪貯之以待荒歉名州濟倉(府志)
王僎紹興人嘉泰二年以奉議郎知萬載縣事一切庳
陋改撤增新發豪民易谷梁之惡逮赴詔獄奸猾屏
跡(萬載志)
李時中字守正由軍器監丞知袁州悃愊無華慈祥廉
介秩滿除廣東提舉去之日書所得俸白之仰山神
曰此外無一毫他取神其鑒之其刻厲如此(林志)
李觀字東之以太常博士知袁州剖決明敏賦性廉介
不可干以私後除本路提舉茶鹽(同上)
鄭自誠字性之嘉定戊辰廷試第一為著作佐郎出守
袁州政先撫字飾以儒雅時詣學宫創藥局以濟病
者去之日攀轅者塞途(明一統志)
滕強恕字仁伯嘉定間由宗正少卿出守袁州以節用
愛人為本立橋梁置儲倉修郡志惠政頗多秩滿除
江西漕運(同上)
王棟字子東文正公淮之子由司農少卿出守袁州政
尚簡靜而馭吏以嚴人不敢玩秩滿改知泉州(林志)
趙䈣夫字仲禮觀文殿學士彦逾仲子以朝議大夫守
袁州待士撫民治軍戢吏一出於誠懇餉司得免和
糴以公帑之餘為下戸代輸創御書閣貢闈仰山臺
城郭樓櫓俱新之理宗嘗問廉吏真德秀以䈣夫對
除直祕閣為湖南憲使(明一統志)
曹叔遠字器遠温州瑞安人少學於陳傅良登紹熙元
年進士第以工部郎出知袁州減秋苖斛面米七千
四百餘斛浚李渠興學校懲嚚訟邦稱大治(林志)
潘傅字才甫四明人寳慶初通判袁州攝州事聽斷精
明風采峻厲庭無留獄吏不能欺而待士尤加意焉
(明一統志)
徐瑑字文之嚴陵人紹定間通判袁州值歲歉極力賑
濟全活甚衆民德之為立祠(同上)
葉夢鼎字鎮之寧海人以太學上舍試入優等授信州
軍事推官攝教事講荒政遷太學錄淳祐中知袁州
轉運司和糴米三萬斛夢鼎言袁山多而田少朝廷
免和糴已百年自今開之百姓有無窮之怨從之民
湯頎獻田學宫妻子離散夢鼎還之毁萬載旗筩村
淫祠塞其妖井丁本生母憂免喪以直祕閣江西提
舉常平兼知吉州節制悍將置社倉義倉平反李義
山受贓之冤以國子司業召尋復以集英殿修撰差
知贑州(宋史)
程公許字季與一字希潁敘州宣化人嘉定進士淳祐
間知袁州請蠲和糴之半改命郡吏部總所綱運而
厚其資免募平民民甚便之新濂溪祠南軒書院聘
宿儒胡安之為諸生講說杜範薦於朝召拜宗正少
卿(宋史)
方岳字巨山祁門人景定間知袁州新橋梁及城門後
邕廣連兵出湖湘傍江西而北袁有城可恃者岳之
力也(林志)
元
默爾根女直人高諾爾子襲父職領兵鎮廣東元貞元
年移戍袁州盜陀頭以衆犯境悉𠞰除之尋南恩盜
起復領兵平之還歿於袁州贈懷遠大將軍(元史高)
(諾爾傳)
嚴仲毅字伯威袁州路經歴修夫子廟興舉學校剏尊
經閣并南軒書院藏書閣(林志)
布色沁袁州路達嚕噶齊至正壬辰九月歐普祥兵圍
城城中固守明年十一月食盡城陷布色沁與同知孫
嗣遠被執不屈皆遇害知事程鵬翼自焚死同時宜
春簿周子忠被執亦死焉(林志)
托克托至正間同知萍鄉事剛勇果敢壬辰蘄黃紅巾賊
歐普祥率衆由湖南醴陵至縣黃花渡托克托集義兵
拒戰死之(林志)
明
趙中字允中懷寧人洪武初知萬載縣時紅巾殘毁之
後民轉徙不遑城中不滿百戸中勞来安撫悉復縣
郭置七坊廂縣廳譙樓廟學皆其所建(林志)
趙彝洪武三年任萍鄉知縣招流亡撫孤弱建置設施
條理精微繼任者為李順英陜西人(縣志西安人)改建儒
學作興士𩔖民安其化(同上)
賈志通淮安人洪武初知萬載縣為政愷悌民懷其惠
廟學未就捐俸率邑人鼎新庠士課程躬自稽督秩
滿去士民思之(同上)
杜谷珍繁昌人洪武初知萍鄉兵革後招撫流亡立鋪
舍勸畊織百姓安之未幾卒於官葬邑南(安志)
束清丹徒人洪武間以人才授萬載知縣慈愛廉明儉
以自奉民或逋租負不能償者代完之(明一統志)
舒仲誠貴池人建文時由太學生任萬載縣為政嚴明
處斷平允小民逋逃勸富室貸以種榖農具僦以房
舍勿收其息民翕然歸之嘗朔旦謁廟里婦有篝燈
晨績者賚之米布由是相勸以勤擢湖廣按察司僉
事(林志)
周鐸鄆城人永樂中知袁州府剛毅廉正興學校革奸
弊郡人悅服後卒於官(明一統志)
何正永樂初知萍鄉縣值鄰境李法良作亂湘潭醴陵
間正導袁軍討平之又築陂灌田數千頃民為歌曰
寇至侯禦之民飢侯食之至今頌焉(豫章書)
汪悠久餘姚人由太學生宣德初知萬載縣法制嚴整
洞察隠微先是邑逋賦有至六七年者民逃亡過半
悠久至為奏免之民始安業(林志)
姚文字敏學嘉興人正統間知袁州府廉正有威吏不
敢欺興利除害民皆稱便卒於官囊槖蕭然(明一統)
(志)
周瑛嘉定人由太學生正統初知分宜縣先是縣糧額
每畝科一斗六升民久逋租瑛疏準每畝止納本色
米五升三合餘折銀布民至今德之(林志)
李璨福清人正統進士知萬載縣寬猛得宜獄訟屢空
朔望詣學勉勵諸生寬其徭役士翕然知學都御史
韓雍以廉能薦陞衡州通判(同上)
吳㻞山陽人由進士景泰中知分宜縣釐革積弊門不
設監鑰而請託私謁無一至稅糧申派折色歲派均
平民投牒訟訴悉令自拘攝至則決以片言而去天
順中召為監察御史(同上)
邢廷禎金華人由廣州經歴成化二年擢萬載縣明敏
平恕撫恤煢獨尤惓惓焉民苦飼官馬廷禎請諸公
府極言其不堪民始免累(府志)
莫立之字斯立錢塘人由進士成化間知分宜縣以仁
恕稱修學築城建倉造橋具有成績擢監察御史(林)
(志)
陳瑶字仲華全州人成化進士知萬載縣革吏弊悉民
情以興學勸農為務陞監察御史歴官至都御史(明)
(一統志)
吳蘭字佩之崑山人由進士弘治間授分宜縣慈厚廉
謹却徵稅羨餘市榖置萬石倉以賑濟召民即縣廡
下秤收糧里加耗宿弊頓革擢南京監察御史(林志)
梁奎順德人由舉人正德間通判袁州時桃源峒賊猖
獗奎領兵𠞰捕奮勇力戰歿於鋒鏑士民哀之(同上)
徐璉朝邑人弘治進士由戸部郎中出為袁州知府宸
濠變起璉起兵會王守仁於樟樹鎮同臨江戴德孺
贑州邢珣等各將精兵破宸濠於黃家渡獲首功事
定遷江西右參政世宗錄功增秩二等(白志)
陸璥蘭谿人由鄉舉正德六年知萬載縣多惠政巨豪
為盜者璥薙剪不遺力歲饑民多逋負移檄交至璥
即自就械繫民咸願身代璥曰父老毋自苦吾寧以
此去無忍爾輩流離也勸課生徒撫循孤寡皆存心
惻怛後竟以謗調民痛哭遮留至今思慕之(府志)
嚴鳳歸安人由舉人正德間知分宜縣敷政以寬便俗
宜民部使至督糧急鳳請身代繫以需征期立傳箭
遞發以探警報自奉最儉敝衣疏食而已陞南昌府
同知(同上)
王卿臨縣人嘉靖間知袁州府質實有器度禁隸役勾
攝民有訟願自平者聽由是獄訟少減尤留心學政
别勤惰時廩餼士習一變轉浙江按察副使(同上)
史立模餘姚人由進士授給事中謫通判歴袁州同知
政尚威嚴以法繩豪武不得逞歲蝗捕之以米斛易
蝗一斗蝗遂盡遞馬差困設四季馬甲法以節逸勞
著為令所至登眺賦詩陞惠州知府(安志)
張參華亭人由舉人嘉靖間任宜春知縣敏辨有吏才
民苦糧長徵收參設局縣門立十限法民便之歲饑
設法賑濟陞工部主事(同上)
徐栻字世寅常熟人嘉靖進士知宜春縣為政寬恕滌
除煩苛建藏書閣新啟聖祠清學基校士拔其雋者
館昌黎書院三年擢御史(宜春志)
楊自治字以善崇慶州人嘉靖間令萍鄉勤敏廉謹歲
省里甲浮費數千金革錢糧包攬積弊修學繕城置
橋梁立社倉裕民儲蓄時有流賊之警剏關營以為
保障陞本府同知累官至雲南按察司僉事(安志)
范欽字堯卿鄞縣人由進士嘉靖十九年任袁州知府
詰奸剔蠧羣盜屏跡屬境肅然又念袁民貧苦賦重
力請於上得少蠲減百姓德之(府志)
袁襲裳字子宜眉州人由進士嘉靖三十二年任袁州
知府樸質清修禮士愛民藹然冬日嚴嵩方當國不
肯阿附蒼頭有犯者必繩以法陞江西副使(同上)
李元瑫初以貢士授袁州訓導循例承府命往省祝寧
府夀禮畢登舟而宸濠叛勒各教官傳檄瑫不屈裂
冠袍欲投江以救免後應王守仁成討賊功(福建通)
(志)
劉懋永平人舉人由南京刑部員外郎陞袁州知府清
通敬慎莅事勤能重刻李泰伯學記立石郡庠門外
鼓勵諸生力行實用之學秀江橋圮捐貲甃石以圖
永久其上架屋連楹士民德之(袁州府志)
王俊字世英閩縣人由戸部員外郎陞袁州知府風采
嚴整政令明肅務持大體不忽輕細凡豪家武斷者
雖有倚恃一繩以法吏民畏憚修學宫建大成殿新
明倫堂課授生徒時臨稽閱一時士風翕然振起九
載治平陞廣東參政(同上)
鄭惇典字維勅侯官人宋萍鄉知縣鄭強裔孫也為袁
州知府嚴毅清慎律諸士以禮時勤課閱整修聖殿
繕葺明倫堂飾治祭器虔供祀典尤重農務盡力溝
洫一切政事具舉僚屬士民兢兢奉法又樂其寬仁
云(同上)
按府志載羅輅知袁州器宇疏豁有風幹均差役
繕城隍置文廟樂器考正雅樂校試生徒親為課
督其治行與惇典相似而前志羅輅已入南昌名
宦事實不甚詳今采補附見於此
劉應熊字得陽隴西人嘉靖辛丑進士知分宜縣邑人
王臣嚴嵩客也橫里中殺人應熊置於法監司某亦
嵩客也承風旨陷之獄直指廬陵許公得其情雪之
以卓異薦於朝拜監察御史(陜西通志)
季德甫字仲修太倉人嘉靖三十七年任袁州知府有
惠政念袁土科徵偏重力為申請每石得減派刻碑
儀門民感其德(同上)
劉廷舉字巨塘麻城人初為宜春令以不附權要調尋
為袁州知府廉平仁恕威惠並著郡大饑廷舉發廪
捐俸施粥民賴存活申明聖諭頒刻小學士風丕變
去之日有徹底澄清一巨塘之謠(安志)
趙日新晉江人隆慶進士知分宜縣會檄賣嚴嵩籍沒
産牘版繁錯黠胥乘以漁利日新授簡一目無遺寸
田尺宅莫敢隠性峻潔徵賦無溢羨鞫訟明晰里民
某母以驟病卒里人以懟逆誣之日新從郡城歸適
過其里假寐輿中若見婦人為子訴甚悉亟呼詢昭
雪之邑以為神(府志)
徐一唯蘄水人由進士隆慶間任萬載縣沉毅果決置
學田以贍師生定瀏陽豪戸爭廣洞田地之亂擣大
圍山巨寇李大鑾等民賴以安陞南京戸部主事(安)
(志)
陸世勣邳州人由舉人萬歷間任萍鄉縣精明果斷愛
士恤民葺文廟置書籍修學志建占鰲閣縣例照米
編差餘米自肥勣編差之後餘米盡蠲士民頌之(萍)
(鄉志)
黃洽中長沙人萬歷進士知宜春縣清廉和惠一意恤
民歲荒悉心賑救開倉借貸貧生各給榖一石令秋
間自買還倉建文昌閣於縣學左擢刑部主事(宜春)
(志)
畢懋良字見素歙縣人萬歷進士知萬載縣邑接壤瀏
陽民苦公賦多逋逃懋良捐夙負給牛種墾荒民稍
稍集念南糧解戸賠累懋良僉南布並解謂所發布
價可營息以此均其役他若立社倉革火耗裁樣鹽
禁差船課士修學皆善政也居官淡泊自奉惟日食
豆粥邑諸生張紹詩云買牛給種桑麻盛捐俸空囊
豆粥香蓋實錄云擢南吏部主事歴官工部左侍郎
(萬載志)
黃鳴喬字啟融莆田人萬歷進士知袁州清心惠政治
行兼優修郡學濬李渠表黃太常廟塋百廢具舉尤
念袁賦加浮重修郡志具列誤報始末陞河南副使
(府志)
王隆德烏程人萬歷進士任袁州推官有才識時撫按
行部以條鞭之外復有值櫃收銀南糧民解為里甲
困擾及衙門供應取辦地方民苦之檄隆德與建昌
推官陸鍵條議量加四差一切錢糧俱官解僉點吏
書值櫃經收及各公署損壞什物置辦俱官給修補
供應夫馬悉給驛傳不許假借私派里甲請著為令
一時稱便(同上)
倫應祥南海人萬歷間由鄉貢任萬載縣政尚嚴明時
值洪水米價騰貴應祥便宜行事即將南米發糶以
本縣穀救本縣民有強豪搬運射利者即置之法饑
民以是得甦(萬載志)
姚繼舜號虞廷萬歷間由鄉貢任萬載縣歲大饑捐俸
設粥濟之疫痢交作施藥全活甚衆葺學宫修預備
倉建康樂橋書一聯於門曰鄉井有田宜早種縣庭
無事莫頻来民至今稱之陞工部主事(安志)
陳璸漳浦人天啓五年進士崇禎十年為袁州推官拒
楚賊有功屢遷湖廣右參議十六年張獻忠陷長沙
被執不屈死(白志)
丁聖時字墨巖巴陵人由進士崇禎戊寅為袁州推官
盡心讞決風采凜然嘗申革宜春縣私議幇解建喝
斷關以遏萍衝郡人德之(安志)
韋明傑字叔萬烏程人崇禎進士任萬載縣質直明決
愛士恤民時值增餉加派民不堪命明傑申請少減
纂修邑志著有籲天四議康樂民隠六冊聽雨齋集
公署文廟城隍廟鳳真閣皆捐俸重修之(萬載志)
陸天祚浙江人崇禎十五年任萍鄉主簿明年冬張獻
忠陷萍鄉賊首張化龍執之使降天祚曰主簿降無
益於西府願請死賊怒遂遇害(萍鄉志)
李時興號念劬福清人由舉人歴臨江同知改袁州攝
府事乙酉七月南昌已降時興城守無何守將蒲纓
兵潰湖廣援將黃朝宣五營亦譟歸時興知不能守
自縊於萍鄉官舍一僕亦隨死(白志)
國朝
吳南岱字泰巖武進人順治己丑進士十年以員外郎
出知袁州袁郡苦浮糧時江西右布政使莊應會請
汰袁瑞浮糧下戸部議南岱適膺命未出都毅然請
勅撫臣確查巡撫蔡士英特疏卒汰袁州浮糧十萬
石甦三百年重困南岱與有力焉郡方凋敝力為撫
循城池學校津梁靡不修舉續修袁州府志有公暇
草等書行世(安志)
劉鐁號木菴祁州人由拔貢順治六年為袁州同知郡
初恢復環城皆兵署鎮貪橫困索諸紳士動輒械繫
鐁與推官王延祹力為排解之視府篆益加意保釐
剔蠧戢兵申繳文武各臺司市米金散鹽檄尤屬吏
所難(同上)
王忻號燕皇章丘人順治二年令宜春縣時軍興旁午
鎮兵驕悍時喧噪入署忻善其調劑浮糧一節時於
臺司前縷悉請命卒邀撫藩入告十年改選去官舟
次新喻遇兵害(宜春志)
張浩字鶴胎無錫人由拔貢順治十七年知宜春縣廉
明能斷兵燹後圖籍焚燬田糧收除朦混浩立局按
查令民各自呈報賦稅得實嗣是官無漏徵民有定
賦(同上)
吳自肅字在公海豐人康熙甲辰進士十二年任萬載
知縣時湖南告變長沙失守人情洶洶大兵駐袁郡
守檄自肅至郡助辦軍需時議開濠自肅以勞民動
衆力止之邑兩遭兵陷民亡田荒自肅繪圖詳報前
後至數萬言陞内閣中書(萬載志)
馬光遠遼陽人康熙十五年同知袁州時棚寇肆虐光
遠募鄉勇諭以忠義擒巨魁復冒暑沿山谷搜餘黨
遘疾卒袁民哀之(府志)
江西通志卷六十
