江西通志卷一百五十五
藝文(詩九)
七言律
明
陪臨川公遊天池高啓
騎馬尋幽度嶺遲老僧不識使君誰門開紅葉林間寺
泉浸青山石上池殘果已收猿食少枯松欲折鶴巢危
壁間不用題名字無限蒼苔沒舊碑
登豫章城憶滕王閣故基楊基
豫章城郭楚江濱帝子笙歌迥不聞十載以前猶有閣
三王之後豈無文春風南浦青青草暮雨西山淡淡雲
若對畫圖悲蛺蝶落霞孤鶩正思君
寄鐵柱觀左鍊師劉崧
紫霞樓上左仙翁還在南塘在玉隆虚閣飛鳬雲影外
亂山騎虎月明中銅駝荆棘秋風落鐵柱波濤海氣通
别後玉簫渾少聽令人長憶萬年宫
題浪川洞
一洞深連三十里兩崖高聳百千峰溪流交路爭穿草
日色窺林半隠松野碓舂泉秋雨急土窰煉石晩煙濃
雲深不記平畬路月落時聞資福鐘
發匡廬王沂
揚舲晩望匡廬去彭蠡風高水正渾今古雲屏千疊秀
東南天塹五峰尊石林亂後松苗長僧寺燒殘蔓草繁
欲訪謫仙游幸處哀猿嘯雨不堪論
風雨過鄱陽湖有感林常
三月雨多風滿天湖中水高難繋船大魚跳浪白如雪
好山隔岸青於煙去官莫過彭澤縣讀書擬上匡廬巔
人生百年苦行樂帝鄉遥遥心自憐
過彭澤縣胡子祺
山郭蕭條楚水濱數家茅屋自為隣梁公祠下斜陽暮
陶令門前五柳春當日賦歸非為酒此時懷古益沾巾
千年惟有柴桑月曾照羲皇以上人
杉關蕭岐
聞說杉關道路難我行今日到杉關良田流水七八月
華屋長橋數十間茅舍避人常塞戶筍輿送客遠登山
布帷撥盡秋陽裏時有清風拂醉顔
追輓謝疊山張孝忠詩胡儼
潮遏錢塘王氣收兩宫北去竟誰留搴旗獨倡勤王意
當軸曾無負國羞幽憤千年遺涕泪孤忠七日死拘囚
江東十問今猶在可惜英雄志不酬
得脱鯨鯢遂突圍驅馳不解戰時衣此身報國心常在
遠道投人事已非一旅奮戈猶敵愾二龍浮海竟何依
當時閫帥忠貞士誓死同心志不違
又賦孝烈橋(疊山女嫁周氏聞父母死鬻奩搆橋橋成投水死)
父死家亡母自經可憐形影獨娉婷奩金散盡橋初就
旅櫬無歸泪輒零自分寒流沈白璧誰來夜月見輜軿
一門二節人間少安得穹碑與勒銘
郁木洞
細草清風一逕賖尋源不必問桃花千年仙鼠飛晴雪
五色靈芝絢綵霞瀑布巖前泉似乳芙蓉峰下棗如瓜
蕭郎(子雲)採藥知何處空見林中鹿引車
題貞女劉氏卷(并序)鄒說
貞女者淦城劉均尚志之女也許適南昌趙主簿之
子世亂道阻故婚禮未成歲癸巳鄉之為強暴而擅
生殺者欲強委禽焉女謀於父母自度不能拒即投
井死文江解先生蒙聞而哀之為作傳而安城劉君
霖復銘墓碣先是其二昆皆從穆監州舉義兵而死
云
玉甃泓澄百尺深翩翩弱質自浮沉笄纓恐負生前約
鐵石尤堅地下心碑述孝娥追舊誄傳同烈女繼徽音
二難義死俱無忝共慰嚴親雪滿簮
百華寺練子寧
閒抱瑶琴訪百華上人還與論三車能分香積廚中飯
慣煮孤山雨後茶洗墨池荒秋草合讀書臺古夕陽斜
壁間正好題詩句留取他年護綘紗
遊承天宫解縉
玉笥承天老子宫平原十里萬山中三千歲後桃花老
二十四橋秋水通梅子廟荒秦樹倒何君石在古苔封
同遊感慨知多少雲物淒涼夕霧重
遊閤皂山
閤皂雲兼野水流謾傳先聖昔曾遊豈知漢晉遺風遠
祗有宋元文字留山勢北來開菡萏關門南下壯金牛
野翁為說天書降曾有紅雲捧玉樓
螺岡晩照金幼孜
螺阜蒼蒼紫翠浮夕陽倒影映河流白雲半壁峰前暮
黃葉孤村雨後秋漸聽樵歌歸谷遠恍聞僧磬出巖幽
昔時行處今成夢回首令人憶舊遊
南昌八景曾棨
城外青山爽氣浮重巒疊嶂擁南州四時秀色含雲霧
萬壑寒光逼斗牛野樹迥連空翠合澗泉長繞畫屛流
由來此處多仙境那得飈車汗漫遊(西山積翠)
悠悠片影楚江涯漠漠輕隂傍釣家乍逐渚煙籠草色
還隨灘月隠蘆花風吹暝靄收殘雨日絢晴暉帶落霞
幾度雁歸迷宿處數聲嘹唳隔寒沙(南浦飛雲)
東湖老樹拂晴雲樹裏空亭識聘君鶯轉綠隂初過雨
鴉啼凉影半斜曛誰懸木榻延高士空致生芻弔古墳
千載高風遺像在令人懷仰挹清芬(徐亭烟樹)
岧嶤高閣出洪州佩玉鳴鑾帝子遊謾有文章傳盛事
更無賓客宴清秋綺羅香逐浮雲散弦管聲隨逝水流
莫向畫圖看蛺蝶夢來何處問莊周(滕閣秋風)
冶金為柱出神功長鎻蛟螭在此中迥壓鴻龐消蜃氣
直臨渤澥鎮龍宫江波噴浸孤根穏地脉勾連八索雄
萬古旌陽遺跡在蘂珠樓觀勢凌空(鐵柱仙蹤)
聞道堯時一老仙燒丹鑿井不知年長因洗藥浮香氣
偶為開爐泛瑞煙靈液書凝封寳鼎神光夜發照寒泉
誰能嚥𠻳通行術凡骨飄飄比蛻蟬(洪崖丹井)
月落西山欲曙天渡頭人語古城邊鐘聲杳靄臨江戍
帆影參差隔浦船幾處蘼蕪深夕露萬家楊柳軃晴煙
年年過客頻來往誰復東流歎逝川(章江曉渡)
晴沙如雪照斜暉一望川原夕靄微霜落空林秋葉下
天連遠水暮帆歸殘煙漠漠孤城閉極浦蒼蒼一鴈飛
自是江南多勝槩此中風景世應稀(龍沙夕照)
泰和山八景
岧嶤太嶽最高峰屹若擎天一柱雄氣接金莖分夕露
勢同玉笋插晴空危峰半出星辰上絶頂孤撑霧靄中
不用飈輪周八極憑虚一覽思無窮(天柱凌雲)
玉虚樓觀隠仙靈四面峰巒擁畫屛松逕晩隂山霧黑
芝田春暖野烟青瑶臺鶴去風聲遠石洞龍歸雨氣腥
遥想雲車來往處碧霄涼冷夜冥冥(玉虚環翠)
五龍宫闕鎮天湫往日龍君此處遊曾捧祥雲通北極
還為甘雨沃西疇蜿蜒尚想隨鸞馭慘澹猶疑結蜃樓
神物化時何處問滿山涼葉亂吟秋(五龍披霧)
派出仙源徹底清褰裳九渡聽波聲縈巖乍覺跳珠亂
濺石長疑碎玉鳴鴨綠微茫通漢沔虹流滉漾接蓬瀛
幾迴欲逐漁舟去恐有胡麻泛水輕(九渡鳴泉)
南巖屹立勢崢嶸萬仞凌空玉削成翠壁潤含蒼蘚合
畫屏晴落白雲輕飛來鴻鵠應難過欲度猿猱謾自驚
料得真仙時到此月明碧落有歌聲(南巖峭壁)
紫霄宫闕枕危巒露濕芙蓉黛色寒萬壑浮嵐通窈靄
半空峭壁聳巑岏雲霞多向中峰出星斗疑從下界看
定有飛仙凌絶頂洞簫聲裏夜乘鸞(紫霄層巒)
青陽振蟄暖初回殷殷遥聞洞裏雷霹靂自知隨候應
碑訇長是被春催推車暗覺驅雲去振鼓旋驚挾雨來
欲訪靈湫何處覓幾回不敢傍巖隈(雷洞發春)
縹緲瑶臺絶點塵憑高霽色望中新扶桑影動千峰曙
瑶草香生幾洞春松露滴殘驚鶴夢海霞飛散見烏輪
懸知夜禮星辰後長聽金雞又報晨(瓊臺霽曉)
黃潭秋月何文淵
不到黃潭四十年潭邊景物想依然豢龍盆在懸崖下
棲鶻巢當怪石前清映三台天景霽光搖萬頃月華圓
遥看繫棹垂楊岸渾似東坡赤壁船
豫章十詠王直
高風千載動延津還有孤墳楚水濱微雨落花空白日
東風啼鳥自青春城隅故老看園樹亭下遊人薦渚蘋
喜遇聖時崇廟祀諸生何幸挹清塵(澹臺墓)
荒城駐馬送斜曛城上迢迢客路分開國已經唐帝子
建牙猶記漢將軍遺墟寂寞聞狐語野水微茫起雁羣
欲問向來千載事西風黃葉落紛紛(灌嬰城)
昔聞抗疏動皇州萬里空懷社稷憂漢苑漸看芳草沒
吳門還為白雲留石壇煙繞三山迥琪樹風生一鶴秋
獨酹忠魂陳桂醑故宫寥落楚江頭(梅真觀)
白石空壇隠翠微仙家自與世人違幾年天上乘龍去
何日山中化鶴歸雨後風雷藏洞府夜闌星斗落巖扉
金芝瑶草春長在誰學長生暫息機(葛仙壇)
京華東去泛舟初豈為伊人致起居契闊自成千里夢
浮沈應任幾封書寒沙渺渺迷鴻雁遠水冥冥化鯉魚
千古江山今尚在思君不見謾躊躇(投書浦)
當年淪謫下雲山回首羣仙杳莫攀尚有高情超物外
謾留遺墨向人間鳳巢故舘今猶在虎嘯中林去不還
獨倚闌干春日晩鳥啼花落石苔斑(寫韻軒)
寶塔崔嵬近日華雕甍繡栱護青霞風飄靈籟和天樂
雲繞回欄助雨花直視湖山千里道下窺城郭萬人家
高秋却憶曾題處何日還廻上漢槎(繩金塔)
翩翩仙侣下漣漪香霧霏微濕翠旗鵲渡銀河當七夕
鶴歸瑶島已多時蕭條楊柳秋風後零落芙蓉夕露滋
青鳥不來雲路杳鳳簫空向月中吹(浴仙池)
荒涼舊宅鎻寒煙獨訪遺蹤思渺然絶俗高風前史載
凌雲佳句後人傳清泉白石應須惜細草幽花尚可憐
漠漠行人何處沒青山依舊夕陽邊(陳陶宅)
生涯漂泊意何如數畝荒園手自鉏松下白雲隨獨往
門前芳草伴閒居故人開閤勞相問塵世浮名久已疎
明日攜書還遠去此生隨處樂樵漁(蘇公圃)
水南晩眺甘瑾
山風蕭蕭羣木落寒日黯黯孤雲低江雲欲雨復不雨
野鳥將棲還未棲歸人入夜望煙火行子傷秋聞鼓鼙
水南山川遶城市正好買地躬耕犁
上鐘寺韓雍
上方風景最清幽暫駐雙旌試一遊絶壁有巖皆起閣
歸僧無路只乘舟天連廬嶽擎孤柱江納鄱湖漾九流
翹首不堪東北望思鄉又感廟堂憂
虔州懷古夏寅
宋家後葉如東晉南渡虔州更可哀母后撤簾行在所
相臣開府濟時才虎頭城向江心起龍脈泉從地下來
人代興亡今又古春風回首鬱孤臺
題柏堂(并序)吳與弼
郡庠生周圻生三歲而父沒母黃氏年二十六以節
自誓嘗手植二柏於夫墓今木已拱而黃年六十矣
族子民熙縣丞嚮為求柏堂詩以表其操自予之復
歸種湖也與圻好尤密且桑梓相望嘉吾鄉之有善
事故樂道而為詩
靈根親傍隴頭安翠蓋凌空已鬱盤歲月豈勝和淚數
風霜幾向斷腸看苦心循是天真易峻節當兹末俗難
珍重賢郎能不匱高堂特筆障狂瀾
百丈峰陳憲章
淦西百丈聳危峰白晝雷霆出洞中一片黑雲横日下
霎時飛雨過江東村村苗長田疇水處處凉生枕簟風
好向夕陽樓上望晩晴江色映長虹
南谷胡居仁
紅塵應不到青山新徙琴書入考槃茅舍竹籬閒處樂
地爐松火靜中安數竿瘦竹風初靜滿樹寒梅雪未乾
却笑山人多逸興詩成袖手面層巒
和杜庠公登大觀樓孫沼
高臨南浦千家屋雄接西江第一樓我約山僧開酒戒
誰邀地主作遨頭百年日月雙飛鳥兩字功名幾點漚
便欲拏舟下彭蠡不將風浪祝陽侯
題雙江樓太守康德清所扁董天錫
雙江形勝玉虹流萬戶風煙繞郡樓自信雲霄無窘步
極知廊廟有先憂公餘不廢登臨興宦況元非漫浪遊
彫敝全甦今樂土循良深藉古諸侯
遊桑林寺王烈
江頭魚網雜魚竿江畔幽人度竹關香積飯餘飛鳥散
瑶壇經罷老僧閒懶雲不雨歸方丈小樹無枝著假山
三笑桑林真落魄暮潮猶帶夕陽還
西隠寺
金輪峰畔舊招提曲徑幽通古木齊萬壑煙雲山遠近
半空樓殿月高低篠階斸地開花塢石澗分泉出稻畦
鐘杵晝閒禪意定竹風簷鳥盡情啼
青山庵
鎻翠橋横碧澗流青山庵古白雲幽老松迸石矮遮屋
修竹接天高出樓鹿抱麝香眠砌草鳥低翠羽泊簾鈎
狂夫野趣真閒散半白浮生漫浪遊
滕王閣李東陽
滕王高閣罷崔嵬誰築西江第一臺雲雨不收歌舞地
文章空歎古今才豐城夜氣聞龍起彭蠡秋風送雁來
幾欲乘槎問牛斗不知平地有三台
鵝湖道中蔡經
鵝湖山下春可憐野梅含雨柳生烟遊絲細細駐林杪
浴鷺悠悠飛水田物候催人如過客朔雲回首忽經年
征衣尚拂紅塵路悵望鄉關落照邊
葛陽晩眺孫燧
萬家煙火積雨後兩岸樓臺夕照中雲盡靈山負北郭
橋浮江水卧長虹病眸恍惚如觀畫行計分明𩔖轉蓬
忽憶瘡痍數年事澘然無語立東風
奉陪二泉先生遊呌巖寺復用韻留别
桂華
林藏野寺破垣圍古路雲深僧夜歸水齧山根初駭目
徑回石角巧鈎衣何人題句留蒼壁有客攀蘿上翠微
一自清風披拂後至今花木有芳菲
中秋登偰家樓裘衍
落木蕭疎山半青城墟西下楚雲冥天空江閣留孤月
夜靜河燈散萬星影度高帆横斷岸聲傳新雁下寒汀
登高自愧吹華髮皂帽離披似管寧
張丞相祠張弼
張相新祠何處尋梅花嶺上最高岑雲封一室藏金鑑
泉滴層階奏玉琴後世競傳開路蹟當年未盡補天心
李貓聳耳青騾遠獨立西風慨古今
宿東芙蓉山道流黃正隆房張昇
翠疊芙蓉如畫出虚堂我愛坐絪緼湘簾寒透千峰月
石枕清分一榻雲玉洞蛟蟠秋已盡松巢鶴語夜初分
江聲滿耳難成夢不覺人間日又昕
題青林書院挹清館胡靜
昔人已去青山古此地仍留舊館名白石坐來松露冷
紫簫鳴處竹風輕席前曾與桐君約枕上惟聞雲樹聲
無限幽光圖畫裏祗憑香几對秋晴
遊龜峰和故都憲韓公韻費宏
禪林竒絶隔溪濆怪石稜層繞洞門雕琢頗憐真宰苦
往來疑有異人存仙將蛻骨留塵世犬得餘丹守近村
初到便應忘甲子却疑鐘鼓報晨昏
遊鵝湖
一從無極分明後荒徑鋤茅見講堂自古乾坤惟此理
至今山水有餘光庭空蔓草憑誰薙澗滿香蘋欲自將
冠蓋追尋恨遲暮却愁猿鶴笑人忙
徐孺子墓楊廉
荒牆幾里去城闉宿草離離秋復春試數東都多節士
不汙鈎黨獨斯人廢興可便能忘國明哲從來是保身
莫笑黃堂勞一榻青編千古話徐陳
開先寺讀書臺
僧房五百住廬峰鑿谷開巖重復重挾策昔人依薜荔
登臺此日宿芙蓉西來慣說庭前樹洛學能參寺裏鐘
最愛山中杉檜古月明窗外化虬龍
九江崇烈李公祠和劉咸栗韻
此日存亡視此城勢孤誰肯為增兵須知豹略無雙士
曾占龍頭第一名畫策每遭人見沮誓天不與賊俱生
從來未檥江舟棹史上悠悠空復情
遊麻姑山李夢陽
冒險探竒還觸霧麻姑山水冠南州潭深自激風雷黑
谷迥誰羣鹿豕遊仙女石壇荒欲沒魯公碑碣斷仍留
往來蹤跡俱塵土兩瀑垂垂萬古流
龜峰
弋溪縣南山下寺三十二峯羅列竒最愛紫氛生石鼎
絶憐青嶂削靈芝峭崖哀壑還人世古往今來自鬢絲
已遣野場維玉騎合留崖月照金巵
快閣登眺
江山冥冥風浪生閣中清眺會儒英野舟冒險只自度
汀鳥避人時一鳴四海登臨吾白髮萬山迴合此孤城
劇談轉切憂時念日暮浮雲况北征
南康曉行劉鴻
星河影裏别南康竹色松聲引興長塵滓盡隨雲幕捲
好風清薦竹兜涼青袍白馬君能送野飯山肴客共嘗
極目雲山心更苦悠悠何處是吾鄉
遊青原山羅欽順
朝訪名山露未晞翠嵐浮動欲侵衣坡頭路轉松隂合
隴上人閒荳莢肥泉響遥聞心已淨寺門初到夢先飛
從來賸有煙霞癖爭奈行藏與願違
遊廬山開先寺王守仁
清晨入谷到斜曛徧歷青霞躡紫雲閶闔遠從雙劔闢
銀河真自九天分驅馳此日原非暇夢想當年亦自勤
斷擬罷官來駐此不教林鶴更移文
登香爐峰次蘿石韻
曾從爐頂躡天風下數天南百二峰勝事縱為多病阻
幽懷還與故人同旌旗影動星辰北鼓角聲迴滄海東
世故茫茫渾未定且乘溪月放歸篷
南浦道中
南浦重來夢裏行當年鋒鏑尚心驚旌旗不動山河影
鼓角猶傳草木聲已喜閭閻多復業獨憐饑饉未寬征
迂疎何有甘棠惠慚愧香燈父老迎
過峰山城
猶記當年築此城廣猺湖寇尚縱横民今樂業皆安堵
我亦經過一駐旌香火沿門慚老穉壺漿遠道及從行
峰山弩手疲勞甚且放歸農莫送迎
夜泊石亭寺
廿年不到石亭寺惟有西山似舊青白拂挂牆僧已去
紅闌照水客重經沙村遠樹凝春望江雨孤篷入夜聽
何處故人還笑語東風啼鳥夢初醒
遊羅田巖懷濓溪先生遺詠
路轉羅田一徑微吟鞭敲到白雲扉山花笑午留人醉
野鳥啼春傍客飛混沌鑿來塵劫老姓名空在舊遊非
洞前惟有元公草襲我遺香滿袖歸
書九江行臺壁
九華真實是竒觀更有廬山亦耐看幽勝未窮三日興
風塵已覺再來難眼餘五老晴光碧衣染天池積翠寒
却怪寺僧能好事直來城市索詩刊
豐城阻風(前歲遇難于此得北風幸免)
北風休嘆北船窮此地曾經拜北風勾踐敢忘嘗膽地
齊威長憶射鈎功橋邊黃石機先授海上陶朱意頗同
況是倚門衰白甚歲寒茅屋萬山中
萍鄉道中謁濓溪祠
木偶相沿恐未真清輝亦復凛衣巾簿書曾屑乘田吏
俎豆猶存畏壘民碧水蒼山俱過化光風霽月自傳神
千年私淑心喪後下拜春祠薦渚蘋
宿萍鄉武雲觀
曉行山徑樹高低雨後春泥沒馬蹄翠色絶雲開遠嶂
寒聲隔竹隠晴溪已聞南去艱舟楫漫憶東歸阻杖藜
夜宿仙家見明月清光還似鑑湖西
桶岡和邢太守韻二首
處處山田盡入畬可憐黎庶半無家興師正為民痍甚
陟險寧辭鳥道斜勝勢真如瓴水建先聲不礙嶺雲遮
窮巢容有遭驅脅尚恐兵鋒或濫加
戢亂興師旣有名揮戈真已見風行豈云薄劣能驅策
實仗皇威自震驚爛額尚慚為上客徙薪尤覺費經營
主恩未報身多病旋凱須還隴上畊
重遊化城寺二首
愛山日日望山晴忽到山中眼自明鳥道漸非前度險
龍潭更比舊時清會心人遠空遺洞識面僧來不記名
莫謂中丞喜忘世前途風浪苦難行
山寺重來十九秋舊僧零落老比邱簷松盡長青冥幹
瀑水猶懸翠壁流人住層崖嫌洞淺鳥鳴春磵覺山幽
年來别有閒尋意不似當年孟浪遊
遊通天巖次鄒謙之韻
天風吹我上丹梯始信青霄亦可躋俯視塵寰成獨慨
却憐人世尚多迷東南真境埋名久閩楚諸峰入望低
莫道仙家全脫俗三更日出亦聞雞
茶寮紀事
萬壑風泉秋正哀四山雲霧晚初開不因王事兼程入
安得閒行向北來登陟未妨安石興縱擒徒羡孔明才
乞身已擬全師日歸埽溪邊舊釣臺
回軍九連山道中短述
百里妖氛一戰清萬峰雷雨洗回兵未能干羽苗頑格
深愧壺漿父老迎莫倚謀攻為上策還須内治是先聲
功微不願封侯賞但乞蠲輸絶横征
回軍龍南小憩玉石巖雙洞絶竒徘徊不忍去因
寓以陽明别洞之號兼留此作三首
甲馬新從鳥道回覽竒還更陟崔嵬宼平漸喜流移復
春暖兼欣農務開兩竇高明行日月九關深黑閉風雷
投簪最好支茅地戀土猶懷舊釣臺
洞府人寰此最佳當年空自費青鞵麾幢旖旎懸仙仗
臺殿高低接緯階天巧固應非斧鑿化工無乃太安排
欲將點瑟攜童冠就攬春雲結小齋
陽明山人舊有居此地陽明景不如但在乾坤俱逆旅
曾留信宿即吾廬行窩已許人先號别洞何妨我借書
他日巾車還舊隠應懷兹土復鄉閭
鄱陽戰捷
甲馬秋驚鼓角風旌旗曉拂陣雲紅勤王敢在汾淮後
戀闕真隨江漢東羣醜漫勞同吠犬九重端合是飛龍
涓埃未遂酬滄海病懶先須伴赤松
書草萍驛
九月獻俘北上駐草萍時已暮忽傳王師已及徐淮
遂乘夜速發次壁間韻紀之二首
一戰功成未足竒親征消息尚堪危邊烽西北方傳警
民力東南已盡疲萬里秋風嘶甲馬千山斜日度旌旗
小臣何爾驅馳急欲請回鑾罷六師
千里風塵一劒當萬山秋色送歸航堂垂雙白虚頻疏
門已三過有底忙羽檄西來秋黯黯關河北望夜蒼蒼
自嗟力盡螳螂臂此日回天在廟堂
自信豐往龍南過竹高嶺作黃仲昭
嶺上有二小石峰如兜鍪狀土人名曰鐵盔峰有一
大石峰有文如鐵甲狀土人名曰鐵甲峰龍南多寇
皆本於此
登登已度幾崚嶒鳥道縈廻尚未平憲節雙穿雲靄去
軺車多傍白雲行山如盔甲偶然事民習干戈遂得名
司牧倘能興道化貪泉寧凂隠之清
自瑞金往石城過鵝公崠作
崚增高崠切雲霞倦客經行興轉賖深徑黃茅數十里
荒邨綠樹兩三家羊腸佶屈循崖轉馬足凌兢怯石斜
世路嶮巇寧獨此市朝平坦更堪嗟
狄梁公祠費寀
當年籌策費紆縈萬古乾坤只此情北斗以南聲價重
此身之後事功成漁樵歸路林光暝秋雨晴時月色清
試問祠堂何處是青山十里暮鐘聲
謁鵝湖書院四賢祠(晦庵二陸吕東萊也)
諸老高風迥莫攀巒光蒼翠水潺湲乾坤一會存吾道
祠宇千年重此山碧草春深猶自好紅鵝雲遠不知還
摳衣莫問當時事落落殘碑半蘚斑
奉次空同過象山書院韻夏言
千尋峭壁俯清溪野竹含風弄晚凄祠下幾年無過客
崖前此日重留題未逾滄海難忘楫欲步丹霄信有梯
悵望講堂荒草合日斜惟聽鳥聲啼
經陸象山先生墓
十里松楸翳薜蘿百年芳冢正嵯峨山川幾處還增重
草木兹鄉亦自多道在死生真孟浪教殘風俗竟如何
瓣香尚擬歸途拜仰止高風下馬過
象麓草堂初成和杜六首柬方石山尚書郎
三峰山下理衡茅翠竹黃花滿近郊屋上風泉飛木杪
窗前烟月挂藤梢會看燕子新營壘自許鷦鷯結小巢
歲晏滄江堪臥穏移文未許北山嘲
懸郭東南溪水頭石門林壑抱深幽中年卜居總為此
獨坐憑軒聊散愁庭階日午鳥雀下巖谷雨餘雲氣浮
葛巾藜杖且疎放時向滄浪弄小舟
少谷親題象麓堂百年談笑落滄浪鄭婆塘西楊柳暗
王表洞前盧橘香釣艇日依潭水靜酒尊時送竹隂凉
旁人莫訝為官在吏隠吾兼杜老狂
水碧沙明洲渚迴雲深竹靜草堂開北風山木蕭蕭下
落日江帆片片來有客相過時載酒主人無事日登臺
愁看直北關山迥白草黃雲秋正哀
繞院松杉雲氣流小堂高枕碧江幽秋山杳杳啼元狖
晚水冥冥飛白鷗伏枕經年須藥裹閉門長日對簾鉤
得閒且覓丘園樂汩汩風塵何所求
三峰卜築草堂新忽見梅花送早春昔折曾悲遠遊客
相看今是故鄉人山前松菊應憐我野外漁樵更卜鄰
但願昇平歌帝德不妨疎散樂吾真
遊仙巖二首
玉洞靈巖天下稀丹霞赤霧望中微古藤裊裊猿猱接
遠水悠悠鷗鷺飛十里風煙迷客棹半崖花竹隠僧扉
此中似有尋真路塵土何年遂拂衣
靈巖聖跡古來傳到此應知别有天背日漸開雲外錦
含風不動水中蓮清江百丈渴欲飲立壁千尋詩可鐫
翠竹白沙江路晚蒼茫回首隔風煙
滕王閣新成次巡按陳公韻
郡城西北見高樓迥接風烟萬里秋帝子不來歌舞歇
長江空繫古今愁帆開遠浦鳬鷖亂客散東風煙霧收
喜見中丞停節鉞不因登覽得咨諏(懷東峯汪中丞)
通天巖鄒守益
高築琳宫引石梯酒餘客散自攀躋坐來漸恐星河冷
話久不知煙霧迷白澗灘横舟隠見翠微巖湧案高低
浩歌初飽清秋興何處東洲野店雞
覽勝樓用韻為徐柱史題聶豹
南浦城頭百尺樓九江横潰豁中流江山得句魚龍奮
枕簟涵虚天地浮勝景坐看千里合扁舟何用五湖遊
漁人估客歌回首白鷺青鳧浴滿洲
十二日風雨次宣風館和王伯安韻伯安有天際
浮雲生白髮林間孤月坐黃昏之句為一篇警策
歐陽鐸
馬蹄山路失新痕山木横流一段渾兩邑封疆中作館
幾家鷄犬自成村枕邊聽水塵懷淨山頂看雲雨氣昏
愧是宣風天萬里幾人此地謾銷魂
登佛手巖屋角嶺諸山王慎中
緣崖百轉幾經休廻複千峰晚氣浮路絶見僧行樹杪
猿鳴呼客入林幽平看珠斗懸燈影俯瞰明河激澗流
頗似謝公高簡性領州不自廢山遊
冬日雪中登鬱孤臺謝榛
孤臺突兀樹摧殘此日登臨自鶡冠哀角暮從風外斷
荒山愁動雪中看關河渺渺行人遠吳楚蒼蒼落木寒
醉倚南樓望江北片帆何處是長安
謁孺子祠羅洪先
千年見說南州士今日初登孺子臺返照湖邊孤鶩遠
青芻門外幾人來能勞下榻俱知已得赴公車號異才
景物不殊時已别春風庭院長莓苔
考正劉忠愍公諱日(公為王振所害事祕不傳先行人如墉記公以六月二十)
(一日卒于獄二十三日其家始得訃於是連三日為諱日蓋疑之也)
身亡底事論遲速疑信元關筆削權華衮有褒須繫日
貂璫何力敢移天魯公生氣誰云死石顯隂謀自合傳
多少白頭還牖下姓名能得幾人憐
練中丞故墅
三洲煙草暮江濱未問遺墟淚下頻破冢有山歸别主
遠孫無食寄貧鄰百年天地誰非幻萬古君臣獨在身
莫道高名能引禍風塵多少不歸人
新淦賊退志喜
孤城初試六鈞弓一箭還收百戰功落葉風前秋氣爽
倚樓江上暮愁空騎催露布傳宵遁帆下風檣識歲豐
却念宵衣書帛遠上林早晚待飛鴻
繩金塔寺吳國倫
古塔崚嶒萬象蟠西山如鷲捧危欄扶笻漸與彌天近
引筏新知覺路寬雙樹影廻平野暮百鈴聲徹大江寒
毫光夜夜凌無極併作南州斗氣看
前題余曰德
誰辨龍沙萬劫灰相輪高倚白雲迴廬峰似對孤飛鶩
章水看疑一渡杯深夜珠光浮舍利半空金色見如來
西方有客曾為語無數蓮花井上開
題永和歐陽監丞公祠曾同亨
監丞祠廟接江城古木寒雲入望平一死疆場酬素志
千秋俎豆有餘榮臨焚罵賊言何壯弔古懷人淚欲傾
闕典未增忠節祀揮毫題罷倍含情
次登雪浪閣韻
閣上寒雲冉冉霏江頭木葉傍人飛高秋倚檻聞砧杵
落日停舟坐釣磯登賞有懷工作賦追陪無計慰摳衣
清風明月成孤賞負却山中蕨筍肥
上清宫羅治
萬壑千峰擁上清丹丘自記昔時名居然宫闕同三島
若有仙人住五城天上時時聞駕鶴雲中往往見吹笙
乞靈漫有塵埃念鎮與真符是辟兵
謁張漢輔真人祠
嶻嶪峰巒草樹青尋仙深入晝冥冥風雲高闕通羣帝
雷雨空壇集萬靈天際青牛虚望氣松間白鶴自聽經
長生欲問無消息只見山空長术苓
遊廬山奉和樾橋錢公(二首)李萬實
山寺停秋一院深松篁百尺晝隂隂隔林聞鳥關幽事
下馬逢僧愜素心背日香爐浮瑞靄倚天雙劔豁塵襟
遠公匡俗俱塵土徙倚禪堂嘆陸沈
我尋白鹿匡山前呦呦何處鳴秋天虚亭揮灑見大意
古廟瞻依懷昔賢未有青衿趨几杖只看黃葉啄烏鳶
寂寥鐘磬懸東序徙倚西風倍颯然
眺香爐峰絶頂
紫煙飛上香爐頂蹴踏東南第一峰人向雲端扶杖屨
山從天畔削芙蓉仰攀怪石愁飛鳥俯瞰幽宫起卧龍
玉宇瓊樓應咫尺塵寰霧境隔千重
麻姑山
麻姑之山高嶕嶢瑶壇瓊宇摩青霄峰頭冉冉駐鶴馭
花外時時聞鳳簫石函素檢霧長護井浴金丹氣未消
羽翰信能遺世網鹿門端合赴佳招
登龍虎山望水簾洞
翠壁何年留霧檢青春邀我禮星壇鳥啼猿嘯空山淨
古木蒼藤白晝寒陟巘自攜斑竹杖臨池誰浴紫金丹
塵襟滌盡真忘返灑灑飛簾最耐看
吳烈女詩(有序)
嘉靖辛酉秋八月閩寇數千陷石油破荷石砦吳生
宙女友悌年十五死焉先是吳族避砦上賊書夜環
攻十餘日羣力困甚遂見襲女知砦且陷乃攜弱弟
遍告伯叔父母以為託既而泣與母訣諸母咸慰止
之女垂涕對曰我少女留祗辱先人耳言未絶遂踊
身投崖而死時某月某日也越半月賊退父收其屍
顔面尚未敗止額顱皮敗方寸許人咸嗟異李子聞
之曰嗟嗟烈哉吳女至性蓋夙成云觀含悽訣母割
愛如遺對諸母一語凛不可犯豈姆訓使然哉世有
號偉丈夫者臨難周章幸少須臾無死自謂巧全即
不死視烈女羞死矣乃抆淚為之詩
砦門不守此身危腸斷慈親訣别時莫訝舍生輕似葉
只緣嗜死美如飴珠沈玉毁形難化石轉崖枯志不移
擬續曹碑垂野史觀風何日許陳詩
貞烈祠二章(有序)尹臺
邑譚婦趙氏事赫赫耀人耳目垂三百年當其時海
内遭極變筓褘之流能以烈節著竒蹟者獨婦與&KR0792;
縣王婦二人耳抑是時余邑起義勤王以應文信國
而罹夷滅者蓋八族故烈婦一門駢死靡孑遺而郡
邑掌故卒亡所著載哀哉兹祠肇建於國初令長四
明烏侯斯道弘治間中丞錢塘張公本守吾吉時特
以聞朝詔賜今祠額春秋致祭咸有司莅事其烈益
光顯頃廟學既遷余諗於前邑長東吳馮侯符言烈
婦實有功先聖師之教矧血影在故禮殿前楹中不
可厭媟失敬盍移祠據廟戟門故址令磚影當其後
覆以一亭庶永久無斁壞馮侯是之顧祠位雖正然
其宇規式不甚稱今仁和陳侯至禁他役之擾民者
獨加意兹祠命工亟改治之於戲崇風化以振末俗
侯其識政理之先要哉余訪祠舊刻詩文多無存僅
獲殘錄一帙致侯爰述昔今所嘆感者成近律二章
附請正云
鼎移誰不汚風塵一婦臨危獨殞身生誓丹心寧負義
死憑碧血與傳神八磚祠廟高天近千仞宫牆皦日新
今古烈名疇擬竝禾山&KR0792;嶺對嶙峋
痛哭中原二百州東南降幟忍包羞勤王八族兵先殪
死賊一門婦可留伏臘貞魂依禮殿江山遺恨漫貔貅
天常未向中閨絶正氣吾邦昔所流
詠蓮山劉賢
崛起遥撐紫翠峰青蓮朵朵映晴空俯看鳥向樹頭落
時有雲從山半封八月濤生聞梵唄五更鯨吼聽華鐘
欲憑一勺龍湫水洗淨年來塵土蹤
遊金石山徐良傅
數月匡廬興未慳偶逢佳處又躋攀路穿煙霧叢中去
人到蓬壺頂上還石勢南開羊角洞溪聲北走虎頭關
江山清淑元無恙自昔高賢指顧間
開先寺呈王鯉大府魏良弼
尋幽山寺出塵囂野徑招提跨石橋翠壁鐫磨猶古路
蒼苔基址識前朝龍依二瀑歸青峽鶴唳雙峰入紫霄
安得乘風臨絶頂便應飛錫去人遥
南浦舟中述景魏良器
南浦東風吹客槎山南茅屋傍雲霞漁翁寒釣半江水
隔岸春開二月花日夕野樵歸暝壑鐘聲古寺起鳴鴉
乾坤生意憑誰領南塢青青草自芽
登蕭仙壇魏良政
蕭仙樓閣壓層崖此日登臨亦壯哉霄漢四垂天闕近
江山一覽畫圖開秦樓簫斷鸞聲遠石室雲生雨勢來
俯視南州煙霧重此身今日到蓬萊
慕山符鍾
住山人去白雲歸留得青山起後思草樹望迷行處跡
石苔磨洗舊題詩護松恐誤歸來鶴愛菊猶編去後籬
更有清風思未了年年春雨長苔枝
郡西能仁寺唐吉州司戶杜審言詩社也隆慶丁
卯能仁再舉惜隂會予偕鳳間子九日入山中迎
周羅山劉見川二先生主席郡邑縉紳仕而歸者
暨國學兩庠之彦先後來會安成兩峰先師劉師
泉先生時一枉教焉久之先輩彫謝聚首者益落
萬歷庚辰秋九月議置會田合饌兹會復振鳳間
子賦詩志喜予感而和之
陳嘉謨
舊遊早已悲遲暮重到那堪憶歲年聚散幾陪蓮社侣
招邀仍是菊花天獨憐華髮承先進忍向多岐待後鞭
此日情知難再得一談忘食一澘然
當年蓮社開詩社想見唐時亦盛時異代風流今論學
幾人歸詠更裁詩朋來正喜簪頻盍身退原非道可私
龍井石幢禪榻畔高談仁義是吾師
初秋西臺寺
十年手種當窗樹半掩寺前臨水山自喜秋來無落葉
誰能老去有愁顔帆檣遠影疎枝外枕簟新涼細雨間
筋力情知難久健得閒且向石林間
青原偶感鄒元標
少年曾此問迷津荏苒韶光及此晨入藥不教頑石變
春風難遣鬢毛新還憑麋鹿山中性來結煙霞物外身
丘壑盟心吾敢負翠屏千古自嶙峋
遊玉笥劉應秋
石磴飛泉曲徑通飄颻白帝接仙宫山深洞府連雲碧
水出丹池遶澗紅風靜霓裳繁吹下月明煙樹滿樓中
自是真人靈隠處當年微夢百花叢
龍虎山
叠嶂重巒鎻碧煙玉宫虚閣拄青天上方甲第神仙宅
家世傳書道德篇松檜鱗殘時怒鬛鯨鯢石坼有飛泉
赤松黃石何從問白雪清谿且放船
奉懷羅先生從姑湯顯祖
杖底山河數點煙真人氣候鬱羅天蓬壺别貯生春酒
京洛傳看小字箋鶴唳月明珠樹裏漁歌風色杏壇前
也知姑射能冰雪誰道汾陽一窈然
送朱養淳太史典試江右吳道南
紫陌新軺夾道看詞臣分命出金鑾片帆左蠡乘新漲
一榻秋屏對早寒南國文裁運斤手西江脈重采詩官
何當更問閭閻苦歸與君王策治安
遊龍沙寺
步入龍沙倍有神欲登彼岸問前津法華鐘響非關耳
祗樹花開别是春杯渡影疑江上棹錫飛風淨色中塵
上人話我真如諦了悟西來亦此身
忠禮書院(并序)戴九元
世宗為故學士夏文愍公建堂賜名璚恩樓曰寳澤
碑勒宸翰數十中有定郊社儀及答文愍農桑䟽詔
伏讀有感
丞相祠堂古信州衣冠遺像肅清修九重雨露璚恩第
千載江山寳澤樓郊廟大謨同日麗農桑温諭自天酬
可憐魚水君臣際中道風波不自由
滕閣懷古(二首)樊良樞
江上烟波釣叟知閒中日月鑑湖私龍飛真主曾登閣
虎拜文臣盡賦詩劔出石門蛟遁遠笙吹緱嶺鶴歸遲
莫嗟今古升沈事多少青雲負紫芝
層樓睥睨漢家墉百二關河帶礪封鹿放西山回萬乘
劒留南斗避雙龍沈煙極浦通朝磬濺水空潭激夜舂
最是秋江漁篴穏數聲遥和翠微鐘
暮春登滕王閣
江上春歸思渺然危欄百尺瞰寒烟美人南國銷芳草
帝子東風怨杜鵑半嶺孤雲銜落照一颿遠水淨浮天
月明十二樓頭曲夜夜吹簫到客船
遊岑山洞胡大成
重巖杳靄白雲端禪室還從雲外安石竇懸泉晴亦雨
松門翳日夏生寒焚香境逼諸天近聽梵心依初地寬
乍有晚雷喧萬籟空花正隔世塵看
上藍寺秋興
給園聊作采真遊信美非鄉倦倚樓落日殘霞依鶩起
暮天片月帶江流雲凝竹樹千山暝雨過池臺萬戶秋
無限歸懷逐來鴈東籬菊酒可能詶
過逍遥僖禪師寺僖為唐肅宗第九子修道逍遥
山中鄒維璉
萬峰一澗鳥鳴幽帝子道場此地留唐代寢園無百世
禪家墖宇獨千秋山名羅漢人偏應水比恒河沙不流
莫說釋迦衣鉢遠雪山當日在南州
江天閣張位
片帆煙雨暮湖間山在江心樓在山波影垂寒新石墖
鐘聲破寂舊松關好風當面雲明滅流水何情客往還
樹外夕陽城市近喧闐車馬抗塵顔(閣在章江下與滕閣相望)
夜宿南康歸宗寺羅大紘
半結跏趺看逝波啼猿何處晚鐘和松間風入鳴黃鵠
洞口春深長綠蘿習定非因城市遠關心偏向别離多
明朝欲向潯陽去回首滄江發棹歌
登華蓋峰董裕
萬丈丹梯傍斗墟從來仙子好樓居登臺似對浮丘奕
入洞猶懸晉代書虎嘯林風生壑暝鶴歸海月映窗虚
更依南斗瞻宸極縹緲紅雲護禁廬
平石董緒
寳華仙麓開枰局千丈齊雲自坦夷金僕不來從虎伏
虞羅無及有鴻棲苔痕過雨春還碧玉骨淩霜晚更竒
回首半山幽致在誰言異代不同時
春日登白鷺雲章閣(二首)金光弼
揭孽高甍插紫虚此方千載盛簪琚江東不識文章樹
彩女能留寳軸書百雉風煙青漢外一樽花塢夕陽餘
夜深應共星河宿借得天孫錦作裾
咫尺飛霞檻外分天低鷺水共氤氲層臺隠映金銀闕
畫壁淋漓錦繡文夾岸柳隂迷夕浪空江帆影度春雲
白銅鞮後風流盡寥落千年一使君
秋日費太僕招遊鵝湖
平湖曲曲快登臨況復秋風動客心畫閣浮光盤鳥上
蒼山撲翠落波深清霜未爛茨菰葉暖日猶垂栝柏隂
猶有窮交公輩在龜峰千載此幽尋
與汪靜峰使君遊青原王德新
翠落秋隂山更幽使君匹馬此同遊鐵橋抱月迎仙杖
珠樹飛花結羽樓巖靜猿啼驚露冷潭深龍臥帶烟浮
未妨把酒狂歌發塵世風流易白頭
與劉瀘瀟陳梅和遊書林洞洞最深杳竒蹤怪形
不可勝紀
幾回攀折入蓬萊碧殿晶光一竇開崖滴瓊漿晴亦雨
風敲石鼓晝常雷泉聲暗與黃龍渡樹色遥騰白鶴來
金篋秘書雲欲護狂歌天外有仙才
康山黃鎡
湖上新春入舊年晴光蕩漾舳艫前雲天漸覺孤蓬遠
風浪無嫌夾渚偏真主運承周鼎後假王功著祖鞭先
千秋廟食雞山頂客過徘徊一繫船
湯祠部義仍先生招集玉茗堂賦謝
謝三秀
草堂遥夜帶春星謖謖松風韻可聽題柱聲名高畫省
著書歲月老元亭寒宵對雨尊仍綠末路逢人眼倍青
懷抱為公傾欲盡肯言裘馬向飄零
舟次金川王素節
白蘋飛雪點江頭帆引西風去不收侵晚始離南浦驛
將晡俄轉大洋洲望迷紅日天尤遠歸近丘園髮已秋
南去北來頻萬里此身曾似子長遊
登麻姑袁懋謙
叠嶂層崖隠夕曛登臨屐齒破苔紋中天練淨懸雙瀑
下界林昏擁亂雲絶頂桑田曾見變半空笙鶴杳難聞
麻姑不返方平去雞犬依然隔暮氛
入麻源
步入麻源日欲曛錦屏回合路難分誰驅怪石横青澗
直瀉飛泉出白雲坐久濕衣嵐翠重歸來曳杖月華紛
仙山多境如堪臥採藥吾將狎鹿羣
登仙巖
見說仙都縹緲間到來雞犬隔塵寰樓疑結蜃空中現
人似騰猿樹杪攀擬挾飛仙凌絶嶠誰分玉髓駐頽顔
天邊偶作乘槎使真向銀河泛斗還
春日招王孔丞徐國子艾千子登雄嵐峰
魏光國
曾聞絶頂駐真仙捫石攀蘿屢困眠已怪層峰爭蔽日
翻驚遠水欲浮天春花似錦何須織好鳥如琴不用絃
共爾盤桓誇勝跡祗應此處學長年
薾雲橋李應昇
崩崖如削走鳴湫山骨撐來鳥道浮金井舊傳三峽曉
玉淵今帶五峰秋雲根倒影懸青壁霞幕空飛接素流
閒自倚闌孤鶴遠相看直作廣寒遊
步自牛灣歸鹿江二首楊廷麟
清溪一曲許藏舟何事浮湘傲九州布穀聲中村鼓急
杜鵑開後旅心愁安能自負盧敖杖猶有人歸燕子樓
澤畔長吟非楚客不妨隨意泛沙鷗
桑隂十畝路荒茫漫笑嵇生醒更狂倦犢晝眠春水夢
野花時過午風凉看雲心緒愁難盡散髮行歌意已傷
江漢況今多虎豹又聞烽火近潯陽
香城雪坐
十年江上半漁臣為爾流連暫卜鄰已向洪崖封禹穴
空勞洞口問秦人冰城久信窮魚隠風影何關竹葉身
煨栗無言緣底事莫將熊虎歎沈淪
雩都羅田巖讀周元公岳武穆王文成羅文恭諸
先生題字李凌虚易去浮易山甫施教臣及兒輩
同遊劉同升
納凉何處碧雲端樓閣崖懸星斗寒舟楫遠同鳬鴈影
山城長作畫圖看頻移茵席清娛久時見磨崖舊字殘
多病支離兼避地韻人容易共盤桓
族姪女殉難(冇序)
女永新人適周氏湘隂明府孫女也知宼將至著衣
十數重以線紉之罵賊不已賊臠之
手把重綈密密縫出門罵賊死從容泉臺不怨新婚别
廟祀無慚茂宰封作女曾聞天上謫為雲羞向楚山逢
傷心臠死驚竒節何必男兒始亢宗
文杏庵(有序)
龍沙之側故有小庵文杏一株為南浦諸樹之長因
以文杏名庵
一株文杏綠隂穠倩作庵名問五宗不見春風吹菌閣
有時疎雨滴桐峰鄰多古寺蘭沙淨門對西山爽氣重
日暮江聲催鼓栧明朝言訪又支笻
杏花村王仲序
省垣東去路迂斜猶有名村是杏花春水平蕪千萬頃
暖風沽酒兩三家勸農何事花迎馬送客歸時柳帶鴉
明日青原遥引望江城如抱暮雲遮
麻源第三谷曾璵
秋興撩人出郭行偶來三谷覺身輕清泉色為丹崖變
萬籟聲隨獨鶴鳴錯憶子真家欲問空懷康樂句難𢋫
數杯仙醴陶然醉一臥雲邊絶世情
下五龍巖黃廷鳳
兩年甫暇尋秋寺一路忻從遠岫行古澗龍銜珠錯落
禪關虎臥石縱横僧依蘿屋憑虚住松挾濤聲夾道迎
莫嘆塵纓無處濯巖前新水照人清
通天巖(二首)唐邦佐
怪石空懸山勢欹洞門低度日光遲乾坤何意故留此
今古有人來賦詩道路盡從樵者得壺觴敢後大夫期
不因簮弁妨山水我輩風流良在兹
結伴山中暫避喧每從佳處便停軒只疑蘿薜峭無路
豈謂雲根小有門到此頓令忘歲月看來别是一乾坤
松聲鳥語關詩思獨對巖頭兩不言
經下韓灘作鍾瓘
曾因蜀道損朱顔到此還逢百丈艱水自東來奔似馬
石從中起突如山盤渦定是蛟龍窟隘路真成虎豹關
名利不能驅釣叟結廬翻說此中閒
廉泉姜璉
涓涓泉脈石中生流出招提分外清涵鏡有光能照物
鳴琴無譜自成聲一泓徹底元無滓萬古稱廉豈盗名
若使夷齊身未死也須來此濯塵纓
吏隠亭萬時華
橋水東西孺子鄰當年仕隠各全身龍蛇今古孤亭晚
桃李晴隂萬井春大漢冰霜留氣韻重湖煙月照精神
因君敢慢今時尉簿領驅馳或有人
孺子祠
舊宅曾聞傍水濱祠堂古岸照嶙峋五陵樹已迷狐兔
一榻香猶薦藻蘋意氣何人傾赤社英雄滿地兆黃巾
當年龍戰終多事千古冥鴻屬外臣
遊龍源劉日杲
龍源深處萬峰稠金鑠芙蓉面面秋自是遊人不肯到
寧知此地儘多幽一絲細路緣山腹百尺飛泉挂石頭
老我好竒欣共賞攜尊數過坐消憂
遊靈芝巖(真人)張宇初
披霧朝尋虎豹蹤倚崖磐石獨嵌空紫芝煙暖靈根長
翠壁雲深野路通古木千齡忘換劫落梅幾樹漫飄風
澗阿蘚磴猶陳跡隔世清遊豈偶同
登擬峴臺
城上危樓俯大江峴山遺慕入蒼涼萬家烟樹汀洲白
百叠雲岑橘柚黃裴度流風增感慨南豐舊刻妙詞章
衰榮塵跡知何限極目狂歌付大荒
南埜驛安南使臣
鼓報黃昏客泊船咿咿軋軋櫓聲連一雙鳬鳥滄浪外
幾箇人家楊柳邊紅日落殘鈎挂月白雲捲盡鏡磨天
安南萬里朝天客暫假郵亭一夕眠
國朝
舟中望廬山曹溶
霜滿漁磯意渺然匡廬一望插青天棲遲陶謝烟嵐裡
界限荆揚巖岫邊猿鶴百年耽嘯傲江湖萬里異風烟
蕭條遷客情何極目斷南来五里船
灌瓦研詩(并序)李元鼎
余家有古硏得之金陵老友薛更生其世蔵也研形
五瓣若梅花色如金粟藏經紙中邊血斑翡翠隠起
似出土銅叩之作金玉聲細膩發墨亦竒珍矣相傳
為灌嬰廟瓦洪容齋守贑時獲扵雩廟左池窾為研
銘以章之語載續筆中辛丑秋日余偶遊雩陽考郡
邑志益信志云研重十斤刓闕兩角其光沛然色正
黃余研光色則同但厚止二寸許重不及十之一二
豈後人剖而成器不止余之一研邪嗟乎灌將軍往
矣今欲尋其廟之故址無有識其處者獨此一研令
人憑弔欷歔而不忍置此吳融所為賦古研有塵土
依人而伍瓊瑶句蘇子瞻銘龍尾而云閱人扵古今
蓋感慨係之矣因賦小詩貽同志者和焉
梅花研久伴青燈金質黃流笵古硎漢代何人尋灌壘
雩陽有志紀洪銘方之銅雀歌鐘遠潤以玉蜍戰血熒
珍重傳家供翰墨毋煩端歙斲山靈
宿蕭季公梅檀林
分取春浮一曲餘胸中丘壑總如如廊隂晚接花前檻
閣影深摇竹外居雨過烟沈迷櫂遠月來樹隔得鐘疎
西莊曾復招裴廸我欲相從更結廬
葛仙壇訪見明尊宿徐世溥
幽居幾歲狎偷安特為孤峰上葛壇一臥烟蘿忘入徑
長看雲石對凭欄崖經野燒松鱗古澗挾餘冰竹影寒
最愛相逢無佛語成蹊共在不言端
獨上新滕王閣
獨自登高睠故都周廻殘錦半糢糊新題欲賽蛟龍字
舊跡疑翻蛺蝶圖蘇圃只今煙蔓草徐亭誰昔雨生芻
由來名勝兼資福得似君王此閣無
繙經臺(在撫州)李來泰
過江義學重珠林慧業文人自古今貝葉燈傳春草夢
蓮花香散石楠隂雨暘舊谷靈巖静日月長源碧澗深
領取泥洹公案在還從屐齒證清音
羊角石
聞道元文藏石室神羊一角隠仙蹤清風近拂三三曲
紫氣平臨六六峯路啟五丁雲自祕書傳二酉洞仍封
低徊片石猶堪語欲倩桐鯨叩巨鐘
過修嶺是涪翁故里丁宏誨
荒城文物太凋零魯直才名照汗青千仞燕崖摩絶壁
一泓修水遶虚亭殘楓早受秋光醉宿鷺多添夜氣腥
子姓流移廬舍改獨存詩派說分寧
古龍沙王元度
大地誰摶萬斛沙蒸雲吹浪繞龍華銀河倒影痕俱淨
劫火成灰勢愈加謾訝回風清佛土還期望氣長仙葩
人間陸海毋勞問一片澄湖寫落霞
鄱陽湖望五老峰曾畹
蒼然葱翠兩三灣欲載匡廬出故關水合江湖歸萬里
地分吳楚接千山老蛟吹雪波濤白高髻懸崖薜荔斑
自愧偏隅非華岱也稱喬嶽俯雲間
過鵝湖書院甘京
翠微山色點雲根萬木驚霜落葉繁爼豆古今崇聖學
瓣香朝暮愧禪門一時持論多同異千載斯文幾廢存
在昔趨庭曾竊問至今空谷與誰論
冠石林時益
城西之石峰嶙峋冠石之冠古製存初以力畊久為客
時因避亂還成村窗間無數桂花葉屋裏一株桃樹根
山口竹林響清晝遠林歸盡鉏茶人
戊子兵圍章門七月三日掠中州劉子峻之妻吳
氏妾朱氏俱被執不從死於水子峻哀之乞余賦
詩胡學浹
名節雙雙弱骨持千秋生氣令人思香魂漲綠東溪水
鵑口流紅暮雨時泉下芳魂攜好伴風前玉樹立佳兒
鬚眉愧殺稱男子生死關頭怕别離
謁岳武穆王詞劉瀚芳
燕雲唾手數偏竒十二金牌捲義旗半壁中原看馬立
三台上將奏星移矢心惟鏤精忠字報國空題武穆祠
只有虔州章貢水灘頭猶作吼聲悲
登虔州望江樓程可則
鬱孤臺畔暮天空與客登臨起大風馬耳羣山歸睥睨
虎頭全郡攬崆峒窗吞閩楚三千里地跨東南百二雄
煙火夕陽生處處近聞中澤少哀鴻
渡雙牌峽
虔州南上路巑岏忽到雙牌水氣昏帆向夕陽爭古道
天留孤塹峙江門沿洄百折灘聲急明滅千峰樹影繁
谷口忽聞雞犬喚人家疑是武陵源
雙劍峰下黃巖寺施閏章
黃巖林下弄清暉古寺寒潭石徑微寳墨池臺留佛碣
爐峰煙霧染僧衣峽開青玉奔雷急崖暗蒼龍帶雨歸
誰倚枯松招五老共看杖底片雲飛
陶公讀書臺
山寺鴉啼灌木隂荒臺有客共登臨雲開對岸青峰遠
江擁孤城白露深春草迷離絃誦地夕陽憑弔古今心
野塘流水猶無恙舊刻殘碑何處尋
重九後九日同諸公入青原留宴山亭
重陽節後菊花開古塔憑高秋色來僧自曹溪曾卓錫
客同彭澤一銜杯鳴泉激瀨侵衣濕絶壁流雲拂面回
白鶴歸巢林影亂悠然欲臥碧山隈
贑州謁王文成祠王貽上
新建當年此誓師森然松柏見靈祠軍聲不藉條侯壁
籌策惟應漢相知萬古許孫同廟食一時張桂太傾危
後來論定煩青史峴首猶存墮淚碑
登潯陽鎻江樓懷古丁煒
荒城一半枕蒿萊楓葉蘆花晚照開天外山迴三楚合
樓前潮落九江來城經郭默全家少地憶陶公百戰回
莫向暮鐘談往事白頭僧在不勝哀
新淦舟行
城下空江向北流虔州西上正悠悠柳邊過雨鷺窺網
花外夕陽人倚樓漁笛數聲愁欲劇蓬窗孤枕夢偏幽
一川煙景頻來往每對青山憶舊遊
題南昌鐵柱觀朱彝尊
丹甍縹緲麗層城鐵柱縱橫鍊紫清隂洞蛟龍睛有氣
虚堂神鬼晝無聲遊人自愛登高賦仙吏仍兼濟物情
雷雨忽愁天外至江湖元在地中行
塵外亭鮑䕫生
宿露空濛封石磴上方鐘磬出層巖客來煮茗燒黃竹
鶴下尋巢遶碧杉一帶荒城銜落日兩江流水亂歸帆
舊遊記得同君處畫省如今似隔凡
吳城登望湖亭朱國漢
金鐃回首夕陽邊客裏年光感逝川千里書來湖口縣
片帆人上秣陵船長風捲浪花如雪極浦連天草似烟
何處笙璈江水沸令公祠下響神絃
滕王閣
物換星移又幾經珠簾畫棟半凋零凄清月照雲卿圃
斷續煙横孺子亭掠水斜看孤鳥白落帆遥帶遠山青
風流文藻今誰是一片漁歌起暮汀
珠磯阻風
片帆東去指襄樊估客停舟傍水村戊鼓連天喧渚雁
浪花如雪拜江豚蘆中宿火分漁艇枕上濤聲斷旅魂
三老歌呼無一事柁樓明月又黃昏
過贑州是程周量舊遊題詩處和韻
梁佩蘭
萬壑風高木葉哀四山雲起鬱孤臺關分江口東西合
帆向灘頭日夕來纔入戍樓聞畫角憶歸山驛認紅梅
故人把筆題詩處不得登臨不擬回
偕存西古璣滕王閣晚眺(二首)陸世楷
聞道前朝破楚年柏梁開宴集羣賢仙蹤尚憶匡廬月
戰跡空存彭蠡煙粉榭無情銷畫蝶荒臺有恨託啼鵑
江頭多少傷心處不是窮途亦愴然(明太祖駕幸南昌命羣臣登閣賦詩)
江上看山晚更宜秋屛坐對詠新詩偶乘此夕琴樽興
因動當年簪笏思(曾王父任藩伯九載於此)五老峰高連棨戟百花
洲冷漾旌旗孤舟千里依荒渚漫說搴帷似舊時
丙申十月廿八日初入贑過惶恐灘和東坡韻
暫辭束帶即閒人柔櫓輕橈狎此身忠信自能忘險道
艱危真可見勞臣舟隨瀨下湍逾鷁石與波平細似鱗
莫畏三江風浪惡滔滔南北總迷津
廬陵過文信國墓
黃冠偶憶少陵詩方外生還豈所期嗚咽墓前流北水
寂寥壠畔向南枝徇身柴市成仁義合葬螺川感孝慈
正氣此邦常不泯九原把臂有新知(明末劉狀元同升國亡殉節其墓亦)
(在江邊)
滕王閣詠懷(四首)陸葇
昔年挂席未登臺此日披襟萬象開歲月豈容人老去
山川如待我重來書生圖畫銷丹粉刺史碑文臥綠苔
勝地登臨非易得坐看雲起更徘徊(韓昌黎在袁作記盧太學次楩自跋)
(滕王閣圖皆以不得登眺為恨)
龍沙曲抱灌嬰城戰勝鄱陽列萬營一劔乍麾妖彗滅
三江雖險檄書平當筵有客揮毫賦盡醉無人擊柱爭
此際雍容懽在藻樓臺想像氣崢嶸
春深芳草碧含煙無數滄桑在目前山背日沈清嶂合
浪頭風湧大江懸欒公社日新牲醴召伯甘棠舊井廛
文獻可徵遺澤在白頭父老尚淒然(曾王父為江右方伯九年有專祠在)
(章江門内久為戌卒所踞至是始復)
步屧行遊水岸齊風光都在蓼洲西窗中遠浦征帆小
檻外空山夕照低懸榻使君猶落落上書仙尉亦栖栖
千秋亭圃埋荒徑畫棟慵看姓氏題
南安道中
章江百折走千峰南粤車書一道供負耒新民終是客
(海上投誠者多散處邨落)佩刀久戍不為農買魚舊浦知何處看鹿
高山第幾重往事凄然成記憶浮雲天地老孤蹤
夜泊石鐘山萬任
湖濱對立却亭亭别有清音注水經此石端從天外落
何人肯向月中聽春潮雪捲三巴白秋雨烟拖五老青
鏜鞳舟頭眠不得起將蘇記問山靈
吉州
城頭高望野雲閒渡口雲歸人未還章貢春濤浮鷺渚
廬陵秋色染螺山舊家柱石殘烽後新市漁樵落照間
極目風帆天際盡斗牛劒氣近鄉關
孺子亭李振裕
村煙漠漠水泠泠俊顧其如冷眼醒雨過樓臺清夢杳
雲連城郭暮山青重湖盡日流孤枕高士何妨認草亭
賸有漁歌還上下好從物外想儀型
梅尉廟
吏隠仙蹤未寂寥吳門端不為吹簫桐江自喜甥嚴瀨
新室誰從臘漢朝嶺外梅花飛白雪樓頭鴻雁度春宵
東湖遺廟人猶識寂寞疎鐘送晚潮
赮封廢寺瞻赤脚塔查慎行
自從蛟拔門前樹水氣猶腥一壑泉萬瓦盡隨飛雨去
孤鐘空向廢堂懸(三年前寺傍起蛟以千計殿瓦悉為所掣惟存梁柱)泥金塔縫
風吹裂映竹窗櫺日射穿不用琳宫更巍煥御碑原自
配羣仙
從萬夀寺經百花園
草煙竹靄午霏霏行盡懸崖接翠微過夏客餐嘗筍去
隔林僧擔賣茶歸穠花繞地晴添艷乳水流田土漸肥
自覺向南風候暖早秋時節尚生衣
淨成精舍懷天然澹歸二禪師
萬枝修竹一龕燈山外青山又幾層有此林巒應著我
無多文物半依僧香前蠧辟繙經案鉢底龍眠挂壁藤
紫桂巖前人不見秋風猶記别南能(往與澹公别於家黃門伯如圃)
白鹿洞書院紀事(二首)
古洞盤旋路欲封到門無樹不喬松隂森前後三重殿
突兀西南五老峰兵火縱教仇典籍蟲魚何敢蝕蛟龍
(書院中有及御賜十三經二十一史御書二額)睢陽嶽麓全荒棄留得宫牆
儼辟雝
九原可作心相許千古淵源只數公大事商量何草草
當時位置太匆匆祠荒勿復論分合道在終須辨異同
祀典也應煩早定莫令禮樂笑淹中
將至南安作陳奕禧
郎吏紛紛夾道遮連朝迎拜使君車銅符再剖來東嶠
玉枕遥尋問白沙春遇麥疇成樂土身安仙郭欲忘家
并無琴鶴人休笑幸有宜城酒可賖
信豐南山寺坏土巋然相傳為吕汲公墓瞻拜敬
題張尚瑗
垂簾元輔數關中正色誾誾七尺躬已謝黨爭超雒蜀
猶罹竄罰矯熙豐百縑不礙尊賢意二井長霑潤物功
歸葬君恩青史在故留疑塜重蠶叢
章貢臺王原
孤城斜倚青山立更上山城最上頭列案羣峰晴歷歷
如環雙水去悠悠雲連野闊收禾黍日落臺荒散馬牛
老屋破殘餘戰壘側身吟望古今愁
佛手巖李瀅
天池積翠恣淹留佛手巖前策杖遊磵戶只疑疎雨滴
晴江真見夕陽流松蟠鳥道多摩頂石瞰僧扉欲點頭
白鹿仙臺更何處暮雲荒草感深愁
東湖懷古裘君宏
東湖簫鼓憶當年柳色江潭倍黯然兩相樓臺成宿草
二橋歌舞散寒煙湖魚味共松鱸美村杏花同鐵樹傳
洲上草堂原有賦高文誰續李王篇
白鹿篇贈毛心齋朱軾
峩峩鹿洞講堂開萬古精靈發越來
聖主崇儒垂切問清時選牧必良才光風霽月君新領古
檜蒼松地舊栽從此洪鐘時一叩不教庭廡翳莓苔
豫章懷古用王梅溪宿多福寺韻劉廷璣
往事流傳近若何秋風樓閣夕陽坡要知官裏神仙少
(梅福為南昌尉)豈料城中處士多(徐孺子亭在東湖高橋陳陶園在東湖南岸蘇雲卿圃在)
(束湖百花洲上)山接匡廬高滴翠水交章貢遠生波幾時塵外
容相對老樹青䓤不改柯(豫章本木名)
題北蘭寺
寒泉名雪寺名蘭一帶蒼松翠柏間虚閣風生雲散去
孤亭人靜鳥飛還三春白湧連天水萬古青留隔岸山
門外紛紛誰解此停舟駐馬暫偷閒
潯陽懷古
穆然遐想晉唐間宦海遊人不等閒五柳先生陶靖節
九江司馬白香山謫來身共寒松老(白詩寒松縱老風標在)歸去
心同倦鳥還一樣能詩兼愛酒高風自昔已難攀
立秋後過南山崖留題鄒宏志
閒身殊悔又之官只有看山興未闌放眼喜當秋氣爽
攜笻來踏葉聲乾雲生石壁千巖暝風送松濤一寺寒
僧榻盤桓機事少臨流高枕羡魚竿
宿建昌驛南舖萬承蒼
斜日猶懸喚渡亭征車暫憩使君廳湖邊載酒尋明月
(湖名)石上題詩憶落星(石名)欲問樟公非舊質可憐炭婦變
真形人間合覓周居士去傍雲巖採茯苓(樟公炭婦皆建昌舊事周)
(續之故居與雲山相近)
復上讀書臺觀黃山谷七佛偈及王文成平濠題
志陸奎勲
百尺書臺勢可憑凌晨還卓一枝藤即心即佛人留眼
擒賊擒王我服膺詩老源流江右别儒生習氣晚年增
空山幾許如椽筆雨蝕苔荒榻未能
落星墩涂登
寒芒祗合紫微游至寳龍宫未敢收獨使中流撐一柱
不教天上贅多疣波光接月銀河皎星氣臨湖玉宇秋
我向匡廬峯頂望晶盤摇蕩夜珠浮
石洲亭帥念祖
楓葉蕭疎古道清西風斷岸石洲亭垂楊渡口帆初轉
落日人家山自清短句靜敲秋寂寂素琴坐鼓水泠泠
盤桓未覺歸途晚遥指漁燈出杳冥
百花洲吳烱
灔灔玻璃好面城飲川虹旦晚波平春風笑入花叢去
天氣愁將柳絮迎轉瞬韶光空跌宕不磨名節自縱横
誰人識得蘇卿意月印洲前一片明
登滕王閣
春風今又到江隈傑閣層層金碧開青雀乍來迷錦霧
珠簾曉起絶黃埃聲沈彭蠡漁歌遠色隠匡廬夕照堆
為信此邦風俗美美人香草重低徊
百花洲楊毓健
誰道蓬瀛在海東仙源咫尺小橋通囂塵迥隔清流外
砥柱孤標巨浸中百雉城闉環靜影萬家煙火映晴空
雖然丘壑無多地盡日登臨興不窮
琵琶亭次韻錢陳羣
尚憶潯陽送老年偶翻一曲教坊傳名心自副青山本
綺語應皈白社蓮(樂天自寫詩集藏東林寺)賓從同時來置酒星旌
斜日此停船放歌楚些招居士江水無聲月在天
喚渡亭次韻
沙堤驟馬白於銀似向西湖去踏春喚渡亭邊飛一葉
雲居山外問雙津縠紋綠净誰能唾龍井芽香乍可親
我是江州老司馬暫將翠黛着閒身(時余乞假將還浙江)
山下渡曉發
江流闌入抱雲居水色山容玉不如一幅硬黃留粉本
雙崕空翠潑林箊船頭靃靃衝波鴨沙口蓰蓰挂網魚
下馬濕衣來問渡晨晞浥露小凉初
九月十五日彭樂君方伯黃訒菴觀察蔣肇予施
棠村兩副使李仙蟠參政招同馮靜山侍御開靜
菴中丞金檜門學使高魏公總戎讌集百花洲賦
謝二首兼以志别
雅開餞席問蓮塘落日秋隂上女牆檀板能催文字飲
金魚多帶菊花香風流勝地誰相繼事業名山可許藏
緩步石橋尋仄徑添衣為領晚來凉
陶然隨意坐苔斑為政寧辭半日閒如市臣門無請乞
(榜發後諸生謁者無虚日)依雲仙館有追攀柳枝全解歌人舞楓葉
先侵座客顔明發船頭义手立(時請假由浙江還朝)多情難别
是西山
登滕王閣
曾聞修竹掩空亭興廢千年亦屢經畫棟月明廻北斗
珠簾雲淨展西屛無窮烟景成朝暮有數詩篇寄性靈
滾滾長江留不住當歌對酒莫教停
夜陪集齋叔祖彭樂君方伯金檜門學使馮靜山
侍御遊北蘭寺錢載
沙軟江斜竹徑青夜遥相喚入禪扃燭光林影棲鴉起
露氣蟲聲落桂馨朱閣從容秋士屐碧霄親切使臣星
待懸曉日闌干上看盡西山十二屛
文山先生祠金德瑛
留取丹心照汗青明知下藥疾彌增少年歌舞家居樂
死後風霾烈氣騰社稷孤舟沉海島科名千古重廬陵
可憐同氣稱難弟不及夷齊一傳登
九江使院西有八角石為元總管李忠文公黼墓
余出入必式焉賦長句吊之
紅巾東下已臨江壯氣登陴控此邦市里今存八角石
波心舊列七星樁天魔秘密猶酣舞首鼠紛披各竄降
未廢科名收國士李齊余闕總無雙
謝文節祠三首
聽角寒雲擁麗譙信州剰土豈岧嶢流離閩海盤中蕨
凄斷崖山笛裏潮舉國蟲沙齊變滅一門魂魄各飄摇
江南養士無厮養粒絶空腸氣不消
秦庭何處乞師奔趙氏真無尺地存痛哭心唯依帝子
薦賢人悞配王孫南陵風雨誰私祭北寺朝昏亦餒魂
寄語墨胎山下草經春莫發舊青痕
憫忠古寺弋陽溪兩地英靈問所之餓骨何心重肖像
丹楹一旦煥清祠孤生厄運離鄉久異代周親聚首遲
得遇
聖朝容直道綱常百世與維持(丙寅五月御史沈君椒園請于憫忠寺專祠肖公像)
(部議不允今弋陽修葺祠宇附祀闔門忠烈)
渡潯陽江史貽謨
京峴分流江路賖十年蹤跡歎浮家金焦慣渡中泠水
章貢俄乘上漢槎到海定知經幾曲𨗳源直欲溯三巴
南征未覺鄉關近一髮青山指暮霞
渡潯陽江(有序)錢陳羣
自黃梅至江干謂酉山曰若今日渡江明日曉
經廬阜下就東林館館後散步虎溪酌知慧泉
從西林上肩輿前去不亦善乎時日將暮風水
未順利太守劉君殿虎明府高君宜堂飭所司
具牲醪致祭禮畢登舟方鼓枻風從東來揚帆
截流而渡入江州城則夕陽猶在山也酉山有
詩記之即次其韵
自笑行人願更奢到來臨晚喚船家誰知天使雙星節
穏似張騫八月槎老去無端憐骨月夢來定許過湘巴
(時舍弟界官秭歸)中流西望烟波渺幾點風帆一片霞
東林寺次吳眉菴少司馬題壁原韵
古原路轉隔江天九叠屛風對面懸隨意入林呼作社
偶然卓錫便名泉聲聞何處無三笑著相幾曾見白蓮
我欲躡雲登絶頂招同五老話尊前
東林寺和壁間吳眉菴前軰韵史貽謨
東林遥望接諸天峭壁雲深萬木懸繞寺有山皆積翠
到門無樹不鳴泉六時未改禪堂課十丈全荒缽院蓮
欲向聲聞尋笑蹟幾回惆悵虎溪前
中秋日雨後協一堂閱文彭樂君方伯李蒼崖前
軰各遺桂一枝贈謝一首呈同事諸公
錢陳羣
雨過江城月半廊兩行銀燭正高張重擕天上吳剛斧
領取人間鷲嶺香要與佳文增氣色肯同衆卉鬥芬芳
夜來試院茶初熟手摘瓊英帶露嘗
予再典豫章試事竣林青圃學使楊卓庵總戎彭
樂君方伯徐階五觀察李蒼崖參政施棠邨蔣肇
予兩副使邀同史酉山編修阿補堂大中丞集百
花洲酒半大中丞指壁間石刻謂予曰此居士三
載前集此叙事詩也今日之會不可以無詩曷依
前韵為之遂援筆以賦時乾隆庚午九月十四日
古亭深穏坐秋塘石作屛風樹作墻人影隔簾多入畫
歌聲到水自生香候蟲嗜好老猶癖春蚓欹斜拙未藏
翠幕紅筵燈匼匝風廻舞扇逓微凉
繞砌秋英點點斑天教勝地占餘閒
皇恩只許經旬住星節何妨一再攀如掌平湖高士宅當
頭明月故人顔不須更上滕王閣已見江城雨後山
重修滕王閣落成時乾隆十四年九月也
李根雲
三江五嶺控章門門倚高樓勢最尊四照雲沙開錦繡
浮空煙水變朝昏瑶臺再築仙人館濁酒難招帝子魂
惟有才人詞賦在摩挲碑版照乾坤
一年一度慣登樓豈獨馮唐感白頭緱嶺雲歸非故岫
(緱嶺在西山)龍沙露冷又新秋高寒管領千門月浩蕩能銷
萬古愁重與江山開面目落霞孤鶩兩悠悠
西吳覇業幾成塵閱盡人間幻與真檻外雲帆空片片
花間蛺蝶尚頻頻驚回菊老三秋鬢惆悵蓬飛萬里身
陳迹欲書誰逸少數行征雁寫青旻
蒼蒼煙靄護雕欄依舊江南第一觀金鳳有書來日下
玉符飛節駐江干(敕閣為迎送使之所)唐虞民物依稀見吳楚
雲山指點看擬作畫圖配麟閣他年歸臥夢中攤
和李蒼崖參政重修滕王閣落成四律次原韵
蔣嘉年
山青水碧映朱門綺閣重新泛酒尊爛醉誰誇筋力健
看花自覺眼眵昏風帆不斷他鄉客萍梗長牽逆旅魂
在座高朋今昔異(余前任督漕時同官係方伯刁公觀察凌公鹺臺閻公俱已今昔各異)
長亭身世老乾坤
江城兩度葺層樓(余前任督漕時方伯刁公曾葺此樓今復見重修)唐代文章
列上頭今日落成剛九月當年勝會屬三秋黃花不解
詩人淚紅粉何憐帝子愁三仕章門身未老(余自雍正甲寅督漕)
(西江乾隆丙寅再蒞原任於庚午春遷廣饒九南監司)輕帆來去任悠悠
碧天秋水静無塵忽覩青青面目真唱晚漁歌還泛泛
迎陽雁字又頻頻舊遊題咏成陳迹(閣内多昔年同人題咏)新駐
幨帷續後身(余近日赴會城即以此作公寓)讀罷逍遥聊自得曠懷無
語寄高旻
徘徊高閣獨憑欄流水行雲次第觀若個承恩來闕下
(閣内有亭為迎詔之所)幾人移節去江干(往來使客於此迎送)樓頭白雪依
然在檻外青山照舊看只有衣冠人物變分明圖畫眼
前攤
丙寅夏五月琵琶亭臨江廊檻工竣偕諸友遊覽
賦詩以落之唐英
樂天興致敢言同到此清凉心地空隔岸村遮漁浦樹
順流船送藕花風遊人野鷺棲亭澹畫檻晴霞暎水紅
鐵板銅琶今日客掀髯齊唱大江東
庚午清明日送客堂看桃花兼留别琵琶亭
曲疊陽關值禁烟凄清去路草芊芊粤東遠更三千里
冀北羣空二十年古跡心培縈旅夢好花手植種情緣
布帆指日東風挂水剰山殘一惘然
將之粤海留别江州風景百歲韶華陶𣙜西江二
十載客天羇旅棲遲湓浦十經年行將去也曷勝
黯然江亭柳眼濛濛春雨洒臨岐嶺表心旌剪剪
東風吹遠道未免有情何以遣此潯水匡山清言
共鑒
官齋惜别笑情癡吏隠陶漁四序宜迎社燕巢歌宛在
殿春花事詠將離山愁去路雲深鎻水挽行舟浪疊遲
鷺約鷗盟期再訂忘機閣反繫相思(琵琶亭畔余建有到此忘機閣)
雙旌嫋嫋路漫漫庾嶺江城去住難潯水精神清老興
廬山面目澹塵官牋花頌月春秋慣斗室冰衙心地寬
他日舊遊重此過撥琶敲句補餘歡
留别蝸寄斗室
潯關衙齋湫隘余委蛇於方丈斗室中忽忽十有二
年身心微藐隨適自安每當據案謳吟臨窗揮灑坦
坦落落得意忘形幾不知此外天之高地之廣也室
乎室乎余於爾斗筲量合蝸寄署之名稱實矣兹則
適將去汝仰屋悽然昔人云太上不忘情余之低徊
留連沾沾於章句者亦此意耳
宛其室矣欲霑襟窗几周旋十載心養拙真同蝸在殼
等身恰似芥投鍼盆花一樣逢春色燕壘仍來歸社音
討古探今天外興新詩千萬此中吟
龍河舟中夜坐聽雨將之粤海
絮落花飛三月中浮家停泊待長風煙籠岸柳春千縷
雲壓江波雨一篷宦興並濃詩卷厚課程未减夜燈紅
勞臣不老關山力抖擻心神早粤東
舟過大孤山口占
蠡口竒峰隻履傳(以其形似隻履相傳名之為鞋山)中流砥柱勢參天
影分孤壁水摇塔青擁一湖山滿船五老南臨飛古翠
雙鐘北望失寒烟卓然無倚凌波立仰止高風十二年
(大孤山在潯關部領内十二年闕及一登闕傖父也)
江西通志卷一百五十五
