江西通志卷三十九
古蹟(二)
袁州府
萍鄉故城太平寰宇記在縣東四十里晉太興元年陳
敏僭王江東與杜&KR0802;謀相應元帝遣鎮南將軍陶侃
水陸二道來伐又使甘卓領兵至縣東築壘即此地
也
簫史臺明一統志在府城西北六十里鸞溪傍
昭王臺豫章書萍鄉縣北九十里楚山相傳楚昭王嘗
經此山頂有昭王臺遺跡下有昭王祠
宜春臺府志在府城東南隅城塜記漢宜春侯劉成於
城中立五臺其最勝者宜春也高五十餘丈植桃李
以萬計宋劉嗣隆記闤闠之傍崛起數百尺陰森竹
樹掩映棟宇周覽川原下望人煙為一州壯觀祖無
擇詩序郡有五臺號宜春者為甲李覯詩謫官誰住
小蓬萊惟有宜春最古臺千里待看毫末去萬家攢
作畫圖來
按名勝志五臺自宜春而外有仙女鳳凰二臺又
彭氏釣臺湖岡臺俱在五臺之數攷湖岡臺云晉
鄧表居此以禮斗釣臺唐徵士彭構雲所嘗釣遊
則指袁郡今日之五臺三峽而言斯可矣若謂即
漢劉成所立之五臺恐非確據也姑並志之
袁閎𨼆居府志在分宜縣西北十里袁嶺下東漢陳蕃
薦袁閎可登三事安車徵之及黨禍作閎築土室𨼆
居其下
仙女臺名勝志在城東南隅與宜春臺相望
鳳凰臺名勝志在城西南隅枕城為臺樓觀突兀竹松
交翠亦堪競勝
陳重故宅名勝志分宜縣北八十里有陳重山漢陳重
墓在焉下有勝因寺乃重之故宅也
甘卓壘舊志甘卓壘近蘆溪鎮明一統志聖岡嶺即甘
卓築壘處
按城塜記卓築壘接連五所此外三壘不可攷云
湖岡臺名勝志距州城南十五里晉時鄧表居之上有
丹臺丹池及禮斗石
泰和臺府志在萍鄉縣西晉泰和間創故名兩山環抱
中廣數里有古井靈泉
黃真人臺明一統志在分宜縣南五十里臺有巨石夷
坦相傳晉時有黃大古者修煉於此
葛仙壇林志在萍鄉縣羅霄山巔即晉葛洪修煉處上
生叢竹風來垂地如埽名埽壇竹
袁京故居太平寰宇記宜春縣東北五里有袁山晉𨼆
士袁京居其下卒葬於側今高士坊是其處山以人
名州以山名也
龜井名勝志宜春治有五井象龜相傳袁天罡教民鑿
以尅火不顓為汲用也
習鑿齒書堂名勝志在萬載縣西八十里山谷深邃雖
霽恒有雲霧相傳晉習鑿齒讀書其中今分宜縣有
習墓
梁丞相袁璞宅名勝志即開元寺在宜春縣治前文會
坊西
需宴亭林志唐天寶間太守房琯建柳河東集袁州之
南有亭曰需宴刺史太原王涯增飾以立房公德銘
按德銘李華所作宗元書其碑陰
彭徵君釣臺盧肇記宜春郡東五里呼岡西北有石室
臨游溪之涘邑人彭先生嘗釣此巖下先生諱構雲
伉之祖也善黃老言寶應中以玉帛召不至時太守
命其鄉曰徵君鄉巖曰徵君釣臺宋祖龍學集彭徵
君釣臺詩小序彭御名雲宜春人善講易注通元真
經唐天寶中刺史李璟以其名聞上遣齊延邱以蒲
輪徵之二往始至玄宗欲官之堅辭歸鄉有釣臺在
震山前山離州東十里釣臺本一巨石紹興己未季
春雷轟石斷
按祖序與盧記微有同異並錄以備參攷
讀書巖明一統志秀江之上有化成巖唐刺史李德裕
讀書其内後人因山石以鑴公像為亭而祀之又有
軒曰倚巖翠靄宋紹興中州守陳述建有亭曰振鷺
容安仰高覽勝潄石嵌空皆在巖上周光記嘉靖戊
午郡守渤海季德甫建屋凡三楹扁曰化成軒府志
萬歷中知府黃鳴喬别構一樓督學黃汝亨顔曰托
賦以衛公讀書此中曾著十五賦也
陶公石室府志在萬載縣東三十里一巖突起平田約
高三丈中有石室相傳唐竹溪六逸陶沔晚歲𨼆居
之所
雷塘明一統志在府城東北七里唐韓愈有雷塘禱雨
文
盧狀元書堂童宗說文標集序郡之南修仁鄉有盧狀
元書堂遺址存焉名勝志宋元豐中王雲晉卿買之
築堂為燕居所李觀李沖元為之賦詩作銘去城三
十里又云盧肇讀書臺在分宜縣鐘山之側鄧庭聞
詩鐘山高高鐘水綠昔有佳人在幽谷臺荒只見草
萋萋萬卷不留誰更讀
盧氏弋林盧肇自記咸通七年余罷新安守以俸錢易
負郭二頃在震山之西又得楓樹林於溪南日與郡
守高公厚遊其下或羅鳥罝兔挾彈走馬於其間亦
請命其林曰盧氏弋林以對其東之彭氏釣渚焉
羅𨼆讀書臺明一統志在分宜縣北五十里臺西有車
書巷後有石倉前有洗硯池相傳唐羅𨼆嘗讀書於
此
龍王閣明一統志在府城南五十里蟠龍山上蟠龍寺
前平挹雲峰蓋勝境也王雲詩經夏地無暑未寒泉
有冰
鄭谷讀書處府志在仰山下距袁州府城南八十里
借翠軒府志在府治南五代劉仁贍建旁多竹樹因名
鍾傳宅府志宅在州西北化成巖側唐僖宗所賜第有
南北二池今遺址與池尚存又有别業在萬載縣北
十五里今為民田前有石筍人稱為鍾令公石
按唐書志武德八年以高安屬洪州南唐書保大
中又分洪州高安縣置筠州割萬載清江上高屬
焉鍾傳時鎮洪州故府城有宅而高安宜春萬載
各縣賜第别業往往散見諸志中者以此
峽山寨林志在分宜縣南其地山峻水險高崖峭壁舊
傳李克用曾駐兵于此遺址尚存
按五代史李克用以追黃巢過汴州休軍封禪寺
幾為朱全忠所害縋尉氏門而出自後且不再至
河南焉得有屯兵分宜縣峽山之事耶
澄源閣名勝志在府治後圃宋乾德初州守吕延真建
其右有深樾亭沈昭遠為序并詩
疏泉亭明一統志在府城内宋天禧問袁延慶倅是州
民罹火災慶疏李渠以備火民甚便之因建亭於上
慶自為記并賦詩刻於石壁
無訟堂明一統志在府治内宋州守阮閱建有序并詩
云欲為袁人雪謗聲因將無訟榜堂名
清心堂明一統志在府治内宋守沈昭遠立趙資道詩
燕坐都忘塵慮縈小橋横絶跨幽亭漣漪池面銀開
鑑滌蕩庭心玉展屏
吏𨼆堂林志在府治内宋守趙資道建
樂游堂祖龍學東湖記東湖舊有四亭不治以荒予别
為堂亭臺閣其上樂州人之觀游是好遂署其中堂
曰樂游東堂曰廉在樂游之西曰遜堂堂北為射堋
南有石高丈餘竒秀可愛寔自盧肇故宅徙焉抗水
而榭有采香閣背城而東向者為采珠閣因城之高
有月臺上有休亭銷暑亭則據城之隅與月臺相
屬而小者曰風亭
唯是軒府志在萍鄉縣治内宋令黃大臨題
勁節堂明一統志在府治内宋趙資道詩為愛青青竹
一林旋開庭宇占清陰風前蕭瑟聲敲玉月下玲瓏
影碎金
敬簡堂府志在郡治内設廳之北宋州守黃邵立
節正堂府志在郡治風月樓之下宋州守羅克開立
慶豐堂祖龍學記小寢西有地一畝荒穢無人跡命除
之為堂以休焉公退則擁書𨼆几而坐或速賓友以
琴尊相歡是秋禾大稔百姓足食上下莫不悅懌乃
名其堂曰慶豐皇祐五年十月二十日記
羅漢松府志在萍鄉縣寶積寺宋黃庭堅手植士大夫
多題詠
浩然堂府志在小清凉境之後祖無擇建
不受暑堂府志在府治内後有月林庵修禊庵並州守
高諏之立
潄玉庵府志在府治鏘鏐亭之下宋州守戚如琥立
竹尊者軒輿地紀勝崇勝法堂後新竹一叢數竿挺出
雲表於時賞識標目為竹狀元郡相吳儲以狀元之
名不雅更名竹尊者至今稱之黃魯直有竹尊者軒記
棲霞閣明一統志在府城内宋建
景韓堂祖無擇韓祠記郡廳内有景韓堂宋紹興中知
州事陳烯改燕衎堂而為之者慶元三年郡守高諏
之重修黃禴有記
錦繡谷方輿勝覽李從遜觀元祐初以司馬温公薦除
知虔州不赴自號玉溪叟於宜陽門外半里玉溪洞
中種列名花名錦繡谷
遠意軒府志在府治南圃宋州守趙資道建
紅陰亭名勝志在倅廳王欽若布衣時作記
太平園舊志在仰山集雲峰下去府城南八十里宋大
觀四年產異禾一本兩莖七穗高踰九尺張商英進
瑞禾圖高躅作大雅十二章末云爰有異粟八節如
鞭一本之上雙莖相向穗葉敷榮挺拔尋丈
飼龍亭名勝志在木平山下興化寺中去府城南七十
里善道禪師嘗咒飯飼龍於此又有嘯月亭景物清
絶不減仰山
難禪閣名勝志在宜春縣譙樓外街南宋李沖元建黃
庭堅曰龍眠道人李元中為宜春決曹掾盡心犴獄
事既飭於是築閣以退聽已無憾而後安禪乃乞名
於山谷道人山谷曰菩薩久習勝妙禪定於諸三昩
心得自在哀憫衆生欲令成熟捨第一禪樂而生欲
界是名菩薩難禪可名曰難禪閣
三絶碑輿圖備攷在府學内叢桂堂前宋州守祖無擇
建學旴江李覯記京兆章友直篆額河南柳淇書世
號三絶元修廟學碑出塵土中置於此
落梅堂林志在府治内宋王孝先詩誰將三弄笛吹向
五更初
南園道堂明一統志在府治内宋宣和間州守辛炳建
詩云有節松筠方直操無言桃李盡成蹊
介亭名勝志東湖之南有介亭宋張杓知州事兄栻過
之為書東湖扁額易盧石堂為介亭仍題榜側云介
亭之石本盧肇家故物也挺然特立望之有汲黯立
朝之氣象予既攷豫六二之義以名亭并勖來者
稽古閣林志在府學内宋淳熙間州守張杓建
巖幽亭府志在府治内慶豐堂前宋州守劉履中立
無雙亭府志在慶豐堂之東州守高諏之立
𨼆齋林志在郡治州守張杓建南軒命名并記朱子詩
君看物我間𨼆顯豈殊致願友振民功更懋根本計
四益堂林志在府治内宋州守張杓建刻其父浚所書
四益碑於其中
梯雲樓明一統志在府城南仰山廟右宋時建塑孔孟
像於上
飛泳樓明一統志在萍鄉縣治宋紹興間剏為放生亭
後縣令王謙建是樓取鳥飛魚泳之義旁有雙清亭
元燬明洪武初重立
尊德堂輿圖備攷在府治内宋淳熙間州守周必達建
其弟必正記云正直慈愛宏才碩德吾尊房公詆排
異端扶植聖道吾尊韓公文謀武略外定内理吾尊
李公其他相繼而稱賢者吾將次第尊之
北墅明一統志在府城北七里宋鄭居仁創為遊觀之
所中有悠然亭
多勝樓浮香樓明一統志俱在府治宋建
四藤閣林志在府城南仰山亭朱子經此為學者講道
閣下
勤順堂明一統志在府治宋開禧初州守羅克開建取
韓愈鄆州溪堂序上勤下順之語以名林坰記
徐仙亭夷堅志萍鄉縣興教寺後有徐仙亭昔徐君居
此地每日見黃犬往來心異之遂烹食焉蓋黃精也
因而仙去後人於故居築亭林志宋紹興間縣丞卓
津建
寒泉亭萍鄉縣志在清江里官道旁去縣東三十里宋
淳熙中縣尉潘友文創建
勞拙堂明一統志在萍鄉縣治後舊名莞爾宋淳熙間
縣令王謙更今名自為記王廷珪詩君侯本學道與
世疑闊疎擁袖聽街鼓堂下一事無不為赫赫名詭
衆以自殊催科雖云拙於今乃賢歟
叢桂堂明一統志在府學内宋嘉定間建林坰記
潺潺閣明一統志在府城南仰山廟右自溪前引水遶
廟潺潺有聲宋婁乾曜詩一派泠泠遶檻清塵襟洗
滌自凉生夜深好夢才驚破疑是半天風雨聲
居敬堂林志在分宜縣治左宋淳祐間縣令李宏規建
龍江亭名勝志在萬載縣北五里獅子山頂
黃子澄故居府志在分宜縣豐樂鄉
瑞蓮亭萍鄉縣志在縣署後宣德間知縣葛啟建
浚渠亭徐璉記宜陽官渠唐刺史李公將順因郡民恒
罹火災而作後民田藉以蔭灌者不可頃計由宋迄
明屢濬屢塞頽壅日甚正德癸酉璉來守袁下車未
幾旬回禄三告意古渠之疏或有待於予也遂督集
夫役循舊堰而復之縣尹張參建亭立石以記其事
予為名曰浚渠使登斯亭者知為渠而建也
綠筠清室熊槩記萬載邑治之東背山臨流有宅一區
環室皆竹蒼然以萬計王氏允成樂其幽勝名曰綠
筠清室
望雲亭萍鄉縣志在縣南迎鳳嶺即四望舊址明萬
歷間知縣陸世勣再建以思親易其名自為記并詩
云浮雲富貴皆虚幻親在胡為事遠遊
臨江府
巴邱郡故城太平寰宇記按輿地志吳後主分新淦石
陽兩縣置巴邱郡吳志云周瑜進兵尋陽破劉勳討
江夏定豫章廬陵留鎮巴邱周瑜堞今在新淦縣南
豫章書今隸峽江去縣南八十里
巴山縣故城太平寰宇記去新淦縣六十里漢之理所
隋開皇十年移於今理此城遂廢
泥溪城太平寰宇記在新淦縣南四十里按陳書云梁
天監元年南海刺史蕭斆舉兵入遣將軍歐陽頠屯
兵苦竹灘用拒官軍即此城也府志今隸峽江
新淦故城元和郡縣志本漢舊縣豫章南部尉所居陳
割屬巴山郡開皇中廢郡縣屬吉州太平寰宇記在
今縣北一百二十里十國春秋楊吳天祐七年冬淮
南節度判官嚴可求請置制置使於新淦縣遣兵戍
之以圖虔州即此
按明一統志都尉城都制置城均即新淦故城故
不重列
石陽廢城名勝志在玉笥鄉之仙居里遺址尚存西北
去新淦五十里
按明一統志石陽東漢置縣屬豫章郡晉屬廬
陵郡隋省入新淦
廢吳平縣太平寰宇記在新喻縣東一百一里本漢末
漢平縣隋改為吳平縣開皇十三年廢入新喻縣
龍池墅城太平寰宇記隋廢吳平其年再立新渝縣在
龍池之墅名勝志大業時以水患遷治距村而城廢
明一統志在今新喻縣南三里
西吳州城太平寰宇記武德初安撫使李大亮析新喻
置西吳州七年廢復建新喻縣按明一統志此即距
村州治也在今新喻縣北四十里
河臯寨名勝志棲梧山前瀕河有石曰河臯石昔周公
瑾留鎮巴邱時嘗憩焉今呼其處為河臯寨
樊城林志在臨江府西北三十里相傳有樊將軍居此
不知其名
瓦城豫章書在臨江府東北四十里相傳五代時鄉豪
築此以自保
員僚寨林志在府西南六十里連接新喻高安兩界相
傳隋時曹王所立嘗同員僚守之
楓岡寨雜志在新淦縣南五里唐吉州刺史彭玕立寨
於此
鄧克明寨府志在新淦縣東四十里鄧克明據撫州時
所立忠武王常遇春討平之削山為城壘石為門周
遭二十里城塹俱存
九仙臺明一統志在玉笥山
孔邱明宅明一統志在玉笥山秦人孔邱明奉母學道
於此
卧雲庵名勝志清江縣東六十里閤皂山上有卧雲庵
漢建安中葛元修煉其上一夕衣冠入室卧而氣絶
弟子守之越三日夜半忽大風發屋拔木有聲如雷
燈燭盡滅失屍所在
黃檗館林志在新淦縣南二十里綿峰山上唐權德輿
過此有詩
魏夫人壇名勝志在峽江縣南四十里玉笥山大秀峰
頂相傳南岳夫人嘗治於此黃庭堅有詩
五浪館太平寰宇記袁水在新喻縣南五十步西至一
灘灘長二里其地險峻號曰五浪灘其側立五浪館
陶侃讀書處名勝志去郡東門里許為百花洲相傳晉
陶侃讀書處施閏章記淦城東百花寺側有陶公侃
讀書臺其下曰洗墨泉亦以陶公名
化梭亭名勝志府城東北三十里有化梭亭晉士行故
跡也土人謂侃微時漁雷澤中得一織梭歸懸之壁
一日雷電起梭化為龍去後人為立亭於陶母墓側
蕭子雲𨼆宅名勝志在峽江縣東南三十里書苑云郁
木山有梁蕭子雲𨼆宅黃庭堅詩郁木山頭春鳥呼
雲迷帝子舊時居風流埽地無尋處只有寒藤學草
書
鍾山府名勝志舊圖經云隋大業二年敇於新喻縣東
三十五步作鍾山府明年喪亂遂廢天夀元年十二
月移臨梁館於府基重建天夀宇文化及偽號
臨梁館名勝志新喻縣治南虎瞰山下有泉兩眼上有
臨梁館今廢為學宫
覽勝亭名勝志臨江蕭灘石溪寺覽勝亭即唐盧肇觀
競渡處唐摭言盧肇黃頗同舉於鄉公車偕發太守
獨餞頗而肇不與明年肇魁多士守延肇觀競渡肇
席上作詩云扁舟鼓浪去如飛鱗鬛崢嶸各鬭機向
道是龍剛不信果然奪得錦標歸
按唐人詩題乃及第後江寧觀競渡寄袁州刺史
成應元係七律唯後二句同
綠陰亭輿地紀勝在新喻縣學俯瞰袁水唐盧肇詩亭
邊古木晝陰陰亭下寒潭百丈深黃菊舊連陶令宅
青山遥負向平心
虎跑井明一統志在府治東唐魯季丈廬母墓每患汲
江水遠忽有虎於廬側跑地得泉人以為孝感因名
虎跑井
歐陽處士宅名勝志城南里許為瑞筠山瀕江周回五
里本唐處士歐陽董故宅叢生瑞竹色爛如銀
藏書巖明一統志在閤皂山南唐宋齊邱讀書處
雙秀亭名勝志黃金鄉有雙秀亭南唐時縣人鄧佑擢
童子科其弟佶擢三禮科里人榮之為築亭峽江上
朱象為記
嘯亭名勝志新喻縣南四十里周山有雲𨼆寺左吟峰
右嘯亭宋初吳鸞與其弟鳳吟嘯於其上故名
風義巷輿地紀勝清江未立縣以前有寇警里婦曾將
二兒走手抱長者而令幼者步行寇詰之曰幼者妾
所生長者前人所出也寇義而釋之并遺以財後官
榜其所居為風義巷今逸其處
戲魚堂名勝志去清江縣二里東山上有永夀寺宋元
祐間殿中侍御史長沙劉次莊謫居卜築於此鑿池
堂前名戲魚自號戲魚翁摹淳化禁中帖十卷刻石
置堂中又自為法帖釋文十卷與武岡帖淳化帖並
傳而戲魚堂獨擅云施愚山集淦城東北四百步山
谷間為劉次莊戲魚池隄崩水涸石刻不存土人言
其魚善鬭絶異常魚春夏間尚有之
浩然堂欒城集新喻吳君志學而工詩家有山林之樂
𨼆居不仕名其堂曰浩然府志在縣南濱江宋𨼆士
吳叔元建黃庭堅書額
横舟閣明一統志在府治倅廳又有槐風桂月二閣及
冰壺閣皆宋建
挂冠亭孔武仲記新喻蕭貫之營其宅舍之東將因高
築亭為燕居退息之所命之曰挂冠而未及為也其
子潛夫即其基而屋之屬予為記
李處士水閣林志在新喻縣西一里宋李諮建楊億表
其名陳堯佐詩水閣春來好泉聲坐卧間有田皆負
郭無樹不連山浮世誰輕重清風自往還何當免拘
束短棹訪松關
維崧堂明一統志在府治内宋天禧中王益為軍判官
其子安石生於此後人因名其堂曰維崧
霽月亭林志在府治宋時建
吸川亭明一統志在府治宋時判官廳面對大江
休亭豫章集蕭公餉濟父築亭高原以望玉笥諸山用
其所以齋心服形者名之曰休亭
静治堂明一統志在府治内宋建又有坐嘯堂司諫韓
璜記
薌林名勝志在清江縣東門外孫覿薌林銘序祕閣修
撰向子諲治一室手植衆香草環之而讀離騷其中
自號薌林居士建炎末上書謝事徘徊玉笥之下淦
水之濱登高探勝築室居焉藝蘭九畹采芝三秀羣
芳衆草羅生堂戶蓋真得所謂薌林者紹興五十年
詔起江東轉運使明年徙兩浙召見奏事賞勞甚寵
因從容自言有終薌林之意上嘉嘆良久親書薌林
二大字賜之范石湖集薌林故侍郎向伯恭所作本
負郭平地舊亦人家阡隴故多古木修篁林塘皆為
樾陰所迫森然以寒
經史閣林志在舊府學内宋侍郎向子諲建以藏經史
胡銓有記
雲章樓林志在新喻縣南一里宋蕭燧建以藏孝宗所
賜御書
湧月亭林志在新淦縣宋時建
願豐亭林志在新淦縣治南瀕江舊名四望宋高斯從
為令取杜甫憂國願年豐之句更名
景䟽亭明一統志在新喻縣西一十里宋歐陽國華致
仕歸鄉作尚書右僕射曾方銘學士徐君平記
一覽樓明一統志在府治圃中圃有清江臺臺上有樓
名曰一覽宋建
旌忠莊府志在峽江縣宋高宗以韓世忠功特賜淦田
手書旌之世忠孫枤有賜田碑記
墨莊池坊名勝志清江縣有墨莊池坊今逸其處朱子
記乾道四年熹之友劉清之言清之五世祖磨勘工
部府君諱式仕太宗朝佐郡計者十餘年既沒而家
無餘貲特有圖書數千卷夫人陳氏以語諸子曰此
乃爾父所謂墨莊也中更變亂書散不守清之之先
君子節衣縮食悉力營聚至紹興壬申歲而所謂
數千卷者始復其舊故尚書郎徐公兢吳公悅皆為
大書墨莊二字以題其藏室之扁
按朱子文集墨莊五詠尚有冽軒静春堂玩易齋
君子亭諸名
五賢堂林志在府學講堂西祠宋劉敞劉攽孔文仲武
仲平仲所謂二劉三孔也
雲泉精舍劉克莊記休文游四方歸築精舍閤皂山中
面峰挹澗手植葠杞梅竹無數其言曰山椒之雲自
去自來澗中之泉隨取隨有此予之所嗜不待有力
可致故余得而擅之休文楊氏名至質豐城人
縱目樓名勝志在城南道院宋蕭尚書逵引年歸鄉作
縱目樓以學仙嘉定十一年寒露前一日一窶病者
叩門求謁曰苐報尚書不吾却也及逵出視則已去
矣但以所食榴皮書桂巖來三字於階石透徹不可
磨滅章尚書穎詩桂樹花開臨舊國榴皮書字徹新
磚正謂此也
高明閣新喻縣志在虎瞰山東宋尚書章穎建
美俗堂林志在新喻縣治宋時建
清江碧嶂亭明一統志在府圃中宋時建
秀溪别墅名勝志在新淦縣東北二十里宋兵部侍郎
曾宏迪别墅也有宸翰篆書秀溪二大字刻石
竹坡輿圖備攷在新喻縣南宋尚書謝諤居此有桂山
堂楊誠齋詩種滿山中渾是桂怪來月窟更無香是
也其燕坐之堂名曰艮齋學者因稱艮齋先生
二老亭林志在新喻縣學西宋朱子守長沙道經於此
時尚書謝諤家居二公相會互有贈詠觀者嘆為德
星聚會因作亭好事者繪為圖謂之二老圖廬陵楊
長孺題詩侍講朱顔映白髮尚書野服接通衢德星
聚處人争看畫作兩翁相見圖
萬安野館新喻縣志在縣東六十里即今萬安舖宋李
紹興與劉清之建為講學所紹興自號萬叠山人朱
子萬安野舘詩身似孤雲去復還投裝猶記北窗閒
只應煙雨蒼茫外即是當時萬叠山
近江樓明一統志在府治東南瀕江宋知軍魏庭玉建
以朱子詩有征驂聊駐近江樓南市津頭問買舟之
句故名内祀朱子及黃幹張洽
喚春園楊萬里記新喻縣南五十里而近有鄉曰臨川
山深水秀一峯孤聳名曰卓筆人士周仲祥居焉園
於居之旁求予名且記之予為兼總而名之曰喚春
蓋取之劉夢得之聫句云
御書閣周益公集崇真宫記宫北有令威觀入門即御
書閣十一楹藏熙寧賜書百一十八幅章聖封泰山
芝草二本皇祐新樂圖一卷紹興宸翰十幅
按舊志崇真宫在閤皂山東峰之麓
慶源别墅吳草廬集新淦龔翊舜咨所營翊讀書通古
今為詩律穩妥有集名桃源漁唱
按記文别墅介新淦樂安之間地名隆中山
清江黃氏池亭亭名玉壺冰見揭文安集有詩
春暉堂何太虚詩小序清江黃伯原母弟七人孝愛友
恭作春暉堂以奉母學士草廬吳先生序其事名士
大夫詩詞交贊之
竹深亭傅若金記新淦之鵬溪有廖𨼆君叔敏性嗜竹
自號竹窗其孫中山嗜竹猶其祖故屋旁多植美竹
而築亭其中名以竹深
蒙山書莊名勝志在新喻縣北九十里元梁寅至正間
辟集慶路學官棄歸明初徵至京攷郊祀書成授官
以老辭賜金還鄉築蒙山莊𨼆居著述梁寅自記諸
書或刻之以傳或繕寫以藏暨凡所得書皆聚之一
室故號書莊
金水亭元何中有登新淦金水亭詩
鳴水臺在閤皂山見元何中詩
員嶠亭在清江鎮靈峰寺見元人何中詩
宗濂齋新喻縣志明邑人周德成建延梁石門先生傳
春秋於子若孫聫云理存太極一圈内道在中庸兩
字間
練子寧故宅安志在新淦東山下羅洪先自靖祠記其
先本新淦東山人至父伯尚遷三洲是生公比及第
復居淦城
浩然堂在新淦縣府志弘治中提學副使李夢陽立金
川書院以祀練子寧父子名其堂曰浩然
望江樓新喻縣志在縣東南五十步儒學之右高廣數
丈極目可百里明洪武初知州張弘建
湖陰書閣府志在新淦縣西北四十五里蓮湖上明里
人朱文紹建羅洪先詩湖水遥連紫淦潯讀書高閣
傍湖陰
吉安府
廬陵故城元和郡縣志漢獻帝興平二年分豫章於此
置廬陵郡晉太康中移郡於石陽縣今舊州東北故
城是也太平寰宇記隋平陳改廬陵郡置吉州於今
郡城西南築小城即舊州城是也又故城在縣治南
一里晉咸康末太守孔倫築
按廬陵故城有二一漢舊縣西晉太康中郡移於
石陽而城廢即樂史所謂在太和縣西北三十里
者是也一東晉咸康末孔倫所築隋開皇十年改
郡為吉州而城始廢即樂史所謂在今縣治南一
里者是也歴來各志互載不明今為攷正
安城縣故城太平寰宇記去安福縣六十里有安城故
城存焉即漢安成侯張普所理也
平都故城太平寰宇記在安福縣東南百里王水口輿
地志樟樹沒於龍陂即其水也漢時平都縣在此水
口以地險徙之舊城猶存
遂興故縣太平寰宇記在泰和縣南一百七里輿地志
云後漢獻帝立吳大帝改曰新興晉武帝復為遂興
以在遂水口為名隋平陳廢名勝志在萬安縣西北
十五里
吉陽故城太平寰宇記在吉水縣東一百二十里吳後
主二年立隋開皇十年廢
永新故城名勝志吳立永新縣屬安成郡至隋郡廢以
縣并入泰和有故城在治西二十五里
廢興平縣太平寰宇記吳孫策二年立隋開皇十年廢
東昌廢縣太平寰宇記在太和縣西北六十里輿地志
云吳後主置隋平陳廢名勝志隋省入西昌唐復置
尋廢今之永和鎮即其地入廬陵
安成郡故城太平寰宇記晉元康元年朱居為安成太
守築郡城郭内有雙闕高數丈隋平陳廢郡為縣明
一統志在安福縣境
廢安福縣太平寰宇記在今縣東六十七里枕王江之
口
西昌故城太平寰宇記在太和縣西三里齊明帝初封
西昌侯於此隋開皇十年廢
石陽故城太平寰宇記在吉水縣東北三十里
梁天建中改置隋時與吉陽同省入廬陵
白口城太平寰宇記在太和縣東南二里陳書梁天監
三年陳武帝遣杜僧明將兵二萬人築城於白口以
禦李遷仕遷仕亦築城相對今兩城舊跡猶存近白
下驛
按明一統志白口作白石訛
大臯城太平寰宇記在太和縣北八十三里臨贑水梁
天監三年陳武帝領兵赴難高州刺史李遷仕築城
於大臯以拒之
魚梁城名勝志在萬安縣南十里南史周文育傳李遷
仕據大臯遣其將軍杜平虜入灨石魚梁作城文育
擊之杜棄城走文育據其城即此
摭口城明一統志在廬陵縣北七十里陳永定元年廣
州刺史蕭勃遣其子孜及其將歐陽頠傅泰等將兵
出南康傅泰據摭口城周文育使其將丁法洪攻泰
擒之即此
聖嶺城名勝志永豐縣南三十里有聖嶺世傳五代間
夜有神人震動其上旦視之突起土城周迴數里因
以為名宋紹興中鄉人避寇其中多所全活
嚴城明一統志在永豐縣南十五里舊傳唐末有嚴將
軍聚兵於此
新茨亭太平寰宇記王烈之安城記云豫章太守賈萌
與安城侯張普戰於新茨之野今安福縣側有新茨
亭
黃金臺名勝志吉水縣西北五十里朝元嶺有方石亂
點如金名黃金臺上鑴詩云落落萬古石悠悠千載
心人間不相遇白雲深處尋
龍陂名勝志王江東流與瀘水合其匯為龍陂去安福
縣東南百餘里顧野王謂是掣材之處土人言孫皓
時伐木順流至此陂而沈以繩挽之即有風雷之變
後歲旱試相牽拽之風雨立至宋元嘉中木忽自浮
水面厚可五寸其半猶沈水中垂成沙洲
讀書臺安城記晉殷仲堪為安城太守於郡西大池之
上築臺讀書今遺址尚存頗有勝境
陶皮二仙石室名勝志在泰和縣武山北蓋二仙修煉
處也又名北巖天將雨則巖竇出泉禱者以此為候
盧度𨼆居舊志在三顧山去泰和縣南五十里劉宋元
嘉中盧度𨼆此其池内魚以名喚之則次第來食
虎口石太平寰宇記在廬陵縣北一百三十里臨贑水
高三丈出一穴狀若虎口梁侯景亂陳霸先將兵三
萬至此景將立柵以邀之霸先使具舟排之而潛軍
出其不意及覺已至柵下遂敗方舟北濟即此處也
越公臺名勝志泰和縣西十里有越公臺相傳越公楊
素所建以其形似月又呼為月臺
廬陵竹室房千里記三年夏待罪於廬陵所棲率用竹
以結其四周植者為柱楣撐者為榱桷破者為霤削
者為嶂臼者為樞篾者為繩絡而籠土者為級横而
格空者為梁
曼殊閣青原山志唐刺史李彤建又有雷泉亭洗耳亭
亦彤建
臨澗閣青原山志唐刺史韓衢建
水閣青原山志唐刺史韋悅建
百花亭徘徊亭青原山志俱唐刺史謝良弼建
龍穴亭青原山志唐刺史姜輔建
印水磯茅亭青原山志唐刺史張勔建
浮墩太平寰宇記在安福縣西七里今號四望墩下有
古人作石羊獅子尚存
落亭太平寰宇記與浮墩相近縣曹童翺得仙之所
文江樓名勝志吉水縣之北門曰文江門其上為文江
樓樓側有飛霞亭為餞送之所縣志飛霞亭舊名落
霞宋令楊獬改名曰飛雲謝艮齋諤隸書其額元至
元間改亭為樓郡人劉辰翁書飛雲樓三字扁其上
年久摧塌明天啟癸亥知縣何應奎重修復立飛雲
亭於左尋被火亭廢
玉山館明一統志在萬安縣唐張籍詩長溪新雨色如
泥野水陰雲盡向西楚客天南行漸遠山山樹裏鷓
鴣啼
桃花院名勝志吉水縣東五里為鳳山上有桃花院下
瞰文江
玩龍亭名勝志吉水縣南張華山下有石洞洞有清泉
相傳龍所穴也洞口玩龍亭為張國賓立
孝子亭周叙記吉水李孝子隋大業中人幼喪母事父
益至父歿未葬比舍失火慟哭伏棺而死其墓在學
宫之傍墓前有亭洪武宣德間州守相繼葺治明一
統志隋李孝子墓側有白華亭
姚公石室太平寰宇記按縣圖云縣西北一百二十里
禾山足有石室豁然洞開有大澗闊數丈有泉湧出
可以行舟前不知極唐姚元崇布衣時曾至其處愛
此殊狀卜居於側讀書數載業成而去為開元名相
今遺墟松竹猶存
相山詩社名勝志唐杜審言為司戶時置郡西城隍岡
一名西原平衍幽曠步入令人有林壑思致宋咸淳
三年郡人周平園與危恕齋歐陽寓庵置地西原八
泉勝處起詩人堂元時廢
趙居士故居輿地紀勝東湖在安福縣東南水石幽勝
為唐趙居士故居按居士名原陽安福人博通經史
嘗夢神語曰汝神仙中人何望富貴遂絶意人間事
從遊塵外不知所終
徐侍郎宅名勝志永豐縣報恩鎮有唐中書侍郎徐安
貞宅後為寺
擣衣石名勝志王象之云顔魯公擣衣石在永新縣前
市故老相傳顔嘗盤桓其上以為石可擣衣故名志
謂在縣北四十里平原村廣四尺長倍之其色瑩黛
公為吉州司馬行部過此撫石而憩扣之聲音清越
今更千年土花不蝕
雪浪閣豫章書在吉水縣北崇元觀有吕洞賓題詩褰
裳懶步尋真宿清景一宵吟不足月在碧潭風在松
何必洞天三十六明羅洪先葺之題柱云風月無邊
何必洞天分六六江山如故不知塵世幾千千
張欽寨明一統志在吉水縣北九十里與張欽寨相近
彭玕置堡寨於上可容數萬人倉廩之跡尚存
青原臺明一統志在府西射圃之東宋劉僴詩春臺百
尺枕蕪城傑檻層軒入紫清坐嘯風雲生畫棟劇談
河漢瀉朱甍山圍蘭若青螺遠江帶蘋洲白練横挂
席會凌南斗去羽人遼海看騎鯨
羣玉𨼆居名勝志在永寧縣西四十五里小玉笥山南
唐書孟賓于湖湘連上人歸南唐授豐城主簿遷塗
陽令致仕𨼆於玉笥山自號羣玉峯叟
雙鶴樓泰和縣志即鐘樓初樓成有雙鶴來棲其上三
日乃去故名又名江南第一樓見徐鍇碑記
聰明臺能改齋漫錄國史劉沆列傳曾南豐撰云沆吉
州永新人曾祖景洪事楊行密為江西牙將有彭玕
者據州稱太守脅景洪附湖南偽許之復以州歸行
密遂不仕嘗謂人曰我不從彭玕當活萬餘人後必
有隆者因名所居山曰後隆山山有唐牛僧孺讀書
堂故基即其上築臺曰聰明臺沆母夢牛相公來而
生沆予按江南野史彭昌傳云初唐相牛僧孺其祖
遠仕交廣罷秩還至郴衡間為山賊所摽掠唯僧孺
母子獲存遂入江南止於廬陵禾川縣之北有山名
絮芋源下有古臺古老傳為聰明臺其下有湧水曰
聰明泉僧孺乃舍其上而肄業迨十數年博有文學
會母死遂葬於縣之西南才德鄉大學里既隨計長
安擢上第不十數年累秩相輔時彭昌四世祖居於
僧孺母墓之側應諸科舉至京師僧孺聞而引與見
問其墳陵彭氏幼而不知默不能對及歸為修其塋
會僧孺罷相鎮襄陽未幾暴薨故其墳未曾封至今
本縣圖經俱載聰明泉側有牛相讀書堂餘址尚存
野史本吉州人龍衮所撰或得其真今沆傳以祖景
洪即其上築臺曰聰明臺誤也
劉鶚讀書臺林志廬陵劉仲翔所居號杉溪其讀書臺
遺址尚存
聚喜亭永新縣志宋致和間大旱縣令侯彭老禱雨得
應邑人咸喜彭老因作亭識之
仙女梳妝亭名勝志府治有臙脂池相傳昔有仙女來
戲池中後人洗臙脂者咸汲池水以取色澤故名有
石闌井亭仙女梳妝亭今俱湮沒
清都臺明一統志在府南清都觀宋蘇軾自儋耳歸遊
此書清都臺三字於臺上
滄浪臺明一統志在泰和縣西門外面瞰秀溪宋知縣
趙汝謨建
卷舒堂吳草廬集故丞相廬陵文公嘗寫卷舒堂三大
字貽其鄉之𨼆君子劉梅溪筆勢雄偉廣修丈餘劉
寶藏之余為作堂記
槐安閣名勝志在泰和縣之南塔寺黃山谷詩萬事盡
還杯酒裏百年俱在大槐中
墨池閣林志在泰和縣學黃庭堅有前日學書池之句
即此
吕狀元讀書堂輿地紀勝縣圃有讀書堂皇祐五年狀
元吕溱舊遊處溱江寧人天聖中隨侍其父士元為
泰和令讀書於此
齊吕堂明一統志在泰和縣學邑士思齊吕溱之意
紫薇堂明一統志在泰和縣圃東
三仙堂明一統志在安福縣東南黃牛嶺上
應夢閣明一統志在泰和縣西北五里登科山往時赴
科者多預宿其下求夢皆驗
快閣程實之記閣最一郡之勝在泰和東南城上邑令
太常博士沈遵名曰快閣迨黃太史庭堅賦詩其上
而閣之名聞天下方輿勝覽在泰和縣東慈恩寺前
蕭孟昉快閣紀存黃庭堅以元豐辛酉宰西昌題詩
後百餘年為慶元三年丁巳墨蹟已不存長樂卓洵
士直得真本於邑士嚴龜齡乃命工摹刻於閣楊萬
里文天祥俱有和詩
醒心軒快閣記存在慈恩寺天王院碾坊之竹陰山谷
詩盡日竹風談法要無人竹影又斜陽他時若有相
應者莫負開軒人姓黃
跨牛庵豫章集吉州泰和縣普覺禪院東北皆修竹長
老楚金開息軒於竹間予作縣時嘗謂金為我作草
庵於竹北金方經營經藏未暇也他日庵成予已去
金知予隨食四方不能有是庵也則自名曰跨牛而
乞予銘
三秀亭豫章集元豐六年春廬陵守夀春魏侯綸下車
之十二日芝草二本産於州院獄門之東其後得一
本於郡齋便坐之室而最盛於西峰僧舍之秀野亭
一月之間凡産芝二十餘磊落權竒人物象成最後
寺僧來獻黃芝異本同穎黃者慶色異本同穎者不
争之祥魏侯因即秀野亭以為三秀屬豫章黃庭堅
記之
蘇黃臺明一統志在廬陵縣永和市中黃山谷送東坡
過永和宿清都觀二人倡和於此因名
御書閣明一統志在吉水縣羅陂宋御史蕭服建有徽
宗篆扁
三瑞堂名勝志宋蔣之竒寄范吉州道卿詩一麾新佩
印三瑞更為圖蓋其時城西池產並蒂荷花玉虚觀
產芝草天慶寺降甘露皆神宗熙寧二年五月八月
十月事
日新亭祖龍學集有題安城劉伯玉日新亭詩
先春閣名勝志宋建中靖國間知安福縣李康成作黃
庭堅詩面春築飛閣春至最先知
愛竹堂名勝志知安福縣李康成作山谷詩富貴於我
如浮雲安可一日無此君
朝華亭安福縣志宋令李康成建黃庭堅詩對案昏昏
迷簿領暫來登覽見高明
適軒明一統志在安福縣清真觀宋縣令李康成寓此
黃山谷詩琳宫接叢霄綠水連翠微幽花露林薄好
鳥娛清暉道人勤灑掃令君每忘歸
息軒泰和縣志在普覺寺宋元豐間縣令張君題黃山
谷詩僧開小檻籠沙界鬱鬱參天翠竹叢
知津閣明一統志在萬安縣西大江口舊名雲洲後取
蘇軾此生何止略知津之句為名
横江亭林志在泰和縣南臨街舊名角亭因黃庭堅江
横決事廳之句遂易其名
五笑亭青原山志亭在青龍脊上徐俯建萬歷間祁承
鄴重修
詠歸亭廬陵縣志在興賢門外宋紹興末郡守王佐建
周益公有記元末兵燬
挂川亭吉水縣志在縣南二十里石礱瀑泉上宋淳熙
二十年立
環翠閣安福縣志宋劉元明建楊萬里詩閣在青圍翠
遶中何時我輩略搘笻亦聞佳勝無多處只有千峰
與萬峯
競秀亭萬安縣志在大蓼灘宋曾子與築前臨大江可
覽山川之勝楊誠齋詩老夫上下蓼花灘每到君家
輙繋船尊酒燈前山入座孤篷月裏水連天炎凉書
問二千里場屋聲名三十年競秀主人丈似豹不應
霧𨼆萬峯巔
肖顏堂林志龍泉梁棟以直言為用事者所忌遂不復
仕進晚以肖顏名其堂周必大嘗從之遊因為之記
進士第一堂豫章書在廬陵縣學宋文天祥舉進士第
一因名
二友堂林志在府治後宋福唐李彌遜作有古松與竹
對植胡忠簡銓有記
冠霞樓香山樓俱見徐清正詩引冠霞胡澹庵樓名香
山樓澹庵孫伯軫所居
凌雲樓名勝志吉水谷村宋神童李如圭故居如圭七
歲中童子科隨父宦京師孝宗召見即誦尚書無逸
上喜撫榻和之至終篇明日賜宴父在賜珠簾隔之
燕罷撤簾以賜後再舉進士官至福建安撫使乃於
居第起凌雲樓懸珠簾以彰君貺
鳳凰臺明一統志在永新縣北濠中相傳宋縣令梅玘
築臺成適祥鳥至因名
五雲閣輿地廣記萬安縣五雲洲在贑水之濱龍泉水
出其左上有五雲閣宋時建正對水西芙蓉山故戴
復古有凌空傑閣為誰開隔岸芙蓉不用栽之句
春風堂名勝志永新治内有春風堂宋元絳為令時建
嘗自作詩云三年到此别無功種得桃花滿縣紅此
日不能收拾去一時分付與東風楊萬里有記
盧溪草堂輿地廣記安福縣南有宋盧溪先生草堂邑
人王庭珪乞祠歸𨼆築室於城南胡安國嘗過之與
先生商略春秋傳義數日乃去
朝霞閣輿地紀勝廬陵縣澄波門外有朝霞閣應詔叙
錄朝霞閣乃今之白鷺亭
賞春樓名勝志葛敏修賞春樓詩序每太守燕集於賞
春樓或使旆未至則徘徊於白鷺洲亭
按舊志大守李宗通判徐向嘗會飲樓中有倡和
詩敏修為序
山月亭廬陵縣志在南湖車駕嶺楊萬里記友人王信
臣遵予過其家有亭若在天半掀然孤巉者山月也
面勢直一城高絶之地闤闠數十萬家如在井底
三忠堂周益公集廬陵宰趙汝厦即縣庠立三忠堂祀
歐文忠公修楊忠襄公邦乂胡忠簡公銓
䨥秀亭廬陵縣志在永和市文氏所建宋周益公詩身
在江湖欲看山山行還憶弄潺湲誰知裏許雙竒絶
碧玉青蘿一望間
攀桂樓林志在泰和縣學明德堂後舊名登雲閣宋寶
祐間改名攀桂縣令徐叔倫有記後又改建叢魁堂
百歲堂在廬陵縣淳化鄉文山詩序羅畊祖母蕭氏百
歲父老見所未嘗鄉閭誇以為盛天祥既交朋升堂
為夀退布席廳事與横舟昆弟子姪舉酒盡歡酒酣
賦詩云麗日萱花照五雲升堂風采見乾淳蓬萊會
上逢王母婺女光中見老人雨露一門華髮潤江山
滿座綵衣新只將千歲苓為夀更住人間九百春
讀書臺林志在府城南學宫宋丞相周必大讀書處廬
陵縣志宋慶元三年教授于望立并記元廢明宣德
間知府陳本深修正德三年知府任儀重修更名講
經臺自為記
勉耘堂明一統志在安福縣北六十里宋邑人彭寄宗
建文天祥為之說
誠齋故宅名勝志吉水縣西北五十里有朝元嶺嶺之
下為南溪楊誠齋自祕書監將漕江東年未七十退
休南溪之上老屋一區僅蔽風雨長鬚赤脚纔三四
人聰明強健享清閒之福十有六年徐靈暉贈詩云
清得門如水黃惟帶有金蓋紀實也寧皇初元與晦
翁同召晦翁出而公獨不起嘗自贊云江風索我吟
山月喚我飲醉倒落花前天地為衾枕此鶴林玉露
所載也慶元間周益公以宰相退休嘗訪公於南溪
之上留詩云楊監全勝賀監家賜湖直比賜書華迴
環自闢三三徑頃刻能開七七花門外有田供伏臘
望中無處不煙霞却慙下客非摩詰無畫無詩只謾
誇好事者繪為南溪圖以進公題其上曰平叔曾過
魏秀才何如老子致元台蒼松白石青苔徑也不傳
呼宰相來
一經堂在永新縣東南楊誠齋集宜春簿譚微仲作堂
業書以教其子四人命之曰一經堂
六一堂楊萬里記紹興元年廬陵郡守莆陽方崧誅茆
於郡圃之東三瑞堂之左為堂七楹名以六一旁搜
先生之遺墨伐石刻之明一統志堂後有貯雲臺
福榮堂楊萬里記紹熙五年隆慈皇太后聖夀八十於
是吉州泰和縣進士胡箋父諮封迪功郎母歐陽氏
孺人贊書寵嘉乃扁其中堂命曰福榮以侈君賜
籌安堂歐陽守道記開慶元年泰和蕭公逢辰為江西
副帥戎事小暇徘徊籌安故址久為墟燼會得巨木
百餘即以成斯堂焉
振古堂名勝志吉水縣北六十里南山宋儒王子俊築
書堂其間名曰振古楊文節陸放翁楊子直朱晦翁
皆遊焉子直詩云南山高且明其下有深谷文豹識
顯藏終朝霧如沐晦翁讀而喜之比之輞川漆園
遠明樓楊萬里記西昌陳恂所居距快閣不遠而距澄
江又加不遠然出門則江甚遠蓋闤闠居者百餘室
蔽遮其前因樓其上開窗卷簾江光月色飛入几席
始覺貝闕珠宫去人不遠因取山谷語扁曰遠明
五美堂楊誠齋集安城歐陽巨卿手種雙桂於所居之
堂前謝艮齋為記其事且舉王氏種槐之意以策勵
其二子成務成文予因署其紙尾曰王之槐歐之桂
巨卿之積善二子之繼善艮齋之樂善一記而具五
美成務兄弟欣然扁其右偏之一堂曰五美而請予
記
山光樓楊萬里記永豐石井張氏兄弟好義喜賓客治
樓觀文仲之樓曰霽月武仲之樓曰憑虚皆余命名
也憑虚後廢武仲子師良作新一樓復請予名予以
韋蘇州詩鳥啼山光夕古今絶唱也命以山光
醉樂堂楊萬里記歐陽紹之挂冠歸安福於東門之外
闢三徑作一堂揭以醉樂師我醉翁也紹之名似
萬卷樓楊萬里記廬陵印岡羅敬夫避俗入山築樓扁
以萬卷每月之吉定省其母夫人外即往山齋流覽
簡策追琢詞章樓下有堂曰醉經曰遠俗
石潭林屋劉定之自記先君侍講居石潭學者稱為石
潭先生石潭之濱林木蔽虧屋於林下故名
相石亭名勝志去永豐縣明德鄉二十里有相石亭宋
丞相文天祥募兵勤王空坑兵敗將趨劍南追兵至
此幾及之忽巨石墜塞途次追騎驚伏丞相乃得脫
去後人以為神所相也因名相石作亭其上石傍有
屯軍邱斷事廳馬伏坡皆丞相遺跡
秋月寒江亭廬陵志在永和寺宋曾悅心建劉鑑序東
昌之景一十有五秋月寒江亭其一也
月觀軒泰和縣志在澄江快閣之東宋慶元中縣令卓
洵建又有一碧軒署縣馮迪德建
山曉樓廬陵縣志在縣東北有文信國書西江第一樓
額
國朝康熙初知府郭景昌知縣于藻重建
垂芳堂文文山記吾鄉上游有佳木連理生於鄒公長
者之地不知幾何年益公取以補廬陵圖誌木濱水
咸淳八年秋一夕大雷電以風木隨水而飛又二年
秋有蓮一蔕雙華出於文叔北窗下苔池中文叔長
者曾孫也連理表章於乾淳間鄒氏始享有其瑞今
文叔之庭二季競爽兩孫端美天將昌之殆未有已
乎文叔喜而命余題其堂曰垂芳
凌波亭明一統志在府城南瞰江宋時建王庭珪詩嵐
光浮水面濤影撼城陰
水窗名勝志永新縣西有地名水窗宋末劉友益居之
學者稱水窗先生
浩齋楊誠齋集安福劉彥與為其尊人浩齋先生作浩
齋名建直字諤卿紹興乙丑進士知臨江軍新喻縣
以奉議郎致仕
無盡藏堂楊萬里記永新縣東郭外十里曰横江張司
馬德堅作堂於其處而題曰無盡藏蓋取東坡赤壁
賦中語也
梅亭文文山記廬陵貢士蕭元亨作亭於屋之西偏周
之一徑被徑一梅名曰梅亭
凝翠樓吉水縣志在山原宋文信國題明楊士奇記
翠屏晚對讀書樓吉水縣志在仁夀鄉金塘宋朱淑寶
建
臨溪亭林志在安福縣城南元李鼎翁建歐陽圭齋有
詩
環溪樓林志在吉水縣北嶺口江州學正楊用能建程
鉅夫詩白雲滿地種蒼术青草平湖開白蓮
逸清堂程鉅夫記廬陵楊㢲溪之季景開官淮西歸因
先廬闢堂太師留國公書其扁逸清余嘉景開之肯
堂與廣微之名筆喜而記之
看水軒吉水縣志在仁夀鄉盧兜元處士姜達建翰林
虞集有詩王霄復為記
臨溪樓府志在安福縣元延祐間張師亮建
德林堂劉鶚記榮父李氏世居吉文之古平介乎青原
芙蓉兩山間所居竹樹蒼然郡太守偰西郴扁其堂
曰德林至正五年其伯子思泰謁予記
麗澤齋劉詵記廬陵范朝宗少居鄉慷慨有大志因其
所居齋扁曰麗澤蓋深有取於朋友講習之道也
我我亭揭文安集殷仲堪答桓温曰我與我周旋久寧
作我宜春黃元瑜取以名其亭為賦詩一首
冰雪相看亭道園錄趙君有道之先故宋南渡時自東
都徙分宜二百年於兹矣大父登進士第仕至文林
郎其父覃恩受官宋亡不復仕城東故地美竹萬箇
作亭其間而𨼆焉名之曰冰雪相看信國公之子平
遠宣慰所題也
江村小隠何太虚記劉静春門人郭儀直居廬陵之城
岡廣袤可里許江流繞之如一大盤南臺泰嶺德勝
仙壇紫雲諸峯四面拱立皆若知有所尊者儀直當
盤之中構堂榜曰江村小𨼆於是環盤之勝又皆若
知有斯堂者
環景樓劉定之詩注吾邑諸吳桂岡為舊莘樂元名進
士其子楚府教授塊翁其女之子胡文穆公廣今學
士與儉亦其遠宗也光亨構樓桂岡之下名以環景
予寄詩題其上
溪𨼆亭吉水縣志在桃林明永樂初處士上官止定建
尚書金幼孜為記
弘仁閣林志在泰和縣治前舊城上明宣德間建
丹桂樓楊東里集五雲洲蕭氏家丹桂一株莫究所自
植相傳約百數十年元季燬於兵雖枯根𨼆隠而生
意泯然蕭之彥孟嘗敬修其先人之德復作樓與桂
相直而桂之荄者復萌不數歲鬱然識者知為蕭氏
再興之徵科第之祥也遂號其樓曰丹桂
慈孝堂在府南永和市顏子竒記略永和胡氏有母曰
黃子三人早失所怙弱而不立洪武辛未秋徙富民
以實京師胡氏在焉母命其子私計之誰當行者長
者曰吾當往其次曰不可吾兄家督也寧可失乎吾
當往幼者曰二兄相助綜家事寧可少一乎吾當往
兄弟推讓者再四母徇幼弟意而遣之行宗族嘉之
扁其堂曰慈孝
狀元舊署名勝志即泰和尉署宣德癸丑曹鼐由泰和
典史登第故今為狀元舊署云
羣英閣雙江聶豹記恩江西有小邱突出於江之滸去
儒學&KR0905;星門三百步近有閣聳拔連霄題曰羣英
縣大夫考國朝以來凡登進士科者六十餘人標其
名於閣之楣
守貞堂懷麓堂集安福張敷賢作堂以奉其母吳名之
曰守貞識不忘也
正氣亭林志在府城北螺子山忠義祠前明正德三年
知縣鄧鸞建有石刻文丞相年譜諸忠義小傳
瑞賢亭吉水縣志文昌鄉瀧江口上下有石萬餘丈其
鄉有登科者石輙出五色爛然如霞彩照映水中明
成化間知府黃景隆建亭其上吳寬為記
雙節堂羅倫記虎溪蕭節婦劉氏少寡無子撫所後澂
濟猶己子配以其兄劉庶績之女澂濟又亡撫遺孤
曰存性士大夫以二婦之相繼以貞也表其堂曰雙
節
黃公臺萬安縣志在惶恐灘下漏湖坪為明觀察黃又
元作吉水鄒元標譔碑記顔曰黃公臺
搗石清𨼆羅玘記搗石顔氏永新大宗以搗石清𨼆名
其堂而走其子璽求記于予者𨼆君琦也
三相堂林志在永新縣北禾山羅漢洞側以唐姚崇牛
僧孺宋劉沆皆嘗游學其間故名
金馬臺永寧縣志去縣五里蕉陂濱江有巨石高曠方
平水環其下相傳有仙人乘金馬經越行跡留焉遂
名為金馬臺明嘉靖間知縣陸時雍過此大書金馬
臺三字勒諸石復建亭於其上
忠義亭胡直記站口故有忠義亭祀先祖可山静山二
公久圮嘉靖丙寅督學徐公檄徙金臺口樹木主祀
文丞相而二公各以主配享焉按郡邑志可山諱文
可更名夢炎静山諱文静可山弟也
春浮園在泰和縣蕭士瑋記余家園去柳溪二百武左
帶平原水木幽茂西北為公安亭稍前則金粟堂老
桂叢生其中上則杯山山半峙湖中從湖視山如杯
從山視湖還如螺泛泛於水中也陟其巔魚遊樹杪
人行境中樹影俱從中流見古柏夀樟皆宋元物
江西通志卷三十九
