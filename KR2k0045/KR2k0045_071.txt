江西通志卷七十一
人物(六)
瑞州府
晉
黃輔字萬碩建城人事親以孝聞州郡舉孝廉穆帝時
仕至御史清直有節操以晉政不綱權臣擅命遂棄
官隠遁焉子仁覽入仙釋(豫章書)
按漢之建城縣即今高安縣在晉代只合稱建城
黃輔林志不載
唐
應知頊建城人隋末蕭銑林士宏亂豫章知頊於華林
山屯兵置柵保障一方武德五年李大亮宣撫江南
知頊歸之因表置靖州命為刺史功德及民民愛之
如父母(同上)
按靖州即今瑞州府志云城西六十里有應使君
宅而氏族大全謂應知頊者九江人徙居靖州生
為刺史殁為城隍神云人物志既載入高安又訛
入南昌白志削彼存此又明一統志知頊作智頊
鄧文瑞高安人四世同居五百餘口長幼親睦衣無常
主開元中詔旌其閭(氏族大全)
李思元字文成高安人好學擅文行誼峻潔年十六舉
進士為文林郎時滕王元嬰鎮豫章請為師友(豫章)
(古今記)
鄧璠高安人元和間自江西節度使權知袁州在任興
學化民有古循吏風詔令再任僖宗時所在兵起吏
無能名獨璠有政聲(林志)
宋練高安人為長沙掾四世同居以孝行聞咸通中觀
察使裴休上其行義詔旌門賜束帛(豫章書)
廖洪筠州人父母亡捧土為墳結草廬居有青蛇白獸
來止廬側咸通中表其門(同上)
按唐書孝友總傳以廖洪為萬載人考南唐時始
分高安縣地置萬載縣屬筠州唐時無萬載縣史
家從後書之耳
鍾傳洪州高安人以負販自業時王仙芝猖狂衆推傳
為長乃依山為壁至萬人自稱高安鎮撫使仙芝黨
柳彦璋掠撫州不能守傳入據之言諸朝詔即拜刺
史中和二年逐江西觀察使高茂卿遂有洪州撫民
危全諷聞傳之去竊州以叛僖宗擢傳江西團練使
俄拜鎮南節度使檢校太保中書令爵潁川郡王又
徙南平傳率兵圍撫州天火其城士民讙驚諸將請
急攻之傳曰乘人之險不可乃祝曰全諷罪無害民
者火即止全諷聞謝罪聽命廣明後州縣廢貢舉惟
傳歲薦士行鄉飲酒禮率官屬臨觀資以&KR0724;齎故士
不遠千里走傳府傳少射獵醉歸夜遇虎與鬭虎搏
其肩而傳亦持虎不置會人至斬虎然後免及既貴
悔之乃畫搏虎狀以示子孫戒之曰士處事尚智謀
勿效吾搏虎陷危也子匡時嗣(唐書)
按元和郡縣志江西八州高安縣初隸洪州寰宇
記南唐保大十年置筠州高安屬焉即今瑞州也
瑞既别為郡鍾傳係高安人自應入瑞州舊志或
訛為萬載人兩郡重出白志據史傳
幸南容高安人貞元中進士試第權衡賦與柳子厚同
年子厚有送歸聫句序曰比詞聫韻竒藻逸發爛若
編貝燦若貫珠雖枚生長卿無以尚之屢遷國子祭
酒德行孚於鄉孫軾有祖風咸通七年中三史科(豫)
(章書)
任濤高安人性慧超羣詩名早著時常侍李騭觀察江
西聞其詩有露漙沙鶴起人卧釣船流之句特免其
役鄉人有援例訟之者騭大書判云江西界内如有
詩似濤者並與免役無敢應者咸通中登進士(林志)
蔡劔字純鈎新昌人以平黃巢功為左散騎常侍江南
西道節度副使子郊字貺夫為行營判官高駢忌之
付以羸兵殁於王事(同上)
歐陽持字化基高安人天復進士為太學博士昭宗遷
洛持知朱全忠有異志遁歸西山楊行密奏除為左
拾遺未幾察行密心不在唐乃歸田不起(人物志)
南唐
沈彬洪州高安人唐末浪跡湖湘隠雲陽山好神仙善
賦詩烈祖輔吳表授祕書郎與元宗遊俄懇還以吏
部郎致仕元宗遷南都彬年八十餘來見厚賜粟帛
以其子為祕書省正字先歲彬常策杖郊原手植一
樹識之語其子曰吾當藏骨於此及卒伐樹掘地至
丈餘得一石槨製作精麗光潔可鑒蓋上有篆云開
成二年夀槨舉棺就之廣袤中度子麟性至孝廬墓
感慈烏来巢之異(陸游南唐書)
按沈彬一人也稽神錄以為吳興人一統志載彬
墓在京口丹陽縣豫章書則以為宜春人江西新
舊志袁州瑞州重複互載今據南唐書定為高安
人(原跋)
宋
易延慶字餘慶筠州上高人父贇仕南唐至雄州刺史
延慶以父蔭為奉禮郎顯德四年周師克淮南贇歸
朝授道州刺史延慶亦授大名府兵曹參軍後為大
理評事知臨淮縣乾德末贇卒葬臨淮延慶居喪摧
毁廬於墓側手植松栢數百本旦出守墓夕歸侍母
紫芝生於墓之西北數年又生玉芝十八莖本州將
表其事延慶懇辭或畫其芝来京師朝士多為詩賦
稱其孝感服闋以母老稱疾不就官母卒後藁殯數
年延慶出為大理寺丞嘗司建安市征及母葬有期
私歸營葬掩壙而返知軍扈繼昇言其擅去職坐免
官復廬墓側數年母平生嗜栗延慶樹二栗樹墓側
二樹連理蘇易簡朱台符為贊美之後知端州卒子
綸大中祥符元年進士及第(宋史)
按易延慶林志載在後五代白志據史改入宋
鄒榘字勇夫新昌人因世亂與蔡劔同起義兵討賊有
功授節度使後仕南唐宋乾德中隨李後主来歸授
銀青光禄大夫仍畀節鎮卒贈尚書右僕射少傅英
國公(林志)
蔡用之字宗野新昌人天禧進士嘗獻萬言書真宗稱
為天下竒才出其文以示諸學士曰此江南夫子也
促赴闕詔下而卒(林志)
劉渙字凝之筠州人舉進士為潁上令以剛直不屈於
上棄官歸家廬山之陽時年且五十歐陽修與渙同
年進士也高其節作廬山高詩以美之居山三十餘
年環堵蕭然饘粥以為食而游心塵垢之外無戚戚
之意以夀終(東都事略)
按朱文公守南康為凝之作壯節亭記謂其高懷
勁節可以激懦律貪立祠祀之
劉恕字道原筠州人父渙恕少穎悟俊拔年四歲坐客
有言孔子無兄弟者恕應聲曰以其兄之子妻之一
坐驚異年十八試經義說書皆第一釋褐為鉅鹿簿
遷和川令司馬光修資治通鑑奏請同編修恕於魏
晉以後事尤能精詳考證前史差謬光悉委而取决
焉王安石與恕有舊欲引修三司條例恕以不習金
榖為辭因言天子方屬公以政事宜恢張堯舜之道
以佐明主不應以財利為先安石不能用遂與之絶
方安石用事呼吸成禍福高論之士始異而終附之
口順而心非之者皆是也恕奮厲不顧直指其事或
面刺安石至變色公議其得失無所隠以親老告歸
南康乞監酒税以就養居母喪未除而卒年四十七
著十國紀年四十二卷資治通鑑外紀十卷(同上)
劉羲仲字壯輿恕之子也幼敏慧博洽嘗摘歐陽修五
代史誤作紏繆司馬光以其父有修通鑑功乞蔭其
子補郊社齋郎清介有父風歴鉅野德安簿政和間
以蔡京薦召為宣教郎編修官至京師絶不造謁一
人昌言曰吾但知天子有命不知有薦我者竟棄官
歸廬山自號漫浪翁或通刺但書江南劉羲仲又數
年卒朝廷聞其太初歷甚精密詔就其家索之(人物)
(志)
按志以劉恕父子為星子人白志從史
陳世昌高安人該貫羣書兩中博學宏詞科調復州錄
事參軍致仕自號大田農著有漢韻一千六百字及
老農集(林志)
吳太元字一翁高安人景祐進士以大理評事為開封
戶曹以司馬光薦陞鄆州掌書記富弼器之後守潯
州入為尚書都官員外郎改漕湖北(同上)
蔡曾字子飛新昌人淹貫經史入太學劉丞相沆請為
子弟師一日語云欲以郊祀恩例凂子曾不答明日
束&KR0724;歸闢南園築亭榭植花木自稱東郭居士黃山
谷有記(同上)
按蔡曾山谷之姑夫字子飛詳見南園記中林志
字飛卿者訛
劉平伯高安人漢建城侯之裔高蹈好文名士推之二
蘇兄弟過訪並有賡詠子瞻寫墨竹以贈今猶珍藏
其家(人物志)
按劉平伯名姓不見於兩蘇公集姑存之
阮薦字仲元新昌人少敏慧嘗以所為文謁邑宰劉滂
滂一見大竒之後入太學中舍會日者謂薦曰君宜
隠居薦即幡然南歸以詩酒自娱無復仕進意乾道
中漕使芮曄辟為本州學正堅辭不就(同上)
按阮薦林志作廌未詳孰是
李師愈字好古高安人博學多聞負笈從劉子澄講學
於匡廬山中乾道間領鄉薦漕使芮曄舉師愈應制
科未及赴而卒(林志)
鄒致字至之新昌人博洽強敏授諸子各一經時號鄒
五經事母孝母卒廬墓有五色芝産於旁子及登進
士(同上)
按鄒致人物志以為元人據科目考鄒及乃高宗
建炎二年進士南宋初距元尚百四十餘年及致
子也子為宋進士父為元人可乎今從林志(原跋)
雷孚字保信新昌人政和進士以通直郎宰上高宜春
俱有惠政倅虔州齊述倡亂緣坐三千人郡將欲盡
殺之孚力爭得釋秉性純厚好德尚義居家清白官
至朝散郎以子孝友貴贈太子太師(同上)
龔端字德莊新昌人元符進士立朝未嘗隨世俯仰靖
康間極論時事之失徽廟將禪位遣端馳驛陜右密
諭督軍赴國難明年謁淵聖皇帝除將作監時金人
犯順以端為河東路奉使參議官未幾京畿戒嚴端
憂恚成疾請老不允及聞兩宫北狩憤惋而卒(人物)
(志)
劉愿字恭叔新昌人博學負重名宣和進士歴鼎永二
州倅廉介有為時盗賊徧天下惟愿所至盜弭民安
趙鼎張浚交薦於朝除守沅州命下而卒(林志)
雷孝友字季仲孚子乾道己丑以詞賦魁南省任南劍
教授再調國學錄光宗即位除國子祭酒既而擢給
事中進御史中丞除知樞密院兼參知政事高安縣
開國公不諧於時屢乞骸骨以觀文殿學士知福州
卒贈太師諡文簡(同上)
蔡諲字伯恭新昌人力學不仕築義方書院有志於學
者俱廪給之里有争不愬於官而決於諲有王烈之
風號無為居士(同上)
趙像之字明則高安人紹興進士授臨川司戶較藝廬
陵得周益公楊誠齋為門生仕至軍器少監像之為
詩文平淡簡遠雖持節秉旄而家猶貧焉(同上)
丘泰字仲義高安人淳熙間父山疾泰刲股以進尋愈
轉運使趙彦操聞於朝孝宗御筆書付史館後更名
高(同上)
按林志陳友直高安人親殁廬墓三年稱孝子張
茂馮忠孝皆上高人嘉熙間父母病篤皆刲股以
進又有刲股救父者李德勝聶汝清黃顯吳應發
盧十一仇大任晏十二等救母者王文旺吳仲三
雷大年劉信伯戈廷秀等安志孝義傳有蔡嵩蔡
嵩高安人類記備考
蔡漴字慶崇新昌人乾道進士初調湘潭簿雪旁邑冤
獄却餽贐憲臺薦其廉明調巴州教授改安化令庭
無留訟尋倅金州為人静慤清介平居飲酒賦詩當
官辨治整暇與上官論事有不可必力争之(人物志)
按蔡漴林志作淙未詳孰是
趙不黯字稷臣高安人宋太宗六世孫舉進士歴官至
二千石後退居錦水孝宗以近臣薦擢拜為大宗正
仕至開府儀同三司寳慶二年入祀樂善書院(林志)
唐允功字汝賢高安人資穎好學於經史百家無不通
貫時人號為書厨丞相趙鼎嘗大書潛心居士四字
贈之所著有飴經倦錄(同上)
按允功人物志作允恭考府縣志與林志同
幸元龍字震甫高安人慶元進士初尉京邑時万俟卨
之孫與岳飛家争田歲久不能決府委元龍裁斷積
案如山元龍並不閱視即擬云岳武穆一代忠臣万
俟卨助檜逆賊雖籍其家不足以謝天下尚敢與岳
氏争田乎田歸於岳卷畀於火時論韙之改知當陽
縣擢通判郢州忤史彌遠劾令致仕紹定辛夘秋京
師災彌遠私第獨存元龍自家上封事云天火曰災
人火曰火陛下即位以来虚已以聽宰相若火出於
天臣知宰相獲罪於天若火出於人臣知宰相獲罪
於人且言彌遠負寧考付託竊陛下威福使天下知
有丞相不知有天子願陛下戮其首以謝天下籍其
家以賙天下然後斷臣之首以謝彌遠則災自弭矣
明年卒子溥中嘉定進士廉介有父風知鬱林(人物)
(志)
按豫章書以幸元龍為嘉泰間進士鄂州通判與
此不同所著有桂巖松垣二集
幸當時高安人元龍弟授光化軍司戶㐮帥趙范檄往
唐州收買軍需未幾武守郭勝叛當時不從被殺事
聞朝廷嘉愍贈京秩官其一子(林志)
陳仲微字致廣高安人嘉泰進士調莆田尉臺閫委以
縣事時歲凶部卒并饑民作亂仲微立召首亂者戮
之一境以肅遷海鹽丞鄰邑有疑獄郡命仲微按之
一問立决改知崇陽縣通判黃州遷知贛州江西提
典刑獄忤賈似道罷久之起太府寺丞時國勢危甚
仲微上封事其略曰悞㐮者老將也失㐮之罪君相
當分受其責天子若曰罪在朕躬大臣宜言咎在臣
等宣布十年養安之往繆深懲六年玩寇之昨非救
過未形固已無及追悔既往尚愈於迷轉敗為成在
君相一念間耳出為江東提點刑獄德祐元年遷秘
書監益王即位海上拜吏部尚書給事中厓山兵敗
走安南卒年七十有二(宋史)
按陳仲微所著有文溪集六十五卷
阮寅字公亮新昌人嘉泰進士初調龍陽尉以薦改知
房州轉朝請大夫鼎澧辰沅靖沿邊都大廵檢使馬
步軍都總管節制湖北軍馬知澧州所至能保障撫
循一方戴德焉子恕字伯寬以蔭宰分寧改善化(林志)
羅之紀字國張高安人自幼穎悟超羣嘉定時奏入等
授孝感縣尉攝邑雲夢持身廉謹遇事精審上官少
不為禮因雪壓竹賦詩云吾道非邪真可恥此君豈
是折腰人遂飄然棄官歸自號筠心居士(同上)
按羅之紀所著有易傳及文集
胡仲雲字從甫高安人年十三悉通書史入太學率諸
生伏闕上書論罷京尹余晦蔡適為祭酒仲雲與弟
仲霖師之盡得朱氏之學寶祐登進士監行在倉時
丁大全用事欲鈎致以舘職不就以江萬里薦除太
學正因忤賈似道出倅臨江既而家居起為國子監
簿攝吏部左侍郎遷樞密院編修官攝尚書右司黜
為浙東提刑兼權紹興安撫既至減月樁錢三之二
復追還買燈錢五萬吏贓三萬六千分詣貧民越有
僧殺人賈黨匿之仲雲嚴限寘於法會母憂去歲餘
聞九江失守辟地南海攜家泝流至廬陵而卒(同上)
按胡仲雲所著有六經蠡測周易見一四書管窺
歴代遺論宋朝政論及文集三十卷
朱昫筠陽人理宗朝中神童科號荷山先生有文集傳
於世子資深以文學為搢紳推重補西澗山長孫逢
原邃於易領鄉薦為湖廣校官事父以孝聞(朱一齋)
(集)
劉應龍字漢臣高安人嘉熙進士知崇仁縣淮西失守
江西諸州有殘破者縣佐貳聞變先遁應龍固守不
去遷司農少卿尋去國景定三年湖南饑起提舉常
平以救荒功遷知隆興府兼江西轉運副使奏免和
糴二十萬石擢權戶部侍郎時賈似道當國應龍言
臣觀邇日以來靖恭自守者以論事為忌指陳稍切
者輙聫翩引去恐正臣奪氣鯁臣結舌宜非盛世所
有遂忤當路以集英殿修撰知建寧府久之起為江
東轉運使辭南海寇作朝廷患之移廣東經略安撫
使寇聞應龍至遁南海大治特旨屢召拜戶部侍郎
上奏辭免德祐元年遷知贑州兼江西兵馬鈐轄青
海軍節度使力辭隠九峰子元高亦舉進士(宋史)
陳元亮字季德仲微從子博學尚氣節補太學升國錄
時賈似道私人洪燾尹臨安倚勢作威元亮率諸生
數百人伏闕上書歴數其姦上為黜燾元亮遂為賈
所忌戊辰當對集英殿太學名士多倖取上第元亮
獨恥之有司復希賈旨置之丙科授慶元府教授再
遷御前軍所幹辦官(林志)
姚勉字成一新昌人寶祐中狀元授平江節度判官丁
父憂服闋除正字時太學生有因論丁大全而被逐
者勉上言斥逐學宫之士以禁天下之言此蔡京秦
檜所為今日豈宜有此遂歸及吳潛入相召為校書
郎輪對言朝廷綱領惟在用人聽言又及守帥數易
之弊後上過東宫勉講否卦因指斥權姦無所顧避
忤賈似道遂諷孫附鳳劾勉為吳潛黨免歸有雪坡
集(同上)
劉元高字仲山應龍子長身山立每與姚勉胡仲雲論
天下事輙慷慨激烈時號高安三俊元高淳祐進士
初授廸功郎柳縣簿斷事如破竹當道争致之幕下
以薦除知寧都縣改候官縣多豪貴一繩以法復以
薦為御史卒所著有漢史意鈔書史續鈔貴華錄三
劉家集山居稾(人物志)
雷作字大起新昌人為均州錄參時捕訊者獲茶商十
餘人悞為真盜作理出之太守尹機參督府謀議選
守邊舉府事屬焉方薦其才作慨然求歸遂致仕(林志)
蔡志學字及之新昌人淳祐進士初調興國簿憲使李
廸愛其才檄入僉幕按法訊擬民稱不冤秩滿調武
昌節度掌書記再調太和令獨立不撓剖決如流尋
倅清江未幾知高郵終朝奉郎自號如心居士(人物)
(志)
劉師尹字堯咨一字元衡新昌人嘗詣闕獻書陳古今
理亂得失之故及足國裕民養才取士選將練兵制
勝之策不報初授長沙司戶參軍再授江陵府察推
居官廉潔無私自號戒得翁竟以直忤上司棄官歸
(林志)
黃夢炎字如晦新昌人景定進士初調贛縣尉再調饒
州軍判官侍御史曾淵子奏舉文華科江東憲使趙
與椯奏辟提幹夢炎少與姚勉胡仲雲劉元高齊名
號錦江四俊嘗相與詣書庫借其籍一覽輙焚之乃
具紙默疏纖悉無遺後終於家(人物志)
羅天酉字恭甫新昌人師事饒雙峰開慶進士以格非
心去非人對策忤丁大全擯外歴官知懷集縣不期
年而治成丁父憂作詩有三釜為親今莫及萬鍾於
我復何加之句遂不起所著有祏岡文集(林志)
蔡汝揆字君審用之七世孫師饒雙峰得道學之傳門
人號愚泉先生所著有希賢錄貫道集友議等書(同上)
鄒禮字用和高安人才識明敏當路辟為掾史年三十
四歸隠以養親教子為樂張公疇薦諸集賢賜稱德
逸處士(同上)
胡希是仲霖子幼通經史十五遊京師一時名公折行
輩與之交常謁江古心得其作文之法下筆有西漢
風宋亡隨父隠遯所著有洪範考訂大學稽疑太極
圖說史論及於山集(同上)
熊㐮字贊國新昌人以蔭初授無為簿再調湘潭司法
以正直忤上官拂衣歸以郊祀恩授廸功郎監潭州
糧料院秩滿家居結義兵以保鄉井劇盜不敢近乙
亥邑人姚文龍自九江引兵先闖鄉郡而遣其弟諭
降㐮殺之次年兵至衆潰見執文龍詰之㐮曰去年
我殺卿家今年殺我丈夫何恨之有遂死(人物志)
李長庚字子西新昌人初任清江尉再調湘潭丞元兵
至同寅皆遁獨長庚攜諸司印居守被執不屈死之
士友葬於學地并為文表其阡(林志)
元
劉秉忠字仲晦初名侃拜官後始更今名其先瑞州人
仕遼為官族秉忠生而風骨秀異年十七為邢臺節
度使府令史居常鬱鬱不樂一日投筆歎曰吾家累
世衣冠乃汩沒為刀筆吏乎即棄去隠武安山中後
遊雲中留居南堂寺世祖在潛邸海雲禪師被召過
雲中邀與俱行既入見應對稱旨秉忠邃於易及邵
氏經世書至於天文地理律歷三式六壬遁甲之屬
無不精通論天下事如指諸掌世祖大愛之遂留藩
邸上書數千言皆嘉納焉又言邢州舊萬餘戶兵興
以来不滿數百彫壊日甚得良牧守如真定張耕者
治之猶可完復朝廷即以耕為邢州安撫使由是流
民復業升邢為順德府世祖即位問以治天下之大
經秉忠采古制之宜於今者條列以聞於是下詔建
元紀歲立中書省宣撫司朝廷舊臣山林遺逸之士
咸見錄用秉忠雖居左右而猶不改舊服翰林學士
承旨王鶚奏言秉忠久侍藩邸忠勤勞績宜崇以顯
秩帝覽奏即日拜光禄大夫位太保參預中書省事
秉忠既受命以天下為己任凡有關於國家大體者
知無不言言無不聽如頒章服舉朝儀給俸禄定官
制皆自秉忠發之為一代成憲卒年五十九贈太傅
封趙國公諡文貞成宗時贈太師諡文正仁宗時又
進封常山王其詩蕭散閒淡類其為人有文集十卷
(元史)
按劉秉忠志書俱不載元時瑞州人物見於史傳
者無多秉忠兄弟雖隸籍邢州本瑞州人也白志
采補
劉秉恕字長卿好讀書年弱冠受易於劉肅遂明理學
兄秉忠事世祖以薦士自任嫌於私親獨不及秉恕
左右以聞召見遂同侍潛邸世祖嘗賜秉忠白金千
兩辭曰臣山野鄙人僥倖遭際服器悉出尚方金無
所用世祖曰卿獨無親故遺之邪辭不允乃受而散
之以二百兩與秉恕秉恕曰兄勤勞有年宜蒙兹賞
秉恕無功可冐恩乎終不受中統元年擢禮部侍郎
邢州安撫副使遷吏部侍郎三年升邢州為順德府
賜金虎符為順德安撫使轉官法行歴彰德懷孟淄
莱順天太原五路總管淄莱府有死囚六人獄已具
秉恕疑之詳讞得其實六人賴以不死他所至皆有
惠政召除禮部尚書出為淮西宣慰使歴湖州平陽
兩路總管年六十卒於官(元史)
李明德瑞州路上高縣人讀書有志操孝行篤至亂兵
陷袁州因抄掠上高執其父欲殺之明德泣告曰子
豈不能代父乎願勿害吾父也兵遂殺明德而免其
父(元史)
陶復亨字仁叔新昌人性超達善古文詞咸淳間試補
國學元初充興國教授文行相稱有梅花百詠行於
世(人物志)
按陶復亨人物志載入宋白志改定
吳楚字方叔高安人性狷介博洽經史至元間授四會
縣尹後更上杭建寧浦城所至輙以廉能稱鋤強植
弱救荒禦寇活人至數萬閩人號曰吳廉訪(林志)
姚雲字聖瑞高安人宋咸淳進士初調高郵尉後除龍
興察推再除工刑部架閣以宋故官授承直郎撫建
兩路儒學提舉秩滿家居尤工詞調風韻不減秦淮
海有江村遺稾行於世(人物志)
塗謙字伯益高安人至元間以功授本府判官累遷懷
遠大將軍謙雖貴為連帥而雅澹沖約益勵操行投
老家居自號雲溪道人黃冠野褐日容與山水間子
濟亨字吉甫克紹家學筮仕寧州判官知永新州所
至以廉能稱(同上)
漆希范字文翁高安人仕本縣文學陞静江路教授湖
廣省聞其賢辟為掾廉謹修飭陞臨江路知事清望
益著識與不識皆稱為平溪先生(林志)
吳起孫字誠甫高安人九世同居素無恒産資醫術以
供食至大中本省以聞至今稱為義門(同上)
涂源字原叟高安人早失父事母幸氏盡孝延祐三年
除知黎州以母老不肯赴母強之出至州聞訃徒跣
奔歸既葬廬墓三年(同上)
熊師說高安人讀書好義家裕於貲歲歉輙周貧乏鄉
里稱為義翁後至元間撫州進賢飢告糴於其家發
粟八千石賑之不受直子志文與同邑胡浚孚俱以
賑飢得旌(府志)
楊浚字子元高安人博洽書傳精練吏事至元間辟為
掾史活人甚多壯年即投筆杜門惟以養親為樂趙
子昂為書紫源二字贈詩有紫源賢功曹四十已投
筆之句(同上)
伍良臣字雲從高安人駙馬都尉興甫之子致力經籍
為詩文暢達清潤遊京師不諧於俗後辟為臨江經
歴八十日即棄去(人物志)
按伍良臣所著有中流一壺集
毛忠吾新昌人至正壬辰紅巾賊陷新昌張子忠李子
鈞克復州治越五日州復陷子忠罵賊而死忠吾保
逍遥山招郭克敬合兵援州治復之甲午歐祥復陷
上高忠吾退守古陽寨七年間大小百餘戰皆捷鄉
境賴以保全(豫章書)
明
胡璉字商用高安人父死括蒼兵興道梗璉艱險萬狀
負骨歸葬人以孝稱之大明兵至江西天完將劉敬
欲退守新昌璉說曰今真主已出不降何待瑞且不
可守况新昌乎宜亟為一郡生靈計劉素聞璉名忻
然從之璉為奉書詣軍門降一府十萬戶賴以安全
洪武初應通經舉為本府學訓導陞句容教諭引疾
歸杜門觴詠所著有易學會通及子史百餘卷(豫章)
(書)
羅君友高安人洪武初應辟舉赴京師任本府學教授
而歸讀書講學於清溪之上以維持綱常爲己任(朱)
(一齋集)
按羅君友林志不載人物志作均友白志據一齋
所撰清溪書院序改正
李仲德上高人洪武中以賢才應辟任龍江提舉攝河
南道事清儉執法陞大理評事改刑部主事捐俸餘
以濟公用同僚高志明等忌之以事誣仲德廷争不
屈觸上怒被誅既而察其誣特旨賜祀(人物志)
鄒用字惟信新昌人讀書好義元末大亂與毛忠吾等
紏義兵保鄉曲屢破賊將陶九於郡境撫流亡宜豐
賴之復說天完袁州守將歐祥附迎高皇於隆興洪
武四年命從宜春侯黃彬收集鄉寨頭目論功授雄
武衛管軍百戶子寧智勇有父風洪武二十三年征
進都勻明年又從征平州牙州龍海等處俱有功已
又征威清八番紀績通叙授昭信校尉命襲偏橋百
戶(同上)
冷曦字景暘新昌人洪武中為御史剛正不阿劾去都
御史劉觀及壊法御史六員百官震恐(林志)
劉謐字成式高安人聰慧倜儻善屬文朱學士善見而
器之為作藜耀軒記洪武間貢授吏科給事中彈劾
無所避忌竟以此忤權貴謫戍甘肅(同上)
按朱一齋前後二集無藜耀軒記
徐振字伯起高安人繇舉人歴晉江教諭長沙教授生
徒遇有貧而勤者輙捐俸資給之所成就多一時名
士以祭酒蔡清為最(同上)
孟充字實夫高安人博洽書史為文有理致繇舉人授
叙州府學訓導陞福安知縣朝夕吟詠所著有山樓
集(府志)
朱益字易亨高安人永樂鄉舉己丑中乙榜例授學職
率同榜者十二人上言道未明未可以教悞人也乞
卒業辟雍為祭酒胡儼所重乙未登進士授刑部主
事命於沛縣董運木植事集而民不勞以尚書吳中
薦陞郎中卒於官檢所餘俸僅給棺衾而已(人物志)
潛溟字彦鵬高安人美丰采兩目如懸珠永樂進士授
監察御史文皇選使北平面命十數事既出追還詰
問對無遺上器之後果稱旨受知益深事之難決者
輙曰付虎眼御史謂溟也方將大用而扼於忌者出
為廣東按察副使後又以事左遷運判終知杭州府
(同上)
按潛溟所著有青雲集嘗從梁本之學扁其居為
筠陽讀書處其兄用之有序
楊潤字伯玉高安人永樂進士授南御史有坐法餽金
求庇者潤執其人寘諸理仁廟奬以為能陞山東僉
事剿巨盜劉雄黃虎陞四川參議平叙南彛重慶大
旱發官庫賑濟全活者數萬歴官三十年嚢橐蕭然
居家惟務讀書考古卒年九十一卒後數日鄰居火
子蕡祝曰若先君無愧願全歸之俄而火反柩得免
(府志)
况文字應奎上高人永樂進士擢御史廵按至湖州嘗
夜夢一人被髮從老翁来且泣且訴詰旦有巨蛇伏
於廳事乃召官吏詢之意必有冤者既而廉得歸安
民嘗毒殺人方匿屍山澗中捕訊盡伏辜人咸稱為
神明正統己巳都御史以扈從北行推掌都察院事
出為廣東參政(人物志)
王綱字存紀上高人永樂進士下第與蕭時中等具奏
考試不公文皇復親策副榜舉人綱與時中等十八
人皆賜冠帶令祭酒司業親教之後科果登上第廵
按福建廣西河南正統間官至山西右布政使歴任
四朝始終翼翼歸休於家罕接官府(同上)
况琛字宗魯高安人永樂進士聞母喪奔歸哀痛幾毁
服闋赴京道經九江聞弟喪遂乞歸養除永平教授
不欲赴解學士縉有詩贈行勉強之任然拙於逢時
尋歸杜門多著述(府志)
朱廣明字則誠高安人穎悟工詩文繇舉人歴山陽增
城諭寧海學正所至從遊甚衆求文者無虚日(人物)
(志)
按朱一齋集有贈筠陽朱誠則序稱郡文學朱溟
疑即其人俟再考
易輗字仲載高安人永樂進士以言忤權貴謫武定州
同知尋改判杭州時仁和賊大肆剽掠輗用計入其
營擒巨魁賊遂平陞高州知府(林志)
陳鑑字貞明高安人宣德進士授行人擢御史出按順
天言京師風俗澆漓其故有五一事佛過甚二營喪
破家三服食麗靡四優倡為蠧五博塞成風章下禮
部格不行改按貴州麓川思機發自大軍再征窮竄
屢上書哀訴乞宥罪通貢王振不許復大舉遠征時
雲貴軍民疲敝苖乘機煽動舉朝皆知其不可懲劉
球禍無争者鑑抗章言賊酋遠遁不為邊患宜專責
雲南守臣相機剿滅無遠勞禁旅振大怒欲困之改
鑑雲南參議使赴騰衝招賊怒未巳摭鑑為廵按時
嘗請四川播州安撫司改隸貴州以為鑑罪令兵部
劾之逮下吏論死繋獄景帝嗣位乃得赦尋授河南
參議致仕歸卒(白志)
按陳鑑所著有易菴集
况暹字鼎元上高人繇舉人歴莱陽漢川歸安諭光禄
寺署正制行純潔文章典雅周旋禮度俱可為法閒
居三十年以讀書自娱卒祀鄉賢(明一統志)
鄔璚字汝璚新昌人宣德中以邑掾任溧陽縣丞吏胥
不得為奸秩滿所部數千人詣闕保留陞本縣知縣
行事愈勵於前在官十五年卒(人物志)
周廣榮字仲仁新昌舉人任崇慶州知州廉介有為豪
強屏跡改邳州蘄州愛民節用民心懷之陞都督府經
歴屢言時政得失推薦林俊王相終雷州知府(府志)
賈信字順夫高安人初為臬掾財不苟受事不避難正
統間辦事南京司刑名者多待以脱稾尚書趙翊器
重之薦授本部主事陞工部郎中廉州知府(同上)
况真字彦珍高安人繇歲貢歴工部刑部主事福建僉
事正統己巳鄧茂七黨寇汀州偕指揮馬雄討之有
功明年因罣誤降大使天順間復官僉事致仕(府志)
毛倫字時叙新昌人初授南太常博士歴陞兵部職方
郎中服官二十餘年廉慎敏決尚書魏驥嘉之上疏
薦陞本部侍郎致政歸(人物志)
敖鉞高安人宰宿松二載兩奏水患去任三年復疏荒
糧補潛江甫經十月歲旱題請蠲賑民賴其惠所去
見思為御史再劾近侍廵按貴州致仕(府志)
袁彬字文質新昌人正統末以錦衣校尉扈車駕北征
及帝蒙塵從官悉奔散獨彬隨侍不離左右周旋患
難未嘗違忤夜則與帝同寢天寒甚恒以脅温帝足
也先將獻妹於帝彬請駕旋而聘帝竟辭之居漠北
期年猶骨肉也及帝還京景帝僅授彬錦衣試百戶
天順復辟擢指揮僉事尋進同知帝眷彬甚奏請無
不從賜予優渥時召入曲宴叙患難時事歡洽如故
時進指揮使遂掌衛事以平曹欽功進都指揮僉事
時門達恃帝寵勢傾朝野廷臣多下之彬獨不為屈
達誣以罪請逮治帝欲法行語之曰任汝往治但以
活袁彬還我達遂鍜鍊成獄賴漆工楊塤訟冤獄得
觧然猶調南京錦衣衛帶俸閒住英宗崩達得罪貶
官都勻召彬復原職仍掌衛事未幾達徵下獄充軍
南丹彬餞之於郊餽以贐成化初進都指揮使先是
掌錦衣者率張權勢罔財賄彬任職久行事安静十
三年擢都僉事莅前軍都督府卒於官(白志)
朱漢字景雲高安人成化進士授太常博士太常寺官
多出身道流漢上疏極論之陞南道御史劾罷尚書
倪謙侍郎錢溥歴陞河南僉事陜西副使兵備漢中
風裁凛然奸貪縮首盜賊屏跡民至今懷之歲時報
祀(人物志)
熊傑字貴顯高安人成化中以太學生通判保寧府嘗
按豪惡毋文信獄竭誠感竒夢論死者四十三人上
司減其半羈傳食以配徒一夕火發盡死蜀人神之
松茂運梗設法隄備餉足而民便居官廉明簡易尤
能禮士夫善僚友著有守齋集(同上)
王相字樂用新昌人成化進士授御史未幾以親老歸
養林居二十餘年與羅一峰張東白莊定山為友一
峰往来尤密弘治間膺薦復起為御史陞廣東僉事
夀終於家(林志)
陳政字以正新昌人成化進士歴吏部郎中左右通政
工部左侍郎督營茂陵修蘆溝橋京通二倉疊奉璽
書優勞弘治間河決張秋運道梗兼僉都御史總理
之卒於官(府志)
黃山字允高高安人成化進士授行人屢奉使不以毫
髮自汙弘治間擢御史何文鼎以忠諫得罪山上疏
力争廵按浙江湔宿弊懲奸貪雖親故無所假借陞
廣東僉事(林志)
吳堂字廷器上高人成化間由監生任泉州推官性喜
淡薄節嗜欲嚴取與嘗自勵曰居官不清白何顔覩
士夫後觧組歸行李蕭然林下二十年士論高之(同上)
黃景字文昭上高人成化進士歴禮部郎中奏對稱旨
陞通政尋遷禮部左侍郎弘治初以時議不合致仕
正德間坐事謫戍燉煌尋宥歸卒景嘗奉詔保定河
間賑荒計慮周悉活人甚衆又嘗勸憲宗以養心之
學及建議裁抑西僧之為民害者持論侃侃綽有足
觀云(同上)
游輝字公憲高安人成化貢生任龍泉知縣地多刁訟
輝恩威兼濟民皆感德去任日哭聲載路居鄉孝友
慈愛閭里宗黨無間言有不平事咸請質人比之王
彦方云(府志)
陳祥字應和高安人弘治進士初授上虞知縣以内艱
歸復補華亭時劉瑾專恣趨附者衆及瑾敗上搜餽
籍無祥名行取山東道御史廵按四川淡素如寒士
時有御史素以賄聞而依憑城社祥發其私詔免秩
及報命以論堂官忤當路出知惠州桶江巨寇作亂
命王守仁往征之祥滅其二巢績奏加正三品服俸
歴官右副都御史(人物志)
劉允中字叔彛高安人成化進士讀中秘書改工科給
事歴禮科都給事多所建明憲廟倚眷目為劉長子
始允中入朝墜馬創巨乃奉旨總理西寧糧儲力疾
驅馳冐寒暑不避疾轉劇乞骸骨歸父子好行其德
一切俸入盡輦分族之貧者有逋課輙代之輸或偶
忿争必曲為觧勸以故劉氏凛凛德讓為閭里所稱
(同上)
蔡時字純中新昌人正德進士初知麻城縣晉大理評
事武宗有詔南廵時偕舒芬余廷瓚等危言極諫請
斬賊臣江彬以保聖躬上大怒下錦衣衛械繋獄中
罰跪午門外七日至五日京師隂霾晝晦宫城内海
子水溢橋下鐵樹七齊折於是有旨將時同林大輅
等於午門前加杖五十調南京都察院照磨世宗登
極召還大理擢浙江僉事提督兩浙及蘇松等處屯
田水利事豪右數侵太湖悉奪而歸之水利始通尋
以病歸家居數年杜門著述嘉靖己亥安南不庭上
追念忠鯁才略俾副毛伯温往征之命下卒(同上)
朱實昌字士光高安人郎中益之孫正德進士授旌德
令改海鹽應召擢山東道御史上遊獵建儲除奸佞
等疏議大禮忤時相廷杖改南道歸養都御史屠滽
奏起補北道歴按蘇松三吳大飢奏緩歲賦三十八
萬有竒俟歲稔帶徵後復奏請蠲之以直言觸當事
降淮安知府居官廉静士民悦服有卧鎮淮陽去思
遺碑未幾致仕卒(同上)
陳益字啓行高安人以六經教授弟子學者稱行素先
生所著有敝帚集(白志)
李文字顯道上高人由舉人知乳源介潔自持興學校
崇禮教政化大行比卒士民流涕(廣東名宦志)
劉志方字端夫高安人由舉人授僊居知縣時歲饑民
有路攘富室之粟者守悉置之死志方曰愚民無知
苟延旦夕耳非越人於貨者比守悟活者數十人又
有偽獲盜布者志方詰之皆曰婦織之耳命各取織
&KR3149;來騐之則盜果偽事獲釋其為政慈祥慎密類如
此陞和州同知致仕所至輙有去思(府志)
陳拯字方周高安人由舉人署奉化訓導勤學善教人
才多所成就陞卭州判官清而有惠嚴而不苛家居
十年化成鄉黨焉(同上)
簡方字德馨上高人弘治進士任南刑部主事陞兵部
郎中性耿介執法明允權勢無所假借卒於官(林志)
朱繼祖字孝思高安人成化進士授兵部主事守山海
關轉武庫郎中出為廣西知府會竹子山盜發督兵
剿之逾月奏捷改知楚雄在任二年以直忤時貴告
休(同上)
聶珙字周贄上高人正德進士授刑部主事歴官福建
僉事會倭寇興泉躬冐矢石民賴保安擢山東兵備
副使致政歸(府志)
吳雲高安人為府掾正德己夘李蕃李貴集叛黨助宸
濠謀逆雲從别駕胡某於石鼓潭擒之濠敗王文成
紀績奏聞有旨赴京聽選雲以母老乞終養恩賜冠
帶養親(同上)
劉公泰高安人性孝友好施予成化庚子歲饑發私粟
六百石以賑正德間年百歲副使李夢陽檄府為立
坊(林志)
傅興高安人性至孝父疾感夢百里外徒跣求醫得撫
州絶嶺古井水調藥而愈祖母曹氏孀居為華林賊
所掠欲殺之興渡水以救賊用巨鐙壓之鐙忽斷賊
驚異釋之事聞詔冠帶表其門(明一統志)
謝麟字秀瑞高安人太學生積學能文屢試不售正德
壬申華林賊肆虐劫其家麟負母踰垣以避賊追尋
益廹家人速之走麟曰母在顧棄之去乎既而賊執
其母麟奮力奪之母得免麟為賊所殺(府志)
吳山字曰静高安人嘉靖十四年進士及第授編修累
官禮部侍郎入西苑供奉青詞改吏部尋代王用賓
為禮部尚書加太子太保山與嚴嵩鄉里嵩子世蕃
介大學士李本欲與為婚姻山不可帝欲用山内閣
嵩密阻之大學士靳貴妻早寡及老有司奏請旌表
山不可徐階為之言山正色曰相公慮閣老夫人再
醮耶階默而罷裕景二邸並建國本未定帝忽諭禮
部具景王之藩儀嵩知帝激於郭希顔疏欲覘人心
諷山留王山曰中外望此久矣立具儀以奏王竟之
藩四十年二月朔日當食微隂歷官言日食不見即
同不食帝以為天眷喜甚嵩趨部急上賀侍郎袁煒
亦為言山仰首曰日方虧將誰欺耶仍救護如常儀
帝大怒禮科給事中李東華等震懼劾山請與同罪
帝乃責山賣直沽名停東華俸嵩言罪在部臣帝乃
貰東華等命姑識山罪吏部梁夢龍等見帝怒甚又
惡專劾山乃并吏部尚書吳鵬劾之詔鵬致仕山冠
帶閒住時皆惜山而深快鵬之去穆宗即位召為南
京禮部尚書堅辭不赴卒贈少保諡文端(白志)
劉子立字以中高安人天性孝友年十五失怙母吳氏
病失明不離左右者十餘年吳卒廬墓側仲弟季弟
夭卒撫其孤為己子尤博洽經史聚徒至百餘人一
時搢紳多出其門嘗受學於鄒東廓與鄧元錫傅明
應論道後園書社交相砥礪憫筠俗棄女作育女文
以勸之感而舉女者不可勝紀憂邑賦偏重仗義與
吳會廖寶等極力條陳得改南折筠人德之人(物志)
傅明應字國卿高安人嘉靖戊午鄉試第二人時年十
五父繼孟客滇南母歐陽氏寢疾不起日夜侍側憂
形於色母強之學湯藥餘閒不廢誦習尤潛心理學
師事鄒東廓羅念菴二先生時奉旨廉天下孝行江
西四人明應居其一將徵用尋因父喪冐暑卒(同上)
藍璧字完卿高安人嘉靖進士改庶吉士遷戶科給事
中改禮科時上意修元璧以忤旨廷杖出為湖廣參
政歴四川按察使山東廣東布政使俱有治績在蜀
蘇淹獄在粤清番税人尤稱之(同上)
熊相字尚弼高安人歴官御史有能名居鄉尤為月旦
所重凡百公事有利地方者力任不辭前知府鄺璠
修郡志皆相所裁定士類至今稱其人(同上)
鄔璉新昌人嘉靖進士授工部主事歴任承天知府湖
廣副使雲南左布政應天府尹所至清聲茂著陞廵
撫浙江副都御史楚中科臣有忌之者調南京歸里
杜門不出(同上)
廖暹字曰佳高安人中嘉靖鄉試任武康令調詔安政
務寬平尋罷歸嘗從鄒東廓講學構西郊書院為筠
士發明良知之旨郡邑名士若况叔祺輩皆出暹門
子性之字道夫嘉靖辛酉經魁弱冠隨父從東廓先
生學篤信謹守初授陽信教諭轉松陽縣令陞路南
知州致仕歸(同上)
况叔祺字吉夫高安人弱冠登進士授刑部主事曹署
清暇益肆力學問與東吳王元美南昌余德甫遊從
以聲詩相唱和歴禮部郎中貴州提學副使貴州僻
處蠻方士多弗力於學叔祺至日為諸生講說經義
士知嚮方攝司篆平山寇叔祺負才名伉直不諧於
俗遂棄官歸卜築藥湖之傍興至買棹下章江訪德
甫諸名士徘徊龍沙南浦間弔古賦詩所著有大雅
堂集(林志)
按是時王李之學方盛行海内稱詩家惟所進退
元美又好為評騭有後五子廣五子續五子末五
子之目尋又廣為四十子於南昌取兩人焉以余
德甫冠後五子之首朱用晦則在續五子之列顧
獨不及况吉夫大雅堂集世亦罕有傳者(原跋)
范伋高安人嘉靖進士歴官參政致仕歸杜門掃軌一
切不與世事惟以孝友敦睦訓子姓俸餘盡給親族
不留以遺子孫卒年八十四(人物志)
吳學詩字伯興上高人嘉靖進士改庶吉士累官山西
副使少穎敏篤學好古經史過目成誦歴仕三朝所
在令聞昭著事母最孝時上高大旱學詩作祈雨文
柳冠縞衣步率士民禱於城隍三日甘霖如注僉以
為誠敬所感(同上)
敖銑高安人嘉靖進士改庶吉士歴官國子祭酒贈禮
部右侍郎性醇雅生平無疾言遽色應事接物婉而
曲中然義所當任確不可回從歐陽文莊公講理學
潛心力踐人争賢之少保吳文端為之傳(同上)
况澄字仲源高安人曾祖琛永樂進士官永平教授有
廉名澄能述其家學為諸生從學王文成公嘉靖辛
夘特詔拔異才澄膺選第二初知夀張縣調考成築
堤興水利以耿介忤上左遷建寧教授陞鳳陽通判
歸而屏迹公庭事關地方利病者則獨持議侃侃郡
邑咸利賴焉(府志)
劉冔字子儀高安人年十九中嘉靖乙酉鄉試授臨城
令廉介自持遷通州守諸武弁貴戚占田宅者幾半
民籍錦衣陸炳家奴數百以徵租為名漁獵州縣莫
敢誰何冔褫其衣冠驅出境炳深銜之使人伺其隂
事卒無可乘三年以憂去後補茶陵知州惟一僕自
隨尋卒於官(人物志)
李偕字少峯上高人嘉靖鄉舉授大田令方下車逋盜
為亂嚴治塹堡以威鎮之歴任三載俸資外分毫無
取陞太僕寺丞去日民携金帛為贈和顔慰辭之後
官至廣東兵備道平寇有功所著有李氏家藏二十
四集併諸疏稿(福建名宦志縣志合撰)
鄒誠字一純高安人由舉人授慈谿知縣縣多貴宦誠
御以禮法無少假借民之無告者多方哺育之不忍
傷焉人稱其一清僅足自存執法多可傳後卒於官
(安志)
黃美字石龍上高人性剛介嘗讀書白鹿洞歴知嘉興
秀水所在稱治故事坐堂日供黃絹一匹美曰民脂
膏也去之有吳生鵬才而貧美厚恤之及美致政歸
不十年而鵬開府江西會有令營薦者知美最善鵬
持千金以請美愕然曰求薦豈好官耶麾去弗顧江
南廵撫聞其高具金綺聘之不赴乃寄以詩有不羨
金龜好偏乘白鹿遊之句卒祀鄉賢(縣志)
劉文光字月山高安人由舉人歴官參議工詩古文與
少師夏言中翰吕柟時相倡和卓冠一時著霍案錄
(安志)
熊子臣字應州新昌人嘉靖進士以工部郎出知處州
性敏達能斷疑獄人以不冤捐修學宫集諸生肄業
資給膏火輯郡志稱善本擢雲南副使(浙江名宦志)
黃居德字惕齋上高人倜儻有大志任靈山清河有聲
擢知邳州攝高郵有治河績將晉秩念父年九十請
歸養弗許居德曰豈可以官而忘親也拂衣去督河
潘季馴扁三知堂贈之蓋知忠知孝知止云卒祀鄉
賢(縣志)
漆登字汝高高安人少孤事母孝嘉靖舉人授貴州永
寧知州陞馬湖府同知因其俗陋加意造士捐俸資
給之麻陽寇亂協剿告捷以薦兩與蜀黔考試告養
親歸(府志)
傅孟春高安人嘉靖進士授常州府推官累官刑部侍
郎先是督北畿學政時尚操切孟春獨以寬著值有
毁書院之議捐數百金贖之事定還為書院署刑部
事雪鄖撫李材之冤獲從末減生平和易若於世油
油然而中實涇渭分明有大臣之度(人物志)
漆文昌新昌人嘉靖舉人授沅江知縣調繁應城陞廣
西柳州府同知補雲南永昌府會撤回募征緬兵八
千衆兵引例索路費無厭官不能給遂鼓譟永昌城
外城門閉者七日文昌單騎出城諭以順逆歴程十
八日軍民無犯所過並尸祝之擢廣南知府提督迤
西等處設關堡以拒緬夷初運米至緬石價至數金
民不勝困文昌冐煙瘴屯種其後石米僅三錢遠近
甦息陞貴州副使推參政告歸(人物志)
漆元中字維嵩新昌人嘉靖舉人初令湘鄉有主粟使
者臨邑凌轢長吏漕卒横索鄉賦人人色沮元中獨
抗顔力諍以此致忤改浙江海鹽教諭當路重其賢
委署崇德桐鄉兩篆並著聲無何拂衣歸(同上)
陳汝錡字伯容高安人早為諸生問學淹博尤矩矱自
持以貢授建陽訓導在官一年而卒為諸生時遊白
下值海剛峰總憲南臺汝錡直稱布衣上書規以止
足之義海感其言即日杜門乞休所著有周史總長
短書一名甘露園集(同上)
按陳汝錡事詳見劉願人所撰真吾先生傳中
馮貴吉字含章新昌人幼孤事兄貴善如父初苦貧稍
拮据生業尋奮然志學以古人自期不由師傅而經
史百家靡不淹博為諸生大有聲弟子問業者多成
就為時用所著有雲峰集多格言(同上)
黃鎡字文叔上高人隆慶庚午亞魁任西和知縣清操
不染生平恬澹無求惟以詩文娛志接人温恭有禮
言論不激不隨年九十卒有娛閒詩集(同上)
蔡文範新昌人隆慶進士初任刑曹疏忤江陵相星變
考察左遷閩鹽官擢兵部郎陞湖廣提學參粤藩所
著有縉雲齋稾甘露堂集(同上)
王京字来覲上高人隆慶進士授同安知縣諳練經略
海倭不敢南犯尤加意造士倅衡陽擢守徽郡下車
以禮讓默化士民允服竟以絶交權貴致政歸田(同上)
潘仕紳字以書上高人隆慶恩選初授五湖知縣招撫
流移剖劉大海等冤獄衆稱神明擢羅定知州猺獞
獷悍殲其渠魁餘孽歛跡讞反側疑獄二囚編氓安
堵陞廣州同知葬溺屍修戰艦皆政績之可紀者(府志)
范儁字國士高安人萬歷進士授義烏知縣徵授御史
時上久不視朝儁陳時政十事言甚剴切先是慈寧
宫災給事中鄒元標疏六事忤上意而儁疏適入上
恚曰向未罪元標致儁復爾當重懲之申時行等擬
鐫秩帝猶怒將各予杖是夜大雷雨明日朝天門外
水三尺餘上怒稍觧乃斥為民明年給事中張維新
請推用譴謫諸臣詔許量移惟儁不敘自是屢薦不
起里居數十年卒(白志)
按鄒范同時出國門曾健齋亦以言被譴長安有
西江三鳳之稱焉
范世美字敬之高安人萬歷進士授揚州府推官會偽
錢恣行商賈罷市饑民以米戶閉糴執竿叫呼聚黨
數千人世美適行縣聞之躬詣亂所開諭禍福羣黨
立觧陞南京兵部郎中出守潤州潤故有織造諸羡
銀又有公莊諸税歲萬金舊皆太守公費世美悉以
備賑陞山東兵備副使辛夘總計天下循吏奏清苦
第一(人物志)
朱崇遂號竹亭高安人年二十棄舉子業篤志理學萬
歷戊子瑞郡飢疫崇遂破産賙恤鄉里免流亡者二
千餘家撫按將疏於朝力辭早歲艱嗣鄉人共禱祈
曰朱某生平善行而終絶嗣乎未幾連舉兩子朝綬
朝縉皆擅才名多隐德曾孫軾康熙癸酉江西觧元
甲戌進士歴官清介現任大學士人皆謂積善之報
(朱氏家傳)
朱吾弼字諧卿高安人萬歷進士授寧國推官徵授南
京御史奏請建國本簡閣臣補言官罷礦税不報山
西廵撫魏允貞為税使孫朝所訐吾弼乞治朝欺罔
罪廣東税使李鳳乾沒奸人王遇桂請税江南田契
吾弼皆疏論其罪雷震皇陵吾弼請帝廷見大臣講
求祖宗典制與天下更始尋復言陛下孝敬疎於郊
廟惕厲弛於朝講土木盛於宫苑榛蕪徧於殿庭羣
小横於中外正士困於囹圄閭閻以礦税竭郵傳以
輸輓疲流亡以水旱增郡縣以徵求困草澤生心衣
冠喪氣公卿不能補牘臺諫無從引裾不可不深察
而改圖也末言禮部侍郎郭正域疾惡嚴居已峻不
可以楚事棄請詳勘且言王既非假何憚於勘遂為
首輔沈一貫所惡移疾去居三年起南京光禄少卿
召為大理右丞齊楚浙三黨用事吾弼遂辭疾歸熹
宗立召還累遷南京太僕卿天啓五年為御史吳裕
中劾罷(白志)
陳邦瞻字德遠高安人萬歷進士授南京大理寺評事
歴南京吏部郎中出為浙江參政進福建按察使遷
右布政使改補河南分理彰德諸府開水田千頃建
滏陽書院集諸生講習以右副都御史廵撫陜西上
林土官黃德勛弟德隆及子祚胤叛德勛投田州土
酋岑茂仁茂仁納之襲破上林殺德勛掠妻子金帛
守臣問狀詭言德勛病亡乞以祚胤繼邦瞻請討於
朝會光宗嗣位即擢邦瞻兵部右侍郎總督兩廣軍
務遂移師討擒之海寇林莘老嘯聚萬餘人侵掠海
濱邦瞻扼之不得逞嶴夷築室青州奸民與通時侵
内地邦瞻燔其巢召拜工部右侍郎未上改兵部進
左天啓二年五月疏陳四事中言客氏既出復入乃
陛下過舉輔臣不封還内降引義固争致罪謫言者
再蹈拒諫之失其何觧於人言疏入忤旨譙讓尋兼
戶工二部侍郎專理軍需明年卒官詔贈尚書邦瞻
好學敦風節服官三十年吏議不及(同上)
按邦瞻所著有皇王大紀宋元紀事荷華山房摘
稾
陳邦科字雋卿高安人萬歷進士初知江都縣擢南御
史首陳十事次請建儲又申救彭遵古顧允成諸夀
賢三進士之濫黜訴李中丞材之誣獄按部江上賊
挾貧民稱亂疏請寬賦以摧其黨守保寧河間尤多
惠政會有東倭之警上議倭寇屬國天津隸海門戶
條備禦十餘事多竒中年四十六卒於官有片玉集
(白志)
按陳邦科申救彭遵古等三人事人物志不詳白
志採訂
敖文禎字嘉猷高安人萬歷進士改庶吉士授檢討累
官禮部侍郎教習庶吉士再進講幃以足疾求假不
獲請復日進講義遂不起贈禮部尚書諡文穆(人物)
(志)
胡大成字集化新昌人弱冠舉春秋魁萬歷進士授陳
州知州賑荒大得民心以忤上司調四川潼川州戊
戌外計撫按舉卓異權人竟中以拾遺歸里杜門讀
書者二十年疏食布袍泊如也以哭父成疾卒(同上)
按胡大成所著有翠柏軒集
曹汝蘭字斯馨上高人萬歷進士授江津知縣行取南
御史天啓初首進保護聖躬疏報聞又條議舉刺大
體不激不同得進言之法至嘉惠桑梓如建義社倉
津北糧觧闔邑賴之(府志)
况于梧字汝材高安舉人授天長知縣數月政聲鵲起
調繁儀真時苦淮水泛溢大為河患遂條陳開便河
修築高家堰陞嘉興府判以河工未竣題改淮安竟
厥功居民號况公河功成陞邵武同知(人物志)
陳元琛字仍玉高安人以貢任南康府訓督學駱日升
聘主白鹿洞倡明經術多士景從咸謂江右徵君章
潢以後一人遷建昌教諭從遊講學者益衆陞汀州
府教授致仕家居讀書疏水自樂學者稱見南先生
(同上)
陳邦儀字開甫高安人與兄邦屏弟邦瓚俱工舉業有
名庠序邦儀尤篤志自勵族兄大司馬邦瞻亟稱之
八入鄉闈不得志遂肆力於詩歌晚益瀟洒自得有
陶元亮之風所著有彈劔草(陳氏家傳)
范世芸字陽華高安人幼有至性稍長以古人自期内
行淳備宗黨無間言里人司馬陳邦瞻宗伯敖文禎
早以問學相友而見觧強記每推讓世芸及二公鼎
貴終其身無交利囑子之私士論高之晚以貢謁選
授廣東始興訓造士有蘇湖之風尋觧歸(人物志)
馮文盛字士蒙新昌人萬歷舉人署教新建知高苑縣
陞南大理評事轉寺正持大獄毫無阿徇出知廣南
府撫按廉其品委署大理府本金穴也文盛為革宿
弊不受一錢人多其介丁艱補岳州府治濱洞庭多
盜悉心防護民賴以安擢貴州備兵副使楚中忌者
有言遂抗辨歸(同上)
趙應選號太初萬歷進士筮仕寧陵薦剡累牘僅主繕
部政管理兩宫皇城等工費省功倍璽書褒嘉轉副
郎督臨清磚厰轉都水郎督淮黃中河疏瀹隄防河
流安其故道陞山東憲副提督七省漕儲(府志)
王蓁字宗盛高安人與弟莘同舉萬歷壬午榜授沭陽
諭分典蜀闈擢令麻陽廉介有聲獠苖讋服(同上)
胡用賓字其佐新昌人生而廣顙豐頤氣度偉如初就
塾即以聖賢自期許為諸生搆舉子業發明道術不
作流俗語以求合於時尤斤斤於義利之際嘗夜拾
遺金候至明還其人有少婦私挑毅然絶之平居澄
神默坐胸中空洞不著一物久之靈慧漸露見人動
止文字即能定其終身以子觀察貴贈中大夫(蒼霞)
(草)
按胡用賓生平詳見葉臺山所撰胡松菴傳中至
與胡敬齋並稱謂其學以躬行實踐為正的造次
不苟云
鄒維璉字德耀新昌人萬歷進士授延平推官行取授
南京兵部主事進員外郎遼左用兵疏陳數事尋以
憂去天啓三年起職方郎中刑部主事譚謙益薦妖
人宋明時能役神兵復遼左地魏忠賢隂主之維璉
極言其妖妄海内方用師將帥悉賄進職方尤為穢
穴維璉素清嚴請寄加絶因極論債帥之弊譏切中
官大臣吏部尚書趙南星知其賢調稽勲郎中時言
路横恣凡用吏部郎必咨其同鄉居言路者給事中
傅櫆陳良訓章允儒以南星不先咨已大怒共詬誶
維璉及維璉調考功櫆等益怒交章力攻又以江西
有吳羽文例不當用兩人廹羽文去以窘辱維璉維
璉憤拜疏求罷即日出城疏中以章惇攻蘇軾蔡京
逐司馬光為言櫆等愈怒櫆遂顯攻魏大中左光斗
以及維璉自是朝端水火諸賢益不安其位矣維璉
欲去不得詔留視事乃嚴覈官評無少假借楊漣劾
魏忠賢被旨切責維璉抗疏略言忠賢大奸大惡罄
竹難書今陛下以太阿授忠賢非所以為宗社計疏
入責其凟奏及趙南星去國維璉願與俱去忠賢即
放歸無何張納劾南星追論維璉調部非法詔削籍
復搆入汪文言獄下吏戍貴州崇禎初起南京通政
參議就遷太僕少卿疏陳卜相久任納言議諡籌兵
五事擢右僉都御史代熊文燦廵撫福建海寇劉香
猖獗遣遊擊鄭芝龍擊破之海外紅夷據彭湖挾互
市後徙臺灣漸廹厦門維璉屢檄芝龍防遏之不聽
明年夏芝龍剿賊福寧紅夷乘間襲陷厦門大掠維
璉急發水陸進芝龍亦馳援焚其三舟官軍傷亦衆
寇乃泛舟大洋轉掠青港荆嶼石灣諸將禦之銅山
連戰數日始敗去維璉在事二年勞績甚著會温體
仁雅忌維璉而閩人宦京師者騰謗於朝竟坐是罷
官敘却賊功召拜兵部右侍郎遘疾不赴卒於家(白志)
按鄒維璉人物志失載白志采輯增入所著有願
學編宦遊達觀樓等集
戴九玄字大圓新昌人萬歷進士歴知棗強臨安會稽
文安四縣陞工部員外尋歸杜門吟詠所著有工部
稾匡山社集酒人游饑驅草陸沉集落花吟十餘種
天啓中給事魏大中忤逆璫斃詔獄者即九玄所取
士也卒祀鄉賢(府志)
胡維翰字良甫高安人萬歷丁酉鄉薦宰泰寧鄖西二
邑皆有惠政性剛毅不能委蛇隨時竟拂袖歸里閉
門謝客親授經於子若孫甘守清貧以夀終(同上)
陳如綸字元泉高安人萬歷恩選就竹山令有善政苦
節自持竹之人士尸祝之念母在堂乞歸事奉克孝
至老不衰林泉二十餘年與老宿結社吟咏風月春
秋九十終(人物志)
馮士元字廷對新昌人生而穎悟嗜學不厭諸生時每
試輙冠兩中省闈乙榜以貢司訓靖安陞河南府授
觧官歸與二三昆季色養北堂吟詠自適有測史剰
語行世孫垣登崇禎庚辰進士授御史殉闖賊難(同上)
按吳邦策國變錄被賊夾死者凡七人馮垣登其
一也
吳甘来字和受新昌人與兄泰来同舉鄉試崇禎改元
甘來成進士後三年泰來亦成進士甘來擢刑科給
事中伉直敢言戶部尚書畢自嚴下獄抗疏救之帝
重法繩下朝士坐大辟者累累甘來疏請停刑蕪湖
設關商舟多覆沒甘來請罷征西北大旱疏言秦晉
間人相食父子兄弟不相顧陛下發粟以賑猶恐被
澤者少乃山西難民半為總兵官張應昌等殺以冐
功中州諸郡畏曹變蛟兵甚於賊臣實痛之又言封
疆之罰武與文二内與外二士卒與將帥二受命建
牙或逮或逐以封疆罪罪之而跋扈將帥罪狀已暴
止於戴罪偏禆不能令士卒將帥不能令偏禆督撫
不能令將帥聽賊自來自去誰為陛下剪凶逆者帝
納其言為下令申飭憂歸服闋起吏科進兵科右
給事中乞假歸十五年起戶科都給事中列上練兵
足餉十事一日帝詰戶部尚書倪元璐餉額甘來元
璐門生也進曰臣科與戶曹表裏餉可按籍稽臣所
慮者兵聞賊而逃民見賊而喜恐不特無餉之患宜
急輕賦税收人心帝頷之賊薄都城時兄泰來已官
禮部員外郎甘來屬歸事母而已誓必死明日城陷
有言駕南幸者甘來曰上明且决必不輕出乃疾走
皇城不得入返作絶命辭畢盡取疏草焚之曰當賊
寇縱横徒持議論無益毫末留之釣後世名罪彌大
耳正衣冠北向拜投繯死南都贈太常卿諡忠節
本朝賜諡莊介(白志)
陳儒字鑑韋高安人進士知潞安府改建長治學創書
院與紳士會講多所發明又置學田修西城水插以
備蓄洩擢山西憲副值歲祲郡邑多盜單騎往來撫
輯輙觧散之官至雲南參政卒年八十餘有文集二
十卷(山西名宦志吳甘來傳合撰)
陳泰來字剛長新昌人崇禎進士知宣城縣擢戶科給事十
五年冬都城戒嚴陳守禦數策總督趙光忭言泰來
與同官荆祚永素晰邊情行間奏報宜敇二臣參預
報可泰來又自請假兵一萬肅清輦轂帝壯之即改
授兵科出視諸軍戰守方略至軍中奏界嶺失事狀
劾副將柏永鎮論死遷吏科右給事乞假歸福王時
起刑科左給事不赴唐王用為太僕少卿再擢右僉
都御史李自成敗走武昌其部下散掠新昌境泰來
大破之初益王起兵建昌泰來欲從之同邑按察使
漆嘉祉舉人戴國士持不可已而新昌破國士出降
泰來惡之會上高舉人曹志明等兵起泰來與相結
復上高新昌寧州殺國士妻子遂取萬載新昌再失
泰來走界埠志明等從上高移軍會之俱敗死(白志)
袁一修高安人任四川遵義衛經歴值奢酋作亂一修
督兵沒於陣總督朱爕元奏䘏之(安志)
按安志孝義傳尚有高安吳勁朱達善吳一恂朱
繼德朱吾菁况子杞袁文煥弟文道文謨新昌劉
用惠熊邠畿漆公範劉凡正附錄姓名於此
國朝
漆園號劔潭新昌人明崇禎進士知福清縣著廉聲以
剿海寇功優擢丁内艱補寶坻調繁密雲撫按會薦
行取癸未遭外艱歸(白志)
舒弘緒字芑孫明高安諸生工詩一時名軰咸推之屢
試弗售恣遊吳越間後客皖江死(同上)
胡寧號一菴高安人甘貧力學明崇禎鄉薦受知於馬
世竒甲申馬殉難寧傷悼誓老邱壑年八十終(同上)
梁維新號鍾石高安人明崇禎鄉薦授遂寧知縣中途
聞闖賊陷都城未抵任而返隠居銅湖卒(同上)
劉九嶷字岳生高安人明崇禎舉人甲申之變薙髮國
蓮寺易名性檗築潔菴於城南復築慟城志所歸也
天才竒放晚年䆒心性命之學著有髮聲存年行世
(同上)
按漆園以下前志編入明末今改正
漆嘉祉新昌人明崇禎辛未進士二齡失怙依寡母為
命比成名以母節上聞得旌如例除順德令廉明多
善政改潮陽山寇劉香掠城堡多方捍禦賊不敢逞
擢雷廉道以母老乞歸順治丁亥邑侵散粟賑飢者
鄉人德之(崇祀錄)
王國琦字石公新昌人明崇禎進士授建陽令政尚寬
仁歲侵捐俸建倉積榖以備賑隣邑浦城巨寇數萬
剽掠三省國琦時攝浦事用竒計降之邑以寧兩舉
卓異調山東滋陽甲申二月召對稱旨特授吏科給
事尋以母病辭後終身不仕僑寓金陵年七十八卒
(縣志)
劉欽隣字隣臣新昌人順治進士知廣西富川縣吳逆
之變粤西將軍某脅州縣從之欽隣獨守孤城不從
未幾城為逆黨所破執欽隣械至桂林義不肯降誘
以官爵不屈囚於獄賦絶命詩自盡總制金光祖奏
聞贈太僕卿
賜祭葬(同上)
朱家繩字季直高安人穎異博學為文下筆立就順治
鄉試本房擬元以名第不肯居次寧置副榜後以應
貢先期卒著有義山集藏於家(白志)
朱極光號竹坡高安人崇遂之孫大學士軾之父幼孤
食貧藉館榖以養母承色笑如嬰孩拮据甘脆不令
母知困憊狀性儉樸而敦厚生平無疾言遽色雖犯
不較自軾通籍後立宗祠置祭田敬祀事刊譜系恤
貧族修塜墓之無主而圮者葺道路梁筏之傾壊者
汲汲行善人以為克繩祖武云(家傳)
陳世齡字小房高安人邦義孫家學淵源天資穎異早
入邑庠性至孝晨夕膝下不忍稍違三十年如一日
著有縟翠園存稿(白志)
江西通志卷七十一
