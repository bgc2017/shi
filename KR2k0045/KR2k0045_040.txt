江西通志卷四十
古蹟
撫州府
西豐故城明一統志在府城西南五十里本吳西平縣
晉改曰西豐隋省入臨川縣
廢新建縣太平寰宇記在崇仁縣西南九十五里吳太
平二年置隋開皇九年廢入崇仁
廢安浦縣太平寰宇記在崇仁縣西南二百六十里吳
太平二年置以安浦村為名隋開皇九年廢入崇仁
廢西寧縣太平寰宇記在崇仁縣南六十三里吳太平
二年置以寧水為名隋開皇九年廢入崇仁
廢巴山縣太平寰宇記在崇仁縣西南三十一里梁大
同二年置以巴山為名隋開皇九年廢入崇仁名勝
志巴山故城在樂安縣西南三十里
定川廢縣名勝志梁分臨汝西北境置定川縣定川即
臨水也其治在今之雷坊去縣北五十里
按明一統志母城即其地也
工塘城明一統志在府城東南四十里梁周廸築
洛城明一統志在金谿縣西四十里梁周廸築
古州城名勝志汝水西臨水東有平陸曰赤岡古州治
也上有古城唐寳應中太守王圓自赤岡移治於連
礬小溪之西陲赤岡治即此
神運城明一統志在樂安縣南八十里相傳唐羅僕射
領兵逐寇夜有神助築城遺跡尚存
珊城林志在金谿縣西南四十里南唐李煜置
述陂城明一統志在府城西一十五里今為耕種場
三耆城豫章書在崇仁縣南北羅念庵記崇仁治臨巴
水連市錯居南北相匝不辨郊野地號三耆北耆列
官寺廟學南有東西二耆民居輻輳嘉靖辛酉都御
史胡松建二城
石人荀伯子臨川記莫巨山巖内有石人坐磐石上體
有塵穢則興風雨洗訖晴日遍體潔朗如玉瑩淨
王右軍故宅晉書王羲之嘗為臨川内史置宅於郡城
東偏旁臨迴溪特據層阜荀伯子臨川記右軍故宅
其地爽塏山川若畫每至重陽日二千石以下多遊
萃於斯有茱萸亭今舊井及墨池並在
墨池南豐集臨川城東有地𨼆然而高以臨於溪曰新
城新城之上有池窪然而方以長曰王羲之墨池羲
之嘗慕張芝臨池學書池水盡黑此為其故跡墨池
之上今為州學舍教授王君盛恐其不彰也書晉王
右軍墨池六字於楹間以揭之
翻經臺顔真卿記撫州城東南四里為翻經臺宋康樂
侯謝公於此翻譯涅槃經因以為號公諱靈運元嘉
初除臨川内史以曇無䜟所翻大涅槃經語小質朴
不甚流麗乃與沙門范惠嚴匡慧觀依舊泥洹經共
為潤色勒成三十六卷義理昭暢質文相宣歷代寳
之
石門關明一統志府城西三十里有石雙立號石門關
夾道多古松開池種蓮夏月頗堪遊賞故土人有十
里松風九曲蓮花之目
棲霞樓王韶之記城西百餘步有棲霞樓臨川王營置
清暑遊焉羅君章居之因名為羅公洲樓下洲上果
竹交蔭長楊旁映高梧前疎雖即城隍趣同邱壑
玉田廣輿記在崇仁縣南三十里玉田觀即蕭子雲種
玉處
金柅園家坤翁記郡圃夙號金柅自唐末以來多見於
詩人之題詠莫識其為何義金柅見姤初六姤之卦
㢲來而乾止之㢲為木乾為金故有金柅之象是邦
夙以汝水東南㢲來為勝西北會臨水則乾也郡治
亦位於州西北來於㢲之於乾可以會風氣而發竒
秀也晏殊詩臨川樓上柅園中十五年前此會同一
曲清歌滿樽酒人生何處不相逢王安石集句臨川
樓上柅園中羅幃繡幕圍春風觥船一棹百分空看
朱成碧顔始紅
東方朔像贊碑名勝志在宜黃縣合陂市輿地碑目云
德州有晉夏侯湛作東方朔畫像贊顔真卿書大字
勒之碑今在宜黃富民家凡為石六丈高一丈五尺
按王安石為相其師鹿岡杜子野省之京師瀕行問
所欲指壁間顔真卿書東方朔贊曰欲得此安石曰
墨本不足貴碑在河北當為致送于是示意州官輦
致其家世久為凃院判所得後歸柿林譚氏元季為
合陂黃司令攜去剏琴樂堂以居焉至正壬辰燬
元子晢碑晏公類要崇仁縣南五步有唐大歷五年縣
令元子晢遺愛碑準尚書考功符建立顔真卿為文
并書
銀監太平寰宇記在宜黃縣東南一百二十里本臨川
之上莫鎮其山岡出銀礦唐朝嘗為銀監基址猶存
至周顯德五年析臨川近鎮一鄉并取饒之餘干白
馬一鄉立金谿場俱置鑪以烹銀礦
何仙舟書堂豫章書在金谿縣疎山唐何仙舟棄官𨼆
居讀書於此因號書山其書堂遺址尚存南唐始改
為疎山建寺其上有白雲閣一覽亭
迴龍亭豫章書宜黃縣北三十里荷玉山前有迥龍亭
觀風亭林志在懷謝亭東宋政和中郡守劉祐立
懷謝亭林志在郡治東園昔人建以懷靈運也
賞心樓明一統志在崇仁縣東南宋建臨溪之景堪畫
故名賞心
清風閣明一統志在臨川縣曾鞏詩百尺危梯屈曲成
闌干朱碧半空横天垂遠水秋光淨雪壓羣山霽色
明海燕力窮飛不到郊園隂合坐尤清風前有客湏
留醉莫放歸時月滿城
釣鰲亭名勝志樂安縣西三十里鰲溪上有亭曰釣鰲
亭
忠孝堂明一統志在府治宋守張滉繪晉太傅王祥唐
刺史顔真卿像於内
見山閣臨川集通判撫州太常博士施侯邈為閣於其
舍之西偏曰見山
擬峴臺曾鞏記尚書司門員外郎晉國裴君治撫之二
年因城之東隅作臺以遊而命之曰擬峴臺謂其山
溪之形擬乎峴山也其成之年月日嘉祐二年之九
月九日謝逸記政和元年中奉大夫狄公來守葺而
新之則三月十五日
鄒度支𨼆居名勝志在宜黃縣西十里花嶺上宋鄒極
熙寧中擢度支員外郎與執政議不合乞祠歸𨼆於
此自號一翁
飲歸亭曾南豐記金谿尉汪君名遘為尉之三月斥其
西垣為射亭既成教士於其間而名之曰飲歸之亭
瀛洲亭明一統志在金柅園西亭中景物為一州冠
玉茗亭名勝志在府治内亭下種玉茗花大如山茶而
色白黃心綠蕊人以比之瓊花亭前有石聳立如笋
呼笋石亭北為横秋閣閣下為春草亭皆宋嘉定中
建
思軒曾南豐記尚書屯田員外郎林君慥通判撫州䟽
其寢北之池立屋其上入而燕焉名曰思軒
積翠樓名勝志臨川金雞城上有永興觀觀有積翠樓
白玉蟾常棲真其中
棲鸞堂崇仁縣志在尉廳之北丞廳之西宋淳熙間令
張潚建又有梅𨼆亭在丞廳東亦尉所居也祕書郎
夏旻有斷碑可考紹興丙子林黃中栗更亭為堂邑
人何異有記
平心堂林志在府廳後宋嘉定十一年郡守趙師夏重
建
仁夀堂林志在府治後嘉定十六年郡守王槐建以揭
御賜仁夀堂三大字
金玉臺家坤翁記臨汝東西涯兩阜相望各以臺名一
曰金石一曰玉石謂兩臺為地靈辟金玉為物之精
粹舊有䜟語云金石臺分宰相出傳者以為晏王兩
相國之祥郡圃西偏有亭高聳虚曠兩臺仿彿在其
前蕪穢弗治葺之既成合兩臺之象而一之扁曰金
玉
明潤閣林志在府治内宋景定四年郡守家坤翁建
十以齋王容記少傅益國周公之世子綸以朝請郎通
判撫州事公作十以箴送之朝請至州則以刻石而
寘之廳事又以名其齋
望楚臺林志在府治後宋張孝祥為州守時創
夀樟亭林志在府城東北清遠鎮禪居東山有樟木一
幹圍三尋故名
近民堂林志在府治見山閣下宋淳祐間通判趙宜建
王容有記
相山堂明一統志在崇仁縣圃宋令孫實建後改為放
生亭
鳴琴閣林志在崇仁縣治前臺門西宋紹興間令鄭賓
年建邑人鄧輈記
鄒極别墅名勝志在宜黃縣南塗黃嶺下宋提刑鄒極
别墅在玉井傍時有道人自稱姓呂來輒索酒飲醉
假枕眠公以珊瑚枕與之戲擲地而碎袖往井中浣
濯復完隨於井上書玉斧泉三字人於井上頓足則
起二泡合成呂字嘗於壁間畫一圓圖徑不滿八寸
樓閣女樂皆具呂遽躍入圖亦漸褪夫人急以衣裾
印之遂成一圖子孫世蔵於家
綠畫軒王十朋記樂安孫君之居得霓山之勝於是枕
山而立棟宇結軒向明收拾景象取韓退之南山詩
濃綠畫新就之語名之
羊角洞天道園錄撫州譙樓前左有一卷石長三四尺
高二尺許人謂之羊角洞天相傳有人自青城來扣
石暫開得見洞府云宋紹興中守王秬覆以小亭久
之守林某掘地觀之未數尺大風起穴中懼而止景
定癸亥守家坤翁更新其亭而為之記
三山小𨼆名勝志在崇仁縣南十五里何同叔搜抉而
出者三山曰浮石曰玲瓏曰巖石其實一山也竒崛
鼎峙中貫一溪可容小舠洪邁為作浮石山莊記
拙齋朱子記臨川太守趙侯景明相便坐之北叢竹間
得前人所為秋聲齋者樂之因稍易其腐敗撓折之
尤者而日居焉更題其榜曰拙齋
林祕丞書屋名勝志府城西十五里五虎臺北厓有宋
林祕丞書屋按林夢英字叔虎登淳熙二年第知武
岡軍退居城西於金石臺上建樓蔵書徜徉山水復
除祕書丞年踰八十卒人號山房先生
梭山老圃名勝志金谿縣北三十里地名青田為陸氏
世居九韶築室前山讀書講學以山形如梭號梭山
老圃
碧澗書堂見宋林夢英詩在麻源村臨川晁侯作
春風樓名勝志在府城南隅桐林嶺下宋州人董居誼
建誼字仁夫卒官四川制置使鎮静不擾居鄉温和
坦易樓雖圮時人猶以春風目之
青雲亭名勝志青雲峯在臨川治南二里嘉熙庚子令
李義山作亭山巔名曰青雲亭董居誼詩溪傍好山
添翠濕亭依喬木得隂濃有人欲踏青雲路認取城
南第一峯
極高明樓道園錄崇仁華盖山之陽有水曰珠溪余氏
之族世居之余氏之彦曰敬作樓於其居以瞻華盖
於咫尺而以極高明題之徔故學士吳公命也
御書閣名勝志崇仁縣東耆有御書閣中蔵宋理宗翰
墨曰蔵修經訓竹閣梅亭共八字皆用御璽其餘制
詔尚多梅亭者邑人李劉之别號也嘉定進士卒官
吏部侍郎
逸老堂吳草廬集吾家士英年未六十舉家事畀其子
築新堂為燕休之所學士程公書逸老二字扁其額
士英吳氏升名居在樂安縣南之六十里
小瀟湘吳草廬集宜黃凃允端築亭江臯俯臨遐眺扁
曰小瀟湘又别營庵於先墓側題曰於斯後改曰塗
山庵
萬里窗程鉅夫記臨川鄒衆仁舉名其居室曰萬里窗
既請涿郡廬處道書其顔乂請予為記
栖霞𨼆居傅若金記斜川宋氏有𨼆君子焉曰道霞父
得吳興趙公所篆栖霞二字因名其𨼆所曰栖霞而
自號栖霞山人
碧澗亭林志在金谿縣后車里元里人何茂甫建吳文
正澄有詩
南阜亭林志在崇仁縣南二里元虞集嘗作樂府一曲
約熊少府遊此
杏庭金華集臨川饒君孟持故詩書家其先祖手植文
杏一章於其所居之西兵燹之餘風枝露幹屹然蒼
烟因樹亭其側名曰杏庭
建昌府
南城舊縣建昌府舊志一在可封鄉一在塔埠今圮於
水失其處矣
廢東興縣明一統志在新城北三十里東興鄉石門里
地名城口
廢永城縣明一統志在新城北三里地名城頭二縣俱
吳置隋省唐復置尋省
南豐舊縣明一統志在廣昌縣東一十五里土屯耆
危全諷土城林志在南城縣南三十五里唐乾符末全
諷初起築城環數里後據撫州為楊隆演將周本所
敗地入偽吳城廢今猶名城上
鳳山堡城林志在府城北鳳凰山麓宋開慶元年知軍
事雷宜中築又置鳳山寨景定四年知軍錢應孫添
造寨門并樓元初廢
建昌軍舊城名勝志沿旴江而東至中坊寺西連七星
閣北止天寧寺盖軍城之舊也
劉季尖名勝志在廣昌縣南五里尖者嶺也世傳漢祖
曾登此其上有壇下有漢王巖瑩然如掃樵夫野叟
咸神之而不敢輒入
師姑壇明一統志在府城東五十里相傳昔有師姑卓
錫於此壇每出遊山下必騎虎人呼為騎虎大師今
壇上有像
小有洞天豫章書在府城西南十里麻姑山山麓有桃
花源尋真亭山半有亭前有瀑布旁有雙練枕流湧
雪雲關垂玉諸亭山門榜曰丹霞小有洞天門内有
忘歸亭旁有水簾巖碧蓮池會仙亭諸勝世傳麻姑
得道於此
麻姑仙壇顔魯公記按圖經南城縣有麻姑山頂有古
壇相傳麻姑於此得道壇東南有池中有紅蓮近忽
變碧今又白矣
鄧紫陽石槨府志紫陽𨼆麻姑山赴唐元宗召奄忽而
化遣中使還葬麻姑山及改葬石槨惟存爐簡而已
七仙閣明一統志在府治西舊傳仙人黎母旴母蔡經
王方平葛仙翁謝靈運鄧紫陽俱曾游陟故名
按七仙列入謝靈運殊為不倫盖靈運希佛見於
南史未聞其學仙也若麻姑自是方平蔡經一流
曷不以麻姑易靈運耶
紅泉明一統志在南城縣麻源第三谷自砂中流出色
紅謝靈運賦訊丹砂於紅泉宋李柸詩一派寒泉下
翠巒彩虹飛出亂雲端紅流傳是靈砂液深處應蔵
九轉丹
麻姑仙壇碑集古錄顔魯公手書小楷仙壇碑碑隂附
刻衞夫人褚河南虞永興歐陽率更薛稷柳河東李
北海諸小楷俱稱神品志云碑刻不知何代逸去於
時郡中所存止翻刻新本及正德間一樵豎偶於山
澗鋤得之幸止斷去一角今篋置郡庫中
超遥臺名勝志在揖仙門北隅即琴臺也唐獨孤及為
宰有月夜携琴登臺詩
新亭名勝志在旴江驛唐南城令王昕立獨孤及記
旴江亭林志在府城東旴水上唐制置使陳暉建南唐
南城令陽翟徐寬重修韓熙載記
一字石名勝志在龍門橋左壁唐時有僧遊仙壇歸題
詩於石有自徔宴罷歸來後寳殿瑶臺空月明之句
一樵者弛擔頃戲於自字上畫一字他日僧見之以
為自不如一之工忿恚而死至今一畫未泐名一字
石
花圃舊志在南豐縣治後今名花園背前代春月官司
開園縱民遊觀迴闌曲檻花卉叢茂有瓊坊錦圍之
號
七星杉豫章書在麻姑山嶺上圍二三丈高切雲漢横
列七株故名
文殊臺明一統志在新城縣西南四十里舊福山院昔
文殊見此因名
江樓名勝志宋劉元載為南唐節度劉仁贍之曾孫多
才嗜學手抄古文千百卷與曾密公為文章友於安
禪寺南築長堤架層構榜曰江樓自號江樓居士曾
致堯詩劉八江樓雅詩家不易言春風花對岸夜月
水當軒即此處也縣志後百年屬曾氏為寇燬紹興
間曾式占重建嘉定十五年水衝樓仆縣令謝逵復
為公舘扁曰與造物遊紹定寇燬咸淳中令楊休擴
基構亭榜曰花岸水軒盖取曾致堯句也元初又燬
歲被水齧基址略存
秋雨堂名勝志江樓之下為秋雨堂太宗時江南歲旱
所部以狀聞帝因語曾密公以外帑之蔵貫朽莫校
公對曰未若江南一夜秋雨之富也後以名堂
鳳翔臺明一統志在府治後宋黃曦詩春風桃李鳳翔
臺
覽輝榭明一統志在府治後宋郡守張頌建
廉堂明一統志在府治東廳宋郡守李長民建其在郡
治者又有冉香堂思政堂
甘露亭明一統志在府城内元妙觀宋景祐間甘露降
松上因建亭
清風亭明一統志在府治南宋建眺望城外羣峰環列
宛若郛郭
醒心亭明一統志在府城東七十里杉嶺上亭下有泉
宋時鄉民王伯珍建
鳳山閣明一統志在府治東廳後與鳳山相對因名宋
知軍徐瑑建
熙春園明一統志在府治北宋時郡守遊宴之所廣輿
記開慶元年郡守曾埜改為紅碧東園元初廢
神液亭名勝志在南城縣東十里東界山宋元祐癸酉
冬甘露降於山頂松柏受之沾凝數十逾月而釋太
守王敷剏神液亭其上
西池六亭明一統志在府城西舊有清暉水心冉香碧
圓垂絲漣漪六亭環列其上
鳳山五亭明一統志城北二里鳳凰山郡之主山也宋
太守黃師道建翔鳳㬢光望仙凌雲朝真五亭於上
李泰伯書堂明一統志在鳳凰山側
梳妝樓名勝志去瀘溪縣十里有梳妝樓石刻宋哲宗
妃石氏膏沐之所
集賓亭李覯記康定二年夏六月太守慎公作新亭於
軍門之南
龍馬山房府志在龍馬巖宋李覯聚徒講易處今隸瀘
溪
御書閣李旴江記皇祐三年以御書明堂及明堂之門
篆飛白二體蔵諸名山麻姑仙都與焉
雲莊曾致堯記雲莊吾家之别墅在麻姑山南旴江之
北
中和樓南豐縣志在縣南濱江宋曾致堯建元大德間
圮
康樂軒名勝志麻源第三谷雲門寺後寢堂取謝公經
行之處立康樂軒宋元豐中僧思顒善書太守陳繹
命書卷石巖三字於寺側巨石上
三清樓輿地紀勝在新城縣東宋何淵何潛何濱兄弟
同登慶曆進士淵諡清節潛諡清敏濱諡清忠後人
瞰江作三清樓以紀其盛也
南軒曾鞏自記得隣之茀地燔之樹木灌蔬於其間結
茅以自休囂然而樂廊廟之貴萬乘之富吾不願易
也
芝軒南豐縣志在治西南宋元符三年夏六月芝生於
射圃西縣令楊傑建軒
聶侍郎舊居名勝志府城内高空山俯揖雉堞遠覽江
山之勝宋侍郎聶子述舊屋於此子述以制置使帥
西蜀有名及致政歸適盜殺郡守朝廷遣將欲屠城
子述力陳民冤止殱厥渠魁郡人賴之
御書樓明一統志在府學南宋郡守錢應孫建
勅書樓明一統志在新城縣治前宋邑令徐觀建
平遠臺輿地紀勝在府治東宋郡守張允建地勢高爽
眺望江山宛若圖畫臺之西為極目亭
崇山閣名勝志在府治東崇峰瑰壯平遠之亞也
丹霞洞明一統志在麻姑山西七里宋紹興中有人避
宼登其上行半日見坡下草庵甚小一道人兀坐觀
書字畫竒怪不類世間書庵前一穴恒有風氣自穴
中出
擁青閣明一統志在南城縣治宋建
十賢堂明一統志在府治西宋紹興間蔡延世建祀郡
先逹陳彭年李覯曾鞏曾布曾肇王无咎呂南公鄧
潤甫朱京朱彦
仁夀堂明一統志在府治内宋郡守孟默建
亦愛堂宋劉岑記童氏旴江之著姓也有袁州之學教
授曰宗說即鄭圃而堂之余適讀陶靖節吾廬之句
因名之曰亦愛
童氏園建昌舊志在城北門外宋熙寧中朝奉大夫童
邦直所居之園内有春信亭毁於元今所謂童家湖
是也
旴江舘名勝志在府治東太守陳岐建
歸𨼆園建昌舊志在郡城南宋淳熙中尚書張大經晚
年奉祠歸里所建中有樓亭曰勝覽曰喜清曰野塘
曰識舟元燬今高空山下是也
山高水長樓林志在新城縣北宋縣令趙與澄建元末
燬
樞密府府志在徔姑山麓宋樞密使包恢歸休於包坊
而别開府第於此
吳氏書樓陸游記南城吳伸與其弟倫初建社倉詳見
朱元晦所為記其後又剏為大樓儲書數千卷會友
朋教子弟朱公又為大書書樓二字以揭之樓之下
曰讀書堂堂之前又為小閣閣之下曰和豐堂堂旁
復有二小閣左則象山陸子静書其顔曰南窗右則
艮齋謝昌國書其顔曰北窗堂之後榮木軒則又朱
公實書之嗚呼亦可謂盛矣
樓臺烟雨亭明一統志在廣昌縣北龍岡西原宋縣令
朱汝賢建
總清園林志在府城東三里龜湖上宋寳慶中侍郎曾
穎茂所建園有亭曰清心曰清白曰清曠曰清修曰
清閱曰清好曰清豔曰清峭曰清妍曰清暢曰清賦
曰清真曰清婉曰清淑曰清華曰清眺曰清蓮故名
之曰總清園後水衝決圮於江或曰今龜峰寺乃其
餘址又有南塘園在城南門外侍郎曾穎茂游息之
所
老彭村林志在南城縣曾潭彭氏居之有老翁百餘歲
淳祐間知軍事鍾季玉書老彭村三字表其門隨奉
朝請復其家今諭旨遺落而額字猶存
盍簪亭明一統志在新城縣北二里宋淳祐間縣令趙
汝厦建久為水所决
妙墨亭明一統志在舊府治西與紅屏石對峙宋李少
監佩易名印山堂
斧袞齋符正民灌園集序南城呂南公熙寧初嘗預薦
試春闈不利築室灌園不復以進取為意益務著書
且借史筆褒善貶惡垂世立訓遂以斧袞名所居齋
照碧亭明一統志在新城縣北二里左面石峽下臨深
潭宋治平中楊傑經遊題詩有山水相照碧之句故
名
平西臺周益公集先是邑令王珪建平西臺於治西北
故廣昌邑號平西
龍溪故居名勝志廣昌縣東北八十里有龍溪宋樞密
李山甫愛其山川之勝自南城來居號曰龍溪釣翁
蔵書山房楊誠齋集在麻姑山仙都宮之西淳熙己酉
知建昌軍三衢江自任為國子主簿何同叔作月扉
風櫺縹緲飛動若出天半櫝經史百氏於其中談者
以為山中盛事
景賢堂林志在府城北鳳凰山麓祀宋儒李泰伯寳祐
中知軍事楊瑱立興文堂歲三月率僚屬致祭以曾
子固鄧聖求侑食毁於元明成化三年吏部主事左
贊䟽請表墓立祠知府謝士元構堂易名景賢學士
陳鑑記
孝子堂林志在南城青綏為孝子黃覺經建元趙孟頫
詩南城青綏孝子家至今門戶生光華百年往事已
陳迹路傍過者恒咨嗟
望烟樓南豐縣志在集賢坊西南元譚萬一萬二兄弟
創此樓登之以望里中無烟者助以薪米其址尚存
蔵書閣明一統志在南城縣麻源三谷元程鉅夫建自
為銘
義門南城縣志在十四都吳楚七世同居天啟間旌其
門
黛碧亭廣昌縣志在縣東隅宋揭叔中叔元兄弟讀書
之所明景泰五年叔元之孫稽重建
荆藩故府南城縣志在府城西南明宣德四年封憲王
瞻堈於此正德四年改封湖廣蘄州
益藩故府南城縣志明成化二十二年封憲宗第四子
益王祐檳於南城弘治六年因荆府故址而廣之
曾巖祠亭李西崖集景泰間訓導汪倫即河東山麓公
舊讀書巖為亭名之曰曾巖祠亭
江山一覽亭何喬新記白水黃氏世家邑之大岡旴水
曲折流其前崇巒峻嶺環峙其左右愈宣作亭以覽
山川之勝而扁之曰江山一覽先冢宰嘗賦詩以紀
之
雯峯别墅羅倫記遡臨汝而上旴者千里山水名天下
在廣昌者雯峯最善太守饒公秉鑑始主而居之名
之曰雯峯别墅
觀瀑亭明泰䕫記麻姑絶頂有泉自丹霞觀西北來伏
流數十里經仙壇下與神功泉會其流㶁㶁響振林
谷誠山中之一偉觀也成化辛丑適祀麻姑獲觀是
泉而愛焉因命道士洞淵作亭其旁扁曰觀瀑
江山勝覽亭南豐縣志左曰觀瀾亭右曰仰高亭三亭
俱在南臺山明嘉靖三十四年知縣張鵬翼建
瓣香亭南豐縣志在讀書巖側曾文定祠後明嘉靖十
五年僉事趙葉建
來鶴亭府志去瀘溪縣北一里有平步山上有來鶴亭
相傳未析縣時有雙鶴飛鳴於此故至今縣名鶴城
岐山師古亭府志在瀘溪縣七都與六都之漢嶺師古
潭遥相對先時邱逸鄒志本並解綬歸𨼆合志同居
企慕古學其題曰漢嶺景東漢節義題曰岐山景姬
文作人之化今亭遺跡尚存
廣信府
永豐故城太平寰宇記本饒州弋陽縣進賢永豐里也
乾元元年正月與州同置路通閩川越客擔荷麏至
元和六年廢入上饒
廢寳豐縣明一統志在弋陽縣境宋淳化間以寳豐場
置尋廢為鎮
石堂名勝志在縣南一百六十里中可坐數百人臨貴
溪水源古老云是鬼谷先生之居下為石堂溪
蘇秦臺明一統志貴溪縣西南七十里鬼谷山有蘇秦
臺張儀井
飛昇臺龍虎山記貴溪縣西南八十里兩峯相峙狀若
龍虎漢天師張道陵煉丹於此下有演法觀古松夾
道丹竈丹井及飛昇臺遺址尚存
張天師草堂名勝志在龍虎山即上清宮之三清殿有
唐常建詩載藝文
王表巖太平寰宇記在貴溪縣南二里昔有王表率村
閭數十家於此巖避亂竟免洞穴竒絶可容百餘人
周瑜故宅名勝志在府治後今半為天寧寺基半為上
饒學基
𨼆士石室太平寰宇記在弋陽縣南六十里按鄱陽記
云有𨼆士張氏琢石為室形如囷時郡守鄢陵庾翼
欲表薦之𨼆而不見故號𨼆士石室
待賓院名勝志弋陽縣東二十里有待賓山梁大同七
年嘗置待賓院隋始廢
桃花臺名勝志弋陽明溪濱有桃花臺高而平坦昔人
種桃煉丹於此有桃源院
杏花村名勝志玉山縣治西隅臨溪有杏花村相近有
蔡家園今皆廢為桑地爽塏水不能侵諺云水侵蔡
家園玉山出狀元
七星井名勝志玉山縣市中有七星井昔人開闢坊巷
穿七井以象天之北斗以鎮地脈近為水衝凡井之
在東南方者悉沒於溪
閻立本宅峴泉集信之玉山東為功曹山山之下為龍
洞唐相閻立本宅其東禪師貫休寺其西
陸鴻漸宅明一統志在府城西北唐陸羽嘗居此號東
岡子刺史姚驥嘗詣其所居鑿沼為溟渤之狀積石
為嵩華之形後𨼆士沈洪喬葺而居之圖經羽性嗜
茶環居有茶園數畆陸羽泉一勺今為茶山寺
弋陽館名勝志唐時有弋陽館張祐詩一葉飄然下弋
陽殘雲昏日樹蒼蒼葛溪漫淬干將劍却是猿聲斷
客腸
上饒亭唐張祐有題上饒亭詩
北樓唐李郢有夏日登信州北樓詩
芒洲花園名勝志在貴溪治東里許洲産鬱金香花園
為唐詩人吳武陵所剏
潛谷洞貴溪縣志在縣西南五面山下深廣可居唐吳
勔建齋於此名曰潛谷名勝志勔自濮陽徙貴溪讀
書五面峯之一線天元和間以白衣召拜水曹郎中
四十即懸車學者稱為潛谷先生
鄰幾堂名勝志在城中信美坊宋天聖中江休復為州
司法時尹師魯蘇子美每燕集其廳事俗呼為鄰幾
堂
魚計亭名勝志宋趙叡元祐中官職也先居鄭州作魚
計亭宇文黃中為亭賦其子賜以提點坑冶來居玉
山亦作亭於章泉上刻舊賦於石
君子亭名勝志在玉山縣南二里宋直龍圖趙文若賜
嘗居此呂頤浩以書寄信州守連南夫曰趙文若父
子皆士林宿望治封有賢人君子可厚加禮後人因
取其語名之
靈山亭名勝志在祥符寺晁謙之詩寳刹千尋出天外
靈山三面落樽前徐師川詩遊客乍驚人外境居僧
初識面前山
玉光亭名勝志信州圖經云玉光亭在縣廳之東不知
所自有章子厚王荆公詩碑在焉郇公詩千層懷玉
對軒窗池上新亭號玉光祗此便堪為𨼆吏神仙官
職水雲鄉荆公詩傳聞尺玉此埋湮千古誰分偽與
真每向小亭風月夜却疑山水有精神
面山堂名勝志在上饒治内宋時建晁謙之詩誰榜鈴
齋作面山晦明終日捲簾看賦成夜燭纔銷寸衙退
朝曦未半竿
製錦堂名勝志在玉山舊治内宋令浦城章得象有治
績後人思之乃取楊大年贈詩名其堂
水雲堂名勝志在東尉廳縣尉喻樗建取章郇公詩中
語以為名今税課局是
百花莊名勝志宋太守張良朋所剏在上饒縣城外南
山之嶺面直靈山有溪山堂曾南豐所嘗游歷地也
蒼筤亭名勝志龍圖學士韓元吉字无咎自穎川徙居
上饒所居之前有澗水故號南澗澗南有園築亭號
蒼筤
霞落園名勝志在鉛山縣北關外三里宋紹興間閩寇
范汝為之亂丞相李綱將兵萬五千人駐於霞落即
此地有相公府元時鉛州故址尚存
中和堂府志在府堂西宋紹興六年知州事趙彦勵建
後有香遠亭
康樂園府志在弋陽縣宋陳文正宅西為文正休老之
所有樂生庵隔塵橋及醉白忘機狎鷗觀魚四亭又
有竹塢松徑
御翰樓弋陽縣志有二一在陳文正宅東以貯頒賜圖
書誥敕鑾帖一在九川少卿李奎蔵御賜五倫書之
所
鶴嶺精舍府志在貴溪縣十四都宋翰林檢閱邵士英
建有記
列岫亭府志在玉山縣溪南宋龍圖閣學士韓元吉建
沙鷗亭府志在永豐縣杉溪有深淵雲濤石壁竒潭諸
勝宋提刑俞琰建今改名曰砥柱亭
清樾軒府志在上饒縣北廣教寺宋曾文清幾所居曾
逮詩開軒在獨園繞屋得清樾
能賦堂韓元吉貴溪尉舍記舊有黃梅出於垣間元符
己卯歲廖明略舉宋廣平之事題曰能賦堂以况尉
君曾敬之也後八十有二年福唐鄭肇之來尉於此
乃葺堂而更新之訪梅之枿而增培之榜曰絶塵盖
取晁无咎詩中語
狀元亭林志在鉛山縣西北五里為宋劉煇建
養志堂蘇堅記余到鉛山官越明年治之東堂壊既更
新矣乃以養志名之
好仁齋府志在鉛山縣廳後宋縣尉馬子嚴闢齋以望
鵝湖之高峰朱子過之名以好仁韓元吉作銘
跨鶴臺名勝志孔雀寺南一臺其地高爽登之望見一
城名曰跨鶴
一杯亭名勝志在南屏山南臺左宋趙汝愚為郡未踰
年政成惠洽郡人建祠設像為之祝夀汝愚因觴客
於中命撤其像戲名曰一杯亭取且盡生前一杯酒
之義也
極目樓府志在鉛山縣治東宋淳熙六年縣令陽羡蔣
仲永建榜曰極目野處
禪月臺在玉山縣洪邁詩玉峰點寥廓霄漢疑可梯玉
水環城隂灩灩方拍堤層臺擅二美吾策時一攜
友直軒名勝志太霞宮多竹諫議尹穡構軒以居之曾
文清為名友直贈詩云直哉少稷甫一室清於冰危
坐對書帙曲几非所凭日暮無人來疎籬上空藤惟
有手種竹挺然得其朋
吟陽精舍府志在永豐岑陽宋翰林呂志遜嘗吟詠其
中土人遂呼為吟陽
敬齋陸象山記吳公博古為齋於治之東偏名之以敬
請記於余
至樂齋府志在上饒縣宋周舜元寓居之號呂居仁詩
人生各有樂所樂故不同
方齋明一統志在玉山縣錦衣鄉宋諫議大夫尹穡寓
居懷玉山時所名自為記呂東萊詩世皆尚圓君獨
方富貴可取君不忙閉門讀書聲琅琅舊書重叠堆
南池名勝志廣里許相傳舊為州學泮池中多菱芡起
居舍人汪應辰通判趙不慳嘗築室其旁有古亭新
亭水村半僧寮南峰諸勝
尤美軒名勝志在茅尖山側去玉山縣治三十里縣尉
俞子才題呂居仁詩兹軒在何許遠在洞巖側每懷
山水勝自與塵凡隔
新亭名勝志懷玉山龍溪上有新亭曾南豐子固嘗遊
焉
二老堂明一統志在澄心院中堂壁有畫維摩詰上龍
南禪師及李彌大尚書三像按彌大姑蘇人仕宋顯
謨閣學士世亂居於玉山衣錦鄉依山為堂額以老
山赤松之名
碧落洞天林志在弋陽縣治東北里許山甚巖險石壁
有碧落洞天四大字書法精妙相傳為仙筆
白雲洞名勝志溪南有白雲洞志云鄭望之弟吏部侍
郎資之故居也
中和堂明一統志在上饒縣治
駐雲堂明一統志在鉛山縣東二里白玉蟾記
香遠臺林志在上饒縣治
歸雲堂明一統志在衣錦鄉石僧院汪應辰詩浮雲本
無心人心逐雲去更作歸雲堂雲歸竟何處
六經圖碑明一統志在上饒縣學宋信州守盧天祥刻
朱子書計六石隂陽俱刻計搨十二幅
思默堂明一統志宋徐元杰夢神人繋黑犬過堂下初
未知何義是歲登第文有默通主司以為神語乃悟
默於字為黑犬也元時裔孫子竒建堂以志之韓性
為記
三峯堂名勝志在貴溪縣三峰之下宋員外郎徐紹景
昭讀書處後更為象山書院
梅巖精舍府志在懷玉山下宋王斗山𨼆居磨石鐫青
天白日古今一人至元逸民十二字
象山精舍名勝志宋儒陸九淵講學處九淵與朱子書
精舍前兩山迴合如肘臂兩腋開有二池東曰濯纓
西曰浸月一家結廬於東塢之上比精舍之地為少
高雲所自出故名以儲雲一家結廬於前山之右比
精舍之地為少卑有石澗飛瀑縈紆而帶其側因名
以佩玉
趙氏書樓名勝志宋直敷文閣宗人趙不迂所建邑人
舊無蔵書者士病於所求今所儲凡數萬卷經史子
集分四部立一人為司鑰掌之有來者導之登樓樓
設几席使得縱觀
清風峽名勝志在鉛山縣西北五里長五丈闊五尺宋
狀元劉煇嘗讀書於此兩崖嶃嵒行裂石間清風透
體六月如秋外有石洞可安几榻
經綸堂名勝志宋祥符間武城人龐籍侍其父為鉛山
税官嘗肄業於觀音山之崇夀院院有經綸堂至今
畫像存焉
按林志堂縣尉方元寀建像縣令羅彦成畫
東園府志東山在鉛山縣東三里有儁遊亭宋舂陵守
趙克夫治其地為東園今廢
谷𨼆堂名勝志呂丕問家東萊時所居名谷𨼆及來玉
山又作此堂其猶子居仁賦詩云客中不顧生事窘
所至有堂名谷𨼆
黃公亭徐觀記黃公名袞令我玉既去邑人築亭繪像
而奉之故榜遺愛歲久復新更名黃公屬吾宗文卿
記其事考亭先生大書而揭之不知幾年復湮沒至
正己丑酹温台氏夀安來監兹邑訪亭故地捐已俸
構亭以奉祀事
冰玉亭名勝志在玉山縣治東宋淳熙間江東提舉周
文正建取唐戴叔倫詩冰為溪水玉為山句為名
西清桂明一統志上饒尉曾逮手植桂於廳後人懷其
德名之曰西清桂有松風亭横碧軒縉紳多為題詠
翕和堂廣輿記在玉山縣北鄉宋理宗御書其額賜韓
祥兄弟
天開圖畫亭明一統志在玉山縣南鄉宋侍郎韓祥築
程子真詩南山秋色壯吟懷眼底天然畫幅開
翠微樓輿圖備攷在府治宋慶元間知州趙伯瑰建
賈元放故宅名勝志在鉛山縣北舊圖經云邯鄉賈逸
元放作半𨼆齋陸游為之記
本心樓吳草廬集上清道士劉立中致和得地於龍虎
山之仙城築宮以祠老子而象山直其東乃相西偏
作樓三間以面之蔵書數百卷扁之曰本心焚香讀
書其間儼然如瞻文安在前也
梅亭林志在弋陽縣南山之陽元𨼆士陳德文教授鄉
里所築扁曰梅亭袁桷有記
瓊林臺林志在貴溪縣龍虎山元陳璇有記
菊莊上饒鄭氏所居揭傒斯寄題菊莊詩上饒所𨼆者
鄭氏善為方移居倪陽里種菊今成莊
溪山一覽亭張翥記玉山之半為溪山一覽亭
凝翠臺林志在龍虎山去上清宮西十里元饒宗魯有
記
素華臺林志在龍虎山下元陳璇詩白玉尚懸文玉樹
碧宮還結水晶牆
芳潤堂明一統志在懷玉山之陽元鄭伯飛建取陸機
文賦語名堂堂前有亭曰若冉堂左有樓曰覽輝王
沂記觀其堂知其學於文觀其亭知其志於用觀其
樓知其審於出處
溪山勝覽樓李奎記弋陽縣治之東不一里葛溪驛樓
高可二丈有竒廣可布席坐數十人周護闌楯景泰
癸酉冬憲副四明韓公暘按臨過驛命郡守四明姚
公堂重加修創以溪山勝覽四字大書揭其扁
聯奎堂黎近詩序信之香溪王氏之居也洪武中御史
君以乙科顯於前永樂中提刑公以甲科顯於後一
門父子文章事業煇燿當世故有司徵天文援故事
建表以旌其美而縉紳儒宿又即所居之堂而稱述
之
象麓草堂府志在貴溪縣象山書院下明桂州夏言建
費文憲宏詩有客暫辭青瑣閣草堂新築白雲山
孝友堂府志在鉛山縣明費文憲宏建以表其先人祖
父兄弟之孝友
四皓同心堂府志在貴溪縣城儒林坊邑人汪姓兄弟
四人白首同居人稱其友御史徐盈書扁贈之
食力草堂府志在貴溪縣明徐貞明為給事時䟽救給
諫傅某被譴歸構堂於南鄉吳國倫有記
鵝峰草堂府志在永豐縣東三十里鵝山足貴溪夏言
有為永豐呂孝子賦鵝峰草堂詩
表忠閣府志在府城外溪南謝叠山祠明萬曆間知府
孫徔龍建
大忠臺府志在府城外溪南謝文節祠後臺據山巔登
眺則邑境可徧明萬曆丙戍知府孫徔龍建
巋然樓貴溪縣志在十四都明里人邵秀奉父柩於樓
下忽火起秀撫柩籲天而泣廬舍悉燬惟樓獨存人
以為孝感所致參政江璞書扁曰巋然
望火樓府志在貴溪縣仙源鄉明邑人夏原友創洪武
間歲侵疫作民飢死者相枕籍原友盡發囷粟以周
濟之鄉人待之舉火者遠近無慮數百室原友復旦
夕策杖往來芋荷之源登山四望見屋無炊烟者則
使人囊粟往賑之明年歲乃豐鄉人競償以粟原友
不受因即其所登望處建樓名曰望火
江西通志卷四十
