江西通志卷七十七
人物(十二)
吉安府(三)
明
羅復仁吉水人少嗜學通天文書陳友諒辟為翰林院
編修已而遁去太祖取九江復仁來謁留置左右從
破友諒於鄱陽齎蠟書諭降江西未下諸郡從圍武
昌太祖欲招陳理降以復仁故友諒臣也遣入城諭
理復仁至城下號慟者竟日理縋使入見持理哭哭
止問故乃以太祖意諭之因語理曰大兵所向摧拉
枯朽不降且屠城中民何罪理善其言即率官屬出
降已復使擴廓前使多拘留復仁議論慷慨獨還擢
編修會安南侵占城命復仁齎詔至安南使歸所侵
地其王旣奉詔贈遺復仁金貝及他土物甚衆悉却
不受帝聞而賢之洪武三年置弘文館以復仁為學
士在帝前率意陳得失嘗操南音帝顧喜其質直呼
為老實羅而不名間幸其舍負郭窮巷復仁方堊壁
急呼其妻抱杌以坐帝帝曰賢士豈宜居此遂賜第
城中尋乞致仕陛辭賜大布衣題詩襟上褒美之已
又召至京師奏減江西秋糧及兵餉帝皆許之留三
月賜玉帶鐵拄杖裘馬遣還鄉以夀終(列卿錄)
按解大紳所撰弘文館學士羅公傳稱其平生深
于易尤善為詞賦在翰林有玉堂倡和藁
劉崧字子高泰和人舊名楚元末舉於鄉國初改名崧
洪武三年舉經明行修召見授兵部郎中遷北平副
使以廉愼為先輕刑省事招集流亡民咸復業創立
文天祥祠於學宫之側請減僻地驛馬以益宛平帝
可其奏坐事為胡惟庸所謫輸作京師尋放歸十三
年惟庸誅徵拜禮部侍郎未幾攝吏部尚書雷震謹
身殿詔羣臣陳得失崧以修德行仁對尋致仕歸踰
年與前刑部尚書李敬並徵拜敬國子祭酒而崧為
司業賜鞍馬令朝夕見見輒燕語移時未旬日卒無
一語及家事帝命有司治殯殮親為文祭之崧博學
有志行微時兄弟三人共居一茅屋有田五十畝及
貴無所增益十年一布被鼠傷始易之居官未嘗以
家累自隨之任北平攜一童往至則遣還晡時吏退
孤燈賦詩往往達旦豫章人宗其詩為西江派福王
時追贈禮部左侍郎諡恭介(白志)
按吾學編劉祭酒傳稱其致仕歸學問之功老而
彌篤云云考子高卒時年甫六十一初被謫歸年
猶未滿五十家居久之復起為司業旬日而殁于
位官非祭酒亦非老而致仕者也今皆訂正又按
子高所著有職方集槎翁集行于世尚有北平集
及家藏詩文十八卷傳皆不載(原䟦)
曾萬中吉水人元季為千戸長江右大亂萬中與弟粹
中保障鄉里歸明還守吉安授萬中江省參知政事
弟粹中親軍指揮使後城陷兄弟皆戰死(吉州人文)
(紀略)
李繼先廬陵人以才智受知太祖任樞密判官南昌降
將祝宗等復叛陳友諒悉兵圍南昌城日危促繼先
出戰援絶被獲不屈死之贈隴西郡侯祀南昌忠臣
廟中(林志)
解開字開元吉水人學士縉之父明兵起守臣梁克中
欲棄地去開往見為畫計招附羣雄郡頼以安後遁
迹山中明初徵為本縣師訓迪有方吉水文學之盛
自開始學者稱筠澗先生著有書解文集若干卷(人)
(物志)
張昱字光弼廬陵人少從虞伯生得詩法楊完者鎮江
浙用為參謀行樞密院判官張士誠據吳以禮徵之
昱不屈張氏亡明太祖召至京師閔其老曰可閒矣
厚賜遣還因自號可閒老人卒年八十三楊文貞士
奇搜得遺稿為之序輦下曲宫中詞最為世所傳誦
(元詩小序)
陳宗舜字村民永新人至元間領鄉試魁明初典江右
文衡與考會試解學士縉亦其所取者也晩家吉水
以文學為遠近所宗(永新人物志)
按解開以下三人皆應明徵辟或已授官前志尚
編入元今改正
戴安字伯寧永豐人洪武舉人高才博學有用世之志
三應徵辟所陳奏皆國家至計上多採納然皆以親
老乞身終養十三年復召授御史臺都事改翰林典
籍復建言十二事改廣東海北提舉卒於官(聶䨇江)
(集)
按戴安舊志俱不載今采聶貞襄梅溪戴氏族譜
序補
羅以明字善蒙自號曰矇叟吉水人七歲能詩對十二
能為詞賦明初隱居不仕中子汝敬入翰林迎養京
師朝奉天門見皇太子于文華殿命大官賜膳歸鄉
日賦詩歌誦太平年八十二卒
按羅以明弘文舘學士復仁之從子前志不載今
采補
王沂字子與泰和人父以道元時有隱德不仕沂與弟
佑俱試有司不合即棄去洪武初佑舉明經除監察
御史明年沂亦徵為說書旣至上書論事授福建鹽
運副使以老辭歸所著有二妙集永樂中同里蕭翬
刊行于世(梁泊庵集)
按贑州府志引羅念庵集以沂為雩都人者譌
王佑字子啟泰和人與胡子祺同時為廣西僉事按察
使尋适嘗咨兩人以政體子祺曰刑新國用輕典宜
靜以涖之佑曰蠻方之人凟倫傷化不及此時明禮
法示勸懲後難治适從之廣西稱治蜀平佑徙知重
慶州招徠撫輯甚得民和坐事免官卒(白志)
按子與兄弟皆未仕元人物志以兄沂為明人弟
佑為元人白志據泰和梁用之所撰竹亭行狀改
正又按二妙集之外子與有竹亭集子啟有長江
萬里集
楊卓字自立泰和人洪武進士授吏部主事踰年遷廣
東行省員外郎田家婦行山中遇雨伐木卒欲亂之
婦不從遂殺婦婦家得屍訴參政拷同役者二十人
皆引服吏抱具獄請署卓曰殺一婦安用二十卒乎
列二十人庭下熟視久之指兩卒曰殺人者汝也兩
卒大驚服罪參政曰員外何以知之卓曰卒二十必
善惡異也二十人遇一婦亂且不能况殺之乎參政
曰善遂生十八人坐事謫鳳陽屯種召為禮部主事
改杭州通判卓未至杭時有兄弟爭田累歲不决卓
至垂涕不欲訊兄竟讓弟田卓精吏事吏不能欺而
為治尚寬恕民悅服焉病免卒(同上)
劉夏字簡卿安福人洪武改元上書撰大學旨要進呈
時大旱應詔言二事稱旨差往汴陜訪採前代政績
筆削成書以獻二年復差往交阯竣事没于南寧(林)
(志)
按林志作劉迪簡登科考迪簡乃洪武三十年進
士吉水人今從安志改作夏
歐陽韶字子韶永新人洪武初授監察御史時太祖威
斷莫測日命御史二人侍班刑賞有失中不諫正者
罪之一日子韶侍班上乘怒將戮一人他御史不敢
前子韶趨跪闕庭倉卒不能措辭舉手加額連呼曰
陛下不可上察其樸實天顔為霽其人得從輕典後
乞致仕終于家(人物志)
尹堅字潮春永新人常開平伐江西堅知天命有歸說
熊天瑞以全城歸服擢授直殿將軍後累從征伐有
功洪武二年改授武略將軍祥符衞鎮撫予世襲(林)
(志)
錢瑛字可大吉水人祖本和以篤行稱瑛生八月而孤
元末大亂奉祖及母避難歷五六年最後遇賊縛本
和瑛奔救并縛之本和哀告貰其孫瑛亦泣請代不
已賊憐而兩釋之方是時其母被執而妻張氏從伏
莽中窺見即趨出謂賊曰姑老請釋而縛我賊見其
年少從之旣就縛擲袖中鞵與姑訣曰婦無用此矣
且行且睨姑稍遠即罵賊不肯行賊持之急罵益厲
賊怒攅刃刺殺之事定有司知瑛賢凡三薦並以親
老辭子遂志中進士官山東僉事(白志)
梁伯興永豐人洪武初以明經舉除眞定府同知善政
著聞陞應天府丞改知梧州府後召至京查理刑科
事嘗命撰日本國詔稱旨陞河南右布政使(明一統)
(志)
李亨字觀泰吉水人洪武初以人才舉官蘇州知府有
政聲以父憂去位太祖遣使齎勅諭之有古廉潔之
褒賜米五十石鈔二百五十錠為守服之用(林志)
艾彭字伯崇吉水人洪武初以儒士授潮州同知擢東
昌知府潮人感其惠愛嘗立主侑祀于韓公廟守東
昌築堤捍江自黑龍渦至魏家灣六十里民獲安居
焉(同上)
劉穀字原實龍泉人洪武初以教授被徵入見是日有
星象文明之祥除監察御史屢上封事皆見納以疾
去位後出補無為知州除水面錢均夫差門無私謁
(同上)
彭京字伯圻安福人洪武初以薦辟任給事中陞真定
知府有政聲令忌其嚴誣以私疏上察其冤坐令以
死調京為河南僉事善草書得懷素筆法(同上)
陳灌字子將廬陵人生數歲而孤旣冠覩元綱日壞去
習兵法已而寇盜蜂起遂募義勇保障一鄉陳友諒
將熊天錫強禮致灌與俱至九江灌視陳氏不足與
有為去之甲辰春太祖克武昌灌因弘文館學士羅
復仁詣軍門上謁遂擢湖廣行中省員外郎大將軍
徐逹北征灌贊軍事旣克泰州留灌築城不旬日告
竣除寧國知府百廢俱舉革兼併之俗覈欺隱之籍
朝廷取其戸帖頒行天下築化城等十六圩隄伐巨
石作水門以時蓄洩三年代去謁告歸省卒(楊東里)
(集)
按陳灌林志作瓘白志考訂改正又采楊東里墓
碑補撰周文襄集中陳太守傳略同
曾鼎字元友泰和人祖懷可父思立並有學行元末鼎
奉母避賊母被執鼎跪而泣代賊怒將殺母鼎號泣
以身翼蔽傷頂肩及足控母不舍賊魁繼至憫之攜
其母子入營療治獲愈釋之行省聞其賢辟為濂溪
書院山長洪武三年知縣郝思讓辟教社學居久之
卒(白志)
羅晉用泰和人弱冠父死女昆弟五人一廢疾孤姪一
人方幼晉用刻苦奉母嫁妹㛰姪養廢疾者已則不
娶曰母老弟妹多娶則不給也迨姪有子母命之娶
乃娶諸娣妹壻遠官者羈旅者其妻子用乏皆取辦
于晉用免内顧憂精於醫無問貧富一應之雖屢著
奇效終不言利(安志)
陳繼先字仲述泰和人洪武進士授御史時决獄者多
弗稱上旨獨繼先所訊得情憲臺章疏奏覈皆出其
手暇輒為文自娛一時稱為陳古文而不名惜其文
散失存者五卷耳尋没于官所著名橋梓前集(梁泊)
(菴撰行狀)
蕭執字子所泰和人洪武四年鄉舉為國子學錄五年
夏至帝有事北郊召尚書吳琳主事宋濂率文學士
以從執偕陶凱等十二人見帝齋所令賦詩親第甲
乙復令賦山梔花閱執詩喜遍示諸臣時帝留意文
學往往親試廷臣執與陳觀知遇尤異以親老乞歸
親殁廬墓側申國公鄧鎮勦龍泉寇蔓及泰和執往
責之鎮為禁止邑人以安(白志)
周子諒名愷以字行廬陵人洪武進士預修禮書授工
部主事與贑州劉承直同時並用有詩文二卷(吉州)
(人文紀略)
吳勤字孟勤師尹子元季盜起勤以策干吉安守臣不
見用洪武初為武昌教授永樂初召入史館修高廟
實錄號良史才書成改開封教授周定王敬禮之未
幾卒年七十六勤學該博手未嘗釋卷為詩文敏而
工尤善行草書在史館時七十餘矣運筆如飛初號
匡山樵者更號由翁皆以名其文集幷六藝集凡若
干卷(同上)
羅性字子理泰和人博學有行誼洪武初舉於鄉授德
安同知大盜糟李萬戸者捕久不獲株連繫獄者數
百人性至郡有指糟李死者性辯其非是笞逐之悉
出所繫與期十日得糟李即盡貸若曹衆叩頭願盡
力七日果得糟李嘗治蔬圃得窖鐵萬餘斤會方賦
鐵造軍器民爭求售性曰此天所以濟民也悉以充
賦秩滿赴京坐擅用棗水染軍衣謫戍西安四方老
師宿儒在西安者數十人吳人鄒弈曰合吾軰所讀
書庶幾羅先生之半年七十卒(白志)
按羅子理為西楊受業師生平行誼詳見文貞所
撰本傳中
胡子祺名壽昌以字行吉水人宋資政殿學士銓十世
孫洪武三年選文學士十八人授監察御史子祺與
焉尋遷廣西按察司僉事屢平冤獄祠廟不載祀典
者悉撤毁改知彭州都江諸堰秦守李冰所鑿導江
水灌成都田歷代皆用鐵石修之勞費不貲元季兵
興堰廢田不治子祺議以竹木代工甚省遷延平知
府踰年卒次子廣自有傳(同上)
周肅吉水人洪武初舉授御史臺都事直諫稱旨受文
綺楮幣之賚累官戸部尚書經畫悉當上甚器重之
(林志)
張衡字子平萬安人洪武進士授禮科給事中疏奏剴
切擢禮部左侍郎奏正洪武禮儀定式歲行郊祀選
百官行最者十三人登壇分獻衡與焉太祖屢嘉其
淸愼以其事載大誥每宣召輒呼為瘦張而不名(同)
(上)
杜環字叔循廬陵人侍父一元游宦金陵遂家焉好學
工書重然諾好周人急父友兵部主事常允恭死於
九江家喪其母張氏無所歸念允恭嘗仕金陵戚交
或有存者問至一元家知已死惟子環存母服破衣
雨行至門泣告之故環見大驚扶就坐拜之復呼妻
子出拜妻馬氏解衣更母濕衣奉糜食衾寢時兵亂
歲飢民骨肉不相保母見環家貧復出問故人皆不
納環購布帛為製衣衾自環以下皆以母事之戒勿
以困故輕慢越十年環為太常贊禮郎奉詔祠會稽
道遇其幼子伯章泣語母在環家念子日夜成疾宜
往見伯章經半歲始至見母尋紿以他事去母後死
杜氏環為殯葬如禮歲時祀之環後為晉王府錄事
有名(宋文憲集)
按杜環雖家金陵實廬陵人前志不載今采補
王希禮吉安人洪武中知平陽不事綜刻催科讞決葦
鞭示扑常曰刑者輔政之法不得已用之民自化服
(浙江通志)
彭豫字與志泰和人洪武中為香山丞地僻俗囂前令
率尚威嚴豫至寬教令省刑罰廢墜具舉流亡來歸
海濱屯帥暴横悉遣還教民樹柵積石以禦倭寇寇
不敢近俗蓄蠱毒豫廉得之誅徙其家後莫有犯卒
于官(廣東名宦志)
習韶字尚鏞永豐人洪武中知長樂以孝弟化民勤于
撫字民安其業秩滿遷兵部郎為詩古澹清婉解大
紳梁石門俱極推之有舟次洞庭句云辭家一千里
惆悵不能吟昨夜巴陵雨洞庭春草深眞唐音也(聶)
(䨇江集)
按韶所著名虛菴言志集舊志不載今采補
劉煥字孟章吉水人洪武初以明經舉知原武縣上書
首陳時務禁民掘冢時適祭無祀鬼神有犬搖尾而
前叱逐不去乃命左右隨之至蒿野中見二人掘冢
獲而訊之伏罪後以薦擢吏部郎中(人物志)
艾實字用濟吉水人洪武初應制進太學賦稱旨授周
府長史懇辭還鄉治别業于符山下著有邯鄲集稽
古錄(安志)
周靜安福人洪武初舉學行授鈔庫提舉以伉直謫戌
畢節居夷十八年益厲節操適詔選老成人諭榜葛
刺國起授行人持節往淹留七載始遣陪臣伴歸至
潮陽卒所著有滇南集(同上)
伍朝賓字介貞安福人洪武初以遺逸徵試惟天生民
有欲論敷對稱旨令供奉翰林文字除國子助教弟
朝作亦有詩名(同上)
尹平字伯洪吉水人洪武中驛召至京授考功監丞改
刑科都給事中又改御史彈劾不避權貴奉命巡視
湖廣詢察民隱考覈官吏所至風采卓然後以忤旨
下獄卒(林志)
歐陽銘字日新泰和人以賢才薦除江都縣丞兵燹之
餘民死徙十七八銘招徠拊循漸次復業民有繼母
告其子不孝者呼至案前委曲開譬母子泣謝去遷
知臨淄縣副將軍常遇春過臨淄卒入民家取酒相
歐擊一市盡譁銘笞而遣之卒訴令罵將軍將軍召
詰之銘曰卒王師民亦王民也民歐且死卒不當笞
邪將軍意解為責軍士以謝已而大將軍徐達至軍
士相戒曰是嘗抗常公健吏也毋犯銘為治廉靜平
恕暇輒進諸生講文藝或單騎行田間視民耕穫勤
惰勸勵之邑大治秩滿入覲卒(白志)
按歐陽銘林志失載王文端公集亦有傳與此略
同
劉亨字嘉會廬陵人洪武中舉經明行修說書於華蓋
殿以言事忤執政出為夀州訓導嘗上言文武並用
之道升武進縣丞縣民李德懋等作亂亨謀於守令
擒首惡戮之而諭降其黨事聞賚金幣旋以事罷歸
宣德中復以薦入朝自言年將八十不足任事聽還
鄉自便又數年卒所著有竹軒寫心二集隨寓錄凡
若干卷(王抑庵集)
劉于字允恭永豐人幼嗜學年稍長以文謁虞文靖公
集深器之至正七年舉於鄉以下第恩例署泰和州
學正秩滿還鄉明洪武初再徵至京師歷考福建廣
東鄉試得士為多嘗召見敷繹經傳上為首肯欲授
以州邑之職年老固辭賦詩以見志遂放歸(宋學士)
(集)
伍洪字伯宏安福人洪武進士授績溪主簿擢上元知
縣丁外艱服闋以母老須養不復仕推資産與諸弟
而已獨隱居養母十九年有異母弟得罪而逃使者
捕弗獲執其母洪哭訴求代母曰汝往必死莫若吾
自當之洪曰安有子在而累母者使者執以行竟死
於市(白志)
阮友彰廬陵人洪武初官福建按察使以廉幹稱左遷
河南尋謫戍復起為交阯副使交阯久違聲教甫内
屬友彰至未三月政令大行(林志)
劉仕貆字伯貞安福人父閈閈兄聞弟閱閏皆以春秋
應舉為元官獨閈不仕著書終其身仕貆少受父學
紅巾亂避地邑南社州洪武十五年應賢良舉授廣
東按察司僉事分司瓊州州在海外民夷錯居俗獷
悍不可繩以法且善蠱上官至輒致所産珍貨為贄
受則喜以為無猜嫌不受則懼禍蠱殺之仕瓊者悉
為所汙仕貆廉且惠愛輕徭理枉大得民和雖郤其
贄夷人不忍害也朝議省僉事官改授東莞河泊使
發憤得疾遭風殁於水(白志)
按劉仕貆林志不載白志采補入又據正氣錄所
載有悠然集十卷
蕭岐字尚仁泰和人五歲而孤事祖父母以孝聞有司
屢舉不赴洪武十七年詔徵賢良強起之上十便書
萬餘言時帝刑罰過中訐告風稍熾岐請禁止實封
以杜誣罔依律科獄以信詔令語皆指切召見授潭
府長史力辭忤旨謫雲南楚雄訓導岐即日行遣騎
追還歲餘改授平凉再歲致仕復召與錢宰等考定
書傳賜幣鈔給驛歸嘗輯五經要義又取刑統八韻
賦引律令為之解合為一集嘗曰天下理本一出乎
道必入乎刑吾合二書使觀者有所省也學者稱正
固先生子忠幼被掠臨洮百戸何氏收為壻岐自平
凉歸遇於道攜還家其後遂為顯族(同上)
按蕭岐應有集惜今不傳
陳謨字一德泰和人幼能詩文邃于經學旁及子史百
家涉流探源辨析純駁犂然歸于至當隱居不求仕
而究心經世之務嘗謂學必敦本莫加于性莫重于
倫莫先于變化氣質若禮樂刑政錢穀兵甲度數之
詳亦不可不講習一時經生學子多從之游洪武初
徵詣京師賜坐議禮學士宋濂待制王褘請留為國
學師謨引疾辭歸屢應聘為江淛考試官著書教授
以終(同上)
按陳謨卒時年九十六所著有書經會通詩經演
說及海桑集
余斯延泰和人自少力學從元進士劉雲章授書洪武
初徵至京師以老病告歸長子學夔永樂二年進士
所居名果確齋梁用之潛為記(梁泊庵集)
梁蘭字庭秀泰和人贊善潛之父有樂畦先生集鄒仲
熙稱之云隱居樂道其詩沖淡閒雅有自得之致(同)
(上)
劉季道吉水人洪武中為起居注首發御史大夫陳寧
奸狀嘗侍東宫閱書東宫方視楊太眞畫像季道手
裂之隨駕幸中都上賦淸流關詩命和季道援筆立
就有治定不教生縱逸功成猶遣歷間關之句上嘆
賞曰此詩有安不忘危之意賜白金文綺陞浙江按
察司僉事發擿陰伏機敏如神尋以剛直忤權貴下
獄死(林志)
王伯貞泰和人以經術顯洪武十五年聘至京師應詔
者五百餘人帝親御奉天門試之伯貞對第一授試
僉事分巡廣東雷州復吕塘廢渠淸鹽法會罷分巡
官召還為戸部主事命尚書趙俊受學以父喪服闋
不時起謫居安慶者數年建文初復以薦知瓊州府
崖州黎相仇殺以反聞且用兵伯貞捕其首惡數人
兵遂罷瓊田歲常三穫以賦軍軍不時受俟民乏而
歛急則因之以要利伯貞為立期三輸之而弊絶居
數年大治流民來歸者萬三千餘口憂歸補肇慶未
之官卒(白志)
黃鼎字玉鉉吉水人修辭立言必以道德仁義為本胡
廣鄒緝皆其門人所著有四書五經精義(同上)
楊偉字季眞永新人性狷介博通五經尤精天文地理
之學嘗取尺紙作廣輪圖山川曲折郡邑遠近如指
諸掌(同上)
楊引吉水人好學能詩文為宋濂陶安所稱駙馬都尉
陸賢從受學入朝舉止端雅太祖喜問誰教者以引
對立召見賜食他日賢以䙝服見引太息曰是其心
易我不可久居此矣即引去時方不次用人有司頻
以孝廉文學善書薦皆不赴復以纂修徵亦不就其
教學者先操履而後文藝嘗揭論語鄉黨篇示人曰
吾教自有養生術安事偃仰吐納為迄老視聽不衰
旣殁安福劉球稱其學探道原文範後世去就出處
卓然有徐穉陶潛之風(同上)
周榘一作矩字仲方洪武進士為翰林侍從事必師古
出為中牟令有異政遷台州同知謫于戎伍廬陵李
昌祺自陳有志經學願得榘為師起為廬陵司訓夏
原吉薦同治水蘇松磚石不給榘命拆墖為之中有
碑云此墖逢周破以經義治水有聲(林志)
劉伯完字觀靜吉水人洪武初舉茂才通占卜課候術
數之學里中何監正奇其技薦于御史臺劉璉值朝
廷雅重天文諸儒詔授陰陽學正歷欽天監兼回回
監副迨靖難兵起遂變姓名遠遁後不知其所終(人)
(物志)
周鳴字岐鳳吉水人洪武中以經明行修薦為桐城訓
導改即墨簿會軍興賦鐵七十餘萬鳴具言海隅非
産鐵之地民力用甦永樂初授國子學正擢漢府紀
善王素蓄不臣之心開寶賢堂招致匪人為奪嫡計
鳴心知之作寶賢堂箴寓規意王忌之送鳴于京師
下錦衣獄仁宗時以太子監國知其以諫得罪改長
洲儒學陞國子博士仕終職方員外郎(分省人物考)
宋禮字大本永寧人洪武中以國子監生擢山西按察
司僉事左遷戸部主事署禮部事以敏練擢禮部右
侍郎進工部尚書命開會通河發山東及徐州應天
鎮江民三十萬蠲租一百十萬二千石有奇二十旬
而河成初禮以會通之源必資汶水乃用汶上老人
白英策築堽城及戴村壩横亘五里遏汶流使無南
入洸而北歸海滙諸泉之水盡出汶上至南旺中分
之為二道南流接徐沛十之四北流達臨清十之六
又相地置閘以時蓄洩自分水北至臨淸地降九十
尺置閘十有七而達於衛南至沽頭地降百十有六
尺閘二十有一而達於淮又奏濬沙河入馬常泊以
益汶是年興安伯徐亨工部侍郎蔣廷瓚濬祥符魚
王口至中欒下復舊黃河道命禮兼董之還京論漕
渠功禮第一已而平江伯陳瑄治江淮間諸河功亦
相繼成於是河運大便利漕粟溢多遂罷海運禮性
剛馭下嚴急故易集事然亦不為人所親卒之日家
無餘財弘治中主事王寵始請立祠祀之南旺湖上
(列卿錄)
鄒瑾魏冕俱永豐人洪武末瑾以薦辟歷陞大理寺丞
掌御史事冕為瑾之甥同官御史北平兵至城與十
八人同謀死守時都督徐增壽謀開門迎納十八人
即殿前毆之幾死帝輟朝瑾與冕大呼曰願速加誅
臣等義不與之俱生不聽次日宫中自焚走或曰宜
急迎附瑾與冕不從皆死之南渡後贈瑾大理卿諡
貞烈人稱永豐二烈(吉州人文紀略)
按府志縣志魏勉作冕吉州人文紀鄒魏合傳亦
作冕前志作勉者譌今改正魏冕後亦予諡俟再
考
曹居眞廬陵人著詩義發揮行于世今多採入詩經大
全學者宗之(林志)
藍子眞吉水人洪武中試天下第一歷官副都御史以
直聲聞于時(人物志)
劉埜字子彦泰和人子高弟洪武中徵制禮作樂通今
博古之士贑守舉埜以應條奏十事禮樂多所更定
(林志)
夏霖字道存吉水人洪武間以文學徵為本郡教授博
學有行誼没配祀九賢堂有荷亭金灘等集存于家
(人物志)
黃九衢字伯路吉水人博學多才識所製渾天儀刻漏
壺曲盡其巧為本縣訓導守令每造請問以禮樂原
委九衢一一折衷皆可施行(同上)
郭餘字慶宜泰和人洪武間徵論道之士應詔授廣東
按察僉事有禹貢傳註詳節行于世(林志)
鄒朴字爾愚永豐人以儒官仕周府直言諫王以止其
非謀王不聽禁錮甚密後謀逆事覺大臣以朴諫語
聞上嘉其忠特陞為監察御史尋陞秦府長史歸省
聞瑾死節憤激不食而卒(同上)
曾鳳韶廬陵人洪武進士建文初為監察御史燕王入
覲馳御道入且不拜鳳韶侍班劾大不敬以至親不
問燕兵起朝議遣使持詔往諭鳳韶慷慨請行比至
燕抗不納乃還燕王稱帝以御史召不赴尋加侍郎
召又不赴乃刺血書衣襟曰予生廬陵忠節之邦素
負剛鯁之腸讀書登進士第仕宦至繡衣郎慨一死
之得宜可以含笑於地下而不愧吾文天祥囑其妻
李氏子公望勿易我衣即以此殮遂自殺年二十九
李亦自經死福王時贈太僕卿諡忠毅妻諡貞愍(白)
(志)
梁潛字用之泰和人洪武間舉鄉試授四川蒼溪訓導
以薦除廣東四會知縣縣有龍橋河吏廉平則河水
淸自潛至迄去水可鑑永樂元年召修太祖實錄書
成擢翰林修撰賜白金襲衣文幣兼右春坊右贊善
代鄭賜緫裁永樂大典(同上)
按梁潛榜姓鍾後復本姓為梁人物志旣載梁潛
又載鍾潛白志考正存其一又按仁宗為太子監
國時潛居輔導後以讒死所著有泊庵集
蕭翀字鵬舉以字行泰和人洪武辛酉以賢良應制賦
指佞草詩稱旨授蘇州同知山東鹽運副使以勤儉
廉介稱為劉子高弟子編其師集者也後以子鎡貴
贈太子太師(林志)
按蕭翀事林志與人物志略同皆不及其兄弟而
劉子高職方集所撰五荆傳則稱其同祖五人長
曰翀次翴次□次□次翬一門孝友致紫荆五幹
之瑞顧不及翀之宦蹟豈同時同邑别有同姓同
名者乎抑或一人而彼此所述各異辭乎白志據
林志立傳
朱如初萬安人辟舉不就居親喪不用浮屠一遵家禮
洪武間西境寇發官兵圍寇境畫地圖頗干無辜如
初白縣令當區别善惡或曰圖成難改如初號哭碎
首曰畫地之功與萬安人之命孰重輕令遂改圖良
民幸免(同上)
王省字子職吉水人洪武鄉舉至京命吏部授官省言
親老乞歸養尋以文學徵太祖親試稱旨當殊擢自
陳才薄親老乞便養授浮梁教諭凡三為教官最後
得濟陽燕兵至省坐明倫堂伐鼓聚諸生謂曰若等
知此堂何名今日君臣之義何如因大哭諸生亦哭
省以頭觸柱死女靜適即墨簿周岐鳳聞燕兵至濟
謂父必死三遣人往訪竟得遺骸歸葬福王時贈禮
部員外郎諡貞烈(白志)
按王省事詳見金文靖幼孜所撰墓志中末謂濟
陽失守省閉門不食數日而死與此小異吉州人
文紀略云省子禎為夔州通判亦抗節死攷墓志
省三子曰喆曰善曰兹永初無名禎者(原跋)
解縉字大紳吉水人父開與弟闔有名稱二解縉年十
九舉鄉試第一洪武二十一年與兄綸同舉進士授
中書庶吉士改御史時詔近臣父皆得入覲縉父開
至帝召謂曰大器晚成若以而子歸益令進學後十
年來用未晚也成祖入京擢侍讀命與黃淮楊士竒
胡廣金幼孜楊榮胡儼七人並直文淵閣預機務尋
進侍讀學士賜五品服命七人命婦朝中宫縉等妻
遂謁后於柔儀殿賜冠服鈔幣而出永樂二年立皇
太子進縉翰林學士兼右春坊大學士縉少登朝才
高任事直前好臧否鯁直無顧忌廷臣多害其寵而
定建儲議忤漢王卒以此謫死(列卿錄)
江盈科曰仁廟為皇長子南京監國最久高煦百
計中傷之文皇殊無憐愛意一日宫中出虎顧諸
彪圖命縉題其上縉題云虎為百獸君誰敢觸其
怒惟有父子情一步一回顧上覽詩惻然動念即
日命夏原吉迎皇長子于南京始見歡洽噫高煦
以功結于上上意業已有屬此殆難以口舌爭者
而縉以題虎一詩激發成廟之眞心于離間之後
又以好太孫一言堅定成廟之長慮于猶豫之時
震位以寧大寶遂定雖其後竟以譴謫死而功在
社稷九原瞑目矣按解所著名春雨堂集
陳誠字子魯吉水人洪武進士初授行人司出使安南
却其餽送銀幣復命陞翰林院檢討建文朝出為廣
東參議永樂初謫居撫州踰年起為吏部主事晉員
外郎時西域撤馬兒罕哈烈等國皆遣使入貢命誠
往報凡所涉歷錄為西域志使還上之陞本司郎中
累官布政使參政凡三使西番皆不辱命洪熙中以
老告歸所著有竹山集(竹山自記)
按陳誠事蹟林志及吉州人文紀皆略白志改撰
宋琮泰和人洪武三十年會試第一北士無預者琮善
易學悵然語人曰翰苑當有厄吾其竄乎旣而諸生
上言劉三吾白信蹈等南人私其鄉帝怒命侍講張
信等覆閱不稱旨有言信等故以陋卷呈由三吾等
屬之也帝益怒信蹈等論死三吾以老戍邊琮亦遣
戌帝親策問更試擢六十一人皆北士時謂之南北
榜又曰春夏榜云永樂初赦還起刑部檢校鄉人楊
士奇輩貴顯琮無所攀援宣德中以檢討掌助教事
卒之前預尅死期或叩以休咎輒不應(白志)
鄧時俊字仲淸永豐人建文進士任刑科給事中以直
諫出為驛丞者再後入預修大典陞主事卒(林志)
尹昌隆字彦謙泰和人洪武中進士及第授修撰改監
察御史建文元年京師地震昌隆疏言奸人專政陰
盛陽微謫見於天執政大怒斥為福寧知縣燕兵南
下昌隆上書言今事勢日去然北來奏章動引周公
輔成王不若罷兵息戰許其入朝彼旣欲伸大義於
天下不應便相違戾設有蹉跌便須舉位讓之猶不
失作藩王若沈吟不斷禍至無日進退失據雖欲求
為丹徒布衣不可得矣不報永樂二年授禮部主事
初帝欲立高煦為太子金忠力爭帝以問昌隆昌隆
以忠言為是帝不能奪而心銜之乃逮昌隆下獄尋
遇赦復官後數年谷王謀反事發辭連昌隆為吕震
所誣獄具置極刑死夷其族(白志)
曾麟字子貞廬陵人洪武中以薦授靖安訓導考滿入
朝除周府紀善以忠直事王世子以下皆敬憚之號
為直素先生王以罪被逮麟深自慝至丹陽遂自殺
世以賈誼死梁事比之後與同宗侍御鳳韶並祀于
二忠祠(林志)
鄒緝字仲熙吉水人洪武中舉明經授星子教諭建文
時入為國子助教成祖即位擢翰林侍講立東宫兼
左中允屢署國子監事進左庶子兼侍講永樂十九
年三殿災詔求直言緝上疏大略言國家所恃以久
長者惟天命人心而天命常視人心為去留今天意
如此不宜勞民當還都南京奉謁陵廟告以災變之
故保養聖躬休息於無為毋聽小人言復有所興作
以誤於其後也書奏不省時侍讀李時勉侍講羅汝
敬俱下獄御史何忠羅通鄭維桓徐瑢給事中柯暹
俱左官交阯惟緝與主事高公望庶吉士楊復得免
罪緝博極羣書居官勤愼淸操如寒士(白志)
按永樂時緝所上一疏累千餘言文多不具錄所
著有素庵集
周是修名德以字行泰和人洪武末舉明經為霍邱訓
導太祖問家居何為對曰教人子弟孝弟力田太祖
喜擢周府奉祀正改衡府紀善留京師預翰林纂修
燕兵渡淮與蕭用道上書指斥用事京城失守宫中
火發留書别友人江仲隆解縉胡靖蕭用道楊士奇
付以後事具衣冠為贊繫衣帶間入應天府學拜先
師畢自經於尊經閣年四十九萬&KR0851;中督學御史饒
位立祠祀之初與士奇縉靖幼孜黃淮胡儼約同死
惟是修不負其言後士奇為作傳(同上)
按人物志是修所著有詩集義論語類編廣衍太
極圖邇言家訓觀感錄芻蕘集進思集綱常懿範
等書今傳者惟芻蕘集
王處敬廬陵人少貧篤志于學洪武中官至湖廣僉事
謫交阯尋復原職平生剛毅與人不苟合至老不渝
(林志)
周召字公明吉安人洪武初被薦為教官召預纂修廷
試大明一統賦稱旨擢第一有溪園集(同上)
劉子敏名禄泰和人洪武間拜監察御史歷官廣東副
使有學識鯁亮無阿百折不挫(人物志)
曾克偉泰和人由進士任刑部主事嘗同御史按治福
建政肅民安特被奬賚進山東僉事分巡遼東(林志)
蕭用道泰和人建文中舉懷才抱德詣闕試文章擢靖
江王府長史召入翰林修類要燕師渡淮與周是修
同上書指斥用事者永樂初預修太祖實錄改右長
史從王之藩桂林作端禮體仁遵義廣智四門箴以
獻後以疾乞歸卒于家(白志)
羅恢字師程永豐人初為崇仁司訓嘗上疏言孔廟從
祀當以有若居十哲位次而宰我居兩廡公伯寮宜
斥從祀疏奏不報永樂中膺薦入史館纂修太祖實
錄陞國子學錄遷博士以年老致仕所著有歸田錄
寫心藁(周文襄集)
康彦民號忞窗泰和人洪武進士四令壯邑皆著賢聲
初宰靑田改儀眞巴陵以憂歸服除補天台政尚教
化勸民務本力農著有諭士民書萬餘言未幾告歸
家居十年宣德初巡按御史至天台邑民言彦民公
廉有為乞復召為縣御史以聞遂再涖台治状為浙
第一中蜚語謫江寧丞卒諸縣各祠名宦(豫章書)
楊士奇名寓以字行泰和人建文初以史才薦遂入翰
林與編纂尋命吏部考第史館諸儒尚書張紞得士
奇策曰此非經生言也奏第一成祖即位改編修已
簡入内閣典機務帝北巡士奇留輔太子從容規勸
太子喜文辭贊善王汝玉以詩法進士竒曰殿下聽
治暇當留意六經否則兩漢詔令可觀雕蟲小技不
足效也太子稱善駕還南京召士奇問監國狀士竒
以孝敬對明年帝北征士奇仍留輔太子漢王譖太
子益急帝頗信之會太子所使迎帝者緩且奏書失
辭遂下侍讀黃淮獄士奇後至帝宥之居數日帝已
盡得漢王事削兩護衞進士奇翰林學士兼故官留
輔如故明年坐輔導有闕繫錦衣獄旬日而釋又明
年帝崩於軍梓宫至太子發喪即位擢士奇禮部侍
郎兼華蓋殿大學士尋進少保與同官楊榮金幼孜
並賜銀章得密封言事宣宗即位修仁宗實錄士奇
等為緫裁宣德元年漢王反帝親征破擒之師還次
單家橋侍郎陳山迎謁因請乘勝襲彰德執趙王士奇
曰太宗皇帝惟三子今上惟兩叔父有罪者不可赦
其無罪者厚待之疑則嚴防之使無虞而已何遽加
兵傷皇祖在天意乎時惟楊溥與士奇合帝曰吾欲
封羣臣章示王令自處何如士奇曰善更得一璽書
幸甚於是發使奉書至趙趙王得書大喜泣曰吾生
矣即上表謝且獻護衞言者頓息帝嘗微行夜幸士
奇宅士奇倉皇出迎頓首曰陛下奈何以社稷宗廟
之身自輕又數日果獲二盜有異謀帝召士奇告之
故且曰今而後知卿之愛朕也帝初即位内閣臣七
人陳山張瑛以東宫舊恩入不稱出為他官黃淮以
老致仕已而金幼孜卒惟士奇榮溥三人在宣德十
年帝崩皇太子方九齡内庭頗有異議士奇榮與英
公輔入臨退請見太子於文華殿頓首呼萬歲羣臣
皆賀浮言乃止正統初朝政淸明中外臣民翕然皆
稱三楊以居第目士奇曰西楊榮曰東楊而溥嘗自
書郡望曰南郡因目為南楊三年士奇進少師歸省
墓未幾還以老疾在告卒年八十贈太師諡文貞(白)
(志)
按西楊所著有東里文集續編
胡廣字光大吉水人子祺子建文二年廷試第一更名
靖授翰林修撰成祖即位廣偕解縉迎附擢侍講復
名廣遷右庶子兼左春坊大學士尋拜文淵閣大學
士帝北征廣與楊榮金幼孜從廣善書每勒石皆令
書之禮部郎中周訥請封禪廣言其不可遂止丁母
憂召還帝問百姓安否廣對曰安但郡縣窮治建文
諸臣誅及支親為厲詔悉罷之永樂十六年卒年四
十九贈禮部尚書諡文穆仁宗即位官其子穜為翰
林檢討加贈廣少師文臣得諡自廣始(同上)
王艮字敬止吉水人建文二年進士對策第一貌寢易
胡靖艮次之又次李貫三人皆同里並授翰林院修
撰如洪武中故事設文史館居之預修太祖實錄緫
集類要時政記類次祕閣書目諸大著作皆綜理之
燕兵薄京城艮與妻子訣曰食人之禄者死人之事
吾不可復生矣時解縉吳溥亦艮鄉人與艮及胡靖
鄰居皆集溥舍縉陳說大義靖亦奮激慷慨艮獨流
涕不言溥曰三子受知最深事在頃刻若溥固可從
容三子去溥子與弼尚幼嘆曰胡叔能死節大佳溥
曰不然獨王叔死耳語未畢隔牆聞靖呼外喧甚可
看豬溥顧與弼曰一豬尚不忍寧自忍乎須臾艮舍
哭伏鴆死矣(同上)
按建文二年為庚辰王艮以是科及第林志以艮
為洪武進士蓋緣成祖即位廢建文年號故也(原)
(跋)
顔伯瑋名瓌以字行廬陵人唐魯國公眞卿後建文元
年以賢良徵授沛縣知縣李景隆屯德州沛人終歲
輓運伯瑋善規畫得不困會設豐沛軍民指揮司乃
集民兵五千人築七堡為備禦尋調其兵益山東所
存疲弱不任戰燕兵攻沛伯瑋遣縣丞胡先間行至
徐州告急援不至遂命其弟珏子有為還家侍父題
詩公署壁上誓必死燕兵夜入東門伯瑋冠帶升堂
南向拜畢自經死有為不忍去復還見父屍自刎父
旁(同上)
按福王時伯瑋贈太僕少卿諡忠惠有為諡孝節
劉鎬字武性龍泉人父允中廣西憑祥司巡檢没于官
其地在廣西窮處與交阯接境鎬以不得歸父骨為
恨鄉先生晏彦文知而憐之為言于廣西當事聘為
臨桂學導假以公事往憑祥鎬至求之客冢中莫可
辨識允中在任時所養家童劉四者旣轉入交阯一
夕四忽從墓來若有物憑之者因得其處啟視衣衾
宛然又刺血驗之誠是遂負父骨歸葬(分省人物考)
張彦方龍泉人建文初由給事中以便養告改樂平知
縣靖難兵起南都勤王詔下彦方倡義糾兵有武弁
阻之彦方大哭曰君父在水火顧可以自緩乎遂率
所部抵江口遇北平游兵執至樂平梟首暴尸譙樓
時暑月經旬顔面如生無一蠅集父老竊葬縣治淸
白堂後(同上)
彭與明萬安人太學生選授兵科給事中陞大理寺丞
持風裁喜談兵事會燕師起擇督察諸將帥者衆推
與明遂出淮西至靈壁而何福已戰敗與明被執文
皇縱歸令傳語中朝士與明裂冠冕棄官變姓名遁
去不知所終(人物志)
王雅字格非吉水人德化訓導永樂間為會試房考得
曾棨等皆知名之士陞司經局正字尋遷翰林檢討
預修兩朝實錄性樂恬退未嘗一及貴勢之門(林志)
曾棨字子啟吉永豐人永樂二年殿試第一授翰林修
撰尋詔解縉選進士二十八人進學文淵閣棨為首
司禮監月給筆墨紙光禄給朝暮饌禮部月給膏燭
鈔工部擇近第宅居之帝嘗親試天馬海靑歌棨援
筆立就又嘗摘記載諸隱僻事問棨條對無遺悞由
是見褒寵有薦文士者帝必問才學如棨否或命就
棨辨論以觀其能修永樂大典為副緫裁進侍讀學
士修天下郡邑志復為副緫裁仁宗立除左春坊大
學士宣宗立進少詹事預修三朝實錄再扈北巡三
典會試為文如源泉一瀉千里館閣中自解胡後諸
大制作多出其手宣德七年卒於官年六十一贈禮
部左侍郎諡襄敏(列卿錄)
按曾棨所著名巢睫集今傳者惟西墅殘藁二卷
有詩而無文
李湘字永懷泰和人永樂中以才擢東平知州城東有
大村&KR0309;源出岱嶽雨潦輒為民患奏發丁夫隄之州
及所轄五邑地多荒蕪力督民墾闢公私皆實會舊
官還任將解去民羣乞於朝帝從其請時數北征令
山東長吏督民轉餉道遠多死亡惟東平人無失所
奸人誣湘苛斂民財縣民千三百人走訴巡按御史
曁布按二司力白其冤耆老七十人復奔伏闕下發
奸人誣陷狀及布政司繫湘入都又有耆老九十人
隨湘訟冤通政司以聞下刑曹閱實乃復湘官抵奸
人於法涖州十餘年擢懷慶知府卒(白志)
田南畆永豐人永樂鄉舉知奉化性資寬厚操行廉謹
刑罰不妄施惟以禮訓人遘疾且殆父老入視言不
及他惟問汝有麥食否念民如此卒于官(浙江名宦)
(志)
周彦奇名正吉水人永樂初授刑科給事中陞雲南僉
事會麓川緬甸蠻苖忿爭相仇殺彦奇匹馬深入其
地宣布國威諭以禍福皆解去陞大理少卿讞訟能
推極幽隱(白志)
周述字崇述吉水人永樂二年與從弟孟簡並舉進士
及第帝手題二人策奬賞之並授翰林編修讀書文
淵閣述嘗扈北巡累進左春坊諭德仁宗即位命從
皇太子謁陵南京宣宗時進左庶子正統初卒官孟
簡在翰林二十年始遷詹事府丞出為襄王長史有
言宜留備顧問者帝曰輔朕弟尤勝於輔朕也述温
厚簡靜未嘗疾言遽色文章雅贍孟簡謙退不伐生
平無睚眦於人並為世所重云述著有東墅集孟簡
著有竹澗集(白志)
宋子環字文瑩廬陵人由永樂進士為庶吉士歷考功
郎中從師逵採木湖廣以寬厚得衆心仁宗即位授
梁府右長史改越府和易澹泊居兩府皆有賢聲宣
德中卒官家具蕭然事聞給舟歸喪所著有詞林藁
梁園集(同上)
王詢永豐人永樂進士任韶州推官明察精敏不畏權
要以經術潤飾吏事時中官鄭和齎金幣勞賜海外
諸番護行軍官頗横捕韶民三人以去家人呼號贖
以金不許詢至舟徑取以歸(廣東名宦新志)
張景良永新人永樂間授國子博士進四書直講授右
春坊司直郎判順慶以東宫嘗授學于景良取府所
斂民金五百兩遺之景良受焉悉以還前所歛之民
或難之曰孰若先拒可以博廉名景良謝曰斯皆吾
民膏脂也豈忍借是以沽廉哉(人物志)
周忱字恂如吉水人永樂進士選庶吉士成祖擇其中
二十八人令進學文淵閣應二十八宿忱自陳年少
乞預帝嘉其有志許之時人謂挨宿尋擢刑部主事
進員外郎忱有經世才浮沈郎署二十載人無知者
獨夏原吉奇之宣德初有薦為郡守者原吉曰此常
調也安足盡周君帝以天下財賦多不理而蘇州一
郡積逋至八百萬石思得才臣往釐之乃用大學士
楊榮薦超遷忱工部右侍郎巡撫江南兼督稅糧初
太祖平吳盡籍其功臣子弟莊田入官後惡富民豪
幷坐罪没入田産皆謂之官田按其家租籍征之故
蘇賦比他府獨重官民田租共二百七十七萬石而
官田之租乃至二百六十二萬石民不能堪時宣宗
屢下詔減官田租忱乃與知府況鍾曲算累月減至
七十二萬餘石他府以次減民始甦息終忱在任江
南數大府小民不知凶荒兩稅未嘗逋負忱之力也
九載秩滿進左侍郎六年命兼理湖州嘉興二府稅
糧忱素樂易旣久任江南與吏民相習若家人父子
每行村落屏去騶從與農夫餉婦相對從容問所疾
苦嘗詣松江相視水利見嘉定上海間沿江生茂草
多淤流乃濬其上流使崑山顧浦諸所水迅流駛下
流之壅遂盡滌暇時以匹馬往來江上見者不知其
為巡撫也再以九載滿進戸部尚書尋以江西人不
得官戸部乃改工部仍巡撫景泰中還朝旣而言官
交章劾忱景帝素知忱賢但令致仕而已忱旣遭劾
帝命李敏代之勅無輕易忱法然自是戸部括所積
餘米為公賦儲備蕭然其後吳大饑道殣相望課逋
如故矣民益思忱不已即生祠處處祀之以景泰四
年卒諡文襄(列卿錄)
薛方山曰文襄巡撫南都二十二年虛心訪問善
采衆長謀畫深遠苟可利民利國破格為之處事
周而且敏大都以便宜從事一時理財無出其右
者矣
彭璉字汝器以字行安福人永樂進士授翰林修撰時
年二十餘學問文章已冠時輩駕幸北京與扈從之
列歷官翰林學士卒年三十三所著有扈從五雲二
藁(石溪集)
按彭璉林志不詳白志采周功叙集改撰
劉敬字子欽吉水人永樂癸未江西鄉試第一明年甲
申會試第一時所取四百七十三人太宗拔二十八
人為庶吉士敬在選中賜名俾入文淵閣讀中祕書
仁宗嗣位命經術之士謫居戍伍者舉任教官時曾
棨為翰林學士以敬應詔起為新淦縣學訓導生徒
多所造就歲滿致仕歸卒年八十有八(分省人物考)
按劉敬林志豫章書均不載今增入考登科錄曾
棨榜進士有劉子欽吉水人又有劉子敬廬陵人
而無劉敬人物考所云敬在庶吉士選中賜名云
云者疑子欽初以字行而後賜名為敬也但郡縣
志俱云子欽官主事與人物考又不合俟再攷(原)
(跋)
陳士啟名雷以字行泰和人永樂進士選庶吉士擢禮
部郎中尚書呂震擠尹昌隆至死屬吏皆憚之承奉
唯謹士啟獨不少徇永樂十二年吏部言布按二司
多缺官諸曹郎給事中出為監司者二十餘人士啟
得山東右參政盡心吏事不為察察名靑州饑疏請
賑之粟使至而飢民倍士啟復上疏先出粟予民謂
使者曰有罪吾獨任廷議竟從之坐唐賽兒亂下獄
數月釋還職高煦謀不軌士啟密聞于朝煦旣執從
薛禄張本錄餘黨撫安人民事竣命淸理山東軍籍
宣德六年卒于官(白志)
按陳士啟事跡詳見曾松臞所撰行狀中獨不及
密啟高煦不軌事(原跋)
楊相字之宜泰和人永樂甲申會元以庶吉士入讀中
祕書天資闓爽文學疏通朋輩鮮與之匹任刑部主
事卒(明一統志)
周源吉水人永樂鄉舉知天台縣時鹽禁方嚴賦無所
出民多流移源奏免其賦復業者四百餘戸陞常州
知府比至縱囚出外舍約期聽理無一亡去者值歲
大歉朝廷勅重臣賑濟源建白借運兊粮以濟之(人)
(物志)
按周源林志不載
蕭寬字雅容吉水人永樂進士選庶吉士與修永樂大
典授兵部主事累官湖廣左布政使為人寬容端重
未嘗見其有疾言遽色所至有聲(明一統志)
余學夔字一夔泰和人永樂進士由翰林庶吉士官至
侍講兩朝實錄成當遷上疏致政去所著有北軒集
(豫章書)
陳衡永樂進士授御史歷巡按廣東河南陜西風裁表
著秩滿自引去(人物志)
按登科考陳衡永豐人著有螺田存藁
李昌祺名禎以字行廬陵人永樂進士預修永樂大典
僻書疑事人多就質擢禮部郎中選廣西左布政使
坐事謫役洪熙元年起故官涖河南繩豪猾去貪殘
疏滯舉廢救災䘏貧與右布政使蕭省身共為治政
化大行憂歸宣宗已命侍郎魏源代時河南大旱廷
臣復請起昌祺奪喪赴官撫恤甚至正統改元上書
言三事皆報可致仕二十餘年屏跡不及公府故廬
僅蔽風雨伏臘不充景泰中卒于家(白志)
按昌祺所著有容膝軒運甓漫藁
蕭省身泰和人與昌祺同舉永樂甲申進士洪熙元年
布政考滿當給誥命奏父年八十餘願以給父帝嘉
而許之後遂為例居河南十二年治行與昌祺等(同)
(上)
按豫章書省身初由庶吉士改刑部主事進郎中
超擢河南右藩卒時年甫五十君子惜之
劉叔毖廬陵人初為沅陵知縣縣介谿洞困徭役者悉
竄山谷叔毖至計其丁貲而役之流亡復業有爭訟
不治以法為開諭再三心服而後遣之陞北京行部
員外時新置行部兵飢之後庶務叢脞工曹尤甚叔
毖以廉勤著尋陞辰州府同知及建北京宫殿率郡
民就役卒于北京民之在役者歸時載其喪葬辰州
(分省人物考)
羅汝敬名簡吉水人永樂進士選庶吉士就學文淵閣
擢修撰滿九載進侍講仁宗時上言時政十五事忤
旨下獄旣與李時勉同改御史直聲震朝廷宣德初
上書大學士楊士奇謂車駕幸天夀山躬謁二陵將
以稱殷禮展孝思也旣而道路喧傳禮畢即較獵講
武扈從惟也先土干與其徒數百人風馳電掣倏去
忽來馳逐先後某聞此言心悸膽落夫以謁陵出而
與降將較獵於山谷間垂堂之戒銜橜之虞不可不
深慮也執事四朝舊臣二聖元輔於此不言則孰得
而言之者惟特加采納以弘靖獻之思尋擢工部右
侍郎往安南撫諭黎利復再往封陳暠還督兩浙漕
運理陜西屯田多所建置西邊有警督餉遇敵紅子
城中流矢墜馬得免以疾告歸卒(列卿錄)
按林志汝敬名肅與此不同考登科錄永樂甲申
進士有羅汝敬蓋以字行也所著有寅庵集
李時勉名懋以字行安福人永樂進士選庶吉士進學
文淵閣與修太祖實錄授刑部主事復與重修實錄
書成改翰林侍讀三殿災詔求直言條上時務十五
事成祖決計都北京而時勉言北京營建之非疏入
大拂帝意尋被讒下獄赦復職洪熙元年復上疏言
事仁宗怒甚縛至便殿對不屈命武士撲以金瓜脇
折者三曳出下錦衣獄時勉於錦衣千戸某有恩千
戸適涖獄密召醫療以海外血竭得不死宣宗即位
踰年復原官修成祖實錄成遷侍讀學士帝幸史館
撒金錢賜諸學士皆俛取時勉獨正立帝乃出餘錢
賜之正統三年進學士掌院事兼經筵官六年祭酒
貝泰罷以時勉代之九年帝視學祭酒當進講時勉
久病嗽及升堂色温氣定講尚書辭旨淸朗帝悅賜
予有加連疏乞致仕皆不允十二年乃得請命給驛
卒年七十七諡文毅其孫顒請改諡更諡忠文贈禮
部侍郎(同上)
按時勉初入翰林與陳敬宗同官袁忠徹嘗相之
曰二君他日名位相埒後果各為南北祭酒終明
之世稱賢祭酒者曰南陳北李云吉州人文紀略
時勉名聦與此傳異所著有立廉集(原跋)
王芳孫字瀘淵安福人官山東河南布政淸愼自持璽
書褒之子高亦以進士官至福建右布政使居官四
十餘年淸愼如其父人咸重之(林志)
劉髦字孟恂永新人永樂戊子鄉薦下第歸道淮徐會
洚水大至一女子浮槎出没波濤間亟呼求救莫有
應者髦厚犒長年往拯得不死詰其所自則富商女
也憐其舉家漂没以女畜之載與俱歸將為擇配其
妻再四勸之乃納為貳室生子定之寅之皆登進士
髦所著有易傳撮要修身箴覆瓿集石潭存藁以定
之貴贈司經局洗馬(豫章書)
按人物志髦居石潭之上講學以為樂弟子甚衆
稱石潭先生云
王直字行儉泰和人永樂進士改庶吉士授修撰歷事
仁宗宣宗累遷少詹事兼侍讀學士正統初進禮部
右侍郎久之出涖部事尚書胡濙悉以部政付直處
之若素習者八年代郭璡為吏部尚書帝將親征也
先直率廷臣力諫不從命直留守京師王師覆於土
木率羣臣請太后立皇太子奉郕王攝國政已勸即
眞以安反側議上皆直為首而直自以不如于謙每
事推下之加太子太保景泰元年進少傅也先使使
議和且請還上皇下禮部議未決直率羣臣上言宜
從其請遣使往報因察其誠偽而撫納之乃遣李實
羅綺往已而揚善竟奉上皇還帝欲易太子未發會
思明土知府黃玹以為請帝喜下禮部議文武諸臣
議者九十一人當署名直有難色陳循濡筆強之乃
署竟易皇太子景帝疾亟直等請復立沂王為皇太
子推大學士商輅草疏未上而石亨徐有貞等奪門
迎上皇復位直遂乞休給驛歸家居六年卒年八十
四贈太保諡文端子䆅仕翰林檢討亦以學行稱曾
孫思自有傳(列卿錄)
鄭淡泉曰正統以降泰和為銓曹尚書秉正懸公
官評淸允以故朝多夀俊野無廢錮蔚蔚乎有豐
芑棫樸之化焉按直為冢掌十六年休疏凡十三
上始允所著抑庵詩文集各若干卷
朱與言字一諤萬安人永樂進士累官南京都察院右
副都御史上疏論時弊極痛切上皆納之未幾乞休
家居肅然如在官韓雍巡按江西尚嚴憚焉(林志)
張宗璉字重器吉水人永樂進士改庶吉士授刑部主
事仁宗即位擢左中允會詔朝臣舉所知禮部郎中
况鍾以宗璉名上擢南京大理丞宣德元年詔遣吏
部侍郎黃宗載等十五人出釐各省軍籍宗璉往福
建明年坐奏事忤旨謫常州同知朝遣御史李立理
江南軍籍檄宗璉自隨立受黠軍詞多逮平民實伍
宗璉數爭之立怒宗璉輒卧地乞杖曰請代百姓死
未幾疽發背卒常州民白衣送喪者千餘人為建祠
(白志)
蕭時中名可以字行廬陵人永樂辛邜進士第一授翰
林修撰奉天殿災陳言八事極盡時弊善導婉諷上
嘉納焉嘗預修四書五經性理大全諸書(豫章書)
蕭不敏時中之兄守身立學有名事母盡孝以詩經薦
旣上春官會時中充考官避嫌不入歸而教授鄉里
(明一統志)
劉咸字士皆泰和人永樂進士歷官河南按察副使改
廣東時營繕北都被命董運木料卒于官文章政事
俱有名于時著有河南咏古集虛庵集(豫章書)
劉麟應字顯人安福人父環紹興太守麟應蚤孤廢學
隨族人商于廣解學士外貶道廣一見奇之勉令就
學麟應感激勵志學以大成登永樂乙未進士由庶
吉士授修撰以疾懇歸(同上)
錢習禮名幹以字行吉水人永樂進士選庶吉士習禮
與練子寧姻戚旣仕鄉人以奸黨持之恒惴惴楊榮
乘間言於帝帝笑曰使子寧在朕猶當用之况習禮
乎仁宗即位遷侍讀知制誥宣德中進侍讀學士英
宗開經筵為講官擢學士掌院事七年以故鴻臚寺
為翰林院落成諸殿大學士皆至習禮不設楊士奇
溥坐曰此非三公府也其剛正有執類如此正統九
年乞致仕不許禮部右侍郎缺廷議用苖衷特旨命
習禮力辭不允王振用事達官多造其門習禮恥為
屈復上章乞骸骨卒年八十有九諡文肅(列卿錄)
按習禮歷事四朝兩扈北巡三修實錄八典文衡
當時大制作多出其手豫章書稱其歸熙老堂子
孫侍教者十五年所著有應制集詞垣續藁歸田
藁(原跋)
陳賞字公延泰和人繼先子永樂進士擢廣西僉事守
官清苦卒無以為殮同官周之始得返喪著有橋梓
後集(白志)
陳正倫吉水人永樂進士為御史斥蠧擿奸務愜民心
累遷陜西四川按察使政益嚴整姦貪猾巨不敢蹈
故智以自逞楊文貞最重之稱為畏友(同上)
歐陽和字允和泰和人永樂進士授御史居官寬厚坦
亮太宗亟稱之曰歐陽御史眞識大體者陞雲南副
使卒(林志)
羅通字學古吉水人永樂進士授御史巡按四川三殿
災偕同官何忠等極陳時政闕失忤旨出為交阯淸
化知州宣德元年黎利反賊方圍化通堅守乘間出
破賊殺傷甚衆賊知城不可拔引去會朝議棄交阯
通始率吏士歸改戸部員外出理宣府軍餉遷郎中
坐事下獄以于謙薦起兵部員外守居庸關也先破
紫荆長驅犯京師别部攻居庸甚急天大寒通汲水
灌城冰堅不得近七日遁走追擊破之景泰元年召
入參贊京營軍務兼理院事給事中覃浩等言通本
以知兵用不宜理院事乃解其兼職通本于謙所舉
而每事牴牾人由是不直通天順初乞歸卒(白志)
按豫章書云弘治十八年追錄己巳保障功臣勅
建祠居庸關以祀通劉晉卿羅少保易名詩序云
土木之變破敵保塞恢復京師與于忠肅共成中
興之業為犁庭以來第一戰功其後觀象前知而
耻與奪門之事以左都御史屢疏請致仕此段舊
志不詳附錄於此
彭勖字祖期永豐人永樂進士親老乞近地以養除南
雄府教授學舍後有祠數現光怪學官弟子率禱祀
勖撤而焚之滿考補建寧教授朱子故宅有祠無祭
勖為疏請蠲子孫徭剏尊賢堂祀胡安國蔡沈眞德
秀諸生翕然嚮學以楊士奇薦召拜御史初設提學
官命督南畿學校詳立教條士風大振又請設南京
諸衞武學所至葺治先賢墳祠母憂歸起復改吏部
考功郎中土木之變數言兵事以直不容于時致仕
歸(同上)
李昉字宗昉吉水人由太學生除行在吏部主事宣德
二年征交阯兵部尚書李慶贊軍務昉以文學參謀
死國事(安志)
陳循字德遵泰和人永樂乙未進士第一授翰林修撰
宣德初與楊溥同受命直南宫日承顧問賜第玉河
橋西正統九年入文淵閣典機務初廷議時政三楊
主之至是士奇榮已卒循及曹鼐馬愉皆得預議明
年進戸部右侍郎兼學士土木之變人情洶洶循居
中所言多采納進戸部尚書也先犯京師請勅各邊
精騎入衞馳檄回番以疑敵帝皆從其計尋進少保
兼文淵閣大學士嘗集古帝王行事名勤政要典上
之英宗復位于謙王文死杖循百戍鐵嶺衞石亨等
敗詔釋為民一年卒成化中于謙事雪循子引例請
卹乃復官賜祭(列卿錄)
按陳循所著有芳洲集林志載其末路事頗失實
今依列卿錄
胡穜吉水人永樂間以廕補翰林檢討進侍講正統間
忤中貴王振謫戌於邊天順改元上察其忠鯁召還
復官(林志)
楊黻吉水人永樂進士授御史仁宗即位上疏言十事
擢衞王府右長史盡心獻替未嘗苟取一錢宣德初
卒(同上)
按白志作楊黼林志人物志皆作黻字民服考登
科錄永樂乙未進士有楊黻無楊黼今從林志
廖謨字文績泰和人永樂進士官河間知府多惠政有
古循良風嘗任刑部主事福建僉事以明刑著稱(明)
(一統志)
周勉字功懋號雪坡吉水人學士叙之兄少與叙同學
銳然有用世志以父命緫理家事四十年周氏五世
同居食指千二百餘公私出入皆所經畫孝友本諸
天性其死也學士為志墓所著有雪坡詩集(石溪集)
周叙字功叙吉水人永樂進士選庶吉士作黃鸚鵡賦
稱旨授編修歷侍讀直經筵正統八年夏上言比天
旱陛下責躬虔禱而臣下不聞效忠補過之言掌銓
選者罔論賢否苐循資格司國計者不問耕桑惟勤
賦斂軍士困役作刑罰失重輕風憲無激揚言官惟
緘默僧道數萬日耗戸口流民衆多莫為矜恤帝以
章示諸大臣王直等皆引罪求罷久之擢南京翰林
侍講學士叙以宋遼金三史體例多未當疏請重修
詔許自撰力疾詮次不克就而卒(白志)
按豫章書稱周學士居禁近三十餘年雖以文字
為職業尤注意于國事前後章疏皆切時政所著
有詩學梯航唐詩類編今不傳傳者名石溪集(原)
(跋)
彭琉字毓敬安福人永樂進士時營建北京委琉督軍
夫于畿内督運木于山東皆如期而集大學士楊士
奇薦之授翰林編修預纂宣德實錄出為廣東山西
督學改副使參贊廣西軍務引疾歸自少至老讀書
不倦所著有息菴集愼庵集備㤀錄(豫章書)
尹鳳岐字邦祥吉水人永樂進士由庶吉士官至侍讀
為文章有法度根理據義磊落奇偉(明一統志)
曾泉字本淸泰和人永樂進士選庶吉士改御史宣德
初謫汜水典史卒正統四年河南參政孫原貞上言
泉操行廉潔服官勤敏不以降黜故有偷惰心躬督
民闢荒土收穀麥伐林木備營繕通商賈完逋責官
有儲積民無科擾有羡餘矣然後造舟楫置棺槨贍
民器用百姓婚喪不給者咸資於泉卒之日老幼巷
哭臣行部汜水泉殁已三年民懷其惠言輙流涕雖
古循吏何以加宜下詔褒美追復泉爵褒旣往以風
方來帝從之(白志)
郭循廬陵人永樂進士擢刑部主事錄囚南京于枉抑
多所伸雪嘗論列營繕之事因改工部官至廣東參
政温厚詳明表裏洞徹見苛刻者每曰此輩自絶生
理得以是徼名干禄初不知召天之譴也(林志)
曾鶴齡字延年永樂辛丑及第第一人授修撰歷升侍
講學士子蒙啟蒙簡皆舉進士蒙簡擢御史卓有風
裁其子追進士及第官編修鶴齡所著有松坡集臞
叟集(豫章書)
按曾鶴齡事詳見王文端所撰墓志中
劉子輔廬陵人永樂間歷官廣東副使左遷交阯諒江
知府值黎利來寇諸縣多陷子輔以義激守將及兵
民死守數月寇來益衆攻益急城破兵民俱死戰無
一人降者子輔曰吾奉命守郡郡亡義不可汙賊手
遂自死一子一妾亦死之事聞贈布政司參政遣官
賜祭復其家(人物志)
艾鳳翔吉水人永樂進士任工部主事上章乞歸養親
遂奉以終身日肆力于學四方從游者甚衆(林志)
歐陽哲字廣哲泰和人永樂進士官浙江僉事轉河南
副使上疏言漕河利害上嘉納之賜以文綺歷官四
十年以淸介著所著有雪坡集(人物志)
萬節字資中安福人永樂進士官至廣西按察副使操
執不苟涖事詳審非人所易及(明一統志)
劉球字求樂安福人永樂進士授禮部主事胡濙薦侍
經筵與修宣宗實錄改翰林侍講正統六年王振欲
立威邊陲用王驥征麓川球抗疏力諫章下兵部謂
已有成命不用球言八年四月雷震奉天殿球應詔
上言所宜先者十事初球言麓川事振固已銜之欽
天監正彭德淸者球鄉人也素為振腹心倚勢為姦
公卿多趨謁球絶不與通德淸恨之遂摘疏中攬權
語謂振曰此指公耳振益怒逮下詔獄屬指揮馬順
殺球深夜順攜一小校持刀至球所球方卧起立大
呼太祖太宗頸斷體猶植遂支解瘞之獄戸下後其
子鉞求得一臂裹裙以殮球死數年土木之難作振
被殺朝士立擊順斃之德淸自土木遁還下獄論斬
景帝憐球忠贈翰林學士諡忠愍球二子長鉞次釪
皆篤學痛父冤遂絶意仕進躬耕養母球旣得卹兄
弟乃出應舉先後成進士鉞廣東參政釪雲南按察
使(白志)
按忠愍所著有兩溪集忠愍死事狀詳見羅念庵
集中
劉廣衡字克平萬安人永樂末進士正統間以刑部郎
中出修浙江荒政積粟數百萬督治陂塘為旱澇備
景泰初歷左副都御史鎮守陜西請遇災傷毋俟勘
報即除其賦庶有司不得借覆核陰行科率從之已
兼撫福建浙江議創夀寧縣於官臺山以清盗窟討
平處州賊居官以廉節稱終刑部尚書(同上)
李信圭字君信泰和人洪熙時舉賢良授淸河知縣縣
瘠而衝官艘日相銜役夫動以千計前令請得沐陽
五百人為助然去家遠艱於衣食信圭請免其助役
代輸淸河浮征三之二兩邑便之俗好發冢縱火信
圭設教戒十三條令里民書於牌月朔望儆戒之且
令書其民勤惰善惡以聞俗為之變宣德八年上言
自江淮達京師沿河郡縣悉令軍民挽舟若無衞軍
則民夫盡出有司歲發二三千人晝夜以俟致土田
荒蕪請自儀眞抵通州盡免其雜徭俾得盡力農田
兼供夫役從之自是他郡亦蒙其澤正統元年擢知
蘄州淸河民詣闕乞留命知州理縣事十一年冬以
尚書金濂薦擢處州知府其在淸河已二十二年矣
處州方苦旱信圭至輒雨未幾卒於官淸河民立祠
祀之(同上)
江西通志卷七十七
