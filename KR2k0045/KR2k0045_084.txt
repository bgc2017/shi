江西通志卷八十四
人物(十九)
建昌府(二)
明
吳毅字尚志南城人性敏學贍學者稱學海先生洪武
初徵拜博士與修大明律令致仕歸教授鄉里為文
古雅不事雕琢有學海集(林志)
朱大中新城人博學能文杜門不出專務聖賢之學洪
武初為國子助教侍講多所禆益後致仕歸仍給俸
尋復徵聘而大中已殁賜祭葬官其子(安志)
程新字文炳新城人洪武中鄉舉知雙流縣清慎練達
興禮讓革奸弊勸農桑毁淫祠政化大行累官兵部
侍郎(同上)
魏卓廣昌人洪武進士官監察御史巡按河南畿輔内
戚某横甚立置之法質明詣闕陳狀上賜之酒曰御
酒同卿飲鋒刀不肯饒意卓乞哀也卓應聲云寧為
忠諫死不怕帝心焦忤旨命金吾引出戮之已而上
深悔賜葬復官(縣志)
江仲海字會龍新城人洪武初以宋濂詹同等薦聘至
京試天馬賦授禮部主事歴官侍郎為文雅有古致
所著有光岳鍾靈集夢筆山房文類(安志)
翁顯德新城人徐夀輝陷江右乃召募鄉兵屢與賊戰
敗走之洪武二年任廣東右衞山寇房文廣為亂顯
以前鋒力戰死詔贈官蔭子儀(同上)
黃肅字子邕新城人元季官禮部主事洪武中入朝陞
侍郎晉工部尚書有醉夢集王子充云子邕詩簡高
平質一本漢魏絶去近代聲律之習(明詩綜小序)
徐諒字子直南城人洪武初本學訓導貧而好學為詩
宗杜少陵諸生翕從以其為徐孺子後稱曰南州先
生(林志)
張士達南城人博學善記長於文章洪武初赴闕上萬
言書出使西域其為文氣骨雄偉見者竒之(人物志)
何澄字源清新城人洪武中鄉舉領教職佐縣政咸有
成績擢禮科給事中直弘文館引年致仕(林志)
王增字仲益洪武末官御史剛毅亮直嘗居母憂鄰火
將及增具斬服望拜欲赴火死須臾反風母柩獲全(同上)
劉紹字子憲以字行新城人洪武中官翰林應奉文字
與旴江胡布張達同時有詩名郡人張烈光啓編其
詩入元音遺響(明詩綜小序)
盧秉安字文定南豐人洪武間知東莞歲侵緩催科曰
上官罪後期吾自當之不忍迫吾民也有訟於庭者
諭以理咸自悔囹圄常空居十九年調東阿士民流
涕(廣東名宦志)
李誠字子高南城人洪武初搜求賢俊有司以誠貢於
京銓衡試以經義詩論咸置第一授中江縣丞招集
流散降服野人後官河南益以廉勤為政增戶一千
六百有竒開荒田三百餘頃建三賢祠修復鳴臯洛
西書院(林志)
李紘字梯雲南豐人建文中進士官翰林院編修居家
孝友為人端謹所著有仕優藁(同上)
何文淵字巨川廣昌人永樂進士授御史歴按山東四
川烏蒙奸民什伽私其土知府祿昭妻懼誅告昭謀
逆詔發軍討文淵檄止所調軍而白其誣宣德五年
用顧佐薦知溫州居六年以胡濙薦擢刑部右侍郎
朝議征麓川文淵疏諫帝下其議僉謂宜討于是西
南騷動僅乃克之而失亡多其冬乞歸景帝即位起
吏部侍郎尋進尚書以銓選為御史所劾致仕所著
有東園集(列卿錄)
江文海字會龍南城人廣學多覽著博約考一書自歴
代制度古今治政人物賢否靡不具載官至禮部侍
郎(白志)
揭稽廣昌人永樂進士居臺官正色立朝介然有守出
外治廉恕忠勤赫然有聲海南天妃廟靈應使者過
必察焉稽當考察時渡此惟投一詩有若載苞苴并
土物任教沉在此滄溟之句仕至兵部侍郎(分省人)
(物考)
李永年南城人永樂進士為庶吉士遷吏部員外才能
茂著歴山東參政在官四十餘年偉績在人耳目(林志)
鄭誠字文實南城人永樂中以國子生擢吏部司務歴
文選郎中宣德初超拜本部侍郎卒楊東里作墓志
(同上)
程輅字伯衡新城人精於書禮尤長篆隸溫柔篤厚言
動不苟以古道自居自號東臯處士(人物志)
饒晞南城人由監生營建北京練歴幹濟事多克集命
署大司馬事得大臣體遷廣西參議自始至終以廉
慎持已卒之夕衣衾僅足為斂(同上)
丁琳字文善南城人由監生官至福建僉事黜奸貪疏
冤抑恩威並著羣吏鼠伏平生耿介卒之日囊無十
金之積(同上)
趙禮南豐人永樂進士嘗校兩浙士極稱姚夔既而夔
魁南省旋魁天下其明于知人若此歴官提學副使
(明一統志)
程南雲南城人永樂中以能書徵與修大典授中書舍
人尤精篆隸累官太常卿(林志)
甘霖字時雨南豐人永樂進士為御史執法不阿與李
立齊名(同上)
李立南豐人永樂進士為御史發奸擿伏風紀肅然上
目為小李而不名仕終副使(同上)
賴㢲字遜志廣昌人永樂進士為監察御史廉正有威
官吏敬憚嘗出使廣東占城使臣私相語曰此御史
嚴肅威斷而不可犯累官按察使(明一統志)
賴瑛字世傑廣昌人永樂進士為監察御史剛明直亮
遇事敢言激揚善惡允愜輿情憲度肅清獄無冤滯
累官至參政(同上)
張文質字中甫南城人寒素時嘗於郭東旅肆獲一囊
頗重意人遺金守候抵暮竟無人至歸而啟視果白
金五百兩翼日仍至故處候之有老叟逐一少年散
髮血額倉皇入肆詰之則遺金者之父疑子妄費欲
箠死質騐金數相符悉還之其父子欲中分質曰吾
利苟得則不於此候爾矣子昇成化己丑狀元(人物)
(志)
饒禮字景節南城人永樂中以國子生授御史累陞河
南布政使為政寬恕所至咸愛戴之(林志)
鄧棨字孟擴南城人永樂進士擢御史巡按蘇松遷陜
西按察使進副都御史正統中扈從北征土木之變
遇害贈都御史(同上)
俞泰南城人正統中由監生為御史激濁揚清有聲於
時風紀肅然豪猾不敢肆處已待人斷獄應事皆敬
愼詳密官至廣西僉事(明一統志)
饒秉鑑字憲章廣昌舉人祖文遠徵才猷不就父希明
充糧長至京太祖召對稱旨賜銀五十兩居父喪事
悉遵家禮秉鑑初貳肇慶聽訟理財皆公正廉明擢
守廉州時盜賊為梗秉鑑前後擒獲三千有竒廉民
安堵都御史葉盛旌為十郡之最事聞憲廟賜綵縀
銀幣甚厚益感激疏諸大將玩盜剥民罪中忌罷歸
著有春秋提要(採林志粤志)
何喬新字廷秀廣昌人景泰進士由南京禮部主事歴
陞福建副使清流歸化里恃險不供賦白於都御史
置歸化縣民始奉要束遷河南按察使進湖廣右布
政使擢右副都御史巡撫山西召拜刑部右侍郎孝
宗嗣位萬安劉吉等忌喬新剛正出為南京刑部尚
書用王恕薦始召還御史鄒魯誣喬新受賄乃拜疏
乞歸博綜羣籍聞異書輒借鈔積三萬餘帙皆手校
讎尤篤好濂洛之學與人寡合氣節友彭韶學問友
邱濬而已中外多論薦竟不復起家居十五年卒賜
諡文肅所著有宋元史臆見周禮集注策府羣玉續
編勲賢琬琰集及椒邱集五世孫濤與弟沆同舉嘉
靖已酉鄉試濤第一授安慶府推官到官三日吏白
當伏謁監司濤顰蹙曰非我所能即棄官去源另有
傳(列卿錄)
左贊字時相南城人天順進士歴任吏部郎中豪邁不
羈至其為文謹繩尺崇理致讀之溫然可愛尤精於
隸書為憲宗所稱初學於姚文敏又受知於李文達
二公秉鈞人謂且大用然贊内和外剛議論是非不
肯少假借以是為當道所忌官布政使而卒(林志)
張昇字啟昭南城人成化己丑進士第一歴諭德遷庶
子大學士劉吉當國昇因天變疏言陛下即位言者
率以萬安劉吉尹直為言安直被斥吉獨存乃傾身
阿佞取悅言官昏暮欵門祈免糾劾許以超遷由是
諫官緘口奸計始遂貴戚萬喜依憑宫壼凶燄熾張
吉與締姻及喜下獄猶為營捄父存則異居各㸑父
没則奪情起官且歴數其納賄縱子等十罪吉憤甚
風科道劾昇誣詆調南京工部員外郎吉罷復故官
歴禮部左右侍郎代傅瀚為尚書孝宗崩西番灌頂
大國師以祓除率其徒入乾清宫昇請寘之法詔奪
國師名號斥逐之昇在部五年遇災異輒進直言亦
數為言者所攻正德初忤劉瑾謝病詔加太子太保
乘傳歸(列卿錄)
按張昇所著有柏崖文集十四卷詩集二十二卷
和唐詩十卷卒贈太子太傅諡文僖
夏雲字時望南城人官教諭操履準古嘗膺聘為考校
官有士懷千金鬻舉者暮夜抵舍閉門拒之又有以
當道故人書至者竟不啟視然終身不發人姓名亦
未嘗對人言也(人物志)
黎崇字好禮南城人居父喪哀毁踰禮及葬結廬墓側
三年不櫛沭免喪猶縞衣糲食與同邑潘烈新城余
永夀皆以孝行重於鄉國(林志)
江澂字景吳南城人成化進士歴知黟建平寧海三縣
所至廉靜有聲能以三代井田經界為重奏行親為
履畝定賦湮圯者悉罷其征且致麥秀兩岐之瑞陞
松江同知改淮安擢四川僉事清理屯田鹽法公私
皆便三年乞致仕(明一統志)
夏泉字時清南城人成化鄉舉任蘇州通判平海寇有
功著有平海錄嘗奔宜陽扶兄柩歸次泗山舟漏漂
没且盡泉慟哭柩回流不去呼他舟舉之(林志)
何垕字朝舉新城人由進士為行人司使遼府惠王再
朞欲舉祭於墓垕毅然正之以禮改主事督甓真州
率民掩所暴骸疏商舟之滯垕有古琴逆瑾欲得之
不與出知程番平生義利甚嚴兄仲同居疏食敝廬
晏如也官三十年而家貧所著有易經諸解(人物志)
吳駒字彦驤南豐人天性孝友讀書通大義工詩文侍
親左右飲膳必躬親之昏定然後復寢父潮宗以茂
才授政和令改海陽歸里人孫住給力其家里胥彭
文杰誘而縛之潮宗覺率諸子拒之門毆文杰致死
法坐潮宗駒曰吾父老矣吾弟幼且無後自詣理曰
死文杰者彦驤也令難之駒曰以子代父何不可乎
况殺人者實彦驤也非吾父與弟也令憫而代之孝
子日侍父獄中朝夕起居猶荷校而立父既出獄居
二載會有詔讞疑獄駒在行中至淮安病卒年且六
十一歲矣(羅一峰集)
羅玘字景鳴南城人博學好古文務為竒奥年四十困
諸生輸粟入國學邱濬為祭酒試以文大驚成化末
領京闈鄉試第一明年舉進士選庶吉士授編修益
肆力古文尤尚節義臺諫救劉遜盡下獄玘言當優
容以全國體中官李廣死遺一籍具識大臣賄交者
帝怒命言官指名劾奏玘上言曰大臣表正百僚今
若此固宜寘重典然言官未見籍記憑臆而論安辨
玉石一經攻摘且玷終身臣請降勅密諭使引疾退
或斥以他事庶不為朝廷羞而仕路亦清其後以天
變黜大臣竟如玘言秩滿進侍讀正德初遷南京太
常少卿劉瑾亂政李東陽依違其間玘東陽所舉士
也貽書責以大義且請削門生之籍尋進本寺卿擢
南京吏部右侍郎遇事嚴謹僚屬畏憚考績赴都遂
引疾致仕歸寧王宸濠慕其名遣使餽玘避之深山
及叛玘已病馳書守臣約討賊事未舉而卒嘉靖初
贈禮部尚書諡文肅學者稱圭峰先生(列卿錄)
按羅玘所著有類說及圭峰奏議圭峰文集
廖永綏廣昌人性友愛五世同堂婦人入門無敢言分
㸑者衣製無專有隨便長短服之羅一峰高其誼言
於有司旌其門曰雍睦(林志)
夏良勝字於中南城人正德二年舉鄉試第一明年成
進士授刑部主事調吏部進考功員外郎有詔南巡
即具疏與禮部萬潮太常博士陳九川連署以進極
言禍患且至時舒芬黃鞏疏已前入明日吏部郎中
張衍瑞等十四人刑部郎中陸俸等五十三人繼之
又明日禮部郎中姜龍等十六人兵部郎中孫鳳等
十六人又繼之而醫士徐鏊亦以其術諫諸疏既入
帝及諸倖臣皆大怒遂下良勝潮九川鞏震鏊詔獄
芬及衍瑞等百有七人跪午門外五日加梏拲焉當
是時諸臣晨入暮出纍纍若罪囚道旁觀者無不歎
息泣下而廷臣自内閣及尚書石玠外莫有言者芬
等百有七人跪既畢杖各三十謫居首者於外餘奪
俸半歲再踰旬杖良勝等六人及余廷瓉周叙林大
輅各五十餘震鞏良勝潮九川除名他貶黜有差鏊
戍邊而車駕亦不復出矣良勝既歸講授生徒世宗
立召復故官大禮議起數偕竂長力爭及席書張璁
桂萼方獻夫用中旨超擢又連章執不可由是為議
禮者所切齒以久次遷南京太常少卿未赴外轉謫
茶陵知州明倫大典成詔責前郎中良勝脅持庶官
釀禍特深黜為民謫戍遼東三萬衛踰五年卒於戍
所穆宗立贈太常卿(白志)
鄧汝相字仲弼南豐人嘉靖舉人授祁陽知縣多善政
報最陞雲南賓川知州未幾謝病歸居家二十餘年
年八十著有南溪集(府志)
程㸅字文純南城人由舉人尹鹽城上元嘗三入覲乘
一馬以一馬負冊書以一隸馭而已擢守鎮遠結四
十年未決之案以還侵地請三十年未支之糧以蘇
貧軍所去必有遺頌歴任四十年貧約僅同寒士官
至陜西苑馬少卿(人物志)
李柱南豐人自邑城徙居紫雲橋積書數千卷以教子
弟鄉人稱質村先生以子萬實貴贈按察司僉事(楊)
(載鳴集)
李萬實字少虚南豐人嘉靖進士授行人司擢刑科給
事中疏論權璫改南垣為廣束僉事移浙江憲使乞
歸家居二十餘年講明良知之學所著有崇質堂集
二十卷王敬所序其奏疏名恬仕錄徐龍川序(人物志)
李泰號塞齋新城人由進士仕至員外郎精於易學雖
燕居動止不苟何蘭臯陳蘭坡皆所陶鎔者也主事
時督通倉官車負逋連繫死者什五泰會同所司疏
其繫居呂梁砌堤岸千百丈時宦倖李廣督宫役同
官屈膝泰獨長揖里居周䘏貧乏有范文正之風(白志)
按李泰前志誤入宋今改正
羅鈇字明衛號愚邱南城人南京工部營繕所所正父
增被族人經獄連逮繫獄成鈇七上書以非例格不
行再詣闕泣不絶聲御史大夫汪鋐憫之為代奏廼
出增計事始終凡三十六年備嘗艱苦同邑楊諫亦
以孝著(安志)
黃璉廣昌人為賀縣令舊例慶賀皆千戶行禮璉改縣
行之造儀仗開三乘寺為習儀所建縣坊及江東津
亭成梁除道九年多惠政後坐事謫民咸惜之(廣西)
(名宦志)
王祿新城舉人知平和時縣新設祿建學校置學田設
壇壝義塚修舖舍養濟院庶事畢舉以議大禮及請
立皇儲忤時議歸子材進士歴官南司業(福建名宦)
(志)
何源廣昌人嘉靖進士令嘉興愛民如子時有郭杰之
獄誣服者十年源覆按廉知殺人者郭明也釋杰而
罪明一邑稱神君值水災申請緩徵銀六千兩米三
千餘石查五年銀米之餘者補之官至刑部侍郎以
清節著(浙江名宦志)
陶秀南城人嘉靖舉人為太平令先是里役不均田多
脫漏秀編造黃籍為十甲均田之法賦役悉清瀕海
故多軍衛庄田弗屬編管秀立為軍圖令復役一視
齊民又墊甃道路起皇華息肩二亭治義塚民甚德
之(同上)
蕭原吉字文振南城人由鄉舉初授教職以薦召入即
上章論劾權貴當路忌而軋之遂歸後尚書李時復
薦之辭不就(人物志)
王華字廷光南城人進士歴浙西寧紹諸郡鋤梗扶弱
興學育材井井有序相傳華没之所廳事前有樟樹
大可數十圍一夕夢有童生來謁指與同往華叱之
而覺明日樹忽蹶聲震城市力疾出視遂卒(府志)
陳本字子深南城人由舉人官至御史以忤魏璫歸直
聲聞於天下起雲南按察使僉事聞母訃歸以不勝
喪卒子允衡别有傳(人物志)
劉文卿字傒如廣昌人解元進士初為金華司理居常
澣衣糲食簡嚬笑居郡齋朗誦一編不休擢吏部主
事所推薦多剛直恬澹之士時新建相有所托持不
聽尋改刑部自丐調南兵部以歸未幾卒年三十三
(采劉日寧所撰直洲墓志)
按劉文卿所著直洲集十卷而墓志云有白石遺
編行世今不傳
張恩字元錫尚書昇長子由進士以兵部郎課最擢廣
東參政分守嶺東時惠有巨惡民苦之號十虎三彪
恩悉處以法官至浙江左布政使(人物志)
鄧澄字來沙新城人篤行孝友淹博古今由進士改庶
吉士出補監察御史風采凛然歸家數十餘年惟閉
戶讀書著有大隱堂集德隅集年九十餘終(同上)
鄭嶸字天廷南城人由鄉舉任高州節推檄清虚糧賦
役悉平拓城建學作新士類尋遷眉州知州即告休
(崇質堂集)
吳衍字子繁南城人由進士通判常州時海倭猖沸判
主兵餉餽給不乏累遷刑部郎值讞嚴世蕃藍左道
行獄疑言塞耳人以後患為慮衍獨以身任其責獄
上得俞讞囚山右有邊帥以失機論死援大璫為言
衍曰國法也敢假以媚人哉乞歸歴十餘年卒(人物志)
王材字子難新城人嘉靖進士由檢討陞南司業作太
學志又取同邑儒先詩文類編黎川文緒人係小傳
附論斷於後(府志)
羅汝芳字維德南城人嘉靖進士除太湖知縣召諸生
論學公事多決於講座遷刑部主事歴寧國知府民
兄弟爭産訟汝芳對之泣民亦泣訟乃已剏開元會
罪囚亦令聽講父艱服闋起補東昌移雲南副使進
參政坐事為言官論罷初汝芳從永新顔鈞講學後
鈞繫南京獄當死汝芳供養獄中鬻産救之得減戍
汝芳既罷官鈞亦赦歸汝芳事之食飲必躬進人以
為難鈞詭怪猖狂其學歸釋氏故汝芳之學亦近釋
居官率以學為政而禪客羽流雜進親故求請輒應
被汙名不辭年七十四端坐而逝(白志)
按羅汝芳號近溪其學本於顔山農鈞與王龍溪
並主講席龍溪筆勝舌近溪舌勝筆一時稱二溪
鄧元錫字汝極南城人遊邑人羅汝芳門嘉靖三十四
年舉於鄉復從鄒守益劉邦采劉陽諸宿儒論學不
復會試杜門著述踰三十年五經皆有成書學者稱
潛谷先生范淶為南昌知府入覲薦元錫及劉元卿
章潢於朝南京祭酒趙用賢請徵聘如吳與弼陳獻
章故事得旨有司起送部試元錫固辭御史王道顯
巡按秦大夔復以元錫元卿並薦且請無拘部試詔
以翰林待詔徵之有司敦遣上道甫離家而卒鄉人
私諡文統元錫之學淵源王守仁不盡宗其說生平
博極羣書而要歸於六經所著有五經繹三禮繹函
史上下編皇明書潛谷雜著及潛學稿(同上)
李經綸字大經號寅清子南豐人夙負醇德持躬齗齗
以世教為已任為諸生隱而著書崇禎中學使侯峒
曾序其書謂列之諸子無其奥而頗有其辯視唐宋
立言家無其備而悉補其遺卓然近代一儒兼何椒
邱羅明德鄧潛谷之長遂檄祀鄉賢所著有大學稽
中傳禮經類編詩經教考聖功纂要範數觀通太極
拾遺形釋新言十餘種(侯峒曾李大經集序)
張夀朋字沖龢南城人萬歴進士除刑部主事謫泰安
州同知終廬州府判所著有深息窩集(人物志)
張以化字龍旴南城人萬歷甲午解元其領解試牘張
侗初奉為揣摩及癸丑成進士乃出侗初之門互讓
師弟子時為嘉話(府志)
左宗郢號心源南城人萬歷進士由御史陞太常少卿
以所藏書三百七十種送入府學尊經閣自為記(人)
(物志)
涂國鼎字徯如新城人萬歷進士由行人擢吏部以清
通著歴陞刑部侍郎大獄多平反僉都御史易應昌
以直諫忤旨力為申救得減等陞南吏部尚書主計
典凡所激揚衆皆服之居官日少養親日多乞歸者
凡三卒於家(同上)
張紹謙字道益南城人拔貢任寧海知縣興利除害見
義必為清糧畝定馬政甦驛遞著為良規又捐貲刻
方正學集以勸忠義崇祀名宦陞武昌同知卒著有
六如堂集(府志)
鄧渼字遠遊新城人萬歷進士由内黃知縣擢河南道
御史累陞巡撫順天薊昌肩背神京於邊最稱劇魏
忠賢以其私人及司道某等囑渼訊論參降不少貸
連疏星變地震水災皆峻切指斥會御史林汝翥巡
城被閹家人拳擊渼代疏有寧死金階不死奴婢等
語忠賢益怒織入楊左十五人中逮訊遠戌戊辰召
還卒所著有芙蓉樓大旭山房集薊門奏牘㵲水集
廣農書行於世(人物志)
按孫承宗所稱三十五忠鄧其一也生平著作甚
多尚有留夷館及南中紅泉諸集
趙師聖字我白南豐人由進士選庶吉士丙戌分較會
闈所取多名士位至九列者著有潄芳樓集(同上)
鄭之文字應尼南城人萬歷進士授南工部主事歴郎
中出知眞定府有遠山堂錦研齋集(明詩小序)
王一言字民法南城人由進士令太湖調吳江邑賦甲
天下當役者多破家奸民每詭匿紳戶一言大扁曰
下民火耗易尅吾心天理難欺遷刑部郎疏爭三王
並封國本由此定遷杭嚴副使有猾吏醉商探其重
貲去而脫禍於騃稚子自誣服一言察其冤立釋之
官至應天府丞(人物志)
黃文煒字德華南城人發解聫第年甚少授上海令除
弊折姦宿猾咋舌當水旱倭寇之後建倉儲榖捐俸
市米又請折草以恤荒區置義田以蘇糧役讞詞多
為人所傳(同上)
周朝瑞字思永南城人萬歷進士為科臣泰昌初以愼
初三要諫忤旨降級時補官甫四日天啓初復故官
首疏參沈㴶為邪黨後同楊左諸公以忤魏璫備受慘
酷斃獄中崇禎中追贈太僕寺卿福王時進謚忠毅
著有兩朝奏議(同上)
按周朝瑞以臨清籍發解本貫則江西南城也白
志據府志及人物志采入
鄧鍊字文純南城人萬歷進士初入臺冢宰方因權璫
進將司大計劾罷之出按三吳閩越白故督王忬冤
還朝諫停磁造皆報可由司理御史至廷尉司風紀
幾二十年執法如山權力不能奪官至太僕卿(同上)
劉伸字弘宇廣昌人萬歷進士知歙縣地不産絲絹例
徵船料抵輸商民大困仲歲却稅契羡錢數千緡代
輸奸民豪貴為地方患按治之無少徇風采大振擢
工部典試中州稱得士尋為其地參政累官湖廣左
布政使伸起家竒貧後官方面清操如一子大年别
有傳(安志)
陳所志號遹菴廣昌人萬歷進士擢刑科給事劾沈一
貫之貪險孫如游入相非由枚卜熊廷弼功在封疆
三疏舉朝憚服以終養乞歸卒(同上)
黃孫茂字雲來廣昌人天啓進士初令江山調邵陽以
忤宗藩左遷旋陞工部主事晉郎中出備兵登萊改
監軍道尋使朝鮮却餽遺數萬金島帥某謀變孫茂
適駐皮島密疏於朝被執遇害事聞贈太常寺卿子
作牧孝友鄉邑無間言以歲貢授分宜訓導(府志)
蕭漢字雲濤南豐進士知鍾祥縣闖賊犯郢漢以忠義
誓衆鎮兵守外城者皆秦人與賊通城遂陷見執賊
知其廉欲降之乃置吉祥寺僧舍奪僧剃刀自刎賊
遣祭之歛以錦繡賊去門人歎曰吾師義不受汙肯
以賊衣斂乎悉易以常服事聞贈大理寺丞(人物志)
按郢人魏繼宗有過吉祥寺弔蕭雲濤七言古體
一章凡七百餘言篇長不具錄
張紹登字振夫南城人萬歷舉人知應城縣賊來犯偕
訓導張國勛力禦却之邑侍郎王瑊之子權結怨於
族黨怨家潛導賊復來攻國勛佐紹登力守會賊射
書索權權懼斬北關以出賊乘間登南城紹登還署
端坐堂上被殺賊渠歎其忠以冠帶覆屍埋堂側(白志)
鄧思銘字建矦南城諸生聞闖賊陷京師憤甚集其儕
數十人習射學技擊思自效鬱不得志及建昌城破
死之(同上)
饒陞字雲將南豐人工古文辭熟十三經註疏與同邑
趙師賓友善皆以博學稱先正李經綸為理學名儒
所著撰久秘弗彰陞請於督學侯廣成序而梓之(縣志)
劉大年廣昌人崇禎進士耿介不苟以古道自任授兵
部主事道過濟南值城失守死之贈光祿寺少卿賜
祭葬(安志)
黃端伯字元公新城人崇禎進士歴寧波杭州推官福
王立授禮部主事乙酉五月南京破被執死之初端
伯舉甲子鄉試出同考官吳麟徵之門後端伯分校
南闈得楊廷樞為解首師弟三人後先皆死節云所
著有瑶光閣集(孔毓瓊曉窗集)
魯論字孔壁新城人天啓選貢授穎川同知時方寇警
論繕城池治器械練鄉勇民賴以安署天長霍邱二
縣陞福建藩幕未幾以世變隱居卒年八十有五所
著有四書通義周易卦義聞見錄詩古文十餘卷弟
訓字述之聚順一堂母馮氏早寡兄弟二人委曲養
志諸子皆以文行世其家學云(白志)
黃中澹字元常廣昌人選貢授潮州通判擢荆州同知
改潮州以廉能薦内召值海寇熾粤紳合疏乞復中
澹知潮許之至則諜其魁單騎往諭寇數萬解散去
中澹三仕潮陽廉靜愛民民戴之如一日(安志)
凃世名字仲嘉新城人偉幹修髯好慷慨言古今事天
啓丁夘舉人知龍谿縣漳州破死之長子常吉僕黃
薛黃揚王亨蔣山四人皆同日從死知府祝登元哀
之捐金歸其柩
鄒日章字美中南豐人崇禎中貢授當塗丞時烽煙四
起人多畏避日章運餉數千里外以賢勞為直指所
褒旋致仕家居孝友有隂德子臯庚午鄉薦(白志)
湯紹中字恪素南豐人崇禎進士授行人司未任平生
篤孝友優游林壑自號長潛山人長子來賀每之官
誡曰爾惟冰檗自持以養吾志而已享年八十有六
卒(安志)
李紹先字玉立廣昌人崇禎時貢授鹽亭令獻賊寇劍
南親知戒勿往紹先單車就道既至修戰具備守禦
戒兵盡髠其髮密約壯士入賊營曰我兵以秃來殺
諸髮者賊果却已而悉衆來攻城陷被執罵不絶口
遇害(同上)
國朝
湯來賀字佐平南豐人明崇禎進士授揚州推官太監
王坤督鹽餉道府行屬禮來賀不為屈杜門求罷淮
撫史可法器重之考選刑科改禮部主事尋陞廣東
海道清理各屬獄囚減役微服徑抵州縣圜扉審係
無辜者給照即釋香山有老囚羅姓來賀閱案知為
海賊羅亞福父歎曰罪人不孥况父乎縣令力爭謂
釋則累官來賀曰而忍戀一官而戕一命乎竟釋之
未幾亞福感釋父恩願領衆投誠來賀用為巡海向
導卒收其力在粤晉總制加兵部尚書不就歸為遺
民四十餘年當事聘入廬山主鹿洞教年八十二卒
學者稱惕菴先生弟來賁讀書砥行以孝友稱來賀
有蚤我十年生願待為師傅之語晚膺貢選教職不
就號拙逸老人來賀著有内省齋文集鹿洞邇言居
恒語錄及廣陵東粤政事諸書
徐芳字仲光南城人明崇禎進士授澤州知州以治行
第一徵後與友人鄧廷彬入山偕隱或出遊以資食
則操技術以往不輕謁公卿平生著述甚多縣令苖
蕃選刻其十之一名曰懸榻編(府志)
何三省字觀我廣昌人明崇禎進士督廣東學政號
得人歸卧溪山值山寇蹂躪以明哲遠害著述多不
傳(白志)
劉大千字廣生廣昌人明崇禎丙子亞魁性至孝中年猶
作嬰兒狀以娱二親事兩兄如事父順治壬辰會試
擬元以策中數字被斥士論惜之著有意園集古今
大譜藏於家(同上)
章慥南城人明諸生隱居華子岡灌園養母與程山謝
秋水論學有針芥之投程山每心折焉好讀史論衡
精確發古人所未及言著有二十一史童觀集閱史
偶談小論若干卷寧都魏叔子稱其發微闡幽大有
功於後學(黃采傳)
鄧觀字我生南豐人明末諸生後隱以著書為業利物
為心同邑謝秋水李仲闇甘健齋講學程山以觀能
持公論恤患難甚推重之平生著述凡十種名寒號
集尤留心醫學有濟生易簡六十四卷(白志)
孔鼎字正叔新城諸生本至聖裔築室須眉峰研探易
傳及天官地理之學著楷園集八十餘卷(同上)
魯啓聖字公望新城人恬淡謹飭及門之士皆有成材
或勸就試荅曰自度才智迂疎不足為時緩急兒輩
能讀父書不墜家聲足矣居鄉善俗抑然自下晚年
邑令延充鄉飲大賓力辭不赴以子瑗官司業贈如
子官(同上)
謝文洊字秋水南豐人明諸生國變後建堂于邑治西程
山與同里李萼林邵睿明講學其中遠近人多師之
其學切近其行忠恕其言辭質厚中肯綮著書甚富
行世者講義數十篇日錄大學中庸切已錄程山十
則程山問荅(同上)
黃采字亮工南城人孩提時祖訓以小學格言及聖賢
姓名忻然聽受稍長言動不苟師事程山篤志力行
事父母醇孝祖父年八十餘承歡不懈繼母周有狂
疾尤委曲以事常於賓客前唾罵輒長跪負罪三十
餘年如一日及卒采年邁仍哀痛盡禮年八十四卒
著有性圖願學錄聖學彙編會語詩古文居家以小
學家禮倡引後進風俗為之一變與弟暾以學道相
勸勉子湘丙子舉人信豐教諭既殁豐人祠祀之(同上)
魏菁字明之廣昌人明季貢授中書勅往饒州清稽藩
下子孫尋挂冠歸移家水斗砦順治丁亥宵人通賊
將為變守將被檄且屠砦菁素善守將踉蹌往謁破
私産得千金為夀曰此父老所獻必破砦願不滛不
殺守將許諾所保全者千餘家菁家業自此凌替食
貧終身不悔也卒年七十四以子方泰貴贈通議大
夫(魏和公墓志)
甘京南豐人初為諸生後棄舉業與同邑曾曰都封濬
師事謝秋水值邑荒亂京請免荒稅均賦役賑飢平
寇人稱其經濟勝文章曰都濬俱以行誼篤學為鄉
里矜式(白志)
陳允蘅字伯璣南城人為詩風流蘊藉名傾一時尤工
評選其論詩以淡約眞至為歸所選國雅暨愛琴館
詩慰皆冲和恬澹之音為海内所重有詩集若干卷
(府志)
黃熙字維緝南豐人順治進士臨川教諭以親老乞終
養告歸父年八十卒哀感路人三年蔬食乙夘奉母
居山砦母喪山居延燎熙撫棺大慟願以身同燼倏
忽風返同邑謝秋水於人少所許可獨引熙為入室
弟子云(崇祀錄)
梅遇字品章南城人順治舉人初諭奉新有土寇突發
攻城令皇遽失措遇代督民兵登陴固守飛礮及左
右傷數人不為懼寇又挾邪術翼兩笠飛登女墻遇
麾卒斬之寇退城全擢陜西郿縣令縣經兵燹後田
半荒蕪
國初設官興屯招墾胥吏乘間誣報逋賦日多遇力請
上官奏減之郿東南境為古横渠渠流不溉西境遇
相勢開鑿凡四十里引渠環繞入渭由是附境荒土
皆成沃壤更設義倉捐建啓聖祠文昌閣歴官叙永
同知致政卒於家(陜西新志)
何上如廣昌人好讀書絶意進取究心理學著書甚富
子楚玉克傳家學孫人龍康熙癸已進士翰林院檢
討(白志)
趙希階字方石南豐人康熙丙午舉人任公安縣地苦
盜希階廉得其淵藪掩捕皆服辜斗湖決戶口流亡
相地築月堤畫四里民恃以安堵乞歸著有未遠堂
集(同上)
魯瑗字建玉新城人康熙乙丑進士選庶吉士授檢討
癸酉典試山西所取五魁先後皆第南宫時稱得士
兩任國子司業每集諸生講學論文亹亹不倦胷中
不設城府生平無疾言遽色人自不敢干以私旋晉
侍講掌春坊轉太常少卿陞右通政引年致仕家居
杜門教子次第皆成名主教豫章書院學者稱西村
先生卒年七十八所著有侍直草粤遊草遂初吟硯
貽堂詩鈔共若干卷(同上)
李長祚字天僕南豐人康熙甲戌進士知衡山縣詳革
賦役加派雜費勒碑以示久遠上司下其法各屬遵
為定式改調溆浦告歸卒于道(同上)
胡銓字鑑亭新城人康熙丁丑進士知范縣下車首葺
學宫繼立義學值歲飢多方賑恤招復流亡又設立
藥局以療病疫死者買棺掩薶范民感之卒祀名宦
(同上)
梅錫字允公南城諸生性孝友幼侍父病衣不解帶父
殁哀毁骨立奉母盡孝養數十年如一日諸兄早世
撫諸孤如已子康熙戊子歲饑捐貲設粥全活甚衆
以子之珩貴贈中大夫詹事府少詹(崇祀錄)
梁份字質人南豐人師事易堂彭躬菴魏叔子講經世
之學嘗隻身遊數萬里西盡武威張掖南極滇黔遍
歴燕趙秦晉齊魏之墟覽山川形勝訪歴代得失成
敗荒遐軼事著有成書為人樸摯強毅退守窮約至
老不挫年八十九卒所著有懷葛堂文集(姜宸英序)
湯蘧字聖游少為諸生孺慕奉親絶意進取肆力墳典
旁涉諸藝天文地理隂陽術數悉究其蘊耿逆叛時
奉二親避山中得全亂定後高尚終其身以子倓貴
贈翰林編修(彭任傳)
魏方泰號魯峰廣昌人康熙甲子解元庚辰進士由翰
林檢討歴官禮部侍郎為人端方清愼乙酉甲午主
山東福建試皆稱得人丙戌督學雲南公明之頌溢
於六詔蒐羅無遺文風丕振五督運西餉涉瀚海果
璧台河以至實喇都蘭海萬里之地櫛風沐雨凡七
年軍糈重務經理皆有方略年七十
予致仕有老成謹慎勞能素著之褒所著有行年錄(家)
(傳)
彭期字彦遠南豐人康熙丁未進士内國史院撰文中
書以繼母告病歸色養備至家居數十年當事多世
誼交好絶無私謁閉戶嗜學校刊小學四書集註又
刻曾文定歐陽文忠集彙名人評點行世修學建橋
助賑凡有益於人之事無不力倡治家嚴肅鄉評尊
重稱為毅齋先生年八十九卒(家傳)
江西通志卷八十四
