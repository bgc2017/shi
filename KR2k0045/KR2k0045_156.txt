江西通志卷一百五十六
藝文(詩十)
五言小律
唐
送内尋廬山女道士李騰空二首李白
君尋騰空子應到碧山家水舂雲母碓風埽石楠花若
愛幽居好相邀弄紫霞
多君相門女學道愛神仙素手掬青靄羅衣曳紫煙一
往屛風疊乘鸞著玉鞭
五言排律
唐
泥谿王勃
弭櫂淩奔壑低鞭躡峻岐江濤出岸險峰磴入雲危溜
急船文亂巖斜騎影移水煙籠翠渚山照落丹崖風生
蘋浦葉露泫竹潭枝泛水雖云美勞歌誰復知
九江口南濟北接蘄春南潯陽岸蘇味道
江路一悠哉滔滔九派來遠潭昏似霧前浦沸成雷鱗
介多潛育漁商幾泝洄風摇蜀柹下日照楚萍開近漱
湓城曲斜吹蠡澤隈錫龜猶入貢浮獸罷為災津吏揮
橈疾郵童整傳催歸心詎可問為視落潮迴
登城樓望西山作張九齡
城樓枕南浦日夕顧西山宛宛鸞鶴處高高煙霧間仙
井今猶在洪崖久不還金編莫我授羽駕亦難攀簷際
千峰出雲中一鳥閒縱觀窮水國游思徧人寰勿復塵
埃事歸來且閉關
下灨石孟浩然
灨石三百里沿河千嶂間灘聲常活活洊勢亦潺潺跳
沫魚龍沸垂藤猿狖攀榜人苦奔峭而我忘險艱放溜
情彌愜登艫目自閑暝帆何處宿遥指落星灣
送鄭十二還廬山别業劉長卿
潯陽數畝宅歸卧掩柴關谷口何人待門前秋草閒忘
機賣藥罷無語杖藜還舊筍成寒竹空齋向暮山水流
經舍下雲去到人間桂樹花應發因行寄一攀
題干越亭
天南愁望絶亭上柳條新落日獨歸鳥孤舟何處人生
涯投嶺徼世業陷邊塵江入千峰暮花連百越春秦臺
憐白首楚水怨青蘋草色無征路鸎聲傍逐臣獨醒飜
取笑直道不容身得罪風霜苦全生天地仁青山數行
淚滄海一窮鱗流落誰相識空將鷗鳥親
天柱隠所重答韋江州暢當
寂寞一悵望秋風山景清此中惟草色翻意見人行荒
徑饒松子深蘿絶鳥聲陽崖全帶日寬嶂偶通耕拙昧
難容世貧寒别有情煩君瓊玖贈幽懶百無成
送杜郎中使君赴虔州楊巨源
迢遰南康路清輝得使君虎符秋領俗鵷署早辭羣地
遠仍連戍城嚴本帶軍傍江低檻月當嶺滿窗雲境勝
閭閻闊天清水陸分和詩將惠政頌述九衢聞
晚登虔州即事寄李侍御耿湋
章溪與貢水何事會波瀾萬里歸人少孤舟行路難春
光浮曲浪暮色隔連灘花發從南早江流向北寬故交
參盛府新角聳危冠楚劍期終割隋珠惜未彈酒醒愁
轉極别遠淚初乾願保喬松質青青過大寒
奉和第五相公登鄱陽郡城西樓
茂德為邦久豐貂舊相尊發生傳雨露均養助乾坤曉
肆登樓目春銷戀闕魂女牆分吏事遠道啓津門湓浦
潮聲盡鍾陵暮色繁夕陽移夢土芳草接湘源封内羣
甿復兵間百賦存童牛耕廢畝壕水遶新村野步漁聲
溢荒祠鼓舞喧高齋成五字遠岫發孤猿一顧承英達
多榮及子孫家貧仍受賜身老未酬恩屬和瑶華曲堪
將繫組綸
題遺愛寺前溪松白居易
偃亞長松樹侵臨小石溪靜將流水對高共遠峰齊翠
蓋煙籠密花幢雪壓低與僧清影坐借鶴穏枝棲筆寫
形難似琴偷韻易迷暑天風摵摵晴夜露淒淒獨憩依
為舍閒行遶作蹊棟梁君莫採留著伴幽棲
重到江州感舊遊題郡樓十一韻
掌綸知是忝剖竹信為榮才薄官仍重恩深責尚輕昔
徵從典午今出自承明鳳詔休揮翰漁歌欲濯纓還乘
小艛艓却到古湓城醉客臨江待禪僧出郭迎青山滿
眼在白髮半頭生又校三年老何曾一事成重過蕭寺
宿再上庾樓行雲水新秋思閭閻舊日情郡民猶認得
司馬詠詩聲
題别遺愛草堂兼呈李十使君
曾住爐峰下書堂對藥臺斬新蘿徑合依舊竹窗開砌
水親開決池荷手自栽五年方暫至一宿又須回縱未
長歸得猶勝不到來君家白鹿洞聞道亦生苔
送韓湘赴江西從事姚合
年少登科客從軍詔命新行裝有兵器祖席盡詩人細
雨湘城暮微風楚水春潯陽應足雁夢澤豈無塵猿呌
來山頂潮痕在樹身從容多暇日佳句寄須頻
送韓校書赴江西幕朱慶餘
從軍五湖外終是稱詩人酒後愁將别塗中過却春山
橋槲葉暗水館燕巢新驛舫迎應遠京書寄自頻野情
隨到處公務日關身久共趨名利龍鍾獨滯秦
奉送中丞姊夫儔自大理卿出鎮江西敘事書懷
因成十二韻杜牧
惟帝憂南紀搜賢與大藩梅仙調步驟庾亮拂櫜鞬一
室何勞埽三章自不冤精明如定國孤峻似陳蕃灞岸
秋猶嫩藍橋水始喧紅旓罣石壁黑矟斷雲根滕閣丹
霄倚章江碧玉奔一聲仙妓唱千里暮江痕私好初童
稚官榮見子孫流年休挂念萬事至無言玉輦君頻過
馮唐將未論傭書醻萬債竹塢問樊村
夏日題遠公北閣羅鄴
危閣壓山岡晴空疑鳥行勝搜花界盡響益梵音長有
月堪先到無風亦自涼人煙紛繞繞諸樹共蒼蒼榻戀
高樓語甌憐春茗香此身閒未得驅馬入殘陽
和叚校書冬夕寄題廬山劉得仁
名高身未到此恨蓄多時是夕吟因話他年必去隨嘗
聞廬嶽頂半入楚江湄幾處懸崖上千尋瀑布垂爐峰
松淅瀝湓浦柳參差日色連湖白鐘聲拂浪遲煙梯
緣薜荔嶽寺步敧危地本饒靈草林曾出祖師石樓霞
耀壁猿樹鶴分枝細徑縈巖末高窗見海涯嵌空寒更
極寂寞夜尤思隂谷冰埋术仙田雪覆芝亂泉禪客漱
異迹逸人知蘚室新開竈檉潭未了棋如何遂閒放長
得任希&KR0642;
重歸宜春寄朝中知已袁皓
水香甘似醴知是入袁溪黃竹成叢密青蘿夾岸低緩
流鸂鶒戲深樹鷓鴣啼黃犬驚迎客青牛困卧泥有村
皆績紡無地不耕犂鄉曲多耆舊逢迎盡杖藜殷勤傾
白酒相勸有黃鷄歸老官知忝還鄉路不迷直言干忌
諱權路恥依棲拙學趨時態閒思與牧齊稻糧饒燕雀
江海溢鳬鷖昔共逢離亂今來息鼓鞞恩仁霑品物教
化及雕題上貢貞元禄曾叨寵記批何須歸紫禁便是
到丹梯珍重長安道從今息馬嘶
南唐
秋霽望廬山瀑布夏侯楚
常思瀑布幽晴眺喜逢秋一帶連青嶂千尋倒碧流濕
雲應誤鶴飜浪定驚鷗星浦虹初下爐峰煙未收巖高
時褭褭天淨起悠悠儻見朝宗日還須濟巨舟
廬山李咸用
非嶽不言嶽此山通嶽言高人居亂世幾處滿前軒秀
作神仙宅靈為風雨根餘隂鋪楚甸一柱表吳門靜得
八公侣雄臨九子尊對猶青熨眼到必冷凝魂勢受重
湖讓形難七澤吞黑巖藏晝電紫霧泛朝&KR1680;蓮墮寧唯
華玉焚堪小崑倒松微發罅飛瀑遠成痕疊見雲容襯
稜收雪氣昏裁詩曾困謝作賦偶無孫流礙星光撇驚
衝雁陣飜峰竒寒倚劍泉曲旋如盆草短分雛雉林明
露擲猿秋楓紅葉散春石谷雷奔月好虎溪路煙深栗
里源醉吟長易醒夢去亦銷煩有覺南方重無疑厚地
掀輕揚聞舊俗端用鎮元元
題故李賓客廬山草堂許彬
難窮林下趣坐使致君恩術業行當代封章動諫垣已
明邪佞迹幾雪薜蘿冤報主深知此憂民詎可論名將
山共古跡與道俱存為謝重來者何人更及門
廬山李中
控壓潯陽景崔嵬古及今勢雄超地表翠盛接天心湓
浦春煙列星灣晚景沈圖經宜細覽題詠卒難任靖節
門遥對庾公樓俯臨參差含積雪隠映見歸禽峭拔推
雙劍清虚數二林白蓮池宛在翠輦事難尋天近星河
冷龍歸洞穴深谷春攢錦繡石潤疊瓊琳元鶴傳仙拜
青猿伴客吟泉通九江遠雲出幾州隂冬有靈湯溢夏
無炎暑侵他年如遂隠五老是知音
寄題廬山二林寺(釋)無可
廬嶽東南秀香花惠遠蹤名齊松嶺峻氣比沃州濃積
岫連何處幽崖越幾重雙流湓隠隠九派棹憧憧山限
東西寺林交旦暮鐘半天傾瀑溜數郡見罏峰巖並金
繩道潭分玉像容江微匡俗路日杲晉朝松椶逕新苞
拆梅籬故葉壅嵐光生疊砌霞燄發高墉窗籟虚聞狖
庭煙黑過龍定僧仙嶠起逋客虎溪逢濩落垂楊戶荒
涼種杏封塔留紅舍利池吐白芙蓉畫壁披雲見禪衣
對鶴縫喧經泉滴&KR0377;沒履草丰茸翠竇欹攀乳苔橋側
杖笻探竒盈夢想搜峭滌心胸冥奥終難盡登臨惜未
從上方薇蕨滿歸去養乖慵
宋
南康落星寺祖無擇
金碧共玲瓏樓臺浩渺中雨花僧講盛星石寺基雄巖
岫廬峰對波瀾蠡澤通微紅看海日遠綠認江楓鷗鳥
機心息潮音梵唱同人間羣玉府(寺有太宗皇帝御製御書)物外廣
寒宫雲衲蒸多壞塵襟到自空扁舟五湖客長此伴支
公
廬山瀑布
絶巘千尋勢飛泉萬疊痕寒光涵玉岫靈派析璇源峭
壁河流立蒼崖井浪飜猿悲經樹急龍駭落潭渾氣爽
諸峰秀聲和衆籟喧功成身退日期此灌中園
題仰山二十韻
維南斗牛下萬仞聳崔嵬日上光先占江盤勢卻迴一
方蒙雨露幾處對樓臺不逐秦鞭去曾經禹載來雲生
峰慘淡冰泮谷喧豗險外煙嵐變深中洞府開巖花春
灼爍溪鳥暖毰毸飛瀑含清籟乖龍走疾雷平川蕭廟
閟半腹鄧壇摧精藴瑶瑰寳竒鍾杞梓材僧軒宜薜荔
樵徑怯莓苔旁睨龍洲橘前瞻庾嶺梅仙經饒地肺賦
筆讓天台神物多靈貺農田少旱灾隠居須獨行吟咏
亦難才何客能依止伊予敢語哉一麾成繫滯四友阻
遊陪未脫紅塵累徒嗟白髮催夢頻生枕席賞每倒尊
罍預恐瓜時代圖歸作醉媒
鬱孤臺蘇軾
入境見圖畫鬱孤如舊游山為翠浪湧水作玉虹流日
麗崆峒曉風酣章貢秋丹青未變葉鱗甲欲生洲嵐氣
昏城樹灘聲入市樓煙雲侵嶺路草木半炎州故國千
峰外高臺十日留他年三宿處準擬繫歸舟
鬱孤臺(自注再過虔州和前韻)
吾生如寄耳嶺外亦閒游贑石三百里寒江尺五流楚
山微有霰越瘴久無秋望斷横雲嶠䰟飛咤雪洲曉鐘
時出寺暮鼓各鳴樓歸路迷千嶂勞生閱百州不隨猿
鶴化甘作賈胡留祗有貂裘在猶堪買釣舟
鄱陽湖四十韻劉弇
巨浸連吳越高躔直斗牛元冥開别府江伯匯支流象
緯元精逼神姦秘怪裒番君疏帶礪彭蠡壯襟喉赴隙
如無地憑壖忽有州津涯逾寫潤窟宅定刳幽島認瀛
鼇戴濤疑陣馬蒐珠跳憐雨駛鏡滑識風收樹帶喬枝
隠山餘短碧浮窺覘沒罔象睥睨忲陽侯漾月都迷皓
蒸雲間作油涵濡均藻荇冗長到鰕鰍蜃幻晴嘘閣龍
腥夜拔湫萬尋懸圃玉一帶洞庭秋盈縮知誰紀吞并
似力揫鯉矜封赤鯶龜笑斥朱眸嵌竇扶桑齧珍文匠
石鎪鷗羣馴野客蚖肆傲潛虯罟數筐零霰檣輕弩激
鍭孰分浮瓠澨或訝繞蛇丘絃索延商婦艂艭送莫愁
陶朱誠得策神禹想遺憂端稱潺湲弄非無隠伏搜豆
分高下渚葦視去來舟血脈乾坤活瘡痍稼穡瘳狓猖
包息壤𤨏碎落浮漚蓮女嬋娟櫂漁郎芼燥甌有人搴
繡被無客傲鸘裘貨貝窮乾沒醪羞肅丐求束枯論沃
釡戒覆比傾輈衆木杯盂外佗年吐納尤鵲填功未議
鯨吸志應酬何事輕思濟吾防果未周阽危心骨醉飄
泊面顔羞敢計乘桴去何知戴笠遊片帆真擾擾隻影
轉悠悠卑濕嗟梁傅星霜挂魏牟勞歌慙孺子破簏付
平頭烏豉緣蓴置黃粻為鱠謀清螺取歸日穏櫂聽夷
猶
妙覺寺孫覿
老厭風波惡安閒且樂禪開簾延白日倚杖立蒼煙鳥
散人聲裏鐘殘客夢邊小蒲風葉偃薄槿露華鮮句好
吟鬚斷懽餘落照偏人生但如此何處不翛然
游開先寺觀香爐瀑布諸峰讀李蘇二仙詩知廬
阜之勝在是記以十韻王十朋
廬山何處好勝地有開先瀑水漱寒玉(漱玉亭)香爐生紫
煙紫霄長近日黃石不知年(黃石岩)鴈蕩靈湫合(有兩瀑布)豐
城寳劒連龜行似朝斗(行龜峯)鶴唳欲沖天(鶴鳴峰)馬尾只
自洗(馬尾峰)牛頭奚用穿(牛頭巖)雄詞惟太白妙句更蘇仙
寺占星流處橋飛月出邊碑方閱華藏(山谷作開先華藏院記)夢
已到栖賢明日游三峽歸心定決然
元
桃源圖(并序)揭傒斯
江左龍虎山南十里有桃源者劉王二尊師所闢也
臨江范亨父為之記予為賦五言詩十七韻
桃源非一處龍虎畫難同内外關踰鐵高低石作叢黃
旛青劍北紫蓋白雲東蟾影當霄迥蛾眉抱月弓(六峰名)
千重藏曲折四面削虚空地戶吟風黑天池浴日紅雪
霜翻濺瀑雷雨瀉崩洪暗識猿啼遠晴聞鳥語工危龕
三井祕絶澗九橋通江合仙崖怒山連鬼谷雄劉王開
闢後秦晉有無中時見看桃侣頻逢采藥翁丹臺寒漠
漠琳宇氣熊熊濟勝非無具緣源恐莫窮煙霞俄變滅
草樹杳蘢蔥四序何勞誌羣愚倘擊蒙誰言武陵近十
里上清宫
南山詩(山在龍虎山南張宗師藏劍舄之地曰丹丘有小有洞門玉津澗月橋天鑑池金砂)
(井躍泉漱雲亭山雲閣丹桂隖桃花源云)陳旅
江左羣山囿仙丘倚太霞上清分亢爽南谷抱谽谺臺
觀黃瓊宅林巒赤虎家天池開寶鑑日井射金砂桂霣
秋巖粟桃烘曉岸葩泉香通美竹雲液漱靈芽俯澗松
偏潤緣崖逕自斜幽亭宜水繞晴閣受嵐遮神舄丹扃
祕元關紫氣賒石橋留月色銀浦渺皇華願解延陵劍
終乘博望槎臨風一邂逅食我棗如瓜
明
望香爐峰讀孟浩然詩因述劉永之
移櫂望廬阜香爐舊識名鳥飛千嶂碧日淨片雲生瀑
挂長虹下溪深猛虎行松門通佛宇蘿徑繞檐楹業愛
遠公白詩欣孟子清余方謝羈束幸此共芳聲
擬峴臺徐良傅
汝水抱城闉文昌帶石垠臺高平入漢山遠勢從閩雉
堞分朝靄漁歌答霽旻晚沙明匹練煙樹暗通津&KR0833;&KR0833;
鳬鷗並垂垂橘柚親稍寬千里目飜愧百年身廊廟丹
心在江湖白髮新頓能羣鹿豕亡論畫麒麟東景扶桑
樹西流弱水濱仙鸞如可借去作遠遊人
惠孝寺(在西原山能仁寺西)陳嘉謨
西原西郭外寺景各宜人此地無行跡何緣駐病身風
高綘殿冷天迥白雲新樹隔迴青嶂泉分轉綠蘋毒龍
藏鉢小猛虎上街馴寤語初傳偈重來漫證因生涯悲
大夢世界問微塵自怪陶潛僻長將慧遠親
過鉛山遊觀音山詩葉向高
見說兹山好閒來愜勝遊懸崖藤欲合怪石筍能抽磴
轉迴闌暮苔深古洞秋春圍羣嶂色綠湛小池流紺宇
標香界慈雲繞沃洲氣從關尹望轄為故人投旅況尊
中盡冥搜象外幽忽傳烽火急臨眺且消憂
匡廬道中鄒元標
匡廬高萬丈道路何逶迤似挾風雷至回看星斗隨樓
臺多美麗亭榭半傾欹五老標銀漢三江漾碧漪廊邊
鳴虎豹潭底浴蛟螭翠竹餘音響閒雲動遠思長吟秋
色迥不覺午隂移小偈磨題徧巖僧未許知
望湖亭胡大成
地盡三江外亭窺九派中水光深浴日山色遠依空極
浦浮征棹長天度朔鴻劍如衝斗近星可泛槎通鬒髮
隨年換登臨自古同朗吟湖上作漂泊憶蘇公
新淦陳黃石明府相過予問以土著之兵云為餉
科疏裁去守城責之守令兵安可裁也
劉同升
淦水金湯固軍需安可裁逢迎出下策苟且誤將來守
土寧無責旁觀莫浪猜豐亨全盛日經濟豈憂財漫謂
窮搜括翻令基禍胎客兵非廟算土著扞城隈仗馬鳴
將斥函牛鼎亦隤清時詎有闕言路固宜開日奏封疆
警頻聞水旱災何緣桑孔計偏向省垣推廉吏紓三策
憂邊備五材贈言兼遠略清嘯得追陪
國朝
鬱孤臺弔古曾燦
獨上鬱孤去登臨思渺然流鶯三月暮疎樹萬家煙浪
打空城外山圍故國前女牆桑葉白官署杏花妍旅食
朝彈劍春風夜控弦笳聲生古戍日影動長旃血戰元
黃野人悲雞犬年賀蘭瞻獸闥鄞水奪龍軿下澤鳴芳
雉行宫泣杜鵑樓高金鳳起關鎻玉虹懸鐘鼓埋榛久
牛羊踐草眠講堂槽糞墼石碣枕荒阡玉馬聞河瑞銅
人過渭川興亡雙眼落憂患一身全何處餘乾土誰人
有敗椽建牙厮養宅買伎水衡錢毳帳供三百駞羹費
十千臺猶存望闕亭已著廉泉李趙勲何在周程緒獨
傳高榕巢遠鵲平楚墮飛鳶暖氣侵衣重雲濤壓鬢偏
估車通粤嶠灘路接湖天且讀賈生賦行休祖逖鞭升
沈如白日去住只青氊囊剰投殘筆家留粥盡田吾生
當此際何以策高騫
乙巳嘉平月同藥公及諸子遊青又庵
施閏章
晴冬風日好乘興恣攀躋嵐氣盈襟袖泉聲逐杖藜天
圍一握小峰截片雲低暗穴熊留館荒陂虎印泥釣臺
邀客坐石壁待誰題置屋緣茶圃分流潤麥畦野梅寒
早發谷鳥臘先啼白飯烹葵美青林采藥迷惠莊心共
遠支許手同攜不盡青青色重看萬嶺西
登滕王閣朱彝尊
峻閣峙洪都凌虚落照孤縈廻窮島嶼波浪接荆吳舊
地君王賞分封禮數殊霓旌千騎入玉佩幾行趨水汎
魚龍宅花濃蛺蝶圖星霜歌舞換俯仰物華徂蹟以三
王重名將百代俱雄文思往事高興亦吾徒欄檻看如
昨登臨信可娛西山開積雨南浦散平蕪作賦秦公子
行吟楚大夫由來憑眺地襟帶有江湖
余作江州雜詩灌園既垂和續為潯陽行感慨淋
漓讀之使我心惻因推本其意再成長律四十韻
首言風土次序東晉以後迨明初一一竊據事終
於寧南乙酉之禍此州被亂情形始末略備休養
生聚其在斯時乎並邀恒齋太守同賦
查慎行
鼔角悲涼地山川要害城一州當孔道萬里控江程近
楚風猶悍吞吳氣未平鳧鷖飛易散魚鮪竄多驚戶少
移恒業田磽廢力耕兒童知矢石婦女識旗旌不諒流
離苦翻疑性命輕舊文徵史冊殘局愴棋枰置郡名
長易(秦為九江郡漢屬吳國三國初屬武昌後置潯陽郡晉改江州梁移九江治湓城唐宋為江州建炎)
(後陞定江軍元置江州路明為九江府)封王面或黥(謂英布)大都當用武未
有不稱兵建業朝廷小潯陽肘腋并中原方轉鬭南服
暫維寧草草圖王計寥寥伐叛聲奸雄雖反覆使相必
忠貞間倚屏藩重頻扶鼎鼐傾(晉永昌中陶侃領江州平王敦咸和中温嶠義)
(兵由潯陽趨建業斬蘇峻隆安中劉毅何無忌輩敗桓元於崢嶸洲梁承聖中陳霸先以江州刺史定侯景之)
(亂)艱虞經剥運成敗付閒評是物關天授伊誰敢力爭
每聞稱僭竊旋見就擒烹(宋泰始元徽中晉安王子勛桂陽王休範梁天監中刺史)
(陳伯之俱以江州反未幾就平南宋建炎中李成陷江州為張浚岳飛所敗元至正二十年陳友諒以江州為)
(都國號漢改元大義尋戰死)昨者民何罪今來憤尚盈勤王須奉檄
犯闕爾無名灞上隨兒戲洄中笑客迎(崇禎甲申左良玉避流賊鋒欲)
(遁九江遊擊胡以寧鈎致之住闕廂一年已而返武昌乙酉春監軍御史黃澍偽藏太子詔召良玉入攻馬士)
(英良玉信之遂於三月二十七日移兵至九江)將軍停鎧仗辨士絶冠纓勿戢
兵猶火搜牢地盡阬(初良玉發武昌挾楚督袁繼咸以往至是與繼咸標將郝二連營九)
(江城外四月初四日遂縱兵焚掠殺男女二十餘萬)摧殘鋒太酷屠戮禍交攖漂
血長溝赤燒空烈焰晴押綱連萬艦(宋曹翰屠江州取廬山東林鐵羅漢)
(五百歸潁州調巨艦滿載金帛時號押綱羅漢)捲甲拔諸營作俑歸曹翰貪狼
甚李成天誅旋辜伏(兵發九江良玉以氣塞死舟中)殺氣驟難清落籍
銷灰劫招魂異死生若非敷大澤何以起疲氓牙櫱枝
初發勾尖草乍萌及時資愛養太守頼廉明冷署依雙
劍頽垣寄一楹涉園除瓦礫課僕種蕪菁耗拆空瓶粟
支吾折脚鐺官貧仍逆旅吏隠亦柴荆曉雨排衙坐春
田露冕行設施看次第氣象卜豐亨蟋蟀還農俗琵琶
遣宦情篇成聊紀實大雅待君賡
康郎山功臣廟十四韻
疇昔驅除會英雄想像間驆移青雀舫酒灑白茅灣鷹
隼摶空擊鯨鯢授首還波濤經虎尾矢石避龍顔一戰
西南定羣公策力閒死方開國運生不點朝班紀信無
遺恨曹成本世官顯榮褒後裔茅土愴重頒奕葉將軍
樹(廟前古槐相傳明太祖破偽漢時封為將軍)中流砥柱山炎風焚鐵劵石
馬嚼金環黃屋今無跡朱旗閃尚殷太平何事業要害
此江關廟貌瞻嚴肅時情易險艱興亡他日事清泪獨
潺潺
宿東林寺江殷道
久愛煙霞好今尋薜荔香松濤疎入耳花雨暗侵裳檜
老雲門古鐘閒蕭寺荒缺鐺餘宿火落葉護欹牀潭印
禪心寂秋凝客思傷近峰連杳靄遠樹隔微茫蟲雜鳴
泉咽風隨夕照涼高僧蓮欲白處士菊初黃酒社空村
墅經聲卧法堂獨留橋上月回憶草頭霜
六言排律
宋
遊麻姑山朱彦
羽駕龍車舊宅金爐玉簡幽宫雙練亭前秋水七星杉
下春風蓮沼何年變白桃源幾度飜紅明月清隂居士
星冠羽褐髯翁一弄瑶池新曲夜寒風入霜松
七言排律
宋
陳義門錢若水
居近東崖對白雲義風深可勸人倫兒童盡得詩書力
門巷偏多車馬塵樓上落霞黏筆硯池邊怪石間松筠
鄉閭豈獨民遷善階砌兼聞犬亦馴朱實垂庭紅橘熟
清香襲座藥畦春他年好卜為隣住悔葺吾廬洛水濱
送知軍曹比部移虔州李覯
要知賢者善居官法自嚴明性自寬黠吏欲欺難作計
愚民初懼久方安獄詞大小情皆見市物公私價一般
農力不聞供土木窮閻猶得免饑寒星為二使來巡撫
考未三年悉可觀劇郡便當煩鎮守君恩寧許更盤桓
兩轓贑水行非遠五袴旴江日漸單從此天衢龍躍去
野人懷德謾悲酸
五言絶句
唐
送胡真師還西山(見真仙通鑑)唐明皇
仙客厭人間孤雲比性閒話離情未已煙水萬重山
别東林寺僧李白
東林送客處月出白猿啼笑别廬山遠何煩過虎溪
江行雜詩六首錢起
新野舊樓名潯陽勝賞情照人長一色江月共淒清
願飲西江水那吟北渚愁莫教留滯跡遠比蔡昭侯
湖口分江水東流獨有情當時好風物誰伴謝宣城
潯陽江畔菊應似古來秋為問幽棲客吟時得酒不
咫尺愁風雨匡廬不可登祇疑雲霧窟猶有六朝僧
幽懷念煙水長恨隔龍沙今日滕王閣分明見落霞
過白鶴觀尋岑秀才不遇劉長卿
不知方外客何事鎻空房應向桃源裏教他喚阮郎
送靈徹上人
蒼蒼竹林寺杳杳鐘聲晚荷笠帶夕陽青山獨歸遠
同賦龍沙墅戴叔倫
回轉沙岸近欹斜林嶺重因君訪遺跡此日見真龍
憶鄱陽舊遊顧況
悠悠南國思夜向江南泊楚客斷腸時月明楓子落
登匡頂
遥聞林下語知是經行所日暮香風時諸天散花雨
過彭澤孟郊
揚帆過彭澤舟人訝歎息不見種柳人霜風空寂歴
遺愛寺白居易
弄日臨溪坐尋花遶寺行時時聞鳥語處處是泉聲
庾樓
重遊蕭寺宿再上庾樓行郡人猶認得司馬詠歌聲
宿吉祥寺寄廬山隠者楊衡
風鳴雲外鐘鶴宿千年松相思杳不見月出山重重
信州水亭張祐
南簷架短廊沙路白茫茫盡日不歸處一庭梔子香
題彭澤盧明府新樓
碧落新樓迥清池古樹閒先賢盡為宰空看縣南山
香爐峰徐凝
香爐一峰絶頂在寺門前盡是玲瓏石時生旦暮煙
廬山獨夜
寒空五老雪斜月九江雲鐘聲知何處蒼蒼樹裏聞
夜泊九江崔道融
夜泊江門外歡聲月裏樓明朝歸去路猶隔洞庭秋
陪江州李使君重陽宴百花亭朱慶餘
閒攜九日酒共到百花亭醉裏求詩境回看島嶼青
弋陽訪古施肩吾
行逢葛溪水不見葛仙人空抛青竹杖呪作葛陂神
經吳真君舊宅
古仙煉丹處不測何歲年至今空宅暮時有五色煙
臨川送别牛鳳及
秋郊日半隠野樹煙初映風水正蕭條那堪動離詠
題竹林寺朱放
歲月人間促煙霞此地多殷勤竹林寺更得幾回過
遠公墓(釋)靈徹
古墓石稜稜寒雲晚景凝空悲虎溪月不見雁門僧
送僧遊香山寺(釋)齊已
君到香山寺探幽莫損神且尋風雅主細看樂天真
宋
南浦王安石
南浦隨花去迴舟路已迷暗香無覓處日落畫船西
初入廬山三首蘇軾
青山若無素偃蹇不相親要識廬山面他年是故人
自昔懷清賞神遊杳靄間如今不是夢真箇到廬山
芒鞵青竹杖自挂百錢遊可怪深山裏人人識故侯
廬山五詠
上界足宫府飛仙亦何益還在此山中相逢不相識(盧敖)
(洞)
博士雅好飲空山誰與娛莫向驪山去君王不喜儒(飲酒)
(臺)
石室有金丹山神不知秘何必露光芒夜半驚童稚(聖燈)
(巖)
皎皎巖下泉無人還自潔不用比三星清光同一月(三泉)
長安不自遠蜀客苦思歸莫教名障日喚作小峨眉(障日)
(峰)
白鶴觀孔武仲
洞天人遠矣琳館有遺蹤願棄人間事優遊慕赤松
化成院二首
化成真化出絶險起朱欄直下臨無處江城一掬看
登覽多清興衣襟有白雲松風不知際山籟坐中聞
曹亭二絶句孔平仲
外看江水長裏見荷花發廬阜收白雲南浦浸明月
漾舟荷花裏檥棹綠楊隂却上曹亭望山高江水深
南昌繡谷山幽谷亭曾肇
行盡車馬塵坐見水石環誰料千家縣正在清華間
徐亭汎舟二首彭汝礪
萬葉雲煙上千花錦繡中停車不忍發為恐破圓紅
晚雨軒窗潤秋風池沼香愛花不忍折恰似惜甘棠
隆興道中晁沖之
澗道垂黃花山城擁紅葉人爭小舟渡馬就平沙涉
廬山詩洪朋
山瀑兩道瀉木葉四時春日暝不知去魚鳥會留人
自祁門至進賢路中懷舊二絶吕本中
雨歇路逾滑山空鳥不飛却思無事日騎馬踏泥歸
汴水夾榆柳今留代馬蹤如何進賢路只是見青松
州宅十二詠王十朋
愷悌周君子循良漢守臣如今坐堂上端是政平人(平政)
(堂)
不是因三秀名堂意自深要居森戟地毋忘采芝心(玉芝)
(堂)
昔日栽花者官移花未開舊花今豈在猶說范公栽(慶朔)
(堂)
會得名軒意公餘坐片時退思何及矣未退早須思(退思)
(軒)
猶起才難歎同時九亂臣鄱陽千載守賢豈許多人(九賢)
(堂)
有澤宜觀水無簷不見山番君千里國俯仰一亭間(四望)
(亭)
誰品鄱陽守四人賢不知如何堯舜世能使野無遺(四賢)
(堂)
孤鶩同飛處澄江共賦詩晚來亭上看真是謝公詩(綺霞)
(亭)
高架添風韻芳醪共姓名蘇州凝燕寢疑是此香清(清香)
(亭)
昔日風流守公餘種百花春風不檢點紅紫落誰家(百花)
(樓)
郭外山横閣江邊水照樓麤官無暇日何以得消憂(鄱江)
(樓)
亭廢名猶在春來花自芳猶餘蜀中錦愛惜比甘棠(蜀錦)
(亭)
題天華院
遊徧廬山寺兹山亦自佳數宵緣石耳一飯為天華
馬當山
此地水如峽有山名馬當猶疑是灧澦更合戒舟航
白公草堂
廬阜雙林寺爐峰幾瓣香日烘煙裊紫敬為白公堂
萍鄉劉克莊
聞說萍鄉縣家家有絹機荒年絲價貴未敢議寒衣
墨莊五詠朱子
詩書啓山林德義久儲積嗣世知有人新畬更開闢(墨莊)
窗開深井泉窈窕千丈碧何幸且淵澄無勞遽心惻(冽軒)
幽人本何心偶此翳環堵隠几亦無言光風遍寰宇(靜春)
(堂)
竹几横陳處韋編半掩時寥寥三古意此地有深期(玩易)
(齊)
倚杖臨寒水披襟立晚風相逢數君子為我說濓翁(君子)
(亭)
列岫亭望西山最正殆無毫髮遺恨滕王秋屛皆
不及也因作詩二首
城中望西山拄頰空朝暮不到列岫亭詎知親切處
東西水平分南北山中判妙處毫髮間商略無遺算
湛泉送客二絶句徐鹿卿
吾生如寄耳嶺阯又三年正是歸心碎那堪送客船
中年懷易惡更聽斷腸聲多謝兩榕樹逢人管送迎
元
五面山趙孟頫
洞中即仙境洞口是桃源何殊五陵路雞犬自成村
長廊巖
修巖如長廊下有流泉注山中古仙人步月自來去
太平山雜詠(二十二首)揭徯斯
太平最高峰署亭更瀟灑但有日與月晝夜繞簷下(極高)
(明亭)
雲歸樹繞環雨餘山更淨長嘯天地低引手捫斗柄(北極)
(山)
井水深莫測甘冽如沆瀣一朝蟄龍起霖雨滴下界(龍井)
洛水載書出化為碧孱顔堂堂富川郡永鎮東南山(龜山)
仙人出未還老鶴惜無伴延頸東皐山不知日已晚(鶴山)
枯槎大幾何泛泛此溪渚會乘天上去殷勤問牛女(枯槎)
(溪)
天風西北至獵獵動雲旗却訝西王母瑶池晝下時(雲旗)
(峰)
空巖發靈籟彷彿如風雷只宜函寳劒天遣六丁開(雷巖)
坡上春雲白坡前瑶草長仙人三十指曾此采幽香(三仙)
(坡)
少年武當至寄此南枝春歲歲滿樹上花開遲故人(榔梅)
異根却連枝欣欣更榮發詠出山中人此義良可法(義櫟)
山靈驅猛獸跑出一泓泉流作人間去還為大有年(鹿跑)
(泉)
煙雲常黯澹時護五雷峰忽爾雲烟散撐空翠萬重(五雷)
(峰)
石門高幾何自非神禹鑿有時龍忽歸滿山風雨作(龍門)
何年孟氏姥照影石潭底姥去不可追至今名在耳(孟姥)
(潭)
愛此獅子巖宛若獅子踞忽然一咆哮清音滿天地(獅子)
(巖)
梧桐葉初凋高岡秋瑟瑟鳳凰飛去來月明如白日(梧桐)
(岡)
睠此石葫蘆不隨草木壞誰能刳其中納此大千界(葫蘆)
(石)
茅君騎虎來石上遺虎跡豈無莓與苔自是不敢藉(虎跡)
(石)
白石亦何堅文豹來齒之齒之痕尚在無乃神所為(豹齒)
(石)
隂洞有靈藥不知經幾春年來荷鑪冶化作石丈人(石人)
(洞)
仙人亦雙脚踏石如踏泥泥痕尚可沒石痕不可迷(仙跡)
(石)
建昌小湖望廬阜二首范梈
青雲覆疊巘白鳥度平湖釣嶼夜來雨山深知有無
我懷真鍊士多在巖谷隂惟有高林月長知望遠心
信州招真觀五首袁桷
縱横太古石短長千歲藤感彼巖居子獨飲古澗冰(鬼谷)
(巖)
曉汲寒泉清明月各在缶缶空不見月引水復在手(寒月)
(泉)
截玉作明簾不知簾外事應有碧眼仙隔簾見人至(玉簾)
(泉)
顧兔樂嬉遨入地不得騁化為白玉泉彷徨返東井(月巖)
金鼎悶寒泉真火彌不壞年深定飛騰子夜吐光怪(丹井)
龍虎山四詠
巨靈劈山石飛出黃金雞至今山下人猶聽雲中啼(金雞)
(山)
載寳出西域獻琛自南溟仙人一叱之化作青崚嶒(象山)
寳劒落深潭時時見光怪鱗甲飛上天白晝風雨快(龍井)
天星二十八下作漢廷將功成歸帝傍精彩射石上(雲臺)
(山)
題分宜縣橋郭鈺
雲從溪北生雨過溪南響溪上蓑笠翁倚闌看水長
龜峰絶頂(釋)大圭
危石青入雲上有千歲木我來卧其間天風響巖谷
明
陶皮石室(自注即今北巖古陶皮二仙修煉之所天將雨則巖竇有泉出焉禱者常以為)
(候舊名觀音巖今正之)劉崧
北巖極谽谺三面環絶壁聞有山雨來石泉先暗滴
百花洲
鳴榔百花洲繫船楊柳樹乳鴨湖上歸浮沉不知數
遊仙巖二首
偶喜尋幽境閒逢採藥翁丹丘知不遠只在碧溪東
石髓雲中現蓮花水上浮神仙如可待直到最高頭
書草萍驛王寬
三月草萍驛風花點客衣春山啼杜宇也道不如歸
彭浪磯夏寅
虎牙彭浪石鐡柱小孤山江漢朝宗道東南第一關
楊林橋(在貴溪)吳與弼
野水平橋路行行霽景開地名時記取他日或重來
宿長林
歇轎來磐石支頤面好峰道旁秋水淨嶺背夕陽紅
四仙亭野望何遷
野逕披寒雪空山傍夕昏萬峰藏日觀一水上天門
吉安李東陽
山勢西來斷江流北去平萬家深樹裏聞是吉州城
墨莊五詠為天寳劉氏賦(有序)楊廉
按劉氏之居清江靜春與集賢舍人各自為派而同
出於墨莊以上評事琠也墨莊剙於汴宋而記於南
渡之後今天寳士會又為之起廢於異代遷徙之後
且并晦翁所為五詠曰軒堂齋亭者舉復其舊觀其
志亦已勤矣雖然昔之名亭勝宇類不在天地間所
以不朽者人也士會之令器今南京刑部檢校高邀
余賦之因識於此若夫所謂不朽者在檢校君豈可
不以前聞人自勗哉
前人墨為莊原不在青紫我愛考亭翁發明良有以(墨莊)
為學如掘井成功斯及泉猶聞軒中人麗澤師友賢(冽軒)
誰謂靜為主誰供春一月周程去未遠淵源豈容絶(靜春)
(堂)
寡過聖絶編踐履賢盡易神明本在人豈必泥龜策(玩易)
(齋)
水華晚尤佳對之詎忍折人間游戲文千古愛蓮說(君子)
(亭)
周村八景為松亭題夏尚朴
節彼雞鳴峰下有先賢宅孳孳為善心俯仰無今昔(雞鳴)
(峰其下有宋狀元俆梅野故宅)
青山誰結廬偏近猿猱穴時聞王子喬吹笙弄明月(猿嘯)
(岫)
明月到清池寒光漾如許羊裘時獨披愛與魚鰕侣(釣月)
(池)
朝來一雨餘白雲滿平野中有植杖翁不見問津者(畊雲)
(坂)
君如王右丞亦愛松間屋月下時獨來清風響幽谷(愛松)
(亭)
路入山自幽獨趁幽尋去時聞伐木聲遠在雲深處(採樵)
(徑)
春江湧釣沙便有鷗來宿相對總忘機滿江煙水綠(來鷗)
(渚)
杖策時出遊歸途雜樵牧夕陽猶半山啼鳥在深竹(歸鳥)
(林)
袁節婦三首(吾邑袁尹達祖母迎養在任)夏言
阿母冰霜節空閨六十春袁宗今有後不負未亡人
始鞠無父孤終憐無母孫一生為袁氏辛苦難具論
阿母夀幾何於今八十餘向時膝上孫之官奉母俱
卧雪東林寺延望天池感賦二首胡直
宿世天池客雲深世絶尋東舍匡仙館西家董奉林
一落何遲迴飇輪久莫馭悵望山頭雲徘徊山下路
黃牛潭饒烈
入口話黃牛紛紛上急流人聲喧閙處燈火競維舟
九日遊三疊泉(二首)魏良器
醉卧藤蘿石溪花映客衣不知山日暮猶問此何時
三疊我重遊匡廬九月九菊花笑淵明底用王宏酒
盤龍東嶂魏良政
東望盤龍峰見山不見龍龍盤不可見上有雲萬重
鶴嶺西屏
靈峰插天表鶴嶺在其西靄靄翠雲屏可望不可移
晚下廬山徐正卿
下山鼯鼠啼藤竹使人迷多謝東林月殷勤過虎溪
馬當大風投詩乃止劉鐸
倒峽羣龍鬭騰空萬馬嘶江神遣巨浪索我笈中詩
聚僊亭徐良傅
四僊如聚塵中有徐道人偶爾遇前識安知非後身
水口寺
今日白頭僧先朝清宫使朝拂廬山雲暮宿水西寺
廬山五老峰郭正域
湖中五老峰去天不盈尺澗底白雲生五老頭俱白
落星石陳翼飛
白榆何夕墮危石青如此疑是酒星沈渴飲湖中水
芝山春遊祝世禄
溪山春正半載酒鳥邊亭取醉非吾事乾坤忌獨醒
自信州還貴溪朱大啓
小艇恰容膝輕帆下溜灘忽聞津吏語斜月挂江干
擲筆峰李萬實
遠公說金經書罷曾擲筆千年棄不收化作一峰立
捨身崖
峭壁一萬丈飛鳥愁欲下望雲思我親此身未能捨
冰壺泉
一泓沁寒泉冰壺浸秋月我來湖上窺照影數毛髮
虎溪
送客過溪橋虎嘯溪上石溪水至今流月黑烟蘿碧
從姑山一線天趙伯里
石罅劃天開山光割昏曉振衣凌絶頂自覺衆峰小
白雲亭(在彭澤亭為狄梁公作)陳嘉謨
一老獨望雲五龍竟取日公於君親際倜儻故無匹
白雲望不極重上白雲亭亭下九江水茫茫鷗鷺汀
登雪浪閣瞻念菴先生祠張位
閣外浪如雪座中人似仙高風不可覿山水尚依然
白鹿洞月下口占(二首)李應昇
渡溪芒屨溼兀立酒初醒點點松梢白疎痕幾箇星
言尋獨對亭相將松影去獨對者誰子問松松不語
仙人石揭重熙
仙人何處去空有仙人跡時一聞笙簫元雲来絶壁
市汊驛下阻風程誥
江干日色黃北風怒不已君看上水船一日三百里
琵琶亭
殘照亭臯夕秋風旅鴈飛琵琶千載恨淚滿逐臣衣
國朝
清江月色歐陽斗照
江水澄太虚寒蟾印秋影不待楓落時已似吴江冷
江行施閨章
將入雙江路雲迷皂口西昨宵愁不寐恰有鷓鴣啼
懷讓邨客虔州
聞君發歸棹還滯虔城裏雙江人不来愁殺雙江水
入廬山口號(二首)王貽上
翠竹青松裏横峰側嶺間坡公曾有語真箇到廬山
曉出潯陽郭廬山方出雲雲中雙白虎邀我問匡君
車盤驛題逆旅主人壁朱彝尊
曲澗層層響叢篁个个齊前山行更好不信鷓鴣啼
晚過東山寺
飛閣流丹蝕層巒積翠多松間明月在惆悵山下歌
五老峰上絶境詩朱徽
踏倒兜羅緜四望琉璃界不知天地間何者有成壞
曉發小密至瑞金縣作(二首)丁煒
樹響欲驚秋嵐深欲變雨雲山翠幾空莫辨來時路
望裏見孤城行行津市杳極浦水霞收遥天山月小
同梅月川翰林泛舟過北蘭寺熊一瀟
城闉三面浮須臾失高閣杳杳望香林磬聲煙際落
廣信舟中望靈山查慎行
頑石四百里(自安仁至鉛山河口臨江石山狀如覆盎草木不生)兹焉秀獨鍾翠
屛三十六不數九芙蓉
鹿洞雪(二首)干建邦
虬龍翔碧漢鱗甲故垂垂始信洞門裏今朝是葛陂
敗絮迎扉坐猶如退院僧呼童呼木屑為接遠来朋
楊柳津詞(次家鴻博載韻二首)錢陳羣
美人入空際解佩遺蒼瑶化作一溪水楊柳垂長條
青溪折楊柳露下沾衣裳相送不相語洞口逢漁郎
六言絶句
唐
寄李袁州桑落酒郎士元
色比瓊漿猶媆香同甘露仍春十千提攜一斗遠送瀟
湘故人
元
送鄧師禹歸龍虎山袁桷
小帽飛花一寸輕舟流水三分落日獨歸口隔溪短
笛猶聞
鰲溪山行和彭琦初(二首)劉詵
照袂晴江淺淺迎風青鬢疏疏看山拄杖欲倦得句畫
沙共書
巖上石仙流雨灘頭春壑生雷回首鹿門總角䰅&KR1046;如
戟重来
題危太樸雲林圖丁復
天台萬八千丈雲林三十六峰幾載山中獨憶今朝江
上相逢
明
弋陽道中陸垹
石子船頭磊磊溪聲枕上潺潺人行上瀨下瀨夢隔千
山萬山
國朝
瀘溪口號四首苖蕃
過嶺復過一嶺渡溪又渡雙溪澗底敲金戞玉林中吠
犬鳴雞
溪口雪橋銀粟山腰兜竹斑斕糾葛江南亦冷輕裘塞
北寧寒
虎豹深山似北鳬鷖泛水知冬信斧誰揮竹紙飛輪自
擣溪舂
昨宿溪斜晚翠今来旭捲朝霞半霧半晴山麓如圖如
畫人家
芙蓉峰嚴開禧
莫道琳宫寂寞四面山映疎窗九朵芙蓉秀出凝眸日
日秋江
清流峰闕名
夙仰名藍勝跡飛泉拖練縈紆疑是銀河倒落蒼茫竒
並匡廬
江西通志卷一百五十六
