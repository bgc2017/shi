江西通志卷一百五十四
藝文(詩八)
七言律
唐
百丈山(庚溪詩話帝為光王時為武宗所忌多晦迹為方外遊至百丈山作詩云)
唐宣宗
大雄眞跡枕危巒梵宇層樓聳萬般日月每從肩上過
山河長在掌中看仙花不間三春秀靈境何時六月寒
更有上方人罕到暮鐘朝磬碧雲端
送孫逸歸廬山劉長卿
爐峯絶頂楚雲銜楚客東歸向北巖彭蠡湖邊香橘柚
潯陽郭外暗楓杉青山不斷三湘路白鳥空隨萬里帆
常愛此中多勝事新詩他日佇開緘
將赴嶺外留題蕭寺遠公院
竹房遥閉上方幽苔徑蒼蒼訪昔遊内史舊山空日暮
南朝古木向人秋天香月色同僧室葉落猿啼傍客舟
此去播遷聖主意白雲何事欲相留
登餘干古城
孤城上與白雲齊萬木蕭條楚水西官舍已空秋草没
女牆猶在夜烏啼平沙渺渺迷人遠落日亭亭向客低
飛鳥不知陵谷變朝來暮去弋陽溪
宿廬山贈白鶴觀劉尊師包佶
蒼蒼五老霧中壇杳杳三山洞裏官手護崑崙象牙簡
心推霹靂棗枝盤春飛雪粉加毫潤曉潄瓊膏冰齒寒
漸恨流年筋力少惟思露冕事星冠
承恩量移宰江邑臨鄱江悵然之作
李嘉祐
四年謫宦滯江城未厭門前鄱水清誰言宰邑化黎庶
欲别雲山如弟兄雙鷗為底無心狎白髮從他遶鬢生
惆悵閒眠臨極浦夕陽秋草不勝情
秋晚招隱寺東峯茶宴送内弟閻伯均歸江州
萬畦新稻傍山村數里深松到寺門幸有香茶留釋子
不堪秋草送王孫煙塵怨别惟愁隔井邑蕭條誰忍論
莫怪臨岐獨垂淚魏舒偏念外家恩
送從弟永任饒州錄事參軍
一官萬里向干溪水宿山行魚浦西日晩長煙高岸近
天寒積雪遠峯低蘆花渚裏鴻相呌苦竹叢邊猨暗啼
聞道慈親倚門待到時蘭葉正萋萋
送客歸江州韓翃
東歸復得采真遊江水迎君日夜流客舍不離青雀舫
人家舊在白鷗洲風吹山帶遥知雨露濕荷裳已報秋
聞道泉明居止近籃輿相訪為淹留
送李錄事赴饒州皇甫冉
北人南去雪紛紛鴈呌汀沙不可聞積水長天隨遠客
荒城極浦足寒雲山從建業千峯出江至潯陽九派分
借問督郵纔弱冠府中年少不如君
招隱寺送閻判官還江州
離别那逢秋氣悲東林更作上方期共知客路浮雲外
暫愛僧房墜葉時長江九派人歸少寒嶺千重鴈度遲
借問潯陽在何處每看潮落一相思
發綿津驛耿湋
孤舟北去暮心傷細雨東風春草長杳杳短亭分水陸
隆隆遠鼓集漁商千叢野竹連湘浦一派寒江下言陽
欲問長安今遠近初秋寒鴈有歸行
送信州姚使君盧綸
朱幡徐轉候羣官猨鳥無聲郡宇寬楚國上腴收賦重
漢家良牧得人難銅鉛滿穴山能富鴻鴈連羣地亦寒
幾日政聲閒戶外九江行旅得相歡
寄廬山真上人李端
高僧無跡本難尋更得禪行去轉深青草湖中看五老
白雲山上宿雙林月明潭色澄空性夜靜猿聲證道心
更說謝公南座好煙蘿到地幾重陰
虔州見鄭表新詩因以寄贈崔峒
梅花嶺上見新詩感激情深過楚詞平子四愁今莫比
休文八詠自同時萍鄉露冕真堪惜鳳沼鳴珂已訝遲
才子風流定難見湖南春草但相思
重陽日寄上饒李明府劉商
重陽秋鴈未銜蘆如覺他鄉節候殊旅館但知聞蟋蟀
郵童不解獻茱萸陶潛何處登高醉倦客停橈一事無
來歲公田多種黍莫教黃菊笑楊朱
送李處士歸弋陽山居權德輿
暫來城市意何如却憶葛陽溪上居不憚薄田輸井税
自將佳句著州閭波翻極浦檣竿出霜落秋郊樹影疎
想到家山無俗侣逢迎只是坐籃輿
寄江州白司馬楊巨源
江州司馬平安否惠遠東林住得無湓浦曾聞似衣帶
廬峯見說勝香爐題詩歲晏離鴻斷望闕天遥病鶴孤
莫謾拘牽雨花社青雲依舊是前途
從潮州量移袁州張韶州端公以詩相賀因酬之
韓愈
明時遠逐事何如遇赦移官罪未除北望詎令隨塞鴈
南遷纔免葬江魚將經貴郡煩留客先惠高文謝起予
暫欲繫船韶石下上賓虞舜整冠裾
麻姑山劉禹錫
曾遊仙蹟見豐碑除却麻姑更有誰雲蓋青山龍臥處
日臨丹洞鶴歸時霜凝上界花開晩月冷中天果熟遲
人到便湏抛世事稻田還擬種靈芝
寄虔州韓使君張籍
南康太守負才豪五十如今未擁旄早得一人知姓字
常聞三事說功勞月明渡口章江靜雲散城頭贑石高
郡政已成秋思遠閒吟應不問官曹
酬樂天見寄元稹
三千里外巴蛇穴四十年來司馬官瘴色滿身治不盡
瘡痕刮骨洗應難常甘人向衰容薄獨訝君將舊眼看
前日詩中高蓋字至今脣舌遍長安
酬樂天得稹所寄紵絲布白輕褣製成衣服以詩
報之
湓城萬里隔巴庸紵薄綈輕共一封腰帶定知今瘦小
衣衫難作遠裁縫惟愁書到炎凉變忽見詩來意緒濃
春草綠茸雲色白想君騎馬好儀容
初到江州白居易
潯陽欲到思無窮庾亮樓南湓口東樹木凋疎山雨後
人家低濕水煙中菰蔣餧馬行無力蘆荻編房臥有風
遥見朱輪來出郭相迎勞動使君公
庾樓曉望
獨憑朱檻立凌晨山色初明水色新竹霧曉籠銜嶺月
蘋風煖送過江春子城陰處猶殘雪衙鼔聲前未有塵
三百年來庾樓上曾經多少望鄉人
題元八溪居
溪嵐漠漠樹重重水檻山窗次第逢晚葉尚開紅躑躅
秋芳初結白芙蓉聲來枕上千年鶴影落杯中五老峯
更媿殷勤留客意魚鮮飯細酒香濃
寄題廬山舊草堂兼呈二林寺道侣
三十年前草堂主而今雖在鬢如絲登山尋水應無力
不似江州司馬時漸伏酒魔休放醉猶殘口業未抛詩
君行過到爐峯下為報東林長老知(此詩憑知進侍御往題草堂中也)
送後集往廬山東林寺兼寄雲皐上人
後集寄將何處去故山迢遞在匡廬舊僧獨有雲臯在
三二年來不得書别後道情添幾許老來筋力乂何如
來生緣會應非遠彼此年過七十餘
江西裴常侍優禮見待又蒙贈詩輒敘鄙誠用伸
感謝
一從簪笏事金貂每借溫顔故折腰長覺身輕離泥滓
忽驚手重捧瓊瑶馬因回顧雖增價桐遇知音已半焦
他日秉鈞如見念壯心直氣未全銷
香爐峯下新卜山居草堂初成偶題東壁五首
五架三間新草堂石階桂柱竹編牆南簷納日冬天暖
北戶迎風夏月凉灑砌飛泉纔有點拂窗斜竹不成行
來春更葺東廂屋紙閣蘆簾著孟光
喜入山林初息影厭趨朝市久勞生早年薄有煙霞志
歲晚深諳世俗情已許虎溪雲裏臥不爭能尾道前行
從兹耳界應清淨免見啾啾毁譽聲
長松樹下小溪頭斑鹿胎巾白布裘藥圃茶園為產業
野麋林鶴是交遊雲生澗戶衣常潤嵐隱山厨火獨幽
最愛一泉新引得清涼屈曲遶階流
日高睡足猶慵起小閣重衾不怕寒遺愛寺泉欹枕聽
香爐峯雪撥簾看匡廬便是逃名地司馬仍為送老官
心泰身寧是歸處故鄉何獨在長安
宦途自此心長别世事從今口不言豈止形骸同土木
兼將壽殀任乾坤胸中壯氣猶湏遣身外浮雲何足論
還有一條遺恨事高家門館未酬恩
過鍾陵李紳
龍沙江尾抱鍾陵水郭村橋晩景澄江對楚山千里月
郭連漁浦萬家燈省抛雙旆辭榮寵遽落丹霄起愛憎
惆悵舊遊同草露却思恩顧一霑膺
憶東湖
菱歌罷唱鷁舟迴雪鷺銀鷗左右來霞散浦邊雲錦截
月昇湖面鏡波開魚驚翠羽金鱗躍蓮脱紅衣紫菂摧
淮口值春偏悵望數株臨水是寒梅
送饒州張使君姚合
鄱陽勝事聞難比千里連連是稻畦山寺去時通水路
郡圖開處是詩題化行應免農人困庭靜惟多野鶴棲
飲罷春明門外别蕭條驛路夕陽低
題東林寺寄江州李員外章孝標
山勢稜層入杳冥寺形高下趁山行象牙床坐蓮花佛
瑪瑙函盛貝葉經日映砌陰移寳閣風吹天樂動金鈴
門前更有清江水便是潯陽太守廳
送張使君赴饒州
饒陽因富得州名不獨農桑别有營日暖提筐依茗樹
天陰把酒入銀坑江寒魚動槍旗影山晩雲和鼓角聲
太守能詩兼愛靜西樓見月幾篇成
題干越亭張祐
扁舟亭下駐煙波十五年遊重此過洲觜露沙人渡淺
樹稍藏竹鳥啼多山銜落照欹紅蓋水蹙斜文捲綠羅
腸斷中秋正圓月夜來誰唱異鄉歌
懷鍾陵舊遊四首杜牧
一謁征南最少年盧卿雙璧截肪鮮歌謠千里春長暖
絲管高臺月正圓玉帳軍籌羅俊彦絳帷環佩立神仙
陸公餘德機雲在如我酬恩合執鞭
滕閣中春綺席開柘枝蠻鼓殷晴雷垂樓萬幕青雲合
破浪千帆陣馬來未掘雙龍牛斗氣高懸一榻棟梁材
連巴控越知何事珠翠沈檀處處堆
十頃平湖堤柳合岸秋蘭芷綠纖纖一聲明月採蓮女
四面朱樓卷畫簾白鷺煙分光的的微漣風定翠□□
斜暉更落西山影千步虹橋氣象兼
控壓平江十萬家秋來江靜鏡新磨城頭晩鼔雷霆後
橋上遊人笑語多日落汀痕千里色月當樓午一聲歌
昔年行樂穠桃畔醉與龍沙揀蜀羅
經行廬山東林寺許渾
離魂斷續楚江壖葉墜初紅十月天紫陌事多難數悉
青山長在好閒眠方趨上國期干禄未得空堂學坐禪
他歲若教如范蠡也應湏入五湖煙
經麻姑山劉滄
麻姑此地煉神丹寂寞煙霞古竈殘一自仙娥歸碧落
幾年春雨洗紅蘭帆飛震澤秋江遠雨過陵陽晚樹寒
山頂白雲千萬片時聞鸞鶴下仙壇
九華望廬山熊皎
九江山勢盡崢嶸惟有匡廬最得名萬疊影遮殘雪在
數峯嵐帶夕陽明冷侵醉榻鋪秋色高亞吟龍送水聲
只待丹霄酬志了白雲深處是歸程
送僧歸廬山趙嘏
禪棲忽憶五峯遊去著方袍謝列侯經啓樓臺千葉曙
錫含風雨一枝秋題詩片石侵雲在洗鉢香泉覆菊流
却憶前年别師處馬嘶殘月虎溪頭
寄潯陽趙校書
簾下秋江夜影空倚樓人在月明中不將行止問朝列
惟脱衣裳與釣翁幾處别巢悲去燕十年回首送歸鴻
那應更結廬山社見說心閒勝遠公
題廬山寺馬戴
白茅為屋宇編荆數處階墀石疊成東谷笑言西谷響
下方雲雨上方晴鼠驚樵客緣蒼壁猨戲山頭撼紫檉
别有一條投澗水竹筒斜引入茶鐺
重遊圭峯宗密禪師精廬溫庭筠
百尺青崖三尺墳微言已絶杳難聞戴顒今日稱居士
支遁他年識領軍暫對杉松如結社偶同麋鹿自成羣
故山弟子空回首葱嶺惟應見宋雲
重歸宜春經過萍川題梵林寺袁皓
梵林遺址在松蘿四十年來兩度過瀘水東奔彭蠡浪
萍川西注洞庭波村煙不改居人換官路無窮行客多
拖紫腰金成底事凭闌惆悵欲如何
宛陵送李明府罷任歸江州來鵠
菊花村晩鴈來天共把離觴向水邊官滿便尋垂釣侣
家貧已用賣琴錢浪生湓浦千層雪雲起爐峯一炷煙
倘見吾鄉舊知己為言顦顇過年年
和人遊東林李咸用
一從張野臥雲林勝槩誰人更解尋黃鳥不能言往事
白蓮虚發至如今年年上國榮華夢世世高流水石心
始欲共君重悵望紫霄峯外日沈沈
題袁溪張逸人所居羅隱
蒲梢獵獵燕差差數里溪光日落時芳樹文君機上錦
遠山孫壽鏡中眉雞窗夜靜開書卷魚檻春深展釣絲
若使浮名拘絆得世間何處有男兒
送張綰遊鍾陵
南憶龍沙兩岸行當時天下尚清平醉眠野寺花方落
吟倚江樓月欲明老去亦知難重到亂來爭肯不牽情
西山十二真人在從此煩君語姓名
干越亭
楚水蕭蕭多病身強凭危檻送殘春高城自有陵兼谷
流水那知越與秦岸下藤蘿陰作怪橋邊蛟蜃夜欺人
琵琶洲遠江村闊回首征途淚滿巾
丙寅二月二十二日撫州如歸館雨中有懷諸朝
客韓偓
悽悽惻惻又微嚬欲話羈愁憶故人薄酒旋醒寒徹夜
好花虚謝雨藏春萍蓬已恨為逋客江嶺那知見侍臣
未必交情繋貧富柴門自古少車塵
驛步(癸酉年在南安縣作)
暫息征車病眼開況穿松竹入樓臺江流燈影向東去
樹遞雨聲從北來物近劉輿招垢&KR1401;風經庾亮汙塵埃
高情自古多惆悵賴有南華養不材
石門山泉鄭谷
一脈清泠任所之縈莎漱蘚入空池雲邊野客窮來處
石上寒猿見落時聚沫繞槎殘雪在迸流穿樹墮花隨
煙春雨晩閒吟去不復遥尋皇子陂
題廬嶽劉處士草堂杜荀鶴
仙境閒尋採藥翁草堂留話一宵同若看山下雲深處
直是人間路不通泉領藕花來洞口月將松影過溪東
求名心在閒難遂明日馬蹄塵土中
懷廬嶽舊隱
一别三年長在夢夢中時躡石稜層泉聲入夜方堪聽
山色逢秋始好登巖鹿慣隨鋤藥叟溪鷗不怕洗苔僧
人間有許多般事求要身閒直未能
宿東林寺題願公院
古寺沈沈僧未眠搘頤將客說閒緣一溪月色非塵世
滿洞松聲似雨天簷底水涵鈔律燭窗間風引煑茶煙
無由住得吟相伴心繋青雲十五年
送友人宰潯陽
高興那言去路長非君不解愛潯陽有時猨鳥來公署
到處煙霞是道鄉釣艇滿江魚賤菜紙窰連嶽楮多桑
陶潛舊隱依稀在好繼高蹤結草堂
楊岐山唐廪
逗竹穿花越幾村還從舊路入雲門翠微不閉樓臺出
清吹頻回水石喧天外鶴歸松自老巖間僧逝塔空存
重來白首良堪喜朝露浮生不足言
南昌晩眺韋莊
南昌城郭枕江煙章水悠悠浪拍天芳草綠遮仙尉宅
落霞紅襯賈人船霏霏閣上千山雨嘒嘒雲中萬樹蟬
怪得地多章句客庾家樓在斗牛邊
袁州作
家家生計只琴書一郡清風似魯儒山色東南連紫府
水聲西北屬洪都煙霞盡入新詩卷郭邑閒開古畫圖
正是江村春酒熟更聞春鳥勸提壺
贈九江太守張蠙
江頭暫駐木蘭船漁父來誇太守賢二邑旋添新戶口
四營漸廢舊戈鋋笙歌不似經荒後禮樂猶如未戰前
昨日西亭從游騎信旗風裏說詩篇
豫章江樓望西山有懷陳陶
水護星壇列太虚煙霓十八上仙居時人未識遼東鶴
吾祖曾傳寳鼎書終日章江催白鬢何年丹竈見紅蕖
桃花谷口春深淺欲訪先生赤鯉魚
題豫章西山香城寺
十地嚴宫禮竺皇旃檀樓閣半天香祇園樹老梵聲小
雪嶺花香燈影長霄漢落泉供月界蓬壺靈鳥侍雲房
何年七七真人降金錫珠壇滿上方
南唐
題魏壇二首李建勲
不遇至真傳道要曾看真誥亦何為舊碑經亂沈荒澗
靈篆因耕出故基蛙黽自喧澆藥井牛羊閒過放生池
蕭條夕景空壇畔朽檜枝斜綠蔓垂
一尋遺跡到仙鄉雲鶴沈沈思渺茫丹井歲深生草木
芝田春廢臥牛羊雨淋殘畫摧荒壁鼠引饑蛇落壞梁
薄暮欲歸仍佇立菖蒲風起水泱泱
麻姑山沈彬
紺殿松蘿太古山仙人曾此話桑田閒傾雲液十分日
已過浮生一萬年花洞路中逢鶴信水簾巖底見龍眠
我來遊禮酬心願欲共怡神契自然
題西林寺水閣伍喬
竹翠苔花遶檻濃此亭幽致詎曾逢水分林下清泠派
山峙雲間峭峻峯怪石夜光寒射燭老杉秋韻冷和鐘
不知來往留題客誰約重尋蓮社蹤
題廬山東林寺遠大師影堂李中
遠公遺跡在東林往事名存動苦吟杉檜已依靈塔老
煙霞空鎖影堂深入簾輕吹催香印落石幽泉雜磬音
十八賢人消息斷蓮池千載月沈沈
吉水縣依韻酬華松秀才見寄
官況蕭條在水村吏歸無事好論文枕欹獨聽殘春雨
夢去空尋五老雲竹徑每憐和蘚步禽聲偏愛隔花聞
詩情冷淡知音少獨喜江臯得見君
送陳先生之洪井寄蕭少卿徐鉉
聞君仙袂指洪崖我憶情人别路賖知有歡娛遊楚澤
更無書札到京華雲開驛閣連江靜春滿西山倚漢斜
此處相逢應見問為言搔首望龍沙
憶新淦觴池寄孟賓于員外
往年淦水駐行軒引得清流似月圓自有谿光還碧甃
不勞人力遞金船潤滋苔蘚欺茵席聲入杉松當管絃
珍重詩人頻管領莫教塵土咽潺潺
送德邁道人之豫章
禪靈橋畔落殘花橋上離情對日斜顧我乘軒慙組綬
羨師飛錫指煙霞樓中西嶺真君宅門外南州處士家
莫道空談便無事碧雲詩思更無涯
寄麻姑仙壇道士查文徽
别後相思鶴信稀郡樓南望遠峯迷人歸仙洞雲連地
花落春林水滿溪白髮只應悲鏡鑷丹砂猶待寄刀圭
方平車駕今何在常苦塵中日易西
貽南康陳處士陶譚用之
白玉堆邊蔣徑横空涵二十四灘聲老無征戰軒轅國
貧有茅茨帝舜城丹鳳晝飛羣木冷一龍秋臥九江清
時人莫笑非經濟還待中原致太平
懷廬山舊隱(釋)若虚
九叠嵯峨倚著天悔隨寒瀑下巖煙深秋猨鳥來心上
夜靜松杉到眼前書架想遭苔蘚裹石窗應被薜蘿纏
一枝笻竹游江北不見爐峯二十年
寄廬岳僧(釋)齊己
一聞飛錫别區中深入西南瀑布峯天際雪埋千片石
洞門冰折幾株松煙霞明媚棲心地苔蘚縈紆出世蹤
莫問江邊舊居寺火燒兵劫斷秋鐘
賀行軍太傅得白氏東林集
樂天歌詠有遺編留在東林伴白蓮百尺典墳隨喪亂
一家風雅獨完全嘗聞荆渚通侯論果遂吳都使者傳
仰賀斯文歸朗鑒永資聲政入薰絃
宋
鄱陽皮錄事楊億
松陵遺集占風騷故國田園没海濤三世青氊傳舊物
(三世有集五百卷)十年黃綬歎徒勞謝塘春草侵魂夢潘縣秋
霜入鬢毛鄱水黃金漫如粟想君終不染脂膏(漢書地理志鄱)
(陽出黃金粟)
胡氏華林書堂張齊賢
一百年來煙㸑同衣冠江左慕家風兒孫歌舞詩書内
鄉黨優游禮讓中孝弟筠編爭紀錄門閭天語賜褒崇
莫將六闕方朱氏葉葉蒸嘗奉始終
華林書堂陳堯叟
旌闕書亭煥水鄉四時烟景似滄浪玉漿寒色連莎砌
金障秋陰覆草堂田里從來應遜畔兒孫遊戲亦成行
吾君孝理風天下誰識謳歌綴樂章
題滕王閣夏竦
面臨江水勢凌霞却倚重城十萬家當檻曉雲依鶴嶺
拂階殘雨下龍沙詞人樂石文皆在帝子歡遊事未賖
好是良宵金鼔動闌干牛斗逼簷斜
四望亭韓琦
西北雲高拂女牆危亭虚豁望中長田間堤陌成新隰
天外山川是舊疆古道入秋漫黍稷遠坡乘晩下牛羊
凭闌多少無言恨不在歸鴻送夕陽
涵虚閣富弼
畫閣高連百雉城涵虚應不媿標名門前柳色兼旗色
座上琴聲雜珮聲官羨五湖歸范蠡木饒三逕隱淵明
吾來恰值初晴後山色波光分外清
遊廬山作范仲淹
五老閒遊倚舳艫碧梯嵐逕好程塗雲開瀑影千門挂
雨過松黃十里鋪客愛往來何所得僧言榮辱此間無
從今愈識逍遥旨一聽升沈造化罏
虔州即事趙抃
君恩山重若為酬補郡都忘樂與憂惶恐灘長從險絶
鬱孤臺迥足觀遊贑川在昔名難治鈴閣於今幸少休
人謂闊疎予自喜遠民安堵更何求
香林寺别虔守趙公周惇頤
公暇頻陪塵外遊朝天仍得送行舟軒車更共入山脚
旌旆且從留渡頭精舍泉聲清㶁㶁高林雲色澹悠悠
談終道奥愁言别明日瞻思上郡樓(濂溪集原註清獻自虔州赴召舟至)
(皂口同遊香林寺石刻可考大成集以為萬安香城寺非也)
陪丁元珍遊東山寺歐陽修
幕府文書日已稀清樽歲晏喜相攜寒山帶郭穿松路
瘦馬尋春踏雪泥翠蘚蒼崖森古木綠蘿盤石暗深溪
為貪賞物來猶早迎臘梅花吐未齊
題袁州東湖樂游堂呈龍學李覯
古郡城池已枕江東湖更在郡東方水仙座下魚鱗赤
龍女門前橘樹香路絶塵埃非洒掃地無風雨亦清涼
使君待客多娛樂只有醒時覺異鄉
靈源洞
纔出塵來尚未知漸攀藤竹漸臨危伏流似是龍藏處
古樹應無春到時誰把石厓齊剗削直教雲氣當簾帷
良工畫得猶宜秘莫與凡夫肉眼窺
右軍墨池祖無擇
匡廬峯下歸宗寺曾是當年内史居繭紙世傳遺蹟後
墨池人記作書初秋毫幾老崇山兔舊法空觀得水魚
(筆勢圖云先取崇山絶谷中兔毛八九月收之又用筆法云送脚似遊魚得水合頭若景山興雲也)珍重
僧家能好事朱闌碧甃壯庭除
寄題程公闢物華樓王安石
吳楚東南最上游江山多在物華樓遥瞻旌節臨尊俎
獨臥柴荆阻獻酬想有新詩傳素壁怪無餘墨到滄洲
湡浯南望重重綠章水還能向北流
寄沈鄱陽(時為江東提刑)
離家當日尚炎風叱馭歸時九月窮朝渡藤溪霜落後
夜過麾嶺月明中山川道路良多阻風俗謠言苦未通
惟有番君人共愛流傳名譽滿江東
寄袁州曹伯玉使君
宜春城郭繞樓臺想見登臨把一杯濕濕嶺雲生竹菌
冥冥江雨熟楊梅政成定入邦人詠詩就還隨驛使來
錯莫風沙愁病眼不知何日為君開
落星寺在南康軍江中
崒雲臺殿起崔嵬萬里長江一酒杯坐見山川吞日月
杳無車馬送塵埃鴈飛雲路聲低過客近天門夢易迴
勝槩惟詩可收拾不才羞作等閒來
為裴使君賦擬峴臺
君作新臺擬峴山羊公千載得追攀歌鍾殷地登臨處
花木移春指顧間城似大隄來宛宛溪如清漢落潺潺
時平不比征吳日緩帶尤宜向此閒
滕王閣感懷王安國
滕王平昔好追遊高閣依然枕碧流勝地幾經興廢事
夕陽偏照古今愁城中樹碧千家市天際人歸一葉舟
極目烟波吟不盡西山重疊亂雲浮
清風閣曾鞏
百級危梯屈曲成闌干朱碧半空横天垂遠水秋容靜
雪壓羣山霽色明海燕力窮飛不到郊園陰合坐尤清
風前有客湏留醉莫放歸時月滿城
送撫州錢郎中
名郎元是足風流得郡東南地更幽翠幕管絃三市晚
畫堂烟雨五峯秋黃柑巧綴星垂檻香稻勻翻雪滿甌
應與謝公資健筆邦人才薄詎能酬
酬材叔江西道中作
枉渚荒原百里閒草根經燒舊痕乾入陂野水冬來淺
對樹諸峯雪後寒塢笛最宜風外聽嶺梅初得醉中看
行尋故友心無事不覺西遊道路難
壺中九華詩(并序)蘇軾
湖口人李正臣蓄異石九峯玲瓏宛轉若窗櫺然予
欲以百金買之與仇池石為偶方南遷未暇也名之
曰壺中九華且以詩記之
清溪電轉失雲峯夢裏猶驚翠掃空五嶺莫愁千嶂外
九華今在一壺中天池水落層層見玉女窗虚處處通
念我仇池太孤絶百金歸買碧玲瓏
八月七日初入贑過惶恐灘
七千里外二毛人十八灘頭一葉身山憶喜歡勞遠夢
地名惶恐泣孤臣長風送客添帆腹積雨浮舟減石鱗
便合與官充水手此生何止略知津
天竺寺(并引)
予年十二先君自虔州歸為予言近城山中天竺寺
有樂天親書詩云一山門作兩山門兩寺元從一寺
分東澗水流西澗水南山雲起北山雲前臺花發後
臺見上界鐘清下界聞遥想吾師行道處天香桂子
落紛紛筆勢竒逸墨跡如新今四十七年予來訪之
則詩已亡有刻石存耳感涕不已而作是詩
香山居士留遺蹟天竺禪師有故家空詠連珠吟疊璧
已亡飛鳥失驚蛇林深野桂寒無子雨浥山薑病有花
四十七年真一夢天涯流落淚横斜
留題顯聖寺
渺渺疎林集晚鴉孤村烟火梵王家幽人自種千頭橘
遠客來尋百結花浮石已乾霜後水焦坑閒試雨前茶
祇疑歸夢西南去翠竹江村繞白沙
予昔作壺中九華詩其後八年復過湖口則石已
為好事者取去乃和前韻以自解云
江邊陣馬走千峯問訊方知冀北空尤物已隨清夢斷
眞形猶在畫圖中歸來晚歲同元亮却埽何人伴敬通
賴有銅盆修石供仇池玉色自璁瓏
白塔舖歇馬
甘山廬阜鬱相望林隙熹微漏日光吳國晚蠶初斷葉
占城蚤稻欲移秧迢迢澗水隨人急冉冉巖花撲馬香
望眼儘從飛鳥遠白雲深處是吾鄉
寒食與器之遊南塔寺寂照堂
城南鐘鼓鬭清新端為投荒洗瘴塵總是鏡空堂上客
誰為寂照境中人紅英埽地風驚曉綠葉成陰雨洗春
記取明年作寒食杏花曾與此翁鄰
永和清都觀道士童顔鬒髮問其年生於丙子蓋
與予同求此詩
鏡湖勅賜老江東未似西歸玉局翁羈枕未容春夢斷
清都宛在默存中每逢佳境攜兒去試問行年與我同
自笑餘生消底物半篙清漲百灘空
遊廬山山陽七詠蘇轍
山上流泉自作溪行逢石缺瀉虹霓定知雲外波濤闊
飛到峯前本末齊入海明河驚照曜倚天長劍失提攜
誰來臥枕莓苔石一洗塵心萬斛泥(開先瀑布)
山回不見落銀潢餘溜喧豗響石塘目亂珠璣濺空谷
足寒雷電繞飛梁入瓶銅鼎春茶白接竹齋廚午飯香
從此出山都不棄滿田秔稻插新秧(漱玉亭)
山行但覺鳥聲殊漸近神仙簡寂居門外長溪淨客足
山腰苦筍助盤蔬喬松定有藏丹處大石仍前拜斗餘
弟子蒼髯年八十養生世世授遺書(簡寂觀)
求聽歸宗早晚鐘疲勞懶上紫霄峯墨池漫疊溪中石
白塔微分嶺上松佛宇爭推一山甲僧廚坐待十方供
欲遊山北東西寺巖谷相連更幾重(歸宗寺)
萬本青杉一手栽滿堂白佛九天來(仁宗初年有僧手種萬杉特為建此)
(寺仍以禁中佛賜之)涓涓石溜供厨足矗矗山屏遶寺開半榻松
陰秋簟冷一杯香飯午鐘催安眠飽食平生事不待山
僧喚始迴(萬杉寺)
三峽波濤飽泝沿過橋雷電記當年江聲髣髴瞿唐口
石角參差灔澦前應有夜猿啼古木已將秋葉作歸船
老僧未省遊巴蜀松下相逢問信然(三峽石橋)
五老相攜欲上天元猿白鶴盡疑仙浮雲有意藏山頂
流水無聲入稻田古木微風時起籟諸峯落日盡生煙
歸鞭草草還城市慙愧幽人正醉眠(白鶴觀)
題都昌清隱禪院
北風江上落潮痕恨不乘舟便到門樓觀飛翔山斷際
松筠陰翳水來源升堂猿鳥晨窺坐乞食帆檣暮遶村
誰道豁巖許深處一番行草認元昆(長老惟是曾識子曕兄於淨因有簡)
(刻石)
和毛國鎮白雲莊三詠
卜築高深已有山起居清潤可無泉穿牆白練秋聲細
照屋青銅曉色鮮已放魚鰕嫌跳擲更除蘋藻任漪漣
只應明月中宵下長共禪心相向圓(掬泉軒)
清溪似與隱君謀故入堂前漫不收盥手從今休汲井
浮觴取意便臨流花漂澗谷來應遠石激琴箏久未休
莫把朱欄強圍遶山家事事要清幽(平溪堂)
山似高人長遠人不登高處見無因築臺土石無多子
照眼峯巒得許新陣馬奔騰時絶遠風濤舒卷忽無垠
白雲自是逃名處猶恐此中藏隱淪(眺遠臺)
又次韻遊小雲居
溪上浮花片片輕泝流登岸得山行僧房幽絶雲居小
春日陰晴野色明永遠林棲眞有道溺沮耕養亦忘情
此身此意何年遂空使長談笑老生
予初到筠即於酒務庭中種竹四藂杉二本及今
三年二物皆茂秋八月洗竹培杉偶賦短篇呈同
官
種竹成藂杉出簷三年慰我病厭厭剪除亂葉風初好
封植孤根笋自添高節不知塵土辱堅姿試待雪霜霑
屬君留取障斜日仍記當年此滯淹
雨後遊大愚
風光四月尚春餘淫雨初乾積潦除古寺蕭條仍負郭
閒官疎散亦肩輿摘茶戶外蒸黃葉掘笋林中間綠蔬
一飽人生眞易足試營茅屋傍僧居
披山亭晚飲
落日欲没多雲烟南山暝鴉歸北山樓臺城上半明滅
燈火橋頭初往還江西八月熱猶在坐中遷客頭欲斑
何時解網聽歸去黃花白酒疎籬間
余居高安三年每晨入莫出輒過聖壽訪聰長老
謁方子明浴頭笑語移刻而歸歲月既久作一詩
記之
朝來賣酒江南市日莫歸為江北人禪老未嫌參請數
漁舟空怪往來頻每慚菜飯分齋缽時乞香泉洗病身
世味漸消㛰嫁了幅巾緇褐許相親
陪毛君遊黃仙觀
李叟仙居仍近市黃公道院亦依城定應昔日山林地
未有今時雞犬聲白鶴翻然終不返黃冠憔悴只躬耕
試從車騎尋遺跡恐有居人解養生
孔平仲著作江州官舍小庵
近山不作看山計引水新成照水庵閉口忘言中自飽
安心度日更誰參簡編圍遶穿書蠧窗戶低回作蠒蠶
我亦一軒容膝住敝裘麤飯有餘甘
遊石仙巖次韻曾肇
塵埃華髮換朱顔十載重來款故關天上樓臺春寂寂
洞中雞犬晝閒閒苔深尚識曾題石木老難尋舊戲環
未斷凡心却歸去他年飛鳥會知還
大秀宫黃庭堅
玉笥山前太白峯望仙橋下水溶溶前溪流水後溪月
五步白雲三步松半夜珮環朝上闕插天樓閣度疎鐘
夢餘彷彿鈞天奏知在蓬萊第幾重
題快閣
癡兒了却公家事快閣東西倚晚晴落木千山天遠大
澄江一道月分明冰絃已為佳人絶青眼聊因美酒横
萬里歸船弄長笛此心吾與白鷗盟
湖口李正臣蓄異石九峯東坡先生名曰壺中九
華并為作詩後八年自海外歸過湖口石已為好
事者所取乃和前篇以為笑實建中靖國元年四
月十六日明年當崇寧之元五月二十日庭堅繫
舟湖口正臣持此詩來石既不可復見東坡亦下
世矣感歎不足因次前韻
有人夜半持山去頓覺浮嵐晚翠空試問安排華屋處
何如零落亂雲中能迴趙璧人安在已入南柯夢不通
賴有霜鍾難席卷袖椎來聽響玲瓏
登滕王閣曾丰
故閣崢嶸已劫灰又看新閣上烟煤斷碑無日不濃墨
古砌雖秋猶淺苔江闊鳥疑飛不過風輕帆敢趁先開
天高眼迥詩囊小收拾無多空一來
白鶴觀秦觀
複殿重樓墮杳冥故基喬木尚崢嶸銀河不改三千尺
鐵馬曾經十萬兵華表故應終化鶴謫仙未解獨騎鯨
林泉一一兒童舊白髮衰顔祇自驚
逍遥閣洪炎
傑閣龍樓倚翠微中秋午夜望清輝桂枝委地三千尺
柏影垂壇四十圍簫鼔或疑風雨下雲霞猶想錦帆飛
只今井臼依然在不見歸來丁令威
萬安道中彭汝礪
上下雞籠牛口灘灘頭濯濯雨聲寒氣蒸晚日雲無間
波漾春風雪未乾落絮並花浮遠水飛鷗隨鷺落驚湍
扁舟穩汎滄浪遠珍重嚴陵一釣竿
與文淵遊聘君亭分題和文淵亭字韻
東湖九月水如冰畫舫還尋孺子亭雨後斷雲歸苒苒
天寒孤鴈去冥冥蘭苕散漫池塘遠松竹參差島嶼青
貪惜上恩歸未得自憐雙鬢欲垂星
和文淵遊餘干山寺
愛山終日在山巔山徑遲留幾屐穿澗水曲流隨步屧
爐香深處作雲烟峩峩健馬横巖石(邑有白馬石)漠漠蒼龍
宿舊淵(寺有龍井)為語琶琵洲上路幾時容我繫歸船
游東湖
草色蒹葭蘆葦中蓮花一片萬枝紅斜陽色妬波心日
細雨香吹水面風澤國地開金色界桃源人在水晶宫
扁舟湏艤如張翰好在溪邊舊釣筒
鬱孤臺
江城塵土日喧喧中有蒼然一點山日暖蜃樓浮海上
花深蓬島在人間晴雲翯翯千峯遠碧瓦鱗鱗萬屋環
却望鍾陵何處所客心先與水東還
同遊獨山(二首)
獨山亭子山之心萬竹相圍盡翠陰古刹地幽紅日永
懸崖人靜碧雲深輕風細細無朝夕勁節依依自古今
吏役幾嗟詩筆廢興來不惜為君吟
城樓日日望霄垠車馬今來訪舊閒寒石萬尋圍翠竹
危峯一點綴青雲洒然自有林泉樂去矣吾非鳥獸羣
安得畫工圖絶致盡收蒼翠寄諸君
到醒心亭
萬里江湖逐斷萍紅塵不見北山亭一思好景心魂醉
纔挹餘芳眼目醒寒暑忽移佳木綠古今長見遠峯青
烟蕪路斷無窮盡空惜琅琊舊記銘(醒心亭記鄱陽劉賢良為之)
會仙洞
大松十里建旌旗曉日朝霞五色依幽谷靜聞猿一嘯
白雲時見鶴雙飛花開洞府春常在人會瀛州夜未歸
家近武陵時入夢詩成更憶故山薇
永新法雲上方劉弇
石廊西頭物色好别有淨界擎青蓮玉虹挂門一水割
碧雲差徑千家連浩歌流年客尊酒高臥白日僧華顛
夜涼散髮弄明月更欲挽駕青翰仙
遊麻姑山李綱
魯公詞翰勒山巔鯁峭風姿却喜仙假道來遊非偶爾
追尋遺蹟更茫然野花芳草真成夢老鶴喬松不記年
誰謂瑶臺無路到月明風露正娟娟
題驟馬岡岳飛
立馬林岡豁戰眸陣雲開處一溪流機舂水沚猶傳晉
黍秀宫庭孰憫周南服只今殲小醜北轅何日返神州
誓將七尺酬明聖怒指天涯淚不收
遊玉華洞楊時
蒼藤秀水遶空庭桑石層巒擁畫屛混沌鑿開幽竅遠
巨靈分擘兩峯青雲藏野色春長在風入衣襟酒易醒
採玉遺蹤無處問擬投簪紱學仙經
題筠州僧房吕本中
客來無語坐禪房共賞西窗一榻涼山路雨餘新筍出
江城春色雜花香厨烟已逐鐘聲遠樹色初隨塔影長
敢道閒居便安穩今年更欲下湖湘
無訟堂詩(有序)阮閱
袁人稱好訟比來假守見其士力學而知廉恥民樂
善而好儉嗇於是待以平恕宥以寬簡愚則教之不
從則刑之踰兩月而牒不盈百謂之好訟可乎因以
郡圃之堂名曰無訟聊以雪袁人之謗庶幾後來者
以平恕寬簡為治而可以無事乎
欲為袁人雪謗聲因將無訟榜堂名他時茇舍棠休翦
近日圜扉草已生自是索瘢求太察却疑束矢聽難明
要知本樂農桑處請看東郊壠上耕
宿栖賢王十朋
瀑水聲中夜不眠星河影動半秋天誰云灔澦瞿唐遠
只在揚瀾左蠡邊獅子吼成方外法(獅子山)石人參得定
中禪(石人峯)住山五老知今古借問曾棲幾箇賢
題湖口驛
蘆花洲渚江人邦我來把酒臨西窗五祖六祖山照眼
清流濁流水同江孤山大小各嶄絶鐘石上下相舂撞
千帆出没烟雨裏何如鷗鷺飛雙雙
遊圓通
夾徑森森鬱老松烟霞深處忽聞鐘虎溪水隔侯溪水
馬耳峯連石耳峯遺像人猶思後主(李後主功德院有祠堂)開山
僧不畏先鋒(僧言曹先鋒翰下江州至圓通主僧趺坐不懼)明朝杖履山南去
噴沫飛流看玉龍
簡寂觀
縈迂草徑少人行忽有黃冠洞口迎自笑荒蕪陶靖節
更尋簡寂陸先生朝眞惟有壇前石流水猶餘絃上聲
欲聽金雞上金闕紫霄峯際白雲横(陸先生善鼔琴觀有朝眞石金雞紫)
(霄皆峯名)
紅泉精舍曾極
十里長松一幅巾温湯靜濯滿衣塵石門隔斷世間事
仙窟能容鶴上人已主謝公為北道更依華子作西隣
紅泉可酒兼宜茗便合躬耕老此身
送元上人遊仰山歸泐潭王庭珪
兩刹崚嶒隱翠岑却擔拄杖出烟林來時飽喫東禪飯
歸去泥添古佛金絶嶺松篁青玉瘦上方魚鼓白雲深
是中不可著言句且聽半山鸞鳳音
次韻向文剛晁叔易遊青原
佛屋深蟠七祖山魯公竒字刻孱顔能來把釣溪臺上
安用賦詩戎馬間薄宦不知何處好浮生纔得此時閒
夕陽渡口人爭渡又趁城頭暮鼓還
送胡邦衡之新州貶所二首
囊封初上九重關是日清都虎豹閒百辟動容觀奏牘
幾人回首愧朝班名高北斗星辰上身墮南州瘴海間
不待他年公議出漢廷行召賈生還
大厦元非一木支欲將獨力拄傾危癡兒不了公家事
男子要為天下竒當日姦諛皆膽落平生忠義只心知
端能飽喫新州飯在處江山足護持
題天風海濤亭趙汝愚
幾年奔走厭塵埃此日登臨亦快哉江月不隨流水去
天風直送海濤來故人契闊情何厚禪客飄零事已灰
堪嘆人生祇如此虚欄獨倚更徘徊
和秀野劉丈寄示南昌諸詩(其一)朱子
滕王閣下水初生聞道登臨復快晴帝子詎知陳迹在
長江肯趁曲池平山楹雨罷珠簾捲簷鐸風驚玉佩鳴
滿眼悲涼今古恨人生辛苦竟何成
隆岡書院(四首)
卜築隆岡遠市朝箇中風景總堪描溪雲帶雨來茅屋
澗水浮花出石橋綠徧莎汀牛腹飽青歸麥隴鳥聲嬌
東隣西舍渾相似半是漁人半是樵
簾捲薰風半掩扉五侯車馬往來稀綠楊門巷鶯鶯語
青草池塘燕燕飛埽石圍棋銷白晝解衣沽酒醉斜暉
山園莫道多寥落梅子初黃杏子肥
水繞荒村竹繞牆儼然風景似柴桑車繅白雪絲盈軸
鏄刈黃雲稻滿場幾樹斜暉楓葉赤一籬疎雨菊花黃
東隣畫鼔西隣笛共慶豐年樂有常
土築低牆草結庵尋常愛客伴清談地爐有火湯初沸
布被無寒夢亦酣風捲翠松鳴晚笛雪飄疎竹響春蠶
閉門不管榮枯事坐傍梅花讀二南
豐城榮光書院
一道榮光帶碧山天風吹雨度雲關樹浮空翠迷村塢
泉落飛虹瀉石灣赤嶺豹棲朝氣隱劍潭龍起夜光寒
吚唔何處經年韻多在湖東喬木間
新喻西境
北嶺蒼茫雨欲來南山騰躑翠成堆穉杉繞麓千旗卷
野水涵空一鑑開客路情懷元倥&KR1555;今晨遊眺却徘徊
自然觸目成佳句雲錦無勞更翦裁
次卜掌書落成白鹿佳句
重營舊館喜初成要共羣賢聽鹿鳴三爵何妨奠蘋藻
一編詎敢議明誠深源定是閒中得妙用元從樂處生
莫問無窮庵外事此心聊與此山盟
白鹿講會次卜丈韻
宫牆蕪没幾經年祇有寒烟鎖澗泉結屋幸容追舊觀
題名未許續遺編青雲白石聊同趣霽月光風更别傳
珍重箇中無限樂諸郎莫苦羨騰鶱
鵝湖寺和陸子壽
德義風流夙所欽别離三載更關心偶扶藜杖過寒谷
又枉籃輿度遠岑舊學商量加邃密新知培養轉深沈
只愁說到無言處不信人間有古今
題福勝寺張栻
朝宗秀水琉璃碧擁縣高山翡翠青三峽元無天下險
五臺端是地中靈羊腸紫棧平如砥魚貫朱甍巧似屏
中有神仙來作牧斗南夜夜煥台星
宣城李君嘗遊東湖居士之門袖詩見過次韻以
謝吕祖謙
人去湖空古豫章溪蓀水荇換年芳聞風我是通家舊
覓句君猶弟子行䰅髮蒼浪休歎老齒牙沆&KR1197;尚生香
宛陵自昔詩人國今日誰升小謝堂
金沙臺吕祖儉
謫居無地寄幽懷筠有樓臺自漢開紫極晨光招我望
錦江春色逐誰來賡歌惟憶多炎裔作賦應憐乏賈才
人物若增山水勝詩仙龍種兩竒哉
鵝湖會詩陸九齡
孩提知愛長知欽古聖相傳只此心大抵有基方築室
未聞無址忽成岑留情傳註翻榛塞著意精微轉陸沈
珍重友朋勤琢切湏知至樂在於今
前題陸九淵
墟墓興哀宗廟欽斯人千古不磨心涓流積至滄溟水
卷石崇成泰嶽岑易簡工夫終久大支離事業竟浮沈
欲知自下升高處真偽先湏辨只今
東林寺范成大
談易繙經宰木春三生猶自裊烟熏客塵長隔虎溪水
劫火不侵香谷雲老矣嬾供蓮社課歸哉欣讀草堂文
山頭一任天燈現箇事何曾落見聞
秋晚登擬峴望祥符觀陸游
放翁局促留江干愛此樓前烟水寬雨昏回望殿突兀
秋晚剩覺山蒼寒中原未復泪横臆故里欲歸身屬官
雲外飛仙故不遠喚渠小為駐青鸞
登擬峴臺
層臺縹緲壓城闉倚杖來觀浩蕩春放盡尊前千里目
洗空衣上十年塵縈迴水抱中和氣平遠山如醞藉人
更喜機心無復在沙邊鷗鷺亦相親
初見廬山
從軍憶在梁州日心擬西征草捷書鐵馬但思經太華
布帆何意拂匡廬計謀落落知誰許功業悠悠定已疎
尚喜東林尋舊社月明清露濕芙蕖
宿東林寺
看盡江湖千萬峯不嫌雲夢芥吾胸戲招西塞山前月
來聽東林寺裏鐘遠客豈知今再到老僧能記昔相逢
虚窗熟睡誰驚覺野碓無人夜月舂
社日南康道中楊萬里
東風試煖却成寒春恰平分又欲殘淡著烟雲輕著雨
近遮草樹遠遮山人行柳色花光裏天接江西嶺北間
管領社公湏竹葉在家在外匹如閒
題神岡廟周必大
岸斷川平拔一峯丹青剥落古靈宫邦人歲久忘遺愛
賈客時來乞好風二水有情猶磬折霜楓無數尚旗紅
岡頭故址宜亭榭城郭江山在眼中
南康天開圖畫樓劉過
樓外煙波渺去鴻樓頭廬阜翠摩空故知造物鋪張巧
不費丹青點染工赤壁江山横夜月輞川亭館臥秋風
祇今滿地無圖畫盡在西灣杳靄中
南湖曾季貍
葛巾藜杖興何長為愛南湖六月涼雨在山頭作雲氣
風來水面散荷香登臨稍喜市聲遠徙倚猶嫌歸興忙
後日重來攜枕簟不妨午夢到斜陽
改題萬安縣凝祥觀文天祥
古道松花空翠香風前鬢影照滄浪飛泉半壁朝雲濕
啼鳥滿山春日長湏信神仙元有國不知蠻觸是何鄉
道人横笛招歸鶴坐到斜暉上璧璫(相如遊畋賦華榱璧璫注璧璫以玉)
(為椽頭)
題碧落堂(知瑞州日)
大厦新成燕雀歡與君聊此共清閒地居一郡樓臺上
人在半空煙雨間修復已還今宇宙感傷猶記舊江山
近來又報秋風緊頗覺憂時鬢欲斑
題滕王閣
五雲窗戶瞰滄浪猶帶唐人翰墨香日月四時黃道闊
江山一片畫圖長迴風何處摶雙雁凍雨誰人駕獨航
回首十年此漂泊閣前新柳已成行
龍霧洲覺海寺次李文溪壁間韻(名昂英侍郎)
闍黎鐘後訪團蒲江色漫漫晝欲晡一笛梅邊何滿子
千蓑蘆外筆頭奴急風吹雁還家未新雨生濤到海無
本是白鷗隨浩蕩墅田漂泊不為孤
萬安縣
青山曲折水天平不是南征是北征舉世更無巡遠死
當年誰道甫申生遥知嶺外相思處不見灘頭皇恐聲
傳語故園猿鶴好夢回江路月風清
贑州
滿城風雨送淒涼三四年前此戰場遺老猶應愧蜂蟻
故交久已化豺狼江山不改人心在宇宙方來事會長
翠玉樓前天亦泣南音半夜落滄浪
魏參政執拘投北行有期死有日詩别妻子及良
友謝枋得
雪中松柏愈青青扶植綱常在此行天下久無龔勝潔
人間何獨伯夷清義高便覺生堪捨禮重方知死甚輕
南八男兒終不屈皇天上帝眼分明
和游古意韻
死易程嬰豈不知十年死後未為非文辭未必改秦館
敲扑徒能抱御衣無志何為悲廟黍(公自注黍離一詩忠矣然略無興周)
(之志與文侯之命辭氣相似曾不如秦無衣之有志也)得仁更不食山薇(公自注余初授)
(教先人武王太公周公一聞叩馬之諫既殺紂心焦然不寧君臣合謀惟有興滅繼絶以謝天下以服人心故)
(立武庚為殷王盡冇商畿内之地姑命三叔以監之其王者位號尚如故與周並立至三監挾淮夷叛始殺武)
(庚始降王為公黜殷命而封微子於宋故周書曰用告商王孔子序書曰成王既黜殷命殺武庚命微子啓代)
(殷後可見前此殷命未絶殷王如故夷夷雖採薇西山見周家能悔過遷善雖死無怨并薇蕨不食而死之故)
(孔子曰求仁而得仁又何怨先君子云此說聞之韓澗泉解論語)儒冠有愧一厮養何
忍葵心對落暉
小孤山
人言此是海門關海眼無涯駭衆觀天地偶然留砥柱
江山有此障狂瀾堅如勇士專場立危比孤臣末世難
明日登峰湏造極渺觀宇宙我心寬
寄題胡叔軫香山樓詩(并引)徐鹿卿
鹿卿年二十三時得忠簡公斥和議書讀之竦然起
敬持姓名質于長上則曰此廬陵澹菴先生也忠節
為南渡冠因盡告以公生平出處之詳鹿卿服膺至
今嘉定間分教横浦乃獲敬讀公詩文而觀其遺墨
未幾公之孫叔軫榮赴經從遂得瞻識故家典刑宛
然是似明年北歸款語益密出示香山樓詩鹿卿載
惟胡氏香山之名今烜赫如星日而白傅洛中之香
山已久湮廢可歎也叔軫伯仲方有大名於時必將
成忠簡之志使洛都復入職方而兩香山與冠霞同
垂不朽可也
笑問香山似舊耶風流宛是更詞華由江距洛路千驛
(諸公詩多引匡廬香爐峰事故云)以宋繼唐詩一家今日重簷窺斗柄
向來遺址面湖沙莫忘先世規恢策贏取芳名並冠霞
(忠簡樓名)
玉山道中時赴掌故之命裘萬頃
麥苗堆綠菜花黃一簇人家古道傍酒熟不妨邀里巷
年豐贏得事農桑世情只說宦遊好客裏那知歸興長
我有平生蓑笠在釣絲何日理斜陽
題小桃源
半月池邊倚瘦藤望仙臺上岸烏巾塵埃一點不到地
花木四時長是春載酒豈無好事者爛柯應有著棋人
請君更種桃千樹準擬漁郎來問津
尋眞觀至三疊泉詩戴復古
乘鸞不見李騰空試與尋眞訪故宫黃葉堆邊覓行路
紫烟深處望仙蹤眼高天近千山上身共雲棲一壑中
九疊屏風三疊水更無詩句可形容
仰山李冲元
紺巘千尋入杳冥我來心地已澄清孤雲欲作人間雨
流水空傳物外聲老柏倚巖高轉瘦寒花著雨墜還生
故人頗怪歸來晩遠寄新詩照眼明
正月郡圃偶成林希逸
梅花落盡柳將舒池水冬深祇尺餘亭久掃除多敗葉
園隨高下長新蔬典型如在松加愛意思相關草莫耡
慶朔堂前詩一首舊碑元是後來書(范文正公有慶朔堂詩手植七松今)
(存者四)
西林留題劉仙掄
路入康廬西復西翠煙深處著招提山僧幾輩雲垂領
水鳥數聲雲滿溪莫對青山談世事且循粉壁看留題
禪房夜臥衣裳冷夢破鐘聲落月低
李泰伯祠堂
城西泰伯舊祠堂碧蘚斕斑草樹香曩昔功名雲樣薄
後來文字日爭光蒼髯冉冉猶含怒辯口瘖瘖尚帶霜
若使先生居戰國不知何道處齊梁
登快閣黃明府強使和山谷先生韻
鄧林
未登快閣心先快紅日半簷秋雨晴宇宙無邊萬山立
雲煙不動八窗明飛來一鶴天相近過盡千帆江自横
借問金華老仙伯幾人無忝入詩盟
庾樓周弼
欲望江山夜轉冥胡牀曾此對嘉賓傷心皓月長流水
回首清風不見人花落雉樓横角暮草生鷗渚破船春
歸程豈暇頻登覽分付羈愁與白蘋
題豫章臺
何日遺蹤鎖斷岡更誰曾望舊臺荒百年南渡頻秋雨
一片西山幾夕陽石礙老松欹徑險岸隨乾葦出江長
斗間可是無佳氣又見飛烏繞去檣
和林守玉茗花韻(略似白茶臨川郡金柅園有一株微香)
趙汝鐩
園名金柅多竒卉古榦靈根獨異常恥與春花爭俗豔
故將雪質對韶光天葩巧削崑山片露蘂疑含建水香
當為君王好封植角弓三嘆誓無忘
宿金灘樂雷發
瀧吏崖翁是賞音江流泯泯對秋吟天蝦撲火帆檣晩
水狗捎魚島嶼深千里庭闈雲滿眼十年湖海雁驚心
今宵客枕清如水稱讀西山夜氣箴
題金精洞崔與之
翠壁丹崖倚碧穹一壺天地畫圖中青鸞有路三山遠
玉洞無塵萬境空虚室尚留丹竈冷靈泉直與海波通
客遊到此應忘返自覺仙凡迥不同
通天巖歐演
每逢勝境便留神一路桃花别漢秦遶刹苔封高士蹟
臨溪客問野人津紆回松竹看非俗羅列山川識有真
踏遍嶺頭天尺五飄飄已覺迥風塵
遊麻姑山王無咎
仙軿昔日此留連氣象遼遼尚宛然溪落斷厓為遠瀑
路從絶頂見平田千年芝有靈禽戲一洞雲留羽客眠
已樂勝遊塵境外況陪清論酒尊前
積翠巖(即觀音石)馬子嚴
拳石中虚屋數椽洞門東闢半規圓木高長蔽三竿日
人到同觀一片天行路不堪秋後暑禪牀聊借午時眠
山僧為我敲茶臼相對爐香起暮煙
元
湓城客思方回
客懷歷落事多違嘆息流光似箭飛雪後蔞蒿初薦酒
花前蛺蝶欲穿衣熟知江水磨今古難向春風問是非
悵望廬山但愁絶萬重雲鎖幾禪扉
送湯師言番江書院山長袁易
風土迢迢吳芮邑送君還憶舊羈棲芝山擁郭蒼龍臥
番水黏雲白雁低遠道故應勞夢想一官那得限東西
野花芳草江南路千里秋風入馬蹄
登孤山(冇序)吳澄
延祐五年秋與伯生修撰憩彭澤水驛值江州推官
畢侯來審囚棹舟登孤山有彭簿劉尉同遊因賦五
十六字
三十年前東下時開篷曾賦小孤詩風濤如許相衝激
天柱迄今無改移長願江流平似鏡坐看舟客去如馳
悠悠此日登臨意付與潯陽循吏知
題閤皂山
漢吳仙跡兩峰齊欲拾瑶花路恐迷寶殿青紅疑地湧
林巒蒼翠接天低九重香案分雲篆八景珢函記玉題
仙鶴翔空清似水步虚聲在朵梅西
羊角山趙孟頫
萬家樓閣翠雲屯中有名山古蹟存玉漏不催閒日月
禁城空鎖别乾坤一拳白石封巖穴三市紅塵隔洞門
欲問仙凡靈幾許何湏窮海極崑崙
閤皂山福地何中
兩崖松竹綠蕭蕭時聽巖聲響野橋鶴信早歸題籙客
蜂房分綴鍊丹寮晉時月在淦源淺粤國雲通勾漏遥
仙馭肯忘僑鼎地風笙清夜落璿霄
登滕王閣劉詵
來往南州老一經登臨轉覺鬢星星戍兵晝守滕王閣
驛馬秋嘶孺子亭舸艦北連章水白樓臺西映蓼洲青
鵠袍多士誰能賦謾笑王郎筆意輕
遊新淦興善寺
欲雨不成雲往還筍輿穩載度禪關青天四匝高峰外
白水交流亂畝間經論已隨仙客去佛煙長共老僧閑
竟忘柏子西來意惟有溪聲送出山
遊青原山
百疊青松夾路苔白波隱隱轉晴雷霧消萬瓦行空動
鐘靜三門照日開石似祖師無語答山如處士待人來
古今湛輩消磨盡小倚危闌首獨回
發洪州
童稚相催忽白頭西風滿袖古洪州重陽天氣村村雨
殘柳人家處處樓樵牧忘機鴻北去古今無迹水東流
卸帆旋買楓林酒飽睡歸舟十日秋
和友人吉塘橋
曾喚春舟不肯回祇今兩岸縱徘徊人隨飛鳥空中過
仙跨長鯨海上來驅石勢疑秦迹幻濟川事繼禹功開
偶然題柱寧慙老笑倚危闌試一杯
題蕭將軍廟次歐陽山立韻(廟在吉文山中碑無名字但載其提兵五)
(百逐宼一日俱死)
將軍汗漫化人城猶得遊人小隊行海上田横從有士
山中鄒湛竟無名東風亡國何曾戰上日空江幾度晴
社鼔枌陰耆老在陌頭過馬訝昇平
遊麻姑山程文海
步入千峰紫翠間清都境界異塵寰龍鱗老木冰霜操
鳥爪仙人玉雪顔臺榭古碑荒蘚合旌幢微影白雲閑
丹成雞犬飛騰久空想丹爐煉大還
送詹尊師歸廬山揭傒斯
香爐峰色紫生煙一入京華路杳然雲碓秋閒舂藥水
雨犂春臥種芝田書憑海鶴來時寄劍自潭蛟去後懸
忽報歸期驚倦客獨淹微禄負中年
送道士何大方歸龍虎山柳貫
玉露金風桂館遊江南還問木蘭舟路逢道士呼元放
市有山人號伯休仙珮凌空聲窣窣神丹開室氣浮浮
成書想在青囊底乞我元霜點白頭(大方能醫)
玉山道中
前林候館闢朱扉冰玉中涵壑谷暉曉日半溪搖水碧
晴雲連嶺曳山衣路逢俠客彎弧立市有仙人賣藥歸
少喜遊方今白髮吾謀無是不成非
贈熊處士還山房范梈
廬山中有山房宋李尚書公擇藏書處今廢矣海昏
李氏為其先作書堂於建昌州亦曰山房并記尚書
焉蓋有慕廬山者矣聞熊修業是間故作此記之
尚書舊隱在匡廬亂後傳聞宅已墟祠宇祇今誰薦菊
鬼神猶自護遺書石泉宛宛輸池細川樹茫茫映日疎
不識海昏熊處士冥棲消息近何如
題新喻吳氏浩然堂遺事
釣磯西畔問宜州回首空山又數秋曾見龍蛇飛敗壁
每疑魚鳥逐扁舟風雲一變衣冠地城郭重來水石幽
傳得眉山遺記在吳家子弟更風流
送陳推官之信州黃溍
三朝兩世掌絲綸異代仍瞻玉樹新尚喜傳家餘宦譜
又聞議獄用儒臣中年離别情何限南渡風流迹未陳
遥想郡齋多暇日肯憐州縣正勞人
送龍南歐陽縣尹
絲綸閣下半同袍獨上南船去莫招出宰不嫌官俸薄
過家未覺驛程遥長溪白石晴雷轉深洞黃茅毒霧消
想見行春有佳句坐令遠俗變風謠
吉安道中薩都刺
西風吹雁不成行萬里孤舟下夕陽度峽冷風敧客帽
捲簾涼月落琴牀江湖水滿鷗偏樂花柳春深馬正忙
又看青原山色好故鄉歸計喜相將
送進士劉聞文廷赴臨江錄事虞集
清江百尺石為城太華千峰積雨晴官府幾時書帙靜
漁舟盡日釣絲輕故家好訪春秋學上國多傳月旦評
頗有老懷煩錄事到州為問范先生
羅友道擢高科拜官還崇仁賦此為别
重溪疊嶂竹交加曾著芒鞵踏白沙名勝多年嗟寂寞
文章此日羨才華青雲步武纔重見白屋詩書尚幾家
鄉邑相逢煩告語好敦忠信作生涯(白沙友道居近之崇仁有何同父尚)
(書李公甫舍人墳墓故宅在焉國朝六科崇仁舉進士第者惟家弟與友道二人故云重見所以深期望於來)
(者云)
賦碧筠堂
藹藹江東雨後雲碧筠堂上注芳尊眉山老去無賓客
番水春生有子孫團扇晩凉留翠黛疎林纖月到黃昏
問誰吹得參差玉為斸蒼苔向石根
輓文丞相詩
徒把金戈挽落暉南冠無奈北風吹子房本為韓讐出
諸葛寧知漢祚移雲暗鼎湖龍去遠月明華表鶴歸遲
不湏更上新亭望大不如前灑淚時
宜春臺晩眺
長沙王子舊層臺古佛神龍寶劍開秋水繞渠三峽漲
春雲垂雨大潙來萬家香火絪縕合四面峰巒紫翠堆
最憶老藤陰覆地空中幾見異僧迴
甲戍四月十七日至臨川沖雲寺祝聖壽齋罷賦
此詩
郭西寺門雙石頭水檻相對林塘幽白花過雨落松暝
黃鳥隔溪鳴麥秋衰朽虚蒙宣室問淹遲實愛小山留
為貪佛日同僧話滿袖天香念舊游
送張尚德改除雩都苹頭巡檢傅若金
儒官乘障氣飄飄章貢南邊路不遥縱使人煙連百粤
也勝風俗混三苗春遊近市杯隨手夜邏前山箭在腰
直以詩書化彊禦不勞銅柱入雲標
題山谷蕭峽詩後
太史遺風不可尋祇饒遺墨重千金雲煙慘淡連蕭峽
風雨蒼茫入阮林持翫每淹孤客坐買藏終見兩賢心
向來豪奪今何在撫卷長歌百感深
圍春亭
暖風遲日布雲林中有華亭結構深窗戶每兼山翠合
衣巾無復市塵侵居人隔塢求花氣遊客巡牆得樹陰
始信桃源渾不遠欲從漁父一相尋
高明樓
江上孤城映水回市中層構出塵開衡廬樹入青天盡
章貢波翻白日來每憶陳登門有客最傳王粲賦多才
闌干百尺應能借乘興誰同月下杯
題棲碧山為龔舜咨賦
山人愛山如李白幽棲還在碧雲深松杉繞屋清宵響
雷雨懸崖白晝陰石上每同仙客坐花間猶恐世人尋
京華日日多塵土終擬投簪話夙心
賦得越王臺送萬載敖司令之官郭鈺
層臺高與越山齊南斗諸星入地低海氣秋澄鴻雁到
野烟春合鷓鴣啼官船北走輸珠翠幕府南開振鼔鼙
側想到官多暇日登臨長聽玉驄嘶
和虞學士登宜春臺
萬家平地擁高臺窗戶層層近日開鶴致瓊花迎帝子
龍持貝葉禮如來雲依老樹秋如畫峽束飛濤雪作堆
惆悵當年歌舞地碧桃開落幾千回
哭宜春義士彭維凱(并序)
維凱復袁州遣迎監郡某元帥以下歸視事守土將
某忌其功遂殺之
風折旗竿臥落暉殘兵揮淚脱戎衣徒聞即墨田單在
不見成都鄧艾歸獻凱何時承寵渥爭名自古抱危機
宜春元帥還相問近報洪州未解圍
澄虚亭
匹馬江上行且停蒼松夾道風泠泠波光倒吞落日白
雲氣下接炊煙青山僧獨行埽殘葉水鳥雙飛迥遠汀
主人邀客領竒勝賦詩把酒澄虚亭
南省戰船至吉安喜見官歷
干戈阻絶歲時遷幾向空山卜月圓仍覩帝堯頒玉歷
兼聞楊僕將樓船旌旗日月臨西楚帶礪山河拱北燕
賴有忠良扶社稷願聞籌策早安邊
白鷺洲晩泊呈天隱兄山長兼柬曹居貞
白鷺洲前春水寬素王宫殿壓驚湍風飄墜瓦鴛鴦冷
雨暗疎篁翡翠寒維翰未能穿鐵硯叔孫先已改儒冠
凄涼講席君仍在晩歲冰霜獨立難
奉贈江西省郎中顔希古
江西羽檄日交馳君佐中書策最竒南極星垂天地正
北廷兵合鬼神知君王舊賜馮唐節父老新傳李愬碑
盡剗賊壕歸禹貢更煩深意問瘡痍
題分宜縣胡於信釣翁詩卷
嚴光不作漢廷臣今日聞君亦隱淪草笠暮歸三峽雨
竹竿晴釣五橋春長歌鼔枻知音少滿卷題詩入畫真
馬上行人莫相問白鷗波暖最相親
送周宗泰之九江
花外晴雲飄白紵匣中秋水臥蒼龍揚帆直破西山雨
把酒先招五老峰勝地登臨增感慨昔賢出處每從容
柴桑咫尺君湏到無數黃花秋露濃
登宜春衛公巖
衛公舊日讀書處濩落孤亭紫翠中野迥紅光分暮雨
天晴木葉響秋風武皇國勢資雄略牛黨私讐累至公
論定是非誰復在晨鐘空托梵王宫
題畫(為臨川王伯達)張翥
雙風山人茅作屋五雲閣吏繡為衣寫將瀟灑滄洲趣
留待風流二老歸歲月無情遺墨在江湖多事宿心違
寒藤古木江西道惟有當年白雁飛(右雙鳳山居圖山在臨川五里)
送陶翁歸豫章貢師泰
秋雨初晴䆉稏香蟹紅魚白憶江鄉十年客枕雞聲月
千里歸帆雁背霜入室親朋羅酒饌上堂兒女挽衣裳
逢人莫說京華事漢署今無白髮郎
送明原道赴南豐判官
日華西轉萬年枝記得甘泉奏賦歸佩馬新迎州倅節
緋魚舊賜從臣衣詩成江驛梅花瘦酒醒山城蕨菜肥
為謝南豐舊詩友白鷗春夢繞苔磯
送薛元卿歸龍虎山楊載
金門詔下羽人歸欲向山中採蕨薇琥珀懸崖松樹老
瑯玕倚澗竹根稀高巖蓄雨星辰濕古石懸雲逕路微
養性可無軒冕累遊塵元不涴仙衣
金溪葛氏二孝烈女祠成廷珪
葛女祠前薦荔蕉藤花風雨急飄蕭翠軿五夜靈氛下
銀穴千年寶氣銷太史已聞書孝烈遺民無復困征徭
絳唇朱袖歸黃土惆悵何人說二喬
偕猶溪諸公游青原山謁七祖塔陳泰
夢裏青原四十年今朝來覲塔中仙傳燈有記貝書在
飛錫無聲霜井圓石壁倚雲僧入室飯鐘勞樹鵲通禪
看碑忽悟曹溪旨擬向人間息萬緣
和青原寺長老無詰見寄李祁
毶毶白髮舊儒臣幾見江南物候新問訊枉煩林下士
變衰祇似夢中人隔簾聽雨常經久倚戶看山不厭頻
更欲就依禪榻伴爐煙終日澹絪縕
遊麻姑山用蔣師文韻黃鎮成
紫霧龍鸞月裏遊白銀宫殿海中洲麻姑宴罷壇猶在
葛令丹成井獨留滴雨浮嵐空翠晩飛花散玉瀑簾秋
誰能共食金光草來住仙家十二樓
臨川青雲亭
平野荒荒雉堞低一峰闌檻與雲齊斗牛三尺龍光照
城郭千年鶴爪題白雨來時江水北青山盡處夕陽西
古來亦有憑高客樹影蒼涼繞大隄
贈沈生還江州張昱
鄉心正爾怯高樓況復樓中賦遠遊客裏登臨俱是感
人間送别不宜秋風前落葉隨車滿日下浮雲共水流
知汝琵琶亭畔去白頭司馬憶江州
方養心自廬山歸(時傳養心已仙去故以丁令威嘲之)
錢惟善
萬里扁舟拂釣磯琵琶空怨不霑衣廬山正想陸修靜
華表忽聞丁令威種杏豈無高士隱巢松曾有謫仙歸
月明夢到西江上五老峰前白鶴飛
題龍虎孫希文尊師為蕭泰定所作丹房寓隱圖
結茅雲裏萬塵空辟榖相期伴赤松晝夜常明羽人國
春秋不老藥仙宫飛騰䑛藥容雞犬蟠伏成形看虎龍
縮地壺天今有術願辭羈絆問參同
潯陽舟中(二首)吳當
天地無情淚眼枯故園松菊久荒蕪秋風屋破從誰葺
春酒家貧祇自沽萬里關山勞夢寐孤舟煙雨落江湖
渥洼龍種空相憶雲漢迢迢不易呼
伏枕移牀向小舟江頭漁父問何由風波接棹魚龍冷
煙草迷津雁鶩秋往事幾年懷内顧狂瀾百折任東流
草元不守揚雄宅垂白空添宋玉愁
十華觀巴延子中
十載風塵忽白頭春來猶自強追遊香浮素壁雲房靜
日落青林石徑幽海内何人扶社稷天涯有客卧林丘
此心祇似長江水終古悠悠向北流
登快閣劉鶚
一登快閣情何極太史騎鯨已上天煙樹溟濛秋可畫
江山空闊客如仙半生不識東南路浪跡深慚下上船
四海故人今聚會忽驚歌舞落尊前
送劉竹澗歸廬陵仇遠
驛路梅花漠漠寒羢衫絮帽出長安懸知客久歸心切
自覺交深别語難春入西江隨馬去山留殘雪待人看
青原白鷺如相問十載湖濱只釣竿
庾樓羅公升
萬里懷山萬里江庾公曾見據胡牀西風塵土謀誠誤
故國關河念未忘對策記談乘塞事倚闌今送入京航
六朝人物知多少只有東籬百歲香
臨江軍守臣陳公(元桂)劉麟瑞
衡湘斡腹抵清江太守乘城誓不降哨馬遠嘶驚墜鏑
雄兵遥吒殞飛鏦玉麟符已還宸陛金鳳洲堪立帥幢
寄語豫章徐孺子聞孫勲業歎無雙
饒州守臣唐公(震)
遊騎如飛漸列營誰呼妓女出郊迎奔踰後圃逃生拙
執辱中庭就死明瓦甕掩形慵屈膝金章繋肘吝輸城
太常定諡應無忝贏得中流砥柱名
丞相江公(萬里)知府江公(萬頃)
名重天閽侍太微昔年南國秉樞機人歸綠野身猶健
兵滿紅塵世已非止水亭前風淅淅鄱陽城外草依依
棣華相映人間瑞節惠隆名世所稀
丞相信國公文公(天祥)
金字牌飛出建章鬱孤萬壘為勤王驅馳嶺海君臣寓
囚繫燕雲道路長六籍一時光日月孤忠萬里立綱常
元歸凛凛渾生氣南北人誇姓字香
從文丞相諸公(杜滸鞏信伊玉趙時賞張汴劉洙繆朝宗孫宗孫㮚陳龍復蕭燾夫)
(彭震龍蕭明哲)
奉檄勤王出贑城願從魁相立勲名吹嘘炎運延千載
莫笑寒儒隊五兵常郡戰餘森廟祀空坑敗後麗官刑
英才僂指那能盡凛凛英魂死亦生
虞韶卿以謝疊山請諡立祠北上龔璛
萬疊山中足舊聞只今誰使意勤勤周人頗義伯夷事
晉代行收諸葛文九死本無榮諡願一香終為老師焚
黃金臺上逢知已袖有江東日暮雲
汎舟水南五昌廟觀古碑劉壎
野廟蕭條僅隔江此生纔此步荒涼陰森草樹岸千尺
清絶水雲秋一航世換已恢唐境土碑存猶載宋文章
人民城郭知何似歸棹啼鴉滿夕陽
率諸友祭南豐先生墓
星斗文章煥九天蕭蕭松檟暗荒阡久無世胄崇祠像
賴有山僧守墓田俎豆春回修廢典佩衿雲合禮前賢
此行莫作嬉遊看回首元豐事愴然
送朱真一住西山王士熙
官河新柳雪初融仙客歸舟背楚鴻鐵柱晝閒山似玉
石樓人靜水如空煑茶榻畔延徐孺燒藥爐邊覓葛洪
天上雲多白鶴去子規何事怨東風
東林隱所次韻倪瓚
寢扉桃李晝陰陰耕鑿居人有遠心一夜池塘春草綠
孤村風雨落花深不嗔野老羣爭席時有遊魚出聽琴
白髮多情陸徵士松間石上續幽吟
梅仙峯危素
諫疏當年奏漢宫至今名跡徧諸峯經臺半掩三花樹
丹臼横遮五粒松近水衣裳清露濕並崖芝术白雲封
因君更憶非非子杖履登臨得屢從
送朱本初之玉隆宫(道士)薛元曦
西山紫翠簇芙蓉師住逍遥第一峰慎勿挽弓思射鹿
祇湏鑄鐵學降龍閒穿晩月鉏靈藥醉拂秋風卧古松
應憶京華舊遊處蓬萊坊畔五雲重
江西通志卷一百五十四
