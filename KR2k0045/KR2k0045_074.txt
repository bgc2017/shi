江西通志卷第七十四
人物(九)
臨江府(二)
元
范梈字德機清江人家貧早孤母熊氏守志不他適長
而教之梈天資穎異所誦讀輒記憶躭詩工文用力
精深人罕知者年三十六始客京師有聲諸公間中
丞董士選延之家塾以朝臣薦為翰林院編修官秩
滿御史臺擢海南海北道廉訪司照磨巡歷遐僻不
憚風波瘴癘遷江西湖東長吏素稱嚴眀於僚屬中
獨敬異之選充翰林供奉御史臺又改擢福建閩海
道知事未幾移疾歸故里授湖南嶺北道廉訪司經
歷以飬親辭是歲母喪眀年以疾卒年五十九所著
詩文多傳於世吳澄以道學自任少許可嘗曰若亨
父可謂特立獨行之士矣為文志其墓以東漢諸君
子擬之(元史)
按范德機工篆隸楷書尤長於詩時稱虞楊范揭
所著東坊集二十卷張伯雨題云一編尚有東坊
字慚愧詩中見大巫(原跋)
黃圭羅志仁圭字唐佐志仁字夀可宋末同領鄉薦元
初有詩名以薦圭授莆田丞志仁授天長書院山長
廬陵劉辰翁嘗稱之曰黃西月五言羅秋壺小詞他
人莫能及也(人物志)
按林志二人訛入宋安志改定
晏夀先字仁效新喻人大德間為蒙山錫場提舉調武
昌令歲澇先白憲府免徵改揚州營田建議以歲賦
責成有司改德昌路總管府判(府志)
黃贇字子敬臨江人其父君道延祐間求官京師泛遼
海為富商平章馬某家永平以女妻之初君道有二
子一女留江西贇既長思慕其父一旦稟命於母走
永平則父死三年家僮亦亡矣庶母聞其至棄所生
兒於市盡挾其貲以嫁人贇號哭取幼弟匄乳於鄰
嫗哺之出入必親抱負然莫有指其父葬處者贇日
泣以語人曰吾苟見庶母告以父墳所在死不恨遺
財秋毫無所計且徧愬於官府久之真定賈惟貞出
守永平贇往愬焉守愴然哀之至正十一年聞庶母
匿開元海濱亟裹糧求之堅拒不見贇哭其門三日
扳父老愬之不獲已強其弟偕至永平屬縣之樂亭
掘地丈餘無所見中夜禱於神眀既倦就寐夢一老
叟須眉皓白杖而前指葬處曰得片甎乃葬處也言
訖不見眀日掘地丈餘果有甎庶母之弟曰此其處
矣殮時有某物為驗啟朽棺殮時物具在贇濯骨灤
水負之而歸守與前奎章學士北平李訥及僚佐下
吏皆贈贐之(說學齋集)
按黃贇林志人物志俱不載今采危太朴所撰黃
孝子傳增入危太朴曰唐元和間趙來章求其父
於柳州無能知其葬處神具告之贇之事適似之
嗚呼誠孝之動於鬼神若是可不慎哉(原跋)
傅若金字與礪新喻人少貧刻勵於學能文章受業范
梈之門甫三十遊京師虞集見其詩大稱賞之元統
三年介使安南乘傳至真定遽思之曰安南自陳日
烜絶王封朝廷降詔止稱世子今不然是無故王之
也還白中書更之至安南舘姬侍郤之曰吾曹非陶
榖曷為以此見汙使還授廣州教授卒(同上)
簡正理字西碧新喻人以薦授御史臺歷知班改太常
奉禮除石城尉歷永興新野桃源令居官廉介以儒
術飭吏治時譽翕然卒年五十(同上)
皮縉字昭德清江人以父南雄總管廕補邵陽丞考滿
歸田二十餘年朝命三召始起判平江路少受業於
吳草廬之門其行也草廬作序送之稱其博覽記工
談論為羣儒之騏驥吏治之鸞鳳云(吳文正公集)
按皮縉人物志不載林志稍略白志據草廬集補
撰同時有皮野字季賢亦清江人草廬為作詩序
龔翊字舜咨新淦人弱冠喪父卓然能自樹立母亡結
廬墓側初其叔與其父同立門戶父既終奉叔如父
叔亡恭順其兄兄亡又收植其孤程鉅夫書龔坊表
其閭嘗授天全招討司經歷不赴所居名慶原别墅
讀書通古今為詩句律稳妥集名桃源漁唱(同上)
楊士弘字伯讓其先襄城人祖仲眀以世官占籍清江
士弘嗜學工詩樂府著鑑池春草集及選唐音行世
(眀一統志)
按楊士弘前志入寓賢今依一統志改入
徐基字仕崇清江人得之裔早有才名草廬吳澄示以
為學之方元統間薦為書院山長所著有玲瓏窗吟
卷(林志)
周自強字剛善臨江路新喻州人以文法推擇為吏泰
定間廣西洞猺反自強往見猺酋說以禍福中其要
害猺酋立為罷兵納欵請命事聞特旨超授廣西兩
江道宣慰司都事轉饒州路經歷遷義烏縣尹周知
民情而性度寬厚不為刻深民有以争訟訴於庭者
一見即能知其曲直未加刑責必反覆開譬之令其
悔悟首實則原其罪若怙惡不悛然後繩之以法不
少貸民畏且愛獄訟頓息民間田稅之籍多失實差
徭不平自強出令履畆覈之文簿井井可攷於是賦
役平均貧富樂業政治大行部使者數以廉能舉於
朝江州路總管致仕(元史)
杜本字伯原清江人博學善屬文江浙行省丞相忽刺
木得其所上捄荒策大竒之力薦於武宗召至京師
未幾歸隱武夷山中文宗在江南時聞其名及即位
以幣徵之不起至正三年右丞相脫脫以隱士薦召
為翰林待制奉議大夫兼國史院編修使者致君相
意趣之行至杭州稱疾固辭本湛靜寡欲無疾言遽
色與人交尤篤於義有貧無以養親無資以為學者
皆濟之平居書冊未嘗釋手天文地理律歴度數靡
不通究尤工於篆隸所著有四經表義六書通編學
者稱為清碧先生卒年七十有五(元史)
按杜本事詳見危太朴所撰杜徵君墓碑所著詩
名清江碧嶂集此外尚有史原歷原律原韻原同
文正聲韻類等書
張理字仲純清江人舉茂材異等泰寧儒學教諭勉齋
書院山長進福建儒學副提舉有易象圖說貢師泰
序其書以傳季子定洪武間以貢授行人奉使西蜀
以清謹稱(人物志)
裴夢霆字應祥清江人性孤潔嘗築室南郊儲書數千
卷扁曰原南草堂日與郡人彭聲之楊仲弘軰講學
賦詩時稱三鳳至正進士授江浙儒學副提舉未行
壬辰兵變議集義兵備禦未幾卒(同上)
劉永之字仲修清江人少隨父宦遊能文詞至正間與
楊伯謙等講論風雅當世宗之眀洪武初徵至金陵
以重聽辭歸性好書篆楷行草皆有法因自號山隂
道士所著有山隂集(石門集)
蕭克翁新喻人燧四世孫隱居不仕學行為州里所重
孛术魯翀從之遊稱為純儒(眀一統志)
彭鏞字聲之清江人龜年七世孫工詩與郡人楊仲弘
軰結社虞集見而竒之謂臨江詩道之盛他郡莫比
性嗜酒號清江酒民所著有蕙櫋藳(林志)
劉天祐清江人隸軍籍元末紅巾賊起所過燔劫天祐
隂結好義者合謀復城賊聞其名捕之急天祐與黨
趨新淦州舊無城樹柵自固朝夕與賊戰柵下相持
踰十月糧盡突圍出賊追至江家墟馬陷於淖賊兵
圍之天祐手刃數十人為賊所執罵不絶口而死子
六人聞難皆死之(安志)
孔會心新淦人武仲八世孫至元間官安慶教授守城
城破不屈赴水死(林志)
劉應樞清江人為全州學正秩滿歸值壬辰之亂舉義
兵為賊所殺(同上)
陳文彬清江人尹興國至正戊戌偽漢既陷贑遣兵窺
興國文彬初蒞事率民固守凡再却之城以全癸卯
乃為保障計繕墉堞浚城隍疏水環焉門有五舊無
甕城至是始備葺文廟講堂置尊經閣興文講學民
不知為喪亂之世(劉槎翁集)
眀
黃惟弘字士能新喻人元季鄉貢士上猶教諭壬辰兵
起惟弘間道謁眀太祖於洪州授江西行省郎中從
大將軍鄧愈征贑道卒(人物志)
練禧字伯尚新淦人子寧之父工詩元末領鄉薦隱居
不仕洪武初召為起居注以直言忤旨謫廣德州同
知遷汀州鎮安二府通判卒於官祀鄉賢(眀一統志)
周恒字道成清江人聰敏嗜學通蒙古字書薦為東宫
伴讀丁外艱歸元末兵起郡城陷恒倡義師復之大
府上其功授千戶江西失守落職洪武初預修禮書
有樗隱集(林志)
按恒曾祖繪本開封人宋淳熙間通判臨江因家
焉子孫遂為清江人至恒二百餘年前志列恒寓
賢今更定
胡行簡字居敬新喻人元至正進士國子助教歷翰林
修撰江南道御史洪武初徵至京與修禮書賜幣歸
應召入京上憫其老賜帛遣之(人物志)
趙壎字伯友新喻人元至正中舉於鄉為上猶教諭洪
武二年將修元史命左丞相李善長為監修官前起
居注宋濂漳州府通判王禕為總裁官徵山林遺逸
之士汪克寬胡翰宋僖陶凱陳基曾魯高啟趙汸張
文海徐尊生黃篪傅恕王錡傅著謝徽為纂修官壎
與焉開局天界寺取元經世大典諸書用資參考書
成諸儒並賜賚遣歸而順帝一朝史猶未備乃命歐
陽佑等往北平採其遺事還朝詔重開史局仍以宋
濂王禕為總裁徵四方文學士十四人為纂修十四
人者壎及朱右貝瓊朱廉王彛張益兼高遜志李懋
李汶張宣張簡杜寅殷弼俞寅也先後纂修三十人
兩局並與者壎一人而已閱六月書成諸儒多授官
惟壎及朱右朱廉不受歸尋召修日歷授翰林編修
高麗遣使朝貢賜宴樂作使者以國喪辭壎進曰小
國之喪不廢大國之禮太祖甚悅命與宋濂同職史
舘濂兄事之出為靖江王府長史卒(曝書亭集)
曾魯字得之新淦人年七歲能暗誦五經奉禮郎簡正
理欲以神童舉於朝其父不聽稍長日取三史記之
尋及其餘凡數千年制度沿革無不能言者遂以文
學聞於時洪武初召為纂修元史官史成賜金帛以
魯居首乞還山會開局編類禮書復留時議禮者蠭
起魯衆中揚言曰某禮宜據某說則是從某說則非
有辨詰者必歷舉傳記以告尋授禮部主事開平王
常遇春薨高麗王遣使來祭魯欲觀其文使者靳不
與魯固欲觀使者不得已出之外襲金龍黃帕文不
署洪武年號魯讓曰龍帕誤耳納貢稱藩而不奉正
朔君臣義安在使者謝過命易去乃已安南陳叔眀
簒其主日熞位懼討遣使入貢以覘朝廷意主客曹
已受其表魯取副封視之白尚書詰使者曰前王日
熞今何驟更名使者不敢諱具言其實帝曰島夷乃
狡獪如此耶郤其貢不受由是器重魯嘗問丞相魯
今何官對曰主事耳即日超六階拜中順大夫禮部
侍郎未幾命主京畿鄉試甘露降鍾山羣臣争以詩
應制魯獨進賦帝命侍臣取諸作更番誦之獨歎魯
文整核是冬引疾歸未抵家卒淳安徐尊生嘗曰南
京有博學士二人以舌為筆者曾得之以筆為舌者
宋景濂也魯所作不留藳其徒間有所輯錄亦未成
書云(列卿錄)
蕭伯辰清江人知深州城郭卑洿多水患伯辰先徙民
之耆稚官府之圖籍置高原具舟編筏以待之民免
于災其𪠘亭廬舍無復完存政治無所乃即避水地
芟蕪刜翳相其爽塏以綿蕝從事已乃請于朝建州
治民至今頼之陞南刑部郎中(直隸名宦志)
張美和名九韶以字行清江人元末累舉不仕洪武三
年以薦為縣學教諭遷國子助教改翰林院編修致
仕歸帝親為文賜之復與錢宰等並徵校書書成遣
還(白志)
聶鉉字器之清江人洪武進士為廣宗丞疏免旱災稅
秩滿入覲獻南都賦及洪武聖德詩授翰林待制改
國子助教遷典籍與同邑張美和同賜歸十八年復
召典會試欲留用之乞便地自養令食廬陵教諭俸
終其身時稱成均三助謂鉉與美和及嘉興貝瓊也
(同上)
陳公逹清江人洪武初知餘姚廉謹慈愛不任威刑察
民疾苦力與袪刷均田準役無不稱平云(浙江名宦)
(志)
王選新喻人洪武初舉眀經大理評事永樂中與修五
經四書性理大全(人物志)
金固字守正新淦人四歲母授五言詩能誦之既長遂
通經史百家之言與同郡梁寅劉永之軰為友郡太
守知其賢聘為學訓導講眀道德性命之旨士子翕
然歸之稱雪崖先生子幼孜官大學士别有傳(同上)
黃榘字體方新淦人洪武中稱十才子後徵至京為周
王府伴讀取古詩數萬篇求其渾然天成之句錄為
一帙而附以已作命曰詩海珊瑚其自製五言如風
月雙清夜乾坤萬里秋移舟秋水渡載酒夕陽亭磐
石中流坐青山夾岸看七言如野田青處麥千頃楊
柳綠邊人幾家山頭一夕風雨過門外雙溪春水生
皆有風致可誦(同上)
王友仁字仲義清江人眀程朱氏易兼工詩文為人端
恪不急於進取所居名思齊齋(梁石門集)
梁寅字孟敬新喻人世業農家貧自力於學淹貫五經
百氏累舉不第辟集慶路儒學訓導居二歲以親老
辭歸隱居教授太祖徵天下名儒修述禮樂寅就徵
已六十餘矣時以禮律制誥分為三局寅在禮局中
討論精審諸儒皆推服書成賜金幣將授官以老病
辭還結廬石門山四方多士從學稱為梁五經又稱
石門先生(白志)
按洪武中詔用眀經科取士江西省臣禮聘寅主
文衡者三所得皆實學之士生平著述石門集而
外經學則有周易參攷春秋攷義尚書纂義禮記
輯略詩經演義周禮考注史學則有策要史斷歷
代叙略雜著則有耄言論林類訓輯訓蒐古集格
物編等書不下數千卷今傳者惟石門集二卷已
爾(原跋)
張敬字子儀新淦人洪武鄉貢莆田縣學教諭深心古
學名重一時國子祭酒吳溥雅重之遣子與弼遊其
門累官南京國子博士卒贈南京刑部員外郎所著
有五經膚見四書訓註等書子魁斆各有傳(人物志)
周慎字仲瑾新喻人洪武鄉貢業成均貼黃内府太祖
一見奇其貌眀日召拜御史不三年陞僉都御史時
廣西奉議龍州土官王世鐵梗化命征南將軍楊副
將軍韓討之慎與蕭玉成隨軍紀錄蠻獠平立奉議
南丹二衛鎮之多出慎謀奏凱還勞賜金帛命掌院
事卒於京(同上)
徐敬字敬仲清江人洪武中以國子生授監察御史直
言不回兩黜為令一謫戍邊載歷春坊始終一節及
守太平寬猛相濟水旱禱輒應秩滿民懇留之詔加
三品俸掌府事以母老乞終養歸(林志)
胡器字士璉新淦人貢升太學授雲南普安府通判擢
泉州知府綽有惠政每判死刑恒鬱鬱不樂或問其
故曰吾為民父母不能化民以德政乃致民死地耶
倉庫火風猛衆莫能措器稽首火尋滅永樂初與修
書内閣陞貴州按察使尋召為國子祭酒兼攝通政
事致仕歸(人物志)
按胡器所著有樸菴集
胡雲端字騰霄新淦人胡忠簡公裔也洪武初以貢舉
聘修元史後廷試第一官禮部儀制司主事定禮儀
議嫡庶升降服編孝慈錄稱旨遷浙江副使以疾乞
歸子子持仕至河南按察司僉事正統初為督學有
聲從子子泰吏部文選司主事(同上)
陳永言新淦人洪武末由給事中出知惠安縣螟蝻生
永言禱於城隍有頃鳩鴿蔽天羣啄食之歲乃穫(同)
(上)
周魯章字文瞻新喻人通左氏春秋洪武末以眀經徵
授文選主事辭以疾上賜蓑笠俾歸教民稼穡因號
眀農隱逸(林志)
傅孟素新喻人洪武中舉眀經以親老辭歸郡守欲辟
為掾笑曰昔以母老辭官今豈能為吏耶不就子玉
良玉潤同登永樂十年進士玉良觀刑部政有孫姓
者驅車入城碾女子死法司擬抵命玉良力爭以為
初無殺人之意竟得減論授常熟知縣玉潤政和知
縣以伉直免官(人物志)
吳嘉靜新淦人通詩書二經洪武末薦授訓導累官刑
部員外郎永樂中與修五經四書性理諸書大全(林)
(志)
傅舟字子楫清江人洪武末鄉貢士蘄州學正永樂中
與修五經四書性理大全(同上)
練子寧名安以字行新淦人少英邁不羣與金幼孜友
善曰子異日必為良臣我必為忠臣無相負也洪武
十八年廷試一甲第二授翰林院修撰歷遷副都御
史工部侍郎建文初與方孝孺特見信用改吏部左
侍郎拜御史大夫燕師起李景隆北征屢敗召還子
寧從朝中執數其罪請誅之不聽燕師既渡淮靖江
府直史蕭用道衡府紀善周是修上書論大計指斥
用事者書下廷臣議用事者盛氣以詬二人子寧曰
國事至此尚不能容言者耶詬者愧而止燕王即位
執子寧至語不遜命斷其舌曰吾欲效周公輔成王
耳子寧手探舌血大書殿甎曰成王安在血入於甎
滌之不滅遂磔之族其家婣戚逮死者百五十一人
戍邊者三百七十一人子寧死時侍婢抱一歲兒匿
民間得免萬歷間練綺者兒六世孫也或曰妾秦有
娠生子戍所名善慶云女瓊瓊入浣衣局宣德元年
敕赦歸適儒生子寧從子大亨官嘉定知縣聞變同
妻沈劉家河死妾將産匿民家生子易姓侯遂為嘉
定人子寧善文章方孝孺稱其多學而文弘治中王
佐刻其遺文曰金川玉屑集提學副使李夢陽立金
川書院祀子寧父子名其堂曰浩然福王時贈太保
都御史諡忠貞(列卿錄)
徐子權新淦人洪武十八年進士官刑部主事聞練子
寧死慟哭賦詩自經死福王時贈光祿卿諡忠慤(白)
(志)
謝子襄名衮以字行新淦人建文中由薦舉授青田知
縣永樂七年與錢塘知縣黃信中開化知縣夏升並
九載課最當遷其部相率訴於上官乞再任上官以
聞帝嘉之即擢子襄處州知府信中杭州升衢州俾
得治其故縣子襄治處州聲績益著郡有虎患歲旱
蝗禱於神大雨二日蝗盡死虎亦遁去有盗竊官鈔
子襄檄城隍神盗方閱鈔密室忽疾風捲墮市中盗
即伏罪叛卒吳米據山谷為亂朝廷發兵討之一郡
洶洶子襄力止軍毋出而自以計掩捕之獲其魁餘
悉觧散歷官三十年不以家累自隨(白志)
金幼孜名善以字行新淦人建文進士授戶科給事中
成祖即位改翰林院檢討與解縉等同直文淵閣遷
侍講進春秋要旨三卷遷諭德兼侍講七年從幸北
京八年北征上重幼孜文學所過山川要害輒命記
之有敕旨屬幼孜等據鞍起草立就帝嘗輕騎逐利
幼孜請從帝曰戰非爾事也乃止自後北征皆扈從
十二年遷翰林學士尋拜文淵閣大學士二十二年
幼孜與楊榮從北征次開平帝曰朕夢神人語上帝
好生者再是何祥也榮幼孜請班師帝然之即命草
詔諭諸部還軍至榆木川帝崩軍中戒嚴祕不發喪
榮南訃幼孜留行在以待太孫至仁宗即位拜戶部
右侍郎兼文淵閣大學士尋加太子少保兼武英殿
大學士專典内制賜繩愆糾繆銀章諭政有闕失密
疏聞用此識洪熙改元遷禮部尚書大學士如故命
與士竒榮會讞法司囚幼孜善律法多平反既乞還
省母卒起復為總裁官修兩朝實錄宣德六年卒贈
少保諡文靖(列卿錄)
按金幼孜所著有文靖公集十卷子昭伯所編前
後北征錄不與焉
杜觀字公儼清江人嘗痛其父早世作思嚴堂以示不
忘廬陵曾棨同郡金善俱有文記之永樂元年以春
秋領鄉廌任太平府儒學教授與修五經四書性理
大全(人物志)
張徹字玉瑩新淦人永樂進士改翰林庶吉士累官吏
部考功郎中性剛介時稱為鐵板張謝病歸二十餘
年唯閉戶讀書所著有退軒集(同上)
孫郁字勝文清江人永樂間以監胄與選風憲官御試
高等除刑科給事中奏讞疑獄數十人駕將北征當
扈從以營寮友喪失班坐謫桂陽州判在桂雨暘應
禱怪石倚江為險祈雷震之如響民立祠祀之陞雲
南五井鹽課提舉致仕歸家居督耕而食自號歸耕
叟夀百歲卒(府志)
黎恬字潜輝清江人天性孝友儀度端凝永樂進士授
陜西道監察御史會求直言恬疏詆大臣不法權要
側目出知交阯南靈州尋以楊士竒薦擢諭德與修
宣宗實錄進講經筵以展墓歸卒所著有觀過藳(人)
(物志)
陳孟浩新淦人少貧刻志於學永樂進士長沙儒學教
授改蘇州俗尚浮靡約令敦實周文襄忱禮重之秩
滿疏留加秩仍掌學政引年歸(同上)
習嘉言名經以字行新喻人永樂進士改翰林庶吉士
授編修與修經世大典通鑑直解宣德改元命修兩
朝實錄及君臣故事正統初與修宣廟實錄遷侍講
擢太常少卿轉詹事府詹事沈毅莊靖為上所眷重
卒諭祭葬(同上)
按習嘉言所著有尋樂集二十卷
盧滋字玉潤新淦人邑掾滿歲蒞事選部尚書蹇義奉
命擇天下郡守召滋與議奏上稱旨成祖詰之義以
滋與議對授文選司主事進員外郎出知杭州府會
宦者違禁織造龍服滋劾之論死留杭十八年遷廣
東布政卒(林志)
胡器字季楠新淦人永樂進士監察御史按江淮斷疑
獄數十民為之語曰刑不及膚德入於心詔嘉之未
拜命卒(府志)
按眀初新淦有兩胡器
劉翔字虛谷清江人宣德鄉貢衡山縣儒學教諭遷國
子學錄景泰初上中興詩及神禹成功洪範九疇二
雅請立宗廟以準古七廟制事下禮部憲皇登極再
疏宜建七廟各具樂章郊祀視學慶成皆當作雅樂
革元舊製上召至文淵閣命與大學士李賢議翔曰
禮樂百年可興兹其時矣事竟寢成化間致仕(林志)
張固字公正新喻人宣德進士刑科給事中遷大理寺
少卿出鎮四川會山東饑盗起命往賑之英宗復辟
固已卒追念諫止北征忠藎遣行人劉恕諭祭蔭一
孫子黼字良伯景泰進士監察御史有直聲歷官廣
西按察使(人物志)
傅瀚字曰川新喻人天順進士選庶吉士除檢討遷諭
德直講東宫孝宗嗣位擢太常少卿歷禮部左右侍
郎尋命入東閣專典誥敕兼掌詹事府事弘治十三
年代徐瓊為禮部尚書保定獻白鵲疏斥之陜西巡
撫熊翀以鄠縣民所得白玉璽來獻色微青文曰受
命於天既夀永昌背有螭紐翀等以為秦璽復出瀚
率同列言秦璽完毁具載簡冊今所進璽篆紐皆不
類盖後人倣為之且帝王受命在德不在璽太祖制
六璽列聖相承百三十餘載天休滋至受命之符不
在秦璽眀矣請姑蔵内府帝是其言薄賞得璽者京
師星變地震雨雹四方多變異瀚請躬行節儉以先
天下光禄寺逋行戶物價至四萬餘兩瀚言由供億
之濫願敦儉素俾冗費不生十四年卒贈太子太保
諡文穆(列卿錄)
張斆字廷學新淦人正統間鄉試授監察御史歷仕兩
朝奏進律解比例軍政條例俱准行遼地素艱水相
地鑿井得泉民德之立祠祀焉按浙嚴溺女之禁遷
廣西副使因忤權貴歸休(人物志)
盧秩字崇績新淦人景泰進士監察御史遷湖廣副使
會廣西猺賊劫掠郴桂勒兵出其不意破之旬日平
事聞遷貴州按察使(同上)
何衷字惟孝新淦人天順進士刑部主事進員外郎會
四川巡撫都御史與鎮守總兵訐奏廷議推衷往訊
比至懼罪者賂千金斥之卒正其罪中都留守笞人
死按治久不決衷訊之伏誅遷南京大理右寺丞(林)
(志)
吳匯字會川新喻人家貧力學常取松眀代膏火學者
多師之景泰辛未會試第一官至國子司業(同上)
胡榮字希仁新喻人自少游心理學景泰進士歷給事
中兩督浙江廣東學校以參政致仕所著有道器圖
東洲藳(同上)
周謨字守謨新淦人為庠生時嘗推廩禄以遜其友天
順進士累官陜西副使以母老乞歸邊民番夷老幼
相泣不忍舍所著有樂臯集(同上)
何純字惟一新淦人成化進士授庶吉士改監察御史
時大臣有不厭望者純疏其過三上不報尋陞雲南
副使兵備臨安先是阿彌州賊刁蕃叛交人遂侵河
純捕斬蕃建議置千戶所巡檢司守禦會有欲增臨
安銀課者純奏鑛少民貧課不宜增皆從之(同上)
孫治字五美清江人成化進士知臨淮縣守已愛民興
學作士時權閹汪直陳廣以選妃責貢繼至所在需
索動以千計治持正不阿竟為二宦所中改安東遂
棄官歸(同上)
戴中字師中新淦人成化進士宰黃梅有異政召為御
史按河南值水荒賑活百萬言事忤旨謫判雅州弘
治初起山東僉事遷兵備副使(人物志)
蕭子鵬字宜沖新淦人居家以孝友稱師事吳康齋與
陳白沙張東白友善弘治元年徵遺逸銓部欲授有
司懇辭乃補嘉興府儒學訓道所著有雪丘集(林志)
何善字惟吉新淦人成化進士新城知縣邑素苦水暴
浥禾善令築隄防濬溝渠水不為患歲侵賑粟不待
報吏難之叱曰民苟活吾何避罪擢刑部主事(同上)
熊正字正已清江人成化間貢入太學永淳知縣旁邑
富民有毆殺一家三人者獄久不決事下永淳按正
核實獄成上下服其眀允(人物志)
彭綱字性仁清江人成化進士授兵部武選司主事遷
員外郎上封事劾妖僧繼曉出知汝州鑿渠引水灌
田數千畆世為民利擢僉事遷河南雲南提學副使
以公眀稱為人端凝樸茂後進多程式之(同上)
按彭綱所著有雲田集
孫仁字偉德新淦人成化進士歷官刑部郎中審錄湖
湘多平反出守常州忤中官王敬逮繋詔獄都御史
王恕疏仁冤詔寘敬於法累遷河南左布政使會河
決為患蘭陽諸邑仁設方修築賑濟已而決張濟又
決張秋與侍郎劉大夏同濬治以功進左副都御史
巡撫寧夏疏請富民輸粟𣙜鹽以足儲餉邊鄙頼之
休歸疾終遣官祭葬(同上)
鄧槩字冠卿新淦人成化進士令永安遷都察院都事
劾内䜿韋興謫知資陽陞瓊州同知會都御史劉大
夏征黎命槩守臨臯賊不敢犯擢廣東僉事劉瑾專
權罷歸(府志)
敖毓元字化潜登進士第成化中星隕求直言毓元上
疏四事慎選大臣慎選臺諫佛老當去名器宜公時
李孜省僧繼曉軰用事毓元語多指斥疏入謫雲南
臨西丞孝宗登極起知桂陽竟以直坐事卒(人物志)
陳夀字本仁新淦人成化進士以都給事中陞大理寺
丞累官南京副都御史南京科劾逆瑾被逮夀抗疏
救諸言官瑾怒奪職以薦起巡撫延綏火篩犯境以
捍禦功遷南京兵部侍郎九上疏乞休陞南京刑部
尚書致仕居官不治產業既罷無所歸僑寓金陵以
夀終(林志)
何正字立經新淦人弘治進士大理評事遷寺副會隆
平侯爭襲事下正按於是逆䜿瑾隂有所左正不從
竟罷歸瑾誅起為河南僉事平河洛寇擢山西副使
乞疾詔進按察使致仕(人物志)
陳陽字徤夫新淦人弘治進士改庶吉士授刑部主事
奉命讞獄南畿有持千金隂祈末減者陽拒之竟置
於理進郎中蘇常有大獄久不決命陽往按逆瑾受
賕欲貸之弗從遂誣下詔獄杖於朝門左謫雲南昆
眀州同知瑾誅陞廣西僉事以劾監司不法左遷運
同卒於官(林志)
符觀新喻人弘治進士授深陽知縣種蔬廨旁掘地得
金報所部易粟賑饑陞辰州同知改作黔陽漵浦辰
溪三學陞廣西兵備僉事歷浙江山東參議請老歸
(人物志)
黃繡字文卿清江人弘治進士授兵部主事駐劄山海
關儲兵飭備有裨邊政陞員外郎尋陞山東僉事&KR0851;
副使參政督修闕里文廟宸濠之變王守仁舉勤王
師知繡魁壘多智聘至軍中計事年六十五卒(同上)
張芹字文林新淦人弘治進士授福州推官擢南道御
史彈劾無所避逆瑾誅疏論輔臣比瑾者名振天下
陞徽州知府察民便宜務與休息嘗捐俸并郡中引
價金置六邑義田備荒民呼其田曰廉惠田官至布
政使乞休家居(同上)
孫偉字朝望清江人弘治進士授南京工部主事陞郎
中上疏言時事十六條詞甚剴切守鶴慶會土官高
才怙勢煽亂偉索之急才計窮悔禍乃止解仕歸居
家孝友待宗族無論疎戚樂施予尤推引後學云(同)
(上)
凃禎新淦人成化進士初為江隂知縣正德初巡鹽長
蘆劉瑾命其黨畢真託取海物侵奪商利禎據法裁
之還朝遇瑾止長揖瑾怒矯旨下詔獄江隂人在都
下者謀斂錢賂瑾解之禎喟然曰死耳豈汙父老哉
竟弗許遂杖三十永戍肅州創重死獄中瑾怒未息
取其子樸補伍瑾誅樸乃還禎復官賜祭(白志)
按凃禎府志作弘治進士
敖英字子發號東谷清江人正德進士授南工部主事
遷祠部郎出督陜西河南歷仕藩臬所至聲望著聞
以四川右布政使致仕英在當時盛有詩名人稱之
為敖清江自為督學慨然以力崇師道興起文教為
任正色盛氣人不敢干以私惟與羅洪先鄒守益善
講學相資奬掖後進里居十餘年著述日富有綠雪
亭心遠堂等集(人物志)
胡璉字重器(一作美)新喻人正德進士官刑部嘗諫武宗
南巡受杖尋卒穆宗嗣位贈太常少卿(白志)
張文字堯冕新淦人天資篤實與餘干胡敬齋辨論甚
多如太極辨性善等說皆出獨見所著有易經五贊
解四書發眀西洲藳(林志)
按同時有兩張文其一為新喻人弘治癸丑進士
在垣中多所建白林志人物志皆不載
聶仕字本學清江人正德鄉貢漳州府通判平海劇寇
所獲金帛悉籍於官視郡篆反風滅火禱雨濟旱以
父喪感疾卒(人物志)
謝階字立升新淦人正德中除行人選御史彈劾無所
避陞大理知府民病取石伐大樹塞其谷再守建寧
致仕卒年八十八(同上)
聶璜字鳴卿清江人正德鄉貢授常德通判監司愛其
材事有大且難者檄使佐理再補黃州平寇羅田有
功陞順德同知三月即引疾致仕家居十餘年郡中
稱長者(同上)
干顯偲新淦人六歲失怙踰年求父像時拜且哭家貧
事母能盡飬比葬廬墓所虎馴其側正德三年旌表
子鳳弘治鄉薦知桃源縣卒官(林志)
黃流新淦人早喪父其母患噎疾醫弗效日夜禱神求
以身代一日母忽思米果鄰家偶有餽食之即愈流
往謝鄰言初無是餽人以為孝感淦之言孝行者以
干黃並稱(同上)
簡霄字騰芳新喻人正德進士授石首令歷官大理丞
平反有聲擢僉都御史巡撫河南進南京副都提督
操江陞兵部右侍郎奉命護慈孝獻皇后南祔顯陵
尋乞歸卒所著有蓉溪集(府志)
簡佐字臣心新喻人少有神童之目年十二冠多士御
史何公召賦清風楼大竒之正德中舉進士官至冋
卿以建言左遷長史(同上)
劉纓字與清新淦人進士巡按閩中有沙縣民陳富謀
妻姪劉釗産為匿名書誣釗父并及釗所親獄已成
纓密察釗父實以負債自刎論富如法莆田民有隨
母出嫁而刲股療其繼父有司以孝聞纓曰虧父體
以濟父仇可謂孝乎仕終刑部尚書(福建名宦志)
符錫新喻人觀子弘治鄉舉判韶州翁源賊李英誘九
連山寇流刦境内錫督兵會討破之獲李英郡中驛
傳科擾議徵銀發驛至今便之後以太僕丞擢知本
府(廣東名宦志)
吳琳吳琅新喻人幼並力學兄弟相友愛父坐事謫廣
川驛琳請代父及父卒琅又請代琳歸治喪事琅後
病歿于廣川琳聞大慟適從父收琅骸骨歸琳以禮
葬撫其孤過於已出(安志)
蕭質清江人正德鄉舉知遂昌省刑薄歛民有爭者諭
而遣之時巡按使者至邑見獄中草長過膝深加歎
賞(浙江名宦志)
施政字長尹新喻諸生性醇樸母羅氏歿哀毁骨立事
父彰憲孝謹朝夕省視具冠服食餌親嘗衣垢必自
浣父百歲卒廬墓有司議乞旌表政固辭令題其居
曰孝子門(安志)
廖俊新淦人進士正德間以工部郎中陞運司同知居
官清廉貧不能歸遂寄籍焉著有河東漫興集(山)
(西流寓志)
蕭亮新喻人諸生長韜略正德五年華林盗起殺副使
周憲勢甚熾亮奮勇破賊寨生擒其魁數人復率衆
追賊失援遇害都御史陳金遣官祭之事聞詔賜絹
鈔從祀周節愍祠并錄其子長孺(府志)
龔亨字有孚清江人正德進士授刑部主事擢僉憲貴
州時蜀中番部攻剽轉掠黔中當事議撫亨曰番人
無信不一創撫不可圖也遂率衆深入箐峒蕩平之
備兵臨安地隣交趾多盗擒渠魁斬首六人邊境晏
如丁内艱補廣東副使歷秦椘二藩擢巡撫河南歲
饑檄諸路發粟全活數萬人奏減河夫積負尋解官
歸杜門謝客以文章自娛臨卒自為志狀(人物志)
黃仁山字元靜新淦人正德進士授刑科給事世宗冲
齡承大統宦官黃玉趙綱居中用事凡大政悉就咨
決仁山首發其姦狀戚畹陳萬言嘗規造私第欲借
各邊銀二十萬兩已奉俞旨復上疏中引竇霍奢僣
欲其恬淡自全時論壯之會大禮議起上意欲尊崇
興獻王廷臣互相甲乙仁山專主大學士楊廷和議
欲如漢定陶王宋濮安懿王故事出為嚴州守未幾
謫丞西安遷西安令太倉知州改馬湖同知乞休卒
(同上)
吳逵字近光新淦人嘉靖進士授兵部主事以母老告
改南疏魏國公骫法害民數事詔奪魏職陞興化知
府單車入郡歷三載篋無秋毫陞四川副使兵備達
州與御史忤遂歸(同上)
按吳逵事詳見羅念菴所撰墓志中
蕭文眀字時化新喻人嘉靖間鄉貢初授五河知縣邑
苦河患捐俸遷築城垣改昌平知縣邊警至文眀督
軍民戰且守城得不破調嵩眀解任歸學問究性命
所著有二程萃言象山語略南中錄(府志)
敖璠字貴之新喻人嘉靖進士授刑部主事歷郎中恤
刑兩浙多平反陞兵備副使整飭蘇松會有海寇躬
率義兵亟捕剿之撫臣上功有金帛之錫任山東參
政踰年卒(同上)
傅鶚字文瑞新喻人登進士歷官御史巡按湖廣以風
力見稱坐與大學士嚴嵩忤疏乞終飬(人物志)
王貴字道充清江人嘉靖鄉薦少從學王陽眀湛甘泉
授湖州府同知陞刑部主事轉鹽運司同知致仕卒
(同上)
蕭鳴邦字子和清江人由鄉薦任東昌府通判轉開封
同知皆管河道會九廟工起荆蜀巨材阻於冰請俟
冰開以濟詔從之逆賊師尚騷擾河南奉檄守太康
身冐矢石卒完其城遷工部郎中轉雲南僉事平武
定土酋之亂致仕歸(府志)
曾樂字思韶新淦人嘉靖鄉薦授南雄府推官署東莞
多惠政癸卯分校省試首拔倫文敘時稱知人守賓
州招降劇寇臺使上其功入為工部員外郎以疾乞
休(人物志)
高翀字允升峽江人嘉靖丙戍進士歷犍為溧水束鹿
三縣令入為工部員外郎擢浙江參議藩臬巡撫貴
州以征苗功進陞工部尚書致仕(府志)
按嘉靖以後置峽江縣始稱峽江人
杜欽德字子敬清江人嘉靖舉人從吕涇野黃久菴講
學金陵任兩淮運判建五港閘復安東舊屯商民便
之尋知雅州茶商歲苦天全六番為暴檄招討司嚴
番禁歲饑民頼賑活者衆立祠祀焉(人物志)
饒思聰字子聞新淦人嘉靖進士由司理擢刑部主事
歷官福建布政使卒於家思聰少負將略喜譚邊事
與中丞曾銑齊名歷仕藩牧十餘年三殱巨寇再疏
漕河屢詔優賜鈔幣(同上)
蕭克良字以達新淦人由鄉薦為汶上令先是兖諸邑
多寇盗克良悉捕置之法邑民韓克儒等七人為大
賈讐搆繋獄一訊立白其冤秩滿請告歸辛酉流寇
逼淦城悉散家財結死士擊走之淦頼以安(府志)
朱瓉字克獻新淦人嘉靖鄉薦性孝友兄弟皆早卒撫
其子如已出由睢寧諭補武昌令調麻陽苗賊入寇
遠近大震瓉集父老諭之曰苗歲為麻陽害今乘我
新至亡備當出不意擊之民皆鼔勇先登俘斬百餘
級苗遂宵遁以積勞遘疾卒(同上)
張緒字卿理峽江人嘉靖進士授翰林檢討嚴嵩方為
宰執雅慕緒名緒卒不詣其門出為湖廣參政提督
太和山緒不欲與寺人伍疏請中官治山事分守理
民事獲允著為令尋以副使備兵貴州安宣慰負固
日久諭以大義安感泣願立功自贖時苗寇猖獗緒
遂遣將合安衆破之平霸威清諸處多虎患為文禱
於廟俄虎自相搏噬死在黔數年功績茂著卒以嵩
故被論歸(人物志)
熊逵字子漸清江人嘉靖進士授刑部主事歷官廣東
廉使會粤寇張璉僣號逵條陳兵食大計卒獲成功
遷浙江布政使浙方多事帑藏空虛乃剔貪冐清逋
負籌畫有方適胡撫敗衆慮客兵為變逵大發芻粟
犒之反側以定(同上)
劉松字汝貞新喻人嘉靖進士官刑部郎中時徐學詩
劾宰臣嚴嵩專擅疏藳出松手嚴頗銜之以忌引歸
年甫三十隆慶中郡守管大勲同修郡志所著有羅
川遺藳(同上)
饒鳳詔字應宣弟鳳儀字應禎新淦人少以友愛稱鳳
詔尤刻意古學以貢入南雍領嘉靖鄉薦弟鳳儀亦
省試獲雋御史建坊榮之(同上)
黃元成號梅塘峽江人嘉靖鄉薦署曲江諭陞武康令
會大饑廩且竭元成請於上自署其牘有云嬰兒啼
飢不飽不止慈母愛子亦怒亦憐當事竒其語遂得
賑(府志)
曾廣翰清江人由眀經授岑縣令猺獞相率歸化以憂
去再補大埔縣追回各縣侵田以千計遷廣州府通
判督餉平番有功進階致仕(同上)
彭惟享字子成清江人龜年之後少有才譽舉嘉靖鄉
試授嚴州司理不事擊斷每論囚輒反覆以求其生
擢兵部職方郎巡閱禁旅備禦悉中機宜以勞卒於
官(同上)
邊毅字德弘號南岡峽江人嘉靖進士為台州推官擢
南臺御史疏論時政屢忤權貴或諷以少遜言益力
一日宰臣嚴嵩自出慰勞臺臣欲啖以無言謂毅曰
君何靠曰某靠天時京師有靠天邊南岡之謠坐忤
出守湖州再謫判廣德補宣城令稍遷大理評事轉
刑部郎卒(人物志)
劉正亨字謙夫新淦人由舉人署浦江諭轉興寧知縣
會猺狪出沒剽掠擒其渠帥楊子常餘黨悉定調贑
榆陞河池知州俗濱苗男女無别正亨修學校眀禮
教苗俗化之遷温州同知禦倭有功郡守隂中之左
遷吉府長史(同上)
萬育高字民仰新喻庠生性至孝父疾籲天請代及歿
廬墓三年嘗侍母過外家遇盗育高抱母請代死弟
民望又抱兄首以代盗感而併釋焉(安志)
楊翬清江人以貢授平海衛學訓導仕終吉府教授親
歿嘗作噬臍錄以志思慕環堵蕭然言動以古人為
法有四書讀法五經辨疑諸書學者稱之(府志)
徐雲程字允升清江人嘉靖進士授禮部主事隆慶改
元大禮多出裁定出僉憲河南陞浙江按察使嘗築
麗水隄民頼其利解散金衢礦徒以持法忤直指遂
乞終飬(同上)
晏仕翹字應望清江人嘉靖進士松江府推官時華亭
徐階為首輔有司過其門者輒下車晏持不可擢監
察御史有薛運使者恃江陵婣黨貪横疏劾之坐忤
出為郡尋謫滁州判官陞知太倉州卒(人物志)
蕭承命清江人嘉靖四十四年任廣東東莞縣典史方
五月惠寇流劫村落會攻城承命督兵拒敵賊多兵寡
與百戶壬詵血戰死之(安志)
鄧以和字履之新喻人嘉靖鄉貢為海南知州洗剔巨
姦特建水陸二營倭不敢入寇政績著聞陞寧國府
同知以忤分宜子致政歸(同上)
張春字仁伯新喻人嘉靖丁未廷對第二人授翰林編
修陞侍讀充裕王府講官撰經書格言以進深蒙嘉
納書進思啟廸四字賜之時嚴嵩當國惡其切直又
以開館講學觸忌調南太僕丞穆宗慰勉泣别春行
至滁州挂冠歸築講堂二曰忠孝曰友仁日與四方
學者闡發良知從遊者衆穆宗立故講官唐汝楫等
約春入賀以恐涉干進辭不與會穆宗詢及春司禮
太監馮保以春教習時督之嚴以物故對嘆息久之
及張居正為相復以手書徵亦不答家居二十年卒
春少從歐陽德遊深研理學在禁庭忠直蹇諤扼于
權倖奉身而退其學有所得故脱屣榮禄如此(府志)
按前志據眀史稿以春乃嚴嵩義子不當混列人
物遂削去春以忠直犯嵩忌挂冠恬退三十年惟
恐一毫失節涉于干進為嵩義子者如此乎今仍
補入以俟識者論定云
周安叔字于盤新淦人以眀經司訓台州轉蘇州府教
授教士分經義時務二科人以比胡安定冢宰陸汴
給諫王亮御史黃鍾徐申軰皆所奬拔尋擢銅仁司
李時值饑荒土司煽亂至即撫定之孫一松辛未進
士以文名(府志)
黃應用峽江人家貧奉親必盡甘旨父疾請以身代父
果痊後九年始卒母病卧床偶火災應用擁榻哀號
返風滅火人咸異之卒年八十子一鳳登進士(安志)
按同時尚有清江龔紹摶新淦鄧國材峽江邊一
椿俱以孝義見安志附錄于此
劉汝順清江人嘉靖鄉舉知黎平府奉法循理苗民初
不知學汝順請於學使拔其秀者為弟子員以奬勵
之五開衛軍糾衆跳梁自以為别屬不可治汝順密
陳其不法狀盡按治之郡中乃平府稱軍民始此(貴)
(州名宦志)
朱璉字文卿新淦人登進士為崇安令治行循卓召拜
御史巡視長蘆鹽課巡按湖廣秩滿轉南畿督學使
稱得人尋陞副使歸(同上)
胡叔廉字眀發新淦人嘉靖進士為臨海令會颶風民
多死暴骨海濱叔廉悉掩而祭之便宜發倉躬詣災
傷諸處賑給全活甚衆築海堤易瀉鹵為膏腴民生
祀之擢刑科給事中轉兵科有邊將坐事賄權貴營
脫行千金於叔廉郤之又嘗籌畫西北邊事謂當備
薊州諸處疏上後悉如其言陞應天府丞轉大理寺
正卿以疾乞休(同上)
楊標字廷瞻清江人嘉靖進士授行人遷御史巡按廣
東會海寇平中官陳洪思冐邊功蔭襲論沮之累遷
應天府丞以事外補轉浙江副使直營兵為亂單騎
入其營底定之改廣東參議平劉青山之亂以功進
雲南參政卒(人物志)
錢天挺字孑松清江人隆慶中由眀經授邵武通判丁
艱補亳州同知監修高家堰委濬黃河以勞績著稱
奉命賑濟定遠天長諸縣泗夀和三州撫輯流移舉
卓異遷化州知州未赴卒(同上)
朱孟震字秉器新淦人隆慶進士任南雍歷南北部郎
出守重慶郤黔中接濟餉千餘緡時稱廉介擢潼關
兵備副使分守冀南值歲歉發廪施粥以活流移及
春民間種榖俱盡出俸錢市粟給之遷四川按察使
蜀人歲苦採辦請於臺使奏罷三之一詔賜金帛加
二品俸轉貴州左轄宣慰安國亨素獷悍為邊患數
以餽餌謝弗受示以威信國亨大懼入為順天尹巡
撫山西再靖巖疆以疾請告歸(同上)
按朱孟震所著有郁木生全集汾上續談浣水續
談
黃壆字以行新淦人萬歷鄉薦汝州同知遷常德府同
知常德為水陸衝郡産大木郡丞故攝𣙜事會有增
稅之命諸商惶怖壆力請於臺使得酌減者十之七
視篆桃源武陵二縣威惠並著蠻人不敢為寇御史
上其功數被褒異秩滿冢臣孫丕揚欲以監司薦壆
聞力辭之乞歸(同上)
聶尚恒字惟貞新淦人父素貴潜心理學尚恒随父任
太倉訓萬歷中以鄉薦為廬陵諭陞撫寧令邑故臨
邊尚恒悉力防禦城頼以全革巡邊酒席卻貂客販
參常例錢廉能著聞仕終寧化令(同上)
蕭以裕字守弘清江人由鄉貢授宜都令宜都貧民沿
江以砂金為生會開採令下中使横索欲沒淘沙戶
千家蕭力請於臺司得免秩滿遷惠州同知擢知廣
西府討平江外東山二番陞山東長蘆運使致仕(同)
(上)
彭而珩字韞白清江人由進士為汀州司理署郡事有
廉稱擢南臺御史巡視下江戊子歲大侵疏請蠲賑
復奏請江楚二省改折俱報可視屯政以贖鍰千餘
入社倉備賑轉海南憲副以母老不行子元祚亦進
士(同上)
黃之俊字君籲清江人萬歷進士除海鹽令政尚清簡
會海塘傾坼邑幾沼之俊躬自督築七月而成丁内
艱服除遂不仕(府志)
熊鏌字華卿清江人萬歷進士授刑部主事恤刑山東
著讞疑錄轉員外郎會科臣有言倭事和議不便狀
忤旨下部鞫鏌力為申救同官皆得罪左遷南大理
評事泰昌改元䘏贈光禄寺丞(同上)
簡懋爵新喻人萬歷鄉薦累官惠州知府先是同知真
定時魏璫用事同官咸欲為璫立祠簡不肯鐫名其
黨遂誣侵漁撫賞遣緹騎逮問臨行作詩自分必死
至南京璫敗還調韶州歎曰吾老矣安能折腰竟解
綬歸後魏黨復以撫賞中之逮至京其子寬撾登聞
鼓白冤放歸卒(人物志)
聶心湯字純中新淦人由進士授錢塘令建虎林書院
以崇正學㵸西湖水溉三郡田遷工部主事轉營繕
司郎中時少府舉詘中貴多盤據為姦力清耗蠧省
金錢數十萬擢廣西兵備命未下淮撫李三才以盗
木占厰諸不法事下所司按驗湯持之益力坐與黨
人忤罷歸補趙州知州復與魏黨私人有隙削籍崇
禎初起知滁州以病不克赴(同上)
祝耀祖字述卿清江人萬歷進士初令崑山以最聞拜
工科給事中彈劾無所避嘗發白養粹姦狀後果敗
會邊警戒嚴耀祖揭榜禁門稽察宿衛上取榜入覽
喜曰巡視正宜爾尋以忌外補終按察司僉事(府志)
黃一鳳字時鳴峽江人由進士授刑部郎中出為平陽
知府未赴卒生平博覽典籍尤研精理學事繼母以
孝聞在刑曹多決疑獄家無餘財時人推其廉介(同)
(上)
黎祖壽字收溢清江人萬歷進士為南刑部主事以外
艱歸服闋補北工部時水衡金錢久為中貴窟穴會
郊祀肇舉諸費猝然倚辦姦商市價率營求中官支
領冐破祖壽條陳摘發疏上羣閹持之未幾楊左被
逮人言籍籍祖壽屹不為動崇禎改元起吏部考功
郎杜抑僥倖再參媚璫二十人以勞疾卒於官(人物)
(志)
饒思鄒字克紹新淦人幼孤随母守節外家以眀經歷
羅田諭令新寧反猺獞侵田數千畝政績多可紀述
(府志)
張堯文號復吾新淦人萬歷進士為涇縣令擢南武選
主事歷職方員外郎時倭寇告警樞臣議汰舊兵以
增新兵人心譁動堯文條上利害羣議帖息出守池
州以憂去補衢州守衢有銅山内監劉忠奉旨開採
頗擾民堯文每事裁抑酌定稅額中貴為之歛手轉
臨江副使稅官馬堂殘剥商賈隂折辱其左右堂曰
是嘗厄劉内侍者遂避去尋奉檄治河建八議卒用
其言以有成(人物志)
程達字順甫清江人萬歷進士授崑山令崑山莊家區
田千頃民困逋賦率他徙達親詣其處相蓄洩築隄
二百餘里遂稱樂土號程公堤再調仁和擢御史巡
按廣東首疏中官張鯨不法事外戚鄭氏冐領度支
錢二萬緡達復上疏論列直聲震中外以忌出守泉
州陞兵備副使尋秉臬憲歷浙江貴州布政使加太
僕卿致仕(同上)
熊化字仲龍清江人萬歷進士授行人司册封蜀藩再
奉命使朝鮮賜一品服朝鮮人好其文翰曰得熊君
片紙勝十斛眀珠也使回贈遺一無所受臨别王使
其相獻名馬至關以書歸之尋擢御史疏論輔臣方
從哲誤國不報左遷淮陽副使投劾歸(同上)
嚴君教字玉雲新喻人由鄉舉授潯州司理辭稅務不
私其利以卓異知麻哈州州舊無學宫諸生寄肄於
府嚴為立學復請增置弟子員後陞鎮江同知卒(府)
(志)
盧汝鵾字子羽新淦人天啟鄉薦歷德安諭知開化縣
歲饑賑救全活數萬人山賊李子成等攻剽遂樂諸
邑逼開化設法擒剿三邑皆得全擢知和州以最遷
工部員外郎未赴卒(同上)
何煒新喻人進士知惠州剛介廉眀庶務修舉葺黌宫
建郡坊改賓館設北關防盗皆事之大者陞本道憲
副(廣東名宦志)
施天德字象尼新喻人萬歷進士知潮陽調休寧皆有
善政擢兵部主事遷武選郎中三疏諫熹宗内操再
疏詆魏璫配祀廷辨三案甚力崔魏嫉之出觀察徐
淮以疾歸逆璫矯旨削奪誥命即所在勘問誣贓論
戍死崇禎元年給諫薛國光疏請䘏詔贈大理寺卿
(安志)
簡欽文字其敬新喻人天啟進士授泉州推官擢吏部
時魏璫煽虐欽文守正不阿内艱服闋補選郎未赴
卒(白志)
曾櫻字仲含峽江人萬歷進士授工部主事歷遷常州
知府織造李實劾罷巡撫周起元迫知府行屬禮櫻
獨如故實怒移檄以爾汝侮之櫻亦報以爾汝卒不
屈高攀龍繆昌期李應昇被逮櫻助昌期應昇資而
經紀攀龍死後事宜興毛士龍武進孫慎行坐忤魏
忠賢當戍櫻皆緩庇之遷浙江右參政用士民請詔
以新秩留任崇禎元年以右參政分守漳南九蓮山
賊犯上杭櫻募壯士擊殱之東厰獲一男子誣為櫻
行賄謀遷浙江按察使帝怒命械櫻赴京士民以櫻
貧醵金辦裝耆老數千人守闕下擊登聞鼓訟冤帝
命毋入獄俟命京邸以故官巡視海道未行楊嗣昌
以衡永多寇奏改湖廣按察使分守湖南時賊已殘
十餘州縣而永州知府推官咸不任職櫻薦蘇州同
知晏日曙歸德推官萬元吉才兩人方坐事罷官以
櫻言署用一方遂安遷山東右布政十四年春擢右
副都御史眀年遷南京工部右侍郎乞假歸初山東
被兵巡撫王永吉所部濟兖東三府州縣盡失匿不
以聞及兵退以恢復報而櫻所部青登萊三府失州
縣無幾盡以實奏及論罪永吉反擢兵部侍郎總督
薊遼而櫻奪官逮治下獄不十日而京師陷賊盡釋
諸囚櫻間行詣南京刑部唐王時用鄭芝龍薦起工
部尚書兼東閣大學士掌吏部櫻持法不撓薦揭重
熙傅鼎銓等皆擢用福州破櫻後自縊死(白志)
張茂頤字元貞新喻人萬歷庚子與父啟宗同舉於鄉
登天啟進士授工部主事督易州山厰題改炭價商
困以甦當補吏部魏璫惡茂頤不出其門轉虞衡郎
出為高涼參政海寇李魁竒犯電白禦郤之轉浙江
副使卒貧無以殮邑人晏日啟官浙率屬治其喪以
歸(人物志)
胡志傳字子肖峽江人萬歷鄉薦由教諭擢馬湖推官
會賊薄會城奉檄署眉州築城簡卒並有方略賊舟
至城下志傳迎戰賊敗去御史上其功以勞瘁請休
卒(同上)
張叔鏜字振卿新淦人天啟進士初令秀水潔已勤職
清蠧摘姦時號神君魏璫聞其名欲得之以自重郤
謝不往遂降寧國府教授後璫敗陞國子助教子夀
祺同榜進士官南道御史(同上)
張問士字達可峽江人崇禎中舉賢良方正授知縣上
疏有聖主殷憂已極舉世聾聵自如臣忠憤廹切義
不顧私願乞殘邑以酬國恩以倡忠義之語遂授北
流令至縣繕城郭修武備寇至身先行間殱其渠帥
邑頼以安御史奏其才遷夀州守卒(同上)
曾植字季培峽江人入南雍學士黃道周以賢才薦授
泉州同知泉濱海番舶例餽數千金悉郤不受尤善
决獄七邑中告理者皆詣之有武弁秦士匯犯法將
刑奇其貌釋之後仙遊有寇僣稱王植奉命督討至
則相率乞降乃知僣號者即士匯也以功陞參議尋
擢光禄寺少卿不赴歸(同上)
郭裕字謀貽清江人崇禎舉人授棗陽縣張獻忠兵至
左良玉屯近邑裕單騎邀與共禦賊郤去十五年冬
李自成犯襄陽賊將劉福來攻棗陽裕發砲石擊傷
實多賊憤攻益力城陷裕被數槊大罵賊支解之闔
門遇害(白志)
曾曰琥字白卿清江人崇禎恩貢初授興國州判治漕
有績陞楚雄通判提舉黑鹽井擢敘州同知土司嵎
梗不法曰琥諭誡申飭山峒革面向化時流賊犯川
督師會剿以軍功加川南僉事卒(府志)
萬發祥名飬正以字行新喻人孝友積學力行崇禎進
士改庶吉士甲申闖賊陷京師發祥絶粒飲藥不死
聞馬世奇吳麟徵殉節往哭之被執賊脅之降搒掠
亡完膚又臨以刅不為動會賊敗去間關南旋寓居
吉州(人物志)
按别錄發祥在贑州與楊萬諸人同時殉節與此
不同兩存以俟再攷
楊廷麟字伯祥清江人崇禎進士授編修與黃道周善
十年冬充皇太子講官兼直經筵眀年二月帝御經
筵問保舉考選何者為得人廷麟言保舉當嚴舉主
如唐世濟王維章乃温體仁王應熊所薦今二臣皆
敗而舉主無恙是連坐之法先不行於大臣欲收保
舉效得乎帝為動色時楊嗣昌以廷議不合詭薦廷
麟知兵改兵部職方主事贊畫盧象昇軍象昇得之
甚喜即令往真定轉餉濟師及象昇戰死廷麟報軍
中曲折嗣昌擬旨責欺罔欲中以危法帝察其無罪
貶秩調外而已都城失守廷麟慟哭募兵勤王福王
用御史祁彪佳薦召為左庶子辭不就宗室朱統&KR2099;
誣廷麟召健兒有不軌謀以大學士姜曰廣為内應
因此散所募兵南都破江西諸郡僅存贑州唐王手
書加廷麟吏部右侍郎與國子祭酒劉同升督師吉
安臨江尋入贑城破投水死(白志)
胡若坦字君平峽江人諸生崇禎癸未流寇至邑坦奉
母楊氏奔避楊年老行遲為賊獲被殺坦呼號奪賊
刃與賊格不勝賊劌坦耳昏仆地復起立搏賊且搏
且罵因遇害(安志)
國朝
邊勲字子猷峽江人少為諸生從施閏章講學於吉州
康熙壬子舉於鄉選得江南太平縣未任休致生平
質直言行一出於至誠手不釋卷尤熟於史所著有
集蓼山房詩草古文雜著四卷(白志)
施聖揆新喻人十歲喪母擗踊絶食父慰勉之得不滅
性終喪盡禮如成人事父雖貧必覓甘脆奉膳父病
篤籲天夜禱叩頭流血絶復甦越日父竟瘳久之父
歿廬墓三年有白鶴飛繞悲鳴與哭聲相和又畫二
親容每日必薦出告反面至年七十餘事之如生蓋
終身孺慕云雍正八年
詔旌其門(請旌錄)
江西通志卷七十四
