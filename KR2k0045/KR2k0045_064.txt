江西通志卷六十四
名宦(八)
南康府
唐
申稷大歷中為建昌令政平訟理流民復業鄰邑慕之
來歸者衆戶口日增乃分修智鄉置新城鄉(林志)
韋遂元和中令建昌為政清簡處事寬和田野闢戶口
增乃分孝弟鄉與靖安里為二鄉(同上)
崔迅會昌中令都昌公勤撫恤始成井邑民甚頼之(同)
(上)
何易于會昌中攝建昌令政教有方築堤防水民享其
利民歌曰我有父何易于昔無儲今有餘(明一統志)
陳杲字可大咸通中知都昌縣民苦水患築長堤以障
之自是民頼以安名其堤曰陳堤(林志)
孫永咸通中為建昌令築堤捍水造橋以渡民甚便之
(明一統志)
邵師裕咸通中為建昌令以德治民鄰境慕之多來歸
附故老以卜鄰名鄉蓋取王翰卜鄰之意(豫章書)
南唐
朱弼南唐時為廬山國學助教動持禮法每升堂講釋
生徒環立執經問難應聲解說莫不造理諸生咸服
四方肄業者多造焉(明一統志)
李善道南唐時為廬山國學主教學徒數百人皆為時
望今祀於白鹿洞(南康府志)
宋
洪沂慶歷初知都昌縣教民以陶瓦代竹一邑便之不
週歲民安物阜政事一新邑人為立坊曰新政(林志)
魯有開字元翰參知政事宗道從子也用宗道蔭知韋
城縣尋知南康軍有古循吏風代還熙寧行新法王
安石問江南何如曰法新行未見其患當在異日也
以所對乖異出判杭州官至中大夫卒(宋史)
陳舜俞字令舉浙之嘉禾人熙寧三年以不奉新法且
上章自疏謫監南康軍酒税五年而卒凡名勝多所
題詠(林志)
徐師回元豐中知南康軍性耿直設施有條公暇建亭
於明月泉上曰吾欲守廉如此水之清又建堂植八
杉號曰直節曰吾欲守節如此杉之直蘇子由為記
後朱元晦至求其遺跡不存獨廳事南有堂無額庭
中有老柏生意殆盡而屹立不僵因取直節名堂焉
(豫章書)
朱熹字元晦一字仲晦徽州婺源人紹興十八年進士
淳熙五年知南康軍至郡值歲旱講求荒政多所全
活閒詣郡學引進士子與之講論奏復白鹿書院創
立學規人皆遵守明年大旱應詔條具民間利病除
提舉江西常平茶鹽公事旋錄救荒之勞除直秘閣
以前所奏出粟人未推賞辭歴官寳文閣待制致仕
卒年七十一諡曰文寳慶三年贈太師追封信國公
紹定三年改徽國公淳祐初從祀孔子廟廷有文集
百卷生徒問荅八十卷别錄十卷(宋史)
王休字子美授南康軍僉判郡素號江東道院朱文公
為守日課諸生講書休亦相與發明事無鉅細悉以
委之(樓攻媿集)
錢聞詩淳熙間知南康軍博覽經書崇尚儒雅撤新書
院修築石堤復釋菜之禮增養士之田士民戴之(林)
(志)
朱端章淳熙間知南康軍寬以愛民廉以律己撥設官
田七百餘畝於洞學以贍四方之來學者(同上)
張南金慶元二年為星子令廉明純正號令詳審案牘
嚴肅囹圄空虛邑内藹然有禮讓之風累官至戶部
侍郎(林志)
王仲傑慶元初知星子縣嘗督創白鹿書院朱子稱其
老成忠厚民甚愛之(安志)
黃桂嘉定間知南康軍築左蠡城(府志)
趙師夏嘉定間知南康軍奏以星子縣請分税錢對補
上供撥梅洞等田及魚池入三縣社倉善政甚多(豫)
(章書)
陳宓字師復丞相俊卿之子少嘗登朱子之門嘉定七
年入監進奏院上封事言宫中宴飲無節非時賜予
丞相史彌遠不樂出知南康軍詣史彌遠别彌遠曰
子言甚切當苐愚昧不能行殊自愧耳至官歲大侵
奏蠲其賦什之九會流民羣集宓就役之築江隄而
給其食時造白鹿洞與諸生討論改知南劍州(宋史)
張虙字子宓慈谿人慶元進士遷秘書丞改著作郎以
疾乞外出知南康至郡剖決滯訟衆皆悦服前守陳
宓以錢七千緡置濟民庫為築城費虙至曰不必取
贏於民吾捐萬緡為倡繼事倘不已何患事之難成
轉運使以錢萬二千緡置平糴於郡虙復出錢萬二
千緡以增益之民頼其利將增建禁旅營地屬民者
索質劑視元直償之徙知處州歴官工部侍郎兼國
子祭酒(同上)
陸德輿淳祐間知南康軍亟議賑恤以郡有累年蓄積
羡餘錢築倉以儲之名曰淳祐義廪民多頼焉(林志)
陳淳祖知南康軍造福星臨津定波倉步四門修五老
門築儒良隘增益兵糧倉重建滄波觀作水亭稲亭
功蹟甚多(林志)
袁從修寳祐間知南康軍表章忠義修靖康死難忠臣
張忠確公叔夜墓以冰玉諸公附祀後從祀於二賢
祠(安志)
趙與□景定間知南康軍覈實社倉復還原額修軍學
二祠堂繕治城池造軍衣弓矢旗幟等器百廢俱興
(豫章書)
劉溥漢咸淳間知南康軍首行淳熙荒政捐俸振貧節
用買田置惠民倉撥廢寺田榖助星子縣月解軍糧
創白鹿洞貢士莊修流澌橋愛民重士興利補弊善
政為多(明一統志)
元
陳炎酉至元間為南康路總管修築白鹿書院興學賑
饑招集流亡四萬餘口有麥秀兩岐之瑞修心會軒
宇宙山亭民立祠祀之(明一統志)
王彦弼蠡之博野人為南康路總管督諸縣定民産高
下徵役視農事急緩流亡者悉復業焉三歲再蝗冒
暑帥民吏驅瘞不能為災煆石修朱子所造江岸石
閘以禦風濤商旅泊舟得安改江州路總管除前官
厲政暇日詣郡庠及濂溪景星兩書院勉勵士學咨
詢民瘼郡庠日就摧壓出學廪之粟各二百斛畀四
士分任其責一瓦一木不以煩有司自禮殿從祀講
堂門廡煥然一新郡城北瀕大江城壊無敢完補公
慨然興築其夏水大至郡民皆曰公實生我蜀人范
大性數十年寄隠造其廬命子事之以師禮鋟其所
著易輯略以傳江州任滿還蠡不復仕(吳澄撰墓碑)
徐君寳至元中為建昌州判時夏苦雨民艱食立劵假
官吏俸與榖百餘石以賑之至秋民輸榖以納復捐
俸為義倉寮屬與州人慕義者悉出榖以助得五百
餘石立士人掌之水旱有備民無凶荒之虞(豫章書)
蔡瑛字子華至正初令星子為政廉明商人子李冬兒
為人誘去其父誣保安千戶都爾蘇謀殺獄具未決
瑛至訪之得冬兒不死實密使人致之冤獄遂釋(林)
(志)
孫天民字可逹濟南人至正間南康路總管平心治人
有清節多善政建譙樓修學宫凡學田見侵者悉復
之(豫章書)
王禕字子充義烏人太祖征江西禕獻頌喜曰江南有
二儒卿與宋濂耳尋掌起居注已命同知南康府事
賜金帶寵之居官有惠政太祖即位召還議禮洪武
五年命禕齎詔諭雲南遇害詔贈翰林學士諡忠文
(白志)
吕明當塗人甲辰年知南康府時兵戈初息流民四散
官民廨宇鞠為茂草乃即僧寺創草舍署事招撫流
移躬行田野以督耕桑不事刑威惟訓以義諭以法
民皆感化無敢梗者(明一統志)
朱敏字悦道義烏人洪武五年以監察御史改知星子
縣興學勸農奏減税糧茶貢以遷去民常思之(林志)
卞同姑蘇人洪武間知都昌縣撫牧有方政聲丕著擢
河南知府(明一統志)
李守中湖州人洪武中知南康府廉潔自持薪水之外
一毫不取於民(同上)
林士敏莆田人洪武中由郎中知南康府文學政事皆
擅名於時歴任既久民猶愛戴之(林志)
胡龍福建人洪武間任星子縣廉勤公正蔬食布衣除
革吏弊民深服之擢監察御史(同上)
唐冕順慶人永樂初知星子縣剛介廉明案無留牘時
田廣民稀奏召鄰邑無田者八百餘家占籍佃種田
免荒蕪民生日庶(明一統志)
楊鐸永樂間知星子縣撫字有方他郡民來歸者四百
餘家(同上)
劉麒閩縣人宣德初由御史出知南康府作新士類勸
課農桑政治聿興士民戴之(林志)
翟溥福字本德東莞人永樂進士知新淦縣遷刑部郎
正統元年七月詔舉廷臣堪為郡守者擢南康知府
先是歲歉民有擅發富家粟及收取漂流官木者前
守悉坐以盗當死者百餘人溥福閱實杖而遣之地
濱鄱陽湖舟遇風濤無所泊為築石堤百餘丈往來
者便之廬山白鹿洞書院廢溥福倡衆興復延師訓
其子弟朔望躬詣講授考績赴部以年老乞歸侍郎
趙新嘗撫江西大聲曰翟君此邦第一賢也胡可聽
其去懇請累日乃許之辭郡之日父老争贐金帛悉
不受衆挽舟涕泣因建祠湖堤祀之又配享白鹿書
院之三賢祠(白志)
按明一統志作翟溥
陳敏政錢塘人景泰中由通判擢知南康府秉公持正
翊善鋤強復社倉修石堤建白鹿書院百廢具舉民
不告勞郡人思之從祀三賢祠(林志)
按明一統志作陳敏
孔鏞字韶文長洲人景泰進士為都昌知縣戶分九等
以定役設倉水次便收斂民甚頼之(白志)
何濬河南人成化初由舉人知南康府時值大旱移檄
鄰郡貸米萬斛以給饑民全活者衆興學勸農政教
兼舉(林志)
許顒字孟敬安陽人成化間以太僕寺丞出知南康府
政令嚴明開河道以通商旅實義倉以備荒歉修葺
文廟禱雨輒應士民懷之(同上)
吳紳歙縣人成化間由舉人知都昌縣宅心平恕為政
有方興利革弊民皆向慕歴官至都轉運使(同上)
曹凱字宗元益都人成化進士由參攻左遷衛經歴尋
擢南康知府豈弟慈祥廉明剛果剖決如流囹圄空
虛積粟備荒招集流散編戶日增政治為之一新(同)
(上)
劉定昌綦江人弘治進士知南康府知大體謹細行興
學校建書院有古循良風卒於官百姓哀之(同上)
按明一統志作劉定安志作正德間任
劉幸慶州人正德間知南康府為政公勤操持清慎建
府治不費公帑民争先趨之卒於官(同上)
按明一統志作劉章
林寬莆田人正德間為南康通判當宸濠兵燹之後招
四邑人民歸耕及勦九姓漁戶都御史王守仁唐龍
交薦其才(安志)
張愈嚴眉州人正德進士知南康府當兵燹之後節財
愛士安輯流亡均平里甲賑恤貧民入覲卒於途歸
櫬南康老穉為之巷哭(同上)
陳嘉言薊州人嘉靖間星子典史流賊劫掠商舶嘉言
督義男與邑民宗允春等二十四人追至四山流賊
縱擊救援不至遂被害義男及允春等俱溺死(同上)
吳寳秀字汝珍浙江平陽人萬歴進士授大理評事二
十六年出知南康府湖口税監李道横甚寳秀不與
通會漕舟南還乘北風揚帆直入湖口道欲榷其貨
遣卒急追之舟覆有死者道即遣爪牙吏持牒捕漕
卒寳秀拒不發道大怒飛章劾寳秀及星子知縣吳
一元青山廵檢程資阻撓税務詔俱逮治寳秀妻陳
氏慟哭請偕行寳秀不可乃括餘貲及簮環得銀三
兩許付寳秀曰夫子行以為路費夜自經死寳秀至
京下詔獄星子民陳英者方廬墓儒士熊應鳳等走
京師伏闕訟冤乞以身代大學士趙志臯疏救皇太
后亦聞陳氏之死從容為帝言因與一元等並釋為
民歸家踰年卒初南康士民建祠祀陳氏後改建合
寳秀祀之天啟中贈太僕少卿(白志)
李應昇字仲逹江隂人萬歴進士授南康推官出無辜
十九人於死寘大猾數人重辟民服其公廉為之謠
曰前林後李清和無比林謂晉江林學曾以清慎著
稱者也九江南康間有柯陳二大族相傳陳友諒苗
裔負固強梗嘗拒捕有司議勦應昇單騎往諭皆叩
頭請命出所匿罪人一方以定擢御史以忤璫削籍
詔獄掠斃年甫三十四崇禎初贈太僕卿諡忠毅(同)
(上)
按東林列傳應昇在南康律己清嚴公庭如水興
復白鹿洞書院立館舍招集人士旬有小會月有
大會會期親詣洞宿與諸生質疑問難推明紫陽
之教一時從遊學者千里應之其成名於世者指
不勝屈(原跋)
費兆元號臺簡烏程人進士萬歴間守南康居官清正
氣宇舂容助婚瘞發倉廪摘伏如神增閘減税遷學
宫建寳塔飭新鹿洞美政口碑載道累官刑部侍郎
(安志)
袁懋貞泰州人萬歴舉人知南康府勾剔蠧隠飭兵清
賦建隄築閘修白鹿洞禮迎主教興起士行陞任去
(同上)
邱度字志中山陽人萬歴進士授南康司理勢宦僕殺
人私占民田諸問官首鼠度歸民田而抵之法監九
江鈔關諸瑣屑及乘風宵渡者俱不問而額亦不乏
擢守汝寧清慎推天下第一歴官戶部侍郎卒祀鄉
賢(江南通志)
羅尚忠字心華青陽人萬歴進士補建昌令政平訟理
辛酉入闈章世純朱健朱徽皆出其門最號得人歴
官太常少卿(安志)
楊三省號紫凝太平人以選貢入北雍試第一授江西
安義令居常沉默寡言遇事剛斷劉總戎僕殺人當
道置不問省鞫得其狀立置之法值歲侵煮粥療饑
告糴散種寬積逋籍糧額政聲大著陞茂州知州番
民悦服以剛直忤上官遷潞藩左傅遂引疾歸(浙江)
(通志)
汪宗文蘄州人舉人天啟間知南康豈弟清栗修城築
隄施藥救民捐俸貸餉地方賴之(安志)
何起龍成都人天啟初南康同知署建昌有幹才鄱湖
有大木兩角伏水中舟過為患起龍命習水者曳其
木上以為龍王像置宫亭湖廟祀焉自後舟行無恙
人德之(同上)
張士亨溆浦人崇禎間知安義縣有才能時鄰邑李肅
七肅十為宼士亨奉檄勦撫民賴以安有平寇錄(同)
(上)
吳賜玉字輯五歙縣人為南康通判戈陳賊宼南康賜
玉手捉鐵鞭率壯丁往勦時賊已去城三十里據岡
為陣賜玉追及發一矢中賊冠賊拔嗅之曰未傅毒
乃下岡反擊賜玉躍馬獨前持鞭格殺數賊卒遇害
贈按察司僉事(白志)
國朝
聶應井四川宜賓人由舉人順治二年知南康府守城
禦寇地方賴之後隠於廬山子孫遂家焉(安志)
温可掬直隸人順治四年南康通判金聲桓之亂死之
(同上)
俞之琛福建人建昌縣丞順治戊子武寧宼率衆圍城
三日城䧟官民逃竄殆盡之琛朝服端坐須臾賊至
擁之歸營誘降之琛握拳透爪罵賊凡三晝夜遇害
(福建通志)
李長春字卉圃遼東人順治初知南康府兵燹後加意
綏懷賑饑乞糴費不言惠獄訟無冤興復鹿洞書院
擢憲臬歴楚藩内陞便道入洞與諸生講學信宿而
去(安志)
周燦字星公臨潼人順治進士守南康地臨湖多水患
設救生船以拯溺講學白鹿書院造士多所成就陞
四川督學(陜西通志)
九江府
吳
徐盛字文嚮琅邪莒人以勇氣聞以别部司馬統兵五
百人守柴桑長拒黃祖祖子射常率數千人下攻盛
盛時吏士不滿二百與相拒擊傷射吏士千餘人已
乃開門出戰大破之射遂絶跡不復為寇(吳書)
陸抗字幼節孫策外孫也年二十拜建武校尉與諸葛
恪換屯柴桑抗臨去皆繕完城圍葺其牆屋居廬桑
果不妄取恪入屯儼然若新而恪柴桑故屯頗有毁
壊深以為慙建興元年拜奮威將軍太平二年魏將
諸葛誕舉夀春降拜抗為柴桑督赴夀春破魏牙門
將遷征北將軍孫皓即位加鎮軍大將軍(同上)
按徐盛陸抗林志俱不載但後漢書郡國志立柴
桑縣於豫章郡太平寰宇記云赤烏本柴桑舊域
吳書徐盛傳守柴桑長陸抗傳云為柴桑督是宜
入九江者因采錄之至若兩漢書所載九江太守
有王嘉宋均服虔盧植邊讓諸人考漢之九江所
統十四城與今之江西無涉故不敢混載又按九
江府志及林志載晉華軼應詹温嶠劉胤庾亮禇
裒庾翼王義之王允之謝尚桓冲桓伊何無忌劉
敬宣孟懷玉庾悦凡十有六人宋王弘檀道濟齊
陳顯逹梁蕭秀等俱已采入統轄名宦皆以江州
刺史都督數州軍事者所轄甚廣不得以九江一
郡當之也又晉書孟嘉傳只有辟廬陵從事之文
應入吉安乃安志府志又以為州别駕闌入今依
本傳止載吉安(原跋)
南齊
庾弘遠字士操清實有士譽為江州長史時刺史陳顯
逹舉兵敗斬於朱雀航將刑索帽著之曰子路結纓
吾不可以不冠而死謂看者曰吾非賊乃是義兵為
諸君請命耳陳公太輕事若用吾言天下將免塗炭
弘遠子曜年十四抱持父乞代命遂併殺之(南齊書)
唐
鄭善果鄭州滎澤人貞觀初為江州刺史善果母崔賢
明曉政治嘗坐閣内聽善果處決或當理則悦有不
可則引至牀下責媿之故善果所至有績號清吏云
(唐書)
李芃字茂初趙州人李勉觀察江西表芄署判官永泰
初劇賊方清陳莊西絶江路劫商旅為亂支黨盤結
芄請以秋浦置州勉是其計奏以宣之秋浦青陽饒
之至德置池州即詔芄攝行州事後魏少游代勉表
署都團練副使攝江州刺史(同上)
韋應物京兆長安人建中三年出為滁州刺史久之調
江州追赴闕改左司郎中復出為蘇州刺史應物性
高潔所在焚香掃地而坐惟顧况劉長卿丘丹秦系
皎然之儔得厠賓客與之酬唱其詩閒澹簡遠人比
之陶潛稱陶韋云(全唐詩小傳)
韋辭字踐之以兩經擢第累官侍御史以事累出為朗
州刺史再貶江州司馬長慶初韋處厚路随以辭望
居顯要有文學理行亟稱薦之歴潭州刺史湖南觀
察使(九江府志)
白居易字樂天其先太原人徙下邽敏悟工文章未冠
謁顧况况曰吾謂斯文遂絶今復得子矣貞元中擢
進士補校書郎元和元年召入翰林為學士遷左拾
遺四年旱居易建言乞盡免江淮賦以救流瘠且多
出宫人憲宗頗采納累官拜左贊善大夫是時盜殺
武元衡居易首上疏請急捕賊刷朝廷恥宰相嫌其
出位不悦貶江州司馬既失志能順適所遇託浮屠
生死說若忘形骸者久之徙忠州刺史歴官太子少
傅會昌初以刑部尚書致仕卒贈尚書右僕射江州
人為立祠(唐書)
王鍔字昆吾太原人嗣曹王臯為團練使俾鍔誘降武
岡叛將王國良以功擢邵州刺史臯之節度江西也
李希烈南侵臯與鍔兵三千使屯潯陽而臯全軍臨
九江襲蘄州遂以衆濟表鍔江州刺史鍔小心善刺
軍中情事無小大臯悉知之因推以腹心累官同中
書門下平章事卒贈太尉(同上)
錢徽字蔚章吳郡人起子貞元初進士長慶元年為禮
部侍郎忤宰相叚文昌貶江州刺史初州有盜劫貢
船捕吏求盜不得乃取江濱惡少年二百人繫訊徽
按其枉悉縱去數日得真盗州有牛田錢百萬刺史
以給宴飲贈餉者徽曰此農耕之備可他用哉命代
貧民租入歴官吏部尚書致仕卒贈尚書右僕射(同)
(上)
李渤字濬之魏横野將軍申國公李發後元和九年以
著作郎出為虔州刺史奏還信州移税錢二百萬免
賦米二萬石廢冗役千六百人觀察使上狀不閱歲
遷江州刺史度支使張平叔斂天下逋租渤上言度
支所收貞元二年流戶賦錢四百四十萬臣州治田
二千頃今旱死者千九百頃若徇度支所斂臣上不
能奉詔下不忍民窮無所逃死請放歸田里有詔蠲
責渤又治湖水築堤七百步使人不病涉入為職方
郎中進諫議大夫太和中召拜太子賓客卒贈禮部
尚書(同上)
劉秉仁乾符間為江州刺史賊李彦章者掠江西秉仁
乘驛之官單舸入其水寨賊出迎請降秉仁執其渠
魁斬之散遣其衆百姓安堵(豫章書)
塗曉僖宗時以中散大夫為江州刺史以廉能稱當時
士林重其才品號為金聲玉色(同上)
南唐
廖凝字熙績衡山人少隠居南嶽江南賊起凝曰與其
抱道以死孰與就義以存吾宗遂出為彭澤令慕陶
處士為人已而笑曰淵明不以五斗折腰吾寧久為
人役即解印歸衡山(十國春秋)
周宗字君太廣陵人常給使烈祖左右及烈祖鎮金陵
宗為都押衙既贊禪代累遷樞密使初俞文正為烈
祖幕賓而宗及馬仁裕皆從給使至是宗出鎮江州
文正猶為九江廵官輒問宗曰馬押衙何在宗笑曰
馬相公出鎮浙西久矣文正嘗與公宴俛首詐曰下
官飲量棋局令公素知之座皆愕然而宗不之罪其
寬厚類如此(馬令南唐書)
皇甫暉魏州人歴歙州刺史神衛軍都虞侯江州節度
使周師攻淮南為北面行營應援使會劉彦貞姚鳳
兵以行彦貞舉動躁撓人測其必敗暉獨持重部分
甚整士亦樂為用周人頗憚之及彦貞敗死暉鳳退
保清流關世宗分兵襲清流暉敗斷橋自守周兵涉
水踰城入執送夀州行在世宗賜之馬及衣帶數日
創甚暉不肻治而卒(陸游南唐書)
胡則後主末為江州指揮使金陵䧟曹彬以後主手書
喻郡縣悉以城降書至江州刺史謝彦賓集將佐視
之謀納款則憤形於色亟出謂其下曰吾屬世受李
氏恩安可負之且此書真偽不可知刺史不忠欲汚
吾州爾輩能從我死忠義乎衆皆曰善乃帥同列宋
得明等大譁入攻彦賓執而殺之衆推則為刺史號
令肅然堅壁死守太祖命曹翰攻之堅不可破翰軍
死傷者衆會則疾革不能起城始䧟翰執則將磔之
而則已死腰斬其屍(同上)
吳舉字大冲永興人後主時為彭澤簿曹彬兵破池陽
遣使降郡縣使至彭澤令長欲以城降舉以大義責
之且曰吾能為李氏死乃殺使者固守不下及煜既
降舉為遊兵所執送大將軍義而釋之(林志)
宋
鍾離瑾字公瑜合肥人開寳間德化令守義愛民有女
將嫁許氏得一媵女於臨川一日瑾視事歸見女流
涕有戚容詰之曰吾父曾令是邑不幸與母俱亡今
十年矣適見明府視事追感吾父不覺淚下瑾大驚
遂易其衣服養為己女時許氏納采有日瑾以書告
緩其期曰吾買媵而得前令之女將輟吾女奩資先
嫁之許氏亦惻然報書曰君侯能抑己女而拔人之
孤女盛德事也吾有季子願以為婦卒與俱歸久之
瑾夢綠衣丈夫造謝曰不圖賤息辱賜於君今得請
於帝奉公十任官禄後果歴十郡太守終江淮發運
使(林志)
周逑太平興國二年為江州刺史施政安民崇尚儒道
時白鹿洞學徒數百逑上疏乞賜九經令肄習之詔
俾國子監給印本驛送至洞(府志)
羅彦輔字經世當塗人嘉祐進士調南城尉以捕盜功
移江州令南城人有感其德者篋金追送於路彦輔
固謝不受用薦改著作佐郎知湖口縣僚吏有誣彦
輔者時劉述為郡守曰羅湖口廉吏也按得其情反
坐之遷少府監簿復與長官論不合謫江州酒税或
令求直荅曰九江去家近奉親便復何求哉後判和
州暨池州尤多政績(同上)
趙士嶐字景瞻太宗之後為郡縣吏累遷至淮南西路
兵馬鈐轄駐夀春劇賊丁一箭衆號十萬來攻城擊
走之以功授江東路鈐轄李成叛遣其黨馬進圍九
江九江守臣姚舜明與士嶐及副鈐轄劉紹先禦之
時守城罷卒僅數千捍賊百餘日城中食盡舜明紹
先議縱火因棄城去士嶐獨毅然糾合部曲餘民守
城城破衆號呼曰無殺我趙鈐轄賊入城大掠成素
服士嶐之義欲以為偽安撫使士嶐怒罵曰賊欲屈
我耶隂裂帛以書使示諸子曰賊不殺我義不苟活
汝輩得出為我雪恥遂仰藥而卒賊怒并害其宗數
十口事聞上嘉悼贈武功大夫官其孫二人(宋史)
趙士遒以武翼大夫守官江州紹興五年馬進寇江州
士遒遇害贈武德大夫官其家二人(同上)
葉義問字審言夀昌人舉進士通判江州時豫章守張
宗元忤秦檜檜下漕臣張常先勘焉宗元道九江常
先檄義問拘其舟義問投檄曰吾寧得罪不為不祥
(明一統志)
韓彦直字子温世忠子六歲從世忠入見高宗命作大
字即拜命跪書皇帝萬歲四字帝喜撫其背曰他日
令器也登進士第秦檜素銜世忠不附和議出彦直
浙東安撫司主管檜死進直龍圖閣江西轉運兼權
知江州時朝廷還岳飛家貲産多在九江歲久業數
易主吏緣為奸彦直搜剔隠匿盡還岳氏復為司農
少卿總領湖北京西軍馬歴官至顯謨閣學士(宋史)
劉穎字公實江西運使判江州時德化縣民逃徙大半
田盡荒守臣乞蠲税不報穎以見種之税均於荒萊
民願耕者遞減之於是逃民盡復(明一統志)
余崇龜字景望興國州人開禧中守江州新學校築城
隍躬行阡陌與百姓同勞苦政聲著聞官至兵部侍
郎(同上)
魏了翁字華父蒲江人慶元進士理宗時官端明殿學
士同簽書樞密院事督視京湖軍馬會江淮督府曾
從龍卒并以江淮付了翁又賜便宜詔書如張浚故
事詔宰臣飲錢於關外酌上下流之中開幕府江州
申儆將帥調遣援師奏邊防十事甫二旬召為簽書
樞密院事時以疾力辭改資政殿學士劍南安撫使
(宋史)
趙昂發字漢卿昌元人登進士第為彭澤令政尚寬平
以忠孝節義勵俗其奸暴為民患者痛懲之邑人高
竹簡精性理之學昂發數與討論後擢池州通判元
兵䧟城不屈死追贈忠毅侯(府志)
元
曹靖國大德間為彭澤令為政簡而廉修譙樓新縣廨
平官道飭水驛建萬里江天亭復淵明祠葺城隍士
民感之為立惠愛亭(明一統志)
馮克敏臨清人延祐間為彭澤簿修廢墜景賢哲嘗刊
狄梁公靖節碑及鑄小孤山鐵柱(林志)
王國輔魯人至元間彭澤尹初至值水旱相仍民以歉
告國輔憂民不數日髭鬢皤然抗疏乞免民租詔許
之(同上)
李黼字子威潁人也泰定四年以明經冠多士授翰林
修撰至正間授黼江州路總管十一年夏五月盜起
銳意南攻九江居下流實江東西襟喉之地黼治城
濠修器械募丁壯分守要害且上攻守之策於江西
行省請兵屯江北以抗賊衝不報黼歎曰吾不知死
所矣十二年正月己未賊渡江䧟武昌威順王及省
臣相繼遁舳艫蔽江而下江西大震賊乘勝破瑞昌
右丞博囉特穆爾聞之遁黃梅主簿伊遜特穆爾願
出擊賊黼大喜向天瀝酒與之誓言始脱口賊游兵
已至境倉卒無號乃墨士卒面統之出戰黼身先士
卒大呼䧟陣伊遜特穆爾繼進賊大敗逐北六十里
殺獲二萬餘黼謂左右曰賊不利於陸必由水道以
舟薄我苟失備禦吾屬無噍類矣乃以長木數千冒
鐵椎於杪暗植沿岸水中逆刺賊舟謂之七星樁會
西南風急賊舟數千果揚帆順流鼓譟而至舟遇樁
不得動進退無措黼帥將士奮擊發火翎箭射之焚
溺死者無算行省上黼功請拜江西行省參政行江
州南康等路軍民都總管已而賊勢更熾黼守孤城
提孱旅斬馘扶傷無日不戰中外援絶賊至甘棠湖
焚西門乃張弩箭射之賊轉攻東門黼救東門賊已
入與之巷戰力不敵與從子秉昭俱罵賊而死郡民
聞之哭聲震天黼死踰月參政之命始下事聞贈隴
西郡公諡曰忠文詔立廟江州贈額曰崇烈(元史)
陳元愷字時舉鳳翔人至正間守江州尊學校以表章
儒先復狄梁公廟崇周濂溪墓葺魏了翁廬人稱損
齋先生士多宗之(林志)
黃德隆山東人為江州萬戶管軍尚節概元末城䧟與
總管李黼同死於兵因世居高良山之麓(府志)
明
黃安泰蘄州人洪武元年知彭澤縣會兵燹後間關跋
涉身勞民事惟以廉勤為政百廢具舉(林志)
傅道字士行錢塘人洪武中任德化縣丞清介自持擕
二童随任偽漢初平民心皇皇田野不治道盡心民
事以勤卒官葬城東欽天山麓(同上)
鄭思賢東安人洪武間令德安以廉仁稱秩滿邑民詣
闕上疏留之復任九載政治如初卒於官葬縣山之
麓(府志)
孔復字士亨博興人永樂初以御史出知九江府宅心
仁厚廉公有威剛明兼濟案牘清而吏弊除田土闢
而民生遂至今民猶頌之(明一統志)
王銘建安人永樂中舉孝廉知德安豈弟樂易時邑有
虎患銘禱於城隍一夕雷擊於縣西之箬山隴聿新
文廟士民均感(同上)
潘貴侯官人永樂中任德安典史邑不習紡績夏税苧
布困於歲輸貴請於朝改輸綿至今便之(府志)
求琰字信圭浙新昌人宣德中授九江通判莅政務崇
寬厚禁民淫祀時勅建天池寺督役者擾民民訴於
琰琰遂躬督之人喜赴工歲歉勸富民出粟賑濟民
賴全活(林志)
馬驄字馴良臨桂人正統間知德化縣廉慎不私以學
校農桑為務嘗修甘棠堤作煙水亭及新濂溪祠後
陞工部主事未任卒於官葬廬山之麓(同上)
鄧周字文郁連州人正統間為彭澤令邑多虎患周曰
其咎在令乃禱之城隍虎引去又多火災乃教民以
陶易茅火遂息(府志)
劉仁宅華容人由鄉舉知瑞昌縣流民千餘家匿山中
邏者索賂不得誣民反衆議加兵仁宅單騎招之民
争出訴遂罷兵擢廣西副使(白志)
按林志載仁宅下車首陳三疏蠲赤湖虛課二萬
緡免舊欠蘆柴十餘萬完逋税數千石
謝昶黃岡人正統進士天順三年知九江府莅政公勤
撫民惠愛以憂去民不忍舍官至右副都御史(明一)
(統志)
安永邯鄲人天順中九江府同知廉慎勤勞不事刑威
而人自服修甘棠堤以防亢旱構思賢橋以便往來
六載卒於官民感慕之(同上)
董紱麻城人天順末任湖口令清慎惠民邑有蘇觀渡
水齧堤壊紱重築之民被其澤(府志)
常元山陽人成化初知彭澤縣常建議移龍城驛於小
孤山遷峯山廵檢司於燕支港減編馬船割鄱陽地
四事為人所稱(明一統志)
童潮慈谿人成化間任九江知府莅政公勤撫民仁恕
善文章尤勤於修葺卒於官有遺愛焉(同上)
按九江郡故無志潮始葺修
周津字文濟慈谿人弘治中知九江府有理劇才均徭
役簡詞訟通鹽法盡革買補軍伍之弊尋改調瑞州
(府志)
王春嘉定人弘治中由舉人知德安縣廉能謹恪百廢
具舉而不傷民財尤嚴捕盗境内肅然去之日攀轅
者塞道(林志)
黃源閩縣人由舉人正德間知瑞昌縣端謹沉毅有節
介不為事物屈撓興利祛弊政績丕著(明一統志)
蔡元偉晉江人由舉人嘉靖五年知德安縣慨邑衝疲
申革潯陽支應力請協濟民蘇疲困拜火反風禱雨
輒應遷杭州通判又遷撫州同知(府志)
藍淦字可虛閩縣人由舉人嘉靖間令湖口素性清苦
以課士勸農為務嘗夜半微行見二婦績久而饑計
家中無可為食獨有酒一罌兩婦存其清者飲客而
以濁自飲至底無濁置酒歎曰是酒一清徹底有如
藍君矣翌日召兩婦勞之曰績至夜分勤也飲濁存
清禮也無濁而終不飲儉也以婦人而知賢其上義
也厚賜之廵按御史至立清廉貪酷四表令屬吏自
揣其行立何位次衆莫敢措步淦攝衣直趨廉字下
御史曰藍令之賢尚未止此當更進一步即以嶺北
一人薦之以陞去民遮道攀轅作去思亭(安志)
程鳳金黃岡人嘉靖己酉鄉舉知彭澤縣所行善政俱
協人心士民生祠之有禱輙應益以為神居官方正
不阿直指按部上謁稍後直指諷之曰相度當如是
耶鳳金出曰御史所以有權者能去人之官也吾官
自去御史何權為詩懸縣門云一生惟拙天知我三
載無能我媿官今日銓衡方論定好歸舊隠理漁竿
遂挂冠歸直指旋悔遣牙官追之竟不返(湖廣通志)
沈詔號龍洲仁和人嘉靖間令湖口銳意任事百廢具
興邑故無城詔目擊調兵之擾條陳八議當事咸是
之逾年城工成他若葺小學復射圃纂邑志修補文
廟祭器政績偉然(安志)
朱公節字允中山隂人嘉靖舉人授彭澤令時海寇竊
發日閱士增修城守寇不敢窺先是屯軍雜居境内
蔑視令有争訐輒走上官公節令每屯若干出操軍
一丁班分之束以伍法給餉屯於小孤分直縣四門
守衛同民兵訓練是後就縣官約束軍民一體矣嘗
題署云公餘閉閣嘗思過夜静焚香獨告天五年擢
泰州知州(府志)
高裕溧陽人由舉人嘉靖末知彭澤邑戶多虛糧賦役
偏累裕丈均之作清田紀錄綱列條晰賦不擾民(彭)
(澤志)
殷乾吳縣人由舉人嘉靖間令德安清介自持奉檄修
城動支夙羡一千有奇皆百姓積負乾即照數分定
牆圍丈尺責令修畢民甚稱便民饑多方賑貸全活
甚衆(安志)
鍾卿東莞人嘉靖進士知九江府七年多善政以清操
自持臘月解任猶衣葛初擬築南門新壩苦費無所
出後歴任山西布政使齎千金為九江築之(府志)
俞汝為華亭人隆慶進士任德化縣邑三洲濱江歲苦
水泛汝為築堤數千丈以絶産變價為之不煩公私
人享其利又改里甲為條鞭分限納銀人便之(同上)
李得陽字伯英廣德人進士隆慶間知九江府築三洲
堤建澄江樓萑苻警息歴陞湖廣廵撫(江南通志)
葉朝榮字良時福清人隆慶恩貢授九江通判主督賦
潔已恤民逋賦畢登佐𣙜關秋毫不緇免商緡無算
臺使者賢之數令攝邑瑞昌有瀼河患鑿河以固城
修彭澤城為江省障二邑人尸祝至今擢任去(福建)
(通志)
施本德休寧人萬歴初由掾尉德安緝捕甚嚴奸宄屏
跡聽訟悉情以清節著丁内艱士民遮道送之(安志)
趙一韓字淡雲巢縣人萬歴甲辰進士任九江司李除
奸蠧抑豪強明敏風厲時貂璫榷商恣横一韓裁抑
之械其爪牙十數輩置之法仕至貴州憲副(江南通)
(志)
胡天禄祁門人萬歴初德安主簿為治精敏革催徵部
運常例均夫馬迎送勞逸善折疑獄丈軍民田修橋
路營館舍以勞蹟著(安志)
孫同倫字汝明靖江人萬歴辛夘舉人知德化縣蠲例
金蘇驛困築封郭桑落二洲石堤百餘里更置石閘
以洩瀦水民永賴之(江南通志)
劉鍾烏程人由歲貢萬歴四年知德安縣作問政堂思
艱亭修築北湖堤民甚便之(府志)
邵重禄字孟廉䕫州人萬歴間榷舟九江盡委府佐於
他所主守榷金暮則貯之郡庫雖巨萬未嘗一寓目
汰各役之冗關市肅清其妻亦甘貧紡績不倦時以
為難(安志)
宋子恭榮經人萬歴間以歲貢知彭澤縣盡蠲無藝之
征罷非時之役邑有飲人以藥而攫之金者覆其事
十餘年四鄰無能知一日子恭過其門鸜鵒自樓而
下投袖中子恭異之曰此必有冤訊之果得其狀置
之法邑人以為神以左遷去士民惜之(同上)
謝廷訓晉江人萬歴間令德化強毅有守不以顔色假
人戊子己丑洊饑躬詣潯關坐以待米舫之下水者
量其多寡而平糴焉時長洲相方柄國吳商以為名
廷訓并留之曰吾為百姓寧恤一官竟以是獲罪去
之日父老皆哭送之(府志)
吳秀吳江人隆慶進士萬歴間知九江府多所興建開
南薰門建甘棠湖閘開便商河掘老鸛塘新能仁寺
塔士民頌之(安志)
張紀號浣瀾四川人由舉人萬歴戊戍令湖口廉明豈
弟不趨權勢内監李道榷湖關商旅苦之紀條病商
十四事密上兩臺疏請後罷李道撤湖關皆紀首事
也(同上)
廖汝恒號密齋恒州人由舉人萬歴間為湖口令奉例
丈量戴星履畝一秉於公民便之於下鐘山建立講
堂顔曰大觀閣延豐城李見羅主講士皆雲從之(同)
(上)
邢有忭昌邑人萬歴進士知九江府操持峻潔民執市
中布為所失盗贓訟而繫之獄株連多死者有忭騐
布廣狹不類盡出之人服其明(府志)
白紹光號鏡臺武進人舉人任彭澤令居官清潔愛民
禮士歲旱暴日中哀禱大雨如注槁苗復蘇擢吏科
(同上)
蕭上逹沔陽人由舉人天啟間任德化縣清慎慈和民
愛樂之時奉檄建魏璫生祠又檄撤各書院上逹獨
持不報好文下士視一切世味泊如也(同上)
李日華嘉興人天啟間任九江府推官嗜古博洽飛翰
如流視篆瑞昌仁而愛民邑苦支應馬價條悉具請
得減民甚感之有六研堂文集行世(瑞昌志)
李正春號瑶液太倉人崇禎間任德化縣耿介剛方歲
饑正春廵關遇米艘下即糴之徧設粥厰民頼以活
在任七年惟一奚供使而已(府志)
趙三薦全州人舉鄉試第一崇禎間令瑞昌嚴毅有才
智善捕盗騐盗真實必殺無貸以不禮漕院承差失
官地方紳士請復任以備流賊陞肇慶同知卒殉難
(同上)
余士瑋字季美黃岡人崇禎丁丑會魁風矩端嚴尺寸
不苟又極淡泊平易授九江推官首禁争鬭者不許
詈罵父母左兵叛抗義不屈斷其左臂九江父老泣
扶之出城越十日卒於廬山(湖廣通志)
按九江府志作余士常號巨平麻城人誤
彭永春武陵人崇禎十五年任九江衛經歴乙酉左逆
東下春曰春雖微職受國恩不敢從賊具冠帶命一
僕舉火焚署且大書於屏曰九江衛參軍彭永春死
節處合家男女六口俱焚死(同上)
成啟字伯佑應天人以貢任湖口縣主簿乙酉四月左
兵圍城啟具公服端坐於庭俄而賊兵奄至啟叱曰
國家養爾將以靖亂何反為亂賊捽之下復索金叱
曰寒官也何金可索賊舉刃殺之(白志)
張懋謙字顧存錢塘人由舉人崇禎間知九江府勵精
圖治時流賊張獻忠䧟蘄黃蹂躪梅廣分掠九江界
懋謙多方防禦民得安堵無何饑饉洊臻祟疫作厲
懋謙發粟賑救施藥療病築堤修閘治皆可紀(九江)
(續志)
國朝
席教事號覺海臨汾人明癸未進士順治六年任九江
推官賦性耿介時有民某妻殺婢而匿其尸反誣婢
母家審莫得其狀教事夜半默禱夢披髮婦泣訴覺
而異之次晨復覈得情委官抵其家於菜園内啟屍
依律坐罪合郡頌神君焉行取刑部主事(安志)
牛森獻縣人順治三年任德安縣清介慈和邑處衝疲
值歲凶森多方軫恤安集殘黎踏荒蕪寬税斂後因
軍餉緊急躬催致疾暴卒於通遠驛百姓哀之(同上)
董襄號淡園湯隂人順治丁亥進士任彭澤縣居官廉
潔免火耗除積盗建學課士皆善政可紀者(同上)
崔掄竒字正誼夏邑人以進士官兵部郎中順治間榷
關九江為人高邁雅好文章日課士拔其尤時郡火
災掄竒捐金每戶賑米一石錢稱是濂溪書院圮立
新之復煙水亭構樓以祀古賢為之記(同上)
張偀字貞一深州人康熙五年任德安令邑舊多逋賦
偀至洞悉其弊始復遞年里役免其催徵無賠累諸
苦更建學宫置營舍橋梁祠宇罔不聿新百姓稱之
(同上)
江臯號磊齋桐城人順治辛丑進士令瑞昌甫下車即
期為地方作不朽事瑞故水繞城下後改决他去民
且病汲里居不蕃臯上請築堤濬壅使水復故道城
南一帶煙火數百家衣冠之族亦輩興焉又於漁師
渡頭復建高閣下障水口以補東南之闕民甚頼之
事具修河紀績陞本郡同知歴四川提學興泉副使
(九江續志)
江殷道字九同漢陽人順治戊戍進士康熙九年任九
江知府甫下車值歲荒捐俸設粥厰不給乃袖蕨根
糠籺謁上臺哭請以存留公帑二萬二千餘鏹七千
四百餘石發賑存活甚衆詳請南九衛屯銀四千一
百餘兩修學宫以敦根本督課業以育人才築李堤
建陶白祠修郡乘培城堞百廢具舉(同上)
朱儼號恒齋大興人以父之弼蔭由郎中出守九江到
任即革諸陋規一切苞苴杜絶念黌宫為首善地捐
俸修理重葺濂溪書院改創公署甲戍年盗案詿誤
合郡士民叩閽保留復官值歲饑請米賑濟民多頼
之儼清廉慈惠政識大體不屑屑問瓶壘即屢攝上
篆而貧益甚在九江凡二十三年以老病罷及卒扶
櫬無資士民哭而助之所著有恒齋集(同上)
甯維邦字新周遼東撫順人康熙二十一年令德化廉
潔強毅初赴任抵潛山界聞滇師北旋沿江擾甚即
星夜兼程赴任適旗卒有射殺人者走匿舟中維邦
廉得卒請置於法滇師聞風懼服自是秋毫無犯舊
例征糧責成里長凡十年一輪幫貼無算奸猾乘機
包充侵蝕詳請勒碑永禁民困始甦文廟義學捐囊
修葺舊署湫溢不可居毅然鼎建之以病卒於官(同)
(上)
楊大鯤號陶雲武進人順治己亥進士少負文名工詩
賦書法由庶常左遷新建丞兩署縣篆不剛不柔遇
事立决築楊子居於湖濱遂成名勝擢九江同知即
陞知府時滇閩交煽江界多事惟務鎮静省訟理冤
投匭告訐之風頓息嚴以率屬勤以訓士邵農勸課
築堤捐賑率多善政陞湖廣下江防道山東按察使
卒祀九江名宦(崇祀錄)
金光房字天駟全椒人順治己亥進士授九江司理修
理澹臺先賢諸祠辨邏卒私鑄之誣建屋以安插投
誠兵弁民不知擾裁缺歸惟圖書一篋(江南通志)
吳士宏字喈士福建侯官人康熙壬子舉人知彭澤縣
請除羡耗嚴苞苴絶餽賂上官薦章有素履端方居
官廉慎之語尋請假歸(福建通志)
江西通志卷六十四
