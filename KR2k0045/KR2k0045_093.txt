江西通志卷九十三
人物(二十八)
南安府
唐
謝肇字景初上猶人閑武藝與父率兵征蠻功第一除
朗州刺史會寇起汀建命舉兵掩之一出而平遷百
勝軍防禦使粤閩卒叛復提兵𠞰平下詔褒美授金
紫光祿大夫檢校戶部尚書(林志)
按寰宇記唐南康縣地偽吳天祐中析置上猶場
南唐始改場為縣謝肇在唐時未可遽稱上猶人
也姑仍舊志又明一統志重見贑州人物
後五代
黃玉(一作黃廷玉)上猶人天祐中補使院尋署上猶場民德
其保障累功二十四考有司上其狀於南唐授銀青
光祿大夫壽九十七而終(豫章書)
盧光稠譚全播皆南康人光稠狀貌雄偉無他材能全
播勇敢有略然全播常竒光稠為人唐末羣盜起南
方全播謂光稠曰天下洶洶此真吾等之時無徒守
此貧賤為也乃相與聚兵衆推全播為主全播曰諸
君若欲成功當得良帥盧公堂堂真君等主也衆諾
之乃立光稠為帥時王潮攻陷嶺南全播攻潮取其
虔韶二州光稠又遣弟光睦攻潮州光睦好勇而輕
進全播度其必敗乃為竒兵伏歸路光睦果敗走潮
人追之全播以伏兵邀擊遂取潮州是時劉巖起南
海擊走光睦以兵數萬來攻虔州光稠懼全播曰吾
知劉巖易與爾乃選壯士伏山谷中佯治戰地於城
南告巖戰期以老弱五千出戰戰酣偽北巖急追之
伏發巖遂大敗第功全播悉推諸將梁初江南嶺表
為吳與南漢分據光稠獨以虔韶二州請命於京師
願輸貢賦太祖為置百勝軍以光稠為防禦使又建
鎮南軍以為留後光稠病以符印屬全播全播不受
光稠卒立其子延昌而事之延昌好遊獵其將黎求
閉門拒延昌延昌見殺求乃自立請命於梁拜為防
禦使求暴病死州人相率詣全播第叩門請之全播
乃遣使請命於梁拜防禦使治虔七年有善政楊演
遣劉信攻破虔州以全播歸廣陵卒年八十五(五代史)
按盧光稠人物志一載贑州又載南安林志止載
光稠而不及全播白志據史傳改補
宋
謝茂希肇之裔建隆初以武藝顯官至銀青光祿大夫
檢校右散騎常侍兼御史大夫(明一統志)
劉元亨字子嘉南康人開寶中入白鹿洞修進士業江
南國學廢例選赴闕以學行老成為後輩推重復還
鄉道過廬陵郡守聞其名薦應舉登咸平二年第(林志)
田闢南康人天資篤實嗜學不倦游上庠二十年無所
成浩然歸隠號大隱居士九子各授一經登第及特
恩者七人時稱義方者歸田氏(明一統志)
謝允昌字孝孫上猶人肇之裔熙寧間以太學生上書
召對賜進士出身以言忤執政倅曲江有惠利及民
司馬光薦為大理丞不赴遂致仕(林志)
利申字仲通大庾人元豐間士務為新學申遂不應試
遊江都有廣陵集廬陵郭勁序之謂其放得於太白
其易得於樂天其蹇得於聱叟其嚴得於昌黎云(同上)
何大正字自中大庾人博通諸經尤邃於易元祐間升
國學諸儒推許官南雄州司理有愛惠致仕卒(人物志)
田如鼇闢弟宣和進士丞相吕頤浩一見器重之高宗
召問江右盜賊對曰小寇不足慮所憂者西北耳累
官監察御史出知道州民樂其豈弟後加直秘閣京
西轉運副使昆弟如鵠如鵬如鴻俱登進士第(明一統志)
按田如鼇人物志以為闢之第三子與一統志不
合
蔡居中字正中南康人好學不倦宣和間入太學政和
中謁主文霍端友侍郎以其文擬冠多士同列有持
他卷曰波瀾老成當為第一即張綱也居中次之仕
終宗正丞(林志)
鍾鼎字文昭上猶人聞范文正義田事慕之偕姪日新
置義莊建書院延師以訓鄉族子弟子三傑登紹興
進士為化州司法參軍歸值建城盡其家之磚石輸
官有司以聞賜勅有哲夫成城保衛鄉里之褒(明一統志)
盧汝舟字仲濟大庾人政和間以陸藻薦隸御史府廉
約守正不事刻深紹興中地震上疏推本劉向京房
之學無慮數千言官至武翼大夫(同上)
李諤字正臣南康人建炎進士性機警歷州縣所至有
惠政嘗判吉州永豐盜起諤設法平之鄰境羣盜聞
風皆畏憚數百里蹤跡屏息累官至朝奉大夫(人物志)
鄧富字孝積大庾人有智略屢平寇盜人呼之曰鄧江
南紹興間以功累遷八州巡檢知昌化軍加授廣西
路都鈐轄武略大夫(林志)
何源字清卿大庾人通諸經分授其子長衢亨以春秋
登寶祐進士次光龍以禮記登咸淳進士門人莫如
德亦以易登淳祐進士父子師友淵源如此(同上)
盧世亮字亮工上猶人光稠五世孫母歿廬墓有巨蛇
來世亮恐其母驚異痛哭有頃雷震蛇死近墓一里
出甘泉二虎往來墓側若馴伏狀縣令陳廷傑書其
事於石(安志)
鍾作霖字民望上猶人紹興進士仕至通直郎為人以
禮法自持隆興癸未幼子祐繼之皆有辭藻(林志)
莫士先字元亨大庾人專攻於學乾道辛夘舉鄉試調
邕州戶曹其子如德淳祐甲辰進士(人物志)
曾守約字惟魯大庾人慶元鄉薦慕濂洛開統於郡師
事黃幹以居敬為本窮理為要充本軍學正文行著
稱(同上)
李賓字獻可大庾人師事張子韶行履端潔䆳於經學
以特唱名任潯州推官會當國惡子韶賓遂致仕(府志)
嚴寅字敬仲大庾人事親盡孝紹定進士歷太常博士
袐書省正字雝州觀察推官決疑獄生全甚衆(安志)
張南金字文雋大庾人淳祐進士以善謀畫屢辟湖南
廣東戎幕攝縣政治有聲奏為袐書郎知東莞縣(人物)
(志)
謝泌上猶人淳祐間以薦授肇慶司理決獄明慎民謂
不冤會茶寇起荆湘剽江西及嶺南泌獻策於制帥
分兵掎角平之擢湖南提刑州鈐轄命下卒(同上)
盧宗邁字紹先汝舟姪少隸御史府樞密使汪澈臨邊
視師檄以自隨宗邁熟知險阻澈深嘉之歷館職文
雅練達兩朝日歷成一歲五遷官至武翼大夫晚年
藏書萬卷(白志)
鍾特立上猶人鼎之孫身長九尺五寸勇義過人寶祐
戊午羣盜犯邑特立率數從者禦寇盜驚其狀貌之
異敗走俘馘甚衆以功授星子尉(同上)
曾和應字賢叔上猶人隱居梅嶺之隂清苦好吟八十
不倦黃秋巖謂其得性情之正趙青山諸老多有品
題(同上)
張季和上猶人咸淳間割股療父疾郡守趙孟藡美以
詩時稱孝子又南康陽大明字和甫親喪廬墓感有
靈異(安志)
李梓發字材甫上猶人德祐元年以世族舉為南安三
縣巡檢元兵圍上猶梓發隨邑令李申㢲及邑中諸
義士堅守不懈元兵死傷甚衆旋解去文天祥表梓
發為團練使督府諮議收之幕下申㢲請梓發往來
南贑圖戰守計祥興己夘元兵復至梓發與邑令城
守益堅時天祥兵敗績行朝亡於崖山邑子黃桂紱
為元卒所獲令齎榜入城招降且傅崖山之難梓發
大怒戮桂紱無何城陷梓發與子姓四十七人皆自
焚同時有唐仁黃賢張伯子劉淵子張南仲陽清叟
及邑令李申㢲俱遇害(人物志)
何時上猶人隠居博學元兵攻上猶時率僕從義勇與
戰力不支被執強之降厲聲曰恨吾力不能殺汝肯
降乎元將怒去其舌遂遇害舉家死之(府志)
元
李昌元字有貞大庾人延祐七年被薦授韶州教授誨
士得宜以學廩餘貲委學正陳仁傑李元孫道生往
廬陵造祭器樂器又延樂師參校音律教韶弟子之
明慧者每祀事人稱禮樂在庭云(人物志)
何衢亨大庾人與弟光龍皆登宋進士至元十七年總
管張榮聘權韶州教授誨迪頗勤引課業中選者編
為儒戶免其徭役州人士皆欣戴之(安志)
黃文傑字顯明上猶人大德間授安遠教尋辭歸所著
有大學中庸雙說文獻藁郡學志提舉滕玉霄序其
文(林志)
明
黎翰翔字應文大庾人洪武四年舉賢良科授廣信永
豐知縣歷信陽知州陞參議未上卒從弟鳳翔字應
瑞亦舉賢良科知獻縣(人物志)
吳谷賢字賓之大庾人洪武四年舉賢良科召對稱旨
授廣西僉事弟谷善字美之亦舉賢良仕終廣西柳
州府知府(同上)
賴子英上猶人洪武十六年貢生仕至湖廣參政以廉
慎勤敏稱(安志)
李琦南康人洪武十八年貢生歷刑部員外郎陞淮安
知府左遷營繕主事陞郎中質直廉正歷官四十餘
年彝險一節(林志)
周鼎字子重大庾人洪武中貢入國子差督重慶租賦
又督修溧陽圩岸陂塘皆著績授兵科給事中歷陞
廣東按察司未上卒(人物志)
按林志周鼎歷官湖廣按察司復左遷廣東市舶
提舉終化州同知與此不同
蔡原啓上猶人洪武中由歲貢拜監察御史剛正有風
裁(分省人物考)
何雋大庾人洪武中以貢任貴州道御史先是雋任貴
州都司斷事有政聲薦改是職風紀振肅(同上)
劉芳字彌章大庾人洪武初辟舉任本府儒學教授誨
士有方能詩文有集傳於世子公振亦辟舉(人物志)
朱瑴字玉雙大庾人洪武貢生授於潛令考滿寓京師
元宵賞燈賦詩應制授翰林院五經博士以奏對明
切陞行人司副應求賢對策超陞河南參議陞湖廣
參政河南右布政復改山東總率諸郡邑役夫數十
萬採木楚蜀處置得宜民不勞而事集以老疾乞致
仕有詩集藏於家(林志)
譚翼字南宿大庾人洪武進士授龍溪丞未之官彗星
再見求直言翼疏論時政謫戍南寧久之稍内徙建
文初陞龍溪知縣尋擢兵部郎中與同年黃子澄練
子寧善金川之難同諸郎署赴火死妻鄒氏子仕謹
俱自縊(人物志)
蔡運南康人洪武歲貢建文中歷官四川山東參政清
勁不諧於俗罷去知賓州有惠政靖難師起不屈死
之(同上)
熊受孫字性初一名紀善洪武中舉賢良科剛介不撓
任監察御史以言事謫戍都勻建文元年起知招遠
縣靖難後受孫竊嘆胥吏覺之告訐逮死闔族五十
餘人皆徙邊(同上)
按以上三人皆建文忠臣林志或不載或諱其死
節事白志補
賴禮字周文南康人永樂初進士歷興寧沅江知縣所
至廉介不阿卒於仕(分省人物考)
王時習字勉學南康人永樂鄉舉入太學修大典壬辰
登進士擢御史巡按河南振肅風紀撫恤廣東發倉
賑饑民還朝再命往督陜西諸營卒於官(林志)
劉永字克修大庾人永樂進士授刑部主事歷郎中以
大學士楊榮薦陞荆州知府一郡稱治親藩所行多
不法永疏聞於朝械繫詔獄幾遇害會朝審得釋復
原官尋以憂去郡民數千人徒步京師懇留之特旨
奪情起復前後歷十四年卒於任民立祠肖像祀之
(分省人物考)
按劉永宦蹟詳見劉介夫所撰劉太守傳中
蔣誠字性存大庾人永樂進士授會同知縣改巴縣廉
慎公勤巴民歌之擢御史于謙薦有才望者陞行軍
副使初任河南復調廣西後為石亨等所嫉致仕(人物)
(志)
蔡彬南康人永樂進士任大竹令寬厚得民任滿當代
百姓詣闕乞留再任後以疾歸(林志)
蔣銘字公紀大庾人宣德進士授南京工部主事陞吏
部郎中謙慎廉介時復行薦舉之例銘得雲南澂江
府歷八年清介著聞微疾乞致仕(人物志)
滕宗道大庾人宣德間辟舉仕興寧知縣流寇至率民
兵破之調新會黃蕭養亂參政戴弁以宗道有謀略
檄至郡城隨都督董興刻期平賊考績陞海州知州
久之以知兵薦陞兵部員外郎卒於官(同上)
蔡雲瀚初名蒲字九節大庾人宣德進士初授工部主
事謫判平樂後歷福建僉事謝事家居以文學著稱
(林志)
譚清字元潔大庾人父敏舉鄉試任州縣有循政清自
幼端莊長矜行履天順中貢入監授南寧訓導由國
子學錄陞荆府伴讀陳規諫不聽乞致仕後二年王
果不道命總憲戴珊往體察得清所為箴銘詩記悉
規諫語擬疏錄用以旣沒而罷(人物志)
張九逵字天衢大庾人弘治進士歷知揭陽休寧二縣
擢南京禮科給事中端重方雅值内璫劉瑾誅疏瑾
及賂瑾致大位者悉罷之除瑾所矯詔諸苛法擢湖
廣參議改廣西督軍征蠻冒瘴卒於任(分省人物考)
劉節字介夫南安人弘治鄉試第一會試第六及廷對
以敷陳剴切寘二甲授兵部主事逆瑾竊政謫尹宿
松陞廣德知州累官四川提學僉事福建浙江布政
使擢副都御史巡撫山東總督江淮漕運疏漕政五
事次第行之嘗疏舉人才特薦泰州布衣王艮績最
晉刑部侍郎星變疏乞致仕卒年八十輯有廣文選
周詩遺軌春秋列傳兩漢七朝文藪聲律發蒙並行
於世(同上)
劉寅字彦亮大庾人正德進士累官湖廣布政使弭楚
藩英燿之難引年致仕壽九十餘卒長子自南以孝
謹稱(人物志)
譚瑋字德武大庾諸生幼從父於東莞縣治父以南京
部郎言事里居瑋亦感憤為學文慕周秦書彷鍾王
各極其至性至孝母劉宜人卒一慟幾絶三年不出
苫次以哀毁致疾而卒(玉茗堂集)
胡述上猶人好計議初為增廣生正德末王文成征輋
辟為贊畫賊平授冠帶及宸濠之變復召至軍前有
贊助功格於例不得授世蔭(人物志)
王溥霖南康人正德末王文成征輋溥霖杖策謁見糾
合族里願從軍者為數隊奮擊斬獲後狃勝不虞設
伏遂陷沒文成書扁以旌之(府志)
劉昭文字汝簡南康人嘉靖進士授行人進刑部員外
郎年甫二十五遂絶意仕進從學於湛文簡鄒文莊
之門與同志聚講旭山所著有求正集(人物志)
王事聖字忠卿南康人嘉靖乙夘鄉薦任華陽知縣陞
蘇州同知尋擢鎮江知府汪元洪等煽亂事聖討擒
之調黎平府軍民不輯事聖以公誠臨之復上疏改
鑄印文加軍民字邊境靖謐踰年致仕蘇州鎮江俱
祠之(同上)
黃養蒙字存一南安人嘉靖進士授遂昌知縣前令為
豪猾所誣養蒙廉其非辜白出之擢吏部徧歷諸司
計吏之歲日夕居曹中杜一切私謁旌别黜陟悉協
輿論遷南太常少卿晉光祿卿尋陞南戶部侍郎南
安故無城戊午邑燬於寇力贊夏尹汝礪築城之議
已而寇復至邑賴以完後令議濬萬石陂復慫慂之
二事為邑百世利里人深德之肖像立祠(分省人物考)
鄭溥南安人由進士為無錫令訪知其禮俗所由壊因
示民以奢敗儉存戒禁明白自以裁減一身服御為
率至其張具上官館遇過客俱酌豐約之中曰勞民
以悅人非吾心也暇則與士大夫接歡卒莫敢撓以
私秩滿陞南京戶部主事揚州置分司𣙜舟有大小
二關舊皆征之溥往司𣙜通小關恣舟行而國計仍
足後擢雲南知府丁憂家居卒年五十六(同上)
黃天暘南安人由舉人知英德剛正嚴明不畏權勢時
中官遣取英石暘却之曰此石何用徒勞民耳儻以
為竒請詣九嶷觀之更竒特也堅持不與及去士民
攀號以留者千計(廣東名宦志)
孫希䕫字子樂大庾人天性篤摯事繼母備極孝道以
鄉試第一歷知陽春唐縣勤敏於政興利革弊雪大
辟冤獄九人均徭役甦徧困撫按屢薦將題擢科道
以事忤中官遂致仕(府志)
按安志孝義傳有南康蔡恢陽敷盛賴汝威大庾
沈安劉忠學劉琥鍾憲上猶張瑶吳孟傳張朝臣
俱以孝稱附錄備考
傅慶貽字有積南安人由進士知番禺縣公恕廉明催
科不擾凡圖命誣盜匿訐諸奸俱絶有訴子不孝者
察其貧無以養捐俸給之父子感泣丁艱去任行槖
蕭然民為勒石以誌去思(廣東名宦志)
黃華秀南安人由進士為韶州司理精明以輔其仁果
斷以行其恕雪殺姑之冤釋代兄之囚辨代塜之詭
韶人至今稱之擢南御史(同上)
王三重字坦齋大庾人進士歷知龍門番禺潮陽三縣
所至以廉明著擢吏部主事忤魏璫去崇禎初起文
選司疏陳銓司賄徇之弊上嘉之温體仁以戚屬托
弗聽體仁怒或遂誣三重以贓私謫戌搜其邸囊止
六金朝士憤然曰有如此贓吏耶體仁敗臺諫交白
其冤特召用未行而卒前在龍門時有告人盜牛以
皮置池中一搜得之三重曰此詐也皮在池中汝何
從知告者首服其發奸摘隱𩔖如此(同上)
國朝
朱國藩大庾人明崇禎貢通判湖州向有白糧民運每
為積磊棍徒引戶奄寺所侵勒累歲逋負大為民害
國藩剛斷廉明勤心釐剔特疏詳陳其弊諸奸歛手
舊累永除徵糧遇貧民虧額者勉為稱貸代輸鼎革
時國藩從萬死一生中為民請命郡人感其德歌曰
苕之水清以漪翁與為殖殖耶而搰其泥弁之巒截
以㕒翁與為漸漸耶而枕其彝(浙江名宦志)
劉如昌字天卿大庾人自幼失怙家貧事母盡孝嘗出
行遇賊欲殺之如昌跪泣曰死弗敢避有寡母在此
身若死將并擠於溝壑矣言訖大慟賊憐而釋之又
山行遇虎虎不為害及母卒哀毁盡禮每雷雨輙詣
墓側哀號至老不改年八十卒(白志)
蔡希舜字仲韶上猶人八歲能文長而博極羣書以明
經授司理不仕隱居授徒郡邑能文者多出其門年
八十卒著有雲溪集行世長子志育以明經司訓永
新攝永寧學事適寧邑遭寅夘之亂庠士多陷於賊
事平志育殫力保全者數百人次志廉順治丁酉舉
於鄉(同上)
劉永慶字善符大庾人純慤真實以孝友稱尤勇於義
與同邑易明宇善明宇病篤付託以妻子永慶曰是
吾分也微子言吾將恝然耶值兵亂明宇家産蕩盡
永慶贍其妻子為營㛰葬復分已産之半并童僕給
之其曲盡友道如此(同上)
江西通志卷九十三
