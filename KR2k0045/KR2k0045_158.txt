江西通志卷一百五十八
藝文(詩十二)(詩餘)
七言絶句
明
御製羣仙詩明太祖
匡廬之巔有深谷金仙弟子巖為屋煉丹利濟幾何年
朝耕白雲暮種竹
江上(二首)汪廣洋
大山小山松樹齊千聲萬聲子規啼攬衣起舞夕露下
三更月落吳城西
象牙灘上百花開參差時復見樓臺翠香芹菜緣沙出
雪色鰣魚上水來
題沙溪驛劉基
澗水灣灣繞郡城老蟬嘶作車輪聲西風吹客上馬去
夕照滿川紅葉明
過湖口
長江水濁湖水清石鐘濤聲鯨魚鳴山頭出雲山下雨
揚瀾左蠡何時平
清江道中(二首)梁寅
幾夜江城厭鼓鼙出關那得更遲遲雞豚曉日田家樂
榛莽秋風過客悲
桕葉生紅霞映水茨洲連白雪盈疇晴天繡畫山溪景
却是春光不似秋
南康仙臺觀呂巖常游焉觀中人不識也死葬其
山後一道人來尋師啓棺惟二白石化為雙鶴飛
去今所畫巖像特異所見手持錢一文
陳謨
賞遍羅浮度庾關仙臺重訪羽人閒已收白鶴歸天上
猶把金錢翫世間
重過南安(二首)解縉
少年見說張横浦曾訪南安舊謫居趺迹宛然存石礎
至今重到已荒蕪
庾關北望曙河流江石江邊壯此州為有東坡兩行字
每看南斗近譙樓
過丁家洲
賈相當年誤國時丁家洲畔厚顔歸誰知元宋皆塵土
猶有行人說是非
過十八灘
白浪灘灘跳雪珠青山片片翠縈紆杜鵑啼得花如血
正是行人在半途
過湖口
湖口雨中沙捲霧龍城驛畔樹齊雲九江流與鄱陽接
清濁分明見一痕
過生米
玉隆西上圍生米贛水東流出小澆烏桕白沙紅石島
遊帷觀裏學吹簫
象牙潭
人家橘柚醉晴嵐龍鳳洲長勢疊三西去一山如翠帶
舟人說是象牙潭
過樟樹
十年零落寳金山又見珠樓映九關平浪祠前秋似練
桂花香裏客星還
慧力寺
慧力寺前江水流萋萋芳草滿汀洲十年不到臨江郡
依舊青松接畫樓
過新淦(二首)
閤皂山前紫霧浮龍梭亭下碧波流秋風不管人間事
只與蒲帆送客舟
早春遊望過歐潭青竹紅桃水似藍釣艇畫橋山色裏
令人只是戀江南
左蠡
珠磯翠岫青如帶左蠡風沙白似銀一幅蒲帆秋水裏
魚龍飛舞送歸人
舟過瀦溪劉秩
行舟爭發曉風低無數桃花望眼迷楚客傷春愁似海
一篷烟雨過瀦溪
桃花塢胡儼
萬樹仙桃初著花塢中春色浩無涯忽聞犬吠驚紅雨
知有人家隔絳霞
題龍川圖(是文丞相所居地名)胡子祺
溪龍已渡禹門高萬里頽瀾漲雪濤勝地不知今入畫
滿林烟霧起蕭騷
德興山中郭奎
樹頭飛翠濕空濛茅屋雞鳴雪澗東好借吳興唐棣筆
畫圖傳我是仙翁
江西第一樓韓雍
山形西峙水流東高架危樓映碧空雙燕舞穿珠箔雨
羣鷗飛散錦帆風
湖口縣王時保
青山一簇幾人家簾捲湖光日未斜好是客船來泊處
一行官柳暗平沙
小孤山李東陽
山當極浦峰全峻江到寒磯勢却迴獨立木門風不斷
片帆揮手謝高臺
馬頰靈祠左鼎
東出禾川第一關江流如束擁羣山箇中來往憑誰語
只有神祠馬頰間
過彭澤夏玉夫
縣樓寂寂枕江聲五里荒山二里城彭澤到今更幾令
縣人開口說淵明
望廬山瀑布次太白韻陳益
遥望匡廬散曉烟錦屏重疊倚晴川千巖萬壑飛泉落
漲起南湖水接天
木黃嶺吴與弼
偶從佳地又開顔久坐凉飈意轉閒平野曠然清遠目
白雲深處指閩山
自慈明寺東遊龍安鎮
面面春山涌翠華灣灣流水漲晴沙客懷恰喜東游好
高下樓臺遠近花
草萍道中
晨促行裝渡草萍夜來微雨喜新晴望中總是雲山色
吟處時聞野鳥聲
鴨子湖(在南安)張弼
紅光明滅龍珠巷綠水瀰漫鴨子湖十里麥風迎去旆
一庭松影呌提壺
金鰲閣陳憲章
横浦秋成百尺橋金鰲閣上見山遥憑高無限歸來思
何處飛雲不可招
午風亭胡居仁
梅花落盡柳初青淡淡輕雲半放晴舊日勝遊重會處
愜心都在午風亭
宜春舟次陳宇
客塗寂寞曉風寒舟次宜春近石灘苦竹叢深山鷓雨
令人却憶鄭都官
題新喻袁孝子方泰草亭羅倫
風花高下草烟青春滿袁家孝子亭阿母瑶池香夢杳
綵衣猶隔翠雲屏
遊福山寺(二首并序)
福山舊名覆船山唐懿宗易覆為福宋祥符去船名
福山紫陽朱文公蓋嘗遊焉寺僧像而祀之同年呂
廷揚來令新城約予同遊因正其位號祀於大雄氏
之後室名曰崇正時成化十年甲午正月晦日也
雲和草樹拂天香無盡光中見紫陽萬籟一空天似水
滿船風月武夷堂
洗天雷雨過南山佳氣無邊紫翠間長笑一聲空浩劫
白雲飛盡老僧閒
夜宿天池(二首)王守仁
昨夜月明峰頂宿隱隱雷聲在山麓曉來却問山下人
風雨三更捲茅屋
天池之水近無主木魅山妖競偷取公然又盜山頭雲
去向人間作風雨
文殊臺夜觀佛燈
老夫高卧文殊臺拄杖夜撞青天開散落星辰滿平野
山僧盡道佛燈來
遠公講經臺
遠公說法有高臺一朵青蓮雲外開臺上久無獅子吼
野狐時復聽經來
袁州府宜春臺四絶
宜春臺上還春望山水南來眼未嘗却笑韓公亦多事
更從南浦羨滕王
臺名何事只宜春山色無時不可人不用煙花費妝點
儘教刊落儘嶙峋
特修江藻拜祠前正是春風欲暮天童冠儘多歸詠興
城南兼說有温泉
古廟香燈幾許年增修還費大官錢至今楚地多風雨
猶道山神駕鐵船
宜春臺步韻鄒守益
臺高俯瞰萬家春帶雨穿雲更可人四顧峰巒如浪海
中流屹立自嶙峋
柴埠津費宏
一聲兩聲牛背笛三隻四隻漁人舟江村風景描難就
倚杖閒行古渡頭
弋陽道中夏言
篠箬渡頭楊柳低桃花灘上子規啼蘭橈蕩入葛溪口
三十二峰春日西
送王仁六歸鉛山
五月南風江草長坐憐楚客棹相將鵝湖山下秋田熟
到日雞肥酒甕香
入靈溪口
危橋跨水玉虹流渺渺春波畫鷁浮百里雙溪初入口
龍岡山下是源頭
望靈山
立壁峭崖森似戟攢峰懸嶠蹙如螺九華五老虚攬結
不及靈山秀色多
次萍鄉羅欽順
邑小猶能滿萬家山耕溪釣足生涯倦來不暇聽更鼓
睡覺東窗月已斜
發南豐吳維嶽
山程細雨桃花店關路長橋楊柳溪何事錦囊朝夕載
南豐春色總堪題
巴陵劉宗道自吉安與余同舟賦别
歐大任
雨中同上吉州船分手潯陽思惘然明日思君是何處
萬行烟樹入湘川
千金陂櫂歌(四首)徐良傅
長樂長寧幾萬家不栽桃李種桑麻使君挽得天河水
散與東風灌稻花
靈谷銅陵眼裏稀汝川淼淼弄晴暉雙懸翠巘雲為障
直下瑶江玉作圍
七郎廟前汝水深鬖鬖巖花垂暮隂漁舟莫認桃源路
溪水溪花何處尋
黃塘口外棹歌收坐看巴華幾派流疊鼓正翻獅子峽
鳴笳已近虎頭洲
懷玉山感懷尹臺
懷玉山前野草春幾回作客倦風塵鶯花千里停車日
曾賦棠梨白㲲巾
文山起義張履翁以家殉之族人祠焉少宰龍湖
先生作詩因次其韻
丞相孤忠天漢垂白旗揚義憶當時傷心若論睢陽事
合有南雲配烈祠
石鏡峰吳國倫
萬仞峰頭石鏡懸平臨日月倒垂天滄江夜色寒相照
下有驪龍不敢眠
東林寺熊汝達
寂寂山門隔虎溪輝輝佛日樾林西僧來笑指香爐近
定後猶聞梵鳥啼
從姑山羅汝芳
松柯梅幹匝山腰翠結光寒夜未消好約仙人王子晉
月明堂上共吹簫
金谿曲呈方使君朱陽仲
金谿流水發新安一片孤帆兩岸山估客自吹龍女笛
路人遥指玉郎灘
凌虚閣羅洪先
道人相邀巖畔宿鳥語泉聲響林麓分明不與世間同
六月寒風撼巖屋
文殊臺
文殊去後只空臺臺上優曇更不開說法本非陶令喜
野狐休向夜深來
石峰僧
石耳峰前古寺秋逢僧留宿話裴休有人問汝因緣事
莫道前生是石頭
天池寺
顛仙丹成獻明主半留天池人莫取出岫常為一片雲
有時解作千峰雨
元潭
青山隐約霧中看黃葉蕭疎夕照殘喚得漁舟來借渡
隔江人影在闌干
夜次弋陽薛夢雷
風塵何事只栖栖楚水茫茫去鳥低落日漸看人影盡
平沙如雪弋陽谿
南康官舍曹徵庸
偶住江城池上亭長松苦竹伴餘清牆西秋色斜陽外
截得廬山一角明
分宜道中王士昌
野菊花黃楓葉丹衝寒日日據征鞍擔囊行旅休相訝
蠻尉於今屬漢官
天池塔張位
千仞天風透客衣閒雲淡月静相依欲邀五老談塵劫
趺坐巍巍示息機
宿建昌縣隆道觀次韻二首李萬實
黃雲古木山上臺洞門端為山人開夜誦蘂珠三百過
白鶴一雙飛下來
古洞隂隂蔓碧蘿我來便得卧雲窩三更雲氣沾衣濕
錯道人間風雨多
銀臺菴
卧龍轉步入銀臺嶽麓竒峰面面開回望天池高萬丈
恍疑身在碧霄來
紫烟洞二首(有序)
宿紫烟之夕黃生謂錢公曰此去香爐不遠惜險絶
無路遂為遊人所遺余興動奮欲一往公許之明日
步自草堂躋援木石穿叢莽中行數里許得底石卧
短松下恰坐二人遂小憩之石傍一竅隠隠光出隸
人剪木窺之乃一小洞初自洞中傴僂入中可容十
數人其後復有光以石投之莫知所止余笑謂公曰
自有爐峰來遊者不可勝紀而兹洞無有知者豈山
靈久秘以俟公耶昔李白有日照香爐生紫烟之句
則今洞便可稱紫烟洞矣公大笑從之因書三字其
上且系之以詩俾後來者知所自焉
香爐峰下千年洞廬嶽山人久祕藏太守探竒緣絶頂
紫烟今日始開荒
洞門深鎻惡木枝隂隂蔽護東南竒使君仗劎一埽盡
空壑直與遊人窺
雲峰寺
舊名接待自東林登天池第一境也
五日匡廬任廋笻天池浴罷問雲峰山僧指點來時路
笑我凌風下碧空
安成道中楊載鳴
積雨瀟瀟征馬鳴朝雲忽吐數峰晴客懷對此堪披豁
知是看山第一程
萍鄉
故園煙樹渺蒼蒼楚水巴山去路長最是孤懷無賴處
亂峰飛雪度萍鄉
分寧道中范兆祥
寒水澗頭千仞崖燕子石下波縈迴獨鞭瘦馬截流去
鸛鳥一聲山雨來
遊玉笥山錢琦
芙蓉高插碧天開雙屐遥從島外來玉笥破雲尋不見
更隨風上九仙臺
中元夕圓通寺對月口占(三首)朱維京
明月天空響瀑泉千山寒色動爐煙不知身世今何處
疑在銀河星斗邊
萬丈芙蓉接玉樓孤峰雙挾兩湖流漢王坡上青天月
時見仙人控鶴遊
萬疊秋山紫翠重長空匹練挂芙蓉青蓮去後風流盡
誰到匡廬第一峰
金精洞湯顯祖
悠悠世事幾千年鳳舞鸞歌此洞天夜半紫雲飛作雨
金精石上潄瓊泉
陪張師相桃花嶺即事(二首)
桃花和雪洗紅顔石室晴雷殷遠山為報沙城舊仙侶
千年纔見一人閒
石梁斜日見遊魚題柱常驚駟馬車今日相公成大隠
不勞沈却豫章書
度梅關戚繼光
溪流百折遶青山短髮秋風夕照間身入玉門猶是夢
復從天末出梅關
望湖亭胡奎
鷗外清波雁外山望湖亭下繫歸船夜深起坐占風信
人在珠宫月在天
首春遊赤岸桃園鄧元錫
穠花錦塢自成村蜂蝶紛紛日過門一樹冬青數竿竹
板橋南畔獨開尊
遊石蓮洞有懷羅文恭先生劉應秋
磴道岧嶤入翠微洞門幽靄石為扉朅來大士開蓮葉
留與仙人振鶴衣
宿東林寺葉夢龍
禪房獨樹鳥争棲月色冥濛霧漸迷曉起不知山路滑
西風吹雨過前谿
過豐城劉同升
細雨順風檣亦斜岸移百丈過江沙水邊一樹垂垂白
春晚棠梨尚著花
入閤皂訪黃五匡明楊廷麟
石上安巢竹跡分午鐘山外隔溪聞丈人自愛前峰好
手剪松枝弄白雲
半榻雲眠共竹棲不分雷笑與兒啼瓦盆一夜翻牆角
明日濤花滿綠谿
送友遊廬山劉一燝
瀑水淙淙帶雨新枳花香發滿山春煙霞我亦探竒士
自向紅埃看别人
憶鬱孤揭重熙
茉莉成畦香滿區船船米賤換屠蘇鬱孤臺峙還依舊
不識陽明祠在無
夜渡章江傅朝佑
長江飛渡佩青萍驚起蛟龍噴浪腥夜静嚴寒風嘯水
天邊漁火燦疎星
寫韻軒萬時華
誰識當年寫韻心軒空只有碧苔隂應知天上諸仙課
雞犬聲中亦苦吟
翠雲寺傅占衡
廢寺荒泉帶晚城翠雲猶向嶺頭生漫呼古佛為高士
却借秋山作主人
武功山(二首)馬猶龍
知坐茅菴翠幾層懸猱猶戲萬年藤白雲峰頂千秋月
深夜寒光照定僧
獨有空林出梵音愛山不覺住山深閒來欲問齊雲路
落葉蕭蕭不可尋
安成石屋觀周日培新構草堂
松堂人静晚煙稠樹古雲籠小洞幽獨倚曲欄看翠滴
不知山色在高樓
南豐舟中(眞人)張宇初
春寒啼鳥怯西風小艇江波濕霧中並坐短篷尊酒盡
片帆煙雨到城東
望靈山
玉削芙蓉照膽明水晶苗長盡仙靈何當學剪吳淞水
割取蓮峰一葉青
溪上偶成(釋)自恢
金沙溪上柳條齊白鳥羣飛落照低十里荷花紅勝錦
好山多在畫橋西
寓黃龍寺寄賓陽老宿(釋)真可
一菴高結翠微間千尺飛泉萬仞山月夜為誰歌白雪
遥聞清響落塵寰
國朝
九竒峰寄釋匡雲黎元寬
飄風應不到匡廬卧起匡公走訊予為問九峰峰頂上
可容勞苦試騎驢
送僧歸廬山
匡山秀色落重湖一葉僧歸入畫圖他日就師尋舊社
白蓮重放數枝無
鐵柱宫黃雲師
名在丹臺重策勲章門福主頌真君蛟螭誅盡方仙去
雞犬相將上白雲
香爐峰李元鼎
攜得仙人白玉笻夜深無語對青松曉來霧起千山暝
獨出香爐第一峰
達摩峰陳弘緒
東來西去歲時賖錫杖遥衝洞口霞一自踢翻蘭若壁
始知九載見空華
和宋牧仲使君虔州詩袁啟旭
十八灘頭蔓草堆疎林破屋晚烟開誰家解唱邊庭曲
玉笛風中過枕來
前題錢柏齡
檐前越燕乍飛還滾滾䨇流到檻寒檻外去帆輕似葉
臨風不獨憶長安
江上同蕭伯玉先生徐世溥
同傍漁舟問酒家路侵殘草似春沙經風霜葉迎人墮
誤向鷗邊歎落花
楚謠(有序)
潯陽至驛左為鈔關𣙜使臨江丈船士人楚行者類
以小舟載衣至龍開河易舟乃行不然則榷使槩以
為商矣楚經流寇數擾之餘方麥熟耘稻時又苦旱
沿途據所見聞兼用方言聯成絶句隨地里風物以
紀遊蹤亦竹枝詞之類也
不是商船莫上關新河寫換客如山武昌祗索錢三貫
雙槳單裝任往還(一舟止載一人不附他客謂之單裝新河即龍開河也)
弄舟原不論風潮下水南風便北搖梅子雨前梅熟後
紛紛打鼓賽魚苗
荷湖館施閠章
隔林煙火幾人家古廟江頭噪晚鴉欲問芰荷香寂寂
一川新漲白蘋花
狀元洲
鷓鴣城下水東流草色青青過白鷗漫把浮雲看富貴
至今猶說狀元洲
鐘鼓石周之恒
重巖惟許静相參鐘鼓無聲倚磵嵐若向石中求響答
聲塵淨處見優曇
喜達贑州程可則
輕舟朝發九牛隈百里章河一瞬來薄醉未醒山已過
又從人上鬱孤臺
詠嵩山鄭日奎
十里溪聲五里山數椽古刹萬松間老僧掃地非緣客
待有白雲時往還
自蓮華峰下至東林寺王貽上
江州郭外雪雲濃翠壁丹崖錦繡重行盡清溪三百曲
東林纔打午時鐘
樟樹鎮王文成公誓師處
豹房虎圈氣如雲行在從容露布聞誰識書生離講席
絶勝三十六將軍
題南寳界寺
古寺興亡閱幾秋諸賢誰遣到炎州可憐横浦關前水
猶繞當年鐵漢樓
大孤山
宮亭湖上好煙鬟倭鬌初成玉鏡閒霧閣雲窗不留客
蘋花香裏過鞵山
鉛山城中有古樟三每歲四月白鷺來巢其間伏
雛乃去亦一異也朱彝尊
縣樓高樹半空腔宿鷺飛來什伯雙說與畫師翻舊譜
不須横幅寫秋江
紫溪道中(二首)
筍皮蓋屋𩔖團焦留客依然酒旆招只恐夜來風雨至
杖藜扶過紫溪橋
新添十畝種荷田也向山根吐細泉料得村娃無櫂曲
秋來不用采香船
灘行口號(六首)
白鷺洲前動客愁黃公灘畔駐行舟誰開瘴嶺天邊路
惟有清江石上流
銅盤灘急水西東兩岸千山四面風絶壁倒流巫峽雨
懸流直下石梁洪
黃茅峽外野人居潭影空明漾碧虚長箭短衣朝射虎
鳴榔持火夜罾魚
斷壑隂崖百丈牽斜風細雨萬山連長年三老愁無力
羨殺南來下瀨船
紅霞深樹嶺雲平兩槳戈船石罅行浦口清猿催客淚
一時齊作斷腸聲
羊腸鳥道幾千盤設險寧惟十八灘見說一灘高一丈
直從天上望南安
自大林過講經臺閻爾梅
香山花逕石煙寒寳樹新晴露葉丹轉到遠公臺上去
鎻江樓外一拳看
冒雪出灘遇官軍船於萬安城下陸世楷
灘盡黃公聲悄然孤城一片擁寒煙軍中自愛吹羌笛
散落梅花滿客船
貴溪舍舟取陸陸葇
籃輿無復辨東西迴合林巒一徑迷縱是此生頻作客
那堪腸斷鷓鴣啼
建昌橋上步月
舊時月照淮安桂此日煙迷細柳營一帶旴江歌舞歇
行人虚說小南京
南安道中
溪山舊是南康郡山下何時築五城二十餘年新戶口
幾家茅屋午雞鳴
偰家池萬任
夕佳樓改舊何時夜月忠魂獨自悲祗為太平年節好
等閒埋沒偰家池
大節祠(舊祀建文殉難黃練劉王諸公今為居民侵沒)
高士橋南大節祠何年香火沒遺碑一家得失猶争死
馮道兒孫反笑癡
止戈泉
亂後重尋舊路過水操亭畔一僧窩煮茶細數前朝話
記得泉名是止戈
過圓通寺熊一瀟
不用扶笻得得來老禪邀客上花臺凭欄指點雲煙幻
十二峰頭玉作堆
辛未夏五月過北蘭寺時煙江疊嶂堂初成漫賦
三絶宋犖
楝花坪子最荒凉徑轉籬開石几張好處花時還記取
繽紛紫雪點衣裳
小閣秋屏竹樹團蕭森五月欲生寒推窗又改山川面
不與空亭一例看
斷雨殘雲止復行蒲颿十幅往來輕斜陽忽放山根出
江外重湖一綫明
舟回至吳城丁煒
連朝波浪拍天浮棹入吳城見淺洲書卷半牀春睡起
杏花風裏放歸舟
登八境臺次東坡韻(三首)
暮倚江干古郡樓四郊銷壘暫忘憂由來坐鎮推儒將
誰繼文成拜列侯
贑石灘齊灧澦堆巉巖疑借五丁開遥天數點輕如葉
知是扁舟觸浪來
雉堞嵯峨萬嶺中七閩煙樹隠溟濛秋天故國無來雁
誰寄音書到海東
宿賢女舖聽溪聲汪懋勲
誰將幽思寄鳴琴海上仙人曲可尋五嶺月明雙鶴唳
十洲風起一龍吟
登進賢高宗嶺楊貞
選勝憑高煙樹間虚傳玉輦度兹山錢塘花柳空佳麗
不及松隂滿舊關
題東林方丈壁查慎行
浮嵐疊翠逼崔嵬三面周遮一面開我欲向西添小閣
盡邀九十九峰來(株嶺一帶在寺西若置一閣名九十九峰亦絶勝也)
太乙峰西麓有蘆林亦静者之居也
誰將半幅江湖景移置千峰最上頭撥觸遊人動歸興
蘆花風裏屋如舟
晚至萬松坪
論谷量松不計株參天一片翠糢糊明朝五老峰頭望
又作蒼雲貼地鋪
雨後再至玉淵潭觀水勢
著屐重來又一竒飛流十步濺龍池不知雨點添多少
跳沬麤於白鷺鷥
五乳峰下望黃巖瀑布
五峰融乳氣流濕一穴洩雲聲滿空落日正懸高樹杪
行人却在雨絲中
寄題簡寂觀十四松
梁時碑記(梁沈璇有簡寂觀記)晉時松十四株如十四龍約汝重
來吾不負好留鱗甲待吟笻
尋夜話亭一翁二季亭故址皆不得戲示果公
十里無端枉道來明知遺跡委蒿萊人間好事誰如我
博得圓通一宿迴
昌江竹枝詞(二首)
浮梁縣西山漸平浮梁縣東水更清濛濛天氣長如雨
卧聽前灣水碓聲
㯶櫚葉瘦芭蕉肥菜花半開桃李稀背山園圃蜜蜂出
近水人家燕子飛
西江櫂歌詞(二首)
西下鄱陽總順流波聲汩汩櫓聲柔玉山城外唱歌去
三十三灘是信州
兩頭舠子月纖纖愁雨愁風日日兼過客飽餐江右飯
居人貴買浙西鹽(江西十三郡惟廣信食浙鹽)
木瓜洞李鳳翥
一卷黃庭一粒丹閒雲舒卷地天寬木瓜洞裏春長在
羣鶴翩翩繞舊壇
峽江懷古(二首)
銅雀臺荒鄴水邊長教天塹鎻寒煙土人廟祀周公瑾
只說巴邱作鎮年
和雨鷺濤雙峽起侵嵐雉堞半山分城東十七洞天内
長憶南朝蕭子雲
相見灣辭(二首)徐昂發
相見坡頭吹女蘿相見坡下水層波郎今莫道沿洄苦
相見雖多别更多
相見依依最有情開帆捩柁轉逢迎人生那得長相見
如此谿山莫厭行
江州竹枝詞(五首)江臯
五柳柴桑葉葉新千株萬樹自開春居人不識陶徵士
擊鼓祠前拜土神
大孤小孤雙髻螺彭郎終日慎風波女兒港口帆初落
撑過磯頭好放歌
甘棠湖水碧於煙湖面孤亭一笠懸可惜柳香花暖日
總無人上月明船
鎖江樓控大江流岸脚層層擁石頭一夜西風潮跡上
商船欲泊使人愁
匡廬山上採茶歸雲霧迷空盡濕衣學得北源新焙法
江南嫩甲雨前肥
滕王閣于迪邦
作賦何須羨子安樓臺莫認昔時看夜來月色江天静
鴻雁一聲煙水寒
忠義潭(七姓皆從文信國勤王事敗赴水死故名)陳智言
七姓勤王事不成袍溪灧灧葬簮纓至今流出潭中水
還與文江一樣清
遊北蘭寺舒慕芬
寺門山色醮江流曲徑疎籬分外幽看竹客歸雙屐雨
尋詩人坐一亭秋
龍潭(在棲賢橋下)毛德琦
一泓潭水影溟濛靈氣常凝碧落中每到桃花三月候
瀟瀟風雨起潛龍
常山至玉山道中鄒弘志
穿山窮日筍輿忙石徑長依古樹傍節近清明好風景
桃花紅襯菜花黃
贑州竹枝詞(二首)周令樹
贑州城外贑水漩竹屋家家傍岸懸江水漲時高百尺
開窗平看往來船
酒潭山上起春風春江春花綠又紅上水下水多少客
一年半在小船中
望登高山洪煒
年年春日便登高一望平疇十里遥孝子祠堂遺舊址
可春亭畔長新條
鳳山口占
飯後尋凉到鳳山荒巖古木老藤蟠石頭為枕苔為席
卧聽松風十里灘
舠子詞(二首)陸奎勲
舠子輕儇箭撇波玉溪百里片帆過濁醪已醉三蕉葉
月底新翻懊惱歌
饒江西注贑江東一樣操舟運不同祇愛䢼亭湖畔路
湖神面面解分風
玉山道中仲清
青搖麥穗如波皺綠展秧針似□平到處野芳堪寓目
山行最好是初晴
東湖曉釣黃文星
半湖春水一蓑煙檜楫蕭蕭漾碧天隔岸桃花茅屋啓
蒼茫孤溆有漁船
深隴看梅花分韻楊枝遠
要覓金尊藉落花野橋山路入欹斜有人指點花西去
淺水疎籬是酒家
蘇公亭六絶句樓儼
露葭風柳水中央無復當年舊草堂剰有孤亭殘碣在
碧天無際白鷗翔
蕭然土銼淨無塵一冊班書竹几陳黃石山中歸已晚
雲臺那似釣臺人
過江人物灌園翁培植嘉蔬治國同早識魏公心地褊
肯教出處便匆匆
小人自古本難知君子如何亦見疑最是不堪回首處
前軍重卓曲端旂
相國原非了事才布衣昆弟舊徘徊可知朱子猶阿好
不及蘇翁料得來
淼淼湖光孺子亭清風相映此蘋汀廉頑立懦非無意
猶見南州舊典型
北蘭寺和巡撫宋公韻六首李紱
高高下下勢相仍貪看池亭次第增遊客不聞車馬至
豈能容易見山僧
井蘭秋草露華滋荷蓋空餘葉滿池却愛西山萬紅樹
朝陽看到夕陽時
楝花坪上更攀躋塵額何人拂舊題惟有征帆吹不盡
長風日日大江西
畫眉啁哳閉筠籠鶗鴂先鳴候不同莫怪禪庭芳草盡
樹頭還有白頭公
參寥舊日泉同酌慧遠當年酒可賒敢效江南韓相國
衲衣歌院接紅牙
惆悵山川萬古心閒情一往向禪林子衿使節難同調
愁苦驩愉各自吟
題方伯彭樂君春雨勸農圖
當年位置南宮牓杜牧文章第五人今日披圖見風度
勸春耕自勝傷春
周家穡事開王業食固民天不可輕他日調羹親鼎鼐
應知粒食最關情
七月廿八日渡潯陽聞弟界自廬陵移歸州十日
前挈隨兒泝江西去黯然久之成二絶句
錢陳羣
潯陽江水碧鱗鱗簫鼓聲中渡遠津不敢推篷向西望
秭歸還有未歸人
帆檣如織馬駸駸極浦秋煙不可尋萬種離人萬行淚
算應祗有此江深
十五夜喜雨畫壁遣興漫題四絶句
晚涼散步到庭間鏁院高垂似閉關一陣天香簾外落
江雲銜雨過西山
黃柑貢北有飛艭分
賜年年拜一雙今日定甆盛顆顆(中丞開公餉柑十枚)先嘗特地到
章江
老眼重揩最易昏百花洲畔擷芳蓀夜來不作持螯興
郭索聲傳秋樹根
每逢佳節感鬅鬙饋遺賓筵雜俎脀童僕兩三無賴甚
飽分餅餤剥紅菱(方伯觀察諸公頻餉時鮮悉圖於壁以志其意)
藩吏黃巨儒年八十餘執事試院甚勤示一絶句
桂籍憑伊腕底傳白頭從事地行仙自言作吏中書省
曾侍朱衣六十年
黃吏巨儒直闈中者六十年庚午秋試主司錢侍
郎書絶句贈之及武榜發既書解首名則吏孫也
中丞阿公屬余紀其事隨成此詩存為他日佳話
可耳彭家屛
榜花題處忽開眉六十年來髩若絲官燭兩行人第一
夜闌重憶抱孫時
琵琶亭讌集唐英
商婦琵琶此處聞我來今日對秋濆有情天地留風雅
古碣荒亭罩暮雲
翼翼孤亭四面開豐碑遺韻水雲隈古今不少商人婦
誰更千呼萬喚來
荒煙蔓草遠天連十月秋殘景不妍一夕琵琶千古恨
癡人望斷賈人船
當年司馬興夷猶一曲琵琶引勝遊今昔不須羣悵望
各人心事各悲秋
詩餘
宋
訴衷情令(初鬱孤臺與施德同讀坡詩作)康與之
鬱孤臺上立多時煙晚暮雲低山川城郭良是回首昔
人非今古事祗堪悲此心知一樽芳酒慷慨悲歌月
&KR1089;人歸
蝶戀花(百花洲老桂盛開張師明程德遠攜酒來醉花下有唱酬蝶戀花亦次其韻)
向子諲
巖桂秋風南埭路牆外行人十里香隨步此是薌林遊
戲處誰知不向根塵住今日對花非浪語憶昨明光
早荷君王顧生怕青蠅輕點汙思鱸何似思花去
鷓鴣天(舊史載白樂天歸洛陽得楊常侍舊第有林泉之致占一都之勝薌林居士卜築清)
(江乃楊遵道光祿故居也昔文安先生之所可而竹木池館亦甚似之其子孫與西蘇山兹從)
(遊所謂百花洲者因東坡而得名嘗為絶句以紀其事復戲廣其聲為是詞云)
莫問清陽與洛陽山林總是一般香兩家地占西南勝
可是前人例姓楊石作枕醉為鄉藕花菱角滿池塘
雖無中島霓裳奏獨鶮隨人意自長
鷓鴣天(予與張平父自南昌同遊西山玉隆宮止宿而返蓋乙卯三月十四日也是日即平)
(父初度因買酒茅舍並坐古楓下古楓旌陽在時物也旌陽嘗以草屨懸其上士人謂屨為屩)
(因名曰挂屩楓蒼山四圍平野盡綠鬲澗野花紅白照影可喜使人採擷以藤糺纏著楓上少)
(焉月出大於黃金盆逸興横生遂成痛飲午夜乃寢明年平父初度欲治舟往封禺松竹間念)
(此遊之不可再也歌以壽之)姜䕫
曾共君侯歷聘來去年今日踏莓苔旌陽宅裏疎疎磬
挂屩楓前草草杯呼煮酒摘青梅今年官事莫徘徊
移家徑入藍田縣急急船頭打鼔催
菩薩蠻(過造口)辛棄疾
鬱孤臺下清江水中間多少行人淚西北是長安可憐
無數山青山遮不住畢竟東流去江晚正愁予山深
聞鷓鴣
滿江紅(游南巖和范先之)
笑拍洪崖問千丈翠巖誰削依舊是西風白鳥北村南
郭似整復斜僧屋亂欲吞還吐林煙薄覺人間萬事到
秋來多摇落呼斗酒同君酌更小隠尋幽約且丁寧
休負北山猿鶴有鹿從渠求鹿夢非魚定未知魚樂正
仰看飛鳥却應人回頭錯
賀新郎(賦滕王閣)
高閣臨江渚訪層城空餘舊跡黯然懷古畫棟朱簾當
日事不見朝雲暮雨但遣意西山南浦天宇脩眉浮新
綠映悠悠潭影長如故空有恨奈何許王郎健筆誇
翹楚到如今落霞孤鶩競傳佳句物換星移知幾度夢
想珠歌翠舞為徙倚闌干凝竚目斷平蕪蒼波晚快江
風一瞬澄襟暑誰共飲有詩侶
又(陳同父自東陽來過余留十日與之同遊鵝湖且會朱晦菴於紫溪不至飄然東歸既别之明)
(日余意中殊戀戀復欲追路至鷺鷀林則雪深泥滑不得前矣獨飲方村悵然久之頗恨挽留)
(之不遂也夜半投宿吴氏泉湖四望樓聞隣笛悲甚為賦乳燕飛以見意又五日同父書來索)
(詞心所同然者如此可發千里一笑)
把酒長亭說看淵明風流酷似卧龍諸葛何處飛來林
間鵲蹙踏松梢殘雪要破帽多添華髮剰水殘山無態
度被疎梅料理成風月兩三雁也蕭瑟佳人重約還
輕别悵清江天寒不渡水深冰合路斷車輪生四角此
地行人銷骨問誰使君來愁絶鑄就而今相思錯料當
初費盡人間鐵長夜笛莫吹裂
沁園春(期思舊呼竒獅或云碁獅皆非也余考之荀卿書云孫叔敖期思之鄙人也期思属)
(弋陽郡此地舊屬弋陽縣雖古之弋陽期思見之圖記者不同然有弋陽則有期思也橋壊復)
(成父老請余賦作沁園春以證之)
有美人兮玉佩瓊琚吾夢見之問斜陽猶照漁樵故里
長橋誰記今古期思物化蒼茫神遊彷彿春與猿吟秋
鶴飛還驚嘯向晴波忽見千丈虹霓覺來西望崔嵬
更上有青楓下有溪待空山自薦寒冰秋菊中流却送
桂棹蘭旗萬事長嗟百年雙鬢吾非斯人誰與歸憑欄
久正清愁未了醉墨休題
眼兒媚(萍鄉道中)范成大
酣酣日脚紫煙浮妍暖破輕裘困人天氣醉人花氣午
夢扶頭春慵恰似春塘水一片縠紋愁溶溶曳曳東
風無力欲皺還休
謁金門(宜春道中野塘春水可喜有懷舊𨼆)
塘水碧仍帶麴塵顔色泥泥縠紋無氣力東風如愛惜
恰似越來溪側也有一雙鸂鷘只欠柳絲千百尺繋
船春弄笛
浣溪沙(題餘干傳舍)吳儆
畫楯朱欄繞碧山平湖徙倚水雲寬人家楊柳帶汀灣
目力已隨飛鳥盡機心還逐白鷗閒瀟瀟微雨晚來
寒
定風波(進賢道上見梅贈王伯壽)陸游
欹帽垂鞭送客回小橋流水一枝梅衰病逢春都不記
誰謂幽香却解逐人來安得身閒頻置酒攜手與君
看到十分開少壯相從今雪鬢因甚流年羇恨兩相催
賀新郎(寄題聶侍郎鬱孤臺)劉克莊
絶頂規危榭跨高寒鳥飛不過雲生其下斤斸無聲人
安堵翕忽青紅變化覽城郭山川如畫閣老鳳樓修造
手笑談間突出凌雲厦臺上景買無價唾壺麈尾登
臨暇似當年滁陽太守歐陽公也傾倒贑江供硯滴判
斷雪天月色更喚取鄒枚司馬銅雀凌敲歌舞散訪殘
磚斷甓無存者餘翰墨被風雅
水調歌頭(同黃主簿登清風峽劉狀元讀書巖)張謙亨
解變西崑體一賦冠羣英清風峽畔至今堂以讀書名
富貴輕於塵土孝義重於山嶽惜不大其成陵谷縱遷
改草木亦光榮與仇香穿阮屐試同登石龕雖窄可
容一几短檠燈千仞蒼崖如削四面翠屏不斷雲霧鎮
長生最愛巖前水猶作誦絃聲
阮郎歸(暮春憶弋陽舊隠)陳康伯
閒來溪上有雲飛溪光接翠微江南三月落花時春波
去棹遲尋竹路破林扉蒼苔舊釣磯欲歸回首未成
歸黃塵滿素衣
浪淘沙(雲藏鵝湖山)
臺上凭欄干猶怯春寒被誰偷了最高山將謂六丁移
取去不在人間却是曉雲閒特地遮攔與天一樣自
漫漫喜得東風收捲盡依舊追還
大江西上曲(寄李實夫提刑時郊後兩相皆乞歸)戴復古
大江西上鬱孤臺八境人間圖畫地湧千峰摇翠浪兩
派玉虹如瀉彈壓江山品題風月四海今王謝人物如
公一世雄也一片憂國丹心彈絲吹笛未必能陶寫
西北風塵方澒洞宰相閒歸綠野月斧争鳴風斤運巧
不用修亭榭紫樞黃閣要公整頓天下
滿江紅(舟行贑石中)趙師俠
煙浪連天寒尚峭空濛細雨春去也紅銷芳逕綠肥江
樹山色雲籠迷遠近灘聲水滿忘囏阻挂片帆掠岸晚
風輕停煙渚浮世事皆如許名利役驚時序歎清明寒
食小舟為旅露宿風餐安所賦石泉榴火知何處動歸
心猶賴翠煙中無杜宇
水調歌頭(萬載煙雨觀)
江流清淺外山色有無中平田坡岸迴曲一目望難窮
波面輕鷗容與沙際野航横渡不信畫圖工路入神仙
宅翠鎖梵王宮俯晴郊增勝槩氣横空雲林城市層
列知有幾重重更上危亭高處徙倚闌干虚敞象緯逼
璇穹要盡無邊景煙雨看空濛
滿江紅(滕王閣)吳潛
萬里西風吹我上滕王高閣正檻外楚山雲漲楚江濤
作何處征帆林杪去有時野鳥沙邊落近簾鈎暮雨掩
空來今猶昨秋漸緊添離索天正遠傷漂泊歎十年
心事休休莫莫歲月無多人易老乾坤雖大愁難著向
黃昏斷送客魂銷城頭角
酹江月(南康軍和東坡)文天祥
廬山依舊凄凉處無限江南風物空翠晴嵐浮汗漫還
障天東半壁雁過孤峰猿歸老嶂風急波翻雪乾坤未
歇地靈尚有人傑堪嗟漂泊孤舟河傾斗落客夢催
明發南浦閒雲連草樹回首旌旗明滅三十年來十年
一過空有星星髮夜深愁聽清笳吹徹寒月
元
法曲𨗳引(尋真觀)虞集
闌干曲正面碧崔嵬嵐氣著衣成紫霧墨香横壁長蒼
苔柏影埽空臺江海客欲去更徘徊霧鬢雲鬟何處
在風泉雪磴幾時來鶴翅九秋開
賀新郎(登滕王閣用稼軒韻)許有壬
陳迹空鳬渚悵繁華等閒一夢便成今古佩玉鳴鑾人
如畫何處為雲為雨只明月還生春浦帝子當時無窮
欲奈浮雲回首渾非故天有意肯輕許江湖襟帶惟
吴楚便翩翩三王文采儷章駢句一旦飛來韓家筆才
見龍翔鳳舞漫千載懷人延竚亭閣紛紛今誰在笑世
間華屋争寒暑瀛海遠去無侶
南浦(艤舟南浦因賦題)張翥
花落楚江流遇西山雨漲漁村無路雙槳載愁來蘋沙
外惟有盟鷗相覷春波碧草送君曾是傷情處依舊朝
雲飛畫棟秋滿鶴汀鳬渚斜陽三兩人家看青旗影
裏炊煙一縷素被夜深船凄凉聽還似西風湓浦征鴻
去盡夢回明月生煙樹如此山川無限恨都付一尊懷
古
明
金縷曲(泊南浦)梁寅
南浦歸帆暮喜重看螺江煙柳鶴汀雲樹畫棟朱簾歌
舞地風景已非前度只浩蕩波濤如故相望飛揚鵬翅
展羨雄城防衛多貔虎又喜免亂離苦舊時猶記登
臨處共詩朋賦友同歡冷吟懷古兩鬢星星今老矣却
似荼䕷孤注歎桃李不知春去獨有洪崖青不改似於
人戀戀能相顧招我𨼆有佳趣
沁園春(送李侍御龍洲巡按江西)夏言
兩岸垂楊一灣芳草深護龍洲想夜雨當年主人雲卧
雷門春水忽占鼇頭白簡凝霜鐵冠峩豸十載登朝侍
冕旒人争避行行驄馬按部洪州大江章貢交流有
捲雨飛雲帝子樓看霜雪威稜豺狼遁野雲霄風力鵰
鶚横秋白首懷鄉丹心戀闕客夢時時到舊邱煩君去
把窮簷民瘼子細諮諏
國朝
倦尋芳(泊湖口)曹溶
晚風乍急山勢茫茫曾詫龍踞一片雲帆遊子寄愁何
處戰艦横空天際落百年都付漁樵語算羈棲甫羊城
挑菜又飄江絮念處士葛巾漉酒解組投閒田舍如
故手種黃花那管怒潮來去孤帳驚寒蘆荻岸石鐘聲
送長宵曙正無聊喜猿啼對銷蘭炷
大江西上曲(鬱孤臺晚眺)丁煒
鬱孤遺跡對雙流激浪千巖寒色落日憑高回首處俯
仰謾傷疇昔坡老才華幼安旌節百代同為客風流何
在至今葭露空白問道翠玉高樓慈雲蕭寺可費登
臨屐幾度虎頭城上見惟有叢篁怪石南國鄉心東華
塵夢恨起滄浪笛蓬萊宮闕蒼茫渺在天北
水龍吟(夕佳樓在南昌郡城向祀元忠臣偰公名偰家樓至明嘉靖中始用靖節語改今額)
(地與滕王閣相望憑覽高曠似勝於閣而名久為所掩無過而問焉者嗟夫地以文重若無子)
(安一序珠簾畫棟寧至今日又何有於斯樓也雖然以子安之文重何如以偰公之人重余再)
(過章江題長短句於樓壁陳伯璣楊陶雲芝田陸義山梁珠五諸君子依韻載賡錄呈開府大)
(中丞佑君董公許為付刊增入省誌未幾兵亂不果古今名蹟顯晦有數存焉時節因緣不知)
(定在何日耳)顧貞觀
城頭誰搆飛甍水天襟帶開江郭西山南浦眼前不讓
滕王高閣回首東湖昔賢陳跡雨籠煙寞更北蘭杳靄
龍沙迷漫會招取吹笙鶴是處襜帷棨戟賀生成萬
家繡錯滄桑縱改梁園非故庾樓如昨可惜清暉等閒
付與烏啼擊柝正魚龍偃卧我來長嘯一聲驚覺
又(前題)
煙江疊嶂參差依然故壘圍層郭忠魂何處一樽空酹
夕陽樓閣半壁崔嵬野棠開遍昔時戎幕想登埤握節
尚留遺恨寄華表歸來鶴盛世都無感慨換佳名不
妨就錯庚申甲子兩朝如夢是非今昨(元庚申君即順帝淵明自義熙)
(後以甲子紀年)我醉欲眠閒愁銷向戍笳城柝只重尋舊侶風
流雲散此情誰覺
蝶戀花(登潯陽鎖江樓)魏學渠
獨上層樓雲漫漫遠望廬山翠影横霄漢芳草斜陽飛
斷雁誰人能識廬山面凝盻東吳同匹練飄泊天涯
盡道離鄉賤撥蘚尋碑看不見總由他色絲黃絹
齊天樂(鐵柱宮)吳棠禎
南昌城外章江綠來尋紫宮元圃閣峻三休瓦開五色
窈窕仙人靈府朱龕高舉見星斗蟠梁風雷在戶舊蹟
千年斬蛇髣髴劍光吐朝朝遊客酹酒香煙裏無數
蠻歌村鼓翠鬘江妃紅髥山鬼月冷中流起舞神輿夜
度見金節鞭潮玉衣驅霧禮罷開舟櫓聲搖日午
踏莎行(晚次豐城)吳秉仁
遠遠煙迷沙明鴉亂山頭一抹斜陽淺望中城郭片帆
收桃花水漾東風軟劍氣潛消漁燈隔岸清宵耐盡
孤篷掩閒愁大半旅人多旅愁又在黃昏半
珍珠簾(珠泉在宜春縣)吳之直
青衫白袷城南路坡陀側一匊靈泉深注綠淨絶纖塵
照見人眉宇滚滚素沙争沸湧更歷歷珠璣迸吐無數
想潜通地脈天風暗鼔疑向繡嶺宮前把驅山神鐸
温湯移貯争似此中凉况復清如許人是延陵吳季子
便飽酌何慚于女歸去載滿船瓊液誇他南浦
江西通志卷一百五十八
