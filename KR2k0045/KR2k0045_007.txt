江西通志卷七
山川(一)
畫區分紀維山與川或流或峙融結天然禹貢揚州
江介渺緜彭蠡旣豬標域首先敷淺之原地志實詮
聖朝啟宇作屏南天峰圍波繞氣象萬千山光有耀江
華澄鮮靈淑攸鍾名勝留𫝊古今嘉賞惟兹最焉作
山川志
南昌府
西山在府城西距章江三十里水經注作散原山豫章
記作厭原山道家第十二洞天名曰天寶極元峰曰
大簫小簫簫史所嘗遊也又有葛仙峰下為葛仙源
嶺之最高者曰鶴嶺王仙跨鶴所也曰梅嶺梅福學
仙處也曰鸞岡洪崖先生乘鸞所憩也宋余靖記云
巖岫四出千峰北來嵐光染空連屬三百里西山之
勢高與廬阜等而不與之接餘山則枝附矣周必大
遊錄云以小舟絶江為西山遊初至沙口井在章江
西岸石頭之上陸行二十五里至貞觀院登閣觀禪
月羅漢摹本又五里入上藍莊又五里至鸞岡三徐
葬其旁稍前即翠巖也南唐保大間有澄源禪師無
殷住此山其後死心居此而雲峰悦亦悟道故江西
號為勝地觀洪崖井深不可測舊有橋跨其上今廢
寺引崖水以給用又匯其流激大輪為磨院去崖數
十步有奉聖宮今曰紫清徐鉉為記又云乘小舟循
溪依嶺行一二里望所謂藥臼者在石澗湍流中如
石盤然次度牛欄嶺茶園嶺最後度湯家嶺回望生
米洲乃至香城寺榜曰咸通香城蘭若東晉隆安中
曇顯肇居此山過榧林一枝最大者圍丈五號將軍
樹相傳近千年矣次至硯石長一丈四尺闊六七尺
次至靈觀尊者坐禪石次至屋壇是為香城絶頂遠
眺章江略見府城山後即江東建昌縣界遊洪崖資
禪院去翠微十里而近度落馬嶺乃至本白石道者
智新所居寢室窗外對梅嶺如屏障再過洪崖縱觀
飛瀑而行了賢送别三徐祠下至江頭僅三十里前
蓋悞而迂也
按樂史太平寰宇記西山本名南昌山自太平興
國六年析南昌水西十四鄉置新建縣山因改屬
焉宋贊皇李上交著豫章西山記一卷板本已燬
新建徐世溥有西山志略及靈跡記
麥山在府城東南三十里一名脈山或作墨遠望山色
如墨然
斜山在府城南三十五里形家有面山不正之言因呼
霞山相距數里為虎山
莓苔山在府城東南五十里又十八里為漸山竦如卓
筆俗名尖山其陽隸進賢縣(已上諸山屬南昌縣)
雞籠山在府城西北十里其山枕江登臨最勝
釣磯山在府城西十里山廣百步四周皆水𫝊是洪崖
先生釣遊處
雲蓋山距府城西五十里下有龍壽禪院又西十里為
罕王山上有廟其神乃漢昭烈曾孫劉獲祈夢多應
見宋姚勉碑記舊志作晉司馬儀蓋沿譌也
大球山在府城西南七十里山形雄特宛若獅蹲與小
球山相連
逍遥山在府城西南八十里道家第四十福地山陽有
許旌陽玉隆宮
卓山在府城西北六十里樵舍鎮上其巔有萬竹亭
牛首山在府城西北八十里隸新建儀鳳鄉又北鄉二
十二都有棠岡山乃西山盡處也舊建棠岡書院今
廢
李岐山在府城東北一百四十里鄱湖之西春夏水高
其巔獨露往來舟楫值風濤者皆泊其下山舊有廟
相𫝊神姓李因以名山又東北為几山上有石橋釣
臺仙巖
吳城山在府城東北一百八十里臨大江上有望湖亭
張令公廟順濟龍王廟宋大中祥符六年御製戒蛟
文刻于石一云許吳二真君斬蛟處宋文信國天祥
詩龍行人鬼外神在地天間
吉州山在府城西北一百九十里與松門山相對其上
居民相𫝊秦時移此
松門山在府城北二百餘里枕鄱湖之東兩崖生松遥
望如門山上有石鏡光可照人見寰宇記(已上諸山屬新建縣)
始豐山在豐城縣南七十五里高三百丈道書第三十
七福地有藥臼洗藥池各二石壁上有白玉蟾影及
手書江右福地始豐名山八字南唐徐鍇有記
羅山在豐城縣南一百四十里東接堯山晉羅文通學
道於此中為歐石巖其巔有池又名池山
澄山在豐城縣南一百四十七里産茶其下有水澄澈
土人取水造麴色如丹砂一名孤山
杯山在豐城縣南一百五十里周迴百里形如覆杯豐
水所出
白馬山在豐城縣東南三十五里相𫝊晉世有三神乘
白馬於此鄉人祀之
龍門山在豐城縣東南一百里西北與道人山接相𫝊
馬祖道一駐錫於此前有七寳峰傍有龍湫
堯山在豐城縣東南一百四十里上有堯壇因名
鍾城山在豐城縣東四十里有景福觀前為城岡山下
有瀑泉數十泓大旱不竭
櫧山在豐城縣東六十里産櫧木有磐石可坐百人徐
孺子讀書臺在焉旁有三角山
鳳皇山在豐城縣東七十里晉昇平四年鳳皇將九雛
見於此相近有鵠仙山
梅仙山在豐城縣西十里濱大江相𫝊梅福隱此
磯頭山在豐城縣北十里下臨曲江宋姚勉詩曲江磯
頭山崒嵂此景江南誇第一
壇石山在進賢縣治後相傳闢縣時得斷石有尉遲恭
監修五字其東為烏石山
三臺山在進賢縣儒學前一曰鳳臺一曰鸞臺一曰鶴
臺下瞷常河九曲
麻山在進賢縣南二十里上有麻姑壇豫章志云晉王
郭二仙憩息之地後包真人於此昇舉有龍井禱雨
輒應
鐘山在進賢縣西南五里一名上下破山二山臨水破
裂元大德間得銅鐘十二
英山在進賢縣西十五里臨青嵐湖有陽和天井𫝊與
積烟山通
金山在進賢縣西南三十里其下有淘金井山與臨川
接界
槲山在進賢縣南四十里一名臧山唐臧嘉猷隱此山
木冬夏常青
巖前山在進賢縣東南七十里其巖一若獅一若象
棲賢山在進賢縣東七十里唐撫州刺史戴叔倫寓此
因名舊稱小天台山
北山在進賢縣北一百里地濱彭蠡四面皆水其土平
&KR0642;利耕作元伯顔子中隱此有啼鳥不知江國變多
情到處勸人歸之句
登高山在奉新縣治北一名龍山又名獅山下有泉名
馮井井上有倉城其頂平敞足以眺遠
陶仙山在奉新縣南十五里世𫝊陶安公乘龍上昇處
藥王山在奉新縣西五十里豫章記晉吳猛騎虎入山
處或云文簫吳綵鸞寄食鄒舉家俄跨虎仙去留藥
一粒與主人且遺以詩一作越王山
華林山在奉新縣西南四十里半屬高安其山三峰秀
拔土人常伺雲氣舒卷以騐晴雨南有浮雲宮及仙
姑壇故址元至正間李普成王普敬明正德間陳福
一羅長一皆據此為宼
九仙山在奉新縣西八十里上有壽堂禪院山北有湯
泉一温一沸上有亭宋潘興嗣作記
晏嶂山在奉新縣西南八十里層巒高聳四面如屏山
南有劉仙巖晉劉道成修煉所山巔有風洞穴闊二
丈許風常出焉
百丈山在奉新縣西一百四十里馮水倒出飛下千尺
故名以其勢出羣山又名大雄山唐宣宗潛遊至此
嘗賦詩山有草花如蓮名山蓮見明陳芹遊記距山
西南里許有駐蹕山一名車輪峰宣宗迎回駐蹕於
此又縣西南三十里有駕山其南為王見山皆以宣
宗訪逸民鄒垣得名
吳憩山在靖安縣北五里世𫝊吳真君猛嘗憩於此相
近有繡谷山一名幽谷山山半瀑布如練
金城山在靖安縣西北五里馬湖水遶其麓
葛僊山在靖安縣西北二十餘里按豫章志仙本楚人
漢末隱此或云即葛洪也有煉丹壇壇之左有葛仙
菴其巔有金鐘每遇風雨晦冥則有聲明正德間土
寇胡雪二立寨山上即瑪瑙崖是也
桃源山在靖安縣西北四十里勝槩宛若武陵上有仙
姑壇及龍鬚藥臼車箱等九洞其水注下南與毛竹
□水合唐校書郎劉眘虚嘗居此號為孝弟鄉一云
是宋支離翁劉子虚居址相近為石門山山有寶峰
院唐權德輿有碑記又有名山洪芻祐聖院記云右
鶴嶺而左名山長溪出焉
洪屏山在靖安縣北七十里其山四圍壁立路止一線
可通水潺石逼凜然可畏
黃茅山距靖安縣六十里許在□坑忠夏兩都之間延
袤二十里鳥道羊腸行者苦之
國朝康熙二十六年始建茶亭三十一年知縣高克藩
復建庵於亭側
玉枕山在武寧縣治北其形如枕西有四望山高下相
等
七里山在武寧縣西一里其山陡峻逼倚修江宋邑人
李道宗於山腰鑿路約七里許歲久崩壞明弘治間
邑人盛如江改鑿於下
武安山在武寧縣東南二十五里元季邑人胡紹遠兄
弟聚鄉兵於此立寨
柳山在武寧縣西南四十里孤峰秀拔唐柳渾隱此
嚴陽山在武寧縣南四十里相𫝊嚴陽尊者結庵於此
庵側有泉二泓自石間流出名石鑊泉
伊山在武寧縣北三十里俗𫝊伊叟拾蛇卵後成龍叟
死龍湧沙石瘞之
石鏡山在武寧縣東北四十里其色黑形如鏡
遼山在武寧縣西七十里雄據上游為邑巨鎮
太平山在武寧縣西九十里與湖廣興國州相連鶴臯
龍井勝跡頗多元揭徯斯有太平山雜咏二十二首
魯溪山在武寧縣北七十里山枕魯溪之上石屋石田
形狀不一世𫝊劉真人修煉處
朱家山在武寧縣南一百二十里接靖安界
楊新山在武寧縣東北一百四十里與興國州分水界
九宫山在武寧縣西北一百八十里其隂隸湖廣通山
縣上有瀑布下有温泉為西境之勝世𫝊有九龍降
於池故名一云昔晉安王氏兄弟九人造九宫於此
宋時方士張道清曾建欽天瑞慶宮於上謝文節枋
得詩真人何代結幽棲累世奎光煥紫泥蓋紀實也
鳳凰山在寧州北二百步如鳳展翼乃州之主山也上
有臺曰鳳凰臺
南山在寧州南二里隔溪跨橋穿石竇而入懸崖峭壁
下瞰修水有釣磯及玉溜石積雪石俱黃庭堅題字
又南十餘里為壘金山有高岡亭飛龍閣招黃臺深
澗曲流石門松徑頗擅登臨之勝
旌陽山在寧州東一里層崖壁立截修水口晉許遜逐
蛟過此因名
雞鳴山在寧州西五里青峰峭絶每夜深風靜聞雞唱
若天鵾之類山麓有謁仙亭又西為鹿源山上有九
峰相𫝊仙人常乘白鹿出入其間
龍峰山在寧州東四十里狀𩔖九峰下有龍峰院
毛竹山在寧州東南一百二十里勢連東津山按圖經
此山路塞宋治平間余奭開鑿至爛泥坪始通往來
巉巖山在寧州西七十里山有四十餘穴每天晴穴内
風出子午卯酉時尤盛相近有攝仙山狀如獅中有
二巖巖各有穴其下有龍潭
島石山在寧州西八十里上有李仙姑壇歲旱應禱又
西十里為桃峰山有雷巖石神像禱雨頗應
大湖山在寧州西一百四十里山巔有池廣六丈泉流
不竭注下為百菖水
大幽山在寧州西南八十里中有金雞橋前後深淵曲
澗明萬歷初為盜藪後𠞰平之
大潙山在寧州西南一百五十里西通湖廣瀏陽縣東
通新昌縣南通湖廣興國州林木鬱塞盜賊淵藪明
萬歷五年設銅鼓石營守備於此尋廢
國朝雍正四年復增設駐防兵營詳兵衛志對面為黃
檗山
黃龍山在寧州西一百八十里連湖廣通城縣一名輔
山高千餘仞下有冷暖二泉山頂湫中有黃魚能致
風雨歲旱禱之輒應吳黃武中黃龍見彼時屬武昌
郡
幕阜山在寧州西一百九十里與湖廣通城縣相連高
一千丈廣袤一百二十里吳都尉太史慈拒劉磐於
此置營幕因名山上有石名繫舟峰有列仙壇匯沙
池芙蓉池海棠洞仙人洞晉葛洪著山記一卷其東
為青龍山相𫝊有禪師駐錫於此能馴猛虎里人結
庵奉之
安峰在西山孤峭入雲宛若削成蓋簫峰之亞也又有
鵝峰石垜千層上圓平若鼓狀叩之比湖口石鐘聲
尤洪亮
上天峰在府城西北七十里其下有泓嶺谷泉石交勝
金牛峰在豐城縣東北四十五里相近為龍嶺伏嶺月
嶺
香爐峰在進賢縣東南四十里狀如香爐時雨將作烟
霧滃然上有許旌陽祠
白狐峰在進賢縣西五十里上有袈裟巖摩雲頂諸景
仙壇峰在進賢縣東七十里其巔有仙壇歲旱禱之縣
北二十里有雙乳峰
迦葉峰在奉新縣大智院東其南為釋迦峰
諶母峰在靖安縣北十里世𫝊許旌陽會諶母於此其
地桃花夾徑上有石壇爐竈相對者為曹仙洞縣北
又有白雲峰二峰狀如丫髻天將雨則其巔出雲
寶蓮峰在靖安縣北四十里唐釋馬道一卓錫之地貞
元四年建骨塔宋紹聖初真淨禪師亦葬此
桃花峰在武寧縣東三十里
七臺峰在寧州西八十里臺源之側
江前嶺在府城南七十里亦名躍龍岡
白湖嶺在府城南九十里下有白水湖故名(二嶺屬南昌縣)
金嶺一名金邱在西山距府城三十里丁栖霞修煉所
&KR1670;嶺在西山距府城五十里隸新建遊仙鄉舊志云與
鶴嶺對陳弘緒寒夜錄云宋熙寧中王迪為洪州司
理有仙術跨鶴歴諸峰而去姓同子喬而跨鶴又同
因以洛中&KR1670;山名之又遊仙鄉太平鄉之界有吳仙
嶺上有紫雲宫晉吳猛修煉地其下為天師谷唐天
師萬振勅葬杖履處
雷王嶺在西山距府城四十里中祀雷神一名靈峰嶺
又東吳王嶺廟祀吳王孫策或云吳王濞鑄錢而祠
之非也
桃花嶺在府城西北五十里隸新建桃花鄉明張文端
位有詩家住杏花村身寄桃花嶺後少宰熊文舉得
之有記云桃花嶺在西山四面如桃花不與衆山連
屬最為秀倩今屬新建裘氏種松萬株鬱然增勝
白仙嶺在府城西七十里祀宋真人白玉蟾
蜜嶺在豐城縣西十五里一名仙姑嶺高二百丈邑之
屏蔽上有招雲石劍脊石下有蜜泉清洌甘美
連珠嶺在豐城縣西九十里高低聯絡如珠
盤賢嶺在進賢縣南三里許昔朱子往泉州與友人呂
伯恭盤桓於此故名
霧嶺在進賢縣治南百步環迤如帶元大德中縣尹趙
銓鑿為衢縣東五里黃嶺有泉注于大滿龍潭
野塘嶺在進賢縣東南六十里一名野塘峽巨石如盤
西五十步有泉利灌漑
虬嶺在奉新縣東南二十里半屬高安上有漢劉繇廟
狐尾嶺在靖安縣南為縣治來脈其上有神壇
碎石嶺在武寧縣東三十里黃土嶺在縣西北一百二
十里
上坑嶺有二一在寧州南十里登其巔可瞭一州一在
州之高鄉與鼇嶺相接
長定岡在府城南二十五里梧桐岡在府城東南三十
里又東南十里為横岡其勢接旗頭岡横偃而來當
府城之上
象尾岡在府城南四十里形如象尾相近有澹岡及隆
岡宋淳熙間進士劉邦本建隆岡書院其裔孫藏有
朱子所題四景詩
齊城岡鼻塔岡俱在府城東二十里(以上諸岡屬南昌縣)
翻車岡在府城西南四十里上有許仙廟事詳列仙𫝊
綵鸞岡在府城西七十里舊有會仙亭明祭酒胡儼詩
相隨一徑入煙蘿隱隱雲中尚踏歌
赤岡在豐城縣西北五十里界接新建瀕江壁立土石
皆赤朱子詩曉起清江弄小舟晚風吹過赤岡頭
拜虎岡在進賢縣北二十里明洪武初孝子包實夫拜
虎處邑人陳善有記縣東八十里有大小歇岡
鼓樓岡在奉新縣王見山西亦因唐宣宗得名
龍岡在靖安縣西四十里每歲旱禱有應
紫鹿岡在武寧縣東三十里與青牛洞相峙舊志云王
子喬騎紫鹿訪丁令威者妄也
洪崖在西山距府城四十里一名伏龍山乃洪崖先生
煉藥處有洞居水中宸濠嘗戽水見底有五井各方
廣四尺許洞側瀑布泉狀如玉簾歐陽修品為第八
泉徐世溥遊記云由江三十里抵洪崖兩崖石數十
尋皆釜色時有白繡紛若叠菊直上高五六里西山
之水飛鳴而下從石壁横灑若疾風吹雨莫不斜飛
左右有鐘磬兩石巨若輪横無所倚水東奔激之翁
然為鐘聲若倚瀉西擊則鏗然若磬春夏水瀰不復
見但聞鐘磬聲也
雙泉崖有二一在寧州西一百二十里崖口可容百人
内有石類獅左右二石形如鐘鼓有池澄澈澇不溢
旱不乾一在寧州東泰鄉其中幽䆳有水通武寧縣
之康灘二崖禱雨輒應
仙蹟巖在府城西四十里西山凌雲觀側宋楊傑詩出
塵舉天步踏石上雲梯
野狐巖在奉新縣百丈山後昔懷誨禪師開堂有老人
聽說法曰墮落此山今有幸矣明日見老狐斃巖下
宴坐巖在靖安縣北四十里寶峯寺側宋袁陟有詩
清水巖在寧州東北二十里南巖有石室北巖多蘭蕙
黃庭堅云清水巖號為天下勝處
靈石巖在寧州西南一百二十里頂圓中空狀若懸磬
叠屛巖在州西一百八十里修水之上
秦人洞在西山齊源嶺側徐世溥遊記云洞口容兩人
稍進可容十餘人沙石明淨水聲在上從洞中聽之
若笙簧自天來矣前有石門限由限進三十餘步石
門閉不可開窺之綠草萋然多紫蜻蜒飛翔往來境
幽窈舉火始可得徑昔有入者見石几胡牀之屬父
老云世治則石門閉亂則自開以待隱者相近為鄢
家山地僻民淳花香竹翠世溥亦有小記
天寶洞在府城西八十里西山最勝處洞門有石泉狀
如水簾宋嘗遣使投金龍玉簡於此又有翔鸞洞石
室敞豁可容數十人
潘仙洞在西山伍諫鄉翊真觀側𫝊是女真又洪崖鄉
有逍遥洞道士張逍遥脩真處
海棠洞在進賢縣東七十里臧嘉猷讀書處
投龍洞在奉新縣元秀峰南五里舊名浮邱石室乃浮
邱公遊息處唐明皇於此投金龍因名昭宗時里人
黃琯得金簡玉環簡重四斤十二兩上有鏤文八十
字宋大中祥符三年遣使復投金龍於此
李八百洞在奉新縣南三十里浮雲宫西洞口甚隘但
可側肩而入行數十步漸高敞其深莫測相𫝊異人
李真隱此自稱八百歲高安縣亦有李八百洞與此
相通唐開元初孫天師智諒於此藏道書又名孫天
師石室符載詩太極之年混沌闢此山亦是神仙宅
後世何人來飛昇紫陽真人李八百
雷洞在武寧縣南八十里洞中常有雷興人不敢入
鳴水洞在寧州黃龍山西南水行兩石間其高數十丈
直下聲如雷流十餘里始達平田宋韓駒有詩
石人洞在寧州西七十五里洞口有石如人歲旱禱雨
以泥塗首輒應又州西南一百二十里有櫻桃洞
佛名石在西山齊源嶺下相𫝊石能為厲有僧鐫佛號
於上故名又西山泉頂壇側有雞冠石
鎮蛟石在奉新縣延真觀内舊𫝊許吳二真君逐蛟入
穴以巨石書符鎮之又旌陽試劍石在三十四都又
有渚石臨水高三十丈上有字髣髴似印俗呼印山
丫口石在奉新縣西南六十里浮雲山西一石分三尖
大義石在奉新縣百丈山大智令衆僧開田為說大義
故名相𫝊師示寂時有石開一拳吾當再來之記後
生紅柏一枝石因開焉
石柱在武寧縣西南二百里俗呼南山神石周迴二百
五十步四面削成如柱
銅鼔石在寧州西南武鄉大潙山石高數丈形類銅鼓
抱子石在寧州東十五里修水之濱石狀如人屹立前
有小石二故名
章江在府城西章江門外一名贑水前漢地理志云豫
章水出贑縣西南北入大江後漢郡國志云贑有豫
章水酈道元云贑水北逕南昌縣城西又北逕龍沙
西其水總納十川同湊一瀆俱注於彭蠡也舊志云
章水發源最遠控引衆流至此故江獨以章名按洪
乘編遺云唐代宗諱豫凡豫章上書者去豫止稱章
則兹水在唐初本名豫章江也餘見南安府山川及
水利志
劍江源出章貢由清江遶豐城縣折而西北為劍江亦
名劍水又東流入鄱湖
曲江在豐城縣東北十里形如半月中分三潭岸傍民
居繚繞榆柳成行水波之豔如盪金碧舊𫝊宋隆祐
太后以金花投潭祈風又名金花潭
東湖在府城東隅水清魚美酈道元稱東太湖十里二
百二十六步北與城齊南緣迴折至南塘水通大江
者是也其後淤塞周廣僅五里歴代濬治詳見水利
及藝文
鄱陽湖在府城東北一百五十里即禹貢彭蠡是也隋
以鄱陽山所接故名鄱陽湖合受上流諸水周環數
百里東至饒州府餘干縣之康郎山西至新建縣荷
陂里南至進賢縣北山北至南康府都昌縣南宋王
安石詩茫茫彭蠡春無地白浪春風濕天際李綱詩
羣川已會江不湍朝宗到海東南安
瑶湖在府城東十五里又東三十五里為南湖源出進
賢縣羅溪嶺又府城南二十五里有汝池湖
黃白湖在府城南七十里一名柏湖中有鳳溪山九龍
井地䜟云兩水夾紅沙狀元出誰家湖田磽瘠明喻
均有議復黃白湖田則碑記
金鐘湖在西山天寶洞上周廣三丈唐武后賜天師萬
振金鐘玉磬後遺湖中湖有石榻存焉
百斤湖在豐城縣東十里漑田五百餘頃又東為株湖
長十餘里漑田千餘頃
銅湖在豐城縣東二十五里上通豐富二水下接撫河
蛟湖在豐城縣西十五里源發劍池東北流五里許匯
為湖流入長樂港灌田數百頃
蓮花湖在豐城縣北五里流遶縣治前即腰帶水
藥湖在豐城縣北五十里宣風鄉周廣四十餘里相𫝊
真君許遜經此水蛭黏其馬足投丹湖中水蛭遂絶
其北隸新建縣
軍山湖在進賢縣北延袤五十餘里有軍湖書院遺址
又有日月湖水涸時分為二漲則合為一湖中有灘
曰石人䜟云日月湖明良將出石人灘合狀元生明
正德間舒文節芬應之
馬祖湖在寧州崇鄉相𫝊馬祖道一往黃龍山經此
蜀水在府城西南六十里本瑞州高安縣錦江東流入
南昌境合象牙潭水入章江舊𫝊晉元帝時大疫人
詣許遜求療時為蜀旌陽縣令與水一器令投上流
飲者皆愈故名按班固漢志已云建成蜀水東至南
昌知𫝊者之妄也
西洛水在府城東南七十里源出旴汝東北入武陽水
又東北入宫亭湖
上僚水在府城西北一百二十里源出建昌縣逕奉新
縣流至此一作上繚江表𫝊稱海昏上繚津有五六
千家相結聚作宗伍惟納租布於郡吳志稱孫策勸
廬江太守劉勲攻取上繚是也上僚有亭亭側有三
百家見雷次宗記
雩韶水在豐城縣東南一百十三里源出撫州横汊河
西流入縣界隱溪水東流入之
富水在豐城縣東南一百二十里源出羅山流合豐水
豐水在豐城縣南一百八十里源出杯山舊由長樂港
入章江每春漲江水逆入為患明永樂間耆民楊長
和疏請設堤障之導其流入三溪津達中溪環邑南
與富水會至小港口入章江
院澤水在進賢縣東南五里源出槲山匯於臧溪蜿蜒
九曲繞學前合通濟港流入青嵐湖
三陽水在進賢縣北六十里以南陽洞陽武陽三水合
流入鄱湖故名
馮水在奉新縣南一百五十步源發百丈山圖經云昔
漢徙江東馮氏之族於海昏因名
龍溪水在奉新縣西二十里源出藥王山流經縣界南
合馮水梁天監中獲四目龜于此
華林水在奉新縣西南四十里源出華林山縈紆至縣
東馮田渡與馮水合
大横溪水在靖安縣寶峰寺側宋袁陟詩昨日溪橋上
潺湲已可聽
磧溪水在武寧縣東二百步源出雙嶠山繞城而西又
南入修水今已失其故道詳見水利志
鳳口水在武寧縣東北七里其水發自三港
修醴水在武寧縣西四十里源出大孤山入修水
修水在寧州西六十里源出黃龍山納衆水東北流六
百六十里入鄱湖以其修遠故曰修水水經注訛為
循舊𫝊郭璞䜟云有水名修有魚名儵天下大亂此
地無憂見宋洪芻職方乘
鹿源水在寧州西八里源出高鄉
鶴源水在寧州東北七十里發源湖廣九宫山南流與
修水合嘗有羣鶴飲集于此故名其自境内西流入
湖廣平江縣者乃汨水也水經作㵋水
杏苑水發源寧州幕阜山流經查田津入修水
□溪在府城東南一名自家溪周四十餘里
曹溪在府城西南八十里其派分自三江流至萬舍合
西洛水
槎溪在豐城縣南八十里源出㺅峰西流經黃金橋入
文江過黃沙瀝烏石岡隨地築堰三十餘所利灌漑
晉范太守寗得靈槎于白石墓故以名溪
杭溪在豐城縣西源出介山匯于藥湖又會筠河入劍
江
羅溪在進賢縣西二十五里羅溪嶺下
藏溪在奉新縣西十里延貞觀側
雙溪自毛竹山發源一歴南源達追里一歴象湖達桐
城二水遶靖安縣而流故名雙溪
義溪在武寧縣西一百里源出西港昔有周姓者七世
同居故名
紫陽溪在寧州雙井下黃善所居之地
象牙潭在府城西南八十里其洲灣繞狀𩔖象牙明解
縉詩西去一山如翠帶舟人說是象牙潭
生米潭在翻車岡之東上有生米市世𫝊有人投生米
于潭中捕魚不覺行入一石門煥然明徹見白&KR1046;翁
曰此非汝所宜來漁人遽出登岸入水已三日矣或
云此即西山天寶洞南門也一說旌陽僕夫許大覆
車遺米於地米皆復生故名
化龍潭在豐城縣西南七十里
蘆蒿潭在進賢縣北八十里其水通臨川縣積煙山龍
穴宋淳熙間舟人見五龍升降其間翼日乃雨
馬投潭在奉新縣西四十里中會村俗𫝊司馬頭陀於
此潭赴水從頭陀山寺後井中出令呼為司馬井
泐潭在靖安縣寶峰寺旁潭中有石如木魚擊之有聲
有石如硯注水一泓四時不竭
龍潭在武寧縣西一里其深數丈宋詔建放生池於其
側近岸有磐石名龍潭石臺又縣南一里有節婦潭
犀津潭在寧州西三里一名西津壁間有白石狀若夜
月倒影于水過客疑以為寶盜鑿之其影遂滅
石池潭在寧州西四十五里黃庭堅詩吾家溪潭動百
咫坐見游魚可倒指
石掌灘在靖安縣西四十里其水出桃源山南流五里
入雙溪
三洪灘在武寧縣東七十里亂石縱横其勢最險又有
東渡灘鳳口灘鹿角灘徐灘車頭灘涳灘鷺鴛灘俱
在縣東新縣灘在武寧縣西三十八里唐景雲間新
遷豫寧縣之側又有張家灘梅瀨灘惡瀨灘抖擻灘
大湖灘牛渡灘蘆陂灘渠良灘醴溪灘桃林灘影灘
新開灘斜石灘俱在縣西
大小神灘俱在寧州泰鄉高城灘在寧州高鄉故西安
縣城之側又洪水灘在寧州西九十里
潭源在府城西五十里隸新建忠信鄉自簫峰下流為
西山七源之一
白石源在府城西三十里源出梅嶺下灌田四百餘頃
相近有銅源唐光化中銅溢鍾𫝊採以鑄鐘磬又有
吳源其水自西山風雨池奔注灌田千餘頃
黃源在府城西南五十里簫峰下縈流六十里合蜀水
入象牙潭宋袁陟詩買田簫峰下結茅蒼松根寄謝
昇平時歸興在黃源
香城源在府城西八十里發源香城山曲折注于洪崖
入鸞陂
慨江口在府城北八十里源發寧州逕建昌縣又東流
至此與章江合漢昌邑王賀徙海昏每乘流東望輒
慨憤而還故名俗譌為漢口
白沙口在府城北樵舍下西北流經昌邑王故城東南
至神塘湖轉流入慨江口
龍沙在府城北帶江酈道元云沙甚潔白高峻而陁有
龍形連亘五里中舊俗九月九日升高處也唐權德
輿詩龍沙重九會千騎駐旌旗宋潘興嗣詩五陵無
限人密視龍沙記
南浦在府城廣潤門外置南浦驛濱江有洑龍湫
青雲浦在府城南十五里産異花名七里香有梅仙祠
龍湫在豐城縣西南三十里衆峰坳處内有蟄龍雖積
雨久旱水無增減中有石色深黑可琢為硯
百花洲在府城東湖内宋紹興間轉運副使張澄建講
武亭于洲上遺蹟久廢
國朝康熙戊戌修葺竣工繞湖甃石畫檻紅橋有古講
武堂滄浪亭諸勝雍正八年巡撫謝旻布政使李蘭
按察使胡瀛捐貲重修環堤植柳數千株春夏間葱
鬱尤可愛
蓼洲在府城西一里南塘灣二洲相並水自中流入章
江有民居數百家一名谷鹿洲酈道元云贑水又逕
谷鹿洲即此北堂書鈔作軥&KR1139;洲云是吕蒙作勾鹿
大艑處
黃牛洲在府城西南十里相𫝊許旌陽逐蛟至此化為
黃牛又西南十里為吳家洲在沙井上又有滕家郭
家二洲
鳳凰洲在章江中自章江門外横阜經夕佳樓抵石頭
口如鳳翼然
楊子洲在府城西北隅章江中周廣二十里洲上有唐
李承鼐廟形家言三墩九洲皆順水砂惟此洲為水
口逆關舊有江天閣龍華塔俱廢
苦竹洲在豐城縣上游十里許其洲多竹昔陳高祖霸
先遣周文育帥師擒歐陽頠於此
三洲在豐城縣北小港之外上楊林中牛宿下金雞䜟
云三洲相連必出狀元
龍霧洲在豐城縣北四十里中皆橘林今稱金鐘口相
𫝊宋世有漁者得一金鐘博識者謂為宣和故物洲
左有蠃螄石
龍馬洲在進賢縣北四十里軍山湖畔又縣東北四十
里有迴龍洲宋淳熙中獲白龜於此
漉洲在武寧縣東十里又縣南十二里有費家洲縣東
七十里有團洲
馬家洲在寧州南一里舊有黃庭堅祠
洗馬池在府學右職方乘云是漢灌嬰飲馬處明御史
張謙命工浚鑿改物華樓為書院萬歷間改為巡撫
劉光濟仁政祠今祠左有小池是其遺蹟
黑池在南昌故縣治東梅福故宅内後入太乙觀
石臼池在樵舍池側有石如臼俗𫝊許旌陽擣藥處
泣冰池在府城西南松湖鎮孝子陽霖泣冰處事詳元
史虞集亦有記
放生池有二一在東湖之西唐先天二年都督張廷珪
奏置一在石頭津有宣城守周擇從記
劍池在豐城縣西南三十里晉雷煥掘獄得龍泉太阿
二劍處梁隂鏗有詩
九子池在豐城縣東南苦竹村相𫝊鳳皇將九雛飲此
九龍池在奉新縣浮雲宫前宋胡仲堯創華林書院學
者嘗洗硯於此亦名墨池
天澤池在靖安縣治後宋邑人舒邦佐所鑿
磨劍池在寧州有二一在州治東隔修水一里一在州
西二十里舊𫝊許旌陽逐蛟于此磨劍宋蔣之竒有
詩
青龍沼在武寧縣東三里嘗有青龍出此因名又桃花
峰側有丹沼
馬跑泉淺沙泉俱在府城北舊薦福院敷佑廟壇下北
曰馬跑水極清冷南曰淺沙深纔二尺冬夏不竭
孝感泉在豐城縣道人山聖乘院内宋紹興元年少卿
曹戩寓此其母喜茗飲初無井戩齋戒虔祝斸地尺
餘泉忽湧出人以孝感目之
給事泉在豐城縣智度院宋紹興間給事胡安國與子
寅寓此愛其泉美常汲之故名
上泉在武寧縣東北六十里利灌漑
分水泉在武寧縣東北七十里梅崖山西流七十里至
湖廣興國州入楊新河
温泉寧州有三一曰石壁温泉一曰白沙灣温泉俱在
武鄉一曰長茅温泉在安鄉
龍井有二一在南昌鍾陵鄉慈雲院内每風雨井水常
鳴一在城東南總持寺春夏不增秋冬不竭
蛟井在府城西故上藍院一名横泉相𫝊許旌陽逐蛟
蛟奔於井又云梁葛鱏宅東南井中有兩龍鬭半月
不解鱏懼捨宅為寺今南昌縣治也
鐵柱觀井在府城廣潤門左舊𫝊井與江水相消長中
有鐵柱許旌陽所鑄以鎮蛟螭考鐵柱有二其一在
西山雙嶺南明宋濂有鎮蛟靈柱頌
魏夫人丹井在建德觀井覆以亭夫人即南嶽紫虚元
君晉世修真于此彭真人丹井在宗華觀南宋宣和
中浚井得石匣内有小金盒貯二丹
呪劍丹井在府城外蓼洲妙濟觀内
謝公井在府城東山寺相𫝊靈運于井側注老子等經
唐泉井在府城孚應廟有古槐𫝊是唐崔隱士手植或
云廟神即崔子玉以輔佐東嶽而祀之也
沙井在府城章江門外石頭津上許旌陽有江沙掩井
吾道復興之䜟
八角井在小石頭西五里世𫝊鎮南節度使鍾𫝊家井
鹿井在府城西南七十里久駐村井在溪中天旱溪涸
井乃見紫石迴旋膚色光瑩石罅中清泉湧出以烹
茗輒成紫色曾有羣鹿飲其中故名
梅仙壇井在豐城縣西北十里相𫝊梅子真嘗窖丹砂
於此井水所漬多化為禹餘糧土人呼為石中黃
聖井在進賢縣舊麻姑觀東乃包真人顯蹟處優游井
在崇真觀臧嘉猷所鑿張道姑井在明心寺水或五
七年一湧
劉真君丹井在奉新縣昭德觀晉劉道成煉丹所宋元
豐七年蘇軾過此題云五月九日寓新吳同縣令李
志中謁劉真君祠酌丹泉飲之即此井也久堙在月
臺上明弘治間知府祝瀚掘井數丈得印劍各一劍
攜去印存本觀
涂七公井在奉新縣東六十步長街之南七公廟前初
七公卜徙縣治為民鑿井象七星此井水尤甘
法藥井在靖安縣法藥院内相𫝊馬祖道一鑿池出水
以飲疫者
泉井在靖安縣石馬都上林其泉望南東流灌田四百
五十畝
雙井在寧州西三十里黃庭堅所居之南溪心有二井
土人汲以造茶絶勝他處庭堅有送雙井茶與蘇軾
詩又州南三十步掘二井以制火災亦名雙井
義井在寧州西三百步宋時陳氏八百餘口同㸑汲此
江西通志卷七
