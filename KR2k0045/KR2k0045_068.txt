江西通志卷六十八
人物(三)
南昌府(三)
明
朱善字備萬豐城人九歲通經史大義能屬文元末兵
亂隠山中著詩經解頤史輯洪武八年對廷試第一
授翰林院修撰奏對失旨謫遼東教授未至放還鄉
召為翰林待詔上疏論㛰姻律曰民間姑舅子若女
及兩姨子若女法不得為婚讐家詆訟或已聘見絶
或既婚復離或成婚有年兒女成行有司逼奪按舊
律尊長卑幼相與為婚者有禁姑舅兩姨子女無尊
卑之嫌今江浙此事猶多以致訟獄繁興願下羣臣
議弛其禁帝是之十八年擢文淵閣大學士論說多
稱旨未幾請告歸卒年七十二卒之前有星如虹墜
其舍正德中諡文恪(列卿錄)
按聶鉉一齋先生墓志云公諱善繼字備萬别號
一齋列卿錄單名善無繼字又登科考洪武六年
以有司所取多後生少年特諭中書省各處科舉
俱暫停罷自是以後罷進士科者十有一年至甲
子三月詔禮部重定科舉法則洪武八年未嘗舉
行廷試也郭書列卿錄朱善傳及聶鉉所撰墓志
皆以為洪武八年廷試第一人或者以辟舉召試
所未可知然别無可考所著前後集共十六卷(原跋)
胡季安南昌人醇行博學元至正進士為景州學正避
世家居高皇帝定鼎徵授編修命講孟子稱旨擢國
子祭酒朝廷制作多其手裁嘗奏定科舉程度詔允
行之(豫章書)
劉秩字伯序豐城人吳元年授典籖尋命檢閱經史出
為徐州同知召議登極禮陞崇明知州民素苦酒税
繁重及塗田未成而賦有額秩至俱奏蠲之又請減
戶口食鹽米三萬石有竒民為立生祠未幾以誣被
謫幼子遜年十二詣闕訟冤上親鞫實斬誣者秩竟
棄官歸有聽雪篷集(白志)
按秩幼子列朝詩傳作孫孫安志作劉静
甘惟寅字孔肅豐城人與弟仲肅從進士陳植講學于
龍光書院與邑人朱善劉秩為友交相砥礪知縣林
弼嘗稱之曰識之正志之定隨所遇安其命有樗櫟
集(人物志)
按林志以甘為元人
李叔正字克正初名宗頤靖安人年十二能詩長益淹
博與辛敬萬石楊百謙查和卿周復軰稱江西十才
子授國子學正洪武初以薦徵至京師遷渭南丞同
州蒲城人爭地界累年不決行省以委叔正單騎至
其處數語立決遷興化知縣召為禮部員外郎以年
老乞歸不許除國子助教於是叔正三至太學矣諸
生多貴胄不率教叔正嚴立規條旦夕端坐督課無
倦色朝論賢之擢監察御史奉命巡嶺表瓊州府吏
訐其守踞公座簽表文叔正鞫之守得白抵吏罪太
祖嘉之曰人言老御史懦乃明斷如是耶擢湖廣參
政遷布政使召入為禮部侍郎進尚書日本國王良
懷遣僧如瑶等貢方物及馬匹帝却其貢命叔正移
書責之未幾卒于官叔正妻夏氏當陳友諒陷南昌
時投井死叔正終身不再娶(列卿錄)
朱夢炎字仲雅進賢人元至正進士為金谿丞以博洽
聞太祖召居賓館命與熊鼎集古事為質直語教公
卿子弟名曰公子書除國子博士奏對詳雅文章有
根據遷翰林編修坐累謫官起為禮部員外郎進侍
郎拜尚書帝方稽古右文夢炎援古證今剖析源流
如指諸掌朝論咸服未幾卒于官(同上)
焦位字致中進賢人遊吳草廬之門授書經以純孝聞
元末兵亂痛父母死于非命誓不飲酒食肉結廬墓
側洪武初辟池州教授(林志)
范敬先字思祖新建人洪武進士授監察御史嘗指陳
時政言詞過戅命磔諸市磔者已披其兩乳敬先曰
且止吾將有獻索筆為詩謝上有聖主磨礱梁棟材
之句詩進特釋之俾充交阯吏召還除趙府長史趙
府敗以嘗切諫僅斥為編氓或憐其貧助之粟舟遇
親知告以窶舉粟舟遺焉竟困乏而終(林志)
包宏字用夫進賢人希魯次子洪武初舉文學陳情乞
養再以文學首舉辭不獲至京上問隂陽鬼神對稱
旨奉使山西察苛政至洪洞縣官舍疾革大書于壁
曰學傳乎道統心貫乎一德功被乎天下言利乎後
世此聖賢之學君子之事也書畢正衣冠端坐而逝
有訥居文集六書補義若干卷(人物志)
張謙字彦道南昌人明經飭行蔚有時名元末教授東
湖宗濂兩書院洪武初舉文學拜監察御史尋辭歸
江西布政使李公儀薦入朝講周易稱旨吏部覆試
第一授刑部右侍郎(林志)
李仲訓南昌人洪武間襄陽教授通五經歴司文衡所
取多掇巍科者有詩文行世稱江南十才子之一(湖廣)
(名宦志)
丁之翰字季藩新建人儼子幼從父授經穎悟絶人稍
長精五經學有文名元末兵起時歲饑疫罄囊以贍
姻族明初授本縣教諭遷進賢學性剛介不隨流俗
造士以明體為先徵為主事以疾辭還職著潛夫集
及編本府圖志(白志)
倪孟賢南昌人洪武中知麗水縣有賣卜者嘗干富室
不應詣闕告大姓陳公望等五十七人聚衆謀亂命
錦衣千戶往捕孟賢詢知無有又微服往詗見其男
女耕織如故歸謂寮屬曰朝廷屬孟賢宰是邑欲令
拊元元安田里豈可坐視嘉師枉受惡逆名即具疏
聞復委耆老四十人詣闕言狀上治告密者罪賜耆
老酒食及道里費遣還(同上)
冷自誠寧州人洪武庚午解元任應天府教授太祖重
其經學每以先生呼之賜予甚數且命經筵進講(同上)
徐益字咨益豐城人洪武間從父戌瓊博通經史尤長
詩賦為鄉校師尚書薛公遠軰皆出其門與王霜筠
楊行素朱四吟等相友善(廣東流寓志)
劉孟雍名熙以字行南昌人洪武中舉人材知龍溪縣
縣境山谷巖阻有陳永定久負固抄掠孟雍至掩擒
之先是吏緣姦弊徭役不均民多流亡乃覈戶虚實
遞為等差遂相率來歸勸耕省刑斷淫祀邑大治秩
滿遷安州知州龍溪民赴闕奏留加銜復任卒民為
肖像立祠(白志)
按劉孟雍林志以為新建人耆舊記又以為永樂
朝人與此小異
蕭九萬南昌人洪武歲貢為諸暨縣丞博學能詞翰嘗
書容忍思慮四字疏其義揭門屏間百姓以訟至者
必諄諄以是誨之後遷知華亭縣未上疏民弊五事
忤旨被逮臨刑齧指血錄詩報母有微臣斬首丹心
在尚有英魂返故鄉之句(浙江通志)
按蕭九萬事詳見薛應旂浙江志紹興名宦傳中
林志不載
徐鐸字孔聲豐城人國初薦與帳前參謀授郊社署令
歴陞戶部尚書坐事免起山東左布政使學術正大
莅事公平詳載山東志(豫章書)
曾秉正南昌人洪武初薦授海州學正九年以天變詔
羣臣言事秉正上疏數千言大略謂創業與守成之
政不同開創之初則行富國強兵之術用趨事赴功
之人大統既立邦勢已固則普天之下水土所生人
力所成皆邦家倉庫之積乳哺之童垂白之叟皆邦
家休養之人不患不富庶惟保成業於永久為難耳
於此之時當盡革向之所為何者足應天心何者足
慰民望感應之理其效甚速帝嘉之召為思文監丞
未幾改刑部主事擢陜西參政未行會初置通政使
在位數言事忤旨罷免貧不能歸鬻其四歲女帝聞
大怒置腐刑不知所終(白志)
包實夫進賢人力學明經事親至孝嘗館授于邑之太
常里暮歸忽遇虎銜其衣曳至林莽中實夫曰爾欲
食我肉我何憾但念父母衰老缺終身之養虎知我
乎虎乃起復曳衣至故處而去人以為孝誠所感(林志)
黃麟字文昭弟鳳字文儀南昌人元末江右盜起奉母
避難備嘗艱險入明鳳綜治家務不以勞遺兄或私
語鳳盍為蚤圖鳳曰吾兄弟自幼孤遭亂離今幸至
此豈忍不義而為此舉與其分貲産而使子孫無爭
孰若全吾孝弟而使子弟自不爭乎兄弟年皆踰七
十友愛弗替鄉人推稱麟曰仁翁鳳曰義翁云(林志)
王懷字景符師事包師魯得其奥旨隠居山林以道自
處弟子受業者皆循蹈正學卒年九十四(同上)
周銘字仲彝寧州人性孝友善屬文通詩書春秋三經
父瑾死節有司屢舉孝廉不就自號梅月二子皆顯
(同上)
胡儼字若思南昌人博學于天文地理律歷醫卜無不
究舉洪武中舉鄉試授華亭縣教諭以師道自任改
長垣乞便地就養復改餘干因著為令許人乞便地
自儼始建文元年薦授桐城知縣鑿桐陂水溉田為
民利虎傷人儼齋沐告于神虎遁去桐人祀之朱邑
祠以解縉薦授翰林院檢討直文淵閣遷侍講進左
春坊左庶子兼侍講儼在閣承顧問應對從容嘗不
欲先人然為人少戅雖委曲終不俯仰取容悦同列
因言儼學行宜為師表乃解機務拜國子監祭酒時
用法嚴峻國子生或託事告歸輙坐戌邊儼至即奏
除之凡朝廷著作多命儼修高皇帝實錄永樂大典
皆為總裁官帝幸北京以給事中胡濙署監事召儼
赴行在八年帝北征命輔皇太子留守北京十九年
改北京國子監祭酒居國學者二十餘年洪熙改元
以疾乞休賜敕奬勞進太子賓客仍兼祭酒致仕宣
宗即位以禮部侍郎召辭歸先後家居二十年卒年
八十三(列卿錄)
按祭酒初典湖廣鄉試得石首楊溥卷即以經濟
之學許之溥後竟為名相所著有頤庵集
萬鋼字仕堅南昌人洪武庚申應聰明正直薦高皇帝
問曰天下何人快活諸選人對皆不稱綱從容對曰
畏法度的快活上曰朕改一字守法度的快活即授
廣平府同知有惠政鑿石改道石中有文曰萬鋼改
路南行人咸異之廣平民為立祠(人物志)
向寶字克中進賢人洪武進士授兵部試員外郎擢通
政使以不善奏對辭改應天府尹建文中謫廣西永
樂間復原官坐累繫獄左遷兩淮運判宣宗嗣位召
為都御史兼詹事給兩俸旋長南院以老疾致仕寶
儒者有醖籍歴官廉介終始不移著疎菴稾(豫章書)
按人物志寶作珤
孫曰恭字恭齋豐城人永樂甲辰廷試第三授翰林編
修歴侍讀志操堅貞問學醇篤為文古而有法内閣
三楊甚器重之(人物志)
按廷試時曰恭已定狀元及拆卷嫌其名若暴字
遂抑置第三人
吕爰正奉新人永樂鄉舉授兵部主事廉慎守法歴陞
郎中益練習戎務陞左通政仍理司事有武弁坐法
爰正察其枉出之一日於坐隅見有黑光帽金質而
髹外意必其人所酬亟追還之其操𩔖此(林志)
吳存字宗性南昌人洪武鄉舉授刑部主事歴遷雲貴
參議湖廣參政山東右布政使所至寬平明恕深得
方面之體善吟咏工草書(同上)
石彦誠字誠之寧縣人洪武進士授武義縣丞下車召
父老立廳事再拜請相助為理或以為過彦誠曰吾
誠心必能動人府檄所部供億武義數獨多彦誠詣
府力爭竟減三之一召修永樂大典父老送之皆垂
涕書成遷知徐聞縣雖處急遽不妄撻一人公事亦
未嘗不集上官按部或以私干一毫不應大學士楊
溥以學術醇正宜居近侍薦未及徵用卒(同上)
按彦誠登科考作彦成又按洪武初改寧州為寧
縣至弘治十六年從巡撫林俊請復改寧州故彦
誠在洪武中為寧縣人先是戊辰科有艾旭後永
樂甲申有曾希賢亦屬寧縣籍可考而知也(原䟦)
黃宗載一名垕字厚夫豐城人洪武進士授行人奉使
四方未嘗受餽遺永樂初以薦為湖廣按察司僉事
巨姦宿猾多謫戍銅鼓五開間隂持官吏短長宗載
榜數其罪曰不改必置之法衆莫敢犯徵詣文淵閣
修永樂大典書成受賜歸任董造海運巨艦數十艘
事辦而民不擾車駕北征徵兵湖廣使者貪暴失期
宗載不舉劾謫楊青驛起山東道御史巡按交阯歸
無私槖改詹事府丞進吏部左侍郎英宗初被劾下
獄未幾復職遷南京吏部尚書居九年乞休章四上
乃許歸數年卒(列卿錄)
丁維南字良正豐城人明太祖倚任辟舉憲使房安雅
知其竒具以上聞授監牧署丞有政績兵部尚書劉
儁薦太僕寺丞時太宗置北太僕之官方難其人維
南以秩滿至遂留為北寺丞疏陳得失始創印馬之
法馬用蕃息勒碑以垂不朽四疏乞休乃允子侃字
秉和洪武中隨父宦京邸會太祖命民間俊秀子弟
有能誦大明律及大誥者即令入對時侃九歲父負
之而至御前莊誦無遺特賜銀幣寶鈔弱冠領永樂
乙酉鄉薦上南宫授閩之清流訓導陞吳江教諭建
寧教授三典文衡乞休終明一代教職以名著者十
一人侃與焉侃之孫鍊字質純成化甲午鄉薦主教
白鹿書院戊戌會魁知淳安縣考最擢禮部祠祭司
主事時纂修憲宗實錄擇廉幹官督集始末以屬鍊
尋丁内艱歸廬于墓服闋補營繕司員外郎以年老
乞休(人物志)
龔鐩字子諫南昌人洪武鄉薦授給事中陞雲南僉事
四川按察使釋死罪未決者五十餘人年七十致仕
歴任四十餘年家食時田園無尺寸增益妻嘗潛買
金環至家將珥鐩紿取視即投諸江曰無汚我平素
也(林志)
按豫章書鐩子二人海浩俱舉于鄉海官韶州知
府廉直有父風浩自有傳
盧淵字文濊新建人洪武中由監生授兵部主事歴陞
郎中擢本部侍郎建文時坐事免永樂初復任淵居
官勤慎視事及暮秉燭治文書不少懈同列自茹瑺
而下咸心服而倚仗焉進表至行在疽發上遣中使
賜藥日伺疾輕重狀以聞還掌兵部事卒贈兵部尚
書諡恭順(豫章書)
王高字思登南昌人建文進士刑科給事中陞大理寺
丞靖難後與同邑劉端俱坐縱方孝孺息樹劓鼻而
終隆慶中詔祀大節祠(人物志)
張顯奉新人父士原洪武初以儒士薦不起嗜經史善
草書學者稱為誠齋先生顯以明經舉靖江王府教
授永樂中與修國史遷國子學正考績陞監丞(豫章書)
陳仲賢武寧人母病割股以進母尋愈永樂初事聞授
鴻臚寺丞旌表其門(同上)
徐孔竒豐城人永樂進士授刑部主事改行在刑部以
清慎公平著稱陞嚴州知府疏食布衣無異寒素而
愛民如子夙夜惟以興除為亟屬官中有不能者教
之不善者諭之使改未嘗輙加以罪吏民傾戴若赤
子之于慈母入覲卒于邸見宣德實錄(人物志)
按孔竒字失考明一統志載有徐伯恭者南昌人
山西行太僕寺少卿亦以清操著聞其字亦不可
考(原跋)
萬觀字經訓南昌人永樂進士召為御史改嚴州知府
府東境七里瀧溪嚴子陵釣臺址也有漁舟數百艇
時剽行旅觀編十舟為一甲令畫地巡警不匝月盜
屏跡乃勵學校勸農桑奏減織造以銀代絲税民皆
便之九年考績治行為海内第一既以憂去將除服
嚴州民豫上章願復得觀為守金衢民亦上章乞之
朝廷異焉補平陽府政績益茂有芝生祠棟上士民
皆言使君德化所致考滿擢山東布政使卒于官(豫章)
(書)
范衷字恭肅豐城人永樂進士除夀昌知縣闢荒田二
千六百畝興水利三百四十有六區三考報最當遷
邑人頌德乞留御史以聞許之尋以外艱去服闋起
知汝州吏部尚書王直察舉天下廉吏數人衷為第
一性至孝廬父墓瓜生連枝有白兔三馴擾墓側鄉
人莫不高其行(白志)
李元凱名杰以字行豐城人永樂進士授婺源知縣時
千戶所官怙勢不法奏汰除之有採木中使横于徽
郡元凱引義不屈棄官歸家無一畝之田從吳聘君
與弼遊樂道終身忘其困約(人物志)
史安字志靜豐城人永樂進士授禮部主事遷儀制郎
中宣德二年交阯復叛兵部尚書李慶參贊軍事引
安暨陳鏞以自助師行入交阯賊于官軍所經之地
悉列柵以守總兵安遠侯柳升連破之有矜色安等
言于慶曰總戎之意驕矣安知賊不示弱以誘我乎
慶以告升猶不設備明日獨以數百騎先發賊伏兵
四起升被槍死慶病殁副將崔聚整兵繼進賊驅象
蹂之衆遂潰聚亦被執安及鏞皆死焉時守師隔遠
未及以其節聞(林志)
按史安事詳見楊東里所撰墓表中陳鏞錢塘人
官祠祭司主事
周瑾字伯榮寧縣人永樂間辟授交阯金場大使時交
阯新造受命行以老母幼子託其妻止携一蒼頭往
既莅任推誠撫馭交人懷之逾數歲交人叛攻金場
甚急瑾禦之不敵而死妻劉氏以節終(人物志)
曹夀字曼齡豐城人文章雅澹尤工臨池永樂八年以
經明行修薦授江都訓導會選宫僚擢春坊右司諫
屢進詩賦御書褒奬歴翰林修撰(同上)
羅觀字彦彬南昌人洪武間以人才舉授丹徒知縣治
稱最永樂初擢知鎮江府聲勣益著居任久威惠孚
洽遠邇畏懷纂輯郡志行于世(人物志)
劉端字季莊南昌人建文進士任兵科給事中春坊庶
子遷大理寺丞奉勅撫安兩廣比還會内難已靖成
祖遣端復職命治方孝孺獄端抱建文勅上殿慟哭
言舊君何在臣不忍殺忠良願與諸罪臣同日死忤
旨坐劓刑卒臨刑有詩其結句云綱常千古事此日
屬銘彝聞者悲而壯之隆慶初詔祀省城之大節祠
(同上)
丁鉉字用濟豐城人永樂進士歴任刑部郎中以精律
例稱尚書何文淵薦為本部右侍郎正統末寇犯京
畿太監王振主親征不與外廷議及命下鉉上章言
邊鄙之事惟嚴備不必親御六師不聽及扈從行師
次唐家嶺軍中夜驚失大將所在鉉歎曰是可以言
用兵耶因詣帳殿力請車駕還京上不能決連章請
還皆為振所沮寇奄至鉉遂遇害景泰初贈尚書諡
襄愍錄其子琥官大理評事(林志)
鍾甬字迪勇南昌人幼聰敏稍長即肆力聖賢之學偕
族人詣京夏太常㫤慕其道延致于家同郡侍講孫
曰恭數與還往因言甬于楊文貞欲令往見甬不屈
遂就㫤所謁之竟亦不報謝逾月歸辟寶坻順德訓
導皆不赴知府胡本惠薦令訓導本府學敦請乃就
職未幾引退甬嚴毅方正抗志古人平居正襟危坐
終日不見有惰容取予一介不苟或謂其矯俗不恤
也時同邑萬齊領鄉薦為崇陽教諭篤學厲行與甬
齊名(豫章書)
熊直字敬方豐城人父達夫仕元為福建路錄事卒官
貧不能歸直始一歲隨母楊氏適古田令吉水胡時
中遂冒其姓為吉水縣學生事胡父母皆年八十餘
終以累舉不第不克復姓永樂甲午由貢中應天鄉
試第三尋卒子槩先成進士直鄉舉時槩己官御史
矣後贈右都御史直銳意六經尤致力於關洛之學
所著有春秋提綱西澗集大器集金陵稿當其身未
復姓故世稱胡敬方先生學士胡廣誌墓猶稱胡公
敬方及槩復姓後少傅楊士竒撰神道碑則稱西澗
熊公云(采熊槩奏復姓表熊氏家譜撰)
熊槩字元節直子永樂進士鄉會試榜皆胡姓官大理
卿時始奏復姓槩少英敏聞父講左氏春秋即知大
旨既仕為御史太宗幸北京仁宗監國見槩侍朝儀
貌特偉問侍臣誰曰胡槩且言其父直學行之美嘉
嘆久之以是父子大有聲於時擢廣西按察使調廣
東宣德初改大理卿按常鎮蘇松浙東西諸郡鋤除
姦豪扶植單弱威名赫然海鹽民慶真聚無賴恣横
剽掠有司累歲莫能禁槩捕誅之姦宄帖息修葺學
宫及先賢祠墓優禮賢士陞右都御史其始出也鬚
髮如漆比還皓然盡白人皆歎其賢勞為政務大體
決獄平恕人以無冤卒官年五十著有芝山集公餘
稿若干卷(采熊氏家譜錢習禮誌銘撰)
按前志據明史稿之誤謂槩幼孤隨母轉適吉水
胡氏今考豐城熊氏家譜及槩自請復姓表甚明
槩成進士後父直方舉于鄉並非幼孤槩母郭氏
乃吉水城西學錄郭子冲女為直元配並無改適
事其幼孤隨母改適冐胡姓者乃槩之父直也直
父子雖籍吉水後子孫復歸豐城前志直入吉安
而槩入南昌今俱改正又白志槩撫吳時諸衞所
糧運不繼軍乏食發各府贖罪米四萬餘石贍軍
乃聞於朝時屢遣官至江南造紙市銅鐵槩言水
澇民饑乞罷之其譜誌銘不載附錄於此
又按南昌府志云槩父熊直豐城進士選庶吉士
(登科錄永樂二年甲辰曾棨榜有熊直豐城人庶吉士)卒時槩幼隨母適吉
水胡氏是又以槩為庶吉士熊直之子尤謬附識
于此以俟修郡志者改正云
彭份字洗存南昌舉人知永平府前官遺逋累份鐫級
者六矣終不以督各屬歲侵蝗不入境永大有秋人
爭相效輸份得盡復所鐫級庚辰大饑流民萬計趨
永就食份設鬻賑救全活甚衆車騎營兵乘夜鼓譟
份戒守柵扼巷始開門擊之時服其有定識(直隷名宦志)
徐義字伯制南昌人永樂進士授御史歴廣東副使河
南布政使所至有聲祖德明洪武中以耆老入覲太
祖親訪民隠給鈔五萬錠命儲粟備賑德明歸立東
賑倉于乾封鄉儲榖一萬石斂散以時無毫髮侵蝕
鄉民賴之(林志)
胡清南昌人以明經授沂州訓導永樂中知泌陽縣持
身廉謹門無私謁前宰視學校為不急務清日再視
學為諸生講說在任六年卒耆民歲時致奠焉(同上)
陳紀南昌人永樂中為湖州推官性廉介厚重有威吏
民不敢欺讞獄明允號為神君(浙江名宦志)
王璉字仲瓚新建人永樂進士授監察御史宣德中巡
按福建疏發中使取花鳥者恣為貪虐狀詔即其處
誅焉部中為之震慄(林志)
崔彦俊字用章新建人永樂進士授思州知府府治創
立彦俊至整齊法度綏撫叛亡境賴以安九載滿老
幼流涕塞途長官司爭進馬保留賜秩正三品復任
丁内艱復除徽州府徽俗喜訟察其健而黠者寘之
法衞卒故放縱攻剽不絶一切按治後莫之敢犯農
時輒行境内勸耕桑開水利垂九歲致仕歸子琬有
孝行(同上)
雷誠名鑑字誠智後更今名豐城人永樂進士授行人
奉使稱職九載秩滿擢延平知府居官仁明廉介嘗
巡行屬縣詢問疾苦豪猾為之斂跡民甚德之(人物志)
舒敬字守中靖安人永樂進士授刑部主事改兵部車
駕司歴陞嘉興知府胸次洞達周悉吏民情偽發摘
無遺尤加意教化繕郡縣學課諸生以道藝時與肄
習四禮坐忤鎮守太監免(同上)
熊觀字用學豐城人貢入國學永樂間因精通律算教
習六館授刑科給事中改工部郎中遷常州知府廉
潔公勤嚴於御吏江隂有田没于江賦額猶在奏蠲
之改知鳳陽歲饑勸粟賑濟正統間陞山西參政所
至旌廉能懲貪墨風采凜然及致政歸執經問業者
無虚日號退庵(同上)
聶好謙名遜以字行豐城人永樂進士正統間由刑部
郎中知廣州府凡政有益於民者不顧利害為之決
獄必以平恕郡中稱為仁懷太守巨宼黃蕭養聚衆
攻城城中人衆乏食好謙恐其生變即白藩臬發倉
賑濟或持不可好謙曰擅發倉廩其罪猶小若民饑
生變禍不可測矣全活者甚衆宼亦聞風散去以疾
卒滿城哭聲如喪考妣賊平衆即仰高祠祀之(林志)
况鍾字伯律靖安人初以吏事尚書吕震薦授儀制司
主事遷郎中宣德五年雄劇地九府缺守命部院臣
舉其屬之廉能者用尚書蹇義胡濙等薦擢鍾知蘇
州馳驛之任賜勅以遣之蘇州賦役繁重豪猾舞文
為姦利最號難治鍾乘傳至府初視事羣吏環立請
判牒鍾佯不省左右顧問惟吏所欲行止吏大喜謂
太守闇易欺越三日召詰之曰前某事宜行若止我
某事宜止若強我若軰舞文久罪當死立捶殺數人
一府大震鍾乃蠲煩苛立條教事不便民者立上書
言之屬縣逋賦四年凡七百六十餘萬石鍾請量折
以鈔為部議所格然自是頗蠲減丁憂去民詣闕乞
留者二千餘人詔起復上書言近奉詔書募人佃官
民荒田官田準民田起科無人種者除賦額崑山諸
縣民以死徙從軍除籍者凡三萬三千四百餘戶所
遺官田召種應準民田起税者二千九百八十餘頃
應減税十四萬九千餘石其他官田没海者賦額猶
存宜皆如詔書從事臣所領七縣舊著籍三十六萬
餘戶秋糧二百七十七萬九千石有竒其中民糧止
十五萬三千餘石而官糧乃至二百六十二萬五千
餘石輕重不均如此乞敕所司處置悉報許時屢詔
減蘇松重賦鍾與巡撫周忱悉心計畫奏免七十餘
萬石民大悦鍾為政務鉏豪強植良弱興利除害不
遺餘力綜理周密簡約易行凡忱所行善政鍾皆協
力成之所積濟農倉粟歲數十萬石賑荒之外以代
民間雜辦及逋租由是流亡復業秩滿當遷部民二
萬餘人走訴巡按御史張文昌乞再任詔進二秩如
民請明年冬卒官吏民聚哭為立祠(白志)
黃子威名輅以字行進賢人由吏員洪武中薦署屯田
司主事改長洲縣丞滿考陞刑科給事中遷刑部員
外郎永樂初吳淞大澇蹇夏二尚書交薦擢松江知
府首蠲秋税出廩賑給民賴以蘇宣德中以喪去官
松民乞留巡撫胡槩以聞上謂蹇尚書曰朕聞松江
煩劇難治渠遂能得人心如此其從之後以詿誤謫
戍邊其民復請得宥還職久之乃老郡中至今祠祀
焉(人物志)
胡軫字敬同豐城人永樂進士歴兵部主事宣宗即位
召對稱旨授中書舍人陞夔州知府有無辜三人將
服上刑軫辨而釋之正統朝陞浙江副使理學政子
經亦進士御史按察副使風采振于中外(林志)
劉顯豐城人永樂鄉舉宣德間除舒城知縣單騎赴任
興學校課農桑增開水利支分派别高下得宜為人
廉直樂易去久而民益思之立祠祀焉同邑教授李
景與冢宰黃宗載言愛民如子無如劉顯撫字有方
無如范衷時稱確論(人物志)
彭遠字務本南昌人永樂鄉舉知祁州宣德中累遷淮
安知府癸丑歲饑流民四至乃相隙地構舍以居之
發禀粟日給二糜稍寬鹺禁即負擔者不坐所活以
千萬計民間故乏耕犢遠為假貸給予農務以興後
詿誤被收值中貴李德奉使過淮安郡人擁舟大呼
曰煩公語天子乞還我賢太守事聞命遠還視事如
故治為江北第一晉廣東布政使廣俗喪葬華侈下
令趣以葬期不半月暴露者皆有藏焉旋致仕(林志)
夏希純名寧以字行豐城人永樂進士授南京刑部主
事歴郎中陞陜西右參政振綱紀恤民隠調度邊餉
覈斷民田皆井然有法希純始喪母廬墓黃金城以
孝聞(人物志)
楊時習豐城人永樂中由吏員拜大理寺評事奏對稱
旨擢本寺卿出為交阯按察使先是黎季犂來歸賜
官羈京師忽求還祭埽時習知季犂為交人所服恐
有變連疏請留之不允後果叛同事者皆署降狀時
習獨不屈懷印歸朝自白至則已籍其家矣及檢閱
文書得前疏乃復官(同上)
丁倬字秉章豐城人俊之弟宣德間徵辟教職陞當塗
知縣宅身清約臨民平易秩滿邑人祖雋贈以詩有
一廉不著犀珠謗萬變難磨鐵石心之句(白志)
熊鍊字學淵進賢人宣德進士授刑部主事調工部改
大理寺正有誣僧妖言法當死鍊獨慨然曰一僧詎
足恤但明知其冤而莫之白謂官守何力解之遷浙
江提學僉事廉介正直以身為教不事條約所至宿
止學宫校藝精覈高下不失錙銖久之改廣東右參
議適有採珠之役鍊區處得宜民不知擾歴廣西右
布政使引疾歸(林志)
王得仁名仁以字行新建人本謝姓父避讎外家因冐
王氏初為衞吏以才薦授汀州府經歴廉能勤敏上
下愛之秩滿當遷軍民數千人乞留詔增秩再任居
三年推官缺英宗從軍民請就令遷擢時陳政景糾
清流賊藍得隆等攻城得仁與守將擊敗之擒政景
等八十四人餘盜驚潰諸將議窮搜得仁恐濫及下
令招撫辨釋難民三百人都指揮馬雄得通賊者姓
名將按籍行戮得仁力請焚其籍賊復寇寧化率兵
往援事未解忽遘疾衆欲輿歸就醫得仁不可曰吾
一動賊必長驅乃起坐帳中諭將吏戮力平賊遂卒
正統十四年冬也軍民哀慟喪還哭奠者道路相屬
多繪像祀之(白志)
丁俊字秉存豐城人宣德進士任御史巡按福建食惟
豆腐人謂之豆腐御史陳智每舉以勵羣屬以剛直
忤權貴謫嚴州推官(林志)
謝一夔字大韶得仁子天順四年舉進士第一授修撰
進諭德成化七年彗星見應詔陳五事請正宫闈親
大臣開言路慎刑獄戒妄費語極剴摯被旨切責尋
陞學士進禮部右侍郎會李孜省用事薦引同鄉尹
直李裕劉敷等一時彙進一夔拜工部尚書時稱傳
奉官未幾卒贈太子少保正德中諡文莊著有文莊
集力餘稿東藩倡和詩(白志)
甘瑛字宗華豐城人宣德進士授禮部主事正統間陞
漳州知府時軍衞強横年例關于有司暴取無厭瑛
奏革以艱歸會邵武寇亂奪情起知邵武悉心撫戢
冒瘴致疾乞歸成化改元詔進階瑛孝友端介始終
一節鄉評重之(府志)
湯熙字光烈新建人舉山西正統鄉試授海豐教諭正
統己巳之變上禦戎十二策石亨知其才奏留贊畫
熙每勸亨以解柄謝事若康齋吳與弼之聘熙啟之
也竟不及于禍所著有燕石稿(豫章書)
聶如斌豐城人宣德末任嘉善典史才能超卓且有冰
操按察使軒輗軰交賢之事涉難辨者屬如斌無不
盡舉嘗職水利令民多築隄防為水旱備潛載小舸
察其勤惰勸懲之北鄉洿下田不償種如斌督民高
其圩塍遂為膏壤歲值大水監司使者行縣檢災以
如斌從使者有諱災語如斌乃自投田間水深没頂
使者愧之(人物志)
孫昌字曰蕃豐城人宣德四年舉鄉試第一授光山縣
教諭檄修實錄典廣西文衡大司寇楊寧以才堪大
任薦陞教授時新建學校造士為多至以孫夫子目
之復典四川應天文衡有藻鑑聲陞國子助教卒(同上)
羅篪字應韶南昌人先達胡儼稱其有倚馬才舉正統
進士授監察御史時閩盜五百餘人論死篪奏覈之
全活三百餘人累遷右副都御史巡撫湖廣猺不用
命乃出兵擣其巢穴平之歲饑糴粟六十萬石分道
賑給全活甚衆召還掌南京都察院兼督操江上疏
乞親萬幾用正人節賜予等事皆人所難言尋引疾
歸著知庵集(林志)
黃節字順中豐城人嘗從吳與弼學舉正統進士授兵
部主事巡視古北白羊二口時冬月寇薄城令軍士
以水灌城冰滑寇不得上乃去景泰末為石尚書璞
贊畫討湖湘寇以平蠻將軍李震師抵酋陽等峒襲
殺賊數千級復乘勝破絞羅牛欄等峒七十八寨蓬
峒尚未服節言於震宜乘兵威遣使招之可不戰而
降震從其言賊爭赴營納款班師還陞署郎中歴太
僕寺少卿(同上)
張寰字守中新建人正統鄉舉授工部都水主事冢宰
王翺才之改吏部考功司復除都水治徐州洪歲凶
挽夫多竄去在官剥舫類朽敗寰至即簿錄民舫損
其雇直什一以贍葺之由是官舫獲濟挽夫亦還歴
遷浙江右參政致仕寰長身玉立言論洒洒動人性
篤孝有盜竄尸于其父槥者父一夕見夢比歸啟視
信然乃别白其尸重為禮葬里人竒之(人物志)
涂謙字恒讓豐城人正統進士授監察御史己巳之變
侍講徐珵請遷都金陵謙上疏極言遷幸非計時景
帝監國悉從其言人心遂定景泰初巡按山西陞山
東按察副使青州饑以戶部所發三千金糴米仍諭
富室出粟以濟東昌諸郡又饑賑貸如青州全活甚
衆後以勞勩致疾卒(林志)
陳安字靜簡新建人正統進士授大理右寺副讞都察
院獄有跛者坐為盜安詰之曰汝等騎刧邪步劫邪
僉曰步安曰跛者能走邪囚泣曰某皮工被誣至此
遂白其枉清河縣校官以受贄為生徒所訐刑部當
罪安引卓茂亭長事奏聞得不坐遷陜西參議改雲
南滇池暴漲禾盡没軍民大窘乃勸勵土官斟酌帑
藏以賑給活人十餘萬歴湖廣布政使致仕(同上)
萬祺字維夀南昌人為郡功曹精星歷學正統間給由
赴京除鴻臚主簿景帝不豫時有議召襄王者石亨
詣祺問休咎對曰皇帝在南宫奚俟他求亨悟率衆
迓英廟復辟久之亨以祺名奏歴陞部郎會曹欽反
執尚書王翺學士李賢欲加害祺陳利害力救得免
欽誅擢太常卿累官工部尚書(同上)
劉華甫名光以字行豐城人正統進士歴吏兵兩科彈
劾不遜出知蘇州府特旨得便宜行事時瀕海田為
水所齧奏免虚糧三萬餘石以疾乞歸復起曲靖府
夷酋例以牛羊金帛為餽悉付有司為修學資羅雄
州逋征五載許以貨物代準不兩月告完再引疾辭
歸十餘年卒(林志)
劉季清字士廉南昌人景泰進士授南大理評事富民
王福訟子不孝季清曉諭百端感泣而去逾年經江
滸福引其子來謝又有姑訴婦不孝者訊之婦苐悲
泣不言所以密問久之乃曰夫貸于鄰貧難償姑迫
婦與私通以求免婦不從耳乃逮貸主至一訊而服
(豫章書)
楊瑄字廷獻豐城人景泰進士授御史剛直尚氣節天
順初印馬畿内至河間民遮訴曹吉祥石亨奪其田
瑄以聞并列二人怙寵專權狀帝語閣臣李賢徐有
貞曰真御史也命吏部識瑄名將擢用吉祥聞而大
懼訴于帝請罪之不許未幾亨西征還適彗星見十
三道掌道御史張鵬等將劾亨吉祥諸違法事給事
中王鉉聞之洩于亨亨乃先與吉祥泣訴于帝誣鵬
等為己誅内官張永從子結黨排陷欲為報讎明日
疏入帝大怒遂收鵬瑄及諸御史于獄榜掠備至且
詰主使者瑄等無所引乃坐都御史耿九疇羅綺主
謀亦下獄論瑄鵬死餘遣戍會大風震雷拔木發屋
須臾雨雹正陽門下馬牌飛擲郊外而亨吉祥家大
木俱折雹尤甚二人亦懼于是改戍瑄鵬鐵嶺瑄鵬
行半道適承天門災肆赦放還或謂當詣亨吉祥謝
二人卒不往復謫戌南丹憲宗即位並還故官瑄尋
遷浙江副使杭州衞指揮父子肆虐捕罪之按行海
道禁將校私縱戍卒立操法築海鹽捍海堤岸二千
三百丈民得奠居為副使十餘年政績卓然進按察
使西湖水舊可溉諸縣四十六萬頃時堙塞過半瑄
請浚湖設防置牐以利灌溉功未就卒海鹽人祠祀
之(白志)
按林志載瑄遣戍後事與白志異
楊源字貴潔豐城人瑄之子初為太僕主簿弘治八年
各省奏地震天鼓鳴源應詔陳言坐出位謫銅仁長
官司吏目徙欽天監五官監候正德元年劉瑾典兵
柄源奏自八月初大角及心宿中星動摇不止大角
天王之座心宿中星天王正位也俱宜安静而今乃
動摇意者皇上輕舉嬉戲遊獵無度以致然耳伏望
祗畏天威安居深宫絶遊嬉罷弓馬毋輕出入遠斥
寵幸節賞賜止工役親元老大臣日事講習章上不
報十月復奏連日雺露交作為衆邪之氣隂冐陽臣
欺君小人擅權為下叛上瑾怒矯旨廷杖三十明年
又奏火星入太微垣帝座之前或東或西往來不定
宜思患預防意在瑾也疏留中瑾召源面叱之曰爾
何等官亦欲為忠臣邪復杖三十謫戌肅州以傷重
卒于河陽驛妻皮氏斬蘆荻覆尸葬之古城萬歷間
河南撫按奏請建祠于河陽賜額忠愍(劉文簡公集)
徐秉夀字山公南昌人正統歲貢授浙江慶元諭陞嘉
祥令邑大侵賑活不勝紀擢保寧同知以老致仕弟
秉富字存義正統拔貢授河南祥符令剛方諒直卓
有治聲(豫章書)
李裕字資德豐城人景泰進士授御史巡按陜西上安
邊八事石彪濫報首功詔裕覈實其從父亨以書抵
裕焚其書以實聞亨亦旋敗由是有強直聲擢山東
按察使重囚二百餘人或經十餘年未判裕旬月間
決遣殆盡大峴山賊寨七十餘裕捕戮巨魁縱脅從
亂遂平成化初總督漕運兼巡撫江北諸府濬白塔
孟瀆二河以便漕張秋南旺及淮安西湖舊編木捍
衝激勞費無已裕易以石遂為永利淮鳳方饑太僕
徵預備馬二萬匹裕論罷之在淮六歲每歲入計事
陳利病多施行父憂歸服除留佐院事代戴縉為右
都御史縉憲紀不立裕欲振之御史有過或遭箠撻
由是得謗汪直敗偕副都御史屠滽請雪諸忤直得
罪者帝不悦奪俸又坐累調南京都察院考績赴都
留為工部尚書初吏部尚書尹旻罷耿裕代之以持
正不為萬安所喜而李孜省方貴幸用事欲引鄉人
乃協謀去耿裕以裕代之裕本廉介負時望以孜省
故名頗損孝宗立言官交章劾裕進由孜省裕不平
為辨誣錄連疏乞休去正德中卒年八十八(白志)
熊尚初南昌人初為吏以才擢都察院都事正統中用
都御史陳鎰薦遷泉州知府盜起上官檄尚初監軍
不旬日降賊數百已而賊逼城下守將不敢禦尚初
憤提民兵數百與晉江主簿史孟常隂陽訓術楊仕
弘分統之拒于古陵坡兵敗皆遇害郡人哀之為配
享忠臣廟(同上)
丁傑字秉英豐城人德行淳潔博通經史隠居教授生
徒景泰初御史涂謙以傑同吳與弼薦于朝下有司
禮聘不起成化改元御史陳選復薦之稱其為人倜
儻不致詭激淡然無慕外心足為一方高士及卒御
史唐龍行部豐城設主于明倫堂祭之(人物志)
張幼文名載以字行寧縣人授學于南昌鍾甬華容人
黎淳少從其父斌任寧縣丞與幼文交後以貢謁選
淳為吏部侍郎未嘗私謁羣諸生試授龍虎經歴淳
甚重之未幾引去操修端謹至老不渝(同上)
胡全字震卿豐城人崇仁吳與弼擇壻以女妻焉處甥
館厲志篤學幾二十年歸獨處一室衣食不給曠然
不介于懷教宗族子姓必先小學以及大學敦實行
略浮詞白沙陳獻章故同學晚與論道甚服其詣嘗
有詩贈其里人云居鄰厚郭一雞飛桂樹于今大幾
圍老憶舊時燈火伴責山何處望霏微盖為憶全而
作厚郭全所居地名(同上)
于大節字守正進賢人天順進士授行人擢監察御史
巡按湖廣以災異言事謫鶴慶推官歴浙江按察使
風節愈高摘伏刺姦威望大著以不阿權貴被誣遂
稱疾去都憲史琳等復交章論薦改山東按察使卒
于官歴仕三十餘年清介絶俗攻苦茹淡終始一操
(同上)
李瓛字世望豐城人景泰進士授御史巡按南畿陞貴
州僉事調四川嘗劾湛總兵謀叛事得實籍其家時
論快之擢松潘兵備副使時徐謝二指揮有邊功為
當道所抑瓛奏陞之其人佯為獻果投金五百兩為
謝瓛怒而拒曰薦賢為國豈望報邪其人慚而退以
疾卒官蜀人祠於名宦(林志)
游明字大昇豐城人景泰進士授刑部主事時草場火
責在典守中官反誣附場衞卒縱火下法司擬罪明
直其冤衞卒得不死通州軍儲倉歲以中官受賂虚
出通關賣糧不下千石倉吏欲發其事中官賂以金
吏持金訴于官戶部以中官故劾吏知情明謂大吏
乾没而小吏發之今轉坐告者罪是縱姦也竟白其
枉天順末遷福建提學僉事修葺楊龜山羅豫章李
延平諸先生祠及書院訪其子孫向學者補諸生八
郡翕然宗仰滿九載都御史滕昭奏留加按察副使
仍督學政卒諸生繪像祀于常袞祠(人物志)
范鏞字彦聲豐城人衷之子景泰進士授刑部主事歴
郎中陞廣西按察副使時潯梧鬱林等處寇勢方張
奉都御史韓雍檄親抵賊巢召其酋長諭以逆順皆
望風服有流賊猝至鏞督官兵捕殺之又以輕舟入
大藤峽降其衆巡至博羅陸川岑溪等縣築城衞民
藉以無警改分巡桂平道建永安州未幾潯鬱賊起
都御史朱英檄鏞往討賊聞鏞再至大驚叩頭請罪
遷按察使又督師破于靈山降鬱林賊千餘人(同上)
王朝遠名漢以字行進賢人景泰進士授監察御史天
順中與同臺共劾石亨降衡山知縣未行會天變還
職巡按廣東徭蠻入境守臣故匿不報朝遠以狀聞
勅韓都御史雍往討平之陞陜西按察副使尋陞按
察使歲饑奏免稅糧及弛茶鹽諸禁民賴全活成化
間擢左僉都御史鎮守甘肅以疾引歸(林志)
樊瑾字公瑾南昌人景泰鄉薦知吳縣改績溪尋調彭
山時松潘苗亂中丞夏塤以瑾諳天文知兵略舉參
戎事嘗出師見黑雲起自西方謂敵有伏兵宜防之
帥不從果敗(同上)
楊暟字好善南昌人由歲貢累任德州知州不以家累
自隨歲旱祈禱不用師巫徒跣行赤日中焦勞致疾
卒僚屬視故篋惟常服一褐衫猶未仕時所製也(同上)
陳栗字景充南昌人景泰鄉舉知漳平縣縣新創庶務
叢委栗敏于集事凡官府廨署學校壇壝以次就緒
聞鎮海陳真晟講正學延舍後堂師事之頑獷為之
嚮化在任五年以憂去漳民頌之不忘(人物志)
毛瓊字漸明豐城人景泰鄉舉授鳳翔府同知寶雞縣
有渠久湮瓊復疏之民稱為毛公渠陞長沙府時攸
縣多虎為文告城隍神不二日捕獲其六七餘虎遁
去秩滿巡按奏留加四品俸視事未幾卒(同上)
熊懷字性安豐城人天順進士授刑部主事遷廣平知
府歲饑發廩賑之全活甚衆改知衞輝府治最擢廣
東參政時瀧水猺獞猖獗師旅頻興懷轉餉不絶寇
平賜銀幣歴左布政使弘治初冢宰數薦懷任巡撫
以素不通問餽為當軸者所尼久之遷南京光禄卿
進南刑部侍郎以老乞休(林志)
涂棐豐城人天順進士成化中嘗言祖宗朝政事必與
大臣面議自先帝幼沖未能裁決柄國者慮其缺遺
假簡易之辭以便宣布凡視朝奏事諭旨輙曰所司
知之此一時權宜非可循為定制况批答多參以中
官内閣或不與尤乖祖制乞復面議杜蔽壅之弊不
能用終廣東副使(白志)
按棐為廣東副使備兵瓊州時稱其持法嚴峻請
託不行遂失重臣意屬郡僚訐其過遣刑部郎官
即訊棐素負氣不食而卒後陳白沙過江西步往
拜其墓云(原跋)
劉子肅字敬之南昌人景泰進士為人精悍嚴重初除
刑部主事錦衣指揮門達怙寵弄權入朝失貂裘欲
置主者罪子肅但杖出之門達出憾語不為動出為
福建僉事歸十年卒(林志)
涂觀字恒孚豐城人謙之弟天順進士成化間歴南京
吏部考功郎中察京朝官與章侍郎綸力爭可否既
連署以上綸復别疏請汰十餘人命廷臣葉盛覈之
竟從觀言遷衢州知府政尚寬平民懷其惠復知寧
國尋致仕居家以孝友著性坦直雖面折人人不為
忤二子昇旦並舉進士昇别有傳旦都給事歴湖廣
左布政使有才能著稱(林志)
按涂觀所著有六書音義今不傳
張元禎字廷祥南昌人生而靈異比七歲寧獻王召試
韻語目為神童天順進士授編修與時宰不合移疾
去弘治初召修實錄晉左贊善遷南京侍講學士以
母老謝歸久之召修會典加學士特置日講孝宗雅
意嚮用為設低几就聽之旋以母憂去後召為太常
卿兼學士掌詹事仍侍經筵康陵踐祚進吏部左侍
郎尋乞致仕屢章弗許以疾卒所述易書詩春秋要
語四書集要太極圖說要綱目近思錄家語解皆未
脱稾萬歷間諡文裕始宸濠浮慕元禎伺其家居數
有餉饋度不可辭笥而藏之即食品必計值以入殁
後濠果使問其室介孫默捧笥以進稱亡祖遺命愧
無一言頌盛德負大王恩啟視纖悉不遺濠為之愧
服有東白先生集二十四卷(豫章書)
丁璐字元美豐城人天順進士授工部主事有權閹至
同官咸屈膝璐獨挺立權閹怒欲辱之璐向闕大呼
衆挽之詰旦皆詣謝璐竟不往諸閹時時於工部索
匠璐一切杜絶欲具奏聞自此相戒無敢復索匠者
成化間陞敘州知府百戶王甲占慶符縣民田數百
畝且聚亡命負固璐以計擒治籍田而歸之民有張
乙者匿其兄遺貲兄子詣府投牒璐祕之囹圄中盜
指乙受某贓物乙拊心誓曰是皆吾兄物有何名為
贓乃出牒示俾以三之一歸其兄子諭之和好如初
九載陞廣東左參政在敘城長寧在廣城饒平皆親
自綜理冐瘴以殁(林志)
楊崇字尚賢豐城人受吳聘君之學于胡九韶天順鄉
舉任桂林府同知行陽朔縣顧縣治瞰江垣堞庳甚
使人輦江石大者增其垣小者積垣下未幾蠻寇驟
至莫能涉有以筏薄岸者挈所積石擊之扶傷而去
都御史韓雍征大藤峽檄造戰船應期而辦陞柳州
知府復除知永州府境内山田多旱崇親視渠堰連
歲有秋築祁陽城善規畫民不告勞先是永州徭役
不均請于當道行九等之法遂推其法于各郡又下
令男女婚嫁從宜不得論賄貧甚者官給以布帛州
縣婚嫁者九千有竒舊俗為之一變以子廉貴贈南
京禮部尚書(人物志)
胡涇字源潔豐城人天順進士授監察御史按南畿捕
宣城大猾汪深置之法有道會匿民婦居夾壁間已
踰年婦家誣其夫殺而沈諸江妄指他尸實之已伏
罪涇廉得更其獄列郡以為神復按雲南上疏減銀
冶歲課銀十有二萬滇人頌之陞雲南按察副使改
陜西卒于官(同上)
黃琥字瑩之豐城人天順鄉舉授臨洮府同知嘗督賦
平涼以所得羨餘代民輸逋額岷州用師督餉數萬
區處不乏洮民歲苦河決作浮梁以濟涉民祠祀之
先是參將王杲納賄違法所司莫敢問御史熊翀屬
琥得其罪狀弘治初陞肇慶知府隍舊有魚課緡錢
以供鎮守中貴率辦于民琥至罷之積粟萬餘石以
備荒又捍潮築堤亘二百里擢廣東參政致仕(林志)
熊景字開甫南昌人成化進士授刑部主事時部多大
獄中官因緣為市尚書輙以屬景按法一不為動擢
廣西按察僉事先是潯桂諸猺頻出為擾景隂募人
習猺中委曲者偽作鹽賈負鹽詣猺所猺不疑聚而
問虚實答曰吾賈人不知新按察為何人然見其方
治巨器若古壺狀者百數實石其中窒以巨木計曰
猺出降無庸發此不然當以此破大藤峽猺具白其
酋越數日詣景降尋以母老乞休(同上)
萬福字季崇進賢人成化進士時冢宰王端毅欲釐正
鹽法授福兩淮運副分司故有歲例餘鹽盡革之又
白督鹺御史豁免各場存積竈丁銀以甦賠累遷南
京刑部員外郎出知金華府會逆瑾遣其黨四出校
尉樊信恨福無所餽誣以廢事脅吏部勒令致仕在
林下二十年子若孫接踵科第子鎡知府鏜吏部尚
書孫潮右副都御史浩南京禮部侍郎累世鼎貴人
謂厚德之報云(同上)
艾璞字德潤南昌人成化進士授兵部主事累官至副
都御史巡撫蘇松先是魏國公徐俌與無錫民訟田
璞奉命勘實斷田予民俌銜之遂隂賂劉瑾下其奏
復遣勘使者承望風指劾璞前讞非是逮下錦衣衞
獄抗辯不屈獄具杖五十盡室編海南為民瑾誅復
官致仕言路交薦未及徵而卒璞嘗奉詔求言陳修
德六事聖政四事及為光祿卿時請減齋醮供事冗
費侃侃有直臣風用未盡究士論惜之(人物志)
按林志敘璞事本末不詳白志改撰
涂昇字卿儀豐城人觀子成化進士授鹽亭知縣復知
蒲臺寬平愷悌民安其政擢監察御史弘治間彗見
天津陳時政六事清寧宫災疏謹天戒上皆嘉納又
劾權閹李廣及其黨當軸者有所祈免昇弗聽未幾
陞廣東副使有通番巨商號八仙為中官羽翼盡擒
治謫戍邊姦民李招鐵詐稱進貢廉得置于法饒平
劇盜蘇孟凱據鳳凰山熾甚以計散其脅從搗穴平
之奉命採珠閹瑾私請不遂銜之後致政家居瑾中
以御史時事罰米千石輸雲中(張文僖集)
按林志不載事詳張文僖公所撰墓志中又按昇
所著有南巡錄及奏議今不傳
周季麟字公瑞寧州人成化進士授兵部主事遷郎中
尚書余子俊馬文升皆器之李孜省以左道進有寵
恒推轂其鄉人季麟固不往弘治間陞浙江左參政
歴河南左布政使周王列其世子罪狀季麟為寬璧
調護世子感泣引咎王亦解慈孝如初擢右副都御
史巡撫甘肅奏停歲織絨褐以濟兵荒用閣臣薦改
鎮薊州會勘御馬監牧場考證圖籍還侵地以予民
中貴人不敢撓旋引疾歸後逆瑾擅權以事落職罰
米千石輸邊瑾誅復官卒贈右都御史諡僖敏(人物志)
熊達字成章南昌人成化進士授溧陽知縣興學校毁
淫祠煮糜粥以活饑民立義冢以絶水葬擢監察御
史弘治間劾太常卿崔志端起家道流姦邪䙝瀆召
致火災歴真定知府福建左參政以詿誤謫知夔州
府致政歸年九十三而終(同上)
熊繡字汝明豐城人占籍湖廣道州成化進士授行人
擢御史巡按陜西坐劾布政于璠(一作藩)貪狀謫清豐
知縣起知鳳翔府歲旱禱于岐山須臾大雨遷山東
參政歴右副都御史巡撫延綏改兵部左侍郎未幾
以右都御史巡撫兩廣征賀縣獞賊斬二千八百餘
人俘獲四百有竒召掌南京都察院始繡在兵部結
怨中閹後劉瑾用事密使人至兩廣蹤跡其過見繡
自廩米常給外秋毫無取矯旨勒致仕憾猶未釋又
以大同浥爛布豆為繡巡撫時罪諷科道論劾提問
罰米五百石輸宣大倉瑾誅召為南京刑部尚書未
幾卒諡莊簡(同上)
按繡為刑部尚書在劉瑾伏誅之後林志以為贈
官者訛
丁隆字時雍南昌人成化進士授太平知縣持操皭然
人有丁若水之謠嘗築堤捍海至今名為丁公埧擢
監察御史弘治初巡按湖廣發姦持憲無所徇得罪
權貴謫判光州稍徙延平府同知沙寇猖獗隆督兵
分捕事平錄功遷廣西僉事歴陞兵備副使以老乞
休(林志)
龔浩南昌人鐩子成化鄉舉其妻徐與李孜省妻兄弟
也孜省方貴幸浩上春官獨不往至目為林靈素孜
省中傷之授禄勸州知州尋改潞南值𠞰竹子龜山
二寨兵興浩獨建議主撫遂單車入寨宣示恩威二
酋歸順不戮一人而還(人物志)
熊一定字廣恒豐城人成化鄉舉授光化知縣陞知澧
州舊有洲地樵牧資焉華陽王府專其利一定力請
以予民九谿土千戶唐冠向子通怙險殺人按之伏
辜積粟累數萬斛值歲大侵藉以存濟尤重風教親
自講課士習為之興起以事被逮既白遂致仕弟一
中以鄉舉任泉州府推官有靖寇功士民立石紀其
德政(同上)
魏默字本純新建人成化鄉舉知光澤縣銳然以興學
變俗為己任延禮他郡名士以課其邑之俊秀暇則
躬為之講經義亹亹不倦性剛明幹濟請託不行後
家居所著有介庵小草(林志)
羅經字大常南昌人成化進士授大理寺評事歴寺正
遷廣東僉事備兵瓊州瓊懸隔海外分巡者多失所
守經介特自持歸囊無瓊物改提學卒官(同上)
周季鳳字公儀寧州人季麟之弟弘治進士授刑部主
事遷郎中陞四川按察副使備兵建昌抑鎮守太監
張辰之横解土官木泰刺馬琦之讎以治辦聞改雲
南督學歴湖廣左布政使平嘉魚寇賀章等擢右副
都御史巡撫保定進南京刑部右侍郎以人言解職
起右都御史總理漕儲巡撫應天未上卒贈刑部尚
書諡康惠著來軒漫稿修江備考修江先賢錄(豫章書)
李克輝豐城人弘治中為德陽簿慷慨多大節清白自
勵先是龍州彛酋叛拒歴年前後招諭皆莫得其要
領克輝持檄往為陳朝廷撫御恩且歴舉自昔梗化
之禍又却其贈金彛酋畏服遂感泣與輝偕詣臺院
數其罪而宥之反側遂定(四川名宦志)
楊峻字惟高進賢人成化進士授丹徒知縣陞御史出
為廣東僉事歴任浙江左布政使一剗蠧弊吏不敢
欺鎮守方横取于民督及有司峻面數其罪且欲以
鐵索與共拘攣詣京師其勢稍戢陞南京光祿寺卿
寺歲進酒屬吏往往以酒敗獲罪峻請命巡倉者監
之始無宿累遂著為令尋引年乞休峻為人嚴毅剛
介其于政事精敏自始仕時已然居官所守始終如
一親喪廬墓至老不宴飲云所著有豐川集(舒梓溪文鈔)
季源字本清進賢人成化進士授刑科給事中奉勅理
兩廣邊儲莅事嚴恕軍民便之遷都吏科居諫垣十
餘年凡彈劾一上輙焚其稿以故人罕傳之進太常
少卿歸卒(林志)
李漢字允昭豐城人成化進士官工科給事中嘗奉使
寧藩贐金一無所受周藩與大臣交惡奉詔往訊奏
云待宗室當以恩處大臣當以禮事得兩釋初登進
士吏部尚書裕其從伯父也方掌銓衡特遠其居不
以家聲自耀與羅玘相友善卓有才品(同上)
陳伯宣字弘化靖安諸生方居父喪母熊氏尋没廬墓
者五年忽感萱草叢生子恩舉弘治甲子鄉試母舒
氏患風症遇異人言樹藤煮酒可療如言母疾愈踰
年復苦痰咳乃啗涎驗其味酸苦母果不起會父左
股患毒將危禱以身代後瘥事繼母不異所生詔旌
父子孝行之門(林志)
宋景字以賢奉新人弘治進士知睢州改御史抗逆瑾
遂引疾歸以薦起浙江僉事陞山西副使會介休縣
饑盜起景獲其渠魁禁捕盜者無妄斷首級民賴以
安擢本省布政累官南兵部尚書召為都御史未幾
卒贈太子少保諡莊靖(豫章書)
萬鏜字仕鳴進賢人弘治進士授刑部主事改吏部歴
文選郎中累遷南京都察院右副都御史進兵部右
侍郎尋陟南院右都御史時肅皇因彗孛之變求直
言鏜歴陳時政八事切責遣歸田十餘載值湖廣苗
梗化詔推素有才識堪大事者朝議歸鏜遂起家拜
右副都御史往勘夷情鏜單車就道相機𠞰撫不逾
月奏捷所擒斬以萬計兼陳久安保治大計十事是
後更無苗患尋陞兵部左侍郎擢南刑部尚書進禮
部尚書召入為吏部尚書加太子少保以忤權勢奪
職歸隆慶初追復官著有治齋文集(人物志)
范兆祥字延和豐城人七歲作登堯山詩稱神童弘治
進士選授檢討侍涇王講讀災異陳言大略謂君后
分主隂陽且引紀伯姬叔姬事以諷又謂團營官軍
無益宜罷歸三大營通州倉糧宜并運入京倉上謂
事涉宫闈非所宜言下錦衣衞獄贖杖還職出為涇
府長史忤王國中人復逮詔獄謫戍永州尋放歸兆
祥自負才節故屢遭困踣而其氣不衰(同上)
按范兆祥所著有半松遺墨
熊卓字士選豐城人弘治進士授平湖知縣正德初召
為監察御史值雷震養鷹房疏陳時事明年巡按廣
東投牒籲冤者人人至前言狀豪強股栗吏有干簠
簋者望風先遁未及旬日劉瑾誣以姦黨勒致仕卓
在臺為都御史張敷華所器重不附瑾故為所陷未
幾卒詩名與北地信陽相伯仲有熊士選集(同上)
葉釗字時勉豐城人弘治進士除南京刑部主事守備
中貴侵蘆洲判歸之民應天諸府災上荒政四事尋
進員外郎武宗立應詔陳言宣大被寇殺卒幾千人
監督中官苖逵妄報首功乞召還候勘宦官典兵於
古未見唐始用之而宗社邱墟我正統朝用之而鑾
輿北狩自今軍務勿遣監督鎮守者亦宜撤還且國
初宦官悉隷禮部秩不過四品職不過埽除今請仍
隸之部易置司禮俾供雜役罷革東厰移為他署斯
左右不得擅權而後天下可安瑾見釗疏甚憤釗又
乞召還劉大夏宥諫官戴銑等瑾益怒坐斷獄詿誤
逮下詔獄削籍歸瑾誅起禮部員外郎未聞命卒學
者祀之石鼓書院中(白志)
朱廷聲字克諧進賢人弘治進士授行人選御史正德
初疏請誅便佞杜逸游以安宗社其略曰邇者聞近
侍太監馬永成谷大用劉瑾等各逞姦計作為淫巧
以蠱惑聖聰或導引遊畋或搬弄雜劇馳馬試箭殆
無虚日忘情作樂每至夜分而又時出甎城東門外
微行物議譁然令人怨天怒災異四起未必不由是
數人以致之也望陛下念先帝付託之重自今伊始
留意於難保之天命割恩於壞法之小人急勅法司
將馬永成等明正典刑以昭陛下平明之治疏上忤
諸閹意後劉瑾用事逐諸元老因列廷聲于黨籍勒
致仕瑾敗起南京刑部主事歴陞浙江僉事湖廣按
察副使福建左布政使右副都御史巡撫湖廣會荆
襄饑疫奏發帑金賑之擢刑部右侍郎致仕歸平生
清白自矢及退處澹若無官里中尤服其品云(人物志)
魏棨字喬儀新建人默之子弘治進士授行人司副上
書言事無所避忌歴福建參政時古田流賊盤據議
者欲屠之棨曰倡亂者馬周良也誅止渠魁耳賊竟
解散去民得免株連共肖像祀之(同上)
羅明南昌人由吏員任劒州判官正德六年鄢藍等寇
數萬攻城明誓以死守城竟不支被執罵賊以死男
諸生介奮身救父亦死之詔卹廕復為立忠義廟(四川)
(通志)
張元春字幼仁新建人弘治進士授山隂知縣遷知滁
州淮上大饑賑恤道殍多所全濟轉蘇州府同知流
賊將犯境元春守太倉常熟誓以身殉民賴之陞知
梧州府值軍門初建承檄整理以功進秩三品後歸
里孫少保位貴贈太子太保吏部尚書兼文淵閣大
學士(人物志)
張元相字居仁新建人有詩名登經明行修科官寧藩
教授署長史事知濠有逆謀每諫不聽逆將發啖以
高官不從而相兄元春初官山隂知縣相隨任受學
于王守仁時撫虔相乃密走虔言其狀相歸正觴母
高夫人濠遣校尉火信縛相并其弟舉人元龍禁之
煅煉備至高夫人戒以必不可持二心先自縊及濠
成擒守仁兵至省乃出相龍于獄相刑殘不用龍官
至山東鹽運使(同上)
楊廉字方震豐城人父崇廉承家學早以文行稱舉成
化進士改庶吉士授南京戶科給事中明年京師地
震劾用事大臣五年以災異上六事末言遇大政宜
召大臣面議給事御史隨入駮正帝頗納之母喪服
闋起任刑科請祀薛瑄取讀書錄貯國學以父老欲
便養復改南京兵科遷光祿少卿歴順天府尹時京
軍數出車費動數千金廉請大興遞運所餘銀供之
奏免夏税萬五千石慮州縣巧取民財置歲辦簿吏
無能為姦擢南京禮部右侍郎帝南巡駐南京命百
官戎服朝見廉不可乞用常儀更請謁見太廟世宗
嗣位就遷尚書廉與羅欽順善為居敬窮理之學文
必根六經自禮樂錢榖至星歷算數具識其本末學
者稱月湖先生凡八上疏乞休賜勅馳驛給夫禀如
制家居二年卒年七十四贈太子少保諡文恪(列卿錄)
按月湖所著有太極圖纂洪範纂要國朝名臣言
行錄理學名臣言行錄及淨稾續稾遺稾四稾五
稾六稾統名月湖集羅文莊稱其旁搜博取窮源
反約名實相副為醇儒云(原跋)
江潭字朝東豐城人成化進士授南京屯田主事嘗奉
部檄覈蘆洲權璫賄不行同官有中其餌者以語撼
之不為動屢與司空爭事可否不肯苟徇丁内艱服
除赴銓卒于京潭學問精博所用未究人皆惜之(過成)
(山分省人物考)
舒綱本姓陳進賢人舉成化辛夘鄉試一上春官不第
遂棄科舉之業勵志聖賢博究羣書父喪廬墓三年
事母孝撫弟孤恤族中婚葬者動遵古禮主教白鹿
洞師道尊嚴有古人風(同上)
趙秉貞字正夫新建人弘治甲子科鄉舉知淳安縣設
銅鑼縣門欲訴者擊之冤無不直旋改衡陽縣捐俸
賑饑作歌勸農又于驛路夾植榕松以便行者性至
孝母病刲肉饋羹以進家範甚整子弟肅然舒文節
謂其有古人風著有公餘錄(林志)
舒芬字國裳進賢人正德十二年進士第一授修撰時
武宗數微行畋遊無度其明年孝貞皇后崩甫踰月
欲幸宣府託言往視山陵罷沿道兵衞芬累章切諫
不報乞歸養不許又明年三月帝議南巡時寧王宸
濠久蓄異謀與近倖相結人情惶懼言官伏闕諫忤
旨被責讓芬憂之與夏良勝萬潮汪應軫連章入諫
又偕編修崔桐庶吉士江暉王廷臣馬汝驥曹嘉等
合疏謂陛下之出不過如秦皇漢武侈心為樂而已
非能行巡狩之禮者也博浪柏人其禍亦可鑒矣尚
有事堪痛哭不忍言者宗藩蓄劉濞之釁大臣懷馮
道之心以禄位為故物以朝署為市㕓以陛下為奕
棋以革除年間為故事特左右寵倖知術短淺無能
以此言告陛下耳使陛下得聞此言雖禁門之外亦
將警蹕而出尚敢輕騎慢遊哉疏入帝大怒命跪闕
下五日期滿復杖之三十幾斃嘉靖初年帝欲尊崇
本生芬偕其僚連章極諫及張璁桂萼方獻夫驟擢
學士芬及同官楊維聰編修王思羞與同列拜疏乞
罷未幾復偕同官楊慎等伏左順門哭爭帝怒下廷
杖奪俸如初旋遭母喪歸卒於家年四十四世稱忠
孝狀元學者稱梓溪先生萬歷中追諡文節先是修
撰羅倫以諫謫福建提舉踰六十年而芬繼之與倫
同鄉同官所謫地與官又同福建士大夫遂祀芬配
倫云(白志)
萬潮字汝信進賢人正德進士由寧國府推官入為儀
制主事與舒芬夏良勝陳九州稱江西四諫世宗立
起故官歴浙江提學副使久之遷參政以忤權貴調
廣西屢遷陜西左布政使擢右副都御史巡撫延綏
所至著聲績(同上)
余祺新建人正德間知中江除巨盜釋冤獄全饑民
甚衆邑舊有茂州守倉役民破産莫能供力請罷之
創五門月城尊經閣重建鄉賢名宦祠社學倉庫樓
義阡橋舖無不加意逃民復業者多陞瀘州知州(四川)
(名宦志)
胡訓字誨之南昌人弘治進士由行人擢御史歴浙江
按察僉事改廣東兵備緝捕海盜有功歴湖廣浙江
布政使以右副都御史巡撫雲南嘉靖初掌南京都
察院每事持大體官至太子少保南京兵部尚書致
仕(林志)
周期雍字汝和寧州人正德進士授南京御史劉瑾誅
為瑾斥者悉起給事中李光翰趙士賢等御史史良
佐朱廷聲等部郎李夢陽等以兼劾羣閹未得錄期
雍偕同官王佩力請皆召用兵部尚書王敞附瑾進
期雍請斥之焦芳劉宇猶在列而劉大夏韓文楊守
隨林瀚張敷華未雪期雍皆極論之尋清軍廣東轉
福建僉事宸濠反簡銳卒赴討會賊平乃還嘉靖中
累遷都御史巡撫順天薊州密雲關堡數十以避寇
警盡移入内地寇騎益長驅期雍悉修復之入為大
理卿歴刑部尚書明年以風霾罷免大臣期雍遂去
位家居十年卒(白志)
按期雍與族祖季麟季鳳先後立朝皆著風績時
稱修水三周
喻茂堅字汝礪豐城人四川榮昌縣籍正德進士知銅
陵臨海二縣以卓異擢監察御史諫南巡及疏都御
史王守仁擒逆濠功嘉靖初巡按陜西發總兵李隆
嗾成卒殺巡撫許銘狀又請復設總督拂貴臣意出
為真定知府歴右副都御史撫治鄖陽改巡撫應天
累拜刑部尚書(豫章書)
熊浹字說之南昌人正德進士授給事中嘗諫武廟南
狩嘉靖初以河南參議召修明倫大典擢僉都御史
大典成轉左副都坐持張福獄與東厰枘鑿罷歸起
南京禮部尚書踰年拜吏部尚書所引拔皆天下知
名士粟帛存問其母會方士胡大順以箕仙進欲祠
奉内廷浹上疏力斥箕仙之妄忤旨切責閱月竟下
錦衣獄遣官校械繫還編氓隆慶初贈少保諡恭肅
(同上)
涂敬字寅之豐城人弘治進士授行人選御史嘉靖間
巡按廣東劾故相子都指揮使梁次攄冒官怙勢螫
毒鄉民乞正其罪以謝嶺南衆庶之憤仁夀宫災疏
言比年以來元老大臣相繼而去羣臣抗疏謫戍編
發吕柟馬卿等之降過在可原王相王思之死情尤
可憫張璁等倖取於捷徑郭柟等遠逮於道途錦衣
衞之冐濫弗覈御用監之匠役增收陳林等之𣙜木
陸宣等之乞俸先朝弊政漸次踵行此皆臣等學不
足以格君心以致政多闕失上干天和乞賜罷黜疏
入報聞陞廣東按察副使罷歸累薦不起(人物志)
查仲道字文夫寧州人正德進士授兵部武庫司主事
會當南巡伏闕號諫杖於廷嘉靖初遷郎中陞杭州
知府時織造太監吳勲横甚仲道每事輒阻抑之竟
為所誣逮至京謫福建運同轉知汀州府卒於官民
為之立祠(同上)
鄧顯麒字文瑞奉新人正德進士任行人司副諫南巡
廷杖謫國子監學正京闈分考拔楊維聰後為廷試
第一士論服其知人擢御史上疏請講明聖賢有用
之學以圖嘉靖中興之治又疏言戚畹陳萬言治第
撥官軍八千員名及差官往蔚州買木俱宜停免有
夢虹奏議二卷(同上)
按武宗時疏諫南巡者剙自舒文節同時諸公或
連章或獨奏江西人居多不獨四諫也若查鄧二
人舊傳所不載姓名幾就湮没特為表而出之(原跋)
熊蘭字天秀南昌人正德進士授行人擢監察御史逆
濠將叛密與同年御史蕭淮言之遂發其謀濠果反
嘉靖中巡按廣東所至旌廉黜貪人莫敢犯有王指
揮者或誣以失律當斬繫獄十餘年訊知其冤并其
黨數十人皆得末減用事者反疑其矯激遷太平知
府到官五日罷歸廣人莫不惜之弟舉人葛剛正不
屈於濠羈禁歲餘窘脅備至幾死終不肯附仕至知
縣(同上)
舒柏字國用靖安人正德鄉舉從王文成學授歙縣訓
導以四禮五倫為教歴陞梧州府同知從文成平田
州有贊畫功遷南京刑部員外出知南寧府有亞學
繫言等書(同上)
姜儀字君肅南昌人正德進士歴鳳陽永州廣平推官
陞刑部主事出為福建按察僉事遷浙江右參議湖
廣郴桂兵備副使參政貴州擢福建布政使自公俸
外纖毫不以入籍閱一期所積羨餘幾萬兩值建寧
大歉發庫藏金及所積羨餘援之活數萬衆進右副
都御史巡撫湖廣奉命征苗破重寨三十餘所先是
詔儀會同貴州巡撫王學益并力協征學益畏忌不
進儀疏劾之王被逮赴京分宜嚴世蕃其姻親也嗾
言官劾儀師久費財責令罷兵遂謫廣東左參議以
疾乞休家居十八年卒所著有周易口義(白志)
黃芸豐城人成化進士任順慶府同知鋤強扶弱威惠
並行擢刑部郎中歸宸濠叛脅之從不屈遂遇害(四川)
(通志)
李金字宣之豐城人正德進士授碭山知縣時流寇猖
獗金率民築城以禦之工未竟而寇奄至坐謫吳江
丞歴兵部郎中與同官疏諫南巡杖于廷嘉靖初陞
台州知府歲饑易榖鄰郡以為賑所活不可勝計引
年致仕生平力行清儉蔬布之風至老不渝祀碭山
名宦(人物志)
朱槩字尚節豐城人正德進士知吳縣調旌德陞刑部
主事歴員外郎疏諫南巡廷杖奪俸遷四川按察僉
事平番寇阿戎之叛歴河南參政時鎮守軍夜被殺
遺斧或疑屠者王弼既誣服槩取其斧拭之無脂膋
膩辨非屠者立出之人皆傾服(同上)
萬木字山俱新建人宸濠遣閹校四出籍民田廬收縛
不附己者木與山集鄉人結砦自固賊黨謝重一馳
馬入村執之積葦張睢陽廟前縛重一并馬生焚之
二人飲江上為盜所傷趣見宸濠烙而椎之皆罵賊
死(安志)
趙楠南昌諸生兄模嘗捐粟佐賑宸濠夜捕模索金楠
代兄往脅以威不屈被掠死(同上)
辜增南昌人宸濠反見迫抗節不從一家百口皆死同
時有諸生劉世倫儒士陳維官義士李廣源皆被掠
不屈死(同上)
聶元濟豐城人正德中以通經舉知彭水興學校勸農
桑以德化人民懷遺愛建祠祀之(四川通志)
樊準字曰式進賢人南昌籍正德鄉舉知徐州廉介彊
立政務節財先是中使督廣運倉儲其左右恣甚準
至以法繩束之無敢犯會貢鮮中使横索郵傳供億
不貲準輙加裁抑被誣逮繫老幼號泣送者萬人抵
京事白得調歴官山西按察僉事(人物志)
高宇字弘望豐城人少孤貧刻意古道正德鄉舉任常
德府推官擒劇盜杜卿獲贓萬計毫不自入遷南京
刑部主事歴陞程番知府捐俸繕學置學田社田數
百畝挺身解宣尉司之變以治最聞竟解綬去讀書
講學白首無倦程番府後改為貴陽(豫章書)
葉景恩新建人兄弟皆以俠聞族居吳城宸濠將反捕
景恩脅降之不從死獄中及宸濠兵過吳城景恩弟
景充以二百人邀擊不勝賊分兵焚劫其家族衆景
集景修等四十九人皆死之(白志)
朱拱枘明宗室瑞昌王府輔國中尉宸渠長子封奉國
將軍性至孝年十四母范氏危疾翦左手股肉煎湯
飲母得愈父疾篤藥勿效又翦臂肉煎湯飲亦愈正
德己夘宸濠變逮遷宸渠中土拱枘請代父遷越三
年復還冠帶孝養益至嘉靖十年賜詔襃奬以為宗
藩之勸後居父母喪啟酒致奠酒罋内産異芝堅實
如木一時當事及縉紳士夫有孝感異芝詩傳于世
(林志)
朱世忠字良弼南昌人正德舉人知浙江龍泉清慎明
敏平易近民每夜訪民間有朝不謀夕及男讀女工
者次日量以俸米給其家歴政始終如一擢敘州同
知(浙江名宦志)
魏季蕃字清野南昌人奉母舒氏盡孝母性嗜橘於庭
前種橘二本歲取實以供母十年後母没樹亦枯隨
有鳥來巢悲鳴三載終喪鳥去枯樹復甦人以為孝
感所致同時陳白沙舒梓溪皆有詩文美之嘉靖十
七年給照旌表(白志)
甘大橓號寬夫奉新縣人天性孝友器度從容有膽略
華林賊掠其母余氏橓冒刅往以計退賊誘擒賊首
解官通判汪穎奬以孝義之額士大夫作為詩文詠
其事(縣志)
甘文翰字國華奉新縣人舉人天性最孝居喪盡禮公
門咫尺絶足不履授湖廣嘉魚知縣平易近民清介
自守訟簡民安卒於官崇祀名宦鄉賢(崇祀錄)
江西通志卷六十八
