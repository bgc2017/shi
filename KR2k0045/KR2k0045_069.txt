江西通志卷六十九
人物(四)
南昌府(四)
明
曾鈞字廷和進賢人嘉靖進士授行人擢南京禮科給
事事中時四方銀場得不償費且為盗窟鈞奏罷之鈞
剛廉疾俗首劾罷參贊尚書劉龍已劾翊國公郭勛
禮部尚書嚴嵩未幾劾工部侍郎蔣淦延綏廵撫趙
錦最後劾罷操江都御史柴經直聲震一時出為雲
南副使兩司詣黔國公率廷謁鈞始正其禮且釐還
所侵麗江民地遷四川參政黔寇亂撫定之屢遷河
河南左布政使以右副都御史總理河道徐邳等十
七州縣連被水患帝憂之趣上方略鈞請濬劉伶臺
至赤晏廟八十里築草灣老黃河口增高家堰長堤
繕新莊等舊牐閱數月工成進工部右侍郎治河四
年改南京刑部右侍郎久之乞歸家居十餘年卒贈
刑部尚書諡恭肅(白志)
按曾鈞事安志府志俱失載白志𥙷入所著有前
溪集
李逢字邦吉豐城人瓛之曾孫遂之兄嘉靖進士授紹
興府推官有廉明譽擢兵科給事中大同叛卒據城
逆命言者以用兵激變歸罪總督劉源清下獄&KR1134;上
䟽申救源清乃得免轉戶科有旨幸承天偕同列伏
闕諫逮繫謫永福典史稍遷歴知德安府為政以正
綱紀重教化為先黷吏黠民持法不少假禔身清肅
境内凛然卒祀名宦(人物志)
李遂字邦良豐城人嘉靖進士授行人歴刑部郎中錦
衣衛送盗十三人遂辨釋其餘抵一人罪調禮部忤
宰臣夏言因事劾之下詔獄謫湖州同知遷衢州知
府擢蘇松兵備副使遷廣東按察使進山東右布政
使江洋多盗以右僉都御史提督操江倭擾江北廷
議請特設廵撫遂以故官撫鳳陽四府時淮陽四府
倭寇歲復大水遂請餉增兵恤民節用次弟畫戰守
計明年四月倭數百艘寇海門遂語諸將曰賊趨如
臯其衆必合合則侵犯之路有三由泰州逼天長鳳
泗陵寢驚矣由黃橋逼瓜儀以摇南都運道梗矣若
從富安沿海東至廟灣則絶地也乃命副使劉景韶
遊擊邱陞扼如臯而身馳泰州當其衝賊知如臯有
備將犯泰州遂急檄景韶陞遏賊連戰丁堰海安通
州皆捷賊沿海東掠遂喜曰賊無能為矣令景韶陞
尾之而致賊於廟灣賊據險不出攻之月餘不克遂
令景韶塞塹夷木壓壘陳火焚其舟賊乘夜雨潛遁
江北倭悉平璽書奬勵賊駐崇明三沙者將犯陽州
景韶戰連勝圍之劉莊會副總邱顯來援遂檄諸軍
盡屬顯攻破其巢追奔白駒場時遂已遷南京兵部
侍郎甫數月振武營軍變振武營者尚書張鏊募
徤兒以禦倭者也素驕悍以給餉踰期鼓譟圍督儲
侍郎黃懋官署許犒十萬金乃稍定遂乃託病閉閣
給免死劵以安之而密諭營將掩捕首惡二十五人
繫獄止誅叛卒三人餘戍邊衛未幾擢南京參贊尚
書事奏調鎮武軍護陵寢一日散千人留都自是無
患越四年以老致仕卒贈太子太保諡襄敏(白志)
按尹洞山集所撰李遂墓志與此所紀小有異同
又羅念菴集載遂之父名萬平字惟衡以諸生終
老所著有饑豹穴游桑榆諸稾今不傳
劉良弼字賚卿南昌人嘉靖進士授金壇知縣擢御史
正色敢言不少阿附時巨璫馮保弄政首疏參劾謂
其罪浮於劉瑾未幾而保敗廵按八閩畿輔凡所建
白不屑細瑣上防邊六漸略數十萬言皆長算用忤
相淹卿寺久之乃遷廵撫西粤尋卒(人物志)
萬虞愷字懋卿南昌人嘉靖進士授無鍚知縣治尚寬
大擢南京兵科給事中數與守備内臣露章爭事謂
營兵不當充私役又謂操江都御史故常與守備參
贊列坐而後為權璫所抑設次西向非是及奏革宣
成以來冒功陞襲者若干人歴山西左布政使累晉
南京都察院右副都御史總督漕儲除京商和買之
困又上便宜六事軍民頌德立碑於中和橋以刑部
右侍郎致仕(豫章書)
按萬所著有楓潭詩鈔
魏良弼字師說新建人嘉靖進士授松陽知縣召拜刑
科給事中張璁桂萼初罷相詔察其黨給事中劉世
揚等議及良弼以吏部言得留尋命廵視京營劾罷
提督五軍營保定侯梁永福太僕卿曾直罪武定侯
郭勛家奴論團營兵政之弊直聲大著會南京御史
馬剔等以劾吏部尚書王瓊被逮良弼請釋之帝怒
并下詔獄論贖還職三遷至禮科都給事中十一年
八月彗星見東井芒長丈餘良弼引占書言彗星晨
見東方君臣爭明彗孛出井姦臣在側大學士張孚
敬專横竊威福致妖星示異亟宜罷黜孚敬奏良弼
挾私帝已疑孚敬兩疏皆報聞給事中秦鰲疏再入
孚敬罷去踰月良弼復偕同官劾吏部尚書汪鋐帝
方向鋐奪良弼俸鋐孚敬俱恨良弼明年元日副都
御史王應鵬坐事下詔獄良弼言履端之始不宜以
微過繫大臣帝怒再下詔獄獄卒訝曰公又來耶為
垂涕尋復職奪俸時孚敬復起柄政與鋐修前卻以
考察後命科道官互糾又奏上十一人不及良弼孚
敬益怒擬旨切責令吏部再考鋐别糾二十六人而
良弼及秦鰲葉洪皆前劾孚敬鋐者中外大駭良弼
竟坐不謹削籍隆慶初詔起廢籍以年老即家拜太
常少卿致仕卒天啓初追諡忠簡所著有水洲集(白志)
辜用琥字子西南昌人嘉靖鄉舉知廣西府㩦一僕自
隨清慎恬淡革土司常例省里甲夫馬靖盗息民豪
猾歛跡莅政四載民無欺岡以終飬乞歸(雲南通志)
魏良政字師伊新建人王守仁撫江西與兄良弼弟良
器良貴咸學焉提學副使邵銳廵按御史唐龍持論
與守仁異戒諸生毋往謁諸生多畏避而良政兄弟
獨不顧深為守仁所許良政功尤專孝友惇朴燕居
無惰容嘗曰不尤人何人不可處不累事何事不可
為舉鄉試第一而卒良弼嘗言吾夢見師伊輒汗浹
背良貴官右副都御史守仁之學傳江西者多實踐
自鄒守益歐陽德外皆以學行重云(白志)
魏良器字師顔號藥湖洪都從學之後隨陽明至越時
王龍溪畿為諸生落魄不羈每見往來講學者竊罵
之居與陽明鄰不見也良器多方誘之一日與同門
友投壺雅歌龍溪過而見之曰腐儒亦為是耶良器
答曰吾等為學未嘗擔扳汝自不知耳龍溪於是稍
相暱就已而有味乎其言遂北面陽明錢緒山臨事
多滯則戒之曰心何不灑脫龍溪工夫懶散則戒之
曰心何不嚴慄其不為姑息如此歸主白鹿洞生徒
數百人皆知宗王門之學卒年四十二(明儒學案)
萬廷言以忠號思默南昌人虞愷子受業於陽明登進
士第歴禮部郎中出為提學僉事罷官歸杜門三十
餘年匿跡韜光硏幾極深念庵之學得廷言而傳尤
深於易三百八十四爻無非心體之流得不著爻象
而又不離爻象自來說易者程傳而外未之或先也
(同上)
按人物志稱思默平生著述多所發明有學易齋
前後集易原易說經世輯要共若干卷其書皆失
傳惟約語中多格言觀學案中所摘數十條生平
得力可知(原䟦)
阮文中字用和南昌人嘉靖進士累官貴州廵撫時土
官安國亨安智相訐殺前撫將坐以叛逆未決文中
至訪得實平其事免軍興之擾巨寇者念擁兵僭號
垂三十年有司不能制因不以聞文中請於朝發師
討平之遷湖廣廵撫(貴州名宦志)
鄧鏞豐城人家貧嗜學手不釋卷精於易中嘉靖鄉舉
官教諭造士多成就知漢陽縣吏事精敏處置山陽
荒賦裁減冗費民免於累凡所施設綽有成績(湖廣名宦)
(志)
傅習進賢人由進士任大理評事以執法忤劉瑾謫理
問怒猶未釋復逮詔獄後歴官副使屢建軍功終副
都御史克定土官之亂(分省人物考)
李璣字邦在豐城人嘉靖乙未舉南宫廷試二甲第一
改庶吉士授編修陞左中允署國子司業纂修會典
成晉諭德歴祭酒轉吏部侍郎兼學士掌詹事府己
未會試主考尋拜南京禮部尚書致仕平生樂易洞
達不設崖岸人皆庇其德宇焉有西野集(人物志)
熊汝達字德明進賢人嘉靖進士除刑部主事歴泉州
知府歲己未倭逼泉州悉力捍禦與士卒為伍夜分
披甲不釋相持月餘寇去泉人德之為立生祠遷四
川副使歴廣東左布政擢右副都御史廵撫廣東改
浙江轉工部右侍郎清約無改素風尋乞歸飬時年
已望六孺慕夔封君色稍不和則長跽請不命之起
不敢起析宦橐以遺二弟又數年起刑部左侍郎尋
遷右都御史掌南京都察院甫任復以事被劾歸所
著有讀書劄記知驚錄糓堂或問弋蟲集觀物稾(同上)
余禎字興邦奉新人正德進士授工部主事改武庫司
嘉靖甲申議大禮禎與羣臣伏哭左順門下詔獄朴
於闕廷時死杖下者十七人禎其一也隆慶改元贈
光禄少卿(白志)
吳金字礪伯豐城舉人嘉靖間知建寧潮汀賊蠭起練
鄉兵固守禦每戰斬獲奪回所擄男婦甚衆(福建通志)
魏時亮字工甫南昌人嘉靖進士授中書舍人選兵科
給事中隆慶中副檢討許國使朝鮮故事王北面聽
詔使者西面時亮爭之乃南面宣詔還進戸科給事
中十月初詔停日講時亮率同列言天未冱寒不宜
遽輟俄請以薛瑄陳獻章王守仁從祀文廟章下所
司三年擢太僕少卿初徐階高拱相講時亮與朝臣
攻去拱已而拱復入考察言官排異己者時亮及陳
瓚張檟已櫂京卿皆被斥時亮坐不謹落職萬歷十
二年用薦起南京大理丞再遷太僕卿副都御史攝
京營戎政歴刑部左右侍郎南京邢部尚書踰年卒
官時亮初好交游負意氣嘗效左都御史張永明為
時論所非時亮亦悔之中遭挫抑潛心性理之學天
啓中諡莊靖(白志)
按時亮晚年好會友講學輯周濓溪而下至王文
成九先生語編曰大儒學粹與其奏議並行於時
(原跋)
雷禮字必進豐城人嘉靖進士授興化司理所讞獄多
竒中民頌之如神明尋晉吏部主事歴考功郎中坐
持法失貴臣意謫大名府通判累陞浙江提學副使
擢南京太僕少卿歴工部左侍郎午門樓工成加尚
書督建三殿尋常部事晉太子太保至少傅隆慶初
太監滕祥傳造器物禮抗章劾祥幷乞骸骨内批凖
致仕歸卒贈太保禮嗜學明習朝典有大政記内閣
行述列卿年表諸書行世(豫章書)
按雷所著尚有鐔墟堂稾二十卷
楊薰字太和南昌人正德進士授主事謫潮州通判耿
介特立受俸薪猶恐自累遷知州去囊無銖積歴惠
州府同知嘉靖中陞四川兵備僉事改貴州致仕家
居曳履徒行絶無貴倨之色廵撫王守仁題清流臣
子贈之(人物志)
丁以忠字從(一作崇)義新建人嘉靖進士授刑部主事錦
衣衛捕劫盗四人奏下刑部以忠廉其贓僅有一油
帟鉤得物主審所繇而釋之錦衣亦服歴郎中陞知
河間府治最時熊尚書浹以直言得罪命官校督解
以歸拲梏就道人畏莫敢近至河間以忠獨郊勞如
常且謂詔使曰熊公重臣所坐非大譴向隅失上意
耳何至是若不憂殺大臣耶即有禍福某當之詔使
悟遂破械聽具輿從以行卒護持無恙陞山東按察
副使累遷左布政使擢右副都御史廵撫山東下令
革冗卒裁其饟佐以贖鈸之羡大賑諸鄉落盗多解
散歸命一意拊恤甚得齊魯間心轉南京兵部右侍
郎未幾滿三品俸考績分宜相欲留之比謝弗應明
年以入賀至亟疏致政所著有世美堂稾孫此吕有
至行父歿割腴産以遺三庶弟舉進士授工部主事
七歲不遷卒於京邸貧無以為殯人共惜之(豫章書)
熊汝器字國用南昌人嘉靖進士授上虞令陞蘇州府
同知母喪服闋補松江同知禦倭有功賜金帛條陳
備倭十事略見施行歴南禮部郎中湖州兖州二府
陞陜西行太僕寺少卿山西行太僕寺正卿兼整飭
寧武兵備副使入覲乞休還里居四年卒(人物志)
李遷字子安新建人嘉靖進士授南京兵部主事歴武
選郎中魏國公奏孫寧侵孝陵壖地為市肆株引甚
衆下部偕法司窮竟尚書屬遷會鞫得從減論出株
引者數十百人出知濟南府陞湖廣按察副使歴左
布政使擢右副都御史廵撫真定久之晉兵部右侍
郎兼僉都御史總督兩廣以廣東諸軍破倭斬鹵千
計調狼土兵平廣西古田擒巨寇韋銀豹等置永寧
州績聞陞南京刑部尚書致仕歸家居十餘歲卒篋
無餘鏹諸子鬻産為歛嘉隆間南州士大夫談清節
者必推李尚書云詩文醇雅有致其傳者鶯谷山房
集(人物志)
張鏊字濟甫南昌人嘉靖進士選庶吉士授禮部主事
遷祠祭司郎中隆興寺火奉命同中人撤大善殿佛
像中人欲收其寳幢珠玉以進鏊不可遂燬之出為
浙提學副使轉遼東苑馬卿比去遼人為立生祠歴
廣東左布政使陞南京太常大理卿繇刑部侍郎超
拜尚書掌南兵部致仕歸家居十三年卒生平清苦
終始一節布衣蔬食四壁蕭然諸子至不能自給(豫章)
(書)
按濟甫所著有遷鶯館集
蔡國珍字汝聘奉新人嘉靖進士鄉人嚴嵩當國欲羅
致門下國珍不應乞就南為刑部主事就改吏部進
郎中出為福建提學副使以侍飬歸遭母喪服除遂
不出家居垂二十年起廢籍以故官莅福建遷湖廣
右參政歴浙江左布政使以右僉都御史提督操江
召為左副都御史歴吏部左右侍郎進吏部尚書三
殿災率諸臣請修省倡廷臣詣文華門請舉皇長子
冊立冠婚言必得請方退帝遣中宫諭曰此大典稍
需時耳何相挾若是乃頓首出稱疾累疏乞休國珍
素以學行稱風力不及孫鑨陳有年而清操似之家
居十三年卒年八十四贈太子太保諡恭靖(白志)
按蔡國珍人物志及安志俱失載
江治字舜卿進賢人十三補弟子員父玠以逋租逮治
匍匐以解父厄孫忠烈公召而試之大竒異授以館
廩比忠烈殉宸濠難奔入會城縞素伏棺哭盡哀王
陽明召見器之語以學愈自奮舉嘉靖進士任刑部
主事陞廣東按察僉事督學政得士為多擢南京尚
寶司卿遷太常少卿署應天府歴卿光禄太常拜南
京工部右侍郎致仕歸顔其亭曰洗心田居騎一蹇
驢挾小蒼頭與村父相慰勞值歲饑唃糜自給意泊
如也奉詔存問年九十二臨終戒諸子無以祭葬累
縣官(豫章書)
江滙字東之進賢人嘉靖進士授兵部主事歴陞湖廣
按察副使浙江按察使持法峻整有豪民坐殺人行
千金求鬻獄拒之又屬柄相以請不聽竟論死轉河
南右布政使以前事中齮齕歸家居田宅無贏有遊
楚稾(同上)
李東華字景曉豐城人嘉靖進士授太常博士選工科
給事中歴吏兵科嘗上疏言精考課四事又疏言釐
時弊五事進禮科都給事中卒貧不能喪里宦賻之
始克殮(林志)
齊譽字文實南昌人嘉靖進士以給事謫知永嘉律己
廉正究悉民瘼編派里逓班次至今便之(浙江通志)
張臬字正野進賢人嘉靖進士授刑部主事以事謫靈
川縣丞稍遷寧國同知歴閩蜀秦楚藩臬拜右副都
御史廵撫四川值五酋稱王自雄長謀䧟叙州臬檄
所部兵討之賊擁長矛披涇絮列巨牛為陳臬令揭
竹為竿悉長二丈造無聲礮五百火箭千束飛擊之
無不立斃者賊盡奔木頭寨臬又置樓櫓火箭焚其
草舍改奔石城寨世所稱鴉飛不到山也山博十餘
里四隅壁立鳥道亡先登者臬曰此可計而取之也
密令諜者誘一酋阿黑官至則勞以酒食綵帛鼓吹
旗蓋遨遊寨之麓以誘之賊相顧錯愕乃下令盗中
能捕首目一人者得弗死有武生劉顯者南昌人能
以一當百署為先鋒獲其土官安得禄盗衆悉降首
惡阿焦林匿山後洞穴中十日不得臬時已拜南司
寇佯言當縱小醜班師賊果怠擒之入留都適倭寇
張甚或傳將圍通州犯瓜潤留都大恐臬曰此綴兵
法耳禍其在揚州乎已而果然初劉顕累建竒績臬
言之大司馬張鏊檄為南京水軍守備未幾以副總
兵滅倭賊於長江識者推其將將之功焉擢兵部右
侍郎提督廣西軍務大盗張璉稱號僭亂流毒三省
臬同平江伯陳王謨討平之捷聞進都察院右都御
史俄命總督閩廣軍務為言者所中歸老鍾陵(人物志)
萬敏字欽夫南昌人嘉靖進士知太倉州崇明有大慝
王秦沈三人利私鹺而猖獗海上敏單舸詣縣召沈
至榻前款諭之且泣且受命王秦負險弗順將謀不
利於敏亟浮海入州城會上命湯帥勦諸海寇敏午
治樓櫓至夕三百艘畢具戰卒凡三千人牛酒之犒
咄嗟而辦將士咸大悅會戰湯帥以巨艦六十乘風
而進敏殿之瞬息達崇明捕斬無算敏慮其妄殺也
矯中丞令大呼曰生擒者賞首級者弗論師中擒二
千人械送至訊釋平民千八百餘人得劇盗百七十
人置之法歴襄陽同知遷貴州僉事備兵畢節居三
年御史疏其才陟貴藩少參致仕(同上)
齊柯字文則南昌人嘉靖鄉舉署和州學正修州乘分
校河南鄉試遷瑞安知縣邑苦田賦不均柯至首建
度田之議請於臺司若郡每都擇公正一人董其事
已自裹糧履畞握算而紀其籍民有訟者即於田間
片言取平傍邑民間之爭請受筴當道檄令度平陽
田旬月亦報竣無何奉例丈量二邑抱成筴以應皆
柯力也徵入補大理評事擢臨安知府過里謂人曰
度兩歲俸足償逋金吾將老焉其治郡以德化民如
令瑞安狀小疾投劾去(府志)
王希烈字子忠南昌人嘉靖進士改庶吉士授編修累
官國子祭酒禮部侍郎改吏部兼侍講學士掌詹事
府充經筵日講嘗攝宗伯事肅府中尉某隂規為嗣
正色絶之萬歷甲戍典會試江陵子落第人服其不
私卒贈禮部尚書諡文裕(人物志)
余曰德初名應舉字德甫南昌人嘉靖進士授刑部主
事歴福建按察副使在刑部時與李攀龍王世貞輩
相倡和歸田後詩道益振尤善五七言近體有午渠
集德甫詩集同邑按察副使喻邦相均時亦以文名
著山居稾曰德有曾孫正崇禎己巳恩貢博雅能文
著寒芳閣文稾昔邪園詩集行世(同上)
黃國華字良寶豐城人嘉靖進士守龍安時郡新設賦
繁重國華惟務節省以寬民力裁革殆盡萬歴初入
覲卒於京卒之前一日猶議陳地方利病其盡心民
事如此訃聞士民祠祀之(四川通志)
陳棟字隆之南昌人嘉靖乙丑會元廷試及第授編修
隆慶間擢右贊善侍班東宫適見楮畫墨汙正色而
諫東宫為霽容更書時謂有公權筆諫之風辛未校
士拔同郡鄧以讚第一後為名臣世稱其鑑識未幾
卒(府志)
何祉字德徵進賢人嘉靖進士授行人擢戶科給事中
西北諸省大饑奏請發内帑免徵輸以甦民困以母
老乞便養改南京兵科條軍政四事馬政五事著為
令申與同臺會糾王太宰瓊以此見忌出為嘉興知
府性方嚴不假人以嚬笑戢暴綏良修教勸學期月
郡中大治坐蜚語罷民為立祠(分省人物考)
朱憲章字良範進賢人嘉靖進士授行人擢兵科轉戶
科時方造龍舟費至鉅萬憲章疏凡兩上遂停出為
四川副使歴福建參政告歸與羅洪光唐順之往還
論學晚更好易推本爻繫之旨多所發明著訂頑隨
筆霅里子集(人物志)
萬恭字肅卿南昌人嘉靖進士授南京文選主事歴郎
中就遷光禄少卿入改大理寇逼通州帝方急兵事
以兵部右侍郎蔡汝楠協理戎政命恭代汝楠恭列
上選兵議將諸事皆報可明年請劇邊自效命兼僉
都御史廵撫山西甫至寇犯龍䰅墩伏兵擊却之未
幾寇五萬騎至朔州川恭與戰老高墓寇去事聞賚
銀幣廵撫故無旗牌恭請得之濱河州縣患套寇東
掠歲鑿冰以防恭為築牆四十里教人以耕及用水
車法民大利之以内艱歸隆慶六年河决邳州運道
大阻命恭以故官總理河道築長堤北自磨臍溝迄
邳州直河南自離林迄宿遷小河口袤延三百七十
里費帑金三萬六十日而成高寶諸湖夏秋氾濫歲
議增堤而水益漲恭緣堤建平水閘二十餘以時洩
蓄專令濬湖不復增堤河遂無患恭彊毅敏達一時
稱才臣治水三年言者劾其不職罷歸家居垂二十
年卒孫燝有傳(白志)
熊廷用豐城人嘉靖間為長樂典史時倭寇猖獗逼縣
城廷用登陴守禦開門令老幼俱入城存活數千人
修築濱湖民受其利(福建通志)
吳桂芳字子實新建人嘉靖進士授刑部主事有崔鑑
者年十三忿父妾凌母手刃之桂芳為著論擬赦尚
書聞淵曰此董仲舒春秋斷獄柳子厚復讎議也鑑
遂得宥及淵入吏部欲任以言職會聞繼母病遽請
歸起補禮部歴遷揚州知府禦倭有功又建議增築
外城揚有二城自桂芳始歴浙江布政使廵撫福建
鄖陽進右副都御史總理河道未任兩廣總督張臬
以非軍旅才被劾罷改桂芳兵部右侍郎提督兩廣
軍務潮州舊倭屯據鄒塘桂芳先討倭以降賊伍端
為前驅官軍繼進一日夜克三巢焚斬四百餘人與
南贑提督吳百朋乘勝滅賊而新倭寇福建者為戚
繼光所敗方流入境桂芳百朋會調土漢兵乘其初
至急擊之倭懼悉奔甲子﨑沙奪漁舟入海暴風起
皆覆溺死因建議海道副使轄東筦以西至瓊州領
番夷市舶更設海防僉事廵東筦以東至惠潮專禦
倭寇又進討亞元丹樓平之召為兵部右侍郎隆慶
初以疾乞歸萬歴三年即家起故官總督漕運桂芳
以淮楊洪潦奔流惟雲梯關一徑入海致海涌沙河
流泛溢而興鹽高寶諸州縣所在受災請益開草灣
及老黃河故道以廣入海之路修築高郵東西二堤
以蓄湖水皆下所司議行未幾草灣河工告成而河
決曹縣徐州桃源其明年議塞崔鎮決口束水歸漕
桂芳欲衝刷成河以為老黃河入海之道遂命兼理
河漕進工部尚書未踰月卒贈太子少保(白志)
王臣字公弼南昌人為諸生時從王文成學嘉靖進士
知泰州以所學施之政歲饑發倉大賑請蠲米六萬
餘石作諭民錄申明聖訓或以天倫搆訟者勸誨懇
到多感泣如初撤毁神廟改建尊經閣立胡安定祠
時王艮以布衣倡道安豐延至州學令諸生盡師之
一時里巷皆絃歌焉陞刑部員外轉浙江僉事為王
文成撫孤不避嫌怨以廣東參議罷歸學者稱瑶湖
先生(人物志)
符鍾字伯聲新建人為諸生慨然慕聖賢之學以古禮
為必可行丁内外艱俗用浮屠音樂悉屛絶之舉嘉
靖鄉試卒業南雍從湛若水遊除知道州賑荒歉撫
峒猺治行稱最卒於官所著有虚亭語錄(同上)
朱多煃字用晦瑞昌王府奉國將軍善為詩與里人余
曰德相倡和因介李於麟王元美間數吟咏往還以
此譽延海内有芙蓉園藳時建安輔國將軍拱樋亦
以文雅知名著瑞鶴堂詩集爽臺稾各二卷(府志)
凃紹煃字伯聚南昌人進士䆳於理學督學四川公明
並至士無遺珠自後名科甲皆出其簡拔著四書兒
訓士子賴之蜀中督學推第一人(四川名宦志)
朱多&KR1463;字崇良瑞昌王府鎮國中尉父奉國將軍拱榣
嘗以議禮稱旨賜勅諭有聲貴遊間&KR1463;博雅好詩始
與多煃齊名晚益精進評者謂其沉著闊達有先進
典刑云(府志)
萬思謙字益父南昌人聞王伯安之學怳然有悟密探
默契歐陽文莊一見賞歎以為聖門心印必屬斯人
嘉靖進士知嘉定縣會倭患急乃城嘉定以備陞刑
部主事改光禄寺丞秩滿謁吏部長揖而出坐奪一
月俸出為四川參議累遷福建左布政使藩司前有
麗譙面五虎山門故從旁出思謙至闢正中門改山
名曰五福竟無害閩人壯之轉南京太常卿致書江
陵相稱維世以禮容人以量願開言路自引咎語江
陵相故同年生意不能無望故陽遜謝而言者伺其
頤指露章引懸車例遂得致仕歸年甫六十一耳著
大學迹古中庸述微平生粹行完操毫無愧怍所居
環堵壁立殁後十六年始克葬(人物志)
姜儆字君治南昌人嘉靖進士授宣城縣令陞浙江道
監察御史初奉命廵視光禄條陳七事稱旨出視長
蘆鹽課繼廵按湖廣值歲侵民舍漂没載道儆上流
民圖多方賑救百姓乃得安業復廵視山東江浙閩
廣所至聲望丕振擢翰林院侍講學士尋丁内艱起
復冠帶閒居卒年七十五(淡溪姜氏事實)
劉曰材字汝成南昌人嘉靖進士授韶州府推官峒人
怨豪家收青殺七人尸於大澤雜始無驗曰材廉得
其見知者鞫之辭窮獻状囚亦皇遽伏竟獲七尸澤
中獄上論報人驚以為神明遷刑部主事轉儀制司
遷湖廣按察副使改貴州督學復為山西參政守徐
溝會石州之變寇騎廹太原督兵乘城一諜者袒而
華言以入輒斬以殉衆心乃安寇亦竟出塞去歴陜
西左布政使入覲殁於臨潼傳舍曰材性廉平自言
三為刑言未嘗輕入人罪所至行李蕭然既殁而人
思之(白志)
李材字孟誠豐城人遂子嘉靖進士授刑部主事由兵
部郎中遷廣東僉事羅旁賊猖獗材襲破之周高山
設屯以守賊有三巢在新會境調副總兵梁守愚由
恩平遊擊王瑞由德慶入身出肇慶中道夜半斬賊
五百級毁廬舍千餘空其地募人田之亡何倭五千
攻䧟電白大掠而去材追破之石城設伏海口伺其
遁而殱之奪還婦女三千餘錄功進副使萬歴初張
居正柄國材遂引疾去居正卒起官山東以才調遼
東開原尋遷雲南洱海參政備兵金騰金騰地接緬
甸而孟養蠻莫兩土司介其間叛服不常緬部目曰
大曩長曰散奪者率數千人據其地材謂不收兩土
司無以制緬遣人招兩土司來歸而間討抗命夷阿
坡居頃之緬兵爭蠻莫材合兩土司兵敗緬衆殺大
曩長逐散奪去緬帥莽應裏益兵至孟養復擊沉其
舟斬其將一人乃退以雲南事被訐遂獲重譴幽繫
五年論救者五十餘疏大學士申時行復為材申理
皆不省亡何孟飬使入貢具言緬人侵軼天朝救援
破敵有狀聞典兵者在獄中皆流涕而楚雄士民閻
世祥等亦相率詣闕訟冤帝意乃稍解戍鎮海衛材
所至輒聚徒講學繫獄時就問者不絶至戍所學徒
益衆許孚遠方廵撫福建日相過從久之赦還卒年
七十九材學雖受之守益以上接王守仁然不循其
軌轍以大學知止知本為鵠標其宗旨曰止修學者
稱見羅先生(同上)
按見羅所著有學古知本圖說斆學錄經正錄觀
我堂槀共若干卷
葉修字克慎南昌人由進士任漢陽府司理性剛直不
阿常面拆人過藩臬皆憚之漢陽學廢頼以興復漢
川賦為潞藩奏割三之一民甚苦之修請以衡州有
歲額解德安倉者移抵漢川民為祠祀焉(湖廣名宦志)
姜博字克約南昌人嘉靖進士授溧陽縣令擢刑部主
事累陞浙江僉事秉性剛直不阿附權貴解組歸居
家四十餘年卒年八十二祀鄉賢(淡溪姜氏事實)
方孟縉武寧人早失父事母孝由進士授刑部主事時
貴戚張氏搆大獄不決孟縉折斷平允理淮漕值江
西吳城兊運軍民交變孟縉一詢輸服議改就省兌
至今民便之所著有鴈里殘槀(分省人物考)
劉顯字草堂南昌人生而膂力絶倫稍通文義家貧落
魄之叢祠欲自經神護之不死間行入蜀為童子師
已冒籍為武生嘉靖三十四年宜賓苖亂廵撫張臬
討之顯從軍䧟陣諸軍繼進賊盡平顯由是知名南
京振武營初設用兵部尚書張鏊薦署都指揮僉事
僉書浙江都司遷參將分守蘇松倭犯江北逼泗州
鏊檄顯防浦口顯測賊將遁追擊至安東方暑披單
衣率四騎誘賊伏精甲岡下伺賊出潛毁其舟賊敗
走舟舟已焚死者無筭尋遷副總兵協守江浙振武
營兵變後諸將務姑息兵益驕給事中魏元吉薦顯
署都督僉事一軍怗然廣東賊起詔顯充總兵官鎮
守其地廣東故無總兵官至是始以顯為之會福建
倭患棘顯與參將戚繼光連破賊賊略盡錄功進先
所廕世職二秩隆慶改元移鎮貴州拓地四百餘里
得諸葛銅鼓九十三銅鐵鍋各一鍋狀如鼎大可函
牛刻畫有文彩相傳諸葛亮以鼔鎮蠻鼓失則蠻運
終矣錄功進顯都督同知已而勦餘孽復俘斬千一
百有竒都掌蠻既滅顯引疾求去而以有司阻撓為
言詔聽顯節制顯益行其志擊西川番没舌丢骨人
荒諸砦斬其首惡撫餘衆而還建昌傀厦洗馬諸番
咸獻首惡西陲以寧九年冬卒官(白志)
宋國華字崇樂奉新人嘉靖進士授休寧知縣貴溪張
真人奉命有事於齊雲責供具苛甚國華詗其隂事
欲發之張恐遜謝而去陞兵部主事歴職方郎中擢
四川提學副使敷教以寬憐才若不及累遷雲南左
布政使發黔國侵奪事逮其左右戍邊者三人轉應
天府尹抵家病卒(人物志)
劉廷梅字與和南昌人天性孝謹父客死維陽廷梅迎
喪以歸涉江風惡幾覆舟抱棺而慟呼天請與俱溺
尋濟嘉靖進士知歙縣縣沿事供張令君甚設盡
麾出之政令清簡訟庭幾闃無人比奉徵書敝衣羸
馬以行除南京兵部主事歴知漢陽府擢廣東副使
致仕(府志)
衷貞吉字孔安南昌人嘉靖進士授刑部主事遷南禮
部郎中出知松江府吳淞江久塞侵濱河田出所節
嗇金錢濬之竣役而民無擾高新鄭釋憾於故相徐
迎合者上下其手郡中告密成風顧獨意無所附量
徒陜西行太僕少卿萬歴初改河南提學副使精品
藻寬條約詳訓廸得人士心歴浙江左布政使擢右
副都御史廵撫河南比歲薦饑請發帑金五萬兩米
九萬餘石分部周賑召拜工部侍郎左都御史河南
人為立生祠卒贈太子太保謚簡肅(豫章書)
黃樞字翼卿南昌人嘉靖進士授嘉善知縣精嚴案牘
發摘無遺尤留心里甲役法均平猾胥為之斂手邑
大潦禾盡漂詣當道免冠頓首請括帑金以抵恒賦
陞南京工部主事歴武庫郎中遷知湖州府歲荒請
蠲設賑不遺餘力卒於官廉介終身不易祀湖州名
宦(人物志)
胡杰字子文豐城人嘉靖進士由庶吉士歴南祭酒陞
太常寺卿有劒西稾(明詩小序)
雷夢麟字伯仁進賢人嘉靖進士授無為知州遷工部
員外郎復除刑部明法律善持平駙馬鄔景和失撰
青詞且辭賞忤旨坐劾屬夢麟論鄔不嫺文學罪在
辭賞薄治足矣讞上報可時震位未建有曾御史佩
復命誤用青表上恕甚疑有譏訕下御史獄夢麟復
佐尚書議當調外有旨切責已僅免御史官嘗奏進
所著讀律𤨏言又條上罪囚永戍者只以戍後生子
代伍免行勾原籍議中格後竟行之遷天津兵備副
使歴陜西左參政(府志)
李栻字孟敬豐城人遂長子嘉靖進士授魏縣知縣魏
俗健鬭尚鬼栻申明教化酌定禮條使民誦習又令
無賽會無醵緡錢以粟易之計其羡為社倉而規其
息頃之獄訟衰減鄉社囷藏至八千餘調肥鄉塞邯
鄲鄢米二口衝堤濬漳河故道灌田九里民祠祀焉
拜監察御史萬歴初廵按湖廣還以臺中久次協理
大察竟外遷浙江副使上疏致仕有囷學纂言惜隂
稾及緝論語外編(人物志)
方來崇字士功新建人與弟來獻同中嘉靖乙卯鄉試
登丙辰進士授無為知州愛民潔已著有初政紀錄
考選刑部歴員外郎會方士詔獄執法忤旨挂冠歸
林居四十載講學著書與王元美李於鱗暨德甫用
晦諸公為詞林伯仲有元隠軒諸集行世(府志)
喻南嶽字極夫新建人嘉靖進士授六安知州適倭寇
起海上改調通州歴兵部員外郎中遷廬州知府新
安富人挾重貲遊無為州州人某利其有拉殺之而
匿其尸事已半載嶽一日坐堂上問左右曰階之下
披髮短裳而水淋淋者誰耶左右無對嶽曰若有冤
苐為若理即沐浴禱於城隍神明日呼左右一人來
授以名居令往捕之一訊輙服合郡駭服晉四川副
使備兵建昌建昌故在蜀西徼為瀘水所隔備兵使
者憚不敢渡遥制雅州獨閫帥鎮其中多專恣喜事
失蠻心嶽叱馭趣渡瀘諸蠻望見車騎□蒲伏迎道
左嗣是閫帥凜凜自東不敢有所干犯諸蠻亦大喜
尋以疾引歸番漢人扶轅泣送者數百里不絶(同上)
李瑞芳字時禎豐城人嘉靖鄉舉授武義知縣多善政
以憂去縣人為之立碑補永興縣值大荒仿周禮弛
役緩征嗇神殺禮積粟之法民頼之復除知華客歴
承天府通判引疾歸所在俱祀名宦(人物志)
彭懋字汝德南昌人嘉靖鄉舉任順昌知縣庶事畢舉
尤加意學校日進諸生親為析義校課歴工部郎中
廣東按察僉事歸無長物年至九十四載延平志名
宦(同上)
鄧漢字潔之豐城人少孤貧殯父薄終身不忍華其衣
居母喪數日水漿不進嘗拾遺金坐待失者舉還之
由歲貢任休寧常熟訓導遷金山衛教授作人以明
倫敦行為先致仕歸年至九十(安志)
熊登之新建人博學強記舉明經絶意住進與同邑舒
泰等闡明理學著有性理解聖學正宗行世事繼母
徐至孝四方執䞇者常數百人督學王宗沐極尊禮
之未艾而沒門人私諡貞孝先生泰好學有質行母
殁哀毁廬墓事繼母如所生推産以讓其弟直指採
風以孝聞遽卒詔旌其閭(同上)
葉香豐城人痛父早亡有感輒號慟不止母性嚴竭力
承順必得其歡心婦稍拂於母即同跪寢門外怒猶
未釋輒遣歸逾年母為娶妾受之竟不一御母問其
繇泣曰顧婦尚未可絶耳母感其意即日迎歸新建
魏良弼稱之曰孝行聞於朝野風表化諸鄉閭嘉靖
間旌(同上)
袁坡字邦彛豐城人母死廬墓泣血三年與鄒謙之王
汝止諸先生講學遂棄制舉業結廬山中從過之士
雲集平生不事産業晚歲家益薄讀書談道晏如也
(同上)
按鄧漢熊登之葉香袁坡前志皆不載今采入安
志孝義傳尚有南昌章彬黃璉徐德明李溥錦新
建崔琬鍾文奎鄭山鍾鎮豐城劉静徐濤進賢支
黼饒用文陳相靖安陳伯宣漆維縉黃廷輝羅汝
德奉新熊金玉寧州陳龍武寧黃咺陳仲賢並陳
維晉胡輔不詳何縣人俱附錄姓名於此
劉建字懋中豐城人嘉靖鄉舉任汀州青州二府推官
所至讞決多所平反閩倭亂後承檄廵行泉州便宜
賑恤全活甚衆在山東殱顔神鎮劇盗均臨朐差役
汀青兩郡俱立生祠致政歸
李輔字子卿進賢人嘉靖進士授中書舍人選監察御
史萬歴初督學南直行部不擕胥史弊蠹一清復刷
卷京畿會江陵相遭父喪欲奪情言路伺指保留輔
獨不預歴山東廵撫工部尚書卒贈太子少保(人物志)
唐堯臣字士良少事王文成講學有才名嘉靖鄉舉授
湖州府通判遷桂林府首設方略擒土酋蕭公反赦
而賚之令稽首受約於麾下衆莫敢犯陞杭州府同
知擢浙江按察僉事備兵台嚴料理軍饟不絶倭至
堯臣以戚繼光兵連破之增俸級一等尋歸著雨餘
閣筆二卷(府志)
吳子金字維良南昌人為邑諸生從王文成學及文成
歸越子金與魏良政徒步往從之三年充然有得而
歸嘉靖乙酉同良政登鄉舉時嚴嵩方掌北雍延之
訓子未幾輒謝去竟不仕以講學終著壁箴屛銘夜
氣說諸篇邑人陳源受學於子金後師安福劉邦采
而友南城羅汝芳造詣益進(人物志)
按唐堯臣吳子金明儒學案俱不載
鄧以讚字汝德新建人隆慶五年舉會試第一廷試第
三授編修萬歴初座主張居正枋國政以讚時有匡
諫居正弗善也移疾歸久之補原官旋引退詔起中
允至中途復以念母返再起南京祭酒就擢禮部右
侍郎復轉吏部再䟽請建儲且力斥三王並封之非
言中宫鍾愛元子願早正春宫視臣民尤切陞下以
厚中宫而緩冊立殆未諒中宫心况信者國之大寳
建儲一事屢示更移將使詔令不信於天下非所以
重宗廟安社稷也會廷臣多諫者事竟寢尋召為吏
部右侍郎力辭不拜以讚登第二十餘年在官僅滿
一考居母憂不勝喪而卒贈禮部尚書謚文潔(白志)
羅萬象字光大南昌人萬歴舉人令潛江會邑大侵饑
民聚衆相奪勢不可止萬象取巨魁二人立斬之揭
竿以示餘鳥散復建北關以固圉創教埸以習騎散
徵糧之法立連環票善政不可勝舉(湖廣通志)
徐作字季儒南昌人嘉靖進士初任刑部主事歴籓臬
轉京堂至工部左侍郎掌本部尚書事考繢廕長子
懋勛其後復以奉勅提督黃河大工及督建乾清坤
寧兩宫大工晉都察院右都御史時爭冊立忤皇貴
妃意冠帶閒住迨神宗晏駕光宗起擢工部尚書作
即以是攀龍&KR1046;而逝熹宗登極其家人屢疏循例乞
請五典奉旨下部議覆值魏黨擅權停閣崇禎十六
年部議題補廕謚會闖賊犯闕事遂寢後祀鄉賢(人物)
(志)
鄧以誥字汝欽新建人嘉靖鄉舉年十九勵志學問與
其弟文潔公以讚家廷切劘授建陽教諭鳩工遷學
費至數千金未嘗煩有司陞廣東博羅知縣邑恒燠
民多病癩傳染誥下車適七里驛有山勢甚磅礴諸
癩三百人羣聚其間男子擔負至者輒搶女子至輒
執而滛之誥震怒曰癩本天刑不悔過又公然以強
姦強盗犯大辟邪令諸遇癩者任持長槍刀直拒之
癩見所懸示猶不為意以誥乃佯募壯夫約日驅縳
三百人盡沉之江於是癩一夕遁去奏最遷刑部主
事誥曰此王文成論學之署敢以聽斷而忘夙夜自
考乎是時有投匿名言鄭貴妃危太子事題曰續憂
危弘議輔臣一貫誣少宗伯郭正域為之連及部郎
於玉立禍不測誥密言於司寇曰妖書所坐無左證
欲以莫須有殺天下士非法之平也言甚迫切竟得
從末減擢衡州守郴大饑饑民萬餘人闌入礦山為
盗格殺官兵鄒參知學柱議大舉進勦誥曰此愚民
為救饑計非敢為亂也當一面持檄招安俟其解散
徐賑之賊得檄果如約解散俄常寧又大饑黠徒誘
饑民數萬復入礦為盗參知欲以前所治郴盗策治
之誥曰事安可膠柱饑民所以敢於複盗者度吾又
必招安之也乃遣揮使率銳卒出其不意直趣至寧
凡七閱月罪人斯得梟首惡三十軰餘黨悉散於是
流亡麕集乃大發倉賑之寧境以平在衡三年報政
遂上疏引疾致仕歸田垂數十年著衡州府志會心
編澹臺祠講章及遺稾一卷(同上)
鄧子龍豐城人貎魁梧驍健絶倫兼通翰墨嘉靖中江
西賊起掠樟樹鎮子龍應有司辟破平之萬歴初從
大帥張元勲討平巨盗遷銅鼓石守備尋擢署都指
揮僉事掌浙江都司會麻陽苖金道侣等作亂擢參
將討之賊解散其黨五開衛卒胡若盧等火監司行
署靖州銅鼓龍里諸苖咸響應為亂子龍火其東門
以致賊而潛兵入北門賊遂滅十一年閏二月緬甸
犯雲南詔移子龍永昌木邦部耿馬有姦人罕虔與
岳鳳同為逆子龍急戰攀枝樹下陣斬虔虔子招罕
招色奔三尖山自謂得天險令叔罕老率蒲人藥弩
手五百阻要害子龍盡知賊間道乃命禆將鄧勇等
提北勝蒗渠諸番兵直搗賊巢夜半上而預伏兵山
後夾擊火器竸發生擒招罕招色罕老及其黨百三
十餘人尖山巢空會劉綎亦俘兵鳳以獻進子龍副
總兵永昌騰衝夙號樂土自兵罕倡亂始議募兵所
募多亡命乃立騰衝姚安兩營劉綎將騰軍子龍將
姚軍不相能致軍鬭帝以兩將皆有功置不問既而
綎罷劉天俸代天俸被逮遂以子龍兼統之子龍右
姚兵每工作輒虐騰兵及用師隴川子龍故抵昂兩
營兵騰兵大不堪欲去副使姜忻令他將轄之乃定
而姚兵久驕因索餉作亂由永昌大理抵會城所過
剽掠諸兵夾擊之俘四百餘人亂始靖子龍坐褫官
下吏十八年孟養賊思箇判子龍方對簿廵撫吳定
請令立功自贖無何丁改十寨賊普應春霸生等作
亂勢張甚定大徵漢上軍令子龍軍其右游擊楊威
軍其左大破之斬首一千二百級招降六千六百人
帝為告謝郊廟宣捷受賀復子龍副總兵署金山參
將事先是猛廣土官思仁烝其嫂甘線姑欲得之弗
克偕其黨丙測叛歸緬數導入寇二十年攻孟養犯
蠻莫土同知思紀奔等練山子龍擊敗之乃去子龍
尋被劾罷歸二十七年朝鮮用師詔以故官領水軍
從陳璘東征倭將渡海遁璘遣子龍偕朝鮮統制使
李舜臣督水軍千人駕三巨艦為前鋒邀之釡山南
海子龍素慷慨年踰七十意氣彌厲欲得首功急攜
壯士二百人躍上朝鮮舟直前奮擊賊死傷無算忽
他舟擲火器誤入子龍舟舟中火焚賊乘勢擊子龍
戰死舜臣赴救亦死事聞贈都督僉事世廕一子廟
祀朝鮮(白志)
凃杰字汝高新建人隆慶進士授龍游知縣擢廣西道
御史請告起河南道陞光禄少卿萬歴癸巳值有三
王並封之旨杰上疏語殊激切遂削職歸子紹煃已
未進士官廣西左布政使(人物志)
張位字明成新建人隆慶進士改庶吉士授編修預修
世宗實錄位以前代皆起居注而本朝獨無疏言史
官充位無以自效宜日分數人入直凡詔旨起居朝
端政務皆據見聞書之待内閣裁定為他年實錄之
助張居正善其議奏行焉後以救吳中行趙用賢忤
居正意謫徐州同知用薦擢南京尚寳丞俄召為左
中允管司業事進祭酒疏陳六事多議行以禮部右
侍郎教習庶吉士引疾歸詔起故官協理詹事府辭
不赴久之以申時行薦拜吏部左侍郎兼東閣大學
士王錫爵還朝帝適降諭三王並封假待嫡為辭而
位遽請帝篤修交泰早召高禖議者竊哂之錫爵去
趙志臯為首輔位與志臯相厚善志臯以位精悍敢
任政事多所裁決進禮部尚書改文淵閣以甘肅破
賊叙功加太子太保復以延鎮功進少保吏部尚書
改武英殿位初官翰林聲望甚重朝士冀其大用及
入政府素望漸衰主事丁應泰劾楊鎬喪師言位與
鎬密書往來朋黨欺罔鎬拔擢由賄位得之帝恕下
廷議遂奪職閒住除名為民位有才果於自用任氣
好矜其敗也廷臣莫之救天啓中復官贈太保謚文
端著有閒雲館集叢桂山房稾(白志)
張偲字士忠南昌人隆慶進士歴官廉介布衣蔬食與
諸生無異繇福建布政仕至都御史廵撫貴州卒於
任家居城南敝廬不蔽風雨(人物志)
范謙字含虛豐城人隆慶戊辰進士歴官禮部尚書謚
文恪有雙栢堂集(府志)
劉炅字瞻華南昌人萬歴舉人崇安教諭陞廣西永康
令調繁藤縣以撫安猺獞功陞潯州府同知歴任多
有實政篤志孝友年三十八以養母乞休著有說夢
集(廣西名宦志)
李啓美字應成豐城人萬歴進士改庶吉士授檢討國
儲未建會有三王並封之旨言者多獲譴責啓美上
書政府謂東宫原無待敵之條元子舊無分封之例
豈惟失天下人心恐天地祖宗亦復悵然於此舉矣
時論壯之是歲值萬夀聖節又上疏陳時政并獻四
箴時爭傳誦比於前代陸敬輿著有李太史稾三卷
(白志)
李光祖字繩伯南昌人萬歴進士授溧陽知縣邑有圩
塍為積澇所齧發帑金築之治賦第設缿筩聽民自
為委輸民不苦賦賦亦不逋行道人以暴疾仆於市
門無賴者借以誣市中人一訊立雪而官為殣死者
遷南京吏部主事卒溧陽人請祀於名宦祠(府志)
樊良樞字尚植進賢人萬歴進士令仁和與人推誠無
隠徵比不事鞭扑水灾議蠲賑悉心籌畫全活無算
遷浙江提學以不作魏璫祠碑文解印綬歸著有易
解(浙江名宦志)
羅憲凱字元甫豐城人萬歴進士令貴池清介絶倫人
莫能干以私嘗捐俸修復齊山書院以勤勞卒官所
著有金陵北征入計諸草(府志)
李琯豐城人由進士擢御史遷福建僉事奉表入都列
首輔申時行十罪語兼侵王錫爵削籍家居三十年
不復出(白志)
按李琯安志失載白志𥙷
劉曰寧字雲嶠南昌人少博學多才志識弘逹毅然以
天下為任萬歴進士改庶吉士與陶望齡焦竑黃輝
董其昌才名相先後授編修奉母假歸性至孝痛父
失養母時年七十餘入問寢興依依無異童子時復
奉母入長安會纂修正史凡為公卿名臣傳紀三百
三十有六陞右中允充東朝講讀官𣙜採議起中貴
四出海内騷動南康守吳寳秀忤湖口稅璫李道逮
治詔獄曰寧發憤上書請撤礦稅諸使宥寳秀疏入
留中曰寧遂奉母南歸尋起右諭德掌南京翰林院
事由大司成晉少詹學士禮部侍郎改吏部卒予祭
葬贈禮部尚書諡文簡(人物志)
按劉曰寧所著有雲嶠集
丁此吕字右武新建人萬歴進士自漳州推官歴湖廣
參政所至皆著政績權貴以計典修怨謫戍粤東尋
以薦起天津海防贊畫未赴卒(丁氏世美集)
吳銓文字行甫更名遇南昌人萬歴壬午鄉舉為漢陽
推官有鄉猾以畞鬻富生蕭某紹生值而實無畞生
往按宿地莊猾偵其僕舊私莊婦夜羣擊殺婦質明
執生誣搆屬銓文訊狀文曰生嫟媪復怒殺媪邪論
報惟輕而後鞫者竟入生坐償會御史慮獄生梏拲
候鞫其僕苴履赭衣懷刃詣直指前一手拔刃一手
挾冤狀大號曰殺莊婦者我也語畢立自引決直指
愕甚閱牘得銓文所著讞語遂直生而出之自是疑
獄悉下銓文咸質神矢公以聽適楚宗以嬴吕事搆
王而嗛趙中丞可懷為王所倚一日多宗白事復抵
捂遂攘臂格中丞至死銓文時在黃聞變曰非撫莫
靖廼夜馳省諭諸宗以朝廷優養德意會御史按安
陸銓文率諸李官往謁御史曰當以反聞衆嘿然銓
文曰殺重臣誠不法幸猶未斬關掠藏也脫不解母
廼驅使速叛邪御史用其言不月餘事定陞雲南安
州知州題改興國州入覲卒(人物志)
萬國欽字二愚新建人萬歴進士授㜈源知縣徵拜御
史言事慷慨不避權貴尚書董份大學士申時行王
鍚爵座主也屬浙江廵按御史奏請存問國欽言份
謟事嚴嵩及削職歸吞噬鄉里無狀不宜加隆禮事
遂寢初吏部員外趙南星戶部主事姜士昌疏斥政
府私人給事中李春開以出位糾南星士昌而其黨
陳與郊為助刑部主事吳正志上疏言春開與郊媚
政府干清議且論御史林祖述保留大臣之非於是
御史赫瀛集諸御史於朝堂議合疏糾正志以臺體
為辭國欽與周孔教獨不署名曰冠廌冠服廌服乃
日以保留大臣傾善類為事我不能苟同瀛氣奪疏
不果上火落赤諸部頻犯臨洮鞏昌帝召見時行等
於皇極門咨以方略時行以款貢足恃為言未幾警
報狎至乃推鄭浴為經略行邊實用以主欵議也國
欽抗疏因列上時行納賄數事帝謂其淆亂國事誣
汙大臣謫劍州判官吏部尚書陸光祖擬量移國欽
為建寧推官帝以特貶不宜遷切責光祖而盡罷文
選郎中王教等大學士趙志臯疏救亦蒙譙責國欽
後歴南京刑部郎中卒(白志)
按國欽字安志府志俱作和甫
黎道炤字明中南昌人萬歴進士知桐城縣擢諫垣歴
禮科右給事中神宗時冊立未定大臣多阿匼陰陽
上下相持不決道炤每疏即言他事必為連類摘發
歲甲午有旨皇長子出閣講學預令採買金銖等物
費三十餘萬而部臣疏請儀仗侍衞拜賀禮持不下
且責言者道炤嘆曰此吾死諫日也即草疏約略千
餘言一無避忌疏入上震怒株連臺省各降革有差
道炤為民若而年冊立既定恩復冠帶厥後諸羽翼
者多召用至大官而道炤已不待光宗遺詔議䘏始
贈光禄寺少卿尋用子元寬仕晉階中憲大夫崇祀
鄉賢(人物志)
章邦翰字公佐南昌人萬歴進士知潮陽縣拜監察御
史廵鹽兩浙疏陳鹺政利弊伸枉獄絶請謁用例轉
衡永僉事時議開銀礦政府致書屬察所屬有礦處
歎曰言利豈人臣事君之義且擾民不復政府書五
年不得調既防粤海簡練軍伍飭舟械謹扞掫設方
略多捕生倭及首功其闌出中土物悉籍之以佐軍
需轉參政督儲山東陞雲南布政使未任請告歸卒
東粤人祀之名宦(同上)
陳道亨字孟起新建人萬歴進士除刑部主事歴南京
吏部郎中同里鄧以讚衷貞吉亦官南都人號江右
三清遭母喪家燬於火僦屋以居窮冬無幃妻子拾
遺薪爇以禦寒或有贈遺拒弗受由湖廣參政遷山
東按察使右布政使轉福建為左所至不私一錢以
右副都御史提督操江光宗立進工部右侍郎總理
河道妖賊徐鴻儒作亂道亨守濟寧扼諸要害以衛
漕舟事平增俸尋拜南京兵部尚書參贊機務楊漣
等羣擊魏忠賢被譙責道亨憤偕九卿上言高皇帝
定令内臣止供埽除不得典兵預政陛下徒念忠賢
微勞舉魁柄授之恣所欲為舉朝中諫皆不納何重
視宦豎輕天下士大夫至此疏入不納道亨遂求去
歸踰年卒道亨貞亮有守自參政至尚書不以家累
自隨一蒼頭執爨而已崇禎初贈太子少保諡清襄
(白志)
饒景暉字廷奎進賢人萬歴戊子與二兄景暘五弟景
暐同舉時謂三饒而景暉以連第筮仕部曹出守順
慶轉福建提學副使考滿有聲復以參政視學科歲
試凡再周蓋異數是時公四弟景曜督學兩浙同日
命下朝野榮之歴陞四川廵撫清寬厚重撫御有方
屬頼以安尋推兵部侍郎理南京戎政會有忌者拂
袖歸卒贈尚書予祭葬(人物志)
萬建崑字季瑜南昌人虞愷之孫廷言之子萬歷進士
除荆州府推官人以年少易之及視事習爰書精讞決
雖老吏不如時江陵相籍貲産株連滋蔓建崑歎曰
奈何以朽骨示威稜請一切弛之嘗核長沙郡牘有
以贖鍰故淹罪人子孫者具狀請豁臺允之檄贖十
金以下勿復追十五郡俱得視此以卓異徵故事未
三十不與給事御史之選當軸者重建崑才謂增年
可得要地建崑持不可乃授禮部儀制司主事教習
駙馬益勤職業嘗曰溢而倖職以外靡而窳職以内
兩無取焉時以為名言會廷臣請預建太子建崑亦
侃侃具疏宵人作蜚語揭之通衢金吾上其事神宗
震怒治言者建崑謫武岡尉歸而從其父講學注易
所造益深家食二十餘年臺使銓部交薦皆留中不
下光宗登極擢南京尚寳司卿不數月而殁侍御陸
師䞇及同里宦游者資其含歛乃以喪歸建崑三世
登顯仕而田宅不踰中人里中言清白吏者首稱焉
(同上)
劉定國初名是字去非南昌人浹之次子萬歴辛丑會
魁改名定國初授全椒知縣以能調江都行取兵部
主事歴尚寶少卿尋陞太僕寺少卿光禄寺正卿遷
兵部侍郎以修理皇陵功陞南京工部尚書致政歸
所著有奏疏學易劄記鴻雪館集行世(同上)
熊維寬字仲舒南昌人太僕卿瑞之仲子績學著書萬
歴中豫章飛雲社制藝矜式字内維寬主壇坫焉由
博士入太學所著有寤堂集大雅堂集子曰馮崇禎
壬午鄉薦有卧雲堂集孫一瀟别有傳(同上)
凃宗濬字鏡源南昌人萬歴進士由知縣擢山東道御
史廵按廣西河南山西順天陞大理寺丞歴延綏廵
撫加陞副都御史兵部右侍郎總督宣大山西尋陞
右都御史兼兵部右侍郎晉兵部尚書加太子太保
以順義王就封功廕錦衣千戶世襲乙邜乞休歸及
已老復起原官不得辭力疾輿襯以赴甫數日卒贈
少傅諡恭襄(同上)
徐即登豐城人萬歴進士師事同邑都御史李材當材
官滇南時奏緬捷中蘇御史之讒逮繫獄即登為禮
部官暇即獄中受業淹郎署垂十年始遷福建提學
副使閩舊為徽國教化之地即登崇聖學正文體與
諸生窮性命指歸士風丕變由福建參政晉河南按
察使辛丑考察調用既歸杜門謝賓客弟子益進著
儒宗要輯儒範正學堂稾來益堂稾易書詩春秋禮
記說遜國諸臣錄詩文若干卷撫按薦章凡數十上
天啓六年卒年八十有二(府志)
章潢字本清南昌人十三歲見鄉人負債縲絏者惻然
為之代償與萬思默同舉業已而同問學有問先生
近日談經不似前日之煩者潢曰昔讀書如以物磨
鏡磨久而鏡得明今讀書如以鏡照物鏡明而物自
見構洗堂於東湖聚徒講學聘主白鹿洞書院御史
吳安節疏薦少宰楊止菴奏授順天儒學訓導年八
十二卒所著圖書編百二十七卷諭止修則近於李
見羅論歸寂則近於聶雙江而其最諦當者無如辨
氣質之非性離氣質又不可覓性則與蕺山先生之
言若合符節矣(明儒學案)
按人物志本清所著圖書編之外尚有書原始春
秋竊義禮記劄言論語約言諸書
胡汝寧號似山南昌人萬歴進士授潮陽知縣擢禮科
給事中神宗末年國本有摇動之意汝寧引輕執義
草疏以上事遂寢尋請告歸里南贑廵撫洪瞻祖乃
其門下士也嘗登堂見其數椽不葺諷之出山汝寧
仰視不答瞻祖歎息而出所著有掖垣奏議若干卷
(安志)
按饒仲以論太倉相下詔獄汝寧與陸夢龍等復
交章劾伸以媚執政其生平可知矣人物志削而
不載當以此姑從安志存之(原跋)
萬煒字闇卿南昌人生而值父暮年家道日落至無以
為養日課蒙計其所入充衣帛食肉之資勉勵發憤
補弟子員父沒事母孝愈篤遇寢疾必同婦籲天願
減已算延旦夕萬歴丙午歲貢授浮梁訓導矜式多
士惟以躬行實踐為本却貧生入庠之贄甚貧者助
以金遷吉水諭教思不倦如浮梁時鄒忠介倡道東
南晉接必施隆禮歿廿餘年兩邑弟子員請祀名宦
(人物志)
劉一焜字元内萬歴進士授行人擢吏部主事歴考功
郎中佐侍郎楊時喬典京察盡斥執政私入已改文
選遷太常少卿以憂去久之擢右簽都御史廵撫浙
江會遣中官曹奉建鎮海寺於普陀山一焜偕廵撫
李邦華爭不可弗聽纖造中官劉成卒一焜慮遣代
屢疏止之已得請矣有吕貴者奉命護成遺裝姦人
因請留貴督織造疏直達禁中一焜與邦華極論其
非帝卒命貴代之貴既任條行十事多所侵擾一焜
疏駮且禁治其爪牙貴為歛威一焜以暇築龕山海
塘千二百丈濬復餘杭南湖民頼其利講陽明之學
於虎林外郡小邑皆增學田御史沈珣誣訐其贓私
一焜自引去卒贈工部右侍郎(白志)
按一焜安志府志俱失載白志𥙷入所著有石閭
山房集
劉一爌字著泉南昌人萬歴乙未進士是科劉氏同第
者五人一為太府廷柱一為太僕洪謨而爌與駕部
一煜太傅一燝復為同堂昆弟海内稱科名盛事筮
仕祁門令邑狹民不足於食仰他郡之轉輸一曠勸
民出榖置社倉凖朱紫陽法鄉各建倉凶荒得不告
匱丁内艱服闋補上海縣苦逋賦追呼漠不肯應一
爌親自挾格寬單民而先官戶民徤訟隙起睚眦則
綱澤中遺骸為訟端廉得其實特嚴反坐之條七保
為往來孔道遊民日繇浦中與風波爭命一爌疏其
故道建閘以時蓄洩至今利頼之尋選授兵科給事
中疾終於京邸子斯陛字士雲制藝盛行海内是時
臨汝有陳艾章羅稱四家豫章有劉余鄧三子劉即
斯陞余名正垣鄧名履古(人物志)
趙邦佐字勉吾新建人少穎異諸經子史目過即成誦
長補郡庠益下帷攻苦遇試輙高等士林爭相引重
力行善事敦倫勸學守謙好施識者謂邦佐厚種德
必大顯子繼武亦能嗜古好學後邦佐以孫曰冕貴
贈通議大夫(同上)
丁永祚字爾錫南昌人弱冠試儒童第一遂舉於鄉六
上公車不利謁選授德化令德化僻小庠士多他邑
人永柞為作南門以疏風氣邑始有科第調福清縣
城險且庳薄屢議增拓而以費鉅莫敢任永祚力肩
其役民不告擾且刻石頌功以治行異等除知太倉
州補禹州擢刑部員外奉命讞江南獄豁免大辟謫
戍數百擢知寳慶府晉秩按察副使仍理郡事未幾
實補雲南糧鹽道抗疏乞休以參政致事(府志)
熊劒化字神阿豐城人萬歴進士授增城令調繁華亭
自奉簡約如寒素一切譕集餽遺悉謝却月俸外一
介不苟取赴召辭境垂槖&KR1102;然兩蒼頭敝衣如故父
老嘆曰世安知華亭宰廉介有是耶擢侍御史旋以
假歸所著雲間集數卷燬於兵(人物志)
李鼎字長卿新建人天資瑰異援毫風雨馳驟咄嗟數
千萬言歲庚寅扯力克火落赤擁衆入據陜西莽刺
川洮河大震鼎方在京師草安邊策六篇籌扯火二
酋事甚悉相國王錫爵許國見而竒之適鄭洛以大
司馬經略西邊二相國具言鼎才俾贊畫幕府鼎於
盛暑中間關七塞幾萬餘里所過自督撫大將軍而
下莫不握手交懽鼎益極論諸關塞得失靡有避忌
卒佐鄭司馬功成檄諭扯力克東歸而革火落赤市
賞逐令遠徙者鼎之功也無何日本酋平秀吉將謀
纂國逐朝鮮王李昖大司馬石星聞於上一時竸議
東征鼎又著海策六篇合前安邊策六篇草疏上之
下大司馬議覆當是時鼎以布衣獻書輦下君相咸
虛懷採納名大噪於海内鼎治春秋如服虔氏治詩
如鄭康成所著經詁二卷簡而確質而古博士弟子
皆傳誦之(同上)
彭圾字仲升南昌人為諸生時兄彭在賣藥燕市偶與
羣閧一人病發死下在於獄圾急鬻衣裘器具充路
費奔赴辨白留滯五年覓館榖供槖饘值熱審在暴
疾圾身代桎梧囚首庭階極辨得白歲月既久郡削
其弟子籍入成均萬歴庚子中順天鄉試以親老就
漳平縣令調繁上杭縣有富人陳昌書者殺人應死
或欲骩法而旁移其罪圾力爭不可諸所秉正執法
多此類秩滿遷毘陵郡丞未半載解組歸家無擔石
初刻有畸人集繼刻有匡山九子社集九子者樊良
樞戴九元余槩張超張儲胡欽華余欽燿李炱也子
份萬歷戊午舉人官至副使任永平知府(府志)
胡欽相字南渚南昌人萬歴甲午鄉舉居家篤踐履嚴
氣介性為時所敬憚未及仕而歿子鴻漸順治甲午
舉人(同上)
喻致知字無知新建人萬歴進士授宜興令值歲大侵
請賑上官不待報而發廪民頼以濟邑有兩氿盤互
常鎮其民阻險易為盗賊致知略用缿筩法間他隂
伏以相參考往往得其主名衆遂解散而湖渡無警
考選南京工科給事中上用人起廢疏極言壬午丙
戍以來諸臣或以忤觸或以詿誤放擯如鄒元標趙
南星王德完軰皆所謂國之禎幹人之典刑何可不
及時予環其他召對勤政之請諫止蘆田之封淑撤
礦稅之使紏參馮尚寶之姦理學易名之議禁止私
鑄之弊蠲租賑饑之告安邊保泰之奏前後凡數十
上以親老乞終養不得請抑鬱成疾卒(同上)
朱多炡字貞吉弋陽王多煌之弟穎敏絶人善詩歌兼
工繪事見古人墨蹟一再臨摹如出其手尺牘小札
日可百函語皆有致嘗輕裝出遊變姓名為來相如
遠遊山水蹤跡徧吳楚之問嘗偕吳明卿入吳訪王
伯榖於金陵王元美於弇山歸而掩關却埽以倦遊
名其詩臨終操筆作帖命子謀堚以白幘鶴氅斂槥
側並鐫勒銘識弟子私諡曰清敏先生(人物志)
朱統䥫字佛大樂安靖莊王裔授封鎮國中尉究心古
文詞賦著有適園詩集面壁齋文集䥫賦性至孝父
奉國將軍謀墱博極羣書當神廟初宗齒日繁禄白
匱用相國李廷機議貴令親支檢舉宗弊墱遂許奏
族宗謀□以婢産冒濫奉旨削□爵省禄可萬金嗣
王銜之中墱以竒禍被逮䥫痛父冤叩閽上書奉旨
復墱爵秩如初通國稱䥫為純孝子議泏議沌俱明
經議汴中癸未進士(同上)
汪應婁字漢章新建人少負儁才萬歷己酉舉鄉公車
不第益好為古文辭與相國張洪陽及里中耆宿為
匡山社龍光社逃禪寄酒徜徉山水間以二親年高
就浮梁教諭壬戍以母艱歸里結廬墓左未及服闋
病卒所著有隸事評及栖約齋玉毫庵黃山雲居天
都諸遊草(同上)
樂繼同字于埜新建人萬歷丙子鄉舉初授湖廣通城
縣教諭陞榮縣知縣值番酋倡亂郡邑望風觧紐繼
同慷慨請纓卒奏蕩平之效陞岳州府丞時久雨水
漲膏壤淪沒繼同竭誠拜禱歲以有秋用薦擢本府
知府請告歸卒(府志)
唐大章字伯和豐城人萬歷進士由庶常進編修歴南
祭酒會逆璫魏忠賢亂政有請建逆祠於國學傍者
大章發憤抗言力持不可議遂寢竟以此忤璫意奪
職崇禎戊辰起南禮侍尋轉吏侍擢禮部尚書教習
庶吉士纂修神宗熹宗實錄旋充經筵講官改南禮
部尚書卒於家享年八十遣官祭葬贈太子少保大
章沒而爼豆於鄉賢輿論允愜皓首請老六子三十
六孫繞膝一時所未有也文集若干卷藏於家(人物志)
饒伸字抑之進賢人萬歷進士授工部主事十六年庶
子黃洪憲典順天試大學士王錫爵子衡為舉首申
時行壻李鴻亦預選禮部主事于孔兼疑舉人屠大
壯及鴻有私郎中高桂遂摘可疑者八人并及衡衡
實有才名錫爵大憤疏辯與時行並乞罷帝留之命
禮部覆試侍郎于慎行以大壯文獨劣擬乙置都御
史吳時來不肯桂力爭乃如慎行議列甲乙以上時
行錫爵調旨盡免黜且奪桂俸二月伸乃抗疏劾時
來附權蔑紀請與錫爵洪憲俱賜罷錫爵時行杜門
求去帝皆慰留而下伸詔獄給事胡汝寧陸夢龍楊
文煥御史林祖述管九臯毛在浚交章詆伸以媚執
政由是伸廷杖削籍桂貶三秩調邊方伸既斥朝論
多咎錫爵錫爵内不自安屢請敘用起伸南工部主
事改南吏部引疾歸天啓初起南光祿少卿累官刑
部侍郎魏璫亂政請告歸所輯學海六百餘卷時稱
其浩博兄位字廷立累官工部侍郎母劉年百歲與
伸先後以侍養歸先是任邱劉元震元霖兄弟俱官
九列以母年近百歲俱乞養親歸與伸兄弟相類一
時皆以為榮(白志)
喻三元字少極豐城人萬歷中知平凉府沈義廉靜勇
於仕事初至郡值敵犯靜固悉心防禦頒布保障條
約遠邇戒嚴居民恃以無恐首禁宗藩請託諭令修
禮義以重廉隅條議奬賢宗以勵不肖宗姓悉歛避
不敢犯創行條鞭以蘇民困裁冗費冗役當事者或
稱不便三元謂裁省非立異取怨以要譽當官如理
家視有無為豐嗇食人食者分人事上知封殖視民
若路人如朝廷官人之意何一時臺省監司咸重之
斷疑獄懲豪横免贖鍰崇禮讓即漢循良無多讓者
(陜西名宦志)
饒景曜字廷獻進賢人萬歷進士筮仕刑部會鑛稅中
使四出多以杭旨劾奏守令輒逮治景曜讞決多所
匡持歴官河南少參浙東分廵所至有聲尋改督兩
浙學政備兵金衢時值鑛賊竊發設方略禽渠領撫
按上其功晉河北參政旋陞浙江按察司轉四川右
布政使未任而卒宦橐蕭然豫章論清操者以為最
(人物志)
羅朝國字維禎新建人萬歷癸未會魁授清浦知縣泖
湖水衝蕩廬舍禾稼捐貲築堤勸農課士弭盗止訟
以治最行取銓部歴尚寶卿通政使晉操江副都御
史所建堅悉關安危至計其最著者如皖城立操厰
練水師申明沿江防禦之法備載章奏中特拔技勇
潘可大題授中權後勦流寇死難晉南京工部侍郎
旋擢刑部尚書歸里門雍容論學講義一夕無疾而
逝贈少保予祭葬如倒(縣志)
江西通志卷六十九
