江西通志卷七十二
人物(七)
袁州府
漢
陳重字景公宜春人少與鄱陽雷義為友俱學魯詩顔
氏春秋郡太守張雲舉重孝廉重以讓義雲不聽明
年舉孝廉重與俱在郎署有同署郎負息錢數十萬
貫責主日至重密以錢代還終不言惠又同舍郎有
告歸寧者誤持隣舍郎絝去主疑重所取重不自申
說市絝償之後寧喪者歸以絝還主其事乃顯後與
義俱拜尚書郎義黜退重亦以事免復舉茂才除細
陽令政有異化拜侍御史(後漢書)
按人物志陳重與雷義後皆不仕同隠居雞足山
卒合葬今其地名陳雷里
晉
袁京宜春人不樂仕進隠居府城東北五里山時人因
名袁山郡守為立高士坊(林志)
唐
彭雲搆宜春人自幼力學通隂陽圖緯隠居不求仕元
宗遣使以蒲輪徵之至再始行命之官辭歸孫伉舉
進士(林志)
劉松字稽美宜春人累舉不第集郡人天寳已後詩四
百七十篇為宜陽集六卷(唐書藝文志)
彭蟾字東瞻好學不仕以處士稱重修唐韻及著鳳池
本草廟堂龜鑑共一百二十卷有詩十一首見宜春
集(縣志)
韋無強宜春人隠居十五年不出戶郡守董禎欲表不
求聞達科固辭不就為立逍遥坊表之(同上)
彭伉宜春人貞元間進士授石泉縣令歴官岳州錄事
參軍有政聲(府志)
鄭史字惟直宜春人開成進士為易學博士積官永州
刺史有賦百篇又有詩十二首見宜陽集二子啓谷
(人物志)
盧肇字子發宜春人兒時見宜春令盧萼竒之曰子異
日當有聞肇於是益力於學舉會昌三年鄉試入京
獻書侍郎王起時起知貢舉遂擢進士第一授潼關
防禦判官初肇之未舉也李德裕謫州長史殊遇肇
後肇應進士德裕復入相見肇至曰吾喜為金榜得
狀元矣遂魁天下雖受裕知絶無倚附久之使相盧
商太尉裴休左僕射盧簡求先後奏辟從事稍遷著
作郎除倉部員外郎充集賢院學士持節歙州諸軍
事肇於是觀日月之運察盈虚之理為海潮賦成上
之詔褒諭宣付史舘移鎮宣池二州遷吉州刺史卒
所著有文標集子文秀咸通中進士為長安令有聲
官至弘文舘學士(豫章書)
易重字鼎臣宜春人會昌中張濱榜進士第二會有詔
覆試黜濱以重代之官至大理評事著文千篇(安志)
李潛字德隠宜春人會昌中舉進士其謝座主王起詩
有文學宗師似秤平無私三用佐貞明之句蓋起三
知貢舉也(唐詩紀事)
黃頗字無頗宜春人韓愈為州刺史頗師之為文章與
盧肇齊名素不相下頗鄉試高等而肇狀元及第會
昌末頗亦舉進士為監察御史有文千篇行於世(唐)
(摭言)
袁皓字退山宜春人博學工著述咸通進士任撫吉二
州刺史有治聲龍紀元年自集賢殿圖書使出採訪
圖書著碧池書三十卷自稱碧池處士(林志)
鄭谷字守愚穎悟絶倫七歲能詩司空圖嘗與其父史
同院見谷竒之拊其背曰當為一代風騷主光啓三
年進士始為京兆府鄠縣尉後為拾遺補闕乾寧四
年以都官郎中退居於仰山東莊之書堂以卒谷詩
清婉明白為薛能李頻所稱僧齊已有詩名詠早梅
云前村深雪裏昨夜數枝開谷曰數枝非早也未若
一枝齊已不覺設拜士林呼為一字師谷始登第與
許棠任濤張蠙李栖遠等十人同有聲謂之十哲而
谷尤以吟詠顯有詩四百篇嘗從僖宗登三峰朝謁
之暇寓止雲臺道舍自編其集曰雲臺編宜陽集各
三卷其鷓鴣詩尤工世號鄭鷓鴣(人物志)
唐廪萍鄉人乾寧元年登進士科官至祕書正字集貞
觀以前文章為貞觀新書三十卷(全唐詩小序)
按袁州舊有宋嘉定間志載唐人宋迪以下或有
詩見於宜陽集及登第年甲互見於題名記者凡
五十有七人今不具錄(原跋)
盧邈肇族子唐末預湖南計偕舉進士獻廻文詩三百
首官至祕書省正字(人物志)
南唐
盧絳字晉卿宜春人自言唐中書舍人肇之後讀書略
通大指喜論當世利病舉進士不中往来金陵丹陽
間久之乃上書論事陳喬異之用為沿江廵檢募亡
命習水戰宋師來討以絳為凌波都虞候守秦淮水
柵屢勝諸將忌其能說後主遣出授潤州節度使劉
澄出送降款絳率所部走保宣州金陵陷絳獨不降
謀南據閩中過歙州怒刺史龔慎儀不出迎殺之而
行太祖使絳弟襲招之至京師授冀州團練使遇慎
儀兄子潁於朝曰是殺我叔父者執至殿陛訴冤詔
屬吏樞密使曹彬言其才略可用願宥其死使自效
太祖曰是貌類矦霸榮何可留也斬於西市(南唐書)
王轂字虚中宜春人南唐初登第長於樂府有鴻門詞
苦熱行玉樹曲膾炙人口(林志)
李徵古萬載人篤學有詞藻登第後以樞密副使除本
州刺吏離都日李主賜以内庫酒入宜春界每經一
村落必召耆舊親知藉地飲酒盡歡而去到郡静理
壁立凛不可干嘗以私財百萬代鄉人輸稅尋以事
賜死(人物志)
宋齊邱字子嵩萬載人父訥攝鎮南軍節度使推官守
大理評事齊丘少孤好學善屬文兼習機變權詐之
術豫章亂遂隨衆東下時李昇刺金陵延四方之士
往依焉甚被親禮昇欲進用之為徐温所惡以為殿
直軍判官温卒擢拜左司員外郎累遷諫議大夫兵
部侍郎參議機密尋授洪州節度使璟襲位復召為
相俄乞致仕出為浙西節度使表乞歸九華賜號九
華先生封青陽公所著化書理訓各十卷(南唐書)
彭世昌字襲之宜春人謹身修行以名節自持楊行密
據淮楚召為長史未幾謝病歸有豪猾子數百為羣
劫之曰吾徒遭亂世未有所托今德足而智有餘莫
若君請隸焉世昌正色叱曰梁汴之間真人出矣不
知命數而逞無窮之欲智者不為也敢辭復請又辭
三請之不從設棘簀縶其上而焚之諸孫仕宦有聲
(人物志)
宋
劉式字叔度新喻人明春秋公榖之學唐末舉進士是
時張洎主文衡獨放式一人太祖平江南羈旅入京
歴鴻臚大理丞出監通州和豐倉入判三司都磨勘
司時財賦充斥無所明辨式條其闕漏創主轄支收
司奸吏畏服淳化中齎冊往諭三韓轉太常博士賜
玉書法帖十六軸終刑部郎官子孫宦蹟各有傳見
臨江府(人物志)
按寰宇記宋初未置臨江軍時新喻尚屬袁劉應
入袁州人物
易言字應之宜春人少任俠有口辯真宗朝蠻寇宜州
邊帥不能制募辯士往說之言應召單騎往酋長迎
待甚恭竟歸順休兵真宗嘉之賜以官後元昊擾邊
近臣多薦言可任上見其老不欲遣行令赴流内銓
任樞府司戶參軍(林志)
李竒字子正宜春人任職方員外郎性慷慨不事産業
悉以祖産分兄弟仍戒子孫不得追取既卒族人端
以詩哭之有祖來産業分兄弟身後詩書遺子孫之
句(人物志)
易著明字晦之宜春人博學精於聲律累被鄉薦時人
為之語曰宜春易著明擲地作金聲與石曼卿為詩
友天禧間賜三班奉職終於左班殿直(同上)
李衢字叔達宜春人唐西平王晟裔孫大中祥符登第
官至屯田員外郎嘗倅筠陽寬慈不擾後以子貴贈
特進(同上)
夏矦錫分宜人天禧進士衡州司理參軍稍遷吉州判
官歴知南康興化軍皆以善政聞治平中轉朝奉郎
都官屯田郎中致仕子公績元豐進士(林志)
李士安字永和宜春人以特奏同學究出身為人不妄
喜怒累任州牧後請老得養生之術視聽不衰年九
十七卒(人物志)
李士燮字和甫初名梁登慶歷六年第為人剛正不撓
嘗知郴州吏民畏愛未嘗見其笑容仕至職方郎中
(同上)
李觀士安從姪慶歷二年試南宫賦偶失韻主司嘉其
策特奏名登第時方弱冠知清江縣事熙寧初為大
官令尋言役法不便出倅括蒼元祐初監江州太平
興國觀司馬温公為相以書召觀比至京温公已薨
除虔州不就請監南嶽廟以歸觀少好神仙嘗遇異
人劉海蟾以得道自任而排斥釋氏卒年七十三(同上)
朱彦博字元施萍鄉人嘉祐進士通判潁州秩滿上神
宗皇帝書極言當世利害召對稱旨遷廣西江西運
判歴知虔虢觧三州及湖北憲副所至有聲(同上)
彭持字知權分宜人少喜學西漢文為諸生時知軍州
事張顒稀簡接士求見者先令詩賦方得通士無敢
進者持奮曰是謂秦無人矣因入謁顒令作日新之
謂盛德賦藏器待用詩皆立就張大稱賞貢入太學
與臨江孔武仲齊名擢進士甲科元豐間累遷司農
丞出為監司號霹靂手終江西提舉(林志)
高漸字善時萍鄉人熙寧進士寧鄉尉論新法有行而
未便便而未盡善者凡十策調廣州錄事參軍建中
靖國初再疏請正元祐元符二后君妾之分崇寧初
編管撫州列名黨碑大觀二年預八寶赦與起居舍
人黃庭堅等同時復官(人物志)
歐陽中立袁州人初試部郎上書言新法不便以司馬
光門人坐廢遂不復起卒弟子私諡節孝先生(同上)
曹傅宜春人元符三年與弟藻子遷同登進士人名其
堂曰三桂傅官至朝請郎知常州藻宣教郎知益陽
縣遷通直郎知郴州兄子邁崇寧中進士積官中奉
大夫廣西運判直祕閣兼權安撫使(同上)
彭俞字濟川宜春人少隠集雲峰學邃於易自號連山
子紹聖進士知溧陽縣理冤獄甚多監司連薦之稍
遷至朝散郎所著有循吏龜鑑十二卷文集二百卷
(林志)
沈莊可分宜人宣和進士知錢塘縣嗜菊庭植嘗數百
本晚年退居益放情於菊後以九月九日死朱子哭
之詩有正當地下修文日恰值人間落帽天之句(人)
(物志)
按朱子哭沈莊可七律全篇見人物志
李格字承之萍鄉人幼孤力學雖執㸑手不釋卷既長
通五經目重瞳觀書五行俱下元符進士許翰薦於
朝以作詩諷新法被論下獄竟得直歴職州縣同官
多憚之(同上)
湯夢觀萍鄉人崇寧進士知循州時蠻寇劫掠旁郡恒
相戒不犯夢觀境事聞朝廷嘉之除六路坑冶鑄錢
提點(同上)
郟元鼎字元之宜春人學問行誼為鄉里所推重數舉
不第無嗣郡中達官出其門者每歲拜其墓(林志)
蕭杞萬載人宣和進士學䆳於易精大衍之數歴官通
判廣州軍州事有治聲稍遷至市舶提舉(人物志)
鄭銓字應權宜春人學通六經宣和間兩貢上舍不偶
棄歸學者踵門日衆金人侵江西銓上書知州事王
仲嶷言時事責其守城著排姦黨說極論崇寧人才
之弊(同上)
張琯字子律宜春人少從學郟元鼎熟於典故歴官州
縣以才諝稱立朝靖重不苟守嘉興卒平居不事生
産仕至二千石喪歸貧無廬其清約如此然勇於為
義周人之急未嘗以匱乏辭子嗣古紹熙進士歴起
居舍人官至中奉大夫直龍圖閣致仕嗣古有文名
慶元以後凡郡邑紀述文翰多出其手(同上)
羅尚友字明善萍鄉人少負俊才登進士第授武昌軍
節度推官時中丞李常為帥每燕集必召尚友凡樂
語詩詞皆即席成因目為席上才子(同上)
黃嘉萍鄉人靖康初太學生從陳東伏闕上書請誅蔡
京及用李綱退詣開封責府尹王時雍曰初以尹獻
熙豐十事將喜有為乃今奸邪如此時雍唯唯執政
者見嘉輩論事曰諸公日止食國家二升米耳吾徒
有愧多矣後終廉州司法參軍(林志)
歐陽椿字永年分宜人六一先生之族紹興進士主瑞
金簿稍遷至道州判官改判臨江軍轉永州教授未
老致仕蕭散林泉號宜林老人有自修集行於世(同)
(上)
譚綺字德新萍鄉人少嘗學問稍長勇健過倫應募從
康王使河北授承事郎及即位綺掌飛龍内廐一日
間加十三資官至團練使(府志)
潘修字文叔萍鄉人年十七領鄉舉入京獻書宰相張
浚隆興初以累舉特奏名陳時務六事從參廣西軍
事討平洞賊李楫又上言二廣通販鹽法事宜與當
國者異竟格其賞不行致仕(人物志)
趙善堅字德固宋宗室家宜春乾道進士簽書婺州判
官朱子為浙東常平使器之歲旱賑䘏有條所全活
甚多歴官皆有治聲(林志)
孟浩字養直宜春人乾道進士知武寧有聲王藺自豫
章召參大政力薦之朝選國子監丞出知湖州與貴
幸忤罷歸起為潼川路轉運判官尋以直祕閣提舉
四川常平狷廉不妄取與強毅精敏洞見事情常以
州判官攝臨江軍奉給一無所受(同上)
按孟浩所著有鼯技集
文彦直字益之萍鄉人性好學雖避寇山中猶誦讀不
輟紹興初以恩補漢陽軍事判官終淮陽軍節度推
官(同上)
羅長康字偉正宜春人進士歴官寺丞出知永州迎其
父以養因名州署之後堂曰戲綵待制胡寅記(人物)
(志)
夏執中宜春人成恭皇后弟補承信郎閣門祗候遷古
武郎閣門宣贊舍人累遷奉國軍節度使加少保初
執中與其微時妻至京宫人諷使出之擇配貴族執
中弗為動他日后親為言執中誦宋弘事以對后不
能奪既貴始從師學作大字頗工復善騎射高宗行
慶夀禮近戚争獻珍瓌執中獨大書一人有慶萬夀
無疆以獻嘗為館伴副使連射皆中金人駭服孝宗
聞其才將召用之辭不就(宋史)
宋斌袁州人少師朱子慕學甚篤至老不移臨安尹趙
與懽延之事以父行奏乞用旌禮布衣故事不報(浙)
(江流寓志)
胡安之字叔器萍鄉人受業朱晦庵經史疑義多所著
述郡守程許葺南軒書院聘安之主席學者稱自齋
先生(林志)
孫億字延齡分宜人進士知吉州永新縣民歲市縑六
萬餘匹主外計者收帑錢以供他費給鹽以償縑直
億發其弊吉租歲收四十萬斛漕臣意在聚歛戒庾
吏收什二以充羨餘億拒臺命出納一用倉式卒余
靖為志墓(林志)
孫汲字公善分宜人寄籍臨江應舉授朝散郎監司知
其才檄權吉州吉素號煩劇汲居不越月境内稱治
(人物志)
易充字正翁分宜人幼聰敏拔羣博通易書詩號三經
處士教授鄉閭遠近從學者甚衆所著有中洲文集
(林志)
李公凱字仲容宜春人撰毛詩句觧二十卷宋自淳熙
而後說詩者率遵朱子之傳去序言經仲容獨取吕
氏之書櫽括以淑後進亦異於勦說雷同者矣稽諸
袁州府志殁而不書其官閥門世無從考云(曝書亭)
(集)
晏乂字明粲宜春人風度秀整主趙崇澭家後崇澭逮
繋乂自請詣獄俱以瘐死(人物志)
元
趙榮字榮甫分宜人由吏學發身仕至朝請大夫萍鄉
州知州致仕子彦文以賢才徵知閩縣事(同上)
歐陽玄字原功號圭齋其先分宜人祖遷瀏陽玄魁湖
廣鄉貢進士及第歴官翰林學士承旨封楚國公贈
大司徒文章道德師表當世所著有圭齋集(同上)
彭應雷字震卿分宜人延祐間舉儒士授南寧路判官
稍遷蘭谿州同知有清白聲擢知象州引年致仕(林)
(志)
夏鎮字定遠宜春人以春秋登進士授茶陵州判官終
奉訓大夫學行端飭為文章簡嚴有法度學者多宗
之(同上)
哈雅字伯源高昌人祖為袁州税務大使遂為宜春人
哈雅登至正進士授承事郎進賢縣達嚕噶齊興革
利害茂著廉勤飾公宇新學舍為士民仰戴善屬文
(人物志)
彭繼凱分宜人至正末歐普祥陷袁州繼凱募義勇起
豐樂鄉迎戰大破之會安福義士袁明東等亦引兵
來賊退走州遂反正乃下令禁殺掠修城池繕甲兵
弔死恤孤民賴以安迎舊守寶童歸嫉其功令刺客
殺之(明一統志)
黃盅字子中萬載人受學於臨川吳澂澂以子妻之至
正丁卯舉於鄉授龍泉縣學教諭澂嘗題其書堂曰
大本(林志)
趙若燭字竹逸景定進士子嗣誠博通經史宋亡不仕
及其門者甚衆著有尚書毛詩箋註(府志)
夏以忠字尚之宜春人宋信王夏協旅孫以春秋試大
都路流寓科第二授翰林國史院編修官調國子助
教遷太史院都事洪武元年明師克燕悉官其知名
士以忠獨以老病辭詔許歸會遣使搜訪元史強之
如江廣以忠辭不得命行至番禺卒太史金華蘇伯
衡著文哀之(林志)
明
劉廸簡宜春人學䆳於易詩春秋吳元年徵入京授尚
賓舘副使陳時務五十條及進皇王大學通旨奉詔
使交阯至南寧道卒所著有尚賓集孫衢舉於鄉揚
州府同知有政聲(人物志)
劉仲質字文質分宜人洪武初為宜春訓導被薦入京
擢翰林典籍奉命校正春秋本末十五年拜禮部尚
書帝以天下郡縣並建孔子廟而祀止京師典禮未
備命仲質議之仲質乃與儒臣奏定釋奠禮儀頒行
天下學校每歲春秋仲月通祀孔子如儀時國子學
新成帝將行釋菜侍臣有言孔子雖聖人臣也禮宜
一奠再拜帝曰孔子明道德以教後世其可以職位
論耶今朕有天下敬禮百神於先師禮宜加尊崇乃
命仲質詳議仲質請帝服皮弁執圭詣先師位前再
拜獻爵又再拜退易服乃詣彜倫堂命講庶典禮隆
重稱陛下之意詔曰可又立學規十二條合欽定九
條頒賜師生是年冬改華盖殿大學士帝親製誥文
賜之坐事貶御史後以年老致仕為人厚重篤實博
通經史文體典確不尚浮藻常當帝意焉(列卿錄)
劉澤民字朝佐宜春人䆳於經術能詞章洪武元年以
賢才舉授縉雲知縣有政聲民稱劉父陞嘉興府同
知(林志)
歐陽貞字元春分宜人從學士揭徯斯鄉進士夏鎮學
工古文元季不仕洪武初以易經魁江西鄉試授考
城主簿改扶溝以老歸所著有周易問辨三十卷史
提鈎七十卷餘學初集龍江叢稿東齋寓錄貧樂集
自號石戶農(人物志)
簡迪字居易萍鄉人洪武初以明經舉充儒學訓導太
守朱守仁以學行獨高薦陞本府教授至京試吏部
優等除監察御史遇事敢言明年以疾致仕自號薌
溪老人(同上)
袁天啟分宜人元末歐普祥陷袁州天啟集民兵禦之不
克賊怒屠其鄉天啟匿江灣柳下獲免洪武初舉儒
士授本縣儒學訓導卒(安志)
龍瑄字克温宜春人家世襲父職遂居南京少警敏博
涉經史遨遊四方與丘仲深羅彛正陳公甫為布衣
交重然諾尚風義朋游有急揮金如土苴江湖間聲
稱籍甚曰過金陵不識龍克温是徒行也著作甚富
寓荆南築室海子山有鴻泥集在金陵有燕居集自
號半閒居士東江顧清作半閒居士傳子霓字致仁
弘治癸丑進士官副使歸入苕溪詩社與劉南垣齊
名其詩如姑蘇道中云野鶴巢難定春蠶繭自忙寒
夜云氣回簷雪融還細雨濕樓烟重不飛皆濯濯有
雅致惜其集不傳(列朝詩傳)
龍儀字希文萬載人進士授永夀知縣廉潔嚴明人懷
其德累遷刑部郎調為黃州同知觧散賊黨境賴以
安置學田贍諸生膏火陞山東參政著有龍江别集
若干卷(陜西名宦志)
黃子澄名湜以字行分宜人洪武十八年舉會試第一
進士及第授翰林編修進修撰伴讀東宫累官太常
寺卿建文帝即位命子澄兼翰林學士與齊泰同倚
任遂謀削諸王燕師起即以誅泰子澄為名會耿炳
文李景隆相繼敗燕師數勝觧子澄官密令募兵於
外至蘇州與知府姚善倡義勤王京城破欲與善航
海乞兵善不可乃就嘉興楊任謀舉事為人告俱被
執子澄至成祖親詰問之抗辯不屈磔死年五十一
族人無少長皆斬婣黨戍邊一子變姓名為田經遇
赦家湖廣咸寧正德中進士黃表其後云(列卿錄)
按福王時贈子澄禮部尚書諡節愍又朱孟震集
載子澄有後一條云靖難初子澄攜四子及一孕
妾逃崑山追捕甚急有太守某者召諸子謀令長
子隨父就逮而三子改姓田孕妾復生一子公死
難後太守求其尸葬蘇之馬鞍嶺紀事於石納墓
中有貴官欲奪其地訟之官遣司理某勘之至墓
所震雷一聲挈碑石而出始知為公墓司理具牲
醴設奠貴官媿而止今田氏代有顯者隆慶中妾
之子孫始歸分宜云(原跋)
龍鐔字德剛萬載人年十九選入南宫曹國李文忠司
成宋訥遇以國士薦知高皇帝召對稱旨命同隨春
坊官入直講悉民間田里稼穡陳古今孝弟文學諸
史數年詔治水於泰州視軍遼東川雲所經利弊當
興革者悉以聞帝嘉其能特授浙江按察使歲洊饑
俸贖悉捐濟各郡以不避權貴為忌者所中遷長洲
知縣歸侍養歲餘適晉府恭王薨世子幼起為晉府
左長史北平師起傳檄徵晉府兵鐔泣固拒之文皇
引兵至城下力攻不克竟趨金陵入正大統械鐔下
錦衣獄不屈死焉年僅四十(人物志)
黃伯竒分宜人姿性純篤好禮尚義洪武中以才行老
成舉授金華知府莅政嚴謹吏服其能(明一統志)
嚴孟衡字衡中分宜人永樂進士授監察御史屢疏大
臣不法有司憚其風采陞浙江副使莅任前一夕胥
吏不戒於火案牘燬在事皆夤緣規避衡自引辜受
罰運磚逾年有白其枉者赦復職時法網稍密衡悉
心平反一牘中至理冤濫數十人屢遷至四川右布
政使凡三年卒於官(人物志)
劉藎字迪誠萬載人永樂進士授給事中詔廵撫湖廣
表循良黜貪墨綽有風采以論事忤旨調通州判官
尋復為給事中言愈切直謫嚴州府經歴卒(同上)
易節字時中萬載人永樂進士授行人歴禮部員外郎
宣德間知成都府陞貴州左布政使有惠政夷人化
服卒於官(明一統志)
郭瑾字邦器萬載人永樂進士歴刑科都給事中特進
刑部右侍郎以論中官忤旨出知潯州府未幾復原
官轉左侍郎懇辭歸卒年八十三(人物志)
李瓊字藴素萬載人宣德乙夘舉人仕高安縣訓導歴
詹事府校書進汀州知府首建學校決訟如神吏無
侵漁時上杭寇至躬詣撫降民安之(同上)
羅紳字尚訓宜春人宣德末年貢先任鹽亭知縣復任
廣東石康縣流賊陷城父子三人死節立忠孝祠(同)
(上)
袁魯訓字宗道宜春人唐碧池先生之裔成化進士授
東陽令蒲鞭不事又補蒙城擢行人司正時汪直輩
專横魯訓雅志觧組適同年羅一峯以論李賢見謫
遂嘆曰直道不容如此哉遂棄官歸慕五柳之風植
六柳以自娱號六柳居士(同上)
袁慶祥宜春人以貢入太學待選吏部上疏言賞賜過
濫所出不償所入又論刑部尚書董方身不執法而
折辱屬官以自厲又言正本澄源宜從學校胄監親
民之職宜慎簡縣令黜衰老以息貪汙宜用夏塤張
元禎高明羅倫以從士望書奏詔杖之東華門(同上)
按袁慶祥林志失載時雩都有同姓名者成化朝
亦入太學上疏被杖别有傳
蕭義字宜之宜春人成化進士授吏部稽勲主事卒義
操履端方問學典實文詞雅暢袁士多師之(同上)
按蕭義所著有葵菴集
歐陽汶字伯魯分宜人以經明行修舉授開封府學訓
導改永康不受士贄師範嚴整進國子學錄嘗疏論
時事遷周府長史改伊府致仕(林志)
郭紳字廷章宜春人成化進士授寧海知縣侍講方孝
孺縣人也事淹國禁紳至首刻方正學集創祠祀之
擢監察御史歴官南京刑部右侍郎卒紳器宇凝重
雖歴崇顯而居鄉待人寬厚簡樸有長者風子叙正
德進士歴貴州參議(人物志)
高琬字德資宜春人成化進士歴知松陽上海二縣治
行第一擢南御史歴官浙江布政使撫治鄖陽河南
㐮漢盜起琬同都御史彭澤討平之璽書奬勵謝病
歸卒年八十有五(安志)
張鳳字應時宜春人成化進士授江浦知縣歴長樂内
黃皆有政聲累陞廣西參政時土酋為亂至則斬其
渠魁撫循其衆地方以寧轉南京太僕少卿尋陞南
京僉都御史提督操江改廵撫蘇松三河盜起齊魯
騷繹河運不寧進右副都御史廵撫山東兼理河道
事平致仕卒於家(林志)
龍士通字允升萬載舉人任長汀知縣長汀地饒而俗
黠士通冰檗自矢供具日止腐菜家僮三人見其清
苦遂逸其二高御史葑按閩風力嚴峻特薦之遷彰
德府同知(府志)
李香字汝蘭分宜人正德進士初授工部主事抽分徐
州轉刑部尋擢廣東兵備綏靖蠻寇歴陞四川廵撫
大理正卿引疾致仕歸清恬端莊宦轍所經靡不服
其公廉居家敦尚孝友捐槖贍族修葺學宫子慶餘
亦篤孝友(人物志)
彭鳳號夢瀑分宜人嘉靖進士選庶吉士授編修冊封
岷藩却諸餽遺甲辰會試充同考官同里時相欲徇
所私鳳峻拒不納撤棘後有摭拾科場之弊者波及
鳳竟用罷歸家居寓情山水以著述為事敦行孝弟
嘗引吕氏藍田約參酌成篇西岡彭氏家法遂冠一
邑時相敗鳳冤始白所著有逸休堂稿(徐學詩逸休)
(堂稾序)
易鸞字和鳴五歲能詩正德十五年奉文建黃太常忠
臣祠鸞願以已地立祠助修嘉靖癸未進士授和州
知州下車手較權量使民畫一時有易公稱斗之號
陞刑部郎子弘器嘉靖丙午鄉試第一家居清澹博
古善文未仕卒(人物志)
何儞字邦美宜春人嘉靖進士授舒城令擢兵部主事
改御史廵按蘇松一意激揚微行出訪大吏憚其丰
采入掌計典公平不阿林居十載執政復以書起辭
曰吾守吾舊不能降心以從人也郡中有大利病侃
侃陳說里人德之(府志)
楊以誠字明夫宜春人嘉靖進士授行人擢御史廵陜
西茶馬嚴絶吏弊復廵按廣東彈劾不職贓吏望風
觧綬者十餘人以遭謗歸里(同上)
朱良佐字守忠萬載人嘉靖進士授淮安推官擢兵科
歴戶科都給事彈壓不避權貴如正中宫通海運肅
閹監停翫作載大政記中陞大理右少卿謝病歸(人)
(物志)
宋希堯字叔中分宜人萬歷進士時江陵不丁母憂鄒
元標以進士特疏參劾希堯亦侃侃持論其子宜奔
喪故為所忌授刑部未幾稱病歸越歲出補工部營
繕司卒(同上)
簡繼芳號慶源萍鄉人負資異敏年十三與童子試邑
令楊自治見而竒之稱為崑山片玉遂補諸生家貧
篤學萬歷進士歴官雲南副使所至稱廉謹以老告
歸(府志)
陳㢲言字汝說宜春舉人教諭宜興陞上杭知縣清敕
端重不阿當路轉維摩知州告養生平孝友廉静寡
慾學以性命為宗(同上)
張璧字世良萬載人萬歷進士授南兵部主事歴武庫
司郎中值營兵缺餉脱巾譟呼璧單騎擒首亂卒以
鎮定遷廣西僉事廵左江却關門例數千金定交南
黎莫二氏搆殺之亂轉右江參議改雲南參議分守
金滄條議罷大理採石省麗江額觧金值歲饑斗米
錢三百臺司議以米代杖每就禁多斃璧歎曰吾寧
違新法以一官易多命下令悉除之全活三百餘人
嗣謝病歸(人物志)
趙錦分宜人安貧嗜學嫻於詩賦著有草堂集行世子
濓弱冠選貢授石埭令累遷惠州郡丞所至有善政
事親以孝聞撫姪如子好引進後學邑人稱為東谷
先生年九十五卒(同上)
羅彝號性菴萍鄉人父喪廬墓三年註孝經萬歷初詣
京上書給賜深衣大帶與鄒南臯劉瀘瀟闡明理學
江右皆仰宗焉(同上)
彭士遠字利見分宜人萬歷舉人初授廣西賓州知州
移河池州州素患土孽士遠廉得其渠魁地方寧謐
尋遷鳳陽同知以河功加俸(府志)
彭自新字滌之萬載人萬歷進士授行人陞刑部郎中
出守四川重慶府陞本省副使歴陞雲南參政時雲
龍逆酋段進忠謀襲奪官擁兵叛自新計誘擒𠞰殲
渠散脅迤西以平遷本省按察使以疾致仕歸自新
初為大行即抗疏請元子冠婚大典一時重其丰采
(人物志)
朱志字元遠宜春人少負才名以貢選入太學舉順天
辛夘鄉試任瀏陽令子壻來省一飯即令歸甫三月
以不阿鑛璫棄官歸子六人俱以文學顯光裕光祺
先後鄉薦光祺字賚賢端謹嚴重遭郡多故祺條議
戰守激揚忠義上書潯督語極憤切後教授萬山中
疾革正襟而卒(同上)
宋九儀字夔卿萬載人由恩選授建寧知縣尚文學課
農桑禁女巫戒溺女廣倉儲歲凶捐俸積榖邑人曰
宋公倉士民愛慕為立生祠九儀取其木主以歸曰
吾不務虚名也入覲力請終養事親以孝聞林居三
十餘年吟咏自娛有和淵明六詠以見志年八十一
終(同上)
袁軾字欽禮宜春人年十四失父下帷力學補博士弟
子試輙高等入闈不遇毅然曰泉石可甘&KR0609;笋可嗜
奚區區為日課子以程朱之學與里中講鄉約訓民
行學者稱為東泉先生年七十有二以子業泗貴贈
漳州府知府(同上)
嚴堯日號用汲分宜舉人任泰和學博文水鄒元標倡
會講學獨折節於嚴鄒起總憲招為幕屬力辭復署
汾西卒孫一晁順治辛夘鄉薦(府志)
袁業泗字景源軾子萬歷進士知樂清縣改蘭谿丁父
憂再補龍溪所至著循良績擢南京兵部主事進員
外郎中特疏請撤湖口税璫李道遂罷其𣙜江上下
千里稱便知漳州府漳故多盜業泗梳櫛綢繆俾無
震擾士民親附歲饑發倉賑之又勸民出粟分遣諸
吏乞糴潮陽諸隣郡以濟不給全活數千人陞福建
副使念母年八十餘乞養家居崇禎改元召補廣西
副使分守左江遷廣東參政分守嶺東平九連山賊
地介惠潮兩郡多反側肇置連平州所部以寧徵為
南京鴻臚寺卿再疏乞骸歸以疾卒子繼梓康熙甲
辰進士(人物志)
吳三益號受元萍鄉人萬歷進士授大理評事由寺正
出守邵武尋改徽州所至以敏練著聲晚年林居與
修郡乘(府志)
張承詔號篤棐分宜人萬歷進士授蘇州推官遷禮部
主事擢戶科轉工科都給事中果決敢言歴陞南刑
部左右侍郎署尚書以會審事忤旨閒住(同上)
彭大科號媿名分宜人萬歷丁酉舉人初知漢川縣縣
有河名劉家膈者巨鎮也商賈絡繹歲額派商税八
百金協濟潞府癸丑河閼舟楫不通而税仍歲徵膈
民苦之大科力為陳請得罷其税撫按交薦調知廬
江有惠政陞北城兵焉司時逆璫魏忠賢用事大科
獨守正不阿左遷景東同知璫敗擢工部主事監督
陵工以病請告(人物志)
嚴雲京號志印分宜人萬歷乙夘鄉薦知平原縣以城
守著績陞兵馬指揮召對授御史廵按河南兼監軍
時汴圍越月京疾趨受事促諸鎮左良玉劉澤清許
定國等進兵援汴圍稍觧未幾賊復合值霖雨彌月
平地成川賊決河灌城城沒而汴圍獲觧會上别遣
監軍來代乃歸(府志)
袁一鳳號鳴岐宜春人萬歷進士初任工部主事陞虞
衡員外郎中曉暢吏事善治繁劇逆璫廉其能有意
鈎致之一鳳持不為動守西安清介自持未幾遷浙
江副使時海塘崩潰奉旨估費十五萬金一鳳身任
其役用四萬金而工成歴楚藩臬卒於官(人物志)
鍾炌字叔憲分宜人天啓進士授中書歴禮科都給事
中縝密不妄言嘗以袁賦浮重又遼餉加派煩多約
諸紳在朝者疏請豁減卒以部議格未盡行識者恨
焉累官左都御史以會審事秉筆忤旨革職回籍林
居十餘年卒(府志)
黃希憲原名金貴字雙南分宜人天啓進士知順德縣
擢御史廵按甘肅遷太僕少卿應天廵撫三吳漕白
二糧累民已久希憲力為請命海寇王尚忠蹂躪崇
明各村落希憲殲渠散脅吳松悉平晉秩河道總督
兼兵工二部侍郎乙酉江左姦黨誣以河工冐餉下
詔獄會喪亂出亡遇盜殺於江上(人物志)
喻子賢萬載人由舉人令廣東程鄉調增城下車數問
疾苦民情悉達遇事迎刅立觧輯蠧役無敢奸法催
科革加耗俾自註簿民樂輸焉寇盜扳良多置不問
諸自經服毒誣人者懲之風俗為之一變至於笞郡
胥之害民抑中使之横恣尤人所難以艱去民如失
襁褓(廣東名宦志)
袁一鰲字占梅宜春人由舉人授江山知縣調邵陽入
為南大理評事陞刑部員外審決河南擢寳慶守吏
民畏服喜奬拔士類以忤岷藩觧綬歸卒(府志)
朱允恭字君培分宜人由鄉舉授望江知縣臺司交薦
以循良高等遷守海州焦勞拮据雕殘稍有起色忤
當事去任允恭早失父而貧事母純孝撫弟至老不
衰凡所入不以自私遇歲竒荒雖日不再食猶簡敝
衣鬻於市以周親族之貧其好義如此(人物志)
按府志載有郭彦恕者事繼母以孝聞隣人鬻妻
贍母貸以貲完其夫婦不詳何縣人安志孝義傳
有萬載郭擦龍以仁張經宜春易直萍鄉李魁春
李茂林俱附錄於此
潘士聞宜春人進士天啟二年知清豐縣釐革弊政羣
吏肅然操持廉潔纖芥無取捐俸百餘金置田歲徵
租貯之學舍以賑貧寒擢刑科給事中(直隸名宦志)
袁繼咸字臨侯宜春人天啓進士授行人擢御史歴山
西提學僉事湖廣參議賊首吕瘦子作亂討平之驅
逐黃州賊老回回革裏眼等七大部與黃岡知縣徐
調元築城六千餘丈一月而竣廷推右僉都御史撫
治鄖陽以㐮陽失陷被逮遣戍已而廷臣交薦起故
官總理河北屯政未赴會賊逼江西廷議設重臣總
督江西湖廣應天安慶軍務乃命繼咸兵部右侍郎
兼右僉都御史以行時賊已陷武昌左良玉擁兵東
下人情洶洶繼咸遇之於蕪湖激以忠義良玉還復
武昌而朝議忽以吕大器來代命繼咸仍督屯政大
器與良玉不相能長沙袁州俱陷疆事益廹廷議復
推繼咸代之甫抵鎮京師陷福王立南京繼咸入朝
密奏曰左良玉雖無異圖然所部多降將羣心危疑
臣當星馳回鎮臨行復陳致治守邦大計引宋高宗
用黃潛善汪伯彦事時相馬士英以為譏已也凡所
陳奏及題用文武官悉被停寢羣小皆謂繼咸與良
玉倡和脅制朝廷適留都有偽太子下獄之案良玉
疏争不納繼咸疏言太子真偽非臣所能懸揣真則
望行良玉言偽則不妨從容審處多召東宫舊臣辨
識以觧中外之疑疏未達而良玉反且將馳檄以清
君側為名矣初繼咸聞李自成兵敗南奔恐其由岳
州犯長沙入江西境命部將郝效忠等守九江而自
統副將援袁州已登舟忽聞良玉反復旋九江良玉
舟抵北岸貽書言願握手一别九江士民泣請繼咸
往紓一方難遂與監紀余有灝會良玉於舟中良玉
言及太子下獄事大哭次日移舟南岸良玉袖出皇
太子密諭劫諸將盟繼咸正色詰以密諭從何來良
玉語塞約不入城且改檄為疏駐軍候旨繼咸歸集
諸將城樓灑淚曰兵諫非正晉陽之甲春秋所惡可
與同亂乎方計拒守而效忠顧與良玉合兵劫掠城
中婦女財物繼咸出城面責良玉良玉疾已篤望見
城中火光大哭曰予負袁公嘔血數升是夜死其子
夢庚秘不發喪諸將推為帥急移舟東將及湖口夢
庚效忠納欵執繼咸北上丙戌三月死(白志)
梁佳植宜春人崇禎舉人令餘姚體緩而口緘默及鞫
訟則屹然不可移錢榖久為吏胥乾沒佳植至一洗
積弊民樂輸恐後(浙江名宦志)
張兆蘭字以綺分宜人性豪逸強記能文崇禎辛巳選
貢廷試唱名禮部諸生皆跽伏兆蘭獨長揖宗伯竒
之癸未冬憤獻賊陷袁偽署官屬紏衆謀殺偽知縣
龍方捷恢復邑城事覺為所執死萬年橋上(人物志)
張自新分宜人崇禎間任京山縣尉有賊盤踞羅漢嶺
自新統民兵往勦衆寡不敵竟為賊傷死之(湖廣名)
(宦志)
劉映洙字崑懸宜春人才氣豪宕崇禎壬午舉春秋鄉
試第一後棄家學浮屠誅茅瀏醴深山以終(白志)
國朝
張問明字日章分宜人以明經任魏縣值寇抄掠城下
單騎撫諭以治河著功督撫嘉其能署參永平軍戊
寅己夘間大水丁亥竒荒煮粥施米全活甚衆司理
王延祹題其廬曰德門遺老云(人物志)
按張問明丁亥施賑前志入明末今改正
陳之龍號去亢宜春人天啓鄉舉明敏英達有文武才
任常德推官陞乾州知州西安同知入
本朝歴任廵撫廬鳳淮揚後以疾歸(白志)
張自烈字爾公宜春人博物洽聞著有四書大全辨諸
家辨古今文辨正字通十餘種行世累徵不就晚卜
居廬山年七十七卒無嗣南康太守廖文英重其品
葬於白鹿洞山外之鄭家冲書其碑曰清故處士張
芑山墓(安志)
楊嘉禎宜春人郡庠生順治丙戌春父文盛避兵山堂
兵將至嘉禎從間道渡水報父水急被溺流至深處
猶躍出水面曰速走速走遂溺死(白志)
江西通志卷七十二
