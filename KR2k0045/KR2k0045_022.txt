江西通志卷二十二
書院(二)
建昌府
旴江書院在府治北宋儒李覯教授之所有明倫堂洙
泗堂誠意正心致知格物四齋元季燬地入府治明
正德壬申提學李夢陽改建於城西街為堂四曰正
經上逹志伊學顔旁列號舍數十間籍滛祠田産以
養士之俊者萬歴間知府韓轍重修增建號舍田汝
耔記後燬
國朝雍正七年提學傅王霅即廢于公講堂改置
紫陽書院在南豐縣聚和門外明嘉靖間知縣向縞建
隆慶戊辰重修趙郡記萬歴間知縣程三省林洪卿
增葺之
崇儒書院在府城萬夀宫左久廢
國朝康熙五十二年同知郭惟筦重建崇祀朱子又創
號舍以居生徒捐俸置田給膏火焉
圭峰書院在南城縣磁龜明侍郎羅玘建今為文肅祠
三谷書院在南城麻源明尚書張昇建今為文僖祠
鳳崗書院在南城北關中祀李覯曾鞏何喬新羅玘夏
良勝崇禎十一年知縣王垣京課士其中為鳳崗大
社
明德書院在南城鳳凰山下明参政羅汝芳講學之所
近溪之學本於明德故門人私諡曰明德先生
斗湖書院在府城北興文坊明太常卿夏良勝建
正學書院在南城從姑山北明巡道王儼建祀羅近溪
侍郎張檟記之
恒山精舍在南城麻姑山麓明王伯昭建宋濂有記
章氏義塾在南城南門章前峰建羅汝芳記
曾潭講堂在南城縣南宋儒傅夢泉師事朱子陸象山
張南軒講學曾潭之滸從游日衆構室以居之自為
記
前峰書屋在南城從姑山明羅錦建以教其族黨子弟
武彝講堂在新城福山䨇林寺後宋朱子與門人黃幹
蔡沈黃鐘講學於此後人為肖象立祠祀之羅倫額
曰崇正
西村書堂在新城縣西元處士朱民表建以教族黨子
弟
正宗書院在新城縣北門外一名北田學舍明嘉靖間
大司成王材講學之所後為學古樓中為念初堂傍
有存誠克己慎動尚志四齋鄧元錫記
禀山精舍在新城縣東北明孝廉鄧元錫處士江如僧
進士張之竒涂景祚讀書於此
東園書院在新城縣東即皆春堂舊址嘉靖間司空張
檟建皆春堂為講學之所黃&KR1606;記之萬歴間侍御鄧
澄讀書其中有三層樓大隠堂德隅堂二酉閣
蕭曲山房在新城縣蕭曲峰明天啓間禮部主事黃端
伯聚徒教授之所
西城義塾在新城縣上都明邑人楊振邦建有田八十
畝供饋食束修之費何垕記
華林書堂在南豐縣王漿源宋孝子瞿元肅建元肅孝
行聞於朝祥符九年召見真宗賜御書親王公卿各
賦詩待制李虚中為之序
水雲書院在南豐縣水雲村宋劉壎讀書之所壎字起
潛自號水村以道學鳴於時
南豐書院在南豐縣治東元至正初知州史文彬率屬
民姚自新建中為聖殿左為曾文定祠後列講堂齋
舍内藏全集鐫板有司春秋致祭又南豐學舍為文
定當時所建今其址改為啓聖祠
南臺書院在南豐南臺山麓明隆慶二年知縣金文業
教諭王棟捐俸創建萬曆間署縣通判薛瀚重脩
清溪書院在廣昌縣新坊里明正統間雲南按察頼巽
建
東園書院在廣昌縣東明吏部尚書何文淵讀書所文
淵號東園故名
石岡書院在廣昌縣西明嘉靖間吏部郎李喬建
南郭雲莊在廣昌縣揭坊里明嘉靖間都御史何源藏
書講習之所其孫何三省重脩
進脩書院在瀘溪縣四都宋元豐進士石松建其孫淳
熙進士石致平重脩
菴山學舍在瀘溪縣四都宋宣贊舍人石永夀建
廣信府
帶湖書院在府城北靈山門外宋淳熙間辛棄疾讀書
所
道一書院宋程月巖紹開建取孟子道一而已之義中
設朱陸二先生像方虚谷有送胡雲峰赴道一書院
山長詩
叠山書院在上饒縣安輯鄉宋謝枋得講學處有詠歸
門明經堂其門人鄭康仲徐炎午軰衰田供費元季
燬於兵明景泰中知府姚堂遷建於府治南廵撫韓
雍奏請賜諡文節仍命有司春秋致祀具載副使韓
暘碑正德間知府陸徵重脩學士汪俊記提學邵銳
以公弟君禹君烈君澤公子定之配享嘉靖間提學
周廣復新之自撰碑記
白石書院在上饒縣安輯鄉宋儒劉養浩讀書之所其
孫劉光因創白石書院祀朱子及黃勉齋以養浩逮
事勉齋不忘教所自也又置田以贍來學者山長聶
義記之
御書院在上饒縣明遠鄉宋吏部尚書徐直方疏請祀
其父忠愍公徐元杰奉勅建院周子正記明嘉靖三
十八年知縣陳添祥重修提學王宗沐記
朱氏義學在上饒縣溪南上墩明成化間朱仲舒建以
教族黨子弟御史蔣欽記其子汝揚重修尚書楊麒
記
聞講書院在府城西明嘉靖間貴溪大學士夏言致政
歸以賜金建祀朱子集諸生講學其中再起入都有
懷聞講書院詩今改為分守河東鎮署
忠禮書院在上饒縣西五桂山明隆慶間湖東道尚德
恒建置有學田今廢為餞送鄉試之所
鍾靈講院在府城外鍾靈橋北
國朝康熙五十一年知府周錞元改曲江書院為鍾靈
講院延師主之召七邑弟子肄業其中大學士李光
地有記
懷玉書院唐大歴中僧志初剏法海寺於金剛峰下宋
學士楊億精舍亦在山麓後朱子與陸文安汪文定
諸賢講學兹山有司及門人拓而大之置田以供四
方来學者自是懷玉之名與四大書院相埓宋末廢
元時改為僧寺明成化間仍建書院清復原田正德
間提學李夢陽重建勒石記之既而宸濠兵變復為
僧踞嘉靖間提學王宗沐以左道宜斥請於撫按檄
有司改復書院悉如白鹿洞規制置書院田三十三
頃以贍學者自後知府姚體信脩之萬歴辛巳詔革
天下書院遂廢具詳知縣唐世徵記略
國朝重建於端明書院故址崇祀朱子陸文安汪文定
吕東莱益以汪逵劉允廸詹叔善及有司之有德於
玉者康熙五十七年廵撫白潢顔其額曰尋孔顔樂
榜聯云修身誠意正心致知格物先齊其家孝事君
弟事長博學審問慎思明辨篤行果能此道愚必
明柔必強
端明書院在玉山縣治東宋端明殿學士汪應辰講學
處元監縣夀安為建書院置學田蘇天爵記後毁為
湖東道署景泰間知府姚堂改祠城隍廟東李奎記
正德辛巳御史唐龍檄知縣潘文明重建萬歴庚辰
知縣周日申更置端明祠於縣西馬院巷
草堂書院在玉山縣北懷玉山下朱子講學於此有青
山綠樹亭源頭活水亭堂廡號舍具備相𫝊朱子題
山下酒舍一聯云泉飛白石堪為酒竈傍青山不買
柴即其地也宋末懷玉書院廢斗山王奕與其子介
翁結廬居此因名草堂斗山與謝疊山友善疊山既
仗節斗山自號至元逸民明天順成化間知府姚堂
知縣汪瀠相繼修理查復原田入院正德六年提學
李夢陽檄知縣譚世熙新之
劉氏義學在玉山縣順成鄉宋德安令劉允廸家居時
建朱子有記元至元九年監邑夀安重修朱德潤記
明裔孫劉文秀重建
藍山書院在弋陽縣治南宋邑人張卿弼登咸淳戊辰
進士仕興化倅宋亡隠居教授其門人楊應桂等以
来學者衆建書院以處之有廟堂以祀夫子兩廡翼
焉有明倫堂鄉賢祠元至順三年其孫繁昌尹純仁
重修虞集記
九川書院在弋陽縣九川明宣德間李文儀與從弟文
彬建正統間少卿李奎致政歸重建育英堂希賢軒
尚志軒蕭鎡記之
潭石書院在弋陽縣潭石明正統間御史黃溥建中有
聚星軒育德亭劉儁記之
象山書院在貴溪縣南三峰山下宋陸文安九淵講學
之所紹定四年提刑袁甫請於朝遣上舍生洪陽祖
即其地建書院中為聖殿翼以兩廡後為彝訓堂翼
以居仁由義志道明德四齋堂後為仰止亭有池上
建濯纓浸月二亭堂左為儲雲佩玉二精舍右為梭
山復齋象山三先生祠賜額象山書院袁甫記元季
燬於兵明景泰間廵撫韓雍知府姚堂重建又置田
以供歲祀李奎記正德間提學李夢陽知縣謝寳重
修嘉靖癸夘知縣袁鳳鳴增修萬歴八年奉例廢天
下書院祭亦裁知縣伍袁萃捐貲贖復避書院名改
為象山祠尋奉例通復仍編祭歲久頽圯萬歴三十
一年知縣吳繼京新之申請陸氏裔孫奉祠自為記
桐原書院在貴溪縣南十里唐觀察使高寬仁故居至
宋其七世孫高可仰建書院於此以教其鄉之子弟
置膳田汪應辰記之元時高惠甫又割田以資書院
費元末盡燬明宣德間其十四世孫高吉昌重新之
蕭鎡記萬歴癸夘知縣吳繼京重修申請裔孫高紹
憲奉祠
玉溪書院在貴溪縣南盧坊宋儒盧孝孫講學處元季
兵燬明弘治間提學黃仲昭訪求故址檄知縣韋厚
重建鄭節記歲久圮嘉靖丙戌知縣葉良佩規地於
縣治東重建書院内為祠堂外為講堂徐一鳴記萬
歴八年奉例廢改為玉溪祠後奉例通復知縣錢邦
偉申請復祭乃構堂一區為講學之所
臨清書院在貴溪縣七都宋儒裴方潤隠居於此元初
屢薦不起建書院以教鄉黨子弟鄉人稱曰梅隠先
生
靈谷書院在貴溪塵湖山中元延祐間里人桂本建為
屋三楹東為端彝齋西為鈍齋其子元方屬王禕記
之見忠文集
理源書院在貴溪縣五十七都宋儒龔霆松講學處霆
松號艮所慨朱陸二家之徒議論不一因窮源委作
四書朱陸會同註釋三年書始成時稱朱陸忠臣明
萬歴三十九年知縣錢邦偉額之曰真儒道脉
静明書塾在貴溪縣元時陳立大家有蔵書若干卷又
所著論語正義二十卷其子善益自尊庋題其室曰
静明書塾中設先生像春秋祀之危素記
嚴家書院在貴溪縣北高石明嘉靖間邑人徐樾講學
處取易卦家人名義四方學者咸輳集焉
鵝湖書院在鉛山縣北十五里鵝湖寺傍宋儒朱子陸
復齋象山吕東莱講學之所淳祐庚戌江東提刑蔡
抗請於朝賜名文宗書院元皇慶二年總管竇汝舟
建會元堂詹載采記元末兵燬明初御史祝傑按縣
訪求故址得之景泰癸酉廵撫韓雍建祠崇祀復舊
額李奎記正德辛未提學李夢陽重建汪偉記萬歴
庚寅編修劉曰寧同知縣唐應紹新之劉有記明末
編修楊廷麟率進士胡夢泰義耆查懋䕫應璋等捐
資重修有記
國朝順治初廵撫蔡士英捐貲重建安焕記康熙二十
八年廵撫宋犖檄訓導郭逢年董修康熙丁酉廵撫
白潢敬奉
聖祖御書窮理居敬額及
御書章巖月朗中天鏡石井波分太極泉對聯懸掛書院
按朱子紀年錄淳熙二年東莱歸朱子送之至信
之鵝湖寺東莱約二陸同會於此相與講其所聞
二陸俱執己見不合而罷復齋詩云孩提知愛長
知欽古聖相𫝊只此心大抵有基方築室未聞無
址忽成岑留情𫝊註翻榛塞着意精微轉陸沉珍
重友朋勤琢切湏知至樂在於今象山詩云墟墓
興哀宗廟欽斯人千古不磨心涓流積致滄溟水
卷石崇成泰嶽岑易簡工夫終久大支離事業竟
浮沉欲知自下升高處真偽先湏辨古今朱子後
三年和詩云德義風流夙所欽别離三載更關心
偶扶藜杖過寒谷又枉籃輿度遠岑舊學商量加
邃密新知培養轉深沉只愁說到無言處不信人
間有古今按象山年譜云吕伯恭為鵝湖之集先
兄復齋謂某曰伯恭約元晦為此集正為學術異
同某兄弟先自不同何以望鵝湖之同先兄遂與
某議論致辨後往南康元晦延入白鹿講院因講
君子喻於義一章元晦再三云某在此某在此不
曾說到這裏負愧何言紹定間蒙齋袁公甫嘗為
四賢贊又云世謂鵝湖之集諸老先生議論未能
悉同以是妄加揣摩其失遠矣又云君子講道既
切之又磋之既琢之又磨之反覆辨明惟求一是
若慮其不相合心非而口然之此乃淺丈夫所為
何足以窺諸先生之門墻耶草廬吳澄送金谿陳
洪範序云朱子之教人也必先之讀書講學陸子
之教人也必使之真知實踐讀書講學固以為真
知實踐之地真知實踐者亦必自讀書講學而入
二師之為教一也而二家庸劣之門人各立標榜
互相詆訾至於今學者猶惑嗚呼甚矣道之無𫝊
而人之易惑難曉也又按師山鄭玉送葛子熙序
略云方朱陸二先生相望而起也以倡明道學為
己任陸氏之稱朱氏曰江東之學朱氏之稱陸氏
曰江西之學陸氏之質高明故好簡易朱子之質
篤實故好邃密盖各因其質之所近而為學故所
入之途有不同爾及其至也三綱五常仁義道德
豈有不同者哉後之學者不求其所以同惟求其
所以異江東之指江西則曰此怪誕之行也江西
之指江東則曰此支離之說也而其異益甚矣此
豈善學聖賢者哉朱子之說教人為學之常也陸
子之說高才獨得之妙也陸氏之學其流弊也如
釋子之談空說妙至於鹵莽滅裂而不能盡致知
之功朱氏之學其流弊也如俗儒之尋行數墨至
於頽惰委靡而無以收力行之效然豈二先生之
之言垂教之罪哉盖後之學者之流弊云爾又按
程敏政道一編序云朱陸二氏之學始異而終同
見於書者可考也不知者往往尊朱而斥陸豈非
以其早年未定之論而致夫終身不同之決惑於
門人記錄之言而不取正於朱子親筆之書耶齋
居之暇取無極七書鵝湖三詩鈔為二卷用著其
異同之始所謂早年未定之論也别取朱子書札
有及於陸子者釐為三卷而陸子之說附焉其初
則誠若冰炭之相反其中則覺夫疑信之相半至
於終則有若輔車之相依且深取於孟子道性善
收放心之兩言讀至此而後知朱子晚年所以兼
收陸子之學誠不在南軒東莱之下顧不考者斥
之為異是固不知陸子而亦豈知朱子者哉諸論
最當并錄之
瓢泉書院在鉛山縣期思渡宋祕閣修撰辛棄疾寓居
於此後改為稼軒書院
東岡書院在鉛山縣西石龍東岡坪明正統間費瑄建
龍山書院在廣豐縣新城鄉宋嘉定間黃運幹德申建
殿堂齋舍一如學制捐産以奉廪給課試悉仿州縣
學法真德秀記
河源書院在廣豐縣周安鄉地名巖裏下有泉源湧出
如星海故名宋嘉定間校書郎周天驥所建與陳克
齋趙章泉徐梅野劉端明湯息菴趙崇椷講學於此
瑜山書院在廣豐縣杉溪宋提刑俞掞建義塾集里之
貧士讀書其中
原道書院在廣豐縣何家塢元儒何大衢繪圖以獻欲
建書院參政史紫薇為之請於朝賜額原道以奉歴
代聖賢差山長主教事
岑山書院在興安縣東郭明萬歴間知縣謝光陽建有
贍田詳獨孤元記
荷峰書舍在興安縣琯山明邑人張深建以教其族里
子弟李奎記
文昌書院在興安縣康熙二十八年知縣曹學雋建置
贍田
饒州府
鄱江書院在府城北宋朱子門人金去偽講學處絃歌
巷即其地元設蒙古學於此
忠宣書院宋建於龍山巖祀洪忠宣皓明正德初其裔
孫洪春請建於府治西丹霞觀故址都御史李瓉記
玉溪書院在鄱陽石鎮元處士何英建以處四方来學
之士英字積中號梅谷學於王松塢得黃勉齋饒雙
峰之𫝊
白雲書院在鄱陽東湖洲明初知府陶安以詩名延劉
琮玉至因講易安驚曰先生學有淵源非詞章之士
詢之知親受業于許文懿者遂為建書院祀文懿即
以白雲命名
里仁書院在鄱陽西隅明淮藩長史潘一諤捨宅為之
浮洲書院在鄱陽浮洲寺明嘉靖間知府應鳴鳳建
芝山書院在鄱陽白蓮池北明萬歴間參政舒其志建
國朝順治間知府翟鳳翥改建府學中崇祀朱子以理
學名賢配之自為記
希賢書院在府城茶場巷口
國朝康熙二十四年饒南九三府士民請為廵道查培
繼立生祠培繼不許諸生楊鉞等請以生祠建查公
講堂又不許檄縣毁之以其材修學宫諸生請改講
堂為書院乃於其中祀歴代名宦十四人漢九江守
宋均晉彭澤令陶潛唐彭澤令狄仁傑饒州刺史顔
真卿江州司馬白居易宋知饒州范仲淹知南康軍
周敦頥朱熹知饒州王十朋樂平令楊簡明廵撫王
守仁副使葛寅亮饒州知府張有譽
國朝饒州知府翟鳳翥復捐俸置田延師設教南豐湯
來賀記之培繼有自撰碑記
滙源書院在永平門畫橋東
國朝康熙二十三年知府黃家遴建聚諸生肄業其中
捐俸以資膏火熊一瀟有記
湖東書院在鄱陽縣學右今為小學中有范文正朱子
二像
忠定書院在餘干縣琵琶洲宋丞相趙汝愚與朱子講
道之地淳祐初汝愚子崇憲為禮部尚書請作忠定
書院又作籝金樓蔵異書元至元間趙孟濟重修楊
益記
東山書院舊在餘干縣羊角峰側宋趙汝愚暨從弟汝
靚建汝愚子崇憲師事朱子於此講學汝愚卒朱子
來弔復館焉後為胥吏所據邑人李榮庭鬻産贖之
謝枋得記明弘治二年知縣沈時重建劉憲記尋廢
正德間廵撫任漢檄知縣徐冠徙建中峰即今址李
夢陽記
國朝順治間興屯道翟鳳翥重修自為記康熙十二年
知縣江南齡復建自為記
南溪書院在餘干縣新政鄕宋提刑柴中行講學處理
宗朝中行以右文殿修撰乞歸講學南溪之上其裔
孫建書院以祠之元延祐間置官掌祠事程鉅夫記
見雪樓集
南谷書院在餘干縣南極峰明儒胡居仁講學處
長薌書院在浮梁縣景德鎮宋慶元三年監鎮李齊愈
請建元元貞二年山長凌子秀朱繼曾請於江東宣
慰使稽厚以舊基新之延祐間浦江吳萊署山長泰
定二年進士方回請於總管段庭珪重修之明洪武
初舉朱伯高為山長張京伯為直學四年以徐遜赴
省主試薦朱伯高為府學教授書院遂廢
新田書院在浮梁縣新田都宋紹興間侍郎李椿年建
嘉定間李大有率鄉人共新之有大成殿及堂廡齋
舍置義田數百畝教族子弟延李德㑓為師今廢其
地曰義學塢
雙溪書院在浮梁縣北湖右宋淳祐間邑人趙源置進
士莊於北湖其孫趙鎮遠以科舉未行莊無所歸至
元間請以莊建書院按察副使粤屯希魯從之進士
趙介如為山長後廉訪使姚登改創燕居祠人文堂
四齋别立祠祀朱子金草窗饒雙峰趙介如記之尋
廢明萬歴甲辰知縣周起元復建天啓間魏忠賢毁
天下書院遂屬民産
兩河書院在浮梁縣北鄉明萬歴間陳大綬等共建有
求斯堂喟然閣鄒元標記
銀峰書院在德興縣市延福坊宋淳熙間邑人余瀚余
淵延朱子講學其中明崇禎間裔孫應馨改建於肯
堂山下
雙桂書院在德興縣游奕塢相𫝊朱子贈程韡程燧兄
弟詩君家構屋積玉堆兩種天香手自栽清影一簾
秋淡蕩任渠豔冶鬪春開書院之名由此
蒙齋書院朱子門人程端蒙講學所舊在德興縣游奕
塢裔孫程德美重建於縣治東明嘉靖間提學王宗
沐題額
柳湖書院在德興縣十都朱子門人程珙隠居講學之
所明嘉靖間知縣俞玘重建王宗沐書額
深山書院在德興縣八都黃勉齋門人董鼎講學之所
鼎子真卿為胡雙湖門人請立書院胡雲峰有詩并
額之
初菴書院在德興縣治南宋教諭黃棠建元學士傅立
號初菴者捐俸置養士田設山長元季兵燬明改建
於瀘田村尚書傅瀚記
息齋書院在德興縣南水綠橋宋儒余芑舒講學之所
芑舒號息齋故名
國朝康熙間裔孫元馭等重修
拙齋書院舊在德興縣游奕塢宋儒王過講學之所過
字幼觀號拙齋明萬歴間改建於瞻村
勿齋書院原名四勿齋在德興縣八都宋逸士王億讀
書於此明萬歴間知縣吳維魁重建改今額
歸軒書院在德興縣八都宋儒鄒近仁講學處明嘉靖
間廵撫汪元錫額之裔孫鄒侃重修
靖翁書院在德興縣版大村宋儒李思正講道之所
二賢書院在德興縣十都宋儒程端蒙程珙各有書院
明嘉靖間裔孫程德美程一麟等請於廵撫何遷廵
按鄭本立合祀之錢德洪記
緒山講院在德興縣十七都上田先是嘉靖間庠生王
守勝等構屋文川聘鄒緒山主教廵撫何遷題額文
麓精舍萬歴乙未改建今所更額名
興賢書院在德興縣延福坊明萬歴間知縣何□課士
之所捐置膳田二十畝
國朝康熙二十一年知縣王清彦重修
銀麓書院在德興縣北門外明貢士徐珊講學課文之
所門下登進士第者如舒鰲金鍧不一而足稱極盛
焉
慈湖書院在樂平縣長樂坊宋楊簡為令以禮讓變俗
時號慈湖先生簡沒立書院祀之元至正間縣尹翟
衡重建設山長教學以貢士莊田供祭祀危素有慈
湖書院贍學田記歲久廢明萬歴間知縣鍾化民别
建祠於登高山
洎陽書院在樂平縣治左萬歴間義民王邦本建知縣
金忠士主之陸起龍記天啓五年毁廢
國朝順治十四年知府翟鳳翥重建有記
玉貞書院在安仁縣治後玉貞山麓宋邑人吴紹古建
象山陸九淵扁其堂曰經德程迥程觀有詩
錦江書院在安仁縣長城鄉宋邑人倪玠講學之所元
至正間其子翰林待制倪鏜請賜額王文肅構有記
環溪書院在安仁縣崇義鄉宋尚書湯漢曾師事餘干
柴中行因建書院今即以為祠
竹庄書院在安仁縣榮禄鄉元邑人李存與吴尊光張
仲舉危太樸軰講學之所明永樂間曾孫李復觀重
新之
石麓書院在安仁縣琯溪元邑人陳楨建中有鳳鳴臺
含光亭雪邱鹿泉諸勝蔵書授徒其中吴澄揭徯斯
皆有記
環谷書院在安仁縣榮禄鄉明洪武間學士鄭倫建倫
號環谷故名
見山書院在安仁縣學左明大學士桂萼建嘉靖御書
清趣二字又義理完具四字扁其堂廵撫周廣記之
陽剛書院在安仁縣八都獅子巖明桂華同弟萼讀書
所
石洞書院在萬年縣萬年鄉宋儒饒雙峰初作朋来館
以居學者後從遊日衆遂建書院元至正間設館廩
師生以奉祀事明正德間参政吴廷舉副使許庭光
復建於縣治東知縣白繡主簿吴元著各捐俸鼎新
之
斛峰書院在萬年縣萬斛山南麓宋尚書李伯玉建
白羊書院在萬年縣新進鄉宋大理寺丞陳嶠建
翠巖書院在萬年縣蒼山宋邑人葉舜民建謝枋得記
南園書舍在萬年縣胡坊宋信州守胡預致政歸建以
課其族黨子弟
南康府
白鹿書院在南康府北廬山五老峰下唐貞元中洛陽
人李渤與其兄涉隠居九江讀書於此嘗畜一白鹿
自随人稱為白鹿先生寳歴中渤為江州刺史就其
地創臺榭引泉流植花木遂以白鹿名洞南唐昇元
中即其地建學置田命國子監九經李善道為洞主
號曰廬山國學宋初置書院與睢陽石鼔嶽麓並名
天下學徒常數百人太平興國二年從州守周述請
俾國子監給印本九經驛送至洞又官其洞主明起
為褒信縣主簿七年置南康軍遂屬焉咸平五年詔
有司修繕之塑聖賢像祥符初直史館孫冕請歸老
於洞許之皇祐中冕子比部郎中琛因父志增置學
舍於洞中以教子弟及四方来學者并給廩餼扁曰
白鹿書堂郭祥正記淳熙六年朱子知南康軍訪白
鹿遺址申明尚書省及禮部檄教授楊大法縣令王
仲傑重建書院於是洞學復興吕祖謙記之援嶽麓
書院例疏請勅額併高宗御書石經與監本九經貯
於其中列聖賢為學次第以示學者一時名儒如陸
子静劉子澄林擇之皆来講學乃於建昌縣置東源
莊田以給學者八年辛丑遷浙東提舉復遺錢三十
萬屬知軍錢聞詩建禮殿兩廡并塑像後二年知軍
朱端章加板壁繪從祀諸賢像仍撥浮屠沒入田以
益之嘉定辛巳知軍黃桂重建正殿增闢三門續置
西源莊田三百畝紹定中知軍史文卿建五經堂淳
祐間知軍陳洽建友善堂及文昌宫咸淳間知軍劉
𫝊漢增置貢士莊元至元間總管陳炎酉修之大德
間崔翼之置田百畝虞集有白鹿書院新田記元季
兵燬田亦亡明祖建都金陵取大杉木為御殿白鹿
之路始通見王禕記正統元年翟福溥守南康率僚
屬捐俸剗穢除荒規制復舊胡儼記景泰間知府陳
敏政重建貫道橋成化三年提學李齡增廓之置學
田祠器聘胡居仁主洞事有記七年提學徐懷置棲
賢橋田八百七十畝弘治八年提學蘇葵撤而新之
嗣後提學邵寳李夢陽唐錦徐一鳴王宗沐廵按陳
銓唐龍徐岱蕭端廵撫何遷知府陳霖羅輅王溱何
巖張純知縣崔孜相繼興理增置田廬有差萬歴七
年大學士張居正請禁偽學詔毁天下書院鬻田以
充邊需廵撫邵銳以白鹿書院有勅額不便拆毁量
留田三百畝備祭祀廵道王橋随請留星都二縣田
其建昌縣千餘畝俱變價觧司十一年給事中鄒元
標請復書院先是有紅鶴百十巢於後山松杪書院
議革時鶴忽飛去後三年鶴復巢書院遂復參政程
拱宸檄知府潘志伊修宇贖田規制粗定十七年提
學朱廷益禮聘布衣章潢主洞事十九年知府田琯
立鹿洞憩館增置田七百畝四十二年參議葛寅亮
大加修葺增置號舍建鹿眠亭四十五年知府袁懋
貞聘南昌舒曰敬主洞事天啓壬戌舒以讀禮還推
官李應昇主洞事崇禎十三年提學侯峒曾與撫按
會請翰林李明睿主講席
國朝順治四年知府李長春五年知府徐士儀相繼修
葺十二年廵撫蔡士英檄南康府縣修堂廡清洞田
十四年重建大成殿知府薛所習增撥學田康熙元
年廵撫張朝璘加修六年推官巫之巒修橋坊十六
年知府倫品卓詳請修院添設號舍布政姚啓盛提
學邵吴遠捐金重新殿廡二十二年廵撫安世鼎委
廵道查培繼重修聘南豐進士湯来賀主洞事并
題請匾額經書二十六年
聖祖御書學逹性天匾及十三經二十一史遣官送書院
四十八年南康教授熊士伯詳請專祀朱子廵撫郎
廷極布政傅澤淵議從之名紫陽祠五十一年提學
冀霖重修續置學田五十五年知縣毛德琦清洞田
重刻白鹿書院志按志禮聖殿兩廡大成門櫺星門
而外為堂者八曰明倫堂文會堂攝儀堂十賢堂講
堂友善堂成德堂為閣者三
御書閣聖經閣雲章閣為臺者二勘書臺釣臺為亭者二
十二風雩亭風泉雲壑亭好我亭枕流亭自潔亭觀
德亭光風霽月亭太極亭喻義亭鹿眠亭百花亭獨
對亭朋來亭釣臺亭大意亭高美亭聞泉亭六合亭
思賢亭如見亭原泉亭宰牲亭祠五紫陽祠宗儒祠
先賢祠忠節祠諸葛武侯祠廟一七姑廟他如精舍
號舍憩館貢院射圃倉厫庄屋坊橋之修葺及主洞
姓名學規祀典書籍田賦具詳洞志雍正四年廵撫
裴&KR0973;度重修增建書院三層為屋七十有三間上為
書樓前砌花墻為二門外為頭門為亭三曰肅容曰
如見曰五星五星亭之左建魁星樓洞之西建庖房
三間分察劉均有記
修江書院在南康府城朱子知南康軍時邑人游其門
者建
廬陽書院在南康府城明洪武初邑人黃仲美建觧縉
記
龍潭書院在星子縣南龍潭里明初邑人查琛建以教
其宗黨琛子桴登永樂甲申進士官禮部郎中余鼎
記
經歸書院在都昌縣西山元儒陳澔與雙峰饒氏註禮
記集說號雲住師因名其書院曰雲住後廢明成化
間學士劉定之建議謂澔釋經之功雖未敢肩程朱
亦可以决胡蔡欲比何休賈逵范寗杜預等例從祀
聖廟弘治間允提學邵寳所請勅有司葺祠致祭知
縣王珀創建正德四年知府陳霖置祭田五畝六年
知縣徐冠建牌坊于書院前
匯東書院在都昌縣治西明萬歴間遷儒學於小南門
外因以舊學為之崇禎十三年復移學治西遂廢
曾公講堂在都昌縣學右
國朝康熙戊午知縣曾王孫建以講學課文
弘齋書院在建昌縣治東宋李文定燔讀書處明嘉靖
間知縣顧陽和建萬歴間知縣費玠于文定祠後設
齋舍至今生儒肄業焉
扶風書院在建昌縣相𫝊漢馬季長講授處有祀田五
十畝後廢為僧寺
國朝雍正六年饒九道劉均捐俸金購還復捐金修葺
聚生儒肄業其中詳均自記
甘棠書院在建昌縣元至元中建明洪武間邑人趙宗
信即其址重建教諭張湜記
北山義塾在建昌縣北明景泰間邑人李誠為溧陽令
致仕歸建此以萃一鄉子弟而教之
石潭書院在建昌縣石潭山明熊德明建
雷塘書院在安義縣南一里亦名雷湖書院宋至道中
勅旌義門洪氏令有司築書堂以淑其子孫楊億有
記
社平書院在安義縣北烏溪宋嘉祐間義門陳思悅建
九江府
景星書院在府城東唐元和中召李渤為右拾遺不就
韓昌黎遺之書云朝廷士引領東望若景星鳳凰争
先覩為之快渤乃就命長慶中刺江州後人因建書
院名曰景星元末燬於兵今東嶽廟即其故址
濂溪書院有二一在府城南十里宋周元公過潯陽愛
廬山之勝因其麓有溪取故里之號名其溪曰濂溪
築書室於上淳熙三年州守潘慈明增築焉朱子有
記明正統初御史徐傑項璁副使焦宏陳玠仍遺址
重建提學邵寳奏著祀典給田贍其後嘉靖中戶部
主事祖琚礱石刻太極圖說樹之寝殿副使謝廸同
知姜輅撤而新之濬蓮花池弘治間主事鄭汝美嘉
靖間主事鄒輗萬歴間參議葛寅亮先後修葺一在
城内豐儲坊明嘉靖間兵備陳洪濛建祀濂溪先生
以二程配之構書室五重令諸生肄業其中
靖忠書院有二一在九江府學前蓮花池明成化五年
知府蘇致中建祀晉陶潛唐狄仁傑嘉靖間戶部主
事鄒輗即堂東隙地構號舍以便生徒肄業後改為
名宦鄉賢祠一在彭澤縣北觀音巖後本唐天祐中
三學堂故址元至正四年縣尹王國輔建以祀陶狄
二公後增祀趙昂發號三賢祠尋廢邑人王演疇購
復舊觀
陽明書院在府城南三里許明萬歴間兵備葛寅亮建
中為像堂左右有講習堂司香所典器所置田一百
七十畝自為記後推官姚士豸兵備陸夢龍增置膳
田以供来學
國朝順治十六年推官胡宗虞重修
肄武書院在府治東九江衛門内明嘉靖初兵備何棐
以武弁子弟無教乃創正廳旁翼廊房命學官一人
領其教
嚶鳴會館在德化縣明邑人文士弘建每月四日為小
會孟月九日為大會與湯文禎何一化軰聚徒講學
焉
李渤書堂在德安縣使君山塢唐長慶間渤為江州刺
史見其山水明秀築堂於此今其址尚存
河東書院在德安縣河東即宋時儒學舊址明嘉靖間
知縣蔡元偉建堂舍為書院令諸生肄業其中
東佳書院在德安縣東林山下唐義門陳衮建聚書千
卷以資學者子弟弱冠悉令就學一名義門書院宋
徐鍇有記
蔡氏義學在瑞昌縣元邑人蔡季霖建其子士仁修室
宇贍供給延名師以教其鄉黨子弟虞集為之記
懷溪書院在瑞昌縣新河南明萬歴間知縣陳鼎訓導
葉濟英建有記
成德書院在湖口縣成德嶺即宋儒學舊址明嘉靖間
署縣同知吴淞建御史張科主事叚孟賢增號舍尚
書張鏊記崇禎十年知縣陳文德增修
聮雲書院在湖口縣僧官巷明萬歴五年知縣陳唘明
改小學舊址為之後為民佔崇禎十年知縣陳文德
修復
射圃書院即湖口縣射圃亭址先是嘉靖間知縣沈詔
建觀德亭翼以號舍崇禎十年知縣陳文德增建大
堂三楹左右學舍四十餘間為諸生肄業之所
南安府
道源書院在大庾縣學東宋慶歴丁亥濂溪周敦頤為
南安軍司理程珦以興國令攝判事遣二子受業焉
乾道乙酉軍學授郭見義闢屋一楹繪三先生像祠
之自為記嘉定己夘知軍劉強學改闢於縣學東淳
祐二年漕臣江萬里屬知軍林夀公創建書院寳祐
三年知軍吴革據教授趙希哲状請勅額越三年知
軍郭廷堅又状請詔下南安軍以周程書院為道源
書院仍令教授兼山長景定四年理宗賜道源書院
四大字建雲章閣以蔵之有租田以贍學者元泰定
甲子推官汪澤民建大成殿後山長劉偉節葺之有
記明初廢景泰四年知府金潤重建成化間知府姚
旭知縣夏璣重修侍郎葉盛記弘治十三年圮於水
知府盧濬復修祭酒謝鐸記正德十五年知府何文
邦擴其制建光風霽月亭嘉靖己酉知府陳尭再新
之萬歴初奉文廢書院尋復廵按陳效知府宋萬葉
推官鄭道興知縣劉宦成擇地重建
國朝康熙三十八年知縣楊允中重修
仙堂書院在大庾縣常樂里元至元間里人王邦叔建
以訓族黨子弟延祐庚申其子晉卿漢卿同舉於鄕
滕玉霄高尚鳳劉山立均有記
梅國書院在府城西門外明兵備陶諧為刑部侍郎劉
節建知府陳健有記
旭嶺書堂在南康縣治北二里明嘉靖二年通判黃廷
宣因宋相陳升之書臺舊基重築十三年知縣汪宣
之丞王泰倡導士民構堂及樓隆慶間知縣余世儒
重修聚邑士講學其中
太傅書院在上猶縣治西北禮信鄉宋淳祐十二年知
南安軍陸鎮行縣見太傅山林壑幽美請於朝建設
書院立山長以教授之撥妙聖寺田五百有竒以膳
學者先是唐末本里石門村人盧光稠節度本州兼
治韶州韶人德之為立廟詔贈太傅故山以太傅名
書院又以山名元大德間縣簿劉彝訓延蔡璧為山
長文教大振延祐間達魯花赤伯顔察兒復撥書院
田大修葺之
興文書院在上猶縣治東一里明弘治間知縣章爵建
萬歴間知縣擴懷德重修李文瀾記
蔚起義塾在崇義縣十字街東
國朝康熙三十二年諸生陳日昇捐建
贑州府
濂溪書院有三一在府城欎孤臺宋濂溪先生通判虔
州與二程先生講學後人建祠於贑水東玉虚觀左
元末兵燬明洪武四年知縣崔天錫重建知縣陳益
民繼修弘治中知府何珖始改建於欎孤臺羅璟記
正德中廵撫王守仁遷舊布政司故址匾曰濂溪祠
堂崇禎間因遷縣學知縣陳履忠於光孝寺左建廉
泉書院並祀東坡濂溪兩公
國朝順治間虔撫劉武元改曰濂溪書院推官周令樹
知縣楊文正設濂溪二程文信國木主於大堂春秋
同丁日祭東西兩廡池上搆愛蓮亭有亭臺以居諸
生講學肄業其中後為守兵所據知府郎永清移檄
營帥歸還庠士康熙三十三年知府任進爵贑南道
白唘明重修廵撫宋犖顔曰真儒過化後廵撫郎廷
極學使王綡皆有額四十八年知府朱光圉又修葺
之餘具詳碑記雍正元年贑南道王世繩捐俸增修
給禀餼聚諸生肄業其中延南豐進士趙與鴻主講
席一在雩都羅田巖為明儒何廷仁黃弘綱羅洪先
講學所一在安遠縣老教場明隆慶間知縣周㫤建
先賢書院在府城阜城坊東宋澹軒楊先生故宅其門
人陳韡請於朝賜額以祠淳熙甲午提刑趙改修元
大德間山長王天與重修歲久傾廢明正德間通判
鄭暹重修後為居民所占知府邢珣清出改為義泉
書院即今東坊社學
按府志云尚有正蒙書院今廢
陽明書院在府城濂溪書院後明南贑廵撫王守仁講
學處
新建勲業氣節文章皆可甲世特多講學一事讒
言惟興彝尊少聞先君子之言矣心齋顔子之學
也良知不動心孟子之學也大學思復戴鄭之舊
定論幾息鵝鹿之争仁知之見各殊楊墨之歸斯
受其後流而為禪者門弟子之過也今就先生之
詩觀之其過濂溪祠云瞻依多少高山意曾向圖
書識面真讀易云乃知先天翁畫畫有至教題武
彝壁云溪流九曲初諳路精舍千年始及門示程
畢二子云紫陽山下多豪俊應有吟風弄月人則
先生何嘗立意樹幟張弧與洛閩諸儒異乎乃訾
訾之口以先生學術未純并先生大節疑焉素絲
欲染為緇彼譛人者亦太甚矣(朱彛尊詩話)
龍溪書院在雩都縣治南二十里明成化間袁慶祥讀
書所慶祥登進士第知府邢珣匾曰龍溪書院即今
龍坑菴
思皇書院在雩都縣生佛寺東明萬歴間知縣賽唘臯
建又小西門外有龍門書院
桃溪書院在信豐縣桃江口邑人盧敏建時代失考
桐山書院在信豐縣學内
國朝康熙三十六年知縣方正玉建
崇正書院在信豐縣學右明知縣洗充建祀虔撫王文
成
安湖書院在興國縣衣錦鄕宋咸淳八年知縣何時建
以課士文信國天祥記之又為三程祠久廢明洪武
間知縣唐子儀重建正德十四年遷於城内東大乘
寺中祀三程周元公東為李君行祠西為鍾令公祠
傍列主敬行恕修德凝道四齋更徙置文信國碑記
萬歴三十一年知縣何應彪改為名賢祠增祀王文
成書院之名遂廢
鴻飛書院在興國縣西門外明萬歴間知縣何應彪建
長春書院在興國縣南門外明萬歴間知縣吴宗周建
梅江書院在寧都縣北拱宸橋宋淳祐六年知州夙子
興建祀朱子門人曾興宗元延祐乙卯兵燬明年監
州伊遜布哈重建至正十年知州趙天澤學正李實
重修危素有梅江書院高明樓記
湘江書院在會昌縣射圃後明嘉靖間知縣沈桂同邑
人賴貞捐建羅念菴題額曰仰高堂旁列齋舍三十
餘間以居來學者
綿江書院在瑞金縣西舊學基明嘉靖間知縣王釴建
四十年閩廣寇發駐兵於縣改為行臺書院之名幾
泯隆慶三年知縣吕若愚恢復故址增建號舍以居
諸生立陽明王公像於中而以前令王釴配之扁曰
綿江書院自為記萬歴間邑人復以吕若愚附配書
院堵奎臨記
文成書院在瑞金縣西門祀陽明先生
國朝順治五年廣寇至避寇者久據院中傾毁殆盡康
熙三十三年諸生劉嘉廣朱衣繡等清復舊址知縣
田俞倡率紳士重建
太平書院在安遠縣太平堡明隆慶五年知縣周㫤建
今改為公館
龍城書院在龍南縣南門内
國朝康熙二十八年知縣郭世逢建有記
琴江書院在石城縣治南宋時所建後改為府館
龍門書院在石城縣西騎馬嶺明萬歴三十五年知縣
黃廷鳳建有記
右書院二卷白志考訂甚詳今概仍之
江西通志卷二十二
