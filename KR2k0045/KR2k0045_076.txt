江西通志卷七十六
人物(十一)
吉安府(二)
宋
羅泌字長源廬陵人學博才宏侈遊墳典迺搜集百家
成路史始自邃古有夏之後弗傳前紀九卷後紀卷
十有四國名紀八卷發揮六卷餘論卷十通計四十
七卷集成於乾道間西蜀費煇序行於世男苹能世
其學嘗為路史註(吉州人文紀略)
楊萬里字廷秀吉水人紹興進士為永州零陵丞時張
俊謫永杜門謝客萬里力請見浚勉以正心誠意之
學萬里服其教終身知奉新縣陳俊卿虞允文交薦
之召為國子博士侍講張栻以論張說出守袁萬里
抗疏留栻公論偉之出知漳州尋提舉廣東常平茶
鹽盜沈師犯南粤帥師往平之孝宗稱之曰仁者之
勇遂有大用意俄以憂去淳熙十二年五月以地震
應詔上書所言者凡十事約數千言親擢為侍讀随
事規警太子深敬之王淮為相一日問曰宰相先務
者何事曰人才又問孰為才即疏朱熹袁樞以下六
十人以獻淮次第擢用之&KR0851;樞察院檢詳遷左司郎
中十四年夏旱萬里復應詔疏四事以獻言皆懇切
遷秘書少監以直祕閣知筠州紹熙元年借煥章閣
學士為接伴金國賀正旦使出為江東轉運副使權
總領淮西江東軍馬錢糧朝議欲行鐵錢於江南諸
郡萬里疏其不便改知贑州不赴乞祠提舉萬夀宫
自是不復出矣卒年八十三贈光禄大夫萬里為人
剛而褊韓侂胄用事欲網羅四方知名士嘗築南園
屬萬里為之記萬里曰官可棄記不可作也侂胄恚
改命他人卧家十五年皆其柄國之日也侂胄專僣
日益甚萬里憂憤怏怏成疾家人知其憂國也凡邸
吏之報時政者皆不以告忽族子自外至遽言侂胄
用兵事萬里慟哭失聲亟呼紙書曰韓侂胄姦臣專
權無上動兵殘民謀危社稷吾頭顱如許報國無路
惟有孤憤又書十四言别妻子筆落而逝萬里精於
詩嘗著易傳行於世光宗嘗為書誠齋二字學者稱
誠齋先生賜諡文節(宋史)
按誠齋在粤東以書生親履行間不數月閩賊以
平其&KR0702;召諸郡兵詩云貔虎諸方集欃槍一笑空
區區鼠子輩不足奏膚功其平賊班師詩云不是
潢池赤白囊何緣杖履到潮陽官軍已掃狐狸窟
歸路莫孤山水鄉讀其詩雄才大略凛凛猶有生
氣惜乎當時用未竟也史家謂孝宗愛其才以問
周必大必大無善語由此不見用愚竊謂不然觀
益公致政後誠齋亦相繼歸田末路往還倡詶情
好頗密篇章具在可考而知也益公固非忌才者
誠齋又豈匿怨而友者哉(原跋)
嚴致堯字正之岳飛授鉞專征道出廬陵所過搜訪竒
士致堯一見語合許以從行初龍泉賊帥彭友等盤
踞四年攻破八縣至是就縳奏凱而還其後定鼎澧
安湘漢取唐鄧復郢随致堯皆在軍中屢委以事積
功版授七階方將長驅宛洛而武穆罷兵柄矣致堯
無以白杜郵之冤歸而自放山水間自號龍洲居士
有文集三十卷(林志)
王子俊字材臣吉水人嘗從楊萬里周必大游乃延譽
於晦菴朱子勉以博取約守之功又書格齋二大字
遺之所著有史論師友緒言三松類藳行於世(人物)
(志)
按楊廷秀嘗評材臣之文謂史論有遷固之風古
文有韓柳之則詩句有蘇黃之味至於四六踵六
一東坡之步武超然絶塵自汪彥章孫仲益諸公
而下不論也其推重如此惜今不傳(原䟦)
羅良弼字長卿廬陵人博學強記上下數千載間成敗
利鈍灼見如縷少與胡銓肄舉業銓賦詩云笑春燭
底影湔淚風前杯吟未畢良弼曰出某書某卷銓服
其博洽官會昌尉廉潔自持服食器用悉取於家(林)
(志)
李發字秀實吉水人重和舉特恩赴集英試補鼎州司
理參軍攝黃陂令調零陵正豪民猾吏欺隐田糧二
萬五千餘𤱔移永興通判横州攝守於賓廣俗誘民
童男女易翠羽於蠻中其初一丁值二羽僅半歲掠
買至數百人多烹以祭鬼發奏請禁之高宗惻然命
焚翠羽自是無敢有以人易羽者胡忠簡公稱其長
於吏事三為邑五典郡皆遐方餘地未究其才(吉州)
(人文紀略)
歐陽斗南安福人性質直尚風節時秦檜專政斗南上
書言國事伏闕下三日不納斗南退宿旅舍束草為
人以書置手中設祭其前鑰門而去後為舍人所首
檜怒甚移文大索不可得(人物志)
王大臨字舜輔吉水人建炎中金人南侵父被掠大臨
年十二號泣從行數十里盗欲兵其父大臨抱持痛
哭請代羣盗義而免之(林志)
羅椿字永年廬陵人楊誠齋高弟累舉進士不第自號
就齋作詩有少陵意態如露濕看花脚鶯啼欲曉山
春消千嶂雪清偪五湖秋皆佳句也(豫章詩話)
彭合廬陵人紹興進士知臨江軍土既瘠而前吏增耗
與正額等民苦之合秩滿入對力陳其害由是浮稅
悉蠲後為京西總領卒於官子漢老商老(人物志)
羅士友字兼善廬陵人早喪父即取諸逋劵焚之曰廹
人非仁也人有急必賑之旦起盥櫛畢危坐堂中終
日不惰倚雖盛寒暑率以為常里之言家法者皆推
重羅氏著有史編及諸家詩體(同上)
李獻可吉水人年六歲孝宗召入宫試之以詩稱旨帝
拊其背曰何不作我家兒命宫女繡御掌於背以賜
歸(林志)
胡維寧字季懷廬陵人紹興鄉舉閉門著書有易筌蹄
詩集善春秋類例及周官左氏類編傳世(同上)
戴之邵字才美安福人紹興間金人南下京西招討使
吳珙以書招之充忠義軍統制給器甲五千之邵植
旂南門外以募忠義日赴者千人遂分五軍與敵屢
戰屢勝自鄭州入西京朝謁諸陵别置永安軍差官
供奉諸陵分遣陳孝恭等收復鄭州密縣等處金人
來攻之邵移兵嵩山深谷中設伏敗之還至襄陽珙
勞於郊錄功不受竟歸鹿門孝宗時特改京官以刑
部員外郎將漕西京卒(同上)
王琰字季安廬陵人紹興初羣盜旁午遣大將劉紹先
攻之不能下琰身先士卒賊尋滅上功辭不受時淮
西大饑船粟千斛以獻丞相李綱聞於朝授安遠主
簿不拜未幾廬陵大饑輸䅇千斛以賑(同上)
倪師尹泰和人紹興進士為英州獄掾太守周彦輝每
引例以折之師尹曰三尺固存吾安問例嶺南獄具
多苟簡師尹更革損益一以新書從事既卒貧無以
歸其同官助之妻嚴氏泣曰吾夫廉忍累之乎力辭
不受(人物志)
胡箕字斗南廬陵人官修職郎事親孝父沒免喪櫝衰
絰於墓側遇忌日及四時必服以上冢所著有三傳
會例孫吳子注并遺藳三十卷(林志)
彭堯輔字道夫廬陵人以蔭授贑州錄事與提刑執辯
活非罪死囚官軍捕茶寇間俘平民堯輔悉平反之
進知連州陛辭論枝江義勇差役興國私鑄上皆嘉
納(同上)
彭商老字仲伊合長子以蔭官至淮安通判嘗以法繩
吏致招誣謗而臨政平允持己廉潔卒無毫髮可文
致者内外臺皆賢之(同上)
項充字德英龍泉人幼承兄洵美訓誨成立以春秋學
試上庠當析産充盡以遜兄答其教育之恩知郡王
洋上其事詔旌門(同上)
彭漢老字季皓商老弟以門蔭累官直祕閣致仕所至
多善政如活瘐死之囚化茶商之盜正綱運侵欺之
弊革焚尸菆墓之俗嫁宦族流落之女類皆厚民敦
化嘗陛見對三事皆報可又請增戍兵修器械豐儲
積補常平亦多施行(人物志)
歐陽旻(一作杲)字彦昭永新人隆興初任新化主簿嘗著
盡心錄以見志年方壯遽請致仕時宰固留之不可
遺之書謂古今所難而獨易為之高風凛然足以律
貪激懦及卒胡忠簡銓志其墓(永新人物志)
劉鄂泰和人嘗應詔上書萬言論時事又作邊防龜鑒
七十卷太守王佐薦之朝得旨免解歲大旱嘗減價
平糴以利人赴人之急勇於必為(人物志)
歐陽彝廬陵人與兄弇奕弁俱有文采時稱四傑胡忠
簡銓措置海道彝畫禦戎要策銓竒之其所著憤世
嫉邪書尤為人所傳誦(林志)
孫逢吉字從之吉州龍泉人隆興進士就常德教授以
歸李燾劉珙鄭伯熊劉焞相繼薦之知萍鄉縣以治
最聞除國子博士兼實錄院檢討官遷祕書郎紹熙
二年春二月雷雪交作詔求直言疏八事去蔽諛親
講讀伸論駮崇氣節省用度惜名器拔才武飭戎備
擢為右正言建言都城之民安居憚徙宗戚營繕寖
廣每建一第撤民居數百恣怨者多時親王方更造
樓觀未巳聞之亟令罷役在諫垣七十日章二十上
詞旨剴切皆人所難言者朱熹在經筵持論切直小
人共不便潜激上怒中批與祠逢吉時在講筵吏請
曰今日某侍郎論講以疾告孫侍郎居次請代之逢
吉問某侍郎講義安在取觀之則講詩權輿篇刺康
公與賢者有始而無終與逐朱熹事相類逢吉欣然
代之講因於上前爭論甚苦上曰朱熹言多不可用
逢吉曰熹議祧廟與臣不合他所言皆正未見其不
可用寖失上意丞相趙汝愚既罷侂胄專國一日扈
從重華宫上行禮畢駕興扈從者出宫門上馬忽傳
呼侂胄至扈從者却入斂板甚恭逢吉不揖而去會
部中會食吏密報優人王喜除閤職逢吉即言於上
前效朱侍講進趨以儒為戲者豈可令汙閤職即抗
疏力爭之同列密以告侂胄時王喜之命實未出遂
以誣詆出知太平州丏祠提舉江州太平宫卒諡獻
簡弟逢年逢辰皆有文學行義時稱孫氏三龍(宋史)
孫逢辰字會之逢吉弟乾道進士淳熙中茶寇轉掠江
西逢辰以贑縣丞督餉乃随所至易米省饋運十之
七八後又上計漕司將袁贑兩州所納油麻随升斗
而折之所少之數悉與蠲免漕奏請得旨兩郡悉蒙
其利(林志)
羅全略字仲謀廬陵人乾道進士永州司戸參軍湖南
歲饑當發倉全略單騎入墟落家喻戶曉民被實惠
嘗奉檄按永州白減其租過半掾漕不可全略曰得
邦賦失邦本其患孰急太守從之民曰活我者戶曹
也(人物志)
胡敬之吉水人與歐陽守道講學白鷺書院歷任修職
郎沅州錄事參軍除滛詞釋冤獄後以論史彌遠被
斥(同上)
劉過泰和人自號龍洲道人以詩俠名湖海間周益公
聞其名欲客之門下不就叩閽一書請光宗過重華
宫辭意懇婉聲重一時嘗以書陳恢復方略謂中原
可一戰而取用事者不聽以是落魄無所遇合晩年
欲航海抵崑山友人潘友文留之尋卒(吉州人文紀)
(略)
按劉過字改之江西詩派中一人也其詩名龍洲
集近有偽刻作蘇叔黨斜川集者卒葬崑山城中
祠墓至今尚在安志既列劉過復列劉改之分名
字作兩人誤矣
羅維藩字价卿廬陵人乾道進士任保昌尉秩滿入京
師極論二廣煮海改法之弊又作平邊策謂當首甦
民瘼興内治以俟天時(林志)
羅克開字達父龍泉人乾道進士宰廣昌有惠愛憲使
鄭汝諧行部邑民遮道借留鄭問知縣何長民雜對
曰不愛錢不苦百姓此其所長也遷大理正同列欲
奪巨室沙田歲入以媚韓侂胄克開力持不可由是
出知郴州至州首廢永豐銀冶還社倉於民移守蘇
州青衫手板外惟橘隠集三卷而已(人物志)
張奭字保叔廬陵人以門蔭累官至永州建炎兵餘民
多死徙賦稅罅漏奭白府請檢校冐耕之田寔其主
名府以新建武寧二邑命其檢校得實以報下其法
於諸邑其賦始均歲饑乃節浮糴鄰得粟十萬石活
饑民九萬有奇(林志)
胡榘字仲方銓之孫為江西憲楊長孺稱之曰繡衣玉
斧威惠兼施玉虹翠浪又逢賢主蓋用東坡虔州詩
以美之也寧宗朝仕至工部尚書(豫章詩話)
李次魚字直卿吉水人紹興鄉舉為長沙酒正博學力
行名其公館曰復齋退食則讀書其中朱晦菴贈以
詩曰請看屏上初爻旨便識名齋用意深張南軒詩
曰請君細看復齋記直到羲爻未畫前觀二公詩其
人可知矣(林志)
按朱子復齋絶句一首初不言為李直卿作張南
軒詩中所云復齋記亦不詳為何人作姑仍舊志
存之
羅晟字伯華龍泉人以蔭授郴州司理有誣平民為盜
者言於郡釋之治新喻請官田以飬士治合浦能禦
寇不為民擾(人物志)
曾光祖字景山安福人淳熙進士仕徽州錄事決讞眀
敏薦知新喻逾年而邑大治平居喜著述有禮記精
義治功必致錄行世(林志)
張鋼字德堅永新人翬之兄子淳熙進士靜江司戸決
滯獄興水利遷永平令以威愛而化猺獞創浮橋以
利湍險教醫藥以代巫祝既滿將去蠻人相率詣帥
守監司乞留後以宗正知郴州入對言薦舉殿最不
公文體士風未正及州縣侵漁諸軍老弱戰艦蠧弊
宫祠泛溢民力彫瘵上皆嘉納之(永新人物志)
楊長孺號東山以父蔭守湖州彈壓豪貴治聲赫然郡
之士相與肖像祠於學宫擢經略廣東以已俸代下
戸輸租遷福建安撫使置強宗累年負租者於法真
德秀入朝寧宗問當今廉吏德秀以長孺對端平間
加集英殿修撰致仕紹定初起判江西增田飬士發
廪賑荒鄉人德之卒諡文惠(采豫章詩話改撰)
按楊長孺誠齋長子年七十餘致仕家居與雲巢
曾無疑友善往來倡酬時稱其風味不減平國誠
齋二老
尹四聦字清隂安福人由進士宣議撫州愛民如子文
山嘗署其居曰高門孫用和有春秋通旨傳於世(林)
(志)
按春秋通旨乃四聦之孫用和所著非四聦也人
物志訛(原跋)
劉南鵬字叔程永豐人新淦縣丞將赴春官憲牒委問
清江疑獄南鵬曰功名輕人命重即變姓名為卜者
親抵其地既廉得真殺人者一人及湖水涸又得被
殺之冤骨免無辜五十餘人後居官所至以寬廉稱
(人物志)
李如圭吉水人中童子科孝宗召誦尚書如圭即誦無
逸篇帝喜撫榻和誦至終明日賜宴以父在賜珠簾
隔之後登進士官至福建安撫(林志)
蕭麟字耕道廬陵人開禧進士知仁化縣教民為水車
救旱之具為民奏田缺賦存之害卒於官民肖像祀
焉(同上)
胡洪範吉水人國學生因星變應詔上書論賈似道專
權誤國似道怒欲置之死丞相江萬里抗疏力救獲
免家居憂憤成疾卒(人物志)
伍瑞厚字伯謹安福人事父母以孝著部使者聞之朝
賜號孝節處士(林志)
左謩字元規永新人開禧進士使金不辱命錄國子大
得士心廉察黃岡沿江要地城堡完固未及召而沒
民立祠祭之所著有坦齋稾(永新人物志)
周雲字從龍吉水人以詩古文受知於益國周必大開
禧間真德秀奉使辟掌箋奏授行在同知主管樞密
府機宜文字領兵北歸調荆襄累有功擢廣西兵馬
鈐轄二親喪即以所居立院守其墓(吉水縣志)
龍升之永新人嘉定鄉舉陳愷帥九江禮聘任以事遂
建城永新之議奏名調臨川戸曹預修中興政要書
成除福建節幹在幕修帝學增釋二百卷(人物志)
歐陽守道字公權吉州人少孤貧無師自力於學里人
聘為子弟師主人瞰其每食舍肉密歸遺母為設二
器馳送乃肯肉食年未三十翕然以德行為鄉郡儒
宗淳祐元年舉進士授雩都主簿丁母憂服除調贑
州司戸江萬里作白鷺洲書院首致守道為諸生講
說湖南轉運副使吳子良聘守道為嶽麓書院副山
長萬里入為國子祭酒薦為史館檢閱召試館職授
祕書省正字遷校書郎改景憲府教授遷祕書郎以
言罷守道徒步出錢塘門唯書兩篋而已咸淳三年
詔大臣舉賢才少傅吕文德舉九十六人守道預焉
添差通判建昌軍遷著作佐郎兼崇政殿說書兼權
都官郎中經筵所進皆切於當世務遷著作郎卒(宋)
(史)
按守道初名巽後以應舉更名自號巽齋吉州人
文紀謂文宋瑞鄧中義劉會孟皆出其門文山嘗
言先生之學如布帛菽粟求為有益於世用而不
為高談虚語以自標置於一時蓋實錄云(原跋)
王洋字大猷龍泉人特奏名調英州推官行義修飭長
於文字尤昌於詩自經史百氏下至稗官小說皆采
英華以資詩歌之用故詞富才贍律老法嚴(林志)
王伯芻字駒文廬陵人博洽工文辭日夜校讎箋註經
史凡前賢世系出處必推見本末家故貧一介不取
諸人楊萬里目為淮海文士(同上)
胡夢昱字季昭吉水人嘉定進士官大理評事傳國璽
來歸羣臣皆遷官夢昱獨辭不受尋以星變言禍機
者五事及霅川之變濟王死史彌遠窮治其獄轉相
誣引夢昱上書反復言濟邸之不幸其事與管蔡秦
邸不同乞隆追贈褒崇之典降存亡繼絶之詔又遺
書詰責彌遠彌遠大怒於是御史李知孝梁成大迎
合風旨劾夢昱編管象州以疾卒夢昱一門孝友弟
利用從編管象州死兄夢白舁喪歸又死端平元年
御史王遂言夢昱仗節仗義之風足以寒亂賊之膽
上亦追悼詔贈朝奉郎諡剛簡(豫章書)
按科目考胡夢昱嘉定丁丑吳潜榜進士豫章書
訛作夢旦今改正又按詩話季昭之兄子建弟國
賓皆博學能文友愛最篤得罪之日囊無一錢子
建挈家歸賣文自活國賓徒步從其兄至貶所國
賓先沒季昭繼之端平初詔許歸葬云云夢白即
子建利用即國賓也又林志載有胡夢虎字叔炳
者紹定進士上書論賈似道所至有政聲(原跋)
周必彊字子柔益國公必大之弟剛眀孝友為詩文皆
驚人語真文忠嘗題其集曰假之以年必將追騷人
而與游望聖門而力進矣(林志)
劉元剛字南夫吉水人嘉定進士官韶州守真德秀見
其文亟稱之理宗嘗立貪廉二碑元剛居廉碑第四
所著有孝經論語孟子衍義容齋雜著等書(同上)
左師召永新人嘉定進士守新州始終廉潔却舶貢不
收委公俸不取秩滿致仕去(同上)
朱渙字約齋廬陵人文信國受業師嘉定中進士任大
理寺丞知衡州文章政事名重一時(人物志)
劉奎字幼文泰和人由進士官濠州通判宰寧鄉時寇
逼潭城制帥以軍餉不給告奎以縣帑千緡上之為
諸邑倡治行表著臺省交薦以賢能名(同上)
左譽謩族弟紹定進士為景陵尉北兵䧟城被執與母
妻子同時遇害贈員外郎命建祠岳陽(吉州正氣錄)
按豫章書賜祠額憫忠贈承事郎與此不同紹定
誤紹興從登科錄改正
黃登吉水人紹定進士主管制司機宜文字援筆立成
夜有謀變者或以告登堅卧不動翌日坐廳事以他
事召之誅其首餘悉不問一軍乃安(林志)
周寅龍字澤之吉水人紹定間擢博學宏詞以言忤時
宰引疾不起經書根極要領文章華縟一時傳誦取
法焉門人私諡曰恭文(同上)
江文卿永新人端平間其母病革不可療文卿刲股和
藥進之病遂愈邑令以聞旌表其門(永新人物志)
龍淼永新人嘉熙間以所著春秋三傳評續南唐書進
授登仕郎誥詞以孫眀復劉道原褒之族子崇字邦
之出真西山之門以薦預修中興政要(同上)
劉子澄字清叔泰和人知棗陽後較畫史厓軍事為賈
似道所忌劉將孫稱其有史才所著有玉淵集平淮
疏補史行於世(林志)
文儀字士表廬陵人丞相文山父也氣質端重進止有
尺寸讀書夜以繼日每有所鈔錄揮汗呵凍弗輟故
學博而文多可傳人稱為篤志君子(同上)
王元孫字伯初吉水人理宗朝皇嗣未定元孫年十七
伏闕上書乞立忠王樭為儲嗣朝旨授樞密院校勘
自是臺端皆以忠王言卒正儲位度宗莅阼欲加恩
典元孫竟致事以歸(同上)
曾如驥字德稱泰和人淳祐進士官寳慶通判值長沙
失守謀者咸謂降足自保驥曰吾安忍為身謀誓與
此城俱存亡既知不可為遂書舍生取義章於郡齋
壁上投澬江死景炎元年贈敷文閣侍制諡忠愍(吉)
(州正氣錄)
按忠愍死事始末詳見羅念菴寳慶祠祀及尹洞
山祠堂碑中
劉芳遠安福人嘗為澄邁縣尹棄官歸數年海南寇亂
州郡莫能制縣民走安福迎之芳遠奮然曰民故吾
民也吾不忍其横罹暴亂乃往率縣人與賊戰近郊以
寡援死(林志)
文天祥字宋瑞廬陵人寳祐進士第一簽書寧海軍元
帥侵宋内都知董宋臣主遷幸議天祥上書乞斬宋
臣以一人心後宋臣復入又上書極言其罪不報賈
似道乞致仕天祥為玉牒檢討當制知其志在要君
裁之以義内制相承皆呈藳天祥獨不呈遂忤似道
乃援錢若水例致仕咸淳十年起知贑州德祐初元
帥渡江詔諸路勤王天祥捧詔涕泣發郡中豪傑萬
人遂入衛時朝議方賴吕師孟吕文德以求好天祥
上疏乞斬師孟釁鼓以作將士之氣不報出守平江
至則元兵已下金陵入常州矣天祥命其將率贑兵
三千與張全往援常將士殊死戰張全擁兵不救贑
兵悉死之眀年除知臨安府尋拜右丞相有旨令詣
北軍請和既至巴延折以危言天祥曰天祥為宋狀
元宰相所欠只一死報國耳刀鋸鼎鑊非所懼也眀
日吳堅賈餘慶等奉降表至天祥大罵其賣國且責
巴延失信巴延挾天祥北行中道以計脫歸﨑嶇真
揚間自高郵泛海至温州上表勸進晉左丞相仍以
都督出江西與元兵戰於贑州汀州間及空坑之敗
乃入海訪問車駕時益王殂衛王繼立乞移軍入朝
陸秀夫張世傑阻之加少保封信國公天祥收殘兵
由循州駐南嶺元將張弘範兵奄至衆不及戰天祥
倉皇出走為千戶王惟義所執厓山破軍中置酒大
會弘範勸之降天祥泣曰國亡不能救死有餘罪況
敢有二心乎弘範義之遣使護送入燕拘兵馬司者
四年有王積翁者欲合謝昌元等十人請釋天祥為
道士留夢炎不可遂已至元十九年世祖召入問曰
汝何願天祥對願賜一死臨刑從容謂吏卒曰吾事
畢矣南鄉拜而死其妻歐陽氏收其尸衣帶中有贊
云孔曰成仁孟曰取義惟其義盡是以仁至讀聖賢
書所學何事而今而後庶幾無愧時年四十七元初
諡忠武眀景泰中改諡忠烈(白志)
按文信國傳宋史雕本年久糢糊字多漫滅無他
本校勘白志據林志詮次增益與弘簡錄中所載
合今仍之
文天禎廬陵人丞相兄也寳祐間鄉舉署廣濟學諭造
士有方士風丕變宋亡丞相死節天禎不仕寓濟之
五里橋東家世業儒迄今未艾(湖廣流寓志)
按前志舊有文璧傳吾汶集云帝昺戊寅文山以
樞密開府惠潮璧以戶部侍郎任惠州是冬元兵
入廣文山被執不屈而璧以城降文山執後縶頸
繫手足備極艱苦而璧以降附尊寵為美官文山
不屈囚燕獄者四年璧以郡守入覲亦至文山詩
云兄弟一囚一騎馬同父同母不同天使人扼腕
此豈可混列人物今特削去天禎入元高遯同氣
薰蕕之異如此從前諸志俱不載今采補
鄒㵯字鳳叔吉水人後徙永豐少慷慨有大志從文天
祥勤王補武資至將軍益王立領江西招諭副使聚
兵寧都復興國永豐二縣進兵部侍郎兼江東西處
置副使及永豐敗從天祥間關嶺道未幾復出開督
府分司永豐興國境上北兵驟至大戰㵯脫身走潮
州及天祥被執㵯自殺當是時從天祥勤王死事者
㵯與劉子俊等凡十九人(宋史)
劉沐字淵伯廬陵人文天祥鄰曲也少相狎暱天祥好
奕與沐對奕窮思忘日夜以為常及起兵辟補宣教
郎督府機宜暨天祥出使沐領兵還天祥歸開府南
劔沐收部曲來會改授太府寺簿專將一軍為督府
親衛會空坑兵敗被執至豫章父子同日死焉仲子
死亂兵季子復從天祥死嶺南當時江西忠義皆沐
所號召沐性沈實而圓機晝夜應酬亹亹不倦云(同)
(上)
孫[桌-日+(ㄇ@(人人))]字實甫吉州龍泉人獻簡公抃之後天祥長妹壻
也天祥起兵檄[桌-日+(ㄇ@(人人))]招忠義士補宣教郎帶行監官告
院知吉州龍泉縣天祥擁兵出贑里人奉[桌-日+(ㄇ@(人人))]復龍泉
拒守不下尋為叛者所䧟執至隆興殺之(同上)
蕭眀哲字元甫泰和人性剛有膽氣眀大節少舉進士
天祥開府汀州辟充督幹架閣監軍師出嶺眀哲以
贑縣義民復萬安連結諸砦拒守兵敗被執不屈死
於隆興臨刑大罵不絶口聞者壯之(同上)
蕭燾夫永新人與兄敬夫俱天祥客燾夫為詩有豪俊
氣天祥起兵補從仕郎及彭震龍謀復其縣燾夫贊
之縣受屠兄弟俱死之(同上)
彭震龍字雷可永新人天祥次妹壻也天祥起兵補宣
教郎帶行大社令知永新縣會天祥出使被執震龍
遁歸吉州已失乃結峒獠起兵天祥兵出嶺震龍接
應復永新大兵至震龍為親黨所執至帥府要斬之
屠永新(同上)
張履翁顔斯理俱永新人與彭震龍同舉義兵歃血城
守值元兵突至有劉磐者為内應城遂破磐亦永新
人素無行義至是屠城以快私憤三人被執不屈同
時死之里人至今稱三姓為勤王忠義之家(林志)
按正氣錄斯理作斯立
劉士昭泰和人嘗為鍼工與鄉人同謀復泰和縣兵敗
血指書帛云生為宋民死為宋鬼赤心報國一死而
已因以其帛自縊死其黨入獄多乞憐苟免有王士
敏者獨慷慨不撓題其裾此生無復望生還一死都
歸談笑間大地盡為腥血汙好收吾骨首陽山臨刑
歎曰恨吾病失聲不能大罵耳(宋史)
按王士敏亦泰和人正氣錄訛王作黃應從史
劉子薦字貢伯吉州安福人父夢驥以進士歷官知澧
州沒於王事子薦以父任為湘鄉尉調撫州司錄有
愬王應亨歐死荷擔黃九者獄成矣子薦閱爰書疑
而駁之俄烈風迅雷闢獄戸裂吏楔殺人者實孔目
馮汝能非應亨也獄遂白得免死者八人改知贑縣
監行在左蔵庫通判常德府知融州至官以廉靜著
聞主管仙都觀廣西經略司檄為參議官德祐二年
北兵至靜江權經略使馬塈遣子薦提猺兵藥弩手
守城東門勢不克時瀛國公已入燕子薦取笏書其
上云我頭可斷膝不可屈登城北望再拜取所衣袍
瘞之語左右曰事急不可為吾惟以死守或諷子薦
遁去子薦曰死事義也何以遁為竟死之(同上)
劉子俊字民章廬陵人嘗中漕試少與文天祥同里閈
相友善天祥開督府興國子俊詣府計事補宣教郎
帶行軍器監簿兼督府機宜空坑兵敗子俊收兵保
洞源接應郡縣尋入廣與元兵遇戰敗復招集散亡
與鄒㵯同趨潮州天祥兵敗子俊被執自詭為天祥
意使大兵不窮追天祥可間走也未幾别隊執天祥
至相遇於途各爭真贋至大將前始得其實乃烹子
俊(同上)
按子俊死節史傳昭然林志以為莫知所終何其
謬耶
羅開禮字正甫永豐人袁州教授江上兵起文丞相辟
知永豐倡義以仗大節連兵鄒㵯駐師永豐深溝固
壘蓄飬銳士攻吉安南贑南雄大捷響應垂下臨洪
忽吉贑軍潰元李恒兵又自隆興來乘勝追及空坑
丞相幸脫恒大索開禮開禮隠巖中執囚吉安不屈
八日不食而死丞相為制服慟哭祭之(林志)
張雲吉州人嘗為敢勇將文天祥師入衛雲隸麾下及
天祥以使命被執雲引兵自婺建劔汀取道歸時吉
州已降雲謀興復夜襲元兵殺傷相當質眀猶戰渴
赴水死(眀一統志)
劉欽吉水人鄉貢士有風節上下今古健於議論行府
至汀欽來就招諭使鄒㵯北軍奄至死於亂兵同死
者鞠華叔顔斯立顔巖皆吉之豪傑(吉州正氣錄)
按林志有鞠華叔無劉欽府志所載二顔一名斯
理一名起巖與正氣錄互異兩存之以俟考
張瑛張珩皆吉水人周貧三十餘年丞相募義士勤王
瑛兄弟從募俱死於兵(林志)
錢申叟名淵龍吉水人文丞相勤王以申叟為招討副
使率兵復泰和會元帥李恒遣偏師至力戰鍾步與
弟翔龍同日死之丞相被執北行過戰場為文以祭
之(同上)
吳希奭安福人文丞相起兵奭自以名通於督府聚衆
數千復袁州萍鄉與北兵會據險待命以衆寡不敵
一門三十口俱死(吉州正氣錄)
胡文可字可山泰和人有謀略便騎射文丞相起兵文
可從之參謀禮為上賓先一夕丞相夢火眀日文可
緋衣謁軍門與語喜曰殆天以賚我耶為更名夢炎
丞相敗文可亦被執脫歸後集兵赴難而死其弟文
靜先授提督時無敢拒北兵者拒即屠而泰和已下
乃招致文靜不屈曰寧死不負趙氏竟死之而一家
屠(府志)
按前志載文可脫歸後卒於家與此不合其弟文
靜之死及胡氏闔門殉難事失載今改補
金應吉水人以筆札往來文丞相門下二十年從丞相
勤王授兵馬都監丞相被執左右皆散應上下相随
更歷艱難奔波數千里及脫走鎮江以憂憤死(吉州)
(正氣錄)
易相廬陵人官直學士安撫使從勤王復吉贑駐師廬
陵旬日間敗於方固石下死之(林志)
鍾寅廬陵人文丞相空坑兵敗與劉欽等合戰死之(同)
(上)
劉伯文字政平吉水人以武舉賜第從文丞相勤王景
炎二年督府駐興國文伯受檄結約遠近至袁州仰
山廟為巡兵所執搜其行李得文書甚多伯文慷慨
自引一不以累人獨斬於市家屬徙燕(吉州正氣錄)
劉應登字堯咨安福人景定間漕貢進士宋杜將危隠
居不仕其為文出入經史劉須溪趙青山交推許之
所著有耘廬集詩經訓註杜詩句解行於世(林志)
李應革字式夫吉水人寳祐進士為崇政殿說書時吉
郡大饑經筵講罷上從容問應革鄉里革以饑對上
惻然不日減糴應革復取建隆紹興乾道賑饑故事
反復陳於上前上為之感動捐粟十萬以賑饑人頼
以全活家書應革姓號官爵祀之(同上)
梁和叔龍泉人咸淳盜起集義兵保障鄉里後文丞相
領兵討賊和叔傾貲運餉賊平丞相曰此非吾之能
乃汝之功也(同上)
羅椅字子遠廬陵人寳祐進士清修博學時賈似道專
國上書力詆其罪挂冠徑去不復仕(同上)
應鳳字克舉安福人咸淳癸酉鄉試眀年對大廷以言
忤時相寘第五授簽判元兵逼江南嘗署建昌郡事
以時事日非遂隠去以文自娱然好尚莊子戰國策
故人謂其文有霸氣文丞相被執應鳳過王鼎翁對
牀賦詩憫之有天留中子墳孤竹誰向西山飯伯夷
之句(吉州人文紀略)
鄧光薦字中父廬陵人文丞相門友也少負奇氣以詩
名世登進士第江萬里屢薦不就後客文氏贊募勤
王挈家入閩一門十二口同時死賊火中乃随駕厓
山不數日厓山潰光薦赴海者再輾轉不死敵人援
出之元帥張弘範改容以待後同文丞相送燕京至
建康囚丞相於驛中而寓光薦於天慶觀得從黃冠
歸丞相賦詩三章送别丞相嘗與其弟書曰鄧先生
真知吾心者吾銘當以屬之(林志)
周焱吉水人寳祐進士官南昌知縣宋亡誓不復仕閉
門著書以娱老有通鑑論斷四書衍義行於世(同上)
楊叔方吉水人博通經史天文歷數尤極研精著五經
辨歷法五行論在太學與諸生上書斥賈似道之奸
四方學者爭造其門以經學授清江范德機以歷法
授寧都習吉翁習歷至今用之(同上)
陳應乙吉水人公安縣尉因忤賈似道乞歸後從文丞
相勤王有功(同上)
王炎午原名鼎翁别號梅邊學者稱梅邊先生宋敷文
閣瀘溪先生之諸孫也自幼力學業春秋升太學上
舍生與丞相文公青山趙公同游宋亡文丞相募兵
勤王鼎翁謁軍門諭丞相毁家産供給軍餉以倡士
民助義之心請購淮卒參錯戎行以訓江廣烏合之
衆丞相嘉納目為小范老子欲授職從戎以母病不
果及丞相被執為生祭文以祭丞相鼎翁自以太學
舊生世移運改遂終身不仕奉母至孝三十年不懈
母歿廬墓三年靈龕設遺像嘗以喪事宿邑城夢母
謂曰夜來侍婢不謹火吾衣幾及吾面旦急趨至家
謁遺像果夢之夕為跋燭所爇及面而止由是家居
跡不至外境所著有吾汶稿揭曼碩歐陽圭齋有序
(白志)
龍震翁泰和人性孝母歿未葬山寇焚掠火其居震翁
倉皇無計夫妻俱抱柩死死處有枯梅眀年六月作
花事聞理宗旌其門曰孝梅里又御製詩曰南風六
月吐梅花奇絶西昌孝子家一點落英千古月夜來
啼殺後棲鴉(忠孝錄)
康夢吉字叔誼龍泉人在太學時不遊湖山不謁貴近
賈似道欲授館力辭時人比之陳后山登咸淳進士
任撫州教授嚴程試舉鄉射士譽翕然尋以宋亡棄
官不仕(人物志)
王泰來字太初廬陵人父兄俱仕宋延賞弗及試藝屢
屈晚值世變既貧且病而詩愈工劉會孟每稱其師
王太初詩為廬陵八邑之冠(吳草廬大酉山白雲集)
(序)
劉觡永豐人咸淳進士素以節義自許元兵入臨安三
宫北遷觡撫膺大慟既聞益王即位于福州乃徒步
至行在從文丞相勤王授軍前計議後與元兵戰歿
于陣(邑志)
蕭資吉水人丞相幕下書吏通文墨丞相入廣資于患
難中扶持甚至及空坑兵敗護衛太夫人全督府印
有功潮陽移屯與元兵遇死之(吉州正氣錄)
劉辰翁字會孟廬陵人補太學生壬戌廷試賈似道專
國欲殺直臣以塞言路辰翁因言濟邸無後可慟忠
良戕害可傷風節不競可憾雖忤賈意而理宗嘉之
寘丙第以親老請濂溪書院山長江萬里陳宜中薦
居史館除太學博士皆固辭宋亡託方外以歸子尚
友亦能文有須溪集(林志)
劉友益永新人清江公非先生九世孫居貧力學嘗傭
書於人以給膏火鈔綴講習凡經傳子史天文地志
律歷象數靡不淹貫為人内剛木而外疏通練逹世
務宋季杜門不與世接世稱水窗先生八十五卒揭
傒斯銘其墓積勤三十餘年著通鑑綱目書法五十
九卷(人物志)
周京字伯寬吉水人咸淳解試直寳謨閣上書詆斥賈
似道棄官歸元初屢徵不起著有五經纂史漢音辨
等書(同上)
張千載字毅甫廬陵人與文天祥友天祥貴時屢辟不
出及天祥被執北上過吉州千載涕出相見曰丞相
往千載亦往往即寓天祥囚所近側三年供送飲食
無缺又密造一櫝天祥授命日即藏其首負骸南歸
付其家安葬(輟耕錄)
王介字文卿吉水人咸淳進士授邵陽主簿談經論道
各極旨趣致仕歸聚徒講學於山堂書院學者稱山
堂先生(林志)
嚴肅字左方號朴山泰和人著朴山易說十四卷咸淳
中丞相馬廷鸞江萬里上其書徵為祕書省校看數
月即自免去曰吾豈以榮名自嬰哉旋以疾終(人物)
(志)
劉應誠字信道永新人家窶甚形家或勸改葬應誠泣
曰寧窶死忍就坏土徼福耶居亡何朱草産塋畔家
益昌(安志)
胡幼黃字成玉永新人元龜四世孫咸淳甲戌進士第
三人授節度推官未上而宋亡退居山中創讀書樓
日呻諷其中元世祖用留夢炎等議令所在搜求宋
遺士以聞同榜狀元王龍澤起為監察御史獨幼黃
邀進士豫章熊朋來安成劉應鳳皆避匿不出應命
時論韙之(吉州人文紀略)
趙文字惟恭又字儀可廬陵人三貢於鄉仕南雄府教
授與弟彊同出文丞相之門嘗從勤王於軍政多所
參決彊死於軍中文請歸飬所著有青山集(林志)
解禧字公和吉水人知豐城增築新堤水不為災以薦
擢知賀州陛辭陳二事曰君德曰役法朝論嘉之(縣)
(志)
劉南甫吉水人嘉熙進士嘗講學白鷺書院歷安遠縣
簿去滛祠治冤獄民至今祀之(同上)
文應麟丞相從孫倜儻尚志節景定中丞相弟璧守惠
州應麟與之偕屢勸璧修城堞建樓櫓積芻茭糧儲
以嚴守備璧易其言及元兵至竟以城降應麟恥之
㩦二子起南遯于東莞之東渚遂家焉(廣東流寓志)
羅公升字時翁永豐人大父開禮號水心翁公升少有
才略以軍功授本邑尉傷大父死節傾資北遊燕趙
與宋宗室趙孟榮諸公圖復宋祚知勢不可為回經
錢塘江作弔胥濤賦以自寓今載集中餘詩亦多感
憤語公升有弟宋亡亦不仕元父死於寇廬墓號泣
不御酒食肉者七年蓋孝義萃於一堂云所著有石
初集(元無名氏滄洲翁傳)
王幼孫字李稚廬陵人性篤孝母劉疾苦痰醫莫之治
一日夢南陽活人書或投甘桔湯良覺如夢立愈寳
祐丙辰赴闕上書言國事餘萬言不報歸教授於鄉
宋亡其友文丞相兵敗執以歸過廬陵謁於驛舍為
文祭之期以必死辭氣慷慨左右嗚咽莫能仰視自
是日與賓客過從守經執禮以終年七十六所著有
中庸大學章句二卷太極圖說擬答朱陸辨深衣圖
辨經籍論易通貫三為一圖家傳譜系簡便經驗二
方各一卷雜著若干卷(程雪樓集)
康應弼字輔德龍泉人平生精力於詩所著有淳祐藳
寳祐藳開慶藳景定藳同時詩人如吕耐軒李義山
李蒙泉徐矩山姚雪坡諸公皆有倡和題跋其子同
老合而命之曰澹軒康氏詩藳(吴草廬集)
按草廬原文矩山徐經孫雪坡姚勉止菴林實夫
芸庄蕭澥冰匡蕭立之俱有題跋而前志誤作徐
雪坡姪止菴謬甚今改正
元
劉詵字桂翁廬陵人性穎悟幼失父知自樹立年十二
作為科場律賦論策之文蔚然有老成氣象宋之遺
老鉅公一見即以斯文之任期之既冠重厚醇雅素
以師道自居教學者有法聲譽日隆江南行御史臺
屢以教官館職遺逸薦皆不報詵為文根柢六經躪
躒諸子百家融液今古而不露其踔厲風發之狀四
方求文者日至於門其所為詩文曰桂隠集桂隠詵
所號也至正十年卒年八十三(元史)
按詵字桂翁廬陵人劉鶚祖叔正字桂林永豐人
前志以桂林即桂翁謂詵即鶚之祖殊混謬今駁
正
鍾過字改之永豐人其學源本六經動循古昔為文精
深渾灝著述甚富今性理大全書多采其言吳草廬
跋其詩云未冠時聞改之先生為世名儒今見先生
所著書深嘆斯人之不可復見也(邑志)
曾德裕字小軒永豐人歷翰林直學士提調考功文書
時考功法久廢德裕乃詳覈掌故勒成歷式二卷官
屬皆受成焉弟巽申字亦軒至元初著鹵簿圖郊祀
禮樂圖以進命為大樂署丞後除編修復推廣舊說
繪中道外仗二圖并書十卷蔵祕府英宗祀太室取
祕府圖書覽之稱善擢為應奉翰林文字兄弟所著
名玉堂倡和集(白志)
吳鄹永新人原名張應珍宋末兵亂避仇轉徙山西元
駙馬都尉高唐郡王闊里吉思嘗從之質疑刊其書
於平陽路應珍以至元中由從事郎歷祕書監丞大
德八年遷祕書少監九年乃更姓名曰吳鄹元祕書
監志卷中題名有張應珍其人吉志附之宋遺民之
列非也(同上)
馬佐順吉水人隠居著述知州白璧稱其有顔閔之行
賈董之才以所著書進英宗覽之賜名寳範授南雄
路判(林志)
周南端安福人博學清操銳意古學與草廬吳澄相友
善多所講辨所著有江西老圃集(同上)
楊準字公平泰和人履行修潔嘗從學吳文正公澄文
章高古甚為虞道園歐陽圭齋所推許危太朴尤敬
服之時修宋遼金三史歐陽諸公薦之不就號玉華
居士(人物志)
王廸吉字浩吾泰和人通五經卓然為鄉鉅儒出其門
者皆博碩之士國子司業劉子高贊云五經堂堂學
者仰衣冠䄡䄡德之望(林志)
王留孫字宜遠安成人奉母至孝三十年不懈父疾晝
夜扶持衣不解帶者二年父沒既葬結草如繭寢處
墓側哀至悲泣苫草為腐服闋猶不食醯漿蔬果里
人表其阡曰白華所居曰永思(歐陽圭齋集)
黃瑞節字觀樂安福人力學精思嘗萃太極圖通書西
銘易啟蒙家禮諸書并加釋註題曰朱子成書(林志)
龍仁夫字觀復永新人博學好古探濂洛之旨經傳子
史隂陽歷律無不精究所著有讀書臺集周易集傳
十八卷學者稱麟洲先生(豫章書)
楊景行字賢可太和州人延祐進士授會昌州判官會
昌民素不知井飲汲於河流故多疾癘不知陶瓦以
茅覆屋故多火災景行教民穿井以飲陶瓦以代茅
茨豪民十人號十虎干政害民悉捕寘之法調永新
州判官奉命覈民田租除剗宿弊奸欺不容轉宜黃
縣尹理白冤獄之不決者數十事陞撫州路總管府
推官金溪縣民陶甲厚積而兇險屢誣䧟其縣長吏
罷去之暴横於一郡景行至以法痛繩之徙五百里
外豪僧雲住發人冢墓取財物事覺官吏受賄緩其
獄景行治之如法由是豪猾屏迹良民獲安轉湖州
路歸安縣所歷皆有惠政既去民皆立石頌之以翰
林待制朝列大夫致仕年七十四卒(元史)
解觀我名子尚入試名觀吉水人幼警敏嗜學自天文
地理兵刑歷律靡不精究尤深於易著宋書一千卷
天文星歷一卷地理若干卷衍八陣圖注武經刑書
攷一卷作萬分歷推步如神作儒家博要四書大義
周易義疑通釋行於世天歷己巳與弟蒙俱中江西
鄉試上春官不合吳文正公以宋史屬之翰林典籍
危素奉詔起修三史觀上書其略曰遼與本朝不相涉
又其事已具五代史雖不論可也所當論者宋與本
朝而已而所以定二國之統者蓋有四說焉一曰明
國朝之大體二曰稽先哲之成法三曰證時賢之確
論四曰審事變之微權蓋金之興既在宋後其亡又
在宋前宋統始終自當屬於皇元誠以此說而勘會
之正宋統以槩舉遼金公議表著人心壓服永有辭
於萬世矣時任事者多右金統書上大忤徑歸居近
虎邱山建東山書院於金釵嶺扁曰麗澤齋弟子自
遠至者甚衆弟蒙字求我所著有易經精義(春雨堂)
(集)
解子元字真我吉水人延祐進士官校書郎至正間兵
亂募衆保障為寇所圍與義士羅啟南姜天祐力戰
同日死(吉州正氣錄)
高若鳳字在翁吉水人至治進士累官知封州興學䘏
民練軍養士會連城有寇警若鳳領兵收捕單騎抵
賊穴諭之賊皆感泣羅拜解去(人物志)
王繼遠安福人早負氣節至治間以薦授郎官沒於陣
事聞贈總管諡忠愍廟祀南海(吉州正氣錄)
馮翼翁字子羽弟奬翁字子將幼受學於父魯山先生
兄弟繼領延祐鄉貢表所居坊為雙桂翼翁授漢陽
縣丞歷官撫州守於經有春秋集解大義士禮考正
性理羣書十七卷於史有通鑑小錄考索類要正統
五德類要三十四卷於子傳有古書正偽讀書纂要
法家源流異政錄十一卷於文章則合左國史漢韓
柳歐蘇八家為文章旨要八卷自撰集又二十卷奬
翁未第而終亦以學問與兄齊名廬陵劉岳申志其
墓謂永新以三馮瑞其鄉云(永新人物志)
陳奐彰永新人學書經元末隠白雲峯吟誦自樂有詩
集學者稱古春先生(同上)
張光遠原名遠以字行永豐人元季盜起沔陽蔓延江
右陷吉安光遠思建奇策翦寇其友羅維遠者尚氣
節遣人告之曰吾州素號文物之邦一旦遭盜蹂踐
將無遺義不與賊俱生然非公不足濟我事今郡守
梁使君出督兵境上公宜往請師吾隂立部署以之
斫賊無難者議既定未發寇諜知之帥衆執羅去裸
而鞭之且授紙筆使寫首謀者名羅瞋目視之大書
一死字賊反接羅於樹剖其腹作小竅日增加之羅
嚼齒大詈三日而後氣絶光遠脫走吉水勢稍戢還
故里寇有知遣羅事者縶之至營從容語賊曰我纓
緌之家決不畏死遂遇害子唯流寓河南以尚書中
鄉試第官編修丏宋潜溪銘墓著父節(吉州人文紀)
(略)
宋景濂曰嗚呼士氣弗振久矣當楚氛膠葛之時
為二千石者曾不一舉手障之寇至輒俯首遁去
日行百里惟恐不疾有如君者藐然一布衣無社
稷人民之寄乃能建策殺賊不幸事不成雖肝腦
塗地而不悔豈非烈丈夫也哉羅氏能從君謀身
可殺而志不可奪亦可謂慷慨之士取友之端又
於君見之
彭絲字曾叔安福人博學貫穿諸家尤精律吕之學所
著有黃鍾律說八篇禮記集說四十九卷庖易春秋
辨疑等書(林志)
彭復初安福人精於易範嘗本朱邵之說著易學源流
一時名士多出其門(同上)
劉諤字公榮泰和人涉獵羣書大肆力於文章嘗作省
身八箴示學者作善惡二箴以自省易簀之日朗誦
朱子小學題辭一過而卒(豫章書)
許天箎字時翁吉水人有易象圖說理學同異行於世
(林志)
李心原吉水人師事吳澄通五經確守朱子之學尤善
推廣其說(同上)
黃琢字玉潤吉水人以春秋教授鄉里有春秋舉要行
世(同上)
楊舟字道濟吉水人授詩學於謝南窗作詩經發揮(同)
(上)
劉鶚字楚奇永豐人皇慶中以薦授揚州學錄官至翰
林修撰紅巾賊起擢江州總管改瑞州陞廣東副使
守韶六年屢却強寇後分兵討獠峒贑寇數萬猝至
戰守力盡城陷被執不食而終嘗建浮雲道院以教
鄉族子弟學者稱為浮雲先生子運字尊元元帥府
經歷同父討賊死(同上)
按吳草廬及歐陽圭齋所撰劉鶚詩序皆稱其大
父桂林翁年一百二為鶚作序祖夀而德孫少而
才為一家二瑞且以鶚為廬陵人林志云永豐所
當依序改正者也又楊東里集稱鶚官江西參政
與此亦不同所著有惟實集八卷林志失載(原跋)
周聞孫字以立吉水人以鄉貢教授袁州沔寇至聞孫
倡舉義兵為郡捍禦城遂以完著河圖洛書序說書
經一覽五經纂要學詩舟楫等行於世(人物志)
劉岳申字高仲吉水人為遼陽儒學副提舉以泰和州
判致仕其文辭簡約峻潔甚為吳澄虞集所推重學
者稱申齋先生(同上)
按吉安府志劉所著有申齋集今不傳
周志遠吉水人以危素薦授太子說書一日得母書召
其歸飄然南去志遠生於元仕於元然其心若有不
自得者嘗自贊其像曰十年塵土變形容惟有丹心
日月同北海子卿羝不乳未應已在畫圖中(林志)
王仕政字小隠萬安人泰定進士除信豐主簿專務以
德化民不尚刑辟改會昌猶治信豐民咸德之(人物)
(志)
尹希善吉水人被薦授荆湖儒學提舉改宣城令有善
政以病卒於官民哭之曰公來何其遲公去何其速
使我宣城民何以遂生育(林志)
蕭志仁字無惡廬陵人學於其兄無咎淵博文雅著有
論藳十卷詩四卷經解佩觿錄十卷行於世史評講
義雜著三十卷蔵於家(人物志)
劉瑾安福人博通經史隠居不仕所著有詩傳通釋(林)
(志)
姚正叔安福人盜起率鄉閭擊之數年諸賊不能逞志
至正乙未袁賊悉銳直抵砦下正叔率所部力戰至
不能支舉旗招援時監保喇同知擁兵不救父子孫
三代俱死賊遂蟠踞姚所居州東小橋頭周石初弔
之詩曰吾州姚氏城東營四年殺賊不為名一門忠
義死相繼報國何重身何輕無端毒蛇生肘腋噓送
黑雲朝蔽日絛鷹咫尺呼不來瞬息東藩失堅壁老
姚忠血赤貫天江南野史何人傳殞身三世匪官守
異日合置忠臣先郡兵不來思蓄銳羣賊憑城轉無
忌請看婦女與兒童說著姚家總垂淚(吉州正氣錄)
劉聞字聞庭安福人天歷進士官太常博士帝祀南郊
告祭太廟至寧宗室曰朕寧宗兄也當拜否聞對曰
春秋魯閔公弟也僖公兄也祖廟之祭未聞僖公不
拜帝乃拜擢為翰林編修宋史成進修撰著有春秋
通旨容齋文集(人物志)
夏日孜字仲善吉水人舉天歷進士授從仕郎南康路
建昌州改授徵事郎興國路錄事再調紹興路會稽
縣尹其在建昌州有三陂界南昌新建間可溉田若
干頃廢且久民以旱告日孜相度形便遄復其利興
國地僻俗陋日孜撫以安靜首贊郡庠礲範金石創
置大成樂修城東堤三百餘丈周樹以柳舟航聚落
隠為一郡勝槩會稽為浙東壯縣君至驗糧賦為高
下仍歲籍之使無竄易為奸縣口食鹽課先時率侵
於私鬻君設法置局歲周課完無有侵漏山隂富室
徐某嘗以私怨殺人沈尸於海又讐異母弟誣以偽
造楮幣而幽之使不得自白推官貢師泰委日孜治
其狀收捕窮詰竟按其罪於是遠近震伏邑以大治
始修孔子廟繼修夏禹廟修南鎮廟又修馬太守祠
尋以母病去官卒年四十有四(劉職方集)
聶以道吉水人官江華縣尹興學校勸農桑復流民三
百戸墾良田千餘頃歸旁民詭寄猺獠不犯其境天
歷中中書奏擬以為武昌推官上曰此非不要錢聶
以道耶在湖廣裁減歲制萬緡經歷海南北與監司
力爭平湖書院不得為老子宫又建議沒入命婦為
人妻孥非盛世事皆其實蹟云(人物志)
龍雲從字子高永新人元末任福州儒學提舉時李一
初文名為世所重而子高以詩歌與之頡頏鄉邑間
詩人自吳萃樂外首推子高云(永新人物志)
劉性字粹之廬陵人至順進士同知昌州改旌德縣尹
有指枯木類人形者為佛民間相聚拜禮性命舁至
庭曰柴也命焚之後調鎮江未行召修宋遼金三史
未成卒(林志)
胡希仁字時中吉水人授古田令有林晉者餽白金數
百兩干薦剡希仁却之不受平章揚珠布哈聞而美
之曰子何減於楊震(同上)
楊升雲字雲衢泰和人任貴溪縣丞張真人家恃寵驕
恣為民患升雲繩以法張嗾當道誣謫之尋得白改
判新淦扶善鋤奸不少挫捕得真盜上司縱之遂棄
官去(同上)
王充耘字與耕吉水人元統進士所著有書經管見四
書經疑行於世(人物志)
李恕字省中廬陵人所著有易書詩孟子傍註諸書(同)
(上)
吳思尹字莘樂永新人登進士授永豐縣丞既去民歌
思之元季棄官歸徜徉山水間賦詩自樂後進多師
之稱桂岡先生子孟勤仲謹能世其家(永新人物志)
蕭文孫字煥有吉安人年十三喪父服除遊京師上救
荒策於御史臺或欲引是以薦乃憮然曰吾豈以救
荒書媒仕進哉以集賢學士王德淵薦起為桃源州
儒學教授遷臨江路總管府提控案牘新淦民李殺
人驗者受賕盖以疾乃移書摘其伏請改讞上下囊
槖不省適監察御史行部至文孫白之受賕者始自
首屬他官剖棺察之見其肋斷者四李伏罪罷官六
人吏七人同列惡之在官十八月而去遷廣東道宣
慰司都元帥府照磨會權臣枋國不用漢人為幕長
令下即行久之調武岡新寧尹郡民唐訟仇家擅殺
家奴毛棄之江屬他尸自上流漂至察其無殺傷痕
不驗密令人生得毛於永州之境乃抵唐罪莫不駭
服以為神綏寧尹頓使酒殺人郡檄新寧按之有以
郡官意風使全其人奮然曰若然則初覆驗官俱當
抵罪活一凶如死者何吾不忍為也即推驗其獄省
憲考為湖南最嘗作忠孝二史經筵檢討危素言於
朝以其書可備勸講會修宋史行省上其書史官稱
為纂述有體未及擢用而卒弟孚有以能詩聞揭徯
斯序其集(說學齋集)
按蕭文孫可稱循吏而元史無傳林志豫章書不
載白志采危太朴文補入
蕭泰登字則平泰和人廣東提刑僉事獠賊逼城衆惶
懼失措泰登急上馬督捕獠遂遁去時安南久失藩
臣禮奉詔往諭疑懼相半泰登喻以來意歸所盜地
二百里奉表貢獻陞廣西廉訪使陳便宜二十五事
進南臺監察御史復言十事分按江浙卒於驛(人物)
(志)
歐陽弇字介仲廬陵人飭行修禮不專為科舉之學所
著有鳳山集(林志)
賀仲善永新人出宦族遊龍麟洲劉水窗兩先生之門
因以舊宅建吉安詩人堂(永新人物志)
王子讓廬陵人工文章而主之以仁義激之以忠憤不
為詭說異詞其宗人名嘉言者亦以詩聞於時稱一
時之豪(林志)
解子玉字成我年十三理家事如成人居喪無闕禮肆
力於古學虞文靖公歸自翰林或勸挾所業往見可
借助聲名不從齋居玩心人莫窺其際來學者亦弗
拒教授桐江之上垂三十年中更亂離與人言惓惓
忠義多所變化人比之王烈王通云(春雨堂集)
李天箎吉水人得劉靜修道學之傳有詩書經疏行世
(人物志)
高文鼎吉水人參廣東元帥府事薩都拉薦於朝授廣
州同知尋陞副元帥至正間三山寇攻廣城文鼎以
義激將士死守力拒幾一年援兵不至城陷遂自刎
一家皆死(吉州正氣錄)
劉元謨吉水人為弋陽知州至正間賊兵逼州元謨力
拒凡十九日衆欲降元謨大罵曰雖死當殺此賊援
兵不至城陷罵賊而死(同上)
周冕字時中廬陵人由文學宰廉山賀州洞寇周滿反
兵不克曰除是周縣尹來即降冕往寇望見即羅拜
後家食至正末兵起監都納蘇羅丹起冕及前松江
同知劉福領兵次龍湖寇至衆曰姑少退冕曰當死
戰遂與福俱遇害(同上)
賀仲英永新人至元末糾其族保捍閭里湖南洞獠來
攻邑城仲英斬其首二人賊復合他寇來逼境賈勇
陷陣死於邑之閭溪從子禮安追賊得其骸以歸(永)
(新人物志)
楊介字公望景行子以蔭補清江縣簿會朝廷更造交
鈔徵賈料墨於江西時監州達爾瑪實哩募兵保障
辟介率兵民戍玉山介嚴約束以身先之寇不敢犯
未幾陳友諒兵至下令錄寓官以備用介言於衆曰
苟有見汙辦一罵速死耳遁迹山中鬱憤而死(人物)
(志)
曾貫字傳道泰和人紹興照磨監州辟禦龍泉寇戰於
觀背死之所著有周易變通四書類辯庸學標著行
於世(林志)
蕭生字彝翁吉水人幼孤事母以孝聞用御史薦為建
昌州儒學正寇亂家居江西參政全子仁率師平袁
州辟彝翁為參謀會偽漢陷廬陵子仁遁去彝翁歎
曰有城不守非忠也遇敵弗戰非勇也謀人軍而不
死何面目見天下士乎即日投學中井不死爭出之
三日不食為書付女夫羅岳并書衣帶曰男子之貞
猶女之烈一有玷焉萬善難雪竟赴井死郡人葬於
讀書堂學之士友私諡貞節(白志)
王延字與齡廬陵人沂公曾七世孫生平有逸趣自比
葛天氏之民卜居豫章東湖上荷鍤經營析九區取
嘉蔬藝之欣然自得識者咸以為知道(宋濂翰苑别)
(集)
趙應祥廬陵人年十四其父行賈不還從父從北來知
父已死即辭母往求聞都下有曾老者與父善走數
千里詢之知父殯濱州墓塚纍纍不可辨應祥行哭
七日解髮繫馬鞍祝曰随馬所之過吾父墳者當髮
解鞍墮既經一墳髮解鞍墮發之棺上具有父姓名
遂脫衣褁其骨以歸(元史續弘簡錄)
按趙應祥前志不載今采邵吳遠元史類編補
蕭同善萬安人任安慶路經歷元末奉郡辟攝本縣事
龍泉彭時中寇縣治同善與其尉荆世傑集義士守
禦後復來攻城陷同善督衆力戰被執賊脅其跪同
善罵曰我命官也何為跪汝賊乃裂其喉而死(林志)
陳新泰和人新淦州判既歸省監州達正道聞其賢辟
守州之東境時援少食盡堅守不去未幾被執抗節
死之(人物志)
劉福郭太俱吉水人福仕松江路同知太為巡檢元末
寇起福以奉議統兵為宣慰周冕援拒杭州白玕巡
檢郭太設伏東向寇分隊出烏江河源冕軍翼擊之
太乘勝追擊獲其渠帥斬首數百級日曛寇尾襲冕
軍太又斃其先鋒福奮勇擊殺矢盡失援俱死之(林)
(志)
劉霖字雲章安福人幼從虞集學登進士無仕進意有
太極圖解動靜元渾歲會數原諸篇深有理致(同上)
按劉雲章當有集而無傳傳者惟蘭陵烈婦碑文
一篇
周霆震字亨遠安福人以先世居石門田西故又號石
田子科舉行再試不利杜門授經專意古文辭尤為
桂隠申齋二劉所賞識晚遭至正之亂東西奔走詩
多哀愁之音洪武初卒門人私諡清節先生廬陵晏
璧輯其遺藳曰石初集張瑩為之序(元詩小序)
楊允孚字和吉吉水人所著有灤京雜詠一百首邑人
羅大已序之曰楊君以布衣襆被歲走萬里窮西北
之勝凡山川物産典章風俗無不以詠歌紀之(同上)
龍光庭吉水人來安縣主簿當淮南有警饋餉不乏兵
部尚書黃昭招撫江西以光庭參謀軍事首倡義士
黃子淵蕭景忠率衆擒賊首李彬一吉安遂平(林志)
李復登安福人至順進士為江華尉修治學校立濂溪
祠取經史以化導之邑遂稱治(同上)
唐術字景行永豐人博通經史刻志勵行從吳文正公
遊深相契合至正庚寅中乙榜授宜春學諭元李兵
亂術仗義率衆以圖保障執於賊大罵不屈遂遇害
(羅一峯集)
羅景莊萬安人應武舉為參軍兵馬使從曾元裕追寇
黃梅大捷改招討使隸都統鄭畋元戎下巢寇殄平
進都頭行營驍騎將軍吉虔二州有警遂授敕鎮撫
(林志)
劉楚蘭字芳叟泰和人父繩武宋亡隠居講學學者稱
琴軒先生楚蘭其長子也至元初舉茂材授建昌文
學陞吉水教諭以親老辭禄歸飬益肆力於學尤深
於易壘土結茅名玩易齋其後攝鄉校凡親承議論
者悉有弘益世稱深林先生(海桑集)
郭鈺字彦章吉水人生當元季盛氣負奇眀初以茂材
徵不就所著名靜思集嘉靖間八世孫廷昭裒而刻
之經歴艱難流離之狀皆目見之可裨野史(羅文恭)
(集)
陳植字中吉永豐人至順進士授翰林待制謫廣東博
羅令歸建中山書院博覽載籍尤精春秋所注名玉
鎻匙眀永樂間纂修五經學士金幼孜徵植所注纂
入大全(人物志)
周鼎字仲恒其先自安成徙廬陵至鼎益自奮勵以場
屋之業不足為去從湜溪郭氏游湜溪名正表得靜
春劉氏之傳實考亭之學也因與聞伊洛微旨四方
執經者踵至年踰四十出遊江漢禮聘交贄皆辭不
受時天下承平鼎獨言大勢日趨於亂遂著濟時十
二策及戰守之書數千言其後汝潁兵動江南受禍
最酷一一如其言性嗜古文一洗宋季刻削纖弱之
弊六經皆有論著未及完獨詩經辨正若干卷蔵於
家詩文曰貞一藳其孟子管子商鞅諸論為最偉云
子愷字子諒洪武初進士(宋學士集)
劉照更名永武字眀道安福人常客游元都時方溺於
承平權幸縱横照私謁所親曰觀天時人事不久亂
作矣即束裝還以薦為分宜縣尹母老辭不赴至正
壬辰秋鄉人多挈家避匿照獨奮然傾貲召募壯勇
數千人連營江上未幾羣寇併力來攻百計禦之郡
城以安監司奏為吉水州判以功陞知州江西行中
書省距吉安上下五百餘里惟照是倚孤軍血戰屢
建奇功事聞擢吉安路總管偽漢陳友諒遣其將熊
天瑞盛兵來寇與之力戰幾獲天瑞乙巳眀太祖兵
下吉安照終不屈已而病卒(春雨集)
李廉字行簡至正進士仕贑州路信豐縣令元季兵亂
洞獠時出剽掠廉立伍保相守境以寧紅巾賊奄至
以死守衆潰遇害其子敬嗣父官亦力戰死邑人為
立雙節祠(豫章書)
按李廉安福人死事本末詳見劉三五正氣錄及
羅子應隨錄中其所著有春秋會通楊東里題其
後云眀修元史時行簡相知無在朝者故不得列
諸史傳世之知者少其於春秋不徒能眀之蓋煒
然有光科目也(原跋)
郭彦章吉水人與劉桂隠劉申齋講學有詩名其題廬
陵義士絶句云淮海風回吹血腥青原不改舊時名
中朝將帥論功賞不及江南一白丁為時傳誦(府志)
郭煥章吉水人以眀經任隆興路儒學訓導至正間兵
起州縣俱降煥章激烈自奮以石繫腰沈水而死門
人私諡曰文貞(吉州正氣錄)
羅眀遠名輝以字行廬陵人性倜儻聞寇將入境以義
倡衆為戰守備至正間吉安失守眀遠率敢死士四
百人巷戰城東殺寇數千眀遠亦死焉郡立廟祀之
吉安義士死寇者自眀遠始(林志)
楊本巖廬陵人元季為白鹿書院山長遷廬陵主簿往
捕東固寇盜乘勢深入死之子節聞父死與其徒鄒
勝同赴敵死焉義士謝願賢入寇境收三人尸以歸
(吉州正氣錄)
段所字原中永新人性峭直善詩隠居山中日吟咏自
適人稱舫軒先生所著有鷺股集龍心源序之謂可
追李長吉云(永新人物志)
陳無吝永豐人屢以尚書應舉不偶值元末兵亂叛賊
強之從無吝答曰相從可矣乞與我紙筆乃大書一
詩賊怒去其舌含糊罵不絶口而死(吉州正氣錄)
周元定吉水人以父蔭補官至婺州路通判元季紅巾
寇起糾衆拒之力戰死(林志)
曾止善永豐人由儒士任石城尹紅巾盜起止善率兵
拒敵被執窘辱備至不屈死之(贑志)
康震字宗武泰和人嘗從吳草廬劉申齋學湖廣左丞
吳當薦為慶陽州書院山長秩滿當遷以親老歸作
莊山書院招延學者館教之元季監州與定議為守
備計城得完未幾熊天瑞入寇匿山中不食而死有
思治集蔵於家(林志)
彭文遠繼炎孫至正間徐夀輝破袁瑞臨江攻吉安行
省命萬戶張祥守龍泉辟文遠為護民巡檢寇逼城
張夜遁文遠留之不可因與偕行至螺灘追騎及之
被擒其從弟大遠奪賊馬奔還請兵會風雨大作亦
為賊所擒與文遠及舉家十九人同日死(同上)
鄧椿吉水人為臨江府吏偽漢陷臨江椿集義士偕萬
夫長楊瓛等與敵大戰城下三日兵潰投江死(同上)
張心禹吉水人元末盜起趙州知州劉震奉郡檄禦之
震命其子孟初同心禹率衆直搗其穴乘勝深入伏
發孟初全軍陷沒心禹顧其子晉民曰父子同以義
死復何憾亦俱死之(同上)
鄺作成廬陵人安成巨寇將廹境作成獨以義激保障
者境賴以全獻俘於監郡納蘇羅丹監郡喜曰得義
士如鄺君數輩吾何憂紅巾哉(同上)
劉明道吉水人元末紅巾四起眀道揭白巾為號與賊
百戰不靡行省移文褒之曰堂堂巨鎮不戰而降小
小灘頭乃能仗義灘頭眀道里也(同上)
劉雯字漢章安福人會淮賊據安成雯起兵復州治至
冬假行軍鎮撫出兵援分宜官軍戰敗悉逃雯單騎
冐陣死(府志)
劉宗權廬陵人紅巾亂郡察知宗權有義檄守永福膏
澤等鄉賊畏後躡不敢越境以暴廬陵逼郡城賴保
障者五年賊甚患之逮移壘玉城有鄉人引賊據山
麓泉令不得汲及計窮宗權率衆出壘力戰敗賊穴
箕加宗權頸火之子朋遠從子如初俱以抗言死如
初妻彭以不辱死劉晴川魁題其死義傳後曰不知
時有地方之責者果皆終不死耶視宗權父子如初
夫婦何如也(吉州正氣錄)
章善字立賢龍泉人性耿介尚氣急義讀書至古忠義
士輒撫卷太息至正壬辰東南盜起龍泉居萬山間
又聯絡郴潭贑庾之境不逞煽妖尤甚善憂之奉其
親入城為自保計有諤勒哲特默需次家居省府署攝
縣事善往見為陳說古忠義事諤勒哲特默亦自以世
受國恩又先人墳墓所在誓死守不去眀年春寇攻
圍益蹙城中糧盡且數月猶拒守不下一日山水暴
至諤勒哲特默挈妻孥乘小舸宵遁城遂陷善舉室嘗
自誓脫有急必死不苟活也至是善之父士壁年八
十餘矣先自投北江其妻李氏與其子婦亦相挽赴
井以死善聞之即與其子煥臨江水訣曰汝年小宜
急去為宗祀計勿我顧言已輒自赴煥號呼不能止
亦繼投之煥衣裙猶漂浮波間未遂沒會甘竹人以
筏來救之免焉初善從前進士吳浩授禮經去場屋
為古文詩歌以自見揭文安公謂其辭舂容爾雅一
洗近代之陋嘗於所居營釣舫齋因自號楚江釣者
學者稱之為楚江先生云(劉職方集)
按章善林志豫章書人物志俱不載白志采劉崧
所撰楚江先生傳增入
楊天與字與可泰和人族蕃且富天與兄弟俱文而貧
頎然長身幅巾衣履非弔喪問疾不出門日取書懷
袖間吟誦而樂之無飢寒之色性嗜酒不能常得歲
授徒里中諸生多為致之每且坐堂上諸生執業以
次進善為講說旨義各得其所通者精易卜時為人
決出處得失進退如響而不為機祥變怪之說其義
止於玩爻審象而已為詩文率口占以授意到或自
書之口無滯詞筆不停綴然不喜著藳故多不傳年
六十三以疾終(同上)
彭寳林廬陵人慷慨雄傑元季集鄉兵破走蘄寇復吉
安城功第一授水軍萬戸父源竭家貲給餉將兵勤
王日費千金未嘗吝惜壬寅寳林知事不可為取所
授虎符北面再拜焚之號慟欲自盡念其父九十餘
未忍絶而復蘇杜門不出子志道代父領其衆内附
從常遇春下贑與朱文正守江西有功不言賞亦自
免歸(解學士彭氏族譜序)
劉中孚字志行吉水人舉茂異至正間任南雄推官用
刑平恕囹圄常空部校與富民徐氏有隙誣以反逆
繫獄三十人中孚錄囚得其情平反之湖寇圍城十
餘日散帑金率子弟及部民守北門寇不得逞比再
至勢益張長官欲降中孚曰吾頭可斷不可降也卒
莫能強後知英德州以完城功擢肇慶總管辭不就
(廣東名宦志)
湯德眀永新人五歲喪父元末偽相周安據永新眀兵
下邑德眀同母劉氏隨軍入袁州指揮韋富家富調
守遼東德眀從行遂失母所在旦夕號慟籲禱富憐
之乃資遣俾還袁州袁人無識者歸永新問之母依
親調鳳陽比至所親又調護衛北平乃復徒步追求
之竟得焉母子不相見三十年德眀迄全其飬劉年
八十五乃卒(安志)
按湯德眀前志不載今采補同時尚有永豐鍾慶
宗泰和楊美曾源友鄧學詩吉水錢尚德胡榮祖
安福劉豐樂俱以孝義見安志今附姓名于此
江西通志卷七十六
