江西通志卷一百十四
藝文(詔勅)(表牋)
夫子言禮文獻是徵明哲名言傳世足憑凡地之事
今古相承或建或置或廢或興不有紀之後何以稱
忠孝節義勲德才能言以人重人以言稱名勝題咏
亦在所登以考以稽有刪有增惟取實紀匪以博矜
作藝文志
宋
賜答張商英上仰山瑞禾表手詔宋神宗
張商英省所上表袁州仰山太平興國禪院園中産穀
一本兩莖七穗事具悉博原效祥嘉禾育秀和氣所感
玄貺昭彰匪耘匪耔以挺生如坻如京之將見卿為時
柱石秉國鈞衡召此至和實惟燮理忽披竿牘曲盡形
容實野充箱行慶豐年之兆歸美報上不忘忠藎之誠
省覽已還益深嘉歎
明
免江西税糧詔明太宗
朕本農夫深知民間疾苦及至親率六師南征北伐備
知將士之勞方今天下一統朕以中國精銳駐守遐荒
豈但風俗之殊亦有寒暑之異艱難萬狀朕不忍言然
欲鎮安吾民必資守邊之力其於科徵轉運未免勞民
理勢相須蓋不得已也念爾江西之民未歸附時土豪
割據地方狼驅蠶食貲財一空歸附之後供給繁重已
經九年其為困苦朕甚憫焉今年秋糧盡行優免於戲
四海蒼生皆吾赤子愛念之意旦暮不忘緣事有緩急
故恩有後先咨爾人民體朕至懷故兹詔示想宜知悉
賜少傅楊士竒貞一印勅明仁宗
往者國家肇建兩京政務方殷朕膺監國之命卿以翰
林親臣兼職春坊留侍左右贊助庶務敷答章奏籌畫
之際適中為難朕怛以為慮尚頼卿一二臣僚同心合
德徇國忘身屢歷艱虞曾不易志及朕嗣位以來嘉謨
嘉猷入告於内期予於治以惠黎元正固無貳簡在朕
心兹以已意創製楊貞一印一枚賜卿用藏於家傳之後
世惟卿子孫由是知卿克致顯榮不易惟艱思保守之
惟朕子孫亦由是知卿弼朕之功以保全爾子孫與國
咸休永世無斁詩曰無言不酬無德不報又曰靡不有
初鮮克有終尚克交修以成明良之譽故勅洪熙元年
四月十五日
徵處士吳與弼勅明英宗
皇帝勅諭江西撫州府崇仁縣處士吳與弼朕奉祖宗
丕緒求賢圖治亦有年矣亦惟勞於求賢然後成無為
之治樂於忘勢乃能致難進之賢聞爾與弼潛心經史
博洽古今藴經國之遠猷抱致君之宏略顧乃嘉遯邱
園不求聞達朕眷懷高誼思訪嘉言望爾來儀以咨啓
沃夫古之君子隠居以求其志行義以達其道而獨善
自安豈其本心諒爾於行藏之宜處之審矣今特遣行
人曹隆詣爾所居徵爾赴闕仍賜禮幣以表至懷爾其
惠然就道以副朕翹望之意故諭
褒崇羅倫勅明孝宗
士之立身行道必取法於聖賢國之勵俗作人必首崇
乎忠孝眷我先朝遺彦未沾没世休光風化是關褒崇
可後爾翰林院修撰羅倫志慕孤忠心潛正學狀元及
第曾無温飽之圖法從登庸蚤著剛方之譽凛危言之
劘上事切綱常寧守道以忤時分甘貶謫留署有賜環
之命達人以拂袖為高累抗封章竟歸舊隠急流勇退
振廉頑立懦之風苦節清修以授徒著經為業鄉邦化
服士論推尊正氣浩然猶充塞乎天地英聲偉甚實增
重夫朝廷兹特贈為奉訓大夫左春坊左諭德諡文毅
嗚呼心不慮於功名爾故遺榮於當世事有禆於名教
朕將示勸於將來惟靈爽之如存庶恩綸之歆服
晉
辭位歸國表陶侃
臣少長孤寒始願有限過蒙聖朝歷世之恩陛下睿鑒
寵靈彌泰有始必終自古而然臣年垂八十位極人臣
啓手啓足當復何恨但以陛下春秋尚富餘宼不誅山
陵未及所以憤愾兼懷不能已已臣雖不知命年時已
邁國恩殊特賜封長沙隕越之日當歸骨國土臣父母
舊葬今在潯陽緣存處亡無心分違已勒國臣修遷改
之事刻以來秋奉迎窀穸葬事訖乃告老下藩不圖所
患遂爾綿篤伏枕感結情不自勝臣前者猶謂犬馬之
齒尚可少延欲為陛下西平李雄北吞石季龍是以遣
毋邱奥於巴東授桓宣於襄陽良圖未遂於此長乖北
方之任内外之要願陛下遴選臣代使必得良才奉宣
王猷遵成臣志則臣死之日猶生之年陛下雖聖姿天
縱英竒日新方事之殷當賴羣雋司徒導鑒識經遠光
輔三世司空鑒簡素貞正内外惟允平西將軍亮雅量
詳明器用周時即陛下之周召也獻替疇諮敷融政道
地平天成四海幸賴謹遣左長史殷羡奉送所假節麾
幢曲蓋侍中貂蟬太尉章荆江州刺史印傳棨戟仰戀
天恩悲酸感結
唐
賀洪州慶雲見表許敬宗
臣某等言臣聞靈心不測叶至道以升聞上帝無聲候
休明而降祉同夫影響在感斯通相彼天心實交其際
伏惟皇帝陛下垂光御極體睿凝圖始自憂勤寧羣飛
於海外賜之仁夀拯塗地於寰中總絶代之英聲實興
為之美政三秦咸泰六府斯歌首冠往初功無取譬德
澤共二儀潛運清明與七曜齊光是以邇無不安遠無
不届雕題鏤齒之類款郊甸以相趨氊裘板屋之朋入
提封而請吏上騰下漏天平地成嘉氣内充卿雲以之
舒彩盛德外發非煙由其散色竊見守洪州長史張惟
善等稱以六月二十六日於城内見慶雲自旦及申然
後方散謹按瑞應圖曰慶雲者太平之應孝經援神契
曰德至山陵則景雲出又曰天子孝則慶雲見金枝玉
葉若臨軒帝之營蕭索氤氲復入唐臣之詠自非工侔
造化道格上玄光含六幽恩流四海安能致兹神感式
彰靈貺玄黃間起朱紫相輝千載合符如斯之盛也雖
復駢枝合穎匹此為輕絳雪玄霜曾何足喻凡諸率土
預在肖形沐浴皇風用源鳧藻况以臣等謬忝衣簪旦
夕巖廊親聞錫瑞相呼抃躍實百常情不勝悦豫之至
為張洪州刺史謝上表獨孤及
臣某言伏奉勅除臣使持節都督洪府諸軍事洪州刺
史充洪府等七州都防禦觀察等使臣才不如人位忽
過量仰戴天造兢然自失臣某誠惶誠恐頓首頓首臣
往歲安禄山以盜泉飲臣臣受左袵之辱而不能死陛
下以鴻私活臣臣荷乾坤之施而不能答徒竊寵榮三
典藩郡至如俗阜不擾人或小康此實堯風被物比屋
皆周臣敢貪天功以為已力不謂陛下奬勤是務以臣
為勤自春徂秋凡三錫命九州之伯臣忝其一况豫章
重鎮荆揚奥區五嶺控其南九江在其北軍師之統安
危是繫分憂之寄豈臣足當負荷恩光懼殞越於下今
以某月日到任所訖謹當靖恭守位夙夜在公宣皇猷
以導風俗仗天威以訓師旅庶以四境無虞百姓輯睦
為報力或不足則繼之以死臣之分也敢有二事臣無
任感戴喜懼之至謹奉表陳謝以聞
袁州刺史謝上表韓愈
臣某言臣以去年正月上疏論佛骨事先朝恕臣愚直
不加大罪自刑部侍郎貶授潮州刺史伏遇其年七月
十三日恩赦至其年十月二十四日準例量移改授袁
州刺史以今月八日到任訖臣某誠懽誠喜頓首頓首
伏以州小地狹税賦及時人安吏循閭里無事微臣惟
當布陛下維新之澤守國家承平之規勸以耕桑使無
怠惰而已臣以愚陋無堪累蒙朝廷奬用掌誥西掖司
刑南宫顯榮頻繁稱效寂蔑又蒙赦其罪累授以方州
德重恩宏身微命賤無階答謝惟積慚惶無任感恩慙
惕之至謹差軍事副將郝泰奉表陳謝以聞
賀慶雲表
臣某言臣所領州今月十六日申時有慶雲見於西北
至暮方散臣及舉州官吏百姓等無不見者五采五色
光華不可徧觀非煙非雲容狀詎能詳述抱日增麗浮
空不收既變化而無窮亦卷舒而莫定斯為上瑞實應
太平臣某誠懽誠喜頓首頓首謹按沈約宋書云慶雲
五色者太平之應又據孝經援神契曰王者德至山陵
則慶雲出故黃帝因之以紀事虞舜由之而作歌又按
季夏六月土王用事某日景戍亦主於土西北方者京
師所在土為國家之德祥見京師之位既徵於古又驗
於今伏惟皇帝陛下德合覆載道光軒虞嗣位之初禎
祥繼至昇平之符既兆仁夀之域以躋微臣往在先朝
以論事得罪身居貶黜之地目覩殊常之慶抃躍欣幸
實倍常情伏乞宣付史官以彰聖德所致瞻戀闕廷心
魂飛馳無任欣抃踊躍之至謹奉表陳賀以聞
饒州刺史謝上表李吉甫
臣某言今月五日中使劉元晏奉宣聖旨擢授臣饒州
刺史兼賜官告仍至當州送上者臣與元晏某月二十
三日至州上訖臣伏以郡守分符朝有常典王人賜策
並於貴臣事出非常恩超往例拜舞之際悲歡失容臣
聞千年一聖生聖時者為遭逢萬朝一昌偶昌期者為
嘉會臣頃者每念生聖時逢聖運而職在遐外莫能自
通何嘗不顧影獨悲捫心屢泣晝望白日夜瞻北辰豈
謂分寸之績未施丹懇之誠若感微藿傾心蓋草木之
常分太陽迴燭及幽遠而不遺今陛下降不次之恩授
分憂之地拜章承旨皆自中人聖渥霑濡天威咫尺從
此萬里不為孤臣臣又聞臣子之道犬馬代勞義不辭
難分當竭命臣竊以飽食厚禄肌生澤膚猶願荷戈於
逐此之疆免胄於捐軀之所至於理財均賦惠寡安貧
勸農桑敦學校儒吏之常節駑駘顧何以堪當此殊勞
少答元造高秩以忝鴻私未酬慺慺此誠没齒無怠不
任感涕屛營之至
進撰江西韋大夫遺愛碑文表杜牧
臣某言奉某月日敕牒令撰故江西觀察使韋丹遺愛
碑文臣官卑人微素無文學恩生望外事出非常承命
震驚以榮為懼伏以洪為州府逾於千載言念疲羸常
患水火風俗如此改革無因韋丹受朝廷分憂為百姓
去弊不踐舊迹特建宏謀凡三年苦心去千歲大患兼
之灌溉種蒔豐其衣食渤海潁川之理召父杜母之恩
校之於丹未足為比伏惟皇帝陛下陟降順帝施設如
神納諫若轉圜去惡如反掌是以兵刑措寢年穀豐登
而猶念切疲人及於循吏緬韋丹所效之績慰江西去
思之心特與彰掦創為碑記是宜使内署學士西掖詞
臣振發雄文流傳後代至於臣者最為鄙蕪明命忽臨
牢讓無路俯仰慚懼神魂驚飛臣不敢深引古文廣徵
樸學但首叙元和中興得人之盛次述韋丹在任為理
之切事必直書詞無華飾所冀通衢一建百姓皆觀事
事彰明人人曉會但率誠樸不近文章受曲被之恩私
如生羽翼報非次之拔擢宜裂肝腸無任感激懇悃血
誠之至其碑文本謹隨狀封進以聞
宋
知虔州到任謝上表趙抃
臣某言伏奉敕差知虔州軍州事已於今月十三日到
任訖亡狀立朝日虞公議之迫以言得郡恩出宸俞之
優内省孤疎但深榮懼伏念臣愚不可進學無所長忝
位朝閨濫巾憲府獨謂君恩之足報孰知身計之為謀
二浙守麾撫俗庶幾於樂職兩川將漕竭誠幸免於瘝
官豈圖帝檢之來俄有諫垣之召念拾遺補闕之寄非
鉗口結舌之司若言行計從雖久次臣謂可也苟備員
承乏或驟遷臣實羞之懼失諍臣之風願為劇郡之請
俯從私欲仰荷朝僉且虔雖遠方而衢乃便道過家上
冡懇章得盡於哀榮䟦山涉川之任敢辭於艱險而况
樞臣報罷物議有歸廣聖君從諫之名遂微臣納忠之
志實寒士逢時之盛獲諫官出守之榮自惟所得之已
多尚虞不稱之貽誚斯蓋伏遇皇帝陛下含容光大仁
聖聰明求治則所思在賢人好問未嘗深罪言者不棄
芻蕘之賤俾分符竹之權惟兹贑川控彼南粤負販常
為羣盜不下一千餘人疆畛最遠他邦動經八九百里
刑無虛日俗未嚮風臣敢不勤瘁公家謀惟夙夜頒宣
寬詔撫馭遠人勿煩南顧之憂少酬北闕之寄
袁州謝到任表祖無擇
臣無擇言昨奉敕命差臣知袁州已於今月二十六日
到任交割管幹訖者受命以還視事伊始戴恩懷懼撫
已震驚伏念臣世系單微天姿譾薄偶緣尺寸之技誤
塵甲乙之科遂自下陳寖階近侍歲月滋久功效蔑聞
夙夜勤勞過咎深積果人言之是速在吏議以何逃流
竄累年飄泊散地俯臨晚節仰被洪私復叨守土之榮
實出逢辰之幸兹蓋伏遇皇帝陛下堯仁廣覆舜智無
為憫臣少被於搜揚察臣老流於荒裔遠從謫籍復置
列藩臣敢不捫心省過刻骨去非誓殫犬馬之疲勞免
擠溝壑之玷辱庶逃後悔尚蓋前愆
復袁州監酒謝上表鄒浩
臣某言昨任右正言緣論事妄謬死有餘責蒙先皇帝
矜貸除名勒停送新州羈管至今年四月十七日准告
復官及移差遣臣已於今月某日到任訖投諸荒裔已
絶望於生還沐以深仁忽叨承於内徙冥心自揣感涕
横流伏念臣昨在先朝誤蒙睿奬賜以清閒之對拔為
獻納之官聲光聳動於當時遭遇迥逾於前此永惟圖
報尤務竭誠豈知禀賦之愚遂至敷陳之謬罪當萬死
難逃兩觀之誅恩錫再生僅比三危之竄敢意哀憐之
異亟還品秩之榮俄自流人越參局事此蓋伏遇皇帝
陛下性隆孝悌德際乾坤知臣夙遇先皇不居人後察
臣洊更大赦特許自新從今膚髮之餘年盡出神聖之
再造臣敢不虔思訓敕痛艾愆尤遥望北辰雖莫陪於
星拱回瞻南嶺固已近於天中誓堅忠義之心上答生
成之賜
洪州謝到任表曾鞏
伏奉敕命就差臣權知洪州軍州事充江南西路兵馬
都鈐轄已於今月二十四日到任上訖撫臨便郡獲奉
於親闈總制屬城實兼於故里伏念臣志雖擇善材不
過人翫思詩書無出倫之異見遊心翰墨多涉俗之塵
言竊食累朝備官儒館智非蚤悟曾不習於人情學匪
兼通固難堪於世用兹緣私請得假善藩惟八換於歲
期已四臨於外服幸遇非常之主未奉燕閒實當難得
之時獨無稱效儻獲伸於肝膈冀少益於毫分伏惟皇
帝陛下恭儉愛人聰明好古卑漢唐之近事慕堯舜之
遠圖臣敢不上體聖心勤修民政奉行寬大方盡瘁於
兹時補助高深庶納忠於來日
分司南京到筠州謝表蘇轍
臣轍言臣前得罪蒙恩落職知汝州六月十二日再被
告降三官知袁州即治陸行趨陳留具舟赴任九月十
日行江州彭澤縣界復被告降授試少府監分司南京
筠州居住尋拜受前行於九月二十五日至筠州居住
訖者愚守一心漫無趨避歲更三黜始悟愆尤臣轍誠
惶誠恐頓首頓首伏念臣家傳樸學仕偶聖時本無意
於功名徒自勤於翰墨因時乏使亟塵言事之班竊食
無功復預聞政之列纔經九歲徧歷要塗人心忌其超
遷天意惡其盈滿捫心自省事猶可追任意直前罪所
從出惟闇故不明利害惟拙故不達幾微以至罪積如
山命輕若髮洊經彈擊雖九死以猶輕黜守幽遐累千
里而為近今兹責分留務棄置陋邦不親吏民許追思
其過咎稍霑禄秩俾粗免於饑寒人微固無可言恩深
繼之以泣自違天日分委泥塗朝本無援恩出獨斷此
蓋伏遇皇帝陛下法天廣覆配地兼容雖雷霆之震驚
與雪霜之嚴冽未始絶物之命要在厚民之生故兹賤
微猶得陳述臣自處本復何言顧惟兄弟二人迭相須
為性命江嶺異域恐遂隔於存亡况復墳墓闊疎父子
離散若臣家之憂患實今世之孤窮静言思之誰可告
者惟有自投於君父庶幾有冀於生全泣血書詞叩閽
仰訴生有捐軀之日死存結草之誠臣無任瞻天望聖
激切屏營之至謹奉表稱謝以聞
饒州居住謝表孔平仲
幾死得生自南徂北蒙還舊秩獲處善邦啣恩涕零省
咎心悸臣學問蹇淺知識鈍昏妄陳答詔之言自掇投
荒之辱瘴癘侵薄骨肉分離安知此身復見今日此蓋
伏遇皇帝陛下離明燭遠渙澤蘇枯盡返得罪放逐之
人大開自新湔洗之路而仰食者衆須舟以行風波多
虞疾病間作所恃朝廷之寬大不誅道路之濡留驚魂
初招餘孽未逭更當刻勵少答存全
知饒州謝表洪皓
禁林浹日未遑坐席之溫鄉郡一麾偶遂分符之便雖
始願不敢及此豈匪人乃能得之爰奉庭闈即趨官守
伏念臣生而性介天與數竒膺真主之誤知建單車而
出使茹毛北海已驚半世之遷除館西河幾絶一生之
望敢期天幸獲以身還方深故土之懷猥辱高門之召
果聞取戾旋致疾顛上印綬以歸田固為輕典佩銀黃
而夸里更沐垂恩捧檄入門過家上冡桑梓遂晨昏之
願松楸寬夢寐之思行道觀瞻合宗感涕兹蓋伏遇皇
帝陛下合德天地翫心神明常思四表之歡不錄萬里
之過而臣空行空反曾蔑效於秋毫乍佞乍賢尚叨榮
於晝錦内而自訟其又奚言敢不上體至仁仰圖共理
奉三年之計自惟無補於朝廷推一日之長庶或兼容
於獄市
饒州到任謝表王十朋
際時遇主協五百世之昌期共理分符叨二千石之重
寄試之民事簡在帝心伏念臣奮身諸生肄業太學上
皇親策權居多士之先陛下誤知眷出羣臣之右方御
天之十日畀近地之一麾旋蒙召還屢辱賜對魏徵之
蘊幾展盡賈誼之言略施行曾未閱於三時已徧更於
數職遽從憲府擢貳天官人言遭際之非常臣懼寵榮
之過分力辭成命果獲俞音榮聯書殿之名假守便藩
之郡身獲全於進退恩不替於初終况此楚東之大邦
實為江右之奥壤顔真卿英風如在范仲淹遺愛猶存
臣實何人可預兹選兹蓋伏遇皇帝陛下法舜受禪體
堯宅天廣收衆正而首及滯淹樂聽讜言而不罪狂直
遴選朝廷之士疇咨岳牧之臣雖地分内外之殊而心
蔑輕重之異知臣本出乎白屋謂臣可牧夫細民札布
十行憂分千里臣敢不仰奉德意力宣教條雖才非太
公不能五月報政然忠猶杜甫未嘗一飯忘君
遺表胡銓
有生必死何足動心無路報恩實不瞑目興言氣鬱戀
闕神馳竊念銓奮自孤生早陟膴仕不識忌諱自取顛
隮太上赦臣於萬死一生之中陛下擢臣於九卿六官
之列曾何補報徒積罪尤久違闕廷待盡田野屢昇真
祠之逸復叨祕殿之崇收召節以遂其愚許挂冠以優
其老身塗草野雖自誓於平生命在膏育恨不獲其死
所強支微喘更畢餘忠伏願皇帝陛下舍已從人安民
和衆大秦襄復讐之義監周公無逸之書任忠直之士
而勿親便佞之人守祖宗之法而勿聽紛更之說益堅
初志懋建豐功混中外於一家壯基圖於萬世臣莫瞻
九陛行即三泉相如草封禪以貢諛竊所不敢張廵為
厲鬼以殺賊死亦不忘
南康軍到任謝表朱子
臣熹言伏奉敕命差臣權發遣南康軍尋具辭免奉聖
旨不允令疾速前去之任候任滿前來奏事臣已於淳
熙六年三月三十日到任交割職事訖者迂愚無用久
陪香火之班臨照不遺驟假兵民之寄懇辭弗獲宣布
云初感極涕零愧深汗洽伏念臣受材凡近賦性顓蒙
能讀古人之書豈識當世之務頃蒙登進獲奉清閒繼
遠跡於邱樊遂閱歲華之久顧馳心於魏闕敢忘葵藿
之誠中兩奉於除書亦屢祗於召節銜哀抱病既莫效
於驅馳假寵疏榮反繆膺於眷奬方誓堅於素守庶少
答於殊知豈意因仍復階任使論資校考既已極於超
踰揣分量能懼愈難於稱塞矧自乖於夙志又仰負於
前恩雖嘗控瀝而莫回終坐懦慵之無守遂扶衰朽暫
别故山已見吏民具宣德意豈曰昨非而今是實繇義
重而身輕此蓋伏遇皇帝陛下性得堯仁道高舜哲念
安民之不易故慮尤軫於遠方謂知人為甚難故用或
收於棄物致兹孱瑣亦備使令臣敢不仰奉詔條俯詢
民瘼儻粗間於疾疢詎辭撫字之勞冀少假於旬時卒
上退藏之請尚全末路克對寵光
代舅曾使君知筠州謝表吕祖謙
九畿星拱並受詔條萬乘天臨誕敷宸指雖陋邦之代
匱亦德意之親承具以聖謨告於裔土竊以舜門穆穆
輯瑞以朝諸侯湯網恢恢受球而綴下國思皇盛旦率
履舊章肆勤前席之咨傳及左符之寄腹心屏翰臂指
豪英凡拜賜於朱轓咸觀光於丹扆如臣者至譾而拙甚
愚以疎弓箕久負於家傳簪笏偶逃於官謗長江右壤
筠水附城盼竹使以承流已過斗升之量欵楓宸而錫
對幸瞻咫尺之顔此蓋伏遇皇帝陛下濬哲文明剛健
中正下天上地酌民瘼以廣求小紀大綱收主威而總
攬邈在河山之外皆如廉陛之前臣敢不遵奉章程慰
安黎庶惇行教化漸消珥筆之風恪守部封少效挈缾
之智
知筠州謝到任表楊萬里
需章匄外退以其私便郡疏恩過於自擇地與期而俱
近感及喜以交併不勞載驅已抵所治伏念臣學問將
落行能無稱巖居川觀施諸時而莫可草耕木茹願其
外以奚為際熙運之休明彙羣才而登進再收遠跡誕
寘周行念文教之忠云既勞而後食然身其餘幾如未
老而先衰兒女滿前婚嫁未畢方抒情而地蹐忽從欲
以天矜海上仙山隔蓬萊於弱水江西道院製菡萏於
劍池仰惟君父之恩何有中外之間兹蓋伏遇皇帝陛
下立心咸五侔德疇三若予厚下之仁怙冒率土咨汝
宅生之吏惠鮮小民無愛珪符下逮樗櫟臣敢不祗若
德意宏敷詔條令修庭戶之間所先豈弟民和隴畝之
上兹謂答揚
謝皇太子頒賜誠齋二字牋
玉字寳書賜一雙之白璧槿籬茅棟騰千丈之瑞光自
愧野人恭承嘉惠兹蓋伏遇皇太子殿下學闡百聖天
縱多能於兩宫問寢之餘傳二聖揮毫之祕龍盤虎卧
得精妙於太皇霧結雲霏憲昭回於今上某敢不刻諸
琬琰垂厥子孫袖有驪珠函山川之輝媚家無儋石藏
星斗之文章
袁州到任謝表劉克莊
遭嘖言而去國自屏空山奉明詔以典州且叨善地已
臨封域具布詔條伏念臣本起鯫生最為拙宦偶逢總
攬遂沗旁招猥塵公府之僚嘗奉便朝之對莫施螢爝
禆日月之清明雖批龍鱗覺雷霆之開霽惟小臣之孤
立恃明主以少安及速抨弹尚蒙涵貸支離賦粟方此
養疴象罔得珠俄而起廢惟袁為郡舊名安静之區與
盗比鄰今亦孤危之地城空無備兵少且孱以妄庸繆
分千里之憂恐倉卒難待一朝之變而况别慈顔於膝
下魂夢屢驚旅隻影於天涯宦遊奚樂徒有君親之一
念若為忠孝之兩全兹蓋伏遇皇帝陛下奮發主威作
新吏治謂多壘艱虞之際務使民安凡錄屏臨遣之人
率由聖擇乃如臣等亦在數中臣敢不厚培本根申畫
封守長江之險與我共願為強敵之防四境不治如之
何此則微臣之罪
貢布表
舜絃方奏適當被袗之時禹服攸同爰謹貢絺之典意
均芹曝禮寓篚苞恭惟皇帝陛下寳以儉慈麗惟道德
輕徭薄賦首捐布縷之征固本深根尤絀繭絲之說凡
受專城之寄謹修任土之宜臣叨守春臺逖瞻薰殿屬
届金流之候初御微涼雖非火浣之良庶存故實
饒州到任謝表王炎
祝釐散吏甘弛擔於田廬起發誤恩濫把麾於鄰郡榮
似晝遊之繡懼增夕飲之冰伏念臣踽踽獨行棲棲平
進晚遇聖神之采擇偏受學館之清華並躡郎曹躐升
戎監得踰其分自速顛隮行負於言徒深懲創方念過
都之鷁退敢期出塞之馬歸再閱期年洊叨召節起之
閒館畀以守符雖徽饒一水之相通最為便地而顔范
二賢之所治亦號名城第旱澇之相仍且公私之俱困
欲施舍則財於何取務趨辦則民將不堪駑緩無庸鴻
私難稱兹蓋伏遇陛下知人則哲御衆以寬捨其舊而
圖新俾之改過用所長而去短咸以撥煩雖合棄捐特
加收拭臣敢不省躬玷闕厲志廉平因密邇於里居易
講求於民瘼廣朝廷寬大之德專務撫摩消田里歎愁
之情稍蘇彫瘵
青田義門謝恩表陸冲
十世義居旌表已頒於廊廟九天申命敕書復畀於門
閭乾坤之露澤新承里宅之風聲益振叨塵過分榮耀
下懷臣誠惶誠恐稽首頓首臣聞修身齊家乃大學之
根本化民成俗實聖治之權輿自唐有張公藝以來至
我宋彭氏程氏而下懷終始同居之義乃荷蒙聖典之
褒眷念儒門尤加篤愛以兹二老乃先知先覺之民政
奉兩朝賜文達文安之諡既以千餘指宗支之衆聚於
二百年古屋之間詩禮相傳饔飱合㸑祗謂閭閻之共
處詎期綸綍之昭垂郡邑爭先而快覩室家相慶以騰
歡自愧深恩孰兹報稱兹蓋恭遇皇帝陛下化民長久
霈澤豐隆中三極以作君奄四海以光宅人處唐虞之
治比屋可封士遵洙泗之傳里仁為美遂令瑣末亦被
寵榮臣敢不仰體聖恩俯察族類聖益聖明益明長藉
照臨之德老吾老幼吾幼盡叨孝弟之誠臣無任激切
屏營之至
十一月視印於南康境上閏十二月到司謝表
徐鹿卿
近日長安甫祝釐而西去觀風江滸誤將指以東來循
牆莫遂於懇祈入境具宣於寬大俯慚忝竊仰戴生成
伏念臣空抱古心豈堪世用少遊場屋志一第以為榮
壯踐仕塗蔑寸功之自見當路過為之汲引明時曲示
於收羅由彫邑以登朝起祠庭而予郡固未嘗違道干
譽亦不敢因公病私偶無得罪於軍民安有隨車之老
稚殆饑渴易為於飲食非涓埃可益於海山入玷郎闈
躐陞省闥上恩深厚但知空臆以盡言世論嶮巇必欲
索瘢而洗垢絲毫無此天日臨之置散投閒正尋盟於
鷗鷺取長捨短忽促駕於騏駰固辭非所以效忠冒進
又幾於鮮恥莫回遠聽祗拜溫綸饑歉頻年曷給馬牛
之運流離滿野孰安鴻雁之居會是么麽可供任使兹
蓋伏遇皇帝陛下與人而不求備嘉善而矜不能念臣
意在愛君忍終加於棄絶察臣才非經世尚粗竭於拙
勤畀以皇華責其後效臣敢不盡忱體國悉力為民一
江數千里風寒諒書生之何補九州四十三屬邑庶濬
澤之周流
戊午賜御書味書閣遺安堂六大字謝表
書帷夕說閱日未幾易畫芒寒自天有隕神筆一施於
潤澤衡茅倍長於聲光目盡駭於榮觀手不知其自舞
臣某恭以我宋淵微之家學每因暇日遊戲於法書有
如私室之扁題尤示聖恩之優異或野處賁詞臣之第
或茂功旌勲舊之門藏在名山具存彛典歷數西江之
盛事於昭列聖之宸奎太祖表洪氏之義居光堯書萬
里之齋額然名德乃膺是眷豈么微可擬其倫伏念臣
少也多竒長而無述短檠二尺妄窺往聖之微言破屋
數間近守先臣之故址苟焉葺理於以藏修讀書之眼
已昏負郭之田何有謂學問求放心而已而貧賤庸玉
女於成得一善則服膺食知其味恐多財而益疾獨遺
之安英華自咀於窮年夢寐不忘於清夜淡而弗厭樂
以忘憂此微臣飭已之私亦古者刑家之意輒因閒燕
乞假寵靈方虞鈇鉞之誅忽委琳瑯之賜色齊南斗奪
星軫之光芒勢聳乾龍煥雨簾之晶彩增盤谷山泉之
重貫豐城干莫之精陽和不擇地而施海宇舉聞風而
起兹蓋伏遇皇帝陛下道包萬象天縱多能心上經綸
本廣厦細氊之論毫端造化回冰崖雪屋之春凡陪虎
觀之清遊隨探驪珠而必獲察臣硏精磨鏡之帖憐臣
嘗躬耕隴之勞爰頒肆筆之書下飭窮山之陋臣敢不
祗承帝賜仰對天章六字寳傳與六經而俱壽百金産
薄期百世以流芳永垂訓於子孫庶酬恩於君父
乞裘萬頃幸元龍遺澤表吳潛
臣聞居賢德以善俗者君子之澤也善善而及子孫者
春秋之義也蓋儀型一方必有善士上之人固當超越
故常不間存殁庶足以昭勸懲而敦禮教臣備員江南
西路延見父老詢問人物皆言江右夙號多士率為顯
人獨豫章裘萬頃高安幸元龍皆鄉之師友不幸以厄
窮終其身莫有為之言者恭惟皇帝陛下勵精改紀正
氣日伸當世老成博雅之彦收召無遺而此二人者存
不及見天日之清明殁不獲沾雨露之膏澤為善而不
報識者懼之臣既忝外臺耳目敢不以聞伏見贈通直
郎裘萬頃清名厚德矜式士林博學高文源流賢派方
嘉定時大臣德政萬頃雖蒙收召遇除官則辭之既辭
掌故又辭司直乃乞添差帥屬而去不知者謂為親老
也乃其自度枘鑿又不欲近名耳秩滿不調退歸西山
衡門之下既老且病猶日孜孜以治心養氣為躬行綱
要以忠信孝悌教其鄉黨子弟諸司曹彦約等繼為乞
差遣於朝僅還幕府一月而歿蓋近世以老選調如萬
頃者極少而萬頃不悔也故朝章郎幸元龍英辭偉論
萬字立成直氣雄才一毫不屈分教隨州先臣喜其剛
正奏舉改秩自是宰邑倅州聲滿江漢輕財急義以儒
知兵屢奏書天闕指陳時政忠義激發皆所難言當路
惡其論高志廣亟聞於朝遂令致仕時年方五十有八
襆被而歸日與其徒窮經講學點墨不入帝城大臣諷
令陳乞屹不為動蓋元龍去纔九閱月而路門親政賢
路彙征矣照得萬頃嘗綴朝列有子四上禮部尚為布
衣元龍既登員外郎有子亦與漕薦然以義方所漸不
肯自行陳理一則無澤而厄於天一則澤可及而困於
人此江右有識之士尚父論世而每為之慨歎也豈所以
扶頽風而起人心哉臣愚欲望聖慈深考春秋之義追
懷君子之澤除萬頃已蒙贈官外特與其子從龍補受
文資將元龍改正致仕放行合得恩澤俾其子應鑑承
受仍與元龍追理生前磨勘酌賞慶典恩例優加贈䘏
庶使賢者之後不絶於禄仕公議之屈獲伸於明時其
於治化實非小補須至奏聞者
知贑州到任謝表文天祥
九重選牧錫類天寬千里承流奉親地近昉共侯度丕
戴王休伏念臣某才本空疎分安孤苦身逢盛代夙自
厲於丹心家有重親晚相依於白髮頃叨漢傳往即楚
封何敬非刑粗殫審克不遑將母私切懷歸當懇懇以
陳情冀高高之從欲遄蒙異渥特畀近麾繼頒旨以趨
征已鞠躬而祗上禄及一門之微賤恩同大造之生成
兹蓋伏遇皇帝陛下以堯舜之資行曾閔之道嗣寧王
之大歷毖我成功奉太后之萬年與天齊壽遂使忝求
芻之寄亦獲供啜菽之歡臣敢不老老及人親親為政
由家達國期興遜以興仁以子移臣寓為忠於為孝
元
進龍虎山志表(道士)吳全節
臣全節言皇慶二年三月辛巳臣全節詣集賢院言信
州路龍虎山前奉敕重作太上清正一萬夀宫成有旨
以其圖來上臣全節謹以封上山圖請具錄為志太保
臣曲出集賢院大學士臣邦寧以聞敇翰林院侍講學
士臣明善編述龍虎山志志成以授臣全節者臣全節
竊惟兹山邈在江右實神明之都宅人物之奥區道德
之家發蹟自漢以世相授承流至今然而傳聞異辭紀
載無法雖有名勝隠鬱弗宣風氣之宜理若有待臣全
節誠惶誠恐稽首頓首皇帝陛下有相之道無為而成
曰清淨以臨民本玄玄之為教自祖宗繼承之際蓋上
下四十餘年嗣天師臣與材子弟父兄傳緒者三世大
宗師臣留孫出入禁闥近承恩者四朝施及微臣嗣陪
祕祝香火瓜華之盛衣冠章綬之榮推恩上及其私親
錫命旁加於子弟其為榮寵可謂至矣而聖眷深重欲
其傳遠與山無窮乃因圖上於新宫爰俾更修於别乘
詞臣涉筆方冊成書雲漢昭回衣被草木雷風鼓舞發
揮山川垂之久長信在金石夫周官職方之載泛及於
方隅漢家封禪之書徒詳於祠禱未若斯志專而不誣
臣全節感激遭逢誓言報稱幸一經於皇覽得藏副於
名山益振玄風少禆至治其龍虎山志三卷謹繕寫成
四冊隨表上進臣黷犯宸嚴無任惶懼激切屛營之至
明
謝特恩賜建忠禮書院瓊恩堂寳澤樓表
夏言
伏蒙聖恩賜臣忠禮書院瓊恩堂寳澤樓特敕有司建
造工部製扁給賜者臣誠懽誠感稽首頓首上言離明
麗正覩經天緯地之文乾健當陽遘風虎雲龍之會道
逢交泰恩出非常御藻宸章日星赫其炳耀華堂雄構
山川賴以光榮渥眷有加矜慚無措恭惟皇帝陛下天
德地業育萬有而同仁湯武堯文冠百王而獨聖清明
旁燭敦大兼容定禮作樂剏法於羣幾之先制度考文
收功於末論之後取善不遺於葑菲錄賢每棄其瑕疵
如臣鄙樸之資亦在甄收之列但臣學未聞道徒有志
於古人才乏通方實無見於當世詎意受知於上聖蒙
恩越出於常流諫署從容久陪國論詞垣密勿數侍講
帷方兼亞以詹端旋晉長於宗伯薦膺宫保顯陟孤卿
祗近清光手詔枉厪於朝夕寵頒羣籍恩私優假於尋
常顧蓬蓽卑棲祗懼天章之䙝乃絲綸煥發過叨宸藻
之榮堂扁瓊恩銘刻琬琰之貴樓題寳澤慶流河漢之
光重以書院之名特加忠禮之賜維兹嘉號悉出淵衷
惠錫頻仍褒稱備厚楣扁命冬官之大匠公功勤方岳
之有司盛典彰隆寵恩崇異乃近代人臣之所未有實
前兹世主之所罕施白鹿徒聞匪出玉音之特建紫陽
尚在未緣聖主之親題南紀增輝中朝動色子孫永寳
族里具瞻蓋將侈百禩之美談詎止專一時之幸會臣
敢不彌堅素節益罄丹心非仁義不陳於前有謀猷則
順於外竭忠於禮仰承聖訓之惓惓以正事君敢易臣
衷之耿耿伏願天休滋至神嘏攸純聖子神孫衍皇圖
於有永天高地厚祝睿算於無疆
國朝
恩免南昌浮糧謝表朱軾
伏惟我
皇上盛德同天至仁育物撫萬方之版籍無時不念其艱
難運四海之樞機每事必圖其久大重農貴粟唯藏富
於窮簷給復蠲租頻推恩於稔歲猶念江右素稱瘠壤
南昌復有浮糧計畝陞科數獨踰於他郡按圖考賦事
實起於前明
特沛新綸酌裁舊額寬四百年之成賦垂億萬載之洪仁
減唯正之供留諸百姓布非常之德惠此一方嵩祝喧
天歡聲遍野涵濡
帝澤與章水而同深瞻仰
天顔比廬峰而更峻(臣)等身依北闕籍隸西江詔令傳於
禁中欣喜出於望外乾坤怗冒盡大地以無私雨露栽
培在此邦為尤渥歡欣靡極歌頌難名傾葵藿之微誠
常隨化日率枌榆之舊里共樂淳風臣等謹合詞恭謝
天恩不勝懽忭感戴之至
蠲免額徵錢糧謝表
奏為恭謝
天恩事雍正八年九月十八日奉
上諭朕臨御萬方宵旰勤求惟以愛養斯民為念數年以
來除減租税叠沛恩膏不但旱澇歉收之處蠲賑兼施
即該省年穀順成不須寬賦而朕欲使民力寬裕每加
格外之恩蓋國家經費既敷則藏富於民俾各家給而
人足乃朕之至願也查各省錢糧朕特降諭旨蠲免者
已多今次第舉行應及於江西湖北湖南三省著將辛
亥年江西湖北湖南三省額徵錢糧各蠲免四十萬兩
又念直隸乃畿輔首善之地應沛殊恩山東今歲被水
之州縣稍多朕心甚為軫念除二省澇溢地方已加意
賑恤並將本年額賦照例蠲免外著將辛亥年直隸山
東通省錢糧各蠲免四十萬兩以上五省共免正賦二
百萬兩各該督撫應仰體朕心嚴飭有司敬謹奉行務
令閭閻均霑實惠倘奉行稍有不善或被官吏侵漁或
有衿棍包攬等弊一經發覺必重治其罪並將大小官
員嚴加議處特諭欽此欽惟我
皇上大德諴民至誠育物恩膏廣沛溥萬物之陽和惠澤
宏施敷九天之湛露布豐亨於海宇懷保功深厪撫恤
於
宸衷勤求念切敷天之下共慶生成大江以西叠霑雨露
蓋自免除腳耗豁數十萬之舊逋蠲減浮糧甦三百年
之積困截漕分天庾之粟留賑厚蔀屋之生固已大澤
淪肌深仁浹髓矣乃者多黍多稌值大有之豐年尤復
減賦減租流泰階之解澤
溫綸甫降十三郡之協氣旁孚曠典頻頒億萬姓之歡心
大洽
皇仁浩蕩彭蠡不足喻其深
帝德崇嶐匡廬無能比其峻家給人足民力寬然而有餘
歲稔時和
天恩有加而無已襟江帶湖之地戶慶盈寧水耕火耨之
鄉人歌樂利歡騰童叟喜溢臣民(臣)等拜爵彤庭叨榮
聖世瞻雲就日偕父老子弟以啣恩食德服疇合翼軫
斗牛而誌喜勉策勵於駑鈍抒心葵向難酬高厚之恩
積忠愛於悃忱翹首嵩呼願效升恒之祝(臣)等謹合詞
恭謝
天恩不勝懽忭感戴之至
江西通志卷一百十四
