江西通志卷九十八
列女
瑞州府
元
楊某妻蕭氏高安人年三十夫卒子珍方四歲貞淑勤
儉養姑有禮教子有方邑里稱其賢年八十八後嗣
益蕃人以為貞節之報
敖某妻胡氏高安人年二十九夫卒撫孤智事聞旌其
閭
張立試妻高氏高安人遭紅巾之亂欲辱之高罵不絶
口至風源廖家井投入而死
李馬兒妻袁氏瑞州人至正二十四年李病歿袁年十
九誓不再嫁以養舅姑有王成者聞袁有殊色挟勢
欲娶之袁曰吾聞烈女不更二夫寧死不失其身也
遂往夫墓痛哭縊死樹下(元史)
蔡元通母新昌人有貞節碑揭于栢樹巷
明
劉啟一妻張氏高安人年二十夫亡守節奉姑孝謹撫
孤趙孫至於成立歴五十餘年洪武間旌表
沈元輔妻涂氏高安人適上高沈氏元至正間元輔為
歐祥兵所殺時涂年二十五撫孤守節三十餘年洪
武間旌表
李崇文妻漆氏上高人年二十九崇文卒撫孤守節歴
四十七年同邑熊伯輕妻王氏年二十八子方一歲
伯輕卒撫孤守志俱於洪武間旌表
蕭渭妻郜氏字慕貞高安人年二十夫亡無子苦志守
節正統間廵撫侍郎趙新題旌
况昊妻吴氏上高人年二十二夫亡撫遺腹子正道成
化間旌
游氏名奴貞上高游仲高之女許聘盧節雍未醮而節
雍客死奴貞紡績自守父母欲其改適不從鄉里重
之時以粟帛贈焉呼之為姑年七十餘卒(明一統志)
張鳳翔妻萬氏新昌人年二十五守節撫孤歴六十餘
年成化間旌門
劉習恭妻江氏新昌人年二十撫遺腹子守節事聞旌
表
熊英偉妻張氏胡順爵妻張氏俱新昌人姊妺皆早寡
守節撫孤歴三十餘年弘治間旌表
劉啟常妻吴氏高安人年二十歲啟常卒子孟在襁褓
家計甚蕭索吴勤紡績以供翁姑斷髮齧指誓無二
志孀居四十餘年而歿弘治間知府請旌表(豫章書)
况志經妻彭氏高安人年二十四夫亡撫遺孤文憲壽
七十有三同邑劉思妻况氏夫亡守節俱於正德間
旌表
姜榮妾竇氏名善惠京師人榮為本府通判正德五年
夏竇為華林盗所執強行至花塢村乘間投井而死
知府鄺璠上其事詔旌曰貞烈建祠祀之天啟間郡
守陶履中飭其祠御史曹谷作碑記
張榮一妻蕭氏高安人年二十七孀居正德五年冬為
華林盗所執罵曰我誓不為賊狗所辱乃斬之數斷
又黎玉亮妻殷氏孀居十年正德六年夏為華林賊
所執脅以刃不屈罵賊投河賊以鎗刺其胸背而死
俱題旌祀貞烈祠
朱應恢妻胡氏高安人年十九喪夫撫遺腹子歴三十
七年正德間華林賊經其居走匿園中為所執罵曰
我四十年老寡婦也賊奴敢爾耶賊怒斬身分首而
去
黃曖妻幸氏高安人正德六年夏為華林盗所執罵賊
躍入塘中賊連斫數刃而死題旌祀貞烈祠
按黃烈婦林志作幸氏安志作辛氏今從林志
朱治一妻梁氏名雁貞高安人正德六年冬為華林賊
所執擁之行數里倒淖泥中不起賊怒殺之題旌祀
貞烈祠
熊烈女名貴貞高安熊竒雅之女年十八為華林賊所
執女投河以死事聞受旌(明一統志)
熊武六妻胡氏高安人正德七年春為華林盗所執罵
不絶口賊知終不可奪乃剖之題旌祀貞烈祠
况夔妻廖氏名足貞高安人正德七年為華林賊所執
廹之使行乃曰我何人而從汝耶賊削其鼻斫其額
而死題旌祀貞烈祠
劉士恕妻陳氏新昌人年二十三守節撫孤安仲長亦
娶陳氏安仲早卒婦姑守節以老縣令李長表以詩
云孤燈共守三更淚白首相看一樣心正德間旌表
聶端冕妻丁氏廖啟妻王氏俱上高人正德七年丁為
華林賊執不肯從行拽之黃耉嶺殺之時年二十七
王氏亦死其地人稱為雙節嶺
晏廷相妻李氏上高人名毓貞正德七年春為華林賊
所執紿以取金自贖逸入牀下憤罵賊叢槊而死
朱丑四妻熊氏高安人為華林賊所掠罵賊而死題旌
祀貞烈祠
王恪妻黃氏高安人華林兵變同夫渡河恪遇兵黃以
身冒夫被刃而死恪得免旌節立坊
漆脩德妻張氏新昌人年少撫孤守節奉詔旌門
陳錦妻周氏高安人年二十守節正德九年旌表
陳政母羅氏新昌人早寡守節教子政官至侍郎奏旌
壽八十四又胡文魁妻劉氏年二十六撫孤守節歴
三十餘年司空陳政有傳
毛氏雙節俱新昌人毛鳳雲妻漆氏年十九適毛甫三
月夫亡遺腹生子仁本矢不二天事姑育子鳳雲叔
盛璉亦夭其妻王氏年二十五撫子鳳武二氏相依
守節侍御王相傳其實
王彦常妻朱氏新昌人年二十四撫孤守節壽九十一
而終同邑羅中權妻余氏年二十五撫孤守節壽九
十見五世孫又毛衡晉妻汪氏羅友文妻熊氏盧八
音妻葉氏蔡良載妻巢氏巢居佐妻蔡氏俱少寡撫
孤以節壽終
蕭洪妻蔡氏新昌人年十七而寡立嗣守節又漆濬淮
妻陳氏陶秉彛妻黃氏蔡良廸妻胡氏俱少寡無子
以節終
巢居權妻李氏新昌人年二十四而寡撫遺腹子守節
壽七十五同邑胡朗妻江氏年二十四而寡撫孤守
節姚郁繼妻劉氏郁赴公車卒劉年二十五撫孤守
節邑令俞宗梁均為請旌
嚴旦妻傅氏妾楊氏上高人傅年二十五而旦歿與楊
同心守節以老郡守題雙節耿光奬之
陳正道妻鄧氏高安人年二十而寡撫孤守節同邑况
伯珙妻鍾氏年二十而寡撫遺腹子守節俱於嘉靖
間旌表
黃榜先妻朱氏名淑貞高安人年二十生子雲龍榜先
卒撫孤守節嘉靖間御史秦鉞題請旌表
傅孟春母劉氏高安人年二十一夫亡撫孤孟春後孟
春登嘉靖乙丑進士疏聞旌表其門
傅應東妻吴氏高安少保吴山女年十六應東入贅京
邸未朞應東歿吴哀毁幾絶家人歸應東喪不以聞
吴知之奔扶柩歸奉姑守節父為立嗣以成其志嘉
靖間旌表
陳禧妻宋氏高安人年二十三禧卒子汝捷甫生五月
宋矢志守節撫孤奉孀姑孝養備至嘉靖壬辰廵按
秦鉞題旌
吴一鶚妻朱氏字多貞高安人年十九撫孤守節及孤
夭折撫二孫夢說智學成名奉勅建坊額曰坤儀正
氣
藍秋妻金氏高安人秋早歿金矢志守節隆慶間旌表
廖啟通妻吴氏高安人年十七啟通卒撫遺腹子守節
廵按任忠題旌又同邑廖希中妻周氏年十八夫亡
守節旌表
吴夢翔妻唐氏名翠貞高安人歸吴二年無子守節同
邑胡曜妻晏氏名祥貞早寡撫孤守節徐天賜妻張
氏名毓貞年二十孀居奉親撫孤成立俱於萬歴間
旌表
潘㙔妻晏氏上高人年二十㙔亡撫孤守節壽六十八
同邑李昭妻况氏夫喪哀痛不食三日死俱於萬歴
間旌表
吴某妻况氏高安人夫亡守節又楊繼隆妻熊氏十八
歲夫亡生子士宗僅半月守節歴三十三年俱萬歴
間旌
黃邦彦母謝氏高安人年二十四孀居撫邦彦成名兩
中乙榜萬歴間題旌貞節
況孚卿妻李氏名戊貞上高人年十九夫亡撫孤守節
壽六十五萬歴間旌表
鄭敬棠妻劉氏名仙貞上高人年二十三守節撫二子
長欽瑚次欽璉守節養姑萬歴間御史孫旬題請旌
表
趙山甫妻胡氏新昌人年十八守節撫姪為嗣年八十
三萬歴間旌表又胡呈勣妻陳氏新昌舉人陳䕫女
年二十八撫孤守節邑令吴節申請旌表
朱繼亨妻張氏名京貞高安人早寡撫孤守節又梁越
妻傅氏名玉貞蕭連妻朱氏名相貞俱早寡撫孤熊
時堯妻盛氏守節歴五十餘年俱於天啟間旌表
黃雲齊妻鍾氏名妙節上高人早寡守節壽至百歲
熊汝道妻蔡氏新昌人年二十六夫歿無子守節姑死
盡哀建坊旌表又劉士謀妻陳氏年二十五撫孤守
節壽八十廵按劉思問題旌
王一鶚母傅氏高安人早寡守節撫孤壽八十一鶚登
進士第又幸立泰妻何氏年二十撫孤守節歴四十
餘年
蔡夢熊妻趙氏新昌人年十九守節撫孤歴四十二年
旌表又劉仁成妻張氏年二十守節撫孤有司旌之
廖五傳妻潘氏名坤貞上高人年二十五撫孤守節歴
四十餘年崇禎間旌表
陳信妻熊氏高安人姑雷氏病篤刲股療之崇禎間題
旌
鄒魯爵妻劉氏新昌人年二十一撫孤守節建坊旌表
王師曾妻戴氏名玉貞上高人年十九守節歴五十餘
年撫孤國匡後登乙榜人以為苦節之報
劉佇正妻黃氏必遠妻陳氏元成妻張氏俱新昌人早
寡守節又劉彦立妻張氏年二十四撫遺腹子守節
壽七十
漆觀源妻熊氏新昌人年二十四夫亡守節撫孤嘉祉
成崇禎辛未進士疏母節于朝建坊旌表壽八十而
終
黃元臣妻丁氏名鳳貞上高人年二十二夫亡事舅姑
孝謹撫二子高登俱成立孀居五十載邑令歐祖賢
申請旌表
周汝器妻胡氏名金貞高安人年二十五守志上事二
姑下撫二子孀居五十餘年奉旌節孝
李九華妻劉氏新昌人家貧事舅姑以孝聞崇禎戊寅
劉隨九華任井陘兵備駐獲鹿縣賊至城䧟劉與第
三子亮投烈焰死少子□投井死招魂歸葬吴甘来
為表其墓癸未井陘兵備楊汝經獲鹿令游允達建
祠祀劉及二子
國朝順治己亥獲鹿令易道沛大恢祠宇復建亭以覆
其井題曰取義
陳汝彦妻劉氏高安人年二十夫死守節奉姑以孝撫
子以慈崇禎十四年具題請旌年八十而終
王和鼎妻劉氏新昌人年二十八撫孤誓節教子以䋲
先志禮部吴泰来大行毛逵俱有傳又同邑劉應進
妻徐氏劉用文妻鄔氏鄔尚德妻戴氏俱少寡撫孤
以節壽終
羅仁妻劉氏高安人早寡守節上奉壽母下撫遺孤始
終如一年七十廵按周燦題請旌表(西廵政略)
舒景昂妻晏氏鄭竒秀妻嚴氏潘魁梧妻李氏沈繼䕫
妻晏氏黃墦繼妻敖氏江良偉妻楊氏李德元妻陳
氏聶應兊妻黃氏鄭元鴻妻劉氏黃頤妻胡氏王㟶
妻曾氏黃廷龍妻熊氏李天和妻易氏王文進妻戴
氏晏紹黌妻趙氏黃公望妻羅氏曹登妻李氏羅應
嵩妻江氏李宗竒妻何氏黃文杞妻李氏况文繼妻
左氏吴偉妻朱氏沈本源妻況氏周廷秀妻黃氏況
應昌妻鄭氏俱上高縣人矢志守節旌表如例
陳良驂妻傅氏凌于鳳妻喻氏藍友黃女學貞廖京妻
陳氏劉大紹妻范氏袁維墉妻羅氏劉定先妻鄒氏
胡南妻黃氏涂士春妻何氏諶會桂妻汪氏吴郁妻
葉氏吴懷妻胡氏傅某妻王氏傅遷妻田氏(俱高安人死於)
(左兵之亂)
國朝
黃國璉妻朱氏新昌人年二十矢志守節歴四十五年
國璋妻朱氏年二十六守節歴二十五載並康熙三
十年建坊旌表
焦遇春妻黃氏高安人壽百歲康熙四十五年具題建
百歲坊於拱辰門内額曰貞壽之門
張虬妻彭氏新昌人年二十三夫死絶粒數日舅姑責
以大義乃強起撫孤守志康熙六十一年旌表
漆建妻李氏新昌人年甫笄夫死家貧苦志守節奉姑
盡孝訓子成立又同邑漆掄祚妻熊氏胡位化妻李
氏劉璋成妻周氏俱年二十餘守志各四十餘年俱
雍正四年旌表
漆啟正妻張氏新昌人年二十一撫孤守節雍正五年
奉旌
劉守發妻吴氏新昌人順治乙酉掠於寇至里門外識
潭水深處躍入水中厲聲罵賊死雍正六年旌表
諶日昇妻陳氏陳國張妻鄧氏諶粲妻唐氏李恒日妻
劉氏李喜妻楊氏李氏女轉貞(俱高安人順治戊子死金聲桓之亂)
况紹脩妻鄭氏名禄貞(上高人順治甲申死窩賊之亂)
李簡慶妻劉氏江英妻熊氏傅廷相妻陳氏彭元瑞妻
聶氏(俱新昌人順治乙酉丙戍及康熙丙辰死寇亂)
袁州府
宋
孝宗成恭夏皇后宜春人曾祖令吉吉水簿父協后生
有異光穿室及長選入宫侍懿聖太后閣中孝宗為
王時夫人郭氏薨太后以后賜之即位進賢妃踰年
立為皇后乾道二年命謁家廟宗族親屬推恩者十
一人三年崩册謚安恭皇后攢會稽園陵慶元改謚
成恭(宋史后妃傳)
元
龍均用妻陳氏萬載人至元三年兵亂被掠自刎死
陳九淵妻袁氏分宜人元季亂邑萬戶三同者聞袁美
殺其夫欲娶之袁曰夫為我死我當以死報遂自刎
(明一統志)
明
張鼎實妻敖氏萬載人元末舅姑及夫俱歿於寇敖年
二十餘無子以兄子安保為嗣撫訓成立洪武二十
三年旌
李竒山妻張氏萍鄉人年二十三守節洪武中旌
袁軾妻黃氏宜春人有淑德子五人科甲者三季子業
泗成進士官副使贈中憲大夫張封恭人壽百歲
孫氏宜春人許聘陽遵哲陽當戍遼東父議别婚孫自
縊而死
孫氏分宜人許聘歐陽翯翯當戍父議他適即自縊且
曰及吾夫未去使知吾無異志也
常氏女名秀蘭萬載人年十七遇鄉賊欲辱之拒罵甚
厲賊磔之
楊伯憲妻周氏宜春人年十九歸楊纔六年伯憲以同
知蔚州卒於官周護喪歸葬遺腹一子撫教成立養
姑二十餘年年八十三卒正統初旌表其門(明一統)
(志)
易相妻張氏宜春人年二十七無子守節孀居四十餘
年
鄧氏安福僉憲鄧秀女適分宜歐陽鳳夫歿無子守節
自矢弘治間旌表
劉顒妻蕭氏宜春縣民蕭盛女年二十五顒卒矢志守
節撫二孤成立正德間旌表
劉璧妻宋氏分宜人年二十四璧亡撫遺腹子守節孀
居三十餘年
鄧氏萬載人年二十適甘希魯未幾夫卒遺腹一子家
貧自織撫其孤人稱有貞白操(明一統志)
周大甫妻張氏萬載人年二十一夫亡無子立從子元
龍為嗣守節以終嘉靖間旌表
彭秋妻歐陽氏宜春人年二十六夫亡守節四十年被
旌
陳壽妻某氏分宜人未成婚壽得癩疾其父託媒辭絶
女泣不從竟歸壽壽以惡疾不敢近女事之三年不
懈壽念已之疾不可瘳徒以負其婦乃私市砒欲自
盡婦知之竊飲其半冀與俱殞壽服之大吐而疾愈
婦亦嘔出不死夫婦偕老生二子家道日隆人以為
貞烈之報(豫章書)
郭靄妻彭氏宜春人年二十六靄亡撫二孤守節歴五
十餘年太僕寺丞孫進以其事聞詔旌之
易恬妻歐陽氏宜春人年二十八恬亡撫姑守節遭夫
姑兩喪苦心殯葬萬歴五年旌表
李慶鍾妻周氏分宜人年二十餘夫亡無子守節旌表
朱銶妻蘇氏宜春人年二十餘夫亡無子銶兄弟欲強
之他適蘇誓死不從有部郎聞欲娶之蘇嘆曰吾無
庸生奚庸富貴孀居五十年至七十五而卒
袁應霍妻趙氏應槐妻黃氏分宜人趙年二十黃年二
十一夫亡俱無子守節歴六十餘年萬歴間旌表
鍾伯良妻袁氏萬載人年十八歸鍾僅逾年伯良卒撫
遺腹子美守節孝事舅姑後美舉明經有司以聞建
坊旌表
周曉妻曾氏分宜人年二十四曉亡撫遺孤守節歴七
十餘年萬歴十三年旌表
侍氏江南人為宜春舉人楊以正繼妻年二十二而寡
守節壽七十八屢膺旌表
黃夢龍妻趙氏分宜人夢龍早卒趙甘貧守節訓子希
憲成進士歴官少司空趙享年八十同時黃夢麟妻
潘氏夢豹妻鍾氏俱早寡守志三節同堂希憲疏請
於朝詔旌表
張粢繼妻雙氏貴州雙堅女也年十八粢赴知江州任
娶焉生子以宗粢致政歸尋卒有富民謀奪其志雙
引刀刺四字於臂曰誓以死守訓以宗舉鄉試詔旌
門
譚瑩妻凃氏萬載人年二十五夫歿無子守節壽六十
有六
龍應時妻袁氏萬載人年十七歸龍氏應時亡截髮斷
指存其二孤竝為邑諸生五十六完其節(兩溪集)
彭信古妻葉氏萬載人年二十三守節撫孤又楊嘉賓
妻韓氏年二十三而寡孀居事姑撫二子菁蓁有成
立年八十而終
辛子美妻甘氏萬載人年十六夫亡守節歴四十年
周德昌母汪氏萬載人年二十五孀居訓子壽躋九十
又鄧檉妻丁氏郭弘敷妻辛氏楊嘉寳妻彭氏俱夫
亡守節壽至八十終
王本遂妻陳氏名戌貞萍鄉人年二十七本遂歿守節
撫孤壽八十
歐陽餘慶妻聞氏萬載人夫亡守節事舅姑生養死葬
盡其孝敬撫子成立天啟三年建坊旌表又辛應宸
妻宋氏吳嘉佐妻潘氏俱以節壽旌門
李永芳妻彭氏萬載人年二十夫亡誓死守節立從子
邦相為嗣年六十而終
袁士賓妻李氏分宜人夫亡上事舅姑下撫孤子孀居
五十餘年壽九十
鮑紹文妻周氏萬載人年十九紹文沒撫遺腹子守節
年九十有司請旌表又歐陽體信妻周氏夫歿守節
年七十五而終張鉉妻鍾氏少寡事姑撫子崇禎八
年請旌
鄒氏宜春人年十四歸袁繼弘十六舉子繼弘以應試
弗第感憤成疾死鄒孝事舅姑撫訓孤子崇禎間廵
按周燦具題旌表
甘棠茂妻王氏萍鄉人崇禎間楚賊潰萍夫婦被執王
紿賊釋其夫乃投江死
周志立妻易氏宜春人年十九守節孝事舅姑撫孤成
立崇禎戊寅題旌劉一菁妻甘氏年十九而寡無子
守節歴四十餘年左兵掠郡甘被殺又同邑王道明
妻易氏為左兵所掠牽其手易憤罵曰吾手豈可汚
奪刀自斷之復曰何不速殺我遂遇害又彭汝明妻
張氏汝聽妻湯氏汝楫妻張氏俱不從賊被殺旌表
李京妻劉氏彭克成妻袁氏俱宜春人為左兵所掠罵
賊死
王道成妻柳氏萬載人年二十夫亡守節崇禎癸未山
賊竊發其黨相戒曰毋入王節婦廬壽七十而終
潘鑾妻翟氏宜春人崇禎癸未左兵肆掠翟年甫三十
挈幼子避山巖兵圍之不屈自刎死
劉和積妻袁氏宜春人年二十二守節撫子芳聲僅二
歲癸未遭兵不辱而死媳楊氏年二十四芳聲歿撫
遺腹子應璧人稱一門貞節
劉先四妻易氏宜春人癸未被兵執之不從投清瀝江
死又梁峻植妻聞氏遭兵亂執之不屈死
張相懷妻潘氏宜春人年未二十守節孝事舅姑紡績
教子歴三十年左兵亂避集雲鄉寇圍之不能脫遂
自刎死
國朝
范僎妻余氏宜春人年二十撫孤守節旌表(安志)
鄧震妻湯氏萍鄉人冰操自勵康熙五十三年旌表
何之鰲妻李氏萍鄉人壽百歲康熙五十五年建坊旌
表額曰節壽之門
楊宗孟妻劉氏宜春人年二十守節歴三十八載雍正
六年旌表
陳旦明妻吴氏宜春人家貧守節紡績養姑同邑周儐
妻劉氏撫孤守節並歴四五十年俱雍正七年旌表
陳昌言妻劉氏宜春人善事翁姑康熙甲寅九月棚寇
猖獗携媳潘氏潜匿黃崗之龍坡嶺五日不火賊至
不能起姑媳揣必受汚拾石亂擊之俱被殺
臨江府
唐
魯氏不知為何許人相傳清江未建郡縣時有魯姓者
居風義巷一日寇至人皆奔竄魯抱長子而反提其
幼子行不能前寇怪問故魯曰幼子妾所生長子前
室所生夫亡時命妾善視之寇感嘆稱為義婦厚遺
而去因榜其地曰風義
按魯氏輿地紀勝作曾氏
宋
劉式妻陳氏新淦人自幼賢慧為父鄯所鍾愛式清江
人游學過其邑鄯見妻之式為郎中卒或勸陳罄所
藏置産為悠久計陳嘆曰先夫秉行清潔藏書數千
卷以遺後是墨莊也安事隴畆諸子習學一有怠者
則為不食由是諸子能植立海陵胡瑗為叙其事長
子蚤卒四子繼登第皆為郎官孫二十有五人縉紳
稱為郎官家云(豫章書)
歐陽希文妻廖氏新喻人紹興三年春盗起建昌號白
氊笠過臨江希文與妻共挟母傅走山中為賊所追
廖以身蔽姑使希文負之逃賊執廖廖正色叱之賊
知不可屈揮刃斷其耳與臂猶謂賊曰爾輩叛逆至
此我即死爾亦即屠戮語絶而仆鄉人義而葬之時
年二十九淳熙間郡守以聞勅封護其墓(宋史)
歐陽昌邦妻嚴氏新喻人素嫺于禮處姊姒最為和順
其姒汪氏先卒未葬而嚴氏繼得疾臨終謂其夫曰
我與姒睦死而得合葬無恨族婣疑且難之昌邦曰
是舉也吾將以風天下妯娌之不和者自我作古可
也遂合葬於擢秀鄉之南赤石岡扁曰妯娌阡(豫章)
(書)
鄒廸母楊氏新淦人性喜篇籍略知大指蚤失父事母
以孝既嫁生廸教之不以恩克義廸甫九歲以文顯
有司稱神童吕伯恭志楊墓曰賢淑嫓陶母
張氏女新淦人年十六母抱疾兩月醫藥弗愈一日望北
焚香祝天以鐡器開右肋取肝如指大以食母母疾
頓愈女亦無恙人以為孝感云
鄒氏女新淦人母聶氏嬰竒疾且殆女年十四泣入卧
内以利刃刲股肉作羹以進家人不知女亦不言母
啜羹愈女乃以帛裹瘡越數日私啟視之家人窺見
驚報其母母泣問乃以實對(豫章書)
董氏女新淦董好古女也年十四刲股救父疾(同上)
元
談采妻廖氏名淑貞新喻人年二十七而寡善事舅姑
教其長子逢辰為来安路學正次子逢源為鰲溪書
院山長年六十一而終天歴中詔旌門虞集為銘其
墓
陳氏筠陽人年十七歸臨江楊士寧為保定千戶戍封
州以卒母趙氏瞽不能視陳時二十一誓不他適養
其姑八十餘以天年終喪葬無違禮部使者以聞詔
旌其門復其家虞集為作貞節堂記
母邱氏四川人其父宋末時為新喻丞以氏適邑人蕭
璩年二十三而璩亡氏矢心不二子&KR1225;躬自訓之至
於成立為嘉興路學正郡以其事聞詔旌其門復其
家
劉氏名懿文新淦人及笄父許婚趙國祥子未嫁夫卒
父將他適曰曩許趙氏義不可再竟投井死鄉人因
名其里曰懿文鄉
吴輗妻黎氏新喻人為賊所執義不受辱投井死
明
張均海妻袁氏新喻人均海以賢能膺薦試官浙右以
母梁氏年踰八十不得省視遣人歸袁氏于家而梁
嬰風疾伏枕月餘袁刲股以食梁疾隨愈石門梁寅
為文美之
皮氏名能貞清江皮恒鼎女許新喻庠生符敬及筓敬
卒遂不食臥泣數日誓不再適父母欲奪其志乃密
遺敬父母以衾鞋曰妾受符聘雖未歸其身為符妾
也恐早晚不諱無以自明是夕自縊而死(豫章書)
張元璽妻袁氏元芳妻龍氏元鳳妻邊氏新淦人袁年
十八歸元璽越三歲而寡家貧且無所出父母欲奪
其志袁匍匐持芻齧堂下曰芻食獸類也兹得母以
獸畜妾乎自是衆不復言侍養舅姑以終龍氏邊氏
俱早寡聞間言輙叱曰獨不愧袁氏乎妯娌三人始
終相持勵節不變
范氏清江人梈之孫女博通經史洪武初召為女史授
孺人為宫中姆師一日高后問前代何后最賢家法
何代最正對曰唯趙宋諸后最賢家法最正命錄進
更誦聽之詔賜歸老于家
沈氏上高人適新喻章伯高年二十五而夫亡或諷其
改適沈曰婦人足不踐二庭此足一移三綱即淪吾
為章氏婦知有章氏而已洪武間旌表
黃體堅妻陳氏新淦人幼納黃氏聘後體堅謫吏于金
陵貽書娶陳父母欲易他女以往陳曰吾命也遂遣
歸後體堅以罣誤棄市陳累訴不得白徒步收其屍
歛而瘞之乃自經于柩側學士曾棨贊曰生以義歸
死以節殉(明書)
熊恒順妻李氏清江人歸熊三年夫卒李年十八無子
父母數令改嫁李以死自誓乃鞠從孫瞻繡為嗣紡
績自給年八十餘而卒
阮尚德妻張氏新喻人年十九而寡無子或勸其他適
張曰吾夫無子吾夫之兄弟有子苟可以繼嗣吾無
他求事聞詔旌其門
廖益麾妻蔡氏新喻人夫亡艱于自給或勸其改適蔡
曰妾聞餓死事極小失節事極大不聽有司建坊表
之
張和正妻胡氏新喻人夫亡遂不御膏沐以未亡人自
處事聞建坊旌表
邊仲亨妻王氏仲亨峽江人父歿于京扶柩歸卒于道
遺孤能脩七歲王撫之守節學士解縉銘其墓
彭元鼎妻丁氏新喻人年二十一夫歿所親欲奪其志
丁曰夫臨終託吾飬其母吾今若去母孰與養天順
間詔旌之
周達禮妻王氏新喻人年二十而寡有強其他適者王
曰妾聞禮一與之齊終身不改事聞詔旌表
蕭惟學妻袁氏峽江人姑被虎噬袁奔救擊虎竟負姑
歸虎躡其後遂噬袁而死天順間旌表
蕭嘉廸妻廖氏嘉聞妻羅氏新淦人廖年二十三羅年
二十一而寡廖與羅同事舅姑清貞一心年皆八十
餘而卒成化間旌表翰林劉翔督學彭綱有記
黃時訓妻嚴氏清江嚴孟端女年二十七而寡清修苦
節終始弗渝
鄒濟泰妻簡氏名祥貞新喻簡啟女年二十一而寡父
母欲改嫁簡誓死不從服闋復私納采強之簡聞持
刃哭于濟泰靈右斷二指誓不再適父母患之乃止
成化間旌表(明書)
郭佩璋妻陳氏新淦人年十九佩璋歿陳撫孤守節弘
治間旌門
李厚載妻彭氏新淦人年十七歸李二十而寡父母欲
奪其志彭誓曰從一而終婦人之義遂以鍼刺毁一
目紡績以教遺孤弘治間詔旌表(豫章書)
熊斐妻彭氏清江人正德辛未華林賊入城彭被執義
不辱死之督學李夢陽聞于朝命立石旌表後復旌
門主事敖英為之傳知府孫偉誌其墓
劉清澈妻邵氏清渭妻熊氏清江人邵年二十而寡撫
孤守節正德間華林賊入城邵走匿孔家塘賊拽之
登岸邵匍伏于水堅不行賊怒殺之清渭方寝疾家
人奔避熊守之不去賊至擁之行熊抱幼子偽隨賊
行至李隆德塘置子水涯自投於水賊追刃之鄰人
曾魁拾其子歸撫之
鄧介妻易氏清江人正德乙亥盗入介室易盡脫簮珥
祈免賊不舍欲辱之易紿與偕行賊不備至江赴水
死(明書)
陳氏杜氏陳清江陳廷瓚女杜則廷瓚之子德純妻也
陳甫及笄與嫂杜皆有容色華林賊至奔避李家塘
賊拽入鄰居欲辱之皆堅執不從罵不絶口賊并刃
之投於水(豫章書)
蕭朝錦妻楊氏清江人年十九守節撫孤壽八十孫弘
緒登鄉薦
劉淮妻翁氏清江人華林賊至淮病不能興翁侍疾不
去賊掠之翁仆地不行遂遇害
唐戊妻陳氏新淦人正德壬申邑被寇陳扶姑出避賊
追及欲犯之陳厲聲罵賊抱二子女投水死小姑及
女奴二相繼溺死
周廉佐妻孫氏新淦人年二十二守節撫孤歴六十餘
年又袁達璋妻盧氏年十九而寡守節歷六十二年
朱三錫妻劉氏峽江人年二十四撫孤守節歷五十年
又蕭廷寵妻李氏年十七守節歴四十年
朱氏新淦人將歸盧脩已而脩已病卒朱臨哭盡哀持
服事姑三十年以貞節終
朱德立妻曾氏新淦人年二十一夫亡撫孤守節壽至
八十
廖伯爵妻楊氏峽江人年二十一而寡父母將為改適
楊憤泣自縊不得死復斷左手指以明志苦節歴四
十年
陳氏女峽江陳富三女也年十九被流賊劫執迫上馬
不從投水死賊怒斷其首
袁量超妻劉氏峽江人正德間盗起執劉欲辱之劉厲
聲罵賊賊怒刃之而死
裴氏峽江裴洪昭女許聘新淦習宗漢及笄宗漢死裴
遂斷髮誓志屏居一室苦節終身
黃寬妻熊氏清江人寬為慶元儒學訓導卒熊年二十
五撫孤蘭纔七月人或諷其更適熊曰夫忝風教官
吾豈甘為狗彘耶守節五十餘年而終
饒思明妻孫氏新淦人思明病將死謂孫年少無子盍
他適孫痛哭即自縊於室越七日而思明卒事聞旌
表
龔明妻伍氏清江人年二十五夫歿撫孤守節奉舅姑
生養死葬無違禮歴四十餘年而卒
章憲樂妻敖氏清江人年二十九夫亡撫遺腹子錦成
立為崖州知州事聞詔旌其門
傅玉聲妻趙氏趙宋宗室女也適新喻傅玉聲克内助
善女工玉聲代兄玉良謫役死於通州趙損容餙甘
貧守節家有孤燕不易處者數十年鄉里皆竒之
盧秩妻嚴氏新淦人秩官御史廵按直隸有所推問其
人賫重金偽為秩書送秩家嚴得書覺偽執送法司
坐以律以是秩名位益顯侍郎王偉為賢婦郤金傳
聶元妻吴氏祥妻杜氏清江人元卒於商吴年二十六
矢志不二撫遺孤璧有成事姑孝謹祥歿杜年二十
九貞白自勵事聞詔旌曰雙節
宋儒淵妻蕭氏儒瀾妻龍氏峽江人蕭年二十九淵卒
龍年二十七瀾歿雙影相弔孝養翁姑人號其里曰
雙節太史羅洪先為賦雙鵠歌悲之
萬冕妻桂氏新喻人年二十二冕卒無子守節事聞旌
表
吴氏峽江人適新喻庠生鄒輿年十九夫亡撫遺孤瑛
矢志不二孝事舅姑後舅姑歿養夫之幼弟尤恩壽
七十而終
施廷魁妻黃氏新喻人年二十七撫孤守節壽至七十
嘉靖間旌表
喻新陽妻孫氏新喻人年二十五夫亡守節上事孀姑
下教遺孤壽八十一事聞旌表
劉人紀妻楊氏峽江人人紀初出商訛傳溺死衆議更
適楊執不從踰年果還後五載復為商死楊年二十
三守節撫孤麟教之成學壽六十被旌
曾景昭妻鄧氏新淦人嘉靖間被盗欲辱之鄧罵不屈
盗殺之事聞旌表泰和歐陽德銘其墓
李祐七妻周氏新喻人祐七溺死周年二十三奔哭江
濱慟而欲絶一夕沐浴生殮女閨秀知之牽抱提哭
不忍離夜半並投鄰池死御史鄭本立手書貞孝二
字建坊立祠
王貴蘭妻杜氏清江人貴蘭赴公車卒於京杜年二十
一聞之痛哭終日不食欲自盡防之不得死或諷以
他志杜泣曰吾夫行以姑付妾妾忘背他日死不見
夫耶立夫兄幼子為嗣撫之守節歴五十年
熊鵬妻龔氏清江人嘉靖間賊寇肆掠龔氏抱稚子被
執罵賊不屈母子被殺
楊中達母黃氏妻鍾氏清江人黃早寡撫中達成立壽
九十中達以商楚卒鍾年二十六聞訃哀號欲絶設
木主於室朝夕哭奠撫孤天衢以終知府馬文學題
其堂曰貞慈
黃一和妻葉氏清江人年二十二夫亡守節養姑撫孤
年七十卒嘉靖間旌表
黃睿妻鄭氏清江人年二十一睿歿守節歴五十年又
雷冲體妻劉氏年二十七守節歴五十七年
吴皆藎妻魯氏新淦人聦慧能詩藎疾魯年二十一藎
作詩囑之有蛾眉不許他人畫鸞鏡休同舊日粧之
句藎死魯嚢詩佩之撫女守節擇婿得朱瓚後魁賢
書其子孟震官都御史兩臺上其事奉勅旌表
廖輗妻陳氏新喻人輗登鄉試早卒陳年二十四守節
歴四十年有司屢給粟帛
伍雲岳妻劉氏新喻人夫亡守節撫孤婚冠甫畢又卒
劉與其媳撫孤孫底于成立壽七十而卒
周儀禮妻蕭氏字善娣新喻人年十四適周至二十三
而寡矢志撫孤學士羅洪先銘其墓
萬可貞妻李氏名白秀新喻人年二十六夫亡守節教
子壽七十九
羅某妻陳氏清江人嘉靖辛酉粤寇肆掠賊執之不從
遂遇害方伯熊逵表其閭曰孤村貞烈
黃某妻廖氏清江人為流寇所執罵賊而死
陳氏女新淦人年十九流寇焚掠城邑陳被執不從投
水死
盧大化妻易氏新淦人年二十大化卒于京邸歸櫬卜
葬易告其姑懇治雙槨示無他志無子立姪輯瑞為
嗣年七十一而終又盧采妻曾氏名緣潔歸盧二年
采卒曾誓死守節壽七十四
王有爵妻黎氏名蘭蕙新淦人遇寇被執不從投福塘
水死
饒天惠妻王氏新淦人天惠登賢書早卒王守節撫孤
壽至九十萬歴間御史趙士登聞於朝旌表
周諤妻張氏清江人諤以天啟辛酉中副榜遂抑鬱而
歿張守節撫孤崇禎間旌表
易天暘妻鄭氏新淦人年十七守節撫孤壽七十八旌
門
劉顧言妻朱氏清江人適新喻劉氏未幾而顧言卒朱
年十七守節撫孤壽六十九又蘇廷榮妻傅氏新喻
人年二十夫亡守節撫孤侍養舅姑壽七十
蕭國用妻胡氏峽江人年二十五夫亡守節撫孤壽七
十八
李雙桂妻彭氏新喻人年十四歸鄧州李氏寇至彭被
執不從賊殺之
彭彬妻王氏新喻人早寡守節奉詔旌表王鐸有記
金禄元妻李氏清江人年二十夫亡守節撫孤歴四十
年
黃仁壽妻郭氏新淦人仁壽病革子甫四月謂郭曰母
老孤藐皆若責也因私破一鏡生死各藏其半居恒
以半鏡自隨御史王萬象上其事崇禎間旌表
陳廷爌妻鄧氏新淦人年二十六夫亡守節以家貧尚
未及葬會鄰火鄧痛哭就棺誓與俱焚火頓熄壽至
九十孫國釗崇禎壬午舉人
謝禹鼎妻滕氏建德人年二十歸新淦謝氏禹鼎死滕
撫二子階式皆登進士中丞徐問為之傳
伍氏女新喻人年十五未字左兵經新喻被掠渡江投
水死
陳光奎妻何氏字蘭清江人為左兵所掠將犯之何不
從以石破額血覆面兵刃之仆地一夕蘇襁褓中兒
尚在匍匐抵家家人驚泣何以兒授姑曰此三世單
傳之子姑善視之婦從此逝矣翁姑觧之婦曰吾親
受兇人詈叱義當死不死誰知吾心者竟自縊里人
祠之
聶士偉妻吴氏名玉貞清江人早寡撫二子一女守節
崇禎癸未兵亂吴倉卒抱子女匿複壁中兵搜獲以
刃劫使出不從隨舉火焚之吴同子女俱死時年二
十九
酆禄壽妻張氏楊長卿妻熊氏俱清江人明季兵亂被
執張蒙刃熊抱子投水死
胡文燦妻楊氏峽江人崇禎癸未獻賊兵至見執罵賊
而死
胡若均妻曾氏峽江人崇禎癸未冬寇兵至與若均同
被執將殺均曾曰幸無殺吾夫但殺妾死無憾也乃
覆均而受刃死賊義之為釋均邑令榜其門曰節烈
廖伯鐸妻吴氏新淦人崇禎間流寇肆掠執吴欲辱之
吴罵曰寕死無辱竟斃於刃
國朝
張昇妻劉氏新喻人年二十四守節撫孤事聞坊旌(安)
(志)
聶士璜妻張氏新淦人貢生張壽台女年二十四士璜
卒無子守節歴四十年康熙三十八年廵撫馬如龍
具題建坊旌表
聶士琮妻孫氏新淦人年二十八琮歿事舅姑撫二子
守節四十二年康熙四十一年廵撫張志棟題旌
龔士瑛妻彭氏新喻人年二十七夫亡守節孝事舅姑
訓育遺孤歴三十三年康熙五十三年廵撫佟國勷
具題旌表
劉正妻羅氏峽江人年二十五而寡奉姑撫孤守節至
七十餘雍正五年旌表
高焯妻蕭氏清江人年二十三夫亡撫遺孤以事舅姑
矢節四十三年雍正九年旌表
范敦化妻簡氏清江人年二十九夫亡撫遺腹孤孝事
孀姑矢節四十四年雍正九年旌表
黃竒妻易氏新喻人年十九夫亡撫孤事舅姑苦節三
十餘年雍正九年旌表
楊泗清妻彭氏名引祥清江人順治戊子金聲桓叛兵
至驅彭行彭罵不絶聲至橋上奮身投水其父母哀
痛酹酒于橋而祝之俄屍躍出容色如生觀者為之
流涕(安志)
吴氏貞女峽江吴璧女也丙戍夏璧遇賊見害吴痛哭
欲絶賊驅之行吴厲聲曰吾恨不能殺爾乃從汝耶
賊怒殺之(同上)
江西通志卷九十八
