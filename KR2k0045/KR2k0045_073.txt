江西通志卷七十三
人物(八)
臨江府
漢
孔恂字巨卿新淦人為州别駕車制舊有屏星如刺史
車式刺史行部發傳晏移怒欲撤别駕屏星恂曰使
君傳自晚發欲撤屏星毁國舊制别駕可去屏星不
可撤即投傳去刺史追謝乃止(林志)
晉
留京臨江郡人孝行推於鄉里時江水暴漲居民皆漂
溺京負其母號泣忽有大龜至其前舉家七口俱上
龜背行十許里及一高岸遂失龜(豫章書引九江記)
按晉時未有臨江郡名留京事林志不載
唐
魯季文清江人貞元間廬父母墓江水遠不可汲忽一
虎於廬側跑地得泉人以為孝感名其坊曰虎泉今
為孝感坊云(林志)
楊彦伯字鼎臣新淦人大順間擢童子科昭宗親試之
彦伯應對詳雅上曰劉晏之徒也以詩賜之後為安
福令州以異狀聞賜緋魚歴官門下侍郎(同上)
南唐
鄧佑弟佶新淦人佑擢南唐童子科佶登三禮科鄉人
易其鄉曰揚名里曰雙秀(林志)
宋
曾文照新淦人七歲應南唐童子科擢第三李氏歸宋
為亳州永城令上疏論邑利害免挽船夫力歲以萬
計遷蒙城蝗不入境終大理司直(白志)
按曾文照林志重見吉安人物作文昭白志刪彼
存此列入南唐今改入宋照與昭未詳孰是
孫冕新淦人雍熙進士天禧末守蘇州王欽若出鎮餘
杭素與冕友㰕舟吳門佯醉謂冕曰兄淹遲日久當
别置委曲冕正色拒之欽若愧謝後謝郡歸九華山
召竟不起(林志)
曾乾度字順承文照子淳化進士兩任推官三典州縣
未艾乞祠起知筠州竟謝事歸(同上)
按舊志有王欽若何正臣傳欽若歴相兩朝無可
紀之蹟正臣因蔡確薦為御史傾陷蘇軾俱有玷
人物今削
蕭律字調元新喻人景德二年賜明法及第為廣州司
法民有犯銅論及流死者百餘人律以狀聞罪止於
杖守汀州以屬邑上杭多嵐瘴奏遷縣治於平曠之
地仕者免客死徙潤州以江道紆回風濤為患開直
道通舟歲省淘河工五萬璽書褒諭累官金部員外
郎(同上)
蕭諤新喻人以詩易二經教授鄉里尤篤於訓子其後
四子博學有名皆登第(同上)
丁雋字德偉新喻人通春秋時號丁三傳事親至孝篤
宗族五世聚居踰二百口均愛如一大中祥符間旌
其門(同上)
宋玘字子美新淦人鄉貢至京夜夢一僧語曰公才高
當擢第惜夀不永若速還可延翌日即南歸不復進
取人推為鄉先生三孔皆出其門與王介甫唱和名
見臨川集(同上)
劉立之字斯立式子大中祥符進士為連江尉累官湖
北路轉運使坐事免起漣水軍會西南蠻獠叛諸路
請益兵上問立之因備言可蓄不可捕狀卒如其議
尋遷益州路轉運使子敞攽為時名臣(同上)
蕭賀字慶之諤長子咸平進士屢官御史負直聲臺有
樗木或曰樗凡材宜易柏賀曰道有不直官惟其人
作宥樗賦終職方員外(人物志)
蕭貫字貫之諤仲子與弟賁同登大中祥符第仁宗初
官太常丞出知洪饒二州時有撫州參軍孫齊者出
其妻杜氏娶周氏入蜀復納娼陳氏并挈周所生子
之官未幾周亦至齊怒手刃其子周訴州及轉運皆
不受理或告之曰訴洪州蕭使君白矣周乃馳告撫
非貫所部特檄治之雖更赦猶論齊編管遷兵部員
外郎召試知制誥卒有文集二十卷(林志)
楊申字宣卿新喻人天聖進士乙科上饒丞入為太常
少卿遷光禄卿正色立朝與王安石論新法不合出
知濟州多善政監司皆新進申以舊人﨑嶇不樂仕
遂乞歸吕大防表所居為耆德坊(同上)
陸起新淦人慶歷進士為英州真陽令有巫以銀瓮貯
二蛇自嶺北至真陽誘民迎且祠焉觀者填路起聞
驟至蛇所亟令出瓮斬之捕巫劾其姦遠近稱為神
明仕至員外郎(人物志)
劉敞字邍父臨江人舉進士甲科通判蔡州召試還直
集賢院判尚書考功仁宗賜夏竦諡曰文正敞言竦
之行邪而諡之以正不應法疏三上仁宗為更竦諡
同修起居注尋遷右正言知制誥奉使契丹素知山
川道里遼人歎其博物使還求知揚州徙鄆州紏察
在京刑獄嘉祐四年祫享羣臣上尊號敞言非古仁
宗然之請外知永興軍召還翰林治平中判太常丞
改集賢院學士判西京留司御史臺卒年五十敞為
人明白俊偉博學自信自六經諸子百氏下至傳記
小說無所不通為文敏贍在西掖時一日追封皇子
公主九人敞將下直為之立馬却坐一揮九制文詞
典雅各得其體在長安得先秦古器數十愛其款識
文字竒古因以考知三代制度與先儒所說不同者
所著春秋傳權衡說例意林總四十卷文集六十卷
弟子記五卷七經小傳五卷弟攽子奉世(東都事略)
按歐陽公所撰墓志以敞為吉州臨江人宋史以
為袁州臨江人考臨江軍建於宋淳化三年領清
江新喻新淦三縣寰宇記所未及載此時新喻尚
隸袁州新淦尚隸吉州其後乃分二州之地置臨
江軍故袁吉得並稱臨江也又按敞所著名公是
先生集(原跋)
劉攽字貢父與兄敞同學遂偕中進士調江隂簿為國
子監直講趙槩薦攽可備文舘召試優等熙寧初知
太常禮院神宗手詔推求太祖諸孫屬行尊者為王
以奉太祖後攽曰禮諸侯不得祖天子太祖傳天下
於太宗繼體之君皆太祖子孫不當别為太祖置後
臣以為太祖子唯德昭德芳二人宜從其後世世勿
降爵宗廟祭祀使之在位則陛下褒揚藝祖休顯著
明矣考試開封府進士程文有用小畜字者王介謂
犯仁宗嫌名攽曰此六畜之畜亦嫌名也因紛争御
史劾之遂出通判泰州代還為集賢校理判登聞鼓
院三司戶部判官知曹州曹素多盜朝廷立重法而
盜不息攽曰民不畏死柰何以死懼之至則尚寬平
務在不撓視官屬如子姪歲中盜賊衰息召為開封
府判官元豐初出為京東轉運使罷知兖州徙亳州
元祐初召為祕書少監以疾求補外召拜中書舍人
卒年六十七所著文集暨五代春秋内傳國語經史
新義東漢刊誤詩話錄芍藥譜漢官儀凡百卷(同上)
按攽所著名公非先生集
蕭映字仲景新喻人天聖進士筮仕吉水威惠並行邑
大治每歲輸詣郡皆泝流而上映請築倉近郛以便
輸將後知道州終屯田郎中(林志)
蕭固字幹臣新喻人天聖進士授太常博士通判虔州
諸邑剽劫固授成筭不踰月誅縛殆盡璽書奬諭改
知桂州兼廣西轉運使時儂智高侵邕州廷議皆欲
進討固知智高凶狡預陳羈縻之策於樞府不果用
後智高果叛人服其識交州貢麒麟固力諫却之累
官集賢殿修撰(人物志)
歐陽賓字國華新喻人五經出身宜黃尉時盜夜殺人
舟中無所掠而去賓疑之呼死者妻詰之色動乃姦
夫也捕寘於法再遷虔州左司理多所平反四遷為
比部員外郎通判饒州(林志)
孔延之字長源新淦人孔子四十六世孫慶歷進士九
遷至司封郎中平生與周敦頤友善在廣西寬恤民
力舊賦糴於民歲至六百萬石程督與租税等延之
計歲糴二十萬而足欽廉雷三州蜑戶為富人所役
延之奪使自為業者六百家皆著定令改荆湖北路
提點刑獄罷鼎州六寨戍兵千餘人諸子並以文章
顯世號臨江三孔(人物志)
胡向清江人皇祐進士自袁州司理歴審刑院詳議權
大理卿決獄仁恕所至無冤嘗倅越州奏課為天下
第一(同上)
陳公琰字易卿新淦人皇祐初擢第知醴陵縣時朝廷
變鹽法吏緣為姦上疏蠲除之八遷至諫議大夫七
十致仕(同上)
傅燮字志康清江人嘉祐進士熙寧中由幕府累遷少
府少監專劇郡所至有聲尤博學藏書萬卷皆手自
校勘年八十好學不衰(林志)
蕭注字巖夫新喻人由進士攝番禺令儂智高圍廣州
注突圍出募壯士得二千人連舶乘風縱火焚賊舟
破之智高走大理擒其母與二弟募敢死士入大理
智高已死函首歸獻擢禮賓副使廣南駐舶都監知
邕州尋貶鎮南節度副使會有訟注功者起右監門
將軍邠州都監熙寧初交人挫於占城衆不滿萬時
謂可取以注知桂州將圖招徕之策會遣沈起代之
罷歸卒於道(同上)
孔文仲字經父臨江軍新淦人也少刻苦問學號博洽
舉進士又舉賢良方正召試對策極論新法之害不
為王安石所喜黜不用哲宗即位為校書郎遷禮部
員外郎有建議皇族惟楊王荆王得稱皇叔餘疏屬
當各係其祖若唐人稱諸王孫之比文仲曰上新即
位宜廣敦睦之義不當疎間骨肉議遂寢擢起居舍
人拜左諫議大夫論青苖免役之法為首困天下論
保甲保馬茶鹽之法為遺螫留蠧遷中書舍人卒年
五十文仲學識高遠天資狷介寡言笑少所合有文
集五十卷弟武仲平仲(東都事略)
謝舉廉字民師新喻人少與弟世充從父懋叔岐同學
元豐八年叔姪兄弟連第時號四謝以儗三孔舉廉
宰南康有善政尤工於詩所著有藍溪集(林志)
李諮字仲詢臨江軍新喻人幼時父出其母日夕泣涕
求母還至絶葷茹鄉里稱孝舉進士累擢知制誥權
三司使建言天下賦入有常而用度日滋願一切裁
抑之又以商人入粟邊郡筭茶與犀象為虚實三估
坐耗官帑請以實錢參紐由是怨謗滋起出知洪州
徙永興軍累官知樞密院時𣙜茶法寖壊復用諮法
而官無濫費諮性明逹周知世務在樞府號為稱職
卒贈右僕射諡憲成(東都事略)
李巖臨江人元祐二年知東莞縣以能名邑東瀕江田
每罹夏潦之害巖於西湖福隆右貝司馬頭巾山牛
渡海諸處築長堤捍之民獲其利明年復築鹹潮堤
十有二延袤一萬六千八十丈田二萬千餘頃至今
賴之(廣東名宦志)
蕭從字從義新喻人元豐進士分宜令遷宗學博士權
御史臺主簿蔡京欲處以六察使排異已者從謝不
能乞郡除河南少尹擢陜西運判卒(林志)
劉奉世字仲馮元祐初擢起居郎詔冊乾順為夏國主
以奉世使西夏遷天章閣待制樞密都承旨除吏部
侍郎權戶部尚書以樞密直學士僉書樞密院事罷
為端明殿學士知成德軍坐元祐籍責光禄少卿再
貶隰州團練副使郴州安置後移居道州徙光州復
端明殿學士知定州又知鄭州以言者落職提舉崇
福宫以舊職致仕(東都事略)
孔武仲字常父舉進士為禮部第一元祐初為祕書省
正字遷著作郎論科舉之弊詆三經新義請復詩賦
取士遷國子司業侍講邇英數月拜中書舍人直學
士院時議祠北郊久不決武仲請用純隂之月親祠
如神州地祇遷禮部侍郎出知洪州移宣州坐元祐
黨奪職居池州卒所著詩書論語說金革講義内外
制雜文共百餘卷(同上)
孔平仲字毅父舉進士元祐中入舘選即出為京西路
提點刑獄坐黨籍謫知韶州又責惠州别駕英州安
置徙單州團練副使饒州居住徽宗即位召還為戶
部員外郎遷金部郎中出使陜西帥鄜延環慶奉祠
而卒平仲有史學著續世說行於世(同上)
胡静字應侯向之子磊落有大志讀兵書應武舉試祕
閣為第一從西師入夏界修羅九城破賊於賞逋嶺
勇冠三軍以功加閣門祗候累遷秦州東路蕃漢廵
檢(林志)
陳竑字君度新淦人元祐進士鎮安軍節度使推官郡
頻年患水因條陳全城隄決溝澮等事會詔釐正祀
典竑悉毁淫祠又常率同僚瘞枯骨之無歸以籍沒
産給寓喪於佛祠者兄弟三人以父蔭敘相遜自取
科第終以直氣不撓罷(人物志)
郭奉世字少馮新淦人元祐進士羅田令改知永新有
異政泰和民素苦令詣漕司乞更奉世永新之民遮
留不可乃寓兩界兼理之山東盜起擢知密州破巨
盜張海等數萬五遷至徽猷閣待制移守襲慶金兵
再至有旨以徐兖兵赴闕和議成退保宿亳移軍於
濟謝事歸里(林志)
李大有字仲謙新喻人紹聖進士累擢中書門下省檢
校公事權給事中守虔州宣和末金人侵京詔諸道
勤王大有募義勇五千人入援後守三衢有寇猖獗
下車即平(同上)
謝磐字安國累舉廷對高宗作損齋磐言未能損者八
有司以言訐置第二時稱八損狀元(人物志)
李邈字彦思臨江軍清江人以父任為太廟齋郎用薦
擢提轄環慶路糧草通判河間府以忤蔡京童貫換
右列為遼國賀正副使還以上書言契丹不可滅免
官久之進都大提舉京西汴河隄岸改知嚴州代還
貫欲以西師入燕邈復語貫曰方臘小醜一呼屠七
州四十餘縣竭數路之力而後能平之殆天以此警
公也何可遽移之北乎因密教貫隂佐契丹以圖金
人貫不能用乃乞致仕貫收復燕山奏邈知涿州改
易州皆辭不赴嘆曰禍自兹始矣金人侵京師詔趣
入見既至上言种師道宿將有重名二敵所畏朝廷
自主和議而盡以諸道兵畀師道視敵為進退將在
軍中君命有所不受使見可擊而進勝固社稷之福
不勝亦足使敵知吾將帥有以國為任者上稱善而
耿南仲方主和議不合乃以邈為京城西壁守禦使
邈言姚平仲敗績而敵猶不敢留是畏我也不以种
師道再戰已失機會尚可尾其行及河半渡擊之猶
足為後戒議復格三上章致仕不允權樞密副都承
旨出為河北西路制置使守真定拜青州觀察使仍
知府事金人至邈乞師於宣撫副使劉韐且間道走
蠟書上聞皆不報城被圍且戰且守相持四旬城破
邈巷戰不克將赴井左右持之不得入斡里雅布火燎
其鬚眉及兩髀亦不顧乃拘於燕山府金人命邈被
髮左袵邈憤詆毁甚力金人撾其口猶吮血噀之翼
日自去髮為浮屠遂遇害將死顔色不變南向再拜
端坐就戮贈招化軍節使諡曰忠壯(宋史)
胡洵直字次魚新喻人宣和間以貢入京著中興策二
十五篇後舉進士累官湖南提刑司幹官深於詩凡
子史靡不涉獵有蘭谷集十卷(林志)
蕭建功字懋德新淦人嘗從陳了翁瓘遊瓘器重之時
李朴謫歸貧不能自給建功為築室居之朴死以女
妻其子義聲日著李綱薦其操行累官知衡州刻思
賢堂法帖三十卷(人物志)
按宋時未有峽江縣人物志以建功為峽江人訛
白志據林志改正
向子諲字伯恭臨江人欽聖皇后從姪也補承奉郎宣
和初除江淮發運主管文字有欲濬河與江淮平者
子諲言河高江淮數丈而欲濬之使平決不可曩有
司三日一啓閘復作堰儲水故水不乏比年行直達
之法啓閉無節堰閘率不存今復故制嚴禁約則無
患使者用其言漕復通進秩一等為京畿轉運副使
尋兼發運副使金人犯亳州子諲以書遺金人言兵
勢逆順令退保河外金人遽以亳宋等州守禦所牒
報之約日索戰諸道兵畏縮不進時康王次濟州子
諲遣進士李植獻金帛及本司錢榖之在濟州者以
助軍費張邦昌僭位使其甥劉達賫手書來子諲不
啓封焚之械繫達於獄遷直龍圖閣江淮發運副使
以素為李綱所善故黃潛善斥之起復知潭州金人
破江西移兵湖南子諲聞警報率軍民死守金人圍
八日登城縱火子諲率官吏奪南楚門遁坐敵至失
守落職賈收言子諲督兵巷戰又收潰卒復入治事
帝亦以子諲與他守臣望風遁者殊科詔復職移鄂
州主管荆湖東路安撫司劇盜曹成據攸縣子諲軍
於安仁單騎入賊中諭以國家威靈成不服執子諲
歸會馬廣遣人持吳敏檄諭成成許受招始釋子諲
詔提舉江州太平觀起知廣州尋移江州改江東轉
運使徙兩浙路都轉運使除戶部侍郎以徽猷閣直
學士知平江府金使議和將入境子諲不肯拜金詔
上章言自古人主屈己和戎未聞甚於此時宜却勿
受忤秦檜意乃致仕退閒十五年號所居曰薌林卒
年六十八(宋史)
胡聖隆字藏之於書無不讀恥為王氏學不事舉業自
號瀟灘居士賢士大夫樂與遊政和初以白衣上封
事召未及對而卒(林志)
蕭燧字照鄰臨江軍人紹興進士授平江府觀察推官
時秦檜當國其親黨密告燧秋試必主文漕臺燧詰
其故曰丞相有子就舉欲以屬公燧怒曰初仕敢欺
心耶檜懷之調静江府察推而歸孝宗初除諸王宫
教授累遷至國子司業進起居郎先是察官闕朝論
多屬燧以未歴郡縣遂出知嚴州嚴地狹財匱始至
官鏹不滿二千燧儉以足用二年之間積至十五萬
以其羨補積逋諸色皆寬移知婺州父老遮道幾不
得行婺與嚴隣人熟知條教不勞而治除吏部右選
侍郎旋兼國子祭酒除權刑部尚書充金使舘伴十
年兼權吏部尚書高宗山陵充按行使除參知政事
尋充永思陵禮儀使權知樞密院以年及自陳除資
政殿學士提舉洞霄宫卒年七十七諡正肅子逵淳
熙進士唱名第四累官至太常(宋史)
向浯字子源子諲仲子常從胡五峯遊端重有父風倅
邵陽未幾即挂冠歸(林志)
按向浯人物志作悟
謝諤字昌國臨江軍新喻人紹興進士調夷陵縣主簿
未上撫之樂安多盜監司檄諤攝尉條二十策大要
使其徒相糾而以信賞隨之羣盜果觧散金渝盟諸
軍往來境上選行縣事有治聲改吉州錄事參軍歲
大侵饑民萬餘求廪官吏罔措諤植五色旗分部給
糶頃刻而定知袁州分宜縣縣積負於郡數十萬歲
常賦外又征緡錢二萬餘諤乃疏其弊於諸監司請
免之以憂去服闋除幹辦行在諸司糧料院尋擢監
察御史奏減袁州分宜秀州華亭月椿錢諤里居時
創義役法編為一書至是上之詔行其法於諸路民
以為便光宗登極獻十箴又論二節三近所當節者
曰宴飲曰妄費所當近者曰執政大臣曰舊學名儒
曰經筵列職除御史中丞權工部尚書請祠以煥章
閣直學士提舉太平興國宫而歸卒年七十四贈通
議大夫諤為文倣歐陽修曾鞏初居縣南之竹坡名
其燕坐曰艮齋人稱艮齋先生(宋史)
按謝諤所著有聖學淵源錄五卷孝史五十卷艮
齋集十卷經觧二十卷講義三卷諫垣奏議五卷
羅裳新喻人母病篤裳私誓剔肝以救母刃剚入胸腹
輙摧鋒取爐灰傅之血立止復籲天曰如母疾不愈
當易刃既而母病少差後竟平復陳秉聞而賢之為
作里孝傳(林志)
按新喻有歐陽環者闔郡稱孝大觀三年進士林
志不載附錄於此
張仲友世家新淦元祐末父早喪事母至孝人呼為張
孝子鄉先生宋玘為作傳劉次莊書於戲魚堂(同上)
歐陽元量字宏中新喻人少有遠志與弟昌邦入青原
山著決勝兵要經進於上時傅雱通信兩宫奏元量
與俱假從事郎以行使還自寧鄉令轉陽山紹興間
有盜結猺獠為暴元量率三鄉民兵屯富連巖佛寺
盜夜劫寺與戰不利被殺(人物志)
歐陽邦昌字德升靖康間在太學張邦昌僭號或勸避
諱邦昌曰吾知有國諱耳遂辭歸後以恩科終永淳
令(同上)
孔括字端中新淦人父叔三人曰源曰淑曰滋相繼登
第鄉里亦號三孔括乃淑之子嘗令淳安廉介市號
美醖曰淳安清時以此况之名聞行在所高宗題殿
柱曰吏師孔括歲滿百姓留之上諭宰相曰可轉一
官令再任終濠州守(同上)
劉龜年字且老新喻人攽曾孫蔭從仕郎峽州司戶參
軍改錢塘簿累遷道州軍事判官守李南夀言於後
守曰判官賢不求人知恐君或失之也改宣教郎通
判沅州蠻人侵掠無寧歲龜年按法立約恩信不爽
遂帖服後乞祠階以歸(同上)
董良史字邦直新淦人紹興二年鄉薦第一判洪州時
江西運判張常先嘗憾帥臣張安道陷諸遷客冀得
良史證其事持不可移倅鄱陽秦檜當國任常先為
鷹犬莫敢有忤其意者良史卒不阿論者偉之(同上)
鄒惇禮字和仲新淦人紹興二年中湖南北第一授宜
春法曹開軒種竹以自娛善書得顔柳法人皆寳藏
之所著有北窗集(同上)
李維芑字仲彰清江人紹興中知新城縣以愛民為本
民之利病纖悉洞究省徭役興學校以儒術飭吏事
民立祠祀之(明一統志)
劉清之字子澄臨江人受業於兄靖之紹興進士調萬
安縣丞時江右大侵郡檄視旱徒步阡陌親與民接
凡所蠲除具得其實州議減常平米直清之曰此惠
不過三十里内耳外鄉遠民勢豈能來老幼疾患之
人必有餒死者乃請均境内之地為八俾有粟者分
賑其鄉官為之主規畫防閑民甚賴之詣吏部銓知
宜黃縣丞相周必大薦之召對首論民困兵驕大臣
退托小臣苟媮又言用人四事一曰辨賢否二曰正
名實三曰使材能四曰聽換授改太常寺主簿通判
鄂州改衡州先是郡飾厨傳以事常平刑獄二使者
月一會集互致折餽清之歎曰此何時也與其取諸
民孰若裁諸公吾之所以事上官者豈以酒食財貨
為勤哉至之日兵無糧官無俸上供送使無可備己
而郡計漸裕民力稍蘇嘗作諭民書一編詞意質直
簡而易從念士風未振每因月講復具酒肴以燕諸
生相與輸情論學來者日衆增築臨蒸精舍居之作
朱陵道院祠張九齡韓愈寇準周敦頤胡安國於左
祠晉死節太守劉翼宋死節内史王應之於右部使
者以清之不能媚已誣以勞民用財論罷歸築槐隂
精舍以處來學者光宗即位起知袁州而清之疾作
猶貽書執政論國事周必大來視疾謂曰子澄其澄
慮清之氣息已微云無慮可澄遂卒初清之既舉進
士欲應博學宏詞科及見朱熹盡取所習焚之慨然
志於義理之學所著有曾子内外雜篇訓蒙新書外
書戒子通錄墨莊總錄祭儀時令書續說苑文集農
書(宋史)
按史傳清之字子澄又朱子集中與子澄往還尺
牘唱和詩篇甚多林志不加詳考訛以為字子儀
(原跋)
章穎字茂獻臨江軍人以兼經中鄉薦孝宗嗣服穎為
萬言書附驛以聞禮部奏名第一調道州教授作周
敦頤祠會宜章寇亂郡僚相繼引去穎獨留寇平郡
守奏穎有協贊之功召對除太學錄初任郎召對者
自穎始遷太常博士光宗初遷左司諫屢疏請上問
安重華宫寧宗即位除侍御史尋權兵部侍郎韓侂
胄用事穎侍經幃上曰諫官有言及趙汝愚者卿等
謂何同列謾無可否穎奏言天地變遷人情危疑加
以敵人嫚侮國勢未安未可容易進退大臣願降詔
宣諭汝愚無聽其去不報羣御史劾穎阿私罷太學
生周端朝等六人伏闕辨汝愚被誣且謂章穎言發
於忠端朝等皆被罪自是羣論遂起矣侂胄誅除集
英殿修撰遷刑部侍郎尋陞禮部尚書丐去奉祠卒
年七十八贈光禄大夫諡文肅(宋史)
彭龜年字子夀臨江軍清江人七歲而孤及長得程氏
易讀之至忘寢食乾道進士授袁州宜春尉吉州安
福丞除太學博士遷國子監丞改司農寺丞進祕書
郎兼嘉王府直講光宗嘗親郊值暴風雨感疾久之
疾平猶疑畏不朝重華宫龜年以書譙趙汝愚且上
疏言夀皇之事高宗偹極子道此陛下所親覩也况
夀皇今日止有陛下一人聖心拳拳不言可知特遇
過宫日分陛下或遲其行則夀皇不容不降免到宫
之旨其心非不願陛下之來自古人君處骨肉之間
多不與外臣謀而與小臣謀之所以交鬭日深疑隙
日大臣所憂者外無韓琦富弼吕誨司馬光之臣而
小人之中已有任守忠者在焉惟陛下裁察居亡何
光宗朝重華都人懽悦尋除起居舍人述祖宗之法
為内治聖鑑以進他日龜年又奏臣所居之官以記
注人君言動為職車駕不過宫問安如此書者又數
十矣恐非所以示後有旨幸玉津園龜年奏不奉三
宫而獨出宴遊非禮也屬上視朝龜年不離班位伏
地叩額久不已血漬甃甓光宗曰素知卿忠直欲何
言龜年奏今日無大於不過宫光宗曰湏用去光宗
崩寧宗受禪是夕召對寧宗蹙額云前但聞建儲之
義豈知遽踐大位龜年奏此乃宗祏所係陛下安得
辭尋除侍講遷吏部侍郎兼侍讀龜年知事勢將變
會暴風震雷因極陳小人竊權號令不時之弊遣充
金國弔祭接送伴使初朱熹與龜年約共論韓侂胄
之奸會龜年護客熹以上疏見絀龜年聞之附奏云
始臣約熹同論此事今熹既罷臣宜併斥不報迨歸
見侂胄用事權勢重於宰相於是條數其奸尋以煥
章閣待制知江陵府湖北安撫使丐祠以吕棐言落
職追三官勒停嘉泰元年復元官以待制寳謨閣致
仕卒所著書有經觧祭儀五致錄奏議外制侂胄誅
林大中樓鑰皆白其忠詔贈寳謨閣直學士賜諡忠
肅(宋史)
徐夢莘字商老臨江人紹興進士為南安軍教授改知
湘隂縣會湖南帥括田號增耕税他邑奉令惟謹夢
莘獨謂邑無新田租税無從出尋主管廣西轉運司
文字時朝廷議易二廣鹽法遣廣西安撫司幹官朝
廷直與東西漕臣集議於境夢莘從行謂廣西阻山
正當仍官般法則害不及民廣東諸郡並江或可容
客販未宜遽以二廣概行議與廷直不合夢莘既知
賓州猶以前議為梗法罷去十三年二廣商賈毁業
民苦無鹽復從官般法矣夢莘恬於榮進每念生於
靖康之亂思䆒見顛末乃網羅舊聞會萃同異為三
朝北盟會編三百五十卷自政和七年海上之盟訖
紹興三十一年完顔亮之斃上下四十五年凡曰敕
曰制誥詔國書書疏奏議記序碑志登載靡遺帝聞
而嘉之擢直祕閣平生多所著有集補會錄讀書記
志集醫錄集仙錄皆以儒學冠之卒年八十二弟得
之從子天麟得之字思叔淳熙進士部使者以廉吏
薦以通直郎致仕安貧樂分不貪不躁著左氏國紀
史記年紀作具敝篋筆略鼓吹詞郴江志天麟字仲
祥開禧進士調撫州教授歴湖廣總領所幹辦公事
臨安府教授武學博士輪對言人主當持心以敬通
判惠潭二州權英德府所至有惠政著西漢會要七
十卷東漢會要四十卷漢兵本末一卷西漢地理疏
六卷山經三十卷(宋史)
楊獬字正伯新喻人父沒盡以田園遜其兄紹興進士
吉水令歲饑亟發常平粟賑之累官司農少卿以直
顯謨閣知明州會海寇劫掠獬捕擒之海道平改知
寧國卒子直清字叔裕永新令邑多強宗直清不為
撓竟中飛語按驗無狀改知平陽(人物志)
張紱字子儀清江人紹興進士主澧陽簿為政廉勤綽
有時譽調衡州錄事參軍改宜春丞為人孝友自衡
扶櫬歸值秋旱舟不能前禱神江忽暴漲衡人異之
(林志)
按張紱洽之父所著有愚谷集十五卷歴代史年
表二十卷
劉荀字子卿清江人嘗從胡寅於新州又從張九成於
南安凡有得二公緒言皆筆之名曰思問記淳熙中
知餘干縣未滿適周必大入相以荀為首薦改判德
安知盱眙軍所著有政規四十卷人物志
按林志劉荀所著政規之外尚有明本三卷座右
記三卷文源八卷痴兒錄五卷德安守禦三卷都
梁記問八卷邊防指掌圖三卷南北聘使錄三卷
楊愿字謹仲申之曾孫銳志於學鄉之後進多出其門
年四十方登第官車輅院上章乞歸人稱夀岡先生
為文典雅不尚艱深所著有夀岡集八卷(林志)
嚴時亨字亨父新喻人隠居不仕師事朱子有疑義問
答往復書帖今祠學宫(縣志)
王光祖字仲顯臨江人孝友坦易喜讀書知衡陽受知
部使者辟守昭潭改瓊州嘗病廣右鹽法不便光宗
即位以光祖為提舉兩路鹽盡行公私便之卒於官
(府志)
楊扶字圖南新淦人性方介不苟合判袁州以争訟事
忤郡將拂衣去官不復起自號竹溪居士胡忠簡周
益公皆與之遊築室曰秀野忠簡為之記(人物志)
向士虎字伯虎子諲孫七歲時聞祖誦陶靖節詩竦聽
若有所得及登仕果無宦情授茂名尉及瓜代不忍
去親側志不復仕丞相周必大以隠逸薦不就適意
賦詩每有物外之趣自號桂隠散人有桂隠集(林志)
彭鉉龜年次子以父澤錄用嘗為寧都幹辦累知贑州
捐逋賦二十萬擢直寳謨閣湖南漕所著臨川可否
錄備寇議事錄(同上)
李仲發新淦人幼孤事二母俱孝生母侯氏病革仲發
割股肉手熟以進母啜之愈有橘産於廷二本合幹
楊萬里為扁堂曰橘瑞艮齋謝諤記之侯氏沒誠齋
題其墓曰李孝子生母侯孺人墓(縣志)
按李仲發林志訛入元臨江府志承其繆所敘橘
瑞事亦與此小異
曾三復字無玷臨江人乾道進士淳熙末為主管官告
院遷太府寺簿歴將作太府丞紹熙初出知池州改
常州召拜監察御史進起居舍人兼權刑部侍郎以
疾告老詔守本官職致仕三復性耿介恥奔競故位
不速進在臺餘兩年持論不隨不激其沒也士論惜
之(宋史)
按曾三復人物志以為峽江人者訛
曾三聘字無逸臨江新淦人乾道進士調贑州司戶參
軍累遷軍器監主簿有旨造划車弩三聘謂划車弩
六人挽之而箭之所及止二百六十步今所用克敵
弓較之工費不及十之三一人挽之而射可及三百
六十步利害曉然乃不果造光宗不朝重華宫中外
疑懼三聘以書抵丞相留正正未及言會以他事不
合求去三聘謂凡今闕庭之内父子夫婦之際羣臣
莫敢深言者避嫌遠罪耳丞相身退計決言之何嫌
乎帝欲幸玉津園三聘上疏言今人心既離大亂將
作小大之臣震怖請命而陛下安意肆志而弗聞知
萬一敵人諜知馳一介之使問安北宫不知何以答
之孝宗病革復上疏言道路流言洶洶日甚臣恐不
幸而有狂夫姦人託忠憤以行詐假曲直以動衆至
此而後悔之則恐無及矣帝意為動及孝宗崩帝疾
不能執喪朝論益震洶三聘謂今日事勢莫若建儲
寧宗立兼考功郎後知郢州會韓侂胄為相指三聘
為故相趙汝愚腹心坐追兩官久之復元官侂胄誅
諸賢遭竄斥者相繼召用三聘禄不及終不自言嘉
熙間特贈三官直龍圖閣賜諡忠節(同上)
按曾三聘三復之弟其為新淦人史傳甚明人文
紀略正氣錄以為吉水人者皆訛人物志既以為
吉水人又以為峽江人兩處重見者尤訛楊誠齋
淳熙薦士錄自朱熹以下凡六十人曾三復三聘
兄弟與焉(原跋)
陳琦字擇之清江人乾道進士初主衡陽簿辯雪冤獄
賑荒郴桂糴無躝籍民甚德之後為丞相留正辟主
管機宜文字在蜀二年事無鉅細多資焉卒於官琦
為人明敏縝密雖嚴而恕能文善古律有克齋集藏
於家(林志)
韋楫字濟川清江人學極該博乾道五年乙科對策餘
二萬言知寧化縣倅房陵遷知宜州所至剖決無滯
獄祖有田廬悉以譲兄時清江上流有桐塘陂坑受
大江之衝壊民田二千頃楫按故法為築隄防水五
都之壌皆為上腴(人物志)
按韋楫明一統志林志以為常楫未詳孰是
張洽字元德清江人從朱熹學自六經傳註而下皆䆒
其旨歸至於諸史百家山經地志老子浮屠之說無
所不讀時行社倉法洽請於縣貸常平米二百石建
倉里中六年而歸其本於官鄉人利之嘉定元年中
第授松滋尉改袁州司理參軍有盜黠甚辭不能折
會有兄弟争財者洽諭之曰訟於官秪為胥吏之地
且冐法以求勝孰與各守分以全手足之愛乎辭意
懇切訟者感悟盜聞之自伏民有殺人賄其子焚之
居數年事敗洽治其獄無狀俄夢有人拜於庭示以
傷痕在脅翌日委官上其事果然知永新縣一日謁
告聞獄中有哭聲盖獄吏受財乘間訊囚使誣服也
洽大怒亟執付獄以薦通判池時天大旱禱不應洽
言於守請蠲征税催科以召和氣守為寬税三日果
大雨以病請祠袁甫提點江東刑獄以白鹿書院廢
弛聘洽為長端平初除直祕閣主管建康崇禧觀以
疾乞致仕卒年七十七平居不異常人至義所當為
則勇不可奪居閒不言朝廷事或因災變輙顰蹙不
樂及聞一君子進用士大夫直言朝廷得失則喜見
顔色所著書有春秋集注續通鑑長編事略歴代郡
縣地理沿革表文集(宋史)
按人物志張洽諡文憲史傳失載
朱景文字元成清江人自幼讀書過目不忘經史百氏
蒐獵該貫為文立就雄贍豪爽如其人登乾道進士
調筠州司戶後調分宜簿未赴而卒(林志)
按朱景文所著有批鱗藳五十篇文集十卷
劉誠之字子開少力學有大志乾道進士歴官州縣卓
有政績嘗為吏部郎後出提舉浙東常平除直祕閣
知平江府平反冤獄人以比錢若水云弟性之字子
仁登乙科為廣東經略司幹官時蠻猺猖獗性之奉
帥檄督捕直擣峒穴擒其酋長後為荆湖制置司參
議官擢知峽州秩滿陞監察御史終太府丞奉祠(人)
(物志)
蔡浩然字養正清江人乾道進士為兩郡博士興學育
才郡臺皆器之改知安化邑抵溪峒素號難治視篆
未幾去猾吏抑豪強溪峒悉安用薦授南安通判以
疾奉祠去(同上)
曾三英三聘弟嘗考三國六朝攻守事迹著南北邊籌
八十卷又著蒙史(林志)
曾三異字無疑三聘弟少有詩名淳熙貢於鄉朝臣以
遺逸薦召為祕省校勘辭再召奏事除大社令力求
去號雲巢先生作墨戲為世所稱著新舊官制通考
通釋等書(人物志)
徐筠字國堅得之長子早歲擢第初主攸縣簿後知金
州乞免本州和糴郡人刻石記其事又肖像以祀嘗
為漢官考四卷其餘若周禮微言姓氏源流等書皆
藏於家(林志)
趙希循字良叔慶元進士嘗以漢書七論受知於真西
山樓攻媿監進奏院以疾辭時相惜其去慰勞甚勤
後知汀州除直祕閣奉祠有會心錄(同上)
蕭崱字則山新喻人紹定進士以史舘校勘遷武學博
士進太府丞求補外遂奉祠得肆力於文字碑銘記
序得盤誥體工篆隸凡名勝扁額多其所書尤善吟
咏有大山集弟泰來字陽山登紹定第累擢監察御
史有小山集(同上)
王選字少登清江人嘉熙進士授零陵簿東安盜起奉
帥檄督捕盜平特差湖北帥幹尋改知醴陵生平力
學飭行遠近師之(人物志)
按王選所著有草窗文集
王札字季朋起家門蔭歴㳂江制閫幕以能擢守竟陵
時㐮陽失守郡當要衝兩被重圍竭力固守人皆效
死卒完城轉朝請郎以母老奉祠(同上)
陳茂濓字孟溪新淦人淳祐進士主新昌簿定版籍理
税畝邑黠吏有以賄恃勢誣邑屬者以法籍其家邑
中肅然調郴州司理會文天祥領鎮湖南檄為憲幕
天祥移贑州濓攝幹官護視司事累官至從政郎歸
老於鄉(林志)
傅實之字莊父清江人登寳慶第調分宜簿時祖母蕭
氏夀百有八歲母楊氏亦八十餘蕭卒以嫡孫承重
不赴官弟謙之字温父開禧甲子以春秋首選當陛
對亦以母老不赴兄弟怡怡承歡一室文行為鄉里
所推學者以南齋西齋先生稱之太守名其地為慶
夀里後以薦召言事獻八箴十事俱稱旨授承事郎
所著有春秋幼學記南齋記(同上)
孔鑑字規祖臨江人少刻苦精於詞賦中年崇尚理學
與修江李燔余宗傑為友每為一集質疑辨難剖晰
精微後學宗之(同上)
徐卿孫字麟仲清江人景定進士才猷穎捷由善化主
簿歴官左正言薦李芾文天祥可共患難卒如其言
(同上)
黃祁字希宋清江人少孤力學自奮早以能賦稱郡博
士以其經明行修延入學宫為後進楷範累舉對策
入高等調高安簿時高安邑壯事繁令多分委予奪
民德之後歸老於家所著有德菴類稾三卷詩稾二
十卷集錄十卷(同上)
黎立武字以常新喻人咸淳進士授隆興判官歲饑同
僚請籍富戶賑貧民謂殺一牛以活萬蟻立武駮之
曰萬蟻固可憐一牛何罪而死衆稱善乃止累遷國
子司業文華閣待制考試臨川得草廬吳澄時稱其
知人其學宗白雲郭氏(人物志)
按黎立武行歴詳吳草廬集元中子碑文稱其年
二十六擢進士第三人大父母父母具存明年奉
四親之官一時以為榮累官至國子司業而宋亡
傳中庸之學於新喻謝尚書平生著述積稾如山
演釋舊聞敷暢新得有圖有贊有講議諸篇悉鋟
諸木今其書無一傳者(原跋)
羅夢棫字德玉新喻人寳祐四年特奏名授靖安尉庚
申兵入境夢棫率民兵固守已而兵大至巷戰死之
事聞贈宣教郎蔭其子金鉉從政郎(安志)
按安志孝義傳有清江趙孟玖者割股愈母疾有
司以篤孝旌其門同邑尚有劉師文新喻何從新
淦郭抃蕭大臨弟大受俱以孝義稱附姓名於此
江西通志卷七十三
