江西通志卷五十八
名宦(二)
統轄(二)
明
鄧愈虹人初名友德年十六出戰必先登陷陣軍中服
其勇取江西以愈為行省參政守之陳友諒寇南昌
愈固守凡三月太祖親征解圍愈與常遇春悉平沙
坑麻嶺諸寨進兵取吉州下贑州進江西右丞時年
二十八愈簡重慎密不憚危苦持軍嚴卒有鹵掠者
斬之以徇軍中所得子女盡遣還其家民大悅封衛
國公(白志)
薛顯蕭人從征守南昌陳友諒来寇顯守新城章江二
門友諒攻甚急顯隨方禦之間出銳卒斬其平章劉
進昭以功擢江西行省參政(同上)
黃彬江夏人從歐普祥攻陷袁吉勸普祥遣使納款太
祖至隆興令普祥守袁州而以彬為江西行省普祥
故殘暴彬盡反其所為民甚安之(同上)
趙德勝濠人為元義兵長馬上運槊如飛與朱文正鄧
愈共守南昌平羅友賢破漢將復臨江吉安撫州未
幾友諒大舉兵圍南昌晝夜攻城德勝率諸將死戰
且戰且築為流矢所中鏃入六寸即拔出之遂卒年
三十九追封梁國公諡武桓祀功臣廟(同上)
陶安字主敬當塗人太祖取太平安出迎初命知黃州
尋知饒州陳友定兵攻城督吏拒守援兵至敗去諸
將欲屠從寇者安曰民為所脅奈何殺之不許太祖
賜詩褒美民為建生祠尋又命安為江西行省參政
諭曰江西上游地撫綏莫如卿安辭不許至江西政
績益著其年卒於官(同上)
丁豫字叔寬海鹽人洪武初以儒術聞聘入京太祖召
見問天下治否對曰盜賊已息但恐復生今日之治
願以安民為本稱旨授江西按察使詳刑慎法澤被
於民民頌之不衰(南昌府志)
李思聰湖廣桂陽人洪武中為江西布政司參議廉介
自守學行俱優興學校創貢院士林韙之(明一統志)
韓宜可字伯時浙江山隂人元至正中行御史臺辟為
掾宜可拒不行洪武初薦授山隂教諭擢御史丞相
胡惟庸御史大夫陳寧中丞涂節侍帝坐方從容燕
語宜可直前出懷中彈文劾三人險惡似忠奸佞似
直恃功怙寵内懷反側乞斬其頭以謝天下帝怒曰
快口御史敢排陷大臣耶命錦衣衛監問尋釋之出
為江西按察司僉事時官吏有罪者笞以上悉謫屯
鳳陽毋慮萬數宜可疏争之帝是其言後坐事將刑
御謹身殿親鞫之天晴無雲忽雷火繞殿中帝驚曰
得無枉是人耶宜可遂獲免復疏陳二十餘事皆報
可官至左副都御史(白志)
解敏洪武中按察使性剛毅務學明敏以古人自期超
拜右都御史(明一統志)
按林志敏陽武人洪武進士任江西按察政聲著
聞
房安洪武中為按察使有守有為崇儒重道旌善懲惡
吏民咸服聲譽赫然(同上)
按林志安字子靜汝陽人洪武中由國學生授北
平按察僉事陞江西按察使官至工部右侍郎
周觀政山隂人洪武中薦授九江教授擢御史嘗監奉
天門有中使將女樂入觀政止之中使愠而入出報
曰御史且休女樂已罷不用觀政曰必面奉詔帝親
出宫謂之曰宫中音樂廢缺欲使家内肄習朕已悔
之御史言是也左右無不驚異者永樂初出為江西
按察司僉事遷本司按察使(白志)
按明一統志周觀政作周觀洪武末為按察使禀
性剛直彈劾不避權貴在任振肅風紀百度維新
吏民畏之
劉辰字伯静金華人太祖下婺州首謁署典籖永樂初
預修太祖實錄遷江西布政司左參政奏蠲九郡荒
田糧歲饑勸富民貸饑者蠲其徭役以為之息官為
立劵期年而償居官廉勤尚氣與同官不相得數争
坐免歸起刑部右侍郎(同上)
張本字致中東阿人洪武中以國子生授江都令永樂
中由揚州知府擢江西布政司右參政永樂四年召
為工部左侍郎本性廉介成祖宴近臣銀器各一案
因以賜之獨本案設陶器諭曰卿號窮張銀器無所
用本頓首謝其為上知如此(同上)
何穎武陵人由進士為江西按察僉事永樂七年九月
江西妖賊李法良行彌勒教流入湘潭聚衆為亂事
聞遣豐城侯李彬發兵𠞰之法良遁至吉水縣縣民
執以獻械送京師誅之時有司捕法良黨多所連引
穎悉與辨理無濫及者人咸德之(豫章書)
顧佐字禮卿太康人建文二年進士永樂中由御史遷
江西按察副使剛直不撓吏民畏服及召為應天尹
人比之包孝肅云佐守正嫉邪人敬憚之每旦趨朝
直廬獨處非議政不與諸司羣坐人稱為顧獨坐(白志)
邵圯字以先永樂四年進士授御史巡按江西所過人
不敢犯圯持身廉内行修潔母喪哀毀芝再産於庭
官至南京左副都御史(同上)
柴車字叔輿錢唐人永樂二年以舉人授武選司員外
郎從帝北征遷江西右參議時以采木入閩經廣信
廣信守故人也餽蜜一罌發視之乃白金笑曰公不
知故人矣却不受其介類如此(同上)
顧巽字與權慈谿人永樂壬辰進士文皇帝親選方面
授巽江西按察僉事公廉仁恕民隠無不上聞大理
卿夏時正稱之曰俸無十金之積可方古之廉吏(南昌)
(府志)
賈諒字子信永樂中由鄉舉入太學選侍皇太孫擢給
事中宣德中拜右副都御史巡視江西按治豪強不
少假諒内行修當官有風采士類稱之(白志)
蔣忠鳳陽懷遠人父原永平衛百戶忠襲職陞永清衛
千戶以北平軍功陞江西都司都指揮同知先是守
將多貪墨縦士卒為盗民久苦之忠至申明軍律取
其無賴者繩之以法由是民賴以安永樂十一年卒
於官(豫章書)
陳憲字廷章定海人永樂進士授御史巡按江西南昌
府屬舊苦三司供億憲悉革去民便之吉安所千戶
臧清横甚都司庇之他官莫敢詰憲廉得清殺一家
無罪三人執訊辭伏械至京正法時稱為名御史(南昌)
(府志)
史克新永樂中任江西按察副使剛方正直發奸摘伏
如神巡歴所部淹滯無遺卒於官聞者流涕(明一統志)
焦宏字克明葉縣人永樂進士除御史陞江西按察副
使持法平允訟獄一清陞右布政益務寬大九江例
輸蘆柴而非其土産民甚困宏奏免之新南昌府學
復濓溪書院振拔寒士薦擢下吏政聲甚著召為戶
部右侍郎(南昌府志)
陳智字孟機咸寧人永樂進士授御史歴江西左布政
使廉能剛果適永豐曾子良亂智捕戮其渠餘皆散
去(林志)
林瑜字子潤龍岩人永樂中任江西按察僉事行部贑
州豪民索逋殺人賄誣姪殺伯母獄已具瑜廉得其
實寘豪民於法安福有劇盜未獲奸民誣為富家所
匿瑜廉得真盗富家得釋陞本司副使袁接長沙境
流民為寇奉檄往治之殱其渠魁餘黨悉撫定嘗督
造戰衣一百萬責以三月如期而集居江西二十餘
年滿去百姓争遮留之(同上)
陳燧字廷嘉臨海人永樂進士以翰林檢討養疾家居
起廣西提學僉事復除江西教諸生以講學為務以
實踐為先士皆振奮以乞休歸(南昌府志)
趙新字日新富陽人永樂初由國子生授工部主事擢
吏部郎中晉吏部右侍郎巡撫江西綜核吏治使百
司無廢務至以漕淮之舟運西江之粟兵農兩利民
甚便之官至吏部尚書(安志)
石璞字仲玉臨漳人永樂九年舉於鄉入國學選授御
史英宗即位遷江西按察使璞善斷疑獄民娶婦三
日歸寧失之婦翁訟壻殺女誣服論死璞禱於神夢
神示以麥璞曰麥者兩人夹一人也比明械囚趣行
刑囚未出一童子窺門屏間捕入則道士徒也叱曰
爾師令爾偵事乎童子首實果二道士匿婦槁麥中
立捕論如法在江西數年風紀整肅雖婦豎無不知
石憲使者歴山西布政累官南京左都御史(白志)
張翼秦安人永樂中鄉舉以監察御史巡按江西會歲
大侵莩殣相屬於道翼繪圖懇切上疏請賑之為發
帑金數十萬所甦活者甚多又沿江岸地多斥鹵可
田有司憚於開墾翼為處給牛種鑿渠開道灌田萬
餘頃民以殷富(陕西通志)
夏時字以正錢塘人永樂進士授給事宣德初一日三
上封事稱旨命署尚寳司尋擢江西僉事正統三年
奏守令多刻刑無辜傷和干紀乞令御史按察司官
徧閱罪囚釋冤滯逮按枉法官吏從之遷參議奏恤
民六事多議行擢廣西左布政使(白志)
王翺字九皋鹽山人永樂十三年登第改庶吉士英宗
嗣位廷議文武大臣出鎮守翺以右僉都御史偕都
督武興鎮江西懲貪抑奸吏民畏懷正統二年召還
累官至吏部尚書(同上)
按明一統志宣德中翺以都御史鎮守江西剛果
孤介斂華就實處事平易而吏民自懼臨下雖寬
裕有容而觸奸犯法不少貸刑清政舉一方晏然
(原跋)
于謙字廷益錢塘人永樂十九年進士宣德初授御史
出守江西雪冤囚數百人帝知謙才可大任手書謙
名授吏部超遷兵部右侍郎後土木之變有再安社
稷功歴官兵部尚書加少保尋為石亨等所害死之
日隂霾四合朝野冤之弘治初特進太傅諡肅愍賜
祠萬歴中改諡忠肅(同上)
王鈺字孟堅諸暨人永樂進士官編修宣德中修兩朝
實錄書成引疾歸正統初起江西提學僉事鈺正身
率物大小各有造就長河洞氓聞其賢亦遣子入學
考績至京與當道不合致仕去(南昌府志)
楊寧字彦謐歙人宣德進士授刑部主事機警多才能
蔚有時譽正統間以刑部侍郎鎮守江西時閩浙盜
起賊至輒擊敗之暇則詢民瘼士民嚮服景泰初召
拜禮部尚書(白志)
按林志安志楊寧俱作錢塘人
李齡字景齡潮陽人宣德鄉舉歴御史陞江西提學僉
事崇雅黜浮痛抑奔競復白鹿書院聘胡居仁主教
為學者師謹於自持言動不苟人或欺之亦篤信不
渝被讒而去時論惜焉(林志)
張文昌江安人正統間任江西按察使天性慈厚未嘗
妄撻一人輕入一罪吏民服而愛之(南昌府志)
張居傑字翰英上虞人正統鄉舉由吏科給事累官江
西左參政軍屯田賦措理得宜人沐其惠以最遷山
西布政使(同上)
韓雍字永熙長洲人正統七年進士授御史負氣果敢
以才略稱巡按江西黜貪吏五十七人廬陵泰和盗
起捕誅之景泰初以右僉都御史巡撫江西首行均
徭法編冊輪役一勞九逸又行歲辦法里甲公貯銀
兩有役則估費召戶領解民皆便之敏達善斷凡規
畫措置咸可為後世法歲饑奏免秋糧請文天祥謝
枋得諡歴官兵部侍郎卒年五十七謚襄毅兩廣江
右民立祠祀之(白志)
周鑑字孔明麻城人正統乙丑進士授監察御史出按
江西有大學士陳循子所為不法鑑置大辟陳切齒
伺以中之無所得已諷部遷雲南副使(湖廣通志)
原傑字子英陽城人正統十年進士授御史廵按江西
捕誅劇盜奸宄斂跡尋擢江西按察使發寧王奠培
淫亂事革其護衛治行聞賜誥旌異遷山東左布政
成化間江西盜起以傑嘗再莅其地得民心詔往治
之捕戮六百餘人餘悉解散拜左副都御史巡撫鄖
陽(白志)
夏壎字宗成天台人景泰二年進士授御史清軍江西
發鎮守中官葉達恣横状達為斂威累遷江西左布
政使巡撫四川年未五十即求退杜門不接賓客(同上)
陳選字士賢臨海人天順四年會試第一授御史巡按
江西盡黜貪殘吏時人語曰前有韓雍後有陳選廣
寇流入贑州奏聞不待報遣兵平之憲宗即位嘗劾
尚書馬昂等一時憚其風采歴廣東左布政市舶中
官韋春誣奏被逮士民數萬號泣遮留使者辟除乃
得出抵南昌疾作卒於石亭寺編修張元禎為治喪
殮之弘治初主事林沂疏選冤詔復官諡忠愍(同上)
夏寅字正夫華亭人正統進士授南京吏部主事進郎
中成化間遷江西副使提督學校其教務先德行士
經激勸者多為聞人嘗語人曰君子有三惜此生不
學一可惜此日閒過二可惜此身一敗三可惜世傳
為名言後以浙江右參政致仕(同上)
翁世資莆田人正統進士除戶部主事歴郎中成化初
擢江西左布政使大軍征兩廣轉江西餉需十萬人
世資議齎直就易嶺南米民得不擾(同上)
余複字存美遂安人正統進士授御史陞江西按察僉
事時巡撫韓雍患賦役厲民委複均之剗革夙弊民
歡若更生督理各郡京漕措置有方晉副使長河峒
賊朱紹綱謀叛郡縣驛騷複往贑督兵討之生擒紹
綱等七十餘人賊遂平事聞賜綵幣寳鈔陞福建右
參政復陞江西按察使轉布政使卒於官(南昌府志)
孫遇字際時福山人正統進士授戶部主事累官江西
右布政使宅心仁厚愛民如子不為皎皎之名而操
持凛然不可奪嘗罷西山紙厰以甦民累人尤德之
(同上)
何宜字行義福清人正統進士由職方司郎中歴江西
左布政使性澹約若貧士入覲載小舟隨從數人而
已尤謹密簿書一字不輕置時王克復為參政書判
如流恒以細屑戒宜宜安之然俱以政事顯名(同上)
張綱字大振長清人景泰進士授監察御史天順間曹
吉祥用事欲庇一指揮以孽奪嫡綱疏奏阻之人重
其風節出按江西勘寧王奠培不法削其護衛屢擢
右僉都御史(豫章書)
林鶚字一鶚太平人景泰進士授御史成化初遷江西
按察使有犯大辟賄達官求生者鶚執愈堅廣寇剽
贑州急調兵禦之遁去廣信妖賊妄稱天神惑衆捕
戮其魁立解散歴左右布政使歲饑奏減民租十五
萬石成化六年擢南京刑部右侍郎卒贈尚書諡恭
肅(白志)
夏時正字季爵仁和人正統進士除刑部主事成化五
年以大理寺卿巡視江西災傷除無名稅十萬餘石
汰諸司宂役數萬奏罷不職吏二百餘人增築南昌
濱江堤及豐城諸縣陂岸民賴其利嘗上書不具齎
奏人姓名吏科論其簡恣遂乞休歸僦居民舍布政
使張瓉為築西湖書院以居之年近九十而卒(同上)
閔珪字朝瑛烏程人天順進士授御史出按河南以風
力聞成化六年擢江西副使久之以右僉都御史廵
撫江西南贑諸府多盗率強宗家僕為之奥主珪請
獲盜連坐由是貴宦不悅尹直輩謀之李孜省責珪
不能弭盜左遷廣西按察使累官兩廣總督刑部尚
書諡莊懿(同上)
徐懷字明德建德人天順進士授刑部主事歴江西按
察僉事明敏有治才安福豪陳萬年恃險為雄號曰
洞主官司莫敢詰懷密擒伏法累擢江西右布政使
轉左仕至南京刑部右侍郎(南昌府志)
王恕字宗貫三原人正統進士為揚州知府天順四年
以治行最超遷江西右布政使平嶺寇贑州操履端
正弘治間巡撫雲南累官吏部尚書卒諡端毅(白志)
陳煒字文曜閩縣人天順進士授御史廷劾指揮門達
寘之法中外快之遷江西按察副使斥貪殘振頽靡
威望大振陞右布政使時宗藩府第墳塋之費朘取
不經煒條奏殺三之一轉浙江左轄未赴卒於任(林志)
崔恭字克讓廣宗人天順進士歴官江西左布政使發
奸民冒關廣濟庫銀五十萬作均徭法任一歲之勞
者有九年之逸民甚便之寧王奠培與弋陽王奠爁
交搆恭會三司覈實以狀上王銜之又欲增造宫殿
及派歲祿於近府縣恭不從護衛軍校有犯輒治之
陞右副都御史巡撫蘇松(安志)
吳一貫字道夫成化進士由上高知縣擢御史以彊幹
聞擢大理右寺丞左遷江西副使討華林賊有功進
按察使行軍至奉新卒士民立祠祀焉(白志)
按明一統志稱一貫督兵𠞰捕嚴申令信賞罸士
卒奮勇俘斬甚多建議築城賊至則督戰賊退則
築城至忘寢食以勞瘁卒
楊守隨字維貞鄞人成化進士授御史巡按江西所至
以風采見憚累官工部尚書掌大理寺上章極論劉
瑾奸狀瑾深銜之致仕歸尋除名瑾誅復官贈少保
諡康簡從弟守隅由進士歴官江西參政有政績寧
府禄米石徵銀一兩後漸增十之五隅入請於王裁
減如舊以瑾惡守隨并罷守隅官瑾死後起官終廣
西布政使(同上)
段正字以中澤州人成化進士由元城知縣擢御史巡
按江西賑饑備盜頗有方略遷江西左參政精於吏
治撫州糧長為民害立除之追贓數萬廣信苦夫役
繁以寺觀租稅贏餘者使出傭直民困少甦平生廉
介卒之日無以為殮士大夫皆哀之(安志)
蘇葵字伯誠順德人成化進士以翰林編修出為江西
提學僉事性剛介不苟合為鎮守太監董讓誣奏被
繫遣法司盛洪等訊之將加刑南昌諸生數百人排
闥而入擁葵去事竟得雪修白鹿書院增置田廬招
徕諸郡學者與前督學李齡嫓美焉遷福建右布政
使(南昌府志)
陳金字汝礪應城人成化進士正德間江西盜起詔金
總制軍務便宜從事當是時撫州則東鄉賊王鈺五
等南昌則姚源賊汪澄二等瑞州則華林賊羅光權
陳福一等而贑州則大帽山賊何積欽等官軍累年
不能克金調廣西兵以次削平半歲間俘斬千七百
餘人即東鄉立縣并立萬年縣招降人居之每奏捷
璽書嘉勞加官少保進太保廕一子錦衣百戶(白志)
蔡清字介夫晉江人成化進士乞假歸講學僧寺謁選
得禮部主事調吏部尋以憂歸即家起江西提學副
使寧王驕恣凡朔望諸司先朝王後謁文廟清不可
先廟而後王王生辰令諸司以朝服賀清曰非禮也
去蔽膝而入其取士先德行而後文藝旋引疾去清
平生飭躬砥行不愧衾影以虛名齋所著易經四書
蒙引行於世卒諡文莊(同上)
林俊字待用莆田人成化進士弘治間為南京右僉都
御史督操江適江西新昌民王武為盜巡撫韓邦問
不能靖命俊巡視身入武巢武請自效悉擒賊黨詔
即以俊代邦問巡撫乃更定要約庶務一新去淫祠
建義倉修學校鋤強扶弱風紀凛然王府歲徵禄率
倍取於民以俊言大減省寧王宸濠貪暴俊屢裁抑
之王請易琉璃瓦費二萬俊言宜如舊毋涉叔段京
鄙之求吳王几杖之賜王怒伺其過無所得會俊以
聖節按部遂劾奏之停俸三月尋以母憂歸正德初
江西人在朝者合疏乞還俊乃命再撫江西累官刑
部尚書卒諡貞肅(同上)
史琳字天瑞餘姚人成化進士授給事中參議江西吉
安民殺其鄰子夤夜移屍道傍死者家莫知所由訴
於琳跡之弗得乃禱於神果得凶首遂輸服贑盗起
勢張甚琳督捕斬七百餘人釋諸脅從境内以寧陞
布政使仕至右副都御史(安志)
趙敔字叔成常州人景泰進士以御史出按江西成化
四年上言江西俗健訟有司官稍不順情者動輒捏
詞告害風憲官用意深刻者惟欲張威干譽不復顧
惜人才一槩逮繫甚至刁民自知誣告潛避終不結
案請嚴禁報可通行各省遵行尋陞敔為江西按察
使因敔按江西將代值歲荒戶部請敕賑濟候事竣
代江西士民上奏懇留遂有是命(豫章書)
邵寳字國賢無錫人成化進士弘治七年以戶部郎中
遷江西提學釋菜周元公祠修白鹿書院其教以致
知力行為本江西俗好隂陽家言有數十年不葬父
母者寳下令士不葬親者不得與試於是相率舉葬
以千計寧王宸濠索詩文峻却之後宸濠敗有司校
勘獨無寳跡遷浙江按察使仕至南京禮部尚書卒
諡文莊(白志)
吳廷舉字獻臣梧州人成化進士用馬文升劉大夏薦
擢廣東僉事正德初發鎮守太監潘忠二十罪謫戍
雁門劉瑾誅楊一清薦其才起江西右參政敗華林
賊於連河討桃源賊設竒制勝執其酋破之陞廣東
右布政使擢右副都御史寧王宸濠搆逆有端疏陳
江西軍政六事為預防計世宗立召為工部右侍郎
至南京工部尚書卒諡清惠(白志)
金澤字德潤江寧籍鄞人成化進士累官都察院副都
御史時因廣閩寇入贑州廷議以風力大臣為總制
澤奉敕撫定便宜從事嚴督緝捕斬賊首滿天明等
八百餘人於是奏添設府縣捕盜官尋陞兵部侍郎
(林志)
周南字文化縉雲人成化進士弘治初歴江西右布政
使擢巡撫大同引病歸明年起督南贑軍務南贑巡
撫之設自南始大帽山賊攻剽城邑延及江西數年
不靖推官莫仲昭知縣蔣璣指揮楊澤被執賊勢愈
熾南集諸道兵擊之擒賊首張時旺捷聞賜敕奬勞
南復移師會總督陳金共平姚源諸賊境内遂寧進
右都御史總督兩廣踰年歸卒贈少保(白志)
張嵿字時峻蕭山人成化進士授上饒縣遷南京兵部
主事正德初忤劉瑾勒為民瑾敗起知南雄擢江西
參政進右布政使舉治行卓異遷左寧王宸濠欲拓
地廣其居嵿執不可大恚使人餽之發視則棗棃薑
芥也嵿悟其指曰是欲我早離江界也未幾召為光
禄卿以右副都御史巡撫保定(同上)
錢山字静夫滁州人成化丙戌進士擢御史陞江西僉
事行部豐城會大水民饑山不俟請即發倉粟賑之
所活甚衆仕至副使(江南通志)
沈銳字文進號省齋仁和人成化己丑成進士江西按
察僉事擊服豪右貪墨吏悉解綬去尤孳孳以興學
化民為務重修白鹿洞書院講道不輟轉廣東僉事
(浙江通志)
王有恬字德安長樂人幼穎慧好學成化乙未進士歴
南戶部郎中陞江西督糧參議先時民逋稅皆由豪
宗攬任代輸有恬至下令釐革淮王就封道經九江
水陸費鉅萬有恬酌省其半後歸杜門三十餘年窮
約澹然(福建通志)
張璁字廷璧平彛人成化進士弘治初南贑閩廣盗起
擢璁江西兵備副使建七縣城堡積糧糗練士卒修
器械設險隘人賴以安與上官論不合拂衣去盜復
起巡撫鄧廷瓚奏南贑不可無璁詔留之遂築南康
城盜立解散尋以疾辭歸璁剛正不阿盤錯立斷墨
吏斂手及歸槖中蕭然(雲南通志)
王奎字文明武進人弘治壬戌進士選南御史陞江西
按察司僉事有德興尹恃奥援素貪墨卒按其奸既
勦桃源洞叛寇俘馘甚衆三載例應考績巡撫以私
怨沮其行時奎在軍中久竟抑鬱以卒(江南通志)
黃昭道字又顯吳江人弘治己未進士正德初為御史
論劉瑾等杖三十除名遂成跛瑾誅擢江西按察時
宸濠蓄逆謀招亡命刦彭蠡諸處為患昭道捕獲數
百人訊治如法進山東巡海副使𠞰捕海寇平反冤
獄擢雲南布政(同上)
李蕙字德馨當塗人成化進士授給事中陞江西參政
歲饑上饒民亂郡以行劫報蕙議止戮其渠南贑盗
起發兵𠞰之吉安城樓戍舖皆其改置官至總督漕
運都御史(林志)
李情字宗善靈寳人弘治進士歴御史江西按察副使
時萬年縣甫設桃源洞降賊王重七等復叛情方備
兵饒州駐萬年覘者告宜急避情誓以死守變作遂
遇害贈按察使廕一子入監(安志)
按明一統志云同死事者通判秦碧陳遠照磨馬
驄指揮邢世臣千戶許政等(原跋)
徐讃字朝儀永康人弘治進士擢御史巡按江西𠞰湖
寇徐九齡等數百人時宸濠久蓄異謀潛結羣寇以
自樹讚翦其羽翼之勁者累官至工部右侍郎(南昌府志)
董傑寧國人弘治丁未進士以副都御史巡撫江西時
宸濠反形已具屢餽遺傑拒不受時以忠義諷諭濠
知不可奪每朝見輒留飲忽一日飲歸謂家人曰吾
今日飲寧王酒頭暈腹脹豈有異物耶次日歿徧體皆
赤家人皆知為中毒不敢言繼之者即孫忠烈也所
著有儒行辨五城集(豫章書)
趙鉞任南昌衛指揮使以捕盜功陞都指揮僉事守備
南贑正德六年充參將督兵𠞰馬腦華林山賊俘獲
甚衆時逆濠暴虐軍民憾鉞執法不從已十年三月
召入府飲之策馬歸毒發死濠復繫其妻孥掠其資
財鉞死四日不得殮蒙禍甚慘方濠虐燄熏天百司
附之鉞以武弁獨與之抗亦賢矣哉(同上)
按豫章書又載指揮僉事戴宣以廣東守備過家
未及謁濠捕箠死寧府長史王用才以同議撫按
官見王府不具朝服事亦死於械繫(原跋)
李夢陽字獻吉慶陽人弘治進士官江西提學副使振
作士氣風教大行淮王府校與諸生争夢陽笞校王
怒奏之未下巡按御史江萬實亦督責諸生夢陽手
鋃鐺率諸生往鎖之萬實走免而淮王奏適下遂以
冠帶閒住江右士子至今猶思之(白志)
周憲字時敏安陸人弘治進士官江西副使華林馬腦
賊方熾奉總督陳金檄勦禽數百人移軍奉新計擒
賊首平馬腦寨進逼華林賊窘遣諜者詭言饑困狀
憲信之移檄會師来擊他將多觀望憲攻北門賊少
却與子幹先登逼之賊下木石如雨軍潰憲中槍幹
前救力戰墮厓死憲被執為賊支解事聞贈按察使
予祭葬諡節愍廕子錦衣百戶旌幹門曰孝烈(同上)
王哲字思德吳江人由進士任御史巡按江西風采峻
整燭奸如神宸濠方横亦凛肅不敢或忤民謠曰江
西有一哲六月飛霜雪天下有十哲太平無休歇後
陞僉都御史巡撫江西逆濠憚之嘗投以鴆不死遂
以疾乞歸卒於家(林志)
穆相字伯寅三原人正德進士巡按江西劾鎮守中官
黎鑑風采屹然問俗察奸不辭勞瘁歿於寧州(明一統志)
楊茂元字志仁鄞縣人文懿公守陳子成化進士歴山
東副使陞江西參政適宸濠横斂之初每歲誅求禄
米民弗堪命茂元率衆往納之濠憚其盛名正數外
秋毫不敢過取糧長請以羨餘貯庫茂元曰此小民
物也給還之仕終刑部侍郎(豫章書)
魏英字士華慈谿人成化進士歴官江西布政使宸濠
方恣横欲盡私南昌所屬河泊課鈔英力拒之陞貴
州巡撫(南昌府志)
陳恪字克謹歸安人成化進士歴官河南左布政以才
望調江西時宸濠肆虐鉗制方面恪每議夫價賀禮
多忤其意濠怒面叱之恪處之裕如濠將中以竒禍
會陞都御史巡撫南贑以去(林志)
胡世寧字永清仁和人弘治進士性剛直不畏強禦且
知兵累官江西副使與都御史俞諫畫策擒盜討平
王浩八城廣昌南豐新城時寧王宸濠驕横有異志
世寧特疏請勅王毋撓有司以靖亂源銷意外變宸
濠聞大怒列世寧罪徧賂權倖必殺世寧命錦衣官
逮捕時世寧已遷福建按察使取道還里聞命自投
錦衣獄獄中三上書言宸濠逆状繫歲餘謫戍瀋陽
居四年宸濠果反世寧起戍中為湖廣按察使擢巡
撫四川歴官太子太保兵部尚書卒諡端敏(白志)
范輅字以載桂陽人正德進士清軍江西宸濠寵伶人
秦榮僭擬如王居輅劾治之又極論鎮守太監畢真
罪宸濠令諸司以朝服見輅不可抗章下廷議如輅
言濠乃怨輅摭他事誣之遂逮下詔獄未幾宸濠反
世宗初復故官遷福建僉事仍轉江西副使致仕歸
(同上)
孫燧字德成餘姚人弘治進士正德十年十月以副都
御史巡撫江西時寧王宸濠有逆謀燧聞命歎曰是
投我艱也乃遣妻子還鄉止攜二童入南昌南昌人
洶洶謂宸濠旦暮且得天子諸黨附及羣盜相倚聲
勢燧左右亦多為耳目刺燧言動輒馳告燧防察甚
密知副使許逵忠勇可屬大事多與謀又懲胡世寧
事未敢訟言於朝托禦他寇曲為備先城進賢次城
南康瑞州患建昌縣多盜割其地别置安義縣以漸
弭之而請復饒撫二州兵備九江當湖衝最要害請
重兵備道權以便控制廣信横峰青山諸窯地險人
悍則請設通判駐弋陽又恐宸濠劫兵器假討賊盡
出之他所十三年江西大水宸濠素所蓄賊凌十一
等出沒鄱陽湖燧與逵捕之賊去匿宸濠林墓間於
是密疏白宸濠必反章七上輒為宸濠遮獲不得達
燧日益憂懼髭髮盡白明年會御史蕭淮盡發宸濠
不軌狀詔重臣宣諭濠聞决計反六月乙亥宸濠生
日宴鎮巡三司明日燧及諸大吏入謝宸濠伏兵左
右大言曰太后有詔令我起兵衆相顧愕眙燧直前
曰安得此言果有詔請出示之宸濠曰無多言我往
南京汝當扈駕燧曰汝速死耶天無二日吾豈從汝
為逆哉宸濠怒叱燧麾兵縛之諸司股栗獨逵曰汝
曹安得辱天子大臣因以身翼蔽燧遂并縛逵二人
且縛且罵不絶口擊燧折左臂與逵同曳出遇害惠
民門外燧生有異質遇事挺然不撓兩目爍爍夜有
光死之日天忽隂慘烈風驟起凡數日民大恐走收
兩人屍蠅蚋無近者贈禮部尚書諡忠烈與逵並祀
南昌賜額旌忠錄一子世襲錦衣千戶(同上)
許逵字汝登固始人正德進士長身巨口猿臂燕頷沉
静有謀略以靖寇功超擢山東兵備僉事遷江西副
使時宸濠暴横甚逵每繫其黨繩以法嘗言於孫燧
曰寧王敢為暴者恃權臣也權臣左右之者貪重賄
也重賄由於盜藪今惟翦盜則賄息賄息則交解交
解則黨孤燧然其言每事與密議及宸濠反縛燧逵
争之宸濠素忌逵問許副使何言逵曰副使惟赤心
耳肯從汝反乎濠怒曰我不能殺汝耶逵罵曰汝能
殺我天子能殺汝遂并縛逵曳出斫其頸屹不動賊
衆共推抑令跪卒不可得遂死年三十六世宗即位
贈左副都御史諡忠節蔭一子錦衣千戶(同上)
黃宏字德裕鄞人弘治進士知萬安縣民好訟訟輒禱
於神宏毀其祠曰令在何禱也訟者至輒片言折之
調泰和遷戶部主事歴江西左參議按湖西嶺北二
道王守仁討横水桶岡賊宏主餉以功加俸一等賊
閔念四既降復恃宸濠勢剽九江宏發兵捕之走匿
宸濠祖墓中盡得其輜重以歸宸濠逆跡益露士大
夫以為憂宏正色曰國家不幸有此吾輩守土惟死
而已民有持大義不從宸濠黨者宏每隂左右之及
反被執宏憤怒以手梏向柱蹙項是夕卒賊義而殮
之子紹文奔赴求得其棺以偽命治殮非父志亟易
之扶歸世宗立贈宏太常少卿祀旌忠祠又馬思聰
字懋聞莆田人弘治進士以南京戶部主事督糧江
西駐安仁值宸濠生日或勸勿往思聰曰吾欲覘之
疾報天子耳被執繫獄不屈絶食六日死世宗立贈
光禄少卿祀旌忠祠(同上)
按豫章書云旌忠祠祀孫許二公南禮科給事中
王子謨復以馬主事黃參議死節事聞有旨贈官
配享御史鄧顯麒題黃馬不當與孫許同祠有旨
以副使周憲配享撤黃馬祀嗟乎謂黃馬二公之
死不如孫許之烈則可然比之王綸潘鵬則薰蕕
矣傳曰以死勤事則祀之死猶不祀亦何責之苛
耶(原跋)
王守仁字伯安餘姚人弱冠舉鄉試好言兵登弘治進
士正德元年劉瑾逮言官戴銑等守仁抗章救瑾怒
矯旨廷杖謫龍場驛丞瑾誅累官鴻臚卿十一年兵
部尚書王瓊竒其才遂擢右僉都御史巡撫南贑時
南中盗賊蜂起謝志珊據横水左溪桶岡池仲容據
浰頭皆稱王攻剽府縣而福建大帽山賊又起前巡
撫文森託疾去贑縣主簿吳玭戰死守仁至知左右
皆賊耳目乃呼老黠吏詰之貰其罪令詗賊賊動静
無弗知於是檄閩廣會兵先討大帽賊親率銳卒屯
上杭徉退師出不意搗之連破四十餘寨俘斬七千
有竒九月進兵大庾討横水左溪守仁自駐南康去
横水三十里先遣四百人伏賊巢左右進軍逼之賊
方迎戰兩山舉幟賊皆驚潰走桶岡督諸將破之乃
設崇義縣於横水還至贑州議討浰頭賊以計悉擒
戮之乃於下浰立平和縣置戍而歸十四年六月奉
命勘福建叛軍行至豐城而宸濠反急趨吉安與伍
文定徵調兵食傳檄勤王因集衆議攻水陸並進七
月壬辰朔宸濠襲下九江南康出大江薄安慶或請
救安慶守仁曰不然我越南昌與相持江上是腹背
受敵也不如直搗南昌賊聞南昌破必解圍自救逆
擊之湖中蔑不勝矣以伍文定為前鋒抵廣潤門守
兵駭散入城安士民慰諭宗室居二日宸濠果自安
慶還兵知府伍文定當其前鋒知府邢珣繞出賊背
賊大潰退保八字腦明日復戰以小舟載薪乘風縦
火焚其副舟婁妃以下皆赴水死宸濠易舟逃萬安
令王冕率所部兵追執之從逆諸臣皆獲遣兵下九
江南康凡三十五日而賊平京師聞變諸大臣震懼
王瓊大言曰王伯安居南昌上游必擒賊至是果奏
捷時帝已親征自稱威武大將軍命安邊伯許泰太
監張忠抵南昌而守仁先俘宸濠發南昌至錢塘遇
太監張永以俘屬之而身至京口欲朝行在聞巡撫
江西命乃還南昌忠泰已先至恨失宸濠縦卒嫚罵
守仁厚撫慰之卒皆悅遂班師去世宗即位特進光
禄大夫封新建伯總督兩廣疏乞骸骨行至南安卒
年五十七喪過江西軍民無不縞素哭送者隆慶初
廷臣多頌其功詔贈新建侯諡文成(同上)
伍文定字時泰松滋人弘治進士有膂力善弓馬授常
州推官以勘魏國公訟田事忤劉瑾斥為民瑾敗起
嘉興同知擢吉安知府討平永豐及大茅山賊佐王
守仁平桶岡横水宸濠反王守仁至豐城聞變文定
急以卒三百迓於峡江協謀討賊賊平功最擢江西
按察使張忠許泰至南昌欲冒其功而守仁已俘宸
濠赴浙江忠等失望大恨文定出謁遂縛之文定罵
曰吾不惜九族為國家平大賊何罪汝屈辱忠義為
逆賊報讐法當斬忠益怒推文定仆地文定求解任
不報遷廣東右布政使世宗嗣位文定列上忠等罪
狀又請發宸濠資財還之江西以資經費矜釋忠泰
所陷無辜及寧府宗人不預謀者以清冤獄帝嘉納
之進右副都御史提督操江仕至兵部尚書卒於家
天啟初追諡忠襄(同上)
周廣字克之崑山人弘治進士歴知莆田吉水二縣正
德中以治最徵授御史即疏陳四事糾錢寧不法狀
寧怒謫懷遠驛丞稍遷建昌知縣有惠政部擬除憲
職寧矯旨再謫驛丞世宗即位復故官歴江西副使
提督學校舉治行卓異擢福建按察使六年以右僉
都御史巡撫江西廣為人嚴冷無笑容弗受請託士
類莫不憚之(同上)
鄭岳字汝華莆田人弘治進士累官江西按察使尋陞
左布政宸濠奪民田億萬計民立砦自保濠欲兵之
岳持不可濠怒遂以事奪職發戍及濠叛起江西巡
撫時多坐助逆者岳曰濠横恣甚我藩司且被挫折
况民乎分豁千餘家尋遷兵部右侍郎乞休去(白志)
劉璽字廷守龍驤衛人正德間任江西都司巡撫盛應
期知其廉明每屬以疑獄多所平反巡按穆相薦總
漕運璽奏三十餘疏垂為漕政良規尋以直忤當道
罷歸(江南通志)
唐龍字虞佐蘭溪人正德進士除郯城縣徵授御史疏
斥錢寧再按江西時宸濠已擒疏趣張忠許泰班師
三司官從宸濠叛者猶居位龍召數之曰脅從罔治
謂凡民耳若輩讀書食禄何靦顔乃爾立收其印歴
官總督三邊軍務太子太保吏部尚書卒諡文襄(白志)
按明一統志龍按江西疏請班師如解倒懸列從
逆之罪表劉源清馬津之功劾鎮監崔和之黷貨
辨雪脅從先後所上九十餘疏無非為民請蠲賑
患時賴以寧去後肖像同仁祠(原跋)
潘希曾字仲魯金華人弘治進士嘉靖四年以右僉都
御史巡撫南贑討平惠州賊賴貴斬浰頭賊曾蛇仔
遷工部右侍郎(同上)
顔珀字載祥晉江人弘治進士累官江西左政使雅志
恬澹會詔有太乙觀之役不忍加派於民因覈司藏
見二巨桶封識凝塵啟視之約數千金亡其籍矣遂
報撫按抵公費民頌其德(安志)
按珀止一事而安志所載太乙觀之役年月亦失
考
顧應祥字惟賢長興人弘治進士授饒州推官桃源寇
亂掠樂平令以去應祥單身入賊壘出令賊亦解去
入為錦衣衛經歴累官江西副使分巡南昌值宸濠
亂定撫循瘡痍招集流亡皆善後事宜仕至刑部尚
書致仕(明儒學案)
陶諧字世和會稽人弘治進士嘉靖元年除江西僉事
久之提督南贑汀漳軍務疏奏天下差徭煩重乞罷
免里甲供億諸費帝采納之尋遷兵部右侍郎(白志)
盛應期字思徵吳江人弘治進士嘉靖二年巡撫江西
宸濠亂後瘡痍未復奏免雜調緡錢數十萬請留轉
輸南京米四十七萬銀二十萬以業饑民又令諸府
積榖備荒尋進兵部左侍郎總督兩廣(同上)
林庭㭿字利瞻閩縣人弘治進士授兵部主事歴仕江
西參政舉治行卓異歴湖廣左右布政擢右副都御
史巡撫保定仕終工部尚書卒諡康懿(同上)
按陳洪謨江西通志序云江西舊無通志嘉靖癸
未秋御史中丞東吳盛公屬大參林君庭㭿憲副
周君廣為之書凡二十冊又稱其博古能文發凡
立例得諸專經世學為多則江西之有通志自庭
㭿始功不可沒而安志并去庭㭿名特表出之(原跋)
查約字源博海寧人弘治進士嘉靖二年任江西副使
多惠政冰蘖自勵治行為一時最官至山東巡撫(白志)
邵銳字思抑仁和人正德戊辰會元歴官江西提學僉
事抑浮崇實恥於近名不立門戶改福建提學仕終
右副都御史諡康僖(南昌府志)
徐一鳴字伯和醴陵人正德進士由吏部驗封郎中陞
江西提學副使崇正學正文體創東湖書院毀淫祠
為鎮守中官所憾劾以抄毀寺觀竟落職去士論惜
之(同上)
余珊字德輝桐城人正德進士世宗立擢江西僉事討
平梅花洞賊仕至四川按察使珊律已清嚴居官有
威惠(白志)
張岳字惟喬惠安人正德進士官行人諫南巡杖謫南
京學正嘉靖初復官尋以右副都御史巡撫江西貴
溪相治生塜廣信七縣議各措千金岳曰豈範金為
槨乎縣百金足矣分宜相奉賜建延恩閣岳批牘與
千金所司請益不許乙巳大饑設法措賑奏留京折
銀五萬兩又請折正兊米數十萬石以故饑而不害
卒贈少保諡襄惠(福建通志)
周用字行之吳江人弘治進士正德中擢給事中以請
治鎮守江西中官黎安罪時多其直出為廣東參議
嘉靖八年擢右副都御史巡撫南贑以廉潔著仕至
吏部尚書卒贈太保諡恭肅(白志)
按徐文貞階撰墓誌銘稱用督南贑軍務時有巨
盜横行捕久不獲用廉其黨有悔悟者召至諭以
利害因以賞誘之遂奉成筭俘斬以獻并移檄各
屬薄賦平徭緩徵軍餉以塞盜源行之期年盜不
復作初橋厰𣙜商稅太重商皆避而他趨餉不給
用調其輕重著為例商復趨之贑豪室多隠其田
額以虚稅竄貧戶用命履畞丈額盡革其私賦役
以均又按豫章書嘉靖己丑都御史周用以吉安
撫州二府屬縣萬安龍泉泰和永豐永寧樂安接
壌詞訟繁連異府人民難以勾攝建議增轄以便
統屬(原跋)
唐胄字平侯瓊山人弘治進士嘉靖癸巳以右副都御
史提督南贑贑墉堞庳小胄增築樓櫓又疏請置湖
西道檄守巡分駐臨江吉安令緩急可恃半年改撫
山東歴仕戶部左侍郎(分省人物考)
徐階字子升華亭人嘉靖二年第三人及第官江西按
察副使視學政正文體端士習創王文成祠及同仁
祠累官吏部尚書大學士卒諡文貞(白志)
胡松字汝茂滁州人嘉靖進士官江西左布政使晉右
副都御史巡撫江西所部多盜奏設南昌南豐萬安
三營遣將討捕以次削平進兵部右侍郎巡撫如故
以會討廣東巨寇張璉賜銀幣松潔已好修富經術
鬱然有聲望累官吏部尚書卒贈少保諡恭肅(同上)
按豫章書廣閩賊犯撫州及鉛山松提兵直抵信
州去賊百里議者謂賊勢銳宜觀變松曰不然古
人以雪夜俘賊擊不意也予新任賊不虞猝至即
往臨之立驚潰矣一晝夜竟達撫州諸路並進擊
賊大敗江西以寧此嘉靖辛酉年事也明年壬戌
張璉作亂松陳四事上之曰增置府縣精選守令
互相策應亟議招徕報可(原跋)
魏一恭字道莊莆田人嘉靖進士授温州推官歴官江
西左參政分守南昌道孤介剛方人莫敢犯平生絶
不苟取雖交際微物亦峻却嘗自言不要官不要錢
不要命則何事不可為人目之為三不要遷廣西左
布政使(安志)
馬森字孔養懷安人嘉靖進士授戶部主事𣙜九江關
以廉能著歴太平知府再遷江西按察使有進士嬖
外婦而殺妻撫按欲緩其獄森卒抵之法歴左布政
就擢巡撫江西森久歴江西多惠政入為刑部右侍
郎(白志)
譚太初字宗元始興人嘉靖進士授工部主事歴官江
西副使清軍多所釋御史以失額為疑太初曰失額
罪小殃民罪大嚴嵩親黨奪民田按治之不少貸遷
廣西右參政歴官南京戶部尚書卒諡莊懿(同上)
丁應璧字為章壽光人嘉靖進士由南京兵部郎中陞
南昌知府歴江西按察副使天性廉介政簡易有體
不屑屑與僚屬競敝衣疏食以風吏民王孫有以金
魚貯盆餉之者烹啖以愧之其素尚如此隆慶間舉
卓異晉山西參政(豫章書)
周如斗字允文餘姚人嘉靖進士授貴溪縣擢御史歴
官巡撫江西如斗稔知民困差徭剏議行條鞭法以
勞瘁卒疾革時對諸司語不及他惟刺刺談條鞭本
末士民巷哭肖像祀之(安志)
萬士和字思節宜興人嘉靖進士改庶吉士授禮部主
事累遷江西僉事歲裁上供磁器以千計民便之歴
官至南京禮部尚書卒諡文恭(白志)
王宗沐字新甫臨海人嘉靖進士授刑部主事歴江西
提學副使修白鹿洞書院引諸生講習其中陞按察
使歴右布政使作江西大志曰賦書均書藩書溉書
實書險書陶書至今奉以為規歴官至刑部左侍郎
(同上)
虞守愚字惟明義烏人嘉靖進士以僉都御史提督南
贑築黃鄉城遷羊角水堡復長沙營𠞰程鄉大埔等
處流賊及修復書院增立社學免役賑荒仕終南京
刑部侍郎(贑州府志)
朱紈字子純長洲人正德進士嘉靖二十五年以都御
史撫贑上言去外盜易去中國盜難去中國羣盜易
去中國衣冠盜難廉得濱海奸人及貴臣為之中庇
者具以狀聞督閩將盧鏜出海斬獲甚夥兵勢大振
屢著竒績而為憾家所劾罷歸士論惜之(分省人物考)
吳百朋字惟錫義烏人嘉靖進士巡撫南贑討平河源
賊李亞元程鄉賊葉丹樓兵威大振先是下歴高砂
岑岡號三巢荼毒信豐龍南安遠地方而下歴酋賴
清規尤桀黠百朋籌畫兵食選練將卒誓必滅賊果
擒清規於苦竹嶂羣賊震懾改設定南縣境内以寧
歴官至刑部尚書卒(列卿錄)
鄭世威字仲孚長樂人嘉靖進士官江西僉事大學士
夏言里居巡撫為設醮壇祈嗣世威獨不往嘗謁言
閽人令從角門入世威曰趣還我刺言為啟中門乃
入尋轉江西副使會嚴嵩柄國其族黨有犯者世威
抵以重法遷四川參政念嵩終害已致仕歸嵩敗中
外交薦官至吏部右侍郎卒諡恭介(同上)
栗永禄字仕學長治人嘉靖進士任江西按察使風采
峻厲時籍分宜之家當事者承望風旨株及平民以
盈其數永禄憐之審釋者千計屬邑積蠧悉捕治之
累官兵部右侍郎(安志)
秦鈁字鳴和慈谿人嘉靖進士任江西左布政政治嚴
明金錢出入委之屬官羨餘悉貯為公帑官舍中僅
家僮一二偶感時事輒引去行李蕭然(同上)
談愷字守教無錫人嘉靖進士先以戶部員外郎監兊
江西大展清譽後以右副都御史巡撫南贑諭降贑
賊李文彪旋以其衆征海宼盡殱之賜白金文綺進
兵右侍郎(分省人物考)
汪一中字正叔歙人嘉靖進士由開封推官屢遷江西
副使鄰境賊入宼薄泰和當路以討賊屬之先是泰
和巡檢劉芳力戰死一中至率諸將吏祭之曰爾職
抱關猶死疆事吾待罪方面不滅賊何以生為遂誓
師列陣賊至左右軍皆潰一中躍馬當賊鋒與指揮
王應鵬千戶唐鼎皆死之事聞贈光禄卿諡忠愍妻
程氏不食五日死(白志)
汪尚寧字廷德歙縣人嘉靖進士以副都御史巡撫南
贑為祠祀濂溪陽明聚士講學其中既平贑賊頗有
功以執政嗛之罷歸(贑州府志)
王鈁字子宣會稽人嘉靖進士以右副都御史提督南
贑軍務所轄多峒賊鈁至則解諸繁令惟使郡縣恤
孤寡撫流移不煩兵而底定轉兵部右侍郎(同上)
陸穏字汝成歸安人嘉靖進士歴官江西左布政使嘉
靖辛酉閩廣寇起流劫江西其渠張璉甚而僭號改
元陞穏副都御史巡撫南贑詔四省會征兵分七哨
穏授計參帥俞大猷生得璉於漳州穏號令嚴整懸
賞購賊千金無所惜故贑兵所向輒克(同上)
魏謙吉嘉靖間巡按江西才猷軒敏綽有風裁墨吏豪
猾莫不悚息時歲大饑出贓鍰為糴民賴全活復奏
蠲全税威惠懋著(明一統志)
黃卿歴江西參政左右布政使清介峻特大旱步禱經
旬不少懈遇解兊原封出入堂無筦庫捐修學舍及
城隍廟入覲唯圖書數卷有清風兩袖獨朝天之謠
(同上)
俞大猷字志輔晉江人舉嘉靖武會試除千戶累以平
賊功代劉遠為浙江總兵官廣東饒平賊張璉攻陷
城邑數年不能平詔移大猷南贑合閩廣兵討之時
胡宗憲兼制江西檄大猷急擊大猷謂宜以潛師搗
其巢攻其必救奈何以數萬衆從一夫浪走哉乃疾
引萬五千人登柏山高嶺俯瞰賊巢璉果還救大猷
連破之斬首千二百級執璉并賊首蕭雪峰散餘黨
二萬不戮一人擢副總兵協守南贑汀漳惠潮諸郡
遂乘勝征程鄉盜平之擢福建總兵官徙鎮南贑大
猷為將廉馭下有恩數建大功威名鎮南服用兵先
計後戰所在有大勲卒贈左都督諡武襄(白志)
按贑郡志云陸穩授計俞大猷與此不合
張翀字子儀柳州人嘉靖進士授刑部主事抗疏劾嚴
嵩父子亂政詔獄謫戍穆宗嗣位召為吏部主事二
年以右僉都御史巡撫南贑劇盜黃朝祖流劫諸縣
翀討禽之移撫湖廣(同上)
劉光濟字憲謙江隂人嘉靖進士隆慶初以右副都御
史巡撫江西先是巡撫周如斗議立條鞭法未就光
濟至銳意奏行定為四差民輸金於官官為僱役輕
重適均徭役之困永絶又創坊甲條鞭如里甲法人
享其利歷官至南京吏部尚書(安志)
陳有年字登之餘姚人嘉靖進士萬歴間以右僉都御
史巡撫江西屢疏乞免燒造鮮紅甆器并檠臺龍缸
諸異巧竟得俞旨戊子水災特疏請蠲賑豁南昌魚
課人德之南昌衛軍餘丁差每苦虐奏請行條鞭法
徵銀僱募如州縣積困始甦旋以浮言罷歸後官至
吏部尚書卒諡恭介(豫章書)
陸萬垓字無畦平湖人隆慶進士累官以右僉都御史
巡撫江西行社倉法貯榖千萬石歲侵發賑全活甚
多濱江圩壊輒令有司築之居官寬易不苛而汲汲
民事至忘寢食竟以勞瘁卒官民為立祠江上(安志)
沈越字中甫江寧人嘉靖進士巡按江西執法峻整嚴
嵩當國意有所不悅以指授越越不從嵩銜之坐甲
辰監試被議左遷開州判(江南通志)
鄭逑字世美閩縣人嘉靖庚戌進士仕至江西參議祖
琳居官剛介人目為鄭硬頭逑有祖風亦不能俯仰
於人時相嚴嵩奪民溉田湖塘来訴者幾千人逑命
各荷鍤以從頃刻開掘以還於民嵩怒甚人皆危之
未幾嵩敗逑得無恙(福建通志)
李天植字性甫廣德人嘉靖進士任饒南道參議時毀
天下書院當事者希執政意欲併廢白鹿洞膳田植
持不可且捐俸增益諸生廪餼俾時講習其中後歷
曹濮兵備以終(江南通志)
高鏞字京甫内江人初以平陽令徵拜御史巡按江右
時分宜柄政鏞行部不修私覿既至即逮其家不法
者無少徇竟以此落職外補稍復起擢南京部郎鏞
竟歸箧無長物庭鮮干謁獨事關鄉閭利害者則侃
侃言之里人皆受其福(四川通志)
林潤字若雨莆田人嘉靖丙辰進士先知臨川以治行
最擢御史巡按江西嚴世蕃置酒為别諸御史座上
不敢吐一語潤獨高談不顧既罷世蕃遣人候之曰
嚴侍郎致謝願無刺當世事潤至即首論嚴嵩最幸
門士副都御史鄢懋卿罪復疏世蕃羅文龍大逆狀
御史鄒應龍亦以為言二人並謫戍及世蕃敗潤起
按視上江又具疏發其奸状乃誅世蕃籍其家擢潤
都御史巡撫蘇松卒於官(福建通志)
潘季馴字時良烏程人嘉靖進士授九江推官擢御史
萬歴四年巡撫江西念德化桑落洲堤崩田荒發廪
捐資築之凡七十餘里視封郭三倍有竒五閱月告
成今為沃壤江人至今德之(九江府志)
李一瀚字源甫仙居人嘉靖進士歴御史陞江西按察
僉事平衡鹽政復武陽郡公廟祀疏超溪水利歴左
副都御史(南昌府志)
馮岳字望之慈谿人嘉靖進士任江西左布政使錢糧
不任庫官郡邑来謁者輒屬之筦視出入吏胥弊絶
藩政肅清累官南京刑部尚書(同上)
劉思問字汝知孟縣人嘉靖進士萬歷初以僉都御史
撫南贑承湖粤寇平之後刻意振刷選士子集陽明
書院廪餼而考校之文風大振歷官至南京戶部尚
書(贑州府志)
陶承學號方塘會稽人嘉靖進士視兵九江適贑賊流
劫臨吉戕副使汪一中破玉山縣江右俶擾承學大
治兵湖口防其突逸適議事安慶還至黃石磯與賊
帥袁三遇遂麾舟師鼓而薄之舟繚斷帆解勢將逼
陶師射賊亦斷繚遂盡殲之(安志)
按九江府志載承學陞湖廣參政以去守巡道於
常俸外制有廪給承學苐取蔬肉九江臨發時積
贏至數百金承學拒不肯受請者曰此法當受也
承學曰郡城惡矣曷繕諸及工竣郡人為碑紀其
事歴官刑部尚書子望齡即石簣宗伯實生於九
江署中
夏良心字宗堯廣德人隆慶進士授刑部主事累陞江
西左布政使精覈吏事下牒若流水州縣轉賦一至
即輸尋擢巡撫江西積榖貯義倉荒政賴之稅使至
良心力與争減𣙜額又奏停采廣信封禁山及景德
鎮窯器但用土青俱得請卒於官贈兵部尚書賜特
祠曰褒德(南昌府志)
朱鴻謨字文甫益都人隆慶進士授吉安推官識鄒元
標於諸生厚禮之擢南京御史以疏救言官語侵居
正居正怒斥為民居正卒起官出按江西奏蠲水災
賦請減饒州磁器不報又疏薦建言削籍者忤旨奪
俸歴官刑部右侍郎贈刑部尚書諡恭介(白志)
按豫章書鴻謨署篆泰和去住市米自給嚴屏里
甲常供片脯升醪捲握之饋不得至前禔身清潔
一有俸羨傾賑貧儒所入援手而盡嘗曰吾身旁
貯銀倘至五銖輒病其大廉不嗛殆天授然也
謝杰字漢甫長樂人除行人册封琉球累遷順天府尹
以右副都御史巡撫南贑屬吏被薦者多賄杰曰賄
而後薦干戈之盜薦而後賄衣冠之盜人以為名言
進南京刑部侍郎尋擢戶部尚書(同上)
按贑州府志杰雅負經濟於戎務民事虛懷博訪
立營柵稽𣙜稅革計吏減和糴平反冤獄禽制積
寇地方翕然稱快又建玉虹塔於下河雙江皆美
政也
李佑字吉甫貴州清平衛人嘉靖進士歷官江西副使
程鄉賊敗奔瑞金佑邀擊之三戰皆捷又敗廣東賊
吳志高下歷賊賴清規賜銀幣進江西右參政偕總
兵官俞大猷大破劇賊李亞元擢僉都御史巡撫廣
東(同上)
王佐字泰蒙鄞縣人萬歴進士任南昌府陞按察使晉
布政使巡撫江西凡在豫章二十餘年深仁厚澤士
民為之立祠(安志)
張岳字汝宗浙江餘姚人嘉靖進士授行人擢禮科歷
操江疏論張居正奪情事居正怒落職閒住居正死
起岳右僉都御史巡撫南贑岳鑒前政苛擾務為簡
静汰冗食省浮費百姓愛之入為刑部右侍郎(白志)
江以東字貞白全椒人隆慶進士由南京考功郎中陞
江西提學副使操持方正人不敢干以私校士至南
贑當路者撓之竟拂衣歸(南昌府志)
陸長庚字元白號津陽平湖人萬歷進士累官湖南道
三十年進江西右布政使轉左時宗禄不給宗屬千
餘人譟於衢兩臺束手長庚出存積銀十三萬補之
三十六年大水請弛長河魚禁以䘏饑民建唐韋丹
耑祠為文記之重建攬秀樓湯顯祖為之賦在任七
年羨餘悉封簿貯庫擢順天府尹士民為立祠章江
門内西大街終南京兵部右侍郎(檢討李澄中撰傳)
江一麟字仲文婺源人嘉靖進士萬歷間以副都御史
巡撫南贑豁達大度喜怒不形與贑守葉夢熊守道
張士佩巡道朱茹密筭進兵平安遠黃鄉賊搗其巢
穴渠魁授首陞總督漕運都御史至今贑民立祠祀
之(贑州府志)
賈待問字叔學東莱人隆慶進士萬歷甲申以右僉都
御史巡撫南贑鎮遏有方盜不入境疏通鹽法俾吉
民受筭於廣公私交便晉階太子太保(同上)
容若玉號崑石懷寧人萬歷甲戌進士歴陞嶺北道履
任即值岑賊嘯聚廣中平和諸境玉兼攝布政司事
假節鉞鎮之兼程進發乘其不意出兵於大龍保要
害因檄嶺北兵截其歸路遣諜者火其巢賊失據一
戰縛之人皆服其雄略(江南通志)
張恒字明初嘉定人萬歷進士由刑部郎遷江西副使
凡訟獄片言立决時相國以湖利與小民競恒奪以
與民舉江右循吏第一(同上)
陳一元字泰始侯官人萬歷辛丑進士令四會南海嘉
定俱著政聲擢御史巡按江右值歲祲民饑奏留本
年稅銀發賑檄所司告糴吳楚轉輸于民全活無算
因為時宰所嫉螫以他事時神宗疏多留中一元不
俟命即拂衣歸(福建通志)
方大美字黃中桐城人萬歷丙戌進士御史巡按江西
抗稅璫飭吏治尤好士故事校士皆屬學使者大美
獨以拔孤寒羅英俊為己任所培植甚盛(江南通志)
龔道立字應身武進人萬歴進士由兵部郎知建寧府
歴江西嶺北道參政粤東歲祲有數千人度嶺来邏
者以寇報撫軍倉皇議兵道立曰此必饑民就食耳
請身往諭設法賑濟士民德之道立每以經術飾吏
治在吉安葺白鷺洲書院與王塘南鄒南臯講學其
中尋陞湖廣按察使致仕年七十三卒建寧思舊德
立祠水西街祀之本籍亦崇祀鄉賢著有仕學堂四
書說約白鷺洲書院問荅陶白齋詩文稿考槃錄等
書(常州府志)
王敬民字用司西華人隆慶進士萬歷間以僉都御史
莅虔飭兵防興文教鋤積猾因郡城多災備救火具
開七星井於南街栽萬松於水東庚寅大疫選醫開
局全活甚多贑民思之(贑州府志)
李汝華字茂夫睢州人萬歴進士以僉都御史撫贑持
守方嚴威令信肅稅監入虔欲坐兩𣙜關筦其鑰汝
華力與争止許割額稅之半稅使恚甚相持數日竟
如初議建贑寧二學修王文成祠詳纂輿圖要覽在
鎮凡十四年所操如一日以太子太保致仕(同上)
吳達可字安節宜興人萬歷進士歴知會稽上高豐城
並有聲選授御史歲侵繪上饑民十四圖力請賑貸
出按江西稅使潘相毆折輔國將軍謀圯肢并繋宗
人宗達誣以劫庫劾上饒知縣李鴻主使帝切責謀
圯等奪鴻官達可言宗人無故受刑又重以詰責將
使天潢人人自危鴻無辜不當黜願亟正相罪復鴻
官相又請開廣信銅塘山采大木鑿泰和武姥山石
膏達可復極諫不可閣臣力争之乃寢累官南京通
政使(白志)
查允元字虞臯海寧人萬歷進士歴禮部郎中出為江
西提學僉事再任江西參政持守廉介莅事六載終
始不移衡文不爽毫髮所拔士皆登上第歴通顯遜
國忠臣練子寧八世孫練綺自福建長樂回原籍公
訪得之留綺家峡且給衣巾復給學租百石令奉祀
金川書院性恬退年未五十以疾乞休(練公遺事)
黃承元字履常秀水人萬歷進士官湖西參政間歲遷
粤西觀察湖西父老籲留之乃復以觀察治湖西以
卹民隱寬民力為首務其時潘璫以督窯至與陳璫
比承元移書禁止土青累千百言璫斂容遜謝事竟
寢永新萬安諸材官夤緣作奸縻屯糈為漕累或貸
富人錢虚募營卒以應承元悉加釐革裒屯益漕自
出官鏹為營規三載晉中州右轄累官福建巡撫贈
工部右侍郎(吉安府志)
李長庚字孟白湖廣人萬歷進士任江西布政除解費
察吏弊清介絶俗惟重士尊儒屬郡操觚者皆願列
其門士民愛之立祠滕王閣之右(安志)
錢檟字岳陽會稽人由進士以文章名萬歷間知袁州
府豈弟廉易尋以憂去後提督江西學政以公明稱
行部袁州建袁高士祠自為記以風厲諸生至今誦
學政者必首稱之(同上)
葛寅亮錢塘人萬歷進士壬子兵備九江銳意興除先
是湖口稅璫李道勢燄猖獗當道莫敢問寅亮至即
榜張其弊蠧仍條關款檄道舉行移檄湖口守備約
於五月某日巡歴湖江令守備練兵以候道莫知所
為門常晝扃寅亮因執其舖戶某等立斃以法漸及
參隨胥吏道望門請託寅亮曰該監人役俱我百姓
敢於骫法病商皆得執而問之於是除冗役首惡論
罪分謹守者百餘人為二番給牌腰佩之月赴道驗
更聽約束民始免水火矣癸丑饑出三府公費數百
金并貸關使者千金遣官告糴湖襄以平價糶民賴
以活創建陽明書院置膳田選諸生肄業其中置社
學十二所以教貧民子弟之不能延師者開南熏東
作二門置月城湖中築堤建橋設西城閘蓄水以制
火患濬老鸛塘建置如不及既而移疾去行李一肩
而已(同上)
舒其志廣濟人萬歷進士累官江西按察使攝饒州兼
署九江淮王有世子十三齡王惑于寵娼欲以其子
易之左右班校皆巨盜出沒彭蠡間白晝攫人金其
志廉其情佯託卧閣絶請謁止留干掫四人司扃鑰
羣不逞皆舉酒相賀忽夜半出袖中紙署賊名令前
四人者分捕其黨而置之法遂謁王王色沮出世子
於宫中而殺其偽子及娼湖口璫李道司稅除厰校
緝事外自置京隨百餘人皆悍賊死黨上下羅織即
蓮舟漁艇無得脫者其志製飛鷁數隻由鄱湖度湖
口密令守戎丙夜聚蘆葦列炬火喊聲山震令人從
烈燄中縛其渠魁用前艇飛送九江獄校衆奔跳水
中璫聞之竟泥首乞命其志故為之計曰若住此吾
知不免惟束装宵遁耳璫果遁去於是凡助璫為虐
者盡置之法人咸快之(同上)
李開芳永春人萬歷進士任江西按察使時中使入豫
章咆哮礦稅首及廣信其爪牙横甚大吏莫敢誰何
上饒知縣李鴻獨捕數人杖斃之中使怒露章疾馳
撫臣某慮波及將繼劾開芳曰果爾海内視公為何
如人請劾某而置上饒撫臣慚而退開芳禮賢恤士
工文藻精八分書西江諸名勝往往有其題額(南昌)
(府志)
丁繼嗣字國雲鄞縣人萬歷進士歷官江西副使分巡
湖西陞參政分守南贑精於吏事敏决無所留滯城
垣廨宇庳陋傾圯者亟為修飾贑縣學更重新之累
官副都御史(贑州府志)
陸夢龍字君啟會稽人萬歷進士授刑部主事時張差
獄起承問官鮮不為鄭氏地者夢龍獨力持之歴江
西參議上官建魏忠賢祠列夢龍名亟遣使剷去之
後以右參政分守固原流賊至力戰死之贈太僕卿
(白志)
按九江府志夢龍夙有時名善談文章進諸生講
藝陽明書院士風翕然天啟癸亥甲子之際承平
日久人不知兵夢龍召募健兒五百教之技擊號
稱標兵九江之有標兵自夢龍始也
洪瞻祖字貽孫錢唐人萬歷進士巡撫南贑閩廣流寇
騷擾瞻祖檄諸郡合𠞰親歴蠻瘴犯矢石不數月平
賊渠了婆總等奪還男婦器械牛馬無筭增築亭堡
以疾乞歸囊橐蕭然有撫虔奏疏一卷(贑州府志)
黃汝亨字貞父仁和人萬歴進士授進賢縣清賦簡訟
教士䘏郵修堤橋建社學民甚德之由郎中出為江
西提學衡文一以先民為法如臨川陳際泰東鄉艾
南英皆其首錄士不受請託陞分巡湖西參議卒以
強項罷歸所著有寓林集(安志)
蔡懋德字惟立崑山人萬歷進士官江西提學副使頒
王守仁拔本塞源論於諸生自著管見臆說數千言
發明良知之學士多興起累官至山西巡撫闖賊攻
城力戰死之諡忠襄(白志)
李成名字寰知太原衛人萬歷進士以右僉都御史巡
撫南贑魏忠賢以成名為趙南星所用因所屬給由
犯御諱除其名為巡撫止八月士民祠祀之(同上)
吳麟瑞號秋浦海鹽人萬歷進士為湖東巡道初下車
謁羅明德遂於明德祠講學諸生講論有佳者必拜
手受之崇禎癸酉龜峰渡風濤驟至溺死者三十餘
人麟瑞惻然捐建橋梁顔曰萬年與太平橋相望焉
(安志)
按明詩綜麟瑞由吏部郎歴江西副使按察使右
布政使有哀鴻蟋蟀諸集
解學龍字石帆興化人萬歷進士崇禎五年以右僉都
御史巡撫江西疏言臣所部州縣七十人而坐逋賦
降罰者至九十人由數歲之逋責於一歲數人之逋
責於一人故終無及額之日請别新舊酌多寡立帶
徵之法可之四方盜賊蠭起江西獨無重兵學龍以
為言詔增置千人都昌萍鄉盜發討平之封山妖賊
張普薇等擁衆横行合閩兵剿滅十二年冬擢南京
兵部右侍郎(白志)
林日瑞字洛元詔安人萬歷進士歴官江西右參政憂
歸服闋起故官分守湖東屬縣鉛山界閩妖人聚山
中謀不軌圍鉛山日瑞擊敗之搗其巢累官右僉都
御史巡撫甘肅流賊薄甘州死之(同上)
胡士相字端甫平湖人萬歴進士授弋陽縣弋故多盜
士相嚴保甲法盜風頓息陞刑部主事歷官江西參
政分守湖西道奸民請開礦部檄至覆寢其事衆議
建魏忠賢祠士相持不可請蠲袁州積逋建義倉積
粟備水旱修城堞興學校奉優旨賜金增秩(臨江崇)
(祀錄)
陳士竒字平人漳州人天啟進士崇禎庚辰分巡嶺北
清介絶俗衣無紈綺食不粱肉嘗藝蔬官齋以自給
屏絶餽遺微服覘守令庭鞫得失一郡畏其神明值
歲除出死囚十七人於庭縦之歸期以開印自詣十
六人者皆如期至一囚弗赴嚴捕之盜走贑令所自
陳曰我無顔再見陳兵憲遂觸石死轉四川學使遇
張獻忠之禍全家殉難(贑州府志)
侯峒曾字豫瞻嘉定人天啟進士歴官江西提學參議
給事中耿始然督賦至監司以屬禮見峒曾獨與抗
禮益王勢方熾歲試黜兩宗生王怒使人誚讓峒曾
不為動江右人頌其公明謂數十年所未有(白志)
王養正字聖功泗州人崇禎進士授海鹽知縣累官南
康知府計殱巨寇鄧毛溪熊高一方賴之福王時進
副使分巡建昌時事已不可為養正加意拊循士民
賴以安堵南京覆兵至江西巡撫曠昭棄南昌走列
城望風潰養正乃與布政夏萬亨知府王域推官劉
允浩南昌推官史夏隆合兵力守閱三日有客兵内
應城即破養正等被執械至武昌死之其妻張氏絶
粒九日亦死(同上)
夏萬亨字元禮崑山人起家舉人累官江西布政使是
時江西郡縣多陷萬亨保建昌與王養正同被執死
之妻顧子婦陸及一孫一孫女俱赴井死僕婢隨死
者十餘人(同上)
彭期生字觀民海鹽人萬歷進士歴官湖西兵備道駐
吉安既兵至吉安期生力守不支城破走贑州與楊
廷麟萬元吉同守贑州城破冠帶自縊死有弱水山
人詩集(同上)
按朱彝尊詩話云期生與楊萬諸公力保孤城死
之日守備楊大器潛收其尸瘞於萬安縣之百家
村仲子孫貽訪其遺骸不得久之鄉人胡樞知萬
安縣事一夕夢先生語曰遺骸在縣境君能歸之
故鄉幸甚會大器之友曾堯㫤亦以狀白樞樞資
遣之歸葬海鹽說者比之思歸之温序焉(原跋)
王之良字虞卿陕西華隂人由進士累官虔撫西北寇
盜蜂起之良簡練營伍修飭戰具得火器新法製造
精良築城開隍為守禦計尤加意振興文學相度賀
蘭山形勢徙建贑學贑令陳履忠請建廉泉書院從
之捐置學田數百畞以贍師生陞兵部侍郎(贑州府)
(志)
周燦字光甫吳江人南贑巡撫用五世孫崇禎進士巡
按江西時張獻忠已破長沙羽書旁午巡撫郭都賢
杜門束手燦躬率士卒巡視險隘特疏陳兵餉事宜
又以楚疆決裂請勅行間諸臣併力夹擊以保江南
又請南漕二糧各折半以甦民困請止九江分關以
䘏商旅惠王準住廣信燦上言廣信瘠壤岩疆如江
右諸藩星列棋布何處再堪位置情詞懇切見西巡
政略所著有澤畔吟(吳江顧樵撰傳)
周應期號際五永嘉人由進士崇禎初年備兵九江馭
吏率屬動有法度公庭湛然如水人不敢干以私在
治五年軍安於伍兵安於營農安於野商安於市當
時號稱善治(九江志)
葉士彦巢人崇禎進士癸未来巡九江下車歲除矣日
夜偵視城内外所轄通吳楚凡隧道險要莫不嚴備
是時總兵左良玉鼾卧九江關箱鄉路不通薪炭俱
絶士彦密與宴會慷慨陳大義情辭懇切忠憤激揚
良玉感愧立起營還武昌士民釃酒相慶時有奉調
駐劄遊擊胡以寧恃東厰太監王德化為奥援肆横
於九江假防禦流賊名招募無賴悍丁為兵隂縦之
刦掠江上往来之人多患之居民亦時被侵擾恟恟
不安士彦條列其狀請於督師袁繼咸逐之去在任
撫綏瘡痍軫念疾苦備極周恤及士彦歸民皆巷哭
(同上)
王相說泰州人進士初任袁州推官明於審斷案牘無
留惠政甚多内擢為監察御史推補江西督糧參政
崇禎末流寇益熾相說轉餉給軍水陸無匱左良玉
兵南下恣肆淫掠相說委曲開諭怵以禍福左兵稍
戢漕運獲安(袁州府志)
國朝
劉武元字柱國遼東人幼習韜略挟策歸
太宗於瀋陽遂從入關順治四年為南贑巡撫時下贑驍
將多恣横諸監司不能制武元申明令甲嚴輯部伍
殘黎獲安戊子江西提督金聲桓副將王得仁反率
衆圍贑武元與總兵胡有陞協力堅守民無叛志數
閱月聲桓撤兵還出竒師襲敗之於大蕪港李成棟
自廣擁衆數萬將薄城下武元密遣將夜出攻其不
意斬級萬計成棟走衆潰遂滅随分遣諸將擊諸郡
邑蜂寇皆平之後以病乞休(白志)
遲變龍滿洲人為江西左布政時封疆初定變龍招集
流離加意撫綏歸業者無虛日順治戊子金聲桓王
得仁據城叛變龍以大義叱之遂遇害闔門殉者數
十人(崇祀錄)
金震出字鳴遠湖廣江陵人順治三年參藩嶺北時贑
民僅存孑遺而兵卒猶拷詰財物震出至力請諸將
禁止又勸各營釋歸難婦城内外白骨成邱横屍塞
路捐資瘞埋不可數計虔人至今頌之(贑州府志)
胡有陞滿洲人順治初為南贑總兵金聲桓叛率兵攻
贑城幾拔有陞與虔撫劉武元悉力拒守閱五月城
中糧盡而撫勵士卒雖饑疲無叛志久之聲桓撤圍
去追擊大蕪港殱其大半(同上)
陳安國沔縣諸生順治間為九江分守道屬邑多荒賦
民不能供安國力請減免以數萬計百姓德之(湖廣)
(通志)
夏一鶚滿洲籍寧遠衛人貢士順治八年巡撫江西時
封疆未靖九仙山陳九思宜黃曾明等負固出沒諸
縣告急一鶚分地設防示以方略𠞰撫並施諸賊俱
殄兵後田多荒蕪吏有秕政一鶚劾去墨吏二十餘
人計墾地多寡以清糧稅招集流亡給還産業民得
所歸(崇祀錄)
莊應會號素鶴武進人進士順治初歴官江西右布政
入覲陳奏瑞袁二府地隘土瘠自明洪武以来賦斂
較他郡倍重又洊經兵燹戶口少而糧額多積逋日
甚請加軫恤得
旨蠲免二府浮糧一十三萬六千有竒民困以甦江西
之人至今德之内陞刑部侍郎(同上)
蔡士英號魁吾錦州人以從龍功擢右副都御史順治
九年出撫江右勘實荒田請免逋賦五十八萬餘缺
丁五十九萬餘又據郡志請減瑞州浮糧一十萬四
百餘石袁州每畞浮一斗六升有竒請減照新喻九
斗三合科糧以蘇積困疏上報可陞總督漕運晉秩
大司馬以勞致疾請告歸卒諡襄敏所著有撫江集
督漕奏議(安志)
郎廷佐字一柱遼東人由翰林學士巡撫江西一切秕
政釐剔務盡未期年而境内大治旋擢兩江總督已
亥海寇猖獗江南震恐廷佐出方略定密計禦之親
冒矢石將軍以下咸奮勇先登事平諸所株連從賊
涉矜疑者盡釋之兩江士民焚祝不忘旋以請告歸
乙夘起補福建總督卒於官(同上)
佟國器字滙白遼東人順治乙未巡撫南贑海氛方熾
劇賊曾拱辰據興國之梅窖坑受孫可望偽檄剽掠
吉贑二郡國器遣左雲龍洪起元等重兵圍剿經年
乃滅長寧黃鄉賊楊興自前院劉武元時受撫復叛
潮惠贑數邑之交中有大帽山綿亘數百里良民雜
處蒐薙為難乃殲其渠魁招輯餘衆又平寧化白扇
坑三村黃素禾諸盜由是江廣閩楚間賊略盡先是
贑漕米裝解南昌而贑鎮兵食又自省會撥饋灘石
槎牙上下俱病轉輸國器疏請留贑漕以給鎮兵即
將省會應撥饋贑之米抵漕兵民兩便運調不煩時
重兵宿贑日久議興屯佐軍食國器曰政貴困地行
屯於贑無益遂罷之所著撫虔奏疏洞達時變陞副
都調浙撫虔人生祀之(熊文舉碑記)
蘇弘祖字光啟遼東遼陽中衛官籍由舉人為啓心郎
順治間歴官左僉都御史撫虔南時廣寇李玉廷劫
擾雩都降而復叛者再至是凡三亂弘祖遣將指畫
方略擒戮之時嶺北掃定已十餘年而文教未洽學
宫鞠為茂草弘祖捐俸倡建文廟規製鉅麗又建啟
聖祠王文成祠嘗手輯經世名言為目十二條又著
有撫虔草(贑州府志)
張鳳儀字瑞梧遼東生員順治丁亥分巡嶺北以輯悍
卒恤殘黎為事招徕流亡俾之復業戊子金王叛舉
兵圍贑鳳儀與虔撫劉武元總鎮胡有陞竭力守城
圍數月不解城中糧匱米一石四十金諸將或言老
弱無力登陴分糜軍食不若盡戮居民誓死固守鳳
儀曰諸君欲反耶民所往謂之王無民是無天子也
王者之師攻城猶不可屠敵民况守城而屠我民乎
虔撫是其說未幾援至一郡獲全(同上)
許世昌字中軒遼東人巡按江西宅心平恕率屬清廉
日汲汲以興利除弊為己任釐剔軍屯兵民兩安平
反冤獄聽斷如神至於學校祠宇罔不修葺吏畏民
懷頌聲洋溢西江百姓至今祠祀之(南昌府志)
王庭字言遠浙江嘉興人順治己丑進士授廣州知府
從征平定東粤擢廣西副使督學四川晉按察使已
亥任江西右布政庚子充武闈大總裁所拔皆才技
兼優者南昌瑞袁三郡久困浮糧瑞袁已經巡撫疏
請蠲除獨南昌以省會屢受兵燹圖籍毀廢不得邀
例豁免壬寅入覲庭剴切面陳已得部覆而中沮士
民戴德為立生祠補任山西以裁缺乞歸卒年八十
有七(采王沆行狀)
湯斌字孔伯河南睢州人順治壬辰進士選庶吉士授
檢討出為潼關道副使十六年陞嶺北參政居官以
古人風節自勵值海寇鄭成功犯江寧遣諜至贑閭
里不逞思與為應斌捕得立斬之有李玉廷者踞山
為盜其衆逾萬斌諭降之甫為約而海警至斌言於
虔撫蘇弘祖曰玉廷詐降非心服也今必變變則先
加于南安空城無兵請疾往為守禦計設備畢而寇
果至城不可犯則散兵焚掠鄉里為官軍所擒嶺嶠
以靖平南軍過南安殺人以逞有司以鬭殺論斌曰
力侔者謂之鬭軍無寸傷而民以兵死與律不應軍
卒抵法逾年念父老遂乞假歸(黃宗羲神道碑)
施閏章字尚白江南宣城人順治己丑進士由比部郎
視學山左歲辛丑陞江西參議分守湖西愛民禮士
尤崇奬風教於袁重建昌黎書院于吉葺白鷺書院
課諸士延泰和郭林為主席甲辰會講青原山中摹
顔書祖關二字建右坊更書聖域二字建左坊於五
賢祠前建傳心堂翼以二樓左曰仁樹右曰見山藏
書以待四方来學者裁缺歸里己未由博學鴻詞科
改官翰林院侍講著有愚山集行世(墓誌)
劉楗字公愚北直大城人順治丙戌進士考選給事中
出為平陽道副使康熙九年任江西布政使壬子歲
災南九二郡特甚楗親往賑濟收兌錢糧主藏吏以
羨餘進曰此成規也楗曰官則自私耳何成規之有
屛不納癸丑入覲疏請蠲南昌府浮額糧下部未覆
明年春陞太常卿在道聞江西寇亂疾驅而至時人
心洶懼見楗至咸迎馬首呼曰劉公至吾屬無憂矣
故事藩伯既擢交代不必待新任而糧道姚啟盛先
署藩篆力任事趣楗行楗持不可即日授印視事庀
餉籌兵多方固圉江城賴以定累官至刑部尚書(安)
(志)
哲爾肯滿洲人康熙乙夘總兵南贑耿逆叛其黨盤踞
昌雩間與汀州偽將劉應麟興國屯弁朱明相犄角
勢甚張爾肯與戰以所獲賊幟令我兵執以進賊不
辨掩擊大破之又明年韓大任據吉安自雩都分坑
渡河攻鸕鷀老新二寨斬數百級時閩楚粤諸寇蜂
起餉道梗爾肯力復萬安泰和二縣江西糧運遂通
後陞廣西提督(贑州府志)
郭景昌字瑞旭遼東瀋陽人康熙十四年任湖西道時
王師駐勦韓大任景昌理軍需不擾民而調給無悞及
賊棄城遁主帥憤其連歲不下將屠之景昌力請得
免復捐金贖男女被掠者吉舊食南鹽民苦派餉詳
改淮引餉歸於商漕運為分别軍民以除扳累吉人
至今德之(吉安府志)
邵吳遠字戒三浙江仁和人由進士康熙十四年視學
江右時軍興士民離竄吳遠協贊軍府密謀多方招
徕捐設試場士子至者隨其後先輒試之甲乙既定
進諸生與論文擁座肩相摩愉愉如家人父子雖盛
寒暍竟日無倦容按郡所至聞巖穴之英常造廬就
見焉兵戈久列郡學多廢按試皆居城外及再任十
三郡學宫悉為重修建昌士人妻被擄掠者訴之即
傾囊以贖云(崇祀錄)
李士禎山東昌邑人貢士康熙二十年巡撫江西有介
操多所興除尤慎刑獄民以不冤前為分守湖東道
時藩商虐踞建昌強貸民錢歲息不入則擒而折辱
之民傾産鬻妻子不給往往自盡行部至南城諸生
趙由忭率兩學叩馬訴之士禎覽牒歎息泣下力請
於大吏驅商出境郡人至今頌之(同上)
姚啟盛字際斯遼東杏山人以刑科給事分巡贑南先
是贑城數被火災啓盛教民造綆缶畚挶之具以救
之城東小山曰火燄浚大井於逵路覆之以閣命名
天一義取相制啟盛復增修之火患衰息又於十八
灘設艇拯溺革雩都大當之派積困以甦陞江西督
糧道歴布政使卒於官(贑州府續志)
李光座號東園河南祥符人順治己丑進士歷任江西
按察使值滇湖叛變郡邑煽動上變者多株引無辜
為奸利光座廉得其狀擿主名者寘於理所全活不
可勝計故事對簿訖獄詞皆具於掾吏官受成而已
光座綜次爰書一皆手勘必求無憾乃已秉憲七年
以勞嬰疾卒(同上)
白色純字素公遼東人由理事官歴陞江西巡撫時閩
粤煽亂南贑騷動賊得民率割其辮將吏遇短髮者
輒僇之民陷賊皆不敢自拔又賊多營城外百姓不
得逸出兵至賊走見民皆以為賊也多俘其妻女民
益駭色純時駐贑州愀然曰若不禁止民且胥化為
賊將拜疏以請或謂若是將何以别奸細又得無真
賊而并邀寬政者色純曰彼賊欲隂行探豈不能使
有辮之人而顧以此自露形跡耶竟疏上得報可民
脫身歸者相屬賊勢遂孤卒致底定甫一歲卒官(同)
(上)
李月桂字含馨關東人以貢生授忻州歷任江西督糧
道值滇閩煽亂大兵雲集會省百姓流離者不可勝
數月桂首倡捐資又時出倉米賑活饑民招集逃亡
之衆江漕扼敝自國初至今十七道仕者視為畏途
月桂獨久任嘔心釐剔卒于官(同上)
于成龍字北溟山西永寧人初任廣西羅城令猺民嚮
化由卓異累陞湖廣武昌知府平定黃金龍何士榮
諸寇亂遷福建按察使郡人延岸遮送至九江者數
萬歲庚申巡撫直隸明年總督江南江西翦除豪吏
大猾隠蠧舊弊神明洞察郡邑條具便宜皆為興舉
嘗中夜苦饑索少米作糜不得遂笑而起視事達旦
上下餽遺都絶吏民安恬商旅輻輳關市流通每一
令出父老扶觀有讀之垂涕者越三年以勞瘁卒官
牀頭敝笥中惟綈袍一襲鞾帶二事堂後瓦瓮米數
斛鹽豉數器而已江寧人為立祠於清涼山䘏贈太
子太保諡清端蔭子入監讀書(陳說巖午亭文編)
宋犖字牧仲商邱人𣙜關贑州除門征蠲舟筭平權度
商旅樂之後歴巡撫再莅江西時楚中兵亂江西民
有與賊應者人情洶洶犖聞命星馳赴任密訪通賊
者置之法全省乃安為政先表章風節剏立理學名
賢忠節名賢二祠葺徐孺子祠各為文以記之又續
白鹿洞書院學規頒發多士奉為楷模在任五載調
撫江蘇(宋少師神道碑)
查培繼字勉齋海寧人順治壬辰進士由科員出為饒
九南道時寇亂初靖培繼力事拊循尤以興學校敦
教化為首務建義塾禁淫祀慎蘆課捍水患拯饑民
捐俸修白鹿洞書院時時與諸生講學興賢育才造
就實多既報最有期三郡士民為建講堂培繼力辭
弗獲乃改講堂為希賢書院取自漢以来官於三州
者得十四人而祀之自為記復捐俸置田令諸生肄
業其中詳具書院志(西江宦蹟)
丁煒字澹汝福建晉江人分巡南贑贑固以産榖名民
間米艘下流郡有陋例適藩檄行郡徵其稅以代定
南協餉牙役藉以需求煒隨摘地方十弊請上官禁
革雅善詩著有問山涉江諸集於使院構甓園致嘉
樹石與一時名流唱和(贑州府志)
陳平字等竒海澄人始從遵義侯討海寇定金厦二門
歴功陞左都督屯萬安田會三藩叛四方騷動萬安
萑苻亦聚黨數千殺官吏據城郭以應平率官兵攻
萬安城克之斬渠首以獻錄功加二等是時撫建廣
逼近閩浙吉安為長沙肩背官軍之在信州者遂致
饋糧不繼制府以信餉屬平平悉力輓輸往返無疎
虞軍帥知其才調隨征湖南至袁州而吉安城陷乃
以平為分宜留守彈壓吉賊又隨征龍泉賊斬首無
算晉榮禄大夫調駐劄江城總鎮南瑞六州軍事卒
年六十
賜祭葬廕襲世職(熊一瀟撰傳)
馬如龍字見五綏德人康熙舉人由浙江按察使擢江
西巡撫每冬日設粥厰數處以賑貧民無食者建豫
章書院倣白鹿洞遺法造士不倦卒於官
賜葬祭祀名宦(陜西通志)
王曰曾溧陽人進士督糧江西深悉漕政之弊釐其科
條多所豁免漕項公銀無纖悉歸槖者嘗疏河道以
利漕船歴年辛苦守益堅卒官幾不能斂同官為舉
其喪焉(崇祀錄)
鄭昱湖廣黃岡人進士督糧江右凡四年故事造丁大
造小修行月等銀皆按時給假手從事昱特許先期
又召至親授吏無染指而艘皆堅完康熙三十八年
截留江西漕糧十萬石於江蘇部追弁丁行月銀再
四泣請卒免追賠攝學使篆優書院讀書者廪給釋
諸生冤獄甚衆(同上)
劉蔭樞字相斗韓城人康熙進士由給事分巡南贑道
居官仁心為質冰蘖自矢出於天性毀淫祠興學校
鉏豪横抑奢華贑俗為之大變贑舊有牙帖銀協濟
定南大為民病蔭樞計歲入置田以租充額牙稅永
除又有私收門稅蔭樞悉除之修鬱孤臺建講堂尊
經閣於山下以課士清忠祠以祀趙清獻文信國二
公累官貴州巡撫(陜西通志)
喬士容字德元猗氏縣人康熙丁未進士由禮部郎中
為江西督學道萃諸生白鹿洞中擇學行兼至者主
教事買田以供廪餼士咸懷之(山西通志)
劉琰字介菴山東陽榖人康熙戊辰進士視學江右杜
絶苞苴各郡文廟禮器樂舞缺略者修舉之從闕里
采聖門禮樂統一書刊布各學舉業外另試詩古文
辭尤究心理學日以立品敦行勗勉多士秩滿去幾
不能治裝巡撫郎廷極率屬捐俸以資其行(白志)
李基和號梅崖遼陽人康熙癸丑進士選庶常散館授
部職出為雁平參藩轉湖北布政使陞江西巡撫時
方大侵基和在武昌聞命先偵知之貸銀若干過湖
口賈艘方載粟下江即官買之或更邀之轉左蠡入
南昌米價頓平而自買之穀則徧發諸郡為粥以賑
饑全省慶更生於是革陋規禁火耗平鹽價數月之
中善政畢舉(同上)
張晸湖廣應城人癸丑進士康熙四十三年司江西鹽
驛動持大體重建楊子洲塔滕王閣災獨力重新之
比舊加壯麗觀風十三郡加意人才(崇祀錄)
王承烈字遜功號復庵涇陽人康熙進士翰林檢討雍
正四年由湖北糧道擢江西布政使為政寬簡凡所
施設一本至誠而爬搔奸竇胥吏屏息舊有通吏二
人擅竊威柄承烈斥弗用諸弊澄清推賢好士若恐
不及歲餘陞左副都御史累官刑部右侍郎承烈天
資剛毅其學粹然閩洛所著有日省錄毛詩解尚書
今文解(陕西通志)
高璜字渭師遼陽人鑲黃旗籍康熙庚戌進士改庶吉
士歴江西學道時文風卑靡璜力振之即以江西先
正陳羅章艾之文式訓一時人士咸嚮古學有起衰
八代之頌兩試悉拔單寒老宿榜出歡填衢巷尤恤
貧生量給學租羨餘又捐俸修建南昌府學及各郡
邑學之廢壊者白鹿書院徐孺子亭俱加修葺善政
甚多碑記具存内陞翰林院侍讀(崇祀錄)
江西通志卷五十八
