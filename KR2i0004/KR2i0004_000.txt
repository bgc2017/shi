鄴中記載記𩔖
提要
(臣)等謹案鄴中記舊有二本其一本二卷見
隋書經籍志稱晉國子助教陸&KR1962;撰其一本
一卷見陳振孫書錄解題稱不知撰人名氏
又稱唐志有鄴都故事二卷肅代時馬温撰
今書多引之是以為肅代後人作矣今攷是
書所記有北齊高歡高洋二事上距東晉之
末巳一百三四十年又寒食一條引隋杜臺
卿玉燭寳典時代尤不相蒙陳氏不以為&KR1962;
書似乎可據然唐歐陽詢藝文𩔖聚作于太
宗貞觀時徐堅初學記作于玄宗開元時所
引&KR1962;書皆一一與今本合又鄴都故事唐志
雖稱肅代時人而史通書志篇曰遠則漢有
三輔典近則隋有東都記南則有宋南徐州
記晉宫闕名北則有洛陽伽藍記鄴都故事
則鄴都故亊在劉知幾之前唐志所言亦不
足為證以理推之殆&KR1962;書二卷惟記石虎之
事後人稍摭鄴都故事以補之併為一卷猶
之神農本草郡列漢名漢氏黃圖里標唐號
輾轉附益漸失本真而要其實則一書也觀
高歡高洋二條與全書不𩔖而與郭茂倩樂
府詩集所引鄴都故事文體相同則此二條
為後人摭入&KR1962;書明矣不得以小小舛異盡
舉而歸之唐以後也原書久佚陶宗儀說郛
所載寥寥數頁亦非完本今以散見永樂大
典者蒐羅薈稡以諸書互證刪除重複共得
七十四條排比成編仍為一卷以石虎諸事
為&KR1962;本書其續入諸條亦唐以前人所紀棄
之可惜則殿居卷末别以附錄名焉是書雖
篇帙無多而叙述典核頗資考證如王維和
賈至早朝大明宫詩朝罷須裁五色詔句李
頎鄭櫻桃歌官軍女騎一千匹及百尺金梯
倚銀漢句不得此書皆無從而訓詁也六朝
舊籍世遠逾稀斷璧殘璣彌足為寳佚而復
存是亦罕覯之祕笈矣乾隆四十六年正月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
