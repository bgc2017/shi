水經注集釋訂訛卷十
歸安沈炳巽撰
濁漳水清漳水
濁漳水(在今山西潞安府南二十里)出上黨長子縣(今屬潞安府)西發鳩
山(在今潞安府長子縣西五十里)之漳水焉(四字疑衍)
出鹿谷與發鳩連麓而在南淮南子謂之發苞山故
異名互見也左則陽泉水注之右則散蓋水入焉三
源同出一山但以南北為别耳(散蓋今縣志作傘蓋)
東過其縣南(今山西潞安府長子縣西有長子故城)
又東堯水自西山東北流逕堯廟北又東逕長子縣
故城南周史辛甲所封邑也(朱箋引劉向别錄曰辛甲事紂七十五諫而不)
(聽去之周文王以為公卿封之長子)春秋襄公十八年晉人執衛行人
石買於長子即是縣也秦置上黨郡治此也其水東
北流入漳水漳水東會于梁水梁水出南梁山北流
至長子縣故城南竹書紀年曰梁惠成王十二年鄭
取屯留尚子沮(朱謀㙔云疑作則)尚子即長子之異名也梁
水又北入漳水
屈從縣東北流注(疑有譌脱當云屈從縣東北流陶水注之)
陶水南出南陶北流至長子城東西轉逕其城北東
注于漳水
又東過壺關縣北(壺關屯留二縣俱屬潞安府今長治縣東南有壺關故城今屯留縣東南)
(十三里有屯留故城)
漳水東逕屯留縣南又屈逕其城東東北流有絳水
注之絳水西出榖遠縣(今為山西沁州沁源縣)東發鳩之谷(發鳩)
(谷一名盤秀嶺又名方山鹿瀆山盤石山說見後)謂之濫水屯(宋本作也)東逕屯
留縣故城南故留子國也潞氏之屬春秋襄公十八
年晉人執孫蒯於純(杜注純屯也)留是也其水東北流入
于漳故桑欽云絳水(疑漏逕字)屯留西南東入漳(後魏地形志藍)
(水出寄氏縣盤秀嶺南北流入濁漳元和志絳水出屯留縣西南方山去縣八十四里寰宇記引冀州圖)
(謂之鹿瀆山屯留新志盤秀山在縣西南九十里一名盤石山按漢志上黨有榖遠縣在今屯留縣界)
(寄氏故城在縣西南七十里藍水即濫水絳水之上源也)漳水又東陳水注之水
出西發鳩山東逕余吾縣故城南漢光武建武六年
封景丹子尚為侯國(按後漢書景丹傳丹薨子尚嗣徙封余吾侯注云縣名屬上黨)
(郡今潞州)陳水又東逕屯留縣故城北竹書紀年梁惠成
王元年韓共侯趙成侯遷晉桓子(按竹書作桓公)屯留史記
趙肅侯奪晉君端氏而徙居之此矣(史記趙世家成侯十六年與韓)
(魏分晉封晉君于端氏肅侯元年奪晉君端氏徙處屯留)其水又東流注于漳故
許慎曰水出發鳩山入關從水章聲也漳水逕壺關
縣故城西又屈逕其城北故黎國也有黎亭縣有壺
口關故曰壺關矣(壺口關在今黎城城縣北太行山)吕后元年立孝
惠後宫子武為侯國漢有壺關三老公乘興上書訟
衛太子即邑人也縣在屯留東不得先壺關而後屯
留也漳水歴鹿臺山(在潞安府襄垣縣南二十里濁漳水在縣南二十一里襄垣故)
(城在今壺關縣北)與(鞮上當有銅字)鞮水合水出銅鞮縣(銅鞮故城在今山西)
(沁州城南)西北石磴山東流與專池水合出八持山(朱云八持)
(當作八特潘尼西道賦云羊羔八特成臯黃馬是也)東北流入銅鞮水銅鞮水
又東南逕女諫水西北好松山東南流北則葦池水
與公主水合而右注之南則榆交水與皇后水合而
左入焉亂流東南注于銅鞮銅鞮水(宋本水下有東逕二字)李
憙墓(疑漏墓字)前有碑碑石破碎故李氏以太和元年立
之(晉書李憙傳憙字季和上黨銅鞮人少有高行位特進光禄大夫以年老遜位詔褒賜有加憙自歴)
(仕雖清非異衆而家無儲積親舊故人乃至分衣共食未嘗私以王官及卒追贈太保諡曰成子)其
水又東逕故城北城在山阜之上下臨岫壑東西北
三面岨袤二里世謂之斷梁城即故縣之上虒亭也
(在今襄垣縣西北五十里今為虒亭鎮)銅鞮水又東逕銅鞮縣故城北
城在水南山中晉大夫羊舌赤銅鞮伯華之邑也漢
高祖破韓王信於此縣也銅鞮水又東南流逕頃(一作)
(項後魏地形志作傾)城西即縣之下虒聚也地理志曰縣有上
虒亭下虒聚者也銅鞮(疑漏水字)又南逕胡邑西又東屈
逕其城南又東逕襄垣縣(今屬潞安府)入于漳漳水又東
北流逕襄垣縣故城南王莽之上黨亭
又東北過屯留縣(三字疑衍)潞縣北(潞縣今為潞安府潞城縣其故城在縣西)
縣故赤翟潞子國也其相豐舒有儁才而不以茂德
晉伯宗數其五罪使荀林父滅之闞駰曰有潞水為
冀州浸即漳水也余按燕書王猛與慕容評相遇於
潞川也鄣固山泉鬻水與軍入絹匹水二石(十六國春秋前)
(燕錄王猛入晉陽慕容評畏猛不敢進屯于潞川評為人貪鄙鄣固山泉鬻水與軍入絹一匹得水二石)
(積錢帛如山士卒怨憤莫有鬭志)佗大川可以為侵(疑譌)所有巨浪長
湍唯潭(朱本作漳)水耳故世人亦謂濁漳為潞水矣縣北
對故壁臺漳水逕其南本潞子所立也世名之為臺
壁也慕容垂伐慕容永於長子軍次潞川永率精兵
拒戰阻河自固垂陣壁臺(當從十六國春秋作臺壁為是)一戰破之
即是處也漳水於是左(疑譌或是合)右黃須水口水出壁
臺(亦當作臺壁)西張諱巖下世傳巖赤則土離(當作罹)兵害
故惡其變化無常恒以石粉汙之令白是以俗目之
為張諱巖其水南流逕臺壁西又南入于漳漳水又
東北歴望夫山(在今黎城縣東北元和志清漳水在黎城縣東五十里濁漳水在縣西北)
(五十六里)山之南有石人竚於山上狀有懷於雲表因以
名焉有湼水西出覆甑山而東流與西湯溪水合水出
湼縣(今省入山西沁州武鄉縣)西山湯谷五泉俱會謂之五會之
泉交(疑作又)東南流謂之西湯水又東南流注湼水又
東逕湼縣故城南縣氏(漢志湼氏湼水也縣字當作湼)湼水也東與
白雞(雞下疑有水合二字)水出縣之西山東逕其縣北東南流
入湼水湼水又東南與武鄉水會焉水源出武山西
南逕武鄉縣(今屬山西沁州)故城西而南出得清谷口水源
出東北長山清谷西南與鞸鞳白壁二水合南入武
鄉水又南得黃水口黃水三源同注一壑東南流與
隠室水合水流西北出隠室山東南注潢水(疑作湼水)又
東入武鄉水武鄉水又東南注于湼水湼水又東南
流注于漳水漳水又東逕磻陽城北倉石水入焉水出
林慮縣(今為河南彰德府林縣倉石水在縣西北四十里)之倉石溪東北逕
魯班門西闕昂藏(昂蔵軒露侈大之貎)石壁霞舉左右結石修
坊崇基仍存北逕偏橋東即林慮之嶠嶺抱犢固也
石磴西陛陟踵修上五里餘崿路中斷四五丈中以
木為偏橋劣得道行亦言故有偏橋之名矣自上猶
須攀蘿捫葛方乃自津山項即庾衮眩墜處也倉石
溪水(以上疑有譌誤不可句讀)又北合白水溪溪水出壺關縣東
白木川東逕百畆城北蓋同仇池百頃之稱矣又東
逕林慮縣之石門谷又注于蒼溪水蒼溪水又北逕
磻陽城(在今林縣北八十里)東而北流注于漳水漳水又東逕
葛公亭北而東去矣
又東過武安縣(今屬河南彰德府其故城在縣西南)
漳水(宋本水下有逕字)於縣東清(禹貢錐指引此下有漳字)水自涉縣東
南來注流之世謂决入之所為交漳口也(涉縣今屬彰德府其)
(故城在縣西北元和志清漳水亦名涉河在涉縣南一里)
又東出山過鄴縣西(今彰德府臨漳縣西南有鄴縣故城西接林縣界有太行林慮倚陽)
(天平諸山皆漳水之所經也)
漳水又東逕三戶峽為三戶津張晏曰三戶地名也
(三戶津在故鄴城西四十里)在梁期西南孟康曰津峽名也在鄴
西四十里又東汗(宋本作沂)水注之水出武安縣山東南
流逕于城北昔項羽與蒲將軍英布濟自三戶破章
邯於是水汗水東注于漳水漳水又東逕武城南世
謂之梁期城梁期在鄴北俗亦謂之兩期城皆為非
也司馬彪郡國志曰鄴縣有武城武城即期城矣漳
水又東北逕西門豹祠前祠東側有碑隠起為字祠
堂東頭石柱勒銘曰趙建武中所修也魏文帝述征
賦曰羡西門之嘉迹忽遥睇其靈宇漳水右與枝水
合其水上承漳水於邯會西而東别與邯水合水發
源邯山東北逕邯會縣故城西北注漳水故曰邯會
也張晏曰漳水之别自城西南與邯山之水會今城
旁猶有溝渠存焉漢武帝元朔二年封趙敬肅王子
劉仁為侯國其水又東北入于漳昔魏文侯以西門
豹為鄴令也引漳以溉鄴民賴其用其後至魏襄王
以史起為鄴令又堰漳水以溉鄴田咸成沃壤百姓
歌之魏武王又堨漳水廻流東注號天井堰里中作
十二墱墱相去三百步令互相灌注一源分為十二
流皆懸水門陸氏鄴中記云水所溉之處名曰晏陂
澤故左思之賦魏都也謂墱流十二同源異口者也
魏武之攻鄴也引漳水以圍之獻帝春秋曰司空鄴
城圍周四十里初淺而狹如或可越審配不出争利
望而笑之司空一夜增修廣深二丈引漳水以注之
遂拔鄴(後漢書袁紹傳袁尚使審配守鄴曹操進攻鄴配將馮札為内應開突門内操兵三百餘)
(人配覺之從城上以大石擊門入者皆死操乃鑿塹圍城周回四十里初令淺示若可越配望見笑而不)
(出争利操一夜濬之廣深二丈引漳水以灌之遂拔鄴云云較所引似明暢)本齊桓公所
置也故管子曰築五鹿中牟鄴以衛諸夏也後屬晉
魏文侯七年始封□地(此句疑有譌誤宋本作始封此地然恐亦非是蓋魏之封)
(豈始于文侯耶惟史記魏世家有云文侯六年城少梁或當作始城此地為是)故曰魏也漢
高帝十二年置魏郡治鄴縣王莽更名魏城後分魏
郡置東西部都尉故曰三魏魏武又以郡國之舊引漳
流自城西東入逕銅雀臺下伏流入城東注謂之長
明溝也渠水又南逕止車門下魏武封於鄴為北宫
宫有文昌殿溝水南北夾道枝流引灌所在通溉東
出石竇下注之湟水故魏武登臺賦曰引長明灌街
里謂此渠也石氏於文昌故殿處造東西太武二殿
於濟北榖城之山採文石為基一基下五百武直宿
衛屈(疑作屋)柱趺瓦悉鑄銅為之金漆圖飾焉又徙長
安雒陽銅人置諸宫前以華國也城之西北有三臺
皆因城之(之字衍)為基巍然崇舉其高若山(十六國春秋後趙錄)
(石虎建武元年大起宫殿于都遂于鄴西文昌故殿處造東西太武二殿採榖城山文石為基一基下五)
(百武直宿衛屈柱趺瓦悉鑄銅為之金漆圖飾焉又徙長安雒陽銅人置諸宫前以華其國城之西北有)
(三臺皆因城為基巍然崇舉其高若山)建安十五年魏武所起平坦略
盡春秋古地云葵邱地名今鄴西臺是也謂臺已平
或更有見意所未詳其中曰銅雀臺高十丈有屋百
餘間臺成命諸子登之並使為賦陳思王下筆成章
美捷當時亦魏武望奉常王叔治之處也昔嚴才與
其屬攻掖門脩聞變車馬未至便將官屬步至宫門
(魏志王修傳曰修徙奉常其後嚴才反修聞變召車馬未至便將官属步至宫門云云嚴才下漏反字聞)
(變下漏召字)太祖在銅雀臺望見之曰彼來者必王叔治
也相國鍾繇曰舊京城有變九卿各居其府卿何來
也修曰食其禄焉避其難居府雖舊非赴難之義時
人以為美談矣石虎更增二丈立一屋連棟接檐彌
覆其上盤廻隔之名曰命子窟又於屋上起五層樓
高十五丈去地二十七丈又作銅雀於樓巔舒翼若
飛南則金雀臺高八丈有屋一百九間北曰冰井臺
(十六國春秋作井冰臺)亦高八丈有屋一百四十間上有冰室
室有數井井深十五丈蔵冰及石墨焉石墨可書又
然之難盡亦謂之石炭又有粟窖及監(疑當作鹽)以備不
虞今窖上猶有石銘存焉左思魏都賦曰三臺列峙
而峥嶸者也城有七門南曰鳳陽門中曰中陽門次
曰廣陽門東曰達春(一作建春)門北曰廣德門次曰廄門
西曰金明門一曰白門鳳陽門三臺洞開高三十五
丈石氏作層觀架其上置銅鳳頭高一丈六尺東城
上石氏立東明觀觀上加金博山謂之鏘天北城上
有齊午樓超出羣榭孤高特立其城東西七里南北
五里飾表以塼百步一樓凡諸宫殿門臺隅雉皆加
觀榭層甍及(後趙錄作叠)宇飛檐拂雲圖以丹青色以輕
素當其全盛之時去鄴六七十里遠望苕(何氏云疑作岧)亭
巍若仙居魏因漢祚復都洛陽以譙之(疑譌宋本作譙為)先
人本國許昌為漢之所居長安為西京之遺迹鄴為
王業之本基故號五都也今相州刺史及魏郡治漳
水自西門豹祠北逕趙閱馬臺西基高五丈列觀其
上石虎每講武於其下升觀以望之虎自於臺上放
鳴鏑之矢以為軍騎出入之節矣漳水又北逕祭陌
西戰國之世俗巫為河伯取婦祭於此陌魏文侯時
西門豹為鄴令約諸三老曰為河伯取婦卒來告知
(史記作幸來告語)吾欲送女皆曰諾至時三老廷掾賦斂百
姓取錢百萬巫覡行里中有好女者呪當為河伯婦
(呪疑誤史記作是當為河伯婦)以錢三萬聘女沐浴脂粉如嫁狀豹
往會之三老巫掾與民咸集赴觀巫嫗年七十從十
女弟子豹呼婦視之以為非妙令巫嫗入報河伯投
巫於河中有頃曰何久也又令三弟子及三老入白
並投於河豹磬折曰三老不來奈何復欲使廷掾豪
長趣之皆叩頭流血乞不為河伯取婦淫祀雖斷地
留祭陌之稱焉又慕容儁投石虎尸處也田融以為
紫陌也趙建武十一年造紫陌浮橋於水上為佛圖
澄先造生墓於紫陌建武十五年卒(按後趙錄佛圖澄傳澄于建武)
(十四年十二月八日卒今云十五年誤)十二月葬焉即此處也漳水又
對趙氏臨漳宫宫在桑梓苑多桑木故苑有其名三
月三日及始蠶之月虎帥皇后及夫人採桑於此今
地有遺桑墉無尺雉矣漳水又北溢水入焉漳水又
東逕梁期城南地理風俗記曰鄴北五十里有梁期
城故縣也漢武帝元鼎五年封任破胡為侯國晉惠
帝永興元年驃騎王浚遣烏丸渴末逕至梁期候騎
到鄴成都王穎遣將軍石超討末為末所敗於此也
逕平陽城北竹書紀年曰梁惠成王元年鄴師邯鄲
師於平陽者也(按竹書紀年無此文且句中亦有譌誤)司馬彪郡國志
曰鄴有平陽城即此地也
又東過列人縣南(列人故城在今廣平府肥鄉縣北)
漳水又東右逕斥丘縣北即裴縣故城南王莽更名
之曰即是也(元和志成安縣濁漳水西自滏陽縣界流入斥丘故城在縣東南三十里斥丘)
(裴縣並在東昌府丘縣)地理風俗記曰列人縣西南六十里即
裴城故縣也漳水又東北逕列人縣故城南王莽更
名之為列治也竹書紀年曰梁惠成王八年惠成王
伐邯鄲取列人者也於縣右合白渠故瀆白渠水水
(疑衍)出魏郡武安縣欽口山東南流逕邯鄲縣南又東
與拘潤水合水導源武始東山白渠北俗猶為是水
為拘河也白渠水又東又有牛首水入焉水出邯鄲縣
西堵山東流分為二水洪湍雙逝澄映兩川漢景帝
時七國悖逆命曲周侯酈寄攻趙圍邯鄲相捍七日
引牛首拘水灌城城壊王自殺其水東入邯鄲城逕
温明殿南漢世祖擒王郎幸邯鄲晝卧處也其水又
東逕叢臺南六國時趙王之臺也(叢臺在今廣平府邯鄲縣北史記趙)
(武靈王所築因其叢雜而名)郡國志曰邯鄲有叢臺故劉邵趙都
賦曰結雲閣於南宇立叢臺於少陽者也今遺基舊
墉尚在其水又東歴邯鄲阜張晏所謂邯山在東城
下者也曰單盡也城郭從邑故加邑邯鄲之名蓋指
此以立稱矣故趙郡治也長沙耆舊傳稱桓楷為趙
郡太守嘗有遺嚢粟於路者行人掛嚢粟於樹莫敢
取之即於是處也其水又東流出城又合成一川也
又東澄而為渚沁水東南涓(一作流)注拘潤水又東入
白渠又東故瀆出焉一水東為澤渚曲梁縣之雞澤
也(曲梁縣今為廣平府治永平縣漢屬廣平國)國語所謂雞邱矣東北通
登(宋本作澄)湖白渠故瀆南出所在枝分右出即邯溝也
歴邯溝縣故城東蓋因溝以名(宋本作氏)縣也地理風俗
記曰即裴城西北二十里有邯溝城故縣也(邯溝故城在今)
(廣平府肥鄉縣西北十里)又東逕肥鄉縣故城北(故城在今縣西二十二里)竹
書紀年曰惠成王八年伐邯鄲取肥者也晉書地道
記曰太康中立以隸廣平也渠道交徑互相纏縻與
白渠同歸逕列人右會漳津今無水地理志曰白渠
東至列人入漳是也
又東北過斥漳縣南(斥漳縣今為廣平府威縣漢志作斥章屬廣平國今曲周縣東有斥)
(漳故城)
應劭曰其國斥鹵故曰斥漳漢獻帝建安十八年魏
太祖鑿渠引漳水東入清洹以通河漕名曰利漕渠
漳津故瀆水舊斷溪東北出涓流濗(廣韻濗莫狄切淺水也)注
而已尚書所謂覃懷㡳績至于衡漳者也孔安國曰
衡横也言覃漳水横流也又東北逕平恩縣故城西
(故城在今廣平府曲周縣平恩鎮)應劭曰縣故館陶之别鄉漢元帝
元康三年置(按元康乃宣帝年號今云元帝誤又按史漢表平恩侯許廣漢以地節三年封)
(今云元康亦誤)以封后父許伯為侯國王莽更曰延平也
又東北過曲周縣東又東北過鉅鹿縣東(曲周今屬廣平府鉅鹿今)
(屬河間府)
衡漳故瀆東北逕南曲縣故城西(南曲縣故城在今東昌府邱縣西北)
地理志廣平有曲周縣應劭曰平恩縣北四十里有
南曲亭故縣也又逕曲周縣故城東(在今縣東北漳水故凟在縣東)
(志云漳水舊自縣東北入威縣其後自魏縣東出經流遂為枯瀆)地理志曰漢武帝
建元四年置王莽更名直周余按史記大將軍酈商
以高祖六年封曲周縣為侯國又考史記(二字疑誤當作漢書)
同是知曲周舊縣非始孝武蓋商冀州人在縣市補
履數年人竒其不老求其術而不能得也(何氏云蓋商以下二)
(十四字疑是錯簡蓋姓非酈商也)衡漳又北逕巨橋祗(疑當作邸)閣西舊
有大梁横水故有巨橋之稱昔武王伐紂發巨橋之
粟以賑殷之饑民服虔曰巨橋倉名鉅鹿水之大橋
也今臨側水湄左右方一二里中狀若邱墟蓋遺囤
故窖處也衡水又北逕鉅鹿縣故城東(鉅鹿今順德府治其故城)
(即今平鄉縣魏收志云平鄉縣治鉅鹿城是也史記項羽救巨鹿軍漳南括地志曰今俗名柳河在平鄉)
(縣南元和志云濁漳水在縣西南十里明成化十八年漳河東決入順德府廣宗縣界是為新漳而舊漳)
(遂涸)應劭曰鹿者林之大也尚書曰堯將禪舜納之大
麓之野烈風雷雨不迷致之以昭華之玉而縣取目
焉路温舒縣之東里人父為里監門使温舒牧羊澤
中取蒲牒用寫書即此澤也鉅鹿郡治秦始皇二十
五年滅趙以為鉅鹿郡漢景帝中元年為廣平郡武
帝征和三年以封趙敬肅王子為廣平侯國(按武帝紀征和)
(二年九月立趙敬肅王子偃為平干王漢志廣平國下云武帝征和二年置為平干國則此之廣平侯國)
(當作平干王國)世祖中興更為鉅鹿也鄭玄注尚書引地說
云大河東北流過絳水千里至大陸為地腹如志之
言大陸在鉅鹿地理志曰水在安平信都鉅鹿與信
都相去不容此數也水土之名變易世失其處見降
水則以為絳水故依而廢讀或作絳字非也今河内
共北山淇水共水(二字疑衍)出焉(按漢志河内郡共縣注云故國北山淇水所出)
(東至黎陽入河據此當作河内共北山淇水出焉為是今云北共山誤共水二字疑衍)東至魏
郡黎陽入河近所謂降水也降讀當如郕降于齊師
之降蓋周時國於地者惡言降故改之共耳又今河
所從去大陸遠矣館陶北屯氏河其故道與余按鄭
玄據尚書有東過洛汭至于大伾北過降水至于大
陸推次言之故以淇水為降水共城為降城所未詳
也稽之羣書共縣故本共和之故國是有共名不惡
降而更稱禹著山經淇出沮洳淇澳衛詩列目又遠
當非改絳為今號但是水導源共山北玄欲因成降
議故以淇水為降水耳即如玄引他說黎陽鉅鹿非
千里之逕直信都於大陸者也唯屯氏北出館陶事
近之矣按地理志云絳水發源屯留下亂漳津是乃
與漳俱得通稱故水流間關所在著目信都復見絳
名而東入于海尋其川脉無他殊瀆而衡漳舊道與
屯相亂乃書有過降之(疑有脱文)地說與千里之志即之
途致與書相鄰河之過降當應此矣下至大陸不異
經說自寗迄于鉅鹿出于東北皆為大陸語之纏絡
厥勢眇矣九河既播八牧(何氏云牧疑作枝)代絶遺跡故稱
往往時存故鬲般列於東北徒駭瀆聯漳絳同逆之
狀粗分陂障之會猶在案經考瀆自安故目矣
禹貢錐指宋張洎云降水即濁漳也字或作絳地
理志屯留縣下云桑欽言絳水出西南東入海酈
道元引此文作入漳云絳水發源屯留下亂漳津
與漳俱得通稱通典云漳水横流而入河在今廣
平郡肥鄉縣界大陸地名見冀州河渠書云禹道
河至于大伾以為河所從來者高水湍悍難以行
平地數為敗乃厮二渠以引其河北載之高地過
降水至于大陸二渠其一為漯川自黎陽大伾山
南東北流至千乘入海其一則河之經流自大伾
山西南折而北為宿胥口又東北經鄴縣東至列
人斥漳縣界合漳水是為北過降水溝洫志王横
曰禹之行河水本隨西山下東北去周譜云定王
五年河徙則今所行非禹之所穿宜更開空使緣
西山足乘高地而北入海即此道也水經所叙漳
水自平恩以下皆禹之故道河自斥漳又東北逕
平恩曲周以至鉅鹿其西畔為大陸也漢鉅鹿縣
唐為平鄉鉅鹿二縣屬邢州今屬順德鉅鹿故城
即今平鄉縣治錐指又云正義曰地理志降水
在信都縣按漢書以襄國為信都在大陸之西或
降水發源在此下尾至今之信都故得先過降水
乃至大陸鄭以降讀為下江反聲轉為共河内共
縣淇水出焉東至魏郡黎陽縣入河此近降水周
時國于此地者惡言降故謂之共此鄭胸臆不可
從也按襄國今為邢臺縣縣界絶無降源孔說非
是酈注濁漳引鄭尚書注言降水字不當作絳是
也而讀降為郕降于齊之降以淇水為降水共城
為降城則謬又曰今何所從去大陸遠矣館陶北
屯氏河其故道與酈以為近是今考地理志館陶
縣下云河水别出為屯氏河東北至章武入海今
館陶臨清清平高唐景州南皮滄州鹽山界中並
有古屯氏河則屯河行清河之東大河故瀆之西
為禹貢故道理或有之然鄴縣故大河在東北入
海地志有明文禹河既自宿胥口北行至鄴豈復
東行至館陶而與屯氏相接哉其非禹跡明矣
漳水又歴經縣故城西水有故津謂之薄落津昔袁
本初還自易京上已届此率其賓從褉飲於斯津矣
(經縣故城在今順德府廣宗縣東二十里本後漢經縣地後魏折置二縣此為西經漳水自平鄉流入縣)
(界即古薄落水也戰國策趙武靈王曰吾國東有河薄落之水後漢初平四年袁紹擊公孫瓉于薄落津)
衡漳又逕沙邱臺東紂所成也在鉅鹿故城東北七
十里趙武靈王與秦始皇並死於此矣(按通典平鄉縣有沙邱臺)
(在今廣宗縣界廣宗唐平鄉地也)又逕銅馬祠東漢光武廟更始三
年秋光武追銅馬於館陶大破之遂降之賊不自安
世祖令其歸營乃輕騎行其壘賊乃相謂曰蕭王推
赤心置人腹中安得不投死乎遂將降人分配諸將
衆數十萬人故關西號世祖曰銅馬帝也祠取名焉
廟側有碑述河内修武縣張𨗳字景明以建和三年
為鉅鹿太守漳津汎濫土不稼穡𨗳披按地圖與丞
彭參掾馬道嵩等原其逆順揆其表裏修防排通(疑漏)
(以字)正水路功績有成民用嘉賴題云漳河神壇碑而
俗老耆儒猶謂斯廟為銅馬劉神寺是碑頃因震裂
餘半不可復識矣(寰宇記銅馬寺在鉅鹿縣北七里漳水舊在縣東唐鉅鹿縣故城在)
(縣南宋北流決入漳水大觀元年邢州言河決䧟鉅鹿縣詔遷縣于高地即今治其後河復南出漳亦隨)
(之故道多塞)又逕南宫縣故城西漢惠帝元年以封張越
人子買為侯國(按史漢表是高后元年今云惠帝元年誤)王莽之序中也
其水與隅醴通為衡津又有長蘆滛水之名絳水之
稱矣今漳水既斷絳水非復纏絡矣又北絳瀆出焉
今無水故瀆東南逕九門城南(城在今正定府藁城縣西北二十五里)
又東南逕南宫城北(南宫縣今屬正定府元和志絳水故凟在南宫縣東南六里)
又東南逕繚城縣故城北(繚城在今南宫縣東南經城在今廣平府威縣北)
十三州志曰經縣東五十里有繚城故縣也左逕安
城南(故信都之安鄉也城在今正定府冀州東南)故信都之安城鄉也更
始二年和城太守邳彤與上會信都南安城鄉上大
悦即此處也故瀆又東北逕辟陽亭(今冀州東南二十里有辟陽故)
(城)漢高帝六年封審食其為侯國王莽之樂信也地
理風俗記曰廣川西南六十里有辟陽亭故縣也(今冀)
(州東南二十里有辟陽故城)絳瀆又北逕信都城東散入澤渚(信都)
(城即今冀州治)西至于信都城東連于廣川縣之張甲故瀆
同歸于海(今棗強縣東三十里有廣川故城河水注云張甲河右瀆自廣川縣東北逕其故城)
(西又東北至修縣東會清河入漳)故地理志曰禹貢絳水在信都東
入於海也
禹貢錐指漢志雜採古記故漳絳二水並存實一
川也漳絳本入河及河徙之後漳絳循河故道而
下故酈道元云水流間關所在著目信都復見絳
名而東入于海也然漢志信都之絳水則又有别
志云故漳河在北東入海禹貢絳水亦入海蓋縣
北故漳即禹河之故道而絳水出其南則漳水之
徙流酈元所謂絳瀆者也蓋漢時信都之漳水徙
從其縣南故地志以此為絳水而目縣北之瀆曰
故絳河其後漳復北道故水經叙漳水仍自信都
縣西東北過下博縣而酈元云絳瀆今無水唐人
遂謂之枯絳杜佑通典云清河郡經城縣界有枯
絳渠北入信都郡界者是也殊不知此渠乃漳水
一時之徙流而漢書地志乃以為禹貢之絳水豈
不大謬而杜佑復據之以分冀兖之界自後說經
者動稱枯絳以證𨗳河之所過皆班氏禹貢二字
有以誤之也
又北過堂陽縣西
衡水自堰分為二水其一水北出逕縣故城西世祖
自信都以四千人先攻堂陽降水者也水上有梁謂
之旅津渡商旅所濟故也其右水東北注出石門門
石崩裭餘基殆在謂之長蘆水蓋變引葭之名也(元和)
(志堂陽縣長蘆水亦謂之堂水在縣南二百步因取名按堂陽今為新河縣其故城在南宫縣西北衡水)
(即漳水)長蘆水更逕堂陽縣故城南應劭曰縣在堂水
之陽榖梁傳曰水北為陽也今於故縣城南更無别
水唯是水東出可以當之斯水蓋包堂水之兼稱矣
長蘆水又東逕九門波(宋本作坡一作城)故縣也又東逕扶
柳縣故城南(漢志扶柳縣属信都國今冀州西南有扶柳故城此云扶都誤)世祖建
武三十年封寇恂子楫(後漢書寇恂傳恂卒子損嗣後徙損為扶柳侯今云楫誤)
為侯國又東屈北逕信都縣故城西信都郡治也漢
高帝六年置景帝二年為廣川惠王越國(漢志信都國景帝二)
(年為廣川國漢表景帝中二年封子越為廣川王)王莽更為新傳縣曰新傳
亭(漢志信都國莽曰新博今云傳誤)光武自薊至信都是也明帝永
平十五年更名樂成(漢志應劭曰明帝更名樂安今云樂成誤)安帝延光
中改曰安平城内有漢冀州從事安平趙徵碑又有
魏冀州刺史陳留丁紹碑青龍三年立城南有獻帝
南廵碑其水側城北注又北逕安陽城東又北逕武
陽城東十三州志曰扶柳縣東北有武陽城故縣也
又北為博廣池池多名蟹佳鰕歲貢王朝以充膳府
又北逕下博縣故城東而北流注于衡水也
又東北過扶柳縣北又東北過信都縣西
扶柳縣故城在信都城西(扶柳縣故城在今冀州西南信都縣即正定府冀州)
(昌城縣故城在冀州西北)衡水逕其西縣有扶澤澤中多柳故曰
扶柳也衡水又北逕昌城縣故城西(今在冀州西北)地理志
曰信都有昌城縣(漢志作昌成)漢武帝以封城陽頃王子
劉羌(史表城陽傾王子劉差封昌侯今云羌誤)為侯國闞駰曰昌城本名
阜城矣應劭曰堂陽縣北三十里有昌城故縣也世
祖之下堂陽昌城人劉植率宗親子弟據邑以奉世
祖是也又逕西梁縣故城東(西梁縣故城在扶柳故城西北五十里)地
理風俗記曰扶柳縣西北五十里有梁城故縣也世
以為五梁城蓋字狀致謬耳(元和志信都縣衡水亦曰長蘆水即濁漳水之)
(下流也西北去縣六十二里寰宇記長蘆枯溝在州西二里漳水在州西北百二十里)衡漳又
東北逕桃縣故城北(桃縣今為正定府衡水縣故城在冀州西北四十五里)漢
高祖十二年封劉襄為侯國王莽改之曰桓分也合
斯洨故瀆斯洨水首受大白渠大白渠首受綿蔓水
(明一統志綿蔓水在正定府井陘縣南門外源發山西平定州流至縣界與甘陶河合)綿蔓水
上承桃水水出樂平郡之上艾縣東流世謂之曰桃
水東逕靖陽亭南故關城也及北流至井陘關下注
澤發水亂流東北逕常山蒲吾縣西而桃水出焉南
逕蒲吾縣故城西(蒲吾縣今為正定府平山縣)又東南流逕桑中
縣故城北世謂之石勒城蓋趙氏增成之故擅其目
又謂之高功城也地理志曰侯國也桃水又東南流
逕綿蔓縣故城北王莽之綿延也世祖建武二年封
郭况為侯國自下通謂之綿蔓水綿蔓水又東流逕
樂陽縣故城西右合井陘山水水出井陘山世謂之
鹿泉水也(明一統志鹿泉在正定府獲鹿縣海螺山下漢韓信伐趙下井陘師患無水于此獲)
(二白鹿跑地得泉因名)東北流屈逕陳餘壘而俗謂之故壁城
昔在楚漢韓信東入餘拒之於此不納左車之計悉
衆西戰信遣竒兵自間道出立幟於其壘師奔失據
遂死泜上其水又屈逕其壘南又南逕城西東注綿
蔓水綿蔓水又屈從城南俗名曰臨清城非也地理
志曰侯國矣王莽更之曰申苗者也(漢志樂陽縣屬常山郡莽曰陽)
(苗今云申苗誤)東觀漢記曰光武使鄧禹發房子兵二千人
以銚(原本譌姚)期為偏將軍别攻真定宋子餘賊援樂陽
禀肥壘者也(後漢書鄧期傳期為禆將屬鄉禹徇正定宋子攻拔樂陽槀肥壘注曰樂陽縣名)
(肥壘故肥子國今藁城縣此云援當作□禀當作藁)綿蔓水又東逕烏子堰枝
津出焉又東謂之大白渠地理志所謂首受綿蔓水
者也白渠水又東南逕開縣故城北地理志曰常山
之屬縣也又東為成郎河水上有大梁謂之成郎橋
又東逕耿鄉南世祖封前將軍耿純為侯國世謂之
宜安城又東逕宋(漢志宋子縣屬鉅鹿郡)子縣故城北(宋子故城在今)
(正定府趙州東北二十里)又謂之宋子河漢高帝八年封許厥(按史)
(表當作瘈)為侯國王莽更名宜子昔漸離擊筑傳工自此
入秦(史記刺客傳高漸離變姓名為人庸保匿作于宋子宋子傳客之聞于秦始皇徐廣曰傳客互)
(以為客也此云傳工疑當作傳客或當作庸工)又東逕敬武縣故城北按地
理志曰鉅鹿之屬縣也漢元帝封女敬武公主為湯
沐邑闞駰十三州記曰楊氏縣北四十里有武亭故
縣也今其城實中小邑耳故俗名之曰敬武壘即古
邑也白渠又東謂之斯洨水地理志曰大白渠東至
曲陽入洨河者也(明一統志洨河在正定府欒城縣西一十二里來自平山縣流逕縣)
(境至趙州南入大陸澤)東分為二水枝津右出焉東南流謂之
百尺溝又東南逕和城北世謂之初邱城非也漢高
帝十一年封郎中公孫耳為侯國(按史記表作禾成)又東南
逕育城西漢高帝六年封吕博為侯國(按史漢表無吕博封育侯)
(之事且漢志無育縣不知何據云然考志鉅鹿郡有貰縣史記表有貰侯吕係高祖六年封漢表作貰侯)
(合傳胡害功封嗣侯皆同此云吕博或即合史漢表而互異之譌貰為育譌傳為博耳然而所未詳也)
百尺溝東南散流逕歴鄉東而南入泜湖東注衡水
也斯洨水自枝津東逕育城北又東積而為陂謂之
陽縻淵淵水左納白渠枝水俗謂之祇水(疑作汦水)水承
白渠於藁縣之烏子堰又東逕肥纍縣之故城南(藁城)
(縣今屬正定府肥壘故城在縣西南占肥子國)又東逕陳臺南臺甚寬廣今
上陽臺屯居之又東逕新豐城北按地理志云鉅鹿
有新市縣侯國也王莽更之曰樂市而無新豐之目
所未詳矣(新市故城在今正定縣西北)其水又東逕昔陽城南世
謂之曰直陽城非也本鼓聚矣春秋左傳昭公十五
年晉荀吳帥師伐鮮虞圍鼓(杜預注鼔白狄之别鉅鹿曲陽下有鼓聚)三
月鼓人請降穆子曰猶有食色不許軍吏曰獲城而
弗取勤民而頓兵何以事君穆子曰獲一邑而教民
怠將焉用邑邑以賈怠不如完舊賈怠無卒棄舊不
祥鼓人能事其君我亦能事吾君率義不爽好惡不
愆城可獲而民知義所有死義(義左傳作命)而無二心不
亦可乎鼓人告食竭力盡而後取之克鼓而返不戮
一人以鼓子鳶鞮歸既獻而返之鼓子又叛荀吳略
東陽使師偽糴負甲怠於門襲而滅之以鼓子鳶鞮
歸使涉佗守之者也(左傳昭公二十二年鼓子又叛于鮮虞荀吳略東陽使師偽糴)
(者負甲以息于昔陽之門外遂襲鼓滅之以鼓子鳶鞮歸使涉佗守之)十三州志曰今
其城昔陽亭是矣京相璠曰白狄之别也下曲陽有
鼓聚故鼔子國也白渠泜水又東逕曲陽城北又逕
安鄉縣故城南(原本漏故城在無極縣南六里)地理志曰侯國也
又東逕育縣入斯洨水斯洨水又東逕西梁城南又
東北逕樂信縣城南地理志曰鉅鹿縣侯國也又東
入衡水衡水又北為袁譚渡蓋譚自鄴往還所由故
濟得厥名
又東北過下博縣之西(今為正定府深州)
衡水又北逕鄔(當作鄡下同按漢志作□)縣故城東(鄡縣故城在今保定保束)
(鹿縣東接深州界元和志衡漳水在鹿城縣南)竹書紀年梁惠成王三十年
秦封衛鞅于鄔改名曰商(今竹書作尚)即此是也故王莽
改曰秦聚也地理風俗記曰縣北有鄔阜蓋縣氏之又
右逕下博縣故城西王莽改曰閏博應劭曰太山有
博故此加下漢光武自滹沱南出至此失道不知所
以遇白衣老父曰信都長長安守去此八十里世祖
赴之任光開門納焉漢氏中興始基之矣尋求父老
不得議者以為神(後漢書光武紀光武至滹沱河遑惑不知所之育白衣老父在道旁)
(指曰努力信都郡為長安守去此八十里光武即馳赴之信都太守任光開門出迎)衡漳又東
北歴下博城西逶迤東北注謂之九争西逕樂鄉縣
故城南王莽更之曰樂邱也又東引葭水注也(樂鄉故城)
(在今深州東北引葭即長蘆水也自此以下衡漳與長蘆互受通稱)
又東北過阜城縣北(此阜城當在今武邑縣界)又東北至昌亭與雩
池(一作滹沱下並同)河會
經叙阜城於下博之下昌亭之上考地非比於事為
同勃海阜城又在東昌之東故知非也漳水又東北
逕武邑郡南魏所置也(武邑縣今屬正定府元和志武邑縣長蘆水北去縣三十)
(二里)又東逕武強縣北(今屬正定府元和志武強故城在武強縣西南二十五里按今)
(縣南有武強故城二一魏置一西晉置寰宇記衡漳在武強縣南五里)又東北逕武隧
縣故城南(武隧縣今省入武強縣元和志武隧故城在武強東三十一里)按史記秦
破趙將扈輙於武隧斬首十萬即於此處也王莽更
名桓隧矣白馬河注之水上承雩池東逕樂鄉縣北
饒陽縣(今屬正定府)南又東南逕武邑郡北(晉分武邑武隧觀津為武)
(邑治此當在今武邑縣界縣志云漳河在縣西北二十里)而東入衡水謂之交津
口衡漳又東逕武邑縣故城北王莽之順桓也晉武
帝封子於縣以為王國(晉書武帝紀司馬承初封南宫王太康十年改封武邑王)
後分武邑武隧觀津為武邑郡治此衡漳又東北右
合張平口故溝上承武強淵淵之西南之側有武強
縣故治故淵得其名焉東觀漢記曰光武拜王梁為
大司空以為侯國耆宿云邑人有行於途者見一小
蛇疑其有靈持而養之名曰擔生長而吞噬人里中
患之遂捕繫獄擔生負而奔邑淪為湖縣長及吏咸
為魚矣今縣治東北半(宋本半下有里字)許落水淵水又東
南結而為湖又謂之郎君淵耆宿又言縣淪之日其
子東奔又䧟於此故淵得郎君之目矣淵水北通謂
之石虎口又東北為張平澤澤水所泛北决堤口謂
之張刀溝北注衡河謂之張平口亦曰張平溝水溢
則南注水耗則輟流衡漳又逕東昌縣故城北(今武邑縣)
(東有東昌廢縣)經所謂昌亭也王莽之田昌也俗名之曰東
相蓋相昌聲韻合故致兹誤矣西有昌城故目是城
為東昌矣衡漳又東北左會雩池故瀆謂之合口衡
漳又東北分為二川當其水泆處名之曰李聰渙
又東北至樂成陵縣别出北(按漢志樂成縣屬河間國故城在今河間府獻縣東)
(南漢志無陵縣玩注此陵字疑衍)
衡漳於縣無别出之瀆縣北者乃雩池别水分雩池
故瀆之所纏絡也衡漳又東分為二水左出為向氏
口溝水自此决入也衡漳又東逕弓高縣故城北(錐指)
(云弓高故城在今河間府阜城縣西南明一統志云在景州東北四十里)漢景帝封韓信
兄子韓隤當為侯國(史表文帝十六年封韓王信孽子頽當為弓高侯今為景帝及)
(韓信兄子並誤韓王信傳作十四年封頽漢表作隤)王莽之樂成亭也衡漳又
東北右合柏梁溠水上承李聰渙東北為柏梁溠東
逕扶領縣故城南漢武帝元朔三年封廣川王子劉
嘉為侯國(史記表劉嘉封蒲領侯)地理風俗記曰修縣西北八
十里有蒲領鄉故縣也(明一統志蒲領城去阜城縣三里漢縣後省入修縣又有)
(城在滄州魯城縣北六十里亦名蒲領盖東漢末黃巾之亂有蒲領人流寓于此因立此城非漢縣也)
又東北會桑杜(宋本作桑社下同)枝津又東北逕弓高城北
又東注衡漳謂之柏梁口衡漳又東北右會桑杜溝
溝上承從陂世盧達(上下疑有譌字闕文)從薄亦謂之訶摩河
東南通清河西北達衡水春秋雨泛漳澤津渚今觀
津城北方二十里盡為澤藪蓋水所鍾也其瀆逕觀
津縣故城北(在景州西北與武邑縣連界明一統志云在武邑縣東南三十里)樂毅
自燕降趙封之於此邑號望諸君王莽之朔定亭也
又南屈東逕竇氏青山南側堤東出青山即漢文帝
竇后父少翁冡也翁即是縣人遭秦之亂魚釣隠身
墜淵而死景帝立后遣使者填以葬父起大墳於觀
津城東南故民號曰青山也又東逕董仲舒廟南(明一)
(統志董子祠在景州治東南崇基上舊有祠在西南廣川鎮)仲舒廣川人也世猶
謂之董府君祠春秋禱祭不輟舊溝又東逕修市縣
故城北漢宣帝本始四年封清河綱(史表作剛)王子劉寅
為侯國王莽更之曰居寧也俗謂之温城非也地理
風俗記曰循(何氏云此循字亦修字傳寫之誤漢志修屬信都國下同)縣西北二
十里有修市城故縣也又東會從陂陂水南北十里
東西六十步子午潭漲淵而不流亦謂之桑杜淵從
陂南出夾堤東𣲖逕循縣故城北東合清漳漳泛則
北注澤盛則南播津流上下互相逕道從陂北出東
北分為二川北逕弓高城西而北注柏梁溠一川東
逕弓高城南又東北陽津清(宋本作溝)水出焉左瀆北入
衡漳謂之陽决口衡水東逕阜城縣故城北樂城縣
故城南河間郡治地理志曰故趙也漢文帝二年别
為國應劭曰在兩河之間也景帝九年(按表是景帝二年封)封
子德為河間王是為獻王王莽更名郡曰朔定縣曰
陸信禇先生曰漢宣帝地節三年(漢表作地節二年)封大將
軍霍光兄子山為侯國也(漢表作樂平)漢章帝封子開於
此漢桓帝追尊祖父孝王開為孝穆王以其邑奉山
陵故加陵曰樂陵也今城中有故池方八十步舊引
衡水北入城注池池北對層臺基隍荒蕪示存古意
也
又東北過成平縣南
衡漳又東逕建成縣故城南按地理志故屬渤海郡
禇先生曰漢昭帝元鳳三年(按漢表作宣帝五鳳三年黃覇傳亦云代丙吉)
(為丞相封建成侯此云昭帝元鳳誤)封丞相黃覇為侯國也成平縣故
城在北(漢表作平城按二城並在交河縣界)漢武帝元朔三年封河間
獻王子劉禮為侯國王莽之澤亭也城南北相直衡
漳又東右會楊津溝水自枝水東逕阜城南地理志
勃海有阜城縣王莽更名吾成者非經所謂阜成也
建武十五年世祖更封大司馬王梁為侯國陽津溝
水又東北逕建成縣左入衡水謂之陽津口衡漳又
東左會雩池别河故瀆(漢志成平縣有虖沱河民曰徒駭河又樂成縣虖沱别水)
(首受虖沱河東至東光入虖沱河此虖沱河即漳水古之徒駭也滹沱别河故瀆即虖沱别水自樂成來)
(者志云至東光入虖沱河蓋與成平接界處也)又東北入清河謂之合口(河水)
(篇曰大河故瀆東北至東光縣故城西而北與漳水合是也縣界清河本西漢大河之經流王莽時河徙)
(清河由此北會漳水故酈元云清漳二瀆河之舊道也合口在今青縣南二里接滄州界)又逕南
皮縣之北皮亭而東北逕浮陽縣西東北注之
又東北過章武縣西又東北過平舒縣南東入海
清漳自章武縣故城西(故城在今河間府鹽山縣西北)故濊邑也枝
瀆出焉謂之濊水(按青縣宋為乾寧軍本漢參戶縣兼得章武地縣南有參戶故城即)
(酈注所謂參戶亭也元和志云一名木門城在長蘆縣西北四十里青縣新志云濊水東北流逕天津鎮)
(東南十里為大直沽地勢平衍羣流漲溢茫無涯涘故得厥稱長蘆縣即今衛南七十里衛河西南之長)
(蘆鎮也)東北逕參戶亭分為二瀆應劭曰平舒縣西南
五十里有參戶亭故縣也世謂之平虜城枝水又東
注謂之蔡伏溝又東積而為淀一水逕亭北又逕東
平舒縣故城南(在今順天府大城縣界)代郡有平舒城故加東
地理志曰勃海之屬縣也魏土地記曰章武郡治故
世以為章武故城非也又東北分為二水一(疑漏水字)右
出為澱一水北注呼池謂之濊水清漳亂流而東注
于海(章武漢屬勃海郡唐為魯城縣在滄州北一百里東平舒故城在今大城縣界淇水篇云清河)
(自濊邑北又東北至泉州縣北入滹沱又東逕漂榆邑故城南入于海按今静海縣本漢章武平舒二縣)
(地縣北有漂榆城清漳合流經此入海寰宇記云御河自乾寧軍東北九十里入潮河合流向東七十里)
(於獨流口入海潮河即界河也縣東北九十里有小直沽天津衛設焉本漢章武縣地元為静海縣之海)
(濱鎮明永樂二年築城置衛有本朝改衛為鎮小直沽即古沽水後魏志章武縣沽水水經云沽水東)
(南至泉州縣與清河合東入于海是也泉州今為寳坻漷縣地小直沽受南北諸水東逕天津城北又東)
(南合大直沽而東注于海漢志所云河水東北至章武入海者也海即勃海元和志云在魯城縣東九十)
(里今在静海縣東北一百五十里南接滄州折而東北接寳坻縣界禹貢之逆河後世則為勃海亦謂之)
(海也)
清漳水出上黨沾縣西北少山大黽谷南過縣西又從
縣南屈(沾縣今為山西遼州和順縣及太原府平定州樂平縣明一統志云清漳水源出樂平縣之)
(沾嶺北流折而西南入和順縣又自涉縣西入河南境東至林縣合濁漳水經臨漳館陶縣界入衛河)
淮南子曰清漳出揭戾山高誘云山在沾縣今清漳
出沾縣故城東北俗謂之漳山漢分沾縣為樂平郡
治沾縣水出樂平郡沾縣界故晉太康地記曰樂平
縣舊名清漳縣漢之故名其山亦曰鹿(一作谷)吉山水
出大要(何氏云經作黽而注作要盖因古文要作□與黽相似故訛作要耳)谷南流逕
沾縣故城東不歴其西也又南逕昔陽城左傳昭公
十二年晉荀吳偽會齊師者假道於鮮魚遂入昔陽
杜預曰樂平沾縣東有昔陽城者是也其水又南得
梁榆水口水出梁榆城西大嵰山水有二源北水東
南流逕其城東南注南水南水亦出西山東逕文當
城北又東北逕梁榆城南即閼與故城也秦伐趙閼
與惠文王使趙奢攻(一作救一作敵)之奢納許歴之說破秦
於閼與謂此也司馬彪袁松郡國志並言湼縣有閼
與聚盧諶征艱賦曰訪梁榆之虛郭弔閼與之舊平
桓亦云(朱謀㙔云桓字似誤疑當作松謂袁松也)閼與今梁榆城是也漢
高帝八年封馮解敢為閼氏侯國其水右合北水北
水又東南入于清漳清漳又東南與轑水相得轑水
出轑河縣西北轑山南流逕轑河縣故城西南東流
至粟城注于清漳也
東過涉縣西屈從縣南
按地理志云魏郡之屬縣也漳水於此有涉之稱名
因地變也(涉縣今屬河南彰德府明一統志云本漢沙縣地屬魏郡後因漳水人民徒涉故遂)
(名涉縣)
東至武安縣南黍窖邑入于濁漳(朱云此下疑闕注文)
水經注集釋訂訛卷十
