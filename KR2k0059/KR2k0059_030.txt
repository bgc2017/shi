水經注集釋訂訛卷三十
歸安沈炳巽撰
淮水
淮水出南陽平氏縣胎簮山東北過桐柏山(禹貢曰導淮自桐柏)
(傳曰桐柏山在南陽之東地理志曰桐柏山在南陽平氏縣東南淮水所出水經云出胎簮山東北過桐柏山)
(胎簮蓋桐柏之旁小山也傅氏曰胎簮即桐柏也後世又别名之耳禹貢𨗳淮自桐柏不應桐柏非淮所出今)
(其山在唐州桐柏縣胡渭曰桐柏見𨗳山今河南南山陽府桐柏縣西北四十里有平氏故城漢縣也胎簮)
(寰宇記云在桐柏西北三十里)
山海經曰淮出餘山在朝陽東義鄉西尚書𨗳淮自
桐柏地理志曰南陽平氏縣王莽之平善也風俗通
曰南陽平氏縣桐柏大復山在東南淮水所出也淮
均也春秋說題辭曰淮者均其勢也釋名曰淮韋也
韋繞揚州北界東至于海也爾雅曰淮為滸然淮水
與醴水同源俱𨗳西流為醴東流為淮自潜流地下
三十許里東出桐柏之大復山南謂之陽口水南即
復陽縣也闞駰言復陽縣胡陽之樂鄉也
元帝元延二年置在桐柏大復山之陽故
曰復陽也(禹貢錐指云今河南南陽府新野縣西有朝陽故城桐柏縣東有復)
(陽故城漢並屬南陽郡醴水西流逕平氏故城東北又西至唐縣界而入沘水以今輿地)
(言之淮水出桐柏縣西北桐柏山東南流逕其縣南禹貢所謂導淮自桐柏者也)東
觀漢記曰朱祜少孤歸外家復陽劉氏山南有
淮源廟前有碑是南陽郭苞立又二碑並是漢延
熹中守令所造文辭鄙拙殆不可觀故經云東北
過桐柏也
淮水又東逕義陽縣(今為河南汝寧府信陽州)
縣南對固成山山有水注流數丈洪濤灌山遂成巨
井謂之石泉水北流注于淮
淮水又逕義陽縣故城南
義陽郡治也世謂白茅城其城圓而不方闞駰言(此下)
(原本訛以東逕安陽縣故城南注江國也起至北逕青山止接此今從朱本改正)晉太始中
割南陽東鄙之安昌平林平氏義陽四縣置義陽郡
于安昌城(在今信陽州西北七十里)又太康記晉書地道記並有
義陽郡以南陽屬縣為名漢武帝元光四年(按史記表當作)
(元狩四年)封北地都尉衛山為侯國也有九渡水注之水
出雞翅山(明一統志雞翅山在汝寧府信陽縣南九十里一名雞頭山山有九渡水)磎澗
瀯委㳂遡九渡矣其猶零陽之九渡水故亦謂之為
九渡焉於溪之東山有一水發自山椒下數丈素湍
直注頽波委壑可數百丈望之若霏幅練矣下注九
渡水九渡水又北流注于淮
東過江夏平春縣北(今信陽州東南有平陽故城本後漢平春縣)
淮水又東油水注之
水出縣西南油溪東北流逕平春縣故城南漢和帝
建初四年封子全為王國淮水又東曲岸北有一土
穴徑尺泉流下注㳂流波三丈入于油水亂流南屈
又東北注于淮淮水又東北逕城陽縣故城南漢高
帝十二年封定侯奚竟為侯國(史表高帝十二年封奚意為成陽侯今云)
(奚竟誤)王莽之利新也魏城陽郡治(按漢志汝南郡有成陽縣)
淮水又東北與大木水合
水西出大木山山即晉車騎將軍祖逖自陳留將家
避難所居也其水東逕城陽縣北而東入于淮
淮水又東北流左會湖水
傍川西南出窮溪得其源也
淮水又東逕安陽縣故城南
江國也(此注原本訛在前今從朱本改正)嬴姓矣今其地有江亭春
秋文公四年楚人滅江秦伯降服出次曰同盟滅雖
不能救敢不矜乎地理志曰漢乃縣之吕后八年封
淮南厲王子劉勃為侯國(按史漢表是文帝八年今云吕后誤)王莽之
均夏也
淮水又東得溮口水(溮水在信陽縣治南源自隨州界流入大江)
源南出大潰山東北流翼帶三川亂流北注溮水又
北逕賢首山西又北出東南屈逕仁順城南故義陽
郡治分南陽置也晉太始初以封安平獻王孚長子
望(晉書宗室傳司馬望魏封順城侯武帝受禪進封義陽王)本治在石城山上因
粱希侵逼徙治此城齊司州刺史馬鮮卑(何氏云馬鮮卑南史)
(作仙琕為司州在梁時)不守魏置郢州也昔帝(宋本帝作常常珍竒本宋司州)
(刺史降魏為豫州刺史復叛魏謀南奔為魏將元石所破事具魏書)珍奇自懸瓠遣三
千騎援義陽行事龐定光屯于溮水者也溮水東南
流歷金山北山無樹木峻峭層峙溮水又東逕義陽
故城北城在山上因倚陵嶺周迴三里是郡昔所舊
治城城南一十五步對門有天井周一百餘步深一
丈東逕鍾武故城南本江夏之屬縣也王莽之當利
縣矣又東逕石城山北山甚高峻史記曰魏攻冥阨
音義曰冥阨或言在鄳縣葙山也按吕氏春秋九塞
其一也溮水逕鄳縣故城南(鄳縣故城在今汝寧府羅山縣西南百二十里)
(黃峴關外)建武中世祖封鄧邯(後漢書鄧彪傳鄧邯禹之宗彪之父)為鄳縣
侯按蘇林曰音育(按漢志江夏郡鄳縣蘇林音肓師古曰音萌又音莫耿反今云音育)
(誤)溮水又東逕七井岡南又東北注于淮淮水又東
至谷口谷水南出鮮金山北流至(疑訛)至瑟水注之
水出西南具山東北逕光淹城東而北逕青山東羅
山西東北流注于谷水谷水東北入于淮
又東逕新息縣南(今屬汝寧府)
淮水東逕故息城(在今新息縣北三十里)南春秋左傳隱公十
一年鄭息有違言息侯伐鄭鄭伯敗之者也
淮水又東逕浮光山北(在今汝寧府光山縣北八十里)
亦曰扶光山即弋山也逕新息縣故城南應劭曰息
後徙東故加新也王莽之新德也光武十九年封馬
援為侯國外城北門内有新息長賈彪廟廟前有碑
面南又有魏汝南太守程堯碑魏太和中蠻田益宗
效域立東豫州以益宗為刺史淮水又東合慎縣水
水出慎陽縣西而東逕慎陽縣故城南縣取名焉(慎陽)
(故城在今汝寧府真陽縣北四十里漢志慎陽下應劭曰慎水出東北入海師古曰慎字本作滇音真後)
(誤為慎耳今猶有真邱真陽縣字並從單作真知此音不改也闞駰云永平五年失印更刻遂誤以水為)
(心)漢帝(當作高帝)十一年封欒說為侯國潁隂劉陶為縣
長政化大行道不拾遺以病去官童謠歌曰悒然不
樂思我劉君何時復來安此下民見思如此應劭曰
慎水所出東北入淮慎水又東流積為燋陂陂水又
東南流為上慎陂又東為中慎陂又東南為下慎陂
皆與鴻郗(胡引作郤)陂水散流(鴻卻陂又名鴻池陂宋秦觀曰鴻池陂非特灌溉之)
(利菱芡蒲魚之饒實一郡瀦水處也陂既廢水無歸宿汝水所以散漫為害矣)其陂首受淮
川左結鴻陂漢成帝時翟方進奏毀之建武中汝南
太守鄧晨欲修復之知許偉君曉知水脉召與議之
偉君言成帝用方進言毁之尋而夢上天天帝怒曰
何故敗我濯子淵是後民失其利時有童謠曰敗我
陂翟子威及子覆陂當復明府興復廢業童謠之言
將有徵矣(後漢書鄧晨傳晨為汝南太守興鴻郤陂數千頃田汝土以殷魚稲之饒流衍他郡)
(注曰鴻卻陂今豫州汝陽縣東成帝時關東水波溢為害翟方進為丞相奏罷之又漢書翟方進傳汝南)
(舊有鴻隙大陂郡以為饒成帝時關東數水陂溢為害方進為相與御史大夫孔光共遣掾行視以為决)
(去陂水其地肥美省隄防費而無水憂遂奏罷之及翟氏滅鄉里歸惡言方進請陂下良田不得遂奏罷)
(陂云王莽時常枯旱郡中追怨方進童謠曰壞陂誰翟子威飯我豆食羹芋魁反乎覆陂當復誰云者兩)
(黃鵠)遂署都水掾起塘四百餘里百姓得其利陂水散
流下合慎水而東南逕息城北又東逕南入淮謂之
慎口淮水又東與申陂水合水上承申陂于新息縣
北東南流分為二水一水逕深丘西又屈逕其南南
派為蓮湖水南流注于淮淮水又左迤流結兩湖謂
之東西蓮湖矣
淮水又東右合壑水
水出白沙山東北逕柴亭西俗謂之柴水又東北流
與潭溪水合水發潭谷東北流右會柴水柴水又東
逕黃城(在今光州西十二里)西故弋陽縣也城内有二城西即
黃城也柴水又東北入於淮謂之柴口也
淮水又東北申陂枝水注之
水首受陂水于深丘北東逕釣臺南臺在水曲之中
臺北有琴臺又東逕陽亭南東南合淮
淮水又東逕淮隂亭北又東逕白城南(在今息縣東)
楚白公勝之邑也又東北去白亭一十里
淮水又東逕長陵戍南又東青陂水注之(今息縣東北八十里有長)
(陵城疑即長陵戍也新蔡縣西南有青陂)
分青陂東瀆東南逕白亭西又南於長陂戍東東南
入于淮
淮水又東北合黃水
水出黃武山東北流木(胡引作穆)陵關水注之(木陵關今在光山縣)
水導木陵山西北流注于黃水黃水又東逕晉西陽
城南又東逕南光城南光郡治又東北逕高城南故
弦高國也又東北逕弋陽郡(弋陽郡今為光州)東有虞丘郭
南有子相廟黃水又東北入于淮謂之黃口淮水又
東北逕襃信縣故城南(襃信故城在今息縣東北本漢郾縣地)而東注
流之者也
又東過期思縣北(今固始縣北七十里有期思故城)
縣故蔣國周公之後也春秋文公十年楚王田于孟
諸期思公復遂為右司馬楚滅之以為縣漢高帝十
二年以封賁赫為侯國城之西北隅有楚相孫叔敖
廟廟前有碑
淮水又東北渒(胡引作淠)水注之(一作[泳-永+旱]里固始縣南五十有淠水)
水出弋陽縣南垂山西北流歷隂山關逕二城間舊
有賊難軍所謂(疑衍)頓防西北出山又東北流逕新
城戍東又東北得詔虞水口西北去弋陽虞丘郭二
十五里水出南山東北流逕詔虞亭東而北入渒水
又東北注淮俗曰白鷺水
東過原鹿縣南(原鹿縣故城在今江南潁州南汝水篇云汝水出魯陽縣之大盂山東南流逕)
(原鹿縣故城西而南入于淮所謂汝口)汝水從西北來注之
縣即春秋之鹿上也左傳僖公二十一年宋人為鹿
上之盟以求諸侯于楚建武十五年世祖更封侍中
執金吾陰鄉侯陰識為侯國者也
又東過廬江安豐縣東北决水從北來注之(按今江南鳳陽府霍)
(丘縣西南有安豐故城决水在縣西八十里與河南固始縣分界)
廬江故淮南也漢文帝十六年别以為國應劭曰故
廬子國也决水自舒蓼北注不於北來也安豐東北
注淮者窮水矣又非决水皆誤耳
淮水又東谷水入焉
水上承富水東南流世謂之谷水也東逕原鹿縣故
城北城側水南谷水又東逕富陂縣故城北俗謂之
城閭亭非也地理志曰汝南郡有富陂縣建武二年
世祖改封平鄉侯王覇為富陂侯(按漢志汝南郡作富波後漢書郡國)
(志及王霸傳亦俱作富波陂與波古字通用如史記貨殖傳木居千石魚陂又灌夫傳陂池田園漢書俱)
(作波此一證也)十三洲志曰漢和帝永元九年分汝陰置多
陂塘以溉稲故曰富陂縣也谷水又東于汝陰(今穎州治)
城東南注(注下當有淮字)
淮水又東北左會潤水
水首受富陂東南流為高塘陂又東積而為陂水東
注焦陵陂陂水北出為鮦陂陂水潭漲引瀆北注汝
隂四周隍塹下注潁水焦湖東注謂之潤水逕汝隂
縣東逕荆亭北而東入(下當有于淮字)
淮水又東北窮水入焉(今霍丘西有窮水)
水出六安國安豐縣窮谷春秋左傳楚救灊司馬沈
尹戌與吳師遇于窮谷者也川流泄注于决水之右
北灌安豐之左世謂之安豐水亦曰窮水音戎並聲
相近字隨讀轉流結為陂謂之窮陂塘堰雖淪猶用
不輟陂水四分農事用康北流注于淮京相璠曰今
安豐有窮水北入淮淮水又東為安豐津水南有城
故安豐都尉治後立霍邱戍淮淮中有洲俗號關洲
蓋津關所在故斯洲納稱焉魏書國志有曰司馬景
王征毌丘儉使鎮西將軍豫州刺史諸葛誕從安豐
津先至夀春儉敗與小弟秀藏水草中安豐津都尉
部民張屬斬之傳首京都即斯津也
又東北至九江夀春縣西泚水洪水合北注之又東潁
水從西北來流注之(潁水篇云潁水出潁川陽城縣西北少室山東南流逕蜩蟟郭東俗)
(謂之鄭城又東南入于淮春秋昭公十二年楚子狩于州來次于潁尾蓋潁水之會淮也按鄭城即穎上故城)
(在今潁上縣南)
淮水又東左合泚口(禹貢錐指云按漢志灊縣沘山沘水所出北至夀春入芍陂師)
(古曰沘音比又音布几反水經誤作泚宜改正炳㢲按此二字似可互用說見前二十九卷)又東
逕中陽亭北為中陽渡水流淺磧可以厲也
淮水又東流與潁口會東南逕倉陵北又東北流逕夀
春縣故城西(夀春故城即今鳳陽府夀州治)
縣即楚考烈王自陳徙此秦始皇立九江郡治此兼
得廬江豫章之地故以九江名郡漢高帝四年為淮
南國孝武元狩六年復為九江焉文潁曰史記貨殖
傳曰淮以北沛陳汝南南郡為西楚彭城以東東海
吳廣陵為東楚衡山九江江南豫章長沙為南楚是
為三楚者也
淮水又北左合椒水
水上承淮水東北流逕蛇地南又歷其城東亦謂之
清水東北流注于淮水謂之清水口者左合椒水焉
又東過夀春縣北肥水從縣東北流注之
淮水於夀陽縣西北肥水從城而北入于淮謂之肥
口(肥水在今夀州東北十里自合肥來注于淮州志謂之東肥河)淮水又北夏肥水
注之(夏肥水在夀州西北州志謂之西肥河東流至下蔡故城西南十里入淮)水上承沙
水於城父縣右出東南流逕城父縣故城南王莽之
思善也縣故焦夷之地春秋左傳昭公九年楚公子
棄疾遷許于夷實城父矣取州來淮北之田以益之
伍舉授許夷田杜預曰此時改城父為夷故傳實之
者也言夷田在濮水西者也然則濮水即沙水之兼
稱得夏肥之通目矣漢桓帝永夀元年封大將軍梁
冀孫桃為侯國者也(按梁統傳永興二年封桃為城父侯)夏肥水自縣
又東逕思善縣之故城南漢章帝章和三年分城父
立夏肥水又東為高陂又東為天淙陂水出分為二
流南為肥水北為雞陂夏肥東流左合雞水水出雞
陂東為黃陂又東南流積為茅陂又東為雞水吕氏
春秋曰宋人有取道者其馬不進投之雞水是也雞
水又會肥水而亂流東注俱入于淮
淮水又北逕山硤中謂之硤石(按硤石山在夀州西北夾淮為險在西岸者屬)
(下蔡在東岸者屬夀春明省下蔡入夀州故一統志云在州西北二十五里)
對岸山上結二城以防津要西岸山上有馬跡世傳
淮南王乘馬昇仙所在也今山之東南石上有大小
馬跡一十餘所今仍存焉淮水又北逕下蔡縣故城
東本州來之城也吳季札始封延陵後邑州來故曰
延州來矣春秋襄公二年蔡成公自新蔡遷于州來
謂之下蔡也(按左傳蔡遷州來是哀公二年今云襄公誤傳云吳洩庸如蔡納聘稍納師師)
(畢入衆知之蔡侯告大夫殺公子駟以說哭而遷墓冬蔡遷于州來又史記管蔡世家蔡昭侯二十六)
(年楚昭王伐蔡蔡告急于吳吳為蔡遠約遷以自近易以相救昭侯私許不與大夫計吳人來救蔡因遷)
(蔡于州來二十八年昭侯將朝于吳大夫恐其復遷乃令賊利殺昭侯而立昭侯子朔是為成侯則遷州)
(來者乃昭侯非成侯且蔡無稱公者今云成公亦誤)淮之東岸又有一城下蔡
新城也二城對據翼帶淮濆淮水東逕八公山北(八公)
(山在夀州北少東淮水之南寰宇記云一名肥陵山淮南王安與其賓客八公俱登此山學仙今山有安)
(時故臺及石上有人馬跡)山上有老子廟淮水歷潘城南置潘溪
戍戍東側潘溪吐川納淮更相引注又東逕梁城臨
側淮川川左有湄城淮水左迤為湄湖淮水又右納
洛川於西曲陽縣北水分閻溪北絶横塘北逕蕭亭
東又北鵲甫溪水入焉水出東鵲甫谷西北流逕鵲
甫亭南西北流注于洛水北逕西曲陽縣故城東(西曲)
(陽城在夀州東北八十三里)王莽之延平亭也應劭曰縣在淮曲
之陽下邳有曲陽故是加西也洛澗北歷秦墟下注
淮謂之洛口經所謂淮水逕夀春縣北肥水從縣東
北注者也蓋經之謬矣考川定土即實為非是曰洛
澗非肥水也
淮水又北逕莫耶山西(今鳳陽府西南有莫邪山)
山南有隂陵縣故城(在定遠縣西北六十里)漢高祖五年項羽
自垓下從數百騎夜馳渡淮至陰陵迷失道左䧟大
澤漢今騎將灌嬰以五千騎追及之于斯縣者也按
地理志王莽之陰陸也後漢九江郡治時多虎災百
姓苦之南陽朱均為守退貪殘進忠良虎悉東渡江
(後漢書宋均傳均為九江太守郡多虎暴數為害均退姦貪進忠善虎相與東游渡江今云朱均固誤而)
(朱謀㙔引趙明誠金石錄及謝承漢書云當作宗尤為妄誕豈正史不可信而反信他書耶)
又東過當塗縣北過(胡引作濄)水從西北來注之
淮水自莫耶山東北逕馬頭城北魏馬頭郡治也故
當塗縣之故城也(當塗故城在今鳳陽府懷遠縣東南塗山在縣東南八里淮河東岸)
(渦水在縣北一里渦與濄同)吕氏春秋曰禹娶塗山氏女不以私
害公自辛至甲四日復往治水故江淮之俗以辛壬
癸甲為嫁娶日也禹娶在山西南縣即其地也地理
志當塗侯國也魏不害以宰守尉捕淮陽反者公孫
勇等漢以封之(按史表魏不害以圉守尉捕淮陽反者公孫勇等封當塗侯此云宰守尉)
(誤當從表作圉按地志圉縣屬淮陽國)王莽更名山聚也
淮水又東北濠水注之(在今懷遠縣南謂之西濠水)
水出莫耶山東北之溪溪水西北引瀆逕禹墟北又
西流注于淮
淮水又北沙水注之(按沙水在懷遠縣南渠水篇云沙音蔡許慎正作沙音言水散石也)
(漢志沛郡有義成縣其故城在懷遠縣東北十五里今名拖城魏收志云汴水在大梁城東分為蔡渠即今祥)
(符縣東南首受汴之蔡河蔡與沙字異而音近當讀如二百里蔡之蔡)
經所謂蒗蕩渠也淮之西有平阿縣故城王莽之平
寧也建武十三年世祖更封耿阜為侯國(按耿阜乃耿純之子)
(按純本傳純卒阜嗣侯但純初封耿鄉侯世祖即位更封高陽侯後定封東光侯從無平阿之封阜嗣侯)
(之後徙封莒鄉侯亦不封平阿不知此句何所本也)郡國志曰平阿縣有當塗
山淮出于荆山之左當塗之右奔流二山之間西楊
(胡引作而揚)濤北注之春秋左傳哀公十年(按左傳是七年今云十年)
(誤)大夫對孟孫曰禹會諸侯于塗山執玉帛者萬國
杜預曰塗山在夀春東北非也余按國語曰吳伐楚
隳會稽獲骨焉節專車吳子使來聘且問之客執骨
而問之敢問骨何為大仲尼曰丘聞之昔禹致羣神
于會稽之山防風氏後至禹殺之其骨專車此為大
也蓋丘明親承聖旨錄為實証矣又按劉向說苑辯
物王肅之叙孔子(宋本孔子下有卄二两字)世孫孔猛所出先人
書家語並出此事故塗山有會稽之名考校羣書及
方士(一作土)之目疑非此矣蓋周穆之所會矣淮水于
荆山北過水自南注之又東北逕沛郡義城縣東司
馬彪曰後隸九江也
又東過鍾離縣北(明一統志鍾離城在鳳陽舊府城東六里晉縣屬淮南郡錐指注云今)
(臨淮縣有鍾離故城濠水在縣西元和志謂之東濠水)
世本曰鍾離嬴姓也應劭曰縣故鍾離子國也楚滅
之以為縣春秋左傳所謂吳公子光伐楚拔鍾離者
也王莽之蠺富也濠水出陰陵縣之陽亭北小屈有
石穴不測所窮言穴出鍾乳所未詳也濠水東北流
逕其縣西又屈而南轉東逕其城南又北歷其城東
逕小城而北流注于淮
淮水又東逕夏邱縣南(今為鳳陽府虹縣)
又東渙水西入九里注之渙水又東南流逕雝丘縣
(今為開封府杞縣)故城南又東逕承匡城又東逕襄邑縣故
城南(今為歸德府睢州)故宋之承匡襄牛之地宋襄公之所
築故子(疑當作號)襄陵矣(漢志襄邑下師古引圈稱曰襄邑宋地本承匡襄陵鄉也宋襄)
(公所葬故曰襄陵秦始皇以承匡卑濕故徙縣于襄陵謂之襄邑縣西三十里有承匡城)竹書紀
年梁惠成王十七年宋景公(竹書作鼓)衛孫公(竹書作公孫)倉
會齊(竹書無齊字)師圍我襄陵十八年惠成王以韓師諸
侯師(竹書作帥)于襄陵縣齊侯使楚景舍來求成公會齊
宋之圍即于此也西有承匡城春秋會于承匡者也
秦始皇以承匡卑濕徙縣于襄陵更為襄邑也王莽
以為襄平也漢桓帝建和元年封梁冀子胡狗為侯
國(後漢書梁統傳建和元年封冀子胤㐮邑侯今云胡狗豈即胤耶)陳留風俗傳曰
縣南有渙水(按渙水今謂之澮河)故傳曰睢渙之間出文章天
子郊廟御服出焉尚書所謂厥篚織文者也渙水又
東南逕已吾縣故城南(在今開封府寧陵縣西南三十里)又東逕鄫
城北春秋襄公元年經書晉韓厥帥師伐鄭魯仲孫
蔑會齊曹邾杞次于鄫杜預曰陳留襄邑縣東南有
鄫城渙水又東南逕鄙城北新城南又東南左合明
溝溝水自蓬洪陂東南流謂之明溝下入渙水又逕
亳城北(在歸德府城東南四十里)帝王世記曰榖熟為南亳即湯
都也十三洲志曰漢武帝分榖熟置春秋莊公十二
年宋公子御說奔亳者也渙水東逕榖熟城南漢光
武建武二年封更始子歆為侯國又東逕楊亭北春
秋左氏傳襄公十二年楚子嚢秦世長無地伐宋師
于楊梁以報晉之取鄭也京相璠曰宋地矣今睢陽
東南三十里有故楊梁今曰陽亭也俗名之曰緣城
非矣西北去梁國八十里渙水又東逕沛郡之建平
縣故城南漢昭帝元年(當作元鳳元年)封社延年為侯國王
莽之曰(當是田)平也又東逕鄼縣故城南春秋襄公十
年公會諸侯及齊世子光于酃(按左傳皆作會柤無會于酃之文查漢書)
(地理志沛郡有鄼縣註云本作&KR2755;音嵯王莽改曰贊治故遂以䣜為鄼又柤字古文作䣜則此當作䣜明)
(矣)今其地酃聚是也王莽之贊治矣渙水又東南逕
費亭南漢建和元年封中常侍沛國曹騰為侯國騰
字季興譙人也永初中定桓帝策封亭侯此城即其
所食之邑也渙水又東逕銍縣故城南昔吳廣之起
兵也使葛嬰下之渙水又東苞水注之出譙城北自
(疑訛)汀陂陂水東流逕鄼縣南(故城在今永城縣西南)又東逕
鄲縣故城南漢景帝中元年封周應為侯國(按表是周緤子)
(周昌弟)王莽更之曰留(漢志作單)城也音多(按漢書周緤傳景帝中元元年)
(封緤子應為鄲侯蘇林注音多寒反史記緤傳索隠引蘇林注竟云音多至兩表則并蘇林亦不引直曰)
(音多遂至漢志沛郡鄲縣下孟康亦曰音多逮至宋世丁度集韻竟妄造一當何反後之字書無不因之)
(愚意志表傳皆是多寒反緣唐以前尚無刊本傳寫時漏去寒反二字後之刻者不復考校竟承其誤所)
(幸者蘇林之原注尚存索隠之引蘇林可證若果音多何以彼此互異其為遺漏無疑獨怪道元去蘇林)
(未遠何以水經注亦但曰音多豈漢志在元魏時已漏去寒反二字道元據之而不及檢漢傳耶)又
東逕嵇山北嵇氏故居嵇本姓奚會稽人也先人自
會稽遷于譙之銍縣故為嵇氏取稽字之上以為姓
蓋志本也嵇氏譜曰譙有嵇山家于其側遂以為氏
縣魏黃初中文帝以鄼城父山桑銍置譙郡故隸譙
焉苞水東流入渙渙水又東南逕蘄縣故城南(漢志作鄿)
(屬沛郡蘄鄿古通用)地理志曰故垂鄉也漢高帝破黥布於此
縣舊都尉治王莽之蘄城也水上有古石梁處遺基
尚存渙水又東逕榖陽縣右會八丈故瀆瀆上承洨
水南流注于渙渙水又東逕榖陽戍南又東南逕榖
陽故城東北右與解水會水上承縣西南解塘東北
流逕榖陽城南即榖水也應劭曰城在榖水之陽又
東北流注于渙水渙水又東南逕白石戍南逕蚿(胡引)
(作虹)城南洨水注之水首受蘄水于蘄縣東南流逕榖
陽縣八丈故瀆出焉又東合長直故溝溝上蘄水南
會于洨洨水又東南流于洨縣故城北縣有垓下聚
漢高祖破項羽所在也王莽更名其縣曰育城應劭
曰洨水所出音絞經之絞也洨水又東南入于淮故
應劭曰洨水南入淮淮水又東至巉石山(巉石山在鳳陽府五)
(湖縣東與泗水接界)潼水注之水首受潼(漢志作僮)縣西南潼陂(潼漢)
(志作僮今虹縣東北有僮縣故城)縣故臨淮郡之屬縣王莽改曰成
信矣南逕沛國夏丘縣(今鳳陽府虹縣)絶蘄逕夏丘縣故城
西王莽改曰歸思也又東南流逕臨潼戍西又東南
至巉石西南入淮
淮水又東逕浮山(在今旴𣅿縣西)
山北對巉石山梁氏天監中立堰于二山之間逆天
地之心乖民神之望自然水潰淮矣(梁書康絢傳魏降人王足陳計)
(求堰淮水以灌夀春曰荆山為上格浮山為下格高祖然之發徐揚人率二十戸取五丁以築之假絢節)
(都淮上諸軍事并護堰作人及戰士有衆二十萬于鍾離南起浮山北抵巉石依岸以築土合脊于中流)
(天監十四年堰將合淮水漂疾復决潰用鐵數十萬觔沉于堰所伐樹為井榦填以巨石加土其上士卒)
(死者十七八明年四月堰乃成其長九里下闊百四十丈天監十五年九月淮堰壊死者十餘萬口元)
(和志浮山堰在招義縣西北六十里與荆山堰同築)
淮水又東逕徐縣南歷澗水注之(徐縣故城在今泗州西北三十里古徐國)
𨗳徐城西北徐陂陂水南流絶蘄水逕歷澗水西東
南流注于淮
淮水又東池水注之
水出東城縣(東城今為定遠縣)東北流逕東城縣故城南(今定)
(遠東南有東城故城)漢以數千騎追羽帥二十八騎引東城因
西隤山斬將而去即此處也史記孝惠八年封淮南
厲王子劉賜為國(按史記表孝惠八年封淮南厲王子賜為陽周侯良為東城侯此云)
(賜誤當作良)地理志王莽更名之曰武城也池水又東北
流歷二山間東北入于淮謂之池口也
淮水又東蘄水注之
水受睢水於榖熟城東北東逕建城縣故城北漢武
帝元朔四年封長沙定王子劉拾為侯國王莽之多
聚蘄水又東南逕蘄縣縣有大澤鄉陳涉起兵于此
□火為狐鳴處也南則洨水出焉蘄水又東南北八
丈八(字疑衍)故溝(疑作瀆)出焉又東流南(疑作東南流)北(疑衍)
長直故瀆出焉又東入夏丘縣東絶潼水逕夏丘縣
故城北又東南逕僮縣南又東流入徐縣東絶歷澗
又東逕徐縣故城南又東流注于淮
淮水又東歷客山逕旴𣅿縣故城西(胡氏作南有今旴𣅿縣東南旴𣅿)
(故城舊志云在旴山之麓淮水之濱旴山蓋即古之客山也)
地理志曰都封(疑作都尉)治漢武帝元朔元年封江都易
王子劉蒙之為侯國王莽更名之曰武匡淮水又東
逕廣陵歷淮陽城(淮陽城在今清河縣西南屬淮安府寰宇記云在徐城縣東北百五)
(十里西臨淮水徐城舊泗州治也)北臨泗水岨于二水之間述征記
淮陽太守治自後置戍縣亦有時廢興也
又東北至下邳淮陰縣西泗水從西北來流注之
淮泗之會即角城也左右兩川翼夾二水决入之所
所謂泗口也(泗口亦名清口𨗳淮東會于泗沂即是處也今清河縣東南五里有淮陰故城)
(角城縣故城在清河縣西南去故淮陽城十八里)
又東過淮陰縣北中瀆水出白馬湖東北注之
淮水右岸即淮陰地城西二里有公路浦昔袁術向
九江將東奔袁譚路出斯浦因以為名焉又東逕淮
陰縣故城北北臨淮水漢高帝六年封韓信為侯國
王莽之嘉信也昔韓信去下鄉而釣于此處也城東
有两冡西者即漂母冡也周廽數百步高十餘丈昔
漂母食信于淮陰信王下邳蓋投金增陵以報母矣
東一冡即信母冡也縣有中瀆水首受江于廣陵郡
之江都縣(今屬揚州府)縣城臨江應劭地理風俗記曰縣
為一都之會故曰江都也縣有江水祠俗謂之伍相
廟也子胥但配食耳歲三祭與五岳同舊水道也昔
吳將伐齊北覇中國自廣陵城東南築䢴城城下掘
深溝謂之韓江亦曰䢴(原本訛刊)溟溝自江東北通射陽
湖(射陽故城在今淮安府山陽縣東南縣西有山陽瀆即古䢴溝縣北五里有北神堰即古末口也)
地理志所謂築水也(地理志江都有渠水此云築誤)而(胡氏作西)北至末
口(胡引口下有入字)淮自永和中江都水斷其水上承歐陽
(疑訛)引江入埭六十里至廣陵城(廣陵今為揚州府治)楚漢之
間為東陽郡高祖六年為荆國十一年為吳城即吳
王濞所築也景帝四年更名江都武帝元狩三年更
曰廣陵王莽郡曰江平縣曰定安(漢志作安定)城東水上
有梁謂之洛橋中瀆水自廣陵北出武廣湖東陸陽
湖西二湖東西相直五里水出其間下注樊梁湖舊
道東北出至博芝射陽二湖西北出夾耶乃至山陽
矣至永和中患湖道多風陳敏因穿樊梁湖北口下
注津湖逕渡渡十二里方達北口直至夾耶興寧中
復以津湖多風又自湖之南北口沿東岸二十里穿
渠入北口自後行者不復由湖故蔣濟三州論曰淮
湖紆遠水陸異路山陽不通陳(陳下疑有敏字)穿溝更鑿馬
瀨百里渡湖者也自廣陸(胡氏引自工有舊道二字陸當作陵)出山陽
白馬湖逕山陽城西即射陽縣之故城也應劭曰在
射水之陽漢高祖六年封楚左令尹項纏為侯國也
(漢表射陽侯劉纏師古曰即項伯也降漢封賜姓劉氏)王莽更之曰監淮亭世
祖建武十五年封子荆為山陽公治此十七年為王
國城本北中郎將庾希所鎮中瀆又東謂之山陽浦
又東入淮謂之山陽口者也
又東两小水流注之
淮水左逕泗水國南故東海郡也徐廣史記音義曰
泗水國名漢武帝元鼎三年(漢志作四年)初置都郯四年
(漢表作二年常上當有封字)常山憲王子思王商為國地理志曰
王莽更泗水郡為順水(漢志作水順)淩縣為生夌淩水注
之水出淩縣(淩縣故城今在宿遷縣東南)東流逕其縣故城東而
東南流注于淮寔曰(疑訛)口也應劭曰淩水出縣西
南入淮即經所謂之(疑衍)小水者也
又東至廣陵淮浦縣入于海(禹貢錐指按今淮安府安東縣治或云即淮浦故城淮)
(浦舊屬臨淮郡晉改屬廣陵漢志平氏縣下云淮水東南至淮陵入海蓋陰字之誤淮陰去海尚一百四五十)
(里而志云淮陰入海者亦猶江都去海甚遠而湔氐道下云江水東南至江都入海不言海陵也淮陵作淮陰)
(無疑安東即淮浦亦無疑)
應劭曰浦岸也蓋側淮濆故受此名淮水出縣故城
王莽更名之曰淮敬淮水於縣枝分北為游水歷朐
縣與沐合又匡(又下當有逕字或匡字是逕字)胊山西山側有朐縣
故城秦始皇三十五年於朐縣立石海上以為秦之
東門崔琰述初賦曰倚高艫以周盻兮觀秦門之將
將者也東北海中有大洲謂之郁洲山海經所謂都
山在海中者也言是山自蒼梧徙此云山上猶有南
方草木今郁州治故崔季(原本訛李)珪之叙述初賦言郁
州者故蒼梧之山也心悅而怪之聞其上有仙士石
室也乃枉(當是往)觀所(所字衍)見一道人獨處休休然不
談不對顧非已及也即其賦所云吾夕曰(疑衍)濟于
郁州者也游水又北逕東海利城(漢志作成)縣故城之東
故利鄉也漢武帝元朔四年封城陽共王子嬰為侯
國(史表嬰封利鄉侯)王莽更之曰流泉游水又北歷羽山西
地理志曰羽山在柷其縣東南尚書曰堯時曰四岳
得舜進十六族殛鯀于羽山是為檮杌與驩兜三苖
共工同其罪故世謂之四凶鯀既死其神化為黃龍
(黃龍當作黃能見晉語韋昭注云能似熊宋庠音釋云乃來反)入于羽淵是為夏郊
三代祀之故連山易曰有崇伯鯀伏于羽山之野者
是也游水又北逕祝其縣故城西(在今淮安府贑榆縣西五里)春
秋經書夏公會齊侯于夾谷左傳定公十年公及齊
平會于祝其實夾谷也服虔曰地二名王莽更之曰
猶亭縣之東有夾口浦游水左逕瑯琊即丘縣故城
之西地理志曰莒子始起于此後徙莒有鹽官故世
謂之南莒也游水又東北逕贑榆縣北(今屬淮安府)東側
巨海有秦始皇碑在山上去海一百五十步潮水至
加其上三丈去則三尺所見東北傾石長一丈八尺
廣五尺厚三尺八寸一行一十二字游水又東北逕
紀鄣故城南(在今贑榆縣北七十五里)春秋昭公十年齊伐莒莒
子奔紀鄣莒之婦人怒莒子之害其夫老而託訪(當作)
(紡)焉取其纑而夜縋縋絶鼓譟城上人亦譟莒共公
懼啓西門而出齊遂入紀故紀子帛之國榖梁傳曰
吾伯姬歸于紀者也杜預曰紀鄣地二名東海贑榆
縣東北有故紀城即此水也游水東北入海舊吳之
燕岱常泛巨海憚其濤嶮更㳂溯是瀆是由(上下疑有脱文)
(項本作由是)出地理志曰游水自淮浦北入海爾雅曰淮
别為滸游水亦枝稱者也
德清胡渭曰以今輿地言之淮水自桐柏縣南東
逕信陽州北(信陽在汝寧府西南二百七十里水去州四十五里)又東逕羅
山縣北真陽縣南(羅山在州東一百二十里水去縣二十里真陽在府南一百二)
(十里水去縣八十里淮水舊自確山縣南流入二縣界元和志云淮水在朗山縣南一百二十里是)
(也今不入其界)又東逕息縣南(息縣在光州西北九十里春秋息國地水去縣五里)
又東逕光山縣北(光山在州西四十五里本春秋弦國水去縣八十里)又東
逕光州北(光州在汝寧東南二百七十里本春秋黃國水去州六十七里)又東逕
固始縣北(固始在州東北一百二十里水去縣七十里縣東南四十里有茹城後漢末揚)
(州刺史劉馥所築為耕屯之利其後鄧艾等常修治之今故址尚存)又東北逕潁州
南(潁州在江南鳳陽府西四百二十里水去州一百二十里又東十餘里合汝水南岸即霍丘縣)
(界)又東逕霍丘縣北(霍丘在夀州南一百二十里水去縣四十五里其渡處曰)
(安風津)又東逕潁上縣南(潁上在潁州東一百二十里水去縣二十五里西南)
(與霍丘分界又東三十五里與夀州分界潁水在縣南門外亦曰沙河東南流至正陽鎮入淮謂之)
(潁口即春秋之潁尾也鎮在縣東南七十五里淮水之西)又東逕夀州西北(夀州)
(在鳳陽府少西南一百里水去州二十五里芍陂在州南亦曰期思陂淮南子曰孫叔敖决期思之)
(水灌雩婁之野即此)又東逕懷遠縣南(懷遠在府西北七十里水去縣一里流至)
(城東稍折而北渦水夾注之謂之渦口)又東逕鳳陽縣北(縣為鳳陽府治水去)
(城十里)又東逕臨淮縣北(臨淮在府北少東二十里水去縣一里)又東
北逕五河縣(五河在府東北九十里本漢&KR2558;縣音貢後漢為虹縣淮水在縣東南二里)
(有澮沱漴潼四水與淮會為五河口縣取名焉北炳㢲按明一統志鳳陽府五河縣注縣在府東)
(一百一十里有涇澮沱漴淮五河故以名縣)又東泗州南旴𣅿縣北(泗州)
(在府東少北二百十里水去州一里有浮橋為南北要道潘季馴曰淮挾汝潁肥濠等處七十二溪)
(之水至泗州下流龜山横截河中故至泗則湧譬咽喉間湯飲驟下吞吐不及一時呃塞其勢然也)
(明萬歷十九年泗州大水淮流泛溢高于城溺人無算浸及祖陵季馴上言水性不可拂河堤不可)
(弛地形不可強治理不可鑿人欲棄舊以為新而臣謂故道必不可失人欲支分以殺勢臣謂濁流)
(必不可分霖淫水漲久當自消也旴𣅿在州南五里水去縣二里有長沙洲長二里淮水泛漲賴以)
(捍禦縣西南一里有上龜山縣東北三十里有下龜山為龜山鎮其下有運河一名新河川瀆異同)
(曰泗州與旴𣅿两城相距凢七里自昔為淮流襟束之處汴河自河南界流經州城東而合于淮謂)
(之汴口宋時以此為漕運要衝今惟涓流可辨耳由州城而東三十里龜山峙焉淮流至此乃益折)
(而北又二十餘里而洪澤冨陵泥墪萬家等湖環匯于淮之東岸淮水泛溢恒在于此州逼淮而地)
(下故也按古汴水東流逕彭城縣北而東入于泗唐貞元中韓愈佐徐州幕有詩云汴水交流郡城)
(角是其時汴水猶于州城東北隅合泗入淮也不知何年改流從夏邑永城宿州靈璧虹縣至泗州)
(兩城間而入于淮宋時東南之漕率由此以逹京師南渡後漸湮元泰定初河行故汴渠仍于徐州)
(合泗水至清口入淮而泗州之汴河遂廢)又逕清河縣與泗水合謂之
清口(清河在淮安府西少北五十里淮水去縣五里洪澤河在縣南六十里洪澤鎮西長八十)
(里接盱眙縣界新志謂之冨陵湖)又東北逕山陽縣北(山陽淮安府治射陽)
(湖古射陂也在縣東南八十里與鹽城寳應分水高家堰在縣西南四十里後漢建安中太守陳登)
(防淮此其故址也明永樂初平江伯陳瑄始為築治長六十里清江浦在縣閼即新運河也舊名沙)
(河宋志楚州北有山陽灣淮流浸急每致沉溺雍熙中漕臣劉蟠議開沙河避淮水之險自楚至淮)
(隂開𨗳凢六十里舟行便之其後淤塞明永樂中陳瑄修治運河乃鑿清江浦引水由管家湖至鴨)
(陳口達海)又東北逕安東縣南又東北入于海(安東在府東北)
(六十里本漢淮浦縣水去縣二里海在縣東五十五里自鹽城縣東北經山陽縣東折而西北為淮)
(水入海之口其北岸則安東也縣志云自縣西三十里顔家渡直下過縣南東流五十里又東北過)
(雲梯折而入海)此𨗳淮會泗沂東入海之故道也自元時
河奪汴泗以入淮而兩瀆并為一瀆清口以東淮
悉成河矣
水經注集釋訂訛卷三十
