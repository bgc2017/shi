水經注集釋訂訛卷三十六
歸安沈炳巽撰
青衣水桓水若水沫水
延江水沅酉水存水温水
青衣水出青衣縣西蒙山東與沫水合也
縣故有青衣羌國也竹書紀年梁惠成王十年瑕陽
人自秦道㟭山青衣水來歸漢武帝天漢四年分沈
黎郡西部都尉(華陽國志作罷沈黎置兩郡都尉一治旄牛主外羌一治青衣主漢民)
公孫述之有蜀也青衣不服世祖嘉之建武十九年
以為郡安帝延光二年置蜀郡屬國都尉青衣王子
心慕漢制上求内附順帝陽嘉二年改曰漢嘉(一云當有)
(兩嘉字)得此良臣也縣有蒙山青衣(疑脱水字)所發東逕其
縣與沫水會於越嶲郡之靈關道青衣水又東邛水
注之水出漢嘉嚴道邛來山東至蜀郡臨邛縣東入
青衣水
至犍為南安縣入於江(南安今為嘉定州及眉州丹稜縣地故南安治在今夾江縣西)
(縣東南去州八十里)
青衣水逕平鄉謂之平鄉江益州記曰平鄉江東逕
峨眉山在南安縣界去成都南千里然秋日清澄望
見兩山相守如峨眉焉青衣水又東流注於大江(禹貢)
(錐指云青衣水自蘆山縣北東流入雅州與沫水合沫水自威州徼外東南流逕天全六蕃招討司西北)
(又東南逕蘆山至雅州東青衣水注之又東洪雅夾江峨眉至嘉定州會涐水入大江二水本異源酈注)
(云濛水即大渡水據下流合處言之耳)
桓水出蜀郡岷山西南行羌中入於南海
尚書禹貢岷嶓既藝沱潛既道蔡蒙旅平和夷底績
鄭元曰和上夷所居之地也和讀曰桓地志曰桓水
出蜀郡蜀山西南行羌中者也尚書又曰西傾因桓
是來馬融王肅云西治傾山唯因桓水是來言無他
道也余按經據書岷山西傾俱有桓水桓水出西傾
山更無别流所𨗳者唯斯(原本譌自)水耳浮於潛漢而達
江沔故晉地道記曰梁州南至桓水西底黑水東限
扞闕今漢中巴郡汶山蜀郡漢嘉江陽朱提涪陵隂
平廣漢新都梓橦犍為武郡上庸魏興新城皆古梁
州之地自桓水以南為夷書所謂和夷底績也然所
可當者唯斯水與江耳桓水盖二水之别名為兩江
之通稱矣鄭元注尚書言織皮謂西戎之國也西傾
雍州之山也雍戎二野之間人有事於京師者道當
由此州而來桓是隴坂名其道盤桓旋曲而上故名
曰桓是今其下民謂是坂曲為盤也斯乃元之别致
恐乖尚書因桓之義非浮潛入渭之文余考校諸書
以具見聞今略緝綜川流注㳂之緒雖今古異容本
其流俗粗陳所由然自西傾至葭萌入於西漢即鄭
元之所謂潛水者也自西漢遡流而届於晉夀界阻
漾枝津南歴罡穴迤邐而接漢㳂此入漾書所謂浮
潛而逾沔矣歴漢川至南鄭縣屬於裒水遡裒暨於
衙嶺之南溪川皮(胡云川皮當作水支字之譌也)灌於斜川届於武
功而北達於渭水此乃水陸之相關川流之所經復
不乖禹貢入渭之宗實符尚書亂河之義也
禹貢錐指云漢志蜀郡下云禹貢桓水出蜀山(元和)
(志茂州通化縣本漢廣柔縣地蜀山在縣東北六里)西南行羌中入南海水
經同今按此别是一水行羌中入南海不復經中
國指為禹貢之桓水何其謬也孔傳曰西傾山名
桓水自西傾山南行因桓水是來浮於潛酈道元
云岷山西傾俱有桓水此亦為班孔作調人耳桓
字古有和音鄭康成讀和夷之和曰桓謂水上即
夷所居晉地道記云梁州之地自桓水以南為夷
書所謂和夷底績也依鄭說其所指者當為漢之
涐水唐之大渡河而謂此水即西傾所因之桓大
非鄭既破和為桓其於因桓是來則又云桓是隴
坂其道盤桓旋曲而上故名曰桓支離舛錯殊不
可通
若水出蜀郡旄牛徼外東南至故關為若水也(司馬相如傳曰)
(略定西南夷邊關益斥西至沫若水又曰關沬若是若水故有關也)
山海經曰南海之内黑水之間有木名曰若木若水
出焉又云灰野之山有樹焉青葉赤華厥名若木生
崑崙山西附西極也淮南子曰若木在建木西木有
十華(淮南子作末注曰末端也華光也言木末有光如華也)其光照下地故屈
原離騷天問曰羲和未陽若華何光是也然若木之
生非一所也黑水之間厥木所植水出其下故水受
其稱焉若水㳂流間關蜀土黃帝長子昌意德劣不
足紹承大位降居斯水為諸侯焉娶蜀山氏女生顓
頊於若水之野有聖德二十登帝位承少皥金官之
政以水德寳歴矣若水東南流鮮水注之(漢志鮮水出旄牛徼)
(外南入若水)一名州江大度水出徼外至旄牛道南流入
於若水又逕越嶲大莋縣入繩繩水出徼外山海經
曰巴遂之山繩水出焉東南流分為二水其一水枝
流東出逕廣柔縣(今為石泉縣)東流注於江其一水南逕
旄牛道至大莋與若水合自下亦通謂之為繩水矣
莋夷也汶山曰莋南中曰昆彌蜀曰卭漢嘉越雋曰
莋皆夷種也
南過越嶲邛都縣西直南至會無縣(今為會川營地)淹水東南
流注之
邛都縣漢武帝開邛莋置之縣陷為池今因名為邛
池南人謂之河河中有蛙(字疑譌)嶲山有嶲水言越此
水以章休盛也後復反叛元鼎六年漢兵自越嶲水
伐之以為越嶲郡治邛都縣王莽遣任貴為領戎大
尹守之更名為集嶲也縣故邛都國也越嶲水即繩
若矣似隨水地而更名矣又有温水冬夏常熱其源
可燖雞豚下湯沭洗能治宿疾昔李驤敗李流於温
水是也(胡渭曰按此温水源流不遠非漢志牂柯郡鐔封縣下之温水東至廣欎入欎者金吉甫)
(謂漢志以瀘為温字後省誤非也邛都唐為嶲州越嶲縣今建昌衛四川行都司治領營四會川鹽井冕)
(山越嶲)若水又逕會無縣(元和志會川縣北至嶲州三百七十里本漢會無縣也今)
(為會川營地)縣有駿馬河水出縣東高山山天馬徑厥
跡存焉馬日行千里民家馬牧之山下或産駿駒言
是天馬子河中有貝子胎銅(朱云胎銅謂銅璞也今華陽國志云河中有銅)
(鉛鉛乃胎字之誤耳)以羊祠之則可取也又有孫水焉水出臺
高縣即臺登縣也孫水一名白沙江南流逕卭都縣
司馬相如定西夷橋孫水即是水也又南至會無入
若水(漢志臺登縣孫水南至會無入若行七百五十里元和志嶲州臺登縣正南微西至州一百七)
(十里念諾水本名繩水流入瀘水在縣西北七十里自羌戎界流入長江水本名孫水出縣西北胡浪山)
(下今冕山營東北有孫水)若水又南逕雲南郡之遂久縣蜻蛉水
入焉(遂久縣本屬越嶲郡蜀漢建興三年分益州永昌置雲南郡以遂久來屬蜻蛉水出蜻蛉縣西)
(東逕其縣下又東注於澠水漢志蜻蛉縣禺同山有金馬碧雞)水出蜻蛉縣西東逕
其縣下縣以氏焉有石猪圻長谷中有石猪子母數
千頭長老傳言夷昔牧此(華陽國志作夷昔牧豬於此)一朝化為
石迄今夷人不敢往牧貪水出焉蜻蛉水又東注於
繩水繩水又逕三絳縣西又逕姑復縣北對三絳縣
淹水注之(按漢志臺登會無遂久蜻蛉三絳姑復並屬越嶲郡)三絳一曰小會
無故經曰淹至會無注若水若水又與母血水合水
出益州郡弄棟縣東農山母血谷北流逕三絳縣南
北入繩繩水又東涂水注之水出建寧郡之牧靡縣
(漢志益州郡作收靡但後漢書郡國志及華陽國志酉陽雜爼俱作牧靡恐是漢志之誤)南山縣
山並即草以立名山在縣東北焉句山南五百里山
生牧靡可以解毒百卉方盛烏多侯食烏啄口中毒
必急飛往牧靡山啄牧靡以解毒也(漢志益州郡收靡南山臘涂水)
(所出西北至越嶲入繩李竒曰靡音麻即升麻後漢書郡國志益州郡牧靡晉書地理志建寧都牧麻酉)
(陽雜爼建寧郡牧靡縣烏句山南五百里牧靡草可以解毒百卉方盛鳥鵲誤食其啄中毒必急飛牧靡)
(上啄牧靡以解也)涂水導源臘谷西北流至越嶲入繩(漢志益州)
(郡牧靡縣南山臘涂水所出西北至越嶲入繩)繩水又逕越嶲郡之馬湖縣
(今為四川馬湖府)謂之馬湖江又左合卑水縣而東流注馬
湖江也
又東北至犍為朱提縣西(西下疑有脱文)瀘江水(後漢書建武十九年武威)
(將軍劉尚擊西南夷反者棟蠶渡瀘水入益州郡注云瀘水一名若水出旄牛徼外經朱提至僰道入江今在)
(嶲州南)
朱提山名也應劭曰在縣西南縣以氏焉犍為屬國
也在郡南千八百許里建安二十年立朱提郡郡治
縣故城(胡渭曰朱提郡尋廢諸葛亮南征復置自梁陳以來不復賓服隋開置恭州唐改為曲州)
(元和志云曲州南北四百里東西七百里終年密霧未嘗覩日月輝光樹木皆衣毛深厚時時多水濕晝)
(夜沾洒上無飛鳥下絶走獸惟夏月頗有蝮蛇土人呼為漏天也)郡(原本譌邵)西南二百
里得所綰堂琅縣(劉昭曰朱提縣西南有堂琅山多毒草盛夏之月飛鳥過之不能得)
(去)西北行上高山羊腸繩屈八十餘里或攀木而升
或繩索相牽而上緣陟者若將階天故袁休明巴蜀
志云高山嵯峨巖石磊落傾側縈迴下臨峭壑行者
扳緣牽援繩索三蜀之人及南中諸郡以為至嶮有
瀘津東去縣八十里水廣六七百步深十數丈多瘴
氣鮮有行者晉明帝太寧二年李驤等侵越嶲攻臺
登縣寧州刺史王遜遣將軍姚岳擊之戰於堂琅驤
軍大敗岳追之至瀘水赴水死者千餘人遜以岳等
不窮追怒甚髮上衝冠帢裂而死按永昌郡有蘭倉
水出西南博南郡(宋本作縣)漢明帝永平十二年置博南
山名也縣以氏之其水東北流出博南山漢武帝時
通博南山道渡蘭倉津土地絶遠行者苦之歌曰漢
德廣開不賓渡博南越倉津渡蘭倉為作人(華陽國志作為)
(佗人)山高四十里蘭倉水出金沙越人收以為黃金又
有光珠穴穴出光珠又有琥珀珊瑚黃白青珠也蘭
倉水東北逕不韋縣與類水合水出嶲唐縣(今雲南大理府)
(地)漢武帝置類水西南流曲折又北流東至不韋縣
注蘭倉水又東與禁水合水自永昌縣而北逕其郡
西水左右甚饒犀象山有鈎蛇長七八丈尾末有岐
蛇在山澗水中以尾鈎岸上人牛食之此水旁瘴氣
特惡氣中有物不見其形其作有聲中木則折中人
則害名曰鬼彈(何氏云左思蜀都賦初有鬼彈飛丸礌礉之句後改定無之見世說注)
惟十一月十二月差可渡正月至十月逕之無不害
人故郡有罪人徙之禁傍不過十日皆死也禁水又
北注瀘津水又東逕不韋縣北而東北流兩岸皆高
山數百丈瀘峯最為高秀孤高三千餘丈是山於晉
太康中崩震動郡邑水之左右馬步之徑裁通而特
有瘴氣三月四月逕之必死非此時猶令人閟(疑作悶)
吐五月以後行者差得無害故諸葛亮表言五月渡
瀘并日而食臣非不自惜也顧王業不可偏全於蜀
故也益州記曰瀘水源出曲羅舊下三百里曰瀘水
兩峯有殺氣暑月舊不行故武侯以夏渡為艱瀘水
又下合諸水而㹅其目焉故有瀘江之名矣自朱提
至僰道有水步道有黑水羊官水至嶮難三津之阻
行者苦之故俗謂之語曰猶(項本作揂)溪赤木盤蛇七曲
盤羊烏櫳氣與天通看都濩泚住柱(疑作林)呼尹庲降
賈子老(疑是左)擔(原本譌儋)七里(看都二語未詳華陽國志云庲降賈子左擔七里按)
(庲降屯名也華陽國志建寧郡治故庲降都督屯也李克蜀記曰蜀山自綿谷葭萌道徑險仄北來擔負)
(者不容易肩謂之左擔道)又有牛叩頭馬搏頰坂其艱嶮如此也
又東北至僰道縣入於江
若水至僰道縣又謂之馬湖江繩水瀘水孫水淹水
大渡水隨决入而納通稱是以諸書錄記羣水或言
入若又言注繩亦咸言至僰道入江正是異水沿注
通為一津更無别川可以當之水有孝子石西(西字當在)
(上句水字下宋本西作昔)縣人有隗叔通者性至孝為母給江
膂水(事具華陽國志江膂作江裔)天為出平石至江膂中今猶謂
之孝子石可謂至誠發中而休應自天矣
禹貢錐指云按今府縣圖志若水在建昌衛俗名打
沖河自冕山營西徼外(營故寧番衛在建昌衛東北)東南流至
衛西鹽井營東南與雲南金沙江合(營在衛西元和志雋州昆)
(明縣東北至州三百里本漢定苲縣也出鹽鐡夷皆用之漢將張嶷殺其豪率遂獲鹽鐡之利鹽井)
(在縣城中取鹽先積此水燒之以水洗土即成黑鹽凡言苲者夷人以大江水上置藤橋謂之苲其)
(定苲大苲皆是近水置藤橋處)金沙江源出吐蕃界至共龍山犛
牛石下南流漸廣本名犛水後訛為麗東南流經
麗江府北又東經姚江府北合打沖河又東合瀘
水又東經會川營南(通典會川縣有瀘水五月渡瀘即此元和志雋州南至瀘)
(渡四百五十里)又東至東川府西折而東北經烏蒙府西
北又東北經馬湖南又東逕叙州府南而北入大
江鹽井東南盖即漢大莋縣界繩若合流處若
為建昌衛西之打沖河繩則姚安府北之金沙江
也瀘本作盧如盧弓盧矢盧橘之類皆馴黑劉
熙釋名土黑曰盧沈括筆談云夷人謂黑為盧漢
中山盧奴縣有盧水酈道元云水黑曰盧不流曰
奴尤盧水為黑水之切證也牧誓八國有盧人疑
即居盧水上者其字後加水作瀘章懷太子注後
漢書云瀘水一名若水則瀘若似非異源而酈元
引益州記曰瀘水源出曲羅舊下三百里曰瀘水
兩峯有殺氣暑月舊不行故武侯以夏渡為艱瀘
水又下合諸水而總其目焉故有瀘江之名矣據
此則瀘水自出曲羅舊其地當在若水之東下流
合若水故若水兼瀘水之目所謂隨决入而納通
稱者也元和志云嶲州西瀘縣東北至州二十七
里本漢卭都縣地瀘水在縣西一百十二里水峻
急而多石土人以牛皮作船而渡一船勝七八人
盖即曲羅舊之瀘水也考其源流不出漢越嶲犍
為二郡界而杜氏通曲云吐蕃有可跋海去赤嶺
百里方圓七十里東南流入西洱河合流而東號
漾濞水又東南出會川為瀘水瀘水即黑水也程
大昌金履祥之說皆出於此漾濞水見唐書在今
大理府西百里西洱河即葉榆河也出大理鄧川
州點蒼山匯為巨湖周三百里亦曰西洱海今按
水經注葉榆河出益州郡葉榆縣縣東有葉榆澤
葉榆水之所鍾也其水自縣南枝分東北流逕遂
久縣東姑復縣西與淹水合淹水雖合繩若入蜀
江而葉榆初無黑水之名也何以知為黑水之源
其經流則自邪龍縣東南流逕滇池縣南又東與
盤江合又東南至交阯麋冷縣入海此與會川相
去懸絶並不合繩若入蜀江安得謂漾濞水東南
出會川為瀘水即滇池縣北所祠之黑水哉杜說
非是又按水經注永昌郡有蘭倉水出博南縣漢
武帝時通博南山道渡蘭倉津土地絶遠行者苦
之歌曰漢德廣開不賓度博南越倉津其水東北
流逕不韋縣與類水合又東與禁水合又北注瀘
津水然則此蘭倉水仍東北合瀘水入蜀江也若
今之所謂闌倉江元人指以為禹貢之黑水者則
東南流至交阯入海與梁州絶無交涉影響附會
之談殊不足信漢志滇池澤在滇池縣西北有
黑水祠後漢志縣北有黑水祠或以為武帝開置
益州郡始立之非也使帝知郡界有黑水而立此
祠則班史必知其所在而能言之矣竊謂此祠盖
彼中相承已久黑水即金沙江東經會無縣南南
直滇池縣縣故滇王國於其北立祠祭之宜矣自
周衰以迄漢初聲教阻絶故尚書家莫能言梁州
黑水之所在千載而下尚賴有此祠可以推測而
得之語云天子失官學在四夷又云禮失而求之
野此亦其一端也杜佑以漾濞水經會川縣者
為黑水樊綽以麗水合瀰渃江者為黑水程大昌
以西洱河貫葉榆澤者為黑水元人則以闌倉江
至交阯入海者為黑水而明李元陽引張立道之
事以為證此皆轉相附會以求合於入南海之文
非實有所騐也以是為雍界之黑水吾不敢知如
謂梁界之黑水亦即斯川則梁州奄有雲南極於
交阯以一州而兼數州之地何至若是之廣遠此
可以理斷之而信其必不然者也
沫水出廣柔徼外(漢志蜀郡有廣柔縣其故城在今威州西今石泉縣是其故地)
縣有石細(宋本作紐)鄉禹所生也(開山圖注云女狄暮汲石紐山下泉中得月精)
(如雞子吞之遂孕十四月而生禹楊雄蜀本紀云禹本汶川郡廣柔縣也生於石紐括地志云茂州汶川)
(縣石紐山在縣西七十三里)今夷人共營之地方百里不敢居牧
有罪逃野捕之者不逼能藏三年不為人得則共原
之言大禹之神所祐之也
東南過旄牛縣北(今之黎大所即旄牛縣故地)又東至越嶲靈道縣
出蒙山南(胡渭云越嶲靈關道去蒙山甚遠沫水所經當屬漢嘉郡之靈闕縣經注並譌)
靈道縣一名靈關道漢制夷狄白(上下疑有譌字疑白當作曰)道
縣有銅山山人有劉慈者(此下疑有脱文當有晉字)大始九年黃
龍二見於慈池縣令董玄之率吏民觀之以白刺史
王濬濬表上之晉朝改護龍縣也沫水出岷山西東
流過漢嘉郡南流衝一高山山上合下開水逕其間
山即蒙山也
東北與青衣水合
華陽國記曰二水於漢嘉青衣縣東合為一川自下
亦謂之為青衣水水又東逕開邦縣故平鄉也晉初
置沫水又東逕臨邛南而東出於江源縣也
東入於江
昔沫水自蒙山至南安而溷崖水脉漂疾故害舟船
歴代為患蜀郡大守李冰發卒鑿平溷崖河神贔怒
冰乃操刀入水與神闘遂平溷崖通正水路開處即
冰所穿也
延江水出犍為南廣縣(今成都府富順等縣及叙州府慶符縣地)又東至䍧
牱鄨縣東屈北流
鄨縣故犍為郡治也縣有犍山晉建興元年置平夷
郡縣有鄨水出鄨邑西不狼山東與温水合温水一
曰煖水出犍為符縣(今四川瀘州及諸縣地)而南入鄨水鄨亦
出符縣南與温水會闞駰謂之闞水俱南入鄨邑(一作)
(水)鄨水於其縣而東注於延水延水又與漢水合出
犍為漢陽道(今叙州府長寧縣)王莽之親通也山關谷東至
鄨邑入延江水也(漢地理志犍為郡漢陽縣都尉治山闟谷漢水所出東至鄨入延此)
(之山關當作山闟)
至巴郡涪陵縣(今重慶府涪州及武陵縣)注更始水
更始水即延江枝分之始也延水北入涪陵水涪陵
水出縣東故邑郡之南鄙王莽更名巴亭魏武分巴
丘為涪陵郡(兩漢地志巴郡俱有涪陵縣晉地志云蜀置涪陵郡領縣五晉因之今云魏武)
(分巴丘為涪陵郡所未詳也按晉書地理志又云漢獻帝建安六年改永寧為巴東以巴郡為巴西又)
(立涪陵郡則涪陵郡之立斷是漢始矣)張堪為縣會公孫述擊堪同心
義士選習水者筏渡堪於小别江即此水也(後漢書張堪為)
(謁者使送委輸縑帛并領騎車詣大司馬吳漢伐公孫述在道追拜蜀郡太守時漢軍餘七日糧隂具船)
(欲遁去堪馳往見漢說述必敗已而果拔成都)其水北至枳縣(今為重慶府長夀南川二)
(縣地)入江更始水東入巴東之南浦縣其水注引瀆水
石門空岫隂深䆳澗闇密傾崖上合恒有落勢行旅
避瘴將有逕之處無不危心於其下又謂之西鄉水
亦謂之西鄉溪溪水間關二百許里方得出山又通
波注遠復二百餘里東南又(上下疑有譌字脫文又當作入)遷陵縣
也
又東南至武陵西陽縣(按漢志武陵郡有酉陽縣應劭曰酉水所出今云西陽譌)入
於酉水
武陵先賢𫝊曰潘京世長為郡主簿太守趙偉甚器
之問京貴郡何以名武陵京答曰鄙郡本名義陵在
辰陽縣界與夷相接數為所破光武時移治東山之
上遂爾易號傳曰止戈為武詩云高平曰陵於是名
焉酉水北岸有□(疑是黚下同)陽縣許慎曰温水南入□
盖鄨水以下津流㳂注之通稱也故縣受名焉西鄉
溪口在遷陵縣故城上五十里左合酉水酉水又東
際其故城北又東逕酉陽故縣南而東出也兩縣相
去水道可四百許里於酉陽合也
酉水東南至玩陸(當作沅陵今辰州府治及諸縣地)縣入於沅(按酉水注錯簡)
(在三十七卷沅水注内今改正於此明一統志酉水在辰州府城西北五里源出酉陽東入沅水)
酉水𨗳源益州巴郡臨江縣(今為重慶府忠州)故武陵之充
縣酉源山東南流逕陽故縣南(陽故上漏無字按漢志武陵郡有無陽遷)
(陵二縣相近後漢志省無陽晉志作舞陽即無陽也)又東逕遷陵故縣界與西
鄉溪合即延江之枝津更始之下流謂之西鄉溪口
酉水又東逕遷陵縣故城北王莽更名曰遷陸也酉
水東逕酉陽故縣南縣故酉陵也酉水又東逕沅陵
縣北又東南逕潘承明壘西承明討五溪蠻營軍所
築(吳志潘濬字承明官太常五谿蠻夷叛亂孫權假濬督諸軍討之斬獲萬數自是羣蠻衰弱一易寧)
(静)其城跨山枕谷酉水又南注沅水闞駰謂之受水
其水所決入名曰酉
存水出犍為&KR1791;鄢縣(漢地志作&KR1791;䣕縣注云䣕音莫亞反)
王莽之孱鄢也(漢志莽曰孱䣕)益州大姓雍闈反結壘於山
繫馬柳柱柱生成林今夷人名曰雍無梁林梁夷言
馬也周水自縣東南流逕牧靡縣北又東逕且蘭縣
北(今為馬湖府地)而東南出也
東南至欎林(漢欎林郡今為廣西柳州等府)定周縣為周水
周水又東逕䍧牱郡之無歛縣北(漢䍧牱郡今四川馬河府地)而
東南與無歛水合矣水首受䍧牱水東逕無歛縣為
無歛水又東注於存水存水又東逕欎林定周縣為
周水盖水變名也
又東北至潭中縣(今柳州府治及諸縣地)注於潭
温水出䍧牱夜郎縣
縣故夜郎侯國也唐蒙開以為縣王莽名曰同亭矣
温水自縣西北流逕談臺(漢志䍧牱郡談槀縣師古曰音丑老反此云談臺譌)
與迷水合水西出益州郡之銅瀨矣(疑譌是縣)當談虜山
(地理志銅瀨縣注云談虜山迷水所出)東逕談臺縣(當作東逕談槀縣)右注温
水温水又西逕昆澤縣南又逕味縣縣故滇國都也
諸葛亮討平南中劉禪建興元年分益州郡置建寧
郡於此水側皆是高山山水之間悉是木耳夷居語
言不同嗜欲亦異(華陽國志云夷人大種曰昆小種曰叟皆曲頭木耳環鐡褁結)雖
曰山居土差平和而無瘴毒温水又西南逕須(當作滇)
池於(疑衍或當作之)西北池周三百許里上源深廣下流淺
狹似如倒池(一作倒流)故曰滇池也長老傳下流淺言池
中有神馬家馬交之則生駿駒日行五百里晉太元
十四年寧州刺史費統言晉寧郡滇池縣兩神馬一
白一黑盤戲河水之上有滇州元封三年立益(漏州字)
郡治滇城劉禪晉寧郡治也温水又西會水澤與葉
榆僕水合(漢地志益州有葉榆縣今為大理府治志云葉榆澤在東貪水首受青蛉水南至邪)
(龍入僕)温水又東南逕䍧牱之母單縣建興中劉禪割
屬建寧郡橋水注之水上承俞亢之南池(漢志作俞元今為澂)
(江府治志云池在南橋水所出東至母單入温)縣治龍池洲周四十七里一
名河水與邪龍分浦後立河陽郡(今澂江府治)治河陽縣
縣在河源州上又有雲平縣並在州(疑作洲)中橋水東
流母單縣注於温温水又東南(南下當有逕字)興古郡之毋
掇縣東(按漢志毋掇屬益州郡掇師古曰其字從木音之悦反今從手譌興古郡蜀置晉因之統)
(縣十一晉書地理志作掇此蓋從晉書故從手也)王莽更名有掇也與南橋
水合水出縣之橋山東流梁水注之梁水上承河水
與(疑作於)俞元縣而東南逕興古之勝休縣王莽更名
勝僰縣梁水又東逕毋掇縣左注橋水橋水又東注
於温温水又東南逕律高縣南劉禪建興三年分䍧
牱置興古治宛温縣晉書地道記治此温水又東南
逕梁水郡南温水上合梁水故自下通得梁水之稱
是以劉禪分興古之盤南置郡於梁水縣也温水又
東南逕鐔封縣北又逕來唯縣東而僕水右出焉
又東至欎林廣鬱縣(今為廣西潯州府貴縣)為欎水
秦桂林郡也漢武帝元鼎六年更名鬱林郡王莽以
為鬱平郡矣應劭地理風俗記曰周禮鬱人掌祼器
凡祭醊賓客之祼事和鬱鬯以實樽彛鬱芳草也百
草之華煮以合釀黑黍以降神者也或說今鬱金香
是也一曰鬱人所貢因氏郡矣温水又東逕增食縣
有文象水注之其水道源䍧牱句町縣應劭曰故句
町國也王莽以為從化文象水蒙水與盧唯水來細
水伐水並自縣東歴黃鬱至增食縣注於鬱水也
又東至領方縣東(今為廣西柳州府賓州及南寧府治暨諸屬縣地)與斤南水
合
縣有朱涯(當作厓下同)水出臨塵縣(漢志臨塵縣朱涯水入領方)東北
流驤水注之(漢志增食縣驩水首受䍧牱東界入朱涯水今云驤水誤)水源上承
䍧牱水東逕增食縣而下注朱涯水朱涯水又東北
逕臨塵縣王莽之監塵也縣有斤南水侵離水並逕
臨塵東入領方縣流注鬱水(按漢志臨塵縣有斤員水朱引漢志亦作南豈)
(藏本各異耶)
東北入於鬱
鬱水即夜郎豚水也(漢志廣鬱縣鬱水首受夜郎豚水東至四會入海)漢武
帝時有竹王興於豚水有一女子浣於水濱有三節
大竹流入女子足間推之不去聞有聲持歸破之得
一男兒遂雄夷濮(華陽國志作長養有才武遂雄夷狄)氏竹為姓所損
破竹於野成林王祠竹林是也王嘗從人止大石上
命作羹從者曰無水王以劒擊石出水今竹王水是
也後唐蒙開䍧牱斬竹王首夷獠咸怨以竹王非血
氣所生求為立祠(華陽國志作求為立嗣)帝封三子為侯及死
配父廟今竹王三郎祠其神也豚水東北流逕談槀
縣東逕䍧牱郡且蘭縣(今為四川播州)謂之䍧牱水水廣數
里縣臨江上故且蘭侯國也一名頭蘭䍧牱郡治也
楚將莊蹻泝沅伐夜郎釋䍧牱繫船因名且蘭為䍧
牱矣(華陽國志云楚傾襄王時遣莊蹻伐夜郎以且蘭有椓船䍧牱處乃改其名為䍧牱師古曰䍧)
(牱繫船&KR0891;也&KR0891;音戈)漢武帝元鼎六年開王莽更名同亭在柱
浦關(漢志䍧牱郡有柱蒲關)䍧牱亦江中兩山名也左思吳都
賦云吐浪䍧牱者也元鼎五年武帝伐南越發夜郎
精兵下䍧牱江同會番禺是也䍧牱水又東南逕毋
歛縣西毋歛水出焉又東驩水出焉又逕鬱林廣鬱
縣為鬱水又東北逕領方縣北又東逕布山縣北(今廣)
(西潯州府治)鬱林郡治也吳陸緒謂子績曰從今以去(何氏)
(云從今以去云云本陸績語績父名康不知酈氏據何書而云名緒并駕其語於績父也)六十年車
同軌書同文至太康元年晉果平吳又逕中留縣南
(今梅州府象州)與温水合又東入阿林縣潭水注温(疑作之)水
出武陵郡潭城縣(今為辰州府黔陽縣)玉山東流逕鬱林郡潭
中縣(今柳州府治)周水自西南來注之潭水又東南流與
剛水合水西出䍧牱毋歛縣王莽之有歛也東至潭
中縣入潭潭水又逕中留縣(今柳州府蒙州)東阿林縣西右
入鬱水地理志曰橋水東至中留入潭又云領方縣
而有橋水余診其川流更無殊津正是橋温亂流故
兼通稱作者咸言至中留入潭潭水又得鬱之兼稱
而字當為南南橋水也蓋書字誤耳(今本漢志領方縣下云斤員水)
(入鬱又有橋水不作而)鬱水右則留水注之水南出布山縣下
逕中留入潭潭水東逕阿林縣又東逕猛陵縣(今為梧州)
(府藤縣)浪水注之(山海經作泿水三十七卷泿水南至鬱林潭中縣與隣水合則此亦當作)
(泿水)又東逕蒼梧廣信縣(今廣西梧州府治及廣東肇慶府封川縣)灕水注
之鬱水又東封水注之出臨賀郡(晉地理志臨賀郡領縣六曰臨賀謝)
(沐馮乘封陽興安富川今廣西平樂府賀縣乃漢臨賀縣地)馮乘縣西謝沐縣東
界牛屯山謂之臨賀(疑當作臨水)東南流萌渚嶠西又東
南左合嶠水庾仲初云水出萌渚嶠南流入於臨臨
水又逕臨賀縣東又南至郡左會賀水水出東北興
安縣西北有羅山東南流逕興安縣西盛弘之荆州
記云興安縣水邊有平石上有石履言越王渡溪脫
履於此賀水又西南流至臨賀郡東右注臨水郡對
二水之交會故郡縣取名焉臨水又西南流逕郡南
又西南逕封陽縣東(今廣東肇慶府)為封溪水故地理志曰
縣在封水(漢志封陽下應劭曰在封水之陽此漏之陽兩字)又西南流入廣
信縣南流注於鬱水謂之封溪水口者也鬱水又東
逕高要縣(今為肇慶府治)牢水注之牢水南出交州合浦郡
治合浦縣(今廣西廉州梧州兩府及各縣地)漢武元鼎六年平越所
置也王莽更名曰桓合縣曰柦亭孫權黃武七年改
曰珠官郡郡不産穀多採珠寳前政煩苛珠徙交阯
會稽孟伯周為守有惠化去珠復還(謝承後漢書孟嘗字伯周為合)
(浦太守郡境舊採珠以易米食先時二千石貪穢使民採珠積以自入珠忽徙去合浦無珠餓死盈路孟)
(嘗行化一年之間去珠復還)郡統臨先(漢志作臨允)縣王莽之大允也
牢水自縣北流逕高要縣入於鬱水鬱水南逕廣州
南海郡西浪水出焉又南右納西隨三水又南逕四
會浦水上承日南郡(今廣西慶遠府界)盧容縣西古郎究浦
内漕口馬援所漕水東南屈曲通郎湖湖上承金山
郎究究水北流左會盧容夀泠二水盧容水出西南
區粟城南高山山南長領連接天障嶺西盧容水湊
隠山繞西衛北而東逕區粟城北又東右與夀冷水
合水出夀泠縣界(漢志交阯郡有麊泠縣音糜零後漢郡國志晉地理志作糜泠唯宋)
(書州郡志作夀泠晉武帝太康十年分西卷立夀泠縣屬日南郡今注俱作夀泠從宋志也)魏正
始九年林邑進侵至夀泠縣以為界疆即此縣也區
粟城南長嶺東夀泠縣以水湊故水得其名隐山繞
東逕區粟故城南考古志並無區粟之名應劭地理
風俗記曰日南故秦象郡漢武帝元鼎六年開日南
郡治西捲縣林邑記曰城去林邑步道四百餘里交
州外城記曰從日南郡南去到林邑國四百餘里准
(原本譌淮)逕相符然則城故西捲縣也地理志曰水入海
有竹可為杖王莽更之曰日南亭林邑記曰其城治
二水之間三方際山南北瞰水東西澗浦流湊城下
城西折一角周圍六里一百七十步東西度六百五
十步磚城二丈上起磚牆一丈開方隟孔塼上倚板
板上五重層閣閣上架屋屋上架樓樓高者七八丈
下者五六丈城開十三門凡殿南向屋宇二千一百
餘間市居周匝(上下疑有脫文)繞岨峭地險林邑故兵器戰
具悉在區粟多城壘自林邑王范胡達始(晉書武帝太康中林)
(邑王范逸始來貢獻逸有奴曰文隨商賈往來見上國制度至林邑教逸作宫室城邑及器械逸死文遂)
(簒其位文死子佛嗣義熙中佛死子胡逹立上書貢金盤椀及金鉦等物)秦餘徙民染同
夷化日南舊風變易俱盡巢棲樹宿負郭接山榛棘
蒲薄騰林拂雲幽烟冥緬非生人所安區粟建八尺
表日影度南八寸自此影以南在日之南故以名郡
望北辰星落在天際日在北故開北戶以向日此其
大較也范泰古今善言曰(隋志宋車騎將軍范泰撰古今善言三十卷)日
南張重舉計入洛正旦大會明帝問日南郡北向視日
也重曰今郡有雲中金城者必不皆有其實日亦俱
出於東耳至於風氣暄暖日影仰當官民居止隨情
面向東西南北迴背無定人性凶悍果於戰鬭便山
習水不閑平地古人云五嶺者天地以隔内外況綿
塗於海表顧九嶺而彌邈非復行路之逕岨信幽荒
之冥域者矣夀泠水自(宋本自下有城字)西南東與盧容水
合東注郎究究水所積下潭為湖謂之狼(疑作郎)湖浦
口有秦時象郡墟域猶存自湖南望外通夀泠從郎
湖入四會漕元嘉二十年以林邑頑凶歴代難化恃
遠負衆慢威背德北寳既臻南金闕貢乃命偏將與
龍驤將軍交州刺史檀和之陳兵日南修文服遠二
十三年揚旌從四會漕口入郎湖軍次區粟(宋書林邑傳云)
(區粟者林邑地界城名也)進逼圍城以飛梯雲橋懸樓登壘鉦鼔
天作虎士電怒風烈火揚城摧衆陷斬區粟王范扶
龍首十五以上戮截無赦樓閣雨血填尸城(疑作成)觀
自四會南入得盧容浦口晉太康三年省日南部屬
國都尉以其所統盧容縣置日南郡及象林縣之故
治晉書地道記曰郡去盧容浦口二百里故秦象郡
象林縣治也永和五年征西桓温遣督護膠畯率交
會兵伐范文於舊日南之盧容縣為文所敗即是處
也(晉書云范文襲九真害士庶十八九征西都護滕畯率交廣之兵伐文於盧容為文所敗云云則膠)
(畯當作滕畯交會當作交廣矣)退次九真更治兵文被創死子佛代
立七年畯與交州刺史楊平復進軍夀泠浦入頓郎
湖討佛於日南故治佛蟻聚連壘五十餘里畯平破
之佛逃竄川藪遣大帥面縳請罪軍門遣武陳延勞
佛子與盟而還康泰扶南記曰從林邑至日南盧容
浦口可二百餘里從口南發往扶南諸國常從此口
出也故林邑記曰盡紘滄之徼遠極流服之無外
地濱滄海衆國津逕鬱林(一作水)南倉通夀泠即一浦
也浦上承交阯郡南都官塞浦林邑記曰浦通銅鼔
外越安定黃岡心口蓋籍度銅鼔即越駱也有銅鼓
因得其名馬援取其鼔以鑄銅馬至鑿口馬援所鑿
内通九真浦陽晉書地道記九德郡有浦陽縣交州
記曰鑿南塘者九真路之所經也去州五百里建武
十九年馬援所開林邑記曰外越紀粟望都紀粟出
浦陽渡便州至與(宋本作典)由渡故縣至咸驩咸驩屬九
真咸驩已南麞麑滿岡鳴咆命疇警嘯聒野孔雀飛
翔蔽日籠山渡治日(一作口)至九德按晉書地道記有
九德縣交州外城記曰九德縣屬九真郡在郡之南
與日南接蠻盧舉居其地死子寳綱代孫黨服從吳
化定為九德郡又為隷之林邑記曰九德九夷所極
故以名郡郡名所置周越裳氏之夷國周禮九夷遠
極越裳白雉象牙重九譯而來自九德道(宋本作通)類口
水源從西北遠荒逕寧州界來也九德浦内逕越裳
究九德究南陵究按晉書地道記九德郡有南陵縣
(縣下疑脫晉字)置也(宋書州郡志交州九德郡南陵縣晉武帝立)笁芝扶南記山
溪瀨中謂之究地理志曰郡有小水五十二并行大
川皆究之謂也林邑記曰義熙九年交阯太守杜慧
度造九真水日與林邑王范胡達戰擒斬胡達二子
虜獲百餘人胡達限五月慧度自九真水歴都粟浦
復襲九真長圍跨山重柵斷浦驅象前鋒接刃城下
連日交戰傷殺乃退地理志曰九真郡漢武帝元鼎
六年開治胥浦縣王莽更之曰驩城也晉書地道記
曰九真郡有松原縣林邑記曰松原以西鳥獸馴良
不知畏弓寡婦孤居散髮至老南移之嶺崪不喻仞
倉庚懷春於其北翡翠熙景乎其南雖嚶讙接響城
隔殊非獨步難遊俗姓塗分故也自南陵究出於南
界蠻進得横山太和三年范文侵交州於横山分界
度此景廟(此朱本作北但後有比景縣恐此亦當作比廟亦當作縣也)由門浦至
古戰灣吳赤烏十一年魏正始元年交州與林邑於
灣大戰初失區粟也渡盧容縣日南郡之屬縣也自
盧容縣至無戀(無戀未詳漢志九真郡有無編縣恐是無編之誤)越烽火至
比景縣日中頭上影當身下與影為比如淳曰故以
比影名縣闞駰曰比讀蔭庇之庇影在已下言為身
所庇也林邑曰渡比景至朱吾朱吾縣浦今之封界
朱吾以南有文狼人野居無室宅依樹止宿魚食生
肉(上下疑有錯文譌字或是食生魚肉)採香為業與人交市若上皇之
民矣縣南有文狼究下流逕通晉書地道記曰朱吾
縣屬日南郡去郡二百里比(朱本作此)縣民漢時不堪二
千石長吏調求引屈都乾為國林邑記曰屈都夷也
朱吾浦内通無勞湖無勞究水通夀泠浦元嘉元年
交州刺史阮彌之征林邑楊邁(按晉書夷蠻𫝊作林邑王范陽邁今漏范)
(字作楊邁誤所載事亦與傳不合)出婚不在奮威將軍阮謙之領七
千人先襲區粟以過四會未入夀泠三日三夜無頓
止處凝海直岸遇風大敗楊邁擕婚都部伍三百許
船來相救援謙之遭風餘數船艦夜於夀泠浦裏相
遇闇中大戰謙之手射楊邁柂工船敗縱横崑崙單
舸接得楊邁謙之以風溺之餘制勝理難自此還渡
夀泠至温公浦升平三年温放之征范佛於灣分界
隂陽折(宋本作圻)入新羅灣至焉下一名阿賁浦入彭龍
灣隠避風波即林邑之海渚元嘉二十三年交州刺
史檀和之破區粟于飛旍蓋海將指典沖林邑入浦
令軍水進持重故也浦西即林邑都也治典沖去海
岸四十里處荒流之徼表國越裳之壃南秦漢象郡
之象林縣也東濱滄海西際徐狼南接扶南北連九
德後去象有林邑之號建國起自漢末初平之亂人
懷異心象林功曹姓區有子名連攻其縣殺令自號
為王值世亂離林邑遂立後乃襲代傳位子孫三國
鼎争未有所附吳有交土與之鄰接進侵夀泠以為
壃界自區連以後國無文史失其纂代世數難詳宗
胤滅絶無復種裔外孫范熊代立人情樂推後熊死
子逸立有范文日南西捲縣夷帥雅夷奴也(雅史作范幼晉)
(書作夷帥范推奴也)文為奴時山澗牧羊於澗水中得兩鱧魚
隠藏挾歸規欲私食郎知撿求文大慙懼起託云(記疑)
(作詐)將礪石還非為魚也郎至魚所見是兩石信之而
去文始異之石有䥫文入山中就石治銕(疑作冶)鍛作
兩刀舉刃向鄣因祝曰鱧魚變化冶石成刀斫石鄣
破者是有靈神文當治此為國君王斫不入者是刀
無神靈進斫石鄣如龍淵干將之斬蘆臺(御覧作藁)由是
人情漸附今斫石尚在魚刀猶存傳國子孫如斬蛇
之劍也雅嘗使文遠行商賈北到上國多所聞見以
晉愍帝建興中南至林邑教王范逸制造城池繕治
戎甲經始廟略(宋本作廓略)王愛信之使為將帥能得衆
心文讒王諸子或奔(或奔上脫或徙二字)王乃獨立成帝咸和
六年死無胤嗣文迎王子於外國海行取水置毒椰
子中飲而殺之遂脅國人自立為王取前王妻妾置
高樓上有從已者取而納之不從已者絶其飲食乃
死江東舊事云范文本揚州人少被掠為奴賣墮交
州年十五六遇罪當得杖畏怖因逃隨林邑賈人渡
海遠去沒入於王大被幸愛經十餘年王死文害王
二子詐殺侯將自立為王威加諸國或夷椎蠻語(原本)
(譌作推灣許今據朱本改正)口食鼻飲或雕面鏤身(上下疑有脫文)脫祼
種漢魏流赭咸為其用建元二年攻日南九德九真
百姓奔迸千里無烟乃還林邑林邑西去廣州二千
五百里城西南角高山長嶺連接天鄣嶺北接澗大
源淮水出郍郍遠界三重長洲隠山繞西衛北(朱本作山)
迴東其嶺南開澗小源淮水出松根界上山壑流隠
山繞南曲街迴東合淮流以注典沖其城西南際山
東北瞰水重壍流浦周繞城下東南壍外因傍薄城
東西横長南北縱狹北邊西端迴折曲入城周圍八
里一百步塼城二丈上起塼牆一丈開方隟孔上倚
板板上層閣閣上架屋屋上構樓高者六七丈下者
四五丈飛觀䲭尾迎風拂雲緣山瞰水騫翥嵬㠋但
制造壯拙稽古夷俗城開四門東為前門當兩淮渚
濱於曲路有古碑夷書銘讚前王胡達之德西門當
兩重壍北迴上山山西即淮流也南門渡兩重壍對
温公壘升平三年交州刺史温放之殺交阯太守寳
别駕阮郎遂征林邑水陸累戰佛保城自守重求請
服聽之今林邑東城南五里有温公二壘是也北門
濱淮路斷不通城内小城周圍三百二十步合堂瓦
殿南壁不開(上下疑有脫文)兩頭長屋脊出南北南擬背曰
西區城内石山順淮面陽開東向殿飛檐䲭尾青隟
丹墀榱(項本作榱題桷椽)桷椽多諸古法閣殿上柱高城上
(項本作丈)餘五(五字下疑有脱文)牛尿為埿牆壁青光迴度(朱云當作)
(廊)曲掖綺牖紫窗椒房嬪媵無别宫觀路寝永巷共
在殿上臨踞東軒逕與下語子弟臣侍皆不得上屋
有五十餘邱(與區同)連甍接棟檐宇如承(宋本作相承)神祠
鬼㙮小大八廟層臺重榭狀似佛刹郭無市里邑寡
人居海岸蕭條非生民所處而首渠以永安養國十
世豈久存哉元嘉中檀和之征林邑其王楊(史作陽)邁
舉國夜奔竄山藪據其城邑收寳巨億軍還之後楊
邁歸國家國荒□(朱云當作殄)時人靡存躊躇崩擗憤絶
復蘇即以元嘉二十三年死初楊邁母懷身夢人鋪
楊邁金席與其兒落席上金光已起昭晣艷曜華俗
謂上金為紫磨金夷俗謂上金為楊邁金父胡達(邁父)
(史作范諸農)死襲王位能得人情自以靈夢為國祥慶其
太子初名咄後楊邁死咄年十九代立慕先君之德
復名楊邁昭穆二世父子共名知林邑之將亡矣其
城隍壍之外林棘荒蔓榛梗冥鬱滕槃筀秀参錯際
天其中香桂成林氣清烟澄桂父縣人也棲居此林
服桂得道時禽異羽翔集間關兼比翼鳥不比不飛
鳥鳴歸飛鳴聲自呼此戀鄉之思孔悲桑梓(原本譌俗)之
敬成俗也豫章俞益期性氣剛直不下曲俗容身無
所遠適在南與韓康伯書曰惟檳榔樹最南遊之可
觀但性不耐霜不得北植不遇長者之目令人恨深
嘗對飛鳥戀土增思寄意謂此鳥其背青其腸(當是腹)
赤丹心外露鳴情未達終日歸飛飛不十千路由萬
里何由歸哉九真太守任延始教耕犁俗化交土風
行(原本譌俗)象林知耕以來六百餘年火耨耕藝法與華
同名白田種白穀七月火作十月登熟名赤田種赤
穀十二月作四月登熟所謂兩熟之稻也更(宋本作至)於
草甲萌芽穀月代種種稑早晚無月不秀耕耘功重
收穀利輕熟速故也米不外散恒為豐國桑蠶年八
熟繭三都賦所謂八蠶之綿者矣其小水崖羃䍥常
吐飛溜或雪霏沙漲清寒無底分溪别壑津濟相通
其水自城東北角流水上懸起高橋渡淮北岸即彭
龍區粟之通逵也檀和之東橋大戰楊邁被創落象
即是處也其水又東南流逕船官口船官川源徐即
(以下疑有脱文錯簡即字疑當作狼)外夷皆躶身男以竹筒掩體女以
樹葉蔽形外名狼㬻所謂躶國者也雖習俗躶袒猶
恥無蔽惟依暝夜與人交市闇中齅金便知好惡明
朝曉看皆如其言自此外行得至扶南按笁芝扶南
記曰扶南去林邑四千水步道通檀和之令軍入邑
浦據官船(當作船官)口城六里者也自船官下注大浦之
東湖大水連行湖(宋本作潮)上西流潮水日夜長七八尺
從此以西朔望并潮一上七日水長丈六七七日之後
日夜分為再潮水長一二尺春夏秋冬厲然一定高
下定度水無盈縮是曰海運亦曰象水也又兼象浦
之名晉功臣表所謂金潾清逕象渚澄源者也其川
浦渚有水蟲彌微攅木食船數十日壊源潭湛瀨有
鮮魚色黑身(身下當有長字)五丈頭如馬首伺人入水便來
為害山海經曰離耳國雕題國皆在鬱水南林邑記
曰漢置九郡儋耳預焉民好徒跣耳廣垂以為飾雖
男女䙝露不以為羞暑䙝薄日自使人黑積習成常
以黑為美離騷所謂玄國矣然則儋耳即離耳也王
氏交廣春秋曰朱崖儋耳二郡與交州俱開皆漢武
帝所置大海中南海之外對合浦徐聞縣(漢志合浦郡有徐聞)
(縣原本譌作澗懸)清朗無風之日逕望朱崖州如囷廩大從
徐聞對渡北風舉帆一日一夜而至周迴二千餘里
徑渡八百里人民可十萬餘家皆殊種異類被髮雕
身而女多姣好白晢長髮美鬢犬羊相聚不服德教
儋耳先廢朱崖數叛先帝以賈捐之議罷郡楊氏南
裔異物志曰儋耳俱在朱崖分為東蕃故山海經曰
在鬱水南也鬱水又南自夀泠縣注於海昔馬文淵
積石為塘達於象浦建金標為南極之界俞益期牋
曰馬文淵立兩銅柱於林邑岸北有遺兵十餘家不
反居夀泠岸南而對銅柱悉姓馬自婚姻今有二百
戶交州以其流寓號曰馬流言語飲食尚與華同山
川移易銅柱今復在海中正賴此民以識故處也林
邑記曰建武十九年馬援樹兩銅柱於象林南界與
西屠國分漢之南壃也土人以其流寓號曰馬流世
稱漢子孫也山海經曰鬱水出象郡而西南注南海
入項陵東南者也應劭曰鬱水出廣信東入海言始
或可終則非矣
水經注集釋訂訛卷三十六
