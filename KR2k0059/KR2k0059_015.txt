水經注集釋訂訛卷十五
歸安沈炳巽撰
洛水伊水瀍水澗水
洛水出京兆上洛縣讙舉山
地理志曰洛出冢嶺山山海經曰出上洛西山又曰
讙舉之山洛水出焉東與丹水合水出西北竹山東
南流注于洛(胡云此别是析入鈞者也)(丹水非出冢嶺山東至明一統志丹水出商縣)
(竹山東流入河南界)
洛水又東戶水注之(戶當作尸注同山海經尸水出尸山南流注于洛水)
水北出戶山南流入洛
洛水又東得乳水
水北出良餘山南南注于洛(山海經良餘之山乳水出于其陽而東南流注)
(于洛)
洛水又東會于龍餘之水
水出蟲(蟲當作蠱山海經蠱尾之山龍餘之水出焉而東南流注于洛)尾之山東流
入洛水又東至陽虚山合(宋本合下有于字)玄扈之水是也
又曰自鹿蹄之山以至玄扈之山(玄扈山在今西安府洛南縣西北一)
(百里洛水經縣北七里)凡九山玄扈亦山名也而通與讙舉為
九山之次焉故山海經曰此二山者洛間也是知玄
扈之水出于玄扈之山盖山水兼受其目矣其水逕
于陽虚之下山海經曰陽虛之山臨于玄扈之水是
為洛汭也河圖玉板曰倉頡為帝(為帝宋本作隨帝盖隨黃帝南巡狩)
(也)南巡登陽虛之山臨于玄扈洛汭之水靈龜負書
丹甲青文以授之即于此水也又東歴清池山傍東
合武里水水南出武里山東北流注于洛
洛水又東門水出焉(錐指門水東北歴陽華山又東北至靈寶縣入河山海經曰陽華之)
(山門水出焉北流于弘農澗)
爾雅所謂洛别為𣲖也洛水又東要水入焉水南出
三要山東北逕拒陽城西而東北流入于洛洛水又
東與獲水合水南出獲興(胡作輿下同)山俗謂之備水也
東北逕獲興川世名之為却川東北流注于洛
洛水又東逕熊耳山北(元和志熊耳山在盧氏縣南五十里明一統志熊耳山在盧)
(氏縣西南五十里山連永寧界禹貢導河自熊耳即此又宜陽縣亦有熊耳山乃漢光武破赤眉積甲宜陽與)
(熊耳山齊是也又陜州東又有熊耳山是達摩葬處其塔猶存)
禹貢所謂導洛至熊耳博物志曰洛出熊耳盖開其
源者是也
禹貢錐指云以今輿地言之洛水出陜西西安府
商州西熊耳山東北流逕州東(商州在府東南三百里春秋晉上洛)
(邑漢為縣)又東北逕洛南縣北(洛南在州東北九十里本漢上洛縣地)禹
貢所謂導洛自熊耳者也
東北過盧氏縣南(今屬河南府)洛水逕陽渠關北
陽渠水出南陽渠山即荀渠山也其水一源兩分川
流半解一水西北流屈而東北入于洛山海經曰熊
耳之山浮豪之水出焉西北流注于洛疑即是水也
荀渠山盖熊耳之殊稱若太行之歸山也故地說曰
熊耳之山地門也(按今盧氏縣西南五十里有熊耳山東聯永寧南接内鄉巒山在縣)
(東南百里一名悶頓嶺伊水所出漢志亦謂之熊耳)洛水出其間是亦總名矣
其一水東北逕陽渠城西故關城也其水東北流注
于洛
洛水又東逕盧氏縣故城南(城今在縣東)
竹書紀年晉出公十九年晉韓龍氏城(按竹書紀年作晉韓龐取)
(秦武城此云晉韓龍氏城誤)王莽之昌富也有盧氏川水注之水
北出盧氏山東南流逕盧氏城東而流注于洛水又
東(上下疑有脫文譌字)龍翼合三川並出縣之南山東北注洛
開山圖曰盧氏山宜五穀可避水災亦通謂之石城
山山在宜陽山西南千名之山咸處其内陵阜原險
易以度身者也又有葛蔓谷水自南山流注洛水洛
水又東逕高門城南(在今盧氏縣東)即宋書所謂後軍外兵
龐季明入盧氏進達高門水城者也
洛水東與高門水合
水出北山東南流合洛水枝津水上承洛水東北流
逕石勒城北又東逕高門城北東入高門水亂流南
注洛
洛水又東松楊溪水注之(今永寧縣西六十里有松陽關當與溪相近)
水出松楊山北流注于洛洛水又東逕黃亭南又東
合黃亭溪水水出鵜鶘山有二峯(在今永寧縣西八十里)峻極
于天高崖雲舉亢石無階猨徒喪其捷巧鼯族窮(宋本)
(作謝)其輕工及其長霄冒鎮(疑訛一作顛一作嶺)層霞冠峯方乃
(宋本作可)就辨優劣耳故有大小鵜鶘之名矣溪水東南
流歴亭下謂之黃亭溪水而(宋本作又)東南入于洛水洛
水又東得荀公漢(朱本作澗錐指作溪)口水出南山荀澗即龐
季明所入荀公谷(今在永寧縣西南)者也其水歴谷東北流
注于洛水洛水又東逕檀山南其山四絶孤峙山上
有塢聚俗謂之檀山塢義熙中劉公西入長安舟師
所屆次于洛陽命參將戴延之(古無參將之官疑當作參軍)與府
舍人虞道元即舟溯流窮覽洛川欲知水軍可至之
處延之屆此而返竟不達其源也
洛水又東庫谷水注之
水自宜陽山南三川並發合為一溪東北流注于洛
洛水又東得鵜鶘水口水發北鵜鶘澗東南流入于
洛洛水又逕僕谷亭北左合北水水出北山東南流
注于洛洛水又東侯谷水出南山北流入于洛洛水
又東逕龍驤城北(在永寧縣西四十里)龍驤將軍王鎮惡從劉
公西入長安陸徑所由故城得其名洛水又東左合
宜陽北山水水自北溪南流注洛洛水又東廣由澗
水注之水出南山由溪北溪(當作流)逕龍驤城東而北
流入于洛洛水又東右得直谷水水出南山北逕屯
城西北流注于洛水也
又東北過蠡城邑之南(在今澠池縣西四十里故今永寧縣西有洛水廢縣即蠡城)
(也)
城西塢水出北四里山上原高二十五丈故澠池縣
治南對金門塢水南五里舊宜陽縣治也洛水右會
金門溪水水南出金門山(在今宜陽縣西六十里)北逕金門塢
西北流入于洛洛水又東合欵水有二源並發而川
(疑訛宋本作兩川)逕引謂之大欵水也合而東南入于洛洛
水又東黍艮(胡作良)谷水入焉南出金門山開山圖曰
山出(上下疑有訛)多重固在韓建武二年強弩偏將軍陳
俊轉擊金門白馬皆破之即此也而東北流注于洛
洛水又東左合北溪南流入于洛水也
又東過陽市邑南又東北過于父邑之南
太陰谷水南出太陰溪北流注于洛洛水又東合白
馬溪水出宜陽山澗有太(當作大)石厥狀似馬故溪澗
以物色受名也溪水又東北流注于洛洛水又東有
昌澗水注之水出西北宜陽山而東南流逕宜陽故
郡南舊陽市邑也故洛陽都典農治此後改為郡其
水又東注于洛洛水又東逕一合塢南城在川北原
上高二十丈(按晉書一泉塢在宜陽縣西南洛水北原上即此)南北東三箱
天嶮峭絶唯築西面即為合固一合之名起于是矣
劉曜之將攻河南也晉將軍魏該奔于此故于父邑
也洛水又東合杜楊澗水水出西北杜楊溪東南逕
一合塢東與槃谷水合亂流東南入洛
洛水又東合渠谷(谷下當有水字)
水出宜陽縣南女几山(在宜陽縣九十里)東北流逕雲中塢
其山迢帶層峻流烟半垂纓帶山阜故塢受其名水
(疑衍)又東北入洛水臧榮緒晉書稱孫登嘗經宜陽山
作炭人見之與語登不應作炭者覺其情神非常咸
共傳說太祖聞之使阮籍往觀與語亦不應籍因大
嘯登笑曰復作向聲又為嘯求與俱出登不肯籍因
别去登上峰行且嘯如簫韶笙簧之音聲振山谷籍
怪而問作炭人作炭人曰故是向人聲籍更求之不
知所止推問久之乃知姓名余按孫綽之叙高士傳
言在蘇門山又别作登傳孫盛魏春秋亦言在蘇門
山又不列姓名阮嗣宗感之著丈人先生論言吾不
知其人即(一作既)神遊自得不與物交阮氏尚不能動
其英操復不識何人而能得其姓名
又東北過宜陽縣南
洛水之北有熊耳山雙巒競舉狀同熊耳此自别山
不與禹貢導洛自熊耳同也昔漢光武破赤眉樊崇
積甲仗與熊耳平即是山也(元和志熊耳山在永寧縣東北四十里今在宜)
(陽縣西南一百里)山際有池池水東南流水側有一池世謂
之澠池矣又東南逕宜陽縣故城西謂之西度水又
東南流入于洛
洛水又東逕宜陽縣故城南(城今在宜陽縣東北十四里)
秦武王以甘茂為左丞相曰寡人欲通三川窺周室
死不朽矣茂請約魏以攻韓斬首六萬遂拔宜陽城
故韓地也後乃縣之漢哀帝封息夫躬為侯國(按漢表及)
(傳息夫躬封定陵侯今云宜陽所未詳也)城之西門赤眉樊崇與盆子及
大將等奉璽綬劍璧處世祖不即見明日陳兵于洛
水見盆子等謂盆子丞相徐宣曰不悔乎宣曰不悔
上嘆曰卿傭中皦皦鐵中錚錚也(後漢書劉盆子傳帝幸宜陽盛兵以)
(邀其走路赤眉忽遇大軍驚震不知所為樊崇將盆子及丞相徐宣以下三十餘人肉袒降上所得傳國)
(璽綬更始七尺寳劍及玉璧各一積兵宜陽城西與熊耳山齊帝謂崇等曰得無悔降乎宣等叩頭曰臣)
(等出長安東都門君臣計議歸命聖德今日得降猶去虎口歸慈母誠歡誠喜無所恨也帝曰卿所謂鐵)
(中錚錚傭中佼佼者也)洛水又東與厭梁之水合水出縣北傳
(一作傅)山大陂山無草木其水自陂北流屈而東南注
世謂之五延水又東南流逕宜陽縣故城東東南流
注于洛洛水又東南黃中澗水出北阜二源奇發總
成一川東流注于洛洛水又東䘵泉注之其水近出
北溪洛水又東共水入焉水北出長石之山山無草
木其西有谷焉厥名共谷共水出焉南流得尹溪口
水出西北尹谷東南注之其水又與西南左澗水會
水東出近川西流注于共水共水又南與李谷(谷下疑脫)
(水合字)水出西北李溪東南注蓁水蓁水發源蓁谷西
南流與李谷水合而西南流入共水共水世謂石頭
泉而南流注于洛洛水又東黑澗水南出陸渾西山
(疑當作洛水又東合黑澗水水南出陸渾西山黑澗水在今宜陽縣東北二十里)歴于黑澗
西北入洛洛水又東臨亭川水注之水出西北近溪
東南與湖長澗水會水出北山南入臨亭水又東南
歴九曲西而南入洛水也
又東北出散關南
洛水東逕九曲南(今宜陽縣東三十里有九曲城)其地十里有坂九
曲穆天子傳所謂天子西征升于九阿此是也(郭注云今)
(西安縣十里九坂也)洛水又東與豪水會(元和志夀安縣洛水自福昌縣東流入夀)
(安今為宜陽縣地豪水在縣東)水出新安縣密山南流歴九曲東而
南流入于洛洛水之側有石墨山山石盡黑可以書
疏故以石墨名山矣
洛水又東枝瀆左出焉
東出關絶惠水又逕清女冢南冢在北山上耆舊傳
云斯女清貞秀古跡表來今矣故瀆又東逕周山上
有周靈王冢皇覽曰周靈王葬于河南城西南周山
上盖以王生而神故諡曰靈其冢人祠之不絶又東
北逕柏亭南皇覽曰周山在柏亭西謂斯亭也又東
北逕三王陵東北出焉三王或言周景王悼王定王
也魏司徒公崔浩注西征賦云定當為敬子朝作難
西周政弱人荒悼敬二王與景王俱葬于此故世以
三王名陵(朱云潘岳西征賦云咨景悼以迄匄政凌遲而彌季崔時所傳或作定悼故云定當)
(作景傳寫者又誤以景作敬耳敬王名匄安得疊言之理乎)帝王世記曰景王葬
于翟泉今洛陽太倉中大冢是也而復𫝊言在此所
未詳矣又悼敬二王稽諸史傳復無葬處今陵東有
石碑錄赧王以上世王名號考之碑記周墓明矣故
瀆東北歴制鄉逕河南縣王城西歴郟鄏陌杜預釋
地曰縣西有郟鄏陌謂此也故瀆又北入穀盖經始
周啟瀆久廢不修矣洛水自枝瀆又東出關惠水右
注之世謂之八關水戴延之西征記謂之八關澤即
經所謂散關鄣自南山横洛水北屬于河皆關塞也
即楊僕家僮所築矣惠水出白石山之陽東南流與
瞻水合水東出婁冢之山而南流入惠水惠水又東
南謝水(山海經作㴬水注云音謝)北出瞻諸之山東南流又有交
觸之水北出廆山南流俱合惠水惠水又南流逕關
北城二十里者也其城西岨塞垣東抗惠水靈帝中
平元年以河南尹何進為大將軍(疑漏將字)五營士屯都
亭置圅谷關(疑衍)廣城伊闕大谷轘轅旋門平津孟津
等八關都尉官治此(後漢書靈帝紀中平元年以河南尹何進為大將軍將兵屯都)
(亭置八關都尉官注云都亭在洛陽八關謂圅谷廣城伊闕大谷轘轅旋門小平津孟津也八關城今)
(在新安縣東北圅谷舊關在靈寳縣南一十里新關在新安縣東二里老聃西度田文東出皆舊關新關)
(乃漢船樓將軍楊僕有大功恥為關外人上書乞以家財東徙關武帝為移于此)圅谷為之首
在八關之限故世人總其統目有八關之名矣其水
又南流入于洛水山海經曰白石之山惠水出其陽
而南流注于洛謂是水也洛水又與虢水會水出林
楮(宋本作禇)之山(山海經扶豬之山虢水出焉而北流注于洛)北流注于洛水
之南則鹿蹄之山也世謂之(下疑有脫文)非也(宋本作非山)其
山陰則峻絶百仞陽則原阜隆平甘水發于東麓北
流注于洛水也
又東北過河南縣南(今河南府城西有河南縣故城)
周書稱周公將致政乃作大邑成周于中土南繫于
洛水北因于郟山以為天下之大凑孝經援神契曰
八方之廣周洛為中謂之洛邑竹書紀年晉定公二
十年洛絶于周魏襄王九(九下當有年字)洛入城(當作成)周山
水大出南有甘洛城郡國志曰所謂甘城也地記曰
洛水東北過五零倍尾北與澗瀍合是二水東入千
金渠故瀆存焉
禹貢錐指曰以今輿地言之洛水自洛陽縣北又
東逕河南府盧氏縣南(縣在府西南三百四十里)又東北逕永
寧縣南(縣在府西南二百里)又東北逕宜陽縣北(縣在府西南七十里)
又東入洛陽縣界逕河南故城南經所謂又東會
于瀍澗也自周靈王壅穀水使東出王城北合瀍
水南入洛而城西之澗水遂為死穀及漢明帝復
堨澗瀍二水使出洛陽故城北為千金渠又東過
偃師縣東入于洛(偃師在府東七十里)而禹貢東會瀍澗之
舊迹無復存焉者矣
又東過洛陽縣南伊水從西來注之
洛陽周公所營洛邑也故洛誥曰我卜瀍水東亦惟
洛食其城方七百二十丈南繫于洛水北因于郟山
以為天下之凑方六百里因西為千里春秋昭公二
十三年晉合諸侯大夫戍成周之城故亦曰成周也
遷自序云太史公留滯周南摯仲注曰古之周南今
之洛陽漢高祖始欲都之感婁敬之言不日而駕行
矣屬光武中興定居洛邑逮于魏晉咸兩宅焉故魏
略曰漢火行忌水故去其水而加佳魏為土德土水
之牡也水得土而流土得水而柔除佳加水(除原本訛作陰)
長沙耆舊傳曰祝良字召卿為洛陽令歲時亢旱天
子祈雨不得良乃曝身階庭告誠引罪自晨至午紫
雲沓起甘雨登降人為歌曰天久不雨烝人失所天
王自出祝令特苦精符感應滂沱下雨則縣司及河
南尹治司隸周官也漢武帝使領徒隸董督京畿因
名司州焉(按司州乃曹魏時所置漢志無司州之名今云漢武恐誤晉書地理志云司州為禹)
(貢豫州之地漢武帝初置司隸校尉所部三輔三河諸郡光武都雒陽司隸所部與前漢不異魏氏受禪)
(即都漢宫司隸所部河南河東河内弘農并冀州之平陽合五郡置司州晉仍居魏都乃以三輔還屬雍)
(州分河南立滎陽分雍州之京兆立上洛廢東郡立頓丘遂定名司州以司隸校尉統之)地記曰
洛水東入于中提山間東流會于伊是也昔黃帝之
時天大霧三日帝遊洛水之上見大魚煞五牲以醮
之天乃甚雨七日七夜魚流始得圖書今河圖視萌
篇是也(黃帝得圖書見帝王世紀)事昔王子晉好吹鳳笙招延與
道士浮丘同遊伊洛之浦(王子晉浮丘事見列仙𫝊)含始又受玉
雞之儒(衍)瑞于此水(帝王世紀曰漢高帝母曰含始遊于洛池有玉雞銜赤珠出刻)
(曰玉英吞此者王含始吞之而生帝也)亦洛神宓妃之所在也洛水又
東合水南出半石之山北逕今(疑作合)水塢而東北流
注于公路澗(公路袁術字也)但世俗音訛號之曰光禄澗非
也上有袁術固(今在偃師縣西南三十五里術置此固四周絶澗可容十萬人一夫守隘)
(千夫莫當)四周絶澗迢逓百仞廣四五里有一水淵而不
流故溪澗即其名也合水北與劉水合水出半石東
山西北流于劉聚三面臨澗在緱氏西南周畿内劉
子國故謂之劉澗其水西北流注于合水合水又北
流注于洛水也
又東過偃師縣南(今偃師縣即偃師故城古西亳也)
洛水東逕計素渚中朝時百國貢計所頓故渚得其
名又東逕偃師故縣南與緱氏分水(今偃師縣南二十里有緱氏故)
(城)又東休水自南注之其水導源少室山西流逕穴
山南而北與少室山(疑當作水)合水出少室北溪西南流
注休水休水又左會南溪水發大穴南山北流入休
水休水又西南北屈潛流地下其故瀆北屈出峽謂
之大穴口北歴覆釜堆東盖以物象受名矣又東屆
零星塢水流潛通重源又發側緱氏原開山圖謂之
緱氏山也亦云仙者昇焉言王子晉控鶴斯阜靈王
望而不得近舉手謝而去其家得遺屣俗亦謂之為
撫父堆堆上有子晉祠或言在九山非此世代已遠
矣莫能辨之劉向列仙傳云世有簫管之聲焉休水
又逕延夀城南緱氏縣治故滑費春秋滑國所都也
王莽更名中亭即緱氏城也城有仙人祠謂之仙人
觀休水又西轉北屈逕其城西水之西南有司空密
陵光(當作元)侯鄭(漏袤字)廟碑文缺不可復識(按晉書鄭袤位司空封密)
(陵侯諡曰元此云密陵光侯鄭廟盖訛元為光而漏袤字耳)又有晉城門校尉昌
原恭侯鄭仲林碑晉皇始(按晉無皇始年號豈是泰始)六年立休
水又北流注于洛水洛水又東逕百谷塢北戴延之
西征記曰塢在川南因而(宋本作高)為塢高一十餘丈劉
武王西入長安舟師所堡也
洛水又北陽渠水注之(今偃師縣南有通濟渠故陽渠也隋時常修導之名曰通濟)
竹書紀年晉襄公六年洛絶于□即此處也洛水又
北逕偃師城東東北歴鄩中水南謂之南鄩中水之
南鄩亦曰上鄩也逕訾城西司馬彪所謂訾聚也而
鄩水注之水出北山鄩溪其水南流世謂之温水泉
水側有重(一作童)人穴穴中有僵尸戴延之從劉武王
西征記曰有此尸尸今猶在夫物無不化之理魂無
不遷之道而此尸無神識事同木偶之狀喻其推移
未若正形之連遷矣(宋本作速遷亦猶檀弓死欲速朽之意)鄩水又東
南于訾城西北東入洛水故京相璠曰今鞏洛渡北
有鄩谷水東入洛謂之下鄩故有上鄩下鄩之名亦
謂之北鄩于是有南鄩北鄩之稱矣又有鄩城盖周
大夫鄩肸之舊邑(左傳昭公二十二年王室亂王如平畤次于皇鄩肸伐皇大敗獲鄩)
(肸焚之王城之市)
洛水又東逕訾城北又東羅水注之(訾城在今鞏縣西南四十里)
出方山羅川西北流蒲池水注之水出南蒲陂西北
流合羅水謂之長川羅亦曰羅中也盖肸子鄩羅之
宿居故川得其名耳(左傳昭公二十三年王子朝入于王朝鄩羅納之莊宫注云鄩)
(羅周大夫鄩肸之子也)羅水又西北白馬溪水注之水出崧山
北麓逕白馬塢東而北入羅水西北流白相澗水注
之水出嵩麓桐溪北流逕九山東又北九山東溪水
入焉水出百稱山東谷其山孤峰秀出嶕嶢分立仲長
統曰昔密有卜城者身遊九山之上放心不拘之境
謂是山也山際有九山廟廟前有碑云九顯靈(宋本作靈)
(府君)君者太華之元子陽九列名號曰九山府君也南
據崧岳北帶洛澨晉元康二年九月太歲庚午(朱云按世)
(譜晉惠帝元康二年太歲在壬子而用歴經推之是年九月乙亥朔無庚午日也)帝遣殿中
中郎將關内侯樊廣緱氏令王與傳演(朱本作緱氏令王輿主簿)
(傅演)奉宣詔命興立廟殿焉又有百蟲將軍顯靈碑碑
云將軍姓伊氏諱益字隤敳帝高陽之第二子伯益
者也(朱云史記秦本紀顓頊之裔孫大業生大費佐舜調馴鳥獸是為伯翳索隠曰伯翳即尚書之)
(伯益列女傳云臯子五歲而贊禹曹大家注云臯子者臯陶之子伯益也此碑謂益字隤敳帝高陽之第)
(二子與史記異左傳所記隤敳庭堅並高陽氏之子杜注又云臯陶字庭堅則父子同在八愷之中不應)
(並時而舉也)晉元康五年七月七日順人吳義等建立堂
廟永平元年二月二十日(按晉書惠帝紀先永平而後元康豈有元康五年立)
(廟永平元年刻石之理乎惟後魏南安王及世宗俱有永平之號此又在劉宋之世相去已遠不應立廟)
(在晉時刻石在宋世所未詳也)刻石立頌贊示後賢矣其水東北流
入白相澗又北逕袁公塢東盖公路始固(二字疑有訛誤)有
此也故有袁公之名矣北流注于羅水羅水又西北
逕袁公塢北又西北逕潘岳子父(疑當作父子)墓(疑漏墓字)前
有碑岳父茈瑯琊太守碑石破落文字缺敗岳碑題
云給事黃門侍郎潘君之碑碑云君遇孫秀之難闔
門受禍故門生感覆醢以增慟乃樹碑以記事大常
潘尼之辭也羅水又于訾城東北入于洛水也
又東北過鞏縣東又北入于河
洛水又東明樂泉注之水出南原下三泉並導故世
謂之五道泉即古明溪泉也春秋昭公二十二年師
次于明溪者也洛水又東逕鞏縣故城南(城在今縣西南三十)
(里)東周所居也本周之畿内鞏伯國也春秋左傳所
謂尹文父(一作公)涉于鞏即于此矣洛水又東濁水注
之即古湟水也水出南原京相璠曰訾城北三里有
黃亭即此亭也春秋所謂次于黃者也(按郡國志鞏縣有黃亭有)
(湟水春秋昭公二十三年劉子單子以王猛居于湟杜預曰即黃亭在縣西北)洛水又東北
洞水發南溪石泉世亦名之為石泉也京相璠曰鞏
東地名坎欿在洞水東疑即此水也(按今鞏縣東南二十里有石子)
(河即此水也)又逕盤谷塢東世又名之曰鹽谷水司馬彪
郡國志鞏有坎欿聚春秋僖公二十四年王出及坎
欿服虔亦以為鞏東邑名也今考厥文若狀焉而不
能精辨耳晉太康地記晉書地道記並言在鞏西非
也其水又北入洛
洛水又東北流入于河
山海經曰洛水成臯西入河是也謂之洛汭(劉昭曰洛汭在)
(鞏縣界北三十里)即什谷也故張儀說秦曰下兵三川塞什
谷之口謂此川也史記音義曰鞏縣有鄩谷水者也
(史記張儀𫝊儀說秦曰下兵三川塞斜谷之口當屯留之道徐廣音義曰斜一作尋成臯鞏縣有尋口)
黃帝東廵河過洛修壇沉璧受龍圖于河龜書于
赤文篆字堯帝又循壇河洛擇良議沈(循壇河洛擇良議沈有考)
(在第五卷河水又東浿水入焉下)榮光出河休氣四塞白雲起迴風
逝赤文綠色廣袤九尺負理平上有列星之分什政
之度帝王錄記興亡之數以授之又東沈書于日稷
赤光起玄龜負書背甲赤文成字遂禪于舜(朱本引尚書中)
(候云黃帝東廵河過洛修壇沈璧受龍圖于河龜書于洛赤文綠地廣袤九尺負理平上有列星之分也)
(七政之度帝王錄記興亡之數以授之堯帝又修壇河洛昧爽禮備榮光出河休氣四塞白雲起迴風搖)
(又東沈璧于洛日稷赤光起元龜負書背甲赤文成字遂禪于舜)舜又習堯祀沈書
于日稷赤光起玄龜負書至于稷下榮光休至黃龍
卷甲書(宋本作舒)圖壇畔赤文綠錯以授舜舜以禪禹殷
湯東觀于洛習禮堯壇降璧三沈榮光不起黃鳥雙
躍出濟于壇黑烏以洛(朱本作浴)隨魚亦上化為黑玉赤
勒之書黑龜赤文之題也(朱本引尚書中侯云降三分沈璧退立榮光不起黃)
(魚雙躍出濟于壇黑烏以雄隨魚亦止)湯以伐桀故春秋說題辭曰河
以道坤出天苞洛以流川吐地符王者沈禮焉竹書
紀年曰洛伯用與河伯馮夷鬭盖洛水之神也昔夏
太康失政為羿所逐其昆弟五人須于洛汭作五子
之歌于是地矣(元和志鞏縣洛水東經洛汭北對瑯邪渚入河謂之洛口)
伊水出南陽縣(今屬河南南陽府)西蔓渠山
山海經曰蔓渠之山伊水出焉淮南子曰伊水出上
魏山地理志曰出熊耳山即麓大同陵巒互别耳水
自熊耳東北逕鸞川亭北葌水出葌山北流際其城
東而北入伊水世人謂伊水為鸞水葌水為交水故
名斯川為鸞川也又東為淵潭潭渾若沸亦不測其
深淺也伊水又東北逕東亭城南又屈逕其亭東東
(宋本作北)流者也
禹貢錐指云蔓渠山在今盧氏縣東南盖即熊耳
之支峯也括地志云伊水出盧氏縣東巒山一名
悶頓嶺今在縣東南百六十里元和志云伊水出
鸞掌山疑即是巒山參考諸書伊水出盧氏縣熊
耳山審矣縣志云熊耳雖有伊源之名而無流衍
之迹其實出于悶頓嶺之陽豈知古熊耳山盤基
甚廣即悶頓亦熊耳乎酈注所謂即麓大同陵巒
互别兩言盡之矣
東北過郭落山
陽水出陽山陽溪世人謂之太陽谷水亦取名焉東
流(山海經作北)入伊水伊水又東北鮮水入焉水出鮮山
北流注于伊尹(疑作伊)水又與蠻水合水出盧氏縣之
蠻谷東流入于伊
又東北過陸渾縣南(今為河南府嵩縣)
山海經曰滽滽之水出于釐山南流注于伊水今水
出陸渾縣之西南王母澗澗北山上有王母祠故世
因以名溪東流注于伊水即滽滽之水也伊水歴崖
口山峽也翼崖深高壁立若闕崖上有塢伊水逕其
下歴峽北流即古三塗山也杜預釋地曰山在縣南
闞駰十三州志云山在東南今是山在陸渾故城東
南八十許里春秋昭公四年司馬侯曰四嶽三塗陽
城太室荆山中南九州之險也服虔曰三塗大行轘
轅崤黽非南望京相璠之著春秋地名亦云山名也
以服氏之言云塗道也準周書南望之文復言宜為
轘轅大道伊闕皆為非也春秋晉伐陸渾請有事于
三塗知是山明矣有七谷水注之水西出女桃山(當從)
(宋本作女机山下同女几山在今宜陽縣西九十里)之南七溪山上有西王母
祠東南流注于伊水又北蚤谷水注之水出女机山
之東谷東逕故亭南東流又于伊水伊水又東北逕
伏流嶺東嶺上有崐崘祠民猶祈焉劉澄之永初記
稱陸渾縣西有伏流坂者也今山在縣南崖口北三
十里許西則非也(今嵩縣北有伏流城)北與温泉水合水出新
城縣之狼睪山之西南阜下西南流會于伊水伊水
又東北逕伏睹嶺左納焦澗水水西出鹿髆山東流
狐山(宋本作孤山)南其山界立豐上單秀孤峙故世謂之
方山(明一統志陸渾山一名方山在嵩縣東北四十里)即劉中書澄之所謂
縣有孤山者也東歴伏睹嶺南東流注于伊伊水又
東北涓水注之水出陸渾西山即陸渾山(疑作水)者也
尋郭文之故居訪胡昭之遺像世去不停莫識所在
(晉書隠逸傳郭文字文舉河内軹人也少愛山水尚嘉遯父母終服畢不娶辭遊名山歴華陰之崖以)
(觀石室之石圅洛陽陷乃步擔入吳興餘杭大僻山中窮谷無人之地而居焉魏志胡昭字孔明養志)
(不仕居陸渾山中躬耕樂道以經籍自娛寇賊到陸渾自相約誓言胡居士賢者也一不得犯其部落一)
(川賴昭咸無怵惕)其水有二源俱導而東注虢略在陸渾縣
西九十里也司馬彪郡國志曰縣西虢略池春秋所
謂東盡于虢略者也北水東流合侯澗水澗出西北
侯溪東南流注于涓水涓水又東逕陸渾縣故城北
平王東遷辛有適伊川見有被髮而祭于野者曰不
及百年此其戎乎魯僖公二十二年春晉遷陸渾之
戎于伊川故縣氏之也涓水東南流左合南水水出
西山七谷亦謂之七谷水祖(疑訛)澗東逝歴其縣南又
東南左會北水亂流左合禪渚渚水上承陸渾縣東
禪渚渚左原上陂方十里佳饒魚蕈(一作葦)即山海經
所謂南望禪渚禹父之所化郭景純注云禪一音暖
鯀化羽淵而復在此然已變怪亦無往而不化矣(山海)
(經青要之山實維帝之密都北望河曲是多駕鳥南望墠渚禹父之所化郭景純注云墠音填鯀化于羽)
(淵為黃熊今復云在此然則一已有變怪之性者亦無往而不化)世謂此澤為慎望
陂陂水南流注于涓陽水涓陽水又東南注于伊水
昔有莘氏女採桑于伊川得嬰兒于空桑中言其母
孕于伊水之濱夢神告之曰臼水出而東走母明視
而見臼水出焉告其鄰居而走顧望其邑咸為水矣
其母化為空桑子在其中矣莘女取而獻之命養于
庖而長有賢德殷以為尹曰伊尹也(伊尹母化空桑事見吕氏春秋)
又東北過新城縣南(今洛陽縣南七十五里有新城春秋蠻子邑漢以為縣)
馬懷橋長水出新城西山東逕晉使持節征南將軍
宋均碑南均字文平縣人也其碑太始三年十二月
立其水又東流入于伊又有明水出梁縣西狼睾山
(何氏云睪與臯通智永千文林睪幸即)俗謂之石澗水也西北流逕楊
亮壘南西北合康水亦出狼睪山東北流逕范塢北
與明水合北汶(二字疑衍)西南流入于伊山海經曰放睪
(山海經作臯)之山明水出焉南流注于伊水是也伊水又
與大戟水會出梁縣西水有二源北水出廣城西南
西南逕楊志塢北與南水合水源南出廣城澤西流
陸渾河南十二縣薄(朱本作簿)曰廣城澤在新城縣界黃
阜西北流屈而東逕楊塢南又北屈逕其塢東又逕
塢北同注老倒澗俗謂之老倒澗水西流入于伊伊
水又北逕新城東與吳澗水會水出縣之西山東流
南屈逕其縣故城西又東轉逕其縣南故蠻子國也
縣有鄤聚今名蠻中是也漢惠帝四年置縣其水又
東北流注于伊水伊水又逕西北當階城西大狂水
入焉水東出陽城縣之大&KR2019;山山海經曰大&KR2019;之山
多㻯琈之玉其陽狂水出焉西南流(按經當有注于伊水四字)其
中多三足龜人食之者無大疾可以已腫狂水又西
逕綸氏縣故城南竹書紀年曰楚吾得帥師及秦伐
鄭圍綸氏者也左與倚薄山水合水北出倚薄之山
南逕黃城西又南逕綸氏故城東而南流注于狂水
狂水又東入(宋本作又西八風溪水注之)風溪水注之水北出八
風山南流逕綸氏城西西南流入于狂水狂水又西
得三交水口水有二源各導一溪並出山南合流舍
(衍)故世有三交之名也其水西南流注于狂水狂水
又西逕缶高山北西南與湮水合水出東北湮谷西
南流逕武林亭東北又屈逕其亭南其水又西南逕
湮陽亭東盖藉水以名亭也又東南流入于狂水狂
水又西逕湮陽城南又西逕當階城南而西流注于
伊(漏水字)伊水又上溝水(疑有訛脫似當作伊水又北合上溝水水出元望山西上)
(溝一作土溝)出玄望西山(一作山西)東逕玄望山南又東逕新
城縣故城北東流注于伊水伊水又北板橋水入焉
水出西山東流入于伊水伊水又北會厭澗水水出
西山東流逕邥垂亭南春秋左傳文公十七年秋周
甘歜敗戎于邥垂者也服虔曰邥垂在高都南杜預
釋地曰河南新城縣北有邥垂亭司馬彪郡國志曰
新城有高都城今亭在城南七里遺基猶在京相璠
曰舊說言邥垂在高都南今上黨有高都縣余謂
京論疎遠未足以證無知羣說之旨密矣(朱云知羣二字訛當作無)
(如虔說之旨密矣)其水又東注于伊水伊水又北逕高都城
東(今在洛陽縣西南)徐廣史記音義曰今河南新城縣有高
都城竹書紀年梁惠成王十七年東周與鄭高都利
(竹書紀年無利字)者也又來儒之水(山海經半石之山來需之水出于其陽而西流)
(注于伊水今云來儒誤下同)出于半石之山西南流逕斌輪城北
西歴芰澗水以其西流又謂之小狂水也其水又西
南逕大石嶺南開山圖所謂大石山也山下有大石
嶺碑河南隠士通明以漢靈帝中平六年八月戊辰
于山堂立碑文字淺鄙殆不可尋魏文帝獵于此山
虎超乘輿孫禮拔劍投虎于是山(魏志孫禮傳明帝獵于大石山虎趨)
(乘輿禮便投鞭下馬欲奮劍斫虎詔令禮上馬今云文帝誤)山在洛陽南而劉澄
之言在洛東北非也山阿有魏明帝高平陵(在今孟津縣舊)
(河清城界)王隠晉書曰惠帝使校尉陳總仲元詣洛南山
請雨總盡除小祀惟存大石而祈之七日大雨即是
山也來儒之水又西南逕赤眉城南又西至高都城
東西入伊水謂之曲水也
又東北過伊闕中
伊水逕前亭西左傳昭公三十二年晉箕遺樂徵右
行詭濟師取前城者也(左傳昭公二十二年晉箕遺樂徵右行詭濟師取前城注)
(曰三子晉大夫濟師渡伊洛也此云三十二年誤)京相璠曰今洛陽西南五
十里伊闕外前亭矣服虔曰前讀(後漢書郡國志雒陽有前亭注曰前)
(亭即泉戎也)為泉周地也伊水又北入伊闕昔大禹疏以
通水兩山相對望之若闕伊水歴其間北流故謂之
伊闕矣春秋之闕塞焉昭公二十六年趙鞅使女寬
守闕塞是也陸機云洛有四闕斯其一焉東巖西嶺
並鐫石開軒高甍架峰西側靈巖下泉流東注入于
伊水傅毅反都賦曰困龍門以暢化開伊闕以達聰
也闕左壁有石銘云黃初四年六月二十四日辛巳
大出水舉高四丈五尺齊此已下盖記水之漲滅也
石壁又有石銘云永康五年河南府君循大禹之軌
部督郵辛曜新城令王琨部監作掾董猗李褒斬岸
開石平通伊闕石文尚存也(按闕塞亦曰龍門山故傅毅反都賦因龍門以)
(暢化開伊闕以達聰也一名闕口山又名鍾山在今洛陽縣西南三十里)
又東北至洛陽縣南北入于洛
伊水自闕東北流枝津右出焉東北引溉東會合水
同注公路澗入于洛今無水戰國策曰東周欲為田
西周不下水蘇子見西周君曰今不下水所以富東
周也民皆種他種欲食之不如下水以病之東周不
必復種稻種稻而復奪之是東周受于君矣(戰國策云今不)
(下水所以富東周也民皆種麥若欲害之不如下水以病之東周必復種稻種稻而復奪之是東周受命)
(于君矣)西周遂下水即是水之故渠也伊水又東北枝
渠左出焉水積成湖北流注于洛合伊水伊水又東
北至洛陽縣南逕員丘東大魏郊天之所準漢故事
建之後漢書郊祀志曰建武二年初制郊兆于洛陽
城南七里為圜壇八陛中又為重壇天地位其上皆
南向其外壇上為五帝位其外為壝重營皆紫以像
紫宫按禮天子大裘而冕祭昊天上帝于此今衮冕
也壇壝無復紫矣伊水又東北流注于洛水廣志曰
(與上不接疑有脫文)鯢魚聲如小兒有四足形如鱧可以治牛
出伊水也司馬遷謂之人魚故其著史記曰始皇帝
之葬也以人魚膏為燭徐廣曰人魚似鮎而四足即
鯢魚也
瀍水出河南穀城縣北山(括地志云故穀城在河南縣西北十八里苑中西臨穀水)
(按左傳定八年周大夫儋翩叛單子伐穀城即此漢置穀城縣魏省入河南縣自故縣西北又三十二里有穀)
(城山東連孟津界即博物志所謂潛亭山也)
縣北有潛亭瀍水出其北梓澤中梓澤地名也澤北
對原阜即裴氏墓塋所在碑闕存焉其水歴澤東南
流水西有一原其上平敞古舊(胡云舊當作朁古潛字)亭之處
也即潘安仁西征賦所謂越街郵者也
東與千金渠合(千金渠在今河南府城外三十里)
周書曰我卜瀍水西謂是水也東南流水西南有帛
仲理墓墓前有碑題云真人帛君之表仲理名護益
州巴郡人晉永寧二年十一月立瀍水又東南流注
于穀穀水自千金堨東注謂之千金渠也
又東過洛陽縣南又東過偃師縣又東入于洛
澗水出新安縣南白石山
山海經曰白石之山惠水出于其陽東南注(山海經作而南)
(流)于洛澗水出于其隂北流(經作西北流)注于穀世謂是
山曰廣陽山水曰赤岸水亦曰石子澗地理志曰澗
水出新安縣東南東入洛是為密矣東北流歴圅谷
東坂東謂之八特坂(在今新安縣東)山海經曰北流注于穀
摯仲治三輔決錄注云馬氏兄弟五人共居澗穀二
水之交作五門客因舍以為名今在河南西四十里
以山海經推較里數不殊仲治所記水會(疑訛)尚有故
居處斯則澗水也即周書所謂我卜澗水東言水(二字)
(疑衍)者是也
東南入于洛
孔安國曰澗水出澠池山今新安縣西北有一水北
出澠池界東南流逕新安縣而東南流入于穀水安
國所言當斯水也然穀水出澠池下合澗水得其通
稱或亦指之為澗水也並未詳之耳今孝水東十里
有水世謂之慈澗又謂之澗水按山海經則少水也
而非澗水盖習俗之悞耳又按河南有離山水謂之
為澗水水西北出離山東南流注于離山澗水也又
東南流歴郟山于穀城東而南流注于穀舊與穀水
亂流流同(疑作同流)南入于洛今穀水東入千金渠澗水
與之俱東入洛矣或以是水並為周公之所相卜也
呂忱曰今河南使水疑其是即此水也然意所未詳
故並書存之耳
禹貢錐指洛誥周公曰我乃卜澗水東瀍水西惟
洛食謂王城也我又卜瀍水東亦惟洛食謂下都
也王城即郟邑漢為河南縣其故城在今洛陽縣
西北下都即成周漢為洛陽縣河南郡治在今洛
陽縣東北二十里二城東西相距四十里而今洛
陽縣居其中古時澗水經河南故城西入洛瀍水
經河南故城東入洛故澗水東瀍水西為王城而
瀍水東為下都也洛誥之文甚明自周靈王壅穀
水使東出于王城之北則其勢必入于瀍水而合
流歴王城之東以南注于洛時二水猶未經洛陽
城也迨東漢建都于此自河南縣東十五里之千
金堨引水繞都城南北以通漕而瀍水始與穀水
俱東注矣古時瀍不合澗亦不過洛陽縣南而東
至偃師也
水經注集釋訂訛卷十五
