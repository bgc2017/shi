水經注集釋訂訛卷五
歸安沈炳巽撰
河水五漯水
河水又東過平隂縣北湛水從北來注之河水又東逕
河陽縣故城南(湛水篇云湛水出河内軹縣西北山東南流當平隂懸之東北南入扵河今懷)
(慶府濟源縣西南有湛水)
春秋經書天王狩于河陽壬申公朝于王所晉侯執
衛侯而歸于京師春秋左𫝊僖公二十八年冬會于
温執衛侯是會也晉侯召襄王以諸侯見且使王狩
仲尼曰以臣召君不可以訓故書曰天王狩于河陽
言非其狩地服虔賈逵曰河陽温也班固漢書地理
志司馬彪袁崧郡國志晉太康地道記十三州志河
陽别縣非温邑也漢高帝六年封陳絹(按漢書功臣表作涓)為
侯國王莽之河亭也十三州志曰治河上河孟津河
也郭緣生述征記曰踐土今治坂城是名異春秋焉
非今河北見者河陽城故縣也在治坂西北蓋晉之
温地故羣儒有温之論矣魏土地記曰治坂城舊名
漢祖渡城嶮固南臨孟津河洛陽西北四十二里故
鄧鄉矣(今懷慶府孟縣西南三十里有河陽故城相𫝊潘安仁種花滿縣今其地皆斥鹵矣)
河水又臨平亭北
帝王世紀曰光武葬臨平亭南西望平隂者也(禹貢錐指)
(注曰後漢明帝紀原陵注云臨平亭南去洛陽十五里今按明帝紀中無此注)
河水又東逕洛陽縣北(洛陽故城漢河南郡治在今洛陽縣東北二十里)
河之南岸有一碑北面題云洛陽北界水二渚分為
之也上舊有河平侯祠祠前有碑今不知所在郭頒
世語曰晉文王之世(晉文王疑有誤)大魚見孟津長數百步
高五丈頭在南岸尾在中渚河平侯祠即斯祠也
河水又東逕平縣故城北(漢河南郡有平縣即今孟津縣西北小平城也杜佑曰在)
(鞏縣西北有津曰小平津)
漢武帝元朔三年封濟北真王子劉遂為侯國(漢書王子)
(侯表平侯遂者濟北式王子史記建元以來年表作濟北貞王子史記表注索隠曰自陪安侯不害已下)
(十一人是濟北貞王子漢書自安陽侯以下八人是濟北式王子同是元朔三年十月封恐因此誤也)
王莽之所謂治平矣俗謂之小平也有高祖講武場
河北側岸有二城相對置北中郎府徙諸從隸府戶
并羽林虎賁領隊防之(朱引鄭樵通志云四中郎將並後漢置江左彌重或領刺)
(史或持節為之銀印青綬服同將軍後魏靈太后時任城王澄奏宜以東中郎帶滎陽郡南中郎帶魯陽)
(郡西中郎帶弘農郡北中郎帶河南郡選一品二品親賢居之配以強兵則深根固本之計也)河水
南對首陽山春秋所謂首戴(原本作戴首)也夷齊之歌所
矣曰登彼西山(謝云宋本作夷齊之歌所以曰登彼西山矣)上有夷齊之
廟前有二碑並是後漢河南尹廣陵陳導洛陽令徐
循與處士平(何氏增原字從隸釋)蘇騰南陽何進等立事見其
碑又有周公廟魏氏起元武舘扵芒垂張景陽元武
館賦所謂高樓特起竦跱岧嶤直亭亭以孤立延千
里之清飈者也(晉張協玄武館賦尋厥先之攸基實張氏之舊墟何魏后之周覽遂築館)
(而起廬既號元武是曰石樓於是高樓特起竦峙岧嶤飛甍四注上槩浮霄直亭亭以孤立迎千里之清)
(飈延賦作迎)朝廷又置冰室扵斯阜室内有冰井春秋左
𫝊曰日在北陸而藏冰常以十二月採冰于河津之
隘峽石之阿北隂之中即邠詩二之日鑿冰沖沖矣
而内于冰室所謂納于凌隂者也河南有鉤陳壘世
𫝊武王伐紂八百諸侯所會處尚書所謂不期同時
也紫微有鈎陳之宿主鬭訟兵陣故遁甲攻取之法
以所攻神與鈎陳并氣下制所臨之辰則袟(疑誤)禽敵
是以壘資其名矣河水水(一作于一作至)斯有盟津之目論
衡曰武王伐紂升舟陽侯波起疾風逆流武王操黃
鉞而麾之風波畢除中流白魚入扵舟燌以告天與
八百諸侯咸同此盟尚書所謂不謀同辭也故曰孟
津亦曰盟津尚書所謂東至于孟津者也又曰冨平
津晉陽秋曰杜預造河橋于冨平津(何氏云元凱以大父死于此故)
(竭思以成之)所謂造舟為梁者也又謂之曰陶河魏尚書
僕射杜畿以帝將許(朱引魏志作帝幸許都)試樓船覆于陶河
謂此也(魏志杜畿𫝊帝征吳以畿為尚書僕射統畱事其後帝幸許昌畿復居守受詔作御樓船)
(扵陶河試船遇風没)昔禹治洪水觀于河見白面長人魚身出
曰吾河精也授禹河圖而還于淵及子朝簒位與敬
王戰乃取周之寳玉沈河以祈福後二日津人得之
扵河上將賣之則變而為石及敬王位定得玉者獻
之復為玉也
禹貢錐指曰以今輿地言之河水自陜州又東逕
澠池縣北其北岸則垣曲縣(澠池在河南河南府西少北一百六十里)
(垣曲在山西絳州西南二百十里黃河在縣南五里俱澠池分水)又東逕新安縣
北又東逕洛陽縣北又東逕孟津縣北(新安在河南府西北)
(七十里黃河去縣七十里洛陽河南府治黃河去縣二十里繞北邙山之麓孟津縣在府東北五十)
(里黃河去縣五里有陶渚其西有硤石馬渚高渚委粟津皆大河津濟處縣北十五里有羅家灘又)
(西為楊家灘柳灘杏灘及耕子馬墳二灘皆在大河之中)其北則濟源縣孟縣
(濟源在懷慶府西七十里黃河在縣南七十里與新安洛陽分水孟縣在府少西五十五里黃河在)
(縣南二十里南對小平津廣二里有南城北城中潬城河陽三城記曰北城南臨大河長橋架水南)
(城三面臨河屹立水濱中潬表裏二城南北相望黃河兩𣲖貫于三城之間每秋泛溢南北二城皆)
(有濡足之患而中潬屹然如故)此河水又東至孟津之所經也
河水又東浿水入焉
山海經曰和山上無草木而多瑶碧實惟河之九都
是山也五曲九水出焉合而北流注于河其陽多蒼
玉吉神泰逢司之是扵萯山之陽(朱引山海經作其狀如人而虎尾是)
(好居扵萯山之陽)出入有光吕氏春秋曰夏后氏孔甲田扵
東陽萯山遇大風雨迷惑入于民室皇甫謐帝王世
紀以為即東首陽山也蓋是山之殊目矣今扵首
東山無水以應之當是今古世懸或川改狀矣(一作川域)
(改狀一作山川改狀)昔帝堯修壇河洛擇良議沈(按竹書紀年擇良下有日)
(字無議沈二字似妥)率舜等升于首山而導(按竹書作遵理似長)河渚有
五老遊焉相謂河圖將來告帝以期知我者重瞳也
五老乃翻為流星而升于昴即于此也(按竹書紀年云洪水既平)
(歸功于舜將以天下禪之乃潔齋修壇場于河洛擇良日率舜等升首山遵河渚有五老遊焉盖五星之)
(精也相謂曰河圖將來告帝以期知我者重瞳黃姚五老因飛為流星上入昴較此似明而詳朱引論語)
(比考䜟曰堯與舜等遊首山觀河渚有五老遊河一老曰河圖將來告帝期河圖將浮金含玉苞刻版題)
(命可卷金泥玉檢書成知我者重瞳黃姚歌訖五老飛入于昴與此少異)
又東(又上疑漏河水二字)沛水注焉(孫汝澄云沛水當作泲水泲與濟同此後濟水凡作沛水)
(者並誤)又東過鞏縣北(鞏縣今屬河南府在府東一百三十里周鞏伯邑西周惠公封少子)
(班于鞏是為東周)
河水扵此有五社度為五社津建武元年朱鮪遣持
節使者賈彊(後漢書作疆見寇恂𫝊)討難將軍蘇茂將三萬人
從五社津渡攻温馮異遣校尉與寇恂合擊之大敗
追至河上生擒萬餘人投河而死者數千人縣北有
山臨城謂之崟㟶丘其下有穴謂之鞏穴言潛通浦
北達扵河直穴有渚謂之鮪渚(朱云後漢書注引水經注云鞏縣北有五)
(社津一名土社津有山臨河其下有穴潛通淮浦有渚謂之鮪渚)成公子安大河賦
曰鱣鯉王鮪暮來遊(按成公子安名綏晉人其大河賦中無此句今備錄全賦俟再)
(考賦曰覽百川之弘壯分莫尚美于黃河潛崑崙之峻極兮出積石之嵯峨登龍門而南遊兮拂華隂與)
(曲阿凌底柱而激湍兮踰汭洛而揚波體委蛇于后土兮配靈漢于穹蒼貫中夏之畿甸兮經朔狄之遐)
(荒歴二周之北境兮流三晉之南鄉秦自西而啟壤兮齊據東而畫疆殷徒涉而永固衛遷濟而遂強趙)
(決流而却魏嬴引溝而滅梁思先喆之攸歎何水德之難量賦止此)周禮春薦鮪然(原本)
(譌作煞)非時及佗處則無故河自鮪穴已上又兼鮪稱
吕氏春秋稱武王伐紂至鮪水紂使膠鬲侯周師即
是(五社津在今鞏縣北五里崟㟶邱在縣西北三十里)
洛水從縣西北流注之
洛水于鞏縣而東洛汭北對琅琊渚入于河謂之洛
口矣自縣西來而北流注洛清濁異流皦焉殊别應
瑒靈河賦曰資靈川之遐源出崑崙之神丘涉津洛
之峻泉播九道扵中州者也(按應瑒靈河賦有云咨靈川之遐源兮於崑崙)
(之神丘凌層城之隂隅兮賴后土之潛流涉津洛之坂泉播九道之中洲云云與此稍異)
又東過成臯縣北濟水從北來注之
河水自洛口又東左逕平高(當是臯按漢書地理志平臯縣屬河内郡)縣
南又東逕懷縣南濟水故道之所入與成臯分河水
(平臯廢縣在今懷慶府温縣東懷縣故城在今懷慶府武涉縣西南)
河水又逕黃馬坂北
謂之黃馬關(今開封府汜水縣西十五里有黃馬關)孫登之去楊駿作
書與洛中故人處也
河水又東逕旋門坂北(今開封府汜水縣西南十里有旋門坂)
今成臯西大坂者也昇陟此坂而東趣成臯也曹大
家東征賦曰望河洛之交流看成臯之旋門者也
河水東逕成臯大伾山下(孫汝澄云按史記括地志云大伾山今名黎陽東山在衛)
(州黎陽縣南張揖云今成臯非也曲禹貢錐指云按大伾山在汜水縣西一里有大澗九一名九曲山西去)
(洛口裁四十里其非禹貢之大伾山明甚)
爾雅云山一成謂之伾許慎吕忱等並以為丘一成
也孔安國以為再成曰伾亦或以為地名非也尚書
禹貢曰過洛汭至大伾者也鄭康成曰地喉也流(宋本)
(作沇)出伾際矣然則大伾在河内修武武德之界濟沇
之水與熒(何氏云熒滎古人通用)播澤出入自此然則大伾即
是山矣伾北即經所謂濟水從北來注之者也今泲
水自温縣入河不扵此也所入者奉溝(一作濟)水耳即
濟(黃本作溝)沇之故瀆成臯縣之故伾(疑當作城)上縈帶伾阜
絶岸峻周(上兩句疑有譌脫)高四十許丈城張習(一作翕)嶮崎
而不平春秋𫝊曰制巖邑也虢叔死焉即東虢也(漢書)
(地理志成臯故虎牢或曰制)魯襄公二年七月晉成公與諸侯會
于戚遂城虎牢以逼鄭求平也蓋修故耳穆天子𫝊
曰天子射鳥獵獸扵鄭圃命虞人掠林有虎在乎葭
中天子將至七萃之士高奔戎生擒虎而獻之天子
命之為柙畜之東虞(漢書地理志師古注引此作畜之東虢)是曰虎牢
矣然則虎牢之名自此始也秦以為關漢乃縣之城
西北隅有小城周三里北面列觀臨河苕苕(朱云當作岧岧)
孤上景明中言之壽春(按景明乃元魏世宗年號以上下文義推之言疑當作余)
(之壽春盖自謂也)路直兹邑昇眺清遠勢盡川陸羈途遊至
有傷深清
河水南對玉門
昔漢祖與滕公潛出濟扵是處也門東對臨河側岸
有土穴魏攻此(朱云宋本作宋)同州刺史毛德祖於虎牢戰
經二百日不尅城惟一井井深四十丈山勢峻峭不
容防捍潛作地道取井余頃因公至彼故往尋之其
穴處猶存
河水又東合汜水(按史記正義曰汜音似汜水在成臯故城東)
水南出浮戲山世謂之方山也(明一統志方山在汜水縣南四十里汜水)
(出焉)北流車關水出于嵩渚之山也泉發于層阜之上
一源兩枝分流瀉注世謂之石泉水也東流為索水
(明統志索水源出滎陽縣小陘山)西注為車關(按車關水今為京水明一統志云源出嵩)
(渚山索水下注云北流入京水則京水似即車關矣)西北流楊蘭水注之水出
非山西北流注為車關水又西北蒲水入焉水自東
浦西流與車關水合而亂流注于汜汜水又北右合
石城水水出石城山其山複澗重嶺欹疊若城山
頂泉流瀑布懸瀉下有濫泉東流洩注邊有數十石
畦畦有聲(疑衍宋本作數)野蔬巖側石窟數口隠迹存焉而
不知誰所經始也又東北流注入于汜水汜水下北
合鄤水水西出婁山至冬則暖故世謂之温泉東北
流逕田鄤谷謂之田鄤溪水東流注于汜水汜水又
北逕虎牢城東漢破司馬欣曹咎于是水之上(史記高帝)
(紀漢四年項羽謂海春侯大司馬曹咎曰謹守成臯若漢挑戰慎勿與戰無令得東而已我十五日必定)
(梁地復從將軍漢果數挑楚軍楚軍不出使人辱之五六日大司馬怒度兵汜水士卒半渡漢擊之大破)
(楚軍大司馬咎長史欣皆自剄汜水上正義曰汜音祀)汜水又北流注于河征
難賦所謂步汜口之芳草弔周襄之鄙館者也(朱云晉盧)
(諶有征艱賦難譌)余按先儒之論周襄所居在潁川襄城縣
是乃城名非為水目原夫致謬之由俱以汜鄭為名
故也是為爽矣又按郭緣生述征記劉澄之永初記
並言高祖即帝位扵是水陽今不復知舊壇所在盧
諶崔雲亦言是矣今按高皇帝受天命于定陶汜水
又不在此也扵是求壇故無髣髴矣(史記高祖紀漢五年還至定陶)
(諸侯將相請尊漢王為皇帝漢王讓不得已乃即皇帝位汜水之陽正義曰汜音敷劍反音汎括地志)
(云高祖即位壇在曹州濟隂縣界張晏曰汜水在濟隂縣界取其汎愛弘大而潤下)
河水又東逕板城北
有津謂之板城渚口(汜水縣東北二十里即板城渚隋大業初開通濟渠自板渚引)
(河歴滎陽入汴)
河水又東逕五龍塢北
臨長河塢有五龍祠應劭云崑崙山廟在河東滎陽
縣疑即此祠所未詳
又東過滎陽縣蒗蕩渠出焉
大禹塞滎澤開之以通淮泗即經所謂蒗蕩渠也漢
平帝之世河汴決壞未及得修汴渠東侵日月彌廣
門故處皆在水中(按後漢書王景𫝊云初平帝時河汴決壞未及得修後汴渠東侵日)
(月彌廣而水門故處皆在河中據此則門上漏去而水兩字又御覽引水經注作門閭故處)漢明
帝永平十二年議治汴渠上乃引樂浪人王景問理
水形便景陳利害應對敏捷帝甚善之乃賜山海經
河渠書禹貢圖及以錢帛後作隄發卒數十萬詔景
與將作謁者王昊(朱云按景𫝊作王吳下同)共防築堤修堨(朱云按御)
(覽引此云詔景與將作謁者王吳治渠築堤防修堨起自滎陽)起自滎陽東至千乘
海口千有餘里景乃商度地勢鑿山開澗防遏衝要
疏決壅積十里一門(朱云一下漏水字𫝊云十里立一水門)更相迴注
無復潰漏之患明年渠成帝親巡行詔濱河郡國置
河隄員吏(𫝊作史)如西京舊制景由是顯名王昊及諸從
事者皆增秩一等順帝陽嘉中又自汴口以東緣河
積石為堰古口通淮咸曰金堤靈帝建寧中又增修
石門以遏渠口水盛則通注津耗則輟流
禹貢錐指曰古滎陽今為滎澤河隂二縣地蒗蕩
渠首受河處即今河隂縣西二十里之石門渠是
也河渠書言滎陽下引河東南為鴻溝亦即其處
班志河南滎陽下云有狼湯渠首受泲泲即河也
漢人謂濟水截河而南故曰首受泲京相璠所謂
出河之濟宋張洎云即鴻溝也蒗蕩渠東南流為
滎瀆濟水為官渡水為隂溝汳水浚儀渠其在大
梁城南者為鴻溝鴻溝南流兼沙水之目沙水支
津又為睢水渦水名稱不一要皆河隂石門河水
為之委别而源同也志家不曉繫鴻溝扵今滎陽
縣漢京縣地繫蒗蕩渠扵滎澤縣繫石門渠扵河
隂縣似各為一水原委不相貫者而又以河隂石
門與滎口石門混為一處故詳辨之若隋煬引坂
渚口水入汴則在汜水縣東北二十里漢成臯縣
地其非古滎陽引河處亦明矣又按今河隂縣
西有石門渠滎瀆受河之處即禹貢導滎之導亦
曰滎口蘇代曰決滎口魏無大梁信陵君亦云決
滎澤而水大梁其後秦王賁果斷故渠引水東南
灌大梁亦兼邲之稱晉楚之戰楚軍于邲即此水
也建寧中於敖城西北壘石為門以遏浚儀渠口
水門廣十餘丈西去河三里水盛則通水耗輟流
即酈所云是也魏黃初中河濟泛溢鄧艾議開石
門以通之晉武帝時復壞傅祇為滎陽太守造沈
菜堰於是兖豫無水患桓温伐燕欲開石門以通
水運而不能既而燕率渠屯石門斷温糧道劉裕
伐秦遣水軍出石門自汴入河乃於北十里更鑿
故渠通之周齊之間名汴口堰隋使梁睿增築漢
古堰遏河入汴自是又名梁公堰又開通濟渠自
板渚引河歴滎澤入汴唐河南尹李傑奏浚梁公
堰以通漕公私便利未幾洛陽人劉宗器請塞汜
水舊汴河於梁公堰置斗門通淮汴明年新漕填
塞乃命疏鑿舊河旬日而畢及劉晏為轉運使驗
視梁公堰通津渠及李傑新堤盡得其利轉輸無
壅後周浚汴口導河達于淮江舟楫始通復命王
朴如河隂按行河堤立斗門于汴口既又令韓令
坤導汴入蔡以通陳潁之漕胡三省曰自漢築滎
陽石門而濟與河合流入海不入滎澤
河水又東北逕卷之扈亭北(後漢書郡國志卷縣屬河南尹注曰左𫝊成十年晉)
(鄭盟修澤杜預曰縣東有修武亭武按杜預云扈鄭地在滎陽卷縣西北今開封府原縣西北有扈亭)
春秋左𫝊曰文公七年晉趙盾與諸侯盟于扈竹書
紀年晉出公二十二年河絶于扈即于是也(按竹書紀年元)
(王二年為晉出公元年河絶于扈乃貞定王六年自元王二年至貞定王六年止十二年今云二十二誤)
河水又東逕八激堤北
漢安帝永初七年令謁者太山于岑於石門東積石
八所皆如小山以捍衝波謂之八激堤
河水又東逕卷縣北(卷縣故城在今原武縣西北七里城東有濟隧濟水上承河水于卷)
(縣北河南與出河之濟會)
晉楚之戰晉軍爭濟舟中之指可掬楚莊祀河告成
而還即是處也
河水又東北逕赤岸固北而東北注之又東北過武德
縣東沁水注之(武德縣故城在今懷慶府武涉縣)
河水自武德縣(此句疑是經文接下東至酸棗縣條)漢獻帝延康元年
封曹叡為國即魏明帝也(按後漢書獻帝紀建安二十五年春三月改元延康)
(冬十月禪位于魏魏復改元黃初而司馬通鑑竟稱黃初元年于曹丕即王位之下書云改元延康似屬)
(魏改胡三省註云此漢改元魏志也似屬妥適)
東至酸棗縣西濮水東出焉
漢興三十有九年孝文時河決酸棗東潰金堤大發
卒塞之(正義曰括地志云金堤一名千里堤在白馬縣東五里)故班固云文堙
棗野武作瓠歌謂斷此口也(酸棗故城在今開封府延津縣北十五里濟水)
(篇云濮水受河于酸棗縣漢世塞之即此也)今無水
河水乂東北通謂之延津(此句疑非經文或連上條之注似妥河水又東北句恐屬)
(下條經文此屬衍)
石勒之襲劉曜途出於此以河冰泮為神靈之助號
是處為靈昌津(元和志云滑州靈昌縣有延津即靈昌津在縣東北二十二里今直隸大)
(名府滑縣西南有廢靈昌縣津在白馬津之西南又有湖周十里曰靈昌湖按十六國春秋石勒太和)
(元年命石堪石聰等各統見衆會滎陽使石虎進據石門勒自統中軍直赴金墉濟自大堨先是流澌風)
(猛軍至而冰泮清和濟畢流澌大至勒以為神靈之助命曰靈昌津)昔澹臺子羽齎千
金之璧渡河陽侯波起兩鮫挾舟子羽曰吾可以義
求不可以威劫操劔斬鮫鮫死波休乃投璧扵河三
投而輒躍出乃毁璧而去示無恡意趙建武中造浮
橋扵津上採石為中濟石無大小下輒流去用功百
萬經年不就石虎親閱作工沈璧于河明日璧流渚
上波蕩上岸遂斬匠而還(事見十六國春秋後趙錄建武十年)
河水又逕東燕縣故城北則有濟水自北來注之(今懷慶府)
(胙城縣古胙國周公别子封胙伯漢置南燕縣屬東郡晉時慕容德據之號東燕縣今縣東有東燕故城但桑)
(欽漢人不當云逕東燕縣恐當作又東逕燕縣故城)
河水於是有棘津之名亦謂之濟津故南津也春秋
僖公二十一年晉將伐曹曹在縣(按左𫝊註云曹在衛東此縣字疑當)
(作衛)東假道于衛衛人不許還自南河即此濟也(按春秋左)
(𫝊晉將伐曹假道于衛是僖公二十八年今云二十一年誤又𫝊云衛人不許還自南河濟今云即此濟)
(亦誤當作還自南河濟即此也)河水於是有棘津之名晉伐陸渾亦
於此渡宋元嘉中遣輔國將軍蕭斌率寧朔將軍王
元謨北入宣威將軍垣護之以水軍守石濟即此處
也(棘津又名石津)
河水又東淇水入焉又東逕遮害亭南
漢書溝洫志曰在淇水口東十八里有金隄隄高一
丈自淇口東地稍下隄稍高至遮害亭高四五丈又
有宿胥口舊河水北入也(淇水篇淇水出河内隆慮縣西大號山注云淇水南)
(歴枋堰舊淇水南東流逕黎陽縣南入河淇水口亦名清河口以淇清二水合流入河故互受其名也宿)
(胥口在今大名府濬縣西南遮害亭東)
以今輿地言之河水自孟津北又東逕鞏縣北洛
水入焉其北岸則温縣濟水入焉(鞏縣在河南府少東一百三十)
(里黃河去縣十里今又東過汜水縣至滿家溝入河温縣在懷慶府東五十里黃河在縣南新志云)
(河舊離城二十里今漸徙而北逼近城隈矣濟水古于武德縣東入河後徙流逕温縣南至平臯入)
(河今故道盡陷河中)又東逕汜水縣北又東逕滎陽縣北其
北岸則武涉縣沁水入焉(汜水在開封府鄭州西一百十里黃河南去縣)
(二十五里武涉在懷慶府東一百里黃河在縣南十五里沁水在縣東一里入河名南賈口)又
東逕河隂縣北又東逕滎澤縣北其北岸則獲嘉
縣(河隂在鄭州西北五十里滎澤在州北五十里獲嘉在衛輝府西南九十里)又東逕
原武縣北(原武在開封府西一百二十里)又東逕陽武縣北(陽武在府)
(西北九十里)又東逕延津縣北又東逕胙城縣北其北
岸則新鄉汲縣(延津在府西北九十里胙城在衛輝府東南三十五里新鄉在府西)
(南五十里汲縣衛輝府治黃河在縣東南十七里)又東北逕濬縣西南古
宿胥口大伾山在其東北其南岸則滑縣(濬縣在大名府)
(西南一百八十里滑縣在府西南二百里黃河舊在濬縣東南滑縣西北自金明昌中河離汲縣而)
(濬滑之流遂絶)此河水東過洛汭至於大伾之所經也
河水又右逕滑臺城(滑臺城在今滑縣西南即唐滑州治也北直黎陽相距三十里)
有三重中小城謂之滑臺城舊𫝊滑臺人自修築此
城因以名焉城即故鄭廩延邑也下有延津春秋𫝊
曰孔悝為蒯聵所逐載伯姬于平陽行于延津是也
廩延南故城即衛之平陽亭也今時人謂此津為㢟
壽津宋元嘉中右將軍到彦之畱建威將軍朱脩之
守此城魏軍南伐脩之執節不下其母悲憂一旦乳
汁驚出母乃號踴(疑當作踊)告家人曰我年老非有乳時
今忽如此吾兒必没矣脩之絶援果以其日陷沒城
故東郡治續漢書曰延熹九(按後漢書五行志是八年九字恐誤)年濟
隂東郡濟北平原河水清襄楷上疏曰春秋注記未
有河清而今有之易乾鑿度曰上天將降嘉應河水
先清京房易𫝊曰河水清天下平天垂翼地吐妖民
厲疾三者並作而有河清春秋麟不當見而見孔子
書以為異河者諸侯之相(後漢書作象)清者陽明之徵豈
獨諸侯有窺(後漢書作規)京師也明年宫車晏駕徵解瀆
侯為漢嗣是為靈帝建寧四年二月河水又清也
又東北過黎陽縣南(黎陽故城在今濬縣東北)
黎侯國也詩式微黎侯寓于衛是也晉灼曰黎山在
其南河水逕其東其山上碑云縣取山之名取水之
陽以為名也王莽之魏丞也(漢書地理志魏郡黎陽縣莽曰黎蒸)今黎
山之東北故城蓋黎陽縣之故城也山在城西城憑
山為基東岨為河故劉楨黎陽山賦曰南蔭黃河左
覆金城青壇承祀高碑頌靈昔慕容元明(慕容德字)自鄴
率衆南徙滑臺既無舟檝(十六國春秋作遇風船没)將保黎陽(十六)
(國春秋作遇風船沒魏兵垂至衆心惶懼議欲退保黎陽德不從其夕流澌冰合遂于夜中南渡黎陽)
昏而流澌冰合於夜中濟訖旦而冰泮燕氏謂是處
為天橋津(十六國春秋作鄴令韓範言扵德曰光武渡滹沱河澌流自合大王濟河天橋自成)
(靈命所扶徵兆已見德大悅遂改黎陽津為天橋津)東岸有故城嶮帶長河戴
延之謂之違(當是逯音龍玉切)明壘周二十里言逮(亦當作逯)明
(下疑漏在字)石勒十八騎中城因名焉(按十六國春秋後趙錄石勒𫝊云勒)
(招集王陽夔安支雄冀保吳豫劉膺桃豹逯明等八騎為羣盜後郭敖劉徵劉寳張曀僕呼延莫郭黑略)
(張越孔豚趙鹿支屈六等又赴之號為十八騎)郭緣生曰城袁紹時築皆非
也余按竹書紀年梁惠成王十三年鄭釐侯使許息
來致地平丘戶牖首垣諸邑及鄭馳地我取枳道與
鄭鹿鄭鹿即是城也今城内有故臺尚謂之鹿鳴臺
又謂之鹿鳴城王元謨自滑臺走鹿鳴者也濟取名
焉故亦曰鹿鳴津又曰白馬濟津之東南有白馬城
衛文公東徙渡河都之故濟取名焉袁紹遣顔良攻
東郡太守劉延于白馬關羽為曹公斬良以報效即
此處是也白馬有韋鄉韋城故津亦有韋津之稱史
記所謂修武下武渡韋津者也河水舊于白馬縣南
決通濮濟黃溝故蘇代說燕曰決白馬之口魏無外
黃濟陽竹書紀年梁惠成王十二年楚師山(謝云竹書紀年)
(作出宋本作決)河水以水長垣之外者也金隄既建故渠水
斷尚謂之白馬瀆故瀆東逕鹿鳴城南又東北逕白
馬縣之涼城北耆舊𫝊云耆舊(二字疑衍)東郡白馬縣之
神馬亭實中層峙南北二百步東西五十許步狀丘
斬城也(實中句及此句疑有譌字)自外耕耘墾斫削落平盡正南
有陟躔陛上方軏是由西南(此處亦疑有譌脫)側城有神馬
寺樹木修整西去白馬津二十許里東南距白馬縣
故城可五十里疑即開山圖之所謂白馬山也山上
常有白馬羣行悲鳴則河決馳走則山崩注云山在
鄭故此鄭也所未詳劉澄之云有白馬塞孟達登之
長嘆可謂於川土疎妄矣亭上舊曰置源城縣治此
(此句疑有譌誤)白馬瀆又東南逕濮陽縣散入濮水所在決
會更相通注以成往復也
河水自津東北逕凉城縣(凉城劉宋置水經不應先有此名按宋書志凉城縣注云)
(二漢東郡有聊城縣晉太康地志無疑此是則此恐亦當作聊城未知當否凉城在今滑縣東北)
河北有般祠孟氏記云祠(疑漏在字)河中積石為基河水
漲盛恒與水齊戴氏西征記曰今見祠在東岸臨河
累石為壁其屋宇容身而已殊似無靈不如孟氏所
記將恐言之過也
河水又東北逕伍子胥廟南
祠在北岸頓丘郡界臨側長河廟前有碑魏青龍三
年立
河水又東北為長壽津
述征記曰凉城到長壽津六十里河之故瀆出焉漢
書溝洫志曰河之為中國害尤甚故導河自積石歴
龍門二渠以引河一則漯川則今所流也一則北瀆
王莽時空(一作塞)故世俗名是瀆為王莽河也(行水金鑑曰河)
(至此與漯别行而東北入海水經謂之大河故瀆已禹貢錐指曰水經東漢人所撰凡稱故瀆者皆時)
(無水戚城以下東灮以上河水不至又無他水行其中孟康所云王莽時遂空者惟此耳故謂之大河故)
(瀆)
故瀆東北逕戚城西(今大名府開州西北有戚城)
春秋哀公二年晉趙鞅帥師納衛太子蒯瞶于戚宵
迷陽虎曰右河而南必至焉今頓丘衛國(按晉書地理志頓丘)
(郡有衛縣此國字疑衍)縣西戚亭是也為衛之河上邑漢高帝
十二年封將軍李必為侯國矣(史記功臣表戚圉侯季必師古曰灌嬰𫝊)
(云李必今此作季表𫝊不同當有誤)
故瀆又逕繁陽縣故城東(城在大名府内黃縣東六十里繁水之陽繁水即春秋之)
(澶淵杜預云在頓丘縣南亦謂之浮水)
史記趙將廉頗伐魏取繁陽者也
北逕隂安縣故城西(故城在今大名府清豐縣北通典頓丘縣北有隂安城太平寰宇記)
(云王莽河在頓丘縣北十里)
漢武帝元朔五年封魏不疑為侯國(按漢書外戚恩澤侯表隂安侯)
(不疑係衛青次子今云魏誤)
故瀆又東北逕昌樂縣故城東(按明一統志北直隸大名府南樂縣注云本漢)
(樂昌縣屬東郡後漢省晉置昌樂縣後魏置昌樂郡隋廢唐復置昌樂縣據此水經不應先有昌樂之名當以)
(樂昌為是况漢書外戚恩澤侯表樂昌共侯王武于地節四年封則宜作樂昌無疑但晉書地理志又無昌樂)
(縣之名不知統志何據而云晉置也惟通典魏郡有昌樂縣則又云漢舊縣所不解矣)
地理志東郡之屬縣也漢宣帝封王稚君為侯國(史記)
(建元以來功臣表樂昌侯王稚君注云名武)
故瀆又東北逕平邑郭西(故城在南樂縣東北七里)
竹書紀年晉烈公四年趙城平邑(按竹書紀年威烈王七年為晉烈公)
(元年趙城平邑乃威烈王八年則當作烈公二年)五年田公子居思伐趙鄙
圍平邑(竹書作圖)十年齊田汾(竹書作盻)及邯鄲韓舉戰于平
邑邯鄲之帥(竹書作師)敗遂獲韓舉取平邑新城
又東北逕元城縣城西北而至沙丘堰(元城縣今大名府治)
史記曰魏武侯公子元食邑于此故縣氏焉(按此兩句出漢)
(書地理志應劭注非出史記)郭東有五鹿墟墟之左右多陷城公
羊曰襲邑也說曰襲陷矣郡國志曰五鹿墟故涉(當作)
(沙)鹿有沙亭周穆王喪盛姬東征舍于五鹿其女升
(按穆天子𫝊當作叔)㛗届此思哭是曰女㛗之丘為沙鹿之異
名也春秋左𫝊僖公十四年沙鹿崩(杜預曰沙鹿山名元城縣東有)
(沙鹿土山在晉地)晉史卜之曰隂為陽雄土火相乘故有沙
鹿崩後六百四十五年宜有聖女興其齊田乎後王
翁孺自齊徙元城正直其地日月當之王氏為舜後
土也漢火也王禁生政君其母夢月入懷年十八詔
入太子宫生成帝為元后漢祚道沿(二字疑誤謝兆申云宋本作道)
(汚)四世稱制故曰火土相乘而為雄也及崩大夫揚
雄作誄曰太隂之精沙鹿(按漢書元后𫝊作麓)之靈作合扵
漢配元生成者也獻帝建安中袁紹曹操相禦于官
渡(禦後漢書鄭康成𫝊作拒)紹逼大司農鄭元載病隨軍届此而
卒郡守以下受業者衰絰赴者(本𫝊作會)千餘人元注五
經䜟緯候歴天文經通于世故范瞱贊曰孔書遂明
漢章中輟矣(後漢書注孔書謂六經也輟止也中輟謂曹褒禮不行也)縣北有沙
丘堰者不遵其道曰降(上下疑有譌脫或降下有水字)亦曰潰堰障
水也
至于大陸北播于九河
風俗通曰河播也播為九河自此始也禹貢沇州九
河既道矣謂徒駭太史馬頰覆釡胡蘇簡潔勾盤鬲
津也同為逆河鄭元曰下尾合曰逆河言相承受矣
蓋所潤下之勢以通河海及齊桓霸世塞廣田居同
為一河(左𫝊疏云大陸以北播為九河以次而東尚書中候云齊桓之世遏八流以自廣)故
自堰以北館陶癭陶貝邱鬲般廣川信都東光河間
樂成以東城地並存川瀆多亡漢世河決金隄南北
離(疑譌或當作罹)其害議者常欲求九河故迹而川之未知
其所是以班固云自兹距漢三入枝者也(此句疑有譌脫)
禹貢錐指曰水經以王莽河為禹河故以沙丘堰
為禹迹推其意似謂古河本東行禹作此堰以障
之使北而九河自此播焉不遵其道是為降水唐
人云河自貴鄉縣界分為九道宗此說也然禹河
不經元城此堰必非禹所作黃文叔云今澶州臨
河有鯀隄自黎陽入北至恩州清河歴亭皆有之
然則降水者自元城以北隄堨之水是也蓋以為
鯀所作或曰元城為戰國魏地北與趙接壤賈讓
云隄防之作近起戰國壅防百川各自為利齊與
趙魏以河為境趙魏瀕山齊地卑下作隄遏水使
西汎趙魏趙魏亦為隄以防之沙丘堰者疑趙所
作以障水使不得北而東注于齊魏所謂以鄰國
為壑者也(史記趙世家肅侯十八年齊魏伐我我決河水灌之兵去惠文王十八年王再)
(之衛東陽決河水伐魏氏以趙地高而齊魏卑也水經清水注引季長曰晉自朝歌以北至中山為)
(東陽朝歌以南至軹為南陽東陽春秋屬晉戰國屬魏後屬趙)
河之故瀆自沙丘堰南分屯氏河出焉(禹貢錐指大河故瀆北出為屯)
(氏河逕館陶縣東溝洫志曰自塞宣房後河復北決于館陶縣分為屯氏河其故瀆又東北屯氏别河出焉屯)
(氏别河故瀆又東北逕信成縣張甲河出焉地理志曰張甲河首受屯氏别河于信成縣者也張甲故瀆北絶)
(清河于廣宗縣又東北至修縣會清河屯氏别河自信成南東北至繹幕縣南分為二瀆其北瀆東北至陽信)
(縣故城北而東注于海南瀆自平原城北首受大河故瀆東出亦謂之篤馬河東北至陽信縣故城南東北入)
(海屯氏河故瀆東逕靈縣北又東北逕鄃縣與鳴犢河故瀆合地理志曰河水自靈縣别出為鳴犢河者也按)
(屯氏河自館陶東北至章武入海過郡四行千五百里屯音豚通典魏州治貴鄉元城二縣貴鄉有大河故瀆)
(俗曰王莽河元和志王莽河西去貴鄉縣三里古堰今名愜山在縣西九里成帝時河決王延世募人益運士)
(塞河之處以其愜當人情故謂之愜山盖即沙丘堰也元和志王莽河在館陶縣東四里愜山在今大名)
(縣北一十五里今館陶縣西有館陶故城信成縣即今清河縣廣宗縣即今廣宗縣修縣即今景州繹幕縣在)
(今平原縣界陽信縣故城在今慶雲縣界靈縣在今博平縣界鄃縣即今夏津縣貴鄉縣即今大名縣元城縣)
(即今大名府治今冠縣西有冠氏縣故城隋析館陶縣地為冠氏縣元和志王莽河北去縣十八里)河水
故瀆東北逕發干(原本譌于)縣北城西又屈逕其北(發干故城在今)
(山東東昌府堂邑縣西南五十里寰宇記王莽河在堂邑縣北十里)
王莽之所謂戢楯矣漢武帝以大將軍衛青破左賢
王功封其子登為侯國(漢書衛青𫝊大將軍青獲匈奴王十有餘人封青子伉為)
(宜春侯子不疑為隂安侯子登為發干侯)
大河故瀆又東逕貝丘縣故城南(故城在今東昌府清平縣西南本漢清陽)
(縣地隋初徙貝丘縣治此後改為清平縣王莽河在縣南十八里)
應劭曰左氏齊襄公田于貝丘是也余按京相璠杜
預並言在博昌(漢志屬千乘郡)即司馬彪郡國志所謂貝中
聚者也應注于此事近迹(朱本作違)矣
大河故瀆又東逕甘陵縣故城南(甘陵故城在今直隸廣平府清河縣東南)
地理志之所謂厝也(按地理志清河郡厝縣應劭曰安帝以孝德皇后葬于厝改曰)
(甘陵)王莽改曰厝治者也漢安帝父孝德皇以太子被
廢為王薨于此乃葬其地尊陵曰甘陵(後漢書清河王𫝊清河孝)
(王慶肅宗章帝子建初四年立為皇太子七年廢為清河王安帝建光元年追尊父為孝德皇母為孝德)
(后)桓帝建和元年改曰甘陵縣亦取名焉是周之甘
泉市(當作币)地也陵在瀆北丘墳高巨雖中經發壞猶若
層陵矣世謂之唐侯冢城曰邑城皆非也昔南陽文
叔良以建安中為甘陵丞夜宿水側趙人蘭襄夢求
改葬叔良明(疑漏日字或于明上有逮及等字)循水求棺果於水側
得棺半許落水叔良顧親舊曰若聞人𫝊此吾必以
為不然遂為移殯醊而去之大河故瀆又東逕艾亭
城南(風俗記曰甘陵故城直東二十里有艾亭城蓋近今博平縣界)又東逕平晉城
南(平晉城未詳疑當在博平縣北王莽河在博平縣北十八里)今城中有浮圖五
層上有金露柈題云趙建武八年比釋道龍和上竺
浮圖澄樹德勸化與立神廟浮圖以壞露柈尚存煒
煒有光明大河故瀆又北逕靈縣故城南(靈縣故城在博平縣)
(東北四十里高唐州西南二十里)王莽之播亭也河瀆于縣别出為
鳴犢河(漢志鳴瀆河東北至蓚入屯氏河)河水故瀆又東逕鄃縣故
城東(城今在平原縣西南五十里)吕后四年以父嬰功封子佗(史記)
(漢書俱作它)龍為侯國(按史漢表俱作吕它無龍字表云俞侯吕它父嬰以連敖從高祖破)
(秦入漢功比朝陽侯嬰死子它襲)王莽更名之曰善陸(鄃縣故城在今濟南府平)
(原縣西南五十里)
大河故瀆又東逕平原縣故城西而北絶屯氏三瀆北
逕繹幕縣故城東北西流逕平原鬲縣故城西(括地志平原故)
(城在平原縣東南十里元和志王莽枯河在縣南五里蓋本在其北縣徙而北故水出其南屯氏三瀆謂屯氏)
(河及屯氏别河之南北二瀆也寰宇記繹幕故城在平原縣西北二十里鬲縣故城在今濟南府陵縣北左𫝊)
(靡奔有鬲氏即其國也陵縣本安德唐德州治州西五十里有長河故城州北五十里有將陵故城元和志王)
(莽枯河在長河縣東五里又在將陵縣西十里長河即今德州治將陵在州東北志云古黃河在州東南二十)
(餘里今謂之黃河崖)
地理志曰鬲津也王莽名之曰河平亭故有窮后羿
國也應劭曰鬲偃姓咎繇後光武建武十三年封建
議將軍朱祐為侯國
大河故瀆又北逕修縣故城東又北逕安陵縣西
本脩之安陵鄉也地理志風俗記曰脩縣東四十里
有安陵縣(疑作鄉)故縣也又東北至東光縣故城西而
北與漳水合(脩縣故地在今景州南脩音條一作蓚括地志云俗名南條城在今蓚縣)
(南十二里安陵故城在今吳橋縣西北)
禹貢錐指大河自宿胥口徙流至成平合漳水復
歸禹河故道又東北歴浮陽參戶平舒至漳入海
也以今輿地言之濬縣滑縣開州内黃清豐南樂
大名元城(並直隸大名府)冠縣館陶堂邑清平(並山東東昌府)清
河(直隸廣平府)博平高唐(並東昌府)平原德州(並山東濟南府)景州
吳橋東光交河滄州青縣静海天津(並直隸河間府北接大成)
(寳坻並順天府)諸州縣界中皆周定王五年至西漢末大
河之所行也定王五年歲己未下逮王莽始建國
三年辛未而北瀆遂空凡六百七十二歲
大河故瀆北出為屯氏河逕館陶縣東東北出
漢書溝洫志曰自塞宣防河復北決于館陶縣分為
屯氏河廣深與大河等成帝之世河決館陶及東郡
金隄上使河隄謁者王延世塞之二十日隄成(漢志作三)
(十六日)詔以建始五年為河平元年以延世為光禄大
夫是水亦斷屯氏故瀆水之又東北屯氏别河出焉
屯氏别河故瀆又東北逕信成縣張甲(疑漏河字)出焉地
理志曰張甲河及瀆首受屯氏别河于信城縣者也
張甲河及瀆北絶河於廣宗縣清(此清字疑當在上北絶下)分為
二瀆左瀆逕廣宗縣故城西(廣宗縣今屬直隸順德府)又北逕建
始縣故城東田融云趙武帝(三字有譌誤)二十二年立建
興治廣宗置建始建德五縣隸焉(按北魏書地形志太和十一年置廣)
(宗郡註云有廣宗城建始城建德城惟魏書有此一句至各史地志及通典通志諸書俱無所謂建興郡)
(治廣宗隸建始建德五縣之文總由趙武帝三字之誤故無從查核耳)
左瀆又北逕經城東(經縣故城在今廣宗縣二十里本後漢經縣地)繚城西(繚城)
(在今南宫縣東南)又逕南宫縣西北(南宫縣今屬直隸真定府)注絳瀆(元和志云)
(絳水故瀆在南宫縣東南六里)右瀆又東北逕廣宗縣故城南又東北
逕界城亭北又東北逕長樂郡武彊縣故城東(武強今屬真定)
(府)
長樂故信都也晉太康五年改從今名(晉書武帝紀太康五年立)
(南宫王子玷為長樂王今為真定府冀州)
又東北逕廣川縣與水故道合又東北逕廣川縣故城
西(廣川縣今為真定府棗強縣故城在縣東北)又東逕棘津亭南
徐廣曰棘津在廣川司馬彪曰縣北有棘津城(故城在今)
(棗強縣境内)吕尚賣食之困疑在此也劉澄之云譙郡鄼
縣東北有棘津亭故邑也吕尚所困處也余案春秋
左𫝊伐巢克棘入州來無津字杜預春秋釋地又言
棘亭在鄼縣東北亦不云有津(原本譌浡)字矣而竟不知
澄之於何而得是說然天下以棘為名者多未可咸
謂之棘津也又春秋昭公十四年晉侯使荀吳帥師
涉自棘津用牲于洛遂滅陸渾杜預釋(原本譌擇)地闕而
不書服虔曰棘津猶孟津也徐廣晉紀又言石勒自
葛陂寇河北襲汲人向水於方頭濟自棘(按十六國春秋後趙)
(錄石勒𫝊勒自葛陂還河北過枋頭時汲郡向冰聚衆數千壁于枋頭勒將于棘津北渡恐冰邀之乃自)
(汶石津縳筏潛渡取冰舟以濟大軍勒引兵自酸棗向棘津濟河據此則水當作冰方當作枋)棘津
在東郡河内之間田融以為即石濟南津也雖千古
茫昧理世元遠遺文逸句容或可尋沿途隠顯方土
可驗司馬遷云吕望東海上人也老而無遇以釣干
周文王又云吕望行年五十賣食棘津七十則屠牛
朝歌行年九十身為帝師皇甫士安云欲隱東海之
濱聞文王善養老故入釣于周今汲水城亦有吕望
隠居處起自東海迄今酆雍緣其逕趣趙魏為密厝
之譙宋事為疏矣(今棗強縣北有賣漿臺俗𫝊吕望未遇時曾賣漿于此)
張甲故瀆又東北至修縣東會清河
十三州志曰張甲河東北至修縣入清漳者也
屯氏别河東枝津出焉東逕信成(原本譌作城信成即今清河縣)城南
又東逕青陽縣故城南清河郡北
魏自清陽徙置也(清陽故城在今清河縣東)
又東北逕陵鄉南又東北逕東武城縣故城南又東北
逕東陽縣故城南
地理志曰王莽更之曰骨陵矣(按漢志清河郡東陽縣莽曰胥陵)俗
人謂之高黎郭非也應劭曰東武城東北三十里有
陽鄉故縣也又東散絶無復津逕
屯氏别瀆又東北逕清河郡南又東北逕清河故城西
漢高六年封王某(按史記表當是王吸)為侯國地理風俗志曰
甘陵郡東南十七里有清河故城者世謂之鵲城也
又東北逕繹幕縣南分為二瀆
屯氏别河北瀆東逕繹幕縣故城南東邑大河故瀆又
東北逕平原縣枝津北出至安陵縣遂絶
屯氏别河北瀆又東北逕重平縣故城南
應劭曰重合縣西南八十里(重合縣今為濟南府樂陵縣)有重平
鄉故縣也又東北逕重合縣故城南又東北逕定縣
故城南漢武帝元朔四年封齊孝王子劉成為侯國
(按史漢表俱作劉越云成誤)地理風俗記曰饒安縣東南三十里
有定鄉城故縣也
屯氏别河北瀆又東入陽信縣今無水又東為咸河東
北流逕陽信縣故城北
地理志渤海之屬縣也東注于海(此四字疑是經文按後明矣)
屯氏别河南瀆自平原東絶大河故瀆又經平原縣故
城北東北枝津又出東北至安德縣界東會商河屯氏
别河(此四字原本别作一行誤)南瀆又東北于平原界又有枝渠右
出至安德縣遂絶
屯氏别河南瀆自平原城北首受大河故瀆東出亦通
謂之篤馬河
即地理志所謂平原縣有篤馬河東北入行(漢志作海)五
百六十里者也
東北逕安德縣故城西又東北逕臨齊城南始(始字當是注在)
(東字上)
東齊未賓大魏築城以臨之故城得其名也(安德縣今為濟)
(南府陵縣其故城在德州境内取余兄東甫云經文為漢人所撰臨齊之名或别有如注大魏之言恐)
(未盡然巽按臨齊城實築于魏魏書地形志安德郡鬲縣下注云治臨齊城自魏以前地志從無此名則)
(其築于魏可知愚謂此二句經文恐俱屬酈注連接上條觀其以注中之始字誤接經文安知此二句不)
(是前條之注誤作經文恐因歴久𫝊訛遂致舛錯亦未可定耳)
又屈逕其城東故瀆廣四十步又東北逕重丘縣故城
西(重丘在今東昌府城東南跨荏平縣界)
春秋襄公二十五年秋同盟重丘伐齊故也應劭曰
安德縣五十里有重丘鄉故縣也
又東北逕西平昌縣故城北(西平昌今為濟南府德平縣)
北海有平昌縣故加西漢宣帝元康元年封王長君
為侯國(按史記褚先生補表作元康元年封帝舅王長君名無故漢書外戚恩澤侯表作地節四)
(年封帝舅節侯王無故此盖從史記)故渠川𣲖東入般縣為般河(何氏云疑)
(即勾盤也)蓋亦九河之一道也漢書稱公孫瓚破黃巾于
般河即此瀆也又東為白鹿淵水南北三百步東西
千餘步深三丈餘其水冬清而夏濁渟而不流若夏
水洪泛水深五丈方乃通注般瀆
又逕般縣故城北
王莽更之曰分明也
東逕樂陵縣故城北(樂陵縣今屬濟南府)
地理志曰故都尉治伏琛晏謨言平原邑今分為郡
又東北逕陽信縣故城南東北入海(今屬濟南府)
屯氏河故瀆自别河東逕甘陵之信鄉縣故城南
地理志曰安帝更名安平應劭曰甘陵西北十七里
有信鄉故縣也
屯氏故瀆又東逕甘陵縣故城北逕靈縣北又東北逕
鄃縣與鳴犢河故瀆合上承大河故瀆于靈縣南
地理志曰河水自靈縣别出為鳴犢河者也
東北逕靈縣東東入鄃縣而北合屯氏瀆(原本譌以酈注接經文今)
(從朱本改正)
屯氏瀆兼鳴犢之稱也又東逕鄃縣城北東北合大
河故瀆謂之(疑漏鳴犢二字按漢書溝洫志元帝永光五年河決清河靈鳴犢口在今高唐)
(州界)口十三州志曰鳴犢河東至修入屯氏考瀆則不
至也
又東北右過衛國縣南又東北逕濮陽縣北瓠子河出
焉河水東逕鐡丘南
春秋左氏𫝊哀公二年鄭罕達帥師郵無恤御簡子
衛太子為右登鐡上(按左𫝊注云鐡丘名)望見鄭師衛太子自
投車下即此處也京相璠曰鐡丘名也杜預曰在戚
南河之北岸有目城(後漢書郡國志作河牧城)城戚邑也東城有
子路冢(明一統志子路墓有三一在清豐縣西南三十里一在開州北十里一在長垣縣北三里)
(盖子路嘗為蒲宰後死孔悝之難蒲人葬之然三墓未知孰是)河北有竿城(宋本作河之西)
(岸有竿城)郡國志曰衛縣有竿城者也河南有龍淵宫武
帝元光中河決濮陽汜郡十六發卒十萬人塞決河
起龍淵宫蓋武帝起宫於決河之傍龍淵之側故曰
龍淵宫也(元和志鐡丘在衛南縣東南本漢濮陽縣地在今大名府開州北五里)
河水東北流而逕濮陽縣北為濮陽津(濮水在今開州東南六十里)
故城在南與衛縣分水城北十里有瓠河口有金堤
宣房堰粤在漢世河決金隄涿郡王遵(按漢書當作尊下同)自
益州刺史(按漢書當作自徐州刺史)遷東郡太守河水盛溢泛浸
瓠子金隄決壞遵躬率民吏投沈白馬祈水神河伯
親執圭璧請身填堤廬居其上吏民皆走遵立不動
而水波齊足而止公私壯其勇節(濮陽故城今在開州西南二十里)
河水又東北逕衛國縣南(今為東昌府觀成縣)東為郭口津河水
又東逕鄄城縣北(一作國口)
故城在河南一十八里王莽之鄄良也沇州舊治魏
武創業始自於此河上之邑最為峻固晉八王故事
曰東海王越治鄄城城無故自壞七十餘丈越惡之
移治濮陽城南有魏使持節征西將軍太尉方城侯
鄧艾廟廟南有艾碑秦建元十二年廣武將軍沇州
刺史關内侯安定彭超立河之南岸有新城宋寧朔
將軍王玄謨前鋒入河所築也北岸有新臺鴻基層
廣高數丈衛宣公所築新臺矣詩齊(何氏云齊字疑)姜所賦
也為廬關津臺東有小城崎嶇䫋側臺枕河俗謂之
底閣城疑故關津都尉治也所未詳矣(漢志東郡有畔觀縣後漢)
(更名為衛國今東昌府觀成縣地及清豐之南境開州之北境皆是鄄城縣故城在河南十八里今在濮)
(州東二十里)
河水又東北逕范縣之秦亭西(今東昌府范縣東南有范縣故城)
春秋經書築臺扵秦者也(左𫝊莊三十一年築臺扵秦地道記在縣西北)
河水又東北逕委粟津
大河之北即東武陽縣也(寰宇記觀成縣東南六十七里有委粟城盖與津相)
(近東武陽即今東昌府朝城縣)
左會浮水故瀆
故瀆上承大河扵頓丘縣而北出(頓丘縣即今大名府清豐縣其故城)
(在縣南二十五里)東逕繁陽故城南(繁陽故城在大名府内黃縣東六十里)故
應劭曰縣在繁水之陽(明統志繁水在南樂縣闕三十五里元志在内黃縣東二)
(十六里)張晏曰縣有繁淵春秋襄公二十年經書公與
晉侯齊侯盟于澶淵杜預曰在頓丘縣南今名繁汙
澶淵即繁淵也亦謂之浮水焉(今開州城南有澶淵城)昔魏徙
大梁趙以中牟易魏故志曰趙南至浮水繁陽即是
瀆也
故瀆東絶大河故瀆東逕五鹿之野
晉文公受塊于野人即此處矣京相璠曰今衛國縣
西北三十里有五鹿地今屬頓丘縣(明一統志大名府城東有五鹿)
(墟晉文公受塊于野人即此處又開州南三十里有五鹿城魯伐衛取五鹿蓋此城也)
浮水故瀆又東南逕國邑
城北故衛公國也漢光武以封周後也
又東逕衛國縣故城南古斟觀
應劭曰夏有觀扈即此城也竹書紀年梁惠成王二
年齊田壽帥師伐趙圍觀觀降(竹書作伐我)
浮水故瀆又東逕河牧城而東北出
郡國志曰衛國姚姓有河牧城(後漢書郡國志曰衛本觀故國姚姓此漏)
(本觀故三字)
又東北入東武陽縣東入河又有漯水出焉
戴延之謂之武陽也地理志曰漯水出東郡武陽縣今
漯水上承河水于武陽縣東南西北逕武陽新城東
曹操為東郡所治也引水自東門石竇北注于堂池
池南故基尚存中城内又立一石甚大城西門名冰
井門門内曲中冰井猶存門外有故臺號武陽臺匝
臺俱有隅雉遺迹(武陽臺在今東昌府莘縣界内)
河水又東逕武陽縣東范縣西而東北流也又東北過
東阿縣北河水於范縣東北流為倉亭津(東阿縣今屬兖州府)
述征記曰倉亭津在范縣界去東阿六十里魏土地
記曰津在武陽縣東北七十里津河濟名也(漢東阿故城在)
(今陽榖縣東北范縣即今范縣倉亭津在縣西北)
河水又歴柯澤
春秋左𫝊襄公十四年衛孫文子敗公徒于柯澤者
也(按左𫝊作阿澤杜注云濟北東阿縣西南有大澤)
逕東阿縣故城西而東北流注(此下疑漏鄧里渠三字)
河水枝津東出謂之鄧里渠也
又東北過茌平縣西河自鄧里渠東北逕昌鄉亭北逕
碻磝城西(茌平前漢書作茬平後漢書作荏平水經注作茌平宋宋景文曰當作茌)
述征記曰嚚磝(朱本云當作碻磝)津名也自黃河泛舟而渡
者皆為津也其城臨水西南崩于河宋元嘉二十七
年以王玄謨為寧朔將軍前鋒入河平碻磝守之都
督劉義恭以沙城不守召玄謨令毁城而還(按宋書王玄謨)
(𫝊作江夏王義恭以為碻磝不可守召令還今此漏可字)後登城之魏立濟州治
此也(王海引此作後更城之魏置鎮守名濟州關按魏書地形志濟州治濟北碻磝城泰當八年置)
河水衝其西南隅又崩扵河即故茌平縣也應劭曰
茌山名也縣在山之平陸故曰茌平也王莽之功崇
矣經曰大河在其西鄧里渠歴其東即斯邑也昔石
勒之隸師懽屯耕扵茌平聞鼔鞞之聲扵是縣也(朱云)
(十六國春秋後趙錄石勒年二十餘為司馬騰所執賣充軍實至平原賣與茌平人師懽為奴每屯耕于)
(野嘗聞鞞鐸之音勒以告諸奴)而與柳城分河(茌平今屬東昌府其故城在縣西三十里)
(縣南有濟州城即古碻磝城)
河水又與鄧里渠水上承大河于東阿縣西東逕東阿
縣故城北
故衛邑也應仲瑗曰有西故稱東魏封曹雄為侯國
(朱云按魏志曹植自雍丘王徙封東阿王非侯國也宗室中亦無名雄者)大城北門内西
側臯上有大井其巨若輪深六七丈歲嘗煮膠以貢
天府本草所謂阿膠也故世俗有阿井之名(阿井今在陽榖縣東)
(北六十里水清冽而甘煮草為膠可以愈疾舊屬東阿故名阿井)縣出佳繒縑故史
記云秦昭王服太阿之劒阿縞之衣也
又東北逕臨邑縣(臨邑今屬濟南府)與將渠合又北逕茌平縣
東臨邑縣故城西北流入于河河水又東北流逕四瀆
津(原本漏逕字長通典盧縣東有漢臨邑縣故城盧縣今為濟南府清縣四瀆津當在縣界臨邑故城東)
(北)
津西側岸臨河有四瀆祠東對四瀆口河水東分濟
亦曰泲水受河也然滎口水右斷門不通始自是出
東北流(然字之下疑有譌脫)逕九里與清水合放泲瀆也自河
入濟自泲入淮自淮達江水徑周通故有四瀆之名
也昔趙殺鳴犢仲尼臨河而歎自是而返曰丘之不
濟命也夫(朱箋史記孔子世家孔子既不得用扵衛將西見趙簡子至扵河而聞竇鳴犢舜華)
(之死也臨河而歎曰美哉洋洋乎丘之不濟此命也夫子貢趨而進曰敢問何謂也孔子曰竇鳴犢舜華)
(晉國之賢大夫也趙簡子未得志之時須此兩人而後從政及其已得志殺之乃從政丘聞之也刳胎殺)
(夭則麒麟不至郊竭澤涸魚則蛟龍不合隂陽覆巢毁卵則鳳凰不翔何則君子諱傷其類夫鳥獸之不)
(義也尚知避之而况乎丘哉乃還索隠曰家語云聞趙簡子殺竇犨鳴犢及舜華國語云鳴鐸竇犨則竇)
(犨字鳴犢聲轉字異)琴操以為孔子臨狄水而歌矣狄水衍兮
風揚波船楫顛倒更相加余按臨濟故狄也是濟所
逕也得其通稱河水又逕楊墟縣之故城東俗猶謂
是城曰陽(疑當作楊)城矣河水又逕茌平縣東城内有故
臺世謂之時平城非也盖茌時音相近耳疑縣徙也
又東北過高唐縣界
河水於縣(何氏云河水扵縣漯水注之八字疑屬經文)漯水注之(此下原本有地)
(理志曰至遺迹止一百字已見前注譌覆于此當屬衍文從朱本刪)水自城東北逕東
武陽縣故城南應劭曰縣在武水之陽王莽之武昌
也然則漯水亦或武水也臧洪為東郡太守治此曹
操圍張超扵雍丘洪以情義請袁紹救之不許洪與
紹絶紹圍洪城中無食洪呼吏士曰洪扵大義不得
不死諸君無事空受此禍衆泣曰何忍捨明府也男
女八千餘人(按後漢書臧洪𫝊當作七八十人)相枕而死洪不屈紹
殺洪邑人陳容為丞謂曰寧與臧洪同日死不與將
軍同日生紹又殺之士為傷歎今城四周紹圍郭尚
存水匝隍壍扵城東北合為一瀆東北出郭逕陽平
縣之岡城西(陽平故城今為東昌府莘縣治岡城在縣西南七里新志云故流今堙惟縣城)
(西門外少南三里許有大陂廣十餘里其勢突城而東與陽榖縣西陂連夏秋積潦并成巨浸相𫝊為古)
(漯河匪流處)郡國志曰陽平縣有岡成亭逕陽平縣故城
東漢昭帝元平元年封丞相蔡義為侯國漯水又北
逕莘道城之西(在今莘縣北)北有莘亭春秋桓十年衛宣
公使伋使諸齊令盜待扵莘伋壽繼殞扵此亭(按左𫝊盜)
(殺二子乃桓公十六年今云十年漏六字)京相璠曰今平陽(二字疑衍或當作東郡)
陽平縣北一十里有故莘亭道阨限蹊(四字疑有譌誤)要自
衛適齊之道也望新臺扵河上感二子扵宿齡(朱云宿當)
(作夙)詩人乘舟誠可悲矣今縣東有二子廟猶謂之孝
祠矣漯水又東北逕樂平縣故城東(故城在今堂邑縣東南三十里)
縣故清也漢高帝八年封宫中同於清(朱箋按史記功臣表高祖)
(八年封清簡侯空中漢功臣表作室中同徐廣曰一作窒中索隠曰窒中姓也無作宫中者宫字誤)宣
帝封許廣漢少弟翁孫為(朱本作于)樂平並為侯國王莽
之清治矣漢章帝建始中更從今名也漯水又北逕
聊城故城西(聊城縣今為東昌府治古聊城在府城西北一十五里)城内有金
城周匝有水南門有馳道絶水南出自外泛舟而行
矣東門側有層臺秀出魯仲連所謂還高唐之兵郤
聊城之衆者也
漯水又東北逕清河縣故城東(城在今清平縣南清平本漢貝丘縣其西南有)
(貝丘城)
地理風俗記曰甘陵故清河清河在南一十七里今
扵甘陵縣故城東南無城以擬之直東二十里有艾
亭城東南四十里有此城疑即清河城也後蠻居之
故世稱蠻城也(朱本無也字)
漯水又東北逕文鄉縣城東南又東北逕博平縣(文鄉城亦)
(在清平縣南博平城在今博平縣西北三十里)
故城内有層臺秀上王莽改之曰加睦也
右與黃溝同注川澤
黃溝承聊城郭水水泛則津注水耗則輟流自城東
北出逕清河城南又東北逕攝城北春秋所謂聊攝
以東也俗稱郭城非也城東西三里南北二里東西
隅有金城城卑下墟郭尚存左右多墳隴京相璠曰
聊城縣東北三十里有故攝城今此城西去聊城二
十五六里許即攝城者也(攝城在今博平縣西南二十里)
又東逕文鄉城又東南逕王城北
魏太常七年安平王鎮平原所築世謂之王城太和
二十三年罷鎮立平原郡治此城也
黃溝又東北逕左與漯水隠覆勢鎮河陸東出扵高唐
縣大河右迤東注漯水矣
桑欽地理志曰(地理志非桑欽所撰何得曰桑欽地理志盖漯水出高唐句乃地理志引)
(桑欽之言當云地理志曰桑欽言漯水出高唐方是)漯水出高唐余按竹書穆
天子𫝊稱丁卯天子自五鹿東征釣于漯水以祭淑
人是曰祭丘己巳天子東征食馬于漯水之上尋其
沿歴逕趣不得近出高唐也桑氏所言盖津流出次
于所間(去聲)也俗以是水上承于河亦謂之源河矣(禹貢)
(錐指曰源河乃漯之再出者桑欽惟知此而不知起東武陽則疎矣河既與漯合復分為二漯由漯隂故)
(城北河由平原故城東盖自高唐以西至武陽河在南而漯在北自高唐以東至海則漯在南而河在北)
(矣今禹城縣南有源陽故城唐縣在源河之北故名)
漯水又東北逕援縣故城西
王莽之東順亭也杜預釋地曰濟南祝阿縣西北有
援城(援城今在禹城縣西南漢志作瑗)
漯水又逕高唐縣故城東
昔齊威王使盻子守高唐趙人不敢漁扵河即魯仲
連子謂田巴曰今楚軍南陽趙伐高唐者也春秋左
𫝊哀公十年趙鞅帥師伐齊取黎及轅毁高唐之郭
杜預曰轅即援也祝阿縣西北有高城(高唐城今在濟南府禹城)
(縣西四十里禹城本漢祝阿縣)
漯水又東北逕漯隂縣故城北
縣故黎邑也漢武帝元光三年封匈奴降王王莽更
名翼城歴北漯隂城南伏琛謂之漯陽城南有魏沇
州刺史劉岱碑地理風俗記曰平原漯隂縣今巨漯
亭是也(按臨邑縣西有漯隂故城元和志漯水北去臨邑縣七里)
漯水又東北逕著縣故城南(城在今濟陽縣西南)又東北逕崔氏
城北(城今在章丘縣西北)
春秋左傳襄公二十七年崔成請老扵崔氏(按左傳無氏字)
者也杜預釋地曰濟南東朝陽縣西北有崔氏城
漯水東南逕東朝陽縣故城南(城亦在章丘縣西北)
漢高帝六年(按漢表是七年)封都尉華寄為侯國地理風俗
記曰南陽有朝陽縣故加東地理志曰王莽之修治
也
漯水又東逕漢徵君伏生墓南
碑碣尚存以明經為秦博士秦坑儒士伏生隠焉漢
興教扵齊魯之間文帝撰五經尚書太傅安帝徵之
年老不行及使掌故歐陽生等受尚書于徵君號曰
伏生者也
漯水又東逕鄒平縣故城北(今濟南府青城縣界有東鄒故城)
有(原本譌作右)鄒侯國舜後姚姓也
漯水又東北逕建信縣故城北(今在青州府高苑縣西北)
漢高帝七年封婁敬為侯國(按史漢功臣表俱不列婁敬封國漢志建信下)
(亦不曰侯國敬𫝊亦但云封敬二干石為關内侯號建信侯則知建信之號乃虚名非封國也今云封為)
(侯國恐非是)應劭曰臨沛縣西北五十里(臨沛當作臨泲)有建信
侯(疑屬衍文)城都尉治故城者也
漯水又東北逕千乘縣二城間
漢高帝六年以為千乘郡王莽之建信也章帝建初
四年為王國和帝永元七年改為樂安郡故齊也伏
琛曰千乘城(疑漏在字)齊城西北一百五十里隔會水即
漯水之别名也(元和志千乘故城在淄州高苑縣北二十五里)
又東北為馬常坈(朱箋玉篇坈音而勇切地名今按下文里數則坈乃澱泊之類韻補云與)
(坑同)
坈東西八十里南北三十里亂河枝流而入扵海河
海之饒兹焉為最地理風俗記曰漯水東北至千乘
入海河盛則通津委海水耗則微涓絶流書浮扵濟
漯亦是水者也
禹貢錐指曰此自西漢末以迄後魏漯川之原委
也以今輿地言之濬縣滑縣開州清豐(並屬直隸大名府)
觀成濮州范縣朝城莘縣堂邑聊城清平博平(並屬)
(山東東昌府)禹城臨邑濟陽章丘鄒平齊東青城(並屬濟南府)
高苑(屬青州府)諸州縣界中皆古漯水之所經自宋世
河決商胡(疑當作河)朝城流絶而舊迹之存者鮮矣
又東北過楊墟縣東商河出焉
地理志曰楊墟平原之隸縣也漢景帝四年(按漢書王子侯)
(表是文帝四年今云景帝誤)以封齊悼惠王子將廬(按史記齊悼惠王世家及)
(漢表俱作將閭今云將廬從史表也)為侯國也城在高唐城之西南經
次扵此是不比也商河首受河亦漯水及澤水所潭
水也(禹貢錐指引此作澤水所澤也)淵而不流世謂之清水自此雖
沙漲填塞厥迹尚存歴澤而北俗謂之落里坈逕張
公城西又北重源潛發世謂之落里坈亦曰小漳河
商漳聲相近故字與讀移耳(元和志云漢鴻嘉四年河水泛溢河隄都尉許)
(商鑿此河通海故以商為名商河行大河之南漯水之北)
商河又北逕平原縣東又逕安德縣故城南又東北逕
昌平縣故城南又東逕般縣故城南又東逕樂陵縣故
城南(般縣故城在今德平縣東北樂陵故城在今樂陵縣界)
漢宣帝地節四年封侍中史子長為侯國(漢表史高封樂陵侯)
(今云子長高字也)
商河又東逕初鄉縣故城南(初鄉故城在今商河縣西北)
高后八年封齊悼惠王子劉辟光為侯國也王莽更
之曰張鄉也應劭曰般縣東南六十里有初鄉城故
縣也(按漢志平原郡朸縣莽曰張鄉應劭曰音力絶無所謂初鄉縣者况劉辟光亦封朸侯則應作)
(朸縣明矣鄉字亦疑衍又按史漢表悼惠王子辟光于文帝四年封朸侯今云高后八年亦誤)
沙溝水注之
水南出大河之陽泉源之不合河者二百步其水北
流注商河
商河又東北流逕馬嶺城西北而流(二字疑衍)屈而東注南
轉逕城東
城在河曲之中東海王越斬汲桑扵是城(朱箋十六國春秋後)
(趙錄永嘉元年冬并州人田蘭等起兵斬汲桑于樂陵晉書載記石勒奔樂平東海王越追斬汲桑于平)
(原)
商河又東北逕冨平縣故城北(今濟南府陵縣東北二十里有厭次故城)
地理志曰侯國也王莽曰安樂亭應劭曰明帝更名
闞駰四厭次縣本冨平矣車騎將軍張安世之封邑
非也按漢書昭帝元鳳六年封右將軍張安世為富
平侯薨子延壽嗣國在陳留别邑(按漢書此下尚有在字)魏郡
陳留風俗𫝊曰陳留尉氏縣安陵鄉故冨平縣也是
乃安世所食矣歲入租千餘萬延壽自以身無功德
何堪久居先人大國上書減戶天子以為有讓徙封
平原并食一邑戶口如故而稅減半十三州志曰明
帝永平五年改曰厭次矣按史記高祖功臣侯者表
高帝六年封元頃為侯國徐廣音義曰漢書作侯爰
類字(按漢表作厭次侯爰類)是知厭次舊名非始明帝盖復故
耳縣西有東方朔冢(東方朔墓今在陵縣東北二十二里有唐顔魯公所書碑刻)
側有祠祠有神驗水側有雲城漢武帝元封四年封
齊孝王子劉信為侯國也(按漢書王子侯表雲侯信乃元朔四年封非元封也)
商河又分為二水南水謂之長聚溝
東流傾注為海溝南海(疑作水)側有蒲臺臺高八丈方
二百步三齊略記曰鬲城東南有蒲臺秦始皇東遊
海上於臺下蟠蒲繫馬至今歲(疑漏一歲字)蒲生縈委若
有繫狀似水楊可以為箭今東去海三十里(蒲臺今為縣屬)
(濟南府)
北水世又謂之白薄瀆
東北流注扵海水矣
大河又東北逕高唐縣故城西
春秋左𫝊襄公十九年齊靈公廢太子光而立公子
牙以夙沙衛為少傅齊侯卒崔杼逆光光立殺公子
牙于句瀆之丘衛奔高唐以叛京相璠曰本平原縣
也為(為字誤朱本改作魏謝云當作齊)之西鄙也大河逕其西而不
出其東經言出東誤耳(高唐故城在今禹城縣西四十里本齊高唐邑齊趙以河)
(為境威王曰吾臣有盻子使守高唐則趙人不敢漁扵河即此河也)
大河又北逕張公城臨側河湄
魏青州刺史張治此故世謂之張公城水有津焉名
之曰張公渡(在今平原縣南六十里)
河水又北逕平原縣故城東(故城在今縣南)
地理風俗記曰原博平也故曰平原矣縣故平原郡
治矣漢高帝六年置王莽改曰河平也晉灼曰齊西
有平原河河水北過高唐縣即平原也故經言河水
逕高唐縣東非也按地理志曰高唐平原也高唐漯
水所出平原則篤馬河導焉明平原非高唐大河不
得出其東審矣
大河右溢世謂之甘棗溝
水側多棗故俗取名焉河盛則委泛水耗則輟流
故瀆又東北歴長堤逕温隂縣北(按漢志有漯隂而無温隂宋本亦作漯隂)
(恐當依宋本為是下同)
東逕著城北東為波淀淵潭相接世謂之穢野薄
河水又北逕陽阿縣故城東(朱本作西)
漢高帝六年封郎中萬訢為侯國(按史漢功臣表俱無陽阿侯萬訢其)
(人者且漢志陽阿屬上黨郡河水扵此非入上黨之所恐有譌誤)應劭曰温(亦當作漯)隂
縣東南五十里有阿陽鄉故縣也(按陽阿縣屬上黨郡漯隂縣屬平原)
(郡一在并州一在青州相去遼遠必非河水同逕之地按平原郡有阿陽與漯隂相連則宜作阿陽無疑)
(但所謂侯國則史漢表有陽阿而無阿陽恐所云萬訢者不足憑也)
又東北過漯陽縣北(按漯水下注云北漯隂城伏琛謂之漯陽城在今青城縣界漯水之)
(北)河水自平原左逕安德城東而北為鹿角津(今陵縣治即安)
(德故城縣東南有鹿角關因津為名與臨邑縣接界)東北逕般縣樂陵朸鄉厭次
縣南為厭次河
漢安帝永初二年劇賊畢毫等數百乘船寇平原縣
令劉雄門下小吏所輔浮舟追至厭次津與賊合戰
並為賊擒求代雄毫縱雄扵此津所輔可謂孝盡愛
敬義極君臣矣
河水又逕漯隂縣故城北(一作右逕)
王莽之臣武縣也
河水又東北為漯沃津
漯沃縣故城南王莽之近亭者也地理風俗記曰千
乘縣西北五十里有大河河北有漯沃城故縣也魏
改為後部亭今俗遂名之曰右輔城(今蒲臺縣東有漯沃故城)
河水又東逕千乘城北
伏琛之所謂千乘北城者也(今高苑縣北有千乘故城未知是此城否)
又東北過黎城縣北(禹貢錐指據濟水經文改作利縣云彼注云地理志齊郡有利縣晏)
(謨曰縣在齊城北五十里今博興縣東有利縣故城)又東北過甲下邑濟水從西
來注之又東北入于海
河水又東分為二水枝津東逕甲下城南東南歴常沇
(按上文有馬常坈經文此當云歴馬常坈為是)注濟
經言泲水注河水自枝津東北流至甲下邑北世謂
之倉子城非也又東北流入于海淮南子曰九折注
為海而流不絶者崑崙之輸也尚書禹貢曰夾石碣
石入于河山海經曰碣石之山繩水出焉東流注于
河河之入海舊在碣石今川流所導非禹瀆也周定
王五年河徙故瀆故班固曰商渴(朱本作碣)周移也又以
漢武帝元光二年河又徙東郡更注渤海是以漢司
空掾王横言曰往者天常連北風海水溢西南出寖
數百里故張君云碣石在海中蓋淪扵海水也昔燕
齊遼曠分置營州今城届海濱海水北侵城垂淪平
(謝云宋本作城垂淪者半)王横之言信而有徵碣石入海非無證
禹貢錐指以今輿地言之滑縣開州(並屬直隸大名府)觀城
濮州范縣朝城(並屬山東東昌府)陽榖(屬兖州府)茌平(屬東昌府)禹
城平原陵縣德平樂陵商河武定青城蒲臺(並屬濟南)
(府)高苑博興(並屬青州府)諸州縣界中皆東漢以後大
河之所行也
水經注集釋訂訛卷五
