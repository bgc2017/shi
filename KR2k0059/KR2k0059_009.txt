水經注集釋訂訛卷九
歸安沈炳巽撰
清水沁水淇水
蕩水洹水
清水出河内修武縣之北黑山(河内今為河南懷慶府治修武在府城東一百)
(二十里清水源出衛輝府輝縣西南七十里)
黑山(在輝縣北四十里)在縣地(一作北一作境)白鹿山(在輝縣西北五十里)東
清水所出也上承諸陂散泉積以成川南流西南屈
(朱箋御覽引此作南流屈曲)瀑布垂巖縣河注壑二十餘丈雷扑
之聲震動山谷左右(疑漏石字)壁層深獸跡不交隍中散
水霧合視不見底南峯北嶺多結禪栖之士東巖西
谷又是刹靈之圖竹柏之懷與神心妙遠仁智之性
共山水效深更為勝處也其水歴澗流飛清洞觀(朱箋)
(御覽引此作清泠可觀)謂之清水矣溪曰瑶溪又曰瑶澗水又
南與小瑶水合水近出西溪北窮溪東南流注之清
水清水又東南流吳澤陂水注之水上承吳陂於修
武縣故城西北修武故寗也亦曰南陽矣馬季長曰
晉地自朝歌以北至中山為東陽朝歌以南至軹為
南陽故應劭地理風俗記云河内殷國也周名之為
南陽又曰晉始啓南陽今南陽城是也秦始皇改曰
修武徐廣王隱並言始皇改瓚注漢書云案韓非書
秦昭王越長平西伐修武時秦未兼天下修武之名
久矣余案韓詩外𫝊言武王伐紂勒兵於寗更名寗
曰修武矣魏獻子田大陸還卒於寗是也漢高帝八
年封都尉魏遫為侯國亦曰大修武有小故稱大小
修武在東漢祖與滕公濟自玉門津而宿小修武者
也大陸即吳澤矣魏土地記曰修武城西北二十里
有吳澤水陂南北二十許里東西三十里西則蔡溝
入焉水有二源北水上承河内野王縣(今為懷慶府治河内縣)
東北界溝為長明溝分枝津東逕雍城南寒泉水注
之水出雍城西北泉流南注逕雍城西春秋僖公二
十四年王將以狄伐鄭富辰諫曰雍文之昭也京相
璠曰今河内出山陽西有故雍城(在今修武縣西)又東南注
長明溝溝水又東逕射犬城北漢大司馬張楊為將
楊醜所害眭固殺醜屯此欲北合袁紹典略曰眭固
字白兔或戒固曰將軍字兔而此邑名犬兔見犬其
勢必驚宜急去兔不從漢興平四年(按獻帝興平止二年其斬固是)
(建安四年今云興平誤)魏太祖斬之於此(魏志張楊傳漢大司馬張楊素與吕布善)
(太祖之圍布楊欲救之不能乃出兵東市遥為之勢其將楊醜殺楊以應太祖楊將眭固殺醜將其衆欲)
(北合袁紹太祖遣史渙邀擊破之于犬城斬固盡收其衆魏略曰固字白兔既殺楊醜軍屯射犬時有)
(巫誡固曰將軍字兔而此邑名犬兔見犬其勢必驚宜急移去固不從遂戰死)以魏种為河
内太守守之兖州叛太祖曰唯种不棄孤及走太祖
怒曰种不南走越北走胡不置汝也射犬平禽之公
曰難其才也釋而用之(魏志武帝紀建安四年以魏种為河内太守屬以河北事)
(初公舉种孝廉兖州叛公曰惟魏种且不棄孤也及聞种走公怒曰种不南走越北走胡不置汝也既下)
(射犬生禽种公曰唯其才也釋其縳而用之)故長明溝水東入石澗東流
蔡溝水入焉水上承州縣北(漢志河内郡有州縣)白馬溝東分
為之蔡溝東會長明溝水又東逕修武縣之具亭(宋本)
(作吳亭)北東入吳陂又次北有苟泉水入焉水出山陽
縣故修武城西南同源分派裂為二水南為苟泉北
則吳瀆二瀆雙導俱東入陂山陽縣東北二十五里
有陸真亭南有皇母馬鳴二泉(明一綂志作黃母泉在修武縣西北一十)
(五里又有招鳥泉馬鳴泉巧婦泉並在本縣六真鄉)東南合注于吳陂也次陸
真阜之東北得覆釡堆堆南有三泉相去四五里參
差合次南注于陂泉在濁鹿城西建安二十五年魏
封漢獻帝為山陽公濁鹿城即是公所居也(濁鹿城一名山)
(陽城在修武縣西北六十里)陂水之北陂澤側有隤地(疑作城)也春
秋隱公十一年王以攢茅隤十二邑與司寇蘇忿生
者也京相璠曰河内修武縣北有故隤城實中今世
俗謂之皮塏(宋本作皮垣)方四百步實中高八丈際陂北
隔水一十五里俗所謂蘭丘也方二百步西一十里
又有一丘際陂(原本作三宋本作山或作之今依朱本作陂)世謂之勑丘
方五百步形狀相類疑即古攢茅也杜預曰二邑在
修武縣北所未詳也又東長泉水注之原出白鹿山
東南伏流逕一十三里重源濬發於鄧城西北東南
伏流世亦謂之重泉水也又逕七賢祠東左右筠篁
列植冬夏不變貞萋魏步兵校尉陳留阮籍中散大
夫譙國嵇康晉司徒河内山濤司徒琅邪王戎黃門
郎河内向秀建威參軍沛國劉伶始平太守阮咸等
同居山陽結自得之遊時人號之為竹林七賢也向
子期所謂山陽舊居也後人立廟於其處廟南又有
一泉東南流注于長泉水郭緣生述征記所云白鹿
山東南二十五里有嵇公故居以居時有遺竹焉蓋
謂此也其水又南逕鄧城東名之為鄧瀆又謂之為
白屋水也昔司馬懿征公孫淵還達白屋即於此也
其水又東南流逕隤城北又東南歷澤(何氏云疑有脫文)注
于陂泉水東流謂之八光溝而東流注于清水謂之
長清河而東周永豐塢(一作城)有丁公泉發于焦泉之
右次東又得焦泉泉發于天門之左天井固石天門
山石自空狀若門焉廣三丈高兩匹深丈餘更無所
出世謂之天門也東五百餘步中有石穴西向裁得
容人平得(二字疑誤一云當作平行)東南入徑至天井直上三匹
有餘扳躡而昇至上東平(疑作平東)西二百步南北七百
步四面嶮絶無由昇陟矣上有比丘釋僧訓精舍寺
十有餘僧給養難周多出下平(二字疑誤)有志者居之寺
左右雜樹疎挺有一石泉方丈餘清水湛然嘗無增
減山居者資以給飲北有石室二間舊是隱者念一
之所今無人矣泉發於北阜南流成漢(疑譌當作溪)也(也字)
(疑衍)世謂焦泉也次東得魚鮑泉次東得張波泉次東
得三淵泉楩河參連女宿相屬(朱云一本作梗河參連女宿相屬吳本改)
(作挭柯誤矣按隋天文志梗河三星在火角北而女宿或是須女李克家云梗河三星女宿即須女四星)
(此蓋謂魚鮑張波三淵之三泉如梗河之參連并焦泉為四似女宿之相屬也)是四川在重
門城西並單川南注也重門城昔齊王芳為司馬師
廢之宫於此即魏志所謂送齊王于河内重門者也
城在共縣(今為衛輝府輝縣)故城西北二十里城南有安陽
陂次東又得卓水陂穴(在今輝縣西平地湧出)東有北門陂陂
方五百步在共縣故城西漢高帝八年封旅罷師為
共嚴侯國(按史記表作共莊侯盧罷漢表作共嚴侯旅罷蓋古盧與玈通用故漢書譌作旅而)
(此承其誤耳不曰莊而曰嚴者避明帝諱也)即共和之故國也共伯既歸
帝政逍遥于共山之上山在國北所謂共北山也(吕氏)
(春秋云共伯和修其行好賢仁而海内皆以來為稽矣周厲之難天子曠絶天下皆來謂矣莊子云共伯)
(得乎共首司馬彪注云厲王之難共伯即于王位十四年大旱屋焚召公卜之曰厲王為祟乃立宣王共)
(伯復歸于宗逍遥得意共山之首)仙者孫登之所處袁彦伯竹林七
賢傳嵇叔夜嘗採藥山澤遇之於山冬以被髮自覆
夏則編草為裳彈一絃琴而五聲和其水三川南合
謂之清川又南逕凡城東司馬彪袁崧郡國志曰共
縣有汎亭詩凢伯國春秋隱公七年經書王使凢伯
來聘是也杜預曰汲郡共縣東南有凢城(在今輝縣西南二十)
(里)今在西南其水又西南與前四水總為一瀆又謂
之陶水南流注于清水清水又東周新豐塢又東注
也
東北過獲嘉縣北
漢書稱越相吕嘉反武帝元鼎六年巡行於汲郡(漢書)
(武帝紀作至汲新中鄉師古曰汲河内縣新中其鄉名也今云汲郡誤)中鄉得吕嘉首
因以為獲嘉縣後漢封侍中馮石為侯國縣故城西
有漢桂陽太守趙越墓冢北有碑越字彦善縣人也
累遷桂陽郡五官將尚書僕射遭憂服闋守河南尹
建寧中卒碑東又有一碑碑北有石柱石牛羊虎俱
碎淪毁莫記清水又東周新樂城城在獲嘉縣故城
東北即汲縣新鄉也
又東過汲縣北(今為衛輝府治)
縣故汲郡治晉太康中立城西北有石夾水飛湍濬
急也人亦謂之磻溪言太公常釣於此也城東門北
側有太公廟(衛輝府城西北二十五里有太公泉上有吕望廟)廟前有碑碑
云太公望者河内汲人也縣民故會稽太守杜宣白
令崔瑗曰太公本生於汲舊居猶存君與高國同宗
太公載在經傳今臨此國宜正其位以明尊祖之義
於是國老王喜廷掾鄭篤功曹邵勤等咸曰宜之遂
立壇祀為之位主城北三十里有太公泉泉上又有
太公廟廟側高林秀木翹楚競茂相𫝊云太公之故
居也晉太康中范陽盧無忌為汲令立碑於其上太
公避紂之亂屠隱市朝遁釣魚水何必渭濱然後磻
溪苟愜神心曲渚則可磻溪之名斯無嫌矣清水又
東逕故石梁下梁跨水上橋石崩禠餘基尚存清水
又東與倉水合水出西北方上山西倉谷谷有倉玉
珉石故名焉其水東南流潛行地下又東南復出俗
謂之雹水東南歷坶野(坶同牧說文武王與紂戰于坶野)自朝歌以
南南暨清水土地平衍據臯跨澤悉坶野矣郡國志
曰朝歌縣南有牧野竹書紀年曰周武王率西矣(當作)
(夷)諸侯伐殷敗之于坶野詩所謂坶野洋洋檀車煌
煌者也有殷大夫比干冢前有石銘題隸云殷大天
比干之墓所記唯此今已中折不知誰所誌也太和
中高祖孝文皇帝南巡親幸其墳而加吊焉刊石樹
碑列于墓隧矣雹水又東南入于清水又東南逕合
城南故三會亭也以淇清合河故受名焉清水又屈
而南逕屬皇臺東北南注之也
又東入于河
謂之清口即淇河口也蓋互受其名耳地理志曰清
河水出内黃縣南無清水可來所有者唯鍾是水耳
蓋河徙南注清水瀆移(上下疑有譌字闕文)唯流逕絶餘目故
東川有清河之稱相嗣不斷目尚存故東川曹公開
白溝遏水北注方復故瀆矣
沁水出上黨沮縣謁戾山(沮當作湼按漢志上黨郡有湼縣今為山西沁州武鄉縣)
(山海經曰謁戾之山沁水出焉南流注于河)
沁水即洎(疑當作湼按漢志湼氏縣注師古曰湼水出焉故以名縣也)水也或言
出榖遠縣(今為沁州沁源縣及平陽府岳陽縣地)羊頭山也靡谷三源
竒注逕瀉一隍又南會三水歷洛出左右近溪參差
翼注之也
南過榖遠縣東又南過猗氏縣東(猗氏縣今屬平陽府)
榖遠縣王莽之榖近也沁水又南逕猗氏縣故城東
劉聰以詹事魯繇為冀州治此也沁水又南歷猗氏
關又南與驫驫水合水出東北巨峻山乘高瀉浪觸
石流響世人因聲以納稱西南流注于沁沁水又南
與秦川水合水出巨峻山東帶引衆溪積以成川又
西南逕端氏縣故城東昔韓趙魏分晉遷晉君於端
氏縣即此是也(端氏故城在今山西澤州沁水縣東九十里史記趙世家成侯十六年與)
(韓魏分晉封晉君于端氏漢為縣屬河東郡唐置澤州治端氏縣)其水南流入于沁
水
又南過陽阿縣東
沁水南逕陽阿縣故城西魏土地記曰建興郡治陽
阿縣郡西四十里有沁水南流沁水又南與濩澤水
合水出澤城西白澗嶺下東逕濩澤(明一綂志作獲澤今之澤州陽)
(城縣即漢之獲澤縣)墨子曰舜漁獲澤應邵曰澤在縣西北又
東逕獲澤縣故城南(在今澤州陽城縣西三十里)蓋以澤氏縣也
竹書紀年梁惠成王十九年晉取玄武獲澤者也(竹書)
(注云即雷澤舜漁處)其水際(疑譌)城東注又東合清淵水水出其
縣北東南經澤城東又南入于澤水澤水又東得陽
衆水(宋本作陽泉水)口出鹿臺山(在今澤州沁水縣南三十里)山上有水
淵而不流其水東逕陽陵城南即陽阿縣之故城也
漢高帝七年封卞訴為侯國(按史漢表高帝七年封其石為陽河侯索隱曰)
(縣名屬上黨郡但上黨有陽阿而無陽河則表之譌阿為河可知然所謂卞訴者並無其人惟琴操云卞)
(和獻玉于楚王封為陵陽侯辭不受云云又與此不合殊不可解)水歷焦(一本作憔)燒山
東下與黑嶺水合水出西北黑嶺下即開蹬也其水
東南流逕北卿亭下又東南逕陽陵城東南注陽泉
水陽泉水又南注獲澤水又東南又有上澗水注之
水導源西北輔山東逕銅于崖南歷析城山(在今陽城縣西)
(南七十里)北山在獲澤南禹貢所謂底柱析城至于王屋
也山甚高竣上平坦下有二泉東濁西清左右不生
草木數十步外多細竹其水自山隂東入獲澤水獲
澤水又東南注于沁水沁水又東南陽阿水左入焉
水北出陽阿川南流逕建興郡而其水又東南流逕
午壁亭東而南入山㳂波潄石漰澗八丈環濤轂
轉西南流入于沁水又南五十餘里汾(里下疑有脫文汾宋本作)
(沿)上下步逕裁通小竹細筍被于山渚蒙籠拔(宋本作)
密竒(宋本作最)為翳薈也
又南出山過沁水縣北(今屬澤州)
沁水南逕石門也謂之沁口魏土地記曰河内郡野
王縣西七十里有沁水左逕沁水城西附城東南流
也石門是晉安平獻王司馬孚之為魏野王典農中
郎將之所造也案其表云臣孚言臣被明詔興河
内水利臣既到檢行沁水源出銅提山屈曲周廻水
道九百自太行以西王屋以東層巖高峻天時霖雨
衆谷走水小口漂迸(宋本作水石漂迸)木門朽敗稻田汎灠
歲功不成臣輙按行去堰五里以外方石可得數萬
餘枚臣以為方石為門若天亢旱增堰進水若天霖
雨陂澤充溢則閉石(御覽引此作閉防)斷水空渠衍澇足以
成河雲雨由人經國之謀暫勞永逸聖王所許願陛
下特出臣表勑大司農府給人工勿使稽延以贊時
要臣孚言詔書聽許於是夾岸累石結以為門用伐
(御覽引此作代)木門枋故石門舊有枋口之稱矣溉田頃畝
之數間二(此二字疑譌)歲月之功事見門側石銘矣水西
有孔山山上石穴洞開穴内石上有車轍牛跡耆舊
傳云自然成者非人功所就也其水南分為二水一
水南出為朱溝水沁水有逕沁縣故城北蓋藉水以
名縣矣春秋之少水也京相璠曰晉地矣又云少水
今沁水也沁水又東逕沁水亭北世謂之小沁城沁
水東右合小沁水水出北山臺渟淵南流為臺渟水
南東入沁水沁水又東倍澗水注之水北出五行之
山南流注于沁水
又東過野王縣北(今為河南懷慶府治河内縣)
沁水又東䢴水注之出太行之阜山則五行之異名
也淮南子曰武王欲築宫於五行之山周公曰五行
嶮固德能覆也内貢廻矣使吾暴亂則伐我難矣君
子以為能持滿(淮南子氾論訓曰武王尅殷欲築宫于五行之山周公曰不可夫五行之)
(山固塞嶮阻之地也使我德能覆之則天納其貢職者逥也使我有暴亂之行則天下之伐我難矣此所)
(以三十六世而不奪也周公可謂能持滿矣)高誘云今太行山也在河内
野王縣西北上黨關也詩所謂徒殆野王道傾蓋上
黨關即此山矣其水南流逕䢴城西故䢴關也城南
有䢴臺春秋僖公二十四年王將伐鄭富辰諫曰䢴
武之穆也(按左傳邘晉應韓武之穆也杜注邗邘音于今云䢴誤下凢邘俱誤作)京相璠
曰今野王西北三十里有故邘城邘臺是也(在今懷慶府城)
(西北三十里今為邘臺村)今故城當太行南路道出其中漢武帝
封李壽為侯國邘水又東南逕孔子廟東廟庭有碑
魏太和元年孔靈度等以舊宇毁落上(上字下疑有脫文)求
修復野王令范衆愛河中(宋本作河内)太守元真刺史咸
陽公高允表聞立碑於廟治中劉明(疑漏别字)駕吕次父
主簿向班虎荀靈龜以宣尼大聖非碑頌所稱宜立
記焉云仲尼傷道不行欲北從趙鞅聞殺鳴犢遂旋
車而反及其後也晉人思之於太行嶺南為之立廟
蓋往時迴轅處也余按諸子書及史籍之文並言仲
尼臨河而嘆曰丘之不濟命也夫是非太行迴轅之
言也碑云魯國孔氏官於洛陽因居廟下以奉蒸嘗
斯言至矣蓋孔因遷山下追思聖祖故立廟存饗耳
其猶劉累遷魯立堯祠於山矣非謂迴轅於此也䢴
水東南逕邘亭西京相璠曰又有亭在橋(一作臺)西南
三十里今是亭在邘城東南七八里蓋京氏之所謬
耳或更有之余所不詳其水又南流注于沁沁水東
逕野王縣故城北秦昭王四十四年白起攻太行道
絶而韓之野王降始皇拔魏東地置東郡衞元君自
濮陽徙野王即此縣也(史記衞世家秦拔魏東地置東郡更徙衞野王縣而并濮)
(陽為東郡)漢高帝元年為殷國二年為河内王莽之後隊
縣曰平野矣魏懷州刺史治皇都遷洛省州復郡水
北有華嶽廟廟側有攢柏數百根對郭臨川負岡蔭
渚青青彌望竒可翫也懷州刺史頓丘李洪之之所
經構也廟有碑焉是河内郡功曹山陽荀靈龜以和
平四年造天安元年立沁水又東朱溝枝津入焉又
東與丹水合水出上黨高都縣(今為山西澤州地其故城在州城東三十)
(里)故城東北阜下俗謂之源源水山海經曰沁水之
東有林焉名曰丹林丹水出焉即斯水矣丹水自源
東北流又屈而東注左會絶水地理志曰高都縣有
莞谷丹水所出東南入絶(漢志作泫水)水是也絶水出泫
氏縣(今為山西澤州陵川縣)西北楊谷故地理志曰楊谷絶水
所出東南流左會長平水水出長平縣(長平故城在今澤州高平)
(縣)西北小山東南流逕其縣故城泫氏之長平亭也
史記曰秦使左庶長王齕攻韓取上黨上黨民走趙
趙軍長平使廉頗為將後遣馬服君之子趙括代之
秦密使武安君白起攻之括四十萬衆降起起坑之
於此上黨記曰長平城在郡之南秦壘在城西二軍
共食流水澗相去五里秦坑趙衆收頭顧築臺於壘
中因山為臺崔嵬桀起今仍號曰白起臺(今澤州高平縣西五)
(里有頭顱山山上有白起臺秦白起坑趙卒四十萬後人收頭顱葬于此山因名)城之左右
㳂山亘隰南北五十許里東西二十餘里悉秦趙故
壘遺壁舊(疑作猶)存焉漢武帝元朔二年以封將軍衞
青為侯國其東南流注絶水絶水又東南流逕泫氏
縣故城北竹書紀年曰晉烈公元年趙獻子城泫氏
絶水東南與泫水會水導源縣西北玄谷東流逕一
城故南(疑有譌誤)俗謂之都鄉城又東南逕泫氏故城南
世祖建武六年封萬普為侯國而東會絶水亂流東
南入高都縣右入丹水上黨記曰長平城在郡南山
中丹水出長平北山南流秦坑趙衆流血丹川(朱本作丹)
(山)由是俗名為丹水(明一綂志丹水在澤州東北三十里舊號泫水源出高平縣西)
(北仙公山南流合白水入沁河)斯為不經矣丹水又東南流注于丹
谷即劉越石扶風歌所謂丹水者也晉書地道記曰
縣有太行關丹溪為關之東谷途自此去不復由關
夫(疑作矣)丹水又逕二石入北(二石入北四字疑有譌誤)而各在一
山角倚相望南為河内北曰上黨三(宋本作二)郡以之分
境丹水又東南歷西巖下巖下有大泉湧發洪源巨
輪(朱云宋本作洪流巨輪疑當作洪流巨輪)淵深不測蘋藻冬(疑誤)芹竟川
含綠雖嚴辰肅月燕麥暄萋丹水又南白水注之水
出高都縣故城西所謂長平白水也東南流歷天井
關地理志曰高都縣有天井關蔡邕曰太行山上有
天井關在井北遂因名焉故劉歆遂初賦曰馳太行
之嶮峻入天井之高關太元十五年晉征虜將軍朱
序破慕容永於大行遣軍至白水去長子一百六十
里白水又東天井溪水會焉水出天井關北流注白
水世謂之北流泉白水又東南流入丹水謂之白水
交丹水又東南出山逕鄈城西城在山際俗謂之期
城非也司馬彪郡國志曰山陽有鄈城京相璠曰河
内山陽西北六十里有鄈城竹書紀年曰梁惠成王
元年趙成侯偃韓懿侯若伐我葵即此城也丹水又
南屈而西轉光溝水出焉丹水又西逕苑鄉城北南
屈東轉逕其城南東南流注于沁謂之丹口竹書紀
年曰晉出公五年丹水三日絶不流幽公九年丹水
出相反擊(今竹書作潔)即此水也沁水又東光溝水注之
也(疑衍)水首受丹水東南流界溝水出焉又南入沁水
又東南流逕成鄉城北又東逕中都亭南又合界溝
水水上承光溝東南流長明溝水出焉又南逕中都
亭西而南流注于沁水也
又東過周縣北
縣故周也春秋左傳隱公十有一年周以賜鄭公孫
叚(按鄭公孫叚一見于襄公二十九年一見于昭公元年其去隱公遠甚且左傳從無此文不知何據)
(云然)六國時韓宣子(宣子是晉悼公時人伊時三家尚未分晉何得云六國時也)徙
居之(按史記韓世家宣子徙居州洼曰州縣屬河内郡則經文之周縣疑當作州)有白馬
溝水注之水首受白馬湖湖一名朱管陂陂上承長
明溝湖水東南流逕金亭西分為二水一水東出為
蔡溝一水南流于沁也
又東過邢丘(一曰懷縣之北今為懷慶府武涉縣)
韓詩外傳曰武王伐紂到邢丘更名邢丘曰懷(今韓詩作)
(懷寗)春秋時赤翟伐晉圍懷是也王莽以為河内故河
内郡治也舊三河之地矣韋昭曰河南河東河内為
三河也縣北有沁陽城沁水逕其南而東注也
又東過武德縣南(武德故城在今懷慶府東南五十里)又東南至滎陽縣
北東入于河
沁水於縣南水積為陂通結數湖有朱溝水注之其
水(疑有譌脫)上承沁水於沁水縣西北自方口東南流奉
溝水右出焉又東南流右泄為沙溝水也其水又東
南於野王城西枝渠左水焉以周城溉東逕野王城
南又屈逕其城東而北注沁水朱溝自枝渠東南逕
州城南又東逕懷城南又東逕殷城北郭緣生述征
記曰河之北岸河内懷縣有殷城或謂楚漢之際殷
王卬治之非也余按竹書紀年云秦師伐鄭次于懷
城殷殷即是城也然殷之為名久矣知非從卬始昔
劉聰以郭默為殷州刺史督緣河諸軍事治此朱溝
又東南注于湖湖水又右納沙溝水水分朱溝南派
東南逕安昌城(在今懷慶府東南六十里)西漢成帝河平四年封
丞相張禹為侯國今城之東南有古冢時人謂之張
禹墓余按漢書禹河内軹人徙冢蓮芍鴻嘉元年禹
以老乞骸自治冢塋起祠堂於平陵平之肥牛亭近
延陵奏請之詔為徙亭哀帝建平二年薨遂葬於彼
此則非也(漢書張禹傳張禹字子文河内軹人也徙家蓮勺鴻嘉元年以老病乞骸骨禹年老)
(自治冢塋起祠室好平陵肥牛亭部處地又近延陵奏請求之上以賜禹詔令平陵徙亭他所)沙溝
又東逕隰城北春秋僖公二十五年取大叔於溫殺
之於隰城是也京相璠曰在懷縣西南又逕殷城西
東南流入於陂陂水又值東南流入於河先儒亦咸
謂是溝為沛渠故班固及闞駰並言沛水至武德入
河蓋沛水枝瀆條分所在布稱亦兼丹水之目矣(朱本)
(引孫克家云沛渠沛水俱當作泲)
淇水出河内隆慮縣(今為河南彰德府林縣)西大號山(明一綂志云淇水在)
(臨河廢縣東南五里源出林慮山中綿歷太行而東至于濬縣枋頭東流入衞河)
山海經曰淇水出沮如山水出山側頽波漰注衝激
横山山上合下開可減六七十步巨石磥砢交積隍
澗傾澗渀盪(御覽引此作傾瀾莽盪)勢同雷轉激水散氛曖若
霧合又東北活水注之水出壺關縣(今屬山西潞州)東玷臺
下石壁崇高昂藏隱天泉流發于西北隅與金谷水
合金谷即玷臺之西溪也東北會水又東流注淇水
又逕南羅川又歷之羅城北東北與女臺水會合水
發西北三女臺下東北流注于淇淇水又東北逕淇
陽川逕石城西北城在原上帶澗枕淇淇水又東北
西流水注之水出東大嶺下西流逕石樓南在北陵
石上練垂桀立亭亭極峻其水西流水也又東逕馮
都壘南世謂之淇陽城在西北三十里淇水又東出
山分為二水會立石堰遏水以沃白溝左為菀(一作宛)
水右則淇水自元甫城東南逕朝歌縣北(今濬縣西南有古朝)
(歌城)竹書紀年晉定公二十八年(按竹書紀年淇絶于舊衞乃敬王二十六)
(年晉定公即位于敬王九年至二十六年乃十八年二字屬衍文)淇絶于舊衞即此
也淇水又東屈而西轉逕頓丘(原本漏今濬縣有頓丘故城)北故
闞駰云頓丘在淇水南又屈逕頓丘西爾雅曰山一
成謂之頓丘釋名謂一頓而成丘無高下大小之殺
也(按釋名云名一成曰頓丘一頓而成無上下大小之殺也)詩所謂送子涉淇至
于頓丘者也魏徙九原西河出軍諸胡置五軍於丘
側故其名亦曰五軍也太和泉源水水有二源一水
出朝歌城西北東南(南下疑有闕文)老人晨將渡水而沉吟
難濟紂問其故左右曰老者髓不實故暑(疑譌當作畏)寒
也紂乃於此腊脛而視髓也其水南流東屈逕朝歌
城南晉書地道記曰本沬邑也詩云爰采唐矣沬之
鄉矣殷王武丁始遷居之為殷都也(胡渭云武丁當作武乙殷本紀)
(曰武乙復去亳徙河北此即紂都朝歌也武丁自鄴南復遷于亳至武乙則又自亳遷于朝歌酈注引晉)
(書地道記謂武丁遷居沬邑蓋誤以武乙為武丁耳)禹貢紂都在冀州大陸之
野即此矣有糟丘酒池之事焉有新聲靡樂號邑朝
歌晉灼曰史記樂書紂為朝歌之音朝歌者歌不時
也故墨子聞之惡而迴車不逕其邑論撰考䜟曰邑
名朝歌顔淵不舍七十弟子掩目宰予獨顧由蹷墮
車宋均曰子路患宰予顧視凶地故以足蹷之使墮
車也今城内有殷鹿臺(在濬縣西北六十里衞輝府琪縣亦有此臺)紂昔
自投於火處也竹書紀年曰武王親禽帝受于南單
之臺遂分天之明南單之臺蓋鹿臺之異名也武王
以殷之遺民封紂子武庚於兹邑分其地為三曰邶
鄘衞使管叔蔡叔霍叔輔之為三監叛周討平以封
康叔為衞箕子佯狂自悲故琴操有箕子操逕其墟
父母之邦也不勝悲作麥秀歌地居河淇之間戰國
時皆屬於趙男女淫縱有紂之餘風後乃屬晉山嶮
(原本作王嶮朱本改作山嶮)多寇漢以虞詡為令朋友以難治致
弔詡曰不遇盤根錯節何以别利器乎又東與左水
合謂之馬溝水水出朝歌城北東流南屈至其城東
又東流與美溝合水出朝歌西北大嶺下更出逕駱
駞谷於中逶迤九十曲故俗有美溝之目矣歷十二
崿崿流相承泉響不斷返水捍注倦後(疑譌未詳)深隍隍
間積石下(原本作千吳本改作下)通水穴為變(宋本作萬變似是)觀者
若思(上下疑有脫文譌字)不周賞情之(若疑作苦賞情亦疑誤之疑作乏)圖狀
矣其水更逕朝歌城北又東南流注馬溝水又東南
注淇水為肥泉也故衞詩曰我思肥泉兹之永嘆毛
注云同出異歸為肥泉爾雅曰歸異出同曰肥釋名
曰本同出時所浸澗水所歸枝散而多似肥者也(按釋)
(名曰所出同所歸異曰淝泉本同出時所浸潤少所歸各枝散而多似淝者也據此則浸潤當作浸潤水)
(當作少歸下漏各字)犍為舍人曰水異出流行合同曰肥今是
水異出同歸矣博物志謂之澳水詩云瞻彼淇澳菉
竹猗猗毛云菉王芻也竹編竹也(毛傳注作篇竹爾雅作篇蓄)漢
武帝塞決河斬淇園之竹木以為用寇恂為河内守
伐竹淇川治矢百餘萬以益軍資(後漢書寇恂傳恂為河内太守伐淇)
(園之竹為矢百餘萬養馬二千匹收租四百萬斛轉以給軍)今通望淇川無復此
物唯王芻編草不異毛興(宋本作毛注)又言澳隈也鄭亦
不以為津源而張司空專以為水流入於淇非所究
也然斯水即詩所謂泉源之水也故衞詩云泉源在
左淇水在右衞女思歸指以為喻淇水左右蓋舉水
所入為左右也淇水又南歷枋堰舊淇水南東流逕
黎陽縣界(今為濬縣其故城在縣西二里)南入河地理志曰淇水出
共(漢志共縣屬河内郡)東至黎陽入河溝洫志曰在遮害亭西
一十八里至淇水口漢建安九年魏武王於水口下
大枋木以成堰遏淇水東入白溝以通漕運故時人
號其處為枋頭(枋頭在濬縣西南八十五里淇水之北即淇水口魏志曹操于淇水口下)
(大枋木以成堰遏淇水東入白溝以通漕運故名枋頭晉書桓温伐慕容暐暐將慕容垂拒温大破之遂)
(至枋頭即此地也)是以盧諶征艱賦曰後背洪枋巨堰深渠
高堤者也自後遂廢魏熙平中復通之故渠歷楊城北
東出今瀆破故堨其堰悉鐵柱木石參用其故瀆南
逕枋城西又南分為二水一水南注清水水流上下
更相通注河清水盛北入故渠自此始矣一水東流
逕枋城南東與宛口合宛水上承淇水於元甫城西
北自石堰東注宛城西屈逕其城南又東南流歷五
軍東北得舊石沮故五水分流世號五穴口今惟通
井(宋本作并)為二一水西注淇水謂之天井溝一水逕五
軍東分為蓼溝東入白祀陂又南分東入同山陂溉
田七十(何氏云十疑作千)餘頃二陂所結即臺隂野矣宛水
東南入淇水淇水右合宿胥故瀆瀆受河於頓丘縣
遮害亭東(亭在濬縣西南五十里)黎山西北會淇水處立石堰
遏水令更東北注魏武開白溝因宿胥故瀆而加其
功也故蘇代曰決宿胥之口魏無虛頓丘即指是瀆
也淇水又東北流謂之白溝逕雍榆城南(在濬縣西南一十八)
(里)春秋襄公二十三年叔孫豹救晉次于雍榆城者
也淇水逕其城東東北逕同山東(明一綂志同山在濬縣西南四十五)
(里新志云其麓綿亘四十餘里有龍脊岡岡之西有山相輔而行西屬太行曰連西岡)又北逕
其城東東北逕帝嚳冢西世謂之頓丘臺非也皇覽
曰帝嚳冢在東郡濮陽頓丘城南臺隂野中者也又
北逕白祠山東歷廣陽里逕顓頊冢西俗謂之殷王
陵非也(二陵俱在滑縣東北七十里)帝王世紀曰顓頊葬東郡頓
丘城南廣陽里大冢者是也淇水又北逕頓丘縣故
城西古文尚書以為觀地矣蓋太康弟五君之號曰
五觀者也(朱箋引國語士亹曰啟有五觀湯有太甲韋昭注云五觀啓子太康昆弟也今山)
(東東昌府觀城縣境有五觀城)竹書紀年晉定公三十一年城頓丘
皇覽曰頓丘者城門名頓丘道世謂之殷皆非也蓋
因丘而為名故曰頓丘矣淇水東北逕柱人山東(楊慎)
(曰柱人當作枉人見哀江南賦乃今本傳寫之譌元和志云枉人山在黎陽縣西北四十五里俗言紂殺)
(比干于此故名寰宇記曰在縣西北十三里俗名上陽三山明一綂志云在濬縣西北二十五里去内黃)
(縣西南六十里北連跨巨岡左右溪澗不啻數百又按蕩水篇注云宜師溝東逕蕩隂縣南又東逕枉人)
(山東北至内黃澤右入蕩水湯隂縣志云枉人山在縣東南二十五里與濬縣接界是一山而跨三縣之)
(境也)牽城西(在内黃縣西南一十二里)春秋左傳定公十三年(按春秋是)
(十四年今云十三年誤)公會齊侯衞侯于牽者也杜預曰黎陽
東北有牽城即此城矣淇水又東北逕石柱岡(枉人山北)
(連跨巨岡石柱之類是也)東北注矣
又東過内黃縣(今屬大名府)南為白溝
淇水又東北逕并陽城西世謂之辟陽城非也即郡
國志所謂内黃縣有并陽聚者也白溝又北左合陽
水又東北流逕内黃縣故城南縣右對黃澤郡國志
曰縣有黃澤者地理風俗記曰陳留有外黃故加内
史記曰趙廉頗伐魏取黃即此縣
屈從縣東北與洹水合
白溝自縣北逕戲陽城東世謂之義陽郭春秋昭公
十年(按左傳是昭公九年今云十年誤)晉荀盈如齊逆女還卒戲陽
是也(杜預注魏郡内黃縣北有戲陽城戲音許宜反)白溝又北逕高城亭東
又洹水從西南來注之又北逕問亭東即魏界也應
邵曰縣故城魏武侯之别都也城内有武侯臺王莽
之魏城亭也左與新河合洹水枝流也白溝又東北
逕銅馬城西蓋光武征銅馬所築也故城得其名矣
白溝又東北逕羅勒城東又東北漳水注之謂之利
漕口自下清漳白溝淇河咸得通稱也
又東北過館陶縣北又東北過清淵縣西(清淵縣今為臨清州地)
白溝水又東北逕趙城西又北阿難河出焉蓋魏將
阿難所導以利衡瀆首(疑譌)有阿難之稱矣白溝又東
北逕空陵城西又北逕喬亭城西東去館陶縣故城
十五里縣即春秋所謂冠氏也魏陽平郡治也其水
又屈逕其縣北又東北逕平恩縣故城東地理風俗
記曰縣故館陶之别鄉也漢宣帝元康三年置以封
后父許伯為侯國地理志王莽之延平縣矣淇水又
東過清淵縣故城西又歷縣之西北為清淵故縣有
清淵之名矣世謂之魚池城非也淇水又東北逕榆
陽城北漢昭帝封太常江德為侯國(按漢表無此封)文穎曰
邑在魏郡清淵世謂之清淵城非也
又東北過廣宗縣(今屬直隸順德府)東為清河
清河東北逕廣宗縣故城南順帝永元五年封皇太
子萬年為王國(按後漢書章帝八王傳廣宗殤王萬歲以永元五年封分鉅鹿為國其年)
(薨今云萬年誤永元乃和帝年號今云順帝亦誤至云皇太子尤誤萬歲乃章帝幼子母氏亦不可考故)
(史傳不載豈有册立為儲君之事耶)田融言趙立建興郡於城内置臨
清縣於水東自趙石始也清河之右有李雲墓雲字
行祖甘陵人好學善隂陽舉孝廉遷白馬令中常侍
單超等立掖庭民女亳氏為后(按後漢書桓帝鄧后紀后本鄧香女隨母)
(改嫁梁紀遂日月姓梁氏進入掖庭為米女絶幸梁冀誅立為皇后帝惡梁氏改姓為薄則亳宜作薄但)
(袁記亦作亳豈薄與亳古字相通耶)后家封者四人賞賜巨萬雲上書移
列三府曰孔子云帝者諦也今尺一拜用不逕御者
是帝欲不諦乎帝怒下獄殺之後冀州刺史賈瑶使
行部過祠雲墓刻石表之(後漢書李雲傳雲字行祖甘陵人性好學善隂陽舉)
(孝廉遷白馬令桓帝延熹二年誅大將軍梁冀而中常侍單超等五人皆以誅冀功並封列侯又立掖庭)
(民女亳氏為皇后后家封者四人賞賜巨萬雲素剛憂國將危心不能忍乃露布上書移副三府曰孔子)
(曰帝者諦也今尺一拜用不經御省是帝欲不諦乎帝怒下獄殺之後冀州刺史賈琮使行部過祠雲墓)
(刻石表之云云今所引多譌字故偹錄之)今石柱尚存俗猶為之李氏石
柱清河又東北逕界城亭東水上有大梁謂之界城
橋英雄記曰公孫瓚擊青州黃巾賊大破之還屯廣
宗袁本初自往征瓚合戰于界橋南二十里紹將鞠
(後漢書作趜)義破瓚於界城橋斬瓚冀州刺史嚴綱又破
瓚殿兵於橋上即此梁也世謂之鬲城橋蓋傳呼失
實矣清河又東北逕信鄉西地理風俗記曰甘陵西
北十七里有信鄉故縣也(今直隸廣平府清河縣西北有甘陵故城)清河
又北逕信城縣故城西應邵曰甘陵西北五十里有
信城亭故縣也趙置水東縣於此城故亦曰水東城
清河又東北逕清陽縣故城西(在今清河縣東本漢縣屬清河郡後漢省)
(入甘陵)漢高帝置清河郡治此中元二年(漢表作三年)景帝
封皇子乘為王國王莽之河平也漢光武建武二年
西河鮮于冀為清河太守作公廨未就而亡後守趙
高計功用二百萬五官黃秉功曹劉適言四百萬錢
於是冀乃鬼見白日道從入府與高及秉等對共計
校定為適秉所割匿冀乃書表自理其略言高貴不
尚節畝壟之夫而箕踞遺類研密失機婢妾其性媚
世求顯偷竊銀艾鄙辱天官易譏負乘誠高之謂臣
不勝鬼言謹因千里驛聞待(原本譌侍宋本作付)高上之便西
北去三十里車馬皆滅不見秉等皆伏地物故高以
狀聞詔下還冀西河田宅妻子焉兼為差代以旌幽
中之訟漢桓帝建和二年改清河為甘陵王國(後漢書桓)
(帝紀建和二年六月改清河為甘陵立安平王得子經侯理為甘陵王)以(下五字疑冇譌誤)王
妖言徙其年立甘陵郡治此焉
又東北過東武城縣西(東武故城在今山東青州府諸城縣境漢縣屬琅琊郡隋改曰)
(諸城)
清河又東北逕陵鄉西應劭曰東武城西南七十里
有陵鄉故縣也後漢封太僕梁松為侯國故世謂之
梁侯城遂立侯城縣治也清河又東北逕東武城縣
故城西史記趙公子勝號平原君以解邯鄲之功受
封于此定襄有武城故加東矣清河又東北逕復陽
縣故城西漢高帝七年封右司馬陳旨為侯國(漢表高帝)
(七年封右司馬陳胥為復陽侯今云旨誤)王莽更名之曰樂歲地理風俗
記曰東武城西北三十里有復陽亭故縣也世名之
曰檻城非也清河水又東北流經棗強縣故城西(今屬)
(直隸正定府)史記建元以來王子侯者年表云漢武帝元
朔二年封廣川惠王子嬰為侯國也(按史記表元朔三年封廣川惠)
(王子晏為棗彊侯今云二年及王子嬰俱誤)應劭地理風俗記曰東武城
西北五十里有棗彊城故縣也(疑當作棗彊縣故城也)
又北過廣川縣東(今棗強縣東有廣川縣故城)
清水北逕廣川縣故城南闞駰曰縣有長河為流故
曰廣川也水側有羌壘姚氏之故居也今廣川縣治
清河又東北逕歷縣故城南地理志信都之屬縣也
王莽更名曰歷寧也應劭曰廣川縣西北三十里有
歷城亭故縣也今亭在縣東如(疑譌或當作而)此水濟尚謂
之為歷口渡也(今正定府寧晉縣東有歷城城下藪澤周回百餘里有魚藕菱芡之利)
又東過修縣南又東北過東光縣西(漢志修縣屬信都國師古曰修音條)
清河又東北左與張甲屯絳故瀆合阻深堤高鄣無
復有水矣又逕修縣故城南屈逕其城東修音條王
莽更名之曰治修(按漢志莽曰修治)郡國志曰故屬信都清
河又東北左與黃漳板津(宋本作枝津)故瀆合又東北逕
修國故城東漢文帝封周亞夫為侯國故世謂之北
修城也清河又東北逕邸閣城東城臨側清河晉修
縣治城内有縣長魯國孔明碑清河又東至東光縣
西南逕胡蘇亭者是世謂之羌城非也又東北右會
大河故瀆又逕東光縣故城西後漢封耿純為侯國
初平二年黃巾三十萬人入北海(據後漢書當作渤海)公孫瓚
破之於東光界追奔是水斬首三萬流血丹水即是
水也(後漢書公孫瓚傳初平二年青徐黃巾三十萬衆入渤海界瓚率步騎二萬人逆擊于東光南)
(大破之斬首三萬餘級賊棄其輜重奔走渡河瓚因其半濟薄之賊復大破死者數萬流血丹水)
又東北過南皮縣西(今屬直隸河間府)
清河又東北無棣溝出焉東逕南皮縣故城南(南皮故城)
(在今縣東北衞河在縣西二十里與交河縣分水通典云無棣溝隋末填癈永徽元年薛大鼎為刺史奏)
(開之外引魚鹽于海百姓歌其利)又東逕樂亭北地理志之臨樂縣
故城也王莽更名樂亭晉書地道志太康地記樂陵
國有新樂縣即此城矣又東逕新鄉城北即地理志
高樂故城也王莽更之曰為鄉矣無棣溝又東分為
二瀆無棣溝又東逕於樂陵郡北又東屈而北出又
東轉逕宛鄉故城南又東南逕高成縣故城南與枝
瀆合溝上承無棣溝南逕樂陵郡西又東南逕千童
縣故城東史記建元以來王子侯者年表曰故重也
一作千鍾漢武帝元朔四年封河間靖王子劉隂為
侯國應邵曰漢靈帝改曰饒安也(按史記建元以來王子侯表元朔四)
(年封河間獻王子隂為千鍾侯徐廣曰一作重索隱曰漢表作重侯屬平原郡地理志有重丘據此則劉)
(隂所封乃平原之重丘一作千鍾若勃海之千童應邵曰靈帝改曰饒安無一作千鍾之文亦非劉所封)
(史表漢志可據酈元渾二為一似誤劉隂史表作劉搖一云劉隂漢表作擔)滄州治枝瀆
又南東屈東北注無棣溝無棣溝又東北逕一故城
此(疑作北)世謂之功城也又東北逕鹽山東北入海春
秋僖公齊楚之盟於邵陵也管仲曰昔召康公錫命
先君太公履北至於無棣蓋四履之所也京相璠曰
舊說無棣在遼西孤竹縣二說參差未知所定然管
仲以責楚無棣在此方之為近既世傳以文(二字疑譌或當)
(作已久)且以聞見書之清河又東北逕南皮縣故城西
十三州志曰章武有北皮亭故此曰南皮也王莽之
逆河亭(漢志作迎河亭)史記惠景侯者年表云漢文帝後元
年中封孝文后兄子竇彭祖為侯國漢建安中魏武
擒袁譚於此城也清河又北逕皮城東左會潭地(宋本)
(作池)别瀆謂之合故謂之合城也地理風俗記曰南皮
城北五十里有北皮城也
又東北逕浮陽縣西(今為河間府滄州)
河東北浮水故瀆出焉(明一綂志浮水在舊滄州南十里自東光縣南界永濟渠)
(分出東北流經州境又東北入海漢于此置縣以在浮水之陽故名浮陽)按史記趙之南
界有浮水焉浮水在南而此有浮陽之稱者蓋浮水
出入津流同逆混并清漳二瀆河之舊道浮水故迹
又自斯别是縣有浮水之名也首受清河於縣界東
北逕高城縣之宛鄉城北又東逕章武縣之故城(在今)
(河間府塩山縣西北)漢文帝後元中封孝文后弟竇廣國為侯
國王莽更名桓章晉太始中立章武郡治此浮水故
瀆又東逕篋山北魏氏土地記曰高城東北五十里
有篋山長七里浮瀆又東北逕柳縣故城南(在今鹽山縣東)
(七十里)漢武帝元朔四年封齊孝王子劉傷為侯國(按史)
(表元朔四年封齊孝王子劉陽為柳侯漢表作陽已今云劉傷誤)地理風俗記曰高
城縣東北五十里有柳亭故縣也世謂之辟亭非也
浮瀆又東北逕漢武帝望海臺又東注于海應劭曰
浮縣浮水所出入海朝夕往來日再今溝無復有水
也清河又北分為二瀆枝分東出又謂之浮瀆清河
又北逕浮陽故城西王莽之㳅(漢志作浮)成也建武十五
年更封騎將軍平鄉侯劉歆為侯國浮陽郡治又東
北□(當作滹)沲别瀆注焉謂之合河也
又東北過濊邑北
濊水出焉(在河間府青縣)
又東北過鄉邑南
清河又東分為二水枝津右出焉東逕漢武帝故臺
北(漢武臺在今鹽山縣)魏氏土地記曰章武縣東一百里有武
帝臺南北有二臺相去六十里基高六十丈俗云漢
武帝東巡海上所築又東注于海清河又東北逕紵
姑邑南俗謂之新城非也
又東北逕窮河邑南
清河又東北逕窮河邑南俗謂之三女城非也東北
至泉周縣北入滹沲水經曰(疑作白)笥□(疑作溝)泉周縣
東南與清河合者目下為清河下邑也又東泉周縣
出焉
又東北過漂榆邑入于海
清河又東逕漂榆邑故城南俗謂之角飛城趙記云
石勒使王述煑鹽於角飛即城異名矣魏土地記曰
高城縣東北一百里北盡漂榆東臨巨海民咸煑海
水藉鹽為業即此城也清河自是入于海
蕩水出河内蕩隂縣西山東(蕩隂縣今屬河南彰德府今曰湯隂)
蕩水出縣西石尚山(蕩水源出湯隂縣治因元泉流經五十里過内黃縣界入衞河)
泉流逕其縣故城南縣因水以取名也晉伐成都王
穎敗帝于是水之南(晉書惠帝永興初左衞將軍陳昣等奉大駕討穎馳檄四方赴)
(者雲集軍次安陽衆十餘萬穎遣奮武將軍右超率衆五萬次于蕩隂超衆奄出王師敗績矢及乘輿侍)
(中嵇紹死于帝側)盧林四王起事曰惠帝征成都王穎戰敗
時舉輦司馬八人輦猶在肩上軍人競就殺舉輦者
乘輿頓地帝傷三矢百僚奔散唯侍中嵇紹扶帝(疑脫)
(軍字)士將兵之帝曰吾吏也勿害之衆曰受太弟命唯
不犯陛下一人耳遂斬之血汙帝袂將洗之帝曰嵇
侍中血勿洗也此則嵇延祖殞命之所
又東北至内黃縣(屬大名府)入于黃澤
羑水出蕩隂西北(羑水源出湯隂縣西北鶴山流至羑城東會防水入蕩水)韓大
牛泉地理志曰縣之西山羑水所出也卷水又東逕
韓附壁北又東流逕羑城此(疑作北)故羑里也(在湯隂縣北九)
(里一名牖城又名防城)史記音義曰牖里在蕩隂縣廣雅稱獄
犴也夏曰夏臺殷曰羑里周曰囹圄皆圜土昔殷紂
納崇侯虎之言囚西伯於此散宜生南宫括見文王
乃演易用明否泰始終之義焉羑城北水積成淵方
一十餘步深一丈餘東至内黃與防水會(防水在彰德府安陽)
(縣西南二十里)水出西山馬頭澗東逕防城北盧諶征艱賦
所謂越防者也其水東南流注于羑水又東歷黃澤
入蕩水地理志曰羑水至内黃入蕩者也蕩水又東
與長沙溝水合其水導源里山北谷東流逕晉鄙故
壘北謂之晉鄙城名之為魏將城昔魏公子無忌矯
奪晉鄙軍於是處故班叔皮遊居賦曰過蕩隂而弔
晉鄙責公子之不臣者也淇水又東謂之宜師溝又
東逕蕩隂(原本漏)縣南又東逕枉人山東北至内黃澤
右入蕩水亦謂之黃雀溝是水秋夏則泛春冬則耗
水又逕内黃城南陳留有外黃故稱内也東注白溝
洹水出上黨沍氏縣(漢志上黨郡有泫氏縣沍字誤當作泫今為山西澤州陵川縣按明)
(一綂志安陽河一名洹水源自故洹縣東至林安陽二縣屢伏屢見東入衞河)
水出洹山山在長子縣也(今屬山西潞安府)
東過隆慮縣北(今為河南彰德府林縣)
縣北有隆慮山(在林縣西北二十五里南負太行北接恒嶽景最竒絶)昔帛仲
理之所遊神也縣因山以取名漢高帝六年封周竈
為侯國應邵曰殤帝曰隆故改從林也縣有黃水出
于神囷之山黃華谷地(宋本作北)崖山高十七里(明一綂志黃華)
(山在林縣西二十里一名林慮山下有黃華谷北巖出瀑布)水出木門帶帶即山
之第三級也去地七里懸水東南注壑直瀉巖下狀
若雞翹(史游急就章曰春草雞翹鳬翁濯顔師古曰雞翹雞尾之曲垂也)故謂之雞
翹洪蓋亦天台赤城流也其水東流至谷口潛入地
下東北一十里復出名柳渚渚周四五里是黃水重
源冄發也東流葦泉水注之(葦泉在林縣西北林慮山泉傍多葦故名)出
林慮川北澤中東南流與雙泉合水(宋本水下有出字)魯般
門東下流入葦泉水葦泉水又東南流注黃水謂之
陵陽水又東入於洹水也
又東北出山逕鄴縣南(古鄴城在今彰德府臨漳縣西二十里本戰國魏之鄴邑曹魏)
(後魏前燕東魏皆都於此)
洹水出山連逕殷墟北竹書紀年曰盤庚即位自奄
遷于此遂曰殷(竹書紀年曰盤庚十四年自庵遷于北蒙曰殷則此遂二字恐當作北蒙)
昔者項羽與章邯盟於此地矣洹水又東枝津出焉
東北流逕鄴城南謂之新河又東分為二水北水逕
東明觀下昔慕容儁夢石虎齧其臂寤而惡之購求
其尸而莫知之後宫嬖妾言虎葬東明觀下於是掘
焉下度三泉得其棺剖棺得尸尸僵不腐儁罵之曰
死胡安敢夢生天子也使御史中尉陽約數其罪而
鞭之此蓋虎始葬處也又北逕建春門石梁不高大
治石工密舊橋首夾建兩石柱螭短(疑有譌字一作矩)趺勒
甚佳乘輿南幸以其作制華妙致之平城東側西屈
(宋本作闕)北對射堂□(宋本作渌)水平潭碧林浦側可遊意矣
其水際其西逕魏武玄武故苑苑舊有玄武池以肄
舟楫有魚梁釣臺竹木灌叢今池林絶滅略無遺跡
矣其水西流注于漳南水又東北逕女亭城北又東
北逕高陵城南東合坰溝又東逕鸕鷀陂北與台陂
水合陂東西三十里南北注白溝河溝上承洹水北
絶新河北逕高陵城東又北逕斥丘縣故城西(今為直隸)
(廣平府成安縣其故城在縣西)縣南角有斥丘蓋因丘以氏縣故乾
侯矣春秋經書昭公二十八年公如晉次于乾侯也
漢高帝六年封唐廣為侯國(按史表作唐厲此云唐廣誤)王莽之
利丘矣又屈逕其北城東北流注于白溝洹水自鄴
東逕安陽縣故城(原本漏今彰德府治)北徐廣晉紀曰石遵自
孚城北入軒(疑譌當是斬)張豹於安陽是也魏土地記曰
鄴城南四十里有安陽城城北有洹水東流者也洹
水又東至長樂縣左側則溝出焉洹水又東逕長樂
縣故城南按晉書地理志曰魏郡有長樂縣也
又東過内黃縣北東入于白溝
洹水逕内黃縣北東流注于白溝世謂之洹水也許
慎說文吕忱字林並云洹水出晉魯之間昔聲伯夢
涉洹水或與其瓊漿而食之泣而又與瓊瓌盈其懷
矣從而歌曰濟洹之水贈我以瓊瑰歸乎歸乎瓊瑰
盈吾懷乎後言之暮而卒即是水也
水經注集釋訂訛卷九
