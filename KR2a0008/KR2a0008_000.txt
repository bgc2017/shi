班馬異同正史類
提要
(臣)等謹案班馬異同三十五卷舊本或題宋
倪思撰或題劉辰翁撰楊士奇跋曰班馬異
同三十五卷相傳作於須溪觀其評泊批點
臻極精妙信非須溪不能而文獻通考載為
倪思所撰豈作於倪而評泊出於須溪耶其
語亦兩持不决案通考之載是書實據直齋
書錄解題使果出於辰翁則陳振孫時何得
先為著錄是固可不辨而明矣是編大旨以
班固漢書多因史記之舊而增損其文乃考
其字句異同以參觀得失其例以史記本文
大書凡史記無而漢書所加者則以細字書
之史記有而漢書所刪者則以墨筆勒字旁
或漢書移其先後者則注曰漢書上連某文
下連某文或漢書移入别篇者則注曰漢書
見某𫝊二書互勘長短較然於史學頗為有
功昔歐陽棐編集古錄跋尾以真跡與集本
並存使讀者尋刪改之意以見前人之用心
思撰是書蓋即此意特棐所列者一人之異
同思所列者兩人之異同遂為創例耳其中
如戮力作勠力沈船作湛船由是作繇是無
狀作亡狀鈇質作斧質數却作數卻之類特
今古異文半菽作芋菽蛟龍作交龍之類特
𫝊寫訛舛至于秦軍作秦卒人言作人謂三
兩人作兩三人之類尤無關文義皆非有意
竄改思一一贅列似未免稍傷繁瑣然既以
異同名書則隻字單詞皆不容略失之過密
終勝于失之過疎也至英布陳涉諸𫝊軼而
未錄明許相卿作史漢方駕始補入之則誠
千慮之一失矣思字正甫湖州歸安人乾道
二年進士歴官寳文閣學士諡文節事跡具
宋史𫝊乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
