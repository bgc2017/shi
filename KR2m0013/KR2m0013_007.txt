欽定大清會典則例卷四
吏部
文選清吏司
月選一
一旗員按闕補用順治初年定凡官員隸滿洲
旗者以滿洲額闕用隸蒙古旗者以蒙古額闕
用隸漢軍旗者以漢軍額闕用不得互相調補
一旗員改公額康熙十年題凖各部郎中堂主
事定為公額八旗通行升用又題凖蒙古員
外郎以下官員亦改為公額八旗通行升選
雍正六年奏凖科道郎中員外郎堂司主事及
小京官等員闕均定為公額八旗通行升選至
鑾儀衛主事一員為上三旗公額仍照定例升
選乾隆十四年奏凖内閣中書清字本房七
員漢字本房七員作為公額八旗輪用
一科甲除授乾隆四年
諭今年繙譯會試取中二十二人雖從前有照例殿
試之議但此科人數甚少不必舉行殿試皆著賜
進士出身吏部引見候朕酌量錄用其優者以六
部主事即用次者在主事上學習行走該堂官照
例題補又次者照滿洲進士例選用内有見任者
即在任候升不必出闕欽此又奏凖内務府旗
鼔佐領下閒散文舉人與八旗漢軍閒散文舉
人一例選用知縣其内府旗鼔佐領下文舉人
出身之内務府筆帖式等仍不凖其與外旗一
例較俸升用主事等闕其内府閒散繙譯舉人
並繙譯舉人出身内務府筆帖式等内務府均
有應升應選之闕不凖其與外旗人員一例升
選六年
諭滿漢進士原屬一體嗣後滿洲進士亦著照依甲
第名次選用知縣俾其漸悉民瘼學習外任之事
欽此又奏凖蒙古進士一例照依甲第名次
選用知縣其繙譯進士繫分闈中式應附於夲
科之後挨名選用又議凖嗣後翰林院典簿
詹事府主簿光禄寺署丞國子監監丞博士典
簿等員闕不論雙单月除滿洲蒙古進士繙譯
進士不行銓補外悉歸滿洲蒙古舉人挨科分
名次擬定正陪補用其有由舉人筆帖式中式
進士情願具呈留夲衙門行走者仍凖其在夲
衙門行走遇應選知縣之時仍照甲第名次選
用知縣未選知縣之前若俸次已深應升漢字
堂主事者亦凖升補至如单月有闕遇科甲出
身之降調人員其品級應用小京官者亦凖其
一例補用七年奏凖滿洲蒙古文舉人出身
之筆帖式與閒散文舉人一例按科分名次凖
以知縣銓補又奏凖滿洲蒙古進士繙譯進
士及文舉人於未用之先定期考試其考試之
處由部彙齊人數奏請
欽點大臣考試試卷進
呈後引
見其奉
旨外用者進士與漢進士照甲第名次選用舉人歸
於雙月知縣兩班之後照科分名次選用知縣
不凖外用者以國子監監丞等小京官十三闕
用(國子監監丞一闕博士一闕典簿一闕翰林院典簿一闕詹事府主簿一闕光禄寺署丞)
(八闕)十六年奏凖見任筆帖式中式繙譯進士
奉
旨以知縣歸班選用者令其在任候升不行開闕嗣
後如各項候補筆帖式中式進士奉
旨歸部銓選者遇伊等應補筆帖式時亦應凖其一
例選用得闕後仍照見任之例在任候升十
九年奏凖八旗繙譯會試之設原欲令滿洲人
等學習國書並非專以科名為重乃近年以來
八旗應試之人多事鏤刻字句希圖中式於實
在繙譯文義轉覺相去逾遠况八旗通曉漢文
者既可專就文闈以博科第而曉習繙譯之人
原皆可考取内閣中書及筆帖式庫使等項亦
不必藉鄕會試以為進身之階請嗣後除繙譯
生員應仍照舊考試留為伊等考取中書筆帖
式之地其鄉會二試請永行停止
一各官開闕康熙三十九年題凖凡大小官員
由開列推升者以奉
旨科鈔到部日開闕承襲官爵者由該旗咨到日開
闕保題調補回旗等項由各該處咨到日開闕
休致告病觧任質審降調革職及京察甄别處
分官員竢考功司移付文選司日開闕病故者
由該衙門該旗咨部日開闕其科鈔咨文移付
等項每月三十日以前到部者作夲月之闕三
十日以後到部者作為下月之闕其事關開闕
各衙門均於五日内行文到部繫考功等司者
即行回堂移付文選司開闕至竢具題奉
旨方凖開闕者均於每月二十五日以前具題如有
遲延皆照例議處
一各衙門留闕雍正十三年議凖各部院滿漢
郎中以下等官員闕例應題補者務於每月三
十日截限以前將所題之人咨部察明是否合
例並知照各該科道以便稽察其保奏人員亦
應定於次月截限以前即行保奏如所題之人
遇有出差事故亦於截限以前即行咨部歸於
月分銓選倘已過截限之期始行咨留者一概
不凖題補或留闕之後又復輾轉遲延逾限不
能題補一經察出參奏將該堂官交部察議
乾隆四年議凖凡奉
旨交部補用及奏眀留部題補者無論應題不應題
之闕仍凖該堂官酌量奏請補用九年題凖
各部滿漢司官員闕近日保題者多歸選者少
致令應升及候補候選之人多致壅滯於銓法
未為均平請令各部院堂官覈明各司辦理事
宜定為題闕注册各按闕底保題刑部向例遇
有闕出咨一留一所題闕數未免過多請嗣後
滿漢司官員闕如有三闕凖其咨二留一其例
應保題之滿漢各官應仍照舊例於截限以前
將所題之人合例與否行文到部察覈咨覆後
聽該衙門自行引
見補授倘保題無人仍咨部歸入月分銓選十三
年覆凖滿司官照漢司官一例分司定額其有
蒙古司官者亦令該堂官一并酌覈分𣲖自分
定之後止許該堂官量材更調不得更有增减
一留館開闕雍正十三年議凖各部司官筆帖
式奏明留館辦事者其員闕歸部别選各照原
銜食俸升轉竢該館告成時各回原衙門於額
外辦事遇有原衙門應補之闕即行坐補乾
隆三年奏凖凡有奉
特旨升用人員該館仍留在館行走者由部奏
聞請
旨
一議官掣籖雍正三年覆凖凡奉
旨即用及扣除别補迴避人員無論雙单月不入班
次即行選用捐納議叙人員較日期先後補用
降調候補開復人員較文到先後補用如議叙
人員同日奉
旨捐納人員同日到部有俸者論俸之深淺食俸相
同者論資格之先後如捐納議叙人員注有即
用字樣雖繫同日同俸凖以本班先用又覆
凖郎中以下等官每月於三十日截限初一至
初三日司議初四日堂議初五日傳齊各官到
部將籖封固公同籖掣其十二月正月封印前
後所出之闕均於二月初五日掣籖仍按雙单
月升選出差外任者堂官代掣掣籖之後見任
者咨取本衙門堂官考語見任及候補者咨取
各旗察眀該員本身及祖父有無拖欠錢糧覆
齊後引
見其部院堂官出具考語有辭語含糊與例不合者
即行文該衙門更改至外任官員掣籖後行文
該管官出具考語給咨該員赴部附於每月月
選官後補行引
見出差患病者差滿病痊之日亦附於每月月選官
後補行引
見
一清漢字分闕順治初年定滿漢員外郎以上
及司主事小京官等員闕升選各官均不分清
漢字樣通行補用堂主事翰林院典簿等員闕
均按清漢字樣分别補用雍正十二年奏凖
六部漢字堂主事不論雙单月將由科甲出身
人員升用五人後將繙譯舉人出身之小京官
筆帖式論俸升用一人单月有闕其科甲出身
之降調人員亦凖一例補用
一科甲出身知縣改補乾隆八年議凖滿洲科
目人員已就知縣各官有自揣不勝民牧之任
情願補用小京官者凖其於臨選之時呈明改
補不論雙单月遇有國子監監丞等十三闕通
照改補日期先盡補用其不自度量必欲銓選
知縣等官及到任後不能勝任者該督撫即分
别題參如果有不宜外任為人實繫謹慎才尚
可用者該督撫將伊應否改補小京官之處具
本聲明送部引
見恭候
欽定倘蒙
俞允即以國子監監丞等十三闕不論雙单月遇有
闕出通較奉
旨日期與見在應選文舉人等輪流間用
一官員迴避康熙三年題凖各部院尚書以下
筆帖式以上祖孫父子親伯叔兄弟若同一衙
門令官小者迴避十年議凖同衙門補授同
官應迴避者將候補之人迴避乾隆十四年
奏凖旗員月選如有應迴避者掣籖後呈明即
凖迴避以别闕掣補如有一人一闕應迴避者
扣除歸下月銓選仍行文該旗取具本旗都統
印結送部存案如繫應升應選者照例以迴避
日期較各項年滿即用日期先後銓選其外任
年滿並各項即用迴避人員補用時仍照從前
年滿即用日期先後補用十六年題凖滿洲
聚處
京城而支分𣲖遠旗分各異者亦與漢人之散居
各處者無異嗣後滿員雖繫同住
京城而旗分各别又出五服之外應照漢員支分
𣲖遠各省各府毋庸迴避之例毋庸迴避十
八年奏凖繙書房筆帖式十員由戶刑二部各
撥五人令專在繙書房行走一應京察保送由
繙書房大臣甄别與戶刑二部原無關礙與同
一衙門行走者有間應毋庸迴避又奏凖各
衙門出差人員有適遇祖孫父子親伯叔兄弟
升至同衙門者向來皆令迴避惟是出差之員
既未在衙門行走應竢差滿回京之日再令其
迴避
一旗員終飬乾隆九年遵
旨議凖旗員補用外任如
陵寢及東三省官員筆帖式各省駐防將軍城守尉督
撫随印筆帖式雖繫外任究非地方有司可比
有告請歸旗終飬者應仍照舊辦理無庸再議
外其滿洲蒙古見任藩臬道府同知通判州縣
及滿洲蒙古理事同知通判等官如遇祖父母
父母年老例得終飬者照例凖其具呈該管上
司出具切實考語題奏到日由部咨察該旗出
具確實印結報部令其回京各該處引
見請
旨遵行至漢軍外任官員從前告請終飬者均照漢
人例辦理但漢軍滿洲蒙古均繫旗人在旗在
部均可補用原與漢人不同嗣後漢軍外任各
官告請終飬者亦照此例令其回京各該處引
見請
旨凡滿洲蒙古漢軍告終飬外任各官引
見時除奉
旨以旗員補用者應聽各該旗辦理並奉
旨指明以何部何官即用者照例補用外如奉
旨以部員改補者自應按照品級改補如藩臬均繫
大員例應改補京堂應照例與應升人員開列
具題請
旨如繫道府例應以各部郎中員外郎補用理事同
知通判及地方同知例應以主事補用知州與
地方通判例應以七品小京官補用知縣一項
因飬親以京官補用者仍應以科甲小京官改
補漢軍知縣因飬親以京官用者以各部院衙
門漢軍七品筆帖式改補其應改補小京官以
上人員均於雙月升選五人後選用一人其漢
軍知縣應改補筆帖式者入於各本旗應用筆
帖式人員内無論是否積算於用五人後選用
一人至見任京職應升應選外任各官如有親
老在堂二三年即屆終飬之期者由部於伊等
將及應用之時每項按人數多寡截取數員咨
察該旗令其自揣如有親年衰老難以久任情
願終飬者即於該旗呈明取具確實印結咨部
轉奏停其補用外任仍在見任京職行走再滿
洲蒙古漢軍候選外任者止有進士舉人之筆
帖式并閒散進士舉人應選知縣一項其滿洲
蒙古候選知縣人員告終飬者如繫見任之員
仍令見任上行走繫閒散科甲候選知縣者以
應用科甲小京官照科分名次補用漢軍候選
之閒散進士舉人告請終飬在京無應用之官
應照見任知縣告請終飬之例以七品筆帖式
補用此等候選人員亦於將屆選用之前每項
截取數員咨察該旗如有親老情願終飬者呈
明該旗照例取結報部注册停其銓選外任此
等外任改補及候選改補京官與見任停其升
選外任各員如飬親之際遇有在京有應升之
闕仍凖其與京官一同較俸升轉再飬親無一
定年限至應補之日補用外官不免有衰老之
人應令各該堂官於各員起復之時察明該員
年力並無衰老咨部仍以應得外任補用如有
實在年力衰老者停其補用外任仍令在京職
上行走再此等人員在京養親之際未經升任
者如繫外任改補京職之人遇有應得之闕照
丁憂起復之例補用如繫在京見任及候選改
補京職之人歸於本班遇有應得之闕先盡選
用如養親之際已經升任者照伊見任京官品
級應用之外任不論雙单月升補選用五人之
後選用一人以上各員如有應遴選引
見者亦照例與記名人員一同引
見再州縣佐貳以及雜職漢軍人員在京並無可補
用之官此等人員無論見任及候補候選如有
告終養者均無庸題奏移咨到部轉咨該旗遇
有應行簡補差使之處如有情願充補者準其
充補竢伊等應補之日仍以各應得外任歸於
夲班先盡選用至漢軍捐納各項人員如有因
親老告終飬者竢應補之日仍歸原班選用再
服滿候補開復赴補並由見任降補各官有親
老請終飬者即令該員於起文赴補之時呈明
該旗取結報部停其補用外任令各該處照見
任外官終飬之例將該員引
見請
旨如蒙
恩以京官補用亦照伊品級以京官補用至一應升
轉與應補之日補用外任之處均照見任外任
改補人員之例辦理此等呈報終飬各官如咨
察時並不豫行呈眀及赴任後二三年内復請
終飬者槩不凖行倘有假捏事故浮開年歲藉
端規避等情一經發覺將該員及出結各官照
例議處
一官員丁憂起補乾隆二年議凖官員遇有丁
艱在二十七月内者除奉
特旨升補外其餘凡有升遷停其開列升轉服滿後
仍凖算俸五年奏凖凡應升應選應補人員
已經銓補得官適遇親喪扣除及服制内因過
班過闕未經銓用者如繫雙月之人仍歸雙月
先盡銓用单月應用者仍歸单月先盡銓用如
繫數闕之員服制内過闕者服滿後凖其不積
算闕即用至過班過闕人員内有同月同班服
滿者以每月截限以前先行掣定名數挨次銓
補其各省之終飬旗員至應補之日如未滿年
分一年以外者仍以外任用在一年以内者再
扣一年半年以内者再扣半年均以京官用病
痊起補人員已經坐補得任又因服制扣除服
滿後如京闕官員凖其以京官通補如
盛京
陵寢等處官員凖其以
盛京
陵寢等處員闕通補如繫有年限之闕凖其以有年限
之闕通補内有年限未滿者照旗員終飬之例
扣限補用如奉
旨指定何衙門者服滿時仍以指定衙門補用
一官員丁憂借署乾隆十五年遵
旨奏凖丁憂道府人員其借署應照改補之例道員
以郎中借署知府以員外郎借署同知知州以
主事借署通判以七品小京官行走知縣以八
品小京官行走遇有七八九品小京官員闕均
凖借署至由小京官筆帖式外用以次升至道
府等官丁憂者除原衙門有相當員闕仍在原
衙門行走外其原衙門並無品級相當應行奏
署之闕及由閒散舉人進士升任並無原衙門
可以行走者應傳令該員等赴部掣籖分發部
院衙門額外行走遇有相當闕出令該堂官奏
請署理至丁憂回旗引
見奉
旨不宜外任同知通判州縣等官亦照以上借署之
例辦理竢服滿之日題請實授
一官員患病候補乾隆元年議準患病解退官
員病痊咨送候補者入於單月原衙門有闕先
盡坐補四年奏準滿洲文職各官無論見任
及推升擬補尚未到任人員如實繫患病令該
管官委官驗看並無捏餙者酌給假期咨部存
案在家調治不得逾六月之限如逾限不痊即
咨部開闕竢病痊仍以原衙門補用其額外食
俸官員亦照此例定限如逾限不痊即行停俸
病痊仍在原衙門行走如各員無疾捏稱有疾
者發覺照例議處
一先後記名人員論俸乾隆十三年奏準嗣後
記名以道府用之滿洲郎中以同知通判用之
滿洲小京官止於同日記名人員内論俸升用
其後次記名者竢前次人員用完再將後次記
名人員論俸升用
一廕生錄用康熙十年題準滿洲一品官廕生
以員外郎用二品官廕生以部院司主事都察
院經歴大理寺寺丞光禄寺署正用三品官廕
生以通政使司經歴太常寺典簿部寺司庫光
禄寺典簿用四品官廕生以鴻臚寺主簿用如
學習期滿該部院奏留以本衙門筆帖式補用
者遇本衙門本旗員闕準其坐補蒙古一品官
廕生以員外郎用二品官廕生以司主事用三
四品官廕生以部院筆帖式用均竢學習期滿
奏明留部歸班分别叙用乾隆元年奏準文
武官員廕生廕監生至十八歲有情願在武職
行走者該旗咨部準其随旗行走其年二十以
上者咨部引
見如奉
旨以旗員用者令其隨旗行走分部學習者令其掣
籖分發各部院衙門試看學習照品級食俸二
年期滿該堂官出具考語據實奏
聞移咨到部按伊品級照例銓補三年議準各部
院年滿廕生仍遵照奏準之例令該堂官甄别
如果有才識出衆之人即指名保題留部以該
員應得之官題補其行走勤謹堪辦部務者奏
明咨部歸於月分照期滿日期先後選用其未
得官之先仍在本衙門學習行走食俸候補不
準濫行題補其行走平常不能辦理部務者咨
回該旗隨旗行走四年奏準分部廕生二年
期滿該堂官照例甄别除歸班選用者得闕引
見候
旨簡用外其留部補用之員該衙門於伊等期滿奏
聞之時已經引
見遇有員闕知照到部照例題補其雖經奏留尚未引
見者於得官時該堂官仍行引
見(凡滿洲蒙古補廕復廕之例與漢官廕生同)
一雙月升選原定郎中以下等官先盡即用之
人如無即用之人宗人府理事官各部院郎中
將應升官員論俸擬正陪升補宗人府副理官
各部院員外郎一升一選應升官與一品廕生
分闕間用各部院衙門司主事大理寺寺丞都
察院經歴光禄寺署正等員闕用應升二人二
品廕生一人學習期滿進士一人散館庶吉士
一人年滿大使並三庫司庫一人(較年滿日期先後用)宗
人府經歴各部院清字堂主事都察院都事太
常寺寺丞等員闕用應升二人(二品廕生例不選用清字堂主)
(事等闕仍將應升之人抵補)學習期滿進士一人散館庶吉
士一人年滿大使並三庫司庫一人如進士庶
吉士二項皆無人將應升之人抵補一人漢軍
大理寺寺正用應升一人二品廕生一人通政
使司經歴太常寺典簿部寺司庫用俸深筆帖
式應升一人三品廕生一人鴻臚寺主簿用俸
深筆帖式應升一人四品廕監生一人其小京
官内通政使司清字知事大理寺評事太常寺
博士部寺司務無論升選二人後用年滿大使
一人以上升選各官每月注册下次接算如應
選無合例之人即將俸深應升人員升補
一单月升選原定郎中以下等官均先盡病痊
坐補原部之人次盡即用之人宗人府理事官
各部院郎中宗人府副理官各部院衙門員外
郎及堂司主事宗人府經歴漢軍大理寺寺丞
漢軍太常寺博士如無坐補即用人員均將捐
納議叙應升人員不論見任候補補用六人之
後用降調開復一人(捐納議叙無人專用降調開復)其六品官
員闕用捐納議叙一人降調開復一人小京官
等員闕用捐納議叙一人降調開復一人期滿
教習一人(三年期滿補用二人後將六年期滿用一人三年期滿無人將六年期滿)
(者頂補)年滿倉庫官一人如各項無應用人員仍
將俸深應升人員升用
一
盛京調補部属司庫等官雍正九年議凖
盛京銀庫司庫三年期滿令該堂官出具考語咨
部以在京司庫並與司庫對品之小京官員闕
即行調補乾隆三年議凖
盛京各部郎中員外郎主事司庫等官三年期滿
報部時不必令其赴部竢在京有應調闕按伊
等年滿報部日期先後不論雙单月即行調補
一
特用人員分部乾隆四年奏凖八旗見任職官奉
特旨補用部屬者如已經指定某部即令其在該部
額外行走仍食本身原俸竢有闕該衙門知照
過部題請實授毋庸引
見如未經指定某部令其掣籖分發各部院學習行
走亦照其夲身職銜食俸以奉
旨之後無論雙单月保題部選一并計算竢用五人
之後選用一人仍行引
見恭候
欽定補授
一内閣票籖中書乾隆四年議凖五年期滿該
衙門出具考語咨部注册後不論雙单月除不
積算外升選十人之後選用一人
一刑部司獄乾隆四年議凖三年期滿該堂官
出具考語咨部注册後不論雙单月除不積算
之外升選五人之後選用一人
一年滿倉官雍正十三年議凖
盛京等處倉官三年期滿該衙門堂官出具考語
咨部注册後歸於雙月遇有各項小京官員闕
於應升人員計積三闕之後升用一人
一由京補授八旗游牧員外郎乾隆二年議凖
五年期滿該總管出具考語咨部注册後遇有
京官員闕由六部出身者補用六部由理藩院
等衙門出身者補用理藩院等衙門不論雙单
月無論保題升選一并計算用二人之後按俸
調補一人
一寧古塔驛站官乾隆四年奏凖六年期滿該
將軍出具考語咨部注册後不論雙单月遇有
京官員闕除不積算外其應用主事等官者升
選八人之後選用一人應用小京官者升選六
人之後選用一人
一駐防軍營額外官員乾隆六年議凖駐防軍
營辦理糧餉之額外司官筆帖式三年期滿回
京該將軍保題列為一等者凖其以應得之官
不論雙单月不入班次即用列為二等者以應
得之官入扵夲班先用列為三等者以夲班應
得之官選用二人之後補用如該員應用班次
在先者仍照例銓補升用照見任司官筆帖式
之例分别加級紀錄凖其帶於新任
一内繙書房效力期滿乾隆五年議凖各部院
衙門司官筆帖式選在内繙書房行走如在兩
處行走列居優等者十年期滿由該處移咨過部
按照該員原銜以應升之官歸於单月修書議
叙班内與從前各項議叙人員較奉
旨日期先後補用其止在一處行走者雖列優等其
議叙之處應量加酌减
一各學教習期滿乾隆三年奏凖八旗義學覺
羅學各教習三年期滿引
見如有由舉人及筆帖式充補者以小京官用貢生
生員充補者以筆帖式用均歸各議叙班内選
用四年議凖由廢官充補各學教習三年期
滿該管官詳加分别果能教導有成列為一等
由部察明如繫革職主事知州以上等官充補
者給以七品官職銜由革職小京官知縣以下
充補者給以八品官職銜如再請留學教習三
年期滿後仍列為一等者繫七品職銜入於单
月議叙班内以七品小京官用八品職銜入於
議叙班内以八品筆帖式用較奉
旨日期先後選用其列為二等者仍留教習三年如
果教導有成再行奏請議叙五年奏凖降調
官員選補教習三年期滿如果教導有成分别
等第由禮部移咨過部如列在一等者凖其於
補官日紀錄二次二等者凖其於補官日紀錄
一次若再留學三年仍列為一等者凖其又紀
錄二次二等者凖其又紀錄一次
一
盛京官員升轉乾隆三年議凖
盛京五部郎中員外郎主事員闕由部將在京人
員照例升選以到任之日扣限三年該堂官於
將滿三年之時出具考語豫行咨部注册竢在
京有應調員闕不論雙单月按伊䓁年滿日期
先後指闕擬補其
盛京員闕歸於下月銓選行文調取該員来京引
見調補如該員任内有未完事件令該堂官將不能
即行赴部緣由聲明咨部將在京員闕别行補
授如未滿三年者遇有應升之京官時以升銜
留任仍以升銜較俸若繫
盛京應升之闕仍照常升用
一六部理藩院蒙古司官升轉康熙十五年議
凖六部蒙古主事員闕由夲部兵部太僕寺欽
天監等衙門筆帖式並由夲部等衙門筆帖式
考用之中書五官正等不論旗分通行較俸升
補理藩院蒙古主事員闕由國子監助教理藩
院筆帖式各口驛站將軍衙門筆帖式駐防游
牧筆帖式並由理藩院等處筆帖式考用之中
書五官正並唐古忒等學之中書助教通行較
俸升補乾隆三年議凖六部出身人員升至
六部員外郎理藩院出身人員升至理藩院員
外郎太㒒寺員外郎内閣侍讀二項人員均通
行論俸升補六部理藩院郎中升至郎中再與
各部院滿洲郎中等官一例較俸升轉又蒙古
科甲人員不補理藩院司官以六部司官用
一
陵寢官員升轉乾隆元年奏凖各
陵寢郎中遇有應升員闕與在京郎中等官一例論俸
開列引
見候
旨簡用十六年奏凖
陵寢員外郎主事員闕亦照郎中之例歸於月分升選
統歸於在京人員内一例升用
一論俸升轉康熙十年議凖大小官員除移送
停其升轉者停升外其降級革職留任官員遇
應升改補員闕不得列名竢開復之日方凖照
常升轉又在部院行走未經坐補額設之官者
均竢坐補後方凖照例升轉三十九年題凖
俸深各官遇應升應改者論俸擬正陪具題如
食俸相同者令其籖掣名次分别正陪具題其
候補官員按文到先後挨次錄用若同日咨送
均照見任官例令其掣籖雍正元年題凖每
月掣籖後將得闕各官行文部院該旗察明有
無拖欠之處如有拖欠字樣即行停升將闕歸
於下月升選竢欠項全完經部院該旗咨部以
咨文到日為始扣限三十日方凖升選未滿三
十日者雖有闕不凖升補
一郎中等官算俸雍正五年覆凖郎中等官遇
有應升闕均削去前俸止較夲任之俸升補員
外郎等官以下遇有應升闕均以補用筆帖式
之日通行較算升補其食錢糧年分概不通理
漢軍官員升補漢闕者仍照漢例止較夲任之
俸十三年議凖凡升補官員均於奉
旨之日截眀前俸竢咨報到任之日將前俸接算升
轉初任者以到任之日算俸至差往軍前辦事
各官應升者得闕後即行具題補授即照升任
食俸升轉所遺之闕歸於月分銓選竢該員回
京之日補行引
見
一各項執事人算俸雍正四年覆凖各項執事
人在部院行走已經具題對品實授者以具題
實授之日算起五年限滿由部將有品級食俸
者通算從前執事人俸禄無品級仍食錢糧補
用九品筆帖式者通算從前執事人錢糧照常
升用
一贊禮郎等官較俸乾隆元年覆凖太常寺贊
禮郎讀祝官鴻臚寺鳴贊官如由驍騎校護軍
校前鋒護軍等選授者竢伊等食俸三年後將
從前在武職上所食錢糧年分呈部注册以二
年錢糧凖作一年俸禄通行接算升轉
一還職官員算俸及分别随帶級紀乾隆五年
奏凖滿洲蒙古漢軍内外各官除裁汰告假丁
憂告病人員前任所食之俸並議叙即升加級
紀錄均凖通理随帶外若緣事議處應降應革
遇有
恩詔免議夲案審虛開復或奉
旨以該員參處之案夲属冤抑復還原職者均凖接
算前俸其議叙即升加級紀錄亦凖随帶其餘
並非夲案開復以及業經緣事降革奉
旨起用人員原繫棄瑕錄用非夲属冤抑開復者可
比一概不凖接算前俸所有即升加級紀錄均
不準随帶至品大之官已經降級調補後經復
還原級補用先降補任内所有議叙即升加級
紀錄亦不凖随帶至降革留任官員扣滿年限
開復之日除去降革日期仍凖通理前俸
一各官試俸康熙六十一年遵
旨議定在内捐升郎中等官以下小京官以上在外捐
升道府以下雜職等官以上無論滿漢均令其
於見任内試俸三年方凖照常升轉自到任之
日扣算起俸滿三年果能稱職者在内由各部
院堂官在外由各該督撫具題到日凖其實授
雜職教官免其具題止令咨部注册凖其實授
其照例捐升者無論已未滿三年仍令於升任
内試俸三年雍正六年議凖旗員由議叙升
補者試俸三年方凖照常升轉至員外郎等官
由主事等官論俸升補其夲有前俸奉
特旨補授者均試俸一年如繫保題及夲無前俸奉
特旨補授者試俸三年若廕生補用並各項初任者
均試俸三年如夲無前俸奉
特旨補授及各省同知通判均試俸三年如繫保題
及廕生補用並各項初任者均試俸五年方凖
升轉至郎中員外郎等官員闕無俸滿應升人
員將俸次在前之應升各官論俸掣籖擬定正
陪候
旨簡用
一考試繙譯筆帖式雍正元年議凖滿洲蒙古
漢軍文舉人繙譯舉人貢生監生文生員繙譯
生員官學生義學生等均屬應用筆帖式之人
每遇考試之期由部行文各旗察送到部彙齊
奏
聞造册備卷由部將大學士以下侍郎以上暨御史
開列具奏請
旨欽點閱卷大臣監試御史分别等第進
呈恭候
欽定竢奉
旨後交部出榜注册六年奉
旨嗣後遇考試爾部奏請欽點監試閱卷大臣等奏内
將從前考試何項人員圈出某某察明夾片進呈
十二年議凖考試繙譯筆帖式由部照例豫先
行文八旗將應考之人造册移送過部彙齊察
明合例之人移送兵部照考試繙譯鄕試馬步
射之例先期奏請
欽點大臣二人監試較其馬步射藝之合式者造册
咨送過部凖其入場應試十三年奏凖武舉
武生應凖其照文舉人繙譯舉人並貢監官學
生等一例考試繙譯筆帖式乾隆元年議凖
考試筆帖式移會内閣將新到通夲内酌定一
道考試四年奏凖考試候補人員照見任筆
帖式例考試若僅一二旗補用乏人應考無多
酌量請
旨欽點大臣照朝考例在
午門内考試
一考試滿洲蒙古繙譯雍正六年議凖蒙古舉
人貢監生員官學生義學生等除考試滿漢繙
譯取中人以各部院衙門蒙古筆帖式補用外
其能繙譯滿洲蒙古字語之人由部會同理藩
院考試取中者以理藩院蒙古筆帖式按旗挨
次補用又議凖考試唐古忒筆帖式於唐古
忒官學生内由理藩院考試繙譯蒙古唐古忒
字語選取好者遇唐古忒學分内筆帖式員闕
由理藩院擬定正陪咨送到部引
見補授此唐古忒筆帖式升用中書仍兼唐古忒學
行走竢升至主事令其離學再掌印喇嘛随印
筆帖式由喇嘛行文唐古忒學選取官學生擬
定正陪咨送喇嘛處考試補授仍咨理藩院轉
咨吏部注册給以八品空銜不凖食俸
一考試候補筆帖式乾隆四年奏凖凡考取驍
騎閒散繙譯考取舉貢生監繙譯肄業期滿拔
貢印房年滿並從前考試清字取中未經考試
繙譯及咸安宫官學生世家子弟奉
旨以筆帖式補用等項人員均令其考試繙譯注册
補用將及用完再行按數考取又奏凖文舉
人繙譯舉人及候補小京官曾經告降之人如
有考中候補筆帖式者注册挨次以夲旗筆帖
式補用其未經取中者亦仍行注册竢下次考
試時再凖其考試不凖其再補小京官其肄業
期滿拔貢及從前考試清字取中未經考試繙
譯並咸安宫官學生世家子弟奉
旨以筆帖式補用者如不能繙譯凖其考試清字取
中者照例以各部繕夲筆帖式補用十八年
奏凖補用筆帖式舊例于舉貢生監人等考試
繙譯按旗挨名補用續因取中人恐其繙譯生
疎停其銓選復加考試十名三名今察員闕之
多寡不定十名三名不敷選用以致一年數次
考試事屬重複請將十名三名停止仍照舊例
按旗挨名補用
一
盛京筆帖式考試原定
盛京五部奉天將軍驛站邊門等處筆帖式由
盛京兵部將夲處應用人員考試等第試卷進
呈後由部行文在京各部院衙門咨取滿堂官職
名開列奏請
欽點閱卷大臣將試卷覆加校閱擬定等第進
呈奉
旨後造册咨送
盛京兵部遇有員闕咨部引
見補授此考取人員若繫漢軍於未補筆帖式之先
遇有外郎闕即凖挨次補用咨部注册乾隆
三年議凖
盛京考試候補筆帖式由
盛京兵部咨部移揭内閣擇新到通夲一道密封
交部轉送兵部飛逓
盛京兵部會同四部堂官將軍副都統等公同委
撥官員兵丁監試分别等第具題進
呈由部開列奏請
欽點大臣閱卷十一年議凖
盛京五部將軍衙門筆帖式員闕自奉
旨之日積算起先盡彼處考中候補人等按名挨次
補用五人後將習清書之覺羅學學生補用一
人遇
盛京考試見任筆帖式時均令一同考試十二
年議凖
盛京考試候補筆帖式遇有員闕仍照舊例不拘
旗分按考取名次較出闕先後挨名咨部引
見補授後止升夲處員闕不凖與在京筆帖式一例
較俸升轉
一考試見任筆帖式雍正元年議凖見任筆帖
式行走三年考試一次遇應考之年由部行文
各衙門將應考之人造册咨部照候補筆帖式
之例請題考試取中者留任不中者解退不算
廢官如能學習繙譯下次應凖考試如有得過
功牌者令堂官察眀奏請交與該旗以武職對
品用倘有出差患病不能赴考者該堂官即於
册内注眀竢差滿病痊時補行考試如臨考不
到者交部議處乾隆十八年奏凖見任筆帖
式職司繙譯如果平日留心學習自能繙譯精
通何至三年考試不能中式若於考試解退之
後仍凖保留原任則伊等恃有此例不知懲警
視考試為具文似非激勵人才之道請將保留
原任之例停止遇下次考試仍令其赴考取中
者補用若仍不能中式即將該員革退不凖與
考至考退人員内有得過功牌者仍照舊辦理
一考試
盛京五部見任筆帖式雍正二年議凖
盛京五部見任筆帖式亦應照
京城考試之例交與
盛京兵部會同考試取中者留任不能中式者由
部行文該堂官詢問行走如何如果行走年久
辦事好者該堂官具題保留其不稱保留者解
退不算廢官如能學習繙譯下次仍凖考試如
有受傷及得過功牌者令該堂官察明奏請以
武職對品用乾隆三年議凖
盛京考試不中之見任筆帖式毋庸再行詢問居
官即行解退筆帖式令其學習不算廢官下次
考試時仍凖其考試如有曾經效力行間得過
功牌者凖其具奏請
旨以武職對品用倘有出差患病不能赴考者該堂
官即於册内注明竢差滿病痊補行考試
一駐防旗人考試升用乾隆十一年議凖各省
駐防將軍都統副都統衙門筆帖式由該將軍
等於各該處正身兵丁暨舉貢生監内照
盛京考試之例考試繙譯不必限以額數擇其優
者將試卷送部由部奏請
欽點大臣覆閱每處量取數卷進
呈後交部造册咨送各該處遇有員闕擬補送部
引
見補授無庸擬陪將次用完各該處仍行照例辦理
至考取筆帖式内如由舉貢考中者補用時授
為七品生監考中者補用時授為八品兵丁考
中者補用時授為九品均凖其與在京筆帖式
一例較俸升轉如有情願改補夲處武職者應
酌定食俸六年以後凖其於該將軍副都統䓁
處具呈咨部凖其改武後與該處豫行保舉領
催一同送部引
見記名遇有驍騎校員闕挨次補用其並無豫行保
舉領催之省分令其與兵丁一同遴選得官後
即將筆帖式開選
一考取各館繙譯謄錄乾隆元年議凖由部行
文八旗將舉人副榜貢生生員監生官學生義
學生等有情願考試者造册送部由部察明人
數照考試筆帖式之例考試繙譯清字好者多
取數十人注册遇有員闕知照到部按考定名
次咨送補用將次用完之時再行照例考取
十四年奏凖凡各項考試繙譯謄錄時其廕監
生舉貢生監官學生義學生内有兼前鋒護軍
領催驍騎者均凖一例考試竢取中補用後其
前鋒領催即行開缺停止所食錢糧
一停止各部保題筆帖式乾隆四年奏凖各部
院衙門筆帖式職司繕錄清字與辦事司官必
湏諳練才能指名保薦者不同嗣後一槩不凖
保題坐補
一補用筆帖式雍正四年題凖内外各衙門筆
帖式均於每月十五日截限二十日掣籖將考
取人員除未滿十八歲者停其補用外餘各按
旗分照考取名次擬補舉人貢生授為七品監
生生員授為八品官學生義學生驍騎閒散及
親軍領催庫使人等均授為九品如有續中舉
人者凖改給應得品級食俸續捐監生者改給
八品仍照九品食俸一應升轉均以補筆帖式
之日較算其由小京官告降考取補用者按伊
應補小京官品級補用乾隆四年奏凖補用
筆帖式各按旗分先盡病痊起補額外坐補及
先用(見任裁汰並迴避别補及年滿調補)即用(各項議叙不入班次即用及開復人)
(員並奉即用旨以筆帖式者)不積算人員補用外各項無
人將考試繙譯取中之人挨次用三人(照取中名次挨)
(次補用)次用議叙一人(照奉後補旨日期先用)次用繕本
一人(戶部八旗司繙譯兵部繕寫印軸之人同繕本之人及各部寺年滿庫使共較年滿)
(日期先後補用)次用降補一人(滿洲降至正九品漢軍降至正八品均較奉)
(先旨日期後補用)各部院繕本筆帖式員闕先將驍騎
清字人員不論旗分挨原考名次輪補三人後
將考清字之拔貢並考清字取中未經考試繙
譯及世家子弟咸安宫官學生等考中清字之
人論名次補用一人各項清字無人除考定候
補人員外將八旗生監考試繙譯取中者不論
旗分按名次補用三年期滿入於繕夲班内按
期滿日銓選又奏凖戶部八旗司增設繙譯
貼寫筆帖式八人於考取驍騎閒散繙譯人等
内選補(如驍騎繙譯人員用完除將考取定額候補人員外注册之生監人等按原考)
(名次咨送頂補)兵部繕寫印軸貼寫筆帖式二十人於
考取驍騎閒散清字人員内選補(如驍騎清字人員用完除)
(將考取定額候補人員外注册之生監人等按原考名次咨送頂補)三年期滿入
於繕夲班内較期滿日補用
一宗人府宗室筆帖式雍正二年議凖由宗人
府將應補宗室人員引
見補授移咨過部照咨轉行戸部該旗給與七品食
俸
一内務府筆帖式雍正二年議凖由内務府將
應補人員補授移咨過部照咨轉行戶部該旗
仍按其出身照依品級食俸
一夲部掌稾筆帖式雍正五年覆凖文選司題
稾房筆帖式科房各設掌稾筆帖式二人五年
期滿勤慎無過案卷清楚堂官保題以應升之
官升用十三年議凖兵部武選司架閣科亦
設掌稾筆帖式六人即在該部筆帖式内遴選
五年期滿亦照本部文選司之例凖其以應升
之官即用乾隆六年奏凖夲部兵部掌稾年
滿筆帖式歸於单月入於議叙班内較奉
旨日期先後升用應用小京官員闕亦照此例辦理
其掌稾員闕再行選補
一理藩院委署筆帖式康熙五十六年奏凖由
理藩院於八旗蒙古前鋒護軍領催唐古忒學
生蒙古學學生内選蒙古字語好者考取十名
令伊等仍食原錢糧書寫文移兼原差事行走
竢蒙古字語筆帖式員闕補用雍正九年奏
凖委署筆帖式如效力行走好者竢夲旗理藩
院蒙古字語筆帖式員闕該院出具考語咨部
引
見授為八品其所遺委署筆帖式員闕仍聽理藩院
照例選補
一三庫大使筆帖式庫使調補乾隆九年奏凖
三庫筆帖式並三庫掌籍筆帖式共十有五人
不論旗分作為遴選調補戶部行文各部院衙
門保送六部各保送二人其餘衙門各保送一
人由該庫堂官每一闕遴選二人引
見調補三年滿日照例更代其更代之筆帖式即補
所調員闕竢有夲旗分員闕仍按調庫人員旗
分銓補
一步軍統領衙門筆帖式雍正十二年奏凖遇
有員闕由該衙門移咨到部轉行各部院衙門
於見任筆帖式内遴選老成諳練之人出具考
語保送由部會同步軍統領再行遴選三四人
引
見補授如有奉
旨記名者即行注册竢有員闕引
見補授
一三旗領侍衛府筆帖式乾隆四年奏凖領侍
衛府筆帖式十有二人由領侍衛内大臣於親
軍内考試繙譯擬定正陪咨部再行考試擬補
三年期滿遇有夲旗部院筆帖式員闕與外任
年滿調補人員較年滿日期先後調補遇考試
見任時一同考試至升轉時將伊等得補侍衛
筆帖式之日所食親軍錢糧凖其接算
一
盛京刑部蒙古筆帖式乾隆四年議凖蒙古筆帖
式二人將
盛京考取蒙古繙譯之人補用如
盛京無應考之人即將在京考取蒙古繙譯之人
掣籖補用六年期滿照例調補
一督撫衙門筆帖式康熙十年題凖各省督撫
筆帖式員闕咨部請補者由部行文各部院衙
門遴選出具考語保送過部引
見補授乾隆四年奏凖各省督撫衙門筆帖式例
由部院衙門保送過部引
見之處請照步軍統領衙門筆帖式之例出具考語
保送到部再行遴選每一闕遴選二三人引
見補授十四年奏凖各省督撫衙門筆帖式内有
已滿六年者令各督撫出具考語送部遇有本
旗各部院衙門筆帖式員闕補授未經得補之
前到部照見任各處調京之例令其掣籖分在
各衙門額外行走其未經年滿者竢年滿之日
亦照此例辦理
一遴選協辦同知雍正八年奏凖歸化城協辦
同知筆帖式員闕交與理藩院將八旗蒙古筆
帖式内人明白通曉漢文者選取以筆帖式原
品令往歸化城協理同知辦事十二年奏凖
和林郭爾崑都崙托克托城薩拉齊各增設筆
帖式一人於各部理藩院筆帖式内遴選引
見發往乾隆元年議凖歸化城清水河善岱增設
筆帖式二人均由部行文内閣各部院將滿洲
蒙古中書筆帖式内通曉蒙古語清漢字好能
辦事者各遴選一人出具考語保送到部引
見補授其筆帖式員闕别行開選五年奏凖歸化
城等處協辦筆帖式任事已滿三年果能勤勞
供職廉謹自持地方旗民事務實堪勝任者令
該管上司據實保舉送部引
見後仍回原任其奉
旨記名者遇有應升由部於在京記名人員引
見之時將該員記名之處一并繕錄名單進
呈候
旨簡用其歸化城和林郭爾協辦筆帖式二人均繫
兼三要員如有人地不相宜之處凖該督撫於
各協理筆帖式内酌量題請調補
一八旗随印筆帖式康熙四十六年議凖滿洲
蒙古漢軍都統護軍統領兩翼前鋒統領滿洲
火器營随印筆帖式由各該都統將前鋒護軍
領催驍騎步軍内選取能繙譯者擬定正陪咨
送過部會同兵部考試補授如情願在旗候補
以本旗驍騎校守衛
壇廟及城門六七八品等官補用其
景運門筆帖式由護軍統領於護軍及後左門筆
帖式内遴選咨部考試雍正十一年奏凖嗣
後随印筆帖式員闕其生監官學生閒散人等
内有願就考試者亦凖其咨部取中者凖其補
授其由前鋒護軍領催驍騎補授者仍食伊等
原錢糧由生監官學生閒散補授者給與九品
筆帖式三年期滿咨部注册考試仍留随印效
力竢得補後再行開選乾隆十八年奏凖見
在
景運門行走之上三旗每旗辦事筆帖式四人内
按旗分掌稾筆帖式三人著随關防一同辦事
不論旗分遴選人明白辦事好者補授咨部注
册三年無過年滿後兩翼大臣會同詳察出具
考語咨部照領侍衛府筆帖式之例以各部院
衙門筆帖式用如有過犯即革退掌稾筆帖式
咨部再行遴選補授
一吉林寧古塔黑龍江將軍等處筆帖式員闕
康熙五十三年題凖由將軍副都統選取本處
應用之人坐名補授咨部注册乾隆五年奏
凖吉林黑龍江捕牲烏喇等處筆帖式其由領
催及驍騎選補者仍食原錢糧由閒散選補者
給與九品筆帖式錢糧不凖與在京筆帖式一
同升轉仍由該將軍等照向例升用
一吉林黑龍江將軍衙門新設理刑司銀庫筆
帖式乾隆二年奏凖吉林將軍衙門理刑司增
設筆帖式一人黑龍江將軍衙門增設銀庫筆
帖式二人令該將軍於夲處應補人員内遴選
通曉漢文能繙譯者送部引
見補授四年奏凖吉林黑龍江理刑司銀庫增設
之筆帖式凖其與在京各處筆帖式一例升轉
由夲處考試選補如夲處無考試繙譯之人令
該將軍行文
盛京兵部將考試繙譯人員内挨名指補送部引
見補授
一游牧筆帖式雍正元年議凖八旗游牧總管
随印筆帖式員闕由該總管於夲處蒙古兵丁
内每員闕選取二名擬定正陪咨部考試補用
授為八品食俸
一補用庫使乾隆四年奏凖部寺庫使員闕由
部行文國子監將夲旗應補庫使之官學生詳
加考試繙譯每員闕取中四人將考卷一并咨
部由夲部堂官覆行考試擇其佳者指名坐補
三年期滿免其考試入於各部繕夲班内較期
滿先後以筆帖式補用九年奏凖各部寺庫
使調補三庫庫使之人如從前有經該衙門奏
凖守候本衙門本旗筆帖式員闕者仍凖其候
補原衙門本旗之闕十六年議凖庫使員闕
行文國子監將本旗官學生每員闕咨送三人
宗人府將覺羅學生每員闕咨送二人彙齊考
試擇其佳者指補
一
盛京各部庫使乾隆四年奏凖由
盛京兵部會同
盛京禮部將本旗未經考取筆帖式之官學生遴
選二人掣補咨部注册三年期滿與生監一同
考試繙譯取中者以筆帖式用不能中式者解
退庫使下次考試時仍凖其一同考試十七
年覆凖
盛京各部庫使員闕分為左右兩翼如遇員闕仍
照例令
盛京兵部會同
盛京禮部不拘旗分在夲翼四旗官學生内考取
繙譯擇其佳者指補咨部注册
一教習期滿補用筆帖式乾隆五年奏凖
圓明園八旗營房教習四年期滿列為一等及八
旗義學教習三年期滿為人勤慎教導有成者
咨送到部均入於議叙班内較日期先後以筆
帖式補用
一各處補用外郎康熙二十九年題凖八旗滿
洲蒙古漢軍外郎員闕由該旗咨部行文國子
監於夲旗年久官學生内遴選一名咨送由部
考試繙譯補用六年期滿出具考語咨送到部
考職錄用雍正十一年奏凖八旗蒙古新設
外郎八名該旗咨部行文本旗漢軍旗分將本
旗生監官學生兵丁閒散人等内將滿漢文藝
好者選取二名擬定正陪咨部考試繙譯補授
乾隆三年奏凖
盛京外郎由
盛京兵部於考取繙譯候補筆帖式之漢軍生監
官學生人等遇有外郎闕挨名補用咨部注册
六年期滿出具考語咨部考職錄用如願補用
筆帖式具呈
盛京兵部凖其以筆帖式即行補用將考定職銜
注銷以補筆帖式之日算俸至在
京各旗外郎年滿考職後有情願就筆帖式者亦
照
盛京之例凖其與候補筆帖式取中者按考定名
次選用
一兵部武選司架閣科增設外郎四名雍正三
年奏凖由兵部於領催内遴選咨部補授五年
期滿並無過犯經手冊籍交代清楚夲司出具
印結咨部以八品筆帖式即用乾隆五年奏
凖架閣科外郎五年期滿歸於繕夲班内遇有
夲旗筆帖式不積算夲班之闕
一福州將軍衙門增設外郎四名水師營增設
外郎二名雍正八年奏凖由該將軍於學習清
書已成漢軍子弟内選補八年期滿照例注册
補用若止曉清文弓馬可觀者遇有領催闕凖
其拔補乾隆二年奏凖廣州駐防照福州駐
防之例八旗增設外郎各一名由該將軍於見
在國語眀晰之官學生内選取八年期滿咨部
照例注册補用若止曉清文弓馬可觀者遇有
領催闕凖其拔補三年奏凖京口將軍八旗
各設外郎一名選&KR0836;悉國語者充補八年期滿
咨部照例補用若止曉清文弓馬可觀者如馬
步兵丁照閒散之例如繋領催照記名領催之
例以驍騎校題補遺闕仍照例拔補
一各處年滿筆帖式調京康熙九年題凖
陵寢筆帖式及各省城守尉駐防協領筆帖式六年期
滿由各該處出具考語咨送到部由部察覈相
符以夲旗月分所出之在京各部院衙門筆帖
式員闕論期滿之前後先行調補乾隆三年
奏凖
盛京等處有年滿回
京候補之筆帖式其未補之先到
京時由部傳令掣籖在各部院學習行走仍令食
伊原俸
一
盛京驛站筆帖式停調補雍正十一年議凖
盛京
三陵總管及驛站等處筆帖式無年滿之例停其調補
盛京五部止與在
京部院筆帖式一同論俸升轉
一筆帖式病痊起補康熙元年議凖筆帖式有
不願在伊夲衙門行走因而告病解退希圖别
補好衙門此等人員起補時仍竢伊夲衙門有
闕補用乾隆四年奏凖各省衙門筆帖式六
年期滿例應調補來京之人其有因病解退者
起補時由部察明該員除在任已滿六年照例
先行補用如從前在任未及五年起補時仍竢
該員原衙門有闕坐補接算扣滿年限再行調
補如在任已在五年以上起補者以赴補之文
到日再扣限一年至在任已五年半以上者再
扣限半年凖照調補之例先行補用
一補用天文生雍正五年議凖欽天監滿洲漢
軍天文生闕除舉人貢生並原任筆帖式不行
補用外於考試繙譯取中之監生生員官學生
義學生内各按旗分名次歸入月選與所出筆
帖式員闕一例掣籖補用不算筆帖式班次如
有闕夲旗無應擬之人則扣留竢考取有人之
日再行補授不凖借補别旗之人八年奏凖
欽天監天文生其由監生生員補用者授為八
品由官學生義學生等補用者授為九品各按
品級食俸
一遴選貼寫中書乾隆五年議凖内閣貼寫中
書(八旗共四十人内滿夲房二十四人每旗定為三人漢夲房十六人每旗定為二人)員
闕由内閣知會到部行文各部院各該旗各按
旗分將見在候補筆帖式内除坐補原部及先
用即用人員外其餘無論已未考取注册各部
院繕夲筆帖式及文舉人繙譯舉人貢監生員
官學生義學生等移咨過部轉送内閣會同考
試選取補授照筆帖式例給俸
一三四品官廕生補用筆帖式乾隆五年奏凖
漢軍三品四品官廕生分部者學習期滿凖其
入於議叙班内以學習期滿日期較先後補用
各部院衙門筆帖式三品官廕生授為七品四
品官廕生授為八品
一繙書房筆帖式十人乾隆十五年奏凖將戶
部刑部筆帖式額内各撥給五人遇闕不論旗
分亦不分滿洲蒙古漢軍員闕於繙書房行走
人員内遴選咨部引
見補授如有應補之人於每月截限以前咨部即行
坐補附於月選筆帖式内引
見補授竢有夲項旗闕翼闕即行補還
欽定大清會典則例卷四
