欽定大清會典則例卷五十四
戶部
蠲䘏二
一救灾康熙二十七年覆準雲南鶴慶劍川二
處地震該撫委官振濟壓斃者每名給銀一兩
壓傷者每名給銀五錢倒壊房屋每間給銀二
兩被灾無棲止者每名給榖一䂖幼者給榖五
斗動支常平積榖五十七年
諭索倫人等於圍場效力甚屬年久見在亦有出兵之
人聞被水灾朕心深為惻憫將戶部備用銀内動支
萬兩前往散給將被灾之人逐一察眀無房屋者即
賞給房屋無衣服者即賞給衣服務令均沾實惠以
副朕軫恤至意欽此五十九年覆準臺灣颶風大
作傷損人民倒塌房屋照散振例散給其船壊
淹溺兵丁照出征病故綠旗兵丁之例賞給
雍正元年覆準河南中牟縣黃水漫溢武陟縣
沁黃並漲衝塌房屋貧民共三千五百八戶動
支地丁銀每戶給銀一兩六年覆準福建永
定縣五月大雨山水驟發傍溪房屋人口被衝
每大口給銀一兩小口給銀五錢倒壊房屋住
房每間給銀一錢浮店每間給銀四分五釐
八年
諭昨午地震兵民房屋牆垣必有頽塌者其内外城居
民每城令滿漢御史各一人分詢民閒房舍倒塌牆
垣傾頽者作速分别具奏朕將加恩賞給欽此遵
旨察勘給中城銀七百八十四兩有竒東城三千五百
十有六兩南城八百六十五兩西城萬二千三
百六十兩有竒北城萬三千六百七十兩有竒
均發
内帑賞給乾隆二年題準地方倘遇水灾驟至
督撫聞報一面題報一面委官量撥存公銀會
同地方官確察被灾之家果繫房屋衝塌無力
修整並房屋雖存實繫饑寒切身者均酌量振
䘏安頓如遇冰雹颶風等灾其間果有極貧之
民亦準其一例振䘏又
諭前因畿輔地方被水特命侍衛等前往振䘏居民
其各營汛防被水兵丁據議稱兵丁領受餉銀其
房屋亦繫官給不應在振䘏之内朕思兵民均屬
一體此番被水室廬坍塌妻子無依情殊可憫應
每名量行賞銀二三兩為目前養贍以待官蓋營
房著即𫝊諭振䘏官員等酌量輕重作速妥恊辦
理欽此遵
旨議準將營兵被水至重人口多者賞銀三兩被水
稍重人口無多者賞銀二兩被水至輕人口少
者賞銀一兩三年
諭各省督撫身任地方皆有父母斯民之責於所屬
州縣水旱灾傷自應速為訪察加意撫綏朕前屢
經降旨訓示該督撫等自能仰體朕心不致玩視
民瘼稽延時日朕念水旱之灾同宜振救而水為
尤甚旱灾之成以漸猶可先事豫籌水則有驟至
陡發之時田禾浸沒廬舍漂流小民資生之策蕩
然遽盡待命旦夕尤當速為拯救庶克安全不致
流移失所見在成例分别極貧次貧其應即行拯
救者原不待部覆但恐各省辦理不一或仍有拘
泥遷延致灾民不能及時沾惠者用是再降諭旨
嗣後各該督撫可嚴飭地方官凡遇猝被水灾迅
文申報督撫即刻委官踏勘設法拯濟安置一面
辦理一面奏聞務使早沾實惠俾各寧居以副朕
憫念灾黎之至意倘或怠玩濡遲致傷民命或有
司奉行不力胥役侵蝕中飽以及藉名捏飾浮冐
開銷等弊該督撫照例嚴參倘辦理未恊積弊未
除則咎在督撫將此永著為例欽此七年覆準
江蘇所屬山陽等二十州縣夏秋被水衝坍民
房十有四萬八千四百八十七閒給銀搶修草
房每間給銀四錢五分瓦房每閒給銀七錢五
分又覆準安徽所屬懷寧等二十六州縣被
水衝坍民房六萬六千三百八十間照例分别
瓦房草房按間給與修葺搶修之費又覆準
江西興國贑寧都瑞金萬安龍泉等縣夏被水
灾淹斃人口衝倒房屋大口每口給銀一兩五
錢小口八錢瓦房每間給銀八錢草房每間五
錢八年議準四川西昌縣城鄉等處雨水衝
沒民房瓦房每閒給銀二兩草房每閒一兩牆
壁脱落三面者給銀三錢脱落二面者二錢脱
落一面者一錢淹斃人口每口給銀二兩九
年覆準江南江浦六合等縣水衝民屋瓦房每
間給銀七錢五分草房每間四錢五分淹斃人
口每口給銀五錢十年議準上下江被灾民
房上江瓦房每間給銀四錢草房三錢次貧各
減一錢下江瓦房每間給銀七錢五分草房四
錢五分仍於定例之外每間各加銀二錢又淮
安所屬阜寧縣水衝民房草房每間給銀六錢
五分外每間加給三錢十一年議準陜西通
渭縣水衝民房每間給銀五錢淹斃人口每口
給銀二兩平涼縣水衝民房每間給銀一兩塌
損民房每間給銀五錢秦州水衝民房每門給
銀一兩壓斃人口每口給銀一兩十二年議
準江南崇明縣風潮為灾坍塌民房除瓦房草
房於每間常例給銀外每間加給二錢又覆
準山東鄒平等九十州縣衛所被水衝倒民房
極貧每戶給銀一兩五錢次貧每戶給銀一兩
再次貧每戶給銀五錢十六年
諭上年江安二省内有偏灾之宿州鳳陽泗州長淮
宿遷邳州大河海州等處各該撫業將本年應徵
新舊漕粮題請分别蠲緩所有此項減船軍丁苫
蓋食用之需未免拮据著加恩於定例折給半月
之外再賞給二分以䘏丁力欽此又
諭據奏朝邑縣於六月十四五等日河水驟漲淹及
居民輕重不等見在察勘分别振䘏等語朝邑逼
近黃河地夲窪下此次河水漲溢被灾貧民雖經
照例撫䘏但其中有房屋家具糧食盡被淹沒者
家室漂搖更可憫惻著該督撫察眀此等被灾較
重之戶於常例外加恩賞給一月口糧欽此十
七年題準湖南茶陵州及&KR0789;縣於乾隆十六年
被水衝倒房舍七百十有二間每間給銀五錢
草房二百六十七間每間三錢淹斃老婦每口
給銀一兩幼孤每口銀五錢
一拯饑順治二年題準八旗澇地每六畝給米
二石又題準口外八旗蒙古地畝被灾按饑
民名口折給米銀許其沿邊糴米毋令進口
又題準八旗游牧地方被灾人口每月給米一
斗在張家口者給米古北口者給銀又題準
王貝勒貝子公等府屬人役澇地振米照例支
給其投充人帶来地不準給五年題準直省
駐防官應給澇地米所畱家口在京支給随帶
家口在駐所支給六年定八旗每歲倚恃振
給不務農桑嗣後停其踏勘如遇荒歲王以下
食俸官員以上每歲照俸米倍給又定地方
被灾督撫即詳察頃畝分數具奏八年覆準
山左江浙水灾亟需振濟以倉榖振窮民以學
租振貧士十年題準振䘏旱澇地畝自王等
府屬佐領以下至所屬旗人令該旗都統確察
口數七歲以上為一口六歲以下四歲以上為
半口不得以投充及傭雇人充數又題準八
旗貧人滿洲蒙古每佐領下給布六十疋棉六
百斤米百石漢軍每佐領下給布三十疋棉三
百斤米五十石十一年覆準八旗澇地令即
振給到通漕米滿洲蒙古每佐領下給倉米二
百石漢軍每佐領下給倉米百石不論有無俸
糧該旗都統酌量散給又覆準八旗旱地每
六畝給米二斛米折各半折色照時價支給
又覆準看守
南苑海戶灾地每六畝給米一斛是年發戶禮
兵工部庫貯銀十有六萬並
内帑銀八萬兩分振直隸各府饑民十三年題
準八旗滿洲蒙古每佐領給米三百石漢軍每
佐領給米百石著該佐領領催親騐貧戶給發
其官員家人充兵者不準給又題準八旗被
灾地畝每六畝給米一斛是年發
内帑銀三萬兩振濟直隸饑民十四年發
内帑銀十萬兩分賞八旗兵丁及振濟直隸饑民
康熙元年覆準八旗被水灾地每六畝給米
二斛蝗雹灾地每六畝給一斛三年覆準振
給八旗灾地米京通各倉挨給駐防在外者行
文該地方官支給九年
特遣部院堂官往勘淮揚水灾以鳳陽倉米麥及捐輸
等各項米穀盡數振給如仍不敷即動正糧接
濟十年遣部堂同江南督撫截留漕米並鳳
徐各倉米振濟淮揚灾民每名給米五斗六歲
以上十歲以下給半各處同日散給以杜重冐
之弊又題準江南淮揚府州縣分設米厰散
給饑民每人日給米一升三日一放部差司官
每府一人恊同地方官親騐給放十一年覆
準八旗旱灾地每六畝給米二斛本折各半其
折色照時價支給二十五年
特遣大臣往鳳陽徐州等處發鳳陽倉銀米並動支附
近州縣正項錢糧振濟二十八年
諭振濟饑民關繫緊要著撥戶部庫銀三十萬兩解交
直隸廵撫速行振濟欽此三十年
諭近因西安等處灾荒撥發正項錢糧振濟著遣部院
堂上官一人前往親行騐給務使饑民均沾實惠欽
此又議準陜西西安鳳翔等府被灾每大口
日給米三合小口日給米一合五勺照時價折
銀散給又覆準陜西西安府屬被灾二十四
州縣衞所鳳翔府屬被灾三縣撥發山西省銀
二十萬兩解赴陜西振濟大口日給米三合小
口一合五勺照時價折銀給發至次年四月終
停止又覆準直隸被灾井陘等十四州縣將
積榖振濟大口日給米四合小口日給二合
三十三年直隸霸州文安等十州縣被灾將各
州縣見貯備振米糧委道官按日給發大口日
給米三合小口日給一合五勺自二月初一日
起至四月終止三十六年
諭直省被灾地方著差戶部賢能司官一人會同該撫
等逐一親行確勘具奏欽此三十七年
諭山東濟兗東三府屬比歲不登米價騰貴令保舉賢
能司官二人前往會同該撫一面振濟一面奏聞欽
此四十年覆準陜西甘肅河州所屬土司旱
灾照内地每大口月給米一倉斗小口月給五
倉升四十二年江南鳳陽府屬亳州等州縣
衛振濟饑民大口每名日給米五合小口日給
二合又議準山東振濟饑民差戶部賢能司
官馳驛速往截畱漕運尾船米五十萬石交與
山東地方官並委八旗官員各支庫銀三千兩
前往山東會同地方官振濟饑民又
諭振濟山東饑民事關緊要應分為三路每路差大臣
一人與先差往司官一同往返廵察於事有益截留
漕糧亦屬緊要漕運總督見今無事著作速前來親
看截畱其振濟饑民官員所領雖繫公項若勉力自
效有益於民事竣回時一併議叙欽此四十三年
覆準湖廣監利縣被灾將常平倉榖每大口日
給榖一升小口日給六合自十一月起至次年
二月止四十六年
諭江南地方頻年雨𤾉時若百榖用成閭閻黎民咸得
遂生樂業但民間夙鮮蓋藏禦荒無術一遇歉歲即
有匱乏之憂朕屢次南廵素所洞悉今年自夏入秋
雨澤愆期該督撫先後奏至因念小民久未被灾驟
罹荒旱所關甚鉅隨命九卿等速同詳議應行事宜
業經飭令停徵並發倉榖振濟顧倉榖數少未足徧
給惟各州縣截畱漕米可以實惠及民目下時已届
冬總漕無事著會同總督廵撫親往各州縣被灾地
方備加察勘將夲年所徵漕糧每州縣或畱八九萬
石或畱十萬石酌量足支振給之數分别多寡存畱
支散及今漕米尚未開兌截見收之糧以濟待哺之
衆實於民生大有禆益此朕殷殷懷保赤子軫念如
傷之至意戶部即移文該督撫等實心奉行仍開具
振濟實數奏聞欽此四十七年覆準江南淮徐揚
三府屬水灾倉無存榖將司庫四十七年截畱
平糶銀動支十萬兩振給大口月給銀三錢小
口月給一錢五分四十九年議準福建泉州
漳州地方被旱灾將今冬應運鎮江漕糧截畱
十萬石運至狼山松江湖州漕糧各截畱十萬
石運至乍浦令福建總督選賢能總兵官二人
親帶大小戰船至狼山乍浦交割運至漳泉等
處散給五十三年覆準陜西甘屬去歲薄收
於附近存貯糧内撥振自二月起至六月止每
大口日給米三合小口日給二合五十四年
議準遣大臣一人廵察甘肅被灾地方銀米兼
行振濟五十九年議準動戶部庫銀五十萬
兩委司官運送西安延安蘭州分作三路散振
並將陜屬各州縣衛所廳常平倉糧六十九萬
二千石有竒甘屬各州縣衛所廳常平倉糧六
十七萬二千石就近酌量散給除歉收地方外
如有應行散給之處一面題報一面會同散給
再旗民有情願效力人員許自備銀米赴部具
呈將職名送散振官處竢效力事竣照銀米數
之多寡覈明議叙六十年
諭今春雨澤甚少備荒要緊著發帑金五十萬兩差大
臣往山陜地方買米振濟欽此六十一年
特遣大臣振濟直隸贊黃等處四十二州縣饑民並發
米各州縣煮粥振濟雍正元年覆準東省連
年荒旱動用庫銀委官會同該地方官按名散
給著振濟三月有鄰省就近覓食窮民亦一例
散振又覆準浙江富陽等縣衛被旱乏食饑
民按口煮振至來年麥熟停止又議準直隸
河南二處各遣大臣一人會同該撫將乏食窮
黎速動常平倉榖察眀戶口振濟如常平倉榖
不敷將分貯監榖及截畱漕米振濟其耕種無
資衣食匱乏者酌量資給至携家覓食不能回
籍者令直隸山東河南廵撫察眀加意撫綏招
輯復業仍將振過大小戶口米穀數目造冊報
部察覈如有不肖官員侵蝕肥己並遲延遺漏
者即令遣往大臣指名題參三年
諭今歲直隸地方被水小民乏食朕軫念維殷已截漕
發倉多方振䘏但恐停振之後正值東作之時農民
謀食無策著再加振一月如從前所發之米不足振
糶著確察奏請增發米糧欽此又覆準江南睢寧
宿遷二縣水灾動支積榖自十月初一日為始
煮粥散振五月又覆準直屬霸州等七十二
州縣廳所秋禾被水散振三月大興等四縣雖
勘不成灾小民被水乏食亦量振一月四年
覆準江南安徽所屬之無為望江等州縣被灾
窮民冬寒乏食煮振五月其應振米穀於鄰近
州縣積榖内撥給五年遣大臣御史分往直
隷被灾玉田等二十三州縣逐戶計口悉心勘
察發帑散振六年覆準監振各官遵例減從
無擾經承造册紙筆飯銀之費令各州縣量給
又議準地方被灾督撫等嚴飭各屬親勘填
冊按戶給振毋得假手胥役里甲徒滋侵蝕
又議準凡拯濟饑民近城之地仍設粥厰其遠
在四鄉於二十里之内各設米厰一所照煮振
米數按口一月一領七年議準遇灾振濟之
後即將振過銀米數目戶口姓名月日刊刻告
示通行曉諭以杜吏胥中飽八年覆準山東
被灾動榖散振大口月給榖三斗小口月給一
斗五升各給三月又覆準西寧州夏旱振濟
大口日給粟米六合小口日給三合又奏準
北河水勢漫溢直隸順德廣平大名河閒四府
所屬州縣被淹之處居民遭值水患遣侍郎副
都統科道翰林等前往分為四路每路各於戶
部領帑銀二萬兩察勘振濟若有動用倉榖之
處即將本地倉榖動用奏聞九年江南邳州
等處被水振濟三月十一年
諭上年江南沿海被水地方如常熟等二十三州縣並
續報之華亭等六縣該督撫等已遵旨撫綏振䘏定
議大振三次每次以一月為期料寒冬初春以来窮
民存飬有資不致失所矣朕思二三月間正青黃不
接之時尚須籌畫接濟資其力作庶可無悞春耕著
再加振四十日以昭格外之恩其有從前遺漏貧民
並先可餬口而目下力不能支者亦著察眀增入補
振之内再被灾之鹽場竈戶亦照貧民例加振一月
該督撫鹽政等務須督率有司實力奉行使被水之
家均沾恩澤以副朕䘏灾拯困之至意欽此乾隆
元年
諭地方偶有水旱之事凡察勘戶口造具册籍頭緒
繁多勢不得不經由胥役里保之手其所需飯食
舟車紙張等費朕聞竟有派累民間並且有取給
於被灾之戶口者若遇公明之有司尚知稽察禁
約至昏憒慵懦者則置若罔聞益滋閭閻之擾矣
嗣後直省州縣倘遇察勘水旱等事凡飯食盤費
及造册紙張各費皆酌量動用存公銀毋許絲毫
派累地方若州縣官不能詳察嚴禁以致胥役里
保仍蹈故轍舞弊蠹民者著該督撫立即題參從
重議處欽此又議準被灾各屬饑民咸使得所
惟貧寒士子不在齊民振䘏之列原以鄭重斯
文但貢監生員實有赤貧乏食者令報明該教
官造册轉送地方官按其家口量加撫䘏並飾
教職不得徇情詭冐挟私二年覆準州縣散
振假手書役米糧多雜沙土斗斛不能足數皆
由有司漫不經心之故令該管上司察出嚴參
議處三年
諭各省學田銀糧原為散給各學廪生貧生之用但
為數無多地方偶遇歉年貧生不能自給往往不
免饑餒深可憫念朕思士子身列膠庠自不便令
有司與貧民一例散振嗣後凡遇地方振貸之時
著該督撫學政飭令教官將貧生等名籍開送地
方官覈實詳報視人數多寡即於存公項内量撥
銀米移交夲學教官均勻散給資其饘粥如教官
開報不實給散不均及為吏胥中飽者交督撫學
政稽察即以不職參治至各省學租務須通融散
給極貧次貧生員俾霑實惠欽此又議準辦振
各官如果有實心實力潔己愛民使被灾黎庶
不致失所者督撫保題撫綏得宜辦事妥恊者
督撫分别題請議叙其有不實力奉行釐剔弊
端致小民不克均沾實惠者督撫題參至若私
徵勒派扣剋侵肥應㩀實指參計贓科罪不得
概準限内完贓減免其應追銀著落賠補又
覆準甘肅地處邊隅從前辦理軍務需糧浩繁
倉貯未能即裕倘一時偶被偏灾倉糧不敷以
及鄰邑窵遠勢難接應應以銀折給者行令該
督撫臨時酌量時價奏聞辦理四年
諭上年江南地方收成歉薄民食維艱朕宵旰焦勞
多方籌畫惟恐一夫不得其所據部臣與該督定
議振濟之例極貧戶口振四月次貧者振三月又
次貧者振兩月皆以本年二月為止朕思三四月
間正青黃不接之際在官倉雖有平糶之米而無
力竆民仍苦糴買無資難以餬口良可軫念下江
地方著將極貧之民加振一月上江去歲歉收較
下江為甚著將被灾五分以上之州縣加振極貧
次貧者二月被灾四分以下之州縣加振極貧者
一月該部可即行文該督撫豫先籌辦米穀並飭
有司實力奉行俾閭閻均沾實惠欽此又覆準
直隸被灾地方於定議振䘏之外將灾重之地
各戶加振一月灾輕之地老弱貧民加振一月
又覆準直隸天津河間文安静海大城雄縣
積水未涸之地内有將来易涸之一百十有四
村莊加振一月其深窪難涸之一百三十二村
莊加振兩月又覆準振灾之時飭令地方官
豫將被灾分數及振䘏事宜先行宣示俾愚民
洞悉規條如有聚衆囂陵情弊督撫確訪果繫
有司玩視民瘼即行參劾若姦民藉端要挟以
及縱容婦女生事即按律分别究擬毋得遽揭
屬官致長澆風五年覆準安徽所屬泗亳宿
三州靈璧虹阜陽潁上蒙城五縣極貧次貧及
又次貧灾民加振一月又議準各省振濟米
數每名日支三四合或至七八合不等其間數
目參差見無成規嗣後大口日給米五合小口
日給二合五勺多少適中著為定例又議準
凡遇年歲灾歉游手貧民與力田之民一例與
振六年覆準江南所屬江浦六合海州沭陽
極貧灾民加振兩月次貧灾民加振一月清河
桃源安東銅山沛宿遷極貧灾民加振兩月
七年
諭今歲六七月間江南淮徐揚州一帶淮黃交漲水
勢漫溢甚於往時朕已屢降諭旨令該督撫等加
意撫綏見又命大臣前往會同辦理兹據該撫奏
稱揚州目下河水日逐增長民間自中人之家以
及極貧下戶皆流離四散雖有平糶之官糧撫䘏
之公項亦不能奔走領糴似此情形實非尋常被
灾可比朕心深為軫惻該督撫等不得拘於常例
務須多方設法竭力拯救使灾黎稍可資生以竢
水退倍加撫綏俾得安其故業毋致失所欽此
又覆準山陽阜寧清河桃源安東五縣當上年
夏秋兩次失收之後今夏麥又被淹即補種雜
糧秋成尚早極貧之民除先行撫䘏一月外應
加振兩月次貧之民普振一月極貧從七月至
八月次貧八月一月動用常平倉項每大口月
給米一斗五升小口七升五合榖則倍之淮安
大河二衛被灾饑軍坐落州縣一例分别振䘏
又覆準江蘇所屬秋灾被水最重之山陽阜
寕安東清河桃源銅山沛邳宿遷睢寧海沭陽
十三州縣極貧之民先撫䘏一月甘泉高郵興
化寳應泰鹽城六州縣不分極貧次貧皆先撫
䘏兩月極貧自十月起振四月次貧自十一月
起振三月次重之六合江都二縣極貧自十一
月起振三月次貧自十二月起振兩月稍輕之
江浦豐碭山贛榆四縣極貧自十一月起振兩
月次貧自十二月起振一月淮安大河揚州徐
州四衛随坐落州縣一例撫䘏振濟又覆準
安徽所屬之鳳陽臨淮懷遠定遠宿虹靈璧鳳
臺夀阜陽穎上霍邱亳蒙城太和泗盱眙天長
五河十九州縣被夏灾饑民於七月撫䘏被秋
灾饑民於八月撫䘏夏秋連灾者接撫兩月被
灾最重之地極貧之民撫䘏畢即於九月起振
四月次貧於十月起振三月次重之地極貧於
十月起振三月次貧二月稍輕之地極貧於十
一月起振二月次貧於十二月起振一月鳳陽
衛鳳陽中衛及長淮宿州泗州共五衛皆随所
坐州縣一例撫䘏振濟又覆準江蘇所屬之
銅山沛邳宿遷桃源清河安東海沭陽等九州
縣續罹水灾沛縣近城一帶原報次貧者轉成
極貧應先加振十月一月又
諭江南上下兩江有疊被水灾之州縣朕心深為軫
念己命大臣前往會同該督撫加意撫䘏以蘇民
困又思此等地方百姓於積困之餘又罹灾患非
加恩於常格之外不足以振阽危其最重者著於
定例應振月分之外加展三月其次者著於定例
應振月分之外加展兩月至於灾至六分次貧不
振者亦賞振一月其被灾屯衛軍丁著照坐落州
縣一例加展月分又無業貧民乏食生監各随所
居鄉村準其照例領振其應於何時開振該撫即
酌量情形舉行務委賢能有司官殚竭天良實力
撫䘏其下江被灾等處即著欽差大臣會同該督
撫照此旨酌量辦理務使灾民均沾實惠欽此
又
諭向来外省地方灾荒有司辦理不善每將應振人
數有意裁減以致人多振少國家雖沛恩膏而小
民仍有不免饑餒者今年江南被水甚重且當連
年灾荒之後更非尋常可比凡屬應振灾民務須
將大小口數據實造册不得仍踵前弊致有遺漏
可速𫝊諭欽差大臣及該督撫加意稽察轉飭有
司實力奉行欽此又
諭江南山陽阜寧安東清河桃源淮安大河等七縣
衛疊被灾祲黎民困苦自應格外施恩著將夏灾
所振米價準與秋灾一例報銷每米一斗折銀一
錢二分欽此又覆準直隸磁州等八州縣貧民
於常例外加振一月又議準地方如遇水旱
即行撫䘏先振一月再行察明戶口被灾六分
者極貧加振一月連撫䘏共兩月被灾七八分
者極貧加振兩月連撫䘏共三月次貧加振一
月連撫䘏共兩月被灾九分者極貧加振三月
連撫䘏共四月次貧加振兩月連撫䘏共三月
被灾十分者極貧加振四月連撫䘏共五月次
貧加振三月連撫䘏共四月又覆準若地方
連年積歉抑或灾出非常將凡屬應行振䘏事
宜該督撫因時因地妥議題明除偶被偏灾照
例振濟外其有不能照常辦理者或將極貧加
振自五六月至七八月不等次貧加振自三四
月至五六月不等又議準山西湖廣貴州等
省原不分别極貧次貧山東陜西等省止分别
極貧次貧皆按月給振惟江南浙江等省原分
為極貧次貧又次貧三項但被灾待振每至數
千戶分為極貧次貧易於察騐至又次貧一項
與次貧相去無幾不便酌減振䘏致有偏枯且
逐一察案分晰未免躭延振期徒滋胥役煩擾
應止分為極貧次貧其又次貧即列於次貧之
内一例辦理八年
諭上年江南淮徐鳳潁等府遭值水灾朕宵旰焦勞
無一時釋於懷抱特遣大臣會同督撫百計經營
不惜千萬帑金期登斯民於袵席頃據陸續進報
被水之地漸次涸出冬間可以種麥石林決口亦
已堵禦水勢減落朕心稍慰但念兩江受水之地
甚廣其見在已經涸出者民間努力耕種自不待
言其沮洳將涸者開春布種春麥大麥及雜糧之
屬亦可冀望有收惟是最窪之地積水較深有非
人力所能計日宣洩者倘春月不能趕種春麥雜
糧而停振之期已届窮民何以為生朕思慮及此
深為憫惻著欽差大臣及該督撫將實在不能涸
出補種之地一一察勘所有饑民口數若干按其
情形酌定月分接續振䘏毋使失所欽此又
諭山東今歲偶被偏灾見在開倉振濟但積貯未能
在在充裕如有倉榖不敷之州縣勢必銀榖兼振
向例折銀五錢作榖一石按口散給朕思東省被
灾之地榖價必昂五錢之價恐有不敷著加恩每
榖一石於舊例外再增一錢折給俾領振窮民購
買不致艱難共沾實惠欽此又奏準江蘇所屬
淮揚徐海等府州上年被水之地見被水占耕
種莫及麥秋失望極貧之戶再加振閏四月一
月又覆準江蘇所屬江浦等二十九州縣衛
上年夏秋大水撫䘏正振加振給被灾軍民米
共一百五十六萬二千六百三十五石銀共五
百五萬一千五百二十一兩有竒又沛縣護城
隄工衝決近城一帶貧民振糧漂沒共補給過
小麥七百四十三石七斗又振過貧生米二千
八百三十四石銀四萬三千六百九十四石各
有竒又覆準安徽所屬鳳陽等二十四州縣
衛上年夏秋大水撫䘏正振加振通共給饑民
饑軍暨貧生米八十三萬一千九百八十石九
斗銀二百三十三萬四千有四十五兩八錢四
分各有竒又宿州等州縣收養無依貧民米十
有九石九斗五升銀一百有四兩七錢各有竒
又覆準山東所屬陵縣等被灾十二州縣於
例振之外將成灾六七八九分之極貧者加振
兩月七八九分之次貧者加振一月又議準
廣西土司收成分數準其一例疏報如該地方
有實在荒歉必須接濟者臨時酌量奏明辦理
九年議準山東德州等十三州縣衛被灾振
濟所需米糧即於截漕内補給如米不敷用照
每榖一石折銀六錢之例動項折給又議準
江南所屬海州贛榆二州縣灾民極貧加振四
十日次貧加振三十日又覆準直隸天津河
間深州所屬被灾較重之貧民於例振外次貧
加振一月極貧加振兩月十年覆準浙江嚴
衢所屬之淳安等四縣紹興所屬之諸暨等縣
積水不能栽種地方貧民例振之外加振一月
又覆準直隸宣化府屬被灾貧民無論極貧
次貧均加振一月又議準山東濟寧魚臺等
七州縣衛被灾振榖不足令於舊例每石折銀
五錢之外加增一錢散給十一年議準河南
鄢陵等二十六州縣秋禾被淹成灾勘明該州
縣被灾輕重酌定加振月分其永城等八州縣
倉榖不敷銀米兼振令於舊例每石給銀五錢
之外加增一錢散給又覆準上下兩江地方
被灾銀米兼振灾輕州縣每米一石折銀一兩
其灾重上江之宿州等六州縣下江之邳州等
十州縣加展月分折價散給每米一石加增二
錢又議準上下江被灾州縣例振之外將灾
重之宿州等十三州縣極貧加振兩月次貧加
振一月被灾次重之泗州等八州縣無論極貧
次貧均加振一月又覆準直隸宣化府所屬
地方被灾貧民於例振之外又加振閏三月一
月又覆準山東被灾較重之夀光等八州縣
例振之外極貧加振兩月次貧加振一月又
覆準江南所屬被灾之鳳陽等九州縣被灾十
分九分者極貧次貧加振兩月被灾八分以下
之極貧次貧均加振一月十二年
諭山東被灾州縣朕已疊次施恩加展振䘏月分即
春月青黃不接之時灾黎均得餬口惟是被灾六
分之次貧上年雖薄有收穫而春来勢漸艱窘但
格於定例不在加振之内不免向隅之苦著將夀
光樂安博興金鄉魚臺汶上濟寕東平郯城等九
州縣内被灾六分之次貧加恩給振一月以資接
濟欽此又
諭上年山東被水地方已於例振之外分别加振今
朕思莱州府屬之平度昌邑濰高密四州縣被灾
雖止六七分不等然當此東作方興一經停振恐
灾黎或至失所著將平度等四州縣無論極次貧
民再加振一月於二月内給發以資接濟欽此
又
諭山東蘭山縣去秋被灾雖止五分入春以来尚未
得雨小民艱於粒食若僅酌借口糧恐未足以資
接濟著該撫察明實在乏食貧民加恩振濟一月
俾耕作有資毋致失所欽此又
諭山東臨清衛上年被水成灾坐落濟寧魚臺之十
三屯分數較輕未邀加振苐念該處連被灾傷當
此青黃不接之際小民餬口艱難著照濟寧等處
之例極貧加振兩月次貧加振一月以資接濟其
郯城縣從前遺漏戶口著該撫補給一月口糧以
免匱乏欽此又
諭山東東平聊城莘縣東昌衛上年被水成灾業已
加恩振䘏但目下正值青黃不接之時民食難免
拮据著將此四州縣衛被灾貧民再加振一月俾
得餬口有資欽此又
諭上年山東被水各府州縣衛屢降諭旨分别振䘏
朕又思歉收之後宜加意撫綏復經降旨令該撫
將被水州縣於見在振䘏之外酌量加恩以資接
濟今據該撫奏稱安邱諸城二縣原報被灾五分
之各村莊例不加振但今春雨水短少米價昂貴
小民謀食艱難其餘未報灾之各村莊雖稍有收
穫今經半載有餘窮乏戶口未免拮据請加振一
月等語安邱諸城二縣無論己未成灾著加振一
月俾貧民餬口有資勿致失所欽此又奏準山
東益都博興高苑安邱諸城平度昌邑等七州
縣及收并大嵩鰲山二衛上年秋禾被水成灾
今歲二麥復又被旱體察見在民情益增拮据
若僅照例借貸口糧耔種未足以紓民困請將
此七州縣除上年秋禾並未被水止係今歲麥
禾被旱之村莊仍照例借貸耔種口糧外其上
年秋禾被水今歲二麥復被旱灾者實繫乏食
窮民按戶計口振給一月口糧俾窮黎資生得
所均沾實惠又
諭山東今年被水之齊河等州縣成灾加振有因倉
糧不敷銀榖兼振者定例每榖一石折銀五錢但
思東省今年被灾非尋常可比見在糧價高昂照
例折價恐不敷購買所有加振口糧著加恩於每
石五錢之外增銀一錢折給俾窮黎得資接濟欽
此又議準江南蘇松太所屬猝被潮灾最重
之崇明極次貧民加振三月次重之太倉鎮洋
寳山上海及南滙之浙鹽場極次貧民竈戶均
加振兩月又次重之常熟昭文極次貧民加振
一月淮北所屬被水成灾雖較江以南稍次但
繫積歉之區其灾重之海州等九州縣内被灾
九分十分者極次貧民加振兩月被灾七八分
者極次貧民加振一月兩淮鹽場竈戶被灾十
分之莞瀆九分之板浦徐瀆中正臨洪興莊七
分之伍祐極次貧民加振兩月六分之新興極
次貧民加振一月五分之劉莊廟灣極次貧民
加振一月又議準江南蘇松等屬沿海潮灾
銀米兼振令於舊例每米一石折銀一兩之外
加增二錢散給又
諭山東今年被灾州縣已加恩多方振䘏苐念来春
停振之後民食未免艱難著將被灾最重之東平
等二十三州縣衛無論極次貧民槩加振兩月被
灾次重之齊河等六十州縣衛所極貧加振兩月
次貧加振一月其鄒平泰安新泰莱蕪蒙隂費堂
邑成灾原止五分並各灾屬内有被灾五分貧民
及被灾六分次貧止撫䘏一月口糧例不加振又
被灾屬内先被水淹旋經消落之處雖勘不成灾
與灾地毗連收穫究屬歉薄此等貧民歲内尚可
支持來春青黃不接恐有乏食之虞或應借給口
糧或須加振一月著該撫臨時確察情形酌量分
别辦理再該省被灾之處既多米價必貴况来春
振借需用浩繁必米糧充裕方於民食有禆著將
河南漕糧内粟米全數截畱並撥運天津北倉漕
米共足二十萬石以資接濟其如何截畱運往之
處著直隸總督山東廵撫商酌妥協一面辦理一
面奏聞欽此又覆準山東齊河等八十五州縣
衛所秋禾被水内滕縣夏津縣又復被雹凡成
灾田地貧民皆先給口糧一月内成灾五分者
来歲春月酌借口糧資生六分者極貧加振一
月七分八分者極貧加振兩月次貧加振一月
十分者極貧加振四月次貧加振三月大口日
給米五合小口減半又覆準山東鄒平等五
州縣並衛續報被水成灾田地貧民皆先給口
糧一月内被灾五分者来歲春月酌借口糧資
生六分者極貧加振一月七分者極貧加振兩
月次貧一月十分者極貧加振四月次貧三月
又
諭山東上年被灾州縣頗多今清蹕廵歴深用惻然
損上益下厥有明訓以休以助是謂常經其再加
恩將經過被灾州縣無論極貧次貧於見振外普
行加振一月其不經過處所被灾七分以上者極
貧之民亦加振一月以示優䘏欽此又
諭朕因山東上年被灾甚重日夜焦勞溝壑流離之
慘曾經目覩饑溺之懷切切於心見今雨澤未降
二麥又已過期即使得雨收成亦必歉薄拯救之
方不可不急為豫偹朕已𫝊諭該撫令其熟籌長
策以資民食因思就近接濟惟鄰封是頼與東省
連界之直隸河南江蘇安徽等省今歲雨澤調勻
春花暢茂麥收均有可望著各該督撫酌看本省
情形目下二麥雖未登場而儲蓄亦已有偹即將
存倉積貯榖麥作速動撥委官運赴東省以偹振
濟之用竢秋成後再行買補其運脚準其覈銷各
該督撫等即將撥運實數具摺奏聞運到之日東
撫一面奏聞一面照例散給其民間餘粟無論米
豆雜糧廣為招集以便購買協濟古稱救荒如救
焚拯溺早一日得一日之濟各該督撫等其曲體
朕懷共以拯患䘏灾為急不可稍存此疆彼界之
分以副朕痌瘝一體至意欽此又
諭山東鄒平等二十州縣本年秋禾被水見在勘明
振䘏所有銀榖兼振之處向例每榖一石折銀五
錢但思各該州縣頻年歉收糧價昂貴並或輓運
維艱折價不敷買食未免拮据著加恩每石增給
銀一錢俾灾黎得資餬口該部速𫝊知該撫畱心
察看董率屬官務令均沾實惠欽此又
特遣大臣科道前往山東體察被水州縣拯濟情形
籌畫撫䘏事宜以安灾民又奏準上年東省
被灾奉
旨截畱山東本省河南漕糧並撥運奉天天津北倉
米受撥州縣相近運河者少不近運河者多輓
運回倉多由陸路約需銀十數萬兩上年秋灾
錢糧蠲緩本年普免錢糧司庫見無存公耗羡
請於蘇州漕項銀内撥協銀二十二萬兩河南
地丁等銀内撥協銀三萬兩解赴東省以資運
米脚價之用又覆準山東鄒平等九十州縣
衛所乾隆十二年秋禾被水拯濟饑民共榖四
十四萬七千六百八十二石八斗米五十九萬
八千六百十有一石二斗銀一百七十九萬三
千六百四十九兩八錢各有竒又拯濟老弱殘
病貧民銀七萬八百七十四兩六錢八分十
六年
諭據兩江總督奏稱上下兩江去年被水成灾最重
之邳宿海等州靈璧虹五河宿遷睢寧沭陽等縣
次重之夀州及鳳陽臨淮懷遠鳳臺霍邱清河桃
源安東等縣三冬已普沾存濟而冬末春初振期
已畢青黃不接民力猶恐難支等語著再加恩將
被灾最重之州縣極貧加振三月次貧加振兩月
次重之州縣無論極貧次貧均加振兩月其貧生
饑軍等隨所在地方一例振給該督撫等董率有
司實力辦理務使灾黎均沾實惠欽此又
諭直隸州縣内上年有被灾之處當諭該督照例加
意撫䘏復經降旨將十二月内應止振各戶加恩
展振一月貧民雖不致失所但今東作方興被灾
貧民未免仍屬拮据朕廵幸畿甸軫念維殷著再
加恩將被灾七八分之極次貧民各加振兩月被
灾六分之極貧被灾七八分之次貧各加振一月
該督轉飾各屬務俾均沾實惠以資力作欽此
又
諭上年東省雖獲有秋而蘭山等七州縣偶被偏灾
加恩軫䘏民食固不致闕乏但農事方興麥秋尚
早清蹕所經見蘭山郯城二縣民氣似遜他處深
為軫念著將蘭山郯城二縣極次貧民皆加振一
月其未經過之嶧縣平度州膠州高密昌邑五處
被灾稍輕著將極貧之民加振一月欽此十七
年覆準浙江仁錢等州縣廳衛所場秋禾被旱
振過灾民屯竈貧生本色米三萬三千九百六
十六石折色米二十六萬七千二百八十六石
四斗各有竒又給過耔本榖一萬四千三百三
十四石七斗耔本銀二十二萬九千二百六十
八兩九錢各有竒十九年
諭上下兩江上年被水地方經朕多方籌畫加意撫
綏但成灾甚重積水消涸先後不齊或尚有未盡
耕耨之處今年遇閏麥秋較晩青黃不接為日更
長嗷嗷小民良深廑念著𫝊諭該督撫等將被灾
州縣再行詳察應如何再加分别振糶之處一面
奏聞一面酌量辦理俾未盡涸出之區得資餬口
欽此又
諭江南淮揚徐海及靈虹睢宿一帶地方上年被灾
甚重經朕降旨截漕撥帑增給振銀多方籌辦並
𠡠地方官加意撫綏灾戶皆已得所其積水漸消
之地亦皆次第補種二麥可望有收惟是今年閏
月節候較遲麥秋尚早例振之期已將届滿窮黎
餬口之資更宜豫為區畫著該督撫等就各州縣
衛灾地重輕察明極次貧戶再行分别加振一月
兩月其無庸加振者仍酌量平糶以濟民食一面
督率所屬實力察辦一面奏聞欽此又
諭上下兩江被灾州縣已疊次加恩前因今年遇閏
恐青黃不接之日民食拮据𫝊諭該督撫察明酌
量再加振䘏今據奏請分别加振平糶著照所請
將上江之宿鳳陽臨淮懷遠虹靈璧泗盱眙五河
等九州縣長淮鳳陽泗州等三衛下江之阜寧鹽
城興化海沭陽山陽清河桃源安東高郵泰甘泉
寳應銅山沛邳宿遷睢寧等十八州縣鎮江淮安
大河揚州徐州等五衛無論極次貧戶皆再加振
一月其餘灾輕州縣仍及時平糶以資接濟該督
撫等其督率所屬加意拯䘏務使灾黎均沾實惠
欽此又覆準安省夀定等州縣乾隆十七年
秋被水灾共振過貧民貧軍貧生銀五萬二千
六百六十九兩有竒二十年
諭江南淮徐等屬連年被水原繫積歉之區今窪地
又被水淹民力必致拮据朕心深切軫念著該督
撫等速行察明被水州縣貧民應振䘏者分别振
䘏所有涸出地畝尚可補種秋禾者即行借給耔
種速令補種務俾口食有資灾黎不致失所欽此
又
諭江蘇等各府屬今年被水成灾朕心深為軫念己
屢經降旨截漕撥粟俾振糶所需務從寬裕其應
振戶口並令銀米兼振但該處見在糧價稍昂著
加恩每米一石加給銀二錢以敷買食至本年應
運漕糧除已截畱外見届開徵該省既經被水米
色顆粒自當稍減所有交倉之米並著不論紅白
秈秔地方官酌量可收一體準予收兌此等米竢
兌運抵通即先行撥放俸餉該部遵諭速行欽此
又
諭浙江杭湖紹等府屬今秋雨水過多偶被偏灾朕
屢降旨令該督加意撫綏蠲緩並截漕偹用見今
已届冬令灾民口食維艱朕心深為軫念著將被
灾較重之山隂會稽餘姚上虞安吉五州縣極貧
加振三月次貧加振兩月仁和歸安烏程德清長
興武康諸暨蕭山八縣曹娥金山鳴鶴下砂四場
湖州守禦一所被灾稍輕之處極貧加振兩月次
貧加振一月並準其銀榖兼振該處見在糧價稍
昂若照例酌給猶恐小民不敷買食再著加恩每
榖一石折銀七錢每米一石折銀一兩四錢該督
撫等分委妥員實力察辦毋任胥吏乘機侵扣務
使灾黎均沾實惠欽此又覆準蘇屬上元等州
縣乾隆十七年夏秋水旱風潮田禾被灾共振
濟灾民銀七千七百六十六兩六錢又振䘏倒
房銀二千八百九十八兩各有竒應準其照數
開銷又覆準安省泗盱等州縣乾隆十九年
秋禾被水振過貧民貧軍銀一萬八千八百六
十六兩六錢有竒
一平糶順治十七年議準常平倉榖春夏出糶
秋冬糴還平價生息務期便民如遇凶荒即按
數散給灾戶貧民飭有司實力奉行康熙三
十年覆準直屬所捐米穀大縣存五千石中縣
四千石小縣三千石倘遇荒歉即以此項給散
其畱倉餘剰者皆於每年三四月照市價平糶
五月初旬將平糶價銀盡數解貯道庫九月初
旬各州縣仍領出糴新榖還倉三十三年
諭各州縣積貯米穀減價發糶於民生大有禆益霸州
等被灾地方所積榖除散振外餘著減價發糶其沿
河一帶景州等各州縣衛著將山東漕米每歲截畱
二千石亦發糶以平米價欽此四十年題準截畱
楚省漕糧四萬五千石分發淮安等處平糶以
濟民食四十二年議準將山東附近州縣漕
糧截畱二萬石運送被灾州縣減價平糶雍
正三年議準廣東於通省府州縣存倉榖數多
者開倉平糶即將價銀付榖少之州縣糴榖存
貯其有虧闕者嚴追完補再廣西桂林等府捐
榖糶三價直不必糴榖還倉仍買榖運交廣東
分貯四年議準平糶之時如有姦商勢豪居
積射利者即時訪挐按律治罪該州縣官不嚴
行察禁該督撫題參交部議處又議準凡有
平糶州縣多立厰所各豫定日期令附近村莊
居民赴厰糴買該州縣官親行監糶毋使窮民
有遠涉守候之苦又議準州縣官有將平糶
米穀雜以灰沙者一經察出或百姓首告該督
撫即指名題參徔重治罪其所糶倉榖或積貯
年久及零星量糶稍有虧折各州縣據實詳報
每石準銷三升該督撫覈實稽察倘有捏報者
亦即指參交部治罪十一年
諭前據直隸奏請順天天津等七府五州酌量運米以
備平糶並將所存倉榖存七糶三以濟民食朕已允
行今思此時正當青黃不接糧價漸昂各處皆有常
平倉榖其存貯倉榖萬石以外者準其存七糶三萬
石以内者準其於糶三之外酌量加增若存貯甚少
者或增運北倉漕米或撥領鄰近倉儲務令各處米
價得平小民易於糴買欽此十二年議準地方偶
遇歉收即動本地方積貯倉榖減價平糶或存
七糶三尚有不足則酌量詳報不必拘定糶三
之數十三年議準平糶常平倉榖凡遇價直
偶貴各該州縣酌定賣價一面開糶一面詳報
乾隆元年
諭積貯平糶之法原以便民乃聞各省州縣於倉榖
出入竟有派累百姓者當出糶之時則派單令其
納銀領榖若干及買補之時則派單令其納榖領
銀若干納銀則收書重取其贏餘納榖則倉胥大
肆其勒抑每至以霉爛之榖充為乾潔小民畏勢
不敢不領惟有隠忍賠累而已更有山多田少之
地産榖無多而該地方官不能向他處採買但按
田畝冊籍覈算發價派令百姓將田畝歲收之榖
交倉絶不為民間計及蓋藏至有十餘畝之田而
亦責其承買米穀者在附郭居民去倉不遠尚可
就近轉輸至於遠鄉僻壌離城百里或七八十里
之遥亦一概令其領銀納榖小民負戴越嶺登山
窮日之力始至交納之所而奸胥蠹吏又復任意
畱難及平糶之日窵遠鄉村更不能均沾實惠是
不蒙積貯之益而徒有轉運之苦良法美意行之
不善以致流弊種種其作何變通使閭閻實受其
惠而無有擾累各該督撫大吏當悉心籌畫令有
司實力奉行以副朕愛飬斯民之至意欽此又
議準地方年歲豐歉不常時價低昂不一如該
州縣連年豐收平糶之時時價較前常價略有
增長即照常價減糶以為出陳易新之計如遇
歉歲時價高昂民食維艱若糶賣之時先恐不
敷買補而稍為減價虚應平糶之名於民食仍
無禆益應令歉收時大加酌減以濟民食三
年議準出糶倉糧如遇歉歲平糶酌量於鄉鎮
村莊增厰糶賣豐年仍在城中發糶並令貧戶
齎甲牌赴糴分圖輪買又覆準陜省甘肅平
糶倉糧除在城在鄉見在倉厰分貯地方臨時
平糶外其餘村莊鎮堡酌量道路遠近於適中
之地設厰運糶不必增建倉厰致滋糜費又
議準衝要之所東西南北分設各厰老幼男婦
令其分路出入不使擁擠守候豫期先將時價
減價實賣若干之處榜示曉諭至於鄉村市鎮
離城窵遠將倉榖運往酌量鄉戶多少以定糶
榖之數其監糶之人一邑佐雜無幾既須在城
監糶勢難兼須應飭地方官即於本地衿耆内
擇其篤實謹飭有身家者申報上司委其辦理
有成效者給奬不肖者斥之又議準平糶除
近城二十里以内仍聽赴城就糴其二十里以
外按地方廣狭於適中之大鄉鎮分設糶厰將
米穀運往遴委教職佐貳監看不得專任衙役
又議淮平糶之時應令貧戶各齎門牌赴厰
騐糶保甲稽察糶給之數每戶以二斗為率不
許過多六年
諭國家設立平糶之法乃惠濟貧民第一要務但恐
發賣官榖之處與鄉村相隔遥遠則小民赴糴為
艱是以乾隆二年因直隷山東平糶濟民曾降諭
旨如離府縣城郭路遠鄉村有司當設法運糶倘
脚價無出或動存公銀或動正項錢糧今年江浙
地方有被灾之州縣明年麥秋以前非平糶不能
接濟民食該督撫務飭有司審度道路之遠近將
倉米四路分糶以就民便著各該督撫妥協辦理
欽此七年
諭徔前蘇撫奏請減價糶榖於成熟之年每石照市
價覈減五分米貴之年每石照市價減一錢此蓋
欲杜奸民賤糴貴糶之弊也但思尋常出陳易新
之際自應遵此例行假令荒歉之歲榖價甚昂止
照例減價一錢則窮民得米仍屬艱難不沾恩澤
嗣後著該督撫臨時酌量情形應減若干豫行奏
聞請旨如有奸民賤糴貴糶之弊嚴挐究治欽此
又
諭各省凡遇歲歉米貴之年著該督撫即飭地方官
多出倉貯減價平糶務期有濟民食毋得拘泥成
例欽此又
諭各省地方每遇歉收米價昂貴國家動發倉儲減
價平糶乃飬民之切務然有司經理不善即滋弊
端是以乾隆四年有奏請減價糶榖於成熟之年
每石照市價減五分米貴之年每石照市價減一
錢者本年二月間特降諭旨令該督撫等於地方
歉收平糶之時酌量情形應減若干豫行奏聞請
旨今朕再四思維地方當饑饉之時黎民乏食朝
廷百計區畫方且開倉發粟急圖拯濟一振再振
以安全之豈有於平糶一節豫防姦民之賤糴貴
糶不為多減價直而使嗷嗷待哺之窮民仍復艱
於餬口乎况赴倉糴買官米與赴店糴買市米其
難易判然又可歴數銀色有高低之不等等頭有
輕重之不同道里有遠近之各殊守候有久暫之
莫定此在平時且然何况年荒乏米之日若官價
照時價略為少減則所差幾何是國家徒有平糶
之恩而閭閻未受平糶之益也朕痌瘝在抱言念
及此再明白曉諭嗣後務將該地方實在情形必
須減價若干方與百姓有益之處確實奏聞請旨
至於姦民當歉收之年圖利囤積將官榖賤糴貴
糶則惟在州縣官嚴行察挐倘或疎漏隠匿該督
撫即刻嚴參徔重治罪欽此又議準各省荒歉
之歲窮民待哺孔殷向奉
恩綸準其大加酌減閭閻已沾惠澤惟是各省道里
遠近不等情形緩急不同若必竢奏請之後始
行減糶恐小民不免守候之苦應通行各省如
遇荒歉之歲督撫審其實在情形將必須減價
若干始於生民有益之處一面奏聞一面辦理
十五年
諭朕明春廵幸江浙曾經降旨每省各截畱漕糧十
萬石以資平糶之用今據浙撫奏稱温台各屬今
歲秋收稍薄米價未免增長等語著將浙省乾隆
十五年漕糧再截留五萬石俾糶用充裕民食有
資所有截留撥運事宜仍著該撫詳悉酌籌妥恊
辦理欽此十六年
諭京師米價較往年漸覺昂貴向来八旗米厰原為
平減市價而設但照舊發糶恐尚不足以資調劑
徔前曾因米貴增設厰局遣乾清門侍衛等分局
監糶今雖不至如甚貴之年但米價既昂應酌量
增設米局自於民食有益著在京總理事務王大
臣速行定議一面辦理一面奏聞欽此遵
旨議準八旗内務府二十七米局並五城各厰應令
該管官實力奉行如米不敷陸續赴倉支領倘
有姦戶囤積旗民争糴以及各局厰重等稱收
等弊令各旗都統步軍統領都察院五城御史
順天府尹嚴行察拏究治見在
京師米價老米每石一兩六錢五分稄米倉米皆
每石一兩五錢五分若僅照從前奏準每石減
時價一錢平糶似不足以資調劑請照乾隆十
三年之例老米每石定價一兩四錢稄米倉米
每石定價一兩二錢糶賣之米銀錢兼收再京
外各米價亦未平減農民買食維艱請於四路
同知駐劄之處分設四厰各發米二千石即令
各該同知就近經管平糶並令通永霸昌二道
督率辦理酌委科道官四人各部賢能司官八
人前往督察其米悉照京厰定價零星糶賣多
不過一石並酌量分設米厰毋致擁擠務須嚴
密稽察勿使姦民囤積如該地方官稽察不周
致滋弊竇該科道察出參處至八旗五城米局
並各鄉增設米厰應需之米令倉場侍郎每米
千石發老米二百石稄米倉米各四百石以便
民食其四鄉需用米即速分倉照例撥車運送
四路同知所有一應稽察平糶各事宜均照乾
隆九年之例辦理又
諭前因京師米價騰貴朕經降旨於京城及四鄉分
設米厰減價平糶今回鑾至京聞市價仍復稍昂
目前麥收雖近尚未登場正資米接濟著再撥米
十萬石照前所辦平糶章程辦理以裕民食欽此
又
諭前因京師米價稍昂經朕屢降諭旨特撥倉米於
城鄉分局平糶以濟民食但念京師内外既有八
旗及五城平糶米局又經賞給兵丁季米米糧充
裕易於購買惟四鄉地方所設米厰僅各一處其
村莊僻遠者未免往返艱難當此青黃不接之候
需米孔殷應照乾隆二年之例俾四鄉增設米厰
得以就近糴買更為有益並遣御前侍衛前往督
察如有姦徒市儈乘機射利私販囤積者著順天
府步軍統領衙門多差廵役嚴行察拏從重治罪
其如何分撥米增設米厰之處著軍機大臣速議
具奏欽此遵
旨議準見蒙
聖恩賞給八旗兵米一季即於閏五月開放將来
京城内外米糧自必充裕八旗五城毋庸更行撥
糶此次酌撥米十萬石悉運往四鄉平糶以便
民食又
諭浙省温台等處米價昂貴本地存倉米穀不敷平
糶著江浙二省督撫於浙省及江省稍近州縣常
平倉榖内酌量應需數目作速撥動碾米運往温
台等屬接濟平糶其平常闕額即於浙省冬兌漕
糧内照數截畱撥補還倉欽此又
諭據浙撫奏稱浙省見資糶振請於湖廣兩省撥榖
碾米協濟若繫額外溢榖即補浙省未足之額若
繫額榖則將浙省見存糶價解楚歸欵等語著照
所請令楚省督撫酌量撥榖碾米二十萬石即著
浙省委官前至漢口接運赴浙以備振糶之用欽
此十七年
諭江西南康九江廣信饒州四府屬上年收成歉薄
經冬及春雨雪嚴寒糧價益貴朕心深為軫念著
該撫速行妥協籌辦或就近動撥倉糧大為減價
平糶或即賜以一月振䘏總不必拘定勘不成灾
常例務俾窮黎得續饔飱不致失所欽此二十
年
諭地方被灾米貴所頼商販流通接濟是以向来嚴
禁遏糴前復諄切訓諭封疆大吏宜以救患䘏灾
為心豈可妄分畛域總河於修防事宜是其專責
民間灾振本非所職乃竟出諭禁止販運雖邀淮
屬一隅感頌而罔顧他郡之嗷嗷殊屬糊塗不知
政體著交部嚴察議奏欽此
一貸粟康熙三十年
諭山西平陽府岳陽等八州縣被灾人民將五臺崞縣
儲米借給欽此又覆準山西平陽府屬夏聞等十
五縣再將太原大同二府屬買貯捐米借給
三十一年覆準山東存貯捐榖二十八萬九千
餘石酌量借給窮民接濟春耕又覆準山西
夏聞等縣捐項將竣饑民日增各州縣有分貯
米價令借給窮民又覆準陜西西鳳二府屬
疊遭荒旱動州縣捐銀借給以為種耔之用
三十五年
諭直隷寳坻等州縣被水今年錢糧業已免徵無可蠲
䘏該撫責成賢能地方官確察實繫窮民借支倉米
務令均沾實惠不致流離失所欽此三十八年覆
準直屬贊皇縣向因土賊為害居民悉多逃避
今漸歸鄉里失業已久資生無術暫動倉糧借
給牛種耔粒四十一年覆準將西寧運送西
安糧米借給本地窮民又覆準山東海豐等
州縣被水於積貯糶三存七米穀借糶並行以
濟窮民四十二年覆準將
盛京所貯米穀酌量借給捕牲烏喇虞人四十
三年覆準河南見存倉榖每年將一半存倉備
振一半借給窮民四十五年題準
畿輔米價漸昂已將常平倉米穀動十分之三減
糶其有實在窮民無力買米者亦於三分之中
酌量借給四十七年題準河南各州縣常平
倉存貯米穀每年三分之一出陳易新令將新
貯倉榖亦照常平倉之例不必限定借數隨民
便借給六十年覆準直隷大名府長垣等四
州縣因黃沁水溢秋禾被淹貧民乏食該州縣
將存倉米穀借給如有不敷於截畱漕米内動
支又覆準黑龍江兵丁水手人等所種地畝
被灾借給口糧又覆準陜西甘肅五十九年
夏秋被灾今值春耕撥解庫銀二十萬兩借給
耔種雍正三年覆準東省曺縣魚臺縣黃水
漫溢被淹窮黎難於度日暫動常平倉榖酌量
借給又覆準直省州縣遇借給民糧之時有
貧乏兵丁需借米穀者該管官詳報督撫一面
報部一面批行該州縣察騐得實取具該管官
弁印領借給又議準出借米穀務令各州縣
官按名面給秋熟之後按戶繳還若吏胥蒙溷
捏名虚領追欠無著將捏領之胥吏從重治罪
其所欠米穀即於該州縣官名下追還並照失
察例治罪七年題準廣東潮州城守饒平平
鎮三營照例於青黃不接時將買貯倉榖借給
窮兵八年題準陜西西安縣蔚州蔚縣被旱
被雹居民乏食動用存倉社榖蔚州並動用存
貯晉省兵米酌量借給乾隆二年
諭各省出借倉榖於秋後還倉時有每石加息榖一
斗之例如地方本非歉歲循例出陳易新則應照
例加息若值歉收之年國家方振䘏之不遑非平
時貸榖者可比至還倉時止應完納正榖不應令
其加息將此永著為例欽此三年題準粤東各
屬民借社倉米穀槩行停止加息豐收之年每
石加耗三升如遇收成稍歉即將應加耗榖一
并免其交倉又議準各省出借倉榖仍照舊
例分别年歲豐歉收息免息至廣東福建等省
向不收息者令照舊辦理四年議準出借米
榖除被灾州縣毋庸收息外如收成九分十分
及收成八分者仍照舊每石收息榖一斗其收
成五分六分七分者免其加息又議準出借
米穀如本年收成五分者緩至来年秋後徵還
收成六分者本年先還一半次年徵還一半收
成七分者本年秋後免息徵還收成八分九分
十分者本年秋後加息還倉六年
諭自上冬及新正以来直隷山東山西河南陜西五
省陸續奏報均得瑞雪春日載陽土膏滋潤播種
不可後時著五省督撫轉飭有司勸導小民努力
東作其有貧乏之家耔種不足者量為借助欽此
七年
諭上江鳳潁泗三屬連年被潦民困為甚著將三屬
已振貧民再借與口糧一月其正月止振之處去
麥秋尚遠最貧之民借與口糧兩月至五分灾不
振者定例於春月酌借口糧統於秋成還倉若近
處米穀不敷由遠處撥運恐緩不濟急即照例用
銀折借欽此又覆準江蘇所屬之江浦六合山
陽阜寧清河桃源安東淮安大河興化銅山沛
蕭邳宿遷睢寧海沭陽共十八州縣衛雨雹水
溢傷損二麥秧田各州縣衛除興化一縣外其
餘皆繫上年被水之後貧民補種秋禾皆屬艱
難應於常平倉項下或動米穀或動糶價借給
耔種口糧所借倉糧秋成免息還倉又題準
鳳陽臨淮等二十四州縣衛被淹地畝將来涸
出貧民不能自偹麥種於附近豫省購買二麥
借給百姓竢豐收之後分兩年交還又
諭江南被灾之後著有司勸諭灾民愛護耕牛官借
給草價以資牧飬欽此八年
諭江南淮揚徐鳳穎泗等五府一州上年水灾甚重
兵丁食用艱難準在司庫借支一季餉銀於今年
分作四季扣還今朕聞各省糧價漸增若再扣還
借項則食用更苦著將前借一季餉銀緩至本年
秋成後散給冬餉時扣起作四季扣還欽此九
年題準四川冕寧縣被水不及十分之四實不
成灾無庸議振於来歲青黃不接之時酌借倉
榖以紓民力又奏準四川西昌縣被水各戶
借給倉榖又瀘寧被雹各戶借給倉榖均於秋
後免息還倉至南江縣屬被雹各戶所借倉榖
竢来歲秋後免息還倉十年題準江南鳳臺
潁上蒙城三縣被雹貧民在常平倉内借給口
糧耔種如倉榖不敷即動銀折借又奏準直
隷天津府屬之慶雲縣地瘠民貧被灾之後耕
牛甚少應給銀三千兩令天津府知府委官前
赴張家口採買耕牛送交慶雲縣散給無力貧
民田多者每戶給與一牛田少者兩三戶給與
一牛俾得盡力南畝廣行播種十一年議準
陜西西安榆林葭州等七州縣每歲糶三榖内
除出借給外其餘糧米盡數出糶交價府庫以
為次年借給出口種地窮民牛具之需又
諭直隷鹽山慶雲寧津三縣原屬上年灾重之地先
經借給耔種口糧此時想已告匱著照大小戶口
再借口糧一月以資接濟按畝借給耔種粟米四
升以資耕作欽此十三年
諭山東莱州府屬之高密平度膠昌邑即墨五州縣
當積歉之後本年復被水灾民間耕牛不敷犂種
若不豫為籌畫更恐坐誤春耕著照乾隆十年直
隷慶雲等縣之例於東省庫貯本年振濟用剰銀
内動撥購買耕牛賞給俾小民力作有資以示惠
濟窮黎之意欽此十六年
諭今歲浙省被旱成灾米糧昂貴著加恩將浙省被
灾各標恊營綠旗兵丁每名借給米二石竢各省
恊濟米運到及截有漕米之日該督撫分次借給
於十七十八兩年内扣餉歸款欽此又
諭朕因浙省寧紹等屬歉收米貴曾降旨將被灾各
標恊營兵令借給米糧以資接濟念該省今年旱
灾稍重各屬米糧一例昂貴著再加恩將浙江通
省兵丁每名借給一季餉銀於司庫内動項借給
竢明年夏季後分作四季扣還欽此又題準安
省乾隆二四六七八九等年夀宿等州縣衛原
借耔種口糧牛草計未完米穀等項共三萬六
千二百五十三石五斗五升銀九萬六千六百
四十七兩九錢五分各有竒内應催還米麥等
項共千五百九十八石三斗八升銀千一百八
十七兩一分各有竒實欠米穀等項共三萬四
千六百五十五石一斗五升銀九萬五千四百
六十兩九錢三分各有竒實在無力完繳應準
豁免十七年奏準各省被灾貧民借給耔種
口糧夏灾借給者於秋後免息還倉秋灾借給
者於次年麥熟後免息還倉均扣限一年自十
七年為始扣限造報以昭畫一
欽定大清會典則例卷五十四
