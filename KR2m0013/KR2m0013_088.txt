欽定大清會典則例卷八十四
禮部
祠祭清吏同
羣祀一
一祀
北極佑聖真君於
地安門外日中坊橋東廟曰
靈眀顯佑宫順治八年定每年恭遇
萬夀聖節遣官祀
北極佑聖真君用白色禮神制帛一核桃荔枝龍
眼棗栗各一盤(各祠廟果品同)饅首五盤餻五盤餅四
盤大寳糚花一茶三琖
一祀
司火之神
廟建於
地安門日中坊橋西每年六月二十三二日遣官祀
火神康熙二年定祀用白色禮神制帛一羊一
豕一果品五盤尊一爵三雍正八年奏準每
歲祀
火神廟加少牢為太牢乾隆十八年奏準祀
火神改用紅色禮神制帛
一祀
礮神康熙二十八年定每歲九月初一日陳礮
位於盧溝橋沙鍋村八旗按翼排列各設
神位皆羊一豕一鑪一鐙二爵三共尊二設祝案
於鑲黃旗礮位前贊禮郎引承祭都統於鑲黃
旗礮位前上香三獻讀祝文行禮餘七旗都統
各於本旗礮位前隨承祭官上香三獻行禮各
望燎副都統以下等官皆陪祀咸補服康熙
三十五年
聖祖仁皇帝親征噶爾丹遣官致祭
火礮之神行禮如儀三十六年大軍凱旋翼日
遣官祭
太歲之神於
太歲殿
道路之神於
天安門設一
壇於安定門外祭隨營旗纛於鑲黃旗教場設一
壇於德勝門外祭隨營礮位於正黃旗教場各陳
牛一羊一豕一果五盤點香燭奠帛獻爵讀祝
文致祭分遣大臣二人主祭凡管纛之大臣官
員皆陪祀於
旗纛壇火噐營大臣官員皆陪祀於
礮位壇雍正三年定每三年一次遣官祀
礮神乾隆十八年定每三年一次祀
礮神遣都統或副都統每旗各一人承祭各用太
常贊禮郎二人引禮贊禮郎通贊每旗增設酒
琖三十祝文内書
皇帝遣某官等致祭(書鑲黃旗都統名如鑲黃旗都統以事書次旗都統名由太常)
(寺臨時開列具奏)
火噐營祭八旗
礮神乾隆十四年定於盧溝橋沙鍋村致祭每年
請
旨舉行祭時共設一案以火噐營總統一人承祭火
噐營官員咸補服陪祭上香讀祝獻爵望燎均
與漢軍祭礮儀同
羣祀二
一祭
都城隍之神
廟建於都城西南隅每歲秋月諏吉遣太常寺卿
致祭順治三年定祭用白色禮神制帛一羊
一豕一鉶二簠二簋二籩十豆十尊一爵三
八年題準每年
萬夀聖節遣官致祭用帛一牛羊豕各一果品五盤
尊一爵三雍正三年議凖嗣後祭
都城隍廟前期太常寺開列部院尚書左都御史
題請
欽命一人致祭
一祭
東嶽之神
廟建於
朝陽門外每年
萬夀聖節遣官致祭順治八年定祭用青色禮神
制帛一牛一羊一豕一果品五盤尊一爵三
一祭
昭靈沛澤龍王之神康熙二十年以
都城西北三十餘里金山之麓舊有黑龍潭禱雨
輒應重建祠宇
御製碑文勒石雍正二年以禱雨霑足
御製碑文
親灑宸翰勒石
廟庭乾隆三年
諭黑龍潭龍神福國佑民靈顯素著每遇京師雨澤
愆期祈禱必應是眀神功德實能膏潤田疇順成
年穀為萬姓之所仰頼昔年
皇祖式廓廟貌建立豐碑
皇考又復易以黃瓦用昭敬禮今應議加封號以示尊
崇著大學士會同該部定議具奏欽此遵
旨議準
勅封為昭靈沛澤龍王之神製造神牌安設供奉遣
官致祭一次祭文由翰林院撰擬祭品由太常
寺備辦每歲春秋致祭用黑色禮神制帛一羊
一豕一簠簋各二籩豆各十尊一爵三
一祭
玉泉龍神
廟建於
靜眀園内玉泉山乾隆九年奉
旨封京都玉泉山龍王之神為
惠濟慈佑龍神十六年奉
旨玉泉山龍神祠易以綠琉璃瓦又
諭京師玉泉靈源濬發為水德之樞紐畿甸衆流環
匯皆從此瀠注朕歴品名泉實為天下苐一其澤
流潤廣惠濟者博而遠矣上有龍神祠已命所司
鳩工崇飾宜列之祀典其品式一視黑龍潭該部
具儀以聞欽此遵
旨議準謹按玉泉出西山東流環注
京師距通州合白潞以逹於海靈源濬發流澤布
惠利頼於畿輔實多允宜列之祀典竢廟工完
竣照例遣禮部堂官一人往祭並請
勅賜鴻文勒石祠左用以昭紀
神功春秋二祭祭品儀禮均與祭
黑龍潭龍神同
一祭
后土
司工之神順治初年定遇大興作隨其營造所在
各建采棚設
后土
司工神位遣官致祭各用白色禮神制帛一羊一
豕一果品五盤饅首五盤餻五盤餅四盤大寳
糚花一尊一爵三
一迎吻祭
琉璃窰神並經由一路
門神陳設禮儀均與祭
后土
司工之神同
一祭
司機之神順治十六年織造局設機祭告
司機之神遣禮部堂官行禮一應禮儀與祭
司工之神同
一祭
司倉之神雍正七年覆準通州三倉惟大西倉舊
有倉神祠在
京城内七倉右翼興平倉舊有太倉神廟請重加
修葺左翼擇於海運倉照興平倉廟式建立廟
宇城外五倉統於新建之儲濟倉建廟設
司倉神位每歲令倉場侍郎春秋致祭各用帛一
羊一豕一果品十盤(乾鮮各五)尊一爵三京通各倉
監督咸朝服陪祭
羣祀三
一祭
先醫順治元年定每年春二月冬十一月上甲日遣
官致祭
先醫於太醫院署之
景惠殿殿中安奉
太昊伏義氏神位於正中
炎帝神農氏神位於左
黃帝軒轅氏神位於右東配句芒風后西配祝融力
牧東廡設僦貸季天師岐伯伯高少師太乙雷
公伊尹倉公淳于意華陀皇甫謐巢元方藥王
韋慈藏錢乙劉完素李杲神位西廡設鬼臾區
俞跗少俞桐君馬師皇神應王扁鵲張機王叔
和抱朴子葛洪真人孫思邈啟元子王冰朱肱
張元素朱彦修神位以次從祀正殿以禮部尚
書一人主祭行禮兩廡以太醫院堂官二人分
獻雍正十二年議準春冬二季致祭
先醫廟其太醫院御醫吏目等官咸齋戒陪祀
一祭
關帝順治元年定建
關帝廟於
地安門外宛平縣之東歲以五月十三日遣官致
祭九年
勅封忠義神武大帝雍正三年議準
勅封關帝
曾祖為光昭公
祖為裕昌公
父為成忠公製造神牌安奉後殿於五月致祭外
增春秋二祭是年奉
旨將
關帝大宗後裔在洛陽者授為五經博士世襲罔
替嗣後凡有承襲均照雍正二年議定之例由
該撫送部考試文理通曉者注册竢襲職時具
題給劄四年奏準
關帝原籍山西解州後裔照洛陽後裔世襲之例
授為五經博士五年奏準每年五月十三日
致祭前殿用牛一羊一豕一白色禮神制帛一
果品五尊一爵三後殿用少牢餘如前殿春秋
二祭前殿用帛一牛一羊一豕一登一鉶二簠
簋各二籩豆各十尊一爵三遣官一人承祭行
三跪九叩禮後殿用帛各一羊各一豕各一鉶
二簠簋各二籩豆各八尊一爵九遣太常寺堂
官承祭行二跪六叩禮十年覆準湖北當陽
縣增置世襲五經博士一人奉祀
關帝塚墓
一直省祭
關帝廟雍正七年定五月十三日及春秋二祭並
用太牢
一祭禦災捍患諸神順治三年以黃河著異加
封浙人謝緒為顯佑通濟之神(宋末人行四讀書金龍山故俗稱金龍四大王)
廟祀江南宿遷縣康熙十九年
封護國庇民妙靈昭應弘仁普濟天妃遣官詣福建莆
田縣致祭祭文由翰林院撰擬香帛由太常寺
豫偹祭品用帛一羊一豕一簠簋各二籩豆各
十尊一爵三雍正三年
封春秋吳國上大夫伍員為英衞公廟祀錢塘縣唐吳
越王錢鏐為誠應王廟祀臨安縣宋張夏為静
安公廟祀蕭山縣眀紹興太守湯紹恩為寧江
伯廟祀紹興府四年
封眀禮部尚書宋禮為寧漕公老人白英為永濟之神
均廟祀汶上縣五年覆準
封漢蜀郡太守李冰為敷澤興濟通佑王其子李二郎
為承績廣惠顯英王廟祀四川灌縣八年加
封浙江顯佑侯戴繼元為保濟顯佑侯廟祀德清縣又
封故廣東雷州府海安營水師副將姜起龍為英佑驍
騎將軍之神廟祀徐聞縣海口十二年以江
西鄱陽湖舊祀唐代忠臣張巡
封為顯佑安瀾之神廟祀浮梁縣乾隆二年加
封天妃為護國庇民妙靈昭應弘仁普濟福佑羣生
天后三年
封河南人黃守才為靈佑襄濟之神廟祀陳留縣
四年
封江南人張祥為彰靈衛漕之神廟祀清河縣八
年
封故蜀漢禆將武當為顯佑英濟廣福王廟祀廣西
義寧縣二十二年覆準加
封天后為護國庇民妙靈昭應弘仁普濟福佑羣生
誠感咸孚天后於祈報祭文内將
封號書眀以上皆所在有司歲以春秋致祭
一
巡幸祭先代名臣先賢忠烈祠墓暨
本朝名臣康熙三十六年
聖祖仁皇帝西巡狩至陕西横城
諭趙良棟乃為國宣力建功之臣來朝經過其門遣皇
長子及部院諸臣往奠致祭一次陳福曾為國效力
適至此地亦著致祭一次欽此又
諭朕躬親至此地寧夏陣亡官員兵丁宜察眀加恩所
有陣亡官員遣官致祭欽此四十二年
聖祖仁皇帝西巡狩至陕西西安府
諭西安百里内若有本朝勲臣墳墓著察眀具奏欽此
乾隆十四年議準
乘輿巡省中州
御道所經於附近
輦路之前代名臣忠烈先賢祠墓與
本朝勲臣雖屬有間但思表墓式閭自昔著有令
典恭逄
皇帝巡俗省方禮隆咸秩應請就該撫咨開祠墓詳
加酌議其名臣以從祀
帝王廟者為斷如伊尹周公許遠吕蒙正范仲淹司
馬光王曾韓琦岳飛等九人先賢以從祀
聖廟者為斷如子貢韓愈程顥程頥邵雍朱子許衡
等七人其祠墓均應遣賜祭醊以昭曠典又如
殷比干墓漢關侯墓晉嵇紹祠唐顔真卿墓皆
忠義卓越千古並應一體叨榮祭文由翰林院
撰擬香帛由太常寺祭品由地方官豫偹遣祭
各官照例開列具奏恭候
欽命往祭又奏準直督咨稱
御道所經有魏裔介宋璟墓考唐臣宋璟配饗
帝王廟
本朝大學士魏裔介從祀賢良祠祠墓既在
御道三十里内亦應遣官致祭祭文祭品香帛均
照例由各衙門豫偹十五年議準
車駕南巡凡先賢祠墓在
御道三十里内者據浙撫咨開到部如唐陸贄宋
岳飛眀于謙皆從祀
帝王廟眀王守仁從祀
文廟
本朝徐潮從祀賢良祠皆與中州議準祀典相符
理應遣祭又吳越王錢鏐首建江塘功德在民
見在臨安有祠均宜膺祀典祭文祭品及香帛
均照例豫偹十六年議準江督咨報境内先
賢名臣祠墓到部如泰伯季札至德高風著稱
經傳言子游范仲淹皆吳産從祀
聖廟張玉書趙申喬從祀賢良祠均與奏準遣祭之
例相符卞壼曹彬宗澤韓世忠徐逹常遇春方
孝孺于成龍傅臘塔湯斌張伯行陳鵬年等皆
非江蘇常鎮四府人但或配饗
帝王廟或從祀賢良祠或忠義卓著於史册其於江
蘇地方或有功斯民或盡節兹土或歸葬此鄉
祠墓既均在
御道三十里以内應一體仰邀遣祭以彰盛典
一昭忠祠雍正二年
諭朕惟周禮有司勲之官凡有功者書名太常祭於大
烝祭法曰以死勤事則祀之凡以崇德報功風勵忠
節也我
太祖高皇帝肇造鴻圖
太宗文皇帝式廓區夏
世祖章皇帝奄有萬邦自創業以至定鼎將帥之臣致
命立功者不少
聖祖仁皇帝臨御六十一年中間殱滅三逆永清朔漠
以及平定西藏臺灣雖天戈所指如疾風振槁而師
旅之臣捐軀馬革及守土之官見危授命者所在多
有邇者青海蕩平西域效順然自用兵以來將士奮
勇前驅亦有沒於行陣者此皆盡忠報國之臣朕甚
嘉之亦甚憫之當於京師建立祠廟春秋妥侑世世
血食其偏禆士卒力戰敵愾舍生取義者亦附列左
右用褒崇大節揚表芳徽俾遠近觀聽勃然生忠義
之心於治道亦有禆益仍令翰林官纂其籍貫事蹟
各為立傳彙成一編垂諸永久九卿詹事科道悉心
詳議具奏欽此遵
旨議定交與兵部詳考案卷行文八旗直隸各省督撫
凡臨陣捐軀守土授命之文武諸臣以及偏禆
士卒赤心報國奮不顧身者將籍貫事蹟詳晰
繕册具奏其建祠之處交與工部於
京城内相度地方鳩工庀材建立祠宇製造神牌
恭請
欽定匾額字樣行令欽天監擇吉懸挂將文武諸臣
之位安設正祠偏將士卒之位安設兩廡入祠
之日太常寺前期奏遣大臣一人致祭祭文由
翰林院撰擬祭祀事宜由太常寺豫偹每年春
秋二祭均由太常寺辦理仍交翰林院詳稽
實錄
國史方略各館册籍移取兵部清册各為立傳彙
成一編垂諸永久四年遵
旨議準大臣神位於正房安設官員等位於兩傍配樓
及後層正房作兩層安設兵丁等位於兩旁羣
房内作五層安設正殿設七龕每龕一案每案
素帛一果品五盤爵三中一案設羊一豕一左
三案共設羊豕各一右三案共設羊豕各一東
配樓設五龕每龕一案每案素帛一果品五盤
爵三五案共設羊豕各一西配樓後層正房兩
旁正房陳設皆同其安設兵丁之羣房三十六
間每間設一龕每龕設一案每案果品二盤豕
肉一盤爵三嗣後春秋二祭照祭定南武壯王
之禮遣太常寺堂官一人行禮兩配樓後層正
房等處太常寺委官分獻是年
諭所議並未及宗室王大臣著將宗室王在王一處宗
室大臣在大臣一處分議具奏欽此隨行文宗人府
察眀事實至五年遵
旨議準和碩敬謹莊親王尼堪神位應安設於正殿龕
内正中英誠武勲王揚古利神位居左定南武
壯王孔有德神位居右追贈輔國公諡武襄巴
爾堪神位在揚古利之次六年廟工告竣
欽定勅建昭忠祠七年遵照原議將
欽定表奬忠勲字樣匾額擇吉懸挂禮部會同工部太
常寺堂官將王公大臣官員兵丁牌位按次安
設讀文致祭其祭祀事宜悉照原議辦理前
大殿正中奉和碩敬謹莊親王尼堪英誠武勲
王揚古利定南武壯王孔有德追贈忠勇王黃
芳度武襄公巴爾堪五人東次龕奉贈太傅一
等公安北將軍諡忠勇佟國綱贈太師一等公
諡忠烈佟養正散秩大臣一等公逹福贈一品
光禄大夫一等公議政大臣領侍衞内大臣佐
領西哈一等侯諡襄武馬得功贈三等侯一等
伯巴什泰一等伯都統諡武壯宜理布贈二等
伯都統巴都里一等伯議政大臣程尼三等伯
副都統議政大臣穆和琳太子太保兼太子太
保文華殿大學士兼兵部尚書贈光禄大夫張
泰贈一等伯三等輕車都尉前鋒統領議政大
臣羅沙太子少保三等伯諡忠義王之鼎贈太
子少保兵部尚書福建總督諡忠貞范承謨額
駙托栢大學士贈二等輕車都尉龍西太子太
保兼太子少保文華殿大學士兼兵部尚書贈
光禄大夫色思泰湖廣總督贈三等輕車都尉
諡忠勇額倫特副將軍尚書查弼納贈内大臣
兵部尚書佐領圖捫太子太保光禄大夫佟濟
倉場總督雲騎尉王秉仁贈太子太師兵部尚
書巡撫諡忠毅傅弘烈三等輕車都尉追封光
禄大夫二等子兵部尚書都統博波圖大臣長
史諡襄壯雅賚光禄大夫議政大臣刑部尚書
雲騎尉道禪議政大臣工部尚書世襲二等輕
車都尉加三級光禄大夫名蓋參贊内大臣馬
爾薩共三十人西次龕奉續順公沈瑞輔國公
諡襄愍巴賽大學士兵部尚書贈騎都尉諡忠
愍莫洛禮部尚書都統一等輕車都尉布顔岱
十六大臣一等輕車都尉兼專管佐領綽和諾
湖北巡撫柯永昇都統贈騎都尉沙里布贈太
子少保兵部尚書巡撫諡文毅馬雄鎮贈兵部
尚書雲貴總督諡忠果甘文焜贈太子少保兩
廣總督佟養甲禮部侍郎護軍統領贈二等輕
車都尉朝哈爾贈禮部尚書鹽運使諡忠烈高
天爵贈工部左侍郎護軍參領費揚古贈三等
子前鋒統領圖魯錫贈三等男護軍統領喀爾
他拉贈一等輕車都尉護軍統領喀爾護吉參
贊副都統海蘭參贊副都統蘇圖太子少師前
鋒統領三等輕車都尉胡里布一等輕車都尉
護軍統領哈克三贈護軍統領佐領葉喜侍郎
永國護軍統領贈三等輕車都尉阿爾岱湖廣
提督總兵官兼輕車都尉孫定遼二十有四人
東又次龕前鋒統領騎都尉劉哈副都統一等
男盧錫副都統一等男科普蘇贈騎都尉副都
統阿喀倪刑部侍郎副都統納爾特副都統錫
密賚副都統三等男科爾坤副都統一等輕車
都尉多頗洛副都統戴豪副都統一等輕車都
尉渾錦贈一等輕車都尉副都統魏正副都統
二等輕車都尉羅濟贈三等輕車都尉副都統
阿什圖贈三等輕車都尉副都統覺羅阿克善
副都統常禄副都統贈三等輕車都尉阿爾護
副都統贈騎都尉吉三贈騎都尉副都統巴雅
思虎朗十八人西又次龕福建提督叚應舉副
都統騎都尉穆舒副都統贈雲騎尉孟魁副都
統白原任遵化州巡撫賈維鑰副都統雲騎尉
邁圖贈副都統前鋒參領葛思特贈戶部右侍
郎雲南巡撫朱國治贈右副都御史巡撫張文
衡刑部侍郎三等輕車都尉馬如璧贈工部右
侍郎諡忠節糧儲道葉映橊贈工部侍郎巡海
道諡忠毅陳啟泰一等輕車都尉通政使司通
政使莫洛渾一等子穆克覃一等子贈雲騎尉
阿納逹一等子代音布贈通政使司通政使巡
道陳丹赤一等子覺羅莫洛渾十八人東稍龕
贈左都督太子少保總兵官諡忠愍吳萬福贈
太子太傅總兵官徐勇贈太子少保左都督總
兵官諡忠勇費雅逹贈太子少保總兵官諡忠
壯朱天貴贈左都督總兵官張存福贈左都督
都督僉事洪徵總兵官諡忠武阿爾泰贈太子
少保總兵官歐陽凱贈光禄寺卿湖南衡永郴
兵偹道署廣西巡撫事李懋祖總兵官楊佐贈
雲騎尉統領張廷輔贈總兵官游擊楊光祖前
鋒統領定夀贈右都督總兵官王承業侍衞贈
三等子錫喇巴江西左布政使司遲變龍十八
人西稍龕贈雲騎尉護軍參領署護軍統領郭
色三等輕車都尉護軍統領新泰原任提督加
贈署都督同知諡壯勇康泰二等子覺羅顧納
岱原任總兵官加贈署都督同知司九經二等
子拜蘭三等輕車都尉總兵官郝效忠三等輕
車都尉總兵官劉良臣三等子巴郎都爾莽鼐
副將贈左都督楊三虎贈都督同知參將趙登
舉贈提督守偹紀法參將贈總兵官甘應龍贈
右都督副將蔡隆二等子拜三一等男路什總
兵官康海十七人後正堂偹禦尼馬禪等一百
十有五人左次龕贈雲騎尉護軍參領倭赫等
七十人右次龕一等輕車都尉季普哈逹等八
十人左又次龕參將劉衍等四十五人右又次
龕二等輕車都尉莽儀禄等四十人東配樓贈
雲騎尉七品官覺羅星德等七十四人左次龕
贈雲騎尉護軍校德赫得等六十九人右次龕
贈雲騎尉驍騎校花色等七十二人左又次龕
贈雲騎尉護軍校艾塔等百有八人右又次龕
贈雲騎尉五品官薩郭等一百十有三人西配
樓贈雲騎尉護軍校雅思哈等一百十有九人
左次龕護軍校胡紐等七十一人右次龕贈七
品官護軍覺和托等七十四人左又次龕千總
李龍等七十三人右又次龕典史贈主簿諸士
英等百有一人東廡三等輕車都尉赫爾德等
五十六人左次龕騎都尉贈雲騎尉汪騰高等
七十七人右次龕騎都尉吳魯禮等五十五人
西廡守偹劉澤久等五十六人左次龕雲騎尉
贈騎都尉牛默淳等六十九人祔祀兵丁分别
東西房共一萬三百有七人八年
諭嗣後祭昭忠祠著將各部滿尚書八旗都統開列請
旨後祠兩廡著太常寺委官分獻欽此十一年議
準昭忠祠春秋祭祀之期凡前後入祠滿漢諸
臣之子孫在京居官及有頂帶人員均於祭日
齊集祠内各按品級隨班行禮乾隆元年
諭昭忠祠崇祀忠節諸臣原屬酬勲之曠典其子孫
内或有寖至衰替不克振其家聲者情殊可憫著
將崇祀昭忠祠各員之子孫除見在出仕者無庸
具奏外其子孫内如並無出仕之人而貧乏不給
才尚有可用者各該旗簡選引見候旨以示朕崇
奬忠勲之至意欽此十三年
諭經略大學士等奏稱署總兵任舉統兵攻昔嶺石
城親身督戰奮往直前多所斬獲乘勝追殺致被
槍傷陣亡等語考之典禮以死勤事者祀之本朝
特建昭忠祠用饗疆場效命之臣任舉著入祠從
祀欽此遵
旨議準總兵官加贈都督同知任舉應照例行文軍
營造具行間事蹟清册送部移咨翰林院立傳
並交工部製造牌位入昭忠祠安設又
諭四川軍營奏稱十一月二十一日焚燒賊巢塔高
山梁及木耳金岡地方碉樓攻殺賊番之際三等
侍衛丹泰奮勇攻擊直逼城邊殺死賊番三人矢
盡力戰槍傷陣亡等語實屬可憫其如何施恩給
官職之處著該部察例具奏欽此遵
旨議準三等侍衛加贈雲騎尉丹泰應照例行文軍
營造具事蹟清册送部移咨翰林院立傳並交
工部製造牌位入祀昭忠祠是年議準八旗
世爵官員有年久絶嗣者將原立官之人於昭
忠祠設立牌位一體饗祀以昭勞績十四年
諭金川逆囚窮蹙乞命朕已網開三面允準納降見
在振旅班師但念自用兵以來已逾二載將弁兵
丁有攻碉奪卡奮不顧身以致陣亡者深堪憫惻
著四川總督等詳察報眀經略覈定具奏交部從
優議䘏欽此遵
旨議準陣亡參將贈副將賈國良守偹贈參將李成
邦陣亡守偹署都司僉書梁士偉楊懷玉千總
贈守偹趙越吳士秀寗法武潘浩向朝選傷亡
千總高澤衍陣亡把總贈千總張㴻張文璧王
憲楊國璽傅正伸陳琳傷亡把總任友蕭成張
丕德曾榮等共二十人陣亡外委劉記印等十
有六人傷亡外委馬化龍等四人共四十人均
照例行文四川總督將各將弁事蹟造具清册
送部移咨翰林院立傳並交工部製造牌位送
入昭忠祠其兵部原題内綠旗陣亡傷亡馬兵
九十九人步兵九百六十九人陣亡土兵千一
百九十六人傷亡六十四人均效命疆場奮不
顧身亦應一體製牌入祠照例移送翰林院立
傳又雲南貴州陕西甘肅等省出師金川陣亡
兵弁雲南陣亡千總張祥外委二人陣亡傷亡
馬步兵一百七十三人貴州陣亡候補守偹楊
先春傷亡守偹金國保陣亡千總卜熊把總李
如珪楊自旺陣亡外委十人傷亡外委一人陣
亡傷亡馬步兵二百二十七人陜西甘肅陣亡
游擊孟臣沙亮傷亡游擊路建瀚陣亡都司温
和守偹張進喜傷亡守偹孟珏李漣陣亡千總
金悦楊青張伏政康寧把總楊生吉王正國郭
生花馬得海李養美郭士榮襲守桓馬得龍滿
宏祥高雲昇陣亡外委王治等十人傷亡外委
曹元靈等五人淹没外委一人陣亡傷亡馬步
兵千一百十有三人均照四川陣亡傷亡兵弁
例一體立傳製牌位入祀昭忠祠十五年駐
藏都統加贈一等伯傅清左都御史加贈一等
伯拉布敦入祀昭忠祠春秋致祭(詳見賢良祠)十
八年議準昭忠祠前殿正龕内武襄公巴爾堪
西第一龕内輔國公巴賽皆追封簡親王巴爾
堪應改題封號移位於英誠武勲王揚古利之
上巴賽應改題封號移入中龕位於定南武壯
王孔有德之上前室左右各三龕祀公侯以下
至二三品官向皆以爵秩尊卑為序不論時代
先後遂至淆雜無倫應將入祠大臣官員自天
命年以來按代序官同代同官則序年月以免
淆溷再前室内見設神牌有贈襲公侯伯子男
世爵而官兼尚書都統侍郎副都統者有任尚
書都統等官而世爵不及五等者亦有贈襲世
爵而别無兼銜者更有官爵本小以子孫貴顯
追封加大者位次最難允協應照賢良祠按代
序官之例公侯伯居首大學士内大臣次之尚
書都統將軍總督一品子爵前鋒統領護軍統
領侍郎巡撫副都統二品男爵三品京卿提督
總兵官及武職加贈至正從一品等官皆依序
列於前室其四品卿翰林院學士藩臬一等侍
衛參領輕車都尉及武職二品之副將等官皆
列後正室五品少卿二等侍衛道府佐領騎都
尉及武職三品之參將游擊等官皆列後左室
講讀御史部員三等侍衛雲騎尉及武職四品
之都司等官皆列後右室同知知州通判驍騎
等校及武職五品之守偹等官皆列前東配室
知縣筆帖式州同雜佐以下及武職六七品之
千把總等官皆列前西配室以上均按時代官
爵為序庶位次秩然而忠義之靈益昭妥侑至
祠内兵丁設位計前後廡共八處應將各龕皆
以横版隔别次苐安設春秋配食可垂永久並
請詳察兵部死事原案翰林院小傳及八旗志
書將重複遺漏彼此互異之處加意清釐隨時
改正以昭勸忠勵節之
盛典又奏凖昭忠祠雙忠祠武壯王祠改用報
功制帛二十一年以死事義烈公班第剛烈
伯鄂容安入祀昭忠祠由工部製造牌位太常
寺依次安設每歲春秋二季致祭
一賢良祠雍正八年
諭國家效忠宣力之臣勲績懋著必膺崇報之典令其
世饗烝嘗雍正二年朕已勅建昭忠祠自開國以來
致命立功盡忠報國之儔皆得春秋妥侑世世血食
顧念古者大烝之祭凡法施於民以勞定國者皆得
並列祀典永受眀禋則我朝名臣良弼其經邦佐治
黼黻昇平者皆祭法所必登朕欲為之建立祠宇久
矣即如怡親王之精白一心忠誠體國勲在社稷澤
被生民其功德隆盛又豈一切效忠宣力者之所可
比倫乎洪惟
太祖
太宗創業垂統厥有一德佐命之良
世祖撫綏萬邦實多奮庸熙載之彦迨我
聖祖臨御六十餘年間良臣碩輔後先相望據朕所深
知者舉其一二如大學士公圖海公頼塔大學士張
英尚書顧八代馬爾漢趙申喬河道總督靳輔齊蘇
勒總督楊宗仁巡撫陳璸等持躬正直奉職公忠或
垂節鉞之勲或勵冰霜之節俯仰無愧為朝野所共
欽終始不渝無瑕疵之可指此等靖共爾位不愧古
大臣之風者正不乏人既樹羽儀於一世宜隆俎豆
於千秋且使世世為臣者觀感奮發知所慕效羣以
臯䕫稷契共相期許則眀良喜起之盛朕於斯有厚
望焉著於京城内選擇吉地特建廟宇命名賢良祠
春秋以時展祭其應入祠之人著大學士會同該部
察眀本朝滿漢文武大臣才德著聞完名全節者詳
慎開列具奏請旨將來繼起之臣亦並得沾被恩光
永為盛典欽此遵
旨議凖怡賢親王宗功元祀宜為賢良之首其良臣碩
輔如大學士公圖海公頼塔大學士張英尚書
顧八代馬爾漢趙申喬河道總督靳輔齊蘇勒
總督楊宗仁巡撫陳璸等均宜入祠崇祀以光
祀典並將其餘擬定入祠滿漢文武大臣繕錄
事宜開列名單恭呈
御覽竢
命下之日奏請
欽賜匾額行令欽天監擇日懸挂其應行入祠之大臣
製造牌位各按爵秩品級叙次安設及撰文設
祭均照昭忠祠之例交各該衙門敬謹辦理
十年
諭原任將軍阿爾納恪謹持躬忠誠奉職從前西陲用
兵宣力年久收復土魯番平定青海均有勞績原任
都統馮國相謹慎小心樸誠自矢服官辦事從無過
愆向來各旗公庫皆有虧空惟馮國相所管正藍旗
全無欠闕此即其出納謹嚴操守潔清之實據伊乃
朕藩邸之人知之有素阿爾納馮國相二人應否入
賢良祠著九卿會議具奏欽此遵
旨議凖將軍阿爾納都統馮國相均入祀賢良祠又
諭賢良祠之王大臣應各立小傳以記生平事蹟著擬
稾進呈欽此又
欽定原任大學士范文程榜式逹海大學士阿蘭泰李
之芳吳琠張玉書李光地富寧安張鵬翮領侍
衞内大臣福善費揚古尚書勵杜訥徐潮姚文
然魏象樞湯斌提督張勇王進寳孫思克總督
趙良棟于成龍傅臘塔均凖入祀賢良祠又
遵
旨議凖原任大學士寗完我魏裔介都統李國翰提督
施琅護軍統領莽依圖定西將軍公愛星阿將
軍佛尼勒總督孟喬均入賢良祠又奉
旨原任大學士額色黑王熙總督李國英都統根特副
都統褚庫巴圖魯此五人均入賢良祠又
諭原任領侍衞内大臣公尹德乃額宜都之孫居心謹
厚行已端方朕所悉知似應入賢良祠著詢問九卿
具奏欽此遵
旨議凖尹德應入祀賢良祠並立傳以垂永久十一
年禮部具奏賢良祠工竣擇吉恭懸
御書崇忠念舊四字匾額禮部會同工部太常寺堂官
前期將王公大臣神位照原議各按爵秩品級
序次安設讀文致祭其前殿承祭官一人由太
常寺前期奏遣内大臣散秩大臣尚書都統後
殿遣太常寺堂官一人行禮嗣後春秋遣官承
祭均照例遵行奉
旨依議賢良祠之王公大臣等著於本家各賜祭一壇
欽此又議凖賢良諸臣入祠之日太常寺先
期知會王大臣之後裔至期齊集祠内分班行
禮嗣後凡遇春秋二祭亦照例先期知會齊集
陪祭十二年
諭原任大學士田從典品行端直老成謹愿居官廉潔
奉國公忠應入賢良祠以風有位欽此又
諭原任大學士高其位端方廉潔忠厚和平簡任綸扉
夀登大耋應入賢良祠以旌耆舊欽此又議凖賢
良祠前殿供奉和碩怡賢親王神位應照王府
園寢設立下馬柱之例於賢良祠大門外設立
下馬紅柱乾隆元年
諭原任加禮部尚書銜兼國子監祭酒楊名時學問
醇正品行端方著加贈太子太傅入祀賢良祠欽
此又
諭原任大學士朱軾品行端方學術醇正純修清德
望重朝端著加贈太傅入祀賢良祠欽此又議
凖原任太子太保内大臣議政大臣一等男哈
世屯原任戶部尚書議政大臣一等男米思翰
均崇祀賢良祠照例請
旨賜祭奉
旨著於本家賜祭一次欽此五年直隸題請原任
直隸總督李衞列祀省會賢良祠奉
旨李衞敡歴中外屢任封疆宣力多年勤勞素著亦
應入京師賢良祠著九卿會議具奏欽此遵
旨議凖原任直隸總督李衞應於
京師賢良祠崇祀並照例立傳六年
諭原任江蘇巡撫徐士林學問有素忠孝性成著入
京師賢良祠以為臣工勸欽此又
諭尚書徐元夢人品端方學問優裕踐履篤實言行
相符歴事三朝出入禁近小心謹慎數十年如一
日謂之完人洵可無愧著加贈太傅入祀賢良祠
以示優禮耆舊格外加恩之至意欽此十年議
凖賢良祠内前殿製龕案設怡賢親王神位應
仍遵原議祀奉其後宇四龕奉祀賢良臣五十
八位請合為一龕恭照我
朝繼承之序定諸位饗祀之班首序世次之最先
者餘則左右分行各按世次序其爵秩如見在
配饗大學士宜居前領侍衛内大臣次之尚書
都統將軍總督前鋒統領護軍統領提督侍郎
巡撫副都統各依次安設至世爵列爵五等有
子男授尚書都統者亦有侯伯為侍郎副都統
者應以尚書都統等秩為序以昭畫一謹將所
擬安設神牌左右次序繕册進
呈天聰年間名臣贈大學士諡文成榜式逹海崇
德年間名臣大傅兼太子太師内秘書院大學
士一等子諡文肅范文程蒙古副都統一等輕
車都尉諡襄壯禇庫巴圖魯順治年間名臣少
傅兼太子太傅内國史院大學士諡文毅寗完
我少師兼太子太師内國史院大學士諡文恪
額色黑少保兼太子太保定西將軍内大臣一
等公諡靖康愛星阿太子太保内大臣議政大
臣一等男加一雲騎尉諡恪僖哈世屯贈太子
太保定西將軍都統三等侯諡敏壯墨勒根轄
李國翰少保兼太子太保加贈太保四川陕西
總督諡忠毅孟喬芳四川陕西總督諡勤襄李
國英康熙年間名臣贈少保兼太子太傅中和
殿大學士加封一等忠逹公諡文襄圖海太子
太保加贈太子太傅保和殿大學士兼禮部尚
書諡文毅魏裔介少傅太子太傅保和殿大學
士兼禮部尚書諡文靖王熙文華殿大學士兼
吏部尚書諡文襄李之芳贈太子太保加贈少
保武英殿大學士兼吏部尚書諡文清阿蘭泰
贈太子太保文華殿大學士兼戶部尚書諡文
貞張玉書保和殿大學士兼刑部尚書諡文端
吳琠贈太子太保加贈太傅文華殿大學士兼
禮部尚書諡文端張英贈太子太傅文淵閣大
學士兼吏部尚書諡文貞李光地太子太保領
侍衞内大臣一等公諡恭懿福善太子少師領
侍衛内大臣一等公諡襄壯費揚古戶部尚書
議政大臣一等男加一雲騎尉諡敏果米思翰
刑部尚書諡端恪姚文然刑部尚書諡敏果魏
象樞工部尚書管詹事府事諡文正湯斌贈太
傅加贈太師禮部尚書諡文端顧八代贈太子
太傅議政大臣吏部尚書諡恭勤馬爾漢贈太
子太傅刑部右侍郎贈禮部尚書諡文恪勵杜
訥贈太子太保戶部尚書諡恭毅趙申喬吏部
尚書兼翰林院掌院學士諡文敬徐潮太子少
保贈太傅尚書銜食俸諡文定徐元夢禮部尚
書銜福建巡撫諡清端陳璸太子太保工部尚
書銜河道總督諡文襄靳輔鑲藍旗滿洲都統
諡襄壯根特正白旗滿洲都統追封一等褒績
公諡襄毅頼塔正藍旗漢軍都統諡桓僖馮國
相贈太子少傅靖海將軍靖海侯福建水師提
督諡襄壯施琅少傅兼太子太師贈少師仍兼
太子太師靖逆將軍一等侯甘肅提督諡襄壯
張勇太子少保加贈太子太保振武將軍甘肅
提督諡襄武孫思克贈太子太保奮威將軍陜
西提督諡忠勇王進寳鎮南將軍鑲白旗護軍
統領諡襄壯莽依圖西安將軍諡恭靖佛尼勒
勇略將軍雲南貴州總督兼一等子諡襄忠趙
良棟贈太子太保江南江西總督諡清端傅臘
塔贈太子太保江南江西總督諡清端于成龍
雍正年間名臣太子太傅武英殿大學士兼吏
部尚書諡文恭富寧安太子太傅加贈太傅文
華殿大學士兼吏部尚書世襲騎都尉諡文端
朱軾太子太保加贈少保文華殿大學士兼吏
部尚書諡文端張鵬翮太子太師文華殿大學
士兼吏部尚書諡文端田從典太子太傅文淵
閣大學士兼吏部尚書世襲二等輕車都尉諡
文恪高其位領侍衛内大臣二等公諡慤敬尹
德鑲紅旗蒙古都統協理將軍諡僖恪阿爾納
贈太子太傅加禮部尚書銜兼管國子監祭酒
事教習庶吉士諡文定楊名時太子少傅加贈
少保湖廣總督諡清端楊宗仁太子太傅河道
總督諡勤恪齊蘇勒太子少保兵部尚書銜直
隸總督諡敏逹李衞乾隆年間名臣江蘇巡撫
徐士林十二年議凖原任太保兼太子太傅
保和殿大學士兼戶部尚書世襲二等伯加贈
太傅諡文穆馬齊文華殿大學士兼吏部尚書
諡文端伊桑阿入祀賢良祠照依世次爵秩安
設祠内各神位之次十四年
諭原任直隸總督那蘇圖久任封疆公忠謹慎茂著
勞績著加贈太子太傅入祀賢良祠欽此十五
年
諭朱爾墨特那木札爾反形已露倘不先加誅戮傅
清等亦必遭其荼毒則傅清拉布敦之先幾籌畫
殱厥渠魁實屬可嘉非如霍光之誘致樓蘭而斬
之也夫臨陣捐軀雖奮不顧身然尚廹以勢所不
得不然如傅清拉布敦揆幾審勢決計定謀其心
較苦而其功為尤大著加恩追贈為一等伯入賢
良祠昭忠祠春秋致祭並入伊家祠從祀欽此
又
諭定邊左副將軍固倫額駙喀爾喀扎薩克和碩超
勇親王策凌以名藩尚主班崇懿戚在
皇祖時即已宣力邊陲勛猷茂著
皇考眷注優隆晉爵親王任專閫外身先血戰殄靖狡
寇偉績丕昭益勤忠藎朕以王
兩朝勲舊倚毗彌殷寄重長城倍加渥澤自昔功臣勛
戚侑食廟廷以王之功宜得配饗
太廟雖蒙古親藩從未有與配饗者朕以王功在王室
名勒旂常簡在久孚宜膺特典且令衆蒙古知朕
崇奬賢勞中外一體俾共知感奮益切勸勉並照
和碩怡賢親王之例從祀賢良祠永垂秩祀以示
朕酬庸展親優賢篤舊之至意欽此遵
旨議凖賢良祠正殿五間正中安奉怡賢親王牌位
後寢五間安奉大學士榜式逹海等五十八人
牌位今超勇親王策凌入祠牌位應於怡賢親
王左次間設龕案安奉其牌位龕案祭噐等項
交與該衙門如式製造欽天監選擇吉期太常
寺恭送入祠於本家致祭一壇仍交翰林院詳
考事蹟立傳以垂永久十六年
諭兩廣總督陳大受才品優長精眀勤慎著入祀賢
良祠以奬賢勞欽此十七年
諭潘思榘簡任巡撫實心黽勉著照江蘇巡撫徐士
林之例入京師賢良祠以示優䘏欽此
一直省賢良祠雍正十年
諭我朝從前文武大臣持躬正直奉職公忠樹績建勲
完名全節者朕已降旨於京師建立賢良祠永遠展
祀以彰令善因思外任大臣鎮撫封疆宣猷布化忠
勇效命威愛宜民其政績卓然可紀者身故之後若
於本地建立賢良祠俾得永膺祀典既足慰兵民懿
好之公亦足為後來居官者之勸如近日之將軍蔡
良提督張起雲總兵蘇大有魏翥國皆素有賢聲勤
勞王事而殁於官者尤宜在賢良祠之列著直省各
於省會之地建立祠宇其與祀之人若追溯從前恐
稽考未確或滋濫膺亦未可定不若即從近年為始
向後若有應請入祠者該督撫於一人各具一本請
旨不必彙奏其一切事宜著九卿妥議具奏欽此遵
旨議凖令各省於省城内建立祠宇將近年各省督撫
將軍提鎮等大員有政績卓然可紀及此後外
任文武諸大員著有賢名於身故之後應請入
祠者令該督撫詳考事蹟博採公論一人各具
一本據實繕奏恭請
欽定一例入祠致祭其每歲春秋祭品均照各省名
宦祠之例令地方官偹辦入於祭祀銀内開銷
一功臣專祠順治十一年
勅建祠於廣寧門外歲以春秋仲月致祭定南王諡武
壯孔有德並妃白氏李氏每祭素帛三羊一豕
一果品五盤尊一爵九康熙十九年
勅建祠於安定門外歲以春秋仲月致祭宏毅公諡恪
僖遏必隆並縣主一品夫人舒舒覺羅氏祭品
用素帛二餘與武壯王祠同雍正二年
勅建祠於朝陽門外歲以春秋仲月致祭太師定南將
軍一等公諡勤襄佟圖頼並一品夫人覺羅氏
次太傅安北將軍内大臣都統一等公諡忠勇
佟國綱並一品夫人他塔喇氏温都氏次太傅
領侍衞内大臣一等公諡端純佟國維並一品
夫人赫舍里氏每祭用素帛七羊三豕三果品
十有五盤尊三爵二十有一是年
勅建祠於德勝門外歲以春秋仲月致祭少保兼太子
太傅一等公中和殿大學士諡文襄圖海並一
品夫人覺爾禪氏鈕祜禄氏每祭用素帛三羊
一豕一果品五盤尊一爵九乾隆二年
勅建祠於安定門外歲以春秋仲月致祭光禄大夫
宏毅公額宜都祭用素帛一爵三牲醴果品與
各祠同十四年
勅建祠於東安門内歲以春秋仲月致祭太子太保
内大臣議政大臣内務府總管一等男兼一雲
騎尉追封一等承恩公諡恪僖哈世屯並一品
夫人覺羅氏次戶部尚書内務府總管一等男
兼一雲騎尉追封一等承恩公諡敏果米思翰
並一品夫人穆溪覺羅氏博爾濟吉特氏次一
等男兼一雲騎尉兼察哈爾總管追贈一等承
恩公諡莊慤李榮保並一品夫人覺羅氏祭用
素帛七羊三豕三果品十有五盤尊三爵二十
有一
一雙忠祠乾隆十六年
諭駐藏大臣等奏朱爾墨特那木扎爾自立名號潜
遣其心腹堅參扎錫等通欵凖噶酒稱策旺多爾
濟那木扎爾為汗且求其發兵至拉逹克地方以
為聲援幸值凖夷内潰所遣使人回藏被獲得其
逆書並餽獻諸物是其隂蓄異志勾結凖夷罪不
容誅設非都統傅清左都御史拉布敦協力同心
决計先發則其貽害藏地將不可言是二臣之心
甚苦而有功於國家甚大應特建雙忠祠合祀二
人春秋致祭丕昭勸忠令典傅清既有專祀著不
必從祀家廟該部會同内務府酌撥官房營度以
聞欽此遵
旨建雙忠祠於崇文門内合祀都統一等伯諡襄烈
傅清左都御史一等伯諡壯果拉布敦照例安
設牌位春秋致祭每祭用帛二羊一豕一果品
五盤尊一爵六
一春秋致祭八旗左右翼及直省府州縣忠義
孝弟祠節孝祠雍正二年
諭旌表節義給銀建坊民間往往視為具文未曾建立
恐日久仍至泯没不能使民間有所觀感著於學宫
内建忠義祠一所立石碑一通於學宫附近處購買
基址建節孝祠一所立大牌坊一座其石碑牌坊將
前後忠孝節義之人悉標姓氏於其上已故者設牌
位於祠中春秋祭祀用闡幽光以垂永久欽此遵
旨議凖行令順天府奉天府直隸各省府州縣衞分别
男女各建二祠一為忠義孝弟之祠建於學宫
之内祠門内立石碑一通將前後忠義孝弟之
人刊刻姓氏於其上已故者設牌位於祠中一
為節孝之祠别擇地營建祠門外建大坊一座
將前後節孝婦女標題姓氏於其上已故者設
牌位於祠中每年春秋二次令直省各府州縣
衛守土官致祭其建立祠宇碑坊銀動用正項
錢糧報工部奏銷
一直省祭厲壇順治初年定直省府州縣各立
厲壇於北郊每年清眀日七月十五日十月朔
日用羊三豕三米飯三石並香燭酒醴棉帛以
祭本境無祀鬼神府稱郡厲縣稱邑厲咸以有
司承祭祭日豫設
城隍神位於壇行
家祭
一王公家祭崇德元年定宗室封王者立家廟
致祭順治五年定宗室封王無嗣者於
太廟後殿兩廡祔祭有嗣者令其子孫立廟致祭廟
制正殿七間臺基高二尺一寸院内東西房三
間貯祭噐及祭獻等項西廂房三間貯樂噐臺
基皆高一尺六寸大門三間臺基高一尺六寸
院内西旁門一座院内東旁設燎鑪一座大門
外西旁設宰牲房三間其正殿廂房大門皆五
色彩畫花草上用綠琉璃瓦殿門墻外用紅土
内用白堊院牆用紅土綠瓦蓋頂帛鑪亦用綠
瓦牌位高二尺闊四寸朱紅色上刻追封諡號
墨書安於朱紅木龕内設紅片金帳幔其廟中
王位以居中為尊餘分列左右如止一王正設
中間每於正月四月七月十月歲暮日前期三
日齋戒候饗
太廟諸王陪祭禮成各回府致祭凡有薦新品物如
太廟未獻之先不許家廟薦獻如王有事不得親祭令
子弟代祭如無子弟令護衞代祭其奠帛祭品
該王自行偹辦引贊人於所屬官員内選充其
祝文内閣撰給體式又定莊親王立一廟禮
親王巽親王謙郡王共立一廟肅親王立一廟
饒餘郡王端重親王共立一廟穎親王順承郡
王共立一廟豫郡王立一廟克勤郡王衍禧郡
王共立一廟雍正九年定怡賢親王立一廟
欽定大淸會典則例卷八十四
