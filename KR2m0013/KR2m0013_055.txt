欽定大清會典則例卷五十二
戶部
俸餉下
一京師兵餉八旗前鋒親軍護軍領催弓匠長
月給餉銀四兩驍騎弓匠銅匠月給銀三兩皆
歲支米四十八斛步軍領催月給餉銀二兩步
軍一兩五錢鐵匠一兩至四兩皆歲支米二十
四斛礮手月給銀二兩歲支米三十六斛由覺
羅補前鋒親軍護軍者月加餉銀一兩教養兵
月給銀一兩五錢不給米官畜馬駝每馬駝月
給豆草折價銀三兩八旗官親隨兵坐糧領
侍衛内大臣滿洲都統各八名蒙古漢軍都統
前鋒統領護軍統領各六名步軍統領五名滿
洲副都統四名蒙古漢軍副都統各三名步軍
翼尉一名前鋒參領護軍參領驍騎參領各二
名副護軍參領副驍騎參領前鋒侍衛上三旗
内府參領各一名有半以上親隨兵每名月給
銀三兩米折銀一兩八旗佐領上三旗内府佐
領各於本佐領額兵内食糧一分民公四名侯
伯各三名大學士尚書左都御史内大臣子各
二名侍郎學士左副都御史通政使大理卿詹
事散秩大臣男王府長史各一名以上親隨兵
每名月給餉銀一兩米二斛步軍協尉給坐糧
二分步軍副尉捕盜官各二分步軍尉一分均
於額設步軍内撥給綠旗廵捕三營馬兵月
給銀二兩步兵一兩皆月給米三斗每馬一匹
月給豆草銀二兩五錢順治初年定滿洲都
統準親隨兵八名蒙古漢軍都統六名護軍統
領前鋒統領五名民公四名侯伯滿洲副都統
三名蒙古漢軍副都統領侍衛内大臣大學士
尚書左都御史子各二名侍郎左副都御史學
士通政使大理卿詹事王府長史前鋒參領護
軍參領驍騎參領男佐領各一名又題準八
旗前鋒護軍領催驍騎每名月給餉銀二兩匠
役一兩二年定覺羅充驍騎校者月給餉銀
三兩四年題準新歸旗内滿洲蒙古漢軍兵
未經撥給地畝者照例折給馬乾銀六年定
步軍月給餉銀一兩九年定前鋒護軍每名
月給餉銀三兩十年定領催每名月給餉銀
三兩十二年定步軍領催月給餉銀一兩五
錢康熙六年覆準領侍衛内大臣準給親隨
兵五名内大臣二名九年題準前鋒護軍領
催月給餉銀四兩驍騎月給餉銀三兩十四
年議準前鋒護軍領催驍騎每月各減銀一兩
十八年覆準散秩大臣準給親隨兵一名
二十二年題準前鋒護軍領催驍騎餉銀仍照
舊給發二十四年題準前鋒護軍領催驍騎
每歲給餉米四十八斛步軍二十四斛均按春
秋兩季支給又題準親隨弓匠長及各旗弓
匠長月給餉銀四兩其餘弓匠月給餉銀三兩
二十五年奉
旨步軍等餉銀每月加給五錢雍正元年議準見今
八旗滿洲都統親隨兵八名蒙古漢軍都統各
六名領侍衛内大臣前鋒統領護軍統領步軍
統領各五名滿洲副都統三名蒙古漢軍副都
統各二名步軍翼尉一名所得銀米舊例與驍
騎相等後經裁減每月止給銀一兩米二斛應
將副都統護軍統領步軍統領步軍翼尉等親
隨兵仍照舊數給銀三兩至領侍衛内大臣職
任較大其親隨兵數應與滿洲都統同前鋒統
領護軍統領皆有管轄兵丁之責其親隨兵數
應與蒙古漢軍都統同並支領銀三兩此項親
隨兵毋庸給米照米數歲折銀十有二兩於支
米時給發二年
諭八旗大臣等親隨兵錢糧有領受者亦有不領受者
此後著一槩照例給與欽此遵
旨議準每旗前鋒參領二人前鋒侍衛二人護軍參領
十有六人副護軍參領十有四人其前鋒參領
護軍參領皆有食一兩錢糧之親隨兵一名今
增給錢糧二兩米折銀一兩至前鋒侍衛副護
軍參領向無親隨兵亦給與一名每月食錢糧
銀一兩米折銀一兩奉
旨前鋒侍衛亦照參領給與七年
諭近有奏請上三旗增設副護軍校者朕思八旗佐領
下均有副驍騎校八旗每佐領下著增副護軍校一
人副驍騎校副護軍校每月著加賞銀一兩共食餉
五兩米照常再從前所授副驍騎校均有頂帶今增
授副護軍校亦著給與頂帶藍翎欽此八年奏準
五城地方大小街衢設柵闌四百四十座每柵
闌設綠營步兵二名共增步兵八百八十名於
三營步兵隊内給與月餉令其輪班看守十
二年議準八旗兵丁餉銀除老病告退人等其
名已列入餉册送部例不增裁外伊等有闕頂
補毋庸零星咨部其在逃獲罪斥革等闕令該
旗於出闕之時即咨部注册以便覈對追繳錢
糧倘有領催人等將上月出闕日期捏報下月
及侵分應繳錢糧者該旗都統察出即題參交
部治罪並將失察該管官弁一并參處又議
準八旗兵丁餉銀繫按月關支米繫豫領一季
除老病告退及病故者仍照舊免追外嗣後革
退在逃各兵所領一月餉即於革退及報逃之
日按日追繳領過之米於一月内革退報逃者
追繳後三月米兩月以内者追繳後兩月米三
月以内者追繳後一月米三月以外免追十
三年議準八旗護軍月支餉銀四兩驍騎三兩
今將伊等歸并火器營其正身滿洲遇有護軍
前鋒闕出遴選拔補後再照例支給餉銀四兩
其養子及别載册籍人等既補驍騎若仍支錢
糧三兩五錢似屬不均應裁去五錢照驍騎例
支給三兩又議準公主等府屬兵均繫
内廷撥給毋庸議外其郡主看門兵準給五名縣
主郡君各四名縣君三名鄉君二名每名月給
銀二兩每季米八斛郡主等薨逝後仍給錢糧
令其看守墳墓如郡主等革去品級將銀米一
并裁革乾隆元年
諭八旗護軍校驍騎校等原繫食俸之人因欲令伊
等用度從容故將俸改餉銀而遇閏之年不得與
兵一例支領閏餉用度未免拮据著於本年為始
凡遇閏月照兵丁例支給閏餉欽此又議準八
旗世爵自男以上已有親隨兵若兼都統參領
者只準一處支給不得重領又議準八旗佐
領
賞給親隨兵原因其有辦事之責此内如别有差委
及不能辦理佐領事務或年幼未曾辦事者均
停給别給委署之人若委署之人原有本任親
隨兵則停其重給至差往軍前牧場等人繫出
征效力其代署佐領之人停給仍給本人永為
定例又議準八旗滿洲副都統原定親隨兵
三名較滿洲都統少五名應加一名蒙古漢軍
副都統原定各二名較蒙古漢軍都統各少四
名應各加一名護軍參領前鋒參領驍騎參領
原定各一名應各加一名副護軍參領副驍騎
參領前鋒侍衛原定各一名應各加半名其上
三旗内府參領等一例給與以上每名給餉銀
三兩米折銀一兩按月關支至八旗佐領並上
三旗内府佐領從前原各有親隨兵一名於康
熙四十三年裁去今應於本佐領下額兵數内
各給一分以資養贍又議準尚書侍郎等兼
管都統副都統者其都統等任内親隨兵應準
兼支郎中等兼佐領者亦準兼支又議準都
統副都統參領有兼佐領者已支都統等任内
親隨兵其佐領親隨兵不準兼支又議準各
旗賞給都統副都統等職銜見有差委者仍照
例支給親隨兵給空銜不任事者不準支給
又議準額外都統副都統參領副參領等見在
辦事者準給親隨兵不辦事者不準支給又
議準文官三品以上原有親隨兵者仍照舊支
給又議準都統等官奉差在外無養廉者準
支親隨兵有養廉者不準支六年題準廵捕
三營馬匹豆草無論年歲豐歉價直低昂每營
馬一匹月折銀二兩五錢由部按月支給再向
例給領價直按時價每兩扣存銀一錢名為節
省今既酌定銀數再扣一成節省恐致不敷應
免其扣存按照時價實數支給歲終令步軍統
領將三營領過豆草乾銀數目造册送部覈銷
九年題準八旗兵米每季均有撒尾由領催
等總領分支如有侵減之弊該都統立拏送部
究處十四年定旗員革職畱任並閒散之人
奉
旨署理職任所辦事務與見任實授官無異應得親
隨兵一例給與十五年議準在京八旗漢軍
補授大學士尚書等職者原繫漢額毋庸給與
親隨兵又議準八旗兵丁月餉册籍例於前
一月十五日過部分别支扣嗣後兵餉凡升轉
病故若於十五日即照餉册未經過部例辦理
至十六日仍照餉册已經過部例辦理
一直省兵餉馬兵月給銀二兩步兵一兩五錢
守兵一兩皆月支米三斗馬兵每名給馬一匹
春冬月支豆九斗夏秋六斗草均三十束八
旗駐防武職丁糧馬乾將軍家口四十名馬五
十匹副都統家口三十五名馬四十匹協領家
口三十名馬三十匹佐領家口二十名馬二十
匹防禦家口十有四名馬十有五匹驍騎校有
品級筆帖式家口十有二名馬十匹未入流筆
帖式領催驍騎家口七名馬六匹弓匠鐡匠家
口五名馬三匹餉銀驍騎礮手月給二兩弓匠
鐡匠一兩水師營兵與陸路兵同水手艌匠二
兩至一兩不等直省綠旗武職親丁名糧提
督八十分總兵官六十分副將三十分參將二
十分均馬步各半遊擊十五分馬七步八都司
十分守備八分均馬步各半千總五分馬一步
四把總四分馬一步三順治元年題準凡部
撥各省餉銀由布政使司轉發駐防兵馬處支
給又定各處兵糧戶部酌定題請截畱漕糧
支給如
京城需米仍令起運就近採買供應又定各鎮
馬兵月給餉銀一兩五錢步兵一兩二年定
駐防關口及外省甲兵月給餉銀一兩又議
準兵丁自備馬匹編入營伍騎操者給與草料
各將弁自備不繫行伍差調者不得槩給三
年覆準每馬一匹日支豆四升草一束又定
八旗兵駐防遠地每名月給米五斗四年題
準馬兵月給銀二兩步兵一兩五錢守兵一兩
馬乾草豆照例按季關支春冬有豆草處每匹
月給豆九斗草三十束(每束重七斤)無豆草處月給
乾銀一兩夏秋有放青處月給乾銀五錢無放
青處月給乾銀九錢又題準各鎮兵無論馬
步戰守每名月給米五斗與餉銀按季同支
五年定各督撫於題請兵餉疏内開列該撫額
徵錢糧見在實數及兵馬歲需餉乾數目以便
部撥又題準各鎮兵有米處支米無米處照
時價折給又定發餉均用倉斗各鎮兵每名
月給米三斗八旗駐防兵每二口月給米五斗
又覆準各邊撥給屯糧不産米地方以小麥
照數扺兑又覆準浙江駐防兵馬仍支本色
綠旗營馬無論春夏月均給乾銀一兩又議
準各旗兵馬每匹日給草二束六年覆準福
建營馬每匹月給乾銀一兩八年議準駐防
官兵既按口支發糧餉草豆其行月錢糧永行
停止十年議準奉調出征兵月餉皆令軍前
全支其家止給月糧三斗十一年覆準各督
標兵馬三步七均為戰兵馬兵月支餉銀一兩
五錢步兵一兩均月支米三倉斗無米折給銀
四錢十二年題準兵丁皆給月糧若出征給
與行糧月糧止給一半又議準各標兵馬有
放青地方春冬月給乾銀九錢夏秋五錢無放
青地方春冬月給乾銀一兩二錢夏秋九錢
十三年奉
旨嗣後兵丁出征差遣其家口月餉仍準全給又覆
準水師營内正舵捕盜月給餉銀一兩八錢水
手兵一兩又題準各省駐防都統限定家口
六十名副都統四十名參領三十五名防禦三
十名兵二名均給月糧十四年覆準各省駐
防及綠旗官兵馬匹産豆省分照舊給豆其餘
以本省所産糧米撥給又題準各省兵餉由
部會計先撥十分之八其二分竢開送兵馬實
在數目到部覈明補給十七年議準駐防各
官及督撫提鎮等家口向來月給餉銀二兩三
匹馬草料今定月給餉銀一兩一匹馬草料
又覆準京口水師增設捕舵什長繚碇手每名
月給銀一兩五錢水手匠役一兩均月給米三
斗康熙四年議準雲貴駐防驍騎家口月米
每口二斗五升六年題準各省駐防領催家
口限定七名驍騎限定五名均支月糧十三
年議準陜西兵月糧均為三分二分撥銀一分
撥米十九年議準荆州等處駐防兵每兵支
給十名口糧三匹馬草料二十二年議準各
處駐防將軍限定家口四十名馬五十匹副都
統家口三十五名馬四十匹協領三十名馬三
十匹佐領二十名馬二十匹防禦十有四名馬
十有五匹驍騎校有品級筆帖式十有二名馬
十匹未入流筆帖式領催驍騎七名馬六匹弓
匠鐵匠五名馬三匹各準支給月糧草料二
十三年題準各省駐防官兵應給米豆草料如
本色不敷均按時價折銀如徇情浮折事發交
部議處二十五年覆準京口駐防兵糧由本
省各府撥解不免運費將鎮江府漕米截畱就
近支給二十六年覆準貴州每年分撥協餉
時將次年春季之銀一并撥出永為定例又
覆準寧夏一屬額設米糧除就近支發鎮營兵
糧外每年尚有餘剩甘凉西肅等處兵多糧少
每年動帑折給各兵自行採買應將寧夏糧内
撥運三十萬石分貯甘凉西肅莊浪等處備用
二十七年
諭陕西甘肅兵餉若將山東河南錢糧撥解必致煩擾
驛遞有累小民著將戶部庫銀照數發往充餉其山
東山西河南錢糧不必撥解甘肅止著撥解四川欽
此又議準直隸各省駐防滿洲漢軍並綠旗
兵馬連閏歲需俸餉米糧草料等項舊例撥給
九分五釐以小建截曠等銀湊足自二十八年
為始直省兵餉均全撥十分其應扣建曠銀别
行扣出報部充餉又題準四川廣元縣駐防
官兵每米一石折銀一兩草一束折銀一分於
歲終奏銷又覆準京口等處不敷兵餉白米
每石折銀八錢五分粟米七錢五分豆七錢草
每束七釐又題準陕西駐防兵丁近年均繫
西安所屬之民將米豆草供應抵完正賦未免
跋涉自二十八年為始止將一半運省供應其
餘一半照改徵之例給發各兵自行採買又
題準廣東營馬時多倒斃口糧亦不敷今照荆
州等處駐防兵例每兵支給十名口糧三匹馬
草料自二十九年起在存庫銀内照數支給
三十年
諭察哈爾護軍校驍騎校護軍領催向未給餉嗣後著
月給銀各二兩驍騎及執事人月給銀各一兩竢其
贍足時停支欽此又題準大同産豆甚少貯豆無
幾駐防旗兵應以米抵給又覆準西安駐防
官兵自本年為始春冬每馬一匹日支豌豆四
升夏秋日支豌豆三升又覆準山西大同駐
防官兵每豆一石折銀一兩一錢草每束折銀
一分五釐又覆準德州駐防兵月米例於二
月支發一半民間輸糧在秋成之後今於本年
秋動帑採買以備明春支發次年應徵額米均
於秋成後徵解德州貯倉半為本年秋季支發
之用半為来年春季支發之用又題準貴州
兵米本折兼支每年秋成時豫令各該府按照
時價覆實以便均勻折給又題準河南兵月
給米三斗照舊例折給銀四錢又題準山東
濟陽等六處額徵麥令收本色解倉充德州兵
餉三十一年覆準西安駐防官兵口糧仍令
支米其家下奴僕口糧將米麥豌豆搭放又
覆準駐防寧夏官兵馬匹於四月起放青其料
草於文到日停止又覆準山東官兵米豆草
價直每歲於四月估報但價直因時低昂嗣後
應分作二次題估春夏二季於五月初秋冬二
季於十月初估計又覆準陕西潼關等營各
旗官兵均繫分防要隘應照綠旗官兵之例支
米又覆準福建臺灣地居海外應解司庫錢
糧就近抵作本地兵餉又覆準雲南兵餉存
庫銀不能接濟嗣後撥兵餉時照貴州例豫發
一季三十二年題準雲南貯米最易朽腐其
産米之鄉駐兵無幾駐兵之地出米無多令計
各倉貯備之數通長酌定應本應折四年更例
一次三十三年覆準大同所徵雜糧折徵米
豆草於十分内徵米四分豆四分草二分以給
兵餉又覆準大同府屬實徵地畝銀錢改徵
粟米豆草粟米每石抵銀一兩一錢五分豆每
石九錢七分草每束一分五釐不産榖草者以
山荒草二束抵榖草一束交納支給官兵尚有
不敷照改徵之價折給又題準江寧駐防官
兵應支馬豆向於春季支給本色但豆繫秋季
始徵今將本色改為冬季支給於春季支折色
又覆準陕西甘肅凉州西寧地方兵米每年
正月徵本汛屯糧供支民苦豫徵將河西五廳
積麥撥給三十三年兵米其本年屯糧於秋成
後開徵以作下年兵糧又延綏鎮汛砂磧苦寒
暫徵折色一年本地之糧亦畱作下年支用又
固原甘肅凉州等處部撥臨洮等屬之糧道遠
難運豫行臨洮等屬地方官將糧就近變價解
交藩庫於三十四年起折給不敷兵糧又題
準古北口每年五六七月多雨山水陡發販買
不通將此三月兵糧支給本色三十四年題
準貴州兵餉豫撥鄰省銀二十萬兩豫年冬月
解黔湊發春夏二季之餉竢他省四月以後餉
銀解黔湊發秋冬二季之餉又覆準京口兵
米原繫截畱鎮屬漕米支給今三十四年漕米
已經蠲免止有應徵一分不敷支給將三十年
豫備米動用於下運漕糧内截畱補足三十
六年
諭年來察哈爾八旗官兵效力甚勤伊等本年俸餉原
議竢勦滅噶爾丹後頒恩詔時給與未免稍遲察哈
爾官員俸禄著視京官酌減給發護軍仍月給銀二
兩驍騎一兩欽此三十七年覆準山東省鎮標營
兵每月支給馬乾獨撫標竢估題部覆後方行
支給嗣後照鎮標一例按月折給三十九年
題準湖北黃州府屬之黃梅麻城黃安武昌府
屬之通山大冶五縣共米二萬七千二百二十
石解至荆鄖等汛支發兵糧四十一年覆準
陕西洮岷蘭州舊洮三營堡糧草於附近之禮
縣西固所額徵糧内動支不敷於司庫存貯各
項銀内支給又覆準山東本年兵米將歴城
等州縣存倉榖内勻撥給發每米一石折給榖
二石又覆準四川化林鎮地不産米照松潘
鎮例每斗折給銀一錢六分四釐四十二年
題準湖北各營兵米於南糧支給四十三年
覆準陕西凉州等鎮標營所支馬草每束原折
銀五釐今增給五釐莊浪等營原折銀七釐五
毫今增給二釐五毫四十四年覆準貴州貴
陽府存貯秋糧各州縣建倉分貯搭放兵餉
四十六年
諭雲南金銀銅錫等礦厰自四十四年冬季起至四十
五年秋季止所收税銀八萬一百五十二兩撥給兵
餉欽此又題準山西本年支給兵米每石折銀九
錢二分四十七年議準直隸駐防兵支給半
米半銀嗣後照舊全支本色又議準直省駐
防官兵歲需兵餉若當年隨時撥給恐有不充
及遲誤之虞嗣後凡來年應需兵餉各該督撫
於今歲估計確數咨部由部豫將来年所徵田
賦雜項錢糧並本年扣存建曠等銀歲終彙撥
具題行令各省按款動支又議準江南駐防
官兵每年兵糧在截畱湖廣漕米六萬四千石
内動支又議準湖南秋收米糧豫撥次年春
夏兵米其秋冬二季即於七月新徵糧内支給
嗣後每年照例徵收充餉四十九年議準貴
州額徵銀止八萬餘兩兵餉需二十八萬有竒
例撥鄰省銀二十萬兩嗣後務於二三九十月
間解運又覆準山東高唐等十有一營兵馬
豆草夏秋二季改折乾銀五十一年覆準山
東鎮標兵米折銀每年兩次估報竢部文到日
給發往返需時守候無期嗣後酌定每石折銀
九錢隨餉支給五十二年覆準山東水師營
兵千二百名每名月給銀一兩難以度日今遴
選五百名每月給銀一兩五錢又題準河標
四營兵同在山東通省兵内領支月米嗣後亦
照例每石折銀九錢隨餉支領五十三年議
準雲南各府州縣米遵照全書改徵折色一年
以作兵餉次年再徵本色嗣後每屆四年折徵
一次五十四年議準廣東高州府電白縣改
徵折色米四千一百二石有竒撥雷州府兵米
令將雷州府兵米折價支給以免解運又議
準福建每年兵餉不敷將鄰省錢糧協撥五
十五年覆準貴州兵米秋冬折銀每至次年春
夏始行給發令於藩庫内豫借銀給發該州縣
於奏銷前解庫還項五十九年覆準江西贑
關額税銀并銅斤脚價就近畱充虔標兵餉
又覆準陕西旗標官兵應需俸餉令該撫將西
鳳二倉見存捐米動支雍正元年
諭各省駐防官兵折給米豆草等項價直不等著交與
吏戶兵三部將各省駐防及綠旗官兵折給價直除
照每年題定數目折給省分外其每年多寡不等未
定折給數目之省應照各省屢年折給之中價議定
價直已定易於遵行如豐收之年價直既賤少有餘
剩於官兵亦有裨益如歉收之年價直必昂該督撫
聲明具奏之時恩自朕施欽此遵
旨議準山東河南江蘇安徽江西浙江湖北湖南廣東
廣西雲南貴州等十二省駐防兵及綠旗兵折
給銀米每石自五錢至一兩豆每石自五錢至
九錢七分草每束自三釐至九釐二毫不等均
照從前題定各地方價直折給官兵自行採買
其直隸山西福建西安甘肅四川等省均按照
屢年各省分價銀米每石自三錢四分至一兩
一錢二分豆每石自二錢八分至一兩草每束
自五釐至三分不等惟甘肅提標各營折給官
員秔米每石價銀一兩五錢四川龍安松潘茂
州監理廳等四處米每石價銀自一兩二錢四
分至一兩六錢四分不等各省駐防兵不敷米
均照時價採買支給其河南江南浙江三省米
豆草並無一定價直今將河南秔米每石折中
定為一兩五錢粟米每石一兩二錢豆每石一
兩一錢草每束一分七釐江南浙江採買兵米
每石均定為一兩二錢又四川成都府駐防官
兵折給米豆草價直白米每石九錢中米每石
八錢五分豆每石一兩草每束一分均為定例
照數支給又覆準雲南昆明等十六府州縣
並劒川州駐劄各兵除本處每歲徵米足可供
支仍聽各兵支米外其兵多米少之處每年酌
給本色三季折色一季二年覆準各省兵糧
於本省州縣衛所撥運以供支給令該督撫確
察營汛兵數除額徵足給兵糧州縣外其不敷
兵米之處務先盡鄰近地方米糧秉公撥給以
二年秋季題報永為定例至營汛倘有遷移之
兵或遇調遣其增減盈縮在兵馬錢糧册内聲
明報部又題準福建兵多米少之福州駐防
各營及泉州漳州福寧等府州各標恊營除撥
就近所屬額米支發外不敷兵餉向繫折色至
興化延平建寧邵武汀州五府屬各標協營米
多兵少除給兵餉外餘米協運省倉勻給駐防
綠旗各營兵餉臺灣各營兵餉例於臺鳳諸三
縣額徵稻粟内就近碾支節年所徵糧米先盡
本地次及鄰近業經題明永為定例至各營建
曠及各屬升科米與徵榖折米歲有加增仍給
兵倉免給折色又題準福建臺灣澎湖官弁
赴省領餉重洋涉險不免稽遲將臺鳳諸澎四
縣倉粟畱貯三十六萬石備五年兵食每年額
徵粟十有三萬九千四百餘石止分徵七萬二
千石供一年兵食餘改為折價即畱充臺澎兵
餉又議準廣東電白縣向折徵米四千一百
餘石原為雷州府兵糧不敷而設近年該處兵
少米多應準折銀二千五十一兩解送雷州府
仍令遵奉定價每石五錢折給兵丁造入奏銷
册内具題又覆準江南京口兵糧向繫本省
各府撥解康熙二十五年改撥鎮屬漕米自雍
正三年為始照元年題定兵米折中價直每石
折銀一兩二錢動支藩庫銀該將軍會同江常
鎮道按季給發三年議準雲南禄豐等十二
府州縣額徵秋米每石八錢折徵解司充餉安
寧等三十二府州縣照舊每屆四年折徵一次
至見存倉米七十萬餘石挨年支發兵米出陳
易新仍於歲終將實數造册具題又覆準山
西各屬應徵草折銀自雍正四年為始同地丁
一并徵解司庫於次年四月以前支給嗣後照
例於歲終估請次年四月以前給發又題準
陕西漢中府寧羌等五州縣歲徵屯糧每糧一
石折銀一兩在本管州縣完納解司兵馬所需
糧料每石以一兩折給在司庫支領又覆準
四川駐防兵米仍給折色令各屬徵收折色銀
解交藩庫支給又覆準福州駐防官兵月支
米穀草折價白米每石價銀一兩粟米九錢榖
四錢五分草每束九釐按月照數關支毋庸豫
估亦毋庸扣畱歲終將支給數目彙行報銷仍
造入該年兵馬奏銷册内具題至直隸等各省
遵照雍正元年定例再無增減價直均免其豫
為題估統於歲終報部察覈又覆準湖南兵
米除撥本色外其遠隔産米州縣之各營應支
兵米照舊每石六錢折給永為定例四年覆
準廣西每歲額徵兵餉除支發外尚有餘米八
千餘石自四年為始均徵折色倘歉收不敷支
發將存倉榖補給竢豐年於折徵銀内買榖還
倉又覆準安西新收之兵見今止有千九百
五十五名新調甘凉肅更換迭戍之兵共三千
四十五名照出征例給與口糧其糧料每石以
二兩二錢草每束以三分折給竢屯田成熟後
該督撫再訪時價覈減並撥出山西省地丁銀
十有五萬兩貯鞏昌司庫備用又覆準張家
口撥往阿爾泰種地官兵在軍前每兵月支口
糧一斗三升八合其俸餉銀一半在軍前支領
一半扣畱在營養贍家口五年覆準四川石
泉小河二營内抽調移駐南坪官兵所需兵米
自到南坪之日起每米一斗折給銀二錢四釐
在於雍正四年兵餉截曠銀内動支竢價平日
確訪時價覈減具題其原畱石泉營之兵米仍
照原估之價每斗以一錢二分四釐覈算折給
至石泉營守備每年徵收番民認納銀米今既
歸并南坪番民所納銀米令龍安營撥駐石泉
營之把總徵收造入該年奏銷册内報部察覈
又議準廣西桂林府屬應徵之米改徵折色
每石定價八錢將太思二府及鬱林營上思營
上思州三里營協波汛等處兵糧悉按數折給
又覆準四川雲南貴州繫邊遠省分大撥時
除撥給本年兵餉外又撥銀各二十萬兩以備
下年兵餉甘肅亦繫邊遠照三省之例每年豫
撥銀三十萬兩以備下年兵餉又題準西安
駐防兵家口每年應支折色本色米共十有七
萬一千五百餘石自三月起至年終止將見存
米糧與折色按月支發定為米七銀三六年
題準浙江寧台嚴溫處五府屬提標鎮協各營
兵糧向以各屬應徵本年額米支發今因本年
之米難以如期抵給自七年為始於各屬存倉
榖内撥出五萬三千一百五十二石碾米二萬
六千五百七十六石於春夏二季酌量借給一
季仍飭各屬將本年應徵米按額徵完遞相支
發又題準湖南綏寧縣黃桑坪地方所設營
兵歲需兵糧一千九百五十一石二斗將該縣
原徵解道折色改徵本色就近支給遇閏加增
米每石以銀六錢扣算又題準甘肅各標營
馬應支折色豆草除冬季於八九月間支給外
其次年春季亦於八九月間先期借給次年估
撥銀到日扣還又題準江西鎮標兵三百名
移駐銅鼓歲需兵糧千有八十石於萬載新昌
安義等縣解省倉米内就近撥給又題準直
隸三河縣歲需駐防兵糧二千五百石於通倉
支領滄州歲需駐防兵糧七千石截畱江西漕
米以三千五百石支發本年秋冬二季以三千
五百石畱支次年春夏二季又題準江西南
昌鎮標新增兵三百名歲需兵糧千有八十石
於進賢縣所徵折色内改徵本色支給又題
準荆州駐防兵米向於春冬二季支給本色夏
秋二季本折兼支青黃不接之時各兵艱於採
買嗣後大營兵米以六七兩月折色改於冬季
十月十一月冬季十月十一月本色改於六七
兩月支給遇閏酌量改支又題準雲南尋霑
營官兵俸餉停其搭錢全以銀給發八年
諭浙江乍浦新設水師兵所領錢糧已每月加賞五錢
其内有綠旗兵既令於滿營教習操練捕盜舵工等
人尤屬效力勤勞每月應一例加賞餉銀五錢欽此
又
諭天津水師營兵錢糧前經部議每月定為一兩五錢
朕近聞兵丁用度稍有不敷已降旨加為每月二兩
浙江乍浦水師營兵亦應一體加恩其新拔之兵每
月支銀一兩五錢者著照天津之例加為二兩於雍
正八年正月為始欽此又
諭舊例武弁給與親丁名糧以為養贍家口僕從之需
前朕聞弁員等離任之時即將親丁名糧召募補足
接任之人陸續候補每至經年數載之久不得養贍
之資近聞武弁等若有升遷事故者於離任之日即
將親丁名糧按款開除其住支銀米歸作截曠項下
彙報充餉竢新任之人到任日方許申報起支嗣後
武弁去任之時其親丁名糧照舊存畱不必歸入截
曠項下其署事之人若繫候補試用者準其全行支
給以作養廉若繫見任之官兼理者準其支給一半
將一半畱營以為修葺衙署修補什物等項之費即
交該營守備存貯如有動用之處造册申報該上司
察覈欽此又
諭從前朕以武弁一年所得俸薪不敷所用令自提鎮
以至千把總皆量給與親丁名糧以資養贍今各省
增設外委千把總所辦者千把總之事而所食者仍
止本身馬糧一應公差紙筆衣馬之費實有不敷著
將各省增設外委千把總每人與步糧一分即令其
子弟家人頂食以為養廉之資倘有仍借辦公名色
扣剋兵餉滋擾地方者著該管官即行揭報該轄大
員指參欽此又議準直省出師員闕遞行委署者
除蔬菜燭炭心紅紙張原繫衙門辦公之用應
令署任支領外其親丁名糧草豆銀兩署任之
員既領本任應得之項出師官員各任内應得
親丁名糧照數全給出師官員家屬其署任官
若係
特旨揀發者並無應領本任親丁名糧副將酌給二
十分參將十二分遊擊十分守備六分俱馬兵
步兵各半兵丁委署把總者酌添步兵錢糧二
分其署理官員有願就近支領者凖其就近支
領又覆凖各省題補引
見武官来往道塗不無車馬之費仍給本任親丁名
糧一半其餘一半扣存造報若委署係候補試
用之員即將扣存銀兩照例給與若係現任兼
辦并出師引
見之闕遞行委署者既各有本任應給與本任應得
之項不凖重複給與但升遷事故員闕並無應
領額設親丁名糧之員其給與署任之例亦應
酌量通融如係候補試用官員應全行給與如
係現任遞行委署之員亦照所署任全行給與
其最後接署之員如係現任兼辦者本任内全
行給與署任内給與一半其餘一半仍行存貯
造報以備公用候補試用官員仍照例全給
又題凖直隸古北口倉貯稄米粟米向撥充古
石二提協新兵一季食糧之用嗣後每年夏秋
二季支發倉米冬春二季折銀支給又題凖
陕西大通鎮屬測爾圖之永安營應給兵丁糧
料每石折銀二兩草每束折銀三分將三六九
十二等四月糧冬季一季應支馬草料均照此
價折給按年入於兵餉内估報覈銷竢測爾圖
試墾成熟再支本色又題準宣化府撥運兵
米不敷向照撥運之數改徵折色解交受撥州
縣支給兵餉每年不敷米萬四千七百七十四
石五斗有竒遇閏之年不敷米萬五千七百六
石五斗有竒照依折中價直每米一石折銀一
兩於司庫先行動給令受撥州縣照有閏數目
徵解司庫抵還受撥州縣所領米價無閏之年
所徵閏銀畱貯司庫别行撥用又阿爾泰駐防
官兵向在張家口倉支米分各州縣撥運補還
因宣屬所徵屯米無幾於司庫撥銀六千兩採
買米六千石存貯備用糶賣屯豆補還原項
又河東總督奏提督親丁名糧八十分總兵六
十分副將三十分參將二十分均馬步各半游
擊十有五分馬七步八都司十分守備八分均
馬步各半千總五分馬一步四把總四分馬一
步三奉
旨向来武弁等借親丁食糧之名任意虛冒多寡不等
康熙四十二年經九卿議準湖廣提督條奏提督以
下千把以上各定親丁名糧數目以為養育家口僕
從之需比時因湖廣馬兵數少步兵數多是以議定
楚省官弁親丁均於步兵額内頂補至於他省則當
時未曾議定大約各該處授受相沿遂成規額上年
兵部議覆南陽鎮所請買補闕額親丁馬匹案内令
該鎮將親丁名糧均於步兵額内頂補並通行各省
遵照等語此部議過刻之處今該督陳奏甚是武弁
等養贍家口僕從除名糧之外别無所資若但給以
步糧恐不敷用有内顧之慮著照所請自提督至守
備馬步各半千總馬一步四把總馬一步三各省一
例遵行俾武弁等養贍有資以勵操守倘於額定之
外再行虚冒兵餉一名或違例多食馬糧者一經發
覺定行從重治罪欽此九年覆準浙江寧邑海塘
兵應支兵糧就近於海寧縣額徵南米内關支
又議準河南南陽鎮新設信陽營增馬兵二
十名每名歲支餉銀二十四兩守兵三十五名
每名歲支餉銀十有二兩春冬二季支乾銀一
兩夏秋九錢馬步兵每名歲支米三石六斗各
兵月米於汝寧營應徵本色内均勻分食不敷
之米每三斗折銀四錢其餉乾米折等銀隨奉
撥本年俸餉等銀内一同支發年終確覈報銷
又議準甘肅四川雲貴邊遠省分皆有豫撥
次年春季兵餉之例直隸等省每年撥餉部文
到日已在開印之後各營汛餉銀勢必遲至二
三月始行給發應將直省兵餉照四省之例於
歲需之外再豫撥来春一季錢糧統於冬撥案
内計省分兵餉之多寡指定款項畱為次年春
季兵餉以免各兵懸餉之累又題準貴州新
設古州鎮營歲需兵餉於廣西柳慶二府存公
米内照存七糶三及桂平二府折徵每石八錢
之例解運貴州秋後採買還倉倘榖價較長竢
下年購補又議準山東青州新設駐防官兵
其官兵俸餉口糧馬匹草料悉照各省駐防之
例十年議準青州駐防官兵粟米全行折給
每米一斗折銀一錢均於該年地糧銀内動支
又議準江南鎮海將軍駐劄京口並無豫備
銀設有調遣無項料理將八旗倉米折價銀内
酌撥二萬兩存貯鎮江府以備急需各省將軍
提鎮駐劄地方如有急需之處亦準於附近府
州縣庫内酌畱銀以備支領又題準山東登
標之青州壽光兗標中右沂州等營並德州營
均改折色奏銷仍照本色造報嗣後均以折色
報部至米折價銀登兗二標營每米一石以銀
一兩折價其德州營繫照四季時價折色例不
畫一嗣後德州營亦照青州等營米價折給
又題準直隸宣化鎮標中左右三營並獨石口
張家口龍門等路共增步兵四百名應需餉銀
米折馬乾等項彙入直屬官兵俸餉豫估案内
造報其各兵應需夏季米每石於定價一兩之
外增銀一錢於存公銀内給發十一年題準
直隸河屯營增設馬步兵五百名歲需餉銀米
折馬乾等項於節年各案銀内照數動支彙入
豫估册内咨撥以昭畫一又題準山東青州
副都統照江寧之例準給親丁名糧二十分每
分月支餉銀二兩再步兵四百名每名月給米
二斗五升按月支給小建毋庸扣除又題準
河南河北鎮所屬嵩縣王祿二營馬兵準給月
餉二兩又題準廣東瓊州府距省遼遠各營
歲需兵餉銀八萬三千二百兩有竒應於瓊山
等十三州縣内撥田賦銀七萬二千二百餘兩
就近解海南道庫給領不敷銀於海關税銀動
支乾隆元年
諭江南河工額設河兵九千一百四十五名改為戰
二守八設戰糧一千八百二十九名守糧七千三
百十有六名俾勤勞較多之樁手均得領食戰糧
所改戰糧每名月增銀五錢照例於在外解河庫
銀内一并支銷欽此又
諭山東河南二省河兵照江南之例改為戰二守八
使用力較多之樁手得食錢糧欽此又議準直
隸滄州駐防兵三百十有一名原養馬三十四
匹因操演不敷增馬一百十有六匹其乾銀如
數支給又題準福建福州延平建寧等府屬
各營兵需米九千六百五十八石有竒均改給
折色於元年夏季為始福州府屬每石折銀九
錢延平建寧邵武各營每石八錢赴糧驛道領
回散給再福州府旗標協營向因本色不敷每
年折銀發給今各營兵米既改折色其餘米作
為旗標協營兵糧之用除在省倉米按時給發
外其沙縣等縣米令運赴省倉以備散給運米
脚價於存公銀内動支二年題準京口水師
營戰船出洋廵哨並無陸地兵可以抽撥所有
舵工應於建曠銀米内撥給行糧造入兵馬奏
銷册内彙報又題準湖南永順地方額兵八
百名兵米均繫一兩折色仍不敷買食應先動
公項銀二千兩赴産米地方購買豫備一年之
需運至永順散給自乾隆三年為始全以本色
散給將該年米折銀扣存司庫遞年買米支發
竢耕種日廣題給折色其原借公項銀將餘剩
米折銀酌定年限陸續歸還又題準廣東碣
石鎮標兵餉向於興寧揭陽折價銀内每石七
錢折給不敷買食應在海豐陸豐二縣額徵地
糧銀内照科則除銀一兩六錢有竒折徵本色
米一石就近支給歸入各該縣起運項下造報
其原撥惠州府榖價買貯榖萬石毋庸碾米支
發兵餉又議準江南江寧八旗駐防兵每年
分作四季銀米兼支三年
諭河防兵内有樁手一項下埽簽樁較之衆兵更為
效力前已降旨將山東河南二省河兵照江南之
例改為戰二守八俾樁手均食戰糧以賞勤勞今
思直隸河工雖不得與二省比並然樁手較衆兵
效力為多亦當加恩鼓勵著將直隸河兵改為戰
一守九俾用力較多之樁手得食戰糧以厚其養
贍欽此又題準江寧水師戰船隨糧準於建曠
銀米内動給又議準江南水師營操演戰船
二十隻舵工二十名每名各給守糧一分歲支
餉銀十有二兩米一石五斗於建曠銀米内動
給又題準直隸天津水師營都統有統轄訓
練之責照八旗滿洲都統例給親隨兵八名每
名月支銀三兩米折銀一兩又題準廣東左
翼右翼二鎮廣州羅定二協增城三水崖州三
營增設月餉共米六千五百三十四石準於駐
防同城及附近順德等十三州縣田賦銀内各
照原編科則每石除銀自九錢四分七釐至一
兩四錢一分有竒共除銀七千三百六十六兩
一錢九分有竒改米徵收就近支給新兵並外
委官弁月餉其原領折米價銀扣貯司庫充餉
又議準各省冬撥估餉各册定於十月内到
部逾限者參處又覆準各省武職親丁名糧
除出師官弁準其全支外其委署此任者如繫
候補試用之人原無隨糧應照酌給之例署副
將酌減十分給二十分署參將減八分給十二
分署游擊減五分給十分署守備減二分給六
分各按所署之任酌給又題準各省武弁保
題引
見之人不免往来車馬之費仍支本任内一半親丁
糧其一半扣存造報如委署繫候補試用人員
即將扣存之銀按例支給如見任兼理並遞行
委署出師引
見員闕者各有本任自應仍支本任應得之數毋庸
重給惟升遷事故員闕額設親丁糧並無原官
支食者其署任支給之例亦應酌量變通如繫
候補試用人員則應全支如見任遞行委署之
人亦應即照所署之職全支其末後一官如繫
見任兼理之人則於本任内準其全支署任内
準其支給一半其一半仍扣存造報以備公用
若繫候補試用人員仍準其照例全支又奏
準參將以下遇有親喪給假如見任兼署為時
無幾且該員原有本任親丁隨糧仍支本任如
委署候補人員照酌給之例支給將所遺親丁
隨糧扣存造報再委署引
見並給假葬親員闕為時無幾停其遞行委署四
年覆準陜西涼莊一帶駐防兵歲需口糧除五
分小麥仍給本色外其餘五分以本地附近所
産米給與一半本色其餘一半照秋後十月間
粟米時價折給馬匹應支料草亦給一半本色
其餘一半亦照秋後各色時價折給又題準
浙省乍浦分駐旗營加給兵米萬五千七百六
十石有竒照省倉折色採買之例每石折銀一
兩四錢自五年為始於本年秋成時動支田賦
銀給發乍浦同知採買存貯支給仍將用過價
脚銀數造册報銷五年題準湖廣綏寧營兵
餉本色不敷自五年為始每石折銀加至一兩
所加四錢米價在於支剩解部米折銀内動支
竢地熟價平之日照六錢例支給又覆準山
海關改設副都統應每月支親隨兵二十分每
歲支心紅紙張銀十兩又議準福建澎湖一
協歲需餉銀兩季委官赴省關領遠隔重洋兵
食不能接濟於藩庫豫撥一半餉銀運往澎湖
通判庫内倘逾餉期該副將一面備文借領散
給一面詳報察覈竢餉銀領到歸款備用又
題準直隸黃崖關增設馬守兵月支米每石折
給銀一兩馬乾夏秋二季每匹月支銀九錢春
冬二季月支銀一兩二錢均於田賦銀内動支
造入豫估册内報部酌撥七年
諭甘肅地方遠在邊陲土瘠兵貧非内地可比向来
散給兵丁口糧皆繫四本八折而倉貯不敷之處
又於四本之中多給折色是兵丁之得本色愈少
矣每當米價昂貴之時所領折色不敷糴米之用
度日未免艱難著將舊例每糧一石折銀一兩者
增銀二錢定為一兩二錢之數料豆亦照此加增
自乾隆七年秋季為始永著為例俾邊遠寒苦兵
丁俯仰寬裕他省亦不得援例以請欽此又題
準湖廣荆州駐防兵歲需米十萬石僅貯襄漕
五萬餘石其餘武昌等屬應支兵餉無多存貯
易致紅朽應將鄖陽等五倉原貯襄漕米内鄖
陽撥出二千石東湖襄陽各撥出米三千石穀
城均州各撥出米五百石共米九千石改歸荆
倉支發駐防兵米又題準青州駐防兵歲需
粟米半給本色半給折色如遇閏之年所需閏
月本色米在於青州府倉榖内碾米支給計米
一石扣銀一兩貯於府庫秋後買榖還倉東省
榖價日昂每榖一石需銀六七錢有餘官民賠
累東省向有改徵黑豆十有一萬石以為在京
八旗官兵及理藩院等衙門牧養駝馬之需亦
繫隨漕起運豆價實賤於米價况青州地方原
繫出産豆麥之鄉該地買豆則易買米則難應
將附近青州各州縣内改徵黑豆項下量撥萬
七千餘石仍照舊例徵收粟米運交青州以作
兵糈即以青州榖價在於本境採買黑豆以補
解京之數仍依限隨漕起運又題準湖南提
標鎮筸等十四標營歲需兵餉見支六錢折價
米貴兵艱應以該省停運貴州米二萬石分撥
支給可供四月有餘不敷之米於各兵應領米
折銀内豫領一季令營弁於秋後買米存貯竢
来年本色米完將所買一季之米分作二季銀
米各半搭放湖北督撫等標鎮營兵餉每米折
銀七錢較湖南雖裕而時價仍有不敷應將全
支折色各營每年豫給二季令營弁於秋成之
後購買竢次年米貴之時按月支發又覆準
湖南永順地方改土歸流增設營兵支給本色
多有未便仍以折色支給至折色之後偶遇價
昂亦應豫籌將永順縣節年所收榖内分撥三
四千石貯於新建各倉以備接濟又議準甘
省土瘠地磽産糧有限兵丁買食艱難應於每
年九月協餉一半銀内於四月以前先解銀五
十萬兩於各營關支秋餉之時即將冬春糧折
銀一并豫領責令營弁及時買備按時給發
又題準甘肅安西提標各營兵餉赴蘭請領往
返兩月有餘令兩季兼領交與西安道廳衞貯
庫季首文武會同散給再豫領冬夏二季餉銀
時如鄰省協餉不敷先於司庫不拘何項銀内
借支給領竢協餉到日照數還項八年
諭兵餉有搭放制錢之例江南於乾隆六年設局鼓
鑄僅設鑪十二座鑄出之錢不敷搭放兵餉又覈
計成本每銀一兩鑄出錢八百九十六文是以題
明每銀一兩止折制錢八百八十文餘錢十有六
文充作錢局公費及運送餉錢之水脚等項經部
議覆搭放兵餉暫照八八折發竢將来銅價漸減
錢價漸平再酌增錢數或照舊制每錢千文作銀
一兩搭放等語朕思兵丁所得月餉僅足以敷食
用若搭放制錢又行除扣則所得減少著自乾隆
九年為始仍照定例每銀一兩給錢千文其錢局
公費運錢水脚準動公項稍有不敷成本照例準
其銷算至見在鼓鑄各省如有折扣搭放者亦一
例加恩照江南之例給發欽此八年題準武職
官親丁隨糧改為養廉名糧嗣後各省大小武
職遇有降革畱任者準照文職降革畱任之例
一例支食養廉名糧以資辦公之用又題準
雲南東川昭通鎮雄等府州均繫新闢夷疆人
民交易在在需錢照東鎮之東川鎮雄尋霑三
營每年官兵俸餉馬乾等銀十有四萬九百餘
兩應以銀七錢三每錢千二百文作銀一兩搭
放其錢即於東川局内動支仍扣餉歸還鑄本
均造入鼓鑄及兵馬奏銷案内具題報銷又
題準雲南普洱府屬寧洱縣夷民完納秋糧應
改折色每石折銀一兩令該縣照數徵收採買
本色以供兵餉九年
諭上年朕降諭旨各省搭放兵餉自九年為始每千
錢作銀一兩使兵丁各霑利益今聞江西南贑鎮
標之十一營舊例自春夏以至秋仲計八月兵餉
皆就近於贑關税銀内支給秋末至冬季四月兵
餉因税銀不敷仍赴司庫支領其在司庫支領之
四月則一例搭放一成鑄錢其在關税内支領之
八月則無錢搭放兵丁等不能霑格外之恩且關
税所支八月共銀四萬六千四百七十餘兩計一
成搭放共需錢四千六百四十餘緡該省存庫制
錢盡足搭放所需水脚亦屬無幾著自十年為始
南贑鎮屬兵餉每年四季亦一例搭放一成制錢
欽此又題準福建建寧鎮額兵内新增守兵
四百名又徹回分防寧壽縣汛兵百有二名各
兵月糧遞年給支折色其餘舊兵均支本色在
米價平減尚可支持近價增長實屬不敷應將
該鎮見在所支本折米數不分新舊均勻支給
以免偏枯又題準江西兵不敷支給閏月米
即於裁兵米折銀内酌動採買以濟兵糈又
題準寧夏採辦駐防兵餉如遇豐年盈餘價銀
歸入節省項下收貯司庫倘遇歉歲不敷即將
節省銀酌量增補又題準陜西旗標兵本色
米向例將上年額徵之米估計供應次年兵食
今應將備貯之榖易米貯倉已買榖四萬九千
七百餘石碾米支發兵餉未買之榖竢年豐價
平即買米貯倉遞年支發統於額徵屯米内照
數撥補還項倘遇歲歉價昂屯丁完納不前即
以貯倉之糧給兵再有多餘減價糶給竢價賤
買補再省城駐防及綠旗營官兵歲需米八萬
石今貯穀僅十萬石不敷一年之用應再增買
米三萬石以足一年兵糈所需價銀在於田賦
銀内動支又覆準江西兵米向例按月支給
原未編有閏月兵米計算應需米四千餘石約
扣建曠米七八百石三年共應扣存米二千餘
石尚不敷米二千餘石應於餘剩米折銀内豫
行動支酌照時價採買以濟兵糈又題準四
川䕫協增設廵哨十船歲需舵夫水手餉銀米
折共銀四百五十餘兩在於䕫關税銀内就近
給發年終别行造册報部察覈又奏準甘肅
新改河鎮所轄江城苦水二堡坐落河西汛防
與内地不同將二堡兵歲支折價糧料二百一
石六斗每石折給銀一兩之外加銀二錢十
二年題準福建倉榖碾米給兵秋成徵收折色
買榖貯倉殊多周折嗣後按各屬徵收米色之
數統於倉内全行碾米發給兵餉秋成以一米
改徵二榖歸還倉項至汀州府屬解省米題定
每石以九錢徵收即以九錢解省給兵毋庸别
議再延建等府運省米亦一例徵榖以昭畫一
十五年題準京口駐防兵歲需米前於康熙
二十五年議定先盡丹徒一邑漕糧撥給嗣於
雍正二年因漕糧不能歲内全完而兵糈又難
隔年待放議令每米一石折給銀一兩二錢今
價昂不敷買食應仍於丹徒縣漕糧内截畱充
餉不足於附近之丹陽金壇二縣漕糧内各半
截撥遇閏應增之米亦於丹徒丹陽二縣内各
半截畱支給十六年
諭乍浦水師滿兵自雍正七年設立於杭州江寧二
處餘丁内選取移駐原定每名月支餉銀二兩米
一石伊等水陸操防差務繁多而移駐將及二十
年家口漸增所領銀米不敷食用自應加恩照杭
州駐防之例給與米二石五斗其應支本色折色
令該將軍督撫副都統酌量辦理欽此遵
旨議準除原支米仍按月關支本色外其每名加增
米一石五斗應按月支給折色於田賦存畱款
内動用十七年
諭陕省今年被旱偏災米豆草價直昂貴駐防兵所
領折支銀未免不敷購買著將十八年春季分西
安駐防應領折支米豆照原定每石一兩之數加
給五錢草價加倍賞給俾兵丁不致增價採辦欽
此又奏準京口駐防歲需兵米六萬六千四
百有二石自本年為始於丹徒丹陽金壇三縣
漕糧内豫年分撥截畱遇閏應增之米亦令豫
先截畱備支又覆準各省支放兵糈及豫借
口糧均令營員會同地方官驗看米色秉公放
給如有攙和霉爛或豫為借給希圖掩飾營員
贍徇容隠者該提鎮咨報督撫即據實參奏若
地方官支借好米而營兵故為勒索不肯領受
者督撫提鎮隨時嚴懲以申法紀又覆準廣
西太平思恩兩府所屬之新太隆憑馗纛三里
上思鬱林思恩鎮安上林隆林右江等十一營
兵米自雍正五年改為折色每石支給銀八錢
今米價日昂不敷買食應改為半本半折支給
其半支折色於司庫隨餉散給半支本色每年
春夏各於所駐之州縣倉榖内按月支給仍令
桂林府屬將額徵兵米於次年春間照時價糶
賣解司給發各州縣買榖還倉
一優䘏俸餉順治二年題準覺羅幼丁每人月
給銀二兩十年題準世爵無子繫兄弟承襲
者所支俸銀祿米與故官之母妻均分至舊給
田園畱與故官母妻亡後給與應得家産之人
永為定例十二年題準世爵無人承襲者其
妻照夫爵秩給俸銀禄米之半養贍終身十
三年議準宗室内無人承襲者郡王福晉歲給
俸銀千五百兩貝勒夫人八百兩貝子夫人五
百兩禄米隨銀支給公將軍夫人給其夫俸銀
祿米之半又題準官員已故其妻服制内照
夫品級給與半俸銀米服滿停止十五年議
準宗室福晉夫人等寡居其子未襲封以前給
與半俸十八年議準旗員年至六十以上致
仕者照原品給與半俸銀米康熙七年題準
外任旗員有革職休致仍畱世爵者該都統咨
部以到京為始給與世爵俸祿十二年議準
旗員年至六十告老解任者分别食俸深淺有
無效力以應否給與半俸具題請
旨未至六十告病解任者不準給俸駐防官弁告老
仍在外省居住及漢軍任綠旗官年老告退回
京者不給半俸内府佐領官及有世爵承襲者
亦不準給五十六年議準世爵未襲以前有
妻子者準食半俸已襲爵未及年歲者亦準食
半俸至及歲上朝準食全俸雍正十二年議
準八旗致仕官奉
旨賞給俸禄及身有世爵未承襲者均照未及歲未
上朝之世爵例給以半俸十三年議準八旗
寡婦不論年歲有無子嗣情願守節者兩族佐
領具保照例給與一年半分俸餉該佐領等不
得借端勒索又議準八旗已故官兵寡婦年
至四十已有子嗣情願守節向兩族人等取結
給與一年半分俸餉令其守節其年幼寡婦不
論年歲有無子嗣情願守節者該佐領等即具
保結照例給與一年半分俸餉準其守節又
議準定例閒散宗室年及二十歲者月給銀三
兩米三斛父故後其子不竢歲滿亦給月餉銀
三兩閒散覺羅年及十八歲月給銀二兩米二
斛其未及歲之覺羅及給月餉米養贍寡婦向
無定例均由各該旗酌量支給嗣後宗室覺羅
等已及歲者照例支給其養贍寡婦月餉一槩
停止至覺羅孤子照宗室之例父故後不竢歲
滿給其一子月餉銀二兩如寡婦之子内有一
子食俸餉者其餘子不得支給孤子月餉其已
食孤子月餉之子至食餉之年不得仍前令其
分居更將一子指行月餉覺羅寡婦乏嗣有將
其夫近支子弟一人撫養為嗣守節者承嗣之
子亦照孤子不竢歲滿例支給月餉銀二兩其
嗣子已及食餉之年不得再繼一子支餉如寡
婦病故其養贍寡婦之子已及食餉之年毋庸
置議外未及年歲者其養贍寡婦月餉即行裁
扣永為定例乾隆元年
諭凡大臣中有引年求退奉旨以原官致仕者均繫
宣力有年素為國家優禮之人雖經解組仍當加
恩以示眷念耆舊之意見在滿漢大學士暨曾為
部院尚書予告在家者均著照其品級給與全俸
在京於戶部支領在外於該省藩庫支領永著為
例欽此又奏準内府佐領内管領下年老無嗣
及孤子寡婦除有産業者不給外其應行養育
之人月給一兩錢糧竢孤子長成拔補驍騎執
事等差仍裁二年議準各省綠旗軍政致仕
官員内如有從前曾經出征效力者雖年老衰
憊實難勝任準其原品休致仍令其子弟一人
入伍食糧如無子弟給與守糧一分以資養贍
又奏準八旗設教養兵以養贍寡婦幼子凡
有二人闕遴選三人給與餉銀二兩原食餉銀
三兩者仍給三兩如教養兵年至二十五歲不
能射箭入選護軍驍騎者即行革退或充步軍
至教養兵内有父兄陣亡子弟孤寒本身殘疾
者仍給教養兵餉以資養贍三年
諭大學士尚書内原品休致大臣給食全俸永為定
例從前諭旨如自奏乞休朕加恩準令原品休致
者著即照此旨給食全俸其遇京察自陳朕加恩
準仍原品致仕者該旗該部以應否給食半俸具
奏請旨若非自行奏請朕特旨令其原品致仕及
遇京察自陳部議致仕人員不必給食俸祿至於
八旗武官具呈告退均有量其軍功給食俸祿之
例嗣後一二品武職大臣若自行奏請朕加恩準
令原品致仕者著該旗察其軍功及食俸年分以
或給全俸或給半俸具奏請旨若非自行奏請朕
特令其原品致仕者不必給食俸祿欽此又
諭從前
聖祖仁皇帝時曾將陣亡兵丁之寡婦無依者永食半
俸錢糧今八旗寡婦無子嗣又無家下食錢糧可
依之人皆各加恩賞給錢糧况陣亡兵丁之妻其
夫為國捐軀又守貞節其情更屬可憫宜格外加
恩著交與八旗將陣亡官兵之寡婦等除有子嗣
當差或家下奴僕有食錢糧可依者不議外如無
子嗣或子年幼又無家下食錢糧可依之人各照
其夫原官給與半分俸銀俸米若繫兵丁給與半
分錢糧俾永遠受恩陣亡之人無妻止有父母者
果無子嗣又無可依錢糧亦照此例給與欽此
又奏準八旗賞給半俸半餉官兵寡婦悉照其
夫所食正俸正餉折半給與一年又八旗原食
半俸餉陣亡官兵寡婦即有子選為教養兵者
仍準照數給與以資養贍竢其子長成或充各
執事其所得銀米計足抵寡婦所食一半俸餉
銀米時再行停止又議準八旗兵丁病故後
其妻寡居向支一年半分錢糧惟前鋒護軍領
催驍騎曾在軍前效力又經得有軍功後因病
或殘疾告退及年六十以上告退者不論有無
房屋可倚並有無子孫見在食餉每月給銀一
兩米一斛若在軍前未立軍功者無房屋又無
見在子孫可倚者每月止給銀一兩此等人年
老病故之後其妻寡居更屬可憫應照其夫食
過錢糧之數給與一年銀米其無米者亦月給
銀一兩又議準凡八旗病故官員其妻例應
支食周年半俸惟世爵未領周年半俸之前一
經承襲不準請領嗣後未及支領周年半俸世
爵已經承襲者繫子孫及親兄弟承襲不準給
領外如旁支承襲族分較遠其寡婦周年半俸
仍準支領又議準八旗未經上朝之世爵凡
有承襲絶嗣之雲騎尉或因年幼未上朝者照
依應食半俸之數支領五年
諭今各部院將不能辦事年老官察奏休致朕思旗
人皆賴俸餉度日一經休致必致失所殊非朕愛
養旗人之意向例武職官因老病不能行走休致
者視其勞績或賞全俸或賞半俸以養餘年今休
致文官皆見在行走之人雖不能在部辦事若委
以旗下看守直班之任尚能行走且藉此得俸養
贍可以不致窮困將此等休致文官交與各該旗
大臣照依原品官級與武職官一例給食俸禄暫
令在旗行走竢其本旗步軍尉及守護
壇廟尉吏城門領員闕即對品坐補欽此又
諭朕思兵丁捐軀行陣情實可憫其豫支銀理應豁
免若必待特降諭旨恐其中不無一二遺漏著為
定例凡遇有此等事件該部援例請免庶恩䘏之
典可垂久遠欽此又覆準八旗官兵物故其妻
守節者均照例給食半分俸祿錢糧一年其開
戶兵丁之妻不準支給如開戶人等内有出兵
中傷得功牌陣亡者亦照正戶人等之例給賞
周年錢糧六年議準駐防官兵身故寡妻願
歸旗者竢到京後照在京八旗之例支給半俸
半餉其正戶官兵之寡婦願畱彼處倚靠子姪
親族養贍守節者照在京八旗之例不論年歲
及有無子嗣該管官具保給與半俸半餉一年
如繫年老告退因有軍功食半俸半餉之寡婦
亦照在京之例仍按其夫所食半俸半餉之數
給與如原繫世爵子孫已經承襲領俸者寡婦
半俸停其支領又奏準八旗無依寡婦給與
教養兵錢糧養贍終身七年議準八旗游牧
察哈爾内有已故官兵之寡婦情願守節者均
照在内八旗之例支給半俸半餉一年又議
準下五旗入於公中府屬佐領下無力養贍之
孤寡人等照上三旗内府佐領内管領下之例
每月給與一兩月餉如人口稀少者月給銀一
兩不給米十一年議準定例宗室年二十者
月給餉銀三兩雖足養贍家口間有子息衆多
未及歲者一分月餉難以敷用嗣後十歲以上
之宗室均月給銀二兩竢年至二十仍給銀三
兩十二年議準外省回旗寡婦俸餉在外支
領本色者回京後照其夫原食之數給與一半
本色在外支領折色者回京後給與一半折色
如繫半本半折者亦照半本半折給與十四
年奏準嗣後親王以下宗室公以上其福晉夫
人遇有寡居其子未襲封以前毋庸給與周年
半俸至鎮國將軍以下爵秩與品官相同仍照
舊例支給半俸一年十五年議準八旗世爵
因病停俸雖與見任不同但病痊即得起用病
故亦準承襲應給其妻半俸一年若革職畱任
雖期滿開復究非無事故者可比其妻不便支
給半俸至降級畱任之員病故仍照所降之級
支給其妻半俸一年十八年奏準八旗革職
官未完罰俸銀前經奏準照外官之例一例追
繳但該員無力交納催追終屬無益嗣後如有
未完罰俸銀暫行注册有開復原職及再行起
用者照數扣繳又奏準八旗世爵官未及歲
者例支半俸嗣後如年幼世爵隨其父兄外任
其半俸槩行停止竢回京後給與又奏準八
旗外任營員以老病告休歸旗因有軍功給與
全俸半俸者照在外原食俸銀支給較之在京
旗員不及十分之五似覺有名無實若照在京
旗員之例一例按品支俸又未免過優嗣後八
旗外任營員告休有軍功賞給全俸半俸者按
其原品酌減一等照在京旗員之例支給俸銀
俸米外任告休文職有因軍功賞俸者亦如之
又奏準嗣後八旗教養兵闕每原額三名增
設一名各給銀一兩五錢又奏準八旗駐防
官因老病告休歸旗遇有軍功賞給全俸半俸
者其俸米照在外之數關支較在京旗員應支
俸米為數轉多應照在京之例給與又奏準
定例閒散宗室十歲以上者月給銀二兩二十
歲者三兩閒散覺羅十八歲者月給銀二兩今
宗室覺羅有升任外省者其隨任子弟應否支
領銀米例無明條嗣後宗室覺羅有升授
陵寢及
盛京等處官者非外省可比其隨任子弟仍準支
領餘皆停止竢回京後給與二十一年奉
旨王公薨逝無子襲封者親王郡王福晉歲給銀千
五百兩貝勒貝子夫人五百兩俸米如之
欽定大清會典則例卷五十二
