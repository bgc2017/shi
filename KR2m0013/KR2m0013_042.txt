欽定大清會典則例卷三十九
戶部
倉庾
一
京師十有三倉禄米倉五十七厫南新倉七十六
厫舊太倉八十九厫富新倉六十四厫興平倉
八十一厫均在朝陽門内海運倉百厫北新倉
八十五厫在東直門内太平倉八十六厫在朝
陽門外(均建國初)本裕倉三十厫在德勝門外清
河(康熙四十五年建)萬安倉九十三厫在朝陽門外(雍正)
(元年建)儲濟倉百有八厫裕豐倉六十三厫在東
便門外(雍正六年建)豐益倉三十厫在德勝門外安
河橋(雍正七年建)大通橋號房四十八間朝陽門號
房五十八間(舊設大通橋號房六十四間朝陽門號房二十八間雍正五年朝陽)
(門增建十四間又移大通橋河東十六間於朝陽門)
通州二倉西倉二百厫在新城中倉一百十有
九厫在舊城南門内(均一國初建舊有南倉八十厫乾隆十八年奏裁)
通州石壩號房百有六間(舊設六十八間被燬十二間雍正五)
(年動支通濟庫銀增建五十間)土壩號房二十五間舊城南門
外號房十間新城南門外號房二十五間康
熙五十四年覆準凡修造倉厫照一應修建例
三年内如有坍塌滲漏木料損壞著落原監造
官賠修雍正三年奏準通倉向有席片鋪墊
例無板木京倉以板木鋪墊十年一換應將京
倉木板展限至十六年一換所餘木板鋪墊通
倉四年題準京倉舊例每厫用松板五十塊
楞木五根給鋸板工價銀八兩四錢嗣後每厫
滿鋪用松板百有十塊並將松板鋸一為四以
代楞木應用松板五十二塊鋸板工價每厫準
給銀十二兩九錢三分七釐十二年覆準建
造京倉看倉旗員兵丁等房舖共四十一處定
限三年保固並令倉場侍郎随時察驗修補各
倉置造木斛每張例給工料價直銀七錢限三
年一造乾隆六年奏準各倉厫鋪墊板木定
例十六年一換今皆屬堅固整齊毋庸拘定十
六年之限統竢每季放空之後察有朽壞者動
用每年所收板木随時修理每厫抽換數片至
數十片不等其工價照滿鋪之例覈算於輕齎
項内給發又奏準倉中竹席板木向繋收貯
各倉空厫今積貯充實並無空厫收貯應於倉
厫相間之處依兩邊厫牆下用柱脚上加檩椽
蓋瓦前檐砌牆後檐用牐板每倉修蓋三五處
以資收貯七年奏準各倉厫上設氣樓窗槅
每致鳥雀出入傷耗糧米嗣後均用竹篾編成
隔孔釘於窗牖之上又奏準
京城内外各倉有安設博縫者惟富新等倉向未
安設照式加增八年奏準各倉厫抽換板片
例應工部委官察驗覈銷每因新糧到通需厫
貯米不及候驗嗣後抽換厫板新糧未到之先
及糧務完竣之後仍咨工部委官察驗如遇新
糧到通之時由倉場侍郎委官就近察驗咨部
覈銷
一總督倉場戸部右侍郎順治十五年定滿漢
各一人駐劄通州新城總理京通各倉糧務其
漕運總督各該督撫及沿河文武衙門凡漕運
文册應報倉場者均照報部體式應舉劾者照
例舉劾各項應行事宜倉場造册報部察覈
又覆準每年春間出巡閱看牐河點驗石土兩
壩經紀車戸駮船督令坐糧廳催置布袋以備
新糧到壩起運又覆準漕白糧船抵天津督
率沿河文武官弁往来催運並察驗北河淺阻
令坐糧廳督夫疏濬深通毋致糧艘阻滯又
議準重運糧船到通督令坐糧廳起卸過壩騰
空漕船頒給限單催令回空又覆準各倉收
糧完竣分晰各幫完欠數目造册具題交部察
覈又覆準輕齎由牐等銀倉場侍郎督催各
省糧道按年越漕先解歲終將收放銀數造册
題銷各省未經解完者將巡撫糧道題參仍催
補解康熙二年題準倉場督收各省漕糧除
帶運米不算外其扣收餘米抵欠算入正運數
内總作十分考覈未完五釐以上至一分者罰
俸一年三年連欠五釐以上至一分者降一級
督催雍正三年覆準漕白糧船抵通日期及
起過糧數回空船數並石壩外河水勢深淺五
日一次具奏七年題準漕白二糧及通濟庫
錢糧奏銷向未定有限期酌定於次年五月内
造册具題
一坐糧廳滿漢各一人管理北河濬淺修築隄
岸牐壩催趲漕船抵壩回空督令經紀車戸轉
運交倉兼管通濟庫銀出納及抽收通州税課
事務由各部院簡𨕖賢能科道司官送部引
見差委二年更代所屬通濟庫大使一人通流慶豐
牐官各一人經管石壩軍糧經紀百名白糧經
紀二十五名土壩車戸二十名(舊設五十名康熙二十五年裁)
(二十五名雍正十二年又裁五名)普濟牐平下牐軍糧水脚各
二十六名平上牐慶豐牐各十有三名白糧水
脚每牐二名(舊設石土二壩外河船戸三十五名康熙二十九年裁并白糧經紀)
(土壩車戸又有石壩裏河水脚二十六名雍正五年裁歸漕糧經紀)各役十年踐
更由通州知州𨕖殷實良民承充不許旗人充
役並不許父子兄弟同充康熙二年題準坐
糧廳經管漕糧除帶運米不算外其扣收餘米
抵欠算入正運數内總作十分考覈未完六釐
以上不及一分者罰俸六月一分以上不及二
分者罰俸一年
一大通橋監督滿漢各一人管理石壩運到漕
白二糧抽驗斛面督催車戸分運京倉兼收随
糧松板經管軍糧車戸三十二名水脚十有三
名(舊設軍糧車戸二十八名白糧車戸十三名水脚二名雍正十年裁白糧車戸水脚增軍)
(糧車戸四名歸并著役)
一各倉監督除豐益倉由内務府委官管理外
在京十二倉通州二倉每倉設滿漢監督各一
人管理漕白二糧交納上倉及收貯支放等事
祿米倉看倉旗員五人兵七十名經制吏二
名攢典二名皂隸五名花戸二十九名小甲二
名南新倉看倉旗員四人兵四十名經制吏
二名攢典二名皂隸四名舖軍三名花戸二十
六名小甲二名舊太倉看倉旗員六人兵四
十名經制吏二名攢典二名皂隸六名舖軍二
名花戸二十四名小甲二名海運倉看倉旗
員二人兵四十名經制吏二名攢典二名皂隸
六名舖軍二名花戸二十五名小甲二名北
新倉看倉旗員二人兵四十名經制吏二名攢
典二名皂隸六名舖軍二名花戸二十六名小
甲二名富新倉看倉旗員四人兵四十名經
制吏二名攢典二名皂隸七名舖軍二名花戸
十有八名小甲二名興平倉看倉旗員四人
兵四十名經制吏二名攢典二名皂隸六名舖
軍二名花戸二十四名小甲二名太平倉看
倉旗員四人兵四十九名經制吏二名攢典二
名皂隸四名花戸二十八名小甲二名萬安
倉看倉旗員四人兵三十九名經制吏二名攢
典二名皂隸六名花戸二十四名小甲四名
本裕倉看倉旗員四人兵六十名經制吏二名
攢典二名皂隸四名舖軍花戸小甲均以在京
八倉各役輪流承直裕豐倉看倉旗員二人
兵四十名經制吏二名攢典二名皂隸六名舖
軍二名花戸二十四名小甲二名儲濟倉看
倉旗員四人兵七十名經制吏二名攢典二名
皂隸六名舖軍二名花戸三十名小甲二名
豐益倉監督繫内務府委官管理書攢四名貼
寫二名皂隸四名舖軍二名花戸二十六名小
甲二名看白二名通州西倉看倉旗員二人
兵百名經制吏三名攢典三名舖軍二名花戸
十有八名甲斗二十四名舍人十有八名中
倉看倉旗員二人兵七十名經制吏二名攢典
五名舍人九名舖軍一名花戸九名甲斗十有
二名順治元年定通倉監督一年更代十
八年定兩翼滿漢監督一年更代康熙三年
題準京通各倉監督二年更代六年議準各
倉均令三年更代乾隆元年覆準大通橋及
京通各倉滿漢監督向繫任滿之時行各部院
保送引
見補授未免有需時日恐致貽誤倉務嗣後豫行内
閣簡送滿漢官各二人吏禮兵工四部大理寺
滿漢官各一人戸刑二部滿官各二人漢官各
三人宗人府理藩院國子監太常寺太僕寺鴻
臚寺滿官各一人光禄寺滿漢官各一人中書
科漢官一人送部引
見候
旨記名注册遇有員闕掣籤補授又覆準大通橋
監督員闕令倉場總督於各倉監督内簡𨕖引
見調補又覆準京通各倉監督任滿之期向例一
年二年三年不等嗣後均以二年為滿滿漢一
年一人更代如二年内有俸滿應升者照常升
轉仍竢差滿更代又覆準各倉監督差滿向
例按贏餘米多寡議叙應行停止如二年之内
出入公平糧儲無虧倉厫不致滲漏米色不致
霉變任滿時倉場侍郎即保題議敘加級如有
虧空題參議處又覆準京通各倉額設滿漢
監督各一人每逢收支糧米之時不能兼事稽
察嗣後收支之時由倉場移咨戸部於記名候
補監督人員内撥赴倉場分委各倉監看並不
時檄委收支事竣仍回本衙門辦事四年議
準各倉花戶經管啓閉倉厫收支糧米出入量
兌非誠實良民充役難免需索竊盜之虞且恐
積年占據習久弊生應限五年役滿别擇土著
良民充補取具里鄰甘結及聯名互結報倉場
咨部存案十七年奏準各倉監督二年一換
未免太促應改為三年更代
一内倉監督本部滿司官二人司其出納之事
每年糧船到通由總督倉場侍郎撥運漕白二
糧進倉又直隸布政使司歲解芝麻屯豆由部
交倉供支内務府太常寺光禄寺理藩院會同
四譯館白糧欽天監太醫院宗學旗學内監等
秔米並内務府油房芝麻賓館牧馬黑豆專隸
本部不屬倉場設經制吏一名皂隸四名斗級
十名順治初年定專委本部廣西司滿漢司
官經管康熙三十二年題準在於應除小差
之滿洲蒙古漢軍年久司官内挨次除用一人
管理任滿照京通各倉之例新舊交代考覈
雍正元年奉
旨内倉監督於戸都滿司官内委用二人十一年覆
準内倉滿監督二人向繫二年更代若一時並
更接任之人恐未諳練嗣後内倉監督錯綜更
代以慎倉儲
一稽察倉儲雍正五年
諭在京各倉每倉或都統或副都統各一人御史中不
論滿漢每倉各委一人專任稽察之責其支放奏銷
等事不必經管惟倉房滲漏牆垣損壊與倉内鋪墊
及匪類盜竊各弊察出即行文倉場侍郎知之若倉
場侍郎等遲延不及時辦理妥協即據實奏聞倘不
能察出弊端以致虧損倉糧著落稽察之都統副都
統御史與倉場監督等官分賠其通州三倉即照此
例交與通永道通州副將稽察其失察分賠之例亦
與京倉同欽此五年覆準各倉積弊每於收米發
米之時胥役串通家人少進多出監督失於覺
察漸成虧空嗣後如虧空發覺將胥役照侵盜
錢糧例比監督減一等治罪其虧空之米著落
監督賠六分書攢賠二分頭役花戶合賠二分
照例勒限一年全完限内不完著地方官將家
産變賠十二年奉
旨巡倉都統御史定為三年一次更代乾隆元年奏
準向例各倉監督三年差滿題請
欽點王公大臣會同倉場逐厫察驗今監督差滿定
以二年錯綜更代若陸續奏請察驗不免紛繁
應限以四年奏請察驗一次三年奏準各倉
存貯糧米向例以算法二五覈算每多錯誤嗣
後以積方之法酌定二年以内見方一尺照三
斗一升六合之法三年以外者每見方一尺照
三斗四升之法其二年以外三年以内者每見
方一尺照三斗二升八合之法丈算鑄造鐵尺
分交戶部倉場並各倉嗣後均照此尺丈量折
算如違參究十六年奏準新漕進倉若厫門
全不上板直至深秋始行封閉恐生弊端應令
收一厫即封一厫如恐米質蒸變應於厫門上
檐空出厫板四五尺宣通蒸氣以下所上厫板
即行加封以防弊端統竢深秋風高物燥之時
即全行上板封閉嚴密至收貯封閉日期仍令
各倉呈報稽察之都統御史察覈十七年
諭巡視通州漕務向例止差科道一人專司催督漕
運而倉場事務則槩不與聞但通倉積弊甚多見
委大臣盤驗著增差科道四人前往巡視漕務凡
收兌新漕支發倉米皆著就近稽察至在京各倉
雖經委有專員亦著一同留心稽察務期諸弊肅
清以副委任欽此又奏準京倉向以都統一人
御史一人專司稽察但都統因有旗務不能親
身赴倉多繫委官代理御史間日一至亦不能
每日赴倉稽察未為周密嗣後除都統直班御
史在城理訟日期外酌量輪流到倉稽察如或
疎略令巡漕御史糾參又覆準京通各倉每
倉差御史一人稽察年終更代將一年内並無
短收多發攙越厫座之弊據實奏明交部存案
如奏報不實别經察出將御史一并交部議處
其各倉收漕整厫倉場總督標封封固稽察御
史加封各厫鎻匙交倉場衙門收貯於點厫發
米時發倉啓厫封固之厫每於夏冬兩季驗看
一次重加封條新舊監督交代時整厫驗封零
廒抽盤如有攙雜短少即指定某厫攙雜某厫
短少揭報倉場總督及御史公同盤驗虧闕果
實治罪勒賠其監督新舊交代限兩月交完出
結出結之後經倉場總督及御史盤出虧闕即
將新監督指名參處十八年覆準各倉鑰匙
向繫監督收存遇有察驗之處呈請給發封條
繼因籌辦稽察倉場事務議令鑰匙交倉場總
督收執於點厫放米時發倉支放每於夏冬二
季驗看一次重加新封但未明定章程難以遵
守嗣後新漕進倉每年四五六七八月間將各
厫鑰匙暫給監督收執一遇大雨時行通倉即
呈請總督御史京倉即呈請都統御史如有一
人到倉即行開封及時察看修補後即時封固
以謹防範餘月仍交倉場總督收存倘該監督
等不即時察看滲漏致有浥爛等弊咎在總督
一收糧上倉各省糧船到通正兌米於石壩交
兌改兌米於土壩交兌坐糧廳察看米色呈總
督倉場侍郎驗定起解上袋用駮船轉運正兌
米由石壩裏河經普濟平下平上慶豐四牐每
牐換船至
京城東便門外大通橋掣袋驗米應交太平倉者
仍水運應交内倉及裕豐儲濟東萬安倉者換
車陸運應交西萬安禄米南新舊太北新海運
富新興平本裕豐益各倉者水運至朝陽門外
換車陸運均分送各倉掣驗交收改兌米由土
壩裏河應交通州西倉者至新城南門外換車
應交通州中倉者至舊城南門外換車均陸運
至倉掣驗交收其石土兩壩起斛大通橋掣驗
京城朝陽門通州新舊二南門換車皆暫貯號房
石壩至京倉水運以經紀承領陸運以車戶承
領土壩至通倉水陸運皆車戶承領過壩過牐
落厓上船皆雇夫負運白糧運送内倉及通倉
亦如之順治初年定起卸漕糧遵照定例平
斛下攩禁止淋尖踼斛除每石給錢二十二文
外倘有多收情弊倉場侍郎訪實拏交刑部按
律治罪仍刊置一單頒發各幫運官如運糧進
倉不挨次序故為攙先那後抑勒索詐許據實
填報從重懲處如運官捏填容隠事發一幷題
參又定凡搭運無耗平米到壩起交(如搭運節省脚)
(米一項原繫耗米是以謂之無耗平米)石土兩壩槩以加二五紅
斛折算正數起運京通各倉給發脚價倉中仍
照平斛收受入厫起運德州倉糧改兌平粟
米到通(應運德州倉粟米改運到通亦繫無耗)如於石壩起斛照
例以加二五紅斛折算正數起運京倉給發脚
價如於土壩起斛照例以加一七紅斛折算正
數起運通倉給發脚價倉中仍照平斛米數收
受入厫五年題準供用庫(今隸顔料庫)舊存紅斛
與通州鐵斛較掣紅斛甚大鐵斛甚小酌量將
紅斛減改永為斛式十二年題準製造鐵斛
頒發倉場永遠遵行十三年定京通各倉收
受漕米以坐派紅單(即印票)到日為始京倉定限
十日收完印給倉收移送坐糧廳轉發運弁寫
驗完呈通州倉限七日收完如過期不完不印
給倉收倉場侍郎察明題參十七年題準漕
糧抵通挨次收受令倉場刊置一單頒發運官
倘有需索陋規及分外加費者從重懲治如運
官捏填容隠事發一并題參康熙二十三年
題準白糧自本地包裹抵通過壩恐開包量兌
致有抛散向例用秤交兌應定限以正耗米一
百六十斤為一石米色不淨加重十斤令旗丁
赴倉親納短少賠補有餘給還四十三年題
準各衙門發出倉糧均應照部頒鐵斛其坐糧
廳收兌漕糧進京倉者每石加耗二斗五升進
通倉者每石加耗一斗七升向用加二五加一
七紅斛連正耗米同收以省量算之煩應仍照
舊例雍正二年題準經紀運米到橋車戶運
米進倉舊例每米五十袋抽掣一袋一袋短少
餘袋照數均賠於各役脚價内扣抵嗣後酌定
數目不許多欠經紀繫船運每十萬石定掣欠
二百石大通橋車戸繫陸運每十萬石定掣欠
二百五十石通倉車戸繫水陸並運每十萬石
亦定掣欠二百石每石秔米作價銀七錢稄米
六錢準於脚價内扣抵若此外再有多欠除不
準將脚價扣抵外仍照盜賣漕糧例治罪每秔
稄米一石作價銀一兩四錢交與地方官著落
家産變賠四年題準白糧過壩坐糧廳每十
包稱驗一包以一百六十斤為一石如斤數不
足鈐印包上報倉場移知倉監督至該倉交收
之時倉場侍郎親詣倉内驗明過斛如有短少
責令運軍補足又覆準石土兩壩堆貯糧袋
責令經紀車戶鋪墊席箔以防霉爛倘奉行不
力致有霉爛察出將布袋糧米勒令賠補並將
該役責革如倉場及御史不能察出一幷交部
議處又覆準漕糧卸載抛散米粒責令坐糧
廳率大通橋監督設法掃收存貯竢漕糧運竣
之日通計掃收數目由倉場侍郎具奏以為冬
月煮飯振貧之用又奏準改兌稄米二十三
萬從前原貯通倉今通倉稄米數多厫座不敷
應令統進京倉五年題準失風挂欠曬颺耗
米免其賠補其失風挂欠正米照數追補六
年覆準各省交兌漕糧監兌官每船各兌一石
封貯鈐印到淮總督察驗加封抵通時倉場侍
郎率坐糧廳照樣驗對起卸倘有攙和等弊將
弁軍一幷究處又題準交收漕糧將秔稄粟
米配搭均勻令各倉輪流籤掣分撥又議準
交兌白糧責令地方官將徵收樣米封貯運通
倉場照樣比對驗收又題準内倉需用白米
次白米令各幫掣籤輪流運送七年覆準内
倉交收白糧於弁軍投文之後照十日定期收
竣給發完呈詳報倉場察覈又奏準各倉收
受漕糧舊例收竣之後開具揭帖呈送倉場侍
郎察覈嗣後增設連三編號印單於收米十日
内一送倉場侍郎一移坐糧廳一留倉存案其
各倉所送揭帖挨次編號填注經承姓名毋許
洗補倉場侍郎按照號數黏連鈐印以備稽察
又覆準白糧交倉餘米照漕例顆粒不許出
倉先盡挂欠之弁軍買抵如無欠白弁軍照秔
米價直給發又覆準漕糧抵壩令坐糧廳驗
明米色方許經紀車戶運送各倉交收十二
年覆準京通各厫雍正七年以後之米準報氣
頭一二百石厫底三十五石惟裕豐儲濟兩倉
繫七年新建各厫米随收随放存貯未久止準
氣頭厫底數十石乾隆元年奏準裕豐儲濟
二倉米有陳積六七年不等者準照京通各倉
之例報氣頭厫底惟儲濟倉内乾隆二年增建
之厫仍照數十石之例開報竢乾隆十二年後
照各倉一例辦理又奏準漕糧到通由通運
京各牐雇夫負運向多游手無藉之徒倚衆横
行應令坐糧廳及大通橋監督協同地方官不
時稽察並取號頭不敢容留匪類甘結存案如
有不法等事號頭徇隠不報以及縱令遠颺者
並坐以罪該管各官不即拏究從重議處三
年奏準通倉舊存稄米支存無幾不敷支放嗣
後將改兌稄米每年撥貯通倉十三萬石其餘
仍進京倉又題準通州土壩車戸掣欠定例
每運米十萬石掣欠止二百石者秔米每石七
錢稄米每石六錢準其於脚價内扣抵若再有
多欠每秔稄米一石扣銀一兩四錢著落家産
追賠但每年掣欠數多扣追難償嗣後每石準
其掣欠八合照七錢六錢之例買餘米抵補此
外若再多欠仍照一兩四錢之例於脚價内扣
抵又覆準向例内倉歲進白糧二萬餘石今
禁城兵丁及内監人等白米改給秔米應改進漕
糧萬五千石抵進白糧七千石其一應收受遞
減曬颺折耗運軍餘米並收米之連單倉收完
呈以及脚價茶果等項統照京通各倉之例
又奏準各倉收貯糧米向例每厫以萬一千六
百石為額今各倉所貯之米或多或少且有竒
零尾數難以覈算應酌定每厫以紅斛正米萬
石定為常額毋許盈縮如有零數别貯一厫
又覆準通倉抽掣米數如有書攢人等勾通經
紀將掣欠之數以多報少折價侵肥者總督倉
場侍郎察究四年奏準通倉稻米不敷支發
將應運京倉稄米二萬石改撥通州以抵不敷
稻米又奏準豐益倉向例每歲進米十五萬
石今剰積數多應減半撥運每年減收脚價茶
果銀三百五十餘兩於坐糧廳衙門支取七
年議準内倉每年約放秔米二萬四五千石不
等今倉場僅撥浙江各衞所額解紅斛秔米一
萬五千石合平斛米一萬七千八百九十四石
一斗每年不敷米五六千石至七八千石不等
於額撥米數之外增撥紅斛秔米五千石以供
支發十七年覆準嗣後兌漕之際令稽察御
史會同監督掣驗嚴禁胥役需索務期米色明
潔斛面平足如有賄囑濫收等弊即將監督參
處並令步軍統領多差幹役嚴行緝訪如有胥
役舞弊即嚴拏治罪又覆準各倉貯米每厫
以正米萬石為常額毋許或多或少又新糧不
得攙入舊米厫内進米時務令倉場總督分定
厫座一面將陳厫封固竢進米完日與稽察御
史親赴倉内丈算覈足開明所收米數並驗收
監督經管吏攢姓名收貯年月標置厫門封固
注册報部
一發米出倉順治十六年覆準各倉發米時挨
次支領如有車輛擁擠及偷盜等事拏送刑部
治罪又覆準各倉發米時不許在倉買賣倘
有串通倉役包攬糧米者拏送刑部從重治罪
康熙元年覆準每季發米部差司官二人並
旗員一人到倉與監督一同監放有通同攙和
糠土濕米等弊倉場侍郎題參一幷議處若監
督不嚴察下役致有攙和糠土濕米並少糧索
錢等弊將經管官交與吏部從重議處作弊下
役交與刑部從重治罪至領運米之佐領領催
並家人若將好米攙和糠土偷盜者亦送刑部
從重治罪又奏準八旗俸餉及上三旗米册
每季限上月初十日以内送部轉咨倉場照例
兩月内支發全完如每季上月初十日以内米
册不送部該旗即將造册遲延之官題參交部
議處又議準官兵俸餉米既已造入册内雖
有升轉不許增補告休物故者停其裁扣仍給
原人其頂補之人於下月支給如獲罪革退者
仍行裁扣雍正元年奉
旨將八旗米册送部各日期記明奏聞其舛錯駮回者
從再送册之日扣算又覆準鄉會場供給米内倉
應用米滿漢廩糧兵丁行糧禮部支取内監食
米光禄寺飼鵝米象房飼象米及散給囚糧内
管領下口糧均支老米其五城振貧兵部箭匠
工部作管織染局匠役等食米均支稄米又
奏準俸米兵餉舊例春秋二季關支限三月發
完將兵米分作三季俸米分作兩季限兩月發
完二年奏準上駟院及各王府飼馬鹿驘等
處米舊例繫各倉監督運送嗣後覈定應給米
數由部劄知各倉别給印票付領米官役持票
赴倉支領各倉監督察對米數相符照數支給
不必著令監督頭役押送如有需索加米等情
許該監督揭報題參三年奏準八旗兵米向
例分京内八倉支領今增設萬安一倉將護軍
校驍騎校應領米别分一倉同八旗兵米分作
九處支給五年奏準内倉存貯芝麻因取用
甚少恐久貯變色嗣後每年所收芝麻百石除
各處支發外將餘剰芝麻過三年後照例變價
交庫六年奏準各倉設立循環二簿舊例止
記糧米收發數目嗣後將支發糶賣之數按照
部咨及五城司坊官通州知州各印簿逐一磨
對勿許舛錯七年
諭支發兵米之時如遇雨水稍多即寬限一月永為定
例欽此又奏準漕米貯倉向例按年挨陳支放凡
有交受零數新米各貯一處不許入於舊米之
内將放過米數並經手監督攢典姓名於某年
月日收貯開明黏貼厫門仍於循環簿内注明
報部嗣後挨陳應發之厫並令掣籤開發倘不
掣籤致家人開放新厫者事發照知縣失察家
人犯贓例參處又覆準各倉鋪設供給不得
絲毫索派倉役違者計贓科罪其監看放米旗
員日用均令自備倘與倉役勾通需索領米之
人參革計贓科罪監督任聽倉役需索不察拏
者照州縣失察衙役犯贓例議處又覆準八
旗官員支領俸米每一佐領給票一張倉場驗
明給發又覆準守衞
圓明園八旗官軍俸米月米東四旗於本裕倉西
四旗於豐益倉支領八年奏準新增裕豐儲
濟二倉將護軍校驍騎校米仍随八旗支領其
鑲黃正黃正白等三旗米别為三分同八旗甲
米分十一倉鬮發仍將所限各倉及支發米數
開列厫名年分五日一報九年覆準八旗支
領米册於各佐領總數下覈算兵米分注秔稄
粟米各若干俸米分注白秔稄粟米各若干送
部轉行各倉按色給發乾隆元年奏準監督
失察攢典溷領倉米希圖多賣價者照府州縣
書役侵欺錢糧不行察出例以徇情論降二級
留任二年奏準兵米分為四季於二五八十
一等月支給或遇有閏之年或值米價昂貴後
季米不能接濟前季或南米抵通需厫盛貯隨
時奏準酌定先期開支又奏準向例太常寺
光禄寺及會同四譯館需用白糧二千餘石王
公百官俸白米十五六萬石内務府
禁城兵丁及内監食用等項需白糧萬石今白糧
減徵應將王公百官白糧酌減一半以秔米抵
給
禁城兵丁及内監白糧全改秔米禮部支領各國
貢使及太常寺光禄寺支領祭祀等項白糧内
務府元宵糯米理藩院所領扎薩克王貝勒貝
子公台吉各来使公主郡主額駙等白糧均照
舊支給欽天監太醫院月糧宗學讀書宗室八
旗讀書覺羅左右兩翼教習
盛京吉林寧古塔索倫八旗厄魯特等處送物来
京人員
欽安殿道士内監各處番僧以及匠役口糧全改
秔米薊易二州每年截留白糧米亦減半以秔
米抵給三年奏準黑豆質堅多繫隨收隨發
並無消耗遞減之數不準開銷又奏準旗人
領得粟米糶賣不得過銀五六錢今米價昂貴
應將兵米内借撥代粟稄米十八萬石交五城
十厰平糶所賣之錢易銀解部將来兵丁應支
粟米内酌量豐收之年於秋冬二季每石折銀
八錢陸續分年扣還又題準八旗兵丁四季
領米每季均有零尾抄勺佐領總領分給每多
折耗應將每年春夏秋三季所領三色米總數
以斗為止散數以升合為止其抄勺零數歸入
第四季支領又奏準
禁城兵丁及内監應支白糧改給秔米有折耗碾
碓之費按原給白米一石改給秔米一石二斗
五升又議準每季領米時旗員察驗米質如
果不堪食用令於倉中封固即報倉場侍郎都
統察明具奏又奏準倉場侍郎於進米時分
定厫名將陳厫封固進米完日赴倉將新米丈
算覈足更換封條如進米之際適逢發米之期
該監督將挨陳應發之厫開報倉場侍郎委官
拆封監看倘有不遵挨陳發給者將監督題參
倉役究治又奏準每年春秋二季支發俸米
多有在通售賣者以致米局舖商賄托倉役有
撞斛多量之弊應令倉場侍郎於發米時嚴行
訪察如有前弊拏送刑部治罪倘察拏不力别
經發覺交部嚴加議處又奏準每倉造具鐵
斛一張作為樣斛各旗委放米之員以木斛較
對樣斛兌發以木攩打平嚴禁簸箕歪量之弊
又奏準修造斗斛均令呈報倉場侍郎較準
記烙火印倘有不呈報較對烙印即行私用者
題參究治四年奏準開倉時每旗委押旗參
領於發米前一日將應領米數及領米人數開
單交與監督按數起票三張於領米後一日一
交滿監督一交漢監督一交監放監督稽察出
倉其領米兵丁花名各旗開單鈐用佐領圖記
帶赴倉内交與押旗參領點驗進倉仍令嚴行
稽察如監督所屬人等作弊押旗參領察出呈
該管都統參奏究處押旗參領所屬人等作弊
監督察出呈倉場侍郎參奏究處至米車出倉
除參領與監督等一同察對紅簿外其閒散驍
騎校等仍在倉門廵察令米車挨次排行嚴禁
爭擠又奏準向例官俸米内有粟米一項以
採買直隸營田稻米抵支但直屬或遇歉收停
止採買即不敷支發應以稄米抵稻米支給如
直屬稻米豐收採買運通仍支稻米又奏準
各衙門筆帖式俸米向例在通倉關支但所領
米數無多赴通有往還脚費著改於京倉給領
五年奏準各倉木斛三年一次建造於解通
板木内取用工匠鐵葉每張給銀七錢於通濟
庫銀内支用八年奏準八旗官兵馬駝應需
料豆從前原繫給銀採買但近京地方産豆無
幾每多闕乏應於河南山東二省粟米内改徵
黑豆撥運京倉於每年九月馬駝回場每匹月
給黑豆一石以資芻秣至次年四月出場之日
停止又奏準恭遇
巡幸之年各旗馬駝留養
京師自四月以後仍酌量支給本色黑豆其豆價
照例扣除又題準改鑄小口鐵斛頒發倉場
並有漕各省照式鑄造遵用舊存鐵斛繳銷
十年奏準八旗關支馬豆向未酌定送册限期
以致遲早不一兵丁不得及時支領嗣後每月
定於初十日以内支給於前月之杪造册送部
劄倉如限内册不送部照造册遲延例議處
十二年奏準八旗官員俸米總以十二月十五
日六月十五日兵丁米總以上月十五日作為
過册定限各旗送册或因遲速不齊或因舛錯
駮回校正以致逾限總以月之十五日為準分
别關支裁扣如官兵升轉在定限以前準其支
領新任俸餉在定限以後不準支領新任俸餉
其告休物故在定限以後準其支領銀米在定
限以前不準支領銀米其開倉發米總以每季
孟月初一日作為定限如官兵降革在每季初
一日以前其米槩行追繳如在初一日以後者
免追至各旗兵丁逃亡將應交米折銀暫存旗
庫於次年三月彙總交納十七年
諭向来八旗兵米皆按四季支發但發完之後因去
下屆發米之期尚遠舖戸得以乘機囤積米價日
漸昂貴若將兵米陸續支發俾源源接續殊有裨
益但就一季之中再為分次支發未免紛繁其應
如何酌分旗分按月輪發著妥議具奏欽此遵
旨議準兵米既按月輪發應分别旗分將鑲黃正黃
二旗分於四孟月正白正紅鑲白三旗分於四
仲月鑲紅正藍鑲藍三旗分於四季月各旗依
酌定月分赴領則辦理不致紛繁米糧時得接
濟於兵民均有裨益又覆準各倉發米時滿
漢監督皆在官廳檢閱米册從不親至厫口一
任家人倉役在厫支發易滋弊端嗣後務令一
人在厫口監看倘仍前偷安巡漕御史即行糾
參又奏準向来各倉整厫繫倉場總督封識
其發過殘厫即交該倉監督自封自開嗣後凡
繫殘厫皆由都統御史封識發米之時驗封啟
鑰又奏準各倉厫米務令挨陳開發報部察
覈如王公等所差領米之人揀擇新厫許監督
禀報倉場侍郎及御史指名參奏交部治罪監
督如違成例越厫支發一并參處又覆準京
通倉支發各旗米向繫旗人自行載運乃希省
脚費並圖簡便賣於官局則官局於各旗領完
後赴倉支領賣於民局則總票中分出小票自
行支領其故不過串通書役花戸甲斗人等揀
擇好米斛面滿足遂致倉儲有闕無盈嗣後監
督發米務照總票數目令該旗全運出倉聽其
自行售賣倘領催及領米之人仍前舞弊聽稽
察御史指名題參將該領催等從重治罪並曉
諭官民米局如有於總票中私分小票或於封
倉後私赴支領者經步軍統領等衙門察出將
賣米之人無論王公大臣官員皆即指名題參
其倉役及賣米人等照偷盜例究處所賣之米
全數留倉又奏準京倉米雖屬挨陳支領但
每季兵米各倉均開厫支發而新漕運京又湏
分派兌收是一倉之中有新有舊有發有收牽
溷不清錯雜難覈應將京倉八旗兵米及官俸
役食等米每月止開一倉先盡一倉發完再開
一倉以次關支其空出之厫挨次收貯新漕竢
各倉支發全完之後仍照收漕先後挨陳發米
再京倉既定先盡一倉以次支發則見在發米
之倉即應委官稽察其餘各倉無庸各差御史
一人應以本年為始每年差滿漢御史二人專
察京倉凡遇收發之時該監督先期知會該御
史等輪流稽察監看倘有違例出入等弊將該
監督題參治罪
一隨糧耗米各省正兌漕糧抵通每石耗米二
斗五升進倉時每正米一石收倉耗七升尖米
四升二合又尖上加耗米二合九勺四抄又節
省盤牐耗米三升内除尖米四升二合作三年
遞減外仍存三項米一斗二合九勺四抄均作
正開銷其餘一斗五合六抄米内五牐盤運折
耗米二升曬颺折耗米四升七合六抄給運軍
回船食米三升八合改兌漕糧抵通每石耗米
一斗七升進倉時每正米一石收耗米四升尖
米四升二合又尖上加耗米一合六勺八抄以
上三項米内除尖米四升二合作三年遞減外
仍存二項米四升一合六勺八抄均作正開銷
其餘米八升六合三勺二抄内曬颺折耗米四
升八合給運軍回船食米三升八合順治十
六年覆準京通各倉所收漕米不及一月者不
準遞減一月之外每石每月於尖米内遞減折
耗米一合一勺六抄以三十六月為止此外不
準遞減至内倉白秔米糯米如耗米四升九合
九勺七抄八撮八圭者每石每月準遞減二合
七勺七抄七撮七圭如耗米二升九合九勺九
抄八撮八圭者每石每月準減米八勺三抄二
撮三圭通州倉白秔米糯米每石每月準遞減
二合八勺三撮三圭糙秔米每石每月準遞減
三合七勺七撮餘均作正支發各倉收貯黑豆
照米例遞減雍正五年題準交收漕米停止
曬颺將原備折耗米四升七合六抄令各監督
於漕米進倉之時抽掣一二袋驗看如有潮濕
計其折耗將未驗看之米照此計算餘剰之米
歸入正項支銷
一隨漕經費各省解至通濟庫交納每年糧船
抵通交兌按船按米給䉡夫羡餘銀有差(詳見漕運)
(則例)其運京運通水陸運費過壩過牐負運脚價
各有成例按數支發順治初年定土石兩壩
起運京通各倉漕米内除失風漂流米扣除不
給脚價外凡實起過壩進倉糧米均按石覈給
脚價十年題準石壩經紀自壩由裏河五牐
駮運至大通橋每糧一石給脚價二分四釐
又覆準普濟平下平上慶豐等四牐負運漕米
過牐每牐每石給脚價三釐大通橋負運漕米
落厓堆貯號房每石亦給脚價三釐又覆準
白糧經紀於石壩裏河負運白糧上船每石給
脚價三釐五毫又覆準白糧經紀由石壩裏
河五牐駮運白糧至大通橋每石給脚價一分
八釐又議準普濟平下平上慶豐四牐負運
白糧過牐每石共給脚價八釐七毫三絲七忽
六微又覆準大通橋負運白糧落厓堆貯號
房每石給脚價二釐一毫八絲四忽四微又
覆準白糧經紀土壩裏河負運白糧上船每石
給脚價三釐五毫康熙三十九年覆準漕糧
抵石土二壩向由外河船戸負米落厓堆貯號
房每石各給脚價三釐今外河船戸裁革歸并
經紀每石給銀一釐由土壩裏河負米上船撥
運至新舊兩城南門號房裝車陸運進通州倉
每石各給車戸銀二分九釐又題準白糧抵
石土兩壩向由外河船戶負運落厓每石給銀
二釐五毫今外河船戸裁革歸并白糧經紀每
石給銀一釐四十一年覆準大通橋車戸運
米進禄米南新舊太海運北新富新興平等倉
每石給脚價四分九毫四十四年題準白糧
經紀由土壩裏河駮運白糧至新舊兩城南門
落厓車運進通州倉每石共給脚價一分又
覆準通州倉運送白米並紫老米至内務府倉
戸部内倉每石給車價六分雍正五年覆準
漕糧於石壩起斛之後向用水脚由號房負運
上船今石壩裏河水脚裁革歸并軍糧經紀每
石給銀一釐十二年覆準大通橋車戶運米
進禄米南新舊太海運北新富新興平等倉每
石給脚價三分四釐運進太平倉每石給脚價
一分五釐運進萬安倉每石給脚價二分五釐
九毫運進裕豐倉每石給脚價二分二釐運進
儲濟倉每石給脚價二分六釐運進豐益倉每
石給脚價一錢二分四釐又覆準運進本裕
倉由石壩裏河五牐駮運至大通橋轉交車戶
起車陸運每石給經紀石壩外河負米落厓脚
價一釐裏河負米上船脚價一釐五牐撥運至
大通橋脚價二分四釐普濟平下平上慶豐四
牐水脚負運過牐上船共銀一分二釐大通橋
水脚負米落厓堆貯號房脚價三釐大通橋車
戸陸運至倉每石給脚價九分四釐以上每石
共給銀一錢三分五釐又題準京通各倉收
糧舊例雇夫負米入厫包囤名曰雇長每石給
銀八釐負米到囤名曰小甲每石給銀四釐鋪
厫打捲抱籌擡斛京倉名花戸通倉名甲斗每
石給銀七毫共給銀一分二釐七毫今每項減
半實給銀六釐三毫五絲其本裕一倉每年進
米無多仍照舊例發給又題準大通橋車戸
運送白糧進内倉每石給銀二分八釐十三
年覆準在京各倉運送廣惠局米每石給車價
銀三分五釐乾隆三年奏準山東河南二省
運到黑豆自通至京入厫每石給負運脚價一
分七釐車運銀五分八釐倉役脚價六釐三毫
每豆二石給席價銀一釐七毫又題準通州
倉向有白糧飯銀及變賣麻袋銀二項給監督
作為用度今監督既給飬廉其飯銀裁交通庫
以充開放白糧並一應辦公之用四年題準
大通橋車戸向例運米萬石扣銀千六百二十
五兩以作買餘抵補掣欠如有餘剰并入節省
歸公今應將車戶扣除銀除買補掣欠之外餘
剰給還免其歸公七年議準凡京倉運送内
務府米糧向不開銷脚價今議定每石準給脚
價三分五釐八年覆準漕糧抵通運進京倉
於普濟等四牐及大通橋各設水脚頭役負運
上船每石給銀二釐七毫十三年覆準豫省
漕糧改徵小麥最易潮濕生蟲不便散貯厫中
應令席繩紥囤封固收藏所需席繩等銀於通
濟庫給發
一北河濬淺乾隆十一年議準各省漕船抵天
津遇淺起駮向於漕糧項下編徵銀一萬四千
五百餘兩解交通濟庫發給運軍(詳見漕運則例)嗣後
應於北河六汛增造垡船六十召募&KR1651;夫百八
十名長設淺夫三百名每月各給工食銀一兩
二錢令沿河汛弁上下游巡督率&KR1651;夫淺夫隨
時疏濬其造船及置備器具並夫役工食皆於
通濟庫收貯駮船銀内動支如有餘剰仍照數
派給運軍以為駮淺之用
一駮船運袋石壩裏河軍糧經紀運米駮船百
隻石壩二十四隻普濟牐二十隻平下牐十有
五隻平上牐二十二隻慶豐牐十有九隻白糧
經紀運米駮船二十五隻分撥五牐各五隻土
壩裏河車戸運漕白糧駮船二十隻均十年修
造一次每船給銀七十八兩一錢三分順治
十三年題準成造駮船每船給價銀二百九十
八兩三錢九分六釐在通濟庫給發康熙六
年題準每年各役豫請支給脚價自行修艌於
各役脚價内限六年勻扣還庫又土壩裏河白
糧經紀自備駮船五隻不請支造船銀三十
七年題準大通橋至朝陽門護城河駮船二十
八隻朝陽門至東直門護城河駮船十有四隻
定限十年一造每船給修造銀一百八十六兩
六錢六分於車戶脚價銀内六年勻扣還庫
三十九年議準石土兩壩外河向設有白糧船
戸三十五名共駮船七十隻内石壩四十隻土
壩三十隻每船給船價銀百四十兩今負運落
厓事務歸并白糧經紀土壩車戸經管或租或
買繫自行備用毋庸支給價銀四十七年題
準朝陽門至東直門護城河駮船十有四隻撥
給會清河駮運本裕倉漕米雍正二年奏準
石壩需用米袋向於糧船未到之先照依時價
發銀令軍糧經紀自置袋十有五萬條白糧經
紀自置袋萬條其支過袋價仍於各役本年脚
價内照數扣除還庫嗣後每歲動茶果銀增製
官袋四萬條三年題準本裕倉漕糧改為陸
運其朝陽門撥給會清河駮船一并裁革四
年題準萬安倉開設東門疏濬護城河將舊設
駮船改小仍給八船料價改造十四船撥運在
於各役脚價内分八年扣還又奏準前增置
米袋四萬條用殘將袋變價仍歸茶果項下以
為次年置袋之用又覆準土壩車戶每年共
置布袋四萬條今改兌稄米全進京倉土壩車
戸脚價無多在於石壩官置袋内通融借給一
二萬條運竣仍還石壩應用八年題準萬安
倉運道鋪墊石路仍改車運將前項駮船移於
朝陽門外濟運乾隆元年奏準通濟庫奏繳
餘剰銀嗣後酌留二萬二千四百餘兩置買次
年新漕米袋如有餘剰悉行解部三年奏準
内倉改進漕糧應需運米布袋在於通漕借用
五年奏準漕糧到通由五牐轉運進京例由
經紀置造駮船往回駮運各有代役一名名曰
船頭向繫經紀自雇聚散自由不聽約束嗣後
即令通州及大興縣各按所屬地方召募殷實
良民承充五牐共船頭一百二十五名每名每
年於經紀脚價銀内扣給工食銀三十五兩
七年奏準五牐船頭偷盜米糧計所偷米數以
監守自盜論為數無多罪止杖懲者枷責完結
其犯徒罪以上計贓照律治罪又題準大通
橋至朝陽門護城河駮船二十八隻原定造船
價銀每船一百八十六兩六錢内有贏餘嗣後
每船給銀一百三十兩十三年奏準石土兩
壩每年起運漕糧經紀車戸等巳置米袋十六
七萬條每日轉運週而復始足以敷用其每年
增置米袋四萬條停其置造以省浮費倘不敷
運轉令照例自行置備
一採買糶賣康熙四十年議準各倉久貯米糧
遇有附近地方米價騰貴挨陳發往平糶仍照
糶價依限交部雍正六年
諭直隸地方新營水利開墾稻田産米甚多直隸百姓
不慣食稻米發帑採買利益民間將所買稻米運交
通倉以抵粟米支放欽此八年覆準五城設厰發
糶成色米委部院衙門官各一人協同地方官
監糶止許零星糶賣以防囤積仍將所收銀錢
按月造册送部察覈又奏準五城領賣通倉
米每石脚價七分(自倉用小車推出裝載大車脚價一分二釐米到厰扛夫)
(銀一釐賃用布袋銀四釐均按石給發其大車價銀五分領米人役飯食銀三釐)又
覆準五城領賣通倉米向例自通至京程塗四
十里計程覈給脚價其運送四鄉八厰出糶應
照例按程覈給九年題準各倉發糶十成老
米每石作價一兩稄米八錢粟米六錢成色米
每石照十成米色按成遞減五分其盤量虧折
由京倉領糶每石準銷耗米一升由通倉領糶
每石準銷耗米二升十年奏準直隸州縣採
買稻米運通竟有不從本地辦買足數將通州
支放之米私買抵兌攙雜交收之弊應令州縣
在本地採買者該地方官盤驗豫將盤過實數
速報倉場存案仍封貯米樣上鈐印信隨船呈
驗倘有虧折短少不得在通買補照漕糧例於
次年搭運交倉又奏準
京城各局厰領運京倉米每石給脚價制錢三十
五文本裕倉每石給制錢七十文通州二厰領
運通倉米每石給制錢二十文解錢車價每串
四文十一年奏準各倉變色米按成估報酌
減糶賣又奏準五城領運通倉米每石定脚
價七分其米錢解運部庫及一應席片紙張等
費每糶米萬石準銷銀三十兩乾隆二年奉
旨撥米五城各厰平糶又奏準於近京東西南北
四鄉增設八厰撥米平糶以濟民食每厰書吏
二名斗級八名夫役四名令地方官撥給工食
每官從役三名共給銀五錢夫役每名日給銀
六分書吏每名日給銀八分以為日用之費各
倉運米到厰令倉場及順天府撥車運送發糶
米每石準折耗二升糶價銀錢兼收十日一次
解部三年奉
旨八旗牧養馬駝黑豆在所必需今戶部因倉貯豆
少請每月減半支放朕念兵丁等若自行增買不
免多費且在京收買恐市價益復高昂今年山東
河南二省收成尚好應於山東採買五萬石河南
採買三萬石共八萬石足敷支放之用著該部行
文山東河南二省巡撫酌量地方情形動支正項
錢糧分令各州縣採買嚴禁短價病民及胥役侵
蝕等弊務湏於河凍之先委官運送抵通勿致有
誤臘月以後支放之用其豆價並脚價等項仍造
册報部覈銷欽此六年奏準各倉發糶氣頭厫
底米向繫各監督直檄五城領糶並不移會御
史嗣後令各倉監督將米數移會五城御史酌
委司坊官領糶又奏準五城十厰並通州糶
賣各倉氣頭厫底米定例每月之一日六日投
批逢月之五日十日交錢嗣後每厰頒發循環
簿二本令其逐日登填糶賣米數錢數並實存
米數按月送部換給仍以一六投批五十交錢
無論多寡盡數交納倉場侍郎於部檄發糶文
到之日就各厰近地將倉米按十一分均分令
各厰領糶如一倉米多即分兩厰米少一厰并
領二倉本裕倉米酌令北城領糶通州米除通
厰支領外勻給東南二城七年題準五城糶
米錢年終報銷務以十二月三十日為止截定
數目造報庶免舛錯察覈亦易清楚再次年開
印日起定限兩月彙齊送部如有遲延照例參
處八年題準古北喜峯等口如果收成豐稔
米多價賤奏明動藩庫銀委官按時採買以四
萬七千餘石運交薊遵等倉供應
陵寢支放餘均運通收貯其豫東二省應運
陵糈之四萬七千餘石仍運通倉備用九年奏準京
通各倉每季支領俸米兵餉均有氣頭厫底向
例随報随發各城按成減價發糶嗣後每年分
作兩次京倉夏秋二季並通倉春季留於十月
以後發糶京倉冬春二季通倉秋季留在三四
月間發糶十年題準豫省祥符等九縣採買
黑豆四萬石運至通倉連運價雜費每石合銀
九錢一分二釐三毫由通運京脚費計程四十
里每石加車價銀五分二釐統計價費在一兩
以内應統限十一月内辦起務於来春三月全
數抵通自通運京兌交倉場侍郎代收轉運需
用布袋等項就近借撥
一京通官役公費倉場滿漢侍郎每年各給銀
二千四百兩(舊例千四百兩雍正六年加給千兩)坐糧廳滿漢二
人每年各給銀二千二百兩(舊例千二百兩雍正六年加給千兩)
(又通濟庫餘平分給銀多寡不等)均於茶果銀内動支大通橋
滿漢監督每年各給銀五百兩倉場衙門筆帖
式四人每年共給銀千八百兩雍正元年議
準坐糧廳茶果銀漕白二糧每船納銀十兩小
米每船納銀七兩除各幫頭及有事故船不納
外按到通船實數交納多寡無定如全漕抵通
約收銀六萬餘兩以為各官公費吏役飯食苫
蓋
黃船疏濬塢河修理牐壩及催漕快船收買各幫
交剰餘米豆價等項之用四年奏準各倉茶
果銀每米一厫納銀六十兩七分作放米修厫
之用三分給吏役以備造册刷卷等費仍令坐
糧廳徵收其不足一厫者按米遞減封貯通濟
庫竢驗明各倉放米數目開報倉場照數批給
永為定例七年奏準白糧進倉向例每船各
項需銀三十五六兩嗣後將各船陋規銀裁減
十分之六存四分為雇募倉役之用其漕船抵
通每起米一石運軍貼經紀車戶制錢二十二
文每大米一石經紀貼大通橋各役制錢一文
小米二石亦貼制錢一文至漕糧運進京倉每
大米一石小米二石大通橋車戸貼倉役亦如
之其倉場並坐糧廳衙門各書役舊有飯銀酌
量存留餘悉裁革八年奏準將應存應革各
款均勒石昭示以杜額外需索之弊十三年
定通濟庫大使一人每年給銀二百兩庫吏一
名給工食銀百二十兩庫役四名共給工食銀
六十兩均於茶果銀内動支又奏準各倉脚
價每領銀百兩向給倉場書吏紙筆飯食銀八
兩應行裁革别於茶果銀内按各倉應領脚價
數目酌量撥給乾隆三年奏準京通十五倉
滿漢監督每年各給銀三百兩於坐糧廳茶果
項下動支又奏準内倉向收白糧茶果銀一
千六百餘兩以為監督筆帖式吏役飯食一應
雜費之用今白糧議減改進漕糧所收茶果等
銀僅六百餘兩不敷支給每年撥給運米口袋
萬條聽該倉變價應用九年奏準各省糧船
到通應交茶果銀向繫運軍自行交納往往交
不足數除山東河南二省糧船不過淮仍照舊
交納外其各省皆令糧道於各軍應領耗贈項
内每船扣茶果銀十兩封交押運廳官到通覈
算批解坐糧廳衙門交納如遇中塗截留仍行
散給運軍以為起米回空之費十三年奏準
向因内倉應得脚價茶果等銀不敷辦公將每
年殘袋準給萬條令其變價以資公用今官袋
既停製造應於坐糧廳茶果銀内照殘袋變銀
八百兩之數給發以為辦公之用
一直省州縣衞所各設常平倉凡米麥榖豆高
粱咸貯該管官司其出納歲歉振借平糶年豐
出陳易新計一歲之出入造具奏銷册籍申府
司達督撫彙造送部察覈直隸江南福建各
設倉大使二人山東五人山西三人江西浙江
各一人西安四人廣東八人其餘直省府州縣
衞所均有倉無額設大使順治十三年議準
積榖振濟務令修葺倉厫印烙倉斛𨕖擇倉書
糴糶平價不許别項動支倉榖康熙二十五
年題準黑龍江默爾根地方起造倉厫收貯米
榖雍正四年覆準凡地方倉厫有滲漏及牆
垣木植不堅全者所需工費無多該地方官即
為修補若年久傾圮甎瓦木植破碎朽壊者該
地方官即詳明上司委官估計工費報部即動
支正項修蓋其有地方厫座無多將倉糧寄貯
僧寺道院者或並無寄貯之處將米穀露囤者
該地方官即詳請督撫察勘確實將作何建倉
之處酌量具題倘州縣官漫不經心因循怠玩
不修補倉厫不詳請修蓋以致米穀霉爛者照
溺職例革職限一年内照動帑買補之數賠完
如限内不完即照侵蝕錢糧例以未完米穀之
數依律治罪倉厫既經修造猶有托名霉爛虧
空者察出即照侵蝕例治罪六年
諭積貯米穀所以備旱澇緩急之需民命攸關若倉厫
不足必有霉爛虧折等弊嗣後著將各府州縣倉厫
入於交盤項内新舊交代若有傾圮滲漏及木植朽
壞之處著接任官即行揭報不準接受倘有徇情濫
受者即繫接任官之責除照例處分外仍令賠修欽
此遵
旨議準各府州縣倉厫入於交盤項内交代如有傾圮
滲漏著接任官揭報將前任官照例議處賠修
如接任官徇情濫受即將接任官議處責令賠
修其霉爛虧空米穀著接任官限年賠完若接
任官藉端勒索亦即題參十一年議準喜峯
口倉就近歸於遷安縣經管每間貯榖五百四
十石計算應建倉厫二十六閒乾隆四年議
準興建倉厫準於存公銀内動給照例每間給
銀二十兩貯米五百石
一直省義倉社倉春則支借秋成還倉設正副
社長司其出納每歲報該管地方官察覈
一直省地方水陸通衢設倉以備緩急其所貯
米穀或供兵糈或佐常平計出納之數歲終彙
入倉糧奏銷册内申報督撫送部察覈
一直省營倉提鎮協駐劄之地及凡屬沿邊沿
海及離省遥遠者皆設倉貯榖以備軍士借糶
委營弁經理(以上均詳見積貯則例)
欽定大清會典則例卷三十九
