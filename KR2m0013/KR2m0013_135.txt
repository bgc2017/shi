欽定大清會典則例卷一百三十一
工部
都水清吏司
河工一
一職掌順治初年設河道總督一人駐劄濟寧
州(後移駐清江浦)綜理黃運兩河事務通惠河分司一
人駐劄通州北河分司一人駐劄張秋南旺分
司一人駐劄濟寧州夏鎮分司一人駐劄夏鎮
中河分司一人駐劄呂梁洪南河分司一人駐
劄高郵州衛河分司一人駐劄輝縣分管所屬
境内歲修搶修等事康熙四年裁衛河分司
歸於彰衛懷道管理十五年裁南旺分司歸
濟寧道管理又裁夏鎮分司所有滕嶧二縣河
道各牐歸東兗道管理沛縣河道各牐歸淮徐
道管理十七年裁北河分司分歸濟寧天津
二道管理又裁中河南河分司分歸淮揚淮徐
二道管理又議準滕縣河務改歸濟寧道管
理又覆準河南歲修工程暫交該撫料理竢
江南大工告竣仍照舊例總河親勘具題又
議定山東河南特設管理道官一應督修挑築
辦料諸務均令河道協同催䟎聯銜會詳一例
責成二十二年
諭河工關繫緊要蘭家渡決口築塞方完河南隄岸工
程專令河南廵撫暫行料理如有應會總河事務仍
移文商𣙜毋誤欽此二十三年
諭朕觀高家堰地勢高於寳應高郵諸水數倍前人於
此作石隄障水實為淮揚屏蔽且使洪澤湖與淮水
并力敵黃衝刷淤沙關繫最重今高家堰舊口及周
家橋翟壩修築雖久仍須歲歲防護不可輕視以隳
前功欽此又
諭蕭家渡九里岡崔家鎮徐升壩七里溝黃家觜新莊
一帶皆緊要近澑之處甚為危險所築長隄與逼水
壩須時加防護大約運道之患在黃河禦河全憑隄
岸若南北兩隄修築堅固可免決齧則河水不致四
潰水不四潰則濬滌淤墊沙去河深隄岸益可無虞
今諸處隄防雖經整理還宜培薄增卑隨時修築以
防未然又如宿遷桃源清河上下舊設減水諸壩蓋
欲分洩漲溢一使隄岸免於衝決可以束水歸漕一
使下流疏洩可無淮弱黃強清口噴沙之患近來凡
有決工皆仿其意不過暫濟目前之急雖受其益亦
有小損倘遇河水泛溢乘勢横流安保今日減水壩
不為他年之決口乎當籌畫精詳使黃河之水順軌
東下水行沙刷永無壅決則減水諸壩皆可不用運
道既免梗塞之患民生亦無墊溺之憂庶幾一勞永
逸河工可告成欽此三十二年奉
旨河南工程不必行總河往勘照該撫所請修築三
十六年
諭海口為黃水入海之道所關甚屬緊要河道總督每
年委賢能河官專管修理勿致壅滯欽此三十七
年設永定河分司三十八年
諭朕審視黃河之水見河身漸高登隄用水平測量見
河較高於田行視清口高家堰則洪澤湖水低黃河
水高以致河水逆流入湖湖水無從得出泛溢於興
化鹽城七州縣此災之所由生也治河上策惟以深
濬河身為要諸臣並無言及此者誠能深濬河底則
洪澤湖水直達黃河七州縣無泛溢之患民間田廬
自然涸出不治其源徒治下流終無禆益今朕親閱
下河到海之口及射陽湖一帶淤墊之處總河所帶
效力人員甚多可速分委并力開濬蓄積之水倘能
稍洩亦有益也至於黃淮交匯之口過於徑直所以
黃水常逆流而入今宜將黃河南岸近淮之隄更迤
東長二三里築令堅固淮水近河之隄亦迤東灣曲
拓築使之斜行會流則黃水不致倒灌入淮矣再河
流不迅急無以刷去河底之沙河直則澑自急澑急
則沙自刷而河自深宜於清口之西數灣曲處試行
濬直如直濬有益漸將上流曲處歲加直濬庶幾黃
河之險自除而河底漸深洪澤湖之水漸出七州縣
之水患可漸息矣欽此四十年覆準裁通惠河分
司歸通永道管理四十四年奉
旨直隸山東河道與總河相距甚遠應照河南例令各
該廵撫就近料理四十八年
諭河防緊要不可稍忽宿遷以下有清水入黃河得以
刷沙遄行宿遷以上至河南一帶無清水入黃河必
須將兩岸隄工小心修防令水不出漕𨗳水由漕中
行無淤沙之患至於黃河發水由上源寧夏而來著
陜西總督轉行寧夏同知遇黃河長水時速報總河
河南廵撫豫為修防欽此雍正二年議準以河南
武陟中牟等縣隄工緊要設副總河一人管理
豫省河務三年覆準豫省增設河官凡歲修
搶修均令河汛各官專司其事倘遇緊要大工
仍令沿河印官與汛河各官協同辦理四年
諭近年豫省河務險工下移隄岸完固山東河務甚屬
緊要向繫山東廵撫管理但廵撫有地方責任恐不
能兼理河務山東與河南接壤令副總河兼管欽此
又議準直隸河道分為四局南運河與臧家
橋以下之子牙河苑家口以東之淀河為一局
令天津道就近管理舊有天津同知泊河同知
及各地方管河同知通判縣丞主簿等官悉歸
管轄永定河分為一局將永定河分司改為河
道駐劄固安縣總理其沿河州縣各增設丞簿
等官以資分防除所有同知一人外將向來效
力人員一㮣徹回運河分為一局徹去分司歸
通永道兼管其管河州判等官悉歸管轄苑家
口以西各淀及
畿南諸河為一局將大名道改為清河道移駐保
定府舊有管河同知通判州判丞簿等官悉歸
管轄又議準設江南葦蕩營參將一人守備
二人五年議準黃河南岸劉家口壩工歸商
虞二縣就近管理又奏準豫省險汛下移於
開封府南岸增設主簿一人管理開封府下北
河增設廵檢二人一駐祥符陳留適中之地一
駐蘭陽儀封適中之地遇險要工程協同廳汛
各官辦理其祥符北岸汰黃隄一道亦令管理
修墊六年議準江南河營設參將一人統轄
淮徐九營淮揚十一營每營設守備一人淮徐
淮揚各設游擊一人除舊存七營外如額建設
以專責成七年
諭治河之道惟有使黃水暢流無所壅滯則永慶安瀾
然使黃水無所壅滯必須保固高家堰隄工使清水
力能敵黃且以助其暢流之勢從前總河雖將石工
稍加幫修不若多費帑金於隄工險要之所及卑薄
之處皆加修石工務令堅固高厚以為久遠之計欽
此又
諭副總河專理北河總河兼理南北兩河之事今朕欲
分任南北兩河又思治河之道必合全河形勢通行
籌畫方可疏𨗳安瀾若分令兩人管理亦有推諉掣
肘之處著詳議具奏欽此遵
旨議準河之南北因地而分其原委分流本屬一貫河
臣雖分兩人而辦事應如一體請授總河為總
督江南河道提督軍務授副總河為總督河南
山東河道提督軍務分管南北兩河其有江南
河東修理工程令公同商酌會槀具題倘遇緊
要搶修一面堵築一面知會不得藉會商為名
以致遲誤工程至題補河官及奏銷錢糧等事
仍令分辦又議準設河南豫河懷河守備各
一人八年議準設直隸河道總督一人九
年議準增設石景山同知一人屬永定河道管
轄又覆準山東運河一應修築隄岸牐壩工
程均責令管河廳汛等官分司修防不得推諉
倘有疎虞題參賠修如别案大工仍令地方官
與管河各官分段修築又覆準江南邳睢同
知照舊管黃運兩河工程宿虹同知專管黃河
兩岸一百四十餘里並將宿桃中河通判舊管
黃河葉家莊竇家林等工歸於該同知管理宿
桃中河通判改為宿遷運河通判管理宿遷至
古城運河兩岸子隄長九十里並將宿虹廳舊
管運河兩岸隄工長四十八里歸於該通判管
理安清中河通判改為桃源安清中河通判原
管運河自桃源三汊河起至清河縣楊家莊止
兩岸子隄又運鹽中河一道自運口沿河牐起
至安東縣止並將宿桃中河通判舊管古城以
下至三汊運河兩岸子隄歸於該通判管理海
防同知原駐廟灣應移駐童家營適中之處改
為分管山安南岸河務海防同知將外河廳南
岸工程之内自新港頭工起至山安交界陳家
社計長百有五里又山安廳南岸工程之内自
陳家社起至陶家社竈土隄尾止計長六十一
里歸并該同知就近管理增設廵檢把總各一
人管理原屬外河廳所管上河汛新港頭起至
葉家營止工長六千二十七丈江防同知改為
揚河江防同知駐劄瓜洲原管江口及三汊河
迤南河道二十五里將揚河廳工程之内自邵
伯迤北高江交界三十里舗起至三汊河止兩
岸各工長八十里分歸管理十年議準設江
南河庫道十二年議準設山東運河道又
議準直隸復設大名道兼管河務又增設永定
河北岸同知三角淀通判乾隆元年
諭治河之道在因其勢而利導之司河務者必將全
河形勢熟悉胸中隄防疏濬在在得宜始可以行
所無事而致安瀾之慶也黃河自河南武陟至江
南安東入海長隄綿亘二千餘里舊設總河一人
駐劄清江浦雍正七年復設河東總河誠慮鞭長
不及故俾南北分隸各有責成惟是河流日久變
遷舊險既去新險復生其間防浚事宜有病在上
流而應於下流治之者有病在下流而應於上流
治之者必須通局合算同心協理庶無顧此失彼
之憂若河臣於南北形勢未能洞悉遇有開河築
隄等事或至各懷意見彼此參商則上游下游必
有受弊之處所關匪細徐州府當南北之衝為兩
河關鍵最為緊要見設南河副總河應移駐徐州
以專督率如兩河有應會商事宜就近可與南北
河臣公同踏勘應開浚者即行開浚應堵築者即
行堵築毋得推諉亦無得掣肘於河務似有禆益
著江南總河河東總河確議具奏欽此遵
旨議定副總河移駐徐州凡兩河應行會商事宜即
就近與南北河臣公同酌議立即舉行其毛城
舗等處減水牐壩就近督率徐屬廳營按時啓
閉隨宜辦理如病在上流而應於下流治之者
北河臣豫為知會副河臣與南河臣踏勘定議
興工如病在下流而應於上流治之者南河臣
亦即知會副河臣與北河臣踏勘定議興工如
上流開河築隄有礙下流下流開河築隄有礙
上流並知會副河臣會勘妥議其動用錢糧仍
照南北工程定例又議準山東增設黃運河
守備一人二年徹回江南副總河又議準
江南徐屬同知改為銅沛同知並增設豐蕭碭
通判一人其餘十五廳仍舊管理又議準山
東東平濟寧二州泉務令各該州州同管理汶
上滕鄒泰安滋陽寧陽六縣泉務令各該縣縣
丞管理平隂萊蕪肥城三縣泉務令泰安府經
歴管理曲阜泗水二縣泉務令兗州府經歴管
理蒙陰縣泉務令沂州府經歴管理新泰縣泉
務令該縣上泗莊廵檢管理嶧縣泉務令滕縣
縣丞兼管魚臺縣泉務令濟寧州州同兼管仍
聽管泉通判管轄其地方一切公務管泉各官
均免其差委至該州縣泉源泉河及蔭泉樹木
沿河柳株均責令該員督率泉夫不時疏濬栽
植倘因循怠惰泉務廢弛即將專管之官參究
如通判不實力廵察通同徇隐該督撫一并參
處至冬閒協挑運河亦令該員管押其有泉州
縣印官改為兼管官令其稽察催䟎仍令管泉
通判不時廵察所屬如泉流暢達樹木繁茂有
益運道該河道總督酌量具題予以議叙又
奏準廵視山東漕運御史與河臣協同督察大
濬小濬工程三年
諭毛城舗工程漸次就緒但此地至洪澤湖河湖水
道六百餘里經過十數州縣土壤相錯若無專官
統轄則丞簿微員呼應不靈所有一切隄岸壩座
工程未必經久堅固况見在修防疏濬尚須逐年
料理則歲修之費當豫為籌及者著總河會同總
督悉心妥議於就近廳員中歸并何官管轄並酌
定歲修之費若干每年冬末春初河水未發時相
度修治俾地方永受其益欽此遵
旨議準毛城舗減水壩迤下河道令豐蕭碭河務通
判銅沛河務同知邳睢靈壁河務同知宿虹河
務同知山盱河務通判各照所屬地方分界管
理子堰或經卑薄河道間有淤阻均令隨時修
補疏𨗳又議準河南商邱虞城三汛隄工應
清界址虞隄自一堡至火神廟止長千有五十
丈五尺改撥商汛與商隄相接商隄自五虎廟
東埠口至蕭家莊止長千有九十一丈改撥虞
汛與虞隄相接曹縣越隄一段長一百八十八
丈東九十四丈改撥虞城上汛西九十四丈改
撥商邱汛則工段聯絡便於廵防四年議準
設河南儀考通判又議準設永定河營守備
又奏準洪澤湖發源桐栢淮泗及七十二谿
等處閒歲冬春河臣會委大員將河形水勢通
塞衰旺以及分支合流可引可截各情事詳細
勘明豫為酌定五年議準設河南曹儀通判
又議準山東兗沂曹道兼管黃河工程又
議準總河所轄漕河每年應詳按形勢察明脈
絡凡各處泉河淀泊以及支河汊港關繫濟運
之處窮源溯委將道里遠近見在隄身高寬丈
尺何處發源入漕何處洩水歸宿並將各隄牐
壩舊制新增更改事宜逐一分晰繪圖黏單呈
送到部以備稽考六年議準裁直隸祁河通
判改設子牙河通判七年覆準河南彰德懷
慶二府通判各令兼理河務九年奏準江南
淮徐淮揚二道原繫分廵兼管河務但河工關
繫緊要該二道有管轄廳汛之責嗣後應令其
專管河道十四年奉
旨直隸河道令總督兼管又設江南協辦河務官職
掌與副總河同十六年
諭洪澤湖上承清淮汝潁諸水匯為巨浸所以保障
者惟高堰一隄天然壩乃其尾閭伏秋盛漲輙開
此壩洩之而下游諸縣胥被其患冬月清水勢弱
不能刷黃往往濁流倒灌在下游居民深以開壩
為懼而河臣轉藉為防險秘鑰二者恒相持朕南
廵親臨高堰循隄而南越三滚壩至蔣家牐周覽
形勢乃知天然壩斷不可開夫設隄以衛民也隄
設而民仍被其災設之何用若苐掣流緩漲自保
上游搶險各工而鄰國為壑田廬渰没弗復顧惜
此豈國家建立石隄保障生靈本意耶為河臣者
固不當如此存心也天然壩當立石永禁開放以
杜絶妄見近者河臣等於開天然壩亦深以為非
而請於三滚壩外增建石滾壩以資宣洩朕親臨
閱視謂增三為五即以過水一二尺言之向過三
尺者即為五尺向過六尺者增而至丈是與天然
壩名異實同人必有議其巧避開壩之名而隂襲
其用者是當為之限制上年滾壩過水三尺五寸
天然壩仍未開放應即以是為準俾五壩石面高
下維均以仁義禮智信為之次仁義禮三壩一如
其舊智信二壩則於石面之上加封浮土必仁義
禮三壩已過水三尺五寸猶不足以減盛漲則啓
智壩之土仍不減乃次及於信斯為節宣有度較
之開天然壩之一往莫禦者懸殊矣再高堰石隄
至南滾壩以南舊用土工石隄有首無尾形勢不
稱應自新建信壩北雁翅以北一律改建石工南
雁翅以南至蔣家牐水勢益平則石基甎甃如此
方首尾完固屹如金湯永為淮揚利賴至洪湖束
水藉以刷黃而上游宿虹鳳潁諸邑歲被水患議
者謂洪湖盛漲諸邑先被其災洩洪湖仍於上游
無補自朕觀之漲減則上游之漫溢者亦減此固
在封疆大吏於未被水時先事綢繆而司水土者
亦未可謂閭閻休戚非己職掌所在而專以束水
保隄為得計也河工宿弊不可枚舉而無益之費
尤多或明知無用而因循不廢或因以為利而妄
事興修即以朕廵視高堰一隄之内已不勝屈指
數然觀河臣管領河漕數千里民命所繫視督撫
綏緝一二省者為難冒涉風雨守護隄防亦視督
撫坐辦案牘者為勞而督撫職在刑名錢榖事有
實據是非難掩河臣遵守章程可以福命苟安無
事則其任較易向來河臣不乏表表尸祝之輩而
糜帑養患有罪無功其識機宜得關鍵實著功效
者幾人哉果使全不興工則置民瘼於不問河臣
幾於虚設固無此政體如其糜脂膏以擲虚牝則
蠹弊之最巨者總之河不可不治而無循其虚名
工不可不興而必歸於實用我
皇祖聖祖仁皇帝屢幸南河
躬親指示平成睿略萬世永賴朕何能仰企一二即經
臨視有所籌畫亦不敢自信為必不可易惟愛養
黎元揆理度務崇實敦本兢兢業業之衷可共白
耳將此詳悉宣諭中外臣民其庀材興工一切應
行事宜河臣會同督臣按例確估具題欽此
一河員江南河道總督一人所屬河庫道一人
淮徐河道一人轄六廳同知四人通判二人二
十四汛州同州判各一人縣丞五人主簿十有
二人廵檢七人(内大壩運河二汛各廵檢二人)淮揚河道一人
轄十一廳同知五人通判六人三十八汛州同
州判各三人縣丞十有四人主簿十人廵檢八
人十四牐牐官十有一人(内一官管四牐)河營參將一
人轄淮徐河營游擊一人守備九人千總八人
把總十有三人淮揚河營游擊一人守備十有
一人千總九人把總十有七人葦蕩營參將一
人轄守備千總把總各四人山東河南河道
總督一人所屬山東運河道一人轄七廳同知
二人通判五人二十八汛州同州判各三人縣
丞九人(内一丞管二汛)主簿十有二人分理泉河州同
二人府經歴三人縣丞六人廵檢一人四十八
牐牐官三十一人(内一官管二牐者九一官管三牐者四)兗沂曹
兼管黃河道一人轄一廳同知一人四汛縣丞
一人主簿二人廵檢一人河營守備一人千總
五人把總二人管河衛守備二人千總二人河
南開歸陳道一人轄四廳同知通判各二人十
二汛州判一人縣丞七人主簿四人彰衛懷道
一人轄七廳同知三人通判四人二十汛縣丞
八人主簿十人廵檢二人河營守備二人協辦
守備二人千總四人把總三人直隸總督兼
管河道總督一人所屬永定河道一人轄四廳
同知三人通判一人十五汛州判三人縣丞主
簿各五人吏目二人通永河道一人轄三廳同
知一人通判二人十三汛州同一人州判四人
縣丞三人主簿五人天津河道一人轄四廳同
知通判各二人西汛縣丞三人東汛州判二人
縣丞一人主簿五人廵檢一人清河道一人轄
二廳同知通判各一人分汛州判三人兼河務
知縣三人縣丞七人主簿三人廵檢二人典史
一人大廣順河道一人轄三廳同知三人分汛
兼河務知縣十有五人縣丞四人典史二人河
營守備一人千總八人把總十有四人垡船千
把總各一人
一河兵江南河兵九千一百四十五名内食戰
糧者千八百二十九名葦蕩營樵採兵千四百
十有九名内食馬戰糧者六十名步戰糧者五
十九名山東河兵六百名内食戰糧者百二十
名河南河兵千一百名内食戰糧者二百二十
名直隸永定河河兵千二百名内食戰糧者百
二十名石景山河兵三十名内食戰糧者三名
北運河河兵六百名内食戰糧者六十名南運
河河兵三百名内食戰糧者六十名子牙河河
兵四十名均食守糧順治十二年設江南河
兵康熙十七年議準江南鳳淮徐揚四府裁
去淺澑等夫設兵五千八百六十名十八年
覆準江南河營增兵五百餘名令各營弁督率
防守濬築三十七年設永定河河兵二千名
三十八年題準裁徐屬州縣額設歲夫六千
九百五十名改設河兵三千三十名四十年
覆準裁永定河河兵千二百名留八百名在工
防護五十九年題準裁徐屬河兵千二百三
十名仍留千八百名以資防守雍正二年題
準撥江南河兵千名赴河南防守三年議準
山東運河緊要照河南之例於江南額設河兵
内選二百名安插險要地方其江南河兵闕即
於濱河傭夫内選其熟練河務者頂補又議
準河南堡夫募精壯丁男補額擇其諳練工程
者每年於江南河兵更換時準其拔充河兵竢
數滿五百名將江南河兵停其調撥四年增
永定河河兵四百名五年
諭黃河下埽之人辦理工程不惜身命當照軍功例定
以恩䘏欽此遵
旨議定嗣後黃河下埽之官兵如在事遭險入坎幸生
者照軍功保守在事有功例官加一級兵夫以
一等軍功傷例給賞身故者官不論銜級大小
照軍功陣亡例以見在職分準廕加贈給祭葬
銀外委官弁以及兵丁夫役亦照軍功陣亡例
分别給以祭葬銀如無親屬者照例委官致祭
十二年議準河兵於霜降後工務稍閒計兩
月日期照堡夫例每兵二名每月積土十五方
貯於隄工備用造冊入於該管備弁交代項下
如有闕少照堡夫積土之例分别參處乾隆
元年
諭江南河工額設二十河營兵丁九千一百四十五
名内戰糧百四十六名月給銀一兩五錢守糧八
千九百九十九名月給銀一兩專供力作修護工
程腁手胝足經歲勤勞内有樁手一項更為緊要
身冒危險勞苦尤多秪因額設戰糧無幾各營樁
手大率照衆食糧一分勞異而餉同可為軫念著
將額設河兵九千一百四十五名改為戰二守八
設戰糧千八百二十九名守糧七千三百十有六
名俾勤勞較多之樁手均得領食戰糧以示加恩
優䘏之意此所改戰糧每名每月增銀五錢共增
銀萬九千餘兩著照例於外解河銀内一并動支
報銷欽此又議準河南豫河懷河二營河兵千
一百名内原撥看守浚柳船兵三百四十名應
徹回各歸本汛修防其浚柳船別行募夫又
奏準嗣後歲修搶修鑲填工程須用土方河兵
擔運十分之四夫役擔運十分之六又議準
直隸運河額設淺夫六百三名有竒盡行裁去
改設河兵六百名二年
諭河營内有樁手一項下埽籖樁履危蹈險較之力
作兵丁更為辛苦前江南二十河營兵丁改為戰
二守八俾樁手均食戰餉以賞勤勞而河南山東
尚循舊制所當照江南之例一體加恩者著將河
東二省河兵亦改為戰二守八使用力較多之樁
手得食戰糧以示朕慎重河防優䘏戎行之至意
欽此九年覆準山東運捕泇三廳河夫改設
河兵四百名分隸濟寧衛東平所東昌衛各千
總管轄官兵俸餉照黃河官兵之例自乾隆九
年始於本省司庫田賦銀内動支
一夫役江南堡夫二千三百有八名每名月給
銀五錢牐夫三百八十名内一百八十名每名
歲給銀十兩六錢二分餘每名月給銀六錢山
東堡夫二百三十七名月給銀同江南黃河徭
夫千三百有八名運河徭夫七十五名半均每
名月給銀一兩牐夫千三百三十六名每名月
給銀一兩二錢淺夫千一百五十三名半壩夫
九十八名軍夫五十八名半橋夫五十二名渡
夫二名均每名月給銀一兩泉夫七百八十四
名每名歲給銀十兩運河大濬額募夫六千二
十四名半小濬千二百五十五名均日給銀五
分河南堡夫千三百九十六名月給銀同山東
柳船長夫二十六名每名歲給銀八兩埽工長
夫三十名樁埽夫四十名均每名月給銀一兩
直隸三角淀衩夫二百四十名子牙河津軍廳
垡船衩夫各三百名西淀垡船衩夫二百四十
名均每名月給銀五錢北運河衩夫一百八十
名淺夫三百名均每名月給銀一兩三錢水手
四十八名牐夫六十四名漳河防夫十有二名
均每名月給銀一兩順治十二年定令河臣
嚴察河工官吏扣折夫食以蘇民困康熙十
二年議準停止河南僉𣲖河夫如遇歲修動河
道錢糧召募每夫一名月給銀二兩十三年
覆準江南河夫亦停僉派如河南之例動河道
錢糧召募十五年覆準夏鎮分司所設淺澑
夫南旺分司所設泉夫盡行裁去北河分司所
設額夫裁半餘皆照額留用十六年題準河
南募夫每名每月給銀一兩二錢照江南例按
日散給二十年題準裁通州及武清香河寶
坻永清東安諸縣淺夫其額設夫役銀歸通惠
河分司召募挑濬二十三年
諭隄工夫役風雨晝夜露宿草棲勞苦倍常所領工食
無幾恐有不肖官吏從中侵蝕必使人沾實惠不可
不加意軫䘏欽此三十七年設直隸河工淺夫
四十年議準河工夫役工成之日内有民夫各
給印票該地方官察驗免其雜項差徭四十
六年議準設順天所屬會清河以下七牐牐夫
一百十有二名雍正元年
諭山東運道淺阻舊例分撥民夫濬淺濟運山東連年
薄收百姓未必堪此重役不若竟動正項錢糧召募
於興役之中即寓振濟之意欽此四年議準直隸
河工設衩夫千二百六十名分隸於各廳汛
又議準山東濟運諸泉各州縣均有額設泉夫
少則不敷多則糜帑應酌量增減所有役食銀
於幫貼項内給發五年覆準徐塘口以下勝
陽山等處新建三牐每牐各設牐夫三十名
又議準豫省河工社夫名色永行禁止又題
準東省黃河廳所屬州縣額設徭夫千三百名
每年十一月十二月正月空工應扣除役食外
每名歲給銀九兩各州縣豫造名册解送該廳
點驗分汛供役遇有險要即調集搶護七年
議準東省運河額設淺澑橋牐等夫除歲給役
食銀外每歲各量給器具銀八錢各州縣額編
役食銀三萬二千二百四十兩有竒其不敷銀
於幫貼項下取給遇閏加增至大小濬募夫日
給工銀六分每人給器具銀二錢八年覆準
豫省堡房五百十有二座如遇州縣官升遷事
故令其造入工程錢糧交代册内如有破損照
不修礮臺烽墩例議處又議準豫省河工增
設堡夫三百四十名九年議準江南黃運兩
河隄岸每二里蓋堡房一座設夫二名共建堡
房千一百五十四座設堡夫二千三百八名歸
該管官弁管束住宿堡内常川廵守每日責令
擔積土牛以資修補隄工之用十一年議準
直隸運河歲需疏濬應設淺夫六百三名半
十二年議準黃河一堡二夫寒暑兩月免其積
土每月積土十五方運河一堡二夫糧船往返
修補犁溝橛眼每月積土十二方該管汛官各
將堡夫所積舊土報明備案以雍正十二年正
月為始每名每月如數擔積造於新土冊内彙
報並入交盤以專責成十三年議準東省有
泉之十七州縣泉夫七百八十四名自雍正十
三年為始每名歲給銀十兩在各州縣地畝銀
内照河夫幫貼之例攤入大糧減正加耗分徵
支給歲以春夏秋三季在本境浚泉栽柳冬季
調赴運河一例均令濬淺乾隆元年
諭河南武陟縣木欒店沁河隄工關繋居民廬舍每
年定為民夫修築以防水患里民按畝攤錢計二
千四百餘緡頗為地方之累若設立長夫三十名
歲支工食三百六十兩即可省民間二千餘金著
河南總督照此辦理其長夫工食即動豫省存公
銀不得私毫累民永著為例倘胥吏土豪仍借名
科斂從重治罪欽此又議準豫省浚柳船六十
二向撥河兵看守今河兵既各歸本汛廵守應
募長夫六十二名每名歲給銀八兩運料之時
加募水手浚船三名柳船五名每名日給銀五
分二年覆準河南孟縣小金隄設樁埽夫四
十名每名歲給銀十二兩遇閏加增一兩三
年覆準東省疏濬運河除器具銀外每夫日給
工銀五分以為定額又奏準東省滕汛彭口
大濬募夫三百名小濬百名均屬不敷應於嶧
汛募夫大濬四百名小濬二百名内各減去百
名歸於滕汛募用又覆準江南新建之正二
牐仍名通濟正三牐仍名福興龍王牐仍名清
江其淤閉之廣濟牐别築草壩原設牐夫三十
六名以三十名隸通濟牐清江牐原設牐夫三
十三名應減去三名福興牐應設牐夫三十名
即將廣濟清江二牐所減牐夫九名撥用外再
召募二十一名以符額數五年覆準黃運湖
河隄工額設堡夫所積土牛改築子堰每夫二
十名内選撥六名潑水夯硪免其積土六年
奏準裁豫省浚船長夫四十名十年議準東
省距河窵遠之泉夫協濬運河皆非素諳每名
額支工食銀十兩嗣後扣除六兩歲於霜降前
照數於司庫内撥解河庫轉發沿河州縣代為
召募如有餘剩仍令節存道庫以為大小濬通
融辦理之用餘銀四兩仍照舊例按名支給止
令在本境疏泉栽柳計沿河泉夫滕縣四十名
嶧縣二十名魚臺縣二十名濟寧州九名汶上
縣四十三名東平州七十八名内除八名撥防
戴村壩例不濬河共泉夫二百二名均繋沿河
近便仍令照舊協濬毋容扣銀别募其距河窵
遠之泰安縣泉夫一百二十一名平隂縣泉夫
十名令汶上縣代募萊蕪縣泉夫九十名肥城
縣泉夫三十五名令東平州代募新泰縣泉夫
七十五名令東阿縣代募寧陽縣泉夫六十一
名令嘉祥縣代募泗水縣泉夫六十名曲阜縣
泉夫四十名鄒縣泉夫三十名滋陽縣泉夫三
十六名蒙隂縣泉夫十有六名均令濟寧州代
募十一年議準直隸運河向設淺夫六百三
名半嗣於改設河兵案内全行裁去但每歲運
河揠淺究非河兵所素習除零數不計外應酌
復舊額之半設淺夫三百名每名月給銀一兩
二錢照北運河衩夫之例動支紅撥銀給發報
部覈銷
欽定大清會典則例卷一百三十一
