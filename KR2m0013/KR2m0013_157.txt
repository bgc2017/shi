欽定大清會典則例卷一百五十三
翰林院
一
經筵每歲春秋二仲舉行由院列講官名奏請
欽定滿漢各二人直講官同掌院學士會擬所講經
書奏定撰講章繕清漢文進呈
欽定後繕正副夲恭竢
御論𤼵出繙譯清文進呈届期
駕御文華殿講官同諸臣赴階下行禮畢入
殿講官出班至講案前行一跪三叩禮起立進講
講畢恭聽
御論禮成夲院官恭進
御論及講章正夲康熙十四年奉
旨講章内書寫稱頌之言雖繫定例但凡事皆宜以實
如秉至誠以御物體元善以宜民固已嫓美三王躋
隆二帝等語似屬太過著改奏二十一年奉
旨講章須有勘誡箴規之意乃稱啟沃今講章内有道
備君師功兼覆載二語太過其易之二十二年
諭經筵大典自大學士以下九卿詹事科道皆侍班所
講之書必君臣交儆上下相成方有禆於治理向来
進講皆切君身此後當兼寓訓勉臣下之意欽此
五十年
諭從来經筵之設皆帝王留心學問勤求治理之意但
當期有實益不可止飾虚文朕觀前代講筵人主惟
端拱而聽默無一言如此則雖人主不諳文義臣下
亦無由而知之朕御極五十年聽政之暇勤覽書籍
凡四書五經通鑑性理等書皆經研究每儒臣逐日
進講朕輒先為講解一過遇有一句可疑一字未協
之處即與諸臣反覆討論期於義理貫通而後已蓋
經筵夲繫大典舉行之時不可以具文視也欽此
乾隆五年
諭經筵之設原欲敷宣經旨以獻箴規朕觀近日所
進講章其間頌揚之辭多而箴規之義少殊非責
難陳善君臣咨儆一堂之意蓋人君臨御天下敷
政寕人豈能毫無闕失正頼以古証今獻可替否
庶收經筵進講之益若頌美過甚不能實踐躬行
反滋朕心之愧此後務剴切敷陳期有禆於政治
學問勿尚鋪張溢美之虚文而無當於稽古典學
之實意欽此
一
經筵講官順治十四年定滿漢各八人康熙十
年定滿講官以内閣學士翰林院掌院學士侍
讀侍講學士詹事府詹事少詹事暨六部尚書
侍郎都察院左都御史左副都御史通政使司
通政使大理寺卿之曾任内閣學士翰林院掌
院學士讀講學士者充補漢講官以内閣學士
翰林院掌院學士侍讀侍講學士詹事府詹事
少詹事國子監祭酒暨六部尚書侍郎都察院
左都御史等官由翰林官升任者充補均由院
具題恭候
簡用
一
日講順治十二年
諭朕惟自古帝王勤學圖治必舉經筵日講以資啟沃
今經筵已定於文華殿告成之日舉行日講深有禆
益不宜刻緩爾等即選滿漢詞臣學問淹博者八人
以原銜充講官侍朕左右以備諮詢欽此乃定
日講之禮每歲自二月
經筵後始夏至日止八月
經筵後始冬至日止每日於部院官奏事後進講
講章繕正副二夲以正夲先期進呈夲日掌院
學士率講官二人或三人以副夲進講歲終彙
錄成帙進
御康熙十四年
諭日講原期有益身心增長學問今止講官進講朕不
覆講但循舊例日久將成故事不惟於學問之道無
益亦非所以為法於後世也嗣後進講時講官講畢
朕仍覆講如此互相討論庶幾有禆實學欽此十
六年
諭帝王之學以眀理為先格物致知必資講論向来日
講唯講官敷陳講章朕躬默聽即不諳文義講官無
由得知此雖係循行舊例然而經史精義未能研究
印證朕心終有未慊前曾諭内閣諸臣或朕自講朱
注或解說講章内閣諸臣奏講朕宜随便發明書旨
不必預定規程今思講學必互相闡𤼵方能融會義
理有禆身心嗣後日講或應朕躬自講朱注或解說
講章仍令講官照常進講著大學士會同内閣諸臣
翰林院掌院學士議奏欽此遵
旨議準講官進講時候
聖意或先將四書朱注講解或先將講章講解或先將
通鑑等書講解使得仰瞻
聖學講畢講官仍照常進講十七年奉
旨日講講章停止歲終彙寫止具夲奏聞二十二年
奉
旨齋戒日照例停講如不親詣行禮則仍進講
一
日講官滿八人漢十有二人兼
起居注除滿漢掌院學士兼攝外其餘以夲院官
與詹事府坊局各官充補由院題請
簡用三十九年奉
旨嗣後題補漢日講官開列人員内有由一甲進士出
身者注明夲人名下雍正元年議準嗣後如講官
出差即將應開列之人通行開列題請
欽點署理竢差滿回京日署理之人仍回夲任
一撰文順治十六年定
尊崇
冊立
冊封
妃
嬪各
冊寳印文恭上恭加
尊諡
升祔
冊諡各
冊寳文均由院撰擬進
呈酌委夲院官會同内閣官監視鐫刻
冊封王貝勒貝子公將軍
冊誥文由院題定文式填名咨送中書科祭告祝文
及
諭祭内外文武官祭文碑文夲院遵照禮部来文撰
擬繙譯進呈
欽定後仍交禮部轉行封贈内外文武各官
誥勅文由院開列撰擬官職名送内閣具題康熙
十年題準
誥勅文按品刊刻文式停止撰擬二十四年議準
誥勅文各照官職撰定文式頒給二十八年
諭大學士翰林掌院一官職任緊要必文學淹通衆所
推服者始克勝任凡翰林院撰擬之文亦須掌院詳
加刪潤然後成章聞明代大學士有兼管掌院之例
大學士徐元文著兼管翰林院掌院學士事(掌院不設專員)
(以重臣兼領始此)三十四年
諭翰林院專委以文章之事撰擬文字外更無他務嗣
後凡碑文祭文其撰擬之姓名並奉有俞允之旨及
申飭之旨皆書於冊三奉俞允之旨三奉申飭之旨
者具以聞欽此四十三年議準凡入八分公以下
奉恩將軍以上兼大臣侍衛等官閒散宗室補
授大臣侍衛等封贈
誥勅文各照官職撰定文式頒給
一纂修書史恭纂
實錄
聖訓掌院學士充副總裁官侍讀學士侍講學士侍讀
侍講修撰編修檢討充纂修官典簿待詔孔目
充收掌官筆帖式充謄錄官亦間充收掌官恭
修
玉牒以滿洲蒙古漢軍修撰編修檢討職名移送宗人
府充纂修官亦間以庶吉士擬送纂修書史
掌院學士充正副總裁官侍讀學士以下編檢
以上充纂修官亦充提調官庶告士亦間充纂
修官典簿待詔孔目充收掌官筆帖式充謄錄
官亦間充收掌官編纂諸書刊刻告竣皆得
奏請
頒賜其與纂諸臣及告竣時已出舘局者並許列銜
一入直侍班順治十七年
諭翰林各官原係文學侍從之臣今欲於景運門内建
造直房令翰林官直宿朕不時召見顧問兼以觀其
學術才品應分幾班每班酌用幾人即列名具奏欽
此遵
旨奏準分翰林官為三班每班用讀講學士二人讀講
二人編檢四人依次入直周而復始康熙三
十三年
諭翰林乃近侍之臣向因日講時時進見是以猶知其
言語舉止近来進見稀少講官侍班不過頃刻難以
悉其賢否著翰林詹事官每日以四人進南書房侍
直令學習文章字畫亦可以知其人之高下以備擢
用著即定議具奏欽此遵
旨議準夲院讀講學士以下編檢以上與詹事府詹事
以下中贊以上每日四人一班進
南書房侍直(四十七年停止)五十三年
諭翰林官員朕多不識其學問之高下亦不能悉知嗣
後朕駐蹕暢春園時著四人一班與南書房翰林一
處行走五日一更代(六十一年停止)五十七年
諭每逢奏事令翰林官五人侍班(六十一年停止)雍正三年
諭每逢聽政著翰林院滿漢編修檢討四人侍班班在
科道之上乾隆五年定每逢夲院直日引
見編修檢討等十人
一
行在扈從康熙五十年奉
旨翰林院滿洲漢軍翰林甚多每行圍著二人學習行
走
一升除夲院滿掌院學士由吏部開列題補讀
講學士以下由吏部以應升官擬正陪題補漢
掌院學士由吏部開列題補讀講學士暨國子
監祭酒司業由院會同詹事府以應升官職名
咨送吏部題補考選監察御史以編檢保送
康熙四十八年議準凡夲院暨詹事府官一應
升轉均以編檢任内俸通論雍正二年定凡
遇升轉由院會同詹事府以應升官及其次應
升官職名一併咨送吏部題請
簡用又定漢官奉差如遇升轉仍照例咨吏部題
補降補别官復回任者以見補官品為序不序
前俸
一舘選授職順治三年定進士
殿試畢即
簡授庶吉士先由吏部移咨到院題請日期至期
駕御便殿
御座前設案陳硃筆硯掌院學士豫以新科進士名
單進
呈次第引
見伏候
欽選大學士依次跪
御案左西面掌院學士在大學士後跪講官立
殿西東面選畢由院以選中諸進士並一甲進士
籍貫及鄉試會試
殿試名次與所習夲經開明進呈
御覽得
旨後交内閣欽遵
上諭分别讀清漢書具夲啓奏九年奏準按直省
大小取漢進士四十人滿洲四人蒙古二人漢
軍四人一同讀書(自此以後因地取才遞有增減累科沿之)雍正
元年
諭新科進士於引見之前朕欲先行考試知其學問再
行引見選拔庶人才不致遺漏目令天時寒冷考試
之日一應仍照殿試豫備考試題目朕將詩文四六
各體出題視其所能或一萹或二三萹或各體皆作
悉聽其便欽此(試卷鈐夲院印由院備餘會同禮部辦理)又
諭新科進士著問九卿有知其居家孝友人品端方者
各就所知舉出毋得隠而不言親戚相識亦不必廻
避問眀即注於進士姓名之下一併奏聞欽此又
諭選庶吉士著照依文字入選有保舉無保舉名次引
見其文字不入選與無保舉者仍照殿試甲第引見
欽此又
諭昨引見新科進士有記名者十七人皆正壮年將来
還可望其進益傳問伊等有情願在各舘效力及在
内閣學習者令各自陳若行走勤謹學問優者朕仍
拔置翰林欽此五年定試諸進士以論詔奏議詩
各一萹乾隆二年
諭新科進士著總理事務王大臣騐看分别三等具
奏候朕親加簡選欽此十六年試諸進士論奏
議詩賦各一萹
一教習庶吉士由院以應開列各官職名奏請
欽定滿漢各一人
國初定内院學士掌教習侍讀等亦與康熙九
年定以掌院學士或内閣學士領其事三十
三年奏準漢庶吉士學習漢書亦於侍讀侍講
修撰編修檢討内擇學問優長者為小教習教
習詩文四六(雍正八年停止)六十一年定大學士尙
書侍郎之不兼掌院事者並得掌教習事雍
正元年
諭向来庶吉士學習清書散舘之後每至荒廢以三年
學習之功置之無用殊為可惜嗣後清書散舘之翰
林不可令其荒廢今年新科進士選拔庶常朕意學
習清書者少點數人令其盡心學習務期通曉或在
翰林或用部曹即令與滿官一同繙譯如此方實有
禆益欽此乾隆十年
諭會典開載康熙年間選拔庶吉士後有選讀講修
撰編檢數人為小教習之例教習庶吉士詩文四
六今科之庶吉士著掌院暨教習庶吉士之大臣
於見任讀講修撰編檢内選數人為小教習欽此
十六年
諭庶吉士分習清書例由翰林院掌院學士分習惟
量其年力不拘省分舊時清漢各半自雍正年間
分習清書者漸少每科尚有十四五人十七八人
不等朕思邊省之人選館夲少聲律亦素所未嫻
既習國書自必專意殚精惟清文是務非天分優
而學業勤者不能兼頋漢文致日就荒落迨散舘
時或以清書優等授職而留舘後遇通行考試往
往絀於詩賦列入下等改令别用究其所肄清文
自散舘一試外别無職分應用之處微獨邊省即
北五省庶吉士類然翰苑中江浙人員較多而遠
省或致竟無一人者非所以均教育而廣儲才也
嗣後雲南貴州四川廣東廣西等省庶吉士不必
令習清書直隸山東山西河南陕西等省亦視其
人數若在三四人以上酌以年力少壮者一二人
其江浙等省人數在五六人以上者酌以二三人
率以三十歲以下者充之每科通計在十人内外
寕闕無濫循舉舊章備國朝典制足矣欽此
一散舘庶吉士讀書三年滿漢教習學士引庶
吉士等行三跪九叩禮吏部官散卷内閣滿漢
學士以題分授滿漢教習學士随分授庶吉士
等試畢吏部官收卷進呈
欽定甲乙引
見分别除授留舘者二甲出身授編修三甲授檢討
餘改用有差雍正元年
諭朕特恩開科人才軰出將来選拔庶常朕當親加考
試至日後散舘仍照舊例以三等分用欽此又議
準滿洲庶吉士散舘文理優者除授編修檢討
平常者照滿洲散進士例以通政使司知事等
官補用
一舘舍餼廩康熙四十二年定長蘆兩淮兩浙
兩廣河東福建等處塩差及滸墅蕪湖崇文門
等處稅差各八十兩湖口淮安等處稅差各七
十兩北新鳳陽閩海太平橋龍江關等處稅差
各五十兩掦州贑關天津粤海浙海臨清關等
處稅差各四十兩山海關江海南新等處稅差
各三十兩共計銀千四百有四兩每年解交戶
部送院除丁憂告病回籍者不給外見在舘庶
吉士均得分給
御試授職之後停其給發雍正十一年
諭翰林院教習庶吉士所以造就人材使之沉潜經籍
涵泳藝林可以典制誥之文鳴國家之盛也從前庶
吉士皆就翰林院讀書教習諸臣不時策勵是以身
心約束學殖易增舘閣之間蔚然稱盛朕意今科選
拔庶常仍令在衙門讀書俾教習諸臣得以朝夕訓
課兼厚給廪餼資其膏火庶幾枕經葄史文藻可觀
克稱詞臣珥筆之職應稽考前例及如何加與稟給
之處其酌議以聞欽此遵
旨議準庶吉士廪餼每人月給銀四兩五錢器用什物
由工部支取並撥給官房一所為教習舘令庶
吉士肄業其中頒給經史詩文各種存貯館内
以資課習
一出使外國順治初年朝鮮用滿官安南琉球
用漢官康熙二十三年安南琉球等國兼差
滿漢官由院開職名移咨禮部題請
欽定
一丁祭
國初定每歲春秋上丁釋奠於
先師以大學士具名上請以修撰編修檢討資深者
二人分獻致祭夲院
先師祠以夲院官之資深者一人主祭餘均助祭
一選錄墨卷雍正元年議準鄉試會試墨卷於
侍讀侍講修撰編檢内酌委數人會同禮部秉
公選錄進呈
御覽裁定頒行刊刻
給假回籍順治十六年題準掌院學士以下
檢討以上有請假省親終飬遷葬告病者均令
自行陳奏康熙十四年題準掌院學士自行
陳奏餘均送吏部具題
一稽察史書錄書雍正八年
諭史書錄書每年點出滿漢翰林官各二人悉心稽察
專司其事倘有玩忽潦草之處該翰林據實奏聞如
徇隠不奏後經察出將該翰林官一併議處欽此
一專員理事雍正元年
諭部院衙門均設司官專管定稾說堂筆帖式專管繙
譯廳官專管收𤼵文書翰林院衙門亦有錢糧出納
升遷議叙并各衙門文移往来事務繁瑣關繫不輕
乃皆出筆帖式典簿之手故遲速輕重多有弊端當
於俸淺編檢内擇才守優長者漢滿各二人專主定
稾說堂庶小吏不得作弊而衙門永清矣所委司事
之編檢如果實心任事辦理公敏者據實奏聞加以
殊恩欽此
起居注舘
一
起居注官均兼
日講官自掌院學士詹事以下坊局編檢以上皆
得開列請
簡以原官充補康熙九年初置
起居注館於
太和門西廊設滿漢記注官五十六年停
起居注官雍正元年
諭自古帝王臨朝施政左史記言右史記動蓋欲使一
舉動一出言之微無不可著為法則垂範百世也
皇考聖祖仁皇帝英年踐祚即設日講起居注官於詞
臣中擇其才品優長者以原官充補鉅典茂昭度越
前代誠為聖帝哲王之盛事
御極六十一年紹精一執中之統勵敬
天勤民之心文謨武烈經緯萬幾盛德日新大業丕顯
天下臣民仰瞻至治不啻日月麗天江河行地莫不
敬信悅服記注之臣美不勝書
皇考聖祖仁皇帝謙德彌光聖不自聖惟恐史官或多
溢美之辭故康熙五十六年裁省記注祗令翰林五
人於理事時輪侍班行凡有重務要旨仍令諸臣記
而存之意至周密也兹朕纉承大統夙夜兢業日昃
不遑思所以上繼
皇考功德之隆下至四海晏安之治頋惟凉德甚懼負
荷之難今御門聽政之初益當寅畏小心綜理庶事
咸期舉措允宜簮筆侍臣何可闕歟當酌復舊章於
朕視朝臨御
郊祀
壇
廟之時令滿漢講官各二人侍班不獨記載諭旨政務
或朕有一言之過一事之失皆必據實書諸簡策朕
用以自警冀寡尤悔庶幾凛淵冰之懷以致久安慎
樞機之動而圖長治其仍復日講起居注官如康熙
五十六年以前故事欽此遵
旨奏準復設滿漢
日講起居注官乾隆元年增設滿
日講起居注官二人
一侍直康熙九年定滿漢各一人侍直事畢以
夲日應記之事用清漢文記注十四年
諭朕向詣
兩宫問安爾等常随行記注朕思昏定晨省問安視膳
為子孫者之恆禮嗣後朕詣
兩宫問安侍直官不必随行欽此十八年
諭朕每日聽政一切折出票籖應商酌者皆國家切要
政務得失所關今後起居注官除照常記注外遇有
折夲啓奏令侍班記注惟會議機密重情暨召諸臣
近前面諭記注官不必侍班欽此雍正元年定侍
直記注官滿漢各二人恭遇
御門聽政記注官先於西階下東面立竢
駕御座記注官升階去
御前丈許東面立大學士學士敷奏折夲時近前二
尺許恭聽
玉音以備記載大學士學士退記注官亦退每
御殿日記注官昧爽至
太和殿内西次間前楹東面立
賜茶時記注官亦
賜坐
賜茶
駕還宫乃退凡
頒詔
冊封文武傳臚諸典禮記注官侍立同前元旦冬
至
皇太后聖夀
萬夀聖節
皇上先詣
皇太后宫行禮記注官豫入
永康左門至
慈寕門外西階下東面立竢禮成
駕還宫至隆宗門記注官由右翼門入竢於
中和殿外丹陛之西
駕御中和殿記注官随執事各官行禮畢由
太和殿後門趨至
殿内侍班如常儀
殿試讀卷記注官與讀卷官恭候於
乾清門竢
駕御便殿記注官先入至
殿内西立東面讀卷官乃入
賜茶記注官亦
賜坐
賜茶
太和殿
閱祝版香帛記注官在殿外丹陛西東面立
中和殿
閱祝版
閱祭文香帛
閱耒耜均在殿外丹陛西東面立
躬祭
壇
廟
視學釋奠記注官侍班均按右翼豹尾班之次
經筵
御文華殿同諸臣入殿西侍班於九卿之次
躬耕耤田記注官於耤田外随右翼豹尾班行暨
御觀耕臺於臺上右翼豹尾班之次東面侍立
大閱侍班如
耕耤儀上元及歲除燕外藩蒙古記注官與燕坐
於右翼豹尾班之次
賜坐時行一跪一叩禮侍衞行酒至亦如之燕畢降
自西階随衆行禮出師
命將記注官於
太和殿内侍班凱旋
迎勞侍立於
黃幄外右翼豹尾班之次受俘禮侍立於
午門樓前檐下右翼豹尾班之次勾決日記注
官同大學士内閣學士刑部尚書侍郎祗候
召入
駕東嚮坐記注官負北序立
一扈從
駕謁
陵
校獵暨
駐蹕南苑
廵狩方岳記注官皆扈從均於右翼豹尾班之次
一記注每月記注清漢文各二冊書日月及該
直官姓名凡侍班所記下直時備載於冊卷末
彙為總䟦冊中每葉鈐以翰林院印貯之鐵匭
扄鐍封識歲終題眀送内閣會同内閣學士監
視藏之内閣大庫雍正二年議準凡各衙門
奉有訓勵奬勸所降
諭旨各於月終詳錄原由月日移送記注館該直官
補入記注冊六年奏準八旂具奏事件及補
授官職等事均移送到館以備記載七年奏
準令各省題奏夲章均增揭帖一通送館記注
後移交内閣收貯
詹事府
一兼銜詹事兼翰林院侍讀學士銜少詹事兼
侍講學士左庶子兼侍讀右庶子兼侍講洗馬
兼修撰中允兼編修贊善兼檢討正字以中書
舍人魚攝
一日講康熙二十五年議準
皇太子講官滿二人漢四人以詹事府坊局官暨
翰林院官充補日以講官滿一人漢二人輪直
進講正夲先期送進副夲由司經局正字謄繕
講官恭奉進講每日早講官進至内左門外坐
賜茶候内監出引至
毓慶宫
惇夲殿行一跪三叩禮進至講案前
皇太子先講夲日書畢滿漢講官以次進講先講
四子書後講五經講畢各退
皇太子日講之期新歲開印後請
旨開講遇
躬祭
壇
廟與三大節慶賀日停講忌辰停講外雖寒暑齋戒日
期及封印後均不停講至歲暮祫祭齋戒日始
暫停
一會講康熙二十五年奏準每歲二月八月
駕御經筵後欽天監擇吉具題
皇太子行會講禮是日
皇太子恭詣
傳心殿祗告禮成陞
主敬殿座各大臣官員排班序立行二跪六叩禮
退立原班滿漢講官詣講案前一跪三叩以次
進講先四子書後五經講畢同大臣官員等退
出
殿外丹墀下序立仍行二跪六叩禮畢各退講章
由詹事府先期送進講官滿漢各二人
一集議詹事府職掌均與翰林院同惟騐看月
官每歲朝審詹事少詹事皆入班詹事坐於大
理寺卿之次少詹事坐於右通政大理寺少卿
之次九卿會議大政有奉
旨令九卿詹事科道議者班次與前同
一升除順治九年題準詹事以下正字以上由
内院題補主簿以下由吏部題補十一年題
準詹事府坊局等官均移咨吏部題補康熙
十四年議準滿漢詹事由吏部開列題補滿少
詹事坊局等官由吏部以應升官以正陪題補
漢少詹事坊局等官由府會同翰林院將應升
官擬出咨送吏部題補四十八年議準凡夲
府官一應升轉均以從前編檢任内俸通論
雍正二年定凡遇升轉由府會同翰林院以應
升官並其次應升官職名一并咨送吏部題請
簡用乾隆十八年
諭會典舘進呈纂修詹事府會典則例多沿&KR0670;舊文
未加更定詹事乃東宫僚佐儲貳未建其官原可
不設苐以翰林叙進之階姑留以備詞臣遷轉地
耳古稱建儲為國夲計朕酌古準今深知扵理勢
有所難行載在史冊者姑置弗論即如理密親王
當
皇祖聖祖仁皇帝時
聖慈鍾愛初無間言嗣以東宫既建狎昵匪人陷於失
德再致廢黜其先所置宫僚何常非一時之選如
湯斌即所稱當代醇儒然亦何禆萬一蓋别立宫
府即僚屬多人賢否參雜斷難保其不滋事端夫
以
皇祖之包含宏大尚廹於
宗社之重必不可容可見建儲一事亦如封建井田固
不可行之近世也是以
皇考鑒於前事默定
宸衷不事建儲分府惟擇老成宿望大臣如朱軾鄂爾
泰傅敏張廷玉蔡世遠等勸讀内廷
聖謨深遠
慈覆如天朕纉承以来恪遵
家法今皇子等讀書内廷亦惟慎簡師傅俾之薰陶德
性講習經書日有程課其視出閣就傅有名無實
者相去為何如耶要之豫教固所當重實亦存乎
其人此則
蒼穹之敷佑
宗社之貽庥景運靈長有非人力所致者矣會典載春
秋進講虚文縟節甚為無謂又如皇太子賀箋論
體制當由内閣擬乃由詹事頒發此亦前明坊局
閒曺藉以招事示權已耳果爾則賀
皇太后
皇后表箋亦當内務府頒發耶此皆沿襲之謬著該
總裁官改正進呈欽此
欽定大清會典則例卷一百五十三
