欽定大清會典則例卷九十八
樂部
一典樂順治初年定凡宮懸大樂皆教坊司奏
之設奉鑾一人(正九品)左右韶舞各一人左右司
樂各一人協同官十有五人俳長二十人色長
十有七人歌工九十八人
宮中行禮燕會用領樂官妻四人領教坊女樂二
十四名於
宮門内序立奏樂又定凡祠祭之樂皆太常寺
神樂觀司之設提點左右知觀協律郎司樂等
官樂生文武舞生樂舞儀節令協律郎等官教
習每月之三六九日演習於凝禧殿(康熙十二年改今名)
八年奉
旨停止教坊司婦女入宮承應更用内監十五年
諭祭祀關繋大典必供事人員通曉嫻熟始克肅將誠
敬近見太常寺樂舞生聲容儀節多有未諳嗣後須
責令勤加肄習務俾精通不得仍前玩忽欽此雍
正元年覆準除樂戸籍更選精工音樂之人充
教坊樂工七年奏準改教坊司為和聲署
乾隆七年設樂部凡太常寺神樂觀所司祭祀
之樂和聲署掌儀司所司朝會燕饗之樂鑾儀
衞所司鐃歌鼓吹前部大樂(即大罕波)均隸樂部
欽簡禮部堂官内務府堂官各一人暨各部院堂官
之諳於音律者總理樂部事務是年奉
旨祭祀
壇
廟總理樂部堂官在御史侍班處侍立大朝日在都御
史侍班處侍立又
諭
郊
廟朝會鉅典攸關其登歌下管各工必肄業有素方免
臨期舛誤此事非可猝就但及今亦當次第辦理
太常寺樂舞生每月在神樂觀演樂雖有定例再
當於春秋二季令赴掌儀司演習如有不協之處
即為訓導俾律呂均諧用昭誠敬欽此遵
旨議準每年春秋於三月九月赴掌儀司演樂一次
令總理樂部大臣悉心考驗又議準樂部署
正滿漢各一人署丞滿漢各一人侍從待詔供
奉供用等官無專員均以禮部内務府太常鴻
臚寺官兼充又議準額設樂工百二十人見
不足額臨期雇覓民間鼓手承充請將見存人
内逐一遴選出身清白通曉音律者仍令承直
外其有鑾儀衞鼓手頭領繋内務府人應移隸
内務府又有内務府人借補民校之六十餘名
應將此項人内一幷遴選學習又議準鼓手
樂工總名為署史而以所司樂器分别其名鐘
曰司鐘磬曰司磬琴曰司琴瑟曰司瑟笙簫壎
篪亦如之又議準供用官由司鐘司磬司琴
司瑟内選補供奉官由供用官選補供奉官升
署丞署丞升署正侍從待詔為署正署丞之加
銜不作升轉其内務府人有應選執事及考試
繙繹文武生員鄉會試仍準其與選與試如繫
署史與領催同繋供用官與執事人同繫供奉
官與庫掌同繫署正署丞侍從待詔並與主事
同署史及供用官已選庫掌及已中舉人供奉
官升主事及已中進士署正署丞侍從待詔已
升員外郎者均開闕别補餘皆兼銜行走至非
内府佐領内管領下之漢人止於本署升轉升
至署正而止再有勤勞加為侍從待詔再有勤
勞止加級食俸不準升轉别衙門將來如有生
員舉人進士出身之外省漢人因通曉音律而
為本署官者升至署正準與光祿寺署正一例
升轉其員闕應補之人皆總理樂部之堂官會
同内務府總管遴選如署正署丞員闕奏請補
授移咨吏部注册署史闕堂官等選補注册侍
從待詔供奉供用無定員者仍照前辦理署正
署丞見有可以簡用之人若滿員闕則内府佐
領内管領下人通曉音律者甚少應設額以待
學習得人見在不必補足又奏準署史冠服
有官者各照品級服用無官者仍穿遜衣其署
史或有應穿補服之時準照未入流雜職官用
黃鸝補服向來遜衣上花補亦換黃鸝至有頂
帶官員應照内務府鴻臚寺等衙門之例不論
品級均掛素珠侍班委署官與見任同離任不
準掛八年改神樂觀為神樂所知觀改為知
所十四年奏準嗣後禮部滿尚書職銜加兼
管樂部太常寺鴻臚寺字樣著為成例二十
年奏準神樂所改為神樂署提點改為署正知
觀改為署丞品級仍舊以昭畫一
一樂章名順治元年議準
郊
廟樂章累朝各取佳名以明一代之制除漢魏曲名不
可枚舉外梁用雅北齊及隋用夏唐用和宋用
安金用寧元宗廟用寧郊社用咸前明用和
本朝削寇亂以有天下擬改用平字
天壇九奏
地壇八奏
太廟六奏
社稷七奏均用中和韶樂又題準孟春上旬諏吉
及歲除前一日祖迎
太歲樂均六奏樂章用平字二年定春秋二仲月
上丁釋奠於
先師樂章六奏用平字八年定朝
日七奏樂章用曦字夕
月六奏樂章用光字均奏中和韶樂十一年定
躬耕饗
先農樂章用豐字康熙五十五年
頒中和韶樂於直省
文廟雍正二年議準令
闕里司樂選工赴太常寺演習訂正轉相傳授以
達於直省
文廟(詳本條下)是年
欽定耕耤禾辭及耕耤筵燕樂章乾隆六年奏準謹
按黃鐘子位天之統也
天壇樂章宜以黃鐘為宮黃鐘下生林鐘林鐘未位地
之統也
地壇樂章宜以林鐘為宮林鐘上生太蔟太蔟寅位人
之統也
太廟樂章宜以太蔟為宮至
社稷壇亦地也亦宜改用林鐘為宮月生於西酉西
方正位也又秋分夕月建酉之月也
月壇宜改用南呂為宮至
日壇若以日東月西日夘月酉論雖應用夾鐘為宮
但夾鐘隂而日為陽揆以人心屬日之義則亦
宜用太蔟為宮
先農壇為農事也宜以姑洗為宮
帝王廟
先師廟祭以春秋則宜春以夾鐘秋以南呂為宮
太歲殿則宜以歲始之律太蔟為宮均應將樂章與
字譜逐一覈定俾宮商諧暢七年遵
旨議準
社稷壇於春秋二仲月上戊日致祭宜春以夾鐘為
宮秋以南呂為宮又奏準禱祀
天神應從
圜丘以黃鐘為宮
地祇應從
方澤以林鐘為宮樂章用豐字又奏準耤田之樂有
三一祭
先農壇一
親耕時歌三十六禾辭一筵燕時奏雨暘時若五穀
豐登家給人足三章
先農壇樂章繋順治年間舊文已經進
呈改正三十六禾辭無庸别撰惟雨暘時若等三
章原為筵燕而設雍正二年以其文不雅馴而
令改撰乃仿古樂府體為之實不能施於燕樂
又自雍正二年來每年耕耤從未賜燕則此樂
本可不奏乃因齋宫(今名成宮)(慶)
陞座諸臣慶賀
賜茶及
還宮並無樂章誤將此三章燕飲之詩奏中和韶樂
而歌之實為未協請嗣後
慶成宮
陞座及
還宮均用中和韶樂羣臣慶賀時仍用丹陛大樂且
常朝
賜茶時本無奏樂之理應行停止至
賜燕需樂雖停止筵燕之歲多而樂章不可以不具
請將雨暘時若等章照海宇昇平日樂章别行
撰擬但其辭不必太長每篇較海宇昇平日字
數止須四分之一又奏準
先農壇若遇不行
躬耕之年遣順天府府尹致祭不用本壇樂懸應别
撰羣祀慶神歡曲
皇后不行親蠶之年奏遣内務府奉宸苑太常寺堂
官祭
先蠶樂章亦如之
皇后親蠶遵
旨不用樂懸應别擬樂章比羣祀慶神歡加隆又
奏準賢良等祠繫本朝臣子祭時槩不用樂至
其他羣祀雖與大祀中祀有差然非天神地祇
即古聖先賢故仍舊用樂但不用樂懸仍奏慶
神歡曲以别於大祀中祀所奏之曲當照導迎
樂例不登歌而止載其辭於書三獻三奏辭譜
皆同再前以祭城隍神議不用樂今按城隍在
地祇從壇仍應用樂八年
諭向來
先農壇親祭始用中和韶樂遣官則同羣祀之例不
用中和韶樂按
日
月壇中祀雖遣官仍用中和韶樂惟不飲福受胙朕
思國之大事在農
先農壇在中祀之列此次遣親王恭代即著照
日
月壇之例用中和韶樂永著為令欽此十三年
駕幸山左
躬祭
岱嶽樂章六奏用豐字與祭
地祇同樂人用太常寺樂生自京隨往樂器於闕里
文廟移用十五年
駕幸中州
躬祭
嵩嶽樂章六奏用豐字與祭
岱宗同十八年奏準禱祀
社稷樂章七奏用豐字祈雨以夾鐘為宮報祭以南
呂為宮又奏準禱祀
太歲祈雨報祭樂章均六奏用豐字
一佾舞順治初年定凡
壇
廟祭祀初獻用武舞干戚六十有四亞獻終獻均用文
舞羽籥六十有四引舞旗節四舞皆八佾惟
文廟止用文舞六佾引舞旌節二乾隆七年議準
大雩禮用舞童十有六人分八列執羽翳為皇
舞八年具奏武舞干上有字其字止五種而
分八佾必不齊一又多互異必繫年久遺失以
訛傳訛謹撰擬八句恭候
欽定奉
旨改定雨暘時若四海永清倉箱大有八方敉寧奉
三永奠得一為正百神受職萬國來庭
一
壇
廟樂器順治元年定祭祀樂章有九奏有八奏有七奏
有六奏所奏樂器均金鐘十有六玉磬十有六
琴十瑟四排簫二簫十篴十笙十壎二篪六建
鼓一搏拊二柷一敔一司樂章者所執木笏十
十四年
諭祭祀關國家大典應用樂器尤所以感格神明必精
美完好始足肅將誠悃朕觀各壇所用其中尚有敝
損非朕祇事
天
地
祖宗
社稷及致敬告古帝王聖賢之意爾部即詳行察驗
應加修整者節次開列奏請以便修整更換欽此
康熙五十二年重造各
壇
廟中和韶樂五十四年改造
圜丘壇金鐘玉磬各十有六是年樂器告成太常寺
題請載入
典訓奉
旨太常寺為樂器告成請載典訓具奏此樂器原繫明
朝所載制度原佳但年久失真不免音律未協之處
朕因再為修理並未創造今以制作之功全歸於朕
似屬不可大學士九卿詹事科道議奏遵
旨議準前代樂器並未窮究根源釐定矩度今中聲既
得損益咸宜若不垂載典冊恐歲久仍復失傳
將起造告成年月一并宣付史館五十五年
造
祈穀壇金鐘十有六玉磬十有六
一
壇
廟設樂冬至大祀孟夏常雩祀
天於
圜丘樂部率太常協律郎等設中和韶樂於壇三成階
下金編鐘在東玉編磬在西均十有六懸以筍
簴設建鼓一於鐘懸之次左麾一柷一笙五搏
拊一西嚮右敔一笙五搏拊一東嚮左右執笏
司歌章者各五人立於笙前東西嚮左右分列
琴十瑟四排簫二簫十篴十壎二篪六均北嚮
陳武功文德之舞各八佾於階下引舞旌節四
干戚羽籥各六十有四孟春祈穀於
祈年殿樂部率太常協律郎等設中和韶樂於殿外丹
陛上分左右懸陳武功文德佾舞於樂懸之次
與
圜丘同夏至祭
地於
方澤樂部率太常協律郎等設中和韶樂於壇二成階
下編鐘在西編磬在東建鼓設鐘懸之次左麾
一柷一笙五搏拊一東嚮右敔一笙五搏拊一
西嚮琴瑟簫篴壎篪依數分比均南嚮旌節干
戚羽籥之屬東西分列與
南郊同
太廟時饗大祫均樂部率太常協律郎等設中和韶樂
於殿外階上分左右懸陳佾舞於樂懸之次並
如
郊祀儀春秋二仲月祈報
社稷樂部率太常協律郎等設中和韶樂於
壇下内壝門内分左右懸南嚮陳佾舞於樂懸之次
如
北郊儀春分朝
日樂部率太常協律郎等設中和韶樂及佾舞於
壇下南北分列東嚮秋分夕
月樂部率太常協律郎等設樂懸佾舞西嚮仲春吉
亥饗
先農樂部率太常協律郎等設中和韶樂及佾舞於
壇下東西分列北嚮器數並同季春吉已饗
先蠶樂部率掌儀司内監陳樂於壇下左右六合鼓
一方響十有六雲璈二琴四瑟二簫六篴六笙
六杖鼓二拍版二均北嚮春秋二仲月諏吉祭
帝王廟樂部率太常協律郎等設中和韶樂於殿外
階土分左右懸北嚮陳佾舞於樂懸之次如常
儀春秋上丁釋奠於
先師樂部率太常協律郎等設中和韶樂於殿外階
上編鐘在東編磬在西皆十有六懸以筍簴設
建鼓一於鐘懸之次左麾一柷一搏拊一笙三
西嚮右敔一笙三搏拊一東嚮東西分列琴六
瑟四排簫二簫六篴六壎二篪四均北嚮陳文
舞六佾於殿外引舞旌節二羽籥三十有六歲
旱祈雨於
天神樂部率太常協律郎等設樂懸於階下之南陳
佾舞於樂懸之次均北嚮如式報祀同祈雨於
地祇樂部率太常協律郎等設樂懸於階下之北陳
佾舞於樂懸之次均南嚮如式報祭同(祭方嶽並同惟)
(無佾舞)孟春上旬諏吉及歲除前一日祀
太歲樂部率太常協律郎等設中和韶樂於殿内分
左右懸北嚮陳佾舞於樂懸之次歲旱祈雨報
祀同每歲祭
先醫於景惠殿和聲署官設慶神歡樂於西階下雲
璈一笙二管二篴二鼓一拍版一
火神廟設樂於西階下
顯佑宮
關帝廟
城隍廟
東嶽廟
黑龍潭龍神祠
玉泉龍神祠均設樂於西階上興工祭
后土
司工之神和聲署設樂於祭所西序迎吻祭
窰神
門神和聲署設樂於各壇前西序器數均與祭
先醫同
一朝會燕饗之樂順治初年定元日長至
萬壽聖節及常朝皆用中和韶樂羣臣行禮用丹陛
大樂
躬祀
壇
廟禮成回鑾
乘輿出入一切慶典用導迎樂樂章均用平字燕饗
侑食殿廷清樂以樂辭之首句為章名部燕衍
聖公及文進士恩榮武進士鷹揚燕鄉飲酒於
順天府學皆教坊司作樂承應又定
皇太后宫三大節朝賀均用丹陛大樂康熙十六年
增設
太皇太后宮中和韶樂二十五年增設
皇太后宮中和韶樂乾隆六年
諭殿陛中和韶樂音律節奏與樂章字句覺有未協
可即奏試察明具奏欽此遵
旨議準
殿陛中和韶樂關朝會之隆儀宜情文之悉備協
諸聲韻而定樂章被之管絃以成音律要必人
聲既和而後從之謹按見在三大節奏樂十二
成惟淑平順平二成每章八句其元平和平遂
平允平乾平泰平怡平升平豫平履平十成樂
章均每章十句每句四字而按之音律節奏則
每章八句每句六七八字不等以十句四字之
樂章和以八句六七八字之音律其長短抑揚
宜有不盡調協應將樂章字句按音律之節奏
以調和之章酌從八句句無拘四字令翰林院
酌擬樂章十二成交内務府詳細按律奏試務
期調協盡善進呈
御覽以昭依永和聲八音克諧之盛七年奏準朝
會樂章字句太多廷臣禮畢則樂工隨意止樂
亦屬非體應用七言四句以排班趨進立定之
節候為第一句完奏以節鼓下三句每一跪三
叩起立之節候各完一句奏以節鼓九叩禮成
恰完四句至
皇帝於
皇太后前行禮不便與臣下辭同應為五言四句節奏
如前謹擬樂章進
呈竢
欽定後行文禮部内務府令樂工演習奉
旨所奏五言七言近於詩句樂章仍以長短句為是
準其字數相與彷彿可也又議準三大節廷臣
行禮惟於叩首時奏樂實屬無義可尋且亦不
便於用請嗣後定丹陛樂為五節於贊排班聲
止之後樂作贊退後羣臣趨至仗末之時樂止
以一節為趨進三節為三跪九叩一節為趨退
如有進表宣表禮儀則於第一節樂闋羣臣已
跪之後進表宣表畢樂再作如此則節奏既分
遲速合度樂之始終條理與禮之進退趨蹌適
相比附又奏準丹陛樂與中和韶樂音節不
同因丹陛樂有章而不歌故樂章字句舊未審
詳與中和韶樂一例四字為句按諸音律不相
符合自應改正又奏準
皇后宮三大節升座還宮均用中和韶樂行禮用丹
陛大樂又奏準和聲署導迎樂奏佑平禧平
之章向例均繫奉鑾以漢語贊奏嗣後請用贊
禮郎以國語贊奏庶與各贊相之禮畫一是
年具奏
内廷行禮丹陛大樂未載章名謹擬定章名恭候
欽定奉
旨用雝平又遵
旨議準元日冬至
萬壽三大節並以黃鐘為宮
朝會燕饗各以其月之律為宮
皇太后
皇后宮三大節均以南呂為宮八年奉
旨嗣後閏月常朝所用樂章視時憲書所載交節之
前用上月宮調交節之後用下月宮調永著為例
十七年奏準導迎樂章凡
躬祭回鑾皆奏祐平一應慶典皆奏禧平
一隊舞崇德二年元日樂舞人等分别伎藝賞
銀有差順治十年元日舞官十有六人每人
給賜朝衣樂舞人等每名賞銀有差十一年
元日舞官各賞蟒叚樂舞人等各賞銀有差
康熙四年元日舞官各賞蟒叚鞍馬樂舞人等
各賞馬叚紬布有差十二年定舞官各賞蟒
叚大叚樂舞人等各賞紬叚布疋有差乾隆
八年奏準隊舞名色總名慶隆舞介胄騎射為
揚烈舞大臣朝服隊舞為喜起舞竹馬為禺馬
所戴□面為面具綽爾多密什幫總名為蒙古
樂曲綽爾多密為笳吹什幫為番部合奏跳擺
索為繩技瓦爾喀隊舞為瓦爾喀部樂伎歌章
為司章騎竹馬為司舞彈琵琶為司琵琶彈三
絃為司三絃搊筝為司筝拉胡琴為司阮劃箕
為司節拍版為司拍拍掌人為司抃高麗觔斗
總名為朝鮮國俳擊鼓人為朝鮮鼓伎吹篴為
朝鮮篴伎頭領為朝鮮俳長掌儀司觔斗人奉
旨改為擲倒伎瓦爾喀總名為瓦爾喀部舞者為瓦
爾喀部舞人敲楪子為擊缶伎竹口琴人為瓦
爾喀觱栗伎胡琴為瓦爾喀阮伎糚合子人為
火樹童子唱秧歌人為禾辭伎十四年平定
金川凱旋
賜宴奏德勝舞
一樂器順治初年定中和韶樂麾一金編鐘十
有六玉編磬十有六琴四瑟二排簫二簫二篴
二笙四壎二篪二建鼓一搏拊二柷一敔一丹
陛大樂戲竹二方響二雲璈二篴四管四笙四
大鼓二杖鼓一拍版一清樂二部一
殿廷清樂一丹陛清樂均雲璈二篴二管二笙二
小鼓一杖鼓一拍版一導迎樂戲竹二雲璈二
篴四管六笙二大鼓一拍版一鐃歌鼓吹畫
角二十有四掆鼓四十有八應角鼓八杖鼓二
拍版二金二鉦四篴十有二大銅角八小銅角
八前部大樂(舊名大罕波)大銅角四小銅角四金
口角四鐃歌大樂大銅角八小銅角八金口
角八銅鼓四金二鈸一點一鼓一鐃歌清樂
雲璈二篴二管二笙二鼓一鈸一點一部燕
樂雲璈二篴二管二笙二鼓一拍版一雍正
二年定
耕耤三十六禾辭樂金鼓簫篴笙拍各六領樂官六
人乾隆七年定
先蠶壇採桑歌樂金鼓拍版各二簫篴笙各六又
奏準恭按
太和殿
皇帝陞座所用中和韶樂止有笙四簫二篴二殿廷
高敞惟聞鐘鼓之聲按明會典所載樂器笙十
有六簫十有二篴十有二多於今數倍嗣後笙
請用八簫篴均請用四庶幾克諧至歌工二人
似亦太少請增為四人並請
宮内應用中和韶樂一例增設
一朝會燕饗設樂元日長至
萬壽聖節常朝樂部率和聲署陳中和韶樂於
太和殿檐下金編鐘在東玉編磬在西皆十有六
懸以筍簴設建鼓一於鐘懸之西左麾一柷一
搏拊一西嚮右敔一搏拊一東嚮左右司歌章
者各二人東西嚮左右分列琴四瑟二排簫二
簫四篴四笙八壎二篪二均北嚮領樂官東西
各四人署史三十五人設丹陛大樂於
太和門檐下東大鼓一方響一雲璈二簫二篴四
管四笙四杖鼓一拍版一西大鼓一方響一樂
皆北嚮領樂官東西各二人樂工二十二人節
以戲竹領樂官二人率執戲竹者二人夾丹陛
中階立東西面
慈寧宮朝賀内監陳中和韶樂於
慈寧宮檐下陳丹陛大樂於
長慶門内(於)(皇后行禮時移慈寧門内檐下)
皇后宮朝賀陳中和韶樂於
交泰殿檐下陳丹陛大樂於儀駕之南皆左右北
嚮
太和殿筵燕侑食奏清樂一設於殿外中和韶樂
之後一設於丹陛大樂之東廵酒奏慶隆舞樂
及諸樂舞均先竢於殿外
車駕出入及進穜稑進鉤筐齎榜用導迎樂均領樂
官六人率署史二十人豫設於
午門外
頒朔進春進表箋均領樂官二人率署史二十人豫
設導迎樂於禮部欽天監進書豫設於纂修館
前迎吻豫設於琉璃窰禮部
賜衍聖公燕及恩榮燕兵部鷹揚燕均和聲署設樂
器五魁舞舞童五人歌舞均豫竢於大堂露臺
下鄉飲酒禮設樂於府學西階下鐃歌鼓吹
設於
午門外
車駕省方蒙古畫角並鐃歌大樂鐃歌清樂設於旌
門外左右
郊祀回鑾前部大樂設自壇門止於
天安門
耕耤三十六禾辭樂設於耤田左右
親蠶採桑歌樂設於桑園之左右
欽定大清會典則例卷九十八
