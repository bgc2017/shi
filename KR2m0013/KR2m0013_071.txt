欽定大清會典則例卷六十八
禮部
儀制清吏司
學校一
一學校之制順治初遼東十五學寄設永平府
於都司學設教官一人兼管自在瀋陽鐵嶺開
原四學於寧遠學設教官一人兼管前屯錦州
義州右屯四學於廣寧學設教官一人兼管永
寧蓋州海州定遼右衞四學五年改設遼學
置教官一人十一年覆準商籍生員長蘆鹽
運使司所屬在直隸者附河間府學在山東者
附濟南府學兩淮所屬附江南揚州府學兩浙
所屬附浙江杭州府學陜西所屬附寧夏府學
河東運城别設運司學十六年題準直隸山
海衞宣府衞學邊遠無可歸幷仍準照舊其懷
來衞永寧衞學歸延慶州保安衛學歸保安州
龍門所學歸開平州昌平衞學歸昌平州又
題準湖南辰州五寨照例設學令辰州府訓導
分攝康熙二十六年覆準直隸懷來永寧保
安三衞仍各設學令保安州學延慶州學兼攝
二十八年議準四川奉節縣為䕫府首邑又
兼大寧歸幷應復建學又覆準貴州貴筑縣
照例設學即令新貴學官兼攝三十一年覆
準貴州安化縣學即令府學兼攝又覆準雲
南自平定以來人文漸盛師宗州復設學正一
人元謀定邊二縣復設訓導各一人三十二
年覆準湖廣五開衞學即令靖州學兼攝五
十一年覆準廣西西隆州已建學宮撥武緣縣
學訓導移駐以專督課五十三年覆準湖廣
鎮溪所修建學宮以瀘溪學訓導就近兼攝
五十四年覆準湖廣安陸府鍾祥首邑向未設
學諸生附府學考課今建立學宮設教諭訓導
各一人又覆準貴州南籠廳修建學宮分普
安學訓導司學務雍正元年覆準廣西太平
土州設立學宮令生童就近肄業以養利州訓
導移駐專司督課二年覆準廣西西陵縣久
同西隆州改土歸流照康熙五十年西隆州例
建學以思恩府學訓導移駐專司督課三年
諭古有諱名之禮所以昭誠敬致尊崇也
孔子道高千古德冠百王為往聖繼絶學為萬世開
太平自天子以至於庶人皆受師資之益而直省郡
邑之名如商邱章邱之類今古相沿不改朕心深為
不安自今或改讀某音或别易他字其於常用之際
作何廻避著九卿會議具奏欽此遵
旨議奏嗣後惟祭
天於圜丘丘字不用廻避外若府州縣地名相犯者由
内閣擬字更易山川市鎮由該省督撫稽考更
易報部至姓氏相同者加阝作邱常用之際書
從古體又
諭今文出於古文若書從古體是仍未嘗廻避也此字
本有期音毛詩及古文作期音者甚多嗣後除五經
四子書外凡遇此字並加阝為邱地名亦不必改但
加阝旁讀作期音庶乎允協欽此四年覆準山西
威遠衞學廪增附生撥入朔平府學老營所學
廩增附生撥入寧武府學其神池利民八角三
堡先進寧武學者改歸神池學鎮西衞先進岢
嵐州學者改歸五寨學其餘衞所均照改設新
縣撥入縣學造册送部又覆準雲南普洱府
學教職於元江府學調訓導一人以司啓廸其
從前附入元江府學各生令撥入普洱該學政
别造清册報部又覆準山西臨晉縣分為兩
縣以臨晉縣學訓導分理新縣學務十年覆
準長蘆鹽運使司所屬商籍生員在天津州滄
州者向附河間府學今天津州升府滄州亦歸
天津府屬應改附天津府學考課十一年覆
準凡府州縣
文廟學宮有應行修理之處該地方官據實確估
詳明廵撫學政交與該地方官於學租銀内動
支修理竢完工之日委官驗明責令教官敬謹
守護遇有殘闕即會同地方官酌量修補地方
官及教官遇有升遷事故離任時將
文廟學宮照
社稷各壇墠之例入交盤項内接任官驗明並無
傾圯出結接受如有損壞失修之處即揭報參
處乾隆三年覆準甘肅臨洮府並附府之狄
道縣移駐蘭城改蘭州學為府學擇地别建臯
蘭縣學狄道縣學改為州學六年覆準四川
樂山縣學改為嘉定府學三臺縣學改為潼川
府學樂山三臺二縣學即令各附府學之内毋
庸别建學宮八年覆準甘肅口外安西沙州
靖逆柳溝赤金五衞生員向隸肅州學管轄但
去肅千有餘里稽察莫及應於五衞適中之安
西衞增設教授一人五衞生員均撥歸該教授
管轄
一學政考校順治九年題準學政歲科兩考定
以三年内報完仍竢新任面代不許擅離地方
康熙十二年覆準順治十八年經科臣疏請
幷歲科為一考今三年内童子入學府學止二
十名大學止十五名中學止十二名小學止七
八名據直省學政所報文册各學生員三年内
每學援納事故黜革等項約三四十名至百名
不等三年為時甚久僅行考試一次儲才不廣
督責不勤應仍照舊例三年内歲科兩考滿洲
蒙古漢軍今既考漢文照漢人一例考試又
題準學政考試遲延限内不能完結者降一級
調用十八年題準學政考過學册一年二季
解部由部於新舊學册嚴加校對如有額外濫
取朦報者題參二十五年題準學政歲考畢
造簡明文册解部科校對科考畢亦如之總計
三年二次其違限不解者照定例參處二十
六年題準學政於鄉試第二年接任其未考地
方多者展限五月少者展限三月報滿若鄉試
之年於試前接任竢下次三年歲科試完報滿
三十九年覆準學臣歲考後令解全册一次
科考後止將錄取生童姓名幫補日月及各項
事故分别開報不必别造四柱全册四十年
題準學臣歲科解册均由驛遞四十一年覆
準鄉試之年遇新任學政於本年到任者準將
歲考一二等生員册送科舉以應本年鄉試仍
於鄉試後補行科考生員補廩增童生入學均
照定例將試册速行送部此後各省學政因鄉
試期近科考未遍題請以歲作科者均照此例
四十五年覆準學政報部歲科册内有錯誤
者該部駮回改正其名數不符朦溷報部及頂
冒等弊並不應補廩增而越補不應降青而竟
降者奏交該督撫察明題參五十年覆準學
臣遇有丁憂等事離任將學政印務令該督撫
或藩臬署理者定例不許考試其遇鄉試届期
但照科考正案送場署印不準錄送遺才雍
正元年覆準定例歲科兩考各限一年考完即
將簡明文册送部察對歲考較之科考事屬稍
繁應將歲考解册再寬限六月以免遲延之咎
其科考仍照舊例遵行至造送歲科册内有字
畫訛落之處不過謄繕偶誤無關學政相應免
其駮參行令學政自行改正二年奏準學政
通計三年解册兩次不必扣限六年奏準臺
灣考試解部文册理應兼理臺灣學政造送但
遠隔重洋文移往來不便應將一應册卷别具
印文附於福建學政一幷送部十年覆準湖
南永順府屬在萬山之中由辰州至永順懸崖
鳥道逆水而上實屬陡險準其歲科連考以免
跋涉之苦又覆準陜甘地方遼闊非他省可
比歲科連試之處業已因地制宜則文武先後
之間亦可通融辦理嗣後該省歲科連考之棚
發歲試文案後即接行科試文場已畢再出演
武場其武生童内外場先後仍照見行例辦理
又覆準四川之酉陽州照䕫州寧遠二府之
例準其歲科連考乾隆十七年覆準福建臺
灣府考校之事向例繋臺灣道管理雍正四年
改歸廵視臺灣御史今廵臺御史已定三年一
次命往事竣即回其提督臺灣學政關防應仍
令臺灣道兼管
一學政關防順治初年定提學經臨地方廵捕
官量率兵快於交界處防護
勅印其餘夫馬按臨伺候不得别批迎接官吏師生
不許出郭迎送程塗非六十里不得備辦中火
有驛州縣及非宿站不必别送下程吏書乘馬
自行上下貼轎近行馬夫先送雨具不得近前
兵快執肅靜牌於執事前廻避牌於吏書前如
遇紆塗曲巷有潛行探聽乘機餽送吏書者即
行拏究有容令跪道投書稟見者廵捕員役重
究該廵捕官不許代替如違提究又定按臨
下馬執事卷摃暫止大門外竢輿夫出守門官
吏暫閉大門學政先入安置印匣廵捕官入後
堂周視各房牆垣封鎖書吏出堂廵捕官同押
摃官驗交卷摃次皂隸繳執事次地方官送聽
事員役及柴燭等項驛官送廪給鋪陳總具一
册廵捕官搜檢畢乃收入學政更衣升堂守門
吏啟門各官吏師生序進逐起禀見遞一應文
册畢各回不再見廵捕官率兵快晝夜廵邏但
有沿牆窺竇抛甎擲瓦及行走蹤跡可疑者即
拏送究新到星相醫卜面生之人驅逐不容留
住如違廵捕官責治地方歇家鄰右連坐按臨
次日祗謁
先師官吏師生禮生止於廟門一躬不禀接行禮畢
升明倫堂官生以次揖見應坐者照憲綱序坐
講書生員總出一班一揖西嚮立講畢以次下
堂東嚮立竢行賞罰畢官吏師生先出不赴謝
每日辰時投文申時領文守門吏領出印信號
簿二一登記發行公文一遇各衙門遞到公文
先檢無磨洗拆動夾帶私書等弊方許登記詳
驗批文各幾角幾件廵捕官印驗訖二字付原
役投入解審補考比銷各隨牌入舖遞公文亦
照前登記每日門吏各注姓名以備稽察如員
役刁難需索許禀拏問其考試閱卷之日一應
公文皆廵捕官驗送駐劄州縣登簿收貯每一
日總為一束候發落完彙開手册送進有批迴
者該衙門徑注收發批候發落完日彙送一應
書札徑自阻回有緊急事務傳鼓禀入非緊急
事不得傳鼓駐劄處所初到日照常送米麫一
次以後發簿照數辦送各該調考州縣不許别
送下程如久住之所柴炭油燭及門皂柴米均
酌定數目五日一送筆墨紙張候票取方送送
進物件廵捕官搜檢如遇考校日期生儒供給
先一日送進每名大餅六枚水果四枚夏月加
西瓜即置考案上教官仍給飯一餐務精潔堪
用有以惡濫冒破官錢該吏坐贓問罪各員役
供給亦先日豫貯各州縣同日考者先期扣算
合用銀若干會同總辦以免偏累事畢通前公
費及一應修理衙門置辦器皿給賞花紅紙筆
之費一并造册各具總撒數目若干候起馬日
呈報以憑察覈九年題準學政湏正已潔操
矢公矢慎務得眞才不許曲徇情面生員有荒
疎庸耄者即行黜退有捏造流言思逞報復者
訪實照例問遣若鄉宦勢豪干托不遂暗行中
傷者許徑自奏參處治又題準學政廵試各
府州務親臨遍涖不許於隔别府分調取生儒
以致跋涉為害不許令師生匍匐迎送考畢即
於本地方發落明示賞罰不許攜帶文卷於别
處發案致令吏書乘間作弊士子無所勸懲違
者題參又題準學政奉
勅專督學校督撫布按兩司不許侵其職掌學政廵
試所屬除教官生員干犯行止合行嚴懲外不
許泛受民辭侵官喜事其生員犯罪或事須對
理者聽該管衙門提問不許徇庇致令有所倚
恃抗拒公法十一年覆準新補學政一經領
勅次日即行赴任如有逗遛都中赴席燕會者許科
道官指名參處至於各省舊任學臣考試已竣
均於十一月内報滿到部如違定限即題參議
處康熙十八年議準向來歲科兩考積弊有
十童生未經府考册内無名鑽求學政徑取入
學巧圖捷便一弊也考試各府州縣衞所童生
額外溢取撥發别學明收冒籍以占本學正額
二弊也彌封編號印簿及場内坐號紅簿不發
該府州縣封貯私存道署暗對字號賄賣三弊
也考完一府不將紅案速行發學任意遲延徇
私通賄更改等第拔下作上四弊也每考一處
令書辦承差快手人等出入過付暗訪生員有
家資者先開六等草單嚇詐保等出銀準入三
等五弊也文童額少武童額多將文童充為武
童入學之後夤緣改文娼優奴隸濫行收取實
能騎射者擯而不錄六弊也各府地方設立考
場憚於親臨將生童遠調考試各州縣告病生
員扛擡驗病困苦難堪七弊也縱容無賴教官
包攬生童私通線索效勞分潤名曰作興大壞
風教八弊也曲徇上司同僚情面並京官鄉宦
私書及親戚朋友隨住地方討情抽豐孤寒之
士棄而不錄九弊也報部學册將額外溢取入
學童生未經科歲兩考豫附三等其姓名不入
新案造入衣頂下以趙甲頂錢乙作為實在之
數朦溷禮部十弊也嗣後學道考覈均注剔除
十弊不能剔除十弊該督撫即指參内有貪贓
之弊照例革職提問如無貪贓等事照才力不
及例降二級調用其考覈疏内不注剔除十弊
字樣及未曾剔除而注剔除者或吏部察出或
科道糾參督撫照不報劣員例降三級調用督
撫有需索陋規者亦照貪贓例處分至上司同
僚京官鄉宦私書及親戚朋友隨住地方討情
抽豐及州縣官傳遞私書鄉紳投刺請席者繫
官革職繫常人交刑部從重治罪至順天學院
任滿時亦開明剔除十弊具題考覈方準回院
(今各省皆改學院任滿皆自題十弊剔除)若不能剔除或有貪贓等
弊亦照學道例處分二十一年覆準嗣後學
政凡到所考地方量撥别縣書吏供事其掌案
長接名色嚴行禁革屬官一槩不許迎接執事
員役不許退堂傳遞關節如遇校閱之日一槩
封筩不許傳入間有公事竢試竣之日方許開
函投進其生童試卷府縣除正卷外不許多備
一卷如有此等情弊聽該督撫據實指名題參
交部從重議處如該督撫徇情被科道官糾參
或旁人出首將督撫一并議處又覆準向來
考試地方各州縣官指稱供給名色私𣲖甚多
或按丁徵收或逐戶科歛每考一府費民間數
千餘金嗣後應嚴行禁革如有私派照舊累民
者許督撫指參交部從重議處三十一年覆
準學政有將祠生贊禮濫行批設考試生童徇
私賄錄至於劣衿學霸包攬武斷者不行究斥
行誼修明者不為表揚統令該督撫提參交部
從重議處如督撫徇私事發一并議處三十
九年議準學政考試督撫藩臬各道勒索陋規
及學政濫與者皆革職提問如有勢宦京官請
托投札及教官巡捕進士舉人說情並書吏皂
役等討賞等事有官者革職無官者從重治罪
若學臣徇情市恩者亦革職一并提問知府如
有包攬入學童生要挾勒索將文理不通之童
生送考者或學臣申報或督撫糾參將知府革
職提問學政與提調知府扶同作弊者一并革
職提問督撫不糾參學政不申報者皆革職
又覆準督撫如有藉名開送童生者照勒索棚
規例治罪州縣官賄薦案首及各官效勞分肥
提鎮等官說情並學臣扶同者事發皆照例治
罪遇有挾制干請者準徑實封奏
聞若祖父兄弟為子孫營謀者除本童責革外祖父
兄弟有官者革職無官者從重治罪雍正五
年覆準嗣後學院所帶吏役酌量足用不許宂
濫至承差號吏亦封在場内不許容留一人在
外所有一應收發公文催買供應等項悉委提
調料理如有吏役在外招搖撞騙許提調即行
鎖拏從重治罪又覆準學政考試凡關防啟
閉以及拆卷發案原經提調官之手嗣後提調
官如聽學臣貪冒通同作弊以及引誘為非者
一經發覺將提調官照貪官例同學政一并革
職提問如學政暗收關節私鬻名器提調官雖
無通同引誘情弊而防範不嚴應照溺職例革
職再學政按郡考試凡應用員役皆由提調官
送用嗣後如有猾吏姦胥招搖撞騙以及受賄
傳遞等弊提調官不訪拏察䆒别經發覺將提
調官照失察衙役犯贓例議處倘學臣操守清
廉杜絶情弊提調不得遂其引誘反行挾制把
持者準學政指參審實將提調官照貪官例治
罪十年覆準嗣後順天學政考試地方官册
送之皂役在堂上伺候者不必點用亦不必收
地方供給至於場外合用廵邏搜檢等項人役
仍照舊例由地方官撥用學政所帶隨行人役
既令場内辦事日久不免弊生務宜嚴加約束
不許擅自出入與生童交通語言仍令提調官
察驗封鎖不時稽詗十一年覆準從前府州
縣院考吏書人等辦事需一月有餘雜費不入
正項奏銷之内皆取給於卷價而該管官遂招
立卷戶平居衙署之糊飾臨時所送識認之試
卷皆索之卷戶於是明索高價苦累生童嗣後
府州縣以及院試無論大中小學每本試卷定
價三分令該提調官自行辦置不許再招卷戶
其紙價工費之外即為辦事書吏人等飯食之
費若再立卷戶照例參處十二年覆準各直
省學政職司文衡但試卷繁多一已之精神不
能遍覽勢不得不延請宿學之士寄以衡鑒然
必湏慎擇他省之人方可以遠避嫌疑杜絶弊
竇乃學政中往往有希圖簡便即以此府考居
前列之生帶至彼府閱卷者其中瞻顧鄉曲勢
必暗通關節廣徇情面兼之書役勾連傳遞消
息夤緣說合招搖撞騙等弊皆不能免嗣後學
政考試應於未入境之先即延請他省中學問
優長操守廉潔之士同往閱卷如繫兩省接壤
之地亦必在五百里之外者方準延請兼令該
督撫嚴飭地方官並儒學教官通行曉諭嚴禁
士子鑽營隨任妄希衡文如該學政仍蹈前轍
即行題參議處并將同往之該生斥革又議
準嗣後嚴飭該學政將斥革之貢監劣生不得
冒給衣頂如有夤緣給頂者一經發覺除本生
從重治罪外將該學政一并嚴加議處又議
準學政歲科造報各册並學政新舊交代底册
内凡舊管新收開除實在四柱總數並開復補
廪及生員等第緣事黜革等項所注廪增附青
社緊要字樣遇有挖補增注之處務鈐蓋印信
仍將用印顆數於册尾開注如有遺漏印信之
處以致書吏增減作弊者察出將書吏重究外
仍將該學政參處乾隆二年
諭安徽應試童生有完納卷價之陋例其費彙交知
府直隸知州除修葺考場外其餘則補學政養廉
之不足雖每童所出不過錢數十文而在貧寒書
生亦不免拮据之苦且學政養廉朕已特頒諭旨
加增更不必取資於卷價至於修葺考場乃地方
公事應動存公銀者著將童生交納卷價永行禁
止毋使不肖官員及吏胥人等藉名苛索致滋擾
累欽此四年議準考試武童騎射定例學臣會
同武職校閱武職奉委若不廻避關防不肖士
子鑽營賄囑亦未可定嗣後武職奉委之日封
門廻避提調官留心訪察不得與本地人士私
相往來以及家人兵目輕行出入七年覆準
各省學政守一定之儀制勵師表之風裁不得
自損名節取悦督撫於相見之禮不遵會典儀
注諂屈過甚或至投拜門下卑同屬僚不得因
觀風所取之生童府州縣錄送之首名不問優
劣徇情拔取至督撫於學政當以公正廉明相
勖不得以勢位意氣相陵十二年覆準學政
關防考試如有暗通關節弊生於内者責之學
政招搖傳遞弊生於外者責之提調官一經發
覺各照例處分
一教職考覈順治九年題準儒學教官士子觀
法所繫提學按臨之日考其學行兼優教有成
效者除禮待奬勵外仍據實列薦其行履無過
但學問疎淺者姑行戒飭責令勉進有老病不
堪者準令以禮致仕若鑽營委署橫索束修卑
汚無耻素行不謹者即行參奏分别究革其有
學霸生員書役門夫行私惑誘者一并究擬重
治康熙十八年題準各省教職有不由科貢
出身者題明送部别用若部選教職未到止許
本學及别學官署事不得濫委雜流又題準
學政於官員賢否遵照
勅諭例應品覈文到各府州縣掌印官即照舊式備
造僚屬履歴及以前薦奬戒飭緣由填注考語
事實教官更分年力志行學識教規四款内有
賢不肖之尤者别具揭帖限一月内送閱按臨
再造新任及改節改過者季終續報並將任内
作興學校事蹟備申報奪儒學掌印官若遇有
升選及會試等事故提調即以年深訓導委署
一學皆闕即將别學附近者詳委凡經手書籍
器物學糧文卷交盤明白申報批允方許離任
如應聘及丁憂等項察無違礙準行即日申報
各州縣署印勿得轉委教官即承乏委用亦湏
申詳學政批允方行止守倉庫勿干别事各府
州縣禮房吏及學吏轉考候詳允方準起用違
者究革四十三年
諭教官必文學明通方稱厥職近見直省教職官内不
諳文學者甚多如此何以訓士著行文直省巡撫將
各屬教官通行考試分别具題欽此遵
旨議準嗣後教職由部選後赴撫臣考試其考居一二
三四等令其赴任五等令歸學習六等革職
五十年覆準教官計典分别優劣必由學政嗣
後直省任學道者令會同藩臬考覈送督撫具
題任學院者藩臬二司造送督撫學院會同考
覈具題雍正元年
諭直隸各省教官乃專教士子之人今準捐納以致不
通文理少年反為學問優長年高齒長之師可乎應
照其品級别任補用該部議奏欽此遵
旨議準嗣後直隸各省教職除正途照舊選用外其捐
納教諭訓導即用先用之人不由舉人恩拔副
榜廩生挨貢出身由生員捐納貢生者教諭改
以縣丞訓導改以主簿用照捐納日期入於各
項捐納班内銓用二年覆準見任教職内從
前捐納出身者既令改補别任嗣後專令正途
出身之教授教諭學正訓導設立課程實心教
習如有抑勒孤寒等弊該學政題參處分其教
習著有成效者即行題薦又覆準教職由廪
生捐納出身者仍許留任四年覆準教官由
撫臣考校向例居一二三四等者令其赴任五
等者令歸學習但四等文理荒疎未便令其司
教嗣後三等者仍照例給憑赴任四五等者悉
令解任學習三年再行考試六等者革職至錢
糧辭訟二項繫州縣專責教官未定考成但該
教官果能訓誨約束則士習漸端自無抗糧興
訟等弊嗣後各學教官所屬文武生員除受誣
被告及實有冤抑切已不得已之事申訴控理
外其有倚恃衣頂抗欠錢糧並捏辭生事唆訟
陷人等事該教官即申詳督撫學臣免其參處
如縱容徇庇不行申報者事發將該教官題參
照溺職例革職如該教官果能盡心訓導六年
之内所屬士子無前項過犯該督撫學政據實
保題準其以應升之官即用其見任之員以雍
正五年為始扣滿六年著有成效者準其一例
保題又覆準訓迪生員原繫教官專責今八
旗生員漢教官不能管攝以致怠忽並不鼓勵
讀書嗣後於順天府學設立滿教授一人訓導
一人滿進士舉人貢生赴禮部具呈考取文理
優通者擬定正陪送吏部引
見進士舉人授為教授恩拔副榜歲貢授為訓導令
其每月將八旗生員考試一次並以時教令騎
射如有文理不通行止不端者該教官申詳學
政即行革退如該教官怠惰廢弛有玷厥職許
順天學政指名題參又覆準外省府州縣衞
以儒學教官兼理武學京衞大宛二縣武生亦
令儒學教官訓誨約束裁汰原設武學官役其
見任武學教授訓導令離任照原品别用又
覆準凡計典教官賢否皆由知府具報則知府
原有稽察之責恐以教官閒員微職不無優容
行令各省督撫轉飭各府必從公考覈如有姑
息容隱將各該知府照徇庇例題參議處七
年議準教官之職專司訓迪士子除錢糧拆封
比較生員拖欠錢糧並州縣會審案件有關戒
飭生員之處仍令赴州縣衙門公同辦理外其
一切地方事務均不得干與倘州縣不遵定例
仍傳教官同辦地方事務教官違例前往干與
者州縣官照將事務交與不應交之人例議處
教官照不應得為之律分别議處乾隆元年
諭教職乃師儒之官有督課士子之責素蒙
皇考世宗憲皇帝加恩優待屢次訓勉且與有司一體
賞給封典朕即位以來念其官職卑微恐以宂散
自居不思殫心盡職特加品級以鼓勵之按舊例
教職兩官同食一俸未免不敷養廉著從乾隆元
年春季為始各照品級給與全俸永著為例欽此
三年覆準教官為多士之楷模宜潔清自愛
不得因循舊習令吏胥門斗索取生員贄見節
儀至舉報優劣乃甄别大典倘有冤濫於士品
士習關繫匪輕嗣後各省教官倘有仍前勒索
贄見規禮以致舉報優劣不公者令督撫學政
覈實嚴參照藉師生名色私相餽送例革職倘
别經發覺將督撫學政照例議處書役門斗家
人有索詐等事䆒明本官是否知情分别照例
議處書役門斗家人按律以枉法論計贓分别
治罪六年
諭古者黨有庠術有序民生八歲入小學十五入大
學不獨秀而為士者羣居樂業天下實無不教之
民是以教化興而風俗厚後世設立教官專以課
士已非先王有教無類之意而近來教職多繫衰
老庸劣之輩不但不能以道德禮義化導齊民並
其課士之職亦不克舉則安用此官為也朕御極
之初念其薄俸不足自贍特命增給乃望其修舉
職業助興教化非以廪餼為養老之具各教職亦
不當以司鐸為養老之官也著該督撫會同學政
嚴飭所屬教官務以實心實力勸學興文恪盡課
士之責其有年力衰頽及庸劣不稱師儒之席者
秉公甄别咨部罷斥庶訓迪得人而於造士育才
之道實有裨益各督撫學政仍當時刻留心永久
奉行不可苟且塞責欽此十八年
諭向例各省教職六年俸滿該督撫學政公同甄别
堪膺薦舉者保題送部引見年力衰邁者咨部休
致但督撫陋習既不肯輕薦舉亦不肯多咨退是
以保題者固屬寥寥而休致者亦不多見蓋視教
職為無足重輕初不計其為造士之根本也前以
選拔貢生為教職之階曾諭督撫學政令其加意
愼重嗣後教職除有劣蹟者隨時參劾外至六年
俸滿堪膺民社者保題其年力未衰可以留任者
出具考語送部引見如準留任竢後六年再滿仍
如是甄别年老之員即咨部休致有願來京引見
者照大計之例該督撫聲明給咨引見至訓導例
止得升縣佐該上司尤多忽略嗣後甄别之例與
教職同著為令欽此
一童生入學順治四年定直省各儒學視人文
多寡分大中小學取進童生大學四十名中學
三十名小學二十名八年題準滿洲蒙古漢
軍子弟歸順天府考試取進童生滿洲百二十
名蒙古六十名漢軍百二十名其滿洲蒙古子
弟内院禮部會同考試通清漢文者繙譯漢字
文一篇通清文者作清字文一篇漢軍子弟令
順天學院與民童同出題考試十一年題準
商籍入學長蘆所屬在直隸者照大學例取進
在山東者與陜西所屬寧夏府均照小學例取
進河東所屬照大學例取進兩淮及兩浙所屬
照大學例取進十三年題準減定童生入學
名數滿洲取八十名蒙古四十名漢軍百名
又題準遼陽府照外府大學例取四十名遼海
二縣各取十有二名十五年題準直省取進
童生大府二十名大州縣十有五名小學四五
名又題準土司子弟有稍通文理者聽土官
具申本縣轉申提學收試以示鼓舞入學名數
提學憑文酌定十六年題準順天府取進童
生二十五名大興宛平二縣各二十名又題
準直隸懷來永寧保安昌平四衞及龍門所既
經歸幷應試童生取州縣官印結廩生保結不
必别立衞册凡各衞學歸并府州縣者皆照此
例又題準湖南辰州五寨照例設學取進童
生七名又題準貴州省屬大學取進苖生五
名中學三名小學二名均附各學肄業康熙
四年題準奉天府取進童生承德錦縣各七名
遼陽寧遠海城各五名蓋平鐵嶺廣寧各二名
錦州府學四名竢人文漸充照大中小學定數
再議六年題準八旗有願作漢文考試者各
都統開送到部移送順天學院滿洲蒙古别編
一號漢軍與漢人同場考試文優者即入順天
府漢生員額數内九年題準各直省取進童
生大府州縣仍舊中學十有二名小學或八名
或七名又題準八旗滿洲蒙古取進童生四
十名漢軍四十名滿洲蒙古漢軍應試者照漢
童生例由部轉劄順天府丞先行錄取移送學
院考試十二年題準
盛京八旗子弟通習漢文者與民童同試漢文滿
洲蒙古編滿字號取進三名漢軍編合字號取
進二名十五年議準停止八旗考試二十
二年題準貴州雲南各土官族屬子弟及土人
應試貴州附於貴陽等府雲南附於雲南等府
各三年一次共取二十五名皆附各府學册後
照例解部察覈其土司無用流官之例考取土
生不準科舉補廩出貢如不願考試亦不必勒
令應考二十六年
恩詔八旗準同漢人考試取進童生滿洲蒙古照舊例
四十名漢軍減去二十名
盛京八旗滿洲蒙古照舊例三名漢軍減去一名
又覆準直隸懷來永寧保安三衞仍各取進
童生八名二十八年議準增廣江南浙江入
學名數小學十有二名中學十有六名大學二
十名府學二十五名又覆準貴州貴筑縣照
小學例取進童生八名至永寧獨山麻哈普定
平越都勻鎮遠安化龍泉銅仁永從十一州縣
向未設學應試之人於附近州縣考試入學額
數仍於各原額内考取册内注明何州縣人報
部又議準四川奉節縣學照小學例取進童
生八名三十年覆準奉天滿洲蒙古考取童
生增三名共六名漢軍增二名共三名三十
一年覆準貴州安化縣照小學例取進童生八
名雲南馬龍州寧州呈貢縣各照中學取進十
有二名師宗州定邊縣元謀縣各照小學取進
八名三十二年覆準湖廣五開衞照中學例
考取童生十有二名三十三年覆準宣化府
學取進童生酌增二名宣化懷安二縣照大學
取十有五名懷來萬全蔚三縣照中學取十有
二名西寧龍門赤城三縣照小學取八名又
題準滿洲蒙古原取進童生四十名今將上三
旗内府滿洲佐領内管領及五旗王公府屬滿
洲佐領子弟歸并考試應量增二十名共取進
六十名漢軍原取二十名今將上三旗内府旗
鼓佐領及五旗王公府屬旗鼓佐領子弟歸并
考試應量增十名共取進三十名三十四年
題準
盛京考試今增八旗内府佐領子弟滿洲蒙古原
取童生六名量增四名共十名旗鼓佐領原取
三名量增二名共五名三十五年題準守
陵千丁家有佐領品級者有監生部用以年滿考職者
其子弟許入於
盛京八旗漢軍内考試三十六年題準
盛京内府佐領子弟嗣後停其考取生員其三十
四年所增名數悉行裁去又覆準貴州黎平
府文武生員七十四名除三名實繫民籍與部
册相符餘皆為土司族屬即繫土司照黔省例
將黎平府每考應取土司生員額屬抵算完日
再行考取三十八年
諭江南浙江人文稱盛入學名數前已加增今著於府
學大學中學小學各增取五名舉行一次以示奬勵
欽此四十二年覆準河南考城柘城溫登封
四縣本繫小學改為中學取進童生十有二名
四十三年覆準湖南各府州縣熟苖童生許
同民籍應試其取進名數即入該學定額四
十四年題準湖廣黃梅縣改復大學雲夢桂陽
二縣改復中學照例考取又議準貴州苖民
照湖廣例即以民籍應試進額不必加增卷面
不必分别土官土目子弟廣西土司之民人子
弟亦照此例又議準貴州仲家苖民子弟一
同入學肄業考試仕進又覆準陜西平涼衞
原無專學應將平涼府學改為大學加取進童
生八名專取撥平涼衞童生不必别立衞學
四十八年覆準陜州葉縣改為大學照例取進
又覆準福建興化府學但撥取莆田童生不
撥仙遊與例不符嗣後將莆田仙遊二縣童生
同酌量撥取五十年覆準廣西西隆州科歲
兩考各取童生六名五十三年覆準湖廣鎮
溪所照五寨司例取進童生八名五十四年
覆準直隸入學額數除順天府學大興宛平縣
學名數與江浙同無庸加增外其餘府學原額
二十名今加三名共二十三名州縣衞大學原
十有五名今加三名共十有八名中學原十有
二名今加三名共十有五名小學原八名今加
二名共十名又覆準貴州南龍廳照鎮溪所
例取進童生八名又題準湖南衡永寶辰郴
靖六府州屬苖猺别編字號於正額外量取二
三名五十五年覆準湖廣岳州府湖西六屬
限隔洞庭嗣後於澧州别建考院將府學訓導
改駐澧州考試時湖東四屬令教授造册送考
西六屬令訓導造册送考學臣撥進府童即於
本地發案又覆準
昭陵千丁子弟照三十五年
福陵千丁子弟例在
盛京八旗漢軍内考試又覆準奉天合字號童
生額進三名今漢軍人數漸多量加一名又
覆準廣東之廣州前右南海清遠肇慶惠州碣
石潮州八衞及南雄龍州二所各取進童生二
名其餘三十六衞所各取進一名不必設學設
官撥入各府學官督率五十七年覆準江南
南陵縣改為大學取進童生二十名又覆準
永陵千丁子弟入奉天漢軍内考試五十八年覆準
浙江武義縣改為中學照例考取又覆準江
西興國縣改為中學取進童生十有二名五
十九年題準浙江西安縣孔氏本
至聖適裔自宋南渡時遷浙今讀書人衆嗣後於歲
科正額外取進二名又覆準河南襄城縣山
西太平縣皆改為大學取進童生十有五名山
西浮山縣改為中學取進童生十有二名又
覆準貴州黃平州向與興隆衞爲兩中學因裁
衞學歸幷黃平為一中學今應試人多將黃平
改為大學取進童生十有五名又覆準四川
東川府自六十年為始取進童生十有五名
又覆準陜西涼州並古浪所取進童生十有二
名人多額少嗣後增取八名即附涼州衞學
六十年覆準江南銅陵縣改為中學照例考取
又覆準廣東鹽商子弟歲科各取進二十名
分撥府學及南海番禺二縣學六十一年
恩詔直省各儒學大學加取七名中學加五名小學加
三名舉行一次雍正元年覆準各直省府學
亦遵
恩詔入學例加七名又
盛京奉錦二府滿合字號六名者加六名四名者
加四名其餘各學並視原額加取一倍後不為
例
盛京内府佐領下子弟仍準同滿洲蒙古漢軍考
試應照康熙三十四年加額例滿洲蒙古共取
十名漢軍共取五名合五十五年所增千丁子
弟入學一名共六名又覆準廣西太平土州
自雍正二年為始考取童生四名二年
諭我
聖祖仁皇帝壽考作人六十年來直省應試童子人多
額少其令督撫學政會覈人文最盛州縣題請小學
改為中學中學改為大學大學照府學額取錄欽此
遵
旨題準直隸順天府大興宛平二縣乃
京師首善之地三學各取進童生二十五名通景
冀定開五州文安寶坻豐潤蠡高陽河間任邱
南宮棗強清豐滑東明長垣十有三縣照府學
額各二十三名薊祁安三州盧龍遷安昌黎樂
亭博野新安獻阜城靜海寧津萬全蔚衡水安
平雞澤成安清河魏南樂内黃二十縣及天津
衞改為大學各十有八名香河順義深澤青西
寧靈壽行唐贊皇新河高邑無極新樂曲陽廣
宗唐山内邱十有六縣改為中學各十有五名
江南蘇松屬之太倉高郵通泰邳五州上元江
寧句容溧陽長洲吳吳江常熟崑山嘉定華亭
婁上海青浦武進無錫江陰宜興丹徒丹陽金
壇山陽鹽城江都儀徵泰興興化二十七縣照
府學額各二十五名海州及溧水高淳崇明清
河桃源安東宿遷睢寧沐陽寶應如臯十有一
縣金山一衞改為大學各二十名江浦六合贛
榆等縣改為中學各十有六名其通州所屬之
海門鄉向别取六名今加四名安徽屬之廣德
州懷寧桐城宣城涇鳳陽五縣照府學額各二
十五名無爲六安泗宿亳五州潛山太湖宿松
黟寧國旌德太平貴池青陽建德當塗蕪湖合
肥含山建平十有五縣改為大學各二十名望
江東流繁昌舒城廬江臨淮定遠蒙城懷遠九
縣改為中學各十有六名江西之南昌新建豐
城高安宜春清江廬陵吉水安福臨川金谿南
城新城上饒鄱陽贑寧都十有七縣照府學額
各二十名奉新永新宜黃東鄉南豐廣昌貴溪
餘干星子都昌建昌德化湖口大庾十有四縣
改為大學各十有五名萍鄉峽江玉山安仁安
義瑞昌南康石城八縣改為中學各十有二名
浙江之仁和錢塘海寧嘉興秀水嘉善海鹽平
湖烏程歸安德清鄞慈谿山陰會稽諸暨餘姚
臨海金華蘭谿西安建德淳安永嘉麗水二十
五縣照府學額各二十五名奉化新昌嵊天台
永康常山瑞安平陽八縣改為大學各二十名
於潛昌化湯溪江山四縣改為中學各十有六
名定海縣定為小學取進十有二名福建之福
寧州及閩侯官長樂福清莆田仙遊晉江南安
惠安同安安溪龍溪漳浦海澄南靖平和南平
建安甌寧建陽崇安卲武長汀上杭永定二十
五縣照府學額各二十名連江福安二縣改為
大學各十有五名永春德化尤溪三縣改為中
學各十有二名湖北之興國沔陽二州江夏武
昌黃岡蘄水黃梅黃陂京山天門孝感江陵公
安石首監利襄陽十有四縣照府學額各二十
名大冶雲夢二縣改為大學各十有五名應山
縣改為中學取十有二名湖南之茶陵武岡澧
郴靖五州長沙善化湘潭攸益陽衡陽衡山耒
陽零陵祁陽邵陽新化巴陵華容武陵桃源會
同十有七縣照府學額各二十名湘鄉寧鄉常
寧安鄉漵浦永興桂陽七縣改為大學各十有
五名辰溪縣改為中學取十有二名山東之泰
安德武定濱濟寧曹東平沂高唐濮膠十有一
州歴城章邱萊蕪滋陽滕魚臺單曹聊城益都
壽光安邱諸城掖蓬萊萊陽十有六縣及四氏
學照府學額各二十名寧海莒二州新城濟陽
長清陽信海豐樂陵商河利津霑化寧陽鄒城
武定陶鉅野鄆城汶上東阿陽穀堂邑茌平館
陶臨淄昌樂日照高密即墨棲霞文登二十八
縣改為大學各十有五名嶧費觀城高苑蒙陰
五縣改為中學各十有二名山西之忻代蒲解
澤絳六州陽曲榆次文水臨汾洪洞曲沃翼城
聞喜汾陽介休長治臨晉猗氏安邑高平陽城
太平襄陵十有八縣照府學額各二十名蔚朔
遼沁平定五州絳臨大同孟崞夏稷山七縣改
為大學各十有五名保德吉隰三州黎城壺關
繁峙興四縣改為中學各十有二名又太原府
平陽府已分設直隸諸州屬府轄者止各存十
一州縣不便將州轄童生撥入府學應將府學
二十名即於府屬各州縣撥入其蒲州等十二
州縣除聞喜縣已屬平陽府撥入府學其餘州
縣照舊例聽往運學考試河南之陳睢二州祥
符杞太康商邱永城鹿邑安陽河内洛陽九縣
照府學額各二十名陳留通許中牟西華臨漳
濟源武陟孟溫偃師靈寶十有一縣改為大學
各十有五名滎陽原武長葛臨潁四縣改為中
學各十有二名陜西之蒲城縣及寧夏等衞照
府學額各二十名同乾興安涇四州咸陽武功
鄠興平膚施洛川清㵎寶雞城固安化會寧文
伏羌泰安十有四縣改為大學各十有五名商
葭二州三水安平&KR0648;陽沔鎮原盛寧禮七縣改
為中學各十有二名華陰縣向繫中學今將潼
關衞幷入鳳翔慶陽二府學向止十有五名今
均照府學額各二十名鎮番衞向繫小學今人
文最盛改照大學十有五名平涼府向繫中學
但平涼衞向取進八名今裁衞附府準照府學
額二十名涼州衞向繫中學今改照大學十有
五名古浪所向取進八名今附入涼學再增八
名四川之嘉定州照府學額取二十名簡眉卭
雅瀘五州成都崇慶閬中南部遵義五縣改為
大學各十有五名溫江新繁新津郫巴江津南
充宜賓富順奉節綏陽洪雅遂寧十有三縣改
為中學各十有二名廣東之南海番禺東莞順
德新會香山海豐海陽潮陽揭陽澄海十有一
縣照府學額各二十名儋州及三水增城保昌
英德興寧長樂龍川程鄉饒平十縣改為大學
各十有五名新寧和平永安大埔惠來平遠鎮
平開平吳川東安西寧十有一縣改為中學各
十有二名廣西之全橫賓三州臨桂蒼梧鬱林
懷集宣化新寧上林七縣照府學額各二十名
靈川興安灌陽桂平貴隆安永淳武緣八縣改
為大學各十有五名平南縣改為中學十有二
名雲南之安寧晉寧尋甸建水石屛新興趙鄧
川劔川騰越十州昆明宜良南寧通海河西河
陽太和浪穹保山楚雄十縣照府學額各二十
名陸涼霑益寧阿迷賓川五州呈貢蒙自雲南
三縣改為大學各十有五名和曲州改照中學
十有二名貴州之貴陽威寧二府向止十有五
名鎮遠府止十有六名並貴筑縣今均照府學
額各二十名畢節縣改照大學十有五名貴定
清鎮普定甕安安化五縣改為中學各十有二
名又覆準廣西西陵縣歲科試取進童生各
四名又覆準奉天人文日盛滿字號於額取
童生十名外再加一名共十有一名合字號額
取六名外再加二名共八名又覆準錦州府
學原額四名除照大學額取七名應加三名外
再加二名共額取九名奉天府學除將承德縣
額取七名照例撥入外再加五名共額取十有
二名均於各府屬縣内從公取撥又覆準廣
西崇善荔波二縣原屬土司今改流已久照西
陵縣例取進童生四名又覆準各省新改直
隸州及該州所轄之縣取進童生無庸撥入府
學至從前撥入者不必令其改歸四年覆準
山西新設朔平寧武二府照山西大學例取進
童生十有五名右玉縣繫兩衞歸幷偏關縣繫
兩所歸并各取進十有五名左雲平魯二縣大
同府新設陽高天鎮二縣均照舊衞額各取進
八名寧武府屬之寧武關新設縣學照小學例
取進八名新設神池五寨二縣取進童生各六
名竢人文充盛題請議增又覆準東川府改
隸雲南應試人少酌取進童生十名竢人文漸
盛再議加額又覆準江南蘇松常三府新分
元和等十有三縣原繫長洲等舊縣分設取進
生員應於二十五名正額内分取蘇州府屬之
長洲震澤常熟新陽各進十有三名元和吳江
昭文崑山各進十有二名松江府屬之華亭婁
上海福泉各進十有三名奉賢金山南匯青浦
各進十有二名常州府屬之陽湖金匱宜興各
進十有三名武進無錫荆溪各進十有二名太
倉州及嘉定縣各進十有三名鎮洋寶山各進
十有二名又覆準湖南衡永寶辰郴靖六府
州所屬苖猺向例取一二名今陶淑既久歲科
考試酌取三名定為例又覆準雲南威遠地
方夷人子弟在義學誦習有粗通文理者就元
江府附考於府學定額外加取二名又覆準
黔省苖人子弟考試有文理通順者準於各該
營府州縣歲科定額外加取一名又覆準四
川黎大所原為州治自兵燹之後生童寄籍於
各府州縣衞所應試今生齒日繁文風漸盛宜
專設一學自雍正五年為始取進童生六名
五年覆準陜西潼關衞前經歸并華陰縣改華
陰中學為大學今衞改為縣華陰仍照中學舊
額所改潼關縣學照衞學原額取進童生十有
二名又覆準河南胙城延津二縣向均繫小
學各取進童生八名今胙城裁歸延津應將延
津縣改為大學照例取進十有五名又覆準
山東復州金州二衞歸幷奉天府見由府丞考
試此二衞民留居山東萊州府者不過數家即
入萊州府民籍考試見在二衞生員改歸萊州
府學裁二衞入學原額六年覆準粤民流寓
福建臺灣府年久入籍者臺屬四邑均有戶册
可稽應童試者七百餘人應别編字號於四縣
内通較粤童文字共取進八名附入府學再有
續出應試者總以八名為額又覆準雲南烏
蒙府州縣取進童生十名七年覆準湖南九
谿永定二衞原均繫小學今合為一縣照大學
例取進童生十有五名又覆準雲南普洱升
府照滇省小學例取進童生八名竢人文漸盛
再議加額又覆準山西臨晉縣原取進童生
二十名今既分為兩縣應各取進十名又覆
準四川復設華陽縣繫由成都縣分出應將成
都縣額取童生十有五名分半歸華陽縣學其
見在附生武生各按居址分隸兩縣又威州原
取進童生十有二名保縣八名今既裁歸保縣
應將保縣照中學取進十有二名馬湖府已經
裁汰所屬屏山縣歸幷敘州府並未設學應將
馬湖府學改為縣學取進童生十有五名八
年覆準山東濟南等府既分設直隸州將濟南
府學減六名歸於泰安等三州兗州府學減六
名歸於曹州等三州東昌府學減四名歸於高
濮二州青州府學減二名歸於莒州又覆準
四川新設十四縣除大定璧山定遠安岳四縣
先年裁縣未經裁學外將新津郫新繁三縣原
取進童生十有二名與新設之䨇流崇寧彭三
縣平分各取進六名德陽梁山二縣原取進童
生八名與新設之羅江新寧二縣平分各取進
四名至綿州分設彰明一縣將原取進童生十
有二名綿州得七名彰明得五名眉州分設青
神彭山二縣將原取進童生十有五名眉州得
七名青神彭山各得四名又滎縣原繫小學人
文稱盛今分設威遠一縣將滎縣威遠均改作
中學之半取進童生各六名又奉節原繫中學
今分設大寧一縣人數僅三分之一應將原取
進童生十有二名奉節得八名大寧得四名竢
人文充盛之日學政具題再議九年覆準向
來河東專設運司學取進童生二十名嗣將民
籍冒入之生員並其子弟改歸原籍見在應試
人數甚少應照中學之例取進童生十有二名
又覆準江西棚民近年讀書愈衆令地方官
按入籍二十年以上有田糧廬墓者隨所在各
州縣考試童生滿五十人以上額外取進一名
百人以上二名二百人以上三名最多以四名
為率如不足五十人令與本籍童生憑文考取
又覆準廣東新會開平二縣界分設鶴山一
縣於新會縣原取進童生二十名内分撥五名
開平縣原取進童生十有二名内分撥三名共
八名歸鶴山縣取進又覆準貴州大定府原
繫州學額取十五名威寧州原繫府學額進二
十名今大定升府照府學例取進二十名威寧
雖改府為州然讀書向學者多仍舊考取免其
減額十年覆準直隸天津州升府應照府學
例取進童生二十名於所屬州縣内考取撥入
又覆準河間府學既將商竈二籍改歸天津
其取文童未便仍照二十三名之例但裁去商
竈之數止存八名未免太少應照各府學例取
進二十名其武童除商竈二籍改歸天津十有
三名外取進二十二名又寶坻縣原取進文生
二十三名武生二十名今分設寧河縣寶坻取
文童十有二名寧河十有一名寶坻取武童十
有二名寧河八名又天津縣取進童生仍照設
州時舊額文十有八名武十有五名又覆準
四川成都華陽原繫兩縣與他處分設者不同
均照中學例每縣取進童生十有二名又覆
準雲南鎮沅府及恩樂縣新經改土歸流均照
小學例取進童生八名分定土著寄籍各四名
又覆準直隸天津縣滄州既隸天津府其商
竈二籍取進童生商籍文八名武七名竈籍文
七名武六名又覆準貴州開泰天柱二縣苖
童額進三名今應試僅八九人額多人少應令
該學政酌量取進如果佳文甚少寧闕毋濫
十一年覆準廣西鎮安升府應設立府學取進
童生十有二名泗城府向無定額亦照鎮安府
例取進又慶遠府屬改流之東蘭州鎮安府屬
改流之歸順州取進童生四名又思明府改為
土州歸寧明州管轄應將思明府學改為寧明
州學應照大州學例取進童生十有五名十
二年
諭畿輔為天下首善之地是以各府州縣入學之數曾
加恩增廣惟宣化府屬之蔚州從前原籍山西廣平
府屬之磁州從前原籍河南及改歸直隸其入學仍
照晉豫原額又新從山西改歸易州之廣昌縣雖繫
山邑而入學之數尚不及直隸之小縣此兩州一縣
當酌議加增著禮部定議具奏欽此遵
旨議準蔚州磁州照直隸大州縣學取進童生十有八
名廣昌縣照直隸小縣學取進童生十名又
覆準奉天復州取進童生八名金州新設縣治
取進童生四名又永吉州長寧縣皆隸奉天府
學但永吉去府八百餘里長寧更遠應將永吉
州從前撥入府學生員撥回州學就近考課長
寧縣生員不過數名應歸永吉州學帶管其永
吉長寧仍照原撥入府學原數取進又覆準
貴州永豐州照荔波縣設學之例取進童生四
名如文理未順寧闕毋濫又黎平府所屬之古
州照天柱開泰兩縣從前增設苖童考取之例
擇文理通順者酌取一二名附入府學苖童之
後以示鼓勵又覆準陜西商興二州屬之鎮
安山陽商南平利紫陽石泉白河七縣均繫小
學從前因應試人少取不及額今文風日開仍
各照原額取進童生八名又覆準直隸保定
正定二府分設易定冀趙深五州其童生入學
額數保定府學量減三名以二歸易一歸定正
定府學量減九名以三歸冀三歸趙二歸深一
歸定均於各州及所屬縣内取撥奉
旨升改直隸各州入學額數照例增設其保定正定府
學仍照原額取進不必裁減又覆準山東靈山衞
歸幷膠州衞籍童生應試仍編衞字號照舊取
進八名又覆準江南江都縣分設甘泉縣其
取進童生照長洲元和之例各半分取江都文
十有三名武八名甘泉文十有二名武七名新
設阜寧一縣繫山陽鹽城劃分其取進童生應
於山陽額内撥歸阜寧文六名武四名於鹽城
額内撥歸文六名武四名計山陽鹽城各額進
文童十有九名武十有一名阜寧額進文童十
有二名武八名又覆準江南蘇州淮安揚州
分設太倉通海三直隸州將蘇州府學童生入
學額數酌撥文五名武二名歸太倉州學揚州
府學酌撥文五名武二名歸通州學淮安府學
酌撥文武各二名歸海州學又覆準江南徐
州升府照各府學例取進童生二十名於所屬
各州縣内取撥新設附府之銅山縣學取進童
生十有五名又覆準湖南永順府自設府分
縣以來文風漸盛應於永順府城内建立考場
一所永順府學取進童生十有二名於所屬各
縣内取撥其所屬永順龍山保靖桑植四縣各
取進八名又永順縣有永定衞歸幷戶口桑植
縣有慈利縣歸幷戶口均有生童見附澧州考
試今永順府既設考場令歸籍考試即於永順
桑植額設八名内將歸幷戶口取進二名其餘
六名於兩縣土民内取進其永慈童生不許冒
頂又覆準四川䕫州府原屬之達州梁山地
廣人衆今達州升直隸州梁山又撥入直隸忠
州應於䕫州府學額進童生二十名内減去六
名以四歸梁山二歸達州又覆準廣西鬱林
州舊隸梧州府雍正三年升直隸州兼轄博白
北流陸川興業四縣鬱林額進童生二十名較
梧屬之蒼梧懷集等縣卷數猶多陸川興業額
進八名較梧屬容岑二縣卷數亦多而容岑有
府學可撥鬱林及陸興無撥學之例應將梧州
府學童生入學之數酌減文五名武三名撥歸
鬱林州學又覆準河南河南府分設直隸陜
州汝寧府分設直隸光州河南府學量減三名
撥歸陜州汝寧府學量減四名撥歸光州又
覆準安徽廬州鳳陽二府分設直隸六安泗亳
潁四州酌減廬州府入學童生三名撥歸六安
州酌減鳳陽府入學五名以二歸泗二歸潁一
歸亳又覆準陜西西安延安鞏昌三府分設
直隸耀同華乾鄜秦六州酌減西安府入學文
童五名一歸耀屬之白水一歸同屬之朝邑一
歸華屬之蒲城一歸乾州屬之武功又減入學
武童一名歸武功延安府學減文武各三名歸
鄜州鞏昌府學減文武各三名歸秦州又覆
準山東益都縣新分博山一縣又將淄川萊蕪
兩縣村莊撥入博山照小學例取進童生八名
益都縣原取進文童二十名武童十有五名今
既分出鄉社應減去文五名武三名又覆準
山東武定州沂州升府各取進童生二十名新
設附府之惠民蘭山二縣各取進童生十有五
名至濟南府學原取進童生二十名先因分設
泰安武定濱三直隸州減府學六名撥入三州
學各二今武定州升府濱州復隸武定原撥入
二州之入學童生共四名應仍歸濟南府學又
從前兗州府學撥入沂州青州府學撥入莒州
東昌府學撥入高唐州各入學童生二名仍歸
兗青東三府又覆準安徽壽州分設鳳臺縣
壽州原取進文童二十名酌分八名武童十有
五名酌分六名入鳳臺縣學又覆準河南陳
許二州升府各取進童生二十名新設附府之
淮寧石梁二縣各取進童生十有五名又覆
準山西太原府學原取進童生二十名酌減三
名以一名歸直隸忻州二名歸直隸代州又蒲
州升府於平陽府取進童生二十名内分三名
共取進十有五名又澤州升府取進童生十有
五名又覆準福建福寧州升府取進童生二
十名新設附府之霞浦縣學取進童生十有五
名古田縣分設屛南縣原取進童生十有二名
應加四名照小縣例與屛南中分每縣各八名
永春縣升州原取進童生十有二名加三名以
符州學之數大田縣向繫小學邇來人文日盛
改為中學取進童生十有二名又議準川省
各屬土司苖童與漢民文武童生一幷憑文去
取卷面不必分别取額不必加增是年
恩詔各省儒學大學加七名中學加五名小學加三名
舉行一次乾隆元年
恩詔奉天府學滿字號照中學例加五名錦州學復
州學合字號照小學例加三名其遼陽州等學原
額七名五名者加二名四名二名者加一名又
覆準廣東嘉應州屬之興寧長樂二縣前隸惠
州府平遠鎮平二縣前隸潮州府皆有撥府之
入學童生今四縣屬嘉應州應將惠州府學減
三名歸興寧長樂二縣潮州府學減二名歸平
遠鎮平二縣憑文考取撥入州學於潮州府學
減武生二名歸嘉應州學又連州前屬廣州府
亦有撥府之入學童生今改為直隸州應於廣
州府學減一名歸連州學又覆準河南復設
南召縣應照中學例取進童生十有五名又
覆準廣東普寧縣取進童生八名自雍正十年
將潮陽縣之&KR1673;水洋烏貴山等處割附普寧應
於潮陽額進文童二十名内酌撥二名武童十
五名内酌撥一名歸普寧縣學又覆準陜西
同州升府取進童生二十名新設之大荔縣取
進文童二十名武童十有五名再雍正十三年
將西安府文童入學數内撥入耀州屬之白水
縣同州屬之朝邑縣華州屬之蒲城縣乾州並
所屬之武功縣各一名又撥歸武功縣武童入
學一名今朝邑白水蒲城均歸同州府管轄已
别設額數原撥入三縣之入學文童各一名仍
歸西安府學又陜省各府入學皆二十名西安
府學止存文十八名武十九名應加取文二名
武一名又覆準湖北宜昌新設府治取進童
生二十名彝陵州改東湖縣取進童生十有五
名又覆準山東曹州泰安州升府均取進文
武童生各二十名新設附府之菏澤泰安二縣
均取進文童二十名武童十有五名至從前泰
安州增額二名繫從濟南府學減撥曹州東平
州增額各二名均從兖州府學減撥濮州增額
二名從東昌府學減撥今仍歸濟南兖州東昌
三府學取進二年覆準河南南陽縣分設南
召縣既别立學取進童生十有二名其南陽縣
原取進之二十一名減去六名仍存十有五名
又覆準甘肅口外安西沙州靖逆柳溝赤金
五衞所童生準赴肅州考試取進童生十名暫
附肅州學管轄其西寧府屬之大通衞取進童
生一名附入府學又覆準安徽潁州升府取
進童生二十名新設附府之阜陽縣取進童生
十有五名從前鳳陽府學撥入潁州學二名亳
州學一名今潁升府學亳歸潁州府管轄原撥
入學名數仍歸鳳陽又覆準陜西葭州並所
屬之府谷神木二縣復改隸榆林府從前延安
府童生入學額内撥入葭州一名應仍歸延安
如葭州府谷神木三州縣人文較盛與榆林懷
遠二縣童生一例取入榆林府學額進十二名
内又覆準奉天長寧縣裁歸永吉州應將長
寧縣取進童生二名入於永吉州額内取進四
名三年覆準湖南沅州升府取進童生十有
五名新設附府之芷陽縣取進童生十有五名
苖童三名又辰州府學既撥出沅州及黔陽麻
陽二縣酌減入學童生二名存十有八名又
覆準甘肅移駐臨洮府照該省府學例取進童
生二十名狄道縣升州照該省州學例取進童
生十有五名臯蘭縣照中學例取進童生十有
二名又覆準貴州南籠改廳為府應照中學
例取進童生十有二名四年覆準湖北宣恩
來鳳利川咸豐四縣原繫土司改設今應童子
試者已百餘人準暫附宜昌府考試别編新字
號四縣共酌取童生一二名暫歸恩施縣學管
轄又覆準雲南威遠土州從前附考元江府
於元江府學取進額數外加取二名今威遠改
隸鎮沅府元江府加額二名應撥歸鎮沅於府
學取進定額外加取威遠童生二名又覆準
直隸山海衞改為臨榆縣從前深河以西童生
在山海衞學額内取進今改隸撫寧應將山海
衞入學童生文十有八名武十有五名額内撥
三名歸於撫寧縣學共取進童生文十有八名
武十有五名新設臨榆縣照中學例取進童生
文十有五名武十有二名再昌黎樂亭盧龍遷
安灤州各有應試童生改隸臨榆該學政於考
試時將永平府屬試卷比較如臨榆佳卷果多
酌量寬取二三名撥入永平府學無庸别議加
額又覆準福建霞浦縣分設福鼎縣霞浦縣
學原取進童生十有五名今兩縣平分嗣後取
進童生霞浦縣學八名福鼎縣學七名又覆
準嗣後凡貴州歸化未久之苖有能讀書赴考
者準其報名應試照加額取進其歸化雖經百
年近始知讀書者亦準與歸化未久之苗童報
名應試於加額内取進其餘歸化年久在未經
題請加增苗額之先已同漢童考試者仍與漢
童同照原額取進地方官不得因其祖籍苗民
以新苗童送試漢童亦不得以既定有苗額阻
抑又覆準甘肅臯蘭縣仍照蘭州原額取進
童生十有五名五年覆準陜西寧夏府屬新
渠寶豐二縣裁汰二縣之民從前原隸靈州寧
夏寧朔中衞平羅五州縣今仍歸本籍其戶口
原不加多若將新寶兩縣入學二十四名之數
盡數撥增未免太浮令該學政於五州縣内視
人文多寡酌量增取十有六名以八名分隸各
學再以八名撥入寧夏府學以符該省大府之
例又覆準浙江長興蕭山二縣學照府學例
取進童生二十五名又覆準廣東新設之豐
順縣照小學例取進童生八名於海陽縣額進
之文二十名武十有六名内各減四名揭陽縣
之文武各十有五名嘉應州之文二十名武十
有二名内各減二名歸豐順縣取進嗣後海揭
二縣嘉應州均照減額取進又覆準福建永
春州應試童生多至七千名酌增三名共取進
童生十有八名又覆準福建德化縣酌增童
生入學四名共十有八名六年覆準四川新
升之嘉定潼川二府取進童生各十有五名
七年覆準河南許州府仍改為直隸州但應試
童生三倍於前仍照府學例取進二十名九
年覆準直隸遵化州升為直隸州照大學例取
進童生文十有八名武十有五名内定文武各
三名於所屬之玉田豐潤二縣酌撥州學十
年覆準
盛京工部所屬五六品官及司匠所屬之千丁與
四品所屬之千丁並無差别準其入於奉天府
漢軍内考試十二年覆準裁永吉州改為吉
林理事同知其文武生童即歸理事同知管轄
入學額數照舊例考取十三年
諭朕親詣闕里釋奠於
先師山東通省入學名數著增廣一次府學大學三
名中學二名小學一名欽此又覆準陜西華陰
縣屯籍士子向居潼關一縣之半今潼關縣裁
歸同知管轄華陰屯戶統歸經理原潼關縣取
進童生十有二名酌留九名於廳學餘三名以
二歸大荔縣一歸朝邑縣取進十六年
諭朕問俗觀風南巡江浙念三吳兩浙人文所萃本
年歲試文童府學及州學大學著增五名中學四
名小學三名欽此又覆準山東膠州學取進靈
山衞童生八名今衞籍應試人少減去三名仍
存五名十七年覆準四川眉州學加取進童
生三名定為十名青神彭山二縣學各加取二
名定為六名十八年覆準四川綿州學加取
進童生三名定為十名德陽羅江二縣學各加
二名定為六名新津雙流新繁彭郫崇寧六縣
學各加二名定為八名二十一年覆準江南
金山衞學酌減四名歲科兩試準取進文童十
有六名仍歸華亭縣收考
欽定大清會典則例卷六十八
