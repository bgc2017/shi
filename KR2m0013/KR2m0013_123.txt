欽定大清會典則例卷一百十九
兵部
車駕清吏司
馬政
一八旗牧馬原定八旗及内府三旗佐領下額
設馬駝每年由部酌定留京並出場各數繕摺
奏
聞並開列副都統職名每翼各
簡用二人於立夏後四日率領官兵陸續趕赴口外
牧場擇水草豐茂之處加意牧放若照管不周
致有闕少著落副都統以下各官賠補其實繫
殘廢倒斃者馬扣存三月錢糧駝扣存四月錢
糧買補如價有不敷凖於公用銀内動支至出
場官兵均聽副都統管轄在場馬駝亦聽副都
統分撥官兵牧放進口日期統於八九月間該
副都統豫行報部又定八旗出場馬駝内
每站各給空草一束回日進口每站仍各給空
草一束均由部移咨戶部委司官一人監給
康熙二十六年議凖八旗出場馬駝沿塗不加
管束踐食田禾者兵鞭八十專管官罰俸九月
兼管官罰俸六月副都統罰俸三月領催鞭六
十出口並不在場牧放致有縱逸侵擾者兵鞭
一百專管官罰俸一年兼管官罰俸九月副都
統罰俸六月領催鞭八十照馬駝侵擾之數賠
償地主至兵丁強令他人代為牧放及勒索酒
食擾累生事者交刑部治罪專管官降一級調
用兼管官罰俸一年副都統罰俸九月領催鞭
一百革退雍正三年議準八旗馬駝前往牧
場該參領官員及驍騎校等果加意牧放無有
損傷令出牧之副都統點驗如一參領下馬駝
較勝别參領者將該參領下各官及驍騎校各
紀錄一次如一旗馬駝肥壯無有損傷該參領
紀錄二次各官及驍騎校各紀錄一次又奏
準八旗出場馬駝所有在場各官遇切近喪事
該副都統即令回京有患病者副都統驗實亦
令回京均移咨該旗補人前往至於婚嫁之事
告假者準給一月之限行咨該旗於事竣催令
前往若馬駝於一月二十日之間將次進口其
回京之人均不必赴場若告假各官逾限不赴
場者罰俸一年副都統不察明給假者罰俸六
月又奏準八旗各官奉委出場牧放若逗遛
觀望不即前往及到場潛回者皆革職十三
年議準八旗馬駝於出場之時各造具毛齒清
册送部存案竢回京日按册點驗印烙統轄副
都統以該翼之馬駝覈算兼管官以兼管之馬
駝覈算專管官以專管之馬駝覈算如十分之
内疲瘦各不及三分者免議若疲瘦至三分者
官罰俸九月兵鞭五十四分以上者官罰俸一
年兵鞭六十五分以上者官降一級留任兵鞭
七十六分以上者官降二級留任兵鞭八十七
分以上者官降三級調用兵鞭九十以上疲瘦
分數均就副都統兼管官專管官各名下詳細
分别不準將在場馬駝通融攤算如官兵希免
議處將馬駝彼此頂換使疲瘦皆不至三分者
官降三級調用兵鞭八十兼管官降一級留任
副都統罰俸一年乾隆五年奏準八旗出場
馬駝進口日期不必拘定八月九月令兩翼副
都統等視天時冷暖及草枯遲早公同酌定豫
行報部十六年奏準八旗牧養官馬共二萬
七百七十三匹每匹月給馬乾銀三兩近因
京城豆價皆昂所支銀不敷購買應暫為通融籌
辦請於所牧官馬内酌撥萬匹在京外牧養熱
河撥給馬千匹近京各莊頭撥給馬二千匹此
外七千匹交直隸各標營牧養其熱河及各莊
頭草料銀由該副都統内務府會計司官赴戶
部支領按月給發直隸各標營就近於藩庫動
支如有減剋料草以致疲瘦者該管官交部議
處兵丁莊頭嚴行治罪或有倒斃照八旗之例
於馬乾銀内按月扣存買補並請
特簡大臣均勻搭配不得槩以疲馬充數如有不肖
兵丁乘便將殘廢馬匹私行扺換者一經察出
即將本人從重治罪佐領及都統等一并交部
嚴加議處十七年奏上年因
京師草豆價昂八旗牧養官馬每月所支馬乾銀
不敷購買經大學士等遵
旨議奏將八旗官馬撥出萬匹交與直隸各標鎮營
並熱河副都統及近京莊頭分領牧養竢次年
草豆價平仍分與八旗官兵牧養察目下
京師草豆較上年價直已減此項馬匹或仍交直
隸等處牧養或遵照原奏留京牧養奉
旨此項官馬前經交直隸各標營牧養臕分既屬充
足且聞於該兵丁等亦屬有益著不必交熱河副
都統及各莊頭竢回鑾後撥出萬匹皆交與直隸
總督仍前分撥牧養又奏準八旗出場馬駝令
兩翼副都統等加意牧養竢水草乾枯應進京
時一面奏
聞一面將馬駝陸續趕赴進口十九年奏準八旗
官駝照官馬例交與直隸總督分給各標營牧
養
一各省牧馬乾隆元年議準陜西甘州提標涼
州西寧肅州三鎮標各設馬場一處每場牝牡
馬千二百匹以游擊一人為總統每場分為五
羣每羣牡馬二百匹牝馬四十匹以千把一人
為牧長外委千把一人為牧副兵十名為牧人
三年均齊一次届期由總督委官逐場察驗敘
明賞罰具題仍將各場原牧及孳生馬數與應
賞應罰之處並各場官兵姓名詳造一册咨部
察覈牧馬兵丁每月給銀三錢於司庫扣貯提
鎮建曠項下動支報明戶部需用鍋帳於存營
項下撥給所牧馬匹不論牝牡每三匹取孳生
馬一匹三年内一羣之馬多孳生一匹以上者
為三等賞千把總加一級外委紀錄二次兵每
名賞銀一兩多孳生八十匹以上者為二等賞
千把總加二級外委加一級兵每名賞銀二兩
多孳生一百六十匹以上者為一等賞千把總
外委均以應升之官即用兵每名賞銀三兩所
賞銀亦於建曠項下動支呈報戶部如少孳生
二十匹以下者為三等罰千把罰馬五匹外委
及兵各責四十少孳生四十匹以下者為二等
罰千把罰馬七匹外委及兵各責五十少孳生
八十匹以下者為一等罰千把罰馬九匹外委
及兵各責六十如於原牧數内闕少者千把革
職罰馬十八匹外委革去頂帶仍各責八十兵
責八十所罰之馬歸入馬羣覈算其提鎮游擊
統計五羣以為賞罰五羣得賞之游擊加二級
提鎮加一級四羣得賞一羣得罰之游擊加一
級提鎮紀錄二次三羣得賞二羣得罰之游擊
提鎮無庸議賞議罰三羣得罰二羣得賞之游
擊降一級留任提鎮罰俸六月四羣得罰一羣
得賞之游擊降一級調用提鎮罰俸一年五羣
全罰之游擊革職提鎮降一級調用若於原牧
數内闕少者除將千把罰出馬數補入外餘著
落游擊提鎮各半分賠四年議準江南地方
潮濕夏秋之際馬繫於槽熱氣薰蒸易致疲瘦
必得閒空之地以飼水草今江寧駐防八旗督
標中左安徽撫標左右提標中左右前後安徽
游兵潛山徽州寧國蕪采廣德廬州泗州江寧
城守左右松江劉河金山柘林青村泰興京口
八旗京口協左漕標中左右廟灣鹽城小關海
州淮安城守東海河標中左以上各營均繫舊
有牧地不必别設只須再為勘定界址毋令越
占其竒兵瓜洲青山溧陽池州蘇州城守右南
匯黃浦平望江隂靖江楊舍孟河掘港三江京
口水師佃湖蕭營以上各營實在騎操馬均在
四十匹以下或在槽餧養或就近牧放無庸設
立場地又蘇州撫標左右福山常州揚州河標
右等營馬匹雖在四十匹以上或該處並無曠
土或分汛差撥難以聚牧應毋庸設立場地其
浦口六安亳州壽春鎮標中左右蘇州城守中
左川沙吳淞太湖左右鎮江崇明鎮標中左右
並竒營狼山鎮標中左右京口隨旗左右京口
協右泰州以上各營實在騎操馬均在四十匹
以上向無牧場均應擇地設立内中浦口崇明
鎮標中左右並竒營繫夏秋半支料乾之營應
酌量每馬一匹給草地一畝以供芻秣其餘均
繫長年全支料乾之營原無藉放青不過於夏
秋酷暑時使其安閑散適應酌量五馬給草地
一畝其所需之地均準於各營官基内撥給如
無官基即擇民地於朋扣銀内按價買給豁免
租糧其肯賣與否聽從民便飭令地方官毋得
短價抑勒仍將所撥官基並擇買民地畝數及
豁免租糧造册報戶部至舊有新設牧地均令
四圍栽柳編籬只留一門出入或四圍掘溝令
兵看守仍四圍堅立限碑倘兵丁牧放越界踐
食田禾不論多寡旗軍鞭一百營兵責四十若
踐食過多應依毁伐稼穡者計贓準竊盜律分
别治罪仍革伍所食田禾追賠給主該管旗營
各官失於覺察者罰俸六月如不能禁飭以致
兵丁馬匹越界踐食田禾者降一級調用倘有
心縱容該管旗營各官革職至江蘇等屬有牧
馬草場岡地租及省衞項下羣牧田畝名色見
屬民業非繫牧地者仍遵照舊例辦賦各營不
得倚占十三年議準甘州提標涼州西寧肅
州三鎮標各設駝場一處每處牝牡駝二百為
一羣每羣以千把總一人為牧長外委千把總
一人為牧副兵九名為牧人仍委守備一人督
率經理以五年均齊一次牧駝兵丁每月給䩺
鞋銀三錢均準於司庫建曠項下動支呈報戶
部所需鍋帳準於存營項下撥給千把總外委
兵丁因邊地游牧較内地不同五年均齊為期
久遠應酌定議賞以示鼓勵每牝牡駝百於五
年内孳生四十者無庸議賞於額數之外多孳
生一駝至十駝者為三等賞千把總紀錄二次
外委紀錄一次兵每名賞銀一兩多孳生十一
駝至二十者為二等賞千把總紀錄三次外委
紀錄二次兵每名賞銀二兩多孳生二十一駝
以上者為一等賞千把總加一級紀錄一次外
委加一級兵每名賞銀三兩所賞銀由總督於
均齊之年酌動何項於疏内聲明覈給每牝牡
駝百於五年内倒斃二十駝者毋庸議罰若倒
斃逾二十駝之額不論多寡總以續得孳生抵
補其餘再計孳生如少孳生一駝以上者為三
等罰千把總罰俸六月外委及兵各責四十少
孳生十一駝以上者為二等罰千把總罰俸九
月外委及兵各責五十少孳生二十一駝以上
者為一等罰千把總罰俸一年外委兵丁各責
六十至經理守備如千把總外委得一等賞者
準其紀錄三次得二等賞者紀錄二次得三等
賞者紀錄一次如千把總外委得一等罰者經
理守備罰俸一年得二等罰者罰俸九月得三
等罰者罰俸六月每届五年均齊之期由總督
委官前赴各處牧場印烙將數目及牧放官兵
姓名分晰造册叙明賞罰具題至孳生牡駝於
五年均齊之後照例配搭孳生其餘牡駝騸割
别牧以備撥用再孳生駝内如有老弱不孳生
者準其據實呈驗變價所有空闕在於孳生駝
内頂補仍算入孳生之數以定功過
一直省營馬順治年間定各省營馬闕額該督
撫提鎮或就近買補或報部撥給六年題準
官員騎坐馬皆繫自備名曰例馬每月照數支
領草料提督準例馬十有五匹總兵官十有二
匹副將八匹參將游擊各六匹都司守備各四
匹千總把總各二匹至兵丁騎操馬酌量各營
情形或馬步各半或馬四步六或馬三步七或
馬二步八或馬一步九或不設馬皆於奏銷案
内照各營實在數目開造報部察覈知照戶部
銷算草料八年題準副將以下把總以上每
月於應支銀内扣二錢馬兵扣一錢步兵扣五
分守兵扣三分名曰朋扣存貯營中以備買馬
之用若有餘剰由部覈明於奏銷本内題交戶
部充餉又題準營馬對敵及追盜賊損失者
免其賠補走脱被竊失者著落本人賠補若倒
斃者每馬以十兩為額令其賠補名曰賠樁每
年遞減一兩至十年者免其賠樁準動支朋扣
銀購買十六年題準官員例馬提督準二十
匹總兵官十有六匹副將十有二匹參將八匹
游擊以下仍各照舊數又覆準將軍督撫提
鎮買營馬者將應買數目報部副將以下買營
馬者呈明該管之督撫提鎮報部康熙三年
議準江南江西福建浙江湖北湖南四州廣東
廣西雲南貴州等省營馬以三年賠樁過三年
者免直隸山東山西河南西安甘肅以五年賠
樁過五年者免四年題準三年賠樁之省一
年倒斃本兵賠銀七兩合隊二兩本管官一兩
二年倒斃本兵賠銀六兩五錢合隊一兩七錢
本管官八錢三年倒斃本兵賠銀六兩合隊一
兩四錢本管官六錢三年以後免其賠樁動支
朋扣銀買補五年賠樁之省一年倒斃本兵賠
銀七兩合隊二兩本管官一兩二年倒斃本兵
賠銀六兩五錢合隊一兩七錢本管官八錢三
年倒斃本兵賠銀六兩合隊一兩四錢本管官
六錢四年倒斃本兵賠銀五兩五錢合隊一兩
本管官五錢五年倒斃本兵賠銀五兩合隊七
錢本管官三錢五年以後免其賠樁動支朋扣
銀買補又題準廣東地方潮濕馬易倒斃賠
樁準照十兩減半一年倒斃賠銀五兩二年倒
斃賠銀四兩五錢三年倒斃賠銀四兩三年以
後免其賠樁五年題準廣西地方瘴濕馬易
倒斃賠樁照廣東之例又題準營馬倒斃如
符年限者準用朋扣銀買補若年限不符除照
例賠樁外亦準用朋扣銀買補其價直隸每匹
九兩山東十兩山西八兩河南八兩五錢江南
十有三兩九錢七分江西十有六兩八錢二分
四釐福建二十二兩浙江十有六兩湖北湖南
十有五兩西安八兩廣東二十一兩九錢廣西
二十兩雲南二十一兩八錢貴州二十兩二錢
二分有竒甘肅四川除
貢馬抵補外其不敷之馬甘肅每匹給價八兩四
川每匹給價十有二兩十一年題準官兵不
扣朋銀者該管官罰俸一年提督罰俸六月無
提督之省總兵官罰俸六月又題準直省營
馬朋樁奏銷有總督之省由總督題報無總督
之省由巡撫題報在京巡捕營由該參將呈報
本部察覈奏銷又題準將軍督撫提鎮標下
各官請買例馬者不得過四百匹十六年題
準營馬倒斃不報照常支領草料將該管官議
處二十四年題準山西河南湖北湖南西安
四川等省營馬闕額開數報部移咨甘肅巡撫
將招中茶馬撥給無庸動支朋扣銀(招中茶馬舊於甘肅)
(設洮岷河州西寧莊浪甘州五茶馬司及開城安定廣寧黑水清平萬安武安七監歲遣御史)
(一人經理康熙七年歸甘肅巡撫兼理至四十四年停止招中茶馬)三十七年
覆準四川營馬倒斃停其牽領茶馬準用朋扣
銀買補四十四年覆準山西河南湖北湖南
西安營馬倒斃原繫朋扣銀買補於康熙二十
四年令牽領茶馬補額見今招中茶馬已經議
停所有各該省營馬倒斃仍準用朋扣銀買補
四十五年覆準直省營馬倒斃遞年加增必
致朋扣不敷買補嗣後如倒斃過多實有冒銷
情弊該督撫提鎮即行題參四十七年題準
營馬倒斃該管官驗明耳尾將倒斃日期出結
詳報督撫提鎮一面動朋扣銀買補仍將新馬
價直毛齒領騎兵丁姓名按季造册報部仍於
年終奏銷由部察覈題覆五十五年議準營
馬朋樁等册按季造報繁冗擾累甚屬無益嗣
後統於一年奏銷案内造報一次雍正元年
題準江南江西福建浙江湖北湖南四川雲南
貴州等省營馬騎過三年倒斃者免其賠樁廣
東廣西二省減半賠樁騎過三年倒斃者亦免
賠樁直隸山東山西河南西安甘肅等省營馬
騎過五年倒斃者免其賠樁均準動支朋扣銀
買補七年覆準官兵朋扣銀有經督撫提鎮
題奏撥修船及軍装器械並賞號公務差遣等
事之用者均入於奏銷案内由部察照準其開
銷又覆準山西河南西安甘肅四省營馬開
報倒斃不得過十分之三十一年議準直隸
山西河南西安甘肅馬價在十兩之内山東亦
僅十兩均未便以十兩賠樁應以七兩為額如
騎一年倒斃賠樁七兩二年倒斃賠樁六兩以
下按年遞減若騎過年限免其賠樁準動支朋
扣銀買補又覆準福建營馬五千七百七十
一匹每年準開報倒斃九百三十五匹十二
年議準營馬除口外差遣及在軍前倒斃者皮
臟免其變價外江南督標每匹變價一兩五錢
提標一兩安徽撫標一兩二錢蘇松撫標九錢
二分有竒湖北湖南一兩其餘直省均五錢發
給馬價時將皮臟變價扣除於奏銷册造報察
覈又議準買補營馬遵照定價發給不得短
少分釐所買之馬果繫臕壯方準收營如有扣
剋擾累該管官革職計贓治罪若任兵丁以不
堪用之馬充數者該管官降三級調用又議
準四川營馬照驛馬之例給價八兩又覆準
廣東營馬五千二百六十六匹每年準開報倒
斃九百二十一匹又奏準福建廣東營馬開
報倒斃每年各有定數山西河南西安甘肅每
年不過十分之三至直隸山東江南江西浙江
湖北湖南四川雲南貴州開報倒斃數無一定
嗣後均不得過十分之三額外浮開者減去不
準開銷又議準四川營馬既將原價減去四
兩照驛馬給以八兩所有賠樁銀應照直隸等
省之例以七兩為額按年遞減乾隆元年議
準武職大小官給有親丁名糧以為養廉此内
有馬糧者若令其備馬則養廉不沾實惠遇草
料昂貴且多賠墊公用反致拮据嗣後親丁之
馬無庸實備止支領草料以補用度之所不足
但此馬原繫營中額數竟不籌及一旦調遣需
用難免闕乏應令各官弁照本身應得親丁馬
若干匹備價存營竢有需用之時再行購買
二年議準親丁之馬既備價存營則官弁並無
實馬餧養嗣後開報倒斃止將兵丁見有之馬
按額開銷如以存價溷入實在營馬額内捏報
倒斃者降一級調用若存價已經買馬準其照
例開報倒斃九年議準外委千總把總原領
之馬即供騎操原未令其存價遇有倒斃統入
營馬數内開報倒斃動支朋扣銀購買十五
年覆準廣東馬價因營中公費不足每匹扣存
三兩補公費之所不足應即照扣存之數嗣後
將原價減去三兩以十八兩九錢作為定價報
銷至公費别籌酌增又奏準廣西馬價每匹
減去三兩以十七兩報銷是年奏銷營馬直
隸九千六百六十八匹山東三千三百七十七
匹山西五千二百五十五匹河南二千百有一
匹江南五千六百三十八匹江西一千三百八
十九匹福建四千九百八十三匹浙江三千六
百三十四匹湖廣四千四百三十八匹陜西四
萬五千二百九十八匹四川五千五百九十九
匹廣東五千二百六十七匹廣西一千五百十
有一匹雲南五千六百二十五匹貴州三千八
百十有一匹十六年
諭滇省各營騎操馬匹定例三年以外準報倒十分
之三其額外溢倒之馬從前該督提等皆於朋扣
等項内通融買補並未著賠嗣據該督察出奏聞
仍請從寬免其賠樁經軍機大臣等議令照例按
數賠補但念邊方水土餧養馬匹與他處情形不
同自來通融籌辦相沿已久今若復令賠樁兵丁
未免拮据嗣後滇省馬匹除額定十分倒三按例
分别年限著賠外其溢額倒斃馬匹著加恩免其
賠補樁銀仍照從前通融辦理以示軫䘏兵艱之
意若兵弁等因有此旨或致餧養失宜溢倒過多
者該督提等嚴行參處欽此二十年議準營馬
價直除直隸山東山西河南江蘇安徽江西西
安甘肅四川等省或僅在十兩以内或據該督
撫察覈實無浮冒無庸議減福建酌減三兩準
以十九兩報銷浙江減二兩準以十四兩報銷
湖北湖南減一兩準以十四兩報銷廣東再減
九錢準以十八兩報銷廣西再減一兩準以十
六兩報銷雲南減三兩八錢準以十八兩報銷
貴州減二兩二錢準以十八兩報銷
一馬禁順治五年定見任文武官及兵丁準其
養馬其餘人等不許養馬七年議準蒙古馬
來京不許商販私買違者治罪十二年議準
蒙古馬來京如有商販私買者旗人責成該管
官民人責成五城司坊官嚴行察緝又議準
蒙古進
貢馬駝之外有多帶願於塗間賣者聽若有通曉
蒙古語言之人前往邊界與蒙古交結並遠相
迎接買其馬駝者交刑部治罪所買馬駝入官
守口官私放此等人出口者革職至蒙古到館
之後未進
貢之先有入館私買
貢馬
貢駝者繫官降一級罰俸一年常人鞭一百如有
搶奪偷盗者無論官民皆交刑部治罪十五
年題準文武官武進士武舉兵丁捕役等準養
馬以備乘騎均令印烙十六年題準民人聽
其養馬無庸察禁康熙元年題準除滿洲蒙
古漢軍及漢文武官武進士武舉兵丁捕役外
其民人違禁養馬者仍照例治罪三年題準
民人違禁養馬者責四十板失察之該管官罰
俸一年又覆準官員解送軍前馬匹沿塗應
加謹餧養不許漫不經心以致疲瘦若疲瘦三
匹以下者免議十匹以下者罰俸三月二十匹
以下者罰俸六月三十匹以下者罰俸九月四
十匹以下者罰俸一年五十匹以下者降一級
留任六十匹以下者降一級調用六十匹以上
者革職又題準軍需馬匹有交與州縣餧養
者若有疲瘦照解送軍前馬匹例計數議處
十年題準民人仍準養馬無庸察禁十二年
題準民人養馬仍行禁止又議準在京旗人
私往外省販馬繫正戶將該佐領驍騎校罰俸
一年領催鞭五十繫僕人伊主有官者罰俸一
年常人鞭一百該管佐領等免議於馬販名下
追銀十兩給拏首之人仍交部治罪至在外駐
防各官不呈請該將軍都統等移咨本部私遣
家人來京買馬者罰俸一年十五年題準大
小官弁將自畜馬匹勒令營伍收買多取價直
者照貪官例革職提問又題準親王出征準
帶馬四百匹郡王三百匹貝勒二百匹貝子百
五十匹鎮國公百匹輔國公八十匹不入八分
鎮國公七十匹輔國公六十匹將軍八十匹副
將軍七十匹護軍統領前鋒統領副都統各六
十匹署護軍統領署前鋒統領署副都統各四
十匹前鋒參領護軍參領驍騎參領署護軍參
領署驍騎參領一等侍衞護衞各三十五匹散
秩官前鋒侍衞二等侍衞護衞各二十五匹委
署官三等侍衞護衞各十有八匹護軍校驍騎
校各十有二匹署護軍校署驍騎校各八匹護
軍領催各六匹驍騎各四匹内閣學士與副都
統同侍讀學士與參領同侍讀與散秩官同筆
帖式與驍騎校同多帶者不準又題準督撫
提鎮差遣官役買馬若於票外多買及攜帶商
販私買者許經過地方官察拏不察拏者降一
級留任差遣之督撫提鎮罰俸一年十六年
議準姦匪圖利將馬在賊境接壤販賣與賊者
不論官兵民人各照律治罪該管官兵知情故
縱者以同謀論失察者文職州縣官武職專汛
官皆革職提問道府及兼轄官皆降五級調用
該管總兵官降三級調用督撫提鎮降三級留
任若販馬之人由本汛拏獲文武各官皆免罪
將拏獲之官議叙十名以上者紀錄一次多者
照數紀錄五十名以上者加一級百名以上者
加二級其不繫本汛有能盤獲十名以下者紀
錄一次十名以上者加一級二十名以上者加
二級三十名以上者加三級四十名以上者加
四級五十名以上者不論俸滿即升百名以上
越升一級即用拏獲販馬之人將所獲之馬盡
行賞給二十九年題準民人養馬無庸察禁
三十一年奉
旨一應馬匹永行禁止宰殺貨賣交與步軍統領及五
城司坊官察拏又議準偷盜八旗官兵馬者分别
匹數治罪其牧馬之人自行盜賣者亦照偷馬
賊治罪至屯莊居住旗人賣馬者令上稅準賣
民人既準養馬彼此買賣皆所不禁或驛站買
用或兵民買用令報明本處地方官上稅準其
買賣不上稅者照例處置又覆準八旗官兵
屯莊牧養之馬被偷失主即時報該營汛官兵
帶領兵丁追緝到交界地方交與鄰近營汛官
弁接遞追緝獲賊官每案紀錄一次兵於賊名
下每匹追銀一兩給賞若失主呈報該營汛官
弁不即領兵追緝鄰境不即接遞追緝者官每
案降一級罰俸一年兵責二十板又覆準向
來各省買馬均先在部領票經過地方文武官
驗票放行如有姦匪將私馬附入票内影射行
走難於稽察嗣後各省將軍督撫提鎮等若須
買馬令豫先報部本部暫停給票聽其往各口
及
京城照數購買買到之日由部印烙然後給票票
内注明馬數並所往該省路徑令經過地方文
武官將票内馬數及本部印烙驗明放行若無
本部印烙及馬比票内數多者察拏治罪如經
過文武官不行察拏文官交吏部議處經過地
方之專汛官罰俸一年又議準
京城内外旗民收獲逸失馬駝者不許隱匿變賣
即日呈報該管官送部由部交館所監督餧養
仍移咨八旗並牌行五城有認領者開明逸失
日月及毛色口齒繫旗人取具佐領印結繫民
人取具地方官印結由部察對毛色口齒相符
準其認領如過一月無人認領交館所監督變
價解交戶部三十二年覆準買賣馬匹者止
令買馬之人上稅地方官計價收納至於州縣
買補驛馬兵丁買補營馬雖為公用其中恐有
影射亦令照例收稅其收過稅銀歲終造入奏
銷册内報部察覈三十五年覆準直省購買
營驛馬匹除赴各口及
京城者由部印烙給票外若赴鄰境省分就近購
買該督撫提鎮豫行移會赴買地方之督撫地
方官照例收稅仍印烙給與照票以憑沿塗稽
察三十九年覆準偷盜之馬經過地方該官
弁無從知繫偷盜之馬所有職名免其察參該
官弁能拏獲偷馬賊者每案紀錄一次拏獲之
人每匹向賊追銀一兩給賞四十二年奏準
八旗官兵因公事領騎官馬宜申明禁令令加
意照看不許倒斃遺失但不立定章程辦理恐
難畫一嗣後領騎各該處先將官兵及佐領姓
名並應領馬數造册送部由部照册編立印單
注明給馬旗分領馬時各該處出具印領交該
管官赴部親投由部察對相符給與印單照數
領騎回京時領馬官兵將馬交還原給旗分如
有未交還者該旗將領馬官兵及佐領姓名開
明咨部由部行文各該處限兩月交還若馬有
倒斃遺失逾兩月之限尚未賠補由部參奏將
倒斃遺失馬匹之人繫官罰俸一年兵鞭八十
不催追之都統等及該管各官罰俸六月領催
鞭五十仍著本人賠補倘再逾兩月仍不賠補
將倒斃遺失之人繫官降三級留任完日開復
兵鞭一百都統及該管各官罰俸一年領催鞭
八十仍著本人賠補其因公事領用官駝者亦
照此例行又奏準八旗官兵因公事領騎官
馬給馬旗分該佐領别作記號印烙於回京交
還時照原印烙記號驗收若領騎之宫兵欲將
好馬留用詐稱倒斃遺失賠補後其原印烙記
號之馬經本人認出將領騎官兵照偷馬例治
罪五十三年覆準各省販馬人等暗結將軍
督撫提鎮親屬將疲瘦不堪用之馬坐索高價
不肖文武官弁代為壓勒甚至無驛站之州縣
並管步兵之頭領亦行勒索應令將軍督撫提
鎮嚴察禁止若有此等情弊即指名題參從重
議處倘徇隱不參經部察出或被科道察出將
該將軍督撫提鎮一并從重議處五十四年
覆準餧養軍需馬匹疲瘦五十匹以上者將府
道罰俸三月百匹以上罰俸六月百五十匹以
上罰俸九月二百匹以上罰俸一年二百五十
匹以上降一級留任三百匹以上降一級罰俸
一年雍正三年奏準八旗兵丁所養馬駝如
有疲瘦不堪用者鞭五十該佐領驍騎校罰俸
三月參領副參領罰俸一月若並不餧養冒領
錢糧者鞭一百革退冒領錢糧追繳該佐領驍
騎校罰俸一年參領副參領罰俸六月八年
議準騍馬聽民人畜養無容察禁至騸馬為營
驛之所必需除八旗人等及漢文武見任候選
候補官文武進士舉人生員武童準其畜養外
其餘民人一例察禁見在畜養之騸馬各令變
賣近京二百里以内者由戶部照時價收買撥
與八旗畜養二百里以外及各省地方由州縣
官照時價收買以補營驛闕額均不許假察禁
之名留難扣剋以致擾累民人九年
諭前據旗臣奏請禁止民閒畜養騸馬比時發與大學
士九卿會議準行頃聞不許畜養騸馬民閒有不便
之處著不必禁止仍照舊畜養該部即通行曉諭並
行文各省知之欽此十年題準八旗馬駝有私賣
與人者繫官革職兵鞭一百革退該管官不能
察出罰俸六月該管都統等罰俸三月十三
年覆準八旗馬駝每年出場牧放其佐領下留
京之馬原備緊要差遣必待本部印文方準撥
用若官員以私事乘騎駝載者罰俸九月乾
隆三年覆準八旗官兵因公事領騎馬駝宜令
大員監看察禁弊端嗣後於給馬駝時該旗副
都統一人前往稽察六年奏準大小官員將
自畜馬匹抑勒營伍收買多取價直若經營驛
據實詳揭該督撫提鎮不題參者照徇庇例議
處詳揭之營官以應升之官即用督撫提鎮失
察者罰俸一年十二年奏準
盛京地方嚴禁朝鮮收買大馬原有深意今朝鮮
國人來京往往私買大馬帶回應令左右兩翼
嚴禁不許朝鮮購買並令山海關等口嚴行察
拏若通事人等圖利代為購買察出一并治罪
十四年奏準
京城八旗所需馬全在兩翼購買關口官弁遇商
販人等持有兩翼印票者立即放行毋得禁阻
欽定大清會典則例卷一百十九
