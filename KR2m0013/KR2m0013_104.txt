欽定大清會典則例卷一百
樂部
和聲署
一中和韶樂樂章元日(黃鐘為宫)
御殿陞座奏元平之章曰維天眷我皇四海昇平泰
運昌歲首肇三陽萬國朝正拜帝閶雲物奏嘉
祥乘鸞路建太常時和化日長重九譯盡梯航
還宫奏和平之章曰聖人延俊英鈞天樂奏繞彤廷
華夷一統寧士庶懽忻樂太平寳鼎御香盈祥
煙嬝瑞靄生箾韶喜九成齊慶祝萬年齡
長至(黃鐘為宫)
御殿陞座奏遂平之章曰陽回黍谷春萬國衣冠拜
紫宸旭日耀龍鱗雲物呈祥福禄臻堯階&KR1396;荚
新熙庶績撫五辰九服共来賓調元化轉洪鈞
還宫奏允平之章曰皇心克配天玉琯葭灰得氣先
彤廷臚唱宣四海共球奏御筵珠斗應璣璿金
鏡朗麟鳳騫人間景福全咨屢省懋乾乾
萬壽聖節(黃鐘為宫)
御殿陞座奏乾平之章曰祥雲扈紫&KR1396;四海臣民祝
聖齡淑氣轉階蓂堯籙羲圖燦御屏嵩呼徧在
廷天呈瑞地效靈南極拱台星億萬載頌康寧
還宫奏泰平之章曰皇躬福禄宜永紹鴻圖丕丕基
彤陛長仙芝樂奏箾韶丹鳳儀南山獻壽巵人
心悦天意隨為德徧羣黎歌樂愷萬年斯
元宵節(太蔟為宫)
御殿陞座奏怡平之章曰皇心保泰和海宇昇平樂
事多瓊樹長新柯冰泮春流漲玉河晴雲展細
羅擎堯酒泛天波花舞鳥能歌齊拜手賦卷阿
還宫奏安平之章曰時雍頌帝堯玉佩鏗鏘慶早朝
紫禁瑞煙飄春意凌寒上柳條和風禁苑饒陳
仙樂奏箾韶三五正良宵宫漏永月輪高正
月(太蔟為宫)
御殿陞座奏隆平之章曰敷天協氣鮮新又蒼龍正
晨萬國歡心仰紫宸皇天錫嘏懿純陳充庭華
瑵金根扇春風風兆人澤如春睿周萬品化洽
無垠
還宫奏顯平之章曰淵然至道遊神協天行地文照
㝢騰華若早輪清明廣大和誾恩滂洋葭葦霑
仁念民生生此辰酌於民瑞惟大有寳則賢臣
二月(夹鐘為宫)
御殿陞座奏隆平之章曰所無逸恭己巖廊萬㝢協
嘉祥吹律圜鐘諧舜琯負扆當陽柳風初轉芽
黃翠甸輕雷蘇百昌發生心皇奉若寬大詔播
天常
還宫奏顯平之章曰肅羣后鳴佩鏘鏘拜手仰顒卬
初日曈曨奎壁麗明庶風翔普天和氣休穰浃
化鷹成鳩眼良躬清明基宥密恩溥洽達要荒
三月(姑洗為宫)
御殿陞座奏隆平之章曰日麗風和徧寰區新榆改
火龍旗荏苒晃鸞坡赫如曦皇陞座羣辟集瑤
珂拂花茵垂佩多天門蕩蕩無偏頗純嘏詠卷
阿
還宫奏顯平之章曰瑞靄祥飇映彤墀紅雲繚繞一
人淵默德光昭百花中千門曉銅鶴篆煙飄奏
仙音駕退朝促耕布榖飛靈沼盈耳說農勞
四月(仲吕為宫)
御殿陞座奏隆平之章曰玉宸旦婺中天王御法宮
乘朱路曳長虹六六泠簫諧女鳳萬物被薰風
阜財解慍福祿来同
還宫奏顯平之章曰麥秋滿野登桑農繭已成玉衡
正泰階平上下交孚寰海靖婦子樂盈寧罄天
亙地茂豫桐生五月(蕤賓為宫)
御殿陞座奏隆平之章曰禁林清反舌無聲登進忠
良佞不行南風假大而宣平坐明堂賞五德法
乘離以持衡
還宫奏顯平之章曰槿初榮旉與朱明天稷星邊漢
影萌紅輪照九神嘉生念農芸夏暑雨穆皇心
以靡寧六月(林鐘為宫)
御殿陞座奏隆平之章曰鼔含少黃宫諧鳳伏庚光
赤帝騎龍嘒彼三星正昏中茂對乘時穆聖衷
陳金奏宣景風明光覲辟公
還宮奏顯平之章曰彌六合黎元祝頌奉三無帝念
淵沖蓊鬱元雲渰宸楓大雨時行黍稷芃虞琴
奏皇在宫勤思劇月農七月(夷則為宫)
御殿陞座奏隆平之章曰金井桐飄大火流夷則聲
清律應秋天行轉蓐收黃茂滿田疇曉光閶闔
浮搏拊戞鳴球玉殿千官咸拜手仰宸旒
還宮奏顯平之章曰鷹祭蟬鳴届白藏御廪初登榖
始嘗秋回禁陛涼皇居奠總章恩膏正溥將零
露浥瀼瀼六合顒顒齊所卬絜珠囊八月(南吕)
(為宫)
御殿陞座奏隆平之章曰乾坤爽氣澄序宮殿清光
靜安設九賓而法見叶九和於天端晻靄揚雲
罕玲瓏動玉鑾烈徽猷兮萬世肅纓冕兮千官
還宫奏顯平之章曰雲高漢迥参見露白飇清蛚寒
汔告成夫萬寳祇祝釐於三壇瑞穀岐而秀玉
粢好且完喜盈寧兮百室納嘉慶兮天歡九
月(無射為宫)
御殿陞座奏隆平之章曰鴻依銀渚菊有黃華隴雲
飛木葉下百穀登場罷芳辰逢令嘉黃麾列正
衙豹竿移龍鱗射日上朱霞天錫吾皇多稼
還宫奏顯平之章曰鞭鳴鐘動簾捲煙斜漾金風香
衣駕天屣言還暇黃雲香滿車村村晝響耞處
深宫心區夏重䘏民家黼扆豳風圖畫十月
(應鐘為宫)
御殿陞座奏隆平之章曰時合黃純熙修司職顓皇
執坎持權聽彤廷珮響玉琯風宣懷黃綰白趨
丹陛皇儀展於穆同天光華聖日罘罳煥彩暄
到齊編
還宫奏顯平之章曰寰海豐穰農夫之慶深宫理化
揮絃念艱難稼穡不敢游畋琳琅萬卷環天禄
三餘愛清宴探研時幾勅命明良喜起所寳惟
賢十一月(黃鐘為宮)
御殿陞座奏隆平之章曰七日陽来天地仁萬象一
中分人從心上起經綸綱紀三才屬大君答陽
臨玉宸無私學化鈞包元履德日勞勤品類盛
荷陶甄
還宫奏顯平之章曰順氣祥風翺九垠太史正書雲
沈幾先物福生人淵默雷聲秉道眞八風依序
均天根月窟循昭乎若日正三辰不遠復以修
身十二月(大吕為宫)
御殿陞座奏隆平之章曰斗柄將東四序周佳氣滿
皇州嘉平吉日諏翠輅充廷立九斿吾皇御大
裘法坐侍王侯服舊德布新猷穆若天儀福禄
遒
還宫奏顯平之章曰太室黃雲紫氣蒙時雪報年豐
天關橐籥充臘鼓催春大地通皇家寳緒隆契
合動昭融月西朓日生東萬載回環不息同
文進士傳臚(蕤賓為宫)
御殿陞座奏隆平之章曰啟丈明五色雲呈珊網宏
開羅俊英梧岡彩鳳雝喈鳴氣如珠河似鏡集
賢才於蓬瀛
還宫奏顯平之章曰海橊舒木槿初榮宣賜宫衣最
有名薰来殿角微涼生鳳棲梧麟在囿致皇風
於昇平武進士傳臚(應鐘為宫)
御殿陞座奏隆平之章曰寶殿雲開朱檐日近甲袍
金瑣玲瓏看敦詩說禮國士之風王朝楨幹資
英俊参帷幄克詰兵戎雲臺繪畫勲名偉績嫓
美前蹤
還宫奏顯平之章曰玉燭光調金甌綏靖兩階干羽
雍容念求賢渭水兆協飛熊中林罝兔多賢士
資心腹雲起風從龍韜豹略後先疏附鵬翼摶
風
車駕東廵至盛京(黃鐘為宫)
御殿陞座奏隆平之章曰維天眷我清一統車書四
海寧法駕涖陪京祠謁珠邱展孝誠陟降舊宫
庭思祖德答天明佳氣繞龍旍暾聖日海東升
還宫奏顯平之章曰文思洽九瀛神孫繼治洊昇平
皇初七德成締造艱難景命膺撫序惕中情凝
旒竚若奉盈照兹萬億齡烈祖武敬其繩
駕幸翰林院(黃鐘為宫)
御殿陞座奏隆平之章曰龍文五色偕羽葆亭童法
駕来秘閣列清才就日瞻雲瀛丈隈象緯正三
台糺縵縵卿雲迴元首實康哉舟用楫鼎需梅
還宫奏顯平之章曰恩光浃面槐瀛洲十八並追陪
南山頌有臺酒醴笙簧霖雨諧帝屣下蓬莱金
支靄秀華堆文光輝九垓求千里始於隗
命經略往討金川(以本月律為宫)
御殿陞座奏隆平之章曰臨軒策將聖武恢仙仗挟
風雷龍驤虎賁羣英来專閫正藉勒銘才神機
翊上台恩隆轂是推揚威邊徼圖雲臺承廟略
往欽哉
還宫奏顯平之章曰絳霄瑞靄六龍迴寰㝢靖氛埃
天戈遙指閶闔開敦忠秉信閫外裁風雲列陣
該崇墉計日摧鋒車電掣天馬徕軍聲歡騰九
垓
凱旋行慶賀禮(以本月律為宫)
御殿陞座奏隆平之章曰慶溢朝端靄祥雲河山清
宴鈴旂迢遞送歸鞍赫元戎繄良翰靖獻寸誠
丹載干戈和佩鸞功成萬里勒銘還遐邇共騰
歡
還宫奏顯平之章曰雉扇徐迴遍堯封齊銷烽燧依
依楊柳六師歸逮春耕修農耒論賞策勲隨九
重深五絃揮敷天率土裒時對日月耀明威
皇太后宮三大節(南吕為宫)
御宫陞座奏豫平之章曰慈闈福履昌瑞雲承輦獻嘉
祥徽流寳册光玉食懽心萃萬方旭日正當陽
綏眉壽樂且康瑤池&KR1396;葉芳如山阜永無疆
還宫奏履平之章曰璿宫瑞靄霏翬翟山河上衮衣寳
籙慶璇幃萬國懽愉頌德徽長日麗晴暉青鸞
舞鳳在墀康強福禄宜億萬載祝期頤
皇后宫三大節(南吕為宫)
御宮陞座奏淑平之章曰承天地道光嗣徽音兮儷
我皇椒宮壼教彰萬國為儀燕翼昌彤管紀芬
芳春雲渥環珮鏘安貞德有常敷内政應無疆
還宫奏順平之章曰瑤樞煥上台椒殿風和麗景開
晴旭上蓬莱佳氣氤氲徧九垓祥雲護燕禖培
麟趾毓蘭荄雉扇影徘徊看瑞靄集宫槐
一丹陛樂章三大節
御殿羣臣行禮奏慶平之章曰鳳凰在藪麒麟在郊
坰不如國士充陛廷野無遺賢宗有英夙夜在
公在公明明外藩行禮奏治平之章曰我清
世德作求若天行天盡所覆畀我清萬方悦喜
来饗庭曰予一人業業兢兢文進士行禮奏
慶平之章曰賢關大啟五緯麗宵光九苞彩鳳
鳴高岡日華五色舜衣裳濟濟蹌蹌多士思皇
武進士行禮奏慶平之章曰鷹揚鶚薦厲翮
九霄清兔罝在野維干城龍韜豹略蜚英聲肅
肅赳赳王國克生
宫中行禮奏雝平之章曰關睢四教家邦作孚先
黃裳元吉地承天六宫仁順化穆宣麟之趾兮
萬福之原
駕幸盛京羣臣行禮奏慶平之章曰重熙累洽紘瀛
被仁風穆如神孫臨鎬豐橋山禮成御故宫零
露瀼瀼有来雍雍外藩行禮奏治平之章曰
四方合敬同愛所尊親思木有本水有源東西
朔南咸駿奔純固恪恭日子雲孫
命經略往討金川經略行禮奏慶平之章曰金殿晨
開銅龍啟推轂恩隆典儀九重上爭歌喜起敷
聲教盡仰天威凱旋行禮奏慶平之章曰決
勝從容籌上將師行肆靖遐方宣武略更敷文
德垂衣治端拱明堂
皇太后宫
皇帝率王公百官行禮奏益平之章曰皇家燕喜福
壽協慈徽千官拜舞萬國瞻依靄璇宮聖日輝
皇后率妃嬪公主福晉命婦行禮奏雝平之章(同前)
皇后宮行禮奏正平之章曰正坤維兮儷皇極母儀
昭萬國福履永綏將六宫承法則
一導迎樂章
躬祀
郊
廟禮成
回鑾均奏佑平之章
南郊樂章曰崇德殷薦升燎告虔惟聖能饗至諴天眷
駕六龍臨紫煙佑命申圖籙綿
北郊樂章曰隤爾而静持載廣生長至修祀聿来光景
富媼愉元德升嶽瀆安民物亨
祈穀樂章曰民者邦本民食乃天爰卜辛日大君殷薦
龍角明祈有年耒耜親天下先
雩祭樂章曰炎夏初屆憫我穡夫爰舉常祀盛樂用雩
明德馨誠意孚禾稼登斯樂胥
太廟樂章曰儀若先典追孝在天鴻慶遐鬯烈光丕顯
祀事明神貺宣福庶民千萬年
社稷樂章曰分職三大康乂國家平土蕃榖降休中
夏薦吉蠲神不遐遍九垓鴻祉嘉
東郊樂章曰雝肅音送暾出自東兼燭垂曜與天同
用秩典修皇敬通表瑞輝揚至公
西郊樂章曰殷仲嘗酎華黍若油興穀繁祉受符天
後湧桂華凝彩斿玉燭調千萬秋
帝王廟樂章曰時序羣品端在一欽衣德凝命荷天
之任景軌儀誠既歆肅駿奔顒若臨
文廟樂章曰先聖垂軌千載是祗虔奉師表景行行
止奠兩楹神降之啟後人文在兹
先農樂章曰翩彼桑扈仁氣布和千畝親御百祥膺
荷保介歆穜稑多帝手推民樂歌
堂子樂章曰禋祀隆永維統百靈延福儲祉奠安神鼎
修祀祠通紫庭降福祥昭德馨
出師凱旋
堂子樂章曰維文武略勲業攸崇欽承睿算往征不恭
扇仁風在師中月三捷奏膚功
一慶典均奏禧平之章
視學樂章曰崇聖尊道乾德下交思樂多士化流芹
藻鼓箧徵經術昭聽講環宏育陶
巡狩方岳
車駕出入樂章曰棽麗六飛入蹕出警省方觀民施
惠行慶一人行萬人幸載道歡曕天聖
元日進表樂章曰元正朝饗臨御萬方閶闔通
啟太平呈象旅貢陳軒樂張徧海隅瞻帝光
長至進表樂章曰黃鐘應律玉琯迴陽書雲薦
瑞迎日履長共球集韶濩張奉金函来萬方
萬壽聖節進表樂章曰神聖文武提挈六符綏以眉
壽罄宜多祜邁斗維呈瑞圖萬歲聲山應呼
皇太后聖壽進表樂章曰昭受天貺鍾慶發祥文母禔
祉福隆尊飬錫類蕃慈訓彰億萬年臨壽康
皇后千秋進箋樂章曰坤德柔静隂教順承螽斯麟
角允維嘉應寳册鑴天慶膺永嗣徽如月恒
實錄告成進呈樂章曰昭示無坱謨烈聿皇垂布方策
日星輝朗配典墳揚耿光永繹思綏萬邦
玉牒告成進呈樂章曰瓜瓞滋長椒實衍昌公姓千億
福疇維嚮定角仁朱芾皇錫類洪咸樂康
頒時憲書樂章曰欽若誠亶皇正朔頒分秒無忒玉
衡齊貫敬授時宜暑寒穡事明民庶歡
頒詔樂章曰申命重巽綸下九閽句出萌達百昌咸
振象魏懸鞀鐸廵德意宣天地春
殿試舉榜樂章曰賢綱寬整才俊畢登疏附先後
一人維聖教澤長多士盈景運開龍虎蒸
耕耤進穜稑樂章曰晨作農正鸞輅勸耕穜稑嘉種
降康延慶帝耤開農政行我稼同明賜成
親蠶進筐鉤樂章曰戴勝告時西陵肇典爰舉懿筐
爰臨柘館御鞠衣登瑞繭金鉤陳嘉義展
迎吻樂章曰皇作宮殿因地順天如竹苞矣美哉
輪奐鳥翼飛松桷梴芋且寧居萬年
耕耤三十六禾辭光華日月開青陽房星晨正呈農
祥帝念民依重耕桑肇新千耤考典章吉蠲元
辰時日良蒼龍鸞輅臨天閶青壇峙立西南方
犧牲簠簋升芬芳皇心祗敬天容莊黃幕致禮
虔誠將禮成移蹕天田旁土膏沃洽春洋洋黛
犁行地牛服韁司農穜稑盛青箱洪縻在手絲
鞭揚率先稼穡為民倡三推一墢制有常五推
九推數遞詳王公卿尹咸贊襄甸人千耦列雁
行耰耡既畢恩澤滂自天集福多豐穰来牟蕎
蘥森紫芒華薌赤甲秈稈䄱秬秠三種黎白黃
稷粟堅好碩且香䕷芑大穗盈尺長五菽五豆
充壠場穄粢□䵖九色糧蜀秫玉黍兼東廧烏
禾同收除童梁雙岐合穎遍理疆千箱萬斛收
神倉四時順序百榖昌八區九有富蓋藏歡騰
億兆感聖皇
皇后採桑歌躬耕禮成昭躬桑蠶月吉已迎辰祥金
華紫罽五翟光瑞雲彩映椒塗黃壇南宿戒帷
宫張西陵展事搖珩璜齋肅恭敬柔雍彰金鉤
緣籧懿筥筐尚功司製奉以將柔條在東涵露
香鞠衣三摘鳴鳩翔月靈臨賁龍精昌黼黻五
色質且良昭事上帝祠蒸嘗儀型宇宙帥妃嬙
衣食滋殖被萬方
一殿庭清樂恭上
皇太后徽號
太和殿
閱
册寳奏海上蟠桃之章曰海上蟠桃乍熟日邊紅杏初
芳慈幃履慶承天貺景福正綿長(一觧)啟蓬莱排
仙仗露漙漙凝仙掌褘衣翟服爛明璫耀金鋪
日擁扶桑喜風和駘蕩鑪熏百和香太平有象
孝德光昌(二解)殿當中雲光瀁駕臨軒金閨敞孝
思不匱重天常展瑤函寳册輝煌喜風和駘蕩
鑪熏百和香太平有象孝德光昌(三解)紫霞杯葡
萄釀九華鐙芙蓉桁流霞紺雪酌天漿頌期頤
地久天長喜風和駘蕩鑪熏百和香太平有象
孝德光昌(四解)玉衡平金波朗湛露融階蓂長雲
璈法曲奏清商奉慈徽長信傳芳喜風和駘蕩
鑪熏百和香太平有象孝德光昌(五解)萬方玉食
尊親養孝治烝烝天下仰敬歌萬壽無疆(趨辭)
大燕進饌奏萬象清寧之章曰萬象清寧海㝢承平
瑞日麗彤廷乾主大生坤職資生四序不言而
成宸居端拱敷皇極帝道無為法健行五緯明
百度貞萬邦額手歡慶(一觧)軒圖麗日懸金鏡堯
階蓂荚舒長景陽回黍谷開春令帝車運轉杓
攜柄天道本無言主德惟居敬萬邦咸頌吾皇
聖(二解)歡幸累洽重熙際太平萬國獻葵誠簮紱
盈庭筐篚充庭圖王會奏咸英微颸不動珠簾
捲露漙漙仙掌高擎酒初馨薦瑤觥共祝一人
有慶(三解)彤墀上花甎布影瑤階上鑪煙細生鳳
凰鳷鵲敞雲屛宮漏消玉壺清(四解)泰階久平大
有屢登上林草木瑞光凝卿雲景星梯航萬國
冠裳整香煙盎盎排蓮井宮殿風微仙樂盈九
重韶箾来儀鳳穆肅天容晬以清(五解)庭燎初炳
仰垂裳一人有慶明離午正又千道彩霞籠瑞
景西山峩峩分翠黛共南山獻壽北斗天漿溟
涬天長地久永兹九野盈寧萬方綏定(六解)念世
德承天命況復寳籙鴻圖嘉祥歲歲呈五風十
雨九穗雙岐紫芝朱草榮木華連理更兼之屈
軼階前指佞(七解)欣慶際昌期觀聖政億萬載培
周鼎宵衣旰食日邁月征殫厥心為民求瘼菖
葉抽時花綻杏寫豳風又思省春省秋省(八解)玉
振金聲皇朝功德慶成從此年年獻兕觥佳節
良辰喜交并傾堯酒堯棟雲生壽籙綿綿天共
永(趨辭)上元節上鐙奏火樹星橋之章曰火樹
星橋爛煌煌鐙月連宵夜如晝春風料峭鈞天
奏徹奏徹箾韶煙雲中瑞靄交籠著鮫綃錦繡
叢萬花繚繞魚龍夭矯嵩祝聲高(一解)分明是洞
天是絳霄分明是靈臺靈囿靈沼更春光乍到
景物暄妍雨露饒又黃上柳條漏洩青陽在野
橋(二解)賀聖朝世德遥鬱曈曈日麗層霄聖嗣聖
重明繼照萬民歡樂萬方熙皥昇平節瑞應昭
瓊蕊飄蕭寳殿開法曲雲璈魚龍夭矯嵩祝聲
高(三解)金支麝氣飄西吠琉璃四照影娥池鳳燭
燒百子池涎爇龍膏九華鐙篆煙消寒星纍纍
綴銀霄蟻穿九曲珠光耀好良宵是皇家景福
滔滔(四解)滿山椒花簇百枝嬌月輪正高鐙和月
一片冰霄是皇家景福滔滔(五解)殿當中黼座高
春悄銅壺漫敲笙歌千萬里而遙是皇家景福
滔滔(六解)良宵正好正好良宵看皇都萬井多娱
樂良宵正好正好良宵蓬壺清窈銀海光搖百
和香霏瑤島紫羅囊繡綵飄花匼匝東風吹飽
同慶清朝(七解)小梅梢暗香浮動淡煙籠罩月上
柔枝露滴輕苞今宵裏巷舞衢歌遍寰瀛同慶
清朝(八解)願春光年年好三五迢迢不夜城鐙月
交奉宸歡暮暮朝朝成矞成卿萬朵祥雲護帝
霄(趨辭)
耕耤禮成筵燕進饌奏風和日麗之章曰風和日麗
時鳥初喚春晴卓午清甽外一犁春雨玉砌旁
萬年芳樹共慶天田成禮後聖主一游一豫看
零雨桑田疎疎秧馬闐闐村鼓(一解)雲開寳殿玉
案初進金盤齊舉蘭英末盈盈翠醑蓬池膾紛
紛細縷玉粒長腰雲子飯来自神倉天庾正樂
奏咸英春旗簇仗塗歌巷舞(二解)吾皇厪念四海
黔首吾胞吾與所無逸九功六府繪豳風築場
治圃一粟一絲民力在信是農家辛苦更問夜
求衣亮功熙績治登三五(三解)勸九歌修六府飭
太史順時覛土禮成樂備堯厨扇萐蒲(趨辭)
駕幸翰林院筵燕進饌奏玉署延英之章(譜同萬象清寧)曰
玉署延英環珮葱珩法駕幸蓬瀛龍口琮琤碧
沼澄清壺天一鏡空明廣筵日近祥雲履阿閣
風微寳篆縈象緯呈泰階平儒林額手歡慶(一解)
皇心無逸常居敬松軒雲牖勞咨儆深宮遐覽
千秋鏡淵思汲古資修綆唐虞授受親奎壁圖
書炳百年禮樂於斯盛(二解)多幸朝野從容際治
平麟閣集簮纓鳳敞雲屏鵠立軒庭徵法曲奏
咸英青袍紅綬相輝映露瀼瀼芳瀉瑤觥瑟黃
流飫大烹共祝一人有慶(三解)小山上参差桂影
梧桐上雝雝鳳鳴尊罍次第沐芳馨早斜日映
簾旌(四解)三都兩京鼓吹縱横五車四庫擷精英
大鳴小鳴柏梁黃竹追高咏仰看五緯駢東井
天獻珍符合睿情何止高陽聚德星(五解)天心籲
俊灼知見宅心三俊自天保定更保佑自天申
景命思皇多士生王國更拔茅連茹多士彙征
並進白駒空谷尚無金玉爾音席珍待聘(六解)行
漏永銅烏静從此書帶芊綿承恩盡向榮五老
遊河堯心光被垂衣文教成萬方矯首喜蜉蝣
蟋蟀氣求聲應(七解)堪慶佩縑囊隨後乘秘書省
龍光炳丹黃點勘削簡汗青勤著述手讐目覽
玉尺冰裁時共凛入承明不湏看花影甎影(八解)
玉振金聲儒林徧荷殊榮五色雲從畫棟生石
室芸臺有餘清頌聖壽悠久高明學海年年望
幸(趨辭)
凱旋
賜燕進饌奏日耀中天之章曰日耀中天慶祝堯年
淑氣正暄妍嫩柳芊綿豔李飄翩遐方永息烽
煙雲峯四起迎宸幄霞綺千里映御筵韜略宣
羽書傳臣鄰雀躍歡忭(一解)和風麗日祥雲見九
天閶闔開宫殿笙簧酒醴昇平燕勲標麟閣王
猷顯寅亮載周官風動徵堯典干戈再戢民遷
善(二解)堪羡衞霍功勞相後先樓可上籌邊征罰
斯專步伐寧愆申軍實督戎旃布昭聖武彰天
罰既来庭底用攻堅福如川酒如泉共沐恩波
不淺(三解)貔貅統山苞禹甸欃槍掃風調舜絃来
威補入雅詩篇車嘽嘽鼔淵淵(四解)王師載旋揚
厲無前温綸鐘鼎姓名鑴安邊定邊天涯静處
消争戰蠶叢鳥道竒功建高捧霞觴北斗連旌
旗柳拂春風暖一點葵心傍日暄(五解)仙人六膳
藉鹽梅分嘗禁臠玉階舞忭懸日月雙開明雉
扇共歡天意同人意賞九重春色飽聽流鶯百
囀風光滿美從看香噴金猊花明上苑(六解)晝漏
迥晴霞絢嗣此作楫為霖台鼎合韋弦雲韶燦
設彩伏森排徵歡物更姸一人有慶定衅藏戈
甲文修武偃(七解)宛戀醉仙桃催曉箭見花外高
旍轉治登上理海宇晏然億萬載兵銷刑措惕
勵精勤資拜獻喜今朝最難忘皇眷天眷(八解)贊
化調元方蹤周召名賢裒對敷天景福全臨照
恩光應普徧奚止是甲士三千鰲極高擎欣永
奠(趨辭)
一丹陛清樂
大燕進茶奏海宇昇平日之章曰海宇昇平日景物
雍熙徧乾坤草木樂清時河清海晏麥雙岐麟
遊鳳集枝連理風澹澹日依依正蓬壺年啟奉
天顔有喜金門嶰竹傳仙吹金猊篆裊香煙細
合殿歡聲殷地一統山河萬年天子(一解)佳氣佳
瑞滿皇畿天門詄蕩御筵披千峰疊嶂排晴翠
動龍蛇日暖旌旗菁葱玉樹萬年枝燕温温玉
戺金墀(二解)天工四序平分歲皇心惟念小民依
一自農功始祁寒暑雨遍疇咨崇墉櫛比豐樂
成民瑞成民瑞茅檐外簫鼔樂豳詩(三解)溯當年
深仁厚澤到於今累洽重熙皇心繼述踵前徽
勤宵旰勅惟時惟幾(四解)孝饗吉蠲修祀事奉明
粢于豆于登祝繁禧為民祈聖心無逸天休至
天心賜福聖無為聖無為太平恭已垂裳治(五解)
得賢臣襄上理賁干旌連茹彙征至蟬有緌鷺
在墀九苞颺彩映朝曦来集上林枝(六解)民俗恬
熙盈寧婦子康衢黃髮偕兒齒食舊德服新菑
想中天堯舜世鼓腹共遊嬉亦越於兹戴堯天
遵舜軌(七解)重譯来時梯航萬里冠裳玉帛圖王
會於萬載太平基想中天堯舜世鼓腹共遊嬉
亦越於兹戴堯天遵舜軌(八解)皇心和豫陽春似
自萬類光輝盛美四海共傾葵五雲齊獻瑞(趨辭)
進酒奏玉殿雲開之章曰玉殿雲開金門春
在蓬壺界日月昭回景福齊天大(一解)乾坤清泰
五雲深處是三台看勾陳北指更閣道南迴明
朗朗左樞兼上相爛熒熒龍角枕河魁際中天
珠聯璧合仰紫極麕至鳧来一人有慶萬國春
臺(二解)府事修和籲俊才扇仁風徧九垓萬方樂
育仰栽培一人宵旰符眞宰幾康劼毖天工代
民生亦快哉饔飱厪聖懷勵憂勤保大持盈泰
歌帝力望堯階(三解)香馥馥葡萄潑醅天漿泛玉
桮光灧灧露從仙掌開北斗傾萬壽觴南山獻
延壽杯慶玉食萬方来(四解)看蓬瀛春暖林巒間
早梅喜風和日麗年華入睿才況山巔水隈玲
瓏萬卉開綠芊芊蘚似茵紅灼灼花如海雨過
也隐隐輕雷(五解)到清和暑風来茂對乘時長景
恢台厰水殿紅紛綠駭曳喧颸楊柳毰毸(六解)金
飇至商序回清秋皓月揚光彩芙蓉初日舒蓓
蕾平疇䆉稏黃雲靄歲登大有萬民歡皇仁優
渥敷天戴(七解)寒雲沍四序該一陽来復天心泰
兕觥釃酒公堂介豐年蜡饗吹豳賽乾資美利
本無言帝恩廣運真無外(八解)天呈瑞惬睿懷金
鏡光輝玉燭和諧鳴鳳雝喈堯棟上雲影徘徊
舜琴中愠為吾民解奏南薰還阜民財冠裳玉
帛圖王會皇風蕩蕩聖德巍巍(九解)淵思往代茅
茨土階不圖不繪黃幄心齋不築崔嵬不重玫
瑰不貴腥羶俎醢却猩唇減豹胎惟寳賢才亦
有鹽梅和舟楫九棘三槐念民依饑渴殷懷願
時和田不汚莱神倉御廪藏精粺五風十雨無
僣無差(十解)日晶熒雲靉靆&KR1396;葉芳生玉階紺露
丹霞接上台帝居深在蓬莱泛瑤觴玉斝雲罍
宮漏銅烏緩緩催頌元首明哉喜君賡臣拜太
平時節萬年杯(趨辭)
耕耤禮成筵燕進茶奏喜春光之章曰喜春光將瑞
靄集斗杓運農祥正土脈融平野水泉滋景風
至農夫塗脛長隄柳蠒館條桑映蓑共笠村謳
相永頌元后眉壽萬年育我民四方歡慶(一解)看
風烏翔玉樹外帝座臨瑤階影百辟趨搢笏共
朝天摳衣拜田夫瞻望箾韶奏磬管聲依永寢
園内朱櫻初迸玉井藕十丈移根安期棗似瓜
晶瑩(二解)是瑤池来閬苑薦世間物如何並嵰雪
甜王母遠相將笑留核冰桃還勝吾皇念菽粟
真民命異物捐芳甘俱屏富方穀在歲有秋勞
則思若時恆性(三解)辨土宜頒月令遍紫陌野人
望杏玉盤待賜紅垂上苑櫻(趨辭)進酒奏雲和
迭奏之章曰雲和迭奏聽倉庚載鳴玉壺清漏
萬井歡娱桑柘隂濃綠樹稠紅牆外柳絲微軃
鴉黃瘦更桃李暄妍晴晝聖天子勞民勸相今
日青轅黛耜芳塍如繡(一解)霞觴獻壽願吾皇萬
年與天齊耉玉斝金罍栢葉芳馨綠蟻浮彤墀
下緋衣玉帶兼青綬更父老摳趨在後共慶祝
皇圖鞏固從此五風十雨年年大有(二解)皇心在
宥念春風始和不忘耕耨婦子盈寧宵旰仍懷
饑溺憂深宫内心齋常屏瑤池酒喜天耤既栽
黃茂坐廣厦與民同樂但見遐阡邇陌黃童白
叟(三解)芳旨陳金石奏進九醖在廷拜手萬年永
錫稱觥樂有秋(趨辭)
駕幸翰林院大燕進茶奏文物京華盛之章(譜同海宇昇平)
(日)曰文物京華盛論道崇儒萃衣冠禮樂在鴻
都木天藻飾舊規模翬飛鳥革何軒翥麟在囿
鳳棲梧牙籖分四庫更芸香辟蠹綺窗青瑣連
朱戸飇輪不隔瀛洲路鈴索丁冬風度僚寀雍
容鵷行鷺序(一解)欣遇欣遇小春初五雲深處啟
鑾輿鳴鳶風細雲霞曙擁橋門萬歲山呼詞林
曠典古今無泝心源上接唐虞(二觧)聖皇自昔需
元輔都俞吁咈矢嘉謨斆學先稽古旁求爰立
夢相符後先疏附左右皆心膂皆心膂如魚水
在藻更依蒲(三解)況我朝雨露涵濡採瓌材並植
天衢承明著作重璠璵欲方駕子雲相如(四觧)聖
學高深超䆳古得元珠乙夜丹黃性所娱不知
劬琳瑯宛委圖書府赤文綠字德充符德充符
淳龐渾厚登三五(五解)戞球琳鳴栒虡際中天堂
上虞琴撫獻堯尊接舜壺金虀玉膾出仙廚湛
露共沾濡(六解)琬琰天書鸞翔鳳翥羲文奎畫雲
霞護光藻井麗金鋪矢卷阿零露湑枚馬共嚴
徐億萬斯年慶龍光歌燕譽(七解)勗爾簮裾勉思
建樹風雲月露終無取崇實行是眞儒矢卷阿
零露湑枚馬共嚴徐億萬斯年慶龍光歌燕譽
(八解)翠華臨幸恩光溥重儒術榮生藝圃天禄被
春風石渠沾化雨(趨辭)進酒奏延閣雲濃之章
(譜同玉殿雲開)曰延閣雲濃蘭臺日麗鑾輿涖香泛玻
璃九醖傳仙醴(一解)深嚴丹地高張黼座面南離
看廣庭碧蔭早清露晨晞錦斒□綵仗和風度
玉琮琤香階晝漏移光㶑灧雲開蓬島霧氤氲
香裊金猊鳳来丹穴鶴在丹墀(二觧)雲漢為章際
盛時命冬官斧藻施雕楹玉舄煥雲楣采椽不
斵無華侈五經貯腹便便笥臨軒集衆思賢才
聖所資慕神仙虚妄誠無謂惟得士致雍熙(三解)
啟天禄斯文在兹宵燃太乙藜入承明花甎日
影移覆錦袍蒙眷禮徹金蓮歸院遲賜玉膾自
蓮池(四觧)緬崆峒問道虚懷謁具茨更金華侍講
流清鑒不疲信鴻逵羽儀通經淺漢韋樂横汾
燕鎬京歌在藻思行葦咸英奏春酒初釃(五解)集
簮裾燕鳳池柳外輕颸曲沼漣漪陋宋主賞花
垂釣笑唐宗結綵評詩(六解)班聯肅樂有儀天池
下逮皆珍味凝甘天酒還如醴御鑪靉靆香煙
細賡歌颺拜萬年歡年年侍奉天顔喜(七解)天顔
喜福履綏太和保合中天世珠聯璧合奎垣麗
一心妙衍圖書秘賡歌颺拜萬年歡年年侍奉
天顔喜(八解)玉河東抱清且漣兮斯干既咏不日
成之汲古論思銀榜親題用作士林之氣培其
根達其枝無貳無欺若作和羹為舟楫惟爾攸
資思贊襄日有孜孜亮天工庶績咸熙湏將器
識先文藝有為有守汝翼汝為(九解)湛露濃卿雲
麗滿院芝蘭臭味秋水蒹葭寤寐思鶴書時賁
巖隈伴青松商雒仙芝拜手羣歌既醉詩更束
帛安車徧山巔水湄得賢致理聖無為(趨辭)
凱旋
賜燕進茶奏景運乾坤泰之章曰景運乾坤泰八表
歸懷迅除戎玉壘陣雲開一封箋表達堯階天
顔大霽宣寮寀抒壯略運竒才建膚功奏凱永
敉寧邊界錦江春色消煙靄人工健羡天工代
方叔師干應賽績著旂常榮褒圭玠(一解)指授指
授特宣差何殊吉甫頌平淮運籌帷幄成功快
賀澄清燕啟蓬莱祥光爚煜襲罘罳暖融融瑞
氣南来(二解)歸而飲至垂方策平安火報樂無涯
五服施章彩萬方寧謐陟春臺車書玉帛丕冒
如天大如天大慶酬庸列爵耀三台(三解)緬嚴冬
旗麾色展喜今春笳鼓聲諧都緣廟略聖親裁
移時節掃浮雲浮埃(四解)我武維揚羣虎拜詠良
哉來饗来王互絃埃貢金苔洗兵何必臨魚海
作舟端藉濟川材濟川材還資燮理調仙鼐(五解)
望前塗戈倒載荷包蒙赦宥加寬貸驅獸散叶
鳳喈用逷蠻方福孔皆琛贄喜盈階(六解)花雨輕
篩香雲結靄鴻鈞氣轉陽和届拖杏頰暈桃腮
睠盈筐嘉實采玉案早安排春並恩長暢宸襟
符帝賚(七解)三殿歡諧千官樂愷堯尊舜樂欣重
再知有喜永無猜睠盈筐嘉實采玉案早安排
春並恩長暢宸襟符帝賚(八解)明良遭際光千載
喜振旅歡騰中外駿烈協賡歌鴻猷標史册(趨辭)
進酒奏聖德誕敷之章曰聖德誕敷皇威遠
布資元輔授鉞前驅蕩定昭神武(一解)豨張巴蜀
臨軒推轂掌兵符便霜戈西指更羽騎南趨威
凛凛先聲馳遠徼顫巍巍撻伐審孤虚仰台垣
權操左相寄專閫星耀中樞濯征咫尺剋捷湏
臾(二解)奮武揆文秉聖謨甫臨衝奏捷書耿光揚
烈志何如申明紀律嚴軍伍指揮決勝天威助
風雲八陣圖機宜式範模勵公忠德教忙宣諭
恢覆載宥頑愚(三解)承睿算天兵勦除何愁蜀道
紆卜遄征鷹揚出上都凍日寒雲入棧嚴風勁
雪載塗乘橇走殚勤劬(四解)乍營開細柳温同挟
纊餘凛自天成命聲靈振八區把宵人剪除握
要似摧枯息氛祲淬戈鋋修文德陳干羽振士
氣忠信交孚(五解)競輸誠悔負嵎面縳来降釡底
游魚開湯網遄宣露布慰堯心不事征誅(六解)班
師慶報捷初鳴笳擂鼓催前部不驚雞犬咸安
堵威名綽著追強弩太平一統萬年歡潜消兵
氣成霖雨(七解)和風扇淑景攄承恩既醉趨鵷鷺
端資啟沃聯心膂儲胥常見風雲護堂廉一德
慶昇平春光怎及恩光溥(八解)沾優渥賜大酺三
爵言言拜錫宮壺饜飫天廚波㶑灩湛露涵濡
競稱觥介壽綏多祐好韶華春盎雲衢垂裳有
道開昌宇光移玉盞麗映金鋪(九解)龐洪異數羣
歌樂胥威馳六合位重三孤進獻嘉謨出靖邊
隅允作中朝砥柱企都俞佐唐虞百辟嚴趨殿
陛山呼廝濟濟颺拜歡娱戞鏘鏘依永笙竽萬
斯年玉燭安舒河清海晏金甌固榮生虎竹喜
溢簮裾(十解)日舒長時和煦萬彙從兹昭蘇寳篆
氤氲裊御鑪玉缸香泛酴酥想當年在藻依蒲
鎬燕何曾今昔殊慶槐鼎雲需賡君臣相遇曈
曨旭日照宸居(趨辭)
一部燕
賜衍聖公燕樂奏洙泗發源長之章曰洙泗發源長
麟鳳流芳久眷兹後裔克紹箕裘詩書教澤延
禮樂家聲舊茅社長膺天眷厚際端冕凝旒桓
圭章甫彤廷舞蹈時覲春秋(一解)詔宗伯使饔人
進羞大遒獻酬形虎形鹽訓恭訓儉慈惠兼施
寵錫優勵嘉修素風益懋庶不負皇朝渥澤旨
酒思柔(二解)
賜文進士燕樂奏啟天門之章曰啟天門日麗黃金
榜趁驊驑緩步青雲上論聖賢事業無涯量況
生平温飽何曾望念鯫生叨渥澤天来廣雖持
寸草心莫報君恩蕩涓埃矢竭酬天貺(一解)玳筵
内金壺玉漿月臺上絲竹鏗鏘繼自今木天清
敞增泰巖不辭土壤(二解)
賜武進士燕樂奏和氣洽之章曰和氣洽泰階平皇
威截烽煙靖念兔罝亦有干城虎頭猿臂交相
慶看鵰翮秋来勁(一解)湏知道羽扇綸巾還有那
弓強箭勁更兼之武庫縱横效折衝驊驑騁執
戈殳衞羽林備公侯腹心(二解)
一鄉飲酒
御製南陔由庚詩
南陔章曰我逝南陔言陟其岵昔我行役瞻望有
父欲飬無由風木何補我逝南陔言陟其屺今
我行役瞻望有母母也倚廬歸則寧止南陔有
筍籜實勹之孱孱孩提孰噢咻之慎爾温凊潔
爾旨肴今爾不飬日月其慆
由庚章曰王庚便便東西朔南六符調爕八風節
宣王庚容容朔南西東維敬與勤百王道同
王庚廊廊東西南朔先憂而憂後樂而樂王庚
恢恢南朔東西皇極孰建惟德之依
一慶隆舞樂章
於鑠皇清受命於天光延鴻祚億萬斯年天開
令節瑞啟階蓂共球萬國聖壽千齡粤自我先
肇基俄朵長白之山鵲銜朱果綿綿瓜瓞長發
其祥篤生列祖積慶重光式廓舊疆東訖海表
聖聖相承永世克紹
右第一章
赫赫神功龍飛崛起戎甲十三奮迹伊始復讐
靖難首克圖倫天戈一指震懾強鄰九姓潜侵
滅跡如掃蒙古五部来奉大號明師四路五日
而殱定鼎遼瀋都城巖巖陣雲五色江冰夜凝
天助有德應運而興
右第二章
天亶聰明覆幬下國遠服邇歸誕敷文德四方
来附雲集景從建長命官庶職是綜爰創國書
頡文羲畫聲協元音萬古不易爰定軍制綵旐
央央或純或間永奠八方締造鴻模創成大業
錫福無疆慶鍾千葉
右第三章
佑啟哲嗣光闡前猷昭宗駿德誕迓天庥攜貳
綏懷朝鮮歸欵世奉東藩釐爾圭瓉三十五部
厥角稱臣西被佛土重譯来賓濯征有明耀師
齊魯電掃郊圻有而弗取略地松杏屢殪敵軍
百戰百克用集大勲
右第四章
帝德廣運昭受鴻名建國紀元永定大清敦睦
九族彝倫式叙尚德親賢股肱心膂三舘是闢
鑑古崇儒郊社禘嘗式賁皇圖爵秩以班六曹
承政百工永釐萬邦表正威鑠函夏德配蒼穹
敬承無斁駿烈豐功
右第五章
帝授神器統一寰瀛剪滅巨寇乾坤載清一著
戎衣若雨甘雨大告武成作神人主躬親大政
飭紀整綱制禮作樂昭示典常納諫任賢慎微
慮遠定律省刑萬世垂憲克勤克儉忠厚開基
景命維新兢業自持
右第六章
聖神建極道冠百王六十一年福祚久長天縱
聰明沖齡御宇孝奉兩宮德隆千古三孽蠢動
一舉蕩平海氛永靖浪息長鯨親御六師三征
沙漠威肅惠懷鋤頑撫弱禹功底績虞典時廵
敷天率土莫不尊親
右第七章
惟天行健神聖則之典學勤政作君作師無逸
為箴宵衣旰食一人憂勞綏此萬國文經武緯
地平天成中和立極玉振金聲億萬斯年覲光
揚烈敬天勤民體元作哲天鑒孔彰翼翼後王
儀型皇祖帝祚遐昌
右第八章
瑤圖炳煥六合雍熙星煇雲爛風雨以時翕受
嘉祥調和玉燭治靄皇風道光帝籙東漸西被
北燮南諧梯航琛賮畢致堯階日升月恒萬邦
蒙福擊壤歌衢嵩呼華祝秩秩盛儀洋洋頌聲
紹休列祖永慶昇平
右第九章
一
駕幸
盛京大燕
御製世德舞樂章曰粤昔造清匪人伊天天女降思
長白闥門是生我祖我弗敢名乃繼乃承逮我元
孫
右第一章
元孫累葉維祖之思我西云来我心東依歴兹故
土仰溯始謀皇澗過澗締此丕基
右第二章
於赫太祖肇命興京哈達輝發數渝厥盟如龍田
見有虎風生戎甲十三王業以興
右第三章
爰度爰遷拓此瀋陽方城周池太室明堂不寧不
靈匪居匪康事異放桀何心底商
右第四章
丕承太宗允揚前烈倬彼松山明戈耀雪以寡敵
衆杵漂流血惜無故老為余詳說
右第五章
余来故邦瞻仰橋山慰我追思夢寐之間崇政清
寧載啟南軒華而不侈鞏哉孔安
右第六章
維我祖宗欽天敬神執豕酌匏咸秩無文帷幔再
張尊俎重陳弗渝弗替遵我先民
右第七章
先民宅兹載色載笑今我来思聖日俯照爵我周
親藎臣並召亦有嘉賓歡言同樂
右第八章
懿兹東土允惟天府土厚水深周原膴膴南陽父
老於是道古有登其歌有升其舞
右第九章
我歌既奏我舞亦陳故家遺俗曷敢弗因渾灝淳
休被於無垠勿替引之告我後人
右第十章
一德勝舞樂章曰乾隆聖世瀛㝢乂康元首惟
明股肱惟良景運鴻昌休德茂著統馭八埏惠
液遐布金川小醜蠢爾冥頑惟時弗率跳梁窮
邊用申天討聲罪執言長驅驛駕油雲斯屯聖
謨廣運決機萬里聿簡賢臣良弼是倚曰忠曰
勇經略戎功心堅金石誠格蒼穹身先烝徒跋
履巖阻晨夕盡瘁均勞共苦姦宄是殛逆謀是
攘國憲孔昭我武孔揚窟穴犁止岩巢圯止堅
卡堕止峻碉毁止爰褫其魄爰喪其膽震懾股
栗潜伏於坎如鼠竄穴如鱗遊釡號呼哀籲再
三求撫元臣執義憤欲蕩除帝德好生曰免駢
誅六條攸約虔慄遵循恩綸祗奉解網施仁丕
革厥心匍匐奔赴除道築壇香雲擁路帝仁覃
敷六合滂洋蘇其枯朽賜以再生展也滿兵彌
月功成云何其速皇猷是憑神功炳焯乾坤軒
豁九重勝算明並日月勒諸琬琰昭諸汗青禮
成鉅典樂奏昇平膚功克奏慶筵是侑太和氤
氲翔洽宇宙卿雲糺縵景緯珠聯梯航琛賮億
萬斯年
一笳吹樂章
牧馬歌
人君之樂恃此紀綱兆民之樂恃我君王室家
孔宜夫君之力朋友有成和輯之德
古歌
八種成壞兮實人世之常堕迷網中兮慾鎖與
情韁愚人無識兮樂兹殊未央執空為有兮謬
語其奚當
如意寳
不澡心於羣經具本性而無明不服膺於佛乘
說妙行而聽熒
佳兆
一人首出萬國尊親湛恩汪濊普被生民百花
敷榮一日悦目灌頂寳光萬衆所伏
誠感辭
良胡畏哉襄以至誠良胡過哉竭已所能良胡
偽哉語無文飾良胡怠哉罔敢休息
吉慶篇
有君聖明逾戴天有臣靖共勝後嗣健婦持家
過丈夫如意寳珠惟孝子
肖者吟
滅除已罪仗佛真言如欲療病惟良藥存菩提
鐙兮出衆生於黑暗智慧梳兮櫛六慾之糾纏
君馬黃
大海之水不可量天府寳藏奚渠央良朋和睦
益無方聖有謨訓垂無疆
懿德吟
人君能仁蒸黎之父君子和平羣相胏附懿厥
哲人實維師傳匿智懷私乃民之蠧
善哉行
惟安惟和心意所欲無貳無虞朋友式榖
樂土謠
分人以財惠莫大焉施人以慧寧不踰旃
踏搖娘
日將出兮明星煌煌壽斯徵兮秀眉其龐三十
維壯五十遲暮莫親祖母莫尊祖父
頌禱辭
我馬蹀躞行如流水雋英滿座交親悦喜族黨
婣婭咸富且貴酌酒為歡既多且旨
慢歌
十五歡娛八十衰壯容華茂遲暮悲祖妣最親
祖尊哉
唐公主
遵王之路兮愆尤希素位而行兮夫奚疑
丹誠曲
罔有敗事兮遵道而行長無離析兮順親之情
明光曲
瞻彼日月虚空發光聖君聖母焜燿萬邦
吉祥師
日月之明兮容光必照聖君之明兮蒸黎咸造
聖明時
際聖明時良我福只横被恩澤良我祿只
微言
倏忽變遷順其自然如彼蜃樓余生渺焉
際嘉平
諸惡莫作菩提薩多瞑朦妄行用墮三塗
善政歌
經何本本於宗身何本媼與翁罪何本嗔爞爞
福何本和雍雍
長命辭
靡言不適於道兮水萬派而朝宗夫惟外道之
妄語兮井自畫而不通
窈窕娘
惴惴原獸思全其身競競庶士思庇後昆
湛露
維彼愚人惟知已身維此哲人心周萬民
四賢吟
六欲相牽微生是戀嘆彼駒光如夢如電
賀聖朝
慈悲方便永斷疑情極樂淨土不滅不生
英流行
知之而作兮明哲所由不知而作兮庸愚之儔
慮而後動兮卓彼先覺率而妄動兮是乃下流
堅固子
馬蹀躞兮身不獲康念此身兮本自無常馬騰
驤兮生不獲寧念此生兮本自無生
月圓
良馬之德於田可徵良朋之行相交乃明
緩歌
良馬云何乘者所思良朋云何久而敬之
至純辭
惟帝力兮勞来父母力兮免懷乘騏驥兮馳驟
仗巨擘兮弓開
美封君
貢高專美曰惟不仁擁貲自厚不久四分惟不
惺惺乃不戒懼凶心常萌誰與共處
少年行
嗟棄捐於巖穴兮盍遠播夫芳聲嗟終老於草
莾兮盍永垂夫令名
四天生吟
悲哉北邙令聞宜揚北邙悲歟青史不渝
宛轉辭
瞻彼中林芃芃萬木旃檀有香生是使獨萬類
咸若攘攘芸芸民之父母首出一人
鐵驪
載飛載翔惟翮是憑為聲為律惟心是經射之
能中惟指是憑交之能善惟和是恒
木槵珠
鷇之成雛兮孚化之功羽用為儀兮賦命之隆
迪彼愚蒙兮惟聖之功明厥本性兮實在已躬
好合曲
維勤斯哲安不可懷溺兹小樂至樂難期
童阜
乾照無私聖教無類謨訓洋洋鑒斯不昧
天馬吟
騏驥不羣蹇驢鴻鵠不偕斥鷃騶虞不邇狐狸
聖哲不昵愚賤
大龍馬吟
疇知幻軀秘此佛性疇不退轉佛恩来證上德
隨落疇其知病下士頓超疇其知競
始條理
福慧天亶誠哉難覯通人達士豈奚易逅
追風赭馬
葱兮蒨兮山有芳蘭僮兮祁兮首有妙鬘
迴波辭
元首明哉首出股肱良哉罕匹賢夾輔兮王室
莫執左道兮蟊賊
長豫
景行行止下民堪憐宜汎愛衆母逆忠言
平調
騏驥適我體櫜鞬衛我身嘉言資我道經史沃
我心
遊子吟
升彼高阜兮思我故鄉有懷二人兮莫出戸堂
陟彼崔嵬兮思我故鄉有懷二人兮莫出垣牆
平調曲
帝王無逸天地和寧辟公膚敏兆民阜成
高士吟
日之升天為經民之行君為程水之流隨坎盈
牝之游駒之情
哉生明
非冒於貨賄也感兄弟之敬心非貪於飲食也
感父老之誠忱
高哉行
云何致太平睪然望皇衢人生夫何常善保千
金軀民之不能忘令名照神區子孫振繩繩百
千萬億餘
三章
敬遵佛勅如兹甘雨莫行邪惡種兹罪苦
圓音
身無常花到秋名無常雷不留財無常蜂釀蜜
業無常海發漚
闌杆
賢者斯賢賢不賢不賢賢蜜蜂見花駐蜻蜓去
翩翩
思哉行
千金寳馬不如先人之弊遺嘗盡諸果不如母
乳之甘兮
法座引
電可畏兮時届朱明霜可畏兮五穀將登禍可
畏兮歡樂所成罔不可畏兮憶神魂之初降生
接引辭
火宅無清涼苦塗無安樂鳥路誰能攜閻浮難
駐脚
化導辭
閻浮提界如彼高山越之維艱盡却今時大海
漫漫欲渡良難
七寳鞍
瞻彼隄岸水則不濫有君牧民當無畔散飛鳥
雖疲寧甘墮地君子固窮之死不二
短歌
嗟余生之歡樂兮似黃離之盈昃感韶光之荏
苒兮似葉上之青色及芳華之當齒兮且喜樂
以永日
夕照
時乎時乎時外無時時其逝矣奚與樂為黃離
既昃定少温暾天光既暮曀曀其隂
歸國謠
皇矣聖世藹如仁君懷哉懷哉日遠日分亦有
良朋如兄如弟日遠日離能不遙跂
僧寳吟
投誠皈命即安且吉如佛塔廟云胡遠别和樂
且耽手足提攜如姊如娣云胡遠離
婆羅門引
酪必成醐父將成祖沙必成邱母將成嫗
三部落
試觀三界漚起漚滅如彼秋雲乍興乍没
五部落
流水何湯湯吾生如是遊雖有聖賢人誰能少
滯留
一番部合奏樂章
大合曲
元縡是依明神是祗一心至誠昭事勤只巍巍
大君永底蒸民中心愛戴稽首来臣念人生之
無常兮合勤修夫善行信百行之咸善兮終和
平而神聽
染絲曲
大君至聖教敷率土敉寧萬邦拜跪奉主
公莫
丕顯元后惠懷萬方國彦棐恭協贊邦常率土
之濱誠意漙將咸拜稽首依戴聖皇
雅政辭
皇皇聖明無遠弗燭林林衆庶無思不服元化
惠心為善去惡聖人之邦長生永樂
鳳凰鳴
承乾體元惟我聖君光開草昧惟我聖君綱紀
庶政惟我聖君父母萬國惟我聖君惟我聖君
兮覆幬如天惟我聖君兮自新新民惟我聖君
兮中外乂安惟我聖君兮羣慝消淪拜手稽首
兮頌溢兆民
乘驛使
大地茫茫大海滄滄豈伊無寳求之奚方自古
在昔為君為王膺圖御宇命不于常實心實政
惠此萬邦聖御大寳繄惟我皇繄惟我皇兮疇
可與之頡頏
欽定大清會典則例卷一百
