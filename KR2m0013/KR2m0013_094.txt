欽定大清會典則例卷九十
禮部
祠祭清吏司
喪禮四
一
皇太子喪禮乾隆三年十月十二日
端慧皇太子薨是日
諭皇次子永璉乃皇后所生朕之適子爲人聰明貴
重氣宇不凡當日蒙
皇考命名永璉隱然示以承宗器之意朕御極以後不
即顯行册立皇太子之禮者蓋恐幼年志氣未定
恃貴驕矜或左右諂媚逢迎至於失德甚且有窺
伺動摇之者是以於乾隆元年七月初二日遵照
皇考成式親書密旨召諸王大臣面諭收藏於乾清宮
正大光明匾之後是永璉雖未行册立之禮朕已
命爲皇太子矣今於本月十二日偶患寒疾遂致
不起朕心深爲悲悼朕爲天下主豈肯因幼殤而
傷懷抱但永璉繫朕適子已定建儲之計與衆子
不同一切典禮著照皇太子儀注行元年密藏匾
内之諭旨著取出將此曉諭天下臣民知之欽此
遵
旨議準謹按會典内並未開載
皇太子喪禮我
朝典禮凡沖齡薨逝皆不成服今
皇太子喪禮謹公同酌議除奉
旨辦理喪儀之王大臣暨由宗人府奏請奉
旨成服之王公及
皇太子侍從執事人員咸應成服外其内府佐領
内管領下官員護軍驍騎人等應以六百人成
服王公官員齊集喪次咸素服摘冠纓
紫禁城行走
午門前朝會各衙門辦事公所仍綴纓緯
皇帝素服七日若詣
皇太子金棺處請摘纓緯親王以下有頂帶官員
以上咸摘冠纓素服七日成服王公官員兵丁
人等於初祭日除服直省官員於奉文之日咸
摘冠纓素服三日在京四十日直省二十日停
止嫁娶音樂再幼殤例無引旛今請照雍正年
間懷親王喪儀仍用引旛其製造
册寳贈諡號一應典禮交與各該衙門辦理奉
旨在京官員軍民人等初祭以内著停止嫁娶作樂
直省於文到日爲始三日内停止嫁娶作樂又
奏準應制服人員奏除上三旗侍衞九十人内
大臣散秩大臣應成服者由領侍衞内大臣具
奏請
旨外藩額駙王公台吉公主福晉郡主等於服内來
京者摘冠纓去耳環朝鮮使臣在京令其素服
七日又奏準本月十二日
皇太子薨照例輟朝七日和碩親王以下奉恩將
軍以上覺羅民公侯伯以下有頂帶官員以上
公主福晉以下鎮國將軍一品夫人以上咸齊
集奉
旨公主福晉等著於十三日齊集見今天氣寒冷嗣
後每逢祭日齊集餘日不必齊集又奏準
皇太子薨逝行文各省摘冠纓三日軍營非各省
可比應令軍營官弁兵丁素服三日停摘冠纓
又奏準上書房侍
皇太子讀書大臣官員六人咸令成服又議準
十三日辰時
皇太子入金棺吉十六日卯時奉移吉金棺照例
用枏木内襯采段素段七層發引日束以紅織
金段三道幨帷咸用秋香色龍段設
几筵陳銀五供百日内朝夕奠獻羹飯肴饌日中
奠饌筵朝晡奠獻時儀駕全設奉移以前王以
下各官咸齊集十六日奉移
金棺於田村豫日行啟奠禮設儀仗陳冠服
几筵前設祭品列饌筵於露臺兩旁設祭文案於
殿東檐下用金銀定(以紙爲之後仿此)一萬楮錢一萬
五色楮帛一萬饌筵十有五席羊七酒九尊王
以下有頂帶官員以上公主福晉以下鄉君大
臣命婦以上咸齊集禮部堂官奉祭文入設檐
下西案上是日
皇帝親臨祭酒竢上食畢讀祝官奉祭文於閾外正
中北嚮跪衆皆跪哀暫止讀祭文畢舉哀祭酒
三爵每祭遣官一叩衆隨行禮舉哀畢各退讀
祭文官奉祭文内監奉冠服送至燎所燎畢各
退奉移之日王公等於
東華門外閒散宗室覺羅於景山後左翼各官於
騎河樓西口右翼各官於景山東柵闌漢官於
地安門外齊集
皇帝親臨視送屆時辦理喪儀王公大臣内務府鑾
儀衞工部堂官率校尉等奉移
皇太子金棺祭酒三爵每祭一叩
金棺由
東華門中門出登大轝禮部堂官祭轝祭酒三爵
衆隨行禮
靈駕發前列儀駕鞍馬二十七匹散馬二十三匹
駝十有八執事王大臣官員左右翼衞成服之
王公隨行侍衞班領率
皇太子豹尾班槍六儀刀四後隨所過門橋遣散
秩大臣一人祭酒
靈駕所至王以下各官各於齊集處舉哀跪迎候
過步送年老有疾王大臣及漢官豫往田村
殯宮大門外齊集公主福晉以下大臣命婦以上
豫於大門内齊集成服婦女於命婦後齊集
靈駕至各舉哀跪迎王公大小官員咸於
殯宮大門外分翼序立執事王大臣奉安
金棺設几筵祭酒三爵衆隨行禮畢各退百日内
奠獻不齊集成服之王公内有執事人員除服
後分爲三班於奠獻時入内舉哀内府官員護
軍驍騎人内以五十人爲一班更番入内舉哀
祭文由翰林院撰擬饌筵尊酒由光禄寺羊隻
由慶豐司近前饌筵由内管領楮錢次幕等物
由工部豫備又奏準二十三日行初祭禮用
金銀定楮錢各十有一萬畫段一萬楮帛五千
饌筵六十三席羊二十一酒二十五尊
皇太子儀駕全設是日
皇帝親詣致奠親王以下入八分公以上大學士内
大臣於二門外齊集民公侯伯以下有頂帶官
員以上於大門外齊集近支王等福晉等於
殯殿内齊集和碩福晉以下大臣命婦以上於二
門内西旁齊集
皇帝乘輿由中門入至月臺上降輿入殯殿於東旁
坐讀祝官奉祭文至閾外正中跪讀哀暫止衆
皆跪讀畢竢進饌畢進奠几大臣進爵
皇帝於坐次祭酒三爵每祭衆皆行一叩禮乃徹饌
皇帝回鑾讀祝官奉祭文送燎所遣官祭酒三爵衆
隨舉哀行禮畢各退(大祭及百日致祭皆遣親王行禮)是日
成服人皆除服剃頭
皇太子近前侍衛執事人内監等至百日後剃頭
次日繹祭用金銀定楮錢各七千五百饌筵九
席羊三酒三尊辦理喪儀大臣暨禮工二部内
務府光祿寺堂官及内府成服官員男婦齊集
二十七日大祭禮與初祭同次日繹祭與前次
繹祭同十一月行初周月禮適逢齋戒改期初
七日用金銀定楮錢各二萬五千饌筵十有七
席羊七酒七尊設儀駕齊集行禮二三周月皆
用金銀定一萬楮錢一萬一千饌筵十有一席
羊五酒五尊百日致祭用金銀定楮錢各三萬
楮帛一萬饌筵十有九席羊七酒七尊設儀駕
照例齊集百日後每日三次奠獻周月致祭皆
停止冬至歲暮清明中元皆設饌筵十有五席
羊五酒五尊清明不焚楮帛進挂楮錢寳花一
座中元冬至歲暮用金銀定楮錢各一萬五千
皆不齊集期年致祭禮儀與百日同再
皇太子金棺漆飾三十五次照欽天監擇吉於本
年漆飾二三次竢明春再行漆飾又奏準十
一月初六日行
册諡禮
命親王郡王爲正副使於前期一日遣官各一人祗
告
太廟後殿
奉先殿至日鑾儀衞陳
皇太子儀駕於田村
殯宮大門外内府官設
册寳案各一於
几筵前左右設祀案於左鴻臚寺官設
册寳案於
太和門階上正中設采亭於階下正副使及執事
各官咸素服於階下東旁序立内閣學士奉絹
册寳大學士隨行升中階設各案上行一跪三叩禮
退立階下之東禮部堂官引正副使由東階升
詣
册寳案前行一跪三叩禮興正使奉
册副使奉
寳由中道降階設采亭内一跪三叩興校尉舁亭
前列黃蓋御仗由中道出正副使後隨内大臣
侍衞於
午門内金水橋跪送王以下奉恩將軍以上於
午門外常朝處跪送侯過隨行采亭由
長安右門出阜成門民公侯伯以下四品官以上
豫往田村
殯宮大門外分翼齊集竢采亭至跪迎亭入中門
至二門止正副使詣亭前一跪三叩興奉絹
册寳進
殿陳設於案詣香案前上香宣
册寳官各宣
册寳如儀畢正副使行一跪三叩禮由
殿西門出次鴻臚寺官引王以下入八分公以上
於二門外引民公以下四品官以上於大門外
按翼序立太常官引承祭官就拜位上香讀祝
奠帛三獻爵行禮如儀禮成奉祝文絹
册寳送燎所焚訖承祭官及衆官皆退正副使復
命奏
册諡禮成次日以
册諡
端慧皇太子禮成由部頒行各直省並行知朝鮮
國王令該國王官員等於文到日素服三日軍
民人等三日内不嫁娶不作樂其進香之處照
例停止又奏準
端慧皇太子百日後應照明悼恭太子止用素羞
之禮每月朔望獻酒三爵供果實十有二盤點
香燭行禮未葬之前每遇四時及周年禮仍照
原議辦理其朔望致祭請
旨豫命内大臣散秩大臣數人輪流行禮四時及周
年致祭由部奏遣王貝勒承祭十一月行周
月致祭禮
皇帝親臨祭酒儀與初祭同陳羊酒饌筵照原議行
二三月奠皆承祭官將事四年期年小祥照
百日禮陳設羊酒饌筵楮帛如數陳儀駕衆齊
集
皇帝親臨祭酒儀與初月祭同五年再期大祥設
儀駕陳羊酒饌筵楮帛如數衆照例齊集
皇帝親臨祭酒咸與期年儀同六年
端慧皇太子忌辰一應祭儀與再期同七年忌
辰親王以下奉恩將軍以上及内府官員咸齊
集民公侯伯以下三品官以上一半齊集公主
福晉命婦停止齊集餘儀與六年同是年奏
準
端慧皇太子
園寢卜吉於朱華山動土興工遣工部堂官一人
祗告
后土
司工之神八年奏準
端慧皇太子金棺移送朱華山
園寢明年山嚮不宜安奉請於今年卜吉安葬見
在
饗殿工程未竣請暫蓋
蘆殿致祭是年十月忌辰祭儀與七年同十
一月初六日奉移
端慧皇太子金棺恭送朱華山安葬先期一日行
祖奠禮設儀駕衆齊集陳羊酒饌筵楮帛皆如
啟奠
皇帝親臨祭酒儀與期年同至日王以下奉恩將軍
以上民公侯伯以下有頂帶官員以上於大門
外齊集公主福晉以下尚書子一品夫人以上
於柵闌内齊集竢
皇太子金棺過跪舉哀金棺升大轝陳儀駕鞍馬
八匹於前禮部堂官祭轝祭酒三爵乃啟行辦
理喪儀王公大臣禮工二部堂官内務府總管
及奏遣往送之王公内大臣侍衞皆隨行所過
門橋皆禮部官祭酒沿途分爲四程每程豫蓋
蘆殿安奉金棺畢奠饌筵一祭酒三爵送往之王
公大臣官員皆隨行禮至
園寢日在
陵寢貝勒公及不直班之大小官員咸於朱華山附近
處道右跪迎舉哀侯過隨行
皇太子金棺入暫安
蘆殿行遣奠禮奠饌筵一祭酒三爵送往之王公
大臣官員及齊集之貝勒公大小官員咸隨行
禮十一日質明陳太平車於隧道於金棺前行
遷奠禮用金銀定楮錢各一萬楮帛一萬饌筵
十有五席羊七酒九尊設儀駕齊集行禮如儀
屆時祭酒三爵奉移金棺升太平車祭酒三爵
移太平車由隧道入地劵奉安石床掩閉劵門
祭酒三爵衆舉哀隨行禮畢卒哭各退九年
饗殿告竣製造
神主遣禮部工部堂官各一人朝服上香行禮由
部行文内閣兼書清漢
端慧皇太子神位字樣刻字填青均内閣禮部大
臣上香行禮填青畢奉安
神主於櫝内供於
饗殿東廡擇吉行題主禮至日豫設
神座於
饗殿正中設奠案五供香几於座前設
主案於香案之東屆期禮部堂官啟櫝恭奉
神主於案大學士詣案前行一跪三叩禮興西嚮
題畢禮部堂官恭奉
神主跪安
神座行一跪三叩禮退題主畢陳牛一羊二帛一
爵三承祭親王上香奠帛讀祝三獻行禮如儀
禮成内府執事官恭奉
皇太子神主安奉寢室四時行大饗禮
一
皇子喪禮順治年間定
皇子榮親王薨逝追封榮親王治喪視親王加厚
卜葬於黃花山園寢歲時祭饗康熙年間定
凡
皇子初殤皆備小式朱棺袝葬於榮親王園寢惟
開墓穴平葬不封不樹雍正六年
皇八子懷親王薨是日奏準
皇八子薨逝金棺照例用枏木内襯五層漆飾十
五次
皇帝輟朝三日
大内咸素服三日不祭神是日親王以下奉恩將
軍以上民公侯伯以下騎都尉品級官員以上
公主福晉以下二品夫人以上咸齊集奉移前
每日二次供獻陳設親王儀衞至暫安處於祭
日陳設儀衞奉移大轝用舁夫八十人由五城
選用金棺前陳列儀駕鞍馬散馬各十有五駝
八後隨豹尾槍四大刀四每過門橋皆祭酒金
棺至東直門外外殯所奉安畢陳設五供祭酒
三爵百日内日朝奠肴饌日晡奠饌筵各一初
祭用金銀定楮錢各七萬饌筵三十有一席羊
十有九酒十有九尊設儀衞遣官讀文致祭祭
文由翰林院撰擬次日繹祭用金銀定楮錢各
二千饌筵五席羊五酒五尊大祭如初祭次日
繹祭如前繹祭周月致祭用金銀定楮錢各一
萬饌筵十有五席羊九酒七尊百日致祭與月
祭同未葬期年及中元冬至歲暮清明皆與月
祭禮同惟清明不焚楮帛設挂楮錢寳花一座
百日後停止月祭十三年十一月
諭朕兄皇長子乃
皇妣孝敬皇后所生朕弟皇八子素爲
皇考所鍾愛當日曾以親王禮殯葬今朕眷念手足之
誼均著追封親王一切應行典禮著宗人府會同
禮部察例具奏欽此遵
旨議準追封親王諡號由内閣擬字進呈恭候
欽定應用紙册由工部製備册文由内閣翰林院撰
書封諡日期由欽天監選擇屆期由部奏遣大
臣各一人前往殯處讀文致祭祭日設金銀定
楮錢各一萬饌筵十有五席羊九酒七尊宣讀
册文祭畢同祭文送燎祭文由翰林院撰擬祭品由
各該衙門備辦見今修造園寢竢安葬後照封
諡字樣製造神牌遣大臣往祭安設饗堂每年
清明中元歲暮皆照例祭祀乾隆三年黃花
山端親王金棺皇三子金棺於十月二十二日
移送東直門外懷親王金棺於二十六日移送
陳設儀衞隨行沿塗各蓋蘆棚咸於十一月初
五日安葬又議準端親王懷親王皇三子既
葬後每年中元歲暮致祭各用金銀定二千楮
錢一千清明用挂楮錢寳花皆肴饌一饌筵一
羊一酒一尊十三年正月初一日
悼敏皇七子薨逝是日
諭皇七子永琮毓粹中宮性成夙慧甫及兩周岐嶷
表異
聖母皇太后因其出自正適聰穎殊常鍾愛最篤朕亦
深望教養成立可屬承祧今不意以出痘薨逝深
爲軫悼建儲之意雖朕衷默定而未似端慧皇太
子之書旨封貯又尚在襁褓非其兄可比且中宮
所出於古亦無遭殤追贈槩稱儲貳之理但念皇
后名門淑質在
皇考時雖未久承孝養而十餘年來侍奉
皇太后承歡致孝備極恭順作配朕躬恭儉寬仁可稱
賢后乃誕毓佳兒再遭夭折殊難爲懷皇七子喪
儀應視皇子從優著該衙門遵旨辦理送入朱華
山園寢欽此又議準
皇七子薨逝擇吉於初二日奉入金棺照懷親王
之例金棺用枏木執事官員内監等摘冠纓不
成服除齋戒王公不齊集外其餘王大臣公主
福晉照例齊集初四日奉移曹八里屯暫安設
親王儀衞鞍馬散馬各十有五匹駝八百日内
遣散秩大臣一人侍衞三十人在喪次大祭後
執事人員皆綴冠纓百日後剃頭初祭大祭皆
讀文致奠百日内日奠肴饌饌筵皆照懷親王
例辦理再
皇七子繫出痘薨逝所有應焚楮帛暫存貯統於
百日致祭時送燎初六日由内閣鈔出追贈
皇七子諡曰
悼敏皇子十一日行初祭禮用金銀定一萬楮
錢一萬饌筵三十一席羊十有九酒九尊親王
以下奉恩將軍以上民公侯伯以下四品官以
上公主福晉以下大臣命婦以上咸齊集讀文
祭酒行禮如儀次日繹祭用金銀定楮錢各二
千饌筵五席羊五酒五尊内務府官員齊集行
禮二十三日行大祭禮
皇帝親詣祭酒三爵餘與初祭同次日繹祭與前繹
祭同二十七日行周月奠獻禮用金銀定楮
錢各一萬饌筵十有五席羊九酒七尊衆齊集
行禮與初祭同(二三周月致祭儀同)四月初七日行百
日致祭禮陳金銀定楮錢各一萬饌筵十有五
席羊九酒七尊齊集行禮與周月同又奏準
本月十七日奉移
悼敏皇子金棺於朱華山
園寢二門外暫安版房内先期於十五日行禮奠
禮用金銀定楮錢各一萬饌筵十有五席羊九
酒五尊陳儀衞衆齊集至日親王以下四品官
以上咸於大門外齊集公主福晉命婦於二門
内齊集内管領祭酒三爵奉金棺升大轝衆咸
於齊集處候過立舉哀内務府堂官祭轝祭酒
三爵金棺啟行前列校尉於馬上陳儀衞鞍馬
八匹金棺後内監等隨行次内府護軍參領護
軍校領執豹尾槍佩儀刀護軍隨行過門橋禮
部官祭酒禮工二部堂官各一人及在喪次行
走之散秩大臣侍衞等咸送往八旗官各一人
兵八十名左右翼副都統二人隨往護衞沿塗
分爲四站豫蓋蘆棚每站分爲三十班每班夫
八十名各備夫四名及夫頭等咸服綠段繡獅
花衣各城御史司坊等官照例前往約束各部
院郎中以下主事小京官以上各旗參領以下
散秩官員以上每班各四人鑾儀衞官四人更
番指引進退金棺至蘆棚奠饌筵一内管領祭
酒三爵衆隨行禮每日駐宿處皆如初將至
園寢在
陵貝勒公大臣及不直班之官員咸於朱華山附近處
候迎金棺於道右立舉哀候過隨行至朱華山
園寢安奉版房奠饌筵内管領祭酒三爵送往
之王大臣官員並在
陵齊集之貝勒公大臣官員咸隨行禮二十三日行暫
安禮致祭陳設禮儀與前奉移禮同禮畢衆各
退入劵以前四時致祭照懷親王例期年内歲
暮清明及中元冬至皆照周月禮用金銀定楮
錢各一萬饌筵十有五席羊九酒七尊清明設
挂楮錢寳花一座期年適逢歲暮改期於二十
七日照百日禮致祭見在劵工未竣每祭應用
饌筵羊隻楮帛等物交
陵寢禮部工部内務府總管辦理祭日以
陵寢官祭酒九月二十五日奉
悼敏皇子金棺安葬先期行奉安禮用金銀定楮
錢各一萬饌筵十有五席羊九酒五尊在
陵之貝勒公大臣官員咸齊集祭畢祭酒三爵移金棺
近隧道屆時祭酒三爵移金棺入地劵安奉石
牀掩閉墓門畢祭酒三爵衆隨行禮各退是日
儀衞皆焚訖又奏準
悼敏皇子金棺安葬後製造
神主於
端慧皇太子龕内東旁安設四時之祭增爵三帛
一不請
神主出龕祝文内增書
悼敏皇子諡號於
端慧皇太子之次又奏準
悼敏皇子神主工竣於十一月初二日刻字初三
日填青初五日題主奉
旨命内閣學士一人禮部侍郎一人題主十五年
三月十五日
皇長子定安親王薨是日
諭皇長子誕自青宮齒序居長且年逾弱冠誕育皇
孫今遘疾薨逝朕心深爲悲悼宜備成人之禮著
追封親王一切喪儀該部詳察典禮具奏至彌留
之際遷移外所以便殯歛雖屬内廷向例但當沉
綿疾亟令其遠遷朕心實有所不忍况園亭不同
大内著即於皇長子所居别室治喪其親王爵即
令皇長孫綿德承襲朕近年屢遭哀悼之事於至
情實不能已侍奉
慈闈自當以禮節情且皇長子幼而質弱朕加恩顧復
念其未能承受厚福原非端慧皇太子悼敏皇子
望其可屬承祧者比雖父子至情實不能忍而輕
重所繫朕豈不知明諭至此諸王大臣可不必爲
朕過慮矣欽此是日奏準
皇長子薨逝金棺照例用杉木漆飾十五次内襯
錦綺五層
皇帝輟朝三日衆素服三日和碩親王以下奉恩將
軍以上民公侯伯以下騎都尉品級官員以上
公主福晉以下二品官命婦以上咸齊集男摘
冠纓女去首飾
皇長子福晉側福晉及所生皇孫皇孫女咸成服
剪髮摘耳環至百日除服剃頭二十七月内素
服所屬婦女内監近侍皆成服剪髮摘耳環百
日除服剃頭奏遣近支王公成服於大祭日除
服剃頭散秩大臣三人侍衞六十人及内管領
二人内務府委出佐領下男婦成服於大祭日
除服百日剃頭每日奠獻二次設儀衞至十七
日奉移以後停止奉移之日衆齊集金棺前列
儀衞鞍馬散馬後以内府護軍參領率内府護
軍執豹尾槍四佩大刀四隨行禮部官祭酒三
爵乃啟行所過門橋禮部官祭酒至
靜安莊暫安處禮部堂官祭酒三爵安奉畢衆各
退百日内日朝奠肴饌筵晡奠果饌筵各一皆
内管領祭酒初祭大祭滿月百日等致祭皆禮
部堂官一人祭酒初祭用金銀定楮錢各七萬
畫段一千各色楮帛九千饌筵三十一席羊九
酒九尊讀文致祭衆齊集祭文由翰林院撰擬
次日繹祭用金銀定楮錢各二千饌筵五席羊
五酒五尊大祭如初祭禮次日繹祭如前繹祭
禮周月百日四時期年等祭咸照懷親王例百
日後四時之祭不齊集不設儀衞奉
旨發引著於十九日移送以前著三次奠獻十六
日
諭内務府禮部等議皇長子和碩親王喪於第三日
移殯靜安莊東園輟朝三日等語定議之意想因
皇長子别室近在御園之内不欲延留恐傷朕心
其輟朝之期亦照親王定例但三日移殯爲時太
速朕實有所不忍且齒序居長理當從優著改於
第五日發引殯既未移亦不忍遽易常服視事著
輟朝素服五日欽此十八日遵
旨奏準
皇長子薨逝欽奉
諭旨追封親王應請封號嘉名交與内閣撰擬諡號
由宗人府具題請
旨交内閣撰擬均進呈
欽定令欽天監擇日追封翰林院内閣撰擬冊文祭
文製造紙冊各衙門備辦祭品由部奏遣大臣
一人前往讀文致祭宣讀冊文陳設儀衞照例
齊集是祭用金銀定楮錢各一萬饌筵十有五
席羊九酒七尊祭畢冊文同祭文送燎至建立
神主事宜於相度寢園已定後交各該衙門照
例辦理其皇長孫襲封親王之處應竢受封日
將應行典禮再行具奏又議準
皇長子喪禮五日素服以後初祭以前大臣官員
咸常服不挂素珠初祭以後挂素珠四月初一
日起照常用補服二十三日行初祭禮
皇帝親詣致祭於東旁坐祭酒三爵每祭
皇孫及衆行一叩禮餘儀悉照原議二十七日
諭皇長子定安親王之事大臣官員等皆未剃頭是
因皇子尚未分封向無成例衆人皆欲於大祭後
剃頭此意固是但未遇齋戒可以過大祭剃頭今
遇大祀陪祀大臣官員等若不剃頭於齋戒之意
不符執事並陪祀大臣官員等皆著於四月初一
日剃頭其餘照常於大祭後再行剃頭欽此又
奏準四月初五日
皇子等致祭
和碩定安親王一次羊酒祭筵祭物咸與周月禮
同二十五日近支親王等致祭五月初三日公
主等致祭禮同是日皆陳設儀衞王公官員福
晉命婦等咸齊集初六日奏準謹按
冊封親王定例均
頒給冊寳遣正副使持節往封而追封之禮從前謹
備紙冊遣官承祭儀式稍屬參差今此次追封
和碩定安親王應於紙冊外增設紙寳填寫
欽定封號嘉名以昭備物竣追封日遣正副使同
冊文恭送前往宣讀致祭所需紙寳交該衙門製備
初九日行大祭禮
皇帝親詣祭酒儀與初祭同二十三日奏準本月
二十九日遣正副使詣
定安親王殯前追封致祭是日王公官員福晉命
婦照例齊集設親王儀衞於殯所大門外内府
官設
冊寳案於左右設香案於正中設祭文案於東檐下
鑾儀衞設采亭於
午門前正副使素服詣内閣
冊寳前一跪三叩恭奉由
午門中門出置於亭跪叩如前校尉舁亭前列御
仗黃蓋執事官素服隨行由
端門天安門長安左門中門出由東直門至
靜安莊入正門至殯所大門外亭止正副使詣亭
前一跪三叩正使奉
冊副使奉寳由中門入陳於案行一跪三叩禮退至
門内嚮上立讀祝官奉祭文設於案正使詣香
案前上香復位立宣
冊寳官各詣案前以次宣
冊寳畢復於案正副使行一跪三叩禮由左門出立
於左旁乃進饌讀祝官奉祭文詣正中跪正使
詣奠几前跪衆皆跪讀文畢正使祭酒三爵每
奠一叩衆隨行禮畢徹饌恭奉祭文
冊寳送燎祭用金銀定楮錢各一萬饌筵十有五席
羊九酒七尊祭文内書正使之名正副使由部
將領侍衞内大臣散秩大臣内閣學士禮部堂
官職名具奏恭候
欽命又奏準五月十五日月祭適逢
北郊齋戒之期應改於十三日又奏準六月十五日
月祭二十五日百日致祭皆適逢小暑應照例
於奠畢時將楮錢同衣冠收貯竢中元日送燎
又奏準
定安親王喪儀自百日至期年每月朔望增饌筵
一羊一再期及三年皆照期年禮期年後安葬
以前四時致祭皆饌筵七席金銀定楮錢各二
千五百羊三酒三尊清明設挂楮錢寳花一座
二十七月照百日禮致祭期年之祭陳儀衞衆
齊集四時之祭不設儀衞停止齊集王福晉等
皇孫等咸遵
旨於百日除服十七年二十七周月適逢小暑照
例將楮錢收貯於中元送燎餘悉照原議如百
日禮是年九月奏準本月十七日
和碩定安親王金棺移送園寢先期於十五日行
祖奠禮用金銀定楮錢各一萬饌筵十有五席
羊九酒五尊陳儀衞衆齊集至日内務府總管
祭酒三爵和碩親王以下奉恩將軍以上民公
侯伯都統尚書子以下佐領騎都尉等官以上
於大門外按翼齊集公主福晉以下二品夫人
以上各照原齊集處序立候金棺至各舉哀金
棺升大轝禮部堂官祭轝候金棺啟行各退金
棺前校尉於馬上陳列儀衞金棺後令内監等
及内府護軍參領護軍校護軍等以次執豹尾
槍佩大刀隨行所過門橋禮部官祭酒禮部工
部内務府堂官及辦理喪儀之王大臣原成服
之王公侍衞散秩大臣侍衞等咸往送八旗每
旗官一人每翼副都統一人兵八十名行走道
路酌量修理每站分爲三十班每班夫役八十
名豫備夫四名咸交與五城選用各服綠段繡
獅花衣各城御史司坊官部院衙門郎中員外
主事小京官八旗參領以下等官每班四人管
束夫役鑾儀衞官更番指示進退咸與前奉移
時同沿塗分爲三宿豫蓋蓆棚福晉
皇孫於蓆棚後住宿金棺至宿處内務府堂官祭
酒三爵衆隨行禮每宿次皆同至園寢日安奉
畢祭酒三爵衆隨行禮九月二十日行遣奠禮
衆齊集陳羊酒饌筵楮帛如祖奠二十五日行
奉安禮設饌筵一羊一楮錢五萬陳儀衞衆齊
集奠獻行禮畢福晉
皇孫豫往墳園候移金棺近園寢祭酒三爵至吉
時安於石牀畢掩閉石門内務府總管祭酒三
爵衆隨行禮焚儀仗訖各退每年清明及中元
歲暮奠設肴饌果饌各一羊一酒一尊清明設
挂楮錢寳花一座歲暮用金銀定楮錢各一千
其神主龕及祭器等項交工部製造又奏準
定安親王奉安
園寢在密雲縣董家莊距
皇陵遙遠所需祭品不能歸幷
陵寢辦理每年照親王例清明及中元歲暮三次致祭
饌筵羊酒應由内務府令内尚茶尚膳房委人
前往豫備竢定親王分封出府後一切祭祀交
王府自行奠獻又奏準
定安親王神主安奉饗堂應遣滿漢大學士各一
人題主内閣學士禮部堂官各一人監視刻字
填青奉
旨命内閣學士一人禮部侍郎一人題主
欽定大清會典則例卷九十
