欽定大清會典則例卷一百五十一
通政使司
一題本定例順治二年定在外督撫鎮按等官
一應漢字本暨在京各衙門除題本外一切奏
本不分公私均赴司投進違者參駮雍正三
年議準督撫提鎮等官遇地方公事皆用題本
本身私事皆用奏本違者參處七年定嗣後
舉劾屬官及錢糧兵馬命盜刑名一應公事照
例用題本外其慶賀表文各官到任接印離任
交印及奉到
勅諭
頒發各直省衙門書籍或報日期或繋謝
恩並代通省官民慶賀陳謝或原題案件未明奉
旨回奏者皆屬公事應用題本至各官到任升轉加
級紀錄寬免降罰或降革留任或特荷
賞賚謝
恩或代所屬專員謝
恩者均應用奏本槩不鈐印乾隆四年議準凡
賞賜書籍如繋槩行
頒發各衙門存貯交代者其陳謝應用題本若
賞賜本人祗領者其陳謝應用奏本如代屬官謝
恩即非專員在二三人以上者亦皆用奏本十三
年
諭向來各處本章有題本奏本之别地方公事則用
題本一已之事則用奏本題本用印奏本不用印
其式沿自前明盖因其時綱紀廢弛内閣通政使
司藉公私之名以便上下其手究之同一入告何
必分别名色著將向用奏本之處槩用題本以示
行簡之意欽此
一本章格式順治八年題準每幅六行每行二
十格平行寫十八字章内稱
宫殿者擡一字稱
皇帝稱
上諭稱
旨稱
御者擡二字稱
天地
宗廟
山陵
廟號
列祖諭旨者均出格一字寫首行列衙門官銜具奏人
姓名末幅具年月日内外一式遵行康熙三
年題準督撫提鎮等官題奏本章無貼黃者由
司題參四年題準内外衙門清漢字黏連本
章無貼黃者免參若止具漢字而無貼黃者題
參
一本章體制順治初年定不論題奏本章不得
過三百字貼黃不得過百字雍正二年議準
凡興利除弊奬善懲惡一應條奏緊要本章務
須詳明暢達其貼黃亦不得遺略含溷均不限
定字數乾隆三年議準題奏本章不得濫用
頌揚套語屢奉
諭旨訓飭若外省恭謝陳情本章乃臣子感激
隆恩及敬抒悃忱之意原與陳奏地方事務不同倘
過於簡略亦非拜颺之體且稽古人陳謝箋表
類多文藻可觀雖繁簡不一未有徑情直致者
然或堆砌套語不切情事其中悃忱轉為虛文
所掩究無當於敬謹之誼嗣後督撫提鎮各官
恭謝陳情等本或用駢體或用散叙務期能達
情愫而止不得濫用浮辭重複見長十五年
議準凡直省錢糧命盜及因事敷陳之本章情
節不同勢難畫一者毋庸拘定其通行典禮或
循例題報如鄉試入闈耕耤日期學政報滿考
試教職節婦請旌照案緝拿彙題過失殺人等
件事體既屬相同辦理應歸畫一務遵定式勿
得繁冗
一具本人員在京六部及院寺等堂官在外文
官督撫武官將軍都統提鎮其餘均令上司官
代奏順治二年題準在外督撫鎮按到任及
慶賀本章均準封進謝
恩槩免司道等官事件聽督撫代題總兵官除事關
軍機及兵馬錢糧外其餘悉歸督撫題達違者
執法題參十年題準各省大計之年布按都
司運司及府州縣等官均具本造冊送司康
熙十年議準各省大計布按都司運司仍照舊
例封投本冊其府州縣等官停止具本造冊
又定在京官員事關通省沾
恩合辭陳謝之本皆赴司恭進由司送閣三十七
年奉
旨文官侍郎以上武官總兵以上如有遺本準其投遞
通政使司封進以下官員如有遺本一槩駮回五
十一年議準尚書都御史侍郎副都御史宗人
府府丞通政使司通政使詹事府詹事大理寺
卿太常寺卿順天府尹光禄寺卿太僕寺卿僉
都御史(今裁)左右通政(今改通政副使)大理寺少卿詹事
府少詹事太常寺少卿鴻臚寺卿太僕寺少卿
國子監祭酒通政使司左右參議(今改通政使司參議)光
禄寺少卿鴻臚寺少卿均許進遺本其不及具
本者聽乾隆三年議準直省所進本章僅有
隨本批文一紙並無注銷總冊其間遲誤無由
稽考遺失更難覺察且督撫提鎮一遇升遷轉
調新舊交代之際倘有不法書吏提塘營私作
弊將緊要本章藏匿沉閣均未可定嗣後直省
督撫提鎮等官無論升任調任見任務將奏過
本章開明月日備注事由詳列數目按季造具
印冊二本一送司一送内閣以便察覈又議
準各省將軍副都統均防守大員各有題奏本
章應照督撫提鎮之例將奏過本章每季造具
印册咨送内閣及本司察覈
一接受本章雍正二年題準每年封印後所到
本章令提塘官送司驗收貯庫如有緊要事件
到日即封送内閣轉奏其尋常本章均竢次年
開印之日校閱明白封送内閣七年奏準各
省督撫提鎮投遞各衙門揭帖凡關涉緊要事
件均用密封投遞其尋常事件亦不許先行刊
刻傳播皆經屢次定例遵行但各省投遞揭帖
不免别封豫投之弊而通政使司止按期收本
不察揭帖之先後分發提塘投送或致先期洩
漏因而鑽營謀幹舞文弄法亦未可定且拜疏
未上具揭先行先後失序亦屬非宜嗣後督撫
提鎮凡有揭帖均隨本章同發其揭帖封套注
明月日開單送通政使司稽覈於送本次日發
提塘分投各衙門如提塘私行探報先期傳播
者察出送刑部治罪十一年奏準向例直省
本章由司接收將正本封固移送内閣副本貯
庫備案後經條奏正本副本并交内閣以致本
司無全本册案無憑稽考嗣後直省本章除正
本副本外亦照各部院之例隨本開具揭帖送
司存案十二年奏準嗣後直省具題本章由
司於交送内閣之後仍將各衙門揭帖加謹收
貯竢送本五日後交各提塘分送則分送揭帖
與本章進
呈之期相近各衙門辦理事件既不遲延亦可杜
書吏傳謄漏洩之弊十三年奏準各部院彙
送本章尚非每日常有之事至直省本章交提
塘官齎赴本司自行跪
呈至安設黃案於二堂當門亦屬褻瀆嗣後將黃
案安設於大堂正中每日令經歴知事等官二
人侍立案旁該堂官在二堂辦事遇有送本人
員立即傳知堂官一人出立案旁敬謹接受
乾隆十一年奉
旨通政使司堂官甚多而所司惟有接受本章之事
嗣後每日著堂官一人在衙門直宿
一程途限期康熙二十四年覆準一應本章均
令原題衙門計算道里遠近豫定程限揭帖内
並令填注日期其年月上所用印信改鈐於日
期之上以便稽察其提塘承差齎送本章原題
衙門給發火牌向來沿塗驛遞止填注並無需
索等弊字樣鈐盖印信嗣後經過驛遞用印時
即令一并增注各驛所到起發日時同本章投
司由司察明有違限者將堤塘承差交該部治
罪如有情弊從重科斷至原題衙門本章揭帖
批廻内不填日期到京後方於印文上加注者
除提塘承差交部治罪外原題之督撫提鎮等
官由司題參交該部議處雍正三年議準直
省督撫提鎮鹽政等官遇有緊要本章連站星
馳外其尋常本章由該處至京各有一定限期
兵部及司存案均於批廻内注明同本章投司
將批廻限期按站察覈塗中或猝遇大雨或隂
雨連綿河水暴漲路塗泥濘繋專差送進者取
具經過地方官印結隨本批呈明繋驛遞馳送
者由地方官出具印結甲報到司免其遲延處
分倘有故意稽留及提塘沉壓情弊察出交該
部治罪乾隆十九年覆準嗣後本章督撫等
務遵兵部定例差遣二人給騎二匹倘遇中塗
患病等事即令管驛官於火牌内注明扣除騎
馬一匹令一人按限馳送其慶賀表箋均令豫
期辦理封發提塘立限遞送毋庸專差滋擾至
齎送本章人有捏飾患病等情地方官不察遽
行出結者事發罰俸一年直隸總督兼理總
河駐劄保定古北口提督宣化鎮天津鎮均限
三日到京馬蘭鎮泰寧鎮均限二日正定鎮長
蘆鹽政駐劄天津暨天津都統均限四日熱河
副都統限五日山海關監督限六日
盛京將軍限八日吉林將軍限十二日黑龍江將
軍限十八日奉天府尹限八日河東總河駐劄
山東濟寧州限七日山東廵撫兼提督駐劄濟
南府限五日青州將軍限六日登州鎮五六七
八月限二十二日餘月限十六日兗州鎮五六
七八月限十六日餘月限十二日山西廵撫兼
提督駐劄太原府限六日大同鎮暨右衛副都
統均限四日歸化城都統限五日建威將軍駐
劄右衛限六日太原鎮駐劄平陽府限九日河
東鹽政駐劄安邑限二十日河南廵撫兼提督
駐劄開封府限八日七時河北鎮駐劄懷慶限
八日十時南陽鎮限十一日二時兩江總督駐
劄江寧府暨江寧將軍均限十三日四時鎮海
將軍駐劄鎮江府限十三日漕運總督駐劄淮
安府限十二日江蘇廵撫駐劄蘇州府限十四
日四時安徽廵撫駐劄安慶府限十五日狼山
鎮駐劄通州限十三日蘇松鎮駐劄崇明夀春
鎮駐劄夀州均限十四日江南提督駐劄松江
限十七日兩淮鹽政駐劄揚州府限十六日江
南河道總督駐劄清江浦限十日歲報兵馬奏
銷册籍繁多限十二日江西廵撫駐劄南昌府
暨南昌鎮均限十八日南贑鎮駐劄贑州府限
二十二日六時閩浙總督福建廵撫均駐劄福
州府暨福州將軍均限二十七日建寧鎮限二
十三日汀州鎮海壇鎮駐劄福清縣均限二十
八日福建陸路提督駐劄泉州府限二十九日
水師提督駐劄同安縣限三十日臺灣鎮扣除
過海日期自大輪驛起限三十日金門鎮駐劄
同安自大輪驛起限三十日漳州鎮限三十一
日南澳鎮駐劄廣東潮州府南澳限三十二日
福寧鎮限三十三日浙江廵撫兼理鹽政駐劄
杭州府暨杭州將軍均限十七日乍浦副都統
限十六日浙江提督駐劄寧波府暨衢州鎮均
限二十日定海鎮限二十二日黃巖鎮處州鎮
均限二十五日温州鎮限二十七日湖廣總督
湖北廵撫均駐劄武昌府限十四日六時襄陽
鎮限十四日荆州將軍暨宜昌鎮均限十六日
湖南廵撫駐劄長沙府限十八日九時湖廣提
督駐劄常德府限十八日永州鎮限二十一日
一時有半鎮筸鎮駐劄五寨司城限二十二日
陜甘總督陜西廵撫均駐劄西安府暨西安將
軍均限十三日延綏鎮駐劄榆林鎮城暨河州
鎮均限十五日涼州將軍莊浪副都統均限十
六日甘肅廵撫駐劄蘭州暨固原提督均限十
七日興漢鎮限十八日寧夏將軍暨寧夏鎮均
限二十三日涼州鎮西寧鎮均限二十四日甘
肅提督駐劄甘州府限二十八日肅州鎮限三
十一日安西提督限三十四日四川總督兼廵
撫提督松潘鎮均駐劄成都府暨成都副都統
均限二十四日川北鎮駐劄保寧府限二十三
日重慶鎮限二十九日建昌鎮駐劄寧遠府限
三十四日兩廣總督駐劄肇慶府廣東廵撫駐
劄廣州府暨廣州將軍均限三十二日左翼鎮
駐劄順德縣限三十二日六時右翼鎮駐劄韶
州府限二十六日廣東提督駐劄惠州府限三
十四日碣石鎮限三十五日六時高雷鎮駐劄
高州府限三十七日潮州鎮限三十八日六時
瓊州鎮限四十四日廣西廵撫駐劄桂林府限
二十三日十一時有半廣西提督駐劄柳州府
限二十六日十時有半左江鎮駐劄南寧府限
三十一日十一時有半右江鎮駐劄百色地方
限三十八日雲貴總督雲南廵撫均駐劄雲南
府臨元鎮駐劄臨安府暨昭通鎮均限四十日
曲潯鎮限三十三日楚姚鎮駐劄楚雄府限四
十二日雲南提督駐劄大理府暨開化鎮均限
四十五日鶴麗鎮駐劄鶴慶府暨永北鎮均限
四十八日永順鎮駐劄永昌府限四十九日普
洱鎮限五十日貴州廵撫駐劄貴陽府限二十
八日鎮遠鎮限二十五日古州鎮駐劄黎平府
限二十七日貴州提督駐劄安順府安籠鎮駐
劄南籠府均限三十日威寧鎮限三十五日如
督撫提鎮出廵塗次暨總河察勘工程學院按
試各府隨處拜
進本章各按道里遠近增減限期
一本章違式順治八年題準本内擡頭錯誤應
擡書不擡書不應擡書而擡書本面揠補摺皺
沾汚破損訛字遺字接縫處遺漏背印空白空
幅頭行官銜雙列年月下遺書官銜前後官銜
不符本内僅書某官不書名者均屬違式由司
揭送内閣參處又定貼黃違式一並揭參
康熙四十七年議準本章有不合式者由司駮
回於每月終將駮回幾件所駮何事彙本具奏
雍正二年停止駮回本章乾隆三年議準
直省本章除緊要事件停止駮回外其謝
恩陳情等本或本官品級未到或
賞賜物件不應奏謝者由内閣交司轉駮仍詳載册
籍按季彙奏七年議準直省將軍都統督撫
提鎮副都統一應本章如有奉
旨飭行者仍遵
旨飭行其奉
特旨交部議處者均照在京各衙門錯誤本章之例
議處
一登
聞鼓廳順治元年設登
聞鼓於都察院門首每日御史一人輪流監直十
三年將鼓廳衙門移設於
長安右門外滿漢科道輪流監直康熙十二年
題準在外民人告旗人及旗下家人告主強壓
霸占者均令赴刑部具告審結後果屬冤枉仍
向原問衙門覆告如不與準理許告狀人開明
年月日期案情始末並審駮言辭赴司告理詳
察情節取閱原案冤枉屬實方準具疏其餘仍
照例用印送該衙門覆審六十年停差科道
將鼓廳事務交司管理其舊設筆帖式二人書
吏六名皂隸六名並隸焉雍正八年題準鼓
廳衙門舊有科道輪流廵直自歸并通政使司
管理以來因未有專管之員致有越過廳牆妄
行擊鼓等事嗣後鼔廳衙門應令通政使司每
日令參議一人輪流掌管並令該衙門知事委
役晝夜廵察遇有擊鼓之人由司訊取口供果
有冤抑確據奏
聞請
旨交部昭雪若有誣妄越訴等情即送部按例治罪
加一等發落如有捏開大欵欲思洩忿並將法
司督撫衙門已結事件輒圖翻案聚衆擊鼓謊
告者將首犯照擅入
午門長安等門内呌訴冤枉例發邊衛充軍餘人
減一等發落如究出教令主使之人身雖不行
亦照首犯治罪
附登
聞鼓木榜條例順治十七年
諭刑部民間果有冤抑自當據實呈告以求伸理乃近
來刁風日熾常有持刀抹項故為情急以圖倖準深
為可惡以後再有此等除所告不與準理本人按法
究懲其妻子流尚陽堡爾部即遵諭傳飭欽此凡
狀内事情必關繋軍國重務大貪大惡奇冤異
慘方許擊鼓其戶婚田土鬭毆等細事及在内
未經該衙門告理在外未經督撫按三處告理
與已經告理尚未結案者並不準封
進仍重責三十板如繋職官送刑部折贖舉人送
禮部監生送國子監生員發順天府責治凡
登
聞之設原以伸辨冤枉近有無賴棍徒本無冤枉或
希圖報復或受主使劈鼓抹項持刀詐害者明
繋無賴刁徒嗣後如有此等除原狀不準外將
本人送刑部責四十板照例於
長安門外枷一月示衆凡設鼓原恐民間受屈
於貪官汚吏及官民被陷重罪冤枉無伸俾得
直達
天聽近見復辯官職者紛紛見告事多虚㒺不惟長
囂陵之風且原非
國家設鼓之初意也嗣後凡官員被革被降者既
繋職官均應赴通政使司具奏庶蠅營之徒不
致日集都門覬仕宦之捷徑矣至於姦民假託
條陳希圖倖進尤可痛恨並應嚴禁凡告鼓
狀必明白開具情節不許黏列欵單如列欵單
不與準理狀後仍書代書人姓名如不書代書
人姓名亦不與準理凡民間冤抑必親身赴
告果本身羈禁亦應的親正身確具籍貫年貌
保結方準抱告違者不準其有姦徒代人擊鼓
挾騙者即令直鼓官即時拏送五城嚴訊的實
照光棍例治罪
大理寺
一具題重辟事件奉
旨三法司覈擬者直省揭帖到寺左右寺官即據揭
詳覈察所擬罪名是否與律例相符出具讞語
呈堂竢刑部定槀送寺畫題時視其讞語意見
相同無疑義者堂屬一同畫題或情罪未明律
例未協將稾送還刑部再為參酌若彼此意見
仍有異同該左右寺官即擬稾别為一議呈堂
送刑部都察院酌量議覆其在京見審重辟左
右寺官司讞者詣刑部會御史及刑司聽其獄
獄成各質成於其長卿及少卿詣刑部會刑部
都察院堂官聽之務期平允乃畫題會疏順
治十年題準凡奉
旨三法司覈擬事件刑部審明成招定罪注定讞語
送都察院參覈都察院參覈既確送大理寺平
反會稾具題三衙門議同者合具讞語不同者
各出讞語具奏十二年
諭三法司覈擬死罪在京者堂上官面同研審在外題
奏者各將原招詳察明白面同議覆當虛心商酌務
期情罪適當律例允協欽此十五年議準凡事關
三法司覈擬者刑部官悉備全招讞語與寺院
官面相商議在外督撫題準事件各具册揭詳
覈
一會覈事件刑部將稾面鈐盖司印注明緣由
付督催所彙齊轉交直日司分用印文移送法
司衙門畫題限十日内亦用印文送回如稾内
有酌議改易之處限五日内即將應酌議改易
之處用印文聲明緣由送回刑部察覈定議刑
部仍用印文將應否改易之處聲明再送法司
衙門
一會審事件刑部即知會都察院本寺堂官率
屬官至刑部衙門秉公會審定案畫題倘飾辭
推故竟無堂上官到部者交部議處
一會審限期限一月完結有應行提質及患病
之犯以提到及病愈之日為始仍將應扣限期
及三法司會審日期並於科道衙門注銷册内
聲明倘三法司不即會審以致逾限吏役得以
乘機舞弊者其會審遲延之堂司官交部分别
議處
一重囚稱冤原問官難辨理者許移文會三法
司堂官覆審果有冤枉及情可矜疑者奏請
定奪
一秋審刑部隨各省秋審重辟具題到部先後
將原案貼黃及法司督撫讞語刊册進呈
御覽仍分送本寺八月内本寺會同九卿詹事科道
於
天安門外金水橋西詳覈情實緩決矜疑分擬具
題
一
朝審刑部監候秋決重囚每年於霜降前摘緊要
情節刊册進呈
御覽仍分送本寺霜降後十日本寺會同九卿詹事
科道於
天安門外金水橋西詳覈其情實緩決矜疑分擬
具題(詳見刑部)
一熱審每年於小滿後十日起至立秋前一日
止如立秋在六月内以七月初一日為止左右
寺官同都察院掌道御史各就所管司分會刑
部司官將刑部見審案件審擬呈堂枷責等輕
罪人犯照例減等發落笞罪寬免十日一次彙
題其人犯交該旗該地方官暫行保釋竢立秋
後送部發落如重囚内有可矜疑者請
旨定奪(詳見刑部)每逢熱審之期杖責人犯無論題達
重案及一應事件統於減等之中遞行八折發
落
一永遠枷示之犯雍正六年
諭朕前曾降諭旨在京在外有奉旨永遠枷示之人令
各衙門該管官於歲底奏明今著各衙門將奏摺交
與大理寺大理寺彙齊開列名單開具所犯略節進
呈並將各案情由詳細繕摺隨名單一并進呈均用
漢字繕寫欽此十年
諭大理寺所奏永遠枷示人犯於歲底彙奏時即將各
該犯曾否改悔之處由該旗該管處保送開注該犯
名下一并進呈若釋放之後仍不知悛改生事妄行
定將保送人員照徇庇欺罔例治罪欽此
欽定大清會典則例卷一百五十一
