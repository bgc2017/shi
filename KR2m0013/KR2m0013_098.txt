欽定大清會典則例卷九十四
禮部
主客清吏司
朝貢下
一迎送崇德二年定朝鮮進貢及奉表奏事豫
禀守邊大臣詢明來由開報來使職名人役由
部奏準移咨兵部給發信票移文守關官仍由
部移文守關官迎接撥人伴送至
東京再撥人送至
盛京守關官驗票放入回時兵部仍給信票遣官
伴送出關守關官驗票放出由部委官伴送到
東京再撥人送至邊界沿塗驛遞人夫車馬食物
等項均照例給發順治元年定貢使歸國差
司賓序班一人給勘合由驛遞伴送沿塗防護
促行不得停留騷擾及交易違禁貨物交明該
督撫即還該督撫照例送出邊境八年定凡
外國貢使及定額從人來京沿塗口糧驛遞夫
馬舟車該督撫照例給發差官伴送及兵丁護
送來京及回日沿塗口糧驛遞夫船兵部給與
勘合其留邊人役該地方官照例給與食物嚴
加防守貢使回時同送出境十二年覆準廣
東撫臣題稱荷蘭國遣使齎表入貢該撫量差
官員兵丁護送來京仍擇諳曉荷蘭語言三四
人偕來康熙元年定朝鮮來使回國由部差
通官一人伴送至山海關移咨兵部給與山海
關鳳凰城路引量給官兵護送至關自關撥兵
護送至鳳凰城沿塗行糧食物移咨戶部光禄
寺照例給發七年奏準安南國貢使歸國差
司賓序班一人伴送至廣西交與該督撫差官
護送出境九年奏準西洋國貢使回國差司
賓序班一人伴送至廣東交該督撫差官護送
出境十七年西洋國入貢沿塗兵部給口糧
驛遞夫船部仍差官伴送至廣東交該督撫差
官護送出境二十三年
諭暹羅國進貢員役回國有不能乘馬者官給夫轎從
人給舁夫欽此又覆準除護送來京官外特差本
部司官筆帖式各一人伴送四十七年暹羅
國入貢其副貢船被風漂至安南地面續至粤
西仍差官伴送至京五十一年
諭聞朝鮮沿塗館舍傾圮進貢奏事人員甚為勞瘁著
該地方官修葺堅固欽此六十一年奏準暹羅貢
使回國遣本部漢司官一人伴送雍正三年
西洋國教化王入貢奉
旨其來使賜燕畢差司賓序班一人伴送至廣東該督
撫差官護送出境四年
諭從前安南國遣使來京朕曾降旨令經過地方於一
切供給日用之物酌量增加令其充足今琉球國使
臣前來著照此例欽此又覆準琉球國王齎表謝
恩員役回國照例差司賓序班給與驛遞伴送至福
建交該督撫送至邊境是年蘇禄國王遣陪
臣航海入貢奉
旨蘇禄國遠在海外隔越重洋從來未通職貢今輸誠
向化甚属可嘉閩省起送來京之時著沿塗地方官
護送照看應用夫馬食物從厚支給欽此五年議
準西洋博爾都噶爾國王感被德化特遣使臣
不比尋常進貢所帶貢物今其由水路來京其
來使從人願帶來京者聽願留粤省者令該地
方官從豐撥給房舍食物又奏準該國初次
進貢遣内務府郎中一人同在京居住西洋人
一人往迎來使至回國時仍遣前往迎之人伴
送由水路至廣東交該督撫護送出境七年
覆準嗣後遇有差送使臣等事令禮部堂官將
行人司與本部司官一同簡選引
見聽候差往是年老撾南掌國奉表入貢奉
旨南掌國遠在西南徼外從來未通職貢今輸誠向化
甚属可嘉滇南起送來京之時著沿塗地方官護送
照看應用夫馬食物從厚支給欽此入年定南掌
國貢使歸國即著原護送來京之官送往交該
督撫照例送出邊境十三年覆準朝鮮貢使
入京沿塗館舍量加修葺並令迎送官不限程
塗準其於人煙輳集之村莊賃店投宿乾隆
三年奏準安南國使臣從前皆由陸路來京後
改由水路今值冬令冰凍水路難行聽由陸路
至江南換船五年蘇禄國王遣番目人等奏
請朝貢奉
旨蘇禄國隔越重洋道路遥遠該國王傾心向化著
準其所請竢使臣來時地方官加意照看十四
年覆準朝鮮貢使入邊時由鳳凰城城守尉率
領官兵點驗入關沿塗官兵護送到京回國之
日由部行文兵部差旗員驍騎校各一人官兵
二十名給官兵告示一道毋許沿塗私買禁物
令其遞行護送其沿塗住宿令地方官計其人
馬數目豫備店舍仍令護行官兵日間看守店
門如該國人役購買物件檢點出入人數撥兵
跟隨稽防違禁物件夜間更番巡邏倘内地旗
民窺探句引即拏禀地方官立時究治或迎送
通官與該國人稔熟附和生事許地方官申詳
府尹或地方官豫備店舍不周許護行等官揭
報府尹或護行官檢點看守不周及撥兵短少
許迎送通官揭報將軍或護行官縱兵擾累地
方許該管旗民官揭報各該上司皆行咨部議
處十五年覆準朝鮮貢使入邊將帶來行李
及貿易貨物報明察驗車馬數目沿塗按界委
地方官催趲車輛與貢使一同按程行走仍令
各界地方官於報單内注明經過日期以便稽
察若塗中車馬捐乏即令前塗豫為雇覓並小
心防範無使行李貨物遺失如朝鮮員役有托
故落後者責之迎送通官如催趲車輛不力致
朝鮮人行李貨物有疎虞專責成該管旗民地
方官
一市易崇德年間定凡鳳凰城等處官兵人等
往義州市易者每年定限二次春季二月秋季
八月寧古塔人往會寧地方市易者每年一次
庫爾喀人往慶源地方市易者每二年一次由
部差朝鮮通事官二人寧古塔官驍騎校筆帖
式各一人前往監視凡貉獾騷鼠灰鼠鹿狗等
皮許其市易外貂水獺猞猁猻江獺等皮不許
市易定限二十日即回順治初年定凡外國
貢使來
京頒賞後在會同館開市或三日或五日惟朝鮮
琉球不拘期限由部移文戶部先撥庫使收買
咨覆到部方出示差官監視令公平交易又
定外國船非正貢之故無故私來貿易者該督
撫即行阻逐又定正貢船未到護貢探貢等
船不許交易九年定朝鮮國人來京貿易者
奏
聞方準貿易十六年題準暹羅國再來探貢所帶
壓船貨物就地方交易其抽丈船貨稅銀清册
移送戶部察覈康熙二年荷蘭國助勦海逆
並請貿易奉
旨著二年貿易一次三年定凡外國進貢順帶貨物
貢使願自出夫力帶來
京城貿易者聽如欲在彼處貿易該督撫委官監
視毋致滋擾五年奉
旨荷蘭國既八年一貢其二年貿易永著停止二十
四年定外國貢船所帶貨物停其收稅其餘私
來貿易者準其貿易聽所差部員照例收稅
又定番船貿易完日外國夷人一幷遣還不得
久留内地又定貢船回國帶去貨物免其收
稅二十五年定荷蘭國止許在福建廣東兩
省貿易完日即令回國二十八年定内地商
民船至朝鮮者停其解京除原禁貨物外聽其
發賣回籍仍將姓名籍貫人數貨物於貢使進
京時彙開報部如其船遭風破壊難以回籍令
該國王將人口解送至京四十七年覆準暹
羅國進貢馴象船其壓船貨物願自出夫力帶
來
京城貿易者聽如欲在廣東地方貿易著該督撫
委官監視其交易貨物數目及監視官職名造
册報部壓船貨物照例停其徵稅五十六年
諭海中東洋可往貿易若南洋不可令往紅毛等國船
聽其自來欽此遵
旨議準南洋吕宋噶喇吧等處内地商船槩不許前去
其外國夾版船聽其前來貿易六十一年覆
準暹羅國王進貢表文内奏請海洋通舟來往
貿易著遵五十六年定例行又奉
旨朕聞暹羅國米甚豐足價亦甚賤若於福建廣東寧
波三處各運米十萬石來此貿易於地方有益此三
十萬石米乃為公前來不必收稅禮部問暹羅使臣
定議具奏遵
旨會問來使據稱該國米用内地斗量每石價值二三
錢今議定載米到時每石給價五錢除為公運
三十萬石不收稅外其帶來米糧貨物仕從貿
易照例收稅雍正元年覆準暹羅貿易船被
風漂至浙省其貢使請遣貢伴赴浙就便發賣
行令該撫委官監看並將原船交貢伴領回
二年
諭暹羅欽遵
聖祖仁皇帝諭旨運米令地方官照粤省見在時價速
行發賣不許行戶任意低昂今部議每石定價五錢
賤買貴賣甚非朕體䘏小國之意著行文浙閩此次
已到之米及該國見今發運續到者皆照粤省之例
嗣後令且暫停運米竢有需米之時降旨遵行其壓
船隨帶貨物本應照例收稅但該國王實能輸誠向
化冐險遠來此次應徵稅銀一槩免徵欽此四年
覆準暹羅國前經奉
旨停其運米所差探貢二船帶來米及貨物由該國起
行時尚在未奉
旨之先既涉險遠來聽其就近發賣乘風信還國五
年暹羅國商民運米至閩奉
旨所運之米不必上稅永著為例六年暹羅商民運
米至福建浙江奉
旨不必上稅永著為例乾隆元年
諭朝鮮歸順我朝恪守藩封之職累世恭謹向來八
旗臺站官兵於每年二八月攜帶貨物前往中江
與朝鮮貿易朕思旗人皆有看守巡察之責無暇
貿易且亦不諳貿易之事遠人到邊恐致稽遲守
候多有未便嗣後著内地商民與朝鮮國人貿易
即令中江管稅官實力稽察務須均平交易毋得
需索滋擾欽此二年朝鮮國王奏請中江貿易
令内地商民多有未便懇照舊例奉
旨著照所請仍循舊例與兵丁按期交易八年
諭上年九月間暹羅商人運米至閩朕曾降旨免徵
貨船稅銀聞今歲仍復帶米來閩貿易似此源源
而來其加恩之處自當著為常例著自乾隆八年
為始嗣後凡遇外洋貨船來閩粤等省貿易帶米
萬石以上者著免其船貨稅銀十分之五帶米五
千石以上者免其十分之三其米聽照市價公平
發糶若民間米多不需糴買即著官為收買以補
常社等倉或散給沿海各標營兵糧之用俾外洋
商人得沾實惠不致有糶賣之艱欽此
一禁令崇德二年定凡内地人口逃往朝鮮者
行令該國王解送順治元年議準外國餽送
該督撫禮物永行禁止又議準朝鮮一應事
宜不許越奏
御前敘功等事申吏部地畝倉庫錢糧等事申戸部
朝賀貢獻婚娶等事申禮部軍務逃盗等事申
兵部辭訟告首等事申刑部修理城池邊關等
事申工部其應申各部之文均由部轉發又
議準凡外國貿易不許收買史書黑黃紫皂大
花西番蓮段並一應違禁兵器熖硝牛角等物
各行戶人等將貨物入館交易染作布絹等項
立限交還如有賖買及故意遲延欺詐致外國
人久候並私相交易者會同館内外四鄰軍民
人等有代外國人收買違禁貨物及將一應兵
器銅鐵違禁等物賣與外國人圖利者各問罪
貿易時由部出示曉諭又定外國貢使歸國
伴送人員不許將違禁貨物私相貿易康熙
五年定凡外國奏疏不得交遣往使臣帶來令
專差官交該督撫轉奏又遣學士齎
勅諭朝鮮王所與奉使臣禮物先已減免今慮仍煩百
姓特再酌減永為定例(正使銀五百兩棉紬布二百疋苧布六十疋豹皮十獺皮)
(三十青鼠皮十五鹿皮七大紙五十卷小紙百卷花席二十順刀二把小刀十把被褥一副靴)
(襪各一雙鞍馬閑馬各一匹副使減銀百兩餘同一等人役銀百兩棉紬四十疋布百疋小紙)
(八十卷二等人役銀六十兩棉紬二十六疋布八十疋小紙八十卷三等人役銀四十兩棉紬)
(二十疋布五十疋小紙六十卷各被褥一副)又議準安南國給送
奉使官路費銀布絹等物令其收受餘物槩不
準收六年議準外國投文各省該督撫即開
閱原文議題又覆準督撫提鎮等官不許擅
自移文外國又題準荷蘭國違例從福建入
貢除今次不議外嗣後遇進貢之年務由廣東
别道不許放入二十四年覆準貿易番船回
國除禁物外不許附載内地人口及潛運造船
大木鐵釘油麻等物糧米止準酌帶口糧不許
多販貿易畢回國時該督撫委官察禁又覆
準内地人口有流落外國願附船回籍者聽其
歸還具報該地方官察明準回原籍又覆準
内地貿易商人來往大洋所帶防身軍器火礮
等項應照船之大小人之多寡該督撫酌量定
數起程時給與照票令海口防守及收稅等官
稽察數目準其帶往回時仍照原數驗入三
十年議朝鮮國進貢正使及通官私買一統志
書通官革職發其國邊界充軍正副使書狀官
奉
旨從寬免議書貯庫四十年覆準漁採船並貿易人
等至朝鮮國侵擾地方令察驗船票人數姓名
籍貫開明報部轉行該地方官從重治罪並行
文各該撫嚴飭沿海地方官有以海上貿易漁
採為名往來外國販賣違禁貨物肆行侵擾者
嚴行禁止四十三年
諭朝鮮國王敬慎夙著其國人越境行刦隨經拏獲監
禁奏請勘斷不必遣大臣察審即令該國王審明擬
結具奏欽此又覆準朝鮮國人二次越境過江殺
人掠取段帛人參等物除各犯正法外其地方
官各革職免其發遣該國王能即行拏獲勘斷
奏請從寬免議四十八年朝鮮貢使行至玉
田縣被盜竊去本章副本將該地方駐防官員
議處其朝鮮正使奉
旨從寬免交該國王治罪四十九年
諭海賊被勦餘黨散走恐朝鮮不知情由謂大國之人
不敢設備反受侵掠著曉諭該國沿海地方用心防
守欽此五十年覆準朝鮮國與奉天府金州復州
海州蓋州相近地方令
盛京將軍奉天府尹嚴禁沿海居民不許往朝鮮
近洋漁採或别地漁採人到朝鮮境亦令捕獲
解送若違禁漁採及不能捕獲者從重治罪該
地方官一幷議處五十一年
諭朝鮮海洋漁採船曾經申飭嚴緝今尚有船至朝鮮
邊界捕漁是即海宼嗣後許該國即行追勦如有生
擒者即速解送毋因内地之人以致遲疑欽此又
具奏朝鮮國民越江殺人掠取人參等物差官
往鳳凰城會同該國陪臣審明各犯交該國王
擬罪正法奉
旨本朝例兄弟皆擬正法者存留一人養親此案罪犯
有親兄弟三四人亦照此例存留一人養親可傳諭
該國王遵行五十四年覆準嚴禁漁採及私行越
江之人行文
盛京將軍奉天府尹及山東江南福建浙江廣東
督撫申飭沿海水師營嚴拏治罪並咨朝鮮國
王亦令嚴飭該國沿邊官兵不時巡察如有犯
越民人即行拏獲解送又覆準渾春之庫爾
喀齊等住處與朝鮮止隔土門江居人太近恐
往來生事將安都立他木努房室窩舖即行拆
毁與寧古塔移去官兵之屯莊皆令離江稍遠
居住嗣後沿邊近處蓋屋種地嚴行禁止如有
違禁兵民從重治罪該管官題參議處移咨寧
古塔將軍並知會朝鮮國王又覆準朝鮮解
到越江人一名除照越度關塞例治罪外移咨
盛京將軍察明此處巡邏官兵交部議處又朝
鮮貢使回國從人違禁潛買黑角弓材至鳳凰
城搜出該國即行呈報奉
旨交該國王審明具奏五十六年覆準内地人民嗣
後或飄風至朝鮮國有票文未生事者仍照例
送回若並無票文私自越江生事許該國王緝
拏照其國法審擬咨明禮部請
旨竢
命下日行文該國即於彼處完結仍報部存案六
十一年覆準暹羅國奏稱彼國有二紅皮船前
因禁洋被留令廣東督撫察明交貢使帶回其
在廣駕船水手人等繫内地者各發原籍安插
繫暹羅夷人令隨船回國雍正二年
諭暹羅國來船梢目雖繫廣東福建江西等省人民然
住居該國已經數代各有親屬妻子實難勒令還歸
著照所請仍令回國居住欽此六年
諭據朝鮮國王咨禮部文稱本國賊黨恐有潛逃懇飭
關口防汛詗察等語朝鮮世效恭順彼國逆犯即繫
朝廷法所應誅之人著行文盛京山東等處邊界地
方官員朝鮮語言衣服與内地迥别易於稽察倘有
此等罪犯潛逃者著即嚴拏解京如有窩留藏匿等
情是明知故犯定將本人從重治罪十家一幷連坐
欽此七年
諭據禮部奏朝鮮國王咨稱其國居民七人冐越疆界
將節度等官革職拏問定罪等語愚民圖利冐越疆
界即内地之人亦間有此該管官失於覺察其過尚
小今該國王擬以革職拏問處分太重嗣後凡遇刑
罰案件務期準情酌理輕重允當著行文該國王知
之欽此又暹羅國貢使呈稱
京師為萬國所景仰國王意欲令伊等觀光
上國遍覽名勝回述以廣見聞奉
旨不必禁止著賢能司官帶領行走仍賞銀千兩若所
喜物件聽其購買又呈稱奉國王命本國所産馬匹
甚小久慕
天朝所産馬駝驘驢高大請各買三四疋回國奉
旨著照所請準其購買所買價值著内庫支給又福
建撫臣奏稱暹羅國王令貢使採買東京弓二
十張紅銅線十擔應否準其採買部議以違禁
不準具奏奉
旨暹羅遠隔重洋恭順修職歴有年所其請採買物件
該撫採買賞給九年
盛京將軍奏請於草河靉河匯流入江之莽牛哨
設立水路防汛奉
旨朕思該將軍所奏設立水路防汛之處既與朝鮮連
界著該部行文詢問該國有無未便之處竢奏到日
再議嗣據朝鮮國王咨稱懇請仍遵舊例經部轉奏
奉
旨前據盛京將軍奏請設立水路防汛於草河靉河等
處朕因與朝鮮連界降旨詢問今著照該國王所請
不必增設防汛十三年十二月
諭朝鮮感戴我朝之恩虔修貢職甚為恭敬凡大臣
官員差往彼國者向有餽送舊例朕以厚往薄來
為念著從此次詔使始凡餽送白金儀物等項悉
按舊裁減一半永著為例欽此是月議準朝鮮
國人越境搶刦人參殺傷人命照例令該國王
分别定議治罪除首犯三人奉
旨正法餘犯及糾束不嚴之官員皆援本年九月初
三日
恩詔赦免釋放該國王將兇犯多人全數拏獲免其
議處乾隆元年
諭嗣後凡出差朝鮮使臣回京路經奉天及山海關
等處著該將軍及監督稽察倘有於正禮外多帶
儀物者即行參奏若代為隱匿將來發覺一幷議
處欽此又
諭朝鮮歸順我朝恪守藩封之職蒙我
列祖
皇考怙冐深恩至優至渥即如貢獻一節屢經裁減厚
往薄來無非加惠遠人之至意朕即位以來又將
該國餽送使臣儀物諭令減半以示體䘏乃使臣
等於正禮外復照舊日陋規開都請别請兩單私
相授受其罪固不可逭而該國王即照陋例應付
亦屬不合若能體朕心自當以恪遵諭旨為恭不
當以私厚使臣為順也著禮部行文該國王嗣後
凡有奉差彼國務宜遵朕前旨將餽送正禮裁減
一半至陋規等項悉行禁止不得私與既干功令
復負朕懷遠之恩欽此是年暹羅國貢使呈稱
銅器自奉禁後彼國乏用懇
恩許其赴粤採辦奉
旨該國呈稱銅繫造福送寺之用部議照例禁止固
是今特加恩賞給八百斤後不為例二年議準
安南國餽送封使禮物令奏明收受四年覆
準朝鮮國使臣出入關口通事及迎送守關等
官不得索取土物陋規及沿塗抑勒不令在大
莊寬房住宿該將軍嚴行督禁如有犯者參奏
治罪五年題準朝鮮國民金時宗雖繫私越
疆界與内地民人王高士等彼此往來結幕住
宿有犯禁限但尚無刦殺重情應將金時宗等
照越度緣邊關塞因而交通外境者律擬絞監
候秋後處決又定朝鮮人犯經刑部擬監候
者行文該國王照例監候竢明歲由刑部入於
秋審册内覈擬具奏又題準寧古塔將軍咨
稱拏獲越界朝鮮人西嫩達伊年等二十五名
均繫覓食窮人解交
盛京將軍竢朝鮮貢使帶回又題準朝鮮國王
咨稱拏獲越邊民人鄭世弼宣明等既該國王
嚴加質訊皆繫覓食窮民並無採參及越邊情
弊應免其治罪七年
諭朝鮮國民人越境犯法屢荷寬典乃朕格外之恩
若無知之人見屢次從寬漸流於縱肆則犯法者
轉多非朕保全外藩民人之本意矣該國王當嚴
加約束不時稽察俾各安分不致再罹法網欽此
九年
諭内地人民違禁冐出朝鮮地方生事原奉
皇祖
皇考諭旨準該國王即行追拏擒送使匪類知懼今據
該國王咨稱昨年春間有撐船人等成羣出來幸
將軍遣兵追捕不意今夏又復採獵行走此等違
禁越境之人即應遵奉
皇祖
皇考諭旨於此時擒拏解送或即飛咨盛京將軍嚴拏
務獲乃國王自行疎縱但具文咨部懇請轉奏以
致曠日持久匪類遠颺殊屬不合該部可傳旨該
國王並行文盛京將軍嚴拏務獲毋得忽視欽此
十一年朝鮮國王奏稱莽牛哨增設汛兵並
栅外起墾懇請停止等因奉
旨朕思加恩朝鮮從來優渥今莽牛哨增設兵丁巡
察一事既經勘明與該國界址無慮溷雜滋擾且
於内外均屬有益而該國王又陳奏其不便情辭
懇切究未知該地實在情形如何著詳加察勘如
果在中國界内則設兵置汛以杜姦宄所以肅靖
邊防自屬應行之事即該國王懇請亦不便準行
若其地界或有犬牙相錯難免溷淆之處亦即據
實奏聞候朕别降諭旨至從前議展邊墾土一案
該國王既稱鳳凰城樹栅之外向留空地百餘里
務使内外隔截以免人煙輳集溷雜滋事之患此
奏尚屬可行著將鳳凰城展栅之處照所請停止
又奉
旨朝鮮國王世戴國恩甚屬恭順若莽牛哨設汛彼
國無知小民倘有違禁者恐致獲罪是以奏請其
安設此汛之處雖有江灘分界不過一二里之遥
相隔甚近如彼屬下人等不能遵奉該國王禁令
以致該國王得罪朕心有所不忍著照所請莽牛
哨增設汛兵之處停止令該國王將所屬人等嚴
加約束至於察拏内地偷越之人並應行咨報之
處仍照原議實力奉行不必交部再議十二年
題準朝鮮國跟役私同内地旗人越邊買馬照
律定罪外該國王即將失察之貢使書狀官聲
明革職免其察議十三年覆準朝鮮國王咨
稱日本關白新立該國照例通使又朝鮮國
人李云吉誘脅女口越疆轉賣照律擬絞監候
仍照乾隆五年定例入於秋審册内覈擬具奏
又題準朝鮮國王咨稱彼國訓戎鎮越江東
邊有烏喇民人造家墾田照康熙五十四年定
例行令寧古塔將軍確察禁止所蓋房屋拆毁
其違禁民人及不行察禁之該管官察明照例
辦理又題準朝鮮人入山海關所帶貨物如
繫彼國土産該監督稽察與鳳凰城總管印文
相符及出關所帶貨物與本部劄付相符仍免
其輸稅至印文劄付所開之外如别帶物件及
不繫彼國所産者即照數按則輸稅以杜沿塗
夾帶之弊倘有察出違買禁物該監督即行報
部治罪
一賙䘏順治元年議準外國貢使或在塗病故
由部具題令内院撰擬祭文所在布政使司備
祭品遣官致祭一次仍置墳塋立石封識如同
來使人自願帶回骸骨者聽若到京病故給棺
木紅段遣祠祭司官
諭祭該兵部應付車馬人夫其應賞等物仍付同來使
臣頒給若進貢從人在京病故者給棺木紅紬
在塗病故者聽其自行埋葬六年朝鮮國王
李倧卒遣陪臣赴
京告哀進貢題準
賜諡
賜祭諡號祭文内院撰擬遣正副使前往讀文致祭祭
品用檀香一帛一銀壺一爵三犢牛一羊豕各
二饌筵二十席酒二尊並給素綾六素紬六藍
紬二十六年朝鮮國王李淏卒
賜諡
賜祭與六年同康熙二年安南國王黎維禔卒世子
維禧權管國事赴告廣西由巡撫疏報覆準命
遣陪臣告哀恭請
朝命三年覆準
諭祭安南故王祭文由内閣撰擬白金百兩絹五十疋
由戶部移取遣内院禮部官各一人齎往讀文
致祭七年琉球國王尚質卒世子尚貞權管
國事赴告福建由巡撫疏報覆準竢該國世子
尚貞請封到日將
賜䘏禮物交封使齎往十三年朝鮮國王母妃張氏
卒遣使
諭祭一次祭品與國王同是年朝鮮國王李棩卒遣
陪臣告哀議準
賜䘏朝鮮故王照例致祭一次又從優加祭一次又
安南國王黎維禧卒其弟維䘺遣陪臣告哀
二十年議準
賜䘏故琉球國王自金百兩絹百疋並祭文即令封使
齎往二十一年安南國權管國事黎維䘺卒
其弟維正遣陪臣告哀二十二年覆準康熙
十三年安南國王黎維禧卒因廣西道阻未及
遣使致祭今其弟維䘺又卒應一幷遣使
賜䘏是年遣翰林院禮部官為正副使齎祭文銀絹
諭祭故安南國王黎維禧及其弟維䘺三十七年朝
鮮歲饑表請中江開市奉
旨準以積貯米穀水陸共運四萬石至中江平糶遣大
臣一人前往監糶又
特發米萬石賞給四十八年覆準琉球國王尚貞卒
世子尚純先亡其
賜䘏之禮竢該國世孫尚益請封到日再議五十二
年覆準琉球國世孫尚益卒其䘏典竢該國世
曾孫尚敬請封到日再議五十六年安南國
王黎維正卒世子黎維祹權管國事竢
命於朝遣陪臣赴京告哀五十七年覆準
賜䘏故琉球國王尚貞及未受封之世孫尚益銀絹祭
文均照例交封使齎往五十八年覆準
賜䘏安南國故王祭文銀絹照琉球國例即交封使齎
往嗣後均照此例行五十九年朝鮮國王李
焞卒遣使
賜䘏照例致祭一次又加祭一次雍正元年
諭琉球國進貢來使等頭號船内員役皆衝礁覆没甚
屬可憫所失表文方物免其補進準作送到京師二
號船所存方物交與來使帶回仍準作進貢到京向
有賞給國王及貢使等恩例今作何賞給之處照例
具奏竢降旨後行文該地方官賞給令其起程遵
旨議準琉球國進貢
賜該國王之物應由内閣撰
勅行文該督備辦照數賞給交與都通事帶回移咨
該國王祇領二年議準朝鮮國王李昀卒權
署國事世弟李昑奉表告哀其
賜䘏故王祭文銀幣照琉球安南之例交封使齎往讀
文致祭又議準琉球國入監讀書官生内一
名病故
賜銀三百兩以百兩交本部官於近京地方營葬以二
百兩付貢使附回其家五年安南國王黎維
祹因雲南開化鎮清釐地界奉表謝罪奉
旨覽王奏感恩悔過辭意虔恭朕特沛殊恩將督臣等
清出之地四十里賞賜該國王六年覆準朝鮮國
王咨稱朝鮮國人賖欠内地商人銀六萬兩令
該國王將已收銀存於彼國如有應用之處聽
其支用其未完者槩行免追七年
諭朝鮮國王奏稱其國賊黨謀逆旋即敗露遣兵捕緝
醜類全獲已正典刑等語朝鮮世效恭順受朝廷怙
冐之德彼國兇醜即繫干犯天討之人該國王先事
覺察不使漏網從此境内無警官民乂安朕心深為
嘉慰兹因使臣回國著於常賜外加賜國王段四十
疋内府書籍四種(康熙字典性理精義詩經傳說音韻闡微各一部)其該國
官員兵丁等發姦捕賊效力有功亦屬可嘉著頒帑
銀萬兩交與該國王分别賞給務令均霑欽此是
年朝鮮國王告其世子李緈卒遣使
諭祭一次八年朝鮮國王李昑為嫂妃魚氏卒遣使
告哀照例遣使
諭祭一次九年安南國王黎維祹卒嗣子維祜遣使
告哀十一年
賜䘏故安南國王祭文銀絹即交封使齎往又議準
蘇禄國王母漢末母拉律林奏稱其祖東王於
永樂間來朝歸在山東德州地方病故其墳墓
及子孫存留賙䘏之處經今三百餘年廢墜已
久懇請給復等情蘇禄國遠隔重洋久未通貢
從前該國王墳墓
本朝額設春秋二祭久載山東祀典至雍正五年
該國王奉表進貢今復奏請伊祖東王墳墓以
及子孫在德州地方懇請整理賞給應令山東
巡撫轉飭該地方官清釐墓址並神道享亭牌
坊等項估計修葺準其支用錢糧造册報銷仍
令伊孫安汝竒温崇楷立為族長看守墳墓至
該國王請復給子孫月糧薪帛之處久經停止
不必更給但安温二姓皆繫蘇禄國王適派應
令該地方官於二族中遴選稍通文墨者各一
人為東王奉祀照各省奉祀生例給與頂帶有
闕則遞行遴補永為定例乾隆二年安南國
王黎維祜卒弟維禕遣使告哀
賜䘏祭文銀絹即交封使齎往七年
諭今年天氣炎熱蘇禄國使臣在京著禮部委官加
意照看多給冰水及解暑湯藥並遣醫人時往看
視欽此十八年覆準琉球國王尚敬卒其䘏典
竢該國世子尚穆請封到日再議
一拯救崇德二年定凡内地民人駕船被風飄
至朝鮮境内者令該國解送康熙二年暹羅
國正貢船行至七洲海面遇風飄失止有護貢
船一隻來至虎門仍令遣回二十三年議準
朝鮮國解送漂海内地人口賞差官銀三十兩
小通事八兩從人各四兩於戶部移取嗣後外
國有解到漂失人口者均照此例賞給其彼處
收養漂失人口之人行令該國王奬賞四十
一年琉球貢使回國颶風壊船柯那什庫多馬
二人以拯救免奉
旨著地方官加意贍養竢便資給發還此等船損壊皆
因修船不堅所致嗣後貢使回國時該督撫驗視其
船務令堅固四十二年琉球國入貢員役有先回
者將拯救在閩之柯那什庫多馬二人附回
四十五年福建商船遭風飄至朝鮮國南桃枝
地方沉没該國王令地方官拯救貨物給還商
人差官押送遞發各原籍嗣該國王報稱募善
泅者取得黑角象牙蘇木等物除交該國王奬
勵賞賜外奉
旨黑角象牙解送京師有累驛遞蘇木亦不必變價均
令該國王酌量處置四十六年琉球國入貢附回
飄風商民十有八人飭行原籍安插四十九
年朝鮮國廣州人七名往本國海州貿易被風
漂至江南泰州救存該撫照琉球國失風例給
與口糧棉衣委官護送至
京奉
旨著朝鮮通事一名該部行文由驛遞送至朝鮮所屬
易州地方由彼轉送歸籍五十二年琉球國神山
船載人三十口飄至閩省地方著安插柔遠驛
按名支給口糧銀米附貢船歸國五十四年
琉球國人四十三名飄至廣東文昌縣遞送閩
省給與口糧附貢船回國雍正七年
諭覽福建巡撫所奏吕宋被風夷船既開往廣東佛山
著廣東督撫給與口糧加意撫䘏聽其候風回國嗣
後凡有外國船飄入内地者皆著該地方詢明緣由
悉心照料動公項給與口糧修補舟楫俾得安全回
國欽此乾隆二年
諭沿海地方常有外國船遭風飄至境内朕胞與為
懷内外並無岐視豈可令一夫失所嗣後如有飄
泊人船著該督撫督率有司動用存公銀賞給衣
糧修理舟楫並將貨物給還遣歸將此永著為例
欽此五年
諭據福建巡撫奏稱莆田縣民人出洋貿易遭風飄
至朝鮮國楸子島拯救得生該國王給以薪米衣
服又為修整舟楫加給食米三十石俾得回籍等
語中國商民出洋遭風朝鮮國王加意資助俾獲
安全甚屬可嘉著該部行文傳旨嘉奬欽此又
諭據浙江提督奏稱江南商民五十三人被風飄入
琉球國葉璧山地方彼處官員撈救人貨供給養
贍該國王遣都通事護送福建交卸等語中國商
民飄入外洋該國王加意養贍資送不令失所甚
屬可嘉著該部行文傳旨嘉奬遣來都通事著該
督撫賞賚欽此又福建提督奏稱蘇禄國王遣
番目人等送回内地遭風海澄縣商民二十五
人奉
旨嘉奬十七年
諭據福建巡撫奏稱琉球國貢使在洋遭風業經收
回本島該國王將原船修葺並將閩縣遭風船戶
蔣長興等常熟縣商民瞿長順等留養二年給與
口糧隨船護送來閩等語中山王尚敬素稱恭順
今貢船遭風堪為軫念又將内地遭風商民留養
附送至閩甚屬可嘉著於進貢常例外加賜該國
王蟒段閃段錦段各二端采段素段各四端以示
嘉奬其在船官伴水梢人等該撫分别賞賚欽此
又
諭據福建巡撫奏稱同安縣民林順泰船在洋遭風
飄至琉球國宇天港地方該番目遵國王之令代
為修葺資給口糧俾得回櫂等語琉球遠隔重洋
素稱恭順今番目遵其王令將内地遭風商船修
葺資送誠款可嘉著賜該國王蟒段閃段錦段各
二端采段素段各四端以示嘉奬番目著該督撫
優加賞賚交與國王頒給均竢貢使回國帶往欽
此又朝鮮國人十二名被風飄至浙江定海
縣地方照例伴送來京安插館内給與口糧附
貢使歸國又朝鮮國人七名飄至福建臺灣
地方照例送京安插附貢使歸國
欽定大清會典則例卷九十四
