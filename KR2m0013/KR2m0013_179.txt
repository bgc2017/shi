欽定大清會典則例卷一百七十五
八旗都統
訓練
一
大閱天聰七年定大兵合操分八旗護軍為左右翼
漢軍馬步軍為一營滿洲步軍為一營四面環
列前設紅衣礮三十及各種大小礮既成列營
中三發礮護軍聲喊而進鬭角而退次漢軍馬
步軍次滿洲步軍次礮手發礮進退之節均與
護軍同順治十三年議準
大閱之禮酌古準今三年一舉永為定制十六年
諭大閱典禮三年一行已永著為例連年尚未修舉今
不得再緩著即傳諭各旗官兵整肅軍容候七月朕
親行閱視該部即詳考應行事宜擇吉具奏欽此
康熙二十四年
諭國家武備不可一日懈弛舊例每歲必操練將士習
試火礮傳諭八旗都統等豫為整備朕將親閱焉欽
此三十年奏準本年春季開操每佐領前鋒
各一名護軍各六名鳥槍護軍各一名驍騎各
四名漢軍驍騎各二名每旗礮十位每礮兵十
名火器營兵千五百名前隊前鋒四百名前鋒
參領六人侍衛四人每佐領護軍各三名每旗
護軍參領三人每佐領鳥槍護軍各一名鳥槍
護軍參領各二人每佐領驍騎各二名每參領
散秩官二人驍騎校二人漢軍每旗礮十位每
礮官一員兵十名鳥槍兵千五百名官校每旗
各五人二隊每佐領護軍二名每旗護軍參領
三人每佐領驍騎一名漢軍驍騎二名每參領
散秩官二人驍騎校二人協隊前鋒二百名前
鋒參領各二人侍衛三人每佐領護軍一名每
旗護軍參領二人每佐領驍騎一名每參領散
秩官一人驍騎校一人護軍纛每旗三杆驍騎
纛每參領二杆都統前鋒統領護軍統領副都
統參領等均令帶海螺既成列令鳥槍護軍火
器營兵各放鳥槍一次再鳴螺進兵至所指處
鳴螺收兵回兵時每翼護軍統領一人副都統
一人每旗驍騎參領一人每旗護軍五十名護
軍參領一人護軍校每參領二人驍騎四十名
驍騎營官每參領一人驍騎校一人領催二名
令殿後回兵雍正六年兵部援三年舉行之
例具奏奉
旨著準備大閱又議準
大閱之禮最為緊要八旗參佐領閒散世爵護軍校
驍騎校及領催護軍驍騎應令都統副都統選
賢能簡精銳整飭槍礮旗纛金鼓畫角海螺鹿
角之屬開列王公大臣銜名請
旨簡命數人管領行陣豫期操演列營布陣進止步武
應繪圖式恭呈
欽定以垂定制乾隆三年議奏
大閱之禮照順治十三年定例三年一次具奏請
旨辦理事宜照雍正六年規制舉行奉
旨朕於眀年大閱嗣後遇朕親閱之年該部豫期具
奏先命王大臣操演仍三年一次請旨
一合操順治七年
諭我朝原以武功開國頻年征討不臣所至克捷皆恃
騎射今荷
天庥天下一統勿以太平而忘武備尚其益習弓馬務
造精良欽此八年題準八旗演武教場各隨旗分
建設十三年奏準冬季農隙之時令官兵披
執操演以習武事十八年題準改設鑲黃旗
教場於安定門外正黃旗於德勝門外正白旗
於東直門外鑲白旗於朝陽門外正紅鑲紅兩
旗均於阜成門外正藍旗於崇文門外鑲藍旗
於宣武門外各設演武廳該都統等以時督率
訓練康熙三十年奉
旨八旗兵丁令每月操演如不每月操演則不能熟練
各該管大臣將各該旗官兵操演如遇大雨令其停
止又議奏向例春秋二季操演八旗官兵今請於
二季令八旗合操四次此次在草橋操演
大閱令在南苑操演具奏奉
旨此次操演在兵丁既有照常甲胄射箭之役其春秋
二季四次操演止令春秋一次擐甲每月操演著在
各旗教場如尋常止操演排列進退不必屬櫜鞬止
令帶弓骲箭於會操處簡選佳者令其騎射奬勵平
常者申飭即如爾等去年合操收兵時止顧向左而
右翼遂曠豈非兵丁不熟練之故乎再草橋操演不
免踐踏簡親王牧場草橋與南苑遠近相似又不妨
踐踏即馬匹逸失亦易尋覓嗣後著在新衙門西北
隅曠地操演八旗合操時上三旗著在内尚茶備茶
頒賜各旗令該王公備茶頒給雍正十年
諭自古兵可百年不用不可一日不備是以帝王之治
天下未有不以武備為先務者而兵丁之演習武藝
亦未有不勤加訓練而能有成者從來士農工商各
習一業苟不專心竭力則其業必不精况兵丁所司
者皆戰鬭之事彎弓挟矢冒鏑衝鋒非膂力剛強不
能披堅執銳非技藝嫻熟不能克敵宣威奈何怠惰
苟安虚度歲月不思國家設兵之本意不念己身專
司之職業乎國家承平日久人人耽於安逸武備漸
覺廢弛今當邊陲用兵之際是以降旨令勤操演又
念操演之兵若仍令其直班則其力難兼顧而功夫
亦有間斷是以不令直班俾得專心訓練又復給以
飯銀資其日用無非體䘏爾等之勤勞也爾等各宜
勉力學習如騎射長槍之類必令純熟精強以成國
家之勁旅以柔弱怯懦為耻以安逸華麗為戒人之
力量用則日增不用日减如出城操練之際正可演
習步行又何必騎馬乘車徒多靡費若此等者一經
察出必從重治罪欽此又
諭八旗兵丁訓練甚為緊要若仍令直班則操演未有
專功技藝難以純熟是以特加簡選令其每日操演
分作兩班輪流當差然人果有上進之志何時不可
黽勉何地不可學習即如爾等換班之時原可練習
技藝雖直班之地不便演放槍礮而開弓角抵舞棍
趨走等技藝在領班之大臣官員未嘗不可訓練爾
等勿以未經入選操演自甘懦弱不勤加練習也欽
此又
諭八旗訓練之兵朕從前特降諭旨鼓勵訓誨大臣官
員等理宜將此諭旨不時宣讀令兵丁記憶乃兵丁
至今尚有未聞朕之諭旨者著交與訓練兵丁之大
臣及八旗都統等將朕所降諭旨多行謄錄於各旗
操演及會操之處宣讀令兵丁聽聞其守衛及直班
之處亦著張掛兵丁無事閒坐時著該管官教其熟
讀記誦兵丁熟習之後自互相砥礪各加奮勉而每
日熟讀亦可學習國語如兵丁於半年後尚有不能
記憶朕之諭旨者將該管大小官員定行治罪欽此
乾隆四年奏準八旗各營官兵合操按向例
共用八千七百餘人若於四分之内减去三分
在兩黃旗教場可以操演嗣後於每年春季將
本旗各營官兵合於一處各於本旗教場操演
二次八旗各營官兵於鑲黃正黃二旗教場合
操一次至秋季仰善窪操演之時奏眀日期將
八旗各營官兵會於一處合操二次其隊伍號
令官兵數目均如
大閱之制(詳見兵部)七年
諭聞八旗合操時該都統等皆在帳幕對坐閱看若
不親入隊伍其進退之節何能熟練嗣後合操時
令該都統等輪流親入隊伍操演欽此十七年
奏準八旗漢軍管領籐牌參領四人散秩官驍
騎校各十有六人領催四十人籐牌兵八百名
每年春秋二季四旗合操二次八旗合操一次
若遇八旗會操
大閱之年仍令守護礮位入隊操演又
諭朕恭閱
太宗文皇帝實錄内載崇德元年十一月癸丑日
上御翔鳳樓集諸親王郡王貝勒固山額貞都察院官
命弘文院大臣讀大金世宗本紀
上諭衆曰爾等審聽之世宗者蒙古漢人諸國聲名顯
著之賢君也故當時後世咸稱為小堯舜朕批覽此
書悉其梗槩殊覺心往神馳耳目倍加眀快不勝嘆
賞朕思金太祖太宗法度詳眀可垂久遠至熙宗合
喇及完顔亮之世盡廢之躭於酒色盤遊無度效漢
人之陋習世宗即位奮圖法祖勤求治理惟恐子孫
仍效漢俗豫為禁約屢以無忘祖宗為訓衣服語言
悉遵舊制時時練習騎射以備武功雖垂訓如此後
世之君漸至懈廢忘其騎射至於哀宗社稷傾危國
遂滅亡乃知凡為君者躭於酒色未有不亡者也先
時儒臣巴克什逹海庫爾纏屢勸朕改滿洲衣冠效
漢人服飾制度朕不從輒以為朕不納諫朕試設為
比喻如我等於此聚集寬衣大袖左佩矢右挾弓忽
遇碩翁科羅巴圖魯勞薩挺身突入我等能禦之乎
若廢騎射寬衣大袖待他人割肉而後食與尚左手
之人何以異耶朕發此言實為子孫萬世之計也在
朕身豈有更變之理恐日後子孫忘舊制廢騎射以
效漢俗故常切此慮耳我國士卒初有幾何因嫻於
騎射所以野戰則克攻城則取天下人稱我兵曰立
則不動搖進則不回顧威名震懾莫與争鋒此番往
征燕兵出邊我之兵威竟為八大臣所累矣故諭爾
等其謹識朕言欽此朕每敬讀
聖謨不勝欽凛感慕惟深國家開創之時我
祖宗躬親勞瘁勤求治理矩矱相傳罔敢渝越以立萬
世之丕基至於今咸受無疆之福者皆仰遵
眀訓所致也我朝滿洲先正遺風自當永遠遵循守而
勿替是以朕常躬率八旗臣僕行圍較獵時時以
學習國語熟練騎射操演技勇諄切訓誨無非率
由舊章期以傳之奕&KR1124;永綿福祚惟是我
皇祖太宗聖訓所垂載在
實錄若非刊刻宣示則累朝相傳之家法外廷臣僕何
由共悉且自古顯謨令典多泐之金石曉諭臣工
我
皇祖太宗之睿聖時申誥誡昭示來兹益當敬勒貞珉
永垂法守著於紫禁箭亭御園引見樓及侍衛教
場八旗教場各立碑刊刻以昭朕紹述推廣至意
俾我後世子孫臣庶咸知滿洲舊制敬謹遵循學
習騎射嫻熟國語敦崇淳樸屏去浮華毋得稍有
怠惰式克欽承
彝訓冀億萬世子孫共享無疆之庥焉欽此十八年
諭騎射國語乃滿洲之根本旗人之要務朕今歲校
閱京城世爵其射箭尚可觀及人材英俊者已施
恩選取侍衛並分在各處令其學習行走其射箭
甚劣不堪教化者察眀革職别行承襲至各省駐
防亦皆有世爵若不教訓騎射國語伊等近於素
餐安逸之習必致學為不善著各省將軍都統等
將伊等不時教導務使騎射優嫻國語純熟如有
教訓不化騎射甚劣者該將軍都統等即指名參
奏革職别行承襲欽此
一官兵較射順治年間定每月初二初六十二
十六二十二二十六等六日較射春秋各甲胄
步射二次騎射二次又定每年較射於七月
十六日起至次年四月十六日止若逢閏七月
即於閏七月十六日起恭遇
萬夀聖節及封印日期皆暫停較射雍正五年覆
準每月初四初八十三十八二十三二十八等
六日定為八旗驍騎營較射之期是日停止會
議令該都統等親往較閱八年奏準操演之
日若遇有應奏之事每旗於副都統内輪班存
留一人親詣教場較閱除出差直班實有事故
外官員一二次不到申飭記過三次交部議處
兵丁一二次不到鞭責示懲三次責革該都統
等若不親詣教場或有徇庇官兵者察出一並
議處乾隆六年議準每年春秋二季官兵擐
甲胄步射二次該旗議定日期咨報兵部聽部
稽察其春秋二季演習馬射由兵部定期通行
官兵内有年逾六旬者免馬射十一年奏準
官兵較射之日該都統等遇奏事及會議者均
留副都統前往較閱不得委參領代往並令該
旗將較射大臣職名先期送稽察該旗御史聽
御史親往察看如不遵定例即行參奏十八
年議準八旗官兵習射既有該都統等及御史
公同監視兵部復委官不時稽察其歲終造册
送部之例停止
一操演火器康熙二十八年奏準每年秋季由
兵部具奏八旗漢軍於蘆溝橋演放槍礮操演
隊伍於九月初一日八旗各運大礮十位至蘆
溝橋於橋西每旗立槍營礮營各一每旗都統
或副都統一人率參佐散秩官驍騎校兵丁礮
手前往行文工部修飾礮車並關支火藥火繩
木牌每日早八旗各放礮百出記打牌中的數
目計一月飯後列陣演放進步連環槍礮餘暇
演槍打牌計半月先回凡赴橋兵丁礮手均豫
支九月兵餉為整装及盤費開操第一日由太
常寺奏除都統一人承祭餘八旗或都統副都
統率參佐官校隨班行禮祭畢乃發礮開操越
十日兵部奏請遣兵部堂官一人驗操是日豫
設采棚於八旗之中在橋都統參領均先赴礮
場場官校導引兵部堂官過橋聲礮三至礮場
衆迎入采棚兵部堂官正坐都統副都統兩旁
列坐參佐皆兩旁侍立傳令乃放礮各十出兵
部司官筆帖式分驗各旗均記載中的數目放
礮畢乃各乘馬官校仍前導都統隨行至將臺
參佐豫列陣於臺前兵部堂官登將臺都統副
都統參佐官校各入本旗隊伍傳宣官於臺下
執令旗傳開操乃鳴海螺嚴鼓而進鳴金而止
槍礮均演九進十連環畢乃收陣鳴螺而還仍
立原處以候再操演畢兵部堂官以閱操具題
復
命雍正四年奏準每三年一次赴蘆溝橋槍礮均
操演一月其赴橋之驍騎校兵丁等每日應用
火藥火繩鉛鐵子木牌支杆帳房該旗先期移
咨工部領取竢回
京之日帳房仍繳還工部十二年覆準八旗漢
軍驍騎操演鳥槍每年春季於二月十六日起
秋季於八月十六日起各操演四十五日本翼
四旗仍合操二次每日每兵演鳥槍三出每出
用火藥二錢烘藥二釐每季每兵用火藥一斤
十二兩烘藥二錢七分火繩二條每季演標準
三次每次用鉛子三枚每季每兵用鉛子九枚
每旗木牌五面均移文工部支領操演之日該
旗散秩官員均詣教場閱看其居住新營房兵
丁亦照驍騎營每季操演鳥槍所需火藥等項
由管理新營房參領呈該旗都統轉咨工部支
領乾隆元年奏準重修德勝門外既濟廟以
祀礮神八旗漢軍輪流直年歲於春秋仲月上
丙日設羊一豕一果品酒醴致祭豫移文火器
營總統並八旗漢軍都統是日蟒袍補服詣廟
行二跪六叩禮祭品由直年旗備辦五年
諭八旗漢軍赴盧溝橋操演槍礮定例三年一次於
九月内舉行兵丁人等雖豫領本月分錢糧但家
中養贍與在橋日費不能兼顧未免拮据今届操
演之期朕心深為軫念著照訓練營舊制賞給一
月飯銀應用帳房亦照例赴工部關領事竣繳部
俾營伍整齊以肅觀瞻嗣後三年一次赴蘆溝橋
操演皆照此例行欽此又定每三年蘆溝橋操
演槍礮每翼
欽點都統副都統各一人率領官軍赴橋操演八
年議準八旗漢軍三年一次演放槍礮由兵部
具奏令八旗漢軍運礮至蘆溝橋於九月初一
日起操演一月由鑲黃旗漢軍都統會同各旗
列銜奏請
簡命都統副都統各二人前往監視管理槍營每旗
參領一人散秩官驍騎校各五人隨纛聽差散
秩官各一人管鹿角驍騎校二人每佐領下領
催二名鳥槍兵十有五名棉甲兵三名鳥槍兵
每名領火藥三斤十兩烘藥五錢八分火繩四
條鉛子四十五枚管理礮營每旗參領散秩官
驍騎校與槍營同每佐領下領催一名兵五名
每旗礮手除直班外皆令前往每旗礮十位藥
信五十根火繩五十條木牌三十面支杆六十
根火藥烘藥鉛彈鐵子數目視礮大小合計出
數備往每旗委管火藥官二人先期運礮前往
於九月初一日黎眀祭礮畢(儀詳禮部)樹的於百弓
之地每礮日放十出兵部閱操之日每旗演放
百出演礮畢槍礮合操其金鼓號令一如
大閱之制十八年定開操祭礮日八旗漢軍都統
皆令前往承祭祭畢留點出之都統等操演餘
還
京
一演習步獵康熙二十一年題準每季畋獵三
次春季定於三月秋季定於九月冬季定於十
二月每次八旗滿洲蒙古每旗簡參領或賢能
官一人委署營總每參領簡散秩官三人驍騎
校一人散秩官内簡一人委署參領每佐領撥
驍騎四名兩佐領合撥領催一名其撥出領催
之佐領準扣除驍騎一名八旗漢軍共簡總領
都統一人每翼副都統一人每旗簡參領或賢
能官一人委署營總每參領簡散秩官驍騎校
各二人散秩官内簡一人委署參領每參領撥
領催二名每佐領撥驍騎二名其簡委時部院
司官一例簡委雍正八年奉
旨步行較獵甚為善事人人既得學習而於行圍之道
亦得嫻熟每年較獵一次不若多演數次為佳嗣後
於初冬步圍時每旗令行圍二三次其行圍之時著
各該都統等親身率往於前一日奏聞每圍令侍衛
尚虞處鷹房執事人或二十名或三十名同往乾
隆六年議準八旗步圍每年初冬時演習二次
或三次當月旗(今歸直年都統)會同八旗擬定日期先
期具奏每佐領下委領催一名驍騎三名官員
臨期酌委並令該都統等親身率往
一演吹海螺每年兵部行文八旗春季於二月
十五日起三月初一日止秋季於七月十五日
起八月初一日止各於本旗城門上吹演兵部
委官稽察
八旗都統
授官
一授官通例順治初年定八旗都統副都統統
領駐防將軍都統副都統均由兵部開列具題
補授(詳見兵部)守衛
陵寢總管翼領白塔監守信礮總管犧牲所所牧黑龍
江吉林管水手官皆繋八旗公中升補之闕均
由兵部引
見補授在
京驍騎參領以下官駐防協領以下官由各旗引
見補授前鋒護軍參領以下官由各該統領引
見補授(詳見前鋒護軍統領)五品以上咨兵部月終彙題六品
以下官咨兵部注册其駐防領催升補驍騎校
附入月終彙題又定裁汰告假及緣事應降
應革各官恭遇
恩赦免議又本案審虚開復或奉
旨以該員參處之案本屬冤抑復還原職者均準接
算前俸所有即升加級紀錄均準隨帶如並非
本案開復及業經緣事降革奉
旨起用人員槩不準接算前俸所有即升加級紀錄
均不準隨帶護軍驍騎等升補其食餉年分亦
準接算又議準八旗勲舊佐領世管佐領員
闕限三十日辦結若有争告應行察覈限内不
能完結者先行選人奏請署理參領副參領公
中佐領員闕限二十日辦結駐防各員闕及襲
爵來京者以人文到日為始限二十日辦結以
上正限二十日者給餘限十日正限三十日者
給餘限十五日如有行察調取及患病服制事
故不能依限完結將情由行知稽察衙門察覈
仍速辦注銷乾隆四年議準每旗滿洲蒙古
漢軍各武職該都統於直班奏事之日遇有引
見人員以參領副參領印房理事官佐領共十人一
同引
見謂之侍班如無引
見人員竢至下班新補官亦照此例惟佐領内兼文
武職任大員與
御前侍衛
乾清門侍衛及參佐領兼部院司官者不在侍班
之例五年議準八旗四品以下官引
見記名兼有軍政卓異或年久軍前效力者遇應升
員闕按其品級列名奏補如記名未卓異在任
未久未在軍前效力者遇應升擬正以軍政卓
異未記名之人擬陪次將在任年久軍前效力
未記名之人一并列名如無軍政卓異之人將
年久軍前效力之人擬陪引
見補授其記名人員已經升轉即將從前記名之處
報部注銷升任後復於新任記名者仍照記名
之例升用六年議準官兵内從前有出征隨
圍未經升用緣事降革復行錄用者遇升選時
出征隨圍準其通論若已經升用緣事降革復
行錄用者不準通論七年議準出征官兵得
列等次者一經升用將等第報部注銷列二等
注册者遇選用時將記名之處繕入名籖具奏
升用後亦即注銷八年奏準凡論食俸餉年
分繫自幼承襲世爵佐領者以食俸之年為始
繫自幼補教養兵者以十六歲為始又奏準
由
京城補授吉林等處官年滿保送注册應升者該
旗行取來京與應升之人一同引
見補用如未經補用回任後復遇應升則停其行取
繕名籖奏補如回任已過一年仍行咨取十
三年奏準
盛京邊門要任必須才力幹練之人如遇該員才
具平庸不能勝任者即不論本旗本翼選取能
員具奏調補毋庸送京引
見迨後員闕仍歸本旗選補至城守尉協領繫專城
大員如遇調補均令送京引
見十六年奏準記名旗員内如有人品平庸者該
管大員具奏將記名册注銷其侍班人員於該
旗奏事之日别項引
見人少將侍班十人引
見如人多即行停止該都統等酌量務於一年内引
見一次至前鋒參領等侍班一二年輪一次仍照舊
例行二十年奉
旨各省城守尉協領及各地方總管等官應各該旗
簡選補授者由本旗引見如應八旗公補向由兵
部引見辦理殊未畫一見今有直年都統辦理八
旗事務則此等公中簡選之旗員理應直年都統
引見嗣後應各該旗簡選補授者仍著本旗引見
其公中簡選者著直年都統引見兵部引見著停
止
一補授參領順治初年定滿洲蒙古參領員闕
以佐領郎中員外郎步軍協尉前鋒侍衛一二
三等侍衛護衛子以下雲騎尉以上世爵官擬
正陪具題補授漢軍參領員闕以佐領郎中員
外郎步軍協尉子以下雲騎尉以上世爵官擬
正陪具題補授雍正三年奏準參領員闕以
副參領五人不分正陪按其年分通行列名引
見簡補其佐領以下各官毋庸開列乾隆元年奏
準八旗滿洲參領員闕照宗室侍衛等補授護
軍參領例行文領侍衛内大臣及宗人府將近
支宗室侍衛鎮國將軍以下奉恩將軍以上簡
選咨送與副參領一同引
見簡補
一補授副參領康熙四十年增設八旗委署參
領每參領各一人以八旗世爵親軍前鋒護軍
驍騎諸校及步軍尉簡選引
見委署雍正元年
諭每參領下向止參領一人因不敷用是以各委署一
人昨議政大臣奏稱護軍校驍騎校繫微末之員不
稱管束之任停其委署等語其說亦是今將委署參
領即作為五品副參領嗣後副參領員闕仍將護軍
校驍騎校一并簡選引見若參領副參領奉有差遣
别行奏請委署如此則責任專而管轄得力旗人升
轉之途亦不至壅滯至見有之委署參領應分别優
劣優者即授為副參領其餘令各回原任欽此十
二年奉
旨副參領作為四品乾隆元年奉
旨從前護軍校驍騎校均升副參領委署參領今副
參領作為四品委署參領業經裁汰而護軍校驍
騎校之升闕甚少嗣後副參領員闕將護軍校驍
騎校與應升各官一同奏請引見六年奏準滿
洲蒙古漢軍副參領員闕由該旗以印房理事
之佐領及世爵内遴選正陪二人並於驍騎校
内遴選一人一同引
見簡補七年奉
旨副參領員闕將驍騎校一同引見少屬越等嗣後
補授副參領之驍騎校著在外備用將擬正陪之
人引見如應升人員内不得其人再令驍騎校引
見十七年議準嗣後印房六品官驍騎校於副
參領等員闕仍照例簡選升補外其七八品官
均不得越次保舉十八年奏準補授副參領
八旗辦理殊不畫一嗣後副參領員闕將印房
理事之佐領世爵並應升各官遴選引
見補授其簡選驍騎校之處停止
一世襲佐領順治初年定八旗滿洲蒙古漢軍
世襲佐領員闕其子孫不論有官無官及年歲
未滿均得與擬正陪具題補授雍正元年奉
旨補授世襲佐領若有應行列名而不列名者於家譜
本名之下注眀情由三年奉
旨嗣後八旗世襲佐領家譜内著將原立佐領人之子
孫按其名數盡行開入如一譜不能盡書即繕兩譜
具奏又奉
旨八旗世襲佐領凡應列名之人如遇患病緣事一切
情由均於本人名下注眀四年議準原管佐領世
管佐領内如有年老衰庸不能辦事者引
見休致於本人子弟及近族人内遴選奏補如本族
無人其佐領繫祖父宣力所得不便革除者於
該旗内簡選才能之人引
見兼管此等兼管之人叙功治罪與佐領同七年
諭凡原管佐領雖經異姓管理數次遇員闕仍應於原
立佐領人之子孫内遴選補授如本族一時不得其
人再於該旗應升人内選補竢原管佐領人之子孫
長成仍行歸還如此方為允協永著為例欽此十
一年奉
旨嗣後家譜所載正陪人員内有見在軍前者均於各
名下注眀十二年覆準八旗擬補世襲佐領將出
闕人之子孫簡選擬正若無子孫於親兄弟内
簡選擬正近族内簡選一人擬陪仍於有分宗
支内每支簡選一人通行引
見簡補乾隆元年
諭八旗專管佐領及佐領下人等彼此争訟不息是
以
皇考特降
諭旨交内閣恭察
實錄定為原管佐領世管佐領業經傳行八旗再此内
或别有情由其心不服者令將緣由聲眀於雍正
九年已降
旨通行曉示迄今數載鑲黃旗都統始行察奏則别旗
仍有似此者亦未可定今若不覈定則爭訟將無
底止著總理事務王大臣察辦如何永著為例定
議具奏欽此遵
旨議準八旗原管佐領世管佐領其原得佐領緣由
並佐領下人原繫何處人編入此佐領均覈眀
造册自佐領以下至兵丁閒散均開列姓氏於
本名下畫押該旗彙總具奏將畫押册籍鈔錄
三本一本存本旗公署一本存兵部一本兵部
鈐印交該佐領收貯以備稽考如日後再有爭
告之人即覈對原册將爭告之人送部治罪佐
領襲替時將新襲人姓名增注於册本旗族長
亦别造一册存貯其族長更換時仍行交代該
旗於歲終將各佐領族長等存貯之册點驗若
有遺失損壊私行改竄者本人交部治罪仍將
將原册較對更正三年
諭向來八旗補授佐領並無家譜由該旗大臣分别
簡選具奏補授續因旗下大臣辦理不免偏執是
以定有家譜迨既有家譜之後仍將不應補之人
列入其應補之人轉致刪除且其佐領根由終未
眀悉夫八旗佐領根由若不詳察定議日後終不
免於爭訟是以降旨令王大臣辦理今八旗議奏
家譜其原管佐領或繋功臣帶來所屬人丁編為
佐領或因功績茂著賞給人丁編為佐領此等佐
領員闕原立佐領人之子孫不論曾否管過佐領
均應有分原立佐領人之親兄弟雖曾管過佐領
其子孫不準得分世管佐領或繫將帶來之人編
為佐領令其承管者或初編佐領時即經管理後
積有數軰作為世管佐領者又有分編佐領時即
令承管者此等佐領原立佐領人之子孫準擬正
其餘管過佐領人之子孫酌其譜系遠近並管理
次數有應得擬正之分應得擬陪及擬備之分者
又原立佐領人之子孫念分不應得之族人繫一
祖所出請一并得分或其本支内已有佐領將别
佐領讓給無佐領之支或每支各管一佐領再補
授佐領内有將出闕人之子孫擬正原立佐領人
長房之子孫擬陪若出闕之人並無子孫將原立
佐領人長房之子孫擬正或次房之子孫擬正長
房之子孫擬陪至於家譜或將有分之人開入或
不論有分無分一並開入將情由旁注之處均未
議及又原立佐領内有滋生之佐領補授時有於
原立佐領黏寫黃籖亦有於滋生佐領黏寫黃籖
辦理亦未畫一今清理佐領根源原期永為定例
若不詳悉日後終不免於紛爭旗下大臣遵行亦
難著原辦理之王大臣逐一詳覈具奏此外别簡
王大臣將所奏之佐領詳細較閱分别正陪備用
之分應否載入家譜及如何黏籖之處分晰詳議
畫一辦理並將八旗承襲世爵鈔錄家譜一同定
議具奏欽此遵
旨議準承襲原管佐領繫原立佐領人之長房子孫
管理佐領員闕以出闕人之子孫擬正别房管
過佐領人之子孫擬陪出闕之人或無嗣或獲
罪其子孫例不應補仍於長房之别支遴選擬
正别房之子孫管理佐領員闕以出闕人之子
孫擬正長房之子孫擬陪出闕之人或無嗣或
獲罪其子孫例不應補即於長房之子孫内擇
無佐領之支遴選擬正其出闕之支與其餘族
人通行遴選擬陪並列名擬備又原立佐領人
之子孫有奉
旨將佐領按支分給者各自按支承襲又原立佐領
人之子孫衆多奉準每支各選一人者員闕按
支遴選不分正陪一同引
見候
旨簡補又原立佐領人之長房子孫願讓與次房擬
正陪承襲者察繫管過此佐領之子孫始準讓
給又原立佐領人之子孫無嗣繼族人為嗣者
其族人之子孫得與正陪之選若繼異姓為嗣
者不準又原立佐領人無嗣未曾繼立者員闕
以親兄弟之子孫次及親伯叔之子孫不論曾
否得過佐領一例得與正陪之選伯叔祖之子
孫雖經管過佐領不準與選其兩三佐領同在
一支者員闕以無佐領之支擬正出闕之支擬
陪兩姓互管一佐領者同兩支各管一佐領者
以出闕人之子孫擬正彼一支擬陪兩支之族
人列名兩姓各管一佐領者同三姓四姓互管
一佐領者出闕人之子孫擬陪各姓通行遴選
擬正及列名承襲專管佐領繋原立佐領人之
子孫管理佐領員闕以出闕人之子孫擬正管
過此佐領人之子孫擬陪族人列名備選若繫
原立佐領人伯叔兄弟之子孫管理佐領員闕
仍以原立佐領人之子孫擬正出闕人之子孫
擬陪族人列名備選餘與原管佐領同承襲世
管佐領原立佐領人無嗣未曾繼立者員闕以
親兄弟之子孫承襲無親兄弟子孫次及親伯
叔之子孫無親伯叔子孫次及近族不論曾否
管過佐領者均得擬正擬陪若原立佐領人無
嗣有親兄弟之子孫未獲承襲經親伯叔之子
孫承襲者其員闕以親兄弟之子孫擬正其親
伯叔之子孫亦得與選至伯叔祖之子孫曾伯
叔祖之子孫管過此佐領者準其擬陪高祖以
上以及遠族管過此佐領者準其列名均不得
擬正又原立佐領人之子孫願讓與伯叔兄弟
以及遠族之人擬正陪承襲者不論曾否管過
佐領皆準讓給又原立佐領人之子孫因本支
内已有佐領可襲於别支佐領分雖應得願不
與選者亦聽又一族人編成之佐領出闕人之
子孫擬正其餘族人通行擬陪列名餘與原管
佐領同八旗察哈爾奉天等處原管專管世管
佐領員闕均照此例辦理又議準佐領獲罪
除犯十惡及軍機得罪者雖遇
恩赦其子孫亦不得承襲外其餘情罪尚輕者子孫
仍準承襲其不準承襲之人奉
旨復加錄用或從發遣處放還及於辛者庫(即内管領下食)
(月米人)放出者其子孫照常開列又獲罪人子孫
既不準承襲别支又無應襲之人察繫陣亡之
子孫該旗具奏請
旨六年奏準世管佐領出差有逾半年者於該佐
領之本族官員内簡選一人引
見署理如本族内無應署之人於該旗内簡選一人
引
見署理十七年奉
旨世管佐領員闕其應襲之子孫有在拉林阿爾楚
哈地方種地者若分應擬正照例咨取來京引見
止繫擬陪列名可於在京分所應得之人内選取
如再不得人將種地人列名進呈不必行取來京
一補授公中佐領順治初年定八旗滿洲蒙古
漢軍公中佐領員闕以公侯伯大學士尚書都
統以下護軍驍騎校以上官擬定正陪具題補
授雍正元年議準八旗察哈爾世管佐領下
滋生人丁編為公中佐領者遇員闕以該佐領
應升之官並滋生此佐領之原佐領下應升各
官通行選補又巴爾虎公中佐領員闕於該佐
領應升官内選補出闕之人有軍功者其子孫
得與選四年奉
旨公中佐領員闕與原管世管佐領不同護軍校驍騎
校乃六品微員選補佐領未免逾越嗣後以該旗大
員引見補授又奏準奉天府屬公中佐領員闕以
應升之人擬正其原管佐領人在任實能稱職
其子又曾效力者準以一人擬陪如無合例之
人止將應升之人保送在
京該旗選一人擬陪又覆準佐領不得兼散騎
郎八年覆準諸王屬下公中佐領員闕先盡
該王屬下品級相當之官擬補如不得其人即
於該旗應升官内選補十一年奉
旨公中佐領員闕如將大臣補授則職任事繁無暇盡
心辦理佐領事務仍在應升官内選補庶幾有㿽如
不得人再將大臣引見又奏準佐領不得兼任步
軍尉十二年奉
旨佐領職任甚屬緊要向因大臣兼管或致本旗大臣
瞻徇掣肘是以降旨令於世爵或對品或應升官内
選補並無永不令大臣兼管之旨今該旗既不得應
補之人即應奏眀仍著大臣兼管何得將驍騎校等
越次擬補不但品級相懸且無超羣軼衆之材又無
出兵效力之處何所見而如此辦理甚屬錯誤著再
行辦理具奏并將此旨傳諭八旗知之乾隆元年
奉
旨公中佐領員闕有經一姓管理數軰者遇員闕將
其子孫簡選與應升各官一同引見六年奏準
公中佐領員闕以本旗不兼佐領之三品以下
五品以上文武官及世爵遴選四五人引
見補授又奏準公中佐領出差有逾半年者於該
旗應授佐領之人及各處咨送人員内簡選如
不得其人於見任佐領内簡選引
見署理十五年奉
旨從前公中佐領員闕將大臣一同引見雍正年間
因
皇考曾降諭旨大臣職務繁多無暇辦理佐領之事仍
令簡選官員補授庶於事務有益如不得人再將
大臣引見從此即不將大臣引見此皆未眀所降
諭旨之意大臣無暇辦理佐領之事者特指職務繁多
之大臣而言非凡為大臣皆不得補授佐領也且
佐領之職管束教訓一佐領之人與其令職官兼
管不如令大臣兼管更屬有益雖職務繁多之大
臣無暇兼管其事簡之大臣兼管佐領何不可之
有若以身為大臣不便兼管佐領何以原管世管
佐領又有兼管者嗣後八旗公中佐領員闕各該
旗將事簡未兼部務之大臣簡選引見如不得其
人再將應升官引見
一補授驍騎校順治初年定滿洲蒙古驍騎校
員闕以六品七品八品官前鋒護軍領催驍騎
選補漢軍驍騎校以六品七品八品官領催驍
騎選補康熙二十五年奉
旨承襲雲騎尉之驍騎校仍留驍騎校任遇應升時照
雲騎尉品級升用雍正三年奉
旨凡驍騎校員闕定例於本佐領下選補嗣後如遇本
佐領下無可補之人著請旨於該旗簡選引見補授
五年奉
旨補授護軍校驍騎校列名人員倘於引見時有患疾
者不妨少待若為日既久即將姓名繕名籖入於引
見人内聲明情由具奏如此則可不致於壅滯矣
六年奉
旨八旗補授護軍校驍騎校時於本佐領下簡選前鋒
護軍執事人等十人照常擬定一正一陪引見其餘
八人在外備用若所擬正陪内無可用者即引見擬
備之八人如本佐領下不得可用之人於該旗簡選
補授者仍照常擬二人引見乾隆四年覆準漢軍
驍騎校員闕由該旗於本佐領下領催内簡選
正陪二人引
見補授如領催内不得其人將該佐領下出征效力
年久之驍騎與領催等一同簡選三四人引
見如本佐領下不得其人即於該旗簡選領催驍騎
擬正陪二人引
見補授十八年議準八旗驍騎校員闕擬定正陪
二人引
見其在外擬補之八人皆行停止
一補授城門吏順治初年定城門吏員闕以前
鋒護軍領催驍騎補授乾隆元年覆準城門
吏職任緊要遇員闕應令該旗於前鋒護軍驍
騎内遴選正陪引
見補授
一補授信礮官順治初年定信礮總管員闕由
八旗滿洲都統於輕車都尉輕車都尉品級官
騎都尉騎都尉品級官監守信礮官内簡選十
人送兵部引
見補授監守信礮官員闕由該旗都統等於騎都尉
雲騎尉護軍校驍騎校六七八品官内簡選正
陪引
見補授乾隆十八年議準信礮總管員闕由兵部
於送到應升各官内簡選二三人引
見二十年奉
旨補授信礮總管令八旗直年都統等引見
一補授犧牲所所牧康熙二十四年議準犧牲
所所牧員闕向由漢軍廕監生内簡選考試籖
補今應改用滿洲人員由兵部行文八旗滿洲
都統於騎都尉雲騎尉内選年力富強者每旗
咨送一人引
見補授乾隆十八年議準所牧員闕由兵部於各
旗送到人員内簡選二三人引
見二十年奉
旨補授犧牲所所牧令八旗直年都統等引見
一補授守護
陵寢官順治年間定總管員闕以
陵寢翼領驍騎參領并男以下世爵開列十人題補翼
領員闕按翼於二等侍衛護軍驍騎副參領佐
領内遴選數人由兵部引
見補授防禦員闕由該總管等將防禦之子弟及在
陵之禮部贊禮郎内擇其勝任者保送引
見補授如不得其人即令在京該旗於前鋒校親軍
校護軍校驍騎校及七八品官内遴選題補
雍正五年覆準防禦員闕其子弟内如無咨送
者於在
陵寢之贊禮郎内選人去得堪膺武職能管束者保送
如無應送之人仍行文兵部交該旗以應升人
員引
見補授乾隆二年覆準
陵寢每處按翼增設驍騎校一人於該翼兵丁内選正
陪送部交旗引
見補授如本旗防禦員闕遇不應保送防禦子弟者
即於驍騎校内簡選保送該旗將本旗應升人
員擬陪引
見補授五年奏準
陵寢防禦員闕如原官果繫累世守護已逾五十年者
準其選子弟一人保送如無合例之人不準保
送七年議準
陵寢總管員闕於一等侍衛前鋒護軍驍騎參領内選
數人引
見其本處翼領列名請
旨護軍驍騎副參領與前鋒侍衛品級相同亦準遴
選引
見補授翼領九年議準翼領員闕以記名應升翼
領人員按翼開列十人引
見所開十人内以卓異及辦事前鋒侍衛護軍副參
領印房副參領二等侍衛佐領兼印房行走各
官列於前前鋒侍衛各官列於後十年奏準
翼領員闕將本處防禦一人送部引
見十四年奉
旨
孝陵總管員闕翼領等皆繫應升之人且路不甚遠著
調取來京與應引見之人一同引見著為令遵
旨議準
東陵
西陵均離
京不遠總管員闕將本處翼領調取來京一同引
見至
盛京
三陵距
京遥遠不便調取仍照舊例行十八年議準
陵寢總管翼領員闕將本處送部之人引
見補授如本處無合例之人準其於在京侍衛及八
旗應升人員内簡選二三人引
見補授餘仍照前例行二十年奉
旨
陵寢總管翼領因繫八旗公中升補向由兵部引見嗣
後改歸八旗直年都統等引見
一補授駐防協領順治初年定協領員闕以步
軍協尉輕車都尉騎都尉雲騎尉内選擬正陪
題補康熙二十七年奉
旨嗣後駐防協領員闕停止該將軍坐名擬補著兵部
選取外省應升之人交旗同在京應補人員引見補
授三十七年議準黑龍江等處協領以下驍騎校
以上各員闕均於在京八旗人員内遴選才能
之人補授雍正元年議準協領員闕由該將
軍都統副都統等於參領佐領内遴選一人擬
正送部交與該旗都統將本旗應升之人一同
引
見補授十年覆準協領員闕令該將軍都統等於
本翼内遴選應升之人咨送乾隆六年奏準
滿洲蒙古協領員闕由該將軍等於本翼佐領
内選一人擬正送部交旗該旗都統等於本旗
前鋒侍衛護軍驍騎副參領二等侍衛輕車都
尉佐領步軍協尉信礮總管内選一人擬陪引
見補授漢軍協領員闕由該將軍等於本翼參佐領
内選一人擬正送部交旗該旗都統等於本旗
副參領輕車都尉佐領步軍協尉内選一人擬
陪引
見補授七年奏準山海關協領員闕以本處佐領
及永平府順義三河玉田三縣喜峯口冷口防
守尉内簡選該副都統按旗按翼分别滿洲蒙
古將合例人擬正送
京該旗照例選一人擬陪引
見補授如該處無可保送之人即於在京人員内選
擬正陪引
見二十一年奏準各省協領員闕止將該省保題
之人引
見在京都統不必簡選擬陪
一補授駐防參領順治年間定駐防參領員闕
於步軍協尉輕車都尉佐領騎都尉内選擬正
陪題補雍正元年議準駐防參領員闕由該
將軍等於本翼内選防禦一人擬正送部交旗
該旗都統等於本旗輕車都尉佐領步軍協尉
騎都尉内選一人擬陪引
見補授
一補授城守尉順治年間定城守尉員闕以步
軍協尉輕車都尉佐領騎都尉雲騎尉選擬正
陪題補乾隆六年奏準各省駐防將軍等所
屬城守尉員闕由該將軍於本處佐領及世爵
内選一人擬正送部交旗該旗都統等於本旗
前鋒護軍驍騎各參領一等侍衛各官内選一
人擬陪引
見補授又奏準鄭家莊河南開封府城守尉員闕
八旗公得選補由部行文八旗都統會同統領
簡選前鋒護軍驍騎各參領並行文領侍衛内
大臣簡選一等侍衛送部引
見補授又奏準德州城守尉屬鑲黃正黃两旗滄
州城守尉屬正白鑲白两旗保定府城守尉屬
正紅鑲紅两旗太原城守尉屬正藍鑲藍两旗
如遇員闕两旗都統會同領侍衛内大臣統領
於两旗前鋒護軍驍騎各參領一等侍衛内簡
選擬正陪引
見其軍政卓異保舉記名之玉田順義縣等處防守
尉一同列名該都統等覈明繋两黃旗公補初
次以鑲黃旗官擬正二次以正黃旗官擬正彼
此輪擬正陪母相攙越各旗均照此例七年
奏準奉天城守尉員闕該旗不得勝任之人即
照按翼簡選之例於該翼應升官内選才能之
人送京引
見二十年奉
旨鄭家莊河南開封府城守尉因繫八旗公中升補
向由兵部引見今改歸八旗直年都統等引見
一補授防守尉順治年間定防守尉員闕於輕
車都尉騎都尉雲騎尉内選擬正陪題補其應
两旗公補者輪流擬補乾隆六年奏準順義
縣防守尉屬鑲黃旗昌平州防守尉屬正黃旗
三河縣防守尉屬正白旗良鄉縣防守尉屬正
紅旗寳坻縣防守尉屬鑲白旗固安縣防守尉
屬鑲紅旗采育里防守尉屬正藍旗東安縣防
守尉屬鑲藍旗玉田縣防守尉屬鑲黃正白两
旗霸州防守尉屬正黃正紅两旗永平府防守
尉屬鑲白正藍两旗雄縣防守尉屬鑲紅鑲藍
两旗以上各處防守尉員闕由該旗都統會同
領侍衛内大臣前鋒護軍統領於該旗前鋒侍
衛護軍驍騎副參領佐領二三等侍衛及軍政
卓異保舉記名之德州各城防禦内遴選正陪
引
見補授如應一旗專補於本旗内遴選正陪應两旗
公補於两旗内輪選正陪七年奏準牛莊蓋
州二處防守尉於該屬佐領防禦及散秩官内
簡選送
京交旗引
見補授
一補授駐防佐領順治年間定駐防佐領員闕
於步軍尉騎都尉雲騎尉内擬正陪題補雍
正元年議準駐防佐領員闕該將軍等於本翼
内選防禦一人擬正送部交旗該旗都統等覈
繫滿洲蒙古佐領於本旗三等侍衛藍翎侍衛
步軍協尉步軍尉監守信礮官騎都尉雲騎尉
及隨旗行走之五品官内選一人擬陪繫漢軍
佐領於本旗步軍副尉步軍尉監守信礮官騎
都尉雲騎尉及隨旗行走之五品官内選一人
擬陪一同引
見補授二年奉
旨駐防佐領員闕經該將軍等令協領兼管者聲明緣
由具奏母庸咨送來京七年奉
旨鄭家莊等處駐防官員闕將該處應升之人與在京
應升之人一同遴選不論内外以材技較優者一人
擬正一人擬陪又議準鄭家莊佐領員闕該處於
應升之防禦内遴選一人保送來京在
京該旗於應升之三等侍衛藍翎侍衛輕車都尉
騎都尉步軍尉各官内遴選該旗都統驗看或
以在京一人擬正或以保送之人擬正總以才
品優長爲斷乾隆七年奏準山海關佐領員
闕將八城防禦簡選一人擬正送
京該旗照例擬陪引
見補授如無可以保送之人即將在京人員選擬正
陪引
見十三年奏準
盛京八旗滿洲佐領若升本城協領即令兼佐領
事務若不同城繫世管佐領令其子承襲繫公
中佐領别行補用蒙古漢軍佐領升補協領均
照此例至城守尉水師總管不準兼管佐領達
乕里佐領不準滿洲兼管二十一年奏準各
省佐領員闕止將該省保題之人引
見在京都統不必簡選擬陪
一補授防禦順治年間定防禦員闕於騎都尉
雲騎尉護軍校驍騎校及六七八品官内選擬
正陪題補雍正二年奉
旨各省領催經該將軍等保送引見其材技優長記名
一二等以驍騎校用之人如遇防禦員闕著即補用
母庸送部引見七年議準鄭家莊防禦員闕該處
於本翼驍騎校内遴選一人保送來京在京該
旗於雲騎尉五六品官前鋒護軍驍騎校内遴
選一人該旗都統等驗看或以在京之人擬正
或以保送之人擬正總以材技擾長為斷不得
與各省防禦以在京之人擬陪為例十年覆
準各省防禦員闕該將軍等於本翼遴選應升
之人擬正保送在京仍選本旗之人擬陪十
三年覆準防禦員闕該將軍等於驍騎校内任
滿三年無過者擬補如不得其人即將應升之
人擬正咨送來京該旗於雲騎尉護軍校驍騎
校六七八品官内選一人擬陪一同引
見補授乾隆三年奉
旨升補防禦應將任滿三年騎射不能入選之驍騎
校與未滿三年騎射嫻熟之驍騎校一同保送引
見四年奉
旨升補防禦該處無任滿三年之驍騎校即於未滿
三年人員内選一人擬正保送引見六年奏準
駐防德州防禦四員鑲黃正黃旗各二人滄州
防禦四員正白鑲白旗各二人保定府防禦四
員正紅鑲紅旗各二人太原府防禦四員正藍
鑲旗旗各二人順義縣防禦二員属鑲黃旗昌
平州防禦二員屬正黃旗三河縣防禦二員屬
正白旗良鄉縣防禦二員屬正紅旗寳坻縣防
禦二員屬鑲白旗固安縣防禦二員属鑲紅旗
采育里防禦二員屬正藍旗東安縣防禦二員
屬鑲藍旗玉田縣防禦二員鑲黃正白旗各一
人永平府防禦二員鑲白正藍旗各一人霸州
防禦二員正黃正紅旗各一人雄縣防禦二員
鑲紅鑲藍旗各一人以上防禦員闕該處於驍
騎校内遴選或軍政卓異保舉記名者不論滿
洲蒙古保送一人來京擬正在京該旗於雲騎
尉六七八品官護軍驍騎校内選一人擬陪引
見補授如本處無可保送之人行文該旗於在京應
升人員内遴選正陪引
見補授又奏準
南苑防禦員闕由該旗於雲騎尉六七八品官護
軍校驍騎校内選正陪引
見補授二十一年奏準各省防禦員闕止將該省
保題之人引
見在京都統不必簡選擬陪
一補授駐防驍騎校順治年間定驍騎校員闕
以前鋒護軍領催驍騎選補雍正七年議準
鄭家莊驍騎校員闕該處於應升之領催驍騎
内遴選一人保送來
京在京該旗於七八品官親軍前鋒護軍領催驍
騎内遴選一人該都統等驗看或以在京之人
擬正或以保送之人擬正總視其材技優長為
斷乾隆元年奏準駐防德州驍騎校四員鑲
黃正黃旗各二人滄州驍騎校四員正白鑲白
旗各二人保定府驍騎校四員正紅鑲紅旗各
二人太原府驍騎校四員正藍鑲藍旗各二人
玉田縣驍騎校二員鑲黃正白旗各一人永平
府驍騎校二員鑲白正藍旗各一人霸州驍騎
校一員屬正紅正黃兩旗雄縣驍騎校一員屬
鑲紅鑲藍兩旗順義縣驍騎校一員屬鑲黃旗
昌平州驍騎校一員屬正黃旗三河縣驍騎校
二員屬正白旗良鄉縣驍騎校一員屬正紅旗
寳坻縣驍騎校一員属鑲白旗固安縣驍騎校
一員屬鑲紅旗采育里驍騎校一員屬正藍旗
東安縣驍騎校一員属鑲藍旗以上驍騎校員
闕於該處領催驍騎内不論滿洲蒙古擇其效
力年久材技優長者擬定正陪呈送該旗引
見補授此内霸州雄縣驍騎校繫應兩旗公補應先
後輪擬正陪五年覆準各省駐防滿洲蒙古
漢軍領催由該將軍都統副都統等簡選材技
優長曾經效力者以本處驍騎校額數為準多
者不過四十人少者不過三十人豫保送部引
見恭候
欽定記名發回一等遇驍騎校員闕即行補用二等
不論次序選才力出衆者補用倘記名之後有
行止改易者咨部注銷竢用完之後再行豫保
奉天各城驍騎校均照此例十七年議準駐
防領催停其豫保遇驍騎校員闕由該將軍簡
選擬定正陪送部交旗引
見如將擬正之人補授其擬陪之人應否準其記名
發回題補恭候
欽定十九年覆準福建廣東二省駐防領催仍照
舊例豫保送部引
見記名發回以驍騎校題補其餘各省照定例擬正
陪送
京由旗引
見補用二十一年奉
旨直省記名領催人等皆繫補授驍騎校引見時記
名之人理宜闕出即行坐補若每次皆經奏明始
行坐補轉致紛繁嗣後似此記名之人著該將軍
等酌量闕出即行坐補著於歲底將坐補幾人彙
報該旗轉奏
一升補八旗察哈爾游牧各官康熙年間定游
牧總管員闕以副管佐領輕車都尉騎都尉雲
騎尉各官選擬正陪題補副管員闕以騎都尉
雲騎尉及本處護軍校驍騎校選擬正陪題補
乾隆三年覆準八旗游牧總管員闕由該旗
都統等同理藩院堂官於本翼一等侍衛前鋒
護軍驍騎各參領理藩院郎中各部蒙古郎中
内遴選四人各注考語交該旗引
見補授五年奏準游牧副管員闕由該總管於本
處子男輕車都尉及參領内選一人擬正送京
在京該旗於本旗輕車都尉騎都尉前鋒侍衛
護軍驍騎副參領步軍協尉内選一人擬陪引
見補授游牧捕盗官員闕由該旗蒙古都統等於本
旗前鋒護軍領催内遴選擬定正陪引
見補授其效力勤慎五年無過者該總管出具考語
送旗注册遇應升之闕指名咨取來京與護軍
驍騎校等一同引
見二十一年奏準八旗游牧察哈爾補授副管亦
停擬陪
一補授黑龍江吉林四五六品管水手官康熙
年間定四品管水手官由該將軍於五品管水
手官内擬補五品管水手官於六品管水手官
内擬補六品管水手官於領催驍騎内擬補給
咨送兵部由部行文八旗漢軍都統選擬陪一
人一同引
見補授乾隆七年奏準四品管水手官由漢軍都
統於步軍尉雲騎尉及五品廕生内擬陪五品
管水手官於驍騎校及六品廕生内擬陪六品
管水手官於七品八品監生及領催驍騎内擬
陪與本處所送擬正之人一同引
見補授十八年議準黑龍江等處管水手官員闕
毋庸簡選在京旗員擬陪其本處所送引
見之人或有不堪錄用者再行文八旗咨取應升之
人由兵部簡選二三人引
見補授二十年奉
旨黑龍江管水手官令八旗直年都統等引見補授
一補授王公所屬各官原定長史員闕以前鋒
護軍驍騎各參領佐領散騎郎一等護衛輕車
都尉騎都尉題補一二三等護衛員闕以佐領
世爵及五品官咨補貝勒司儀長員闕以佐領
散騎郎二等護衛輕車都尉騎都尉題補典儀
員闕以六七八品及閒散人咨補散騎郎員闕
以民公以下五品以上官題補康熙十八年
奉
旨諸王長史散騎郎等官均具題補授護衛獨不具題
著察議具奏遵
旨議凖長史四五品典儀散騎郎一二三等護衛府属
佐領各員闕由該王貝勒等擬定送兵部引
見補授六品以下各官照例選補咨部注册二十
五年覆準一等護衛以下五品典儀以上員闕
凡騎都尉雲騎尉之人材出衆者亦準選補
三十八年奉
旨嗣後王公府屬佐領員闕著護衛兼管雍正四年
奉
旨散騎郎員闕於各該屬子以下雲騎尉以上官内遴
選送部引見補授又奉
旨各王屬下散騎郎仍照舊存留貝勒貝子等所有散
騎郎著停止乾隆六年奏凖五旗王公等府屬參
領員闕由王公等於属下品級相當之護衛世
爵及五六品官内簡選二人交旗驗看引
見補授如所送之人不能勝任該都統等即於本參
領下别選二人一同引
見府屬佐領員闕於屬下品級相當之護衛内選二
人交旗驗看引
見補授王公屬下無應補之人該都統等於本參領
内之王公屬下選二人引
見補授將來此佐領員闕仍用本屬下之人十八
年奏凖諸王長史貝勒司儀長繋首領官若僅
於該王貝勒所屬各官内簡選補授恐人數無
多必有遷就之弊嗣後諸王長史貝勒司儀長
員闕於下五旗前鋒護軍驍騎各參領及世爵
各官並於各王貝勒所屬應升長史司儀長之
護衛官内令該都統每旗簡選二人咨送兵部
由部會同領侍衛内大臣該王貝勒擬定正陪
引
見補授護衛以下由王貝勒貝子公等於子以下雲
騎尉以上應升各官内選擬正陪咨送兵部引
見補用二十一年奏凖嗣後下五旗王公府屬佐
領員闕該屬不得其人由近族王公屬下簡選
補授
一補授隨印協理事務等官乾隆六年奏凖八
旗印房官參領滿洲每旗二人蒙古每旗一人
漢軍每旗二人由該旗都統於本旗參領内選
擬正陪理事官滿洲每旗八人蒙古每旗四人
漢軍每旗六人由該旗都統於世爵官及佐領
驍騎校内選擬正陪引
見令其兼管行走勤慎者遇應升之處列名不稱職
者參領著回原任世爵官佐領以下隨旗行走
又奏凖八旗印房筆帖式滿洲每旗八人蒙
古每旗四人漢軍每旗六人筆帖式員闕由該
旗都統於本旗護軍領催驍騎閒散壯丁内簡
選二人送吏部考取補用繋護軍等仍食本餉
閒散人給餉二兩三年期滿行走勤慎者該都
統出具考語咨送吏部以各部院八品筆帖式
補用不願考試者以本旗驍騎校暨守護
壇
廟並城門七八品官補用印房外郎滿洲每旗一人蒙
古每旗二人漢軍每旗一人外郎闕由該旗咨
報吏部行文國子監於年久漢軍官學生内簡
選咨送吏部考試繙譯補用六年期滿出具考
語咨送吏部考職錄用又奏準八旗俸餉房
參領每旗一人理事官每旗一人驍騎校每參
領下一人八旗馬册房滿洲蒙古每旗參領一
人理事官每旗二人驍騎校每參領下一人均
由該旗都統於本旗見任各官内簡委兼管八
旗銀庫由該旗都統委印房參領兼管十一
年奏凖以驍騎校用之印房筆帖式遇别佐領
下驍騎校員闕凖其與應升之人一同簡選補
用
一補授兼攝管轄營房兵丁官雍正二年覆準
管轄城外舊營房兵丁官員闕該都統等於滿
洲蒙古世爵内簡選擬正陪引
見令往管轄該都統等再於本旗居住營房之護軍
校驍騎校内滿洲蒙古各委一人協同管轄
六年覆準守護城門各官崇文門正藍旗散秩
官驍騎校各四人宣武門鑲藍旗散秩官驍騎
校各四人朝陽門鑲白旗散秩官驍騎校各四
人阜成門鑲紅旗散秩官驍騎校各四人東直
門正白旗散秩官驍騎校各四人西直門正紅
旗散秩官驍騎校各四人德勝門正黃旗散秩
官驍騎校各四人安定門鑲黃旗散秩官驍騎
校各四人在各城外本旗新營房駐宿守護城
門正陽門左右城門於守護各城官内委出散
秩官四人驍騎校四人輪流直宿每旗委參領
一人管轄以上參領員闕由滿洲蒙古漢軍都
統於各參領内選擬正陪散秩官於世爵内選
擬正陪均引
見簡委兼管驍騎校該都統等會同選委乾隆二
十二年遵
旨議奏八旗滿洲蒙古舊營房各一處每處各增足
房屋二千間交辦理修建官房大臣動支戸部
庫貯公產地租銀估計修造嗣後即以此項公
產地租銀二千兩為每年修葺之費勿致坍壊
其舊營房居住之兵丁人數衆多稽察難周應
於滿洲蒙古旗内各
簡大臣一人管理又於滿洲蒙古前鋒護軍驍騎各
參領内簡選二人擬正陪引
見補授營總專司約束再每營見設滿洲旗分散秩
官一人驍騎校五人請增設蒙古驍騎校二人
驍騎五人合計每參領下驍騎校各一人驍騎
各五人增設散秩官一人每營各設散秩官二
人即令散秩官驍騎校稽察營房兵丁如有不
安本分滋事擾累者即報該營總覈繋輕罪鞭
責示懲重罪按律究治其散秩官以下如果於
三年之内實心稽察並無參罰事故者凖其各
紀錄一次六年無事故者咨送該旗於應升内
列名若稽察不嚴以致兵丁生事為匪及隠匿
不報者分别議處如見在兵丁内有不安本分
不宜營房居住者即行察出送回該旗空出房
屋别選誠實兵丁居住再新營房内皆繋看守
城門兵丁應於每營
簡滿洲蒙古大臣一人管理等因具奏奉
旨爾等所議將不安本分之兵丁遷入城内則城内
之人轉致染其陋習應令點出之大臣等嚴加訓
飭如於一年内能悔過自新者凖其居住若仍不
悛改即著發往拉林專管之大臣仍於一年報滿
之日將應去應留之兵丁據實具奏分别辦理此
後若再有為匪兵丁即繋大臣不能盡心稽察其
咎亦奚辭餘依議
一改補乾隆元年議凖旗員補授綠旗營弁五
年俸滿有於營務不甚相宜者該督提咨部轉
交該旗仍以旗員補用副將以步軍翼尉城守
尉協領改補參將游擊以前鋒護軍驍騎各參
領改補都司以前鋒侍衛副參領步軍協尉佐
領及各省駐防防守尉改補守備以步軍尉五
品防禦改補其由副將改補步軍翼尉各官均
仍照從二品頂帶食俸遇應升之官一同開列
七年議凖文職改補旗員給事中御史郎中
道知府以副參領佐領城門領改補同知知州
以步軍尉監守信礮官改補主事通判知縣以
驍騎校改補小京官司府首領官州縣佐貳筆
帖式以城門吏改補該都統等量才噐使或令
印房辦事或令隨旗行走試用一年果能黽勉
遇應補之官擬定正陪引
見補授
一降補乾隆五年議凖領侍衛内大臣内大臣
都統駐防將軍等一品官降一級調用者聽兵
部具題其降二級調用者繋滿洲以
陵寢總管步軍翼尉城守尉協領前鋒護軍驍騎各參
領擬補蒙古以游牧總管副管協領前鋒護軍
驍騎各參領擬補漢軍以在
京參領駐防協領擬補降三級調用者繋滿洲以
陵寢翼領信礮總管前鋒侍衛護軍驍騎副參領佐領
步軍協尉城門領防守尉擬補蒙古以前鋒侍
衛護軍驍騎副參領佐領步軍協尉城門領擬
補漢軍以副參領佐領步軍協尉城門領駐防
參領擬補降四級調用者滿洲漢軍皆以監守
信礮官步軍副尉駐防防禦擬補蒙古以步軍
副尉駐防防禦擬補二品之前鋒護軍步軍各
統領副都統鑾儀使散秩大臣降一級二級三
級調用者與一品官降二級三級四級調用之
例同遇有應補之官聲明降調情由列名於應
升各官之後一同引
見恭候
欽定至一品官降五級調用二品降四級調用者不
補前鋒護軍驍騎諸校除該員原有世爵者令
以世爵在旗行走外其無世爵者帶所降之級
隨旗行走三年無過該都統等出具考語引
見請
旨將降五級之一品官凖其照降四級例擬補降四
級之二品官照降三級例擬補若降級數多至
無官可補者停其補用又奏凖在京八旗三
品官降一級調用以四品官擬補降二級調用
以五品官擬補降三級調用以六品官擬補其
四品官降一級二級調用與三品官降二級三
級之例同五品官降一級調用與四品官降二
級之例同遇應補之官聲明降調情由列名於
應升各官之後一同引
見恭候
欽定至三品官降至四級以下四品官降至三級以
下五品官降至二級以下調用無官可補者皆
停其補用有世爵者隨旗行走又奏凖各省
駐防三品以下官降級調用均以本處駐防官
按品擬補此等降調之人遇有應補之官令該
將軍都統副都統於咨送應升官引
見時將該員降調情由聲明一并咨送該旗列名於
應升各官之後引
見恭候
欽定其總管城守尉防守尉及該處所屬官降級調
用者悉令回旗竢該旗出有各處總管城守尉
防守尉所屬員闕由該旗都統等按其所降之
級與應補之闕相符聲明降調情由列名於應
升各官之後一并引
見恭候
欽定降至無官可補者停其補用七年奉
旨八旗降調各官遇應補時引見未授者至三次引
見時聲明具奏八年奏凖三品官降四級四品
官降三級五品官降二級調用者皆以七品城
門吏補用十一年奉
旨嗣後外省開復降調各官遇有應補時調取引見
至驍騎校繋豫行保送已經引見之人毋庸調取
引見若降調驍騎校仍照例引見又奉
旨嗣後各省駐防降調各官於初次來京引見時即
聲明具奏又奏凖在京武職及各省駐防官因
公罣誤至於降革者内有才品擾長任事勇往
者本任内並無虧空錢糧應行治罪之案該管
大員會同都察院詳加察覈如果應行引
見交該管大員出具切實考語保奏引
見其各省駐防官咨送該旗引
見應否去留恭候
欽定十三年奏凖各省駐防降調之官遠省二次
近省三次引
見未蒙補用者照應得品級凖令休致停其來京引
見
八旗都統
襲爵
一列爵
國初定班爵之等有八曰公曰侯曰伯曰子曰男
曰輕車都尉曰騎都尉曰雲騎尉自公至輕車
都尉又分三等曰一等公二等公三等公侯以
下亦如之授爵自雲騎尉始
一襲次順治十八年題凖一等子襲十四次二
等襲十三次三等襲十二次一等男襲十次二
等襲九次三等襲八次一等輕車都尉襲六次
二等襲五次三等襲四次騎都尉襲二次雲騎
尉襲一次康熙九年題凖初授世爵凖襲次
數越十五次者世襲㒺替給與
誥命
一承襲康熙元年題凖凡世爵一人并襲至公
侯伯者其子弟承襲時原授之爵各人分襲
七年題準凡一人兼得之世爵不凖子孫分襲
若繋一人并襲二三人所授之爵仍與二三人
分襲五十八年
諭有本身效力立官之人或因年老患病告退移與其
弟兄子孫承襲其承襲之人病故即為襲次已完不
凖承襲雖立官之人見在亦即為襲次已完不凖襲
爵甚屬可憫似此效力立官之人如本身見在情願
與子孫承襲者仍應凖承襲著議政大臣大學士等
會同八旗都統副都統及部院衙門滿洲堂官議奏
欽此遵
旨議凖效力軍功立官之人所得之官給與伊子孫承
襲雖襲次已完若原立官之人見在聽其給與
應襲之人承襲若無應襲之人即留與伊本身
給食全俸似此等之人令各旗察眀照例引
見承襲永為例雍正三年奉
旨嗣後八旗世爵分應列名之人如遇患病緣事情由
均於譜内本名下注眀又奉
旨八旗承襲世爵將原授爵人之子孫按其名數詳列
譜牒如一譜不能盡者即繕二譜具奏又議凖世
爵官犯十惡及軍機獲罪其子孫雖遇
赦亦不凖襲其因命案罪擬斬絞及因枉法婪贓侵
盗錢糧以財行求等案革職治以枷責者其子
孫亦不凖襲如遇
恩詔所獲罪與應免之條相符者其子孫照常開列
此外因公私罪治以枷責者凖其子孫承襲若
獲罪不凖子孫承襲之本人奉
旨復加錄用者其子孫照常開列十一年奉
旨譜牒所載正陪人員内有見在軍前者均於本名下
注眀乾隆三年議凖承襲世爵以得爵人之子孫
承襲無子孫以親兄弟之子孫承襲無親兄弟
子孫以親伯叔之子孫承襲無親伯叔子孫按
其譜牒擇宗支相近者承襲其見在所襲世爵
繋受爵人之長房子孫承襲其員闕即以原官
之子孫擬正别房之子孫擬陪原官或無嗣或
犯罪其子孫不應承襲仍於長房之别支内簡
選擬正繋别房之子孫承襲其員闕以原官之
子孫擬正長房之子孫擬陪原官或無嗣或犯
罪其子孫不應承襲即於長房之子孫内簡選
擬正其餘族人擬陪列名原授爵人有子孫未
獲承襲經兄弟之子孫承襲者其員闕以原授
爵人之子孫承襲兄弟之子孫止於譜内注眀
承襲次數不凖與正陪之選原受爵人無嗣有
親兄弟之子孫未獲承襲經伯叔之子孫承襲
者其員闕以親兄弟之子孫承襲伯叔之子孫
止於譜内注眀承襲次數不凖與正陪之選原
受爵人無嗣継族人為嗣者族人之子孫得與
選正陪若繼異姓為嗣者不凖原受爵人之長
房子孫願讓於次房承襲者聽一人有兩世爵
經長房次房之子孫分襲而原受爵人尚有三
房子孫其員闕以原官之子孫擬正未經襲爵
之子孫擬陪兩世爵繋一支承襲者其員闕以
未經承襲之支選擬正陪以上分得擬正或擬
陪或列名均於譜牒本名下詳注緣由引
見時將譜進
呈恭候
欽定六年奏凖應襲爵人本身殘廢别無應襲之
人乃奏請給餉飬贍竢其後有子嗣再行請襲
一推
恩續封乾隆十五年
諭我國家軍前立功致身效力之人給以世爵乃崇
德報功之大典此等世爵内有世爵㒺替者有襲
有次數者並不畫一究其原由從前初建大業之
時人人奮勇立功迨大業既建尚有未經平定之
處復加平定是時立爵之人甚衆其所授之爵不
便均作為世襲㒺替故順治九年
恩詔以前所授之爵凖其世襲㒺替
恩詔以後所授之爵作為襲有次數即陣亡授爵亦如
之第按陣亡之人皆繫捐軀盡節所遇之時雖有
先後而為國捐軀並未有異此等臣僕朕實軫念
况旗人藉俸餉度日若
恩詔以後所授之爵不分别定議槩定為襲有次數則
將來生齒日繁世爵日少於旗人生計甚有關繫
朕意將
恩詔以後所授之爵内有陣亡授爵襲次已完者賞給
七品官世襲㒺替則其子孫得以永永沐恩於國
家昭忠叙功之典相符而人亦咸知感奮矣但辦
理此事不可不詳加察覈即如和通呼爾罕諾爾
地方征戰有實屬陣亡者有陣亡未甚眀晰者其
絶嗣之人雖經撫養兄弟之子孫究非親子亦不
凖列入著軍機大臣八旗大臣將
恩詔後陣亡授爵者究其根據詳其姓氏雖襲次已完
仍應賞給七品官世襲㒺替其悉心會同定議具
奏凡旗人應知朕格外特恩静聽辦理以仰承恩
澤若有冀倖争告者即繫負恩定行從重治罪將
此通行曉諭知之欽此遵
旨議凖順治九年
恩詔以後或出戰陣亡或受傷身死或遇難盡節或充
使被害從前已經授爵該旗詳考
勅書幷部册相符其襲次已完者各賞一七品官世襲
㒺替襲次未完者注册竢襲次已完再行賞給
若繫一人合襲兩世爵者内有一襲有次數之
爵竢日後分襲時覈係陣亡之子孫再行賞給
十六年覆凖順治八年
恩詔内開原有襲次者均凖世襲㒺替給與
誥命原無襲次今
恩詔中凖授騎都尉者給與
敕書陣亡者凖襲病故者不凖其效力軍前所得雲騎
尉凖承襲一次等語是
詔前原有襲次世爵皆凖世襲㒺替似
詔前無不世襲之爵但從前有給與
誥命注明世襲㒺替者亦有給與
敕書注明襲次者從前總以
誥敕為憑分别辦理並非
詔前之爵槩予世襲㒺替今考滿洲蒙古漢軍内偉績
殊勲授爵在
恩詔以前者雖雲騎尉亦無不世襲㒺替而
詔前授爵按次承襲不凖世襲㒺替統稽襲次已完者
見在承襲八旗共有二百餘人此内漢軍十居
七八漢軍内
定鼎後歸順者又居大半其如何辦理之處雖閱
年久遠無籍可稽在當日必有區别自未便輕
議更易謹按乾隆十五年
諭旨順治八年
詔後所立世爵内因陣亡賞給之爵遇襲次已完者著
賞給七品官令其世襲㒺替欽此今考順治八年
詔前按次承襲之世爵二百餘人内陣亡官約有二三
十人應一並交與原議之王大臣定議具奏竢
命下之日通行八旗遵照辦理又覆凖順治八年
恩詔以前陣亡授爵襲次已完者各賞一七品官襲次
未完者准於襲完後賞給又外任地方官及綠
旗營弁内有為國捐軀父子被害全家受難者
凖賞一七品官世襲㒺替又征戰受傷後傷發
身亡者其子孫亦給一七品官凖襲一次又
奏凖
恩賜陣亡後裔世襲七品官稱為恩騎尉
一承襲譜牒雍正十一年覆凖襲爵譜牒繕造
二本一鈐旗印送内閣存貯一鈐參領佐領關
防圖記送該旗公署存貯至歲終有應行增入
者纂輯一次積至十年仍繕一本送内閣存貯
一察覈世次乾隆五年奏凖八旗承襲世爵除
順治九年
恩詔並未加官與
詔後並無軍功之官並
恩詔後初立軍功之官無可注銷者或
恩詔所加之官與
詔後軍功所得之官業經送吏部覈定無可再銷者或
世襲罔替或襲有次數均毋庸送吏部察覈該
旗照
誥勅奏請承襲奉
旨後將
誥勅送部注册如
誥勅内有應行注銷者送吏部覈定再行請襲
欽定大清會典則例卷一百七十五
