欽定大清會典則例卷一百六
兵部
武選清吏司
職制四
一保舉事例康熙四十七年議準福建廣東二
省武進士舉人生監民人内有練習水師事宜
願隨官兵出洋廵哨效力者該督撫豫先列名
咨部果能擒盜立功保舉引
見敘用雍正三年議準各省武職各官有例應題
補者該督撫提鎮分别水師陸路將見任屬官
内擇其才守兼優勤慎奉職或洞悉水師事宜
者豫行公同保舉其有事故者除失察大盜革
職畱任戴罪圖功不準保舉外如有降職降級
住俸降俸及承追督催未完案件均於保舉本
内聲敘由部覈明引
見未滿三年與例相符者均題明注册其未經引
見及引
見已滿三年者均題明調取引
見陸續送部恭候
欽定注册竢有本省員闕應題補者各按應升之官
掣籖補用五年
諭各省副將參將著該省督撫提鎮會同分别列為一
等二等三等出具考語密咨兵部將履歴年歲籍貫
繕摺進呈其副將參將中有曾經特用及該上司題
升者亦皆仍分别等次出具考語一體咨部務期秉
公據實毋得瞻徇情面欽此六年
諭從前降旨令各省督撫提鎮將副將參將分别列為
一等二等三等出具考語密咨兵部繕摺進呈但思
人之存心行事亦有先後易轍者若以等次考語既
定不便改易則身列優等者或有自恃妄為之心而
身列下等者不復有奮勵上進之念非隨時造就之
道也著再行文督撫提鎮等若咨部之後該員或怠
惰前修或悛改舊習雖無功績劣跡不至於保薦恭
處者則亦當優等降為劣等劣等升為優等著督撫
提鎮據實移咨兵部不必作難回護若前任上司所
定而後任有應當更改者亦照此咨部不必執一著
將此通行各省武職等皆令知之欽此十三年奉
旨水師各官員闕皆關緊要見在通曉水師可以補用
者甚少爾部行文福建廣東總督於千總内簡選熟
諳水師者福建省著保舉六人廣東省著保舉四人
送部授為藍翎侍衞行走以備簡選水師之用乾
隆六年奉
旨副將等分别等次之處累年各省咨部具奏者皆
不畫一且各該員新舊不一復不時升調若不定
以限期各省督撫勢難遵行嗣後者以五年舉行
一次永著為例又奉
旨各省副將恭將從前曾降諭旨令督撫提鎮會同
分别等第五年舉行一次見在陸續咨部著將所
保一等之副將參將皆送部引見永著為例又
奏準直省副將參將該督撫提鎮分别列為一
等二等三等其漢軍將軍標副將參將及廵捕
營參將由該將軍統領分别等次亦於五年舉
行一次又奏準副將參將列為一等者調取
引
見如蒙準其一等注册遇有各省總兵官闕將應升
人員照例開列具題仍將保舉一等之副將繕
摺隨本進
呈副將員闕亦將應升人員照例開列具題仍將
保舉一等之參將繕摺隨本進
呈九年奉
旨著各省總督廵撫提督於所屬副將内慎選可勝
總兵之任者秉公保舉具奏又奉
旨各省督撫提督保舉能勝總兵之副將朕皆降旨
令送部引見但此等保舉之副將一省中或有數
人若一時送部則營伍辦事未免乏人著各該督
撫提督斟酌先後陸續送部引見十年議準各
省豫保各官有已過三年未經升用者令各該
督撫提鎮詳加考驗甄别如果堪升用出具考
語咨部仍照例掣補其有弓馬技藝不如從前
辦理營伍並無進益及年力已非精壯不堪升
用之人即咨部注銷又奏準乾隆九年議準
陜甘二省及四川松潘一鎮守備員闕乃在外
題補者第一次用旗員第二次掣用豫保千總
第三四五次於候補人員内簡選題補至四川
通省各標協營守備未經分用旗員者遇有題
補之闕第一次歸豫保千總掣補第二三四歸
候補之人題補在案今察各省候補之人甚多
亦必與豫保千總分用始得均平嗣後除陜甘
二省松潘一鎮仍照九年之例分用外其各省
候補守備與豫保千總照四川通省補用守備
例第一次歸豫保千總掣補第二三四次歸候
補人員題補再有員闕照此分用十一年奉
旨各省參將例應將軍督撫提鎮分别等次五年舉
行一次送部引見今届舉行之期除照定例舉行
外著各省將軍督撫提鎮於所屬參將内擇其可
勝副將之任者秉公保舉具奏將所保之人酌量
送部引見以備朕陸續委用又奏準各省保舉
之一等副將一等參將若前因保舉總兵副將
已經引
見未滿三年者均免其送部於密咨到部時將該員
保舉總兵副將曾經引
見並所奉
諭旨聲明具奏即將一等注册十四年奉
旨從前曾降旨令各省督撫提督於所屬副將内保
舉堪勝總兵官之人經各督撫提督陸續保奏調
來引見人皆平常並無傑出之才朕於其中簡擢
數人亦秪將就錄用總兵官為將領之統率必須
才具出衆乃能勝任今遇員闕一時難得其人著
該督撫提督再於所屬副將内擇其實在堪勝總
兵官者各保二三人倘副將内乏人即於參將内
選擇亦可該督撫提督不得以中平之人濫膺兹
選亦不得因朕有此旨遂委之無人以圖規避務
須實心遴選據實保舉奏聞送部引見候朕酌量
簡用又奏準武職豫保各官原因要地需人是
以行令各該將軍督撫提鎮簡選豫保注册向
例無論新舊遇闕一例掣升惟是豫保千總一
項雖應掣升守備但六年俸滿即應離任非若
豫保應掣升副參游都之人並不離任在部論
俸可升在外遇闕得題者可比是以有豫保注
册多年尚未掣升亦有甫經豫保即得掣升者
其先保之人竟至守候無期似屬偏枯嗣後豫
保千總遇有應掣守備員闕時先將前次注册
之人掣升完日再將其次注册之人掣升又
奏準江南浙江陸路守備員闕第一次歸豫保
千總掣補第二次歸候補人員題補再有員闕
照此分用
一題補事例直隸河屯協副將都司督標前後
二營各游擊守備易州營游擊守備杜勝營八
溝營各都司馬蘭鎮標左右二營黃花山良鄉
汛房山汛淶水汛水東村土城子各守備山東
臨清營膠州營文登營各副將都司臺莊營德
州營即墨營各參將守備登州水師前營游擊
守備寧福營安東營各都司成山汛余家巷各
守備江南京口協副將游擊守備提標中營蘇
州營淮安營太湖營吳淞營川沙營金山營各
恭將守備提標左右前後四營松江城守營蘇
松鎮標中左右竒四營狼山鎮標中左右三營
劉河營福山營江隂營廟灣營鹽城營海州營
泰州營各游擊守備京口水師營柘林營青村
營南匯營黃浦營楊舍營孟河營掘港營佃湖
營小關營東海營各都司江寧水師營靖江營
靑山營三江營各守備福建督標中營副將都
司左右營水師營各恭將守備撫標中營參將
守備右營游擊守備水師陸路各提標中營參
將守備左右前後四營游擊守備海壇金門各
鎮左右二營游擊守備福寧漳州各鎮標中左
右三營游擊守備南澳鎮標左營游擊守備興
化協福州協閩安協各副將游擊都司守備銅
山營長福營同安營烽火門營泉州營各參將
都司守備桐山營連江營羅源營漳州城守營
雲霄營詔安營海澄營各游擊守備安海汛灌
口汛各都司浙江撫標參將守備提標中軍參
將守備左右前後四營游擊守備定海黃巖溫
州各鎮標中左右三營游擊守備杭州協嘉興
協象山協台州協紹興協平陽協樂清營瑞安
營各副將都司守備乍浦營鎮海營太平營寧
海營玉環營各參將守備太湖營大荆營寧波
城守營溫州城守營各游擊守備錢塘水師營
昌石汛磐石營各都司海塘左右營守備湖廣
永州鎮標中左右三營鎮筸鎮標中左右前四
營綏寧營城步營衛昌營保靖營各游擊守備
沅州辰州施南永綏各協都司守備永順寳慶
靖州各協都司武崗營都司臨武宜章桂陽九
谿各營中軍守備陜西督標中軍副將守備左
右前後四營游擊守備固原甘肅各提標中軍
參將守備左右前後四營游擊守備安西提標
中軍恭將守備左右二營游擊守備西寧凉州
各鎮標中左右前後五營游擊守備寧夏鎮標
左右前後四營游擊守備延綏肅州各鎮標中
左右三營游擊守備河州鎮標左右二營游擊
守備西鳳協靖遠營神木營定邊營洮岷營西
大通協中衞營花馬池營永昌營金塔寺營永
固城營沙州協靖逆營各副將都司建威營固
原城守營甘州城守營下馬關鎮海營平羅營
靈州營鎮番營大靖營莊浪營瓜州營各參將
守備洪廣營玉泉營廣武營興武營永安營各
游擊守備紅德城營平涼城守營蘆塘營西安
州營黃甫營靖邊營臨洮營蘭州營階州營秦
州營循化營北州營高古城阿壩營鎮羌營嘉
峪關鎮彝營洪水營高臺營山丹營黑城營大
馬營卜隆吉營擺羊戎各游擊延綏城守營常
樂堡響水堡高家堡鎮羌堡孤山堡鎮靖堡安
邊堡歸德營保安堡岷山堡舊洮堡文縣營白
塔營西山城守營西固堡南川營威遠堡碾伯
營寧夏城守營横城堡新城堡涼州城守營張
義堡蔡旗堡安遠營岔口營三眼井清水堡肅
州城守營梨園堡馬營墩硤口堡柳溝營赤金
營黃墩堡踏實堡安西城守營各都司蘆溝堡
保寧堡柏林堡木瓜園堡寧塞堡甎井堡石空
寺古水井堡同心城安定堡寧遠堡水泉堡高
溝堡西把截堡土門堡紅水營松山營威魯堡
南古城平川堡紅崖堡巴暖三川亦雜石莊河
拉庫托塔爾灣各守備四川威茂協泰寧協各
副將都司普安營綏寧營瀘寧營越巂營會川
營各參將守備提標中軍成都城守營各參將
松潘建昌各鎮標中左右三營漳臘營疊溪營
靖遠營會鹽營峩邊營各游擊守備建武營游
擊平番營安阜營大&KR0309;營馬邊營嘉順營懷遠
營永定營寧越營冕山營各都司南坪營守備
廣東三江口春江協虎門協香山協黃岡協龍
門協瓊州協澄海協各副將都司守備平海營
大鵬營新會營海門營各參將守備碣石潮州
各鎮標中左右三營瓊州鎮標左右二營左翼
鎮標中營南澳鎮標右營新安營廣海寨惠来
營潮陽營電白營吳川營海安營欽州營儋州
營萬州營各游擊守備雷州協中軍都司右營
守備&KR1681;州營都司徐聞營達濠營各守備廣西
義寧協副將游擊守備雲南督標中軍副將都
司左右前後四營游擊守備撫標中軍恭將守
備右營游擊守備提標中軍參將守備左右前
後四營游擊守備臨元楚姚永順鶴麗永北開
化曲尋普洱各鎮標中左右三營游擊守備騰
越劍川廣羅各協副將都司景蒙維西新嶍武
定尋霑竒兵各營參將守備順雲營都司貴州
撫標中軍參將提標中軍參將安籠鎮遠各鎮
標中軍游擊古州鎮標中左右三營游擊守偹
威寧鎮標左右二營游擊守備大定黔西定廣
都勻清江上江各協副將游擊都司守備銅仁
協副將及右營游擊長寨黎平台拱丹江朗洞
各營參將守備歸化長壩水城畢赤下江荔波
各營游擊守備凱里營都司古州道標守備以
上各官遇有員闕該督撫提鎮於所屬應升人
員内簡選材技優長諳練地方者題補又定
直隸總河標左營副將都司守備右營游擊守
備永定河營守備河東總河標中軍副將守備
左右營游擊守備濟寧城守營都司守備黃運
河營懷河營豫河營各守備江南總河標中軍
副將都司河營參將淮徐河營淮揚河營各游
擊豐蕭碭河營銅沛河營邳州河營睢靈河營
宿遷河營宿虹河營桃源南岸河營桃源北岸
河營桃源安清中河營宿遷運河營山清外河
上營山阜南岸海防河營山清裏河上營山陽
裏河下營高堰河營山旴河營高寳運河營揚
河江防河營山安上河營安阜黃河北岸河營
葦蕩左營右營各守備以上河營員闕簡選熟
悉河工之人題補河標員闕簡選材技優長諳
練地方者題補又定各省例應在外題補員
闕本部無庸升選將豫保注册之人掣籖補授
如無豫保注册之人行令該督撫提鎮簡選題
補如不得其人題請於奉
旨記名人内簡用又定題補各官内有弓馬生疎
人材不及引
見時奉
旨交部察議者將保題之督撫提鎮降二級調用
又定江西南湖鄱陽二營都司南昌營守備湖
廣洞庭協副將都司宜昌鎮標前營游擊後營
游擊守備荆州岳州漢陽常德四營守備廣東
肇慶營參將守備左翼鎮標左右營游擊守備
東莞營都司均繫内河水師營若遇員闕停其
將陸路人員推升即以内河水師人員升補如
無合例應升補之人行文該督撫提鎮於本省
各官内簡選諳練内河江湖情形者酌量題補
康熙三十年覆準巡捕營參將以游擊題補
游擊以守備題補守備以千總題補由步軍統
領將諳練地方材技優長者簡選引
見千總以把總拔補把總以兵丁拔補六十一年
議準題補官未經引
見及引
見已滿三年者均送部引
見未滿三年者停其送部雍正八年議準福建廣
東沿海水師各營及山東江南浙江沿海水師
各營參將游擊都司守備等官俸滿應升均加
銜一等仍畱原任遇有本省員闕繫該員應升
且人地相宜者該督撫提鎮酌量題補十一
年奉
旨武職中熟習水師之人甚為難得該管大員若不於
平日留心儲飬何以收人地相宜之效每見督撫提
臣中有將熟習水師人員題請調用陸路者此皆未
經周詳籌算之故著通行傳諭嗣後細加體察如在
水師中為平常之員而長於陸路者準其調補陸路
若繫長於水師之員皆留竢水師員闕題補不可因
陸路一時需人輕易改調以致用違其長十二年
奉
旨近來外省不應題補之官督撫提鎮等遽行題補者
較前過多在部候選候補之人未免壅滯嗣後若實
因地方緊要務湏熟諳風土之人不得不題補者著
於本内聲明亦只可將見任簡僻地方之官調補如
此則員闕仍歸部選内外銓用方各得其平又議
準武職合例之人應保題者竢部覆奉
旨後知照該督撫提鎮再給咨送部其不合例之人
於保題本内聲明聽候部覆如奉
旨準其送部將該員給咨送部至遞行題補各官應
送部者竢首題之人送部引
見奉
旨準補後再將以次題補之人陸續送部乾隆元
年議準水師人員奉
旨交部推用者發往有水師之省令督撫提鎮竢水
師員闕酌量題補又議準直隸泰寧鎮標游
擊守備員闕該督於應行升調旗員内簡選擬
定正陪題補三年議準水師原有内河外海
之殊人材亦有宜於内河外海之别若不分晰
恐致誤用但内河水師之闕較之外海甚少内
河水師各官亦有熟悉水性宜於外海者若必
竢内河員闕方許題補未免壅滯嗣後該督撫
提鎮將内河水師各官詳加考覈宜於内河者
仍以内河用宜於外海者即題補外海並準其
豫行保舉仍先分别造册送部倘未經造册之
先有將内河水師各官因其熟悉水性題補外
海員闕及豫行保舉者該督撫提鎮即將該員
熟悉外海水性之處於疏内聲明亦準其題補
豫保又奏準督撫提鎮題補各官如有事故
者均於疏内聲明免其議處若因公罣誤部議
革職之人如奉
旨留任或經該督撫提鎮保題留任者若不竢開復
遽請升用本内並不聲明者降一級調用至停
升住俸降罰之事本内未經聲明者罰俸六月
由部於議覆時即將具題之督撫提鎮一并議
處五年議準
簡發各省人員無歸班銓選之例必竢該省有在外
應題之闕或題請補授或委署試用其題闕無
多及並無題闕之省分遇有歸部推選之闕如
有人地相宜銜品相當者該督撫提鎮於題報
出闕本内聲明並出具切實考語準其將分發
人員酌量應題補者題請補授應試用者題請
署理竢署理果能稱職再請實授六年奏準
四川灌縣青雲沱地方增設守備一員定為在
外題補七年題準廣西義寧協左右二營游
擊裁汰其原設左右二營守備内將左營守備
改為中軍都司兼管左營事仍準在外題補
又奏準江南黃浦營都司裁汰提標右營改為
水師右營其游擊員闕簡選熟諳水師之人題
補八年奏準題補各官務湏擇其人材出衆
弓馬優嫺者方準保送其中或有效力年久著
有勞績人材弓馬稍次者於本内敘入引
見時聲明請
旨若效力年淺並未著有勞績考驗時有人材弓馬
不堪者將應否引
見具奏候
旨遵行又奏準福建漳州鎮屬詔安營增設守備
一員駐劄紅花嶺其員闕該提督簡選題補
九年議準直隸天津鎮標左營四黨口地方為
私鹽出没之所且界連山東綿亘三百餘里巡
緝盜匪實屬緊要其守備未便歸部銓選應令
該提督簡選題補又奏準福建漳浦營游擊
守備原屬部推之闕今均改為在外題補十
年覆準直隸馬蘭鎮標左營游擊乃守護
陵寢重地提標中營參將宣化鎮中軍游擊唐三營守
備均屬沿邊要區遇有員闕令該督提於通省
簡選人地相宜者題補又奏準保題副將參
將倘該省一時無合例之人經督撫提鎮於本
内聲明請
旨簡發補用者由部將奉
旨記名保列一等發回原任並卓異注册應用副恭
人員開列職名請
旨簡發如無記名等項人員行文領侍衞内大臣鑾
儀衞步軍綂領各衙門於漢侍衞並巡捕營各
官内簡選銜任相當之人引
見請
旨簡用又奏準游擊以上閱俸二年都司以下閱
俸三年始準以應升之官題補又題準雲南
曲尋楚姚兩鎮標中軍游擊仍準在外題補其
曲尋楚姚兩鎮標左右二營游擊及兩鎮標中
左右三營守備景蒙營參將守備改為部推
十一年題準福建督標左右二營參將守備撫
標右營游擊守備陸路提標後營游擊守備福
寧鎮左營游擊守備桐山營游擊守備漳州鎮
右營游擊守備興化城守右營游擊守備福州
城守右軍都司原皆題補今改為部推又題
準陜西西鳳協副將並中軍都司建威營甘州
城守營固原城守營各參將並中軍守備紅德
城營黑城營秦州營各游擊蔡旗堡碾伯營涼
州城守營寧夏城守營西寧城守營肅州城守
營延綏城守營各都司同心城守備原皆題補
今均改為部推十二年奏準江南内河水師
參將止有太湖營一員原繫在外題補今改設
副將則内河參將已屬無人嗣後太湖内河副
將員闕準將川沙吳淞二營外海恭將題補至
江南内河游擊十員均應升内河參將今太湖
内河參將一員已改副將内河游擊永無升轉
之期而内河都司以下各官亦因之壅滯應令
該督提將江南内河游擊詳加試看如果熟悉
洋面情形宜於外海者簡選題明遇有外海恭
將員闕準其題補曾豫保者準其掣補再江南
内河游擊原繋水路兼防營分倘内河游擊不
能熟悉外海情形其中有長於陸路者亦令該
督提詳加試看具題以陸路補用又奏準雲
南劎川協改為劎川營維西營改為維西協其
原設副將參將都司守備仍準在外題補十
四年議準四川設總督管巡撫事除將撫標原
有左右二營即改為督標左右二營外再增中
軍一營設中軍副將並中軍都司各一人由該
督撫簡選材技諳練勝任者題補至撫標原設
參將游擊向歸部推選今改為督標左右二營
仍照舊歸部推選又覆準陜西安西提標原
繫中左右三營今增設前後二營各設游擊一
員守備一員令該督簡選題補又議準直隸
河道總督事務既改歸直隸總督兼理所有河
標左右營中軍副將改為天津鎮屬務關路參
將左營中軍都司改為務關路參將中軍守備
至河標右營游擊原繫通州協張灣營守備於
雍正九年題改都司今應改為張灣營都司仍
屬通州副將兼轄其右營守備原繫崔黃營守
備改設今應仍改為務關路崔黃營守備至見
今改設之張灣營都司並務關路參將及中軍
守備地處衝要為舟車都會催漕防汛責任綦
重非諳練漕河之人不克勝任遇有員闕均令
該督簡選題補又議準四川阜和一營在泰
寧二百里之外遠處極邊為西藏出入要路且
四面番夷環處各土司皆歸綂轄其游擊一員
守備一員均令該督等簡選題補十五年議
準四川建昌鎮屬之兒斯堡因賊番劫殺設立
瀘寧營參將一員左右軍守備二員自設官以
來番民漸次向化已將右軍守備裁汰近来番
民皆已安静應將參將裁汰又松潘鎮屬之漳
臘營地處極邊原設游擊不足以資彈壓應改
設參將其員闕仍準在外題補十七年題準
四川松潘鎮屬南坪一營孤懸番地應將守備
改為都司仍準在外題補十八年議準福建
漳州鎮標左營游擊守備原繫題補之闕右營
游擊守備原繫部推之闕海澄漳浦二營游擊
守備亦原繫題補之闕今海澄漳浦二營改為
鎮標左右二營所有游擊仍列為題闕守備改
為部推其鎮標原有左右二營改為龍巖平和
二營繫屬專營所有游擊守備均準在外題補
又議準四川威茂協副將移駐維州改為維
州協副將其左營中軍都司移駐舊保右營都
司移駐雜谷閙仍均準在外題補其威茂地方
設茂州都司一員該督提簡選題補仍歸維州
協副將管轄又議準廣東增城營參將分防
增城龍門從化花等四縣為通省陸路參將第
一要闕應令該督提於通省合例人員内簡選
題補又奏準蘇松鎮標右營狼山鎮標左營
各游擊太湖協左營守備均改都司仍令該督
提簡選題補又奏準福建興化協左營漳州
城守營閩安協左右二營各游擊均改都司仍
準在外題補又奏準浙江大荆營寧波城守
營溫州城守營各游擊均改都司仍準在外題
補又奏準湖廣鎮筸鎮標前營游擊改為都
司仍準在外題補又奏準陜西督標副將中
軍守備甘肅提標後營涼州西寧各鎮標前後
二營興武營靖邊營臨洮營各游擊均改都司
仍準在外題補又奏準四川松潘建昌各鎮
標右營游擊均改都司仍準在外題補又奏
準廣東瓊州鎮標右營游擊改為都司仍準在
外題補又奏準雲南臨元永順鶴麗永北開
化各鎮標左右二營游擊均改都司仍準在外
題補又奏準貴州古州威寧各鎮標右營大
定協左右營各游擊均改都司仍準在外題補
又奏準河東總河督標中軍副將中軍守備
改為都司仍準在外題補十九年議準福建
漳州城守營守備原繫題補之闕今改為部推
又議準浙江海塘左右兩營守備原繫題補
之闕今海塘工程平穩毋庸巡防所有兩營守
備應行裁汰將左營守備改為杭協城守營中
軍守備右營守備改為乍浦右營守備其乍浦
原有中軍守備亦原繫題補之闕今改為乍浦
左營守備以上守備三闕均仍準在外題補
一調補事例江西廣信營饒州營各參將鉛山
營浮梁營武寧營永新營各都司福建臺灣總
兵官三年俸滿由部將該省見任總兵官開列
具題請
旨調補臺灣協澎湖協北路協各副將游擊都司守
備臺灣城守營南路營各參將守備臺灣鎮標
中左右三營游擊守備北路淡水營南路下淡
水營各都司廣東崖州營參將守備廣西新太
協副將都司守備融懷營參將守備右江鎮標
中左右三營隆林營思恩營各游擊守備鎮安
協慶遠協各都司守備上林營龍憑營馗纛營
三里營上思營各都司東蘭營守備雲南昭通
鎮標中左右前四營游擊守備鎮雄東川廣南
元江各營參將守備以上各官遇有員闕該督
撫簡選諳練老成熟習風土之人題請調補
又定福建臺灣澎湖副將三年參游都守二年
千把三年均届期調補雍正二年議準廣東
陸路各官内有情願效力水師者於每年出洋
巡哨時随同演習果能熟習水務可發縱指使
者以水師員闕或升或調酌量題請七年奉
旨凡遠省煙瘴地方文武官員闕例將本省熟悉風土
之人調補朕思煙瘴地方大半繫邊遠簡僻若槩行
調補不令升補未免強幹之員轉駐簡僻之所止圖
挨俸無所表見而才具可用有志上進者或生苟且
因循之習亦未可定嗣後凡遇煙瘴地方文武官員
闕向例調補者著該督撫提鎮等於屬官内秉公酌
量若有可以題升之人即具題請旨升授若繫應調
之人仍照舊調補升調兼行不拘一格總期人地相
宜材職相當以副朕鼓舞裁成之至意倘有應行調
補之人不願前往而該管上司聽其規避或有不應
題升之人而該管上司徇情題升經朕察出定行從
重議處八年議準福建臺灣水師營游擊守備廣
東崖州水師營參將守備俸滿之日該督提察
覈具題調回内地竢本省水師員闕題請調補
乾隆四年奉
旨廣西右江水土惡劣地方其駐劄參守等官皆準
分别年限報滿候升而總兵官以繫特簡大員不
準移調於情理未協應令該督撫悉心斟酌或量
移善地駐劄如不便移駐亦當於通省總兵官内
限年移調著定議具奏欽此遵
旨議準廣西右江總兵官三年俸滿該督提題報到
日由部將左江鎮並附近右江鎮之貴州安籠
鎮廣東右翼高州各鎮總兵官職名開列具題
恭候
欽點一人調補其所遺員闕即將右江總兵官補授
七年奉
旨朕從前因右江總兵官員闕地處邊瘴水土惡劣
是以降旨令三年調換今二年之内連故二鎮朕
心深為軫惻覽本内開列之人恐亦未必熟習右
江風土或於附近總兵副將内熟習風土者簡選
升調一人或將右江總兵官改為副將並酌量移
駐與見在駐劄地方相離稍遠以免瘴癘著該部
詳議具奏欽此遵
旨議準右江鎮駐劄地方水土最為惡毒其員闕雖
將附近右江之貴州安籠鎮廣東右翼高州鎮
同左江總兵官開列請
旨調補恐未必熟習右江風土難免瘴癘之虞若遽
議移駐則邊疆要地無重鎮弹壓亦屬非宜嗣
後應令該督提於本省副將内擇其熟習右江
風土者簡選題升如本省副將不得其人於廣
東通省副將内一并簡選如仍無可題之人該
督提豫將兩省副將無可題補緣由報部即比
照吏部廣東瓊州府屬煙瘴地方用附近雲貴
等省人員之例將各省見任副將内籍隸兩廣
湖南雲南貴州等五省人員開列具題恭候
欽點補授竢俸滿之日即行報部調回内地遇有各
省總兵官員闕由部具題請
旨補授八年議準湖廣苖疆之沅州辰州施南永
綏永順寳慶靖州七協副將臨武宜章桂陽三
營參將遇有員闕該督提於通省副將參將内
簡選調補十年議準湖廣永綏靖州二協副
將桂陽營參將皆最要苖疆如遇員闕該督提
先盡内地合例副將參將簡選調補如内地實
無可調之人於疏内聲明由部將豫保人員掣
補其沅州辰州寳慶施南永順五協副將宜章
臨武二營參將皆次要苗疆如遇員闕該督提
於内地簡選副將參將調補倘一時不得人地
相宜由部以卓薦一等記名之人開列請
旨補授又議準臺灣水師陸路各外委員闕均就
臺兵考拔三年報滿與内地外委互相調補
十八年奉
旨右江總兵一官地處邊瘴水土惡劣必得與該處
服習者始可題補若所保人員内有遇降革事故
該部即按例議駮恐一時難得相宜合例之人而
總兵大員膺封疆重寄今秪由該督提簡選請旨
補授亦非慎重簡畀之意嗣後右江總兵官將届
俸滿著該督卽於本省副將内豫行簡選不必拘
以有無事故但擇其人地相宜堪勝總兵官之任
者擬定正陪送部引見候朕簡用又奏準廣西
右江鎮標左營游擊改為都司仍準在外題補
一降調補用順治年間定提督降一級不補總
兵官降銜一等借補副將如降二級及總兵官
降一級皆以副將用若降級多者依次以參將
等官補用副將降一級補恭將參將降一級補
游擊游擊降一級補都司都司降一級補守備
守備降一級補守禦所千總守禦所千總降一
級補衛千總衛千總降一級補營千總營千總
與門千總降一級補把總把總無級可降革職
以上應補副將者竢人文到部之後遇有員闕
與應升之人一同開列恭將以下衛千總以上
挨班補用應補營千總把總者到部後分發各
該員原籍附近省分交該督撫提鎮與該省應
行考拔之千總把總一例考驗拔補門千總降
一級應補把總者分發巡捕營以把總拔補
康熙三十七年議準巡捕營各官降級調用者
照所降之級仍以巡捕營用雍正十三年議
準降級調用武職各官如有奉
特旨從寬免其降調仍以原官補用者準以原官補
用餘按所降之級降補乾隆十七年奏準外
海水師降補人員因並無部推之闕該員等到
部後皆奏請引
見或發往該員本省或發往鄰省有外海水師之題
闕者交與該督等以該員應用之闕酌量題補
至内河水師降補人員向來未有辦過成例該
員等一經降調赴部其恭將游擊尚有部推之
闕可以銓補至守備一項部推雖有八闕先經
奏準第一闕用水師藍翎侍衛第二闕用造册
送部選用之水師年滿千總再有闕出均照此
輪用在案是降調赴部應補内河水師守備無
班可歸按内河水師守備題闕江南十有二廣
東三嗣後内河水師守備照外海水師之例遇
有降調守備者由部引
見請
旨發往有内河水師守備題闕之江南廣東二省交
與該督等與應補人員一例酌量題補再察内
河水師部推都司止有四闕亦經奏準補用水
師藍翎侍衛如有降補都司之人亦無班可歸
察内河水師都司題闕江南四浙江一嗣後遇
有降補都司赴部者並照守備一例辨理
一引
見事例順治年間定巡捕營參將游擊守備及門千
總推升外任時引
見請
旨補授康熙六十一年議準在部投供候選副將
以下門衛千總以上得選後引
見請
旨補授其見任論俸推升恭將以下守備以上均停
其引
見由部具題奉
旨後將劄票封發該督撫提鎮詳加驗看如有年老
有疾人材不及者即題明勒令休致部中别行
推補如將年老有疾人材不及者給發劄票令
其赴任不能供職將該督撫提鎮照徇庇例議
處雍正十一年奉
旨嗣後雲貴兩廣福建四川參將以上人員除未經引
見外若有引見已過三年應令赴京者著該督撫先
行請旨不必卽令起程
一升銜留任順治初年定武職記名各官已經
選升别任者其原任除繫水師營緊要者許該
督撫提鎮題請以升銜畱任外其餘一槩不準
乾隆二年議準陜西甘肅四川廣西雲南貴
州武職各官俸滿推升他省者應否以升銜留
任請
旨遵行如升銜留任之員實能稱職該督撫等察明
遇有員闕無論應選應題準其照升銜題補若
推升他省因與人地相宜不便即令升去經該
督撫等題留者其員闕或經補用有人該員遇
有本省題闕準其題補十年議準陜西甘肅
四川廣西雲南貴州各官推升他省經該督撫
題留者向來遇有題闕準其題補但該員原闕
或别經補用有人而應題之闕部中又以豫保
之人掣補未免守候需時應將陜西甘肅四川
廣西雲南貴州題留各官其原闕别經補用有
人畱於該省候闕者遇有該省應題之闕停其
將豫保之人掣補卽將題留各官按照相當之
闕指名請
旨補授十三年
諭向來河工武職原不諳營伍該部論俸推升他處
旣於營務無益而河工轉少一熟練之人是以該
總河每每奏請留任該部亦必議準似此一升一
留習為故套員闕又復久懸殊非體制嗣後此等
河工武職遇推升時作何留工升用之處該部定
議具奏欽此遵
旨議準江南河營參將一員游擊二員守備二十員
河東河營守備三員直隸河營守備一員若皆
於本營題補則大闕無多而直隸河南山東各
營又無大闕可補若皆以升銜留任則千把以
及河兵難得進身之路嗣後參將如小銜者推
升時加銜一等留任直加至參將銜仍留原任
於開列副將本内聲明游擊如小銜者推升時
加銜一等留任直加至游擊銜仍留原任有參
將闕題補如無參將闕論俸推升仍加銜畱任
小銜守備如應升時加銜一等畱任直加至署
都司銜仍畱原任有游擊闕題補如無游擊闕
論俸推升仍加銜留任其守備員闕仍照舊於
河營千把總内簡選遞行題補拔補以上游擊
應升參將署都司銜應升游擊之守備守備應
升都司其中果有弓馬優嫻長於營伍者該督
豫出考語造册送部遇有河標應題之闕與該
員銜品相當者亦準酌量題補十五年覆準
臺灣孤懸海外遠隔重洋必得熟練之人方於
地方有益若調臺未滿又復推升他省頻易生
手實於要地未宜應將臺灣見任游擊如値較
俸推升之時停其推升他省加銜一等仍留原
任竢該員臺俸期滿該督提題報照例升用
十八年議準内河水師各官向與陸路通行較
俸遇應升時有水師員闕即行升用若無水師
員闕皆加銜留任按内河水師各官既必湏以
水師之闕升用應止於水師内較俸升轉其外
海水師及河營各官均由在外題補不由部推
但從前亦與陸路通行較俸遇應升時加銜留
任仍竢題補徒屬虚文嗣後應聽各該督提酌
量題升均無庸與陸路較俸升轉亦不必加銜
留任
一武職養親乾隆元年議準武職大小各官除
見辦緊要機務不準告終養外其餘父母祖父
母年七十以上家無以次成丁許回籍終養或
雖有兄弟而篤疾不能侍奉與母老雖有兄弟
而同父異母皆許回籍終養其父母年至八十
以上雖家有次丁者亦許回籍終養各將終養
情由呈報該上司轉詳督撫提鎮取親供印結
題明終養倘有假捏規避將本官革職出印結
官降二級調用不行詳察轉報之該管上司罰
俸一年九年
諭向來文官原有親老調補近省之例武職雖與文官
不同其為養親則一但改歸本省補用殊多未便若
於附近省分改補亦屬可行著該部議奏欽此遵
旨議準武職各官因親老改補近地者發往原籍附近
有題闕省分交與督撫遇闕題補竢該員應補
之日該督撫報部仍竢原授之任有闕題請調
補
一病痊起用康熙十一年題準提督總兵官除
年老有疾題請休致外其年力未衰因患病回
籍調理者病痊之日原籍督撫驗看具題若在
原任省分調理者病痊之日該省督撫驗看具
題均送部引
見候
旨簡用又題準副將以下衞千總以上各官因病
告請休致者該督撫提鎮委驗題請休致若告
病涉虚本官革職委驗出結官降一級調用具
題之督撫提鎮罰俸一年提鎮告病由總督驗
看具題無總督者巡撫具題若告病涉虚本官
降二級調用代題之督撫降一級留任雍正
七年
諭向來外官告病回籍者不復再行起用朕從愛惜人
才起見已降旨定例於該員告病之時該督撫若看
其居官尚好即於本内聲明竢將來病痊之後赴部
引見仍以原官補用文職已有此例文武本屬一體
以後武職告病者悉照文職之例行欽此十一年
議準副將以下衞千總以上除年老有疾告休
者不復起用外其年力未衰一時患病平日居
官好經該督撫提鎮題請觧任調理者於病痊
之日驗看具題送部引
見仍以原官補用又奏準營千總把總患病告請
調理除尋常供職者不復起用外其有居官好
人材尚可驅使者該督撫提鎮委驗出結於文
内聲明準其解任調理病痊之日報部補用倘
規避捏飾本官革職委驗出結官降二級調用
不行詳察轉報之該管官罰俸一年乾隆八
年奏準武職除年老有疾告休者不復起用外
其有年力未衰一時患病平日居官好該督撫
提鎮請解任者游擊以下各官準其回籍調治
竢病痊之日即令原籍督撫照例驗看具題送
部引
見仍以原官補用至副將參將令該督撫提鎮於題
請解任調理本内將應否令其回籍之處聲明
請
旨十七年奉
旨兵部議奏滿千總因親老請改補近省一摺滿洲
在旗原有行走之處何必改補近省嗣後此等員
弁如有以親老為請者皆令回旗在原處行走
十八年議準巡捕南營游擊先因推升四川撫
標右營游擊奉
旨以升銜留任今病痊起用例應坐補原闕但旗員
若照綠旗官員坐補原闕之例發川候補於旗
員體制殊為未妥請將該員發交巡捕營仍以
游擊補用嗣後旗員遇有升任遠省以親老留
任仍應坐補原闕者即照此辦理
一迴避事例原定雙月單月選補各官均迴避
本省又定外海内河水師及河營各官不拘
本省之人均準題補又定屬官於上官有錢
糧盜案考覈賢否等項屬其管轄若繫同族雖
服制已遠而聚族以處者令官卑者迴避至支
分派遠散居各省各府籍貫迴異者毋庸迴避
若在五服之内雖住處不同仍令迴避其外婣
親母之父與兄弟妻之父與兄弟已之女壻適
甥均令官卑者迴避如有應迴避不行申報迴
避者降一級調用雍正十一年議準豫行保
舉各官亦應分别迴避嗣後陸路都司以上於
本籍五百里外員闕籖掣補用守備於隔府别
營員闕籖掣補用至水師各官不拘籍貫營分
遇有該員應升之官準籖掣補用乾隆五年
奏準開列陸路總兵官時仍將迴避本省於摺
内聲明九年議準有題闕省分除水師河營
各員闕毋庸迴避本省其内地陸路各官籍隸
他省者原屬居多遇有員闕將他省之人簡選
題補本省之人槩不得題補本省之闕如該督
撫提鎮等違例題補者交部議處至邊疆苖疆
各官亦應迴避本省但地方既屬緊要用人稍
當變通如遇員闕令各該督撫提鎮先盡籍隸
他省之人簡選勝任者題補如果無籍隸他省
之人照豫保之例陸路都司以上於本籍五百
里外守備於隔府别營均準其題補仍於疏内
將無他省之人可題及該員籍貫營制里數逐
一分晰聲明給咨送部引
見恭候
欽定如再不得其人令該督撫提鎮奏請由部將卓
薦保列一等記名之人開列請
旨簡用又議準八旗滿洲補用外任從前並未議
及應行迴避之例但綠旗各官定例内服制已
遠而聚族以處者仍令迴避其支分派遠散居
各省各府者毋庸迴避至滿洲親族服制雖遠
其住居皆在
京師非若漢人散居各省各府者可比似應與綠
旗武職迴避之例稍加分别嗣後八旗補用外
任者在五服之内令其迴避其五服以外服制
已遠毋庸迴避十二年議準副將參將無論
水師陸路均迴避本省游擊都司守備準於五
百里外及隔府别營題補至千總本屬微員發
往他省不免俯仰拮据之慮仍留本省題補不
必迴避又議準河營參將員闕令該督於籍
隸他省之河員内簡選題補如果無籍隸他省
熟諳河務之人準於本省人員内保題請
旨補用仍將緣由於保題疏内聲明又覆準副將
參將原繫大員恐滋瞻顧廢弛之弊是以均令
迴避本省但水師與陸路不同若必盡用他省
之人恐一時不能熟練情形轉於水師無益嗣
後陸路副參仍迴避本省其水師副參毋庸迴
避倘瞻顧廢弛擾累地方該督撫提鎮題參從
重議處又覆準豫保注册應升副恭之參游
内有籍隸本省者於鄰近省分調掣江蘇安徽
互相調掣湖北湖南互相調掣雲南貴州互相
調掣福建浙江廣東互相調掣陕西甘肅四川
互相調掣十五年議準定例内地陸路各官
不得題補本省之人至邊疆苖疆各省如無他
省之人可題本省之人自都司以上於本籍五
百里外守備於隔府别營均準其題補原指邊
疆苖疆之省分而言乃各督撫提鎮有將内地
陸路均援此例題請者實與定例不符嗣後雲
南貴州四川廣西陕西甘肅湖廣等省地處險
要及切近苖獞之營汛仍照例聲明辦理其餘
内地槩不準援照此例題請如仍違例題請將
該督撫提鎮請
旨交部議處
一丁憂事例順治初年定武職大小各官遇有
親喪在任守制二十七月照常供職不準回籍
康熙二十六年議準提鎮丁憂由督撫題報
副將丁憂屬將軍轄者由將軍題報屬督撫轄
者由督撫題報其專屬提鎮轄者由提鎮題報
皆離任回籍守制服滿之日起文赴部候補參
將以下遇有親喪皆在任守制雍正二年議
準參將以下各官遇有親喪除軍機調遣不準
給假治喪外其餘無論獨子與非獨子父母在
任故者準給假歸葬在籍故者準給假奔喪該
將軍督撫提鎮酌量定限如任所與原籍近者
不得過六月遠者不得過十月將給假日期報
部事畢依限回營若於定限之外藉端遲延逗
遛者照赴任違限例議處衛所官親喪亦照此
例行若見在運糧者運糧回日準其給假凡遇
親喪各官二十七月之内遇
朝賀祭祀一應慶典免其齊集行禮未滿服制之
前不行升轉較俸升轉之日將回籍治喪離任
月日扣除七年奉
旨官員在任守制者若遇朝賀筵燕祭祀典禮齊集之
處準委屬官代行再官員偶患風寒肢體等疾亦準
委屬官代行其代行緣由提鎮報明禮部副參以下
報明督撫提鎮十三年十一月奉
旨三年之喪不得嫁娶違者奪爵褫服乾隆三年
議準官員出繼為人後者遇本生父母身故提
鎮由督撫題報副將由該管之將軍督撫提鎮
題報皆準回籍治喪一年限滿起文赴部候補
參將以下各官除軍機調遣不準給假其餘報
明督撫提鎮給假回籍治喪依限回營辦事以
聞訃之日為始一年内停其升轉至較俸升轉
之時將給假離任月日扣除又議準見任官
遇有親喪未經報部之先已論俸推升其原任
已補授有人者令赴新任辦事接扣服滿日報
部如報部之時原任尚未補授有人者將所升
之任扣除别補該員仍留原任竢服滿後再行
升轉四年覆準定例參將以下在任守制服
未闋之前不準升轉此原指見任實授之官而
言至分發各項候補人員到營之後随衆差操
適遇親喪若不準其委署則無俸薪養廉難免
拮据况其間有才技兼優之人恐日久閒曠不
免生疎嗣後各項候補人員遇有親喪除於二
十七月内不準題補拔補外若遇人地相宜之
任準其一例簡選委署竢服滿後照例題補拔
補六年奏準在部候選候補各官於籖掣得
官之後未經給劄之先遇有親喪取具同鄉京
官印結令其回籍守制竢服滿日起文赴部候
補如已經給劄者照見任官例給假治喪十
二年
諭副將丁憂者例應離任守制竢二十七月期滿始
行補用但旗員向皆持服百日期滿即行當差並
不竢二十七月且滿洲官丁憂後三年内並無差
使閒散安居不但於生計無益人亦漸至頽惰嗣
後除提鎮内丁憂者皆深知簡用之人朕酌量委
用外其選用副將之旗員内遇有丁憂由侍衛升
用者著在一等侍衛上行走由前鋒參領護軍參
領驍騎參領等官升用者著在各原處行走遇參
領副參領員闕卽行坐補由世爵升用者著仍在
原爵行走若由步營及王府升用者原處無品級
相當之闕臨時著該旗辦理具奏請旨以便酌量
委用竢二十七月期滿應行補用時仍著照例補
用欽此
一停止入籍康熙五十年議準見任及丁憂休
致事故解退之提鎮並副參游都守等官皆不
許在任所置立産業入籍如有已經置立者限
六月内變賣回籍五十一年奉
旨武職駐劄地方不許入民籍立産業其已立産業者
令變賣回籍若身殁後有實不能遷移者督撫察明
具奏請旨雍正元年議準提鎮副將均繫大員不
許在見任地方置立産業卽丁憂休致事故解
退之後亦不許在彼入籍居住此内或於任内
置有産業已經身故實有不能回籍者該督撫
具奏請
旨參將以下各官任所置有産業或本身丁憂休致
事故解退或已經身故子孫留住任所有欲在
彼入籍者該地方官呈報督撫準其入籍居住
田土丁糧與土著一例輸納乾隆二年議準
緣事革職之人果無原籍可歸如任所安葬祖
父墳墓閱年已久不得已欲在彼入籍者副將
以上等官該督撫具奏請
旨恭將游擊都司該督撫察覈報部由部移咨該員
原籍如果無産業宗族該原籍地方官出具印
結送部準其入籍如有假捏將本人照例治罪
押令回籍不行詳察出結之地方官照濫行出
結例議處至守備以下革職微員原籍如果無
産業墳墓取結報部準其入籍十八年
諭各省武職大員在任所置立産業身故後子孫不
能回籍該督撫代為具奏請旨者多卽準行及按
之定例則武職原不許在任所置産入籍康熙年
間曾通行稽察予以半年之限勒令回籍随降旨
設有身故者準令代奏請旨此蓋辦理之初加恩
寬䘏而其後遂相沿成例此該部濫觴非初制也
武職雖無民社之寄然於在任時憑藉威勢安保
無營私侵占諸弊且以建旄擁節之大員求田問
舍多方為子孫計又安望其能整飭營伍彈壓地
方耶苟非生前置産則身故以後子孫當經營歸
殯又何暇置産其有産者率在任時違制所置督
撫不行恭出耳嗣後武職大員仍照舊例不許在
任所置産入籍督撫亦不得代為奏請該部通行
傳諭知之欽此
一更復姓名康熙三十七年議準官員改復本
姓名者恭將以上該督撫等具題游擊以下均
咨部注册該督撫仍於年終彙題各照改復姓
名換給劄付
欽定大清會典則例卷一百六
