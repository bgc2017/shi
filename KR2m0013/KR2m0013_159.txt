欽定大清會典則例卷一百五十五
太僕寺
國初置太僕寺附於兵部武庫司直隸山東河南
江南額徵馬價六十餘萬兩解寺貯庫歲終考
覈奏銷至
廵幸沿途需用馬駝由寺豫備應用康熙七年議
凖直省額徵馬價銀歸戸部考覈奏銷九年
以兵部大庫種馬二場歸寺管理雍正三年
建本寺衙署乾隆六年奏凖本寺口外兩翼
馬場均齊賞罰及
扈從料理行營駝馬並支領錢糧雖設有員外郎主
簿等官向未分定職掌亦未鑄給印信一切稾
案惟以畫押為憑恐日久弊生難免偷改抽換
及彼此推諉應將見在員外郎八人分為左右
二司以
廵幸需用黃布幔城網城及分撥牽領馬駝等事歸
左司承辦以兩翼馬場均齊賞罰等事歸右司
承辦以題奏本章承發文移等事歸主簿承辦
筆帖式十有六人以十人分於左右二司六人
分於主簿廳其左右兩司及主簿廰各鑄給印
信以昭信守十四年奏凖本寺承辦口外兩
翼均齊賞罰暨
廵幸沿塗辦理行營䭾載黃布幔城網城並撥給駝
馬等事皆關緊要額設司官不敷於筆帖式内
遴選二人給以委署主事銜仍照本職食俸升
轉
一
扈從康熙年間定
京城御河橋東直門及通州之張家灣三處各設
一館餧養駝一百五十隻以備
廵幸䭾載行營幔城網城其駝於三月趕赴天津牧
放五月趕赴口外牧放九月回館餧養每駝日
支豆六升草二束在館廐長一人月給銀三兩
歲給米四十八斛廐副五人廐丁二十一人均
月給銀一兩米一斛每人各養場内馬一匹以
備乘騎至每年員外郎以下等官及廐長等隨
往兩翼印烙察點孳生暨
扈從辦理行營等事皆用館内所養之馬守館人八
名每人給地三十五畝令其取租以作工食
又定馬場官員因公事來京於御河橋館内住
宿每人日支口糧米二升隨來兵丁人等每名
日支米一升馬每匹日支草一束均移咨戸部
支領又定恭遇
廵幸由寺開列堂官職名請
旨簡用一人
扈從辦理行營幔城網城之事司官筆帖式酌量帶
往用駝百隻凖帶餘駝十八隻凡中塗駝有疲
乏殘廢者奏明凖以所帶餘駝更換倒斃者察
騐耳尾注册亦以餘駝撥補沿塗每駝日支草
一束豫咨戶部行令該管官照數供應隨往之
廐長等移咨戶部每人日給盤費銀一錢三分
乾隆十六年奏凖八旗佐領下合計額設駝
八百餘隻嗣後䭾載幔城網城在於八旗額設
駝内取用所有太僕寺餧養駝百五十隻並在
館廐長廐副廐丁及守館人等悉行裁汰十
七年奏凖三館餧養駝既經裁汰所有房屋應
行交部辦理但向來蒙古官兵來京支領俸餉
及遞送文移均在御河橋館内住宿應將此館
存留其東直門張家灣二館並看館人原給地
畝一幷交部辦理再原設廐長廐副廐丁共二
十七人每年出場印烙察點孳生馬匹及辦理
行營等事皆隨往承辦未便槩行裁汰應酌留
十人仍給本身錢糧以供前項差使再天津原
有牧駝葦地一區應一幷交部辦理至本寺司
官筆帖式等出場並
扈從均騎三館所養之馬今既經裁汰嗣後如遇此
等差遣司官筆帖式照護軍校例廐長等照驍
騎例移咨兵部撥給官馬戶部給與路費所需
帳房移咨工部支領事竣繳還
一司牧
國初定口外兩翼騍馬羣每羣設牧長一人牧副
一人牧丁十人騸馬羣每羣設牧長一人牧副
一人牧丁十有二人均於蒙古内按各該旗選
補牧長人等所需鞍轡每人各一副飼秣所需
木槽鍁鐝鑞杓等項每羣各二件均五年一次
移咨工部給發由兵部撥車運送到場若增設
馬羣照增設之數咨取康熙三十三年奏凖
騸馬羣牧丁每羣各增二人四十四年奏凖
左右兩翼各設總管一人於在京應用人内簡
選題請補授三年報滿更代届均齊時本寺堂
官親往口外察騐該員經管之馬分别孳生及
倒斃多寡交與該部議叙議處又議凖兩翼
各設騍馬羣翼領一人騸馬羣翼領一人遇有
員闕將應升之人引
見補授四十五年奏凖兩翼馬場總管各鑄給關
防以專職掌又議準總管準戴孔雀翎翼領
準帶藍翎又議準兩翼馬場牧長牧副牧丁
每月各給銀一兩三年連閏共三十七兩一次
彙總給發雍正元年議準牧長牧副牧丁每
月應給銀停其彙總給發每年春秋二季由寺
移咨戶部照數支領又議準牧長内有當差
年久勤慎者簡選授為恊領每翼騍馬羣四人
騸馬羣一人兩翼共設十人定為八品又奏
準兩翼總管停用在京人員於察哈爾佐領等
官及世爵内簡選一人馬場翼領等官内簡選
一人擬定正陪由寺引
見補授又奏準馬場副管兩翼共設一人防禦兩
翼各設一人驍騎校兩翼共設三人護軍校兩
翼共設八人護軍兩翼共設三百十有四人每
翼各以護軍五十人專司捕盗其餘入於牧長
等内當差副管員闕於防禦内簡選防禦員闕
於驍騎校内簡選驍騎校員闕於護軍校内簡
選護軍校員闕於護軍牧長内簡選均由總管
保送到寺擬定正陪引
見補授至驍騎校三人除每翼各分一人外餘驍騎
校一人同副管一人於兩翼輪流補用如副管
於左翼補授則以驍騎校歸之右翼副管繫右
翼補授則以驍騎校歸之左翼均報兵部注册
至兩翼翼領員闕於協領内簡選協領員闕於
牧長内簡選亦由總管保送到寺擬定正陪引
見補授又奏準兩翼總管定為正四品副管防禦
定為正五品翼領定為正六品協領定為正七
品賞給半俸有世爵銜大者照大銜食俸護軍
月給銀二兩並牧長等月給銀由該總管造册
送寺覆覈移咨戶部給發八年奏準騍馬羣
牧丁每羣各裁二人十年奉
旨馬場官員照八旗察哈爾之例賞給全俸乾隆十
三年奉
旨上駟院所屬馬場其統轄管理有副都統職銜總
管一人太僕寺馬場每翼雖有蒙古總管一人並
無統轄大員亦應補授統轄總管欽此又奏準
馬場統轄總管鑄給關防以專職掌
一牧課原定每年春季本寺滿堂官一人往口
外將馬駒騐騸秋季往口外將騸過三歲之駒
撥給入羣每三年將馬場均齊一次届期奏請
欽點前往至員外郎每年春季往口外稽察孳生倒
斃各數並訓練馬駒逐一印烙秋冬往口外驗
視肥瘠並訓練馬駒有未印烙及印烙糢糊者
補行印烙又定騍馬羣每三年均齊時比原
額孳生多者議賞孳生少及闕額者議罰騸馬
羣均齊時倒斃少者議賞倒斃多者議罰其馬
駒内如得調習馴良者送進
御廐備用又定馬場賞罰於題奏奉
旨後委司官筆帖式前往會同該總管頒賞懲治應
罰之馬照數追交入羣康熙十七年題準太
僕寺官員不許擅騎羣内之馬又議準騸馬
羣訓練不熟不堪騎用一分以上者該管官罰
俸三月二分以上者罰俸六月三分以上者罰
俸九月四分以上者罰俸一年五分以上者降
一級畱任六分以上者降二級留任七分以上
者降三級調用至牧長牧副牧丁等訓練不熟
不堪騎用五匹以上至二十匹者牧長鞭一百
牧副牧丁鞭八十二十匹以上者牧長鞭一百
降為牧丁牧副牧丁鞭一百若訓練純熟皆堪
騎用者牧長賞豹皮端罩一件毛青布十疋牧
副牧丁各賞毛青布十疋四十一年議準騍
馬羣三年之内三馬應孳生一匹於應孳生額
數之外多孳生一百六十匹以上者賞牧長毛
青布六十疋牧副四十疋八十匹以上者賞牧
長毛青布四十疋牧副二十疋一匹以上八十
匹以下者賞牧長毛青布二十疋牧副十疋於
應孳生額數之内少孳生五十匹以下者牧長
牧副牧丁各鞭四十牧長仍罰牲畜一五百匹
以下者牧長牧副牧丁各鞭五十牧長仍罰牲
畜一七百匹以上者牧長牧副牧丁各鞭六十
牧長仍罰牲畜一九若於原均齊時所給數内
闕少者將牧長牧副牧丁各鞭八十牧長仍罰
牲畜二九至該管翼領統計所管馬羣如七羣
八羣得賞者賞翼領緣領羊皮段袍一件毛青
布二十疋九羣十羣得賞者賞狼皮或狐皮端
罩一件毛青布二十疋十一羣十二羣以上得
賞者賞狼皮或狐皮端罩一件緣領羊皮段袍
一件毛青布二十疋如七羣八羣受罰者翼領
罰牲畜一九九羣十羣受罰者罰牲畜二九十
一羣十二羣以上受罰者罰牲畜三九若所管
馬羣賞罰各半者翼領無賞無罰又議準馬
場應賞皮袍端罩移咨工部給發布疋移咨戶
部給發運送車及護送兵移咨兵部給發雍
正元年議準協領所管之馬如十二羣至十四
羣得賞者賞毛青布十疋十五羣以上得賞者
賞毛青布二十疋十羣至十四羣受罰者鞭五
十十五羣以上受罰者鞭六十三年奏準總
管所管馬羣除騸馬羣並兼入騸馬羣騍馬羣
之小馬䮘馬馬駒外孳生以五百匹為一分闕
少原額以二百匹為一分孳生一二分者存案
三分者加一級三分以上者按其分數存案加
級闕少不及一分者免議闕少一分者罰俸六
月二分者罰俸一年三分者降一級畱任四分
以上者革職又議準馬場蒙古有犯罪應罰
馬者改為罰牛又議準兩翼騸馬騍馬以一
百六十八羣為定額騸馬十六羣不過五千匹
騍馬一百五十二羣不過三萬五千匹合共以
四萬為止四萬之外多餘者奏明請
旨四年議準每年由寺稽察馬場照例具奏仍交
兵部詳覆覈奏又奏準每年察點馬場之後
所有倒斃馬皮交張家口監督收領於年内解
送到京令製造庫擇其堪用者存畱不堪用者
由寺照時價變賣將價銀奏交戶部如監督故
意遲延不依限解送者察參五年奏準協領
所管十八馬羣内十二羣以上得賞者賞毛青
布十疋若皆得賞者賞毛青布二十疋有因馬
羣受罰應鞭五十六十者均停其鞭責罰牲畜
一七八年奏準騸馬羣將原交之數作為十
分一年内倒斃一分者仍準賞給牧長賞毛青
布二十疋牧副十疋倒斃二分者無賞無罰倒
斃三分者牧長罰馬一五入於馬羣牧副鞭四
十若倒斃過多牧長牧副牧丁各鞭一百牧長
降為牧丁仍罰馬三九入於馬羣十三年議
準統轄總管通計兩翼之馬孳生以千匹為一
分闕少原額以四百匹為一分多孳生一二分
者存案三分者加一級三分以上者按其分數
存案加級闕少不及一分者免議闕少一分者
罰俸六月二分者罰俸一年三分者降一級畱
任四分以上者革職十五年覆準場内馬駝
有病者該管協領加意調治若繫齒老殘傷倒
斃者騐明印烙剝取其皮注册十日内報翼領
翼領報總管總管報統轄總管於夏冬二季造
册報寺察覈
一牧場康熙年間定兩翼牧場統計見有之馬
均勻分配定為騍馬四十羣騸馬八羣十一
年奏準場内生癩之馬由總管開報每匹用藥
一兩在上駟院支取調藥蘇油八兩在戶部支
取二十三年增騍馬二十四羣三十三年
增騍馬十六羣三十六年增騍馬四羣騸馬
八羣三十九年增騍馬三羣四十五年增
騍馬六羣四十八年增騍馬二十七羣四
十九年增騍馬八羣雍正元年增騍馬二十
四羣乾隆五年奏準兩翼馬場共計騍馬一
百五十二羣騸馬十有六羣按雍正三年議定
在場之馬以四萬匹為止若孳生多餘奏明請
旨從前因用兵動用八旗官馬即將孳生多餘者照
數撥補今八旗官馬均足定額又無别處可用
見在兩翼除四萬匹之外共孳生多餘七千二
百二十四匹内騍馬一千五百二匹分為八羣
統計騍馬一百六十羣騸馬五千七百三十二
匹分為十六羣統計騸馬三十二羣兩翼均分
各在該管場内牧放八年議準兩翼馬場原
各有一定處所恐日後不無溷淆應立界以垂
久遠左翼四旗東以布濩衣卜拉克為界西以
察漢齊勞臺為界相距計一百五十里南以都
什山為界北以虎時呼蘭臺山巴顔托羅垓為
界相距一百三十里右翼四旗東以庫努克托
羅垓努赫圖溝為界西以朱魯臺烏赫爾齊勞
為界相距一百五十里南以克衣格逹瓦都得
衣哈喇為界北以布爾噶蘇臺河南岸為界相
距三十二里各該翼騍馬騸馬照所定之界游
牧其中彼此不得侵越並不許私自墾種十
五年覆準兩翼總管令其在騍馬騸馬羣適中
之地居住騍馬騸馬兩羣翼領令其各在所管
馬羣適中之地居住協領於該旗適中之地居
住以便各就近約束照管加意牧放至兩翼副
管及防禦驍騎校護軍校各於本翼本旗地方
不時輪流廵察遇有牧丁人等偷馬私賣及私
與人乘騎者立即拏報由該總管覈明將能察
拏多者報部官給紀錄護軍記名俟有應升之
官先補若漫不廵察致被别處拏報官罰俸三
月護軍鞭四十
順天府
一進春每年六月移文欽天監按年建干支校
正春牛之色繪圖送監譯寫豫設采棚造芒神
土牛於東直門外迎春坊又設采棚於順天府
大門内先立春一日府尹率僚屬赴東郊迎祭
禮成鼓吹迎入府大門安設采棚内立春日府
學生員公服舁進呈芒神土牛春山由
午門進至後左門府尹隨禮部尚書侍郎恭進至
乾清門暨
慈寧門退乃率僚屬執采仗立土牛旁擊鼓環擊土
牛者三以示勸耕之意
一
耕耤㐮事前期一日隨戶部禮部恭進耒耜絲鞭穜
稑種青箱咸蠎袍補服由
午門左門入至
太和殿丹陛下戶部官以次奉至
中和殿恭候
皇上御殿閱畢戶部官奉耒耜青箱至
太和殿丹陛下授本府官由
午門左門出設采亭内送至耕所至日集耆老三
十四人上農夫十人中農夫十人下農夫十人
於采棚左右設
親耕黃耒於
帝耤正中駕以黃犢尹竢戶部尚書進耒畢恭奉絲
鞭以進耆老二人牽牛上農夫二人扶犁丞奉
青箱從戶部侍郎播種設從耕三王九卿朱耒
於
帝耤兩旁左五右四立表以識駕以黝牛各用耆老
一人牽牛農夫二人扶犁府佐貳暨兩縣丞簿
奉青箱播種禮成尹率僚屬蠎袍補服耆老農
夫披簔戴笠序立
觀耕臺前西旁北嚮聽鴻臚寺官贊行三跪九叩禮
視耆老農夫終畝各賞布四疋雍正四年覆
準耤田所收玉粒交與太常寺登貯
神倉以供粢盛又覆準
耕耤所用耆老四十四名農夫四十三名樂工二百
十有六名停其於外州縣行取於大宛二縣五
城内行取選用演習九日每日各給飯錢百文
於兩縣鹽當税内動支歲終由府奏銷
一致祭
金太祖世祖陵望祭
元太祖世祖陵祭
明宣宗孝宗世宗陵應用品物由府行令大興宛平
房山三縣昌平州偹辦
一鄉飲酒禮每歲正月十五日十月初一日舉
行由府豫期具題
一經理錢榖乾隆十三年
諭順天府尹所轄州縣向例惟大計考覈會同直隸
總督其餘錢糧事件皆由總督報銷朕思府尹有
管轄屬員之責所屬錢糧支用就近稽察較之直
隸總督更為親切自應會同辦理以杜侵冒從前
定例殊未妥協著該部另議更正欽此遵
旨議準嗣後順天府所屬州縣徵收賦税凡酌撥俸
餉畱支經費並一應動支數目令各屬通詳直
督府尹公同稽察仍於報銷時互相考覈會銜
具疏所屬催科完欠分數與直督一例考成
一召募
壇廟夫役順治初年定各
壇廟壇戶廟戶庫夫所夫均由太常寺咨府飭各州縣
僉送農民充役一年更代每名月給工食銀五
錢三分各於該州縣支給惟
先農壇壇戶工食由太常寺支給乾隆六年覆準
壇戶廟戶一百三十九名庫夫四名犧牲所夫二十七
名除
先農壇戶向給耕地不給工食外至
壇戶廟戶庫夫所夫一百五十名每名月給工食五錢
三分每年每名計給銀六兩三錢六分犧牲所
夫二十七名令大興宛平等二十七州縣各召
募一名
壇戶廟戶庫夫一百二十三名令大興宛平通涿昌平
等五州縣各召募六名良鄉固安房山永清東
安三河武清寳坻遵化薊等十州縣各召募五
名香河寧河文安霸大城順義懷柔等七州縣
各召募四名保定平谷密雲玉田豐潤等五縣
各召募三名共敷一百五十名之數送府轉送
太常寺分給
壇廟應役照例一年更換
一供偹
壇廟犧牛乾隆十年議準每年祭祀應用牛一百九十
有七犧牲所入滌牛歲須二百四十除交内務
府於牧羣滋生牛内擇毛角整齊堪中犧牲之
選者盡數送犧牲所牧養偹用外餘交順天府
飭所屬大興宛平通涿昌平霸薊遵化等八州
縣各採買十頭良鄉房山文安大城武清寳坻
三河豐潤玉田等九縣各採買八頭固安永清
東安香河寧河順義懷柔密雲等八縣各採買
五頭保定平谷二縣各採買四頭以符二百之
數每牛給價六兩於該州縣地丁銀内支銷每
年於正二三四七八九十等月陸續交送太常
寺同府尹騐明毛角純整交犧牲所芻牧以供
祀事如牧羣所交每年不敷四十仍移順天府
飭州縣於八九十月增買足數如牧羣滋生繁
多交送逾額即移順天府令州縣照數減買
一學校康熙二十八年議準
文廟致祭凡琴瑟祝敔簫管鐘磬之屬禮宜偹具
惟順天府學獨無該府丞會同府尹照例修設
一遇京察幷甄别本府將所屬京職考註優劣
造册咨送部科河南道
一春秋祭
社稷壇例用五色土鋪墊府尹轉行東安縣房山縣
涿州霸州辦解工部
一祈晴禱雨祈雪救護日月應用祭品等項由
府行令大宛二縣偹辦
一耆老令五城大宛二縣訪舉年高有德者具
結送府給劄許用頂帶宣讀
聖諭
廣訓萬言諭
一提督本府學政雍正九年覆準
京師為四方輻輳之地南北錯處籍貫易於溷淆
槍手代考以及胥役招搖等弊非府丞考錄不
足以資弹壓但嚴飭大宛二縣於審音時詳加
騐聽該府丞仍不時稽察毋令溷冒如大宛二
縣視為具文蒙溷申送照徇庇例議處再考棚
向在通州以知州為提調兩縣生童非其所統
屬不能弹壓嗣後應改歸貢院與八旗生童分
二日考試以順天府治中專司提調與府丞一
同稽察頂冒代替等弊其中旗民試卷令分編
字號毋致溷淆十二年覆準大宛二縣文武
童生歲科兩試照例由縣審音考試試畢發案
造册送府丞考試錄名府考發案造册送學政
考取入學縣府試卷照例合訂以偹覈對如童
生未經縣府兩試學政不得濫行收考十三
年奏準八旗童生照漢童之例取具本旗廩生
認結都統將名册齊送禮部部劄府丞考試滿
教官二人率各廩生當堂識認倘有頂冒將廩
生一例治罪乾隆十年議凖凡冒籍順天中
式之進士舉人及貢監生員除入籍二十年並
無原籍可歸者不議外其未滿二十年及雖滿
二十年尚有原籍可歸者統以部文到日一年
為限由科甲出身之見任京官及候選之進士
舉人貢監各赴大宛二縣具呈申詳順天府尹
廩增附生赴教官具呈申詳府丞學政均一例
咨回原籍其生員食餼挨貢悉照舊例按本生
年分次第出仕直省之大小各官繫原冒大宛
二縣中式及捐納出身者若非入籍已滿二十
年並無原籍可歸均呈報該管上司改歸原籍
各分報吏禮二部注册倘逾限不改一經察出
生監照例褫革候選進士舉貢見任京外各官
照例革職該管官自行察出免議若被科道糾
參旁人告發照例罰俸一年至府考審音之時
由府丞移咨都察院奏請滿漢御史二人會同
府丞審音以杜弊竇内有樂舞生應試者亦一
例審音如聲音不合究出冒籍情弊本生廩保
照變亂版籍律杖八十革去衣頂申送之地方
官照徇庇例議處受財者各計贓從重論教官
門斗婪贓計贓治罪
一順天鄉試順治初年定凡順天鄉試一應事
宜及貢院房舍均隸於府雍正十二年覆準
貢院房屋號舍並收貯三場應用什物應設專
官管理於貢院西轅門内空基蓋造房屋十二
間令順天府照磨移住掌管貢院及一應存貯
官物十三年覆準貢院號舍原設八千三百
十有五間今應試士子日增每科鄉試皆别蓋
蓆棚排列坐位方能敷用應增建號舍千六百
八十五間並前合成萬間之數乾隆九年覆
準順天鄉試向設謄錄書手七百六十名於順
天府所屬州縣吏書内取用今應試士子日增
應加增二百四十名共足千名以敷謄錄之用
除原設七百六十名仍於順天府所屬州縣取
用外不敷二百四十名於保定府屬之安肅定
興新城容城雄新安天津府屬之天津易州屬
之淶水等八縣每縣取用書吏三十名照順天
府額編工食之數於地糧項下分作三年畱支
届期給發造入奏銷册内報部覆銷十一年
奏準鄉試士子有自擕上蠟者令監試官騐看
如蠟多而製造不同者即時剖看仍豫備上蠟
數百斤如剖看無弊即將豫備上蠟補給士子
納卷時仍照舊例每場納燭價六分委官製造
重蓋油燭點名時同試卷散給如燭不堅好將
承辦官參處
一會試供具雍正八年覆準向來會試供給由
順天府移取直隸布政使司庫帑委大宛二縣
佐雜官承辦直隸總督彙案題銷嗣後每逢會
試之年委賢能司官督率辦理發銀之時禮兵
二部堂官會同府尹傳集内外委官當堂給發
務令各行戶實領如有官吏藉端需索令行戶
呈告該堂官題參交部嚴加處治事竣由部會
府尹題銷乾隆元年覆準鄉會試册開場内
食物向來皆照前科價直銷算物貴時貽累行
戶賤時冒銷帑項殊未妥恊應令大宛二縣訪
時價豫造細册鄉試呈送府尹會試呈送禮兵
二部存案其承辦之官即照所報時價發銀採
買十一年
諭文武科場需用器皿食物向由順天府委大宛二
縣動用帑銀分發各行戶備辦近聞承辦之人不
能料理妥協以致各行戶未領銀之先吏胥有折
扣價直需索陋規之弊及至發價之時復任意短
發扣剋中飽著順天府嚴飭大宛二縣即將前項
弊端革除如仍蹈故轍一經發覺定將該管各官
一幷議處欽此
一順天文鄉試順治年間定用正副主考官二
人由府題請
勅下禮部於京官中取學行兼優者疏名上請
簡用又咨呈吏部取五經同考官十六人吏部禮部
會同開列應差官職名題請
欽點其内簾糾察滿漢御史各一人内監試滿漢御
史各二人外廵察滿漢御史各二人由府咨呈
都察院開列應差御史職名咨送禮部題請
欽點又外簾官十六人由府咨呈禮部行文各衙門
取科甲出身之員外主事中行評博内閣中書
國子監助教守部進士舉人並翰林院庶吉士
行取主事列名題請
欽點八月初六日府丞同主考及執事各官辭
朝赴順天府筵燕入場三場題目府尹恭進豫期
具題揭曉日期至期府丞恭奉進呈題名錄至
内閣進呈次日主考及執事各官同中式舉人
入朝謝
恩赴府筵燕武鄉試由府呈請兵部堂司官為外
場考試官又題請
勅下兵部開列翰林官職名具題
欽點二人為内場正副主考官又咨呈吏部題請
欽點小京官四人為同考官又咨呈都察院轉送兵
部題請
欽點御史二人為監試官又取京衛經歴列名題請
欽點四人為外簾官其餘悉照文場例行凡府屬
文武舉人會試由府尹給文送禮部兵部
凡遇
殿試傳臚日府尹府丞於
長安門外為三及第簮花披紅赴府燕畢送狀元
歸第
一豫備公事雍正七年
諭京師大興宛平二縣知縣常以虧空被參朕體察其
故二縣在輦轂之下每有一時急辦公事不能遲緩
者只得那移庫帑以濟用而支領還項未免躭延時
日其上司察知庫帑有虧不得不照例參劾此等虧
空實有可原之情朕體恤臣工不忍聽其因辦公而
遭罷黜為思備用之道著大宛二縣各領戶部銀萬
兩永遠存貯遇有速辦公事詳明府尹動支應用竢
支領銷算之時仍復歸還原項歲終報部覈銷如此
則辦公有頼備用有資倘再有虧空國帑或藉名擅
動備用銀者定從重治罪欽此
一和雇民車雍正十年
諭京中運送軍營之器械甚多驛站雖備有官車不能
敷用不得不雇募民車寬裕給價惟是官吏奉行不
善每於數日之前即將商民之車拘集驛站地方令
其守候備用至起運之日始給運價其餘躭閣之日
並不準算以致商民探知信息即皆遠避行旅畏懼
不前不可不嚴行禁止可詳悉定議具奏欽此遵
旨議準軍營器械據承辦運糧商人代保令車戶運送
照兵部定例給價至公事需用之車交與大興
宛平房山三縣雇募内務府酌量公事之緩急
用車之多寡先期行文順天府轉飭該縣等和
雇不必定以五日之限止須加給二日草料銀
作正報銷再定例雇募民車行走之時日給銀
七錢二分在塗住歇日給銀五錢二分今酌議
如遇回空之差行走十日者以七日計算每司
召募於起程前一日給以工食
一畫界分治雍正十二年議準
京師東西南北四城與大興宛平及外州縣地方
犬牙相錯彼此溷淆皆由城屬不隨京營汛地
管轄州縣不隨外營汛地管轄之故嗣後悉照
京營舊制凡城屬地方有越出京營界外者就
近各歸大宛二縣管轄大宛二縣地方有夾雜
京營界内者就近各歸四城管轄各按界址豎
立石碑永遠遵守
奉天府
一每年立春前一日府尹率各官迎春於東郊
一慶賀每年恭遇
萬壽聖節
皇太后聖夀
皇后千秋及元旦冬至令節本府官朝服齊集
篤恭殿行禮恭進慶賀表箋
一每月逢五日本府官朝服赴
篤恭殿前齊集
一
陵寢四時大饗本府官朝服隨班行禮
一每月朔望
陵寢供獻府尹朝服赴
陵前排班
一每年二八月上丁日致祭
文廟府尹率各官照例行禮
一治賦
國初定田賦每畝徵銀三錢丁賦每丁徵銀一錢
五分至二錢不等順治八年定山海關外荒
地甚多有願出關墾地者令山海道造册報部
分地居住康熙五年定白旗堡小河西兩處
地畝令府尹給民耕種照熟地例輸賦廣寧寧
遠兩縣曠地給民開墾十七年定奉天府旗
民錯居清丈難以定限令地方官每年設法清
釐許民自首不論多寡隨勘隨報十九年奏
準奉天地東自撫順起西至寧遠州老君屯止
南自蓋平縣攔石起北至開原縣止共丈出民
界内地五萬二千七百二十六頃五十畝又
定奉天新來之民在民界安插緣邊次第墾種
其原在旗界内居民有願移於民界墾種者有
仍願在旗界内墾種原地者聽從其便至民人
力不能開墾又復霸占者嚴察治罪二十五
年定錦州鳳凰城等處荒地分撥民丁給牛屯
墾與旗丁同二十六年定奉天曠土甚多令
府尹廣置官莊多買牛種酌量發遣人足應差
使外餘盡令其屯種所收米穀依時豐歉照例
輸納設立官倉收貯二十八年議準嗣後民
丁不許在旗界内墾種三十二年定民田改
徵米豆每畝二升五合至七升五合不等三
十三年定承德等州縣額徵米以秫黍及黑豆
一斗五升折算一斗暫徵一年五十二年
諭州縣徵糧之官皆有考成盛京並無考成故每年拖
欠嗣後盛京等處徵收米豆官員亦著考成欽此
又定奉天所屬州縣米豆存貯太多蓋藏浩繁
仍改為徵銀五十四年議準奉天州縣旗民
雜處年久暫免其搬移嗣後賣房者在民界内
之旗房令其賣與民丁違者照侵奪例治罪
五十五年定嗣後所勘民界内居住房屋不許
賣給旗丁賣買時報明該管官違者嚴察治罪
又定承德等州縣仍照舊例徵收米豆又
定民丁開墾地畝仍在地方官處具呈轉報
盛京戶部將墾過畝數年終彙册報戶部察覈
五十八年定奉天州縣官如因公出差委所屬
吏目典史等監收民賦不得私委子弟書吏及
私行借給違者令府尹題參如府尹徇情不糾
事發一并交部議處雍正元年定奉天存貯
米豆甚多倉廒不敷將每年地丁米豆暫於元
二兩年酌量徵銀以作蓋倉之費二年定自
四年為始地畝徵米人丁徵銀所收銀遇有蓋
倉州縣題請動用餘解
盛京戶部充餉竢收貯黑豆需用將完題請照舊
徵豆四年定令府尹會
盛京將軍戶部侍郎同差往勘丈地畝大臣將十
四城界内民田公同委賢能屬官勘丈倘有隱
匿不清發覺日將勘文官從重治罪六年定
奉天文出新舊民地以五分徵收粟米以五分
照三分一畝例徵銀所徵銀解交
盛京戶部充餉仍將徵過銀米數目造入每年奏
銷册内具題八年定自本年為始將奉天所
屬每戶下不拘新舊地畝統以十分計算分為
三則以四分為上則三分為中則三分為下則
按數徵收又定遼陽等州縣共收岫巖民地
三百四十頃八十八畝一分又收鳳凰城並附
近岫巖民地六百二十二頃二十五畝九分離
城遙遠自本年為始全數徵銀十一年定奉
天所屬州縣俸工餼廩祭祀等項在於各屬地
丁銀内存畱支銷府屬上司衙門俸工在於附
近州縣地丁銀内動支所餘地丁及房號雜稅
仍照例解
盛京戶部充餉
一立學康熙二十八年定奉天滿洲蒙古漢軍
考取生員令
盛京將軍副都統等騐馬步射能射者交府丞考
試雍正五年定奉天所屬見在滿合字號生
員一百十有九人其見於府城及承德界居住
者仍隸府學餘著詢明居址撥歸各州縣學每
遇歲科兩試由該學申送府丞考試一案發落
按名次補廩補增出貢嗣後滿童生考試先令
該將軍將居址開送府丞以憑撥入州縣各學
乾隆二年定
盛京照
京師設學以教宗室覺羅子弟於見任司官筆帖
式内選能繙譯者分教清書於奉天舉貢内選
有學問者分教漢書於閒散官以下領催驍騎
以上選諳練騎射者分教馬步射令將軍府尹
會同本學總管稽察均以五年期滿清書騎射
教習分别等第優者清書教習交部議叙騎射
教習交本旗以應升遇闕即用漢教習出具考
語給咨赴宗人府引
見恭候
欽定覺羅子弟將軍府尹考試分等第奏請以
盛京
陵寢各衙門筆帖式用宗室子弟候人數衆多應行考
試時由將軍請
旨十五年定奉天生員向由府丞選拔應令會同
府尹在公所覆試騐看
一奉錦二府屬生童均由府丞考試
一祠祀天聰三年建
先師廟於城東南隅殿三間戟門三間廟門一座
康熙元年重修
都城隍廟五年增修學宫並建
啓聖祠三十二年重修
啓聖祠三間四十九年增修
大成殿為五間大成門一座啓聖門一座繚垣二
百丈雍正九年建
先農壇於德盛門外東南隅十一年建
社稷壇於天祐門外西南隅前建
風雲雷雨山川壇
欽定大清會典則例卷一百五十五
