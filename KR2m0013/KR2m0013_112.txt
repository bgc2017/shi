欽定大淸會典則例卷一百八
兵部
武選淸吏司
守衞
一宿衞順治初年定凡直守
禁門
禁城大城曠班者革職應廵察不廵察者降二級
留任閒人擅入
禁門守門官不行察出者罰俸一年又題準守
護城門官縱令家僕依城搭蓋席棚賃取房價
者罰俸六月奴僕鞭八十縱人傍城住宿致失
火延燒城門者城門領城門吏門千總各罰俸
六月領催兵丁交刑部治罪至失察蓄髮僧人
入城者官罰俸一月兵丁交刑部治罪康熙
十二年題準直守城門曠班例應革職若因父
母之喪及染病不呈明該管官以致曠班者罰
俸一年又題準守門官遺失鎖鑰者該班護
軍校罰俸一年同班護軍校罰俸六月錯遞鎖
鑰者亦罰俸六月失誤閉鎖
殿門者革職侍衞班領及直班侍衞皆罰俸一年
五十一年議準
車駕廵幸地方經由城門部委滿司官一人在門直
宿夜有勘合至門該司官察驗明白準其出入
次日報部存案五十五年議準
南苑守門官稽察不嚴致賊匪竊去
御用物件者降二級罰俸一年領催鞭八十兵鞭一
百其不應在内行走之人入内行竊物件盜出
紫禁城内枏木及各門上銅葉門釘等物者守門
官罰俸六月若在内當差人役竊出者守門官
罰俸一月又議準王府守門官不加意防範
致有賊匪行竊者降一級罰俸一年因事曠班
致誤者罰俸一年雍正四年
諭交出隂文合符三件一交步軍統領收存其二交正
陽門西直門存貯二門既有隂文合符如遇陽文合
符至門照對即行開放不必候步軍統領其餘各門
皆著步軍統領將隂文合符親持赴門與陽文合符
照對開門倘無陽文合符雖稱有旨亦不得開門欽
此遵
旨議定凡奉
旨差遣及緊要軍務立時啟門者正陽西直二門遇
有陽文合符至門該城門領即將合符驗明啟
門放行仍報知步軍統領其餘各門遇有陽文
合符即報知步軍統領親齎隂文合符赴門驗
明啟門放行均於次日奏
聞八年題準守衞
禁門官兵於門内排列正坐者官降三級調用兵
鞭八十九年覆準恭遇
御殿及
廵幸之地有應開之門不開者護軍統領罰俸兩月
直班護軍參領司鑰長降一級罰俸一年同班
護軍參領罰俸一年護軍校罰俸三月十二
年議準有醉卧於
禁門内者官革職兵鞭一百又題準有人擅進
紫禁城叩
閽者守門官罰俸六月直班司鑰長罰俸三月
又議準凡朝會之日守衞
午門
端門闕左右門各官禁止閒人出入倘失於照管
任其出入即將不行攔阻之直門官罰俸一月
十三年議準兵丁私倩人代班者鞭六十代
班者同罪不行察出之該管官罰俸六月該管
大員罰俸兩月乾隆二年議準每月逢五逢
十常朝日禮部行文兵部轉咨步軍統領令守
城門官於曉鐘後啟門四年題準凡遇致祭
城外各
壇
廟日期城内官竢啟門而出致祭城内各
壇
廟日期城外官竢啟門而入均由太常寺先期咨部部
行步軍統領於曉鐘後啟門又議準恭遇
御門聽政日由部行文步軍統領於曉鐘後啟門
又議準内務府遇有祭
神出城取水先期行文步軍統領啟門放行各部院八
旗有應早啟門出入者先期咨部部行步軍統
領放行如無兵部印文者不準又議準
駕駐南苑及
圓明園
京城文武各官按日前往奏事步軍統領傳知正
陽永定西直德勝西便各門酌量隨時啟閉其
平民貿易往來者仍於質明放行七年議準
閒人擅入
禁門守門官不行察出舊制罰俸一年但門有内
外不同其失察處分亦應區别嗣後
協和門
熙和門
東華門
西華門
神武門並
午門以外各門有閒人擅入者失察之守門官罰
俸一月兵鞭二十
左翼門
右翼門
昭德門
貞度門
中左門
中右門
後左門
後右門
景運門
隆宗門及
禁苑門有閒人擅入者失察之守門官罰俸一年
兵鞭五十
乾淸門
内左門
内右門
禁苑門之
宮門有閒人擅入者失察之守門官皆革職又
題準守護
禁門廵夜不接更籌傳遞者護軍鞭八十該管護
軍校罰俸一年護軍參領罰俸六月護軍統領
不將收放更籌時刻明白曉諭以致失誤傳遞
者罰俸三月又議準城門領城門吏門千總
容留閒人近門住宿者罰俸六月故縱閒人近
門烤火延燒城門者革職領催兵丁交刑部治
罪失察蓄髮僧人入城者罰俸一月領催兵丁
鞭四十
一汛守順治初年定看守街道步軍尉曠班不
宿罰俸兩月擅離汛地罰俸一月領催曠班鞭
五十擅離汛地鞭三十步軍曠班鞭四十擅離
汛地鞭二十失察之步軍尉罰俸一月康熙
二十二年議準恭遇
聖駕廵幸由部行文滿洲蒙古漢軍八旗都統於城
上每旗增設堆舖六座街道每旗增設堆舖十
座内城各門於門内每旗增設堆舖一座正陽
門八旗輪直其餘各門八旗分設堆舖各一座
每座委官二人兵十人直守仍令參領稽察
皇城内外緊要地方將各城上原設步軍移直看
守每旗令步軍協尉一人直宿廵察堆舖柵闌
官兵令捕盜步軍尉嚴行廵察竢
回鑾日撤回每年封印日起至開印日止亦如之由
部委官以時稽察有曠班及軍器不全者指名
題參雍正五年議準看守倉庫官物等處曠
班者官降一級兵鞭六十十二年題準
車駕廵幸塗次有叩
閽者如在官兵管轄之内該管步軍尉罰俸六月
步軍協尉罰俸兩月步軍鞭八十若衝突儀仗
叩
閽者直班冠軍使雲麾使治儀正整儀尉各罰俸
六月閒人充作校尉行走者鑾儀衞堂司各官
知而故縱者皆革職失察司官故縱之堂官罰
俸一年其止於失察者雲麾使治儀正整儀尉
各罰俸一年冠軍使罰俸六月堂官罰俸三月
乾隆五年議準恭遇
車駕謁
陵城上增設堆舖六座分委官兵直守如遇
駕幸口外每旗應增設十五座每座委官兵十人晝
夜直守參領二人往來廵察又議準
駕駐
圓明園及
南苑八旗都統於城上每旗增設堆舖六座每座
委官兵十二名與城上步軍相閒直守仍令參
領一人管轄六年奏準恭遇
車駕廵幸前三門外向繫廵捕營參將率所屬各官
直班看守嗣後將八旗步軍編設堆舖二十座
在營兵堆舖相閒增置令步軍尉十六人管轄
步軍協尉四人廵察其餘各門外守備在各門
弔橋處直班千把各官在關廂處直班加謹守
護竢
回鑾日撤又議準凡直班處交代不淸即行回去
耆照曠班例減一等處分倉庫曠班應降一級
罰俸一年者減一等罰俸一年街道曠班應罰
俸兩月者減一等罰俸一月其接班之人因交
代不淸擅離汛守者照前例再減一等
紫禁城大城直班交代不淸者亦如之又議準
禁城外違禁開設店面容畱匪類該汛步軍尉不
行廵緝者罰俸一年步軍協尉副尉各罰俸六
月步軍翼尉罰俸三月統領罰俸兩月至蓄髮
僧人入城棲止該汛步軍尉緝獲者免議如被
旁人緝獲將步軍尉罰俸一月十二年題準
車駕廵幸塗次叩
閽者若去
御路稍遠在官兵管轄之外該管步軍尉罰俸三
月步軍協尉罰俸一月步軍鞭四十
一白塔信礮順治十年奏準前在
盛京時凡遇有緊急則鳴鼓以集衆及入北京因
京城遼闊設礮於煤山以爲信後復停止今雖太
平無事但恐一旦警急無憑集衆議定於白塔
山暨九門各設礮五位豎旗五杆遇有警急聲
礮爲號旗杆上晝則懸旗夜則懸鐙白塔鳴礮
則九門皆應之各旗聞礮聲皆披甲
御前内大臣侍衞入直者仍留直所不應入直者左
翼於
紫禁城
東華門右翼於
西華門外齊集内府參領佐領各率護軍驍騎於
紫禁城北門外齊集前鋒護軍統領前鋒護軍參
領各率前鋒護軍兩黃旗於
地安門兩白旗於
東安門兩紅旗於
西安門兩藍旗於金水橋齊集其都統副都統率
所屬官兵於各旗適中之地齊集都統前鋒護
軍統領親赴
午門聽
令如都統無人則副都統副都統無人則參領前鋒
護軍統領無人則前鋒護軍參領或侍衞前來
候
旨步軍協尉各率步軍尉步軍環立城上議政和碩
親王以下固山貝子以上各留隨侍屯於本旗
護軍齊集之處和碩親王領十五人多羅郡王
領十人多羅貝勒領八人固山貝子領六人各
齊集
午門外不與議政王以下公以上各率隨侍屯於
本旗護軍齊集之處未上朝王以下公以上各
在家遣護衞一人赴
午門聽信其齊集之時自和碩親王以下公以上
各令直門官兵留於各門聽調即至王公府屬
官兵各齊集於本主之門其白塔鳴礮或奉
上諭遣人或部中遣人持有金牌至則舉礮金牌書
奉
旨鳴礮字樣藏於
禁中如有急不及報
聞則各於有急之處舉礮聞礮聲則各礮臺皆舉礮
其守白塔礮臺用漢軍兩翼信礮官各二人領
催二人每旗驍騎二人各城門礮原有城門領
甲兵應量撥人舉礮
一夜禁順治初年定
京城内起更後閉柵闌王以下官民人等不許任
意行走步軍尉等分定街道界址輪班直宿步
軍協尉往來廵邏由部委官稽察有不閉柵闌
及不傳籌擊柝者察明議處至夜行之人除奉
旨差遣及各部院差遣外其因喪事生產問疾請醫
祭祀嫁娶燕會者該直宿官兵詳問事故記其
旗分佐領姓名住址開柵放行按汛遞交不得
羈留繫無故夜行王以下官及婦女均詢記姓
名送至其家對鄰右說知被獲時刻民人即羈
候均於次日呈報步軍協尉轉報步軍統領將
無故夜行之王公及各官等請
旨交宗人府部院察議旗人鞭五十民人笞五十若
直宿兵丁徇隱不報或受賄縱放被旁人拏獲
首報者鞭一百罰銀三兩給首報之人該管步
軍協尉等分别議處康熙十二年題準街道
柵闌不傳籌擊柝及夜行人犯獲後脱逃者直
宿步軍尉罰俸兩月步軍協尉罰俸一月領催
鞭三十兵鞭二十七若未起更之先妄拏者直
宿步軍尉罰俸三月步軍協尉罰俸兩月領催
兵丁各鞭一百又題準各官因問病祭祀嫁
娶等事夜行步軍故爲留難勒索者鞭五十若
因勒索不休即行責打致傷者罰俸六月無故
夜行罰俸一月至將步軍捉至家中者審實革
職毆傷者交刑部乾隆七年議準失察步軍
得財縱放夜行人犯者直宿步軍尉罰俸三月
步軍協尉罰俸兩月知其受賄扶同徇隱者步
軍尉革職步軍協尉降三級調用
一救火順治初年定八旗火班八處每處滿洲
蒙古漢軍三旗輪流都統或副都統一人參領
以下官十人兵八十名直宿遇失火都統等即
領一半官兵往救其餘官兵仍留該班處備用
康熙三十年議準城外失火步軍統領即率
屬官開門往救兩翼步軍翼尉親督官軍在門
防守次日報部存案雍正二年題準曠誤火
班官罰俸一年兵鞭五十失察之該班都統等
罰俸兩月又議準海子内失火該管官不行
撲滅以致延燒者罰俸一年看守兵丁鞭一百
即行撲滅者免議八年
諭嗣後東南失火著正藍鑲白二旗往救西南失火鑲
藍鑲紅二旗往救東北失火鑲黃正白二旗往救西
北失火正黃正紅二旗往救若皇城之内每翼二旗
往救步軍等見失火處即報相近旗分不可有誤欽
此又議準凡遇内城公廨倉庫及該旗地方
失火其報火之步軍及救火之旗分如有遲誤
皆照曠誤火班例分别議處責懲
大閱
一
大閱順治十三年奏準冬季農隙之時
大閱武事令官兵披執操演宰牛羊設筵燕黜陟賞
罰次日進表謝
恩十六年
諭大閱典禮三年一行已永著爲例連年尚未修舉今
不得再緩著即傳諭各旗官兵整肅軍容候秋月朕
親行閱視爾部即詳察應行事宜擇吉具奏欽此
康熙二十四年
諭國家武備不可一日懈弛舊例每歲必操練將士習
試火礮爾部即傳諭八旗都統等豫爲整備朕將親
閱焉欽此是年
聖祖仁皇帝由午門出宣武門八旗都統各帥所部將
士擐甲胄屬櫜鞬建旗纛自灣子里夾道分列
至拱極城前鋒官軍自蘆溝橋夾道分列至王
家嶺山麓官軍排槍列礮分東西次第布列
聖祖仁皇帝登王家嶺陞座軍中吹螺角者三發巨礮
三排槍相繼齊發已而
命將士發巨礮八旗所列將軍礮位及諸火器一時並
發凡二次乃
御行宮召扈從諸王内大臣等
賜燕畢復
御黃幄設布侯較射而還三十一年
聖祖仁皇帝幸玉泉山大閱八旗前鋒護軍驍騎及火
器營兵皆擐甲胄分翼排列
聖祖仁皇帝由右翼至左翼周閱畢登玉泉山
御黃幄官兵吹角發礮三次馬步軍鳥槍齊發以次退
立
命八旗鳥槍兵演習連環旋轉二式放槍各一次三
十四年
聖祖仁皇帝幸南苑大閱擇於
南苑西紅門内曠地八旗官兵槍礮按旗排爲三
隊第一隊以漢軍火器營鳥槍步軍居中礮位
排列左右滿洲火器營鳥槍列於礮之兩旁第
二隊以前鋒兵居中八旗護軍列兩旁第三隊
列八旗護軍兩翼則設應援兵屆期
聖祖仁皇帝率
皇子等擐甲前張黃蓋内大臣侍衞大學士及各
部院大臣均扈從繼以豹尾班侍衞後建黃龍
大纛二上三旗侍衞擐甲胄均按次隨從
聖祖仁皇帝周閱八旗兵陣火器營立於馬軍之前正
中鳴角者三擊鼓步軍舁鹿角大礮衆兵齊進
鳴金而止發鳥槍一次如是者九第十次火器
營馬步軍槍礮連環齊發無間鳴金而止開鹿
角爲八門後二隊馬軍隨出既成列鳴角呼譟
而進復鳴角收軍立於本陣結隊徐旋其殿軍
立於後大閱畢
聖祖仁皇帝駕還行宮
特降勅諭申明軍令宣示於大閱之地是日未閱前官
兵均
賜食閱後
賜酒雍正六年奏準大閱官兵數目及器械營伍均
宜定有成規以垂永久嗣後凡遇
大閱列陣首隊之前漢軍火器營官兵排立每旗鹿
角二十舁鹿角棉甲兵八十名鹿角兩旁引繩
兵四名長槍二十連耞棍二十每旗神威將軍
礮十礮手三十名御礮車驍騎百有十名鳥槍
百護礮鳥槍驍騎百名參領纛十執纛驍騎三
十名小旗二十負小旗隨礮領催二十名紅旗
二麾旗領催二名金五鼓一鳴金驍騎十名舁
鼓棉甲兵四名擊鼓驍騎二名海螺五鳴螺驍
騎五名每旗參領三人散秩官十人驍騎校十
人漢軍鳥槍營每旗纛一執纛領催一名驍騎
三名隨纛散秩官一人領催二名驍騎二十名
參領纛五執纛驍騎十有五名紅旗二麾旗領
催二名鳥槍領催二十名鳥槍驍騎二百名小
旗二十二鳥槍二百二十金五鼓一鳴金驍騎
十名舁鼓棉甲兵四名擊鼓驍騎二名海螺十
有三鳴螺驍騎十有三名每翼都統二人每旗
副都統一人參領二人散秩官五人給使官二
人驍騎校七人以上八旗漢軍都統副都統十
有二人將校三百十有二人礮手二百四十名
隨礮領催驍騎二千二百三十二名鳥槍領催
驍騎二千三百四名舁鹿角舁鼓引繩棉甲兵
七百三十六名共兵五千五百十有二名應用
大纛八參領纛一百二十紅旗三十二小旗三
百三十六神威將軍礮八十鳥槍二千五百六
十鼓十有六金八十鹿角一百六十海螺百四
十四連耞棍一百六十長槍一百六十八旗火
器營總統五人每旗纛二執纛護軍四名紅旗
一麾旗護軍二名小旗十有二負小旗鳥槍什
長十有二名海螺十鳴螺護軍十名鳥槍護軍
參領二人護軍校十有四人鳥槍一百二十護
軍一百二十名驍騎營每旗子母礮六每礮小
旗一負小旗隨礮領催一名驍騎九名纛一執
纛驍騎二名參領一人散秩官五人驍騎校五
人鳥槍驍騎營每旗纛二執纛驍騎四名紅旗
一麾旗驍騎二名小旗十有二負小旗領催十
有二名海螺十鳴螺驍騎十名鳥槍參領二人
散秩官七人驍騎校十有四人鳥槍一百二十
驍騎一百二十名以上八旗火器營總統五人
將校四百人鳥槍護軍九百六十名鳥槍什長
九十六名鳥槍驍騎九百六十名鳥槍領催九
十六名礮領催驍騎四百八十名執旗鳴螺護
軍領催驍騎二百七十二名共兵二千八百六
十四名應用鳥槍一千九百二十海螺一百六
十纛四十紅旗十有六小旗二百四十子母礮
四十八首隊前鋒營每翼前鋒統領一人每旗
前鋒參領一人前鋒侍衞一人每佐領下前鋒
一名於前鋒數内每旗撥前鋒校八人小旗八
海螺四鳥槍人數按撥出前鋒之數每前鋒二
名用鳥槍前鋒一名護軍營每翼護軍統領一
人每旗護軍參領五人每佐領下護軍二名每
旗護軍統領纛一八旗海螺共五十四每護軍
四名用小旗一驍騎營每翼都統二人每旗副
都統一人參領二人每參領下散秩官二人驍
騎校二人每佐領下領催驍騎二名每旗參領
纛七海螺七每驍騎四名用小旗一以上首隊
大臣共十有六人將校二百九十六人兵四千
四百十名(兵額各按佐領分撥後仿此)應用纛共六十四前
鋒營小旗六十四海螺共一百四十二此内撥
出前鋒營統領一人前鋒參領二人侍衞二人
前鋒二百名護軍營護軍統領一人護軍參領
八人護軍四百名驍騎營副都統二人參領八
人散秩官十有六人驍騎校十有六人驍騎三
百二十名再於火器營内撥出鳥槍護軍參領
四人鳥槍護軍一百六十名鳥槍驍騎參領二
人鳥槍散秩官四人鳥槍驍騎一百六十名共
撥大臣四人官六十二人兵千二百四十名於
退兵時殿後次隊護軍營每翼護軍統領一人
每旗護軍參領三人每佐領下護軍三名每旗
護軍統領纛一八旗海螺共四十八每護軍六
名用小旗一驍騎營每翼都統一人副都統二
人每旗驍騎參領一人每參領下散秩官一人
驍騎校一人每佐領下驍騎一名每旗參領纛
四海螺四每驍騎四名用小旗一以上共大臣
八人將校一百四十四人兵三千五百二十八
名(舊制將校一百八十六人兵四千二百五十六名後裁去長槍營將校四十二人兵七百)
(二十五名存今額)應用纛四十海螺八十左右兩翼應
援兵護軍營每翼護軍統領一人每旗護軍參
領二人每佐領下護軍一名每旗護軍統領纛
一每護軍四名用小旗一驍騎營每翼都統一
人副都統二人每旗驍騎參領一人每參領下
散秩官各一人驍騎校各一人每佐領下驍騎
一名每旗參領纛三海螺三每驍騎四名用小
旗一以上左右兩翼應援兵隊大臣八人將校
一百三十六人兵千七百六十四名(舊制將校一百七十)
(四人兵二千三百五十九名後裁去長槍營將校三十八人兵五百九十五名存今額)應
用纛三十二海螺二十四鑾儀衞蒙古畫角十
官七人鳴角軍二十一人五旗諸王蒙古畫角
十官十人鳴角軍二十人海螺十有二鳴螺親
軍十有二人以上蒙古畫角共二十官共十有
七人鳴角鳴螺軍共五十三名禁約喧譁每旗
護軍參領各一人護軍校各一人護軍各四十
名滿洲蒙古漢軍三旗合委散秩官八人驍騎
校八人驍騎三百二十名以上官共三十二人
兵共六百四十名滿洲蒙古漢軍三旗合委傳
宣官八人驍騎校八人護軍校八人共二十四
人以上八旗各營共委出大臣四十九人將校
千三百六十一人兵萬八千七百七十一名陣
後共設三十四營左翼漢軍火器四旗四營滿
洲火器四旗四營前鋒四旗一營四旗護軍營
與驍騎營相間立八營右翼漢軍火器四旗四
營滿洲火器四旗四營前鋒四旗一營四旗護
軍營與驍騎營相間立八營每營廣二十四丈
長四十丈各營相去各一丈共三十二丈自立
營處至次隊排列處相去七十五丈次隊護軍
驍騎排列每旗廣一百十有一丈共廣八百八
十八丈自次隊至首隊排列處相去十有五丈
首隊護軍驍騎排列每旗廣一百十有一丈共
廣八百八十八丈首隊左右應援兵排列每旗
五十五丈五尺共廣四百四十四丈合計首隊
護軍驍騎兩翼護軍驍騎排列共廣千三百三
十二丈首隊之前前鋒排列每旗廣十有二丈
共廣九十六丈自首隊至鹿角排設處相去二
十五丈漢軍鹿角火礮鳥槍排列廣三百三十
八丈滿洲火器營鳥槍護軍驍騎排列每旗廣
三十七丈共廣二百九十六丈漢軍鹿角火器
營兵滿洲火器營兵排列共廣六百三十四丈
自鹿角排設處至初次進步相去二十文自初
次進步至第十次每進七丈五尺九進共六十
七丈五尺首隊兵出鹿角外排列去鹿角排列
處十有五丈呼譟前進五十步駐立去鹿角外
排列處二十五丈殿軍殿後處去前進駐立處
十有五丈前離八旗號纛五丈八旗號纛距
閱武臺一百五十丈自立營處至
閱武臺相距四百十有二丈五尺乾隆三年奏
準奏請閱兵由部三年一次於歲杪具奏請
旨如遇
皇帝閱兵之年由部先期開列諸王並領侍衞内大
臣都統前鋒統領護軍統領等銜名具奏恭候
欽點王公大臣操演兵丁其本年八旗合操及點驗
器械均停止至管隊大臣除滿洲火器營總統
前鋒統領各率本營兵丁排列外所有管領漢
軍火器兵應用都統四人副都統八人首隊應
用都統四人護軍統領二人副都統八人次隊
應用都統二人護軍統領二人副都統四人左
右兩翼兵隊應用都統二人護軍統領二人副
都統四人共四十二人由演兵王大臣等簡選
繕名籖具奏恭候
欽命應用將校甲兵由演兵王大臣行文各該旗按
佐領數目分撥應用火礮鳥槍盔甲軍器纛旗
鹿角金鼓蒙古畫角海螺由演兵王大臣行文
各該管衙門先期修理備用八旗大臣於出場
馬匹未回之先將該旗撥出大閱之官兵於本
旗教場操演若值滿洲蒙古漢軍三旗合操於
兩黃旗教場操演若四旗合操或於安定門外
或於仰善窪操演竢場馬全回演兵王大臣等
先於仰善窪會合八旗操演一二次再往
南苑操演一二次酌令擐甲操演四年奏準
大閱吉期由操演兵丁王大臣約計月分奏請交與
欽天監選擇先期二日各旗往
南苑設立連營演兵王大臣等會同領隊大臣率
官兵前往住宿武備院設
御營帳殿於
南苑晾鷹臺
帳殿後設圓幄恭候
皇帝躬御甲胄鑾儀衞於
帳殿前左右設三旗蒙古畫角侍衞班領設親軍
海螺兵部設八旗傳令海螺於臺下乘馬以次
排至鹿角前八旗各建號纛於本旗汛地中列
八旗漢軍鹿角於陣前次列漢軍礮車左右列
滿洲礮車鳥槍護軍驍騎以次排列八旗前鋒
在火器營兵之後首隊之前排列其次護軍驍
騎各按本翼本旗排列成陣次隊護軍驍騎在
首隊兵後按翼按旗排列又設兩翼援兵於首
隊兩旁各張旗幟既成列兵部堂官奏請
皇帝閱操
駕臨晾鷹臺圓幄躬擐甲胄扈從内大臣侍衛親軍
等均甲胄兵部堂官奏請
親閱隊伍内大臣兵部堂官前導後扈大臣及總理
演兵王大臣隨從之
御前大臣侍衞
乾清門侍衞滿洲大學士等均隨行其次豹尾班
侍衞隨行又次黃龍大纛隨行又次上三旗侍
衞按次隨行(各部院大臣均不隨行)在火器營兵之後首
隊之前自左至右閱隊一周(時奏親閱隊伍臨請至大閱之)
(日遇風仍閱兵遇雨雪改期)還
御晾鷹臺帳殿部院堂官咸蟒袍補服在
黃幄前兩旁排列豹尾班三旗侍衞量其地方按
翼排列豹尾班旁建設黃龍大纛三旗侍衞按
隊環衞八旗傳宣官於臺下兩旁乘馬排列侍
衞每翼六人乘馬立傳宣官之前近臺排列新
滿洲索倫蒙古侍衞内馬上嫻習者三十人控
馬在傳宣侍衞之末按翼排列(此三十人備控軼馬不擐甲)
兵部尚書進前跪奏請鳴角
帳殿前蒙古畫角先鳴次親軍海螺傳令海螺以
次遞鳴聲至鹿角前首隊次隊海螺齊鳴傳令
海螺漸次退回臺下兩邊排列舉鹿角兵聞擊
鼓而進鳴金而止麾紅旗則礮槍齊發鳴金則
止如此九次至第十次連環齊發鳴金三次連
環乃止滿洲礮至第七次停發將礮䭾載馬上
入隊隨行連環發畢鳴金後鹿角分爲八門首
隊前鋒護軍驍騎排開駐立次隊亦隨進在礮
槍之後駐立首隊排齊候鳴螺皆聲喊前進兩
翼應援兵亦斜向前進以次及殿後兵進八旗
火器營礮位鳥槍護軍驍騎首隊前鋒護軍驍
騎按數各赴本旗號纛相近處駐立將鹿角分
爲八行鳴螺而回在原排列處排列首隊兵回
後鳴螺殿軍亦結隊回鹿角内在原排列處排
列畢兵部堂官奏
大閱禮成
駕御圓幄釋甲胄隨從大臣侍衞隨釋甲
駕還行宮領兵大臣及將士咸釋甲各率該管官兵
按隊伍沿塗嚴行管轄陸續進城每旗應
賞饌筵五十席豬二十羊二十並薪炭等物由總理
閱兵王大臣等行文該衙門豫備監看
賜食每旗王一人大臣二人由總理演兵王大臣等
行文宗人府吏兵二部咨取職銜奏請
欽點並委内務府官内管領驍騎校尚茶尚膳人等
管理所有饌筵豬羊等物即交王等護衞官員
人役協同備辦於
大閱日黎明王大臣等並内務府官尚茶尚膳人等
公同監看務令煖食周徧十七年奏準八旗
漢軍管領藤牌參領八人散秩官驍騎校各十
有六人領催四十名(散秩官驍騎校領催即於礮營内委撥兼管)藤
牌兵八百名遇
大閱之年令其守護礮位入隊操演二十年奏準
大閱日陳騎駕鹵簿於
行宮門外
駕出作鐃歌大樂奏壯軍容之章
回鑾作鐃歌清樂奏鬯皇威之章
駕將出聲礮三
駕御帳殿開操時軍中三舉礮
大閱禮成
駕回行宮聲礮三將士各歸營釋甲胄
大狩
一行圍禁令
國初定獵場官兵如行走不齊前後雜亂呼應不
靈者該管官罰俸一月䭾獸取箭遷延落後者
鞭三十如該管官拔取本人箭者免議被旁人
察出該管官罰俸一月越衆騎射擾亂圍場者
該管官之馬入官繫平人委署之官鞭五十侍
衞護衞亦將馬入官隔山岡射箭者鞭三十追
銀五兩給首告之人將同行人遺棄以致凍死
者委出首領之人鞭七十繫官罰俸九月在禁
約地方畋獵者爲首人鞭八十爲從者鞭五十
所獲之獸入官繫官罰俸一年天聰九年奉
旨凡參領該管汛地務宜申明約束遇野豕及熊勿射
但向圍内逐之若遇虎遣人奏聞並傳報諸貝勒其
人隨後躡其蹤若朕及諸貝勒已射之獸從人尾追
勿因所追之獸脫走而奪他人所射之獸倘有奪去
者許同赴驗傷痕官處察視又定圍場内王貝勒
貝子公等如誤射王者罰銀三千兩誤射貝勒
者罰銀二千兩誤射貝子公罰銀千兩均給被
傷之人仍按本爵各罰俸兩月無端妄射者請
旨推問誤射下人者罰俸兩月驗其傷痕輕重照出
征受傷等次追銀給被傷之人射死者照陣亡
例罰銀賞給外别罰銀二百兩䘏其家其傷輕
者罰銀百兩未傷者罰銀五十兩均給被傷之
人宗室公等被傷加銀百兩宗室被傷加平人
二等覺羅被傷加平人一等王貝勒等射傷下
人馬匹者罰俸一月馬死追賠凡官員誤射王
貝勒等不論有傷無傷皆論死誤傷所乘馬匹
免死折贖嚮王貝勒等射箭箭至十步内者鞭
五十如射傷平人或致死者照陣亡例追銀賞
給外仍鞭一百傷輕者鞭七十射傷馬者鞭五
十傷馬而互相隱諱者鞭八十罰銀三十兩給
首告之人順治八年定
鑾駕啟行陳鹵簿内大臣侍衞等均於
駕後分隊隨行每隊馬首排齊前後相距丈許各隊
伍毋許越次遇狹隘處候首隊過畢後隊方行
不得溷爭若奉
旨傳後隊侍衞等官由兩旁進退不許衝入儀仗侍
衞等官從人均在後隊隨行若侍衞等官易馬
至後隊易畢即馳入本隊扈從王貝勒等恭候
駕出即乘馬在旁稍後隨行王等各隨護衞三人按
該王等左右翼隨行王貝勒等赴
御前止許親身從旁入
召問則勒馬稍後欠身恭對赴
駐蹕所於三十餘丈外下馬扈從都統統領副都統
等各率所屬官兵按旗以次隨行赴
駐蹕所於六十餘丈外下馬康熙二十二年
諭圍獵之制貴乎嚴整不可出入參差令左翼官在左
右翼官在右統轄而行宗室公等毋得越圍場班次
在後逗遛如後逗遛則衆人停待圍場必致錯雜統
圍大臣須嚴加管轄欽此又定凡遇舉行大狩先
期領侍衞内大臣遵
旨行文各該處豫備應辦事宜應用執事官兵豫行
委出按次隨行又定
車駕狩田領侍衛内大臣前引大臣前鋒護軍統領
咸著黃色馬褂近
御大臣侍衛奉有
旨者準服又於隨蹕三旗侍衛内選善騎射者各十
有五人亦給以黃色馬褂凡
御射之獸令其追獲八旗護軍參領副參領咸著本
旗色馬褂(鑲黃正黃旗色褂用金黃色)八旗副都統如之
又定扈從王公親隨護衞馬褂各隨本旗之色
親王十有三人世子十人郡王九人長子貝勒
八人貝子六人公四人公等以上之子屬櫜鞬
隨圍者亦隨三人不屬櫜鞬者令隨營行又
定畋獵時鑲黃正白鑲白正藍四旗護軍以次
列於左正黃正紅鑲紅鑲藍四旗護軍以次列
於右分兩翼各建纛以爲表兩哨前隊建白纛
兩協建黃纛中建鑲黃纛(纛制方竹竿鐵頂紅麾由武備院領取)
每護軍三人令一人負旗二人射獸嚮内射獸
沿圍射畢即回本隊嚮外射者獲獸取箭畢即
馳至圍場遷延落後者鞭三十彼此匿獸鞭八
十二搶奪柴草鞭八十追還該管官罰俸一月
盜鞍轡鞦韂等物鞭八十二罰銀三兩箭不書
名罰銀十兩均給拏獲之人無銀者鞭三十失
火鞭一百規避鞭七十又定凡用披子箭射
中王貝勒等無論有傷無傷皆處死如有兔义
骲箭繫官革職繫平人鞭一百射中貝子公等
傷重者亦處死傷輕者鞭一百籍其家未傷者
免死折贖傷馬者鞭一百嚮王貝勒等射箭箭
至十步内者披子箭鞭五十繫兔义骲箭免罪
傷馬互相隱諱者亦免罪隱匿遺失馬匹兵鞭
五十罰銀十兩官鞭責折贖罰銀十五兩均給
首告之人該管官統轄不嚴罰俸一月乾隆
元年奉
旨專設總理行營王公大臣六人凡行營一應行程
圍獵駐蹕守衛等事均隸焉六年
諭國家武備不可廢弛朕於秋月出口行圍原以訓
練兵丁仿古獮狩之禮昔我
皇祖每歲舉行所經由道路及一切事宜皆有章程朕
今歲踵行悉遵舊制但恐歴年已久地方官員或
藉端擾累隨從人等或有恣意需索及強買物件
不按時價者著直隸總督不時察參毋得容隱欽
此又
諭朕初次行圍所有經過州縣前經屢降諭旨不令
絲毫擾累但安營除道未免有資民力朕心軫念
著將該地方本年應徵額賦酌量蠲免統計十分
之三以昭朕體䘏閭閻之意欽此又
諭朕行闈回京之後恭閱
太宗皇帝實錄内載昔
太祖時我等聞明日出獵即豫爲調鷹蹴毬若不令往
泣請隨行今之子弟惟務出外遊行閒居戲樂在昔
時無論長幼爭相奮勵皆以行兵出獵爲喜爾時僕
從甚少人各牧馬被鞍析薪自㸑如此艱辛尚各爲
主效力國勢之隆非由此勞瘁而致乎今子弟遇行
兵出獵或言妻子有疾或以家事爲辭者多矣不思
勇往奮發而惟耽戀室家偷安習玩國勢能無衰乎
此等流弊有關於滿洲風氣是以蒙
太祖皇帝諄切訓諭朕此次行圍諸王大臣中竟有耽
戀室家托故不願隨往者朕已爲姑容亦不必明
指其人夫行圍出獵既以操演技藝練習勞苦尤
足以奮發人之志氣乃滿洲等應行勇往之事若
惟事偷安不知愧恥則積習相沿實於國勢之隆
替甚有關繫嗣後倘有不知悛改仍蹈前轍者朕
斷不輕爲寬宥可徧行傳諭諸王大臣及官兵人
等知之欽此八年奏準
皇上行圍隨
駕官兵跟役或偷其主馬匹衣物或偷他人馬匹衣
物逃走以及爲竊盜者交
行在步軍營嚴加察拏被獲者照行軍例加倍治
罪自
行在逃走人等如有失察繫在何處出入即將該
汛官兵比尋常放過逃人之例加倍治罪十
年
諭朕向來廵幸所過地方特簡大臣嚴察隨往官兵
人等不許蹂躪農田滋擾百姓此次啟行之時正
値秋成在望禾稼尚未登場誠恐約束不嚴以致
踐踏禾黍有妨農務著都統護軍統領等管理多
撥官兵沿塗稽察嚴加鈐轄其隨從官員兵丁亦
令將家人跟役自行管束如有不遵禁令傷及田
禾者即行參處並行令該督提等遴委員弁一幷
稽察欽此
一各省駐防隨圍康熙四十六年奉
旨杭州江寧西安駐防滿洲官兵無出差行走之事徒
自安居暇逸必致頽惰廢弛嗣後此三省令該管大
員於官員驍騎校及兵丁内簡選在外省生長之人
年力強壯弓馬嫻熟者每省令二十四人來京學習
隨圍行走既得熟練騎射亦可分别優劣以備升用
五十年議準荆州官兵亦照杭州等省之例
簡選來京隨圍學習其人數每省定爲十有六
人乾隆元年奉
旨駐防官兵學習隨圍之事甚善自三年爲始照舊
例令輪班前來三年奏準京口杭州漢軍官兵
乍浦之滿洲官兵遇行圍之年每處令其簡選
八人來京隨圍學習六年奉
旨駐防官兵操演之事甚善朕前已降旨令照舊輪
班前來今年朕行圍哨鹿著該部照例行文各處
令其辦理遣赴京城其如何輪班及辦理遣回之
處該部議奏嗣後遇朕行圍應否令其前來該部
豫行請旨遵
旨議準駐防官兵來京隨圍學習除杭州江寧等省
己經定有額數無庸再議外其福州廣州莊浪
凉州寧夏成都均繫邊遠地方太原滄州德州
鄭家莊各駐防官兵無多綏遠城駐防官兵繫
鎮守邊外要地均無庸令其簡選來京惟天津
靑州右衞離京甚近應令每處各選十六人河
南選八人來京隨圍學習熱河選二十四人即
在本地豫備隨行再杭州等十處學習隨圍官
兵共一百四十四人應定以班次杭州京口西
安三處爲第一班江寧天津右衛三處爲第二
班荆州靑州乍浦河南四處爲第三班遇行圍
之年令該將軍副都統照例選送來京到京時
照例歸於上三旗護軍統領管轄未出圍以前
照行營錢糧給與盤費出圍時照護軍校護軍
例給與官馬盤費回時視省分道里遠近酌給
盤費又覆準西安漢軍官兵遇行圍之年簡
選八人來京隨圍學習又奏準熱河官兵再
委百名學習隨圍十七年奉
旨熱河隨圍兵丁著止委五十名
一邊外行圍康熙年閒定如
駕幸木蘭行圍由理藩院行文喀喇沁扎薩克王等
遴選所屬兵或千人或千二百人或七八百人
以都統副都統參佐領等官統馭先蒞圍場祗
候行圍之制分官軍爲兩翼前哨左右建藍纛
左翼建白纛右翼建紅纛正中建黃纛(蒙古圍制同前)
(纛由工部備往)如
駕幸
盛京吉林黑龍江由兵部行文各該將軍簡選官
兵令該將軍統馭前來
車駕沿邊行幸由理藩院行文
車駕所經沿塗百里内蒙古扎薩克王公台吉選官
兵令該扎薩克王公統馭前來一如前制大
狩設圍豫期定圍場於某處自某處起經由某
處於某處收圍均編定地方至期官兵於黎明
即赴圍場布圍成列恭候
車駕臨圍射獵又以八旗官軍善騎射者於蒙古圍
外環以重圍以射逸出圍外之獸
一駐劄行營康熙年間定嚮道奏定
駐蹕之地護軍統領營總各一人率護軍參領護軍
校護軍豫往相度地勢廣狹同武備院卿司幄
及工部官設立行營中建
帳殿御幄繚以黃髤木城建旌門覆以黃幕其外
爲網城正南暨東西各設一門正南建正白東
建鑲黃西建正黃護軍旗各二東西門後三面
設連帳旌門領侍衛内大臣率侍衛親軍宿衛
網城門八旗護軍統領率官兵宿衛又外八旗
各設帳房專委官兵禁止喧譁
御營之前扈從諸臣不得駐宿東四旗在左翼西
四旗在右翼均去
御營百步建鑲黃旗護軍纛於後正黃旗護軍纛
於右正白旗護軍纛於左扈從人等各按翼駐
宿(舊制兩翼建八旗護軍纛各一北上前一排爲王公次一排大臣侍衛其次大小官員扈)
(從人等各按旗分品秩安立行帳駐北御前大臣侍衛内府官員執事人等均面)去
行營二里外前鋒營相形勢設卡倫於路左右
八旗各設帳房豎旗幟以爲偵哨以禁行人蒙
古王公台吉去
御營三五里外各酌立營帳路中設頓營或一
或二亦由嚮道指定地方護軍參領率護軍建
黃布幔城武備院設帳殿每日輜重行時豫期
奏請
欽點大臣數人統轄武備院卿嚮導護軍參領率
御營輜重前行次三旗營總護軍參領率三旗護
軍纛幷行王以下輜重均各隨纛行毋許攙越
爭前落後康熙十年奉
旨停用木城均用黃布幔城雍正元年定網城改
形圓周設連帳仍開三門各建上三旗護軍旗
二守以上三旗護軍於網城十二丈之外又設
連帳一重形亦圓四面各設一門南建正藍鑲
藍護軍旗各一東建鑲白西建鑲紅北建正紅
護軍旗各二守以下五旗護軍均統以營總去
營六十丈八旗各設五帳房禁止喧譁營後去
二里增設前鋒卡倫一如營前又定王公去
御營三五里以外别立營帳駐宿令隨蹕之宗人
府王公統轄如領府事王公等皆不與隨蹕即
於隨蹕王公内請
旨以一二人兼攝乾隆六年
駕幸木蘭
賞賚隨蹕侍衛參領護軍各執事人等白金八千八
百餘兩十六年奉
旨今歲木蘭行圍即至多倫諾爾程塗稍遠隨往之
侍衛參領護軍及各執事人著照六年木蘭行圍
之例加恩賞賚二十年定
御營建黃幔城外爲網城網城連帳百七十五架
設旌門三南門建正白金龍纛二東門建鑲黃
金龍纛二西門建正黃金龍纛二周圍建鑲黃
金龍三角旗共四十一守以上三旗護軍去網
城連帳十有二丈爲外城連帳二百五十四架
設旌門四南門一日建正藍金飛虎纛二一日
建鑲藍金飛虎纛二東門建鑲白金飛虎纛二
西門建鑲紅金飛虎纛二北門建正紅金飛虎
纛二周圍東南面建正白西南面建正紅東北
面建鑲黃西北面建正黃金飛虎方旗共六十
守以下五旗護軍去外連帳六十文周圍設警
蹕帳房四十架每帳房建護軍旗各一東南面
正藍西南面鑲藍東北面鑲白西北面鑲紅共
四十以八旗護軍專司清蹕
一演習畋獵康熙二十一年題準八旗每歲畋
獵三次春季定於三月秋季定於九月冬季定
於十二月内舉行每次令滿洲蒙古每佐領下
護軍二名驍騎四名(内領催一名)每旗護軍參領二
人内令一人爲營總每參領下以護軍校二人
委署參領護軍二人委署護軍校八旗共委前
鋒校前鋒一百三十名每翼前鋒參領一人前
鋒侍衛一人八旗滿洲蒙古委參領一人爲營
總每參領下委散秩官三人驍騎校一人以散
秩官一人爲營總八旗漢軍以參領一人爲營
總每參領下委散秩官驍騎校各二人以散秩
官一人爲營總每參領下領催二名驍騎二名
同赴圍場演習射獵二十三年江寧將軍奏
請率標下官兵一年兩次行圍奉
旨所奏極是各省駐防官兵若不令其每年行圍習武
漸至怠緩軍士將流於玩愒爲非但江寧地方駐防
雖久向不曾令其行圍恐民人不知以爲駭異著該
督撫將習武行圍之處明白傳諭又恐軍士行圍藉
端搶奪騷擾地方著該將軍嚴行禁戢雍正八年
奉
旨步行較獵甚爲善事人人既得學習而於行圍之道
亦得嫻熟爾等每年與其較獵一次不若多演數次
爲佳嗣後於初冬行步圍時每一旗令行圍二三次
其行圍之時著各該旗大臣等親身率往於前一日
奏聞每圍令尚虞侍衛執事人鷹房人或二十人或
三十人亦著前往如此則侍衛執事人等既得學習
而兵丁等亦得嫻熟行圍之道矣乾隆六年覆準
熱河官兵每年於收穫之後耕種之前在熱河
附近地方演習行圍毋致疎懈十六年
諭四川提督奏稱向來直省督撫提鎮均有行圍之
例擬於冬三月内農事已畢之時察照往例於成
都附郭不近田園之地率領官兵前往圍獵往返
數日親加訓練等語直省營伍操演武藝不過拘
泥成法於安營住宿之地馳騁奔走之勞無從肄
習於行陣未有實濟惟行圍可使將弁士卒練習
勤勞此奏甚爲有益著通行各省陸路提鎮仍照
舊例每歲冬季輪撥標兵親身督率實力舉行務
使嫻熟嚴整以裨實用但既令出圍若仍復按期
操演兵丁未免過累著於行圍之時酌量停止操
演日期以示體䘏幷嚴加約束不得蹂躪田園占
宿廬舍致滋騷擾並不可日久復致廢格欽此
欽定大淸會典則例卷一百八
