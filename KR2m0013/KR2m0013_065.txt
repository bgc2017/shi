欽定大清會典則例卷六十二
禮部
儀制清吏司
授時
一頒朔順治二年時憲書成欽天監進呈
御覽
世祖章皇帝御武英殿文武各官咸朝服齊集
午門外頒朔行禮是年題定每年十月初一日
黎明欽天監官設黃案於
午門外正中設紅案於
午門外兩旁欽天監自署内設龍亭一采亭八奉
恭進
皇帝
皇太后
皇后時憲書於龍亭奉頒給王以下各官時憲書於
采亭陳設畢行一跪三叩禮校尉舁亭前設香
亭和聲署作導迎樂出欽天監署自
長安左門進至
午門外欽天監官奉恭進
皇帝
皇太后
皇后時憲書陳正中黃案上奉頒給王公百官時憲
書陳兩旁紅案上陳設畢舉黃案由中門入欽
天監監正監副從隨至
太和門陳於左右階上監正等於丹墀左行三跪
九叩禮授内府官奉時憲書入恭進
皇帝
皇太后
皇后欽天監官徹案各退是日黎明貝子公暨文武
百官咸朝服集
午門外鳴贊官贊排班貝子公立甬道上百官立
甬道兩旁均北面東班西上西班東上贊有
制衆皆跪鴻臚寺官宣
制曰欽天監進某年時憲書其賜王公百官頒行天
下宣畢羣臣行三跪九叩禮畢親王郡王各令
所屬依次跪領貝子公親跪領文武官各以其
長一人跪領回署頒給所屬官各退十八年
定朝鮮國每年十月朔遣使齎咨赴部恭領時
憲書豫劄欽天監封送儀制司本司郎中朝服
於司署頒發來使跪領齎回本國康熙三十
二年
頒時憲書於内扎薩克科爾沁等二十四部落均以
各來使請
安之便按名給發五十三年
頒時憲書於外扎薩克喀爾喀等十有五部落與科
爾沁等部落同雍正三年定頒給青海扎薩
克王台吉等時憲書於每年頒俸幣時一同給
發七年議準定例欽天監每年給發各衙門
時憲書外聽匠役備紙刷印售賣以便民用今
各省布政使司亦應照例請自八年為始每歲
四月由欽天監頒發考定時憲書式令各布政
使司敬謹刊刷鈐蓋庫貯欽天監時憲書印信
凡見任文武大小官及在籍有職官舉人貢生
等各給一本以彰敬授人時之意其刊刻紙墨
工價各動用正項錢糧至於各省民戶繁多勢
難遍給應將所刻書版發貯公所聽匠役或書
坊備紙刷印赴布政使司鈐蓋欽天監時憲書
印發賣每本定價一分二釐俾深山僻壤咸知
時序月令仍飭該地方官嚴禁偽造務使官書
廣布以便民用如有偽刻私書及捏稱繳官於
定價外需索等弊將該有司從重治罪督撫如
不察究并嚴加議處十二年覆準每逢頒朔
之日八旗都統各部院堂官各率所屬並諸王
府祗領屬官咸朝服齊集
午門外行三跪九叩禮御史二人監禮部委滿漢
司官二人收職名如有公事不克親赴豫行知
會其無故不到及不朝服行禮者指名參處務
恪遵定制整齊敬謹以光大典至頒給百官時
憲書三品以上官應仍於
午門外祗領其餘滿漢文武有頂帶官員萬三千
餘人一時難以遍給往來擁擠恐無以肅觀瞻
而昭典禮應照向例於
午門外行禮後各赴欽天監祗領乾隆二年覆
準散給青海扎薩克王台吉等時憲書於每年
五六月間同俸幣給發似覺稍遲應先期於每
年十月將次年時憲書由兵部交驛站發往青
海散給十六年奏準孟冬頒朔請由欽天監
豫日行文至期貝子公以下至文武正貳各官
咸朝服齊集依次跪領恭竢宣
制行三跪九叩禮如有無故不到者糾儀御史於次
日參奏照無故不朝參律議處至直省時憲書
頒到之日督撫亦應有接受之儀舊典未備請
酌定儀注纂入會典通禮恭呈
御覽頒發遵行以仰承
皇帝欽若時憲之至意十九年定孟冬頒朔於
午門親王郡王貝勒亦令親領行禮是年
頒時憲書於杜爾伯特部落與喀爾喀部落同
一迎春順治初定每年立春芒神春牛由順天
府豫備屆期由部會同恭進前二十日劄欽天
監選取導引之天文生八名造册送部取候時
官二人於
午門前祗竢屆期告時劄順天學政選取生員七
十五人各具頂帶公服恭舁芒神春牛案送至
午門外同本部官恭進又行文内務府於立春日
豫除内監恭進芒神春牛竢於
乾清門
慈寧門又行知步軍統領護軍統領内務府於立春
日屆時啟
長安左門
天安門
端門
午門
協和門
永康左門之中門又定凡遇立春時刻或在暮
夜或在子丒等時均由部奏明擇寅卯辰等時
恭進又定每歲各省府州縣官豫造芒神土
牛於東郊外立春日各官朝服迎春於東郊陳
芒神土牛設香燭酒果贊禮生贊排班贊跪叩
興各官行一跪三叩禮興贊跪奠爵領班官奠
酒三爵贊叩興各官跪叩如前興隸舁芒神土
牛香亭鼓樂前導各官朝服後隨回至署陳於
堂前各官執采仗環立土牛兩旁贊擊鼓樂工
擂鼓贊鞭春各官環擊土牛三以示勸耕之義
康熙十三年覆準直省府州縣迎春於東郊
各官拜芒神土牛止用鼓吹采亭其勒令鹽商
當鋪行戶裝演故事臺閣排列金珠張鼓樂樹
旗幟並科𣲖里長提取車馬優伶等項嚴行禁
止如有前項糜費並各官藉端𣲖累由督撫科
道糾參交該部議處
頒詔
一
頒詔順治元年定
頒詔之日設鹵簿大駕於
午門外設
御座於
皇極門(今門太和)正中設
詔案於丹陛上東旁王以下文武各官咸集大學士
奏請
御門陞座鳴鞭執事各官行禮畢鳴贊官贊排班贊
進贊跪王以下文武各官皆跪贊
頒詔大學士自案上奉
詔書於丹陛上東旁立宣畢鳴贊官贊行三跪九叩
禮興退復原班立
賜燕謝
恩禮成鳴鞭
駕還宫衆皆退
詔書謄黃刊頒天下八年定
頒詔之日設鹵簿大駕於
太和殿前設黃蓋雲盤於丹墀内設龍亭香亭於
午門外設宣
詔高臺於
天安門外鴻臚寺官設
詔案於
太和殿内之東又設黃案於丹陛上正中王以下
公以上咸朝服齊集於
午門内滿漢文武各官咸朝服齊集於
午門外領催外郎耆老等齊集於
天安門外内院官奉
詔書至
乾清門用
御寳畢奉至
太和殿内陳案上禮部官引王公等進至丹陛上
引文武各官入
午門左右掖門至丹墀内各序立禮部堂官奏請
皇帝御禮服陞
太和殿鳴鐘鼓作樂鳴鞭王以下各官上表行禮
畢大學士進殿内案前奉
詔書至
太和殿檐下授禮部尚書禮部尚書跪受至丹陛
正中陳於案行一跪三叩禮奉起由中階䧏設
雲盤内禮部官奉雲盤上覆黃蓋由中道出文
武各官後隨王公等進殿内序坐
賜茶畢鳴鞭
駕還宫王公等各退禮部官至
午門外奉雲盤設龍亭内行一跪三叩禮校尉舁
亭香亭在前龍亭在後前列御仗導迎樂作至
天安門外橋南禮部官於龍亭前行一跪三叩禮
奉
詔書設高臺黃案上覆以黃蓋鴻臚寺官贊排班贊
進衆官各按班次立贊有
制衆跪宣讀官於臺上西面立先宣清文次宣漢文
畢鳴贊官贊各官行三跪九叩禮畢禮部官奉
詔書仍設龍亭内校尉舁亭作樂由
大清門出禮部堂官豫由
長安左門詣部恭候竢
詔至率所屬跪迎於儀門甬道之右司官奉
詔至大堂陳於黃案禮部堂官率所屬行三跪九叩
禮興恭閱
詔書謄黃䥴刻頒行天下又定如
駕不御殿文武百官咸朝服齊集於
天安門外金水橋前餘奉
詔宣
詔等儀與
御殿同十一年議準頒發外國及直省
詔書均由内院用
寶畢交與禮部外藩蒙古遣内院理藩院官各一人
朝鮮國遣正副使二人具題請
旨命往直省先委行人司如行人員少取中書科中
書如中書科人數不敷於内院中書鑾儀衞首
領官國子監欽天監上林苑監四譯館酌量取
用屬官具題遣往是年題準
詔書所至地方官具龍亭采輿儀仗鼓樂出郭迎接
朝使下馬奉
詔書設龍亭中南嚮朝使立於亭東地方官朝服北
嚮行三跪九叩禮鼓樂前導朝使上馬於亭後
隨行至公廨門外衆官先入文武分東西序立
候龍亭至公庭中朝使立龍亭之東西嚮禮生
贊排班樂作衆行三跪九叩禮朝使奉
詔授展讀官(以教官為之)展讀官跪受詣開讀案前宣讀
衆官皆跪宣讀畢展讀官奉
詔書授朝使朝使奉設龍亭中衆官行三跪九叩禮
畢皆退督撫即謄黃分頒司道府州縣衞所
又題準凡
詔書經過地方官員軍民人等咸跪路旁候
詔過方起如出使在外官員遇
詔即出迎郊外至公庭中禮生先引出使官行三跪
九叩禮後本處官行禮至開讀時出使官仍隨
班跪聽一同行禮康熙二年題準凡
詔書經過地方五里以内府州縣衞文武官咸出城
迎送違者或
頒詔官指名報部或督撫題參皆降二級留任五里
以外者不必迎送八年題準凡
頒詔漢督撫省分遣漢官滿督撫省分遣内院禮部
筆帖式十二年題準凡
頒詔赦及
恩賜往朝鮮内大臣散秩大臣侍衞均候
旨命往仍將内閣侍讀學士侍讀翰林院侍讀學士
侍講學士侍讀侍講禮部郎中員外郎主事照
依職銜為正副使具題遣往二十一年題準
頒直省滿漢督撫
詔書於内閣中書翰林院筆帖式行人司官内酌委
齎送其頒行將軍提督等謄黃
詔書並付齎送督撫官員帶往
詔書用
御寶謄黃不用齎
詔官由各衙門簡選均赴禮部大堂掣籤分遣齎送
二十七年題準頒行直省滿漢督撫
詔書減去内閣中書一人翰林院筆帖式一人委禮
部筆帖式二人奉
旨每處著一人去雜𣲖已通行禁止恐地方官假藉頒
詔妄行科𣲖著嚴行禁止四十二年覆準各省
頒詔官應於起程日起算往返直隸限十五日河道
總督河南山西二十日山東二十五日漕運總
督四十五日江南六十日江西浙江湖廣陜西
七十五日貴州九十日福建四川廣東廣西百
有五日雲南百二十日該省督撫即將
詔到日期報部察覈其
頒詔官如果江湖風阻疾病躭延取具經過地方官
印結到部倘有故意遲延違限者交該部從重
議處四十八年奉
旨頒詔官如有紆道行走及沿途生事擾累驛遞者著
該督撫即行指參雍正元年
諭頒發詔書禮部筆帖式人少不足以供各處之用且
必得少知自愛材尚可用者方可差往著將各部院
筆帖式令各該堂官與總理事務王大臣會同簡選
差往欽此乾隆十四年奏準頒
詔儀節應增金鳳朵雲工部前期設金鳳於
天安門上正中設宣
詔臺於門上東第一楹
詔由
午門奉出至
天安門上聽
詔百官耆老等分翼排班於金水橋南跪聽宣
詔官宣讀畢鴻臚寺官贊行三跪九叩禮奉
詔官將
詔書啣以金鳳承以朵雲由
天安門上繫下禮部官接受設采亭内迎出
長安左門餘如前儀十七年定直隸總督齎
詔官一人附謄黃七道分頒天津都統直隸提督馬
蘭泰寧天津宣化正定等處總兵官山東巡
撫兼提督齎
詔官一人附謄黃三道分頒青州將軍登州兗州總
兵官山西巡撫兼提督齎
詔官一人附謄黃三道分頒綏遠城將軍太原大同
總兵官河南巡撫兼提督齎
詔官一人附謄黃二道分頒南陽河北總兵官兩
江總督齎
詔官一人附謄黃八道分頒江蘇安徽巡撫江寧京
口將軍江南提督狼山蘇松壽春等處總兵官
漕運總督江南河道總督河南山東河道總
督齎
詔官一人江西巡撫兼提督齎
詔官一人附謄黃二道分頒南贑南昌總兵官閩
浙總督齎
詔官一人附謄黃十二道分頒福建巡撫福州將軍
水師陸路提督金門汀州海壇臺灣福寧漳州
南澳建寧等處總兵官浙江巡撫齎
詔官一人附謄黃八道分頒杭州將軍乍浦副都統
浙江提督定海黃巖溫州處州衢州等處總兵
官湖廣總督齎
詔官一人附謄黃八道分頒湖南湖北巡撫荆州將
軍湖廣提督鎮筸宜昌永昌襄陽等處總兵官
陜甘總督齎
詔官一人附謄黃十五道分頒陜西甘肅巡撫西安
寧夏涼州將軍甘肅安西固原提督西寧延綏
寧夏肅州涼州興漢河州等處總兵官四川
總督齎
詔官一人附謄黃六道分頒成都副都統四川提督
川北重慶建昌松潘等處總兵官兩廣總督
齎
詔官一人附謄黃九道分頒廣東巡撫廣州將軍廣
東提督左翼右翼瓊州潮州碣石高雷等處總
兵官廣西巡撫齎
詔官一人附謄黃三道分頒廣西提督左江右江總
兵官雲貴總督齎
詔官一人附謄黃十一道分頒雲南巡撫提督開化
鶴麗臨元永北楚姚永順曲尋昭通普洱等處
總兵官貴州巡撫齎
詔官一人附謄黃五道分頒貴州提督安籠古州鎮
遠威寧等處總兵官
頒賞
一
恩詔
頒賞(詳見各年詔款)
一
實錄
玉牒告成
頒賞崇德二年
太祖高皇帝實錄成
賜大學士各鞍馬一銀五十兩滿學士各馬一銀四
十兩漢學士各銀四十兩筆帖式各銀二十兩
順治十八年
玉牒成於康熙元年
賜總裁王各銀二百兩表裏各十疋副總裁大學士
各銀百兩表裏各五疋侍郎學士啓心郎各銀
八十兩表裏各四疋纂修官侍讀學士郎中各
銀四十兩表裏各二疋編修主事各銀三十兩
表裏各一疋謄錄收掌官各銀二十兩供事各
銀十兩紙匠各銀五兩均於戸工二部移取由
部給發九年
玉牒成
賜總裁王副總裁大學士等照元年例副總裁貝勒
銀百五十兩表裏各七疋纂修員外郎銀三十
五兩表叚二疋裏叚一疋其餘纂修謄錄收掌
官供事匠役等均照元年例(十八年二十七年三十六年賞給銀)
(幣皆同)十一年
世祖章皇帝實錄成
賜監修總裁各鞍馬一匹銀百兩大蟒紗一疋大采
叚表六疋裏七疋副總裁各鞍馬一匹銀八十
兩大蟒紗一疋大采叚表五疋裏六疋纂修官
各銀五十兩紗一疋大采叚表四疋裏五疋收
掌繙譯滿謄錄官蒙古謄錄官各銀三十兩紗
一疋大叚表二疋裏三疋漢謄錄廕監生監生
生員各銀十兩叚表裏各一疋執事人役供事
官各銀八兩叚表裏各一疋紡絲一疋紙匠各
銀五兩布五疋於戸工二部太僕寺移取由部
給發二十一年
太宗文皇帝實錄成
賜監修總裁纂修大小各官及執事人役均與十一
年同雍正四年
玉牒成
賜副總裁大學士等與康熙九年同接修總裁貝勒
銀百兩表叚五疋裏五疋接修副總裁鎮國公
銀六十兩表叚三疋裏三疋其餘纂修收掌謄
錄各官及供事人役均照九年例賞給九年
聖祖仁皇帝實錄成
賜監修總裁副總裁提調纂修收掌繙譯各官及供
事人等均照康熙十一年之例其漢謄錄官舊
例與賞滿謄錄官蒙古謄錄官有别今以滿漢
效力維均亦照滿謄錄官例賞給又皂役照紙
匠例各賞給銀五兩布五疋乾隆元年
玉牒成
賜總裁王副總裁大學士等仍照康熙九年之例其
接修總裁大學士應給半賞銀七十五兩表叚
四疋裏三疋提調官宗人府理事官奉國將軍
照纂修侍讀學士郎中例銀四十兩表叚二疋
裏二疋餘均與康熙九年同六年
世宗憲皇帝實錄成
賜監修總裁提調纂修收掌繙譯謄錄各官及供事
匠役人等均與雍正九年同九年
玉牒成
賜總裁王副總裁大學士等仍照康熙九年例總裁
大學士銀百五十兩表叚七疋裏七疋又纂修
官内閣侍讀照員外郎例銀三十五兩表叚二
疋裏一疋内閣中書照主事例銀三十兩表裏
各一疋接修之纂修官翰林院典簿亦照主事
例給與半賞餘執事人員供事匠役等均與康
熙九年同十五年
玉牒成
賜總裁王等各銀二百兩表叚十疋裏十疋總裁大
學士銀百五十兩表叚七疋裏七疋副總裁大
學士銀百兩表叚五疋裏五疋提調官監察御
史照郎中例銀四十兩表叚二疋裏二疋全修
纂修官内閣侍讀照員外郎例銀三十五兩表
裏各二疋宗人府理事官照郎中例銀四十兩
表裏各二疋接修纂修官詹事府贊善照主事
例銀十五兩表叚一疋其餘全修接修收掌謄
錄等官及供事匠役人等均照康熙九年例賞
給
一
頒賜督撫提鎮服物順治十六年定凡督撫赴任前
期令内務府
頒賜盔甲各一鞍馬一櫜鞬一弓矢全蟒朝服一或
於常朝處或進
内謝
恩畢
賜饌臨期請
旨行十八年定凡督撫赴任前期止奏起程日期
謝
恩不奏頒賞康熙七年定凡督撫提鎮赴任由部
奏請
賜總督提督鞍馬一櫜鞬一弓矢全總督加
賜蟒朝服一襲
賜巡撫總兵官鞍馬一禮部官引至
午門前
頒賞又定直省駐防將軍都統副都統賞給鞍馬
弓矢等物照依督撫提鎮之例由部奏請
賜給乾隆五年奏準各直省將軍總督都統巡撫
副都統提督總兵官賞給鞍馬弓矢等物酬庸
奬功實為
大典其曾任封疆已邀賞賜者不重給即初膺
簡命以及外省入
覲之人或見有降革等案或職銜尚未實授均應不
在賞之列至應賞之人由部具奏得
旨後行文上駟院戸部工部備辦賞物鴻臚寺委官
引禮屆期禮部堂官一人具朝服於
午門前監賞該員朝服跪領謝
恩典禮所關非可造次辦理致滋冒濫應令請賞之
人在内於奉
命之日在外於入
覲到京日即將請領緣由及從前曾否賞給見在職
銜曾否實授並有無降革之處一一開明督撫
具揭吏部將軍都統副都統提督總兵官具揭
兵部該部檢覈明晰移咨到部仍令該員等於
引
見後即行赴部報明由部請
旨恭候
欽定
一卓薦
頒賞康熙六年定直省卓異官員引
見準其卓異注册回任候升者文職賞朝服武職賞
蟒袍乾隆五年覆準卓異官員文職知府以
上賞蟒叚朝衣一襲同知以下教諭以上賞糚
叚領袖雲叚朝衣一襲武職二品以上賞大蟒
叚袍一襲三品以下賞小蟒叚袍一襲均不必
在京候領竢造成之日由部交各該省提塘齎
送各該督撫覈明轉給仍將領到日期報部存
案
欽定大清會典則例卷六十二
