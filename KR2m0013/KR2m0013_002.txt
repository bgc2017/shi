太子太保議政大臣領侍衛内大臣禮部尚書臣來保等謹
奏為欽奉
上諭事乾隆十二年正月初六日内閣鈔出奉
上諭國家立綱陳紀布在方策所以明昭代之章程
備諸司之職掌以熙庶績以示訓行典至鉅也大
清會典修於
皇祖聖祖仁皇帝康熙二十三年越我
皇考世宗憲皇帝御極之初即允禮臣之請開館重修
九年告竣刊梓頒行閱今又二十年矣其間因時
制宜屢有損益向來諸臣每有以重修為請者朕
以國家定制豈容數更踵事增文自有部册故槩
未準行近以幾餘時加披覽閒為討論乃晳由來
有不得不重修者蓋緣編纂之初諸臣或沿襲舊
文未經考證或略存近制未溯本源或限於案牘
之不全或悞自參稽之不審而又未嘗請
旨取裁斟酌至當故舛訛疎漏均不免焉夫唐虞分職
具載典謨周室經邦詳於官禮書曰監於先王成
憲又曰其爾典常作之師既謹度以惟貞宜有條
而不紊矧際重熙累洽之期當禮明樂備之日勅
幾慎憲職惟其時是當博考朝章詳稽故實正舊
編之紕繆補記載之闕遺用蕆成書垂示法守所
有一切開館事宜該部定議具奏欽此欽惟我
皇上
體乾行徤
觀賁成文
契千聖之精微敬德緝熙於宥密
洞六經之奥窔天章炳煥於圖書
謨丕顯而烈丕承八表集來同之軌
聲為律而身為度萬年垂畫一之程固已
元首明而股肱良百官承式
朝廷正而天下治庶績其凝蕩蕩巍巍嫓中天而廣
運麟麟炳炳際千載而一時者矣乃於勅幾貞
度之餘
念夫立綱陳紀之本以我
朝之會典實立政之隆規溯自
聖祖仁皇帝初命纂修
列聖之駿業豐功燦如日月及乎
世宗憲皇帝再加編輯奕䙫之舊章成憲寳若球圖職
要職詳絲聯繩貫大經大法嶽峙川流第三百
六十屬載在周官懸象魏者豈無新政若三百
有六旬稽諸虞典置餘分者亦有歲差當此百
年興禮樂之期共欽明備爰於
丙夜覽編摩之舊灼見由來或册府所垂酌時宜而
有待損益或
渙汗所及踵往事而應著精詳或當時秉筆諸臣有
未曾窺之秘笈或向日分編衆手有不及訂之
魯魚蓋繼繼承承閱前修已二十餘載必元元
本本斯傳信於億萬斯年
勅諭在廷重修會典
特命臣部議定事宜仰見我
皇上殫繼志述事之盛心孝治永光於四海立體國
經野之鉅典大猷更備於六官者也(臣)等身依
禁籞愧無典册高文員備容臺謬掌寅清三禮既
恭承乎
綸綍敢不竭其管蠡除請
點監修總裁官例由内閣開列分派纂修提調等
官并咨取謄錄供事員役支用棹飯工食銀兩
需用心紅紙張應備桌櫃器皿以及書成議叙
等項從前開舘俱有成規應聽總裁官照例奏
請外所有(臣)部遵奉
諭旨定議條&KR0833;敬為我
皇上臚陳之
一
朝章宜考本原也按會典一書類舉一朝掌故布
在方策昭示臣民垂憲萬世所關綦重
國家太平翔洽百有餘年議禮制度損益咸宜
作聖述明淵源有自而或官司所守僅得其大凡因是
紀載之編間失其精意洪惟
列聖相承創制顯庸載在
實錄者至善盡美但金匱石室之蔵書非編纂諸臣所
得習見應請照
國史舘之例令纂修官親赴
皇史宬詳考有關會典者敬謹鈔錄以為全書綱
領則憲典有稽本原該備以昭
大訓庶幾咸正無缺
一書籍宜備參稽也按會典所載皆繋見行規
條但質文之尚因革之宜既監前代以折中必
綜羣言以參訂倘非廣搜載記通酌古今則舊
文沿襲必至舛譌若近制粗存不免簡陋伏見
古今圖書集成一書博大精深足資考證從前
曾蒙
賜給翰林院一部他如明永樂大典亦見貯翰林院
如有應行稽考之處應令纂修官赴翰林院覈
對又三禮及律吕正義二館書已告成校對將
竣從前所取書籍見存該館並請竢會典開館
之後行文咨取全數交送其他書籍凡有資考
據者俱隨酌取以備參稽
一卷案宜詳察也按向例纂修會典由各衙門
造送册籍以憑編纂惟是各衙門所送册籍或
因頭緒紛繁事多罣漏或因閱年久遠案有闕
遺若不詳察難以徵信應請
勅下在京大小各衙門令各該堂官選委賢能司官
專管清釐案卷協同各本司官員務將該衙門
所隸應入會典事件分類編年備細造送毋致
罣漏其有因年久黴爛遺失者亦令移詢各衙
門及外省造送以備該館編纂
一纂修官務在得人也按從前編纂會典兼用
翰林部屬惟據各該衙門咨送到館即充纂修
官其間挨資論俸未必盡能得人此次開館請
令總裁官分派各衙門人數行文咨取該堂官
公同簡選務擇學問淹博熟諳掌故之員遵照
雍正二年
諭旨擬定正陪保送到館由總裁官列名具奏恭候
欽點至典則之書義取綜核經生之學不乏專家並
請照三禮館之例聽該館總裁於進士舉貢内
確知經術湛深長於編纂者酌保數人一併具
奏以專責成以收實效
一考定更正之條宜隨時請
旨也按會典編纂舊例繫成書續修祗將應增事例
按年叙入至從前已定條&KR0833;即不復更張此次
編纂繫奉
特旨重修其原本所載或文鮮參稽舛訛未免或事
經臚列援据無憑以及古今異宜諸儒異議隨
時折衷均非臣下識見所能臆斷應令該館總
裁官詳叙原委聲明緣由請
旨裁奪其近年續增條件亦應按事按類逐卷進
呈恭候
欽定
一在館辦事宜有成規也按開館修書搜羅經
籍召集儒臣俾會聚有地商確有時蒐討有藉
所以心志齊體裁一而成功易也若各分卷帙
於私家纂輯到館之日不過聚談數刻而散則
功分於應酬事延於間闊限寬或相習因循時
廹必草率成就舛訛疎漏有由來也此次纂修
會典請
勅令總裁官督率纂修各官每日必及辰而入盡申
而散庶幾在館辦事俱有成規不獨勤惰易於
稽察年限便於核定且互相討究可以斟酌得
宜彼此觀摩亦見智能交奮將見計日程功仰
副我
皇上勅幾慎典之至意而經緯條貫垂法守於億萬
年矣
以上六條皆(臣)等遵奉
諭旨詳悉定議是否有當伏候
聖裁竢
命下之日(臣)部行文内閣併行文各衙門遵照辦理
可也為此謹
奏請
旨乾隆十二年正月二十三日奏本日奉
旨依議欽此
會典館總裁大學士三等伯(臣)張廷玉等謹
奏為奏明請
旨事(臣)等奉
命纂修會典於上年十二月内進
呈宗人府樣本仰蒙
聖明指示精詳(臣)等敬謹編纂務期辭簡事該以副
聖意惟是修書義例尚有應請
睿裁者謹臚列三條為我
皇上敬陳之
一會典所載必經久常行之制至各衙門事例
有遞損遞益不可為典要者遠則三五年近或
一二年必當變通若尺寸不遺一槩登載誠恐
刊行未徧更制已多必有如
聖諭所云紀載非實一經指摘不覺爽然者
國家大經大法守之官司布之朝野百年以來幾
經考訂我
皇上履中蹈和修明益備應請總括綱領載入會典
其中或間有疑似闕略尚須斟酌者則請
旨取裁折衷至當以垂萬世章程若夫微文末義縷
晰條分則吏兵二部各有則例禮部見纂通禮
刑部舊有律例皆可隨時修改以適於治其餘
衙門未有則例者即交與在館纂修分門編輯
仍照禮部原議令各衙門委出賢能司官專掌
案册勿致貽悞每修成會典一卷即副以則例
一卷先發該衙門校勘實無遺漏訛錯然後進
呈恭竢
欽定要以會典為綱則例為目則詳略有體庶與周
六官唐六典遺意猶為彷彿
一春秋編年紀事得失並書會典綜治法之大
成以示信從與編年紀事之例迥異舊本每遇
大典禮必臚序
屢朝行事即一事之更定一節之沿流亦必分年備書
誠有如
聖諭所云原議舊儀連篇並載反掩正文者況自古
治定制禮皆積久而後備後之所詳即前之所
略如按時代並紀必致得失相形及臨事稽考
則又質文異宜多少異數本欲監於成憲反致
無所適從(臣)等謹請裒集舊典所載並取到各
衙門册籍通行校訂自
本朝開國以來及見修會典告成以前一應舊章
新制皆薈萃源流斟酌詳備於
朝
廟典禮各定為一儀於官司事例各定為一則化參差
之跡成畫一之規書成以後如間有因時損益
之處繫畸零節目止於則例内增改即有關繫
大體段者亦止刊補一二條無須全書更動庶
幾一勞永逸以便遵循
一舊會典分别在京文武衙門文職計四十有
八武職惟鑾儀衛一官其八旗武職僅於兵典
見名似非體裁又按兵部中樞政考及八旗則
例雖有旗職升選降革處分各條多繫兵部之
職並非八旗官員職掌伏思八旗都統經理兵
馬錢糧戶口田土世爵佐領等事雖與戶兵兩
部關會實多本職專行又領侍衛衙門護軍統
領前鋒統領居則周廬環衞出則折衝禦侮九
門提督衙門統領京營掌管門禁廵捕郊畿皆
職任重大應請移取各衙門册籍將職掌事宜
專立會典以補從前武職之闕於
國家慎重根本設官分職之義庶為明備
以上三條就(臣)等愚見所及公同酌議仰祈
皇上訓示(臣)等董率纂修諸臣恪遵辦理為此謹
奏
乾隆十三年五月二十八日
奏本日奉
硃批所議好俱已周到依議欽此
