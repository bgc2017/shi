欽定大清會典則例卷一百四十九
都察院五
一巡城職掌順治十年議準令五城御史各率
所屬辦理地方之事釐剔姦弊整頓風俗十
三年覆準
京城内鬭毆錢債等細事如原告被告皆旗人則
送部審理如與民互告仍聽五城審結十六
年題準
京師内外十六門令巡城御史不時廵察康熙
十一年題準五城辭訟御史竟行審結徒罪以
上送刑部
一司坊分理康熙年閒定五城兵馬司指揮副
指揮吏目專司
京城詰緝逃盗稽察姦宄等事又定凡緝賊捕
逃禁約賭博驅逐匪類稽察妄造謠言及衙役
指官嚇詐私開煤窰糾夥燒炭以至邪教惑人
聚衆燒香寺院庵觀坊店等處皆令該司坊等
時加巡察四十五年覆準五城副指揮吏目
繫佐貳官除逃人盗案照舊管理其餘民間辭
訟非奉該城御史批發正印官移行不得凖理
動刑倘有擅準民辭暨拘禁濫刑縱役索詐等
弊該城御史糾參照例議處雍正元年覆準
司坊官員不許收受民辭該城御史亦不許批
審辭訟又定五城兵馬司職司稽察
京城姦宄人命案件以指揮管理逃盜等件以副
指揮吏目分地管理中城副指揮管理中西
坊吏目管理中東坊東城副指揮管理崇南坊
吏目管理朝陽坊南城副指揮管理東南坊吏
目管理正東坊西城副指揮管理宣南坊吏目
管理關外坊北城副指揮管理日南坊吏目管
理靈中坊乾隆元年奏準從前曾經定例五
城司坊官槩不許收受民辭該城御史亦不許
批審辭訟惟鬭毆賭博司坊官隨到随審因而
司坊官於地方事件槩不準理雖人命盗賊屍
親事主迫切投訴亦不審䆒必待御史飭委始
行相驗緝拏需延時日兇身正賊多有遠颺未
免貽誤地方事件嗣後人命案件仍令指揮管
理盜賊案件仍令副指揮吏目按地分理該司
坊遇有屍親事主呈報者即行收受一面詳報
該城御史一面親往相驗踏勘其本案人犯即
凖察拏審明解院不得遲延時日如有推諉遲
誤及藉端滋擾等弊令該城御史參處其逃人
土娼責該坊官按地稽察一經告發準其收受
緝拏至賭博鬭毆等件該坊官於所屬地方固
宜随拏隨審即别城隔屬塗行夜廵但遇酗酒
罵街角口厮打開場賭錢小綹竊物等事随見
隨拏移交該管坊官審理不得以地非所屬過
而不問至民間一應辭訟仍遵定例不許擅受
皆歸該城御史審理十一年奏準民間房屋
債負經該城批發事件該坊錄取供辭報明本
城結案
一事件期限康熙五十八年題準兵馬司案件
職分應管之事隨到隨審定限五日内完結詳
報本院半月一次注銷若將案件叢積遲延不
於限内完結或有縱役訛詐等事由院察參
一五城地界雍正五年覆準凡城内地方分隸
五城者或憑以牆垣屋址或憑以衚衕曲折猶
可細按基址劃明界限至城外鄉村與州縣接
壌者地勢遼闊雖有四址册可稽但未建立界
牌難為憑據一遇命案事件往往互相推諉令
五城將城内所轄地方舊有基址界限者再行
清理按界分管其所轄城外鄉村與州縣接壌
之處按舊造四址清册公同勘定建立界牌以
垂永久奉
旨城内舊址界限著五城御史察勘建立界牌其城外
與州縣接壤之處著巡視直隸三路御史於各該管
處察明勘定建立界牌十二年定五城交界地方
犬牙相錯五城官員會同清理釘設木牌分别
交界乾隆二年議準東南西北四城並大興
宛平通昌平各州縣令會同確勘劃清界址彼
此覈對建立石碑仍將四至處所造册繪圖呈
送戸刑二部及本院存案至各城犬牙相錯之
處均應分立界址其街道寬者亦建立石碑其
衢巷狹者仍設木牌
中城中西坊地界内城自
長安左門居中起迤東至王府大街止街北繫中
西坊所轄街南繫南城交界自王府大街北口
起至兵馬司衚衕東口止街西繫中西坊所轄
街東繫東城交界自兵馬司衚衕東口起至南
鑼鼓巷西口止街南繫中西坊所轄街北繫北
城交界自帽兒衚衕西口起至大石橋西口止
街南繫中西坊所轄街北繫北城交界自大石
橋北口起至地安門止街東繫中西坊所轄街
西繫中東坊交界自地安門居中起至
東華門並小南城一帶地方路東繫中西坊所轄
路西繫中東坊交界外城第一舖東自西月牆
起至正陽門大街與中東坊交界南至珠子市
與二舖交界西自西河沿至關帝廟止與北城
交界北至正陽門大城牆止第二舖東自正陽
門大街與中東坊交界南至珠市口大街與三
舖交界西至觀音寺前與北城交界北至珠子
市與一舖交界第三舖東至珠市口大街與南
城交界南至永定門城牆止西至石頭衚衕與
北城交界北至清風巷火神廟以西與北城交
界中東坊地界内城自地安門日中坊橋起
往南至景山後街中分界西繫中東坊所轄東
繫中西坊交界自
長安右門外起至瞻雲坊南北大街止街中分界
北繫中東坊所轄南繫南城交界自長安大街
西口外瞻雲坊起至護國寺西口外止街中分
界東繫中東坊所轄西繫西城交界自護國寺
西口起迤東至定府大街龍頭井三座橋並地
安門外日中坊橋止南繫中東坊所轄北繫西
北兩城交界外城第一舖東自打磨厰長巷上
二條衚衕北口外起至東河沿四間樓栅闌止
與二舖交界南自小夹道起往北至城牆根止
西自正陽門東門外城牆迤東第二垜止與二
舖交界北自正陽門東門大街甬道中起至小
夾道止與三舖交界第二舖東自蕭公堂起至
東河沿南城交界碑止與第一舖交界南自南
蘆草園起至三里河大街中止與南城交界西
自正陽門東門外城墻第二垜起至第四垜止
與南城交界北自鑾慶衚衕起至玉金樓火神
廟止與三舖交界第三舖東自草厰頭條衚衕
起至小席兒衚衕止與二舖交界南自東珠市
口起迤北至大街路東小夾道止與一舖交界
西自豆腐巷起往東至元帝廟止與二舖交界
北自小夾道起至小蔣家衚衕止
東城崇南坊地界内城東至城牆止南至崇文
門止西至王府大街與中城交界北至東大市
街南繫崇南坊所轄北繫朝陽坊交界外城第
一舖東至東便門與五舖交界南至朝陽坊界
西至南城界北至崇文門口第二舖東至米市
口與四舖交界南至三轉橋與三舖交界西至
南城界北至朝陽坊界第三舖東至米市口與
四舖交界南至左安門口西至南城界北至蒜
市口與二舖交界第四舖東至廣渠門口南至
三轉橋與三舖交界西至蒜市口與二舖交界
北至朝陽坊界第五舖東至城牆南至朝陽坊
界西至崇文門與一舖交界北至東便門口第
六舖繫東直門外地方東至東壩界南至朝陽
坊界西至東直門北至北城界第七舖繫東壩
村地方東至大興縣通州界南至大興縣界西
至東直門界北至大興縣界朝陽坊地界内
城東至朝陽門東直門城牆止南至東大市街
與崇南坊交界西至大市街路西與中城交界
北至新橋與北城交界外城第一舖東至羊肉
衚衕與二舖交界南至手帕衚衕與崇南坊交
界西至崇文門大街街西與南城分界北至四
條衚衕與崇南坊交界第二舖東至草團瓢城
牆止南至找子營與崇南坊交界西至羊肉衚
衕與一舖交界北至胡叭喇口與崇南坊交界
第三舖繫東便門外地方東至二牐與大興縣
交界南至運糧河與南城交界西至城牆太平
倉止北至崇善庵與四舖交界第四舖繫朝陽
門外地方東至大王莊與大興縣交界南至皇
姑庵與三舖交界西至朝陽門外城牆止北至
朝陽庵南牆與五舖交界第五舖繫東直門外
地方東至二里莊與大興縣交界南至朝陽庵
北牆與四舖交界西至東直門外城牆止北至
東直門大街與崇南坊交界第六舖繫六里屯
地方東至大興縣界南至大興縣界西至吕祖
閣與四舖交界北至大興縣界
南城東南坊地界内城東至兵部窪與正東坊
交界南至二廟城牆止西至太平湖西城牆止
北至
長安右門大街中分至就日坊迤西與西北二城
交界外城第一舖東至鞭子巷二條衚衕與二
舖交界南至
天壇外圍牆止西至珠市口大街中分與中城中西坊
交界北至三里河大街中分與中城中東坊交
界第二舖東至火藥局與東城崇南坊交界南
至何家莊與東城崇南坊交界西至鞭子巷二
條衚衕與一舖交界北至柳樹井與三舖交界
第三舖東至崇文門大街中分瓜市與東城崇
南坊交界南至石版衚衕與東城崇南坊交界
西至磁家口與二舖交界北至五老衚衕與正
東坊二舖交界第四舖東至平樂園北口與正
東坊二舖交界南至三里河橋三官廟與二舖
交界西至草厰七條衚衕南口外與正東坊三
舖交界北至北官園南口與正東坊一舖交界
第五舖繫廣寧門外地方東至右安門城牆止
南至關帝廟與右安門交界西至大井村與西
城關外坊交界北至接待寺與宛平縣交界第
六舖繋右安門外地方東至永定門大道中分
與正東坊交界南至西紅門三官廟與大興縣
交界西至七里莊與宛平縣交界北至關帝廟
與廣寕門外交界正東坊地界内城自正陽
門内碁盤街迤東至崇文門内大街中分與東
城交界自碁盤街迤西至頭廟與東南坊交界
南至城牆止北至長安街街北與中城交界外
城第一舖東至崇文門大街街西街東繫東城
界南至北官園南口與東南坊四舖交界西至
新開路北口與三舖交界北至城牆止第二舖
東至喜鵲衚衕東口外路南與東南坊三舖交
界南至平樂園北口與東南坊四舖交界西至
閻王廟前街與東南坊四舖交界北至巾帽衚
衕西口外與一舖交界第三舖東至新開路北
口外與一舖交界南至草厰二條衚衕南口外
與中城交界西至蕭公堂與中城交界北至東
河沿城河止第四舖繫廣渠門外地方東至南
花園白鹿司一帶地方與通州交界南至八里
莊燕窩一帶地方西至城牆止北至東便門外
運粮河以河中與東城分界第五舖繫左安門
外地方東至波羅營西直河一帶地方與通州
交界南至
南苑北墻下止西至永定門外大道以路中與東
南坊分界北至八里莊燕窩一帶地方
西城宣南坊地界内城東至大市街路西至豹
子街口與北城交界南至豹子街路北與南城
交界西至城牆止北至阜成門大街路南與關
外坊交界外城第一舖東至宣武門大街路西
與北城交界南至夾道居與二舖交界西至柴
厰與關外坊六舖交界北至上斜街與關外坊
六舖交界第二舖東至菜市口與北城交界南
至廣寧門大街路北與三舖交界西至韋䭾庵
與關外坊七舖交界北至斜街與關外坊七舖
交界第三舖東至半截衚衕與北城交界南至
法源寺與五舖交界西至牛街與四舖交界北
至廣寧門大街路西與二舖交界第四舖東至
牛街與三舖交界南至棗林街與五舖交界西
至廣寧門城牆北至廣寧門大街路南與關外
坊七舖交界第五舖東至姚家坑與北城交界
南至右安門城牆西至廣寕門城牆北至盆兒
衚衕與三舖交界關外坊地界内城自西大
市街迤北起至德勝門内街西水礶兒衚衕止
自德勝門内街西水礶兒衚衕迤南至護國寺
東柵闌街北止自護國寺東柵闌街北起迤西
至阜成門内街北止自西直門内北起迤東至
德勝門内街西水礶兒衚衕止外城關外第一
舖東至阜成門外西直門外一帶地方止南至
啞吧橋與三舖交界西至雙楊居與三舖交界
北至高梁橋與二舖交界第二舖東至藥王廟
與北城交界南至高梁橋與一舖交界西至藍
靛厰六郎莊與北城交界北至海甸
官門口與北城交界第三舖東至羊房店西便門
外石道止南至廣寕門外石道大井止與南城
交界西至半壁店與四舖交界北至八里莊與
四舖交界第四舖東至雙槐樹與三舖交界南
至田村與宛平縣交界西至三家店楊家坨與
宛平縣交界北至寨口與北城交界第五舖東
至玉泉山與北城交界南至單家村與三舖交
界西至善果寺與四舖交界北至卧佛寺與北
城交界第六舖東至土地廟斜街與宣南坊一
舖交界南至廣寕門大街韋䭾庵與宣南坊二
舖交界西至西便門與七舖交界北至宣武門
城牆止第七舖東至鬭雞坑與六舖交界南至
線閣止與宣南坊五舖交界西至廣寕門内與
宣南坊五舖交界北至虎皮牆止與六舖交界
北城日南坊地界内城安定門内東至東直門
街北繫北城所轄街南與東城交界南至交道
口與東城交界西至鼔樓北至安定門城牆又
德勝門内東至鼔樓南至地安門橋街北繫北
城所轄街南與中城交界西至德勝橋大街街
東繫北城所轄街西與西城交界北至鐘樓後
城牆外城第一舖東至萬夀關帝廟與中城交
界南至延夀寺街與二舖交界西至西河沿響
牐與三舖交界北至西河沿護城河止第二舖
東至廊房頭條衚衕與中城交界南至觀音寺
前與四舖交界西至琉璃厰橋與三舖交界北
至笤箒衚衕與一舖交界第三舖東至琉璃厰
橋與二舖交界南至東南園與靈中坊交界西
至永光寺中街與靈中坊交界北至宣武門城
牆止第四舖東至石頭衚衕南口與中城交界
南至
先農壇北牆止西至菜市口與靈中坊交界北至虎
坊橋與靈中坊交界第五舖東至大保吉巷與
中城交界南至黑窰厰永定門城牆止西至米
市衚衕北口與六舖交界北至驘馬市與四舖
交界第六舖東至雞鵝市與五舖交界南至藍
旗教場右安門城牆止西至半截衚衕與西城
交界北至菜市口與四舖交界靈中坊地界
内城東至鼔樓與日南坊交界南至後門橋街
北繫北城地方街南繫中城交界西至德勝橋
大街街東繫北城地方街西與西城交界北至
鐘樓後城牆止外城關内三舖第一舖東至陕
西巷與日南坊交界南至虎坊橋與日南坊交
界西至山西街與三舖交界北至臧家橋與三
舖交界第二舖東至琉璃厰橋與日南坊交界
南至沙土園與四舖交界西至宣武門大街與
西城交界北至西南園與日南坊交界第三舖
東至臧家橋與二舖交界南至魏染衚衕北口
與一舖交界西至菜市口與日南坊交界北至
柳巷與日南坊交界關外五舖第一舖東至迴
龍牐與東城交界南至安定門城牆止西至黃
寺與二舖交界北至土城與三舖交界第二舖
東至黃寺與一舖交界南至德勝門城牆止西
至藥王廟與西城交界北至土城與三舖交界
第三舖東至龍稻村與東城交界南至東西小
關土城止與一二舖交界西至十間房與西城
交界北至立水橋上清河與昌平州宛平縣交
界第四舖東至蕭家河與五舖交界南至六郎
莊與西城交界西至玉泉山與西城交界北至
北望村以路中與昌平州分界第五舖東至栢
林莊六道口與三舖交界南至北海甸與西城
交界西至蕭家河與四舖交界北至樹村與宛
平縣交界
一條教順治十六年議凖令五城各設公所御
史司坊各官督率鄉約人等於每月朔望日聚
集公所宣講
欽頒六諭文康熙九年頒
上諭十六條令五城於朔望日宣講雍正二年頒
聖諭十六條廣訓令五城曉諭
一米厰康熙六十一年議凖嗣後將糶米所交
制錢令五城照市價易銀交庫雍正三年奉
旨上年雨水過多米價騰貴可將厫内成色米酌量平
糶遵
旨奏準將京通二倉二成至七成三色米一百餘萬石
本裕倉三成四成梭米共三萬二千餘石於
京城東南二城立厰一處西北二城立厰一處通
州立厰二處清河立厰一處照時價減糶按成
色覈收四年
諭京倉好米著發五萬石每城領一萬石照例立厰委
員平糶欽此遵
旨議凖五城平糶銀錢兼收交送戶部察覈五年奉
旨聞老米市價一兩八錢今年又多一閏月當此青黃
不接之時民間恐有艱食者可將成色米照例發糶
八年議準見今五城設厰糶賣成色米照春
間價直按成逓減人多擁擠應於每城各增設
一厰只許零星糴買每人不過三斗所收銀錢
該司坊官按月造冊送交戸部察覈再成色米
價直既賤於窮民尤為便益應隨時發糶不宜
拘定米數並麥秋停止竢米價稍平應停之時
戸部奏
聞十二年奏凖五城兵馬司糶賣成色米每年令
都察院造冊咨送戶部於年終覈清每年題銷
一次又題準五城各酌撥官房二所以為米
廠乾隆三年奏準見今五城設立十厰平糶
六居城内四居城外今糶米加多糴米人衆應
將原設六厰移於城外關廂酌定地方分設其
米厰一切費用悉照見在五城糶米之例開銷
正項七年題準五城兵馬司糶賣成色米定
例年終報銷須以十二月三十日為止方能截
定數目結算造冊迨至磨對清楚呈送各該管
衙門其中或有欵項不清或有各屬未能畫一
難免逐細指駁往返造册均需時日始得彙齊
咨部前雖經戸部題定於年終造報而未定有
截日限期若令在年内截日扣限則上年截剰
之日轉歸次年冊内前後造報恐致舛錯不若
以十二月三十日為率年歸一年方屬清楚嗣
後五城兵馬司糶米奏銷造冊以次年開印之
日為始定限兩月彙齊送部如有遲誤即行題
參又定五城兵馬司糶賣成色米解交制錢
均於年終始行停糶是以均於次年開印後將
上年米錢各數目一面先造底冊齎赴倉場衙
門磨對清楚别造清冊呈送倉場一面由本城
御史呈院轉咨戶部題銷中城糶米官房二
所一設正陽門外鷂兒衚衕内指揮管理一設
正陽門外糧食店副指揮管理東城糶米官房
二所一設崇文門外小市口東指揮管理一設
朝陽門外會芳樓之東副指揮管理南城糶米
官房二所一設崇文門外蒜市口香串衚衕内
指揮管理一設廣渠門内闌杆市街副指揮管
理西城糶米官房二所一設宣武門外轎子衚
衕内指揮管理一設阜成門外關廂内副指揮
管理北城糶米官房二所一設宣武門外觀音
堂路東地方指揮管理一設德勝門外醬房衚
衕地方副指揮管理
一飯厰順治九年題準五城煮粥振貧每年自
十一月起至次年三月中止每城日發米二石
柴薪銀一兩康熙十四年定五城每年冬三
月煮粥振貧每城日發米二石柴薪銀一兩
二十八年奉
旨今歲煮粥振貧著展限兩月(正二两月)銀米加一倍二
十九年議準今歲增設粥厰五處日發米二十
石柴薪銀十兩並原設粥厰均至六月終止
三十三年奉
旨今歲煮粥振貧著展限兩月(正二两月)銀米加一倍四
十七年議準每年煮粥振貧展限至三月二十
止雍正元年奉
旨今歲煮粥振貧著展限至四月二十日止銀米加一
倍三年奉
旨今歲煮粥振貧每城每日銀米加一倍四年
諭今歲煮粥振貧每城每日六石外加米二石再東直
西直安定右安廣寕五門向未設飯厰著增設飯厰
五處每日每厰給米二石欽此乾隆二年議準五
城煮粥振貧每城日增米一石柴薪銀五錢竢
春融人少將所增米數停止三年奏準五城
煮粥振貧於九月十六日起每城日增米一石
柴薪銀五錢竢春融人少將所增米數停止
八年議準今外来貧民日衆五城十厰每厰日
增米二石柴薪銀一兩煮飯散振自十月初一
日起至次年三月二十日止又奏準每厰再
增米二石均勻散給中城飯厰二一設正陽
門外珠市口給孤寺内副指揮散給一設永定
門内佑聖庵内吏目散給其米及薪銀均副指
揮支領承辦東城飯厰二一設崇文門外華嚴
寺内副指揮散給一設朝陽門外海會寺内吏
目散給南城飯厰二一設正陽門外三里河安
國寺内一設廣渠門外關帝廟内副指揮與吏
目每五日輪流散給其米及薪銀副指揮與吏
目每年輪流支領承辦西城飯廠二一設廣寧
門内增壽寺内副指揮散給一設阜成門外萬
明寺内吏目散給其米及薪銀均副指揮支領
承辦北城飯厰二一設宣武門外永光寺内副
指揮管理一設德勝門外弘慈寺内吏目管理
一棲流所順治十年覆準每城建造棲流所交
五城管理俾窮民得所雍正十三年十二月
議準嗣後五城棲流所每年令該司指揮估計
修葺如遇無依流民及街衢病卧者令總甲扶
入所内報明該司登記循環簿留心察看每名
日給小米一倉升制錢十五文再召募本城誠
實民人一名月給工食銀五錢令其看守房屋
料理流民如有患病者即具報該司撥醫藥餌
調治冬月無棉衣者給布棉衣一件病故及道
路倒卧者通行備棺收斂埋於義塚棺價定銀
八錢該司指揮搃理其事副指揮吏目共相協
理該城御史仍不時巡察至修理工料口糧諸
費動支戶部庫項每年每城豫發銀二百兩令
該司指揮具領收存隨時給發不足準其赴部
再領有餘留為次年之用統於年終將用過銀
數造冊送部覈銷如有虛冒侵蝕及奉行不力
者該城御史題參又定凡棲流所内貧民日
給柴薪等費制錢十五文折倉米一升制錢六
文立冬後人各給布棉襖一件價銀六錢布棉
被一條價銀一兩病故者各給棺木及殮埋銀
一兩其道路無名屍棺木殮埋銀亦如之亦於
棲流所銀内報銷均該司指揮管理乾隆六
年議準五城棲流所每年用過錢合銀銷算但
錢價低昂勢難畫一嗣後需用錢該司坊照依
庫平據實造冊覈銷中城棲流所設永定門
内廚子營東城棲流所設崇文門外米市口東
南城棲流所設崇文門外南官園西城棲流所
二一設宣武門外礶兒衚衕一設西便門内甎
兒衚衕北城棲流所設正陽門外西河沿
一孤貧銀米凡五城疲癃殘疾年老之民日給
銀一分米一升順天府檄飭該司指揮赴戶部
支領並委官按季監發仍按季冊報順天府覈
銷轉咨戸部
一羈禁口糧雍正十三年議準五城所屬司坊
羈禁人犯及刑部等衙門發交各司坊枷示並
看守牽連待質人犯如果孑身赤貧並無家属
者每人日給平糶成色米一升仍按季造冊送
戸部覈銷乾隆六年議準嗣後五城羈禁人
犯口糧照順天府人犯口糧之例每人每日改
給老米一升仍按季造冊送戶部覈銷如該司
有冒銷扣剋等弊並該御史失察及徇情者照
例分别議處
一禁止遺棄嬰孩康熙十二年題準凡旗民有
貧窮不能撫養其子者許送育養嬰兒之處聽
其撫養如有輕棄道塗致傷生命及家主逼勒
奴僕抛棄者令五城司坊官嚴行禁止三十
六年題準溺女相習成風令五城司坊官嚴行
禁止違者照律治罪
一捕蝗凡五城地方遇有蝗蝻該司坊官率領
甲捕立即撲滅不得稽延時日有害田禾
一救火凡官民房舍火起不分地方各司坊督
領甲捕均持器具救火康熙二十二年議準
各司所屬地方有失火者責令即行撲滅若延
燒十間以下者免議自十一間以上者分别多
寡議處
一巡夜每年十月初一日起至十二月終止該
司坊官每夜廵察督率總甲捕役互相巡邏緝
捕盗賊
一義塚乾隆六年議準五城地方繫民人輻輳
之區人稠地狹若不設立義塚則無主枯骸必
致終年暴露嗣後各撥地畝作為義塚令其收
瘞其應撥何項地畝及酌撥若干畝仍令直隸
總督順天府尹會同妥議咨報戶部察覈中
城義塚見租永定門内香厰地方浮埋東城義
塚二一設崇文門外文昌宫前一設東便門外
核桃園南城義塚見在廣渠門外地方浮埋西
城義塚見在廣寧門内報國寺後地方及潘家
地内浮埋均繫指揮管理北城義塚設宣武門
外黑窰厰副指揮管理
一命案順治十年題準凡遇地方道斃之人果
繫饑寒所致察無别情者即行瘞埋司坊官不
得藉名檢驗株連無辜開姦人騙詐之端十
二年題準凡人命事情行五城兩縣各官詳驗
十八年覆準凡遇人命重案呈報到官責令
印官親詣屍所同屍親被犯當即驗傷詳報如
仵作受賄捏報者計贓與衙役同罪檢驗之官
察有無受賄議處康熙二十二年議準
京城外各地方人命屍傷令五城兵馬司指揮親
行檢驗三十三年議準嗣後五城兩縣民人
自盡命案原被審得情實又藉端株累兩鄰者
照定例治罪有詐取財物者從重治罪雍正
三年奏準凡告訟人命有自縊自殘及病故而
妄稱身死不明意在圖賴詐財者䆒問明確不
得一槩發檢以啓弊竇其果繫鬭殺故殺謀殺
等項當檢驗者在京委刑部司官及五城兵馬
司務須於未檢驗之先即詳鞫屍親左證兇犯
人等令其實招以何物傷何致命之處立為一
案隨即親詣屍所督令仵作如法檢報定執要
害致命去處細驗其圓長斜正青赤分寸果否
繫某物所傷公同一干人衆質對明白各情輸
服然後成招或有屍久發變青赤顔色亦須詳
辨不許聽憑仵作溷報毆傷輙擬償抵其仵作
受賄增減傷痕扶同屍状以成冤獄審繫受贓
者依律科斷四年
諭律載鬭毆成傷定有保辜之限所以重民命而慎刑
罰也聞京城内外鬭毆傷人者各該地方步軍無分
輕重即將兩造並拘觧審大凡被毆之人受傷雖重
尚可醫救一經移動勞頓冐風或至殞命嗣後應分
别傷痕之輕重若傷不能行動者禁止移動勒令即
時調治著問刑衙門委官親詣驗看其應如何定例
通行著三法司議奏欽此遵
旨議準嗣後
京城内外有鬭毆傷輕者照例送理刑衙門審斷
其傷重不能移動者或在衙門控告或被步軍
拏獲惟將毆人之犯拏送理刑衙門該衙門即
委官帶領仵作親詣驗傷取供定限保辜所有
被傷之人擡赴衙門驗傷永行禁止違者將該
管官參處十一年題準五城關廂内外地方
有旗民之分向例凡遇人命旗地則領催報佐
領轉報刑部委官相驗民地則總甲報該城御
史委指揮相驗往往領催總甲互相推諉遲延
不報以致傷痕難驗兇犯遠颺嗣後遇有人命
如繫旗地令領催呈報民地令總甲呈報倘遲
延不報將該管之領催總甲照地界内有死人
不申報官司律治罪如已報而佐領指揮互相
推諉將該管官照推諉事件例議處又定正
陽崇文宣武三門内五城分管地方如有民間
命案各設總甲一名呈報其身死有無傷痕刑
部票委該司檢驗鬭毆活傷則委該坊官看驗
倘騐報不實將該司坊官照例參處又定凡
五城地方除倒卧身死無傷者許兵馬司驗詳
立案掩埋外如有受傷身死無名之人令五城
兩縣該管各官一面報部一面緝拏即詳開年
貎服色多張告示招人認識設立首報賞格務
期弋獲以初報官之日為始扣限一年緝兇如
限滿不獲將該司照緝兇不力例參處如日後
察繫盗殺仍照
京城盜案例參劾議處乾隆六年奏準嗣後五
城受傷身死無名之案一經具文報部即令該
司嚴緝兇犯並通行各衙門協緝如一年限滿
不獲將該司參處十三年奏準向例内城地
方旗人遇有命案本家禀明佐領呈報刑部相
驗街道遇有命案不分旗民由步軍尉呈報步
軍統領轉咨刑部票委該城指揮相驗外城地
方有旗民之分遇有命案旗地則由地主或屍
親尋覓領催呈報佐領轉報刑部票委該城指
揮相驗民地則由總甲呈報該城指揮相驗是
外城命案總繫該指揮相驗秪因分别旗民輾
轉咨呈稽延時日設遇兇傷謀害重案久延時
日不特傷痕難驗亦且兇犯遠颺嗣後凡外城
命案不分旗地民地均令總甲呈報該城指揮
立即相驗一面呈報該城轉報刑部都察院如
繫旗人則一面呈報該旗照定例分别辦理
十四年
諭向来通緝之案不過行文出票便為了事兇徒潛
居坊巷從無過問並未實力察拏京都地大物衆
萬方輻輳情偽多端地方官承緝處分自不能過
嚴但盗案為首或命案正兇必應治罪之犯不當
任其遠颺嗣後發保脱逃及承緝限滿作何議處
能緝獲者作何議敘該部定議具奏欽此遵
旨議準五城命盗重犯一經拏獲雖未審擬理應羈
禁原不應令其取保以致脱逃至脫逃後承緝
之司坊官以例無處分並不實力察拏各城司
坊官及鄰近州縣又視為通緝之案雖能拏獲
例無議敘遂致彼此因循姦匪漏網嗣後五城
命盜要犯除未經到案在逃共承緝原定有處
分外其拏獲到案尚未審擬不行羈禁擅行發
保未經脱逃者將該司坊官罰俸一年因而脱
逃者降一級留任限一年緝拏如限内拏獲者
開復限滿不獲者照所降之級調用逃犯交與
接任官勒限一年緝拏限内拏獲者紀錄一次
限滿不獲者罰俸一年逃犯照案緝拏如别城
及鄰近州縣官有能拏獲者每名紀錄一次
一盗案康熙四十一年覆準正陽崇文宣武三
門關廂内被盗文職兵馬司副指揮吏目皆降
二級留任罰俸一年限一年内緝獲全獲者開
復不獲者降三級調用交與接任官緝賊雍
正三年奏準正陽崇文宣武三門關廂内被盗
文職兵馬司官交部降罰賊犯限一年緝拏全
獲者開復獲半者免議不及半者仍照定例議
處乾隆六年奏準凡五城三營地方被盗應
令彼此關會便於協緝嗣後以被盗報官之日
為始勒限三月緝拏如限内不獲將文武官弁
合疏題參又定凡刑部見審内行文五城察
拏之案如關繫偷盗倉庫錢粮並隠匿緊要重
犯即於文内加注要犯勒限緝拏字樣該司坊
於文到之日按限緝拏如限滿不獲照
京城定例議處其餘尋常命盗行文察拏之案如
限滿不獲照外省定例議處均令該城御史呈
報都察院咨部題參倘該城御史不行呈報經
刑部都察院察出將該御史題參一并議處
一竊案凡五城坊官在汛地所管之處若被竊
賊偷有實據賊被旁人拏獲或事主有受傷實
據者將該坊官罰俸三月雍正十一年議凖
向来拏獲竊盗呈報該坊官並未定有限期是
以捕役得以藉端勒索稽延時日嗣後司坊捕
役本日拏獲竊盗即令本日呈報該坊官如晩
間拏獲限次日早間呈報該坊官訊明被竊情
由將事主年貎姓名住址及所失贓物詳細注
冊即令寧家不必一同觧送該城御史研訊贓
物行竊情由察明冊籍出示曉諭令事主親身
赴該坊照數認領如訊問事主有應追贓物或
有夥盗未能全獲者問明事主將贓物詳細注
冊即令事主寧家竢察明追出贓物再行出示
令事主認領至竊盗有應完結者即照例完結
有應送部者即送部審訊治罪倘捕役違限不
即呈報任意勒索事主許事主赴都察院呈告
照恐嚇取財例治罪其坊官失察及縱容者分
别議處乾隆三年議準五城坊官如有縱容
捕役養賊及苦累事主等弊或經該城覈參或
被事主告發審實將該坊官照溺職例革職該
捕役照養竊分别名數治罪六年議準五城
地方報竊該坊官立即親赴事主家驗明竊跡
確察失單勒捕迅速訪拏仍報明本城並都察
院立案比緝即於本日密行知會各城坊官協
緝如别城捕役能於十日内人贓並獲並三案
以上者令本城坊官量加奬勵如别城竊賊潛
匿該地方該役不實力協拏及明知故縱者分
别責懲七年議準五城地方被竊令事主報
明本城並報明該管將弁立即選飭兵丁嚴緝
仍移會各營協緝八年議準五城竊案以報
官之日為始勒限四月緝拏如限内不獲該城
參奏送部議處十四年議凖五城竊案既經
事主呈報該坊官如有隠諱不行詳報該城御
史覈參降一級留任竊犯限六月緝拏限内拏
獲者準其開復限滿不獲者降一級調用竊犯
交與接任官照案緝拏其有事主未報别經發
覺者免其諱竊處分仍於發覺之日為始將未
獲賊犯限六月緝拏限滿不獲罰俸三月竊犯
照案緝拏如賊已拏獲者免議
一發塜之案凡五城地方開棺見屍者以報官
之日為始勒限六月緝拏如限内不獲由院覈
參送部議處
欽定大清會典則例卷一百四十九
