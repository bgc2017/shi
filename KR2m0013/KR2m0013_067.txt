欽定大清會典則例卷六十四
禮部
儀制清吏司
婚禮一
一
大婚順治八年
世祖章皇帝大婚禮前期擇吉行納采禮馬十匹鞍轡
具甲胄十副段百疋布二百疋金茶筩一具銀
盆一具前期一日行大徵禮黃金二百兩白金
萬兩金茶筩一具銀茶筩二具金銀盆各一具
段千疋布二千疋馬二十匹鞍轡具䭾甲二十
副常等甲三十副遣官各一人以
大婚祗告於
天
地
太廟至日早鹵簿大駕樂懸陳設如常儀鑾儀衛官陳
皇后儀駕於
皇后邸禮部官設案於
太和殿正中又設案於
皇后邸堂正中設
册寳盝於案上又設案於中案之東設采亭二於
太和門外階下内院禮部官朝服奉
册寳由御道入
太和殿陳於案王公百官咸朝服序立
世祖章皇帝禮服御殿陞座内院官奉
册寳授冊封使臣使臣跪受興由中道奉出禮部堂官
前導至
太和門外設於采亭鑾儀校舁
册寳亭次第行前列御仗二對由協和門出詣
皇后邸
世祖章皇帝還宫遣親王二人奏請
昭聖皇太后幸位育宫(今殿保和)
昭聖皇太后陞輿樂作儀駕前導
世祖章皇帝恭迎於
太和門内
昭聖皇太后輿由御道進
位育宫使臣至
皇后邸后父率親屬朝服出迎於門外
皇后禮服同后母朝服迎於庭使臣奉
册寳由中道入置東案上
皇后就案南北面跪宣讀官立案左西面宣
冊寳文畢次第奉授侍左女官跪接獻
皇后
皇后祗受轉授侍右女官女官跪接陳於案上盝内
皇后興行六肅三跪三拜禮畢
皇后陞輿女官奉
册寳盝設采亭内儀駕鼓樂前導至
協和門儀駕止(交内執事人)女官奉
册寳前行
皇后輿由御道入至
太和殿階下降輿入宮禮部堂官奏請
御殿
世祖章皇帝禮服御中和殿諸王入至
中和殿
世祖章皇帝率諸王詣
昭聖皇太后前行禮畢諸王退出復原班立
世祖章皇帝御太和殿
午門鳴鐘鼓中和韶樂作
世祖章皇帝陞座樂止鳴鞭
賜后父及親屬燕王公百官咸與燕畢
還宮
皇后率后母暨公主福晉命婦朝
昭聖皇太后於位育宫禮成
皇后還宮
昭聖皇太后賜后母燕公主福晉命婦咸與燕畢
昭聖皇太后乘輿還宮
世祖章皇帝恭送如初越三日
世祖章皇帝御太和殿王公百官上表行慶賀禮頒
詔天下各如常儀是日
賜后父母黃金百兩白金五千兩段五百疋布千疋金
銀茶筩銀盆各一具馬六匹鞍轡具甲胄櫜鞬
各一副弓矢全冬夏朝衣各一襲冬夏衣各一
襲貂裘各一領上等玲瓏帶一束
賜后兄弟及随從人等服物有差十一年
世祖章皇帝大婚禮並與順治八年典禮同惟
孝惠章皇后行謁見
昭聖皇太后禮於大婚之第三日
昭聖皇太后御宮
孝惠章皇后率公主福晉命婦行禮如儀乃設燕燕畢
各退康熙四年
聖祖仁皇帝大婚禮擇吉行納采禮馬十匹鞍轡具甲
胄十副段百疋布二百疋以禮部尚書内務府
總管充使咸朝服齎至
孝誠仁皇后邸后祖率后父朝服出迎於大門外使臣
陳禮物於堂陳馬於庭授后父后父跪受訖率
子弟望
闕行謝
恩禮是日設納采燕於
孝誠仁皇后邸
命公主三人輔臣命婦三人往與燕内大臣侍衛各旗
民公以下武官二品以上滿漢文官侍郎以上
咸朝服與燕如之大婚前期行大徵禮具黃金
二百兩白金萬兩金茶筩一具銀茶筩二具銀
盆二具段千疋馬二十匹鞍轡具䭾甲二十副
馬四十匹以禮部内務府堂官為正副使咸朝
服齎至
孝誠仁皇后邸后祖率后父朝服出迎及以禮物授受
儀與納采同是日
賜后祖父母父母衣服各跪受訖后祖父率子弟於堂
之南后祖母率諸婦於堂之北行謝
恩禮如儀前期遣官祗告至日𤼵
册奉迎
閱册寳儀均與順治八年同
欽差命婦十一人四人前導七人後随詣
孝誠仁皇后邸襄事又以命婦十人恭侍執事於
皇后宮以内大臣侍衛翊衛屆時
聖祖仁皇帝御殿發册
孝誠仁皇后受冊寳行禮均如前儀欽天監官報時
孝誠仁皇后陞輿前導命婦於輿前後随命婦於輿後
皆乘騎行内大臣侍衛咸從由
大清門中門入至
午門外儀駕止(交内執事人)
孝誠仁皇后輿入自中門至
太和殿階下内大臣侍衛退
孝誠仁皇后降輿内監奉
册寳前導由中道至
中和殿前導後随命婦退恭侍命婦祗迎入宮内
監奉
册寳授守
寳内監訖退
聖祖仁皇帝禮服詣
昭聖慈壽太皇太后宮
仁憲皇太后宮行禮畢
御太和殿賜
皇后親屬暨諸王百官燕燕畢乃還宮
仁憲皇太后率輔臣命婦詣
昭聖慈壽太皇太后宮
賜后母暨親屬燕如儀諸王百官免随行禮公主福晉
命婦免會燕至酉時
宫中設合巹燕行合巹禮翼日
孝誠仁皇后詣
昭聖慈壽太皇太后宮
仁憲皇太后宮行朝見禮越三日
聖祖仁皇帝御殿羣臣上表行慶賀禮頒
詔天下儀與順治八年同
婚禮二
一
皇子成婚有
旨以某氏某官某人之女指與某皇子為福晉令欽
天監擇吉内務府列夫婦偕老之大臣奏請
簡用一人至日召福晉父至
宫門大臣傳
旨訖謝
恩行禮擇日
皇子見福晉父母以内大臣散秩大臣侍衛護軍
參領護軍校護軍等随往均由領侍衛内大臣
護軍統領簡委納采禮用銜珍珠金大簪三小
簪三銜東珠金領約一金耳飾三對金釧二對
金衣紐百銀衣紐二百諸色表裏段百棉三百
斤製衣貂皮一百四十張製帽貂皮三張製衾
褥狐皮二百五十張緣朝服水獺皮七張遣内
務府官一人齎往舁以采亭至福晉家福晉父
祗受訖福晉父率子弟福晉母率諸婦謝
恩各行禮如儀是日
賜福晉父馬一匹鞍轡具金十兩銀七百兩狐裘朝
衣一薰貂帽一金帶一佩飾全鞾襪各一雙福
晉母銜珍珠金耳飾三對狐□袍一緣朝服水
獺皮六張馬一匹鞍轡具金十兩銀七百兩如
福晉父無爵秩者停給朝衣及緣朝衣獺皮給
狐□衣服一襲是日就福晉第設燕凡五十席
羊三十六酒五十缾燕福晉父母其族人之有
職者咸與公侯伯以下侍郎男以上一二品夫
人咸會燕迎娶日具儀衛設采輿導從及各
執事用内務府官二十人護軍參領一人護軍
校四人護軍三十六人執事女官用年命相合
之大員命婦二人生辰無忌之内務府總管命
婦一人内管領命婦十人均由内務府簡用於
箭亭暨
皇子所居之處咸結采設燕六十席羊四十五酒
六十缾燕福晉父母與納采日同合巹燕用羊
五燕席以夫婦偕老之内管領辦理是日質明
皇子於
皇太后
皇帝
皇后
妃
嬪前行禮成婚次日
皇子偕福晉行禮亦如之如
車駕行幸駐蹕竢
回鑾擇吉行禮既婚之九日行歸寧禮
皇子偕福晉至福晉家福晉家設燕欵接燕畢偕
還率不過午
一
公主下嫁有
旨指婚乃擇吉
命夫婦偕老之大臣傳
旨至日召額駙及其父兄至
宫門前大臣傳
旨訖謝
恩行禮納采禮具駝一馬八
皇太后宮燕三十席羊十有八乳酒黃酒二十缾
皇帝前燕六十席羊六十有三乳酒黃酒七十缾額
駙於是日早詣
午門恭進乃設燕於
保和殿暨
皇太后宮
皇帝御殿行燕饗禮王公候
旨内大臣侍衛暨文武一品官咸與燕額駙之父率
其族人之有職者朝服行禮遂入燕其餘大臣
官員停其齊集
皇太后御宮行燕饗禮
皇后
妃
嬪咸會額駙之母率其族中諸婦朝服行禮遂入
燕是日額駙父率族人詣
皇太后
皇后宮門前行禮額駙母率諸婦詣
皇后宫行禮下嫁前一日額駙族人詣
皇太后
皇帝
皇后宫門前謝
恩是日遣官齎送妝奩以年命相合之内管領命婦
率執事婦女詣額駙第鋪設妝奩至日額駙恭
進鞍馬二九甲胄二九馬二十有一駝六燕九
十席羊九九乳酒黃酒九十缾是日設燕於
保和殿
皇太后宮與納采同下嫁日以
皇子福晉暨近支王福晉貝勒貝子夫人内年命
相合無忌者由内務府奏請
欽命一二人送親合巹襄禮以大員命婦陪送以内
管領妻及随從婦女咸用年命相合無忌者導
從及各執事用内務府官四人内管領二人護
軍參領二人護軍校二人護軍二十人均由内
務府簡委其合巹設燕用羊九酒九缾燕席以
夫婦偕老之内管領辦理成婚後九日行歸
寧禮導引護從用内務府官一人護軍參領一
人護軍校二人護軍二十人是日公主於
皇太后
皇帝
皇后暨
妃
嬪前行禮額駙於
皇太后
皇帝
皇后宮門前行禮
一親王婚禮崇德年間定聘朝臣女為婚者納
采禮綴金珠段衣裳九襲段衾褥七具金領約
一大小金簮各三金耳飾三對金指環十是日
設燕五十席牲三十六酒五十缾成婚日燕六
十席牲四十五酒六十缾自親王公主福晉以
下咸會燕給女父朝衣冠帶鞾各一具女母蟒
段衣裳一襲金耳飾一具又鞍馬二匹若聘外
藩王貝勒台吉之女納采用牲六十有三鞍馬
甲胄各三銀茶筩一段十有一疋布四十二疋
率準七九之數燕用牲四十有五聘禮外藩親
王女鞍馬甲胄各十有二閑甲二十有四段六
十疋布六百疋銀茶盆銀酒盆銀茶筩各一具
郡王之女鞍馬甲胄各十閑甲二十段五十疋
布五百疋貝勒之女鞍馬甲胄各八閑甲十有
六段四十疋布四百疋銀器與親王女同台吉
之女鞍馬甲胄各六閑甲十有二段三十疋布
三百疋銀酒盆銀茶筩各一具成婚日燕用牲
六十有三福晉父母送女来者均給冬夏衣各
一襲貂裘各一領鞓帶佩刀櫜鞬各一副甲胄
一鞍馬二段三十疋布二百疋銀茶盆銀酒盆
銀茶筩各一具女之兄弟來者給時衣一襲給
從者三十人衣服有差順治九年定燕日親
王以下侍郎男以上公主福晉以下郡君貝子
夫人以上咸會燕諸王福晉公主等由本家自
請民公以下大臣由部傳集聘朝臣之女其父
母加給金二十兩銀千兩
一世子郡王婚禮崇德年間定聘朝臣女為婚
者納采禮綴金珠段衣裳八襲段衾褥六具金
指環八餘與親王同是日設燕四十席牲二十
有七酒四十缾成婚日燕五十席牲三十有六
酒五十缾會燕及給女父母服物與親王同聘
外藩王貝勒台吉女納采禮物燕席牲酒均與
親王同聘禮聘外藩親王郡王貝勒台吉女與
親王聘外藩親王郡王貝勒台吉女同成婚日
燕用牲六十有三給女父母及兄弟從人如繫
親王郡王並得視親王繫貝勒台吉給段二十
五疋布一百五十疋銀茶盆銀酒盆銀茶筩各
一具餘衣裘鞓帶櫜鞬鞍馬與親王同給從者
二十五人衣服有差順治九年定世子郡王
納福晉均如親王例聘朝臣之女其父母加給
金十兩銀七百兩
一貝勒婚禮崇德年間定聘朝臣之女為婚者
納采禮綴金珠段衣裳七襲段衾褥五具金指
環六餘與郡王同是日設燕三十席牲十有八
酒三十缾成婚日燕四十席牲二十有七酒四
十缾自郡王郡王福晉以下咸會燕給女父段
衣裳一襲鞍馬一匹閑馬一匹母段衣裳一襲
餘與郡王同聘外藩王貝勒台吉之女納采用
牲四十有五鞍馬甲胄各二銀茶筩一具叚八
疋布四十疋率準五九之數燕用牲二十有七
聘禮與郡王聘外藩貝勒女同成婚日用牲四
十有五給女父母兄弟從人繫親王郡王均得
視親王繫貝勒台吉給女父母時衣各一襲貂
裘猞猁猻裘各一鞓帶佩刀櫜鞬各一具鞍馬
一匹段二十疋布百疋銀茶筩一具給從者二
十人衣服有差順治九年定燕日郡王以下
都統尚書子以上郡王福晉以下貝子夫人郡
君以上咸會燕王福晉等由本家自請民公以
下由部傳集聘朝臣之女其父母加給金五兩
銀五百兩又定貝勒以下行禮禁用珍珠糚
段
一貝子婚禮崇德年閒定聘朝臣女爲婚者納
采禮段衣裳六襲段衾褥四具大小金簮各二
金指環四餘與貝勒同是日設燕二十席牲十
有四酒二十缾成婚日燕三十席牲二十有一
酒三十缾自貝勒貝勒夫人以下咸會燕給女
父母視貝勒減馬一匹餘並同聘外藩王貝勒
台吉女納采用牲二十有七鞍馬甲胄各一銀
茶筩一具段四匹布十有八疋率準三九之數
燕用牲十有八聘禮鞍馬甲胄各六閑甲十有
二叚三十疋布三百疋銀盆銀茶筩各一具成
婚日燕用牲二十有七給女父母兄弟從人繫
親王郡王均得視親王繫貝勒台吉給女父母
時衣各一襲貂裘狐裘各一鞓帶佩刀櫜鞬各
一具鞍馬一匹段十有五匹布七十疋銀茶筩
一具給從者十有五人衣服有差順治九年
定燕日貝勒以下本旗侍郎男以上貝勒夫人
以下輔國公縣君以上咸會燕貝勒貝勒夫人
由本家自請大臣由部傳集聘朝臣之女其父
母加給銀四百兩
一鎮國公婚禮崇德年間定聘朝臣女為婚者
納采禮段衣裳五襲餘與貝子同是日設燕十
有八席牲十有三酒十有八缾成婚日燕二十
八席牲十有七酒二十八缾給女父母服物與
貝子同聘外藩王貝勒台吉女納采用牲十有
八鞍馬甲胄各一銀茶筩一具段三疋布十有
一疋率準二九之數燕用牲十有八聘禮鞍馬
甲胄各五閑甲十段二十五疋布二百五十疋
銀盆銀茶筩各一具成婚日燕用牲二十有七
給女父母兄弟從人繫親王郡王均與親王同
繫貝勒台吉與貝子同順治九年定燕日貝
子以下奉國將軍以上貝子夫人縣君以下奉
國將軍淑人以上及本府官屬咸會燕由本家
自請聘朝臣之女其父母加給銀三百兩
一輔國公婚禮崇德年間定聘朝臣女為婚者
納采禮段衣裳四襲段衾褥三具餘與鎮國公
同燕視鎮國公減牲二席二給女父母服物均
視鎮國公聘外藩王貝勒台吉女納采用牲九
鞍馬甲胄各一銀茶筩一具段三疋布二疋率
準一九之數聘禮鞍馬甲胄各四閑甲八段二
十疋布二百疋銀盆銀茶筩各一具兩燕及給
女父母兄弟從人服物均與鎮國公同順治
九年定燕日鎮國公以下奉國將軍以上及本
府官屬縣君鎮國公夫人以下奉國將軍淑人
以上咸會燕由本家自請聘朝臣之女其父母
加給銀三百兩
一鎮國將軍婚禮崇德年間定納采禮段衣三
襲段衾褥二具布衣一襲布衾褥一具金領約
一金簮二金耳飾全副是日設燕用牲六成婚
日具燕十有五席
一輔國將軍婚禮崇德年間定納采禮段衣二
襲段衾褥一具餘與鎮國將軍同是日設燕用
牲四成婚日具燕十席
一奉國將軍婚禮崇德年間定納采禮無領約
餘與輔國將軍同是日設燕用牲三成婚日具
燕八席
一閒散宗室婚禮崇德年間定納采禮段衣一
襲布衣一襲叚衾布褥一具金耳飾全副是日
具燕用牲二成婚日具燕五席順治九年定
納采禮段衣二襲段衾褥一具金領約一具金
耳飾全副是日具燕用牲二成婚日具燕六席
一覺羅婚禮崇德年間定覺羅婚娶有職者各
照品級無職者與庶民同順治九年定無職
覺羅行納采禮段衣二襲段衾褥一具金領約
一具金耳飾全副是日具燕用牲二成婚日具
燕五席
一王公以下婚娶通例順治九年定王以下公
以上奉
旨賜婚者咸朝服於
中和殿或
位育宮謝
恩不贊行三跪九叩禮成婚日行禮同又定王公
未受
封之子婚禮視其父已受
封者各從其爵康熙元年定王以下入八分公
以上有婚嫁事報禮部具題奉
旨賜婚者咸朝服於
太和殿或
宮門前行謝
恩禮其納采用布者改用段餘均如舊例
一郡主于歸禮崇德年間定親王女嫁於朝臣
聘禮鞍馬甲胄各十有五納采成婚燕如親王
例嫁於外藩王貝勒台吉等納采用牲六十有
三駝三馬四羊五十有六率準七九之數燕用
牲四十有五聘禮馬六十牛六十羊六百成婚
日燕用牲六十有三媵婢八名男婦五戸順
治九年定朝臣聘禮鞍馬甲胄各七
一縣主于歸禮崇德年間定郡王女嫁於朝臣
聘禮鞍馬甲胄各十有三納采成婚燕如郡王
例嫁扵外藩王貝勒台吉等納采與郡主同聘
禮馬五十牛五十羊五百成婚日燕用牲六十
有三媵婢七名男婦四戶順治九年定朝臣
聘禮鞍馬甲胄各五
一郡君于歸禮崇德年間定貝勒女嫁於朝臣
聘禮鞍馬甲胄各十有一納采成婚燕如貝勒
例嫁於外藩王貝勒台吉等納采禮物與郡主
同燕用牲二十有七聘禮馬四十牛四十羊四
百成婚日燕用牲四十有五媵婢六名男婦三
戶順治九年定朝臣聘禮鞍馬甲胄各四
一縣君于歸禮崇德年間定貝子女嫁於朝臣
聘禮鞍馬甲胄各九納采成婚燕如貝子例嫁
於外藩王貝勒台吉等納采禮物與郡君同聘
禮馬三十牛三十羊三百成婚日燕用牲二十
有七媵婢五名男婦二戶順治九年定朝臣
聘禮鞍馬甲胄各三
一鄉君于歸禮崇德年間定鎮國公輔國公女
嫁於朝臣聘禮鞍馬甲胄各七納采成婚燕鎮
國公女如鎮國公輔國公女如輔國公例嫁於
外藩王貝勒台吉等納采與縣君同聘禮馬二
十有五牛二十有五羊二百五十成婚日燕用
牲二十有七鎮國公女媵婢四名男婦二戸輔
國公女媵婢三名男婦二戸順治九年定朝
臣聘禮鞍馬甲胄各二
一郡主以下于歸通例順治九年定凡奉
旨賜婚公主郡主等外藩王以下内外各官咸朝服
於
中和殿或
位育宮謝
恩不贊行三跪九叩禮成婚日行禮同康熙元年
定奉
旨賜婚者外藩王以下内外各官詣
太和殿或
宮門前行謝
恩禮如儀五年定鎮國輔國將軍女嫁於外藩媵
送滿洲男婦二名蒙古漢人男婦六名奉國奉
恩將軍女媵送不得用滿洲止用蒙古漢人男
婦六名宗室女媵送蒙古漢人男婦四名七
年定外藩親王女媵婢八名男婦五戶外藩郡
王女婢七名男婦四戶外藩貝勒女婢六名男
婦三戶外藩貝子女婢五名男婦二戶外藩鎮
國公女婢四名男婦二戶外藩輔國公女婢三
名男婦二戶一等台吉塔布囊以下四等台吉
塔布囊以上女繫屬下人媵婢二名家下人媵
婢六名台吉等女媵婢許增二名八年定奉
旨賜婚郡主以下謝
恩行禮者均由部具題又定郡主縣主歸寧母家
有給人口者不得用滿洲止用蒙古漢人八名
郡君以下鄉君以上蒙古漢人六名鎮國將軍
以下宗室以上女蒙古漢人四名
一官員士庶婚禮順治九年定公納采禮段衣
五襲段衾褥三具金領約一具金簮三枝金耳
飾全副是日具筵用牲九成婚日具筵二十席
侯納采禮與公同納采日具筵用牲八成婚日
具筵十有八席伯納采禮與侯同納采日具筵
用牲七成婚日具筵十有七席一品官納采禮
段衣四襲餘與侯伯同納采日具筵用牲六成
婚日具筵十有五席二品官納采禮段衣三襲
段衾褥二具餘與一品官同納采日具筵用牲
四成婚日具筵十席三品官納采禮與二品官
同納采日具筵用牲三成婚日具筵八席四品
官納采禮段衣二襲段衾褥一具金領約一具
金耳飾全副納采日具筵用牲二成婚日具筵
六席五品官納采禮與四品官同納采日具筵
用牲二成婚日具筵五席六品以下官納采禮
與五品官同納采日具筵用牲二成婚日用牲
三軍民人等納采禮衣一襲衾褥一具金耳環
全副納采日具筵用牲一成婚日用牲二康
熙七年定公納采禮段衣五襲段衾褥四具金
領約一具金簮四枝金耳飾全副金指環四是
日具筵十有六席成婚日筵二十六席侯納采
禮段衣五襲段衾褥三具金領約一具金簪三
枝金耳飾全副是日具筵十有三席成婚日筵
二十席伯納采禮與侯同納采日具筵十有二
席成婚日筵十有八席一品官納采禮段衣四
襲段衾褥三具金領約一具金簮三枝金耳飾
全副是日具筵十席成婚日燕十有六席二品
官納采禮段衣三襲段衾褥二具餘與一品同
是日具筵八席成婚日筵十有二席三品官納
采禮與二品官同納采日燕用牲八成婚日具
筵九席四品官納采禮段衣二襲餘與三品同
納采日燕用牲七成婚日具筵八席五品官納
采禮與四品官同納采日燕用牲六成婚日具
筵六席六品以下官納采禮與五品官同納采
日燕用牲五成婚日用牲七雍正元年定公
納采禮金領約一具金簮三枝金耳飾一副段
衣四襲段衾褥三具納采日燕用牲九成婚日
具筵二十席侯納采禮與公同納采日燕用牲
八成婚日具筵十有八席伯納采禮與侯同納
采日燕用牲七成婚日具燕十有七席一品官
納采禮段衣三襲餘與伯同納采日燕用牲六
成婚日具筵十有五席二品官納采禮段衣二
襲段衾褥一具餘與一品同納采日燕用牲四
成婚日具筵十有三席三品官納采禮金簮二
枝餘與二品同納采日燕用牲三成婚日具筵
八席四品官納采禮金領約一具金耳飾一副
段衣一襲段衾褥一具納采日燕用牲二成婚
日具筵六席五品官納采禮與四品同納采日
燕用牲二成婚日具筵五席六品以下官納采
禮與五品官同納采日具筵用牲二成婚日用
牲三自四品以下領約耳飾各聽其力能具者
備用軍民人等納采禮衣一襲衾褥一具具筵
用牲一成婚日用牲二凡有品級官員婚嫁或
用本官執事鼓樂人不得過十二名鐙不得過
六對無品級人及生監軍民不得僣用執事鼓
樂人不得過八名鐙不得過四對一應靡費槩
行嚴禁乂定漢人婚娶納采及成婚禮四品
官以上紬段不得過八疋金銀首飾不得過八
件食品不得過十五品以下官各減二八品官
以下有頂帶人員以上又各減二軍民人等紬
絹不得過四果合不得過四其金銀財禮官民
槩不許用至庶民婦女有僣用冠帔補服大轎
者禁違者罪坐夫男
一婚娶通例崇德年間定王公官民婚娶有違
例多用者多用之物入官兩家皆論如法順
治五年
諭滿洲官員之女欲與漢人為婚者先須呈部應具奏
者即與具奏應自理者即行自理其無職人等之女
部冊有名者令各該佐領報部方嫁無名者聽各該
佐領自行遣嫁至漢官之女欲與滿洲為婚者亦報
部無職者聽其滿洲官民娶漢人之女實繫為妻者
方準娶欽此九年定王公未受
封之子百官未受職之子父為納婦者禮視其父
已受職者各從其爵秩
欽定大清會典則例卷六十四
