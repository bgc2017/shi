欽定大清會典則例卷一百一
樂部和聲署
鐃歌大樂章
大清朝第一
大清朝景運隆肇興俄朵奄有大東鵲銜果神
靈首出壹戎衣龍起雲從(一解)雷動奏膚功舉松
山拔杏山如捲秋蓬天開長白雲地蹙凌河凍
混車書山河一統聲靈四訖萬國来修貢(二解)皇
宅中垂綂瓜瓞唪唪聖繼聖功德兼隆昇平頌
怙冒如天恩澤濃(三解)人壽年豐時雍風動荷天
之寵慶宸遊六龍早駕一朵紅雲奉扈宸遊六
師從幸萬里歡聲共
四時仗第二
御句芒春載陽震位峙東方順時令駕蒼龍骖
吉良見垂虹青䓑漸芳行慶施惠恩波浩蕩(一解)
御祝融晷正長南極星輝朗駕朱路萬騎騰驤
贊俊傑遂賢良(二解)蓐收節露華初降金風乍凉
兑列西方載白旗乘戎路移天仗萬寳告成一
人有慶天垂貺(三解)顓帝司方水泉始涸天際彩
虹藏乘元路駕鐵驪雲衢晃瀁萬疊明霞奉太
陽四時節物邀歡賞(四解)皇謨聖德欽無兩舜日
光天壤花明彩仗齊雲暖龍旗颺際昌時咸翹
企仙輿降際昌時咸翹企仙輿降
承天眷第三
承天眷際風雲萬國車書奉一人衣冠快覩唐
虞盛九域抒丹悃殊荒重譯盡来庭和氣召嘉
禎(一解)稽古訓溯昌辰元首明哉勵股肱一心敬
怠丹書儆宵旰不遑寧日新又日憲湯銘翼翼
更欽欽(二解)端不為繁華麗錦繡春端不為玉樹
菁葱太液澄喜今日調和玉燭烽煙靖不敢忘
百年有備軍容整那辭得陳師鞠旅擁旄旌皇
衷切憂盛更危明(三解)泰階奕奕璣衡正功業麟
兮炳千春清宴歌億載登豐慶喜金支紛旖旎
蓬山境喜金支紛旖旎蓬山境
貢琛球第四
琛球輸貢外藩歸化隸版圖正朔咸尊奉樂浪
郡在海東安南國粤嶠闢蠶叢日本國畏威震
悚琉球國奉朝請與内臣同(一解)萬邦虎拜咸修
貢干羽何湏用東風入律吹干呂青雲涌海安
瀾更上獻河清頌海安瀾更上獻河清頌
錦繡乾坤第五
錦繡乾坤佳麗御世立綱陳紀四朝輯瑞徵師
濟盻皇畿雲開雉扇移黎民引領鑾輿至安堵
邨邨颺酒旗恬熙御鑪中靉靆瑞煙霏恬熙御
鑪中靉靆瑞煙霏(一解)鸞聲嘒嘒来雲際九奏韶
鈞沸觀光仰赤球扈從盈朱芾奉皇歡晝三接
天顔喜奉皇歡晝三接天顔喜
中天盛世第六
中天盛世鬯安寧瑞麥嘉禾表歲成騶虞白象
出郊坰共祝吾皇聖嵩嶽欣傳萬歲聲葱蘢佳
氣滿都城萬里黃圖鞏帝京衣冠文物際時亨
海隅寧謐無邊警巷舞衢歌樂太平喜今日金
甌一統萬年清徧閭閻操縵歌風絃誦興更郊
原野蠶成繭柘隂輕(一解)時和歲稔調金鼎鳳扆
花相映青疇麥兩岐黃隴禾同穎屬車臨喜萬
歲聲遙應屬車臨喜萬歲聲遙應
奉宸歡第七
奉宸歡天單厚風光輦路浮遐阡邇陌都是黃
雲覆羽盖春旂斒□似繡正田家作苦勸耕時
休馳驟金鐙鞭敲豹尾懸車後藏富於民於民
藏富
晴開五雲第八
晴開五雲移翠輦臣庶咸歡忭載見兮載見懷
遠復懷遠聖人朝縵雲歌復旦(一解)際中天一氣
鴻鈞轉習習和風扇龍津燕影低柳陌鶯聲囀
望龍旌迢遞過晴巘望龍旌迢遞過晴巘
瑞雲籠第九
彩仗瑞雲籠度晴巒幾重金鑪高擁香煙浮動
杳靄大夫松和鸞到處和鸞到處百靈從玉檢
金泥編珠毓貺不數漢家封
駕六龍第十
駕六龍御翠華帝德光天下薄海内總一家四
徼外正朔加者聲靈赫濯被四表曁荒遐
扈翠華第十一
扈翠華兮載馳御帝車兮載脂命風伯兮叱雲
師灑道兮如絲清飇兮應時
四時念第十二
仲春時司馬教振旅喜韶和綠荑芳草滋平楚
執鐃執鐸兼賁鼓盤旋處如組還如舞(一解)念春
日萬彙初榮膴況田家負耒牽牛方作苦解罝
去絡仍弛罟天心祜應節彌甘&KR1204;(二解)仲夏時司
馬教茇舍暢恢台銛蘆茂草披平野名州名邑
驅征馬行圍罷落日征袍卸(三解)念夏日赤輪炎
似炙況我民體足霑塗泥没踝櫛風沐雨無晨
夜休嚴駕沖默居臺榭(四解)仲秋時司馬教治兵
喜颯爽金風初勁角弓鳴載旂載旐孑旜旌戢
軍營萬寳正秋成(五解)念秋日氣爽又風清況郊
原農事方終稼旣成用遵周禮詰戎兵望龍旌
壺漿父老迎(六解)仲冬時司馬教大閱正平郊獸
肥草淺寒威冽建旗樹表疏行列多懽悦誰道
裘如鐵(七解)念冬日一陽初動脈況南郊陶匏明
水將誠潔草甲方萌芽未茁居金闕萬國来朝
謁
壯軍容第十三
壯軍容威四方礪戈矛森甲仗剖文犀七屬爛
如銀帶鮫函璀璨難名狀者的是金城保障(一解)
有純鈎巨闕和盤郢魚腸更有湛盧紫電承影
含光又豪曹似水素質如霜賽莫邪干將(二解)官
笴最精良象弭魚服竹箭弧桑更紅翎白鏃飲
羽危梁控弦徹札有猿臂軍中飛將(三解)潤銛鋒
鸊鵜初瑩鎔堇錫龍雀成雙文似靈龜象侔白
虎是靈寳亦曰含章比昆吾切玉百辟純鋼(四解)
垂氏弦木檿弧斯剏冬幹春膠烏號繁弱明月
當弸朗九合既成二弓交韔(五解)振金鐃鳴金鐲
畫角悠揚月明時風静夜清吹還三唱踴躍軍
心壯似鳳鳴又如鶴唳更籌響刁斗傳千帳(六解)
表和門旌旆揚象七星建九斿置九章藉翡翠
鸞鳳煒煌曳招搖韜素錦黃龍大纛在中央(七解)
鏤衢鞍翠羽蹙金梁珊瑚鞭瑪瑙勒靡麗非常
啟譁囂盛朝不尚但推轂求良將雲行雷動正
正堂堂
日初昇第十四
日初昇雲光曉旌旗暖龍鱗耀望雲山紫翠千
重度耕隴桑麻隐約黎民歡樂道餘糧棲畝又
長嘉苖(一解)不讀書知忠孝作與息耕和鑿玉泉
流膏雨千塍晴雲飲炊煙萬竈黎民歡樂道餘
糧棲畝又長嘉苖(二解)景融怡風料峭太和會豐
年兆嗿其饁士女媚依鎛斯趙曾孫迎勞黎民
歡樂道餘糧棲畝又長嘉苖(三解)食君恩深難報
願聖壽如山岳稼既同跂脚高眠戸不閉官清
訟少黎民歡樂道餘糧棲畝又長嘉苖(四解)翠華
臨霓旌導遵平陸登山嶠但則見蔀屋衡茅一
个个體温腹飽不知不識日上眠方覺惟祝君
王真有道厪恫瘝薄賦輕徭敷教澤愛親敬老
黎民歡樂道餘糧棲畝又長嘉苗道餘糧棲畝
又長嘉苗
嘉祥曲第十五
溯嘉祥華平朱草毓中唐龍圖授龜書畀擾澤
馬駕騰黃延喜玉從天貺屈軼草階前長(一解)睹
榮光白麟赤雁與芝房游河渚赤文綠字舒蘭
葉五色成章仙&KR1396;葉葉滋春圃瑞羽鏘鏘鳴女
牀亦有祥麐一角和鳴鳳在高岡(二解)日重光戴
冠抱珥出扶桑月重輝星重潤玉繩轉南極熒
煌竹葦露甘如釀蒲箑風如秋爽(三解)舞鸞凰非
煙樓閣繡衣裳寳鼎見騶虞出浮沆瀣泛天漿
稽往牒探珊網陳瑞物難名狀(四解)唯我皇不矜
異物與殊祥闢四門明四目求俊乂顯賢良愛
稼穡垂旒纊措吾民春臺上
練吉日第十六
練吉日兮選佳辰百僚具兮輿衞陳屏翳弭節
兮玉宇無塵煌煌兮帝車奕奕兮天輪(一解)命太
常兮奉牲用昭告兮百神潔粢盛兮肅明禋將
展軨兮效駕行下觀兮勤民(二解)甸師清畿兮縟
草如茵野廬掃路兮香霧承輪封人設枑兮左
墄右平掌舍具儀兮爰象太宸玉輦兮鏘鏘屬
車兮隐轔(三解)扇微颸兮清幰扈細靄兮朱輪備
天官兮周衞盛輿服兮時廵虎賁兮肅肅徒旅
兮駪駪(四解)前驅兮按部後隊兮如鱗徵萬玉兮
警塗詔弭策兮八神(五解)軼浮景兮騰青霄駟蒼
螭兮骖絶塵陵高衍兮嵱嵷陟巒阜兮輪囷(六解)
仰皇輿兮肅震岳獻圖兮川貢珍若湛露之晞
朝陽兮儼列宿之拱北辰(七解)蔭華蓋兮翊句陳
綃紈綷䌨兮旟旐逡巡配帝居之元圃兮象太
乙之威神(八解)旖旎兮霓旌八方兮列陳表朱兮
離位植皂兮元冥飛縞兮象兑峙靑兮直震(九解)
流星旄電爥兮盼坱圠以無垠九旂紛而揚旆
兮五輅委蛇以接軫盛天下之壯觀兮將豐鎬
之是遵頌高山之荒作兮仰一人之饗親
謁珠丘第十七
謁珠丘杳靄松楸展几筵敬仰先猷國家積累
惟忠厚篤公劉(一解)緬音容霜露春秋設綴衣大
貝天球愾聞僾見如親覯溯前庥(二解)奉犧尊旨
酒思柔覲羹牆蘋藻初羞萬方玉食尊親久無
湏效漢代衣冠月出游(三解)寢園展祀尊堂構文
謨武烈光前後蔥蘢佳氣浮縹緲祥雲繡億萬
載升恆景福從天祐(四解)高山天作扶輿秀遼海
環其右鍾祥瑞氣蟠翊運靈光茂萬斯年永奠
定天同壽萬斯年永奠定天同壽
御黼座第十八
御黼座肅朝儀沛宮法駕陳元會雲深處天門
詄蕩太極崔巍(一解)九賓設彤闈啟扶桑初擁曈
曨日傳臚句羣僚濟濟百辟師師盡呼嵩冠帶
委蛇(二觧)獻琛球圖王會呼韓稽顙瞻雲日無中
外雕題鑿齒鳥弋黃支慶躬逢盛世威儀(三解)中
天華闕浮佳氣締造經營萬載基世德念豳岐
天澤陳冠履看到處祥颸晻藹羽盖葳蕤看到
處祥颸晻藹羽盖葳蕤
長白山第十九
長白山遠峙開原冠高峯峻極于天巉巖兮插
漢千里兮㠝岏(一觧)考山經曾傳不咸稽地志亦
號商堅唐名兮太白有潭兮在巔(二觧)闥門潭萬
頃迴湍鼓天風㶑灎文瀾源深兮流廣三江兮
出焉(三觧)鴨綠江流自山南混同江北海之源愛
滹兮東注萬折兮千盤(四觧)醫巫閭縹緲雲端桃
花洞下有飛泉嚴冬兮不冰常燠兮無寒(五觧)木
葉山石磴盤桓華表山鶴影蹁躚乳峯兮懸澑
井冽兮寒泉(六觧)石門谿屹立巖前儼雙扉雲壑
連綿迴合兮諸峯窈窕兮羣巒(七觧)松花江波影
澄鮮北流兮並海西旋混同兮合流自古兮長
川(八觧)遼河兮泙湃狂瀾遼澤兮泥淖蹣跚布土
兮為橋既成兮孔安(九觧)飛瀑巖瀑布常懸翠雲
屏雲影連蜷聖水兮傾盆萬松兮晝寒(十觧)平壌
城箕子名藩大寧城漢曰新安演範兮陳疇帶
礪兮河山(十一觧)鍾扶輿虎踞龍蟠植靈基天作
高山拱衛兮陪京永奠兮萬年
布爾湖第二十
布爾湖明如鏡庫里山秀列雲屏風来千頃碧
雨過數峰青萃扶輿淑氣是天地鍾靈(一觧)有天
女兮降生池畔吞朱果兮玉質晶瑩珍符脗合
爰生聖(二觧)神靈始生即能言睿知聰明不待學
徇齊敦敏至德莫能名(三觧)日角珠庭稽古帝握
褒履已更龍顔戴干荷勝岐嶷總天生(四觧)當是
時厥有三姓角雌雄亂靡有定蠻觸互相争(五觧)
汲清泉言至河濱見真人如日如雲稽首共来
迎(六觧)覩堯眉衆姓咸驚是非常天不虚生葵藿
早輸誠(七觧)念吾曹原非好爭今有主得荷生成
從此戢戎兵(八觧)定三姓尊為貝勒似岐州虞苪
質成荒度始經營(九解)溯從来誕聖厥多瑞徵華
胥履跡青雲繞身樞星照野虹流太清瑤光貫
月元鳥承罌載稽典籍辭難罄肆皇清至人首
出乾坤篤生自羲昊軒農瑞籙祥經莫與京
建遼陽第二十一
建遼陽爰築崇墉矗金城兮萬雉控列辟兮朝
宗遠邇兮歸懷庶邦兮是同(一觧)懾天威爭執鞭
弭歌孔邇願受帡幪興朝正朔咸尊奉遂荒大
東(二觧)有哈逹首鼠兩端數渝盟自外陶鎔天兵
一舉咸驚悚似草從風(三觧)有輝發反覆不常外
生成夜郎自雄六師迅發如雷動棄甲投弓(四解)
有烏喇包藏禍心逞螳臂欲試車衝戈鋋一指
雕弧控似掃蚍蠓(五觧)有葉赫憑陵負嵎似游鱗
翔洋釡中狡焉潜結朝鮮衆朝夕羽書通(六觧)有
朝鮮僻處海濱與葉赫狼狽交通蛩蛩甘草相
承奉結壘似屯蜂(七觧)閔明季陽九方丁如懸罄
杼軸其空朝鮮葉赫相愚弄勢蹙不知窮(八解)四
路兵掎角来侵無紀律誰適為雄一時烏合無
拳勇號令馬牛風(九觧)五十萬封豕長蛇肆貪狼
非不恟恟只緣逐利非心奉臨事各西東(十觧)恣
侵陵師出無名我天朝用詰兵戎堂堂八陣天
威聳落葉掃秋風(十一解)壹戎衣為救黎元曾不
費蒿矢桃弓遼陽建後金湯鞏王業首岐豐
瀋陽城第二十二
瀋陽城王氣所鍾氤氲五采縹緲如龍信佳哉
欎欎葱蔥(一觧)析木津箕尾之東上連天弁右抱
神宮濟津梁霄漢垂虹(二觧)近北極象逼穹窿元
菟置郡都護安東越金元頻建畿封(三觧)我皇朝
氣運方隆此惟與宅用恢厥功相隂陽宅土之
中(四觧)維廣寧仡仡崇墉石梯連磴香水春溶十
八盤萬樹青松(五觧)若旅順臨海居衝番彝麕集
估舶雲從轉南漕天庾斯充(六觧)取廣寧唇齒圻
封惟兹旅順亦是率從啟鴻圖駿烈豐功(七觧)左
朝鮮右際雲中卜維洛食龜筮斯從叶天人是
為大同(八解)帶渾河滄海朝宗白山控峙石柱雲
封是神臯俗厚民豐(九觧)遶西南遼水漴漴襟懷
東北黑水混同壯聲靈鎬京辟雍(十觧)擴輿圖北
暨烏龍牧羝舊部使犬遺戎震天威罔不祗恭
(十一解)念中原民力困窮殚輸將比屋皆空干戈
充斥民無控拯其塗炭出水火中會清明四海
来同
鐵嶺山第二十三
鐵嶺山峯似削燔白石不銷鑠遼陽之東鼓槖
籥(一觧)繡嶺山萬花谷閒松塢連雲壑海城之南
氣磅礴上有三泉甘可酌(二觧)平頂山雲漠漠車
曾駐盆可浴上有積水冬不涸(三觧)木查嶺如劔
鍔峻而坦寬以博查水發源巖際落(四觧)降龍山
神所託勢蜿蜒如拏攫風雨欲来光景鑠(五觧)水
泉山滋乳酪清且美用烹㵸萬斛珍珠瀉簾箔
(六觧)南雙山巨靈拓左陽峯右隂壑青天秀美芙
蓉萼(七解)是諸山互聯絡忽低昂而岝㠋羊腸宛
轉緣蜂閣鳥道窮兮搆略彴(八觧)聚□嵏儼齦齶
嵌&KR2886;峒鬯寥廓蔽虧日月愁猱玃可喜可驚兼
可愕(九解)地呈符天開鑰孕靈秀阜飛攫巨木如
林纖草弱茂對乘時萬物育茂對乘時萬物育
孕嘉産第二十四
孕嘉産厥族滋蕃悉數之更僕為煩山經爾雅
空排纂略疏梗槩用告司原(一觧)有於菟蒼質元
斑吼腥風林葉摧殘霧中元豹尤虓悍異名同
族艾葉金錢(二觧)熊似豕穴處空山善搏人春出
冬蟠羆文黃白仍修幹力能拔木不畏戈鋋(三觧)
有野馬形質輕獧走深山不服鞍韉日行五百
如奔電野騾似馬亦産遐邊(四觧)扶輿鹿性喜林
泉麞無膽力心常戰惟麅惟&KR1892;類族殷繁(五觧)狼
白頰前高後寬或蒼或黑皆膘健豺尤猛厲祭
獸秋原(六觧)一封駝肉自為鞍頸修蹄曲耽芻豢
力能任重用濟軍饘(七觧)狐性疑狸愛安眠毛深
温厚為裘暖貉能求食富則資貛(八觧)兔婆娑亦
稱比肩鼢鼯五技徒蒙訕鼠名艾虎亦屬戔戔
(九觧)貂似鼠其質厖然食松苖以栗為饘紫毫豐
毳服之孔安(十觧)馬牛羊閭巷喧闐白頭豕用給
盤餐居民比屋充常膳不湏臚列以免辭煩(十一)
(解)是熙朝茂育功宣致物產滋盛春田四靈為
畜麟游甸殊祥上瑞多載青編
毓靈禽第二十五
毓靈禽五色名翬虞人歲捕供時祀沙雞無趾
出青林亦貢丹墀(一解)有舒鳬洵腴且肥家鵝舒
鴈仍甘美青&KR1860;次之信天緣鵜鶘之類(二解)鳴九
臯元裳羽衣鸛鳴於垤丹其喙禿&KR1175;長頸在水
之湄剪霜翎用飾忘歸(三觧)鵜在梁載詠風詩淘
河吸盡蹄涔水斑鳩性拙縮脖高飛並翺翔適
性忘機(四觧)燕于飛下上差池善營巢秋去春歸
曙色纔分最好是數聲乾鵲檐頭報喜(五觧)啄木
兒利口如錐蠹蟲穴樹藏身固緣木而求必得
之在衆禽中號為多智(六觧)黑龍江爰有深池鴈
來初湛淡羽儀鶬鷄麋鴰羣游戲汎清波卵息
繁孳(七觧)到春來田鼠為鴽考之爾雅黃鷃是倉
庚鳴矣夏日遲遲柳音中好音流利(八解)遼河鷹
松兒朵兒海東青性尤猛鷙天鵝褫魄狡兔何
施虎斑鵰差可肩随(九觧)萃羽族深林茂枝飲與
啄惟性所宜太和洋溢民物恬熙奏箾㲈鸞鳳
来儀
蕃珍樹第二十六
便蕃珍樹籠溪覆隖爰有蕭艾香蒲春雨後叢
生幽渚紅杏緋桃紅杏緋桃兔絲葶藶連岡被
楚藥籠儲馬藺知時節紅藍茜不如(一解)松釵雙
股是爾雅篇中所著惟有神京秀鍾扶輿歲寒
姿其針獨五八千歲為春八千歲為秋大椿齡
綿綿萬古被光華含雲隐霧瑶光降斗樞三椏
五葉滋靈草地産竒珍洩秘符地產竒珍洩秘
符
建皇極第二十七
建皇極司徒度廣輪壯皇居太史陳圭臬端徑
遂三塗達九逵相隂陽百堵依繩尺(一解)南德盛
當陽離嚮明東撫近出震青陽闢西懷遠金行
靖甲兵北福盛象緯通天闕(二解)前天佑高明法
健行後地載博厚符坤德左内治訏謨綏廟庭
右外攘聲教敷重譯(三解)表雙闕艱難念武功致
太平垂拱思文德崇政殿穹窿憲紫垣鳳凰樓
樸素無雕飾(四解)詄蕩蕩天門闢九重扇巍巍雲
際開金闕盛輿服衣冠拜冕旒肅威儀羽衞陳
刀戟(五解)夜漏盡猶傳衞士飱曉鐘鳴遽進鷄人
幘規久大朝廷多直言謀萬全殿陛無遺策(六解)
援禮經郊壇建國南考彝章展敬陳蒼璧禋閟
宫春秋厪孝思重宗盟宗正司宗祏(七觧)得天心
謳歌獄訟歸孚人意鎬洛聲靈赫定中原鴻圖
萬載基作陪京巡幸朝羣辟
鑠皇清第二十八
鑠皇清景命隆成天平地永宅中聖繼聖纉豐
功制作定世符御天乘六龍(一觧)樂昭德禮備容
覃敷聲教八方通道德一風俗同皇威馳海徼
仙仗過崆峒(二解)詠芹藻歌辟廱崇德詘惡發羣
矇蛾有術瞽有宗壽考而作人棫樸其芃芃(三觧)
嗟保介咨臣工犁雲耕雨勞厥功繪無逸圖豳
風率育配彼天倉箱裕我農(四解)種浴川桑戾風
褘衣東嚮明婦功肅壇壝比先農父老歡德化
耕桑帝所崇(五解)整屛翰仡金墉得人則治簡帝
衷甘棠芾黍苖芃廢墜罔不修萬里咸提封(六解)
闢三宅達四聰旁招俊乂秉至公露豹蔚雲龍
從曰舉爾所知名字書屏風(七解)省耕斂寬租庸
神倉百萬備荒凶胥保惠振貧窮暑雨與祁寒
咸化為春風(八觧)畎澮濬軌涂通誕疏地脈淀與
谼水攸利年自逢浩浩乎恩波匪今頌屢豐(九解)
什一税維正供求民之莫飭司農免溝壑樂飱
饔損上以益下皇王儉德共(十解)海蕩蕩水朝宗
日東月西出其中旦復旦無終窮涵乾而納坤
何所不包容(十一解)斡璇璣走靈霳嘉生繁植蕭
艾空沛然雨薰兮風至誠契天心無為而允恭
(十二解)稽典禮命秩宗釋回增美惇且庸筠其竹
心其松本天以殽地夙夜襄䕫龍(十三解)由心生
與政通作樂崇德應八風舞蹲蹲鼔逢逢勸之
以九歌還相為其宫(十四觧)師出律萃除戎包戈
衅甲百年中戒不虞慎厥終有嚴講武事大閱
張軍容(十五觧)鴞食葚泮林中小人革面順以從
嘉肺閒囹圄空訟庭有青草獄吏服儒風(十六觧)
蘭有秀桂有叢白駒空谷豈時雍無遺賢胥在
公天工人其代六合臻郅隆(十七觧)屏藩寄磐石
宗本支百世五等榮式分玉匪剪桐天潢流且
長詎曰陕西東(十八觧)繩祖武紹宗功於皇繼序
克履中震主器乾飛龍聖聖亶相承凝旒仰篤
恭(十九觧)祥繞電瑞流虹於萬斯年聖緒洪麟振
姒乙造娀文子復文孫千億紀無窮(二十觧)休滋
至昭有融樂胥受祐厖且鴻醴泉溢膏露濃升
階協貞吉萬物泰而通(二十一解)時廵狩朝會同淑
旂綏章鞗革沖珪贄集鞮譯從聲靈振夷夏四
海仰皇躬(二十二觧)凛帝謂敷帝衷萬年遐福聿来
同周嶞嶽漢呼嵩籙圖天不老治化日方中(二十)
(三觧)樂九成歌三終一游一豫盛德同臣矢音瞍
奏公時邁戞箾㲈金石間笙鏞
鐃歌清樂章
九龍旃第一
九龍旃旌旗列宿懸龍角天田見箕翼常舒展
龍尾更連蜷牽牛近帶房心建東壁耀星躔(一解)
婉孌奎文麗日天階見參旗曳九旒玉井珠駢
柳七星曲曲如鉤卷和門啟萬幕褰
鬯皇威第二
鬯皇威好山如障翠屏圍凝樹色煙成縷鎖嵐
光雲漸低回峻嶺絲韁徐按度崇岡玉勒輕提
龜背鎧滲金盔月明風曳素綃旗(一觧)靖邊陲為
思將帥鼔征鼙嫻八陣齊九伐用三驅式九圍
撼山岳風雲動色固封疆鸛鶴争竒驅騕褭跨
纖驪日輪高擁杏黃旗(二解)奠鴻基百年不用是
王師在園囿麟和鳳貢琛球航與梯因農隙講
求獮狩際時和訓練熊羆獅蠻帶錦襴圍晴雲
不動絳紅旗(三解)太平時狼煙不設羽書稀四郊
外無烽壘四民中多夀耆枌榆社我田我稼羽
林郎如虎如貔短後服曼胡垂遠山一抹蔚藍
旗(四觧)緣隂中凱奏歌聲美蘆管清笳沸四海樂
昌期萬國圖王會馬如龍迤邐車如水馬如龍
迤邐車如水
整貔貅第三
整貔貅順天因地依山建壘制勝争竒鄭鵝越
鴈鸛鶴兼魚麗箕翼張舒常山形勢用神機太
乙隂符秘先天遁甲竒牝牡方圓縱横斜銳變
化從心起左銛戈右雄戟朱矰丹羽去忘歸朝
陽舒畫旗柳葉貼青驪車書萬里同文軌
河清海晏第四
河清海晏花村犬不喧講武訓戎旃幕府多雄
健韜鈐有秘傳虎旅列戈鋋村炊藹暮煙鉦鼓
競喧闐郊原自晏然轟雷掣電端的是有征無
戰有征無戰
輦路平第五
輦路平錦隊開寳纛懸日麗風和瑞氣鮮前旌
載鳴鳶春旗曳柳煙遙聽處喚晴鳩啼杜鵑寳
劍琱弓繽紛在後先氣雄邊花飄柳葉韉鞭敲
錦連錢鉦鼓聲隊隊悠揚出遠天農夫自力田
村童自笑喧望前驅早度夕陽川望前驅早度
夕陽川
景清明第六
景清明萬彙蘇雲物煥皇圖集禎符羽儀絡繹
在春田駐羽儀絡繹在春田駐
聖武光昭第七
聖武兮光昭玉燭兮調秋獮冬狩建旌旄曳虹
旓四方永定樂清朝琱弧久已櫜龍泉久已韜
句陳翊衞天樞耀兩階干羽格有苗掃盡欃槍
舞舜韶中天泰交文教敷敷文教
皇風泰第八
皇風奏景物姸元虬奕奕辰旒建靡畫旃行鑪
靄細煙落花香印馬蹄圓落花香印馬蹄圓
慶雲呈第九
慶雲呈霞光絢晴鳥啼芳甸柳芉綿風来絮顛
柔絲罥盛世多清晏頌堯年祝堯年
象天行第十
象天行玉輦金根扈宸遊萬騎雲屯角弓笳鼔
聲相競美車攻之子于征簡車從有聞無聲(一觧)
際昇平清甽芳塍慶三農百室盈寧羽旗芝盖
参差映念民依還厪皇情樂清時盡戴皇仁
虹流華渚第十一
虹流華渚星輝電遶樞慶長庚燦爛祥雲汜濩
鞏皇圖永固非煙非霧非煙非霧東海扶桑日
裏金烏蕭索輪囷樓臺殿宇天酒凝甘露煙雲
杳靄中廣樂鈞天盡向風前度時清每賜酺民
樂還蠲賦喜随天仗蹌蹌濟濟幾多鵷鷺
皇都無外第十二
皇都無外更日月光輝一統車書祥麟在藪鳳
来儀貢筐篚玳瑁文犀聞說青雲干吕島嶼平
夷是中土聖主當陽喜輦下還將八景題(一解)盧
溝月曉更西山雪霽瑞色熹微金臺夕照曳斜
暉太液池萬頃玻瓈還有居庸疊翠峻嶺崔巍
崔巍玉泉虹瓊島春雲薊門外空濛煙雨飛
夏諺歌第十三
夏諺歌聲遍九垓又見山重複水縈迴相風高
指靜塵埃者的是萬國春臺歌元首明哉歌股
肱良哉懋哉庶事康哉喜鑾輿到来喜鑾輿到
来靡魚湏桑麻罨靄度高原龍旂沛沛鬯宸襟
週覽徘徊鬯宸襟週覽徘徊識民心愛戴民俗
和諧華封人祝三多紅日近堯階從今後祝皇
圖千秋萬載
芳塍曲第十四
看取芳塍錦甸長楸古道細柳清泉風来霹靂
拓弓弦日華組甲飛晴練吟猿落鴈垂楊已穿
紅陽紫燕蟻封又旋軍容煜燿如雷電(一觧)畋獵
無非習戰車攻四牡王制三田五豝曾詠召南
篇七騶用戒司徒演獸肥草淺龍旂有虔批頤
扼顙虎賁載旋駕言行狩遵先典
渥洼曲第十五
渥洼中珠霧氤氲天産龍媒苑蓄祥麟命臧圉
辨其物色時其芻秣萬騎駪駪瞳夹鏡竹批耳
峻權協月風入蹄輕緣蛇衞轂紫燕駢衡騁長
塗人馬相得如聖主之得賢臣
美留都第十六
美留都崇儉法陶唐大政當陽十署鴈分行諮
諏政事肅官常飾㮰檻無煩刻鏤列棼橑無取
焜煌珊瑚琳碧何似茅茨土墻符帝車太乙運
中央紀元建號承天貺啟皇圖居尊馭極從民
望靈臺雲物紀嘉祥五緯麗文昌覃四國迄八
荒瞻雲就日咸歸嚮詠德歌風夀且康(一解)金墉
仡立平原曠佳氣皇居壯天文属尾箕地脈開
蓬閬鬱蔥蔥與柱軸同輪廣鬱葱蔥與柱軸同
輪廣
溯興京第十七
溯興京實帝鄉艱難開創奠中原覆萬方太平
休養水源木本繼序不忘我受命溥將率由舊
章勤祀典不愆不忘無怠無荒維新舊邦輯瑞
玉載弁奉璋来享来王一輪紅日擁扶桑廣樂
記鏗鏘歌燕鎬蒞明堂雲移北斗成天象酒近
南山作壽觴覃四國迄八荒瞻雲就日咸歸嚮
詠德歌風夀且康(一觧)周岐漢沛寧相譲綠水環
青嶂龍興氣蜿蜒牛渡波瀠漾覲天顔和日霽
胥瞻仰覲天顔和日霽胥瞻仰
格皇天第十八
格皇天順民心聲靈赫濯雲霓望明丁百六餘
分閏位穢濁天常肅天威一掃欃槍定兩翼列
旌旗分八行黃白紅藍如砌錦東西相次自北
而南如山嶽各為一行握竒經天元地黃四竒
四正包羅造化洞隂陽風雲離合無恆象縱横
八卦變化無方握神機位在中央法河鼓先登
上將左九星如珠斯貫右九星屈曲如匡中權
玉斗安牙帳礪戈矛器甲精良勲臣功績在旂
常爕伐藉鷹揚廟算長軍容壯指揮大定牛辭
皂棧歸桃野馬脱金羈臥華陽(一觧)師貞協吉天
成象聖武兵湏講威加四海清恩逮千夫長看
中林罝肅肅干城將看中林罝肅肅干城將
大凌河第十九
大凌河爽塏高明被春臯細草敷榮擢纖柯苜
蓿秋来盛(一觧)溜春泉淙淙玉聲匯廣澤水淨沙
明注遼河一𣲖澄如鏡(二觧)曠平夷颯爽風清際
朱明暑退涼生謝炎囂飛蚊知避境(三觧)宜畜牧
牡馬在坰甘水草虻蚋不驚歲蕃孳芻秣無違
性(四觧)選龍媒曜采何精翻紫燕聳鬛長鳴或乘
流泝淺過沙汀(五觧)志俶儻産自幽并控奚官首
絡黃金或輕獧萬里志長征(六觧)或啼齕憑驕怒
生或偃臥豐草長林或就浴㶑灎玻瓈淨(七觧)或
擊樹身閒體輕或俯齕沙肥草馨或驚馳似畏
珊鞭影(八觧)或舉足遲回未行或競步浮雲共征
或䟃𧽼躑躅青莎徑(九觧)或權竒高顙露睛或深
穩步遠視明或攜駒汗血天池孕(十觧)喜昌時澤
馬效靈十二閑並毓房精駕鼓車遠方還納賮
(十觧)一萬年基海宇清寧皂飛黃鸞輅和鳴簡廵
遊不貴騊駼駿
狩于原第二十
狩于原素節商秋日華宣月金波山川如繡曳
明月靡魚湏用三驅載馳載驟(一觧)騕褭驂如舞
逵衢去若流亭童羽葆遵靈囿月滿烏號勁沙
融露草柔(二觧)師執提工執鼓夏苖迄春蒐鷇麛
□贙猛愁太白其左天狼右夙駕于原殱禽殪
獸(三觧)言觀其旂参偃風斿言觀其馬乘翳玉虯
摐戟孑帣紲韝獸驚人怒聲啾啾獵圍日落風
悠悠(四觧)雨獸風禽貫脇摏喉目電閃腥雲浮濡
需一吹吹劍首序屬三秋嚴凝氣揫木葉山寒
翠幄稠(五觧)孰矢箙之於維繁弱弓孰縻噉之於
維屈盧矛以作六師繄豈從禽謀亶帝德煥神
猷泰階奕奕綜乾紐(六觧)紅雲随過輦紫氣傍行
輈山似黛水如油清切鳴笳馬上謳伊州涼州
華鯨撞處靈䕫吼(七觧)習五戎命七騶司徒搢扑
施車罦揚清鞞著岑牟獸臣拜賀同于狩一歲
三田昭典禮豳歌狐貉為公裘(八觧)雲峯繞宸幄
稠壹發五豝奉時辰牡儦儦俟俟如山阜面傷
禽不獻蹄揜迹斯求貴仁賤勇垂王猷(九觧)馳深
鼓利檝趨險騖飛輶塞蠮螉城箜篌既長既溥
肇公劉震赫萬國鞏千秋(十解)苞枿兑矣析木之
陬於穆原廟皇矣珠邱時祭涓孝饗對揚錫宏
休&KR1002;芳還講武玉輅統貔貅(十一觧)鴨綠之江綠
波流長白之山白雲浮于京斯宅東序陳天球
法駕蒞陪都飍矞颺道游湯網開三面騶虞化
可侔(十二觧)丸丸百尺松鬱鬱千章楸蛟龍奚遁
藏豺兕供貙膢天閑上駟来廷廐来廷廐造父
執靶王良挟輈睥睨周朝八駿遊(十三觧)温都魯
幘溝婁量衡王度式膏澤帝功流永千禩光六
幽星分箕尾揭蚩尤靈威震疊兔罝肅肅皆公
侯(十四觧)午酉吉日諏金德常剛大火流王之士
盡好仇王之佐升大猷鳳儀廷兮麟在藪獻之
天子萬邦其揉
日上扶桑第二十一
日上扶桑皇風鬯日上扶桑皇風鬯湛露濊金
莖仙掌聖天子正當陽丕顯丕承六合中恩膏
廣舟車至盡来王舟車至盡来王覩一統太平
真有象(一觧)叶車攻詠時昌一朵紅雲六龍降簇
千官鷺序萬隊鵷行争戞擊鉦鐲丁東紛飍矞
旌旗搖漾鴻龐兆姓天顔仰齊道是春臺上齊
道是春臺上(二觧)翳華芝排仙仗擁貔貅萬騎騰
驤輝煌從龍應列象紛羃䍥環衞句陳隔御光
紛羃䍥環衞句陳隔御光皇威朗夏諺祝吾王
遊豫周官紀天子廵方(三觧)王路砥驟康莊除道
清塵坦而蕩似觀河刻玉比蹤陶唐敷教化帝
德郵傳奉琛贄臣心葵嚮鴻龐兆姓天顔仰齊
道是春臺上齊道是春臺上(四觧)調玉燭乾坤清
朗幸遭逢時廵狩恩施浩蕩波翻翠㶑灎皺銀
塘壓黃雲葳蕤搖繡壤同歡慶豐年綏萬邦(五觧)
屬車相望屬車相望選勝徜徉靈風薦爽引鸞
旗引鸞旗轉龍旍飄揚擁耆民歡心合掌天庥
和暢稽首頌九如章鞠&KR0957;晉萬年觴(六觧)乍洽宸
襟延睿賞喜遙臨玉輅翠幌喜遙臨玉輅翠幌
康衢畔擊壤交賡唱聖夀無疆億舜日矢櫜弓
韔萬堯年鳳舞麟翔道敷天道裒時令典煌煌
風行地筮省方永懷柔時邁其邦省耕斂萬井
蒙休飬省耕斂萬井蒙休飬猗歟慶熙朝奉聖
皇(七觧)表裏山河鴻圖廣洵莫敢不来享鞗革和
鸞旌旆央央化日高懸正舒長天可参地可兩
天可参地可兩(八觧)合相輕漢武横汾上示從禽
懲舍往旃以為轅蘭以為防飭司徒厲飾軍實
壯不以火田不獻面傷駕龍文騰空曠(九觧)列斯
青廬還開玉帳秩山川同衡量沾錫賚咸旉暢
旌霓旃虹去奉皇歡休徵疊貺去奉皇歡休徵
疊貺(十觧)縈瑞氣天和釀到處是上林春滿望花
傍輦若含嚬含嚬傾珠囊洗塵鞅奏韶韺典太
常霏霧雨罨靄鑪香真遍世界恩流德洋看雕
題漆齒咸稽顙懸知紹聖緒邁前王(十一觧)昇平
宇宙年豐穰勤補助天工人亮遙聽嵩呼萬歲
長
九五飛龍第二十二
九五飛龍慶時乘九五飛龍九萬里錦江山歸
大一綂今皇紹聖緒克纘豐功望如雲望如雲
就是日垂裳端拱寅亮天工寅亮天工盡梯航
齊来朝貢(一解)萬象闢鴻濛超軼姬風殷頌修文
偃武履帝位明目逹聰卑唐跨宋億萬年大寳
金甌鞏糺縵縵沆瀣霏微豔晶晶旭日昭融(二觧)
閱五載禮成巡狩叶車攻閱五載禮成巡狩叶
車攻練時日鹵簿盛威儀盛威儀未央月曉度
疎鐘徐張雉扇慢啓銅龍紛雜沓千官前導鸞
旗聳師師濟濟萬靈呼擁奉皇歡五色雲車動
從于邁恩澤紀厖鴻從于邁恩澤紀厖鴻(三觧)時
雍萬福聿来同侍臣珥筆從容畇畇禹甸幾多
甘雨和風天顔有喜煥宸章揮灑騰麟鳳若雲
漢倬彼昭回墨寳千秋珍重(四觧)或有時甘露珠
垂或有時甘露珠垂或有時醴泉玉涌或有時
澤出金車或有時山開山開得者銀甕惟至聖
足有臨兮足有容誠不顯而篤恭上雲峯鸞輅
輕移上雲峯鸞輅輕移凌日觀鞗鶬載詠(五觧)香
鑪傍日温屬車瑞雲湧看野陌黍禾如梁積祝
無疆躋堂豳人頌敷德化民風沕穆喜到處時
和也更年豐編氓遍沾膏雨聽歡呼自南自北
自西東(六觧)規制度衡量同式震疊琛球貢率遐
邇北曁恒山率遐邇北曁恒山西至流沙南被
交邕典禮咸修棠華胥叶聲靈神悚信長此獻
嘉符振麟儀鳳(七觧)百職猗歟式序百禄亶其式
總於繹哉永綏民於皇哉允執中時巡幸虎賁
扈從從律奏聲諧八風從丕冒率俾提封編氓
遍沾膏雨樂饔飱自春自夏自秋冬(八觧)重熙累
洽如天永蕩蕩巍巍臻郅隆翠輦行来紫氣擁
聖德巍巍第二十三
聖德巍巍洽九天大啟文明會景福綿熙和民
物更鮮妍麗紫垣策星夜動鸞旆發郊原(一觧)河
清海晏王道正平平思文謨武烈丕承丕顯締
造巍然監於成憲其永無愆(二解)萬方賓服仁風
扇義問昭宣雕題鑿齒重譯来朝獻東風便黃
支烏弋識時先更白狼元菟金馬朱鳶盡入版
輿遠(三解)聲教無邊互九垓控八埏陟堯封過禹
甸撫殷土歴周原漸被暨訖仰清光北斗高懸
(四解)崆峒山色翠如煙訪道人非遠姑射有神仙
飲風吸露綽約嬋娟乘雲氣御青天有虞氏親
巡遍(五觧)薰風拂五絃飬恬樂利到處桑麻鷄犬
含哺鼓腹風光堪羡吉蠲採風問俗排法駕清
蹕税桑田(六觧)游河五老蹁躚紫極光連䄂裏圖
書一卷齊嚮丹陵獻八駿踏雲煙飛雷掣電黃
竹詩篇瑤池清讌(七觧)稽古想前賢端垂玉冕屬
車香裏曉發衝開宿霧天霓旌卷蘭生殿佳氣
滿平川(八觧)岱嶽齊天七十二君曾駐輦泰山梁
父云亭肅然崇封禪金泥印綠文玉檢留丹篆
(九觧)羽林周衛錦袍鮮萬騎䟃𧽼隠見黃雲馬足
白日松顛蔥蒨貝葉三花石芝五色搖漾拂寒
煙(十觧)虹旃彩仗五雲邊柳映旌門在鎬承周燕
鳴鸞幸代旌盖横汾中流簫鼓振樓船(十一解)乘
乾位在德之元八卦陳九疇衍皇極居中建聖
帝明王一遊一豫芳躅古今傳(十二觧)昇平無事
歲三田臨之王制考之風雅冬狩秋獮先期戒
事虞人掌焉後道遊前皮軒璧貫珠聯(十三觧)訓
典昭然時巡是五年雲沙輦路草芊芊德音騰
赤縣驪龍作馬日月為旗霜原玉作田盤營風
軟鐃歌一闋霓舞大羅仙
蹀躞遊龍第二十四
蹀躞遊龍亭童羽葆蒞止青野翠郊看蕩漾朱
旗金瑵五色瑞雲飄選吉日正麗景含韶好青
春是朝廷有道好青春是朝廷有道颷輪電燭
映星旄洽宸襟詩歌蓼蕭雲標寳翰摛天藻皇
衢慶靄籠霄(一觧)恩威闓澤敷八表百昌萬類咸
荷鈞陶西被東漸聲靈遠耀用觀民而設教元
良頌凡有血氣者罔不孚尊親戴甘露降榮光
繞五雲中盡瞻天認赭袍(二觧)長路波迴兮峯遶
航海梯山匭包茅烏弋黃支絶域齊来到荷天
恩涵大造婆娑起舞歡欣醉飽舌人重譯感天
怙冒一游一豫民歡樂招音作徵與角君臣賡
歌仰熙朝(三觧)騎竹童扶鳩老萬年清宴匝恩膏
回輦深恩承細草
慶皇圖第二十五
慶皇圖肇域燕都重熙累洽聖化覃敷玉燭調
金甌固巡方兮繼迹有虞(一觧)聖人之生首出庶
物握乾符膺寳籙載歌天保何福不除升恒兮
日月居諸(二觧)宏九有入三無惠烝民膏澤涵濡
遷善不知衢歌巷舞嘉祥兮磅礴扶輿(三觧)惟天
之瑞慶雲甘露日有重光星有連珠惟地之瑞
澤馬山車醴泉兮噴若醍醐(四觧)惟草與芝或紫
或朱惟鳳與麟或七或五金船銀甕遊扵王所
嵩高兮萬歲長呼(五觧)於皇樂胥撫兹疆宇思武
之烈思文之謨念彼車攻載于石鼓吉日兮申
用三驅(六觧)禮官整儀羽騎星敷有旗有旐有旜
有旟為龜為蛇為熊為虎振振兮匪疾匪徐(七觧)
習習祁祁和風甘雨稷翼翼黍與與屢惟豐年
食我農夫農夫兮瞻望乘輿(八觧)翠華斯舉香惹
御鑪白雲出封青雲干呂欃槍為闉明月為堵
塵清兮環衞周廬(九觧)惟春有補惟秋有助所其
無逸以游以豫圭璧金錫思我皇度皇皇乎一
統車書(十觧)相彼東山啓我土宇奄有四海纉禹
舊服聖聖相承以篤清祐卜年兮無疆之祚(十一)
(觧)鳳輦所經瀼瀼湛露五行式序庶草蕃廡帳
殿從容鼔吹和愉虎拜兮箕疇斂福
萬國瞻天第二十六
萬國瞻天慶歲稔時昌燦祥雲舜日麗中央翕
河喬嶽紀詩章附輿執靶標星象胥藝極復陳
常正恩威克壯奉金根陟嚮奉金根陟嚮帝心
昭格皇仁廣和鈴戞擊和鸞響德化風行草上
刑措兵銷績熙工亮(一觧)春省秋省軫吾皇軫吾
皇勾陳肅穆出瑤閶叢花練繞時和盎時和盎
閃龍旂淠淠揚揚閃龍旂淠淠揚揚羽林挟轂
驟雲驤式顒卬玉琢金相(二觧)村村繪出昇平象
豐亨原野裕倉箱一自龍輿降九閽詄蕩仰龍
光風淳俗美泉水都廉讓都廉讓成功奏遐軌
邁陶唐(三觧)蒞春郊鳥啼花笑税桑田晨正農祥
繁華觸處豔青陽省耕助洵匪居匪康(四觧)序入
朱明當盛長雨肥梅還釀清隂麥風涼矞雲翔
眷言萬彙咸旉暢芰荷香帶御鑪香御鑪香聖
情悦豫堪延賞(五觧)矚秋原秋氣爽導鑾輿黃菊
香初放躋公堂稱兕觥金風玉露葉湑裳萬壽
祝無疆(六觧)乾亥風剛巽辰日朗禮垂冬狩排仙
仗時納慶歲迎祥時納慶歲迎祥沛殊恩沾浩
蕩玉輅聽鏘鏘酒醴笙簧飲堯尊歌舜壤(七觧)以
豫以休引恬引養黃童白叟欣瞻仰聲教訖被
遐方聲教訖被遐方亶馨香紛肸蠁八駿盡調
良雲錦鋪張綂車書同衡量統車書同衡量(八觧)
宸遊睿藻来天上覃闓澤恩波演漾喜起遘明
良雝喈相協響
昊天命第二十七
昊天有成命受此丕基武烈文謨式穀是貽亹
亹我皇克纉鴻規敷天裒對罄無不宜(一觧)欽若
昊天敷時繹思求民之莫夙夜其咨迄用康年
維星協畢與箕既富且穀迪彼秉彝聖敬日躋
帝命式於九圍(二觧)憲憲令德抑抑令儀綱紀四
方涵泳聖涯率由前模惠澤勤施民之攸塈如
取如擕如塤如箎迪教不違皇帝聖神天錫英
姿聽聰視明法式生知并包蓄飬觧愠絃揮仁
滂施厚元氣淋漓千秋萬歲復覯姒與姬(三觧)百
姓昭明五典慎徽澣濯甄陶沁骨浃肌如彼田
矣亦既敷菑如彼室矣亦塗塈茨皇心統天品
物咸資維嘉維時樂矣魚麗(四觧)翩翩之鴻言漸
于逵皜皜之鷺言集于湄藹藹王多吉士赤芾
祁祁束脩其躬慎乃樞機左右天子盍簪勿疑
(五觧)嶐然雙闕晏然三陲端拱明堂默運璿璣禮
陶樂淑俗易風移金儀測象玉律定時四野八
荒洵不遐遺淀有蘺隰有葹對時育物萬邦是
綏省方設教用致雍熙無封靡于爾邦惟日孜
孜(六觧)咨我三公及爾庶司豈敢怠安無平不陂
建國親侯王者無私卜云襲吉昆命元龜農事
告成秋以為期倬彼雲漢奎畢井觜揆文奮武
營壘車騎象緯昭回聖人法之以補以助上繼
姚嬀億萬斯年壽考維祺整法駕揚華旗六軍
雷動萬馬星飛白山嵃嵃綠水澌澌騶虞至鳳
凰儀于疆于理王心則怡(七觧)渺渺川原坦然逶
迤遺秉滯穗如京如坻各峙乃粻以饗我師鳥
獸充牣碩大蕃滋莫不震疊永藉保釐七騶既
馭萬衆咸随鍧鍧鼓鐸幡然旌麾逐獸追禽大
戟長鉟為鐃為鐲載常載旂左律右鉞平於有
司瞻彼翠華朱英蕤蕤星旗月鈒錦韀珠戣禮
百神奠四維王用三驅勿競厥威我求懿德永
王保之(八觧)張皇六師如虎如羆天休震動周道
驅馳策勲在廟莫不寅威戢千韜矢說禮敦詩
天子是毗(九觧)灼灼芙蓉花毵毵楊柳枝旜旐婀
娜畫龍與螭干盾騰拏逐豹與麋湛湛甘露酌
以玉巵陛下千萬歲撫御萬國歸銜羈(十解)王會
有圖天葩芬竒爻閭赤帟元繚碧基文蜃大蠏
孔鳥臯鷄隃冠尊耳露犬星施白鹿黃騏獻其
貔皮在彼澤宫璧水瀰瀰樹爾侯矣射熊與貍
槐宸高聳棘路朋熹鳴葭駐䍐麗日和颸四牡
騤騤以車伾伾飲至言歸(十一解)骖四鸞駕六螭
彤雲分五老珠露浥三峗訪姑射拜希夷執衡
與規循理因資昭假遲遲恭已無為(十二觧)誕敷
文德懷柔神祇天命靡諶念兹在兹周原稼穡
小民之依蠲租賜復王言如絲裁成輔相於鑠
純禧首山之陽毋采爾薇商山之顔毋采爾芝
三老五更惠和宣慈有馮有翼爾性爾彌袒而
割牲謙謙是撝示我周行瑟鼓笙吹(十三解)矗矗
恒山幽冀之治絳雲紫霞岐岐嶷嶷青書綠笈
神所護持包王孕帝駕軒鑠羲元泉神草瑞勒
豐碑爰命太常爰詔后䕫式祀上帝饗以騂犧
獻琮璧奏咸池奎聯璧合星斗陸離洞簫玉琯
鳳羽麟差(十四觧)中澤有葵南山有桋豈弟君子
佩玉履&KR0722;遭逢明盛文煥功巍三墳五典煌煌
麗辭願續雅頌永鎮厜㕒
欽定大清會典則例卷一百一
