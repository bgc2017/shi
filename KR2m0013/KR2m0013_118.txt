欽定大清會典則例卷一百十四
兵部
職方清吏司
關禁
一邊關給票順治十一年題準出關印票令霸
昌道察驗分給每季將人數造冊報部十三
年題準
盛京貿易民人府州縣給發印票出山海關之外
藩蒙古人員理藩院咨部取票給發十五年
題準旗人出關該都統咨部給票採木人工部
咨部給票十八年題準宗室差人往候外藩
公主及結婚等事由禮部題明咨部給票康
熙元年題準各關口出入人等須按名驗票察
對年貌籍貫注冊放行將出口人數花名造册
按季送部察覈又題準王府屬下至民人等
有願出古北口燒炭者由部給發印票又題
準給票出關採伐材木者限一年繳換砍柴燒
炭者限六月繳換逾限者送工部察議又題
準願往古北口石塘路潮河川墻子路南冶口
二道關外砍柴燒炭者據工部咨文給票十
一年題準私給外國接壤邊口印票者革職拏
問其餘邊口私給印票者革職十八年題準
潘家口桃林口聽旗民採木外其潮河川墻子
路南冶口二道關等處有願往採伐材木者將
人畜數目呈報工部咨部給票亦準出關十
九年題準願出龍井口採木者亦照例給發關
票三十年題準直隸各省州縣若有往
盛京貿易者各該府州縣官問明於某年月日去
某年月日回開明印文給與本人令其貿易行
令山海關守門滿漢各官察驗該府州縣印文
放出如無印文不準出關若有違限月日亦不
準貿易即行逐回三十三年題準商人出董
家口鐵門關採木亦準給票三十四年覆準
内地民人不許在邊外居住如有私出邊外居
住者察出將守口旗員一并嚴加治罪四十
年
諭近來蒙古賊盗盡息沿邊地方百姓如有偷盗口外
蒙古牲畜者著交與兵部行文沿邊地方各官嚴行
禁止若百姓仍照前偷竊發覺之時務將地方各官
一并從重治罪欽此又覆準凡砍木燒炭之人工
部咨部給票定以限期採木者限一年繳換燒
炭者限六月繳換又每人由部給小票一張以
備口外盤察又造人數年貌清册發守關口官
逐名點騐守關口官仍令票頭將部給小票並
年貌册内均挂明字號始行放出限滿進口仍
令票頭將所領之人率齊到口該守關口官照
册騐票相符按名銷號然後放入票内之人如
有逃盗罪坐票頭在外病故者準票頭禀明守
關口官存案其詐稱病故者事發將票頭一并
從重治罪守關口官不行詳察有溷冒放出及
遺留在外之匪類不行察拏者降一級調用加
級紀錄不準抵銷如口外莊頭恃勢容留匪類
事發治罪五十一年覆準
盛京黑龍江等處官兵及閒散來京人等均令由
山海關行走進口時詳記人數姓名回時仍照
原進口所記之名察對放行外其
盛京吉林黑龍江各處人等有來京買人者具呈
該將軍衙門該將軍給以咨部印文準其買人
出關時仍令山海總管等將從
京城買去之人數詳察報部如有拐騙别故即拏
送該部察議若無别故或繫印文所買或繫白
契所買男婦每名納稅銀五兩幼童幼女每名
納稅銀三兩將納稅人數確驗明白移咨該將
軍照咨逐一詳加察詢如有誆騙誘買别故將
人一并觧送刑部嚴審具題再將軍等所屬地
方有買人賣人者亦皆察詢明白收稅準買收
過稅銀數目年終彙報該部交與
盛京戶部察覈有自
京城往
盛京黑龍江等處者仍照例起票至山海關令總
管騐票並詢明前往何處别給咨文仍令各該
處地方官驗文呈報如數目舛錯送部察議自
京領票出山海關人等回時令山海關總管仍
照出口數目察明放入數目舛錯者亦令報部
察議再往吉林黑龍江去者由喜峯口冷口亦
可行走凡所買之人不準出此二口如有誆騙
之人設法携帶出口嚴責各該衙門管轄番役
旗員等不時察拏又覆準古北口至山海關
除堵塞關口外見存外九門邊口凡買去之人
不準放行令該部行文嚴行禁止山海關行走
旗人甚多侍衛官員前鋒護軍當差驍騎人等
往
盛京吉林黑龍江等處與祖父上墳探親般取家
眷人等或有將誘買之人買去雜入役從内帶
至彼處轉賣者亦未可定嗣後八旗官兵及閒
散人等前往
盛京吉林黑龍江等處所屬地方者繫侍衛令領
侍衛内大臣將役從人等逐一騐明令其領取
部票前往繫前鋒護軍令前鋒統領護軍統領
繫驍騎校領催驍騎閒散人等令都統副都統
均逐一驗明令其領取部票前往如有將此等
人隠漏多行夾帶者各該管大臣題參交部治
罪雍正二年覆準採辦官用木植該撫將所
屬採木商人給以執照開明何項應用數目若
干知照守關口官存票備案四年覆準旗人
商民有進威遠堡法庫等處邊口者呈明該管
官給與印照守關口官驗照放行如給照驗照
之官稽遲勒索者皆降二級調用需索財物及
賄縱無照人進口者皆革職提問若所屬人等
勒索財物照衙役犯贓例議處至無照人私行
進口守關口官不察拏者降一級調用加級紀
錄不準抵銷五年議準出兵種地坐臺人員
如遣人進京呈明該將軍並管理種地驛站官
給發印照守關口官驗照注册令其進口按季
造册報部如無印照拏觧刑部治罪倘不實力
稽察聽其入口守關口官降一級調用加級紀
錄不準抵銷又覆準奉天吉林黑龍江山海
關及凡有邊口地方每年將出口人數按季造
册申報取具並無匪類出口印甘各結倘守關
口官不驗明印票及受賄任其蒙溷出入經該
管官察出即行詳報該將軍督撫提鎮題參交
刑部嚴加治罪若該將軍督撫提鎮通同徇庇
不嚴察參處以致匪類越境生事發覺日皆照
徇庇失察例分别議處乾隆七年議準關口
鎖鑰責成旗員專管若將無票私出之人不行
察拏該守關口官降一級調用加級紀錄不準
抵銷關口直班兵丁鞭八十無票之人冒入别
夥出口或潛行偷越及私帶人出口者皆鞭一
百若放出私販人口者守關口官革職兵丁加
一等治罪受賄縱放者守關口官革職計贓以
枉法論兵丁以衙役枉法犯贓從重治罪皆遇
赦不宥如旗人將民人詐稱旗人託名入口者旗人
鞭八十民責三十板又議準奉天等處與朝
鮮接壤地方如有在朝鮮境界漁採或沿海蓋
房居住及無票出口越境生事者該地方防守
官弁明知故縱不行察拏該管城守尉等官揭
報該將軍題參將防守官弁革職提問倘通同
徇庇不行揭報題參者該管城守尉等官降三
級調用該將軍副都統降二級調用若繫私行
越渡該地方防守官弁失於覺察拏獲之日審
明由何處出口將該處防守官弁降四級調用
該管城守尉等官降一級調用該將軍副都統
罰俸一年又議準山東民有往奉天傭工者
該州縣詢明姓名年貌籍貫給與印票前往守
關口官察對印票年貌相符準其入口回時該
地方官扵原領票内鈐印令其帶回本地方察
覈如傭工人等並無印票或與票内年貌不符
及兵役人等刁難勒索者守關口官自行察出
免議如有疎縱等情降二級調用九年奏準
興京開原遼陽三城該將軍委協領一人前往廵
察鳳凰城邊門熊岳副都統委協領一人廵察
盛京近海之牛莊蓋州熊岳金州旅順岫巖鳳凰
城等處該將軍三年廵察一次十年議準官
商有私立小票遠接刨採私參之人至寧古塔
貨賣廵察官未經拏獲者降三級調用知情故
縱者革職給票官亦照此例議處十四年議
準察哈爾八旗牧場等處官兵容留無票民人
者察出照容隠例議處繫官降二級調用兵鞭
九十隣近蒙古知而不首者亦照此例處分至
看守官兵出具並無無票民人私行煎鹻刨掘
物件甘結該總管鈐印轉報後有别經發覺者
看守官降二級調用兵鞭九十轉報之總管罰
俸一年如總管等自行察出拏獲者免議又
議準察哈爾總管委出官兵移駐産鹻地方随
時廵察其牛羊羣捕盗官兵仍令訪緝牧場盗
賊該總管等各按所轄地方每年酌定親往稽
察遇有遊民竊馬盗鹻等事將看守官兵照窩
隠逃人例議處總管等失察别經發覺者照約
束不嚴例降一級調用
一譏察禁物順治初年定朝鮮國人私帶硝黃
等違禁之物守關口官搜獲即行報部交與禮
部察議若縱令私帶者革職提問失察者革職
該管上司降五級調用該將軍副都統降三級
留任倘已經搜獲不即報部私帶之人赴部出
首後始行報部者守關口官罰俸六月雍正
二年議準山海關及奉天吉林等處廵蹤官兵
除搜獲參鬚參末細小歪斜珠子以及為數無
多者毋庸給賞外如一年内搜獲人參至二十
斤珠子至四兩者該管官紀錄一次廵察人等
共賞銀二十兩搜獲人參至四十斤珠子至八
兩者該管官紀錄二次該將軍副都統紀錄一
次廵察人等共賞銀四十兩搜獲人參至六十
斤珠子至十二兩者該管官紀錄三次廵察人
等共賞銀六十兩搜獲人參至八十斤珠子至
十六兩者該管官加一級將軍副都統紀錄二
次廵察人等共賞銀八十兩再有多獲者照數
加賞移咨戶部給發如搜察不力以致私帶過
關進口者該管官降三級調用廵察人等鞭八
十明知故縱者該管官革職廵察人等鞭一百
枷一月賄縱者計贓以枉法論從重治罪該將
軍副都統察出參奏者免議徇庇不參者降二
級調用如失扵覺察計人參至四十斤珠子至
八兩者將軍副都統罰俸六月人參至八十斤
珠子至十六兩者將軍副都統罰俸一年若人
參至百斤珠子至二十兩以上者將軍副都統
降一級留任七年覆準張家口獨石口出入
人等各旗員驗票盤察如有失察私帶違禁之
物責在旗員營弁免其處分九年議準沿邊
關隘守關口官遇有廢鐵鐵貨潛出邊境貨賣
者立即拏究如徇縱出口者革職賄縱者革職
提問其鐵鍋農器準其前往黑龍江等處貿易
若商民在内地轉相貨賣關津兵弁借端勒索
財物者計贓治罪乾隆七年議凖蒙古進口
守關口官兵察明人數軍器數目注册出口時
察對原册多帶者不許放出其喀爾喀厄魯特
及各扎薩克等如有新編佐領初次置買軍器
或將年久破損軍器修補者該扎薩克開明所
買軍器數目出具印結呈送理藩院察覈如為
數過多或繫全副者具奏請
旨再令購買如所買無多繫尋常帶去應用者咨部
給票該守關官驗明部票放行若比票内多帶
或與原進口之數目多帶者報明理藩院議處
其官員民人將軍器賣給蒙古及守口官兵知
情故縱者皆交刑部治罪不知情放出者守關
口官革職該管上司降五級調用將軍都統副
都統降三級留任又議準硝黃牛角鋼鐵等
物及各項軍器不許賣與鄂羅斯厄魯特回子
如有私賣偷出邊口不行嚴拏該管官及兵役
知情故縱者皆交刑部治罪不知情者守關口
官革職該管上司降五級調用將軍都統副都
統降三級留任其八旗察哈爾歸化城蒙古人
等若將軍器偷賣者該管官亦照此例議處
十二年奏準有容留偷刨人參之犯或為接濟
米糧者經族長鄉長等拏獲之日將被獲人所
有之物賞給外計其所獲人數酌量動支紅票
銀二三兩優賞其稽察之官即令守斥堠官並
採捕貢貂人等稽察不必委官前往又議準
採捕人役將採捕之物隠蔵私帶者頭領及翼
長罰俸一月
一互市順治年定青海蒙古貿易在西寧洪水
二處康熙十一年議準青海蒙古在鎮海堡
北川二門各委頭目貿易每次不得過二百人
其因祈禳等事在内地寺廟誦經者止許百人
以内按數令頭目管轄百人以外不許進邊
又題準蒙古擅進内地搶掠牲畜者專汛官罰
俸一年兼轄官罰俸六月有搶掠殺人者專汛
官革職兼轄官降二級調用總兵官降二級提
督降一級皆戴罪圖功十二年題準外國人
私行進口該地方官不察報者降一級調用該
管上司罰俸一年又題準外國不論畜髮與
否均不許擅進邊口違者守邊官弁皆從重治
罪二十三年題準喀爾喀厄魯特貢使來京
從各該旗汛地經過者守汛官即委官二人兵
五名按次護送交與張家口官回時張家口委
官一人兵五名護送出界如貢使回時有在張
家口貿易者事畢守口官速催起身各汛仍照
前按次送出汛地如無故淹留將守邊口官議
處若貢使在歸化城貿易歸化城土默特二旗
亦照例委官二人兵五名按次逓送出汛違者
議處五十九年議準澤卜尊丹巴胡圖克圖
庫倫地方鄂羅斯與喀爾喀互相貿易民人叢
聚難以稽察嗣後内地民人有往喀爾喀庫倫
貿易者令該管官出具印文開明貨物人數報
理藩院給與執照出何邊口令守口官弁驗照
放行如帶軍器禁物立即察拏送部治罪雍
正二年奏準朝鮮國人每年携帶貨物到中江
貿易時有將内地禁止之物私行貨賣者監收
税課之鳳凰城城守尉及將軍委出之協領等
官知情故縱者革職提問不知情者革職失察
之將軍副都統降三級留任十三年議準青
海蒙古人貿易不準在洪水鎮海堡等處令其
在丹噶爾設市每次不得過二百人或有喜喪
煎茶誦經等事進邊亦不得過百人令該扎薩
克呈明辦理青海夷情事務大臣察覈給與印
票守口官弁騐票始準行走回日繳銷如蒙古
有擅自進邊者該辦理夷情事務大臣視其事
酌量辦理報明理藩院察覈乾隆四年議準
準噶爾貿易照鄂羅斯三年後貿易一次之例
扵子辰申年至肅州貿易先將貨物起程及何
時可至邊界之處豫報駐邊大臣轉奏理藩院
豫委司官筆帖式馳驛前往會同地方官監看
十四年議準民人往察哈爾等處貿易令多
倫諾爾獨石口張家口等處同知驗明人數給
以印票並將年貌姓名車數詳載於册以便回
日覈對如有不領票私往者照偷渡關津例治
罪
海禁
一海外耕種之禁康熙十一年題準居住海島
民人槩令遷移内地以防藏聚接濟姦匪之弊
有仍在此等海島築室居住耕種者照違禁貨
物出洋治罪汛守官弁照例分别議處雍正
七年議準臺灣繫海外地方防範更宜嚴密南
路北路一帶山口生番熟番分界勒石界以外
聽生番採捕如民人越界墾地搭寮抽藤弔鹿
及私挾貨物擅出界外者失察之該管官降一
級調用該上司罰俸一年若有賄縱情弊該管
官革職計贓治罪如三年之内民番相安無事
將該管官紀錄一次社甲兵丁人等該督撫酌
加奬賞乾隆九年
諭外省武職各官不許在任所置立産業例有明禁
在内地且然况海外民番交錯之地武職置立莊
田墾種收利縱無占奪民産之事而家丁佃戶倚
勢凌人生事滋擾勢所不免朕聞臺灣地方從前
地廣人稀土泉豐足武職大員無不創立莊産召
佃開墾以為已業且有客民侵占番地彼此争競
遂投獻武職因而踞為已有者亦有接受前官之
産相習以為固然者其中来歷總不分明是以民
番互控之案絡繹不休若非徹底清釐終非寧輯
番民之道著該督撫將歷任武職大員創立莊産
逐一察覈果無侵占番地及與民番並無争控之
案者無論本人子孫及轉售他人均令照舊管業
若有侵占民番地界之處秉公清出民業歸民番
地歸番不許仍前朦溷以啟爭端此後臺灣武職
大小各官創立莊産開墾草地永行禁止倘有托
名開墾者將本官交部嚴加議處地畝八官該管
官通同容隠並行議處欽此
一海船製造之禁順治十二年題準海船除給
有執照許令出洋外若官民人等擅造兩桅以
上大船將違禁貨物出洋販往番國並潛通海
賊同謀結聚及為嚮𨗳劫掠良民或造成大船
圖利賣與番國或將大船賃與出洋之人分取
番人貨物者皆交刑部分别治罪至單桅小船
準民人領給執照於沿海近處捕魚取薪營汛
官兵不許擾累康熙四十二年議準出洋貿
易商船許用雙桅梁頭不得過一丈八尺如一
丈八尺梁頭連兩披水溝統算有三丈者許用
舵水八十人一丈六七尺梁頭連兩披水溝統
算有二丈七八尺者許用舵水七十人一丈四
五尺梁頭連兩披水溝統算有二丈五六尺者
許用舵水六十人若舵水越數多帶或詭名頂
替守口官弁盤察不出者降三級調用借端勒
索者降二級調用受賄者革職計贓治罪若兵
有需索情弊該管官照衙役犯贓例議處又
議準漁船梁頭不得過一丈舵水不得過二十
人取魚不許越出本省境界欲造船者先報明
地方官取澳甲里族各長並隣右保結方準成
造完日地方官親驗將船身烙號刊名舵水人
等取具船戶保結然後給照照内將在船之人
年貌籍貫分晰填明四十六年議準福建漁
船桅聽其用雙用單各省漁船止許單桅欲出
洋者將十船編為一甲取具一船為匪餘船並
坐連環保結若船主在籍而船出洋生事者罪
坐船主五十年議準商漁船給發執照繫州
縣專責如營官擅給執照者降二級調用倘借
執照為匪將擅給執照之營官革職五十九
年議準出洋商船初造時先報明海關監督並
地方官該地方官確訪果繫殷實良民取具澳
甲里族各長並隣右保結方準成造完日地方
官親驗梁頭並無過限舵水並無多帶取具船
戶不得租與匪人甘結將船身烙號刊名然後
給照照内將在船之人年貌籍貫分晰填明及
船戶攬載開放時海關監督將原報船身丈尺
驗明取具舵水連環互結客商必帶有資本貨
物舵水必詢有家口来由方許在船監督驗明
之後即將船身丈尺客商姓名人數載貨前往
某處情由及開行日期填入船照雍正元年
題準出海商漁船自船頭起至鹿耳梁頭止大
桅上截一半各照省分油餙江南用青油漆飾
白色鈎字浙江用白油漆飾綠色鉤字福建用
綠油漆飾紅色鉤字廣東用紅油漆飾青色鉤
字船頭兩披刊刻某省某州縣某字某號字樣
沿海汛口及廵哨官弁凡遇商漁船驗繫照依
各本省油飾刊刻字號者即繫民船當即放行
如無油飾刊刻字號即繫匪船拘留究訊三
年議準西洋人附居廣東澳門共有大小二十
五船地方官編列號數刊刻印烙各給執照一
紙將船戶舵水及商販夷人該管頭目姓名填
注照内即以此二十五船為定額不許增置若
實繫朽壊不堪修補呈明地方官察驗取具印
甘各結申報督撫準其補造仍用原編字號
又覆準廣東漁船梁頭不得過五尺舵水不得
過五人九年議準商漁船篷上大書州縣船
戶姓名每字大各徑尺藍布篷用石灰細麪以
桐油調書篾篷白布篷用濃墨書黑油分抹字
上不許糢糊縮小又奏準商漁船桅披照省
分漆飾及篷上書姓名原為稽察姦匪若官弁
怠惰偷安不稽察者革職兼轄統轄官不揭報
者降二級調用不行題參之總兵官罰俸一年
提督罰俸六月十一年議準往販外洋商船
準用頭巾插花並所樹桅尖其内洋商船及漁
船不許用頭巾插花桅尖如違例私用守口官
弁不行察報者罰俸一年
一出入海洋之禁康熙二十三年題準海氛既
靖山東江南浙江廣東各海口除夾帶違禁貨
物仍照例治罪外商民人等有欲出洋貿易者
呈明地方官登記姓名取具保結給發執照將
船身烙號刊名令守口官弁察驗準其出入貿
易五十六年覆準商船準在沿海省分及東
洋貿易外其南洋之呂宋噶喇巴等處不許前
往皆在南澳等地方稽察截住令廣東水師各
營盤緝違者治罪其外國夾板船照舊準其貿
易地方官嚴加防範不許生事又覆準渡海
人民必由地方官給照守口官弁察驗放行若
無照偷渡者嚴行禁止如有廵哨船私帶偷渡
者將該管專轄官議處六十一年議準商漁
船被風飄至朝鮮如領有執照者該國王照例
送回若匪類並無執照私自前往生事者許該
國王緝拏照該國法審擬咨禮部具題請
旨行文該國王於彼處完結仍報部存案並究明由
何處出口將失察守口官弁降四級調用該管
上司降一級留任提鎮罰俸一年如守口官弁
知情故縱者革職提問不揭報之該管上司降
三級調用不題參之提鎮降二級調用雍正
三年奉
旨無照民人夾帶船内偷渡者發覺之日將該管督提
一并議處五年覆準福建戶口殷繁閭閻生計不
得不借貿易之盈餘佐耕耘之不足開洋既有
益扵百姓且防範嚴密復不致稍有疎虞南洋
諸國準令福建商船前往貿易又覆準廣東
地狹民稠照福建之例準往南洋貿易又議
準山東邊海除外来商船各照彼省執照察驗
外其登莱二府民人前往奉天貿易及奉天等
處民人有赴山東貿易者入口出口該州縣均
給執照將客商船戶姓名貨物往販地方一一
填注守口官弁挂號驗照放行若並不稽察或
有勒索擾累者照例議處六年議準出洋商
船扵出口之處將執照呈守口官弁驗眀挂號
填注出口月日放行造册詳報督撫該督撫於
每年四月内造册報部回時扵入口處守口官
弁將照與船比對相符詳報督撫銷號該督撫
扵每年九月内造册報部如出洋人回而船不
回大船出而小船回及出口人多而進口人少
者該督撫嚴加訊究果繫番欠未清竢來年六
七月間乘風駕回其被風飄往别省者船戶取
具彼處地方官印結齎回呈驗遭風覆溺者若
有餘存之人及同行隣船客商舵水等即訊取
確供保結再加地方官印結詳報均扵入口册
内聲明報部免其訊究倘留番清欠之船来年
仍不駕回捏報遭風飄溺等弊並無彼處地方
官印結及餘存之人隣船客商舵水甘結者該
督撫嚴察治罪原出結地方官交部議處又
議準商船在各省沿海貿易者於出口之處將
船照呈守口官弁驗明挂號經過之處於要汛
驗明挂號入口之處由守口官弁驗明回櫂之
日仍從各原處覆驗挂號而回七年覆準江
南浙江商民準照福建商民往南洋貿易其前
往南洋必經由福建所有商船姓名數目該督
撫先期知會福建總督轉飭守口官弁察驗放
行回櫂之日仍由福建總督知會江浙互相稽
察又議準福建商船值漁期欲出海取魚者
赴地方官呈明換領漁照取具澳甲里族各長
並隣右保結同船連環互結準其入海取魚竢
魚期過後將漁照繳銷仍換給商照該地方官
將換給船照緣由彙報上司存案如過期不歸
即行察究永不許出海取魚十二年議準商
人置貨出洋必在本籍地方取結給照以防偷
越及夾帶違禁貨物之弊其中有小本商人領
照而往迨從外番回至内地到各處發賣貨物
並别置貨物趕回因風信屆期又應放櫂不能
奔回本籍地方請照在福建者準呈明厦防廳
在廣東者呈明南海縣在浙江者呈明乍浦海
防廳各取具行戶船戶保結給與執照前往該
廳縣將給照緣由行知該商本籍地方官備案
該商回櫂之日各赴請照衙門繳銷如該船舵
水客商有在番地交易未清及别項事故原給
照衙門取具回行隣船客商舵水甘結移行該
商本籍地方官存案下期回日驗銷又議準
商船於出口之際舵水遇有事故該船戶就近
招募取具保結由守口官弁批發執照準其頂
補又議準民人偷渡外洋該汛官弁拏獲十
名以上者專管官紀錄一次兼轄官毋庸議敘
兵各賞銀二兩二十名以上者專管官紀錄二
次兼轄官紀錄一次兵各賞銀四兩三十名以
上者專管官加一級兼轄官紀錄二次兵各賞
銀六兩四十名以上者專管官加二級兼轄官
紀錄三次兵各賞銀八兩五十名以上者專管
官以應升之官即用兼轄官加一級兵各賞銀
十兩賞銀即於船戶名下追給倘不實力稽察
致疎縱十名以上者專管官罰俸一年兼轄官
免議兵各責二十板二十名以上者專管官降
一級留任兼轄官罰俸六月兵各責三十板三
十名以上者專管官降二級留任兼轄官罰俸
一年兵各責四十板四十名以上者專管官降
三級留任兼轄官降一級留任兵各責四十板
革糧五十名以上者專管官降一級調用兼轄
官降二級留任兵革糧枷一月責四十板其降
級留任之人如能拏獲别案偷渡按其所獲名
數抵銷若三年内稽察嚴密汛内肅清該督撫
提鎮題請開復又議準洋船偷渡民人每在
初出洋面之際福建海船挂驗出口之時該汛
官弁押交大担汛轉交浯嶼汛撥船押送東椗
以外洋面竢其乘風放洋後方許回汛廣東海
船挂騐出口之時該汛官弁押交虎門協撥船
押送外洋洋面竢其乘風放洋後方許回汛浙
江乍浦海船出口即繫大洋寧港海船由鄞縣
盤察至蛟門即繫大洋普陀海船由定海盤察
至旗頭即繫大洋毋庸撥船押送乾隆元年
奏準漁船出口入口守口官弁騐明船照準其
出入如盤察不實及借端勒索者降二級調用
受賄者革職又議準沿海一應樵採及内河
通海之各色小船均報明地方官取澳甲隣右
保結編烙船號姓名給照遇晚必停泊人家塘
汛處所倘船被賊押坐出洋立即報官將船號
姓名移知營汛緝究若租船與人必報明本處
澳甲出結報官存案其呈報行船遭風者騐明
人夥有無落水受傷必有實據方準銷號其出
口入口止赴就近守口官弁挂號稽察不必豫
定處所日期或風信不齊進口愆期者取具結
狀存案如盤察不實及借端勒索者照漁船例
議處三年覆準沿海樵採小船每船許帶食
鍋一口所需斧斤每人許帶一把在船人數不
得過十名均扵照内注明出入察騐不得越數
多帶及進口時故意闕少四年議準内地民
人出洋貿易違禁買回番仔人口守口官弁稽
察不力者照外國之人私自進口不報例降一
級調用該管上司罰俸一年如知情故縱者革
職賄縱者革職治罪六年奏準拏獲偷渡民
人隠匿不報者官革職兵責四十板革糧賄縱
者官革職兵革糧皆治罪又奏準拏獲偷渡
之人訊明從何處開船將該守口官弁照疎縱
偷渡外洋例按人數分别議處拏獲者照拏獲
偷渡外洋例按人數分别議敘若弁兵因公差
委所乘船將無照之人偷載專管官知情者革
職提問不知情者革職兼轄統轄官不揭報題
參者皆照不揭報劣員例議處又議準噶喇
巴番目因出洋不歸留住彼地之漢人在番滋
事遂至戕害雖恐擾及商船宜禁止貿易但賀
蘭國王責其太過已將鎮守夷目更換再三安
慰商船照舊生理則該番原未擾及商客應令
南洋照舊貿易其中有至暹羅柔佛等國者亦
準往來至南洋諸國米多價賤回櫂或買米壓
載入口餘剩或並未買米載回均聽從商便其
商船往販諸番自宜定限應以三年為限逾期
不歸將舵工水手人等不許再行出洋其外洋
汛地如有停泊洋船察騐船照有經閱多年者
勒令入口交地方官察訊詳究七年覆準商
船在扵内地沿海省分貿易者以二年為限二
年之後始歸者嗣後不許再出口往販外洋者
以三年為限逾限不歸者該商及舵水人等勒
還原籍永遠不許出口其外洋停泊船察驗船
照已閱多年者勒令入口交地方官訊究詳察
十一年奏準奉天南面均繫海疆金復雄蓋
等處地方與山東登萊兩府對峙商船不時來
往私載民人勢不能免必須立法稽察凡帶有
無照之人来奉天者商貨仍聽起運外其照上
無名之人察出逓觧回籍船戶治以夾帶私人
之罪不必逓觧船亦免其入官十三年議準
民人偷渡兵在外洋拏獲者仍照例分别給賞
如偷渡船尚在沿海口岸兵於本管界内拏獲
原繫分内之事無庸賞給若將别汛沿海口岸
偷渡民人盤察擒獲者照外洋拏獲例減半賞
給但不得因有賞銀將沿海口岸不應盤察之
船借端需索滋擾十九年議準康熙五十六
年禁止商船不許出洋貿易其私行前往者皆
違禁偷越之人是以定例不準回籍自雍正五
年洋禁既開凡商船之在洋逾限未歸者或因
貨物未清守候愆期原與違禁偷越者不同若
竟不準回籍情屬可憫嗣後有實因貿易稽留
在外今願回籍或本身已故遺留妻妾子女願
回籍者均準其附船回籍令船戶出具保結於
進口時報明該管官令歸本籍安插携回貲財
地方官不得藉端需索至無賴之徒原繫偷渡
番國潛住多年充當甲必丹供番人役使及本
無貲本流落番地哄誘外洋婦女娶妻生子迨
至無以為生復圖就食内地以肆招搖誘騙之
計者仍照例嚴行稽察該督撫随時酌量辦理
又議準出洋貿易商船皆挾貲求利素非為
匪且内地各有妻孥産業原未肯輕棄家鄉止
因海洋風信靡常商欠取討匪易又或疾病難
歸棲身番地或在船充當舵水遭風流落凡此
皆繫欲歸不得並非有意淹留見在開洋貿易
之民源源不絶而因事躭延者亦頻年有之從
前出洋回籍原無定限迨後定以三年倘稍逾
限即不得返歸故土似非一體同仁之意嗣後
出洋貿易者無論年分久近槩準回籍若本身
已故遺留妻妾子女亦準回籍責成帶回之船
戶出具保結存案仍令該督撫於沿海口岸地
方出示明白曉諭令其不必遲廻觀望其携回
貲財有不肖官役藉端擾累需索者即嚴行參
處
一貨物出洋之禁康熙二十三年覆準熖硝硫
黃軍器樟板等物違禁私載出洋接濟姦匪者
照例治罪該管汛口文武官弁盤察不實者革
職知情賄縱者革職提問兼轄官降四級調用
統轄官降二級留任提督降一級留任四十
七年覆準出洋船所帶食米不得過五十石如
多帶出洋販賣者照例治罪將米入官五十
六年覆準出洋船按道里遠近人數多寡停泊
發貨日期每人一日準帶食米一升並帶餘米
一升以防風信阻滯出口時守口官弁逐一驗
明放行不許借端需索又覆準臺灣産米不
許私運出洋販賣至漳泉厦門等處米少價貴
有船從臺灣帶米至該處者準其照時價糶賣
六十一年覆準外洋番國進貢順帶貨物願
自出夫力帶來
京城貿易者聽如欲在彼處貿易該督撫委廉能
官監看貿易完日造册報部如貢船到岸未曾
報官盤驗先行售賣及内地民人為外國收賣
違禁貨物者皆照例治罪至不繫進貢之船有
裝載貨物前來貿易者照例投行納稅聽其貿
易回櫂之日不許收買違禁貨物雍正三年
議準附居廣東澳門之西洋人所有出洋商船
每年出口時將照赴沿海該管營汛挂號守口
官弁將船號人數姓名逐一驗明申報督撫存
案如出口夾帶違禁貨物並將中國之人偷載
出洋守口官弁徇情疎縱者革職至入口之時
亦將船號人數姓名逐一驗明申報督撫存案
除頭目過有事故由該國發來更換者準其更
換外其無故前來者不許夾帶入口及容留居
住若稽察不到將守口及地方該管各官照失
察例議處又覆準福建産米無多往販外番
船酌定帶回米以資民食往暹羅者大船帶米
三百石中船帶米二百石噶喇巴大船帶米二
百五十石中船帶米二百石吕宋東埔寨馬辰
柔桑四處大船各帶米二百石中船各帶米百
石□仔六坤安南宋居朥丁家盧宿霧蘇禄七
處中船各帶米百石於入口時將數目驗明若
有多餘一并造報均聽照時價發賣如不足數
及有偷漏情弊照接濟姦匪例治罪又覆準
外洋行走之船動經數月鐵釘油灰㯶絲黃麻
等物準酌量携帶於照内填注數目以備察驗
如有動用同船之人出具甘結存案倘有借端
多帶者照例治罪七年覆準出洋船食米若
於酌定數目之外多帶售賣或實繫接濟姦匪
或止繫圖利察出將米入官賣米之人分别治
罪守口官弁隠諱不報者革職如受賄故縱革
職治罪九年奉
旨鐵器不許出洋貨賣律有明禁乃聞粤東出産鐵鍋
凡洋船貨賣向未禁止夷船出口每船所買鐵鍋少
者百連至二三百連不等多者買至五百連並有至
千連者每連約重二十斤不等五百連約重萬斤千
連約重二萬斤計算每年出洋之鐵為數甚多誠有
關繫嗣後鐵鍋應照廢鐵之例一槩嚴禁無論漢夷
商船均不許貨賣出洋違者照捆載廢鐵出洋之例
治罪官役通同徇縱亦照徇縱廢鐵例議處凡遇洋
船出口仍交與海關監督一例稽察至於商船每日
煮食之鍋仍照舊置用官役不得借端勒索滋擾倘
地方官弁視為具文奉行不力經朕訪聞或别經發
覺定行從重議處各省洋船出口之處均令一體遵
行永著為例又覆準一切廢鐵除内地販賣聽從
民便無庸禁止如有將廢鐵潛出邊境及海洋
貨賣立即拏究照例治罪該管官知情故縱者
革職受賄者革職提問乾隆元年覆準米穀
偷運出洋及在洋接濟姦匪該管文武官弁除
通同受賄知情故縱仍照律治罪外如繫失察
偷運米百石以上榖二百石以上者降一級留
任米百石以下榖二百石以下者罰俸一年米
不及十石榖不及二十石者罰俸六月二年
覆準洋船換買錢若數目過多恐有販銷之弊
令守口官弁實力稽察如有姦商圖利多載錢
出洋者即拏治罪十三年覆準雜糧麥豆偷
運出洋除接濟姦匪者與米一例科斷外若止
繫圖利計所運數目照二榖一米之例減等問
擬至官弁受賄故縱及失察處分仍照米穀例
行十四年覆準紅黃銅器及銅私販出洋貨
賣者分别首從治罪銅及銅器並船均入官守
口官弁知情故縱者革職受賄者革職提問失
察者降一級調用
一軍器出洋之禁雍正六年覆準商船漁船不
許携帶槍礟器械至往販東洋南洋之大船原
與近洋不同準其携帶鳥槍不得過八腰刀不
得過十弓箭不得過十副火藥不得過二十斤
洋商投行買貨即同牙人將應帶軍器數目呈
明海關給票照數製造鏨書姓名號數完日報
官點驗填入照内守口官弁驗明放行回日如
有短少即行訊究果繫遺失取通船甘結存案
八年覆準往販東洋南洋之大船準携帶之
礟每船不得過二位火藥不得過三十斤造礟
時呈明地方官給與印票赴官局製造完日地
方官親驗鏨鑿某縣某人姓名某年月日製造
字樣仍於照内注明所帶之礟輕重大小以備
海關及守口官弁察驗回日繳官貯庫開船再
行請領倘本船遭風礟致沉失即於所在地方
官報明免其治罪如其船無恙妄稱沉失者即
行訊究若商船内買有外番紅銅礟許其帶回
交地方官給與時價以充鼓鑄之用
一沿海弁兵之禁雍正九年議準商船在洋遭
風落淺廵哨汛守兵丁不為救護轉搶奪財物
拆毁其船以致商人斃命或未致斃命皆照例
分别首從治罪在船該管官弁如同謀搶奪雖
兵丁為首該員亦照為首例治罪雖不同謀但
分贓者照為從例治罪實繫不能約束並無通
同分肥情弊者革職若遭風被淹商人救援得
生兵丁因而撈取財物者坐贓治罪該管官鈐
束不嚴降二級留任其商人淹斃在先見繫飄
沒無主船貨因而撈搶入已不報者亦坐贓治
罪如見船覆溺因不許搶奪撈取財物阻撓不
救以致商人斃命者阻救之人繫官革職兵革
糧皆分别首從治罪至沿海汛口弁兵極力救
護遭風人船不私取絲毫財物者該管官據實
申報督撫提鎮記功遇有水師千把總員闕拔
補其守備以上各官救護船二次者紀錄一次
倘弁兵内因救護人船或受傷被溺該督撫提
鎮保題照因公差委弁兵受傷被溺例給與䘏
典十年議準臺灣海外重地文武官弁必互
相稽察若有貪酷乖張以致起釁生事者如繫
武職游守以下等官將不揭報之副將參將降
三級調用不題參之總兵官降二級調用不告
知督撫之文職降一級留任如繫文職同知以
下䓁官將不揭報之道府降三級調用不告知
督撫之武職降一級留任乾隆五年議準沿
海守口官弁察驗挂號之處不許借端需索故
意留難如有此等情弊即行題參將守口官弁
降二級調用督撫提鎮失於覺察者罰俸一年
若兵有需索留難將兵計贓治罪守口官弁照
失察衙役犯贓例議處
欽定大清會典則例卷一百十四
