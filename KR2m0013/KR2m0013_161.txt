欽定大清會典則例卷一百五十七
國子監
一成均之教順治年間定彝倫堂乃
視學御講之所本監堂上官不得中堂而坐及中門
出入王以下文武各官亦不得由中門出入
又定恩貢生選拔貢生副榜貢生貢監生功貢
生準貢生皆準入監肄業又定生員俊秀援
例入監事例不一由各該部題準遵行或入監
肄業或在籍準作監生免其入監又定滿漢
官員子弟或奉
旨入監讀書或遇
恩詔分别内外文武品級各準送一子入監讀書
又定諸生入監日本堂嚴察年貎籍貫經書務
取連名保結以防冒名頂替之弊又定本監
堂官每升堂就位助教以下以次赴堂序揖次
助教以下分東西相嚮揖次各堂學生排列恭
揖又定滿洲蒙古漢軍漢人各肄業生入監
日謁
先師畢赴彝倫堂露臺上序立謁見祭酒司業行四
拜禮隨詣各堂師相見行二拜禮又定滿漢
肄業生於朔望日隨行釋奠禮外有講書覆講
上書覆背諸課程每月三次周而復始祭酒司
業及六堂學官講四書性理通鑑博士講五經
又定肄業各生祭酒三月季考一次司業每
月月課一次務期齊集不許託故規避又定
滿洲蒙古漢軍例監生入監限二十四月漢人
䘏廕難廕考滿各廕生限六閱月
恩廕生官生二十四月恩貢生恩拔貢生六閱月歲
貢生八閱月副榜貢生内廩膳六閱月增附八
閱月選拔貢生内廩膳十有四月增附十有六
月準貢生三閱月例監生内廩膳十有四月增
附十有六月俊秀二十四月三年議準監生
肄業資斧不繼回籍取費或各官子弟送親隨
任及寒暑疾病量準給假日期作曠候補九
年定恭遇
車駕詣學陪祀五氏生員準入監讀書十一年定
覺羅廕生照各官例入監讀書期滿仍開送宗
人府十七年議準監生未經準假遽自私歸
者照例黜革康熙三十一年覆準國子監季
考月課雖有成例恐日久廢弛嗣後考試務親
身督課分别奬勵每月朔望令滿漢肄業生齊
集講書如視為具文不實心奉行從重議處
三十三年定恭遇
東廵
躬詣闕里選五氏生員入監讀書五十二年定宗
室官一品二品照滿漢大臣例其未入八分公
照民公例均
恩廕一子入監讀書雍正八年議準各省恩拔副
歲貢生入監肄業者每旬以二五八三六九為
期分為兩班課其學業别其勤惰務必按期赴
監不許一名託故不到凡於講課之期每年賞
銀六千兩以為飯食之費所餘銀以備諸生遇
有事故實力不足者量加賙助九年奏準將
毗連國子監街南官房一所賞給本監令助教
及肄業人等居住又奏準國子監六堂助教
有分司教導之責向來係外省學官升轉令祭
酒司業秉公甄别年老衰憊者以原品休致學
問平常者以應得之官改補所遺員闕令九卿
於進士舉人内各舉所知送吏部引
見補用十二年議準漢監丞典簿員闕於守部進
士並學習期滿舉人内情願簡選者於吏部投
具履歷引
見恭候
欽點補授乾隆元年奏準八旗拔貢生肄業期滿
咨呈吏部以筆帖式分班銓選遇官學助教員
闕準與各部院咨送人員一同考選再漢軍拔
貢生仍準簡選川廣雲貴四省州縣佐貳官
二年覆準在外肄業諸生令祭酒司業嚴立課
程時其考校俾恪守成規與在内肄業生一同
講習又議準肄業貢監設立經義治事二條
明經者或一經或兼經務取
御纂折中傳說諸書探其原本於人倫日用之理切實
講明治事者如屢代典禮賦役律令邊防水利
天官河渠算法之類或專治一事或兼治數事
務窮其源流考其利弊司成考課之時必以湛
深經術通逹時宜驗稽古愛民之識三年期滿
即其所學定其等第以示勸懲又覆準學中
設簿每日更令助教等官一人稽察出入諸生
如有事故告假者悉令將事由登記於簿月終
移送監丞呈堂察覈有肄行出入及出入過多
者勒令出學本堂師容隠者察出記大過一次
又覆準肄業生有剽獵浮華不務實行者堂
師即行紏舉勒令出學徇隱者記過一次又
議準祭酒季考司業月課出四子書題一道五
經講義各一道治事策問各一條至六堂助教
等官每月按堂考課亦照此例又奏準嗣後
六堂肄業生以三百人為額每堂五十人在内
肄業者三十人歲支膏火銀二十四兩在外肄
業者二十人歲支銀六兩凡到監之貢監生詳
加考驗擇文優品端者充補又奏準肄業生
三年期滿由監照例咨呈吏部照例歸班銓用
教職其有志期深造仍願留監究心經義治事
者監臣驗其學問人品可觀者準其留監如其
中果有學術優深人品卓越者監臣詳加考試
照各省書院例秉公薦舉引
見候
旨簡用三年
諭武英殿錄書需人著國子監於肄業正途貢生内
擇其年力少壯字畫端楷情願效力者選十人送
殿以備謄錄其在監每月膏火之費照舊給與遇
闕照例補送竢數年後行走若好該管王大臣秉
公具奏酌量議叙欽此又奏準裁去在外肄業
止留内肄業一百八十人詳慎考取嚴加課督
每歲加膏火銀六兩五年覆準每於歲終將
肄業各生人數奏明除選用佐貳等官及考補
教習其餘諸生有三年期滿者咨部銓用其未
滿三年而肄業已在一年以上者監臣復加簡
選果繫材可造就準其留監餘即咨回本籍歸
原班挨次補用其願留京應試者聽又覆準
助教學政學錄各官或分課或輪班必湏在學
講誨其實力奉行者分别記功京察列為優等
怠惰不職者重則即行題參輕則分别記過京
察列為下等六年奏準於内肄業一百八十
人内撥出二十四人作外肄業計其膏火可給
一百二十人監臣仍詳加考驗分肄六堂倘月
課季考有曠怠不到者即行扣除又奏準將
欽定四書文頒賞六堂每堂五部十一年奏準向
來貢監生到監先行考到列一二等者再行考
驗貢生列一二等監生列一等者方準入監肄
業令各省拔貢生仍與各項貢生一例考到考
驗又奏準嗣後直省援例貢監生造冊報部
即將本生年貎籍貫三代履歷造冊送監在部
報捐者部給小票後亦將本生年貎籍貫三代
履歷造冊送監本監别設號簿列名銓記各給
印票一紙在外者發與督撫轉給本生在部報
捐者本生親身赴領倘有斥革病故一面報部
一面將印票送銷每票本生輸銀二錢以充辦
事者紙筆飯食之費十三年奏準見在司業
滿洲二人蒙古一人漢一人將滿司業裁去一
人以符體制十七年奏準漢助教員闕本監
於學正學錄内擬定正陪二人引
見升補其學正學錄員闕移咨吏部將記名人員補
用十九年奏準學正學錄員闕於進士舉人
内考取引
見補用
一官學之教順治二年定酌取京省生員教習
八旗子弟每年月給米二斛以資贍飬二年内
果教習有成由監咨吏部考用十二年覆準
停取八旗教習生員禮部會同國子監於監生
内嚴加考試選補教習有成優加錄用十六
年題準教習既改用監生今後考選教習令本
監自行取用十七年覆準考選教習止用恩
拔副歲貢生其準貢例貢不準考取康熙元
年定八旗官學生每月赴監講書一次繙譯一
次五日射箭一次又定八旗滿洲蒙古漢軍
隨印外郎闕由本旗咨報吏部行文到監於本
旗年久官學生内遴選一人咨送吏部考試繙
譯補用三年議準八旗教習將在監恩拔副
歲貢生齊集鬮補四年奏準停止恩拔副歲
教習於官廕準例監生内未經考職者考試補
用六年議準教習闕人先盡恩拔副歲官廕
等生如無此項仍將準例監生考取又議準
舉人願就教習者與恩拔副歲官廕準例監生
一例嚴加考試凡遇闕人於五日内傳集應考
諸生彌封試卷封門出題即日取定不許將文
理荒疎者充數十二年議準八旗教習先因
停止恩拔副歲故將官廕準例充補今既經議
覆應仍照舊例令其考充教習其舉人官廕準
例監生應停考用又定恩拔副歲貢生考充
教習者連坐監期積三十六月報滿雍正元
年奏準於八旗蒙古護軍領催驍騎内有通曉
經籍明白繙譯熟練國語蒙古語者選取蒙古
教習十有六人分旗在學與助教一同教習蒙
古官學生二年覆準令祭酒司業傳助教教
習等每月親臨官學不時廵察奬勤儆惰每月
傳至監考試一次四年奉
旨滿助教一官有教訓士子之責若只考字則雖年少
不學但工繕寫者皆可入選可傳諭各部院衙門將
滿洲筆帖式内為人老成有行止者保舉引見其應
考繙譯者仍照例考試五年奏準繙譯舉人準其
與八旗文舉人副榜貢生一例考試取補助教
又議準每旗額設官學生滿洲六十人蒙古
漢軍各二十人滿洲額内以三十人在滿洲書
房習清字三十人在漢軍書房習漢字凡有學
生闕數該旗不必拘定佐領通擇聰明俊秀子
弟申送本旗都統驗看交國子監當堂考錄年
幼者令學清文稍長者令學漢文又議準向
來每旗官學共十三四間不等實屬狹隘應將
見在官房交還每旗别給官房一所二十餘間
量可容百人誦習者著該旗修理俾諸生聚處
其中又議準就八旗教飬兵額數内撥出滿
洲三十名蒙古漢軍各十名將所有錢糧分給
官學生計滿洲蒙古學生每月銀一兩五錢漢
軍學生月銀一兩由本旗關領又覆準官學
生習漢字者每旗設教習五人輪流更代功課
難以稽察令該教習每人分定學生若干人日
處學中專心訓導每人月廪銀二兩米二斛在
戶部支領每年人給夏秋衣一襲二年人給冬
衣一襲在工部支領又覆準漢教習入館後
本監堂官不時稽察懶惰者即行斥退其勤謹
無過者三年期滿照例咨吏部以知縣序選如
有善於誘誨者再留三年竢六年期滿咨部以
知縣即用十年奏準八旗漢軍記名舊家大
臣子孫内無力延師者左翼二十一人右翼十
有一人每人月給銀二兩令其就各本旗官學
該助教與教習等課讀清漢書再於兩翼滿洲
内選教射教習各一人閒日赴學教國語並馬
步射每人月給銀三兩乾隆元年議準八旗
世爵年二十以下者分撥各旗官學一同教習
三年期滿該旗大臣逐加考試分别等第引
見錄用每學各增漢教習一人各撥教射教習一人
其應給月費等項照例支領二年奏準賞給
八旗官學
欽定四書文學各五部三年奏準八旗子弟選取
入學三年之内令其專誦經書朝夕講課三年
後監臣考驗擇其材質聰穎有志力學者歸漢
文班分隸教習令其專心講誦其年齒已長願
學繙譯者歸滿文班分隸助教令專心繙譯
又奏準學生歸漢文班者不必專讀四書亦使
講求經史為有用之學每三年一次監臣錄其
可以應考者奏請
欽點大臣來監考驗取其明通者授為監生由官學
而升太學使與拔貢人等明經治事期滿擇尤
異者一同保舉考選錄用又奏準八旗世爵
在官學學習三年期滿引
見錄用其雖滿三年而年未及二十歲者仍留學讀
書竢滿二十歲然後請
旨考試四年奏準各部寺八旗庫使員闕由監將
本旗官學生嚴加考試繙譯取中四人并卷咨
送吏部再行考擇充補六年奏準官學生歸
漢文班者邇年以來頗知奮勉但諸生年幼度
其資力止能於四書外專治一經史冊浩繁乍
難責其研究見在加意教導至明年八九月閒
擇其可以應考者繕摺奏
聞請
欽點大臣試以經文一篇論一道其中文理明順者
酌量拔作監生今該旗注冊咨送本監與漢貢
監生一同肄業講求明經治事之學期滿果有
尤異者準予保舉八年奏準官學漢教習每
人給印冊二本該教習將三年内所教學生若
干名並學業功課詳細填注竢期滿時一冊交
新教習收存照例填注一冊呈送監臣察覈慎
重分别如有實心訓課著有成效者列一等其
訓課勤謹稍獲成效者列二等出具考語繕單
引
見一等者可否用為知縣並二等者或用知縣或用
教職恭候
欽定仍歸原班銓選其列一等者仍照原議令在學
再行教習三年果實心實力始終如一再將教
習成效叙入摺内再填考語引
見準以知縣即用十年奏準嗣後蒙古教習酌以
五年期滿監臣詳加考覈實不能教導者斥令
歸旗當差如有為人明白實心訓課者分别等
第填注考語引
見恭候
簡用記名注冊以應升之護軍校驍騎校補用仍留
在學行走由監行文該旗遇有員闕與在旗應
升人員分班間補十一年奏凖滿洲助教員
闕除舉人及恩拔副歲貢生仍照舊考試外其
見任筆帖式等止準舉人及恩拔副歲貢生生
員出身之筆帖式坐補至考試時於請繙譯題
一道之外再請漢文論題一道
欽點大臣嚴加考試如果清漢兼優方準錄取引
見充補教習十五年奏準考試滿助教準多取數
人咨呈吏部一同引
見竢記名後遇有員闕挨次補用十六年奏準向
來官學漢教習員闕例由監臣將肄業之恩校
副優歲各貢生考取充補嗣後先期請
命大臣一二人至監會同監臣公同考取將試卷彌
封詳閱又議準嗣後各部寺八旗庫使員闕
吏部行文到監將本旗官學生考試繙譯每闕
一人咨送三人與覺羅官學生一并由吏部考
擇充補十七年奏準八旗世爵既經於兩翼
設立官學教導將見在官學肄業之世爵子弟
咨回各旗外所有八旗官學各增設之漢教習
一人相應裁汰教射教習亦咨回本旗行走
又奏準教射教習既經咨回則每學教射未有
專員蒙古教習每學見設二人但蒙古學生止
二十人内有他處行走例不開闕實在不過十
數人無庸二人教習嗣後止以一人教習字話
以一人教習騎射行文該旗遴選語音嫻熟弓
馬可觀者充補
一算學之教雍正十二年奏準康熙五十二年
設算學館於
暢春園之蒙養齋簡大臣官員精於數學者司其
事
特命皇子親王董之選八旗世家子弟學習算法又簡
滿漢大臣翰林官纂修數理精蘊及律吕諸書
至雍正元年告成
御製序文鑴版頒行自明季司天失職過差罕稽至此
而推步測驗罔不協應際此理數大備之時正
當淵源傳授垂諸億萬斯年應於八旗官學增
設算學教習十有六人教授官學生算法每旗
官學擇資質明敏者三十餘人定以未時起申
時止學習算法乾隆三年奏準設立官學教
飬八旗子弟專以讀書繙譯為業以備將來錄
用至算法一藝理數精微非童稚所能驟通況
以一時之暫教授三十餘人勢難遍及按算法
乃欽天監專司其如何教習錄取之處應令酌
量辦理其官學生習算法槩行停止又奏準
算學設漢教習二人即於奏停八旗官學内教
習算學之人充補月廩等項照八旗官學漢教
習例五年期滿果能盡心訓課著有成效者該
管大員奏交吏部議叙舉人筆帖式充補者文
與欽天監以靈臺郎補用貢監生員充補者以
挈壺正補用官學生算學生充補者以博士補
用將來教習員闕於奏停教習拔補完日令該
管大員會同欽天監於學内教習有成之人考
選充補又奏準就欽天監附近專立算學一
所額設學生滿洲漢人各十有二人蒙古漢軍
各六人滿洲蒙古漢軍即於八旗官學内擇其
從前曾學算法資性相近願學者不拘旗分選
取漢人無論舉貢生童或世業子弟取同鄉京
官印結具呈國子監會同管理算學大臣考試
秉公錄取又奏準算法中線面體三部各限
一年通曉七政共限二年每季小試歲終大試
由算學會同欽天監老試勤敏者奬勵怠惰者
黜退别補又奏準算學生每月膏火照官學
生例在本旗咨領至漢算學生旅食
京師非漢軍在京有家産可比較漢軍官學生加
銀五錢由監於戶部領給又議準欽天監天
文生向於本旗考取生監補用令應將五年期
滿算學生學有成效者由該管大員會同欽天
監秉公考取擬定名次咨吏部注冊竢各本旗
天文生員闕挨補至考取生監停其補用再天
文生每旗滿洲二人漢軍一人並無蒙古今算
學生既有蒙古六人為數無多應與滿州算學
生一同考送吏部按定名次歸各該旗補用漢
算學生五年期滿一同考取舉人引
見以博士用貢監生童以天文生補用四年奏準
算學隸國子監管轄應稱國子監算學所有考
校一應文移案卷即用監印鈐蓋又奏準算
學教習之飯食衣服由監行文支給六年議
準滿洲蒙古漢軍算學生向例與官學生一同
考試監生惟有童生考取漢算學生者不得與
考嗣後漢算學生有通習經史者照官學生例
竢考取監生時咨送國子監一例考驗果文理
明通授為監生應鄉闈試十年奏準欽天監
肄業生二十四人撥歸算學肄業無庸别給膏
火倘教習不敷即選學業有成之算學生協同
分教已補者即食本俸未補者仍領學生膏火
一應教習應試考取天文生均照算學生例
十二年奏準算學額設教習三人協同分教三
人嗣後教習未滿五年分教未經實授遇有升
任如實心訓課勤慎稱職之人均仍留教習令
滿五年奏明交部議叙
一四夷之學康熙二十三年議準琉球國願令
陪臣子弟四人赴京授業準其入監讀書二
十七年
諭琉球國送到陪臣子弟三人入監讀書著安置得所
欽此遵
旨議準每人冬給段面羊皮袍褂紡絲𥜗袴染貂帽鹿
皮鞾氊襪春秋給段棉袍褂紡絲衣袴涼帽馬
皮鞾段襪夏給紗袍褂羅衣袴紡絲被褥所用
紙筆墨等項月給銀一兩五錢從人三人每人
冬給布羊裘𥜗袴貉皮帽牛皮鞾布襪春秋給
布棉袍褂夏給單布袍衣袴布被褥雨涼帽並
所用器皿煤炭均交工部給發其官生每人口
糧食物照進貢都通事之例從人亦照進貢從
人之例交禮部給發由監於附近房屋撥給十
餘間為住居之所又議準琉球國陪臣子弟
入監讀書取貢生一人令其教習博士一人專
管董率祭酒司業等不時稽察俾講解經書學
習道藝雍正二年議準琉球國陪臣子弟入
監讀書照康熙二十七年例遴選文行兼優貢
生盡心訓廸委博士一人董率本監堂官不時
稽察其教習生廩糧咨部考職等項照官學教
習之例其子弟住房食用四時衣服亦統令稽
察務令得所乾隆六年奏準鄂羅斯遣子弟
入學習讀清漢書本監於滿漢助教内簡選文
理明白者滿漢各二人引
見候
旨簡用滿漢各一人令其兼管教習學生衣服飲食
等項由理藩院給發九年奏準鄂羅斯學漢
助教準為額外助教咨部别行銓補十五年
奏準鄂羅斯學滿助教既非專設之員其漢助
教亦不必於額外專設應行裁汰以昭畫一嗣
後照滿助教例以六堂内助教兼管鄂羅斯學
務
一錄送鄉試康熙三十九年覆準祭酒司業力
行考課之法考課不闕者準其應試若臨期始
到不準入場六十一年題準應試貢監於鄉
試前一年起文到部自鄉試本年正月為始月
課季考無闕仍取連名互結及本堂助教等官
結狀方準移送入埸如有頂冐等弊事發一并
治罪雍正六年覆準外省貢監赴京闈鄉試
者令本籍地方官取本生地鄰甘結加具印結
付本生親齎限鄉試年二月到監其閩粤滇黔
四川湖南準展限兩月到監由監移送順天府
察明收老七年奏準見在肄業之人在六年
未經定例以前到監者準仍照舊例取具同鄉
京官印結並取五生連名互結由監察明移送
順天鄉試如有假冒頂替等弊一經察出將出
結互結之人一例治罪十三年
諭據奏直省貢監生錄科無論有無本籍地方官文書
皆令取同鄉京官主事以上印結等語朕思各省地
方大小不同京官有無多寡不一若槩令取具同鄉
京官印結其中遠省貢監無熟識之京官勢必啟抑
勒鑽營之弊詳細妥議具奏欽此遵
旨議準嗣後遇鄉試之年除從前已有本籍地方官文
結見在肄業之貢監生由監臣覈明錄送外其
餘貢監生無論遠近各省均取本地方官文結
親身到監投驗仍恐尚有賄藉頂冒等弊於錄
科時取同考五人互結方準收考又覆準從
前已有本地方官文結到監肄業因期滿及告
假回籍於鄉試年到監名為復班此復班之貢
監生有為期未久本監見可稽察者準其送考
倘稽察不實有頂冒情弊事覺將監臣交部議
處又議準今年鄉試届期有本年在京新捐
貢監生若令取具本地方官文結往返需時勢
不能赴埸期暫聽其取同鄉京官印結及五生
互結準其錄取後不為例乾隆元年奏準嗣
後遇鄉試年在京新捐貢監生實屬本籍窵遠
難取本地方文結者準取同鄉六品以上京官
印結及同考五生互結錄科送考又奏準在
京貢監從前曾有本籍文結到監肄業應過鄉
試有案可稽者遇鄉試年許令取同鄉六品以
上京官印結同考五人互結錄科送試
一進士題名雍正二年
諭國子監進士題名碑始於唐時新進士榜後於慈恩
寺塔下題名立碑自宋明以至我朝皆建碑國學按
甲第先後刻姓名籍貫於上凡以重科名也今太學
戟門外所立本朝歷科題名碑自順治丙戍科起至
康熙戊戍科止考會典諸進士釋菜後禮部題請工
部發銀百兩交國子監立石題名康熙三年輔政大
臣裁省此典每科皆進士捐資立石我國家振興文
教凡鄉會試動用帑金數萬朕即位之始即開恩科
誠以科目一途實取士用人所繫題名之典豈宜遺
闕著工部動用正項令國子監將雍正癸卯甲辰兩
科題名碑即行建立康熙辛丑科亦行補建嗣後每
科仍照舊例題請庶士子觀覽此碑知讀書之可以
榮名益勵其自修上進之志欽此
欽定大清會典則例卷一百五十七
