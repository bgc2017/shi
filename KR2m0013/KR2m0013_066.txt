欽定大清會典則例卷六十三
禮部
儀制清吏司
進表
一進表箋順治元年定
萬壽元旦冬至三大節在京王公暨文武百官各進
賀
皇帝表文一通表文由内閣撰擬表袱表匣由工部
備造如遇
特典應進慶賀表箋則内閣臨期撰擬在外直省文
武各官進賀表箋均
勅内閣撰擬定式頒發各布政使司按察使司都司
直隸各府州各差官齎進是年題準慶賀
皇帝萬壽元旦冬至表式在京稱某親王(臣)某等諸
王貝勒文武官等在外稱某官(臣)某等誠懽誠
忭稽首頓首上言伏以
德統乾元首正六龍之位
建用皇極宏開五福之先恭惟
皇帝陛下
率育蒼生
誕膺
景命寰區和協聲教覃敷四海一而萬國來王川嶽
靈而俊乂斯出太平有象
歷服無疆(臣)等恭遇
熙朝欣逢
聖誕(元旦羈長至心在外官於此下增身職業戀闕廷二句)伏願
玉燭長調慶雍熙於九牧
金甌永固登仁夀於萬年(臣)等無任瞻
天仰
聖懽忭之至謹奉
表稱
賀以
聞又題準慶賀
皇后千秋元旦長至箋式(具官至上言同前)伏以
祥凝璇室仰
内治之宏昭
瑞靄椒宫慶
母儀之光大敬惟
皇后殿下
安貞表範
恭儉垂型
博厚協載物之仁
恩隆逮下
肅雍贊齊家之化
德茂承天(臣)等(以下式同前)欣逢
令節(元旦長至)伏願
徽音益著彌增彤管之輝
景福駢臻永紀瑶編之盛(以下式同前)又定凡表並
用小字楷書表文前上面黏黃帖一方如印大
帖下用印黃帖所書如
萬壽書進賀
萬壽表文元旦書進賀元旦表文冬至書進賀冬至
表文末後年月日上亦用印束封上用黃帖上
所書如前黃帖下用印印下書某官(臣某)上進
謹封於上進謹封字上用印副本用手本小字
楷書後年月日上用印黃綾裱褙袱匣箋文繕
書印封皆與表同八年定元旦冬至直省文
武五品以上官各進賀
皇太后表文
皇帝表文
皇后箋文布政使及參政參議道等官每節共進表
二箋一按察使及副使僉事道等官每節共進
表二箋一鹽運使各府直隸州衍聖公每節各
進表二箋一總兵官副總兵參將游擊等官每
節各進表二箋一都司行都司各衛每節各進
表二箋一
萬壽節秖進
皇帝表一總督廵撫不進表箋凡遇慶賀大典具本
慶賀九年
諭賀表賀本體式不同近來賀本均用表體著撰擬本
式頒𤼵通行欽此十三年定
皇太后聖壽照元旦冬至例直省文武各官均進賀表
康熙元年
聖祖仁皇帝尊上
太皇太后
兩宫皇太后尊號禮成是日早禮部官設香亭表亭奉
在京王以下文武各官所進清漢字表設表亭
内校尉舁行鼓樂前導由
長安左門中門進
天安門左門至
午門前陳設禮部官自亭奉表入
午門左門設
太和殿前黃案上候
陞殿王以下各官皆跪大學士奉表恭詣
御前跪讀王以下文武各官均行三跪九叩禮畢
頒詔天下各直省文武官五品以上諸司應進表文
差官齎進慶賀又定嗣後遇
太皇太后
皇太后聖壽及元旦冬至各節均照例齎表入賀其賀
表文式内院撰擬交與禮部頒𤼵依式齎進
是年題準慶賀
皇帝萬壽元旦冬至表式與順治元年同又題準
慶賀
太皇太后聖壽表式(具官至上言同前)伏以
坤德無疆首立
母儀之極
天庥滋至聿彰
聖壽之隆慶積
重闈歡騰函夏恭惟
昭聖慈壽恭簡安懿章慶敦惠太皇太后陛下
齋莊中正
光大含弘
開歷服億萬年燕
天昌後
邁春秋八千歲錫類施仁兹當
壽豈之辰咸切尊親之戴(臣)等(王等屬在懿親文官職守封圻武官職典)
(戎行土官職在邊方)欣逢
盛節伏願
瑞靄宮庭常集介眉之祜
化行寰海永昭恒月之輝(臣)等無任瞻
天仰
聖懽忭之至謹奉
表稱
賀以
聞又題準慶賀
太皇太后元旦表式(具官至上言式同前)伏以
乾元啓瑞
坤厚凝禧欣瞻四序回春永賴
重闈有慶恭惟
昭聖慈壽恭簡安懿章慶敦惠太皇太后陛下
敬孚壼範
德著徽音
慈恩篤祜昇平
聖善宏開景運化日舒長於萬國太和光被於昌辰
(臣)等(以下式同前)恭逢
元旦轉璇樞而獻頌望切瞻雲祝嵩壽以陳辭誠
抒拱極(以下式同前)又題準慶賀
太皇太后冬至表式(具官至上言式同前)伏以
初陽來復
六宇昇平
龍樓瑞靄昌時
鳳歷和舒化日恭惟
昭聖慈夀恭簡安懿章慶敦惠太皇太后陛下
肅雍叶慶
純敬昭徽
配德端位於
重闈
啟後著功於
皇極安貞體順
尊養凝庥(臣)等(以下式同前)欣逢
長至誦孝慈之則四海回暄見
天地之心萬靈受泰(以下式同前)又題準慶賀
皇太后聖夀表式(具官至上言式同前)伏以
坤德宏昭啓
一人之有慶
天庥茂集綿
萬壽以無疆喜溢宫闈歡騰海宇恭惟
仁憲皇太后陛下
恩隆錫類
化著慈徽開奕葉之靈長
仁膏普被介千秋之純祜
福履駢臻兹當
夀豈之辰咸切尊親之戴(臣)等(以下式同前)恭逢
盛節伏願
瑞靄彤闈
&KR1839;算益增昌熾
祥呈瑤牒
洪禧永並升恒(以下式同前)又題準慶賀
皇太后元旦表式(具官至上言式同前)伏以
乾元肇瑞
坤厚凝禧天工合隂教以咸亨歲序慶陽和而成
泰恭惟
仁憲皇太后陛下
仁宏育物
德懋嗣音澤流時夏知化日之方長世濟如春適
昌辰之初啓(臣)等(以下式同前)恭逢
元旦望
椒殿而稱觥願膺純嘏喜
瑶階之增筴茂對清時(以下式同前)又題準慶賀
皇太后長至表式(具官至上言式同前)伏以
一陽初復
萬彙昭蘇
泰階共際昇平
福履彌增昌熾恭惟
仁憲皇太后陛下
恩隆祚嗣
化洽宫庭象
坤道以安貞惟德用懋集
天庥而永固與時偕亨(臣)等(以下式同前)欣逢
長至祥呈雲物瞻
化日之舒長頌獻升恒祝
純禧之茂集(以下式同前)又題準慶賀
皇后千秋元旦長至箋式與順治元年同八年定
文官表箋布政使司彙進衛所表箋都司彙進
武官表箋提督彙進無提督之省總兵官彙進
康熙十四年題準
皇太子千秋節元旦長至箋式(具官至上言式同前)伏以
天心眷佑綿萬世之洪圖
國本茂隆介
千秋之景福敬惟
皇太子殿下
元良德裕
英敏性成膺
有道之昌期臣民懽戴奉無疆之
寳籙
宗社奠安(臣)等(以下式同前)欣逢
令旦(正旦長至)伏願永承
泰運合宇宙以諴和大集
祥符躋升恒於悠久(臣)等無任懽忭踴躍之至謹
奉
箋稱
賀以
聞以上書寫封印皆與表同但易箋文並紅綾袱
匣十六年題準
皇后千秋箋文照例齎進二十七年覆準正定總
兵官既裁嗣後紫荆等協營路慶賀表箋令該
撫彙進二十九年議準慶賀表箋訛書遺漏
並顛倒違式交部議處其表箋發還令照式再
繕補進三十一年定直隸各省文武官凡遇
慶賀表箋停其專官齎送按節統於總督衙門
彙齊與總督慶賀表章同由驛逓送進無總督
之省由廵撫彙送三十二年題準各省文武
官慶賀表箋通省統用火牌專遣承差齎送
又覆準衍聖公慶賀表箋按節仍令專差齎送
四十四年議準朝鮮國王慶賀表箋每歲更
換辭句不盡合式應頒發定式令照式繕進以
省繁文五十五年議準表箋事關大典自五
十六年
萬夀聖節為始文官按察使以上武官副將以上準其
進表仍照例該督撫彙齊由驛遞投禮部轉送
内閣如有藉進表名色派斂需索該督撫科道
覈明治罪六十一年十二月題準慶賀
皇帝萬壽元旦長至表式(具官至上言式同前)伏以
德統乾元首正六龍之位
建用皇極宏開五福之先恭惟
皇帝陛下
率育蒼生
誕膺
景命
撫時出政八風順而嘉榖蕃昌
受籙敷猷萬國寧而俊民樂育太平有象
歷服無疆(臣)等恭遇
熙朝欣逢
聖誕(元旦長至)伏願
玉燭長調慶雍熙於九牧
金甌永固登仁夀於萬年(以下式同前)又題凖慶賀
皇太后聖壽表式(具官至上言式同前)伏以
坤德宏昭啓
一人之有慶
天庥茂集綿
聖夀以無疆喜溢宫闈歡騰海宇恭惟
仁夀皇太后陛下
恩隆錫類
化著慈徽
長樂春暉備古今之遐福
萬安日永迎
天地之瑞符兹當
壽豈之辰咸切尊親之戴(以下式同前)又題準慶賀
皇太后元旦表式(具官至上言式同前)伏以
乾元肇瑞
厚德凝禧天工合隂教以咸亨歲序應陽和而成
泰恭惟
仁壽皇太后陛下
仁宏育物
德懋嗣音化日舒和三百六旬之始春臺降祉七
十二候之期(以下式同前)又題準慶賀
皇太后冬至表式(具官至上言式同前)伏以
一陽初啓
萬彙昭蘇
泰階共際昇平
福履彌增昌熾恭惟
仁壽皇太后陛下
恩隆祚嗣
化洽宫庭值斗柄之方旋光輝南極見葭灰之初
動瑞應融風(以下式同前)又奉
旨元旦冬至賀表皆竢雍正二年舉行萬壽表文竢過
二十七月頒𤼵雍正元年題準慶賀
皇后千秋箋式(具官至上言式同前)伏以
祥開盛序啓福履之咸綏
節介壽祺合宫闈而稱慶敬惟
皇后殿下
溫恭成性
雍肅垂型
懋柔順之徽音承天德盛
邁幽閒之美化逮下恩隆(臣)等(以下式同前)欣逢
令節伏願
含弘益著協地道之無疆
光大彌昭贊乾行於不息(以下式同前)又題準慶賀
皇后元旦箋式(具官至上言式同前)伏以
璇宫瑞靄應歲序以咸亨
椒室祥凝迓
天庥而同永敬惟
皇后殿下
關睢孝敬
芣苢和平
德合兩儀慶昌辰之初啓
光同二曜逢春日之方長(臣)等(以下式同前)欣逢
元旦
鴻禧丕懋益增彤管之輝
景福長新永紀瑶編之盛(以下式同前)又題準慶賀
皇后長至箋式(具官至上言式同前)伏以
乾元肇瑞初飛玉管之灰
坤厚凝禧彌衍椒塗之慶敬惟
皇后殿下
静專體順
孝敬昭徽
配德端位於宫闈
基化著功於中外昌辰靄瑞化日舒長(臣)等(以下式同)
(前)欣逢
長至伏願
日星恒照開萬禩之宏庥
福祿益增介千秋之純嘏(以下式同前)十三年十月
題準慶賀
皇帝三大節表式(具官至上言式同前)伏以
德統乾元首正六龍之位
建用皇極肇開五福之先恭惟
皇帝陛下
率育蒼生
誕膺
景命
順時熙績百昌遂而萬國和寧
御宇綏猷四序調而兆民樂利太平有象
福祚無疆(臣)等恭遇
熙朝欣逢
聖誕(元旦則書元旦冬至則書長至)伏願
玉燭長調慶時雍於九牧
金甌永固綿泰運於萬年(以下式同前)又題準慶賀
皇太后三大節表式(具官至上言式同前)伏以
慈範宏昭洽嘉祥於萬國
天庥滋至介壽豈於千春欽惟
崇慶皇太后陛下
道軼湯莘
德超周姒
璇宫毓瑞永貽燕翼之祥
華渚呈符肇啟鴻圖之慶覃仁慈之廣被備尊養
之兼隆(臣)等幸際昌期欣逢
聖壽(元旦長至書式同前)伏願
徽音遠嗣啓昌熾以彌增
福履長綏偕升恒而並久(以下式同前)乾隆二年題
準慶賀
皇后三大節箋式(具官至上言式同前)伏以
龍符叶瑞正中壼以延禧
鳳葆增華統六宫以衍慶敬惟
皇后殿下
仁宣雅化
孝嗣徽音
厚德承天四序協順成之運
光明儷日萬方同久照之功(臣)等幸際昌期欣逢
令節(元旦長至書式同前)伏願
純庥茂集綿福祚於千春
内治丕昭播芳猷於奕禩(以下式同前)十五年題準
慶賀
皇后三大節箋式(具官至上言式同前)伏以
祥開玉宇椒宫集多祜之庥
瑞啓璇霄蘭掖迓無疆之福敬惟
皇后殿下
仁符厚載
德協安貞
茂育垂型承健行而不息
溫恭表範並麗照以常眀(臣)等幸際昌期恭逢
令節(元旦長至書式同前)伏願
坤儀丕著綿景福而慶衍鴻圖
内治彌隆播芳猷而輝生彤管(以下式同前)十八年
諭元旦長至萬夀三大節外省文官臬司以上武官
副將以上例得随進表箋稱賀朕思督撫提鎮封
疆大吏事皆專達表賀為宜藩司副將既不得專
達章疏其由督撫附進表箋亦可不必且不過由
部送閣存貯並不呈覽此亦向来虛文陋習甚無
取焉其槩行停止欽此
進書
一恭進
實錄康熙十一年
世祖章皇帝實錄成擇吉恭進前期一日禮部鴻臚寺
官設表案於
太和殿丹陛之東設
實錄案於階下正中設表亭香亭采亭於
實錄館内是日早鹵簿大駕鼓樂設於
太和殿前王以下公以上朝服齊集於
太和門外文武各官朝服齊集於
午門前監修總裁纂修等官咸朝服齊集扵
實錄館前監修官奉表設表亭纂修官奉
實錄設采亭各官於采亭前行一跪三叩禮校尉以次
舁行前張黃蓋列御仗二禮部官前引和聲署
作樂香亭
實錄亭由金水橋道中行表亭由道左行監修等官後
随入
太和門香亭
實錄亭由中門入表亭由左門入齊集王公文武百官
分翼跪迎候過至
太和門内按翼排立各亭至
太和殿丹墀内監修等官自表亭内奉表内閣官
前引由左階升陳於表案纂修官自采亭内奉
實錄陳
太和殿階下正中案上各亭徹退鴻臚寺卿奏請
聖祖仁皇帝禮服出宫
御中和殿内大臣侍衛内閣禮部都察院鴻臚寺執
事各官行三跪九叩禮(不贊)畢鴻臚寺官導
駕前行
聖祖仁皇帝御太和殿鳴鐘鼓作樂
陞座鳴鞭如常儀鴻臚寺官奏進
實錄丹陛樂作禮部官舉
實錄案鴻臚寺堂官二人前引由中道升至殿門外
聖祖仁皇帝興案由中門入至
寳座左樂止侍衛舉以入
聖祖仁皇帝乃坐侍衛舉
實錄案鴻臚寺堂官引至
保和殿内設於正中監修總裁纂修等官由東階
下至照常行禮處立鳴贊官贊排班贊跪各官
皆跪贊進表禮部宣表官在殿門外正中跪宣
表文畢樂作鳴贊官贊叩興各官行三跪九叩
禮退立東旁樂止鳴贊官贊跪王公百官皆跪
宣表官於中門外正中跪代奏致辭云和碩親
王(臣)某等文武羣臣奏言恭惟
世祖章皇帝神功聖德纂述
實錄成書光華萬世羣臣懽忭禮當慶賀奏畢鴻臚卿
宣
制答致辭云
世祖章皇帝功德配
天纂修
實錄已成朕心懽慶與卿等同之宣畢樂作鳴贊官贊
叩興王公百官行三跪九叩禮畢樂止鴻臚寺
堂官引王以下公以上進
殿内坐各官在丹墀内分翼坐行一叩禮
賜茶畢鳴鞭樂作
駕還宫王以下各官皆退内監舉
保和殿
實錄監修總裁等官随後至
乾清門交與内監送入
大内各官皆退二十一年恭進
太宗文皇帝實錄於
太和門行禮儀與十一年同二十五年恭進
太祖高皇帝實錄於
太和門行禮儀與二十一年同雍正元年恭進
聖祖仁皇帝實錄
聖訓前期一日禮部鴻臚寺官設
實錄
聖訓案於
保和殿中設表案於
保和殿門外稍東均南嚮設表亭香亭龍亭於
實錄館内是日早鹵簿大駕樂懸設於
太和殿前王公以下文武各官咸朝服齊集於
實錄館前監修官奉表設於表亭纂修官奉
實錄設於龍亭各官行三跪九叩禮校尉以次舁行前
張黃蓋列御仗二鴻臚寺官前引和聲署作樂
香亭
實錄亭
聖訓亭由内金水橋道中行表亭由道左行監修等官
皆随行至
太和門香亭
實錄亭
聖訓亭由中門入表亭由左門入齊集王公文武各官
分翼跪迎候過至
太和殿丹墀内分翼排立
實錄亭
聖訓亭表亭至
太和殿階下監修總裁等官於表亭前行一跪三
叩禮監修官奉表文纂修官恭奉
實錄
聖訓各亭皆徹鴻臚卿二人前引恭奉
實錄
聖訓官恭奉表文官由中階升至
太和殿由中門入至
保和殿以次敬設於各案監修纂修等官行三跪
九叩禮禮部堂官奏請恭受
實錄
聖訓
世宗憲皇帝禮服出宫至
保和殿後降輿進殿於
實錄
聖訓案前行三跪九拜禮畢興立於案東侍衛進
殿内恭奉
實錄
聖訓案及表案由
保和殿後正中階送至
乾清門交送内務府總管内務府總管及舉案侍
衛内監咸蟒袍補服奉接黃案送入
大内謹藏禮部堂官奏受
實錄禮成恭導
世宗憲皇帝御中和殿執事各官行禮
御太和殿監修等官暨王公文武各官行禮均與康熙
十一年儀同其監修總裁所進表文諸王各官
慶賀致辭及宣答
制辭均由内閣撰擬奉
實錄
聖訓案之侍衛由領侍衛内大臣委出内監由内務府
委出至
皇史宬及内閣尊藏副本底本均候本館謄繕告
竣日再行具題乾隆六年奏準本年十二月
恭進
世宗憲皇帝實錄
聖訓王公齊集於
太和門外金水橋北文武百官齊集於橋南咸朝
服舉案侍衛蟒袍補服齊集
保和殿門外宫殿監督領侍及舉案内監恭竢於
乾清門外其餘禮儀均與雍正九年同八年
諭奉天乃我朝發祥之地
屢朝實錄皆應繕清漢文各一部送往尊藏竢見在皇
史宬内閣藏本繕成後即著在館人員敬謹謄錄
其送往儀注大學士會同禮部詳議具奏欽此遵
旨議準行文
實錄館敬繕清漢文各一部竢完日送往尊藏其送往
禮儀屆期詳議具奏再按奉天尊藏之處惟
崇政殿後有翔鳳樓高敞壯麗堪以尊藏請
勅下奉天將軍會同
盛京禮工二部奉天府尹敬謹辦理尊藏金匱照
在京
皇史宬内式樣製備應需官員專司守護均令該
將軍等妥議具奏以昭永遠敬奉之意九年
議準恭送
世宗憲皇帝實錄
聖訓尊藏
皇史宬前期一日禮部鴻臚寺官恭設
實錄
聖訓亭香亭於
實錄館内至尊藏吉日監修總裁纂修等官咸朝服齊
集纂修官恭奉
實錄
聖訓設亭中監修總裁纂修等官於亭前行三跪九叩
禮鑾儀衛校舁行前張黃蓋設御仗和聲署作
樂導引監修等官後随恭送至
皇史宬敬謹尊藏其副本亦令纂修等官即於是
日送交内閣收貯十五年議準
屢朝實錄
聖訓
玉牒先後奉
旨送往奉天尊藏卷帙繁重程塗遙遠夏雨時行恐
有未便應扵秋成後劄行欽天監擇日送往按
實錄
聖訓
玉牒函數製造行箱用采亭恭舁出城至朝陽門外易
以車載前列黃蓋龍旗御仗均交工部敬謹酌
量辦理經過道路橋梁歇站令工部行文各該
地方酌量修整豫備其駐宿之處令各州縣相
度平坦潔淨處敬設采棚安奉沿塗應用官弁
兵丁護行並駐宿處周視廵防均交兵部酌撥
恭送人員宗人府奏遣王公一人禮部工部各
奏遣堂官一人
實錄
玉牒兩館各委提調官一人纂修官二人禮部工部各
委司官一人欽天監委候時官一人其恭送尊
藏之儀前期禮部鴻臚寺分設采亭於
皇史宬及禮部堂上正中屆期送往之王公大臣
官員等恭奉
實錄
聖訓
玉牒安設各行箱内行三跪九叩禮校尉舁亭張黃蓋
列御仗和聲署作樂恭送至朝陽門外樂止徹
亭恭奉行箱於車内
實錄在前
玉牒在後各用黃蓋龍旗御仗導引所過地方文武各
官咸朝服出郭跪道右迎送至奉天城外奉天
府豫備采亭人夫鼓樂
盛京將軍五部侍郎府尹等率有頂帶官員以上
咸朝服出郭跪迎委官前引迎至
崇政殿内安設行三跪九叩禮屆尊藏吉期恭請
實錄
聖訓亭至
翔鳳樓前
玉牒亭至
敬典閣
崇謨閣前送往之王公大臣官員暨該將軍以下
等官各於亭前行一跪三叩禮提調纂修等官
暨
盛京五部司官恭奉
實錄
聖訓至
翔鳳樓
玉牒至
敬典閣
崇謨閣敬謹尊藏各行三跪九叩禮畢各退
一恭進
玉牒順治十八年纂修
玉牒康熙元年告成擇吉恭進前期一日禮部鴻臚寺
官設黃案於
中和殿丹陛正中設采亭於宗人府至日早宗人
府官奉
玉牒設采亭内鑾儀衛校舁行由
大清門中門進總裁王以下及纂修各官咸朝服
随至
太和殿階下奉
玉牒設於
中和殿黃案上奏請
聖祖仁皇帝御殿
閱訖還宫内院官奉
玉牒進
呈送至
皇史宬尊藏十年纂修
玉牒成擇吉恭進是日早禮部鴻臚寺官設黃案於
中和殿丹陛上正中檐下陳鹵簿大駕於
太和殿前王以下公以上咸朝服齊集
太和門文武各官朝服齊集
午門外宗人府官奉
玉牒十匣各設采亭内總裁率纂修各官咸朝服於亭
前行三跪九叩禮校尉舁行張黃蓋前列御仗
二教坊司作樂由
大清門進總裁王暨各官乘馬後随至
天安門外各官下馬王至
午門前下馬齊集王公文武各官分翼跪迎候過
随入至
太和殿丹墀内纂修官奉
玉牒進
中和殿陳黃案上總裁以下均行三跪九叩禮興
啟
玉牒匣將正中四匣
玉牒展開禮部堂官奏請
聖祖仁皇帝禮服出宫御中和殿至東旁北嚮立閱
玉牒畢復至原位立禮部官引總裁暨纂修各官出王
等至
太和殿丹陛上排立各官在丹墀内排立禮部堂
官奏請
聖祖仁皇帝御太和殿樂作
陞座樂止鳴鞭如常儀鳴贊官贊跪叩興總裁率纂修
各官行三跪九叩禮畢
賜坐
賜茶畢鳴鞭
駕還宫諸王各官皆退總裁率纂修各官奉
玉牒送進竢
御覽畢禮部官設采亭十於
乾清門前設黃蓋御仗於
太和殿前設樂於東華門外
玉牒由内奉出總裁率纂修各官奉設采亭内校尉舁
行由
保和殿
中和殿
太和殿出張黃蓋列御仗由
太和門中門金水橋正中行至協和門出東華門
教坊司作樂恭送
皇史宬尊藏十八年二十七年三十七年五十
四年纂修
玉牒告成一應禮儀均與十年同雍正三年進
呈
玉牒恭送
皇史宬尊藏典禮均與康熙十年同乾隆三年
纂修
玉牒告成
皇帝御中和殿恭閱送至
皇史宬尊藏均照康熙十年之例五年奏準恭
進
玉牒止用黃袱包裏設采亭内舁入
中和殿各官照例恭奉陳設其
玉牒匣豫送
皇史宬竢
玉牒進呈後舁送尊藏匣内九年恭進
玉牒儀與三年同是年奏準
玉牒每十年纂修一次今遵奉
諭旨將禮部尊藏
玉牒恭送
盛京尊藏自順治十八年至今共纂修八分並此
次纂修
玉牒見在繕寫裝潢竢告成時一并恭送
盛京尊藏以垂久遠其恭送之儀應聽禮部定議
嗣後每次纂成
玉牒將禮部尊藏一分恭送
盛京永為定例又奏準據
實錄館奏稱
屢朝實錄
聖訓清漢文各一部業已繕竣校對裝潢禮部見在會
同大學士酌議送往儀注至禮部尊藏之
玉牒遵
旨敬謹修整將次告竣所有
盛京尊藏之
崇政殿左翊門東旁向南正樓業經行文奉天將
軍等作速興修竢工竣報部日劄欽天監擇吉
送往恭按
屢朝實錄及屢次纂修
玉牒均繫奉
旨送往
盛京尊藏應一同敬謹恭送以昭畫一(事宜禮儀詳見於前)
鑄印局
一鑄造
寳印關防鈐記順治年間定凡鑄造
寳印禮部鑄印局職掌印文清文左漢文右字樣由
内院撰發金銀硼砂於戶部移取物料於工部
移取祭物於光祿寺移取又定鑄造
皇太后金寳盤龍紐平臺方四寸四分厚一寸二分玉
筯文
皇后金寳交龍紐平臺方四寸厚一寸二分玉筯文
皇貴妃金寳蹲龍紐平臺方四寸厚一寸二分玉
筯文
妃金印龜紐平臺方三寸六分厚一寸玉筯文和
碩親王金寳龜紐平臺方三寸六分厚一寸親
王世子金寳龜紐平臺方三寸五分厚一寸朝
鮮國王金印龜紐平臺方三寸五分厚一寸多
羅郡王飾金銀印麒麟紐平臺方三寸四分厚
一寸以上均玉筯文外國王飾金銀印駝紐平
臺方三寸五分厚一寸九疊篆文公銀印虎紐
三臺方三寸三分厚九分大將軍將軍侯伯都
統銀印虎紐二臺方三寸三分厚九分均柳葉
篆文宗人府銀印直紐三臺方三寸三分厚一
寸衍聖公銀印直紐三臺方三寸三分厚一寸
六部内三院
盛京五部理藩院都察院鑾儀衛各省都司銀印
直紐二臺方三寸二分厚八分各省承宣布政
使司銀印直紐二臺方三寸一分厚八分順天
府銀印直紐方二寸九分厚六分五釐以上均
九疊篆文提督總兵官銀印虎紐三臺方三寸
三分厚九分鎮守掛印總兵官銀印虎紐二臺
方三寸三分厚九分提督九門步軍統領銀印
虎紐二臺方三寸三分厚九分以上均柳葉篆
文詹事府通政使司大理寺銀印直紐方二寸
九分厚六分五釐太常寺内務府各省提刑按
察使司京衛宣慰司銅印方二寸七分厚九分
武備院上駟院奉宸院光祿寺太僕寺鹽運使
司外衛守備各城守尉銅印方二寸六分厚六
分五釐鴻臚寺國子監外府宣撫司銅印方二
寸五分厚六分内院左春坊右春坊司經局欽
天監太醫院六部各司理藩院四司宗人府左
右司經歴司鹽課提舉司安撫司招討司銅印
方二寸四分厚五分直省知州銅印方二寸三
分厚五分廣儲司會計司掌儀司慎刑司都虞
司營造司慶豐司都察院經歴司大理寺左右
寺光祿寺四署五城兵馬司鑾儀衛左右中前
後所旗手左右衛馴象所大興宛平承德三京
縣布政使司經歴司理問所長官司僧錄司道
錄司銅印方二寸二分厚四分五釐六科銅印
方二寸四分厚五分中書科行人司通政使司
鑾儀衛經歴司工部營繕所太常寺典簿光祿
寺典簿詹事府主簿京府經歴司京衛外衛經
歴司按察使司經歴司外縣鹽運使司經歴司
宣慰司經歴司銅印方二寸一分厚四分四釐
國子監繩愆廳博士典簿鴻臚寺主簿欽天監
主簿各
壇廟祠祭署布政使司照磨所府經歴司銅印方二寸
厚四分二釐刑部司獄司光祿寺銀庫太醫院
藥庫京府照磨所司獄司國子監典籍寳泉局
寳源局神樂觀司牲司會同館都税司按察使
司照磨所司獄司都司司獄司府照磨所司獄
司府儒學衛儒學税課司茶馬司隂陽學醫學
僧綱司道紀司廵檢司銅印方一寸九分厚四
分教坊司銅印方一寸四分厚二分以上均直
紐九疊篆文時憲書銅印方二寸一分厚四分
四釐七疊篆文監察御史銅印直紐有孔方一
寸五分厚三分八疊篆文河南等六道廵鹽各
差並同直省總督廵撫關防長三寸二分闊二
寸各鎮守總兵官關防長三寸二分闊二寸各
部分司守廵道副將參將游擊都司僉書關防
長三寸闊一寸九分提督學政關防長二寸九
分闊一寸九分織染局管理江南蘇州杭州各
織造關防長二寸九分闊一寸九分廵視五城
御史府同知通判衛所千總營都司關防長二
寸八分闊一寸九分管理銀叚顔料三庫各關
防長三寸闊一寸九分以上均銅質直紐九疊
篆文府州縣儒學各守備銅印記長二寸六分
闊一寸六分五釐庫大使批驗所驛丞鹽課司
遞運所各局各倉場各牐銅條記長二寸四分
闊一寸三分五釐以上均直紐九疊文又定
皇太后
皇后金寳均用三等赤金
皇貴妃金寳用六成金
妃金印用五成金親王金寳用五成金世子金寳
用四成金又定每年封開印信豫期由部行
欽天監選擇日期行知部院各衙門均照期封
開封印後不理刑名不辦事如有緊要事仍行
辦理又定鑄造内外諸司印信關防條記吏
兵二部具題咨送到部由部復行奏請方行鑄
造又定文武衙門請給印信關防條記在京
者該衙門自題在外者該督撫代奏
旨下吏兵二部覈議咨送禮部鑄造又定在外文
武大小衙門印信關防條記年久篆文糢糊者
許申督撫驗實具奏換鑄新印其舊印繳部銷
燬又定應給印信鑄印局照式篆文呈送内
院撰𤼵清字送部發局鑄給二年定凡廵鹽
廵按御史各差每差鑄印二顆循環給𤼵四
年定凡應給印信均照吏兵二部咨文鑄給不
必復行具奏八年定六部都察院鑾儀衛等
衙門官遇
行幸扈從每衙門别鑄印一顆加
行在二字攜用其
特差侍衛等均用鑾儀衛印信十年定凡有新推
選各官應給印信者文官執憑武官執劄赴部
親領在外文官請給印信執該督撫或布政使
司文批武官請給印信執該督撫或總兵官文
批差役赴領每文一件請印一顆文内開明請
印差役姓名方準給發又覆準朝鮮國王原
領印文有清字無漢字禮部改鑄清漢文金印
賜給該王仍將舊印繳進十一年鑄造琉球
國王飾金銀印十四年改遼陽府為奉天府
更鑄銀印十五年改内秘書院國史院弘文
院為内閣以銀印三顆繳送到部改鑄内閣典
籍廳關防一顆十六年鑄造通政使司大理
寺翰林院太常寺太僕寺光祿寺鴻臚寺欽天
監太醫院行在印信康熙四年鑄造
太皇太后金寳平臺方四寸四分厚一寸二分盤龍紐
玉筯文五年鑄造安南國王飾金銀印十
五年定
皇太子金寳蹲龍紐平臺方四寸厚一寸二分玉
筯文十六年定
貴妃金寳蹲龍紐平臺方四寸厚一寸二分玉筯
文二十九年
諭凡差遣審事官不必鑄給印信事完日其本章即繕
明啓奏日期用地方督撫印信如事關督撫即用藩
臬印信事關督撫藩臬則用提鎮印信欽此五十
三年覆準鑄給三旗領侍衛内大臣銀印制同
都統六十年定凡鑄造銀印由部於戶部領
出紋銀配銅三分鑄給餘銀照依分兩仍傾銷
紋銀交還戶部銅印銅關防皆用黃銅之精鍊
者雍正元年
諭印信乃一應事件憑據不惟藩臬印信即州縣印信
亦屬緊要著禮部竢有數印一同交與欽天監選擇
吉日鑄給欽此遵
旨議準鑄給印信關防令欽天監擇吉日專委禮部官
監造務期鐫刻精工字畫端楷鑄造完日禮部
堂官騐明將監造官姓名登記冊籍倘有銀色
不足銅質不精及字畫不清怠忽從事者將監
造官指參交與該部從重議處並令賠補所領
戶部鑄造銀印銀仍照舊例將除剰銀傾銷紋
銀交還戶部是年增鑄總理戶部三庫事務
銀印二臺方三寸二分厚八分九疊篆文改鑄
内務府太常寺銀印總督廵撫銀關防三年
題準廵鹽各差舊例有印二顆新任帶一印前
往舊任帶一印回繳以備中塗有事具奏用印
但鹽差專為鹽務而設必到任受事方用印信
若新舊官各有一印恐滋弊端嗣後鹽差止給
一印令新舊官交代職掌四年定各省衛所
改設府州縣者其知府州縣官及教授學正教
諭訓導等官鑄給印信條記凡有新設衙門及
增改職守者其印信關防皆準換給六年
諭向来鑄造金銀寳印所用之金銀皆有一定成色應
遵照該部定例辦理不可草率令金銀成色不足嗣
後著該部稽察驗看凡有鑄印之事即微員印信皆
先期令欽天監選擇吉日然後鑄造鑄就之後送内
閣著内閣學士閱看再行頒發並將鑄印及頒發日
期存案備察欽此又議準鑄造
欽差大臣關防六如督撫式三品以上用
欽差官員關防四如司道式三品以下用均豫鑄存
部遇有
欽差由部給𤼵帶往事竣繳回七年議準佐貳官
内有分駐彈壓管理水利糧務等項及直隸州
同州判應給鈐記者均由各該督撫察眀具題
準其鑄給又奏準增鑄
欽差大臣關防四官員關防六備用八年覆準凡
銀印關防皆於戶部領取十成好銀鑄造如所
鑄之印有成色不足者照原議指參仍令鑄印
大使及監造之官賠補其金銀冊頁有交回者
照例鎔化如成色與原藁不符即著落原造官
分賠還項九年奏準增鑄
欽差大臣關防十官員關防十以備領用十一年
議準鑄造金寳銀印每兩準以三分折耗其監
督鑄造者由部於滿漢司官内遴選二人引
見恭候
欽定一人專司局事一年期滿再行更代十三年
議準據閩省奏換關防印記二十八顆到部印
信關防凡長闊分寸皆照會典定式其方印厚
薄分寸照會典所載不免太薄向例均加厚二
三分不等應仍照向來頒給之式關防條記分
寸本無一定應將舊頒大小各衙門印模分寸
比照定式每銅十兩經火煉三次應加折耗銅
六兩鑄造已成應將二十八顆注銷數目折耗
分兩及見在每顆重若干兩之處逐一存案並
將厚薄分寸亦詳細注冊作為成式嗣後印記
關防有大小厚薄不合定式或篆文有訛者令
各督撫驗實奏
聞咨部換給冄鑄印工匠養贍不敷必多侵蝕請照
工部製造庫匠役工食之例每月給銀一兩米
二斛二斗五升鑄印所需煤炭亦請酌增一倍
乾隆元年奏準直省督撫藩臬印信關防及
文武各官新設衙門由吏部兵部會同禮部校
正印模擬定字樣鑄給以昭畫一二年奏準
鑄造金寳銀印每兩止準折耗二分又奏準
鑄印局向有額設漢員外郎一人後經裁汰請
復設員外郎專司其事給與關防至大使一人
由該部儒士補授朝夕在司董率鑄造亦屬事
繁之任應令五年期滿咨吏部入於升班選用
又定副都統銀印方三寸二分厚八分又
奏準内務府改鑄二品衙門印信方三寸二分
厚八分六部理藩院都察院均改鑄一品衙門
三臺印信方三寸三分厚九分七年覆準各
省印信關防文官自州縣以下武官自副參以
下均停其專差赴部請領所有關防印記發交
提塘由部用重紙密糊膠封於印面騎縫處鈐
蓋司印將給發日期填注文内一並交發各提
塘務照依文移程限齎送該督撫提鎮仍將收
到印信開用日期報部察覈倘有遷延違限以
致滋弊者由部察明參劾交兵部議處又覆
準凡舊印繳部令該衙門於印面清漢印文正
中䥴一繳字呈送上司驗看封固送部由部驗
明封貯存司彙齊銷燬十一年議準文書以
印信為憑嗣後封印之前各衙門豫備空白文
書於應用印信處豫為鈐蓋存貯備用竢開印
時將未用之空白文書銷燬不得仍用印信遵
封字樣十三年
諭國家寳璽朕依次排定其數二十有五向兼清漢
文漢文皆用篆體清文則有專用篆體者亦有即
用本字者今國書經朕指授篆法宜用之於國寳
内有青玉皇帝之寳本繫清字篆文乃
太宗時所貽自是以上四寳均
先代相承傳為世守者不宜輕易其檀香皇帝之寳以
下二十一寳則朝儀綸綍所常用者宜從新定清
文篆體一律改䥴欽此遵
旨奏準於内閣見在用
寳頒發
誥勅内敬將
制誥之寳遵照
指授篆法用玉筯體擬篆清文恭呈
御覽竢
欽定後即交該衙門選擇吉期於
大内恭領應䥴
御寳敬謹改䥴
皇太后
皇后金寳
各宫妃金寳金印均玉筯篆體統竢
册封
皇后舉行
慶典加上
徽號時交該衙門照例敬謹成鑄恭䥴是年奏準親
王金寳郡王飾金印向無鈐用之處應令諸王
各將寳印送部照式改䥴朝鮮國王金印應竢
襲封時别鑄換給内外文武衙門印信關防條
記應令各衙門齎送印模到部酌量衙門大小
職事繁簡先改鑄内部院領侍衛内大臣八旗
都統外督撫藩臬將軍都統提鎮其餘依次改
鑄換給又奏準
本朝定例
大内寳文皆玉筯篆親王寳文郡王印文朝鮮國
王印文及内外文職大小衙門印信關防條記
皆上方大篆内外武職大小衙門印信關防條
記皆柳葉篆文伏思親王郡王朝鮮國王與
大内寳文宜有分别今擬親王金寳郡王飾金銀
印朝鮮國王金印均用芝英篆宗人府衍聖公
辦理軍機事務處内務府翰林院六部理藩院
都察院總理三庫事務鑾儀衛
盛京五部銀印均用上方大篆三旗領侍衛内大
臣都統護軍統領前鋒統領火器營嚮道總領
經略大將軍將軍鎮守將軍副都統提督銀印
均用柳葉篆通政使司大理寺太常寺順天府
奉天府各省布政使司銀印均用小篆詹事府
各省按察使司鹽運使司武備院上駟院奉宸
苑光祿寺太僕寺銅印均用小篆鴻臚寺國子
監一二品衙門各司欽天監太醫院左右春坊
司經局鑾儀衛各司各所六科各道鹽政時憲
書銅印均用鐘鼎篆中書科五城兵馬司三四
品衙門各司欽天監各科經歴司司獄司直省
知府知州知縣以下等官銅印均用垂露篆直
省總督總河總漕總督倉場廵撫銀關防欽差
大臣銅關防均上方大篆内繙書房各省學政
銅關防均小篆五城御史順天府丞奉天府丞
戶部銀庫段庫顔料庫坐糧廳各處監督道官
織造銅關防均鐘鼎篆各部院衙門廳署庫所
局各處大使同知通判州同州判銅關防均垂
露篆總兵官銅關防柳葉篆參領各處總管城
守尉協領防守尉副將參將游擊銅關防均殳
篆都司銅關防佐領内務府管領守備以下等
官銅條記圖記均懸針篆京城僧錄道錄銅印
直省僧綱道紀等銅關防均用垂露篆又奏
準凡鑄
大内寳印本部會同内務府造辦處敬謹鑄造
十四年奏準翰林院堂印向繫五品銅印今翰
林院掌院學士繫從二品經内繙書房列入一
二品衙門定印文為上方大篆應照原奏將翰
林院換給二品銀印以符體制又奏準改鑄
理藩院堂印清漢字樣均照
欽定篆文蒙古字樣應否仍照本文䥴刻奉
旨理藩院印文之蒙古字樣不必篆書外藩扎薩克
盟長喇嘛並蒙古西藏一應清文蒙古唐古忒文
亦不必篆書其在京扎薩克大喇嘛印清文著篆
書蒙古文不必篆書又奉
旨見因辦理清文篆書將一應印信悉照篆文鑄造
據禮部奏稱有大光明殿住持及龍虎山上清宫
提點司兩銅印應行徹回無庸改鑄再妙正真人
文覺禪師無閡永覺禪師之銀印均無鈐用之處
無庸改鑄其應否徹回候命下遵行等語大光明
殿住持及上清宫提點兩印應照部議徹回其妙
正真人文覺禪師無閡永覺禪師三銀印繫雍正
年間並
勅諭一同頒發乃賜給本人不過圖章之類非外藩喇
嘛傳授承用印信可比無庸改鑄亦無庸徹回應
竢本人身後繳部銷燬再似此者尚有幾何著禮
部詳考奏明遵照辦理該部存案嗣後如有特賜
方外人等印信均照此例行十四年
諭近用新定清文篆書鑄造各衙門印信所司檢閱
庫中所藏經略大將軍將軍諸印凡百餘顆皆前
此因事頒給經用繳回未經銷燬者會典復有命
將出師請旨將庫中印信頒給之文遂致濫觴朕
恩虎符鵲紐用之軍旅所以昭信無取繁多庫中
所藏其中振揚威武建立膚功者具載
歴朝實錄班班可考今擇其克捷奏凱底定迅速者經
略印一大將軍將軍印各七分匣收貯稽其事迹
始末刻諸文笥足以傳示奕禩即仍其清漢舊文
而配以今製清文篆書如數重造遇有應用具奏
請旨頒給一并藏之皇史宬其餘悉交該部銷燬
此後若遇請自皇史宬而用者蕆事仍歸之皇史
宬若遇因一事特行頒給印信者事竣交部銷燬
欽此又奏準印信關防所關甚重篆文既經
欽定理應普給頒發以昭畫一據内繙書房並辦理
漢篆之大臣每日可得印模八九張随篆随鑄
每年可得三千餘顆約計三年可以完竢所有
加雇匠役工價並鑄印銀銅及煤炭等項仍於
戶工二部支取竢工竣之日仍照舊例辦理
又覆準土司距省遠近不一若通行飭取更改
印信恐滋疑懼應令於承襲時換給十六年
奏準
東陵
泰陵承辦事務關防照内務府總管印用上方大篆尚
虞照三品文職印用小篆總管尚膳尚茶圖記
照三品武職關防用殳篆廣恩庫鈐記照戶部
三庫印信用鐘鼎篆通州倉關防照武職三品
關防用懸針篆灌頂普善廣慈大國師印慧悟
禪師印總管
京師喇嘛班第扎薩克大喇嘛印
盛京總管喇嘛班第印均用轉宿篆又奏準印
信以昭法守防弊務期周密原定發印章程雖
用紙封固鈐以司印但恐巧詐之徒或於塗間
設法啟揭私行開用亦未可定請嗣後鑄印之
時於印邊無字之處多留一脚竢頒發後齎與
本官領受然後截去其脚磨平印邊於開用日
期文内一并聲明報部其印中有字處仍舊加
封鈐固以除弊端又奏準印信關防應於鑄
造之時四角各留一柱竢齎到本官截磨開用
一幷聲明報部十七年奏準新鑄銅印均用
紅銅白鉛三七配搭鑄造嗣後遇有各衙門印
信糢糊請換者應照新印銅色鑄給以昭畫一
又奏準印信關防圖記自十四年起三年期
滿已照數鑄完次第恭呈
御覽嗣後如有新增及應行補給者仍送繙書房篆
文由部照式䥴造所有原設匠役八名仍照舊
例辦理無庸别給工價十八年奏準各省舊
印應照督撫咨覆各部院公文之例以新印開
用日期限四月之内將舊印䥴字封固繳部如
逾限不繳照例參處
欽定大清會典則例卷六十三
