欽定大清會典則例卷一百六十九
鑾儀衞
一鹵簿原定
大駕鹵簿朝祭均用
行駕儀仗於
巡幸皇城内用之
行幸儀仗用以
時巡省方
臨祭均乘涼步輦
大朝日則設於
太和門東玉輅大輅大馬輦小馬輦香步輦並稱
五輦乾隆七年奏準大祀
親詣行禮均
乘禮輿出宮至
太和門
乘輦又奉
旨凡遇祀畢還宮均備禮輿永為定例八年議準
大輅改為金輅大馬輦改為象輅小馬輦改為
革輅香步輦改為木輅玉輅仍舊以符五輅之
制十三年
諭朕敬
天尊
祖寅承毖祀
壇
廟祭器聿旣稽考古典親為釐訂命所司準式敬造質
文有章自今歲
圜丘大祀為始灌獻陳列悉用新成祭器展虔敬焉古
者崇郊饗則備法駕乘玉輅以稱鉅典國朝定制
有大駕鹵簿行駕儀仗行幸儀仗其名參用宋明
以來之舊而旗章麾蓋視前倍簡今稍為增益更
定大駕鹵簿為法駕鹵簿行駕儀仗為鑾駕鹵簿
行幸儀仗為騎駕鹵簿合三者為大駕鹵簿
南郊用之
方澤以下皆用法駕鹵簿五輅酌仿周官及唐宋遺制
金玉象革木各如其儀乘用亦自今歲
南郊始光昭羽衞用肅明禋諭所司知之欽此又議
準涼步輦改為
金輦更製
玉輦大祀
南郊乘
玉輦
北郊
太廟
社稷壇乘
金輦其餘各
壇
廟均乘禮輿遇朝會則
玉輦
金輦並設於
太和門外
巡幸皇城内設
鑾駕鹵簿
時巡省方設
騎駕鹵簿
一朝會執事原定
皇帝御太和殿受朝賀暨慶典筵燕由禮部鴻臚寺
知會先一日本衞委官率校尉鋪椶薦於
殿陛至日陳設鹵簿以冠軍使等官六人立於丹
陛西階三成各二人皆東面校尉執靜鞭分立
於丹墀左右各二人東西面
駕出宮
午門鳴鐘鼔
陞座樂止冠軍使等官自一成階傳贊鳴鞭至三成
校尉北面鳴鞭者三文武各官行禮畢仍贊鳴
鞭如前又定
大朝日漏未盡時本衞委官率校尉自禮部舁表
箋亭至
午門前陳設導以引仗鼓樂又定
實錄
玉牒告成及每年進時憲書均委官率校尉舁進又
定每日黎明設常朝四象於
天安門外左右排列又定凡遇
頒詔委官率校尉設雲盤黃蓋於
太和殿丹陛下設龍亭引仗於
午門外竢
詔出承以雲盤張黃蓋出
午門恭設亭内校尉舁亭黃蓋引仗前導於
天安門宣讀畢舁至禮部發文武
殿試榜舁至
長安門外餘與
頒詔同又定文武
殿試由禮部兵部題請
簡用鑾儀使以下等官巡綽考選翰林庶吉士散館
考選御史及主考博學宏辭由衞委官巡綽均
分撥校尉給役歲貢生於
天安門外考試委官校巡綽亦如之又定春秋
經筵委官率校尉舁書案至講所又定
親征
命將及凱旋受俘均照朝會陳設鹵簿
一祭祀執事原定冬日至大祀
圜丘孟春
祈穀孟夏
常雩由太常寺知會先二日委官率校尉舁亭至
午門前次日舁入
太和殿陳祝版玉帛香竢
御殿閱畢舁至祀所
神庫安設均以引仗前導祀日請
神牌委官率校尉舁龍亭又定
南郊各祀及大祀
北郊皆先一日委官率校尉陳鹵簿於
午門外
駕詣
齋宮鹵簿前導前部鐃歌大樂均設而不作
皇帝盥洗冠軍使雲麾使進盥槃帨巾禮畢
回鑾鹵簿前導作前部鐃歌大樂以金二鳴鉦三鳴
為鼔角作止之節時饗
太廟
駕出嚴鼓
回鑾鳴鐘
親祭
堂子春秋祭
社稷朝
日夕
月
耕耤饗
先農
親祭
前代帝王
先師孔子由太常寺知會祭日委官率校尉陳鹵簿
午門鳴鐘鹵簿前導
臨祭進盥槃帨巾
回鑾作樂儀同又定凡遇
車駕出入
午門及祭祀詣
齋宮均委官率校尉鳴鐘又定時饗
太廟祭
社稷委官率校尉鋪椶薦
親祭
前代帝王
先師孔子
傳心殿均委官設拜褥(郊外之祭用太常官)又定
太廟燎鑪灰每年委官率校尉送至金海河内又定
日食月食救護及迎春洗象旗手衞官率校尉
陳設金鼓又定凡遇祭祀以漢冠軍使二人
陪祀乾隆十七年奏準大祭
北郊祝版亭先一日本衞委官率校尉舁至
午門外竢太常寺官奉出恭設亭内官率校尉舁
至祀所
神庫安設引仗前導祀日請
神牌委官率校尉舁鳳亭
一本衞官除授原定掌衞事大臣員闕由領侍
衞府將應補之領侍衞内大臣内大臣職名開
送兵部題請補授滿鑾儀使員闕於滿冠軍使
及一等侍衞内簡選滿冠軍使員闕於滿雲麾
使内簡選滿雲麾使治儀正員闕於滿治儀正
整儀尉内以次簡選如選不得人行文領侍衞
府簡選三旗三等侍衞擬補雲麾使藍翎侍衞
擬補治儀正滿整儀尉員闕於滿洲蒙古世爵
及佐領内簡選均由衞引
見補授漢鑾儀使貞闕由兵部將直省提督總兵官
及本衞漢冠軍使職名開列題請補授漢冠軍
使員闕於漢雲麾使内簡選漢雲麾使員闕於
漢治儀正内簡選漢治儀正員闕於漢整儀尉
内簡選漢整儀尉員闕於漢軍世爵及佐領内
簡選均由衞引
見補授又定大計軍政届期均由衞注考冠軍使
以下密咨兵部主事以下密咨吏部彙疏以
聞雍正三年奉
旨漢整儀尉員闕於漢軍領催驍騎閑散人等内簡選
引見補授乾隆十三年奏準本衞額設滿漢各官
不敷差委嗣後將漢武進士簡拔侍衞藍翎侍
衞者每科以十有五人撥入本衞一同當差行
走其升用之處仍照侍衞之例十七年奏準
每科武進士簡拔侍衞者十人之内以四人撥
入本衞當差行走若數有多寡照此酌撥十
九年奉
旨掌鑾儀衞内大臣貞闕由領侍衞内大臣將領侍
衞内大臣内大臣開列請旨補授不必由兵部具
奏
一軍尉原定佩儀刀弓矢殳戟用上三旗親軍
執豹尾槍馭仗馬用内府護軍均於臨時傳用
服緣領織金壽字石青段衣冬戴紅絨緯染黑
獺皮帽夏戴紅絨緯涼帽事竣仍回原處當差
奉輦校尉擎執
鑾駕
騎駕鹵簿校尉均服紅紬團花遜衣束綠紬帶冬
戴紅絨緯豹皮帽夏戴紅絨緯黑氊帽均安銅
頂(奉輦用起花抹金擎執用素銅)插黃翎擎執
大駕鹵簿校尉及和聲署史均服紅紬團花遜衣
束綠紬帶戴紅絨緯黑氊帽銅頂插黃翎内有
擎執金器校尉冬戴紅絨緯染黑獺皮帽夏戴
紅絨緯涼帽又定朝祭陳設鹵簿兼用旗尉
民尉
巡幸皇城陳設鹵簿用旗尉
時巡省方陳設鹵簿兼用旗尉民尉
皇太后
皇后儀駕
皇貴妃
貴妃儀仗
妃
嬪采仗用旗尉(氊皇貴妃以下紅絨緯黑帽銅頂上插金黃翎)
大内陳設則用内監又定奉輦旗尉百六十八
名擎執旗尉二百四十六名内頭役五十二名
(奉輦擎執各二十六名)每名月給銀二兩五錢餘各月給
銀二兩每名每年均各給米四十二斛二斗奉
輦民尉六十名每名月給銀二兩米折銀一兩
八錢三分三釐三毫左右中前後五所民尉共
千三百二十八名内字旗十有五名頭尉三十
八名每名均月給銀五錢米折銀四錢五分五
釐馴象所民尉共二百有六名内字旗三名頭
尉一名每名月給銀五錢米折銀四錢五分五
釐旗手衞民尉三百二十二名内字旗六名頭
尉四名每名月給銀五錢米折銀四錢五分五
釐鼔手旗尉八十八名内頭尉八名月給銀米
與五所同上三旗鳴蒙古畫角軍三十名内什
長三名每名月給銀四兩餘各月給銀三兩每
名每年均各給米四十八斛又定旗尉闕於
内府旗鼔佐領内管領下匠役園戶閒散人内
選補鳴畫角軍闕於上三旗蒙古佐領下護軍
驍騎閒散人内選補民尉闕行文五城將殷實
良民保送充補飼象民尉闕卽以民尉所生之
子充補又定校尉有犯部院各衙門移咨本
衞令該管官察送雍正六年奏準民尉闕如
不得其人於内府旗鼔佐領下閒散人内選補
乾隆七年奏準鼓手旗尉八十名並頭尉八
名均撥入樂部改名署史令其學習音律又民
尉六十名見以内府匠役閒散人等借補今將
此六十名竟改用旗人亦撥入樂部學習音律
其月給銀米及補革等事均由樂部辦理若遇
本衞差使仍令照舊承值十三年奏準本衞
額設民尉千八百五十六名内有字旗二十四
名頭尉四十三名均一例月給銀米九錢五分
五釐但字旗頭尉每日衙門辦事兼令約束各
民尉當差之處較繁用度實屬不敷是以向來
有私行幫貼之弊應將字旗連本身所有錢糧
每名月給銀二兩五錢頭尉連本身錢糧每名
月給銀二兩又奏準本衞擎執旗尉二百四
十六名原按應用之數設立今
大駕鹵簿新增儀仗一百十有二共應用旗尉三
百六十二名除額設外尚少一百十有六名嗣
後遇陳設時所少之人行文内務府將食錢糧
服役人等撥送令穿遜衣擎執並委内管領約
束事竣仍令回原處當差
一譙漏原定本衞每夕委官率校尉登鐘鼓樓
直更又定額設更夫二十名由兵部於八旗
漢軍佐領下驍騎正身閒散人内選補送衞當
差每名月給銀三兩共養馬十匹每匹月給草
料銀三兩遇
巡幸隨圍及
駐蹕等處撥往直更候時更香由兵部行文光祿寺
給發又定
巡幸御營門前每日黎明時本衞扈從官率蒙古鳴
角軍鳴畫角署史鳴大小銅角日晡時鳴畫角
間作鐃歌清樂鐃歌大樂數闋引退郎嚴更鼓
又定遇
郊祀先期
駕宿
齋宮旗手衞官率校尉設鼓角三鳴畫角起更發
擂又定
郊壇内守更均令本衞官校承直康熙三十一年奏
準增設更夫十有二名六十一年奉
旨神武門鐘鼔著鑾儀衞官校承直雍正十年議準
更夫馬十匹全裁遇有隨圍差使由兵部撥給
八旗官馬盤費等項仍由衞支給乾隆三年
奏準更夫三十二名不敷應用再增設八名共
四十名以供應差十四年
諭朕於
兩郊大祀先御齋宮以齊一思慮聞之記曰齋者耳不
聽樂孔子曰三日齋一日用之猶恐不敬二日伐
鼔何居言不敢散其志也今齋宮宵漏下鳴畫角
嚴鼓以為節雖異於宮懸合奏而吹角鼓鼜軍中
之容豈所謂專致其精明者歟此蓋相沿前明弊
典未更後此嚴更鼓角不當用之齋次大學士會
同該部定議載入會典欽此遵
旨議準嗣後一應典禮陳設鹵簿應用鼓角仍照舊
遵行其
齋宮吹角嚴鼔之舉與禮意未協應請停止以昭
肅穆二十年奏準
大閱日陳騎駕鹵簿於
行宮門外
駕出作鐃歌大樂奏壯軍容之章
回鑾作鐃歌清樂奏鬯皇威之章又奏準
大閱前期未起更時於
行宮門前鳴角鼔鼜
欽定大清會典則例卷一百六十九
