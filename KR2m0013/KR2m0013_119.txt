欽定大清會典則例卷一百十五
兵部
職方清吏司
詰禁
一保甲
國初定凡州縣鄉城每十戶立一牌頭十牌立一
甲長十甲立一保正每戶給印牌一張書姓名
丁數出則記其所往入則稽其所來其客店亦
令各立一簿將每夜宿客姓名所帶行李牲口
及作何生理往來何處逐一登記明白至扵寺
觀亦分給印牌上書僧道人數姓名稽察出入
如有奉行不力或徒委吏胥需索擾害者參劾
照例議處康熙二十五年題準近京屯莊旗
民雜處各州縣將旗民均編立保甲各立甲長
稽察盗賊如有面生可疑者即拏送地方官訊
究倘甲内旗人為盗或屯領催窩盗者即觧送
刑部治罪三十六年覆準八旗暨内府佐領
下人有在近京地方開窰者亦令地方官編立
保甲令甲長不時稽察如在地方生事即觧送
刑部治罪雍正四年
諭弭盗之法莫良於保甲乃地方官憚其煩難視為具
文奉行不實稽察不嚴又有藉稱村落竒零難編保
甲至各邊省更藉稱土苖雜處不便比照内地者此
甚不然村莊雖小即數家亦可編為一甲熟苖熟獞
即可編入齊民苟有實心自有實效嗣後不實力奉
行作何嚴加處分保正甲長及同甲之人能據實舉
首者作何奬賞隠匿者作何分别治罪著九卿詳議
具奏欽此遵
旨議準嗣後每戶給印牌一張書姓名丁數偶有出入
必使注明不許容留面生可疑之人若村落竒
零戶不及數即就數編立至熟苖熟獞已經向
化應一例編立保甲如地方官不實力編排以
致盗賊窩藏將州縣及營汛專管官照不能察
緝姦民例降二級調用兼轄官繫同城者降一
級調用不同城者降一級留任能察出詳揭者
免議保正甲長牌頭及同甲之人果能實力察
訪據實舉首照捕役獲盗過半以上例地方官
按名數酌量奬賞倘牌頭於所管内瞻徇隠匿
事發之日繫強盗照不應重律折責繫竊賊分
别輕重酌量懲警若牌頭曾於甲長保正處首
告不據實轉首者一經發覺甲長照牌頭減一
等發落保正減二等發落牌頭免坐若屯堡村
莊聚族百人以上保甲不能徧察者選擇族中
人品剛方者立為族長如有匪類令其報官究
治倘瞻徇隠匿與保正一例治罪五年覆準
紳衿一例編入保甲聽候稽察如抗不遵依比
照脱戶律治罪地方官徇情不詳報者照徇庇
例議處其保正甲長紳衿免充輪直支更看柵
等役亦準免至齊民内有衰老廢疾及孤寡之
家子孫尚未成丁者均準免支更看柵及一應
差徭又覆準各處大小船易於藏姦令地方
官取具船戶隣右保結編列號數於船兩旁刊
刻某處船戶某人姓名給以執照該船戶持照
攬載地方及營汛官弁不時稽察其採捕漁船
姦良更難分辨照陸路保甲之例以十船編為
一甲一船有犯盗竊者令九船公首若隠匿不
報事發將同甲九船一并治罪至漁船停泊之
處百十成羣多寡不等十船一甲之外如有餘
船即以竒零之數編為一甲地方及營汛官弁
随時留心點驗不得虚應故事又覆準保正
甲長準免本身差徭如有借名武斷鄉曲者嚴
察革究一切戶婚田土不許干與專一稽察盗
賊及人命賭博䓁事又覆準保甲之法苖民
謂之合樁除隔省並生苖地方或村寨相遠不
必合樁外其村寨附近令其合樁防守十一
年議準臺屬多流寓之人除立有産業兼有父
母妻子者自有十家甲牌可稽其並無家室産
業如佃戶傭工貿易之類取具業主房主鄰右
保結附於甲牌之末彙報以備稽察乾隆二
年議準編立保甲原為消弭盗賊務令保正甲
長逐戶稽察如有蹤跡可疑者即行呈報倘有
瞻徇隠匿按律治罪至於塘汛兵丁原非徒供
差使實為弭盗安民而設各該督撫提鎮飭令
營汛官弁嚴飭塘汛兵丁晝則循環守望夜則
輪流廵邏如遇行蹤詭秘逐加盤詰若有搶截
刦掠不能救護擒拏甚至盗賊出沒漫無知覺
者除將兵丁斥革重加責懲外該管官知情徇
隠者降三級調用失察者罰俸一年四年議
準貧民入四川者聽其散居各府州縣佃種者
令業主出結貿易者市鄰出結依附親故者親
故出結寄居寺廟者留居之地主出結與土著
一并編入保甲互相覺察如有生事可疑之人
許原出結並鄉保鄰右人等首報又議準江
南浙江福建府州縣内搭棚山居以墾地種麻
煽冶開爐造紙做菰䓁項為資生計者其閒土
著甚多亦有鄰省失業流寓之人均照保甲例
按戶編排責成地主並保長出具保結倘居住
星散不論棚數多寡自為一甲互相稽察又
議準廣東州縣民人有入山搭寮取香舂粉砍
柴燒炭為業者照保甲例編排每寮給牌一張
令寮人互相保結擇老成謹慎者為寮長寮戶
聽其鈐束遇有遷移加增寮長及互結之人將
牌赴縣更正倘窩藏姦宄容隠不報者發覺連
坐營汛官弁每月撥兵廵察一次不許生事擾
累内有未經報官搭寮居住者即送文職官察
審如漫不經心約束以致窩蔵姦匪者照例議
處八年奏準山西陜西邊外蒙古地方種地
民人甚多姦良難分即於種地民人内擇其誠
實者每堡設立牌頭四名總甲一名令其稽察
十二年題準浙江玉環山管轄島嶴所有居
住民人一例編立保甲並分别是農是漁不許
溷雜十三年覆準山西陜西邊外設立牌頭
總甲令其稽察姦匪如有罪犯逃往蒙古地方
行竊並情有可疑之人即禀報該管官觧回原
籍該管官於春秋二季取具牌頭總甲並無容
隠甘結注册
一緝盗順治初年定武職各官諱盗不報者革
職又題準營汛官弁能獲大盗窩家者紀錄
二次獲小盗窩家督撫提鎮酌量給賞如不實
力察訪别經獲盗供出窩家將該管專汛官罰
俸一年十八年題準山海大盗千百成羣攻
䧟城池官弁臨陣敗遁該督撫提鎮題參照律
治罪又題準鎮店路塗被盗刦失餉鞘將護
送營汛官弁革職康熙四年題準盗案疎防
將經制專汛官題參不得以外委官題參塞責
五年議準營汛官弁遇有盗案繫殺人刦物
者務訊問明白一面追捕一面申報該管之上
司以便通行緝拏若不申報或借名擒勦殺害
良民者該官弁革職提問該提鎮於此䓁劣員
不申報總督及總督不即題參者總兵官降一
級留任提督罰俸一年總督交吏部議處如無
總督省分聽提督題參無提督省分聽總兵官
題參又議準盗案失事限年緝拏各官若將
未獲盗犯捏報死故者革職兼轄官不詳察轉
報者罸俸一年督撫提鎮不詳察具題者罰俸
六月七年議準城内被盗刦掠殺傷官民並
搶奪倉庫獄囚者專汛官住俸限一年緝拏全
獲開復限滿一名不獲降一級調用獲未全者
降一級留任再限一年緝拏全獲開復如仍未
全獲但能獲過半者再降一級留任未獲盗犯
照案緝拏全獲開復如二年限滿獲盗尚不及
半降二級調用若能於一月内獲盗一半者停
升未獲盜犯限一年緝拏全獲免議限滿仍不
全獲降一級留任未獲盗犯照案緝拏全獲開
復同城兼轄官皆照此例議處其同城副參等
官作統轄題參者照兼轄官例議處不同城兼
轄統轄官初參罰俸六月限一年緝拏限内獲
一半者免議未獲盜犯照案緝拏若限滿不獲
罰俸一年仍令照案緝拏同城提鎮罰俸六月
限一年督緝限滿不獲罰俸一年九年議準
姦細出入境内專汛官不能察拏者降四級調
用兼轄官降二級調用十年題準總督題參
盜案本省限四月兼管省分限六月廵撫提鎮
題參盜案限四月均以失事之日為始扣算具
題如有逾限專責具題之督撫提鎮計月處分
不分坐屬官十一年題準盜賊偽稱名號侵
犯城池者事屬叛逆專汛兼轄各官皆革職總
兵官降二級調用提督降二級戴罪圖功若盜
賊聚集一二百人竪旗放礟焚燬鄉村搶刦擄
殺者專汛官革職兼轄官降二級調用總兵官
降二級提督降一級皆戴罪圖功聚集六七十
人焚燬鄉村搶刦擄殺者專汛官革職兼轄官
降二級總兵官降一級皆戴罪圖功提督罰俸
一年至盜賊聚集地方鄰近之提鎮並駐防官
及副參游各官不親領兵勦滅止差守備千把
總末弁前往者各降二級調用其專汛兼轄統
轄各官聞有盜賊聚集不遞行申報者皆革職
督撫提鎮聞報不遣官兵會勦以致賊勢蔓延
官兵失利者皆降三級調用若有此等盗賊竊
發即能勦撫淨盡者皆免議又議準地方道
路村莊被盗失事其設有墩舖防兵者專汛官
住俸限一年緝拏兼轄官罰俸六月限一年督
緝限滿不獲專汛官降一級留任再限一年緝
拏兼轄官罰俸一年盜犯照案緝拏三限不獲
專汛官仍留任再限一年緝拏如再不獲降一
級調用若繫偏僻村莊曠野道路向未設有墩
舖防兵者專汛官停升兼轄官罰俸三月皆限
一年緝拏限滿不獲專汛官罰俸一年再限一
年緝拏兼轄官罰俸六月三限不獲專汛官罰
俸二年再限一年緝拏四限不獲專汛官降一
級留任盜犯照案緝拏其副參等官作統轄題
參者照兼轄官例議處若兼轄統轄官獲盗一
半者免議專汛官獲盗過半兼獲盜首窩家者
亦免議至失事地方有無墩舖防兵該督撫提
鎮於題參本内聲明以便分别察議又議準
道路村莊被盗失事無論有無墩舖防兵提鎮
皆不議處又議準奉差及赴任官員被盗失
事無護送官兵者專汛兼轄官照地方被盜失
事例議處有護送官兵者若在該管地方又繫
所屬官兵護送將專汛官降二級調用兼轄官
降一級留任統轄官罰俸一年若被殺擄無護
送官兵者專汛官降二級調用兼轄官降一級
留任統轄官罰俸一年有護送官兵者專汛官
革職兼轄官降二級調用統轄官降一級留任
又題準盗賊行刦事主於本日或次日據實
呈報該管官不即接受或接受不即申報及接
受呈報不即緝拏或追及盗賊不能擒獲致令
脱逃或不親身追捕止差弁兵前往者皆革職
若事主二三日呈報者盗賊已經遠遁止照地
方被盜失事例議處至附近營汛各官事主呈
報不即接受者革職如以非本管營汛不即緝
拏或追及盜賊不能擒獲致令脱逃或不親身
追捕止差弁兵前往者降一級調用其盗賊經
過營汛該管官止追出界外不能緝拏及不親
率官兵追捕止差弁兵前往者降一級留任該
督撫提鎮於題參疎防本内將各官曾否接受
申報及曾否親身追捕情由聲明如含糊隐飾
後經察出將具題之督撫提鎮罰俸一年又
題準盗案疎防不將經制專汛官職名開報僅
以外委開報者開報官降二級調用轉報官降
一級留任具題官罰俸一年又題準各標協
中軍官經管錢糧不作兼轄若失事繫該員營
汛地方者仍照例題參疎防又題準盗案失
事因公出境之官皆免議十五年題準該管
營汛内遇有盗案彼此推諉不報皆照諱盗例
議處如已經申報復又推諉者推諉官降一級
調用轉詳官罰俸一年二十一年議準
京城廵捕營有搶奪路行婦女及以藥物邪術迷
拐男婦子女者失察專汛官罰俸一年兼轄官
罰俸六月有匿名揭帖黏貼通衢專汛官不察
拏者罰俸一年兼轄官罰俸六月三十二年
奉
旨官弁兵丁有擒拏盗賊中傷及傷亡者皆照陣傷陣
亡例分别䘏賞三十五年覆準盗案處分有加級
紀錄者皆準抵銷若於限年緝獲之後捐有加
級紀錄者不準抵銷三十六年議準督撫提
鎮題報盗案將獲盗月日備載本内如不開明
具題者罰俸一年三十七年議準盗案均於
限内題參疎防其有強竊仇盗疑似未明者限
内報部存案竢文職審明如實繫被盗即將疎
防各官察參照例議處四十一年議準近京
地方被盗失事不先報地方官徑自報部遷延
時日致盗逃脱者槩不準行又議準
京城廵捕營地方竊賊揠門掘壁偷竊財物在該
管營汛内拏獲或經别管營汛官兵拏獲者免
議若經民人拏獲送究者將該管官罰俸三月
又議準
京城前三門關廂内被盗失事將專汛守備兼轄
參將游擊皆降二級留任仍罰俸一年該汛千
把總送部各責四十板馬步兵各責四十板皆
限一年緝拏不獲專汛兼轄各官皆降三級調
用千把總革職兵丁革糧送刑部枷四十日責
四十板盗犯交與接任官限一年緝拏又覆
準
京城前三門關廂内盗賊白晝搶奪財物傷人致
死該管營汛官弁當時全獲及一月内全獲者
免議一月内獲一半者專汛官罰俸一年兼轄
官罰俸六月如一月内無獲專汛官降二級調
用兼轄官降一級調用加級紀錄不準抵銷盗
賊交接任官照案緝拏該汛兵責四十板直省
城内盗賊白晝搶奪財物傷人致死該管營汛
各官照城内被盗失事例議處又題準盗賊
潛匿居住該管地方不能察拏别經被獲供出
從前居住地方將該管專汛官降二級調用兼
轄官同城者降一級調用不同城者降一級留
任統轄官亦降一級留任四十二年議準
京師五城地方光棍借端挾詐勒騙錢財攪擾市
肆行兇者責成廵捕營官弁察拏如知情不察
拏者革職得財私放捏稱逃脱者革職同兵皆
交刑部治罪失察者將該管參將游擊各罰俸
一年守備千總把總各降一級調用至守備千
總把總拏獲光棍不即送參將游擊衙門參將
游擊不即送步軍統領者皆罰俸一年統領不
速審結經稽察御史參奏按遲延月日議處
又議準王公大臣官員等家人領本生理霸占
關津要地倚勢網利不令商民貿易挾制有司
干與辭訟肆行不法及民人借貸王公大臣官
員等銀指名貿易欺凌地方該管專汛官不察
拏者革職兼轄官降一級調用統轄官罰俸一
年至有此等霸占之事差官訪察仍復徇隐不
據實申報者革職四十三年議準守備不作
兼轄至水師守備有帶兵輪防哨廵之責盗案
疎防同參游一例議處四十五年覆準老瓜
賊肆行不法營汛官弁差兵在該管地方晝夜
更番廵緝如不實力廵緝責四十板知情故縱
者照窩藏容隐例治罪能拏獲並出首者照拏
獲鄰境盗賊例給賞如營汛官弁不能稽察致
兵懈於廵緝降一級調用若能拏獲别汛老瓜
賊照拏獲鄰境盗賊例議叙又議準道路掩
埋無主身屍有被勒戳傷形跡繫老瓜賊謀害
察驗確實將專汛兼轄統轄官題參疎防照地
方被盗失事設有墩舖防兵之例議處倘濫以
仇盗未明詳請立案者照諱盗例議處五十
一年議準
京城前三門關廂内被盗失事一年内獲盗一半
者專兼各官皆免議如一年内獲不及半專兼
各官仍照例議處五十二年議準官員兵丁
有擒拏盗賊中傷平復能當差者仍照陣傷例
給賞若中傷殘廢不能復當差者照八旗兵丁
例給與半分身價雍正元年議準直隸四路
捕盗同知地方被盗失事捕盗千把總於失盗
之日即住俸停升一年限滿不獲責二十棍全
獲開復如該汛地方三年並無盗案或三年内
凡有盗案均能全獲者該督察明具題將千把
總不論俸滿以應升之官即用又議準廣東
將軍督撫提鎮標下官弁有貼防地方者若附
近村莊河道失事將貼防官弁并參照專汛一
例議處又議準地方不逞之徒㰱血結盟為
盗專汛官不察拏者革職提問如平日失察一
遇發覺即能擒獲者免議二年議準失事隐
諱不報或以強為竊以多為少賄囑事主通同
隐諱者專汛官革職兼轄統轄官扶同隐諱者
降三級調用如止繫失察同城者降二級調用
不同城百里以内者降一級調用百里以外者
降一級留任提鎮知情者降一級留任失察者
罰俸一年均於題參本内將知情失察及同城
不同城並道里百里内外逐一聲明分别議處
如專汛官隐諱兼統各官察出申報者免議
三年議準盗案必有為首之人承緝專汛官務
獲盗首如盗首初限不獲雖獲盗過半仍罰俸
一年再限不獲罰俸二年三限不獲降一級留
任如盗首果繫病故有確據者準免議處若假
借别州縣所獲之盗指為本案盗首或先報盗
首脱逃後經審出仍在該地方隐匿或捏報盗
首病故後於别案發覺者假借隐匿捏報官照
諱盗例革職又議準承緝官能將一案盗犯
全獲者紀錄二次又議準營汛官弁能於一
月内拏獲鄰境失事案内盗首者加一級紀錄
一次拏獲夥盗者每一名紀錄一次一月以外
拏獲鄰境失事案内盗首者加一級拏獲夥盗
者每二名紀錄一次其兵丁繫一月以内拏獲
鄰境失事案内盗首者賞銀二十兩拏獲夥盗
者每名賞銀十兩一月以外拏獲鄰境失事案
内盗首者賞銀十兩拏獲夥盗者每三名賞銀
五兩均令原失事地方各官捐給若離任該督
撫提鎮捐給四年議準盗案實無窩家者即
於招内聲明若審有窩家承緝專汛官必獲盗
過半兼獲盗首窩家始免議處如限内止獲盗
首並獲盗過半而窩家不獲者仍照不獲盗首
例議處倘實有窩家因畏避處分將窩家刪除
者照諱盗例革職五年議準餉鞘被盗失事
地方專汛官革職留任限一年緝拏全獲開復
如限内獲盗過半兼獲盗首者仍留任緝拏倘
逾限一年獲不及半及雖獲半盗首未獲者革
任未獲盗犯交與接任官緝拏同城兼轄官住
俸限一年緝拏全獲開復限内不獲降一級調
用不同城兼轄官初參罰俸六月限一年緝拏
統轄官不論同城不同城皆照不同城兼轄官
例議處提鎮初參罰俸三月限一年督緝限滿
不獲罰俸六月盗犯照案緝拏若一經失事當
即獲盗過半兼獲盗首者專汛兼轄統轄官皆
免議或經營汛及州縣各官當即獲盗過半兼
獲盗首者專汛兼轄統轄官亦皆免議未獲盗
犯照案緝拏又議準解官押運餉鞘潛行小
路不由大道並不執票赴營汛挂號撥兵護送
者遇有失事該營汛官止照地方被盗失事例
議處六年議準
京城廵捕營有奉
旨緝拏要犯並關繫重大盗賊等犯脱逃經管應捕
之官城外者責成專汛官住俸限一年緝拏一
月内拏獲者免議一年限滿不獲降一級調用
犯人交接任官緝拏若非經管應捕之官能於
一月内拏獲者一名紀錄二次一月以外拏獲
者一名紀錄一次又議準地方被盗失事外
委千把總停其拔補限一年緝拏限滿不獲責
二十棍再限一年緝拏三限不獲革去頂帶仍
限一年緝拏四限不獲革去外委盗犯交與接
任官照案緝拏若能限内拏獲過半兼獲首窩
者免議獲盗過半首窩未獲者仍照例按限參
處又議準餉鞘到境如解官欲就小路行走
不遵營汛官弁勸阻該營汛官弁即詳報督撫
提鎮題參如希免護送聽其行走小路將該營
汛官弁罰俸一年其解官執票赴營汛挂號該
營汛官弁不照定數撥兵及所撥之兵中塗私
回者解官徑報該督撫題參將該營汛專管官
弁罰俸一年兵責革七年議準衙署被竊該
員據實申報者免議其承緝承審之文職仍照
竊賊例處分若諱匿不報將該員降一級留任
限一年緝拏獲賊開復一年限滿不獲降一級
調用八年議準城内及地方被盗失事該提
鎮照定限察取疎防職名開報總督題參無總
督省分該鎮開報提督題參無提督省分該管
兼轄統轄官開報該鎮題參如逾限不開報者
罰俸六月又議準前官諱盗之案接任官於
到任三月内察出揭報者免議如逾限不能察
出别經發覺將接任官革職留任接任兼轄官
同城者降一級留任不同城者罰俸一年到任
未及三月者免議接署官亦照此例議處又
議準前官去任未獲盗犯交與接緝官限一年
緝拏限滿不獲罰俸一年盗犯照案緝拏限内
但能獲盗雖不及半亦免議處獲過半者紀錄
二次全獲者紀錄三次若盗止二三名接緝官
於一年限内拏獲一半兼獲盗首及獲盗過半
者免其議處仍紀錄二次其僅獲一半盗首未
獲者止免議處毋庸議叙又議準盗賊遠颺
他省潛匿居住已有實據經失事地方官關移
察緝該管專汛官不實力協拏致令輾轉窩藏
鄰境者降二級調用九年議準衙署被盗失
事專汛兼轄統轄官皆照城内被盗失事例議
處又議準衙署被盗失事據實申報者該督
撫提鎮依限題參疎防照例議處諱盗不報者
革職仍留原任地方勒令出資懸賞與接任官
協同緝拏竢獲盗過半準其回籍十年議準
盗案疎防均照該督撫提鎮題本議結有應開
復者即準開復應議處者即行議處皆知照刑
部存案如題審覆覈之時有諱報捏報等弊將
專汛兼轄統轄官各照本例處分十一年議
準拏獲盗犯供出先次行刦之處審明即為行
察若事主已經呈報將專汛各官照諱盗例議
處事主未經呈報或失事未有實據者該督撫
提鎮取具專汛兼轄統轄各官並無諱盗印結
報部無庸察駮即照疎防例議處又議準諱
盗之案若盗全獲者各官皆免議十二年議
準竊賊一夥至十人以上雖不行強營汛官弁
不能察拏照強盗例以疎防例察參又議準
盗竊田野糓麥果菜及噐物無人看守者專兼
各官皆免察參十三年議準盗首未獲除見
在勒緝限内例應扣限察參者仍逐案察參外
至勒緝年限已滿照案緝拏後該督撫提鎮於
年終彙題將承緝接緝督緝各官一年内已獲
幾名未獲幾名詳晰聲明二三名不獲者罰俸
六月四五名不獲者罰俸九月六七名以上不
獲者罰俸一年又議準凡遇十人以上竊案
以獲犯訊供之日起限將疎防各官察參又
議準因公出境各官遇有盗案疎防及失察等
事該督撫提鎮將該員於何月日因何事公出
之處聲明報部如並未因公出境捏報規避處
分者革職徇情轉報官降二級調用其升遷降
調及有事故離任之人原任内遇有疎防失察
等事果繫因公出境接任官察明具詳督撫提
鎮報部倘不具詳誤將職名開送者罰俸一年
轉報官罰俸六月乾隆元年奏準
京師五城地方設立柵闌每處廵捕營撥步兵三
名看守每日定以二更為度不許夜行以防盗
賊除奉
旨差遣及部院衙門差遣外遇有延醫及生産嫁娶
行走之人並緊要等事有鐙籠者方許驗放如
無故夜行該兵拏獲於次日呈報該營解送步
軍統領衙門責十五板三年議準地方有光
棍結夥輪姦婦女孩童之案犯人逃脱不獲專
汛官照盗案例扣限四月察參其初參以後限
内仍不能獲將專兼各官皆照地方被盗失事
例分别議處倘專汛官諱匿不報及該上司徇
隐不參照諱盗例分别議處又議準地方有
兇徒結黨生事或雇募多人持械肆横該管專
汛官知情故縱者革職失察者降一級留任
又議準弁兵拏獲鄰境竊犯該管官察其所獲
多寡酌量記功鼓勵四年議準
京城廵捕營地方竊案止將專汛官議處兼轄官
免其參劾又議準盗入城内搶奪倉庫獄囚
者不同城之提鎮亦罰俸六月又議準承緝
接緝官能於照案緝拏之後年終彙題之先獲
盗三名以上者紀錄一次六七名以上者紀錄
二次督緝各官總計所屬之地方盗案一年内
獲盗不及一半者罰俸六月過半者紀錄一次
若承緝接緝督緝官一年内拏獲之數與不獲
之數相當功過相抵無庸議處議叙至彙題一
次之後即免重複參處盗犯照案緝拏又議
準官員該管營汛内有竊賊臨時拒捕傷人者
若賊無獲並雖獲賊為首及下手之人未獲者
將專汛兼轄各官題參疎防勒限緝拏照盗案
失事例分别議處其已獲為首及下手之人者
免參疎防未獲賊犯照案緝拏如於限内將案
内賊犯全獲者紀錄二次又議準道路村莊
盗賊白晝搶奪財物傷人致死若犯未獲及雖
獲犯而為首並下手之人未獲者該管營汛各
官照地方被盗失事例議處已獲為首及下手
之人雖夥黨未全獲者免參疎防六年奏準
京師五城廵捕營地方盗案於報官之日為始扣
限三月緝拏若逾限無獲都察院會同步軍統
領題參又奏準城内被盗失事外委千把總
初參停其拔補限一年緝拏限滿一名不獲革
退外委獲未全者革去頂帶再限一年緝拏全
獲開復獲過半者仍留外委未獲盗犯照案緝
拏全獲開復如二年限滿獲盗尚不及半革退
外委未獲盗犯交與接任官照案緝拏又奏
準被盗失事地方原未設有經制專汛官止令
外委廵防者督撫提鎮於本内聲明止將外委
官題參疎防又奏準兼轄官統計一年之内
所屬各員有拏獲鄰境盗犯議叙至加一級或
紀錄四次者由督撫提鎮察明咨部將兼轄官
紀錄一次再有多者照此遞加又奏準被盗
失事官員因公出境經該管上司委官署理營
務者遇有盗案該督撫提鎮於參本内聲明免
其承緝處分回任之後照接緝官例察議盗犯
照案緝拏若繫暫行差委未經委官署理營務
者仍照承緝官例察議又奏準署印官繫題
署咨署者照承緝官例察議若暫行委署者照
離任官例罰俸一年該督撫提鎮於題參本内
聲明分别察議又議準地方有仇盗未明之
案該管專汛官協同文職緝拏以呈報之日為
始限三月内訪察明白若不能察出仇盗實情
者罰俸三月仍限一年緝拏限滿不獲照文職
緝兇不力例議處八年題準
京城廵捕營地方緝案以失事之日起限四月緝
拏限内全獲及獲賊過半者免議限内無獲及
獲不及半者將專汛官住俸限一年緝拏竢全
獲或獲過半皆準開復若逾限不獲將專汛官
罰俸一年賊犯照案緝拏十年議準採生折
割之犯殘忍狠毒該營汛官弁有能拏獲正犯
者照拏獲鄰境首盗例議叙督緝之該管上司
照協同拏獲之例議叙如犯事地方不能察拏
經别營汛拏獲者將該管專汛及兼轄各官照
不實力編排保甲例分别議處若此等兇犯潛
匿該管營汛地方不能察拏或經人首告或經
别處關會該管營汛官並不察拏或捏稱並無
其人者照諱盗例革職十五年議準地方有
關涉叛逆之犯向例承緝督緝各官均限以三
年緝拏今減去一年將承緝之專汛官革職戴
罪限二年緝拏不獲降二級調用犯人照案緝
拏督緝之兼轄官降二級戴罪限二年緝拏不
獲降一級調用統轄總兵官罰俸一年其接緝
協緝各官以案發之日計筭如未滿二年停其
升轉緝拏竢滿二年將各官罰俸一年犯人照
案緝拏以上各官若遇有
恩赦免其處分承緝者仍停升轉照例勒限緝拏以
案發之日算起計滿三年開復接緝協緝者不
停升轉犯人照案緝拏十六年議準武職各
官緝盗是其專責地方一有盗案勒限緝拏不
獲議以降調惟是緝限未滿遇有事故離任者
向照離任官例罰俸一年完結以致限期屆滿
例應降調之人亦得借告請病假名色希圖倖
免嗣後武職及衛所各官承緝盗案除奉
特旨升調與迴避别補及别案革職降調丁憂治喪
等事離任者仍照離任官例處分至告請病假
並終養者如初參未獲例應住俸處分既輕為
期尚遠亦照離任官例議處外其二參三參例
應降一級留任者遇有病假終養離任即議以
補官日降一級留任三年開復四參例應降一
級調用者遇有病假終養離任即議以補官日
降一級調用該督撫提鎮將各該員因何事離
任之處於題咨内隨案聲明以憑覈議十七
年議準鄰境官弁有能拏獲發塜見屍為首兇
犯每名紀錄一次拏獲四名以上者加一級
一捕逃順治十一年議準衛所及營汛官弁獲
解八旗逃人十五名者加一級三十名者加二
級兼轄官視其所屬有獲解逃人三十名者加
一級六十名者加二級統轄總兵官所屬有獲
解逃人四十五名者加一級九十名者加二級
提督所屬有獲解逃人二百名者紀錄一次四
百名者加一級再有多者各照此遞加總以一
年一叙若不至加級紀錄之數者又并一年議
叙仍不足者將前一年獲解之數截去仍留一
年獲解之數於次年接算不準三年合算又
議準官員拏獲八旗逃人詳報總督提督給咨
遞解屬廵撫總兵官轄者詳報廵撫總兵官給
咨遞解該督撫提鎮均於每年四月内將所屬
官弁獲逃數目造具清册二本一送部備案一
送刑部竢刑部覈明咨部議叙康熙四十一
年議準
京城廵捕營守備千總把總拏獲八旗逃人至六
十名者加一級參將游擊督率屬員拏獲逃人
至百二十名者加一級再有多者照此遞加
又議準近京地方有賣身旗下之人原有房産
守分度日於民人並無擾累者許令居住原無
房産者均令伊主收回若倚仗賣身旗下恣意
横行把持武斷賭博姦滛窩盗勾逃訐訟作證
擾累民人者該管專汛官申報上司照逃人例
察拏送部治罪若仍容居住不行申報專汛官
罰俸一年兼轄官罰俸六月統轄官罰俸三月
乾隆三年議準八旗逃人居住衛所營汛地
方該管官並不察拏别經發覺捕獲察其居住
未過六月者免議已過六月者該管官降一級
留任過一年者降二級調用倘知情容留居住
不察拏者革職至兼轄官視其所屬二年内有
一官失察逃人者罰俸一年二官失察逃人者
降二級留任三官失察逃人者降二級調用統
轄總兵官所屬二年内有一官失察逃人者罰
俸九月二官失察逃人者罰俸一年三官失察
逃人者降一級留任四官失察逃人者降二級
留任五官失察逃人者降二級調用提督所屬
二年内有四官以下失察逃人者皆罰俸六月
五官以上失察逃人者降一級留任五年議
準駐防逃人居住地方營汛官弁接到該旗及
各衙門移會即差兵役協同拏獲者免議如不
差兵役協拏以致脱逃察繫居住六月以内者
將該員罰俸二年至失察居住過六月一年及
知情容留仍照例分别議處
一緝私順治年間定地方行使廢錢專汛官不
察拏者一起降二級調用二起降四級調用至
三起者革職康熙十七年題準大夥賣販私
鹽至十人以上帶有軍噐專汛官徇縱不拏者
革職兼轄官降二級調用失察者專汛官革職
留任兼轄官降二級留任皆限一年緝拏獲半
即準開復限滿不獲專汛官革任兼轄官降二
級調用其本汛雖未拏獲經别汛全獲亦免議
不全獲者仍照例議處又議準官弁一年内
拏獲十人以上帶有軍噐大夥私鹽者一起紀
錄一次二起紀錄二次三起加一級四起加二
級至五起者不論俸滿即升兼轄官視其所屬
一年内有拏獲三起者紀錄一次六起紀錄二
次九起加一級再有多者照此遞加三十九
年覆準私鹽拒捕能全獲者各官皆免議若夥
黨衆多不能全獲或獲二三名及兵被殺傷專
兼各官初參免其處分限一年緝拏限滿不獲
專汛官罰俸一年兼轄官罰俸六月統轄官罰
俸三月鹽犯照案緝拏四十四年議準小夥
販賣私鹽不及十人及十人以上不帶軍噐者
專汛官失察一次降二級二次降四級皆留任
至三次者革職兼轄官一次降一級二次降二
級三次降三級皆留任至四次者降三級調用
雍正三年議準地方私鑄錢及將制錢私燬
專汛官知情者革職治罪失察者一起降三級
調用二起革職兼轄官一起降一級二起降四
級皆調用至三起者革職統轄官一起降一級
二起降二級三起降三級皆調用至四起者革
職提鎮一起降一級二起降二級三起降三級
皆留任四起降四級調用至五起者革職如有
從前失察今能拏獲不論年月遠近免議文職
拏獲同城之武職並免議交界之所經别屬之
員拏獲者亦免議其拏獲私鑄私燬不論本管
及别屬地方一起紀錄一次二起紀錄二次三
起紀錄三次四起加一級又議準經紀舖戸
將私錢販賣攙和行使不察拏之專汛官一起
降三級調用二起革職兼轄官一起降二級留
任二起降四級調用至三起者革職統轄官一
起降一級二起降二級皆留任三起降三級調
用至四起者革職提鎮一起罰俸一年二起降
一級三起降二級皆留任四起降三級調用至
五起者革職船戸夾帶私錢押船官知情者革
職失察者降三級調用六年議準地方礦徒
私自聚集該管官知情隐匿者革職平日失察
及經發覺並不實力察拏以致全無捕獲者降
三級調用獲不及半者降二級留任限一年緝
拏全獲開復限滿僅獲半者降一級調用獲不
及半者降二級調用未獲之犯交與接任官照
案緝拏如一經發覺比即獲犯過半降一級留
任餘犯限一年緝拏全獲開復限滿仍止獲過
半者罰俸一年餘犯照案緝拏十年議準山
東山西河南等省出産硝黃有結夥私行販賣
者不論出産及經過地方失察之專汛官照失
察小夥私鹽例議處船戶夾帶者押船官照夾
帶私鹽例議處乾隆六年奏準失察小夥私
鹽降級留任各官限一年緝拏限滿無獲專汛
官罰俸一年兼轄官罰俸六月各帶所降之級
再限一年緝拏限滿無獲專汛官再罰俸一年
兼轄官再罰俸六月各帶所降之級鹽犯照案
緝拏十四年奏準天津阿城淮安儀徵等處
原繫産鹽地方該督撫轉飭地方營汛官弁於
糧船經過之時嚴行稽察舵丁水手應需食鹽
每船總不許出四十斤之外如不實力稽察以
致舵丁水手夾帶過四十斤以外者運官照例
議處該營汛官弁罰俸六月十六年議準各
省武職官弁經上司委辦鹽務即有緝私疏引
之責遇失察大小私鹽將承辦官照專汛例議
處總辦官照兼轄例議處如拏獲大夥私鹽照
所獲起數分别議叙
一禁賭原定官員賭博及開場容留賭博者皆
革職治罪雍正九年議準稽察屬官賭博專
汛官責之兼轄官兼轄官責之統轄官如明知
不揭參者别經發覺將稽察官降三級調用若
失察繫同城者降一級留任不同城者罰俸一
年察出揭參者免議又議準地方有製造賭
具之家不察拏者專汛官革職兼轄官革職留
任統轄官降一級留任若繫舊製賭具藏留在
家專汛官在任半年不察拏者降一級調用
又議準地方有製造賭具之家經官弁拏獲察
繫新製未及半年者專汛官加二級兼轄官加
一級統轄官紀錄二次又議準地方有描畫
紙牌之家不察拏者專汛官降二級調用兼轄
官降二級留任統轄官罰俸一年若將描畫紙
牌出境販賣販賣地方專汛官不察禁者罰俸
三月拏獲之員照拏獲賭具例議叙又議準
本汛有製造賭具之家經别處訪聞察拏本汛
協同拏獲或本汛有製造賭具之人攜往别處
販賣經本汛訪聞察拏而彼處協同拏獲者此
等協拏情由由拏獲之人申報該督撫察覈於
疏内聲明皆免失察處分六年奏準專汛官
失察民人賭博者每案罰俸一月又奏準民
人賭博專汛官能察拏及經同城文武官察拏
者免議因公他出者亦免議又議準拏獲賭
具之人隨本案議叙其該管兼轄統轄官統竢
察明所屬一年内别無失察製造賭具及舊製
賭具販賣賭具與失察賭博等事將所屬拏獲
賭具之案於歲終彙册報部分别起數議叙如
所屬一年之内但有一案失察者將别案拏獲
賭具槩不準議叙如屬官有失察等案該管兼
轄統轄官皆察出揭參者將揭參之官仍按起
數議叙倘兼轄統轄官因所屬拏獲賭具希圖
議叙將該屬别案失察徇隐不報者降二級調
用十一年議準官員拏獲賭具繫武職拏獲
免同城文職處分文職拏獲免同城武職處分
若經接壤鄰境拏獲其製造賭具地方之該管
官繫失察未過半年者免議至並非接壤鄰境
及失察已過半年者如曾經差人協拏免議未
經差人協拏者仍照例議處又議準後任官
拏獲造賣賭具之人其前任官如失察未及半
年離任者免議失察已過半年者仍照例議處
若將失察已過半年之前任官捏報未及半年
改移日月代為掩飾者除將該員拏獲之案不
準議叙外仍降一級調用未經察出之兼轄官
罰俸一年統轄官罰俸六月能察出者免議至
拏獲之後接任官到任半年以内因賭博發覺
究出製造賭具或舊存牌版刷印不過半年即
能拏獲者均準議叙其應議處議叙各官該督
撫察明前後官到任離任日期均於題咨内聲
明又議準官員將鄰境新製賭具未及半年
之案協同拏獲者每起紀錄一次至四起者加
一級同屬該管上司管轄者上司功過相抵不
準議叙十二年議準失察賭博之專汛官於
照例議處時將該員從前拏獲賭具議叙之加
級紀錄悉行注銷如該員已經數任後有失察
賭博之案將前任内拏獲賭具議叙之加級紀
錄一并注銷其該管各上司除因所屬别員拏
獲賭具議叙之加級紀錄不必注銷外如因失
察賭博之屬官從前拏獲賭具同案議叙之加
級紀錄亦悉行注銷若該員失察賭博時該上
司先已離任或該員調任别省其失察之處已
與原上司無涉所有該上司從前因該員議叙
之加級紀錄免其注銷至上司本身失察賭博
仍將從前所有自行拏獲賭具議叙之加級紀
錄並因屬官拏獲賭具議叙之加級紀錄悉行
注銷其失察製造賭具舊製賭具並販賣賭具
等案皆照此例十三年覆準拏獲賭具如繫
舊製存留或雖新製而失察已過半年止免失
察處分不準議叙倘將舊製存留賭具捏報新
製及失察已過半年而捏報在半年以内者將
捏報官降二級調用濫行轉報之兼轄官降一
級調用不加詳察之統轄官罰俸一年至兼轄
統轄各官能將捏報情由察出揭參者其本案
如兼轄統轄例應議叙即將揭參之兼轄統轄
官照例議叙如例不應議叙既能揭參準免議
處乾隆五年議準官員同城拏獲製造賭具
者不分文武將首緝之人加二級協拏之人紀
錄二次首緝兼轄統轄官照例議叙協拏之兼
轄統轄官不準議叙此等協拏情由拏獲之人
申報督撫察覈於題咨内聲明分别議叙若並
未協拏捏報協拏者革職扶同捏報之兼轄官
降二級調用統轄官罰俸一年提鎮罰俸六月
若兼轄官據詳轉報並非有心扶同者罰俸一
年如地方有造賣賭具之人該專汛官漫無覺
察經兼轄統轄官拏獲者將失察之人議處拏
獲之人照例議叙九年議準拏獲賭具議叙
不論文武每案止準首緝一人協拏一人如有
以三四人題請濫邀議叙者除不議叙外仍將
題請官照例議處十四年奏準地方有製造
賭具之家經營汛官弁於半年内拏獲者因其
可以搜察銷燬拔本清源自應照例優叙若繫
拏獲經過販賣之賭具與拏獲製造者有間止
將首緝之人加一級協拏之人紀錄一次其該
管兼轄統轄官於歲終彙册報部察明所屬有
議叙加一級者兼轄官紀錄二次統轄官紀錄
一次
廵防
一海外廵防康熙二十八年議準水師總兵官
不親身出洋督率官兵廵哨者照規避例革職
四十三年覆準廣東沿海地方以千把總會
哨副參游每月分廵總兵官於每年春秋二季
出洋總廵四十七年覆準江南蘇松狼山兩
鎮各於本管洋面親身總廵每歲一輪將出洋
回汛日期呈報該督提察覈又覆準浙江定
海温州黃巖三鎮出洋總廵每年定於二月初
一日起至九月底止五十年
諭朕於水陸兵丁年久深悉其情事船至海洋必竢風
候若不候時不察風汛而欲強行必至兵船同損官
兵皆繫朕歴年養育之人如遇有賊自應效死若無
賊而徒以廵哨受傷實為可惜該總兵官須留意於
此大加謹慎欽此五十一年議準海洋廵哨官弁
盤獲形迹可疑之船如人數與執照不符並貨
物與税單不符者限三日内稽察明白如繫賊
船交與地方官審究果繫商船即速放行申報
該上司存案如以賊船作為商船釋放或以商
船作為賊船故意稽遲擾害者皆革職索取財
物者革職提問該上司察出揭參者免議如釋
放賊船該上司失察者照失察諱盗例議處稽
遲擾害商船該上司失察者照失察誣良為盗
例議處五十三年覆準各營廵哨船刊刻某
營某字某號舵工水手人等各給與腰牌備書
姓名年貌籍貫又覆準山東與
盛京對峙水師官兵各廵本管洋面金州之鐵山
舊旅順新旅順海帽坨蛇山島並頭雙島虎坪
島筩子溝天橋厰菊花島等處皆繫
盛京所屬令該將軍委撥官兵廵哨北隍城島南
隍城島欽島砣磯島黑山島廟島長山島小竹
島大竹島至直隸交界武定營等處止並成山
頭八家口之罘島崆峒島養馬島至江南交界
等處止皆繫山東所屬令登州總兵官委撥官
兵廵哨至鐵山與隍城島中間相隔一百八十
餘里其中並無泊船之所自鐵山起九十里之
内
盛京官兵廵哨自隍城島起九十里之内山東官
兵廵哨如遇失事各照地界題參又覆準官
弁駕船廵哨如船被賊焚刦者革職提問船仍
著落賠補若實繫遭風擊碎該管上司察明出
結詳報該督撫提鎮保題免其賠補動支錢糧
修造倘有捏報情弊將該官弁革職提問濫出
結之該上司革職保題之督撫提鎮降一級留
任五十五年覆準福建水師提標五營澎湖
水師二營臺灣水師三營分撥兵船各書本營
旗號每月會哨一次彼此交旗為驗如由西路
去者提標哨至澎湖交旗澎湖哨至臺灣交旗
皆送臺灣鎮察驗由東路來者臺灣哨至澎湖
交旗澎湖哨至廈門交旗皆送提督察驗如某
月無旗交驗遇有失事照例題參五十六年
覆準福建臺澎兩協副將歲率三船親身出洋
總廵各本管洋面兩協游守分廵各本汛洋面
海壇金門二鎮各分疆界為南北總廵每歲提
標撥出十船以六船歸廵哨南洋總兵官調度
四船歸廵哨北洋總兵官調度其臺澎二協副
將金門海壇總兵官均於二月初一日起至九
月底止期滿徹回至各營分廵官兵挨次更換
如遇失事各照例題參五十七年覆準廣東
南澳屬閩粤交界瓊州孤懸海外南澳總兵官
及瓊州水師副將各率營員專廵各本營洋面
自南澳以西平海營以東分為東路以碣石鎮
總兵官澄海協副將輪為總廵率領鎮協標員
及海門逹濠平海各營員為分廵自大鵬營以
西廣海寨以東分為中路以虎門香山二協副
將輪為總廵率領二協營員及大鵬廣海各營
員為分廵自春江協以西龍門協以東分為西
路以春江龍門二協副將輪為總廵率領二協
營員及電白吳川海安硇洲各營員為分廵共
分為三路每年分為兩班廵察如遇失事照例
題參雍正三年議準官弁出海廵哨如有洋
面失事隐諱不報者該將軍督提訪實題參革
職四年題準直隸天津水師官兵於四月起
至九月止駕船出洋廵哨八年議準福建浙
江廵哨官兵船挨次兩月更換如風潮不順到
汛愆期統竢陸續到汛交代具報該上司察覈
遇有參處之案憑報文内職名揭參又議準
各省沿海營汛原分水陸水師惟在大洋遊廵
其陸路濱海塗岸潮退膠淺為水師廵船之所
不到其中各色小艇隨潮飄泊或有時載違禁
貨物甚至乘機偷刦此等所在設立小號廵船
九年議準凡廵海船於未出口之前取同船
兵丁不敢搶物為匪連名甘結在船該管官加
結申送該上司存案回哨日仍取同船兵丁在
洋並無搶物為匪扶同隐匿事發願甘並坐甘
結送該上司察覈如弁兵在洋搶奪商人財物
該管官不繫同船失於覺察照失察營兵為盗
例議處若通同庇匿革職提問督撫提鎮不題
參者照徇庇例議處十二年奏準沿海外洋
凡官兵廵哨及因公差委如有遭風受困沒水
登岸幸獲生全者官準軍功加一級外委於補
官日加級兵丁並食名糧之舵工水手皆照軍
功頭等傷例給賞其或飄沒身故者官以見在
職任照陣亡例分别廕贈給與祭葬銀外委及
兵丁並食糧之舵工水手亦照陣亡例分别給
與祭葬銀其奉調考驗之官弁兵丁照軍功例
各減一等凡船内舵工水手有被淹身故者如
繫雇募之人照軍功二等傷例予䘏其擊碎之
船槩免賠補若繫在内洋廵哨因公差委及停
泊海口島嶼等處或修造戰船遭風擊碎亦免
賠補其遭風受困幸獲生全者官準軍功紀錄
二次外委於得官日紀錄兵丁人等照軍功二
等傷例減半給賞其飄没身故者官照陣亡例
減一等分别廕贈減半給祭葬銀外委及兵丁
人等亦照陣亡例減半給與祭葬銀至應給祭
葬銀如無妻子親屬領受者給銀二兩該督撫
提鎮遣官致祭其在黃河大江洞庭洪澤等湖
皆繫危險地方官兵因公差委及領運弁丁下
埽人等遭風受困或幸獲生全或漂没身故所
有加級紀錄廕贈䘏賞皆照外洋之例行此内
旗丁與步兵同十三年覆準福建南澳鎮左
營及金門鎮之銅山洋汛歸南澳鎮廵察每年
上班廵期委右營守備與廣東鎮協會哨左營
游擊與海壇金門兩鎮會哨該總兵官駐鎮彈
壓下班廵期委右營游擊出廵總兵官親率兵
船與兩鎮會哨以左營游擊留營彈壓乾隆
元年覆準廣東西路洋面分為上下二路自春
江至電白吳川硇洲為上路上班以春江協副
將為總廵下班以吳川營游擊為總廵率領春
江電白吳川硇洲各營員為分廵均於放雞洋
面會廵至硇洲一帶自海安至龍門為下路上
班以海安營游擊為總廵下班以龍門協副將
為總廵率領海安龍門各營員為分廵均於瓊
州洋面會廵所屬一帶至上路之電白營游擊
上班隨廵聽春江協副將統領電白營守備下
班隨廵聽吳川營游擊統領如遇本營洋面失
事分别題參十二年奏準江南海洋每年二
月至九月蘇松鎮標中左右竒四營之游守八
人分為四班每營游擊各廵兩月各營守備與
游擊錯綜換班每人隨游擊分廵兩月川沙吳
淞二營之參將守備共四人每人分廵兩月未
輪班之各營委撥弁兵駕舟隨廵至於十月至
正月令鎮標四營川吳二營每營各管二十日
如有失事將分管之營題參該鎮總兵官仍親
身廵察所有出洋回汛日期報督提稽考狼山
鎮標於二月初一日起右營游擊率領中左右
三營官兵在於内外洋面廵哨至九月底期滿
回營該鎮總兵官亦親身廵察將出洋回汛日
期報督提稽考十七年議準山東省登州鎮
水師每年五六七八月間官兵出洋南北東三
汛各在該管地界彼此往來廵防其沿海陸路
營汛亦令不時瞭望不許怠惰推諉又議準
江南省蘇松狼山二鎮各有所管洋面皆繫一
望汪洋並無島澳可收僅能暫時寄碇每年分
委將備輪班出廵飭發令箭逐汛交傳設立印
簿填明接到月日仍令該鎮總兵官不時出洋
上下梭織廵察又覆準福建省海壇鎮於三
月初一九月初一日與金門鎮會哨於涵頭港
五月十五日與浙江温州鎮會哨於鎮下關金
門鎮於三月初一九月初一日與海壇鎮會哨
於涵頭港六月十五日與南澚鎮會哨於銅山
大澳南澳鎮於六月十五日與金門鎮會哨於
銅山大澚會哨之期總督豫遣標員前往指定
處所等候如兩鎮同時並集即取聯銜印文繳
送或一鎮先到點驗兵船取具印文先行繳報
即準開行一鎮後到别取印文繳送總以兩鎮
赴指定處所為準如遲至半月以後不到者察
繫無故偷安即行參處至分廵洋汛相離本不
甚遠一月會哨一次該鎮總兵官差員取結通
報如有違誤即行揭參若徇隐及失察者一并
參處又覆準浙江省定海鎮於三月十五九
月十五日與黃巖鎮會哨於健跳汛屬之九龍
港五月十五日與江南崇明鎮會哨於大羊山
黃巖鎮於三月初一九月初一日與温州鎮會
哨於沙角山三月十五九月十五日與定海鎮
會哨於九龍港温州鎮於三月初一九月初一
日與黃巖鎮會哨於沙角山五月十五日與福
建海壇鎮會哨於鎮下關其會哨之期總督豫
遣標員前往指定處所等候及兩鎮出具印文
繳送之處均照福建之例行又覆準廣東省
水師各營總廵指地定期會哨如同時並集聯
銜具文通報倘因風信不便先後參差先到者
即具文通報廵回本路洋面後到者亦於到日
具文通報廵回本路洋面至分廵各官每月與
上下鄰境會哨一次或先西後東或先東後西
豫為酌定一經會合即聯銜通報如有懈怠捏
飾即令總廵官揭參
一内河廵防雍正七年覆準四川自巫山至三
江口綿亘二千餘里所有一帶水塘設立廵船
交與汛官更番廵哨該管官弁不時稽察十
年議準江南江西沿江營汛官弁上下往來廵
緝每月彼此會哨二次對換令箭為憑將會哨
日期報明督撫提鎮稽考分廵之上再設總廵
狼山總兵官每月委官二人東廵至廖角觜西
廵至京口京口將軍每月委官二人東廵至狼
山西廵至江寧江寧將軍每月委官二人東廵
至京口江南總督每月委官一人西廵至安慶
安慶廵撫每月委官二人東廵至江寧西廵至
江西交界江西南昌總兵官九江副將每月各
委官一人廵至江南交界九江副將每月委官
一人廵至湖廣交界所到日期皆報明督撫提
鎮稽考倘不按期接界會廵將委出廵哨官降
一級調用兵丁責革又議準湖廣興國道士
洑二營東廵至江西交界西廵與武昌城守營
會哨武昌城守營與岳州營上下往來廵緝會
哨施州營東廵與岳州營會哨西廵至四川交
界其報明督撫提鎮及不按期接界會廵處分
悉照兩江之例行又議準各省江河中流要
處一例設立廵船官兵往來游廵其船造入該
營交代册内遇有盗案照海洋行船被刦例議
處
一緝捕海盗順治初年定沿海督撫提鎮嚴飭
官弁及内地所屬地方官將海盗立法擒拏務
期净盡如果無海盗令該管各官按季具結申
督撫提鎮報部倘出結之後此等海盗經别汛
拏獲供出從前潛匿所在將供出之該管汛口
地方官降二級調用康熙十一年題準海盗
侵犯城池殺傷兵民專汛兼轄各官皆革職鎮
守總兵官降二級調用提督降二級戴罪圖功
焚燬鄉村刦虜男婦殺傷兵民者專汛官革職
兼轄官降二級調用鎮守總兵官降二級提督
降一級皆戴罪圖功若兼轄各官聞報退縮不
前往緝拏者革職提鎮聞報不即領兵會𠞰者
降二級調用盗船飄突奪虜同往追緝官不相
救援率師徑返以致官兵損傷者革職提問專
汛官降二級兼轄官降一級皆戴罪圖功提鎮
罰俸一年海盗乘夜入城殺傷兵民專汛官擊
盗受傷盗即退遁者專汛官仍降二級兼轄統
轄官仍各降一級皆戴罪圖功四十六年題
準江浙閩廣海洋行船被盗無論内外洋面將
分廵委廵兼轄官各降一級留任總廵統轄官
各罰俸一年盗限一年緝拏不獲將分廵委廵
兼轄官各降一級調用總廵統轄官各降一級
罰俸一年如被盗地方有專汛之官照分廵官
例議處其廵哨期内本汛並無失事别能拏獲
海盗一船者將專汛分廵委廵兼轄官各紀錄
一次拏獲二船者將專汛分廵委廵兼轄官各
紀錄二次總廵統轄各官紀錄一次拏獲再多
者照數遞加五十三年議準
盛京海洋以佐領防禦驍騎校為分廵協領為總
廵如有行船被盗由該將軍題參將分廵總廵
各官照江浙閩廣之例議處五十五年議準
海洋緝盗較陸地倍難無論内外洋面但能獲
一半者各官皆免議處五十六年議準山東
海洋行船被盗照江浙閩廣之例議處又議
準山東登州南汛失事以分廵千把為專汛膠
州游擊為兼轄北汛失事以分廵千把為專汛
登州守備為兼轄東汛失事以分廵千把為專
汛成山守備為兼轄雍正三年議準洋面失
事廵哨各官恐嚇賄囑不行通報者照諱盗例
議處七年議準盗從外洋咎在出洋廵哨之
官將守口官免議至外洋行劫之後散夥登岸
溷冒入口守口官弁失於覺察者罰俸一年其
有盗由海口内奪船出洋行劫將失察守口官
弁降一級留任盗犯限一年緝拏全獲開復限
滿不獲照所降之級調用若本案盗犯經别汛
拏獲定以三年之内有能拏獲别汛盗船或本
汛並無失事者該督撫具題準其開復八年
議準廣東將軍總督提鎮各標輪撥官兵駕船
游廵附近河道遇有失事在廵能獲盗過半者
免其議處若疎防四月限期未滿先已回營盗
尚無獲將游廵官照離任官例議處接廵之官
能將盗犯拏獲照接緝官例議叙不獲亦照接
緝例議處皆免限年緝拏其盗犯令該地方專
汛官承緝接緝至陸路於每年八月起至次年
二月止亦輪撥官兵裹糧游廵不許擾累遇有
失事亦照河道游廵例議處十三年議準海
洋接緝盗案之官如繫兩月三月一輪廵哨者
初次廵期不獲記過圖功下次輪廵仍不獲罰
俸三月繫四月一輪廵哨者初次廵期不獲亦
記過圖功下次輪廵仍不獲罰俸六月在洋廵
緝半年者回哨無獲罰俸六月一年在洋偵捕
者限滿不獲罰俸一年盗犯皆照案緝拏乾
隆六年奏準海洋接緝官如限内但能獲盗雖
不及半皆免處分若能拏獲盗首夥盗者照陸
路接緝獲盗例分别議叙
一廵哨各船順治初年定戰船哨船以新造之
年為始三年小修五年大修十年拆造若未經
屆期詳請修造者出詳官降二級調用轉報官
降一級調用具題官罰俸一年又議準武官
看守戰船損壊二船者降二級留任三四船者
降二級調用五六船者降四級調用七船以上
者革職該督撫提鎮仍不時委副參等官廵察
其官兵所乘之船若未戰以先既戰以後閒住
之時即交督戰官看守統兵大員不時委官廵
察如有損壊竢凱旋日將看守官亦照前例議
處康熙二十九年題準外海戰船哨船自新
造之年為始閱三年小修小修後三年大修大
修後三年尚堪修理應用者仍令大修如不堪
修理題明拆造内河戰船哨船自新造之年為
始閱三年小修小修後五年大修大修後三年
仍行小修小修後三年尚堪修理應用者仍令
大修如不堪修理題明拆造四十二年覆準
沿海各營汛有島有嶼應分定船數以備官弁
駐守游廵直隸外海趕繒船八(天津駐防左營)
盛京趕繒船六(旅順水師營)山東外海趕繒船十(登州)
(鎮標前營八成山汛二)小脚船十有二(登州鎮標前營八成山汛四)雙
篷艍船二(成山汛)江南外海趕繒船二十有六
(蘇松鎮標中左右及竒兵營各五狼山鎮標右營六)沙船三十有五(蘇松鎮標)
(中左右及竒兵營各七狼山鎮標右營一川沙吳淞營各三)快哨船四(蘇松鎮標)
(中左右及竒兵營各一)唬船七(狼山鎮標右營四掘港營三)廵船三(川沙)
(營)水艍船二(川沙營)犁繒船二(川沙營)艍犁船四(吳淞)
(營)内河趕繒船四(狼山鎮標中左營各一東海營二)沙船三十
有五(提標右營三狼山鎮標中營一左營二瀏河福山東海泰州營各四廟灣佃湖營各)
(三鹽城小關營各二太湖左營二右營一)唬船三十有四(狼山鎮標中左營各)
(三廟灣營三佃湖鹽城瓜州東海營各二小關營一太湖協左右營各八)哨船八(提標)
(右營四瀏河鹽城營各二)廵船七十有二(提標右營十有六太湖協左營二十)
(四右營十有二福山營十有六佃湖鹽城營各四)快船九(太湖左營四右營三小關)
(營二)四櫓哨船一(提標右營)沙唬船十有六(京口左營十右營六)
艍犁沙船七十有六(京口水師營)江西内河沙船
八(南湖水師營)唬船三十有八(南昌水師營十南湖水師營二十三鄱湖)
(水師營五)福建外海趕繒船一百五十有一(督標水師)
(營二水師提標中右營各六左前後營各八金門鎮標左營八右營七海壇鎮標左右營各十)
(南澳鎮標左營八閩安協左右營各五烽火門四銅山營六臺灣水師協中右營各十左營八)
(澎湖協左右營各十淡水營二)艍船一百三十有一(水師提標中右營各)
(七左前後營各六金門鎮標左右營各九海壇鎮標左營六右營七南澳鎮標左營五閩安協)
(左右營各六烽火門九銅山營十臺灣水師協中右營各六左營四澎湖協左右營各八)平
底船二十(海壇鎮標左右營各三南澳鎮標左營二臺灣水師協中右營各三左營)
(六)槳船二十有六(督標水師營四水師提標中營五右營二左前後營各四)
(銅山營三)快哨船四(閩安協左右營各二)雙篷䑩船四(督標水師營)
艍哨船二(烽火門)浙江外海趕繒船十有六(提標)
(右營二定海鎮標中左右營各一黃巖鎮標右營二温州鎮標中營一左營二瑞安協左右營)
(各一玉環右營一鎮海營一昌石汛二)水艍船三十有一(定海鎮標中左)
(營各五右營四黃巖鎮標中左右營各二温州鎮標中左營各二瑞安協左右營各一玉環左)
(右營各一乍浦營二鎮海營一)雙篷䑩船五十有八(提標右營二定海鎮)
(標中右營各四左營五黃巖鎮標中左營各五右營三温州鎮標中左營各六瑞安協左營三)
(右營二玉環左營一右營二乍浦營四寧海左營四昌石汛二)快哨船四十有
五(提標右營二定海鎮標中營四左營二右營三黃巖鎮標中左右營各三温州鎮標中左)
(營各二瑞安協左右營各二玉環左營二右營一乍浦營四鎮海營六寧海左營二昌石汛二)
八槳船四(玉環左右營各二)廵船六(定海鎮標中左右營各一黃巖鎮標)
(中左右營各一)釣船三十有六(提標右營二定海鎮標中左右營各四黃巖鎮)
(標中左右營各二温州鎮標中左右營各二瑞安協左右營各一玉環左右營各一乍浦營二)
(鎮海營二寧海左營二昌石汛二)内河大唬船四渡馬船六(錢塘)
(水師營)快唬船二十有一(錢塘水師營十有一嘉興協左右營各五)沙
船七(太湖營六台州協右營一)哨船九(提標前營五象山協左右營各二)快
船十有八(太湖營八湖州協左右營各五)大舸船一小舸船四
(台州協右營)廵船八十有四(嘉興協左右營各十湖州協左營九右營十安)
(吉營一象山協左右營各三磐石營二紹興協右營二太平營四平陽協左右營各一衢州鎮)
(標中營九左營三右營二城守營三嚴州協左右營各三大荆營三金華協右營二)小廵
船六十有七(太湖營二十嘉興協左營十有五右營十湖州協左營十有四右營)
(七安吉營一)湖廣内河戰船一百四十有四(宜昌鎮標)
(四十荆州水師營二十漢陽城守營十有一均房營二洞庭水師協四十二岳州水師營二十)
(四常德城守營五)廵船三十有四(黃州協五武昌城守營十有一荆州城守)
(營四水師營四興國營一蘄州營三道士洑澧州營各三)哨船九(黃州協一常德城守)
(營八)沙船十(荆州水師營)虎戰船十有四(漢陽城守營)小&KR2349;
民船十有一(宜昌鎮標)廵江船五(襄陽鎮標三城守營二)廣
東外海趕繒船八十有四(碣石鎮標中左右營二十六南澳鎮標右)
(營九大鵬營九虎門協六龍門協二十瓊州協十有四)艍船六十(香山協五春江)
(協四雷州協一澄海協十有一平海營九新安營二廣海寨二電白營七海安營五硇洲營八)
(崖州營六)□仔船十有七(南澳鎮標右營六海門營八逹濠營三)拖風
船五(吳川營)内河槳船三百九十有三(將軍標左右前後營)
(十督標中左右前後營十有八撫標左右營十提標中左右前後營二十五左翼鎮標中左右)
(營四十八右翼鎮標中左右營六碣石鎮標中左右營二潮州鎮標中左右營七肇慶協五惠)
(州協三虎門協三十六香山協二十七春江協九雷州協五龍門協七羅定協四瓊州協二黃)
(岡協四澄海協五肇慶營二十六平海營四大鵬營九增城營二新會營二十六海門營四新)
(安營二廣海寨十吳川營二海安營十有三潮州營八饒平營十潮陽營四東莞營十有六四)
(會營三英清營十有三化石營二逹濠營二海防營四)雍正十年議準
各省修造戰船由督撫提鎮委副參會同文職
道府領價督修委都司協同文職府佐等辦料
修造如繫將軍標下之船委參領以下等官同
領同辦凡屆修造之年各該營於五月前將應
小修大修拆造之船分晰呈報該上司照例題
咨承修官照額定小修大修拆造價直備具册
結支領江南江西福建浙江湖廣廣東等省於
屆修兩月之前領銀備料臺灣瓊州於四月前
領銀備料天津山東於八月前領銀備料各該
營均於屆修前一月底將船駕赴厰所承修官
即於次月興工依限報竣如該營員於屆修造
之年不依限申報及屆修之前一月底不將船
駕赴厰所者皆照遲延事件例議處若承修官
玩視船工將價直延挨請領者降一級調用該
上司故意留難以致遲延者將該上司降二級
調用承修官免議又議準修造戰船不如式
堅固及未至應修年分損壊者著落承修官賠
六分督修官賠四分仍將承修官革職督修官
降二級調用至小修限四月完工大修拆造限
六月完工倘有貽誤船工違限未及一月者承
修官罰俸一年督修官罰俸六月將軍督撫提
鎮罰俸三月一月以上者承修官降一級調用
督修官罰俸一年將軍督撫提鎮罰俸六月兩
月以上者承修官降二級調用督修官降一級
留任將軍督撫提鎮罰俸一年三月以上者承
修官降三級調用督修官降一級調用將軍督
撫提鎮降一級留任四月以上者承修官降四
級調用督修官降二級調用將軍督撫提鎮降
二級留任五月以上者承修官革職督修官降
三級調用將軍督撫提鎮降三級留任又議
準承修官將未經修完之船捏報完工者革職
督修官降二級調用將軍督撫提鎮降一級調
用如承修官詳報未完督修官以完工轉報者
督修官革職承修官照限議處承修督修官詳
報未完將軍督撫提鎮以完工具報者將軍督
撫提鎮革職承修督修官照限議處又議準
船屆修造之期該管官不將船上什物交明致
頭舵兵丁人等偷竊因而短少殘闕者除頭舵
兵丁人等治罪追賠外將該管官降一級調用
該上司不揭參者降一級留任至交船之時頭
舵兵丁人等有藉端勒索者照例治罪將該管
官照衙役犯贓例議處若官弁藉端勒索者革
職提問該上司明知不揭參者降二級調用
乾隆三年議準修造内河廵哨船照戰船扣限
如有逾違不及一月者免議一月以上者承修
官罰俸六月兩月以上者罰俸一年三月以上
者罰俸二年四月以上者降一級留任五月以
上者降一級調用督修官違限一月以上者罰
俸三月兩月以上者罰俸六月三月以上者罰
俸一年四月以上者罰俸二年五月以上者降
一級留任五年
諭東南沿海一帶如山東江南福建浙江廣東廣西
等省皆設有戰船以為海防之備今承平日久官
弁漸覺疎忽朕聞戰船數目竟有報部之虛名而
十分之中不免闕少二三者至於大修小修之時
每因船數太多難以察覈該營官弁及州縣官通
同作弊將所領帑銀侵蝕入已報修十船其實不
過七八船而又塗飾顔色以為美觀仍不堅固且
更有不肖官弁令子弟親屬載販外省或賃與商
人前往安南日本貿易取利者以朕所聞如此雖
未必各省皆然然亦難保必無其事可傳諭該省
督撫提鎮等嗣後嚴行稽察加意整頓務令諸弊
盡除以重海防倘將來再有風聞經朕特遣大臣
前往察出虛冒廢弛則該管之大員咎亦難辭欽
此十四年議準各省外海内河水師戰船哨
船修竣經督撫提鎮驗後令承修官將船身長
闊丈尺並船内一應噐具寬厚尺寸造具清册
送督撫提鎮鈐印存營每於歲終委官按册盤
察同軍装噐械一并出結保題如有滲漏損失
照例題參十七年覆準戰船出洋必需加用
頭巾插花借助風力駕駛始能迅速應一例製
備以資廵哨除江南省沙唬廵快等船福建省
艍䑩等船皆輕便易使毋庸製備又廣東省虎
門協營海道紆迴砂礁錯雜不必製備外其餘
沿海各省一應戰船皆製備頭巾插花所需工
料銀於營中公費及司庫備公銀内動支每屆
該船修造之時將頭巾插花一例造報修換仍
將用過工料報部覈算
欽定大清會典則例卷一百十五
