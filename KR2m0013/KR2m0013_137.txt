欽定大清會典則例卷一百三十三
工部
都水清吏司
河工三
一修防康熙二年覆準凡黃運湖河大工告竣
保固限滿交汛修防其工當大澑頂衝汛水長
發在在險急相度情形必須每年動帑用長樁
大埽修築加鑲歲以為常嗣後歲修工程令河
道總督竢秋汛水涸時即估計具題十八年
題準搶修工程雖難豫定或因河流遷徙損及
隄岸或因三汛屆臨致壞工程亦應照歲修例
估計具題其費以五百兩為率别項大工不在
此限二十四年議準搶修工程隄岸牐壩偶
被損傷該管廳官一面申報河道總督一面即
運料修防勒令剋期告竣仍詳具工費繕册題
銷三十七年議準永定河工照黃河歲修搶
修之例辦理五十二年覆準嗣後一應歲修
搶修工程均令河道總督親勘以杜冒銷之弊
雍正二年議準嗣後歲修工程於本年十月
内題估次年四月内題銷逾限不銷者著授受
各官賠償工費至搶修工程將衝決丈尺動用
何項錢糧報部工完之日彙册題銷遲至次年
四月不題銷者如前賠償其歲修及别項大工
動用何項錢糧於題估日一并聲明三年議
準永定河工程如遇緊要險工一面興修一面
具題其歲修搶修工程亦令先行題估工竣題
銷以杜侵冒七年
諭黃河隄岸乃運道民生所關最為緊要年來殫心經
理增卑培薄隄工堅固共慶安瀾獨是工程告竣例
應歸汛修防而額設河兵堡夫只能修補水浪衝激
之處防備臨時搶護之用至於隄身一年之内風雨
淋漓車馬踐踏漸至侵損者亦勢所必有而隄遠工
多不能責諸寥寥兵役也朕留心訪察已久又復詢
問通曉河工之人知河防一覽内載有每歲令夫加
高五寸之請即從前總河亦有每丁一名招募幫丁
四名給以隄内空地耕種免糧歲令加高五寸之議
與朕計慮實相符合朕思隄工雖千有餘里若按丈
每年加修五寸計費不過三四萬金倘置之不問一
年剝削四五寸合十年而計之其所費之多恐有不
止於加修之數者況河流漲漫不時難以豫料何若
逐年增修為未雨綢繆之計欽此十年議準歲修
工程應編列字號開明起止段落長闊高厚尺
寸造册報部至搶險别建之工交汛修防應附
入歲修者於題估册内豫為聲明乾隆四年
議準山東運河每年春夏之交山水未發令建
築草壩以收水勢而濟漕運歸於歲修案内題
銷十三年議準江南隄工綿亘數千餘里於
每年加高五寸之外歲修搶修内通融辦理以
該年節省之數加培隄工
一汛候順治初年定分汛防守之法每歲立春
後東風解凍候水初至量水一寸則夏秋當至
一尺頗為信驗故汛水亦稱信水二月桃始華
冰泮雨積川流匯集波瀾盛漲曰桃汛春暮蕪
菁作花曰菜花汛四月麥壠結秀擢芒變色曰
麥黃汛五月瓜實延蔓曰瓜蔓汛朔野之地山
深谷邃冰堅晩泮迨至盛夏消釋方盡沃蕩山
石水帶礬腥并流於河故六月中旬之水曰礬
山汛七月菽方秀曰豆花汛八月荻薍華曰荻
苗汛九月以重陽紀節曰登高汛皆隨時長發
其防守之法則統於桃伏秋三汛自清明節起
閱後二十日為桃汛自桃汛後至立秋前為伏
汛自立秋至霜降節為秋汛汛臨之時該管官
弁責令河兵堡夫加謹分防每里設立窩舗舗
各標旗編書字號夜則懸鐙鳴金以備搶護晝
則督率兵夫捲土牛小埽聽用遇有刷損隨刷
隨補毋使坍卸至夜分廵守易於曠廢應設立
五更牌面分發南北兩岸照更次挨發各舗遞
傳如天字舗發一更牌至二更時前牌未到日
字舗察明何舗稽遲即時拏究再汛發之時多
有大風猛浪隄岸難免衝激應督令隄夫多紥
埽料用繩樁懸繫附隄水面縱有風浪隨起隨
落足資防護又凡驟雨淋漓易致横決應置備
簔笠令兵夫冒雨廵守此外非時客汛及十月
復槽汛十一月十二月蹙凌汛非三汛可比止
令兵夫照常廵守凡黃運河工一例遵行康
熙二年議準嗣後黃運河工保固工程及舉劾
官弁必以經閱三汛為斷十二年定嗣後三
汛平稳令各總河馳驛奏報三十七年議準
永定河工照黃運河例令該管官弁督率兵夫
分汛防守四十五年議準奏河工急務者限
兩三日飛遞馳送雍正十二年議準三汛平
稳本章著河臣酌量寬期
一疏濬順治二年議準凡濬河面宜闊底宜深
如鍋底樣庶中流常深岸不坍塌如無隄之處
須將土運於百餘丈外以免淋入河内遇河流
淤淺即令疏濬如水澑在中兩岸築丁頭壩以
束之水澑在旁順築束水長壩以逼之或排板
插下泥内逼水涌刷或排小船或用勺或用混
江龍或用刮板皆因地制宜不拘器具十年
題準南旺臨清每年於十一月十五日煞壩濬
淺每年一小濬間年一大濬康熙三十九年
議準嗣後揠河之土盡堆原估隄上層層杵硪
成隄不許估計散土滋弊倘濬揠不深以至引
水淹漫虚報淤墊者除錢糧不準開銷外以侵
帑誤工題參拏問五十一年議準通州石壩
至沙子營地方河道淤淺每年將中流酌量揠
濬以利漕運雍正二年覆準南旺臨清均屬
漕運咽喉大濬小濬仍遵舊制每年於十一月
内煞壩一面確估具題一面興工於正月内完
工或因糧船回南過遲亦必催䟎於正月秒揠
濬告竣無誤重運五年議準運河湖河相連
之處用刮泥器具引湖水以攻沙如河身有淤
墊之處相度疏濬又奉
旨所開河道土方若目前圖便堆積河岸將來雨水淋
漓必致仍淤河道務令運送遠處以為一勞永逸之
計七年議準京口一帶運河為漕船經由要道每
歲令該管官及時疏濬以濟重運八年議準
串場河道積沙用犁船犁鬆再用混江龍按時
疏濬又議準泰州興化所屬各鹽場河道每
遇疏濬海口之時令東台同知督率牐官牐夫
雇覓水手人夫乘迴潮之勢用混江龍拖刷務
使海口通暢十一年覆準直隸運河既有額
設淺夫凡糧船經由要道責令以時疏濬乾
隆元年
諭揚州府儀徵縣江口至江都甘泉二縣所轄三汊
河一道共計六十餘里為通江達淮要津向例三
年大濬一次撈淺一次需銀一萬六百兩皆商七
民三分𣲖捐輸經管里甲不免苛索滋擾而承修
各官又復層層侵扣以致撈濬皆有名無實無益
工程有累百姓嗣後著將商民𣲖捐之項永行停
止亦不必拘定三年之限如遇應濬之年該鹽政
委官確估實力疏濬所需工費即於運庫一半充
公項下動支毋得虛冒侵肥草率塞責欽此又
諭今歲江南夏秋之間天雨連綿淮揚一帶各州縣
低窪田畝被水淹漫朕恐窮民失所已諭令督撫
加意振䘏俾獲安居今思此等百姓若於冬春之
交再令傭工以資力作更為有濟宿遷桃源清河
安東以及高郵寳應等州縣均有應行疏濬之河
道其安東舊鹽河約估需銀二萬二千餘兩宿桃
清高寳等工約估需銀十有二萬餘兩著於今冬
明春次第興工即令雇募民夫及時疏濬則於緊
要河道既得深通而寓振於工窮黎更得藉以養
贍於地方民生大有裨益欽此又議準直隸運
河改設河兵責令隨時疏濬河道勿致淤淺
又議準串場河道歲以春秋二汛按日拖刷務
令處處深通二年奏準疏濬泉河以通泉流
每年於十月水落之後嚴飭管泉通判協同管
泉各官逐一察勘遇有淤淺募夫疏濬凡濬山
泉之河深五尺者上口闊三尺底闊一尺以為
定式又奏準東省運河每年定於十一月初
一日煞壩疏濬又奏準牐河之水務以四尺
為度糧船自無淺阻又覆準德州哨馬營支
河照歲修之例每年疏濬又議準東省疏濬
泉流應置刮板四十具鐵舀百具捱牌板片六
百塊以備臨時撥用三年覆準東省大濬運
河按期展限八日小濬按期展限六日四年
奏準凡黃水減下之支河每歲秋冬河官勘驗
稍為阻礙即令疏濬七年奏準淮揚一帶運
河每年伏秋汛過勘明汕刷情形如有淤墊及
時揠濬中泓以一丈為準兩邊以八尺為度
又定豫省衛河河身寬闊崖岸陡峻河底又多
流沙不能築壩揠濬應用船撈濬八年議準
丹徒丹陽一帶運河每年測量水勢間段撈濬
定限六年長濬一次十一年覆準北運河設
立岱船以資撈濬十四年議準裁汰北運河
岱船其額設刮板三十具實屬不敷應增置三
十具以廣器用以利漕渠
一浚柳船江南柳船四十有一大浚船四百七
十有二中浚船五十小浚船七十有二分隸廳
營石船四十有四隸葦蕩營柳船長七丈五尺
至八丈闊一丈至丈六尺五寸各有差深二尺
四寸三年小修工料銀十有九兩四錢五年大
修銀二十九兩四錢八年更造銀四十六兩九
錢各有竒大浚船長三丈六尺至三丈九尺闊
六尺五寸至七尺六寸各有差深二尺五寸小
修工料銀七兩七錢大修銀十有一兩六錢更
造銀十有七兩三錢各有竒中浚船長三丈闊
五尺六寸深尺有八寸小修工料銀六兩五錢
大修銀九兩九錢更造銀十有四兩九錢各有
竒小浚船長二丈九尺五寸至三丈闊五尺二
寸至五尺六寸各有差深尺有八寸小修工料
銀五兩四錢大修銀八兩一錢更造銀十有二
兩三錢各有竒以上修造年限並與柳船同石
船長七丈至七丈六尺闊丈二尺至丈五尺深
五尺至五尺四寸各有差修造年限及工料銀
並與柳船同河南柳船二十有六分隸各廳
每船長五丈五尺闊丈有三尺深三尺三寸小
修工料銀十有四兩一錢大修銀二十兩八錢
更造銀四十二兩三錢年限與江南柳船同
直隸岱船三百二十分隸天津道屬之子牙河
永定河道屬之三角淀清河道屬之西淀内有
行船土槽船之别行船長二丈二尺闊四尺五
寸深尺有一寸每歲油艌工料銀一兩四錢三
年小修銀三兩三錢五年大修銀五兩十年更
造銀十兩土槽船長二丈闊四尺五寸深尺有
一寸油艌工料銀一兩一錢小修銀二兩六錢
大修銀四兩更造銀八兩年限與行船同康
熙十七年議準江南河工設大小浚船柳船五
百三十有二分隸八河廳營為疏淤運料之用
三十一年覆準江南浚柳船修理照驛站船
例開銷自成造之年起限三年小修五年大修
八年更造雍正二年議準江南浚船開明三
等丈尺式樣令總河移送豫省每汛照式建造
五船修理年限悉照江南浚船之例六年覆
準豫省浚船額定四十柳船亦照江南之例成
造二十二船十二年議準高堰裝運石料歸
公船六十號應分隸各廳濟運物材十三年
諭聞河工官員每於裝運工料差役捉船而所差胥役
即藉端封捉商船生事騷擾及至三汛搶工則稱裝
運緊急物料百般需索甚將重載客船勒令中塗起
貨致回空商船聞風藏匿裹足不前既於客商擾累
且於關税虧少河工裝運物料原有額設浚船即使
搶築之時浚船或不敷用秖應雇募本地民船協濟
運送原不必封捉客船阻遏商旅著河道總督嚴行
察禁如該役等陽奉隂違仍前勒索即將該管官題
參欽此又議準高堰歸公船除坍壞不堪修造外
額存石船四十有四各廳向有浚柳各船獨葦
蕩一營無額設運料之船應改隸該營管理歸
於柳船案内一併修造乾隆三年覆準設直
隸河工岱船屬子牙河者百有六十屬三角淀
西淀者各八十六年奏準裁豫省浚船四十
增柳船四十一年覆準直隸北運河設岱船
六十十四年議準直隸岱船大小修理年限
如江南之例更造以十年每年一油艌其北運
河六十船應裁額存船三百二十内定為行船
四十土槽船二百八十修艌更造分别給銀有
差
河工四
一考成保固順治初年定黃運兩河隄岸修築
不堅一年内衝決者管河同知通判州縣等官
降三級調用分司道員降一級調用總河降一
級留任如異常水災衝決者專修督修官皆住
俸修築完日開復本汛隄岸衝決隐匿不報別
指他處申報者加倍議處如一年外衝決者管
河等官革職戴罪修築分司道員住俸督修完
日開復本汛隄岸衝決隐匿不報别指他處申
報者管河等官降二級調用分司道員降一級
調用總河不詳察具題罰俸一年如地方衝決
少而申報多者降三級調用轉詳官降二級調
用總河不察實具題降一級留任無論一年二
年遇有衝決地方限十日申報逾限者降二級
調用其沿河隄岸不能先期修築以致漕船阻
滯者經管官降一級調用該管官罰俸一年總
河罰俸六月十六年議準河工各官遇有升
遷降調事故將任内修防事宜造册交代離任
後有隄岸衝決者該管官參處十七年題準
修築隄岸工完令承修官出具伏秋無虞印結
同册奏銷如本年衝決者即指名參處康熙
元年題準黃河隄岸衝決在一年内者參處修
築之官在一年外者參處防守之官運河隄岸
衝決在三年内者參處修築之官在三年外者
參處防守之官如黃河工未至一年運河工未
至三年修築官於保固限内去任防守官不為
料理致被衝決者將防守官一并參處九年
題準河工衝決地方承辦樁柳等物遲緩或稱
非繫本汛推諉誤工者皆降一級調用不行轉
催之上司罰俸一年十五年議準河道關繫
甚大隄岸往往衝決皆由修築不堅防守怠玩
所致宜嚴定處分之例嗣後不得諉之水災具
題黃河隄岸仍定限一年運河隄岸仍定限三
年黃河隄岸半年内運河隄岸一年内衝決者
經修防守等官皆革職分司道員降四級調用
總河降三級留任黃河隄岸過半年運河隄岸
過一年衝決者經修防守等官降三級調用分
司道員降二級調用總河降一級留任如已過
年限衝決者管河各官皆革職戴罪修築分司
道員住俸督修工完開復總河罰俸一年若年
限内衝決經修之官已去仍將經修官與防守
官一同處分其年限内本汛隄岸衝決别指他
處申報者經修防守等官皆革職分司道員降
五級調用總河不察實具題降三級調用其餘
仍照舊例十七年議準知府有地方之責嗣
後如遇衝決等事照道員處分承修兩河隄岸
一應工程均限半年完工半年不完承修官罰
俸一年督修道府罰俸半年再展限三月完工
如仍不完承修官降一級調用督修道府罰俸
一年如承修官原繫革職戴罪之人半年限内
不完降一級調用不準展限工程别委他官仍
限三月完工不完罰俸一年督修道府所屬官
員工程一年内不完降一級調用限内不完總
河不題參罰俸三月若實繫大工不能依限完
竣令總河豫為題明其監理廳印分管佐雜等
官所築隄工合式堅固該管廳印河官出具甘
結道府驗實加結申送總河勘實具題準照應
升之官加二級即升原非正途者均作正途一
例升遷至分管官所築隄工有一處不堅固或
一二丈不豐滿合式者降一級調用兩處不堅
固或三四丈不豐滿合式者降二級調用三處
不堅固並五丈以上不豐滿合式者革職監理
官所轄分管官有一人議處者監理官罰俸一
年二人議處者降一級調用三人議處者降二
級調用四人以上議處者革職由監理官揭參
者免坐如議處議叙相同者準與抵算若興舉
大工附近地方官不協同設法募夫不將急需
柳草等項速買解運致誤河工者題參將州縣
官降三級調用道府降一級調用凡舉劾大計
將河工一并考成河道果無衝決或旋決旋修
不致殃民損課者方準薦舉又議準各省河
工隄岸有無衝決該督撫於年終造册報部
三十三年
諭嗣後隄岸衝決倘河水漫決河流不移者應否免其
革職止令賠修著確議定例具奏欽此遵
旨議準嗣後隄岸衝決河流遷徙者照定例處分若隄
岸漫決河流不移者免其革職責令賠修年限
内漫決者經修官賠修年限外漫決者防守官
賠修又覆準嗣後一應工完年終報部之日
將各部院堂官及科道官職名開列具題
簡命察勘竢驗明所修丈尺用過埽料等物與原估
題疏相符準其開銷如有不符巧飾謊報等情
交部嚴加議處三十四年奉
旨察勘無益嗣後差遣察勘永行停止三十九年
諭河工積弊汛官利於隄岸有事修建大工得以侵冒
河帑又希圖修橋建牐興無益工程於中取利著嚴
飭各官痛改前非加謹修防倘有故違定行正法以
示懲戒其地方有司官漠視河工致有遺誤者題參
到日將地方官亦行正法河官平時須豫備物料以
為不時修防之需欽此又議準嗣後侵帑誤工如
分管微員照例懲處其見任河官及在工效力
旗員即行題參革職又議準嗣後呈報險工
該道親行察勘確實即令動帑搶修一面估計
申報總河察覈如繫&KR1421;捏即以謊報題參該道
徇隐一并參處又覆準嗣後隄岸衝決河流
不移者管河各官皆革職戴罪勒限半年賠修
分司道員各降四級督賠工完開復如限内不
完承修官革職分司道員降四級調用總河降
一級留任未完工程仍令賠修其應賠工程已
經奏明動帑者仍將應賠銀亦照賠修例勒限
處分如限内不完分司道員不揭報總河不題
參者皆照徇庇例議處又議準凡黃河曲處
揠濬引河果屬深闊偶至淤墊者該督親勘保
題免其賠修四十二年
詔河工官員領正項錢糧修築隄岸被水衝決應賠還
者照例追賠其自捐銀修隄完工之後被水衝決或
因地勢難築竣工無期若仍責令賠修甚屬可憫著
總河察明具題免其賠補四十六年覆準河南隄
工由廵撫就近料理如遇水長即嚴飭管河等
官率領堡夫搶護如怠玩貽誤將該地方官照
黃河定例議處仍察明年限著落賠修四十
九年議準嗣後修防工程河道按工發帑廳官
領銀承辦其微末官弁及效力人員止令防守
催趲押運物料不得輕給帑金如果才優家裕
該廳申詳該道轉報該督方準給發如濫委匪
人致虧帑誤工者本人革去職銜限一年追完
復職逾限不完出結廳官革職戴罪勒限一年
賠完完日開復該道降四級亦勒限追賠完日
開復限内不完即依所降之級調用該督降一
級與該道一同分賠完日開復不完每案罰俸
一年仍著督道廳分賠還項五十二年覆準
嗣後修築工程該廳呈報到日該督與道員即
親勘工程驗明物料具題修築工完察勘報銷
如修築不堅短少物料將承修之官題參從重
治罪如該道不揭報該督不題參者皆照徇庇
例議處雍正二年議準一應工程嚴飭承修
官據實估報如估報時仍留覈減餘地者該督
撫題參嚴加議處又議準嗣後給發錢糧交
與諳練河務之人修築如修築不堅致有衝決
者委官督令賠修不能賠修者題參革職別委
賢員給發錢糧修築將所用錢糧勒限一年賠
完準其開復逾限不完交刑部治罪仍著落家
屬賠完如力不能完著落發錢糧之上司賠補
全完四年
諭賠修之例甚屬無益從來河官領帑修工必豫留賠
修地步以致錢糧不歸實用工程斷難堅固即幸而
得保無虞而錢糧終歸入己似此情弊相習成風必
照侵欺錢糧例嚴加治罪方足示懲著九卿詳議具
奏欽此遵
旨議準嗣後承修之官估計工程總河與該督撫分司
勘明工段丈尺樁埽料物如果與所估數目相
符覈實具題發帑興修如估計過多有心浮冒
察出即照溺職例革職察勘之官不實心詳覈
扶同徇隐即照徇庇例議處至工完之日該總
河督撫分司再逐一察勘修過工程果否如式
堅固與原估丈尺錢糧數目相符如工程單薄
物料剋減錢糧不歸實用以致修築不堅不能
保固將承修官指名題參照侵欺錢糧例分别
治罪其侵欺銀著落該員家産勒限追賠所修
工程令總河督撫等别委賢員動帑修築堅固
工完題銷又議凖直隸子牙河南運河新修
工程均照運河例保固三年北運河工程較永
定河稍平易較南運河則為險要立限保固二
年限内衝決照例賠修五年
諭向聞河工不肖之員有將完固隄工故行毁壞希圖
興修藉端侵蝕錢糧者著該督時加察訪再有此等
不法之員著即奏聞於工程處正法示衆欽此又
諭直隸河工衝決之處著落河官與地方官賠修再敢
惰玩一并革職枷示工所欽此又
諭河工追賠之項其中情由不一有該員侵蝕入己者
有修築草率本不堅固易致衝決應當賠修者有當
潰決之時該員豫知例當賠修而以少報多先留地
步者甚至有故意毁壞工程以便興修開銷者種種
弊端不可枚舉皆法所難寬但亦有經手之人本無
情弊而照例則應分賠者在該員情稍可原而承追
之時無力全完亦於國帑無益其如何酌量分別定
例方為妥協著九卿詳議具奏欽此遵
旨議準嗣後黃河一年之内運河三年之内隄工陡遇
衝決所修工程原繫堅固於工完之日已經總
河督撫保題者承修官止賠修四分其餘六分
準其開銷如該員修築錢糧均歸實用工程已
完未及題報而陡遇衝決者該總河督撫據實
保題亦令賠修四分其餘均準開銷如黃河一
年之外運河三年之外隄工陡遇衝決該管各
官實繫防守謹慎者該總河督撫察實具題止
令防守該管各官共賠四分内河道知府共賠
二分同知通判州縣守備共賠分半縣丞主簿
千總把總共賠半分其餘六分準其開銷其承
修防守各官皆革職留任戴罪效力工完之日
準其開復倘總河督撫保題不實照徇庇例議
處仍照定例勒限分賠還項又議準永定河
新修工程照黃河例保固一年又議準嗣後
沿河州縣遇有被淹之處令地方官會同河官
親勘被淹情由據實通報如有隐匿民災者照
報災怠玩例議處察報不實者照溺職例議處
八年議準嗣後不請開放之牐審度形勢果
繫不應開放雖限内未開亦應準其保固年限
以免承修官守候之苦如本應開放之牐承修
官因修築不堅故意不請開放希圖掩飾雖已
過三年仍應以開放之日起限保固並將故意
遲延之承修官及不行察報之該管官一并參
處十年
諭河中石塊木樁牴觸糧艘著河臣嚴飭河道等官於
水落時沿塗察看悉行起除以清河路倘辦理疎忽
仍有起除不淨等弊著廵漕御史參奏將該管河道
等官從重議處欽此十一年覆準永定河貼砌片
石等工仍保固一年别項加修新工保固三年
漳河滹沱河並太行隄工照黃河例保固一年
其餘平易工程照運河例保固三年十二年
議準黃河堡夫挑積土方不及數者專汛文官
罰俸一年該管廳官罰俸六月挑積不及半者
專汛文官降職一級留任趲挑該管廳官罰俸
一年兵丁挑積土方不及數並不及半者專管
汛弁及該管將備議處亦如之乾隆十年
諭從前石林口衝決用過修築工料銀二十三萬九
千一百餘兩部議著落河官賠補原以該處舊有
土壩致被衝決應照疎防之例賠修苐聞石林土
壩乃河臣率民修築之工並未動用錢糧與永定
河官隄疎防衝決者有間且七年黃水異漲亦非
尋常可比動項既多該管各官勢必艱於賠償著
加恩免其追賠嗣後凡有隄防之處務須事先綢
繆毋得再蹈前轍若稍有疎虞決不寬貸欽此
十五年議準嗣後開濬河道以領帑日為始限
十日興工須戽水築隄者準於限外酌展半月
計土千方限半月竣工數多者準此加展修建
橋牐隄壩等工均限兩月興工工料數百兩及
千兩者以興工日為始限三月三四千兩者限
四月各竣工其工料自五千兩至萬兩以上者
如平易工程亦限四月竣工果工程險要不能
依限告竣者準於估報册内豫行聲明酌展限
期違者皆交部議處
一種植葦柳勸懲順治十三年定瀕河州縣新
舊隄岸皆種榆柳嚴禁放牧各官栽柳自萬株
至三萬株以上者分别敘錄不及三千株並不
栽種者分别參處康熙九年奏準於沿河州
縣擇閒散人授以委官名色專管栽柳三年分
别勸懲十五年議準河官種柳不及數者免
其處分成活萬株以上者紀錄一次二萬株以
上者紀錄二次三萬株以上者紀錄三次四萬
株以上者加一級多者照數議叙分司道員各
計所屬官員内有一半議敘者紀錄一次全議
敘者加一級均令年終題報二十年定武職
栽柳照文官例議敘二十二年定河官栽柳
成活二萬株以上者紀錄一次四萬株以上者
紀錄二次六萬株以上者紀錄三次八萬株以
上者加一級多者照數議敘其分司道員因屬
員栽柳議敘之例停止三十一年議準河道
隄面闊二丈者留八尺為行路其一丈二尺密
栽細草遇有坦坡均栽卧柳四十四年
諭高家堰石工完者準先予銷算隄根之下廢地可諭
河員試令種稻其餘除留取土搶修之地外令捐栽
蘆荻以資工料照例議敘欽此四十九年覆準令
河南各州縣於官地内責令堡夫廣栽柳樹
六十年覆準河隄種植柳樹倘有將柳園地畝
墾熟耕種私收耔粒以致草漸稀少動用錢糧
購買蘆葦者將失察之地方官嚴參議處雍
正元年議準每年山東河南廵撫飭令近河州
縣暨管河各官將沿河空地勘明各捐資多栽
柳樹各以種柳細數呈報上司三年後該督撫
察覈報部酌量議敘如希圖議敘強占民地累
民者即行參究至河南舊植柳樹年久枯壞者
令察勘一并補種三年議準嗣後管河之分
司道員同知通判州縣等官於各該管沿河地
方栽柳成活五千株者紀錄一次萬株者紀錄
二次萬五千株者紀錄三次二萬株者準加一
級種葦一頃紀錄一次二頃紀錄二次三頃紀
錄三次四頃準加一級其有殷實之民栽柳二
萬株或種葦四頃者準予九品頂帶榮身至效
力各官有情願捐栽柳葦者亦照此例議敘倘
有不肖河官希圖議敘占種民地者題參從重
治罪再各處河營每兵一名每年種柳百株若
不能如數栽植者將專汛之千把總罰俸一年
守備罰俸半年倘栽植不及一半者專汛之千
把總降一級暫留原任戴罪補栽守備罰俸一
年五年覆準行令河南沿河州縣等官檢稽
地册會同廳汛將見存柳園並從前坍塌及新
淤地畝逐一詳勘丈明立界如有隐占撥補還
額廣為栽種乾隆三年奏準嗣後山東河南
印河文武官弁於沿河官地内有能捐資栽成
小楊五百株者紀錄一次千株者紀錄二次千
五百株者紀錄三次二千株者加一級其沿河
居民有情願出資在官地栽成二千株或在自
己地内栽成千株者給以九品頂帶榮身每年
春間栽種次年秋間覈驗栽成數目題明議敘
楊樹交汛官收管如栽成不及議敘之數準其
次年補栽并算五年議準嗣後沿河州縣地
方官有能勸民在沿河坑窪沮洳不宜禾稼地
内種葦二百頃以上者紀錄一次四百頃以上
者紀錄三次六百頃以上者加一級八百頃以
上者加一級紀錄一次數多者照數遞加議敘
又議準抑勒栽葦或所栽葦地以少報多者
照官員勒民開墾地畝以少報多例州縣官皆
降一級調用又議準嗣後州縣官所屬境内
有可栽葦草之地勸諭不力計十分之地栽植
不及三分者該督撫指參罰俸六月不及二分
者罰俸一年不及一分者罰俸二年二年内栽
植仍不及分數者降一級住俸至三年内仍有
不行栽植者降二級留任又議準葦柳乃河
工必需之料令將柳樹數目葦&KR1064;地畝一并造
入交盤册内再豫東二省全用楊樁各汛報栽
成活楊樹交與該管廳官不時稽察造入交盤
如有短少詳參著落補栽成活足數者開復
九年定葦蕩營額柴按年清完依限運交如未
完一分者該汛千把總罰俸一年守備罰俸六
月參將罰俸三月未完二分者千把總降職一
級留任戴罪督完守備罰俸一年參將罰俸六
月未完三分以上者千把總革職守備降職一
級留任戴罪督完參將罰俸一年均限一年照
數督催全完開復如逾限不完照所欠分數千
把總分賠六分守備三分參將一分賠完之後
亦準開復若每年餘葦至十萬束以上者準其
紀錄一次再有贏餘照數遞加紀錄又覆準
江南黃河兩岸柳園丈出官地官民情願捐栽
柳樹培養成活者驗明確數一并造報議敘
一禁令順治二年定旗下軍船不許零星過牐
非時啓閉致妨漕運五年覆準安山南旺兩
湖地經升科者聽民佃種其餘湖地不許開墾
妨漕永為令又覆準衛河渠口每年四月以
後盡行堵塞不許偷放七年覆準運河行舟
雖繫進貢及裝載官兵亦不得擅自開牐九
年覆準沛縣湖田禁民墾種令蓄水濟漕十
三年覆準南旺臨清大濬及各處河官揠濬本
境淤淺築壩未開之先豫頒告示禁止一應官
船不許先期逼勒開壩貽誤工程又覆準令
河臣申明各牐啓閉禁令先放糧船次放官船
又次放商民船如有啓閉不時洩水誤漕者指
名題參康熙二年覆準凡奉差及赴任各官
定有限期者令糧船讓路又定差船到牐隨
漕啓閉有攙越漕運者照例參處四年河臣
請嚴牐河啓閉奉
旨有奉緊要勅旨差遣者著照前行如糧船商船齊到
牐糧船先過商船繼過如糧船未到商船先到牐官
勿得指稱糧船將到強行攔阻仍著放過違者從重
治罪其一應往來官船立有欽差牌匾著永行禁止
如此等官船藉名緊急擅行啓閉於糧船之前争先
者著該督撫指名題參欽此又議準凡内外顯要
職官多置號船縱容家人於漕運河道往來貿
易或奉差赴任各官額外私帶貨船並姦徒&KR1421;
藉名色恃強闖牐者河道各官指名呈報河漕
總督題參究處河道各官徇情不報亦即題參
如已呈報而總督徇情不舉者事發一并治罪
七年議準
畿輔隄岸關繫緊要禁止附近莊佃私開渠口
八年議準直隸渾河隄工禁止車行如有損壞
者咎歸該管官十一年題準運官停泊漕船
不聽督催陵辱牐官責打牐夫攫去牐版致洩
水誤漕者革職究擬二十一年議準運河淺
澁漕船艱於程限各處兵船務隨漕啓閉停泊
如有扭鎖掀版恣意争先者該督指名題參將
領兵將弁嚴加議處二十九年議準漕河開
隄遲則稽重運煞隄早則阻回空嗣後每年定
於十一月十五日煞隄正月二十六日開隄
三十年覆準河南河内縣丹河發源太行山至
丹河口分渠九道内惟小丹河上秦河二渠通
衛濟漕嗣後如雨足之年於三月初用石絡裝
石横塞河渠使水歸小丹河入衛濟漕仍留涓
滴灌田至五月秒重運已過則開放河渠塞小
丹河口以防山水漫溢倘遇亢旱之年自三月
朔至五月望令三日放水濟運一日塞口灌田
過此以後仍從民便至輝縣束刀泉為衛水之
源民閒設五牐以蓄水灌田向例於五月初一
日封版放水濟運但五月正農功需水之時應
量渠之高下用竹絡裝石堵塞使各渠之水常
盈則正流足以濟運餘潤可以灌田其安陽縣
之萬金隄亦令仿束刀泉五牐之法用竹絡裝
石相時塞牐通渠務使民漕兩無妨礙三十
五年
諭山東漕船不得過牐以致遲延著差官帶戶部印封
前去封固牐版須竢水滿開牐以便漕船行走如水
不滿雖奉旨事務亦不許開牐果有緊急陸路亦可
以行凡内廷需用之物悉停解送欽此又
諭自通州以至大通橋民船不行皆有禁令今若令小
船行走於民似有裨益著戶工二部會同倉場侍郎
會議具奏欽此遵
旨議準嗣後通州至大通橋應令民船貿易行走若遇
糧運緊急之時暫行禁止又奉
旨打魚小船亦著行走三十九年覆準裏河淤墊竢
糧船過盡即煞壩疏濬一應差使令暫由陸路
四十四年覆準南旺湖涸出灘地不許違例
耕種令地方官出示嚴禁又覆準嗣後有故
決盜決南旺昭陽蜀山安山積水等湖揚州高
寳湖淮安高家堰柳浦灣及徐邳上下濱河一
帶各隄岸並阻絶山東泰安等處泉源有干漕
河禁例者不論軍民槩發邊衛充軍其牐官人
等用草卷閣牐版盜洩河水串通取利犯該徒
罪以上亦照前問遣又議準漕河各牐務依
漕規啓閉官員經過不許徇情擅自開放洩水
致稽重運違者不宥四十五年遣官往運河
閱視封牐
特諭今年水淺自臨清至天妃牐七八百里一時盡封
則不利於商人矣當從上流封牐蓄水竢水滿後再
開一牐糧船過時他船不許濫放欽此五十三年
覆準糧船過牐務遵漕規啓閉按幫放行則水
勢充足不至遲誤至於水漲牐溜撞沉搶修乃
意外間有之事均準於單内注明務於八月内
全數卸完回空如逾定限倉場侍郎題參五
十四年
諭大濬動工之日一應往來船槩行禁止駐防兵船回
空糧船有恃強開壩者拏解究處欽此雍正元年
諭每年漕船遲滯皆由運河阻淺運河之水全賴山東
諸湖蓄水以資灌注近歲漸就淤積居民或占成田
地以致水少不能濟運今宜乘夏秋雨水之時豫為
蓄水之計凡沿河田地已經成田者不必追究其未
經耕種者速宜嚴禁不可侵占至諸湖隄防須修築
堅固引河牐壩務啓閉得宜則湖水深廣運河流通
不竭漕艘自無阻滯之虞欽此二年
諭運河之設未嘗禁商船之往來但水少時則加意管
束水大時聽商船行走京師百貨取給於東南之商
賈今若嚴禁則各種載船必一槩阻滯商賈安能流
通於民生日用均屬未便欽此遵
旨覆準令總河總漕直隸山東河南各督撫檄飭沿河
地方官弁遇有商賈客船許於漕船先後乘隙
而行毋許漕船攔阻亦毋許商船擁擠又議
準運河一帶用強包攬牐夫溜夫二名以上撈
淺舗夫三名以上者發附近充軍攬當一名並
未用強生事者枷一月杖一百發落又議準
小丹河桓河各牐令該撫嚴飭河官不時疏濬
仍遵舊制三日放水濟運一日塞口灌田於糧
船趲行回空之期該河官親至水口秉公啓閉
將水勢情形設立循環號簿五日一次報明該
管印官仍嚴禁偷放如河官通同賣水以致漕
船阻滯者指名題參嚴加治罪五年議準河
工關繫重大嗣後有指稱夫頭包攬代雇希圖
抑勒良民者照運河一帶用強包攬牐夫溜夫
之例治罪二名以上者發附近充軍一名者枷
一月杖一百發落十一年議準黃運河工隄
頂民房無論舊蓋新修槩令遷移乾隆元年
題準山東運河自江南邳州交界北至德州桑
園鎮緜長千二百餘里水無來源全賴各牐層
層關束務令啓閉以時蓄洩得宜庶於漕政有
益二年
諭江南黃運兩河隄工向有民人蓋房居住者經河
臣等議令拆毁遷移以防作踐旋以小民安土重
遷止令移去險要工所之房屋其餘仍舊存留此
國家體䘏貧民之恩澤也各隄民房皆無額徵租
税惟高郵寳應江都甘泉山陽五州縣每年有應
徵租銀三百八十餘兩其間拖欠不完者往往有
之若留此輸公之項雖為數無幾而追呼不免恐
有胥吏藉端苛索之弊著將此項租銀永行停止
並將累年拖欠悉予豁除惟是隄工乃河渠之保
障理宜加意慎重以固河防除見在已成房屋無
礙隄工者免其遷移外將來不許增蓋如有違禁
增蓋者即驅逐治罪並將徇縱容隐之官弁分别
議處欽此又
諭今年五月山東雨少運河水淺糧艘不能銜尾而
進沿塗揠淺起撥甚費經營而臨清以北更多阻
滯朕細加訪察臨清以北全賴衛水合汶濟運而
衛水發源於河南衛輝府至臨清五百餘里居民
往往私洩灌溉經前任河臣題定每歲於五月初
一日盡堵渠口使衛水全歸運河今日久法弛衛
水來源小民不無偷放遂致運河水勢長落不時
重運艱於北上目前正當緊要之時所當稽察嚴
禁者著直隸河南督撫速行辦理務使衛水不致
旁洩糧運遄行無阻欽此又奏準運河舊例於
十一月十五日煞壩今改於十一月初一日開
壩日期舊例於正月二十六日今不必拘定總
以南漕幫船至臺莊牐為準又覆準山東運
河自嶧縣臺莊起至臨清州南版牐計四十八
牐牐河水無來源應照南旺挑湖之例遇重運
盛行官民等船均隨漕開放不許逼勒開牐並
頒發告示刊立木榜令各牐永遠遵行又奏
準運河各牐收束水勢全在啓閉得宜會牌未
到催漕各官不得逼令啓版會牌已到司牐官
亦不得故意遲延如有違誤該督題參治罪
四年奏準江南河工天然南北二壩收束諸湖
之水為洪澤湖之關鍵責令管河道員封固永
不許開
欽定大清會典則例卷一百三十三
