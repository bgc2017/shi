欽定大淸會典則例卷一百八十
火器營
一建置康熙三十年設火器營以公侯大臣為
總統專理營務訓練官軍所屬設護軍參領十
有六人旗各二人鳥槍驍騎參領滿洲旗各二
人蒙古旗各一人管鳥槍散秩官滿洲旗各五
人蒙古旗各二人管礮散秩官滿洲旗各四人
蒙古旗各一人鳥槍護軍校滿洲旗各十人蒙
古旗各四人鳥槍驍騎校滿洲旗各十人蒙古
旗各四人(以上官校均兼任)八旗滿洲蒙古每佐領下
鳥槍護軍三名鳥槍驍騎四名礮驍騎一名
又定火器營總統無定員由
特簡參領員闕由護軍統領該旗都統會同本營總
統於該旗參領内遴選引
見簡委其管理槍礮散秩官驍騎校員闕由該旗都
統於本旗滿洲蒙古散秩官驍騎校内揀選鳥
槍護軍校員闕由護軍統領於本旗護軍校内
遴選各咨送本營至止操日以官軍一半留營
看守槍礮旗纛衙署以一半發回本營行走
又定火器營鳥槍護軍驍騎人各給鳥槍一八
旗各給子母礮五鳥槍營每旗設海螺各十有
二礮營每旗設海螺各五又定火器營旗纛
各按旗色護軍用金龍三角纛驍騎用金龍方
纛均頂飾豹尾加白號帶以為别旗亦如之甲
胄護軍校護軍驍騎校驍騎均與八旗護軍驍
騎營同又定每年七月十六日開操(遇閏七月即於)
(閏七月十六日開操)次年四月十六日止操(年節封印日暫行停止)
每月初四初九十四十九二十四二十九等六
日演礮初二初七十二十七二十二二十七等
六日演鳥槍初六十六二十六等三日較射冬
季八旗合操於安定門外鑲黃正黃兩旗教場
内列陣操演(陣式詳兵部)三十五年鑄給管理滿
洲火器營銀印雍正三年奏準游牧察哈爾
八旗護軍既有總管副管統轄其八旗護軍參
領各二人應撤回
京師改補火器營鳥槍護軍參領為火器營專設
官餘仍以旗員兼任九年設筆帖式八人
十年奏準以朝陽門内隆福寺前官房一所為
火器營公署乾隆四年奏準火器營請照前
鋒營護軍營之例以本營護軍參領驍騎參領内
簡命四人協理事務
一演礮乾隆十四年奏準每年秋後奏請往蘆
溝橋演放子母礮十日候
旨行十八年奏準竢漢軍演火礮鳥槍事畢本營
總統率參校軍士往蘆溝橋演放子母礮十日
開操第一日祭礮由太常寺掌行一應禮儀均
與八旗漢軍同
圓明園八旗護軍營雍正二年議準
圓明園專設八旗護軍守衞於
禁苑周圍建營房八所選
京中八旗官軍前往駐劄以王公二人統轄營務
設營總八人五品護軍副參領十有六人六品
署副護軍參領三十二人護軍校八十人護軍
三千名按旗分住各統以營總佐以參校每營
總給房十有三間副護軍參領二人各給十間
署副護軍參領四人各給八間護軍校十人各
給六間護軍三百七十五名各給三間又奏
準營總員闕於八旗護軍副參領内遴選副參
領員闕於本營署副參領内遴選署副參領員
闕於護軍校内遴選護軍校員闕於護軍内遴
選均由總統王公引
見補授又定本營官軍操演每月步射六次春秋
二季習騎射演鳥槍遇軍政之年一例考驗一
應親隨兵養廉及官軍優䘏均與在京八旗護
軍營同又定八旗官軍俸餉按季按月於戶
部關支外禄米月餉左翼於清河本裕倉右翼
於安河豐益倉就近支領是年設教養兵九
十六名六年議準鑲黃正黃正白鑲白四旗
於適中之地共立學舍一設教習二人正紅鑲
紅二旗共立學一設教習一人正藍鑲藍二旗
暨内府護軍營各立學一各設教習一人均於
八旗文生員内咨取選補月給銀二兩歲給米
四十二斛二斗四年期滿如教導有方生徒内
有考取錄用者列為一等咨部以筆帖式即用
其僅能教導約束生徒者列為二等咨回該旗
怠惰者將生員褫革又奏準八旗營總各鑄
給關防七年定增設副護軍校七十二人每
月食餉五兩十年奏準增設三品護軍參領
八人原設五品副參領陞為四品原設六品署
參領陞為五品又增設護軍校三十二人副護
軍校四十人隨關防筆帖式三十二人三品參
領員闕於八旗護軍副參領内選補其營總員
闕即於三品參領内選補筆帖式員闕於護軍
内選充仍食護軍本餉餘照舊例乾隆三年
奉
旨圓明園八旗護軍營增設教養兵三百八十四名
十二年奉
旨以京城八旗護軍八百名移駐圓明園增設護軍
校副護軍校各十有六人增設營房二千三百二
十八間照前分給官兵居住十六年奏準鑄給
圓明園總統印即於總統王公大臣内列名奏請
欽簡一人掌印以營總參領各二人護軍校四人筆
帖式八人隨印協理事務其選補陞降均照八
旗護軍營隨印辦事之例二十一年奉
旨圓明園護軍營學舍肄業子弟令專習淸書其膏
火等項仍照舊例欽此遵
旨議準教習選用繙譯生員生徒内有以繙譯考取
錄用者列為一等咨部以筆帖式用餘仍舊
一守衞雍正二年定
圓明園門汛警蹕共百處日以營總四人副護軍
參領八人署副護軍參領十有六人護軍校護
軍千名入直夜傳更籌十有六恭遇
聖駕至
圓明園及
還宫自
圓明園至紅橋以副護軍參領署護軍參領四人
護軍校護軍八十名於路旁兩翼清蹕如
聖駕由水路自
暢春園西南門經
聖化寺至長春橋以營總三人護軍參領副護軍
參領十有六人護軍校護軍二百四十名於長
河兩岸淸蹕乾隆四年恭逢
皇太后駐蹕暢春園
圓明園改設門汛共七十六處以營總護軍參領
各二人副護軍參領署護軍參領十有五人護
軍校護軍七百六十名守衞
暢春園增設門汛十九處日以營總一人署副護
軍參領四人護軍校護軍一百九十名守衞夜
傳更籌八八年定每遇
駕駐静宜園設門汛五十一處日以營總二人護軍
參領一人署副護軍參領十有三人護軍校護
軍五百十名守衛夜傳更籌十
車駕往還均以營總護軍參領各三人副署護軍參
領二十人護軍校護軍五百二十名於經由之
路左右清蹕恭遇
駕詣黑龍潭大覺寺行禮以營總護軍參領各三人
副署護軍參領十有四人護軍校護軍七百名
沿塗淸蹕十年定增設
長春園門汛二十處日以護軍參領一人副署護
軍參領四人護軍校護軍二百名守衞夜傳更
籌八十八年增設
淸漪園門汛六處日以副護軍參領或署護軍參
領一人護軍校護軍六十名守衞
駕幸静明園清漪園以營總護軍參領各三人副署
護軍參領九人護軍校護軍二百四十名沿塗
淸蹕
健銳營乾隆十四年
諭去歲金川用兵朕思我滿洲兵向用雲梯攻城因
命八旗於前鋒護軍内選擇年壯人材勇健者千
人特命大臣監視操演所選兵丁各奮勉學習不
數月間皆已精練隨征金川功成凱旋如令仍回
本營隨行行走則伊等前功徒費且我滿洲舊日
技藝仍至廢弛若將伊等專設一營演習技藝均
可為精銳兵丁而於緩急之用更有裨益即朕遇
有行幸令伊等隨往圍獵學習行走更得嫻熟竢
回軍之日不必令回本營專設一營令大臣數人
管轄操演特簡大臣一人總統其如何設立營伍
學習操演遇朕行幸如何隨蹕再如何施恩使得
陞轉之塗著大學士公同管轄操演之大臣等詳
議具奏欽此遵
旨議準演習雲梯兵千名原委翼領四人前鋒參領
十有六人前鋒校四十一人管轄今既專設一
營應將雲梯兵千名分為兩翼每翼設翼領一
人統轄八旗選前鋒參領八人副前鋒參領八
人前鋒校五十人鑲黃旗九人正黃正白二旗
各八人正紅等五旗各五人以上翼領參領護
軍校各官不能兼任均應專設至雲梯兵千名
上三旗五百名一旗一百六十六名二旗一百
六十七名下五旗五百名每旗百名此内設副
前鋒校四十人什長五十名隨印筆帖式四人
又定健銳營總統以王公大臣兼任請
旨特簡翼領員闕於本營參領内參領員闕於副參
領内副參領員闕於署參領内署參領員闕於
前鋒校内前鋒校員闕於副前鋒校筆帖式内
均由總統遴選擬定正陪引
見補授副前鋒校闕由總統於筆帖式什長内什長
筆帖式闕於前鋒内前鋒闕於委前鋒内委前
鋒闕於教養兵閒散壯丁及八旗驍騎教養兵
内教養兵闕於壯丁内拔補十五年鑄給健
銳營銀關防又定日以參領一人前鋒校前
鋒十名守衞
静宜園宫門
駕幸静宜園移駐碧雲寺孔道又奏準健銳營八
旗官軍住房左翼在東右翼在南翼領參領各
給官房十有三間副參領十間署參領八間前
鋒校六間前鋒三間委前鋒二間又奏準昆
明湖趕繒船八號以健銳營前鋒軍習演駕船
水戰所用教習把總十人水手一百十名行文
天津福建各水師營選送天津把總四人水手
四十四名福建把總六人水手六十六名把總
年滿送兵部仍交該直省錄用其員闕於水手
内由本營總統選補水手闕咨該直省補送以
上兵弁駐於船塢其弁兵俸餉由内務府支給
又奏準健銳營官軍隨
駕於京中官軍内分撥十分之四其軍政親隨兵養
廉官軍優䘏均與
京城同支米與
圓明園同官馬人各一匹每匹給官價銀六兩限
一年内買足十六年增造新趕繒船二十四
號輪換使用十七年奉
旨健銳營賞給教養兵百名每名給食餉銀二兩上
三旗五十名下五旗五十名又奏準健銳營操
演事繁嗣後隨
駕撥官軍十分之二又定恭遇
行幸隨
駕並操演時翼領著黃色馬褂前鋒參領藍鑲黃馬
褂兵丁黃鑲藍馬褂又定旗色左翼鑲黃右
翼正黃均繪金龍制同前鋒營加以黃號帶大
纛同又定每月逢四九日操演雲梯大隊三
槍逢二七日演撲躍馬騙馬三槍舞鞭舞刀射
箭逢三五八十等日操演水戰其一六日各於
本旗較馬步射放槍恭遇
駕駐圓明園每日操演水戰常日用船四號四旗各
二十五人共百人逢八日大操用船八號八旗
共二百人均翼領率所屬隨時訓練戰船各用
本旗色金龍旗幟十八年奉
旨健銳營增設署前鋒驍騎千名又增教演水師
漢侍衞十人又奏準本營所增兵丁應設官
管束每旗增設署前鋒參領各二人副前鋒校
各五人此内以署前鋒參領二人副前鋒校旗
各一人委前鋒旗各十有五人駐紅石山署參
領員闕於本營前鋒校内遴選引
見補授副前鋒校闕由總統遴委二十一年奉
旨裁趕繒船八號二十三年奏裁趕繒船八號並
裁隨船水手四十八名
三旗虎槍營康熙二十三年黑龍江將軍送到
精騎射善殺虎新滿洲四十名到
京分隸於上三旗設虎槍營以内大臣或侍衞一
人為總統每旗各以大臣侍衞參領官員内設
虎槍總領每旗設長三旗設虎槍人百二十名凡
大狩行田皆從虎槍總統總領皆著黃色馬褂槍長
紅色馬褂虎槍人白色馬褂衿均鑲以青雍
正元年奏準每旗設虎槍總領二人虎槍長七
人副長七人每旗虎槍人百六十名學習虎槍
人四十名如遇
行田隨蹕人等所領錢糧路費馬匹等項皆由本營
移文各該旗支領乾隆三年奏準請鑄給關
防三旗設筆帖式三人如遇
行田隨蹕人等所領俸禄錢糧路費馬匹均由本營
行文支領
欽定大清會典則例卷一百八十
