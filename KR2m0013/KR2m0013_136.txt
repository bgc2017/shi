欽定大清會典則例卷一百三十二
工部
都水清吏司
河工二
一工式隄高一丈者上寬三丈下寬十丈先於
本土鏟去地皮草根坑窪不平之處均填補整
齊施以水硪然後加以新土層層潑水夯硪期
於一律堅實總以籤試不漏為度月隄首尾
屬於大隄河流逼近隄根者於大隄之外如式
圍築越隄形式與月隄相仿隄外圍築使水
流遶越而過遙隄離大堤稍遠築隄以為重
障縷隄水緩之處單隄兀立以資收束埽
江南河工埽高自五尺至一丈作一丈長計料
用柴二十三束至五十束秫稭二十二束至五
十束草百五十束至三百束柳二十束至七十
束大纜一條至四條小䌁四十條至一百二十
條畱橛一根至八根籤樁一根楸頭滾肚繩一
條填埽眼用柴八束至十五束草二十束至四
十束河東高自五尺至二丈作十丈長計料用
柳草各四百束至七千二百束大纜小䌁各百
條至四百條畱橛二根籤樁二根篐頭繩三十
條至一百四十條揪頭繩二條至八條滾肚繩
二條至十條埽箇高丈餘者用穿心繩一條填
埽眼用柳草各七十五束至千二百束直隸高
自三尺至一丈作一丈長計料用葦四十束至
四百五十束大葦綆七條小葦綆七條至二十
條揪頭滚肚繩一條畱橛籤樁各二根填埽眼
用葦四束半至五十束以上均令相機酌用總
以不出此數為度其式有魚鱗龍尾丁頭等名
用以挑溜開行護隄作障牐迎水裹頭各横
長三丈雁翅各斜長六丈金門口寬二丈二尺
由身直長二丈四尺分水雁翅各斜長八丈裹
頭各横長三丈砌石二十四層高二丈八尺八
寸每丈用牆面石一丈裏石一丈裏石之後以
河甎襯之每丈用甎七十塊牆石之後下馬牙
樁每丈每路二十段入裏下梅花樁每丈每路
十五段牆石每丈扣生鐵錠二箇熟鐵鋦二箇
牐底鋪石悉照上下裹頭迎水分水寬長丈尺
鋪砌再於底石之下每丈下梅花樁三十段横
竪扣生鐵錠四箇牐上下每丈每路下關石樁
二十根外接築三合土每方用石灰十石沙淤
土九十石三合土每丈下頂土樁二十段三合
土上下口每丈下關土樁每路二十段兩牆各
二十四層除蓋面一層外其餘每層金門兩牆
下版雙槽並上下裹頭迎水分水雁翅轉角共
十有六處每處用熟鐵錠二箇牐版二槽用木
厚八九寸長如金門口寬之制每塊用鐵環二
箇啓閉用□麻繩二條絞關石六塊每塊長五
尺每石一丈用灌砌石灰一石每河甎一塊用
灌砌石灰一升每灰一石用糯米汁五升三合
土每灰一石用汁米六升每米一石用熬汁柴
二十束滚水壩每座上裹頭各斜長三丈高
一丈三尺二寸上雁翅各長三丈高一丈八寸
金門由身各長四丈高九尺六寸下雁翅各長
十丈高一丈二尺束水牆各長六丈高一丈四
尺四寸下裹頭各長四丈高一丈五尺六寸牆
面石後襯砌裏石裏石之後襯砌河甎牆石之
下每丈每路下馬牙樁二十段入裏每丈每路
下梅花樁十五段面石每丈接頭扣生鐵錠二
箇與裏石合縫扣熟鐵鋦二箇照金門鋪砌壩
底横長七十丈上下坦坡中鋪石脊寬二十丈
底石下視土質之浮堅定下樁之稀密或上口
下鎖口樁二路下口下關石樁三路石縫每丈
横竪扣生鐵錠四箇聯絡一片砌石襯裏襯甎
砌灰灌汁熬汁等項均與建牐同遇水勢盛漲
即令開放水從壩脊滚出水涸之時仍於脊上
用柴土疊鑲關攔堵禦束水壩攔水壩凡遇
全流門戶宣洩過多藉以蓄畱水勢磯觜壩
尖出河流以分水勢竹絡壩以竹簍盛貯碎
石成砌每簍長一丈或九尺高三四五尺寬五
尺至七八尺不等每兩簍横放交接之處上下
空縫均用塊石填實上面簍縫用竹編紥聯絡
與簍面一式平整每石簍用絆簍篾纜一條每
纜一條用勾纜樁二根用以洩漲涵洞每座
口寬二尺四寸由身直上四丈五尺上水裹頭
各横長三丈迎水雁翅各長九尺下分水雁翅
各長六尺裹頭各横長三丈砌石三層高三尺
六寸每丈用雙料面石一丈洞底後四角裹頭
迎水分水皆用料半石鋪砌上用蓋面石一層
牆石後襯以河甎每丈用河甎七十塊牆石下
每丈每路下馬牙樁二十段梅花樁十五段洞
底石下每丈每路下頂石梅花樁三十段洞口
上下迎水分水每丈每路下關石樁二十段雙
料石每丈用灌砌石灰一石料半石每丈用灌
砌石灰七斗五升河甎每塊用灌砌石灰一升
汁米熬柴均與建牐同木龍編木自五層至
十一層長自數丈至數十丈寬自三四丈至八
九丈均測水勢淺深覈定規制以挑河面大澑
其底層餘澑用地成障木龍面層中心空檔之
上仿天平架式搭架上繋□麻繩障繋於架上
從龍身中空檔插下直入河底大澑遇障不能
經過自順障斜趨衝刷對岸沙灘再木龍遠出
河心迎澑安設龍底竪繫纜直柱扣繫上纜岸
上用犁戧帶住纜頭不令走移紥龍時逐層縱
横編木畱眼方二尺以作戧位貫以大戧從眼
插入河底以防大澑衝動每戧安設葫蘆架一
座上用股車挽住戧頭大纜便於絞車隨時起
下旁岸紥成升關木木龍漸次升出每次駕用
眠車絞關匠夫齊力升犁頂住澑頭每龍身之
前設護盤以護龍挑澑六楞障長二丈四尺
高六尺中心龍骨一根用攢木十八塊週圍六
面龍脊楞木六根兩頭中間三處各用大撑木
十根每面用小撑木十二根編以柳笆升關木
一根夾樁二根柢橛一根畱橛二根下於埽外
攩澑護埽三楞障長二丈高五尺三面龍骨
三根中心空檔編以柳笆大小撑木與六楞相
仿柳簰長四丈頭寬一丈四尺尾寬二丈高
十七層一順一横成造每層順木六路每層横
木通梁五道斷梁八道貫心接樁四根升關木
二根靠關木三根排木障長三丈用接樁八
根離埽數尺挨順監籤四路深入河底樁頂出
水每路二根中留空檔計十二層横下排木間
以柳枝逼澑挂淤每接樁一根用楊木二根隂
陽筍扣搭合縫旁加幫木皆用鐵篐救生樁
每長十丈釘樁木二十根每根長二丈九尺入
土一尺管木十根每根長二丈三尺竪檔高四
尺釘梯木一根横檔寬五尺一二寸梯木長九
尺兩頭出樁木之外各一尺八九寸二尺不等
俾遭風溺水之人得以攀援而上康熙十七
年題準築隄取土或百丈外或里餘近者離隄
二十丈或十五丈外每堆土六丈為一層杵三
遍硪三遍層層杵硪期於經久堅固又題準
河工頂衝之地即以舊隄為縷隄於舊隄之外
别築遥隄以為重門保障二十八年題準竹
絡壩務令如式建造使水從壩過而壩不動搖
水動沙停而壩益堅固三十九年議準嗣後
加幫之隄將原隄重杵再加新土創築之隄將
平地杵深數尺加土建築又議準平常工程
向用龍尾埽稀釘排樁一遇風浪即易塌卸均
令停止又議準嗣後一應石工無論馬牙梅
花等樁皆用整木深釘無論面裏丁頭等石鏨
鑿務極平整石灰重篩用米汁搗杵膠黏又用
鐵錠鐵鋦聯絡該道廳驗看如違揭報又覆
準分修工程每人有一定丈尺令總河於分修
之官交界處所各立石樁上鑴修理官姓名舊
隄亦立石編號鑴明舊隄字樣造冊報部如有
不依定式致被衝決者治以罪三十九年覆
準永定河工程刷岸太甚者間下大埽其平常
下埽以四五六七尺為度四十年題準石工
所用馬牙梅花等樁土堅之地用一木二截土
鬆之地仍用一木整樁四十二年
諭洪澤湖風浪危險每致損船著於沿湖坡岸釘樁木
以廣救濟欽此又奉
旨指示河澑險要地方頂大隄起下長樁大埽建築挑
水大壩長出河流挑澑開行上水建築雁翅並護崖
埽下水接下魚鱗埽護崖埽埽上一式加鑲與大隄
平四十四年高家堰險要之所增設救生樁五處
雍正二年覆準河工鑲墊理宜畫一自雍正
二年為始每工程寬長一丈高一尺用葦柴三
十八束秫稭如之永為定式遵行五年議準
月隄離河甚遠者就近圍以套隄甚長者上下
截以格隄作重門保障又覆準黃河大澑頂
衝及埽灣之處遇河崖汕塌近至隄根當多募
人夫廣用鍁鍬將臨河隄崖受衝處所切成斜
坡復伐取密葉大柳懸於坡上以禦急澑十
一年議準河工需用石料雙料面石裏石寬厚
均一尺二寸單料面石裏石寬一尺二寸厚六
寸河甎寬五寸厚三寸三分長一尺二寸又
議準河工修防全在臨時審度應探水勢之淺
深酌量用埽之大小層路之多寡籖樁之粗細
加鑲之寬厚隨時覈定又議準沉水大埽並
埽上加鑲每長一丈用秫稭三十八束水淺防
風每單長一丈用秫稭三十束土半方又議
準河工鑲填每寬長一丈高一尺柴工用柴三
十八束柳工用柳二十八束草工淮揚道所屬
用草一百十有四束淮徐道所屬用草一百九
十束均壓土五分如水勢深涌於鑲填之上籤
樁一根又定龍尾埽每長十丈高一尺用柳
十八束葦柴十八束小䌁百條每條重六斤
又議準建築牐壩須於上流先築排樁土壩一
道攔水施工量河面寬深每丈籤下排樁十根
夾木二根蘆笆四片絆纜二條壩内填土十
三年奏準河東工程埽壩舊例長一丈用柴三
十八束黃運湖河水深之處沉下大埽與埽上
加鑲水深湍激蟄陷靡常自應照數動用其水
淺之處因恐風浪汕刷隄根用柴鑲護抵檔名
為防風雖有蟄陷尚非頂衝者可比每丈應節
省八束著為定式乾隆五年議準清口乃黃
淮交匯之區繫黃運湖河之樞紐應於風神廟
前東壩接長三十丈只留口門二十丈以資收
束運口頭壩外拆去蓄清壩自東向西接長五
十五丈運口頭壩之南接長挑水壩如磨盤墩
式迴流入運六年議準黃河自宿遷經桃源
至清河二百餘里運河南岸自宿遷十字河至
清河雙牐通築縷隄二萬五千二百五十二丈
又格隄九道自十字河至桃源九里岡通築萬
一千四百八十四丈又格隄五道應以運河南
岸縷隄作黃河北岸遙隄八年議準堵築河
口皆水深澑急若下梗埽鑲接勢必滲漏須先
用軟鑲盤築壩臺猶恐水激撼動加細長麻繩
兜纜拴繫並用長大楊樁梅花籤丁按層鋪土
搥壓庶免滲漏接下丁頭埽除例用工料外加
用粗長滚肚揪頭麻繩拴繫橛樁上加鑲墊背
後接築靠隄以資堵閉十一年
諭朕聞洪澤湖周圍寬廣五百餘里遇風起浪涌船
有漂溺之患康熙年間
聖祖仁皇帝特設救生樁釘於石工之外被溺之人全
活甚多今夏家橋地方有舊葦壩一座並高堰迤
南順水壩一座皆有口門為遭風船躱避之所於
行舟甚屬有益再於高堰廳屬之老隄頭山旴廳
屬之高㵎壩迤南又徐家灣周橋四處各增設護
隄救生壩俾沿河一帶人船恃以安全欽此又
覆準裏河廳屬運口為淮揚運河之關鍵全賴
口門收束頭二三壩口門以不出四丈為度
一經費順治初年定經徵河銀三百兩以上歲
内全完者紀錄一次又定河工歲修錢糧先
給一半餘竢物料交完方準找給康熙七年
題準額銀不及三百兩者不準紀錄又定江
南浙江等屬額徵河銀分令各廳就近收支
二十二年議準直隸山東河南江南浙江河工
錢糧有蠲災闕額銀八萬兩令該撫於地丁錢
糧内照數撥補二十四年覆準嗣後搶修工
程五百兩以内者該督詳開各工細數造冊彙
題三十二年奉
旨河庫錢糧著照盤察州縣錢糧例行三十五年題
準江南既設管河道一應河工錢糧均歸道庫
支收三十七年題準大工歲修錢糧均交與
總河自行經管三十八年覆準裁江南管河
道錢糧仍照舊例歸於各廳收放四十七年
諭河工動用錢糧輒以數萬數十萬計河官當估計之
時先故浮估以為日後節省之地此皆河工積弊嗣
後凡有修理工程河道總督務親詣察勘確估具奏
不可一任河官浮冒估計欽此四十八年覆準河
道錢糧令淮徐道管理清江地方並無城垣不
便收貯應於淮安府城内建庫收貯仍令道役
看守廵察五十二年議準嗣後山東河南河
庫每年令各該撫盤察江南河庫每年令總河
盤察出具並無虧空印結送部存案出結後有
虧空者除責令各賠外仍將該督撫照徇庇例
議處六十年覆準各河道下扣過建曠銀嗣
後務於本年年終即行起解不得遲延雍正
三年覆準豫省修理工程河庫錢糧或有不敷
於布政使司庫内撥解就近支給四年議準
永定通永天津清河四道每道額給歲修銀萬
五千兩石景山給歲修銀二千兩動撥本省田
賦存貯道庫以資修理倘有不敷題請再撥統
於年終報部五年覆準東省魚臺縣境内新
築長隄給歲修銀千兩於地丁銀内動支八
年奏準江南河庫錢糧蘇屬每年徵解河銀十
有一萬二千二百三十七兩五錢有竒安屬每
年徵解河銀二萬三千四百五十三兩浙省每
年徵解河銀一萬五百二十五兩二錢淮關每
年額解河銀二萬六千八百二十四兩八錢瓜
儀由牐每年額解河銀七千六百六十六兩六
錢各有竒兩淮鹽政每年額撥銀三十萬兩兩
淮鹽運使司每年額解節省銀五萬兩兩廣鹽
運使司額解節省銀萬兩兩浙鹽運使司額解
節省銀萬兩長蘆鹽運使司額解節省銀萬兩
山東鹽運使司額解節省銀七千兩福建鹽運
使司額解節省銀三千兩下江司庫每年撥解
河庫銀九萬九千八百二十八兩有竒以上貯
庫銀六十七萬五百三十六兩有竒以供歲修
搶修及河營兵餉夫役工食之用逐年所用錢
糧總河將用過數目報部其庫貯銀見存若干
每年量撥銀若干之處據實詳題又覆準江
南險工處所除豫備歲修搶修物料外再發銀
三萬兩照豫省例每年辦料堆貯上游濟用
九年議準永定河疏濬尾閭增給歲修銀五千
兩十年覆準汶上縣南旺分水口束沙草壩
給歲修銀千五百兩不敷臨時再請如有餘剩
留為下年之用於司庫地丁銀内題撥十一
年奉
旨修理山東運河工程需銀五萬九千餘兩於東省存
公項下動支應用十二年議準葦蕩營界内不産
葦柴之地招民開墾升科所徵錢糧造入河銀
册内題報如内有民田給還原業戶耕種輸糧
嗣後每二年一次清釐有淤墊者即令開墾按
年升科仍將附近産葦之地照數撥補又覆
準山東通省管河道收支東省一應河銀及兵
夫工食並大小濬酌募幫貼銀均令解貯管河
道庫内各廳遇有應用之處備領支給十三
年議準河工幫貼銀照淮徐等倉錢糧之例分
作十分覈算經徵州縣衛所等官初參欠不及
一分者停升督催欠一分者罰俸六月欠二分
者罰俸一年欠三分者降俸一級欠四分者降
俸二級欠五分者降職一級欠六分者降職二
級欠七分者降職三級欠八分者降職四級以
上皆令戴罪徵收停其升轉完日開復欠九分
十分者皆革職經管督催之司道府直隸州知
州欠不及一分者停升督催欠一分者罰俸三
月欠二分者罰俸六月欠三分者罰俸一年欠
四分者降俸一級欠五分者降俸二級欠六分
者降職一級欠七分者降職二級欠八分者降
職三級欠九分者降職四級以上皆令戴罪督
催停其升轉完日開復欠十分者革職督撫欠
不及一分者停升督催欠一分二分者罰俸三
月欠三分者罰俸六月欠四分者罰俸一年欠
五分者降俸一級欠六分者降俸二級欠七分
者降職一級欠八分以上者降職二級以上皆
令戴罪督催停其升轉完日開復署印官欠一
分二分者罰俸三月欠三分四分者罰俸六月
欠五分六分者罰俸九月欠七分八分者罰俸
一年欠九分十分者降一級調用欠不及一分
署印不及一月者免議其被參後州縣衛所等
官限一年内全完如不全完原欠不及一分者
罰俸一年欠一分二分者降三級調用欠三分
四分者降四級調用欠五分六分者降五級調
用欠七分八分者革職經管督催之司道知府
直隸州知州限一年半全完如不全完原欠不
及一分者罰俸一年欠一分二分者降三級調
用欠三分四分者降四級調用欠五分六分者
降五級調用欠七分八分以上者革職督撫限
二年全完如不全完原欠不及一分者罰俸一
年欠一分二分者降二級調用欠三分四分者
降三級調用欠五分六分者降四級調用欠七
分八分者降五級調用欠九分十分者革職其
接徵接催官均以到任之日為始接徵州縣衛
所等官亦限一年接徵布政使司道府直隸州
知州亦限年半接催督撫亦限二年如不能完
題參照見在未完分數以初參例議處至帶徵
積年拖欠之大小各官限二年全完如不能全
完皆依定例照職任處分如有徵解不前者該
撫照例題參是年十一月
諭河防隄岸牐壩等項工程有關運道民生者定例
皆動正項錢糧乃各省竟有於田畝派捐者豈皆
出自小民之願大都上司因節省錢糧起見授意
屬員為粉飾之計相沿日久官吏藉端苛索民間
所費必至數倍不特苦累民生亦於國計無補於
乾隆元年為始一槩革除仍嚴飭所屬官吏毋得
私行徵派以為民困其疏揠運河等項工程需用
銀著該督撫覈實奏明於公項内酌量動用報銷
欽此乾隆元年
諭河南孟縣地方有小金隄一道捍禦黃河向繫民
修民築民間未免竭蹶著河東總河將此項隄工
確實勘估委官承修其需用錢糧覈實報銷毋得
絲毫派累欽此又議準江南徐屬等各廳一應
額收外解河銀自乾隆二年為始悉令改歸河
庫道收貯如有收支解放兵餉及修造浚船柳
船並給發物料人夫工銀按時給發仍將收發
欵項隨時詳報每於年終該督照例盤察又
覆準山東疏揠運河動用公項銀又奏準江
南各廳自運葦蕩營柴六十萬束調撥辦石歸
公船於應給各廳水脚内酌量分給葦蕩營雇
募水手運貯厰内令各廳轉運交工各廳應繳
柴價及扣過運價與葦柴報銷一同造册毋得
入於歲修搶修内通融銷算又奏準東省黃
河著照豫省例撥存公銀萬兩辦料堆貯上游
供用再豫省原撥辦料銀萬兩亦覺不敷應再
撥銀二千兩一併採辦又覆準河南孟縣小
金隄工程歲撥銀四千兩辦料供歲修搶修之
用又奏準歲修搶修鑲墊工程需用土方令
於估銷册内據實造報不必入於埽料内銷算
又議準嗣後豫省北岸黃運兩河歲修搶修
等工需用各項錢糧並懷河營官兵俸餉銀該
布政使司徑發河北道收支估修報銷文册照
南河淮揚淮徐二道例徑送該督察覈堡夫工
食兵丁生息銀隸河北道所屬者就近解交將
收支出入數目造册送覈年終盤察又題準
東省徭夫幫貼銀於山東司庫田賦内撥給又
黃河搶修辦料銀七千兩運河搶修辦料銀三
千兩亦於田賦項下撥給又覆準豫東二省
河工每年歲修搶修銀分貯庫内遇有險工詳
明動支又覆準永定等四道額給歲修銀外
豫備銀十萬兩存貯天津道庫專供緊要工程
之用每年將動撥餘剰數目造入歲報册内覈
銷仍扣明餘剩之數再於戶部咨領補足十萬
之額又議準大名道額給歲修銀萬五千兩
又題準通永道歲修銀無項可動應赴戶部
支領三年議定東省每年歲修撥銀黃河二
千兩運河束沙壩千五百兩隔隄水口千二百
兩捕河沙灣埽工三千兩分為三年之用黃河
搶修七千兩運河搶修三千兩加增料價銀三
千兩以千兩為歲修二千兩為搶修統計豫撥
銀萬八千七百兩永為定額又奏準豫省南
北兩岸黃沁兩河歲修搶修工程每年豫撥銀
七萬兩永為定額四年覆準江南宿遷縣泰
州舊額河工漕項荒闕銀自雍正十三年為始
在於田賦銀内照數撥補免其捐賠又議凖
山東運河每當春夏之交山水未發均須建築
草壩以束水勢而濟運艘河臣暨管河道廳指
示該州縣動支司庫存公銀建築十年覆準
直隸山東河南三省每年協濟江南河工銀著
停止撥解畱充本省河工之用其江南河工不
敷銀於附近各州縣田賦内撥給十二年議
準自乾隆七年起新舊編紥木龍用過木植工
料銀照各廳每年報銷歲修搶修工程之例覈
明實用數目按年按工造册估銷十三年議
準嗣後江南黃運兩河歲修搶修工程所用錢
糧不得過四十萬兩上下十五年奏準永定
河下口增疏濬銀五千兩十七年議準清河
大名二道原定歲修銀各萬五千兩每年赴部
支領今二道所屬工程平稳毋庸歲修停止請
領十八年奏準永定河歲修銀定額萬兩搶
修銀萬二千兩又奏準江南河工經費其有
定欵定數者仍應照數支銷其有定欵而無定
數者以乾隆五年報部之數為準除見在協辦
河臣二人各分給五百兩以資公用外其河臣
勘工盤費及修理廨舍工食犒賞等項準其動
支銀五千兩按月支給河庫道修理天平庫署
等項準其動支銀五百兩均聽各該處自行通
融辦理其無定欵定數者照耗羡章程遇有動
用之處令河臣奏明辦理
一物材康熙十二年題準大工需柳先從本地
採辦再有不敷於近省協濟十七年覆準宿
桃山清安等縣每土一方給銀一錢三分徐廬
泰睢邳等府州每土一方給銀一錢四分永為
定例三十七年奏準將房山等十二州縣錢
糧解永定河分司購買物料備用三十八年
覆準江南海州山陽地方設立葦蕩營官兵每
年採葦一百十有八萬餘束作為定額三十
九年議準嗣後排樁購木令該道廳赴工驗看
是否與原估尺寸相符承築之官樁用整木籤
釘埽用整柴鑲塞如修築不堅該道廳揭報徇
隐者一并題參汛弁斥究五十二年覆準江
南裏河山旴兩廳工程均用蕩柴每束二分二
釐徐屬地方捲埽鑲墊參用荻蘆每束一分如
用&KR1045;稭開銷蘆價者該督察明題參五十八
年覆準海州山陽地方蕩地淤墊不産葦柴裁
汰官兵省俸餉銀一萬八千餘兩又淤地墾種
升科銀四千餘兩購買葦柴如額五十九年
覆準嗣後一應購買物料嚴飭河官協同地方
官親身赴買仍取具地方官並無累民等弊印
結送部如被累之百姓具呈出首許該地方官
詳報總河督撫據實題參雍正三年議準嗣
後豫省修築平易隄工每土一方給銀九分六
釐永為定例其險工取土較遠者該道察覈酌
增不得浮冒如不肖河官以近土作遠土捏飾
冒銷者題參四年覆準海州山陽地方蘆葦
叢生復設葦蕩營官兵採割除照舊額一百二
十萬束外再增採三十萬束五年覆準豫省
河工歲修所用秫稭定於八月内動道庫銀分
給各廳限十月照額辦足仍令管河道察驗如
限内不能辦完及有短少者指名題參工竣覈
實每百斤以七分報銷又覆準河工辦料百
萬斤限十日二百萬斤限二十日照數遞增並
令依限交工如逾限不完將承辦遲延職名題
參又覆準各河同知轉發各官承辦物料取
具分辦人員照數領足價值印甘各結申送察
覈如無各結即將該同知侵扣短少之處參究
分辦之官不能如數交完物料者一并題參分
别治罪又覆準嗣後豫省採買歲修搶修物
料廳汛各官互相稱收印官分辦者亦令廳官
稱收取具並無短少印甘各結存案如有徇隐
即將該廳汛官題參加倍治罪又覆準豫省
豫備物料堆貯險工上游編立字號每堆以五
萬斤為率倘有霉爛虧空情弊即將該廳汛各
官題參著落賠補又議準開濬河道濬河之
土四面各闊一丈高一尺為一方給銀九分積
高一丈為一大方給銀九錢又覆準豫省河
工承辦物料報完之日委就近賢員盤察具結
申送如有短少即著承辦稱收之官分賠倘盤
察之人瞻徇情面照徇庇例議處短少物料仍
照盤察倉庫例分賠倘盤察原繫實貯以後該
員私自那移變賣察出將該員照侵蝕錢糧例
治罪六年定河工採辦葦價山安外河二廳
每束銀二分桃源裏河高堰安清中河四廳每
束銀二分一釐揚河江防宿虹宿桃中河四廳
每束銀二分二釐徐屬邳睢二廳每束銀二分
五釐山旴廳每束銀二分四釐&KR1064;麻價直桃源
以下八廳每斤銀一分三釐河甎寬五寸厚三
寸長一尺二寸各廳一例定價每甎銀一分二
釐永為定例八年奏準各省督撫總河將工
程緩急物料貴賤悉心察訪務照本處市價確
估題明九卿集議具奏刊册頒行又覆準江
南一應工程需用柴草飭令各廳照豫省之例
每年於九十月内豫計需用之料動支見存河
庫銀備辦十分之七分貯緊要之處備用仍委
就近州縣盤察如辦不足數以侵蝕錢糧例題
參治罪倘盤察之人扶同徇隐將短少物料照
倉庫錢糧例分賠仍將失於督察之該管道與
扶同徇隐之盤察官一併題參分别議處又
議準直隸各河工每葦柴一束長一丈徑五寸
乾者每束銀一分五釐濕者一分三釐五毫青
者一分秫稭亦以長一丈徑五寸為一束乾者
每束銀九釐五毫濕者七釐五毫青者六釐稻
草十斤為一束價銀一分至一分六釐&KR1064;每斤
價銀一分四釐至二分各有差麻每斤價銀六
分十年奏準總河所轄各廳所出河租&KR1064;麻
若干官柳若干兵採草若干每歲造册報部
十一年議準豫省上南河下南河上北河下北
河黃河歸河沁河等七廳東省黃河運河捕河
泇河上河下河海贛等七廳需用土方無論水
旱每方價銀自八分一釐至二錢一分六釐運
河土方附近取土者每方價銀九分六釐隔河
取土者每方價銀一錢二分隔河用船裝運者
每方價銀一錢四分水内撈土者每方價銀二
錢四分杉木樁料圍圓一尺一寸至三尺每根
價銀自一錢七分至七錢永為定例又議準
江南黃運湖河興舉甎石樁埽柴草工程需用
各項物料淮徐等所屬及徐屬同知(今改銅沛)邳睢
宿虹桃源宿遷運河裏河外河山安海防高堰
山旴安清中河揚河揚糧江防等十四廳柴仿
照柳枝青濕乾之例酌定每年九月至十二月
交工柴性帶潮仍照三十斤之數稱收正月至
四月柴性微乾每束酌定二十六斤若五六七
八等月新陳交際柴性全乾每束酌定二十二
斤用十六兩官秤稱收永禁篐收之法再有短
少即行參究樁木圍徑不等長自一尺以下及
一尺至五尺其價自七分至二十一兩六分不
等内徐屬廳樁規價直與市價相仿高堰山旴
二廳各工樁木由湖涉險轉運維艱按市價加
入運脚較與漕規相符其邳睢等十一廳各按
地之遠近照徐屬等處酌量遞減土方從乾地
揠土每方價銀八分如有積水加戽水銀一分
五釐搶築及加幫隄工並填壩壓埽等工土價
分别遠近乾濘難易酌定八則每方價銀自一
錢二分五釐至二錢五分石料計丈給銀雙料
面丁石每丈自九錢至一兩九錢雙料裏石每
丈自四錢至九錢單料面丁石每丈自三錢六
分至九錢五分各有差單料裏石各廳均照雙
料裏石折半給銀石灰每百斤價銀自七分二
釐至一錢四分四釐汁米每石價銀一兩二錢
熟鐵每斤價銀四分生鐵一分五釐鐵索鐵釘
每斤價銀三分自雍正十年為始凡歲修等工
均照此例估銷十二年議準江南葦蕩營舊
額葦柴一百五十萬束自雍正十二年為始加
增葦柴二十萬束統計正柴一百七十萬束飭
令左右二營分採全數交工按例繳價解庫按
年清額永為定例又議準葦蕩營額採柴各
廳雇船自運六十萬束交貯工所其餘一百一
十萬束仍令浚船及期趲運交厰又議準江
省所屬各廳近處乾地取土離隄十五丈至五
十丈每方銀一錢二分五釐遠處乾地取土離
隄五十丈以外至百丈及近處濘地取土離隄
十五丈至五十丈每方銀一錢三分六釐遠處
濘地取土離隄五十丈以外至百丈每方銀一
錢五分隄根有積水坑塘遶越乾地取土離隄
五十丈以外至百五十丈每方銀一錢七分遶
越濘地取土離隄五十丈以外至百五十丈每
方銀一錢八分隔隄隔河遠處乾地取土離隄
二百丈以外至三百丈每方銀一錢九分隔隄
隔河遠處濘地取土離隄二百丈以外至三百
丈每方銀二錢水底取土離隄三十丈至五十
丈每方銀二錢五分按欵刊榜永為定例遵行
又議準江南葦蕩營原額葦地八千頃九十
三畝有竒於産葦稠密處所丈明原額畝數飭
令營兵照額採取葦柴交工濟用又覆準江
南江防同知疏濬引河每土一方給銀一錢一
分又議準豫省河工每年搶修所用秫稭先
期酌定敷用之數與歲修同時發帑於十一月
内一同照數辦足運貯工所價直亦照歲修之
例每百斤以七分報銷永定成規十三年議
準葦蕩營丈出淤地一千八百十有一頃九十
五畝有竒産葦茂密以雍正十三年為始令左
右二營增採正柴五十五萬束按年清額永為
定例又議準東省黃河搶修工程需用秫稭
照豫省搶修之例於山東管河道庫節省銀内
酌量工程之緩急需用物料之多寡動支銀五
千兩給發黃河廳依限辦料貯工價直照歲修
例畫一報銷又議準直隸揠河旱土每方價
銀七分泥濘土每方銀九分蘆根土每方銀一
錢四分各道同水中撈土天津永定大名三道
均每方銀一錢一分通永清河二道均每方銀
一錢八分又永定河道水葦板方每方銀一錢
三分通永河道礓石土每方銀八分築隄旱土
天津通永大名三道均每方銀一錢永定河道
每方七分清河道每方一錢六釐六毫離隄十
五丈至三百丈乾地濘地取土各道均與江南
土方之例同水中撈土離隄三十丈至五十丈
天津通永清河大名四道與江南例同永定河
道每方銀二錢一分又議準山東運河需用
河甎每塊長尺有二寸寬五寸厚四寸價銀一
分六釐面石每丈運脚自十里至二三十里價
銀一兩八錢三十里外至四十里加銀一錢裏
石每丈價銀九錢生鐵料每斤價銀一分石灰
每百斤一錢四分四釐汁米每石一兩六錢
又議準豫省需用楊樁上北上南二廳在洛陽
濟源等縣採辦洛陽與濟源相對運至上北河
廳屬原武汛以百五十里為則陽武汛以二百
里為則封邱汛以二百五十里為則運至上南
河廳屬滎澤汛以百五十里為則鄭州汛以二
百里為則陽武汛南岸隄工在中牟縣工段之
内以二百五十里為則下北下南二廳在鞏孟
孟津等縣採辦孟津與孟縣斜對在洛陽縣之
下運至下北下南二廳屬祥符汛以二百五十
里為則陳留汛以三百里為則自陳留至蘭陽
河道無多亦以三百里為則儀封汛以三百五
十里為則沁河黃河歸河三廳在溫偃師等縣
採辦偃師與溫縣相對在鞏孟之下運至沁河
黃河二廳屬武陟汛以五十里為則運至黃河
廳屬滎澤汛北岸以百里為則運至歸河廳屬
考城汛以三百里為則商邱汛以三百五十里
為則虞城汛以四百里為則東省需用楊樁黃
河廳屬曹單二汛在曹州單曹城武定陶金鄉
六州縣採辦曹汛各工曹縣以五十里為則曹
州以二百里為則定陶縣以百五十里為則單
縣城武縣均以百里為則金鄉縣以二百五十
里為則單汛各工單縣以五十里為則金鄉城
武二縣均以二百里為則曹縣以百里為則定
陶曹州均以二百五十里為則自四百里以至
五百里照加一脚價扣算以次遞減每根圍圓
自一尺至五尺長自一丈三尺至五丈三尺購
辦在四百里者每根價銀六分至三兩四錢五
分遞減至五十里者每根銀三分九釐至二兩
三錢四分三釐五毫脚價在内乾隆元年覆
準德州城濠所産蘆葦責令地方官經管採割
備用又議準直隸楊樁通永大名清河三道
樁規圍圓一尺至四尺長一丈二尺至四丈三
尺價銀八分六釐至十兩八錢五分七釐永定
河道樁規徑四寸至一尺長一丈五尺至三丈
四尺價銀二錢五分至一兩二錢各有差天津
道樁規長一丈五尺徑八寸者價銀六錢徑七
寸者五錢徑六寸者四錢又奏準江南江防
同知歲修江工採辦碎石每百斤定銀一分二
釐二年
諭豫東二省河工所用歲修搶修之柴皆州縣領銀
採辦交工應用每斤價直搶修給銀九毫歲修給
銀六毫此十餘年之例昨據欽差條奏豫省歲修
六毫之價不敷採辦請槩給九毫以裕民力朕已
允行但思東省與豫省河道毗連壤地相接所需
物料價直大率相同豫省既已加增則東省歲修
之價亦應照豫省之例給與九毫俾運工車價敷
足小民益可踴躍趨事欽此又
諭豫東二省河工所用歲修搶修之柴向因給價不
敷採買已降旨每斤加至九毫以紓民力兹聞江
南徐州所屬州縣濱臨黃河與山東河南接壤有
葦蕩難以挽運藉用秫稭之處甚多採辦之價亦
覺不足所當一體加恩者著將應加價直照豫東
之例加至九毫著為定例欽此三年議準豫東
二省河工需用物料險要工程隨時交收其每
年所備歲修搶修物料均於八月以前布政使
司照額撥銀移解道庫該道於八月内給廳印
各官分頭採辦承辦之官務於十二月内全數
交工備用遲誤者參劾嚴加議處又覆準豫
東二省承辦秫稭交工時令附近不管河工之
同知通判驗收五年議準河工各廳汛可以
增辦蘆葦者飭令河官增辦應用河灘地内可
種蘆葦之處勸民栽種以資應用八年議準
東省坑塘窪地所栽葦草每束重二十斤雇人
採割並運送到工脚價共給刀工銀六釐又
議準直隸河甎長寬價直均照山東運河之例
豆渣石青白石每長一丈寬厚一尺均給價銀
三錢四分豆渣石每里遞加運費二分青白石
每里遞加運費二分二釐五毫又議準豫省
山稍草每束重三十斤給價銀二分七釐蘆根
每束重七斤價銀五釐四毫草每束重七斤雇
夫採割給刀工銀一釐六毫坑塘葦束價直與
東省同又議準永定河石灰每百斤價銀二
錢通永天津二道各減五分汁米每石槩給銀
二兩八錢熟鐵料價與江南同生鐵錠每斤價
銀永定河一分六釐天津通永各增一分生鐵
片每斤價銀永定通永各一分二釐天津減二
釐九年覆準嗣後河工各廳交代經手工程
錢糧務將各項存貯物料一并交清如有虧闕
立即參究追賠又奏準江南河工豐碭銅沛
二廳鑲修工程專辦秫稭每年七月内酌定銀
數分發各州縣承辦定限十月完半年内全完
令不管河工之廳官秉公驗收又議準江南
豐碭銅沛邳睢宿虹運河桃源桃清裏河外河
山安海防高堰山旴等十三廳需用楊木照豫
東二省樁規視木之大小路程之遠近接算運
費加增價直十六年奏準江南木龍工程累
年新木舊木並淤損之木詳悉分别按年確覈
以上年存工存厰之木為舊管以本年增購及
别工撥用之木為新收以折損沙淤及移撥别
工者為開除以見在存工木龍並存厰木植為
實在造具四柱清册送部察覈
欽定大清會典則例卷一百三十二
