欽定大清會典則例卷三十二
戶部
戶口上
一編八旗壯丁
國初定各旗人丁三年編審一次又定每壯丁
三百名編為一佐領又定每佐領編壯丁二
百名又定新滿洲壯丁酌量攙入舊壯丁内
編成佐領康熙四年題準滿洲蒙古佐領内
有餘丁多至百名以上願分為兩佐領者聽
十三年覆準八旗每佐領編壯丁一百三四十
名將餘丁彙集别編佐領或餘丁僅百名以上
不及定額者該旗都統副都統佐領酌量無誤
充伍當差出結移送到部亦準編為佐領二
十三年
諭八旗滿洲蒙古每旗均設佐領百員欽此又
諭編審八旗佐領事宜令戶兵二部會同具題欽此
雍正四年
諭上三旗定設漢軍四十佐領下五旗定設漢軍三十
佐領欽此又覆準八旗壯丁屆三年編審之期由
部請
旨行文八旗都統
盛京及直省駐防滿洲蒙古漢軍將軍都統副都
統各交與該佐領驍騎校領催等將新舊壯丁
逐戶審明編造清冊並將編審之各佐領驍騎
校領催姓名保結開寫送部其未成丁及非正
身良家子弟並應開除人丁各該旗都統驗實
開除將開除緣由注明送部其滿洲蒙古及漢
軍戶下額丁皆令開清花名附載冊内覈明送
部至捕牲烏喇捕牲人丁由部委出旗員筆帖
式前往編審若將未成丁及非正身之子弟假
冐入冊或將應入冊及不應開除之壯丁隠匿
開除在京將各該旗都統在外將各該將軍都
統副都統以至領催悉行治罪五年覆準八
旗人丁三年編審一次凡已成丁者皆入冊病
故者開除各佐領造戶口清冊二夲一咨部一
存夲旗其戶口冊内開寫一戶正身某人有官
職者開明某官某人無官者開寫閒散某人上
書父兄官職名氏旁書子弟及兄弟之子並戶
下若干人其各省駐防旗員以及外任文武各
官子弟家屬皆行文各該將軍督撫察審照此
造具清冊咨送竢各處冊籍到齊之日各該旗
附入佐領冊内鈐印報部存案七年覆準八
旗正身壯丁每逢編審之年無論在京在屯歲
滿十五該管官員細加察驗務無假冐方準入
冊應裁者亦必詳察聲明緣由注冊送部至八
旗漢軍勲舊佐領下若無正身可選驍騎兵丁
之人即在戶下拔用歲滿十五亦令該管官員
逐名編審注冊以備拔補乾隆四年覆準凡
遇比丁之年將駐防人員及外任旗員戶口均
照右衞等各駐防造送丁冊之例每旗各造丁
冊二分鈐印送部一分留部存案一分咨旗辦
理六年覆準八旗丁冊三年編審一次各該
旗察明佐領下凡已成丁及未成丁已食餉之
人皆造入丁冊分别正身開戶戶下於各名下
開寫三代履歷其戶下人之祖父或繫契買或
繫
盛京帶来或繋帶地投充或繋乾隆元年以前白
契所買均於夲名下注明正戶子弟均作正身
分造其從前造入丁冊之人有逃亡賣出者編
審之年聲明裁除造冊二分鈐蓋都統印信一
送部一存該旗至外省駐防及旗人外任文武
各官子弟家口遇比丁之年由部先期行文該
管大員稽察照在京旗人之例造冊二夲鈐印
咨部一存部一發該旗各該旗按冊覆覈附入
夲旗佐領丁冊内鈐印送部如將應入冊之壯
丁隠瞞不行造入或將未成丁幼童編入丁冊
者覈參交部議處
一旗員壯丁著績分戶
國初定首先登城壯丁準其開戶並將胞兄弟適
伯叔帶出仍償原主身價順治九年議準
内府三旗佐領内管領下官員有軍功勞績奉
特旨令其開出内府佐領内管領者各歸上三旗旗
下佐領五旗王公府屬(即包衣)有滿洲佐領有旗
鼓佐領管領(即辛者庫)原與旗下佐領有間旗鼓佐
領下人尤不得濫厠漢軍之列但繋
盛京帶来自内府分出已經編入冊籍者均準其
與旗人一例考試選官其於夲王公府屬會經
效力夲王公準其開出管領下者止許移於府
屬佐領惟著有軍功勞績或奉
特旨或由王公奏準令其開出府屬佐領者各歸夲
王公所屬旗下佐領或歸上三旗旗下佐領其
父兄子弟閒散者準其帶出見有職任者不準
帶出乾隆七年
諭聞五旗王公宗室等府屬佐領下人丁内多有不
得錢糧該王公等不能養贍者伊等繋由盛京随
從進京舊人之子孫世代效力因王公等原分藍
甲錢糧限於定額不能徧養以致資生無業甚屬
可憫從
皇考曾將上三旗内府佐領下人等附於漢軍旗下選
取驍騎今八旗滿洲蒙古佐領下自恩賜增設護
軍驍騎教養兵額之後正戶閒散皆得錢糧間有
人丁稀少之佐領遇驍騎等闕不得應選之正戶
閒散以致選取戶下者有之見有此等空闕若由
不得錢糧之府屬佐領下人内選取則伊等既得
錢糧以資養贍家口而旗下佐領亦獲好兵之用
著交與該王公等察明各府屬佐領下有不能養
贍之正身滿洲蒙古舊人子孫開寫姓名咨送該
滿洲蒙古都統等於人丁稀少之佐領下遇有驍
騎等闕以備選取其選取驍騎等之後不準離夲
佐領惟單身在旗下當差行走如該王公等有題
補護衞典儀及調補别項差使各聽其便欽此
又定王公之子孫閒散宗室亦有分予佐領者
此等人原繫正身如不能養贍遵
旨交夲旗都統備補驍騎或交進上三旗
内府存於公中不得鬻與旗下官員以良為賤至
王公宗室自買旗下家奴原繋戶下亦不得竄
入正戶冊内以賤為良又定籍没人丁凡繋
旗人戶下者均令旗人領買不得作為正戶及
聽其贖身為民
一旗員子弟随任
國初定旗員子弟竢十八歲登載部冊後方許分
居如未及歲擅分居者議罰順治十七年題
準凡旗員子弟有職任者不拘定限歲數準其
分戶雍正十二年題準旗員子孫随任在外
者各省駐防及河工效力旗員子弟至十八歲
以上皆令歸旗當差肄業若有無故逗遛隠漏
丁口者照例治罪乾隆七年
諭向来旗員子弟自幼随任在外至十八歲者例應
来京若有欲留任所協辦家務者準督撫代為題
請聽候部議其新授外任旗員子弟在京長養過
十八歲以上者非奉特旨不得随任此舊例也朕
思旗員子弟不許擅随任所者一則恐在地方滋
事一則留京以備該旗當差如外任旗員能嚴加
約束為督撫者又不時稽察則皆知守分循理可
無慮其多事至該旗佐領若夲有可以當差之人
而父兄外任者將子弟帶往則夲人既可省兩處
食用該佐領閒散之人又得當差支領錢糧以資
養贍洵為兩便之道嗣後外任旗員子弟十八歲
以上者在外任令該督撫題請在内著呈該都統
具奏準其随任其不願随任者亦聽之若随任之
後或出署交遊及干預地方之事著督撫即行糾
參從重議處欽此又
諭下五旗王公屬下人員升授外任欲將子弟帶往
任所者如繫見在王公門上當差之人該旗稟問
王公如無用處奏明令其随任如有用處即停其
前往欽此又奏準外任旗員子弟至十八歲以
上有情願留在任所者照例申報上官該督撫
咨報部旗存案歲終由部將人數彙奏在内旗
員升授外任願將子弟帶往任所者呈報該旗
都統具奏準其随任
一壯丁别寓雍正十三年議準八旗正身壯丁
或寓親友或流落鄉屯向未入冊者補入夲旗
丁冊内勒限六月首報其從前?住
盛京多年者即入於
盛京冊内約束當差若不呈報該旗?匿私往别
處者照逃人例治罪該管參領佐領並不行地
方官察究者照例議處若從前並未居住
盛京?匿他省者勒令一年内自首押令歸旗免
其治罪
一給印票執照雍正十三年定凡八旗在京官
員兵丁閒散另住戶下人等均令該佐領給與
印票開明各年貌家口以備街道步軍尉察驗
其在鄉屯之候選及革職官員閒散另住戶下
人等每戶給與執照開明年貌住址生業以備
地方官察驗各佐領所給印票先送該參領挂
號押用鈐縫關防每於歲底封印後呈送都統
存貯備考
一分晰戶丁順治八年定原在
盛京編審正戶人有告稱是伊奴僕者不準歸幷
繋戶籍内人有告稱非伊家奴僕者亦不準出
戶雍正二年覆準八旗開戶義子人等不得
越佐領認戶仍留在夲佐領下當差如有越佐
領認戶自稱正身與原主無涉者該旗都統即
拏交該部從重治罪三年議準旗下奴僕或
藉别旗名色買贖或自行贖身旗民冊籍均無
姓氏者察出即令歸旗其有随主出差外任私
有蓄積鑽營勢力欺壓夲主贖身者自康熙五
十二年
恩詔以後雖在民籍究明欺壓是實亦令歸旗若果繫
數軰出力之人夲主念其勤勞情願聽其贖身
為民旗部有案可稽州縣有籍可據為民者仍
歸民籍舊主子孫不得藉端控告乾隆三年
議準
盛京帶来奴僕原屬滿洲蒙古直省夲無籍貫帶
地投充人等雖有籍貫年遠難以稽考均準開
戶不準放出為民乾隆元年以前白契所買作
為印契之人令在夲主佐領下聽選步軍當差
竢三軰後著有勞績夲主情願放出為民者呈
旗咨部覈明冊籍有伊祖父姓名籍貫者準其
為民仍行文該管地方官注冊止許耕作謀生
不準考試四年議準
國初俘獲之人年分已遠與投充之人迷失籍貫
者無别至遠年印契所買奴僕之中有
盛京帶来帶地投充之人原繋旗人轉相售賣雖
有籍貫亦無從稽考均應開戶不準為民如内
有實繋民人印契賣與旗人契内尚有籍貫可
稽者照乾隆元年以前白契所買家人之例效
力過三軰後準其為民又議準乾隆元年以
後白契所買之人因未入丁冊是以準其交價
贖身與乾隆元年以前白契所買作為印契者
不同應準其贖身為民又議準八旗戶下家
人開戶向由各該旗聲明夲主念其世代出力
情願準其開戶者該參佐領族長族人列名具
保咨部無論何項人等覈明上次丁冊有名並
冊内注繫陳人者即準開戶至旗下家奴放出
為民向由夲主念其數軰出力勤勞年久情願
放出為民呈報夲旗咨部轉行地方官收入民
籍為民今既將
盛京帶来奴僕及帶地投充人等並乾隆元年以
前乾隆元年以後白契所買之人分别定例應
行各旗將奴僕之祖父籍貫令各主據實開報
畫押參佐領詳察呈報都統送部凡遇比丁之
年即照此次造冊於編審内注明遇有開戶為
民之案以便稽考又議準乾隆元年以前八
旗奴僕放出為民有未經呈報旗部者該旗察
明果繫數軰出力其主情願放出編入民籍地
方官有冊可據者準其為民其乾隆元年以前
放出為民未入民籍以及元年以後始入民籍
者應令歸旗作為原主戶下開戶壯丁至於設
法贖身之戶或繫自備身價或親戚代為贖身
均應歸原主佐領下作為開戶若有實繋買主
用價契買後又向買主交價贖身者應歸買主
佐領下作為開戶如繋開戶壯丁用價買出者
買主原非正身其名下不便復有開戶之人應
仍歸原主佐領下作為開戶又議準旗下家
奴將民人之子抱養既經繼與家人為嗣即與
家人無異應造入伊主戶下以便稽察又議
準八旗正戶從前撫養並随母改適人等或跟
随外任或在鄉居住未及呈報因未造入丁冊
或因丁冊無名不準自首者總屬戶口不清之
人未便任其脱漏令各旗察明分晰彙奏咨部
别載冊籍如有正戶人之妻因夫亡改嫁與正
戶及嫁與戶下家人者其前夫所生之子原繋
正身應準其随母改適竢撫養成丁仍歸夲宗
其子母情願依倚者準其依倚仍造入生父夲
宗丁冊若民間子弟自幼随母改嫁與正戶旗
人者照戶口不清例别載冊籍至戶下家人之
子随母嫁與正戶以及民間之子随母改嫁與
戶下家人者統以戶下造報以後遇有随母改
嫁人等參佐領確察報明都統存案仍於編審
之年注明丁冊咨部察覈又議準從前正戶
旗人之子自幼給與旗民正身及戶下家人撫
養呈請歸宗者該旗覈實取具兩姓族長族人
保結並該參佐領印結送部存案準其歸宗
又議準八旗造報丁冊内有向開正戶一戶後
經造為開戶人等或繫随母改適或寄入親屬
戶内原繋别立一戶迨後被人欺壓造入戶下
作為開戶原非戶下家人可比準其呈旗察明
果有被人欺壓情弊分晰具奏咨部更正至從
前造入戶下後經造為開戶並向來造為開戶
人等若果繫正身當時即應呈明更正何至數
十年之後以待子孫分别此等停其更正以杜
冒濫又議準八旗絶戶家奴如夲主有同族
人等即編入族人戶下無族人可歸無論家下
陳人契買奴僕均準於夲佐領下開戶看守主
墓年力壯者於夲佐領下選充步軍内有乾隆
元年以後白契所買之人準其贖身身價照絶
戶財産入官例辦理十二年奏準旗人家奴
有借名設法贖身私入民籍者除已經議結外
以後或被首告或經察出其曾報部旗伊主得
過身價者令歸旗入於原主名下作為開戶不
準歸夲佐領下其未經報部報旗者無論伊主
曾否得受身價均令歸旗仍作為原主戶下家
奴不準歸入佐領作為開戶二十一年
諭八旗别載冊籍之人原繋開戶家奴冒入正戶後
經自行首明及旗人抱養民人為子者至開戶家
奴則均繫旗下世僕因效力年久其主願令其出
戶見在各旗及外省駐防内似此者頗多凡遇差
使必先盡正戶正身選用之後方準將伊等選補
欲自行謀生則又以身隸旗籍不能自由見今八
旗戶口日繁與其拘于成例致生計日益艱窘不
若聽從其便俾得各自為謀著加恩將見今在京
八旗在外駐防内别載冊籍以及養子開戶人等
皆準其出旗為民其情願入籍何處各聽其便所
有本身田産並許其帶往此番辦理之後隔數年
候朕酌量降旨此内不食錢糧者即令出旗其食
錢糧之人若一時遽行出旗其生計不免拮据應
如何定以年限裁汰出旗之處交與該部會同八
旗都統等詳悉定議具奏欽此遵
旨議準一别載冊籍養子開戶人等凡在京署任各
員不準實授文武官員停其升轉旗員竢員闕
裁汰其外任綠營員弁及文職等官應即令出
旗為民所借宗人府並各旗滋生以及應扣各
項銀仍在伊等名下坐扣完結倘有病故緣革
者所借各項均準寬免至見在捐納候選並閒
散進士舉人生員繙譯進士舉人生員等亦即
準其為民一别載冊籍並養子開戶人等令各
該旗詢明情願入籍何處由該旗徑咨該地方
官收入民籍仍造冊咨部存案至見在食錢糧
人等有願退糧為民者亦一例辦理其餘見在
當差人等停其調選竢有闕裁汰遇有婚喪事
不準支給
恩賞銀一見在當差人丁内情願退糧為民並革退
兵丁未完庫銀以及代扣庫銀亦一例豁免一
别載冊籍人等有具呈告退見食半俸餉整俸
餉及陣亡人等之父母妻室賞給半俸餉者仍
準其支食病故裁汰外省駐防官兵閒散内别
載冊籍養子開戶人等亦照此辦理仍令各該
將軍等就近詢明願入何省民籍造冊咨送旗
存貯一别載冊籍人等典買地並老圈地見令
準其管業如有典賣者照乾隆七年之例令其
典賣與旗人永不準典賣與漢人至見在官兵
内有認買官地官房未經扣完如願交見銀準
其交納如無見銀交納將房地交回戶部扣過
俸餉將租息扣除餘剰銀準其給還
一漢軍改歸民籍及外省住居乾隆七年
諭八旗漢軍自從龍定鼎以来國家休養生息戶口
日繁其出仕當差者原有俸餉足資養贍苐閒散
人多生計未免窘迫又因限於成例外任人員既
不能置産另居而閒散之人外任即有親友可依
及手藝工作可以别去營生者皆為定例所拘不
得前往以致袖手坐食困守一隅深堪軫念朕思
漢軍其初夲繋漢人有從龍入關者有定鼎後投
誠入旗者亦有緣罪入旗與夫三藩戶下歸入内
務府王公府屬撥出者以及招募之礮手過繼之
異姓並随母因親等類先後歸旗情節不一其中
惟從龍人員子孫皆繋舊有功勲閱世既久自無
庸另議更張其餘各項人等或有廬墓産業在籍
者或有族黨婣屬在他省者朕意欲稍為變通以
廣其謀生之路如有願改入原籍者準其與該處
民人一例編入保甲有不願改入原籍而外省可
以居住者不拘道路遠近準其前往入籍居住其
有原籍並無依賴外省亦難寄居不願出旗仍舊
當差者聽之所有願改歸民籍與願移居外省者
限一年内具呈夲管官覈奏如此屏當原為漢軍
人等生齒日繁籌久遠安全之計出自特恩後不
為例此朕格外施仁原情體䘏之意並非逐令出
旗為民亦非國家糧餉有所不給可令八旗漢軍
都統等詳細曉諭仍詢問伊等有無情願之處具
摺奏聞欽此八年
諭朕前因八旗漢軍戶口日繁生計未免窘迫又限
於成例不能出外營生特降諭旨除從龍人員子
孫無庸更張外其餘各項入旗人等有願改歸民
籍與願移居外省者準其具呈夲管官覈奏原指
未經出仕及微末之員而言至於服官既久世受
國恩之人其夲身及子弟自不應呈請改籍而朕
亦不忍令其出旗此後文職自同知等官以上武
職自守備等官以上不必改歸民籍欽此十二
年
諭朕因八旗漢軍人等生聚日繁家計未裕於乾隆
七年特頒諭旨自從龍人員子孫外願改歸民籍
移居外省者準其具呈夲管官具奏旋據漢軍都
統等分晰辦理允行在案朕觀漢軍人等或祖父
曾經外任置立房産或有親族在外依倚資生及
以手藝?往直隸各省居住者頗自不少而按之
功令究屬違例伊等潛居於外於心亦自不安朕
思與其違例?居孰若聽從其便亦可各自謀生
嗣後八旗漢軍人等願在外省居住者在京報明
該旗在外呈明督撫不拘遠近任其随便散處該
督撫咨明該旗每年彙奏一次以便稽察務令安
静營生無得強横滋事如此則於功令不相妨礙
伊等亦得安居樂業生計有資矣欽此遵
旨議準漢軍情願在外省居住者在京報明該旗咨
部部咨各省其在外呈明督撫者亦一面咨明
該旗一面咨部仍於每年底各省造冊送部彙
總奏
聞
一旗人撫養嗣子
國初定無嗣人撫養他人之子許報明夲主貝勒
該旗都統送部注冊增入夲佐領壯丁數内若
私自撫養者斷回本宗順治十八年題準凡
無嗣人存日撫養兄弟族人之子準承受家産
其撫養他人及奴僕之子不準承受若存日未
曾立嗣身故後準近房承受若夲族無人存日
保結撫養異姓之子亦準承受若無族人又無
撫養異姓人照絶戶家産例辦理康熙七年
覆準凡撫養他人子為嗣殁後其子夲生父母
年老乏嗣仍令歸宗又題準凡無嗣人家産
繫兄弟之子承受有親生女者給家産三分之
一若疎族人承受其女給家産五分之二若撫
養異姓之子承受及應歸佐領撥給者其女均
給家産之半如數少難分及有分撥餘剰者均
給承受之人凡分給女子無論人數止於應給
分内分撥雍正十二年議準無嗣人請繼立
異姓親屬為嗣者務令該旗取兩姓情願甘結
並各該管參佐領及族長保結送部存案以杜
占奪財産之端如無兩姓甘結不準其所遺絶
戶家産照例辦理乾隆四年議準八旗無嗣
人如有同宗及遠近族人昭穆相當可繼為嗣
者由該旗參佐領呈報都統咨部準其承繼不
得過繼異姓以亂宗支如無同宗及遠近族人
昭穆相當可繼為嗣者除戶下家奴民間子弟
雖與正戶旗人分屬至親不準承繼外其有正
戶親屬情願過繼者取兩姓族長並該參佐領
印結咨部準其承繼倘有同宗可繼捏稱並無
族人溷繼異姓者按律治罪
一旗人買賣奴僕
國初定旗下買賣人口赴各該旗市交易若越至
他旗市被執者身價二分入官一分給拏獲之
人又定滿洲壯丁越旗賣出被首者身價二
分入官一分給首告之人買主無罪該管佐領
知情者治罪壯丁徹回撥給夲旗不知情者壯
丁徹回撥給夲佐領下貧人又定有將人父
子兄弟夫婦分賣者所賣之人均入官順治
五年覆準投充人即繫奴僕願賣者聽十年
題準八旗買賣人口均令該領催注冊備考民
人令親鄰中證立契赴夲管衙門挂號鈐印均
免輸税如不注冊無印契者即治以私買私賣
之罪十八年覆準旗下赴市買賣人注冊時
該翼覈明給印照康熙二年題準八旗買賣
人口兩家赴市納税注冊令領催保結列名若
繫漢人令五城司坊官驗有該管官印票準買
八年題準旗人買民為僕令夲管官用印若
隔屬官用印照拏解良民例議處所買之人釋
放為民買者賣者各責懲有差又議準有將
定例後所買之人捏作定例前年月用印者事
發用印官及買者賣者皆加等治罪十五年
題準旗下買民令正印官用印準買若在地方
犯罪逃出賣身者保人繫民枷三月杖一百繫
旗人枷三月鞭一百原價追還給主賣身人逓
解夲地方官枷三月杖一百仍照所犯罪依律
究治其旗人詭稱民人賣身者枷三月鞭一百
保人繋旗人枷三月鞭一百繫民杖一百流徙
尚陽堡若繋逃人照常鞭刺又定賣身假捏
籍貫姓名不從實開寫者枷兩月鞭一百仍斷
與買主保人繋旗人枷一月鞭一百繫民枷一
月杖一百十八年題準凡旗人買僕由用印
衙門呈部轉行督撫令地方官曉諭里甲如用
印官十日内不將買人緣由報部者罰俸一年
竟不報者降一級二十二年議準滿洲蒙古
家人違禁賣與漢軍漢人者買賣之人繋官罰
俸一年繋旗人鞭一百繋民杖一百如佐領内
管領驍騎校及收税官知情者罰俸九月領催
鞭八十所買之人並價皆入官其喀爾喀厄魯
特人亦不許漢軍漢人買用違者繋官降一級
調用繋旗人鞭一百繋民杖一百所買之人入
官五十二年議準白契所買之人若在買主
家長大年久養為義子可以當差者令充步軍
雍正元年覆準白契賣身之人經買主配與
妻室者不準贖身若未經賣身之先或已定親
未經完娶賣身旗下女家並不知情者必問女
家情願方許配合如女家不情願者聽其别嫁
三年覆準八旗滿洲蒙古家下開戶人等間
有懶惰不能度日串通原主賣身他家賣後日
久又稱滿洲肆行勒詐者一經發覺將原主一
并議罪並將冊籍徹回給後買之人為奴四
年覆準吉林有民人願入旗為奴者照
京師例報知該地方官給與印文準其買賣乾
隆四年題準奉天買賣人口令兩造該管官驗
明文契鈐蓋印信關防準其注冊
一出差官駐防官兵買僕康熙八年
諭差遣官員並督撫提鎮大小各官不許買良民為奴
及轉相餽送永行禁飭違者照略賣良民例治罪欽
此二十一年題準直省駐防各官及提鎮以
下等官槩不許買夲省之民違者降二級調用
若縱令家人買者照夲官買人例議處該管官
失察者降一級留任其駐防兵量許買人令賣
身人親至地方官處取具親供存案契内寫情
願字樣用印鈐蓋若未經取親供文契雖有情
願字樣實屬勒買者買主枷一月鞭一百若夲
官囑兵丁買者照夲官買人例議處如夲主在
京家人當兵在外駐防者準買其在外駐防官
之家人當兵者不準買二十六年
諭駐防滿洲漢軍將軍以下官員兵丁夲省買人如有
不容行詢原籍勒令地方官用印者著該督撫指名
題參嚴加議處欽此
一口外買帶漢人順治六年題準漢人不許帶
出口外如口外人有来
盛京購買馬匹乘機買人口者不準放出八年
題準朝鮮貢使隠匿人口帶往者鞭責計日罰
銀若夲地人隠匿逃往者正法
一捕牲壯丁及黑龍江官兵買僕雍正十二年
議準捕牲壯丁人等解送貂皮来京置買旗下
奴僕者令管轄前来之總管副管佐領驍騎校
領催等並賣主之佐領驍騎校領催等各具保
結在於左右兩翼税契其典賣民人者令總管
等報明大宛二縣將典賣僕人姓名籍貫注冊
若黑龍江官兵来京置買旗下奴僕者取具同
来官員保結呈明夲旗都統注冊照例税契典
買民人亦照例報明大宛二縣注冊違者僕人
斷回買主照溷買例治罪管轄官參處若將所
買之人三年内得重價轉賣與人者照略賣人
口律治罪該管各官以失察例議處
一竈戶賣身康熙三十九年題準鹽竈戶賣身
旗下者事發後將賣身人枷三月杖一百回原
籍著役引進保人枷兩月杖一百仍行文該地
方官追取身價交還原主如不能償著引進保
人代償
一禁賣贖叛逆人犯康熙三年題準已撥給山
海關外叛逆人犯妻子家僕有私行偷賣及贖
去者事發繫官革職繋民杖一百流三千里繫
旗人枷兩月鞭一百專管各官降二級調用
七年覆準私贖叛逆家屬照例治罪人口身價
均入官
一投充人口順治元年定凡旗下漢人有父母
兄弟妻子情願入旗同居者地方官給文赴部
入冊不許帶田地投充二年題準近京地方
管莊人等強壓愚民及工匠勒令投充者在内
許赴戶部五城御史順天府在外赴道府州縣
告理審實令歸原籍又題準有假籍投充冒
名奴僕溷託厮養或悍奴欺壓故主部民陵厲
夲官及慢侮縉紳傾陷富室占騙人口財物者
事發治以重罪三年題準自次年為始漢人
投充旗下永行禁止七年題準投充人置買
民間房地者房地並價銀入官買賣兩造從重
治罪八年
諭投充人有生事擾民者夲主及該佐領如知情皆連
坐前此有司因責懲旗人曾經問罪以致投充人益
加横肆嗣後地方官遇投充人有犯與屬民一例究
治戶部刊示曉諭欽此十七年題準投充人誣稱
不繋投充者審出鞭一百如果不繋投充欺壓
良民者亦鞭一百又題準有將正戶人告稱
繫伊奴僕者鞭八十其投充人先未在地方納
糧後將房地納糧輙稱不繫投充者審明枷一
月鞭一百地方官溷報者以抗違論經承杖八
十其民人住種旗人房地年久告稱繫自己房
地者杖八十又覆準各莊屯均設領催責成
稽察如旗人有指稱投充欺詐百姓者解部究
審若屬假冒地方官依律究擬康熙二年覆
準凡投充人父兄伯叔住居旗人房屋及種旗
地其子弟看守故土墳塋或子弟住居旗人房
屋及種旗地其父兄伯叔看守故土墳塋者行
地方官察其輸糧在先冊内載名者即斷歸民
如投充後輸糧者仍斷與旗人八年
諭投充人生事害民者夲主及該管佐領連坐夲犯正
法妻孥家産入官罪不至死者夲犯及妻孥入官嗣
後地方有司遇投充人犯罪與屬民一例責治欽此
十五年題準嗣後有以投充旗下之人稱為
納糧之民者地方官降一級調用轉申之上司
罰俸一年巡撫罰俸六月先稱不繋投充後報
投充者地方官罰俸一年該管上司罰俸六月
巡撫罰俸三月雍正三年議準投充之人私
自為民後經發覺將同族之人誣攀為同祖或
夲主因家奴之同族稍有産業誣告為投充之
子孫者審明將誣攀誣告之人從重治罪
一出征俘獲人口順治五年覆準俘獲人口有
將其父子兄弟夫婦分賣者仍令給還完聚賣
主鞭責九年題準陣獲人口準其贖回凡有
贖人者令適親家屬領歸其身價兩家各取其
半康熙三十年議準出征所獲之人有親戚
情願来旗完聚者不得作為奴僕有願回夲籍
者聽
欽定大清會典則例卷三十二
