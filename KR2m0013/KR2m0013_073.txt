欽定大清會典則例卷七十
禮部
儀制清吏司
學校三
一考場規條順治九年題準學政出廵半月前
行廵視學校牌三日前行起馬牌各提調教官
遇廵視牌到將應考生童册籍及應行事宜逐
一備完府提調官遇起馬牌到將應考生童數
目開揭送覈就近調取生童可足兩場者候考
其餘竢下馬日品搭定期出示調取駐劄衙門
須寬大可試千餘人高垣厚壁環覆以棘不許
故留水道穴隙及假墻虛壁一切弊竇吏書房
不得近厨厠不得近巷市仍各總界一門門各
異鑰鑰各異牌總貯一匣以時啟閉鈔案門皂
等房與外房須隔以墻各備行竈淨器堂上設
公座稍前置小公座以便接見試場須高敞不
留空隙堂外甬道東西以千字文横列編號每
額懸粉牌一面大書某字號懸鐙於上考案前
後左右各相去各二尺上置界尺一下置淨器
一案脚用長竹編結以防移動仍貼某字幾號
於案上盡號止即照案數置坐號籖東西分為
二筩每一號為一束又備造一册務令册對籤
號籤對案號於學政到日呈送堂左設案二候
置出題等書及照出手牌三十面㫄設大雲版
一架堂東西壁各備出題長柄牌六面提牌八
面小公座前置長案一北首置移席換卷丢紙
說話顧盼攙越抗拒犯規吟哦不完小印十箇
印色備中放東西文場坐號籤筩南首留與教
官用印兩旁設受卷長案各一分置各府州縣
學坐牌在上每案置界尺四呈文紙五十張筆
墨硯各一照進長柄粉牌二文場四隅各置案
一金四以備廵綽人役瞭望二門内大門外各
設大鼓一先試一日提調官齊備生童試卷各
照定式不許長短不齊卷面三圈上圈書府州
縣中圈書廪增附青社及武生童生填文武童
下圈書習某經接縫處上用提調下用儒學各
印鈴蓋置印信方簿面開某府州縣生童號簿
内開送考生童姓名生員注廪增附青社等字
各名上留空白二寸許以便書號仍照千字文
置籤一筒將形音相似如冰水王玉雨辰臣之
類除去不用考前一日提調官信手抽籤記簿
照號書於卷背後用教官印鈐蓋摺疊彌封再
用提調印鈐蓋卷面加浮籤書姓名第三圈下
㫄留少許以備填坐號填號處仍鈐提調印半
在卷半在浮籤用印畢依照入牌人數每二十
卷一封書某州縣生童第幾牌試卷入箱封鎻
將號簿固封提調官署内具五經四子書性理
通鑑綱目孝經小學及武經七書呈送以備出
題試日用印卷受卷散籤給牌官東西各一人
以教官充供給廵綽官各一人司儀門啟閉官
一人以州縣佐貳或府首領官充司照進照出
牌官二人以廵檢大使充廵綽瞭望快手八名
分為二班外用廵捕官二人以佐貳首領官充
報名吏二名書題兼受卷封卷書吏四名搜檢
官二人以衛所官充帶領民壮二十名軍牢二
十名分東西搜檢前一日皆開具姓名册呈驗
仍於隔别州縣分撥二班以備臨期調換試日
漏下五鼓外廵兵壮舉放號礮以便諸生齊集
執牌吏將生儒依次排齊於大門外候門啟提
調官入至儀門止吏舁卷箱随入廵捕官帶民
壮軍牢立儀門外兩旁先將執事官廪保内搜
檢員役點進生童各持筆硯水注隨牌聽點州
縣官於大門外照册唱名隨牌引至儀門外魚
貫序立搜檢官連唱仔細搜檢兩旁齊應二人
對搜一人搜畢提調官點名給卷執照入牌官
引二十人至公座前聽點用隔别州縣軍壮覆
搜引卷散籖教官在小公座前東西相嚮照點
册唱名本生應名隨以卷呈東立教官案上用
督學印一顆西立教官信手掣籖給本生即令
吏書坐號於卷面書姓名於坐號册東籤者東
下西籤者西下各認號就坐進畢内搜檢官役
出提調官教官繳點名册計入考若干名有不
到者大書不到二字於本名卷上以空箱及鎻
匙同繳提調官領坐號册率外搜檢官役出廵
捕官禀領大門鎻鑰檢點大門内二門外並無
一人方從外封鎖次司儀門官將儀門封鎖鎖
畢堂上聲雲板堂上下皆肅静吏執題目牌於
甬路上下行走俾其熟視短視者立禀教官將
題高誦二三遍不許往就兵快輪班登案瞭望
凡遇各項犯規認定行次面貌鳴金一聲高禀
某字第幾號生童犯某事本生自持卷赴堂印
記二人共犯二卷同印抗拒者重究如犯規不
舉及不犯妄禀者官役重究巳時供給官禀明
二門上擊鼓三聲許飲茶如厠一次重出者不
準未時大門外擊鼓三聲堂上廵綽官接雲版
三聲呼快謄真申時大門外重擊鼓堂上擊雲
版呼快交卷酉時大門外重擊鼓堂上擊雲版
不論己未謄完皆交卷不交者收卷扶出其原
給號籖同卷交還執事官二人候立儀門内一
收照出牌一司啟閉受卷官東西各一人督率
封卷吏照府州縣坐牌每學以十卷為一束三
束為一封注明某學三十卷某官某吏封送判
收貯各卷箱交卷時本生將浮籤揭下帶回受
卷官每收一卷先檢卷面如不揭浮籤或書姓
名門第關節及卷内夾帶片紙者不許給牌即
時禀究篇數不完者印不完二字卷上有犯規
等項印記不許給牌將卷付本生執立堂下候
出盡詢繫移席換卷丢紙者生員黜退童生責
懲餘弊生員閱卷定奪童生卷屛不閱領牌至
三十牌足司儀門官禀請鎻鑰開門收一牌方
放一人無牌者即繫帶出試卷司儀門官拘留
禀究如交卷時值牌盡執卷立候等收足三十
牌廵綽官公同數明繳上原案高聲禀收牌訖
擊鼓一聲大門外廵捕官亦擊鼓一聲從外開
鎖門止半開逐一放出把大門官吏不許入閾
内二門官吏不許出閾外生員出盡收卷官計
算收過籤數收過卷數與送考人數有無異同
禀請點名册填送察覈至發落先一日牌出提
調官備絹紗絨花紙墨筆以為一二等生員奬
賞紙筆紙花以為三等前十名奬賞當日送進
提調吏書就等第名數起止文案呈提調鈐印
訖次日開門提調官領出閱過試卷傳齊生童
校對彌封及坐號簿拆封填名先拆不取童生
卷次拆六等生員卷將各卷唱名給看彙繳如
有字號舛錯等弊持案進禀如無别弊諭令先
散次拆生員一等至五等及取進童生卷各填
卷填案唱名給看若字號舛錯持卷進禀發案
畢同原編號簿送覈教官随領諸生聽候發落
先將訪過優劣生員同衆審問衆情厭服方行
賞罰既畢諸生聽候唱名循序至檐下一等二
等各為一班三等人多量分數起交卷領賞用
鼓樂導引行優者居前次一等次二等者由中
門出次三等由東角門出次四五等由西角門
出發落不到者革頂帶限一月考奪取進童生
即隨生員進以次發落又題準童生乃進身
之始不可不嚴為之防學政文到先期曉諭報
名取鄰里甘結身家無刑喪替冒各項違礙方
準收試每府各州縣關會一日同考府試亦彙
齊一日以防重冐務照入學名數縣取二倍府
取一倍府考取錄已定册報名數榜示童生照
所取次序五人為一結取行優廪生親筆花押
保結照格眼册式當堂令各童親填年貌籍貫
三代經書彙為一册並各結状黏送覈對其點
名册仍書年貌不對者不準收考每名仍開保
結廪生姓名於下點名時廪生與同結五人互
相覺察如有倩代等弊即時舉出容隱者五人
連坐廪生黜革其府州縣原取之卷合釘封貯
候𤼵落覈對至於寄學改回及稱遊學随任等
事别送者悉不準行發案日再行覆試筆跡雖
同而文理不通亦不準入學詐冒籍貫投充入
學及詭寫兩名随處告考或假捏士大夫子弟
希圖僥倖或繫優娼隸卒之家及曾犯罪名問
革變易姓名等弊訪出嚴行究革若教官納賄
容隱生員扶同保結一例治罪更有冒名頂替
換卷代筆之徒尤屬傷風敗類臨時嚴察重治
又題準學政按臨提調官送憲綱册首開提
調正官次佐貳首領教官各注在任公出等字
以便接見見時免用手本次鄉賢名宦見在祀
者各爵里姓名行實次旌過孝子順孫義夫節
婦各姓名年歲籍址行實繫何人舉報次先聖
先賢祠墓次鄉大夫爵里進士舉貢科第次有
無山林隱逸懷才抱德之士次鄉飲賓介行實
姓名及某人保舉次射圃社學鄉約址所教讀
約正副姓名次學田地畝廛房租税數目次本
郡州縣山川圖誌名賢書籍碑刻古蹟以上各
為一册又格眼册將通學生員年貌籍貫三代
所習經書及某年月日入學考取幾等幾名中
間補廪補增停降𤼵社收復科舉及丁憂緣事
改名給假患病等類挨年月開明内廪增附青
社各以資次為序廪停未降者附廪末降增附
者列增附前增停未降者列增後降附者列附
前緣事者注明曾否歸結患病給假原限何時
復學丁憂者何時服闋累次未經歲考者原繫
何因改經改學改名原繫何學何經何名問革
者奉何衙門批問皆令各生親筆填注中有差
錯各生任之惟患病給假許書吏代書候本生
復學用紙大如格眼親書繳送以便更貼其武
生亦照式填注册末凡舊案有名今中式應貢
告免病故援例等事未經除名者均明白開款
附於册後上用提調印下用儒學印候考校牌
到一月内差人解閱如有錯漏增減隱匿者教
官議處吏坐贓究革又便覽册開造通學生員
若干名内廪增附青社若干名現在聽考若干
名丁憂患病等項若干名必總撒相合其前案
幾等生員若干名賞格幾何優劣幾名童生入
學儒士科舉送考遺才各若干名止具總數並
五科内鄉試及十年内所出題目候出廵下馬
日送又覆準嗣後凡府州縣考試文武童生
時即照學政衙門考試之例令本籍廪生一體
保結仍於點名散卷時識認倘有冐替等弊將
廪保黜革治罪若府州縣官不遵定例令廪保
識認經學政糾參將府州縣官照溷行收考例
議處又雇倩槍手代筆照誆騙舉監生員人等
財物指稱買求中式例其雇倩代筆之人照舉
監生員央浼營幹買求中式例知情保結之廪
生照知情不首例再槍手之弊多由包攬之徒
隨場窩藏射利嗣後如有包攬之人與槍手同
罪其窩留之家不知情者照不應重律治罪其
有入已贓銀者計贓以枉法論如有仍前草率
完結者令該督撫指參將學政提調官分别議
處康熙九年覆準嗣後江南鳳陽府屬之鳳
陽鳳中長淮等三衛並上江所屬衛學皆照新
安衛例與考童生責令該衛守備按名造具印
卷印册考試錄送提調提調考試錄送學政其
童生保結即令該衛廪生認保如無廪生該衛
增附生員互保倘有槍手冐籍等弊即將該衛
守備照例議處互結生員一例治罪至武童亦
照此例辦理十年覆準嗣後苗猺生員應歲
科兩試彌封後别於卷面填注苖猺字樣以便
學政閱卷時與民籍生員相校酌量位置又
覆準嗣後學政按臨各府於考試招覆之日提
調官即對明坐號姓名將縣府原取本卷觧送
學政與所取之卷逐一磨對倘文氣筆跡稍涉
可疑即行按䆒則立法更為周密而代倩之弊
可除二十八年覆準滿洲生員不能騎射者
不準考試二十九年覆準奉天滿洲蒙古漢
軍考取生員令奉天將軍副都統等驗射馬步
箭能射者交該府丞考試又覆準州縣府考
取童生不必限數照常考送如荒謬不通故意
朦溷準學政覈參其縣府兩試卷一併觧送學
政三連對騐筆跡雍正元年覆準童生考試
由州縣送府由府送學政各加印結方準考取
生員行令各督撫學政實心奉行嚴飭廪生不
許擅保品行不端之士又覆準童生應試未
取之卷槩不發出或學臣不肯盡心批點以致
遺落佳文亦未可定嗣後歲科兩試學政務將
未取之卷批出不取緣由交與教官令該各童
領去閱看七年定八旗送考童生照外省考
試由本佐領考試過送本參領考取再報都統
咨送學院入場之日各該佐領親率領催點名
搜檢或生童等仍前代考夾帶或參佐領不秉
公考試察出一并治罪又覆準嗣後八旗考
試文童於四月以前由部行文該旂移取名册
該旂於文到日將應試之人姓名年貌備造清
册於兩月以前移送到部由部會同兵部將應
試名册校對清楚如該旗兩月以前不移送到
部者由部據實題參如禮兵二部不詳為校對
以致遺漏舛錯者監射大臣據實題參仍將遺
漏舛錯之人姓名補行改正入於册内準其考
試嗣後考試每旗委參領一人每參領下委賢
能官一人本佐領内管領下各委領催一名帶
領應試之人送參領等官看驗於騎射時公同
送考並將委出之參領等職名與應試人名册
一并移送到部注册由部同兵部校對名册時
亦傳集伊等公同對閱毋致遺漏舛錯射箭後
入場之時亦令原委參領等識認送到如有對
册考箭入場之時原委之參領等有不到者該
部即題參議處九年覆準大宛二縣考場僻
在通州以知州為提調兩縣童生非其統屬不
能彈壓應改并貢院與八旗生童分作兩日考
試順天府治中專司提調與府丞一同稽察頂
冐代替等弊其中旗民應令各編字號毋致溷
淆十年覆準順天所屬童生除大宛二縣外
其餘二十三州縣童生州縣考後皆由霸昌道
錄取送院但該道駐劄昌平各州縣隔遠有多
至數百里者而該道事繁不能按期考試守候
需時嗣後二十三州縣童生於州縣考後免其
遠赴昌平令四路同知各按本轄之州縣就近
分考錄取送院該同知於駐劄地方酌設考場
關防愼密按期考試又議準八旗童生遇考
試之年由部行文到日各參領遍傳各佐領下
童生彙齊造册申送本旗都統擬定考試日期
行文翰詹衙門咨取科甲出身滿官一人在該
旗公所會同參領佐領考試應試童生於試日
黎明齊赴該旗公所聽各該佐領點名識認以
杜頂冐等弊試竣將錄取童生數目呈都統造
具三代履歴年貌滿漢清册移送到部轉送兵
部考箭其試卷鈐印彌封廵邏搜檢等項均交
各該旗委官辦理十一年覆準例載凡童生
州縣考試於督學文到每府各州縣關會一日
同考府試亦彙齊一日以防重冐其點名手册
仍書年貌有不對者不準收考嗣後府州縣有
徇情濫縱不肯點名及地方豪紳劣衿有倡縱
閙場之處該學政訪聞即會同該督撫指名題
參至童生院考該學政嚴察保廪如有假冐槍
手等情即將保廪照例斥革究治十二年覆
準嗣後學臣下馬即行封門考試先文生次文
童將文案發過然後較試武場生童先考騎射
次考策論俾文武内外場規肅清又覆準嗣
後大宛二縣文武童生於歲科兩試亦照例由
縣審音考試試畢發案造册送府丞考試發案
造册送學政隨棚考試其縣府原卷照例合訂
以備覈對如童生内有不經由府縣兩試者該
學政不得濫行收試乾隆十九年覆準直省
學政考試遇州縣應試人多府考事竣提調官
豫將取錄童生總數申報學臣存案以杜造册
送院時胥吏受賄攙入冐籍互考姓名之弊學
政按臨提調官按應考人數刊刻坐號戳記投
納學署催齊生童試卷於卷面加貼浮籤開具
姓名鈐以印信半在卷面半在浮籤於卷後用
小字編號折角固封生員卷鈐教官圖記童生
卷鈐州縣官印再蓋以提調印是為彌封字號
更置彌封册將生童姓名籍貫並卷後編號詳
載於册封貯提調公署試日候學政門初啟即
具點名册連卷箱一同投進其坐號姓名册停
其進送學政於門内東西文場適中之地設公
座兩旁各設長案每案酌量多寡委教官數人
生童點名給卷時不鈐學政關防不别設號籤
書卷面以致延誤晷刻但取提調官所進坐號
戳記攪亂分為數盤配以印色各置兩旁案上
仍各設空盤備用提調官於大門外點名每二
十名一牌引至二門聽唱名魚貫而入學政堂
吏給卷生童領卷後單名向東案䨇名向西案
教官各信手取坐號鈐於卷面隨以用過之號
别置空盤生童認坐號就坐位點名畢學政以
點名册發出封門教官以餘號及點名不到之
卷封繳學政生童試藝既畢自揭卷面浮籤交
納試卷各記明坐號候啟門出學政閱卷取錄
止憑坐號發招覆團案覆試已定生員於等第
全卷童生於取錄各卷均鈐學政關防發交提
調官拆出卷後編號驗與編號册姓名相符然
後填榜發案
一生童戸籍順治元年題準設寓學於
京城遠方士子游學者取的當保結準附順天府
學一例考試又設廪十名照縣學例充貢二
年題準寓學諸生本年鄕試暫分監生中額三
名嗣後皆發回本省如父母墳墓向在北方即
繫土著學政覈實令入籍應試十一年題準
教職子弟隨任入學者嚴加考試如文理明通
發回原籍肄業其餘嚴行黜革又題準遼陽
設立儒學其永平府遼生均歸遼學肄業康
熙五年題準遼生寄籍山東者歸併山東各學
考試寄籍永平者歸并永平府學考試其山東
永平寄籍遼生並夾字號名色咸除去十年
題準四川士子寄籍他省入學者各直省廵撫
察詢自順治元年以來有願回籍者令其回籍
蜀撫覈明本生籍貫撥入該府州縣儒學考試
四川學政將回籍生員造册報部直省各學政
亦於報部册内注明回籍以便察覈如有冐籍
四川希圖應試者本生黜革治罪該地方官參
處又題準安插墾荒武弁永駐入籍納糧當
差者其子弟均準考試十六年議準凡監生
生員有冐籍者許本生赴部自首改歸原籍免
其斥革在外赴學政自首改正報部三十九
年覆準在京冐籍生員除入籍二十年以上者
不議外餘以部文到日為始限兩月内具呈自
首改歸原籍如過期仍照例黜革四十年覆
準嗣後如有彼州縣在此州縣入學又有同省
異府同府異縣冐籍入學許本籍童生出首將
不能察出各官題參治罪又覆準廣西土官
土目子弟有願考試者先送附近儒學讀書確
驗鄉音收送如試官竟自收考及土官禁遏與
試者該撫題參交部嚴加處分四十二年題
準貴州童生照滇省例許同省各府之人應考
竢人文充盛再行禁止六十年覆準直隸冐
籍生員以部文到日為始限兩月内具呈自首
改歸各省亦照此例遵行雍正二年覆準貴
州儒童日漸增益即下州小縣亦可不至闕額
嗣後將考取童生隔府隔縣撥入别學之例永
行禁止又覆準各省異籍之人每臨期冐稱
本省住居窵遠頂替代倩無從察覈令該學政
飭地方官並提調官教官嚴行禁止如有徇私
容隱等弊察出將冐籍之人與頂替代倩並保
結之人從重究治該地方官并提調官教官照
例議處又覆準寄籍生員内有食廪挨貢者
應照康熙六十年之例盡行改歸原籍食廪挨
貢悉照本身年分次序其父兄既經改歸則子
弟自不能援例冐籍三年覆準直隸冐籍生
員自康熙六十年議定改歸原籍限期兩月今
行至四年猶未止息嗣後有未經呈首者一槩
不準改歸察出照例黜革又覆準貴州黎平
府永從縣二學半繫五開衛人今五開銅鼓歸
黔管轄其生童就黔考試無容置議至黎平永
從二學自衛改縣治劃清地界令隸府屬者歸
府隸衛屬者歸縣仍將分隸之處報部又覆
準廣東廣州十二衛東莞等二十六所軍戶田
糧皆歸并附近州縣其衛所軍童入學原有定
額名數今一衛所戸口屯糧有收入附近數州
縣者若各就屯糧歸併之州縣則零星難以考
試嗣後仍歸從前原考之州縣考錄申送四
年覆準甘肅平凉衛附近屯民編列衛籍準赴
平凉縣考試照舊撥府學兼管岷州衛西固所
附近屯民亦準赴岷州廳考試其歸德所向繫
河州統轄今河州衛雖裁而生童考試歸并河
州其歸德所生童亦照例附入河州考試五
年覆準
盛京幅&KR0695;廣闊未便總屬奉天府學教官稽察見
在滿合字號入學諸生一百十有九人詢明居
址撥歸各相近之州縣學令該學教官與本學
民籍生員一同管束每遇歲科正考即由該學
申送府丞考試一案發落按其名次補廪補增
出貢其見在府城及承德縣界居住者仍隸府
學嗣後滿合童生考試之前先令該將軍將各
童居址開送府丞以憑入學時分撥附近之州
縣學六年議準寄籍廪生改歸者皆改為候
廪與原籍諸生照考案先後挨次新舊間補較
其食糧年分挨序出貢至歲科考試童生飭令
該地方官覈明實繫土著之人取具廪生的保
五童連名互結方準收考倘有仍前冐考者除
本童照冐籍例治罪外并將廪保黜革互結之
各童一同治罪仍將收考地方官照濫行收考
例降一級調用又議準廣東韶州右翼鎮三
營兵丁隨師入廣迄今三世分防各縣田宅墳
墓皆在斯土無籍可歸與入籍二十年以上之
例相符應準其入籍分防之各縣照商童用商
人保結之例於縣考時令各營該管之千總把
總出結保送並令各營童五名互結先期投遞
本管專轄官以便移送入籍之各縣該縣驗明
即準收考倘有不繫兵丁子弟及入籍未滿二
十年者本童並互結各童濫行出結之武弁照
例治罪再民籍廪生與營童聲氣不通恐借端
勒索業有本營保送準暫停民籍廪保竢營童
中有入學補廪者再準保結其别處有與韶州
鎮事體一類者照此例遵行又覆準江南蕪
湖寄籍童生計其入籍已二十年以上該地方
官秉公察覈按其入籍年分造具清册申送學
政準其與考其已經入籍蕪湖之人不許仍在
原籍地方考試又覆準粤東廣州潮州等府
屬向有通考之弊隔府隔縣濫冐入學者甚多
童生取進後各歸本籍教官多不識面百弊叢
生應照臺灣改歸本籍之例限兩月内許其具
呈自首該地方官會同教官逐一覈明改歸原
籍七年議準浙屬冐籍文武生員除入籍二
十年以上有田産廬墓者不議外其餘照臺灣
例限文到兩月内具呈自首改歸原籍其廪增
改為候廪候增竢改歸後考居優等準其與本
籍諸生按名次間補仍照原食餼年分挨次出
貢如過期不首黜革治罪又覆準四川烏蒙
鎮䧺二府改歸雲南應將寄籍二府生員並舉
貢監生按其的實籍貫改歸應試除烏蒙府並
無土著生員不議外其鎮䧺府土著文武生及
舉貢監生均改歸雲南應試該撫造册報部
又議準湖南鎮谿所學生員九十餘名外籍冐
占者三十餘名照冐籍苖猺改歸之例限兩月
内具呈自首地方官教官察明改歸原籍其中
廪增改歸者令其以附生應試竢改歸考居優
等方準挨補嗣後再有冐籍鎮谿所者將該地
方官照明收冐籍童生以占本縣正額之例降
二級調用廪生即行褫革本童照冐籍例治罪
又辰州屬之五寨司向來亦多冐籍亦照此例
釐清該學政仍造清册報部稽察又議準浙
省舊俗多有以出繼外親之姓與考入學又有
因試不獲售急於進取即以他姓赴考僥倖入
學者許其具呈自首令本學教官逐一究明的
實姓名加結申詳改正學政於學册内注明報
部嗣後生員不復本姓及童生冐姓入學者除
本人褫革外仍將失察教官及濫送之地方官
照例議處行文直省一例遵行九年覆準湖
北從前寄籍諸生照浙江之例限文到兩月許
其呈首改歸原籍但自首改歸諸生又多冐名
頂替之弊今湖北生員有遠至數百里千餘里
者居址遼隔眞假難稽以甲換乙勢所不免應
令該生於自首呈内開明原籍族黨鄰里三代
名字及本身年貌因何冐籍緣由該地方官會
同該學教官察覈明晰加具印甘各結造册報
部準其改籍應試嗣後如有冐名頂替等弊𤼵
覺將出結各官嚴加議處其應試童生照定例
入籍二十年準其收考如有仍前濫冐送考者
將本童並送考之地方官照例議處又覆準
廣西泗城鎮安二府見無應試童生應令外省
及本省異府之人有情願入籍者具呈府縣送
入煙戶册即申詳布政使司咨詢本籍如無過
犯準其入籍考試仍呈明學政衙門注册該學
政於考試時按籍而稽如册内無名不得濫考
入學中舉之後照奉天定例不許移回原籍其
子弟及兄弟之子同時入籍有名者準其考試
無名者不準冐考至入籍後飭令地方官嚴行
稽察如有行蹤詭秘不守本分者立即逐回原
籍地方官失於覺察該管上司指名題參照例
議處再童生應試例用廪生保結及五生互結
泗鎮二府既無廪生應令入籍考試之人即為
土著童子之師使之薰陶漸染以開其愚蒙至
應試時即令以業師為保結其慶遠府屬之荔
波州東蘭州太平府屬之寧明州既無應試生
童與泗鎮二府相同應準照此例嗣後如有土
屬内以土改流之州縣亦均照此例竢十科後
均行停止又覆準楚省士子寄籍黔省入學
越占黔省士子額數應照浙省改歸原籍之例
令地方官會同教官將黔中寄學各生逐一改
歸楚省該學政别造清册報部察覈又覆準
順天府考試童生例由大宛二縣嚴加審音的
繫本籍童生然後造册由府送院嗣後令府尹
不時稽察如大宛二縣視為具文朦朧申送照
徇庇例議處如既經送院之後不肖廪保有借
端索詐者亦照例治罪又覆準四川茂州羌
民久列版圖載糧入册與齊民無異應準其與
漢民一同應試卷面不必分别漢羌取額不必
加增憑文去取廪貢科舉一循定制候人文蔚
起再請增額其所屬汶保二縣羌民果能觀感
興起亦照此例考試十年覆準嗣後苖童應
試用漢廪生一名苖生一名不論廪增附生公
同聯名保結照定例用五童互結如有民童冐
入苖籍者一經察出將保結各生究問褫革教
官濫行收試者題參議處又覆準湖南永順
桑植二縣尚未設有學校其撥歸永順之生員
四十名應令其暫附安福縣學與本學生員一
同考試仍將撥歸之生别造清册送部察覈其
撥歸永順之廪增照舊注册應出貢者準其一
例出貢其增附生有考居前列者與本學生員
照考案先後挨次間補十年
諭冐籍頂名例有嚴禁况歲科考試為士子進身之始
尤宜加意清釐江蘇地方童生應試率皆彼此通融
互考甚且有一人冐考數處或多作重卷數名以為
院試時售賣之地者此種弊端所關士習匪淺朕思
各府州縣皆有煙戶册籍難以朦溷誠於州縣考試
之時童生報名校對煙戶無訛方許廪保填結府考
院考皆令原保廪生識認則冐籍頂名之弊可除著
該督撫轉飭所屬實力奉行不得視為故事學政亦
不時稽察如有仍蹈前轍者察明按律究治欽此
十二年議準嗣後寄籍之恩拔歲貢生勒限三
月許呈首地方官申詳學政改歸本籍其見任
教官内有繫本邑及鄰邑之人亦令呈明改歸
本籍仍聽隔府調補如逾限不行呈明一經察
出照冐籍例題參褫革治罪至由俊秀寄籍捐
納貢生者亦令地方官飭令依限自首一例改
正又覆準各省教官有隨任子弟遇考試時
即令在見任地方冐籍入學殊干定例嗣後遇
歲科考試令該教官出具並無子弟隨任冐考
印甘各結申送學政衙門存案如有仍前冐考
者一經發覺除將本童及廪保褫革治罪仍將
該教官題參議處其從前有隨任冐考入學者
以文到日為始限兩月内許其具呈自首改歸
原籍如過限不行呈首察出照例黜革十三
年十月議準八旗開戶人等當我
朝定鼎之初有投充者有養育者有俘獲者本繫
良民既經開戶即猶之復籍自應準其考試至
於旗下累世家奴實屬出身微賤其本身及子
孫考試永行禁止又議準川省各屬寄籍之
生員限文到兩月内許其具呈自首該地方官
會同教官逐一改歸原籍其子弟亦令隨父兄
改歸本籍考試如寄籍各生有逾限不首及子
弟有仍前冐考者將該生究問黜革冐考之子
弟嚴加懲治又覆準粤東廣州等府從前考
進雷瓊等府屬之貢監見在呈首者該學政造
册報部改歸其未經呈首者以文到日為始限
兩月自首改正如限内不首一槩不準改歸將
來倘在地方恃符生事或經訪聞或被告𤼵繫
附籍之貢監照例黜革仍從重究處又覆準
粤省各衛所屯軍籍童生額多人少且軍民兩
籍冐考控訐不已應照直隸河間等衛裁并歸
縣之例將粤省各衛所屯童生歸入見在住居
納糧之州縣民籍内應試所遺各軍籍撥入各
該府學文武童生額數悉由各該屬州縣民籍
内一同憑文撥取又覆準黔省畢節縣屬之
赤水河北地方撥歸永寧縣統歸川省管轄所
有赤水河北儒童自永邑歸川之後即赴永寧
考試入學已逾三年而文武生員歲科兩試至
今仍赴黔省應將畢節縣河北地方之文武生
員改歸永寧縣仍令該學政將撥歸之文武生
員備造清册送部察覈並嚴飭改歸以後不得
仍入原籍考試乾隆元年覆準滇省廣南麗
江普洱三府及昭通府屬之思安永善二縣鎮
沅府屬之恩樂縣東川府屬之會澤縣見在夷
多漢少人文寥落難以敷額除見任本處官員
子弟不準入籍考試外如有異省及本省異府
之人情願移家入籍者準照廣西太平等府之
例同土著之人一同考試或該地方漸染薰陶
人文日盛可以無慮闕額即將入籍夷鄉之例
奏請停止其從前寄籍各學之生若改歸原籍
則土著無多未免學校空虛應免其改歸原籍
二年覆準江南昭文崇明士子考試將薛家
等沙畫定界址以崇明之半洋大安戲臺沙為
準沙以南赴昭文崇明考試沙以北赴通州考
試其有田産在江北沙洲而見今居住崇明境
内及新近遷入通界未及二十年者仍在昭文
崇明考試其向繫沙洲入籍在通見有廬舍戶
册足據不論是否二十年有無墳墓皆準其赴
通考試如將應在該州考試之人或妄行攻揭
及廪保抑勒者照例分别治罪至從前冐考通
籍入學者照寄籍改歸之例限文到两月内令
其據實自首準其改歸原籍如逾限不首即照
冐籍例治罪又覆準川省實多湖廣等省遷
移之人其各學生員内如有外省之人假借糧
名冐考入學者定例二年以來自己察明改歸
至既經在川置有田宅承糧應差父母妻子聚
廬而處即不得聽其任意改歸且有此縣實繫
本籍而希圖彼縣便宜或稱同姓為本支或指
田糧為證據本生借名改歸各學互相攻詰事
屬紛擾適滋冐考之弊應將川省寄籍改歸之
例即行停止三年覆準廣西泗城鎮安二府
及慶遠府屬之東蘭州荔波縣太平府屬之寧
明州準令外省入籍考試之例即行停止仍令
該府轉飭該地方官留心稽察嗣後倘有外省
之人竄名冐考情弊將本人及廪保照例治罪
并將失察官題參議處又覆準滿洲漢軍考
試各有一定籍貫不能溷淆惟内府及王公府
屬人員有假充莊頭子弟隸内府管轄編入上
三旗者又有舊漢人在内管領下及下五旗王
公府屬旗鼓佐領内者此等人員原繫漢人並
非滿洲因考試之時皆由滿洲都統咨送是以
從前每有在滿洲額内入學中式者應行文内
務府並八旗滿洲都統有内府及王公府屬舊
漢人誤在滿洲額内入學出貢應歸入漢軍額
内考試者定限三月逐一清出緣由取具該參
佐領印結造具清册咨部存案嗣後内府王公
府屬人員考試之時内務府及八旗滿洲都統
務嚴飭該管官逐一稽察其投充莊頭子弟及
内管領旗鼓佐領之舊漢人均别册送部歸入
漢軍額内考試有將應歸漢軍考試之人造入
滿洲册内咨送者察出參奏將該管都統佐領
照朦溷造册例議處又覆準定例入籍二十
年以上方準應試蓋謂無籍可歸者而言如本
有應考之原籍而以寄籍地方見有田廬可據
两處考試者此等僥倖之習斷不可長應令地
方官逐一稽察如無籍可歸而入籍之年又與
定例相符者方準收考其或寄籍地方雖有田
廬而實有原籍可歸應令地方官彼此關會將
此等童生撥回原籍考試倘實繫無籍可歸申
詳督撫學政許其應考立案如無知之徒聚衆
攻擊者為首照誣告人杖罪加所誣罪三等律
杖六十徒一年為從減一等杖一百仍停其考
試四年覆準廣西泗城鎮安慶遠等府西隆
歸順東蘭等州外省入學之文武生六十餘名
非見任官之子弟親戚即各衙門西席幕賓應
令該學政究明咨回本籍肄業應試仍分晰造
册報部以杜冐濫之弊又覆準從前冐籍順
天生員除康熙六十年雍正十三年勒令改歸
後或仍有實繫南人認宗冐考或本繫南生重
考入學者統以一年為限令該教官逐一詳報
學政暨順天府丞並許該生自首均改歸原籍
如逾限不改察出褫革仍令該教官出具並無
冐籍印結申詳存案務秉公確實勿許借端苛
求嗣後考試應仍令該學政嚴飭該教官廪生
等於應試童生務逐一認識出具保結該縣及
該府丞於府縣考之前詳加審音倘仍有前項
認宗冐考等弊除本人治罪外仍將不行稽察
之各該管官以及廪保等照例分别議處五
年覆準八旗投充養育俘獲人等曾在主家服
役開戶之後究有主僕之分其子孫應不準考
試至别載册籍人戶内惟奉
旨準其居官考試及抱養民人本繫良家者均準考
試外其餘考試一槩停止七年議準安插江
西改土為流之土司子弟準照湖廣等省苖猺
例一同入籍考試八年議準商童考試例由
鹽道衙門錄送雖有廪生保結仍以甲商保結
為憑嗣後如有甲商濫保冐籍者即將該商斥
革照不應律治罪九年覆準川省土著甚少
多繫湖廣遷移之人各府州縣互相冐籍入學
嗣後有居住該州縣而入學他邑限文到两月
内自行呈首將里居田糧墳墓逐一造册該州
縣務徹底清釐册送學政察覈仍交該教官與
本生一體考察按季報學政分别勸懲如逾限
不行呈首即行褫革十年覆準冐籍順天考
試之人除入籍二十年並無原籍可歸外其未
滿二十年及已滿二十年有原籍可歸者統以
部文到日一年為限由科甲出身之見任官及
候選之進士舉人貢監具呈大宛二縣申順天
府尹廪增附生員呈該學教官申順天府丞轉
申學政均咨回本籍報吏部禮部注册生員食
餼挨貢照舊例按年月次序倘逾限不改一經
發覺生監舉貢及職官進士皆照例斥革奉行
不力之該管官罰俸一年自行察出者免議
又覆準順天府丞考試移咨都察院奏委滿漢
御史各一人會同審音如有冐籍將廪保褫革
照變亂版籍律杖八十受財者計贓論十六
年覆準廣東商籍生員册開二百餘名其應歲
科考者僅百餘名餘皆入游學患病項下至鄉
試之時始赴補考錄遺是商籍諸生平時半回
本籍並非實繫商人子弟相依不能遠離者可
知嗣後必實繫商人子弟在行鹽地方居住不
能回籍應試者方準於商籍應試若雖繫商人
一族而不住行鹽地方及他姓子弟冐入商籍
者將保送之商人照例究處
一衡文黜陟順治九年題準生員考案一等文
理平通增附青社俱補廪無廪闕附靑社先補
增無增闕靑社先復附仍各候廪原廪增停降
者準收復照序補廪二等文理亦通增補廪附
靑社補增無增闕靑社先復附原停廪降增者
準復廪增降附者止準復增候補不準補廪三
等文理略通原停廪者準收復候廪其丁憂起
復病痊考復緣事辨復及原增降附者亦準收
復照新舊間補青衣發社者準復附廪已降增
者不準復四等文理有疵廪姑免責暫停食餼
不作闕子限讀書六月送考定奪原繫停降者
不準限考至下次歲考定奪增附靑社均扑責
示懲五等文理荒謬廪停作闕原停廪者降增
增降附附降靑衣靑衣發社原發社者黜為民
六等文理不通廪膳十年以上發社近六年以
上與增十年以上者發本處各充吏不願者聽
餘皆黜退為民内進學未及六年者發社雍
正二年覆準各省學政務恪遵定例秉公考校
分别等第以示勸懲毋得過寬徇私其或有州
縣人文果盛確無荒謬不通之卷亦不必苛刻
推求必列後等以示無私又覆準八旗生員
特恩給與錢糧贍養讀書若無考校恐或怠於誦讀
令該旗都綂於歲考前將領錢糧生員備造清
册咨部轉送學政嚴加校閱考居前等者照常
領給居四等以下者停其給發遇下次考居一
等二等三等照漢廪生開復例仍給原領錢糧
如四等不願再考即將學册除名聽其復歸護
軍驍騎當差又議準嗣後令八旗都綂遇歲
考之年將各佐領生員嚴催赴考學臣照考漢
生員例優等補廪補增劣等降靑降社但八旗
生員有考箭之例文理兼長為難如無甚荒謬
不必苛求但置之後等
一勸懲優劣順治八年題準該管有司官於諸
生進見湏設立門簿或公事或私事或自搆訟
或為人訟或自為證或被牽訟全載情節其有
事不干已輙便出入衙門乞恩網利議論官員
賢否者許即申呈學政以行止有虧革退若糾
衆扛幫聚至十人以上罵詈官長肆行無禮為
首者照例問罪其餘不分人數多少盡行黜革
為民又題準在學生員凡遇
萬夀聖節元旦冬至及丁祭一應禮儀務湏整齊嚴
肅有高卧不赴與舛錯驕蹇者即行責治如以
浮靡輕佻相高縦酒宿娼蕩閑踰檢自等於市
井之輩有犯必黜不得少貸又題準各省生
員間有身列黌宮見充書吏者又有原繫積年
衙蠹經犯罪名蒙溷入學者皆斥革嚴究治罪
至見在衙門應役之人冐應童試嚴察重治廪
生教官扶同保結者并行議處九年覆準士
子有敦本尚實行誼表著者提調官細加體察
取具本學師生及本族鄰里甘結申送學政覈
實即加奬賞若有平日不務學業囑託把持武
斷包攬或捏造歌謠興滅辭訟及敗倫傷化過
惡彰聞者體訪得實不必品其文藝即行黜革
但行優者不許通同賄冐行劣者不許徇情姑
息並不許輕信開送致被挾私中傷違者從重
參處十五年題準各學劣生有不遵條例者
教官揭報學道嚴行褫革如教官徇情不報罰
俸六月至三名者革職學政經教官揭報不盡
法懲處被撫按糾察每一名以上罰俸六月三
名以上罰俸一年五名以上降一級七名以上
革職至舉優行者以孝弟為先不得以操履平
常充數如有扶同受賄情弊察出將教官重處
康熙二年題準教官徇情不報劣生者一名
革職學政不盡法懲處者一名降四級三名革
職雍正元年覆準飭令各省學政務細加察
覈生員有品行端方行誼表著即奬賞列薦送
入國學其品劣敗倫者即行黜革各教官務舉
覈確實如有通賄濫舉挾讐妄劾者學政察出
即題參議處教官之舉劾咸當者於計典内聲
明列薦學臣報滿之日將任内舉黜之數奏
聞造册報部察核又覆準自來學政考試文武生
員衡文之外未聞舉一優行黜一劣行著再申
飭學政轉行教官實心訪察有居家孝友品行
端方者列為上等至若武斷把持過惡彰聞者
列為下等造具實行淸册於學臣按臨未經考
試之前申送察核學政衡文時閱其文理優長
而品行端方者拔置上等給以奬賞至册開下
等生員廉訪得實即行褫革報滿之日將任内
舉黜之數别造清册與考册一同報部察核
又議準邇來貢監妄生事端皆由無人約束所
致嗣後令學臣會同督撫轉飭地方官除恩拔
歲副正途外凡捐納貢監生細加察訪如有敦
本尚實行誼表著者出具印結申送督撫提學
會同確訪無異即加奬賞其有倚恃護符行止
不端亦令申報造具淸册歲終彙册送部察覈
二年議準嗣後除文武生員謀殺故殺人及
戲殺誤殺過失殺傷人者仍照例治罪其原有
欺壓情形一時争競互相鬪毆致死者亦仍照
鬪毆殺傷例治罪外如有武斷鄉曲倚仗衣頂
横行欺壓平民其人不敢與争旁人不敢阻勸
將人毆打至死者貭審確實從重擬斬監候秋
後處決三年覆準飭令直隸各省督撫學政
嗣後如有生監人等假托文會結盟聚黨縦酒
呼盧者該地方官即拏䆒申革其有遠集各府
州縣之人標立社名論年序譜指日盟心放僻
為非者照姦徒結盟律分别首從治罪如地方
官知而故縱將該管官從重議處四年覆準
學政每歲舉報生員優劣皆由教官造送但恐
頑劣之徒教官或畏其讐恨不敢舉報嗣後被
褫劣衿如有挾讐肆横以圖報復者照所犯應
得之罪加一等治罪如教官任其為害不行揭
報告𤼵或被上司訪察將教官一并嚴加議處
五年
諭各省學政奉命課士黜劣舉優乃其專責嗣後學政
三年任滿將生員中實在人品端方有猷有為有守
之士大省舉四五人小省舉二三人送部引見朕親
加考試酌量擢用見在報滿各學政即遵照薦舉其
到任未久者如有所知亦即舉出夫一省而舉數士
不可謂無人學政廵試各府三年之久日與士子相
親考文察行不得謂不知但能虛公衡鑑所舉必得
其人且風聲所樹凡讀書士子必皆鼓舞振興於士
習人才大有裨益該學政其各實心奉行毋得苟且
塞責如有徇私冐濫等弊必嚴加治罪欽此又覆
準貢監既令學政約束應照依生員之例令州
縣官設立門簿凡貢監出入衙門逐一填造每
月申報督撫學政嚴加察覈又覆準捐納貢
監咨部褫革後始行審理文書往來動經旬月
嗣後有應褫革者令地方官申報督撫學政事
屬督撫者督撫移咨學政事屬學政者學政移
咨督撫即褫革發審再具文報部至年終仍將
審明緣由造册送部以便察覈又覆準貢監
生員舉報優劣有司教官務將確實事蹟明白
指實以憑督撫學政秉公察覈督撫學政仍親
加體察以杜欺誑凡學政報滿之日將覈定優
劣貢監生員榜示通衢使知榮辱攸分六年
議覆近年各省學政舉報優行並無一人開報
劣行不過將緣事已革者造報塞責總由三年
任滿方行造報其中不免瞻徇顧忌市恩沽譽
嗣後學政每考一處各學教官即將所屬文武
生員優劣款蹟秉公據實開報其府州縣亦呈
送優劣密單該學政再細加訪察倘府州縣及
教官開報不實或有通賄濫舉挾嫌妄報者即
以袒庇營私參處如舉報得實於考畢時面行
奬戒將各生姓名造册達部存案於三年任滿
時具疏彙題優者升入太學肄業劣者褫革其
先經達部之劣生果有改悔向善者仍於任滿
彙題時聲明除去原册劣生之名倘學臣有瞻
徇隠漏情弊察出照例嚴加議處奉
旨依議夲内議稱劣生果能改悔即除去原册劣生之
名等語夫分别優劣以昭勸懲原以望其自新但人
之遷善亦有勉強於一時而不能始終如一者倘既
除劣生之名將來又復開報不但紛擾亦且非體嗣
後凡有劣生改過自新者即於册内開注不必除名
又覆準嗣後士子作文以明理為主放誕狂
妄之語應行禁止令該教官及地方官嚴切曉
諭仍不時察訪如有妄肆譏訕侮慢聖言治以
應得之罪倘教官及地方官容隱不究一并嚴
加議處七年
諭士子者百姓之觀瞻士習不端民風何由得厚是以
考課士子設為舉優黜劣之典以為移風易俗之道
所關亦綦重矣而無如教官學政往往視為具文奉
行不力每當按試之時教官則以無優無劣具文申
詳如此則善者何由而勸不善者何由而懲夫善者
之湮沒不彰一時尚難覺察而不善之人僥倖苟免
於目前不旋踵而劣蹟敗露每見蕩閑踰檢犯法亂
紀之士皆從前學政教官之未開報劣行者其間情
罪雖難一一追究然即此可知其中之容隱不少矣
嗣後若教官沽名邀譽縦容劣生不行舉報者經學
政察出立即指參將教官照溺職例革職若學政瞻
徇情面不行糾參者一經發覺將學政照徇庇例降
級調用將此永著為例欽此又覆準告頂生員嗣
後應照禮部覆準生員五人互結之例結得並
無抗糧包訟等情一生犯事互結之生同罪於
每年十月内投逓該學教官加具印結並於歲
考時别造優劣淸册一同送學政稽察有行止
不端者仍即詳請褫革如徇情袒護一經察出
照徇庇例議處又覆準嗣後學臣考試府州
縣教官各自呈送優劣密單如有互相關會情
弊學政察出題參議處又覆準各督撫轉飭
地方官將
欽依刊刻臥碑
御製訓飭士子文敬謹刊刻装潢成帙奉藏各學尊
經閣内遇督撫等到任及學臣到任按臨於祗
謁
先師之日該教官率生員貢監等詣明倫堂行三跪
九叩禮畢教官恭奉宣讀令其拱聽如有無故
規避者行學戒飭其有居址遥遠者令其輪班
入城恭聽宣讀至生員貢監内有唆訟抗糧緣
事曾經戒飭者令其階下跪聽以示懲戒倘該
教官不實力奉行或借端需索奉行不善者該
管上司題參議處又議準文武生員緣事斥
革審訊者如繫具題之案部文到日即移會學
臣若外結之案承審官於事結後限一月内即
鈔招錄案申報學政分别開復除名以杜弊端
如承審官遲延不報者罰俸一年八年議準
優生升入太學事關大典不容冐濫今各省造
報優生少者僅二三名多者至八九十名不等
其請升入太學者並無優行實跡亦有未經聲
明應否升入太學者應令該學政再確訪實蹟
取具府州縣官及儒學印結學政出具考語果
繫文行兼優者照原議升入太學給與印結彙
送淸册報部其武生如果文行騎射兼優者亦
照文生之例升入太學至所報劣行生員册内
有稱改悔自新者應毋庸議其餘悉照原議斥
革十二年覆準舊例有司所設門簿例由各
學造送學臣鈐印分發州縣而州縣有司多以
學校非其專責往往沉閣遲延按知府一官於
學校考試原有提調之責州縣案件無不周知
嗣後門簿應由學政鈐印將諸生二字易為貢
監生員照式刊刻夲條全文交與該府轉發州
縣遇事登記該州縣於季底申送該府轉呈學
政衙門察覈又議準嗣後如地方官果有不
公不法凌辱士子等情生童等身受其害者準
其赴該管上司控告該上司秉公審理將該地
方官題參按其情罪之輕重照例議處倘繫情
虛將該生童等治以誣妄之罪倘該上司袒護
地方官不行準理或徇情營私一經發覺將該
上司從重議處如有豪横之徒逞其一時私忿
輒聚衆罷考挾制官長者照山陜題定光棍之
例分别首從治罪其逼勒同行之生員褫其衣
頂童生記名册案槩停考試如合邑合學同罷
考即將合邑合學罷考生員全褫衣頂童生全
停考試仍照例分别杖責如已經懲治之後果
能改過自新該督撫會同學政察實具題請
旨倘學政暗中寝息或將罷考案内之人濫行收考
者該督撫指參將該學政照徇庇例議處督撫
通同徇隱一經發覺一并嚴處至該教官有教
導士子之責倘有生員等罷考是必其平日不
能約束所致應將該教官照溺職例革職倘於
生童罷考之時該教官畏懼處分或有同城武
弁與之從中調處寝息其事者皆照私和公事
例治罪乾隆元年覆準學政舉報優劣於三
年任滿時彙題歲考去彙題尚遠科考則去彙
題甚廹如科考亦同歲考舉優黜劣其優者固
不免粉飾倖邀而劣者以廹於彙題旋報旋革
未免阻其自新之路嗣後直省文武生員祗令
學政於歲試時隨場舉報優劣一次造册送部
仍竢三年試滿彙題至科試停止舉報優劣有
抗糧唆訟行止不端等弊仍許各地方官不時
詳報大者請革小者按所犯之罪分别戒飭
又覆準嗣後監生果繫豪横不法及行止有虧
者有司先詳報學政斥革以便審訊即報禮部
審繫無辜實屬干連者詳明開復倘該管有司
或借端冤抑出入人罪將該地方官照例參處
又議準生監既並隸儒學果有抗糧包訟等
事該學自可詳革若惟以五生互結為憑良善
者固氣類相投不肖者豈不能朋比掩飾應將
歲終責取互結之例停止又生員事關切已與
包攬詞訟不同若必令其赴學挂號求用戳記
必有不肖教職挾嫌勒索徇私容隠徒滋弊竇
應將赴學挂號戳記之例停止又議準生員
身列黌宫包攬詞訟誠為不法但未經審理遽
黜其名其中豈無屈抑應將一牽獄訟先革後
審之例停止其文武生員果繫事非切已代親
族具控作證冐認失主屍親者仍照例科罪又
交納錢糧凡富生上戶遵例五月完半十月全
完如届期不淸再展二月以歲底全完為率其
中下貧生以八月完半歲底全完如届期不淸
分别再展數月以開歲二月四月全完為率如
逾期不完始行詳革革後全完仍準開復若委
繫赤貧無力而尾欠僅屬分釐者仍照例暫免
詳革其不待限期先行完納者該地方官照例
量加奬賞應將交納錢糧嚴立三限之例停止
又文武生員有武斷鄉曲倚仗衣頂横行欺壓
平民其人不敢與爭㫄人不敢勸阻將人毆打
致死者仍照定例治罪外其被褫革劣矜有挾
讐肆横並生監内有串通竊盗&KR0810;頓牛馬代寫
辨状誘人賣妻作媒圖利者照原律分别定擬
應將加等治罪之例停止又催科之法大約以
五月完半歲底全完為率而學政歲時按臨周
行各府未必下車之日適當納課之時且學政
按臨大府不過一月小府不過一旬諸生既須
應試又令完糧勢難兼顧若不收考必致随場
補試今交納錢糧已經立限嗣後將完糧後方
準收考之例停止又生監緣事斥革一槩不許
出境是罪止斥革而又加以禁錮似屬已甚况
頑悖之人在夲籍亦能生事不必出境也至於
重犯事端自應按律例定擬不必在籍而寬豈
以出境而重嗣後將被褫後不許出境之例停
止又議準貢監生員如有包攬錢糧侵收入
已者照例革去貢監生員仍照常人盜倉庫錢
糧律并贓論罪定擬繫八十兩以上照不應為
而為之律杖八十仍革去貢監生員如不及八
十兩以上仍照攬納税銀杖六十之例定擬收
贖又覆準學政考試地方如有姦徒聚衆生
事凌脅官長學政繫封鎖衙門無由禁緝提調
及地方官並駐防武官協拏務獲審實照例治
罪如提調等官事前不能鈐止事後又不嚴拏
及批審之後徒以一二軟弱無辜抵塞結案者
督撫學政題參文官交吏部武官交兵部議處
其廪保濫保匪人以致場内生事者一并褫革
三年覆準優行生員如舉優注册之後該生
改行易轍實有劣蹟可指該州縣官及教官仍
應據實申詳該學政留心體察四年覆準生
童於臨考時不待聯謀羣相萃集偶與市民争
訟輙喧播觀看雖未有不法情事實屬囂凌陋
習令學政等官時時訓誨務俾率德改行其有
蕩閑踰檢有玷宫牆者分别革懲俾知畏法自
守
一優䘏諸生順治八年題準生員與武軄兵丁
有爭聽學臣處治不許武職擅責武職兵丁該
管衙門處治不許生員結黨争抗九年題準
凡生員丁父母憂免其應試服闋呈學轉詳提
調官取師生鄰里保結試以經書論三篇廪觧
卷詳奪增附青社徑行學起復過限三月申䆒
半年廪作曠增附逓降一年黜凡游學從師隨
祖父之任告假出行者由學開明事由呈提調
官轉詳批允給假不得誤歲考違者黜果千里
外未能即回勘明取結具詳限三月補考再違
者黜凡患病者提調官取該學及醫生甘結開
報限三月内補考違限者青衣徑黜廪停作曠
增降附附降青衣再違三月皆黜無故臨考不
到者徑黜凡緣事者承問官取問明白即序案
通詳若别衙門批允或開復或問革均鈔招申
詳非奉學政明文開復黜革者不得收學除名
按臨時除重犯候詳外輕罪與干證雖未詳允
皆仍送考不得概造緣事項下廪膳緣事三月
以上不結停食餼不作闕事結供明準補支坐
罪不至革計拘𤼵收復月日作曠不補支凡願
告老者呈學轉申提調官檢例無礙取結於按
臨半月前申詳免試若已赴考及緣事未結靑
衣發社與行止不端者不準凡批限補考者違
限半月即考附一二等不準幫補四五六等照
案行凡補考者提調官面試經書論各一篇即
將原卷封固令夲生親齎送考對騐以防冐替
等弊康熙九年題準生員關繫取士大典若
有司視同齊民撻責殊非䘏士之意今後如果
犯事情重地方官先報學政竢黜革後治以應
得之罪若辭訟小事發學責懲二十二年覆
準各省學租有發給貧士將所餘以充兵餉有
竟不給𤼵者應行令各直省督撫給發廪生貧
士以助膏火之費二十七年議準學田租賦
應給贍貧生務在嚴覈舉行俾沾實惠毋聽姦
胥冒濫侵欺除通稽各學田原額若干每年額
租若干先造淸册報部外每年終將用過某費
若干項贍過貧生某某若干名詳開舊管新收
開除實在造册報部如册部隠漏遲延振貧虚
名無實及教官學覇豪強之家私據侵占者察
出按法追䆒雍正二年議準滿洲蒙古漢軍
生員年老有疾亦準給衣頂如丁艱告假患病
緣事及隨任等情據實呈教官申報學政仍照
例補考八年覆準例載曾經犯罪問革變名
易姓僥倖出身殊壊士習訪出嚴行䆒問革職
若教官納賄容隱生員扶同保結者一例治罪
嗣後此等生員應令提調官詳察或罪止褫革
或本案情罪尚有可原及革後能改過自新者
取具教官廪保印甘各結準其以原名考試童
生如情罪可惡並不改過自新變名冒考入學
者除將本人嚴䆒黜革外其提調教職皆照徇
庇例議處廪保即行黜革十二年議準已經
褫革之貢監生審明果繫無干及拖欠錢糧革
後全完者地方官即詳請開復其或抑勒索詐
並故捏情弊詳請者察出將地方官議處十
三年議準凡為人後者遭本生父母之喪服雖
降期仍心喪三年若出應試實非情理所安嗣
後文武生員遇本生父母之喪令其呈明期年
内免應歲科兩考及舉貢監生停其鄉會二試
童生亦不許應府州縣及院試有隱匿干進者
照匿喪治罪又議準廪增遇本生父母之喪
期年不應試毋庸出闕乾隆元年
諭任土作貢固有常經無論士民均應輸納至於雜
色差徭則紳衿例應優免乃各省竟有令生員充
當總甲圖差之類者殊非國家優䘏士子之意嗣
後舉貢生員等著槩免雜差俾得專心肄業倘於
本戶外别將族人借名濫充仍將本生按律治罪
欽此又議準生員有應戒飭者地方官會同
教官將事由具詳學政酌斷批準然後照例在
於明倫堂扑責如因一言牴牾輒任意呵叱不
待申詳不會同教官擅自扑責者聽學臣糾參
以違例處分學政亦不得袒庇生員違公批斷
三年
諭各省學租原為給散各學廪生貧生之用但為數
無多或地方偶遇歉年貧生不能自給往往不免
饑餒深可憫念朕思身列膠庠者自不便令有司
與貧民同給升斗嗣後著該督撫學政飭令教官
將貧生等名籍開送地方官覈實詳報視人數多
寡即於存公項内量撥銀米移交教官均勻給散
資其饘粥如教官開報不實給散不均及為吏胥
中飽者交督撫學政稽察即以不職參治至各省
學租務湏通融散給極貧次貧生員俾沾實惠此
朕體䘏生員之意若諸生員不知自愛因此而干
與地方肆行不法之事該督撫等仍應照例稽察
毋使蹈於罪戾欽此五年
諭朕從前降旨將代賠祖父虧空已奉恩免人等停
選停補者準歸入班次銓用其應追賠祖父虧空
革職之員亦準其一體開復今朕念旗人有因代
賠祖父虧空力不能完治以枷責之罪者此等人
員與本身虧空及緣事枷責者究屬有間槩行擯
棄情亦可憫伊等如願考試者該旗除原案内載
有不準考試字樣外皆準一體考試俾各奮勉自
新以昭格外加恩之至意欽此又議準旗人有
因祖父虧空力不能完治以枷責之罪者除閒
散人等準其照例考試外其已經出仕及進士
舉人貢監生員等如願考試亦照閒散人等準
應童子試並與旗下繙譯等項考試以圖上進
但不得借考試之端希圖開復若繫曾經發遣
並入辛者庫(即内管領)赦回其罪原不止於枷責者
其本身仍不準考試又奏準緣事斥革生員
除包攬辭訟武斷鄉曲及凡實繫本身重犯於
律無可貸者仍舊斥革外其有因人波累與本
身事犯情有可原及罪在杖一百以内革後能
改過自新者均準以原名考試童生監生亦許
以原名捐復其舉人貢生有願考試者亦照例
準其應童子試以圖上進取具里鄰確實甘結
報地方官及教官覈實加結繫應童試者申送
學政繫捐復監生者申送撫藩各加覈實準行
如有隱匿重情朦溷濫邀者仍斥退其應行收
考收復者毋許地方士庶挾嫌告訐違者以誣
告治罪又奏準文武生員除篤疾之人照例
令該學教官據實具詳準給衣頂外其有以年
老告給衣頂者按其入學已閱三十年無論衰
病與否均為合例或入學雖不滿三十年其年
已及七旬者亦為合例統令呈該學教官察騐
確實出具並無假捏規避印結申詳學政衙門
即準給與衣頂免其考試八年覆準嗣後患
病欠考之生請給衣頂者如已成痼疾及年届
七旬者出具並無假冒規避印結即準免其補
考給與衣頂至武生必年富力強始可入選若
年届六十力已衰邁於一切技勇不能嫻習亦
準給與衣頂
一廣勵學業順治二年題準滿洲子弟就學肄
業分為四處每處用十人教習每十日赴國子
監考課一次九年題準每鄉置社學一區擇
文藝通曉行誼謹厚者考充社師免其徭役給
廪餼優膳學政按臨日造姓名册申報考察
十一年題準八旗每佐領下留官學生一名禮
部會同國子監察驗如學業無成者退歸佐領
仍於本佐領下選補以後三年一次察驗永為
定例十四年
諭八旗滿洲漢軍每佐領送官學生一名讀書蒙古兩
佐領送官學生一人讀書十五年題準土司子弟
有向化願學者令立學一所行地方官取文理
明通者一人充為教讀以司訓督歲給銀八兩
膏火銀二十兩地方官動正項支給十八年
諭滿洲漢軍每佐領各增官學生二名共送子弟二人
一習清書一習漢書康熙六年題準官學生除國
子監考課外每年禮部嚴考一次送部錄用如
肄業怠廢即開助教教習職名參處四十一
年覆準
京師崇文門外設立義學
賜御書廣育羣才匾額五城各設一小學延塾師教育
有成材者選入義學義學小學每年廪餼共三
百兩於府縣按月支給四十五年覆準黔省
府州縣衛皆設義學俾土師子弟肄業頒發
御書匾額懸挂五十二年
諭景山北上門兩㫄建立官學簡選教習令内府佐領
内管領内可教之子弟讀習清漢書欽此雍正元
年覆準州縣設學多在城市鄉民住居遼遠不
能到學照順治九年例州縣於大鄉鉅堡各置
社學凡近鄉子弟年十二以上二十以下有志
學文者令入學肄業擇生員行端學優者充補
社師給予廪餼將學生姓名造册於學政按臨
時由學申報如有能文入學者社師優賞若怠
於教習鑚營充補者褫革該管官議處又覆
準八旗教習將考取之新進士及恩拔歲副貢
生考取間補至捐貢不準充教習二年覆準
設立官學原欲清漢兼優以備部院衙門補用
令國子監滿漢祭酒司業轉飭助教教習等官
每日親臨督課祭酒司業不時稽察以勸勤儆
惰三年議準左右兩翼立宗學每翼滿學一
漢學一王貝勒貝子公將軍閒散子弟有願讀
書者聽其入學於各部院司官中書内簡選四
人每翼各分二人教習清書令禮部簡選教習
四人每翼各分二人教習漢書又覆準雲南
威遠地方設立義學令夷人子弟有志讀書者
入塾誦讀五年覆準雲南東川府土人設立
義學擇本省貢生生員熟習土風品學兼優者
令其實心教誨竢學業有成該撫具題照湖廣
猺童例别編字號果有可取之卷即於東川府
學額内酌取其教習由該督撫酌量奬賞七
年議準立覺羅官學八旗各擇官房一所設為
衙署㫄設滿漢學各一覺羅子弟自八歲以上
十八歲以下皆令入學讀書由各部院見任筆
帖式内簡選能繙譯者八人每旗各用一人教
習清書由禮部簡選八人每旗各用一人教習
漢書八年覆準四川建昌府四面環夷復有
熟番雜處其中未知禮教應延塾師訓習但該
童不解官語塾師不能譯語應於漢境内擇大
村堡令地方官照義學例建立學舍擇本省文
行兼優生員延為塾師令附近熟番子弟来學
日與漢童相處宣講
聖諭廣訓竢熟習之後再令誦習詩書照烏蒙設學之
例以六年為期如果教導有成塾師準作貢生
三年無成該生發回别擇應需經書食用等項
令該撫照例備辦毋得𣲖累里民竢熟番子弟
學業有成令往教誨生番子弟竢熟習通曉之
後準其報名應試該地方官照例收考申送學
政又覆準湖南永綏六里每處立義學二所
每所延師二人在乾鳳兩廳所屬苖生中擇其
謹厚通曉者令其教導宣講
聖諭廣訓然後課以經書至建立學舍及塾師每年應
給廪餼等項應於本省公費銀内酌量動支
十一年
諭各省學校之外地方大吏每設立書院擇一省文行
兼優之士讀書其中使之朝夕講誦整躬勵行有所
成就俾遠近士子觀感奮發亦興賢育才之一道也
督撫駐劄之所為省會之地著該督撫商酌舉行各
賜帑金千兩將來士子羣聚讀書豫為籌畫資其膏
火以垂永久不足者於存公銀内支用封疆大員並
有化導士子之職各宜殫心奉行黜浮崇實以儲國
家菁莪棫樸之選欽此乾隆元年
諭古者鄉學之秀始升於國然其時諸侯之國皆有
學今府州縣學並建而無逓升之法國子監雖設
於京師而道里遼遠不能胥會則書院即古侯國
之學也居講席者固宜老成宿望從遊之士亦必
立品勤學爭自濯磨庶人材成就足備朝廷任使
該部即行文各省督撫學政凡書院之長必選經
明行修足為多士模範者以禮聘請生徒必擇鄉
里秀異沉潛學問者酌仿朱子白鹿洞規條立之
儀節以檢束身心仿分年讀書之法予之程課使
貫通經史學臣三年任滿諮訪考覈如果教術可
觀人才蔚起各加奬勵六年之後著有成效奏請
酌量議叙諸生中材器尤異者準薦舉一二以示
鼓舞欽此又覆準咸安宫教習向例於舉貢内
考取充補嗣後應於新科進士内傳問有願充
者令報名禮部會同吏部簡選引
見陸續充補三年期滿該總管將稱職之人分别等
第引
見授為主事及即用知縣恭候
欽定又奏準凡考試滿教習由部行文八旗咨取
繙譯進士舉人生員並恩拔歲副貢生通曉繙
譯願考者年逾三十以上造册送部奏請
欽命大臣在
午門内請題考取挨次補用又奏準八旗廢員
及告退筆帖式並從前效力軍前年老有疾就
閒之人不無精於繙譯而人品老成者嗣後考
取滿教習令與八旗舉貢生員一并考試又
覆準義學之設原以成就無力讀書之士令順
天府尹飭大宛二縣清理義學舊址酌量修葺
俾生徒得以聚處該府尹慎選文行兼優之士
延請為師不論鄉城老幼願就學者皆聽肄業
其中有貧乏無力者府尹酌給薪水至修建房
屋師生膏火等費應於存公銀内酌量奏請再
造士之典務湏經久應令府尹量撥所屬官地
數頃以資逐年之用又覆準社學之設著有
成例其黔省地處偏僻或有未經設立之處應
再行該督遵照雍正元年定例飭令州縣官酌
量舉行至量加廪餼動何錢糧令該督随地酌
辦二年奏準咸安宫漢教習仍於新進士内
加以考試選取不足於舉人内考取充補三年
期滿分别引
見進士以主事知縣即用舉人以知縣教職即用
三年奏準兩翼宗學各增設漢教習二人四
年
諭聞浙江敷文書院内生童衆多每歲帑金租息僅
四百餘兩不敷廪餼著加賜帑金千兩交該撫經
理歲取息銀以資諸生膏火欽此又議準通計
宗室在學生徒按十名設教習一人其未滿十
名者即均分在各教習名下訓課毋庸增設除
見在教習十有四人外尚須增設滿漢教習應
令宗人府移咨禮部按數增補嗣後有應增設
之處遵照辦理又覆準八旗義學師生終年
課誦應酌量加
恩於每學每月各給銀三兩以為茶水煤炭之資
五年覆準稽察八旗義學禮部司官以生徒優
劣定教習之勤惰於期滿日照例出具考語引
見惰者即行退出又覆準八旗義學功課除委禮
部司官每月稽考外仍令諸生每季到部考課
繙譯經義背書寫字皆詳登册籍歲終分優劣
以定去留二十一年奏準裁宗學漢教習
二十三年裁本部義學
一執事奉祠康熙二十五年覆準聖賢適裔有
充奉祀生者仍給衣頂確開名數報部又覆
準府州縣衛學贊禮生不許濫用應照國子監
例選擇在學肄業文行兼優儀表端莊聲音宏
亮者補充大學六名小學四名考試時準為優
等仍行報部三十三年覆準凡地方大小各
官惟
萬夀聖節元旦長至春秋二丁祭用生員贊禮大中
小學均不得過四名其準為優等之處著停止
雍正二年覆準先賢有祠宇處察明適裔給
與印照為奉祀生但事久弊生無論有無祠宇
是否賢裔稱繫同姓即給印照各省督撫及衍
聖公並不將奉祠生名數報部致有假造印照
冒濫充補行令衍聖公會同山東廵撫學政覈
實察明其各省奉祀生令督撫學政通行嚴察
果繫先賢適裔建有祠宇將本生履歴造册咨
部銷毁原給印照換給禮部印照其冒濫者革
除嗣後設立奉祀生關涉衍聖公者衍聖公會
同廵撫學政照例察覈報部換照其各省由督
撫學政者亦確察咨部五年覆準山東曲阜
縣樂舞生入學均於見在樂舞生考取該學政
會同衍聖公將見在
文廟供事之樂舞生秉公詳察其不諳音律者均
令澄汰照數選補百五十四名造具年貌籍貫
清册存案每學臣考試之前先將樂章音律當
堂考驗果能諳練通曉然後考其文理優長者
酌取四名入曲阜縣學充附其兖州府學充附
之三十六名悉行裁停十三年題準春秋祭
祀例用樂舞應慎重選補令各州縣會同教官
將見在樂舞生詳加考驗擇其實繫本籍俊秀
子弟通曉音律嫻熟禮儀者仍行存留飭令教
官勤加學習虔供祀事如有冐濫悉行黜退將
原給執照槩行追銷其學政執照之處永行禁
止嗣後如學政濫給印照該督撫即行嚴參其
樂舞生如有假冐朋充把持武斷等情地方官
一面詳革即行究治乾隆五年奏準各府州
縣學樂舞生每學例用六佾即照佾舞之數額
設三十六名外加四名以備疾病事故更替之
用務令各州縣會同教官考選本籍俊秀通曉
音律嫻習禮儀者方準充補遇闕别行考選足
數此外不許浮充仍造册申報學政察覈每遇
學臣按臨免其府縣兩試由教官册送府縣叙
入考案之後申送院考憑文錄取六年覆準
順天府遴選樂舞生照考試儒童之例責令取
具廪保甘結由教官加結送縣審音委繫本籍
之人方準選補至考試時仍令教官察覈確實
申送院考如有頂冐情弊將出結各官照例參
處八年覆準嗣後樂舞生令州縣於與考童
生内略知文義者取具鄰族甘結會同教官選
補送學臣察覈至院試時仍用廪保童生各結
以防頂冐至學臣按臨之時將該屬册載之樂
舞生飭令提調官按名考驗實繫應試儒童略
知文義者方準永遠充補若繫目不識丁之人
即詳明斥革别行選補將濫選州縣學官察參
議處
欽定大清會典則例卷七十
