欽定大清會典則例卷二十二
吏部
考功清吏司
科場
一科場順治十五年議準順天府暨各省布政
使解卷遲延十日者罰俸兩月仍詳察原文起
解月日繫本官遲延者責在本官如與本官無
涉繫解役遲延者行該管官從重治罪又題
準官員不將正身書手選送或送雇替之人或
送不堪用之人者罰俸一年又題準墨卷錯
落題字及文内失格違禁後場違式真草不全
等項應貼不貼者受卷所官各降一級調用如
受卷官將不應貼而貼出者一卷罰俸三月二
卷罰俸六月三卷罰俸九月又題準謄寫硃
卷繫謄錄官專責亦有謄錄所錯落數行對讀
所對出改正者如竟不經心對讀任錯不改者
謄錄對讀官各罰俸九月又題準場内所取
中卷宜三場遍閱有同考官藍筆未經點到者
降一級調用主考官不能覺察者各罰俸一年
又題準場中如墨筆添改罪在主考將主考
官降三級調用藍筆添改罪在本房將本房同
考官降三級調用又題準中式硃卷面應先
填舉子名次後填姓名其墨卷面雖有舉子姓
名亦應填寫名次如違主考官各降一級調用
十六年議準謄錄所用硃對讀所用紫如擅
用别色者該所官降一級調用十七年議準
卷面列主考本房同考官職名各注批語不得
遺漏錯亂如有違式不列及署名顛倒者責在
主考將主考各降一級調用又題準各省鄉
試外簾官將科目及正途出身之知縣教官一
幷取用倘有推託規避者罰俸一年知府徇私
不察報者罰俸六月康熙七年題準墨卷題
字及四書五經文章策論表判内字有錯訛謄
錄不照原字謄自行改正對讀官不行對眀徑
送内簾一卷謄錄對讀官各罰俸九月二卷各
罰俸一年三卷各降一級調用四卷各降二級
調用五卷各降三級調用六卷以上革職其墨
卷錯字硃字卷改正内簾正副主考同考官均
不知免議又題準收卷官將卷面籍貫不眀
不行詳看駮回者經管收卷官各罰俸六月彌
封官將卷面籍貫不眀不行詳看即錯印者經
管彌封官各罰俸六月主考官原照所編字號
中式如外簾錯編字號移送内簾於拆看時未
及察出者正副主考官各罰俸六月又題準
前場卷錯印後場卷號後場卷錯印前場卷號
者其經管官罰俸三月又題準經管試卷用
印官將試卷號印重印及用印糢糊者其經管
號印官各罰俸三月經管號印官將木號印重
送及移送木號印字糢糊者經管木印官各罰
俸三月又題準應試舉人貢監生員等姓名
點名冊内錯寫者其點名冊官各罰俸三月
又題準彌封所不將試卷用條記移送謄錄所
者彌封官各罰俸三月謄錄所見彌封所失印
條記不行呈眀令其補印條記私自差役投送
者謄錄官各罰俸三月謄錄書手姓名誤寫卷
面者謄錄官察出不行呈明及不行察出各罰
俸三月又題準受卷所官將書經卷誤收詩
經卷内交送彌封所彌封所官又不詳察錯印
詩經字號送内簾者受卷彌封官各罰俸三月
如有自行檢舉呈眀改正者免議又題準墨
卷未落硃卷謄錄遺句主考抹出同考官未經
抹出者罰俸六月其舉人行文筆誤罰停會試
一科倘未經抹出同考官每一卷罰俸一年正
副主考各罰俸六月又題準册卷相同錯寫
貼示字樣者經管貼示官罰俸三月又題準
主考官場内發題如過卯辰二時不將題紙全
發出者將正副主考官各罰俸六月又題準
正副主考官遺批取中字樣同考官遺漏薦字
者皆罰俸六月又題準正副主考一次出題
錯字各罰俸三月本經同考官各罰俸六月正
副主考官二次出題錯字各罰俸六月本經同
考官各罰俸九月正副主考官三次出題錯字
各罰俸九月本經同考官各罰俸一年自行檢
舉者正副主考官各罰俸三月本經擬題同考
官各罰俸六月十八年議準闈中閱卷每官
&KR0848;分硃卷若干即於卷面上打某經某房木印
如某房有弊即將本房本官處分如舉子應黜
革一名者同考官即應革職舉子黜革二名以
上者同考官革職提問舉子黜革一名者正副
主考官降二級調用黜革二名者降三級調用
黜革三名以上者革職舉子罰停會試三科者
每一名同考官降一級調用正副主考官各罰
俸一年罰停會試二科者每一名同考官降一
級留任正副主考官各罰俸九月舉子罰停會
試一科者每一名同考官罰俸一年正副主考
官各罰俸六月又議準考官私訪聚談薦卷
私通小帖所閱硃卷私帶入房主考同考暗帶
主文幕友隨入内簾將硃卷埋藏偷換凡繫場
内目擊情弊御史容隱不行指名題參如有别
經發覺將内簾御史皆降二級調用二十五
年議準官員失落試卷者罰俸一年如染汚損
裂者罰俸六月又議準官員將黜革之人入
考者降一級調用又議準各省主考官出闈
之後許住省一月刊刻試錄事完日即遵限回
京不得任意遲延如有疾病事故仍照例取州
縣官印結報部存案若無故在外任意耽延不
行即回者各該衙門察參照奉差不復任例議
處二十六年覆準官員奉文移取入簾推托
不赴者罰俸一年三十九年覆準中式冒籍
舉人其收考送考出結官並學臣及地方官教
官照定例處分其主考官免議如舉人貢監生
員濫認父母假冒籍貫品行不端者或被宗族
鄰里告發或被科道糾參察審眀確即行斥革
交送刑部如有察覈不詳草率令其考試者照
溷行收考例降一級調用其行察不據實呈報
者照假冒出結例革職如冒籍之父兄在見任
地方令其子弟冒籍者革職若不肖之徒賄買
舉人及代為營謀者事發皆從重治罪六十
年議準保定等衛軍戶仍照舊例考試但恐不
肖之徒改名易姓假冒衛籍令該府縣及教官
察眀出具保結中式後有冒籍頂名等弊將頂
冒之人照假官例治罪送考及出結官員照徇
庇例處分雍正元年議準順天鄉試外簾官
向繫調取直屬州縣但州縣官各有地方專責
不宜久曠職守嗣後停其調取屆期將科甲出
身之員外主事小京官行取主事守部進士舉
人並翰林院庶吉士開列題請又議準中式
之人如有聯號換卷𫝊遞埋藏夾帶文字等弊
審實將不行察出之監臨提調監試巡察各官
照容隱例降二級調用外簾搜檢各所官照溺
職例革職如有通同作弊受賄者交送刑部計
贓治罪又遵
旨議定如有下第諸生不安義命妄行鬨鬧者立即拏
送刑部嚴審若内簾外簾果有情弊將各官照
例嚴加治罪若毫無實據逞其私忿將本人照
光棍例治罪如該管官不行察拏照容隱例降
二級調用又覆準考官出場或正考官風聞
中式之人與副考官同考官有弊正考官即行
舉奏或副考官風聞中式之人與正考官同考
官有弊副考官即行舉奏並同考官風聞中式
之人與正副考官别房同考官有弊即行舉首
將中式之人請
旨覆試本官免其失察處分倘正副主考官眀知而
不舉或經科道糾參或被旁人首告交與刑部
審實治罪六年覆準科場除違式應貼之卷
收卷官照例呈眀監臨貼出外其應送彌封所
試卷每十卷收卷官即用紙包裹固封送彌封
所如收卷官將試卷與提調等官先行翻閱在
京許監試御史外省許監臨指名題參將收卷
並提調等官各降二級調用倘有指示改正等
弊將收卷官並監臨官皆降三級調用如監試
御史監臨官隱匿疎漏不行題參别經發覺各
降二級調用其試官閱卷必將後場試卷盡行
細加校閱首場雖佳而二三場草率者不得取
中若首場雖屬平通而後場眀確通逹者亦得
取中不得專重頭場忽略後場如經磨勘策判
有剿襲雷同者將主考房官一并題參議處
十三年議準文武生員及舉貢監生遇本生父
母之喪令其呈眀期年内不許應歲科兩試及
鄉會試其童生亦不許應府州縣及院試其隐
匿不報朦溷干進者事發照匿喪例治罪又
議準鄉試之年應試諸生如有因本房無官卷
之例捏造出繼或已經出繼因本房有官卷之
例改回本房及本房已經降革而子孫弟姪猶
指稱官卷並以恩養螟蛉溷入官卷者或經告
發除本房革職本生黜革照例治罪外將該教
官州縣官皆降二級調用知府直隸州知州降
一級調用布政使司降一級畱任巡撫學政罰
俸一年乾隆元年議準順天鄉試外簾官將
小京官及額外主事守部進士等官内開列具
題其庶吉士相應停其開列倘有推托規避者
罰俸一年又議準會試與順天鄉試内簾主
考同考官除同姓無服者與郎舅中表等戚不
必廻避外其有服之同姓與翁壻甥舅皆令廻
避如將應廻避之人不行開出者革職又覆
準大比之年凡試卷内點畫小誤及擡頭少差
之類免其貼出仍準謄錄三年議準各學教
官務將科場條規平時傳集諸生嚴行訓諭務
使臨場凛遵成憲如有不遵約束紊亂場規者
該監臨官察參將該教官降一級調用若該學
政於士子科舉時不憑文字之優劣濫行收錄
將該學政罰俸一年十五年
諭今年鄉試屆期已降旨令直省監臨等官嚴加搜
檢屛除弊端以副賓興大典朕思外省房考各官
例將本省科目出身之見任同知通判州縣調取
委用向因入闈閱卷非隔省遠出可比所有印務
例不委員署理一應案件皆準展限但計奉調之
初以及揭曉之後為期不啻一月有餘於公務不
免曠誤且本省州縣等不皆科目出身之員每值
鄉闈皆可先期揣摩而州縣等以本任無署理之
員雖經奉調其於未入簾以前甫徹棘以後一切
稾案尚湏攜帶辦理中間幕友胥吏家人子弟往
來出入或不免與士子結納夤緣招搖生事著於
本年為始各省房考於奉文調取之日即委官署
理案件不展限庶該房考得以嚴密關防專心分
校而士子等不得妄希倖獲照應關通以慎司衡
以重官守著為令欽此
學政(附教職)
一考覈學政康熙二年題準學政據教官舉報
劣生不行盡法懲處者一名降四級調用二名
革職十八年議準提學有積習十弊一童生
未經府考冊内無名鑽求學政徑取入學巧圖
捷便一弊也一考試各府州縣衛所童生額外
溢取撥發别學眀收冒籍以占本縣正額二弊
也一彌封編號印簿及場内坐號紅簿不發該
府州縣封貯及收存學道署内私察某卷某號
繫某人對號賄買三弊也一考完一府不將紅
案速行發學任意遲延徇私通賄更改等第拔
下作上四弊也一每考一處令書辦承差快手
人等出入過付暗訪生員稍有家貲者先開六
等考單嚇詐保等有銀送入準放三等五弊也
一文童額少武童額多將文童充為武童入學
之後夤緣改文娼優隸卒濫行收取善騎射者
擯而不錄六弊也一各府地方設有考棚憚於
親往將生童遠調考試其各州縣告病生員摃
擡驗病困苦難堪七弊也一縱容無賴教官包
攬生童私通線索效勞分潤名為作興大壞風
教八弊也一曲徇上司同僚情面並京師鄉宦
私書及親屬朋友隨往地方討情抽豐將孤寒
之士棄而不錄九弊也一報部學冊將額外濫
取入學之童生未經科歲考試豫附三等其姓
名不入新案造入事故衣頂項下以趙甲頂補
錢乙溷作實在之數朦報禮部十弊也嗣後考
覈學政之時均注剔除此十弊若不能剔除此
十弊者該督撫指參有貪贓之弊者照貪贓例
革職提問如無貪贓之處照才力不及例降二
級調用其考覈疏内不注剔除此十弊字樣並
未有剔除而注寫剔除者由部察出或科道糾
參果實將該督撫照不報劣員例降三級調用
至督撫有需索陋規者被科道糾參果實將該
督撫亦照貪贓例處分至上司同僚京官鄉宦
私書及親族朋友隨往地方討情抽豐至州縣
官傳遞私書鄉紳投刺請席者督撫科道題參
有官者革職無官者交與刑部治罪二十五
年議準學政考試遲延限内不能完結者降一
級調用三十一年覆準學政或有將祠生贊
禮生額外濫行批設者照濫取入學例議處
三十九年議準凡督撫勒索學院棚規司道需
索常規及學臣與者皆革職提問如有勢宦京
官請託及教官巡捕進士舉人說情並書吏皂
快之類討賞事發有官者革職提問無官者從
重治罪若學臣徇情市恩者亦革職一并提問
知府如有包攬入學童生要挾抑勒將文理不
通之童生考送者或學臣申報或督撫指參將
知府革職提問學臣與提調知府扶同作弊者
一并革職提問如督撫不行察參學臣不行申
報者皆革職再督撫如有藉考名色及開送秀
才童生者照勒索棚規例治罪知縣有賄薦案
首及各官效勞分肥提鎮等官說情並學臣扶
同事發者皆照例治罪如學臣遇有挾制干請
者準徑封奏上
聞再姦胥猾吏如有勾通惡劣蠹棍勢僕私親密友
招搖者令該地方官察拏照光棍例治罪再祖
父兄弟為子孫弟姪營謀者事發除本童責革
外祖父兄弟有官者革職無官者從重治罪
雍正五年議準提調官如聽學臣貪墨通同作
弊及引誘為非者一經發覺將提調官照貪官
例同學臣一并革職提問如學臣暗通關節私
鬻名器提調官雖無通同引誘情弊而防範不
嚴照溺職例革職如有猾吏姦胥招徭撞騙以
及受賄傳遞等弊提調官不行訪拏究治别經
發覺將提調官照失察衙役犯贓例議處倘學
臣保守清廉杜絶情弊而提調官不得遂其引
誘反行挾制把持者準學臣即行指參審實將
提調官照貪官例治罪七年
諭士子者百姓所觀瞻士習不端則民風何以得厚是
以考課士子設立舉優黜劣之典以為移風易俗之
道所關亦綦重矣而無如教官愚懦無能學臣因循
苟且往往視為具文奉行不力每當學臣按試之時
教官輒以無優無劣具文申詳草草塞責如此則善
者何由而勸不善者何由而懲夫善者之湮没不彰
一時尚難覺察而不善之人僥倖苟免於目前不旋
踵而劣蹟敗露每見蕩閑踰檢犯法亂紀之士子皆
從前學臣教官之未曾開報劣行者其間情罪雖難
一一追究然即此可知其中之容隱不少矣嗣後若
教官沽名邀譽縱容劣生不行舉報者經學臣察出
立即指參將教官照溺職例革職若學臣瞻徇情面
不行糾參者一經發覺將學臣照徇庇例降級調用
將此永著為例欽此又議準貢監生員拖欠錢糧
經州縣等官申報學政即行黜革照民例治罪
如學政徇隱不報者降三級調用又議準官
生錄科學臣秉公嚴加考試不許瞻徇情面濫
行錄送入場如官卷内有文理荒謬倖邀科第
者發覺之日將送考官照濫行收考例議處
十三年覆準槍手入場經學政飭發鞫審倘該
提調官不實力嚴緝照軍犯脫逃例初參罰俸
六月再限一年緝拏限滿不獲罰俸一年照案
緝拏至槍手日久潛歸而原籍地方官漫無覺
察仍聽應考或再經作弊事發者照軍犯私回
不行察出例將原籍地方官罰俸一年乾隆
元年覆準學臣考試地方如有姦棍聚衆生事
凌脅官長等情學臣繫封鎖衙門内外隔絶無
由禁緝該提調及地方官並駐防武職等官立
即協拏務獲審實照例分别首從治罪若提調
及地方官事前不能豫先鈐止事後又不嚴拏
及批審之後徒以一二軟弱無辜抵塞結案者
聽督撫學臣據實題參交吏部嚴加議處武職
交兵部議處其廩保不加詳慎濫保匪人以致
場内生事者將該生褫革又覆準直省選拔
貢生咨送到京
欽點大臣嚴加考試倘該學政不秉公覈實有徇情
冒濫等弊及咨送到京考試有學問荒陋人品
不端才具庸劣者除本生斥革外仍將該學政
照例分别嚴加議處又議準生員偶有過愆
止應戒飭者地方官會同教官照例在眀倫堂
朴責如有擅自叱呵飭責者聽學臣察參以違
例處分其有肆行不法等事該地方官一面察
拏一面申詳督撫學臣革退審理如地方官挾
私妄報察出將地方官照例分别參處如繫生
員恃衿横行嚴審按律定擬四年覆準各省
學政將欠考各生務令按次補考即於彙報歲
科學冊内分别補考一項逐一細注以憑察覈
如有將數次只考一次及徑行附等之處即咨
部照徇情例議處
一考覈教職康熙四十三年議準教職部選後
由撫臣考覈一二三等者給憑赴任四五等者
解任學習三年再行考試六等者革職雍正
四年覆準各學教官所屬文武生員果能盡心
勸導閱俸六年之内所屬士子並無過犯該督
撫學臣據實保題準其以應升之官即行升用
又議準凡計典内教官賢否皆由知府具報
則教官賢否勤惰知府原有稽察之責令各省
督撫轉飭各府必從實考覈如有姑息容隱將
該管知府照徇庇例題參議處七年議準教
官除錢糧拆封比較生員拖欠錢糧並州縣會
審案件凡有關戒飭生員之處仍令赴州縣衙
門公同辦理外其一切地方事務均不得干與
倘州縣官不遵定例仍傳教官同辦地方事務
而教官違例前往干與者一經發覺將州縣官
照將事務交與不應交之人例議處教官照不
應得為而為之律分别議處又議準新進武
童新案到學教官造册移送駐防武職備案每
月定期傳集諸生會同考驗弓馬内有生疎者
寬限學習限滿仍未嫻熟面加訓飭如抗不赴
考或託故規避移學責儆其生事犯法者據實
即會詳褫革究擬倘教官徇庇不移會有司轉
詳學臣咨部照徇庇劣生例革職又議準貢
監生員包攬錢糧將不行察出之該管官罰俸
一年十二年覆準貢監生員果有豪横不法
行止有虧者地方官先報學臣斥革以便審擬
一面咨詳禮部如日後審眀無辜實繫牽連者
即詳眀開復其拖欠錢糧革後全完者該地方
官照例即詳請開復如抑勒索詐不即詳請並
故捏情弊詳革不實者一經察出將該地方官
題參皆照例分别議處又議準各學教官所
屬貢監文武生員有窩匪抗糧捏辭生事唆訟
陷人滅倫悖理等事該教官即行詳報州縣及
督撫學臣者免其議處若漫無覺察或被府州
縣訪出及傍人首告審實不準補開詳揭將正
副教官照溺職例革職如府州縣官曲徇情面
於事發之後仍令該教官補開詳揭將府州縣
官照徇庇例降三級調用若教官於此等不法
生監有受賄徇隱及借端勒索等弊察出將該
教官革職交與該督撫分别究擬府州縣不行
申報者亦照徇庇例議處十二年覆準教官
按月月課四季季考除實在丁憂患病游學有
事故之外其餘生員照定例嚴加考試如有託
故三次不到者該教官即行嚴傳戒飭其有並
無事故終年不到者詳請褫革如教官内不力
行課試經上司察出揭報咨參計其月課季考
廢弛次數每一次罰俸三月二次罰俸六月三
次罰俸九月四次罰俸一年若視為具文將月
課季考竟不舉行者革職十三年覆準文武
生員如有犯聚賭誘賄等事該管教官自行察
出詳報者免其議處其失於稽察者罰俸一年
若眀知賭博不行察報别經發覺者將該教官
革職留任至教官失察士子造賣賭具即照溺
職例革職乾隆三年覆準各省教官有仍前
勒索贄見規禮以致舉報優劣不公一經發覺
令該督撫學政覈實參處將該教官照借師生
名色私相餽送例革職倘别經發覺將該督撫
學臣照不行詳察例議處十八年
諭向例各省教職六年俸滿該督撫學政公同甄别
堪膺薦舉者保題送部引見其年力衰邁者咨部
休致但督撫陋習既不肯輕保舉亦不肯多咨革
是以保題者固屬寥寥而休致者亦不多見惟使
龍鍾衰老之輩濫竽戀棧無所區分蓋視教官為
無足重輕初不計及為造士之根本也前以選拔
貢生為教職之階曾降旨訓諭各督撫學政令其
加意慎重嗣後教職除有劣蹟者隨時參劾外至
六年俸滿堪膺民社者保題其年尚強壯精力未
衰可以留任者出具考語送部引見若準留任竢
六年再滿仍如是甄别如年老人員即著咨部休
致有願來京引見者照大計之例該督撫聲眀給
咨引見至訓導一官例止得升縣佐該上司尤多
忽略嗣後甄别之例與教職同著為令欽此
欽定大清會典則例卷二十二
