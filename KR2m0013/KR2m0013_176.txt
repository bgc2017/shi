欽定大清會典則例卷一百七十二
八旗都統二
戸口
一編審丁冊
國初定各旗人丁三年編審一次又定旗員子
弟竢十八歲登記部冊後方許分居如未及歲
擅自分居者議罰順治十七年題準凡官員
子弟有職任者不拘定限歲數準其分戶康
熙八年題準凡調補管别佐領者止準帶本家
壯丁若將兄弟族中壯丁帶往者皆令按人數
償還二十四年議準旗人家産原在一佐領
者後雖分撥别旗仍令親族承受不論旗分
四十七年奉
旨嗣後八旗佐領轉調戸口之事悉令奏眀雍正四
年覆準八旗壯丁自雍正元年編審後已届三
年傳知八旗都統
盛京江寕等省住居滿洲蒙古漢軍將軍都統副
都統各交與該佐領驍騎校領催等將新舊壯
丁逐戶編審造具清冊並將編審之各佐領驍
騎校領催姓名保結開送戶部其未成丁及非
正身良家之子弟並應開除人丁各該都統驗
實開除其滿洲蒙古漢軍戶下額丁皆令開清
花名附載冊内送部至烏喇捕牲人丁戶部委
旗員筆帖式前往編審若將未成丁及非正身
之子弟假冒入冊或將應入冊及不應開除之
壯丁隱匿開除在京將各該旗都統在外將各
該將軍都統副都統以至領催悉行治罪五
年覆準八旗人丁三年編審一次凡身及五尺
者皆入冊病故者開除各佐領造戸口清冊二
本一咨戶部一貯該旗其戶口冊内開載一戸
正戶某人繫官開眀某官某人無官者開載閒
散某人上書父兄官職名氏旁書子弟及兄弟
之子並戶下人丁若干其各省駐防官兵以及
外任文武各官子弟家属皆令戶部行文各該
將軍督撫照此造冊咨送竢各處冊籍到齊各
該旗附入各佐領冊内鈐印報部存案以後三
年編審均照此辦理七年覆準八旗正身壯
丁每逢編審之年無論在京在屯年滿十五該
管官細加察驗務無假冒方準入冊應裁者亦
必詳勘聲眀緣由注冊送部至八旗漢軍勲舊
佐領下若無正身可選驍騎兵丁之人即在戶
下拔用年滿十五亦令該管官逐名編審注冊
以備拔補八年奏準各省駐防將軍都統副
都統等將所属官兵壮丁數目察眀具奏不拘
在京旗分佐領止據彼處壮丁數目均齊繫四
旗駐防於四旗内均齊繫八旗駐防於八旗内
均齊别造清冊備覈其簡選官員拔補領催驍
騎即在均齊之旗分選拔在京之原旗分佐領
仍照舊注冊遇比丁之年咨送各該旗報部或
五年十年滋生人丁又至多寡不齊再奏請均
齊十三年議準八旗正身壯丁或寓親友或
流落鄉屯向未入冊補入本旗丁冊内勒限六
月首報其從前潛住
盛京多年者即入於
盛京冊内約束當差若不呈眀該旗潛匿私往他
處者照逃人例治罪該管參佐領並不行地方
官察拏照例議處若從前並未居住
盛京潛匿他省者勒令一年内自首押令歸旗免
其治罪又定凡八旗在京官員兵丁間散别
住戶下人等均令該佐領給與印票開眀各年
貎家口以備街道步軍尉察驗其在鄉屯之候
選革職官員閒散别住戶下人等每戶給與執
照開眀年貌住址生業以備地方官察驗各佐
領所給印票先送該參領編號鈐用關防每於
歲底封印後呈送都統貯庫備考乾隆元年
覆準駐防休致革退官員因一時路費不敷本
身先行歸旗者其妻子家口限一年内回京如
逾限未回即令其子在該處充兵造入丁冊不
得於當差數年之後又請歸旗至寡婦家口從
前在彼處倚子弟充兵度日
京中充兵居官之子弟呈請接取寡婦情願回京
者準將寡婦接取養贍其兄弟等家口不得一
同歸旗再八旗官兵如年五十並無子嗣在京
在外又無的属承祧呈請將親兄弟之子孫調
回者準其調回又駐防兵丁内從前撥往時原
有父母兄弟在京後因年久戶絶無人祭掃呈
請回京承祀墳墓者行文該旗察眀
京中果繫絶嗣準令一丁帶領家口歸旗承祀
又奏準附入
京城當差之察哈爾護軍驍騎人等所遺之缺行
令察哈爾旗分選補其戶口於察哈爾地方丁
冊内開除造入
京城冊内遇該佐領護軍校驍騎校員缺與該佐
領人等一同簡選其子孫造入
京城丁冊三年
諭前次自軍營徹回開戶之領催驍騎内一等二等
均著為正戶别載冊籍和通呼爾罕諾爾烏孫珠
爾等處打仗陣亡開戶之領催驍騎轉不能與彼
一例伊等為國效力陣亡實属可憫著交與八旗
將此等陣亡開戶之領催驍騎等子孫察眀亦著
為正戶與别載冊籍之人照例選拔驍騎欽此
又奏準附入各旗之投誠新舊厄魯特回子等
於丁冊内别行注眀其子孫與佐領下正身蒙
古一體送補護軍校驍騎校及執事人役四
年覆準八旗遇比丁之年將至十八歲以上者
覈眀入冊分注正戶開戶之下填載三代履歴
其戶下人之祖父繫何出身均於本名下注眀
良家子弟均作正戶分造鈐盖印冊二本一貯
該旗一咨戶部至各省駐防人員及外任旗員
戶口凡遇比丁之年亦照此辦理六年議準
八旗編丁有以身及五尺造入丁冊者有年至
十八造入丁冊者事不畫一今酌定身及五尺
皆造入丁冊以杜規避隱漏之弊其從前造入
丁冊之人已故者固宜開除如有逃亡賣出者
編審之年亦應聲眀裁除如將應入冊之壯丁
隱瞞不行造入或將未成丁幼童編入丁冊者
覈參交部議處又議準編審丁冊如將不應
入冊之幼丁編入丁冊或將應入冊之壯丁遺
漏者該佐領等官例有處分但旗下教養兵例
於鰥寡孤獨之家拔取如因繫幼丁不準入冊
則業經關領錢糧之人丁冊尚属無名今酌議
已食錢糧之人不論年歲大小一并造入丁冊
以昭畫一八年奏準
陵寢總管並奉祀禮部等處所属旗人遇比丁之年造
具丁冊咨報該部該旗察覈十一年奏準附
入察哈爾旗之喀爾喀於比丁之年與察哈爾
一例將丁冊造報各該旗其入冊之人遇有牛
羊牧羣護軍領催牧丁缺準其補用
一分晰戶口
國初定八旗戶下壯丁首先登城者準其開戶並
將胞兄弟適伯叔帶出仍償給原主身價銀
順治八年定原在
盛京編審正戶有告稱繫伊奴僕者不準歸幷本
繫戶籍内人有告稱非伊家奴僕者亦不準出
戶九年議準
内府三旗佐領内管領下官員有軍功勞績奉
特旨令其開出内府佐領内管領者各歸上三旗旗
下佐領五旗王公府属(即包衣)有滿洲佐領有旗
鼓佐領管領原與旗下佐領有間旗鼓佐領下
人尤不得濫厠漢軍之例但繫
盛京帶來自内府分出已經編入冊籍者均準其
與旗人一體考試選官其於本王公府属曾經
效力本王公準其開出管領下者止許移於府
属佐領惟著有軍功勞績或奉
特旨或由王公奏準令其開出府属佐領者各歸本
王公所属旗下佐領或歸上三旗旗下佐領其
父兄子弟閒散者準其帶出見有職任者不準
帶出雍正二年覆準八旗開戶義子人等不
得越佐領認戶仍留在本佐領下當差如有越
佐領認戶自稱正戶與原主無涉者該旗都統
即孥交該部從重治罪三年議準旗下奴僕
或藉别旗名色買贖或自行贖身旗民册籍均
無姓氏者察出即令歸旗其有隨主出差外任
私有蓄積鑽營勢力欺壓本主贖身者雖在民
籍究眀欺壓是實亦令歸旗若果繫數輩出力
之人本主念其勤勞情願聽其贖身為民旗部
有案可稽州縣有籍可據為民者仍歸民籍舊
主子孫不得藉端控告七年
諭佐領下滿洲少者恐廢佐領將戶下滿洲及家生子
開戶人載入正戶滿洲冊内令充前鋒護軍者其情
尚可原宥倘佐領下滿洲本多佐領知而作弊或將
養為子嗣之漢人載入滿洲冊内令補前鋒護軍理
宜治罪再八旗見今開戶人及養子補前鋒護軍者
甚多若輩即與滿洲等矣其中亦有人去得漢仗好
效力行間得歷官階者或佐領等懼罪不報伊等又
恐黜退隱忍不首必且令刁惡之人致生訛詐控告
等事著交八旗大臣等將朕此旨曉諭各旗佐領有
將開戶及養子拔為前鋒護軍者各將緣由報眀其
開戶及養子亦令從實自首並不革退伊等之前鋒
護軍如有人去得行走好者有應升之處亦許列名
既經開戶即繫正戶惟别載冊籍俾得眀晰可免日
後控告之端倘於此時隱忍不吐實情日後察出或
被旁人首告從重治罪欽此十二年奏準八旗開
戶養子人等已補前鋒護軍領催者遵
旨首出别載冊籍其子弟及從前察覈之時未得前鋒
護軍領催已造入正戶冊内之開戶養子亦應
令各該旗再加察覈分晰族支注眀何人之子
孫每佐領下造冊二本鈐印一存貯該旗一咨
送戶部備案將總數交直月旗彙奏此後如復
有夤緣入正戶冊内者除治罪外仍載入開戶
養子冊内其選拔前鋒護軍及賞給
恩䘏銀均照原奏之例遵行如别載冊籍人内有軍
前行走出衆者該旗大臣將緣由奏眀引
見補授官職如遇比丁之年有應增裁之處亦如丁
冊一例編造十三年奏準八旗有民人冒入
旗籍者照過繼民人為嗣例入於别載冊籍内
嗣後永不許民人冒入旗籍違者除本人治罪
外保報之該管官一并交部議處又議準數
年以來奉天來京歸旗居住者並不呈眀該管
大員止告知佐領等官者甚多伊等身繫甲兵
不嚮該管大員告假而來或在彼處妄行不法
不能度日希圖僥倖來京亦未可定嗣後如有
來京歸旗居住者令其呈報該將軍聲眀緣由
用印文咨送來京該旗覈實應令居住者奏眀
令其居住乾隆三年議準
盛京帶來奴僕原属滿洲蒙古直省本無籍貫帶
地投充人等雖有籍貫年遠難以稽察均準開
戶不得放出為民乾隆元年以前白契所買作
為印契之人令在本主佐領下選補步軍竢三
代後著有勞績本主情願放出為民者具呈本
旗咨報戶部覈眀祖父姓名籍貫準其為民仍
行文該地方官注冊止許耕作謀生不準考試
乾隆元年以後白契所買之人未入丁冊者準
其贖身為民四年議準
國初俘獲之人年分已遠與投充之人迷失籍貫
者無别至遠年印契所買奴僕内有
盛京帶來及帶地投充之人原繫旗人轉相售賣
雖有籍貫無從稽考均應開戶不準為民此内
有實繫民人印契内尚有籍貫可稽者照乾隆
元年以前白契所買家人例效力過三代後準
其為民又議準絶戶家人本主尚有同族人
等即編入族人戶下無族人可歸不論家下陳
人契買奴僕均準於本佐領下開戶責令看守
伊主墳墓年力精壯者準於本佐領下選拔步
軍如内有乾隆元年以後白契所買之人情願
贖身為民者準其贖身身價照絶戶財産入官
例辦理又議準八旗戶下家人開戶向由各
該旗聲眀本主念其世代出力情願準其開戶
者該參領佐領族長族人列名具保咨部無論
何項人等詳察上次丁冊有名並冊内注繫陳
人者即準開戶至旗下家奴放出為民向由本
主念其數代出力勤勞年久情願放出為民呈
本旗咨部轉行地方官收入民籍為民今既將
盛京帶來奴僕及帶地投充人等並乾隆元年以
前乾隆元年以後白契所買之人分别定例應
行各旗將奴僕之祖父籍貫於一年限内令各
主據實開報畫押參佐領覈實呈都統送部凡
遇比丁之年即照此次造冊於編審内注眀遇
有開戶為民之案以便稽考至各省旗人竢文
到日亦於一年限内造冊送旗該旗覈眀送戶
部覆覈又議準乾隆元年以前放出為民之
戶有未經呈報旗部者該旗察出如果數代出
力其主情願放出編入民籍地方官有冊可據
者準其為民如繫藉名設法贖身私入民籍者
其主既得身價應令歸旗作為開戶其放出為
民未入民籍及入籍在乾隆元年以後之戶亦
令歸旗作為開戶再設法贖身之戶或繫自備
身價或親戚代為贖身者皆應歸原主佐領下
作為開戶若繫實在用價買出隨又交價贖身
者皆應歸買主佐領下作為開戶如繫開戶壯
丁用價買出者買主原非正戶正身其名下不
應復有開戶之人應仍歸原主佐領下作為開
戶又議準旗下家奴將民人之子抱養既經
繼與家人為嗣即與家人無異應造入伊主戶
下以便稽察又議準八旗正戶從前撫養並
隨母改嫁適人或跟隨外任或在鄉居住未及
呈報因未造入丁冊或因丁冊無名不準自首
者總属戶口不清之人未便任其脱漏令各旗
察眀分晰彙奏别行注冊如有正戶人之子其
母改嫁於正戶人或嫁於戶下家人情願隨母
撫養者將本人造入生父本宗冊内若民間子
弟自幼隨母改嫁於正戶旗人者照戶口不清
例别行注冊至戶下家人之子隨母嫁於正戶
以及民間之子隨母改嫁於戶下家人者統以
戶下造報嗣後遇有隨母改嫁人等參佐領即
時確察呈報都統存案仍於編審之年注眀丁
冊咨戶部察覈又議準從前正戶旗人之子
自幼給與旗民正身及戶下家人撫養呈請歸
宗者該旗察實取具兩姓族長族人保結並該
參領佐領印結送戶部存案準其歸宗又議
準八旗造報丁冊内有向開正戶一戶後經造
為開戶人等或繫隨母改嫁或寄入親属戸内
原繫别立一戶迨後被人欺壓造入戶下作為
開戶原非戶下家人可比準其呈旗察眀果有
被人欺壓情弊分晰具奏咨部更正至從前造
入戶下後經造為開戶並向來造為開戶人等
若果繫正身當時即應呈眀更正何至數十年
之後待子孫分别此等停其更正以杜冒濫
六年奏準八旗内無論從前投充及乾隆元年
以前契買家奴果繫竈戶察眀祖父姓名籍貫
確有證據該管官出具印結詳報行文提觧始
準放出歸竈如有指稱竈丁抗違家主者照例
治罪給主七年定王公之子孫閒散宗室亦
有分與府属佐領者此等人原繫正身如不能
養贍交本旗都統備補驍騎或交進上三旗
内府存於公中不得鬻與旗下官員以良為賤至
王公宗室自買旗下家奴原繫戶下亦不得竄
入正戶冊内以賤為良又定籍沒人丁凡繫
旗人戶下者均令旗人領買不得作為正戸及
聽其贖身為民十二年奏準定例乾隆元年
以前放出為民之戶果繫伊主情願放出入籍
年久者準其為民如乾隆元年以後始入民籍
繫伊主念其勤勞情願放出者令歸旗作為伊
主名下開戶是念其勤勞願放為民之僕尚入
原主戶下今藉名設法贖身私入民籍者反入
於佐領下作為開戶似属輕重不均除從前已
經議結之案外嗣後或經首告或被察出其報
眀旗部伊主得過身價者令歸原主名下作為
開戶若未經報眀旗部者無論伊主曾否得受
身價均令歸旗仍作原主名下家奴不準歸入
佐領下作為開戶二十一年
諭八旗别載冊籍之人原繫開戶家奴冒入正戶後
經自首及旗人抱養民人為子者皆令别載冊籍
至開戶家奴皆繫旗人世僕因效力年久其主願
令出戶見在八旗及外省駐防内似此者頗多凡
遇一應差使先盡正戶正身簡選之後方將伊等
選補伊等欲自行謀生則又身隸旗籍不能自由
見今八旗戶口日繁與其拘於成例致生計日益
艱窘不若聽從其便俾得自謀生計著加恩將見
今在京八旗在外駐防内别載冊籍及養子開戶
人等均準其出旗為民其情願入籍何處各聽其
便所有本身田産並許其帶往此番辦理後隔數
年似此舉行一次之處候朕酌量䧏旨此内不食
錢糧者即令出旗其食錢糧之人若一時遽行出
旗於伊等生計不免拮据如何定以年限裁汰出
旗交與該部會同八旗都統定議具奏欽此遵
旨議準八旗别載冊籍養子開戶人等既
恩準為民凡在京文武官署任者不準實授見任者
遇旗員有闕停其升補如期届應升應調竢漢
官有闕作何升調交吏兵二部定議在外文武
官即令改歸民籍所借各項官銀仍坐扣完結
不準復借其中病故革退者原有應追應免之
殊但既準出旗為民若復追欠項難免紛擾應
一例豁免見在進士舉人生員繙譯進士舉人
生員以及捐納之人需次待用者讀書子弟應
試者如何收考錄用交吏禮兵等部辦理閒散
人令各該旗詢眀情願入籍何處徑咨該地方
官收入民籍造冊咨戶部存案至見食錢糧者
如願退糧為民亦準一例辦理其見在當差者
停其調選竢闕裁汰遇有婚喪等事優䘏銀停
其支給仍將姓名造冊咨部備考借過庫銀照
常坐扣完結不得找借病故者本身未完庫銀
照例豁免其願退糧為民並革退兵丁未完庫
銀以及代扣庫銀既令為民無錢糧可抵亦應
一例豁免又别載冊籍人内有具呈告退見食
半俸半餉全俸全餉者亦有陣亡人父母妻室
賞給半俸半餉者仍準支給以養餘年竢身後
裁汰至孀婦期年半俸半餉毋庸支給養贍孀
婦之教養兵亦停其拔補直省駐防官兵閒散
内别載冊籍養子開戶人等亦照此辦理令該
將軍都統等就近詢眀願入何省民籍造冊送
旗存貯仍咨報戶部轉行該地方官收入民籍
又别載冊籍人等典賣地畆及老圈地畆欽遵
恩旨令其照常管業如有典賣者照例令其典賣與
旗人永不準與漢人私相授受至見在官兵人
等認買官地官房未經坐扣完結遇病故革退
以及辭糧出旗如願交見銀準其交納無銀交
納將房地繳回戶部其扣過俸餉將所得租息
扣除餘銀給還又開戶人内有設法贖身經戶
部作為公中開戶者若準一例為民誠恐漫無
區别或交内務府莊頭名下作為壯丁或準其
為民詳察根源會同戶部分别請
旨又議準正紅鑲紅鑲藍等旗漢軍四佐領下皆
繫雍正六年自内務府撥出别載冊籍之人此
等遇闕裁汰後該佐領下並無應補之人請將
此四佐領下見食錢糧者分撥該旗各佐領額
外當差食餉所存正戶竢有闕準其頂補外其
餘别載冊籍之人有闕陸續裁汰至此等佐領
驍騎校仍令在旗當差如繫正戶以旗員對品
坐補如繫别載冊籍竢届應升之期交部辦理
又
諭見因八旗戶口日繁已䧏旨將别載冊籍及養子
開戶人内察其未食錢糧者各令出旗自行謀生
外其見食錢糧者如何定限裁汰出旗著該部會
同都統等議奏至宗室王公等府属戶口有因其
效力年久據該王公等咨請撥附旗下佐領者見
今八旗别載冊籍及養子開戶者悉經察眀辦理
其宗室王公等府属戶口如仍舊準其撥附則旗
人衆多不能遽得錢糧生計未免艱窘彼此均無
禆益嗣後宗室王公等府属戶口撥附旗下佐領
之處著停止再宗室王公等府属戶口滋生日繁
該王公等養贍亦恐拮据著該宗室王公會同各
該旗都統等將各府属戶口亦著察眀辦理一次
此次辦理之後隔數年似此辦理之處候朕酌量
䧏旨庶此項人等均得自謀生理該王公都統等
即遵旨辦理欽此遵
旨議準王公等府属佐領有分給之滿洲
盛京隨來滿洲烏喇滿洲辛者庫滿洲北京蒙古
分給之漢人辛者庫漢人舊漢人旗鼓佐領下
漢人别載冊籍漢人匠役漢人校尉漢人投充
漢人撫順漢人各名色不同嗣後應將分給之
滿洲
盛京滿洲烏喇滿洲辛者庫滿洲等仍留府属佐
領外其餘府属佐領下各項人等酌計人數生
息多寡將該王公等情願放出之人皆令出旗
為民咨送戶部注冊自放出為民之後不得仍
指伊主名色滋事擾累地方違者各按所犯嚴
行治罪二十二年奏準向例烏喇齊索倫逹
虎里選取人材壯健來京者皆并入上三旗勿
論勲舊世管佐領後皆遵
旨改歸公中佐領今下五旗之佐領内既有并於上
三旗當差之公中佐領嗣後烏喇齊索倫達虎
里選取來京之人按其本處原繫某旗即入
京城某旗公中佐領下(如原繫鑲黃旗即入鑲黃旗原繫正紅旗即入正紅)
(旗之類)仍在上三旗當差不得并入王公所属佐
領下
一閱選秀女順治年間定八旗滿洲蒙古漢軍
官員正戶軍士閒散壯丁秀女每三年一次由
戶部行文八旗二十四都統直隸各省八旗駐
防及外任旗員將應閱女子年歲由參領佐領
驍騎校領催及族長逐一具結呈報都統彙咨
戶部戶部奏準日期行文到旗各具清冊委參
領佐領驍騎校領催族長及本人父母或親伯
叔父母兄弟兄弟之妻送至
神武門依次序列候戶部交内監引
閱有記名者再行選閱不記名者聽本家自行聘嫁
如有事故不及與選者下次補行送閱未經
閱看之女子及記名女子私相聘嫁者自都統參佐
領及本人父母族長皆分别議處有殘疾不堪
入選者由族長領催驍騎校佐領具結呈報都
統聲眀緣由咨戶部奏
聞康熙年間定閱看秀女時有繫
后族近支及母族繫宗室覺羅之女者均聲眀雍
正五年奉
旨八旗秀女閱選畢將記名數目請旨覆閱其八旗記
名三品以下官員之女每月賞銀一兩如記名過五
年退出名者著加恩賞銀二十兩在五年内退出名
者即停其每月賞銀乾隆三年奏準選秀女時該
佐領等取具族長確實保結參佐領等再加詳
察如有隱瞞别經發覺隱瞞之人繫官革職繫
平人交刑部治罪族長及該管官領催等分别
知情不知情議處治罪當選時如遺漏未曾傳
知繫佐領驍騎校領催遺漏將佐領驍騎校議
處領催鞭責族長家長免議若族長遺漏繫官
議處兵丁鞭責不行詳察之佐領驍騎校議處
領催鞭責家長免議其在屯之秀女該佐領驍
騎校差領催前往稽察如有隱瞞遺漏等弊將
差往之領催照在京族長例議處其
京城之族長及該管官除知情扶同隱瞞及遺漏
不行傳知仍與
京城一例處分外草率具結之在京族長該佐領
驍騎校比照
京城例減一等處分此等隱瞞遺漏情由如該管
官事後察出首報將該族長家長照例處分該
管官減二等議處族長家長於事後出首將族
長家長及該管官減二等議處其有頭面肢體
殘病之女令家長同族長報眀該管官送都統
等驗眀報部違者家長族長繫官議處兵丁鞭
責該管各官免議事後自首者家長減一等處
分族長免議五年奉
旨三年一次閱選秀女時有事故遲誤及下次閱時
又有事故則候至數年有誤婚嫁嗣後閱選秀女
時遇有事故不及閱選之秀女年未及歲尚可候
者著候下次閱選若十八歲以上至二十歲至閱
時又遲誤不及閱選者著該旗都統覈眀遲誤緣
由具奏或補行再閱或聽其適人别䧏諭旨又
議準八旗秀女例應三年一次戶部請
旨閱選移咨八旗造冊送部照内府選秀女之例竢
選後再行聘嫁遇有事故不得閱選竢下次閱
選其未經閱選者雖至二十餘歲亦不準私行
聘嫁有違例不待閱選即行聘嫁者該旗都統
察參照例治罪六年奉
旨嗣後閱選秀女無論大小官員及兵丁每女子各
賞車價銀一兩今歲看過者皆令補給著動用戶
部廣儲司庫銀八年奉
旨選秀女時外任旗員之女若槩令送京閱看路塗
遥遠不免往返䟦涉之勞嗣後外任文官同知以
下武官游擊以下之女停其送閱十一年奏準
選秀女時由
京師補授各省將軍都統副都統之女從前既經
赴京閱看者仍令其送閱外至各省駐防協領
等官之女從前並未曾赴京者仍無庸送閱
十二年奉
旨應閱秀女於未閱之前私與宗室王公結婣者將
母家照隱瞞秀女例議處或雖經王等奏請而母
家未曾許字者免議
一漢軍改歸民籍乾隆七年
諭八旗漢軍自從龍定鼎以來國家休養生息戶口
日繁其出仕當差者原有俸餉足資養贍苐閒散
人多生計未免艱窘又因限於成例外任人員既
不能置産别居而閒散人即有外任親友可依及
手藝工作可以别去營生者皆為定例所拘不得
前往以致袖手坐食困守一隅深堪軫念朕思漢
軍其初本繫漢人有從龍入關者有定鼎後投誠
入旗者亦有緣罪入旗與夫三藩戶下歸入内務
府王公府属撥出者以及召募之礮手過繼之異
姓並隨母因親等類先後歸旗情節不一其中惟
從龍人員子孫皆繫舊有功勲閱世既久自無庸
再議更張其餘各項人等或有廬墓産業在籍者
或有族黨婣属在他省者朕意欲稍為變通以廣
其謀生之路如有願改回原籍者準其與該處民
人一例編入保甲有不願改入原籍而外省可以
居住者不拘道路遠近準其前往入籍居住其有
原籍並無倚賴外省亦難寄居不願出旗仍舊當
差者聽之所有願改歸民籍與願移居外省者無
論京外官兵閒散皆限一年内呈眀本管官具奏
如此屏當原為漢軍人等生齒日繁籌久遠安全
之計出自特恩後不為例此朕格外施仁原情體
䘏之意並非逐伊等使之出旗為民亦非國家糧
餉有所不給可令八旗漢軍都統等詳細曉諭仍
詢問伊等有無情願之處具奏欽此八年
諭朕前因八旗漢軍戶口日繁生計未免窘廹又限
於成例不能出外營生特䧏諭旨除從龍人員子
孫無庸更張外其餘各項入旗人等有願改歸民
籍與願移居外省者準呈眀本管官具奏原指未
經出仕及微末之員而言至於服官既久世受國
恩之人在伊等本身及子弟自不應呈請改籍而
朕亦不忍令其出旗此後文官自同知等官以上
武官自守備等官以上皆不必改歸民籍欽此
十二年
諭朕因八旗漢軍人等生聚日繁家計未裕於乾隆
七年特䧏諭旨自從龍人員子孫外願改歸民籍
移居外省者準其呈眀本管官具奏旋據漢軍都
統等分晰辦理允行在案朕觀漢軍人等或祖父
曾經外任置立房産或有親族在外依倚資生及
以手藝潛往直隸各省居住者頗自不少而按之
功令究属違例伊等潛居於外於心亦自不安朕
思與其違例潛居孰若聽從其便亦可各自謀生
嗣後八旗漢軍人等願在外省居住者在京報眀
該旗在外呈眀督撫不拘遠近任其隨便散處該
督撫咨眀該旗每年彙奏一次以便稽察務令安
靜營生無得強横生事如此則於功令不相妨礙
伊等亦得安居樂業生計有資矣欽此十四年
議準漢軍情願在外省居住者在京報眀該旗
轉咨戶部戶部分咨各省其在外呈眀督撫者
亦一面咨眀該旗一面咨報戶部仍於每年終
各省造冊送戶部彙總奏
聞
一旗人撫養嗣子
國初定無嗣人撫養他人之子許報眀本王貝勒
該旗都統送部注冊增入本佐領壯丁數内若
私自撫養者斷歸本宗順治十八年題準凡
無嗣人存日撫養兄弟族人之子準承受家産
其撫養他人及奴僕之子不準承受若存日未
曾立嗣身故後準近房承受如本族無人存日
保結撫養異姓之子亦準承受若無族人又無
撫養異姓人照絶戶家産辦理康熙七年覆
準凡撫養他人子為嗣歿後其子本生父母年
老乏嗣準仍令歸宗又題準凡無嗣人家産
除親兄弟承受外若叔伯及兄弟之子承受有
親生女者給家産三分之一遠族人承受其女
給家産五分之二至撫養異姓之人承受及應
歸佐領撥給者其女均給家産之半如數少難
分及有分撥餘剰者均給承受之人凡分給女
子無論人數止於應給分内分撥雍正十二
年議準無嗣人請立異姓親属為嗣者務令該
旗取兩姓情願甘結並各該管參佐領及族長
保結送部存案以杜占奪財産之端如無兩姓
甘結不準入繼乾隆四年議準八旗無嗣人
如有同宗及遠近族人昭穆相當可繼為嗣者
該旗參佐領呈報都統咨部準繼為嗣不得過
繼異姓以亂宗支若無同宗可繼除戶下家奴
民間子弟雖與正戶旗人分属至親不準承繼
外其有正戶親属情願過繼者取具兩姓族長
並該參佐領印甘各結咨部準其繼立倘實有
同宗可繼詐稱並無族人溷繼異姓者按律治
罪
一旗人買賣奴僕
國初定旗下買賣人口赴各該旗市交易若越至
他旗市被執者身價二分入官一分給拏獲之
人又定滿洲壯丁越旗賣出被首者身價二
分入官一分給首告之人買主無罪該管佐領
知情者治罪壯丁徹回撥給本旗不知情者壯
丁徹回撥給本佐領下貧人又定有將人父
子兄弟夫婦分賣者所賣之人均入官順治
元年定凡旗下漢人有父母兄弟妻子情願入
籍同居者地方官給文赴戶部入冊不許帶田
地投獻二年題準近京地方管莊人等強壓
愚民及工匠勒令投充者在内許赴戶部五城
御史順天府在外赴道府州縣告理審實令歸
原籍又題準有假藉投充冒名奴僕溷記廝
養或悍奴欺壓故主部民陵厲本官及慢侮搢
紳傾陷富室占騙人口財物者事𤼵治以重罪
三年題準自次年為始漢人投充旗下永行
禁止五年覆準投充人即繫奴僕願賣者聽
又覆準俘獲人口有將其父子兄弟夫婦分
賣者仍令給還完聚賣主鞭責七年題準投
充人置買民間房地者房地并價銀入官買賣
兩造從重治罪八年
諭投充人有生事擾民者本主及該佐領如知情皆連
坐前此有司因責懲旗人曾經問罪以致投充人益
加橫肆嗣後地方官遇投充人有犯與属民一例究
治欽此九年題準陣獲人口準其贖回令家属領
歸十年題準八旗買賣人口均令該領催注
冊以備稽察民人令親鄰中證立契赴本管衙
門挂號鈐印即免輸税如不注冊無印契者即
治以私買私賣之罪十七年題準投充人誣
稱不繫投充者審出鞭一百如果不繫投充欺
壓良民者亦鞭一百又題準有將正戶人告
稱繫伊奴僕者鞭八十其投充人先未在地方
納糧後將房地納糧輙稱不繫投充者審眀枷
一月鞭一百地方官溷報者以抗違論其民人
住種旗人房地年久告稱繫自已房地者杖八
十又覆準各莊屯皆設領催責成稽察如旗
人有指稱投充欺壓百姓者觧部究審若繫假
冒地方官依律究擬十八年覆準旗下赴市
買人注冊時該翼察眀給以印照康熙二年
題準八旗買賣人口兩家赴市納税注冊令領
催保結列名繫漢人令五城司坊官驗有該管
官印票準買八年
諭差遣官員並督撫提鎮大小各官不許買良民為奴
及轉相餽送永行禁飭違者照略賣良民例治罪欽
此又題準旗人買民為僕令本管官用印若
用别旗及隔属官印即照拏觧良民例議處所
買之人釋放為民買者賣者各責懲有差又
議準有將定例後所買之人捏作定例前年月
用印者事𤼵用印官及買者賣者各加等治罪
十五年題準旗人買民令正印官用印準買
若在地方犯罪逃出賣身者保人繫民枷三月
杖一百繫旗人枷三月鞭一百原價追還給主
賣身人遞觧本地方官枷三月杖一百仍照所
犯罪依律究治其旗人詭稱民人賣身者枷三
月鞭一百保人繫旗人枷三月鞭一百繫民杖
一百流徙尚陽堡若繫逃人照常鞭刺又定
賣身假捏籍貫姓名不從實開載者枷兩月鞭
一百仍斷與買主保人繫民枷一月杖一百旗
人枷一月鞭一百十八年題準凡旗人買僕
由用印衙門呈部轉行督撫令地方官曉諭里
甲如用印官十日内不將買人緣由報部者罰
俸一年竟不報者䧏一級二十一年題準直
省駐防各官及提鎮以下等官槩不許買本省
之民違者䧏二級調用若縱令家人買者照本
官買人例議處該管官失察者䧏一級留任其
駐防兵丁量許買人令賣身人親至地方官處
取具親供存案契内書情願字樣用印鈐蓋若
未經取親供文契雖有情願字樣實繫勒買者
買主枷一月鞭一百若本官嘱兵丁買者照本
官買人例議處若本主在京家人充兵在外駐
防者準買其在外駐防官之家人充兵者不準
買二十二年議準滿洲蒙古家人違禁賣與
漢軍漢人者買賣之人繫官罰俸一年繫旗人
鞭一百民杖一百如佐領内管領驍騎校及收
税官知情者罰俸九月領催鞭八十所買之人
并價皆入官其喀爾喀厄魯特人亦不許漢軍
漢人買用違者官䧏一級調用旗人鞭一百民
杖一百所買之人入官二十六年
諭駐防滿洲漢軍將軍以下官員兵丁本省買人如有
不容行詢原籍勒令地方官用印者著該督撫指名
題參嚴加議處欽此三十年題準出征所獲之人
有親戚情願來旗完聚者不得作為奴僕有願
回本籍者聽三十九年題準鹽竈戶賣身旗
下者事𤼵後將賣身人枷三月杖一百回原籍
著役保人枷兩月杖一百仍行文該地方官追
取身價交還原主如不能償著保人代償五
十二年議準白契所買之人若在買主家長大
年久當為父子可以當差者令充步軍雍正
元年覆準白契賣身之人經買主配與妻室者
不準贖身若未經賣身之先或已定親未曾完
娶賣身旗下女家並不知情者必問眀女家情
願方許配合如女家不情願者聽其别嫁三
年覆準八旗滿洲蒙古家下開戶人等間有懶
惰不能度日串通原主賣身他家賣後日久又
稱滿洲肆行勒詐者一經𤼵覺將原主一并議
罪並將冊籍徹回給後買之人為奴四年覆
準吉林有民人願入旗為奴者照
京師例報知該地方官給與印文準其買賣六
年
諭外省駐防兵丁常買地方民人為僕此内多有匪類
往往自恃旗人生事不法朕知甚悉既為兵丁理應
隨時隨地勤苦習勞方能日漸壯勇豈可忘其職分
所在多置使令之人以求便安之理兵丁所恃以為
生者惟在糧餉僕役既多所費衣食亦廣一人所得
糧餉何能豢養多人計兵丁僕役男婦不過數人已
足多買人口徒費産業何益之有且果繫良民豈肯
入旗為奴其入旗為奴者或在地方被事欲圖報復
或賭博飲酒懶惰無頼不務本業貧難度日聊圖餬
口或繫大盗懼捕或為人命逃避希圖藏身此等之
人兵丁何能得其力乎况將犯法為盗之人買為奴
僕一經𤼵覺必貽累已身此皆兵丁愚昧無知貪圖
價賤妄思多得奴僕曾不計其豢養之艱難罪譴之
株連也應將奴僕中善良者量留足用其餘匪類或
索原價放出或賣與無僕之人庶幾易於豢飬既可
得力又不至罪譴株連著行文各省將軍副都統通
行曉諭嚴禁兵丁收買民人為僕嗣後如有違旨之
人著該將軍參處如隱匿不奏著地方大員密奏倘
地方大員亦通同徇隱經他處𤼵覺將該管官及地
方大員一并從重治罪欽此十二年議準捕牲壯
丁人等觧送貂皮來京置買旗下奴僕者令管
轄前來之總管副管佐領驍騎校領催等並賣
主之佐領驍騎校領催等各具保結在於左右
兩翼税契其典買民人者令總管等報眀大宛
二縣將典賣僕人姓名籍貫注冊若黑龍江官
兵來京置買旗下奴僕者取具同行官員保結
呈眀本旗都統注冊照例税契典買民人亦照
例報眀大宛二縣注冊違者僕人斷回買主照
溷買例治罪管轄官參處若將所買之人三年
内得重價轉賣與人者照略賣人口律治罪該
管各官以失察例議處乾隆四年題準奉天
買賣人口令兩造該管官驗眀文契鈐蓋印信
關防準其注冊五年奏準駐防各官不許收
買民人為僕違者照例議處若官員縱令家人
私買及嘱託兵丁買者亦照本官買人例議處
該管官據實揭報將軍等察出參處者皆免議
駐防兵丁實在並無家人者具呈該管官覈實
出具保結許其買人不過二名仍令賣身之人
親至地方官處取具親供存案立契用印書情
願字樣如勒買及見有家人捏稱無家人多買
人為僕者兵丁治罪出結之該管官及不能察
出之將軍等皆照例議處
一旗人逃亡定例投遞逃牌在京者限五日二
百里以内限十日四百里以内限十五日將逃
自何處及日期姓名年貌服色並初次二次三
次有無攜帶軍器詳悉聲眀咨刑部緝拏又
定八旗正戶及家人逃走自行投回者該旗將
逃走次數日月多寡及在外有無為匪分晰咨
明刑部其逃繫初次一年以内投回二次六月
以内投回三次三月以内投回年十五以下十
歲以上者皆免治罪無庸送部於文内聲眀勾
銷逃牌此外應治罪之犯該旗將人文并送刑
部乾隆八年奏準外省駐防兵丁逃走除咨
報刑部外即開眀逃人年貌知照在京本旗及
沿塗有駐防兵丁地方並附近省分一例嚴拏
分别次數治罪其窩藏之家及失察各官皆照
例治罪又奏準兵丁内有因病狂逸出自行
投回者亦有為事牽累或債負深重藉端逃走
年久投回者其事不一嗣後選拔護軍驍騎時
令該佐領等確實出保同閒散壯丁一例酌量
貧富拔取若藉端逃走日久投回人内生計艱
難者先補步軍令其效力如無過犯行走勤慎
仍照常選護軍驍騎至補護軍校驍騎校時皆
不得列名九年奏準旗人逃出斷不潛住
京城附近之處應行令直隸總督八溝熱河副都
統
盛京等處將軍蒙古扎薩克等差委官兵務將此
等汗邪逸出藉端逃走及失迷被誘之旗人嚴
加訪拏即觧交刑部審訊若實因病狂逸出失
迷被誘者應準選補差事令其效力若繫藉端
逃出者即照逃人例治罪交該參領嚴加約束
再旗人生計仰仗錢糧若永遠不令食錢糧實
属艱難竢過一年如果改悔該參領出具保結
咨送步軍統領拔取步軍如果行走勤慎竢三
年後該統領咨送各該旗選補護軍驍騎十
年議準八旗正戶兵壯如果繫瘋狂汗邪該管
各官理宜預為管束乃漫無覺察及至逃走又
捏為具報殊非管束旗人之道嗣後除十五歲
以下之幼丁被人拐失或迷失路徑者仍照例
通行尋獲外其八旗所報瘋狂逸出汗邪失迷
之人如一年内不能拏獲各該都統等於年終
將逸失人數開眀具奏交刑部察覈會同兵部
照駐防旗下家人脱逃例按名數分别議處至
兵壯内實繫逃走而該族長等謊報患病發狂
該佐領等不確實察眀即為轉報及逃走之人
在駐防旗員所属與文職所属地方存留居住
者皆按例議處再八旗印契白契所買家奴本
主並未得力竟爾拐帶財物潛逃雖呈報刑部
通緝向有眀例然法久漸弛以致惡奴更名易
姓託人轉售應通行順天府五城並各該處地
方嚴行察拏又奏準駐防兵丁初次逃走於
一年内自行投回免罪者該駐防處往往以該
犯兵闕業經别行拔補彼處無産業可依咨報
留京是伊等轉得以逃走為留京之計嗣後仍
發回原處酌量令其充役不準留京
欽定大清會典則例卷一百七十二
