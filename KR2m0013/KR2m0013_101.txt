欽定大清會典則例卷九十七
禮部
精膳清吏司
餼廪
一會試饔餼順治初年定鄉會試供給及需用
物件由工部備辦康熙十年題定會試需用
筆墨等項由部行文戸部咨取銀五百兩交提
調官酌量支發餘銀交還戶部事竣由部題銷
將工部備辦物件交順天府收貯會試時由部
行文順天府取用又定會試部委滿漢供給
官劄順天府取大宛兩縣稅銀二千三百餘兩
解部之日即令兩縣内外委官具領辦買事竣
造册報部其銀由直隸總督題銷雍正元年
議準順天鄉會試場内所用筆墨紙張等物亦
著備辦以杜五城借用之擾六年覆準向來
會試供給由順天府移取直隸藩庫銀委大宛
兩縣佐貳官承辦直隸總督彙按題銷嗣後每
逢文武會試年遴選廉能司官督率辦理發銀
之時禮兵二部堂官一人會同順天府尹傳集
内外委官當堂實給務令各行戸實領如有官
吏藉端需索行戸等呈告該堂官立行題參交
部照例嚴加議處事竣由部會同順天府尹題
銷八年定文會試有事各官及匠役入闈舉
子食物自初五日為始是日在闈提調官供給
官委官共供雞四鴨三豬肉二十斤羊肉十斤
魚六斤白米五升老米一斗五升酒十斤米麪
餅餌各五十六枚雞卵四十菜二種各七斤醬
瓜茄各一斤笋二斤山藥二斤香蕈木耳各五
錢並椒葱鹽油醬醋等物初六日各官入闈共
供雞三十二鴨十有四豬肉百五十斤羊肉六
十三斤魚一百八十三斤白米五斗老米二斗
麪五十斤雞卵二百菜四十四斤醬瓜茄各五
斤笋十四斤山藥十三斤木耳十兩並葱椒鹽
油醬醋等物豫蓄各官食物每人白倉米各一
升麪二斤酒一斤棗栗核桃各一斤油醬醋各
八兩團粉鹽各一兩椒二錢燭二枝茶一兩
又定自初七日始至徹闈日止各官食物分為
三等主考知貢舉都統為一等每人日給雞二
豬羊肉各四斤白米二升老米四升麪三斤雞
卵八菜四種菽乳四方油醬醋各八兩醬瓜四
兩鹽二兩椒一錢燭八枝茶一兩五錢房考監
試提調參領參將收掌總理供給所柴炭所各
官為二等每人日給雞豬羊肉老米燭視一等
各減半雞卵油醬醋各減二白麪醬瓜各減一
鹽一兩五錢茶一兩餘物視一等四所及廵綽
搜檢督門醫官筆帖式内外委官坊官為三等
每人日給雞一豬羊肉各一斤次白米一升老
米二升次白麪二斤雞卵四油醬醋各四兩醬
瓜一兩鹽一兩燭三枝餘物視二等領催十人
内簾書吏八人各共得三等食物二分對讀生
每人日給豬肉八兩鹽魚二兩次白米一升餅
餌二枚鹽菜二兩油鹽醬醋各一兩湯一椀燭
二枝茶一錢謄錄書手每人日給老米一升生
菜二斤菽乳二方燭三枝其豬肉鹽菜油鹽醋
茶與對讀生同辦事書吏每人日給燭二枝食
物與謄錄書手同刻字刷印匠每人日給老米
一升生菜一斤鹽菜三兩菽乳一方油鹽醬醋
各一兩茶一錢每場燭百枝刑皂及供給皂役
每人日給老米一升鹽菜二兩菽乳二方油鹽
醬各一兩場内廚役人等每人日給老米一升
鹽菜二兩各官廚人並匠夫鼓手入等每人日
給老米一升鹽菜二兩又定三場出題燕内
簾各官共給雞十鴨七豬肉四十斤羊肉五十
四斤魚十八斤白米二斗酒一缾餅餌三盤雞
卵六十果則核桃龍眼葡萄栗蔬則山藥水笋
香蕈木耳蘑菇金針菜生菜四種並油鹽醬醋
椒等物燭六十枝茶六兩三場點名知貢舉以
下共設果品二十席酒一缾三場進題官食物
每場雞二豬羊肉各三斤白米四升麪四斤菜
四種酒一壺燭四枝三場應試舉子食物每場
共供雞百有五十豬肉八百斤雞卵二百粉六
十斤醬百五十斤清醬五十斤醋四十斤椒二
斤蔬五種香蕈二斤紫菜一斤韭二十斤薑四
十斤醬瓜二百斤茶三種六安茶二十斤北源
茶三十斤松蘿茶四十斤每人白米三合號軍
每場人給老米一升鹽菜二兩每號燭十枝
又定揭曉前一日填榜燕内簾等官共給雞二
十鴨十有六豬肉七十斤羊如之魚五十白米
三斗麪五十斤餅餌四盤雞卵八十酒二缾果
則核桃龍眼栗梨蔬則香蕈山藥蘑菇金針菜
生菜鹽菜並油鹽醬醋椒等物燭四百枝茶一
斤部堂官及司官共給雞四鴨四豬肉十有五
斤魚四白米五升麪五斤雞卵二十蔬則香蕈
木耳蘑菇金針菜山藥水笋芽韭生菜並葱椒
油鹽醬醋等物部堂司官從役共老米一斗豬
肉六斤生菜五斤油鹽醬醋各一斤護榜鑄印
局匠役八人共給次白米八升猪肉三斤油鹽
醬醋各一斤進内簾謄十魁卷書手十人日給
三等食物二分十三年
諭向來文武科場需用器皿食物等項定例繋順天府
委大宛二縣動用錢糧分發各行戶備辦近聞承辦
之人不能料理妥協以致各行戸未領銀之先吏胥
有折扣價直需索規禮之弊及至發價之時又復任
意短發扣剋中飽著順天府尹嚴飭大宛二縣即將
前項情弊革除倘仍蹈故轍一經發覺定將該管各
官一并議處欽此
一賓館饔餼崇德二年定朝鮮國王子弟來朝
每日給鵝一雞二魚四豬肉八斤秔米二升酒
一缾細粉三斤葱二斤菜韭及醬各一斤清醬
八兩醋三兩二錢鐙油六兩隨從每人日各給
豬肉一斤並給鹽米三年定朝鮮國進表來
朝都經歴大通官各日給豬肉一斤八兩鹽醬
各二兩菜八兩每五日各給酒一缾小通事豬
肉一斤菜一斤醬二兩回日都經歴大通事各
給豬肉三十斤小通事二十斤以為旅次之供
又定東方索倫薩哈爾察虎爾哈庫爾喀等
部落貢貂來朝頭領每日各給豬肉二斤酒一
缾鐙油二兩鹽一兩每三日給蒸餅一次回日
旅次各日給豬肉八兩四年定朝鮮國慶賀
萬夀元旦長至進表正使副使書狀官各日給鵝二
雞三魚二菽乳一斤菜三斤每五日給羊一酒
一缾油醋各十兩清醬十五兩醬一斤大通官
給豬肉一斤八兩押物官豬肉一斤鹽醬各二
兩菜八兩每五日酒二缾從人二人共給豬肉
一斤並給鹽每五日二十人共酒一缾回日正
使副使各給羊二書狀官羊一大通官豬肉三
十斤押物官豬肉二十斤從人得賞者各豬肉
十斤並給鹽以為旅次之供七年定達賴喇
嘛來使每日正使副使各給羊一茶一包衆番
僧共給羊一各牛乳一鏇酥油五兩鐙油四兩
並給鹽回日各給羊一以為旅次之供順治
元年定東方索倫薩哈爾察虎爾哈庫爾喀等
部落來京總管副管佐領驍騎校筆帖式領催
捕牲壯丁等每人日給豬肉二斤鹽醬各一兩
菜八兩鐙油二兩每二日各給豬肉三斤酒一
缾每五日給蒸餅五從役每人日給豬肉一斤
鹽一兩蒸餅五回日總管副管佐領驍騎校筆
帖式等各給羊一捕牲壯丁從役每二人共羊
一以為旅次之供又定
盛京法庫居住席勒圖大喇嘛每年秔米一石麪
一石雉百魚百梨千枚杜梨八斗葡萄八斗蜂
蜜一缾鹽二簍每年十月移咨
盛京禮部給發四年定朝鮮國慶賀
萬夀元旦長至進表來京正使日給魚三菽乳二斤
菜一斤鹽一兩茶三兩每五日羊一鵝三雞二
酒一缾香油一斤醬瓜十兩清醬醬各一斤四
兩醋十兩鐙油十兩副使書狀官日給魚二菽
乳一斤菜一斤鹽二兩茶二兩每五日給羊一
鵝二雞三酒一缾香油十兩醬瓜八兩醬一斤
清醬十五兩醋十兩鐙油十兩大通官每人日
給豬肉一斤八兩雞一酒一缾菜八兩醬三兩
鹽一兩茶一兩鐙油二兩押物官每人日給豬
肉一斤菜八兩醬二兩鹽一兩茶一兩共鐙油
四兩每五日酒四缾從人各日給豬肉八兩菜
四兩醬二兩鹽一兩應賞者每五日六人共酒
一缾回日正使給羊三副使書狀官各羊二大
通官以豬肉折銀一兩八錢押物官折銀一兩
二錢應賞從人各折銀六錢並給鹽正使以下
均給米以為旅次之供自
京師至義州止移咨戸部支發又定朝鮮國進
表來京都經歴日給鵝一雞一豬肉三斤菽乳
一斤菜八兩酒一缾清醬醋香油各二兩醬三
兩鹽一兩茶二兩鐙油二兩大通官日給雞一
豬肉一斤八兩菜八兩酒一缾醬二兩鹽一兩
茶一兩鐙油二兩小通事日給豬肉一斤菜八
兩酒一缾醬二兩鹽一兩茶一兩鐙油二兩從
人各日給豬肉八兩鹽一兩共菜三斤鐙油四
兩每五日酒二缾回日都經歴給豬肉折銀一
兩八錢大通官折銀一兩八錢小通事折銀九
錢從人各折銀六錢並給鹽都經歴以下均給
米以為旅次之供自
京師至義州止移咨戸部支發七年定琉球國
入貢陪臣王舅日給鵝一雞一豬肉三斤菽乳
二斤各種菜三斤酒二缾清醬醬各六兩香油
六錢花椒一錢鹽一兩茶一兩正議大夫日給
雞一豬肉三斤菽乳一斤八兩菜二斤酒一缾
清醬醬各四兩香油四錢花椒八分鹽一兩茶
六錢四節官都通事官各日給雞一豬肉二斤
菽乳一斤菜一斤酒一缾清醬醬各四兩香油
四錢花椒五分鹽一兩茶五錢王舅下通事日
給豬肉三斤菽乳一斤花椒五分從役日給豬
肉一斤菜十兩鹽一兩送來通事日給豬肉二
斤鹽一兩劄行光祿寺給發正副使各官從役
均給米移咨戸部支發又定達賴喇嘛來使
正使並從役日給羊一茶一包牛乳一鏇酥油
二兩副使並從役日給羊一格隆等各日給羊
肉二斤每二日羊肉二盤班第等各日給羊肉
二斤副使格隆等各日給茶一包麪一斤酥油
二兩從役各日給羊肉一斤八兩正使副使日
給鐙油各二兩每五日設燕五席羊二茶四筩
禮部並理藩院官監送每日給鹽各一兩十
三年議準朝鮮國王弟代公日給鵝一雞三魚
三豬肉五斤菽乳三斤菜三斤牛乳一鏇酥油
三兩細粉一斤八兩清醬醋各四兩醬八兩薑
五兩蒜十本茶四兩黃蠟燭三枝鐙油六兩蘋
果梨柿各十五枚棗一斤每三日羊一酒一缾
副使内監書狀官各日給魚二菽乳一斤菜三
斤茶二兩每五日各羊一鵝二雞三酒一缾香
油醋各十兩清醬十五兩醬一斤大通官各日
給雞一豬肉一斤八兩菜二斤酒一缾醬二兩
茶一兩鐙油二兩小吏各日給豬肉一斤菜一
斤醬一兩茶一兩鐙油二兩每五日六人共酒
一缾從人各日給豬肉八兩菜八兩醬一兩自
王弟以下均給鹽回日旅次之供代公牛一羊
七酥餅三百條餅四百餅餌三百白糖十斤白
鹽六十兩自山海關以内於代公來朝時每站
給羊一鵝二雞二酒十斤副使並内監各鵝一
豬肉三斤書狀官雞一豬肉二斤大通官豬肉
一斤八兩小吏各豬肉一斤從人各豬肉八兩
以上共酒三缾回日自牛莊至鳳凰城亦照此
例給發自鳳凰城給代公羊二副使並内監書
狀官羊各一又議準荷蘭國入貢正使副使
次等官每日共給牛乳一鏇每二日羊一每五
日蘋果梨各五十枚花紅七十五枚葡萄棗各
五斤正使副使每日共給鵝一雞一魚一菽乳
二斤各種菜三斤酒十斤麪二斤清醬醬各六
兩香油六錢椒一錢茶一兩次官共日給菽乳
一斤菜一斤酒一缾麪一斤清醬醬各四兩香
油四錢椒五分茶五錢通事日給豬肉二斤八
兩其茶及菜蔬與次官同從人各日給豬肉一
斤八兩菜二兩麪八兩共酒五缾伴送通事各
日給豬肉一斤菜一斤清醬醬各二兩以上每
人鹽一兩劄行光祿寺給發正副使各官從役
均給米移咨戸部支發十八年題準朝鮮國
遣領時憲書等事之齎咨官日給雞一豬肉二
斤菽乳一斤菜一斤酒一缾麪一斤香油四錢
椒五分清醬二兩醬四兩鹽一兩茶五錢鐙油
四兩小通事日給豬肉一斤菜八兩酒一缾醬
二兩鐙油二兩應賞從人各日給豬肉一斤八
兩菜二兩麪八兩鹽一兩五品迎送官日給豬
肉二斤鹽五錢從役各日給鹽五錢回日齎咨
官以豬肉折銀一兩八錢小通事折銀九錢應
賞從人折銀六錢各給鹽一兩以為旅次之供
其沿塗口糧移咨戸部給發又定安南國入
貢使臣日給雞一豬肉二斤菽乳一斤八兩菜
一斤酒一缾香油一兩椒一錢清醬醬各二兩
鹽二兩醬瓜四兩茶一兩鐙油四兩通事各給
豬肉一斤菜一斤鹽一兩共酒一缾劄行光祿
寺給發正使各官從人均給米移咨戸部支發
康熙三年定暹羅國入貢正使副使辦事幹
事官每日共牛乳一鏇每二日羊一每五日蘋
果梨各五十枚花紅七十五枚葡萄棗五斤正
副使每日共鵝一雞一魚一菽乳二斤各種菜
三斤酒十缾麪二斤清醬醬各六兩香油六錢
椒一錢鐙油二兩茶一兩辦事幹事官每日給
菽乳一斤菜一斤酒一缾麪一斤清醬醬各四
兩香油四錢椒五分鐙油二兩茶五錢通事官
日給豬肉二斤八兩菽乳一斤菜一斤酒一缾
麪一斤清醬醬各四兩香油四錢椒五分鐙油
二兩茶五錢從人各日給豬肉一斤八兩劄行
光祿寺給發正使副使以下各官從人均給米
移咨戶部支發九年定西洋國入貢正使日
給羊一鵝一雞一魚一菽乳二斤菜三斤酒六
缾牛乳一鏇麪二斤香油一兩椒一錢清醬醬
各六兩茶一兩鐙油二兩每五日蘋果五十枚
花紅七十枚葡萄五斤護送官日給菽乳一斤
菜一斤酒一缾麪一斤香油四錢椒五分清醬
二兩醬四兩茶五錢鐙油四兩每二日羊一雞
一從人各日給豬肉一斤八兩菜二兩麪八兩
共酒六缾鐙油四兩劄光祿寺給發正使官護
送官通事書辦從人均給米移咨戸部支發
十一年議準朝鮮國差陪臣至京日給鵝一雞
二魚三豬肉五斤牛乳一鏇菽乳三斤菜三斤
酥油三兩細粉一斤八兩醬八兩清醬醋各四
兩鹽二兩薑五兩蒜十本茶四兩黃蠟燭三枝
鐙油六兩蘋果梨柿各十五枚棗一斤每三日
羊一酒一缾副使書狀官大通官微員從役均
照順治十三年例支給二十七年議準琉球
國陪臣子弟入監讀書者照都通事例每日支
給雍正五年定蘇祿國入貢正使副使各日
給鵝一雞一魚一牛乳一鏇菜三斤酒六缾麪
二斤香油一兩椒一錢清醬醬各六兩鹽一兩
茶一兩鐙油二兩每二日共給羊一每五日共
蘋果五十枚花紅七十枚葡萄五斤通事護送
官日給菽乳一斤菜一斤酒一缾麪一斤香油
四錢椒五分清醬二兩醬四兩鹽一兩茶五錢
共鐙油四兩每二日給羊一雞一從人各給豬
肉一斤八兩菜二兩麪八兩鹽一兩共酒六缾
鐙油四兩正副使通事護送等官從人給米均
照西洋國例支𤼵又定朝鮮國差進年貢並
謝
恩等事正使日給鵝一雞三魚三豬肉五斤菽乳三
斤醬瓜四兩菜三斤酒七缾麪二斤清醬六兩
醬八兩醋十兩香油一兩鹽三兩茶四兩燭三
枝鐙油六兩乳油三兩牛乳一鏇並椒薑蒜細
粉等物蘋果花紅梨柿各十五枚葡萄棗各一
斤每三日給蒙古羊一副使書狀官每日共羊
一豬肉三斤牛乳一鏇各鵝一雞一魚一菽乳
二斤酒六缾醬六兩鐙油二兩茶一兩鹽一兩
餘物麪菜清醬醋香油醬瓜椒與正使同每五
日共蘋果梨各五十枚花紅七十五枚葡萄棗
各五斤大通官押物官各日給雞一豬肉二斤
菽乳一斤菜一斤酒一缾麪一斤香油四錢椒
五分清醬二兩醬四兩鹽一兩茶五錢鐙油二
兩應賞從人各日給豬肉一斤八兩菜二兩麪
八兩鹽一兩共酒六缾鐙油十二兩無賞從人
各日給豬肉八兩菜四兩醬二兩鹽一兩五品
迎送官日給豬肉二斤朝鮮通事及從役各日
給鹽五錢如有君號者來日給鵝一雞三魚三
豬肉五斤黃酒六缾燒酒一缾麪二斤菽乳三
斤菜三斤牛乳一鏇乳油三兩香油一兩椒一
錢細粉一斤八兩醬瓜四兩蒜十本薑五兩清
醬六兩醬八兩醋十兩鹽二兩蘋果花紅梨柿
各十五枚葡萄棗各一斤茶四兩黃蠟燭三枝
鐙油六兩每三日羊一正副使書狀官白米其
餘人員均給好米移咨戸部給發回日正使給
羊三副使書狀官各羊二大通官等各給豬肉
折銀一兩八錢押物官等各折銀一兩二錢應
賞從人各折銀六錢無賞從人各給一月食鹽
劄行光祿寺給發以為旅次之供其沿塗口糧
移咨戸部照例支發又定安南國入貢陪臣
或一人或二人或三人各日給鵝一雞一魚一
菽乳二斤菜三斤酒六缾麪二斤香油一兩椒
一錢醬瓜四兩清醬醬各六兩醋十兩鹽一兩
茶一兩鐙油二兩共羊一豬肉三斤牛乳一鏇
每五日蘋果梨各五十枚花紅七十五枚葡萄
棗各五斤行人照大通官之例各日給雞一豬
肉二斤菽乳一斤菜一斤酒一缾麪一斤香油
四錢椒五分清醬二兩醬四兩鹽一兩茶五錢
鐙油二兩通事照暹羅國通事之例各日給豬
肉二斤八兩菽乳一斤菜一斤酒一缾麪一斤
香油四錢椒五分清醬醬各四兩茶五錢鐙油
二兩應賞從人各日給豬肉一斤八兩菜二兩
麪八兩鹽一兩共酒六缾鐙油十二兩伴送官
各日給豬肉一斤菜一斤清醬醬各二兩鹽一
兩從役兵丁等各日給鹽五錢劄行光祿寺給
發其陪臣白米其餘人員給與好米移咨戸部
給發又定琉球國入貢正副使視朝鮮副使
例使者都通事視大通官例應賞從人視朝鮮
應賞從人例王舅通事日給豬肉三斤菽乳一
斤椒五分鹽一兩通事伴送官各日給豬肉一
斤鹽一兩從役各日給鹽五錢劄行光祿寺給
發其給米與朝鮮同又定暹羅國入貢大貢
使視朝鮮正使左右貢使視朝鮮副使例四貢
使視大通官例通事日給豬肉二斤八兩菽乳
一斤菜一斤酒一缾麪一斤香油四錢椒五分
清醬醬各四兩茶五錢鐙油二兩應賞從人各
日給豬肉一斤八兩麪八兩菜二兩鹽一兩共
酒十缾鐙油十兩伴送官日給豬肉一斤鹽一
兩從役等各日給鹽五錢劄行光祿寺給發給
米與朝鮮同又定南掌國入貢貢使或一人
或二人或三人視朝鮮副使先目視大通官先
剛彩衣視應賞從人通事伴送官各日給豬肉
一斤鹽一兩跟役兵丁各日給鹽五錢貢使先
目給白米其餘人員給與好米均照各國例給
發乾隆八年定達賴喇嘛來使每十日一次
給蒙古羊十茶十斤麪二十斤酥油五斤牛乳
十五斤鹽十兩燭十枝其拉穆扎木巴噶布楚
等各日給羊肉二斤茶一斤麪一斤酥油鐙油
各二兩第三日羊肉一盤從役等各日給羊肉
一斤八兩均各給鹽一兩第五日每五人席一
每十有五人茶一筩每七席用蒙古羊一副使
日給羊一第二日茶一斤麪二斤酥油四兩鐙
油八兩拉穆扎木巴噶布楚等各日給羊肉二
斤茶一斤麪一斤酥油鐙油各二兩第三日羊
肉一盤從役各日給羊肉一斤八兩均各給鹽
一兩第五日設席與正使同其食物例給八十
日展限二十日共百日劄光祿寺送館羊於兩
翼税務給發十四年陜西岷州路魯班等七
寺番僧進馬來京大喇嘛日給羊肉二斤鹽五
錢番僧頭目散僧格隆從人等日給羊肉一斤
鹽五錢劄行光祿寺給發十五年定準噶爾
入貢正使副使每人日給蒙古羊一從役等六
人日給羊一其鹽菜茶麪油乳等物據照看官
員呈報劄行光祿寺銷算羊於兩翼稅務給發
十六年定緬甸國入貢貢使照南掌國貢使
例緬目照先目例緬役照先剛彩衣例通事伴
送官課長照南掌通事伴送官例從人照南掌
從役例象奴各日給豬肉八兩鹽一兩貢使白
米其餘官役好米均照各國例給發
一饋餼崇德三年定外藩元旦來朝公主給大
野豬一小野豬一鹿二麅五雉三十魚三十喀
爾喀扎薩克圖汗部下頭領等各麅一雉三魚
三鄂爾多斯台吉野豬一雉五魚五和碩土謝
圖親王下護衞野豬一雉二魚二和碩卓禮克
圖親王下來使麅一其餘頭領每二人麅一
順治元年定外藩慶賀元旦來京親王給羊一
豬一魚二十五酒四缾茶二筩郡王豬一魚二
十酒三缾茶一筩貝勒豬一魚十酒二缾茶一
筩貝子豬一魚五酒一缾茶一筩公羊一魚五
酒一缾茶一筩台吉等各羊一魚五酒一缾歸
化城都統羊一魚五酒一缾副都統羊一酒一
缾參領佐領頭領每二人共羊一酒一缾每旗
來頭領二人共羊一酒一缾進貢頭領各羊肉
五斤酒一缾喀爾喀厄魯特頭領各羊一酒一
缾朝鮮國進貢正使羊二魚十酒一缾副使書
狀官共羊三魚十酒一缾大通官押物官共羊
四豬一酒五缾魚各一除夕共設席五鵝三雞
二酒三缾茶三筩八年定衍聖公來朝給羊
一鵝二酒六缾麪二十斤鹽醬各二斤黃蠟燭
十枝茶二斤康熙元年議準外藩親王遇除
夕設燕四席羊二乳酒一缾郡王三席羊二乳
酒一缾貝勒二席羊一乳酒一缾貝子公各一
席羊各一乳酒各一缾餘均照舊例又議準
衍聖公來朝停給羊酒餘如舊例八年定下
嫁外藩公主來京遇除夕設燕四席牛一羊一
豬一雉三十魚三十乳酒二缾酒四缾縣君二
席羊一豬一雉五魚五乳酒一缾酒二缾乾
隆元年定凡遇年節除夕外藩固倫公主科爾
沁土謝圖親王等給席四代牛蒙古羊一蒙古
羊二豬一雉三十魚三十茶二筩和碩公主額
駙等席三蒙古羊二豬一雉二十魚二十五茶
二筩郡主和碩額駙等席三蒙古羊二豬一雉
十有五魚二十茶一筩縣主多羅額駙縣君固
山額駙公主子孫等席二蒙古羊一豬一雉五
魚五茶一筩親王席四蒙古羊二漢羊一豬一魚
二十五茶二筩郡王席三蒙古羊二豬一魚二
十茶一筩貝勒席二蒙古羊一豬一魚十茶一
筩貝子席一蒙古羊一豬一魚五茶一筩公席
一蒙古羊一漢羊一魚五茶一筩台吉歸化城
都統等羊一魚五歸化城副都統羊一參領佐
領等二人共羊一蒙古各旗送羊酒官員二人
共羊一進貢來京官員各豬肉五斤喀爾喀厄
魯特來京之首領官等羊一其餘官員二人共
羊一又定遇年節除夕朝鮮國貢使共給席
五鵝三雞二酒三缾茶三筩外正使羊二魚十
酒一缾副使書狀官共羊三魚各十酒各一缾
大通使押物官共羊四豬一酒五缾魚各一琉
球等國貢使共給席三鵝一雞一酒一缾茶一
筩外正副使共羊三魚二十酒二缾使者都通
事王舅通事各魚一豬肉五斤
一廪給康熙三十七年議準赫貞費雅喀庫爾
喀虎爾哈瓦爾喀等處其鄉長有來京娶婦者
每日給豬肉二斤鹽菜八兩鹽醬各一兩鐙油
二兩第三日豬肉三斤酒一缾第五日餅餌五
枚從役各日給豬肉一斤鹽一兩第五日餅餌
五枚足二十日停給在司燕一次陪燕司官席
一鄉長夫婦各席一共用酒二缾茶二筩羊一
以後均照例給發三十八年議準新滿洲索
倫等般移家口來京者三年之内日給牛肉一
斤限滿停給雍正元年歸並上三旗滿洲蒙
古佐領下厄魯特散秩内大臣侍衞隨來之護
軍驍騎及從役人等本身日給豬肉一斤鹽五
錢從人日給鹽五錢均一月後停給是年奉
天將軍差送鹿麅乳酥魚秧鹿尾雕翎鶴翎花
鹿皮等物及送官銀之官員協領日給豬肉三
斤魚一鹽五錢佐領豬肉二斤鹽五錢防禦均
視佐領驍騎校豬肉一斤鹽五錢其餘領催驍
騎從人各日給鹽五錢劄行光祿寺足十日停
給是年吉林將軍差送貂皮樺皮官參等物
之佐領防禦等官及驍騎從人食物照奉天將
軍差官例是年捕牲烏喇送東珠來京其差
官翼領日給豬肉三斤魚一鹽五錢從役各日
給鹽五錢足二十日停給四年
盛京喇嘛領取香蠟來京其大喇嘛格隆班第之
從役人等各日給羊肉八兩鹽五錢劄行光祿
寺足十日停給五年奏準外來新滿洲厄魯
特人等所需牛肉民間已禁宰牛無從採買應
將外來新滿洲等所用牛肉均易以羊肉照例
支給七年捕牲烏喇差送人參來京所差驍
騎校各日給豬肉一斤鹽五錢足二十日停給
是年
盛京禮部差送各
陵祭祀花魚蜂蜜來京贊禮郎日給豬肉一斤驍騎從
役照例劄行光禄寺給發足十日停給
牲牢
一供祭牲牢順治初年議準牛羊館設司牲官
二人筆帖式三人於張家口外設兩翼牧羣每
翼設翼長一人共置牛羣十有八羊羣十有六
每羣設牧長一人牧副一人共牛二千一百五
十有六羊三千八百八十有四均分羣牧養每
三年均齊一次每三牛孳生一三羊孳生二牛
羊孳生多者給賞少者罰責又於
盛京養什木地方設牛羣十羊羣六設司牲官筆
帖式等一應事宜隸
盛京禮部造册報部代為題奏又議準牛羊館
額設乳牛三十以供
陵寢之用如有無乳者據奉祀
陵寢禮部官來文抵換其發回無乳之牛或留館餧養
或發於張家口外孳生每牛日給豆六升草二
束每乳牛日給豆四升草二束每牛犢日給豆
一升草一束每羊日給豆二升草半束按日支
取如牛羊用去按日扣發又議準張家口外
乳牛每頭歲進乳酒或酥油一缾每缾随乳餅
二百箇均由牛羊館驗收交送光禄寺春秋所
剪羊毛交送工部又議準牛羊倒斃皮張交
與工部肉給聽事人内館外場同其張家口外
及養什木如遇大雪酷旱瘟災報部題明以備
稽察又議準牛羊館設看守外場驍騎二人
五旗宰牲驍騎聽差十人康熙元年定養什
木地方及張家口外牛羊羣每牛羣給牛百頭
均齊時於孳生五十頭外多一頭者賞銀五錢
少一頭者責三鞭每羊羣給羊百隻均齊時於
孳生百隻外多十隻者賞銀五錢少十隻者責
十鞭其該管翼長賞例如所管牧長全得賞者
賞翼長馬一匹得賞多者賞翼長貉裘一領得
賞少者翼長鞭五十全不賞者鞭八十革退翼
長十二年定養什木地方及張家口外牛羊
羣三年例應均齊每牛三頭孳生一頭多一頭
者賞布一疋少一頭者責二鞭每羊三隻孳生
二隻多二隻者賞布一疋少一隻者責一鞭布
不過六十鞭不過百其翼長賞罰照元年例
十四年題準部内所用牛羊在張家口外各羣
取用如應用不足交與兩翼監督稅務官採買
送部移咨戶部給銀二十一年議準部内所
用牛羊每年春夏二季每牛定價五兩五錢每
羊定價銀一兩三錢秋冬二季每牛五兩每羊
一兩一錢肥腯者一兩八錢二十二年題準
兩翼監督監收市稅應知時價嗣後所用牛羊
令兩翼監督動支稅銀採買送部選用買過牛
羊數目移咨戸部所用錢糧兩翼監督報戶部
開銷若比時價浮冒兩翼監督從重議處二
十四年覆準照光祿寺會估例浙江道御史同
戸部廣西司赴部公同定價於戸部支給仍由
部具題三十一年題準養什木六羊羣孳生
應分為十羣每羣羊六百八十八隻又題準
牧長牧丁交與
盛京禮部將牧長等子弟内殷實有能者選補新
分牧羣牧長牧丁嗣後牧羣内牛羊孳生可足
一羣即照例增設牧羣又題準養什木牧羣
牛羊病斃照張家口外牧羣例賠補有癬癩瘟
災大雪倒斃令翼長等報
盛京禮部驗看皮角印記察明數目轉報禮部竢
均齊時準其銷算交與
盛京工部支用若無應用之處照時價變賣四
十二年覆準張家口牛羊羣因各隨水草牧放
不能盡行稽察將八旗滿洲蒙古員外郎主事
簡選引
見命往以原官授為總管鑄給總管牛羊羣官字樣
關防再於中書小京官筆帖式内每翼各選二
人授為筆帖式隨去均令三年更代孳生額外
多得者交與該部酌量議敘額内闕欠者仍留
任竢照數補完日照常更代四十九年覆準
養什木牧羣於三十三年均齊時牛羣十原額
牛五百八十九頭羊羣十原額羊六千七百二
十七隻今孳生甚多除屢年各項取用外見存
牛千一百五十三頭羊萬二千三百有八隻將
此孳生牛羊增設牛羣十羊羣十新舊共四十
牧羣選蒙古内殷實有用之人補牧長二十人
牧丁二十人每牛羣撥牛五十頭連前十羣共
牛千頭每羊羣撥羊五百隻連前十羣共羊萬
隻其餘剩牛一百五十三頭羊二千三百八隻
竢後次分羣時一並議奏五十二年題準牛
羣每羣增牛十頭羊羣仍舊五十四年覆準
翼長該管各牧羣所闕羊與所餘羊比算仍於
孳生額内有闕者不準賞給貉裘雍正二年
覆準
三陵所用乳牛著該管官選擇採買加意餧養所有無
乳更換之牛限定月日如過六月無乳照牛犢
長大例變價不及六月者不準更換此内若乳
牛殘傷無乳牛犢長大無乳並傷殘倒斃應行
更換變價者均令回明總理
陵寢事務大學士等方準變價不許仍前指稱八兩以
下二兩以上之數朦朧變賣凡牛犢或長大或
倒斃無乳變賣每頭定價銀六兩殘傷倒斃乳
牛連牛犢每頭定價銀四兩如不加意餧養以
致倒斃殘傷過多即將該管官議處又每逄祭
祀令尚茶正率尚茶往圈内同奉祀
陵寢禮部官共看取乳敬謹送至茶房乾隆元年奏
準按屢年會估價直春夏大蒙古羊定價銀一
兩二錢六分蒙古羊一兩七分秋冬大蒙古羊
定價銀一兩二錢四分蒙古羊八錢四分訪之
市價每大蒙古羊原需銀三兩二三錢至三兩
七八錢不等蒙古羊原需銀一兩四五錢至一
兩八九錢不等以會估價直覈算原屬不敷仍
照康熙二十二年例令兩翼監督按季將羊時
價報明戸部察覈存案凡祭祀所需羊由部一
面知照戸部一面劄行兩翼動支稅銀照市價
採買送部選用歲終兩翼監督將用過羊動用
銀數報明戸部均以時價覈銷如有浮冒將兩
翼監督照例議處其浙江道御史戸部廣西司
同部會估奏銷之處槩行停止又奏準禮部
需用羊向由左右翼採買大蒙古羊重百斤蒙
古羊重八十斤凡一切祭祀例用大蒙古羊近
因運送
陵寢供祭羊行令兩翼採買兩翼以大蒙古羊一時未
能湊集見在陸續辦送再每年清明歲暮各處
祭祀除太常寺取用羊外禮部每次額用大蒙
古羊一百二十有餘其曹八里屯等處致祭用
大蒙古羊一百有八伏思見在
陵寢應用大羊尚須陸續購買則曹八里屯等處致祭
用羊斷不能一時皆得大蒙古羊嗣後清明歲
暮曹八里屯等處致祭所用羊除常在答應以
上照例用大蒙古羊外其女子等改用蒙古羊
仍不得以瘦小羊抵塞四年議準養什木牧
羣繋蒙古地方牧長牧丁均繋蒙古人而見在
補授者繋滿洲官槩不曉蒙古語言不識蒙古
性情不悉游牧利弊嗣後設四品總管一人五
品副管二人令京中八旗都統於各該旗蒙古
應升官員内五品旗員並世爵擬補四品總管
六品旗員擬補五品副管簡選勤慎老成諳於
牧事者每旗一人咨送兵部引
見恭候
欽定三年任滿回旗即照總管副管品級食俸遇有
應升升用其任内牛羊數目有盈餘及足額闕
少等情仍照例咨部分别定議至左右翼長均
有表率稽察之責亦給以八品虚銜照例咨部
注册五年奏準
陵寢需用乳牛祭品攸關見今從張家口外選取柰路
塗遥遠以致疲瘦誠恐有誤按康熙四十三年
以前
陵寢所用乳牛由部劄行兩翼監督收稅官採買以備
應用除本年所需乳牛仍從張家口選用外自
乾隆六年春季為始仍照從前令兩翼監督動
支稅銀辦買令奉祀
陵寢禮部官按季委官前期赴部領取照正數十頭外
備用二頭以備臨期倒斃乏乳之用其所委領
牛官役人等及馬匹沿塗口糧草豆照例按定
往返起程日期報部行文戸部支給至所需錢
糧兩翼監督自行報戸部開銷若有浮冒將兩
翼監督從重議處至無乳牛犢令奉祀
陵寢禮部官於領取乳牛時隨帶交兩翼照時價變賣
沿塗口糧草豆照例給與其變價銀歸入稅項
增買乳牛再或
陵寢乳牛倒斃即令掩埋報部六年奏準
陵寢餧養乳牛每乳牛日支豆四升草三束牛犢日支
豆二升草一束其帶回之無乳牛及備牛每牛
日給豆二升草二束每犢日給豆一升草一束
由部行文戸部給票沿塗支領再牛犢在塗每
六頭用荆筐一馬車一裝載以防天雨泥濘行
走遲慢恐致遲誤祭期又備牛一項原與正數
乳牛動支稅銀一同採買如未經換用應即照
時價變賣歸項倘已經換用則帶回之牛必有
殘疾無乳等情應即比照無乳之牛分别變價
報銷至領牛之官四時來京郎中從役五人馬
七匹員外郎主事各從役四人馬六匹贊禮郎
筆帖式各從役二人馬二匹今
陵寢所差官役及自備之馬均應比照勘合例令奉祀
陵寢禮部官視牛多寡臨期酌量差委其沿塗口糧每
官日支秔米八合三勺每役日支粟米八合三
勺每馬站支豆二升草二束往返一例給發至
備牛往返應令兩翼監督酌差人役隨帶以便
沿塗餧養其人役口糧即照從役例給發十
五年覆準養什木牧羣定例牛二十羣每羣百
頭羊二十羣每羣五百隻每年牛百頭内倒斃
十頭倒斃之大牛皮四張小牛皮五張各抵補
二歲牛一頭入羣牧養每年羊百隻内倒斃十
六隻倒斃之大羊皮六張小羊皮七張各抵補
二歲羊一隻入羣牧養每三年牛三頭孳生一
頭羊三隻孳生二隻額外孳生牛一頭準抵闕
欠羊六隻牛犢一頭準抵闕欠羊羔五隻孳生
羊六隻準抵闕欠牛一頭羊羔五隻準抵闕欠
牛犢一頭祭祀應用牛羊使用犍牛均自出羣
之日起不計孳生擠乳在舘倒斃之乳牛牛犢
自在館倒斃之日起不計孳生該總管等三年
任内於應得孳生額外多得孳生交部議敘闕
額勒令在任一年賠補賠補不完者交部議處
額外多得孳生均入羣外餘照依時價變賣所
得銀交
盛京戸部竢交完日咨報戸禮二部察覈其總管
副管交兵部按例分别議敘十九年議準養
什木補用牧長二十人人轄二羣交翼長總理
牧長月銀一兩翼長二兩倘孳生不敷即將月
費扣抵如仍不敷嚴加治罪其總管副管槩行
裁汰
一燕會牲牢順治初年議準備用筵燕及外藩
供給於張家口取犍牛百五十羊五百在館餧
養康熙九年題準在
内大燕及部燕皆停用牛減去牛百頭止存五十
其筵燕增用羊四百共九百在館餧養四十
四年奏準筵燕所用羊禮部停其採買仍取口
外羊送館餧養應用四十六年奏準牛羊館
牛羊停止餧養仍照前劄行兩翼採買應用
雍正五年奏準嗣後蒙古王來京在五旗王府
筵燕應用牛者改用羊乾隆元年奏準筵燕
所用羊令兩翼監督按季報價與祭祀所需羊
一例辦理
一賓館牲牢康熙九年奏準牛羊館減去牛百
頭止留五十在館以備外藩供給應用四十
四年奏準外藩供給用羊停其採買仍取口外
羊應用四十六年奏準裁牛羊館照前在兩
翼採買雍正五年奏準在京過年之固倫公
主額駙親王等除夕所送筵席牲應用牛者改
用羊十三年定公主郡主縣主郡君縣君自
下嫁日始公主日給大蒙古羊一郡主以下三
日給大蒙古羊一由部劄知兩翼監督折價給
發若公主等往游牧地方停止領取回京日仍
照例給發
一
賜䘏牲牢康熙二十九年議準致祭外藩牛羊定價
冬春每牛價銀四兩羊一兩五錢夏秋牛三兩
羊一兩雍正五年奏準内外
賜䘏致祭牛羊嗣後除外藩固倫額駙親王郡王貝
勒貝子公公主郡主縣主郡君縣君等照舊例
折給牛價外在京親王世子郡王福晉公主等
用牛者均改用羊
欽定大清會典則例卷九十七
