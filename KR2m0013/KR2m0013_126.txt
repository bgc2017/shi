欽定大淸會典則例卷一百二十二
兵部
武庫淸吏司
軍器
一軍器通例
國初定軍器由部定式移文工部製造按名給發
仍令該管官隨時稽察有損壞者修整補製如
有盈餘器械畱營以備增補朽敝者悉行銷毁
順治五年定八旗甲兵需用甲胄軍器移文
工部製給或給銀令其自製直省兵丁需用鎧
仗動支本地錢糧造給報部覈銷其守護
陵寢兵丁及八旗新滿洲寧古塔新滿洲人等應給弓
箭甲胄等項軍器該管大員奏準咨部弓箭由
部給發甲胄等項由部轉行工部造給又議
準官弁製造緊急軍器不依限完竣以致遲誤
者革職若遲誤豫備軍器者降一級調用雍
正元年奏準官兵將軍器質當者官革職兵鞭
一百革退軍器追繳還官失察之該管官罰俸
一年五年覆準官兵遇升遷事故其本人舊
有軍器繫動官銀置備者給與頂補之人若本
人自備者除官員軍器聽其自便外兵丁軍器
該管官視其器械之利鈍酌量定價給新補之
兵卽將新補兵丁名下應領錢糧陸續扣給原
主六年奏準官兵私賣軍器者革退交刑部
治罪失察之該管官罰俸一年乾隆十五年
諭八旗官兵器械闕少者均咨部官爲造給器械内
弓箭尤爲緊要惟賴不時整理善爲收貯從前兵
部八旗都統會議訓飭八旗官兵將器械善爲收
貯曾經奏準施行今都統等或因日久廢弛不以
爲事亦未可定著再行傳諭務遵原奏畱心訓飭
稽察欽此
一盔甲之制原定以鐵二片製如帽形上銳下
平合而成之曰盔(卽兜鍪)高五寸圍圓一尺九寸
其合縫處壓以鐵梁曰盔梁盔前安鐵一片曰
遮眉闊寸餘圍長九寸上覆鐵檐一如蓋形曰
舞擎闊六分長四寸三分爲覆椀於盔上其上
仰者爲盔椀徑一寸六分高一寸二分圍圓五
寸安管一長二寸圍圓一寸以插盔槍(俗名狀帽頂)
槍長三寸六分槍上爲盤以垂髦上安頂頂各
有品制(詳見於後)垂於項後者曰護項垂於兩耳者
曰護耳護耳之下曰護頸均以布爲表(官用錦段或施)
(綵繡無定式)傅以鐵葉護項用鐵葉九護耳二用鐵
葉各六護頸同馬兵鐵甲甲衣長二尺二寸下
廣尺有一寸護肩二各長尺有一寸廣尺有三
寸袖二各長尺有二寸上圍圓尺有二寸下圍
圓九寸護腋二各長一尺上廣九寸凹其中以
承腋其末銳遮襠一方八寸左襠一方六寸甲
裳長二尺六寸幅二每幅上廣尺有二寸下廣
尺有五寸均以布爲表(官用錦段施綵繡無定式)甲衣用鐵
葉一百三十有六每葉長二寸五分廣二寸甲
裳用鐵葉一百十有六護肩甲袖護腋遮襠左
襠五分均用小鐵葉長一寸六分廣一寸四分
步兵甲衣長二尺甲裳長二尺六寸閒有無裳
者餘同
皇帝大閱甲胄原定胄以革髤漆頂三層上銜東珠
承以金升龍三飾碧䃁㺨珍珠靑紅寶石貫槍
植管鏤蟠龍周垂薰貂纓二十有四長六寸五
分紅片金裏下爲圓座座下金盤自頂至盤高
一尺一寸胄前梁中正龍銜黃寶石梁左右鏤
金梵文三重上重八次十有八間以金瓔珞次
二十有四前爲舞擎又下爲護額髤金龍二中
間火珠自胄梁至護額高八寸五分圓座以下
皆鏤龍雜飾諸寶後垂護項明黃段表月白裏
靑倭段緣左右護耳護頸以明黃縧四相屬當
耳處爲鏤空金圓花以達聰皆繡金龍中敷棉
外布金釘胄襯石靑段表紅段裏亦敷棉上綴
紅絨頂甲明黃段表月白裏青倭段緣中敷
棉外布金釘上衣下裳左右護肩左右護腋左
右袖裳間前襠左襠裳亦分左右凡十有一屬
皆以明黃縧金鉸聯綴服之衣前繡升龍二後
正龍一護肩護腋前襠左襠各正龍一裳幅金
線相比爲金鍱五重袖以金絲段緣黃段運肘
處爲方空袖端月白段皆繡金行龍兩袖各綴
明黃縧約於中指護肩接衣處月白段金線緣
各繡金龍雜飾珠寶後橫浴鐵雲葉鏤行龍周
以花文前懸護心鏡徑五寸五分周鋄金花以
金鉸四屬之乾隆二十一年又定
大閱胄前梁中飾金剛石螣蛇一餘銜飾均用東
珠甲亦如之順治十七年奉
旨領侍衞内大臣都統盔頂已有定制仍令上插雕翎
下垂貂尾餘皆著去雕翎貂尾定議具奏遵
旨議凖親王郡王盔用起花金頂嵌綠松石珊瑚寶石
者聽不得擅用東珠下垂薰貂二十四條爲髦
貝勒貝子盔起花金頂髦同入八分公盔插蜜
鼠尾領侍衞内大臣都統盔插雕翎二作燕剪
形均垂貂尾十二條爲髦内大臣内行走之公
侯伯和碩額駙郡主額駙散秩大臣盔均插蜜
鼠尾垂朱髦隨旗行走之公侯伯統領副都統
盔均插獺尾垂朱髦上三旗侍衛鑾儀衞官盔
插豹尾下五旗王府長史護衞典儀盔插猞猁
猻尾垂朱髦王府長史垂黑髦前鋒護軍營參
領副參領侍衞盔插獺尾垂黑髦前鋒校護軍
校驍騎校前鋒護軍均鐵頂垂朱髦驍騎營參
領以下官盔插獺尾垂朱髦領催驍騎均垂黑
髦凡鐵頂各旗異制以示别康熙五年題準
八旗前鋒校護軍校甲以白段爲表前鋒護軍
繡甲藍布爲表侍衞護衞前鋒護軍甲及裳均
用明甲(施鐵葉於外曰明甲)八旗驍騎甲繡布爲表各如
本旗之色又定直省督撫提鎮盔插雕翎垂
貂尾副參以下盔插獺尾垂朱髦馬步兵盔槍
鐵頂朱髦製甲之式與八旗同又定鎮國將
軍輔國將軍奉國將軍奉恩將軍甲胄均視一
品乾隆二十一年
欽定棉胄以革髤漆頂植銅鍱護項護耳護頸均敷
棉護軍校護軍前鋒垂紅纓護項以下石靑色
驍騎校驍騎鹿角兵礟手垂黑纓護項以下各
從旗色甲亦敷棉護軍校驍騎校前鋒護軍均
全身驍騎無左右袖鹿角兵礟手無裳及左右
袖左襠色如胄制官綺表綢裏外布黃銅釘鋄
金兵綢表布裏外布白銅釘鋄銀二十三年
奏定兩翼前鋒統領護軍統領胄頂均植雕翎
二垂貂尾又定胄頂垂薰貂纓親王郡王均
十有八貝勒貝子均十有四又定直省總兵
胄頂植薰獺尾垂紅纓副將植獺尾均繡蟒五
參將以下亦植獺尾不施繡又定固倫額駙
縣主額駙郡君額駙縣君額駙鄉君額駙子男
甲胄各視其品所應得與冠服同又定甲縧
親王郡王用金黃色貝勒以下用石靑色與冠
服同雍正十一年奏準官員盔甲區爲三等
一二品官爲一等盔之護項護耳護頸甲衣前
後甲裳左右護肩護腋遮襠左襠共繡團蟒十
有五三品至五品官爲二等繡團蟒十有一護
腋及遮襠左襠不繡六品至八品官爲三等甲
衣甲裳護肩繡團蟒六餘皆不繡按等定價令
工部製造
一弓箭之制原定弓胎用榆木或欇木南方或
削巨竹爲之取材之法視竹木之理平正端直
張而不破胎長三尺七寸其面傅以牛角背加
以筋膠外飾樺皮胎一而角兩接接處用鹿角
一塊固以筋膠加煖木皮於外曰弓靶兩弰以
桑木爲之各長六寸三分瓖以牛角刻鍥其末
以受弦彄弰與胎鬭筍相接處光削一面以鹿
角爲方釘於角端曰墊弦弓弦有二一曰纏弦
用蠶絲二十餘莖爲骨外用絲線橫纏以束之
纏線分三節隔七寸許空一二分不纏則不張
弓時可摺疊收之一曰皮弦剪鹿皮爲之用於
戰陣弓力強弱視胎面厚薄筋膠之輕重爲斷
一力至三力用筋八兩膠五兩四力至六力用
筋十四兩膠七兩七力至九力用筋十八兩膠
九兩十力至十二力用筋斤十兩膠十兩十三
力至十五力用筋二斤膠十二兩十六力至十
八力用筋二斤六兩膠十四兩箭笴以楊木柳
木樺木爲質取圓直之杆削成之别用數寸之
木刻槽一道曰箭端箭笴必取範於端以均停
其首尾刻銜口以駕弦曰括其端受鏃凡鏃冶
鐵爲之曰鈚箭曰梅針皆戰箭施於教閱者曰
骲箭以寸木空中錐眼爲竅矢發則受風而鳴
又謂之響箭鐵鏃上加骨角小哨者曰鳴鏑黏
羽翎於箭括曰箭羽順治二年題準每年秋
季於昌平密雲二處採弓胎弓稍萬副需用樺
皮於寧古塔採取令司弓一人率每旗弓匠長
各一名弓匠各二名前往驗採又定兵部設
箭匠十名以造官箭八旗每佐領下設弓匠一
名製造官弓康熙六年題準官弓交八旗司
弓製造採伐弓胎於八旗内選司弓一人每旗
弓匠長一人弓匠十名各乘官馬領四十日行
糧每年伐弓胎弓稍五千二百副武備院選二
千副每旗給四百副以備製造官弓之用令鄰
近驛站支車運送至京其採取弓胎如不敷用
具奏增採寧古塔將軍隔一年選委官兵採取
樺皮七萬二千二百張以備用又題準製造
官弓繫軍前應用者由部選取委官解送各省
支取者由各該處委官同該旗司弓等選給至
直省督撫提鎮駐防將軍都統副都統及武狀
元等應賞給官弓均由部行文八旗領取給發
十九年題準造箭務要箭心堅長手鑽安釘
如草率造作將匠役治罪又議準匠役製造
弓箭擅改式樣售賣者鞭五十所造之物入官
雍正五年議準靑鶴翎一等每箭五枝價銀
一兩八錢二等一兩六錢三等一兩四錢蟬鵝
翎一等每箭五枝價一兩七錢二等一兩五錢
三等一兩三錢鸕鶿翎一等每箭五枝價一兩
四錢二等一兩三錢三等一兩鸛翎一等每箭
五枝價一兩二等八錢鴇翎一等價七錢二等
六錢芝麻鵰戰箭每百枝價八兩鴈翎每百枝
價五兩定價之後舖戸有任意高擡時價者照
把持行市律治罪
一旗纛之制原定八旗旗纛各以本旗之色爲
辨滿洲都統纛方幅惟鑲黃鑲白鑲紅鑲藍左
幅稍銳各長五尺七寸廣五尺繪龍竿長丈有
二尺鐵頂朱髦惟正紅旗用黑髦蒙古漢軍都
統纛同佐領纛方幅長四尺二寸廣五尺不繪
綵竿長丈有二尺髦頭色黑領催小旗長一尺
五寸廣一尺八寸竿長五尺八旗同式而於鐵
頂各異其製以示别護軍營纛各如本旗之色
裁方幅爲三角邊作火熖形直長五尺五寸斜
長七尺三寸繪龍竿長丈有二尺鐵頂朱髦正
紅旗用黑髦護軍校小旗三角直長尺二寸斜
長二尺三寸竿長五尺五寸八旗同式而鐵頂
各異其製以示别前鋒營旗方幅長二尺三寸
廣尺有八寸繪飛虎竿長六尺頂插豹尾髦頭
色赤火器營旗纛護軍驍騎各如其本營之式
均加白號帶以别之直省標營大纛裁方幅爲
三角直長五尺八寸斜長一丈邊作火熖形(或繪)
(雲蟒或繪飛熊隨地異製無定式)鐵頂朱髦什長旗三角直長
二尺三寸有竒斜長三尺八寸邊作火熖形鐵
頂朱髦此外有先鋒旗督陣旗門旗令旗禀事
旗均隨營異製大帥旗以黃布爲之方幅廣丈
有八寸長丈有四尺兩面大書帥字號帶一長
丈有五尺廣一尺竿長丈有六尺刻木葫蘆爲
頂乾隆十七年奏準旗纛繫兵丁所瞻視舊
制各省將軍都統副都統補授時卽照其人本
旗旗色由工部造給旗纛如有改授卽爲更換
不惟繁冗且於瞻視亦無準則嗣後將各省將
軍都統副都統分定鑲黃正黃正白三旗旗色
盛京西安江寧綏遠城將軍天津都統熱河副都
統皆用鑲黃旗色吉林寧夏靑州杭州福州將
軍歸化城右翼都統山海關副都統皆用正黃
旗色黑龍江涼州廣州荆州將軍歸化城左翼
都統成都副都統皆用正白旗色各將軍都統
兼轄之副都統各視將軍都統旗色又定伊
犁將軍察哈爾都統均用鑲黃旗察哈爾副都
統右翼用正黃旗左翼用正白旗
一給發軍器順治五年題準馬兵每名各給甲
一胄一櫜鞬一弓一箭四十腰刀一步兵每名
各給甲一胄一腰刀一其步兵弓箭兵給弓一
箭三十長槍兵給長槍一鳥槍兵給鳥槍一直
省兵丁器械照此例給發康熙六年題準八
旗世爵曁文武官各備甲一胄一弓二櫜鞬一
腰刀一其箭數視品秩之大小以定等差公五
百五十侯五百伯四百五十子四百男三百五
十輕車都尉二百五十騎都尉二百雲騎尉百
五十武官一品至五品視子男以下六品以下
官均一百文職一二品與子男同三品京堂視
武職二品官例四品京堂科道郎中視三品官
例員外郎視四品官例營兵護軍前鋒領催各
七十驍騎各五十世爵官大於爵者照官職箭
數爵大於官者照世爵箭數直省督撫提鎮及
武職副參以下各官應備弓矢甲胄各按品級
定數與八旗武職同三十年設八旗火器營
每佐領下設鳥槍護軍三人鳥槍驍騎四人鳥
槍前鋒一人各給鳥槍一杆滿洲八旗每旗各
設子母礮五位其餘大小銅鐵礮位均分貯於
漢軍八旗礮局内(鑄造槍礮見工部)又定八旗護軍
營驍騎營每佐領下護軍二人合給長槍一杆
驍騎二人合給長槍一杆八旗護軍營每旗各
設海螺三十有六前鋒營左右翼各設海螺八
火器營八旗每旗設隨礮海螺各五八旗鳥槍
護軍鳥槍驍騎海螺每旗各十有四驍騎營每
佐領下各設海螺一每參領下各設海螺二漢
軍鳥槍營每旗設鼓一金五礮營每旗設鼓一
金五藤牌營每旗設海螺各五每旗設藤牌兵
百名每名各給藤牌一㓲刀一每旗設挑刀兵
五十名各給挑刀一漢軍八旗每佐領下各設
鹿角一架連耞棍四副每鹿角一架設棉甲兵
四名每名給連耞棍各一副又定八旗
京城各門直省標營存貯火藥防範宜嚴令該管
大員簡選所屬賢員率兵守護五十五年題
準城上直班官夤夜私移城上備用火藥者革
職其同班官不行攔阻者罰俸一年五十六
年覆準福建省舊有城寨之處準設立礮臺
又覆準廣東沿海設立礮臺於每年正月九月
委就近文職會同該營官弁每礮演放十餘次
具報總督察覈雍正二年題準城上貯火藥
屋步軍統領隨時巡視有閒人左近行走者看
守官罰俸九月兵鞭四十致有疎虞者看守官
革職兵鞭一百革退又定兵丁將所領火藥
私賣者革退交刑部治罪失察之該管官罰俸
一年該管大員罰俸六月又定各營收貯大
礮鳥槍隨時演放毋致鏥蝕三年奏準官貯
火藥擅行棄毁者官革職兵鞭一百至三百斤
以上者無論官兵皆革退交刑部治罪若遺失
及誤毁無多者官罰俸一年兵鞭五十至三百
斤以上者官降一級兵鞭八十其闕少火藥悉
著追賠五年
諭各處營伍所習武藝所用器械操演隊伍向來原無
一定之例是以武弁到任往往以己所好尚及素所
熟習者操演所屬兵丁閒或學習未久而接任官又
别有意見將從前所習者更改調換是兵丁之技藝
每視該上司之去畱以爲轉移非訓練專精之道也
凡事久則熟熟則生巧宜令各省將軍督撫提鎮因
地制宜酌定規制永遠遵奉除騎射最爲緊要天下
通行學習外其餘各種演習悉著該上司會同通省
官弁細心斟酌應如何操練用何軍器詳悉定議奏
聞令各營永遠遵行接任官不得擅自更改倘將來
有應行變通之處著具題請旨如此兵丁各精其業
且使一省之中彼此畫一將來或有調遣會集之處
正可相資爲用於訓練營伍大有裨益欽此又奏
準舊例各省每兵千名設立威遠礮四位子母
礮六位今除
盛京吉林黑龍江三處子母礮百位照舊設立外
其餘直省子母礮盡行解部别製衝擊便利之
礮總以兵千名設立礮十位之數爲準再沿海
沿邊及水師戰船並直省守護城池緊要隘口
之礮仍舊存畱至小口戍兵無多礮應徹回存
貯督撫提鎮駐劄地方庫内遇有需用臨時酌
發又議準官兵所用軍器内鳥槍一項能衝
銳折堅最爲便利如腹内省分地勢平坦利用
弓矢至沿邊沿海省分山深林密利用鳥槍應
將腹内省分每兵千名設鳥槍三百杆沿邊沿
海省分每兵千名設鳥槍四百杆該管官弁務
須操演純熟該提鎮不時考驗如並不精練將
該營官弁題參又議準山東省各鎮協營應
用軍器如大礮鳥槍弓箭長槍藤牌大刀均繫
各營通設之械每兵百名分作十分鳥槍五分
弓箭三分藤牌一分長槍一分此外别設礮手
專演發礮均令依法操演不得擅爲更換又
議準河南省滿漢各營軍器駐防八旗兵設有
馬步弓箭兵鳥槍兵子母礮兵長槍兵督標左
右兩營設有馬步弓箭手鳥槍手藤牌手礮手
大刀手河北鎮標九營各設有馬步弓箭手鳥
槍手礮手護礮片刀手南陽鎮七營各設有馬
步弓箭手鳥槍手礮手護礮片刀手藤牌手各
營軍器雖有無不同而緊要通行者已無不備
仍令永遠演習不得更換六年議準直隸省
各營器械弓箭礮位鳥槍及三眼槍大刀長槍
藤牌之屬均隨時演習但地勢之險夷不同軍
器之利用各别除騎射鳥槍礮位永遠畫一演
習至藤牌於宣化鎮平陽之地最利應以該鎮
向設之三眼槍大刀長槍改換藤牌紫荆關鳥
槍甚少應以該鎮向設之大刀改換鳥槍其餘
仍按舊設軍器勤加訓練又議準晉省多崇
岡峻嶺地屬沿邊每兵百名分作十分以四分
演習鳥槍六分演習弓箭别設礮手專演大礮
惟殺虎協舊有藤牌手三百名仍令演習其餘
㓲刀長槍之屬悉令改爲鳥槍弓箭永遠畫一
演習以期熟練又議準江南江西水師各營
所用軍器槍礮弓箭之外如大刀藤牌鉤鐮槍
過船槍鉞斧標鐵彈之屬均爲水師營利用之
器毋庸議改其陸路各營有設三眼銃長槍而
無藤牌者按三眼銃不能致遠長槍遇險狹之
地不能旋轉任意應將三眼銃改爲鳥槍長槍
改爲藤牌俾器械畫一永遠遵奉操演又議
準福建省陸路各營每兵千名分爲二十隊馬
上弓箭手四隊步下弓箭手二隊鳥槍十隊礮
手一隊藤牌一隊大刀一隊長槍一隊各營兵
數多寡不齊照此遞爲增減水師戰船大趕繒
船設兵八十名設排槍四十二杆中趕繒船設
兵六十名設排槍三十杆小趕繒船設兵五十
名設排槍二十五杆大艍船設兵三十五名設
排槍十六杆中艍船設兵三十名設排槍十四
杆小艍船設兵二十名設排槍十杆仍各備火
藥彈子火礶火箭之屬以資利用又議準浙
江省各營每兵千名分爲二十隊礮位一隊長
槍五十爲一隊鳥槍四百爲八隊弓箭三百副
爲六隊藤牌一百爲二隊片刀一百爲二隊永
遠遵奉操演七年議準陜西四川二省各營
兵丁除礮位鳥槍弓箭通行演習外其馬兵弓
箭手兼習槍棒守兵兼習㓲刀藤牌令提標守
兵二百名專習又議準廣東省各協營每兵
百名設弓箭手二十名各佩腰刀兼習雙刀長
槍鳥槍手五十名各佩腰刀藤牌手十名執牌
刀挑刀手十名礮手十名永遠畫一演習又
議準滇黔粤三省各營每兵千名内以百名操
演大礮兼習牌刀以六百名習鳥槍以二百名
習弓箭以百名習藤牌其不足千名營分亦照
此數遞減分派十年議準閩省水路則海面
遼闊陸路則山深箐密鳥槍一項最爲利用於
定例每兵千名設鳥槍四百之外再增鳥槍百
杆十二年議凖火藥關繫緊要必須豫備方
爲有益督撫提鎮將所轄各營酌量每年應用
之數動公費製造潮濕地方豫備三年高燥地
方豫備五年加謹收貯每年所用火藥卽於收
貯數内動支仍照動支數目製造貯庫出陳易
新按年造册報部該管官如遇升遷事故離任
照倉庫錢糧例交代若虧闕及不堪應用者責
令專管官賠補仍罰俸一年該管上司罰俸六
月乾隆元年議凖民閒不許製鳥槍其鄉村
險僻之處防虎防盜鳥槍在所必需各該省督
撫確察各州縣内有實在應用地方照兵丁鳥
槍式樣製造書鏨姓名具呈地方官編號注册
備案如非應用地方有私藏或私造售賣者將
私藏私造之人責四十板鳥槍入官失察之該
管官罰俸一年若兵丁有藉稽察鳥槍擾害民
閒者革糧該管官罰俸一年五年議準滇黔
二省地多山箐陰雨不常弓箭一遇潮濕之時
險仄之地不能應手施展唯弩弓以木爲質其
力最勁爲行軍之利器令弓箭手各兼習弩弓
以資利用十一年議準兵丁操演所需鉛彈
火藥火繩應動用工費但各營動用議有定數
若操演之時或因兵施放生疎欲令多放數次
則此項鉛藥火繩須兵自備因而該管官恐兵
無力不免草率了事終於不能純熟嗣後槩動
公費製給以便多爲演習十五年議準湖廣
武昌鎮前後水師二營地界川江水操弓箭技
有難施惟鳥槍極爲便利照沿邊沿海省分每
兵千名設鳥槍四百
一簡覈軍器順治五年題準每年秋季奏請點
驗八旗護軍營驍騎營器械春季奏請點驗前
鋒營步軍營器械令該管官互相稽察又定
點驗軍器若盔甲弓箭等項全無者繫官革職
兵鞭一百革退軍器虧闕及箭上無字並書他
人姓名者官罰俸一年兵鞭五十軍器朽壞者
官罰俸兩月兵鞭二十如所屬官兵有盔甲弓
箭等項全無及軍器闕少或朽壞者一名至五
名該管都統等罰俸三月參領等罰俸六月六
名至十名都統等罰俸六月參領等罰俸九月
十名以上者都統等罰俸九月參領等罰俸一
年二十名以上者都統等罰俸一年參領等降
一級畱任三十名以上者都統等罰俸二年參
領等降一級罰俸一年至佐領驍騎校等所管
兵數無多有軍器闕額朽壞一名至三名者罰
俸六月四名至六名罰俸一年七名至十名降
一級畱任内府及王公府屬佐領管領下有十
名以上者降一級罰俸一年二十名以上降二
級畱任雍正元年奏準游牧八旗察哈爾官
兵軍器由部越一歲開列滿洲蒙古都統統領
副都統職名奏請恭候
欽點一人前往稽閱十年議準直省各營軍裝器
械屬督撫所轄者督撫委官盤察提督所轄者
提督委官盤察皆取本營並無闕少及委官並
無捏飾印甘各結存案各於年終保題一次至
於各鎮有屬督提統轄者由該鎮委官盤察取
印甘各結並加具保結送督提察覈於年終保
題若無督提統轄各該鎮委官盤察取結亦於
年終保題其保題之時各將所屬軍裝器械數
目分晰標營造册並保結送部察覈如保題之
後仍有闕少將從前盤察之官罰俸六月督撫
提鎮罰俸三月倘委官明知闕少扶同捏結報
稱並無闕少者降三級調用又議準各營軍
裝器械以都守爲專管官副參游爲兼轄官若
無故闕少經督撫提鎮題參將專管官罰俸一
年兼管官罰俸六月照數分賠繫兼管官察出
揭報者免議止令專管官獨賠皆限六月賠完
如逾限不完將專管官住俸兼管官停升竢賠
完之日開復若繫兵丁闕少經該管官察出揭
報追補足額者免議至於新舊各官將軍裝器
械限一月交代如無闕少新官造册出結詳報
督撫提鎮年終報部若交代之時舊官推卸不
交新官勒索不受皆照交代遲延例分别議處
至病故官弁闕少軍裝器械者繫兼管官病故
著落專管官獨賠專管官病故著落兼管官獨
賠倘專管兼管官一時病故著落從前未經察
出之專兼各官分賠其闕少各數果繫年久朽
壞出師闕損及因公動用者準動公費製備免
其議處分賠倘有藉端科累兵弁製備者照因
公科斂例議處又議準督撫提鎮將營中盔
甲弓箭鳥槍藤牌刀槍旗幟鍋帳鉛藥鍬棍等
項按照題定額數製備一有損闕該管官卽詳
報隨時修整準其動用公費務期齊全足用如
有盈餘擇其堪用者存營以備增補其朽敝者
酌量銷毁以免竊賣之弊十一年議準營中
一應軍器遇有闕損不按時修整及修整而收
貯不謹以致朽爛或將豫備鐵木等項堆貯潮
濕地方以致鏥蝕者將該管官罰俸六月仍令
照數賠補又議準失火燒燬官兵房屋盔甲
器械等物者該管官罰俸六月若因公他出者
免議又議準大礮攻守兼資必平時豫備齊
全臨時方能得用督撫提鎮嚴飭該管官將見
有大礮建置礮車加謹蓋藏以避風雨潮濕每
年十月閒演放一次以防鏥蝕一有損壞詳明
動項製造如本營未備而别營有餘者通融撥
取若有蓋藏不謹及遇有損壞並不修整者將
該管官照燒燬軍器例議處又議準營汛兵
丁所帶腰刀該管官不時察驗遇有損壞卽時
修整如損壞不堪使用及有白鐵無鋼者將兵
責革該管官罰俸一年乾隆元年議準修補
一應軍裝器械該管官估定價直呈報該提鎮
察無浮冒準其動用公費銀修補完日委官察
驗出結申送提鎮該提鎮陸續移會布政使司
幷詳督撫存案該營於年終將一營共計工費
若干各項開銷若干見存若干逐一分晰造册
送布政使司覈對倘有浮冒及與提鎮原文舛
錯者駮令覈減更正仍詳督撫覈參將造册官
罰俸一年至於差遣官兵盤費於公費内動支
者取具各官領狀亦照此辦理四年題準各
省將軍都統副都統於到任時將所屬同城親
標旗營一應軍裝器械限兩月委官盤驗其外
屬各營軍裝器械限三月委官盤驗各保題一
次仍取具該管官並無虧少印結及委官並無
捏飾印結存案於年終保題仍將所屬各營軍
器數目造册送部察覈倘委盤保題之後仍有
闕額别經發覺者將盤驗之官罰俸六月將軍
等罰俸三月委官扶同捏結者降三級調用
十四年議準營兵號衣之外别有應差衣帽向
繫坐扣餉銀官辦尺寸有定各兵身材不齊長
短不能合式且雇覓縫人費用較多其中不肖
官弁隊長不免扣尅染指嗣後不必官辦令兵
自行製備免其坐扣餉銀該上司不時察驗務
使潔淨整齊不至闕乏以肅軍容十六年覆
準鳥槍爲緊要軍器倘有年久不堪適用者令
該管官驗看確實準其重造其舊槍鎔化之鐵
加謹收貯以備增造各項軍裝之用十八年
諭八旗軍器例應每年特簡王公大臣點驗但歲一
點驗殊覺繁擾嗣後著三年一次點驗旣寬點驗
之限臨時務宜實心察覈不得草率了事若朕親
閱時軍器仍有虧闕損壞者必將點驗之王公大
臣治罪至點驗之年將八旗前鋒營護軍營驍騎
營内府護軍官兵軍器仍照例點驗外其内府佐
領下驍騎及王公府屬兵丁軍器皆停其點驗欽
此
兵籍
一八旗拔補兵闕順治初年定每佐領下親軍
闕由護軍驍騎閒散壯丁内拔補前鋒闕由護
軍驍騎閒散壯丁内拔補鳥槍護軍闕由護軍
驍騎内拔補護軍闕由驍騎閒散壯丁内拔補
驍騎闕由步軍閒散壯丁及開戸戸下人内拔
補步軍闕由閒散壯丁及開戸戸下壯丁内拔
補每佐領下領催由驍騎步軍内拔補該旗將
拔補之數按季報部察覈倘有懸闕不補冒領
錢糧或違例拔補者察實劾奏康熙七年題
準
盛京寧古塔西安江寧杭州等處駐防驍騎病故
有子嗣者準其頂補若無子嗣該將軍副都統
將其戸下壯丁頂補驍騎如有應承受家產之
主在京情願取回其戸下壯丁者該都統印文
咨部確察果實準其徹回卽於彼處壯丁内酌
補若原繫戸下充兵令往駐防者本身病故應
撥正身壯丁往補二十五年題準西安等省
駐防驍騎病故其已充伍之子弟内有願扶柩
來京者亦準來京願在外者仍畱充兵如有闕
額該將軍等於滿洲蒙古舊壯丁内選擇補用
果無堪擇人丁移咨到部撥人往補如不令舊
壯丁充驍騎止以新丁充數者該將軍及該管
官皆照例議處二十六年覆準每佐領下將
不應入伍之人錯誤拔補者該管佐領驍騎校
罰俸三月參領罰俸一月領催鞭五十如繫徇
情拔補者將徇情之參領佐領驍騎校降三級
調用領催鞭八十如佐領驍騎校領催徇情而
參領不知或驍騎校領催徇情而佐領不知止
於失察者仍照錯誤拔補例處分其入伍之人
革退又議準八旗驍騎年未衰老尚堪效力
輒稱年老規避令家人頂替者鞭一百革退容
隱之該管佐領驍騎校皆罰俸六月參領副參
領罰俸三月都統副都統罰俸一月其職官子
弟能入學肄業與考者免其入伍外若有指稱
讀書游蕩失業該管官容隱不令入伍者皆照
容隱例處分五十二年題準雇倩漢人壯丁
稱爲滿洲令其充伍該佐領驍騎校皆罰俸三
月領催鞭五十其驍騎所領餉銀餉米交與該
旗著落本主照數追取入官其雇倩之人仍令
爲民雍正元年議準八旗選補驍騎於滿洲
壯丁内視其能騎射者選補如不敷選補於開
戸滿洲戸下滿洲家下舊人内選補其得與充
補之人務選善於國語騎射者方準入伍如滿
洲閒散人不能國語者給限三年學習三年後
不能習熟者不準選取二年奉
旨八旗各增設教養兵六百人其如何選補之處該旗
定議具奏遵
旨議準滿洲旗佐領下人數多寡不甚相懸所選四百
六十名應令各旗不論佐領在參領内選取蒙
古漢軍旗下佐領數目多寡不同論旗選取恐
有不均應不論旗分合計八旗總數按其佐領
多寡均勻選取其選取時必擇實繫貧乏及嫺
於騎射可以學習之正身餘丁至於參領佐領
所屬閒散滿洲多寡不一亦務令均勻從公選
取如有徇情違例選取者照例議處至教養兵
有能勤於學習嫻於騎射者遇護軍驍騎闕亦
準拔補又八旗都統等議奏選取驍騎該佐
領與驍騎校等先將正身人等擇其應得者告
知參領參領等復加詳閱擇其尤者送都統副
都統驗其人材公同選取如本佐領下正身人
内有應補驍騎之人而佐領驍騎校不舉惟將
佐領之兄弟族中家下人等選取者卽行革退
給與佐領内貧苦單丁倘佐領族中果有寡婦
孤子貧苦之人應畱者仍行畱給又選取驍騎
令於正身人内選取若有未便之處仍於佐領
下開戸滿洲戸下滿洲内擇其善騎射者選取
再每佐領下領催繫佐領驍騎校以下辦事之
人應將見在家下人之充領催者悉行革退其
開戸者照常畱役嗣後如有領催闕皆於正身
驍騎閒散滿洲内選取或其中無可取之人於
本佐領下護軍内調取有違例選取者發覺之
日將佐領驍騎校與本參領該都統等一幷議
處奉
旨據爾等所奏内有正身將正身選取驍騎如正身滿
洲少時將戸下滿洲選取等語倘正身滿洲最多之
佐領其孤寡之人不得錢糧何以爲生有似此者爾
等將該佐領下人悉行傳集遍行曉諭其如何給與
孤寡錢糧不令匱乏之處再行議奏欽此遵
旨議準寡婦之子年幼不可充驍騎者止令其爲教養
兵若以額内驍騎爲寡婦養贍誠恐不肖之徒
藉養贍寡婦之名將驍騎恣意與家下人充補
未免冒濫至家下人等充驍騎者多正身滿洲
充驍騎者少如遇委署護軍及選取護軍之時
恐其不能接續嗣後驍騎仍應於正身及開戸
人内擇其善騎射者選補或該旗内果有孤貧
寡婦無錢糧養贍者將其佐領下人傳集曉諭
令其家人充驍騎外餘仍照前議行又議準
革退旗員内有家計艱窘情願充護軍驍騎者
驗看騎射準其選補又
諭凡年老護軍除應升護軍校驍騎校外其年已老邁
不在應升之列者若竟革退殊覺可憫著統領會同
都統等將伊等轉補驍騎營行走其護軍闕卽令人
材少壯之驍騎轉補如此則護軍亦得整齊矣欽此
又覆準領催闕於該佐領下正身驍騎閒散
内選補若佐領下人無可選者會同護軍統領
於本佐領下識字護軍内調補有不遵定例選
補者該參佐領驍騎校曁都統等一幷照例議
處八年覆準八旗候補候選微員選期尚遠
情願充驍騎者聽遇應選時仍許按班補用
又覆準自發遣處寬免放回及自行贖回人等
之子並籍没家產人等之子有願充護軍驍騎
者驗看騎射準其選補十一年議準前鋒闕
由前鋒統領會同護軍統領於護軍驍騎教養
兵執事人閒散壯丁内選補其親軍内有未滿
十年者亦準選補前鋒護軍闕由護軍統領會
同都統等於該佐領下驍騎教養兵步軍執事
人門散壯丁内選補若該佐領下無可補之人
於該參領下通融選補至席伯人等有材技出
衆者亦準選補護軍十三年議準各旗步軍
及鐵匠闕於開戸人及家下人内選補若繫孤
寡並無家人者準借親戚家人無論白契印契
均準選補其鐵匠著役後不準别充差役該管
處秉公甄别分作三等一等給餉四兩二等給
餉三兩三等給餉二兩不入等者給銀一兩應
領之米照銀數給發(詳見武備院)又覆準革退兵
丁内除犯十惡及因軍機獲罪殺傷人命帶軍
器脫逃外有情願充補護軍驍騎者驗看騎射
亦準選補如果改過行走勤愼者有應升之處
準其列名又奏準選補驍騎該佐領等不將
應補之人呈送都統等驗看私行頂替者降二
級調用其頂替之人革退乾隆元年覆準八
旗教養兵除閒散餘丁照常選補外如旗下有
年幼並無產業及無驍騎等錢糧養贍者年過
十歲該參領佐領據實具保該都統等覈實卽
行選補二年覆準教養兵年至二十五歲不
能騎射者佐領具文聲明鈐以圖記送步軍統
領衙門選補步軍三年覆準八旗生齒日繁
而驍騎限有定額應將正身選補不應用開戸
之人其見在開戸人内已經選補者毋庸革退
再步軍匠役等闕例應選取家下人若開戸人
内有情願應選者亦準選取又奉
旨陣亡開戸分戸領催驍騎之子孫著爲正身與軍
營徹回别載册籍之人一例選取驍騎又議準
八旗教養兵闕於該參領所屬正身餘丁並奉
旨作爲正身别載册籍及自首别載册籍人等内年
十歲以上者選補如有不敷將九歲以下之餘
丁亦準選補至鰥寡孤獨貧困無依者不論年
歲均準選補其革退官兵覈其所犯原繫輕罪
及年老無子或自幼殘廢未經當差者皆準給
教養兵錢糧以資養贍又議準在京驍騎闕
不準將駐防壯丁徹回頂補四年議準駐防
驍騎闕先將正身壯丁選取其正身中有年力
稍幼而三年後可以造就者亦準選取如再不
敷準其於開戸分戸人内年力精壯技藝可觀
者選取充補六年奏準八旗所出驍騎闕在
每月初十日以前者於本月錢糧册籍未過部
之前選補將新補驍騎應得錢糧一幷造入册
内送部其在初十以後者於下月初十日以前
選補如將初十日以前所出之闕遲延不報及
呈報後該管官不卽選補或已補不造入册内
送部者將呈報遲延造册遲誤不卽選補之該
管官照例議處又議準八旗滿洲蒙古旗驍
騎闕先於正身内選補如不得其人再於本佐
領下閒散壯丁及開戸家人内擇其善騎射者
選補漢軍旗驍騎闕不準選取開戸家人二
十一年議準八旗選拔護軍及護軍調補驍騎
仍照舊例令都統與護軍統領一同選拔如護
軍内曾歴行間及行走年久年老尚健者仍令
調補驍騎外若年齒旣壯而騎射平常者著該
護軍統領嚴行教誨若教而不改卽行革退護
軍駮回該旗都統等復加驗看調補步軍以爲
衆戒補步軍後果能奮勉勤習騎射嫻熟國語
竢過三年後再行拔補驍騎
一直省考拔營兵順治初年定步守兵選身材
強壯技藝可觀者考拔馬兵於步守兵内考拔
又定兵餉應照例覈實給發若官弁扣剋或
虛冒兵餉者皆革職提問不揭報之該管官照
不揭報劣員例分别議處若督撫提鎮於糾參
疏内不將不揭報各官幷參者罰俸一年康
熙四年題準考拔營兵必須秉公選擇若將使
令之人溷充者降二級調用未經察出之兼轄
官罰俸一年統轄官罰俸六月督撫提鎮罰俸
三月又題準營兵拔補入伍卽爲本營經制
額數若營官升任别省將經制營兵帶往十名
以下者罰俸一年十名以上者降一級畱任
三十八年
諭直省營制額兵虛伍冒餉者甚多甚干法紀嗣後須
加省改如有濫行冒支扣尅者事發從重治罪欽此
又議準各營官弁給發兵餉之時在省令布
政使司糧道在府州縣令各正印官將兵餉會
同該官弁如數封固按名散給如有扣尅等弊
照例議處又題準提鎮兵餉令同城道員監
放五十一年覆準兵丁頂名食糧者準其報
明改正其經制兵丁遇有事故卽開除注册一
有召募將所募新兵年貌籍貫按季造册出具
並無頂冒印結送部其應扣截曠糧餉照例造
入截曠項下倘該管官並不詳察將頂名替冐
之兵溷行造報者照虛冒兵餉例議處五十
二年議準臺灣營兵以三年爲滿由内地各營
選年力精壯有身家者撥往換班各該營造具
年貌籍貫並注明疤痣箕斗清册三本一存原
營一交廈門點兵官覈驗一交臺灣驗明收伍
換回之日仍照册稽察發回各原營其在臺灣
逃亡裁革兵闕不得在彼募補於臺灣呈報到
日各原營卽照數選兵撥往廈門無論水陸計
有十名以上卽委千把百隊等一名搭船管押
前往歸伍如換班時有私相頂替及換名不換
人者將管押官革職内地該管官與臺灣該管
官各降二級調用總兵官不稽察者降一級畱
任提督罰俸一年總督交與吏部察議如察出
揭報題參者免議五十三年議準各省官兵
俸餉領結歲終彙齊於奏銷前一月齎送察覈
不必按季齎送五十五年議準兵餉旣於奏
銷案内造册分送部科其文武官監放印結停
其造送五十七年議準營中若有假冒兵挾
制官司擾累地方該管官不能察究者革職兼
轄官降四級調用不題參之督撫提鎮降二級
調用如實無假冒營兵督撫提鎮取具該管及
兼轄官印結於歲終具本保題雍正二年覆
準營兵悉屬經制原備巡防戰守除公務差遣
之外該管官有以私事驅使者督撫提鎮題參
議處五年奉
旨臺灣換班兵丁著該管官選勤愼可用之人撥往倘
兵丁到彼有生事不法者或有發覺或被駐臺官參
出將選撥之該管官一幷議處十年議準營兵有
闕該管官秉公考拔報明上司察覈如有勒取
財物者革職計贓治罪兼轄並統轄官知情不
揭報者皆降三級調用失察者兼轄官降一級
畱任統轄官罰俸一年督撫提鎮不參究者罰
俸六月雖不勒取財物或濫用私人或聽受囑
託將該管官降三級調用若將操練嫺熟並無
過犯之營兵任意革退補用匪人以致營伍曠
廢者降二級調用如因勒取財物不遂者革職
兼轄官不揭報者降一級調用又議準各省
營中公費勢在必需向來每多攤扣兵丁糧餉
甚爲苦累嗣後於額兵内每百名扣出二名以
作營中公費乾隆六年議準經制營兵原爲
分防巡守豈可藉端冒占今各標協營於省會
及提鎮駐劄地方各設提塘每名給糧一二三
分不等又各營設有書識每名給糧一二三分
不等均屬冒濫嗣後提塘不許私設若有應需
辦理之事該標協營自給工食雇募不許濫給
名糧至各營書識除本身糧一分外不許多給
準於公費内量給工食照例年終造册報銷
又奏準臺灣換班兵丁由内地各營選撥如到
臺生事不法將原選撥官降一級調用八年
諭各省兵丁全以册籍爲憑必姓名年貌人册相符
始足以杜鑽營侵冒之弊從前頂名食糧之人屢
經飭令首報更正定有處分不許復行徇隱近聞
各營尚有頂冒之習皆緣舊册相沿稽察不力以
致弊竇漸開於營制甚有關繫今特再降諭旨此
次仍許其據實首報更正造册報部以嚴考覈並
令各將軍督撫提鎮出結報部嗣後仍畱心稽察
倘再有頂名冒功等弊或經參奏或經訪聞定將
各官弁照例嚴加議處該將軍督撫提鎮等亦咎
有攸歸欽此又奏準各省標協營有公費名糧
例以每兵百名抽出二名作營中公用乃報部
册内仍開造虛名名實不符嗣後總以公費名
糧若干於册内聲明無得以虛名造報十年
諭國家養兵將責以披堅執銳陷陣摧鋒之用故當
召募之始必擇其身材強壯技藝可觀者方準入
伍朕聞外省兵丁有闕惟馬糧繫督撫提鎮親行
拔補至步糧則由營弁驗補因而徇情市惠往往
將猥弱不堪之人濫行收錄虛縻糧餉者有之又
向例兵丁有闕先盡餘丁頂補餘丁不足始募民
人充伍餘丁一項原繫將營中淸出火糧收養兵
丁子弟每名月給餉銀五錢旣可貼補兵丁之不
足且以造就人材立法本非不善乃兵丁因餉銀
有限凡子弟之壯大者皆令别業資生而以幼小
羸弱之丁充補其數徒然占食半餉難以造就成
材國家何能收養兵之實用直省督撫提鎮等宜
思設兵者經國要略簡募者教鍊先資旣往者姑
不追究嗣後遇兵丁有闕無論馬步戰守及餘丁
務須親自驗收不可憚勞委之營弁倘一時事冗
不能親閱亦必令親信大員代看庶有一兵卽得
一兵之用於詰戎之道方有裨補其不實力奉行
或經科道糾參必重處不貸欽此又奉
旨直省設立營汛遠近不一若槩送督撫提鎮衙門
考試則相距遙遠之兵丁往返跋涉不免苦累是
以從前所降諭旨内原有督撫一時事冗不能親
閱準其委令親信大員代看況委官代看之後督
撫提鎮於巡視之時原可復加考覈亦不致滋生
弊端恐各省督撫提鎮或有拘泥前旨不能酌量
辦理者亦未可定著通行傳諭知之十二年議
準營兵應行連環保結之法令五人連具一結
互保若無人互保該管官畱心察驗果弓馬人
材均屬可觀明白訓誨畱營以觀後效平常者
革退毋令匪類充伍又議準給發兵餉向繫
飭發流單填注應領之數至各兵名下有借給
接濟應扣之項不入流單之内其中若有剋減
各兵無由知悉嗣後於給發兵餉之前三日將
應領若干應扣若干出示曉諭仍於給發之日
覈對流單數目按名給發以杜該管官弁侵扣
之弊十六年奏準兵丁給以糧餉資其養贍
又於額兵百名之内酌扣二分以充公用但營
中費用甚繁倘或不敷又須按名坐扣兵丁未
免拮据應按各省情形酌量增加俾公用不乏
兵丁得全支糧餉均沾實惠直隸總督提督二
標公用足敷無庸增扣其餘各鎮標準於原扣
二分之外增扣一分山東準於二分之外增扣
二分山西撫標公用足敷無庸增扣其餘各鎮
標原扣不及二分準其加扣以足二分河南地
廣兵單不能再扣公用不敷之處别行籌辦江
南江西福建四川原扣三分無庸再增浙江原
扣三分續減一分準照舊仍扣三分湖北湖南
雲南貴州準於原扣二分之外增扣一分陜甘
總督提督安西提督西安巡撫各標公用足敷
無庸增扣其餘甘撫及各提鎮標準扣三分廣
東廣西向以扣存馬價作營中公用尚屬不敷
準其酌扣一二分
一直省約束營兵順治初年定營兵生事擾民
該管官失察者降一級畱任兼轄官罰俸一年
統轄官罰俸九月若以私事差遣營兵或令營
兵貿易者革職如營兵在於差遣貿易地方生
事擾民者照故縱例革職提問兼轄官不揭報
者降二級畱任統轄官罰俸一年至於官弁生
事擾民責打平人者革職致死者革職提問兼
轄官不揭報者降二級畱任統轄官罰俸一年
提鎮罰俸六月又定營兵違禁販馬該管官
不察究者罰俸一年兼轄官罰俸六月統轄官
罰俸三月康熙十年題準官弁給餉稽遲侵
扣暴虐以致營兵譁譟者革職繫提鎮親標將
該弁之該管上司及提鎮皆降二級調用至中
軍承辦錢糧繫本營兵譁譟者革職若别營兵
譁譟照該管上司例降二級調用繫提標外屬
營兵譁譟將該提督降一級畱任鎮標外屬營
兵譁譟將該鎮降一級畱任提督罰俸一年
又題準營兵譁譟該提督徇情不參及參劾不
以實者降二級調用若繫該管官唆使譁譟者
革職提問巧飾呈報者革職又題準官弁有
給餉稽遲侵扣暴虐等弊許兵丁赴督撫提鎮
衙門告理若不告理妄行挾制本官擅聚譁譟
或該管官弁已故之後以曾被苦累藉口嚇詐
譁譟者將爲首者正法十一年題準官弁苦
累營兵以致私逃者降一級調用兼轄官降一
級留任統轄官罰俸一年又題準營兵爲盜
將該管官革職兼轄官降三級調用統轄官罰
俸一年能察報者免議其營兵爲盜日月在該
管官公出之前事發於公出之後者仍照例議
處若爲盜月日在該管官公出之後事發於未
回之前者免議若該管官隱匿不報及以公出
捏飾者革職又覆準貼防兵爲盜將該處專
汛兼轄統轄官照地方官失事例議處領兵貼
防官革職貼防之兼轄官降二級留任統轄官
罰俸一年十三年題準營兵窩盜豢盜及受
贓漏信令盜脫逃者該管官降二級調用兼轄
官同城者降一級調用不同城者降一級留任
統轄官降一級留任如該管及兼轄統轄各官
徇縱不察究者照諱盜例分别議處十八年
題準營兵有繫奴僕叛主投充者該管官卽行
訊究若知情不舉降二級調用失察者罰俸一
年又奏準營兵容畱反叛家屬充伍該管官
知情不舉革職失察者降二級調用二十八
年覆準營兵侵占官地辱罵職官者該管官降
二級調用兼轄官降一級畱任四十一年覆
準就撫人丁情願爲民者聽若情願爲兵該管
官約束不嚴以致復爲盜者將該管兼轄統轄
各官照營兵爲盜例分别議處雍正六年議
準營兵有應納錢糧抗欠不完州縣官將數目
開明移會該管官照數追交州縣如不實力追
交照州縣催徵錢糧未完分數例議處九年
議準營兵犯賭該管官自行察報者免議失察
者罰俸三月若明知不究别經發覺罰俸一年
十二年議準營兵犯命案該管官卽時拏送
有司審理者降一級畱任如並不拏送致令脫
逃降一級調用兇犯交與接任官協同文職限
一年緝拏限内拏獲照文職接緝命案例議敘
不獲罰俸一年若該兵於犯事之先已經革糧
編入里甲者聽文職緝拏武職免議如别營兵
犯命案脫逃鄰汛官弁拏獲照文職拏獲鄰境
兇犯例議敘十三年議準營兵有犯竊案經
文職審確卽移交該管官綑打插箭遊營再送
文職照例發落將約束不嚴之該管官降一級
調用如案未發覺該管官能察拏送審者免議
倘囑託文職代爲開脫者革職若旣經發覺捏
稱開除名糧在先犯案在後降二級調用乾
隆四年覆準營兵誣拏良民指爲盜賊私用非
刑致死者該管官革職兼轄官不據實呈報者
降二級調用未經察出之總兵官降一級調用
提督罰俸一年如未致死該管官降四級調用
兼轄官不據實呈報者降一級調用未經察出
之總兵官罰俸一年提督罰俸六月若誣拏曾
經犯竊之人指爲見在躧緝強竊盜賊考逼教
供致死者該管官降三級調用未致死者降一
級調用六年奏準營兵煎販私鹽該管官自
行察究者免議若失察别經拏獲者革職又
議準營兵因戸婚田土之事與民訐訟者一面
回明該管官一面赴地方文職官呈告聽候審
斷該管官不許收接兵辭加看移送違者照擅
受民辭例議處十二年議準營兵私逃除將
苦累之該管及兼轄官仍照例議處外若並無
苦累無故私逃能於百日内拏獲者該管各官
皆免議如百日不獲該管官罰俸一年兼轄官
罰俸六月其在軍營私逃者以五日爲期五日
不獲卽照此例議處至於該管官規避處分將
私逃兵丁以革伍辭糧捏報者照隱匿不報例
議處
欽定大清會典則例卷一百二十二
