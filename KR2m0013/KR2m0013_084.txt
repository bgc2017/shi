欽定大清會典則例卷八十一
禮部
祠祭清吏司
大祀四
社稷壇
一春秋祭
社稷順治元年定每歲以春秋仲月上戊日祭
太社
太稷
太社以
后土句龍氏配
太稷以
后稷氏配壇中石
社主半埋土中仍設
太社
太稷
句龍
后稷氏神牌祭於
壇上每祭
壇上敷五色土中黃東青南赤西白北黑隨方築之
設樂舞於壝門内壇下兩旁壇官各二人執長
竿側立於壇東西以禦飛禽又備四神龕於壇
下如遇風雨即以神龕覆護
神牌八年定
皇帝親祭
社稷壇行飲福受胙禮康熙三年秋祭
社稷壇恭遇
太宗文皇帝忌辰改期中戊日致祭十六年春祭日
遇雨太常寺奏請行禮於拜殿奉
旨仍照常處行禮雍正六年議準
太社
太稷神牌均高二尺五寸神座尺有五寸共高四尺
籩豆案僅高尺有二寸較各壇稍低應將神座
加高一尺安奉
神牌共高五尺以符土為五數之古制其籩豆等案
應加高尺有三寸共二尺五寸以符五五之數
配位神牌各高二尺四寸神座高尺有四寸籩豆
案高尺有二寸應將神座及籩豆案均增高一
尺以符體制十二年議準
社稷壇東旁向不設案
太社神位
后土句龍氏神位司香官奉香盤拱立甚久恐有
不能竭盡恭敬之處請照依壇西旁規制增設
一案豫將香盤等物安於案上庶陳設整齊益
昭誠敬乾隆十八年奏準增撰
社稷壇祈雨報祭之樂樂章皆以豐為名二十四
年
諭朕此次親詣
社稷壇祈求雨澤禮部所開儀注内無薦玉之禮詢
其原委則繫相沿舊規並無義意可考夫玉以庇
廕嘉榖使無水旱之災載在傳記且於荅陰之義
更為相稱著飭所司敬謹用玉將事以迓
神庥祭之日朕雨冠素服出右門御常輿由右一路
行至金水橋應御輦處即步行至
壇行禮以申虔禱欽此
一直省府州縣祭
社稷壇順治元年定歲以春秋仲月上戊日致祭
雍正二年奏準直省府州縣祭
社稷壇府稱
府社之神
府稷之神在州縣則稱州縣每祭用黑色帛各一
白瓷爵各三羊一豕一鉶二簠二簋二籩四豆
四有司致齋二日屆期朝服祭於
壇乾隆二年
諭直省府州縣社稷風雲雷雨山川諸神所在有司
以時致祭所以肅祀典而迓休和禮至重也省會
之地督撫司道駐劄同城向因禮文未載遂不與
祭專屬府州縣官行禮朕思督撫司道等官均有
封疆守土之任自當虔奉明禋為民祈報凡春秋
致祭社稷風雲雷雨山川等壇督撫應率領闔屬
文武大小官敬謹行禮提鎮道官駐劄之地一例
率屬陪祭其如何分别班次委官監禮及修理壇
壝祭器之處該部詳悉定議具奏欽此遵
旨議準嗣後直省每逢祭祀之期省會之地督撫將
軍都統副都統率領司道文武等官各按品級
照例文官列東班武職列西班行禮布政使乃
地方正印官仍令主祭其府州縣地方如有提
鎮道官亦令各按品級分東西兩班行禮府州
縣繫地方正印官仍令主祭前期即令主祭官
於教職内委監禮官二人佐貳雜職内委監視
祭品官一人令其虔誠執事至直省
社稷風雲雷雨山川壇壝如有歲久應修祭器或有
未備及歲久損壊者行令督撫轉飭地方如式修造
以重祀典十六年覆準直省
壇廟祭祀省會之地以布政使主祭督撫陪祀其
有道官駐劄之府州縣地方以府州縣主祭道
官陪祀不惟分班行禮陪祀者位尊主祭者秩
卑於禮制未協且使屬官因統率大員陪祀之
故瞻顧跼蹐不克致敬盡誠達其精意嗣後直
省
社稷風雲雷雨山川各壇春秋二祭省會令督撫
主祭布政使以下陪祀其有道官駐劄之府州
縣地方亦令道官主祭府州縣等官陪祀照直
省丁祭督撫主祭之禮統歸畫一再督撫道官
倘遇出巡時仍令布政使暨該地方正印官攝
祭至各將軍都統提鎮等皆繫武職仍照向例
陪祀
欽定大清會典則例卷八十一
