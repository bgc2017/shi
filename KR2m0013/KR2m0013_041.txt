欽定大清會典則例卷三十八
戶部
權量
一尺秤順治十五年題準各關量船稱貨務使
秤尺準足不得任意輕重長短康熙元年題
準直省尺斗等秤均照部頒前式畫一遵行違
制者究處
一法馬順治十一年
諭徵收錢糧各督撫嚴飭有司務遵部頒較定法馬有
私自增加者不時稽察欽此十七年覆準凡起解
錢糧令管解官面驗部頒法馬左右分兑以杜
私弊雍正五年
諭部中所頒法馬輕重合宜各布政使司照所頒之式
較準製成法馬彈用仍令各屬畫一遵奉但銅質磨
輕異於原頒分兩者可咨部請領換給欽此十一
年議準法馬由部審定輕重工部鑄造各布政
使司遣官赴領本部司官同工部司官面加詳
較將正副法馬封交赴領官齎回各布政使將
部頒副法馬收貯行用正法馬如正法馬年久
與副法馬輕重不符即用副法馬彈兑以正法
馬送部換鑄虚捏不符者交部議處(部頒法馬由一分至)
(九分一錢至九錢一兩至十兩二十兩三十兩五十兩百兩二百兩三百兩五百兩正副各一)
(副)又議準各布政使司錢糧解部者將部頒
法馬封交解官齎部庫官將庫存原法馬較準
合一然後兌收如有短少將解官參處勒追倘
將法馬私行改鑄者按律治罪或庫官故為輕
重任意勒索亦察明嚴參又議準各省布政
使將州縣鑄造正副法馬與部頒法馬較準呈
巡撫驗明發回州縣錢糧解司時將副法馬印
封齎司較對兌收如有故為輕重任意勒索者
即行題參又議準各處雜項銀均以市平交
納每千兩較平少三十六兩應照依庫平折算
兌收十二年奏準八旗收發銀照戸部庫平
製造法馬分給其各佐領下亦照庫平設立準
等以發兵餉
一升斗斛順治五年定戶部較準斛式照式造
成發坐糧廳收糧又定工部鑄鐵斛二張一
存戸部一發倉場侍郎再造木斛十二張頒發
各省十二年題準較準倉斛容積之數鑄造
鐵斛存貯戶部備式頒發倉場侍郎漕運總督
直省布政使司各一布政使照式轉發糧道各
倉官較準收糧康熙六年覆準徵收漕糧務
遵順治十二年部頒鐵斛如年久口面凹損即
請重鑄新斛頒發仍將舊斛送部如有參差互
異苦累軍民者將經管官指參解送舊斛遲延
及破損遺失者議處四十三年
諭朕見直隸各省民間所用等秤雖輕重稍殊尚不甚
相懸絶惟斗斛大小迥然各别不獨各省不同即一
縣之内市城鄉村亦不相等此皆牙儈評價之人希
圖牟利之所致也又升斗面寬底窄若稍尖量即致
浮多若稍平量即致虧額弊端易生職此之故於民
間甚屬未便嗣後直省斗斛大小作何畫一其升斗
式樣可否底面一律平準以杜弊端至盛京金石金
斗關東斗亦應一幷畫一著九卿詹事科道詳議具
奏欽此遵
旨議準直省府州縣市廛鎮店馬頭鄉村民人所用之
斛均令照戸部原頒鐵斛之式其升斗亦照戸
部倉斗倉升式樣底面一律平準
盛京金石金斗關東斗皆停其使用鑄造鐵斗三
十鐵升三十發
盛京戸部順天府五城倉場直隸各省巡撫令轉
發寧古塔黑龍江等處及各布政使司糧道府
州縣倉官通行曉諭地方民人一例遵行四
十五年覆準陜西徵收糧米支放兵餉均用永
豐倉斗較之部頒斗斛每石浮多三斗應令照
依舊斗之數以部斗收支停用舊斗雍正八
年題準各糧道樣斛原與部頒鐵斛較準飭發
但用木板製造日久朽敝不無參差亦照布政
使司之例將部頒鐵斛頒發各糧道永遠遵行
乾隆九年
皇上得東漢嘉量圓形較其度數中今太蔟又考唐
張文收作嘉量方形乃仿其遺制用今律度
御製嘉量方圓各一範銅塗金掌之工部陳之
殿廷其上為斛其下為斗左耳為升右耳為合龠
其重二鈞聲中黃鐘之宫
親為之銘曰
皇子
聖祖建極憲天度律均鐘洞契元聲微顯闡幽何天衢
亨小子纘緒寰區撫臨協時月正日同律度量衡
製兹法器列于大廷匪作伊述
大猷敬承遵鐘得度率度量成量為權輿律諧六英
猗
聖合
天
天心
聖明七政是齊為萬世法程如衡無私如權不凝如度
制節如量祗平律得環中紹
天明命永寶用享子孫繩繩我日斯邁而月斯征中元
甲子乾隆御銘
庫藏
國初設立戸部三庫一曰銀庫(在部署)一曰段疋庫
(在東華門外)一曰顔料庫(在西安門内)
一總理庫務順治初年統歸戶部管理後分屬
各部寺收支兼設巡庫科道尋裁康熙三年仍
歸部管理雍正元年
特命王公大臣總理三庫鑄給印信八年奏準更鑄
管理戶部三庫衙門印信
一管庫官役順治初年題準設後庫滿郎中四
人員外郎二人司庫六人筆帖式十人十二
年定分為銀庫段疋庫顔料庫三庫設理事官
二人掌庫印增設司庫三人筆帖式二人康
熙二十五年定將管庫官分隸三庫各按所司
掌稽出納滿洲掌印郎中每庫各一人員外郎
每庫各一人司庫每庫各二人筆帖式每庫各
八人庫使銀庫十有二人段疋庫顔料庫各十
人經制書吏每庫各一人顔料庫内監六人樓
軍八人匠役四十二人銀庫匠役三人雍正
二年設大使每庫各一人增設員外郎每庫各
一人銀庫銀匠三人皂役三人庫丁四十人段
疋庫庫役二十一人顔料庫樓軍二十八人顔
料庫庫使一人大使書吏每庫各一人皂隸每
庫各二人裁銀庫司庫一人筆帖式二人庫使
六人段疋庫筆帖式五人庫使一人顔料庫筆
帖式四人匠役一人内監六人設三庫掌案主
事一人筆帖式二人書吏二人皂隸四人乾
隆三年奏準增銀庫大使一人經制書吏二人
十三年奏準看守三庫官兵銀庫旗員五人
兵十人段疋庫旗員四人兵五十人顔料庫旗
員八人兵四十二人均令上三旗選委賢員遇
換班之日前往稽察仍令所委稽察官在庫投
遞職名以備注册如有空班不到該旗立即題
參倘稽察官徇隠姑縱經庫官察出除將守庫
官參處外並稽察官亦交部議處
一選補庫官康熙四十四年
諭銀庫段疋庫顔料庫郎中員外郎向繫將本部官斟
酌選補嗣後將各部院官員保舉引見欽此乾隆
三年奏準三庫郎中員外郎在庫行走三年滿
後於各部院衙門滿郎中員外郎内遴選保送
引
見調補司庫五年一更期滿以應升主事即用司庫
員闕於三庫筆帖式庫使内遴選題補又題
準增銀庫大使一人於三庫筆帖式内遴選題
補五年期滿照例以應升之官即用九年奏
準三庫掌案主事並三庫司庫大使筆帖式庫
使均三年更代主事年滿於部院滿主事内遴
選保送引
見調補司庫年滿於各部院滿正七品從七品小京
官内遴選保送引
見調補庫大使年滿於各部院滿筆帖式内遴選保
送引
見調補各以原銜食俸停止五年期滿保題升用之
例掌案主事三庫筆帖式年滿於各部院滿筆
帖式内保送每員闕遴選二人保送引
見調補三庫庫使年滿於各部寺庫使内遴選保送
引
見調補
一銀庫乃天下財賦之總滙出納均有常經各
省歲輸田賦鹽課關稅雜賦除存畱本省支用
外凡起運至京者咸入焉田賦由各州縣運赴
布政使司由布政使司解部鹽課或場官經徵
申解鹽運使司或鹽運使經徵均由鹽政委官
解部關稅由各關監督按例徵課分季解部雜
賦解部與田賦同直省贓罰銀彙解按察使司
除解刑部公用外餘亦解部均入庫收貯寶泉
局鑄出制錢亦入庫收貯以待度支順治初
年定直省起解本色物料折色銀到部各該司
察驗移文掌庫官照數兌驗收貯出給庫收付
覆各司十二年題準掌庫官司庫每歲終將
出納銀錢造册呈堂覈算十六年題準直省
起解錢糧徑投各部免赴京畿道挂號驗批
康熙十四年議準管庫官將庫内物件不行固
貯以致庫司等偷盜者降一級調用罰俸一年
四十五年
諭凡庫内錢糧皆有交代所以易於盤察惟戸部銀庫
貯銀甚多盤察甚難其出入數目必不能清楚著將
每年新收銀别行收貯至用銀時將舊銀挨用則易
於盤察而數目亦得清楚矣欽此雍正二年題準
各省將解送銀段顔料限定日期或差官某人
或差役某人某項銀段顔料若干木鞘包箱若
干均用印封封固於某日起程幾日到部豫行
知會大使文到令大使呈報總理三庫大臣及
庫官竢銀物解到之日將批文登記號簿送承
發科即令該司司官公同監收呈報總理大臣
至劈鞘時令大使看劈如有補交短少銀者令
大使公同該司官到庫驗收將點鞘承辦之處
專責大使門官不得干與八年覆準嗣後凡
解銀及顔料香木等項到部均限一月内驗收
給發批迴十年奏準頒給各省正副法馬嗣
後解銀將副法馬封交解官齎領至部與庫貯
原法馬較準合一然後兌收如有短少將解官
參處倘有將法馬私行改鑄者察出參奏按律
治罪庫官故為輕重察實嚴參十二年奏準
解部銀如有短少將原銀交解官看守行令兌
發官親身赴京到部自看彈兌令其對證明確
若無短少將庫官從重議處如果短少將兌發
官及解官分别議處所闕銀著落兌發官賠補
又奏準嗣後地丁銀解交元寶關鈔鹽課漕
項悉解散碎銀以便給發又議準外解贓罰
銀除原文投刑部外銀批徑投到部由部收足
後知會刑部覈案完結又奏準八旗支領兵
餉務令參領佐領驍騎校等赴庫眼同庫官彈
兊收領領回親身散給以免扣剋又奏準各
省元寶輕重不等令該督撫等轉飭州縣於傾
鎔時驗足成色兊準分兩入鑪鎔鑄出鑄之後
如輕重適符部頒法馬毋庸更加滴珠者文内
聲明别鞘裝載如有輕短者毋庸回鑪重鑄亦
毋庸更加滴珠但將應加滴珠之銀覈準數目
另封入鞘戸部彈兊之時繫足數者如數驗收
以備給發官軍俸餉其不足者即用所封滴珠
之銀加平彈兊其元寶入於碎銀内給發乾
隆三年奏準兩淮鹽課均令傾成元寶解交
一段疋庫凡各省解到紬段絹布皮絲棉線麻
等項均付庫收貯順治初年定三處織造錢
糧事宜均隸戸部八年定改隸工部康熙
三年定織造事宜隸工部錢糧歸戸部報銷
又定江寧蘇州杭州三織造應解大蟒段小蟒
段金線蟒段暗蟒段三等蟒段立蟒段大閃段
小閃段糚花段寸蟒糚段次糚段中錦草錦金
字段補段補服料羅段片金羅片金倭段帽段
次帽段滿水段裙蟒段蟒紗立蟒紗糚花紗裙
蟒紗紗片金金字紗補紗大段次大段亮花段
衣素段次衣素段各色光素段次光素段揚段
次揚段彭段次彭段宫紬各種紗羅紡絲綾西
絹杭紬三梭布三線布油墩布苧布白苧布夏
布絲緯絲絨繡線絹線生絲手帕以上各項如
庫中應需某項酌量均派於豫年八月内具稾
呈堂移付江浙二司轉行各該織造辦解定限
於次年八月内解部如派後再有闕少不敷者
随即加派酌量限期辦解其價直均由各該司
覈銷山西布政使司應解生絹千二百疋農
桑絲絹二百疋遇閏加四十四疋三梭棉布二
千四百九十八疋丈八尺有竒(舊繫江蘇辦解雍正三年改歸)
(山西)江蘇布政使司應解五色三梭布五千疋
浙江布政使司應解白綿二百斤(以上採辦價直皆由)
(部覈銷舊解今停者直隸山東花絨河南衣絨山東河南闊棉布江蘇黃白絹黃絲絹白麻)
(安徽狐皮稅絲絹土絹江蘇安徽生絹農桑絹棉布麻安徽江西苧布浙江杭細白絲黃絲價)
(銀扣存布政使司庫按數解部)順治十六年覆準解到絲綿
絹疋等項已經委司選驗堪用者該庫不許覆
驗躭延抑勒多收違者治罪康熙五十年奉
旨嗣後如用采紬著内務府出給印文委官到部取用
事完仍令原取之官親身赴部繳明五十八年覆
準段疋庫照銀庫例動支舊存物料將新收者
别行收貯雍正七年奏準江寧織辦段紗照
杭州之例每年於藩庫見存銀内先支二萬兩
辦理餘銀竢派文到日找給又奏準
上用御衣水運原用二船嗣後裁去一船
上用段疋仍歸陸運自雇驘脚乾隆十年奏準嗣
後三處織造採買
上用絲每兩經絲準銷銀八分二釐緯絲準銷銀七
分七釐糚絨絲準銷銀七分五釐均於浙江之
南潯雙林二處置買官用絲每兩經絲準銷銀
八分一釐五毫緯絲準銷銀七分五釐糚絨絲
準銷銀七分四釐均於新市置買其價由織造
官先呈報督撫取具地方官並無浮冒印結再
報明本部内務府價賤時照定價置買價貴時
準其加增但所增價直
上用絲不得出二分一釐之數官用絲不得出一分
二釐之數杭州紬綾絲皆重至奏銷時將逐疋
所用經絲緯絲若干織成段疋重若干應銷若
干逐一分晰造册送部覈銷所織段如絲不純
不淨及分兩輕減者内務府駮回令織造官補
織解送又議準三處織造所用
上用紅圓金每丈準銷銀三釐扁金每十條準銷銀
二釐蘇杭二處黃圓金每丈準銷銀三釐江寧
青圓金每十有四丈準銷銀三分江寧闊扁金
每五百二十條準銷銀一錢四釐雙料紅圓金
每丈準銷銀三釐杭州淡圓金每十有一丈二
尺準銷銀三分四釐紫赤圓金每十有一丈二
尺準銷銀三分六釐大赤扁金每六百條準銷
銀一錢三處官用紅圓金每丈準銷銀二釐五
毫赤扁金每十條準銷銀一釐五毫杭州紫扁
金每六百條準銷銀九分染價江寧大紅色每
絲一兩作價銀一錢二分二紅三紅色作價銀
一分三釐蘇杭二處顔色精佳大紅色每絲一
兩作價銀一錢五分二紅三紅色作價銀一分
五釐各色染價蘇州染匠向無食米每絲一兩
支工價銀自一分至二分不等江寧杭州二處
向繫四五釐至八九釐者仍照舊例均準開銷
一分至刷紗經仍照舊例開銷搖紡工價江寧
杭州二處
上用經絲每兩準銷銀二分緯絨絲每兩準銷銀一
分官用經絲每兩準銷銀一分八釐緯絨絲每
兩準銷銀九釐杭州掉絡刷紗每兩準銷銀一
分至蘇州無搖紡額設支米工匠遇工雇募
上用經絲每兩準銷銀四分官用經絲每兩準銷銀
二分其緯絨絲不分
上用官用每兩均準銷銀一分六釐再牽經接經工
價三處織造每疋槩給工價銀八分其打線工
價每工自四釐至九釐一分不等織挽各匠每
名日給工銀五分月給食米四斗又奏準三
處織造一例織辦所需工價數目自應相同何
至彼此多寡懸殊嗣後除多至四五工準其開
銷外其多至五工以上者即令覈減又奏準
江寧見設機六百張機匠千七百八十名蘇州
見設機六百六十三張機匠千九百三十二名
杭州見設機六百張機匠千八百名外江寧見
畱搖紡染匠所管高手等匠七百七十七名蘇
州挑花揀繡所管高手等匠二百四十三名杭
州搖紡染匠挑花及所管高手等匠五百三十
名是江寧杭州二處各項匠役較蘇州多至二
三百名緣江寧有搖紡匠五十六名染匠五十
四名月各給食米三斗杭州有搖紡染匠二百
二十六名每名月給食米四斗各色染匠四十
名每名月給米二斗四升不等蘇州並無此項
匠工額米江杭二處不便偏設但此項人役食
糧年久難以遽裁嗣後或遇斥革或有病故即
停募補有派織事件照蘇州之例遇工雇募空
闕人役按季報部再江杭二處各色染匠江寧
大紅染匠旣經裁去食米其工價量加增給酌
定江寧大紅每絲一兩準銷銀一錢三分江杭
二處各色染價向日四五釐者作為六釐向日
八九釐者作為一分其一分以上者作為一分
五釐開銷十二年議準三處織造繫委官買
絲嗣後無庸支給盤費杭州與産絲地接壤毋
庸給與運費外其江寧蘇州運絲船價車脚人
役盤費等項按照程塗酌定數目於申餘項下
開銷每歲呈報内務府察覈又奏準江寧染
匠遵奉裁減外搖紡匠五百二十六名皆自幼
在局習成與民間外戸各别難以臨時募補仍
按舊例以在局學成之幼匠補充斥革病故之
原數照舊按名月給食米三斗又奏準部派
段紗工料價直自宜與内務府派辦段紗一例
辦理令織造官均照新定條款題銷緯絨等絲
按照經絲加增之數每兩酌減五釐價貴之年
上用緯絨絲每兩準其加增一分六釐官用緯絨絲
每兩準其加增七釐如遇價賤年分即照原定
價直採買仍令浙撫飭産絲地方官確訪時價
取具並無捏飾印結咨部存案竢織造官報銷
到日覈對相符方準開銷如有參差浮冒即行
嚴參議處二十年覆準江寧蘇州杭州三處
織造買絲定例
上用經絲每兩價銀不得過一錢三釐緯絲每兩不
得過九分三釐官用經絲每兩不得過九分三
釐五毫緯絲每兩不得過八分二釐如有不敷
通融辦理今浙省春雨連綿天寒葉濕蠶多損
傷收成歉薄以致
上用絲每兩實需銀一錢三分有竒官用絲每兩實
需銀一錢二分有竒實不能通融辦理準其照
産絲地方價直分别經緯據實報銷
一顔料庫凡各省解到銅鐵鉛錫硃砂黃丹沉
香降香黃茶白蠟黃蠟紙桐油並花梨紫榆等
木均付庫收貯又專辦成造香燭以供祭祀以
備内用直隸布政使司應解黃櫨木二千四
百三十斤芝麻百石山東布政使司應解黃
丹五千斤山西布政使司應解平鐵七萬斤
(舊繫江蘇辦解雍正三年改歸山西)毛頭紙四十萬張呈文紙萬
張河南布政使司應解黑鉛七萬六百八十
三斤江蘇布政使司應解烏梅千斤明礬六
千斤安徽布政使司應解紅熟銅九千六百
二十五斤有竒鋼萬有六百六十一斤桐油萬
三千二十六斤(舊解萬三千五百四十三斤雍正三年以福建原辦之四百八)
(十三斤改歸安徽)銀硃五千八百十有一斤有竒江
西布政使司應解銀硃二千五百八十九斤有
竒桐油二千五百四十一斤(舊解二千五十八斤雍正三年以福)
(建原解之四百八十三斤改歸江西)紫草一百六十二斤有竒五
棓子二百九十七斤有竒福建布政使司應
解紅熟銅八千六百有八斤有竒(舊解四千六百二十二斤)
(雍正二年以河南江西原解之三千九百八十六斤有竒改歸福建)黑鉛十萬五
千百五十七斤有竒沉速香六百斤浙江布
政使司應解黃熟銅千六十五斤桐油八千三
百二十九斤有竒芽茶五千斤黃茶九十二簍
計九千二百斤湖北布政使司應解黑鉛萬
七千六百六十九斤湖南布政使司應解黑
鉛萬七千六百六十九斤廣東布政使司應
解紫降香九百斤沉香三百斤紫榆木十四段
每段重二百斤花梨木十四段每段重百五十
斤廣膠千斤廣靛花二千斤雲南布政使司
應解天青二百三十斤有竒(大青)次天青六十六
斤有竒(二青以上應解各物如庫貯足用則停解不足用則行取屢年增減無定數)
(舊解今停者直隸蒲杖山東紅花槐花河南芝麻花粉白芨安徽榜紙鐙草福建紫降香湖)
(南硃砂廣東鋼直隸山東河南安徽湖北湖南牛角弓面牛角山東河南山西福建廣西生熟)
(銅山東河南牛筋山東山西水膠山東河南安徽江西福建浙江湖北湖南廣東黃蠟山西西)
(安紫草山西河南江西明礬山西福建浙江五棓子山西安徽福建廣東錫鐵江蘇安徽靛花)
(青螣黃光粉江蘇安徽福建芽茶江蘇安徽廣東廣西魚線膠江蘇安徽江西福建浙江廣東)
(膩硃安徽福建黑鉛安徽江西福建浙江烏梅安徽江西福建湖北湖南廣東白蠟福建廣東)
(銀硃福建浙江廣西熟鐵以上停解價銀扣存布政司庫按數解部)順治初年
定直省起解本色物料守道布政使司差委廉
幹官填付勘合水陸撥夫限程扣送到京先將
批迴赴京畿道挂號方準投部部令各司察驗
收貯即判批迴給原解官回銷仍存案以備考
察九年議準直省解交本色顔料藥材等項
酌議折銀起解十年
諭民間辦解物料籤點解戸賠累難堪其應解本色官
收官解不得仍派小民欽此十七年題準顔料等
項定限每歲八月交納康熙七年題準各省
本色顔料本年四月領銀辦買限十月解部
十一年題準顔料等項該撫委的當官役批内
注定到京月日赴崇文門挂號後限五日内交
納由部照批察驗逾限者將領解官參處如已
到京不即交納或姦蠹包攬及崇文門役需索
抑勒者照侵欺例處分二十五年奉
旨直隸山東河南停解本色狐皮準以折色解部在京
採買二十六年覆準直省停解芝麻花絨折色解
部竢庫内用完再行解送其梨木板片停其解
送竢需用時在京購買如尺寸不符再行交該
撫辦解又覆準山東等省停解牛角白芨紫
草靛花均折價解部二十七年覆準蜀道險
阻解送白蠟恐致累民著停其解送將採辦價
銀撥充兵餉二十八年覆準廣東每年解送
本色顔料止委府佐二人分批彙解又題準
各省所解顔料該督撫計路程遠近酌給水脚
以杜濫派三十一年覆準豫省不産牛角將
增辦千五百副改令廣東太平關粤海關及揚
關每關辦解五百副揚關每年限十一月内到
部太平關粤海關限次年二月到部三十三
年
諭各省解送各項物料内或有無用者亦有京師可以
辦買者令該部將應解送應停止款項確議具奏欽
此遵
旨議準各省解送黃櫨木等九十九項令照舊解送白
銅無應用之處將此項停解青粉等三十八項
外省價直并脚價合算比在京時價轉貴停其
外解如有應用之處在京照時價採買或遇時
價騰貴京中闕少由都具題再令出産省分解
送三十八年議準各省辦解物料均照賦役
全書開載辦解其辦買價直路費均動正項
五十一年議準各省應解顔料等項如不堪應
用將監辦官照侵蝕入已例嚴加究處該撫照
不行遴委能員例議處其辦買價直即著落監
辦官及該撫分賠五十八年覆準顔料庫照
銀庫例動支舊存物料將新收者别行收貯
雍正三年奏準舊定各省解送物料有非本省
所出者皆停其解送改於出産省分或貨物聚
集之處令其解送直隸山東原解牛角弓面停
其解送竢庫存牛角將用完時改令出産之江
南湖北湖南三省分解陜西所解紫草暫停解
送竢庫内所存將用完時令其起解山西增解
之毛頭紙百有五萬張停其解送每年但將原
解十有五萬張解送數年之後酌量足用再停
額解
一
盛京戸部銀庫收貯金銀幣帛顔料等物供用
三陵祭祀及東三省(林盛京吉黑龍江)官兵俸餉各項賞賜之
用每歲
盛京戸部豫疏請撥由部劄庫發給委官運往貯
庫按期分發次年入奏册覈銷(庫設掌關防郎中一人員外郎)
(一人司庫一人)
一
盛京將軍庫吉林將軍庫寧古塔副都統庫白都
訥副都統庫三姓副都統庫拉林副都統庫齊
齊哈爾將軍庫黑龍江副都統庫默爾根副都
統庫湖蘭城守尉庫各貯該處官兵俸餉及雜
稅官莊糶賣糧價按年造册申報察覈(無額設庫官)
一直省藩庫乃一省財賦之總滙各州縣歲徵
田賦雜賦除存畱支用外餘悉起解布政使司
貯庫庫設大使一人間設副庫使一人司啓閉
掌平衡布政使司稽收支出納之數彙册申廵
撫達部察覈(直隸山東山西河南江蘇安徽江西福建湖北湖南陜西甘肅四川)
(廣東廣西貴州各布政使司庫設大使一人浙江雲南布政使司庫各設大使一人副庫使一)
一按察使司庫專貯贓罰銀錢按例報解刑部
公用外餘解部庫(無額設庫官各省同)
一糧儲道庫督糧道庫專貯漕項銀凡漕項編
入地徵者州縣随地賦徵解布政使司布政使
按數移解糧道在本省則收貯道庫運糧抵通
則解納通州戸部分司(即坐糧廰)庫設大使一人糧
道掌稽出納造册申漕運總督咨部考覈(山東河南)
(江蘇安徽江西浙江湖北湖南各糧道庫設大使一人戸部分司通濟庫設大使一人)
一驛道庫專貯驛站夫馬工料河道庫專貯河
餉兵備道庫專貯兵餉或由布政使司照數移
解或由部撥鄰省運往貯用各道專稽出納造
册申督撫河道總督分咨兵工二部及本部察
覈(無額設庫官各省同)
一鹽運使司庫鹽法道庫專貯正雜鹽課凡場
大使之徵解商人按引之輸納悉入焉庫設大
使一人鹽運使司鹽法道專稽出納造册申鹽
政管鹽督撫咨部考覈(長蘆天津山東河東兩淮廣東各鹽運使司庫)
(福建兩浙四川廣西雲南各鹽法道庫均設大使一人)
一各稅務由部差者有監督庫專貯關鈔按例
分四季解部如繫道府廳州縣等官經管者則
貯經理之該員庫内年終報解部庫察收(無額設庫)
(官各省同)
一地居衝要之分巡道庫府庫直隸州庫及分
駐苖疆之同知通判庫均按地方大小距省遠
近酌撥司庫銀分貯各庫以備急需每歲布政
使司入春秋季報册咨部察覈(無額設庫官各省同)
一州縣衞所庫收貯本色正雜賦銀存畱者照
數坐支起運者徵解布政使司庫按催徵限期
造具完欠數目册随時申報司撫入奏銷考成
(無額設庫官各省同)
一盤察康熙十五年題準各省布政使司管糧
守道或有升降將一應經收經放並實在錢糧
令其逐一造具清册交代至所造交代文册若
布政使司升任本省巡撫者令本省總督確察
具題如無總督省分該撫不便自行具題令新
任布政使司覈明具題如升調别任並降革事
故離任者均令本省巡撫確察具題其交代錢
糧有侵欺透冒那移墊解等弊均照例處分至
督撫不行覈明朦溷徇庇具題者事發將督撫
一并嚴加議處二十四年議準各省藩司遇
升任或降調交代時必將其任内收放錢糧令
督撫親身確察如有侵那虧欠者即行題參如
無虧欠即具並無侵那甘結送部察覈二十
八年議準各省藩司交代之時雖令督撫親身
盤察具結送部但未有逐歲盤察之例嗣後令
各巡撫於每年奏銷時將司庫錢糧親身盤察
如無虧空於奏銷本内保題倘仍有虧空將巡
撫照例治罪五十年議準各省鹽運司庫貯
鹽課責任與藩司相同嗣後運使交代亦照藩
司交代之例將舊官任内收放錢糧新官交盤
出結造具四柱清册呈詳巡鹽御史具題分送
部科稽察如有徇隠情弊察出一并議處追賠
雍正八年議準各省驛道升轉離任時交代
錢糧令造具四柱款册該督撫具題報部察覈
十一年議準各省糧驛二道庫貯錢糧向於
奏銷時責成藩司盤察出結保送未將出入數
目随時移會藩司覈對嗣後凡有收支款項數
目均令随時知會藩司存案每年奏銷時仍將
本年出入款項支存確數及各年各款支存銀
數備細造册移司該布政使逐款覈對出具盤
察清楚印結送部察覈其每年奏銷奉部題覆
之後該督撫仍行知該布政使司存案覈對
又議準各省驛道庫貯錢糧交代時旣繫造册
具題糧道乃各省漕項錢糧筦鑰其新舊交代
自應一例題報嗣後各省糧道如有升轉離任
新舊交代將任内經手錢糧亦造具細款四柱
清册具題送部察覈乾隆四年議準各省鹽
道庫止貯正雜鹽課向無盤察之例通行管鹽
督撫鹽政將道庫鹽課錢糧於每年奏銷時親
臨盤察虧則題參足則出結題報如有隠匿扶
同等弊一經發覺照例參處五年題準直隸
霸昌口北二道庫有豫備軍需銀天津通永大
名三道庫歲有搶修及豫備要工銀均應不時
盤察嗣後各道庫内有原貯河工錢糧例應河
督盤察者將分貯兵餉並令河督就便盤察結
報其餘道庫令藩司委官盤察結報(盤察府州縣例詳見)
(田賦)
一畱貯雍正五年議準各省布政使司庫貯錢
糧悉令造入春秋二季報册候撥至冬季大撥
時又將各省應存及次年額徵悉行撥充兵餉
司庫幾無餘剰倘有急需鞭長莫及應按地方
之遠近存剰之多寡酌畱數十萬兩令該督撫
公同封貯藩庫如有動用之處題明動用除直
隸近京無庸畱貯外山東藩庫畱貯十萬兩山
西河南湖北陜西廣東各二十萬兩江蘇安徽
江西福建浙江湖南甘肅四川廣西雲南貴州
各三十萬兩封貯備用每年入季册報部察覈
一分貯雍正八年
諭向来大宛二縣常有速辦之公事不得不那庫銀以
濟用而上司察知每以虧空題參至於罷黜治罪實
為可憫用沛特恩於大宛二縣各發帑銀萬兩存貯
該縣倘遇有速辦之公事準其詳明府尹動支近思
辦理軍需之州縣其急切應付之處刻不容緩而該
州縣並無存貯備用之項朕意欲於辦理軍需及事
務繁劇之州縣亦仿大宛之例酌畱帑銀以備急切
之用其如何舉行俾辦公有頼而弊竇不生著大學
士等悉心定議具奏欽此遵
旨議準按省分之大小直隸山東山西河南各存留十
有五萬兩江蘇安徽江西各十萬兩福建二十
萬兩浙江湖北湖南各十萬兩西安甘肅四川
各三十萬兩廣東十萬兩廣西十有五萬兩雲
南貴州各二十萬兩均分貯府庫直隸州庫如
有急切公務具文請領該府州立即給發該州
縣辦理之後據實開報該府州轉申布政使督
撫覈實歲終造册咨部察覈乾隆五年議準
各省分貯急需銀有因軍需動用者亦有始終
未經動用者若不随時酌宜或久貯不加察覈
恐日後漸啓侵虧於急切需用時轉多貽誤令
該督撫酌量地方情形是否仍應分貯抑或歸
并司庫酌留項下備用妥議報部又覆準直
省分貯府州庫内急需銀經各該督撫就地方
情形定議咨部直隸原分貯銀十五萬兩仍分
貯道府庫十一萬兩餘四萬兩提回司庫候撥
山東原分貯十五萬兩均歸入司庫酌留項下
封貯山西原分貯十五萬兩仍分貯各府四萬
兩餘十一萬兩提回司庫河南原分貯十五萬
兩仍分貯府州二萬兩餘十三萬兩歸入司庫
江蘇原分貯十萬兩仍分貯府庫二萬兩道庫
運司庫六萬兩餘二萬兩歸入司庫安徽原分
貯十萬兩仍分貯府庫五萬兩餘五萬兩歸入
司庫江西原分貯十萬兩仍分貯府庫三萬兩
餘七萬兩歸入司庫福建原分貯二十萬兩浙
江湖南廣東原分貯十萬兩均仍分貯各府州
庫湖北原分貯十萬兩仍分貯府州庫五萬兩
餘五萬兩歸入司庫陜西原分貯三十萬兩仍
分貯府州庫十萬兩餘二十萬兩歸入司庫甘
肅原分貯三十萬兩仍令分貯府州庫二十二
萬兩餘八萬兩歸入司庫四川原分貯三十萬
兩仍分貯府州庫敘永松潘二同知庫二十萬
七千兩餘九萬三千兩歸入司庫廣西原分貯
十五萬兩仍分貯府庫六萬六千兩餘八萬四
千兩歸入司庫雲南原分貯二十萬兩仍分貯
各府庫萬八千兩餘十有八萬二千兩歸入司
庫貴州原分貯二十萬兩仍分貯道府庫台拱
八寨同知庫都江丹江清江通判庫三萬六千
兩餘十有六萬四千兩歸入司庫各開造酌留
項下封貯備用(每年入季册報部察覈)
一寄貯雍正十年覆準各省沿邊營汛去省窵
遠兵丁得餉甚遲且逐季赴藩庫請領更多盤
纏運脚之費若兩季兼領餉一到營全數給發
又恐兵丁任意花費請將官兵所領兩季餉銀
寄貯同城文官庫内武弁撥兵看守按月給發
於兵丁有益但各省支放不同營制不一令各
督撫各據該省情形詳悉議定直隸貴州二省
仍按季支給山東河南二省分撥附近州縣按
月支給其山西之潞安澤州大同等營江南之
潛山徽州等營及河標各營江西之吉安等營
福建之臺澎南澳延平建寧等營浙江之象協
各營湖廣之榖城彝陵等營陜西之固原等營
四川之松潘等營廣東之瓊州一鎮及水師營
廣西之永寧等營雲南之昭通永北永順各鎮
營均離省遥遠所需兵餉準赴藩庫總領兩季
領回之日寄貯同城府州縣庫仍照例按季按
月散給
欽定大清會典則例卷三十八
