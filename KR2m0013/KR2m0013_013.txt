欽定大清會典則例卷十
吏部
文選清吏司
除授
一進士授職第一甲第一名授翰林院修撰第
二名三名授編修二甲三甲進士除簡選庶吉
士外餘均以知縣用其以部屬用以知縣即用
以教職用於引
見時恭候
欽定
一庶吉士散館奉
旨留翰林院者二甲授編修三甲授檢討以知縣即
用者不論雙單月即用以知縣歸班用者仍歸
進士原班候選乾隆四年奏準庶吉士散館
以主事用者令其掣籤先分發六部在額外主
事上行走(選用班次載雙單月選法)其中如有實心辦事熟
練部務者遇本部主事員闕該堂官保奏引
見補授
一進士分部學習雍正二年引
見新進士奉
旨朕批内用者著用為六部額外主事學習辦事八
年奉
旨今科進士除選授庶吉士外其點出之五十八人著
於六部額外主事上學習行走三年之後該部堂官
題補果有才猷出衆明練政治之人於一年之後該
堂官保奏引見
一分部進士學習期滿乾隆元年議準學習進
士三年期滿該堂官分别引
見其以主事用者照甲第名次歸於月分選用(班次詳載)
(雙單月選用)未經補授之先仍令在部辦事如有熟
練部務者遇本部主事員闕亦準該堂官保奏
引
見補授以知縣用者歸進士原班選用如才具平常
奏明咨部以國子監助教監丞司經局正字三
項遇闕挨次具題補授有情願改教者準其呈
明改補
一進士選用知縣雍正元年議準歸班候選知
縣均令回籍竢投供候選進士將次用完具題
截取赴部投供照原甲第名次挨選乾隆元
年奏準新科進士奉
旨以知縣即用者照奉
旨名次先後歸於雙單月進士班次之後各選用二
人
一進士選用教職康熙四十八年覆準進士候
選知縣有情願就教者無論己未截取具呈到
部以本省府教授按科分甲第名次挨選其有
進士未任知縣奉
旨以教職用者遇本省府教授員闕即行補用
一舉人簡選舊例會試下第後願就選者考授
推官知縣通判等官康熙九年議準均以知
縣用三十七年議準簡選舉人除雲貴川廣
福建湖南等省不拘科分外直隸等近省舉人
竢會試三科不第後有情願簡選知縣者準其
簡選三十九年議準各省簡選舉人照鄉試
名次先後挨序若科分相同則照名次先後若
名次相同則照省分次序逐科分榜注册挨選
嗣後一科與三科之人均照鄉試名次為序
雍正元年題準舉人除一科外令直隸各省督
撫於鄉試事竣會同主考官將願就知縣者秉
公驗看彙册送部其不能作縣及願就教職者
别册造送十一年議準截取起文之時督撫
再行驗看其年力可以作縣者給文赴部如年
力衰邁者咨部以教職注册乾隆四年奏準
嗣後舉人候選知縣竢截取時各該督撫仍照
舊例驗看給咨赴部其下科鄉試時先行驗看
之例槩行停止至各省舉人就教應於每科會
試發榜後雲貴川廣福建湖南等省會試一科
直隸等近省會試三科後願就知縣者在部具
呈簡選擇其年力富強者準以知縣注册其年
力就衰者以教職注册倘有患病丁憂事故未
經簡選準其下科補行簡選
一舉人兼掣州同雍正三年議準直隸州州同
歸入知縣班内令舉人兼掣補授(籤掣詳月選例)仍與
知縣一例升轉
一舉人就教康熙九年議準舉人願就教職者
照考定名次以學正教諭用二十六年覆準
免其
廷試具呈到部照科分名次補用乾隆七年議
準舉人一科不第如有情願就教及已經簡選
知縣情願改教取具同鄉京官印結呈部或由
本省督撫具呈咨部注册補用與驗看注册人
員同較科分名次挨選
一漢軍舉人授職順治九年題準漢軍舉人以
筆帖式哈番用康熙二年覆準以知縣用
三十九年覆準漢軍舉人照漢人例三科不中
願就知縣者以知縣用各項知縣每選過三班
(大選以十七人為一班三班共五十一人)選用一人乾隆七年奏
準漢軍舉人每科會試榜發後願就知縣者不
論科分取具該都統印文具呈到部簡選擇其
年力富強者以知縣注册挨科分名次按班選
用如年力就衰者以教職注册與直隸漢舉人
較科分名次挨選
一教職小京官中式留任乾隆三年
諭見任教諭會試得中進士例應歸班者仍令回原
任以教授銜管教諭事見任訓導鄉試得中舉人
副榜者仍令回原任以教諭銜管訓導事若該員
本班應選時仍照常銓選遇卓異薦舉亦照銜升
轉永著為例欽此四年奏準見任内閣中書中
式進士奉
旨以部屬用者以六部主事補用七年奏準訓導
中式舉人又經中式進士例應歸班者亦令留
任以教授銜管訓導又奏準七品以下小京
官中式進士除
欽選庶吉士及奉
旨用為部屬或以知縣即用者該衙門即行移會到
部開闕其歸班選用者令留原任不必加銜仍
接算前俸照見任推升停其以知縣候選十
九年奏準見任中書中式進士奉
旨以部屬用者先令掣籤分派各部額外行走歸於
五闕後補用
一副榜恩拔歲貢授職原例各省學臣歲科考
竣會同廵撫將恩拔副榜與歲貢傳齊驗看彙
册送部注册副榜照科分名次恩貢拔貢歲貢
照年分先後繫同年者由部遇闕代為掣籤副
榜恩拔均以復設教諭用歲貢以訓導用康
熙二十六年覆準捐納歲貢以復設訓導用
雍正元年
諭直隸各省教職等官乃專教士子之人今準捐納以
致文理不通少年反為學問優長年高齒長者之師
可乎伊既捐納應照伊品級别任補用之處交與該
部議奏欽此遵
旨議定嗣後各省教職除正途照舊選用外其由生員
捐納貢生者教諭改以縣丞用訓導改以主簿
用三年奉
旨捐納教職人員内有由廪生出身者原通文理著照
舊以教官用遵
旨議準廪生捐納歲貢照捐納日期先後以復設訓導
用又議準直隸州州判漢軍令該旗都統漢
人令各該督撫將恩拔副榜貢生簡選年力富
強者造册送部遇有員闕掣籤補授調取來京
引
見與學正教諭較俸升轉
一貢生肄業期滿雍正八年覆準恩拔副榜歲
貢生肄業三年期滿使充教職給發執照回籍
候選乾隆二年覆準在監肄業恩拔副榜貢
生三年期滿如其中果有學問優深人品卓越
者令該監秉公薦舉引
見請
旨其餘循謹之士堪任訓廸者咨部以復設教諭選
用如本班頂選仍歸原班選用歲貢肄業期滿
咨部以復設訓導選用本班頂選者亦仍歸原
班選用各省保舉優行生員準作貢生者照歲
貢肄業期滿歸於各本年歲貢分内以復設訓
導用(肄業貢生選用教職各照期滿日先後挨選班次詳載月選例)如遇考職
之時一同咨送
一貢監考職舊例貢生監生一例以州同州判
縣丞主簿吏目考用雍正六年議準貢監生
考職照科場式例取具地方官文結(漢軍取具本旗印結)
及國子監肄業咨文到部將原捐執照呈驗并
將年貌履歴三代籍貫投具親供京官主事以
上印結及同考五人互結由部奏請
欽點大臣閱卷並滿漢御史二人本部滿漢司官各
二人點名給卷編列字號分坐如有包攬代作
等弊該御史察參乾隆元年議準恩拔副榜
歲貢除本人已就教職及直隸州州判仍歸原
班選用毋庸赴部考試其願就佐貳者準其照
例考試恩拔副榜貢生考取一等者候選州同
二等者候選州判三等者候選縣丞歲貢生考
取一等者候選主簿二等者候選吏目入於雙
月一應一捐之後選用二人(均按考案年分名次挨選)均令
在籍候選未經選用之先遇鄉試之年照舊聽
其鄉試考取之後有願就教職者仍準以教職
用二年奏準捐納貢監生照歲貢之例以主
簿吏目考取貢生考職均不論起貢年分監生
捐納未滿三年不準收考三年奏準貢監考
職嗣後於鄉試之年定期五月内考試文結務
於三月内到部七年遵
旨議定漢軍歲貢及捐納貢監生亦照漢人之例準
其以主簿吏目考取有願改降雜職者亦準改
降主簿告降準以吏目用吏目告降從九準以
廵檢等官用告降未入流準以典史等官用其
改降人員不準遞行告降九年奏準貢監考
職務擇其文理優通者酌量錄取寧少無多文
不入選者不錄又
諭嗣後除文武鄉會試並考試童生仍在貢院外其
餘各項考試著照從前午門等處朝考舊例辦理
仍於取錄之後再行嚴加覆試欽此
一廕生錄用雍正元年覆準尚書給與一品官
廕生以員外郎用侍郎給與二品官廕生以主
事用總督與尚書同廵撫與侍郎同七年議
準正一品官廕生以員外郎治中用從一品官
以主事用正二品官以主事都察院經歴京府
通判用從二品官以光祿寺署正大理寺寺副
用(寺副乾隆十七年裁)正三品官以通政使司經歴太常
寺典簿中行(行人司乾隆十三年裁)評博兼用從三品官
以光祿寺典簿鑾儀衛經歴詹事府主簿京府
經歴用四品官廕監生與捐納貢監考職者一
例考定職銜入於應選班内分闕輪班選用
乾隆四年奏準漢廕生引
見除奉
旨外用及照例内用者均毋庸分部外其有奉
旨指出以何部員闕補用者即令其赴該部行走竢
有員闕該堂官題補未補授之前給與單俸
七年奏準左都御史職掌與尚書同其廕亦同
一漢軍廕生錄用康熙十二年題準一品官廕
生以員外郎用二品官以大理寺寺正(乾隆十七年寺)
(正改為寺丞)知州用雍正七年定廕生例用知州
者以主事改補乾隆五年奏準三品官廕生
以七品筆帖式用四品官以八品筆帖式用
一廕生外用乾隆元年奏準廕生奉
旨以外任用者正一品官以府同知用從一品官以
知州用二品官以通判用三品官以知縣用
一廕生考試舊例廕生肄業期滿由國子監咨
送到部照品級題廕年月先後挨選(武職廕生咨詢兵部)
(品級題廕年月有無事故)其同日具題者照題䟽名次先後
錄用雍正三年定廕生咨送到部將年二十
以上者奏請考試引
見七年定各項廕生有二三人到部即考試履歴
進
呈引
見乾隆十一年奏準廕生到部試以古論及時務
策(試題由閱卷大臣擬出)奏請
欽點大臣閱卷定其甲乙恭
呈
御覽其文理優通議論明暢者交部引
見荒謬者發回本籍讀書三年再行考試令考試大
臣於進
呈試卷摺内聲明停其引
見十二年定廕生到部守候已逾三月尚無續至
者即奏請考試引
見
一補廕復廕乾隆四年奏準凡文武官廕生廕
監生未經出仕中式而病故及患病殘廢者均
準將
詔前所生子孫咨部覈明具題補廕仍以原廕廕生
題廕年分選授其由廕監生已得官職及科目
中式者不準補廕已補而又病故及殘廢者亦
不準復行補廕再文武官廕生廕監生國子監
咨送到部除已經補用外其注册未用者如所
廕之官降調少剰微職免其革廕其所廕之官
革職廕生監生亦革去扣選後所廕之官還職
或還職後别經降調及奉
特旨起用不論文武銜闕如品秩相當及在原品以
上者均準其將原廕之人咨部具題給還原廕
倘原廕之人殘廢病故或於革廕後業經出仕
中式準其别將
詔前所生子孫咨部具題補還原廕仍照先廕生年
分注册挨選
一廕生改武雍正三年議準武職廕生内除通
習文理者照例考試以文職補授外其有幼習
武藝人材壯徤願改武職者呈報到部移咨兵
部以武職改用十二年奏準文職尚書等官
並四品廕監生如願改武者均照品級改用
一難廕生錄用康熙三年定三品以上廕知州
四品以下廕知縣十八年定布按都三司首
領及州縣佐貳六品七品官之子準廕縣丞八
品九品官之子準廕縣主簿未入流之子準廕
州吏目(均照本銜廕子不照贈銜)
一薦舉孝廉方正康熙六十一年十一月
詔每府州縣衛各舉孝廉方正暫賜六品頂帶以備召
用務期採訪眞確毋得濫舉乾隆元年議準欽奉
恩詔保舉孝廉方正令直省督撫轉飭府州縣衛各
官令該地方紳衿耆庶鄰里鄉黨合辭公舉該
地方正印各官採訪公評詳稽事實其所舉或
繫生員會同該學教官考覈造具事實册結加
具印甘各結申詳該管上司逐加採訪督撫覈
實保題給以六品頂帶榮身如其中果有德行
才識兼優堪備召用者準該督撫出具切實考
語破格保薦給咨赴部會同九卿翰詹科道公
同驗看如果衆論相符引
見候
旨簡用五年議準嗣後保舉孝廉方正除樸實拘
謹無他技能不能考試者照例給與頂帶榮身
毋庸送部外其有德行才識兼優督撫逾格保
薦者竢驗看之後試以時務策一道牋奏一篇
會同禮部定期具奏於
太和門内考試其試題先期移咨内閣由大學士
恭擬進
呈會同禮部監試將試卷進
呈引
見候
旨簡用
一徵召山林隠逸康熙九年
詔地方有才品優長山林隠逸之士該督撫具奏酌與
錄用雍正十二年議準遵奉
恩詔如有山林隠逸之士該督撫具題覆準令其赴部
其錄用之處具題請
旨
一薦舉優行生員雍正四年
諭學政奉命課士黜劣舉優是其專責嗣後學政三年
任内將生員中實在人品端方有猷有為有守之士
大省舉四五人小省二人具題送部引見候旨錄用
欽此
一幕賓議叙雍正元年議準各省幕賓凡籍隸
本省者槩不得聘如違交部議處其督撫幕賓
務令選熟練老成深信不疑之人先將姓名履
歴具題造册報部存案如果效力年久勤慎無
過者該督撫保題議叙原有職銜者按其應得
職銜即行補用無職銜者量給職銜如有才守
出羣者特䟽薦引從優議叙乾隆元年議準
司道以下各官幕賓除緣事斥革及職掌書算
内號瑣事並本官子弟親屬來署幫助者不準
申送議叙外其實在聘來管理刑名錢穀之幕
賓於到任時先將姓名籍貫申報督撫存案自
申報之日計算六年期滿該員任内並無參罰
事故果能深信其有為有守才識兼優出具印
結申送督撫詳加驗看考試其文理欠優才具
平庸者即行駮回如果文理優通熟諳吏治才
具確有可用者方準保送將考試原卷一并送
部竢直省彙齊之日由部照考職例請
旨欽點大臣校閱試卷分别等第給以職銜分班選
用原有職銜者酌量予以先用年老不能出仕
者給與頂帶榮身如有文理荒謬不諳律例者
將濫行申送之原保官並具題之督撫分别議
處
一吏員授職康熙三年題準吏員考職分為四
等一等以正八品經歴用二等以正九品主簿
用三等以從九品雜職用四等以未入流雜職
用(考試詳見驗封司)雍正五年議準京通各倉倉書
五年役滿倉糧毫無虧空咨送到部免其考職
以從九品未入流二項令其兼掣再禮部儒士
食糧三年期滿咨送過部免其考職以府檢校
典史注册選用並由禮部以鑄印局大使簡選
題補十三年議準各館供事闕將頂補之人
姓名籍貫著役日期及頂補某人之闕豫先咨
部如各衙門咨送者務令在原衙門著役四年
以上方準送館竢到館後再補闕食公費二年
方準咨部如各館自行召募者令其補闕食公
費之後(典籍廳撥送者算補闕食公費)五年期滿方準咨送考
職如不足年分者不準選用乾隆二年奏準
内閣六部太常寺等衙門事繁書吏五年役滿
該堂司各官察其平素勤謹並無過犯者出具
考語咨送過部將從九品未入流二項令其兼
掣以掣得之闕注册選用(以上各項班次均詳載月選條)四
年奏準内閣六部並各衙門即用書吏五年役
滿各該衙門務於一月之内即將該吏著役時
地方官印結並取具同鄉京官印結一并咨部
注册選用
一外省吏攢授職雍正十二年議準直隸等省
吏攢五年役滿令該管衙門取具本吏親供保
結送廵撫於每年七月内考試將試卷封固送
部限於十月内到部與在京各衙門役滿書吏
試卷一并校閱分為四等考定名次品級將執
照封發原省給各該員收執在籍候選
一外郎錄用舊例六年滿日考定州同州判縣
丞職銜照漢人例依次選用康熙二十九年
題準外郎六年滿後考定職銜歸於貢監分内
將貢監選七人外郎選一人
欽定大清會典則例卷十
