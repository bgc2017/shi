欽定大清會典則例卷一百三十九
盛京戸部
一官莊
國初定
興京附近官莊二十所每莊歲徵米九十石穀草
四千束
盛京附近官莊九十六所内二十莊每莊歲徵米
百二十石穀草四千束餘七十六莊每莊歲徵
米百二十石穀草千五百束芻草三千束各莊
並徵線麻檾麻鵝雞等物鹽莊三所每莊歲徵
鹽萬二千斤棉花莊五所每莊歲徵棉七百斤
莊設壯丁十名牛六頭鹽莊加牛二頭共設領
催八名承管應徵米鹽木棉等物按定數作爲
十分如欠不及一分莊頭免責欠一分鞭五十
欠二分鞭八十皆令賠補欠三分枷兩月鞭一
百交内務府當差承管領催各照各管定數作
十分欠一分二分鞭責與莊頭同欠三分枷一
月發爲官莊奴僕專管官各照總管定數作十
分欠不及一分罰俸半年欠一分罰俸一年欠
二分降一級罰俸一年欠三分降二級調用
盛京戸部侍郎亦照所管作十分欠不及一分罰
俸三月欠一分罰六月欠二分罰一年欠三分
降一級罰俸一年畱任其額外多輸米一石鹽
百斤棉十斤莊頭賞銀五錢積賞至五兩承管
領催賞銀一兩如遇旱澇災傷委司官筆帖式
勘驗被災每六畝免米一石棉五十斤若地畝
全荒給莊頭口糧田種及耕牛草豆耕耘時屯
丁及牛有闕每丁免米五石棉五十斤鹽五百
斤每牛免米十石棉百斤鹽千斤又定屯丁
逃亡移咨
盛京將軍注册仍從戸部撥補牛倒斃動帑買給
牛皮解交工部康熙四十年定
興京等處官莊二十所一應差徭均歸驛站供應
每莊增糧三十石歲輸糧百二十石五十八
年定
盛京戸部所管官莊百二十六所每年一莊牛倒
斃不得過二頭每牛定價七兩如倒斃過多將
該部堂司官管屯官一幷從重議處五十九
年定官莊所報米糧數目嗣後自
京遣部院堂官一人會同
盛京戸部監收雍正三年定寧錦廣三州縣官
莊收貯米穀自本年以後掘地置窖盛貯其工
料動支正項錢糧所用地畝照蓋倉之例將别
處地畝補給八年定
盛京戸部官莊百二十六所從前均繫按丁徵糧
但糧米出自地畝嗣後將官莊編定等次停其
按丁徵收内棉莊五所鹽莊三所並無别項差
使均作一等糧莊其一百十有八所分一等十
有二所每莊歲徵米三百八十二倉石二等二
十所每莊歲徵米三百五十二倉石三等三十
七所每莊歲徵米三百七倉石四等四十九所
每莊歲徵米一百九十二倉石共徵米三萬二
千三百九十一倉石除折糧存畱供應
三陵及各祭祀蘇麥米豆高酒並匠役牧場人口糧過
往差役飼馬人丁口糧馬豆又需用雞鵝鴨卵
茜草檾麻線麻羊草青草油柴炭席瓢刷箕箒
木掀等項外餘悉交内倉收貯乾隆十二年
定官莊額丁子弟例應分交莊頭給地耕種見
在莊頭生齒日繁並無餘地可給而額丁内倉
軍樓軍傳事人匠人趕車官丁等子弟均隨其
父兄在城居住若不令當差恐遊逸成習按鹽
莊每年所交鹽不敷公用由
盛京内務府領用一萬三四千斤不等將此五項
額丁子弟分隸鹽場煎鹽令歲輸鹽一萬四千
斤作爲定額專設領催一名司管束收納十
六年定
盛京戸部所屬官莊每年應交額糧内除原飼牧
羣馬匹將稗子改徵黑豆四千八百八十五石
二斗仍照舊徵收外其羊草人夫油炭席片等
項折糧一萬一百三十七石八斗有奇每石準
以二錢二分折銀交納免其徵豆運送
一旗地康熙十九年定奉天地東自撫順起西
至寧遠州老君屯止南自蓋平縣闌石起北至
開原縣止共丈出荒甸地三十四萬八千八十
五頃二十六畝除燒甎及打草甸馬場甸羊草
甸地共萬九千三十五頃九十六畝實丈出三
十二萬九千四十九頃三十畝分定旗界内地
二十七萬六千三百二十二頃八十畝餘繫民
界内地又定旗丁力不能開墾又復霸占者
嚴察治罪二十四年
特遣大臣督領
盛京官兵至黑龍江分給牛種墾地九十頃有奇
二十五年定錦州府鳳凰城等處荒地分撥
旗丁給牛屯墾每十六丁内二丁承種十四丁
助給口糧農器合民丁所墾共地一千四百七
十九頃又定錦州府鳳凰城等處遣大臣三
人司官八人前往會同
盛京將軍戸部侍郎酌量屯墾二十八年
諭奉天等處地方旗民雜處地畝隴界交連耕種者甚
多旗地界内居民有力墾種者許其耕種照例徵收
錢糧若旗丁有力開墾亦聽墾種不許互相攔阻欽
此又
諭奉天等處旗地民地所立界限不明著將各部賢能
司官具題差往會同盛京侍郎府尹將旗地民地並
牧場逐一確察各立界限詳議具奏欽此遵
旨議準旗民互相墾種以致爭告不已嗣後旗丁不許
在民界内墾種又定
盛京所屬如有多餘荒地旗丁情願耕種者務將
地名畝數呈明
盛京戸部在各界内聽部丈給三十二年議準
盛京旗丁所種地畝每地六畝歲徵豆一升草一
束今將地畝丈量不論何項人均照八旗十四
城所管地界交與協領城守尉徵收三十七
年奉
旨著停止差往種地嗣後不必具題如差往種地再行
降旨三十九年定旗丁所種地畝交該管官徵收
五十四年
諭奉天地方旗民雜處生事之人及盜賊命案較前甚
多必照旗兵駐防省分旗民分居之例方可無事亦
與地方有益九卿議奏欽此遵
旨議準旗民雜處年久暫停其般移嗣後有賣房者在
旗界内之民房令其賣與旗丁若不照此遵行
仍越界居住照侵奪例治罪五十五年定除
見在旗民有情願互相調換房屋者卽令般移
居住外嗣後所勘旗界内房屋不許賣給民人
賣買者各呈報該管官違者治罪又定旗丁
開墾地畝令該管官出具保結呈報
盛京戸部將墾過畝數於年終彙報戸部察覈
雍正二年定
盛京旗丁所種地畝仍照舊例在何界内種地卽
將彼界協領城守尉爲督催之官佐領防禦驍
騎校爲經催之官如有抗欠不交者督催官卽
拘挐治罪如有催追不完之數計分數題參
四年定
盛京旗地自康熙三十二年輸草豆以來未經覈
丈册籍舛錯旗民彼此爭告經年不絶將王以
下至閒散宗室
盛京所有地畝内管領莊頭壯丁捕牲人等姓名
居住村落詢明某王府某閒散宗室之人行文
八旗分别造册送
盛京將軍戸部以便於覈丈地畝之大臣會同稽
察仍將丈過地畝若干輸納草豆若干造册具
題察覈又定
盛京地畝令將軍戸部侍郎府尹會同差往丈量
大臣將十四城界内旗地公同委賢能屬官勘
丈其
皇莊捕牲人
三陵内佐領官兵屯莊執事人閒散人等千丁驛站臺
上園丁戸禮工三部屯莊官丁僧道各項人等
地畝率領各該管官公同勘丈務期詳悉淸楚
丈完之日將丈過地畝數目造册送部倘有隱
匿不淸之處發覺日將勘丈之官從重治罪
五年定錦寧等州縣莊頭圈餘退出地畝照各
州縣徵糧數目一例徵收七年定錦寧等州
縣旗丁承種莊頭圈餘地畝額徵每多逋欠緣
民官無懲責旗丁之例是以抗比挨延嗣後交
與旗官追比以十分計算考成如有未完照地
方官未完分數例處分乾隆元年定錦寧等
州縣旗丁承種莊頭圈餘地畝每年額徵米穀
每米一石折徵黑豆二石轉交錦州副都統酌
撥牧養馬匹餘照例貯倉二年定
盛京旗丁地畝應徵銀米各項並不按各屬地界
就近催追率皆令該管州縣官督催以致遲緩
積欠難淸嗣後十四城旗丁地畝照奉天民地
按界催追令各該城守尉先將本界内何人地
畝及承種各姓名逐一稽察明白其應徵銀米
等項如業戸在本界居住者向業戸催納業戸
住居别界卽於承種之人名下催追準於業戸
租息内扣除遇有典賣更易均就近呈報立案
更名不行呈報者照例懲治督催承追各官分
别考成
一儲積康熙二十九年奉
旨倉糧關繫緊要著盛京戸部侍郎稽察收貯米穀每
年仍將出入數目報部又定奉錦二府地丁錢糧
每歲剩銀五千餘兩解
盛京戸部轉發錦州府等處城守尉酌量價直陸
續買米其部官所收牛馬稅銀三千餘兩彙入
外城稅銀亦酌價買米入
盛京倉内每年出陳易新均交該將軍辦理三
十三年
諭積穀於百姓最有裨益聞天津鹽船由海口抵盛京
三岔口只須六日將山東河南漕米截畱一二萬石
如何運至三岔口之處作速詳議具奏欽此遵
旨議準將山東漕米截畱二萬石自天津運至三岔口
交
盛京戸部收貯雍正三年定
盛京存倉米豆自明年爲始於靑黃不接之時照
定例十分之三出陳易新酌量借給不願借耆
聽其自便如三分之内有借給多餘米豆照時
價糶賣秋後買補還倉五年奏準倉内米穀
令
盛京戸部侍郎會同府尹將軍於收糧時總計十
四城九州縣見存米穀若干酌量備用應存貯
米穀若干限定額數加謹收貯每年於靑黃不
接時照存七糶三之例出陳易新其餘米穀同
見在豆七萬三千五百五十石有奇草一百八
十四萬八千一百五束飭令各該地方官按時
價糶賣所賣銀交
盛京戸部充餉並將應存米穀及糶賣餘剩米穀
豆草數目並所賣銀數各若干一幷分晰造册
具題察覈仍令侍郎不時稽察如該管官將存
貯米穀那移侵蝕及將糶賣穀價以多報少等
弊卽指名題參乾隆十三年定奉天府常平
倉額米六十萬石錦縣寧遠州各十萬石遼陽
州廣寧縣各五萬石承德海城蓋平鐵嶺開原
復州義州各四萬石寧海縣二萬石
一廩給守衞
陵寢國戚子孫至十八歲呈請當直守
陵者據各總管保結移戸部題準每人月給銀二兩
自
京師來圍獵侍衞據内務府來文來收樺皮協領
等據戸部來文往寧古塔採買黑狐皮貂皮據
盛京將軍來文各給廩餼其買到狐皮貂皮同官
貂皮解送戸部三旗馬羣牧副每人月給銀
三兩牧人每名月給銀二兩守
篤恭殿人守將軍衙門人本部聽事人守倉人廵
庫兵禮部聽事人廚役飼牛羊人每名月給米
一斗鹽一斤守庫庫尉每名歲給鹽三十斤取
乳蒙古人日給米半升鹽一兩匠役自
京師差來者每名月給小米一斗鹽一斤八兩穀
米一斗二升豆一斗又每十名給滷水鹽三斤
回時計抵山海關日期日給米半升在
盛京者每名月給小米一斗鹽一斤據各衙門來
文支給自
京師來採蜂蜜領催等每名日給糙米二升鹽一
斤足三十日停給入山採蜜人每名給三月行
糧共米三斗鹽三斤麪一斗五升出山回日每
名給一月糧共米一斗其領催等一半回京每
名給十日行糧共米五升一半存畱之人每名
給十日坐糧共米二斗又登山躡尋掃雪鼠蹤
人給一月行糧米及麪各一斗鹽一斤回時照
採蜜人例給一月行糧來染貂皮鹿皮人等
每名日給粟米八合三勺新滿洲人等遷家
口來者不限人數官給秔米餘人給糙米日各
半升給至收穫一次時止所需鹽酒照戸口支
領若撥地耕種豆地每六畝給豆種一斗穀地
每六畝給穀米或黏高粱米六升據各將軍來
文給發其不在
盛京居住或隆冬遷來者别議加給
盛京禮部採蜜屯長等入山坐糧回塗行糧據來
文移寧古塔將軍給發又定西勒圖庫倫喇
嘛歲給銀八百兩據内務府來文給發其運載
車馬護送官兵行
盛京將軍裝銀器具行
盛京工部發給
一賞給服物
三陵廚役歲給衣服飼牲人丁歲給春秋衣服三年給
冬裘本部匠役禮部廚役取牛乳人工部匠
役年給衣服本部庫軍禮部校尉三年給冬裘
官兵有虎皮送部者官給彭段兵給布虎皮
解交戸部每年
三陵應用及賞喇嘛虎爾哈庫爾喀等蠎段十五疋糚
段十疋紅段二十五疋衣素五疋紬五十疋絹
十疋紡絲五疋紗十疋毛靑布五千疋麤細布
千疋紙六千二百張金銀箔十萬張茶葉八百
六十斤銀硃五十斤移戸部取給
一供給物用
三陵需用心紅紙張鐙油木棉據該衙門來文給發
盛京將軍各部及各城守尉邊口衙門僧錄道錄
司等處需用心紅紙張鐙油木棉據各該衙門
來文給發
宮殿及各寺廟糊飾所用紙張油麪等物據該衙
門來文給發
一支給芻茭
三陵所用生雉及犧牲牛羊取乳牛並照
盛京禮部文按日給豆及高粱祭
長白山牛羊每宿給草至起送黑龍江日停給自
京師來圍獵侍衞每馬日給豆五升穀草二束據
内務府來文給至回日止來採蜂蜜領催等每
馬日給豆四升穀草二束計二十五日上山採
蜜人每羣馬給鹽六斤回時每馬仍給二十五
日草豆其領催等一半存畱之人每馬給十日
坐糧共豆四斗穀草二十束登山躡尋掃雪鼠
蹤人馬匹均照上山採蜜人支給來染貂皮鹿
皮人等每馬日給草一束來收樺皮協領等據
戸部來文差往寧古塔採買黑狐皮貂皮據
盛京將軍來文支給馬匹草豆每年捕送
京師虎鹿所載車牛草豆及飼獸物料照
盛京將軍來文轉給印文新滿洲人等遷家口
來者副都統等馬二十匹三品官十有五匹四
品官十匹五品官八匹六品官六匹領催四匹
兵丁三匹閒散人二匹每馬日給豆二升草二
束不足額者照見數支給多者每馬給空草二
束其有公務副都統等仍畱養馬三匹佐領以
下驍騎校以上馬各一匹領催二名共馬一匹
每馬給豆二升草二束至四月三十日停給官
屯夫刈送靑草每馬六束至八月三十日停給
人十口以下準牛二頭十口以上二十口以下
牛四頭二十口以上三十口以下牛六頭每牛
日給豆二升草二束不足額者照見數支給額
外牛給空草二束自三月初一日始至四月十
五日止加豆一升若自黑龍江遷來者給十日
自吉林來者二十日限滿減豆二升草一束遇
耕種時每牛日給豆三升草二束又新滿洲遷
來不在
盛京居住酌議支給若隆冬遷來亦别行議給
買送寧古塔屯田耕牛自起送至屯每牛日給
草二束各處馬到時每馬日給草一束
一撫䘏流人
京師流徙吉林及給新滿洲爲奴發驛站官屯當
差各犯人日給鐙油未起解前每人日給口糧
半升所用釡椀柴薪之類行文
盛京工部支給起解時護送兵車並出威遠堡票
行文
盛京將軍撥給塗次遇雨或隆冬時給口糧其給
居住
盛京新滿洲爲奴犯人未撥給前給口糧流徙尚
陽堡遼陽州人咨到卽交奉天府流徙承德縣
人給口糧至收穫一次時停給流徙吉林人每
六丁給牛一犁二釡一䥷刀斧划等器各一每
丁給鐮刀一鐝一隆冬時給裘釡犁刀斧之類
行文
盛京工部支給牛隨時價買給
一奏銷
國初定官莊徵糧不敷應用許動支錢糧買辦
又定徵收糧數賞銀鞭責補給壯丁等事均移
咨戸部轉題各項錢糧舊管新收開除實在數
目逐欵開造淸册於歲終奏銷並造細册一本
移送戸部雍正元年定
盛京戸部自康熙六十年奏銷爲始將舊管新收
開除實在及各處額設官兵花名細數並應支
俸餉等項備造淸册具題察覈二年定
盛京戸部庫内供給欵項甚多一年止奏銷一次
恐滋浮支那移之弊嗣後將出入錢糧等項數
目每季報部歲終仍行造册具題覈銷乾隆
十六年定
盛京戸部每年十月領取戸部庫銀並段布紙張
以及一切物料等項所需運送之車飭令
盛京戸部委官會五城司坊官雇覓限十月運至
盛京如有遲誤卽行題參
盛京禮部
一
陵寢承祭
國初定淸明孟秋望冬至歲暮大祭
三陵一應禮儀由部掌行候
旨遣宗室内大臣承祭
福陵
昭陵忌辰各總管官承祭是日由部傳諭官員兵民咸
素服又定十月朔祭
三陵
萬壽聖節祭
福陵
昭陵各總管官承祭每月朔望各掌關防官承祭又
定
壽康太妃
懿靜大貴妃園寢於淸明孟秋望冬至歲暮各掌
關防官致祭康熙十八年定
三陵四大祭於
盛京將軍副都統四部侍郎内各遣一人承祭由
太常寺前期開列請
旨咨部遵行乾隆元年
諭盛京祭祀
陵寢應於鎮國輔國將軍内簡選前往著總理王大臣
會同宗人府詳議具奏欽此遵
旨議準
盛京
三陵四大祭及忌辰於宗室將軍内情願前往居住者
遴選引
見恭候
欽命六人往居
盛京各給田廬以承祭祀二年奉
旨
福陵
昭陵忌辰改爲大祭由部開列
盛京居住宗室官職名移太常寺轉奏恭候
欽命承祭三年定
福陵
昭陵每月朔望以宗室官承祭
萬壽聖節致祭同八年定
陵寢祭祀應齊集之大臣若有疾病事故不能與祭者
務先期行知本部若無故不到卽取職名題參
一供應
三陵祭祀部設田莊二壯丁九十名歲輸黃米四十一
石六斗小米一石大麥一石二升小麥七石六
斗五升高粱八石黃豆二石六斗一升菉豆二
十二石四斗小豆一石四斗七升芝麻三石二
斗四升蘇子四十五石五斗果園十壯丁百六
十八名歲輸松子十三石六斗五升榛子八石
五斗葡萄四石八斗枸杞子五石二斗山樝八
石五斗英額五石二斗梨乾一千六十串
福陵果園二
昭陵果園一歲輸李杏櫻桃梨山樝
三陵瓜菜園二歲輸四大祭及忌辰瓜菜採蜜壯丁二
百七十名歲輸蜂蜜捕雉壯丁歲輸四大祭及
忌辰生雉魚泊二十四處捕魚壯丁歲輸魚每
祭行取兩翼牧場乳牛各十有五祭前十日送
至
陵所取乳牧場官歲輸乳酥一千八百二十六斤犧牲
牛羊移取戸部庫帑買備每乳牛日給豆三升
五合四勺穀草一束羊草二束遇有草時停給
穀草祭日送至
陵加豆一升七合七勺牛犢日給羊草二束小米五升
九勺靑草四束
盛京戸部供應
福陵
昭陵四大祭每祭玉堂米糯米各八升黃米一斗二升
小米一斗六升稗米二升白鹽二十三斤黑鹽
二十一斤蕨菜十斤木耳二斤八兩蘑菇八斤
雞卵千一百五十六枚鵝卵四十枚鴨卵六十
枚
永陵倍之又每歲由部移解戸部取朝鮮貢紙六百三
十一張成文紙五百七十六張備用太常寺
每歲供應
奉先制帛五十六端蠟燭重六兩者一百七十四對
三兩者二百九十八對八寶糖大纏各三百八
十四斤冰糖三百九十六斤乾棗乾葡萄各三
百三十斤門冬四百十斤靑梅二百八十七斤
龍眼荔枝各二百三十二斤橘餠六千三百三
十六枚柿餠七千九百二十枚核桃六萬一千
七百七十六枚白糖七百六十八斤鹻六十斤
茶六十五斤
永陵
福陵
昭陵冬至歲暮大祭蘋果梨柿各四百二十枚
三陵四大祭每祭各用香三兩每忌辰各用香五錢
永陵一年常祭用香三斤
福陵
昭陵一年常祭各用香二十四兩差官輸送至部貯庫
逢祭部委官送至
陵夫役牲畜之廪給芻豆運送車馬筐筥之屬移
盛京戸兵工三部支取護送兵丁移將軍撥遣
一供應
奉先殿及
畿輔
陵寢祭祀所用花鱖魚細鱗魚山樝葡萄松子榛子由
部壯丁採取差官運送所司其官役廪糧及裝
載車馬筐筥移
盛京戸兵工各部支取乾隆八年奉
旨
三陵祭燭皆用白蠟十七年定採蜜壯丁由部委官
一人率領採取又定淸明孟秋望
三陵大祭及忌辰所供生雉令壯丁及
盛京將軍兵丁一同捕取冬至歲暮
三陵大祭令壯丁自行捕取十八年定
盛京
三陵所用果品如乾棗乾葡萄荔枝龍眼核桃冰糖橘
餠柿餠門冬靑梅白糖等皆
盛京可以和買之物不必遠行運送卽交
盛京禮部自行買備惟蘋果柿梨茶鹻及大纏八
寶糖等繫
盛京所無之物應照舊自
京送往其買備應用價直就近在
盛京戸部支領至用過果品斤數按時價詳造淸
册咨送戸部察覈奏銷再
三陵所供果品向例太常寺每年春季委官運送大纏
八寶糖乾棗乾葡萄等項以備秋冬之用秋季
委官運送蘋果柿梨茶鹻等項以備次年春夏
之用應於本年秋季為始將乾棗等十四種令
盛京禮部自行買備至春季應用大纏八寶糖爲
數無多嗣後歸幷秋季運送蘋果柿梨之時一
幷送交
盛京禮部收貯以備祭祀
一祠廟祭祀
長白山神每歲春秋二仲以吉林將軍或副都統協
領一人致祭部遣讀祝官贊禮郎前往執事太
常寺歲送白色禮神制帛二端降香六柱黃蠟
十五斤菱二斤四兩芡實二斤每祭部供牛一
羊一豕一棗四斤栗三斤榛三斤八兩所用器
皿移工部支取運送車馬並護送兵丁移
盛京將軍及兵部撥遣
盛京城隍廟每歲
萬壽聖節及孟秋以侍郎或郎中員外郎一人致祭
讀祝官贊禮郎執事太常寺歲送白色禮神制
帛二端降香六柱黃蠟十五斤菱二斤四兩芡
實二斤每祭部供牛羊豕各一棗四斤栗五斤
核桃四斤荔枝龍眼各二斤
賢王祠雍正九年
特建怡賢親王祠乾隆十九年
諭朕由吉林至盛京周覽山川形勝敬稽
實錄所載仰見
列祖締造艱難維時宗室諸王克奮忠勤功成百戰開
國翊運之勲彪炳簡册深切景念思盛京爲龍興
重地國初諸王功烈懋著如此並宜建祠以酬舊
勲而示來許此地見有怡賢親王祠應將
太廟配饗之通達郡王武功郡王慧哲郡王宣獻郡王
及禮烈親王饒餘親王鄭簡親王穎毅親王一同
崇祀卽命曰賢王祠令所司春秋致祭應行典禮
該部詳議以聞祠内碑亭可移於正中鑴勒此旨
永昭我朝宗功元祀之鉅典欽此遵
旨議準怡賢親王祠正室五間請於室内分設三龕
中龕中奉通達郡王左武功郡王右慧哲郡王
左龕中奉宣獻郡王左禮烈親王右饒餘親王
右龕中奉鄭簡親王左穎毅親王右怡賢親王
每龕一案每案羊一豕一果實五盤尊一鑪一
鐙二每位爵三素帛一每歲春秋二季令奉天
府尹承祭儀注照
京師祭賢良祠之禮由禮部頒給讀祝贊禮用
盛京禮部人員香帛由太常寺支取祭品由奉天
府供備龕案尊爵之類交
盛京工部備辦
勅建各寺廟永寧寺實勝寺嘛哈噶喇廟四塔寺景
佑宮地藏寺等處祭祀所用米豆麪白鹽黑鹽
芝麻蔬菜鵝雞果品紙張等物均由部移
盛京戸部給發
興京顯佑宮歲用香三十二束地藏寺用香九十
六束
盛京教場
關帝廟用香六十束實勝寺香燭銀七十九兩一
錢七分五釐誦經銀三百十兩茶二百斤嘛哈
噶喇廟香燭銀四十九兩四錢八分五釐誦經
銀一百二十兩茶六十斤四塔寺共香燭銀一
百九十七兩九錢四分茶六百斤移
盛京戸部分給元旦
關帝廟供祭黃蠟等類移
盛京工部分給
一賞給僧道
興京顯佑宮道士八名歲給衣服地藏寺僧綱一
名僧三十二名歲給衣服每月米一斗鹽一斤
盛京景佑宮道士十有六名歲給衣服每名歲給
鹽二十斤永寧寺喇嘛及格隆三名班第七名
實勝寺大喇嘛一人格隆九名班第三十五名
嘛哈噶喇廟大喇嘛二人班第六名東塔永光
寺南塔廣慈寺西塔慈壽寺各大喇嘛一人格
隆三名班第十有六名北塔法輪寺大喇嘛一
人格隆二名班第十有七名永寧寺喇嘛班第
歲給衣服實勝寺嘛哈噶喇廟四塔寺喇嘛三
歲給衣服格隆班第二歲給衣服喇嘛歲給貂
皮帽格隆歲給狐皮帽遼陽大安龍泉二寺共
僧十有五名二歲給衣服每寺歲給米五石蓮
花寺僧十名三歲給衣服每名歲給鹽十斤永
寧寺喇嘛移内務府取給餘移
盛京戸部動帑市買支給
一賞給貢使朝鮮國貢使往來過
盛京給與廩餼及馬匹芻豆赫徵費雅喀虎爾
哈庫爾喀等部落進貢貂皮江獺皮每人日給
米酒鹽豆馬每匹日給草豆回日給行糧如有
郡主額駙來朝經過給秔米及柴炭秫稭蓬席
移
盛京戸工二部支取虎爾哈等所貢貂皮庫爾喀
等所貢江獺皮移送
盛京戸部其額外江獺皮折賞一等每張給靑布
二疋由戸部委官送至
京師護送兵丁運送車馬移
盛京將軍撥給裝皮器具移
盛京工部支給賞給進貢貂皮江獺皮人役袍
帽鞾帶所需蟒段彭段糚段帽段絲紬棉紬毛
靑布朝鮮貢布木棉絨線線纓鍍銀牛皮綠斜
皮等物由
盛京工部移
盛京戸部支取分給八旗官軍製造由部分給運
送車馬移
盛京將軍撥給
一補授讀祝官贊禮郎雍正元年定嗣後
盛京禮部讀祝官員闕於八旗通行簡選贊禮郎
員闕於本翼四旗簡選將本處筆帖式廕監生
庫使官學生一同令其讀贊擬定正陪移咨太
常寺引
見補用如此内又不得人讀祝官行取在京八旗贊
禮郎行取在京本翼選擬正陪引
見補用
一守衞
陵寢官天聰八年
永陵設燒造甎瓦散秩五品官一人順治五年
福陵
昭陵設燒造甎瓦五品官各一人康熙二年
永陵
福陵
昭陵設總管各一人翼領各一人防禦各十有六人
八年燒造甎瓦官改爲司工匠升其秩爲四品
盛京兵部
一簡稽軍實本部侍郎三年一次率所屬官傳
齊將軍五部内務府文武官及兵丁等甲胄器
械察驗事畢卽往北路東路察驗
興京開原縣南路西路察驗熊岳錦州府各處文
武大小官及兵丁事畢奏
聞
一監射
盛京旗員春秋會射部據將軍來文於會射日委
屬官監收職名春季於正月二十日起至三月
二十日止秋季於七月十六日起至九月十六
日止
一驛遞
京師差官送
三陵祭品等物據兵部火票沿塗供應車兩擔夫將票
存部彙銷
盛京禮部差官送
三陵應用牲魚果品米豆等物
盛京工部差官送
三陵簾毯紙張瓷器等物據各部文移
盛京將軍撥護送官兵部給兵票火票沿塗皆應
車馬人夫
盛京禮部差官送
長白山致祭物品據文行
盛京將軍撥領催兵丁部給兵票火票沿塗供車
欽天監頒發
盛京等處時憲書據兵部火票沿塗供車其發吉
林黑龍江等處者由部重給火票自
盛京遞送
盛京吉林黑龍江各將軍差領催人等彙送表箋
及
盛京將軍進送雉鹿等物
盛京將軍及五部府尹衙門差官員領催胥役人
等馳遞本章幷解册卷等事由部據各來文給
勘合火牌沿塗應廪糧馬匹到京將勘合火牌
繳兵部換給勘合火牌回日支給廪糧馬匹將
所換勘合火牌繳部歲終彙繳兵部察覈奏銷
盛京將軍差送捕獲生虎據文給火票沿塗供應
食肉
盛京内務府送鮮醃物品據文給火牌沿塗應廪
糧馬匹寧海縣水師營送鵰鸛等翎據
盛京將軍文給火票沿塗應車吉林黑龍江送海
靑等物據各將軍勘合火牌沿塗應廪糧馬匹
寧古塔捕牲烏喇等處送東珠人參貂皮蜂蜜
松子松花江綠石樺皮等物據將軍勘合火牌
及總管文沿塗應廩糧車馬移
盛京將軍撥兵護送部給兵票回日照所換兵部
勘合火牌應給赫徵費雅喀部落進貢貂皮
江獺皮等物據吉林將軍勘合火牌及開原城
守尉文沿塗給車移
盛京將軍撥兵護送部給兵票回日據兵部兵票
火票換給沿塗給車移將軍撥兵護歸朝鮮國
遣使進貢及領時憲書據
盛京禮部行
盛京將軍往回撥兵護送據
盛京戸部火票部給兵票火票沿塗應廩糧車兩
錦州副都統差送上駟院馬皮據文給火票
盛京工部運送吉林黑龍江等處火藥鉛子丈席
等物據文移
盛京將軍撥兵護送部給兵票火票吉林黑龍江
等處赴
京師領取修理舟楫應用油麻鐵等物回日據兵
部兵票換給
盛京工部文部給火票移
盛京將軍撥兵護送吉林將軍領取賞給赫徵費
雅喀部落紬段等物據
盛京禮部文給火票寧古塔黑龍江捕牲烏喇等
處領取俸餉草豆及節孝建坊銀據
盛京戸部文給火票捕牲烏喇總管領取包魚白
布等物據
盛京禮部工部文給火票赴
京師領取蜂蜜裝袋等物回據兵部火票熊岳副
都統寧海水師營領取火藥鉛子等物據
盛京將軍文均沿塗應車武職官自
京師升任至
盛京等處據兵部火票至吉林黑龍江等處由部
換給火票黑龍江吉林等處武職官及領催兵
丁身故吉林拉林等處種地兵丁身故其妻子
移歸
京師者均據各將軍勘合火牌沿塗給車
盛京禮部差送
興京顯佑宮地藏寺應用蘆席米麪等物據文給
火票沿塗應車馬人夫刑部發遣
盛京吉林黑龍江各處人犯據兵部兵票換給移
盛京將軍撥官兵解送有婦女老幼殘廢者據兵
部火票換給沿塗給車自
盛京刑部解往
京師各省人犯據文行
盛京將軍撥官兵解送部給兵票火票每犯每驛
給制錢十五文吉林黑龍江等處解往
京師各省人犯據開原城守尉文移
盛京將軍撥官兵解送據各將軍火票沿塗給與
飯食發遣吉林黑龍江人犯身故其妻準回籍
據各將軍火票沿塗給驢無驢給車康熙二
十七年定嗣後差往
盛京吉林馳驛官役騷擾驛站照直隸各省騷擾
驛站例許驛站官一面申報該將軍一面報部
察實照例治罪如應付遲誤轉捏款誣報者亦
照例治罪如官役實在騷擾該管官徇情不報
部者發覺照徇情例議處又定
盛京禮部差送
陵寢祭品等物至
京師者據文行
盛京將軍撥兵防護部給兵票勘合火牌火票沿
塗供廩糧車馬人夫五十七年定
盛京各驛每歲奏銷册開載馬匹倒斃照直隸各
省三分之一造報雍正四年
諭差往黑龍江等處地方人員如自備鞍馬殊覺拮据
嗣後凡一年差使應予馳驛該部議奏欽此遵
旨議準除黑龍江等處差使均給驛馬外嗣後凡繫一
年差使照廵察山東等省之例給勘合應付如
驛馬不敷之處令地方官酌量應付六年定
盛京各路共設站二十有九驛馬千三百七十五
匹今酌裁三百八十五匹見存馬九百九十匹
每十匹歲倒斃三匹每補一匹給價銀九兩至
雇車每車每里銀一分乾隆十年定將開原
高麗堡懿路等三驛每馬量裁馬乾銀一分每
年酌裁銀五百四十兩俾貼沙河東關寧遠高
橋四驛十六年定沙河東關寧遠高橋四驛
撥貼馬乾仍照舊歸開原高麗堡懿路等三驛
其小驛差務稀緩每馬日給草豆銀二分五釐
一驛官自
盛京至山海關共十有三站設關防官一人
盛京東至
興京南至朝鮮東北至吉林黑龍江北至法庫門
共十有六站設關防官一人康熙五十九年
定停設關防官於
盛京五部司官内選能員管理一年更代雍正
元年定
盛京所屬管理驛站官照吉林之例三年更代如
果能整飭驛務錢糧不致浮冒令
盛京戸兵二部侍郎會同稽察驛站官覈實保題
移送吏部以應升之官卽用如浮冒錢糧廢弛
驛務亦卽題參交部治罪又定
盛京沙河等二十九站驛馬應支草豆令
盛京戸兵二部侍郎親驗支取著管理官用心牧
養如馬不足數及疲瘦者將管理官題參治罪
一倉官順治初年定遼陽開原等八所倉官員
闕以
盛京四部及將軍衙門筆帖式及未入流筆帖式
内遴選較俸擬定正陪各堂官出具考語人文
一幷移咨吏部補授雍正五年定倉官責任
綦重若照定例論俸恐不能皆得賢員嗣後員
闕令
盛京將軍副都統五部侍郎於各衙門筆帖式及
未入流筆帖式内遴選行止操守優者保舉二
人具考語定正陪咨送吏部引
見補用
一補授筆帖式順治初年定
盛京本城及各外城額設筆帖式不拘旗分考取
補用乾隆元年定
盛京各處筆帖式照旗分分補十一年定
盛京各處筆帖式自分旗以來正紅旗懸有三闕
無人可補正白旗尚有前次考取之人無闕可
補餘旗亦多參差嗣後補用筆帖式仍照舊例
不拘旗分以考取名次按有闕先後指名序補
一關門禁防差祭
長白山及採取蜂蜜細鱗魚出邊官役據
盛京禮部文差取松子箭杆等物出邊官役據
盛京内務府文差送吉林火藥蘆席等物出邊官
役據
盛京工部文各給與門單守邊官驗放出入官
員自
京師升任至吉林黑龍江者據山海關副都統文
盛京各衙門官以事往吉林黑龍江者據各衙門
文各給門單守邊官驗放出入吉林黑龍江
將軍副都統等差官領取春秋俸餉據各將軍
都統文差官往
京師領取修理戰船油鐵等物據
盛京工部文捕牲烏喇總管差官領取春秋俸餉
據總管文回日並與門單守邊官驗出赫徵
費雅喀等部落進貢貂皮水獺皮等物回日據
山海關副都統文給與門單守邊官驗出
盛京刑部
一讞獄
盛京所屬邊外蒙古事件每年一次部委賢能司
官前往會同該處扎薩克等審理取供咨報理
藩院題結雍正八年定
盛京所屬法庫柳條邊等處蒙古事件停止
盛京刑部審理令將軍傳該旗該扎薩克副台吉
會同辦理十三年定
盛京旗民命盗案件止刑部侍郎一人辦理咨達
刑部題覆雖有鍛練草率等弊在内法司無由
覆駮嗣後令侍郎會同將軍府尹詳悉審擬具
題乾隆二年定法庫柳條邊等處與
盛京刑部相近將軍乃武職衙門不諳律例嗣後
邊外蒙古事件悉交該侍郎傳該旗該扎薩克
副台吉會同辦理其人命及盜竊馬匹牲畜之
案審明照例定擬具題又定
盛京旗民命盜案件原應有司衙門審理旣有該
侍郎會同府尹辦理將軍乃屬武職嗣後無庸
會審三年
諭奉天所屬旗民交涉案件向例由地方旗民官略
具案情申送刑部審擬但奉天府所屬地方遠近
不一應質人犯多屬牽連由部提解駮審往返道
路躭延時日拖累無辜夫地方官駐劄本境平日
習知人情臨時自易體訪若令會同就近旗民官
承審定擬止將有罪人犯解部覆訊定案其餘一
切牽連對質之人審明卽行省釋則人犯旣免拖
累而案件亦得速結但府州縣遠近不一其地方
旗民官如何會同審理可爲成例永遠遵行著將
軍刑部侍郎府尹會同定擬具奏欽此遵
旨議準除附近
盛京六十里以内地方所有旗民交涉案件旗民
官會報
盛京刑部其各城旗民交涉之戸婚田土私燒掏
摸細事交理事通判審理完結嗣後凡錦州副
都統所屬之錦州府寧遠州義州廣寧縣等處
如有命盜案件令地方旗民各官就近會審取
供定擬將有罪人犯送部其餘牽連之人審明
卽行保釋仍將取供釋放緣由報部並令旗員
報明該副都統轉報將軍衙門民官呈報府尹
察覈其遼陽州開原鐵嶺蓋平等縣及牛莊等
處皆照錦州府例會同辦理至熊岳副都統所
屬之復州寧海縣熊岳旅順水師營岫巖鳳凰
城等處除復州錦州均有民官會審熊岳雖無
民官然南界與復州相近北界與蓋平相近凡
南界命盜案件會同復州知州北界會同蓋平
知縣辦理旅順水師營亦無民官與寧海縣相
近照熊岳例令該旗員會同寧海知縣辦理惟
興京鳳凰城岫巖三處向無民官與鄰境州縣相
去三四百里應仍令該城守尉訊取確供將有
罪人犯送部覆審再府尹所屬吉林之永吉州
地方旗民交涉案件仍照舊例由吉林將軍衙
門旗員永吉州知州會同辦理捕牲烏喇地方
所有旗民交涉命盜等案令捕牲烏喇總管與
永吉州知州(今裁歸吉林理事同知)會同辦理報部其牽
連對質之人取供後卽令保釋竢部劄到日完
結又定嗣後奉天府所屬旗民事件承審限
期照定例於會審日起限爲首重犯若民人令
民官主稾會同旗員若旗人令旗員主稾會同
民官辦理倘有遲延濫刑及不能審出實情或
婪贓徇情等弊民官交府尹旗員交將軍題參
究處六年
諭據盛京將軍奏稱各城應審旗民交涉事件自改
令該地方旗民官審理以來每遇命盜案件雖令
審擬送部但地方旗員原繫行伍出身署中又無
案卷可稽多有不合律例致令駮覆而管民官承
行定稾則有互相推諉偏庇袒護之嫌以致牽連
人等轉有久候之苦懇仍照舊例送部審擬凡讞
獄皆視初取之供定擬若承審官有偏袒之處則
罪之輕重難免顚倒甚有關繫但無論事之大小
槩送盛京刑部則不勝紛繁而易結之案反致遲
延其瑣屑案件照常交地方官審擬報部命盜大
案仍照舊例連人送部審擬著刑部分晰定議具
奏欽此遵
旨議準嗣後旗民交涉命盜重案及軍流徒罪案内
之首從罪犯並緊要證佐等一幷解部外其案
内牽連無關緊要及罪止杖笞者悉免解部聽
旗民官訊供申詳卽分别保釋將緣由逐一聲
明聽候部議至賭博鬭毆一應細小事務罪止
枷責者仍歸旗民官就近審擬依限完結逐月
造册送部察覈倘地方旗民官將人犯不應解
者呈解應解者不解及例應承審仍前庇護推
諉等弊該侍郎照例參處
一秋審
盛京刑部與各直省督撫不同凡届秋審將各重
犯年貌籍貫咨明刑部照案刷卷令九卿會覈
具題乾隆八年定明刑折獄民命攸關推勘
不厭詳審自九年爲始每遇秋審令
盛京刑部侍郎會同四部侍郎府尹廵察御史將
本部重犯並奉天府衙門重犯逐案虛衷確審
分别情實緩決可矜彙題竢九卿會審時覆覈
請
旨
一審斷私採人參原定偷採人參十兩以下者
解送
盛京刑部審理在十兩以上及偷採未得者由將
軍會本部侍郎及管轄威遠堡六邊侍郎府尹
審擬乾隆二年定偷採一事分别兩處辦理
致部官往往推承辦武職而武職不諳律例且
繫本地之人不免舛錯瞻徇嗣後奉天拏送偷
採人參之犯不論已得未得十兩上下及私販
者皆交
盛京刑部會同將軍管轄威遠堡六邊侍郎府尹
照例分别審理
盛京工部
一城垣天命十年自
東京遷都瀋陽是爲
盛京天聰五年增拓
盛京舊城周九里三百三十二步高三丈五尺厚
丈八尺池周十里二百四步廣十四丈五尺闢
門八康熙十九年築關城高七尺五寸周三
十二里四十八步東南隅水柵二以通瀋水
二十一年重修諸門城樓二十二年覆準凡
在城基取土行車交與該將軍及
盛京工部嚴禁三十二年
諭盛京城垣關繫重大著工部侍郎一人前往會同該
將軍盛京工部將應作何修理之處詳看議奏欽此
遵
旨議準修理城垣三百六十餘丈並於街道開溝以洩
積水四十九年
諭盛京城垣工程著遣在京工部堂官一人率領司官
前往堅固修理欽此五十四年修理八門城樓並
四角樓及内外城垣百餘丈乾隆十七年題
準修理城垣八百餘丈於將軍五部府尹衙門
選官分段監修並委官隨工察驗支用
盛京戸部帑銀三萬餘兩
一
宮殿
國初定凡
宮殿歲時修理内務府專掌其事康熙十一年
奉
旨嗣後盛京宮殿有應修之處内務府會同工部擇吉
修理又定凡采畫油飾需用顏料桐油及罘罳所
用銅絲等項於工部移取部委官監視乾隆
十四年重修
崇政殿後房收貯
法駕
鑾駕鹵簿十七年重修
盛京宮殿增設圍牆六十一丈五尺移取
盛京戸部帑金千六百兩統歸戸部奏銷
一
壇廟順治十三年定凡
盛京
壇廟有應修之處卽行估直修理
一
陵寢
國初定凡修
永陵於東一里外取土西南七里外燒甎西南四百里
外燒石灰小石採於張家口碑石龍趺石取於
盛京香鑪山順治八年定凡修
福陵於西五里外取土西南二十里外燒甎正南百里
外燒石灰大石採於易州南山小石採於香鑪
山流泉湖屯碑石龍趺石自順天府運送又
定凡修
昭陵於西四里外取土南八里外燒甎南百里外燒石
灰大石採於易州南山小石採於梨花峪香鑪
山瓢杓屯流泉湖屯碑石龍趺石自順天府運
送是年
福陵
昭陵工成監造官各給以世爵仍各賞朝衣鞍馬其在
工官役賞衣冠鞍馬白金有差十四年
永陵工成分别在工久暫理事官各給世爵仍賞朝衣
鞍馬其餘官役賞白金布疋有差又議準
三陵官員兵丁匠役所住房屋有礙風水者悉令遷移
康熙三十一年重建
昭陵饗殿又定凡
三陵采繪油飾需用顏料桐油及罘罳所用銅絲等項
於工部移取四十二年覆準
福陵應用甎瓦令欽天監委官前往指示無關風水之
處取土燒造五十六年覆準
永陵應用甎瓦令欽天監官前往同
盛京工部侍郎驗看無關風水有好土之處建窰
燒造雍正三年奏準
福陵官山周圍設斥堠四所分委官兵守護八年奉
旨恭建
永陵西小河石隄石橋攔水&KR0309;並增建右廂房五間
又奉
旨恭建
福陵順水石隄攔水&KR0309;又濬引河及左右引水小溝
乾隆十五年奏準
昭陵四面設斥堠守護如
福陵之制各建屋三間十七年重修
永陵啟運門紅柵
昭陵西北角樓及
懿靜大貴妃園寢
一
盛京公廨天聰六年建學宮於德盛門内
殿三間戟門三間廟門一座又建吏部於德盛
門内街東吏部南戸部大堂三間司房九間案
卷房三間班房四間儀門五間大門三間銀庫
十有八門戸部南禮部大堂五間後堂三間司
房六間六品官辦事房三間大門三間貯果房
三間梨窖冰窖各一所朝鮮使館一所又建
刑部於天祐門街西其南兵部又南工部順
治元年改建工部於禮部之南大堂三間後堂
五間左右司房八間儀門一間大門三間班房
四間銀庫一間顏料庫三間熟鐵庫荒鐵庫大
繩庫各四間線麻庫三間織造庫在懷遠門内
共十有四間十四年建奉天府署於德盛門
内街西大堂後堂各三間吏房六間住房十有
四間儀門一間大門三間班房二間康熙三
年重修刑部大堂五間南肅紀左司肅紀後司
北肅紀前司肅紀右司各三間後堂三間儀門
一間大門三間案卷房三間司獄司正房五間
廂房一間大門一間監獄在城西南隅又建
府丞署於天祐門内街西大堂五間住房八間
吏房六間大門三間儀門一間署東建試院大
堂三間住房五間東西考房各三間大門三間
儀門一間街東建通判署大堂三間住房五間
大門三間撫近門外建治中署大堂五間住房
共十有六間科房五間大門一間署南建經歴
署十有八間六年建承德縣署於懷遠門内
街南大堂三間住房九間書吏房三間大門儀
門各一間庫一間監獄六間又門外街南建倉
一百二十七間署西建典史署大堂三間住房
七間十三年重修吏部改爲
盛京將軍署大堂後堂各三間司房六間儀門一
間大門三間庫一所倉在城内西南隅火藥庫
在城外東南隅教場在城外東北隅三十年
重修兵部大堂三間後堂五間司房六間大門
三間儀門一間三十二年重修學宮增建
崇聖祠三間明倫堂三間東西齋房各三間學署
六間庫房六間大門儀門東西角門各一間
一寺廟順治十三年定各處寺廟有應修理之
處各照來文覈明應用錢糧移文工部覆準之
日興工修理康熙三十一年定各處寺廟采
繪油飾需用顏料及罘罳所用銅絲等物於工
部移取部委官監視
一匠役原定四品官管下
永陵窰匠六名瓦匠四名每年自二月初一日起至九
月初一日止各給口糧米二十四石三斗八合
鹽六十八斤十二兩
永陵木匠四名鐵匠二名每名歲給四十日口糧米二
石八斗三升二合鹽八斤三年給皮衣二領五
品官管下黃瓦厰匠十有七名每名歲給朝鮮
貢布三疋木棉二斤四兩六品官管下匠一百
七十三名每名歲給銀六兩米三石五斗四升
稗視米數每月給鹽五斤五旗匠人一百三名
每名歲給銀六兩
崇政殿壯丁六名家屬共三十口每口歲給米一
石四斗一升六合稗視米數鹽十二斤司匠管
下匠役七十九名家屬共三百八十七口每匠
歲給布棉與黃瓦厰匠同每家口歲給米稗鹽
與
崇政殿壯丁同康熙二十七年定
盛京工部千丁新舊共千一百七十二名於海城
縣所屬四門城地方酌量開窰燒造甎瓦以備
每年
陵寢宮殿各工需用三十九年定燒造黃瓦等項應
用黑鉛著於錦州府渣子嶺等處刨取五十
五年定黑鉛停其刨取將遼陽刨鉛千丁往返
工費折交
盛京工部照數採買以供燒造乾隆十七年定
千丁每年應交甎瓦土坯六十萬有奇如存貯
過多未免漸至損壞且多看守之煩嗣後每方
甎折銀一分條甎折一釐六毫瓦折七毫句頭
滴水折六釐土坯折五毫合計一年折銀五百
八十四兩令各丁於八月内交納如逾限不完
將該管四品官參處千丁等照例懲責
一給發柴薪
永陵
福陵
壽康太妃園寢直宿班房歲給秫稭二千三百四
十束
昭陵直宿房歲給一萬九百二十束
懿靜大貴妃園寢直宿房歲給秫稭一千五百六
十束守顯佑宮道士每名歲給二百束各衙門
執事人厨役匠役牧牛羊人每名歲給三百六
十束
盛京禮部整治果品自
京師發來修
陵匠役均月給二十束公侯伯日給二十束都統十七
束副都統侍郎十四束參領郎中十束騎都尉
員外郎七束雲騎尉六束驍騎校護軍校六束
七品八品筆帖式五束護軍領催三束驍騎二
束從人等合爨日三束
内府採蜜人十人合爨日四束虎爾哈庫爾喀等
部落進貢人五人合爨日四束每三日給蒸烙
餠餌柴薪四束
三陵供祭牛羊及各驛遞馬匹每豆一斗給一束苫蓋
各衙門倉庫及黑牛館牆垣每版給六束墪門
人犯日一束流徙吉林人犯十人合爨日四束
均歲終報工部覈銷又定吉林等處往京娶
婦及送貂皮領取修船物料官役住宿例給秫
稭每協領日八束佐領七束防禦六束驍騎校
五束筆帖式四束領催三束外郎兵匠每人日
二束從役十人三束給發黑龍江等處領取修
船物料官役同又定朝鮮遣使入貢及謝
恩領時憲書官役住宿給秫稭正副使每人日七束
書狀官五束大通官三束從役十人三束馬十
匹二束
欽定大清會典則例卷一百三十九
