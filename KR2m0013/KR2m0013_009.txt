欽定大清會典則例卷六
吏部
文選清吏司
旗員開列
一大學士以下三品京堂以上原例開列具題
康熙十年議準大學士員闕請
旨開列(先將員闕應否開列奏請得旨後開列具題)又奏準各部院
尚書改吏部尚書各部左侍郎員闕由右侍郎
轉吏部侍郎員闕各部院侍郎亦行開列又
議準應補官(假滿服滿病痊人員照文到日期開復降級照奉旨日期)與
應升官一同開列題請
簡用凡應補官均列名在應升之先各項應升官均
按衙門次序列名雍正四年遵
旨議定各侍郎員闕未經開列之先奉
特旨補授有人無左右字樣者將見任右侍郎應否
轉左或新授之人即授為左侍郎之處具奏請
旨五年奉
旨凡補授大學士尚書時應否令其在議政處行走具
奏請旨欽此乾隆十三年
諭大學士闕定例請旨開列亦有遲至一月後始行
請旨者朕思大學士職司襄贊如其宣力有年遇
有告休病故不忍遽行開列應竢至一月以後乃
國家眷念舊臣加恩輔弼之意若緣事降革機務
重地未容久曠自應即行開列不必請旨將此載
入會典永著為例欽此
一四五品京堂康熙十年題準論俸升補雍
正六年議準通政使司副使大理寺太常寺太
僕寺少卿鴻臚寺卿等闕均不分滿洲蒙古通
行論俸開列升補其郎中應升各闕除内閣侍
讀學士仍按滿洲蒙古補用乾隆三年議準
滿洲蒙古科道均準内升外轉遇有京堂員闕
先將内升科道開列具題補用一人再有闕除
科道毋庸開列外將俸深郎中論俸開列四人
引
見候
旨簡用其出差外任者不行開列如内升科道無人
仍將俸深郎中論俸升補科道不準通行論俸
四年奏準内閣滿洲漢字侍讀學士員闕將
漢字出身之郎中等官論俸擬出十人送内閣
考取擬定正陪交部與各項記名議敘人員一
同開列引
見補授其内閣清字侍讀學士二員將應升各官論
俸擬正陪升補五年奏準凡降級補四品京
堂人員遇有闕如値内升班次即以奉
旨降級日期與奉
旨内升日期論先後一同開列如値俸深班次將降
級應補人員列名在俸深應升人員之前一同
引
見若奉
旨將降級之人補授無論内升俸深班次均不積算
(如上次用内升則下次仍用俸深不算過班)其通政使左參議光祿
寺鴻臚寺少卿員闕將應升之滿員外郎等官
除出差外任不行開列外論俸開列四人引
見如有降級應補人員列名在俸深應升人員之前
一同引
見候
旨簡用又奏準奉
旨記名各官如由科道記名者遇有應升與内升之
科道論奉
旨日期先後開列具題由郎中等官記名者開列在
俸深郎中之前將記名之處聲明一同引
見候
旨簡用補授後各按本班照例積算又奏準議敘
應升四品京堂之科道郎中等官均論其議敘
奉
旨日期先後遇有員闕入於俸深郎中等官開列四
人之末依次引
見候
旨簡用若遇内閣侍讀學士員闕如繋清字之闕其
應升人員無論清漢字樣均行開列如繋漢字
之闕其議敘人員察其漢字出身者仍照例開
列其由清字出身者停其開列
一翰詹官員順治初年定翰林院侍讀學士員
闕由侍講學士轉侍讀員闕由侍講轉詹事府
左庶子員闕由右庶子轉左中允由右中允轉
左贊善由右贊善各轉補雍正四年議準侍
講學士侍講詹事府少詹事右庶子洗馬右中
允等員闕將應升之翰詹官員與科甲出身之
部屬應升官員分班簡用均論俸擬正陪引
見請
旨如部屬無科目出身人員即將翰詹官員升補
十二年奉
旨滿洲贊善員闕將俸深之小京官筆帖式各一人引
見請旨著為定例欽此乾隆七年議準翰詹員闕
凡開復降補人員亦列名於應升官之前一同
引
見補用十三年奏準嗣後於六部滿員外郎内每
部酌定一人作為科甲人員升轉之階遇有員
闕將科甲出身之主事等官升用俾翰詹衙門
升轉時不致乏人又奏準内閣侍讀學士翰
林院侍講學士侍講詹事府少詹事庶子洗馬
員闕其論俸應升擬正人員遇有出差者或將
論俸擬正之人補授或將其次論俸應升之人
别擬正陪引
見補授之處皆行奏
聞候
旨遵行十六年具奏見出有侍講一闕上次已用
部員此次應用翰詹但應升編檢班内止有檢
討一人既不便即將該員指補亦不便因無擬
陪之人將該員扣除别將部屬人員升用相應
請
旨可否將此一人擬正將科甲部屬人員論俸擬陪
一并引
見之處恭候
欽定奉
旨擬陪人員一并引見十九年奏準從前繙譯進
士初次引
見時因奉有歸進士班銓用之
諭旨是以遇有翰詹等闕遂將繙譯進士出身之人
一例升用今繙譯鄉會試既經議停而繙譯進
士與文進士舉人究屬有間其升補翰詹官員
之處請一并停止
一翰詹兼理部務乾隆元年議準翰林院侍讀
學士侍講學士詹事府少詹事庶子等員闕由
科道郎中等官升補者均不令兼管部院事務
其員闕别行銓選由員外郎等官升補翰林院
侍讀侍講詹事府洗馬主事等官升補詹事府
中允小京官升補贊善如繋熟練部務之人準
各該堂官奏留辦事兼兩處行走其該堂官不
行奏留者照例開闕
一京堂翰詹開列夹單康熙五十二年議準未
報到任官員停其開列升轉雍正五年
諭開列京堂翰詹等官照例開列應升人員其轉補及
其次應升人員皆著别開單夾於本内進呈欽此
乾隆二年議準嗣後旗員遇有親喪於二十七
月之内遇有應升停其開列具題四年議準
京堂翰詹等官員闕如有應補人員照例開列
其應升人員惟罰俸不停升其餘降革留任並
各項參罰事故均不開列於題本内聲明扣除
至其次應升人員均逐名開列别繕夾單與題
本一同進
呈如有前項不合例事故亦於本人名下注明
七年奏準京官出差外省又經升轉尚未回任
者遇有應升雖未到任仍行開列具題
一京堂
特旨升補雍正十二年議準凡四品以上京堂有停
俸降級革職留任之人奉
特旨升補者即將停俸降級之案由部察明具奏
一稽察宗室覺羅各學乾隆二年議準宗室覺
羅各學奏點滿漢文臣稽察由部行文各衙門
咨取三四品科甲出身滿漢文臣學問淵博繙
譯精通者開列職名奏請
欽點十二人兩翼宗學分點四人左翼四旗覺羅學
分點四人右翼四旗覺羅學分點四人督率教
習勤加訓廸仍同該管王公不時稽察如遇升
遷外任事故等項出闕由部别行開列具奏
漢員開列
一京外應升官員開列原例在京大學士以下
京堂翰詹官員以上在外總督廵撫布政使按
察使鹽運使均開列具題康熙十年議準大
學士員闕請
旨開列(先將員闕應否開列奏請得旨後開列具題)又議準各部院
尚書改吏部尚書各部左侍郎員闕由右侍郎
轉吏部侍郎員闕各部院侍郎亦行開列雍
正四年遵
旨議定各部侍郎員闕未經開列之先奉
特旨補授有人無左右字樣者將見任右侍郎應否
轉左或將新授之人即授為左侍郎之處具奏
請
旨五年奉
旨嗣後開列京堂翰詹等官照例開列應升人員其轉
補及其次應升人員均著開單夾於本内進呈其布
政使等官應内升者亦開單夹於本内進呈十二
年議準應開列具題人員有革職留任降級留
任停升停俸督催督造完解等項及未報到任
均不開列具題於本内聲明扣除乾隆元年
議準小四品京堂員闕將内升之科道具題請
旨竢簡用四人之後再將五品京堂開列升補一人
如無内升科道方以應升京堂科道通行開列
具題至每年科道内升多寡或暫停難以豫定
應將小四品京堂員闕竢内升官員與五品京
堂總合用五人之數將在外司道官任内無參
罰事故者通行論俸開列十人具題請
旨欽點一人来京遇有應升員闕具題升補一次
四年議準應行開列人員如有降革留任等項
不合例事故除應補人員仍行開列坐補外其
應升人員即於題本内聲明扣除至轉補(如侍讀學)
(士由侍講學士轉之類凡應轉人員不止一人者均開入夹單其翰林開列轉補京堂及由翰)
(林轉補部院官員開列學士詹事亦開入夹單至應轉人員只冇一闕如各部左侍郎由右侍)
(郎轉之類仍於正本内列名具題轉補不在夾單之内)及其次應升人員
並應升之外官職銜逐員開載如有降革留任
等項參罰不合例事故均於本員名下注明
七年奏準京官出差外省又經升轉尚未回任
者遇有應升員闕雖未到任仍行開列布政使
以下官員食俸未滿三年及任内有參罰案件
不準開列如有罰俸未完亦不開列具題十
三年
諭大學士闕定例請旨開列亦有遲至一月後始行
請旨者朕思大學士職司襄贊如其宣力有年遇
有告休病故不忍遽行開列應竢至一月以後乃
國家眷念舊臣加恩輔弼之意若緣事降革機務
重地未容久曠自應即行開列不必請旨將此載
入會典永著為例欽此十七年奏凖外官由開
列升補者例應開闕来京引
見其有曾經卓異引
見未滿三年者應照推升官員内有卓異未滿三年
停其調取引
見之例停其引
見將文憑封發令赴新任
一大學士京堂等官候補雍正十二年定大學
士以下侍郎内閣學士以上到京候補止將咨
文投部停其赴部驗到遇有闕與應開列人員
開列具題三品京堂以下鴻臚寺少卿以上人
文到部遇各本項員闕亦與開列人員通行開
列(應開列人員如應升應轉及其次應升均詳載品級考)其内順天府府
丞奉天府府丞乃一項之闕得與互相補授以
上候補官員開列本内列名在應升官之前
乾隆七年議準各項候補京堂有病痊假滿服
闋革職還職降級還級官員與奉
旨特用京堂(如廢官候選官)(特旨起用及見任候補特旨升用補用之類)及
内升人員(如科道内升及在外司道内升)均照投文候補年月
與奉
旨升用年月較先後依次開列其降級調用應補者
人文到部照奉
旨降級年月(與内升特用及人員)較先後依次開列(候補京堂如丁)
(憂服闋病痊假滿開復均以文到日期先後為序降級調用者以奉旨降級日期先後為)
(序)翰林院修撰編修檢討庶吉士無定額人文
到部即行咨送翰林院復任
一督撫藩臬等官候補原定督撫有裁汰開復
候補者仍令本身到京照所到日期(不必起文)有病
痊假滿服闋者亦令到京(取具原籍文結)照人文到部
遇有員闕與應升人員一并開列具題康熙
五十二年定候補布政使按察使鹽運使均令
人文到部遇有員闕與應升官員一幷開列具
題以上候補官員開列本内列名在應升官之
前
一翰詹衙門升轉原例翰詹開坊開列具題如
有候補一并開列雍正十二年定翰詹衙門
凡升轉官員皆依編檢之俸共算若有告假丁
憂扣除告假丁憂日期較俸升轉俸同者仍行
論資乾隆二年議準翰林開坊員闕不必開
列多人具題論俸擬正陪引
見又
諭嗣後遇有翰林院開坊員闕(中允贊善司業均翰林開坊之闕)仍
照舊例翰林院將俸深人員開送二十員爾部引
見欽此七年奏準候補官員人文到部遇有員
闕翰林院一并咨部引
見列名在應升之前又奏準由翰林升轉部院之
人如遇翰林應升之内閣學士翰林院掌院學
士員闕將翰林轉補部院之太常寺卿以下(正三)
(品之左副都御史通政使大理卿宗人府丞與學士升轉相同不行開列)大四品京
堂以上(正四品之太常寺太僕寺少卿鴻臚寺卿順天奉天府丞暨小四品不行開列)
一并開列詹事員闕將由翰林院轉補部院之
從三品及大四品京堂一并開列均列名於翰
林官之後
一補授祭酒乾隆十一年奉
旨國子監祭酒為成均司鐸之長有造就人才之責
嗣後遇有員闕將應行開列及其次應升人員一
并引見補授
一學政開列康熙二十三年議準直隸江南浙
江學政將侍讀侍講洗馬中允贊善由翰林院
咨送開列其各省學政由翰林院論俸咨送編
修檢討十員與各部進士出身俸深郎中一并
開列具題由部屬等官補授者其部屬等員闕
即行開選乾隆元年議準部屬出差學政升
轉食俸之處應仍就該員原官與各部見任司
官一例食俸遇應升之時照例推升具題請
旨以升銜注册任滿回京各照升銜補用五年奏
準郎中等官補授學政任滿回京人文到部免
其投供驗到如繋未經升任者遇原部應補員
闕即行引
見補授其已經推升部屬注册者應不論部分遇有
應升員闕引
見補授推升道府注册者遇闕引
見補授至未經差滿遇有丁憂降革事故離任後經
服滿開復仍令赴部投供驗到歸於月選遇原
部員闕將丁憂服滿之人不論雙單月即用降
革開復者歸於單月補用其已經升任部屬及
升任道府注册者將丁憂服滿之人照伊升銜
不論䨇單月即用降革開復者歸於單月先盡
補用七年定京堂科道及翰詹衙門庶子以
上等官奉
特旨簡用者各以原銜提督學政凡學政員闕三年
任滿由禮部咨報考試已竣開闕京堂科道並
翰詹衙門庶子以上
特旨簡用學政及應行出差之侍讀侍講洗馬中允
贊善編修檢討等官出差後又經奉
旨升轉如在四品以下及三品翰詹官員仍令以升
銜提督學政亦無容開闕竢任滿回京若升至
三品以上各部院堂官即將學政别行開闕行
令回京供職其差往之時原繋三品以上部院
堂官
特旨簡用者如又經升任由部將學政應否别行開
列之處請
旨
一督撫兼銜順治初年定凡加尚書侍郎銜者
總督兼兵部廵撫兼工部雍正元年議準川
陜總督控制番羌兩江總督地連江海此二處
地闊兵多不論何項官員補授皆授為兵部尚
書兼都察院右都御史其餘各省總督由各部
侍郎以及别項官員補授者皆改為兵部右侍
郎兼都察院右副都御史如各部尚書及左都
御史補授者不論省分皆授為兵部尚書兼都
察院右都御史至各省廵撫由侍郎補授者改
為兵部右侍郎兼都察院右副都御史由學士
副都御史及卿員布政使等官補授者皆授為
右副都御史乾隆十三年
諭黔省古州松桃等處苖疆最關緊要與雲南總督
駐劄之地相去窵遠若有事必需督撫會商未免
遲滯見任廵撫著加節制通省兵馬之銜以資弹
壓欽此(十八年奏準嗣後凡補授貴州巡撫均即照例加節制通省兵馬銜)十四
年定凡給銜總督授都察院右都御史總河總
漕同巡撫授都察院右副都御史其應否兼兵
部尚書侍郎銜由部請
旨雍正九年
諭山西巡撫著署理山西提督事務給與印信通省武
弁聽其管轄欽此乾隆五年
諭豫省盜案繁多營伍亦覺懈弛該省止設河北南
陽二鎮與巡撫不相統屬諸事不能畫一著照山
西之例河南巡撫兼提督銜以便節制稽察欽此
八年
諭山東巡撫著照山西河南之例兼提督銜給與印
信欽此十四年
諭江西營伍向繋兩江總督所轄去贑州南昌二鎮
甚遠未能詳悉周知時加簡閱是以日漸廢弛江
西巡撫著兼提督銜令其就近管轄加意整頓仍
聽總督節制欽此十六年奏準河南山東江西
廵撫皆兼提督銜從前有由部遵
旨兼銜者亦有移咨兵部奏請者察此三省並無提
督嗣後補授廵撫由部即照例兼提督銜移咨
兵部注册
一學政兼銜雍正四年遵
旨議準由翰詹衙門各官補授者各以原銜提督學政
其由郎中等官補授者二甲加編修三甲加檢
討一例授為學院
一撰給
勅書雍正十二年定督撫補授後即移揭内閣撰給
坐名
勅書布政使按察使各道運使均撰給傳
勅學院移咨禮部轉揭内閣撰給坐名
勅書
欽定大清會典則例卷六
