欽定大清會典則例卷四十八
戸部
關税下
一直省關差順治元年題準專差戸部漢司官
一人照例撰給專
勅精微批文又定左右兩翼守庫官張家口差滿
官收税四年題準荆關通惠河中河清江厰
杭州蕪湖西新各關蘆政等差歸并戶部差滿
洲漢軍漢官五年定差滿司官徵贑關税
七年定獨石口殺虎口差滿官筆帖式收税
八年定各關專差漢官每關一人九年覆準
并西新關江寧倉為一差停獨石口差十一
年題準各關兼差戸部滿漢官筆帖式又題
準各關差令戸部司官食俸三年者掣籖如無
滿俸者方許未滿俸司官掣差又題準關差
向無廻避原籍之例今定直省人各避本府邊
鎮人各避本鎮京劄差不在此例十三年題
準各關專差漢官兩翼差筆帖式張家口殺虎
口各差滿官一人漢軍官一人筆帖式一人照
例一年更代十五年題準荆州關差部員收
税十八年題準凡關差掣籖令滿司官親寫
堂官驗封公掣不許書役干與康熙元年題
準各關兼差滿漢官筆帖式各一人六部各咨
送滿漢官筆帖式各一人輪掣蒙古漢軍皆停
差遣又定張家口殺虎口專差滿洲蒙古官
二年題準滿官差郎中員外即漢官專差郎
中又題準兩翼張家口殺虎口與各關一例
輪差六部司官三年題準各關差令六部滿
洲蒙古漢軍漢人各司官及筆帖式同掣籖其
兩翼張家口殺虎口仍差戸部官筆帖式又
題準各關差滿漢官到任未滿四月有事故者
補差同先差官更代四月以外不準補差如筆
帖式有事故不論月分補差同滿漢官更代
又題準除已出各項部差不復差外其差過一
次官以回部月日久者送戸部輪掣凡在差六
月外有事故徹回者即作一差不及六月者仍
補差又題準六部各司留俸淺官一人辦事
餘均送差如止一人則不準送又題準各關
停差筆帖式兩翼張家口殺虎口仍照舊例
四年題準各關税均交地方官管理崇文門歸
治中天津關歸天津道龍泉各關口歸井陘道
紫荆各關口歸直隸守道臨清關歸東昌道揠
運廳歸通薊道居庸關歸昌密道西新關歸江
鎮道蕪湖關歸池太道揚州關歸驛傳道滸墅
關歸蘇常道淮安關歸淮海道北新關歸浙江
布政使荆關歸荆州府同知九江關歸九江道
贑關歸吉南贑道太平橋歸南雄府知府遇仙
橋浛光厰歸韶州府知府徵收税課兩翼張家
口殺虎口仍差戸部滿官七年題準崇文門
兩翼選差各部滿漢官北新關改隸兩浙鹽運
使八年覆準各關仍令六部滿漢官論俸掣
差先差過者不準再差并臨清倉臨清關為一
差揠運廳居庸龍泉紫荆荆州府贑州府各關
仍交地方官管理九年覆準淮安關兼管淮
安倉及工部清江厰又題準兩翼專差滿官
筆帖式又題準戸部蕪湖關兼管工部蕪湖
關工部龍江關兼管戸部西新關仍照各部錢
糧覈銷十四年議準各關選差賢能官其筆
帖式仍論俸差遣停其議敘議處十六年題
準贑關太平關仍差部員十八年覆準各關
仍論俸差遣十九年題準潼關山海關照例
差六部滿官一人潼關兼收大慶關龍駒寨二
處税課二十一年題準鳳陽關照例差六部
滿官一人收税(舊例鳳陽倉徵收)乂題準九江關移
駐湖口又題準停差潼關山海關部員仍交
地方官分管二十三年覆準福建廣東二省
設滿漢海税監督各一人筆帖式各一人又
覆準六部司官仍照前差遣外其餘衙門應均
分差遣宗人府理事官副理官主事内閣侍讀
起居注主事都察院經歴都事共四十二人作
一分督捕郎中員外郎主事太僕寺員外郎共
五十人作一分理藩院郎中員外郎主事大理
寺寺正光禄寺署正共五十七人作一分各照
六部司官論俸差遣其各衙門筆帖式亦應均
差以吏科國子監歸吏部額内共筆帖式一百
十有三人太常寺鴻臚寺戸科中書科登聞鼔
院歸禮部額内共筆帖式一百十有六人鑾儀
衛起居注歸兵部額内共筆帖式一百十有四
人内閣中書歸宗人府額内共一百三十人大
理寺光禄寺禮科兵科詹事府通政使司欽天
監歸理藩院額内共筆帖式一百五十人太僕
寺刑科工科翰林院歸督捕額内共筆帖式一
百五十一人都察院歸工部額内共筆帖式一
百三十九人亦按年分差遣又題準張家口
殺虎口二處停止專差戸部照各關例令各部
院官掣差二十四年覆準江南浙江二省設
滿漢海税監督各一人筆帖式各一人又覆
準西新龍江二關各設專官課税仍照各部銷
算二十六年議準四省海差一年更代又
議準淮安沙溝地方歸并淮關其朦朧軋東岔
河等處不必稽察二十八年
諭採捕魚蝦船及民間日用之物並餬口貿易悉免其
收税嗣後海關著各差一人欽此又奉
旨關差所遣中書筆帖式不必論其捐納升調年月止
以始補筆帖式日計算差遣又覆準沙溝繫朦朧
軋東總滙若歸淮關稽察是在海關要地又增
一税今將朦朧歸海關軋東歸淮關沙溝免其
稽察又覆準西新龍江二關相隔二十里商
民兩關稽察難免守候嗣後將西新關歸并龍
江關專差監督一人三十年覆凖在京内外
共關差二十六處左右兩翼張家口殺虎口古
北口潘桃口六處不差漢官崇文門等二十差
應差各部院衙門滿漢官將多寡數目計算勻
差内務府官照前作二分漢官作二分各部院
衙門滿洲蒙古漢軍司官及筆帖式按八旗作
八分每次將俸深官各咨取二人公同掣籖差
遣三十三年設立山海關差官管税又覆
準張家口徵税在宣府兼收殺虎口税課在右
衛兼收三十四年覆準浙海關於寧波府設
立衙門將沿海廵邏哨船内撥二十船召募衙
役於各口廵察又覆準浙江定海縣設海關
衙署並設紅毛館一所令監督往來廵視一年
差滿將所徵税銀作為定額四十六年議準
山海關外金州牛莊等處交與監督廵察越關
漏税所得贏餘據實報部作為定額四十七
年定荆關税務工部差官管理五十三年臨
清關監督題報闕額奉
旨竢監督任滿交廵撫監收五十四年議準九官臺
清河松嶺子等處交與山海關監督廵察收税
增課銀三千兩五十五年北新鳳陽天津三
關監督題報闕額奉
旨竢監督任滿交廵撫監收又覆準將交與廵撫監
收之關税均令其歲終彙解其各關監督所收
税銀仍照二十五年題定之例報解至報部簿
單停其四季解送竢任滿之日親身投繳五
十七年議準江南浙江等五省貿昜商船到厦
門就驗不便增税照舊例收泊厦港貿昜者在
厦門海關納税收泊江浙各省貿易者在各處
海關納税五十八年議準淮關税務於兩河
同知内遴選一人管理又議準福建糖船至
厦門發賣者令赴該關納税其往浙江江南各
省貿易在厦門停泊者免其輸税五十九年
議準江海關交與江寧廵撫浙海關交與浙江
廵撫即令各該撫分辦八處銅又議準横城
地方設口收税交與山海關監督兼管增税銀
千兩作為定額又覆準淮安版牐暫交與江
蘇廵撫管理雍正元年覆準九江關仍自湖
口移歸九江其不由九江經過之江南江西往
來商船於大孤塘别設口岸照例徵收令江西
廵撫選賢能官二人一駐劄九江一駐劄大孤
塘湖廣往江西船若在九江納税至大孤塘即
驗票放行江西至湖廣船在大孤塘納税至九
江即驗票放行如有重徵苛勒等弊該撫不時
稽察題參又
諭嗣後税務交與地方官監收於錢糧地方均有裨益
著議奏欽此遵
旨議準淮安等九關均交與廵撫委官兼理外嗣後九
江滸墅揚州西新蕪湖太平贑粤海浙海九關
停其遣官亦交與該撫令地方官兼管所收税
銀照例解部崇文門無地方官可交仍差内務
府官山海關差仍將部員論俸開列左右兩翼
古北口潘桃口殺虎口
盛京渾河(即胡納胡河)等處均繫小差仍照例差遣部
員二年覆準淮安關仍差部員滸墅關交蘇
州織造官管理又覆準張家口監督應辦貂
皮羊皮免其辦交其運送游牧處羊毛馬牛等
皮交與地方官運送每年節省銀四千兩歸入
正額交納四年議準廣西梧潯二府税銀令
該撫將實在徵税之數詳悉察覈委廉能官監
收每月盡收盡解一年之後視收過税銀於舊
定解額外贏餘若干據實定議具奏又議準
游牧處應解皮毛仍令張家口監督運送至京
所需車價在節省銀内動支據實覈減造册報
部統於考覈案内題銷五年題準奉天牛馬
税差向例於
盛京五部將軍衙門郎中員外郎主事内俸深者
委用惟是本地俸深人員未必盡能稱職嗣後
奉天牛馬税差於在
京部院衙門俸深官内各選一人保送開列引
見差往令其盡收盡解如有徵多報少等弊即題參
議處又引
見山海關税差奉
旨嗣後内府八旗俸深官不必論内府旗分惟論俸開
列六年
諭鳳凰城中江税務向來皆繋城守尉等官管理但此
處繋外國交易之地關繫緊要見今盛京五部司官
均繫朕簡選補授之人嗣後著盛京五部侍郎於五
部司官内簡選奏聞點出管理一年更代欽此又
題準嗣後中江税差一年差滿更代令
盛京戸部照例簡選保舉送部引
見恭候
欽差七年題準浙江南北兩關税務令杭州織造
官就近管理十三年引
見殺虎口監督奉
旨嗣後應出小差俸深官不必令其在部掣籖著與保
送官一同引見乾隆二年覆準武昌厰務不必專
委武昌府同知照各省之例於就近道府廳官
内遴選經管一年期滿題明更代仍於限滿之
時將徵收正額贏餘數目具題考覈四年奏
準鳳陽關税務照崇文門山海關之例於各衙
門保舉及俸深官内開列具題請
旨簡用一年差滿更代其臨清江海蕪湖贑浙海荆
太平等關仍交廵撫兼管十二年奏準凡崇
文門左右兩翼張家口殺虎口山海關等處税
差例繋宗人府六部各保一人内務府保送二
人同八旗内府俸深官一并開列題請
簡用至用完保送之人再行各衙門咨取惟是税有
大小各官才具不同嗣後若保送官用至剰二
三人時除所剰人員衙門無庸咨取外應行文
别衙門令其保送竢各關差滿一并開列引
見又題準中江税銀酌定每年以三千二百九十
四兩作為額徵如朝鮮貿易一年四次之外有
多交次數盡收盡解其貿易貨物令該城守尉
守邊門官造册報部管理税務仍就近委
盛京五部司官監收凡所需用歲給銀二百兩於
火耗銀内動支
一考覈順治五年題準關差考覈稱職方準回
部有不稱職者該督撫據實題參十一年題
準關差一年為滿凡到任回部均量地遠近限
定日期崇文門限前官任滿第二日到任本任
滿第二日回部河西務限六日臨清關二十日
淮安關五十日揚州關五十五日西新關六十
二日蕪湖關鳳陽關六十七日滸墅關七十一
日北新關九江關八十六日贑關百有十日太
平關一百三十五日違者覈參康熙四年覆
準地方官徵收關税以受事日為始扣至一年
督撫題報考覈八年題準關税欠不及半分
者罰俸一年半分至一分以上者降一級二分
以上者降二級三分以上者降三級四分以上
者降四級皆調用五分以上者革職闕額錢糧
免其追賠溢額不準議叙如有事故以離任日
為止作分數考覈至商税不令親填簿册及不
給紅單者罰俸一年如將部頒税簿用關差印
填送或將税簿紅單不按季報部者罰俸半年
(收税單簿報部限期天津關二十日臨清關二十五日淮安關揚州關滸墅關三十五日蕪湖)
(關西新關四十日北新關四十五日九江關五十五日贑關六十日)十一年題
準關差回京原領專
勅精微批文親繳部科違限一月以内者免議一月
以外照例交部議處十四年題準各關欠不
及半分者降職一級留任餘照前例全完者紀
錄一次溢額每千兩者加一級至五千兩以上
者以應升先用部差官員不令督撫管轄如地
方荒歉河道壅塞自行報部移咨督撫察覆考
覈十六年題準各關額税銀二萬兩以上者
仍照前例議叙萬兩以上者額税全完紀錄一
次溢額半分以上加一級一分以上加二級一
分半以上加三級二分以上加四級三分以上
以應升先用數多者遞準加級十七年定關
税足額者不準議叙十九年題準山東仍開
海禁令該撫察報船戸毋致匿税二十五年
議準嗣後税銀四季報解部科簿單候任滿日
彙報有溢額者停其議叙又議準商人親填
簿單令各監督任滿親身帶回繳送部科察覈
四十六年題準蕪湖關粤海關均展限兩月
北新關展限三月天津關展限二十日四十
九年
諭各關請展限者甚多此皆伊等圖利並無益於公事
此後將題請展限者著永行停止如有題請者該部
嚴察議奏欽此五十四年覆準山海關夏秋霪雨
商賈阻滯洋船來者寥寥以致錢糧不足再義
州所屬沿邊等口近年姦商漏税著展限一年
令監督親身赴舊關九官臺喜峯等口廵察所
得贏餘銀作為額税關額錢糧亦令補足五
十五年議準嗣後各省關差一年差滿闕欠錢
糧題請展限補闕額者交與該部照溺職例革
職其所欠銀交與該旗著落家産追賠如有遲
滯不將任滿回京日期於兩月前具呈考察及
收税册籍不交納者將出差官暫停升轉竢考
察具題完日方許照常升用五十八年覆準
浙江南北二關將任滿一年税銀照例按季解
部雍正二年題準贑關税銀每年呈報内部
就近充餉五年議準嗣後川省米船到䕫關
時即令該府稽察除夾帶私鹽及違禁等物按
律究擬外其船之大小照依淮關尺寸則例科
税如有别項貨物仍照䕫關舊例收納統歸正
項六年題準四川打箭鑪徵收雜税照地方
徵税之例每兩收税三分又題準回空糧船
裝載棃棗等物滿載者照重運額載糧米四百
石計算合貨四百八十擔平倉者照三百石米
算合貨三百六十擔半倉者照二百石米算合
貨二百四十擔以小擔每擔四分計算滿載應
納銀十有九兩二錢平倉納銀十有四兩四錢
半倉納銀九兩六錢豆貨滿載仍以四百石算
納銀十有六兩平倉以三百石算納銀十有二
兩八錢半倉以二百石算納銀六兩四錢又
題準淮關每年首二三季額銀仍差吏役管解
其第四季額銀及一年存庫彙解並贏餘銀自
雍正六年為始當季滿之時咨報蘇州廵撫委
官解部七年題凖潼關徵收商税較之部頒
條例久已加增往來商販久已相安若仍令遵
照部例徵收徒為官役中飽於商毫無裨益應
照見徵之數著為定例勒石關前仍將見行徵
收銀歸入正額造報又奏準江海關所屬廟
灣口税歸淮安關管理其徵收條例仍照江海
關之例並將廟灣口一年應徵商税額徵贏餘
數目移咨淮關考覈又題準粤東遇仙橋浛
光橋厰徵收税例均照太平橋部頒條例徵收
其蘇木檀香胡椒三項税銀仍照遇仙橋條例
𣙜徵八年覆準廣西梧潯兩厰酌定歲額每
年梧厰徵收銀四萬六千八百二十八兩有竒
潯厰每年徵收銀三萬四千一百三十一兩三
錢有竒除於此二厰徵收額税内撥給各官養
廉歲終别册報部外實存銀二萬八百四十九
兩三錢有竒作為正額至此内有每年兼收米
榖税銀恐歲有豐歉則税亦有多寡務令盡收
盡解據實具題又題準嗣後閩海關徵收海
船梁頭税銀如船戸有抗欠不完於考覈册内
注明報部存案一面行文原籍追完解交接任
監督彙解如該州縣推諉遲延照依督催雜項
錢糧之例參處十一年覆準鳳陽蕪湖兩關
平法等子均不畫一交工部成造頒給該管官
如有私造故為輕重情弊令該督撫察實題參
其所收商税銅斤水脚銀照正税一例填入單
内給商收執竢早晩放關即驗單截角放行至
年滿考覈時將所收正税贏餘若干銅斤水脚
若干分造清册報部又題準廣東瓊州等口
所收税銀竢季滿具文解交粤海關監督庫内
沿塗經過地方撥兵護送解役盤費於羡餘項
下按程支銷十二年題準四川䕫關徵收商
税以雍正十一年奏報銀七萬三千七百四十
兩九分有奇作為定額其米船税銀既恐年歲
豐歉商販多寡難以定額令該撫不時稽察飭
令監收之官據實盡收盡解仍於每年題報時
取具並無隠匿印結彙覈報題乾隆元年題
準揚州關所過邵伯船裝載豆税準其每石照
舊完税一分其滕家壩落地税銀就近歸泰州
徵收仍附入揚州關考覈又奏準江西九贑
二關鈔課令商人將應納税銀自行投匱收銀
之後發三聯單一給商人一交廵撫衙門一存
税署以免需索侵隠之弊又覆準淮倉項下
徵收商税等銀該關官一年差滿將任内徵收
解給錢糧造册具題考覈又覆準張家口居
庸關向無火耗其書役飯食等項準照崇文門
之例車馱貨物過税收取飯錢以資養贍四
年
諭上年江安兩省歲旱歉收朕蠲振兼施多方籌畫
並令豁免米糧賦税俾商販流通源源接濟於地
方甚有裨益續經該督奏請將淮安揚州滸墅鳳
陽等關免徵米税竢乾隆四年麥熟時停止朕降
諭旨允其所請今屆麥熟之期聞各屬雨澤尚有
未曾霑足之處且上歲歉收之後米價一時未能
平減若商販稀至仍恐民食艱難著將上下江各
關口米税照舊免徵俾商賈踴躍從事則米船衆
多價直自平而民食有賴竢本年九月米穀盛行
之時再照定例徵收欽此六年
諭各省關税定有正額而盡收盡解自有贏餘此不
過杜司𣙜者侵蝕之弊並無有累於商民也但各
省年歲之豐歉不同貨物之多寡亦異其贏餘原
不能每年畫一近見各關報滿之時如贏餘浮於
上年則部中不復置議如減於上年之數即行駮
覈司𣙜者唯恐部駮必致逐歲加增年復一年將
何所底止苦累商民事有必然之勢朕思關税贏
縮相去本不致懸殊若乙年所報贏餘之數稍不
及甲年原可不必駮覈若過於短少亦必有情由
惟應令督撫稽察則地方實在情形自難逃於公
論總之察覈過嚴則額數日增其害在於衆庶察
覈稍寬則司𣙜侵蝕其損在於國帑此中輕重固
有權衡况清廉之吏斷不肯侵帑肥家而不顧行
止者終必敗露亦斷無安享無事之理其如何定
例之處著大學士會同該部詳議具奏欽此遵
旨議準嗣後各關贏餘銀如與上年數目相仿者戸
部即考覈具題如本年所報贏餘與上年數目
懸殊令各該督撫就地方情形詳細察覈如無
侵隠等弊即據實聲明覆奏倘該督撫覆奏不
實及扶同徇隠别經發覺一并交部議處又
覆準黃豆一項非麥秫可比雖遇歉年不準免
税七年題準通州戸部分司所屬黃村地方
準其照舊設立税口稽察漏税是年又
諭國家設關𣙜税定其則例詳其考覈凡以崇本抑
末載諸會典著為常經由來已久其米豆各項向
因商人販賤鬻貴是以照例徵輸苐思小民朝饔
夕飱惟榖是頼非他貨物可比關口徵納米税雖
每石所收無幾商人藉口額課勢必高擡價直是
取之商者仍出之民也朕御極以來直省關税屢
次加恩減免又恐𣙜吏額外浮收刊立科條多方
訓飭每遇地方歉收天津臨清滸墅蕪湖等關口
商販米船槩給票放行免其上課皆以為民食計
也但繫特恩間一舉行未能普徧夫以養民之物
而𣙜之税轉以病民非朕已溺已飢之懷也今特
降諭旨將直省各關口所有經過米豆應輸額税
悉行寬免永著為例俾米穀流通民食充裕懋遷
有無者不得藉以居奇小民升斗之給不致有食
貴之虞以昭朕惠養黎元之至意至各關口徵收
則例不一有徵商税者有徵船料者有商税船料
並徵者今既蠲免米税其船料一項若不分晰明
確著為規條恐致溷淆滋弊應如何辦理之處著
該部詳察妥議具奏欽此又
諭朕愛養黎元特沛殊恩將關𣙜米豆等税悉行蠲
免以為充裕民食之計但船料一項議論不一見
發九卿會議尚未覆奏朕思此事並無難辦之處
向徵船料者應照例徵收向不徵船料者豈可因
免米豆之税而轉加徵船料可即速行文各關知
之欽此遵
旨議準將向例徵收空船料銀者遇有裝載米糧過
關其應納料銀照依空船料銀之數納料如本
繫空船及按年抽單納課者仍照舊例徵收
又
諭山東臨清關向徵銅補商補相沿已久報部則統
名之為船料前撫臣改為計石上税而將銅補商
補歸入石頭徵解是名革而實存也今朕既降旨
蠲各省米糧之税此項亦應一體加恩槩行豁免
欽此又題準臨清關所屬之德州魏家灣尖
塚樊厰等處口岸準其照舊設立以便廵察
十年奏準行令免徵米豆税銀各關不得借免
米豆税銀名色有虧正額有借端闕額者令其
賠補其免過米豆税銀虚數停其造報又奏
準回空糧船如無梨棗可帶準其攜帶核桃瓜
子柿餅等物六十擔以抵梨棗之數如有多帶
及帶别項貨物者仍按例徵税十一年定嗣
後各關任滿具題即將銀數册籍一同起解仍
於題本内將委官起解日期聲明題報其册籍
到部移送戸科磨對竢戸科發回之日由部扣
限具題如該關題本已到而銀册遲至二十日
後未到者取具該管官職名參處又各關徵收
贏餘較上年短少有竢督撫察覈覆奏者仍於
題本内聲明未便遽行考覈字樣並令該督撫
以奉
旨之日為始扣限四月覆奏逾限未覆者即行咨催
又崇文門左右兩翼張家口山海關年滿向不
題報今年滿具題各關已經定限考覈則崇文
門等關亦應酌定限期嗣後以任滿三月之後
即將册籍送部移科磨對又嗣後各關年滿具
題而銀册已到及贏餘並無短少者雖有經手
案件未清亦應先行考覈其有應追經費銀仍
於彼案内著追完結十二年題準福建詔安
縣溪雅税館準其改設懸鐘地方以免偷漏
又
諭昨據工部具奏蕪湖工關較去年短少行令察覈
業已降旨依議今日戸部議稱蕪湖戸關贏餘較
去年有餘毋庸置議等語此案工關贏餘雖較上
屆不足其戸關較上年贏餘之數足敷抵補如將
有餘者毋庸置議不足者再行察覈於考覈功過
之意未合即行察覈亦徒多往返登答工部再行
察覈之處不必行嗣後著該部照此辦理如一人
而兼兩關其比較上年贏餘之處均有不足再令
該督撫據實察覈欽此又題準淮安關之廟灣
口船鈔向繫按季僉差赴阜寧等五縣協催憑
差役按戸徵收難免勒索嗣後令各州縣就近
徵收按季解關十三年
諭朕降旨蠲免各關米豆税銀本以食為民天關税
優免則市價可減是以不惜千萬正課為小民謀
饔飱寬裕計當時内外臣工屢有以但利商賈無
益民生為言者槩未允準朕意欲試行數年果否
於民食有裨再行酌量乃數年來税免而米豆之
價不惟不減且昂貴時或有加明繫姦商不知免
税之恩專利自封轉以有限之帑項肥三倍之囊
橐無裨閭閻允宜仍復原額且地方偶有偏災即
將該處關口應徵米豆税額加恩寬免則䑩舶聞
風雲集市直自平駔儈不得居奇窮黎均霑實惠
轉得操權自上朕意不專為軍需起見也如既復
之後姦商藉端長價弋利妨民該地方官即應嚴
行察明究處至淮關因寬免米税後該監督奏準
加徵船料今既徵米税仍循舊例行各該監督暨
地方官明悉出示曉諭毋令胥役陽奉隂違致滋
弊竇欽此又奏準淮關裝運米豆等免税船過
關凡滿二百石以至千石之外應報納整單者
照例量明梁頭尺寸每尺科以船契銀二錢五
分分單每尺科船鈔銀三錢三分照各船實在
梁頭𣙜數槩以九折折準尺寸一律科算徵收
其未滿二百石僅有二三十石及一百八九十
石者準照渡船並小契半鈔大契半鈔之例數
滿二十石為渡二徵鈔銀二錢三十石為渡三
徵銀三錢四十石為渡四徵銀四錢五十石為
渡五徵銀五錢六十石至九十石為渡六皆徵
銀六錢如滿百石除徵鈔銀六錢外再報小契
一張納銀六錢如百有十石至百五十石除納
小契外納鈔銀八錢如百六十石至百九十石
契銀按梁頭二錢五分一尺科徵外納鈔銀一
兩至自上而下之船有由淮關分口之長山白
洋新河後湖四處例先徵收比鈔錢糧今大關
雖改收契鈔並非重複並廟灣口例徵梁頭銀
均照舊徵收又過關應税貨船並無駮運偷漏
情弊未便照米豆等免税船加徵應仍照整單
分單舊例徵收準其來回一載年滿再行别納
十四年奏準各關徵收贏餘銀除各關監督
向由自行奏
聞者仍照舊例辦理其例應報部者該監督於年滿
時比較上届若有短少即報督撫確察該督撫
出結會奏所有比較上届短少銀數即於各該
督撫監督名下追賠再關税考覈定例收税官
欠不及半分者降一級留任欠半分至一分以
上者降一級欠二分以上者降二級欠三分以
上者降三級欠四分以上者降四級皆調用欠
五分以上者革職原因正額短少是以分别議
處今贏餘雖與正額有閒若不酌定處分恐致
懈弛嗣後比較上届短少不及一分者免議外
其一分以上者罰俸一年二分以上者罰俸二
年三分以上者降一級留任四分以上者降一
級調用五分以上者降二級調用仍令按照條
例徵收不得藉端滋弊工部所管各關亦一例
辦理十五年奏準各關管理税務無論兩任
三任均令扣足一年為滿其管關一年零數月
者將一年贏餘奏報零月歸於下届統竢扣足
一年再行彙奏其各任所徵贏餘較之成數無
虧及此任徵多能抵補彼任短少者均毋庸議
倘彼任短少而此任所餘之數不能抵補者止
將短少之員議處如各任所徵銀數皆少者皆
照例議處如前任所徵税課果繋實力稽察盡
收盡解令接任之員出具並無捏飾印結送部
其已經出結以後接任不得復將短少緣由推
諉前任倘接任官員察出前任果有徵多報少
侵蝕等弊即據實參奏如扶同徇隠發覺將出
結之員一并交部議處十八年
諭各省奏報關税贏餘數較上届短少部議皆交督
撫察明情由從未有察出侵蝕情節據實參劾者
章奏往返竟成故套朕思關税時贏時絀勢所不
免若無故短少或任意侵肥該督撫自應随時奏
聞治罪如果無情弊何必重複聲明致滋案牘嗣
後各省奏報關税贏餘數目該部覈覆時毋庸復
交督撫察奏欽此又奏準關税贏餘較上届短
少無幾者本部随奏覈結較上届短少大相懸
殊者令該監督將該年情形據實奏報如無故
短少任意侵肥本部即行參奏仍照數追賠其
工部所管龍江等關亦一例辦理
一禁令順治九年題準各關差不許留用保家
委官等項名色其額設廵攔各製號衣腰牌以
杜冐充十年題準令各關差刊示定例設匱
收税不得勒扣火耗需索陋規並禁關役包攬
報單十一年覆準各關納銀數多給票數少
者許商民首告議處十三年題準過關船如
有指稱内外官及旗下人夾帶私貨者該關官
報部參處又題準各關當堂設匱設梁頭貨
物條例商民親自填簿輸銀投匱驗明放行隠
漏者治罪如有濫委差役苛索民閒小船往來
衣服食物者該撫察實參處十四年題準關
税照部頒條例刊榜豎立關口便商輸納康
熙二年題準外國人帶進貨物崇文門不必收
税四年題準各關不許復用舊役五年題
準嗣後崇文門貨物出門者免税八年議準
各關刊榜除去鈔貫字樣明載徵銀數目收税
單一樣填寫二紙一留商人一送部察覈九
年題準各關召募書吏不許舊役更名復充
十一年題準裁各關典吏攢典十八年
諭各關額外横徵差役四出擾害商民者該部嚴禁訪
參欽此二十三年覆準福建廣東許用載五百石
以下船出海貿易地方官登記人數船頭烙號
給發印票令防守海口官弁驗票放行撥船廵
哨如有雙桅八槳載五百石以上大船出洋夾
帶禁物及文武官弁借端需索者皆從重治罪
其進海口内橋津地方貿易舟車等物停止徵
税二十四年議準江浙二省亦許出海貿易
其禁例與閩廣同又覆準福建沿海無篷桅
捕魚船税仍聽地方官徵收其有篷桅船聽監
督照例徵收梁頭税課沿海要口均撥哨船衙
役廵察二十五年議準州縣官隠匿海口之
船至五船者罰俸六月十船以下罰俸一年十
五船以下降一級留任二十船以下降一級調
用二十五船以下降二級調用三十船以下降
三級調用三十船以上革職仍計所隠之船應
徵税銀照數賠補又
諭橋道渡口處所槩行收税於朕䘏商之意不符著九
卿詹事科道會議具奏欽此遵
旨議準止收出海入海船税進口内橋津地方貿易船
車等物仍停其徵收三十二年覆準設關原
以通商便民近多違例濫徵甚至小河小港以
及近關之地旱路均行攔截擔負之民盡行檢
索嗣後令各該督撫不時訪參如别經發覺將
該督撫一并處分三十四年覆準各關監督
所給商人印單不許徹回如有徹回多徵等弊
該撫題參議處三十六年議準關差赴任均
照各衙門事例聽舊官僉點經制書吏如有自
京私帶積蠹及年滿復充舊役謀占總科庫頭
名色者嚴加議處五十二年議準嗣後出差
官攜家口赴任與不酌量關口足用多帶家人
及任滿回京不照題定兩月限内具呈考覈擅
買田宅者發覺之日交與該部治罪至衙役除
解餉公事仍赴京長接監督在任買優置妾及
以闕額藉口題請展限者皆交該部治罪五
十三年題準湖廣桂陽等四縣行銷引鹽鹽蠹
串通太平關𣙜蠹阻留勒索又太平關統轄三
關每過關船勒索單銀橋錢行令督撫嚴行禁
止五十五年議準瓜洲税課司每年額徵税
銀向徵貿易小民此後停其徵收令揚州府同
知代為捐解並造入該同知經徵由牐額税内
别欵清解如該同知再於商民私徵該撫即行
題參其税課大使既無徵收之責著令裁去
雍正元年
詔各關差除正額錢糧外加增贏餘銀作何減除之處
該部酌議具奏遵
旨議準將淮安北新南新鳳陽天津臨清江海浙海荆
州等九關加增贏餘銀悉行裁去二年
諭國家之設關税所以通商而非累商所以便民而非
病民也朕撫御寰區加惠黎庶惟恐民隠不能上逹
近聞𣙜關者往往寄耳目於胥役不實驗客貨之多
寡而止憑胥役之報單胥役於中未免高下其手任
意勒索飽其欲者雖貨多税重而朦蔽不報者有之
或從輕報者有之不遂其欲雖貨少税輕而停滯關
口至數日不得過是以國家之額税聽猾吏之侵漁
以小民之脂膏飽姦胥之谿壑司其事者竟若罔聞
又聞放關或有一日止一次者江濤險急河路窄隘
停舟候關於商民亦甚不便嗣後𣙜關者務須秉公
除弊過關之船随到随驗應收税者納税即放不得
任胥役作姦勒索阻滯以副朕通商便民之意至於
崇文門收税及分委各口收税之人亦有多方勒索
分外苛求之弊京師為四方輻輳之地行李絡繹豈
宜苛刻滋擾監收者尤當不時稽察杜絶弊端各省
關差若不遵諭旨經朕訪聞定從重治罪欽此又
諭凡商賈貿易之人往來關津宜加恩䘏故將關差歸
之廵撫以廵撫為封疆大吏必能仰承德意加惠商
旅也但各關皆有遠處口岸所委看管之家人賢愚
不一難免額外苛求及索取飯錢等弊稍不如意則
縛送有司有司礙廵撫之面徇情枉法則商民無所
控訴矣嗣後著將應上税課之貨物遵照條例逐件
刊刻詳單印刷多張各貨店均給一紙使衆人知悉
其關上所有刊刻條例之木榜務令豎立街市使人
人共見不得隠匿屋内或用他紙掩蓋以便高下其
手任意苛索立法如此自能剔除弊端各省兼管關
税之廵撫受朕委任之重尤當仰體朕心遴選誠實
可信之人以任稽察之責必期商民有益方為稱職
欽此五年覆準滸墅關豆税舊例丈八梁頭
納銀六十七兩三錢小販每石七分近來丈八
梁頭有改造深寬者令循例籖量多者依數每
石二分六釐遞加其過船倉限槽餘豆亦每石
二分六釐小販改每石四分又題準糧船於
裝卸馬頭産貨地方令押運官及沿塗催運文
武官弁親身察驗如有不法姦丁舵工水手人
等沿塗停泊攬載多貨立即申報題參將運丁
照漏税例治罪貨物入官拏獲之兵役量加賞
給如有明知故縱及漫無覺察者將該管運弁
並地方官皆嚴加議處又題準各商船戸不
許私走支河務須直赴關口按例輸課如有包
送漏税及隨帶軍器恃衆拒捕等弊將姦徒姦
商船戸按律究治地方官議處至於近關土豪
或繋無頼或繫革役成羣冒充廵攔撑駕白船
横截汊港要路攔阻鄕民柴米食用器具不應
納税之物勒索銀錢者許監督地方官弁協拏
究治又奏準回空糧船許帶土宜六十擔免
其輸税伊等勢必將貨分散各船侵欺税課嗣
後回空糧船所載梨棗等物仍令輸税又奏
準滸墅關嗣後徵收大梁頭船裝載豆貨活梁
頭船裝載米貨均令籖量計石收銀四分其紬
段每擔輸税銀二錢六分以七十五斤為一擔
布每擔輸税銀二錢五分以百二十疋為一擔
桐油一擔輸税銀一錢二分至各色貨各樣船
應徵條例並令刊刻木榜曉諭商民其各關徵
收税銀亦令各關監督將各處見行徵收條例
據實陳奏刊榜曉示毋得陽奉隂違倘經接任
官察出從重治罪又題準臨清關徵收米麥
税銀照滸墅關之例籖量計石每石納銀二分
二釐雜糧照原額每石一分一釐船戸應納正
糧仍照舊徵輸七年
諭各關開放商船向例有部頒號簿近聞各關别設私
簿徵收惟於報部之時始將號簿挨日填造其意以
水路船往來多寡不齊若據實填簿則不能逐日有
徵收數目恐干部駮是以設法勻𣲖填造如此則簿
内全非實在數目與商船過税串票毫不相符殊非
政體且凡事據實則可以無弊作偽則弊竇叢生今
既任意勻𣲖填造則號簿亦為虚設矣嗣後各關於
部頒號簿務須據實填寫倘無船過税之日亦即注
明不得仍蹈前轍如敢故違定嚴加議處該部亦不
得濫行指駮致滋弊端欽此又題準浙省南北兩
關及浙海關税徵收税銀事宜均令刊立木榜
以便商旅其嘉湖兩府南糧並民間完納漕糧
租米等項進關原非商販其船税一槩免徵
又奏準鳳陽關所轄之正陽關商船以豫斛三
百石為滿料關下裝船以五百石為滿料多餘
者為加倉不足梁頭者為小販光州雜貨以擔
計税&KR2350;篷竹木以件計税臨淮長淮照梁頭例
盱眙等本處裝載照關下例臨淮桅封船鈔每
丈納銀二兩二錢每增減一尺各增減税銀三
分並令將各口條例刊榜曉示八年題準天
津關向來收税一兩加等耗一分八釐船料一
兩加等耗五分八釐著永行禁革又題準嗣
後有黃金販賣出洋者照鐵貨銅錢等物私出
外境下海律治罪其監督守口文武官弁受賄
故縱與犯人同罪失察者照律參處又題準
採捕魚船夾帶米穀皆由私牙代買囤口豫積
小船般運停泊游移之故嗣後米牙必擇身家
殷實取鄰甲同行保結如串商代買本人並濫
保者一例治罪其海口居民多行囤積私糶者
鄰甲舉首免罪止究本人容隠發覺並行連坐
外來船均令進口停泊其各澚小船令地方官
按數察明編號入册取具互結令各營縣汛口
官弁兵役實力稽察如有盤出私米及首報者
準其賞給十分之三在洋拏獲者給半餘入官
充公仍飭廵察兵役不得將海口居民食米指
稱私積詐害違者按律治罪又題準福建沿
海各屬給照通糴米穀令各營縣官弁察驗照
内買米地方準其買足即於照内注明數目移
知原籍察對如逾地偷買者拏究該地方官弁
或故縱奉行不力者指名題參九年題準山
海關之西北石門寨等處梨税準其每包減税
一半止納三分以䘏窮民將各税徵收火耗酌
定以每兩扣耗二錢其二錢二分者減去二分
二錢五分者減去五分十年議準徵收商税
條例令管關者刊刻散給未免隠匿由己應行
令各督撫轉飭附近關口之地方官將題定見
行條例刊刷小本頒發各行戸散賣每本定價
銀二分以為刊刷之資仍委官不時訪察如各
關木榜有黏貼掩蓋及書役苛索等弊即詳報
上司題參至地方官刊發條例有不詳晰校定
遺漏錯誤或扶同徇隠者一并參處十二年
諭直省關税監督於地方官原不相統轄一切呼應不
靈而大小口岸甚多監督一人勢難分身兼顧雖選
委書吏廵役公同親信家人稽察收放而地方文武
官弁以為無與已事並不協力或轉挾私則姦商之
隠漏土豪之把持督撫或不關心監督動則掣肘不
獨於税務無補即於地方亦難免擾累嗣後凡有監
督各關著該督撫監管所屬口岸飭令該地方文武
各官不時廵察如有縱容滋擾情弊聽督撫參處至
監督徵收税課及凡應行事宜仍照舊例遵行不必
聽督撫節制如此庶既有專司仍無敢岐視於税課
商民似均有禆益欽此十三年
諭聞江南淮安版牐地方有土豪人等開立寫船包載
等行由該縣濫請司帖合夥朋充為客商之擾累曾
經該關差追帖禁止而土豪等仍改易姓名盤踞淮
關上下凡有南河北河西河三路豆米貨船内有重
載在於關口雇覓小船起駮者輙恃強代雇任意勒
索使用不饜不休客商甚為苦累每致觀望不前朕
得之傳聞者著該督撫再行確察倘果有此等情弊
即嚴懲禁止毋得視為具文嗣後布政使司衙門亦
不得濫給牙帖若他處關口有似此作弊者著該督
撫一例察禁欽此又題準山東青白二豆素資江
省民食雖不在例禁之内但沿海載運商船出
入理宜設法稽察以杜偷賣應令山東海口各
州縣衛設立兩聯印票凡有豆船出口將商客
船戸年貌籍貫本船字號梁頭尺丈二豆數目
出口月日逐一填注票内一給商船一留該處
存察該船到次由海關進口上税者該關驗明
人船豆數相符即於來票内填明到口日期鈐
用關印仍將船票交商進口竢賣完回東呈送
原給衙門驗票察銷其由劉河收口者亦令該
關别設豆船印票發存口岸竢豆船進口上税
之時即將印票驗填進口日期將山東來票截
角一并交與本商回東呈繳其有江南客商在
東買豆回省者亦由山東給與印票竢回省將
票繳存關口一月彙移覈銷仍令山東州縣衛
每月將給過豆船票號造册申請咨送江南稽
察江南關口亦將每月到關驗過豆數造册申
齎咨送山東較對至前次已經出口之船於下
次出口船票内令山東各州縣衛照數開載聽
江南海關體察前船曾否到省如有未到即關
會確察嗣後山東豆船倘無印票而載運出口
及有匿票私賣並與原票不符之處一經察出
根究明確將無印票而載運出口及匿票私賣
者船豆皆入官販豆人等照偷運米穀出洋例
治罪其與原票不符者果有私賣外洋情事將
船豆亦皆入官販豆人等亦照偷運米豆出洋
例治罪如無私賣外洋情事或因出口之時二
豆數目未經覈準有與原數短少無多者將販
豆之人照違制律杖一百船豆免其入官如該
管官不行詳察致有偷漏私越情弊别經發覺
照失察偷運米穀出洋例罰俸一年又議準
各關將徵收税條刊書大字立於關口不得書
寫小字懸立僻處違者該督撫即行題參又近
關前後數里之内有設廵役者悉行革除以安
商旅乾隆元年
諭朕聞外洋紅毛夾版船到廣時泊於黃埔地方起
其所帶礮位然後交易竢交易事竣再行給還至
輸税之法每船按梁頭徵銀二千兩左右再照則
徵其貨物之税此向來之例也乃近來夷人所帶
之礮聽其安放船中而於額税之外將所攜置貨
見銀别徵加一之税名曰繳送亦與舊例不符朕
思從前洋船到廣既有起礮之例此時仍當遵行
何得改易至於加增繳送税銀尤非朕加惠遠人
之意著該督察照舊例按數裁減並將朕旨宣諭
各夷人知之欽此二年奏準殺虎口肩擔背負
攜帶箕筐笤箒鞋襪麥麯等物免其輸税其興
販積成車䭾捆擔者仍照例輸納又覆準各
省米穀税例龍江西新山海贑殺虎口張家口
閩海江海太平南新廟灣成都府等處皆稱向
來並不徵收米穀之税崇文門打箭鑪與揚州
之滕壩均收酒米之税其餘豆麥雜糧槩不徵
收均應遵循舊例毋庸議外至九江粤海蕪湖
鳳陽清江厰北新天津浙海等關並廣西之桂
林平樂梧州潯州富川賀懷集等府縣皆稱徵
收船料揚州由牐淮安宿遷臨清滸墅䕫關等
處皆稱籖量計石按例徵税未便遽行更張但
米穀為民食所資與百貨不同若不分别豐歉
槩行徵收恐歉歲省分致增米價有妨民食嗣
後舊徵米税船料各關除豐登之年遵照舊例
按則徵收外倘地方偶遇旱澇其附近省分各
關口令該督撫即將被災情形具奏請
旨寬免凡米穀船一到即便放行竢該地方秋收成
熟方準按照舊例徵收再廣東開建恩平二縣
米船税銀均屬奇零商販不同外省大商巨艦
永停徵收三年奏準回空糧船稍帶零星梨
棗六十石以下免其𣙜課又覆準凡裝載米
糧船察明實繋販往歉收地方者免税放行仍
給印照至歉收地方關口察驗填明到關月日
鈐印發票令其回關察照如回船載有他貨止
徵貨税免其船料倘販米船不往歉收地方卸
賣者仍照例輸税如有捏稱販往歉收處給有
過關免税印票而竟往他處販賣者察出照漏
税例罰懲又
諭今春因直隸米價昂貴朕特頒諭旨將天津臨清
二關及通州張家灣馬頭等處米税寬免徵收商
賈聞風踴躍往來販運民食無闕已有成效嗣因
二麥有收經管理天津關報部行直督察覈随經
督臣覆奏照例開徵在案近因沿河地方被水較
重附京一帶米價加昂見在又開海運商販必多
仍應免輸税銀以示鼓舞著將内河前項米糧各
税一并暫停徵税俾商賈争趨雲集於畿輔民食
自有裨益即速行文督臣等知之欽此又題準
出海樵採船每船準帶食鍋一口每名止許攜
斧一把在船人數不得過十人令地方官均於
照内注明出入察驗有夾帶出口及進口闕少
者即行嚴究四年奏準滸墅關續設蠡口港
等十三處王莊等十處顧二房廊下等五處口
岸廵攔稽察透漏應暫為存留毋庸裁汰仍不
作報部經制其附近鎮集船載米不及十石及
農民交租辦糧質當米麥並本地土貨㮣不得
徵收税銀五年奏準嗣後在京在外官員家
眷船過關除無貨物照常驗放如有姦牙土豪
假捏京官名帖討關等弊該管關官即行拏究
或京官子弟執持父兄名帖討關夾帶貨物希
圖免税者照例參處如該管關官不行詳察及
明知瞻徇者一并議處六年奏準嗣後各關
領帑委官採辦銅錫鉛經過關口察驗文批數
目相符立即放行不得收納税課其有額外多
帶餘銅及夾帶别項貨物則照例徵收如有偷
漏情弊令該監督報恭其運載船既照時價給
發水脚仍輸納税料又題準嗣後各省發帑
委官採買振濟及糶三補倉米穀經過各關口
免其納税止徵船料七年覆準北新關經過
米船準其照舊徵收梁頭課銀不必計石科税
其空船過口亦照舊免其納料八年奏準江
蘇起運振糶米穀非同客商米穀是以給發水
脚止能計站覈給而經由關口難於豫定不能
包算船料在内其從前酌定脚費每米穀一石
每百里給銀八釐之例既無應輸船料在内而
較之民閒雇募脚價實屬短少每遇撥運雇覓
之時船戸率多畏避若再令其完納船料勢難
賠累應將在官撥運米穀免徵船料九年奏
準嗣後福建如遇歉收之年委官於米賤省分
購買海運接濟不得招商運販以滋弊竇十
年題準福建臺灣一府産米素饒泉漳諸府多
仰給於臺粟今商漁船般運過多以致漳泉諸
府失所援濟嗣後商船每船止許帶食米六十
石於出鹿耳門之先令臺防同知察驗有多帶
者分别責懲餘米就地起賣倘不能驗明致有
夾帶至入口盤出或别處發覺者將該同知照
例分别米穀多寡議處其沿海港汊紛岐難免
透漏令地方文武官弁實力廵察拏禁
一各關見行條例有單徵商税者有單徵船料
者有商税船料並徵者自康熙八年至乾隆十
六年節年沿革損益屢經考訂就本關時勢因
地制宜應加者加應減者減務期上無虧於
國課下無擾於商旅每關刊刻見行條例各一本
由部頒發各關令其遵照徵收部中亦各存一
本以備稽考
欽定大清會典則例卷四十八
