欽定大清會典則例卷一百六十六
内務府
上駟院
一建置順治初年設御馬監掌各廐政令十
八年改御馬監為阿敦衙門以大臣侍衞管理
均無定員設筆帖式十有五人康熙十六年
改阿敦衙門為上駟院鑄給印信以管理大臣
掌之設員外郎四人主事一人二十四年增
設郎中一人員外郎二人二十九年增設筆
帖式七人三十三年設左右司增設主事三
人侍衞四人以郎中一人主事二人筆帖式八
人辦理堂務左右司各以侍衞二人員外郎三
人主事一人筆帖式七人辦理司務三十四
年奏準鑄給左右司印信以郎中掌左司印以
侍衞或員外郎一人掌右司印五十九年奏
準堂司各增設筆帖式一人雍正六年奏準
上駟院卿定為三品乾隆十四年奉
旨上駟院卿定為二人由侍衞内務府官各簡一人
補授仍簡大臣兼管院事又奏準
皇子每位原設司鞍一人司轡四人因不敷用增
設司鞍一人司轡四人
一内外馬廐康熙年間定
紫禁城内設御馬走馬各一廐均隨時增減無定
額御馬廐附應差駑馬五匹仗馬一廐三十匹
附應差駑馬十匹
東安門内駑馬四廐各二百匹駕車馬一廐馬七
十匹驘三十匹
西安門内川馬一廐無定額駝一廐百匹附應差
駑馬十有五匹
南苑御馬内馬共六廐無定額每廐附巡羣馬三
十匹甕山駑馬一廐二百四十匹雍正元年
諭
皇考親乘良馬著謹慎飼養如有偷騎調換等情即行
處斬欽此又議準每廐駑馬額定二百四十匹
乾隆二年奏準
紫禁城内走馬一廐改為
皇子乘馬五年奏準内管領所管駕車驘歸院
管理設廐於
西安門内額定馬三十匹驘七十匹十一年定
南苑六廐内設挏馬一羣額騰馬十牝馬八十以
備取湩之用十六年移甕山馬廐於安河
十八年改駝廐為駑馬廐並大有莊駕馬一廐
京城駑馬四廐共馬千二百匹作為六廐每廐各
二百匹其駝百匹分養
京城駑馬五廐每廐各二十其附養駝廐之應差
馬十五匹以十匹附仗馬廐以五匹附
皇子乘馬廐又奏準挏馬羣内裁騰馬六匹牝
馬四十四匹又奏準安河馬廐減馬四十匹
十九年定
西安門内駕車馬廐增養驘十匹二十年奉
旨駕車馬二廐各設馬五十匹驘五十匹
一大凌河牧羣康熙八年奏準設牝馬十羣
十八年以
盛京馬三羣歸大凌河牝馬羣内牧養别將羣内
騸馬分設二羣三十年增設牝馬十羣騸馬
二羣三十九年增設騸馬二羣四十四年
奏準將羣内牡馬牝馬共選三千七十一匹作
為五分分給土默特二處喀喇沁三處孳生牧
養每年將孳生倒斃馬數呈報理藩院三年一
次具奏咨院存案四十六年增設牝馬六羣
雍正元年增設牝馬騸馬各四羣五年奏
準喀喇沁所養孳生馬一分仍交大凌河牧養
十三年奏準
南苑牧養牝馬十羣移於大凌河牧羣内牧養
乾隆六年增設牝馬六羣騸馬二羣是年裁
騸馬二羣十三年奏準牝馬三十六羣共大
小馬一萬九千七百匹内撥出馬五千匹交哲
里穆盟長親王五千匹交上都總管牧放孳生
餘齒老殘病之馬照例變價畱牝馬八千分為
二十羣每羣三百至五百不等十九年議準
養什木騸馬二羣分在大凌河騸馬羣内牝馬
六羣改為四羣亦移於大凌河
一上都達布遜諾爾馬羣順治年間設牝馬二
十羣騸馬六羣康熙四年增設牝馬二十羣
十三年增設騸馬四羣十四年增設牝馬
三十羣三十三年增設牝馬十羣騸馬四羣
三十五年增設騸馬十羣三十六年增設
敖爾吉牝馬一羣三十八年增設騸馬四羣
牝馬十四羣四十四年增設牝馬十八羣
五十年增設牝馬十一羣五十五年喇嘛庫
禮成貴貢走馬一羣乾隆二年增設騸馬十
二羣三年奏準增設牝馬二十羣騸馬十六
羣六年移牝馬二十羣於達里岡崖牧養
是年裁騸馬六羣存畱牝馬一百三十四羣騸
馬四十羣走馬一羣每羣自三百至五百不等
一達里岡崖馬羣康熙三十九年設牝馬三羣
四十二年增設牝馬七羣四十五年增設
牝馬六羣五十五年增設牝馬二羣五十
七年增設牝馬二羣六十年增設牝馬二羣
雍正四年增設牝馬十八羣乾隆六年奏
準移上都牝馬二十羣於達里岡崖牧放共牝
馬六十羣每羣自三百至五百不等十九年
奏準裁騸馬四羣增牝馬三羣
一上都駝羣順治年間設牝駝十羣騸駝二羣
康熙三十九年奏準移牝駝五羣於達里岡
崖牧放四十五年奏準移牝駝五羣於達里
岡崖牧放四十六年奏準在京騸駝六羣内
選百匹存廐外餘交上都分四羣牧放共騸駝
六羣每羣百匹至二百匹不等
一達里岡崖駝羣康熙三十九年設駝一羣牝
牡各五十匹是年移上都牝駝五羣於達里
岡崖牧放四十五年移上都牝駝五羣於達
里岡崖牧放是年增設牝駝四羣五十七
年增設牝駝二羣六十年裁牝駝一羣存畱
牝駝十六羣每羣自一百至二百不等
一
盛京差馬順治年間定設差馬三羣每羣五十匹
一各游牧羣給與乳牛犍牛其所孳生之牛均
交所屬衙門
一馬廐典牧官役
京師各廐均設廐長一人廐副二人廐丁二十名
草夫御馬廐三十六名走馬廐二十八名仗馬
廐三十名川馬廐十有四名駑馬四廐各四十
四名駕車馬驘二廐各三十二名
南苑六廐各二十八名甕山駑馬廐二十四名各
草夫内共設百總六人外郎十有六人駕車馬
驘二廐各設驍騎四十名雍正元年奏準川
馬廐裁廐長一人廐副一人廐丁十名以駝廐
廐長兼管乾隆十七年定
京畿原設牧羣共設牧長副牧長各十有一人牧
副二十二人牧丁二百二十名今牧羣旣經裁
汰其各羣員役止畱牧長副牧長各五人牧副
十人牧丁百名充本院備馬等差餘員役仍食
原餉撥給奉宸院
淸漪園等處充役十八年奏準駝廐改為駑馬
廐其川馬廐即以駑馬廐長兼管
一上都典牧官役順治年間定設掌關防總管
二人翼領三人蒙古筆帖式五人效力筆帖式
三人牝馬每羣設牧長一人牧副二人牧丁七
名騸馬每羣設牧副一人餘與牝馬羣同駝每
羣牧丁十名餘與騸馬羣同康熙三十五年
奉
旨裁總管一人增設翼領二人三十九年奏準撥給
達里岡崖翼領二人四十一年奏準設蒙古
總管一人四十五年議準撥給達里岡崖翼
領一人增設署翼領六人四十七年奏準增
設翼領一人五十五年奏準增設走馬一羣
設牧長牧副各一人牧丁七名雍正七年奏
準增設翼領一人乾隆三年奏準增設翼領
一人署翼領三人又奏準增設蒙古筆帖式
二人十九年奏準裁牧副四人牧丁七名
一達里岡崖典牧官役康熙三十九年奏準以
上都總管兼管達里岡崖牧羣事設翼領二人
蒙古筆帖式三人效力筆帖式二人馬每羣設
牧長牧副各一人牧丁七名駝每羣設牧長牧
副各一人牧丁十名四十五年奏準增設翼
領一人署翼領三人雍正五年奏準裁翼領
一人
一大凌河典牧官役康熙八年定由内務府奏
遣上駟院侍衞司官各一人前往大凌河直年
管理騸馬羣各設牧長一人牧副二人牧丁十
有五名三十年奏準騸馬每羣設牧長一人
牧副二人牧丁二十五名三十七年奏準設
掌關防總管副管各一人雍正二年奏準裁
副管增設六品牧長署副管二人五年奏準
署副管改為翼領十年奏準騸馬每羣裁牧
副一人增設牧長各一人署牧副各一人(署牧副在)
(牧丁額内下仿此)十三年奏準牝馬每羣裁牧副一
人增設副牧長一人署牧副一人乾隆十五
年奉
旨大凌河牧羣總管著隸盛京將軍所屬欽此十
九年奏準大凌河牧羣每羣原設牧丁二十五
名著各減五名新增牝馬四羣其牧丁即將所
裁之人充補仍少十名照例行錦州等處簡補
一捍牧官兵雍正四年奏準上都達布遜諾爾
牧羣内簡選牧長三名牧副六名牧丁六十名
專司緝捕盜賊十年議準於上駟院太僕寺
三旗牛羊羣三處游牧蒙古丁内簡選千名調
往軍營奉
旨此項兵丁竢凱旋時著即為三處游牧羣簡選兵丁
令防守牧羣以備緝捕盜賊之用十一年議準於
上駟院所屬上都達布遜諾爾游牧羣蒙古内
選取防禦三人驍騎校二人護軍校十有二人
護軍三百四十五名達里岡崖牧羣蒙古内選
取防禦一人驍騎校一人護軍校三人護軍百
名令往軍營乾隆元年奏準各游牧處選出
官員兵丁均自軍前撤回令各歸該游牧處防
守牧羣緝捕盜賊三年奏準上都達布遜諾
爾自軍前撤回之護軍以二百八十名兼充牧
丁以六十名專司緝捕十四年奏準達里岡
崖牧羣照上都例以護軍六十名專司緝捕以
四十名兼充牧丁
一考牧康熙年間定
京師各廐每年察閱一次每三年奏遣本院官考
其息耗以内外駑馬五廐為一班
南苑六廐廵羣馬為一班互相比較按倒斃數少
者為一等數平者二等數多者三等各定賞罰
駑馬廐一等者賞廐長段一疋廐副彭段一疋
二等免議三等廐長罰俸三月廐副鞭三十巡
羣馬一等者賞廐長毛靑布六疋廐副三疋二
等免議三等廐長罰俸兩月廐副鞭二十又
定上都騸駝羣每三年達里岡崖牝駝羣每六
年奏遣官察閱一次定議賞罰大凌河騸馬羣
每百匹内倒斃一匹至四匹者賞牧長蠎段緣
領袖段袍一件段一疋牧副糚段緣領袖段袍
一件毛靑布十疋倒斃五匹至八匹者牧長牧
副賞段布如之倒斃九匹至十二匹者免議倒
斃十三匹至十六匹者牧長罰俸六月牧副鞭
四十倒斃十七匹以上者牧長罰俸一年牧副
鞭八十牝馬羣每三年牝馬五匹孳生馬駒二
匹如額外孳生百六十匹以上者為一等賞牧
長皮端罩羊皮段袍各一件一等牛一頭牧副
羊皮段袍一件毛靑布十疋一等牛一頭八十
匹以上者為二等賞牧長羊皮段袍一件一等
牛一頭牧副毛靑布十匹二等牛一頭一匹以
上者為三等賞牧長毛靑布十匹二等牛一頭
牧副二等牛一頭如孳生闕額百匹以上者為
一等罪牧長罰俸九月牧副鞭六十五十一匹
以上者為二等罪牧長罰俸六月牧副鞭五十
一匹以上者為三等罪牧長罰俸三月牧副鞭
四十如羣内闕原額牧長罰俸一年牧副鞭八
十其掌關防總管翼領等除騸馬羣不議賞罰
外牝馬牡馬馬駒彙計總數於額外多孳生五
百匹者為一分如多一二分者注册多三分者
該總管翼領各加一級多三分以上者照分加
級如孳生闕額未至二百匹者免議闕二百匹
者為一分該總管翼領各罰俸六月闕二分者
罰俸一年三分者降一級畱任四分者革職上
都達布遜諾爾馬羣每三年牝馬三匹額生馬
駒一匹計匹分等與大凌河同議賞一等者牧
長毛靑布六十疋牧副四十疋二等牧長毛靑
布四十疋牧副二十疋三等牧長毛靑布二十
疋牧副十疋議罪一等者牧長罰牲一九牧副
鞭六十二等牧長罰牲一七收副鞭五十三等
牧長罰牲一五牧副鞭四十如羣内闕原額者
牧長罰牲二九牧副鞭八十其各羣倒斃馬匹
計其多寡定為三等一等者議賞二等免議三
等議罪皆照牝馬孳生第三等賞罰例行其該
羣翼領計其所管馬羣數目不拘多寡共折作
十二羣如賞罰均者免議七羣八羣得賞者賞
翼領緣領羊皮段袍一件毛靑布十疋九羣十
羣得賞者賞皮端罩一件毛靑布二十疋十一
十二羣得賞者賞皮端罩羊皮段袍各一件毛
靑布二十疋如七羣八羣得罪者翼領罰牲一
九九羣十羣得罪者罰牲二九十一十二羣得
罪者罰牲三九騸駝羣每年百駝内倒斃一匹
至四匹者賞牧長毛靑布六十疋牧副四十疋
五匹至八匹者牧長布三十疋牧副二十疋九
匹至十二匹者免議十三至十六匹者牧長鞭
八十牧副鞭六十至十七匹以上者牧長鞭一
百牧副鞭八十該羣翼領賞罰與馬羣例同達
里岡崖牝駝羣每六年内牝駝五匹額生駝二
匹額外孳生二十一匹以上者給一等賞十一
匹至二十匹給二等賞一匹至十匹給三等賞
如孳生闕額計匹分三等罰如之其該總管翼
領牧長牧副應行賞罰皆照上都牝馬羣賞罰
例行又定考覈
京師各廐及各游牧羣其應賞衣裘段布之在京
廐長廐副移廣儲司領取罰俸之廐長行戸部
該旗應鞭責之廐副由本院辦理游牧羣應加
級之總管翼領繫内務府人移咨内務府繫旗
人行該旗兵部應降級罰俸行戸兵二部牧長
牧副應賞衣裘段布行廣儲司應賞牛行慶豐
司領取應罰俸之牧長移該總管轉行
盛京戸部各照例辦理應罰牲之翼領牧長行該
總管追繳牛羊羣總管覈收應鞭責之牧副交
該總管辦理又定奉差察驗各游牧羣之大
臣應乘馬十匹侍衞司官六匹筆帖式四匹廐
長牧長各五匹廐副牧副各三匹廐丁牧丁二
人共馬三匹均於駑馬廐内撥給各官役路費
大臣侍衞每人日給銀一錢三分廐長牧長筆
帖式各給銀八分廐副牧副各給銀五分其應
得口糧及出口照票均咨戸兵二部領取雍
正十年奏準
京城内外廐御馬駑馬每年百匹内殘疾一二匹
者賞廐長毛靑布六疋廐副三疋三四疋者免
議五六匹者廐長有官者罰俸兩月無官者鞭
四十廐副鞭二十六匹以上者著落該廐長廐
副賠補又定大凌河騸馬羣每年百匹内殘
疾五匹以上者著落翼領牧長牧副賠補其殘
疾馬匹交
盛京將軍賞給兵丁乾隆二年奏準御馬内馬
歲一察閱分三等以定賞罰其賞罰之制仍照
定例行三年奉
旨嗣後著上駟院每年將上都達布遜諾爾大凌河
等處牧羣内孳生倒斃馬駝數目比較上年孳生
倒斃多寡之處具奏又奏準每年將上都達布
遜諾爾達里岡崖大凌河等處馬羣覈其實數
若比上年孳生多倒斃少者將該羣人役遇應
升牧長牧副者按次補用若孳生少倒斃多者
均停其升轉如有夤緣調換羣牧者該管官一
幷議處四年奏準大凌河羣内牝馬牡馬馬
駒每三年考覈於額外多孳生三分者該總管
照例加級翼領等停其加級由院注册竢下次
考牧時額外孳生好者六年期滿換回升一級
補用孳生平等者換回仍照原品補用如闕額
者照例分别治罪五年奏準考覈
京城内外廐駑馬及
南苑六廐内巡羣馬均一年一次定議賞罰六
年奏準各廐所養川馬應差馬駕車驘橐駝驢
皆照例每年考覈一次定議賞罰十一年奏
準
南苑六廐内挏馬一羣一年考察一次注册三年
將孳生倒斃數目覈實如有應辦理之處請
旨定奪十五年奏準廐馬定例每年百匹内倒斃
十二匹者不議賞罰今請於不隨圍之年仍照
定例如遇隨圍至一月以上者將倒斃十二匹
之數減二匹入隨圍馬數内覈算以倒斃四匹
為額兩月以上者以六匹為額如倒斃過額者
著該廐長廐副賠補十八年奏準各廐廐長
廐副等在廐三月以内不議賞罰三月以上如
例行其應鞭責之廐副交慎刑司懲責
一出牧康熙初年定每年四月初一日將
京師各廐馬發五百匹往張家口外放青至九月
十五日進口豫月奏遣本院侍衞二人分為兩
班辦理每人日給路費銀一錢三分廐長一人
日給路費銀八分廐副一人廐丁十有五名各
日給路費銀五分其出牧官役每羣各給羊二
咨慶豐司領取馬羣出口行兵部給票又定
大凌河馬羣每年於四月初一日放青十一月
初一日入莊餧養隨羣出牧之牧長牧副牧丁
各給路費及羊均照
京師廐馬出牧例由該總管咨院轉行支給三
十二年定内外馬羣出牧給藥行藥房領取
四十六年定内廐駝百匹每年四月初一日以
五十匹存廐餘交上都總管就該處放青至九
月初一日送京六十一年奏準
南苑六廐内巡羣馬一百八十匹每年四月初一
日以九十匹即在
南苑放青九月十五日入廐如馬有殘疾者減草
豆之半乂定各廐馬駝出牧口外每日按站
各給草一束行戸部飭該地方備給雍正五
年奏準大凌河隨羣出牧之官役停其給與路
費乾隆元年奏準
京城内外駑馬五廐共馬千二百匹以五百匹放
青回日如馬有殘疾者覈減草豆之半三年
奏準大凌河隨羣出牧之牧長各日給路費銀
五分牧副牧丁各給銀二分五釐十四年奏
準將應放青之駑馬五百匹減存百匹歲以四
百匹出牧口外
一供直馬日以御馬四匹齊其毛色具鞍轡列
於院門外
駐驆園明圓以六匹豫備如前
一扈從馬康熙年間定
車駕巡幸掌御馬大臣奏請於御馬内馬中選取隨
從日以十匹備
乘御扈從官役所乘駑馬及橐駝駕車驘馬應用數
目由院奏
聞並奏遣卿一人侍衞一人管理御馬駑馬御馬塗
次日給草二束駑馬駝日給草一束行戸部沿
塗豫備駕車驘日給熟豆四升草九斤駕車馬
熟豆二升草十一斤應用芻牧器具人夫均行
會計司令沿塗附近各莊豫備由院奏委侍衞
司官各一人監視散給又定尚茶尚膳武備
院各隨
駕官役需用馬匹由各該處咨取内監需用馬匹由
内務府轉交均於駑馬内撥給差竣繳回各官
役内監隨侍
皇子出行撥給馬匹亦如之又定本院扈從官
役每日應得路費銀一錢三分由院按日合計
移戸部給領並移知戸科江南道稽察所需帳
房鞍轡等物移武備院支竿行營造(司)車繩油
蠟行内管領各如數給領回日除油蠟外餘各
移交所司收貯各官役隨侍
皇子出行亦如之康熙三十七年奉
旨嗣後出外上駟院所屬人員皆令騎八旗官馬乾
隆五年奏準裝載
内廷備用器物車所需駕車馬向例交内管領於
廣儲司攴領制錢雇覓應用今著停止交院於
各廐駑馬内選馴良者六十匹以備駕車之用
十七年奏準凡遇隨圍内監尙茶尚膳等人
乘騎及負載器物需用馬數約一千四百有餘
嗣後由院將各廐駑馬覈驗如不敷用具數請
旨飭交兵部撥給八旗官馬應用十八年奏準
内廷隨侍人等騎用馬匹均令廐長注册院卿時
往點驗如馬數與册不符嚴加懲治廐長於每
月初具數呈堂每三月卿彙數奏
聞交該處覈對
一禂馬順治年間定每年春秋二季禱馬於
神第一日早以絳帛繫御馬鬛尾凡七十匹晩以青帛
送大凌河騸馬羣繫三十匹次日早以絳帛晚
以青帛送大凌河牝馬羣繫以絳帛者千三百
匹青帛者二百七十六匹又定
南苑豫備祭
神受釐青黑黃花四色馬四十匹(今附於仗馬廐)每祭以此項
馬十匹於
神前受釐祭畢送回闕額於大凌河牧羣内選補乾
隆四年定御馬不足舊額繫絳帛者減定以三
十四為率
一用馬順治年間定歲四孟月敬
神各用青白馬二匹由掌儀司咨取選肥馬撥給敬畢
以馬交會計司變價又定
皇子分封初次祭
神薦以馬婚禮以馬充賞固倫公主和碩公主下嫁給
以馬駝生子彌月以馬各充賞均由掌儀司移
院如數撥給又定分封親王郡王貝勒貝子
各給騸馬二百匹牡馬牝馬六百匹牡駝牝駝
三十匹騸駝四十匹分封公給馬二十匹其各
馬駝草豆移會計司撥給一年又定
皇子每位給駑馬二十匹以供乘騎又定各省
駐防將軍副都統總督巡撫提督總兵官及朝
鮮國使臣來京
朝覲各
賜以馬由禮部行院於駑馬内選佳者撥給乾隆
十八年奉
旨皇子竢娶福晉後給駑馬十匹未娶福晉以前凡
有行走將廐内馬通融給與騎坐分例駑馬不必
給
一進貢馬駝順治年間定四十九旗蒙古王貝
勒貝子公台吉塔布囊喀爾喀厄魯特等貢馬
駝由理藩院送院行知掌試御馬大臣侍衞奏
會本院大臣侍衞公同選驗不入選者交理藩
院給還入選者分别等次奏
聞收受收受者行廣儲司折賞上等馬每匹賞銀一
百三十兩二等百二十兩三等七十兩四等五
十兩五等及朝鮮國馬各三十兩其未經選受
馬有倒斃者折賞亦如之每年十一月初一日
始至次年十月三十日止彙計收受及發還馬
駝實數於歲終覈奏又定歸化城兩旗蒙古
每年四季貢馬一百六十三匹喀爾喀澤卜尊
丹巴胡圖克圖每年進貢白馬八匹白駝一匹
陜西岷州衞二十四寺番僧分為四班每班間
三年進貢一次均由理藩院奏送本院交各廐
芻秣康熙七年定公主等貢馬二三匹者收
二匹三匹以上好馬全收常馬再收二匹郡主
以下入貢好馬全收常馬收一匹王貝勒貝子
公親入貢者好馬全收常馬王貝勒再收二匹
貝子公一匹如皆繫常馬王貝勒收二匹貝子
公一匹王貝勒等之母福晉母舅等入貢好馬
常馬各收二匹若遣使入貢王貝勒收好馬常
馬各二匹貝子公止收好馬其常馬停收台吉
等所貢馬駝仍照舊例收取厄魯特喀爾喀貢
好馬上等頭目收二匹其次台吉等兼貢皮張
等物止收馬一匹其福晉等貢馬各收一匹
二十三年奏準蒙古等貢馬上等每匹賞銀一
百三十兩二等百兩三等五十兩四等三十兩
五等二十兩六等十兩貢駝上等每匹賞銀六
十兩二等五十兩三等四十兩四等三十兩五
等二十兩六等十五兩四十二年奉
旨著將牝馬千匹交索倫圍場每處分給二百匹設立
牧羣竢生駒令精於騎射者騎演馴練佳者貢進時
照伊等進馬之例編為等次賞給雍正二年奏準
在京大臣侍衞等所進馬内有堪收者進馬人
願領賞照五等馬例折賞七年奉
旨嗣後凡進貢馬經朕賜名號者貢馬人賞内庫上用
段四疋著為例
一汰補馬驘康熙年間定
南苑六廐御馬如不足數於内馬中簡取奏補有
倒斃者廐長呈報掌御馬大臣令直班侍衞及
該廐長監視瘞埋仗馬内有改性不馴者撥入
駑馬廐如數行大凌河總管選良馬充補
皇子乘騎之馬有倒斃者廐長呈報令廐長監視
瘞埋十一年奏準御馬羣内馬有殘疾者交
上都總管處牧養四十二年奉
旨廐内殘疾駑馬交内務府賞給各司院匠役人等
雍正四年奏準駕車驘廐内有殘疾倒斃者驘
移咨戸部轉交左右翼監督照數買補馬於各
廐駑馬内選補七年奉
旨廐内小馬如不敷用著交崇文門監督採買送廐
又定各廐駑馬及應差巡羣駑馬均於每年二
月呈堂奏委侍衞司官各一人察覈出入倒斃
數目將應補者咨各游牧羣總管照數撥補有
殘疾者移内務府賞給各司院貧窮匠役又
定各廐每月三次將見在馬匹出入殘疾倒斃
數目移會計司分給草豆乾隆六年奏準内
馬駑馬有齒老不堪用者交兩翼稅務監督變
價其殘疾馬匹照時價稍減變價銀交廣儲司
庫又奏準各游牧羣内如有額外多孳生者
將羣内不拘牝牡騸馬該總管視其齒老殘疾
不堪牧養者撥出其撥出馬匹上都達布遜諾
爾交張家口大凌河交山海關各稅務監督變
價報院變價銀交廣儲司庫七年奏準各廐
應撥出變價之馬於未交兩翼監督以前如有
倒斃者照變價減半每匹銀一兩著該廐長廐
副賠補其銀交廣儲司庫又奏準達里岡崖
駝羣有齒老殘疾者該處水草甚好仍畱牧養
尙可孳生無庸選撥外其上都騸駝羣内齒老
殘疾者照馬變價之例將齒老者照時價殘疾
者稍減其直均交殺虎口稅務監督變價銀交
廣儲司庫又奏準大凌河牧羣每年撥出變
價之馬即就近交奉天府牛馬稅務監督如遇
撥出馬匹為數過多酌量分交山海關兩處稅
務監督變價十五年奏準凡隨圍回京之馬
匹有齒老殘疾者照每年各廐撥出發崇文門
監督變價例行十七年奏準每年二月以本
院卿一人按視各廐駑馬停其奏遣侍衞司官
十九年奏準
盛京應差馬闕由都虞司呈堂具奏咨院行大凌
河總管撥補
一馬駝遺失處分康熙十六年奏準馬駝羣於
白日失去者令巡察人賠補不能賠者鞭一百
風雨雷電驚失及昏夜失去者亦著巡察人賠
補不能賠者鞭七十該班牧長失馬者鞭八十
有品級牧長準折贖牧長不去失馬者牧副鞭
八十該班侍衞及游牧總管失馬駝四匹以下
皆免議五匹以上侍衞罰俸六月總管罰俸三
月又奏準奉差官役所乘馬因病倒斃者於
歲終奏銷如調習不時致殘疾及走失者領馬
人鞭一百仍令賠補二十二年題準馬駝羣
有失去者牧長免責罰俸三月雍正十年定
護軍校護軍失馬皆治罪
一交納馬駝皮康熙年間定凡倒斃馬驘駝皮
京師各廐用左司印送武備院大凌河牧羣由總
管交錦州城守尉咨院轉送武備院上都達布
遜諾爾達里岡崖由總管交張家口監督各轉
送武備院雍正四年定張家口著每年交馬
皮二千張馬駒皮千張駝皮百張五年定
京師各廐交送馬駝皮每月終彙數行武備院覈
對
一廐馬芻菽順治年間定各廐馬日給黑豆三
東升(每升計倉升一升有半)草三束(束重七斤)其需用草豆由
會計司分令各莊交送如有不敷由會計司移
戸部由院具領咨取又定由外廐取至應差
駑馬每匹各日給羊草一束公使乘内廐駑馬
至
南苑者給羊草如之其每歲需用草萬束至三萬
束不等於冬季行奉宸苑給領分交各廐收貯
備用每束給運價銀三釐移戸部給領康熙
十八年奉
旨分交各廐黑豆著將黑豆倉米各給一半又定每
年自九月初一日扣至次年八月三十日各廐
馬驘駝應需豆米草數若干通計覈實行會計
司分給各廐廐長每月三次將有無增減馬駝
數目呈報每月由院移會計司存案歲終將增
減馬駝並所餘草豆數目彙數移會計司題銷
二十三年奏準
上乘御馬各日給黑豆倉米三東升草二束半備班
御馬黑豆倉米二東升草一束半仗馬草二束
半川馬駕車馬驘橐駝各給草二束豆米均與
備班御馬同二十八年奉
旨秣馬豆米每升減一合草每束減一斤三十四年
奉
旨仗馬豆米各減一半又奏準川馬豆米各減三合
四十五年奏準各廐飼馬豆米每升各減一
合草每束各減一斤五十三年奏準
上乘御馬内馬各日給豆米四倉升五合草十四斤
備班御馬豆米三倉升二合四勺草九斤仗馬
豆米一倉升六合二勺草十一斤川馬豆米二
倉升五合草八斤駑馬駕車驘橐駝各給豆米
三倉升草十一斤若馬駝内有殘疾者豆米草
各減一半雍正元年奏準駕車驘草各減二
斤六年奏準川馬駑馬駕車驘橐駝停用倉
米照依倉米數目折給黑豆御馬内馬仗馬各
減倉米之半折給黑豆如之十年奏準各莊
所交各廐草豆外其不敷用之草停其赴戸部
領取令該處各委直年官一人同該廐官役確
訪時價採買每千斤除時價外給苫蓋堆垜銀
四錢其不敷用黑豆會計司分給部豆由院領
取内廐每石給運價銀三分五釐
南苑各廐每石給運價銀六分十二年定各廐
分給部豆如不敷用交直年官照時價採買應
用銀由會計司覈實移廣儲司由院具領令直
年官領取乾隆十六年奏準羊草運價停於
戸部領取由廣儲司支給
一大凌河芻菽順治年間定大凌河騸馬每羣
歲給黑豆三百食石榖草三萬束羊草七萬五
千束牝馬每羣歲給豆一百五十倉石穀草一
萬八千束羊草六萬束其草豆由院行會計司
分令
盛京等處各莊撥給康熙五十一年定騸馬每
羣歲給豆九百十有四倉石四斗穀草三萬束
羊草七萬五千束牝馬每羣歲給豆四百五十
三倉石六斗穀草一萬一千束羊草六萬束
雍正元年奏準騸馬每羣歲增豆四百八十九
倉石羊草減千束十三年奏準
南苑牝馬十羣移大凌河牧養每羣歲給豆五十
倉石穀草三千八十束羊草一萬五千五百二
十束乾隆五年定牝馬每羣歲給豆百石
六年奏準大凌河將羣内孳生馬分設牝馬六
羣騸馬二羣至冬季入莊餧養不必增給黑豆
仍於從前增給各羣内黑豆動用其不敷草稍
為加增
一各廐麩鹻薪炭順治年間定各廐秣馬需用
之鹻行戸每年交納二萬三千四百四十五斤
運送本院收貯各廐長每月計應用鹻數呈堂
領取又定各廐所需餧馬麩麥行内管領如
不敷用移戸部給領夏季御馬川馬需用蘆葦
行奉宸苑給領均於歲終彙計用過數目咨會
計司折草豆煤炭麩四倉石折豆一倉石煤三
十一斤四兩炭三斤二兩葦每束折穀草一束
又定各廐炊煮豆米需用煤炭黑豆三倉斗
六升用煤十一斤四兩炭一斤二兩米每三倉
斗六升用煤七斤八兩炭十二兩均於每年九
月初一日扣至次年八月三十日彙計一年應
用數目行會計司折給秫稭每秫稭十五斤抵
折煤七斤八兩炭十二兩陸續送交該廐如不
敷抵除將其餘應用煤炭由會計司轉移工部
由院赴部支領康熙五十九年奏準行戸年
例應交之鹻著停止每斤按時價折銀三分交
廣儲司庫乾隆二年定舊貯本院之鹻業經
用完合計各廐一年需用鹻二千七百斤咨廣
儲司辦給七年奏準麥麩停止於戸部領取
咨會計司於莊頭等應徵粗糧折銀項内動支
採買
一各廐雜支仗馬廐椶結鞦轡鞍五副駑馬四
廐官鞍各十副駕車馬廐駕車鞍及車一兩如
不堪用應更換者鞍轡行武備院車行營造司
各修理換給騎試御馬及内監奉差各需用鞍
轡移武備院取用用畢繳回每廐升斗移會計
司秤標記新馬木牌繫馬木行營造司木鑱瓢
箒箕弔筩荆筐木杠葦席大繩細繩均行掌關
防内管領各如數給領木槽水槽䥷刀鍋闌柱
等物各有朽壞移工部修理更換每廐各日給
鐙油一斤由會計司分令各莊交送歲除每廐
各給爆竹行營造司蒼术行藥房均各如數給
領
一公使口糧芻菽上都達布遜諾爾達里岡崖
牧羣官役奉差來京所乘馬日給羊草二束回
日塗次草束移戸部給票按站領取大凌河牧
羣官役奉差來京每日人給口糧馬每匹給黑
豆四倉升穀草羊草各一束均移戸部炊米木
柴二斤煮豆木柴二斤移工部各如數給領回
日塗次口糧草豆移戸部給票按站支領
一治藥歲用胡椒硫黃白礬呈文紙行廣儲司
藜蘆根行藥房藥篩行營造司瓢蘿葦席箒羅
圈柳木弔筩碾藥所用驢均行掌關防内管領
各如數給領驢用畢繳回其每年治馬四黃散
藥物於次年二月内奏銷治癩藥物呈院覈銷
各廐及游牧羣有用治癩藥及和藥油並太僕
寺所屬牧羣需用癩藥均照咨給與乾隆元
年奏準配合治馬四黃散等藥物移禮部領取
一升補康熙年間定本院郎中員外郎主事員
闕由内務府簡選引
見補授兼司侍衞員闕於本院侍衞内簡選掌御馬
侍衞員闕於本院侍衞司鞍長司鞍司轡内簡
選本院侍衞員闕移領侍衞大臣簡選送院司
鞍長闕於司鞍内簡選司鞍闕於司轡内簡選
司轡闕於散司轡領催廐丁牧丁内簡選均由
院引
見補授筆帖式員闕移内務府於考中人員内籤掣
補用
皇子司鞍司轡闕於廐丁内簡補蒙古醫人闕行
八旗選取送院題補治癩醫人闕於廐丁内簡
補獸醫闕移禮部轉行五城送院選補雍正
十三年奏準司轡闕於上三旗親軍内府護軍
及散司轡領催廐丁牧丁内遴選引
見補授乾隆六年奏準本院侍衞凡遇升轉均由
院出具考語保送
一
京師典牧官役升轉順治年間定廐長牧長員闕
於廐副牧副内簡選廐副牧副闕於司轡散司
轡領催廐丁牧丁内遴選
南苑廐長員闕於各廐長牧長内簡選均由院引
見補授廐丁牧丁闕咨會計司將内府佐領内管領
下閒散人咨送本院簡選拔補各廐草夫等闕
於草夫本戸子弟内拔補如本戸子弟不敷咨
會計司於原佐領下丁册内人丁送院拔補百
總等闕於草夫内拔補雍正十年定廐長員
闕於廐副内簡選引
見補授乾隆五年定駕車馬廐驍騎闕咨都虞司
於各内管領下驍騎内照數補送
一游牧羣官役升補康熙年間定上都掌關防
總管員闕於内務府官及本院侍衞司官内簡
選由院引
見補授翼領員闕該總管於蒙古筆帖式牧丁内簡
選保送由院引
見補授蒙古筆帖式員闕於該處牧丁内牧長員闕
於該處牧副内牧副闕於該處牧丁内牧丁闕
於該處牧羣人等子弟内均由該總管拔補效
力筆帖式闕於廐丁牧丁内簡補三年期滿該
總管保送由院咨内務府以筆帖式補用康
熙三十七年定大凌河總管及筆帖式牧長牧
副闕均照上都例辦理牧丁闕於義州錦州廣
寧等處驍騎及閒散人内由該總管拔補三
十九年定達里岡崖翼領筆帖式牧長牧副牧
丁升補之例與上都同四十一年定上都蒙
古副管員闕於該處翼領内簡選由該總管送
院引
見補授四十五年定上都達里岡崖翼領員闕於
署翼領内該總管簡選送院引
見補授署翼領員闕於蒙古筆帖式牧長内由該總
管簡補雍正五年定大凌河翼領員闕於廐
長牧長内由該總管簡補十三年定大凌河
牧長於副牧長内副牧長於牧副内牧副於署
牧副内簡選由該總管送院引
見補授署牧副於該處牧丁内簡補乾隆元年奏
準大凌河效力筆帖式照上都例年滿保送補
用又奏準大凌河翼領定為行走六年期滿
換回咨該處對品題補八年奏準大凌河等
處翼領員闕照上都例於該處牧長内簡選引
見補授不準戴藍翎十年奏準達里岡崖效力筆
帖式向來原於廐丁内簡選效力行走嗣後候
補人員内有願往效力者定以年半期滿更換
來京補用此等效力之人如食錢糧者仍給原
食錢糧未食錢糧者無論内管領佐領下人均
準暫補該處廐丁額闕食錢糧效力年滿之日
照例分别補用補用之日準其將效力年分一
并計算
一防牧官兵升補乾隆元年奏準各游牧羣防
禦員闕於驍騎校護軍校内簡選驍騎校護軍
校員闕於驍騎領催内簡選均由該總管送院
引
見補授護軍由總管於牧丁内拔補如該羣牧長闕
即令護軍校兼充牧丁闕即令護軍兼充
一俸餉公費本院官應得俸糈及廐副牧副廐
丁牧丁司轡領催各醫人等應得餉銀繫旗人
移該旗内府人移内務府漢人移戸部各支領
其司鞍司轡内行走之厄魯特每歲冬季來京
當差至次年春遣回内有兼侍衞者於當差日
月給公費與侍衞同游牧羣各總管應得俸糈
繫旗人由該旗内府人由内務府頒給蒙古副
管每季俸銀五十二兩五錢翼領防禦每季四
十兩驍騎校護軍校每季各三十兩署翼領牧
長護軍領催月給餉銀各二兩牧副一兩五錢
牧丁一兩蒙古筆帖式如之由護軍拔補之牧
丁與牧長同上都達布遜諾爾歲春秋二季達
里岡崖歲春季由該總管具册送院移戸部頒
給大凌河歲春秋二季由該總管移
盛京戸部給領
一草夫地糧石橊莊草夫一百四十名内百總
一人牌坊莊草夫四十二名内百總一人大壩
草夫一百三十六名内百總一人外郎四人東
壩草夫一百四十五名内百總一人外郎四人
楊家莊草夫六十三名内百總一人外郎二人
通州草夫二十八名内百總外郎各一人各給
地三十畝月給銀五錢米一斛其銀米於内府
三旗各佐領内管領下支給康熙三十九年
奏準石橊牌坊各莊草夫每名月增給銀五錢
米一斛雍正五年奏準發遣甕山馬廐䥷草
内監每名日給老米一倉升木柴一斤每月移
戸部營造司支給乾隆二年奏準大壩東壩
楊家莊通州草夫每名月增給銀五錢
一游牧羣典牧官田廬康熙三十八年奏準大
凌河牧羣所設總管副管筆帖式均照各省駐
防例給與房屋地畝房屋移工部地畝移戸部
各照例撥給又定初給地畝未經收穫以前
給一年口糧並遷移家眷塗次每日應用口糧
草豆移戸部給票按站支給其所用車及出關
路引移兵部給發乾隆八年奏準大凌河牧
羣翼領既由該處牧長内選補給六品俸糈給
官房居住從前所得官地交該地方官應得一
年口糧草豆悉行裁汰
欽定大清會典則例卷一百六十六
