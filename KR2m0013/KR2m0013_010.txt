欽定大清會典則例卷七
吏部
文選清吏司
遴選一
旗員遴選
一國子監司業雍正六年奏準滿司業員闕𫝊
齊應升各官交九卿遴選四五人由部引
見恭候
簡用七年議準蒙古司業員闕由部傳齊各部院
蒙古郎中員外郎會同理藩院遴選能繙譯蒙
古文藝通曉清文蒙古字語者四五人由部引
見恭候
簡用
一科道雍正五年遵
旨議準稽察宗人府御史二人由宗人府於宗室内簡
選引
見補授仍屬都察院統轄十二年議準滿給事中
員闕由部行文都察院咨取見任宗室滿洲蒙
古監察御史通行引
見轉補再蒙古御史額設二員若蒙古御史每遇轉
科時將所遺御史之闕歸於滿洲升補竢蒙古
給事中員闕如將滿洲御史轉補即以所出滿
洲御史之闕歸於蒙古升補仍統計蒙古科道
二員十三年議準滿洲蒙古御史員闕行文
各部令該堂官於郎中員外郎等官内保送引
見候
旨簡用乾隆三年奏準將應行考選之各部院郎
中員外郎通行引
見其奉
旨記名者遇有御史員闕將奉
旨記名之郎中員外郎各論俸次郎中二人員外郎
一人引
見補授八年覆準宗室御史遇滿洲御史内升時
凖其一同開列各科給事中員闕亦準其與滿
洲御史通行引
見如將宗室御史轉補科員所遺宗室御史員闕自
應别行補授但宗室御史原奉
特旨設立二人令其專察宗人府事件既不便額外
增設又不便令滿洲御史稽察請嗣後如宗室
御史轉補科員後所遺宗室員闕將滿洲人員
補授其稽察宗人府事件即令轉補之宗室科
員與見任宗室御史一同稽察至宗室科員升
轉滿御史轉補之後再將宗室御史員闕照例
補授十三年奏準以御史用之滿漢人員按
記名之先後竢前次用完再將後次記名之人
引
見
一戸部庫官調補乾隆三年奏凖戸部三庫郎
中員外郎員闕由該堂官行文各部院於郎中
員外郎内遴選㓗己奉公辦事勤愼之人保送
該庫堂官引
見調補三年期滿照例更代五年奏準戸部三庫
年滿官員即以各衙門調補所遺之闕轉補其
有品級不相當者以原銜暫行轉補竢在京有
對品員闕不論雙單月由部即行具題坐補將
所遺之闕再行開選九年奏凖三庫掌籍主
事一人三年期滿應照郎中員外郎之例於各
部院滿主事内遴選調補仍於三年期滿照例
更代又奏凖司庫職司出納稽覈盤驗大使
亦有監收錢糧呈報批文之責請均一例令三
年更代三庫司庫等五人於各部院衙門正七
品從七品小京官遴選保送調補竢調庫後各
準其仍以原銜辦理司庫事務其由三庫更代
之司庫等亦各以原銜辦理所代官員事務均
令仍食各本身原俸統竢有闕時由部各按闕
底銓選三庫大使四員於各部院衙門見任滿
洲筆帖式内遴選更代遇員闕行文各部院衙
門各保送一人由該庫堂官每一闕遴選二人
引
見調補其各部院衙門調補之筆帖式準其以筆帖
式辦理大使事務由三庫更代之大使等亦各
以原銜在所代筆帖式上行走均令仍食各本
身原俸統竢有闕時由部仍各按闕底按旗補
用十四年奏準三庫員外郎員闕内閣侍讀
亦準一同遴選引
見如蒙
恩準調補三庫即將該員授為員外郎其更代之員
外郎交部即用
一工部庫官調補康熙十年題準工部節慎庫
郎中員外郎員闕由工部郎中員外郎選擇調
補製造庫員外郎員闕由部照例升選乾隆
十八年
諭工部製造庫郎中員闕緊要向例由吏部將六部
俸深郎中擬定正陪引見多繋年老平常之員往
往不得其人嗣後遇有員闕著工部堂官於本部
司官内遴選保題引見補用欽此
一步軍統領衙門員外郎等官雍正十三年奏
準步軍統領衙門員外郎員闕各部院將主事
等官保送該衙門遴選通曉清漢文移熟悉刑
名者補授主事員闕即於該衙門司務筆帖式
内遴選補授均由該統領引
見司務員闕由該統領於筆帖式内遴選咨部題補
一各部院堂主事康熙十五年題凖
起居注衙門滿堂主事六部理藩院漢軍堂主事
員闕令各部院衙門將熟習繙譯之應升主事
人員出具考語保送過部會同本部堂官遴選
正陪由部引
見補授雍正十二年奏準漢軍堂主事員闕遴選
補授五人後將繙譯舉人出身之漢軍中書筆
帖式論俸擬正陪升用一人
一内閣侍讀康熙十六年題準滿洲蒙古漢軍
侍讀員闕由内閣於中書内每闕遴選二人擬
定正陪出具考語咨部引
見補授
一内閣中書雍正三年覆準滿中書員闕由内
閣於貼寫中書内按旗每闕遴選二人擬定正
陪咨部引
見補授乾隆五年議準貼寫中書補用五人外遇
有宜用各項舉人出身之筆帖式應令内閣會
同本部將此項人員與貼寫中書一同考試繙
譯擇其佳者引
見補授十三年奏準滿洲中書共七十人酌定每
旗各七人共五十六人其餘十四人定為八旗
公額旗額於貼寫中書内按旗選補公額定為
文舉人繙譯舉人出身之筆帖式與貼寫中書
分班間用十五年奏準嗣後八旗額設滿中
書五十六人歸貼寫中書按旗分遴選擬定正
陪引
見補授外其餘公額滿本房七人漢本房七人共十
四人改為考取班次挨旗輪補竢有員闕行文
該旗將閒散文舉人繙譯舉人咨部移送内閣
與該旗貼寫中書會同考試每闕考取二人擬
定正陪引
見補授
一蒙古中書乾隆五年議凖遇員闕由部將應
用之見任蒙古筆帖式並文舉人繙譯舉人出
身之筆帖式及閒散之文舉人繙譯舉人不論
旗分一同移送内閣考試繙譯擬定正陪引
見補授補用五人後將降調人員免其考試補用一
人(如降至從六品者以原銜借補中書仍支原俸升轉)其由理藩院等衙
門筆帖式考取者以理藩院等衙門升用由本
部等衙門筆帖式考取者以六部等衙門升用
再唐古忒中書員闕由唐古忒學出身之筆帖
式升用九年議準内閣新設蒙古貼寫中書
六人應照滿洲貼寫中書之例分班間用嗣後
遇有蒙古中書員闕先將蒙古貼寫中書論俸
擬用一人次將蒙古各項人員考補一人均分
班間用
一漢軍中書乾隆五年議準遇有員闕由部將
應用之見任漢軍筆帖式並繙譯舉人出身之
筆帖式及閒散繙譯舉人不論旗分一同移咨
内閣遴選考試擬定正陪引
見補授十四年議準漢軍閒散繙譯進士如有情
願考試中書者亦照繙譯舉人之例一同考試
一掌關防郎中乾隆元年奏準
孝陵奉祀掌關防郎中員闕由部行文各部院於郎中
内將老成謹愼之人各遴選一人出具考語保
送過部與
陵寢各郎中一同較俸擬定正陪引
見恭候
欽定
一
盛京
三陵掌關防等官乾隆十九年覆準
三陵掌關防官員闕將
三陵尚茶正尚膳正内管領一并遴選題補
三陵尚茶正尚膳正内管領員闕將
三陵副管領一并遴選題補至副管領員闕於本
陵尚茶尚膳香鐙執事人内遴選題補
一理藩院主事康熙十五年題準理藩院滿洲
蒙古堂主事員闕由理藩院將應升之小京官
筆帖式等每闕遴選二人擬定正陪出具考語
咨部引
見補授
一領侍衛府主事康熙二十七年覆準遇有員
闕由該府將應升人員擬定正陪引
見補授
一京學教授訓導雍正四年奏準增設順天府
滿教授一人由進士舉人補用訓導一人由貢
生補授均赴禮部具呈考取正陪送部引
見補授乾隆十一年議準滿教授訓導六年俸滿
經府尹學政等保題引
見奉
旨準其應升者將該員應升之處注册以奉
旨之日起不論䨇單月保題升選一并計算五人之
後選用
一國子監滿助教雍正三年議凖遇有員闕由
國子監將應升應用人員𫝊齊考試送部列名
引
見補授十三年奉
旨助教一官專司訓迪必得老成謹愼之人方為有益
嗣後年少者皆不準考試
一國子監蒙古助教雍正二年議準於理藩院
及修書處筆帖式國子監閒散巴克什内令該
監會同理藩院遴選滿洲蒙古字語好者擬定
正陪引
見補授
一唐古忒學蒙古助教一員乾隆五年議準由
理藩院於應用人員内考選唐古忒字語好者
擬定正陪引
見補授與理藩院衙門出身之人一同論俸以理藩
院應用之職升用
一咸安宫教習乾隆五年議準咸安宫教習三
人由禮部將繙譯進士考取挨次充補其有見
任筆帖式者令其仍食原俸其由閒散進士者
月給三兩錢糧三年期滿該管官分别等第引
見錄用九年議凖繙譯進士乏人請於繙譯舉人
内考取間用其三年期滿引
見以主事小京官用者入於單月議敘班内與各項
議敘人員較日期先後補用以筆帖式用者入
於本旗議敘班内與各項議敘人員較日期先
後補用
一
盛京禮部助教乾隆八年議準
盛京禮部助教四人均歸本處人員考試補授遇
員闕
盛京禮部會同
盛京兵部於
盛京各部等處筆帖式及舉人貢生副榜考試咨
部引
見補授
一寧古塔助教雍正二年議準寧古塔助教二
員由該將軍於本處八九品及未入流筆帖式
内擬定正陪咨部引
見補授六年任滿該將軍出具考語具題到部由八
品筆帖式補授者以
京城主事等官用由九品筆帖式補授者以
京城正從七品小京官用均歸於雙月推升五人
之後與
盛京等處倉官較年滿文書到部先後升用一人
一司庫遴選乾隆五年奏準理藩院太常寺司
庫員闕令各部院衙門各遴選俸深筆帖式一
人出具考語保送過部由部再行遴選每一闕
以二三人引
見恭候
欽定
一贊禮郎等官乾隆二年議準太常寺暨
陵寢讀祝官贊禮郎鴻臚寺鳴贊員闕由八旗驍騎校
護軍校護軍各部院筆帖式庫使及舉人副榜
貢生令該寺堂官遴選聲音宏亮唱贊好者引
見補授由護軍校驍騎校補授者仍授為六品由筆
帖式等補授者均授為七品均準用六品頂帶
乾隆二十年奉
旨嗣後簡選贊禮郎著將東三省之新滿洲烏喇齊
一并簡選欽此二十一年奏準嗣後贊禮郎員
闕無論文武官員兵丁執事人生員官學生均
準其簡選引
見補授如繋文武官員仍令於原任行走
一
盛京禮部讀祝官贊禮郎雍正三年題準由部選
取應用人員咨送太常寺與在京應升人員一
同唱贊遴選好者引
見補授
一寶泉寶源二局大使雍正七年奏準戸部寳
泉局大使由戸部堂官於該部筆帖式内遴選
補授工部寶源局大使由工部會同戸部於工
部筆帖式内遴選補授均咨部注册五年期滿
保題咨部升用
一
盛京三部司庫乾隆三年議準
盛京戸部刑部工部司庫員闕由在京部院衙門
各遴選筆帖式一人保送過部論俸擬定正陪
引
見補授各三年任滿堂官覈明該員任内經手錢糧
出具考語咨部以在京司庫並司庫對品小京
官員闕調補如三年任内遇有應升時以升銜
留任仍以升銜較俸升轉所遺司庫員闕别行
遴選
一刑部司獄乾隆六年議準刑部司獄四人由
該部堂官於該部筆帖式遴選補授其筆帖式
員闕不必開選移咨到部注册三年期滿仍令
回筆帖式原任保送過部候升
一刑部提牢官雍正十一年議準刑部提牢官
由該部堂官於額外及試俸主事内選委管理
一年果能稽察防範勤敏無過竢期滿後該堂
官出具考語咨送到部額外者題請實授試俸
者準作實俸
一内務府官乾隆元年議準遇有員闕仍由内
務府將應升人員擬定正陪引
見補授其堂郎中一人總理六庫郎中二人補授後
咨送過部於應升之處一例列名升用
一欽天監官康熙二十年題準滿洲五官正以
下漢軍秋官正以下均由欽天監將應升人員
擬定正陪出具考語咨部引
見補授雍正十二年奉
旨嗣後欽天監升用人員擬正者照常論俸擬陪者於
各員内遴選一并引見不必論俸
一考選蒙古五官正雍正六年議準欽天監蒙
古五官正員闕由理藩院於内閣中書各衙門
筆帖式考選擬定正陪送部引
見補授由理藩院等衙門出身者以理藩院應升之
官升用由六部出身者以六部應升之官升用
一太僕寺主簿雍正二年奏準由該衙門筆帖
式内遴選正陪出具考語咨部引
見補授
一王府官員闕順治初年定由該王府咨送補
授注册
一五旗司弓員闕順治初年定由該旗咨送補
授注册
一
盛京刑部蒙古主事員闕乾隆十四年奏準由各
部院蒙古小京官筆帖式内遴選能辦事者引
見授為主事銜三年無過該部保題到部凖其實授
三年期滿凖其調補在京各部院主事
一
盛京將軍等衙門主事乾隆二年議準
盛京將軍衙門掌案主事一員照
盛京五部主事例升轉吉林將軍衙門掌案主事
一員吉林將軍衙門理刑司主事一員由在京
六部堂官各遴選筆帖式一人保送過部引
見補授均不準調補京職其黑龍江將軍衙門掌案
主事一人由該將軍將本處應升人員擬定正
陪咨部引
見補授三年議準黑龍江將軍衙門增設理刑司
主事一人銀庫主事一人其員闕亦照吉林主
事之例於六部筆帖式内遴選保送引
見候
旨補用十六年奏準
盛京將軍衙門主事止有一員應歸於本處小京
官内較俸升用
一管理八旗游牧察哈爾員外郎升轉雍正十
一年議準由京補授之八旗游牧員外郎(每旗二人)
(共十六人由京補授八人由該總管補授八人)員闕交與理藩院於部
院本旗蒙古主事小京官中書筆帖式内遴選
滿洲蒙古文理好能辦事者咨部引
見補授由主事補授者即授為員外郎各論俸升轉
由小京官中書筆帖式補授者授為主事由本
處總管補授之八旗游牧員外郎員闕令該總
管於本處散秩官筆帖式及驍騎校護軍校内
遴選人去得者保送理藩院引
見補授如保送之人平常將
京城本旗通曉滿洲蒙古字語之護軍校驍騎校
護軍内遴選辦事去得者亦由理藩院引
見補授均於本處以佐領升轉不準調京乾隆二
年議準由京補授游牧員外郎八人其由小京
官中書筆帖式授為主事者三年無過該總管
保題實授員外郎在員外郎任五年期滿令該
總管出具考語咨部注册其由六部出身之人
仍竢六部蒙古員外郎員闕無論保題升選補
用二人後將年滿游牧員外郎論俸咨取一人
調補由理藩院等衙門出身之人亦竢理藩院
等衙門蒙古員外郎員闕無論保題升選補用
二人後將年滿游牧員外郎論俸咨取一人調
補如五年内遇有應升以升銜留任仍以升銜
較俸升轉
一驛站監督雍正十二年議準
盛京五路驛站正副監督各一員由
盛京五部堂官於郎中員外郎主事内公同遴選
人明白能管理者各一人出具考語題請實授
管理三年令
盛京戸部兵部會同稽察驛站副都統察該員果
能整飭驛務錢糧不致浮冒保題到日由兵部
移送到部照例議敘如有浮冒錢糧廢弛驛務
等事題參治罪乾隆四年奏準驛站正副監
督二人請照關口官之例三年内如遇論俸應
升時以升銜留任仍以升銜較俸升轉
一調補驛站官乾隆三年奏準張家口喜峯口
獨石口殺虎口古北口管站員外郎員闕由理
藩院於該院員外郎内遴選引
見差往管理三年期滿照例更代所遺更代員闕不
行開選即將換回之人頂補
一驛站官乾隆四年議準寧古塔驛站官二員
由該將軍於本處倉官筆帖式内每一闕遴選
二人擬定正陪出具考語咨部引
見由倉官八品筆帖式補授者授為七品由未入流
筆帖式補授者授為八品六年任滿該將軍出
具考語咨部注册七品官以
京城主事等員闕升選八人後升用一人八品官
以
京城正從七品小京官員闕升選六人後升用一
人至黑龍江驛站官員闕由該將軍於本處應
升之官遴選正陪咨部引
見補授
一邊地同知通判雍正十一年奏準理事同知
有管理民人辦理刑名之責必得通曉漢文律
例之人方能勝任應令各部理藩院將滿洲蒙
古員外郎主事内通曉漢文人明白者遴選引
見補授乾隆四年議準各部院衙門遇有保送理
事同知通判之時將京察一等合例人員内保
送倘此等人員内如有服制未滿見患疾病及
實有不能離京情節並通曉部務而不宜於外
任者均令該堂官將不便保送情由逐一聲明
過部别行遴選合例人員保送五年議準各
邊地理事同知員闕除員外郎不行補用外由
部行文内閣並部院衙門於滿洲蒙古内京察
一等之主事小京官筆帖式遴選通漢文曉蒙
古語賢能之人保送過部會同理藩院並各部
院遴選考試漢文及蒙古字語務期循名責實
分别去取引
見補授其邊地理事通判員闕除主事不行升用外
止將小京官筆帖式一例考試注冊補用
一威遠堡等關口守口官雍正十一年議準威
遠堡等六關口各設守口官一人
盛京兵部會同
盛京將軍於五部員外郎主事小京官内每一闕
遴選二人擬定正陪咨部引
見補授二年期滿仍令
盛京兵部會同
盛京將軍察明該員果能黽勉效力者保題到日
由部按該員原銜議敘如尋常供職者即咨回
部以應得之官補用如有怠忽廢弛等事即行
題參若二年内遇有應升以升銜留任即以升
銜較俸乾隆八年議準六關口守口官以原
銜管理關口事務其本任員闕毋庸别行開選
二年期滿各回原任其有黽勉效力保題議敘
者仍照舊例保題議敘如繋在京人員補授者
年滿之日仍照舊例調補京官其未經調補之
先業經任滿者仍回原衙門辦事遇有在京員
闕由部照例調補
一
盛京銀庫監督雍正元年議準
盛京戸部銀庫掌關防監督一員由在京部院堂
官遴選郎中出具考語咨部引
見恭候
欽點管理三年期滿更代
一
盛京銀庫員外郎乾隆三年議準
盛京戸部銀庫增設員外郎一人於該部司分員
外郎内遴選一人管理庫務三年期滿照例調
京仍於司分員外郎内遴選調補所遺司分員
外郎闕再行咨部銓補
一守衞
壇廟官順治初年定凡守衞
天壇
地壇
社稷壇
太廟
堂子
皇史宬官並朝鮮通事員闕由禮部及該旗開送
正陪移咨過部五品以上引
見補授六品以下本部堂官驗看補授
一
盛京工部司匠康熙二年題準司匠員闕由
盛京五部暨在
京各部院衙門九品筆帖式令堂官各遴選一人
保送過部列名引
見補授如有奉
旨記名者由部注册知照該部遇司匠闕挨次補授
一奉天等處倉官原例奉天黑龍江寧古塔等
處各倉倉官員闕由將軍副都統五部堂官於
各本處八九品未入流筆帖式内每一闕遴選
二人擬定正陪出具考語咨部引
見補授乾隆五年議準黑龍江等處倉官伊等均
繋本處生長之人其有無力般移不能來京情
願守候本處武職員闕者與豫行保舉之領催
等一并咨送兵部引
見竢奉
旨記名後遇本處驍騎校員闕令該將軍酌量與記
名之領催一并升補八年議準由筆帖式遴
選補授倉官其筆帖式原闕不必開選三年任
滿如居官好堂官保題到部歸於單月遇有本
處應升之主事將本處人員升用三人後升用
一人其筆帖式原闕即行開選若繋尋常之人
出具考語咨部注册仍回筆帖式原任以在京
各項小京官員闕於䨇月分推升三人之後升
用一人
一鳳凰城迎送官乾隆五年奏準迎送官三員
定為八旗公額遇員闕由禮部該旗咨部本部
行文八旗將騎都尉以下驍騎校以上官員每
旗遴選一人出具考語咨送過部由部驗看擬
定正陪引
見補授如以驍騎校補授授為五品
一滿官掌印順治十八年題準各部院衙門堂
司悉令滿官掌印六科及京畿道河南道掌印
由都察院題請
欽點其餘各道以見任資深者轉補各部院屬司由
各該堂官遴委郎中掌印若郎中有事故則遴
委員外郎掌印
欽定大清會典則例卷七
