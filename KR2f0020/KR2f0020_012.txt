關中奏議卷十二
明楊一清撰
提督𩔖
一為被擄走回人口供報回賊聲息事
欽差提督陜西三邊都御史臣楊一清謹題為被擄走回
人口供報回賊聲息事嘉靖四年五月二十日據平羌
將軍鎮守甘肅地方總兵官左軍都督府署都督僉事
姜奭呈前事嘉靖四年四月二十三日准分守肅州右
參將都指揮同知雲冐手本本月十九日據守把嘉峪
關千戸曺敞呈送哈密走回漢人婦女一口到關發據
肅州衛申准撫夷指揮劉雲關依奉公同掌印指揮路
忠百戸錢岫陳剛審得朱氏供年二十七歲係甘州失
記所分百戸軍人何宣戸内餘丁何玘妻嘉靖三年九
月内有回子王子領人馬來到甘州有氏與夫湖内採
草有先不知後知是濟喇實地方回子把我搶去隨營
到了魚海搶了黃敵人順山回到哈密城外住歇將氏
賣與哈密不知名回子家裏使喚與了馬三匹有衆回
子害怕漢人軍馬來城上穿着盔甲□火着等了四五
日不見人馬來方纔下城有王子巴勒濟喇實的人先打
發去了哈密的人說如今把路斷了再不得做買賣去
後頭漢人軍馬來便我哈密的人少先殺我們裏衆人
都暴怨王子聽見這話把吐魯番的留下了一半和王
子還在哈密造盔甲翎箭脩哈密城上土垜等到青草
大了時還要往甘肅州搶來裏有氏因買我的回子的
娘子將氏日每打罵作踐過不得半夜裏跳下城來走
脫沿途走了一箇月多來到肅州邊外迎着夜不收送
來所供是實據供備關到衛理合具申施行等因據申
到職會同甘肅行太僕寺帶管肅州兵備道寺丞張鶚
覆審前情相同除行肅州衛將走回婦女朱氏差人管
送陜西行都司交割查發該衛所給親收領外但本處
孤懸乞為早發兵粮協濟防守擬合通行等因行間本
月二十四日夘時據甘州差哨夜不收段興三報稱蒙
差本役同陳驢兒前去古佛寺哨探本月二十一日行
至孤山河撞遇回賊將本役等捉綁到於雪打班見了
回賊頭目將我打着問說甘州人馬有多少我是頭哨
先來後面還有多多的人馬來裏搶的你漢人收不的
田用鉄繩拴絆見得營内回賊約有五百餘騎夜晚睡
熟得脱來報二十五日辰時又據山丹紅嶺兒坐塘夜
不收劉興報二十四日五更時候瞭見回賊約有五百
餘騎在於山後雪達巴牧馬本役來報等因到職案查
先因去年吐魯番回酋率衆前來甘肅謀奪地方被我
官軍追殺出境回遁去訖本年三月初十日該分守肅
州右參將雲冐手本據迤北觀音山口住牧屬番頭目
普爾咱等族頭目哈布爾等告逓番文一紙供係這今年
三月初一日天亮時候有回賊一百多人馬從口子裏
邊撲到我每住處殺了我每四固人搶了一箇娃娃馬
牛羊五十箇我每收拾了人馬赶上和他厮殺我每殺
了他五箇回子兩箇頭割着來了三箇死人回子䭾着
去了為照前賊若非舊歲犯邊境外遺留之數必是吐
魯番酋新近差來驍騎使之窺探邊情欲以擾我耕牧
俾我坐困將來復欲擁衆入寇俱難測度除行本鎮各
該分守守備等官整搠兵馬鋒利器械遇警相機戰守
及將低薄小堡人畜併入高厚大堡固守已將前項斬
獲首級并本鎮缺兵徵調原擬陜西延寧遊竒兵馬會
本具題外今准前因職會同鎮守太監董文忠巡撫右
副都御史陳九疇議得走回婦女朱氏供稱去年九月
内被回賊搶去回到哈密城外轉賣與回回使喚聽得
衆賊議說如今把路斷了再不得做買賣去遺留一半
人馬和王子還在哈密造盔甲翎箭等到青草大了時
還要復來甘肅搶來今走回夜不收段興三亦報回賊
約有五百潜在甘州境外古佛寺地方駐劄一節為照
前賊見入我境撲捉差哨人役則朱氏供報之言誠為
不虚復寇之舉朝夕難測查得本鎮一十五衛所兵馬
實有不滿三萬除公差事故老弱伏塘傳報等項受甲
馬步不足二萬餘人又分守於各該地方今回酋侵犯
大衆雖未發露但去年未遂其奸必是先遣精騎探我
虚實然後舉衆前來勢所必有又况絶彼買賣道路不
得我土麝黃等物生命所係此來復寇必與别部糾合
進取謀為比前尤為不同本邊兵馬孤弱錢粮缺乏若
不預請救濟臨期緩不及事職等一身一家萬死固不
足惜其如地方生靈何合無准將何項粮草發運來邊
務足五七年主客兵馬支用及行陜西延寧鎮巡等官
備行各該將領將各部竒遊兵馬作急督發前來聽職
等調度會合截殺庶不誤事而地方可保無虞等因具
呈到臣看得鎮守甘肅地方總兵官署都督僉事姜奭
呈稱前項回賊入境撲捉差哨人役大衆雖未發露但
去年未遂其奸必是先遣精騎探我虚實然後舉衆前
來及稱絶彼買賣道路不得我土麝黃等物生命所係
此來復寇必與别部糾合進取謀為比前尤為不同本
邊兵馬孤弱錢粮缺乏乞要將粮草發運來邊及行陜
西延寧鎮巡等官將各部竒遊兵馬作急督發前來會
合截剿等因為照豺狼之性貪得無厭去歲深入被官
軍追殺遁回不曾得利又絶其貢道奪其所以為命復
寇之舉難保必無且恐其糾合西海額布勒諸敵共謀
侵犯彼處兵馬寡弱實難支持先事預防不可不謹兵
法曰無恃其不來恃吾有以待之無恃其不攻恃吾之
不可攻查得先為調度邊兵預防寇患事節因延寧守
臣哨報套内賊情已經行令延綏遊擊將軍張鳳統領
新遊兵於定邊營副總兵趙楧統領竒兵於寧塞營各
住劄遊擊將軍劉淵所領舊遊兵又該偏頭關地方徵
調去訖及行寧夏副總兵劉玉遊擊將軍周倫參將苗
鑾各統所部兵馬於本鎮興武營小鹽池等處駐劄前
項分布專為隄備套衆往向未定旦夕莫測難以掣調
已經行仰鎮守陜西都督鄭卿先調陜西遊擊將軍陶
文率領所部遊兵三千員名前去會寧安定蘭州地方
隨便按伏以備應援待後甘肅賊情如果緊急即調張
鳳苗鑾二枝兵馬前去協力截剿其餘軍馬并陜西主
將守備官兵俱照舊駐劄以防盜賊入寇之謀各施行
去後但師行粮從彼鎮各該城堡粮料草束委的缺少
又經咨行陜西巡撫將該觧甘肅銀兩上緊催督觧發
仍行甘肅巡撫督令管粮分巡等官作急召商糴買務
勾主客兵馬支用及待候查探賊情緩急另行具奏外
緣係被擄走回人口供報回賊聲息事理為此具本專
差承差杜廷選親賫謹具題知
一為斬獲犯邊回賊首級事
題為斬獲犯邊回賊首級事嘉靖四年六月初三日據
平羌將軍鎮守甘肅總兵官署都督僉事姜奭呈
本年五月初三日據山丹白石崖夜不收薛文一報初
二日巳時瞭見回賊三百餘騎空馬一百從南匾都口
往東行走徑透永昌五奴五赤地方去訖據報本職統
領鎮城兵馬前來凉永分布副參遊擊守備等官一面
分投差人各路哨探一面領兵隨賊向往截殺去後本
月十六日丑時據守備永昌行都指揮使馬雲差夜不
收張安報十四日黎明時候有回賊三百餘騎入境搶
掠領兵追至考來口東石門地方與賊對敵就陣斬獲
首級三十六顆奪回賊馬二十四匹夷器銅鍋五口鐵
鍋六口明甲一付馬鞍九十二付并弓箭撒袋氊襖帳
房等件其賊敗遁西南去訖掣軍回還據此除查明另
行外理合先行呈報等因到臣案查先為哨報回賊聲
息事本年五月十四日准巡撫甘肅等處地方都察院
右僉都御史寇天叙咨前事内開該甘州差哨古佛寺
夜不收段興三報稱蒙差本役同陳驢兒前去古佛寺
哨探四月二十一日行至孤山河撞遇回賊將本役捉
綁到於雪達巴見了回賊頭目將我用鐵繩拴絆見得
營内回賊約有五百餘騎夜晚乘賊睡熟脫走來報等
因備咨前來看得咨開前項供報賊情顯是回賊貪心
無厭奸謀未已若果止是五百餘騎料亦不敢深入侵
犯但恐是打探先鋒後賊源源而來亦未可知在我防
禦不可不謹已經咨行本官會同鎮守太監總兵轉行
副參遊擊兵備守備等官各差人遠為哨探果有前賊
侵犯會合大小將官協力剿逐如是賊情重大差人馳
報軍門以憑施行及咨巡撫陜西右副都御史王藎行
陜西布政司將該觧甘肅一鎮各項粮銀逐一查取委
官觧發該鎮糴買粮料草束應用去後續據總兵官都
督姜奭呈為被擄走回人口供報夷情聲息事先准肅
州參將雲冐手本呈送走回漢人婦女一口朱氏供土
魯番夷人還在哈密造盔甲翎箭說到青草大了時還
要往甘肅州搶來今走回夜不收段興三亦報回賊約
有五百餘騎前在甘州境外古佛寺地方住劄撲捉差
哨人役則朱氏供報之言誠為不虚復寇之舉朝夕難
測本邊兵馬孤弱錢粮缺乏要得發運粮草及行陜西
延寧鎮巡等官將各部竒遊兵馬督發前來會合截殺
等因到臣查得陜西延寧竒遊等兵已經分布花馬池
等邊及中路小鹽池等處駐劄專為隄備套敵今套内
敵情向往未定聲息傳報絡繹不絶難以掣調又經行
仰鎮守陜西都督鄭卿先調陜西遊擊將軍陶文率領
所部遊兵三千員名前去會寧安定蘭州地方以備甘
肅應援待候賊情如果緊急即便掣調延寧遊竒兵馬
前去協力截剿并行陜西巡撫將該觧甘肅銀兩督催
觧發仍行甘肅巡撫督令管粮分巡等官作急召商糴
買粮料務勾主客兵馬支用及具題外今據前因為照
土魯番回賊去年擁衆深入侵犯甘肅圍困城堡皇上
軫念邊方欽命文武重臣督兵征剿先聲所動節被官
軍追逐遁回却又不知改悔復謀入寇先據走回人口
朱氏所供後據被捉夜不收段興三所供則其奸謀誠
難測識今果侵入永昌地方總兵官署都督僉事姜奭
聞報提兵親至凉州分布大小將官隄備戰守守備永
昌以都指揮體統行事指揮馬雲奮勇督戰就陣擒斬
首級三十六顆及奪獲戰馬盔甲夷器等件功俱可錄
及照鎮守甘肅太監董文忠獨守鎮城居中制外巡撫
右僉都御史寇天叙撫鎮之初策勵將士亦與有功竊
詳此賊一入我境即遭剉衂必然褫䰟喪志在彼有雉
伏鼠竄之勢在我亦不須草薙禽獮之勞寔惟皇上聖
武布昭德威遠被之所致也邊方幸甚臣等幸甚但狼
子野心終難必其悔禍又節經通行該鎮將官仍要加
意隄備倘再侵犯協力痛加誅剿毋得恃此小捷輒生
慢易以致誤事并獲功官軍姓名及中間有無隠匿别
情俱待查明另行奏報外如蒙乞勑該部查議合無將
總兵官姜奭守備官馬雲先行量為賞勞照例行巡按
陜西監察御史將斬獲首級審驗明白有功官軍查勘
造册奏繳陞賞中間若有隠匿别項事情徑自參究庶
邊官有所激厲邊務可以振興矣緣係回賊入境官軍
斬獲首級奪獲戰馬夷器事理為此具本專差百戸吉
昇親賫謹題請旨
一為整理邊務以備敵患事
題為整理邊務以備敵患事案照先准兵部咨該本部
題該提督軍務尚書金獻民題前事一件議處防守照
得固靖甘蘭等衛所静寧安定等州縣每歲冬初調集
陜西西安等衛所官軍臨鞏所屬等州縣民壯人等共
一萬五千有餘分布各城堡防守盖恐乘凍踏冰過河
深入侵犯之計也訪得前項軍士多非正役非鄉野愚
民則市井子弟武藝未習戰陣未經或有盔無甲或有
矢無弓多被領軍官員貪圖粮米賣放回家見在者百
無二三任情肆志虚應故事如此若不嚴加查處非惟
無益地方抑且虚費粮草合無轉行陜西鎮巡等官今
後如遇調集官軍分布各處防守預行各該衛所州縣
掌印官嚴加㨂選人要壯徤馬要肥大器械俱要精好
將選過官軍馬匹年貌齒色𩔖造小册送鎮巡衙門以
憑稽考或行兵備道或行守巡官不時查驗點閘如或
軍士有不足及軍器有不精者分别等第將各該官吏
參提究問庶人心知所警懼而防守不致虚設矣一件
議處兵將切惟禦敵以兵馬為先以粮草為急固原一
鎮為三邊喉襟要衝總兵官所領官軍見在不過五百
員名守備官見在不過六百員名兵馬之寡弱也甚矣
倉卒有警委難支持訪得敵衆自弘治十四年入侵得
利每年深入搶掠必由固原各該將領因兵馬數少不
過嬰城自守任其出入以此地方多被殘破人畜多被
殺掠見今敵人擁衆入套侵犯之舉又在旦夕若止照
往年故事未免復遭荼毒合無將總兵官部下除見在
五百名并死馬官軍二百名共七百名外再於各城堡
各衛禦冬防守官軍内選擇精壯二千三百員名共輳
三千員名總兵官統領防守官軍仍照例每年十月初
一日依期赴操二月河開無事放回有警留住本城支
與行粮與見在官軍如法操練預備截殺守備官部下
除見在官軍六百員名并死馬三百員名與今擬增粮
并各城堡挑選死馬官軍共二千員名外未及之數照
例懸賞於有丁人戸内召募一千名亦輳三千之數將
守備改為參將名色統領殺賊仍聽總兵官調度該用
馬匹於茶馬并苑馬寺給領或行太僕寺收貯官價支
買召募銀兩於司府官庫查有無礙銀兩動支等因該
本部覆題節該奉聖旨固原守備照舊其餘准擬欽此
欽遵備咨前來案候議處間近准兵部該本部題為陳
言邊務事該御用監太監張忠題前事内一件足邊兵
以備警急切照各邊鎮總兵副參遊擊及各城守備巡
邊備冬備禦防守等項每額原有官軍或三千員名或
一二千員名或三五百名累年禦冬出戰陣亡逃故等
項數多見在者其間又多老弱不堪各該官員因循不
行充補以致禦敵多無效用合無乞勑兵部行移各邊
鎮巡及清軍兵備等官將各該將領部下官軍從公揀
選精壯者存留戰伐老弱者退撥守城逃亡事故者清
查充補請自命下文書到邊之日為始限三箇月以裏
務足原額之數如有過限不完者着巡按御史指實劾
奏問罪數足之後各該經管官員仍要加意撫䘏毋役
使以耗其力毋刻削以傷其心紀律嚴明訓練如法兵
力既足緩急有備而邊境可保無虞矣一件添設軍馬
將官以固守衝要照得陜西固原地方極鄰邊境實敵
衆出没喉襟要路雖已設有總兵官一員統領人馬三
千在彼住劄如往年敵衆糾衆萬餘由此進境搶過平
凉直至邠州方還前項兵馬勢孤力寡僅足保守城池
本境禦敵若令轉戰未免顧彼失此臣愚以為合無乞
勑兵部計議停當轉行該鎮撫巡等官於固原衛并附
近衛所軍士每軍戸下有三丁以上者抽一壯丁充當
軍役仍取具衛所地方鄰佑保結不許容無藉之徒冐
濫收充以致因無恒産易於逃竄選足三千之數每人
給賞銀十兩置買軍裝什物馬鞍鞦轡編成隊伍定擬
衛所管轄所謂重賞之下必有勇夫是也仍照數處給
馬匹騎征按月關支實米一石并馬匹草料務圖經久
及照陜西先年曾設有副總兵分守地方後因事寧裁
革當此思患預防之際合無照舊添設謀勇副總兵一
員統領前項軍馬用心撫䘏如法操練就領分守固原
等處往來駐劄應援遇警相機戰守庶邊人知我有備
不敢大肆深入衝要之地可以固守而無患矣等因兵
部議擬覆題節該奉聖旨是邊兵着鎮巡等官揀選精
壯的專備征戰逃亡的作急清勾固原地方應否添設
軍馬將官還着提督尚書從長議處奏來定奪欽此欽
遵備咨到臣照得陜西地方固靖環蘭沿邊一帶城堡
東西延袤幾二千里多係通邊要路分兵而守無所不
寡每遇邊寇侵犯如數不多尚可支持捍禦倘似弘治
十四年正德十三年嘉靖元年擁衆數萬長驅而入實
難阻遏平凉臨鞏静寧安定會寧隆德一帶州縣俱被
蹂踐後又侵及涇邠地方屠戮之慘所不忍言至今凋
傷未復舉目蕭然各該守臣不能奮勇殺敵固難辭責
揆厥所由實因兵馬寡少又復不精以此不能克敵制
勝且如鎮守總兵官及守備官所領官軍俱不過數百
員名不及延寧等鎮遊竒將官統領各有三千之數太
監張忠尚書金獻民皆親歴其地目擊其狀後先具奏
俱要增添整飭兵馬議論周悉上厪天語丁寧凡為守
臣敢不祇率况今敵衆在套侵犯之舉旦夕難測除各
府州縣民壯義勇督令巡守官揀選及召募抽選等事
俱議處另行外查得沿邊兵馬各有信地征操防禦已
有定規此外别無兵馬可以掣調惟是鎮城西安左前
後右護等衛原擬分布禦冬官軍除總兵官鄭卿操下
見在徵調及榆林寧夏領班官軍不開外一枝固原鎮
戎所備冬原額馬隊官軍一千員名實有官軍五百九
十八員名事故在逃官軍四百二十員名一枝哈喇圖
西安州備冬原額馬步官軍一千一十員名實有馬步
官軍五百八十一員名事故在迯等項官軍四百二十
九員名一枝靖邊等四城堡備冬原額馬步官軍一千
七百六十一員名實有馬步官軍一千三員名事故在
迯等項官軍七百五十八員名一枝環慶備冬原額馬
步官軍一千九十四員名實有馬步官軍九百七十二
員名事故在迯軍餘一百二十二名一枝策應聽調原
額馬步官軍五百四十九員名實有馬步官軍五百三
十七員名事故在迯等項軍餘一十二名備冬之外又
有中軍守城馬步原額軍餘三百名實有馬步軍餘二
百八十四名事故在迯等項軍餘一十六名城操原額
馬步官軍四千一百八十三員名内實有馬步官軍三
千二百一十二員名事故等項官軍九百七十一員名
看得各枝兵馬原額數目雖多中間迯故多寡不等該
管官員不行清查觧補以致行伍空虚其見在之數精
銳堪用者固有懦弱不堪者實多弓矢盔甲既多不備
軍裝什物又皆不整或金鼓旗幟之不設或坐作部伍
之不知名為聽征之兵多與村野編民無異倒死馬匹
既不立法追補見在馬匹又多駑小瘦弱議者遂槩指
前項官軍為無用緣西人性氣剛勁向義尚勇成化年
間巡撫都御史項忠馬文升近年總兵都督曺雄皆藉
以克敵成功止因後來官司因循玩慢不行教練約束
遂致如此及訪得前項迯軍多不曾遠離鄉井非影射
於屯寨則包占於私門已經案仰都布按三司各行分
守關内道參政楊叔通分巡關西道僉事王鈞會同都
指揮僉事張鎬將在城四衛各枝官軍查取原額見在
迯故的確數目文册到官拘取各正身隨帶盔甲弓矢
軍器及馬匹逐一查點選驗若有老弱病疾之人拘取
戸下壯丁更換或原係壯丁今替幼弱者仍拘拏原操
正身應役軍裝什物不備責令修整馬匹瘦損令其儧
餧臕壯及貼換易買好馬其在迯軍人出給告示許其
自首免罪發隊收操未首未補者各督令該管屯寨老
甲及應捕人員上緊挨拏務在得獲病故者拘取戸丁
及空閒軍餘補伍務足原額之數如各該掌印管操衛
所官員逃故軍餘數多不行清補即將俸粮住支重則
治以軍法查選畢日限九月初一日各到固原以憑覆
選照依兵部題准事理輳撥二千三百員名連舊在操
下共三千員名聽總兵官統領防守有警留聽操練預
備截殺無事之日照例放回其餘仍分布各城堡按伏
防守其固原守備官所領已有固原衛甘州羣牧所并
秦平等府衛州縣實有馬隊官軍舍餘土達二千三百
六十四員名仍依該部原擬懸賞召募亦輳三千之數
以備戰守及照陜西鎮城密邇南山盜賊不時竊發根
本重地不宜空虚策應城操官軍一體查選存留防守
邊方果有緊急賊情方纔調用及在外各衛所并延寧
甘肅三鎮逃故未補軍人各行令巡守清軍等官分投
清查勾補責限完觧外臣切思陜西地方固原環慶靖
邊蘭州俱係防邊重地而固原最為要衝且土漢雜處
易於生變内有監牧馬匹尤為賊所窺伺守備之官責
任甚重先年議者欲添副總兵一員臣為巡撫之時議
奏將陜西鎮守將官移來固原駐劄提調防守其副總
兵不必添設盖因兵馬寡少添官無益兵部議擬覆奏
至今遵行但鎮守官統轄地方廣闊不特防禦敵衆如
洮岷有西戎之警南山有羣盜之虞皆其責任萬一事
變不測未免顧此失彼太監張忠尚書金獻民皆欲於
固原添設兵馬將官深慮曲防盖有所見但固原守備
改為將官職銜權任似不相稱皇上洞見其然未蒙俞
允臣查得延綏寧夏甘肅三鎮各有分守東西二路參
將各一員陜西近因番人侵犯已於洮岷河州等處設
分守參將一員今固原兵馬既已增添比前稍為精強
合無照依各官所議添設參將一員分守固原環慶靖
邊蘭州地方仍在固原駐劄操練軍馬修理關隘撫
安土人如各處有警往來應援截殺各守備防守等官
俱聽調遣如此不獨固原增重而靖邊環蘭皆有倚賴
實為便益然添官非難得人為難任非其人權任雖重
徒生厲階看得見任固原守備署都指揮僉事劉文老
成練達曉暢軍旅以精勤理邊務以廉慎得人心衆口
一辭並無非議倘蒙采納許設分守官員乞勑兵部再
為查訪合無就將都指揮劉文擢任參將分守固靖環
蘭等處則委任得人地方有託而邊官亦知所感發興
起矣及照固原既設參將與主將同處一鎮守備官似
不必再設合無選委都指揮一員操守如無相應都指
揮於指揮内選用奏請以都指揮體統行事庶無官多
政分之弊惟復仍設守備官員臣愚所見如此伏惟聖
明裁察緣係整理邊務以備敵患及奉欽依固原地方
應否添設軍馬將官還着提督尚書從長議處奏來定
奪事理未敢擅便為此具本順差百戸吉昇親賫謹題
請旨
一為欽奉事
題為欽奉事嘉靖四年五月十六日欽奉勑近該巡撫
都御史王藎奏稱延寧所屬花馬池定邊營一帶地方
接連河套地形寬漫見今敵衆在套駐牧號稱八萬有
餘旦夕大舉入寇亦未可測乞勑各邊鎮巡等官早為
防禦及要分調兵馬及差官處置粮草無非先事預防
之意朕以欲專提督之任兹特降勑諭卿宜即嚴督陜
西延寧甘肅各該鎮巡官通將副參遊擊守備守巡等
官查照先今事理各要操練軍馬齊整器械謹斥烽堠
堅固城堡各於敵衆經行去處申嚴號令加謹隄備多
差乖覺夜不收遠為哨探有警則星馳傳報收歛人畜
堅壁清野互相應援不許因循怠忽自分彼此致誤事
機其分調兵馬俱依藎所擬仍要酌量軍數多寡地里
遠近務俾戰守兩無所失緩急不致誤事及將聽探敵
情的確消息星夜差人具奏以憑議處卿威名著聞敵
所懾服朕方倚賴以紓西顧之憂尚其勉之故勑欽此
欽遵案查先為調度邊兵以防敵患事行據延綏寧夏
陜西各鎮總兵官都督彭楧种勛鄭卿節次呈報查探
套衆近邊聲息前來已經行仰各官查照原行差人哨
探套人多寡遠近回報如果衆多行令遊擊將軍張鳳
統領遊兵於花馬池營駐劄遊擊將軍劉淵統領遊兵
於定邊營駐劄副總兵趙瑛統領竒兵暫於寧塞營住
劄若哨探前敵有西行之勢遊兵二枝俱於花馬池副
總兵趙瑛移於定邊營各住劄量分人馬於安定柳楊
等附近城堡寧夏副總兵劉玉統領竒兵於興武營遊
擊將軍周倫參將苗鑾於紅寺兒韋州鹽池石溝等處
住劄總兵官种勛待有的確警報統領正兵於靈州住
劄與各該守備等官各按兵秣馬以逸待勞加謹隄備
如敵大至即便會合截殺相機應援去後續據延綏總
兵官彭楧寧夏總兵官种勛節次將本鎮各路敵兵近
邊緣由具呈到臣看得各鎮所呈節據各堡夜不收爪
探套内敵衆新行蹤跡多至二三百道少則百十餘道
或自西而東又或自東而西其數亦必不少及寧夏走
回男子王巴圖爾供稱在套敵衆一萬内有三箇頭兒
一箇濟農一箇納延說要過河與黃毛達子讐殺一箇
阿克塔布哈說要先搶漢人等情緣今黃河開消已久要
搶漢人之言或恐是真竊料此敵頻年得利不曾遭剉
必無懲戒今雖不露大衆形跡夏秋之間乘機大舉入
寇不可不防又經申明行仰各鎮總兵官轉行各副參
遊擊把總坐堡守備等官照依原擬分布按伏防禦若
果敵衆向西切近定邊營花馬池境外必有深入之意
延寧竒遊等兵除遊擊劉淵已該山西偏頭關調去應
援外其餘將官各照原行按伏聽調不許自分彼此陜
西主將督令守備等官各領兵駐劄要害地方防禦臣
於固原慶陽居中調度及具題外今奉前因臣欽遵帖
行陜西延寧甘肅各總兵官鄭卿彭楧种勛姜奭轉行
各該鎮巡官并副參遊擊兵備守巡等官各遵照欽奉
勑内事理操練軍馬齊整器械謹嚴烽堠堅固城堡各
於敵衆經行去處申嚴號令加謹隄備多差乖覺夜不
收遠為哨探有警星馳傳報收歛人畜堅壁清野互相
應援不許因循怠忽自分彼此致誤事機除待各鎮探
聽邊情的確消息呈報至日另行具奏外今將欽奉到
勑書及督行過各鎮將官緣由先行奏報為此具本專
差承差席宗吉親賫謹具題知
一為查報邊情事
題為查報邊情事臣節該奉勑將探聽邊情的確消息
星夜差人具奏以憑議處欽此欽遵查得嘉靖四年六
月十二日據延綏遊擊將軍都指揮使張鳳呈為聲息
事本職調統本部官軍前來原擬定邊營住劄防禦本
年六月初七日辰時據三山堡西平三墩爪空夜不收
王安馳報本日夘時分瞭見境外敵衆一百餘騎從北
驟馬前到本墩西空拆墻得報一面督令定邊營把總
指揮魏錕帶領本管官軍順邊堵截歸路本職統率本
部官軍趨進邀擊馳騁將近前寇已拆墻二處進入邊
裏簇立窺見官軍合兵來勇急從原口遁去欲要追逐
緣地方平漫恐中誘計督軍砌完墻口收兵回營防禦
外呈報施行等因又據寧夏遊擊將軍都指揮僉事周
倫呈稱該分守東路右參將都指揮僉事劉謹手本差
夜不收哨探得離邊一百五十里地名大沙子見敵衆
二簇約有四十餘騎往東行走又紅泉地方見敵五十
餘騎往西行走又該協同分守興武營署都指揮僉事
吳雲手本差夜不收哨探得離邊九十里地名喜鵲湖
等處俱有敵衆新行蹤跡又該守備平邊城以都指揮
體統行事指揮使史經呈差夜不收哨探得地名千家
村苦水河有牧放牛羊一千有餘石觜兒沙溝有青白
馬三百餘騎帳窠七座圈子河有敵衆帳窠一十二座
牛羊馬匹四五千有餘住牧等因本月十四日又據延
綏總兵官署都督僉事彭楧呈為查探聲息事開稱節
據中東等路黃甫川等堡把總千百戸等官沈杲等呈
及准分守東路右參將署都指揮僉事黃宰分守西路
左參將都指揮僉事袁聰手本各差夜不收哨探得各
邊外地名南城離邊二百三十餘里有敵衆接連下營
帳房二十餘頂敵衆一千有餘牛羊馬匹三千有餘及
紅城子磪臼灘等處俱有敵衆營巢帳房牛羊馬匹數
目不等在彼住牧榆林岔九股水等處俱有敵新行馬
蹤或二三百道或百十餘道黑石磕石山兒等處俱有
敵衆或一二百騎或四五十騎往來行走等因本月二
十日又據鎮守寧夏總兵官署都督僉事种勛呈為走
回男子供報大敵住套事嘉靖四年六月十三日據
寧夏衛指揮使司申據守堡百戸丁勇呈送走回男子
二名到衛審得一名金佐供年二十二歲係甘州中護
衛前所崔百戸下軍人金龍戸内餘丁正德十一年失
記月日在莊生理被敵搶去一名金保松供年二十歲
亦係本衛軍人金龍戸内餘丁正德十五年失記月日
在鹽場堡地方大沙溝打草被人搶去住内營内聽
放牛羊使喚有小十王下敵人三萬餘騎去年冬裏未
到套内住坐佐等思想家鄉各偷馬一匹騎走四晝夜
到邊收送前來據供備申各呈到臣為照前項敵衆自
嘉靖三年十一月内延綏地方據套中走回男子路駒
等供報小王子叔叔台吉領一枝精兵敵人四萬哥哥
吉納領一枝精兵敵人四萬共八萬餘多踏冰過河在
套住牧等語守臣上聞仰厪宵旰之憂節奉勑旨督責
各該鎮巡加謹隄備又命愚臣提督三邊軍務節制調
遣臣欽遵於四月初一日到於陜西地方節次差人賫
文前去各鎮查探聲息及分布副參遊等官各於要害
地方住劄操練防守聽候調遣今經兩月有餘不見大
敵近邊間有拆墻進入及邊外行走或二三十人或七
八十人多則二三百人但自延綏東路黃甫川起至寧
夏靈州地方千有餘里無處無敵帳窠火光絡繹不斷
牛羊頭畜散被原野新行馬蹤在處數百餘道東西行
走向往不一查得先據寧夏守臣呈稱據走回男子王
巴圖爾供稱在套敵衆一萬餘騎一說要與黃毛敵人
讐殺一說要先搶漢人今走回男子金佐等又稱小十
王下敵人三萬餘騎在套住坐等情相度事勢原報八
萬之說初亦不虚二月河開半已渡河今在套者當亦
不減數萬分散固少輳合則多切料敵人姦謀不露大
衆形跡乘間俟時大舉深入亦未可知况沿邊直抵固
原一帶自春徂夏久旱不雨邊草不茂馬匹臕息尚弱
以此未敢長驅近日雨澤頗足青草長茂入寇之舉旦
夕難測且套内地方廣遠差哨人役不過百里其二三
百里之外消息豈能盡知緣此敵頻年犯順罪惡貫盈
臣仰仗皇上天威謹當督率將士揚兵耀武以伐其謀
於未入之先出竒設伏以乘其弊於將遁之際雖不敢
為窮兵黷武之舉亦欲收執訊獲醜之功但克敵固資
乎兵養兵必資乎食腹裏地方近日鹽商報中委官易
買稍足供應惟是沿邊一帶甚為缺乏且如寧夏沿邊
花馬池興武營清水營一帶及中路靈州小鹽池韋州
等處俱係緊要該屯兵馬地方查得花馬池見在料豆
一千二百六十八石約量可勾本城主兵馬四百六十
匹三箇月支用若添客兵馬三千匹止勾一十二日支
用草五萬八千六百餘束可勾本城主兵馬四箇月支
用若添客兵馬三千匹止勾五日半支用興武營粮三
千二百四十八石約量可勾本營主兵二箇月支用若
添客兵三千員名止勾一箇月零六日支用料八千六
百二十九石三斗除主兵外若添客兵馬三千匹止勾
三箇月支用草四萬二千三百六十束除本營主客外
若添客兵馬三千匹止勾一十四日支用清水營粮米
全無料四千八百五十三石八斗原無主兵馬若添客
兵馬三千匹止勾一箇月零二十五日支用靈州粮一
千五百四十一石二斗可勾主兵二十一日支用若添
客兵三千員名止勾一十三日支用料一千二百四十
七石四斗約量可勾本城主兵馬四箇月支用若添客
兵馬三千匹止勾一十二日支用草六萬二千四百八
十七束約量可勾本城主兵馬五箇月支用若添客兵
馬三千匹止勾一十九日支用其餘營堡粮料各不滿
千石草不滿萬束或有粮無料或有料無草小鹽池韋
州尤為緊要小鹽池料三千一百三十二石約量可勾
本營主兵馬數月支用若添客兵馬三千匹止勾一箇
月支用草一萬七千一百五十束約量可勾本營主兵
馬數月支用若添客兵馬三千匹止勾五日支用韋州料
豆全無粮止有一百三十一石二斗草止有三千三百
一十九束若調客兵馬三千俱止勾一日支用缺乏至
此可謂極矣且本邊亦有年例銀兩亦曾報中引鹽不
知前該鎮巡等官所幹何事倘果大敵侵犯會調延綏
陜西遊竒兵馬截剿每枝各有三千將何支費臣節經
劄仰寧夏管粮僉事劉淮令其轉呈巡撫衙門近方發
銀差官分投糴買若敵人稍緩事或可辦倘旦夕入寇
斷然失誤供應及查得延綏各路粮料草束亦多無積
而甘肅一鎮尤為匱乏臣前所上疏欲乞開中淮浙等
運司鹽一百萬引乞發官銀五十萬兩盖不專為陜西
為寧夏為延綏為甘肅也至今未奉明旨今將查探過
套人聲息緣由遵照欽依奏報伏望聖明軫念邊方事
重乞勑戸部將臣前所乞請鹽銀早為照數給發以濟
各邊急用仍乞勑下寧夏新任巡撫等官將沿邊一帶
倉場粮料草束上緊督處務令充實以備調兵庶幾藩
籬可固根本不搖臣愚幸甚兵民幸甚緣係遵照欽依
探聽邊情奏報事理為此具本順差承差席宗吉親賫
謹題請旨
一為回賊出沒事
題為回賊出沒事嘉靖四年六月十八日據分守凉州
地方右副總兵署都指揮僉事周尚文呈為回賊出沒
官軍追敵斬獲首級奪回人畜事本年六月初一日寅
時據黃城兒夜不收蔡俊水磨溝夜不收胡俊各報五
月三十日寅時爪見本溝馬跡一路約有八九十餘騎
往東行走高透朵鸞口低透井兒溝金塔寺據報三處
不知從何山口出沒差人分投爪哨傳諭收歛及整兵
隄備間本日辰時據在城南門樓直日軍人劉兔兒走
報瞭見城南土山墩舉煙二把燒柴堆一座本職即時
舉號統領在城馬隊官軍千總指揮徐威等四百名出
城迎火追襲間隨據金塔等山口石觜兒墩爪哨夜不
收易奴兒馳報本日夘時分有回賊一百餘騎從南山
溝突出撲到把截營地方四散搶掠彼有本營馬哨夜
不收康咬兒赴城馳報被賊邀截射死官馬搶去本役
取路來報本職急督官軍驟馬先去追趕傳令千總指
揮唐佑管領步軍繼後本日午時追到地名大水腦天
池地方一百五六十里趕上前賊迎來對敵職督官軍
止有三百餘員名奮勇一齊撲斫向前就陣斬獲賊首
一顆奪回連鞍戰馬一匹射死二匹賊見官軍勢猛各
將原搶人畜盡行丢棄四散敗走上山軍趕上嶺其賊
遇高且戰得平且行又追三十餘里彼此中傷人馬數
多欲再深追况彼山險樹林稠密官軍馬匹一時奔馳
一百八九十里賊遠馬促又臨敵境恐墮奸計當差夜
不收蕭住兒跟襲前賊向往收軍回到原奪人畜天池
結營歇馬隨據千總指揮徐威呈稱查得斬獲前項首
級一顆奪獲賊馬一匹夷器盔甲等物一百九十六件
副及被搶男婦三十八名口夜不收一名牛驢九十二
頭隻射死軍人鄒昇等馬五匹走死孫成等馬三匹射
傷吳安等馬二匹射傷軍舍魏祥等七名俱輕傷據此
至初二日掣軍回城整兵隄備及將斬獲首級器械發
仰凉州衛官庫收貯馬匹撥人寄養俱候明文施行奪
獲人畜着令指揮王憲等查給失主認領及委官前去
賊經地方查勘此外再有被敵搶殺人畜體勘明白徑
自通行開報外呈乞施行等因到臣為照前項回賊近
於本年五月十四日侵入永昌地方被守備官馬雲督
軍追殺斬獲首級三十六顆奪獲戰馬夷器等件已經
具題外今尚不知悔禍遠遁又侵至凉州大水腦天池
等處顯是此賊因去歲侵犯甘肅地方不曾大遭挫衂
遺留醜𩔖伏我近邊意在窺伺我人畜妨我耕作雖是
不敢深入終亦被其撓害副總兵周尚文雖稱督兵遠
追止是斬獲首級一顆奪獲戰馬夷器及奪獲被搶人
畜不能痛加誅勦况中間隠匿不報情弊難保必無除
行甘肅鎮巡官行委巡守等官查勘的確具奏及行各
該主副參遊守備操守等官俱要用心防範整兵秣馬
若復仍前侵掠即便會合截剿務使挫衂遠遁勿令貽
患地方外緣係回賊出沒官軍追敵斬獲首級奪回人
畜事理為此具本順差承差席宗吉親賫謹具題知
一為敵衆出沒計處用兵機宜事
題為敵衆出沒計處用兵機宜事嘉靖四年六月初四
日據分守莊浪等處地方副總兵都督同知魯經呈為
敵衆出沒事開稱本年五月十四日等日節據松林墩
等處夜不收蘇欽等報於寡婦溝等處爪探得敵衆或
三五十騎或百十餘騎或五六百騎或在邊外住牧或
穵壕入境撲捉差哨人役節報前來為照敵人久在五
方寺為窠近日那在蘆塘等處住牧分遣輕騎瞧撲應
哨人役及聲言要尋西海敵人意在糾合入寇旦夕難
測除謹斥堠整兵隄備外緣本城兵馬數少不敷分布
而鎮羌岔口尤為衝要已將缺兵緣由累行甘肅鎮巡
衙門議處至今未見明示倘敵萬一糾犯臨期誤事非
輕今照甘肅遊擊嚴鎧統兵見在莊浪乞要暫留併力
截殺及將已到邊守禦蘭州中護等衛官軍照例分發
一千前來鎮江岔堡防守等因據此又據分守凉州地
方右副總兵署都指揮僉事周尚文亦呈前事開稱本
年五月初一日據報紅寺兒地方敵衆三十餘騎穵壕
進境官軍追至亂壕子追見前敵原路奔走襲蹤前至
乾湖地方南北溝内突出伏賊三四百騎與官軍對敵
中傷敵衆人馬數多方纔退走後追至壕邊沙窩又有
伏賊三百餘騎聚集攻敵因見遊擊將軍嚴鎧統兵前
來賊出境去訖查得征傷軍人李保兒等六名射死軍
人何達等馬九匹走死于定等馬六匹射傷尤旺馬一
匹收獲達箭三百三十五枝等因各呈報到臣為照前
項邊敵數亦不多各官雖稱出兵追截不聞斬殺之功
反將軍人射傷及射死馬匹中間隠匿别情難保必無
已經行仰副總兵魯經周尚文等各整搠兵馬嚴斥烽
堠加謹隄備果有侵犯即便督率官軍奮勇力戰毋得
攖城自守殘害地方亦要相機而行知彼知己不可輕
進窮追被其引誘遊擊將軍嚴鎧既見在莊浪暫留在
彼併力截殺若凉州聲息緊急亦要領兵前去策應其
備禦蘭州中護等衛官軍如已到邊查照舊例分發鎮
羌岔口二堡防守外照得前項敵衆自正德三四年間
被小王子人馬讐殺殘敗遁往河西莊浪凉州蘇海圖
斬石峽明水湖扒沙一帶潜藏住牧時出剽掠阻截道
路敵傷官軍臣起廢西征復總制陜西軍務之時建議
欲調集大兵痛加誅剿彼時規置已定惟候成命不意
旋即奉勑取回兵部題奉欽依行令甘肅鎮巡官整理
緣兹事重大豈甘肅一鎮所能了辦因循養患十有餘
年敵既那營竊伏西海逼脅楚遜阿敦各處敵人烏合
為巢歲復一歲醜𩔖漸繁乃敢寇我洮河深入松潘地
界自是虎踞青海蠶食屬番遂釀成甘肅陜西腹心肘
腋之患去年冬間被回賊驚散一半越往官路之北被
各鎮官軍相遇斬殺數多其大營仍在西海剌剌山江
零口住牧雖未見侵犯而禍胎實深除督令各該守臣
哨探尋襲計處方略另行具奏外其在北者多不過一
二千俱係精兵十可當百因無老小棲止不定自今春
以來多則五六百騎少則二三百騎或在莊浪五方寺
尖山蘆溝或在凉州松山蘆塘等處聲東擊西或出或
入河西衛所官軍防禦三處敵人無所不備無所不寡
經年累月不得觧甲若不先其所急早為祛除緣前賊
切近腹裏恐其尋搶月久野無所掠水橋結凍之後將
有窺伺蘭州靖邊之謀彼處軍馬數少不能支持乘虚
而入則會寧安定狄道金縣地方難保不遭搶掠臣愚
欲趁今與西海敵人離析之時量調陜西延綏精銳兵
馬五六千名與莊浪凉州副總兵遊擊等官會合尋襲
痛加誅剿以除門庭之害則西海敵衆聞之亦將禠魂
破膽有不戰而走之勢區區回賊又不足憂也但今河
套情形未定沿邊腹裏俱未敢掣兵又莊浪一帶倉場
粮草處處空虚方為逐漸經理須待套中無警粮草有
積方可舉事然兵貴神速機難預定必待臨期奏請非
惟緩不及期且恐事機先泄如蒙聖明裁處乞勑兵部
計議倘此言可采乞早行臣密會各該守臣不拘何月
日相機取便行事俟大兵既集詢謀僉同因而撲剿西
海之賊至期計處定奪務在計出萬全若無可乘之機
或軍馬錢粮未備照常戰守不敢輕舉妄動以貽後艱
緣係敵衆出沒計處用兵機宜事理未敢擅便為此具
本謹題請旨
一為乞留方面賢能官員共濟時艱事
題為乞留方面賢能官員共濟時艱事照得陜西地方
乃邊境之樞衡中源之鎻鑰北有河套之敵警報無時
西有回賊之寇姦謀罔測比年以來旱霜之災變相仍
摽掠之瘡痍未復民窮財盡盜賊因而竊發文恬武嬉
邊務日加廢弛雖鎮之以撫臣巡之以臺察然催徵錢
粮脩飭邊備拊循凋瘵招撫流亡必在二司得人庶可
倚賴近年陞補官員或憚地方之險遠而不來或取便
道以還家而延住官多虚位事無統紀即今河西關南
二道俱缺分巡官員其見任賢能者又或遷轉無常更
代不一如右布政使郭韶右參政潘塤皆久任兹方足
堪付託循資各已陞去臣所知者尚有數員若又陞遷
别任新任官員縱有才能事體未即周知人心何所係
屬如按察司按察使袁擯廉公有威剛明克斷副使陳
鼎翟鵬才略足以濟變威惠足以服戎副使高公韶韓
士竒以慎密持官守以平易得衆心僉事桑溥政嚴明
而執守堅定性聰察而聽斷如流之數官者年勞漸深
臣慮其陞遷别省緩急無可倚賴事關地方休戚不容
隠默其他年資尚淺陞遷未及者不敢槩陳如蒙伏望
聖明俯念陜西三邊重鎮用人為難乞勑吏部采臣所
言參之輿論待本省員缺將各官奏請簡用如本省無
缺暫留照舊任事免陞别省地方待其績效益彰特加
超擢各官既得以罄其才愚臣亦得以資其用不勝至
願緣係乞留方面賢能官員共濟時艱事理為此具本
謹題請旨
一為急缺管粮方面官員事
題為急缺管粮方面官員事照得陜西布政司管粮右
參政姚文淵近日聞母喪丁憂回籍去訖所有員缺未
曾銓補切緣陜西八府民屯錢粮外供陜西固靖等邊
及延綏寧夏甘肅三鎮官軍之用内則秦韓肅慶等王
府禄粮并官吏師生俸廪等粮皆所仰給因是前官玩
慢不肯及時催徵以致倉廪空虚中外困竭臣初到陜
城查得各府拖欠未完各邊民粮共一百四十九萬六
千四百三十四石馬草一百九十五萬八千八百八十
八束已經具奏續到平凉府查得韓府各郡王將軍中
尉郡縣主君儀賓自正德四年起至正德十五年止共
欠本色禄粮三十一萬一千三百七石七斗又欠折色
粮二萬六千七十五石其餘未經查報不知的數及據
西安左等四衛官軍告稱正德八年起至嘉靖四年三
月終止共拖欠本色月粮四十二萬四千八十石折色
三十一萬六千六百九十石三斗平凉衛官軍共欠節
年本色月粮六萬七千八百一十四石四斗折色粮六
萬三千五百一十九石三斗及據固原兵備副使成文
呈查得所管固靖甘蘭等衛所累歲拖欠官軍月粮共
二十八萬九千九百九十九石二斗五升其餘衛所拖
欠應支粮數亦多𩔖此每遇上司到彼諠攘訴告百十
成羣人心窮廹盖不得已節奉明旨督催巡撫官極力
處補不及十之一二臣觀天下各鎮十三省地方險遠
要害無如陜西之難公私匱乏亦無如陜西之甚近得
參政姚文淵到任未及數月巡歴催督不避艱險催完
逋負十餘萬石臣方仗其有為不意忽以丁憂去將來
陞補官員未知何方恐其到任稽遲雖各行令巡守官
督理終非專職不能盡心所事博訪得西安府知府趙
伸由兵部職方司郎中陞任今職到官方及二年政譽
甲於諸郡查據陜西按察司開報本官才能異常當繁
劇而有餘力公廉服衆合士民而無間言巡守等官開
報所屬賢能官員俱在優選臣嘗聽其議論察其設施
委的才足濟時力堪舉劇付以督儲之任必能修舉職
業振起頽廢若謂其年資尚淺臣以為求稱繁難之任
不須常格之拘且本官先任兵部車駕職方二司郎中
若稍遲不陞則參政之官亦所當得如蒙乞勑吏部再
行訪察合無將本官陞任陜西布政司右參政督理粮
儲屯種賫憑令其到任管事庶使官不久曠事得早完
緣係急缺管粮方面官員事理未敢擅便為此具本順
差承差席宗吉親賫謹題請旨
一為斬獲犯邊敵衆首級事
題為斬獲犯邊敵衆首級事嘉靖四年七月初三日據
分守莊浪等處地方副總兵都督同知魯經呈前事節
奉臣鈞帖為傳報聲息事備仰本職各要慎固封疆謹
斥烽堠整搠人馬若有前寇侵犯大小將官領兵相機
戰守協力剿逐蒙此及准本鎮手本備由開稱莊浪地
方有賊已行甘肅遊擊將軍嚴鎧領軍在彼併力截殺
准此除整兵隄備外嘉靖四年六月十一日亥時據水
泉兒夜不收馬驥走報本日未時瞭見敵衆五六百騎
邀趕馬牛四五百從青山兒灣行來往東行去報與守
備袁英出兵迎敵本役來報本時又據鎮羌堡隨馬夜
不收徐鎮報有守備袁英領軍追至石板溝與敵對敵
差本役來報隨據石板溝夜不收尚禮報本日申時前
寇邀趕牛馬從鎮羌河行來徑奔栢楊溝出境去訖備
報得此會同遊擊嚴鎧議得先日有敵一百突至鎮羌
聲言要尋西海敵人今果糾衆而來必有烏合侵犯之
勢若不截其歸路誠恐久住為患一面差人調取下場
馬匹及傳報南北西三路收歛人畜堅壁清野一面行
調紅城子守備楊和統兵前來與同本城無馬步軍聽
調策應十二日寅時職等統領漢土遊兵官軍二千六
百員名由分水嶺抄敵歸路本日申時兵至火牌水迎
據孤頭嘴夜不收羅文秀走報前寇從排坑行至小水
兒飲馬來報得此夤夜馳至常山兒三更時分迎據原
差夜不收李玄同彼哨夜不收錢亨一各報瞭見前寇
到紅嘴兒河住歇即會遊擊嚴鎧分布遊兵千總指揮
趙軻莊浪把總指揮陳璽土官指揮蒙順左哨遊兵千
總指揮冶珍土官指揮李昊右哨職等掎角相擊驅兵
驟至紅嘴兒河次口黎明時分迎遇前敵五六百騎内
一半穿戴青明盔甲迎衝前來就與交鋒對敵連衝數
合職等申嚴號令分遣旗牌催鋒督陣我軍奮勇當先
齊力用命箭射刀斫鎗砲相攻當有千戸魯瞻等身先
士卒就陣斬首三顆遊兵部下斬首四顆獲其馬牛器
械戰至已時敵見官軍勇猛射死馬匹中傷人數衆多
方纔退遁况彼相離莊浪二百餘里恐有伏兵收軍結
營當會遊擊嚴鎧查得遊兵莊浪陣亡官軍三員名征
傷各衛旗軍一十七名射死馬一十七匹走死馬七匹
各查明白掣兵回城差據襲蹤夜不收馬真等供報襲
得前敵奔往回水徑透土豹嶺去訖行間及據暫守備
鎮羌行都指揮事袁英呈為敵衆出沒事本年六月十
一日未時據水泉兒爪探夜不收馬驥走報本時瞭見
青山兒灣敵衆五六百邀赶馬牛四五百順河行來得
此疾統備禦蘭州等衛官軍千戸王受等三百出兵迎
遇前賊一半邀赶馬牛順河往東行去一半穿戴青明
盔甲迎衝前來就與交鋒對敵賊見官軍齊力退往石
板溝行去復又追至本溝與之交戰射中敵人人馬數
騎奪獲牛一隻氊衫二領戰至酉時敵兵退往栢林溝
去遠欲再深追天晚落雨掣軍回堡查一得收獲敵箭
六十枝敵帽一頂敵鞭一把被敵射死蘭州衛馬二匹
走死馬一匹及查本堡並無搶殺人畜理合具呈施行
等因得此為照此寇雖被官軍殺敗遠遁復讐之謀旦
夕難測除整兵嚴加隄備外呈乞照驗施行隨據甘肅
遊擊將軍署都指揮僉事嚴鎧亦呈前事各造册開稱
共斬獲敵衆首級七顆獲賊器械等件五百二十一副
件奪獲頭畜馬驘牛七十八匹頭隻陣亡遊兵莊浪官
軍三員名征傷旗軍一十七名被敵射死走死馬二十
四匹等因各呈到臣案查先據副總兵魯經呈為敵衆
出沒事節次爪探得前項敵衆或二五十騎或百十餘
騎或五六百騎或在邊外住牧或穵壕入境緣此賊久
住五方寺為巢近日那在蘆塘等處住牧分遣輕騎撲
捉差哨人役及聲言要尋西海敵人意在糾合入寇旦
夕難測等因已經節行各官各要整搠兵馬嚴謹烽堠
遇有前敵侵犯即便督率官軍相機剿殺毋得攖城自
守貽患地方及將計處用兵事宜具題外今據前因為
照前項邊敵竊伏莊浪凉州地方不時出沒妨擾耕牧
阻截道路官軍晝夜隄備不得觧甲實與西海敵人聲
勢相倚將來糾合入寇之謀難保必無雖經節次督行
各將官用心戰守終是兵馬寡弱不敢遠追陜西延寧
等處官軍又因敵衆在套分布防禦各有信地難以輕
掣計處間今副總兵都督同知魯經遊擊將軍署都指
揮僉事嚴鎧乃能親督官軍奮勇力戰斬獲首級獲其
器械頭畜等項功雖不多軍威頗揚敵勢少剉除行令
比前加謹隄備不可倚恃小捷輒生慢易致失事機及
將俘獲頭畜令其照例給賞有功之人首級敵器發仰
莊浪衛貯庫聽候覆驗并咨甘肅巡撫行守巡官查勘
賊入地方有無隠匿别情另行外乞勑兵部照例行巡
按陜西監察御史將各官軍功次勘驗是實早為陞賞
以勵後人若有隠匿别情徑自參奏緣係斬獲犯邊達
衆首級事理未敢擅便為此具本專差承差楊鸞親賫
謹題請旨
一為套中走回男子供報緊急敵情事
題為套中走回男子供報緊急敵情事嘉靖四年七月
初十日據鎮守延綏等處地方總兵官署都督僉事彭
楧呈前事據榆林城把總都指揮閻武呈蒙鎮巡衙門
發下栢林堡觧到套中走回男子趙四斤隨拘通事張
禄等到司審據趙四斤供年一十九歲係平凉趙總兵
家人狀供嘉靖元年六月失記的日前往地名沙塘川
牧放牛羊忽遇敵人瑪哈拉等搶去營中住過四年舊
年十二月間跟隨小王子頭兒吉納台吉等部落敵人
約有八萬餘多踏冰過河在套今年六月間有衆敵人
精兵前去與烏梁海敵人讐殺去了半箇月說到黃河
岸邊紥筏浮渡因水大將敵人渰死約有三十餘敵人
不敢過去復回在套住牧聽得我們帳房裏敵人說頭
兒吉納等會了事八萬敵人每人殺羊一隻晒乾整置
鞍仗轡頭指着南邊地方都要出來不知幾時搶至本
月二十七日四斤見得衆敵人睡熟思想家鄉遇夜脫
走步行三晝夜至七月初一日辰時到於栢林堡磪臼
澗墩走回收送到堡觧送前來今蒙發審再不知别項
敵情所供是實等因據此理合具呈照驗施行等因據
此會同鎮守太監張紳巡撫右僉都御史張縉議照套
中走回男子趙四斤供報前情雖係傳聞事頗有因况
今秋涼馬肥謀為入寇正在此時防範機宜不可不備
查得先因本鎮東路缺兵防守已經會呈提督軍務衙
門乞將副總兵趙瑛那來中東二路營堡防禦蒙批趙
瑛兵馬仍於寧塞營駐劄便於東西應援果有緊急賊
情方許掣回截殺等因除遵依外今供前因為照西路
鎮靖等堡係敵衆常年出沒處所况副總兵趙瑛相離
該堡不遠合行本官整搠所部兵馬如遇前敵侵犯鎮
靖龍州地方星馳應援以遏邊患若犯巴圖等堡及有
西行之勢遵照提督軍務衙門分布兵馬防禦事理隨
賊援剿庶不誤事擬合通行為此除行各城營堡整搠
兵馬嚴謹烽堠及行臨近州縣各將所管近邊夾道住
居人畜起那腹裏百里之遠深險牢固崖窯堡寨去處
安插仍於每堡各選差乖覺夜不收相兼熟知地里餘
丁共二名輪流出境離邊二三十里及五七十里於敵
衆住牧水頭處所潜伏哨探若有聚衆入寇之勢一面
傳報左右鄰堡及腹裏居人收歛人畜肅清四野一面
飛報本職斟酌用兵及行副參遊擊把總等官加意隄
備勿致誤事外呈乞照驗施行等因到臣為照前項敵
衆自嘉靖三年十一月内據走回男子路駒等供報小
王子叔叔台吉領一枝精兵敵人四萬哥哥吉納領一
枝精兵敵人四萬共八萬餘多踏冰過河在套住牧等
情臣到陜西地方行據延寧守臣差人哨探並無大寇
近邊但自延綏黃甫川堡直抵寧夏靈州千數百里無
處無之或七八十人或一二百人帳窠火光遠近相望
後據走回男子王巴圖爾供稱在套敵衆一萬餘騎一
說要與黃毛敵人讐殺一說要先搶漢人又據走回男
子金佐等供稱小十王下敵人三萬餘騎在套住坐相
度事勢原報八萬之說初亦不虚後一半渡河一半在
套其數當不減數萬切料此賊奸謀不露大衆形跡乘
間俟時大舉亦未可知巳經節次督行各該將官加謹
隄備及具題外近日方據延綏總兵官彭楧呈稱走回
男子谷世安供於舊年十一月内跟隨小王子叔叔諳
達阿布該等部落敵人踏冰過河在套住牧止知他們
一枝敵人約有三千其餘不知多少五月間聽得衆敵
人說會了事七月間精兵多半要紥筏過河與烏梁海
敵人讐殺少半看守老小在套住牧又不知過去不過
去一名鍾那孩則亦供十一月内跟隨小王子部下三
箇頭兒台吉吉納諳達阿布該部落三枝敵人踏冰過
河在套住牧止知他們敵人一枝約有三萬其餘敵兵
不知多少聽得衆敵人說摘一半精兵過河與烏梁海
敵人讐殺不知去不去又一名馮石城兒亦供跟隨小
王子部下頭兒吉納等部落敵人約有八萬餘多踏冰
過河在套住牧聽得衆敵人說將牛羊馬匹老小丢在
河畔精兵好馬要紥筏過河與烏梁海敵人讐殺又說
等馬壯了要來搶掠等語議處間今走回力子趙四斤
供稱被搶跟隨小王子頭兒吉納台吉等部落敵人約
有八萬餘多踏冰過河在套今年六月間有衆敵人精
兵前去與烏梁海敵人讐殺去了半箇月說到黃河岸
邊紥筏浮渡因水大將敵人渰死約有三十其餘敵人
不敢過去復回在套住牧聽得我們帳房裏敵人說頭
兒吉納等會了事八萬敵人每人殺羊一隻晒乾整置
鞍仗轡頭指着南邊地方都要出來不知幾時搶至等
情看與節次走回人口所供相同况今秋涼馬肥正係
馳驟時月大舉之謀旦夕難保臣受命節制諸軍此賊
倘果侵犯仰仗天威謹當策勵將士恭行天罰殱厥醜
𩔖以雪兵民之憤以寬西顧之憂但延綏中東二路城
堡聯絡各據險隘敵雖侵犯止在本境不能深入惟寧
夏花馬池至靈州一帶地里寬漫城堡稀疎兵馬單弱
敵若大舉必從此拆墻而入其所利不在寧夏而在腹
裏已行令延綏遊擊張鳳於定邊營副總兵趙瑛於寧
塞營各住劄便於東西應援仍留遊擊劉淵所統遊兵
三千延綏東路按伏防守近據甘肅鎮巡官節報回達
二敵侵犯兵力不支要將陜西延寧遊竒等兵調來莊
浪駐劄應援為照套衆向往未定不敢輕掣而河西事
情已急難以坐視又將遊擊張鳳掣調附近地方待其
再有緊急重大敵情發去策應副總兵趙瑛竒兵那調
定邊營花馬池駐劄與彼處分守恊同守備人馬禦防
河套各施行去後切見近日陜西固原一帶士馬頗為
精強粮草稍有積蓄但沿邊延綏寧夏營堡缺乏如故
每議調兵輒為粮少所阻近該戸部題准開中引鹽方
將召商報納尚恐緩不及期及照花馬池興武營清水
營靈州小鹽池韋州等處俱係寧夏所轄見今主將缺
人軍無統紀新除將官及新推巡撫都御史未知何日
到鎮及又查得舊例陜西延綏與大同宣府遊竒兵馬
俱該互相應援近日山西偏頭關有警已將延綏遊擊
劉淵兵馬調去策應續因無事掣回今陜西敵情難測
倘果大舉深入延綏遊竒三營人馬俱該調去西路截
遏其中東二路未免空虚亦合量調隣鎮官軍防守如
蒙伏乞聖明軫念關中三邊根本重地所繫匪輕乞勑
兵部行催寧夏新任總兵官及巡撫官兼程赴任統率
官軍防禦邊寇及預行山西大同鎮巡衙門將偏頭關
官軍大同遊兵整點聽候若陜西果有重大賊情彼鎮
無警延綏鎮巡官來調即便領軍前去聽總兵官彭楧
調度戰守事寧即回本鎮如此則内地無虞邊境亦有
頼矣緣係套中走回男子供報緊急敵情事理為此具
本專差承差楊鸞親賫謹題請旨
關中奏議卷十二
