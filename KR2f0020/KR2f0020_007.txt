關中奏議卷七
明楊一清撰
總制𩔖
一為陳情乞恩辭免總制重任事
欽差督理馬政左副都御史臣楊一清謹奏為陳情乞
恩辭免總制重任事正德元年二月十五日准兵部咨
為邊務事該本部等衙門題會同太師兼太子太師英
國公張懋少師兼太子太師吏部尚書馬文升等議得
關陜重地夷夏要防今河凍將開大敵深入後來之患
誠有可憂況彼處荒歉非常別難調度所賴以應援截
遏者惟延寧甘肅三鎮兵馬但事分統屬人無專權倉
卒調遣不無彼此推避若不添設總制重臣終難集事
查得起用兵部左侍郎許進并見任陜西巡撫都御史
楊一清俱經言官交章論薦物議推允伏望簡命一員
令其總制陜西延綏寧夏甘肅等處地方庶幾事權歸
一後效可圖等因具題節該欽奉聖旨是楊一清著總
制陜西延綏寧夏甘肅等處邊務兼督理各該地方馬
政寫勑與他欽此欽遵備咨到臣伏念臣本書生不諳
軍旅誤蒙先皇帝擢任憲職督理馬政巡撫陜西地方
自度才不稱任具本辭免未蒙俞允續因災異自劾求
退仰荷皇上聖恩仍留辦事頃者大敵擁衆深入侵掠
静寧隆德等處地方臣不能阻遏及徵調諸鎮兵馬追
截又不及期巳經具本認罪俟命間渙汗自天戰兢無
地駑駘何力心欲奮而步不前天地能容威未加而恩
巳至省躬驚愧不知所云且今之聲勢號為驕横今之
邊備號為廢弛雖云難為未嘗無可為者亦存乎其人
耳至于陜西三鎮休戚相關事有攸分人無專制誠得
重臣居中調度庶幾戰守可望成功臣比有所見不敢
自隠然意任大責重必屬諸威望素著之人豈謂臣愚
可以辦此夫任賢使能君之大要賞功罰過國之大權
臣匪賢匪能久塵任使在平時已徼非分之寵在今日
又操非據之權懼將清議之干以為新政之累況總制
之與巡撫職任加重三邊之與腹裏事勢加難臣撫巡
無效何能堪總制之居腹裏無功豈足副三邊之託苟
負乘之不恥將覆餗之是憂臣是以昧死自陳伏望聖
明收回成命鍳臣先次認罪愚衷罷歸田里以彰國法
別求兼資文武者總制三邊軍務地方幸甚臣愚幸甚
緣係陳情乞恩辭免總制重任事理謹具奏聞奉聖旨
楊一清才望素優練達邊務特兹簡命宜勉副委任不
允所辭吏部知道欽此
一為乞恩認罪辭免重任事
兵部覆准吏部咨該本部送于吏科抄出總制陜西延
綏寧夏甘肅等處邊務兼督理馬政都察院左副都御
史楊一清奏准兵部咨為經略邊務事該本部題該兵
科都給事中艾洪等題臣等竊見敵勢大張邊事孔棘
陜西寧夏等處官軍巳被其挫衂隆德會寧等縣地方
俱被其搶掠肆無忌憚直至秦州西南等處約有三百
餘里之遠國步艱難人心危懼殆如一髮之引千鈞勢
不可救藥道路傳聞畿甸驚懼十分緊急危及宗社且
大勢敵衆在王府衙下駐劄聲勢聮絡火光相望遠近
不一傳聞寧夏分守東路右參將霍忠人馬約有七百
餘騎俱被損折無遺參將王戟所領土兵中途偶遇敵
衆又被殺傷數多總兵官曹雄人馬約有五百俱被殘
滅仍將曹雄圍困在紅城子略無一人一馬救援勢甚
猖獗人頗愴惶鎮巡匿不以報地方失陷咎歸于誰萬
一不虞延及宗社雖萬死何贖等因該本部覆題奉欽
依行巡按御史查勘奏報備咨到臣照得先因敵衆大
舉深入静寧會隆地方搶掠臣不能阻遏巳經具本認
罪續蒙聖恩命臣總制陜西延綏寧夏甘肅等處邊務
兼督理各該地方馬政自度不堪負荷恐誤大事又經
具本辭免俟命待罪間今准前因查得前項敵衆弘治
十八年十二月二十一二等日到鎮戎所黑水口等處
劄營答話要搶各苑官馬聲言要搶秦州等處直到陜
西地方因見固原一帶人畜俱巳收斂遂從地名須彌
寺口進入西南搶掠臣與鎮守署都督僉事曹雄按兵
瓦亭堡彼時陜西官軍俱巳分布在外曹雄止領西安
等衛官軍指揮王昭等六百員名臣領平涼衛官軍指
揮趙文等四百員名隨即差人分投徵調延綏遊兵土
兵河西左副總兵魯麟土兵及本處各路按伏官兵指
揮李佐郭遡等前來策應截殺二十三日亥時得報達
衆巳到隆德縣地方相離瓦亭五十里臣與曹雄計議
若徑過隆德下六盤山則平涼華亭涇州一帶人民俱
遭殘害蔓延難制二十四日寅時臣等率領前項官軍
急趨隆德本日巳時到縣據土民嚮導報稱大勢敵衆
俱在舊隆德縣地方及地名王府衙等處下營搶掠本
日午時曹雄統領官軍王時趙文等九百員名前去截
殺臣止留一百餘員名與本縣鄉導民壯二百名拒守
本城前哨敵騎到于縣西大路神林堡地方聞官軍在
隆德地方遯歸大營擡營西走且行且掠不復分散臣
見曹雄孤軍恐墮詭計不次催調各枝官軍及賞募土
人往來軍營左右探看消息故其進止臣皆知之二十
六日探知郭遡所領土達八百餘名巳調到曹雄軍營
臣心稍安時敵西向會寧臣恐其從西路出境而延綏
人馬仍來固原緩不及用臣急還固原各鎮官軍尚未
調到連夜差人阻回行令前去鹽池石溝中路邀擊二
十七等日仍從西安州地方陸續出境曹雄領兵襲至
韋州移文會合延寧諸將官于鹽池石溝歸路按伏邀
擊又挑選陜西各枝官軍三千員名俱聽遊擊陳善調
度與各路將官會兵截殺時固原城中俱無見在人馬
臣調取廣寧黑水等苑操兵三百餘名就將本苑孳生
官馬暫與給領騎坐隨臣前去鎮戎所紅古城等處以
助聲勢不料各鎮將官心力不齊因見形勢重大莫敢
發兵正德元年正月初三初四等日敵衆從原拆牆花
馬池清水營等處出境去訖查得官軍節與交戰止是
豫旺城搶殺爪探夜不收軍人共十一名靖邊乾鹽池
地方陣亡官軍一十八員名此外並無虧折各州縣搶
殺人畜巳經會行分守分巡官查勘的數至今尚未造
冊回報惟萬安苑地方搶去官馬人畜委官查報前來
俱節經具題外竊照陜西入境敵衆近據走回人口傳
是和碩托羅該等枝雖未的知若干委的勢甚猖獗其
在静寧隆德搶掠之時委的營壘聮絡火光相望曹雄
領兵不及千數入山追襲數日之間道路阻絶人情洶
洶咫尺莫能相保節調各鎮官軍路遠難以猝集固原
平涼止隔三程尚有傳言官軍被圍殺傷損折者蓋出
于億度者之言彼時臣恐遠近驚疑以此連日冒險往
來視若無事以安人心曹雄孤軍尋襲邀奪蓋亦憑藉
崖寨之險兼藉土人為之嚮導土人亦仗官軍聲勢遇
輒敢相拒敵敵衆見所在寨堡俱有人拒敵將謂處處
有軍以此晝夜擡營西行不肯久停内地若知我軍虚
實成敗利鈍誠難逆覩後因出境官軍掣回俱得保全
識者以為天幸非人力也其稱搶至秦州一節當時入
境委的躧問秦州地方道路相傳不為無據緣前項情
形巳蒙欽命錦衣衛千戶屠璋前來訪探及行巡按監
察御史勘報當得其實至于花馬池之事非臣所能悉
知伏念臣身為撫臣受恩深重不能先事設策致敵入
境搶掠流言傳聞震驚朝野上貽宵旰之憂罪誠萬死
莫贖分宜明正法典以謝地方豈可復加之重權以來
物議臣是以昧死瀝血再陳懇悃伏願皇上弘天地之
量寬雷霆之威鍳臣先後認罪辭免實情早乞罷歸田
里別選相應之人以居總制之任則邊事有託地方無
虞不勝幸甚等因具本該通政使司官奏奉聖旨該衙
門知道欽此欽遵抄出用手本連抄送司查得先為乞
恩認罪罷黜以謝地方事該巡撫陜西都御史楊一清
奏奉聖旨楊一清巳命總制彼處邊務著盡心供職以
圖後效不必引咎求退該部知道欽此巳行本官欽遵
去後今該前因案呈到部看得都御史楊一清奏稱敵
衆入攻之時聲勢甚大人情震恐前項傳言蓋為有據
但官軍苑馬雖幸保全而先事失防豈容辭責乞要罷
職放歸一節為照前項敵衆當時擁衆深入貪得非小
本官分布將士振揚威武而又身率餘卒拒守孤城用
能扼彼猖獗之勢保我軍民之衆功亦可嘉今又深自
引咎力求罷歸尤見不失為臣之義況查有前奉欽依
事理難准所奏合無本部仍行本官仰思聖明委任之
意遠效前哲許身之忠照舊用心供職務期邊備修舉
戎兵簡練使外番寒心而地方安堵緣係總制官員自
劾求退及奉欽依該衙門知道事理未敢擅便正德元
年五月初八日本部尚書劉大夏等具題次日奉聖旨
是楊一清巳有前旨了著用心整理邊務以副委任欽
此欽遵擬合就行為此除外合咨前去煩照本部題奉
欽依内事理欽遵施行
一為處置招募土兵事
兵部覆該本部送於兵科抄出總制陜西延寧甘肅等
處邊務兼督理馬政都察院左副都御史楊一清題案
查先准兵部咨為預防邊患事該本部題看得往年敵
衆河開之後俱各出套即今譎變非常事勢難料若果
在套?住未免肆意侵掠為患不巳況陜西一帶歲遭
大歉民財巳窮合用軍馬除本省三邊之外别處客兵
決難輕動況彼處土人生長邊方材力勇勁便于戰鬭
若欲鼔舞用命必須激之以利故云重賞之下必有勇
夫合無本部于太僕寺寄收馬價銀内借支五萬兩差
官賫送陜西聽都御史楊一清支用或隨勢給賞得用
官軍或懸利招募本處土人務使精壯之民皆占行伍
之籍勇敢之士悉為麾下之兵凡可以激勵各項之人
使之殺敵以取功利者悉聽從宜處置必能得其樂于
用命振揚軍武以禦邊寇再照陜西延寧官軍舍餘土
民人等或恐未知朝廷賞罰條格不肯盡心用命合將
近年題行宣大二鎮軍務相應事例通查行移彼中鎮
巡等官揭示一應人役務使遵信庶幾隨地寓兵不假
别項調遣等因題奉聖旨是欽此欽遵備咨前來巳經
通行備由出榜張掛曉諭去後續准兵部咨為經略邊
務事該本部題該兵科都給事中艾洪題稱敵勢大張
邊事孔棘要行差官會同各鎮巡官從公多方招募土
人本部議擬覆奏節該奉聖旨招募土兵不必差官只
著總制并巡撫官隨宜設法整理欽此欽遵竊照近日
戎心驕横大非昔比今雖出套過河至冬難保不來侵
擾糾合團聚動稱數萬我軍寡少以一當十不敷征戰
若欲遠請京兵委的徒勞無益本鎮各路兵馬雖可調
用然倏來忽去蹤跡無常緩不及事惟招集鄉兵隨處
可備調發節該科道言官建議往往以招募為言蓋深
有見于此但往年陜西延寧各鎮招軍陞官頗來物議
以為不得其用緣此等邊民有勇善鬭恐初招之時不
曾精覈既招之後不曾操練是誠有之豈得一切以為
無益如延綏土兵二千近來東西征調與遊竒二兵無
異去歲大同之援亦嘗斬獲首級明效可徵先該臣奉
命經略陜西邊務曾經劄仰各兵備官曉諭土著之人
有膂力膽氣者報名在官自備弓弩器械遇敵入境搶
掠隨便于崖窯堡洞阨塞路口埋伏邀擊後大敵擁衆
内侵原招土人斬獲首級報官雖止八顆其在山射擊
死傷數目實多俱被鈎䭾殘毁隨即擡營遄歸不敢久
住未必不由于此但所招止就各居住堡洞防禦邀擊
其報效隨軍𠞰殺人多不肯應募蓋因節年軍舍抽選
既無遺力土人招集又多失信以此人不樂從今雖兵
部題有欽依事例著為陞賞條格然其間事情猶有當
酌處者臣有所見不敢自隠其愚謹用條陳于後如蒙
乞勑兵部詳議如或可采奏請施行庶幾人心樂從應
募日廣鄉兵可集軍勢自揚其于禦戎大計不為無補
等因具本該通政使司官奏奉聖旨兵部知道欽此欽
遵抄出送司案呈到部看得總制都御史楊一清所奏
備言外番驕横之極土兵濟用之效因而條陳四事俱
係防禦要務理合開立前件議擬上請伏乞聖明裁處
緣係總制官議奏邊務及奉欽依兵部知道事理未敢
擅便正德元年七月初一日本部尚書許進等具題次
日奉聖旨准議欽此欽遵擬合通行除外合咨前去煩
照本部題奉欽依内事理欽遵施行
計開
一順土民之情據平涼府固原州固原里鎮戎所迤
北李旺堡居住土民李讓狀告弘治十四年蒙陜
西鎮巡等官遵奉兵部明文招諭各邊軍民舍餘
人等臨陣有功一體陞賞若係一家三人斬獲首
級二三顆願併功陞授一人者准令併功至千戶
而止等因比有姪孫李聰同讓并姪李通等兄弟
親族應例自備鞍馬報效本年月日不等節被敵
衆入境搶掠守備指揮楊宏統領官軍前去截殺
有讓同姪孫等跟隨管隊土官百戶楊洪哨至地
名哲思口遇敵追至西山掌對敵就陣射死讓姪
孫李涼州射傷李玉王海二名李聰與土官百戶
楊洪舍人楊潔各為首李森楊深楊會各為從斬
獲首級三顆李榮等奪獲敵馬三匹并弓箭皮襖
靴帽等件本年閏七月十六日又跟隨楊洪前去
紅溝卜兒古山與敵對壘李聰同楊洪等奮勇當
先衝開陣勢讓為首就陣斬獲首級一顆本月二
十四日大敵擁衆深入平涼搶掠八月初三日讓
同李聰等跟隨楊洪追至印子山與敵相過俱被
射傷李聰與買玉各為首李諒買祥各為從又斬
首級二顆後蒙將讓陞小旗一名李聰一人二次
首級二顆陞小旗二名俱注臨洮衛中所陣亡絶
嗣李涼州陞小旗一名註蘭州衛後所備行固原
州依文前去原定衛所著役切思讓等援例報效
斬獲首級今蒙陞授前役恩典但使一家親族遠
當旗役抛棄父母家業離徙鄉井永編戶籍名雖
旗役實為邊軍求榮反辱人情不堪乞賜轉達照
例併功實為便益又據本州在城里軍籍買玉狀
告弘治十四年間大勢敵衆侵犯有玉同本戶買
祥買斌買開路保并本堡土民李聰等各應例報
名在官自備鞍馬跟隨土官百戶楊洪遇警引路
前哨節蒙守備指揮楊宏統領截殺累次奪獲馬
匹器械報官本年八月初三日楊洪帶領玉等追
襲至印子山對敵被其將買斌買開路保及李讓
等八名射傷玉等奮不顧身捨命死戰玉與李聰
為首買祥李諒為從斬獲首級二顆并敵器等件
報功後蒙將玉陞授小旗註臨洮衛中所相離千
百餘里抛棄家業田産父母妻子不能相顧及思
本戶原有洮州衛祖軍一名平涼固原土軍二名
俱各領馬聽征原籍止玉等四丁又納夏秋糧草
差徭重大苦累無伸乞賜可憐將玉原斬首級功
次記收在官免發該衛或改調臨近固原衛補伍
著役便益又據本州在城里土民楊沙的狀告弘
治十四年八月初一日有搶回敵衆一十七騎前
來到莊要搶頭畜是沙的同父楊鐸本戶人丁奮
勇當先與敵對戰有沙的為首父楊鐸為從斬獲
首級一顆并弓箭達帽褐襖等件後將沙的奏陞
小旗註蘭州衛前所思得沙的親兄楊祿見在固
原衛右所王宣百戸下應當祖父卜延卜花小旗
身役前項功次情願併與親兄楊祿遺民供幇祖
軍實為便益等因各告到臣看得李讓李聰李涼
州買玉楊沙的等俱係固原土民奉例糾率親屬
自備鞍馬軍器為官軍鄉導奮勇殺敵並無關支
糧賞李讓買玉楊沙的各為首斬獲首級一顆李
聰二次為首斬獲首級二顆李涼州陣亡其餘弟
男子姪為從及被陣傷數多後造冊論功將李讓
買玉俱陞小旗一名李聰一人陞小旗二名俱註
臨洮衛楊沙的及陣亡李涼州各陞小旗一名註
蘭州衛緣臨洮蘭州俱相離固原七八百里之程
名雖為陞實則抛離骨肉遺棄産業致令含冤吞
聲皆謂以功獲罪無故遷發土民灰心以前事為
鍳戒臣今年正月初間率兵追襲經過本堡各民
舉家呼訴願免發遣照舊應當民差緣此等土民
強悍善鬭與番相等加以血屬田産所在策勵有
道使肯盡其心力必能效力成功若不俯徇改圖
將來非惟不得其力且恐遂失其心審得李讓年
老李涼州絶嗣情願併功李聰合無查照原行事
例將李讓一門首級四顆俱併與李聰量授一職
就便約束本堡土人遇有邊人侵犯率領𠞰截及
買玉楊沙的旗役俱改填註固原衛鎮戎千戶所
將臨洮蘭州二衛旗籍開除仍乞申明著為定例
今後官舍軍民父子兄弟恊力報效者准令併功
至千戶而止土民應陞官旗職役者俱填註本處
附近衛所如此彼上思補報國恩下思保全家業
勇氣自倍庶幾隨地寓兵不假別處調遣矣
前件查得先該總制大同宣府都御史劉宇題一件
一更法以作士氣該本部議查得近年併功陞賞
之例係一時緊急招軍而設以後慮其勢要貪功
流弊難救以故自來不曾舉行合無行令本官仰
思祖宗立法之良朝廷委託之重遵守成憲以濟
邊事等因題奉聖旨是欽此巳行欽遵去後今都
御史楊一清奏稱往年敵衆入境有土民李讓買
玉楊沙的等率領家衆截殺連獲首級各蒙議陞
旗役但原係固原州人氏今俱註蘭州臨洮衛中
後等所不免棄家失業要將買玉楊沙的改註固
原衛鎮戎千戶所及稱李讓年老李涼州絶嗣又
要將各功併與李聰陞職仍乞著為定例一節緣
併功之舉雖係舊例但查有近日題行宣大等處
事理難便更張所據各旗新陞衛分既與本州相
離太遠委於人情不堪合無准其所奏將小旗李
聰買玉楊沙的俱各改註前擬衛所補伍著役仍
行臨洮蘭州二衛開除各役旗籍其李讓李涼州
行令該衛所查勘親房弟姪人等保送代替前役
以後各該土民有能恊力征戰斬獲功次者俱照
此例填註附近相應衛分庶情法兩盡而事體歸
一矣
一處失額之地據整飭環慶兵備陜西按察司副使
燕忠呈為清查失額官地招募土人報效守戰事
蒙臣批據慶陽衛左所千戶萬章下舍餘萬爵狀
告為欺隠田地事蒙批本職查勘處分依蒙行委
慶陽府衛知事曹江張瑊帶領各犯親詣地名長
掌等處地方丈量得前項田地約有三千頃俱被
彼處軍民人等占種為業此外隠匿之數尚多為
照本鎮地方廣闊官軍數少遇警不敷防守近奉
事例招募欲將前項地土募軍撥給承種但投充
者俱係外郡迯來遊手遊食之人一時虚應充數
無益于用看得彼處地方接連西陽三川雜居土
達率多熟閑騎射較之召募軍人驍健遠甚合無
將前量出田地并未丈量之數盡行清查明白招
募彼中住居不拘軍民舍餘人等報效殺戰量給
前地耕種如此庶幾人心樂從軍伍充實呈乞照
詳施行等因照得慶陽地方延袤千里密邇延寧
二鎮邊境軍馬數少委的防守不敷西陽三川一
帶生畜繁殖恐為敵所窺伺環慶守備官相離地
遠應援不及應合就彼增兵操守今據告人萬爵
所訐安化縣長掌等處地方及西陽三川中山一
帶閒田萬頃多被住人開墾占種為業不曾升科
納糧臣嘗推求其故國初開設陜西苑馬寺靈武
監所轄清平萬安慶陽安邊四苑俱在慶陽府安
化縣環慶地方慶陽苑即今西陽三川之地安邊
苑即今安邊定邊等營之地後將靈武監清平萬
安二苑徙置平涼地方革去慶陽安邊二苑而其
草場故地猶在官司失於稽考處分土人因而占
據為業因循至今不曾改正怨争讐訐訟獄屢興
緣此地各人種牧年久俯仰所繫一旦清而革之
則彼遂為失業之人置之不問則天下未有無糧
之地欲依法照頃增糧承種則地有肥磽歲有豐
凶糧額一定恐貽邊民將來之害若依副使燕忠
所據招募土人給地籍名使之報效以見種之田
土守見住之地方官得可用之人民無失業之苦
人情事體委的穏便近准兵部咨該兵科都給事
中艾洪等建言要將沿邊地土丈量的確頃畆招
軍給地授為恒産免納子粒使其安心應役其意
正與此同除仍行副使燕忠委官清查丈量外合
無將前項長掌地方及西陽三川中山一帶舊監
苑草場見種抛荒無糧田地就于彼中住居軍民
舍餘人等戸内各招募膂力過人熟閑騎射者開
報在官酌量戶丁多寡田土肥磽從寬給撥聽其
種牧為業勿拘一定頃畆願騎馬者倍之永不徵
納子粒招定之人編成隊伍選委謹慎守法官員
管領約束弓矢軍器令其自置官為量給盔甲閒
暇之時操習武藝遇冬就在附近槐安堡等處與
慶陽衛選操軍餘相兼上班防守給與口糧二月
以後即放歸農並不別項調遣如遇敵衆侵犯斬
獲首級照例陞賞仍將招集過報效土兵姓名年
甲并給撥過田土數目造冊繳部查考亦充實邊
伍之一策也
前件看得都御史楊一清奏稱安化縣長掌等處地
方及西陽三川中山一帶閒田萬頃緣繫舊苑草
場遺下故地土人因而占據為業今被舍餘萬爵
告訐巳經案仰副使燕忠丈量前項占種田地約
有三千頃其餘隠匿之數尚多欲要盡行清查明
白招募彼中住居軍民舍餘人等籍名在官給地
分種不必徵收子粒使之自置軍裝以時操練遇
冬摘撥槐安堡等處與慶陽衛軍餘相兼戍守一
節參照本官所奏以遺閒之田畆招土著之精兵
官既不費地因獲守誠為安邊至計但前項地土
各人占種巳將百年一家俯仰賴以為天若使所
招之軍就繫所業之主彼亦甘心無詞萬一種地
之夫難充荷戈之卒未免人心撼搖合無仍行本
官再行從長計議如果此舉官得可用之兵民無
失業之苦事體人情俱各穏便日後不致他虞宜
從區處停當明白具奏前來以憑上請定奪若是
中間尚有窒礙亦要謹始慮終用圖可久毋得輕
率貽患
一廣募軍之途兵部奏行招募事例明白詳盡雖有
榜文揭示但邊方村野土著軍民字且不識意何
由解必得能言曉事之人開諭庶幾人心樂從查
得往時招募多委軍官非獨為途不廣未能盡收
且恐立心不一因而作弊近據慶陽衛聽選監生
王經呈要率領宗人自備鞍馬出力報效倡引鄉
民招募土人以備操守等情巳經委用去後緣西
人素尚氣節豪傑之士恐不獨王經一人合無通
行各該邊方出榜曉諭不拘軍民職官見任致仕
監生生員省祭官義官人等有能招集隨軍報效
領馬𠞰殺及著伍食糧之人至一隊者官給賞銀
三十兩二隊三隊遞加至四隊二百名以上具奏
論功軍民職官各陞一級軍職至都指揮僉事文
職至五品為止納粟軍官亦照原職加陞一級閒
住文職或不陞官給與應得誥勑致仕官止照數
給賞仍進階一級監生省祭官就送吏部入選生
員起送入監義官與正七品散官原係七品散官
者進階一級俱先將招過軍人貫址相貌造冊連
人送兵備官無兵備處送巡守官試驗果係精壯
得用發伍食糧收操方纔給賞論功巡撫巡按仍
要閱視稽考若有將老弱不堪之人妄報扺數查
出追奪陞賞前後事情比與納粟倖進不同納粟
陞官富者獲利所得甚少而所損巳多若能招集
鄉兵至二百名之上其人決非昏闇齷齪者使之
居官臨民必有可觀
前件查得先為乞恩比例量授招首職役事該遼東
鎮巡等官奏要將招首唐生一等乞要比例陞職
該本部議得前項招軍事例止開臨陣有功之日
一體陞賞不曾開有招首陞職緣由況係遠年事
例難便依擬合無將招過二百名以上者各賞紵
絲四表裏一百名以上者各賞二表裏内無冠帶
者仍給與冠帶有冠帶者該賞四表裏者加賞二
表裏該賞二表裏者加賞一表裏其一百名以下
者止各賞一表裏前項所招軍士若各招首願管
者仍令管領恊同官軍常川操守遇有警調隨同
分布臨陣有功之日一體照例陞賞等因題奉欽
依巳經欽遵去後今都御史楊一清又奏前因固
雖激勸人心用廣招募之意但查有前題奉欽依
事理各鎮體例不宜異同合無本部仍行本官查
照遼東事例一體遵依施行
一溥賞軍之典兵部奏行事例各路土著軍民舍餘
人等有能奮義設謀斬獲首級一顆隨即賞銀三
十兩願陞者給與冠帶名為義勇永免本身差徭
此例似專為招諭土著之人而設其見在征操備
禦官軍及調來客兵不曾開載意以官軍陞賞自
有常格朝廷終歲養軍正為緩急之用比與土人
素無糧賞者不同但鋒刃之下與死為鄰欲作其
輕生之氣必以重利激之況常人之情見利則趨
以速為貴今之論功行賞往復覈勘動經一二年
之上夫決死生于斯須之間而要功利于歲月之
遠斯固常情之所難也臣觀各邊自總旗而上利
于得陞若軍人陞小旗小旗陞總旗殊不以為意
邊軍艱難萬狀俯仰不能聊生者十常八九雖冒
死獲功有以數十兩之銀㗖之則忻然而畀之矣
故斬獲多繫旗軍而陞賞輒歸官舍買功賣功之
弊雖有嚴禁而卒莫能禁者職此之由使彼自得
厚賞孰肯舍固有之利以犯必禁之法哉且敵人
所以能死其衆者正以各利其利故其來也不勸
其喪也不悔中國之兵異于是近日言官建白或
有以毋拘買賣功次為言意蓋有見于此臣請自
今以後敵衆入境除職官外一應操守征哨及調
來客兵不問旗軍軍餘舍餘招募土兵民壯義勇
等項有能斬獲首級一顆驗繫真正敵衆為首者
隨即賞銀三十兩生擒敵衆一人者賞銀五十兩
為從者各量加賞勞籍名記功仍照例造冊奏請
擬陞奪獲敵馬夷器就給有功之人奪回被擄牛
羊等物以四分充賞無主識認者盡行給賞如先
巳受賞以後查勘得不係親斬首級照數追奪仍
問擬應得罪名如此既可鼔士卒立功之勇又可
杜官豪買功之弊且斬首級一顆賞銀三十兩以
百顆計之賞銀三千兩千顆計之賞銀三萬兩數
十年來斬獲首級至百顆以上者能幾何哉若能
成此大功使敵人遭挫知所畏憚則亦何惜此重
賞使三軍不利于斬獲戎心益驕用兵無虚日所
費豈止億萬而巳
前件查得先為邊務事該本部議查得臨邊軍民斬
獲首級不願陞者給銀三十兩奪獲被搶頭畜者
以二分充賞此例雖在官府鄉人多未知悉合無
行宣府大同省諭各路土著之民舍餘人等有能
奮勇設謀斬獲首級一顆隨即賞銀三十兩願陞
者給與冠帶名為義勇永免本身差徭若能糾集
鄉丁協力𠞰殺斬首至五顆以上為首者加陞署
所鎮撫奪獲被搶牛羊等項以四分充賞事寧停
止不為常例等因題奉孝宗皇帝聖旨是便鋪馬
賫文與各該巡撫官著好生省諭鄉村軍民人等
果有設謀奮勇斬獲首級的照例重加陞賞欽此
巳行欽遵去後今都御史楊一清奏稱前項事例
止為招募之人而設不曾開載各該官軍要得通
照前例論功陞賞以作士氣緣本部原議有能斬
獲首級一顆不願陞者許賞銀三十兩今本官却
稱斬首一顆者賞銀三十兩生擒一名者賞銀五
十兩又行造冊擬陞非特與前例相背抑且輕重
不倫查得軍前有功官軍俱有銀牌給賞其數少
輕合無本部仍行本官今後各該官軍有能斬獲
首級一顆為首者當賞銀牌十兩生擒一人者賞
二十兩各為從者量為給賞仍將各人功次另行
造冊奏繳擬陞所據後開奪獲敵馬敵器并被搶
牛羊等物要行等分給賞及要追究冒功之弊悉
令查照原擬徑自施行如此庶賞罰允當而人知
勸懲矣
一為急缺兵備官員事
兵部覆准吏部咨本部文選清吏司案呈奉本部送于
吏科抄出總制陜西延綏寧夏甘肅等處邊務兼督理
馬政都察院左副都御史楊一清題據西寧衛指揮使
司申稱整飭西寧等處兵備陜西按察司副使蕭翀于
正德元年四月初二日聞父喪丁憂守制回還原籍去
訖等因到臣照得西寧僻在萬山之中地方廣闊敵人
雜處管轄罕都安定察遜鄂端四衛實納隆本布斡等
一十三族敵人辦納金牌茶馬限隔中外為隴右之藩
籬先年既設守備將官又設按察司副使一員在彼整
飭兵備防禦撫安責任至重近于本年正二等月以來
節被安定王管下伊楞古敵人頭目結糾特穆蘇喇嘛衮
確蘇木喇勒智達爾嘉勒盼等及齊勤等處番衆頭目
吹嘉勒等糾引敵將巴斡協咱倫本等族番人帳房攻
打人畜搶殺番民驚走躱避雖經鎮守太監總兵督調
守備撫夷都指揮等官徐廉苪寧等各領官軍通事前
去外境會合追趕撫治緣番性生拗難保寧帖無事守
備官既巳出境追撫本衛若無兵備憲臣駐劄控制誠
恐隣近諸番乘機為寇人心驚疑致生他變且西寧兵
備兼管莊浪涼州地方見今敵衆不時出没相離鎮巡
衙門地遠整飭兵馬策勵官軍皆繫兵備之責必得老
練疏通之人庶幾恩威兼濟上下相安若照常格一概
推用在京及各省官員恐其到任稽遲不無誤事臣博
采得陜西按察司管屯僉事胡經陜西行太僕寺少卿
郭珠俱性資明敏才識優長官不廢法事能達變陜西
軍民素所信服揆之年資亦應擢用如蒙伏乞聖明垂
念地方番境不寧邊患方急正在緊關用人之際乞勑
吏部再行訪察合無于胡經郭珠二人中推用一員銓
補整飭西寧兵備副使員缺作急請勑令其前去西寧
莊浪等處行事等因具本該通政使司官奏奉聖旨吏
部知道欽此欽遵抄出送司查得胡經年四十四歲山
東濟南府濱州人由進士弘治四年二月除戶部山西
清吏司主事守制起服復除本部四川清吏司主事弘
治十一年九月陞本部江西清吏司署員外郎事主事
本年十二月遇例實授弘治十四年四月陞陜西按察
司僉事及查得郭珠年五十三歲四川敘州府富順縣
人由進士弘治四年二月除南京山西道監察御史守
制起復弘治十二年九月陞山西按察司僉事弘治十
七年正月陞陜西行太僕寺少卿今該前因案呈到部
看得總制陜西左副都御史楊一清題稱西寧等處兵
備陜西按察司副使蕭翀丁憂去任照得西寧僻在萬
山之中其兵備副使必得老練疏通之人庶幾恩威兼
濟上下相安舉保陜西按察司僉事胡經太僕寺少卿
郭珠俱各才識優老乞要于二人中推用一員請勑前
去行事一節既該總制陜西左副都御史楊一清奏保
前來必是事體相應合無依其所擬于僉事胡經少卿
郭珠簡用一員陞授整飭西寧兵備副使候命下之日
照例行移兵部請勑本部給憑令其到任管事緣係急
缺兵備官員及奉欽依吏部知道事理未敢擅便正德
元年七月初七日本部尚書焦芳等具題次日奉聖旨
胡經陞本司副使整飭西寧等處兵備欽此欽遵當將
胡經填註陜西按察司副使整飭西寧等處兵備訖擬
合通行除外移咨前去照依題奉欽依内事理欽遵施
行等因備咨送司查得本部先年奏擬西寧兵備副使
責任常在西寧居住兼管莊浪古浪涼州鎮番五衛所
不時往來巡歴地方撫治番夷整飭兵備修理城池剖
理詞訟興革利弊及糾察不公不法事情凡事俱與布
按二司分巡分守并守備官員計議停當而行不許各
分彼此致有誤事仍聽總制鎮巡官節制若分守守備
并把總撫夷等官敢有掊尅漁獵苦害軍士搔擾邊人
者聽其指實呈禀總制鎮巡衙門參奏提問本官職司
風紀尤須守法奉公潔巳恤下如或貪縱怠忽法不輕
貸今該前因案呈到部擬合通行為此除外合咨前去
煩照前該題奉欽依内事理欽遵知會施行
一為易置要害地方守臣事
兵部覆該本部送于兵科抄出總制陜西延綏寧夏甘
肅等處邊務兼督理馬政都察院左副都御史楊一清
題查得恊同分守寧夏西路署都指揮僉事張翼先因
打死人命及地方失事被參提問節經奏辯近日方纔
復職守備靈州都指揮僉事焦洪節因守備不設被敵
入境搶掠人畜攻陷清水營堡虧折官軍參問未結臣
親詣各該地方會同巡按陜西監察御史邢纓議得廣
武營孤懸平漫與敵為隣山後敵衆不時窺伺靈州北
臨廣套西控大河土漢雜處尤為要害前項重地守臣
得人方可倚託今照張翼緣事將及六年銳氣消沮下
人玩慢罪雖可辯用則非宜焦洪連年失事貽患地方
雖有微勞難盡折罪此二人者久擁虚名自救不暇委
的人情不附物議沸騰況防秋伊邇邊患難測若不早
為易置將來重悞邊事雖死莫贖但廣武營守將惟取
其驍勇善戰足可支持靈州控制夷夏必得才堪經畫
志存綏懷者乃可勝任臣等博訪得延綏舊安邊營把
總慶陽衛指揮僉事魏鎮寧夏領軍指揮使仇鉞俱弓
馬過人慣經戰陣顯武營恊贊見在陜西聽用署都指
揮僉事楊義寧夏都指揮僉事史鏞俱勤勵幹固善撫
下人如蒙乞勑兵部計議合無將張翼取回別用焦洪
待問完具奏定奪仍訪察臣等所舉四人果有可取早
為上請于魏鎮仇鉞内擢用一員分守廣武營地方楊
義史鏞内用一員守備靈州地方各照例請勑行事庶
幾耳目一新兵政可舉用弭將來之患少寬西顧之憂
等因具本該通政使司官奏奉聖旨兵部知道欽此欽
遵抄出送司案呈到部看得總制都御史楊一清奏稱
分守寧夏西路都指揮張翼節年為事參問銳氣消沮
守備靈州都指揮焦洪近因守備不設見被參提俱難
再用及稱防秋伊邇邊患難測欲要蚤為更置一節切
照前項地方委繫臨邊重地各該分守將官俱巳累經
為事若再令其在彼非惟威令難行亦恐緩急難倚今
既該總制官具奏前來相應依擬合無本部仍行本官
將張翼徑自起送回京其焦洪待問完之日具奏定奪
所據各官員缺候命下之日本部照例于相應武職内
各推舉二員上請簡命前去代替各官分守前項地方
緣係總制官員奏要銓補為事將官及奉欽依兵部知
道事理未敢擅便正德元年八月初一日本部尚書許
進等具題次日奉聖旨是欽此欽遵擬合通行除外合
咨前去煩照本部題奉欽依内事理欽遵仍行恊同分
守西路署都指揮僉事張翼守備靈州都指揮僉事焦
洪一體欽遵施行
一為邊務事
兵部覆本部於兵科抄出總制延寧甘肅邊務兼督理
馬政都察院左副都御史楊一清題據鎮守甘肅總兵
官都督僉事劉勝呈據管束莊浪土官軍餘副千戶魯
經呈有父魯麟存日節奉勑命充左副總兵恊同鎮守
甘肅地方暫留莊浪撫綏部屬運謀𠞰殺近于本年正
月内得患痰嗽累醫調治不痊于本年三月二十一日
病故等因轉呈到臣案查先據副千戸魯經呈前事巳
經具題外查得巳故恊守甘肅左副總兵魯麟先因病
患奏准暫留莊浪撫管土人續因莊浪地方有警該巡
撫都御史畢亨題稱本官父祖以來世守莊浪外番素
所畏憚今雖養病在家尚能發縱指示該兵部奏請勑
本官今後遇有敵衆侵犯務要運謀設策勦殺追趕等
因又為預防邊患以保固地方事該臣奏河套有警要
調本官統領土兵前來固原環慶等處與陜西將官恊
同戰守本部覆奏魯麟久在邊方委的謀勇頗優于衆
今病痊可相應責成合無轉行魯麟將所管土兵嚴加
操練固守地方若遇固原環慶有警即聽都御史楊一
清移文調用等因各題奉欽依備咨前來節經通行欽
遵外照得莊浪繫河西要害地方先年土漢官軍同心
捍禦外番畏憚不敢恣肆近因分守參將蘇泰不能善
處致有異同遇警不能成功該部有見于此奏調涼州
右副總兵把琮分守莊浪參將蘇泰調守涼州處置固
巳停當去冬套人大舉深入腹裏臣移文調取魯麟應
援本官隨即統兵啓行因敵巳出境臣又差官阻回行
令整搠操候調用去後緣河西土兵委的驍健善鬭外
番畏憚魯麟父祖以來世受國恩勲烈茂著本官替廕
年久節蒙推陞委用累立戰功今邊患方殷正欲遵照
成命調用責成不料本官病故及看得伊男副千戶魯
經年少守法弓馬熟閑見奉欽依管束土官軍餘似堪
付託且此兵非世將不能控馭但魯經名位尚輕須聽
分守將官節制緩急乃可倚賴然此等將官必得氣度
宏闊才識優裕恩撫威制兩無所失庶得人心相安博
訪得右副總兵把琮廉謹驍勇但駕馭之才綏懷之量
非其所長及又訪得分守甘肅西路右參將吳鈜才氣
比衆獨優行事寬嚴相濟當此事勢難為之秋必須隨
宜更調庶免用違其才因而別起釁端不便此中關繫
頗重臣不得不預言如蒙乞勑該部計議奏請合無將
把琮仍分守涼州蘇泰調分守肅州吳鈜調分守莊浪
操練土漢官軍防禦邊寇遇警相機截殺其待土兵務
先懷之以恩不許分毫科刻擾害有功照例具奏陞賞
勿得自分彼此如有觸法干紀之人亦不許輕貸致長
桀驁之風仍乞查照魯麟生前勲勞上請恩典量為褒
恤以勵後人魯經于例應該襲授何官亦乞早為查處
使名位既正責任有歸令其用心操練約束所管兵馬
遇警聽分守將官調遣會合截殺如河套有警聽臣調
來腹裏地方防守勉立事功以報國恩以不辱其先世
如此則土兵之心既安漢兵之勢益壯敵人聞風畏憚
地方可保無虞矣等因具本該通政使司官奏奉聖旨
該部知道欽此欽遵抄出送司查得先為邊務事該暫
留莊浪左副總兵魯麟奏稱伊男副千戶魯經日漸知
訓習練兵馬頗諳事體庶衆信服乞要請勑管束所部
家口該本部議擬題奉欽依請勑本官欽遵去後又為
易將官以安邊境事該巡撫甘肅都御史畢亨奏稱分
守莊浪參將蘇泰因與土兵不恊乞將本官改調相應
地方及照左副總兵魯麟見今養病尚能發縱指示其
子魯經本官教訓亦有成立乞勑本官今後遇有侵犯
多發人馬併力戰守該本部議蘇泰改去涼州把琮調
來莊浪各依原職分守前項地方及請勑魯麟但遇邊
方有警即便督令伊男魯經統領土兵併力戰守等因
題奉欽依請勑各官欽遵行事去後又為病故官員事
該管束莊浪土官軍餘副千戶魯經奏稱伊父魯麟病
故該本部議擬行移總制都御史楊一清查勘巳死左
副總兵魯麟應該作何褒異所部土兵家口今該作何
優恤等因題奉欽依又經查勘去後今該前因案呈到
部看得總制都御史楊一清奏稱莊浪係邊方要地防
禦必資土漢官軍即今副總兵魯麟巳故伊男魯經名
位尚輕所遺土官軍餘必須分守將官得人庶幾撫制
有方緩急可倚因訪得甘肅西路右參將吳鈜才器行
事俱有可取欲將副總兵把琮仍分守涼州參將蘇泰
調守肅州吳鈜調守莊浪一節緣莊浪地方實河西要
害之地前項土兵尤宜料理況當邊方有事之時正守
臣預防之際事體攸繫誠不可緩今本官見在彼處總
制事皆耳聞目擊及所訪各官才能料亦鑑衡有素合
無准其所奏候命下之日本部仍行總制都御史楊一
清轉行各官各照前項地方欽遵行事其撫制莊浪土
兵事宜吳鈜悉要查照原擬施行既不可銜勒大弛長
彼偷安之風亦不可嚴刻相加失彼效力之意所據要
行褒恤魯麟生前勲勞早正魯經自今名位查與本部
近日奏行勘處事理相同合無再行本官即便作急查
勘巳故副總兵魯麟應該作何褒異所遺家口土兵見
今作何優恤從實具奏前來以憑上請定奪仍將魯經
該襲父祖職事緣由行令該衛保勘明白作急起送赴
部襲職之後另行議處以正名位施行緣係總制官議
處邊務及奉欽依該部知道事理未敢擅便正德元年
七月初一日本部尚書許進等具題初二日奉聖旨是
欽此欽遵擬合就行移咨前去煩照本部題奉欽依内
事理欽遵施行
一為經理要害邊防保固疆場事
兵部覆該本部題先該總制陜西延寧甘肅等處邊務
兼督理馬政都察院左副都御史楊一清題據委官陜
西布政司管糧右參政安惟學陜西按察司管屯僉事
胡經呈各准本司咨關抄蒙臣案驗會同分守分巡關
西河西二道右參議張勛副使邢義僉事郝本寧夏領
軍都指揮使劉端勘議過花馬池一帶邊防應合經理
事宜開具會呈到臣查得節該欽奉勑若敵衆出套軍
情稍寧即便經略沿邊花馬池等處一帶邊防用心設
法整飭保固疆埸欽此欽遵續准兵部咨為大勢敵衆
擁衆入境官軍對敵解圍事該本部議擬行臣督同寧
夏鎮巡官將花馬池地方上緊用心設法經略務使兵
力充實威武振揚用防將來入侵之患以副三邊委任
之責等因具題奉聖旨是花馬池係要害地方累年整
飭邊備緣何仍前疎略動輒失利著楊一清好生用心
整理務要停當欽此欽遵備咨前來伏念臣本菲才謬
膺重託夙夜兢惕不遑寧處切見陜西各邊延綏城堡
據險寧夏甘肅河山阻隔寇雖侵犯止在本境為患猶
淺惟寧夏花馬池至靈州一帶地里寬漫城堡稀疎兵
力單弱一或失守乘勢拆牆而入其所利不在寧夏而
在腹裏必將犯我環慶侵我固原深入我平鳳臨鞏等
府州縣其間土漢雜處倘兵連禍結内變或因之而作
根本動搖誠非細故此所謂膏肓之疾腹心之害也成
化初年河套一𢃄彼時未有邊墻恣肆出入後該巡撫
寧夏都御史徐廷章等奏修今邊牆二百餘里開濬溝
塹一道延綏地方邊牆壕塹又該巡撫延綏都御史余
子俊修濬完固彼知不能侵犯遂不復入套者二十餘
年世平人玩邊備稍疎牆既日薄溝又日淺弘治十四
年由花馬池拆毁邊牆入寇内郡戕敗我士卒魚肉我
生民得志而去始蔑我邊牆為不足畏連年擁衆拆入
我軍動輒失利先該寧夏鎮巡等官太監張僴總兵官
郭鍧都御史王珣等節經議奏要將舊邊牆幫築高厚
邊塹挑濬深闊又節該提督軍務都御史史琳等建言
要于花馬池韋州設立營衛摘撥腹裏官軍防守兵部
奏行總制尚書秦紘勘處本官泥于所見止添修四五
小堡及于靖邊至環慶地方挑穵邊塹一道七百餘里
自謂可以阻遏保障工完回奏訖弘治十七十八二年
冬間復行大舉仍自花馬池清水營拆牆深入搶掠前
項邊塹營堡不能捍禦阻遏及又將清水營城堡攻陷
花馬池官軍殘害上厪宵旰之憂特命愚臣整飭經理
臣雖闇劣歴官陜西有年敵情邊事頗嘗究心但腹裏
頻年旱荒倉廪空虚饋餉不繼達衆動號數萬倏聚忽
散出没不常未至而廣徵士馬則徒費芻糧既至而調
兵應援則緩不及事縱使大兵既集務速則彼或不來
持久則我師先老恐終無以伐其深入之謀沮其方張
之勢嘗聞防邊之計莫危於戰莫安於守前人經畫具
在巳經選委西安左衛指揮僉事楊宏平涼府同知岳
思忠前去各該地方約會分守花馬池參將閻綱恊同
分守興武營都指揮保勣守備靈州都指揮焦洪查勘
計處續據各官將勘處過應該幫築邊牆添設衛所等
事會呈前來為照事體重大未經鎮巡三司官員詳議
難便定奪又經行委布按二司參政安惟學等會同守
巡等官覆勘再議去後今據前因臣恐坐談不如親見
本年五月間自慶陽環縣歴延綏定邊寧夏花馬池興
武清水營直抵靈州一帶邊牆城堡墩臺逐一躬親閱
視及將原勘議事情會同巡撫陜西都御史張泰巡撫
延綏都御史文貴總兵官張安巡撫寧夏都御史劉憲
總兵官李祥巡按陜西監察御史邢纓面議所見所處
大抵略同臣廣集衆思兼收羣策參酌損益始有定論
其大要有四修濬牆塹以固邊防增設衛所以壯邊兵
經理靈夏以安内附整飭韋州以遏外侵當務之急莫
先于此但修邊一節陜西各該地方財匱民勞興此大
役必多異議然利害有重輕關繫有大小土木之害較
之搶殺為小動搖之患比之勞費為大大事可成則小
費不足計遠效可圖則近怨不足恤此臣區區犬馬一
寸之忠也且今河套即古朔方之地唐張仁愿攝御史
大夫代朔方總管築三受降城置烽堠千八百所自是
突厥不敢踰山牧馬朔方無警歲省費億計減鎮兵數
萬受降遠在河外古之舉大事者未嘗不一勞而後永
佚類如此受降據三面之險當千里之蔽國初舍受降
而衛東勝巳失一面之險其後又撤東勝以就延綏則
以一面之地遮千餘里之衝遂使河套沃壤棄之邊外
深山大沙勢顧在彼而寧夏外險反南備河此陜西侵
掠之患所以相尋而莫之能解也兹欲復守東勝因河
為固東接大同西接寧夏使河套方千里之地歸我耕
牧開屯田數百萬用省内郡轉輸斯為上策顧今之力
有未能未敢議及使敵人不恒入套或如近年入而遄
出猶可支持萬一擁衆在套經年不出則陜西用兵殆
無虚日八郡之人疲於奔命民窮盜起雖有智者不能
善其後矣及今將延綏寧夏一帶邊防設法整飭來則
有以待之雖不得為上計猶愈於無策然邊防既固雖
中人可守敵人聞知或數十年未敢輕犯饋餉可省休
養生息于十數年之後東勝之議未必終不可復天祚
皇明其將有待於他日乎世之論邊事者或專主於戰
伐臣亦非敢忘戰者方將蒐選官軍策勵將士修車馬
備器械儲糗糧明斥堠若使今冬復来侵犯仰仗神武
之威謹當督率諸將恭行天罰雪恥除兇臣之志也以
身徇國臣之分也成功在天臣不敢必凡所當為臣不
敢避今首以築牆挑塹為言宜必增兹多口但受恩深
重自當為國遠圖今年套内無警腹裏有秋人民稍安
正可以有為之日失此不為縱今目前無事後患有所
不免臣何敢幸一時之安而委患于他人哉所有應合
經理邊防事宜條具于後伏望聖明俯垂省覽乞下兵
部會同大臣科道計議倘有可采上請施行仍乞降勑
陜西延綏寧夏三鎮撫臣與臣同心恊力及時經理專
委都布按三司堂上官各一員總莅其事工完通將修
濬邊牆壕塹添設衛所城堡起倩過人夫支用過銀糧
數目畫圖貼說造冊奏繳等因具本該通政使司官奏
奉聖旨該衙門看了來說欽此欽遵抄出送司查得先
為大勢敵衆擁衆入境官軍對敵解圍事該本部議行
總制都御史查照節次奏行事理督同寧夏鎮巡官員
將花馬池地方上緊用心設法經略烽堠不明作何整
理軍伍不足作何輳調務使兵力充實威武振揚用防
將來入寇之患以副三邊委任之責等因正德元年二
月二十八日題奉聖旨是花馬池係要害地方累年整
飭邊備緣何仍前疎略動輒失利著楊一清好生用心
經理務要停當欽此巳經通行去後今該前因案呈到
部看得陜西等處總制都御史楊一清奏稱花馬池一
帶地方俱係緊要處所邊防既疎勢難阻遏一勞永佚
所宜急圖因條陳幫築邊牆添設衛所等六事乞要勑
令廷臣會議施行一節緣係經理邊務事體重大臣等
委難定擬合無依其所奏本部會同府部等衙門各堂
上官并掌科掌道等官將本官所陳事件逐一從長計
處停當明白開奏以俟聖裁等因題奉聖旨是這邊防
重事你每便會議停當來說欽此欽遵臣等會同太師
兼太子太師英國公張懋吏部尚書焦芳等議得花馬
池東西一帶地方敵衆頻年謀侵内地皆從此入蓋由
牆薄溝淺既無以懾其輕犯之心兵寡力分又無以遏
其遽來之勢今總制都御史楊一清所奏後開六事謀
慮既周區畫尤當誠于邊防有益理合逐一議擬開立
前件上請伏乞聖明裁處及照前項邊務事體重大倘
蒙俞允俟命下之日請勑各該總制并鎮巡官員依擬
施行緣係會議總制官員議處防邊事宜及奉欽依是
這邊防重事你每便會議停當來說事理未敢擅便開
坐正德元年九月二十一日本部等衙門尚書等官許
進等具題次日奉聖旨是都准議行欽此欽遵除外合
咨前去煩照本部等衙門題奉欽依内事理欽遵施行
計開
一查得應築邊牆自延綏定邊營以東石澇池地界
起至寧夏地方横城止共三百里沿邊舊有墩臺
七十一座舊築邊牆高一丈連垜牆三尺共一丈
三尺底闊一丈收頂三尺五寸内除垜墻根占一
尺五寸止剰二尺官軍難以擺列拒敵牆外墩塹
一道深八尺口闊一丈底闊四尺中間多有填塞
平漫止存形跡牆裏除興武營清水營毛十剌紅
山兒四堡切近邊牆易于護守其餘大小城堡俱
各離邊地遠聲勢隔越切緣前項邊防委的壕塹
窄淺牆垣低薄墩臺稀疎節被大勢敵衆入套近
邊窺伺牆裏既無大兵阻遏牆上又無官軍拒敵
敵衆填溝而進掏穵邊牆一日可開二三十處本
處官兵自保不暇安能截勦墩軍懼其攻穵往往
棄墩而逃烽火不接縱使徵調客兵前來應援牆
内牆外俱平漫廣衍黃沙白草彌望無際敵衆動
稱數萬我軍衆寡不敵無險可據難以遏其初來
之鋒迨既入境馳驟長驅一日夜可至固原地方
無復邀阻連年失利職此之由為今之計合無查
照寧夏先經鎮巡等官都御史王珣劉憲等擬奏
量為斟酌損益將舊牆内外幫築高厚各二丈收
頂一丈二尺兩面俱築垜牆高五尺連牆共高二
丈五尺除垜牆根占兩面共四尺尚餘八尺之地
每牆一丈開垜口一處安置轉關遮板牆外每里
添築敵臺三座每座相離一百二十步底闊周圍
四丈五尺收頂周圍二丈二尺上蓋暖鋪一間傍
牆于空闊要害有水頭去處增添小堡高厚丈尺
略與邊牆相等墩空去處仍酌量添築墩臺牆外
壕塹挑濬深二丈口闊二丈二尺底闊一丈五尺
前項敵臺九百座暖鋪九百間每間用五人守之
該用軍四千五百名無事之時止守舊墩每冬月
河凍不拘敵衆曾否入套即便調撥鋪軍上牆防
護仍添撥軍人于新墩守哨河開無事疎放回營
牆上設置籌牌梆鈴晝夜往來巡警廣張旗幟聮
絡相應分委的當官員各定鋪分護守參將恊同
守備官各照所管地方提調若果長驅入套必似
前窺伺侵犯原擬徵調延綏遊竒土兵及寧夏副
總兵等人馬各于定邊花馬池興武營清水營靈
州等處駐劄仍各分兵于新舊小堡内按伏策應
其間應分應合事宜又在臨期調度如此則邊備
嚴密威武振揚足以伐其邪謀不敢輕易近牆若
是仍前填壕近牆攻穵官軍出列牆上敵臺兩邊
鎗砲矢石攻擊来者愈衆則所傷愈多步兵擊之
于牆上騎兵待之于牆内其鋒必沮其氣必喪彼
自遠來利于速戰入既無策勢必遁歸縱使執迷
不肯悔禍結聚攻圍邊牆受敵不支然相持之間
未免少延時日烽火傳接環慶固原一帶人畜既
斂兵備既嚴可保無失事不得巳則我邊兵姑斂
入大小城堡以避其鋒如果深入速將原拆牆口
補塞量留官軍堅壁固守各挑精兵襲蹤而入陜
西官軍撓之于内俟其將遁躡蹤而出延寧精兵
邀之于中沿邊官軍拒之于外彼雖梟雄豈有善
歸之理就令小有侵掠比至邊牆我軍仍于牆上
裏面垜口用鎗砲矢石攻擊勢必潰亂諸軍乘之
縱不能使其匹馬不旋亦必大遭挫衂可保數十
年不敢入套犯邊經略之計宜無出此但興此大
役未免勞人費財行據原委三司府衛大小官員
參政安惟學等及沿邊守臣參將閻綱等各將邊
牆壕塹城堡墩臺丈量估計折算定擬除延綏一
鎮延安一府軍民人夫修理延綏邊牆外計算得
寧夏五衛東西二路應起人夫一萬五千名固靖
環慶西安漢中寧羌鳳翔秦鞏臨平洮岷河蘭等
衛所并各護衛量起軍夫共二萬五千名其有馬
頭挨次撥軍人俱免起用各令蓄銳待敵西安鳳
翔平涼慶陽臨洮鞏昌等府共起民夫五萬名漢
中府在棧道之外道途險阻服役不便合令量徵
夫價解送工所以備賞勞人夫鹽菜之用俱聽陜
西寧夏二處巡撫衙門督令該道守巡該府衛掌
印官酌量派發應役每夫一名日支糧米一升五
合計算做工四個月該用口糧米一十六萬餘石
欲于各該邊倉關支查得見在倉糧所積不多恐
誤主客官兵支用必須趁今年成有收時月另為
招商上納夫糧為便但脚價高貴每糧一石須用
價銀一兩有餘方肯上納計糧十六萬餘石該銀
十六萬餘兩陜西司府庫藏空虚别無相應官銀
支用查得先為急處救荒事該戶部奏送賑濟官
銀二十萬兩緣各該被災州縣地方該徵稅糧既
巳蠲免二麥又皆成熟人心巳安流移復業不須
賑濟近准該部明文暫收陜西布政司官庫以備
各邊緊急糴買糧草合無於内動支十萬兩專聽
修邊項下招商糴糧支用外十萬兩仍收布政司
官庫以備緊急糴買糧草不敷之數行管糧參政
量將各起運存留糧米通融改撥及聽陜西巡撫
官再查别項無礙官錢支用前項人夫錢糧須在
今年處置科理停當明年春正二月哨探套内安
靖三四月内興工務在八月以裏完備合用防護
官軍并提調工程大小官員應支廪給口糧馬匹
料草于該邊官倉内支給其餘一應事情應該自
處者徑自從宜施行
前件議得都御史楊一清奏稱自延綏定邊營迤東
石澇池地界起至寧夏地方横城止俱各壕塹窄
淺牆垣低薄墩臺稀疎以致敵衆攻穵甚易出入
無阻欲將舊牆幫築高厚壕塹挑濬深闊并添設
敵臺暖鋪小堡分撥官軍防守可緩深入之鋒可
邀逃歸之勢及稱該用軍民人夫口糧若干欲要
於賑濟官銀内動支十萬兩以備招商上納俱於
今年措置停當期以明春邊方少靖四月興工八
月完備一節切緣敵性桀驁擁衆而来非得溝牆
深高墩臺聮絡鮮不坐受其弊況前項地方廣闊
兵分實難防遏連年失利可為明鑒今都御史楊
一清所陳曲盡經營之計事非得已但今年民遭
荒歉來歲便未甦息若將邊牆墩堡敵臺一時併
修誠恐民不堪命合無令兵部仍行本官准令於
前項官銀内動支十萬兩先行分委廉幹官員隨
宜招商上納糧米務在充實足勾夫役關支待明
年八月哨探河套無事年成有收起倩軍民人夫
將邊牆壕塹先行依擬幫築挑濬其敵臺暖鋪小
堡待候民力有餘然後漸次興工此外一切處置
事宜悉依原擬施行其用工夫役嚴督管理官員
加意撫恤使忘其勞所築牆垣等件務須比舊堅
久有益防守不為徒費財力工完之日通將用過
錢糧數目修過工程丈尺備造文冊奏繳以憑稽
考
一行准巡撫延綏都御史文貴咨稱准臣咨前事會
同鎮守太監劉保總兵官都督僉事張安議查得
本鎮東自黃甫川堡至西定邊營接連寧夏東路
花馬池地界止東西直去共有一千二百餘里俱
係緊關衝要地方内寧塞營迤東一千餘里設有
二十五堡各境界連絡平漫之處各有築打邊牆
山崖溝澗之處各有剷削巖崖挑穵壕塹頗堪保
障惟是寧塞營迤西至定邊營止中間空闊一百
八十餘里俱未築打邊牆止是挑有窄淺壕塹一
道訪得往來敵衆常自花馬池一帶深入寇掠者
一則以其營堡稀疎墩臺無備兵馬餒弱一則道
路平坦與腹裏固靖等處直捷易于往回故耳今
若止將彼處經營牆垣高厚墩臺稠密營堡連絡
軍馬充盛敵衆必然有所畏憚不敢侵犯若安邊
營一帶如故不修敵若從此突入往花馬池南畔
長驅亦可撓阻則腹裏地方不無猶如往年受害
近來本鎮在于彼處添新改舊造成中空外方置
有箭窗銃眼可以伏兵制勝墩臺共有六十四座
奈緣人力不敷不能多造地廣墩疎止堪守瞭難
以遏阻為今之計合無將寧塞營自歡喜梁墩起
往西直抵定邊營延寧地界墩止與花馬池地方
一樣整理平漫去處築打邊牆山川險阻之處剷
削懸崖挑穵深闊壕塹再于見造墩臺空中每三
百餘步各添造前項式樣小樣墩臺一座安在邊
牆居中各中間再設上土築護牆敵臺一座如此
則邊牆高厚而有備墩臺稠密而有機烽火易知
警急易援與花馬池同一金城湯池之固沿邊腹
裏均堪保障而無虞矣等因備咨到臣案照先因
勘處寧夏花馬池等處地方邊備臣切慮邊情重
大變態難測若西路寧夏邊牆修築完固敵衆或
從迤東延綏地方進入搶掠則延慶固原不免仍
前受害未審彼處邊牆溝塹有無高深嚴密足堪
保障巳經移咨延綏巡撫官勘議去後今准前因
看得延綏地方寧塞營之東有險可據或難馳突
寧塞營迤西至舊安邊營舊安邊營迤西至定邊
營各九十里川原平漫與花馬池地方相類既無
邊牆雖有溝塹二道俱為沙土壅塞平滿萬騎馳
驟不能阻遏前此敵衆每從花馬池清水營地方
拆牆深入取其捷徑今若將花馬池一帶邊防整
飭完固萬一敵衆自定邊安邊之間擁衆而入西
向花馬池邊牆以裏地方自西而南不過稍迂百
餘里則修邊工程歸於無用誠如巡撫都御史文
貴所言行據三司委官參政安惟學僉事胡經等
勘量得定邊營迤西石澇池地界起至寧塞營迤
西地界止共長一百六十三里三百四十五步内
平漫相應築牆挑壕者一百三十一里三百四十
九步山崖險峻堪以剷削者三十一里三百五十
六步合無責成巡撫都御史文貴照依所擬應築
牆者築牆應剷削者剷削但前項地方巳該文貴
新築甎墩制度精巧非惟便於瞭望亦可按兵擊
殺所患墩空隔越稀疎合准本官所擬于中空量
為添築小墩臺安在邊牆居中墩依于牆尤便防
守其餘溝塹敵臺暖鋪俱照寧夏邊防一體整飭
修理但邊牆高厚丈尺比之寧夏地方稍省合用
人夫除本鎮外聽於延安一府所屬州縣量數起
用務令沿邊有備腹裏無虞
前件議得都御史楊一清奏稱寧塞營迤西直至定
邊營川原平漫與花馬池地方相類俱無邊牆可
恃兼且墩臺隔越勢難救援今花馬池一帶巳整
飭完固而此處不經理萬一大敵擁衆西入則延
慶固原未免仍前受害誠有如巡撫都御史文貴
所言欲要責成本官俱照寧夏邊防整理一節緣
邊寇譎詐此没則彼出東備則西侵必須在在戒
嚴庶彼無間可投前項地方既該總制官員議處
前來相應議擬但當歲荒之餘而興此浩大之役
民力或恐不勝合無令兵部仍行本官轉行彼處
巡撫查勘本境地方今年果無災傷軍民安堵亦
照花馬池事體起倩軍民人夫將邊牆壕塹先行
依擬幫築挑濬其餘敵臺等項亦候年歲豐稔民
力有餘然後漸次興工中間一切處置事宜悉依
原擬施行務使工程堅完民不告勞常絶西入之
望而我享永久之計斯為盛舉工完之日通將用
過錢糧數目修過工程丈尺備造文冊奏繳以憑
查考
一行據委官西安左衛指揮僉事楊宏平涼府同知
岳思忠呈稱親詣花馬池興武營靈州等處會同
參將恊同守備等官閻綱保勣等議得寧夏一鎮
西有河山之險東無溝巖之阻西路設立寧夏中
衛東路止是新設花馬池守禦千戶所似為偏重
況敵衆大舉必從東路拆牆而入非惟無險可恃
實因兵力單寡敵至境上每仰客兵應援近年徵
調官兵失時後期迄無成功合無將花馬池守禦
千戶所改設一衛除本所外再添四所共五所其
興武營相離花馬池一百二十里孤懸急難應援
止是備禦客兵戰守不足合無添設守禦千戶所
照依延綏事例委把總官一員提調防守新設衛
所合用官于陜西都司官多衛分摘調旗軍于寧
夏并靈州及東西二路新舊招募額外土兵内摘
撥有警之時專一守城守牆守墩無事之際邊裏
閒田聽其開墾以近就近且耕且守如此則勢不
偏重而邊牆可久兵皆土著而人情可安等因各
呈到臣參詳所擬花馬池一帶地方委的無險難
守花馬池止是新設守禦千戸所軍數尚未補足
一千之額其餘俱是各處分班備禦軍人興武營
止有備禦官軍七百餘員名緣備禦客兵往來更
代不一終無固志今若比照寧夏中衛事例花馬
池改立一衛增添四所興武營設守禦千戶所各
添撥旗軍與備禦官軍相兼防守兵力強盛足堪
保障且衛所常備之兵既有定居各思保其血屬
守其業産比之客兵計日思歸者不同合用旗軍
五千名要于新舊招募額外土兵内摘撥查得寧
夏一鎮舊招募甲軍三千名弘治十五年間該大
理寺左寺丞劉憲招募土兵一萬一千名近巳挑
選三千員名給與官馬委都指揮韓斌管領於清
水營按伏及中間或有事故紀錄之數大約見在
新舊招募土兵尚有一萬餘名中間多係精壯勇
健之人堪以挑選撥用所據前議添設衛所摘撥
招募土軍防守人情事體委俱相應續行都布按
三司委官參政安惟學僉事胡經都指揮劉端等
勘處相同行准巡撫寧夏本院右僉都御史劉憲
咨報亦無異議近該臣巡邊到于靈州各招募軍
高海等自行投狀情願起調改撥河東衛所行據
整飭環慶兵備副使燕忠親詣寧夏查選丁力相
應情願調撥旗軍共四千名造冊案候合無將花
馬池守禦千戶所改設寧夏後衛興武營添設守
禦千戶所將選定新舊招募土兵起調前去入伍
食糧永遠操備撥與地基蓋造營房住坐附近閒
田任其開墾耕種不收子粒有警則操戈以戰無
事則執耒而耕守牆守墩分番撥用待安插巳定
擇其驍銳量給馬匹領養騎征五年之外方將所
種田地照輕則起科量收子粒以助邊儲合用衛
所指揮千百戶鎮撫先查寧夏招軍相應官員及
行陜西延寧甘肅四鎮查新陞空閒官各具奏改
調銓註管事經歴知事吏目等項文官行吏部銓
選印信銅牌照例請給但旗軍合用五千名今止
挑選得四千名尚欠一千名及查得花馬池守禦
千戶所額設軍人舊欠三百六十四名俱應撥用
合無照依榆林靖邊等衛并陜西苑馬寺事例將
陜西西安等八府正德元年以前清出該解南方
衛所軍人免其發解各改編前項新設衛所應當
軍役待軍伍數足具奏停止議者以為改編事例
未免損此益彼緣北人應當南軍畏其煙瘴炎熱
終是不肯應役隨到隨逃州縣清解雖勤衛所空
虚如故徒為里書官旗漁獵之資今若改編本省
地方人心樂從官多實用
前件議得都御史楊一清奏稱花馬池東路雖設有
守禦千戶所兵力單寡其興武營相距一百二十
里孤懸絶境有警俱難救援欲要將花馬池守禦
所改設寧夏後衛興武營添設守禦所就將選定
新舊招募土兵調去入伍食糧永遠操備撥與地
基蓋造房屋住坐待安插巳定擇其驍銳給領馬
匹騎征附近閒田任其自行耕種五年之外量徵
子粒以助邊儲合用衛所指揮等官查奏改調經
歴等項文官欲行吏部銓選印信銅牌照例請給
及稱軍數不足要將陜西延安等八府正德元年
以前清出該解南方衛所軍人改編前項新設衛
所應當數足奏請停止一節緣前項地方委係要
害處所必須兵力強盛庶克保障今總制官員奏
要改設衛所委于事體相應但官軍所種閒田五
年之外量收子粒似為太狹合無令兵部仍行本
官將花馬池守禦所改立寧夏後衛興武營添設
守禦所文職等官并印信銅牌行各衙門照例銓
選奏請給用及官軍所種閒田必待十年之後從
輕奏請徵收子粒仍行陜西清軍官將正德元年
以後清出雲南貴州兩廣湖廣軍人改編今設衛
所著役數足奏請停止其餘彼處事情悉令查照
原擬施行務期威武克振邊防有賴
一靈州千戶所北臨廣套西控大河實寧夏之喉襟
中原之門戶原額土漢馬步官軍四千八百餘員
名備禦西安右護衛官軍七百五十一員名所管
地方東至萌城北至興武營方數百餘里大小城
堡二十餘座誠為敵衆出没要害重地靈州不守
則寧夏隔為外境環固勢孤無援無環固則無陜
西矣内有土民四里并土達軍餘六百戸俱係洪
武年間山後節次歸附人數我祖宗嘉其誠款收
而羈縻之給與田地草場使其任意耕牧後因有
警土人自備鞍馬出力報效累有斬獲最為勇悍
近年以來所司不知存恤草場被人侵奪莫為理
斷馬匹一槩走站死則追賠戎馬外侵科差内擾
人畜彫耗死徙居半臣頃者巡邊閱視得彼處地
方城池壕塹一切兵政因守備非人悉皆廢弛節
據土民土達馬俊郭斌等連名具狀訴稱科差重
繁生理蕭索乞為分豁情詞十分激切臣觀寧夏
地方如此邊務如此人情上無有備之形下有可
畏之勢今不為之所將來懼有内變不止邊患當
慮而巳傳曰不見是圖況機緘外見巳非一日之
故耶又據漢土舍餘軍民劉澄等各具狀告稱靈
州相離寧夏動經百里隔越黃河本所月報循環
糧草軍務等項俱該寧夏衛提督或聲息河渡有
阻該役官吏經月不回公務有失又兼本衛不時
差人來所搔擾不過告乞復設守禦千戸所衙門
便益等情查得靈州洪武年間原設守禦所徑屬
陜西都司管轄後因拜進表箋官員數多不敷差
用奏革守禦名目隸寧夏衛帶管原遺肅字號夜
巡銅牌六面尚存土民亦屬寧夏衛經歴司帶管
路阻黃河科差拘擾委多不便先該巡撫衙門奏
設州治建學立師訓誨土官土人子弟用夏變夷
似亦有見但寧夏軍餘改設編氓未免損此益彼
近又革去州治仍隸寧夏衛管轄夫州治固不可
設緣本所軍非不足官有剰員復守禦之舊當無
不可且今之管軍官員多一層則受一層之害靈
州軍民甚以為害而寧夏之人則因以為利貪豪
恣肆上下交征衆暴強凌無所控訴必須復設守
禦千戸所專設憲臣一員在彼常川駐劄庶幾夙
弊可革土人獲安但陜西按察司添設兵備副使
巳多若再添除又啓官多人擾之議查得環慶兵
備副使止管慶陽一衛事務甚簡況又兼理靈州
鹽法慶陽相離大小鹽池各數日之程實難遥制
靈州相離鹽池不遠易于提調合無將靈州千戸
所改設守禦千戸所換鑄印信用使徑隸陜西都
司所轄土民聽本所吏目帶管將環慶兵備改作
整飭環慶靈州等處兵備自環慶迤西寧夏花馬
池興武營清水營直抵靈州一帶地方俱聽提調
約束常川在于靈州駐劄操練軍馬問理詞訟撫
安土人禁革姦弊兼理靈州鹽課司大小鹽池鹽
法仍聽陜西寧夏巡撫官員節制如此而又委任
得人則軍民免十羊九牧之擾土人有趨利避害
之望而一帶地方邊備錢糧有所稽考不為無益
前件議得都御史楊一清奏稱靈州地方係要害重
地内有土民四里并土達軍民六百戶俱係先年
山後歸附人數安住前地令其任意耕種後因報
效有功頗為忠勇可用近年所司不知存恤科差
重繁以致累行告理誠恐變生不測及稱漢土舍
餘軍民告稱靈州相離寧夏河道險遠公務文移
每多阻悮兼以本衛公差拘擾乞要查照洪武年
間舊例將靈州千戶所改設守禦千戶所鑄換印
信徑屬陜西都司管轄土民止聽本所吏目帶管
并要將環慶兵備改作整飭環慶靈州等處兵備
迤西一帶地方俱聽提調時常在于靈州駐劄練
兵理刑撫夷革弊兼理前項鹽課仍聽陜西寧夏
巡撫官員節制緣前項土民舊令自種自食本為
羈縻之術近既垜集軍伍自備鞍馬征戰益當厚
加撫恤使其樂為我用若又重以差徭使不聊生
逸柙之患不可不慮誠有如總制官員之所論者
及稱靈州徑隸陜西都司管轄係洪武年間舊例
見存肅字號夜巡銅牌在彼今改隸寧夏軍民皆
稱不便亦合俯順人情況擬改兵備官員時加綜
理尤為周悉合無令兵部通行本官將靈州千戶
所改設守禦千戶所徑隸陜西都司管轄今後土
民止令本所吏目帶管照舊辦納差糧仍行禮部
改鑄印信降用其環慶兵備副使就行改作環慶
靈州等處兵備常川在於靈州駐劄候命下之日
另請勑一道備載原擬責任賫付兵備官員欽遵
行事務使土人效用地方鞏固
一行據平涼衛把總指揮趙文呈蒙臣委會同寧夏
都指揮韓斌踏勘過韋州四面城垣敵臺更鋪坍
塌損毁數多城上各有通人行走道路門無鐵葉
不堪保障及查得本城羣牧千戶所官軍盔甲軍
器火器事事不堪等因具呈到臣看得韋州地方
廣衍平漫四通八達乃大敵出没經由要衝處所
正宜高城深池戒嚴武備以潛消其窺伺之患今
乃坍塌廢弛至此守既不嚴戰又無兵倘敵衆窺
知擁衆攻圍則城内生靈憑何保障腹裏人民必
致驚擾況密邇螺山慶府墳塋所在弘治十四十
七年間敵衆入境多在螺山駐宿近日被人將慶
恭王墳掘發開棺看守人員通不知覺慶王父子
至情豈不痛心所據韋州重地若不將城垣壕塹
上緊修理添設常備之兵日後貽患恐不止此查
得本城羣牧千戸所官軍數目不多實難倚託寧
夏一鎮城堡墩臺緊關要路甚多官軍數少亦難
摘撥行據寧夏領軍陜西都司都指揮使劉端查
得寧夏中護衛旗軍除選調廣武營鳴沙洲操備
外見在官軍舍餘五千三百二十二名儀衛司旗
校舍餘一千一百九十七名俱在本府别無差占
比之秦肅二府大有不同若將前項軍校餘丁摘
撥韋州設官操守保障地方衛護墳塋最為長便
且秦肅二府官軍旗校千里赴邊備禦今以慶府
擁衛之人保其先王托體之地慶王體國之忠奉
先之孝大義兩繫決難他辭除修理城垣壕塹另
行外合無請勑寧夏鎮巡等官太監葛全都御史
劉憲總兵官李祥等啓王知會督委廉幹官員將
寧夏中護衛儀衛司軍校舍餘照冊清查明白挑
選家道殷實丁力有餘者一千名選擇本衛能幹
千百戶等官管領前去韋州常川駐劄撥給空閒
田地耕種王府差役盡行蠲免專令在彼操習武
藝與羣牧千戶所官軍相兼防禦仍于寧夏等衛
中選委有謀勇有行止指揮一員提督操守振揚
威武保障城池衛護王墳遇警相機戰守遏截則
敵騎經行有所忌憚不敢恣肆腹裏人心有所繫
屬不至動搖
前件議得都御史楊一清奏稱韋州地方平原通衢
大敵出没之所兵備廢弛保障不堪況與螺山相
近慶府墳塋所在連年入境俱在彼處結營駐劄
及慶恭王墳近又被人開掘深為可慮欲要添設
官軍防守無處摘撥查得寧夏中護衛見在旗軍
舍餘五千三百二十二名儀衛司旗校舍餘一千
一百九十七名俱無別項差占乞要行令寧夏鎮
巡官員啓王知會督委廉幹官員將前項軍校人
等清查明白挑選家道丁力相應者一千名委官
管領前去韋州駐劄給撥空閒地土耕種王府差
役盡行蠲免專令在彼與羣牧千戶所官軍相兼
操備防禦仍令于寧夏等衛選委廉能指揮一員
提督既可衛護王墳又可保障城池一節參照前
項地方委係緊關要路雖設有羣牧千戶所官軍
兵力單弱實難支持況又密邇慶府墳墓誠不可
不為之處及照中護衛并儀衛司軍校人等通計
六千有零俱在本府閒住今擬撥守前該地方則
以本府擁衛之人保其先王托體之地忠孝大義
兩繫誠如總制官員所言況摘撥之外尚存五千
有餘儘勾差用事體亦為相應合依其所奏令兵
部行令本官轉行寧夏守臣啓王知會務思體國
之忠奉先之孝即便督令能幹官員將前項軍校
人等如法挑選一千名委官管領前去韋州相兼
戍守其餘事宜悉照原擬施行務使威武振揚王
墳保固不至似前貽患
一行據委官陜西布按二司參政安惟學僉事胡經
各呈稱靈州横城以北西抵黑山營鎮遠關係寧
夏一帶緊關要路敵衆見我邊防嚴備既不能入
花馬池必將從此而入踏冰過河東西任意侵掠
河西城堡雖有官軍數亦不多不能阻遏合無將
横城以北直抵鎮遠關邊牆壕塹一體幫築挑濬
及稱黑山營先年屯有人馬後因路遠難援廢而
不守今河東邊防既嚴敵必從此入境宜於黑山
營仍屯兵按伏等因案查先該臣看得原擬寧夏
邊牆至黃河東岸今築横城而止恐敵衆見我河
東邊牆高厚不能掏穵冬深河凍於牆盡頭處踏
冰過西岸自西而東仍謀入侵未審河西城堡兵
力堪否捍禦巳行勘議去後今據各官俱呈前因
臣按圖考冊廣詢博訪寧夏横城北黃河東岸舊
有邊牆一百八十五里壕塹一道高厚深闊悉如
花馬池一帶城塹之數自南而北有長城十八墩
後守臣恐稀疎每墩空内添設一墩共見在墩臺
三十六座墻裏套内地方又設石嘴暖泉二墩瞭
守其第十八墩與河西黑山營鎮遠關相對每年
于黑山營屯聚人馬阻遏敵騎以為寧夏北門鎖
鑰前人綜理周密深有所見節因寧夏守臣怯懦
士馬削弱河東墩軍累被劫掠撲捉既將石嘴暖
泉二墩廢棄遂將新舊三十六墩俱廢而不守謂
之備夏不備冬却止於河西築立墩臺一十五座
守瞭由是敵人多寡遠近消息通不知覺又因黑
山營曾被擄掠攻圍遂將官軍那入平邊城操備
由是平邊城為極邊要害居人往往不得耕牧殊
不知撲捉墩軍窺伺城堡乃邊人常事顧吾所以
待之者何如耳吾能往彼亦能往我退一尺則彼
進一尺河東墩臺既不可守使彼乘凍渡河則西
岸之墩獨不可掏穵乎黑山營有備則平邊為腹
裏今廢黑山營而不守假使近窺平邊亦將併廢
之乎是皆不通之論也今花馬池一帶邊墻既欲
幫築高厚又於牆盡頭横城之南添築一堡量屯
兵馬防禦河開之後縱有強敵不能為患但恐冬
深河凍踏冰而西仍謀入侵容或有之意外之防
不可不謹所據河東三十六墩邊牆壕塹誠宜幫
築修濬河西黑山營誠宜屯宿重兵但明年既修
延綏花馬池一帶邊牆工程浩大力不能及合無
行令寧夏守臣明年將河東新舊三十六墩坍塌
損壊者量為修補照依舊規撥軍守瞭與河西墩
臺烽火相接不至失誤官軍應援稍俟一二年仍
將前項横城以北三十六墩牆塹悉照花馬池一
帶邊防幫築高厚挑濬深闊敵臺暖鋪護守官軍
一體處置整理仍挑選精銳人馬於黑山營按伏
以為平邊城聲援如此則封守慎固而地方可保
無虞矣
前件議得都御史楊一清奏稱花馬池一帶邊牆今
既議幫築高厚屯兵防禦或可以偹侵患但靈州
横城以北西抵黑山營鎮遠關邊防頗疎誠恐敵
衆不得于東必謀於西及查黃河東岸原設邊牆
壕塹并墩臺三十六座與河西黑山營相對遞年
屯聚人馬阻遏過河敵騎最為周密後因小有失
利棄而不守遂至深入無忌今宜照舊修復但東
西工役一時併興民力弗堪欲要行令寧夏守臣
暫且修補撥軍守瞭候各該工程稍暇悉照花馬
池一帶整理一節切緣河東三十六墩并河西黑
山營若使戍守嚴備踏冰欲渡不敢輕忽平邊地
方益重保障今若棄而不守是撤藩籬而守門庭
堂陛之患勢將必至今總制官員奏要修復舊制
誠得前人綜理至計相應依擬但大功併作民力
委有不堪合無令兵部行令本官轉行寕夏守臣
將前項河東新舊墩臺坍塌損壊者照依舊規暫
且量為修補撥軍守瞭與河西墩臺烽火相接以
備敵衆過河候各該工程稍集仍依原擬修築施
行
關中奏議卷七
