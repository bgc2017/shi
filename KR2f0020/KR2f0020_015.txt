關中奏議卷十五
明楊一清撰
提督𩔖
一為敵衆入境官軍斬獲首級奪獲敵馬等事
欽差提督陜西三邊都御史臣楊一清謹題為敵衆入
境官軍斬獲首級奪獲敵馬敵噐等事嘉靖四年九月
二十一日據鎮守陜西地方署都督僉事鄭卿呈前事
據守備靖邊地方都指揮同知辛忠呈本年八月十八
日辰時據山後撦木硤墩架塘夜不收王春兒走報本
月十七日酉時瞭見河北敵衆二百餘騎從莊浪地方
五方寺溝前來黃河北岸往來行走離城二百餘里來
報得此本職即時綂領有馬官軍指揮朱扆等六百員
名馳至地名水泉迎遇白楊川架塘夜不收王六十走
報本日午時瞭見河北敵衆二百餘騎從撦木硤墩空
各用渾脫浮渡過河徑到裴家川劄營本墩隨即舉烟
三桶放砲三箇得此督併官軍徑奔裴家川十九日卯
時至地名分水嶺據八泉墩架塘夜不收侯三走報前敵
從本墩徑往東行本職嚴督官軍前進二十日卯時追
至寧夏中衛地名七眼井其衆瞭見灰塵遠遯香山去
訖當差夜不收馮岩兒等傳報中衛預防隄備本職掣
兵邊外黑水池劄營本日夜三更據哈蘇濟架塘夜不
收仇喜喜走報十九日酉時瞭見河北敵衆約有四百
餘騎亦從撦木硤接連哈蘇濟一帶各用渾脫浮渡過
河仍從先過敵衆舊路裴家川行走河北劄立敵衆三
簇不知其數隨即舉煙三桶放砲三箇二十一日寅時
當差仇喜喜馳報鎮守陜西總兵官鄭卿處本職領兵
追襲續蒙總兵官鄭卿鈞票備行本職分兵設伏相機
戰守依蒙分布指揮吳英有馬官軍二百員名在地名
青沙峴千戶劉夔龍有馬官軍一百員名在池名小石
溝本職統領靖邊衛有馬官軍并續調土達共七百七
十員名在於衝要嚮泉兒聮絡設伏二十二日寅時據
八泉墩架塘夜不收李瘦兒走報敵衆二百餘騎騎牽
馬匹從本墩徑奔迤南夲職即時領兵拆墻出邊馳追
迎遇前敵衝突前來督令官軍奮勇射斫就陣斬獲首
級一顆奪獲敵馬二匹收獲夷噐衣物弓箭二十六件
枝中傷軍人一名餘衆見我官軍勢猛遯往東北奔走
追至鎻黃川其衆遠遯因見天晚恐墮其計掣兵復回
邊外黑水池劄營查得連日追殺促死軍人李三等馬
四匹二十三日未時蒙總兵官鄭卿鈞票備行本職綂
調乾塩池達喇齊馬步官軍前去敵行道路設伏把截
本職依蒙綂調靖邊等城堡有馬官軍朱扆等一千七
十員名在於適中道路水泉按伏分布指揮馬世經管
領步隊軍餘三百五十名前去沿河撦木硤一帶擺列
仍差人接連哨探本年九月初三日辰時據爪哨夜不
收謝和甫等報稱從本境八泉爪至中衛蘆溝兒紅寺
兒一帶並無敵蹤直抵長樂堡探得夲堡差去伍百戶
聽探鄉導李奈說稱中衛參將爪得前敵俱奔迤東過
邊得此緣所部兵馬連日缺乏糧料本職隨即掣兵回
衛防守仍行所属城堡嚴謹隄備外查得前敵渡河徑
奔迤東遠遁並無深入夲境搶掠人畜及行廵墩指揮
千百戶劉信等踏勘前敵經行墩塘隘口有無撲殺走
報人役明白至日另行呈報除將斬獲首級奪獲敵馬
敵噐等件觧赴提督軍門驗發固原衛寄庫外理合具
呈施行據此及據固原守備地方署都指揮僉事劉文
呈為傳報聲息事夲年八月二十日午時該靖邊守備
辛忠差夜不收王六十走報前項敵情當蒙提督尚書
楊一清督發鎮守總兵官鄭卿統領固原馬隊官軍指
揮季臣等三百五十餘員名廵邊西安左等衛官軍指
揮劉申烏浩等六百八十餘員名本職部下固原并甘
州羣牧所官軍指揮趙欽百戶侯松等八百六十餘員
名土達千戸王依仁等六百四十餘員名及差參隨張
瑋等賫執旗牌督軍截殺二十一日未時至哈喇圖本
日辰時有特伯哩墩架塘夜不收王友仁瞭見本墩邊
外敵衆五十餘騎往來行走又該靖邊守備辛忠差地
名哈蘇濟架塘夜不收仇喜喜走報二十日辰時瞭見
敵衆四百餘騎從地名撦木硤浮渡過河仍從先起蹤
跡行走河外還有三簇不知其數據此蒙總兵官鄭卿
議照前敵先後入境河外還有劄立敵衆誠恐聲東擊
西墮其奸計一面差人出邊爪哨前敵向往領兵截殺
一面會知鎮戎所按伏延綏遊擊將軍張鳳統兵前來
應援二十三日卯時據辛忠差夜不收高明遠走報二
十二日有前報敵衆四百到於地名哈蘇濟分散一半
順河透中衛地名紅泉一半徑往嚮泉兒去訖辛忠統
兵出邊前去追襲等情總兵官鄭卿當統各枝兵馬本
日夜一更時分到於關橋堡二十四日早拆邊出境徑往
實巴爾圖韓家水等處尋蹤追殺遇合張鳳兵馬聯營跟
襲天晚下營二十五日黎明時候起營分路跟追本日
辰時據原差爪哨夜不收王世洪等回還報稱到於長
流水爪得敵衆馬蹤三路約有二百餘道徑奔中衛地
名米鉢寺去訖夜不收張義等報稱到托卜實哈木得
敵衆馬蹤約寬一十五步從李安子渡口奔往寧夏韋
州地方去訖相離我境窵遠又見兵馬跟襲兩日一夜
未見水草計議掣兵回至紅古城按伏防禦外理合具
呈施行又准固原等處遊擊將軍署都指揮僉事陶文
手本為聲息事本年八月二十二日卯時蒙提督軍門
鈞帖前事仰夲官即便統領所部官軍從萌城小鹽池
韋州預旺城靖邊等處到於會寧安定兩處駐劄待河
西再報别有明文督發中路遇敵即便會合參將苖鑾
都指揮高時等人馬相機截剿等因蒙此本職於本日
巳時當統所部兵馬自紅德城堡起程於本月二十四
日到於小鹽池與參將苖鑾會兵二十五日酉時據本
營瞭西南角軍人尹滿報稱本時分迤西舊城子墩舉
單烟一把據此會同參將苖鑾整兵至二十六日丑時
分據紅寺堡沙葱溝墩伏空夜不收楊璽走報二十五
日巳時分瞭見本墩迤西敵衆五十餘騎各騎牽馬匹
往東透渾水溝行又據黑山墩夜不收于安走報二十
五日酉時分瞭見本墩南空西來敵衆二簇約有百十
餘騎俱騎牽馬匹邀趕牛驢到於紅城子水頭駐劄等
因會同參將苗鑾出兵瞭見本營迤南棗岡墩舉單火
二把燒柴堆一座放砲一箇當督所部官軍襲𤇺馳過
地名王伏山迤南迎據平山鋪墩伏空夜不收孫廷璽
走報本日五更時分本墩南空西來敵衆約有一百五
十餘騎各騎牽馬匹邀趕牛驢過路徑往東透蘆溝子
去訖本職等督兵驟馬追至地名黑羊房其衆瞭見兵
馬灰塵臨近將原趕牛驢丢棄奔馬東走又督官軍追
至膠泥井敵見兵馬勢衆追急將原搶男女二名口并
夷噐等件丢棄輕騎奔走復又督兵襲蹤追至花馬池
地方長山兒迤北天晚落雨就彼結營設伏至次日天
明爪襲敵蹤往駝房迤南遠遯方纔收兵回營隄備外
隨據遊兵中軍千戶趙隆小鹽池中軍指揮王濬各呈
開奪獲被掠幼男一名陳瞎子幼女一口張存兒牛二
百四隻驢一十二頭號旗杆一根水渾脫二箇毛口袋
五條鐵鍋二口皮可可四箇皮水斗一箇皮襖一領沙
毡一條毯子一條并追敵促死慶陽等衛軍人陳璽等
馬一十九匹除將奪回被掠人口頭畜敵噐等件會發
小鹽池逓運所牧養聽候明文施行外合具手夲乞請
照驗施行又據守備靖邊地方都指揮同知辛忠呈為
前事本年九月初六日寅時據原差塘馬軍人王三賫
帖傳報本月初四日紅寺堡地名黑嶺岡伏路夜不收
李景原等傳報本日巳時敵衆五十餘騎從東往西行
走得此本職當統有馬官軍前去沿河設伏本月初九
日巳時蒙總兵官鄭卿鈞帖并暫署固靖環蘭等處參
將劉文明文俱該蒙提督軍門鈞帖備行本職速便分
投差人於賊行隘口水頭哨探仍撥官軍沿河擺列蒙
此本職切慮達喇蘇陡城旱平水泉等處通敵要害恐
其奔此過河當分指揮吳英千戶劉夔龍帶領有馬官
軍三百員名指揮劉信帶領官軍土達一百員名指揮
馬世經帶領步隊官軍三百員名疾去沿河擺列堵截
本職統領有馬官軍朱扆等六百五十員名在於山後
邊外適中地方亂谷堆設伏截剿十一日寅時據原差
中衛蘆溝兒接哨夜不收仝䖝喜走報本日子時爪得
敵衆從迤北墩空前來徑奔迤西地方本職當領官軍
追襲馳至地名裴家川追見前敵知我兵至俱由捷徑
陡路奔走本職督併官軍驟馬追至地名黃沙坡敵見
我兵卒至迎衝對敵本職督令官軍奮勇當先向前撲
殺就陣斬獲首級二顆奪獲敵馬一十七匹收獲敵噐
敵箭等件後有提督軍門督發旗牌指揮安世領軍都
指揮瞿江等兵馬敵見灰塵來近慌懼奔走本職與安
世瞿江合兵一處追至臨河精騎敵衆復來對敵職等
申嚴號令齊力射斫就陣斬首三顆奪獲敵馬一十六
匹收獲敵箭敵噐等件敵見我兵勢勇奔遯臨岸直入
黃河乘騎浮渡渰沒中半過河敵衆號哭往北去訖因
見天晚就彼劄營查得本職部下共斬獲首級五顆奪
獲敵馬三十三匹收獲敵箭一百二十七枝敵噐衣物
等件共六十三件中傷旗軍文仲先等八名被敵射死
軍人張居子等下馬四匹促死軍人王仲下馬三匹至
十二日掣兵十三日酉時到防守外隨據廵墩指揮劉
信呈報前敵經過山後邊外射死墩軍樊孝中捉撲墩
軍催二十三再無損傷軍馬及侵犯腹裏搶掠人畜除
將斬獲首級奪獲敵馬收獲敵箭敵噐等件批差委官
百戶馬政管觧前赴提督軍門紀驗外理合具呈施行
又准寧夏遊擊將軍署都指揮僉事劉文手本本年九
月初四日本職欽奉勑諭陞寧夏遊擊將軍欽此隨蒙
提督尚書楊行仰暫署固靖環蘭參將事遇警督調各
守備等官防禦勦殺待新設參將至日方許交代蒙此
本月初六日巳時抄蒙鈞帖行仰本職即便統率固原
官軍速到紅古城會同延綏遊擊將軍張鳳選帶精徤
人馬出邊隨便相機追截剿殺哨探無人方纔回還仍
先行靖邊守備官沿河把截毋得縱放過河蒙此隨行
靖邊守備辛忠領軍沿河把截本職統兵前去會同延
綏遊擊張鳳及管領戰鋒官軍都指揮瞿江合兵追剿
本月初八日從半箇城出邊到於寧夏地方棗山據先
差爪哨夜不收武勝二報稱爪得敵蹤奔地名紅溝往
西去訖初九日襲至地名庫庫諾爾天晚就彼劄營初十
日追至中衛近河地名冰溝遇寧夏中衛指揮何盛領
兵在彼說稱前敵於初九日在地名深井對敵看見人
馬灰塵徑奔地名三眼井去訖為照三眼井一帶通透
乾鹽池西安州哈喇圖等處誠恐此賊見得沿河有備
復來東侵職等議發固原等處官軍五百名跟隨督軍
旗牌指揮安世都指揮瞿江由地名深井本職同張鳳
由地名香山七眼井鎻黃川等處各分路襲搜十二日
未時據靖邊夜不收劉讓報稱前敵被靖邊守備辛忠
都指揮瞿江等兵馬追趕急奔撦水硤渡河與官軍對
敵斬獲首級餘衆落水渰死數多本職掣兵回達喇齊
防禦查得部下追兵促死官軍張添福宋勣等馬二十
一匹别無損傷合具手本乞請照驗施行又准延綏遊
擊將軍署都指揮同知張鳳手本又據戰鋒都指揮瞿
江呈俱相同及張鳳部下收獲連鞍敵馬一匹追兵促
死軍人韓謙等騎征馬二十九匹及據固原衛領軍指
揮季臣呈查得本職部下追兵促死軍人馮孟陽等馬
五匹别無所傷官軍等因各行到職案查本年八月二
十等日節據守備靖邊都指揮辛忠差人報到前項敵
情累蒙提督軍務兵部尚書楊督發本職并調各枝主
客兵馬前去固靖邊外直抵中衛鎻黃川跟襲截殺去
後今該前因職會同鎮守陜西太監宴廵撫右副都御
史王議看得守備靖邊都指揮辛忠暫署固原參將事
寧夏遊擊將軍劉文延綏遊擊將軍張鳳戰鋒都指揮
瞿江固原領軍指揮季臣各開稱前項月日敵衆衆寡
不等從靖邊地方撦木硤浮渡過河各官領兵先後出
邊直抵寧夏中衛鎻黃川敵行水頭要路晝夜襲蹤跟
追前敵見我官軍追趕緊急徑往鹽池石溝大路去訖
又有敵衆五十餘騎復回原路渡河各官亦又領兵襲
蹤追殺辛忠部下二次斬獲首級六顆奪獲敵馬三十
五匹敵噐衣物弓刀等件二百一十六件枝中傷軍人
孫多多等九名追趕射死促死軍人李三等馬一十一
匹被敵射死捉去墩軍樊孝中等二名劉文部下促死
官軍張添福等馬二十一匹陶文部下奪獲被掠幼小
男女二名口牛驢二百一十六隻頭敵噐一十九件促
死軍人陳璽等馬一十九匹張鳳部下收獲連鞍敵馬
一匹促死軍人韓謙等馬二十九匹季臣部下促死軍
人馮孟陽等馬五匹及稱前敵見我官軍勢惡直入黃
河乘騎浮渡渰没中半得逃之衆號哭北去等情一節
為照本鎮沿邊地方久無警報今不知何枝兵馬自莊
浪境外而來卒至靖邊渡河入境計將奔歸河套被我
兵襲追前遇寧夏擺邊兵馬堵截邀殺痛遭剉衂奔潰
之敵不能出邊又被我兵搜剿斬獲首級奪獲敵馬敵
噐大敗而歸但今冬臨靖邊河外延寧河套俱有敵衆
住牧窺伺復舉難保必無防禦之機尤當嚴謹又恐此
外别有隠匿失事情弊除行本鎮參遊守備領軍等官
各整㮶兵馬鋒利噐械嚴督墩隘守瞭架塘官軍人等
比常十分用心瞭望加意隄備如遇有警一面領兵會
合各該主客官軍相機戰守一面通行飛報發兵應援
并行廵按陜西監察御史鄭氣胡體乾照例查勘此外
有無失事情弊及驗看斬獲首級奪獲敵馬敵噐是否
真正強壮徑自施行及具題外今將前項緣由呈乞照
驗施行等因到臣隨據鎮守寧夏地方總兵官都督僉
事杭雄呈為斬獲犯邊敵衆首級等事本年八月二十
三日辰時據石溝驛地方石溝兒墩夜不收王升報二
十二日巳時瞭見迤南地名三塘水敵衆五十餘騎牽
馬匹駝隻奔大路往東行走將遊兵買馬回還軍人薛
友能等射傷搶去買來馬六匹随據鎮城東南角軍人
謝成報接迤東空塔兒墩舉放烟砲據此職議料腹裏
敵衆過路東行必奔邊墻出境當令副總兵劉玉先統
本部有馬官軍四百餘員名渡河前去截剿及令坐營
指揮曹江管領正兵有馬官軍五百員名繼後職整兵
待報應援二十四日辰時據分守西路左參將蘇勇差
夜不收華官保報二十日夜二更時分據靖邊衛夜不
收馮牛兒傳報夲月十七日酉時有河西敵衆約三百
餘騎從地名撦木硤浮水過河往迤南腹裏地名七眼
井透長流水行走參將蘇勇當領人馬渡河跟襲追殺
前來走報隨據靈州地方長流水墩夜不收尚蘭州鄉
導王祥各報二十二日未時瞭見舊石溝兒墩迤南達
衆七八十騎騎牽馬駝來到水泉飲馬往正東地名許
直山去訖又據守鳴沙州城指揮彭鎮差夜不收巫讓
報二十二日辰時瞭見地名馬官人井寶峪兒山敵衆
三簇約有一百五十餘騎往紅寺堡地方梁家泉去訖
據此職料敵浮水越境奔往東行况在秋成時月經行
人畜遍野恐被搶掠行令都指揮王銳整㮶無馬步軍
在鎮防守職統標下官軍把總指揮羅賢等四百餘員
名由横城堡渡河前去沿邊調度各枝兵馬運謀剿殺
本日酉時分馳至地名馬鞍山迎據木井墩夜不收吳
天秀報二十三日夜二更時分聽見境裏迤南敵衆一
百餘騎邀趕馬匹頭畜來到本墩東空掏墻當即舉放
火砲隨有副總兵劉玉遊兵都指揮高時人馬追襲到
彼與之對敵斬獲首級奪獲馬牛駝隻前來走報得此
職督兵馳進夜二更時分至清水營分布官軍擺邊拒
守二十五日天明聽得邊墩砲響職督調各路人馬從
地名哈喇烏蘇溝爪襲據前哨夜不收張鐸報哨見正
南山上敵衆百十餘騎奔邊前來當令官軍兩下夾攻
與彼對敵就陣斬獲首級二顆奪獲戰馬三匹中傷軍
人王淮等二名比因天晚收兵回營隨准副總兵劉玉
手本開稱本年八月二十三日夜二更時分統兵馳至
清水營暗門墩沿邊傳接火砲前來督軍至木井墩西
空遇會暫管遊兵都指揮高時合兵一處追至本墩東
空敵衆約有一百五十餘騎在彼掏墻聽見人馬臨近
其衆多半出境一半衝突前來職等督令官軍堵口奮
勇撲斫對敵就陣奪獲敵馬頭畜器械等件前敵慌懼
奔往境裏迤南去訖至次日天明襲蹤追至地名火山
等處收獲敵馬三匹賊已去遠兵回清水營駐劄及據
興武營按伏竒兵把總指揮季連呈稱本月二十三日
卯時領兵在於瞭馬山截其歸路至辰時分聽得迤西
墩臺放砲一箇即督官軍驟馬馳至古寺墩東空敵衆
在彼掏墻看見人馬奔往迤南去訖督令官軍追至地
名西亂井與彼對敵奪獲敵馬人口敵噐等件衆見官
軍勇猛換馬往東遯去復追至地名王牢井天晚黑暗
就彼下營次日天明爪得敵蹤去遠掣兵回營查得見
在奪獲敵馬一十四匹騾子一頭牛五隻傷重倒死敵
馬三匹駝二隻被擄男子郭三哇子等五名中傷旗軍
王四兒等五名射死軍人王興受等官馬二匹收獲敵
噐三十三件合用手本施行又准提督委官暫管寧夏
遊兵都指揮僉事高時手本開稱本年八月二十三日
夜二更時分追敵至清水營遇會副總兵劉玉合兵一
處據木井墩小旗殷大走報敵衆五十餘騎在於本墩
東空掏墻疾督官軍到彼其衆多半出境少半衝突前來
職等督令官軍齊力射斫就陣斬獲首級一顆奪獲戰
馬敵噐等件敵見官軍奮勇不得出邊往南奔遯次日
天明襲蹤追至地名火山等處收獲敵馬前敵換馬去
遠天晚收兵清水營防禦查得陣前斬獲首級一顆奪
獲敵馬三十一匹見在二十六匹被傷倒死五匹駝一
隻男婦藩哇子等一十四名口收獲敵噐敵箭三十六
件副枝中傷旗軍高鐸等六名射死軍人武成等官馬
四匹合具手本施行二十六日據鳴沙州棗山墩夜不
收劉純報二十四日辰時有同墩夜不收徐子成下墩
南空爪蹤行至地名李安子步口迎遇腹裏迤南敵衆
一百餘騎撲來將徐子成斫訖一刀并挑水軍人高僧
加一同捉拴往東去訖二十七日據紅寺堡地方沙葱
溝墩夜不收楊洗報二十五日巳時瞭見腹裏敵衆一
百餘騎騎牽馬匹往東行走本役下墩走報行至地名
石板泉被敵將洗原騎紅寺堡站馬一匹搶去二十九
日申時據清水營墩直日軍人王士通報接木井墩烟
砲前來得此職當即督調各枝兵馬分路追截馳至鎮
北墩東空敵衆約有二百五十餘騎在彼掏墻其衆瞭
見人馬將近擺列衝突前來職申明號令嚴督官軍齊
力奮勇首尾夾擊攻戰中哨正兵官軍斬首一顆右哨
遊兵官軍斬首二顆其衆慌懼退往南行復督官軍追
至地名倒塔兒左哨副總兵劉玉督率官軍把總指揮
何湧等撲入陣中斬獲首級四顆比因天晚敵已去遠
欲要窮追恐墮姦計至二更時分收兵拆墻處所下營
次日天明掣兵回營防守隨據督軍把總指揮羅賢呈
查得各營官軍斬獲首級七顆奪獲戰馬一十五匹被
掠男女張自當等七名口陣亡軍人王玘等二名中傷
旗軍舍餘王淮等三十五名射死官軍孫經等下馬一
十三匹追敵走死馬六匹收獲敵噐等件二百五十六
件副枝九月初一日夜二更時分據廟兒墩夜不收馮
遇賢報境裏敵衆一簇約六七十騎驟馬來到本墩西空
掏墻隨即舉放火砲前來走報據此當遣暫管遊兵都
指揮高時正兵把總指揮王範各統官軍襲烽前去堵
截職同副總兵劉玉統兵繼後五更時分馳至拆墻處
所前敵聽見人馬聲勢將近復奔往南山遯去職督令
官軍襲蹤跟追至初二日申時至地名海子等處敵已
去遠天晚收兵隨據廟兒墩夜不收吳鐸收送套中走
脫男子一名葉三三供係延綏定邊營軍人葉欽男被
敵人們都布拉克搶去在營住過五年今年六月跟隨頭
兒阿勒呼達勒一千人馬在套住牧浮水過河西山後
西番地方搶掠被迤西敵人殺敗一半往山後迤北逃
遯一半從靖邊地方撦木硤浮水過河往迤南腹裏搶
掠被各處人馬殺敗不得出邊三三偷馬二匹藏躱山
溝得脫到墩收送前來又准分守中路左參將都指揮
僉事苖鑾手本開稱本年八月二十六日據黑山夜不
收于安走報二十五日酉時瞭見迤西敵衆二蔟約有
百十餘騎騎牽馬匹邀趕牛驢來到紅城子水頭駐劄
據此本職會同遊擊將軍陶文出兵馳至地名王伏山
迎據平山鋪墩夜不收孫廷璽走報本日五更時分瞭
見迤西敵衆一百五十餘騎近路往來蘆溝子去訖督
兵驟馬追至地名黑羊房其衆瞭見兵馬灰塵臨近丢
棄原搶頭畜往東奔走又督軍馳至膠泥井兵馬追急
丢棄男女二名口并夷噐等件復又襲蹤追至花馬池
地方長山兒天晚落雨就彼結營次日天明合兵爪襲
敵蹤往駝房迤南遠遯收兵回營查得追敵奪獲被搶
男女陳瞎子等二名口牛二百四隻驢一十二頭夷噐
等件一十七件副枝走死官軍王濬等官馬三匹合具
手本施行初五日據守備靈州指揮同知沙金呈開本
年九月初一日夜四更據許直井墩伏哨夜不收晏祥
報本日酉時瞭見東北敵衆一百餘騎騎牽馬匹撲到
井上飲馬奔往西南去訖據此當即分遣把總千戶韓
選帶領有馬官軍二百員名往大沙井伺敵截殺指揮
李真吳俊管領步軍三百員名聮絡襲追續據把總千
戶韓選呈稱本月初二日卯時行至上十里墩迎遇小
沙井伏空夜不收鄉導李興朱達各報本日天明時分
爪見敵衆馬蹤五六十道過路往亂山兒去訖督令官
軍跟蹤徑奔紅柳井黑溝迤西硤口到於地名紅圪坦
天晚就彼下營次日五更時分選差夜不收王洪郭自
當等先行爪蹤官軍繼後卯時馳至河口瞭見河邊敵
衆亂攘浮水過河職等嚴督官軍持刀向前直衝其陣
敵人前來迎敵數合就陣前斬獲首級射死敵馬餘衆
奔往東南去訖復督官軍追至地名張湃言井寇已去
遠天晚收兵中營堡駐劄查得陣前斬獲首級三顆射
死敵馬三匹收獲浮水馬皮渾脫并夷噐六十八件枝
中傷軍人于子中等四名初四日掣兵回營防守具呈
施行等因各開報到職除將斬獲首級奪獲戰馬駝騾
夷噐等件并陣亡中傷有功官軍量為犒勞奪獲被掠
牛驢招主認領人口送發寧家外今將獲功官軍備造
文册理合呈繳施行等因到臣及據副總兵劉玉參將
苖鑾都指揮高時守備沙金等各呈報相同又據總兵
官杭雄呈亦為前事本年九月初三日據河西賀蘭山
宿&KR1160;口出哨夜不收陳伏保報本月初二日酉時瞭見
境外敵衆三路約有二三百騎從南近邊往北行走初
四日據白土岡墩夜不收王升伏路鄉導王榮報本日
卯時瞭見腹裏敵衆約有三十餘騎從東過路往西去
訖據此職分布坐營指揮曹江把總指揮楊時各統正
兵有馬官軍八百餘員名竒兵把總指揮郭鑑官軍三
百八十員名在於清水營設伏仍令把總指揮李翰管
領無馬官軍五百員名沿邊墩空把截拒守二十七日
據坐營指揮僉事曹江呈稱會委本職統領正兵有馬
官軍五百員名渡河前去清水營會合指揮楊時郭鑑
等按伏擺邊截殺本月二十日巳時據夜不收蒋得六
等報稱爪至地名駝房沙窩見得敵衆新行馬蹤五道
戳死馬匹在彼其衆往西行走據此當分指揮劉勇等
官軍於沿邊堵截本職即統有馬官軍一百餘員名襲
追至地名石井兒爪見敵衆二騎往西奔遯職督官軍
馳追前敵拚命各持弓箭迎射前來官軍奮勇撲砍就
陣斬首二顆奪獲敵馬二匹收獲敵噐敵箭四十一件
枝中傷軍人一十七名具呈施行二十八日准分守東
路參將都指揮僉事劉謹手本開稱九月十八日酉時
據石溝驛按伏夜不收張三馳報十七日申時哨見地
名雙山兒敵衆二三十騎從西過路往東行走據此當
會延綏副總兵趙瑛各統官軍二百餘員名前去襲追
及省諭擺邊官軍用心拒守十九日申時馳至地名許
直山迎遇前敵二十餘騎呐喊衝突前來職等嚴督官
軍持刀向前劈砍就陣斬獲首級二顆敵見我兵勢猛
潰散復督官軍追至地名碗者度斬首三顆餘衆奔走
天晚黑暗風雨大作就彼下營次日天明爪得前敵蹤
跡徑往西南敗遯欲再追趕馬力不敷收兵定堡駐劄
二十一日掣兵回營查得本職部下官軍指揮季潭等
斬獲首級三顆奪獲敵馬三匹收獲敵噐一百五件枝
重傷官軍劉越等二十五員名射死軍人孟斌等官馬
四匹延綏副總兵趙瑛部下官軍劉棟等斬首二顆奪
獲達馬二匹射中倒死一匹見在一匹收獲敵噐八十
四件枝中傷官軍蕭漢等一十九員名射死軍人齊買
兒等官馬一十一匹合具手本施行隨准協守延綏副
總兵署都指揮僉事趙瑛手本亦開對陣緣由相同又
准分守中路左參將都指揮僉事苖鑾手本開稱九月
十一日本職統領馬步官軍前去紅寺堡設伏截殺十
二日未時據本堡瞭高軍人王仲賢報瞭見察家窪墩
舉雙煙一把據此當統官軍襲烽馳過本墩迎遇原差
鳴沙州城地方哈達蘇墩夜不收常能報本時瞭見夲
墩迤北敵衆二十餘騎往東地名黑嶺岡行走急督官
軍襲蹤馳至烽臺墩地方與之對敵就陣斬首一顆射
死敵馬一匹餘衆往北奔走復追至靈州地名紅圪坦
水前衆復來衝敵就陣斬首一顆收獲敵馬一匹天晚
收兵党千戸井下營次日天明據襲蹤夜不收劉保兒
報爪得前蹤俱往地名白土岡行走馳追間迎遇暫管
寧夏遊兵都指揮高時議料前敵未曾過路必在金積
山溝澗潛伏會兵搜剿隨據遊兵夜不收李茂報稱爪
得舊石溝墩南空馬蹤五道北空馬蹤三道俱各過路
往東去訖本職又會都指揮高時各另統兵分襲敵蹤
追剿本職追剿吳家廟溝長流水等處敵衆徑奔東北
去遠天晚收兵石溝驛駐劄據中軍指揮王濬呈查得
對敵斬獲首級三顆奪獲見在敵馬一匹射中倒死一
匹中傷軍人錢山等二名射死軍人田剛等官馬三匹
追敵走死軍人周官保等官馬七匹收獲器械弓箭共
五十三件副枝行間續據紅寺堡把總千戶張從善呈
稱原差本堡夜不收陸能王三鄉導王洗前去鳴沙州
地方紅柳溝爪探忽遇前敵將陸能王三殺死王洗中
傷回營合具手本施行又准委官寧夏遊兵都指揮僉
事高時手本開稱九月十二日夜一更時分據靈州城
東南角樓小旗石成報節次烟墩火一把據此隨即統
兵襲烽馳至舊石溝兒天明迎遇小鹽池參將苖鑾說
稱敵衆十騎往東行去本職爪得前敵過路督令官軍
奔馬追襲至地名卾勒郭克齊其衆戳死敵馬一匹在彼
又督官軍由蘇哲巴河泥大沙窩跟追約遠四百里天
晚恐敵近邊督發指揮馬賢李幹等先統官軍奔邊防
備本職於四更時分馳至廟兒墩駐劄十四日天明從
地名哈喇烏蘇溝爪襲見有死馬三匹空馬八匹在彼
夷噐弓箭埋藏其衆於紅山兒墩東空不知時分用繩
弔撦過邊出境去訖合具手本施行又據恊同分守興
武營署都指揮僉事吳雲呈據守禦千戶所申本月十
八日卯時據守南門軍人李義盤詰得男子一名楊六
十供年一十八歲係鞏昌府人失記年月在莊遇敵薩
巴沙津搶去在營住過六七年今年跟隨搶我敵人一
千有餘浮過黃河被西邊敵人揚巴布殺散内有一百
五十餘騎復回過河去了薩巴沙津等衆皆奔邊行走
遇見兩邊人馬前來追趕殺散六十等八箇一處又到
不知名水頭住下看見人馬追來别賊四散不知去向
是六十原騎青騸馬一匹乏弱下馬藏躱沙窩内聽得
敵人說邊上有人馬擺列不得出邊六十丢棄勞蹄將
原戴達帽藏放懷内往邊步走四晝夜到營盤獲得出
具呈施行等因各開報到職卷查先為申明舊例請勑
各邊守臣防禦邊患事抄蒙提督尚書楊鈞帖前事巳
經會議遵照分布各該副參遊恊守備等官會合各枝
人馬相機截殺去後今該前因會同廵撫都御史林琦
議得前項敵衆自去冬入套雖不時分遣輕騎窺伺為
因邊備嚴密未敢深犯今却自西浮過黃河侵擾靖邊
紅寺等處地方是又前此所無職遵照軍門預先運布
方略調度各枝官兵擺邊拒截連日分襲追剿斬獲首
級奪獲戰馬器械敵遂奔潰出邊功雖不多而敵人緣
此大剉邊境之患似亦少除但今秋高馬肥正彼馳騁
時月惟恐復來侵擾又經通行鎮屬各該將領等官整
㮶兵馬愈加設伏防範相機戰守及照脫走男子楊六
十雖稱先年被掠人數却乃隨賊肆惡侵犯比與邊外
走回人口不同除將獲功官軍量為激勵外今將獲功
緣由理合開坐呈繳施行等因節呈到臣案查先為敵
衆入境等事夲年八月二十日午時據守備靖邊地方
都指揮同知辛忠差夜不收飛報夲月十八日有河西
達衆二百餘騎從本境撦木硤浮渡過河見在本邊住
牧等因為照敵衆既入我境必有侵犯搶掠之謀隨經
督發鎮守陜西署都督僉事鄭卿固原守備都指揮劉
文并行鎮戎所按伏延綏遊擊將軍張鳳各領兵前去
追截剿殺猶恐敵人被我官軍追逐奔往寧夏地方出
邊入套當即馬上差人帖仰寧夏中路參將苖鑾靈州
按伏暫管寧夏遊兵都指揮高時靈州守備沙金各整
㮶人馬差人哨探如遇敵人奔遁前來即便會兵剿殺
又恐沿邊興武營花馬池一帶只防套内聲息不知腹
裏有警失誤截遏亦即馬上差人帖仰花馬池按伏延
綏副總兵趙瑛寧夏東路參將劉謹興武營恊同都指
揮吳雲各整兵相機阻截剿殺復恐敵人因見腹裏并寧
夏中路小鹽池等處有備潛從黃河水淺去處浮渡過
河奔往賀蘭山後藏躱又經帖仰寧夏總兵官杭雄量
發本城正竒兵馬於河西緊關城堡分布擺列仍量撥
兵馬於河東地方駐劄會剿及照陜西遊擊將軍陶文
統領遊兵見在慶陽山城等處防禦套人本枝兵馬係
先具題應援河西之數見今莊浪河西凉州等處敵兵
壓境相應調發又經帖仰本官即便統領所部遊兵從
萌城小鹽池韋州靖邊等處到於會寧安定駐劄待河
西有報督發應援倘若中路遇敵即便會合參將苖鑾
等人馬相機剿殺續據都督鄭卿揭帖禀稱本職領兵
到於哈喇都設伏間據靖邊守備辛忠原差哈蘇濟架
塘夜不收仇喜喜走報二十日辰時敵衆四百餘騎從
□木硤浮水過河從先起敵衆舊蹤行走河邊還有敵
衆三簇不知其數陸續過河守備辛忠在於達喇齊三
角城劄營俟敵向往跟襲等情得此本職統領守備劉
文各枝人馬在於哈喇圖等堡按伏差人爪哨及會調
遊擊張鳳在於鎮戎所黑水李旺等堡設伏俟敵向往
會合截殺誠恐敵衆兵寡不敷戰守乞要發兵策應等
因又經督發中軍把總都指揮夏欽延綏都指揮瞿江
等帶領各枝馬隊官軍一千員名前去會合戰守及具
題外續據寧夏鳴沙州等處傳報敵衆在鳴沙州紅寺
堡等處往西南行走想是此敵因知腹裏有備奔遁出
邊及被沿邊官軍追急仍回腹裏地方逃躱意在乘間
出境比因固原守備劉文已陞寧夏遊擊將軍其固原
新設參將未到隨行本官暫署管固原參將事務會同
延綏都指揮瞿江延綏遊擊將軍張鳳各量帶所部兵
馬出邊尋蹤剿殺務抵紅寺兒鳴沙州與寧夏中路官
軍聲勢相應庶期成功以靖地方去後今具各呈查得
鎮守陜西都督鄭卿下守備靖邊衛都指揮同知辛忠
部下二次斬獲首級六顆奪獲敵馬三十六匹收獲敵
噐弓箭衣物二百一十六件枝中傷軍人九名射死促
死馬一十一匹被敵射死捉去墩軍二名寧夏遊擊將
軍劉文部下追敵促死官馬二十一匹陜西遊擊將軍
陶文部下追敵促死官馬一十九匹延綏遊擊將軍張
鳳部下收獲敵馬一匹追敵促死官馬二十九匹都督
鄭卿部下追敵促死官馬五匹寧夏總兵官都督杭雄
部下二次斬獲首級五顆奪獲敵馬二十匹收獲敵噐
弓箭衣物二百九十七件枝奪獲被搶人口七名口陣
亡軍人二名中傷軍人五十四名射死走死官馬一十
九匹寧夏副總兵劉玉部下斬獲首級四顆奪獲駝馬
牛騾二十八匹隻頭收獲敵噐弓箭三十三件枝奪獲
被搶人口五名口中傷軍人五名射死官馬二匹暫管
寧夏遊兵都指揮高時部下斬獲首級三顆奪獲駝馬
三十二匹收獲敵噐弓箭三十六件枝奪獲被搶人口
一十四名口中傷軍人六名射死官馬四匹寧夏東路
參將劉謹部下斬獲首級三顆奪獲敵馬三匹收獲敵
噐弓箭一百五十件枝中傷軍人二十五名射死官馬
四匹花馬池按伏延綏副總兵趙瑛部下斬獲首級二
顆奪獲敵馬二匹收獲敵噐弓箭八十四件枝中傷軍
人一十九名射死官馬一十一匹寧夏中路參將苖鑾
部下斬獲首級二顆奪獲敵馬二匹收獲敵噐弓箭五
十三件枝中傷軍人二名射死走死官馬一十匹苖鑾
又同陜西遊擊將軍陶文奪獲被搶人口二名口牛驢
二百一十六隻頭收獲敵噐一十九件走死官馬三匹
靈州守備以都指揮體統行事指揮沙金部下斬獲首
級三顆收獲敵噐弓箭六十八件枝射死敵馬三匹中
傷軍人四名鳴沙州被敵砍傷捉去墩軍二名通共斬
獲首級二十八顆奪獲敵馬駝牛一百二十三匹隻頭
射死敵馬三匹收獲敵噐衣服弓箭等物九百一十一
件枝副奪獲被搶人口二十八名口牛驢二百一十六
隻頭陣亡軍人二名中傷官軍一百二十四員名被敵
捉去墩軍四名射死走死官馬一百三十八匹除將斬
獲首級驗發固原寧夏各鎮收庫有功人員量加犒賞
奪獲敵馬給賞原獲功官軍被搶人口查發寧家頭畜
照例一半召主給領一半犒賞官軍陣亡并中傷官軍
量加優恤夷噐等件貯庫外為照迤北敵衆自去冬踏
冰過河一向擁衆在套節據走回人口傳報各稱小王
子部下吉納台吉諳達阿布該三枝各有一二萬精兵
聲言要行搶掠臣自到陜西以來督行陜西延綏寧夏
三鎮將官分布防守節經具題外夲年六月間據走回
人口傳報敵衆二萬從黃河迤北水淺去處浮渡過河
往西海尋收額布勒阿爾托蘇邊寇去訖本年七月内
莊浪凉州等處果報大勢敵衆俱從本境經過前去西
海尋殺留下兵馬數千在各境住牧九月内又據莊浪
西寧等處將官傳報前敵到於西海不曾得利遭剉而
歸見今大衆仍在莊浪地方五方寺蘆塘等處住伏不
時入境侵掠節行各該守臣嚴加隄備及將陜西遊擊
陶文延綏遊擊張鳳人馬行令於附近地方按伏聽調
應援外今據前因切緣臣分布延寧兵馬於沿邊按伏
及行寧夏遊擊參將等官於中路邀截陜西大小將官
各整兵秣馬在於本境以逸待勞俱為隄備套人恐其
踵襲先年故智乘間拆墻入境侵犯腹裏地方不意前
項邊寇數百騎乃敢乘夜用渾脫浮水渡河入我内地
明是窺我道路探我虚實意圖紏衆侵犯臣發陜西官
軍尋襲追殺又行寧夏中路將官會剿及沿邊將官把
截兩日之間傳檄巳遍而敵在腹裏猶不及知及見我
兵將近不暇搶掠倉皇出境節於寧夏官軍對敵俱有
斬獲敵馬敵噐委弃道途其幸而不死者多係赤身逃
遯又有七八十騎不得出邊仍奔腹裏屢被我軍追逐
斬殺墮河而死者甚多是皆仰仗我皇上德威遠被聖
武布昭邊將效忠士卒用命以致敵人褫魂喪魄遯歸
其巢彼河套河西之賊聞之其氣必沮地方幸甚臣等
幸甚查得陜西將官都督鄭卿等部下功雖不多而官
兵未嘗損傷地方並無遭害寧夏地方雖微有搶掠即
被奪回但邊墻寬漫把守不敷以致拆墻出套者多然
斬獲之功足以贖其失防之過而總兵官都督杭雄到
鎮方及七日席尚未煖即能提兵過河親臨戰陣督軍
殺敵忠勇可嘉稽之衆論此舉雖非竒功而當大敵窺
伺之時關係頗重如蒙乞勑兵部查議照例行廵按陜
西監察御史查驗前項首級果係真正敵衆將有功人
員早為造册陞賞若有隠匿損傷官軍搶掠人畜等項
事情徑自參究庶人心有所警勵邊務可以脩舉再照
總兵官杭雄等所呈走回人口楊六十係先年被擄人
數却乃隨從肆惡侵犯比與邊外走回人口不同一節
但本犯雖稱隨敵入境不曾與官軍拒敵又不曾在陣
擒獲棄馬逃遯走入邊營似有思歸之志若欲從重究
治緣賊營被擄人口頗多無以開其自新之路除行令
會同廵撫官再審籍貫來歷明白押送寧家收管若審
出别有重情另為定奪外緣係敵衆入境官軍斬獲首
級奪獲敵馬敵噐事理未敢擅便為此具本專差千戶
楊評親賫謹題請旨
一爲地方賊情事
題為地方賊情事嘉靖四年九月二十八日午時據陜
西布政司分守關内道參政楊叔通呈本月二十二日
據西安府同知王暘禀及據乾州知州趙時禀帖内開
本月二十一日辰時分強賊樊紳領馬步人約有五百
餘名各帶弓箭噐械張打旗號將本州四門圍困喊聲
殺害本職率領城内居民對敵内有劉起東將賊射傷
二人馬一匹賊將城上守把老人李森等二人射傷見
今攻圍不退理合禀乞早發兵馬前來救援一州生靈
等情先該各道會同已將賊首樊紳窩主韓恭等六名
口拏獲在縣供該縣地方多有無藉光棍暗行順從先
時張勢挾財節經首告取供間今據前因看得賊首樊
紳合謀結黨已非一日雖稱烏合之衆然當民窮易亂
之時若不早為撲滅恐致蔓延遠近為害不淺况今省
城兵馬单弱合無量調邊兵三五百名行令將官一員
統領前來隨宜剿殺以安地方等因到臣查得固原等
處邊兵俱發各邊城堡按伏防禦見今河套河西俱有
大敵窺伺難以掣調隨行鎮守陜西都督鄭卿將西安
左前後等衛備冬官軍挑選有盔甲馬匹精銳六百員
名行委都指揮孫昌指揮楊茂分領并廵撫衙門跟隨
廵邊官軍指揮劉啓等三百員名會合撲剿及照廵撫
陜西地方右副都御史王藎見在固原議行親督前去
調度外為照參政楊叔通等呈稱賊首樊紳合謀結黨
已非一日各該府州官員不行早為緝捕又不見呈請
合于上司作何定奪布按二司分廵分守既知有前項賊
情亦未聞督併軍衛有司官員設法挨拏究治直待聚
集人衆攻圍州城射傷人命方纔告急請兵俱難辭責
但舊官俱已去任見今分廵分守俱係新任官員到任
未久似宜責效將來切緣各府州縣地方俱有賊盗時
出剽掠若不早為撲滅將來結聚蔓延之患難保必無
又經通行都布按三司並關内道分廵官嚴督軍衛有
司整點城操官軍舍餘民壮機兵快手鄉導人等各置
備弓矢噐械隨處把截防守如遇官軍到彼指引道路
會合擒剿務期盡絶以靖地方再照腹裏賊情比之外
寇不同中間多係無知愚民聽人哄誘誤陷賊黨軍馬
一臨未免玉石俱焚情有可憫已行各司轉呈廵撫衙
門設立賞格出給告示曉諭但能悔罪自首與免本罪
查發寧家聽其家屬里老隣佑保管不許仍前為非有
能擒獲賊徒或引官軍拏獲賊衆者分列等第從重給
賞示出之後果能自相解散免致濫及若為惡不悛敢
與官軍拒敵痛加誅剿毋得姑息都布按三司仍行關
西關南二道分廵分守防守等官嚴加防範如遇前賊
遁入各境一體督軍捕剿去後緣臣廵視各邊防禦外
患住止不常相離省城地遠難以遥制此後賊情緩急
聽鎮廵官指授方略督屬捕剿及有功失事人員徑自
查奏外緣係地方賊情事理為此具本順差舍人張偉
親賫謹具題知
一為地方賊情事
題為地方賊情事嘉靖四年十一月初三日據陜西都
布按三司掌印左布政使等官宋冕等呈為萬分緊急
賊情攻圍城池射傷人命等事會問得犯人樊紳招年
四十三歲係陜西西安府乾州善政里民故父樊友義
存日娶故母胡氏生紳并巳獲弟樊綬樊緯紳娶已獲
妻劉氏生男樊二漢即樊世家樊世秉樊五漢樊六漢
已獲故樊世甫未獲樊世全已獲女樊采貴樊登貴樊
綬娶巳獲妻張氏生姪樊慶元未獲樊小慶樊瞎子樊
緯娶已獲妻丘氏生見監姪樊小湯與紳獲故義男樊
書童俱同居住過正德五等年月日不等紳父母俱故
附葬祖墳後紳習學隂陽不合因而妄揣福禍及節遇
失記姓名遊方僧道各不合妄言紳口大容拳舌頂鼻
尖兩目見耳非常貴相紳聽信在心失記月日紳往醴
泉縣探看未到妻父劉武在途相得縣北地名武崗山
前未到不知情民郭合地内龍脉豐盛是箇後出帝王
形局紳回還不合向樊綬樊緯商說人多相我大貴只
是理的父母不停當我見武崗山前有塊地甚好葬後
必出帝王可將父母移葬等語樊綬等各不合依聽正
德七年二月十五日同紳將父母屍骸掘出暗葬前地
以後人口興旺家業漸增正德十一等年月日不等有
真定府定州未獲遊方道士辛自然在夲州已獲罷吏
張合家歇住相面賣藥紳請伊來家相面伊亦不合妄
言紳面方耳大口中容拳舌至於凖兩目見耳及妄言
妻劉氏左目重瞳俱是大貴之相并將伊身藏妖書三
册假名連經送紳不合收看内開後朝人主姓字是箇
魚兒變成是箇樊字紳心喜悅打發辛自然去訖及有
陜州未獲失記名陳道士不合將透天妖書一夲傳與
紳不合收看上言歷代興廢以物𩔖姓及内圖畫傳形
亦似箇樊字以此紳自信必有大貴隂生逆謀嘉靖三
年八月内有未獲山西蒲州秦韶往鳳翔府賣藥經過
夲州來到胡秀務内買酒食飲間紳亦到彼飲酒因與
秦韶講論天文紳就不合問秦韶近年星變如何秦韶
不合回說自古帝王興廢周聚於房漢聚於東井唐聚
於尾箕宋聚於奎今聚於營室及妄言此乃革命之時
紳愈加喜悅逆謀日固厚待秦韶去訖嘉靖四年正月
内紳不合向樊綬樊緯商謀要成大事須得好漢扶助
我訪得已獲歇案強賊楊朴并民張合未獲醴泉縣董
漢已獲故叚廷玉趙鬍子即趙得玄俱是平日通曉武
藝有謀好漢你可去邀請來家商議樊綬等不合依聽
邀請楊朴等前來紳就不合說稱我看天書内載後朝
人主姓樊又常遇人都說我是真人當有天分咱們同
心招集四方人馬約日起手成了大事同享富貴等語
夲月内楊朴在於涇陽縣已獲民韓恭家教伊巳獲男
韓綸獲故韓緒拳棍楊朴不合密向韓恭并伊巳獲男
韓經韓紳與韓綸韓緒詐說有箇真人樊紳你可供養
他日後有好處韓恭等各不合與韓緒聽從本年四月
失記的日楊朴呌同紳到韓恭家内伊明知紳等謀反
不合備酒管待留住三日紳要娶伊在官孫女韓金兒
做妾因先巳許人為婚未允韓恭不合故將紳等縱放
韓綸韓經韓紳各不合與韓緒各不行首官夲年六月
内本州知州趙時訪知前情不合不行申報合于上司
緝拏致紳等逃躱蒙將家属行拘到官責令挨拏紳等
不獲本年七月内紳到三原縣趙得玄殺羊備酒與紳
并李恕徐彦釗等食飲紳將披肩一領白黑手帕共十
三連俱交趙得玄收寄伊不合隨紳於本年八等月日
紳與楊朴董漢張合叚廷玉趙得玄樊綬樊緯等向各
紏合到已獲楊大用即楊大學侯瓉李儒王寧張萬良
王紳楊學任昇黃教福殷克恭陳朝用王喜朋牛閏任
守經薛添雲趙從政王三橋即尹三聘王朝用即霍文
朝梁關魏添林何仲實王饌何萬良商錦王河王萬良
王奉禄表姪王廷薦王廷真王廷用康從仁嚴小保李
洪朱柰朱邦彦翟文孝何彦章王廷相王經何竹僧陳
邦靖武固馬江僧甯元惠王恕李買買李廷甫李萬胡
穆鸞趙廷美獲故習宰安邦占董大吉李經李雲陳虎
楊道兒李鶴尹朝楊寬杜添得楊可李世相趙廷表李
恕樊世鉞李朝用吳杲樊杲楊瓚季宗憲董大士任才
脩幼張琰并斬首張彦禮梁再禮董朝卿侯朝弼李世
曾王臣王進忠王進孝王琢王廷甫王奉王廷佐楊孝
王舉未獲侯瓚男侯卿本州王鎮王廷佑王守爵王廷
舉王廷保楊牌兒胡周胡車子馬大千楊仲其任慶任
良任隆胡釗胡月胡添續董蘆劉改年董三哥醴泉縣
趙景仁李宗政興平縣傅鎮并男傅爵傅拴拴傳浩浩涇
陽縣王伏一陳馬禄趙從仁劉彦虎趙倫陳順陳訓三
原縣馬老人張天爵鳳翔府東關王文舉麟遊縣王採
失記州縣侯彦章陳師張道士楊世勲嚴景和王守奉
何道江何道全王慶即惠慶韓辰賈文學侯先生侯玄
張紀劉朝陽徐彦釗史景泰趙廷璽孟夀沈花剌麻和
尚王文張文學馬裁縫翟文章翟鉞楊道士王紀劉世
隆翟廷章謀說紳是真人當有天分目下起手先破乾
州殺了知州壓服人心後取陜城就定天下各封官爵
有功者功陞無功者折賞又恐各人俱係臨時紏合不
無陽順隂違恐事難成楊朴又不合向紳謀說既幹大
事須改年號并加封衆人官爵方好行事衆議推紳偽
號大中天武年就將樊綬偽封平王樊緯熙王樊世家
大太子樊世秉雍王樊世甫隋王樊世全樊五漢樊六
漢樊慶元樊小慶樊瞎子樊小湯俱因幼小未封并偽
封楊朴董漢俱大將軍張合趙得玄俱總兵叚廷玉指
揮及造大中令全家免戮殺傷者抵罪返坐等語用木
板書寫翻刊及用白三梭布剪碎刷印一千餘張掜名
號帖分與楊朴等各藏挐到於各處紏合人衆仍詐說
着王伏一前去大同會取反軍五六千名陳師在潼關
外約兵及將鳳漢銀兵亦取五千名内令三百名著王
採假裝米車夾帶鐵斧三百把俱暗進省城各處兵齊
成此大事不難等項虛言楊大學楊世勲等各被惑亂
亦不合與張彦禮等各聽從紳就不合又將楊大學翟
文孝俱偽封都指揮朱奈張琰俱指揮朱邦彦千戶其
餘張紀等俱亦偽封官爵當令楊朴董漢張合侯瓚叚
廷玉趙得玄樊綬樊緯等各將前項號帖分散不等楊
道兒二十二張何仲實何萬良各二十張侯先生王守
奉各一十二張何道江何道全各一十張楊世勲六張
韓辰三張侯玄王饌商錦惠慶叚廷玉賈文學各二張
嚴景和一張先從謀今出首在官王璣三十八張其餘
每人各一張何仲實等各不合執前號帖前往涇陽三
原等處紏人分散訖本年九月失記的日紳令張合進
州暗約王廷薦王廷真王廷用康從仁李雲李經安邦
占董大吉習宰俱伏藏在内候人馬到日從南門領人
出應王廷薦等各不合與李雲等依聽李雲等各備鐵
斧王廷薦備馬刀等候本月十五日紳同樊綬樊緯樊
世家樊世秉樊世甫董漢楊朴趙從政王寧劉彦虎李
儒翟文孝趙得玄趙蘭朱柰張琰朱邦彦楊道兒張紀
賈文學王紀楊大學劉世隆張萬良任昇孟夀沈花剌
麻和尚王文陳邦靖趙廷璽趙廷美張文學馬裁縫翟
廷章翟鉞等俱到王鎮家内殺羊整酒會飲約日起手
本月内有涇陽縣未到民劉臣等將紳等非為情由告
蒙廵撫王都御史批行分廵關内道王僉事會同分守
楊參政案行本府撫民同知王暘緝挐及行本州操練
兵快嚴謹城門本月失記的日紳到侯瓚家伊將老鼠
皮馬一匹與紳騎坐本月十四日紳同楊朴陳訓并失
記名二名各騎馬匹懸帶弓箭仍到韓恭家紳自稱我
是教主你將韓金兒與我為妾罷韓恭不合聽允又不
合將紳等故縱在官武廷美知証紳等執帶弓箭鎗刀
等噐分騎馬匹并一半步行俱到盩厔縣祖庵宮内會
齊有已獲知情住持齊宗學道士齊明竒并地方火甲
薛厚李勝宗趙藻安錫李朝宗各亦不合與獲故住持
王宗珮各不行首官撲捕紳等又不合將前偽造號帖
復刷印收挐隨路紏人及不合乘機強搶未到民何雄
羊三隻并將伊左肐膊打折楊朴到家將伊在官妻王
氏送到巳獲知情彭章彭斌家内各不合窩住及不合
將楊朴故縱去訖紳亦令妻劉氏引男女樊五漢樊六
漢樊采貴樊登貴俱到侯瓚家有伊未到另居男侯相任
山西絳縣典史伊男婦在官趙氏從任所回還在於省
城柴市居住侯瓚不合令在官家人侯保亦不合依聽
將劉氏等送與趙氏不合知情藏住後侯保見得挨挐
急緊不合將樊采貴轉送知情在官趙剛家及引領劉
氏樊五漢等到未到不知情毛鬍子家樊綬亦將伊妻
張氏同趙廷美送到巳獲李廷禄家趙剛李廷禄各不
合不行出首與毛鬍子各容藏住李廷禄义不合將樊
綬故縱去訖今未到白景會見証紳等行由巳獲王永
康胡廷用劉竒張文舉李銳李廷章田經翟東圓隆真
成高千未獲馬良各家經過王永康等各明知紳等謀
反情由各不合置備羊酒飲食與紳等食用各又不合
將紳等故縱去訖在官地方總甲人等任敖田充張英
張仲進李海單僧張瓚孟榮馬仕花彭閏張讓何彪宋
憲楊琥李世琢趙廷章馬臣賈杲趙佐彭斌彭章馬彦
章趙廷資侯憲胡昶各不合知情不行首官撲捕紳同
楊朴等各又不合隨路劫搶興平縣未到失主楊梅張
時福青綿布四匹白綿布二匹白靴一雙并不知名人
驢六頭騾一頭及夲州未到失主趙奉岐趙奉義等馬
匹騾驢銀兩衣服布匹不等各分騎收挐花費趙奉岐
等各將被搶情由各告夲州行間本月二十一日紳同
楊朴張合侯卿叚廷玉趙得玄董漢樊緯樊世秉樊世
家樊世用樊慶元樊書童楊大學李儒王寧張萬良王
紳楊學任昇黃教福殷克恭陳朝用王喜朋牛閏任守
經薛添雲趙從政尹三䀻梁閏霍文朝魏添林王饌何
萬良商錦嚴小保李洪朱奈朱邦彦翟文孝何彦章王
廷相王經何竹僧武固馬江僧甯元惠王恕李買買李
廷甫李萬胡穆鸞趙廷美陳虎楊道兒李鶴楊寬楊可
李世相張彦禮梁再禮董朝卿侯朝弼李世曾王臣王
進忠王進孝王琢王廷甫王奉王廷佐楊孝王舉楊世
勲嚴景和王守奉何道江何道全惠慶韓辰賈文學侯
先生侯玄張紀王鎮劉朝陽徐彦釗史景泰趙廷璽孟
夀沈花剌麻和尚王文張文學馬裁縫王伏一陳師王
採翟文章楊道士劉彦虎王紀劉世隆翟廷章翟鉞王
廷佑王守爵王廷舉王廷保楊牌兒胡周馬大千楊仲
其胡車子任慶任良任隆胡釗胡月胡添續董蘆劉改
年董三哥趙景仁李宗政傅鎮傅爵傅拴拴傅浩浩陳
馬禄趙從仁趙倫陳順馬老人張添爵張道士王文舉
陳訓侯彦章等各不合執帶弓箭鎗刀各項器械分騎馬
騾張打原造大中令旗號就自本村起手沿途將在官
趕集行路并收割田禾董芬尹萬胡甯世文及不知名
人共約有二百餘名強擄跟隨俱到本州東門外攻城
將關廂内草車用火舉焚要行燒門及用箭射傷守城
老人李森等彼有王廷薦王廷真王廷用康從仁董大
吉安邦占習宰李雲李經俱到城上站立要得驚散守
城人等各不合高聲詐說城門巳被衆賊攻開了伱們
還在城上做甚麽等語被趙知州聽知當即差人挐獲
監候先因趙知州奉到守廵楊參政王僉事明文隄備
預將城門堵塞并城上防禦人衆攻打不開及被吏劉
啓東楊邦獻民快黎廷真等將董漢楊道兒李廷甫俱
各射傷紳等慌惧將人馬移於城南住劄因而退遯原
擄人衆各即奔散去訖張合等各將號帖燒毁無存隨
該本州并盩厔等縣各具由申蒙提督軍務楊尚書鎮
守晏太監廵撫王都御史廵按鄭御史清軍王御史并
鎮守鄭總兵各督令布政司掌印宋布政都司掌印周
都指揮按察司掌印張副使關内道守廵楊參政王僉
事西安府趙知府各督發同知等官王暘等指揮等官
把鉞等各領官軍兵快兼程分投追剿又蒙廵按鄭御
史出給告示通行曉諭諸色人等有能擒獲賊首一名
者賞銀一百兩脅從一名者賞銀二十兩數内賊犯有
能擒獻者一體給賞若有被脅強逼上盗就能改過投
降者通免其罪及委都指揮張鎬率領官軍一千員名
分投截剿及蒙廵撫王都御史會同提督鎮守衙門議
立賞格獲紳賞銀三百兩餘賊三十兩亦通行告示曉
諭并蒙守廵楊參政王僉事預料紳等窮寇必往漢中
深山窮谷隠藏及或突出鄖陽湖廣等處號召無賴扇
動愚民釀成大患具由呈蒙撫按衙門准給文前去漢
中府着落廵捕廵檢于鰲并府衛所州縣掌印廵捕等
官多方用計擒挐紳等及分布指揮把鉞張鵬等率領
官軍三百員名前去郿陽等縣一帶地方襲捕千戸王
相宋沉郭良穆希周葛宇領官軍五百員名在於盩厔
縣通賊要路堵截指揮鄭養民等官軍二百員名駐劄
乾州以防奔衝又蒙守廵楊參政王僉事親詣乾州興
平武功盩厔縣等處督率官軍民快人等四散追剿管
屯桑僉事又與分守楊參政按臨涇陽縣訪知韓恭等
將女許紳等情差兵快將韓恭韓經韓綸韓緒韓金兒
武廷美并韓經在官妻魏氏與同叚廷玉李鶴田經俱
先後挐送按察司監問本州知州趙時部下擒獲張合
陳虎杜添得胡廷用康從仁李雲樊書童馮仕花并王
恕在官父王世昌趙廷表李世琢楊寬楊可李世相穆
鸞劉琦并楊大學在官男楊錦僧姪楊馬湖及挐住董
芬李奉興平縣縣丞鄭濟部下擒獲彭章李買買馬江
僧張文舉彭閏張讓彭斌何虎何彦章王廷相王永康
王經尹朝何竹僧何萬良翟東圓隆真成醴泉縣主簿
侯會部下擒獲李廷甫李萬胡李洪李廷禄李廷章李
銳商錦嚴小保趙廷章陳邦靖甯元惠趙廷資武功縣
知縣姜恩部下擒獲董大士李宗憲盩厔縣知縣王聘
部下擒獲吳茂王宗珮齊明竒齊宗學并朱柰朱邦彦
翟文孝何彦章王廷相王經何竹僧號帖搜獲并騾一
頭□刀三把斧一把弓三張箭十枝及將在官各賊家
属劉琦妻程氏董三哥妻陳氏董蘆妻韓氏王進孝妻
張氏王進忠妻馮氏王世昌妻楊氏王恕妻賈氏王廷
佐妻周氏任守經弟任倫傅鎮妻袁氏何仲實母王氏
何彪家屬何景賢何廷義李廷禄家屬李丁良李血子
李可李錫李宗憲等家屬祝氏李武李保女李喚真強
氏陳邦靖家屬陳邦寧陳芳商錦家屬商學俱捉送乾
州并盩厔等縣監候及趙時部下斬獲楊孝張彦禮梁再
禮董朝卿侯朝弼李世曾王臣王進忠王進孝王琢王
廷甫王奉王廷佐王舉六十四名首級各一顆驗發該
州收貯安邦占董大吉脩幻任才習宰李經陳虎樊書
童楊瓉尹朝楊道兒等俱在監病故相埋訖楊參政王僉
事將斬獲首級同騾頭刀斧弓箭等噐俱發乾州查收
及將張合等審供連人呈解撫按衙門批發按察司會
同都布二司究審招報侯瓚在官族人侯宗侯合將伊
同謀助馬情由首告咸陽縣挐獲收監本月二十二日
紳與樊綬董漢楊朴等到於郿縣地方湯浴等處衆議
紳等先去鳳漢一帶會合趙從政趙廷璽俱往涇陽樊
綬往三原各再紏人二十六日樊綬前來趙從政家歇
宿趙從政出外紏人不在本月二十七日蒙同知王暘
密差民快趙尚德郭彦名趙尚仁等將樊綬捉獲及差
呼文寬劉紞張虎等將翟文孝朱奈朱邦彦趙得玄張
琰并趙得玄已獲男趙蘭楊朴妻王氏亦各捉獲俱送
夲官審問王璣尹萬胡各將紳謀反及侯瓚男婦窩住
紳家口情由首蒙廵按鄭御史差長安縣主簿楊元明
咸寧縣典史白應舉將樊采貴陳氏趙剛并伊在官弟
趙完并提取侯瓚同伊在官男侯憲及左衛指揮田鑑
將紳妻劉氏并樊五漢樊六漢樊登貴等俱挐送按察
司監候又蒙提督鎮守撫按等衙門督發官軍六百員
名責令都指揮孫昌統領擒剿并再催督各司掌印守
巡兵備廵捕等官督捕嚴緊及各要害去處又俱有人
馬紳等不得沿途紏人各四散逃走隨將前項妖書燒
毁無存夲月二十八日紳與楊朴樊緯樊世家樊世秉
樊慶元樊世甫李儒張萬良楊大學王紳楊學任昇王
寧黃教福王喜朋牛閏任守經殷克恭薛添雲陳朝用
尹三䀻梁關王朝用魏添林趙從政共二十六人行至
苦竹隘口廵檢于敖先因守廵楊參政王僉事呈蒙撫
按衙門案驗督伊聚齊銀兵按伏要路以防奔突并張
都指揮差人飛送廵按告示到彼夲官整點銀兵總甲
趙安等五百名將紳等二十六人對陣擒獲并收獲原
刊偽號大中令印板及遁甲兵書隂陽雜書同散號簿
籍共七夲五色線縧一條鍍金頂大帽一頂紅褐比甲
二件馬騾二十四匹大小刀六把鬼頭刀二把弓箭五
副護膝一副舊衣服三件鎗一根申報楊參政王僉事
通行開報訖夲年十月内王同知將樊綬翟文孝等取
供及追出各原領號帖關府申蒙撫按衙門俱批行按
察司公同都布二司各掌印官審問未獲賊犯通行緝
挐有功有罪人員通行查問隨有各犯戶人張文政張
許李廷用趙景文單禮張銳張奉孟仲季楊鐸趙錦各
家人衆不一各另將張英張文廣張仲進李海單僧張
瓚張琰孟榮楊虎并趙從政家屬趙世傑妻高氏趙廷
美家屬趙顔張紀妻鄒氏趙廷資父趙景賢趙廷美妻
李氏俱捉送鄉官穆知縣一同解送按察司首明收問
西安前衛魏指揮亦將趙得玄在官男趙五兒捉審趙
五兒招出李恕高千徐彦釗及將伊伯趙玄并民馬善
不合讐攀在内取供連人呈送都司轉解廵按衙門併
發本司將趙五兒監侯李恕懼罪自縊身死本司將高
十馬善趙玄同徐彦釗在官弟徐廷相挐獲及將在官
李恕以同姓名并右護衛將在官無干僧人海添義净
守門百戶李漢將在官辛師顔作辛自然各混挐俱挐
送本司監問本月十一日于鰲等將紳等并馬騾書集
板片等物俱解楊參政王僉事處轉解鎮守撫按衙門
俱批據夲司與同前獲各犯會審内李雲叚廷玉韓緒
張琰趙得玄李鶴杜添得楊寬楊可李世相李宗憲樊
世甫趙廷表俱陸續在監病故相埋訖今蒙三司掌印
等官通將紳等一千人卷弔取到官連日公同會審得
紳與弟樊綬樊緯謀反情真楊朴張合段廷玉趙得玄
董漢俱係原謀其餘楊大學等一百六十六名原謀不
與俱係臨時從謀家衆委不知情内張琰等又係各家
衆人恐懼連坐同捕送官韓恭等一十三名俱知情故
縱趙剛等三十六名止是知而不首董芬尹萬胡甯世
文委係中途被擄及李恕辛師顔委因姓名相同海添
義净馬善委無相干原報印一顆即係偽造大中令印
板除將獲功人役量行賞犒供明武廷美等先行省發
外將紳等取問罪犯一百四十二名口樊綬年三十四歲
樊緯年三十歲張合年三十歲楊朴年三十五歲王紳
年三十三歲穆鸞年三十二歲王恕年二十八歲薛添
雲年三十八歲楊學年五十一歲王廷用年三十三歲
王廷薦年二十六歲王廷真年二十九歲殷克恭年二
十歲楊馬胡年一十六歲王世昌年六十歲梁關年二
十二歲習相年二十五歲康從仁年二十二歲嚴小保
年一十六歲趙廷資年四十歲胡昶年三十三歲胡廷
用年二十歲李世琢年二十二歲馮仕花年一十七歲
楊錦僧年一十八歲任守經年一十八歲劉竒年三十
歲馬臣年三十歲王喜朋年一十七歲宋憲年六十歲
賈杲年四十五歲趙世傑年二十五歲張英年五十五
歲趙廷美年四十五歲趙顔年六十歲楊大學年四十
八歲樊世家年二十歲樊世秉年一十八歲任守倫年
一十七歲王饌年二十五歲係乾州民何竹僧年二十
歲馬彦章年一十七歲張讓年二十五歲趙佐年五十
歲王寧年一十九歲李買買年一十八歲張文舉年三
十八歲習東年四十五歲真成年二十七歲彭閏年六
十五歲彭章年五十五歲彭斌年五十二歲何仲實年
二十九歲何萬良年三十五歲何彪年六十歲王永康
年三十八歲王廷相年四十歲王經年三十七歲馬江
僧年二十歲任敖年三十歲田充年五十歲李得才年
六十歲俱興平縣民翟文孝年三十五歲楊琥年六十
歲孟榮年一十八歲張瓚年五十五歲李儒年三十四
歲李海年二十歲朱邦彦年二十一歲單增年六十歲
趙廷章年二十一歲韓恭年六十三歲韓綸年二十歲
韓紳年三十七歲韓經年五十歲田經年五十一歲武
固年五十八歲牛閏年一十七歲趙從政年三十三歲
陳朝用年三十三歲俱涇陽縣民黃教福年三十歲李
銳年五十七歲李洪年一十九歲李萬胡年二十歲李
廷章年五十五歲李廷甫年二十六歲李廷禄年三十
五歲陳邦靖年三十歲甯元惠年三十歲俱醴泉縣民
王奉禄年三十八歲王河年三十六歲侯瓚年六十五
歲侯保年二十五歲侯憲年二十二歲俱咸陽縣民張
萬良年四十歲任昇年四十歲趙蘭年三十三歲何彦
章年三十歲俱三原縣民魏添林年二十歲山東兖州
民商錦年七十五歲商學年二十歲西安前衛軍餘趙
剛年三十五歲長安縣民尹三䀻年十八歲霍文朝年
三十歲王萬良年二十歲朱柰年三十歲圓隆年二十
五歲高千年四十歲張仲進年三十歲薛厚年三十四
歲李勝宗年六十歲趙藻年三十歲安錫年四十二歲
李朝京年四十二歲齊宗學年五十歲齊明竒年三十
二歲李武年三十歲陳邦寧年二十歲陳芳年三十歲
俱盩厔等縣民僧樊五漢年十歲樊六漢年九歲俱樊
紳男樊慶元年十三歲樊綬男樊小湯年七歲樊緯男
劉氏年四十八歲樊紳妻張氏年三十六歲樊綬妻丘
氏年二十三歲樊采貴年一十六歲樊登貴年三歲俱
樊紳女王氏年三十歲楊朴妻趙氏年四十歲侯瓚男
婦趙五兒年一十五歲趙得元男高氏年二十八歲趙
從政妻李保女年十二歲李喚真年十三歲楊氏年四
十歲張氏年四十歲馮氏年三十歲賈氏年三十歲王
氏年三十歲楊氏年二十歲強氏年三十五歲楊氏年
三十歲各招與樊紳招同七名李恕年三十歲辛師顔
年二十歲海添年三十歲義净年二十歲董芬年二十
歲尹萬胡年二十歲甯世文年四十歲俱是興平盩厔
等縣民各供與樊紳招同議得樊紳等所犯樊紳楊朴
俱除妖言惑衆侯瓚韓恭韓經韓綸韓紳俱除不應各
罪名外樊紳合依謀反者律樊綬樊緯楊朴張合侯瓚
楊大學李儒王寧張萬良王紳楊學任昇黃教福殷克
恭陳朝用王喜朋牛閏任守經薛添雲趙從政尹三聘
梁關霍文朝魏添林何仲實王饌何萬良商錦王河王
萬良王奉禄王廷薦王廷真王廷用康從仁嚴小保李
洪朱柰朱邦彦翟文孝何彦章王廷相王經何竹僧陳
邦靖武固馬江僧甯元惠王恕李買買李廷甫李萬胡
穆鸞趙廷美俱依共謀者不分首從律與樊紳皆凌遲
處死王世昌李得才俱依父樊世家樊世秉趙蘭楊錦
僧俱依子習相任守倫俱依弟趙顔趙世傑侯保李武
陳邦寧陳芳商學俱依同居之人楊馬胡依兄之子不
限籍之同異年十六以上律韓恭王永康胡廷用劉琦
張文舉李銳李廷禄李廷章田經翟東圓隆真成高千
俱依知情故縱隠藏者律與王世昌李得才樊世家樊
世秉趙蘭楊錦僧習相任守倫趙顔趙世傑侯保楊馬
胡李武陳邦寧陳芳商學各斬俱不待時樊五漢樊六
漢樊慶元樊小湯趙五兒俱子十五以下律劉氏張氏
丘氏王氏趙氏高氏楊氏張氏馮氏賈氏楊氏王氏祝
氏強氏樊采貴樊登貴李保女李喚真俱母女妻律俱
給付功臣之家為奴財産並入官趙剛薛厚李勝宗趙
藻安錫李朝京齊宗學齊明竒楊琥李世琢趙廷璋馬
臣賈果馬彦章趙佐趙廷資張英張仲進李海單增張
瓚孟榮馮仕花彭章彭閏張讓彭斌何彪宋憲胡昶胡
憲任敖田充韓綸韓經韓紳俱依知而不首者各杖一
百流三千里俱有大誥减等各杖一百徒三年俱民審
俱無力各照例發衝要驛分照徒年限擺站滿放脅從
董芬尹萬胡甯世文供明李恕辛師顔海添義净等各
發寧家焚脩陳氏韓氏周氏袁氏鄒氏徐廷相俱監候
待挐各夫董三哥董蘆王廷佑傅鎮等獲日發遣施行
樊紳等八十四名俱重刑樊五漢劉氏等二十三名口
俱入官為奴通行請旨照出樊紳等八十四名俱死罪
樊五漢等二十三名口俱為奴各照例免紙趙剛薛厚
李勝宗趙藻安錫李朝京齊宗學齊明竒楊琥李世琢
趙廷章馬臣賈杲趙佐趙廷資馬彦章張英張仲進李
海單增張瓚孟榮馮仕花彭章彭閏張讓彭斌何彪宋
憲任敖田充韓綸韓經韓紳胡昶侯憲俱民紙各一分
每分折榖八斗并擒獲樊紳等原騎馬騾二十四匹頭
偽號令板一片遁甲兵書并隂陽雜書及散號簿籍共
七本五色線縧一條鍍金頂大帽一頂紅褐比甲二件
大小刀六把鬼頭刀二把弓箭五副護膝一副舊衣服
三件鎗一根及趙得玄家原寄樊紳披肩一領白黑手
帕一十三連俱發西安府俱追完糓送永豐倉上納備
賑馬騾披肩手帕易銀𩔖解作正支銷偽造令板并書
簿鎗刀等物俱貯庫備照取實收并搜獲號帖塗抹附
卷斬獲梁再禮等首級一十四顆并先獲樊紳等搶劫
無主騾一頭刀三把斧一把箭十枝俱發乾州收貯樊
紳楊朴張合侯瓚楊大學李儒王寧張萬良王紳楊學
任昇黃教福殷克恭陳朝用王喜朋牛閏任守經薛添
雲趙從政尹三䀻梁關霍文朝魏添林何仲實王饌商
錦王河王萬良王奉禄何萬良王廷薦王廷真王廷用
康從政嚴小保李洪朱奈朱邦彦翟文孝何彦章王廷
相王經何竹僧陳邦靖武固馬江僧甯元惠王恕李買
買李廷甫李萬胡穆鸞趙廷美各家財産仍行該府差
官會同各犯原籍官司查勘盡行抄劄入官具由開報
原挐首惡樊紳土廵檢于鰲已經官賞銀四百兩樊紳
家家産免給樊紳先移葬伊父母武岡山前墳墓行醴
泉縣平治未獲董漢楊世勲嚴景和王守奉何道江何
道全惠慶韓辰賈文學侯先生侯元張紀王鎮劉朝陽
徐彦釗史景泰趙廷璽孟壽沈花剌麻和尚王文張文
學馬裁縫王伏一陳師王採翟文章楊道士劉彦虎王
紀劉世隆翟廷章翟鉞王廷佑王守爵王廷舉王廷保
楊牌兒胡周馬大干楊仲其胡車子任慶任良任隆胡
釗胡月胡添續董蘆劉改年董三哥趙景仁李宗政傅
鎮傅爵傅拴拴傅浩浩陳馬禄趙從仁趙倫陳順馬老
人張添爵張道士王文舉陳訓侯彦章并應抄財産同
緣坐家口及有罪馬良秦韶辛自然并樊紳男樊世全
樊綬男樊小慶樊瞎子侯瓚男侯卿亦行該府通行各
該州縣掌印廵捕官兵緝挐解報另案歸結參照樊紳
潛懷異志隂鞠兇圖假相術以興訛用妖書而布䜟因
而邀結惡黨脅誘愚民私署偽官擅立大號張皇軍法
攻打州城罪極滔天法干不軌楊朴等冥頑易惑獷野
不馴遽陷逆謀共犯極典其間楊朴等二名與樊紳兄
弟交結既深共謀實固情罪俱重别無可原楊大學等
一百六十六名原謀不與臨時始從家衆尚不知情連
坐似難定執張琰等家衆懼坐同捕送官本犯固無疑
家衆情皆巳首謀有久近則情固有淺深情有淺深則
法亦有全减乃用刑惟中之道也再照陜西地方沿邊
雖聲息無常腹裏則承平日久樊紳等變既起於不測
勢復駭於方張遠近驚疑上下私恐皆畏難以遽圖速
定如近年趙風子之變盖可監也仰賴九重之上神武
素昭天威遠布及提督鎮守撫按清軍總兵各衙門宣
力恊忠督兵設策立消大變以靖一方城野既無殘破
之憂兵粮亦無耗費之患此實地方之福何俟職言所
據分守陜西布政司右參政楊叔通分廵按察司僉事
王鈞始嘗設備全城終復奮身剿賊土廵檢于鰲親擒
首惡用杜後虞以上三人功俱可嘉管屯僉事桑溥計
執逆黨都指揮使孫昌張鎬策布兵威西安府知府趙
伸均宣調布之勞同知王暘克著分擒之績西安前等
衛指揮把鉞張鵬鄭養民千戶王相宋沉郭良穆希周
葛宇俱嘗策應盩厔縣知縣王䀻武功縣知縣姜恩興
平縣縣丞鄭濟醴泉縣主簿侯會各有捕獲乾州知州
趙時雖經失事於前卒能效勞于後以上各官之功亦
皆難泯但該府掌印廵捕及領軍并守廵各官始雖失
覺厥過猶微誠難掩功趙時之功亦堪贖罪變之方興
則舉其過以責其功事之既定則錄其功而略其過政
亦宜然伏乞通為奏請將樊紳樊綬樊緯與同楊朴等
五名俱明正典刑其餘臨時從謀并家衆捕首者嚴其
一身之誅减其家衆之坐則刑政之典正而國法既舉
好生之德全而人心亦安其諸有功人員略其微過俱
分别等第以行賞格土廵檢于鰲仍照軍陞軍職事例
授以百戸填註西安衛所以寓羇縻之術知州趙時准
其以功贖罪庶幾不失宥過之方尤全勸功之典矣等
因備招具呈到臣案查先為前事夲年九月二十八日
午時據陜西布政司分守關内道參政楊叔通呈本月
二十二日丑時據西安府同知王暘禀及據乾州知州
趙時禀帖内開本月二十一日辰時分強賊樊紳等率
領馬步人約有五百餘名各帶弓箭噐械張打旗號將
夲州四門圍困喊聲殺害本職率領城内居民對敵内
有劉啓東將賊射傷二人馬一匹賊將城上守把老人
李森等二人射傷見今攻圍不退理合禀乞早發兵馬
前來救援一州生靈等因先該各道會同巳將賊首樊
紳窩主韓恭等六名口挐獲在縣供稱該縣地方多有
無籍光棍暗行順從先時張勢挾財節經首告取供間
今據前因看得賊首樊紳合謀結黨巳非一日雖稱烏
合之衆然當民窮易亂之時若不早為撲滅恐致蔓延
遠近為患不淺况今省城兵馬單弱合無量調邊兵三
五百員名行令將官一員統領前來隨宜剿殺以安地
方等因到臣查得固原等處邊兵俱發各邊城堡按伏
防禦見今河套河西俱有大賊窺伺難以掣調隨行鎮
守陜西都督鄭卿將西安左前後等衛備冬官軍挑選
有盔甲馬匹精銳六百員名行委都指揮孫昌指揮楊
茂分領并廵撫衙門跟隨廵邊官軍指揮劉啓等三百
員名會合撲剿及照廵撫陜西地方都察院右副都御
史王藎見在固原議行親督前去調度外為照參政楊
叔通等呈稱賊首樊紳合謀結黨已非一日各該府州
官員不行早為緝捕又不見呈請合干上司作何定奪
布按二司分守分廵官既知有前項賊情亦未聞督併
軍衛有司官員設法挨挐究治直待聚齊人衆攻圍州
城射傷人命方纔告急請兵俱難辭責但舊官俱已去
任見今分廵分守俱係新任官員到任未久似宜責效
將來切緣各府州縣地方俱有盜賊時出剽掠若不早
為撲滅將來結聚蔓延之患難保必無又經通行都布
按三司并關内道守廵官嚴督軍衛有司整點城操官
軍舍餘民壮機兵快手鄉導人等各置備弓矢噐械隨
處把截防守如遇官軍到彼指引道路會合擒剿務期
盡絶以靖地方再照腹裏賊情比之外寇不同中間多
係無知愚民聽人哄誘誤陷賊黨軍馬一臨未免玉石
俱焚情有可憫已行各司轉呈廵撫衙門設立賞格出
給告示曉諭但能悔罪自首與免本罪查發寧家聽其
家屬里老隣佑保管不許仍前為非有能擒獲賊徒或
指引官軍挐獲賊衆者分别等第從重給賞示出之後
果能自相解散免致濫及若稔惡不悛敢與官軍拒敵
痛加誅剿母得姑息都布按三司仍行關西關南二道
分守分廵防守等官各嚴加防範如遇前賊遯入各境
一體督兵捕剿及具題去後今據前因參照犯人樊紳
釀禍伏姦鞠兇逞悖憑藉邪術藏布妖書敢奮蜉蝣之
羽欲攘螳螂之臂結惡黨以誘愚民聚兇徒而攻州治
甚至暗署偽官私竊稱號實蹈滔天之罪難逃赤族之
誅楊朴等并楊大學等跡夲冥頑性多獷戾共聽邪謀
隂懷異志初本惑於妖言既乃陷於不軌仰仗聖武布
昭皇威遠被鎮廵官員督發官兵指授方略變不移時
而兇翼自剪兵不血刅而首惡就擒原情定罪夫復何
辭已該鎮廵官督同都布按三司官員審取供招議擬
奏請定奪臣十月初旬聞前賊解散因河套有警出廵
延寧等邊相離省城地遠十一月初三日在於花馬池
地方據都布按三司差人賫送原問招擬到臣根究既
明議擬亦當廟堂必有所處何俟贅言但竊聞此軰聽
信邪術容蓄妖徒結搆不止一方醖釀已非一歲各該
官司坐視不理或知而輕縱以致遠近愚民承訛效尤
恬無畏忌如乾州之事衆所共知因循失舉直待聚衆
攻城方纔請兵告急匍匐入井在赤子以何知崑岡火
炎恐玉石之俱毁故陷百餘生靈於必死之地者有司
之過也切詳樊紳樊綬樊緯與楊朴等原謀之人情無
可原法應全坐其楊大學等一百六十六名本非原謀
陷於極惡或隨衆以攻城或入山而拒敵各官所論謀
有久近則情有淺深情有淺深則法有全减似為合中
但恐中間亦有臨時脅從及讐攀誣指之人事在陜西
淺深之情法司無由而知全减之科朝廷恐難定處且
執法者人臣之義好生者天子之仁近年如寧夏寘鐇
江西宸濠之亂脅從多從末减皇上嗣極以來於大辟
死刑詳慎再三不輕論决凡以存欽恤之念而廣好生
之德也况前賊蓄謀雖久兇跡未張既不曾流劫鄉村
又不曾殺死人命假妖言以惑人挾寸布以為號聚衆
攻城不踰時日一聞官兵追逐羣衆多所解散跟隨入
山者不過二十餘人其陸續擒獲者多係互相攀引而
藏匿山谷逃躱未獲者尚多恐其自相驚疑反為不靖
又恐三司等官倉卒鞫問萬一未得其平將貽多殺之
悔臣心有未安不敢不言而獄非親鞫亦未敢自以為
是伏惟聖明裁斷乞下法司參詳議擬合無差給事中
刑部郎中各一員到於陜西會同撫按督同三司官員
再行虛心審鞫務要詢謀僉同除原謀樊紳等外其楊
大學等一百六十六名酌情議擬跡顯情重者照依各
官所議誅其身而免其連坐其餘或發南方烟瘴地面
永遠充軍惟復别有定奪中間若有讎攀誣指及審無
實跡者亦要從公開釋如此則法無倖免足以警動人
心罪無濫及不致感傷和氣而未獲愚民聞之亦有自
新之路矣緣係地方賊情事理未敢擅便為此具夲專
差馮遠親齎謹題請旨
關中奏議卷十五
