關中奏議卷十七
明楊一清撰
提督𩔖
一為整理邊務以備寇患事
欽差提督陜西三邊都御史臣楊一清謹題為整理邊
務以備寇患事案查先准兵部咨該提督軍務兵部尚
書金獻民題前事奉聖旨該部知道欽此欽遵該兵部
議得固原地方平坦可以馳驟敵衆搶掠多由此入陜
西腹裏州縣連歲被害實由本處兵糧不足難以防守
合無依其所擬將各城堡各衛禦冬防守官軍内選擇
精壯二千三百員名連見在七百名共輳三千員名聽
總兵官統領其守備官部下除見在并各城堡挑選官
軍二千員名外許於各項軍民丁多戸内召募一千名
共輳三千之數召募銀兩於官庫動支俱各相應但事
關地方軍務仍咨行提督尚書楊一清再加議處具奏
施行等因具題節該奉欽依其餘准擬欽此欽遵備咨
到臣為照固原為陜西喉襟要害之地地里平漫無險
可據通敵去處甚多自弘治十四年以來套人擁衆深
入延寧地方不能捍禦馳驟長驅兩日夜可至固原分
散醜𩔖静寧隆德會寧安定一帶州縣俱被剽掠直抵
鞏昌秦州地方近年又侵過平涼蹂踐我涇邠等州縣
得利而歸不曾遭剉將來鳳翔西安内郡安保不遭毒
害臣先年巡撫之時奏將陜西鎮守總兵移在固原常
川駐劄意正在此但所統官軍與守備官部下官軍俱
不及千數委的數少難以出戰只得嬰城坐守甘受畏
縮之罪今提督尚書金獻民要將總兵官部下除見在
七百員名外再於各城堡各衛禦冬防守官軍内摘選
精壯二千三百員名共輳三千員名總兵官統領守備
官部下除見在外今擬增糧并各城堡挑選共二千員
名未及之數照例懸賞於有丁人戸内召募一千名亦
輳三千之數統領殺敵召募銀兩於司府官庫查有無
碍銀兩動支除依擬行令嚴加挑選聽各官統領以助
兵勢外至於懸賞召募一節尤為得策今日之務似難
舍此及照臨邊軍民勇悍善鬭者在在有之召之有道
自然應命及查先年召軍每名有給銀五兩者有三兩
者是為常守之兵比之腹裏抽選召募者大段不同比
年延綏寧夏二鎮召募土兵至今與遊竒正兵一體調
遣截殺所向有功今各該衛所行伍空虚懸利召募相
應舉行但陜西布政司在庫銀兩不多各有頭項難以
一槩取用巳經具題乞勅兵部議處合無於太僕寺馬
價銀内動支五萬兩差官運送前來聽臣督委都布按
三司實心幹理官員設法召募不拘衛所軍餘舍餘村
野土民但係年力精壯騎射閑熟者籍名在官願領馬
者給銀五兩步軍給銀三兩令其置辦軍裝弓矢器具
團成隊伍聽總兵守備等官統領訓練不敢委用貪刻
官員用強逼勒以失人心亦不敢濫收不堪之人徒費
官錢無益於事若京運銀兩召募支用不盡收貯聽發
各邊收買戰馬不許别項動支事完通將支用過召募
買馬銀兩數目造冊奏繳等因題奉聖旨兵部知道欽
此欽遵兵部議擬覆題奉聖旨是馬價准動支五萬兩
運送前去募軍買馬不許浪費欽此欽遵續該兵部差
委太僕寺寺丞張珌運送馬價銀五萬兩前來除行仰
帶管固原兵備參政成文轉發固原州倉收貯聽文外
續為諮訪羣策以禆邊務事據固原兵備副使成文呈
稱固原東路撒都城即白馬城委係緊要隘口雖與清
平苑草場交界然地處孤懸久不在彼牧放相應修築
城堡斷絶敵路以保地方且彼地頗肥饒可作安軍之
業防守軍役照先年事例召募懸賞仍撥給近堡地一
頃令其開種待十年之後量徵子粒仍將白馬井墩改
築近水去處展築寬大月城有警撥軍在彼占據水頭
使賊馬不得飲水則賊路自可斷絶等因到臣節經依
擬勘處施行完備除另行具題外為照陜西各邊衛所
軍人逃故數多行伍空虚丁力寡弱遇警應敵多無成
功兹欲充實軍伍不過清勾抽選召募三者而巳但今
各該衛所多無空閒人丁每正軍一名例該二丁幇貼
尚且不足抽選一節似難舉行清勾固是要務巳經出
榜召諭逃軍令其自首免罪及督委都布按三司清軍
巡守等官各督屬挨查清補但地方廣遠州縣數多一
時豈能濟用惟有召募一策可應目前之急蓋西人性
氣猛悍尚勇善鬭且慣見敵衆聞敵不懼若召之有道
自然樂從案查近准兵部咨該提督軍務本部尚書金
獻民題為整理邊務以備敵患事要行照例懸賞於有
丁人戸内召募一千名聽守備官統領殺敵及據固原
兵備副使成文呈議要於白馬城地方添築城堡改築
墩臺占據水頭以遏敵人但恐各衛所缺軍摘發防守
亦須召募精壯一千名設為常守之兵庶幾可得其力
及照平邊所紅古城二處皆險要地方舊召軍人數少
亦須量為召募每城各二三百名則軍伍稍充兵威自
振查得陜西按察司副使韓士竒見在軍門聽用巳經
行委本官專理前事出給大字告示發去固原靖邊一
帶城堡平涼慶陽臨鞏等府衛張掛曉諭衛所大小官
員有願承領召軍者許赴臣呈告給與鈞帖令其分投
召諭不拘土著外戸軍民人等但係年歲精壯有膂力
有膽略善騎射能戰鬭之人聽從召集願投固原平邊
紅古等城及新築白馬城者各從其便務要有抵業有
隣佑里老屯甲族長戸首保結無碍方可召收待召集
數多派發各衛所收隊着伍每名給賞銀兩置辦軍裝
什物合用盔甲於各衛軍器局内關給馬匹於苑馬寺
孳牧及茶馬内領養騎操著伍之後每月照舊軍例給
糧一石其白馬城地方田地廣闊肥饒願領種者每名
給地一頃令其自行耕種不徵子粒就准月糧不許將
幼弱不堪素無根絆無人保管之人一槩混召有損無
益召軍官應該陞賞者先行給與公文執照待具奏定
奪其所召土兵就令原召之人管領聽調殺敵有功之
日照例併功陞職軍官之外若舍餘軍民土人素有力
量能召軍者每召一名給賞銀一兩十名賞銀十兩至
百名賞銀百兩以𩔖而推俱照此格節行去後緣副使
韓士竒陞任陜西布政司參政管理糧儲無暇及此改
委帶管固原兵備左參政成文兼管又因成文分守隴
右道去訖改委按察司僉事桑溥管理召募查得節據
參政成文呈報願投白馬城軍人固原衛冠帶總旗馬
騰召募潘仲敖等一百五十三名平邊千戸所正千戸
田林召募胡坎等三十一名本所實授總旗田埜召募
張仲玉等三十名固原衛中所百戸甘昇召募趙瓚等
九十一名甘州羣牧所百戸侯松召募權志清等一十
五名固原衛武舉舍人符節召募常英等五十二名總
旗李洪召募謝騰霄等四十名固原衛右所百戸唐璽
召募岳景玉等八十五名平邊千戸所副千戸汪洋召
募殷臣等七十三名固原衛舍人方鸞召募趙懷等二
十一名俱經本官行查結勘無碍開報前來為照白馬
城修築將完缺人防守隨經行令參政成文轉發原委
築城固原衛指揮符深收管分撥地方修蓋房屋責令
防守外續據慶陽衛前千戸所副千戸繆臣呈報召募
白馬城軍孫玉等三百六十六名前來行仰僉事桑溥
覆審未據回報及據操守固原等處地方指揮使黃振
呈報願投固原衛軍人孟文學等五十九名俱巳收糧
發伍外查得固原衛召軍榜文内開奉陜西都司劄付
該蒙巡撫陜西都御史王珝案驗准兵部咨為防邊患
以安地方事該甘肅鎮巡等官都御史陳九疇等題稱
甘肅各衛軍士逃亡行伍空虛不敷戰守要照弘治十
五年太僕寺少卿王質題准事例召募軍士等因奉聖
旨該衙門知道欽此欽遵該兵部查得先為急募土兵
以禦邊敵事該太僕寺少卿王質題該本部議得合無
行令少卿王質於陜西甘肅涼州各官庫内查取見在
官銀每二鎮共輳五萬兩以備召軍之用若係召募者
每名給銀五兩係冊内查出抽選者每名給銀三兩五
錢仍免空閒舍餘一名幇貼就與關支糧賞其見任官
員百戸召一百名與陞副千戸副千戸召一百名陞正
千戸正千戸二百五十名陞指揮僉事指揮僉事二百
名陞指揮同知指揮同知二百名陞指揮使俱月加俸
糧一石都指揮僉事召二百五十名陞都指揮同知都
指揮同知召二百五十名陞都指揮使而止若有為事
立功及革職閒住官員能召百名悉與復職該陞官員
撫按官會同給與公文執照仍𩔖總具奏其所召土兵
就令原召之人管領聽調殺敵有功之日照例併功陞
職召募完日通行造冊奏繳等因題奉孝宗皇帝聖旨
是欽此欽遵外今甘肅鎮巡等官又奏前因所據召募
抽選事宜委該舉行本部仍行總制侍郎李鉞并巡撫
陜西甘肅各都御史將見在各庫官銀量數查取共輳
五七萬兩聽都御史陳九疇一面出榜曉諭各色軍民
人等給發召募抽選其該給軍器馬匹及獲功陞賞悉
聽總制巡撫官酌量而行等因覆題奉聖旨是欽此欽
遵外為照召軍陞官雖有前例但未知各鎮通行或止
行之甘肅一鎮即今前例曾否停止及總小旗舍人召
軍應否陞授不曾該載今固原等處召募軍人奉有成
命及兵部奏發太僕寺馬價專聽召軍買馬支用似與
先次召軍事體相同但事干陞級未經奏請不敢輕議
及看得各該官舍近召土兵多係有膂力善騎射耐寒
苦善戰鬭之人藉而用之他日未必不為精兵健卒其
素無根絆身力懦弱及干碍正軍幇丁顧此失彼者二
司官員俱巳革退不准收用且召軍陞官比與納級陞
官者不同納級多係富豪軍民貴介子弟圖以榮身藉
勢所得者小所損者大召軍之人皆生長邊方就可領
軍得其實用况前項事例屢常舉行目今召募亦頗難
得所以近奉明文召募官員多不及數然不如此無以
警勵人心如蒙乞勅兵部參詳議處合無量照前項奏
行事例見任官員百戸召一百名與陞副千戸副千戸
召一百名陞正千戸正千戸二百五十名陞指揮僉事
指揮僉事二百名陞指揮同知指揮同知二百名陞指
揮使而止俱月加俸糧一石其總小旗召軍一百名者
合無照例陞級舍人召軍一百名者與做冠帶小旗後
有軍功俱照級陞授其召軍不及原擬之數照臣原擬
扣數給與銀兩以酬其勞所召軍人待查發衛所收伍
之後不拘馬步每名給銀三兩置備軍裝什物俱於太
僕寺馬價内支用若有不敷於陜西司府庫内取給合
用盔甲軍器於固原平涼附近官庫内查給編籍巳定
擇其稍有丁力者給領馬匹於銀買及監苑茶馬内隨
宜撥給固原衛紅古城等處各就與關支糧賞白馬城
軍人既巳撥給地方耕種合照屯種軍餘則例禦冬及
有警收操與支口糧每月四斗五升無事疎放農種如
此則可以壯實邊城保障地方實為便益緣係整理邊
務以備敵患事理未敢擅便為此具本順差承差趙瑶
親齎謹題請旨
一為再乞天恩辭免新命容令休致事
奏為再乞天恩辭免新命容令休致事先准吏部咨嘉
靖四年十一月十八日該司禮監太監張欽傳奉聖旨
提督陜西三邊軍務楊一清便寫勅行取來京著照舊
内閣辦事吏部知道欽此欽遵備咨到臣巳經披&KR0377;誠
悃乞恩辭免容令休致俟命間本年閏十二月初三日
欽奉勅今特命爾照舊内閣辦事勅至爾即馳驛來京
毋得稽違故勅欽此欽遵除望闕叩頭祇受扶病就道
外天地之恩非意所及臣子之分省躬而驚謹再&KR0377;誠
悃者伏念臣少時患目久而昏眊中年之後百病交攻
正德年間承乏吏部薦登内閣在告之日多在公之日
少懇求休致至二十餘章始遂優閒之願皇上光臨大
寳特承眷注既而言官交薦廷議見推忽有提督陜西
三邊戎務之命勅使臨門迫於大義不敢不起到邊以
來倏經十閱月矣弊筋力於戎馬之間竭精神於籌畫
之際凡所當為不敢不勉所謂鞠躬盡瘁死而後巳者
臣之心也頃自巡視延寧等邊兩目為風沙所傷赤痛
昏澁數步之内不能辨人面目把筆作字點畫不分一
切奏牘文移止是口授吏人謄寫又兼足滕愈加痿弱
步履非人攙扶動欲欹仆所以未即求退者良以套人
去留未定恐貽西顧之憂耳豈意殊恩自天而降使臣
進退失據無以自容臣聞之古人云陳力就列不能者
止又曰知足不辱知止不殆臣體力巳憊安能就列分
量巳足自當知止若不自揣度匍匐入朝蹣跚於闕門
之下顛仆於殿陛之前豈不重貽班行之笑臣雖無似
出處之義亦所素明安能以垂盡之年播此醜態於人
人哉比聞言官論臣者竊念臣曩官中外粗效馳驅晚
登樞要實無禆補招尤速謗理所宜然言官與臣非有
睚眦其所指摘必有憑據縱使失真過當蓋亦聞諸道
路之訛傳惑於流言之萋斐臣不敢辨亦不當辨况公
論在臺諫宜有異同公道在人心終當底定亦何俟愚
臣之贅言乎且臣今年七十二歲凡在班行無如臣之
老舉進士至今五十有四年凡登科第無如臣之深加
以疾病相仍生存無幾而乃蒙恥居官靦顔任事是舉
其平生而盡棄之矣伏望皇上玄造曲成離明普照察
臣之言出於肺肝憐臣之力不堪鞭策早降俞音容令
致仕得與田夫野老歌詠太平則自今以往未死之年
皆再造之賜也臣慚負天恩罪當萬死緣係再乞天恩
辭免新命容令致仕事理為此具本順差承差趙瑶親
齎謹具奏聞伏候勅旨
一為舉用將官事
題為舉用將官事臣切惟當疆場之任新進不如舊人
成戰伐之勲使功不如使過蓋舊臣宿將夷情邊務既
熟知於巳風聲氣槩又素孚於人不言而自信不令而
自行較之新進初士徒以弓馬為技敏銳為長者迥不
同矣今之將官皆出廷臣所推薦朝廷所登簡𩔖多英
傑臣不敢槩舉姑即陜西各鎮言之博訪得先任寧夏
總兵官右都督郤永謀足以禦侮折衝勇足以摧鋒破
敵規模闊大識見超偉若當提督之任必有駕馭之能
先任寧夏總兵官都督潘浩先任鎮守陜西都督劉淮
俱練達有統馭之才壯勇有敵愾之志去任年久至今
寧夏之人猶稱郤永潘浩陜西之人猶思劉淮先任鎮
守貴州署都督僉事陳珣生長邊方久更任使閒於軍
旅習於戰鬭此四人者郤永潘浩劉淮見蒙任使但恐
未究其用陳珣則以病乞歸今病痊疴精力尚健似皆
可備陜西三邊主將之選臣又切思人才難得自古為
然指垢摘瑕世無完名之人取長舍短率多可用之士
故合抱寸朽工師所不遺以二卵棄干城之將古人所
惜且如延綏都指揮僉事高時瞿江榆林衛指揮僉事
卜雲涼州閒住都指揮同知楊佑陜西西安後衛帶銜
都指揮同知李佐昔年或為參將或為遊擊因事廢黜
投閒巳久皆驍健善戰曉暢軍情邊人稱道舉無異辭
臣嘗取至軍門委用察其年力俱足有為使之終身廢
棄誠為可惜授以偏禆之任責效將來使功不如使過
必當有所建立如蒙乞勅兵部參之輿論除郤永見守
重地非有三邊提督重權難以輕動外其潘浩等三員
遇有陜西延寧甘肅主將員缺乞為上請推用以慰邊
人之心高時等五員亦乞早為湔洗量加錄用各官感
恩圖報自能勉立事功以蓋前日之愆而他日干城之
任亦有攸託矣臣今奉勅取回巳離邊鎮但念以人事
君大臣之職所知所見不敢不言伏惟聖明裁察緣係
舉用將官事理未敢擅便為此具本順差千戸楊評親
齎謹題請旨
一為公舉將材以備任用事
題為公舉將材以備任用事臣聞禦戎無上策自治為上
策用兵無良計選將為良計將者三軍之司命將得其人
怯可化勇弱可化彊將非其人兵雖衆不足恃今天下敢
戰之兵無處無有而統兵之將不盡得人兵勢不振邊患
未寧實由於此臣受命提督陜西三邊軍務又昔年叨任
經略巡撫總制提督久官陜西今大小將官非舊時之
部曲則部將之子孫頃自起廢到邊以來躬親較閱察
戎務之修否驗軍情之向背知之頗真兹奉勅取回凡
所見聞豈敢隠默除見任主將及曾經臣論薦并新任
資淺者不開外切見延綏遊擊將軍署都督同知張鳳
驍勇果毅屢立戰功延綏副總兵官署都督指揮僉事
趙瑛老成持重善撫士卒分守涼州右副總兵署都指
揮僉事周尚文廉以律身嚴以御下皆可當主將之任
延綏遊擊將軍署都指揮僉事劉淵分守寧夏中路左
參將都指揮僉事苗鑾分守延綏西路左參將都指揮
僉事袁聰甘肅遊擊將軍署都指揮僉事嚴鎧俱英敏
知兵雄﨣善戰可以充副將之選綏德衛指揮使安世
軍門奏帶頭目直隸鎮江衛指揮僉事陳岳生皆學本
儒術而兼曉夫兵機才堪幹濟而尤長於守巳他如寧
夏廣武營協同分守指揮使楊時守備平邊城署指揮
史經守備邵綱堡署都指揮同知王效延綏舊安邊營
把總慶陽衛指揮使崔嵩綏德衛指揮僉事彭椷俱生
長邊方而武藝素諳曾經戰鬭而勇略可取凡此數人
任有淺深皆可任參協守備等官稍加更歷他日欲求
將領宜無出此如蒙乞勅兵部再加訪議遇有相應員
缺將各官量加推用於邊方戎務必有禆補緣係公舉
將材以備任用事理未敢擅便為此具本謹題請旨
一為舉劾分守將官事
題為舉劾分守將官事照得寧夏中衛孤懸河外相離
鎮城三百餘里切近賀蘭山敵人不時窺伺分守參將
必在得人臣先年提學總制俱曾親歷其地彼時分守
參將如韓玉馮楨輩俱有將略善於撫馭以此邊備嚴
密士馬精強山後之賊不敢侵犯近年邊備不嚴軍威
不振官襲偷堕之風軍苦征求之累訪得見任左參將
都指揮同知蘇勇猥瑣無能闒茸不職以營求為得策
視戎務為等閒以致上玩下慢紀綱縱弛威令不行敵
人入邊往往失事及又訪得守備西寧署都指揮僉事
彭濬守備靖邊衛都指揮同知辛忠皆持巳廉慎而閑
於軍旅馭衆嚴明而著有聲稱堪任分守將官如蒙乞
勅兵部再加訪議如果臣言不妄乞將蘇勇革回原衛
帶俸閒住仍乞於彭濬辛忠内奏請簡用一員充左參
將分守寧夏西路地方則軍民有所依仗而得安其生
敵人知所畏憚而不敢侵入地方幸甚緣係舉劾分守
將官事理未敢擅便為此具本順差千戸楊評親齎謹
題請旨
一為傳報回賊聲息事
題為傳報回賊聲息事准兵部咨該臣題該本部覆題
看得提督陜西三邊等處軍務兵部尚書兼都察院左
都御史楊一清題稱分守肅州右參將雲冒撫夷指揮
劉雲等會審得通事馬能等供稱王子蘇勒坦莽蘇爾往
土魯番去了有頭目雅穆拉在哈密住到七八月裏馬
壯領哈密北山衛喇特黃毛部等衆要往漢人地方上搶
掠今甘肅地方兵馬寡少錢糧空乏巳將先任總制都
御史李鉞奏帶用剰馬價寄放苑馬寺庫内銀二萬七
千七百三十九兩四錢七分内先支五千兩給與西寧
莊浪官軍買馬騎操及查甘肅延綏鎮城等處馬匹亦
合量為查補乞勅該部再於太僕寺馬價内動支五萬
兩分給一節是固先事預防安邊定寇至計為照各鎮
節年奏討馬匹馬價數多太僕寺馬價所入有限而所
出無窮况連年因南北直隸等處災傷停徵減派馬匹
馬價徵解不全一旦空虛緩急無備尤為可慮但稱彼
中多事緊急用馬亦合量給及照前寄陜西苑馬寺馬
價銀二萬七千七百三十九兩四錢七分原係本部給
發太僕寺馬價仍候本部明文動支之數合無再於太
僕寺馬價内動支一萬二千二百六十兩五錢三分共
輳該銀四萬兩候命下之日本部差委官一員領出太
僕寺銀兩運送陜西布政司交割其見在苑馬寺寄庫
支剰銀兩一面移咨都御史楊一清差官前去領回悉
聽本官從便計處買補馬匹給與無馬官軍騎操仍將
領過銀兩數目買補過馬匹毛齒并領馬官軍姓名通
前一併造冊繳報等因題奉聖旨是欽此欽遵備咨到
臣案查先為前事巳經具題去後今准前因查得先據
陜西苑馬寺呈報前總制都御史李鉞奏討馬價支剰
銀二萬七千七百三十九兩四錢七分收貯本寺官庫
續因各邊將官呈請缺馬數多巳該臣行令該寺將前
項銀兩委官解送固原軍門轉發固原州倉收貯續據
固原兵備副使朱冕呈開節奉臣明文支給過寧夏中
路參將苗鑾二次領銀四千四百兩莊浪副總兵魯經
領銀五千兩陜西遊擊將軍陶文二次領銀六百五十
兩環慶守備都指揮李勲領銀一千五百八十兩延綏
遊擊將軍劉淵領銀一千三百三十兩寧夏東路參將
劉謹領銀二千兩新任參將魏錕領銀二千兩甘肅遊
擊將軍嚴鎧領銀一千二百三十兩涼州副總兵周尚
文領銀一千二百三十兩延綏副總兵趙瑛領銀一千
三百三十兩寧夏興武營協同都指揮吳雲領銀九百
兩蘭州守備都指揮王錦領銀六百二十兩靈州守備
指揮沙金領銀三百九十三兩四錢七分俱經行令各
官每銀十兩買馬一匹給付軍人精銳貧難無力買馬
及曾經買補二三匹以上軍人騎征及差委安西衛千
百戸沈鳳等解送西安府銀一千兩平涼衛指揮甘瑞
解送鳳翔府銀一千兩千戸李璽解送鞏昌府銀一千
兩西安左衛百戸楊威解送臨洮府銀一千兩平涼衛
千戸施文解送平涼府銀一千兩俱經行令各府將販
賣商人名下馬匹收買節據各府解送買完馬共五百
二十匹并軍門陸續買過商人及套中走回人口騎回
馬匹銀共八十六兩前項馬匹俱經相兼前項銀兩派
給陜西延綏寧夏竒遊等兵領回取各領過銀兩買過
馬匹毛齒及領過馬匹給過軍人姓名造冊俱未回報
兵部所擬前項支剰銀二萬七千七百三十九兩四錢
七分俱巳支用盡絶今照兵部續發太僕寺馬價銀一
萬二千二百六十兩五錢三分咨稱解送陜西布政司
收貯係臣原擬聽給延綏甘肅二鎮買馬支用但甘肅
一鎮節因地方回賊侵掠缺馬數多及查延綏一鎮巳
該臣陸續給過各枝官軍馬共三百三十匹銀共一萬
三千三十兩比之他鎮其數巳多合將前銀分派甘肅
八千兩延綏四千三百六十兩五錢三分巳經移咨各
該巡撫都御史差官前去陜西布政司照數支領及行
令該司候各鎮差官至日查照給發領回聽各巡撫官
給軍買馬騎征將領過銀兩數目買過馬匹毛齒并領
養軍人姓名造冊徑自咨部查考及將前項陜西苑馬
寺解到支剰馬價銀二萬七千七百三十九兩四錢七
分節經臣支給各邊將官銀兩并收買派給馬匹備行
固原兵備副使桑溥會同分守參將劉文督催各該將
官將買過馬匹毛齒及領養軍人姓名𩔖總造冊以憑
轉繳兵部外今照臣欽奉勅行取回京所據前項支用
過馬價銀兩數目合行奏報除備咨兵部知會查考外
為此具本順差承差劉遵先親齎謹具題知
一為甄拔人材以備任用事
題為甄拔人材以備任用事臣惟薦賢為國人臣之忠
以人事君大臣之職臣受命督鎮關陜將及一年一方
官員賢否悉心訪究頗得其真而於藩臬之官尤深注
意除將年資頗深賢能素著者節經論薦外其到任年
淺者未敢槩陳近來廣詢衆議博采公言復得二人焉
敢為朝廷陳之切見陜西按察司按察使唐澤始而簉
屬刑曹能詳庶獄無冤濫之辜既而擢任外臺克持風
裁有老成之望持法不撓而行之以恕物論稱平守身
不苟而持之以謙士林推重陜西布政司右參政王尚
絅學行素孚於人器識迥出於衆年齒逾壯而以養棄
官有急流勇退之風薦章屢騰而懇辭乃起有行義達
道之志此二臣者唐澤自官憲佐十有三年任更閩浙
而賢聲無間王尚絅自陞參政一十五載身雖退遯而
光價益增論其人品皆有大受之具稽其年勞亦在擢
用之時如蒙乞勅吏部再行訪察合無將各官早為甄
拔推用稍出乎常格則風聲可勵乎庶官緣係甄拔人
材以備任用事理未敢擅便為此具本順差承差劉遵
先親齎謹題請旨
一為薦舉監牧官員事
題為薦舉監牧官員事切照陜西苑馬寺先年馬政久
廢名存實亡弘治年間荷蒙孝宗皇帝簡自上命臣督
理大改絃轍一新政令彼時孳牧蕃息卿寺改觀二十
年來官員賢否不一馬政興廢不常臣近奉命提督軍
務駐節固原兵馬既事體相關監苑又臨莅之地訪得
苑馬寺卿周絅久參藩牧老成詳慎少卿郭震昔任兵
憲英敏有為寺丞蔡麟拔自縣令政務疏通此三人者
皆能盡心職業修舉廢墜不失牧軍之心可收藩息之
效如蒙乞勅吏部查訪將各官酌其年勞量為旌擢庶
使凡為臣工者皆有所感發興起矣緣係薦舉監牧官
員事理未敢擅便為此具本謹題請旨
一為缺官委用事
題為缺官委用事據整飭固原等處兵備陜西等處提
刑按察司副使桑溥呈前事據固原州申稱本州係弘
治年間開設止有知州吏目二員政務繁多幹辦不前
乞為轉達添設同知或判官一員庶得濟事等因據此
看得該州地處邊方城有軍衛而總兵兵備參將衙門
俱又常川駐劄倉場數多營堡散處勘事查盤召商糴
買委的缺官幹理今要添設佐貳一員似為相應合無
俯念邊鎮重地特賜轉達就於陜西所屬賢能判官縣
丞等官内舉陞一員前來供職則庶務可以分理地方
實為有益等因具呈到臣為照固原州原係開城縣弘
治年間始改為州所管轄多係人民内有軍衛監苑王
府功臣草場軍民雜處詞訟繁多先年止有兵備守備
官各一員後將陜西移鎮於此近又改設參將一員况
節因邊情緊急欽命總制提督大臣多在本城駐劄上
承下移不可無人及行委查勘邊情會問罪犯查盤錢
糧踏勘地方等項必得文官協同軍衛官員行事方得
停當額設止有知州吏目各一員不敷幹辦况又時有
公差事故等項甚至全無一官副使桑溥呈稱要添不
拘同知判官一員分理委用誠非得巳但地隣極邊沙
漠沍寒之區戎馬馳驅之苦新選官員多非所樂終恐
不得其用臣詢之布按二司官員皆舉稱西安府華州
判官聶淮本府同州朝邑縣縣丞紀年皆官小能守性
敏有為堪任州同知本府臨潼縣主簿馬鵬程靖邊衛
經歷司經歷鄭仲皆年壯可任勤勞才敏熟於幹辦堪
任判官如蒙乞勅吏部議處合無於固原州不拘同知
判官添設一員仍乞於聶淮馬鵬程等内陞用使之就
近到任管事則分理有人委用不乏地方實為便益緣
係缺官委用事理未敢擅便為此具本順差承差劉遵
先親齎謹題請旨
一為舉用邊方官員事
題為舉用邊方官員事照得陜西八府所屬州縣皆地
臨邊境烽火兵戈之虞沙塞苦寒之慘故選斯地者多
不樂為見任官員多復求去其勉強在任勤敏可託者
十無二三庸猥不堪者十常八九勢使然也各府除正
官外同知品秩稍高責任稍重苟得其人可以佐理郡
事可以分督屬官見今平涼府缺同知一員其餘府分
雖未有見缺今當朝覲述職之時恐有黜幽陟明之數
若將内地官員陞用及舉人内除補恐其憚勞畏險未
至任所先巳灰心安能責其效用臣博訪得蘭州知州
陳約乾州知州趙時皆謹飭不失其身通敏可集乎事
陜西布政司經歷張賢咸陽縣知縣李仁皆才猷足以
有為平易可以獲下如蒙乞勅吏部查訪遇有陜西各
府同知員缺將各官陞補管事於地方政務實有禆益
緣係舉用邊方官員事理未敢擅便為此具本謹題請
旨
一為整理邊務以備敵患事
題為整理邊務以備敵患事案查先准兵部咨該本部
題該臣題前事兵部覆題内開看得提督陜西三邊等
處軍務兵部尚書楊一清查議得固原為陜西喉襟要
害之地地理平漫無險可據總兵官所統與守備官部
下官軍俱不及千數難以防守欲要懸賞召募但陜西
布政司在庫官銀不多欲查照先年該部奏行事理於
太僕寺馬價銀内動支五萬兩運送前來聽臣督委
布按三司官員設法召募不拘衛所官舍軍餘村野土
人民壯等項但係年力精壯騎射閑熟籍名在官願領
馬者給銀五兩步軍給銀三兩令其置辦軍裝弓矢器
具其或召募支用不盡亦收貯聽發各邊收買戰馬一
節足見先事預防安邊禦敵至計相應准擬合候命下
於太僕寺收貯馬價銀動支五萬兩本部行移太僕寺
坐委寺丞一員運送陜西布政司交割悉聽本官設法
處置召募軍士充實隊伍以備敵兵其支用不盡銀兩
亦聽貯庫遇警發各邊收買戰馬騎操事完之日仍將
支過召募買馬并餘剰銀兩數目造冊奏繳查考等因
覆題奉聖旨是馬價准動支五萬兩運送前去募軍買
馬不許浪費欽此欽遵備咨到臣續據陜西布政司呈
解太僕寺委官寺丞張珌運送馬價銀五萬兩前來隨
經行仰帶管固原兵備布政司左參政成文轉發固原
州倉督令監收通判王相收貯聽候支取及照臣原奏
内開今各該衛所行伍空虛懸利召募相應舉行至於
隨勢給賞有功官軍亦為要務軍門若無財用則有罰
無賞何以盡人死力乞將前項銀兩聽召募賞軍支用
不盡之數聽發各邊買馬騎操續因敵衆數萬在套住
牧調取延綏副總兵趙瑛統領竒兵三千員名前來寧
夏東路花馬池等處按伏及因河西莊浪涼州等處回
賊壓境甘肅鎮巡屢奏乞發延寧兵馬該臣調取延綏
遊擊將軍張鳳統領所部遊兵三千員名在於固原靖
邊蘭州等處按伏聽調應援緣二枝人馬俱係客兵徵
調在外半年之上勞苦可憫節經動支前項銀兩差委
固原衛指揮申甫延綏遊兵指揮劉欽軍門聽用鎮撫
張淮前去量為犒賞少助修理軍裝之費給賞過趙瑛
部下官軍銀八百兩張鳳部下官軍二次共銀一千六
百五十六兩七錢俱各取具委官給散過花名數目在
官又因臣巡視寧夏延綏等邊行令帶管固原兵備左
參政成文督委西安等衛千戸王臣等量帶前項銀兩
軍前聽用續據王臣等呈報節奉臣明文閱視兵馬激
勵官軍犒賞獲功人員優恤陣亡等項共支用過銀八
百兩肆錢及節據陜西延綏寧夏甘肅等處各該將領
等官呈稱各邊營堡官軍缺馬數多乞要查給馬價官
銀買補俱經行令固原兵備官支給續據副使桑溥呈
開支給過陜西遊擊將軍陶文下遊兵指揮周江等領
給死馬官軍銀二千六百八十兩延綏遊擊將軍張鳳
下遊兵指揮侯章領給死馬官軍銀一千三百七十兩
延綏總兵官彭楧下委官千戸周文臣領回本鎮巡撫
衙門買馬銀九千兩莊浪衛百戸安能領回解到馬二
匹價銀二十四兩靈州守備指揮同知沙金領給買馬
銀一千六百六兩五錢三分管領戰鋒官軍都指揮瞿
江下甘肅管隊百戸崔玉等領給軍人買馬銀六十兩
又據整飭洮岷邊備副使翟鵬呈稱洮岷等處見有額
布勒等敵聲息緊急各該衛所城堡缺馬數多乞發官
銀買馬騎征又經移咨巡撫陜西都御史王藎差委指
揮孟澤領解洮岷邊備官處銀五千兩聽巡撫衙門隨
宜給軍買馬支用前項支給買馬銀兩俱經行令各該
將官每銀十兩買馬一匹仍將領過銀兩買過馬匹毛
齒領養軍人姓名造冊未據呈報通查犒賞官軍該銀
三千二百五十七兩一錢支給買馬該銀一萬九千七
百四十兩五錢三分見在貯庫銀二萬七千二兩三錢
七分聽候召募支用今照臣奉勅行取回京所據前項
支用過馬價銀兩數目合行奏報除備行固原兵備副
使桑溥督催各該領銀將官各將買過馬匹毛齒領養
軍人姓名造冊及候召募事完之日通將買馬賞軍召
募三項支用銀兩花名數目總𩔖造冊呈報接管提督
大臣查照奏繳外為此具本專差承差趙禎親齎謹具
題知
一為捉獲奸細搆引大勢回賊犯邊等事
題為捉獲奸細搆引大勢回賊犯邊奪取地方等事嘉
靖五年正月十八日准巡撫甘肅等處地方都察院右
僉都御史寇天叙咨據整飭肅州兵備陜西按察司副
使趙載呈奉本院會案准提督軍務兵部尚書楊一清
并兵部咨俱為前事備仰本道會同分守肅州參將雲
冒并分巡管糧二道及行都司掌印等官將前咨開夷
情務在熟思審處逐節從長計議停當明白呈來以憑
回覆具奏施行等因依蒙會同分守肅州右參將都指
揮同知雲冒陜西布政司分守西寧道左參議王汝舟
本司分巡西寧道僉事李孟旭甘肅管糧僉事周汝勤
并陜西行都司掌印都指揮僉事王輔將前鎮巡等官
都御史陳九疇等巡按陜西監察御史盧問之并提督
尚書金獻民後先論奏并該部覆奏吐魯番哈密敵情
逐節督同甘肅撫敵指揮丕勒瑪爾喀木通事薩里等從
長會議得吐魯番自永樂年間以來通貢世受我朝厚
恩成化十九年以後敵首蘇勒坦阿里子阿哈瑪特日
漸生事擄哈密王母殺哈尚執善巴誘拘蘇勒坦伊蘭
奪占哈密金印城池為患巳非一日大抵皆是哈密回
回唆使亦嘗遣將征剿亦嘗閉關絶貢然而一面請罪
一面侵掠迄無寧時弘治以前止於騷擾哈密正德年
來哈密巳為彼有沙州被其誘挾而川邊王子莊齊勤
苦峪柴城兒扇馬城大草灘等處屬番俱被殘破趕逐
離散投赴我邊肅州臨近依住正德十年直至肅州戕
殺將官去歲又入甘州圍困城堡聲言要奪地方勇悍
難治未經訓練之兵恐難迎戰雖用成湯故事命將出
師聲罪致討窮兵黷武使無噍𩔖未為不可朝廷不欲
勞兵動衆從事遠征且以彼么麽醜𩔖不足深較以此
因其侵擾則閉關以示絶因其悔罪又許貢以示恩蓋
自古帝王制馭邊人之道服則懷之以恩叛則懾之以
威𩔖如此也今本酋稔惡不悛新犯我邊本鎮巡所奏
廟堂大臣所以閉關絶貢無容復議而論者又有諸敵
無罪不宜一例謝絶之說蓋往年哈密未破之時諸敵
入貢皆憑彼處番文可辨各敵種𩔖今哈密無王無印
西域諸夷惟土魯番最強凡入貢之夷皆經其地中間
番文真假與夫是否别國皆莫能辨若不一例謝絶必
不能保吐魯番之不詐入且一例絶之使諸敵皆歸怨
於彼亦足以離其黨而孤其勢不必以此疑阻其各種
敵人除謀為内應舍音和珊等一百六十七名搜出私
書藏有兵器事跡顯露者先巳奏行巡按御史詳審情
真罪當照例轉詳待報處決如有冤濫即與辨理巳有
施行兹不復議其原發涼州等城監候各起進貢并貢
回哈密土魯番夷使查得涼州寄監哈密衛進貢回人
正使密里斯拉實逹爾陕西丁阿卜吉斯阿卜都拉哈滿
呼逹拉斯們拉呼里瑪哈穆特唐格庫里阿卜都烏拉瑪哈
瑪特展德哷默色扎木丹扎木丹德哷默色阿卜都和卓
等一十五名副使哈智呼爾班逹巴巴伊斯滿拉瑪哈木
瑪哈瑪特們拉瑪瑪逹里阿迪斯納蘇們拉實迪克恩
都伊斯瑪音阿拉竒爾迪巴巴和新阿卜都哈里茂巴爾丕勒
瑪哈瑪特瑪瑪逹里等一十五名共三十名并舍音和珊家
丁哈喇岱爾等五十一名口該前巡撫都御史陳九疇案
行本衛轉發巡按陜西監察御史盧問之處内將密里
斯拉等分發蘭州臨洮府鞏昌衛三處寄監方物現
收貯涼州衛庫將哈喇岱爾等分發鞏昌府蘭州階
州秦州禮店千戶所五處寄監復吊查陕西行都司
嘉靖元年十月起至嘉靖三年六月止陸續起送過
賽瑪爾堪天方土魯番哈密衛進貢使人文卷底冊内
賽瑪爾堪圖爾遜等一百五名天方國母巴刺丹等一
十九名土魯番正使們拉阿卜都拉們拉呼爾班逹和卓
阿哈瑪特們拉瑪哈瑪特蘇勒坦庫里扎木丹穆爾圖拉
和卓和新阿里們拉裕蘇卜等一十名副使伊斯哈迪爾雅
爾和塔拉和卓唐格庫里和卓阿哈瑪特穆爾圖拉呼逹竒爾
迪實哈努爾鼎們拉瑪哈瑪特德哷默色瑪哈瑪特等一十名使
臣密爾咱阿里蘇勒坦阿里呼逹阿里和卓瑪哈瑪特羅密
們拉瑪呼勒鼎噶爾丹茂巴爾等七名從人哈濟一名共二
十八名哈密衛正使們拉烏魯斯們拉瑪哈瑪特和
卓阿哈瑪特等三名副使們拉阿繖阿哈瑪特薩迪等三
名使臣巴延塔克茂巴爾約勒阿實竒齊克賽特哈瑪爾
和卓瑪哈瑪特和實哈特伊斯堪逹爾們拉和卓呼逹恰
爾迪哈瑪爾哈瑪爾茂巴爾哈逹呼爾班達阿里德哷默色
瑪哈瑪特呼拉庫里哈瑪爾丹賽特哈瑪爾和卓多斯拉
沙庫里庫里瑪哈瑪特沙哈瑪爾哈瑪爾阿里恰爾迪卜德
哷默色協瑪哈瑪特庫里瑪哈瑪特呼都哈逹阿哩干德哷
默色唐格恰爾迪逹里德哷默色等三十一名共三十七名
查得莊浪止有現監貢回哈密人瑪哈瑪特等一十五名
天方國進貢使人母巴剌丹等三名賽瑪爾堪貢使
圖爾遜等五名永昌衛見監賽瑪爾堪貢回使人一
名巴莽其餘屢行陕西巡撫衙門及隴右關内關西
等道查勘未報中間恐仍有在河南北直地方及在
京潛住者無從查報内見監臨洮府蘭州鞏昌衛哈
密正使密里斯拉等十五名及見禁莊浪衛哈密使
人瑪哈瑪特等一十五名中間如有姦黠官吏等亦
不盡知難以審辨相應與舍音華珊家丁哈喇岱爾等
俱照先年事例遷發兩廣安置其吐魯番進貢未回夷
人二十八名及哈密衛進貢回還除見監外尚有未回
夷人二十二名恐俱在沿途及在京潛住中間姦黠亦
難遥定合無通行在京四夷館及北直隸河南陜西地
方如有各夷潛住查將吐魯番正副使使臣從人滿剌
阿都剌等二十八名哈密衛先次正副使滿剌俄陸思
等六名俱一體遷發兩廣安置其餘見監蘭州等處哈
密衛副使哈只虎兒班等一十五名并未回使臣拜言
答等俱且不必督發出關俱暫安置腹裏地方以繫其
心數年之後另作議處其冒稱賽瑪爾堪天方國夷使
在嘉靖元年起送者止據莊浪永昌衛申稱寄監土陸
孫等九名其餘想亦在沿途潛住嘉靖三年六月起送
者計今亦巳到京中間詐冒無憑審辨但彼既以進貢
而來我既驗放出關若又置之於法實非中國以誠信
待四夷之道兵部尚書金獻民所奏誠為得體候各夷
到京量加賞勞以慰其心事畢作急督發并行沿路官
司將先次貢回二處夷使在途延住及莊浪永昌寄監
者陸續驗放出關遣歸本土如此足以見我朝處待外
夷善惡各有區别使吐魯番哈密姦回聞之有所懲創
畏懼矣今將前項緣由呈乞照詳等因及准分守肅州
右參將都指揮同知雲冒手本亦同前因據此案查先
准提督軍務兵部尚書楊一清咨前事并整理邊務以
備寇患事俱經會行各官從長議處去後今據前因會
同鎮守太監董文忠總兵官署都督同知姜奭協守甘
州左副總兵趙鎮看得各官所議閉關絶貢及處置吐
魯番哈密進貢貢回人使并舍音和珊家丁與天方國
賽瑪爾堪進貢回回人等項事宜頗為詳悉揆之國體
夷情似為允當職等復議得自古懷柔遠人自有定體
我朝撫待四國亦有常道前項所議乃一時權宜之處
亦非經久之計也蓋吐魯番於我中國所利甚多若終
於拒絶不與通貢則失其所以為生彼亦不能帖然安
静必將時復遣兵騷擾邊疆我邊疆亦無寧時也所以
我朝自永樂以來不絶其貢及後來雖嘗閉關而復許
通者蓋以堂堂天朝天覆地載其撫待四國之道不得
不爾亦欲我邊疆寧謐免彼騷擾也况我邊疆之守與
不守係於邊備之修與不修初不係於回人之通與不
通使我邊備誠修回人通亦可不通亦可使我邊備不
修通固不可不通愈不可况干羽文德聖經明訓厚往
薄來前賢格言雖事勢古今異宜而道理初無二致土
魯番酋所以敢屢肆逆命者姦黠譎詐固敵國之常性
然以正德年來之事觀之我亦有可乘之釁也為今之
計惟在修我邊備使糧草充積士馬精強城堡堅完烽
火嚴明彼來求和則責以大義峻詞謝絶彼來侵掠則
整㮶兵馬痛加𠞰殺使彼求通不得侵掠無獲數年之
後必悔罪納款還我哈密歸我搶掠男婦度其誠懇姑
容入貢既通之後必須查照祖宗舊規處待有道使彼
無詞可借無隙可投如此庶恩威兩盡不悖古人柔遠
之道回人可保不復為患我邊疆亦得以省事矣緣係
處置敵情重大事理為此合就備咨前去煩請裁處具
奏施行等因備咨到臣案查先為捉獲姦細搆引大勢
回賊犯邊奪取地方等事准兵部咨該巡撫甘肅右副
都御史陳九疇題内開會同太監董文忠議得吐魯番
之所以敢犯甘肅者其至也有因而其來也有漸所以
致其因與漸者吾自為之也何謂因哈密之種有三而
回種居一土魯番既因哈密之回以取哈密得不因回
種之寄食甘肅者以取其甘肅乎何謂漸吐魯番日益
彊大既因回種以吞哈密而其種𩔖復蕃於我土移其
所吞哈密者而蠶食乎我非其漸乎設使當時守土之
臣能遵奉太祖高皇帝勅旨不容回回入貢容之入使
不得至京師則我中國地方之肥美人民之富庶倉庫
之虛實士馬之彊弱彼何由而知無由知則彼欣慕輕
侮之心不敢生而今日侵犯之事何由以作乎惟其失
處廢防容其入貢焉縱其商販焉遲其歲月而不加催
督任其還往而不設禁革我之虛實美惡彊弱盛衰無
不目擊周知其意謂河西可以計取中國可以漸圖也
臣等故曰所以致其因與漸者吾自為之也臣等請原
始要終為陛下極言之昔者哈密托克托後王母當國
部下回種搆連吐魯番將王母殺之逮哈尚立國部下
回種曰瑪哈穆特達哩者數人叛降土番夜半獻門又將
哈尚殺之其後善巴繼立瑪哈穆特達哩詐充賽瑪爾堪使
進貢獅子領賞回還見哈喇輝輝和爾頭目迪里密實
等輔佐善巴駸駸然有強盛之勢乃謀糾吐魯番哈密
之回夜殺迪里密實并其黨與三十餘人其年各復引
阿哈瑪特襲取哈密奪圖喇執善巴以去恩克保喇來奔
而哈密遂入土番其舍音和珊們拉喀三雖冒中國都
督之名其實皆吐魯番之陪臣也中國惟繫縻之而巳
中國豈能繫縻之振之以威力濟之以恩施能繫之耳
朝廷因其執善巴而奪哈密也令文武大臣撫處之阿
哈瑪特復出悖言逆命不聽朝廷震怒始閉關絶貢巳而
阿哈瑪特悔過方送還善巴此後貢路復通而肅州之寄
住奸回滋蔓益多回賊之意蓋欲以取哈密之術取肅
州而肅州守臣墮其計中殊未有能悟之者關外内附
夷人數被遣發時或漏其機緘及今見監奸回薩里等
數十人每於醉後笑談王子來時某人宅好吾居之某
人妻美吾取之往往為漢人曉番語者所覺其後土魯
番亦有插旗甘州城頭之說鎮巡上其事朝廷命總制
彭澤來撫處之回賊慮其志之不得以逞也遂納款獻
印以緩我師遣賈回進貢以釋我疑貢使未入金城而
賊兵巳過嘉峪豈非欲因肅州寄住姦回憑其内應而
期欲痛飲酒泉之意乎逮夫番文搜出姦謀敗露姦黨
就擒彼遂搖尾乞憐再四請和乞通貢路不知彼何為
而來既巳殺吾將而覆吾軍又何為而去復欲盟舊好
而開貢路乎於此亦驗其有所因矣逮去肅州姦回盡
發甘州鎮巡方議罪上請欲將進貢并沿途買賣賈回
比照先年事例籍其財物乞發兩廣舍音和珊乃以應
該没官之財輸納權倖之門遂使事體反覆刑法倒置
姦回因而近倖守臣盡數下獄致令吐魯番在京進貢
賊回私相告語曰今數塊無用之石投於權勢之門而
事變一至於此顧吾囊中之玉尚多吾王從此雖十犯
邊而吾屬無恙矣夫使夷人重玉石而輕犯邊是誰為
此厲階耶千古有餘羞矣此後姦回近倖於朝吐番肆
志於外昔日犯邊之賊變而為進貢之客轡聮轂擊款
嘉峪而求入矣為鎮巡者燭義不精怵於利害之途自
謂回人一左右足而吾輩遂有安危所以擡手聽命館
為上客莫敢誰何至是一馬之飼日費斗菽千百成羣
三四年間可勝浪費所以西域賈回視甘肅為公館笑
中國為無人蔓引滋植恣肆交結以致甘肅内外久住
漢回揣摩盛衰料度向背搆連接引以有今日孰謂回
賊之欲取甘肅者不有所因而其來也無漸而其所以
致其因與漸者不由吾人自取之耶今蘇勒坦莽蘇爾雖
欲借姦回以取甘州然其意不曰中國貴吾玉吾事之
不成顧吾有玉在况吾貢使絡繹京師左右近倖可以
賂遺守邊大臣可以貨殺讒諂而貢路豈能我絶乎此
所以哆然為惡而不之恤者良有以也為今之計固不
能如武帝之振威以勤二師之兵亦當效光武之閉關
以絶西域之貢倘或涵容隠忍不能執義斷決再使姦
回夤緣穴隙復如往日之事十數年後臣等恐祖宗河
西十五衛所之疆埸必見易於吐魯番數十百塊之頑
石矣可不惜哉可不慎哉臣等長慮却顧必欲永保河
西惟有閉關絶貢而巳閉關則我有益絶貢則彼受害
何謂益在邊則寄食省而軍餉不費在途則貢餽省而
驛遞不擾在朝則賞賚省而財用有餘吾其不受益乎
彼絶貢路彩段不去則彼無華衣鐵鍋不去則彼無美
食大黃不去則人畜受暑熱之災麝香不去則床榻盤
虺蛇之害彼日用之所不可無者又不止此一旦貢絶
一物不出彼其不受害乎吾持此有益之柄而彼蒙受
害之實吾不能持吾柄而屈彼之膝而反事武之虚張
而受彼之禍為計不巳拙乎夫誠能謝絶必須防範捍
外衛内去心腹之疾何謂心腹之疾内應姦回無慮二
千餘人在監禁者臣等巳置之於法扭其手足置之㭱
檻縱彼為虎為兕保其不能為患必矣至於節次進貢
之人在京在途或往或來無慮數百哈密土魯番之人
雖處以極刑亦不為過但中間冒名天方等國者亦多
真偽難辨臣等欲將冒天方等國者分處腹裏地方不
必起送還國暫住數年另作議處至於分發涼州等城
見監各起進貢并貢回哈密吐魯番夷使欲乞查照先
年事例差官隨處籍其財物一併遷發兩廣地面或安
置充軍其甘州見監内應姦回行令巡按御史再行覈
實速賜殛誅各犯妻女不為常例或給本邊極貧軍人
領配或解京給付功臣之家為奴如此則病根悉拔賊
回失所憑藉而心腹之患可除矣等因奏奉聖旨兵部
看了來說欽此欽遵該兵部覆題奉聖旨是便會官從
長計處來說欽此行間又該巡按陜西監察御史盧問
之題為懲敵患以圖保重鎮事臣聞自古制馭邊人之
道服則綏之以德叛則震之以威此不易之論也邇者
吐魯番王子蘇勒坦莽蘇爾聽其謀主和卓塔濟迪音雅穆
拉糾合諸種回夷攻圍甘肅地方其意實欲取甘肅也
何者以彼而言勢驅沙瓜姻連衛喇特借名諸番擁衆二
萬詭言搶掠謀非一日又以甘肅寄住各種回人如巳
獲舍音和珊等一百六十餘名俱為傳報消息作為内
應彼此合謀一旦驟至所以敢于侵肆者亦有其由自
成化年間土魯番蘇勒坦阿里擄哈密王母金印命兵往
討不進而歸夫哈密朝廷之所封也為中國之藩籬通
西域之出入達諸國之消息而土魯番敢于遷滅失此
不討此土魯番所以輕中國之始也其子阿哈瑪特嗣之
又踵前風將朝廷所封之哈尚又殺之乃遣使入貢求
封為王其悍傲輕嫚甚矣亦置之而不問弘治年間自
察遜衛訪其遺孽善巴而立之阿哈瑪特又擄去瓜州凡
此多哈密都督舍音和珊背哈密而結搆土魯番之所
為也土魯番三次輕侮中國而在朝諸臣未嘗專為建
議閉關絶其貢路或雖絶而即通以致今日使西域賈
回圖利中國以玉石鑌銼等項無用之物往來神京厚
蒙賞賚凡段匹鐵茶彼之難得日用之不可缺者舉得
輸入西域矣視之為賓而任其騷擾驛遞暗藏其姦而
得以睥睨中華是甘其大欺而貪其小餌也弘治正德
年間嘗命大臣累次經略撫處重立善巴歸復金印或
拘其使而復遣之或留其衆而羈縻之俱不過聊醫目
前之疾黠驁夷性仍假貢物以窺中國緩兵機而圖後
舉是以正德十一年之侵犯甚於弘治七年而今年之
侵犯又甚于十一年也自此以往若再受其貢物之餌
略其犯順之罪惟事撫處欲結其歡心肆其憑陵而通
其貢路則河西數年之間恐為土魯番所有矣回賊性
最譎詐志得則稱兵犯順勢屈則乞賞求通其貪取地
方輕嫚中國其本心也今歲幸賴聖明威福天兵遠震
守臣雖昧先事之備亦有捍禦之功攻圍甘州而殲其
酋長追逐于張欽堡而斬獲頗多止是剽掠地方未至
失陷城池然堡寨被其攻刦人民被其搶殺室廬被其
焚毁産業被其蕩析河西生靈之厄亦巳甚矣今雖遭
剉失利而歸能保其明春不再侵犯我邊乎侵犯勢勝
則長驅刦掠塗炭我疆宇不勝則討賞聽撫復講進貢
仍以其玉石鑌銼之𩔖罷中國之驛遞以供之廣布姦
回乘機肆隙豈肯終能賓服乎為今之計將欲興師遠
討則中國之兵馬錢糧日見消耗各鎮不寧凶荒屢奏
斷難舉也莫若閉關絶貢永不與通但閉關絶貢議者
以為土魯番可罪矣而諸夷未得罪也一例絶之恐衆
敵于我以臣觀之土魯番横行西域雖天方國賽瑪爾
堪等皆聽其驅制縱使稱貢亦求路於此抑或者近日
所貢獅子西牛西狗等物亦土魯番假冒其名以誘中
國耳今日止曰邇者土魯番糾衆敢犯甘肅逆天道背
國恩今絶其貢方命守臣整兵往問其罪諸敵效順者
亦暫止入關恐叛服難别俟數年察其情偽再行議貢
則亦未嘗直拒於諸敵諸敵或者結怨於土魯番矣待
甘肅之士馬差強潛住之姦回淨洗元氣充養邪惡驅
退待乏其常物之用屈其悍慢之心困絶之久入我範
圍然後徐議之或要其立哈密而為甘肅之蔽或斥其
守封疆而開沙瓜之境縱使入貢必使處寓有所而交
易有時稱進有防而遣歸有限未若今日回漢雜處守
臣朝議於公府姦細夕達於種𩔖幾釀成今日内應之
變也既絶其貢將挐獲姦回舍音和珊等俱各再審無
異依律處決其餘進貢及寄住甘肅者各訪别意向或
布處陜西各邊或遷徙兩廣福建等處所貢獅子西牛
西狗皆解其檻而縱之關外甘肅地方儲積糧草閱實
軍馬但遇侵犯即行征剿則回賊之患庶乎可除而甘
肅重鎮方可為國家有矣等因奏奉聖旨兵部知道欽
此欽遵該兵部會同太保兼太子太傅武定侯郭勛等
吏部尚書廖紀等覆題議照招攜討叛聖王馭戎之權
納貢稱藩外敵效順之體今土魯番雄據西域吞噬諸
敵將我朝所立哈密忠順王前後夷滅其罪巳不容誅
而猶容其通貢者朝廷以遠敵醜𩔖不足深較姑示羈
縻而巳彼乃益肆奸黠包藏禍心無故興師二萬謀奪
我之地土假貢使以探虚實倚同𩔖以為内應幸仗宗
社威靈守臣宣力殱彼太酋失勢遠遁雖城池無恙而
村寨居民不勝踐蹂似此狂狡為患邊疆縱未能勤兵
遠討豈可復容入貢或謂西域國多理難盡絶蓋今次
入寇實亦借助諸夷之兵貢道不通則中國貨物不入
西域而諸敵歸怨亦足散其黨而離其心數年之後果
能悔罪復還哈密之封再為議處所據閉關絶貢揆以
今日事勢宜從守臣之請不必疑阻其謀為内應舍音
和珊等一百六十七名搜出私書藏有兵器事跡顯露
宜寘極刑但人犯數多先巳奏行彼處巡按御史再加
詳審情真罪當照例轉詳待報處決如有冤濫即與辨
理原發涼州等城監候各起進貢并貢回哈密土魯番
夷使查得先年曾有遷發兩廣事例但今人衆難以一
槩發遣合無於内量為查審奸黠頭目數十人及舍音
和珊遺下家丁哈喇岱爾等五十一名俱發兩廣地方
安置其餘隨從夷人并盤出大黃頑石等項及隨身財
物俱令帶回并冒稱賽瑪爾堪等國敵使通行所在官
司差官撥軍逐程管送出關不許沿途延住但臣等今
日會議止據所奏參酌處分而事情隔遠未必悉中機
宜為照提督三邊軍務尚書楊一清素諳邊情練習事
體合無將前項所議事情仍行本官再加審處如果相
應依擬施行中間或有窒碍應合另處者徑自具奏定
奪等因題奉聖旨是這所議事情還行與楊一清著再
加審處奏來定奪欽此欽遵備咨到臣行間又准兵部
咨為整理邊務以備夷患事該提督軍務本部尚書金
獻民題前事内一件議處回夷照得土魯番回夷僻在
西隅其人貌惡而心險自漢以來叛服不常我太祖高
皇帝奄有萬國制誥不許回回入貢蓋深燭其情而洞
其心也永樂後始復來貢一時守臣失於防微縱其商
販馬匹而不知禁任其遲延歲月而不知促由是我之
虚實險易無不周知成化八年哈密王托克托故絶酋長
蘇勒坦阿里將王母并金印搶去占據其國逮後哈尚繼
立蘇勒坦阿里者弘治元年又將哈尚殺死善巴繼立
弘治七年又將善巴執去自此得慣累為邊患朝廷震
怒命將征𠞰閉關絶貢各夷方知悔罪遣使送還善巴
由是貢路復通往來無忌而肅州寄住之回益多矣正
德年間蘇勒坦莽蘇爾大肆奸譎又將哈密王執去占奪
城印聲言要犯甘肅該前鎮巡官具奏欽命都御史彭
澤統領兵馬并帶錢糧賞賜前來經略處置回賊慮其
閉關絶貢照舊遣使納款獻還金印一以緩我師一以
釋我疑然貢使未入金城而賊兵巳過嘉峪矣臣惟中
國之於外國因時納貢厚往薄來非徒得其向化之心
實欲弭其侵邊之患前項回賊旋侵旋貢旋貢旋侵姦
謀狡計大略如前所陳兹者天奪其魄自來搆釁挫衂
遠遯但彼之日用資我者甚多竊恐失利日久乞哀求
貢之請又在旦夕矣即今河西地方民窮徹骨萬一見
之不真復聽入貢必將浚民之膏血為之飲食勞民之
筋骨為之役使驛路騷擾雞犬不寧臣恐河西兩鎮之
軍民十五衛所之疆埸終當被其擾壊也臣願自今以
後遇彼求貢宜下明詔聲其屢世不恭之罪閉我關門
絶彼貢獻申命該鎮守謹斥烽堠益嚴兵備以待之則
彼之姦謀破沮狡計無施河西垂首待盡之民庶幾其
有更生之望矣又一件議處敵使照得哈密衛賽瑪爾堪
天方國等處敵人嘉靖三年内各帶方物入貢甘肅鎮
巡官陸續驗放入關巳到莊浪等處住歇近因回賊擁
衆入寇各該官員恐為内應俱各禁治羇候奏請定奪
除各官訪有實跡者不敢輕議外其餘慮有變而未見
指實者臣竊有言焉夫外國之人深情厚貌内應之謀
難保必無但帝王之於邊人如天地之於萬物以誠信
為本前項夷使若以為詭譎難信始不當驗之入關若
以為舊例當貢今不當置之於法況彼以貢獻為名既
入我國而遂誅之則𩔖於殺降外國聞之疑我誘殺使
臣望風規避不肯入貢豈不自生疑二自開邊隙乞勅
該部從長計議轉行甘肅鎮巡官將前項夷使再加詳
審務要訊訪得真議擬允當如無指實即便差人伴送
來京入貢量加賞賜以慰其心若是事出風聞情有可
疑亦要省諭遣還不必深究如此庶情法不偏恩威並
著敵人知所感畏而將來之患可息矣等因該兵部議
查得先為捉獲姦細搆引大勢回賊犯邊奪取地方等
事巳經會官題奉聖旨是這所議事情還行與楊一清
著再加審處奏來定奪欽此巳經欽遵去後今所奏事
情與本部原會官議處大略相同别難再議合仍行提
督軍務尚書楊一清查照先今事理一併再加審處具
奏定奪節該奉欽依准擬欽此欽遵通咨前來為照甘
肅鎮巡等官都御史陳九疇等巡按陜西監察御史盧
問之并提督軍務尚書金獻民後先論奏皆欲閉關不
容土魯番入貢及欲查審姦回敵使遷徙發遣等項事
情追論先年之失策參以今日之事勢斟酌情法委曲
詳盡節該兵部會官議處已有定見而朝廷又欲行臣
再加審處奏來定奪蓋聖明軫念邊方事重廣聽博納
深慮却顧必欲事中機宜萬無一失但臣雖舊曾節制
陜西諸鎮相離二十餘年人情事體恐不盡同況前項
敵人犯邊求貢等項俱係近年事情臣今初到地方見
有敵衆數萬竊伏河套窺伺方將經理陜西延寧三鎮
兵馬錢糧防禦甘肅相去尚遠未得親去巡歷古語云
終身坐談不如一時之親見彼處鎮巡重臣及守巡管
糧三司官員親履其地目擊其狀知之必真合行諮訪
採擇詢謀僉同庶無遺患且各種敵人除謀為内應舍
音和珊等一百六十七名搜出私書藏有兵器事跡顯
露先巳奏行巡按御史詳審情真罪當照例轉詳待報
處決如有冤濫即與辨理别無施行外其原發涼州等
城監候各起進貢并貢回吐魯番夷使各官欲查照先
年事例遷發兩廣地方安置充軍兵部會官又稱人衆
難以盡發要於内量為查審姦黠頭目數十人及舍音
和珊遺下家丁哈喇岱爾等五十一名俱發兩廣地方
安置其餘隨從敵人并盤出大黃頑石等項及隨身財物
俱令帶回通行所在官司差官撥軍逐程管送出關不
許沿途延住緣前項夷人不知今仍在涼州監候或又
分送何處監羇未經查明其冒稱賽瑪爾堪天方等國
夷使都御史陳九疇等奏内要行分處腹裏地方不必
起送還國暫住數年另作議處尚書金獻民奏則以為
彼以進獻而來既驗之入關不當置之於法似合中國
所以待回夷之體但前項夷人并貢物亦未知見今羇
留何處相應查處巳經移咨甘肅巡撫都御史宼天叙
會同鎮守太監總副將官及督同二司巡守管糧并行
都司官從長計議熟思審處今後吐魯番應否照依衆
議閉我關門絶其貢獻永不與通惟復中間别有窒碍
今當作何區處其監候各起進貢并貢回哈密吐魯番
夷使見在何處監候各若干名應否盡行發遣兩廣地
方安置充軍惟復查審奸黠頭目數十人及舍音和珊
遺下家丁哈喇岱爾等五十一名照例發遣兩廣安置
其餘通行所在官司管送出關其冒稱賽瑪爾堪天方
國進貢敵人見在何處應否照依都御史陳九疇所奏
該部所議一體差官撥軍管送出關歸國惟復量照尚
書金獻民所奏甘肅鎮巡官再加詳審訊訪得真如無
指實差人伴送來京入貢若是事出風聞情有可疑亦
要省諭遣遠不必深究俱早為查議作急咨報前來以
憑參詳定處回奏月久未報又經節次行催去後嘉靖
四年十一月内臣自延寧巡邊回還套内敵衆遠遁地
方稍寧方欲親詣甘涼地方處置前事本年十二月内
准吏部咨為傳奉事奉欽依行取回京切思前項敵情
節該廷議題奉明旨行臣審處奏來定奪巳經半年之
上尚未覆奏心不自安專差都指揮同知楊佑齎文前
去守催議報臣起程行至西安府華州地方方據各官
咨報前因切為吐魯番敵人蘇勒坦阿里以來種惡數
世殘滅我哈密封國擄王母戕哈尚執善巴誘拘蘇勒
坦伊蘭搶奪金印占據城池為患幾六十年累朝列聖
深懷以大字小之仁兼體王者不治邊人之義文告之
辭先後繼出撫夷之使相望於道彼番逆天背命怙終
不悛嘗興問罪之師而又不忍為犁庭掃穴之舉嘗下
絶貢之詔又因其納款而許之復通致使姦回以哈密
為竒貨可居蔑中國之莫能制命數年之前戕殺肅州
將官去年復大舉深入圍困甘肅城堡聲言要奪地方
罪大惡極神人之所共怒王法之所必誅都御史陳九
疇御史盧問之尚書金獻民等後先所議皆欲閉關絶
貢辭義嚴正推論詳悉巳經廟堂大臣參詳稱允為今
之計必當出此更復何言看得巡撫甘肅都御史寇天
叙會同鎮守太監董文忠總兵官都督姜奭副總兵趙
鎮等議稱自古懷柔遠人自有定體我朝撫待四國亦
有常道前項所擬乃一時權宜未為經久之計吐魯番
於我中國所利甚多若終於拒絶則失其所以為生彼
亦不能帖然安静必先時復遣兵騷擾我邊況我邊疆
之守與不守係於邊備之修與不修初不係於回人之
通與不通使我邊備誠修回夷通亦可不通亦可我邊
備不修通固不可不通愈不可吐魯番酋所以敢屢肆
逆命者勇悍難制固敵人之常性然以正德年來觀之
我亦有可乘之釁也為今之計惟在修我邊備使糧草
充積士馬精彊城堡堅完烽火嚴明彼來求和則責以
大義峻詞謝絶彼來侵掠則整㮶兵馬痛加剿殺使彼
求通不得侵掠無獲數年之後必悔罪納欵還我哈密
歸我搶掠男婦度其誠懇姑容入貢既通之後必須查
照祖宗舊規處待有道使彼無詞可借無隙可投如此
庶恩威兩盡不悖古人柔遠之道等因參詳所議蓋各
官均有地方之責知敵患之難測恐兵糧之不繼將來
果有大舉侵犯兵力難以支持萬一僨事貽患重典難
辭故雖不敢遽為通貢之言以拂衆論亦不能終主絶
貢之議以貽後艱度彼度巳有不得不然者耳臣去年
題為傳報回賊聲息事内稱禦戎無上策自治為上策
今甘肅地方兵馬寡少錢糧空乏城堡無金湯之固戰
馬無充廏之良原額戎伍逃亡接踵而其名徒存見在
軍人饑寒困憊而其形徒在巳且未治何以治人内之
不安何能攘外近詢之邊人又有不止於臣之所言者
矣且正德十一年肅州之釁將官被其戕殺兵民遭其
荼毒去年甘州之寇寨堡殘破不知若干人畜殺掠何
止數萬比之正德十一年又復數倍彼為守臣者寇之
未來既不能阻遏寇之既至又不能截剿滿其所欲得
利而歸乃輕信下人之言以為蘇勒坦莽蘇爾雅穆拉俱
被鎗砲打死遂以殱厥大酋之功而掩其殘破地方之
罪今二酋固無恙也雖和卓塔濟迪音之死稍雪邊人之
忿然既不曾大遭剉衂豈有懲戒所以去年三月復遣
其酋首托克托布哈領兵數百竊伏邊境窺伺幸而永昌
將官馬雲輩襲殺敗走斬其渠魁庶足稍剉其鋒況先
年吐魯番之敢於殘滅哈密者皆因哈密姦回如舍音
和珊輩主使各官所論誠是也朝廷亦巳明正典刑矣
而其近年之擾我藩籬肆行無忌始固有以致之後又
有以激之鎮巡所謂有可乘之釁者以此敵人節遞番
文亦往往歸咎於人夫既不能制其命又無以服其心
我能絶其入貢之路不能阻其犯邊之路倘此敵始終
不悛糾衆復入而我殘壊之寨堡修葺未完創傷之兵
馬元氣未復甘肅之地豈堪再破壊耶且腹裏人民饑
寒所迫輒相嘯聚為盜彼強盛之衆既失其所以為生
豈肯坐以待斃侵犯之謀勢所必有及照河西一線之
地西寧有額布勒之賊住伏為患莊浪有後山之敵時
出剽掠倘或二寇並作我之兵馬西禦回夷東備敵衆
不知有餘力否也客兵雖數萬可以調發而倉廪在在
空虚將何取給事勢至此恐無善終之策矣臣愚請及
今空隙無警之時宜因其求和行令甘肅守臣差遣的
當撫敵人員同差來貢使及寄住屬番譯寫番文責諭
蘇勒坦莽蘇爾雅穆拉等大意以為爾等棄蔑天道違背
國恩數犯不悛罪不容赦羣臣皆請調發各鎮精兵三
十餘萬直擣爾巢聲罪致討天皇帝好生之德念爾夷
地人民亦是朝廷赤子為惡之人固自有數大兵所至
誅剿無遺聖心不忍止令守臣閉關絶貢永不許通今
爾屢遞番文再三求貢情辭懇切今特令人省諭爾果
有悔過實心將原封蘇勒坦伊蘭送出還國將爾戍守
哈密之人俱各掣回仍查近年教唆爾犯邊首惡人犯
械送甘州三堂衙門明正其罪及將所搶掠甘肅一帶
城堡軍民人口盡行送回待鎮巡官奏聞朝廷將爾既
往之罪一切赦宥許爾照例通貢不絶爾之衣食保全
爾之生命仍將爾進貢在京在途夷人除罪惡顯著外
其餘各各發遣出關歸還爾土若不依聽前言斷然閉
我關門絶爾貢路倘爾復來侵擾我地方巳命守臣調
集大兵痛加誅剿爾悔之晚矣如此諭之庶幾開其自
新之路緩其入貢之謀我得以及時修飭邊備料理兵
糧若奸回不肯悔過我之内治既修寇至有以待之以
守則固以戰則克地方可保無虞矣天下之事有理有
勢理經也勢權也守經而不達權原理而不及勢其不
貽禍人家國者幾希矣閉關絶貢理也經也許其自新
勢也權也如前所處彼縱有狂謀無詞可執所謂權而
不失其經也論者動舉漢光武時事為言夫光武固嘗
謝絶西域休息生民是時兵精將勇彼聽則中國晏安
不聽則遣兵伐之其勢在我而不在彼今日兵將強弱
視光武時何如恐我不能持其勢以臨之故不得不權
為之處也我累朝列聖豈欲甘其背慢而常撫之以恩
良以遠敵不足深較亦恐結釁於彼以勞我人馬耳夫
既不能行之於先年整暇之時而欲圖之於今日破壊
之後可乎至於處置敵人除謀為内應舍音和珊等一
百六十七名巳行巡按御史詳審情真罪當照例轉詳
待報處決如有冤濫就與辨理徑自施行外其原發涼
州等城監候今寄監蘭州臨洮府鞏昌衛三處哈密進
貢敵人密里色埓等三十名及莊浪衛見監貢回哈密
敵人除病故外有瑪哈瑪特等一十四名并土魯番進
貢未回敵人們拉阿卜都拉等二十八名哈密進貢未回
夷人巴延塔克等二十二名都御史陳九疇等奏要照例
遷發兩廣安置兵部會議又稱人衆難以一槩發遣要
於内量為查審姦黠頭目數十人及舍音華珊家丁哈
喇岱爾等五十一名俱發兩廣安置今據各官議稱各
夷中間姦黠難以審辨相應與哈喇岱爾等俱發兩廣
安置臣恐本夷日後悔過納款乞還進貢敵人無從發
遣歸國合無將舍音華珊家丁哈喇岱爾等五十一名
先行盡數發遣兩廣安置仍將見監敵人密里斯拉等
三十名又瑪哈瑪特等一十四名與進貢未回在京在
途土魯番敵人們拉阿卜都拉等二十八名哈密敵人并
巴延等二十二名俱暫且羇候腹裏所在地方待候敵
情向背已定另為議處其見監莊浪衛天方國貢回敵
人母滿刺丹等三名賽瑪爾堪貢回敵人圖爾遜等五
名見監永昌衛賽瑪爾堪貢回敵人一名巴莽并進貢
未回賽瑪爾堪敵人九十九名天方國敵人一十六名
雖真偽難辨但彼以貢獻而來我既驗放入關若疑其
詐冒則又無實可據合行在京在途官司催促前來與
莊浪永昌寄監者鎮巡官陸續驗放出關遣歸本土其
原帶方物并隨身財物聽其領回不許官司侵尅重失
遠敵之心人情事體似為稳便然今日之所以處番敵
者非轉欲恃通貢為長策以紓後日之患也其所重在
於修内治以待之耳宜仍勅甘肅鎮巡官朝夕警惕無
忘敵人嚴斥烽堠申明紀律修葺城堡整飭器械振威
武以警外夷之心明賞罰以作我軍之氣將節次發去
官銀趁時廣積糧料草束務勾客兵萬餘數月支用倘
有不敷作急議奏上請定奪兵糧有備則河西安河西
安則關陜安而中原安矣以後敵人若果輸誠納款容
其入貢宜如御史盧問之所言必使處寓有所而交易
有時稱進有防而遣歸有限其始至也嚴禁邊臣不許
侵其貢物而減其供應之費其既入也嚴督各該地方
不得任其遷延而勒其貿易之資夷心既得則邪謀不
生貢道之通不足為吾病矣臣老矣不敢雷同附會以
陷欺罔之罪謹疏其所見所聞者如此但恐精力衰耗
志慮疎淺況又不曾親詣彼處地方豈敢自以為是如
蒙乞勅兵部參詳可否會官議處上請聖裁倘有疎漏
未愜衆情合無仍行新任提督尚書王憲再為審處具
奏緣係捉獲姦細搆引大勢回賊犯邊奪取地方及節
奉欽依著再加審處奏來定奪事理未敢擅便為此具
本專差承差王經邦親齎謹題請旨
關中奏議卷十七
