關中奏議卷九
明楊一清撰
總制類
一爲激勵土兵事
兵部覆於兵科抄出總制陜西延綏寧夏甘肅等處邊
務都察院左副都御史楊一清題查得管領蕃人陜西
都司秦州衛指揮同知郭遡原籍陜西平凉府靜寧州
人成化四年間為因蕃人滿四反叛石城應例招集土
兵自備鞍馬報效殺賊及親入賊巢招降叛賊節次有
功陞授錦衣衛所鎮撫職事願告改秦州衛歴陞今職
逓年管領蕃人并招募民壯等項土兵遇冬於固原等
處備禦有警各該總督總制巡撫等官調往延寧洮岷
大同等處勦殺邊敵屢立竒功弘治十八年十二月内
達衆數萬深入陜西靜寧隆德地方搶掠出境鎮守署
都督曹雄委令跟隨遊擊將軍陳善前去寧夏韋州小
鹽池一帶邀截歸路彼時延綏遊竒土兵與寧夏主副
將官所領官軍共一萬五千餘員名各因敵勢重大相
顧莫敢發兵本官獨領家人土兵追趕至地名狼巴井
斬獲首級二顆至今尚未論功陞職臣切見本官膽氣
過人起自編氓陞授軍職管領土兵三十餘年大小戰
陣數十餘次敢勇當先人所共知近年敵衆侵犯固原
恒問郭遡在否是其威名雖敵人亦熟聞之緣各處領
軍官員曾舉將才者多蒙推陞署都指揮職事本官歴
任年深效勞最久弘治十三年間節該兵部推訪才勇
可取官員亦與其列獨未嘗一蒙拔擢人共惜之况其
所管土兵一千餘名調往各鎮截殺與彼處領軍都指
揮等官不相統屬職任獨輕難以行事今敵衆在套寧
夏甘凉俱有聲息正在激勵土兵之際如蒙乞勅兵部
查訪本官如果才勇可取不為常例量與署職照舊領
管蕃人招募民壯聽臣隨宜調遣各鎮應援截殺則凡
土官土兵感激奮發咸懷赴鬭之志矣等因具本該本
部官欽奉聖旨兵部知道欽此欽遵抄出送司案呈到
部看得總制陜西都御史楊奏稱秦州衛指揮同知郭
遡起自編氓歴陞今職管領土兵三十餘年屢立竒功
及稱遇有警調職輕不便行事而套衆方謀入攻兵將
尤宜激揚欲將本官量加都司署職照舊領兵截殺一
節為照指揮郭遡既該總制官員奏保前來必其勤勞
懋著任用克堪况領兵聽調委須官職稍重方易責成
合無本部依其所奏不為常例將本官量陞都司署職
令其照舊管領蕃人民兵聽總制官員調度殺賊仍行
總制轉行本官今後益要感恩思奮用圖報稱毋得宦
成自怠僨事招尤緣係總制官員保陞將官署職及奉
欽依兵部知道事理未敢擅便正德二年閏正月十六
日本部尚書閻仲實等具題本月十八日奉聖旨是郭
遡准陞陜西都司署都指揮僉事欽此欽遵擬合通行
除外合咨前去煩照本部題奉欽依内事理欽遵施行
一爲經理要害邊防保固疆場事
兵部覆本部職方司呈於兵科抄出總制陜西延綏寧
夏甘肅等處邊務兼理馬政都察院左副都御史楊題
近准兵部咨該本部等衙門題該本部題先該臣題前
事本部會同太師兼太子太師英國公張懋吏部尚書
焦芳等議擬上請奉聖旨是都准議行欽此欽遵備咨
到臣仰惟聖明軫念關中重地采納臣下議奏花馬池
興武營等處要害地方修濬牆塹添設衛所等事俱依
擬施行一勞永逸兵民幸甚查得内一件臣原奏要將
花馬池守禦千戶所改設寧夏後衛興武營添設守禦
千戶所將選定新舊招募土兵起調前去入伍食粮永
遠操備但合用旗軍五千名今止挑選得四千名尚欠
一千名及查得花馬池守禦千戶所額設軍人舊欠三
百六十四名俱應撥補合無照依榆林靖邊等衛并陜
西苑馬寺事例將陜西西安等八府正德元年以前清
出該解南方軍人免其發解各改編前項新設衛所應
當軍役待軍伍數足具奏停止會官議得前項地方委
係要害處所必須兵力強盛庶克保障今總制官員奏
要改設衛所委的事體相應合無令兵部仍行本官將
花馬池守禦千戶所改立寧夏後衛興武營添設守禦
所文職等官并印信銅牌行各衙門照例銓選奏請給
用仍行陜西清軍官將正德元年以後清出雲南貴州
兩廣湖廣軍人改編今設衛所着役數足奏請停止其
餘議處事情悉令查照原擬施行務期威武克振邊方
有賴等因查得改編舊例止是兩廣雲貴四川湖廣等
邊衛弘治十三年間該榆林巡撫都御史王嵩題該兵
部議擬合無依其所奏不拘常例行移陜西清軍御史
并布按二司清軍官員將延安慶陽西安三府所屬見
今清出在官該解雲南兩廣福建湖廣江浙各都司衛
所軍役不分例前例後逐一查勘明白免其起解原衛
俱解延綏巡撫衙門改編榆林衛撥去各營堡操備仍
行各軍原衛開豁名伍等因題奉孝宗皇帝欽依是欽
此弘治十七年間為修舉馬政事該臣奏稱陜西苑馬
寺缺人牧馬該本部議擬題准將陜西各府弘治十六
年以前清出江南衛所軍人例該存留附近衛所者俱
解陜西苑馬寺牧馬俱經通行欽遵外切緣南北衛所
軍伍俱不可缺前項奏行事例一則因邊衛缺軍防守
一則為邊方缺馬征戰况北人應當南軍畏其烟瘴炎
熱終是不肯應役州縣清解雖勤而衛所空虚如故徒
為里書官旗漁獵之資以此較彼權其輕重利害改編
之計本非得巳今苑馬寺牧軍頗勾孳牧花馬池興武
營地方添設衛所乃邊方兵勢強弱腹裏民生安危所
繫尤重且急但今次議奏止開將正德元年以後清出
雲南貴州兩廣湖廣軍人改編今設衛所着役查得陜
西各府並無兩廣軍人其雲南貴州湖廣三處先曾清
出者節經改編去訖雖有未盡數亦不多前項新設衛
所終難填實如蒙乞勅兵部再議合無比照榆林奏行
事例將陜西各府正德元年以後清出雲南貴州四川
湖廣江西浙江等都司衛所軍人該起解者免解原衛
改編新設寧夏後衛及興武營守禦千戶所共輳一千
名停止仍行原衛將名伍除豁如此庶幾威武振揚邊
方有賴而腹裏人民獲安矣等因具本該本部官欽奉
聖旨兵部知道欽此欽遵抄出送司查得先為缺軍防
守邊備事該巡撫延綏都御史王嵩奏訪得延安慶陽
西安三府所屬人民中間多有貴州雲南兩廣福建江
西浙江湖廣四川南直隸等處都司衛所軍役清出見
解并遠年無勾等項軍士照名改調本邊操備等因該
本部依擬不拘常例行移陜西清軍御史等官將延安
等三府見今清出在官該解貴州雲南兩廣福建湖廣
四川江西浙江各都司衛所軍役不分例前例後逐一
查勘明白免其起解原衛俱解發延綏巡撫衙門斟酌
照名改編榆林衛着役操備仍行各軍原衛開豁名伍
造册申繳本部備照其原衛有人應當不曾發册清勾
者不許一概改編等因題奉孝宗皇帝聖旨是欽此已
行欽遵外又查得為經理要害邊防保固疆場事該總
制陜西都御史楊題稱要將陜西延安等八府正德元
年以前清出該解南方衛所軍人改編寧夏新設衛所
應當軍役該本部等衙門會官議擬仍行陜西清軍御
史等官將正德元年以後清出雲南貴州兩廣湖廣軍
人改編今設衛所着役數足奏請停止等因題奉欽依
已經通行欽遵去後今該前因案呈到部看得總制陜
西都御史楊題稱先因花馬池等處地方缺軍防禦奏
要將陜西西安等府清出正德元年以前該解南方軍
士通行改編前項新設衛所已蒙該部奏奉欽依准擬
但各府原無兩廣軍人其雲貴湖廣者節經清解去訖
改編之數終亦不多欲要比照榆林事例將前項府分
正德元年以後清出解雲貴四川湖廣江浙等都司衛
所軍人俱免起解改編寧夏新設衛所共輳一千名數
足停止仍將原伍開除一節合無依其所奏本部仍行
陜西清軍御史等官查照前該奏擬衛分但有正德元
年以後清出原係南方軍士例該起解者俱令改編今
設寧夏等衛所輳足一千名數照舊停止仍將巳改編
者轉行原衛各將名伍開豁免致再行勾擾緣係總制
官員奏要填實邊軍及奉欽依兵部知道事理未敢擅
便正德二年閏正月三十日本部尚書閻仲實等具題
本年二月初二日及奉聖旨是欽此欽遵擬合通行除
外合咨前去煩為轉行彼處清軍等官照依本部題奉
欽依内事理欽遵施行
一爲乞取醫士治療病疾事
禮部覆該本部祠祭清吏司案呈奉本部送於禮科抄
出欽差總制陜西延綏寧夏甘肅等處邊務兼督理馬
政都察院右都御史楊奏臣元氣素弱舊有目疾少壯
之時無歲不發中年以來血氣既衰漸成昏眊視物如
霧十步之外不能辨人近於正德元年十一月間前往
寧夏花馬池等處地方閱視邊兵野行草宿為風沙所
傷回至環縣目疾大作見風日則刺痛如割閱文字則
涕淚交流兼以風熱上攻耳鳴頭暈腰膝無力行立艱
辛臣之疾勢如此然而未敢言去者以受恩深重茫無
寸補近蒙陛下加以崇秩假之重權寇患未消正臣子
鞠躬盡瘁之日及又奉勅經理寧夏延綏一帶邊防責
任重大分當以身徇國豈敢遽求便安但察臣脉候表
裏俱病久而不治將成痼疾訪得陜西邊方多無明醫
雖有一二頗通醫業之人緣南北風氣不同稟賦各異
治療失宜雖多無效臣在江南素用鎮江衛醫士睦榦
藥餌取效恒多臣是以不避斧鉞冐昧上陳伏望聖慈
憐臣身在邊方乞勅該部轉行巡撫南直隸都御史行
令鎮江衛將醫士睦榦督發前來隨臣軍門治療前疾
痊可方竭股肱之力以報陛下生成之德等因具奏奉
聖旨該部知道欽此欽遵抄出送司案呈到部看得總
制陜西延綏寧夏甘肅等處邊務兼理馬政都御史楊
奏稱舊有目疾漸成昏眊兼以風熱頭暈將成痼疾素用
鎮江衛醫士睦榦藥餌多效乞行巡撫南直隸都御史
行令鎮江衛將醫士睦榦督發前來軍門治療前疾痊
可方令回還一節切惟三軍之司命全在乎主帥一身
之運用莫先乎目力主帥安危關係甚重合無准其所
奏但巡撫南直隸都御史今已取回本部移咨都察院
轉行巡按直隸監察御史行令鎮江衛督發醫士睦
榦前去總制陜西等處邊務都御史楊處調治前疾俟
痊之日令其回籍如此則朝廷軫念邊方之計切而優
禮重臣之典隆矣緣係乞取醫士療疾及奉欽依該部
知道事理未敢擅便正德二年二月十一日具題十三
日奉聖旨是欽此本年二月十五日咨都察院轉行訖
一爲預處儲蓄以安邊固本事
戶部覆陜西清吏司案呈奉本部送於戶科抄出欽差
總制陜西延綏寧夏甘肅等處邊務兼督理馬政都察
院右都御史楊題行據陜西布政司呈查得弘治十八
年西安延安鳳翔慶陽四府災傷遇例蠲免除豁過稅
粮馬草延綏一帶粮料一十六萬七千八百六十二石
零草四十三萬一千四百一十九束零寧夏一帶粮料
三萬九千二百九十七石六升草一十萬九百八十三
束零甘肅一帶粮料八萬七千六百二十七石五斗六
升零固靖環蘭洮岷西固城粮料一十二萬六百三十
四石二斗草二十一萬六千七百九十八束零存留粮
料二十三萬一千五百石零草五千八百餘束及據本
司呈稱查得本司廣積庫各項銀兩除呈蒙巡撫巡按
案騐批准解輳補災免粮數并收買銅料鑄錢科舉應
用原額年例給賞軍士冬衣布花官軍折俸銀兩寄庫
馬價及戶部送發寧夏甘肅糴粮銀兩外見在止有夏
秋粮餘價缺官皂隸糴粮支剩農桑絲綿折銀并本庫
陸續放出餘銀查筭各項共二千四百二十二兩五錢
四分四釐四毫八絲六忽及戶部送到賑濟銀二十萬
兩内除脩邊十萬兩環慶糴粮二萬兩賑濟用過九千
七百六十一兩二錢解去平凉府准折禄米一萬三千
三百七十三兩二錢外見在五萬六千八百六十五兩
六錢緣由前來案呈先准巡撫延綏本院右副都御史
文貴咨爲走回男子傳說寇情事開稱敵衆入套動調
主客兵馬數多查得本鎮各倉見在粮料草束供給主
兵頗勾支用若是供給客兵誠有不敷合無一面先將
陜西布政司廣積庫收有税粮等項銀兩酌量動支委
官領解前來分投派往延安府地方收買粮料草束運
赴附近衝要屯聚客兵按伏營堡上納一面行陜西布
政司管粮并分巡分守等官將各年拖欠之數上緊催
來以濟急用一面移文戶部請益銀鹽以補缺乏等因
爲照延綏一鎮逼臨河套敵衆首先窺伺前項年分腹
裏災傷蠲免起運粮草數多及寧夏甘肅固靖環蘭洮
岷等衛俱係防邊處所原額應徵起運粮草既巳蠲免
除豁必須措置補數已經節行該司查處去後今節據
前因除支銀糴買及催徵税粮另行外會同巡撫陜西
本院右副都御史張泰議得陜西西安等八府人民額
徵粮草供給陜西延綏寧夏甘肅四鎮官軍人馬支用
若外無寇戎之警内無水旱之虞則一歲之入自足以
供一歲之用奈何近年以來邊境驛騷東西侵擾動調
客兵往來應援供億之費動加數倍會計所儲在在不
足節該鎮巡等官具奏荷蒙皇上軫念邊方二三年間
運送官銀多至五六十萬餘兩開中官鹽二百萬引但
分給四鎮不見其多兼且地方連年薄收米價高貴發
銀易買較之先年僅得一半然各該邊倉自是稍有積
蓄相兼歲徵之數足可支持不意弘治十八年西鳳延
慶四府大遭旱荒人民缺食流徙在途遠近動搖方賑
恤撫安之不暇豈敢照常催科仰荷聖恩將勘實災傷
應徵起存税粮一體除豁小民始有生意地方獲安然
粮草之出於民者固已蠲除而兵馬之食於官者不可
减免遂令前項開中糴買之儲不足以備災傷蠲免之
數而倉場所入不償所出漸至空虚總計各邊除豁起
運税粮馬草若論糴買用銀將及四十萬兩而存留之
數不與焉且陜西雖云八府而財用所出西安一府實
當其半西安既有全災七府全收不足以補况延慶鳳
翔三府亦復有災餘四府雖不曾作災亦非全熟勢難
通融撥補近因敵衆入套延綏守臣不次移文告乏雖
行布政司將西鳳等八府在庫官銀酌量陸續解運補
數與戶部發到預備糴粮賣鹽銀兩俱送各邊巡撫衙
門轉發彼處管粮官員招商糴買分發緊要倉場備用
又將布政司收貯招納冠帶農民等項銀兩支出分派
固慶洮岷兵備邊備副使等官斟酌糴買粮草及折支
官軍俸粮大約所補不過十之三四而司府庫藏亦漸
空虚其存留粮料草束俱係歲用不可缺之數又各無
從措補今陜西布政司查報在庫銀兩除各項動支及
賑濟馬價二項外所剩官銀止有二千四百餘兩及查
賑濟銀二十萬兩除奏准脩邊十萬兩及已支賑濟糴
粮外見在止有五萬六千餘兩夫以堂堂巨省而匱乏
至此言之可為寒心查得先為旱災救荒等事該巡撫
都御史張泰巡按監察御史邢纓會同奏要將山東河
南起運折粮銀借支四十萬兩輳補前項災免粮草該
戶部議看得山東河南起運銀兩俱係供給京儲及宣
大二鎮之數見今大敵在邊尚未遠遯萬一有警將何
撥補訪得靈州等處大小鹽池係天産美利不勞人力
其出無窮其課易辦合無行移巡撫都御史張泰查前
項鹽課除近日開中買馬二十萬引外果有羡餘作急
議擬上請盡數招商中納粮米助邊應用等因題奉欽
依備行前來查得靈州大小鹽池原額鹽課共一萬四
千三百三十七引舊例每引納銀一錢五分每年止該
銀二千一百五十兩有餘輪年分送延寧二邊買馬近
該臣議奏量增課程新舊共五萬九千三百三十七引
每引納銀二錢五分為因行鹽路狹鹽利少通正德元
年分二池除舊引外共支放過新引二萬四千九百九
十八道該銀六千二百四十九兩五錢緣前項鹽課雖
蒙送發二十萬引前來止可收貯逓年陸續招商挨放
若以正德元年所放新引計之多則十年少則六七年
二十萬引之鹽方可放盡豈有羡餘招商糴粮况所收
銀兩查有兵部題奉孝宗皇帝欽依陜西茶鹽易馬備
邊不許别項奏討事例擅難别項動支所據前項年分
蠲免過起存税粮馬草委的無從措置補完原數使宼
知悔禍不來犯邊地方收成幸得全稔則以倉場見在
之粮草支持主兵以庫藏見有之銀兩及開中未盡之
引鹽陸續招商兼催徵拖欠逋賦輸納當年税粮亦足
勾用但敵情難測萬一有警未免徵調客兵臨期招買
不出雖悔何及又恐年歲似前災傷倉庫既空賑濟轉
輸兩無所賴民窮盗起為患何可勝言臣等俱有地方
重寄今若不言他日誤事罪將焉逭查得先為急處救
荒事准戶部咨該本部等衙門會題該臣題前事會官
議擬内一件聽缺知印承差照依歴役年限納銀多寡
數目悉依原擬施行并農民願納銀兩參充知印承差
吏典者仍查照前例俱通行各布政司及順天應天南
北直隸各照例收銀類總解部轉發陜西布政司支用
候年榖頗熟邊方稍寧之日停止又一件舍餘民人先
年上納軍職并今願告上納者悉照所擬施行至指揮
使而止舍餘就於原衛民人於地方衛所帶銜閒住俱
聽巡撫衙門定奪銀兩類解戶部轉發例至正德二年
停止又一件上納隂陽醫學僧道官俱依擬施行各處
軍民客商并仕宦子孫不係見有職役者納銀六十兩
授正七品散官五十兩授正八品散官四十兩授正九
品散官二十兩者冠帶榮身其銀兩係兩京順天應天
地方赴戶部及南京戶部各布政司并直隸地方赴各
司府州上納類解戶部轉發例至年榖頗熟邊方稍寧
之日停止等因題奉欽依備咨通行外近據陜西布政
司呈稱查得止是收過本省上納隂陽僧道義官知印
承差農民銀二萬六千六百六十九兩並無各布政司
并南北直隸收解銀兩及戶部亦無轉發并原開軍職
無人告納銀兩緣由前來切緣前例俱因陜西地方奏
開通行江西浙江四川湖廣河南及南北直隸所得銀
兩類總解部若依原擬解發陜西支用事體相應及又
查得近為處置邊儲預防邊患事亦該巡撫都御史張
泰會同巡按監察御史邢纓奏要將陜西布政司查出
成化年間兩淮山東運司餘剩未中殘鹽一百二十一
萬五千七百八十六引未填勘合一百二十一道另定
價值量為减輕招商報中糴買粮草未奉明示如蒙伏
乞聖明俯念陜西三邊重鎮地方安危所係乞勅戶部
查照議奏合無將陜西奏開救荒通行江浙四川湖廣
河南南北直隸事例所得類總解部銀兩照依原擬盡
數查發陜西布政司收貯分給陜西延寧甘肅四鎮糴
買粮草補完弘治十八年災傷蠲免之數仍乞將近日
議奏開中報剩殘鹽早為定奪行令陜西布政司招商
報中倘前項殘鹽有碍惟復仍開淮浙四川等處課鹽
五六十萬引招商或收納銀兩以實庫藏或上納粮草
以益邊儲臨期酌量地方豐歉施行如此則非惟邊方
儲蓄有所仰賴不至缺乏且使腹裏人心有所係屬不
至動搖實為便益等因具本奏奉聖旨戶部知道欽此
欽遵抄出送司案呈到部看得所奏要將浙江等處司
府上納隂陽僧道義官知印承差等項解部銀兩查發
陜西布政司收貯分給延寧甘肅糴買粮草并成化年
間奏開兩淮山東運司餘剩未中殘鹽招商報中一節
除成化年間兩淮山東運司中剩殘鹽歴年久遠未審
有無見在已經行移各該運司查報至日另行議擬奏
請定奪外其隂陽僧道義官知印承差等項上納銀兩
先因陜西地方災傷擬行後因彼處收成頗豐并本部
先因運送賑濟等項銀兩數多及因京邊賞賜官軍銀
兩不敷間遇各處解到僧道等項銀兩補輳支用訖其
未到者又係撫巡官員奏稱災傷存留本處借用即今
本部見無收貯亦無解到銀兩况承差加納銀兩例已
停止近因内府承運庫奏稱國用不足尚且行取各省
在庫金銀解京送用及奉欽依今後各邊運送銀兩照
正統景泰年間例行不許例外加添所據僧道等項上
納銀兩難再類送為此合行移咨前去煩為查照施行
一爲經理要害邊防保固疆場事
吏部覆本部送於吏科抄出總制陜西延寧甘肅等處
邊務兼督理馬政都察院右都御史楊題查得臣欽奉
勅先因花馬池等處邊防久弛勅爾用心整理近該爾
會同議處各項事宜甚為周悉足見體國安邊至意勅
至爾即照兵部會議過事理於去年賑濟官銀内動支
十萬兩招商納米以備食用一應合用工料預為措置
停當待相應時月督同各該鎮巡官將延綏定邊營迤
西至寧夏横城寧塞營迤西至定邊營横城迤北至黑
山營各處邊牆壕塹陸續興工修築高厚挑濬深闊原
無牆溝去處一體修築墩臺煖鋪小堡待前項工程稍
緩以次修舉其餘悉依原擬施行勅内該載未盡者聽
爾從宜區處事完之日將修過工程用過錢粮數目造
册奏繳爾建此大議受兹重託必須殫心竭力務求事
可功成一勞永逸人無嗟怨寇絶窺覦朝廷免西顧之
憂邊民享太平之樂毋或虚費財力自貽咎愆欽哉欽
此欽遵會同巡撫陜西右副都御史張泰巡撫延綏右
副都御史文貴巡撫寧夏右僉都御史劉憲行令陜西
布政司支取去年賑濟官銀十萬兩招商納米以備食
用一應合用工料預為措置待黃河開消之後哨探套
内無賊起倩軍民人夫先將原擬延綏定邊營迤西至
寧夏横城邊牆壕塹三百餘里分工修築挑濬寧塞營
迤西至定邊營延綏鎮巡官一併興工其横城迤北至
黑山營牆塹待前項工程就緒寧夏鎮巡官一體修築
整理及照依原擬會委陜西布政司左參政唐錦舟陜
西按察司副使王寅陜西都司軍政掌印都指揮僉事
房懷專涖其事務期一勞永逸潛消敵人窺伺之心以
為腹裏人民經久無窮之利待事完通將修過工程用
過錢粮造册奏繳外臣會同巡撫陜西右副都御史張
泰議照前項經理要害邊防工力浩繁事體重大非旬
月之間可以責成必須假以歲年從容區畫則事集而
人不告勞事干各鎮若無三司重臣專理誠難就緒但
陜西地方政務繁冗布按二司官員各有專職今雖暫
委各官管理其原管事務又令别官帶管未免顧此失
彼况工程皆在沙漠邊遠之地必得有精力有巧思不
避艱險能耐勞苦之人庶可倚託切見近年巡撫大同
右副都御史劉宇修理邊牆奏保郎中李惟聰陞授按
察司副使提督工程事完改選緣今經理邊防事體相
同臣等博訪得西安府同知張敏平凉府同知岳思忠
鞏昌府同知張檄陜西苑馬寺寺丞朱璜俱通敏老成
精勤強幹歴官陜西年久熟知地方事情相應舉用如
蒙伏望聖明軫念邊方大計全陜軍民安危所係乞勅
吏部再行訪察合無比照大同事例於張敏岳思忠張
檄朱璜四人中定擬二員上請量陞陜西按察司僉事
職銜專令提督修理前項邊牆壕塹墩臺煖鋪營堡待
原擬工程通完之日本司有缺具奏補缺管事如本司
無缺起送改除如此則邊方大計既可責成而别項政
務亦不妨廢實為便益等因具本該本部官欽奉聖旨
吏部知道欽此欽遵行間隨該巡撫陜西等處地方右
副都御史張泰亦題前事通抄送司查得布按二司自
天順年以後添設官員俱奉欽依裁革訖今該前因案
呈到部看得都御史楊題稱各處邊牆壕塹經理要害
工力浩繁要將西安等府同知張敏等并苑馬寺寺丞
朱璜四人中定擬二員量陞僉事專令提督一節緣前
項邊方工力委的重大相應專官管理但今添設官員
俱奉欽依裁革所據前項官員似難添設為此合咨前
去煩照原擬會委左參政等官唐錦舟等着令專一提
督修理其各官原管事務徑自責委相應官員帶管施
行
一爲器使將才以脩戎務事
兵部覆該本部送於兵科抄出總制陜西延綏寧夏甘
肅等處邊務兼督理馬政都察院右都御史楊題臣惟
三軍之命實係於將而戰守之將其用亦各不同今之
參將分疆畫地各守一隅所謂守將遇警固未嘗廢戰
而其用則先於守今之遊擊隨賊聲勢往來策應所謂
戰將所至固未嘗無守而其用則專於戰守將之務脩
車馬備器械據要害固封守明斥堠謹禁防寇至而先
為之備不必求取戰功求無所失而巳若遊擊之官披
歴荆棘眠宿霜露非身先士卒不足以鼓勇齊力非躬
冒矢石則不能解圍潰堅雖謀勇貴乎兼濟而常以勇
為主是二者固未始不相通而目前之用則先其所急
切見分守延綏東路右參將都指揮僉事時源性資果
敢膽氣猛厲慣經戰陣驍勇著聞今分守一方雖亦未
嘗廢事使當遊擊之任衝鋒破敵是其所長延綏遊擊
將軍都指揮同知戴欽性資明爽才識疏通曉暢邊情
熟閑戎務今為遊擊非無可取若居分守其所建立必
有過人且人才難得用違其長雖能者無以自見隨才
器使則天下無不可用之人况延綏慣戰精銳之兵東
西應援必得驍將領之而神木孤山一帶營堡密邇河
套敵衆遇冬首先窺伺分守得人有不戰自屈之勢如
蒙乞勅兵部再行訪察如果臣言可採合無上請將時
源改充遊擊將軍戴欽改任分守參將各換勅行事則
此二人者易地而居各當其才戰守之寄兩有所托待
其勞效顯著主副將官之基未必不由於此等因具本
該本部官欽奉聖旨兵部知道欽此欽遵抄出送司查
得先為黜不職以禦邊寇等事該巡按陜西監察御史
燕忠題稱分守延綏東路右參將烏銘縱賊長志貽患
地方要行提究選官更替等因該本部依擬推舉得指
揮姜漢時源俱各相應題奉孝宗皇帝聖旨是時源陞
署都指揮僉事充右參將分守延綏東路地方欽此又
為缺官事照得延綏缺遊擊將軍該本部推舉得都指
揮戴欽烏銘俱各相應等因題奉聖旨是戴欽着充遊
擊將軍欽此已經通行欽遵去後今該前因案呈到部
看得陜西總制都御史楊奏稱分守延綏東路右參將
時源性資果敢驍勇素著長於征戰延綏遊擊將軍戴
欽才識疏通曉暢邊情長於分守欲將各官隨才更調
一節既該總制官員議奏前來必其考驗有素參酌停
當合無依其所奏將時源改充遊擊將軍戴欽改任分
守參將候命下之日各換勅賫令各照今任地方行事
仍行總制及各該鎮巡等官轉行各該一體欽遵施行
緣係總制官員奏要更調將官及奉欽依兵部知道事
理未敢擅便正德二年二月十三日本部尚書閻等具
題本月十五日奉聖旨是時源改充延綏遊擊將軍戴
欽改分守延綏東路參將都換勅與他欽此欽遵查得
延綏遊擊將軍原擬責在統領原選遊兵三千操練聽
調務要律己奉公撫恤軍士圖樹功名以副委用如或
貪黷僨事罪有所歸仍聽總制鎮巡等官節制延綏東
路參將責在操練軍馬脩理城堡遇有賊寇即便相機
勦滅凡事須聽總制鎮巡等官節制案呈到部擬合通
行除外合咨前去煩為查照欽遵施行
一為經理要害邊防保固疆場事
題為經理要害邊防保固疆場事據鎮守寧夏總兵官
都督僉事李祥呈抄蒙臣鈞帖前事會同鎮守太監葛
全巡撫右僉都御史劉憲副總兵都指揮僉事衛勇備
行各該營堡及寧夏等四衛催促原擬官軍扣期赴工
及擇本年三月二十七日卯時本職親詣告祭破土四
月初一日於本鎮横城興工築打邊牆緣由到臣案查
先於正德元年十二月初九日欽奉勅先因花馬池等
處邊防久弛勅爾用心整理近該爾會同議處各項事
宜甚為周悉足見體國安邊至意勅至爾即照兵部會
議過事理於去年賑濟官銀内動支十萬兩招商納米
以備食用一應合用工料預為措置停當待相應時月
督同各該鎮巡官將延綏定邊營迤西至寧夏横城寧
塞營迤西至定邊營并横城迤北至黑山營各處邊牆
壕塹陸續興工修築高厚挑濬深闊原無牆溝去處一
體修濬墩臺煖鋪小堡待前項工程稍緩以次修舉其
餘悉依原擬施行勅内該載未盡者聽爾從宜區處事
完之日將修過工程用過錢粮數目造册奏繳爾建此
大議受兹重託必須殫心竭力務求事可功成一勞永
逸人無嗟怨宼絶窺覦朝廷免西顧之憂邊民享太平
之樂毋或虚費財力自貽咎愆欽此欽遵正德二年閏
正月内行據鎮守寧夏總兵官都督僉事李祥鎮守延
綏總兵官都督僉事張安并各路分守參將等官閻綱
葉椿等各呈稱在套敵衆俱各過河去訖套内並無聲
息緣由前來臣會同巡撫陜西右副都御史張泰巡撫
寧夏右僉都御史劉憲議照應修工程自寧夏横城起
至延綏定邊營迤東石澇池寧靜墩界止邊牆三百餘
里連壕塹共該六百餘里原擬人夫九萬餘名若一併
起派上工誠恐督工官員顧理不周致令苟且疎略合
將應起人夫分為兩班每班做工一百日頭班自三月
初一日為始至六月初十日止次班自六月十一日起至
九月二十一日止各工完疎放并會行陜西布政司先
支去年賑濟官銀八萬兩運至慶陽府寄庫出榜招商
上納夫粮給領官價以備人夫食用及會委都布按三
司官左參政唐錦舟副使王寅都指揮房懷專理其事
外續因西安平凉固原一帶地方久旱無雨人心憂疑
暫且停止自本年二月十九等日以來各該地方時雨
連降田野沾足麥苗長茂秋田下種人心已安又經行
令寧夏鎮巡衙門擇日祭告及先起頭班寧夏本鎮平
凉慶陽固原一帶軍民人夫興工修築去後今據前因
查得應起軍民人夫兩班共八萬名民夫西安府二萬
二千名鳳翔府五千名平凉府五千六百名慶陽臨洮
二府俱三千五百名鞏昌府九千名共四萬八千六百
名軍夫寧夏三路一萬六千五百五十名陜西都司所
屬衛所并護衛羣牧操牧等所一萬四千八百五十名
共三萬一千四百名比之原先擬奏之數减去一萬名
每班各做工三箇月頭班四月初一日為始至六月終
疎放次班六月初一日為始至八月終疎放每夫日給
口粮食米一升五合仍令戶内量貼盤纏銀多不過二
兩隨帶供送前來以補口粮不及每夫十名共備車一
輛裝載煤炒器具每二名出□一片椽一根到彼列車
為營覆以椽□用蔽風雨又遵照題奉欽依事理將漢
中府衛棧道之外地方不起人夫量徵夫價運送工所
買辦蔬肉每月犒勞二次仍支茶馬項下官銀二百兩
行令陜西布政司置買藥餌選取醫生分派各委官處
遇有人夫疾病即為撥醫給藥調治及查得合用撥木
臣於去年已經差撥靖邊衛官軍於本處雪山採打共
三十餘萬俱運至修邊處所牆完就為修蓋營房煖鋪
等項取用及照延綏寧塞營起至定邊營止共該添造
墩臺一百四十二座築打剷削邊牆壕塹共三萬七千
二百六十丈五尺行准巡撫延綏右副都御史文貴會
同鎮守太監劉保總兵官張安欽遵題准事例起倩本
鎮東西中三路步軍土兵備禦軍人延綏榆林三衛抽
選屯丁舍餘并延安一府所屬州縣民夫俱於本年二
月十九日動土興工分派地方陸續築造其寧夏横城
以北至黑山營邊牆壕塹待前項大工就緒之後地方
無事本鎮軍夫次第修理再照套内雖稱哨無敵衆但
恐賀蘭山後之敵窺知修邊或有紥筏渡河之謀不可
不防又經行令寧夏鎮巡官摘撥官軍二千員名聽參
將閻綱管領於牆外架梁防護又摘撥一千員名聽恊
同都指揮保勣管領於牆内巡邏策應及延綏地方巳
該巡撫都御史文貴議行副總兵姜漢量領兵馬架梁
防護各待工完通將修過工程用過錢粮數目造册奏
繳外臣聞之易曰王公設險以守其國詩曰城彼朔方
古之帝王制禦四夷未嘗不以險固城守為務今花馬
池一帶邊備疎略地里平漫大敵每從此拆牆深入搶
掠自花馬池靈州直抵固原平凉田不得耕畜不得牧
生理蕭條日甚一日皇上軫念邊方命臣經理臣罄竭
駑鈍建此大議興此重役一勞永逸誠非得已但興工
之初動勞軍民難保無怨若憚勞䘏怨不行趁時整理
誠恐向後邊寇仍前擁衆深入侵擾則平慶臨鞏固原
靖邊等處軍民不免重遭寇掠西安鳳翔等府地方賊
雖難到徵調軍馬合用粮草浩繁穵運轉輸勢所不免
破産陪納困苦轉甚今修濬前項牆塹每班不過一百
日之工誠使邊牆完固向後敵衆不敢輕犯人民安業
在邊者不被搶掠在内者不須穵運受百日之勞而享
百年之利得失利害較然可知夫凡民不可與慮始而
可與樂成人臣不難於論事而難於任事况以佚道使
民雖怨不䘏但恐傍觀坐談之人既不慮地方安危又
不知事情本末且謂後來干係非已所當輒生異議輕
為撓沮邊防大計付之若何仰惟聖謨淵深成命已定
必無是事此臣私憂過計犬馬惓惓一寸之忠也臣近
患目疾痰疾日久未痊已經具本陳情俟命外緣大工
既興合當奏報為此今將經理處置略節緣由并祭告
破土興工日期具本謹具題知
一為遵明詔更置將官以甦久疲邊人事
題為遵明詔更置將官以甦久疲邊人事准兵部咨該
本部題該臣題前事本部看得臣奏稱查勘過洮岷河
州西固階文等五處地方密邇諸番叛服靡常原設守
備官員難以裁革但守備洮州都指揮趙寧岷州都指
揮閻縉俱各不職欲要革罷另行推用一節緣前項各
該地方守備官員既該總制官員勘稱裁革不便合無
依其所奏本部行移本官除將趙寧行令替職閻縉令
回原衛仍另推相應官員前來上請簡用其餘俱各照
舊存留守備其稱各官家屬衆多未免分外供應甚又
肆意侵漁潛交番賊誠為貽患地方相應禁治亦合通
行本官轉行前該守備各官今後跟用家人止許存留
十數名在彼其餘俱發回原衛不許仍前多帶以致供
應太繁軍士受害及敢有侵尅交通等情聽總制巡按
等官指實參奏拏問决不輕貸等因具題奉聖旨是欽
此欽遵備咨到臣除趙寧行令替職閻縉令回原衛其
餘守備官員俱各照舊存留仍通行嚴加禁約但有多
帶家人擾害地方及有侵剋交通等項情弊指實參奏
拏問外竊照岷州洮州二衛設在萬山之中極鄰番境
守備將官撫馭番敵操練軍馬保障地方關繫不輕前
項不職官員既革罷代之者若非從公慎擇其人不無
仍蹈故轍貽患生弊博訪得守備階文署都指揮僉事
張鎬京營恊贊見在陜西聽用署都指揮僉事楊義俱
明敏疏通長於撫馭堪以守備岷州平凉衛指揮使趙
文西安左衛指揮僉事楊宏俱老成練達熟知番情堪
以守備洮州如蒙乞勅兵部再行訪察如果各官才有
可取合無奏請於張鎬楊義内擢用一員守備岷州地
方趙文楊宏内擢用一員守備洮州地方各照例請勅
行事庶幾兵民不至受害番夷可保無虞緣係該部題
奉欽依行令推舉守備官員事理未敢擅便謹題請旨
一爲衰病乞恩休致事
奏爲衰病乞恩休致事臣年五十三歲由成化八年進
士任中書舍人歴陞山西陜西按察司僉事副使太常
寺少卿南京太常寺卿弘治十五年十二月内欽陞都
察院左副都御史督理陜西馬政尋兼巡撫陜西地方
正德元年正月内荷蒙皇上簡命總制陜西等處邊務
續蒙聖恩陞本院右都御史臣稟賦素弱血氣早衰中
年以來耳鳴如蟬目眩生花元氣受虧火邪乘之痰暈
嘔逆時作時止腰膝無力行立艱辛去冬十一月間前
往寧夏花馬池等處閱視邊兵兩目為風沙所傷回
至環縣赤腫疼痛不能視物彼因敵衆在套又自念奉
勅經理邊防責任重大不敢求退巳於今年正月内具
本乞取醫士前來隨軍治療前疾痊可誓竭駑鈍以圖
報稱閏正月間敵衆出套軍馬掣散回營臣亦暫回平
凉整理馬政兼治前疾日復一日病勢愈增兩目轉加
昏眊行立欹側漸成痿輭近又加患心疾夢寐不安神
爽飛越稍勞思慮怔忡不巳緣臣受恩如天欲報無地
方圖經營士馬修飭邊防使敵衆不敢侵犯軍民得安
生業以少酬覆載生成之德奈何器質庸凡行能淺薄
崇階厚禄踰分過量事權太重力不能勝是以不為造
物所容未老而衰百疾並見若非急求休致實恐不得
生還鄉里再念臣原籍雲南安寧州人臣父景任廣東
化州同知致仕貧不能歸寄籍湖廣巴陵縣臣年一十
二歲以明經童子舉于朝臣父母偕來京師臣舉進士
未一年臣父病故貧不能歸葬又依臣姊氏卜葬于直
隸鎮江府丹徒縣地方臣無子以雲南堂兄之子紹芳
為嗣寄籍丹徒看守臣父母丘塋臣之一身旅寓漂泊
蹤跡孤單深慮却顧益難自處豈可久貪榮利驅巳衰
之筋力犯不知止之戒乎况今達衆遠遯河套肅清軍
情稍緩至於經理花馬池一帶邊防事宜合用人夫錢
粮器具等項臣巳區畫停當若責成陜西延綏寧夏三
鎮巡撫官員依擬整理自足濟事臣孱軀病體委的不
能支持是以昧死瀝血上陳哀悃伏願皇上弘天地之
量寬雷霆之誅憫臣衰病察臣誠欵放臣回還丹徒縣
致仕居住使得與田夫野老歌詠太平或前病稍痊將
以暮年餘力教鄉人子弟惟忠惟孝以為他日效用之
地所以仰酬朝廷曠蕩之恩者庶幾其在此也臣不勝
隕越俟命之至緣係衰病乞恩休致事理未敢擅便謹
具奏聞伏候勅旨
一爲謝恩事
奏為謝恩事准吏部咨該臣奏為衰病乞恩休致事奉
聖旨卿盡心為國多效勤勞方切委任而乃累陳有疾
懇求休致特兹俞允給驛回去病痊之日有司來說起
用吏部知道欽此欽遵備咨到臣除望闕叩頭謝恩欽
遵回還外伏念臣本庸愚荷蒙聖朝作養甄拔歴官中
外有年近者復蒙皇上授以崇階委之重任涓埃無補
盛滿難堪方圖鞭策駑鈍不意病疾纏綿昧死陳情乞
容休致仰荷聖慈矜允天語褒嘉既許其給驛還鄉又
期其病痊起用天地之恩至深至厚豺獺雖微亦知報
本回鄉之後若病候稍康則殘喘餘生皆陛下之所賜
也惟當與田夫野老詠歌舞蹈祝萬年之聖夀樂四海
之治安臣不勝感激仰戴之至緣係謝恩事理為此具
本謹具奏聞
一爲經理要害邊防保固疆場事
兵部等衙門尚書等官劉等題該本部題該總制陜西
延綏寧夏甘肅等處邊務兼督理馬政都察院右都御
史楊奏查得臣節該欽奉勅先因花馬池等處邊防久
弛勅爾用心整理近該爾會同議處各項事宜甚為周
悉足見體國安邊至意勅至爾即照兵部會議過事理
於去年賑濟官銀内動支十萬兩招商納米以備食用
一應合用工料預為措置停當待相應時月督同各該
鎮巡官將延綏定邊營迤西至寧夏横城寧塞營迤西
至定邊營并横城以北至黑山營各處邊牆壕塹陸續
興工修築高厚挑濬深闊原無牆溝去處一體築濬墩
臺煖鋪小堡待前項工程稍緩以次修舉其餘悉依原
擬施行勅内該載未盡者聽爾從宜區處事完之日將
修過工程用過錢粮數目造册奏繳欽此巳經欽遵會
議整理合用錢粮物料等項起倩軍民人夫巳於本年
四月初一日興工及具題外臣近因有疾奏乞休致荷
蒙聖恩俞允欽遵將前項修邊文卷簿籍咨送巡撫陜
西右副都御史曹元接管施行臣回還原籍養病伏念
前項修理邊防將以保障腹裏人民一勞永逸誠非得
已臣凡有所見荷蒙采納今乃以病不克終事慙負國
恩罪當萬死及查得巡撫陜西都御史張泰巡撫延綏
都御史文貴巡撫寧夏都御史劉憲俱係經該會議官
員奉勅同心恊力共成大役今各官俱陞任去訖竊恐
此役人心懈怠苟且疎略徒費財力事不經久且邊牆
雖固未有不資兵而能守者若既成之後守臣不能講
求規畫布署官兵防守則亦不能阻遏敵騎負臣初志
以貽後責伏望聖明早下該部計議責成各該新任巡
撫會同鎮守官員照該部會議及臣等會處過事宜督
同原委都布按三司官員趁時陸續整理務期成功既
成之後遇冬敵衆入套尤須分布將士慎守藩籬使彼
不生窺覦之念沿邊腹裏人民不至遭殘害此衰病臣
犬馬朴忠不能自已之惓惓也等因具本該通政使司
官奏奉聖旨該部知道欽此欽遵抄出送司查得先為
前事該總制陜西等處都御史楊奏内開應築邊牆自
延綏定邊營迤東石澇池地界起至寧夏地方横城止
共三百里沿邊舊有墩臺邊牆委的壕塹窄淺牆垣低
薄墩臺稀疎乞要斟酌損益將舊牆内外幇築高厚各
二丈收頂一丈二尺兩面俱築垜牆高五尺連牆共高
二丈五尺除垜牆根占兩面共四尺尚餘八尺之地每
牆一丈開垜口一處安置轉關遮板牆外每里添築敵
臺三座每座相離一百二十步底闊周圍四丈五尺收
頂周圍二丈二尺上蓋煖鋪一間傍牆於空闊要害有
水頭去處增添小堡高厚丈尺略與邊牆相等墩空去
處仍酌量添築墩臺牆外壕塹挑濬深二丈口闊二丈
二尺底闊一丈五尺前項敵臺九百座煖鋪九百間每
間用五人守之該用軍四千五百名無事之時止守舊
墩每冬月河凍不拘敵衆曾否入套即便調撥鋪軍上
牆防護及添撥軍人於新墩守哨河開無事疎放回營
牆上設置籌牌梆鈴晝夜往來巡警廣張旗幟聯絡相
應分委的當官員各定鋪分護守參將恊同守備官各
照所管地方提調敵人若果入套必似前窺伺侵犯原
擬徵調延綏遊竒土兵及寧夏副總兵等人馬各於定
邊花馬池興武營清水營靈州等處駐劄仍各分兵於
新舊小堡内按伏策應其間應分應合事宜又在臨期
調度如此則邊備嚴密威武振揚足以伐其邪謀不敢
輕易近牆若是仍前填壕近牆攻穵官軍出列牆上敵
臺兩邊各用鎗砲矢石攻擊所来愈衆則所傷愈多步
兵擊之於牆上騎兵待之於牆内其鋒必沮其氣必喪
彼自遠來利於速戰入既無策勢必遁歸縱使桀驁不
肯悔過結衆攻圍邊牆受敵不支然相持之間未免少
延時日烽火傳接環慶固原一帶人畜既歛兵備既嚴
可保無失事不得巳則我邊兵姑歛入大小城堡以避
其鋒敵果深入速將原拆牆口補塞量留官軍堅壁固
守各挑精兵襲蹤而入陜西官軍撓之於内俟其將遁
躡蹤而出延寧精兵邀之於中沿邊官軍拒之於外敵
雖梟雄豈有善歸之理就令小有侵掠比至邊牆我軍
仍於牆上裏面垜口用鎗砲矢石攻擊勢必潰亂諸軍
乘之縱不能使其匹馬不旋亦必大遭挫衂可保數十
年不敢入套犯邊及稱該用軍民人夫口粮欲要於賑
濟官銀内動支十萬以補招商上納俱於今年措置停
當期以明春邊方少靖四月興工八月完備等因該本
部會議得敵性桀黠深入敢戰非得溝牆深高墩堡聯
絡鮮不坐受其敝况前項地方地廣兵分實難防遏連
年失利可為明鑒今都御史楊所陳曲盡經營之計事
非得已但今年民遭荒歉來歲便未甦息若將邊牆墩
堡敵臺一時併修誠恐民不堪命合無令兵部仍行本
官准令於前項官銀内動支十萬兩先行分委廉幹官
員隨宜招商上納粮米務在充實足勾夫役關支待明
年八月哨探河套無事年成有收起倩軍民人夫將邊
牆壕塹先行依擬幇築挑濬其敵臺煖鋪小堡候待民
力有餘然後漸次興工此外一切處置事宜悉依原擬
施行其用工人役嚴督管理官員加意撫恤使忘其勞
所築牆垣等件務須比舊堅久有益防守不為徒費財
力及開奏延綏地方寧塞營之東有險可據騎難馳突
寧塞營迤西至舊安邊營舊安邊營迤西至定邊營各
九十里川原平漫與花馬地方相類既無邊牆雖有溝
塹俱為沙土擁填平滿萬騎馳驟不能阻遏前此敵衆
每從花馬池清水營地方拆牆深入取其捷徑今若將
花馬池一帶邊防整飭完固萬一黠寇自定邊安邊之
間擁衆而入西向花馬池邊牆以裏地方自西而南不
過稍迂百餘里則修邊工程歸於無用誠如巡撫都御
史文貴所言行據三司委官參政安惟學僉事胡經等
勘量得定邊營迤西石澇池地界起至寧塞營迤西地
界止共長一百六十三里三百四十五步内平漫相應
築牆挑壕者一百三十一里三百四十九步山崖險峻
堪以剷削者三十一里三百五十六步合無責成巡撫
都御史文貴照依所擬應築牆者築牆應剷削者剷削
但前項地方巳該文貴新築甎墩制度精巧非惟便於
瞭望亦可按兵擊賊所患墩空隔越稀疎合准本官所
擬於中空量為添築小墩臺安在邊牆居中墩依於牆
尤便防守其餘溝塹敵臺煖鋪俱照寧夏邊牆一體整
飭修理但邊牆高厚丈尺比之寧夏地方稍省合用人
夫除本鎮外聽於延安一府所屬州縣量數起用務令
沿邊有備腹裏無虞等因又該本部會議得敵衆譎詐
此没則彼出東備則西侵必須在在戒嚴庶彼無間可
投前項地方既該總制官員議處前來相應依擬但當
歲荒之餘而興此浩大之役民力或恐不勝合無令兵
部仍行本官轉行彼處巡撫查勘本境地方今年果無
災傷軍民安堵亦照花馬池事體起倩軍民人夫將邊
牆壕塹先行依擬幇築挑濬其餘敵臺等項亦候年歲
豐稔民有餘力然後漸次興工中間一切處置事宜悉
依原擬施行務使工程堅完民不告勞敵人絶西入之
望邊方享永久之利斯為盛舉又開奏寧夏横城北黃
河東崖舊有邊牆一百八十五里壕塹一道高厚深闊
悉如花馬池一帶城塹之數自南而北有長城十八墩
後守臣恐有稀疎每墩空内添設一墩共見在墩臺三
十六座牆裏套内地方又設石嘴暖泉二墩瞭守其第
十八墩與河西黑山營鎮遠關相對每年於黑山營屯
聚人馬阻遏敵騎以為寧夏北門鎻鑰前人綜理周密
深有所見節因寧夏守臣怯懦士馬削弱河東墩軍累
被套人撲捉既將石嘴暖泉二墩廢棄遂將新舊三十
六墩俱廢而不守謂之備夏不備冬却止於河西築立
墩臺一十五座守瞭由是套衆多寡遠近消息通不知
覺又因黑山營曾被敵衆攻圍遂將官軍那入平邊城
操備由是平邊城為極邊要害平人往往不得耕牧殊
不知撲捉墩軍窺伺城堡乃敵衆常事顧吾所以待之
者何如耳吾能往彼亦能往我退一尺則彼進一尺河
東墩臺即不可守使敵乘凍渡河則西岸之墩獨不可
掏穵乎黑山營有備則平邊為腹裏今廢黑山營而不
守假使近窺平邊亦將并廢之乎是皆不通之論也今
花馬池一帶邊牆既欲幇築高厚又於牆盡頭横城之
南添築一堡量屯兵馬防禦河開之後縱有侵擾不能
為患但恐冬深河凍踏冰而西仍謀入寇容或有之意
外之防不可不謹所據河東三十六墩邊牆壕塹誠宜
幇築修濬河西黑山營誠宜屯宿重兵但前既修延綏
花馬池一帶邊牆工程浩大力不能及合無行令寧夏
守臣明年將河東新舊三十六營坍塌損壊者量為修
補照依舊規撥軍守瞭與河西墩臺烽火相接不至失
誤官軍應援稍候一二年仍將前項横城以北三十六
墩牆塹悉照花馬池一帶邊防幇築高厚挑濬深闊敵
臺煖鋪護守官軍一體處置整理仍挑選精銳人馬於
黑山營按伏以為平虜城聲援等因又該本部會議得
河東三十六墩并河西黑山營若使戍守嚴備踏冰渡
河不敢輕忽平邊地方益重保障今若棄而不守是撤
藩籬而守門庭堂陛之患勢將必至今總制官員奏要
修復舊制誠得前人綜理至計相應依擬但大工併作
民力委有不堪合無令兵部行令本官轉行寧夏守臣
將前項河東新舊墩臺坍塌損壊者照依舊規暫且量
為修補撥軍守瞭與河西墩臺烽火相接以備踏冰過
河候各該工程稍集仍依原擬修築施行各該工完之
日通將用過錢粮數目修過工程丈尺備造文册奏繳
等因具題奉聖旨是都准擬行欽此已經通行請勅各
官欽遵去後又為前事准工部咨該總制陜西等處都
御史楊奏稱行據寧夏鎮巡等官回稱備行各該營堡
及寧夏等四衛催促原擬官軍扣期赴工及擇本年三
月二十七日本職親詣告祭破土四月初一日於本鎮
横城起興工築打邊牆緣由到臣案查正德二年閏正
月内行據鎮守寧夏總兵官都督僉事李祥鎮守延綏
總兵官都督僉事張安并各路分守參將等官閻綱葉
椿等各呈稱在套敵衆俱各過河去訖套内並無聲息
緣由前來臣會同巡撫陜西右副都御史張泰巡撫寧
夏右僉都御史劉憲議照應修工程自寧夏横城起至
延綏定邊營迤東石澇池寧靜墩界止邊牆二百餘里
連壕塹共該六百餘里原擬人夫九萬餘名若一併起
派上工誠恐督工官員顧理不周致令苟且疎略合將
應起人夫分為兩班每班做工一百日頭班自三月初
一日為始至六月初十日止次班自六月十一日起至
九月二十一日止各工完疎放并會行陜西布政司先
支去年賑濟官銀八萬兩運至慶陽府寄庫出榜招商
上納夫粮給領官價以備人夫食用及會委都布按三
司官左參政唐錦舟副使王寅都指揮房懷專理其事
及行令寧夏鎮巡衙門擇日祭告并先起取頭班寧夏
本鎮平凉慶陽固原一帶軍民人夫興工修築去後今
據前因查得應起軍民人夫兩班共八萬名民夫西安
府二萬二千名鳳翔府五千名平凉府五千六百名慶
陽臨洮二府俱三千五百名鞏昌府九千名共四萬八
千六百名軍夫寧夏三路一萬六千五百五十名陜西
都司所屬衛所并護衛羣牧所一萬四千八百五十名
共三萬一千四百名比之原先擬奏之數减去一萬名
每班各做工三箇月頭班四月初一日為始至六月終
疎放次班六月初一日為始至八月終疎放每夫日給
口粮食米一升五合仍令戶内量貼盤纏銀多不過二
兩隨帶供送前來以補口粮不及每夫十名共備車一
輛裝載煤炒器具每二名出□一片椽一根到彼列車
為營覆以椽□用蔽風雨又遵照題奉欽依事理將漢
中府衛棧道之外地方不起人夫量徵夫價運送工所
買辦蔬肉每月犒勞二次仍支茶馬項下官銀二百兩
行令陜西布政司置買藥餌選取醫生分派各委官處
遇有人夫疾病即為撥醫給藥調治及查得合用撥木
臣於去年已經差撥靖邊衛官軍於本處雪山採打共
三十餘萬俱運至修邊處所牆完就為修盖營房煖鋪
等項取用及照延綏寧塞營起至定邊營止共該添造
墩臺一百四十二座築打剷削邊牆壕塹共三萬七千
二百六十丈五尺行准巡撫延綏右副都御史文貴會
同鎮守太監劉保總兵官張安欽遵題准事例起倩本
鎮東西中三路步軍土兵備禦軍人延綏榆林三衛抽
選屯丁舍餘并延安一府所屬州縣民夫俱於本年二
月十九日動土興工分派地方陸續築造其寧夏横城
以北至黑山營邊牆壕塹待前項大工就緒之後地方
無事本鎮軍夫次第修理再照套内雖稱哨無賊寇但
恐賀蘭山後之衆窺知修邊或有紥筏渡河之謀不可
不防又經行令寧夏鎮巡官摘撥官軍二千員名聽參
將閻綱管領於牆外架梁防護又摘撥一千員名聽恊
同都指揮保勣管領於牆内巡邏策應及延綏地方巳
該巡撫都御史文貴議行副總兵姜漢量領兵馬架梁
防護及又稱建此大議興此重役動勞軍民難保無怨
若憚勞恤怨不行趁時修理誠恐向後敵衆仍前擁衆
深入侵擾則平慶臨鞏固原靖邊等處軍民不免重遭
寇掠西安鳳翔等處地方寇雖難到徵調軍馬各用粮
草浩繁穵運轉輸勢所不免破産賠納困苦轉甚今修
濬前項牆塹每班不過一百日之工誠使邊牆完固向
後敵衆不輕犯人民安業在邊者不被搶掠在内者不
須穵運受百日之勞而享百年之利得失利害較然可
知夫凡民不可與慮始而可與樂成人臣不難於論事
而難於任事况以佚道使民雖怨不恤但恐傍觀坐談
之人既不慮地方安危又不知事情本末且謂後來干
係非已所當輒生異議輕為撓沮邊防大計付之若何
仰惟聖謨淵深成命已定必無是事此臣私憂過計犬
馬惓惓一寸之忠也等因具本題奉聖旨該部知道欽
此欽遵抄出備咨送司行間今准前因案呈到部看得
陜西等處總制都御史楊奏稱花馬池一帶牆墩臺遵
奉前該欽依巳於今年二月以來興工修築但伊近因
養病還家而各經該巡撫官員張泰等又俱陞任去訖
誠恐此後人務苟簡事難經久又慮成功之後不能設
法防守亦為無補欲要責成新任各該巡撫并鎮守等
官查照原擬趁時陸續整理務期成功遇冬仍分兵慎
守以絶邊患一節切緣前項地方墩牆疎薄既無地險
可據兵將寡弱又無人力可倚所以彼易為患我常失
利其都御史楊身任總制之責熟察邊患之由特建前
議雖知大役之興民所難堪然為永逸之圖事非得已
本部先已依擬題奉欽依行令欽遵去後今本官既巳
患病解職而又該同事巡撫官員又俱遷轉别任前項
工程雖已擇日興工委官督理然官非經由則錯繆之
弊或有不免計失防禦則修築之功亦為徒勞况糴買
口粮已費在官銀一十餘萬貼備盤費又起戶役銀一
十六萬以至犒勞藥餌之需撥木採運之勞皆本官精
神運用計慮周悉所及一旦付之新任各該巡撫官員
及更用别項未諳之輩切恐事無統紀人為異同不無
錢粮徒費事工無成而邊方保障之功一隳而再難就
緒矣以臣等愚見必須仍專諳練大臣一員前去總理
提調方克有濟儻蒙聖明俯從所請候命下之日本部
會官推舉歴練老成熟知邊事者數人上請簡用一員
請勅前去督同各該鎮巡等官查照本部先今奏奉欽
依及都御史楊等會處過事宜將前項議修工程逐一
查勘各該起倩人夫是否見在用工即今有無修築多
寡就便督率原委都布按三司官員趁時陸續用心整
理務期經久完固足禆保障既不許玩愒遷延致妨邊
務亦不許苟且疎略徒費財力如是各起工役俱已了
完仍要規畫方略布署官兵委任各該鎮巡等官督屬
慎固封守若中間尚有未盡應處事理從宜廣集忠謀
區畫停當徑自施行惟在藩籬之勢既固軍士之威益
壯可以絶邊外覬覦之念免邊民創殘之害工完之日
徑自具奏回京仍將修築過工程丈尺用過錢粮數目
造册奏繳本部差官閱實上請定奪庶使垂成之功不
至廢弛而防邊之計可圖久遠矣等因具本題奉聖旨
是便會推諳曉邊事的兩三員來看欽此欽遵臣等會
同太師兼太子太師英國公張懋吏部尚書許進等從
公推舉得兵部左侍郎文貴都察院右副都御史張鼐
巡撫陜西右副都御史曹元俱各諳曉邊事堪以委任
伏乞聖明於内簡命一員若用侍郎仍量兼憲職以便
行事令其請勅前去查照兵部前該題奉欽依内事理
欽遵施行仍令兵部行移各該鎮巡等官各查照原奉
勅諭事理一體同心恊力共成大事毋得視常怠玩致
有妨誤緣係推舉總理邊務大臣及奉欽依是便會推
諳曉邊事的兩三員來看事理未敢擅便正德二年六
月初十日本部等衙門尚書等官劉等具題本月十三
日奉聖旨官不必差修築邊牆且罷見在餘剩錢粮着
巡撫等官查理秤盤見數銷鎔成錠差人解京欽此
關中奏議卷九
