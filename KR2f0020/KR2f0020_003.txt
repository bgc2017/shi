關中奏議卷三
明楊一清撰
茶馬𩔖
一為修復茶馬舊制以撫馭番衆安靖地方事
兵部覆准戶部咨陜西清吏司案呈奉本部送於戶科
抄出督理馬政都察院左副都御史楊一清奏臣受命
督理茶馬親詣西寧洮州等衛地方督同兵備守備等
官陜西按察司副使蕭翀署都指揮僉事蔣昂等選差
撫夷官員帶領通事分投撫調各族番夷中納茶馬隨
據差去人員陸續撫調各族番官指揮千百戶鎮撫驛
丞偕其國師禪師各齎捧原降金牌信符而至臣得拜
觀焉其額上篆文曰皇帝聖旨其下左曰合當差發右
曰不信者死臣奉宣皇上恩威撫且諭之責其近年不
肯輸納茶馬之罪彼皆北向稽首云這是我西番認定
的差發合當辦納近年並不曾齎金牌來調止是一年
一次著我每將馬來換茶今後來調時天皇帝大法度
在我西番每怎敢違了臣於是乃知我聖祖神宗睿謀
英略度越前代遠矣考之前代自唐世回紇入貢巳以
馬易茶至宋熙寧間乃有以茶易番馬之制所謂以摘
山之利而易充廐之良戎人得茶不能為我害中國得
馬足以為我利計之得者宜無出此至我朝納馬謂之
差發如田之有賦身之有庸必不可少彼既納馬而酬
以茶斤我體既尊彼欲亦遂較之前代曰互市曰交易
輕重得失較然可知夫王者不治邊遠今責番衆以差
發非若秦漢喜功好大勤遠略者之所為也亦非中國
果無良馬而必有待乎番衆也蓋西番之為中國藩籬
久矣漢武帝圖制匈奴乃表河曲列肆郡開玉門通西
域以斷匈奴右臂而幕南無王庭今金城之西綿亘數
千里北有敵南有番狄終不敢越番而南以番人為之
世讐恐議其後此天所以限别區域絶内外者也不然
則敵騎長驅寧河岷隴之區鮮不為其蹂踐欲晏然無
事得乎國初散處降兵各分部落隨所指撥地方安置
住劄授之官秩聮絡相承以馬為科差以茶為價使知
雖遠外小衆皆王官王民志向中國不敢背叛且如一
背中國則不得茶無茶則病且死以是羈縻之賢於數
萬甲兵矣此制西番以控北敵之上策前代略之而我
朝獨得之者也頃自金牌制廢私販盛行雖有撫諭巡
察之官卒莫之能禁坐失茶馬之利垂六十年豈徒邊
方缺馬騎征將來遠敵既不仰給我茶敢謂與中國不
相干涉意外之憂或從此生藩籬之固何所於託其所
關係誠非細故臣始至陜西行據守備河州署都指揮
僉事蔣昂呈稱河州衛每年招番易馬止是臨近春丕
勒族竒塔特薩里幷歸德中左所西番敵人二十七站及
腹裏羅雅克且藏等族熟番調來中馬給茶其哈章咱上
下喀儒阿咱爾多恭運珠卜等族番人遞年累撫老番俱
故後生不知法度強硬生拗不肯前來中馬又被哈章
咱多恭等族番人糾引番賊專一伏路搶殺過往官軍
粮賞財物雖經呈稟上司差官量帶軍馬通事出境不
過追撫止照番俗事理發落因循年久未蒙天威加兵
各番輕視國法愈加恣肆為惡搶擾地方以為得計若
不早為處置慮恐餘族番夷一槩倣傚不惟廢弛馬政
抑且有損國威合無具奏差委謀略公廉官員動調軍
馬通事統領前去直抵巢穴務將前項累撫不來中馬
為惡哈章咱多恭運珠卜等族番人量勦一二族俾無遺
種庶使餘族番夷寒心知懼實為經久便益等因到臣
看得本官父祖以來守備河州熟知番情必有所見但
興師動衆勞費不貲陜西地方疲敝又兼北敵不時出
没前項事情難以輕議況禦戎上策莫如自治各番雖
不中馬未嘗一日無茶彼既坐得之何求於我且中國
之人明知禁例肆行無忌於番夷乎何誅臣乃申嚴禁
令嚴督所司緝捕私販根究株引不少假借茶徒稍稍
歛跡茶價頓增已而招調番人遠近畢集稔惡如多恭
哈章咱者亦如期而至乃知中國之茶真足以繫番人
之心而制其命但今停止商茶戶部題奉准依許將例
前報中者照舊發賣其數幾二百萬是又一厄也誠使
私茶商販一切禁絶不得通番不一二年番族無茶不
撫亦將自來調之寧敢不至臣仰承任使恆懼無補以
速罪尤深慮却顧輒罄一得之愚如此至於興廢補敝
之宜謹條陳五事於後伏維聖明省覽乞勅戶兵二部
議其可否覆奏行之仍乞斷自宸衷今後有以開中商
茶為言者無賜施行該部該科查照不許招商中茶前
旨舉奏懲治庶幾番人堅内附之誠邊方無意外之患
不止有禆三邊馬政而已臣不勝惓惓體國之至等因
開坐奏奉聖旨該部看了來說欽此欽遵抄出送司案
呈到部看得都御史楊所奏事件除處茶園之課廣價
茶之積二事本部覆奏外所據復金牌之制專巡禁之
官嚴私販之禁三事係隸貴部掌行擬合開咨前去煩
為徑自查照覆奏施行等因咨部送司案呈到部看得
都御史楊奏言祖宗處置敵人之道非特資彼戰馬兼
以固我藩籬其機括則全在於嚴禁私茶蓋其所見能
識國體故其所陳俱得治要今將議奏條款議擬開立
前件伏乞聖明裁處緣係修舉茶馬舊制及奉欽依該
部看了來說事理未敢擅便弘治十七年十二月十四
日本部尚書劉等具題本月二十八日奉聖旨金牌制
度自何年廢弛通查明白來說其餘准議欽此除將准
議事理通行各該衙門欽遵外查得先年奏差官員齎
捧上號金牌前往陜西洮河岷州等衛招番比對下號
金牌令其各納馬給茶委的廢弛年久今都御史楊因
邊方缺馬要復舊制已稱典籍磨滅多無的據今奉前
該欽依緣本部查無前項卷案未審先年差官齎捧係
何衙門承行内府印綬監原發金牌底簿必備載年月
明白擬合查勘通行為此除外合咨前去煩照本部題
奉欽依内事理欽遵施行仍備查金牌制度何年為因
何事廢弛作急咨報以憑覆奏
計開
一復金牌之制竊照洪武年間欽降金牌數目各衛
典籍磨滅多無的據查得河州地方原設必里克
衛二州七站西番二十九族原額金牌二十一面認
納差發馬七千七百五匹西寧衛地方察遜鄂端
罕都安定四衛巴斡紳崇紳藏等族金牌一十六
面該納差發馬三千二百九十六匹洮州衛地方
郭巴噶勒藏實曩日等族金牌四面該納差發馬三
千五十匹上號在於内府收貯每三年一次欽遣
近臣齎捧前來公同鎮守三司等官統領官軍深
入番境劄營調聚番人比對金牌字號收納差發
馬匹給與價茶如有拖欠之數次年前去催收後
因邊方多事陜西軍民轉輸軍餉無暇運茶腹裏
衛分官軍又各調去甘涼寧夏等處征操别無官
軍可調茶馬因是停止歴年滋久如察遜鄂端諸
衛邈不相通誠恐數十年之後雖近番亦不復知
有茶馬矣今欲照舊例調軍入番征收非惟病於
供億且恐激擾番夷乞勅該衙門將金牌舊額查
出申明昭示各衛預先行令應納差發馬匹番族
使知朝廷修復舊制各當本等差發不許生拗違
背然招番必先運茶不然調來番馬無價可償失
番人之望虧中國之體合無於弘治十八年十九
年内如臣後所擬奏嚴禁私販廣積官茶其番官
指揮千百戶鎮撫驛丞等官久不襲替亦令兵備
守備官查出奏請就彼各襲原職以為統領不必
令其來京以弘治二十年為招番之期乞遣廷臣
齎捧上號金牌前來會同臣及陜西甘肅二處巡
撫官督同都布按三司官員不湏動官軍深入番
族止在三衛住劄差委撫夷官員通事分投調取
各番各齎原降下號金牌牽趕馬匹前來上納分
别上中下三等給與價茶厚加賞勞遣回本族如
不敷原數聽次年徵收補還事完將收過馬數造
册隨金牌齎繳馬送陜西行太僕寺印烙照例給
軍騎操以後三年一次舉行中間二年仍照常差
官齎番字文書前去各族曉諭有情願者聽其自
來將馬換茶不願者不拘敢有不受約束招調不
來者再三撫諭如果執迷不悛量調漢番官兵問
罪誅剿以警其餘庶幾恩威並施番人懷威永為
藩籬之固
前件看得都御史楊一清奏言欽降金牌與各番認
納差發茶馬深為有見但前項制度廢弛年久所
查未必盡悉其舊故楊一清本内亦云典籍磨滅
多無的據合無本部行移内府印綬監清查各番
族原額上號金牌面數及番族名目馬匹數目備
細明白轉行楊一清再加審處諭令番族知會約
至弘治二十年為招番之期每三年一次至期本
部奏差行人一員齎捧前項金牌會同彼處督理
馬政并各該巡撫都御史督同三司官悉依所擬
次第舉行事完差去官員將收過馬匹給過價茶
數目造册同原捧金牌進繳中間二年撫諭各番
有願將茶換馬者聽從其來亦照所擬定奪本部
仍行各官轉行兵備守備等官將原額番官指揮
千百戶鎮撫驛丞等官年久不曾襲替者逐一查
出保勘明白奏行本部行令就彼襲替統領番族
認納差發敢有紏引番賊生事害人一體治罪
一專巡禁之官查得先准兵部咨為一事權以修邦
政事該本部題稱茶馬自先年停止大臣之後止
是行人撫諭巡禁成化年間因是行人職輕難以
革弊該巡撫奏准暫差御史前去整理今既有都
御史兼理若又差御史在彼不無事權不一合無
將巡茶御史行取回京一應首尾悉皆責成於今
去都御史楊一清待到彼之日或行茶地方遥遠
應該另添何等巡禁官員聽本官奏請定奪等因
具題節該奉聖旨是欽此及查得臣節該欽奉勅
今特命爾不妨督理孳牧兼理茶馬自潼關迤西
西安鳳翔漢中平涼臨洮鞏昌西寧甘肅等處申
明節次條例提督都布按三司軍衛有司并守備
把隘等官但係通番關隘與偏僻小路俱要用心
巡禁嚴謹把截爾仍不時親歴點閘或督令分巡
官按月省諭不許官豪勢要及軍民之家私自興
販茶貨潛入番境通同交易如有故違應拏問者
就便拏問應奏請者具奏來聞欽此欽遵臣本闇
劣猥承任使分當奔走職業不敢辭勞但陜西禁
茶地方東自潼關西極甘肅南抵漢中綿亘數千
里伏奸廋慝無處無之臣始至陜城拏獲積年交
通進貢經過番夷代買私茶誆騙財物犯人徐銳
等三十餘名比至鞏昌地方節次拏獲販茶通番
人犯百餘名俱經法司問明發遣訖渠魁就擒餘
黨潰散然惡草難去而易生竒疾難攻而易動且
茶禁愈嚴則茶利愈厚利之所在趨者瀾倒伺便
而發乘隙而動者難保必無其間多干礙官豪勢
要之人非軍衛有司之力所能鈐制禁防稍䟽則
絃轍如故茶馬大計為之奈何臣之職業重在孳
牧一歲之間大半住劄平涼固原等處又有提調
三邊騎操馬匹之任前項行茶地方實難遍歴雖
例該提督都布按三司官及督令守巡官行事各
官俱有本等職務委任不專難以責其成效臣到
平涼已及一年未嘗一見分守官在隴西數月未
嘗一見分巡官此事勢使然亦不足異所據巡禁
私茶必得按察司官一員專理乃能濟事但陜西
按察司額設添設副使僉事等官巳多若再添除
不無官多人擾臣查得本司官若無事故除兵備
邊備提學管屯監收糧斛及輪管分巡清軍之外
實有空閒一員合無自弘治十八年為始聽臣於
各官内自擇有風力才幹一員常川於臨洮府住
劄不許别項差占專一往來巡視提督各府衛州
縣官嚴禁私茶痛革通番積弊一年滿日仍擇委
一員交代回司計其行過事蹟果能禁革奸弊使
私販息絶聽臣奏保旌異擢用如或因循怠玩指
實參究黜罰如此則官不必增而政無不舉矣
前件看得茶易馬匹先年專差御史一員今既責之
都御史楊一清兼理委的馬政事多地方廣遠不
無顧此失彼必須委官分理合無准其所奏本部
仍行都御史楊一清每年於陜西按察司見任官
員内揀用一員常川於臨洮府住劄不許别項差
占專一往來巡視提督各府衛州縣官嚴禁私茶
痛革通番積弊一年滿日照例委官交代或有别
項沮撓推託聽本官徑自參奏若委官克舉其事
亦聽本官奏保擢用
一嚴私販之禁查得律内凡犯私茶者同私鹽法論
罪及查見行事例私茶有興販五百斤的照見行
私鹽例押發充軍陜西等處但有漢人結交邊人
互相買賣借代誆騙財物引惹邊釁者問發邊衛
永遠充軍近准兵部咨為從宜處置邊務事該巡
按陜西監察御史李璣奏前事本部咨行臣處查
訪議處應奏請者奏請定奪内一件止通番訪得
西寧河州洮州地方土民切隣番族多會番語各
省軍民流聚鉅萬通番買馬雇倩土民傳譯導引
羣附黨援深入番境潛住不出不特軍民而已軍
職自將官以下少有不令家人伴當通番番人受
其恐嚇馬牛任其計取變詐漸萌含憤未發誠恐
一旦不受束約患可勝言且通番之人明知事例
犯該充軍乃互相嘻謂無故亦要投軍有甚打緊
似此欺玩若不重加法典則通番起釁兹其漸也
又一件禁約私茶查得洪武永樂年間興販私茶
者處死以故當時少有蹈之者間有一二私販者
包藏裹挾不過四五斤十斤而止行則狼顧鼠探
畏人訐捕豈如今之販者横行恣肆略不知憚沿
邊鎮店積聚如丘外境人方載行如蟻明知禁輕
相謂興販私茶與興販私鹽同律事發止理見在
不許攀指例則五百斤以上方纔充軍計使一人
出本百人為夥每人止負五十斤百人總負五千
斤各執兵器晝止夜行遇捕併力萬一捉去一人
只是一人認罪數不及五百斤以上不過充徒餘
茶總收其利以此得計羣聚勢兇莫之敢捕官兵
遥見預為潛躱乞將興販私茶者合無照永樂年
間舊例處死通番并把隘賣放之人亦如之如聖
慈不忍寘之重典合無將私茶十斤以上與一應
通番并把隘縱放之人俱發兩廣烟瘴地面充軍
等因臣參詳御史李璣所言曲盡陜西官舍軍民
販茶通番情狀非身履其地職任其責者不能及
此查得洪武三十年十二月十一日戶部節該欽
奉太祖皇帝聖旨近年以來茶賤馬貴不止國課
有虧致使敵人放肆蓋是守邊者不以防禦為重
出榜以後守把人員若不嚴守縱放私茶出境處
以極刑家遷化外說事人同罪販茶人處斬妻小
入官欽此永樂六年十二月十九日節該欽奉太
宗皇帝聖旨陜西四川地方多有通接生番經行
關隘與偏僻小路洪武年間十分守把嚴謹不許
放過叚疋布絹私茶青紙出境違者處死恁戶部
再出榜曉諭禁約還差人說與都司布政司按察
司着差的當人去各關上省會把關頭目軍士用
心守把不許透漏叚疋布絹私茶青紙出境若有
私販出境拏獲到官定將犯人與本處不用心把
關頭目俱各凌遲處死家遷化外貨物入官欽此
仰惟我祖宗不嗜殺人獨於販茶通番之境致嚴
如此承平之餘政玩法弛巳非一日充軍下死罪
一等而販茶之人其視充軍甘如飯食罪至於徒
巳非輕典而陜西軍民寧從三年之徒不肯出杖
罪之贖蓋各處充發軍人及擺站哨瞭囚徒隨到
隨逃以為常事上司亦嘗立法查考卒莫能革其
逃回者又復販茶屢犯不悛玩法至此可謂極矣
成法具存死刑至重非人臣所敢輕議然例以輔
律因時救弊似宜加嚴以整齊之但腹裏之與各
邊事體有異而販茶之與通番情罪或殊合無今
後但有將私茶潛往邊境興販交易及在腹裏販
賣與進貢回還邊人者不拘斤數事發并知情歇
家牙保俱問發南方烟瘴地方衛分永遠充軍其
在西寧甘肅河州洮州販賣者雖不入番即有通
番之漸一百斤以上問發附近衛分充軍三百斤
以上發邊衛永遠充軍若在腹裏各府衛州縣興
販者照見行事例五百斤以上押發附近衛分充
軍止終本身不及前數者俱依律擬斷腹裏仍枷
號一箇月在邊方者枷號兩箇月有力納米贖罪
如果無力解五百里之外擺站守哨但有逃回仍
前興販事發不拘多寡問發附近衛分充軍及照
近年各邊販茶通番多係將官軍官子弟見今甘
肅總兵劉勝事發其他未發者不止劉勝一人以
此守備把關巡捕官員不能禁治合無今後軍官
將官知情縱容弟男子姪伴當興販及守備把關
巡捕官知而故縱事發參問降一級原衛帶俸差
操有贓者從重論失於不知者照常發落若守備
把關巡捕官自出資本興販私茶但通番者問發
邊衛充軍在西寧洮河甘肅地方發賣者三百斤
以上發附近衛分充軍不及數及在腹裏發賣者
降一級調邊衛帶俸差操如此則法令一新積習
之弊可祛不然將來貽患臣不知其何所紀極也
前件看得祖宗茶馬禁例私通罪必至死後因此法
漸弛人皆易犯以致番人不服差發邊臣率皆私
通今都御史楊一清論列前因情詞懇切蓋恐禁
例不嚴則舊制難復合無本部仍行都御史楊一
清備榜通行曉諭榜諭之後敢有犯者悉照所擬
問發仍行都察院轉行巡按陜西監察御史陜西
按察司并各問刑衙門一體遵依毋致彼此異同
法有遺奸
一為修復茶馬舊制以撫馭邊人安靖地方事
戶部覆陜西清吏司案呈奉本部送於戶科抄出欽差
督理馬政都察院左副都御史楊奏臣受命督理茶馬
云云等因具本開坐奏奉聖旨該部看了來說欽此欽
遵抄送到司案呈到部看得都御史楊所奏事件除復
金牌之制專巡禁之官嚴私販之禁三事係隸兵部掌
行移咨前去經自覆奏外所據處茶園之課廣價茶之
積二事查照議擬開立前件伏乞聖明裁處緣係修復
茶馬舊制以撫馭番夷安靖地方及奉欽依該部看了
來說事理未敢擅便等因弘治十七年十月二十四日
本部左侍郎王儼等具題本月二十六日奉聖旨准議
欽此欽遵擬合就行為此除外合行移咨前去煩照本
部題奉欽依内事理欽遵施行
計開
一處茶園之課行據延安府綏德州知州洪平呈稱
奉臣劄付親詣漢中府金州并西鄉石泉漢隂三
縣會同各掌印官督同各該里老將該管茶園人
戶行拘到官查審得金州七鋪一里定額課茶六
千二百二十斤四兩西鄉縣雲停歸仁遊仙三里
定額課茶一萬八千五百六十八斤六兩五錢漢
陰縣在廓一里定額課茶一千三百七斤一十一
兩五錢石泉縣石泉一里定額課茶一百九十二
斤二兩九錢共二萬六千二百八十九斤一十四
兩九錢成化等年奉例各增添里分人民佃買老
戶茶園地土各人開墾不等仍舊幇納前項茶課
會同各官詣茶園逐一踏勘得金州該增課茶三
千八百七十二斤一十二兩西鄉縣該增課茶五
千六百五十一斤漢隂縣該增課茶七百二十三
斤石泉縣該增課茶六百六十斤共增課茶一萬
九百六斤一十二兩造册申送到臣案照先據陜
西按察司僉事唐希介呈稱漢中府金州西鄉石
泉漢隂三縣俱係産茶地方如漢隂一縣原設在
廓新安二里後因招撫流民增添九里近因大造
黃册又添一里今以十里之民止納二里之課況
自招撫之後其延安慶陽西安等府人民流移到
彼不可勝紀見今開墾日繁栽種日盛其沿江一
帶茶園多不起課乞行嚴督各該州縣官員查理
等因看得漢中府前項産茶州縣國初人民戶口
不多茶園亦少所以額課止於如此成化年間以
來各省逃移人民聚集栽植茶株數多巳經節次
編入版籍州縣里分俱各增添戶口日繁茶園加
增不知幾處而茶課仍舊致令各處奸頑官舍軍
民遞年在山收買私茶通番交易覓利以此番人
不樂官市沮壊馬政相應查理巳經行委本官前
去會同該州縣掌印官勘處回報去後今據前因
恐有不的又經行委按察司分巡關南道官覆勘
未報訪得前項州縣所産茶斤不假種植隨田而
出荒山茂林耕治燔灼之餘茶從而萌蘖焉民獲
其利一家茶園有三五日程歴不遍者有百餘戶
佃種不周者以數十戶百餘戶所佃茶園止幇一
戶茶課其甚少者亦多贏餘較之農夫終歲勤動
而恐不贍又稱貸以輸官者難易不同故漢中一
府歲課不及三萬而商販私鬻至百餘萬以為常
是其明驗也且薄賦裕民為政美事加賦足用儒
者恥言然先王之法於農惟恐其不厚於商則從
而征之亦厚本抑末之意云耳今以天地自然之
利民得之易官取之輕徒為犯法者之地豈可無
以處之況先年茶園亦有消乏未蒙除豁新開茶
園日新月盛漫無稽考致使一園一畦者課程巳
多連山接隴者課程顧少非惟細民有不均之歎
抑且奸民遂玩法之私深為不便但干礙加增課
程未經具奏誠恐人情向背不一合無行委陜西
布按二司分巡分守關南道官員督同漢中府掌
印官親詣前項州縣遍歴園山界畔再行踏勘丈
量斟酌地里遠近佃戶多寡務見舊有茶園人戶
若干新增茶園若干或園去課存所當除豁或有
園無課所當加增不必拘定知州洪平前數但要
有益於官不病於民勘處停當備開舊管新收開
除實在數目造册奏繳永為遵行如此則茶課均
平其於茶馬不為無助
前件看得都御史楊一清奏稱漢中府金州并西鄉
石泉漢隂三縣俱係産茶地方國初人民不多茶
園亦少所以額課止於如此成化年間以來各省
逃移人民聚集栽植茶株數多節經編入州縣里
分戶口俱各增添日繁茶園加增不知幾處茶課
仍舊致令各處奸頑官舍軍民遞年在山收買私
茶通番交易覓利以此番人不樂官市沮壊馬政
況先年茶園亦有消乏未蒙除豁新開茶園日新
月盛漫無查考要行陜西布按二司分守分巡關
南道官員督同漢中府掌印官親詣遍歴園山界
畔踏勘丈量一節合無依其所奏行移本官轉行
陜西守巡官督同該府掌印官親詣産茶地方遍
歴園山逐一從公踏勘丈量園去課存并新增茶
園各若干所當除豁增添茶課各若干務要事不
煩擾民得安妥處置停當備開舊管新收開除實
在數目造册徑自奏請定奪施行
一廣價茶之積查得洪武永樂年間舊例三年一次
番人該納差發馬一萬四千五十一匹價茶先期
於四川保寧等府約運一百萬斤赴西寧等茶馬
司收貯内西寧茶馬司收三十一萬六千九百七
十斤河州茶馬司收四十五萬四千三十斤洮州
茶馬司收二十二萬九千斤合用運茶軍夫四川
陜西都布二司各委堂上官管運四川軍民運赴
陜西接界去處交與陜西軍夫轉運各茶馬司交
收戶部請旨於在京堂上官内點差二員齎勑前
來會同陜西守鎮官員整理事體重大供億浩繁
後因邊方有事停止不行近年巡茶御史招番易
馬止憑漢中府歲辦課茶二萬六千二百餘斤兼
以巡獲私茶數亦不多每歲約用不過茶四五萬
斤以此易馬多不過數百匹至千匹而止補輳抑
勒往往良駑相參招易未久倒傷相繼番人既病
於價虧軍士復不得實用要其事勢亦有由然今
邊方在在缺馬騎征官帑有限收買不敷月追歲
併士卒告困近雖修舉監苑馬政然方收買種馬
孳牧求用於數年之後惟茶馬可濟目前之急顧
茶司無數萬之儲縱然招致番馬何所取給欲查
照舊例徵運四川課茶緣川陜軍民兵荒之後創
殘巳甚邊儲飛輓猶自不堪寧能增此運茶之役
查得洪武三十年欽依禁茶榜文内一欵本地茶
園人家除約量本家歲用外其餘盡數官為收買
若賣與人者茶園入官欽此照得漢中府産茶州
縣遞年所出茶斤百數十萬官課歲用不過十之
一二其餘俱為商販私鬻之資若商販停革私茶
嚴禁在山茶斤無從售賣茶園人戶仰事俯育何
所資藉彼見茶園無利不復葺理將來茶課亦虧
夫在茶司則病於不足既無以副番人之望在茶
園則積於無用又恐終失小民之業若不從宜處
置深為不便臣今年正月間量發官銀一千五百
七十餘兩委官前去收買茶七萬八千八百二十
斤計易過兒扇騍馬九百餘匹若用銀買須得七
千餘兩其利如此但猶未免用官夫運送止如前
數固可支持必欲廣為收易漢中鞏昌河西一帶
人民將不勝其勞擾又恐行之既久官司處置乖
方虧價損民似非經常之計如遇官民兩便必須
招商買運給價相應臣於今年閏四月内又經出
給告示招諭陜西等處商人買官茶五十萬斤以
備明年招番之用憑衆議定每茶一千斤用價銀
二十五兩連蒸曬裝篦雇脚等項從寬共計價銀
五十兩令其自出資本前去收買自行運送各茶
司交收明白聽給價銀去後且官銀一萬兩買戰
馬不過一千匹如前所擬買茶二十萬斤分别三
等馬匹斟酌收買可得馬幾三千匹買一馬者將
買三馬給一軍者可給三軍但所給茶價出自公
家歲歲支給亦非可繼之道若運到官茶量將三
分之一官為發賣以償商價尤為便益此與開中
商茶不同開中商茶其利在商未免阻壊茶馬招
商買茶其利在官專為易馬之資借曰官賣不過
十之二三較之商茶歲百餘萬以通番境者何如
合無自弘治十八年為始聽臣督同布按二司官
出榜招諭山陜等處富實商人收買官茶五六十
萬斤其價依原定每一千斤給銀五十兩之數每
商所買不得過一萬斤給與批文每一千斤給小
票一紙掛號定限聽其自出資本收買真細茶斤
自行雇脚轉運照商茶事例行令沿途官司秤盤
截角如有多餘夾帶茶斤照私茶擬斷運至各該
茶馬司取獲實收赴臣查驗明白聽給價銀仍行
委廉幹官員分投於西寧河州二衛官為發賣每
處七八萬斤至十萬斤為止價銀官庫收侯儘勾
給商如有贏餘下年輳給行之數年茶可不賣夫
如是茶出於山而運於商民不及知以茶易茶官
不及知不傷府庫之財不失商民之業而我可以
坐收茶馬之利長久利便之策宜無出此
前件看得都御史楊一清奏稱近年巡茶御史召番
易馬止憑漢中府歲辦課茶兼巡獲私茶每歲不
過四五萬斤易馬不過數百至千匹而止今邊方
在在缺馬騎征官帑有限收買不敷要自弘治十
八年為始督同布按二司出榜招諭山陜等處冨
實商人收買官茶五六十萬斤給與小票定限聽
其自出資本收買真細茶斤轉運照商茶事例沿
途官司枰盤截角如有多餘夾帶茶斤照私茶擬
斷運至各該茶馬司取獲實收驗給價銀仍委官
分投於西寧河州二衛官為發賣每處七八萬斤
至十萬斤為止價銀官庫收候儘勾給商如有贏
餘下年輳給一節緣茶法廢弛年久必須設法處
置方能濟事合無依其所奏本部行移本官督同
布按二司官員悉依所擬而行一二年間如果有
益於官無損於商議處具奏永為定例
一為申明事例禁約越境販茶通番事
戶部覆陜西清吏司案呈奉本部送於戶科抄出欽差
督理馬政都察院左副都御史楊奏行據陜西行太僕
寺少卿郭珠呈問到犯人聶子太等各招係山西汾州
陜西岷州等衛涇陽等縣軍民各不合躱避本處差役
越關逃來秦州禮縣地名漩水潛住訪得四川保寧府
通江巴縣并利州衛等處私茶不禁各明知有例又不
合故違於弘治十六年月日不等節次到於前項地方
子太等各買私茶五百斤吕懃等各買不等陸續䭾運
回家頓藏及轉賣與已問發茶徒楊威等接買前去通
番貨賣各該府縣衛所巡捕官兵人等亦明知不行禁
捕等情及又問得犯人薛繼招稱弘治十七年三月二
十日不合紏同在官楊剛等各不合越關前到四川夔
州府東鄉縣太平里産茶去處易買私茶繼三百八十
斤楊剛一百四十斤王得賢一百零五斤各雇脚搬運
彼處無人盤詰行至陜西地方方遇巡茶人役拏獲解
發取問等因備呈到臣查得洪武三十年三月初八日
欽奉太祖皇帝聖旨陜西四川把截私茶處緊要恁戶
部便差行人去陜西河州臨洮四川碉門黎雅等處省
諭把隘口的頭目教十分嚴加把截不許私茶出境如
今這一遭說與他知道以後每一月一遭差人去說直
差到九月務要省諭他截把停當不致透漏這等說與
他了敢有放過私茶出口的拏來罪他欽此永樂六年
十二月十九日欽奉太宗皇帝聖旨陜西四川地方多
有通接生番經行關隘與偏僻小路洪武年間十分守
把嚴謹不許放過叚疋布絹私茶青紙出境違者處死
如今關隘上頭目軍士多不用心守把巡捕往往透漏
叚絹私茶出境恁戶部再出榜去曉諭禁約還差人說
與都司布政司按察司着他勤勤的差的當人去各關
上省會把關頭目軍士今後務要用心守把設法巡捕
不許透漏叚疋布絹私茶青紙出境若有不聽號令仍
前私販出境拏獲到官定將犯人與本處不用心把關
頭目俱各凌遲處死家遷化外貨物入官如私販之人
同伴有能自首者免罪給與重賞欽此及查得成化七
年八月内該戶部題該刑科給事中王銓題稱查得陜
西禁茶去處已令監察御史禁約但四川建昌松潘等
衛禁茶遞年仍差行人省諭不過虛應故事乞勑戶部
計議今後四川建昌松潘等衛禁茶去處合無查照陜
西事例着監察御史或布按二司官禁約本部議得行
人職微無權人罔知懼委實虛應故事御史巡按一方
事務繁多恐管理不周合准所擬暫且不差行人行移
都察院着落分巡官員照依禁茶時月親詣碉門黎雅
等處各該關隘常川往來省諭守把官軍巡司人等嚴
加禁約不許縱放私茶出境敢有違者即便依律照例
究治分巡官員每歲更替之時各將捉獲私茶數目回
關本司具奏仍行本院查考具題奉聖旨是欽此又查
得成化九年十月内該戶部題該巡按陜西監察御史
范瑛奏内開洮河等衛所屬思曩日等族俱隣四川松
潘地方軍民興販細茶深入各族易換馬牛乞照原差
行人禁茶事例再差御史一員前去四川等處巡禁私
茶等因本部議擬具題節該奉聖旨行人不必再差還
着分巡官禁約欽此照得四川陜西俱係禁茶地方屢
有節奉欽依事例近年以來惟陜西奉行而四川未聞
各處軍民惟知陜西有禁而不知四川有禁蓋因分巡
官員所管事繁將茶禁視為泛常不曾用心經理以致
軍衛有司亦各習為玩慢各處興販之徒窺知彼處産
茶地方廣闊有利無禁往往前去收買通番貨賣不止
前項巳獲人犯大率陜西各年拏獲茶徒窮究所買之
處漢中十之四四川十之六越境販賣者如此本地通
番賣茶之人不言可知且先年止於碉門黎雅建昌松
潘禁茶近來又於䕫州府東鄉保寧府通江巴縣廣元
等處恣肆買賣緣洮州衛所屬思曩日等族既鄰四川
松潘地方軍民販茶深入各族易換馬牛以此洮州番
夷有茶節年易馬俱各生拗不聽撫調洮州私茶既多
則河州西寧遠近生熟番夷相傳販賣俱從外境相通
難以禁絶此指一處而言四川沿邊一帶俱與番境相
隣私茶通行一年不知若干萬斤豈徒為茶馬之累其
虧中國之體納外夷之侮莫甚於此乃知川陜皆當禁
茶祖宗成法誠不可易況建昌松潘保寧等處各有兵
備官員若非申明舊例行令與分巡官相兼着實整理
則陜西茶禁雖嚴終恐無益如蒙乞勑戶兵二部查照
洪武永樂年間以來茶法事例合無轉行四川巡撫巡
按衙門將碉門黎雅建昌松潘等處地方着落彼處兵
備官并分巡官申明曉諭嚴加禁約夔州保寧二府亦
令分巡兵備官一體嚴禁利州衛合選委能幹指揮一
員專管巡茶通江巴縣廣元東鄉等處就委巡捕官員
管理各督率應捕弓兵地方火甲人等一面曉諭茶園
人戶不許將茶私賣與人一面各於所轄關隘并可通
私茶偏僻小路晝夜往來用心緝訪巡邏但遇有私販
之人就便拏送所司依律照例問擬除建昌松潘碉門
黎雅路遠去處仍行巡撫巡按稽考外其夔州東鄉保
寧利州一帶附近陜西地方合無聽臣及陜西巡茶風
憲衙門帶管每月各將有無獲問過私茶人犯緣由取
具巡捕官兵不致縱容重甘結状開申查考如再不行
嚴禁以致各處軍民仍去販賣到於陜西拏獲審出但
係四川地方買來茶斤就將彼處巡捕巡茶官兵人等
參拏問罪夔州保寧二府分巡兵備官按季將督令所
屬捉獲私茶人犯數目通行四川巡撫巡按及臣處備
照以此就驗其居官勤惰填註考語開報吏部都察院
施行分巡官一年滿日仍依前例回關本司具奏及行
都察院查考如此則拔本塞源而茶法不致阻壊利興
弊革而馬政可以修舉等因具本該通政使司官奏奉
聖旨該部看了來說欽此欽遵抄送到司查得洪武永
樂年間以來茶法事例節該本部議擬題准通行欽遵
去後今該前因案呈到部看得都御史楊一清奏稱四
川碉門黎雅建昌松潘夔州府東鄉保寧府通江巴縣
廣元等處恣肆販賣洮州衛所屬思曩日等族隣四川
松潘地方軍民販茶深入各族番人有茶節年易馬俱
各生拗不聽撫調河州西寧生熟番人相傳販賣從外
境相通難以禁約要行四川巡撫巡按衙門轉行碉門
黎雅建昌松潘夔州保寧二府等處地方各該兵備并
分巡官申明曉諭嚴加禁約利州衛選委能幹指揮一
員專管巡茶通江巴縣廣元東鄉等處就委巡捕官管
理各督率應捕人等一面曉諭茶園人戶不許將私茶
私賣與人一面各於所轄把隘并偏僻小路晝夜往來
緝訪遇見私販之人拏送所司依律照例問擬建昌松
潘碉門黎雅路遠仍行撫按稽查夔州東鄉保寧利州
附近陜西地方合無聽臣及巡茶風憲衙門帶管每月
將有無獲問過私茶人犯取具巡捕官兵不致縱容甘
結查考如再不行嚴禁仍去販賣於陜西拏獲審出但
係四川地方買來茶斤就將彼處巡茶官兵人等參問
夔州保寧二府分巡兵備官按季將督獲私茶人犯數
目通行四川撫按官及臣備照以此驗其居官勤惰填
註考語開報吏部都察院等因合無依其所奏本部通
行吏部都察院及四川巡撫衙門轉行各該産茶地方
兵備等官各照所奏事宜而行夔州東鄉保寧利州一
帶行令都御史楊一清帶管查照茶法事例徑自禁約
施行緣係申明事例禁約越境販茶通番及奉欽依該
衙門看了來說事理未敢擅便弘治十七年十月二十
日本部左侍郎王儼等具題本月二十三日奉聖旨是
着楊一清通行嚴加禁約軍民人等敢有仍前私販及
該管官司不行用心捕獲一體重罪不饒欽此欽遵擬
合通行為此除外合行移咨前去煩照本部題奉欽依
内事理欽遵施行
一為將官濫給驛傳興販私茶違法等事
題為將官濫給驛傳興販私茶違法等事據整飭西寧
等處兵備陜西等處提刑按察司副使蕭翀呈問得犯
人姚堂招年三十歲係陜西行都司甘州後衛前所百
戶姚寧下舍人狀招堂與在官涼州衛軍餘易宣王奉
各以識字撥送甘州總兵官劉勝處貼寫跟用弘治十
六年十一月内有堂等訪得西寧地方商茶停止茶價
高貴要得興販貨賣覓利肥巳及思得沿途車輛艱難
又恐各關搜盤難過堂等因與劉總兵未到舍人劉深
日常熟識密向劉深商說我每要尋買些茶斤裝去西
寧發賣你若同買得些茶稟知總兵老爺起得關文給
與火牌沿途驛遞討馬匹騎坐起車裝載一同前去賣
了就回衆人感謝等語有深依允各明知有例私茶有
興販五百斤照見行私鹽例押發充軍各不合故違堂
與易宣王奉劉深各出本銀多寡不等就在甘肅地方
收買不知名姓商人私茶堂與劉深各買五百斤易宣
王奉各買一千五百斤共茶四千斤俱藏收堂家堂等
當催令劉深稟知劉總兵有本官明知堂等興販私茶
不合縱容及聽劉深稟說將易宣名字起與符驗關文
一道起驛馬九匹給與火牌一面起遞運所牛車三十
輛自甘州在城甘泉驛遞起直至西寧平戎驛遞止各
該驛遞官吏各不合不行查舉依關應付前項馬匹堂
與劉深等騎坐車輛裝載各人茶斤比時堂等因是茶
多路遠恐照管不前又顧到甘州衛熟識未到軍人楊
端辛洪張原賈昇各亦不合受顧將前茶管押裝載越
過古浪邊關彼有本關守把官軍亦不合失於搜盤以
致堂等將前私茶越關載至西寧衛密運至本衛藏經
寺在官僧人玄幹房内本僧亦不合窩藏寄頓堂陸續
將茶一百八十斤貨賣訖王奉易宣劉深茶斤俱未貨
賣各又思得茶斤數多恐怕事露密將茶一千五十斤
尋投西寧城外熟識在官軍餘李賢李得家藏放以便
日後貨賣有李賢等各亦不合窩藏頓寄及有在官嚴
淮劉恩王得馬良施禮丘雄梁寧熊完林彦彬樊祥文
信張信何安各知堂等載有私茶寄頓藏經寺各到本
寺各不合販賣嚴淮劉恩馬良王得各買去茶一百斤
施禮丘雄共買四百九十六斤梁寧一百六十五斤熊
完七十斤林彦彬樊祥文信張信各五十斤何安二十
斤餘剰茶一千四百一十九斤仍收本寺發賣間致蒙
西寧兵備蕭副使緝知差委茶馬司大使劉聰管地方
百戶楊宣前來搜捉有堂等知得懼罪各帶軍人楊端
等各就逃回甘州潛躱致蒙各官將嚴淮并僧人玄幹
等拏獲及於玄幹李賢嚴淮等名下追搜出前茶見在
連人茶呈送蕭副使審究明白將私茶秤發茶馬司收
庫及將嚴淮等監候行文行都司將堂與易宣王奉陸
續拏獲楊端等仍前懼罪逃躱蒙將堂等解司與嚴淮
等對審取問間堂等要得回護又不合隠下劉深同起
販茶及劉總兵起關應付并又怕打慌張妄招將茶一
百八十斤潛䭾沙塘等川交通番夷貨賣等情致蒙准
信將堂等各問擬違例通番照例發邊衛充軍嚴淮等
各徒罪具招呈蒙督理馬政楊都御史蒙批姚堂等監
候按臨解審隨蒙楊都御史按臨西寧衛解送審問間
堂等方各將情具訴蒙批送蕭副使行提劉深有伊因
見事發懼罪潛躱挨提不出將嚴淮等責與堂等覆審
明白各無異詞再問犯罪等因開詳到臣案查先據整
飭西寧等處兵備陜西按察司副使蕭翀呈問過犯人
姚堂等招由巳經批仰監候解審發落續該臣親詣西
寧衛審據各犯訴出前情又經批行原問官再審明白
議擬呈詳去後今據前因除仍行兵備副使蕭翀將犯
人姚堂等依律照例發遣及催提未獲劉深等問報外
參照鎮守甘肅總兵官右軍都督府署都督僉事劉勝
官居都府職握戎符不思正已率人乃敢徇利忘義縱
容子姪官舍興販禁茶擅給符驗火牌營幹私事且西
寧地方近因販茶通番者多沮壊茶法以致番人生拗
不聽撫調中馬臣今仰遵聖諭申嚴禁令各該軍民尚
知警避劉勝將官獨敢妄為及照往年茶徒止是私竊
興販未聞明給應付關文公使官司運送況符驗非公
事不給火牌非軍情不遣以之遞送私茶不無玩法太
甚再照古浪千戶所把關官員及甘州在城衛起直抵
莊浪衛巡茶巡捕官明知故縱不敢盤拏雖云畏懼主
將聲勢實皆蔑視朝廷憲典事屬違法通合究問如蒙
伏乞聖明大奮乾斷合無將劉勝提解赴京明正其罪
仍將各衛巡茶巡捕官及古浪把關官通行問刑衙門
查提問擬應得罪名發落庶使人知警畏不敢效尤茶
法不致沮壊馬政可以興舉緣劉勝係在京五府堂上
官又係邊方將官及係查提軍職官員事理未敢擅便
為此具本專差舍人陳祥謹題請旨
一為修舉馬政事
兵部覆本部車駕司案呈奉本部送於兵科抄出欽差
總制陜西延綏寧夏甘肅等處邊務兼督理馬政都察
院右都御史楊題查得臣節該欽奉勑諭陜西設立寺
監衙門職專牧馬先年邊方所用馬匹全藉於此近年
官不得人馬政廢弛殆盡今特命爾前去彼處督同行
太僕寺苑馬寺官專理馬政爾須查照兵部奏准事理
查究國初成法親歷各該監苑督委都布按三司能幹
官員踏勘牧馬草場果有侵占者即令退還查照養馬
軍人果有逃亡者即令撥補見在種兒騍馬實有若干
設法增添務足原額倒死虧折馬駒隨宜追補量為分
豁布置巳定責令該管官員用心牧養其西寧等處各
茶馬司茶易番馬甚濟國用近來亦漸虧耗今併付爾
整理爾須一新舊規務令茶課充盈私販息絶番人樂
歸官市番馬實充廐牧欽此欽遵弘治十六年八月内
臣到於陜西地方親詣苑馬寺兩監六苑查得牧馬草
場原額一十三萬三千七百七十七頃六十畝見在止
六萬六千八百八十八頃八十畝其餘俱被人侵占原
額養馬恩隊軍人一千二百二十名見在止有七百四
十五名其餘俱迯故未補點視得見在牧養兒扇騍馬
并孳生馬駒止有二千二百八十匹竊歎馬政之廢至
於如此夙夜兢惕不遑寧處委用都布按三司能幹官
員講求故典更新興舉奏黜卿寺不職官員仰荷廟謨
獨斷以布按二司參政副使僉事等官薦補卿少卿員
缺大改絃轍一新政令查得見今六苑清出實有草場
荒熟地共一十二萬八千四百七十三頃一十一畝八
分九釐六毫清勾撥補招募改編等項見在軍人二千
三百四十三名銀買茶易追補孳生等項馬匹并駒除
節經俵給延綏寧夏固原等處軍人外正德元年十二
月終實在馬并駒共一萬一千八百七十一匹修完馬
營城堡共一十九處衙門倉厫馬廐屋宇共四千一百
餘間選設操丁一千名給與盔甲弓矢委官提督操練
無事之時不妨牧馬有警之際隨宜調用又奏開武安
苑草場地二千九百六十六頃招募改編等項軍人三
百四十五名及查得用過錢糧奏給太僕寺馬價銀五
萬兩修理馬營城堡用過銀八千兩收買種兒騍馬用
銀一萬七千七百四十八兩六錢共用過銀二萬五千
七百四十八兩六錢此外馬價銀二萬四千二百五十
一兩四錢節奉兵部明文收買延寧甘肅三鎮戰馬給
軍騎操餘剰銀兩仍在平凉鞏昌河州西寧官庫收貯
及照西寧洮河三衞茶馬舊規廢弛年久官茶無積私
茶盛行節年廵茶御史止將漢中等處地畝課茶共二
萬六千八百餘斤兼搭廵獲私茶每歲不過四五萬斤
以此招番易馬多不過數百匹至千匹而止事勢使然
無可奈何查得弘治十年起至十五年止六年之間廵
茶御史共易過兒扇騍馬五千四十三匹且西番以畜
牧為生每歲孳息馬匹盡為私販所得而我邊兵缺馬
奏討太僕寺馬價及朋合地畝樁頭等項銀兩高價易
買所補不過三分之一餘皆軍士貼備自買至於破産
鬻兒苦不可言行伍彫耗多由于此臣仰遵聖諭嚴禁
私販廣積官茶申明舊制招調遠近番人仗天之威諸
番雲集爭以所畜馬匹來聽收易查得弘治十六年御
史李璣易馬將完取回臣接管三衞共易過馬二千四
百八十八匠弘治十七年易過馬六千三百四十三匹
弘治十八年易過馬四千二百九十八匹正德元年易
過馬五千九百四十八匹總計四年共易兒扇騍馬一
萬九千七十七匹除寄養未觧及沿途倒死不開外陸
續給過各鎮兒扇馬延綏共五千六十二匹寧夏共四
千五百一十三匹甘肅共三千三百一十一匹固靖蘭
州平凉等衛所共一千五百五十六匹觧發苑馬寺牧
養騍馬共三千六百九十五匹而銀買之數不與焉計
今三茶馬司處置見在茶斤河州西寧俱三十餘萬洮
州一十五萬有餘儘勾今年明年易馬之用前項事情
俱節經造冊具本奏報外臣仰惟國之大事莫急於兵
兵之大要莫先於馬陜西延寧甘肅皆防邊重鎮節因
邊疆告警戰馬缺乏荷蒙孝宗皇帝采納廷議專設風
憲重臣督理馬政臣猥以庸劣適當任使後因茶法與
馬政係是一事該兵部題奉欽依將廵茶御史取回命
臣兼理茶馬顧廢墜既久之事更新興舉事勢頗難凡
所規畫處置皆遵奉明命盡臣之心不敢有遺慮竭臣
之才不敢有遺力今草場地復牧軍數增城堡相望苑
廐羅列孳牧之規稽考之法粗皆就緒將來雖不敢望
如雲錦成羣之盛其於陜西三邊戰馬每歲俵給不為
無補至於招番一節雖未嘗明復金牌之規而實坐收
茶馬之利查得洪武永樂年間金牌舊例三年一次番
人該納差發馬一萬四千五十一匹價茶先期於四川
保寧等府運送一百萬斤四川軍民運赴陜西接界去
處交與陜西軍夫轉運各茶馬司交納轉輸數千里所
費不貲宣德正綂以來為因邊方多事運糧為急勢不
能行茶馬停止六十年來莫之能復如臣近所收易番
馬以三年計之似過其數所用茶斤皆招商買運不煩
軍民轉輸故邊方既得實用而内地若罔聞知凡此皆
臣職分内事非敢自陳功伐但念天下之事創作者必
專而後成交承者必守而無失臣受命之初責任最專
易於集事自兼廵撫以來顧此失彼已不如前比者復
蒙皇上加任總制調度軍馬經理邊方責任重大其於
監牧茶馬之政勢不能及惟是規置粗定禁令已行分
官代理幸不廢墜然歲復一歲趍下之勢恐所不免懼
隳前功以貽後責况臣未老而衰近來百病交作心雖
自強而力已不勝方將瀝血以陳冀遂乞骸之願獨交
承之慮實嬰懷抱不得不言臣切惟馬政茶法事體委
實相須先年陜西行太僕寺苑馬寺馬政俱該陜西廵
撫兼管而茶馬則廵茶御史主之廵撫政務繁多馬政
一事實不經意而茶司所易良駑莫䆒騎操所給登耗
不聞本末始終茫不相攝虛名無實亦勢使然頃設督
理馬政之官兼總數事茶司之所易即監苑之所牧監
苑之所牧即官軍之所給非惟不相悖而反相為用故
臣之不才亦得稍效其愚此後督理之官恐難復設若
令陜西廵撫帶管不無仍蹈舊轍莫若復廵茶之官而
兼理之為便如蒙乞勅該部參詳議擬上請合無仍設
廵茶御史一員會同部院務選年深老練實心幹事之
人或三年或二年一換請勅兼理馬政茶法二事陜西
行太僕寺苑馬寺官員專聽本官提調約束各衙門不
必干預凡臣已經布置規畫奏有成命一切事宜非有
大礙不必立異更張庶幾事有定規人有定志可大可
久為益實多臣雖退伏草野與世長違亦有榮矣臣不
勝惓惓體國之至具本該通政使司官奏奉聖旨該部
知道欽此欽遵抄出送司議奏間准戶部陜西清吏司
手本為查理差官廵茶事該本部議擬具題奉聖旨是
還差御史一員去一年滿日將交易過茶斤馬匹數目
明白開奏不許虛應故事欽此查得弘治十六年該南
京科道官徐蕃夏璲等各奏為一事權以修邦政等事
開稱茶馬係是一事往年馬政兼於廵撫茶課委之御
史體綂不一弊端由起欲將廵茶御史取回一應首尾
悉皆責成於都御史楊一清等因本部議擬具題節該
奉孝宗皇帝聖旨是欽此又查得弘治十八年該都御
史楊一清題為修復茶馬舊制以撫馭番人安靖地方
事本部議得合無再行本官審勘務要察番情之向背
邊事之繁簡度時審勢議處停當具奏定奪等因題奉
聖旨是欽此俱經通行欽遵訖今該前因及查得奏内
所開清復牧地招改恩軍修理馬營城堡開設苑廐衙
門收買追補種馬并茶易番馬等項事宜俱與本官節
次奏報相同案呈到部臣等看得都御史楊一清自承
欽命以來督理馬政未及四年簡賢任事深探廢弛之
原竭力殫思懋著更新之績草場既復牧馬亦增城堡
環相望之雄苑廐成羅列之美孳牧有方稽考有法若
金牌雖未復乎舊規而茶馬則大獲乎新利創始既已
有功交承又思無失欲照舊例仍設廵茶御史一員兼
理馬政足見本官始終為國經略遠圖之意及照監苑
所牧委與茶司所易同一馬政相應兼併近該戶部既
已題准復差廵茶御史合無依其所擬將一應馬政併
赴廵茶御史兼管候命下之日本部移咨都察院無拘
點差廵茶御史舊例務選年深老練曾經廵按著有風
力御史一員請勅前去管理其陜西行太僕寺苑馬寺
等官俱聽本官提調約束撫按等衙門俱不許干預至
於草場牧軍城堡苑廐凡經都御史楊一清布置規畫
奏有成命者本官務以協心濟美為能毋以立異更張
為尚必使牧馬既蕃茶馬亦盛人已可行華夷兩便前
有光於創始後無病於繼承一年滿日仍將孳牧茶易
馬匹及堆積茶斤就以接管都御史楊一清見在之數
立為舊管續以新收開除實在行欵并給俵寄養數目
行過因革政蹟逐一從實造冊奏繳仍造青冊一本送
部自後繼承悉照此例庶幾查考有據功蹟可稽緣係
併行廵茶御史兼管馬政及奉欽依該部知道事理未
敢擅便正德二年四月二十二日本部右侍郎韓重等
具題本月二十四日奉聖旨是陜西一應馬政都著廵
茶御史兼管務要著實奉行不許視常怠玩欽此
關中奏議卷三
