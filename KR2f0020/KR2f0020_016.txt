關中奏議卷十六
明楊一清撰
提督𩔖
一為更易極邊地方將官事
欽差提督陜西三邊都御史臣楊一清謹題為更易極
邊地方將官事照得寧夏興武營逼臨河套東接花馬
池西接清水營乃敵人出沒要衝之地舊例設有協同
分守將官一員奉勑在彼駐劄操練軍馬防禦邊敵責
任頗重見任協同署都指揮僉事吳雲初本驍徤官員
近於嘉靖三年内為因設備欠嚴致敵拆墻入境搶去
官馬數多該寧夏廵撫官參劾未見處分以此心志隳
廢號令不行臣近日廵邊到彼親自閱視軍多逃竄馬
皆瘦損一切邊務廢弛殊甚臣公同鎮廵官員都御史
林琦總兵官杭雄等議得極邊要害地方而使隳心喪
志之人久叨將領見今河套情形難測萬一侵犯深入
不無誤事必得急為更易將官一員庶可倚託博訪得
延綏榆林城把總都指揮僉事閻武先任河州守備革
回榆林衛指揮使梁震俱各閑於武藝熟於邊情屢經
戰陣謀勇可取相應舉用如蒙乞勑兵部再為查訪合
無將吳雲暫令回還原衛聽候待勘問事完有無干碍
另為定奪仍乞於閻武梁震内推用一員請勑協同分
守寧夏東路興武營地方如此則政令一新精采自倍
而邊城可保無虞矣緣係更易極邊將官事理未敢擅
便為此具本謹題請旨
一為禁約妖人邪術扇惑愚民貽患地方事
題為禁約妖人邪術扇惑愚民貽患地方事訪得西安
鳳翔延安漢中等府地方多有山西等處流來人民呼
為端公居士等項名目持齋誦經禳脩善事内懷姦惡
妄稱白蓮教宣明教挾持神像播弄幻術捏造妖言專
以禍福利害恐動人民城市鄉村愚夫愚婦翕然信之
延請供奉無所不至資以財帛結為婚姻歲時開社招
集遠近之人百十為羣夜聚曉散扇惑人心官司明知
不行禁約以致承訛襲舛遠近效尤正德年間洛川之
變動調官軍多被殺傷雖旋即就擒而所損巳多近日
樊紳之禍曾經舉首州官不敢緝挐上司雖知亦不早
為根究襲捕及其率衆攻城相顧駭愕移文告急既而
羣衆潰散却又相率論功向使禁之於初撲之於早豈
至陷百數十愚民於必死之地官府亦免芻糧犒賞之
費矣顧樊紳數人之外其所紏聚多係村野白丁信其
誑誘實無技能此風不行禁革將來邪說蔓延南山一
帶姦黠獷戾之徒倚山附峒乘之為亂其患不止如樊
紳而已伏覩大明律一欵凡師巫假降邪神書符呪水
扶鸞禱聖自號端公太保師婆及妄稱彌勒佛白蓮社
明尊教白雲宗等會一應左道亂正之術或隠藏圖像
燒香集衆夜聚曉散禳脩善事扇惑人民為首者絞為
從者各杖一百流三千里若軍民粧扮神像鳴鑼擊鼓
迎神賽會者杖一百罪坐為首之人里長知而不首者
各笞四十其民間春秋義社不在此限欽此國家之禁
令甚明臣下之奉行未至豈獨貽患地方亦且有累風
化夫智者防患於未形達人識變於微眇星星不已至
於燎原毫釐不伐至用斧柯而無所及但此輩鳩集既
廣愚民蔽固巳深一旦重法繩之獲罪者衆矣臣愚伏
望聖明裁處勑下該衙門查照律令及見行事例備行
陜西廵撫廵按着落都布按三司掌印廵守等官刊印
榜文發仰所屬各府州縣張掛曉諭但有似前各處流
來端公居士妄稱白蓮宣明等教挾持邪術掜造妖言
收藏神像圖籍扇惑人心者榜文張掛之後限一箇月
以裏聽其自相解散各回原籍寧家生理一切軍民之
家不許容留居住若限外仍舊潛住行教惑人許隣佑
里老地方總小甲挐送首官并容留之家傳習之人俱
依律究治隣佑里老地方總小甲知而不首各該廵捕
官兵人役訪挐一體連坐該管府衛州縣官員視常不
理聽廵守官應挐應參徑自施行甚則以罷軟官撫按
衙門具奏黜退如此庶可以杜將來之亂階消未然之
隠禍以正人心厚風俗於治道實有補益再照此等邪
事惟士大夫生儒之家多不聽信每有鳴諸官府者亦
有因而得禍者坐視隠忍不敢聲言合無行令提學官
員廵視學校之時延訪舉人監生槩學生員如境内有
前項妖人邪術踵惡未悛許其直言呈禀提學官就行
責令所司緝挐究問庶得其真而邪說可息矣其民間
春秋義社照舊舉行不許廵禁人役緣此妄挐擾害如
違一體查究治罪緣係禁約妖人邪術扇惑愚民貽患
地方事理未敢擅便為此具本順差承差馮遠親齎謹
題請旨
一為反獄事
題為反獄事嘉靖四年十一月二十九日據陜西按察
司呈准本司署印副使張宏關稱嘉靖四年九月内捉
獲逆賊樊紳等一百四十三名口公同都布二司掌印
官會問明白通行呈詳奏請發落因見事干反逆惟恐
疎虞倣效刑部式樣做成木籠一十二箇將各犯分置
其中又用㭱牀滚肚腦鞦肘鐐凡可治囚死命者無不
用心每日下監躬親點閱日取獄卒官吏不致疎虞重
甘結狀在卷至十一月十七日又親下監點視停當分
付每放風一遭止許二名放畢㭱上再放二名叮嚀再
三回堂理事本日申時分據本司廵風吏周鎮禀稱有
司獄史高獄典侯仲先及獄卒雷厚等放風將樊紳楊
朴張合李儒張萬良樊綬樊緯一籠七名一時放風被
樊紳楊朴等將别起重犯魏剛周鸞任九子李鎮圓惠
等肘鐐磕打脫卸各執骨朵將史高并禁子張成謝端
穆直惠泰王佐閻保彭隆打倒在内侯仲先被傷奔走
亦來告禀夲職當時鳴鼓召集闔司吏農承差門隸家
衆人等各執噐械急去邀捕正遇羣賊將禁子趕打内
一賊已出監門本職親督皂隸劉江等亂棍打死斬首
以滅餘賊不敢出監隨喚本司門前防護官軍見在止
有軍人四名張得山張濟甫王回兒王來與同各役入
監撲捕進入二門至吞口門被賊衆衝突前來將軍人
張得山等俱打傷重奪去弓箭一副刀二把遂將皂隸
王連射訖一箭各役亦不得入賊衆亦不能出本職慮
恐突出隨令各役掀揭壓階石頭將吞口門壘砌牢固
及分投差人走報鎮廵衙門督令該道守廵及調陜西
都司西安左等四衛咸長二縣官軍民快地方人等各
執噐械在於監外圍遶地方總甲周仲其上監墻窺探
失脚跌入監内當被各賊亂棍打死各賊計窮隨即舉
火燒毁監房延至天明又將監内不肯順從輕罪人犯
詹兆等趕打成傷恐傷無辜嚴督官軍把鉞等各率軍
兵人等一齊下監樊紳等與官軍格闘西安左衛指揮
使把鉞部下擒獲一名楊大學斬獲賊級八顆本衛掌
印指揮使任傑部下斬獲賊級二顆城操指揮張鵬部
下斬獲賊級九顆榆林城領班指揮僉事田鑑部下斬
獲賊級一十一顆指揮田滋等斬獲賊級一顆西安前
衛掌印指揮使康壽部下擒獲一名王河斬獲賊級三
顆本衛城操指揮僉事魏鎮部下斬獲賊級三顆千戶
王相部下斬獲賊級五顆本衛千戶徐衡任威等擒獲
一名侯瓚西安後衛掌印指揮僉事劉啓部下擒獲張
合李洪李廷甫三名斬獲賊級一十一顆指揮楊茂劉
紳擒獲賊首一名樊紳部下斬獲賊級二顆本衛指揮
高應祥等斬獲賊級一顆西安右護衛指揮僉事陸鑄
部下斬獲賊級二顆長安縣廵捕主簿楊元明部下擒
獲一名薛添雲斬獲賊級二顆本縣皂隸周銳等斬獲賊
級一顆咸寧縣民快皂隸康廷周鄭守巳馬四等擒獲
一名趙廷美斬獲賊級二顆禁子趙景雲等斬獲賊級
一顆城操軍人陳貴等擒獲一名趙顔承差王平吏張
仲文張天錫擒獲一名趙世傑軍人尹政等將婦女劉
氏張氏丘氏鄒氏等捉獲并首級賊犯俱送本職躬親
審驗明白將生擒樊紳等一十一名分發西安府衛牢
固監候首級用㭱裝盛各題寫真正姓名貯庫又將各
屍骸埋藏空便地内亦用木牌題寫姓名訖隨即下監
查得反獄賊犯樊紳楊朴等俱巳斬獲並無一名得脫
及查監簿别卷輕重囚犯詹兆等亦無疎虞妄殺情故
緣係反獄事理合關本司煩為轉達施行等因准此擬
合通行呈詳為此今將前項緣由并擒斬獲各犯姓名
理合開坐伏乞照詳施行等因到臣案查先據陜西都
布按三司呈為萬分緊急賊情事將會問過賊犯樊紳
等招詞呈詳到臣看得各犯除原謀首惡樊紳等外其
餘或係脅從之人情有輕重則法有全减今一槩坐以
極典恐三司官員倉卒鞫問未得其真將貽多殺之悔
已經具題乞差給事中刑部郎中前來會同廵撫廵按
再行審鞫分别輕重議擬中間若有讐攀妄指及審無
實跡者亦要從公開釋去後今據前因參照陜西按察
司署印副使張宏明知逆賊樊紳等係凌遲斬罪重犯
不行分發各該衙門牢固收監却將原謀首惡并臨時
從逆及各犯家屬聚處一監又不督令司獄吏典禁子
人等如法肘鐐釘㭱嚴切關防以致兇犯結謀反獄俱
合有罪參詳呈報情詞事既早覺不得出監官兵圍繞
於外賊雖兇悍終是在㭱之虎官軍既入當先格闘者
固宜斬殺其餘人犯合就一名名擒縛分發各衙門牢
固收監待命明正典刑肆諸市朝以正國法顧乃一槩
斬首恐在㭱之囚亦所不免况囹圄之内隙地能有幾
何雖多亦無容足之所彼兇狠拚命之人若果勢猛力
齊則格鬭之際官兵禁卒豈無所傷束手待斃之状昭
然可見且始既疎於禁防終乃恣夫屠戮既非臨敵對
陣之比浪稱斬獲首級之功其拒敵傷人之輩固所宜
然而駢首就戮之徒豈無冤濫中間縱有可矜疑當開
釋之人死者不可復生有乖朝廷欽恤之意推原各官
之心不過以前項人犯黨𩔖寔繁存之恐生他患故欲
乘機殺之無遺庶使將來可免防範原情夲為防變論
法則有未宜但事在陜城臣相離地遠莫究其詳鎮廵
官員必有所處緣臣先有論奏今不得不言如蒙伏乞
勑下法司參詳前後招報情詞奏行陜西廵撫廵按等
官將各該有罪人員依法參究其斬獲首級者應否論
功徑自奏請定奪緣係反獄事理為此具本專差承差
馬廷璋親齎謹題請旨
一為懇乞養病事
題為懇乞養病事嘉靖四年十二月初五日據分守肅
州等處地方右參將都指揮同知雲冐呈前事切照卑
職幼年失父孤弱多疾及襲職以來節年領兵固靖等
處備冬截殺於正德十六年八月内欽銓陜西都司軍
政僉書管操廵捕適有白水商南等縣流賊陳克已妖
言賊首馬隆等蜂起攻劫城寨荼毒生民卑職領兵跟
剿奮不顧身殄滅前賊多歷艱苦又於嘉靖三年三月
内不意庸駑叨陞今職每思重任無術可勝身心兢業
寢食靡安本年八月二十三日忽有土魯番回賊犯順
侵掠邊陲肆爾兇殘直抵肅州城下卑職率衆登城晝
夜防禦身不觧甲者旬日及賊勢少退尾後追襲邊外
赤斤等處斬獲賊首二十顆時值天寒冐霜卧雪因而
感寒遂成雜症見今手足麻木頭目眩暈飲食少進形
體漸衰抑且邊境藥無全材人少良醫多方調治未得
痊可况卑職原係色目事涉嫌疑理當迴避如蒙伏望
軫念邊方事重乞委官員代守地方容令回家養病庶
地方幸甚巳經具呈定奪去後未蒙明示今照前病自
交秋以後日漸增重不能守邊任事若不再乞呈請委
官代守誤事未便為此理合具呈伏乞照詳定奪明示
施行等因到臣照得肅州係迤西極邊重地嘉峪關之
外番人種𩔖甚多乃控制西域回部之門戸分守將官
責任比之他處不同近年節被回酋紏衆犯順直抵甘
肅城下戕殺我官兵攻陷我城堡凋傷困敝之狀所不
忍言今年七八月間又復驅其醜𩔖窺我邊境雖旋即
退遁顧其志在通貢既不得遂明年夏秋之間大舉侵
犯之謀難保必無分守參將非老成練達不能綏近懷
遠非壮勇果毅不能克敵制勝見任參將雲冐出自將
門長於騎射年方二十九歲屢曾領軍赴敵立有戰功
而駕馭之才綏懷之略較之老成猶恐不逮今屢陳有
病服藥未痊不能任事又以原係色目事涉嫌疑理當
廻避為辭王者無外此固不足顧䘏但身既有疾重任
實難負荷若不俯順其情早為更昜萬一敵人不肯悔
過紏衆入寇將官不能領軍豈不誤事然此等將領若
照常格將别鎮官員陞任竊恐地利未知人情未附難
責成功博訪得陜西行都司都指揮僉事王輔守備山
丹地方以都指揮體統行事指揮僉事甘禎俱係土著
官員諳練夷情熟閑軍務一方武臣號為出色如蒙伏
望聖明軫念肅州要害地方防禦邊患為急乞勑兵部
訪議上請合無將雲冐取回陜西都司照舊列銜調治
前疾痊可撫按官具奏該部查有相應參將遊擊等項
員缺另行推用仍乞於王輔等二員内奏請簡用一員
擢任參將請勑分守肅州地方脩舉邊務振揚軍威以
安内附以禦外侮邊方幸甚緣係將官懇乞養病事理
未敢擅便為此具本順差承差馬廷璋親齎謹題請旨
一為患病將官懇乞休致事
題為患病將官懇乞休致事嘉靖四年十一月十五日
據分守莊浪西寧等處地方副總兵都督同知魯經呈
前事切照本職襲授都指揮以來累立戰功節陞前職
正德十四年得患脫甲風疾節次具奏不准嘉靖元年
四月内奉勑加陞副總兵仍守前項地方任事外嘉靖
三年十月内又疏乞休不蒙俞允奉勑魯經近因回賊
侵犯肅州爾世守忠義勇略著聞即今邊方有警方且
委用豈可引疾乞休務須戮力討賊樹立戰功欽此欽
遵本年十二月初二日力疾任事外思本職節因本邊
番人犯擾本職披堅執銳陸續殺獲首級三百二十一
顆嘉靖四年七月以來復冐前疾累醫㒺效見今卧床
不能任事本職正在披&KR0377;肝膽圖報國恩委疾纏綿不
堪領軍及思男魯瞻見膺千戶之職管束土官軍家口
人心信服應該襲替如蒙准呈乞賜俯念曾效微勞早
為具題容放致仕令男襲授祖職繼管部屬乞推相應
將官前來代守便益等因具呈到臣為照莊浪地方為
河西要害重鎮番敵人擾歲無寧月月無寧日近年又
有回夷之警防禦保障全在將官若莊浪守將非人密
邇蘭靖腹裏豈能宴然無事及照副總兵魯經沉毅有
謀驍勇慣戰自襲授都指揮受命分守以來屢立戰功
獲賊首級多至三百有餘土漢官軍素所信服敵人邊
人素所畏憚頃嘗以疾乞休重荷温旨勉留及查得本
官正德年間曾經總制都御史鄧璋彭澤廵按御史羅
玉潘倣許翔鳳奏薦皇上嗣極之初本官因病乞休又
該御史許翔鳳奏其年力方壯謀勇夙成果敢有為而
地方攸賴恩威並用而軍士自服粤自乃祖乃父以來
世有維藩維垣之寄邊陲倚重番達知名况今緊急用
人之時遽為引病辭避之計乞要特降勑旨敦諭本官
亟出蒞事等因本部議得魯經祖父以來世有勞於國
家至經克承先志累見邊功夷部軍民咸知感畏近日
權奸蠱惑先帝聖聽害及骨肉委的情有不堪本部亦
素悉其謀勇才能且部下都指揮指揮等官多至鎮守
分守總兵而本官久以都督同知仍任參將嘗欲上請
簡用但以其世守莊浪地方土漢軍民久在屬服遠近
夷部正怯威名深恐一旦更易不惟魯經動懷土觖望
之心且使軍民不安新將之令合無將魯經授以副總
兵名目請勑一道照舊分守荷蒙俞允陞副總兵仍守
莊浪西寧地方嘉靖元年以來節該欽差戶科給事中
孟竒御史范永鑾廵按御史劉翀交章奏保近又該欽
差提督軍務太監張忠薦稱魯經生長邊方老成持重
熟閑韜略累立戰功堪任主將兵部覆題節該奉欽依
魯經等待有相應員缺斟酌推用他欽此欽遵切惟副
總兵魯經歷官最久軍功最多臺臣論薦連章累牘温
旨慰留至再至三今河西地方敵人之侵犯無常回酋
之窺伺未已豈臣子稱病辭避之日巳經節行本官上
體朝廷眷顧之恩下思地方付託之重罄竭心力撫安軍
民防禦敵人勿再推避致悞邊防大計去後但恐本官
自有陳請情辭懇切萬一聖明俯從所請推任别官夷
情未諳土人未附恐失干城之託况後進將官為其服
屬聽其指使者率多超陞主將而本官尚為偏禆雖公
論在人終當有待而人情向進豈能久堪如蒙伏乞皇上
念地方之至重思世將之當惜本官若有陳乞奏章仍
照前旨勉留仍乞勑該部查照節年奏薦章疏遇有本
鎮主將員缺將本官奏請陞任若本鎮無缺陜西寧夏
等處附近地方主將有缺照依伊祖魯鑑陞任延綏總
兵事例具奏擢用以慰將官效忠之心以副邊方軍民
之望不勝幸甚緣係患病將官懇乞休致事理未敢擅
便為此具本順差承差馬廷璋親齎謹題請旨
一為查探聲息事
題為查探聲息事嘉靖四年十二月初五日據鎮守延
綏等處地方總兵官署都督僉事彭楧呈前事行准分
守東路地方右參將署都指揮僉事黃宰手本據永興
堡把總千戶劉瀾呈據一路原哨夜不收劉端等供嘉
靖四年十月初一日從本堡劉家梁墩空出境至初五
日哨到地名黃石磕爪見新行人馬蹤跡約一百餘道
初六日襲蹤跟至地名死鞍則瞭見帳房一十三頂馬
匹牛羊約三百有餘離邊一百五十餘里及瞭迤北俱
有煙火當就旋回初九日到堡又據木瓜園堡把總千
戶童璧呈據一路原哨夜不收劉三等供十月初一日
從本堡石家塢墩空出境至初五日哨到地名窯兒溝
爪得新行馬蹤約三十餘道從東往西北去訖初六日
哨至水頭地名倒柳樹瞭見帳房二十七頂牛羊馬匹
約四百五十有餘離邊一百一十餘里及瞭迤北地名
沙城兒等處亦有煙棚當就旋回十一日到堡又據中
路雙山堡把總都指揮周塘呈據一路原哨夜不收折
原甫等供十月初一日從本堡陳家塢墩空出境初二
日夜哨到地名深河兒潛伏天明爪見新行馬蹤約五
百餘道從西往東北去訖初三日夜哨至地名嚮海子
天明爪見新行馬蹤三十餘道往西去訖及瞭迤北營
巢帳房一十五頂牛羊馬匹約一千五百餘多離邊一
百五十餘里欲要前進因天落雪又見地勢平漫當就
旋回初八日到堡又據榆林城把總都指揮閻武等呈
據西一路原哨夜不收王真等供十月初一日從本城
斬敵墩空出境初二日三更時哨至地名丁家灣爪見
新行馬蹤一十五道往東北去訖天亮時哨至地名甫
府草灣伏至未時瞭見單樹梁敵衆三十餘騎從西往
東去訖離邊五十餘里酉時旋回初四日到城又據東
一路原哨夜不收小孫義等供十月初一日從斬敵墩
空出境初二日三更時哨至地名高崖畔爪見新行馬
蹤一十五道往東去訖初三日戌時哨至地名榆林岔
爪見新行馬蹤五十餘道跟舊營路往東去訖相離本邊
八十餘里當就旋回初四日到城又據波羅堡把總指
揮秦堂呈據一路原哨夜不收王騾子等供十月初一
日從夲堡蓮池山墩空出境至初四日哨到地名老瞿
營瞭見敵衆帳房一十二頂牛馬羊約一千餘多離邊
一百三十餘里不敢深入當就旋回初七日到堡又准
分守西路地方左參將都指揮僉事袁聰手夲據靖邊
營把總指揮孫仁呈據一路原哨夜不收趙四兒等供
十月初一日從本營保定墩空出境至初八日哨到地
名長湖南畔爪見新行馬蹤約一百餘道往東行走並無
營盤離邊一百七十餘里當就旋回十五日到營又據
新安邊營把總指揮李杲呈據一路原哨夜不收王見
等供十月初一日從舊安邊營關門墩空出境至初七
日哨到地名菽麥湖爪見新行馬蹤約七十餘道從東
往西北去訖亦無駐劄帳窠離邊一百五十餘里當就
旋回十三日到營又據三山堡把總指揮許世忠呈據
一路原哨夜不收許佛僧等供十月初一日從本堡西
平墩空出境至初六日哨到地名明水湖爪見新行馬
蹤約一百餘道往東北去訖離邊一百八十餘里當就
旋回十四日到堡等因各行到職會同鎮守太監張紳
廵撫右僉都御史張縉議照中東西三路營堡各哨有
敵衆住牧營巢帳房馬匹牛羊及敵人行走蹤跡多寡
不一煙棚火光遠近不等况今馬肥弓勁正彼便於馳
驟之時防範機宜在我當謹除行各該分守按伏將領
把總坐堡等官嚴謹烽堠加意隄備如遇有警務要相
機戰守外呈乞照驗施行等因到臣為照北人小王子部
下頭兒吉納台吉諳達阿布該等帶領賊徒八萬自去
年十一月間踏冰在套住牧臣自今年四月到於陜西
地方巳經分布各路將官兵馬按伏隄備節經具題外
夲年五月以來節據延綏寧夏鎮守分守等官哨報河
套敵情自延綏黃甫川起直抵寧夏靈州一帶無處無
敵營壘火光遠近相望其近邊者不過三五十人七八
十人多至二三百人間有入境零賊一見官軍旋即遁
出其大衆知我有備不敢深入七月間率衆二萬前去
西海尋收額布勒敵人其在套者當亦不减數萬近於
九月間擁衆萬餘自延綏波羅懷遠二堡拆墻入境各
該將官追逐雖斬獲不多而地方不曾失事臣十月初旬
自固原起程廵邊至寧夏靈州歷清水營興武營花馬
池定邊營行令各將官差人出邊遠哨並無敵衆人馬
蹤跡烽火寂然盖自靖邊渡河喪敗之後聞風畏遯目
今雖延綏中東二路不時見敵而不敢侵犯但恐尋襲
西海諸寇回套紏同阿爾托蘇及原在套之衆大舉拆
墻入境搶掠之患難保必無仰仗天威遠被皇武布昭
我之兵勢既揚軍威既壮守臣恊力士卒用命不敢希
克捷之功但求地方不遭患害而已待後河凍已堅哨
探大敵曾否踏冰北遯乃哨套内有無餘敵另行具奏
外緣係查探聲息事理為此具本順差承差馬廷璋親
齎謹具題知
一為大舉敵衆出沒事
題為大舉敵衆出沒事嘉靖四年十一月十五日據分
守莊浪西寧地方副總兵都督同知魯經呈前事據守
備鎮羌地方行都指揮事袁英呈本年十月十一日有
安遠堡按伏陳指揮傳調人馬迎接齎表人員本職當
統備禦官軍指揮匡鍾等三百五十員名行至水泉兒
未時迎據夜不收王名報瞭古浪土佛墩舉放煙火得
此除分投差人收歛人畜襲爪外申時又據炒來也斤
墩夜不收張雄走報瞭見敵衆四五十騎從水泉兒行
來本職隨統官軍驟彼敵衆見人馬退往原路去訖欲
追天晚落雪掣軍回堡十二日丑時據西古城夜不收
沈興走報十一日亥時聽得大敵不知其數從黑古城
順河行來有彼處應哨夜不收吳圭玉不曾飛報不知
存亡得此整兵間寅時據炒來也斤墩舉火三把隨據
本墩夜不收胡召保報本日早瞭見敵衆七運老小約
有七八百喝趕牛羊從西古城順河行來奔骷髏石行
去後有四五運精壮約有五六百邀趕馬牛順河往東
行去得此除差夜不收劉榮赴城飛報外本職領兵出
堡迎至河灘有賊一百撲來就與交鋒對敵職督官軍
齊擁向前鎗扎箭射中傷敵衆人馬數騎敵見官軍勇
猛方纔遯往石板溝出境去訖就陣奪獲賊馬一匹牛
三隻敵帳二頂氈衫二領氈襖二件皮襖二領皮可可
二箇木盆一箇筐一箇駝鞍一副欲再深追况敵勢重
大恐墮奸計掣軍回堡差據夜不收張天兒襲得前賊
蹤跡俱由黑古城行來及查彼處應哨夜不收宣興右
李遷爪無下落不知存亡得此及照差去報事夜不收
劉榮未回顯是被擄查得此外再無搶掠人畜行間又
據爪路夜不收王志等收送套中走回男子二名供說
前敵俱足西海久住敵酋阿爾托蘇部落等情除差人
觧送莊浪聽審外為照此敵分運經過難保不來為患
除整兵隄備外理合具呈施行等因據此除將奪獲馬
牛照例犒勞奮勇官軍敵噐發仰莊浪衛貯庫外呈乞
照騐施行據此又據本官呈為哨探大敵壓境住牧事
本年十月十八日據迤北探哨夜不收翁城土軍卯三
等四名供報本月十二日蒙差各役哨探敵情依蒙出
境晝伏夜行十三日到常山兒伏瞭二日瞭見土豹領
敵衆六七十騎順河往來行走十五日到斬石峽登高
瞭見頭水古城一帶有敵四五千牛馬遍山欲再深入
哨探套人阻道不能前進十八日掣回到城及據迤南
探哨夜不收宋欽土軍家堂保等四名供報十三日到
蘆溝登高瞭見套人一百餘騎徑奔紅溝行去十四日
到一撮毛山登高瞭見孫官兒湖照壁山槽頭一帶套
人約有三四千牛馬遍山撒放伏瞭至晚掣回十七日
到城供報得此照得前敵來在莊浪山後占據水頭古
城照壁山一帶迤邐住牧時遣輕騎近邊往來行走雖
未深入難保不來為患除行屬墩營站堡守掌官軍謹
斥烽堠整兵嚴加隄備外呈乞照驗施行據此又據本
官呈為套中走回人口供報夷情事據守備鎮羌地方
行都指揮使袁英差擺哨西古城夜不收王志收送套
中走回男子三名到官發據莊浪衛申審得一名黑的
狗供稱失記年歲係河州衛左所失記百戸下餘丁尹
玉兒弟正德八年四月内在於馬家灘放馬忽遇套衆
三百餘騎搶到西海阿爾托蘇營内住坐舊年冬間回
子人馬到來將頭口盡行搶去今年九月間小十王人
馬前來有衆敵人一千邀趕牛羊馬匹二三千同小十
王人馬三百一同起營走了一箇月到莊浪地方上住
坐衆敵人商量河凍了回套去黑的狗思想父母脫走
撞遇擺哨人役收送前來供報是實一名姚二哥子年
二十歲係甘州左衛左所姚百戶下舍人姚清男状供
正德四年六月内在於黑泉堡耨田遇賊二百搶到西
海營中住坐一名馬閏狗失記年歲洮州衛巾所十旗
寨總旗馬敖男正德十四年五月内在於屯莊遇敵七
八十騎搶到營中今年大衆敵人起身來到莊浪地方
各思想父母二哥子偷騎赤騍馬一匹馬閏狗偷騎青
扇馬一匹一同脫走來報等因備供具申得此行間夲
月十九日及據擺哨孤山兒夜不收景奉祥收送男子
一名竇荒年供年一十八歲係西寧衛中左所失記百
戶下通事竇禮男在於北川毛家寨屯住嘉靖元年九
月内入山尋柴遇敵二百餘騎搶到西海阿爾托蘇營
内住坐今年衆敵人起營來到莊浪山後住牧荒年思
想父母乘黑脱走回還隨據馬場溝夜不收張顯收送男
子一名自兒供年一十八歲係莊浪衛紅城子總甲石
城下土丁他罕保男在於武勝堡屯住正德十五年失
記月日在山放牛遇賊二三百搶到西海營中住坐舊
年冬間又被纏頭回回將自兒搶到半路上脫走回到
原搶營中今年衆敵人害怕回子又來尋搶同小十王
人馬起營來在莊浪地方土豹嶺一帶駐劄敵人約有
一萬頭畜遍川撒放衆敵殺白馬一匹祭天商量收拾
精兵要來城邊厮殺尋搶等語自兒思想父母偷騎赤
扇馬一匹脫走撞遇夜不收收送前來供的是實據此
除整兵隄備外呈乞照驗施行據此又據本官呈為大
勢敵衆犯邊事抄蒙臣鈞帖行據守備紅城子行都指
揮事楊和呈據夜不收周伏等四名供報十月二十二
日到金莊水登高瞭見蘆塘照壁山孫官兒湖黃河邊
套人約有五十餘騎青白馬匹遍山撒放伏瞭至晚煙
霧火光不絶欲便前去撦木硤五方寺等處爪探况敵
阻道不能前進二十四日掣回供報得此理合具呈施
行等因據此案查套中走回男子張友智供報敵人四
五百八月間到黃河沿住牧内有一賊漢語說是小十
王頭哨内三百渡河往靖邊地方上行去其餘復到店
子川住牧等情除差人聮絡哨探另報外呈乞照騐施
行等因節呈到臣為照阿爾托蘇額布勒二項邊寇正
德初年被北部追殺逃躱前來竊伏我西海地方將二
十年侵掠莊浪凉州等處不止一次又曾侵入洮州直
抵四川松潘境界大為中國腹心之患臣方議調集大
兵痛加誅剿已經具題外本年七月以來套衆二萬過
河聲言收捕前敵留兵數千在莊浪凉州一帶住牧其
餘徑奔西海邊人方幸夷狄相攻地方之利將謂永絶
禍根不意先為所覺挈其家口頭畜遯入南山藏躱逼
近洮河地方止留精兵在於舊伏險隘去處把截來者
千里而趨利住者以逸而待勞反為所挫遯回莊浪先
以數百騎從靖邊撦木硤渡河犯我腹裏節被陜西寧
夏官軍斬殺敗散其大勢已漸那營東北去訖後節據
莊浪守臣哨報阿爾托蘇敵衆陸續跟隨小十王大營
前來盖此敵自知結釁巳深恐將來北部大舉復讐力
不能敵故先隨從歸順以圖免禍然阿爾托蘇敵衆既
離西海獨額布勒在彼勢亦稍衰除行洮岷參將邊備
守備等官整兵積糧嚴加隄備外但前項邊敵近日源
源而來俱在莊浪孫官兒湖蘆塘五方寺等處臨河住
劄密邇靖邊地方因懲前敗不敢窺伺俱從洞清溝透
過寧夏中衛地方恐其待河冰已堅乘間深入固靖地
方搶掠仍從寧夏中路擁衆拆墻歸套亦未可知巳經
督發陜西參將守備等官統兵於各要害地方防禦及
將延綏副總兵趙瑛竒兵調來小鹽池等處與寧夏官
軍各按伏堵截并行花馬池興武清水營一帶大小主
客將官嚴加防範待後哨探各枝敵人向往的確消息
曾否盡歸河套有無侵犯邊境另行奏報外緣係大舉
敵衆出沒事理為此具本順差承差馬廷璋親齎謹具
題知
一為邊敵聲息事
題為邊敵聲息事嘉靖四年十二月初十日據鎮守寧
夏地方總兵官都督僉事杭雄呈前事本年十一月二
十二日據迤北猪嘴山出哨夜不收莊真保報十九日
辰時瞭見境外地名青羊泉敵衆約有二百餘騎隨趕
牛羊往黃河西岸大灣去訖二十日巳時又瞭見野馬
川口子敵衆五簇頭畜不知其數俱往東行又見河東
地名石觜兒暖泉兒一帶晝夜焚燒火光不絶又據鎮
寧墩夜不收劉敬祖報二十一日夜三更時分境外正
北敵衆約二三百騎邀趕頭畜進境順河往南行至柳
門兒墩北空踏冰過往河東去訖二十三日據賀蘭山
打磑口出哨夜不收顧阿半報夲日夜二更時分哨見
境外敵衆約有一百餘騎進口往東過河去訖二十四
日據猪觜山出哨夜不收王宗報本日酉時瞭見地名
野馬川口子敵衆約有三百餘騎隨趕頭畜往來奔河
行走後面灰塵聮絡不絶二十五日據打磑裏口墩夜
不收竇回生常勝墩夜不收傅泰各報境外地名黃草
灘敵衆約有一百餘騎邀趕牛羊往西北踏冰過往河
東去訖十二月初二日據汝箕口出哨夜不收趙王加
報初一日寅時哨見境外正西敵衆二十餘騎進境往
東去訖隨據河西瓦窯墩夜不收李昇報本日卯時瞭
見境裏敵衆二十餘騎來到本墩北空踏冰過河去訖
初三日據迤北鎮遠關鎮寧墩夜不收杜成報初二日
申時瞭見境外敵衆三百餘騎從馬頭沙灘進境南行
隨據柳門墩夜不收趙牛兒報稱前賊從本墩南空踏
冰過往河東去訖等因各報到職卷查先為緊急聲息
事遵照提督軍門節行預防邊患事宜巳將本鎮竒遊
兵馬分布沿邊緊關興武清水營設伏截殺去後今據
前因會同鎮守太監張鎮廵撫都御史林琦議得河西
賀蘭山後盤據敵衆衆寡不一分夥邀趕頭畜踏冰轉
徙入套住套酋衆又在石觜暖泉一帶順河住牧晝夜
焚燒煙火不絶况河冰一合表裏不分紏勢烏合意必
侵犯延寧陜固合再整兵隄備防範通行為此除行本
鎮各該將領等官魏錕等及延陜二鎮各整兵隄備外
今將前項緣由理合具呈伏乞照騐施行等因到臣為
照大敵在套一向不敢深入近自靖邊寧夏官軍殺敗
之後那營東遯今據所呈前此尋收額布勒大勢敵衆
自賀蘭山後而來臨河屯住陸續回套而在套之敵亦
復順河住牧紏合入敵之謀難保必無已通行各鎮守
臣照舊嚴加隄備遇警相機戰守去後竊料套中之人
夏間尋襲西海等處回旋數千里不得利而歸人馬巳
多勞乏其邀趕頭畜過河者必是阿爾托蘇殘敵被其
收捕歸順而來緣今水冷草枯時月似難深入侵犯而
我所以備之者不得不謹但近日敵人以漸那營多在
延綏東路地方延綏守臣未據呈報除行令分投差人
遠哨敵衆帳窠離邊遠近及待河冰已堅哨探有無出
套過河的確消息另行奏報外緣係敵衆聲息事理為
此謹具題知
一為舉劾有司官員事
題為舉劾有司官員事臣聞政之興廢存乎其人得人
則興失人則廢天下之事皆然而郡縣親民所繫尤重
臣久官陜西近者起廢而來一方之士民多所接見一
方之政俗素所涉歷恒於錢糧之盈虛人民之愁樂戶
口之登耗學校之盛衰盗賊之興息而郡縣官員之賢
否可按而知焉大抵才賢者十無二三庸劣者十常六
七今當朝覲之年甄别黜陟此其時也除曾經論薦及
毁譽相半治行未彰者不開外博訪得臨洮府知府楊
應奎催科不妨於撫字通敏兼著乎清聲鞏昌府知府
金濓處事人稱其老成當官克慎其操履本府同知丁
璿有剸繁舉劇之才有獲上治民之譽延安府同知張
志道潔操有聞能聲日著西安府同知李昇喬遷岐通
判張岳平凉府張祚俱守已無玷遇事有為西安府推
官楊銳噐質端重刑名疏通華州知州甘為霖才通敏
而優於治繁性謹飭而嚴於律已武功縣知縣姜恩窮
經能達於政守已兼愛夫民盩厔縣知縣王䀻勵精於
政事而庭無留案恪守於官箴而人無間言鄠縣知縣
康天爵官有循良之風民歌清淨之治長安縣知縣陳
謨咸寧縣知縣何鍾俱才不窘於劇縣志不玷於甲科
富平縣知縣胡山作教已收成效調繁綽有治才商南
縣知縣郝宗儒通才克優於政小邑弗盡厥施延安府
保安縣知縣韓佶調簡邑而大著能聲處邊地而不渝
素守鳳翔府扶風縣知縣孫昌政平易而近民性剛介而
有執以上各官在陜西八郡中號為出色及又訪得慶
陽府知府蕭海操履峻潔行事執滯用之邊地則非所
宜處之内郡足為良吏延安府知府張錦上玩下慢無
自立之能以繁調簡無可更之郡臣廣詢博訪所見如
此至於卑官末職可取者亦多撫按官自能備陳臣不
敢汎及如蒙乞勑吏部再為訪察合無將楊應奎等
酌其年勞量為陞用蕭海改調腹裏簡郡以保全廉官
張錦照例罷黜以警策庸吏庶幾有司知所勸懲而吏
治可以脩舉矣緣係舉劾有司官員事理未敢擅便為
此具本順差承差孫傑親齎謹具題請旨
一為旌舉方面官員事
題為旌舉方面官員事臣切惟天下民生之休戚係於
守令守令之賢否係於藩臬故藩臬者守令之師表而
吏治之臧否民生之休戚端必由之臣受命提督陜西
三邊軍務每思師旅之供餉資乎錢榖錢榖之盈縮出
自人民因是以求之藩臬有司之賢否可槩知矣有一
賢焉足濟公家之事臣既知之不敢不舉也有一不肖
焉將貽生民之害臣既知之不敢不劾也舉賢惟恐其
不先去不肖惟恐其不速大臣之職亦若是耳若知其
賢而姑使之沉淪知其不肖而姑為之隠諱是豈公平
正大之體哉今當臣工述職之期正陟明黜幽之日苟
有所見豈敢隠默顧陜西布按二司官員近多得人除
左布政使等官宋冕等雖賢能素著而新任日淺不敢
遽陳及左參政成文右參政韓士竒副使唐龍高公韶
陳鼎翟鵬僉事桑溥姚文清王鈞節經臣論薦俱不開
外博訪得陜西布政司右參政楊叔通行端而學足潤
身性敏而才能集事右參議王汝舟臨事有疏通之才
督儲有公平之譽陜西按察司副使張宏性資朴實政
務疏通近嘗論其一事之失終難掩其平日之長延綏
管糧僉事宋璉謹厚老成郭鳳翔風力振作甘肅管糧
僉事周汝勤勤慎安詳以上各官年勞雖有淺深才識
不無甲乙畢竟皆藩臬之良俱可與旌薦之列如蒙乞
勑吏部再為訪察量其年勞遇缺推用則臣工知所奮
勵而政務益加脩舉矣緣係旌舉方面官員事理未敢
擅便為此具本順差承差孫傑親齎謹題請旨
一為老病不堪重任乞恩辭免新命事
奏為老病不堪重任乞恩辭免新命事准吏部咨嘉靖
四年十一月十八日該司禮監太監張欽傳奉聖旨提
督陜西三邊軍務楊一清便寫勑行取來京着照舊内
閣辦事吏部知道欽此欽遵備咨到臣自天有命局地
無容謹披&KR0377;誠悃者伏念臣正德年間任少傅兼太子
太傅吏部尚書武英殿大學士供事内閣以病屢乞休
致荷蒙武宗皇帝允令致仕養疴林下八年有餘皇上
嗣極之初特勑遣官存問節經大臣科道等官論薦屢
奉明旨待缺起用臣自度老病衰殘之人行將就木豈
能復出任事徒懷感恩圖報之誠難效鞠躬盡瘁之節
杜門伏枕間忽蒙皇上軫念三邊有警采納廷議起臣
提督軍務兵部咨文至臣即備陳衰病懇乞辭免既而
欽降勑諭至符驗旗牌關防俱至又蒙欽賞白金綵幣
至伏讀勑詞責以大義期之古人褒諭隆重出乎常格
臣感激奮發至於泣下夫葵藿猶能傾陽犬馬尚知報
主臣亦人耳敢忘情於造化忍自絶於生成第以疾疢
相嬰不能自強再疏辭免續蒙命廵撫都御史吳廷舉
即臣家敦遣啓行後兵部以各邊軍情緊急節該題奉
欽依新推提督三邊軍務官着上緊前去節制調遣陜
西地方既敵情勢重大便馬上差官催促楊一清前去
調度經畫欽此欽遵行臣竊念地方多事臣子豈敢避
難况兩次辭章不蒙俞允褒諭至督責愈嚴用是兼程
前進到於陜西地方扶疾任事到邊以來倏久逾月屢
有論列多荷采行即今士馬頗多精強糧儲頗有積蓄
大衆伏套而不敢深入回部雖入而旋退遯是皆仰仗
天威受成廟筭臣之薄劣何嘗有勞十月十一月内廵
視各邊兩目為風沙所傷昏眊轉甚視物茫然如隔雲
霧足膝愈加痿弱步履湏人攙扶自知鞭策不前每欲
求退復念先以套人入邊之奏上厪聖慮今套人去留
未定不敢遽及其私豈意垂盡之年再荷非常之眷聞
命而懼以榮為憂近聞言官所論奏莫究其詳臣自度
行不足以孚人才不足以用世官踰其分事不稱食言
官所指必得其真臣不敢辯但聞云臣有窺伺舊任之
心警愧不知所自仰惟皇上總攬乾綱萬幾獨斷至於
大臣進退皆出宸衷臣縱有是心將孰與謀何所致力
况位至孤卿已是文臣之極致年過七十自知來日之
無多而乃欲徼望外之榮以速官謗誠衣冠之所不齒
名教之所不容臣雖庸愚决不為是聖鍳在上何俟臣
言但其謂臣兩目漸𦕈精力亦衰邊陲之任亦非所宜
數語似為切當臣雖自言不過如此伏願皇上念秘閣
要地不宜付之匪人衰朽餘齡不可加之重任鍳臣先
今辭免懇誠收回新命容臣休致以全晚節臣雖與世
長辭亦有榮矣臣不勝戰兢隕越激切祈恩之至緣係
老疾不堪重任乞恩辭免新命事理為此具夲順差承
差孫傑親齎謹具奏聞伏候勑旨
一為諮訪羣策以禆邊務事
題為諮訪羣策以禆邊務事案查先據整飭固原等處
兵備陜西按察司副使成文呈前事内一件添築城堡
以絶邊患行據固原衛指揮符深苑馬寺清平苑圉長
張子儀會呈勘得固原東路索多城即白馬城委係緊
要隘口雖與清平苑草場交界然地處孤懸久不在彼
牧放相應脩築城堡斷絶賊路以保地方且本地東至
萬安苑草場桃林坡南至清平苑草場三岔山西至羣
牧所天城山北至阿爾斯蘭要峴四至以内地頗肥饒可
作安軍之業以外仍作草場合用脩築人夫應支口糧
應用噐具稍把俱於附近衛所起支措辦防守軍役照
先事例召募懸賞仍撥給近堡地一頃令其開種待十
年之後量徵子粒仍在白馬井墩改築近水處所展築
寬大月城有警撥軍在彼占據水頭使賊馬不得飲水
則賊路自可斷絶每歲仍量撥糧料草束於本城收貯
以備截殺軍馬支用等因會呈前來案查先准守備固
原地方署都指揮僉事劉文手本前事内開固原地方
平漫最當衝要先年敵衆侵犯俱由韋州螺山入預旺
城紅古城二處劄為巢穴深入搶掠弘治正德年間節
蒙總制尚書秦紘都御史楊一清奏議於固靖環蘭一
帶挑脩邊墻一道及於中路預旺城添設平邊一所召
軍一千餘名西路紅古城添設一堡召軍四百餘名各
委官操守地方賴以無虞自此以後敵見彼處有備却
由東路地方獅子川毛居士井入寇其白馬城白馬井
等處即巢穴之所由此而南深入鎮原平凉涇州等處
嘉靖元年大敵正在白馬井白馬城等處劄為巢穴更
番搶掠足為証驗前項地方相應脩築城堡召軍防守
斷絶賊路等因准此看得前項地方與清平苑草場交
界且脩築防守事宜未經議處難便施行巳經關行陜
西苑馬寺會委各官勘處去後今呈前因理合呈乞裁
處施行等因呈報到臣看得固原地方西路有平邊鎮
戎二所及紅古城足堪把截防守東路孤懸寬漫先年
全無備禦敵人由環縣地方進入直從虎山溝徑至平
凉郭外而人不及知弘治十七十八年間因脩復清平
萬安二苑馬政展築彭陽城板井堡二處安插牧軍脩
盖官廳營房選設操丁守城遇冬有警分布官軍在彼
按伏稍為有備其獅子川毛居士井一帶相離各堡窵
遠水草便利敵衆窺知近年在彼劄營分散搶掠今要
於白馬城地方添築城堡及將白馬井墩改築占據水
頭俱各相應巳經行仰兵備副使成文會同守備都指
揮劉文親詣勘處應築城垣若干文門幾座合起倩固
原平凉軍衛有司并清平萬安二苑各人夫若干名應
支口糧於固原州倉及彭陽板井倉關支合用脩城噐
具稍把城門釘鐵等料官為措辦應用脩築完日有警
摘撥官軍在彼防守照例懸賞召募軍人四五百名設
為常守之兵每軍一名撥給近堡地一頃令其開種十
年之後量徵子粒收貯夲城備用仍行陜西廵撫衙門
行令布政司將原坐附近城堡倉場糧米量為改撥本
城脩盖倉厫收貯以備按伏官軍支用其白馬井墩依
擬改築近水處所展拓寬大月城撥軍守瞭阻絶水頭
庶使敵馬不能久住待城完召有軍人積有糧草應該
立所設官等項另為定奪仍備由具呈陜西廵撫衙門
計處去後緣兵備副使成文陞任陜西布政司左參政
新任兵備官員未到行令帶管兵備兼理前項築城事
務續據本官呈開該蒙巡撫陜西右副都御史王藎批
據本官呈文内開看得所呈添築城堡增軍設所俱係
防邊急務又經提督衙門議處周悉兵備官即便會同
守備官劉文上緊親詣勘處不必遷延月日有失事機
該用錢糧等項應呈報者通呈定奪等因蒙此會同守
備都指揮劉文前去白馬城看得舊城週圍大城二里
八分月城四分共計三里二分似為狹小今議將月城
展作八分週圍共四里合用脩築人夫三千名起倩固
原衛餘丁五百名固原州民夫五百名羣牧所餘丁五
百名靈長二監操丁一千名平凉衛餘丁五百名大約
五十日可完每名日支口糧二升共該糧三千石於附
近新豐等倉支用犒勞夫役每五日一次每人銀三分
計筭五十日該用銀九百兩合用把條查得石澇池孔
骨都地方産有稍柴相離白馬城三十餘里就令夫役
自行採打應用其土袋鍬钁各夫自備木□五十把用
行條二十五根每根用銀五分共銀一兩二錢五分刮
板五十副每副用板一片椽二根共用板五十片每片
用銀三分共用椽一百根每二根用銀一分共銀二兩
合用石杵石硪於固原鎮戎二處撥匠打用南北二門
城樓該用禾植椽板釘鐵等項每座用銀五十四兩眷
門并樓磚瓦就將條把督匠燒造裹門鐵葉用銀八兩
共銀一百一十六兩本城樓鋪六座每座該用椽木價
銀一兩五錢共銀九兩脩盖倉厫二座每座六間六檩
五椽大門樓一合三檁二椽木料甎瓦釘鐵等項共銀
四十六兩四分脩盖官廳前後二座各三間五檁四椽
并門格窗每座用銀二十五兩共銀五十兩廂房四座
三檁二椽每間用銀四兩共銀一十六兩大門樓一座
用銀三兩共銀六十九兩通共估計銀一千一百四十
三兩二錢九分合於收貯鹽商□簽銀内動支及看得
固原衛指揮符深平邊千戶所百戶王玉俱頗能幹濟
合委各官前去提調脩理等因具呈到臣看得各官勘
處停當依擬行仰起夫辦料興工帖委指揮符深等管
理仍令守備劉文往來提調工完之日通將支用過官
錢總𩔖造冊呈報查考續據委官符深呈稱本職依蒙
於本年七月十六日帶領固原平凉二衛靈長二監甘
州羣牧所固原鎮原二州縣夫役前去白馬城將原丈
量城垣督工脩築至本年十一月十四日前項城垣并
大城北門俱各築完其南門并官廳倉厫樓鋪緣冬深
土脉結凍未曾築造除將餘剩銀兩待通完之日另行
開報先將支用過錢糧數目造冊呈報施行等因前來
近該臣廵視延寧等邊回還親詣白馬城閱視得前項
城垣高厚堅固足堪保障新召軍人俱各精銳壯徤亦
堪防守隨經查照鎮戎平邊等城事規行令原委指揮
符深操守及百戸王玉坐堡各管領召募軍人整飭軍
火噐械嚴謹防守外又據分守固靖等處地方參將劉
文呈為前事開稱本職親詣勘得白馬城脩築完固召
集軍士一千一百餘名在彼防守及西路紅古城增召
軍士與舊軍共有一千名各委指揮一員操守百戶一
員坐堡但二處衝要分守墩隘邊塹數多凡有警報操
守官領兵截殺坐堡官收歛守城其墩臺邊塹馬隊等
項缺官提調管理欲於固原衛所摘撥但本衛見操馬
隊俱各缺官委令旗甲管領不堪動調緣二堡軍士俱
有千餘若非添官管理人心終恐渙散地方無賴欲待
開設所分銓官降印未免待延歲月又况安插未定急
難舉行合無於延寧二鎮查取新任多餘千百戶一十
員前來分撥二堡管事如此則軍有統束事體經久不
致廢弛其設所事宜待安插已定另行查舉呈乞定奪
施行等因到臣案查前已該臣及陜西廵撫節及各官
勘處去後今據前因照得廵撫陜西都御史王藎見在
鞏昌洮岷地方防禦邊人除行徑自具奏外臣惟固原
為防邊重鎮乃陜西根本之地地里寬漫通賊隘口數
多分兵而守則無所不寡賊至發兵則有所不及數十
年來敵衆竊伏河套寧夏邊牆不能捍禦必從固原深入
平鳳臨鞏地方搶掠生意蕭索戸口凋耗實由於此但
防邊之要據險為先設險之策必資城守成化年間都
御史余子俊建議於預旺城葫蘆硤口二處添設鎮戎
平邊二所甚為得策後止設鎮戎所其平邊所因循未
舉弘治十四年敵衆侵犯固原總制尚書秦紘查奏舉
行旋即去任臣接管總制始奏銓官降印召募軍人設
倉積糧又於舊紅古城脩盖營房募軍積糧委官操守
於是兩城遂為防禦要地敵衆畏避不敢由此而入却
從東路獅子川毛居士井一帶在於白馬井趁水草劄
營分散搶掠固原平凉村寨城堡直抵涇邠地方所以
固原兵備副使成文守備都指揮劉文俱要於舊撒都
城即白馬城地方脩築城堡添設官軍并展築白馬墩
堡占據水頭斷賊出入之路似為有見臣與廵撫都御
史王藎依擬行令勘處今據各官呈報臣又親詣閱視
及行委布按二司官參政韓士竒等照例召募願投本
城軍人及又委令將應給軍人耕種地土丈量四至分
撥外但有城有軍必須得官管束固原衛見任官員數
少委的不敷差用及照召募軍人止可尋常備禦若大
衆入寇必須分調官軍在此按伏供應糧草亦當預備
再照前項地方係在靈武監清平苑草場之内與萬安
苑草場相隣因地土荒遠自來無有官馬在此牧放盖
係敵衆出没之衝牧軍亦不敢來此牧馬及义查得靈
武監清平苑原額實有草場地共一萬九千七百九十
四頃二十六畆二分見養馬軍人止是二百八十三名
見養馬并駒四百三十七匹萬安苑原額實有草場地
一萬七千四百五十二頃三十八畆養馬軍人三百二
十三名見養馬并駒一千四百八十八匹地土甚廣牧
馬不多不致顧此失彼但恐牧軍因見築有城池足堪
保障事定之後或起争端况前項城堡之設不止保障
地方亦欲防護官馬如蒙乞勑該部計議合無行延綏
寧夏二鎮查取新任空閒官員每鎮各五員改調填註
固原衛所分分撥白馬城紅古城二處每城五員管隊
領軍并行陜西布政司將原坐附近城堡該徵民糧量
撥新築白馬城脩盖倉厫收貯以備兵馬支用再乞行
陜西苑馬寺禁約該苑牧軍草場地土在今分撥給軍
耕種界至之内者向後不許混争告擾及行總兵參將
兵備操守等官禁約本城軍人不許於界至之外侵越
耕種如違各依法究治待安插既定軍強食足之日與
紅古城應該設立所分俱聽後來總制提督廵撫等官
奏請定奪如此庶可以壯邊城保障之勢消外敵窺伺
之心地方兵民不勝至幸緣係諮訪羣策以禆邊務事
理未敢擅便為此具本專差承差趙瑤親齎謹題請旨
關中奏議卷十六
