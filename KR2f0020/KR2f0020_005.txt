關中奏議卷五
明楊一清撰
巡撫𩔖
一為易置主將以保固地方事
兵部覆題該本部送於兵科抄出巡撫陜西等處地方
兼督理馬政都察院左副都御史楊一清題臣巡歴陜
西沿邊軍衛城堡閱視軍馬多非素練之兵或弓矢器
械之不習或坐作進退之不知其間勇徤壯丁又多困
憊身無完衣而備冬人馬狼狽尤甚詢其所以盖因近
年領軍官員以操練為故事以科歛為得策遇冬主將
巡邊各枝各隊輳辦銀兩官則或馬或幣獻其所有軍
則或糧或草任其侵尅至於河開將放每軍歛銀一二
錢謂之卸甲驛站所過料草不支本色謂之打乾頭目
虚張聲勢打點過送以為孝順將官佯若不知端居坐
受以為當得承應不及而箠楚隨之錢物到手則諸事
不問故凡把總管隊等官但知媚上豈復顧下但求免
禍豈暇恤軍以致軍日貧馬日耗武備日弛職此之由
去冬河套侵犯勢甚危急鎮守武安侯鄭英統兵固原
不聞揚兵耀武之謀仍為尅科聚歛之舉夫三軍之命
皆係於將驅冐水火蹈白刃之人而奪其衣食戕其肌
膚使之懷憤積怨深入心骨倉卒遇敵其不渙然離散
者幾希矣况望其捐軀效死以成尺寸之功哉臣觀陜
西武臣非無善戰之人沿邊營伍亦多敢死之士要在
主帥得人智者效謀勇者宣力士氣自倍兵勢自張今
鄭英所至邊官解體上下離心勇氣索然怨聲載道夫
將官如有折衝禦侮之才摧堅陷陣之勇則貪可使詐
亦可使如往時劉寧輩既取其長當棄其短若鄭英素
無謀勇聞敵怯懦弘治十四年聞大舉之敵侵犯固原
嬰城自保不敢出戰彼時到鎮未久猶為可辭去年十
二月及今年正月殘寇累次侵掠不聞設一籌策運一
方略所至則徵兵自衛坐費芻糧以致敵騎出入自由
如蹈無人之境所謂有是病而無是德者將安用之傳
曰君不擇將以其國與敵也朝廷柰何以全陜重地而
畀之斯人不早為易置擇人而任之待其僨事貽患雖
置之重典亦無益矣臣竊聞近日聲勢猖獗尤非前比
冬間如不悔過遠遁必又踏冰入套臣受命經略練兵
蓄糧信賞必罰作新士氣訪用人材愚臣事也若擁衆
内侵總率官軍衝鋒出戰乃將官之事臣本書生安能
辦此已將應設遊擊緣由具奏但主將之任尤為機要
所關查得先該總制尚書秦紘奏稱傳聞敵衆要從延
綏西路入搶西安府地方欲將西安四衛原擬固靖備
冬官軍暫留一半在西安府城内與延寧二邊備禦下
班官軍行令鄭英嚴謹操練候將來相機戰守以保人
民一節正恐伊巡邊有害無益故為此言以阻其出耳
不然豈有身為主帥專守一鎮城之理況敵衆欲寇西
安必由環慶固原而入延綏相離地遠山川阨塞豈能
飛度所謂因噎而廢食者此論是也議者或又欲於固
原添設副總兵一員提調各邊人馬然既有鎮守主將
又添副總兵不無官多人擾且副總兵既以提調各邊
人馬為職則主將徒擁虚名置之無用亦恐未通但固
靖環蘭緊隘地方數多若得常守之將委的事有統紀
武備自嚴軍威自壯臣廣詢博訪熟慮深思誠得易置
相應鎮守主將一員就於固原常川駐劄則官不加多
事為有益伏望聖明念全陜疆土之重憫生民塗炭之
急乞勅兵部議擬上請合無將鎮守陜西武安侯鄭英
行取回京别推驍勇知兵善撫軍士在内如都督楊玉
神英輩在外如吳江曹雄輩將官一員鎮守陜西等處
地方節制諸軍常川固原駐劄提調防守遇警往來各
邊統率官軍盡力𠞰殺則邊方可保無虞邊方安則腹
裏安矣陜西城内自有鎮守巡按都布按三司官員臣
今往來經略以後巡撫未免多住鎮城不待將官保障
如果事情十分寧息邊方無事主將仍回鎮城駐劄另
行具奏定奪臣於鄭英素無睚眦直以地方安危所繫
利害切身若因循隠默忌避不言則欺君負國之罪萬
死莫可自贖等因具本該通政使司官奏奉聖旨兵部
知道欽此欽遵抄出送司查得近該鎮守陜西地方武
安侯鄭英奏伏念臣本一介菲才荷蒙先帝聖恩不以
為愚不肖授以藩鎮之寄自臣到鎮以來迨今四載夙
夜憂遑莫能補報臣見年五十七歲筋力巳衰况舊患
痰疾因去歲邊方侵凌騷擾欽奉勑諭隨宜策應欽此
欽遵正臣子效勞之時臣疾雖在身待報躬親統兵往
來截殺但邊地風寒致將前疾舉發至今用藥調治百
無一效又加半身頑麻不能騎射若不辭解兵柄緣臣
所守實為三邊根本重地倘遇有警恐悞朝廷大事如
蒙伏望聖恩憫臣在邊染疾容臣回京調理另推謀勇
將官前來代臣管事臣干冐天顔不勝戰慄之至等因
具本該通政使司官奏奉聖旨兵部知道欽此欽遵議
奏間今該前因案呈到部看得巡撫都御史楊一清奏
稱陜西地方軍務廢弛鎮守官員不堪厥任誠恐臨期
悞事要將武安侯鄭英行取回京别推驍勇知兵官一
員前去更替鎮守陜西地方專在固原駐劄及武安侯
鄭英亦自奏患不能騎射乞要回京調理緣關中係國
家重地主將實官軍司命况近來情勢比昔不同萬一
冰凍入套必須防禦得人合無俯從所奏將鄭英取回
候命下之日本部就將楊一清所薦官員另行議擬奏
請簡命一員前去代替鄭英鎮守陜西令其常在固原
駐劄撫安軍士遇警𠞰殺防守地方不許仍往省城復
蹈前轍緣係更擬將官及奉欽依兵部知道事理未敢
擅便弘治十八年十月初四日本部尚書劉大夏等具
題本月初五日奉聖旨是鄭英取回京欽此欽遵擬合
通行為此除外合咨前去煩照本部題奉欽依内事理
欽遵施行
一為慎固地方以遏邊人事
兵部覆該本部送於兵科抄出巡撫陜西等處地方兼
督理馬政都察院左副都御史楊一清題准兵部咨前
事該本部題該寧夏鎮巡等官太監葛全都御史劉憲
等各題稱陜西遊兵三千員名已經革去遊擊將軍合
無仍設將官統領前來兩界韋州往來駐劄外可以策
應花馬池内可以保障固靖等處地方等因該本部看
得未審前項人馬見今改調何處應用合行臣查明定
奪等因題奉欽依備咨到臣查得先該總制尚書秦紘
奏於環慶固原等處添設遊擊將軍弘治十七年九月
間該巡按陜西監察御史季春奏要裁革兵部依擬題
准行移陜西鎮巡等官行令遊擊將軍都指揮楊敬照
舊回司所統遊兵俱令掣回原營以後地方如或多事
仍該復設遊兵另行具奏定奪等因備咨前來巳經欽
遵將原選遊兵掣回原營間續因邊報拆墻進入韋州
螺山住牧侵犯固原環慶軍馬不敷鎮守武安侯鄭英
隨將前項遊兵調取前來分委都指揮陳善黃正管領
防守後日事寧仍照原擬掣回臣接管巡撫受任經略
因慮前項地方委的人馬寡少敵情難測原選遊兵若
盡數掣散有警急難收拾除西安等衛及環慶官軍掣
回原營外其洮岷河臨四衛官軍又經委官重復挑選
精銳人馬共一千一百員名暫委都指揮管領策應莊
浪見在蘭州地方駐劄又於洮岷秦平等衛原擬備冬
官軍内挑選一千餘員名委官管領操練聽調正慮河
套為患遊擊之官恐當復設故為先事料理一旦用之
但得統領之人兵可立集不然直待敵至方議設官有
官方議選軍經時累月緩不及事臣之鄙見如此今寧
夏鎮巡等官太監葛全等所奏要將陜西遊兵三千員
名仍設將官統領一節盖亦以為陜西遊擊當設又因
裁革未久故為此言以俟廟堂采擇臣請究竟本末言
之寧夏花馬池興武營清水營直抵高橋兒等處地方
乃河套出入之門戶然彼之所入雖經於寧夏而其所
利則在於腹裏寧夏如能捍禦使之不敢拆墻而入則
腹裏可以無患但恐地方散漫墩堡稀疎士馬單弱不
能遏其方張之勢彼既拆墻進入必將抄我環慶犯我
固原深入我安會静寧隆德諸處内有監牧馬匹尤為
素所窺伺加之土漢雜處易於生變一失保障則根本
動搖故延寧為手足之疾其禍速而小環固乃心腹之
疾其禍遲而大尚書秦紘原擬推選宿將充遊擊將軍
操練軍士用防不虞深為有見但當時委任非人致招
物議又因邊事稍寧議者遂謂官多人擾奏行革罷未
及兩月潛師竊發分抄邊鄙無處寧帖守備等官各有
信地彼衆我寡徒閉壘以自全分疆畫界至相望而不
救於是衆論囂然盖謂遊擊不當革遊兵不當散方議
奏復而邊情已寧矣臣謂兵無常形事有萬變因時制
宜固難執一奏設遊擊者乃安内攘外之圖奏革遊擊
者亦省事惜費之意也今敵得志而驕冬間難保不入
河套萬一拆墻深入數必不少陜西遊擊將軍似當復
設隨處應援截遏以安人心且諸鎮一體如大同遊兵
應援宣府延綏遊兵應援大同寧夏遊兵應援延綏則
陜西設有遊兵既可保障内地亦可為延綏寧夏緊急
之援不為無益既設之後不宜亟罷庶使事有定規人
有定志但添官非難得人為難任非其人平時恣為剥
削臨事安可倚仗非惟來議者之口抑且壞地方之事
博采得守備固原署都指揮僉事陳善老成歴練慣戰
知兵平時撫士有方遇敵當先不怯且歴官年久山川
道路險易熟諳使當折衝禦侮之任則兵將相知地利
人心兩得可責成功如蒙乞勅兵部再行詳議如果陜
西遊擊相應復設合無將陳善奏請充遊擊將軍將原
選見在官軍二千員名聽其統領仍在慶陽駐劄不拘
環慶固原靖邊蘭州等處但有緊急聲息往來應援截
殺若尚在河套不曾拆墻進入照依寧夏鎮巡官所擬
前去韋州等處與延寧遊兵掎角併力防禦倘或大同
宣府一有緊急延綏官軍調去城堡空虚地方有警聽
各該鎮巡官行臣處相機調發前去策應前項官軍缺
少馬匹於各監苑補賠倒失虧欠兒扇馬内給領不必
照依各鎮搶兌以致損此益彼兩相妨碍以後如果各
處地方寧息秋夏時月將官軍放回原衛休息遇冬徵
調聽用永為定規不必暫設亟罷使人懷苟簡事無成
效若任非其人訪有貪汚怯懦實跡巡撫巡按官指實
劾奏革退别選相應之人代補及照固原地方最為要
害守備官員不可暫時缺人如臣言可采陳善果蒙委
用就乞於陜西武臣曾經舉保堪用官員内推選一員
代替守備庶幾地方有託緩急不至悞事等因具本該
通政使司官奏奉聖旨兵部知道欽此欽遵抄出送司
查得陜西固原等處遊擊先該巡按陜西監察御史季
春奏稱官多人擾本部巳經依擬奏革續該寧夏鎮巡
等官奏要將革退遊兵照舊設官統領以備内外策應
本部又經議奏行令查勘去後看得巡撫陜西都御史
楊一清奏稱勘報前項遊擊將軍應該復設緣由所言
地方利害興廢始末議論詳悉事體明白及處置該集
遊兵該用領兵將官俱各停當况今寧夏見報邊情緊
急用人預備合無准其所奏請勅原擬都指揮僉事陳
善充遊擊將軍名目統領前項遊兵三千員名專在環
慶固靖等處往來截殺仍聽鎮巡官員節制調度此後
尤須守法奉公正巳率下慎終如始以副委任合用符
驗旗牌照例請給差人䝴去本官應用其固原地方今
既擬令鎮守武臣常在彼處駐劄所據陳善守備員缺
不必再補合止行令都御史楊一清徑自照例選委堪
用都指揮或指揮一員在彼備禦緣係添設遊擊官員
及奉欽依兵部知道事理未敢擅便弘治十八年十月
初八日本部尚書劉大夏等具題本月初九日奉聖旨
是欽此欽遵擬合通行除外合咨前去煩照本部題奉
欽依内事理欽遵施行
一為傳報聲息預防邊患事
兵部覆該本部送於兵科抄出巡撫陜西等處地方兼
督理馬政都察院左副都御史楊一清題據暫署守備
蘭州地方蘭州衛指揮僉事陳松呈云云等因節呈到
臣照得鎮守太監劉雲武安侯鄭英俱在陜城臣看得
蘭州地方自本年五月十一日以來傳報莊浪紅城子
炮火柴堆聲息絡繹不絶訪得敵衆俱在莊浪後山伏
同兒水彬草溝等處劄營節次入境搶掠因是近來莊
浪人馬寡少動輒失利以此彼勢愈張我威愈挫况與
蘭州壤地相接無關隘溝墻之限莊浪既巳被搶蕭索
虎狼無厭之欲必將窺伺蘭州已將原奏留甘蘭二衛
官軍李勤等摘撥分布河北地方東路鹽場堡西路𨫼
子坪二處按伏防守遇警截殺但𨫼子坪舊無城堡鹽
場雖有舊堡不曾修盖房舍不堪屯軍又經行令兵備
守備等官量起本處軍民人夫築打𨫼子坪城堡一座
及於鹽場堡修盖官廳營房以便官軍屯住及又遵照
節該欽奉隨宜斟酌調度成命行委都指揮黃正管領
洮岷臨河等衛官軍一千員名前去莊浪暫聽分守參
將蘇泰調遣殺敵指揮郭遡督率所領土兵亦於蘭州
駐劄隨其聲勢所向往來應援外緣莊浪雖係甘肅所
轄而與陜西腹裏聲勢相倚臣實不敢顧此失彼但往
年莊浪紅城子力足捍禦北人不敢越境南侵則蘭州
似為腹裏今莊浪巳不能支衆劫肆行剽剠無忌根本
喉襟之地所繫尤重若彼窺覘糾結日久不退則陜西
官軍急當内防勢恐不能分兵外援且秋冬將臨北方
大衆難保再不入套前項郭遡黃正所領軍馬乃固原
環慶緊關禦敵之數又當先期掣回休息養其銳氣以
挫敵鋒臣又切思莊浪之人横遭兵禍巳非一日訪得
前項敵衆初本不多近來鳩集醜𩔖日漸繁夥恒在莊
浪涼州地方明水湖等處住牧假我逋降為之鄉導不
時突出鈔掠聲東擊西倏來忽去委的難以隄防其勢
非大遭挫衂則不肯遠遁將來勾引羌戎寧夏陜西二
鎮皆受其毒不止莊浪之害而已夫田中之禽利用搏
執聖王所不得巳如蒙乞勅該部詳擬合無行甘肅鎮
巡等官行令遊擊率領所統遊兵或再推驍勇都指揮
一二員摘發甘州各衛招募土兵舍餘軍餘等項二三
千名前來莊浪紅城子協同參將等官戰守以紓地方
目前之急其陜西發去官軍取回固原環慶等處以備
北人入套之謀再乞預行寧夏甘肅陜西守臣密切會
議若是今冬寧謐不入河套明年春二三月草枯馬弱
之時遣人哨探住牧處所的確諸鎮各選精兵甘肅官
軍自莊浪涼州分道並進以殺其勢寧夏軍馬出其後
背以邀其歸陜西官軍自蘭州掎角而入以防其衝突
必痛加誅𠞰以洩數年兵民之憤一勞永佚計無出此
舍是弗圖因循玩愒苟度歲時如養癰疽不施鍼砭使
其日漸潰蝕雖有知者不能善其後矣此事重大必仗
廟堂成算詢謀僉同乃可舉動愚臣一人之言豈可自
以為是但承乏經略調度之任有所見聞不敢自默等
因具本該通政使司官奏奉聖旨該部知道欽此欽遵
抄出送司案查先為敵衆擁衆犯邊缺兵戰守事該分
守莊浪地方左參將蘇泰奏稱敵衆節次犯邊兵力寡
少乞要增兵戰守等因本部已經議擬題奉欽依備行
陜西鎮巡官將聲息少緩地方或附近各衛官軍内輳
撥精壮一千員名委官管領前去莊浪聽調殺敵指揮
郭遡原管土兵一千員名領去蘭州地方駐劄以便莊
浪固原兩處策應續該巡撫甘肅等處地方右副都御
史畢亨奏為易將官以安邊境事該本部議擬題准將
副總兵把琮改調莊浪遊擊將軍徐謙帶領所部遊兵
常在莊浪駐劄聽把琮調用俱經通行去後今該前因
案呈到部看得都御史楊一清所奏極言河西敵衆屢
為莊浪之害又慮冬臨河套入寇固原環慶所當戒嚴
計處各鎮分設防禦之兵甚為得策除遊擊將軍徐謙
領兵莊浪駐劄已有前議外合無依其所擬本部一面
鋪馬䝴文與都御史楊一清徑將所屬郭遡等原領蘭
州等處策應軍馬掣回聽其調用一面䝴文甘肅鎮巡
等官查調各衛招募土兵舍餘二三千推委謀勇都指
揮一二員帶領前往莊浪紅城子等處隨同副總兵把
琮等防禦中間事宜或有未盡未允亦要從長議處以
固地方其稱今冬寧謐不入河套欲候明春草枯馬弱
之時密會三鎮誅𠞰明水湖等處積年犯邊之敵尤見
經略深遠但事干重大難以遥度而甘肅寧夏二鎮守
臣未經謀議恐亦各有所見况掩襲境外之敵必須兵
馬加倍精強將帥謀勇兼濟方能措手一或言動欠密事
機先露恐難成功合無仍行陜西并甘肅寧夏鎮巡等
官密切移文會議從長再加斟酌如果此舉有利無害
詢謀僉同時勢可乘不貽後艱會同奏報相機舉行務
要計出萬全以期克捷如果事有異同難便輕舉或别
有安邊良策亦要明白回奏緣係守臣建言邊務及奉
欽依該部知道事理未敢擅便弘治十八年十一月十
二日本部尚書劉大夏等具題本月十三日奉聖旨是
欽此欽遵擬合通行除外合咨前去煩照本部題奉欽
依内事理欽遵施行
一為急缺領軍官員事
兵部覆該本部送於兵科抄出巡撫陜西地方兼督理
馬政都察院左副都御史楊一清題臣受命經略巡撫
節奉欽依或廣收人物以資其方略或重懸爵賞以鼓
舞人心等因備咨前來為照禦戎莫急於練兵練兵莫
先於選將將非其人兵雖衆不足恃將得其人怯可化
勇弱可化強廣收人物誠備邊第一義也况今北人得
志而驕冬深難保不入河套近日環慶地方節次傳報
炮火聲息防禦不可不嚴陜西各該守備將官皆新任
可用但各有信地難以摘撥至於管領備冬官軍及召
募土兵民壯等項調遣委用不可缺人本處都指揮把
總指揮等官才局雖有可觀多是不曾經戰倘或敵衆
大舉侵犯使之衝鋒破敵恐未必能近該臣奏保緣事
都指揮烏銘充軍指揮楊宏荷蒙皇上湔洗楊宏重罪
止䧏二級聽臣隨宜委用天地再造之恩凡為武臣孰
不感激思奮但烏銘兵部題稱已經奏取赴京難又别
為定奪及又博訪得先任花馬池參將西安後衛指揮
馬隆蘭州衛指揮同知楊義俱各熟閑戎務諳曉邊情
先年慣經戰陣比之新進未試者不同亦該本部奏取
京營領軍去訖且京營領軍所係尤重臣何敢以一方
之事致妨天下大計但京師人材所聚如烏銘輩必多
大同宣府聲息巳寧陜西之患方自兹始况此三人用
之陜西則地利素知人心素服不違其材可責其效若
領京營士馬恐亦無以逾人伏望聖明垂念關中三邊
根本之地防禦事重用人為急乞勅兵部合無將烏銘
馬隆楊義三人仍發回陜西聽臣隨宜委用統領備冬
官軍及土兵召募義勇民壯等項併力𠞰殺或分守要
害或策應各邊有功具奏推陞誤事責不輕貸待後陜
西地方寧靖大同宣府聲息緊急京營領軍缺官該部
移文行取仍督發前去應用等因具本該通政使司官
奏奉聖旨兵部知道欽此欽遵抄出送司查得先為軍
務事該巡撫陜西都御史楊一清奏奉欽依事理咨送
馬隆等前來又該本部議擬題奉欽依將馬隆楊義俱
陞署都指揮僉事與烏銘協贊鼓勇等營去後今該前
因案呈到部看得都御史楊一清題稱要將烏銘馬隆
楊義發回陜西聽其委用統領備冬官軍及土兵等項
堵截𠞰殺待後京營領軍缺官仍督發前來應用一節
照得烏銘等先因宣大二鎮聲息緊急故將各官取來
聽候領兵即今二鎮稍寧况陜西地方目今河凍正係
敵衆侵犯之時用人尤為緊急相應准其所奏除數内
馬隆巳該本部題奉欽依充四川參將協守松潘地方
去訖所據烏銘楊義合無着令馳驛前去都御史楊一
清處聽調領兵若後京營要用另行具奏行取各官務
要竭忠奮勇圖立後功以副舉用之意緣係奏討領軍
官員及奉欽依兵部知道事理未敢擅便弘治十八年
十一月二十二日本部尚書劉大夏等具題本月二十
二日奉聖旨是欽此欽遵擬合通行除外合咨前去煩
照本部題奉欽依内事理欽遵施行
一為預防邊患以保固地方事
兵部覆該本部送於兵科抄出巡撫陜西等處地方兼
督理馬政都察院左副都御史楊一清題近准巡撫寧
夏地方本院右僉都御史劉憲咨為大敵入套請兵防
禦事弘治十八年八月二十九日據番中走回男子賈
羊羔兒供係山丹新河人失記衛所年月日七八歲時
被小王子部落頭兒巴罕搶去邊外牧放牛羊一十三
年見在賀蘭山後駐劄近聽得夥裏衆人說稱俱往迤
北迎接小王子到來本日又據套内迤北石嘴兒墩暖
泉兒墩夜不收王文奴等報稱本日已時瞭見河西相
離黑山營四十里地名野馬川等處敵衆下營人馬不
計其數帳窠牛羊遍野内有三百餘騎前來河邊住立
吹觱篥一聲向東觀望頓飯時回營去訖本年九月初
四日又據石嘴兒墩夜不收王玉等報本月初三日辰
時瞭見敵人五騎在於套内到於墩邊荅話不應顯是
前項大敵浮水渡河入套等因前來會同鎮守太監葛
全總兵官署督僉事李祥議看得前項敵衆訪是小王
子人馬在大同搶回意欲過套入攻先是走回男子賈
羊羔兒報稱山後衆人前去迎接小王子次據夜不收
王文奴等報稱瞭見河西敵衆不計其數内有三百餘
騎前來看河今夜不收王玉等又報瞭見敵衆五騎巳
過套内事果不虚五騎既已過河誠恐醜𩔖源源而來
大舉入寇旦夕難保若不請兵策應防範慮恐臨期難
便除具題外擬合通行知會等因備咨前來續據守備
環慶等處地方署都指揮僉事姚震呈為傳報烽火事
弘治十八年九月十四日酉時據原差花馬池探聽聲
息夜不收魏玉供報本月十二日夜三更時分有花馬
池夜不收張外頭報稱煖泉墩石嘴兒墩各舉火六把
行間本月十六日辰時據環縣城西西河墩守瞭小甲
王友走報本時瞭見永河墩舉煙三把十七日又據西
河墩小甲王友報火六把又據本官呈前事弘治十八
年九月二十七日巳時據環縣城西西河墩守瞭小甲
王友走報稱沈家山墩小甲唐仲義傳報火三把煙三
把等因節呈到臣照得鎮守陜西太監劉雲武安侯鄭
英俱在陜城鄭英見今患病不出除移文知會外看得
巡撫寧夏都御史劉憲咨稱前項邊情係供報之言固
難盡信但環慶地方巳有傳舉境外煙火必是此敵將
謀入邊先遣輕騎浮渡黃河潛入套中瞰彼窩巢覘我
虚實踵襲故智侵犯邊境無厭之欲誠難窺測先事之
防不可不謹切詳敵兵去年侵掠陜西今當皇上龍飛
御極之初乃敢侵我宣府擾我大同戕賊我士馬魚肉
我生民貪得無厭何所底止若再擁衆内侵鼓我積憤
之兵乘彼既驕之勢何戰不克何向不前顧部落結聚
動稱數萬我邊地里寬漫分兵而守無所不寡以十當
百似難急嬰其鋒惟在嚴封疆守要害明斥&KR1380;謹禁防
以佚待勞俟機而動延寧二鎮邊備各該守臣必能先
事經理陜西固靖環慶地方先該總制尚書秦紘修築
邊塹一道甚於保障有益所患墩堡稀疎聲援隔絶故
副總兵曹雄有固原之墻不如無墻之論臣今近墻設
墩傍險增堡聲勢相接况填塞溝塹坍塌邊墻次第修
補粗皆就緒至於分布人馬使守要害招集土人使自
為戰不敢漫易以速罪尤但當久玩極弊之餘人馬寡
少又復不精語及戰功臣實不敢自保然而形勢戰守
得失利害之機亦嘗籌度寧夏花馬池興武營直抵高
橋三百餘里地方在北是為侵我邊境之門戶陜西
環慶固原直抵靖邊七百餘里地方在南是為入我
腹裏之門戶中有山城萌城石溝鹽池韋州等處乃敵
兵出没經由之道路然彼之所入雖由寧夏而其所利
實在腹裏寧夏邊墻如能捍禦則腹裏可安枕而臥稽
今事勢恐未必能倘一旦拆墻而入必以精騎守所入
之路綴我官兵使不敢南則腹裏安危所係至重其故
不可不講也敵既深入剽掠方張之勢恐非陜西官軍
所能當藉諸邊鎮遊兵協力捍禦庶免生民荼毒然欲
成克捷之功必在乘其既弊而於中路擊之為便查得
臣節該欽奉勅諭倘或事情緊急延寧莊涼遊兵俱聽
爾調用欽此欽遵及照延綏參將王戟所領土兵二千
員名亦係兵部題准聽臣調用之數但寧夏遊兵僅能
自守莊涼遊兵彼處四時有警在在乏兵恐難摘調緩
急所倚惟延綏遊竒兵參將王戟土兵應援之力臣雖
奉有成命竊恐諸鎮官軍各有統屬不即聽調悞事非
輕且今西安等府旱災至甚流徙在途萬一時勢危急
邊城失守盜賊乘隙而起根本動搖誠非細故况延寧
遊竒兵調去大同未回近聞彼處聲息巳寧若不早為
掣取直待寇至門庭方纔移文往來之間動經旬月委
的緩不及事如蒙乞勅該部計議合無鋪馬䝴文行令
延綏副總兵曹雄遊擊將軍羌漢參將王戟作急將所
領官軍掣回曹雄竒兵暫於定邊營駐劄以便延寧兩
邊策應羌漢遊兵王戟土兵於花馬池興武營等處按
伏如果敵衆入套擁衆近邊與寧夏副總兵衛勇參將
霍忠恊同保勣靈州守備焦洪并都指揮韓斌等人馬
併力捍禦保固邊墻不令入境寧夏總兵官李祥統領
人馬過河暫於靈州駐劄以便河南調度陜西亦選遊
兵三千員名暫於韋州按伏以為聲援且以防今冬山
後乘凍渡河侵犯之謀若是聲勢重大力不能支拆墻
入境勢必侵犯腹裏陜西遊兵即當掣回豫旺城防禦
延綏遊兵土兵聽臣臨期相機調取應援亦在保固邊
墻不令拆入彼進不得逞居無所獲不久亦將自退若
不能阻遏長驅而入勢必分散我軍堅壁清野據險以
乘之伺便以圖之縱無大得亦無大失仍先以曹雄李
祥衛勇姜漢等各枝精兵分布中路山城萌城石溝鹽
池紅寺兒韋州一帶城堡按伏秣馬藏鋒蓄銳多遣乖
覺夜不收遠為哨探彼既深入日久人馬疲敝計其歸
途必出前路陜西將官統領官軍徐躡其後毋逼而追
待入我彀諸路之兵併起而夾擊之陜西官軍奮而逐
之或邀其中或截其尾胸背受敵必敗之道獻俘折馘
大功可期計不出此而欲於拆墻之處邀其歸路其勢
復合其援亦近成敗利鈍非臣所知再照暫留莊浪左
副總兵魯麟驍勇慣戰歴練老成所統土兵番人素所
畏服先年腹裏有警亦曾調用乞勅本官整㮶人馬倘
或事情緊急聽臣移文調來固原環慶等處與陜西將
官協力戰守以壯兵勢以繫人心此臣一得之愚敢用
預陳以備采擇乞下陜西延寧諸鎮將官參酌行之隨
機應變又在各官仍乞速行曹雄姜漢王戟等各以腹
裏根本為重遇調慎勿延緩以失事機等因具本該通
政使司官奏奉聖旨兵部知道欽此遵欽抄出送司查
該先為守邊防患地方等事該協同鎮守甘肅左副總
兵魯麟奏稱統兵前往寧夏等處截殺得患痢疾况伊
男年幼管下土人家口缺人鈐束乞要暫留在家教訓
伊男管束土人家口本部議擬題奉孝宗皇帝聖旨是
魯麟准留莊浪撫管土人寫勅與他欽此續為易將官
以安邊境事該巡撫甘肅都御史畢亨題稱左副總兵
魯麟父祖以來世守莊浪番人素所畏憚今雖養病在
家尚能發縱指示乞要請勅本官今後遇有敵衆侵犯
務要運謀設策併力𠞰殺等因該部議擬具題奉聖旨
是欽此節經請勅本官欽遵外近為大敵入套請兵防
禦事該寧夏鎮巡官太監葛全等題稱大同地方寇巳
寧息要乞行令本鎮副總兵衛勇延綏副總兵曹雄遊
擊將軍姜漢參將王戟各將前項遊竒等官人馬火速
兼程前來花馬池等處併同本鎮人馬布置按伏相機
截殺巳該本部議得合無鋪馬䝴文與寧夏太監葛全
總兵官李祥都御史劉憲一面選差乖覺夜不收遠為
哨探一面嚴督副總兵衛勇參將霍忠協同保勣守備
焦洪都指揮韓斌等各要用心設策整㮶人馬隨宜按
伏以逸待勞本部仍行延綏守臣令參將王戟統領土
兵前往花馬池遊擊將軍姜漢統領遊兵前往定邊營
曹雄統領竒兵前往寧塞營各要星馳前去秣馬按伏
聽候有警併力截殺乃行陜西巡撫都御史楊一清公
同固原新任鎮守將官斟酌形勢計議方略分布腹裏
人馬據要防禦督調本處遊兵相機策應等因具題奉
聖旨是欽此又經通行各該鎮巡官欽遵去後今該前
因案呈到部看得巡撫都御史楊一清歴究陜西寧夏
地方之要各鎮官軍戰守之宜及指陳乘敝邀擊之利
論議反復籌度周悉除延綏遊竒官軍與寧夏副總兵
衛勇等所領人馬巳該本部題奉欽依通行各該地方
戰守亦與本官前項議奏之意大略相符所據慮恐諸鎮
官軍各有統屬不聽調遣合無行移延綏鎮巡等官轉
行副總兵遊竒等查照先今事理如果敵巳西行本鎮
别無聲息陜西來調兵馬即便依期前去分布防守不
許遲延誤事自取罪尤仍通行陜西延綏寧夏鎮巡等
官俱要協心運謀相機而動務使功成萬全事無一失
圖免陜西腹裏之害用紓皇上西顧之憂毋得秦越自
分坐觀成敗以孤委任其稱莊浪左副總兵魯麟慣戰
老成邊人畏服先年有警亦曾調用乞要請勅本官整
㮶人馬遇警調來固原環慶等處與陜西將官協力戰
守一節尤為有見盖魯麟久在邊方委實謀勇頗優於
衆今病痊可相應責成合無本部鋪馬䝴文與都御史
楊一清轉行左副總兵魯麟將所領土兵嚴加操練固
守地方若遇固原環慶有警即聽都御史楊一清移文
調用大功有成陞賞不吝不許託故偷安以負朝廷世
寵之恩緣係巡撫官員奏處防守邊務及奉欽依兵部
知道事理未敢擅便弘治十八年十一月二十四日本
部尚書劉大夏等具題本月二十五日奉聖旨是便行
與各官着用心協力相機防禦不許自分彼此致誤事
機欽此欽遵擬合通行除外合咨前去煩照本部題奉
欽依内事理欽遵施行
一為預防邊患事
兵部覆該巡撫陜西等處地方兼督理馬政都察院左
副都御史楊一清題准兵部咨該協守延綏等處地方
副總兵都指揮僉事曹雄題稱陜西固原等處近來修
築邊塹一道南離固原二百五十里北離花馬池四百
餘里敵經花馬池之空深入任其掏穵通不知覺向使
固靖地方有久守之將則戎馬之入何以似蹈無人之
地為今之計合無固靖環蘭等處添設副總兵一員提
督操練有警臨鞏秦平官軍悉聽調遣黃河將凍時月
收歛人畜肅清郊野分兵要害秣馬蓄銳以待敵至萬
一邊敵復來侵犯或乘其分散或邀其歸路其陜西鎮
守將臣精選在城有馬官軍前來以為聲援如此則戰
守兩備責任專一緩急有濟等因具本奏奉孝宗皇帝
聖旨兵部看了來說欽此欽遵該本部覆奏行巡撫陜
西都御史楊一清會同巡按監察御史從公計議陜西
鎮守將官每年冬初例該前去固原等處防守今若於
固靖環蘭等處添設副總兵一員必得練達邊務曾經
戰陣者常川在彼委的有益但省城鎮守將官遇冬所
理何事必須何以處之斯於事體穏便經久可行務在
議處停當會奏前來以憑上請定奪等因題奉聖旨是
着議處停當來說欽此欽遵備咨到臣會同巡按監察
御史季春從公計議看得陜西固原環慶靖邊蘭州皆
緊關要害之地固原土漢雜處内有監牧馬匹所係尤
重河套有警寧夏邊墻失守則固原環慶最先受害近
來山後殘敵河凍時月多從寧夏中衛鳴沙州一帶踏
冰而入竊伏螺山等處鈔掠固靖突來忽去不止河套
為當隄防至於蘭州河北一帶節被莊浪明水湖潛住
諸番與山後之敵無分春夏不時侵擾又不止河凍為
當備禦比者各該地方戰守之具名存實亡守備等官
權任輕微莫能自展各有信地不相應援陜西鎮守將
官遇冬至十一二月方纔提兵西向不過月餘河冰消
釋即便掣回與調來客兵無異山川之險夷關隘之虚
實將領之勇怯士卒之強弱茫不與知上下相安因循
度日邊備不嚴兵威不振職此之由今聲勢猖獗大非
昔比萬一不肯悔過遠遁糾合部黨長驅深入則内郡
繹騷根本動搖不止邊民受害而已若得常守之將駐
劄固原提督操練各路人馬遇警分兵要害調遣應援
截殺委的責任專一曹雄所言盖亦有見其要添設副
總兵一員不無官多人擾况人馬有限添官雖多何補
於事且既設副總兵提督調兵則主將徒擁虚名置之
無用亦恐未宜若將陜西鎮守將官移來固原駐劄則
官不加多事為有濟長久利便之策宜無過此議者或
謂陜西鎮守之設兼防南山羣盜然陜城巳有鎮守太
監巡撫巡按都布按三司又兼撫治巡守等官平時自
足防制果有盜賊竊發將官東還不妨𠞰捕但任法不
若任人安内乃可攘外使任非其人反生厲階致招後議
竊見鎮守陜西武安侯鄭英在鎮年深近又自稱患病
日久不出見今寧夏已有傳報聲息倘或邊衆擁衆侵
犯本官委的不堪征戰誤事非輕必須更易相應將官
鎮守緩急方可倚仗如蒙乞勅兵部計議上請合無將
武安侯鄭英行取回京别推京營都督或邊鎮將官廉
靜不擾練達戎務曾經戰陣一員鎮守陜西等處地方
常川固原駐劄提調防守遇警往來各邊統率官軍𠞰
殺堵截外壯兵勢内繫人心實為便益當此久玩極弊
之餘正易轍改絃之日伏望聖明軫念關中重地一方
兵民不宜重遭荼毒早賜施行等因與巡按監察御史
各具本該通政使司官奏奉聖旨兵部知道欽此欽遵
通抄送司查得先為預防邊患事該延綏副總兵曹雄
奏稱固原邊墻曠遠要於固靖環蘭等處添設副總兵
提督操練本部議行巡撫都御史楊一清會同巡按御
史從公計議固靖環蘭等處添設副總兵一員常川在
彼委的有益務在議處停當會奏前來以憑上請定奪
等因題奉聖旨是着議處停當來說欽此巳行欽遵去
後續為易置主將以保固地方事該都御史楊一清奏
稱陜西地方軍務廢弛要將武安侯鄭英行取回京别
推驍勇將官一員前去更替鎮守陜西地方專在固原
駐劄等因前來本部依擬將本官奏内薦舉都督等官
楊玉等四員具題奉聖旨是曹雄陞署都督僉事鎮守
陜西地方欽此已行欽遵去後今該前因案呈到部看
得各官所奏固原等處地方添設副總兵一員不無官
多人擾若將鎮守將官常川固原駐劄則官不加多事
為有濟一節既查有本部前項題奉欽依鎮守官員常
在固原駐劄事理别無定奪擬合通行除外合咨前去
煩為查照施行
一為急處救荒事
戶部覆該本部等衙門會題於戶科抄出欽差巡撫陜
西等處地方兼督理馬政都察院左副都御史楊一清
題前事准戶部咨該陜西鎮巡等官題切照陜西地方
接連邊境糧草徭役比之他處實為浩繁兹者又遇前
項蟲旱等灾米價騰貴人民流移誠為可憫難以照常
勘處合無不為常例本部移咨都察院轉行巡按陜西
監察御史公同都布按三司守巡管糧官嚴督府衛州
縣掌印官一面將被灾地畝從公覈實一面將該免錢
糧照依分數先行除豁仍將除豁過田地税糧等項有
收無收分數各備造文册奏繳仍造清冊一本送部查
考本部再行巡撫都御史督同守巡管糧等官嚴督府
衛州縣各該官員查勘缺食軍民先儘見在預備倉糧
按月放支賑濟如有不敷就將該庫收有見在銀兩等
件設法糴買米糓作急賑濟務使人沾實惠事有成效
此外别有救荒事宜徑自區處施行事體重大者作急
具奏定奪等因具題奉聖旨是陜西灾傷重大着楊一
清好生設法賑濟毋致失所欽此欽遵備咨到臣查得
陜西灾傷地方西安府為甚延安府次之慶陽鳳翔二
府又次之其餘平漢臨鞏等府雖間有旱雹等灾分數
不多但西安一府財賦供億實當七府之半西安府告
荒雖七郡全收不足以補况延慶邊郡亦復有灾他府
稍登僅能自給巳將被灾地方應該分豁減免税糧緣
由節次具題及行委分巡分守等官各帶領府佐能幹
官員分投徧歴所屬州縣先將極貧人戶今冬開倉驗
口給糧賑濟次貧人戶明春一體賑濟如倉糧不敷聽
將官銀折放去後兹者仰荷聖慈該免税糧准行巡按
御史覈實除豁天語叮嚀又以設法賑濟責成愚臣惟
恐斯民失所古帝王之用心不是過也顧臣撫巡無狀
不能導引和氣以厪宵旰之憂若又不能仰承明詔講
求賑濟方略坐視溝壑轉徙而莫之救其罪安可逃哉
查得各該州縣預備倉糧多者不過萬餘石少則三二
千石甚至止有數百石陜西布政司查報在庫官銀八
萬三千餘兩俱該供邊并折支俸糧布花之數尚恐不
敷亦難動支糴買糧米夫以堂堂巨省而倉庫空虚至
此臣晝夜思之寢食俱廢竊惟救荒以賑濟為先以儲
蓄爲本陜西地方關山環峙舟楫不通重以供給三邊
賦役繁重故一年之收僅足以周一年之用加以頻年
兵荒瘡痍未復卒遇久旱遂成大饑閭里蕭條逃亡接
踵盜賊間起剽掠潛行困敝艱難莫可名狀又恐春夏
之交米價益貴民食愈難官廩既空官銀莫措餓夫張
口以待哺官司束手而無施民窮盜起勢所必至若麥
秋有望猶可支持萬一套衆不出二麥不登賑濟轉輸
兩無所賴公私告急内外俱困倉皇狼狽何可勝言臣
又竊思陜西成化十九二十年間旱荒彼時承平之餘
倉庫有積又無邊患尚且賑貸不敷餓莩填渠人至相
食後蒙憲宗皇帝准開救荒事例措置銀糧甚多又將
江南漕運糧米數十萬石差官由漢江及河南地方二
路轉運移民就食賴以全活而死徙之民巳不可救戶
口耗彫至今未復今公私匱乏既非昔比邊疆騷擾又
昔所無若明年歲果不登將來事變豈直如成化年間
而已及今多方區處尚為臨事有備然糴買既苦於無
資開例復拘於犯禁安能忍心坐貽後悔行據陜西布
按二司左布政使柳應辰右布政使羅鑒按察使謝罃
等會同將議處區畫錢糧及停免追徵等項事宜開呈
前來臣參酌衆論之中求濟一時之急敢用昧死上陳
伏望聖明省覽乞勅該部大臣參詳可否議擬上請早
為施行庶幾續民命於垂絶奠疆土於無虞關陜安則
天下安京師安實宗社萬億年無疆之休也臣不勝激
切俟命之至等因題奉聖旨戶部知道欽此欽遵抄出
送司案呈到部看得都御史楊一清題稱陜西西安等
府地方荒歉太甚人民饑窘條陳區畫救荒八事要行
參詳可否議擬上請早為施行一節緣前項事情重大
多係别衙門掌行本部難擅定擬合無會同五府六部
都察院通政司大理寺堂上官并六科十三道掌科掌
道官公同議處上請定奪本年正月十六日具題次日
奉聖旨是欽此欽遵會同太師兼太子太師英國公張
懋少師兼太子太師吏部尚書馬文升等議得關陜地
方外隣強敵内困供億比年邊鄙多警民不聊生官司
庫廩在在空竭徭役科派處處疲弊加以年穀不登赤
野千里目今外寇深入大肆搶掠夫以窮迫垂死之民
遇此兵荒相仍之歲人心搖動他變必作正當先事而
慮庶幾保無後愆都御史楊一清身歴目覩心切憂勞
條陳數事乞早施行言雖急迫事實可采昔人謂救荒
莫如備荒盖以此耳臣等切思天人一理相為流通灾
祥感召捷於影響揆厥亢旱之由實由乖氣所致况關
陜喉襟重地尢當加意撫䘏大布惠澤以救倒懸之厄
用消意外之虞奈何國家多事帑藏虚耗生財之源既
塞而不行軍需之費多缺而不繼近者各邊賞賜尚欠
大半其宣大二鎮奏討糴買糧草銀兩極力措辦不及
三分之一言及於此良可寒心臣等伏覩累朝以來公
私匱乏未有甚於此時者也今將本官原擬八事酌處
上請伏望聖慈軫念生民俯賜鑒納崇實德以消天變
守清儉以裕國用臣等不勝惓惓憂畏激切之至緣係
會議急處救荒事理未敢擅便正德元年正月二十五
日本部尚書韓文等具題本月二十九日奉聖旨是陜
西邊方灾傷重大賑濟為急這議處事宜都准行鹽法
你每再議來說欽此欽遵擬合通行為此除外合咨前
去煩照本部題奉欽依内事理欽遵施行
關中奏議卷五
