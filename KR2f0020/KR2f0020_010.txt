關中奏議卷十
明楊一清撰
後總制𩔖
一為邊務事
欽差總制陜西延寧甘凉運務都察院都御史臣楊一
清謹題為邊務事臣於本年五月初四日在於原籍直
隸鎮江府丹徒縣該錦衣衛舍人王諫齎捧節該欽奉
勅今仍命爾總制陜西延綏寧夏甘涼等處各路邊務
欽此欽遵除具本謝恩及將起程日期奏報外伏念臣
本書生不諳戎務誤蒙簡命夙夜兢惕不敢自寧兼程
前進本月二十一日到於陜西地方訪得寧夏叛逆首
惡周昂何錦等已就擒戮蓋由皇上神武布昭德威遠
被不待加兵地方底定誠宗社萬億年無疆之休也臣
切恐大變之後人心驚疑或有潛入套中遁往山後勾
引套人重為後患已經出給榜文差官星馳齎往彼處
地方張掛奉宣朝廷德意曉諭四衛官軍人等除有名
首惡不宥外其餘脅從之徒巳有節奉詔勅宥免恩例
各安職役照舊生理無懷驚疑各該部領官員務要加
意撫恤不許聽人讐攀誣指濫及無辜若是原謀首惡
未曾捉獲盡絶亦要設法擒拿毋令潛逃引敵為患臣
仍兼程前去欽遵相機行事防禦套人外緣係緊急邊
情事理為此今將臣到於陜西地方行事日期具本謹
具題知
一為衆官反逆殺死鎮巡大臣等事
題為衆官反逆殺死鎮巡大臣等事准兵部咨該本部
題前事會官議得慶府安化王寘鐇叨居遠裔安享厚
祿不知感恩圖報却乃逆理亂常交結逆賊何錦周昂
丁廣等謀為不軌戕害重臣反形巳彰天誅難逭伏望
皇上斷以大義先將寘鐇削去封爵俟擒獲之日議罪
再乞命將專征聲罪致討等因具題奉聖旨寘鐇交結
羣小殺害鎮巡重臣占據城池索要軍馬地圖反形巳
露卿等既這等說遣官祗告宗廟革去寘鐇王爵正名
討罪着都察院右都御史楊一清提督軍務涇陽伯神
英掛平朔將軍印充總兵官一同節制京營并陜西寧
夏延綏甘涼各路軍馬前去勦殺各寫制勑與他欽此
欽遵備咨到臣切照逆賊何錦周昂丁廣等交結寘鐇
潛謀不軌罪惡滔天神人共怒天討之所必加大義之
不容巳皇上軫念西土蒼生恐遭荼毒致煩京營人馬
冒暑遠征此與虞舜有苖之征高宗鬼方之伐異世而
同揆者也臣初到陜西提督軍務勅書尚未齎至各鎮
將官相離尚遠未據呈報傳聞鎮守陜西總兵官曹雄
與寧夏遊擊將軍仇鉞内外約應舉兵將周昂擒斬何
錦等捉獲寘鐇拘禁在官軍民安堵地方無事此皆仰
荷宗社神靈之福皇上聖武之威將帥效忠士卒用命
不逾兩旬罪人斯得若使曠日持久必至外引邊寇内
扇人心為患誠難測度臣今仰遵勅旨星馳前去撫諭
軍民申明號令務俾經久無事但入關以來道路相傳
京軍將至此風傳至寧夏彼反側之徒未免心懷驚疑
恐生他患况時方盛暑迤西一帶水土鹹苦人馬易生
疾疫其可慮不獨縻費糧草而已竊料各鎮將官必巳
將事寧緣由具奏此時廟謨必有區處若待親到彼處
方纔論列不無躭延日月徒勞人馬但地方安危所繫
臣責任重大不敢不言伏望聖明乞勅該部查議如果
各鎮奏報事寧合無將京營軍馬急為取回以安反側
之心以免供億之費不勝幸甚緣係取回京營事理未
敢擅便為此具本謹題請旨
一為擒獲同謀叛賊撫諭軍民以靖邊境等事
題為擒獲同謀叛賊撫諭軍民以靖邊境等事臣自到
陜西地方節據鎮守陜西寧夏總兵官曹雄楊英各呈
稱擒斬叛賊地方寧靖緣由前來訪得彼處人心驚疑
未定此蓋愚昧之徒自知罪不勝誅故寬釋之詔雖降
而反側之情未安臣將朝廷誅勦首惡分别脅從德意
出榜差官齎去張掛曉諭一應官軍土漢人等各安職
役勿懷驚疑部領官員加意撫恤不許聽人讐攀誣指
濫及無辜及詢軍民疾苦禁革各衙門科擾剥害情弊
俱通行外續該欽差總督軍務御用監太監張永訪得
前項叛賊首惡造意者雖已斬獲其同謀黨惡者實多
脱漏節差旗牌官楊義山玉王瓛谷大中等星夜兼程
前去寧夏地方督同鎮巡等官將未獲同謀賊黨夜不
收申居敬等五十八名陸續捉獲監候及又書寫大字
榜文宣布皇上恩威曉諭本城官舍軍民人等俱要安
心樂業各保身家彼處人心始漸安妥本年六月十二
日臣等俱到寧夏靈州守禦千戸所據寧夏鎮巡等官
總兵官楊英等呈稱先獲寘鐇并的親宫眷台溍等及
反賊何錦等連的親家屬并後獲同謀反賊申居敬等
共四百五十五名口先解過河聽候等因臣會同欽差
總督軍務御用監太監張永議照各賊未經查審恐有
異詞及看得各該守臣各呈原奏本内事情多有不同
會案通行帖仰鎮守陜西總兵官曹雄會同寧夏鎮守
太監張弼總兵官楊英巡撫都御史馬炳然巡按御史
周廷徵督同都布按三司委官審取供詞分别造意根
因首謀共謀脅從等第及行巡按御史周廷徵督同守
巡官員查勘各官原奏報功次務取歸一情詞回報續
該太監張據寘鐇男□栝妻沈氏哭說被拿之時混
失三歲幼男喚名老哥兒等情看係寘鐇嫡派親孫就
差頭目劉奎及帖仰鎮巡等官當將幼男老哥兒尋獲
見在及又看得寘鐇見患傷寒病症何錦亦患噎食病
症各令撥醫調治及宫眷人等已選良善婦人看守供
送飯食各施行外為照寘鐇肆行反狀非何錦等不能
起事何錦等非申居敬等同謀不能張威彼此結搆為
惡占據城池索要軍馬地圖殺害大臣鑄造銀印關防
偽封官爵意欲内外搆連侵擾邊疆幸而仰仗宗社威
靈聖神妙算旬月之間盡遭擒戮所據同謀叛賊實非
脅從之比若不從重處治無以示懲天下除待各賊問
明將寘鐇眷屬伴送何錦等家口押解赴京并追收冊
印官服儀仗等物及追各賊家産財物籍没入官與各
鎮官軍獲功大小俱另行具奏外緣係擒獲同謀反叛
賊寇及撫諭人心以靖邊境事理為此具本謹具題知
一為謝恩事
奏為謝恩事頃因寧夏賊臣何錦等叛逆臣奉勅總制
陜西各路軍務前去撫諭誅勦正德五年五月三十日
行至西安府乾州據寧夏差百戸蔡明赴京奏事回還
齎捧節該欽奉勅諭今命太監張永總督軍務涇陽伯
神英掛印充總兵官爾就彼提督軍務統領京營官軍
三萬員名調集陜西寧夏延綏甘涼等處漢土官軍人
等分路進勦一同行事事寧之日星馳奏報爾仍在彼
總制軍務欽此欽遵續該冠帶舍人楊秀領齎内府公
文欽奉聖旨賞差往寧夏等處勦殺賊寇提督軍務都
察院右都御史一員楊一清銀三十兩紵絲二表裏内
大紅織金胸背獬豸一表裏該衙門知道欽此欽遵備
云到臣除欽遵收領望闕叩頭謝恩外伏念臣本書生
不諳軍旅誤蒙簡命授以提督軍務之權重以白金文
綺之賜仗天之威臣等未至地方將臣宣力士卒用命
罪人斯得邊境底寧臣感恩徒切深媿無功惟當罄竭
庸愚修舉邊務勉圖來效以塞厚責臣不勝感激仰戴
之至緣係謝恩事理為此具本謹具奏聞
一為遵奉勅諭起解反逆賊寇事
題為遵奉勅諭起解反逆賊寇事據鎮守陜西總兵官
署都督同知曹雄會同鎮守寧夏都知監太監張弼巡
撫寧夏右副都御史馬炳然鎮守寧夏總兵官署都督
僉事楊英巡按陜西監察御史周廷徵各呈前事行據
陜西都司等衙門都指揮僉事陳善呈會同陜西布政
司右參議許莊陜西按察司副使黃繡將先後擒獲何
錦申居敬等取出責與革爵安化王寘鐇面證逐一研
審原先起謀根因首謀共謀脅從情節及見在殺死病
故人犯姓名明白取具備細供詞除偽封將軍銀印關
防并封官命詞告示板榜及各犯家財産業另行外今
將取到供詞呈乞施行等因據此案查先蒙欽差總督
軍務御用監太監張永鈞帖會同欽差提督軍務都察
院右都御史楊一清議行前事巳經會行去後今據前
因各職恐有不的會同重取何錦等一干人證到官審
據何錦供年四十歲原籍直隸廬州府六安州人先任
寧夏右屯衛後所百戶招軍陞副千戶正德三年納銀
授都指揮僉事正德元年有先未殺寧夏衛儒學生員
孫景文黜退生員孟彬史連不時常往今革爵安化王
寘鐇府行走情熟一日酒後寘鐇向孫景文說曾有人
相我有帝王像貌又有寄住未到師婆王九兒會跳鸚
鵡神每神降時就呼寘鐇是老天子以此寘鐇動心因
無兵權一向延捱不得起手正德三年七月十五日有
例納銀陞職錦與先未殺都指揮周昂借銀二百兩作
保錦借寘鐇銀二百七十兩周昂借銀二百兩俱納級
陞都指揮以後往來稠密正德四年八月内寘鐇使令
未到校尉史成邀請錦與周昂孫景文孟彬史連及先
前在府唱詞無目人張會通到府喫酒間寘鐇言說如
今時世不同人民難過人說我有天分你們若肯扶我
為主必成大事等語錦與周昂等各聽允當就對天發
誓不許泄漏事情彼有今在官本府教授高元吉不能
覺察正德五年正月初六日遊擊將軍仇鉞因有聲息
領兵往玉泉營按伏本年二月内有周少卿前來寧夏
丈量地土三月二十三日又有分守關西道侯參議亦
到寧夏催糧本月二十六日寘鐇向錦等謀說你們拖
欠錢糧馬價數多追徵緊急人心慌亂正好乘此機會
將前者所謀大事舉行人無不從但恐人少不能成事
錦等聽記因思先未殺指揮丁廣千戶楊泰陳忠胡濟
王輔百戸魏鎮陳賢朱霞姚鐸雷英李榮李森劉鉞何
銳胡璽等多係掌印管屯管隊官員常受比較必然忿
恨易於糾合錦謀令孫景文置酒將各官與孟彬及教
讀殷哲請到孫景文家内會飲間孫景文說你衆人錢
糧馬價無從辦納不時比較何日是了今安化王算有
天分要舉大事若肯取巧將三堂殺了扶立安化王為
主必定成事我們同享富貴却不強如比較喫打丁廣
等意正忿恨各稱情願等語隨即孫景文開具姓名當
天焚香發誓及喫血酒就計說着安化王殿下置酒請
三堂到府衆人齊來將他們殺死奪了兵權傳檄起兵
有何不可謀畢衆人說好各散次日孫景文向寘鐇備
說前情回報甚喜本日寘鐇思起平邊城充軍逃回千
戸徐欽常在府内藏躱必肯從謀又令先未殺儀賓夏
琳親去平虜城與徐欽約謀轉約先未殺百戸朱洗舍
人蔣泰程保胡英賈浩朱成王卿孫浩張閠楊舉徐愷
軍人陸原保并見在張欽等到家說稱安化王要替寧
夏人做主起兵差人來約我們此事有益不可推却各
人亦就依聽約定下月初五日早到城當令夏琳回說
三月二十九日姜總兵分付周昂挑選精銳夜不收五
六十名遇警前哨殺賊周昂思得前項謀事人少正合
機會於四月初三日選得在官夜不收申居敬馬官保
鎖七兒耿婆孫史三張成陳□孫陳均生陸升保楊敬
先龐守信鄒貴二施官得宋驢兒朱千昇陸巴子匡升
王興古興兒任從義竇克敬韋名四孫昇保林伏進夏
保保張成李榮關朱永年王天惠張友文郁小一馬五
安伯狗陳拜拜陳士中郭雙孫謝官音奴張禮谷顯中
劉文善李安子侯得朵列哥李伏二吳成林雄韓當兒
芮和姚正楊長孫倪小弟張來兒汪成沈官兒王子厚
先未故尤全羅漢藍真鄧全戴平共六十名着令常在
身邊跟用本日辰時寘鐇差今在官同謀百戸李蕃前
去邀請三堂并周少卿假說與新來李太監接風約至
本月初五日會飲初三日午時副總兵楊英因有聲息
領兵往楊顯堡按伏初五日早周昂聚集申居敬等到
家將大門關閉向申居敬等言說如今追併你們欠的
馬錢至急今日又該比較人說安化王有福你衆人肯
跟隨我扶助安化王為主得了天下你我衆人都做了
大官各人忻喜承應當即取出線香一把令衆人當天
各拈香說誓及各與酒三鍾飲訖就令在家伺候隨差
先未死夜不收藍真前來與錦說知錦就使令未到周
全保前去請丁廣孫景文胡璽分投相約楊泰等俱至
周昂家内取齊周昂等又計說今在官指揮張欽係管
夜不收把總官若不用他恐有後害就令魏鎮前去賺
請張欽亦到周昂家内備說前情張欽依從寘鐇復差
李蕃前來周昂家内言說止請得姜總兵李太監鄧監
鎗到府其餘不來是錦同周昂丁廣等佯言要出兵截
殺各帶家人伴當并申居敬等各披執軍器將各巷口
把住寘鐇令先未殺本府儀賓高嵩夏琳千戶王環家
人王保并孟彬殷哲與先未故高聰男高士俊今在儀
賓韓廷璋各藏兵器先在殿後埋伏及令今在官知情
内使姚玉施恩田成韓宣王堂在傍隨侍彼有今在儀
賓謝廷槐來府伺候方纔知覺事已窘迫只得在傍答
應使喚寘鐇先與各官把酒序坐間錦等領前項夜不
收人等到於安化府前一齊撲入殿内錦與高嵩等各
執鐶刀裏外相合丁廣并弟丁二哥子魏鎮將姜總兵
砍訖二刀不死錦照頭臉再砍一刀方死高聰高士俊
高嵩王保將李太監殺死高嵩高聰又與楊泰姚鐸將
鄧監鎗殺死錦同周昂丁廣當率官軍前去都察院又
與姚鐸陳賢胡璽將安都御史當堂殺死正遇都指揮
楊忠在院稟事亦被周昂丁二哥子殺死史連同未到
指揮馮經并先未殺舍人馮濟未到閻添孫等一齊到
按察司前將周少卿同書吏屠成岳寧三人殺死雷英
姚鐸申居敬等到鼓樓街遇都指揮李睿亦就殺死魏
鎮王輔又到公議府尋殺侯參議正遇大使張瓛在内
稟事并與書吏董良佐一同殺死書吏杜緒劉尚禮殺
傷侯參議知覺脱走錦當時差人將各監重囚四十四
名盡數脱放又將各衙門文卷盡行燒毁又將閒住曲
都御史并妻子砍傷及各官原領制勅符驗印信關防
旗牌家財人口盡行搶去不知名軍人夜不收亦乘亂
混搶又令李森將黃河官私大小船并魚船共一十七
隻掣去横城西岸灣泊委未殺充軍百戶姜永看守本
日指揮尹清都指揮劉端慮恐禍及急走出城前去楊
顯堡報與楊副總兵知會初六日侯參議被鎮撫楊剛
尋獲捉送寘鐇處本官不肯屈服綁送寧夏左衛監禁
言說留着祭旗及有管糧張通判亦被捉去安化王府
内強逼使用本日錦與周昂等率衆扶立寘鐇為主朝
暮朝拜聽其命令寘鐇令孫景文寫告示張掛以收人
心又寫令旨二道并錦等書二封差未到鎮撫陳淮百
戶阮宣調取楊副總兵仇遊擊前來聽用各官收訖前
項令旨書信心實不從當日楊副總兵分付官軍要往
王宏堡彼有都指揮胡顒并各軍士陸續潰散走回寧
夏城内及將旗牌賈欽祖亂打身死楊副總兵無奈只
得與尹清往廣武營轉渡靈州去訖本日仇遊擊領軍
回城寘鐇令伊卸去衣甲什物等件方得入城後將原
領遊兵人馬分散各隊本日寘鐇又出令旨帖子與姜
永今在男百戶姜忠管河西關遞運所兼管三十六堡
又寫令旨五張調取中衛廣武興武花馬池靈州等處
兵馬地圖及調官軍前來領賞本日未時儀賓夏琳原
約平虜城官舍徐欽等一十三名方纔到城内有張欽
一名不到寘鐇嗔怪來遲苦告路遠饒了初六日寘鐇
要動支寧夏倉官銀賞軍當有張通判說留在後用不
曾支去却將寧夏等五衛賞剰冬衣布花銀兩查出聽
賞又差高嵩去慶府并各郡王將軍人等逼要金共五
百二十六兩六分銀八千四百八十四兩九錢各色紵
絲四百四十一疋各色紗一十一疋各色大絹一十五
疋青白三梭并藍白布共一千九百四十二疋各色紵
絲紗羅衣服八件金合包一箇到府聽賞官軍初七日
守備靈州都指揮史鏞聞知前情差夜不收李得等分
投馳報鎮守陜西曹總兵官并各路將官知會本日寘
鐇令未到銅匠楊茂鑄銀關防一顆令未到刊字匠王
得洪篆討賊大將軍關防字樣在上先未死銀匠王時
雍剔鑿篆文又偽造黃令旗二十面又令孫景文寫告
諭王得洪刊板印刷四五百張散與各處行人傳示腹
裏地方警動人心彼有百戸鍾翊陳倣為因強剥姜總
兵家眷衣服夜不收羅漢為因強搶財物俱被寘鐇得
知拿來裊首初八日早寘鐇將前項脅要慶王等府金
銀縀布等物賞犒官軍人等每官一員賞叚一疋每征
操軍夜不收一名連金布等項折算賞銀二兩守城軍
每人賞銀一兩本月十二日寘鐇封錦為討賊大將軍
就掛前項偽造關防封周昂為左副將軍丁廣為右副
將軍張欽為前鋒將軍魏鎮陳賢楊泰胡璽陳宗王輔
胡濟各為都護朱霞朱洗姚鐸雷英李榮李森王環劉
鉞何銳姜永各為總管封李蕃為儀副就頒命詞二十
二張見在二張其餘不存前項偽官又每人加賞銀有
二三十兩者有十兩者錦因夜不收羅漢被殺藍真自
縊尤全鄧全戴平陸續病故又選今在王得成于伏佑
尤千頂補尤千即係尤全親男王得成于伏佑不係原
謀人數本月十三日曹總兵督發都指揮黃正帶領遊
兵官軍二千四百餘員名前到靈州駐劄及節行楊副
總兵調集靈州官軍設法邀取船隻巡把黃河隘口本
日巡按周御史在延綏聞知前情會同榆林三堂議調
副總兵侯勛遊擊將軍時源等五千餘員名前來策應
十四日早有楊副總兵黃正史鏞并都指揮韓斌等帶
領遊兵并靈州土漢官軍共三千餘員名到河東關地
方順河一帶劄隊又選差官軍中會水手者共得鎮撫
温良等二百餘員名渡河將看船官軍射走奪取原船
一十七隻及軍器等件掣過靈州東岸本月十五日寘
鐇猶恐前該五十八名夜不收不肯用心又將官銀三
百兩令周昂給賞夜不收尤千等并不記名丁廣伴當
一十四名共七十二名當令跟隨魏鎮張欽等齎銀二
扛先去廣武營給賞以收人心本月十七日晚有廣武
營協同都指揮僉事孫隆蒙曹總兵官帖差人將大小
二壩積垜捲埽柴草盡數燒毁有魏鎮張欽等到於廣
武營城門宣言散賞緣由勒要開門孫隆不納只登城
宣言禍福利害隨令官軍齊用日箭補鎗射打有魏鎮
張欽等帶領人馬復回大壩本月十八日楊副總兵史
鏞韓斌照依曹總兵原行寫書一封令仇遊擊家人仇
書童等密齎渡河潛到寧夏城遞與仇遊擊約令裏應
外合共舉大事本日姜永令在官王泰劉雄臧文前去
花馬池等處探聽延綏軍馬消息被把門官盤獲送閻
參將審明解送楊總兵交收本月十九日有寘鐇向錦
等說稱訪得各路人馬巳在中衛廣武靈州等處沿河
堵截大小二壩柴草俱各燒毁船又奪去誠恐穵開壩
口水來難堵又恐渡口人馬過來你們如何處置錦等
計議未定二十日曹總兵領軍親到靈州本日有錦等
差去巡河軍人報說瞭見黃河南岸人馬灰塵約長三
里往西行走寘鐇愈加驚懼當差錦同丁廣張欽楊泰
胡濟魏鎮胡璽李森陳賢劉鉞何銳姜永等統領馬步
官軍都指揮鄭卿等二千員名錦等分領一千五百員
名前去大小二壩防守又分與劉鉞姜永等人馬五百
前去渡口去處把截止留周昂在城防守本月二十一
日周昂差徐欽去平邊城調軍馬一百名來寧夏聽用
本月二十三日早有寘鐇出城祭祀社稷旗纛等神使
人喚仇遊擊陪祀仇遊擊設計推病不出周昂自來看
望仇遊擊就乘機密令伴當陶斌將周昂抱住仇遊擊
同家人來得用鐵骨朵打死周昂割下首級即開門吹
號頭招喚原約遊兵親信官軍楊真等一百餘人前去
寘鐇府内將朱霞王環姚鐸李榮孫景文史連孟彬高
嵩夏琳雷英陳宗俱殺死又將李蕃張會通并儀賓謝
廷槐韓廷璋擒獲及將寘鐇并宫眷拘繫在官侯參議
疎放就差軍人荀子先馳報曹總兵等處又差夜不收
古興兒馬保前去大壩堡向錦等詐說敵衆大舉從赤
木口入境攻圍西門今傳令旨調錦等領兵回城截殺
是錦等聽信即發兵起行有古興兒暗說前情與鄭卿
知會鄭卿隨即布置所部官軍張特默鮑本魏文輕執
刀將胡濟胡璽魏鎮陳賢李森殷哲胡英又到河口將
巡河劉鉞姜永何銳等俱殺死斬首錦與丁廣張欽王
輔楊泰脱走錦原掛討賊大將軍關防倉卒遺失本日
徐欽帶領原調人馬一百名前來寧夏見得城門關閉
得知周昂等被誅隨即帶領人馬復回行至中途姚福
堡仇遊擊差人連夜到平邊城着落王指揮差人復到
姚福堡止將百戸朱洗殺了其餘軍馬回城徐欽逃走
不知去向有在官周升長陳敬祖係徐欽伴當止知跟
馬不知别情因徐欽逃走拿解寧夏收監二十四日錦
與丁廣楊泰王輔走到賀蘭山外地名哈喇木墩被遊
兵百戸馬聰土達馬旺金寬夜不收陸華等將錦與丁
廣捉鎖前來楊泰王輔俱被衆軍亂箭射死張欽逃走
本日楊總兵領軍過河本月二十五日百戸姜忠被百
戸李英弟姜恕被指揮張德各捉獲本日曹總兵領軍
過河鄭卿等各將錦等送赴曹總兵處審實發監本日
晚張欽飢餓難行復回大壩河口空廟内避躱後又潛
到陳俊堡被本堡老幼軍人劉銳捉獲間分守馮參將
帶領官軍亦到彼處捕捉張欽劉銳就將張欽送與馮
參將轉送曹總兵處發仰寧夏前衛監候隨於安化府
尋獲姜總兵原領符驗一道征西將軍銀印一顆安都
御史原領勅諭符驗各一道關防一顆後交與新任鎮
廵官收掌又尋獲寘鐇偽造見在黃令旗一十六杆紅
令旗六杆令牌一十面誓牌一面命詞二紙隂陽等兵
書一十七本曹總兵先巳奏繳其寘鐇鍍金銀印毁壊
鍍金冊八塊儀仗冠服家財并錦等財産見在者收檢
在官寘鐇其餘家財等項俱被寧夏官軍人等乘亂搬
搶無存見今行文挨究其餘未盡施恩等挨拿間五月
十九日蒙欽差總督軍務張太監先差管領神鎗太監
陸誾帶領旗牌官楊義山玉王瓛等三次前來續又親
統官軍人等督令各官陸續將施恩張欽輔國將軍&KR1364;
材夜不收申居敬馬官保鎖七兒耿婆孫史三張成陳
旺孫陳均生陸升保楊敬先龐守信鄒貴二施官得宋
驢兒陸巴子朱千升匡興古興兒于伏佑王得成任從
義豆克敬韋名四孫升保林伏進夏保保張成李榮關
尤全朱永年王天會張友文郁小一馬五安伯狗陳拜
拜陳士中郭雙孫謝官音奴張禮谷顯中劉文善李安
子侯得朵列哥李伏二吳成林雄韓當兒芮和姚政楊
長孫倪小弟張來住汪成沈官兒王子厚五十八名生
擒程保賈浩王卿楊舉蔣泰張閏徐愷朱成孫浩陸原
保十名斬首家屬安化王孫老哥兒及各犯家屬賈洪
等一百七十名口拘獲在官本月二十八等日首惡丁
廣同謀高士俊并家屬賈九兒賀氏李氏張欽幼女賈
浦周小女賈七兒何童生何哇子李氏劉達蔣瘦兒蘇
氏姚氏徐氏王氏于氏張氏謝玉王二哥陳氏張氏二
十四名口陸續在監患病身故相埋明白蒙總督軍務
張太監按臨同提督楊都御史案行陜西曹總兵寧夏
鎮守張太監廵撫馬都御史楊總兵官巡按周御史轉
委黃副使許參議陳都指揮弔取錦等再三研審會勘
明白内儀賓謝廷槐因是安化王孫婿逼脅在彼服侍
委的不知反情軍人周升長陳敬祖因是逃犯徐欽伴
當捉來委的不曾同謀今蒙審供不能隠諱取供是實
張欽等七十四名各供與何錦供同據此理合備由呈
乞施行等因到臣查得欽差總督軍務御用監太監張
節該欽奉勅諭先命爾統領京營官軍前去寧夏勦
殺反賊近得延綏鎮巡官太監孟山等并巡按陜西監
察御史周廷徵各奏據今陞寧夏總兵官署都督僉事
楊英陜西總兵官署都督同知曹雄等報稱四月二十
三日已時今陞副總兵都指揮僉事仇鉞合謀内應將
首惡何錦周昂丁廣張欽等俱各擒斬今革爵寘鐇擒
獲地方安妥各鎮兵馬俱已掣回去訖今特勅爾仍到
彼處會同提督軍務都御史楊一清督同鎮守太監張
弼總兵官楊英巡撫都御史馬炳然御史周廷徵等將
寘鐇選委的當官員伴送爾仍同張弼入府將寘鐇的
親家屬宫眷人等并何錦全家人口牢固枷釘一同押
解來京以憑處治務要關防嚴謹毋致疎虞其寘鐇冊
印冠服儀仗等物就彼追收起解各賊財産督令鎮巡
等官籍没入官慶王及各郡王將軍人等尤宜詳處以
存親誼其脅從人等俱照節行詔旨查審釋放仍通行
撫諭各該官員軍校人等仍其職役各安生業以定人
心以靖邊境悉聽爾斟酌議處便宜行事爾其體朕至
意以副委託事畢之日爾即星馳回京欽此欽遵外臣
本年六月十二日到寧夏地方節據總兵官楊英等呈
稱見監并殺死寘鐇何錦等及今獲共謀反賊申居敬
等連各賊家屬共四百五十五名口到臣會同欽差總
督軍務御用監太監張永議得各賊未經查審恐有異
詞已經會案通行帖仰陜西寧夏二鎮太監總兵巡撫
等官巡按監察御史督同都布按三司委官審取供詞
分别造意根因首謀共謀脅從等第呈來以憑覆審遵
奉欽依起解釋放去後今據前因除覆審相同外臣會
同太監張永議照革爵安化王寘鐇係宗室懿親犯人
何錦張欽等皆朝廷臣子世受國恩罔思報稱乃敢潛
謀交結肆行反逆迫脅官軍占據城池殺害鎮巡重臣
索要軍馬地圖鑄造關防偽封官爵傳檄邊境搖撼人
心意欲結搆外寇併謀侵犯中原實地方非常之變覆
載不容之賊也幸賴我祖宗厚德深仁皇上神謀妙算
邊將宣力諸軍用命元惡首授餘黨成擒祖訓昭然憲
章具在臣等固無别議伏覩節該欽奉勅諭除首惡何
錦等三人不宥外脅從之徒果係迫脅為亂者悉與釋
放毋得濫及無辜欽此欽遵仰見我皇上好生之德配
合天地故雖窮凶極惡之人尚垂矜貸臣等敢不祗承
德意緣搆亂之時寧夏本城官軍士庶人等仰面事讐
相率朝賀接受賞賜聽從使令綱常為之蕩然名教為
之掃地言之痛心切骨但干碍人衆遵奉明詔分釋脅
從悉皆放免關過賞賜亦不追究其後獲人犯夜不收
申居敬等一聞周昂逆謀即有樂從之意殺人劫財乘
機為亂當虐熖方張之時實此輩黨惡所致若欲比諸
脅從之流則情重法輕非禁奸止亂之道但舉事之日
方纔預謀義兵一動當即戢止比之元謀首惡似有不
同數内古興兒初雖兇黨後乃聽受仇鉞使令傳話鄭
卿捉賊若有去逆效順之意尤千係尤全親男王得成
于伏佑係事後選補俱非原謀之數比之申居敬等又
似不同平虜城官舍徐欽程保等一十一名聽信夏琳
之調相從謀逆之舉路自外來情非迫脅但伊事後方
纔入城不曾相助殺掠除徐欽脱迯正犯程保等十名
俱已誅斬其家屬丁口與申居敬等家屬俱各拿獲發
仰寧夏靈州等處監候奏請定奪及照安化王府儀賓
謝廷槐雖不知情係寘鐇孫婿難以獨留故土教授高
元吉職在輔導顛而不扶焉用彼相通合解京發落再
照事内納粟都指揮僉事胡顒領軍在外不顧諸將倡
率士卒潰散回城寧夏左屯衛所鎮撫陳淮百戸阮宣
聽齎偽旨召調將官寧夏前衛鎮撫楊綱奉承賊意尋
捉分守官員揆以春秋誅心之法難照常人脅從之例
管糧通判張江本以章縫之流忍聽逆賊之用情雖出
於脅從義則難齒仕籍臣等所見如此伏望聖明大奮
乾斷乞勅廷臣會同三法司詳議除何錦等正犯外合
無將申居敬等明正典刑梟首於寧夏地方示衆其家
屬丁口與程保等家屬俱免解京就彼押發南方烟瘴
地面充軍隨住庶使情法兩盡可以警戒將來古興兒
等四名應否俯從輕典并見解儀賓謝廷槐教授高元
吉在任都指揮胡顒所鎮撫陳淮百戸阮宣衛鎮撫楊
綱通判張江等通併原情議法奏請明示竄謫庶幾少
存無將之戒用防不道之萌臣等又竊思皇上御極以
來何負於宗藩何負於武臣而寘鐇何錦等忍為此事
以厪宵旰之憂若一槩從寬不究誠恐釀成姑息之風
重貽將來之害唐末覆車可為明鑒况好生者天子之
德執法者人臣之義義有不共戴天法固難於寬縱此
外果有原謀及殺人重犯待後事發明白具奏施行及
照各犯脱放見監重囚四十四名燒毁各衙門文卷中
間恐有别弊亦合挨究處治及寘鐇冊印冠服儀仗地
土何錦等財産及遺失勅印關防財物等項俱另行為
此今將各項人犯除先已誅斬病故及監候外脱逃未
到徐欽王九兒等各拿解無干周升長等各釋放見在
寘鐇等連的親眷屬并何錦等各家屬分作三起差委
陜西寧夏都指揮黃正鄭卿等管領官軍伴送押解其
宫眷仍選取良善婦人看守供送飯食沿途軍衛有司
添撥軍兵民快防護到京奏請定奪外緣係起解反叛
賊寇事理為此謹題請旨
一為災傷事
題為災傷事節據寧夏左右前中護等衛左右中前等
千戸所百戸李旻常泰等下屯種軍餘畢政朱選等各
連名告稱本處地方去歲蝗蟲生發食傷田苗不得收
成正德五年四月以來各人布種夏田麥豆正當長茂
結實之時天降霪雨連綿不絶熱氣濕蒸以致小麥生
丹枯死豌豆亦被二蟲食傷大麥粃細無收見今軍民
難過各家老稚男女尋挑野菜充飢度日切思徵糧在
邇無從措辦告乞分豁等因到臣已行鎮巡衙門勘驗
所告虛實災傷輕重明白行來以憑會處具奏去後未
報臣親詣前項地方督同各該大小官員再三詢訪委
的寧夏一鎮連年為因徵科繁急人民巳是困敝去歲
夏秋田苗蟲傷今年被反賊殘害加以敵衆不時入境
搶掠愈加狼狽臣偕鎮巡等官宣布德意極力撫綏猶
恐不能安業不料又遭霪雨虫傷收成無望若再追徵
税糧救死扶傷之人奄奄喘息其何以堪未免逼令逃
竄將來事變猶有可憂如蒙伏望聖慈憫念極邊地方
傷殘困苦軍民乞勅該部計議上請合無不拘常例覈
勘特降綸音將寧夏一鎮前項該徵夏糧早為蠲免除
豁以安人心以靖地方不勝幸甚緣係邊方災傷事理
未敢擅便為此具本謹題請旨
一為更易主將以撫安人心保障地方事
題為更易主將以撫安人心保障地方事臣節該欽奉
勅事寧之日仍要更易部領申明號令俾其經久無患
欽此欽遵照得寧夏經變之後反側未安政務懈弛將
欲一新號令全在部領得人除將各該領軍坐堡掌印
管屯等官會同鎮巡從公推訪委用應更調者更調應
黜革者黜革各施行外竊見新任總兵官署都督僉事
楊英素諳邊務亦善治兵比歲追勦敵衆多有斬獲但
初為副總兵領軍在楊顯堡按伏一聞何錦等搆亂所
統官軍潰散回城不聽約束致將旗牌賈欽祖打死本
官只得罄身同指揮尹清奔往廣武隨即過河奔至靈
州其後資藉曹雄史鏞黃正韓斌諸將兵力邀取船隻
卒成桑榆之功彼時朝廷因見鎮巡官員俱被殘害就
近推擢俾總戎務固為相應但本官喪失之餘士心不
附蹤跡孤危欲御之以嚴則猜忌轉深欲撫之以寬則
委靡不振臣自到寧城以來耳聞目擊衆口沸騰委的
難以行事且極邊重鎮大亂初平撫定安輯全賴鎮巡
仰惟皇上神謨妙算洞見萬里近日擢用新任官員如
太監張弼之安靜不苛都御史馬炳然之廉平得體參
將保勣之志節兼優遊擊史鏞之才略出衆副總兵仇
鉞世守武臣威名素著近又新建竒功一方兵民倚以
為重凢此皆極一時之選而主將之任機要所關尤在
得人况今山後之敵勢方張河套之情形未定遇警調
度殺敵正係總兵之事傳曰地利不如人和身為主將
坐失人心鋒鏑之間小有動搖誠非細故但人才難得
如本官者用之寧夏固非所宜用之他鎮則無不可伏
望聖明俯念邊方事重乞勅兵部再加訪察議擬上請
合無將楊英取回京營或改調别鎮另推謀勇著聞士
心素附邊將一員代總戎務與張弼馬炳然等各久任
責成庶幾兵政一新經久無患臣責任重大苟有所見
不敢緘默緣係更易主將以撫安人心保障地方事理
未敢擅便為此具本謹題請旨
一為撥補軍伍以實邊備事
題為撥補軍伍以實邊備事據寧夏鎮巡等官太監張
弼等呈會議得本鎮興武營新設守禦千戸所該設旗
軍一千餘名今止有官軍四百一十五員名况本所極
臨邊境外控河套内與花馬池清水營聲勢連絡防禦
邊敵係是衝要緊關去處必須軍馬數足易於防守今
查革爵安化王府原有隨侍百戸李蕃一所總旗二名
小旗十名軍人一百名内除百戸李蕃同謀反逆巳就
誅戮及逃故軍士九十一名外見在總旗二名小旗十
名正軍七十九名餘丁成丁一百八十四名不成丁一
百一十七名相應撥補合無將前見在旗軍盡數改撥
興武營守禦千戸所當軍食糧餘丁亦隨營居住貼軍
當差逃故二十一名行文原籍清勾前來本所補伍呈
乞轉奏施行等因到臣會同欽差總督軍務御用監太
監張永議得寧夏東路花馬池興武營二處俱係極邊
沙漠敵衆入寇中原必由之處為因軍伍單弱先年往
往失利已該臣一清總制邊務之時奏請將花馬池千
戸所改設寧夏後衛興武營改設守禦千戸所各添撥
軍人住種防守今花馬池巳添新軍五千餘名似勾保
障惟興武營止撥到充發等項軍人數又不敷隨到隨
逃不得實用武備依前單弱誠恐將來再敢窺伺侵犯
少有失利貽患非輕今據鎮巡等官太監張弼等呈乞
具奏要將革爵寘鐇遺留隨侍一百戸旗軍改調前項
地方充軍以實邊伍一節委的相應臣親在寧夏地方
詢訪相同故敢冒昧上陳伏乞聖恩憫念極邊重地防
守為急乞勅兵部議處合無將寘鐇隨侍一百戸所旗
軍盡數改撥興武營守禦千戸所當軍食糧餘丁亦隨
營居住貼軍當差逃故之數行文原籍官司清勾前來
本所補伍以嚴武備以壯邊城用消將來窺伺之患非
惟邊方有幸實亦陜西腹裏軍民之福也緣係撥補軍
伍以實邊備事理未敢擅便為此具本謹題請旨
一為分别將官功過事
題為分别將官功過事行據巡按陜西監察御史周廷
徵呈稱奉臣等帖仰會同都布按三司委官即便吊查
各該鎮巡等官各奏本内事情務取歸一何官發蹤何
官運籌制勝領何項人馬得獲前功作急呈來以憑具
奏毋得回護奉此遵奉會同陜西都布按三司都指揮
僉事陳善參議許莊副使黃繡調取陜西延綏寧夏鎮
巡等官曹雄等節次題奏過平定反賊何錦等始末案
卷并節據各該將官開報手本查得正德五年四月二
十八日據延綏總兵官馬昂差總旗紀順口報有領軍
見在靈州等處截殺副總兵侯勛遊擊時源差人報稱
反賊安化王并丁廣等被本鎮遊擊仇鉞等捉獲周昂
自刎身死何錦走出大壩有總兵官曹雄等計議進城
平亂等情該職看係捷音除具題訖五月初三日又准
總兵官馬昂手本開稱有寧夏副總兵楊英差靈州夜
不收張道同口報有反官何錦丁廣領了三千人馬往
大壩看守不在本月二十一日楊英密地差人齎書與
遊擊仇鉞二十三日仇鉞將首惡周昂等殺了捉了安
化王二十四日楊英會同參將閻綱協同守備都指揮
黃正保勣史鏞各領兵馬過河等因該馬昂會同鎮守
太監孟山巡撫都御史黃珂看係鄰土捷音亦各將情
具題及用手本備行到職又查得五月初八日據今陞
副總兵仇鉞手本開稱正德五年二月初一日先該鎮
守總兵官姜漢等會議手本為聲息事行移鉞統領遊
兵三千員名分布迤西大壩玉泉等營副總兵楊英統
領竒兵三千員名分布楊顯等堡各按伏四月初五日
有寧夏都指揮等官何錦周昂丁廣同安化王寘鐇叛
逆將太監李增總兵官姜漢少監鄧廣請去飲酒何錦
等帶領同謀指揮千百戸張欽等將李增等殺死何錦
等又去各衙門將都御史安惟學少卿周東都指揮楊
忠等亦各殺死及將各官原領制勅符驗印信關防旗
牌家財盡行搶去無存分守參議侯啓忠知覺脱走次
日尋獲肘鐐監禁管糧通判張江亦被捉拿拘收倉庫
鎖鑰燒毁各衙門文卷簿籍脱放見監罪囚掣取渡河
船隻安化王偽設官職本日何錦賺調鉞等兵馬至初
六日領兵到城楊英逢遇指揮尹清同去廣武渡河靈
州駐劄安化王何錦等又將慶府并各郡王將軍中尉
家財逼索散軍節出令旨榜文扇惑人心鉞欲要召人
刺殺但原領兵馬先被何錦等盡行拆散不容一人跟
隨外無援兵恐獨力難成本月初八日得報總兵官曹
雄統兵前來征勦先發都指揮黃正遊兵三千靈州住
劄行令黃正與副總兵楊英守備史鏞等撥人沿河巡
邏設法邀取船隻十四日楊英等領兵先用馬步水手
二百餘人齊渡過河與何錦等原差看船官軍百戸姜
永等對敵奪獲大小船一十七隻軍器等件本月十八
日鉞家人仇書童在於靈州看收同尹敬等回還密藏
副總兵楊英等書信准總兵官曹雄手本行移鉞召集
義士約期裏應外合又令協同孫隆將大小二壩草垜
燒毁及調集陜西各路兵馬并東西參將等官閻綱保
勣等大軍於二十日俱至靈州參將馮禎協同孫隆官
軍前來大壩臨近城堡駐劄何錦等心生懼怯二十二
日總兵官曹雄發把總指揮李禎等下官軍一千員名
順河前去鳴沙州駐劄有河北巡視百戸姜永瞭見灰
塵走報安化王議令何錦丁廣等領兵前去拒守大壩
周昂在城護守鉞乘虛密切分付都指揮鄭卿等在外
擒捉鉞在城密令心腹官舍家丁人等召撫官軍在家
潛伏二十三日鉞詐病睡床周昂前來看望鉞撲出用
刀將周昂亂砍身死領人前去將安化王并同謀將軍
儀賓人等陸續擒斬拘羈又密差人前去大壩通知鄭
卿等督軍就將何錦丁廣魏鎮等擒斬張欽等脱走及
將黨惡家屬捉拿監候二十五日總兵官曹雄統兵前
至寧夏城鄭卿等捉送何錦等赴軍門督同鉞等安撫
軍民人心妥貼地方寧靖等因又查得先准鎮守陜西
總兵官曹雄并寧夏副參守備等官楊英閻綱保勣史
鏞等各手本及各官奏題過本案卷内開報擒斬何錦
等緣由逐一查對明白俱與仇鉞先報手本内情節亦
各相同又查據寧夏參將馮禎手本開稱六月初三日
禎於寧夏城領兵回至陳俊堡訪知首惡反賊張欽脱
逃在堡親督官軍將張欽拿獲解送總兵官楊英處監
候等因近又查准寧夏總兵官楊英手本開稱蒙欽差
總督軍務御用監太監張永見得寧夏黨惡未盡地方
未寧三次差遣指揮旗牌等官楊義山玉王瓛各授以
成算齎捧鈞帖榜文前來寧夏指示鎮巡等官一遵號
令將未獲同謀黨惡申居敬等六十二名程保等一十
名俱各擒斬及將各犯家屬俱捉監候等因亦報前來
查勘間今奉前因除將有功大小人員另行造冊奏繳
外今將查勘各官奏題過擒斬反賊何錦并革爵安化
王寘鐇父子人等始末來歴并各官功次輕重緣由理
合具呈施行等因備呈前來案查先為前事看得各該
守臣各呈原奏本内事情多有不同會案通行巡按御
史周廷徵督同守巡官員查勘各官奏報功次事情務
取歸一以憑具奏去後今據前因會同欽差總督軍務
御用監太監張永議得寘鐇何錦等背棄天常謀為不
軌窮其逆志未可窺測皇上命將出師聲罪致討雖鼎
魚假息不過斯須然兵刃所交未免玉石俱焚轉輸之
苦復恐財力兩竭幸賴皇靈丕振聖武布昭各鎮將官
同心協力旬月之間坐收偉績巳蒙聖恩或賜勅奬勵
或就為陞擢勸忠之典可為曲盡臣等切思各官勲勞
有大小功過有多寡奏報之言未必皆實參評周廷徵
所呈固巳得其情狀臣等復加廣詢博訪方悉其真看
得鎮守陜西地方總兵官右軍都督府署都督同知曹
雄以鄰境主將聞變奮興分布腹裏人馬拒守要衝徵
調鄰境官軍揚兵討伐邀取船隻以絶渡河之謀榜示
禍福以攜脅從之黨指畫以通仇鉞則内應克成權宜
以用韓斌則土人斯附增中衛廣武之兵以捍其所欲
攻燒大壩捲埽之草以攻其所必救凡此調度皆合機
宜遂使叛酋倉皇而出義兵乘虛而起較其發蹤指示
之功實出斬將搴旗之右遊擊將軍今陞副總兵都指
揮僉事仇鉞賺調入城跡雖可議潛謀結義心實靡他
既而手斬元惡逆黨寒心襲執叛王闔城生氣奮臂一
呼罪人盡得原情不失為忠論功何止掩過此二人者
平亂之功當為一等但曹雄則有功而無過仇鉞則過
少而功多分守寧夏東路右參將今陞副總兵都指揮
閻綱協同分守興武營今陞右參將都指揮僉事保勣
分守寧夏西路左參將都指揮僉事馮禎協同分守廣
武營都指揮僉事孫隆守備靈州今陞遊擊將軍都指
揮僉事史鏞寧夏都指揮僉事韓斌陜西都指揮僉事
黃正皆能嚴兵固守以繫忠義之心約期進勦以奪梟
雄之氣内保勣及寧夏右衛指揮僉事尹清各有祖母
妻子在於鎮城不䘏私家堅守臣節尤為可嘉寧夏都
指揮僉事鄭卿始雖曲從逆賊之用既乃卒成擒賊之
功協守延綏副總兵今陞總兵官署都督僉事侯勛延
綏遊擊將軍都指揮僉事時源遠提策應之兵實為聲
援之助凡此數人論平賊皆與有勞語效力不能無異
再照寧夏副總兵今陞總兵官右軍都督府署都督僉
事楊英釀鎮城之禍而先機失於禁防督邊堡之師而
聞變不能約束大呼而潰三軍之心巳離奉身而逃七
尺之軀僅免但其後約會諸將協謀討叛奉承法令擒
賊數多斯亦不為無功要之不足掩過其餘有功官員
多係聽從驅使臣等不能悉數除待巡按監察御史勘
明照例造冊奏繳外今將查勘詢訪過緣由具實開奏
伏望聖明省覽乞勅該衙門查照施行緣係分别將官
功過事理為此具本謹題請旨
一為議處宗藩以防患將來事
題為議處宗藩以防患將來事臣到於寧夏地方詢問
官僚士庶軍民人等皆云革爵安化王寘鐇叛逆之時
逼脅慶王日逐隨衆朝見跪拜從右門而入行君臣之
禮將欽賜寶纛儀仗送與僭用又逼要金銀器皿等物
一萬餘兩賞勞叛軍此固寘鐇挾持叛將假借兵威迫
之使然情非得巳而冠屨倒置亦甚矣及訪得寘鐇平
昔善營市利交通賓客又聽張會通王九兒等在府往
來信其邪說妄生異志何錦等與之往來情熟貸其財
以納級資其勢以害人鎮巡三司等官又多被其延接
納其餽送動以賢王稱之此既不復禁防彼益肆無忌
憚醖釀以成大禍蓋非一朝一夕之積言之可為痛心
臣仰惟我太祖高皇帝建立宗藩分布天下即成周大
封同姓之意用以控制中外藩屏邦家凡親王建國之
處郡王將軍以下皆其所統無事不聽其裁處無人不
歸其約束凡有奏請事情皆須具啓親王與之轉達成
法昭然千萬年之所當祗承而不敢失墜者也當寘鐇
反狀未露之時慶王若能先事禁防必不容其交通兵
將邀結人心以成大亂及寘鐇反形巳露之後慶府護
衛儀衛司工正郡牧等所不下數千人若能仗義整兵
嚴備以待密諭諸王共圖討賊播告鎮城官軍使之協
心宣力戡定禍亂豈無忠義之士應召而興計不出此
顧乃甘心屈辱聽賊指使致將朝廷法物棄而不保又
終無一言奏報殊負皇上展親之仁有失諸侯維藩之
義其輔導官員豈得無罪臣等又竊聞各處宗藩與文
武官員交結往來及招誘邪說之人在府恣肆出入者
比比有之履霜堅冰漸不可長近者鎮巡之禍起於府
第杯酒之間可為殷鑒伏願皇上念祖宗創業之艱難
思今日守成之不易存大義於親親之内謹事機於未
發之先合無降勅慶王少示警戒其内外輔導承奉長
史等官亦合提解赴京明正其罪别選相應官員代補
其任仍申明舊章通行天下王府但有如寘鐇私通賓
客交結文武官員及招誘隂陽術數一切左道邪說之
人在府出入往來者即便痛思改過嚴加禁絶親王建
國去處郡王以下悉聽約束郡王建國去處將軍以下
悉聽約束如有前項違犯事情輕則懲戒禁止重則具
實奏聞區處除既往不究外將來不行悛改事發大義
滅親不宜輕恕輔導官員不能匡正又隠匿不行具奏
者提解赴京從重處治内外文武官員所過地方止許
朝見親王其郡王獨自治國去處方許朝見此外敢有
似前與郡王將軍中尉儀賓等府杯酒往來接受餽送
禮物者拿問治罪罷職不叙如此則界限分明禮法嚴
整邪人無由而接則邪念無自而生非惟地方之幸亦
宗藩之福也臣等切見皇上嗣位以來於天下王府禮
義隆洽過於先朝而寘鐇乃敢負義背恩搆此大變不
勝忠憤激切故敢冒昧上言緣係議處宗藩以防患將
來事理未敢擅便為此謹題請旨
一為遵奉勅諭起解後獲反逆賊寇事
題為遵奉勅諭起解後獲反逆賊寇事據寧夏鎮巡等
官太監張弼都御史馬炳然總兵官楊英御史周廷徵
各呈為衆官反逆殺死鎮巡大臣事將後獲馮經等取
出會同重復審據馮經供年三十六歲寧夏左屯衛指
揮僉事管屯正德五年四月初三日有巳故指揮丁廣
請經在伊家飲酒彼有何錦等三十餘人同飲是經問
這酒因何有何錦回說你到初五日跟我去便知等語
各散次日有今在官徐文孝故兄充軍千戸徐欽與巳
解何錦巳殺周昂巳故丁廣同革爵安化王寘鐇謀反
差巳殺儀賓夏琳去平邊城謀約徐欽等一十二人前
來舉事各允本月初五日經在巡撫察院禀事只見丁
廣等帶領人馬入院將安都堂楊都司殺死經纔知謀
反事情丁廣就呌經去殺清理屯田周少卿比時經因
恨周少卿比較要增屯地當就取刀同到按察司是經
用刀向周少卿砍訖二刀身死彼有在官夜不收閻添
孫潘六十即潘成乘亂跟隨丁廣亦各用刀亂砍閻添
孫潘成又用刀故將跟隨周少卿書吏屠成岳寧亂砍
身死俱剥去衣服後衆夜不收因怪在官指揮李杲平
素刻剥聲言要殺本官知覺躱在安化王府内彼衆夜
不收將伊家財亂行搶訖李杲告鳴寘鐇却將寧夏衛
官庫原該李杲收掌賞剰冬衣官布一千五百疋給與
伊陪還家財本日未時徐欽等方纔到城常在寘鐇左
右侍衛初六日寘鐇要封何錦等官職喚到在官銅匠
楊茂鑄造銀關防一顆令在官刊字匠王得洪篆寫討
賊大將軍字樣在上令先未故銀匠王時雍剔鑿篆文
完備後掛與何錦就封為大將軍又封徐欽為都護十
一日寘鐇令在官承奉司寫字人管珣已殺孫景文撰
成省諭文書謄寫刊成板榜比時伊男管律在傍看寫
二十日寘鐇令徐欽挑選平邊城人馬一百名來用徐
文孝亦在數内至二十三日來到寧夏城外得知周昂
等被誅隨即帶領人馬回至姚福堡有今陞仇副總兵
着落平邊城王指揮差人到堡將原約百戸朱洗等殺
死徐欽知覺帶同徐文孝各騎馬匹稍帶氊衫布帳逃
躱在洪廣堡北邊沙窩内要出境外投順敵衆至二十
六日行至地名蘆溝兒忽遇敵衆三騎追趕前來有徐
文孝乘馬藏躱徐欽被敵衆殺死奪去馬匹衣服後敵
衆退去徐文孝將徐欽所遺原戴馬尾帽一頂在傍拾
回又尋獲原棄馬匹氊衫布帳回到韓信營潛住今蒙
總督張太監差人督同夜不收趙汝舟等訪知經并將
閻添孫潘成連楊茂王得洪管珣管律并李杲及徐文
孝陸續擒獲有徐文孝就指引前去蘆溝兒尋見徐欽
身屍朽爛止餘骸骨的係徐欽原屍取其頭骨并氊衫
布帳馬尾帽一同送官今蒙審供是實及審閻添孫等
八名各供與馮經供同理合照例起解呈乞施行等因
到臣會同欽差總督軍務御用監太監張永議照前事
已將先獲犯人申居敬等并何錦等分作三起差委都
指揮黃正等先行起解赴京具奏外後獲馮經等未經
查審徐欽係首謀重犯已被殺死恐有不的已行鎮巡
等官查勘會審去後今據前因參照犯人馮經在先飲
酒之時雖不知情及至臨期明知丁廣等謀為反逆殺
害鎮巡大臣却乃依從指使挾讐同閻添孫潘成將公
差少卿周東并書吏屠成岳寧殺死正係兇惡黨𩔖法
難輕恕楊茂偽鑄關防王得洪偽篆討賊大將軍字樣
事干謀反比之偽造印信情罪尤重管珣依聽謄寫告
諭文書刊榜傳播扇惑人心情雖脅從其事亦重指揮
李杲雖不與馮經同謀但因夜不收搶伊家財聽從寘
鐇指以陪賞為由將官布一千五百疋盗收入巳於法
有違除將李杲行鎮巡官取問應得罪名徑自具奏發
落其馮經等家屬與前解犯人申居敬等事體相同應
否俯從輕典臣等未敢擅擬已行該衙門各捉拿并管
律監候外今將馮經等正犯照例差委指揮解鉞等帶
領軍人押解赴京與何錦等併問奏請定奪緣係遵奉
勅諭起解後獲反逆賊寇事理為此開坐謹題請旨
一為溥恩典以恤邊軍事
題為溥恩典以恤邊軍事查得近該兵部題為存留備
冬官軍事奉聖旨是陜西地方有事備冬官軍着仍舊
存留聽調但念他每上班日久十分艱苦寧夏各城并
延綏甘涼各鎮官軍亦皆艱苦可憐各賞官銀二兩在
城官軍除從逆外有能悔罪效順出城的也各賞銀一
兩戶部再差官運送太倉銀三十萬兩着各該鎮巡官
照名給散餘剰銀兩就在陜西官庫收貯以備各邊糧
餉之用欽此欽遵照得陜西延綏寧夏甘肅四鎮官軍
委多驍勇慣戰况世受國恩咸願效死盡力但因地方
多事終歲征調無休致令人馬困敝加以該管官員不
善撫恤糧賞既不時給又行剥削無厭以此隊無完軍
軍無完衣愁苦之狀所不忍言皇上仁同天地特加賞
賚以供衣裝之用聞者孰不舉手加額仰戴聖恩但三
鎮及寧夏各城官軍俱巳沾惠獨寧夏在城之人為因
彼時反逆未平拘於出城之文未得均沾恩典切緣寘
鐇何錦謀逆之時寧夏在城官軍除同謀逆黨外近據
總兵官署都督僉事楊英查報聞變出城止有官旗軍
舍都指揮等官鄭廉等五十二員名其餘盡被脅從在
内但遊擊仇鉞一舉義兵隨即去逆效順相助滅賊可
見前日從逆非其本心今惡黨俱巳擒斬見在多係無
罪之人大變之後憂疑未釋似宜少加矜恤以安其心
伏望聖慈一視同仁憫念寧夏鎮城官軍近被反賊逼
脅殘害之苦合無每員名照例各賞銀一兩仍於原送
官銀内取給則彼萬死一生之餘感戴朝廷再造之恩
出於尋常萬萬矣緣係溥恩典以恤邊軍事理未敢擅
便為此具本謹題請旨
一為旌死節以勵人臣事
題為旌死節以勵人臣事准巡撫寧夏地方本院右副
都御史馬炳然咨據寧夏等衛申稱正德五年四月初
五日寧夏反賊何錦等作亂之日有陜西都司都指揮
僉事楊忠正在巡撫都御史安惟學處稟事偶見反賊
丁廣等持刀值衝前來要殺安都堂當被楊忠當堂大
罵賊狗怎敢犯上謀反等語隨被丁廣等亂砍身死剖
腹刳心又有寧夏衛納級都指揮李睿本日一聞反賊
氣忿不過前去安化府前意要衝入因是閉門大罵悖
天逆理反賊如何這等欺公罔上日後凌遲碎割等語
致被門外夜不收申居敬等亂砍亂刴身無完膚而死
又有寧夏右衛百戶張欽被何錦等嗔怪本官不肯心
悦臣順說知革爵寘鐇於四月二十二日要拿來殺害
本官知覺潛從西城牆溜下走到雷禍堡遇見反賊百
戸雷英得知前情射死除行寧夏等衛覆勘相同具結
回申前來切照寘鐇何錦等作亂之日舉城之人無不
被其逼脅朝賀使用而都指揮楊忠李睿獨能挺身罵
賊不屈以死百戸張欽不肯臣順卒以殞亡此忠義之
臣氣節凜然孤立若不别加恩典何以激勸人心合無
具實上聞一體起立牌坊以表其門廬仍量陞官職以
廕其後裔未敢專擅為此合咨前去煩請照詳施行等
因到臣照得寧夏大鎮素稱文獻之邦不幸為反賊汚
辱闔城官軍士庶除逆黨外其餘盡被逼脅心雖不從
外則順服禮義廉恥為之蕩然獨都指揮楊忠李睿以
罵賊而死百戸張欽以逃難而亡使人人皆然何錦等
數軰安能孑然稱亂是其忠憤激烈誠可嘉尚臣聞自
古聖帝明王於死節之臣必加褒䘏所以勵臣節而立
大閑也伏望聖明憫念楊忠等三人死於逆賊之手乞
勅該部議奏或表其門廬或别為優恤仍將各應襲兒
男量陞一級以洩九泉之忠憤以勵天下之臣節其於
名教不為無補緣係旌死節以勵人臣事理未敢擅便
為此具本謹題請旨
一為十分緊急缺乏糧料馬草事
題為十分緊急缺乏糧料馬草事准巡撫寧夏地方本
院右副都御史馬炳然咨會同鎮守太監張弼總兵官
署都督僉事楊英查得寧夏在城五倉見在銀糧不勾
主兵三箇月支用花馬池見在糧不勾主兵二箇月支
用料草全無靈州糧不勾主兵二箇月支用馬草全無
中衛糧料不勾主兵三箇月支用廣武營糧料不勾主
兵二箇半月支用興武營糧雖頗有草料全無其餘應
該按兵截殺去處數多糧料草束一切缺乏此惟計算
主兵支費之數若徵調客兵到彼愈加不足即今賀蘭
山後敵衆不時近邊窺伺河套之賊近據延綏報稱俱
往西北去訖寧夏正在延綏西北恐其窺知寧夏反變
之事意欲乘隙侵掠即目便是八月秋涼倘或山後河
套兩路之寇或深入為患或約同夾攻未免調集客兵
人馬臨時糧儲缺乏馬匹不敷倉卒之閒憑何為計查
得先為緊急聲息預備兵糧等事該職等奏蒙戸部運
送銀五萬二千六百八十三兩有零四川運銀一十五
萬兩俱累催不曾解到後又亦為前事該戸部又運送
銀一十萬與督理糧草都御史徐以貞前來接濟今止
運到五萬兩其餘五萬亦尚未到即今米價騰貴每銀
一錢止買粟米一斗四五升止買豌豆二斗止買小麥
一斗兼以年穀不登客商稀少日貴一日不言可知况
布政司原派舊糧俱巳停徵新派夏糧俱各運足亦不
勾用查得先年但遇邊儲缺乏許令召商開中雖則易
於集事其間作弊多端已蒙停止似難復議但舍此一
途不過拘刷富家收買今寧夏富家前該都御史王一
言已刷買一次後該都御史安惟學又刷買一次職等
目下又要刷買一次拘刷巳盡情理難堪將欲差官糴
買而防守地方為重顧此失彼將欲一切給軍以銀而
或時乏賣銀不可食職等處此大壊極敝之餘百孔千
瘡救之不暇晝夜憂惶計無所出萬一失誤地方雖將
職等誅殛無遺亦無益於事矣合無轉奉乞恩再運銀
數十萬兩就選委有才智着實幹事都御史一員前來
設法措買糧草再差戸部有風力屬官一員前來催儹
布政司税糧并未運銀兩庶得專理其事易於集辦有
備無患攻守有倚若止靠巡守官與管糧官整理則恐
事緒多端不肯久住實幹徒費文移不能濟事為此除
具題外合咨煩為照驗施行等因到臣照得寧夏一鎮
東西中三路糧料草束委多缺乏而東路逼臨河套乃
敵衆入寇腹裏必由之處糧儲缺乏尤甚且如花馬池
每年遇冬有警常調延綏遊兵三千在彼按伏興武營
遇冬常調寧夏竒兵三千在彼按伏今二處料草全無
花馬池糧亦止勾主兵兩月支用倘或今冬踏冰入套
擁衆近邊徵調客兵人馬將何支給既無糧草難以駐
兵敵衆愈無忌憚萬一邊城失守貽患腹裏地方守臣
何以辭責且寧夏鎮城大變之後人心易於動搖見在
銀糧亦不勾主兵三箇月支用根本之地如此他尚何
望况山後之敵不時窺伺誠恐兩路受敵尤難支持所
以鎮巡官員因見事勢窘迫煩瀆聖聰乞討官銀乞差
都御史及戶部屬官前來專理其事情詞懇切蓋亦不
得已也但陜西邊儲之乏不獨寧夏為然内而固原靖
邊外而延綏甘肅在在空虛見今河西莊浪涼州一帶
地方敵騎充斥餉道阻塞公差人員多從西番地面迂
路而行近據莊浪參將魯經呈稱敵衆深入迤西土人
居住地方攻尋窖藏糧畜聲言要搶西寧沿邊境外墩
臺俱巳丢棄烽火不能接舉臣方經理寧夏事務聞之
不勝憂懼意將徵調陜西延綏兩鎮精兵萬餘與本鎮
官軍分路夾攻痛加誅勦以祛邊患亦因彼處邊儲空
乏難以輕動又漢中流賊嘯聚密邇郡城師老財竭迄
無成功首尾受傷中外俱困事勢至此必得大有區畫
之才而又假以便宜專制之柄乃克匡濟决非巡守等
官所可勝堪臣任總戎務軍馬所至只合責成各該巡
撫巡守管糧官員供給但今巡守管糧官既多坐視無
為巡撫官員又復倉皇無措臣若不言日後誤事之罪
雖死難贖伏願皇上軫念陜西三邊重鎮國家安危所
係乞勅廷臣會議合無俯從寧夏鎮巡官員所奏再發
官銀數十萬兩與同近日解送寧夏各邊并軍前合用
銀兩專備整理邊儲簡命在京部院堂上官一員加以
重權俾之督理并帶有才力部屬官三員趁今收成時
月河水未凍之先分投整理延綏寧夏甘肅三鎮邊儲
陜西沿邊及漢中地方責付巡守官整理布政司管糧
官專一往來催督各府州縣今年夏秋邊糧俱聽差來
大臣裁制務待邊儲處處充實方可具奏回京邊儲既
充遇有敵警愚臣得以隨宜調遣各路官兵防遏誅勦
庶寬宵旰西顧之憂不獨地方軍民之幸而巳臣又切
思經畫邊儲不過招商派買二端而巳招商易於集事
姦弊或不能無派買累民暗陪怨讟有所不免兹欲救
目前之急不須避招商之嫌於商人增一分之利則公
家有一分之益前此招商多被官豪勢要託名報中致
蒙停止但舍此一途而拘刷人戶糴買緣地方時值道
里遠近不同計算脚程欲不累人則須高其價省價於
官而歛怨於民又非朝廷綏輯邊人之意也臣愚請勅
差來大臣不拘招商派糴隨宜區畫俱要嚴加禁革姦
弊不許勢要報中其舊報糧草商人納完久未給價雖
有詔書明文所司猶稽於奉行蓋不止畏罪避嫌實因
官銀無積之故亦須查明處給庶幾近悦遠來商販填
委官事可集不然直待事情緊急竊恐招商則無肯應
糴買則無從出不得巳而至於穵運陜西之民將不堪
命況腹裏倉廩空虛無可穵者雖有巧智無善處之術
矣臣誠愚昧不知忌諱干冒天威無任隕越待罪之至
為此具本謹題請旨
一為改調管糧官員事
題為改調管糧官員事照得陜西各府州縣夏秋税糧
馬草分派運送各邊以供軍餉先年設有管糧參政一
員專一督理如參政王琰安惟學軰不時往來巡歴比
較催徵有司官吏憚其嚴明不敢偷安誤事近該參議
管糧夫官無大小苟得其人皆可取辦近該巡撫寧夏
地方本院右副都御史馬炳然咨稱山後敵衆不時出
没套内賊蹤又往西北移營防禦之計不可不慎今花
馬池興武營料草升束皆無各邊倉分見在銀糧不勾
主兵二三箇月支用未聞管糧等官親歴何處倉場設
一謀一策為一人一馬之費參議許莊雖不知能幹與
否未見著意邊儲依時巡歴地方似此官員若雖留幹
事終難克濟合無另推舉着實幹事官員前來管糧替
回本官量才别用庶能共濟邊事等因備咨到職查得
陜西各鎮糧儲缺乏不止寧夏為然布政司管糧官例
該督催八府糧儲以供各邊之用不止寧夏一鎮是其
責任況今西有強敵之侵南有流賊之警督理邊儲政
務之大莫急於此非得才力有為實心幹事之人安可
倚賴參議許莊篤實有餘風力不足用之腹裏或有可
取邊方軍餉非其所長直待失誤事機罪之無益臣博
訪得陜西苑馬寺少卿陳璘陜西西安府知府陳祥俱
勤勵幹固素著風采使當前項責任必有可觀伏願皇
上憫念邊方多事之秋軍儲為第一重務乞勅吏部訪
察議擬將參議許莊改調别省仍於陳璘陳祥内上請
簡命一員暫陞參政職銜令其盡心往來催督八府錢
糧整理三邊糧草如果蹟效顯著待後邊情寧息之日
具奏陞用仍照近例止選參議一員管理臣以地方安
危所係利害切身不避煩瀆聖聽無任悚懼激切之至
緣係改調推用管糧官員事理未敢擅便為此具本謹
題請旨
一為缺官催辦錢糧刑名等事
題為缺官催辦錢糧刑名等事准巡撫寧夏地方本院
右副都御史馬炳然咨會同鎮守太監張弼總兵官署
都督僉事楊英查得寧夏一鎮有王府宗室有七衛三
所六驛遞八十餘處營堡倉場事頗繁難糧草支費亦
不為少近遭大變之後人心殆不如前禮義稍疎於昔
各衙門卷簿盡被反賊燒毁夤緣作弊爭訟倍多況賀
蘭山後敵衆不時出没河套之賊又移營向寧夏方位
防禦之計至為緊急今通查花馬池興武營及寧夏在
城等緊要去處倉場見有銀糧不勾二三月主兵支用
料草甚至升束皆無此項軍儲例該都布按三司分巡
分守管糧管屯官整理缺乏失誤罪有攸歸今未聞各
官親歴何處倉場設一謀一策為一人一馬之費萬一
失誤軍機豈不一槩負累若再靠前項官員幹事誠恐
因襲故弊難以成功查得先年曾設按察司僉事一員
常在寧夏居住管理錢糧刑名後奉事例裁革以後大
小事務俱職等整理雖則大事不敢疎略至於小事亦
有不周竊思職等邊方鎮巡官之責重在軍馬城池防
奸禦侮與夫錢糧刑名等事之大經大法提綱挈領張
主于上耳至於條分縷析上流下接職在三司今必得
按察司官一員分理庶事則上下相維共成公務伏望
轉奏合無暫設按察司僉事一員常在寧夏居住聽職
等提調收放糧草問理刑名往來本鎮巡歴禁革各項
奸弊不許腹裏鎮巡巡按衙門擅便差委但事干邊務
比之腹裏事情不同若照常例推舉一則恐其到任稽
遲一則恐其不知邊事宜從於陜西附近見任官内有
才幹風力者訪得實疏名奏請擢用齎憑到任管事庶
濟目前之急便益等因備咨到臣照得寧夏大鎮錢糧
刑名事務繁多雖有分巡分守官員常在腹裏相離邊
方窵遠顧藉不周所以先年專設按察司官一員常在
寧夏居住管理各項事務專聽寧夏鎮巡官員提調後
奉例裁革大小事務俱是鎮巡自行整理顧此失彼未
免委托衛所官員代理以致弊奸横生官軍受害今地
方所遭大變錢糧缺乏詞訟繁興山後套中之敵兩該
防禦鎮巡責任重大豈能親身庶務巡守管糧等官又
皆畏難不來所以太監張弼都御史馬炳然都督僉事
楊英議要照舊添設按察司官一員分理庶事一節不
為無見節據寧夏等衛所官軍旗士赴臣訴告亦要添
設按察司官以清錢糧奸弊所見皆同但事干邊務比
與腹裏事情不同若照常例推舉恐其到任稽遲及不
知邊事如見任分巡管糧等官雖有如無何濟於事博
訪得陜西鞏昌府同知張檄慶陽府同知李賓俱通敏
有為且久任邊方諳練事體相應擢用伏望聖明軫念
邊事之難俯納守臣之見乞勅吏部查議合無暫設按
察司官一員專在寧夏居住聽鎮巡官提調監放糧草
問理刑名往來巡歴三路地方禁革各項奸弊不許腹
裏撫按衙門輒便差委仍將臣所推張檄等二員再加
訪察如果相應疏名上請擢用齎憑到任管事以濟目
前邊務之急待後邊情稍寧事體巳定另為議奏裁革
緣係缺官催辦錢糧刑名及推用官員事理未敢擅便
為此謹題請旨
一為調兵征勦犯邊敵衆事
題為調兵征勦犯邊敵衆事案查先據分守莊浪等處
右參將都指揮同知魯經呈為敵衆犯邊阻絶墩臺缺
軍守瞭事照得莊浪地方自舊歲十月到今敵衆犯邊
侵擾會兵勦殺今驕不退連日糾衆深入過路往西徑
奔土人居住黑臺西大同三岔等堡攻尋窖藏糧蓄聲
言要割田禾去搶西寧地方節統官軍設伏歸路陸續
擒斬首級及差人爪探臨境安帳晝瞭夜伏巳行開報
甘肅衙門外查得境外該接烽火鹻灘等墩二十七座
俱各丢棄無人止守順路墩臺欲便照前撥人守哨緣
敵衆見在土豹嶺以裏分水嶺以外適中北自平嶺野
遜嶺起至迤南四眼井台麻水等處敵帳數多約敵萬
餘遠近不等撒畜牧放相離到城一百二十餘里月
無虛日出没往來尋搶絶道不通缺軍往彼瞭望況本
城人馬不滿三千實是兵寡力弱不敷支敵乞念地方
為重早為處置增添兵馬前來併力勦逐便益呈乞照
詳等因到臣看係緊急軍情巳經備行甘肅鎮巡及副
參遊擊等官整㮶人馬用心隄備遇有侵犯小則相機
戰守截遏大則傳報鄰境官軍互相應援不可自分彼
此失誤事機去後續據參將魯經呈為敵衆犯邊事正
德五年七月初三日至初八日時不等節據東山墩舉
放砲火隨據迤南破山口等處夜不收張山住等迤北
打柴溝夜不收尹奉等各報敵衆壕邊瞭望行走備報
看得敵衆不次前來探道與同甘肅遊擊將軍吳英計
議恐入為擾當日分布在城并遊兵人馬於南北二路
站堡屯莊設伏遇警聯絡互相策應各職整兵外十三
日午時據古城兒夜不收馬欽飛報前來有一千餘騎穿
戴明盔明甲執打藍白旗號從東山突出過壕奔路順
河行來近城當會遊擊吳英各率兵馬出城間及據沙
溝鋪夜不收王三走報已時分瞭見敵衆一百餘騎遇
見迎接甘州公差使客千戶孫鑑人馬攻圍備報職等
各統見在馬步官軍合陣擺列前到沙溝鋪兒迎見敵
衆分作三路納喊衝來職身先士卒就與交鋒不意將
本職左腿射訖二箭馬匹射死有遊擊吳英頭盔射訖
一箭不次衝攻數分數合又瞭見墩口有一塊劄營自
午戰至申時職等申嚴號令各督官軍把總指揮陳鎧
等敢勇當先衝入陣中鏖戰陳鎧被射數箭未傷皮肉
遊兵把總指揮趙珍馬匹射死内千戶魯儀吳倫等奮
不顧命就陣斬首六顆奪獲戰馬軍器欲再前追又值
天晚收兵回城敵衆當夜仍往原路出境十四日據夜
不收陳貴探得敵衆離城不遠在於教場山後放馬登
由塔兒山行走據此查得陣亡旗軍充伯赤等二名被
箭射傷官軍二十五員名射死馬二十一匹走死馬一
十三匹及據莊浪等衛千戸孫鑑等呈稱蒙領有馬官
軍一百員名於本月十二日前去岔口迎接甘州公差
使客行至杜家沙溝口忽遇潛伏敵衆二百餘騎穿戴
明盔衣甲撲向大路交鋒被衆攻圍對敵射死軍人徐
友亮甘州都司承差閻宗魁將馬夫葉泰捉拿本役將
原背包本丢棄被搶行李站馬一匹騾一頭戰間有武
勝堡按伏遊兵馬步官軍指揮包英等即時帶領馬步
官軍三百策應其衆復回原路去訖查得被箭射傷軍
人朱遷等五名射死馬八匹開呈到此照得敵衆久住
在邊不時出没或遣輕騎而東西剽掠或佯乏馬而誘
我官軍顯是糾衆部落恃倚人馬衆大深入況其情變
詐難測除整兵隄備及將斬獲首級奪獲敵馬器械劄
發莊浪衛收養聽候解驗外呈乞照驗施行隨據甘肅
遊擊將軍都指揮僉事吳英亦呈相同行間又據守備
蘭州地方署都指揮僉事閻縉呈為敵衆出没事内稱
本年七月初一日敵衆一運從鹽場溝入境按伏指揮
魏時領軍追趕對敵射傷軍人劉來仝及將猴子山墩
攻圍射傷墩軍張彦方張成陳九一等三名又至地名
滚巴川等處將常哨夜不收馮六兒殺死蔣貴八無有
下落等因各呈到臣為照河西地方莊浪紅城子起直
抵鎮番永昌等處俱有敵衆住牧帳窩聯絡離邊不遠
不時突入搶掠為患而莊浪涼州尤甚道路阻塞砲火
傳報月無虛日先因境外該接烽火墩臺年久丢棄不
守以致此番肆無忌憚即今深入迤西搶攘聲言要搶
西寧地方雖據魯經吳英各呈報暫獲首級數亦不多
似無懲戒又將公差人役捉殺中間或有别項隠情除
查勘外近又侵犯蘭州境界攻圍墩臺殺死應哨人役
黠桀性成未可窺測觀其事勢必須廣徵士馬痛加誅
勦庶幾後患可弭地方可寧但臣撫制以來一向經理
寧夏事務未據甘肅鎮巡官員一字呈報彼中軍馬多
寡糧草虛實及賊營離邊遠近俱難遙度止是莊浪守
將節呈前因欲便調集大兵前去策應行據各倉場查
得莊浪糧料草束俱巳支銷盡絶紅城子倉止有糧七
千餘石料草俱無軍馬到彼將何支給已經選委蘭州
衛指揮陳松管領蘭州靖邊二處挑選精徤有馬官軍
八百員名前去莊浪駐劄暫聽參將魯經調度遇有賊
寇侵犯併力追勦截殺及不次移文甘肅鎮巡督同副
參遊擊等官從長計議酌量本鎮兵馬多寡強弱如是
力能捍禦保得不致失誤大事宜從照舊戰守互相應
援截遏不可養患殃民倘或賊勢重大兵力不敷相應
大舉誅勦就便計議進兵方略應調主兵馬若干仍計
算見在糧料草束可勾主客兵馬若干支用會處停當
作急行來以憑調兵約期行事其糧儲缺之去處查支
官銀上緊設法糴買措置毋待臨期失措責有所歸去
後至今亦未回報竊料此寇先被小王子人馬讐殺殘
敗去年潛伏河套又被我沿邊官軍尋襲斬獲數多今
冬或恐不敢入套但河西地方尋搶月久野無所掠冰
橋結凍之後恐有窺伺蘭州靖邊之謀彼處軍馬數少
通敵隘口頗多萬一乘虛而入則會寧安定狄道金縣
地方難保不遭搶掠見今漢中流敵劫聚未息調去洮
岷西鳳環慶等衛馬步官軍召募民壯番兵五千六百
員名續又調西安四衛備冬下班管項官軍三千員名
難便掣回沿邊兵備比常單弱又恐冬間踏冰過河
套無所不備則無所不寡首尾受敵誠難支持宜趁今
河水未凍套内無警將前敵驅逐遠遯以袪河西患害
以免隴西内顧之憂庶幾遇冬可以專意防禦保守欲
待甘肅鎮巡會議回文至日方纔具奏緣道途阻滯不
知何日方得行來不無延誤訪得莊浪外境蘇海圖北
至明水湖一百五十里處處俱有敵營東至靖邊達喇
蘇亦一百五十里可通人馬合無徵調延綏副總兵王
勛統領竒兵遊擊將軍時源統領遊兵二枝共六千員
名寧夏各項兵馬内挑選令西路參將馮禎統領共二
千員名并陜西遊兵挑選二千及固原環慶靖邊蘭州
等處官兵内各挑選亦共二千員名通共客兵官軍一
萬二千分作三路一路從靖邊達喇蘇渡河一路蘭州
渡河從定火城而進一路從紅城子莊浪官道而行會
合參將魯經遊擊吳英涼州分守副總兵徐謙涼州按
伏甘州副總兵白琮官軍人馬刻期分投出境追逐與
境外之兵俱至蘇海圖土豹嶺斬石硤蘆塘湖一帶隨
敵所向尋襲追殺直抵明水湖地方敵腹背受敵必然
潰敗不支莊浪涼州之敵既以驚潰則鎮番永昌甘肅
之敵不戰而自走矣振中國之威奪外夷之氣莫要於
此然事干各鎮必得大將一員統領約束乃克有濟推
訪得鎮西將軍總兵官都督曹雄各鎮將官素所推服
伏望聖明俯垂省覽乞勅兵部參詳議擬如果可采早
為覆奏上請行令臣照依前擬調集官兵請勅都督曹
雄提督各路將軍軍馬甘肅鎮巡官統領鎮兵專備永
昌以西地方用防敵衆西走衝突之患臣統領中軍官
兵於莊浪居中駐劄調度策應必期成功以副委任敵
既遠遯一面具奏一面班師以備河套行令該鎮將沿
邊舊守墩臺查照修築撥軍瞭守傳接烽火及將邊外
舊設蘇海圖巴勒章等城堡以漸經營修復屯住軍馬方
可經久無患但各處糧料草東十分缺乏除蘭州靖邊
等處已行巡守兵備等官查支官銀糴買備用但恐不
敷其莊浪涼州地方雖節行甘肅巡撫查處猶恐緩不
及事仍乞俯從臣近日擬奏簡命大臣前來督處邊務
職任專一易收成效及行各該巡撫管糧等官趁時作
急整理勿再因循推調以誤大計食足則兵強遠人不
患於不服地方不患其不寧矣臣聞自古帝王之於遠
人來則薄伐去則不追𢷬虛窮追誠非至計但今失穴
之敵竊伏我邊東突西馳彼入此出迎之則不至去之
則復來昔人所謂窮邊易以計破難用兵碎者也若玩
時愒日兵力兩匱未免坐困中國況官路久被阻截貢
餉不通河西重鎮似為外境貽四夷之侮關係匪輕臣
不勝惓惓體國之至敢用昧死上言貪功喜事非臣本
志天日所鑒臣不敢欺但兵貴神速事難預料旬月之
間機會或異若命下之後糧草未備或敵勢稍退及套
内别有緊急敵情另為具奏待有機可乘不拘何月日
即照題奉成命行事庶免臨期論奏以為後時之舉緣
係調兵征勦犯邊敵衆事理未敢擅便為此具本謹題
請旨
一為謝恩事
奏為謝恩事節該欽奉勅得爾奏行至陜西地方差官
出榜撫諭寧夏軍民人等及會同總督軍務太監張永
案行寧夏鎮巡等官將反賊寘鐇何錦等并的親家屬
及續獲反賊查審造意根因首謀共謀脅從等第及各
官原報功次事情同異各起解釋放又追收冊印冠服
儀仗等物籍没家産財物入官仍將同謀夜不收擒獲
各項事情俱有次第具見爾奉命在邊運謀效力勤勞
可嘉兹特降勅奬勵爾其益殫心力以䘏軍民以安疆
場庶不負委任之重爾其欽承之故勅欽此欽遵望闕
叩頭謝恩外伏念臣本庸愚先年叨承任使患病不能
供職後蒙聖恩放回致仕幸得生全邇者復蒙起用適
因寧夏有事勅使臨門不敢辭避星夜兼程前進行至
陜西地方聞知叛逆已平但人心憂疑未釋節差千戸
王臣百戶韋臣齎領告示榜文前去撫諭臣仍兼程到
於寧夏會同欽差總督軍務御用監太監張永處置各
項事情此皆人臣職分之常别無功能可錄豈意天地
之量不棄微勞降勅奬勵臣内自循省增愧增懼但蒲
柳之質易衰犬馬之年漸老感恩徒切欲報未能一寸
之誠不敢自負臣不勝瞻仰感戴之至緣係謝恩事理
為此具本謹具奏聞
一為衰病不能供職乞恩放回休致事
奏為衰病不能供職乞恩放回休致事臣先任前職總
制陜西邊務正德元年十二月内因在邊感冒風寒致
將舊患目疾痰疾舉發不能任事陳乞休致蒙准馳驛
回還養病後因公事連累提解赴京復蒙聖慈寬貸容
令致仕臣感恩如天圖報無地方與田夫野老沐浴清
化歌詠太平正德五年五月初二日該吏部公文開稱
臣蒙起用本月初四日該錦衣衛舍人王諫齎捧勅書
為因寧夏反逆事情命臣仍總制陜西延綏寧夏甘涼
各路軍務臣時卧病在於直隸鎮江府丹徒縣居住聞
此大變自念主憂臣辱非臣下辭避之時扶病強起星
夜兼程到於陜西地方又欽奉勅旨提督經營及陜西
各路人馬勦殺賊寇時寧夏反逆巳平復奉勅會同太
監張永前往彼處撫安軍民處置各項事情除將應行
事宜會本條陳次第具奏外緣臣章句庸才柳蒲弱質
中年多病齒髮漸落今耳鳴如蟬目眩生花數步之間
不能辨物又兼腰膝無力行坐跪拜十分艱辛稍加勞
苦輒欲欹仆雖受恩隆厚不忍自棄而筋力衰憊不能
自強況陜西三邊責任重大軍旅之事實非所長若猶
貪戀榮祿忌避不言終恐僨事貽患雖死莫贖臣是以
不避斧鉞冒昧自陳伏望皇上天地之量憐臣衰病放
回照舊致仕臣得保全骸骨生還鄉里不勝感戴天恩
之至緣係衰病乞恩休致事理為此具本謹具奏聞伏
候勅旨
一為易置守備官員事
題為易置守備官員事案查先據守備洮州地方署都
指揮僉事高謙呈為土豪不悛造意聚衆截路白晝搶
劫財物執刀打傷人口謀陷地方欺凌異鄉官員等事
内稱被洮州衛指揮張綸倚恃土豪聚衆家人毁罵趕
打搶奪衣服器皿要乞調守别項地方另推官員前來
代守等情巳經批行分巡隴右道陜西按察司僉事張
瀾會同布政司分守官提人勘問備招參呈定奪未報
訪得守備都指揮高謙委被指揮張綸挾制欺凌毁罵
趕打不止一次緣洮州衛僻在萬山之中極臨邊境番
漢雜處最難控馭高謙奉勅守備乃被一屬官凌侮出
入之間動輒受制行事之際不得自由體統乖違下人
玩慢若不早為易置倘或番人侵境不能統兵出禦貽
患非輕但彼處土豪官舍軍民交結番人生事害人者
不止張綸一人若止照常例將京營及别鎮官員推補
恐其不知番情又為奸豪之人所制博訪得臨州衛納
粟都指揮僉事趙濟世出將門人心素附讀書守已俱
有可觀岷州衛指揮使葉勲練達戎務諳曉番情久掌
衛印行事無失乞勅兵部再行訪察上請合無將高謙
取回京營或改任别處守備於趙濟葉勲二人中推用
一員守備洮州地方仍行巡按陜西監察御史將張綸
一干人證提拿勘問明正國法庶使人知警懼不敢效
尤後來官員可以行事緣係易置邊方守備官員事理
未敢擅便為此謹題請旨
一為處置邊儲事
題為處置邊儲事據陜西布政司呈蒙臣批據山西陜
西等處商人李朝用等狀告前事仰布政司查去年總
制衙門曾否奏開所告殘鹽有無明文行到及查勘合
已填若干未填若干今告要將原報未納完糧草准令
上納完足填給勘合一節有無相應計處停當呈報定
奪蒙此案查正德四年七月初六日抄蒙總制尚書才
鈞帖據固原并山西平陽等府衛商人黃河等狀告
為告查勘合事仰本司查商人黃河等報中鹽引有無
停止未收之數曾否准令上納出給實收繳報即今有
無勘合填給或否支給銀兩明白呈來施行蒙此案查
先為處置邊儲預防邊患事成化二十一年二月初七
日承准戸部陜字一千六十五號勘合該侍郎李衍題
為預備邊患事開中兩淮運司山東運司四川鹽課提
舉司成化八年至十九年常股存積鹽共二百萬引撥
榆林等處招商中納降到勘合二百道本司收填節承
准巡撫延綏吕都御史照會收完商人田斌等共報納
鹽七十八萬四千二百一十四引實收到司填給勘合
七十九道發領訖未中鹽一百二十一萬五千七百八
十六引未填勘合一百二十一道正德元年九月内本
司見得本處地方自弘治十四年敵衆大舉入攻之後
動調軍馬費用糧草數多以致歲入不勾歲用要將前
報剰殘鹽另定價值量為減輕行令本司招商報中收
銀完日分撥臨邊延慶等府糴買糧料草束以備邊方
支用具呈巡撫陜西右副都御史張泰定奪奏請未示
續蒙巡撫右副都御史柴昇批蒙商人李朝用黃河等
告稱先年開中淮鹽各商告撥固原新安等倉上納米
豆穀草遇例停止將納過糧草出給實收未納之數見
今在堡堆放要行中納前項殘鹽填給勘合等因到司
為照未蒙明文難擅准行但各該倉場俱係軍馬駐劄
要害之地李朝用等既稱買有糧草在彼堆放合無行
移陜西按察司分巡關西道僉事李璣查照彼中糧草
價值先行定擬的確價值省令各商明白供認在官行
令該倉收受明立卷簿仍將收過糧草數目扣算明白
造冊備照每商給與小票執照待至正德三年二月終
如前鹽准令中納照依引鹽價值行仰該倉扣出實收
齎繳本司給與勘合前去該司支鹽若是不准招中查
支官錢給還各商備由具呈定奪蒙批仰依擬施行巳
經移文僉事李璣查照施行一向未准回報本司將查
過緣由并各年勘合引鹽開呈照詳去後正德四年閏
九月内准固原兵備副使王凱牒呈為告查勘合事奉
總制尚書才劄付定擬商人黃河等截中兩淮運司
成化十五年分中剰常股鹽一十三萬二千七百五十
引每一千引上納粟米四百石或豌豆六百石或穀草
一萬束仰司轉行固原等倉查黃河等原報引鹽糧料
草束如果俱已納完是實扣算明白出給實收付各商
齎赴布政司填給勘合前去運司支鹽亦不見開有題
准字樣案候間節據商人楊得山等齎執納獲固原等
倉原在總制衙門告報兩淮運司成化十五年鹽引糧
草實收前來共該鹽一十二萬二千八百八十八引填
給秦字二號起至十四號勘合一十三道付各商領齎
訖今蒙前因今各邊糧草在在苦無多積各該鎮巡等
官不時告乏奏請戶部多方區處惟恐不及況此先年
原剰鹽引若招商中納不猶愈於他項區處今將前項
緣由并各年引鹽勘合開坐呈乞照詳定奪施行等因
據此簿查先據商人李朝用等告前事巳經批行本司
查報去後今據前因臣於接管卷内查得先為告查勘
合事正德四年八月内該總制尚書才奏稱固靖環
慶延綏寧夏各路倉場見在糧料草束不多要將前項
中剰兩淮山東二運司殘鹽仍照原擬招商上納糧草
但恐各該運司前項引鹽近來差官查賣盡絶乞勅戶
部照卷清查如果見在别無支賣内除商人黃河等該
支二十三萬二千七百五十引之外其餘九十八萬三
千三十六引乞准招商分撥糧草不多倉場上納以備
支用等因在卷一向未奉欽依明文臣查得成化二十
一年間原開兩淮山東二運司并四川鹽課提舉司成
化八年至十九年官鹽二百萬引降到勘合二百道彼
時招納商人田斌等兩淮并四川提舉司鹽七十八萬
四千二百一十四引填過勘合七十九道近該總制尚
書才奏稱巳招商人黃河等該支鹽二十三萬二千
七百五十引止是商人楊得山等納過糧料草束該支
鹽一十二萬一千八百八十八引巳填勘合一十三道
前去兩淮運司支鹽訖其餘仍奉例停止通計前後二
次中過鹽九十萬七千一百二引已填勘合九十二道
未中殘鹽一百九萬二千八百九十八引見存勘合一
百八道内除山東運司二十四萬九千四百六十八引
無人報中實有兩淮運司中剰成化十五十六十七十
八等年分常股鹽八十四萬三千四百三十引俱係見
存勘合未填之數竊惟邊方儲蓄以預為先以多為貴
陜西延綏寧夏甘肅四鎮邊堡倉場糧料草束查得委
多缺乏見今漢中之流賊未殄河西之敵患未除賀蘭
山後敵衆不時窺伺近據走回人口說稱敵衆起營往
東北去訖冬寒在邇恐其乘凍踏冰入套寧夏邊牆如
是不能阻遏則陜西腹裏根本之地誠有可憂臣於今
年七月内巳將十分緊急缺乏糧草緣由具奏未奉明
文近又行據各該兵備巡守等官副使黃繡等查勘固
原環慶靖邊蘭州一帶倉場或有糧無料無草或有料
無草無糧或有草無糧無料或糧料草束俱無本處主
兵支用尚且不敷倘若動調客兵將何支給興言及此
可為寒心陜西巡撫遠在漢中勢難内顧臣有地方之
責豈敢坐視雖經節行布政司管糧分守等官督徵起
運邊糧但各年拖欠糧草遇例停免止有該年夏秋税
糧數亦不多況地方人民彫敝催徵急難完納欲發官
銀招商易買緣各該司府州縣庫藏官銀多無積蓄又
因先年招中糧草商人節奉事例或將巳給銀兩追併
減除或將巳納糧草不行給價以致虧折資本怨聲載
途即今雖欲招之莫肯應命惟有前項殘鹽衆心樂趨
告報者多中間亦有總制尚書才明文招報運送粮
草到倉停止不得收受情詞激切尤為可憫臣節經行
令該司查理明白欲候奏請明文至日方准報中但正
在緊急缺乏之際若不趁今收成時月先令收買上納
向後河凍報有聲息道路阻隔不能運送有誤供億巳
經照依前巡撫都御史柴昇批行事理行令兵備巡守
等官將告報糧料草束商人逐一拘審分撥固原靖邊
環慶蘭州及寧夏花馬池興武營等處缺乏倉場立限
上納仍斟酌地方遠近險易年歲收成厚薄定與值價
如蘭州等處照依尚書才原擬每一千引上納粟米
四百石或豌豆六百石或穀草一萬束固原靖邊環慶
等處地方稍近收成頗可各量為增添花馬池興武營
等處地方險遠脚價高貴量減其數責令各供認在官
各行該倉照數收受明立卷簿收完扣算明白備造方
冊開送布政司及兵備等衙門各收存備照各商給與
該倉印信小票一紙令其執照待有明文至日如前鹽
准令中納照依引鹽價值行仰該倉扣出實收齎繳該
司給與勘合前去支鹽若是不准招中就於官庫或於
該倉查支官錢給還商價各通行去後今將查處過緣
由備陳始末上瀆天聽伏望聖明俯念邊事孔艱邊儲
關係至重乞勅戶部查議如是别無違碍具由上請合
無將前項中剰兩淮運司成化十五十六十七十八等
年常股殘鹽八十四萬三千四百三十引准令招中行
仰陜西布政司轉行各兵備巡守等官查原報糧料草
束商人如果上納完足行令該倉出給實收齎繳該司
填給勘合前去運司支鹽不盡之數仍招商派撥延綏
寧夏各缺乏倉場上納以濟目前邊儲之急以慰三邊
軍民之望如事有窒碍難以招中亦乞降發官銀照依
原擬糧料草束斗頭斤數時值給還各商庶不再虧公
家之信重失商人之心將來邊方儲蓄猶有倚賴緣係
查處邊儲事理未敢擅便為此具本謹題請旨
一為交收符驗關防事
題為交收符驗關防事據陜西都司署都指揮同知鄭
廉呈抄蒙鎮守寧夏地方都知監太監張弼案驗會同
總兵官楊英副總兵仇鉞議將開送符驗關防卷簿及
跟隨書辦吏典於正德五年九月十一日眼同照依粘
單内逐一暫且封收約束在官待新任巡撫到彼徑自
一同交送緣由回報到臣案查先准吏兵二部并本院
咨為缺官事照得巡撫寧夏地方本院右副都御史馬
炳然近節奉欽依着他守制去吏部便推堪任巡撫的
兩員來看欽此欽遵該吏部會同兵部議得寧夏地方
新遭變故雖旋即事定而賀蘭山後尚多敵營撫禦正
須得人右都御史楊一清見在彼處總督軍務合無行
令暫在彼處居住從宜加意撫恤其三邊軍機係干征
調重事仍聽節制待邊敵流賊寧靖之後另行具奏定
奪等因題奉聖旨是欽此欽遵備咨轉行前來除欽遵
於本年九月初一日前到寧夏駐劄行事外續准右副
都御史馬炳然咨送達字二百八十九號符驗一道巡
撫寧夏關防一顆臣暫且封收及將未完卷簿接管施
行間本年九月初八日續准吏部咨本年八月十六日
該司禮監太監温祥傳奉聖旨總制都御史楊一清南
京太子少保吏部尚書梁儲致仕工部尚書李鐩各寫
勅着馳驛來京吏部知道欽此欽遵備咨前來除將原
封收達字二百八十九號符驗一道巡撫寧夏關防一
顆劄仰都指揮鄭廉轉送鎮守寧夏地方太監張弼暫
且收貯待新任巡撫至日徑自交送去後今據前因除
欽遵候勅旨至日馳驛赴京外緣係交收符驗關防事
理為此具本謹具題知
一為謝恩事
奏為謝恩事據陜西布政司呈正德五年九月初九日
抄蒙鎮守陜西等處地方司設監太監王興案驗為傳
奉事奉司禮監印信揭帖本年八月十六日本監太監
魏彬等於乾清宫欽奉聖旨賞差往寧夏等處勦殺賊
寇回還提督軍務都察院右都御史一員楊一清銀五
十兩紵絲四表裏内大紅織金胸背獬豸一表裏羊一
隻酒十瓶該衙門知道欽此欽遵本監將奉到旨意事
理備云前去陜西鎮巡并三司等官太監王興等欽遵
給散施行等因轉呈到臣除將欽賜銀兩表裏羊酒等
物望闕叩頭領受外伏念臣曩因謝病休致家居近者
蒙恩起用奉勅征勦寧夏賊寇兼程前來彼時邊將宣
力元惡授首其後擒獲逆黨撫安地方皆總督太監張
永之功臣不過隨同行事據實奏報而巳曾無尺寸之
勞顧荷駢蕃之賜榮非意及感與懼并金幣輝煌侈書
生之服用牲醪醉飽頒餘惠於官兵兹蓋皇上天地涵
育造化生成欲示勸於衆人不吝賞於片善踰涯之恩
無補過分之寵奚堪矢竭螻蟻之微忱用答乾坤之大
德臣不勝瞻仰感戴激切屏營之至緣係謝恩事理為
此具本謹具奏聞
一為推訪將材以備任用事
題為推訪將材以備任用事臣自先年督理馬政巡撫
總制俱在陜西地方近又蒙恩起用仍總制陜西各路
邊務竊念禦戎為今日所急選將為戎政所先故於陜
西延綏寧夏甘涼四鎮大小軍武官員頗嘗留心推訪
即其行事兼察其用心驗其器識兼考其材藝雖人材
難得未免得此而失彼然使人以器自當舍短而求長
況當朝廷一新政令之秋正臣下以人事君之日苟有
所知安敢隠默除見任主副將官及曾經臣論薦者不
開外竊見分守寧夏西路地方左參將都指揮僉事馮
禎器識雄偉號令嚴肅陜西都司掌印新任四川參將
署都指揮僉事楊宏文武具備材節兼優是二人者皆
可備西北大將之選馮禎久滯邊禆似不盡其用楊宏
近擢川將似用違其材甘肅遊擊將軍都指揮僉事吳
英延綏遊擊將軍都指揮僉事時源俱有摧鋒陷堅之
勇三邊戰將號為出色延綏各堡把總都指揮僉事閻
勲高時彭楲鄭驃指揮使安國寧夏都指揮同知陳珣
鄭廉陜西先任遊擊將軍今緣事復職署都指揮僉事
張鎬守備岷州署都指揮僉事趙文西安後衛指揮使
施傑西安前衛指揮同知蔣存禮是數人者俱各閑於
弓馬熟於戎陣事體頗皆疏通行檢亦無所失用之陜
西各鎮大可以備偏禆之選小可以克守備之任或戰
或守俱無不宜其餘堪任將領者固多臣未深知不敢
濫舉如蒙乞勅該部再行訪察遇有相應員缺將各官
量材擢用其於陜西三邊軍務必有補益緣係推訪將
材以備任用事理未敢擅便為此具本謹題請旨
一為薦舉賢能官員事
題為薦舉賢能官員事臣竊見陜西布政司左布政使
燕忠心知嚮正官有執守為御史風采素聞司馬政勤
能匪懈比遷藩臬正官益自操持不怠當權奸劉瑾氣
燄薰灼之時獨無附麗干謁臣比緣查處邊儲本官盡
心區畫事有條理委係賢勞相應薦舉其餘布按二司
官員雖有才能臣職在軍旅未經委用試驗不敢泛陳
乞勅吏部再為詢訪如果臣言不謬待有相應員缺將
燕忠早擢任用庶使方面臣僚有所激勸興起緣係薦
舉賢能官員事理未敢擅便為此具本謹題請旨
一為陳情乞恩辭免欽取陞任容令休致事
奏為陳情乞恩辭免欽取陞任容令休致事正德五年
九月十九日該固原衛指揮符深齎捧節該欽奉勅先
因西邊有事特起爾總制軍務今地方已寧勅至爾即
馳驛來京毋得稽遲故勅欽此欽遵於本月二十二日
起程外本月二十八日准吏部咨為缺官事該本部等
衙門題照例會推得臣等堪任戸部尚書等因具題節
該奉聖旨楊一清陞戸部尚書欽此欽遵備咨到臣綸
音渙召既承馳驛之榮金部需才復玷尚書之選便蕃
有命局蹐無容臣稟賦素薄血氣早衰往年因病休官
幾莫逃於法網比者聞變強起幸適會夫成功自到寧
夏以來苦於馳驅疲於案牘目疾屢作痰氣時攻巳於
本年九月初一日備將衰病不能供職緣由具本陳情
乞歸休致方屏營而候命忽徵拜以蒙恩益深覆餗之
憂重切臨淵之懼伏念君命所召不敢稽違兼程前進
行至河南懷慶衛輝等處地方加以風熱之侵舊疾轉
甚心神怔忪頭目暈眩胸腹脹悶臟腑滑泄沿途服藥
未見痊可自揣孱病之軀終非朝坐之器竊思戶部掌
人民財賦政務浩繁國家元氣所係必得疏通精練之
才乃能負荷豈臣迂腐衰憊之人所克勝戡雖欲效陳
力就列之忠恐難逃曠職素飡之誚況當朝廷一新政
令之時正臣下奮庸熙事之日四海之内孰不延頸跂
足以望太平臣非草木安忍自棄顧省躬度分以筋力
則不勝以才能則不稱夙夜兢惕不知所處且今賢俊
林立隨取隨足不患乏材而司徒重秩猥及不肖臣猶
自駭人將謂何恐傷知人之明以為新政之累此臣所
以赧顔疚心而不能自安者也伏望聖慈收回成命俯
從前懇容臣以舊官放回休致使得調養病軀偃伏林
下以全餘年則仰戴天地生成之德又出於尋常萬萬
矣臣瞻望闕廷不勝激切除扶病在途恭俟允命外緣
係陳情辭免恩命放回休致事理為此具本謹具奏聞
伏候勅旨
一為患病事
奏為患病事臣比在寧夏總制邊務奉勅行取馳驛來
京行至中途舊患痰疾舉發時作眩暈後又感冒風寒
咳嗽喘逆心腹不寧節經具本陳情放回休致未蒙俞
允臣感恩益切不敢稽留扶病前來本月初四日到於
京城宣武門外欲便進城報名朝見緣前患欬嗽眩暈
等疾俱未痊可誠恐趨走跪拜之間致有失儀不便臣
是以昧死上陳伏望聖恩容臣暫在門外延醫用藥調
治前病痊可之日朝見庶得微軀保全誓當鞠躬盡節
以報陛下天地生成之德緣係欽取官員未敢擅便為
此具本謹具奏聞伏候勅旨
一為懇乞天恩辭免加官陞任事
奏為懇乞天恩辭免加官陞任事臣比者奉命征勦寧
夏賊寇總制邊務本年九月十九日奉勅行取馳驛來
京欽遵起程間又蒙聖恩陞任戶部尚書初寧夏事平
臣即將衰病不能供職緣由具本陳乞休致及奉行取
陞職中途感患風熱痰嗽眩暈等病又經具本辭免俱
未蒙俞允續該兵部題為捷音事節該奉欽依提督軍
務都御史楊一清協同擒獲撫定地方功勤茂著加太
子少保尚書仍舊賞銀五十兩紵絲五表裏欽此臣病
中聞此感恩益切不敢留滯扶病前來到於京城宣武
門外請醫調治瞻望闕廷咫尺不能朝見内自警惕寢
食不寧伏念尚書乃今日文臣之極致戶部實國家元
氣之所關如臣庸愚誤蒙簡任分量固巳踰越盛滿實
難勝戡未諧懇避之私益重貪榮之愧若寧夏之事臣
未至地方邊將宣力元兇授首其後擒獲逆黨撫安軍
民功皆常事實無異能金帛之賜巳為過分官秩之加
豈所敢當且宫保位望隆重本非賞功之官而臣因人
成事又無功能可錄書曰德懋懋官功懋懋賞臣德不
稱官恐貽負乘之誚無功受賞徒增淵谷之危況犬馬
之年漸老蒲柳之質易衰縱使前病暫痊強顔班列而
精力不徤豈復能有所建立是以不避斧鉞昧死懇陳
便望聖慈察臣誠欵收回太子少保尚書成命容臣仍
以舊官放回休致不勝感戴天恩之至緣係辭免加官
陞任事理為此具本謹具奏聞伏候勅旨
關中奏議卷十
