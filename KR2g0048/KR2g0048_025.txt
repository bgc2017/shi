東林列傳卷末上
江隂陳鼎撰
明
附熹宗原本本紀上
熹宗達天闡道敦孝篤友章文襄武靖穆莊勤悊皇帝
諱由校光宗第一子也生於萬歷三十三年十一月甲
申日母選侍王氏是為孝和皇太后神宗以元孫生詔
告天下萬歷四十八年九月乙亥朔光宗崩遺詔皇長
子嗣位諸臣入臨請見皇長子時選侍李氏踞乾清宫
要封皇貴妃不令出良久方御寢門諸大臣擁至文華
殿叩慰畢請即位不許諭禮部具儀注大學士劉一燝
奏今乾清未淨殿下宜暫居慈慶吏部尚書周嘉謨奏
殿下今日之身社稷神人所託即詣乾清哭臨必俟臣
等至始發皇長子首肻兵科給事中楊漣語司禮中官
王安外事緩急在諸大臣調護聖躬是内臣事因勉以
忠義安力任之諭大臣率欽天監相視山陵首輔方從
哲票擬賞李可灼白金五十兩紵絲三表裏是日皇長
子居慈慶宫丙子頒大行遺詔丁丑大臣請選侍移宫
戊寅御史王安舜以首輔方從哲擬賞可灼非是特糾
可灼擅進紅丸之罪改旨奪俸一年御史左光斗請肅
清宫禁御史鄭宗周請誅崔文昇令旨下司禮監查勘
己夘選侍未有移宫期從哲欲緩之楊漣力爭即日移
仁夀殿中官王永福等八人皆鄭貴妃李選侍所私也
盜乾清珠寳下詔獄訊之獄具永福及劉進忠鄭穏山
劉尚禮姜昇劉遜棄市盧相趙進忠戌邊庚辰皇長子
即皇帝位大赦天下改明年為天啓元年以是年八月
至十二月屬之泰昌辛巳諭德張鼐上養身養性勤學
敬天法祖親賢納諫信令恤民持體十事報聞壬午給
事中惠世揚劾方從哲十大罪從哲自辯求去不允諭
尊光宗元妃郭氏才人王氏為皇后議諡癸未御史袁
化中再糾方從哲誤國甲申上皇祖大行皇帝諡恩賚
扈從慈慶宫文武諸臣丁亥上皇祖妣孝端皇后尊諡
孝端上皇祖妣皇貴妃尊諡孝靖頒詔天下允禮臣請
開經筵擇講官允給互市沙什台吉冠帶己丑上大行
皇帝尊諡庚寅命寶源局仍鑄泰昌通寶錢命設督運
糧餉官給關防命中官李實織造浙江逮遼柬總兵李
如柏李如楨如柏自縊辛夘給事中楊漣劾兵部尚書
黃嘉善一籌莫展宜加誅斥癸巳蘭州黃河清江西大
水甲午廕中官魏進忠兄釗錦衣千戸封乳母客氏為
奉聖夫人官其子侯國興為錦衣衛正千戸丁酉發帑
金五十萬修慶陵戊戌收淨身男子三千人御史賈繼
春疏請安選侍遼東總兵賀世賢與我兵戰於灰山己
亥赤氣映天如赭良久乃散御史左光斗因賈繼春言
疏陳移宫之由請安選侍庚子諭戸部東事未平加𣲖
不能遽免其災傷地方加意撫恤辛丑諭内閣曰朕昔
幼沖皇考選侍李氏恃寵驕恣氣毆聖母以致懷憤感
疾崩逝朕冤憤莫伸惟抱終天之痛皇考大漸閣部諸
臣入内問安選侍威挾朕躬傳封皇后用手推朕向大
臣靦顔口傳至今含赧因避其毒暫居慈慶李氏使李
進忠劉遜等傳每日章奏先奏聞李氏方與朕覽仍思
即日垂簾聽政處分御史左光斗他日必為武氏之語
朕思祖宗家法甚嚴從未有此規制朕今奉養於&KR0938;鸞
宫仰遵皇考遺愛凡爾外廷誤聽李黨浮議未悉朕心
之厚也李進忠田詔等盜庫情真致干憲典豈謂株連
卿等可傳示部院遵行故諭御史馮三元等劾經略熊
廷弼專工作而尚威刑命解任聽勘壬寅黃嘉善罷冬
十月甲辰朔命寧晉伯劉天錫攝享太廟丙午葬神宗
孝端皇后於定陵孝靖皇后遷袝賑江北水災官客氏
弟客光先為錦衣衛正千戶丁未擢袁應泰為兵部右
侍郎兼右僉都御史經略遼東壬子遵遺詔加恩東宫
講官丙辰祧英宗神主丁巳賞九邊軍士己未神宗及
孝端皇后主升祔於太廟允禮臣請選大婚庚申以孫
如游為禮部尚書兼東閣大學士入閣辦事辛酉御經
筵甲子御史賈繼春安伸田珍以如游由中旨入閣非
故事請收回成命不聽減雲南貢金額二千兩以後勿
征以崔景榮為兵部尚書丁夘&KR0938;鸞宫災戊辰命大臣
公舉風力科臣勘遼東功罪癸酉發帑金一百八十萬
兩犒邊十一月甲戌朔頒天啓元年大統歷丙子上聖
母孝元皇后孝和皇后尊諡命編修劉鴻訓給事中張
國祥使朝鮮丁丑撤回天津採取銀魚内官專敕内監
選后及妃嬪甲申允給事中張其庭奏免畿輔加派一
年命給事中朱童蒙往遼東勘廷弼功罪乙酉諭大臣
不得輕於求去言官不得任意雌黃務協恭盡職以全
國體命撫按嚴覈驛逓戊子發京營選鋒三千戍石塘
堡辛丑命泰寧侯陳良弼攝祀上帝於圜丘癸夘賜袁
應泰尚方劍給事中周朝瑞特紏賈繼春十二月甲辰
朔命輔臣撰敕奬楊漣奏寢之戊申御史方震孺疏述
三朝艱危帝是之乙夘詔曰朕沖齡御極内外清平不
意外廷邇來忽生謗讟輕聽盜犯之訛傳釀成他日之
實事不得不申諭避宫始末以釋羣疑九月初一日皇
考賓天入臨諸臣即請見朕李選侍阻朕於煖閣以司
禮官固請始出旋使李進忠促回至於再三方朕莅乾
清宫進忠牽衣不放繼又遣人要之宫門不欲使御文
華殿此卿等親見當時景象安乎危乎果當避宫乎不
當避宫乎爾刑部及各衙門欲行庇護之私妄借安選
侍為題目是非淆亂豈曰忠謀輔臣義在體國為朕分
憂何不代傳諭言屏息紛擾君臣大義何在如初一日
視皇考入殮選侍又阻朕於煖閣司禮監官以大臣言
再四陳請方許初二日朕送皇考梓宫於仁智殿行禮
未畢邀朕再行朝見方許回慈慶宫扈從大臣科道官
所親見明是威挾朕躬垂簾聽政之意朕蒙皇考派之
照管原非住彼宫飲膳衣服皆皇祖皇考所賜與選侍
無與獨其侮慢陵虐有闔宫所共見而不忍言者皇考
既知其故親臨慰勸并使宫官喻解而選侍以毆崩聖
母自知有罪使人時來探朕不許與聖母宫人一言有
即致罪此朕年來苦衷外廷不能盡知前刑部執奏父
母之恩猶天地仁人孝子用心固然朕以故停其封號
以慰聖母在天之靈奉養優厚敬遵皇考遺愛該部亦
可仰體朕心矣乃大小臣工惟知私於李黨責備朕躬不
顧大義卿等其知之南京軍士鼓噪燒科臣晏文輝公
署方從哲罷庚申以少詹事徐光啟兼監察御史練兵
以周應賓為南京禮部尚書丙寅錄宋儒張載十四世
孫文運為奉祀給冠帶己巳命各處府州縣皆立武學
天啟元年春正月癸酉朔大風雪命擇日開講甲戌穆
廟竒妃葉氏薨宴朝鮮陪臣允禮臣請有犯廟諱御
名者悉改之己夘發帑金五十萬兩充遼餉庚辰親享
太廟辛巳諭閣臣孫如游出視事都給事楊漣乞歸允
之甲申御文華殿講讀乙酉詔選淨身男子一千五百
人入宫丙戌土星逆犯井宿命鑄提督陵工内監關防
丁亥准柳祚昌襲安遠侯戊子命大學士韓爌相度定
陵庚寅補大選贈劉元震禮部尚書廕一子入監趙煥
太子太保廕一子中書舍人給巡方印信我兵攻撫順
破二十餘屯以原任總兵薛永壽管甘州西路事壬辰
逮寧夏總兵王如金補給名臣伍文定等七十三人諡
從禮部左侍郎周道登請也甲午御史方震孺言人心
不平者三一曰國本之爭二曰門戸之說三曰移宫之
事請召對不允乙未賜瑞王桂王惠王莊田丁酉帝始
冠戊戌增收淨身男子二百人刑科給事中暴謙貞劾
李徵儀宫應震劉文炳趙興邦章下所司辛丑定知經
筵及講讀侍班官發帑金五十萬充慶陵工費壬寅御
史王心一劾客氏魏進忠不報二月癸夘朔戍陳槐以
冒認國戚故也我兵攻香爐山克之甲辰言官請復當
朝口奏及召對之典從之乙巳日暈見於遼陽旁有珥
如月赤白色又如環四面各有形如日又化為青虹如
弓與日相背自辰至午始滅丁未遣大學士劉一燝祀
先師孔子發盔甲器械於遼陽詔選淑女罷漕運總兵
官修國子監廟舍考稽生儒戊申親祭社稷壬子陜西
固原軍餘李文等以妖言聚衆伏誅癸丑我兵薄奉集
堡乙夘狂人張道安冒衛士服入朝班癲言命衛司雜
治因飭朝儀戊午我兵攻虎皮驛尋至王大人屯己未
初開經筵加贈大學士于慎行少保予廕壬戌頒泰昌
錢式甲子安仁草場火庚午楊鎬李如楨論死陜西臨
洮地震辛未嚴禁左道閏二月癸酉朔免肅藩貢馬南
京吏部尚書沈應文罷丙子大風霾丁丑荆王由樊捐
禄二千兩餉遼戊寅命大學士劉一燝詣慶陵相視懸
宫己夘久旱禱雨復遼東科舉乙酉風霾如前戒諭羣
臣辛夘高弘圖張慎言為賈繼春訴冤嚴旨奪俸詔天
津興屯務癸巳火星逆入氐宿甲午御經筵風霾諭羣
臣修省是日日生交暈左右珥黃白相接白虹亘天起
孫瑋為南京吏部尚書魏養蒙為南京戶部左侍郎兼
右僉都御史總督糧儲丙申除建文忠臣齊泰親屬戍
籍得歸者三十三家并黃子澄親戚戍者亦如之戊戌
昭和殿災加朵顔衛頭目格特穆爾阿布喇勒俱指揮僉事
海州吳金祖叛總兵李光榮擒之辛丑斥賈繼春為民
給事中蕭基極論姚宗文閱視之誤陞副總兵賀世
賢為總兵三月辛亥大風揚塵四塞乙夘我兵入渾
河至頭目屯甲寅圍瀋陽乙夘下瀋陽總兵尤世功賀
世賢及援遼川浙總兵陳策童仲揆管糧同知陳輔堯
自在州知州段展諸將吳文傑雷安民戚金袁見龍鄧
起龍張名世周敦吉石砫土官秦邦屏等皆死之辛酉
恤三路陣亡將士劉綎王宣杜松各贈少保予諡廕潘
宗顔光禄卿董汝礪張文炳各僉事餘贈廕有差壬戌
我兵下遼陽巡按御史張銓兵備副使何廷魁崔儒秀
同知冒日乾都指揮徐國能等死之袁應泰自焚死西
路綽哈陷長安堡癸亥補給四川天全六番招討使楊
愈詔命丙寅詔廷臣舉謀略出衆者丁夘命修神宗實
錄海州四衛皆破起舊經略熊廷弼為兵部右侍郎陞
楊愈為五軍營總兵官協理京營事務庚午發帑金一
百萬兩餉遼夏四月壬申朔日有食之癸酉浚都城濠
安南入貢初禁抄發軍機疏檄命薊遼總督文球攝經
略事日中有黑氣摩盪將暮赤星見東方以李宗延為
右僉都御史恊理戎政遼東巡撫薛國用薦用白養粹
乙亥以薛國用為兵部右侍郎兼右僉都御史經略遼
東是日午刻寧夏洪廣堡風霾大作墜灰如瓜子踰時
而止日將入作紅黃色外若炊烟日光所射如火延綏
孤山城陷三十丈入地二丈五尺丙子命天津督餉侍
郎李長庚回部管事以王化貞為右僉都御史巡撫廣
寧丁丑防海戊寅兵部尚書崔景榮請演火器於都門
外併分道募兵四川妖僧政神作亂擒之辛巳山西懷
延二衛地震癸未誅降賊廢紳黃衣南京工部尚書丁
賓致仕甲申詔舉邊才添設職方郎中主事各一員命
鑄經略遼東巡撫天津巡撫通州三處關防乙酉發盔
甲弓矢器械火藥等項給廣寧以援遼逗遛逮保定總
兵郭增輝丙戌發帑金十萬兩築山海邊墻戊子山西
開平龍門二衛地震己丑倭犯澎湖禦却之癸巳逮遼
東陣逃贊畫劉國縉監軍道牛維曜海蓋道康若乾等
甲午緝獲通夷提塘官劉保下詔獄命鑄援遼兵將關
防給總兵王威乙未命御史傅宗臯總兵楊于茂招練
新兵丁酉起兵部尚書王象乾凃宗濬俱以太子太保
兵部尚書原官起用象乾總督九邊宗濬提督京陵軍
務戊戌册張氏為皇后己亥恤遼陽死事諸臣張銓大
理卿尤世功陳策少保各賜諡廕崔儒秀何廷魁光禄
寺卿賜諡廕童仲揆都督同知吳文傑周敦吉戚金鄧
起龍秦邦屏都督僉事等官未幾銓再贈兵部尚書儒
秀廷魁同贈大理寺卿庚子鑄選將募兵關防磔劉保
於市並誅其子五月壬寅朔册王氏良妃段氏純妃御
史張捷請罷内操不報甲辰風霾四塞乙巳御史王允
成請恤錄廢籍顧憲成等章下所司丙午叙延鎮監市
勞賞卜失兔阿不害等有差丁未黔苗平宣捷集廷臣
議兵餉緩急戊申兵部尚書崔景榮罷以王象乾代之
辛酉固原寧夏援遼兵潰逮逃官河南布政司馮盛明
河北道副使吳瑞徵乙丑宥永戍石星子石應竒回籍
戊辰杭州火災蠲本年春運織造諭祭遼陽陣亡將吏
己巳安置中官盧受於鳳陽命天下朝覲官齎送所造
兵器六月辛未朔熊廷弼建議恢復遼左須三方布置
從之分遣御史募兵癸酉李光榮革職聽勘乙亥戸部
尚書李汝華致仕以大婚禮成加恩客氏丙子擢熊廷
弼為兵部尚書兼右副都御史駐札山海經略遼東總
督薊遼侍郎文球致仕廕張銓子道濬為錦衣衛指揮
僉事世襲己夘敕修神宗光宗實錄辛巳王象乾請行
邊不允甲申叙貴州征苗功加張鶴鳴兵部尚書廕一
子世襲錦衣衛千戸輔臣葉向高等各進秩有差命成
山伯王國柱為南京左府都督東寧伯焦夢熊為後府
都督誠意伯劉藎臣為右府都督撫寧侯朱國弼以僉
書攝中府都督清平伯吳遵周以僉書攝前府都督改
汪應蛟為戶部尚書何應祥為南京工部尚書庚寅火
落赤遣使挾賞邊吏以聞加宗室及聖裔解額諭留客
氏於大内癸巳命定西侯蔣承勛為南京前府都督秋
七月庚子朔給援遼死事石砫宣撫司秦拱明地三十
頃辛丑上神宗昭妃徽號曰宣懿壬寅增設遼東各路
監軍癸夘擢客氏男侯國興為錦衣僉事丁未增置軍
器局戊申恤陣亡軍士庚戌加四川酉陽土司冉躍龍
為宣慰司及妻誥命以勤王徇難故也京師旱蝗辛亥
賜熊廷弼尚方劍麒麟服命百僚餞之都城外壬子以
軍興用詘免織造三分之一甲寅王象乾總督薊遼軍
務丁巳以陳薦為南京刑部尚書魏養蒙為南京戸部
尚書祁裕伯為南京右都御史乙丑補叙萬歷四十二
年延綏寧夏固原捕獲功宣捷午門祭告郊廟八月庚
午朔祠土木徇難右都御史鄧棨於其鄉且治其塜丙
子王化貞奏皮島毛文龍鎮江之捷擢為副總兵辛巳
御經筵壬午遣郎中梁之垣宣諭朝鮮乙酉土魯番入
貢授死事土司秦邦屏子官貴州大水命給客氏墳地
以田爾耕為錦衣衛都督同知戊子杭州復火詔停織
造己丑光宗山陵畢袝廟議祧憲宗癸巳以初元停各
處決囚甲午撤金水河北臺改朝鮮貢道追復李材原
官熊廷弼奏三方布置有名無實九月壬寅葬光宗慶
陵戊申袝廟贈援遼都司張神武為都督同知甲寅中
官王昇攔擊戎政都御史李宗延於朝門不問乙夘四
川土司奢崇明叛殺巡撫徐可求等據重慶分兵攻合
江納溪破瀘州遂攻成都偽號大梁丙辰以陵工叙中
官王體乾魏進忠功劉一燝不可進忠怒疏辭允之己
未薊州遵化密雲地震乙丑凃宗濬卒命黃克纘兼攝
戎政客氏既出宫復入且諭諸臣不得煩激丙寅奢崇
明陷遵義丁夘陷興文知縣張振德死之魏進忠殺司
禮太監王安冬十月戊辰朔御史馬鳴起糾客氏奪俸
給事中侯震𤾉復糾之不報己巳給事中倪思輝朱欽
相御史王心一並糾客氏嚴旨調外任召張鶴鳴為兵
部尚書擢饒景暄為兵部左侍郎協理戎政以王三善
為僉都御史巡撫貴州兼督湖南川東軍務辛未以河
冰堅固馬上差人催督各鎮人馬器械車輛星夜出關
故永康侯徐應坤卒子錫胤嗣丙子百戸陳有繼請開
礦付詔獄濬京城濠成癸未慶陵興工乙酉奢酋圍成
都丙戌陜西會寧産異獸遍體鱗甲有火光按臣聶紹
芳以聞丁亥命遊擊金冠出海援遼初經略熊廷弼議
三方布置主守巡撫王化貞主戰時以鎮江之捷朝議
皆右化貞請裁經略及鎮江再陷又責廷弼出關廷弼
上四事乞樞臣張鶴鳴預決一事不中制一同心呼吸
一毋懸度逞臆一毋扶同誇詡己丑以朱燮元為右副
都御史巡撫四川許便宜行事改楊愈懋四川總兵薛
來胤湖廣總兵辛夘追叙延鎮寧夏甘肅功黃嘉善楊
應聘祁裕伯等各進官賜廕有差辛夘發帑金二百萬
助邊甲午禮部主事劉宗周劾魏進忠奪俸江都妖民
武悟空伏誅十一月戊戌朔逮遼東舊撫李維翰乙巳
陞田爾耕為錦衣衛右都督河套布色圖等補萬歷四
十七年貢馬丙午冬至躬祀上帝於圜丘丁未宴安南
陪臣於禮部甲子石砫司女將秦良玉率兵討賊丙寅
陞顧秉謙禮部尚書兼翰林學士仍掌詹事府事起翁
正春為禮部尚書丁夘吏部尚書周嘉謨封印乞歸許
之命盛以弘暫署部事十二月戊辰朔我兵屯海州庚
午續叙遼瀋死事諸臣張神武等贈廕有差下東華門
管事内官趙昇王受等於獄癸酉給戚繼光俞大猷諡
廕丁丑以張我續為兵部右侍郎總督四川貴州兼制
雲南湖廣賜尚方劍便宜行事庚辰衛一鳳罷辛巳改
張問達為吏部尚書是日午刻日上有一物覆壓摩盪
怪風揚沙天皆赤鑄册庫關防總理戸部十三司歲額
錢糧癸未安南補貢丙戌叙定陵功陞田爾畊為左都
督庚寅命焦夢熊協同守備南京命許世臣鎮守薊永
山海蕭如熏鎮守寧夏白兆慶鎮守延綏魯欽慎鎮守
保定紀元憲鎮守廣西崔天賜鎮守廣東劉國鏞鎮守
陜西辛夘以鄒元標為左都御史壬辰給石砫女將秦
良玉夫人誥命丙申祫享太廟
二年春正月己亥慶陵工成廕王體乾魏進忠弟姪一
人錦衣僉事敕廷臣會議經撫去留初王化貞稱經臣
阻其東出願以精兵六萬專制横行廷弼謂果能六萬
了事願褫職以待科臣侯震𤾉痛論遼事經撫兩存其
禍立見坐與輔臣忤鐫職調外已而化貞大敗己酉山
西平陽及各州縣地皆震辛亥詔即今歲卓異中舉邊
材丁巳我兵下西平堡副總兵羅一貫參將黑雲鶴死
之總兵劉渠祁秉忠等逆戰於沙嶺兵潰及副總兵劉
徵俱殁參將孫得功以廣寧降王化貞棄軍走熊廷弼
收軍民入關監軍高出胡嘉棟韓初命俱逃參政高邦
佐獨留松山死之壬戌改黃克纘為兵部尚書協理京
營戎政癸亥張鶴鳴請視師賜蟒玉尚方劍隨行者並
進秩命王在晉署兵部事乙丑京師戒嚴停殿工申保
甲法是月成都圍解魏養蒙為南京兵部尚書套部入
延綏邊掠黃花等峪撫臣張之厚匿不以聞二月戊辰
逮廣寧倡逃監軍高出胡嘉棟韓初命己巳諭科道官
有結黨瀆奏者置重典辛未命大學士何宗彦朱國祚
為會試主考癸酉山東濟南東昌州縣河南汝寧同日
地震水西土同知安邦彦反破畢節安順平壩霑益龍
里等處進圍貴陽䘏河西殉難諸臣甲戌月犯天關乙
亥月掩井宿丁丑製戰車賑河西逃難士民以孫承宗
為兵部尚書兼東閣大學士入閣辦事以楊麒守延綏吳
守德守寧夏李懷信守大同皆充掛印總兵官戊寅蠲
天下帶徵錢糧並免直隸加派己夘改王紀為刑部尚書
逮王化貞褫熊廷弼職回籍聽勘丙戌太白晝見戊子命
解經邦為兵部侍郎經略遼東己丑命孫承宗掌兵部事
大風霾逮韓初命壬辰遣官河南買馬刑部主事王之寀
追理張差舊案糾劉廷元胡士相岳駿聲劉光復詔不問
乙未改陳薦為南京戸部尚書王永光為戸部尚書總督
倉場三月丁酉朔大學士劉一燝致仕己亥舉内操辛丑
鑄天啟通寳錢命勛臣募兵壬寅鑄遼東監軍分理關
内關外關防給監軍閻鳴泰袁崇煥甲辰嚴都城九門
詰奸法解經邦辭經略不赴黜之鑄管理募兵關防給
陽武侯薛濂擢王在晉為兵部尚書經略遼東陞李長
庚為南京戸部尚書丙午歴城長清濟隂臨邑樂陵東
阿茌平肥城地震三日壞民居無數丁未予高邦佐羅
一貫諡廕賜太祖臨安公主孫李昌嗣國子生庚戌禁
勛臣募兵辛亥策天下貢士賜文震孟等四百人進士
及第出身有差戊午大索奸細於京師己未工部尚書
王佐罷庚申荆王由樊薨辛酉禱雨壬戌河南地震乙
丑給毛文龍水軍三千夏四月丙寅朔會鞫王化貞熊
廷弼庚午因邊事敕諭羣臣甲戌追叙臨洮斬獲功賞
賚有差以姚思仁為工部尚書丙子朱燮元復重慶辛
巳禮部尚書孫慎行追論方從哲李可灼進紅丸之罪
下廷臣會議鄒元標請添註三品京堂以疏淹滯從之
癸未罷寶和皇店税乙酉廕死節同知陳輔堯段展子
為國子生丙戌下逃弁梁邦弼於法司丁亥以孫慎行
為經筵講官戊子四川巡按張論進飛石架木法以備
城守己丑屯田天津壬辰京師大雨雹鄒元標追論方
從哲之罪癸巳命朱純臣掌南京前軍都督府印務詔
給死難興文知縣張振德與妻錢氏祠諡廕祭贈王德
完戶部尚書五月丙申朔都城旗纛廟災火藥盡焚傷
民居無數戊戌復前大學士張居正官諡賜祭建祠四
川梓橦縣妖賊白仙臺等伏誅己亥錄先臣方孝孺遺
嗣壬寅戍逃臣冒日乾甲辰王紀疏糾沈㴶不聽釋瀋
府幽禁老疾罪宗定逃臣胡嘉棟高出罪李維翰鄭之
范論斬之范仍復追贓丙午山東白蓮妖賊徐鴻儒反
陷鄆城丁未雲南巡撫沈儆炌奏水西叛逆戊申山西
平陽等州縣同日地震庚戌葉向高王紀請寬張拱辰
等以安中宫不聽山東妖賊攻鉅野知縣趙延慶却之
加石砫女將秦良玉都督僉事戍逃臣韓初命總兵楊
茂春郭增輝壬子賞效力守禦哈喇等米布有差丁巳
六科給事中趙時用等合疏糾沈㴶當罷不聽戊午山
西太原地震己未妖賊攻滋陽知縣楊炳却之命五經
博士孔胤植襲封衍聖公庚申括直省存庫銀充餉給
事中薛大用糾川督張我續誤國之罪不聽山東兗州
府已時見天上月明當午一星隨月西轉壬戌給事中
張鵬雲追論劉廷元曲庇張差罪命調廷元外任癸亥
妖賊攻兗州守將楊國棟敗之四川官兵復重慶六月
丁夘給事中周朝瑞疏劾張鶴鳴與王化貞同罪不報
予方孝孺祭葬並諡鑄援遼總兵關防給毛文龍戊辰
妖賊破鄒縣又破滕縣知縣姬胤文死之事聞贈太僕
少卿加毛文龍為平遼總兵庚午命恭順侯吳汝胤總
督京營戎政妖賊陷夏鎮御史温臯謨再劾鄭養性己
夘發帑金五十萬築遼東邊墻辛巳奢酋偽總兵張武
等就擒偽丞相何若海等降卹國本建言諸臣復職贈
廕馮應京等九人復職贈官顧憲成等六十四人加成
山伯王國柱太子太保給事中汪慶百彭汝楠沈惟炳
方有度並追論進藥移宫事請定方從哲李可灼崔文
昇之罪丙戌御史徐景濂為方從哲奏辯宣付史館方
有度爭之詔廷臣會議於是尚書張問達汪應蛟王紀
等公疏言從哲實庇可灼文昇給事中沈應時魏大中
沈惟炳等引春秋弑逆大義責方從哲侍郎張經世陳
邦瞻卿寺蕭近高攀龍給事中劉弘化御史劉芳侯恂
等各疏從哲罪不聽戊子山東官兵討妖賊戰兗州城
外敗績庚寅黃克纘復為從哲奏辯王紀及給事中薛
文周沈惟炳魏大中連疏劾之不聽壬辰鄆城鉅野賊
平癸巳束鹿肥鄉大水朱燮元復瀘州秋七月辛丑册
慧妃范氏甲辰刑部尚書王紀削籍大學士葉向高諫
不聽以孫瑋為刑部尚書高攀龍復理方從哲崔文昇
鄭養性罪切責奪俸淫雨壞山海邊墻丁未巡撫山東
趙彦請留班軍討賊戊申官軍破賊於韓莊再破之於
夏鎮運道始通妖賊攻曲阜知縣孔聞禮却之己酉發
帑金三十萬撫邊辛亥禮部尚書孫慎行致仕壬子沈
㴶以劾免仍晉少保命賑山海二路雨災詔撫集遼民
給以田廬庚申貴州官兵敗績遵義復陷癸亥畿南紅
巾賊于志弘反黃克纘以劾免八月甲子朔以孫瑋為
刑部尚書太僕少卿滿朝薦以追論袁應泰王化貞斥
為民丙子大學士孫承宗自請督師經略遼東進太子
太保丁丑武夷妖賊平壬午以顧秉謙為禮部尚書王
在晉為南京兵部尚書閻鳴泰為僉都御史巡撫遼東
甲申禁百官私交乙酉䘏四川死事諸臣九月甲午朔
光宗及孝和皇后主入廟以董漢儒為兵部尚書改陳
薦為南京吏部尚書丁酉給事中朱童蒙劾鄒元標馮
從吾鍾羽正京城講學三臣抗章自白且求罷不允庚
子詔於所在土地計畆增新兵餉以李長庚為南京戸
部尚書黃汝良為南京禮部尚書乙夘臨洮地震冊封
皇五弟由檢為信王停今年決囚丙辰給事中甄淑請
文武一體殿試以尊主權辛酉演象所災壬戌臨洮地
復震趙彦攻滕縣賊黨縛徐鴻儒餘出降冬十月癸亥
朔川督張我續獻俘贈死難副使孫好古大理卿廕一
子世襲錦衣衛千戸四川巡按張論奏遵義復陷甲子
命魯欽以原官總川湖貴州漢土官兵進勦乙丑以李養
正為南京刑部尚書壬申雲南官兵恢復霑平命備紅夷
贈袁應泰兵部尚書給予祭廕贈殉難土司彭象都督僉
事山東巡撫趙彦奏捷獻俘己丑左都御史鄒元標致仕
修撰文震孟上國勢綦艱疏奉旨調外南京兵部尚書魏
養蒙卒陳道亨代之是月有龍見於北花房河中長尺許
詔放黑龍潭十一月癸巳朔加貴州巡撫李橒為兵部侍
郎右僉都御史巡按史永安太僕寺少卿仍舊任戊戌慶
陵工成俘何若海等至京磔於市贈徐可求右都御史予
世廕庚子俘徐鴻儒等至京磔於市十一月辛丑擢趙南
星為左都御史房壯麗為工部右侍郎兼右僉都御史總
理河道甲辰冊封光宗選侍劉氏為貞靖賢妃信王生母
也皇弟由模追封簡懷王皇妹追封悼懿公主戊午發帑
金五萬兩賑遼民戍李可灼於邊辛酉以楊述中為兵部
侍郎總督貴州進朱爕元為兵部侍郎總督四川湖廣左
副都御史馮從吾罷發帑金三十萬兩充黔餉十二月甲
子冊封光宗選侍李氏為莊妃暹羅入貢丙寅宗室慎䤰
首登進士科命授京職著為令己巳貴陽圍解以山東平
命存䘏孟氏子孫修復孟廟癸未以何熊為南京吏部尚
書朱光祚為副都御史協理戎政叙平妖功加趙彦兵部
尚書餘陞賞有差辛巳停各衙門添註官覈四川文武功
罪廕䘏勘議有差䘏廣東死事將士丙戌南給事中歐
陽調律請舉建文廟祀並修實錄下禮部議辛夘旌表
節烈
三年春正月壬辰朔甲午五更火星犯房宿北第一星
庚子玉牒成葉向高等各進秩有差織造中官李實訐
有司不行屬禮工部尚書姚思仁劾之不問再恤建言
散秩諸臣御史温臯謨劾黃嘉善崔景榮張鶴鳴章下
所司乙巳山東妖賊平己酉命朱國楨顧秉謙朱延禧
魏廣微俱以禮部尚書兼東閣大學士入閣辦事紅夷
入澎湖壬子鳳凰集開封大騩山撫臣以聞癸丑月犯
鍵閉星戊午斥鄭養性居遠方己未大學士孫承宗為
中部大將馬世龍請尚方劍允之二月癸亥考察京官
丙寅山東蓬萊地震陳必謙再糾鄭養性劉廷元戊辰
追䘏征妖將士張榜等五十七人命顧秉謙朱延禧同
知經筵日講并實錄總裁己巳以盛以弘為禮部尚書
兼翰林院學士改李長春為戶部尚書陞張輔之為南
京工部尚書辛未鄭養性請居杭州乙亥貴州副總兵
劉超大敗安賊於陸廣河參將秦民屏復敗之於乾溝
破其五寨丁丑賜平遼總兵毛文龍尚方劍戊寅命太
監劉朝胡良輔紀用陶文班賞關門暹羅入貢辛巳永
平城樓災火藥盡焚壬午以鍾羽正為工部尚書乙酉
贈死難孟子嗣孫博士孟承光為太僕寺少卿母孔氏
加號貞淑子弘略為太常寺丞僕習天壽為百戸己丑
御史周宗建劾魏進忠郭鞏責令回話貴州官軍敗績
於陸廣起李三才為南京戸部尚書三月乙未月犯畢
宿第一星丙申南丹州土官莫儁隂黨安酋其祖母韋
氏殺之詔旌其義丁酉紫荆妖民趙思武聚衆為亂推
官花紹序擒之以陳大道為戸部尚書李宗延總督倉
場壬辰松江地震左都御史趙南星申明憲職詔所司
永遵乙巳薊鎮天鼓鳴有星隕大如車輪火光四燭丙
午登萊地震辛亥命鑄平遼參謀錦衣衛僉事關防給
毛雲龍禁抄機密重情雲南逆賊祿千鍾犯尋高武定
曲靖官軍禦却之甲寅禱雨銀定入犯擊敗之黃梅熊
宣等作亂擒之詔釋江南罪宗決奸細杜茂丁巳登萊
水兵出海琉球入貢夏四月庚申朔京師地大震辛酉
命肅朝儀壬戌盜入神武門獲之釋江西罪宗丙寅諭
各督府選將材戊辰遣官祭孟廟己巳朱國祚致仕庚
午旌韓莊王妃董氏慈節韓王亶嵴賢孝改建羅一貫
祠於甘肅賜額精忠辛未兩廣總督胡應台進西洋練
習火器者命教肄京營戊寅蠲薊州草場租庚辰停三
部總理戊子貴州巡撫王三善奏大水塘之捷朝鮮國
王李琿為其姪倧所簒巡撫登萊袁可立請討之督餉
侍郎畢自嚴言討之非計當俟請貢輸誠東征效力徐
許其封耳報可己未大理少卿范濟世請加封李選侍
詔切責之逮失機總兵杜文煥五月庚寅朔禮部尚書
盛以弘致仕壬辰順義王卜失兔遣使入貢己夘御史
宋師襄追論劉朝之罪命捕餘黨下有司庚子詔選淨
身男子一千人河決雎陽以林堯俞為禮部尚書天暑
慮囚四川永寧大捷奢崇明父子敗走紅崖丁未册封
才人張氏為裕妃贈山東死難滕縣知縣姬文胤為太
僕寺少卿六月庚辰朔詔再選淨身男子一千人御史
劉之鳳請罷内操不許秋七月辛夘南京大内火奢寅
父子敗走龍場賜遼東死事諸臣祠額己亥史繼偕致
仕甲辰光宗實錄成丁未鍾羽正致仕以王舜鼎為工
部尚書辛亥命劉孔昭襲封誠意伯甲寅廕王體乾魏
進忠弟姪為錦衣指揮世襲廷臣爭之不報乙夘何熊
祥罷董漢儒丁憂歸以趙彦為兵部尚書八月己未朔
内使王文進毆殺戴忠下司禮監刑部尚書孫瑋請下
法司不聽莊士元棄市以王舜鼎為工部尚書甲子火
星犯南斗魁第一星乙丑發帑金十萬兩餉關門丙寅
御史胡良機請罷内操不聽丁未命朱國楨釋奠太學
戊辰王象乾言束把孩諸部叩關請撫賞發帑銀十萬
太僕銀十萬給之壬申獲安賊黨何中蔚等獻俘磔之
廕四川死難總兵楊愈副使李維周推官郭象儀等癸
酉奬諭蜀王以捐金助工也甲戌趙彦回部理事吏部
會推王紀降旨切責丁丑四川鎮平堡地震朝鮮昭敬
王妃請封下部議之戊寅復宗人充□輔國中尉辛巳
命恭順侯吳汝孕等查京營甲申奸人韓宗功伏誅九
月戊子朔余懋學罷陳道亨致仕壬辰予魏學曾諡廕
癸巳給事中陳良弼陳言著鎮撫司打問大學士葉向
高揭救不允乙未松潘地震向高乞歸不允良弼奪俸
半年命南居益回部管事陞國戚王朝寵為都指揮僉
事丙申李宗延為戶部尚書主事譚謙益薦妖人宋明
時詔送薊遼總督軍前試之甲辰大星犯軒轅乙巳大
學士吳道南卒贈少保謚文恪丁未周應賓罷壬子諭
留首輔葉向高癸丑吏部尚書張問達致仕冬十月辛
酉毛文龍奏復金州及滿浦吕城壬戌給事中方有度
參毛文龍袁可立當罷不聽癸亥魏廣微入直供事甲
子叙平妖功進趙彦太子太保廕錦衣僉事世襲己巳
皇第一子生旋殤給事中熊奮渭請給遼陽死事諸臣
諡允之辛未葉向高請停刑不許癸酉以趙南星為吏
部尚書甲戌再請停刑貴州兵克安賊碗哈羊雀等屯
斬獲甚衆乙亥京師地大震丁丑命停今年決囚海運
輸粟十萬石餉毛文龍軍己夘皇第二子生慧妃范氏
出辛巳上以皇子生告太廟是日日生重暈暈旁生左
右珥甲申夜火星犯壘壁陣西南第五星閏十月辛夘
以蕭雲舉為禮部尚書葬神宗清惠順妃李氏於銀錢
山乙未沅陵民家牛生犢一身二首三尾又翫坪溪民
家産豕長喙猪身人足隻眼戊戌以孫瑋為吏部尚書
管左都御史事張經世為戸部尚書總督倉場毛文龍
報董骨寨之捷己亥宣延綏寧夏甘肅三鎮捷祭告郊
廟壬寅皇子生詔赦天下丙午以毛文龍言建龍王廟
於鹿島封顯應王庚戌以李起元為南京戸部尚書起
楊漣為左僉都御史乙夘雲南地震盜入順天府庫四
川仁壽縣長山裂聲如雷長七里衡三尺深不可測十
一月丁巳朔冬至躬祀上帝於南郊以太祖高皇帝配
封王昇為新城侯子國興為指揮同知甲子以喬允升
為刑部尚書李起元總督三邊乙丑慶陵饗殿成戊辰
冊慧妃范氏為皇貴妃己巳准張國柱襲封安鄉伯孫
瑋進太子太保甲戌陜西賽平諸番族貢馬哈唎慎部
朗素貴英等糾三十六家挾賞犯中右所參將王楹出
擊遇伏死之京師傳言上欲親征乙亥陜西鳳縣大鼠
有肉翅飛而害稼割其腹得粟一升朝鮮入貢楊述中
免乙酉錄貴州搗巢解圍功右都御史朱燮元等進秩
有差十二月丙戌朔泰寧三衛貢馬乙丑太白晝見戊
戌京師地大震陜西韓城妖人劉買得作亂擒之丙午
逐妖人宋明時丁未冊封成妃李氏南直應天蘇松鳳
泗淮揚滁州等處同日地震己酉停推薊遼總督歸經
略庚戌補給先臣楊繼盛全葬賜魏進忠名忠賢提督
東厰乙夘命黎惟祺襲安南都統使旌天下節孝貞烈
東林列傳卷末上
