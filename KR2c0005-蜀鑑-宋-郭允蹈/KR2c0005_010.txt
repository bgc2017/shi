蜀鑑卷十
宋郭允蹈撰
西南夷始末下
吐蕃南詔為唐深患其憂不特以蜀也天寳初分天
下為十道劒南節度西坑吐蕃南撫蠻獠治益州統
六軍屯十二州之境關係亦重矣次第南夷之始末
而以吐蕃之寇蜀者附之
唐武德元年以西㸑蠻弘達為昆州刺史
兩㸑蠻自曲州靖州西南昆州曲軛晉寧喻獻安寧
距龍和城通謂之西㸑白蠻自彌鹿升麻二川南至
步頭謂之東㸑烏蠻延袤二千餘里土多駿馬犀象
明珠隋末㸑翫入朝文帝誅之諸子沒為奴唐高祖
即位以子弘達為昆州刺史令持其父尸歸葬益州
刺史叚綸因遣使招諭其部落皆来降曲州即漢
朱提郡升麻在漢建寧郡唐為郎州靖州在曲州之
側
武德四年昆彌遣使内附
昆彌即漢之昆明也以西瀰河為境即葉榆河也嶲
州治中吉弘緯通南寧至其國說之來降自是歲與
牂柯使偕來
武德七年以韋仁壽檢校南寧州都督
西南夷内附朝廷遣使撫之類皆貪縱遠民患之仁
壽既受命將兵五百人至西瀰河周歷數千里蠻夷
望風歸附仁壽承制置七州十五縣各以其豪帥為
刺史蠻夷悦服各遣子弟入貢上大悅命仁壽徙鎮
南寧以兵戍之
太宗貞觀三年蠻酋謝元深來朝
西㸑之南有東謝蠻居黔州西三百里是歲東謝酋
長謝元深南謝酋長謝強来朝詔以東謝為應州南
謝為莊州隸黔州都督牂柯酋長謝能羽及充州蠻
入貢詔以牂柯為牂州中書侍郎顔師古因是上言
昔周武王時遠國入朝太史次為王會篇今蠻夷入
朝如元深寇服不同可寫為王會圖詔可
貞觀二十二年西洱河大首領楊同外等入朝
松外蠻尚數十部大者五六百戶小者二三百凡數
十姓趙楊李董為鉅族皆擅山川不能相君長有城
郭文字領知歷數自夜郎滇池以西皆莊橋之裔有
稻麥粟豆絲麻薤蒜以十二月為歲首嶲州大都督
劉伯英上䟽松外諸蠻率暫附亟叛請擊之西洱河
天竺道可通也太宗以梁建方發蜀十二州兵進討
酋帥䨇舍拒戰敗走殺獲十餘萬羣蠻震駭走保山
谷建方諭降者七十餘部戶十萬九千署首領蒙和
為縣令餘衆感悦西洱河蠻亦曰河蠻道繇朗州走
三千里建方遣竒兵自嶲州道千五百里掩之其帥
楊盛大駭建方振旅還大首領楊同外楊劒松外首
領蒙羽皆入朝授官秩
貞觀二十三年擊西㸑蠻開蜻蛉梇棟為縣
㸑蠻之西有徒莫祗蠻儉望蠻於是内屬以其地為
傍望覧兵求五州隸朗州都督泉蠻地與蜻蛉弄棟
接亦隸朗州
高宗永徽二年朗州道摠管趙孝祖討白水蠻
蠻酋秃磨蒲等據險拒戰孝祖皆擊斬之會大雪蠻
饑凍死亡略盡孝祖言貞觀中討昆州鳥蠻始開蜻
蛉弄棟為州縣弄棟之西有小勃弄大勃勃弄二川
常扇誘弄棟欲使之反其勃弄以西與黃瓜葉榆西
洱河相接人衆殷寔多於蜀川今因破白水之兵請
随便西討撫而安之勅許之
永徽六年嶲州道摠管曹繼叔破胡叢顯飬車魯等蠻
於斜山拔十餘城
顯慶元年西瀰蠻酋長陽棟附等率衆内附
棟附與顯和蠻酋長王郎祁郎昆黎盤四州酋長王
伽衝等帥衆來歸
麟德元年置姚州都督府
於昆明之弄棟川置
咸亨三年以梁積壽為姚州摠管將兵討叛蠻昆明蠻
内附
置殷敦總三州
永隆元年築茂州安戎城
吐蕃寇河原黑齒常之擊却之先是劍南募兵於茂
州西南築安戎城以斷吐蕃通蠻之路吐蕃以生羌
為鄉導攻䧟其城以兵據之由是西瀰諸蠻皆降於
吐蕃吐蕃盡得羊同党項及諸羌之地東接凉松茂
嶲等州南鄰天竺諸夷之盛莫與為比
武后垂拱五年詔發兵自雅州開山出襲吐蕃陳子昂
上書諫
太后欲發梁鳳巴蜑自雅州開山通道出擊生羌因
襲吐蕃正字陳子昂上書以為雅州邊羌自國初已
來未嘗為盗今一旦無罪戮之其怨必甚且懼誅滅
必蜂起為盗西山盗起則蜀之邊邑不得不連兵備守
兵久不解西蜀之禍自此結矣臣聞吐蕃愛蜀富饒
欲盗之久矣徒以山川阻絶障隘不通勢不能動今
國家乃亂邊羌開隘道使其收奔亡之種為鄉導以
攻邊是借寇兵而為賊除道舉全蜀以遺之也蜀者
國家之寳庫可以兼濟中國今執事者乃徒僥倖之
路以事西羌得其地不足以稼穯財不足以富國徒
為縻費無益聖德况其成敗未可知哉夫蜀之所恃
者險也人之所以安者無役也今國家乃開其險役
其人險開則便寇人役則傷財臣恐未見羌戎已有
姦盜在其中矣且蜀人尫劣不習兵戰山川阻曠去
中夏遠今無故生西羌吐蕃之患臣見其不及百年
蜀為戎矣既而役不果興
武后延載元年永昌蠻酋董期内附
天授中遣御史壽春裴懷古安集西南蠻至是永昌
蠻帥部落二十餘萬戶内附
聖歷元年蜀州刺史張東之乞罷戍姚州不納
蜀每歲遣兵五百人戌姚州路險遠死亡者多蜀州
刺史張東之上言以為姚州本哀牢之國荒外絶城
山高水深國家開以為州未嘗得其鹽布之稅甲兵
之用而空竭府庫驅率平人受役蠻夷肝腦塗地臣
竊為國家惜之請廢姚州以隸嶲州歲時朝覲同之
蕃國瀘南諸鎮亦皆廢省於瀘北置關百姓非奉使
無得交通往来䟽奏不納
遣御史唐九徵擊姚州叛蠻破之
九徵為姚嶲道討擊使虜以鐡絙(居登切)梁漾濞二水
通西瀰蠻築城戍之九徵毁絙夷城建鐡柱於滇池
以勒功
睿宗景雲元年姚嶲蠻反攻御史李知古殺之
姚州羣蠻先附吐蕃攝監察御史李知古請發兵擊
之既降又請築城列置州縣重稅之因誅其豪傑掠
子女為奴婢羣蠻怨怒蠻酋引吐蕃攻知古殺之由
是姚嶲路絶
玄宗開元三年西南夷寇邊遣將軍李立道討之
發戎瀘䕫巴梁鳳等州兵三萬人拜舊屯兵討之
開元十七年嶲州都督張守素破西南蠻拔昆明及鹽
城
開元二十六年吐蕃救安戎城
初儀鳳中吐蕃䧟安戎城而據之其地險要唐屢攻
之不克劒南節度使王昱築兩城於其側頓軍蒲婆
嶺下運資粮以逼之吐蕃大發兵救安戎城昱衆大
敗死者數千人昱脫身走粮仗軍資皆棄之貶昱為
高要尉而死安戎城在今茂州見上注蒲婆嶺一
名蓬婆嶺
冊南詔蒙歸義為雲南王
南詔本哀牢夷烏蠻别種也夷語王為詔居姚州之
西永昌之間東距㸑東南屬交趾西北與吐蕃接北
抵益州東北際黔巫王都羊苴(徐嗟切)咩(彌嗟切)城先有
六詔莫能相一歴代因之以分其勢蒙舍最在南故
謂之南詔至皮邏閣浸強大而五詔微弱乃賂王昱
求合六詔為一朝廷許之仍賜名歸義於是以兵威
脅服羣蠻不從者滅之遂擊破吐蕃徙居大和城其
後卒為邊患城距龍尾城十里夷語山陂陀為和
故謂之大和城也
開元二十八年復取安戎城吐蕃入寇發關中兵救之
劍南節度使張宥文吏不習軍旅軍政悉委副使章
仇兼瓊兼瓊入奏事盛言安戎城可取上悅之以兼
瓊為節度使兼瓊潜與安戎城中吐蕃結謀開門納
唐兵盡殺吐蕃將卒使監察御史許遠將兵守之至
是吐蕃寇安戎發關中兵救之吐蕃引去安戎改為
平戎
天寳十載南詔反䧟雲南郡劍南節度使鮮於仲通討
之敗績
楊國忠薦鮮於仲通為劔南節度使仲通性褊急失
蠻夷心故事南詔常與妻子俱謁都督雲南太守張
虔陀皆私之又多所徵求南詔王閣羅鳳忿怨發兵
反䧟雲南取夷州三十二仲通將兵八萬討南詔分
二道出戎嶲州至曲靖州南詔王閣羅鳳遣使謝罪
仲通不許因其使進軍至西洱河與戰大敗士卒死
者六萬人仲通僅以身免閤羅鳳歛戰尸築為京觀
楊國忠掩其敗狀仍敘其戰功閤羅鳳遂北臣於吐
蕃吐蕃號曰東帝閤羅鳳刻碑於國門言不得已叛
唐之故
天寳十三載劍南留後李宓擊南詔敗沒
宓將兵七萬擊南詔閤羅鳳誘之深入至太和城閉
壁不戰宓糧盡士卒罹瘴疫及饑死什七八乃引還
蠻追擊之宓被擒全軍皆没楊國忠隱其敗更以捷
聞益發中國兵討之前後死者幾二十萬人無敢言
者
天寳十四載南詔䧟越嶲會同軍
安祿山反南詔乘亂䧟越嶲會同軍據清溪關尋傳
驃國皆降之尋傳與驃皆蠻名驃在南詔國南
代宗廣德元年吐蕃䧟松維保三州
吐蕃盡取河西隴右之地入長安上幸陜自鳳翔以
西邠州以北皆為左袵䧟松維保三州及雲山新築
二城西川節度使高適不能救於是劒南西山諸州
亦入於吐蕃矣明年節度使嚴武破吐蕃南鄙兵七
萬拔當狗城又拔鹽川城
大歷十二年吐蕃寇黎雅州西州節度使崔寧擊破之
又大破之於望漢城
大歷十四年吐蕃南詔入寇遣神策都將李晟等擊破
之追擊於大渡河
南詔異牟尋新立與吐蕃悉衆二十萬三道入寇一
趨茂州踰没川擾灌口一趨扶文掠方維白壩一侵
黎雅掠邛徠關曰吾欲取蜀以為東府諸將不能禦
虜連䧟州縣刺史棄城走士民竄匿山谷上憂之發
禁兵四千人使李晟將之發邠隴范陽兵五千使將
軍曲環將之以救蜀東川出軍自江油趣白垻與山
南兵合擊吐蕃南詔破之范陽兵追及於七盤又破
之遂克維茂二州李晟追擊於大度河外又破之吐
蕃南詔饑寒殞於崖谷死者八九萬人吐蕃悔怒殺
誘導使之來者異牟尋懼築羊苴咩城延袤十五里
徒居之吐蕃封之為日東王
德宗貞元三年雲南王異牟尋請内附
初閤羅鳳䧟嶲州獲西瀘令鄭回回通經術閤羅鳳
愛重之及異牟尋為王以回為相號清平官雲南有
數十萬衆吐蕃每入宼常以為前鋒賦歛重數又奪
其險要地立城堡歲徵兵助防雲南苦之回說異牟
尋自歸於唐曰中國尚禮義有惠澤無賦役異牟尋
潜遣人因諸蠻求内附韋臯奏宜招納之以離吐蕃
之黨分其勢上令臯先作邊將書以喻之微觀其趣
貞元四年雲南遣使入見
異牟尋未敢自遣使先遣其東蠻鬼王驃旁且等入
見且獻黃金丹砂金示順革丹赤心也德宗嘉之賜
以詔書韋臯令其屬崔佐時随至羊苴咩城時吐蕃
使者亦在異牟尋夜迎之佐時宣天子意異牟尋内
畏吐蕃顧左右失色遂與佐時盟洗載書於西瀰水
發兵攻吐蕃使者殺之
吐蕃寇西川韋臯遣人拒破之
吐蕃亦發雲南兵雲南内雖附唐外未敢叛吐蕃亦
發兵數萬屯於瀘北韋臯知雲南計方猶豫乃為書
遺雲南王使東蠻轉攻吐蕃吐蕃始疑雲南遣兵二
萬屯會川以塞雲南趣蜀之路臯遣黎州刺史韋晉
等與東蠻連兵禦之破吐蕃於清溪關外會川屬
嶲州即盧峯關清溪關亦在嶲州
貞元五年韋臯將兵擊吐蕃於臺登谷復嶲州
嶲州邛部臺登之間有勿鄧蠻勿鄧南七十里有兩
林蠻皆謂之東蠻勿鄧苴夢衝為大鬼主數為吐蕃
侵獵兩林都大鬼至苴那時乞兵於韋臯以攻吐蕃
臯遣將劉朝彩出銅山道吳鳴鶴出清溪道鄧英俊
出定蕃柵道進逼臺登城吐蕃追壁西貢川據高為
營苴那時戰甚力分兵大破吐蕃青海&KR0008;城二節度
軍於北谷斬首二千級盡復嶲州之境苴夢衝内附
吐蕃斷南詔使路臯以兵召至琵琶川斬之
貞元八年韋臯攻吐蕃維州獲其大將論莽熱
貞元十年劒南西山羌蠻來降雲南襲吐蕃於神川大
破之
詔加韋臯押近界羌蠻及西山入國使吐蕃與回鶻
爭北庭大戰微兵萬人於雲南異牟尋辭以國小請
發五千人異牟尋遣五千人前行自將數萬人踵其
後晝夜兼行襲吐蕃於神川大破之取鐡橋等十六
城遣使來獻捷
遣使立異牟尋為南詔王
先是貞元初李泌勸德宗和回紇且請招雲南以斷
吐蕃之右臂曰雲南自漢以來臣事中國楊國忠無
故擾之使叛臣於吐蕃苦於吐蕃賦煩役重未嘗不
一日思為唐臣也其後韋臯遺雲南王書欲與共襲
吐蕃驅之雲嶺之外獨與雲南築大城於境上置戍
相保永同一家至是異牟尋遣其弟獻地圖上貢及
吐蕃所給金印請復號南詔詔以袁滋為冊使賜以
銀窠金印異牟尋北面跪受冊印因與使者宴出玄
宗所賜器物笛工歌女滋曰南詔當深思祖考子子
孫孫盡忠於唐
胡氏曰李鄴侯思扞吐蕃故力勸德宗與回紇和親
而招雲南大食天竺以分吐蕃之勢此後吐蕃稀為
邊患然唐室之禍乃卒起於雲南以此知中國當以
自治為強於非我族類者畫郊圻固封守來則不拒
不來不強然後不召患於藩籬之外矣
韋臯進南詔奉聖樂
驃國者在永昌南二千里西接東天竺亦與波斯婆
羅門接距西舍利城二十日行西舍利者中天竺也
南屬海比南詔以兵強地接常羈制之聞南詔歸唐
有内附心異牟尋遣使楊加明詣韋臯請獻夷中歌
曲且令驃國進樂人於是臯作南詔奉聖樂
貞元十一年南詔攻吐蕃昆明城取之
昆明近嶲州
貞元十三年吐蕃入寇嶲州刺史曹高仕破之於臺登
城下
貞元十五年吐蕃擊南詔及嶲州韋臯與異牟尋發兵
禦之
貞元十七年韋臯大破吐蕃於雅州
吐蕃寇麟州上𠡠韋臯深入吐蕃以分其勢紆北邊
患臯遣兵二萬分出九道攻維保松州及棲雞老翁
城大破吐蕃於雅州轉戰千里拔城七遂圍維州及
昆明吐蕃救維州西川兵據險設伏以待之虜衆
大敗擒其將論莽熱維州昆明竟不下引兵還
南詔大破吐蕃於瀘水
韋臯屯重兵於嶲州扼西瀘吐蕃路吐蕃謀以兵襲南詔
以八萬人圍嶲州臯命部將武免等屯嶲州約南詔
有急進軍吐蕃引衆五萬自曩貢川分二軍攻雲南
一軍自諾濟城攻嶲州異牟尋先欲攻東蠻臯報嶲
州實往來道扞蔽數州虜百計窺故嚴兵以守之東
蠻庸敢懷貳乎免接兵嶲州雖南詔境亦所在屯戍
吐蕃懲野戰數北乃屯三瀘水遣間誘瀕瀘諸蠻復
城悉攝悉攝吐蕃險要也蠻酋潛導南詔與臯部將
杜毗等夜絶瀘破虜屯斬五百級又破之於瀘西吐蕃
君長共計不得嶲州患未艾也
文宗大和三年南詔入成都
異牟尋既死子尋閤勸立尋閤勸死子勸龍晟立元
和十一年為弄棟王嵯顛所殺嵯顛遂專國政於是
西川節度使杜元穎治無狀障候弛沓相蒙戍卒反
為卿導襲嶲戎二州又陷卭州自卭州引兵徑抵成
都又寇東川節度使郭釗兵弱不能戰以書責嵯顛
嵯顛復書曰杜元穎侵擾我故興兵報之耳與釗修好
而退蠻留成都西郭十日其始慰撫蜀人市肆安堵
將行乃大掠子女百工數萬人及珍貨而去嵯顛自為
軍殿及大度水謂人曰此南吾境也聽汝哭别鄉國衆
皆慟哭赴水死者以千計嵯顛遣使上表曰杜元穎不
恤軍士軍士競為鄕導祈誅虐帥倘誅之不遂無以
慰蜀土之心願陛下誅之貶元穎循州司馬
太和五年吐蕃維州副使悉怛謀請降西川節度使李
德裕表其狀不受
南詔入寇蜀中殘弊西川節度使李德裕至鎮吐蕃
維州副使悉怛謀請降德裕遣維州刺史虞蔵儉入
據其城具奏其狀且言欲遣生羌三千燒十三橋擣
西戎腹心是韋臯沒身恨不能致者也事下尚書省
集百官議皆請如德裕策牛僧孺曰吐蕃之境四面
各萬里失一維州未能損其勢比來修好約罷戍兵
中國禦戎守信為上彼若來責失信怒氣直辭不三
日至咸陽橋此時西南數千里外得百維州何所用之
徒棄誠信有害無利此匹夫所不為況天子乎上以為
然詔德裕以其城歸吐蕃執悉怛謀及與偕來者悉
歸之吐蕃盡誅之于境上極其慘酷德裕由是怨僧
孺益深會昌初德裕為相上疏云維州據高山絶頂
三面臨江在戎虜平川之衝是漢地入兵之路初河
隴盡沒唯此獨存吐蕃潛以婦人嫁此州門者二十
年後兩男長成竊開壘門引兵夜入遂為所䧟號曰
無憂城從此得併力於西邊更無虞於南路憑陵近
甸旰食累朝韋臯欲經略河湟湏此城為始萬旅盡
銳急攻數年雖擒論莽熱而還城堅卒不可克臣初
到西蜀外揚國威内葺邊備其維州熟臣信令空壁
來歸臣始受其降南蠻振攝山西八國皆願内屬其
吐蕃合水棲雞等城既失險阨自須抽歸可減八處
鎮兵坐守千餘里舊地且維州未降前一年吐蕃猶
圍魯州豈顧盟約臣受降之初指天為誓面許奏聞
各加酬賞當時不與臣者望風疾臣詔臣執送悉怛
謀等令彼自戮臣寧忍以三百餘人命棄信偷安累
表陳論乞垂矜惻荅詔嚴切竟令執還將吏對臣無
不隕涕蕃帥即以此人戮於境上絶忠款之路快兇
虐之情乞追奬忠魄各加褒贈詔贈悉怛謀右衞將軍
其後大忠初杜悰復取維州維州今威州
司馬公曰唐新與吐蕃修好而納其維州以利言之
則維州小而信大以害言之則維州緩而關中急然
則為唐計者宜何先乎悉怛謀在唐則為向化在吐
蕃不免叛臣其受誅也又何矜焉且德裕所言者利
也僧孺所言者義也
胡氏曰司馬公之言過矣使維州本非唐地既與之
和棄而不取姑守約信可矣本唐之地為吐蕃所侵
乃欲守區區之信舉險要而棄之可乎僧孺所謂虜
不三日至咸陽特以大言怖文宗非事實也夫奪吾
之地而約我以盟此正蒲人所以要孔子者非信也
取我故地乃義所當為司馬公不以義斷之而以利害
為言又斥德裕為利取僧孺為義是皆無所據矣故
以維州歸吐蕃棄祖宗土宇縳送悉怛謀沮歸附之
心僧孺以小信妨大計也下維州遣兵據之洗數十
年之恥追奬悉怛謀贈以官秩德裕以大義謀國也
此二人是非之辨也
太和六年李德裕築仗義禦侮柔遠城
德裕建籌邊樓按南道山川險要與蠻相入者圖之
左西道與吐蕃接者圖之右其部落衆寡饋餫遠
邇曲折咸具乃招習邊事者與之商訂凡虜之情偽
盡知之料擇州兵士無敢怨又請甲人於安定弓人
河中弩人浙西器械犀利又率戸二百取一人使習
戰緩則農急則戰謂之雄邊子弟總十一軍築仗義
城以制大度清溪關之阻作禦侮城以控榮經犄角
勢作柔遠城以扼西山吐蕃復卭徠關徙嶲州治臺
登以奪蠻險舊制歲抄運内粟贍黎嶲州起嘉眉道
陽山江而達大度乃分餉諸戍常以盛夏至地苦瘴
毒輦夫多死德裕命轉卭雅粟以十月為漕始先夏
而至以佐陽山之運饋者不涉炎月遠民乃安又奏
遣使詣南詔索所掠人口得數千人而還上命德裕
脩塞清溪關以斷南詔入寇之路德裕上言通蠻細
路至多不可塞惟重兵鎮守可保無虞但黎雅以來
得萬人成都得二萬人精加訓練則蠻不敢動矣邊
兵又不宜多須力可臨制時北兵皆歸本道惟河中
陳許三千人在成都有詔來年以歸蜀人忷懼德裕
奏乞鄭滑五百人陳許千人以鎮蜀且言蜀兵脆弱
新為蠻寇所困皆破膽不堪征戍若壯兵盡歸則與
杜元穎時無異蜀不可保恐議者云蜀經蠻寇以來
已自增兵向者蠻寇已廹元穎始捕市人為兵約三
千餘人徒有其數實不可用郭釗募壯兵僅約百餘
人臣復召募得二百餘人此外皆元穎舊兵也恐議
者又聞一夫當關之說以為清溪可塞臣訪之蜀中
老將清溪之旁大路有三小徑無數皆東蠻臨時為之
開通若言可塞則是欺罔朝廷要須大度水北更築一
城迤邐接黎州以大兵守之方可況聞南詔以所掠蜀
人二千及金帛賂遺吐蕃若使二虜知蜀虚實連兵入
寇誠可深憂其朝臣建言者盖由禍不在身望人責
一狀留入堂案它日敗事不可令臣獨當國憲朝廷
皆從其請德裕乃練士卒葺堡障積糧儲以備邊蜀
人粗安德裕又奏蜀兵羸疾老弱者從來終身不簡
臣命立五尺五寸之度簡去四千四百餘人復簡募
少壯者千人以慰其心所募北兵已得千五百人與
土兵參居轉相訓習日益精練又蜀工所作兵器徒
務華飾不堪用臣今取工於别道以治之無不堅利
宣宗大中十三年南詔僣號寇䧟播州
初韋臯開清溪道以通羣蠻使入貢又選羣蠻子弟
聚之成都教以書數以羈縻之既而軍府厭於廩給
又蠻使入貢利於賜與所從傔人浸多杜悰奏減其
數南詔豐祐怒入貢不時頗擾邊境子酋龍立乃自
稱皇帝國號大禮遣兵䧟播州
懿宗咸通三年南詔攻䧟邕州寇嶲州
杜宗上言南詔強盛西川兵食單寡未可輕與之絶
且應遣使弔祭上從之會南詔寇嶲州遂不行
咸通四年南詔䧟交趾經略使蔡襲死之
咸通五年南詔寇邕州官軍䧟沒
咸通七年高駢大破南詔蠻復取交趾
咸通九年建定邊軍於邛州以李師望為節度使
鳳翔少尹李師望上言嶲州控扼南詔為其要衝成都
道遠難以節制請建定邊軍屯重兵於嶲州以卭州
為理所朝廷從之以師望為嶲州刺史充定邊軍節度
眉蜀邛雅嘉黎等州觀察統押諸蠻并統領諸道
行營制置等使師望利於專制方面故建此策其實
邛距成都纔六百十里嶲距卭千里其欺罔如此
咸通十一年南詔入寇遂入成都
初南詔遣使來李師望欲激怒南詔以求功遂殺之
朝廷徵師望以竇滂代之滂貪殘又甚於師望故蠻
寇未至而定邊已困矣是月南詔酋龍傾國入寇進
入嶲州安再榮守清溪關蠻攻之再榮退屯大渡河
北與之隔水相射九日八夜蠻密分軍伐木開道逾
雪坡奄至沐源川竇滂遣將帥五百人拒之舉軍覆
沒十二月蠻詐為我敗卒至江岸呼船以濟衆乃覺
之遂䧟犍為縦兵焚掠凌榮二州之境後數日蠻軍
大集於凌雲寺與嘉州對岸遂䧟嘉州酋龍詐遣人
約和語未畢乘船茷爭渡竇滂單騎宵遁再榮等進
兵乘夜攻之蠻大驚引去進䧟黎雅卭州軍資儲峙
散於亂兵之手蠻至城已空通行無礙矣西川之民
爭走入成都所占地不過一席許雨則戴盎以自芘
又乏水取摩訶池泥汁澄而飲節度使盧躭召彭州
刺史吴行魯共脩守備選兵三千人號曰突將蠻至
眉州躭遣使與之約和蠻報曰我輩行止只繋雅懷
進軍新津盧躭遣使告急於朝以紓一朝之患朝廷
命支詳為宣諭通和使蠻長驅而北䧟雙流遣人負
綵幕至城南云欲張陳蜀王廳以居驃信(蠻謂君王)
(為驃信)遂抵成都城下前一日盧躭遣王晝至漢州
詗援軍時興元六千人鳳翔四千人已至漢州會竇
滂以四千人自導江奔漢州就援軍以自存王晝以
興元資簡兵三千餘人軍毗橋與蠻戰不利退保漢
州竇滂欲西川陷沒以分其責每款留官軍不使遽
進二月朔蠻合梯衝四面攻成都城上以鈎鐶挽之
使近投火沃油焚之攻者皆死蠻歛兵約和遣使迎
支詳時顔慶復以援軍將至詳謂蠻使曰受詔約和
今雲南乃圍成都則與曩日異矣且朝廷所以和者
冀其不犯成都也蠻復進攻城初韋臯招南詔以破
吐蕃既而蠻訴以無甲弩皐使匠往教之數歲蠻中
甲弩皆精利朝廷以顔慶復為東川節度使凡援蜀
諸軍皆受慶復節制慶復至新都蠻分兵拒之慶復
大破蠻軍殺二千餘人蜀民數千人爭操芟刀白棓以助
官軍呼聲震野蠻步騎數萬復至宋威以二千人會
戰蠻軍大敗死者五千餘人退保星宿山威進軍沱
江驛距成都三十里蠻遣其臣楊定詣支詳請和亦
依違荅之官軍至城下與蠻戰奪其升仙橋是夕蠻
自燒攻具遁去顔慶復始教蜀人築壅門城穿塹引
水滿之植鹿角分營鋪蠻知有備自是不復犯成都
矣
僖宗乾符二年南詔寇西川䧟黎州入卭徠關節度使
高駢追至大度河大破之
南詔作浮梁濟大度河防河兵馬使黃景復俟其半
濟擊之蠻敗走斷其浮梁蠻以中軍多張旗幟當其
前而分兵潛出上下流合二十里濟襲破諸城柵夾
攻景復景復陽走而設伏以待之蠻兵大敗歸至之
羅谷遇國中發兵繼至新舊相繼遂寇大渡河與景
復戰連日援兵不至景復遂潰蠻乘勝䧟黎州入卭
徠關攻雅州成都驚擾大為守備以高駢為西川節
度使駢先遣使走開成都門曰吾在交趾破蠻三十
萬衆蠻聞我來逃竄不暇今春氣向暖十萬人藴積
城中生死共處汙穢鬱蒸將成癘疫不可緩也蠻方
攻雅州聞之引兵去駢又奏南蠻小醜易以支吾所
發鄜坊等兵並乞勒還既至成都明日發步騎五千
追南詔至大度河擒其酋長數十人至成都斬之修
復卭崍關大度河諸城柵又築城於戎州馬湖鎮號
平夷軍又築城於沐浴川皆蠻入蜀之要道也各置
兵數千戍之自是蠻不復入寇駢又築成都羅城周
二十五里凡九十六日而畢駢又遣僧景先說南詔
先是西川遣使至南詔驃信皆坐受其拜駢以其俗
尚浮屠故遣景先往驃信果迎拜信受其言沐浴
川嘉州接蠻境分兩路川在東南路清溪關在嶲州
乾符四年南詔酋龍卒子法立請和許之
酋龍嗣位以來為邊患殆二十年中國為之虚耗而
其國中亦弊酋龍謚景莊皇帝子法立好畋獵酣飲
委國事於大臣嶺南西道節度使辛儻奏南詔請和
且言諸道兵戌邕州歲久餽餉疲弊請許其和使嬴
瘵息肩詔許之但留荆南宣歙數軍餘減十七朝廷
既許南詔和無表但令督爽牒中書請為弟而不稱
臣督爽蠻官也詔百官議之禮部侍郎崔澹等以南
詔驕僭無禮高駢不達大體反因一僧呫嚅卑辭誘
致其使若從其請恐垂笑後代駢上表與澹等辨詔
諭解之鄭畋盧攜共議攜欲和親畋不可攜怒拂衣
起袂罥硯墮地破之上聞之曰大臣相詬何以儀刑四
海遂皆罷之
初南詔䧟安南勅徐泗分兵八百人戌桂州約三年
一代觀察使崔彦曾性嚴刻都押牙尹戡等用事
戍桂州者已六年屢求代還戡言於彦曾以軍帑空
虚發兵所費多請更留舊戍卒一年彦曾從之戍
卒聞之怒都虞侯趙可立等作亂殺都將王仲甫
推糧料判官龐勛為主朝廷討之數平乃定黃巢於
是繼起而唐亡
范正獻公曰邊塞自古迭為中國患由秦以來未有
得志於南蠻者也盖以瘴毒險阻不得天時地利所
恃者人和而已而民從役皆知必死如往棄市則是
三者皆亡矣明皇之末南詔盛強至於懿宗䧟安南
圍成都中國首尾疲於奔命其後龐勛之亂起於桂
北之戍黃巢之寇本於徐方之餘唐室之衰宦者蠱
其内南詔擾其外財竭民困海内大亂而因以亡矣
蠻夷非能亡中國也而中國之亡蠻夷常為資是以
聖王不重外而輕内不勤遠而㤀邇恐征伐不息變
生於内而搖其本也
論曰漢武帝窮荒極遠郡縣四夷以一時之侈心而
基後世之多事彼固不知三代聖王之盛德遠慮也
南夷在蜀徼外叛服不常而漢之威令足以震讋之
漢之官吏足以厭服之至於武侯而南征四郡深入
不毛將以絶後顧之虞非特藉其資以給軍用而已
王業偏安不得已也然天威所臨至於今能使之褫
魄喪膽北向厥角不幸而為永嘉李氏竊據縦獠於
蜀蜀人被南夷之禍者幾三百年時無武侯而武帝
開邊之患於是乎慘矣至唐而鮮于仲通辱國喪師
蠢爾小醜遽有輕中國之心三入蜀境而南詔之患
與吐蕃迴紇等惟我藝祖遠法三代玉斧畫河不貪
其土而蜀於是鮮有腹心之疾凡我疆吏謹固封圻
壹是皆以砥礪廉隅為安邊之本孰謂其不行於蠻
貊哉雖百世而無南夷之憂可也
蜀鑑卷十
