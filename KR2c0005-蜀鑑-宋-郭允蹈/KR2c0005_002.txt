蜀鑑卷二
宋郭允蹈撰
曹操平張魯取漢中
漢獻帝初平二年益州牧劉焉遣張魯襲漢中劉焉在
益州隂圖異計沛人張魯自祖父陵以來為五斗米道
居於蜀焉乃以魯為督義司馬掩殺漢中太守蘇固斷
絶閣道殺害漢使建安五年劉璋襲父焉位魯以璋
闇懦不復承順襲别部司馬張修殺之而并其衆魯遂
據漢中與璋為敵
建安二十年曹操擊張魯自武都入氐氐人塞道遣張
郃朱靈攻破之
武都今階州同谷武興等地舊有白馬氐據之
操自陳倉出散關至河池屠氐王竇茂衆萬餘人秋七
月操至陽平魯遣其弟衛等據陽平關操遣將夜襲破
之魯潰奔巴中操遂入南鄭
軍自武都山行千里升降險阻操於是大饗軍士七
月至陽平魯使弟衞與將楊昂等據陽平關横山築城
十餘里攻之不能拔操乘險夜襲大破之魯潰奔巴中操
入南鄭盡得府庫珍寳陽平後漢史注周地圖記
曰褒谷西北有古陽平關其地在今梁州褒城縣西
北也又按寰宇記褒城縣有漢陽關在縣西北漢時
所立也先主破夏侯淵於其地水經又注云白馬城
亦名濜口有陽平關在今西縣西縣乃古沔陽去褒
城縣七十里邑名遷徙未可知也郡縣志因謂曹操
昭烈孔明皆嘗至關下未嘗越關則誤矣今大安軍
五里亦有陽平關頗險要然非舊迹也
十二月操留夏侯淵張郃守漢中
操之留淵郃也以雞肋示外人外人莫察主簿楊修
獨曰夫雞肋棄之如可惜食之無所得也
論曰曹操芟夷羣雄偽定一時再入漢中而不能下
殆強弩之末非真不可向也抑天留以遺昭烈孔明
使萬世之三綱頼以不冺耶
昭烈君臣由江道入蜀
建安十六年昭烈自荆州將數萬人入蜀至江州北由
墊江水詣涪
昭烈帝在荆州三顧諸葛亮於草廬問以計策亮曰
荆州北據漢沔利盡南海東連吳會西通巴蜀此用
武之國而其主不能守此殆天所以資將軍將軍豈
有意乎益州險塞沃野千里天府之土高祖因之以
成帝業劉璋暗弱張魯在北民殷國富而不知存䘏
智能之士思得明君將軍既帝室之胄信義著於四
海㧾攬英雄思賢如渴若跨有荆益保其巖阻西和
諸戎南撫夷越天下有變則命一上將將荆州之軍
以向宛洛將軍身率益州之衆出於秦川百姓孰敢
不簞食壺漿以迎將軍者乎誠如是則覇業可成漢
室可興矣昭烈既破曹操張松說璋遣法正迎昭烈
於荆州法正隂勸昭烈取益州昭烈疑未决龐統復
贊之昭烈乃留諸葛亮守荆州以趙雲領留營司馬
昭烈將步卒數萬人入益州自江州北由墊江水詣
涪去成都三百六十里璋率步騎三萬人往會之歡
飲百餘日
按昭烈自今重慶府入合州江路上水至涪即今綿
州唐乾符間王助綿州富樂山碑云昭烈入蜀劉璋
延之此山望見蜀之富盛飲食樂甚故得名
璋推昭烈為大司馬使擊張魯昭烈至葭萌
璋增昭烈兵厚加資給使擊張魯又令督白水軍璋
還成都昭烈北到葭萌未即討魯白水軍按後漢
史注公孫述將侯丹開白水關城西南有水關葭萌
在今利州
昭烈自葭萌襲蜀進據涪城
劉璋斬張松昭烈大怒召白水軍督楊懷高沛責以
無禮斬之勒兵徑至關頭并其兵遂進據涪城涪
城今綿州
建安十八年昭烈圍雒城
雒城今雒縣
建安十九年諸葛亮留關羽守荆州遂與張飛趙雲沂
流克巴東至江州破巴郡太守顔嚴生獲之分遣趙雲
從外水定江陽犍為飛定巴西德陽
法正與劉璋書曰今張益德數萬之衆已定巴東入
犍為界分平資中德陽三道並進將何以禦之又魚
復與關頭實為益州禍福之門今二門悉開數道並
進已入心腹愚以為可圖變化以保尊門秦滅巴
置巴郡治江州江州縣名今重慶府巴縣是也劉焉
分巴為三墊江已上為巴西治安漢今果州墊江以
下為巴東治江州墊江今合州是也江陽今瀘州犍
為今資榮嘉眉等地德陽今遂寧府趙雲自外水至
瀘州分定資中嘉眉等地張飛自重慶入合州定遂
寧果州等地今按法正稱益德入犍為界分平資中
德陽時正在雒城與璋書非能遥度於千里之外者
飛自墊江上未嘗入犍為資中也
昭烈進圍成都劉璋出降
雒城潰進圍成都諸葛亮張飛趙雲引兵來會馬超
自武都密書請降昭烈令引兵屯城北城中震怖圍
城數十日璋遂出降
吳蜀分荆州
建安二十年關羽屯江陵吳孫權遣諸葛瑾求荆州諸
郡昭烈不許吕蒙取長沙桂陽三郡零陵太守郝普固
守
權令諸葛瑾從備求荆州諸郡昭烈不許曰吾方圖
凉州凉州定乃盡以荆州相與耳權曰此假而不反
欲以虛辭引歲者也遂置長沙零陵桂陽三郡長吏
關羽盡逐之權遣吕蒙督兵二萬以取三郡長沙桂
陽皆望風歸服惟零陵太守郝普城守不降長沙
在今潭州零陵在今永州桂陽在今郴州
昭烈至公安遣關羽至益陽爭三郡吳孫權進住陸口
魯肅屯益陽以拒羽郝普以零陵降吕蒙
權遣書召吕蒙舍零陵急還助魯肅蒙得書秘之夜
召諸將授以方略晨當攻零陵遣客語郝普以昭烈
在漢中關羽在南郡無外援可恃普懼出降蒙即日
引軍赴益陽公安在今江陵府陸口在今鄂州蒲
圻縣寰宇記有孫權城益陽在今潭州益陽縣寰宇
記云有魯肅城常德府沅江縣有關羽屯兵之處名
曰關州沅江亦益陽縣境魯肅關羽會語於此
昭烈求和於吳遂分荆州以湘水為界長沙江夏桂陽
以東屬吳南郡零陵武陵以西屬漢
昭烈聞曹操攻漢中遣使通好於權遂中分荆州
江夏在今鄂州南郡今江陵府武陵今常德府
論曰荆州首吳尾蜀據腹心之會合二長以向中原
可也跨有荆益保其巖阻次也若中分而與吳共之
則吳可以攻而蜀不可以守公孫述之困於夷陵是
已惜哉昭烈君臣奮興之晩而三分天下僅有區區
之一隅也
昭烈取漢中
建安二十一年張飛大破張郃軍於宕渠
曹操既定漢中留夏侯淵張郃守之黃權言於昭烈
曰若失漢中則三巴不振此為割蜀之股臂也操使
張郃督諸軍徇三巴欲徙其民於漢中進軍宕渠巴
西太守張飛與郃相拒五十餘日飛襲擊郃大破之
郃走還南鄭
建安二十二年昭烈率諸將進兵漢中遣張飛馬超吳
蘭等屯下辨曹洪拒之
法正說昭烈曰曹操一舉而降張魯定漢中不因此
以圖巴蜀必有内憂故耳今舉衆取漢中必可克之
克之之日廣農積穀觀釁伺隙上可以傾覆寇敵中
可以廣拓境土下可以固守要害此不可失也昭烈
從之下辨今成州同谷縣
建安二十三年魏曹洪及吳蘭戰於固山蘭敗死之
洪將擊吳蘭張飛屯固山聲言欲斷軍後衆議狐疑
曹休曰賊實斷道者當伏兵潜行今乃先張聲勢此
其不能明矣宜乘其未集促擊蘭蘭破飛自走矣洪
從之進擊破蘭殺之張飛馬超走固山未詳
昭烈屯陽平關
夏侯淵張郃徐晃等與之相拒昭烈遣陳式等絶馬
鳴閣道徐晃擊破之張郃屯廣石昭烈攻之不能克
急書發益州兵諸葛亮以問楊洪洪曰漢中益州咽
喉存亡之機會若無漢中則無蜀矣此家門之禍也
男子當戰女子當運發兵何疑馬鳴閣寰宇記曰
在今利州昭化縣按蜀志曹操曰此閣道乃漢中之
險要咽喉按此恐非昭化也廣石陽平關西有礦石
關
建安二十四年昭烈自陽平破夏侯淵於定軍山斬淵
首
昭烈與夏侯淵相拒踰年昭烈自陽平南渡沔水緣
山稍前營於定軍興勢淵引兵爭之法正曰可擊矣
遂使黃忠乘高鼓譟攻斬淵及趙顒張郃引軍還陽
平明日昭烈欲渡漢水攻郃諸將以衆寡不敵依水
為陳以拒之郭淮謂郃曰不如遠水為陳引而致之
半濟而後擊之可破也既陳昭烈疑不渡淮遂固守
定軍山在今興元府西縣興勢在今洋州興道縣
有興勢山
三月曹操自長安出斜谷至漢中趙雲破其軍於漢水
操自長安出斜谷軍遮要以臨漢中昭烈曰曹操雖
來無能為也我必有漢川矣乃歛衆拒險終不交鋒
操運米北山下黃忠引兵欲取之過期不還趙雲將
數十騎出營視之值操揚兵大出雲猝與相遇遂前
突其陳且鬭且却魏兵散而復合追至營下雲入營
更大開門偃旗息鼓魏兵疑雲有伏引兵還雲擂鼓
震天惟以勁弩於後射魏兵魏兵驚駭墮漢水中死
者甚多明旦昭烈自來至雲營視昨戰處曰子龍一
身都是膽也遮要興元記云曹操城在縣西北十
二里斜谷口遮要置軍處
夏五月操與漢中諸軍還長安
操後嘗語人曰南鄭直為天獄中斜谷道為五百里
石穴耳
昭烈遣孟達從秭歸北攻房陵下之遣劉封乘沔水與
達會攻上庸太守申耽舉郡降
以耽為上庸太守耽弟儀為西城太守定漢中地
秭歸今歸州房陵今房州上庸西城皆今金州地即
漢地理志漢中諸郡也
秋七月昭烈即漢中王位於沔陽以魏延領漢中太守
沔陽今興元府西縣
孫權襲荆州
建安二十四年關公自江陵攻樊大破于禁龐惪於漢
水
關公使糜芳守江陵傅士仁守公安自率衆攻曹仁
於樊仁使于禁龐惪等屯樊北八月大霖雨漢水溢
平地數丈于禁等七軍皆没禁等登高避水公乘大
船就攻之于禁遂降殺龐惪樊城在今襄陽府
公圍樊城
公急攻樊城城得水往往崩壊衆皆洶懼滿寵謂曹
仁曰今若遁去洪河以南非復國家有也乃殺白馬
為盟同心固守公乘船臨城立圍數重外内斷絶公
又遣别將圍吕常於襄陽荆州刺史胡修南陽太守
傅方皆降於公公威震華夏操議徙都以避其銳
吕蒙襲江陵取之關公退走死於章鄉孫權遂定荆州
吕蒙屯陸口勸孫權取蜀全據長江蒙遂稱病篤權
檄蒙至蕪湖隂與圖計遣陸遜代蒙屯陸口遜深自
謙抑為盡忠自託之意於公公意大安稍撤兵以赴
樊公得于禁等人馬數萬糧食乏絶擅取權湘關米
權聞之遂發兵襲公以吕蒙為大都督又上表曹操
請討蜀自效公聞之猶豫不能去會傅方胡修皆死
公遂撤樊城之圍吕蒙至尋陽公所置江陵守麋芳
公安守傅士仁皆降蒙入江陵撫其將士封府庫以
俟權至公聞南郡破即走南還權至江陵荆州將吏
悉皆歸附獨治中從事潘濬稱疾不見權輿致之即
遣濬平武陵斬其從事樊佃以陸遜領宜都太守關
公西保麥城權命朱然斷其徑路得公及其子平於
章鄉害之遂定荆州陸口今鄂州蒲圻縣蕪湖今
太平州尋陽今江州武陵今鼎州宜都今峽州宜都
縣麥城在沮水上水經注沮水又逕麥城西荆州記
云麥城東有驢城西有磨城伍子胥造此二城攻麥
城俗諺云東驢西磨麥自破章鄉在漳水上水經注漳
水出臨沮縣東荆山又東過章鄉南荆州記云即楚
交城古老相傳楚昭王所築並在今荆門軍當陽縣
蜀失漢中三郡
蜀漢章武元年孟達以上庸降魏
將軍孟達屯上庸與劉封不協封侵凌之達率部曲
四千餘家來降魏主丕合房陵上庸西城三郡為新
城以達領新城太守委以西南之任行軍長史劉曄
曰達有苟得之心而恃才好術新城與劉孫接連若
有變態為國生患達與夏侯尚等共襲劉封上庸太
守申耽叛封降魏封破走還成都丞相亮勸昭烈除
之遂賜封死達後入城登白塞嘆曰劉封申耽據金
城千里而失之乎上庸西城今荆州縣房陵今房
州
昭烈攻荆州不利
章武元年昭烈自率諸軍擊孫權張飛自閬中會江州
飛將張達范疆殺飛以奔孫權
章武三年昭烈至秭歸遣黃權督江北諸軍昭烈屯於
夷道猇亭
昭烈自秭歸將進擊吳黃權諫曰吳人悍戰而水軍
沿流進易退難請為先驅以當敵昭烈不從以權為
鎮北將軍自率諸將自江南緣山截嶺軍於夷道猇
亭吳將皆欲迎擊之陸遜曰蜀軍緣山行軍勢不得
展自當罷於木石之間徐制其敝矣漢人自佷山通
武陵使馬良以金銀賜五溪諸蠻夷授以官爵猇
亭在今峽州夷陵縣蹤跡夷滅已不可考佷山在今
峽州長揚縣武陵今常德府
昭烈敗績於猇亭
漢人自巫峽建平連營至夷陵界立數十屯以馮習
為大督張南為前部督自正月與吳相拒至六月不
决陸遜上疏於孫權曰夷陵要害國之關限雖為易
得亦復易失失之非徒損一郡之地荆州可憂今敵
師捨船就步處處結營察其布置必無他變諸將先
進攻一營不利遜曰吾已曉破之之術乃敇各持一
把茅以火攻拔之通率諸軍同時俱攻斬張南馮習
等首破其四十餘營昭烈升馬鞍山陳兵自繞遜督
促諸軍四面蹙之死者萬數昭烈夜遁驛人自擔燒
鐃鎧斷後僅得入白帝城傅彤為後殿死之馬良亦
死於五溪黃權在江北率其衆降魏建平在今歸
州馬鞍山在猇亭夷陵志云夷陵要害南有石鼻馬
鞍猇亭寰宇記云今歸州巴東縣有石門山山有石
徑深若重門劉主為陸遜所破燒鎧斷道然後得免
論曰關雲長以萬人之敵卧護荆州昭烈君臣以為
長城而堕吕蒙之詭計昭烈勇於一决以爭荆州君
臣於是俱失之矣或謂是役也昭烈不自將而孔明
長嘯以下荆州則何如曰非孔明之志也孔明固謂
孫權可與為援而不可圖又謂國賊曹操非孫權又
謂法孝直在必能諫上此行孔明蓋亦難之矣曰然
則荆州遂可置之度外乎曰向使雲長自江陵出襄
陽而益得黃權有一人焉為居守之計則固可震撼
中原而無後顧之憂矣雲長既死雖孔明亦末如之
何也
巴西太守閻芝遣馬忠將五千人至永安
章武四年諸葛亮至永安昭烈崩於永安
永安今䕫州奉節縣
蜀鑑卷二
