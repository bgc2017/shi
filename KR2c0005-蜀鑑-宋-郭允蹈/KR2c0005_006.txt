蜀鑑卷六
宋郭允蹈撰
氐羌楊氏據武都
晉惠帝元康六年略陽氐羌揚茂搜保仇池
初略陽清水氐楊駒始居仇池仇池方百頃其旁平
地二十餘里四面斗絶而高為羊腸蟠道三十六回
而上至其孫千萬附魏封為百頃王千萬孫飛龍復
強盛徙居略陽飛龍以其甥令狐茂搜為子茂搜避
齊萬年之亂十二月自略陽帥部落四千家還保仇
池自號輔國將軍右賢王仇池在今成州即武都
地
愍帝建興二年楊難敵楊虎攻漢中刺史張光子孟萇
死之梁州人張咸起兵逐難敵
元帝建武二年氐王茂搜卒長子難敵立
茂搜長子難敵與少子堅頭分領部曲難敵號左賢
王屯下辦堅頭號右賢王屯河池下辦今成州河
池今鳳州
永昌元年趙王劉曜擊楊難敵難敵逆戰不勝退保仇
池難敵稱藩於趙
明帝太寧元年楊難敵與弟堅頭奔漢中趙遣擊之以
田崧鎮仇池難敵請降於蜀難敵還武都
秦州刺史陳安據隴右趙主曜擊殺之難敵懼奔漢
中曜以田崧鎮仇池難敵既送降遂還武都據險不
服雄遣李稚出白水李夀出隂平以擊難敵難敵遣
兵拒之夀不得進李稚及李琀長驅至下辦難敵遣
兵斷其歸路四面攻之稚琀深入無繼皆為難敵所
殺
太寧三年楊難敵襲仇池克之殺田崧
成帝咸和二年趙劉朗襲楊難敵於仇池弗克
朗掠三千戶而歸
咸和六年蜀李夀攻隂平武都楊難敵降之
咸和九年仇池王楊難敵卒子毅立
毅自稱左賢王下辦公以叔父堅頭之子盤為右賢
王河池公遣使来稱藩
咸康四年仇池氐楊初襲殺毅自立為仇池公
初毅族弟稱臣於趙
穆帝永和九年秦攻楊初於仇池為初所敗
永和十一年楊毅弟宋奴刺殺楊初初子楊國殺宋奴
自立為仇池公桓温表國為鎮北將軍秦州刺史
永和十二年仇池公楊國從父俊殺國自立國子安奔
秦
升平四年仇池公楊俊卒子世立
海西公太和三年楊世稱藩于晉以世為秦州刺史
以世弟統為武都太守世又稱臣於秦
太和五年楊世卒子纂立
世始與秦絶叔父武都太守統與之争國起兵相攻
簡文帝咸安元年秦西縣侯雅楊安姚萇等伐仇池楊統
帥武都之衆降纂亦降秦以統為南秦州刺史
秦西縣侯雅楊安姚萇等伐仇池楊纂帥五萬之衆
拒之晉梁州刺史楊亮遣兵助纂與秦兵戰於峡中
纂兵大敗纂收𣪚兵遁還西縣侯雅進攻仇池楊統
帥武都之衆降秦纂懼面縛出降雅送纂於長安以
統為南秦州刺史以楊安鎮仇池
孝武帝寧康元年晉梁州刺史楊亮遣其子廣襲仇池
不克
廣與楊安戰兵敗沮水諸戍皆委城奔潰亮退守磬
險九月安進攻漢川
秦王堅伐蜀䧟之以楊安鎮成都王統鎮仇池
太元十年楊定自稱仇池公
秦以楊定為雍州牧楊定徙治歴城置儲蓄於百頃
自稱龍驤將軍仇池公遣使来稱藩因其所號假之
其後又取天水略陽之地
太元十九年楊定攻西秦兵敗死定弟盛稱仇池公遣
使稱藩
秦王苻崇為西秦王乾歸所逐奔隴西王楊定乾歸
遣將殺定及崇定無子其叔父佛狗之子盛守仇池
自稱征西將軍秦州刺史仇池公
太元二十一年封楊盛為仇池公
晉安帝義熙元年仇池王楊盛據漢中
譙縱反蜀大亂漢中空虚氐王楊盛遣其兄子平南
將軍撫據之
秦伐仇池攻漢中拔成固楊盛請降於秦
秦徙流民三千餘家於關中
義熙三年楊盛遣苻宣入漢中刺史王敏攻之盛軍濜
口敏退屯武興
盛復通於晉晉以大將軍授之濜口在陽平關武興
今沔州
義熙十年後秦伐仇池不克
楊盛侵擾祁山秦主興遣趙琨等攻之姚恢入鷲峡
姚嵩入羊頭峡胡翼度出汧城興自雍赴之天水太
守王松忩言曰先帝神略無方再入仇池無功而還
非楊氏智勇能全也直地勢險固爾使君具悉形便
何不表聞嵩不從琨衆寡不敵為盛所敗
義熙十二年楊盛攻秦祁山拔之
宋武帝永初二年封楊盛為仇池王
宋文帝元嘉二年楊盛卒子玄立
盛聞晉亡不改義熙年號謂世子玄曰吾老矣終當
為晉臣汝善事宋帝及玄立使来告喪始用元嘉年
號
元嘉三年龐諮據武興楊難當將兵拒諮不克
難當玄弟
元嘉四年楊玄圍秦梁州刺史赫連輔政於赤水軍糧
盡民執輔政以降輔政至駱谷逃還駱谷見上水經
注云駱谷水南逕仇池郡
魏封楊玄為南秦王
魏遣公孫軌齎策拜玄玄不出境軌責讓之玄懼而
郊迎
元嘉六年楊玄卒弟難當廢其子保宗而自立
元嘉九年難當以保宗鎮宕昌以其子順守上邽保宗謀
襲難當難當囚之
宕昌西羌國名今西和州界後五年釋保宗之囚使
鎮董亭
楊難當遣司馬飛龍寇蜀逐隂平太守益州刺史劉道
濟擊斬之
益州刺史劉道濟聚歛刻虐流民許穆之變姓名稱
司馬飛龍自云晉室近親往依難當難當因民之怨資
飛龍以兵使侵擾益州道濟擊斬之蜀人趙廣等因
是為亂攻道濟以司馬飛龍為名後恭軍裴方明討
平之踰年而後定
元嘉十年楊難當襲漢中據之
梁秦刺史甄法護刑政不治失氐羌之和宋帝乃自
徒中起蕭思話代之楊難當因思話未至法護將下
舉兵襲白馬又攻葭萌法護棄城奔洋川之西城遂
有漢中之地水經沔水注洋川者漢戚夫人所生
之地帝蠲復其鄉更名曰縣目曰洋川以表其祥
元嘉十一年蕭思話討楊難當破之復取漢中
蕭思話至襄陽遣蕭承之為前驅緣道收兵進據磝
頭難當焚掠漢中引衆西還留趙温守梁州薛健據
黃金山思話遣隂平太守蕭坦攻鐡城戍拔之臨川
王義慶遣裴方明助承之拔黃金戍温棄州城思話擊
破之健甲子退保下桃難當遣其子和將兵與蒲甲
子等共擊蕭承之相拒四十餘日蕭承之以矟擊之
氐不能當走據大桃追之斬獲甚衆悉收漢中故地置
戍於葭萌水甄法護賜死蕭思話徙鎮南鄭初盛據
漢中刺史范元之等皆治魏興惟得魏興上庸新城
三郡及索邈為刺史乃治南城為氐所焚故思話徙
焉寰宇記云黃金城張魯所築水經漢水東逕小
大黃金南注云山有黃金峭水北對黃金谷有黃金
戍傍山依峭險折七里氐掠漢中阻此為戍與鐡城
相對一城在山上一城在下皆容百許人以其峻險
故以金鐡制名下桃城南城北城在城固皆今洋州
貢符縣地或言韓信所立或言張良創築葭萌水華
陽國志曰漢水有二源西源出隴西嶓冢山會泉逕
葭萌入漢
元嘉十三年楊難當自稱大秦王
改元建義然猶貢奉宋魏不絶其後復稱武都王
魏伐楊難當於上邽降之
楊難當據上邽魏遣師討之先遣崔賾齎詔書諭難
當難當懼請奉詔攝上邽守兵還仇池難當以其子
順為雍州刺史守下辨
元嘉十六年楊難當寇魏上邽
魏主以璽書責讓難當難當引還仇池
元嘉十八年楊難當寇漢川詔裴方明討之
難當傾國入寇謀據蜀土遣苻冲出東洛以禦梁州
兵劉真道擊冲斬之難當攻拔葭萌獲晉夀太守申
坦遂圍涪城劉道錫嬰城固守難當攻之十餘日不
克乃還詔裴方明討之
元嘉十九年裴方明克楊難當難當奔魏以楊保熾守
仇池
裴方眀等至漢中與劉真道分兵攻武興下辯白水
皆取之楊難當遣苻弘祖守蘭臯使其子和將重兵
為後繼方明與弘祖戰於濁水大破之追和至赤亭
又破之難當奔上邽獲其兄子保熾又獲子虎送建
康斬之仇池平以胡崇之為北秦州刺史鎮其地立
保熾為楊玄後守仇池魏人迎難當詣平城真道方
明竟坐匿金寳馬下獄死濁水水經注白水之異
名也
元嘉二十年魏擊仇池取之
楊保熾走
魏殺武都王楊保宗宋立楊文德為武都王屯葭蘆城
楊保宗謀叛魏魏河間公對鎮雒谷誘保宗送平城
殺之鎮東司馬苻達遂舉兵立楊文德為主據白崖
分兵取諸戍進圍仇池自號仇池公魏遣古弼擊楊
文德文德退走皮豹子督關中諸軍至下辯聞仇池
觧圍欲還弼遣人謂豹子曰宋人耻敗必將復来軍
還之後再舉為難不如練兵蓄力以待之不出秋冬
宋師必至豹子從之魏以豹子為仇池鎮將楊文德
遣使来求援秋七月詔以文德屯葭蘆城武都隂平
氐多歸之葭蘆水經注羌水又逕葭蘆城南寰宇
記在文州曲水縣城五十里
宋姜道盛楊文德合衆攻魏濁水城不克
魏皮豹子等救之道盛戰死
元嘉二十四年魏人擊楊文德敗走漢中
楊文德據葭蘆城招誘氐羌武都守五郡氐皆應之
魏仇池鎮將皮豹子帥諸軍擊之文德奔漢中宋人
削其爵土
元嘉二十七年取隂平平武郡以楊頭戍葭蘆
起楊文德為輔國將軍引兵自漢中西入搖動汧隴
隂平平武悉平梁南秦刺史遣文德伐啖提氐不克
執送荆州使文德從祖兄頭戍葭蘆
元嘉三十年蕭道成等帥氐羌攻魏武都魏鎮將苟莫
干將突騎救之道成等引還南鄭
孝武帝孝建二年以保宗子元和為征虜將軍楊頭為
輔國將軍
元和保宗子也宋以其幼弱未正位號部落無定主
其族父頭先戍葭蘆母妻子弟並為魏所執而為宋
堅守無貳心王玄謨請以頭為西秦州刺史安輯其
衆俟元和稍長使嗣故業若其不稱即以授頭必能
藩扞漢川使無敵患若葭蘆不守漢川亦不可立矣
不從
明帝泰始二年以楊僧嗣為武都王
初武都王楊元和棄國奔魏從弟僧嗣復自立屯葭
蘆蕭惠開復遣兵至梁州楊僧嗣帥羣氐斷其道間
使以聞以僧嗣為武都王惠開自益州舉兵多任刑
誅蜀人猜怨合兵圍成都上赦其罪圍亦觧
蒼梧王元徽元年楊僧嗣卒於葭蘆弟文度立降魏
魏以文度為武興鎮將
順帝昇明元年楊文弘襲仇池䧟之魏皮歡喜等討之文
弘棄城走魏拔葭蘆斬文度以其弟文弘為武都王
魏皮歡喜拔葭蘆斬文度魏以楊難當族弟廣香為
隂平公葭蘆戍主仍詔歡喜築駱谷城文弘奉表謝
罪於魏遣子苟奴入侍
齊高帝建元元年魏葭蘆鎮主楊廣香降於齊
建元二年齊以楊難當之孫後起馬武都王鎮武興
武帝永明四年氐王楊後起卒種人集始立
集始文弘之子也後起弟後明為白水太守魏亦以
集始為武都王
永明十年楊集始寇漢中至白馬梁州刺史隂智伯擊
破之
集始走還武興請降於魏
明帝建武二年魏圍蜀南鄭不克
魏仇池鎮將拓拔英圍南鄭梁州刺史蕭懿誘仇池
諸氐斷其運道英全軍還
建武四年氐帥楊靈珍来降遣其弟襲武興王集始
殺其二弟集同集衆集始亦来降魏遣李崇伐之克武
興楊靈珍奔齊
李崇槎山分道出氐不意表裏襲之羣氐皆棄楊靈
珍𣪚歸崇進據赤土靈珍遣從弟建屯龍門自帥精
勇一萬屯鷲峡龍門之北數十里中伐樹塞路鷲峡
之口積大木聚礌石臨崖下之以拒魏兵崇命慕容
拒從它路夜襲龍門破之崇自攻鷲峡靈珍連戰敗
走獲其妻子遂克武興靈珍奔還漢中魏主聞之喜
曰使朕無西顧之憂者李崇也以靈珍為仇池公武
都王
齊東昏侯永元二年楊集始自齊降魏守武興
集始將衆萬餘自漢中北出規復舊地魏梁州刺史
楊椿遺集始書開以利害集始遂降魏魏人還其爵
位使守武興
梁武帝天監二年楊集始卒子紹先立
紹先幼國事决於二叔父集起集義
天監四年漢中太守夏侯道遷殺楊靈珍以漢中叛降
於魏
夏侯道遷為南譙太守奔魏魏使道遷從王肅鎮夀
陽以道遷守合肥肅卒道遷棄戍来奔從梁州刺史
莊丘黑鎮南鄭以道遷領漢中太守黑卒詔以王珍
國為刺史未至道遷謀降於魏先是楊靈珍来奔以
為假武都王助戍漢中有部曲六百餘人道遷憚之
發兵擊靈珍父子斬之遂送於魏魏以邢巒都督梁
益諸軍事魏擊諸城戍所向摧破晉夀太守王景胤
據石亭巒遣將擊走之巴西太守龐景民據郡不下
郡民嚴玄思附於魏攻景民斬之楊集起集義聞魏
克漢中而懼遂帥羣氐叛魏斷漢中糧道巒屢遣軍
擊破之梁遣孔陵戍深坑魯方達戍南安仕僧襃等戍
石同以拒魏邢巒遣王足將兵擊破之遂入劍閣陵
等退保梓潼梁州十四郡地東西七百里南北千里
皆入於魏石亭水經注漢水逕西石亭深坑在
今梁州北南安李膺記云宋置南安在今劒州成縣
南石同在利州西今名石同谿按南鄭非魏能取之乃
夏侯道遷以之降魏也然魏得仇池則漢中亦漸孤
矣
天監五年魏執楊紹先滅之置東益州
紹先稱帝集起集義稱王圍魏關城邢巒使傅豎眼
破之克武興執楊紹先送洛陽楊集起集義亡走遂
滅其國以為武興鎮又改為東益州按武都郡即
今階城鳳沔文五州之地也自晉惠帝元康六年丙
辰楊茂搜據之至梁天監五年丙戍為後魏所滅凡
二百一十一年論曰蜀長江之上流也褒斜漢中蜀
之門戸也武都又漢中之藩籬也江左君臣視蜀如
土梗弁髦然自以為長江全勢無俟乎蜀也蜀與漢
中置之度外而區區氐羌遂得以據四州之險歷二
百年而后亡然無武都則無漢中無漢中則無蜀蜀
非梁有一傳為陳而江左之勢孤矣已事之覆轍可
不鑒乎雖然以武都四川之地而氐羌恃以立國者
二百年曾謂以吴蜀之全力而不能守乎
蜀刺史始不專用武人
齊武帝永明二年始以始興王鑑為益州刺史
晉代以来益州刺史皆以名將為之帝以始興王鑑
為刺史先是劫帥韓武方聚黨千餘人斷流為暴郡
縣不能禁鑑行至境上韓武方出降僚佐咸請殺之
鑑曰殺之失信且無以勸善乃宥之於是巴面蠻夷
為寇暴者皆望風降附鑑時年十四喜文學器服如
素士蜀人悦之晉宋齊梁益州刺史晉周撫
周楚撫之子周仲孫羅友司馬軌之鮑陋
宋張茂度劉道濟激趙廣之變甄灋崇周
籍之蕭惠開多任刑誅晉原一郡反齊始興
王鑑年十四劉悛為江淹奏贓貨鉅萬在益州置
金浴盆梁劉季連反魯休烈鄧元起蕭淵
猷蕭淵藻武陵王紀十七年見於史者十九
人
論曰巽巖李氏曰自晉永和而桓温始平李氏訖梁
承聖而蜀乃盡入於周跨歷四代咸撫而有雖苻堅
之侵䧟譙縱之盗竊聲教暫阻而旋即討平其職貢
於江東者年所居多而蜀士未有光顯者豈果無人
當两漢之際蜀人文章節義足以冠冕海内柱石帝
京夫豈足用於两漢而無用於晉宋齊梁者失在於
不能招徕之也愚按蜀之士大夫狼狽於杜&KR0758;之流
徙空虚於蠻獠之衝突非復两漢之舊矣為益州刺
史者類無豈弟之政一始興王鑑乳臭少年粗好文
學而蜀人已歸之邢巒所謂蜀之民望文學風流亦
為不少率居山谷不獲仕進則流風餘俗豈盡冺哉
李文簡公之論其亦深究當時之實矣
魏邢巒謀代蜀
梁天監四年魏統軍王足進攻涪城
梁將魯方達王景胤等三十九人皆敗死蜀人震恐
益州城戍降魏者梁州東西七百里南北千里流
民自上名籍者五萬餘戸
魏梁州刺史邢巒上表請戍蜀不報魏王足奔於梁巴
西復降於梁
巒上表曰建康成都相去萬里陸行既絶惟資水路
水軍西上非周年不達益州外無軍援一可圖也頃
經劉季連反鄧元起攻圍資儲空竭吏民無復固守
之志二可圖也蕭淵藻裠屐少年未洽治務宿昔名
將多見囚戮今之所任皆左右少年三可圖也蜀之
所恃惟在劍閣今既克南安已奪其險據彼境内三
分已一自南安向涪方軌無礙前軍累敗後衆喪魄
四可圖也淵藻是蕭衍骨肉至親必無死理若克涪
城淵藻安肯城中坐而受困必將望風逃矣若其出
鬭庸蜀士卒駑怯弓矢寡弱五可圖也臣内省文吏
不習軍旅頼將士竭力頻有薄捷既克重阻民心懷
服瞻望涪益旦夕可圖正以兵少粮匱未宜前出今
若不取後圖便難况益州殷實戸口十萬比夀春義
陽其利三倍朝廷若欲進取時不可失若欲保境寧
民則臣居此無事乞歸侍養魏主詔以平蜀之舉當
更聽後敕寇難未夷何得以養親為辭巒又表稱昔
鄧艾鍾會帥十八萬衆傾中國資儲僅能平蜀所以
然者闘實力也况臣才非古人何宜以二萬之衆而
希平蜀所以敢者正以據得要險士民慕義此往則
易彼来則難任力而行理有可克今王足已逼涪城
脱得涪則益州乃成擒之物但得之有早晚耳且梓
潼已附民戸數萬朝廷豈可不守又劍閣天險得而
棄之良可惜矣臣誠知戰伐危事未易可為自軍度
劍閣以来鬢髮中白日夜戰懼何可為心所以勉強
者既得此地而自退不守恐負陛下之爵禄故也且
臣之意算正欲先取涪城以漸而進若得涪城則中
分益州之地斷水陸之衝彼外無援軍孤城自守何
能復持久哉臣今欲使軍軍相次聲勢連接先為萬
全之計然後圖功得之則大利不得則自全又巴西
南鄭相距千四百里去州迢逓常多擾動昔在南之
日以其統綰勢難增立巴州鎮静夷獠梁州藉利因
而表罷彼土民望嚴蒲何楊非惟一族雖率居山谷
而豪右甚多文學風流亦為不少但以去州既遠不
獲進仕至於州綱無由厠迹是以鬱怏多生異途比
道遷建義之始嚴玄思自號巴州刺史克城以来仍
使行事巴西廣袤千里戸餘四萬若於彼立州鎮攝
華獠則大帖民情從墊江已還不勞征伐自為國有
魏主不從先是魏主以王足行益州刺史梁遣張齊
將兵救益州未至魏主更以羊祉為益州刺史王足
聞之不悦輙引兵還遂不能定蜀久之足自魏奔梁
邢巒在梁州接豪右以禮撫小民以惠州人悦之巒
之克巴西也使軍主李仲遷守之仲遷溺於酒色費
𣪚兵儲公事諮承無能見者巒忿之切齒仲遷懼謀
叛城人斬其首以城来降南安今劍州普成縣涪
今綿州巴西縣晉穆帝永和中於梓潼郡傐置巴西
宋元嘉十五年割屬益州為巴西梓潼二郡治故涪
今名巴西縣
梁魏争漢中
梁天監十三年魏遣高肇督步騎侵益州梁遣任大洪
禦之不克
肇將步騎十五萬命傅豎眼出巴北羊祉出涪城奚
康生出綿竹甄琛出劍閣游肇諫以為今頻年水旱
百姓不宜勞役往昔開拓皆因城主歸欵故有征無
戰蜀地險隘鎮戍無隙豈得虚動大軍舉不謹始悔
將何及不從軍至晉夀蜀人震恐傅豎眼將步兵三
萬擊巴北梁遣任大洪自隂平間道入其州詔誘氐
羌絶魏運路會魏大軍北還大洪襲破魏東洛除口
二戍進圍關城豎眼遣姜喜等擊大洪大破之大洪
棄關城走還
天監十四年晉夀歸於梁
傅豎眼性清素民獠懷之元法僧代之素無治幹加
以貪殘王賈諸姓本州士族法僧皆召為兵葭萌民
任令宗因衆心之怨魏也殺晉夀太守以城来降民
獠多應之益州刺史鄱陽王恢遣巴西梓潼二郡太
守張齊將兵三萬迎之
天監十五年梁張齊圍武興魏擊敗之復取東益州
元法僧遣其子景隆將兵拒張齊齊與戰於葭萌大
破之屠十餘城遂圍武興法僧嬰城自守境内皆叛
遣使告急於魏魏遣傅豎眼赴之豎眼入境轉戰三
日行二百里九遇皆捷張齊退保白水梓潼太守苟金
龍領關城戍主梁兵至其妻劉氏拒戰百有餘日梁
兵遂退張齊復去白水侵葭萌傅豎眼敗之齊走還
諸戍皆棄城走東益州復入於魏
普通六年梁蕭淵猷圍魏和安於小劍魏淳于誕擊敗
之
淵猷圍和安於小劔遣其將樊文熾置柵於龍鬚山
上以防歸路魏淳于誕焚其柵乘而擊之文熾大敗
僅以身免
大同元年梁鄱陽王範樊文熾圍晉夀魏東益州刺史
傅敬和来降晉夀歸於梁敬和豎眼之子也
梁蘭欽引兵敗南鄭魏梁州刺史元羅降南鄭歸於梁
自天監四年漢中入於魏凡三十年而歸於梁
梁簡文帝大寳二年魏侵梁南鄭
侯景之逼江陵也湘東王繹求援於魏命梁秦二州
刺史宜豐侯循以南鄭與魏循不可魏宇文泰遣達
奚武取漢中循遣参軍劉璠求救於武陵王紀紀遣
潼州刺史楊乾運救之
梁元帝承聖元年梁遣兵救南鄭魏人敗之
楊乾運至劔北達奚武逆擊破之劉璠還至白馬西
為武所獲送長安宇文泰素聞其名待之如舊交時
南鄭久不下武請屠之泰將許之璠請之不許泣請
不已泰曰事人當如是遂從其請
梁州刺史蕭循以州叛降於魏
達奚武遣人入南鄭說蕭循曰足下所固者險所恃
者援所保者民今險不足據援不可恃民不可保而
宗國喪亂社稷無主欲誰為忠乎循乃請降魏賀蘭
德願請攻之赫連達曰不戰而獲城策之上者豈可
利其子女貪其貨財而不愛民命乎且觀其士馬猶
強城池尚固攻之不克必彼此俱傷如困獸猶闘則
成敗未可知也武曰公言是也乃受循降獲男女二
萬口而還於是劒北皆入於魏自大同元年漢中
歸於梁歷二十七年而復入於魏
西魏尉遲迥取蜀
梁承聖元年武陵王紀稱帝於成都
紀在蜀十七年南開寧州越嶲西通資陵吐谷渾内
修耕桑塩鐡之政外通商賈遠方之利侯景之叛湘
東王繹起兵紀遂稱帝
承聖二年武陵王紀伐江陵魏尉遲㢠伐成都以救之
紀帥諸軍東下留蕭撝守成都梁王繹甚懼與魏書
曰子糾親也諸侯君討之宇文泰曰取蜀制梁在兹一
舉大將尉遲迥泰之甥也獨以為可迥曰蜀與中國
隔絶百有餘年恃其險遠不虞我至若以鐵騎兼行
襲之無不克矣泰乃遣迥自散關伐蜀
魏師圍成都武陵王紀還次於西陵紀衆敗梁主殺之
成都降魏魏以尉遲迥為益州刺史
尉遲迥圍成都五旬蕭撝屢戰皆敗乃請降諸將欲
不許迥曰降之則將士全遠人悦敗之則將士傷遠
人懼矣受之魏以㢠為益州刺史蜀自晉惠帝元
康八年戊午李特亂至梁承聖元年壬申入於西魏
凡二百四十五年
論曰蜀在江左歷晉宋齊梁君若存若亡者凡二百
年而夏侯道遷以漢中入於魏非魏能取之梁自亡
之也歷三十年據於魏而元羅又以漢中歸於南又
歷二十七年歸於梁而蕭循復以漢中入於北亦非
魏能取之梁自亡之也漢中既亡而魏人以涪城為
重鎮涪城今綿州武陵王紀空國東下尉遲㢠擣虚
而来蕭撝遂以成都降矣豈迥之威武足以加蜀哉
蜀一也諸葛孔眀以一隅之地抗衡中原而有餘江
左諸人以吴蜀之全保蜀而不足果在德不在險也
蜀鑑卷六
