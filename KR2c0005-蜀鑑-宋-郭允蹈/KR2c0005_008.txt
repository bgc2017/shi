蜀鑑卷八
宋郭允蹈撰
孟知祥董璋連兵拒命
後唐莊宗同光三年以孟知祥為西川節度使董璋為
東川節度使
郭崇韜之伐蜀也以孟知祥有薦引舊恩將行言於
上曰知祥信厚有謀可為西川帥崇韜素與董璋善
蜀平崇韜薦為東川節度使詔以孟知祥為西川節
度使
紹琛反於蜀魏王繼岌使工部尚書任圜討平之孟知
祥討定餘寇
平蜀之役紹琛功為多董璋位居下帥東川紹琛不
能平會郭崇韜誅紹琛謂董璋曰欲復呫囁誰門耶
璋懼謝罪魏王繼岌至武連遇敕使諭以令董璋將
兵誅朱令德紹琛以不見委大驚俄而璋過不謁紹
琛怒自劒州擁兵西還自稱西川節度使詔以任圜
討之董璋將兵二萬會任圜討紹琛至漢州紹琛逆
戰張礪請以羸兵誘之圜從之紹琛大敗閉城不出
漢州無城槧樹木為柵圜攻焚之紹琛戰敗奔綿竹
追擒之蜀中羣盜猶未息知祥擇廉吏使治州縣與
民更始遣趙廷隠將兵分討羣盜悉誅之
天成三年遣李仁矩如兩川
詔令西川獻一百萬緡東川五十萬緡皆辭以軍用
不足西川獻五十萬緡東川獻十萬緡
以李仁矩為保寕節度使夏魯竒為武信節度使
詔割果閬二州以仁矩為節度使安重誨之謀也又
詔綿州刺史武虔裕將兵赴治又使武信節度使夏
魯竒治遂州城隍繕甲益兵戍之董璋孟知祥大懼
璋素與知祥有隙至是結為婚姻謀併力以拒朝廷
長興元年董璋築寨劒門與孟知祥上表拒命
董璋遣兵築七寨于劒門孟知祥遣趙季良詣璋修
好還言璋貪殘好勝終必為患知祥與璋上表言兩
川聞朝廷於閬中進節綿遂益兵無不憂恐詔書慰
諭之璋表武虔裕兼行軍司馬囚之府廷又閱集民
兵皆剪髮黥面復於劒門北置永定關布列烽火
兩川節度使董璋孟知祥連兵反璋擊閬州知祥遣李
仁罕等攻遂州侯弘實會璋攻閬州
知祥謀於趙季良請以東川先取遂閬然後併兵守
劒門知祥從之遂使約董璋同舉兵
董璋陷閬州殺李仁矩
詔削董璋官爵遣石敬塘討之
以孟知祥兼供饋使石敬塘為招討使夏魯竒副之
孟知祥遣李仁罕圍遂州
夏魯竒嬰城固守孟知祥命高敬柔帥資州義軍二
萬築長城環之魯竒遣馬軍都指揮使康文通出戰
文通以其衆降於仁罕
董璋攻利州不克
知祥聞之曰比破閬中正欲徑取利州其帥不武必
望風遁去吾獲倉廩據漫天之險北軍終不能西救
武信今董公僻處閬州還弃劒閣非計也漫天山
名在利州
孟知祥遣張武將水軍趨䕫州
武至渝州刺史張環降之遂取瀘州遣朱偓分兵趨
黔涪
削孟知祥官爵并討之
石敬塘襲劒門克之王弘贄等破劒州退保劒門
石敬塘入大散關王弘贄等引兵出人頭山後過劒
門之南殺東川兵三千人據而守之弘贄等破劒州
而大軍不繼乃焚其廬舍取其資糧還保劒門人
頭山在利州昭化西
孟知祥遣李肇據劒州趙廷隠自遂州將兵會屯劒州
李筠向龍州董璋將兵屯木馬寨
知祥聞劒門失守大懼曰董公果誤我矣遣李肇將
兵五千赴之戒之曰爾倍道兼行先據劒州北軍無
能為也又遣使指遂州令趙廷隠將萬人會屯劒州
又遣李筠將兵四千趨龍州守要害董璋自閬州將
兩川兵屯木馬寨先是西川牙内指揮使龐福誠謝
鍠屯來蘇村聞劒門失守相謂曰使北軍更得劒州
則二蜀勢危矣遽引部兵千餘人間道趨劒州始至
官軍萬餘人自北山大下會日暮二人謀曰衆寡不
敵逮明則吾屬無遺矣福誠夜引兵數百升北山大
譟於官軍營後鍠帥餘衆操短兵自其前急擊之官
軍大驚空營遁去復保劒門十餘日不出孟知祥聞
之喜曰吾始謂弘贄等克劒門徑據劒州堅守其城
或引兵直趨梓州董公必弃閬州奔還我軍失援亦
須解遂州之圍如此則内外受敵兩川震動勢可憂
危今乃焚毁劒州運糧東歸劒門頓兵不進吾事濟
矣木馬寨距劒州十里來蘇近劒門小路也劒門
南清疆對與大路合
王弘贄等遣兵分道向文州
官軍將襲龍州為西川潘福超等所敗董璋遣前陵
州刺史王暉將兵三千會李肇等分屯劒州南山
石敬塘進屯劒州不利退屯劒門
敬塘屯劒州北山趙廷隠陳兵于牙城後山李肇王
暉陳于河橋敬塘引步兵進擊廷隠廷隠擇善射者
五百人伏敬塘歸路按甲待之矛矟欲相及乃揚旗
鼔譟擊之斬百餘人敬塘又使騎兵衝河橋李肇以
強弩射之騎兵不能進薄暮敬塘引去廷隠引兵躡
之與伏兵合擊敗之敬塘還屯劒門
詔遣安重誨督征蜀諸軍
石敬塘本不欲西征及重誨西出乃累表論奏以為
蜀可伐明宗頗然之
長興二年孟知祥兵䧟遂州守將夏魯竒死之
魯竒有廟在遂寧府
召安重誨還石敬塘引兵遁歸兩川兵追之䧟利州
石敬塘以遂閬既降糧運不繼燒營北歸軍前以告
孟知祥知祥匿其書謂趙季良曰北軍漸進柰何季
良曰不過綿州必遁知祥問其故曰我逸彼勞彼懸
軍千里糧盡能無遁乎知祥大笑以書示之兩川兵
追敬塘至利州李彦琦弃城走兩川兵入利州知祥
以趙廷隠為昭武留後
遣兩川將吏還諭本鎮
安重誨以䜛誅遣西川進奏官蘇愿果州軍將劉澄
各還本道諭以安重誨專命興兵今已伏辜孟知祥
遣使告董璋欲與之俱上表謝璋怒曰孟公親戚皆
完璋已族滅尚何謝為由是復為怨敵
孟知祥遣李肇守利州
昭武留後趙廷隠請兵於孟知祥欲以取興元及秦
鳳知祥不許廷隠以頃在劍州與李肇同功願以昭
武讓肇知祥褒諭不許廷隠三讓知祥從之
孟知祥圖蜀
明宗天成元年孟知祥增置營兵
知祥隂有據蜀之志閱庫中得鎧甲二十萬置左右
牙等兵十六營凡萬六千人營於牙城内外又置左
右飛棹兵六營凡六千人分戍濱江諸州習水戰以
備䕫峽
以趙季良為三川制置轉運使李嚴為西川都監
郭崇韜率蜀中富民輸犒賞錢五百萬緡晝夜督責
有自殺者給軍之餘猶二百萬緡至是任圜判三司
知成都富饒遣季良為三川都轉運使蜀人欲皆不
與知祥曰府庫他人所聚輸之可也州縣租稅以贍
鎮兵決不可得季良但發庫物不敢復言制置轉運
職事矣安重誨以知祥及東川節度使董璋皆據險
擁兵又知祥乃莊宗近姻隂欲圖之李嚴自請為西
川監軍
天成二年孟知祥殺李嚴
高季興襲取䕫州
季興請䕫忠萬州為屬郡唐主許之又請自除刺史
不許季興輒遣兵突入䕫據之又襲涪州不克魏王
繼岌遣押牙韓珙等部送蜀珍貨四十萬浮江而下
季興殺而掠之朝廷詰之對曰欲知覆溺之故自宜
按問水神帝以劉訓為南面招討使東川節度使董
璋將蜀兵下峽會湖南兵三面進攻
以趙季良為西川副使
從孟知祥之請也
唐蜀兵敗荆南軍取䕫忠萬州
孟知祥發民丁二十萬修成都城
天成三年孟知祥置三場於漢州𣙜鹽
孟知祥屢與董璋争鹽利璋誘商旅販東川鹽入西
川知祥患之乃於漢州置三場重征之歲得錢七萬
緡商旅不復之東川
詔發西川兵戍䕫州孟知祥請免之
毛重威將三千人往知祥奏䕫忠萬三州已平請召
戍兵還以省饋運帝不許重威帥其衆鼔譟逃歸帝
命按其罪知祥請而免之
長興元年孟知祥割雲安鹽監隸西川
知祥累表請割雲安等十三鹽監隸西川以鹽直贍寧
江屯兵許之
長興二年孟知祥兵䧟忠萬䕫州
知祥以李仁罕為峽路招討使將水軍東略地至䕫
州寧江節度使安崇阮弃鎮自均房逃歸
孟知祥擊東川全有蜀地
長興三年董璋襲西川克漢州
董璋會諸將謀襲成都皆曰必克前陵州刺史王暉
曰劒南萬里成都為大師出無名必無成功璋不從
孟知祥遣潘仁嗣將三千人詣漢州詗之璋入境破
白楊林鎮潘仁嗣與戰于赤水大敗為璋所擒璋遂
克漢州
孟知祥遣趙廷隠拒董璋知祥出與璋戰璋遁走
廷隠將三萬人拒之知祥留趙季良守成都自將兵
八千趨漢州至彌牟鎮趙廷隠陳於鎮北遲明廷隠
陳於雞蹤橋璋望西川兵盛退陳於武侯廟下璋帳
下驍卒大譟曰日中曝我軰何為何不速戰璋乃上
馬前鋒始交東川張守進降於知祥言璋兵盡此無
復後繼當急擊之知祥登高冡督戰毛重威李敬塘
守雞蹤橋趙廷隠三戰不利知祥懼以馬箠指後陳
張公鐸帥衆大呼而進東川兵大敗死者數千人擒
其親兵八十餘人璋拊膺曰吾何依乎與數騎遁去
餘衆七千人降知祥引兵追璋至五侯津趙廷隠追
至赤水赤水在漢州東彌牟鎮有武侯八陣圖雞
蹤橋在彌牟鎮五侯津在瀰濛水李膺益州記云昔
有人姓侯兄弟五人住此水側皆武勇殷富俗人呼
為五侯水
董璋歸東川王暉殺董璋降于知祥
知祥入梓州遂定東川
長興四年以孟知祥為東川節度使蜀王
閔帝應順元年孟知祥稱帝
唐山南節度使張虔釗武定節度使孫漢韶以兩鎮降
遂有山南洋川之地乃命李肇將五千人還利州張
業將兵一萬屯大漫天以迎之
孟昶得階成秦鳳四州
昶明德十年漢秦州節度使何重建以秦州降
據五代史蜀檮杌亦云
階州刺史王君懷以州降
據通鑑
昶遣孫漢韶攻鳳州下之遣何重建攻成州克之
攻鳳州據五代史云克成州據蜀檮杌於是盡有王
衍故地蜀檮杌云遣李廷珪非孫漢韶也今從之又
通鑑書此殊略
周世宗伐蜀取四州
周世宗顯德二年詔遣鳳翔節度使王景伐蜀
王景拔黃牛寨蜀將趙季札遁歸蜀王昶斬之
世宗常憤中國日蹙有削平天下之志會秦州民夷
有獻策請恢復舊疆者帝納其言蜀主聞之遣趙季
札按視邊備季札以文武才略自任使還請自行世
宗遣王景伐蜀自散關趨秦州王景拔黃牛寨季札
至德陽聞周師入境懼不敢進單騎馳還成都蜀主
怒斬之黃牛寨在鳳州東州去興趙原四十里原
去寨十五里
王景敗蜀師于黃花谷蜀師皆潰取秦階成州
宰相以景等久無功饋運不繼固請罷兵帝命我太
祖皇帝往視之還言秦鳳可取之狀帝從之蜀李廷
珪遣先鋒都指揮使李進據馬嶺寨又遣竒兵出斜
谷屯白澗又分兵出鳳州之北唐倉鎮及黃花谷絶
周糧道閏月王景遣禆將張建雄將兵二千抵黃花
又遣千人趨唐倉扼蜀歸路蜀染院使王巒將兵出
唐倉與建雄戰於黃花蜀兵敗奔唐倉遇周兵又敗
虜巒及其將士三千人馬嶺白澗兵皆潰李廷珪高
彦儔等退保青泥嶺蜀雄武節度使韓繼勲弃秦州
奔還成都斜谷援兵亦潰成階二州皆降蜀人震恐
馬嶺寨在鳳州之西去州三十五里白澗鎮在鳳
州唐倉鎮及黃花谷在北川水上水經注北川水出
北洛椾山南流逕唐倉城下黃花谷水亦出此山寰
宇記云唐倉鎮入蜀要路魏將唐倉於此栅而立倉
廪故謂之唐倉栅廢黃花縣在今鳳州梁泉縣
王景克鳳州取之
王景等圍鳳州韓通分兵城固鎮以絶蜀之援兵遂克鳳
州擒其節度使王環及都監趙崇浦等將士五千人崇溥
不食而死制曲赦秦鳳階成境内所獲蜀將士詔曰其四
州之民二税徵科之外凡蜀人所立諸色科徭悉罷之
固鎮屬鳳州
論曰王建孟知祥乘世之亂盗有土宇塵汙華岷論
蜀者羞稱焉然建之入蜀也十有七年始偽定蜀地
知祥之據蜀也奕世而后能有階成秦鳳四州襲而
取之可謂難矣及其末也兵不戰而自潰褒斜劒閣
如涉無人之境焉果何足恃哉易曰天險不可升也
地險山川邱陵也王公設險以守其國所謂設險者
以人為險也故曰固國不以山谿之險蓋士之賢於
長城也久矣區區之蜀何足道哉
本朝王全斌下蜀
太祖皇帝乾德二年以王全斌為鳳州路都部署劉光
義為歸州路副都部署分道伐蜀
蜀知樞密院王昭遠說蜀主遣使并門發兵南下而
蜀自黃花子午谷出兵應之使中原受敵以窺關右
之地蜀主遣趙彦韜等齎蠟弹帛書遺北漢主劉鈞
約兵濟河同舉入寇彦韜至都下取其書以獻上笑
曰吾西討有名矣翰林醫官穆昭嗣初事高季興侍
上問以蜀中地理昭嗣曰荆南即西川江南廣南都
會也今已克此則水陸皆可趨蜀上笑於是命全斌
等分道進討上出畫圖謂全斌等曰西川可取否禆
將史延德前奏曰西川在天上固不可到在地上即
平矣蜀主聞有北師以王昭遠等帥兵拒戰
十二月王全斌取興州
全斌等攻拔乾渠渡萬仞燕子等寨遂取興州敗蜀
兵七千人獲軍糧四十餘萬石刺史藍思綰退保西
縣全斌又攻石圌魚關白水閣二十餘寨皆拔之
蜀山南節度使韓保正弃城走史延德入興元追獲之
蜀軍退保葭萌
保正聞興州破遂弃山南退保西縣史延德以先鋒
至保正懦懼不敢出遣兵數萬人依山背城結陣自
固延德擊走之追擒保正及其副李進獲糧三十餘
萬斛禆將崔彦進與康延澤等逐北過三泉遂至嘉
州殺掠甚衆蜀軍燒絶棧道退保葭萌
劉光義入䕫州蜀守將高彦儔死之
光義等連破松木三會巫山等寨殺其將南光海等
生擒戰棹都指揮使袁德宏等奪戰艦二百餘艘又斬獲
水軍六千餘衆初蜀於䕫州鎖江為浮梁上設敵柵三重
夾江列礟具光義等行上出地圖指其處謂曰泝流
至此切勿以舟師争勝當先遣步騎潜擊之俟其稍
却乃以戰棹夾攻可必敗也光義等未至鎖江三十
里許捨舟前奪浮梁復引舟而上遂屯兵白帝廟西
守將高彦儔謂其副趙崇濟武守謙曰北軍涉險遠
來利在速戰宜堅壁待之守謙曰寇據吾城下而不
擊又何待也遂領千人以出光義亦遣張廷翰等引
兵與守謙戰於猪頭鋪守謙敗走廷翰等乘勢登其
城彦儔整衆出鬭而廷翰等已入其城中矣彦儔力
戰不勝身被十餘槍左右皆散去彦儔奔歸府第判
官羅濟勸彦儔歸蜀彦儔曰我昔已失秦川今復不
能守此縱人主不殺我我何面目見蜀人乎解符印
授濟反拒其戶整衣冠再拜登樓縱火自焚
王全斌入利州
全斌以蜀人斷棧大軍不得進議取羅川路入蜀康
延澤潜謂崔彦進曰羅川路隘難並進不如分兵修
棧約會大軍於深渡可也彦進遣白全斌許之不數
日閣道成遂進擊金山寨又破小漫天寨而全斌亦
以大軍由羅川至深渡與彦進會蜀人依江而陳彦
進遣張萬友等擊之奪其橋會暮夜蜀人退保大漫
天寨明日彦進延澤萬友分兵三道擊之蜀人悉其
精銳來拒又大破之乘勝拔其寨王昭遠趙崇韜引
兵來戰三敗追奔至利州地昭遠等遁去渡桔柏津
焚浮梁退保劒門全斌等入利州獲軍糧八十萬斛
乾德三月正月王全斌等入劒州
蜀主聞王昭遠等敗甚懼乃募兵守劒門命太子玄
喆為元帥王全斌等自利州趨劒門次益光會議曰
劒門天險古稱一夫荷戈萬夫莫當諸君宜求進取
之策軍頭向韜曰得降卒言益光江東越大山數重
有峽名來蘇蜀人于江西置柵對江可渡自此出劒
門南二十里青彊店與官道合若大軍行此路則劒
門之險不足恃也全斌等欲赴之康延澤曰蜀人數
戰數敗膽氣奪矣可急攻而下且來蘇狹徑主帥不
可自行但可遣一偏將往耳若扺青彊北與大軍夾
擊劒門昭遠等必成擒矣全斌等然之命史延德分
兵趨來蘇跨江為浮梁以濟蜀人見之弃寨而走延
德遂至青彊王昭遠等引兵退駐漢源坡留其偏將
守劒門全斌等以銳兵奮擊破之及漢源趙崇韜布
陣策馬先登昭遠據胡牀不能起崇韜戰敗猶手斬
數人乃被執昭遠免胄棄甲而逃全斌等遂取劒州
昭遠為追騎所獲太子玄喆等皆嬉遊不䘏軍政至
綿州聞劒門已破棄軍西還
王全斌次魏城蜀主孟昶以表請降全斌等入成都
蜀老將石奉頵請聚兵堅守蜀主嘆曰吾父子以豊
衣美食養士四十年一旦遇敵不能為吾東向放一
箭今雖欲閉壁誰肯效死者李昊勸昶降廼遣伊審
微奉降表詣軍前
劉光義曹彬自䕫門會王全斌等于成都
光義等發䕫門萬施開忠等刺史皆迎降至遂州知
州陳愈亦降諸將所過咸用屠戮以逞曹彬禁之乃
止故峽路兵始終秋毫不犯至成都王全斌等縱部
下掠奪子女曹彬屢請旋師不聽其後事具國史兹
不著
論曰唐末五代宇縣分裂歴七姓十三君垂五十年
僅守中原之境自江以南割而為四僣竊蜂起豈獨
建與知祥而已哉我宋龍興削平僣偽昶不率先諸
侯以朝京師而天討所加方且尤其豊衣美食之不
足以得士抑愚矣王師既定蜀繼下江南俘李煜而
車書混一列聖撫摩覆育深仁厚澤淪肌浹髓(下闕)
蜀鑑卷八
