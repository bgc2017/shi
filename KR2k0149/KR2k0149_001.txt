皇清職貢圖卷一
朝鮮國夷官
朝鮮國官婦
朝鮮國民人
朝鮮國民婦
琉球國夷官
琉球國官婦
琉球國夷人
琉球國夷婦
安南國夷官
安南國官婦
安南國夷人
安南國夷婦
安南國&KR3181;&KR4005;
安南國&KR3181;&KR4005;婦
暹羅國夷官
暹羅國官婦
暹羅國夷人
暹羅國夷婦
蘇禄國夷人
蘇禄國夷婦
南掌國夷官
南掌國官婦
南掌國老撾
南掌國老撾婦
緬甸國夷人
緬甸國夷婦
大西洋國夷人
大西洋國夷婦
大西洋合勒未祭亞省夷人
大西洋合勒未祭亞省夷婦
大西洋翁加里亞國夷人
大西洋翁加里亞國夷婦
大西洋波羅泥亞國夷人
大西洋波羅泥亞國夷婦
大西洋國黑鬼奴
大西洋國黑鬼奴婦
大西洋國夷僧
大西洋國女尼
小西洋國夷人
小西洋國夷婦
英吉利國夷人
英吉利國夷婦
法蘭西國夷人
法蘭西國夷婦
&KR3270;國夷人
&KR3270;國夷人
日本國夷人
日本國夷婦
馬辰國夷人
馬辰國夷婦
汶菜國夷人
汶菜國夷婦
柔佛國夷人
柔佛國夷婦
荷蘭國夷人
荷蘭國夷婦
俄羅斯國夷官
俄羅斯國官婦
俄羅斯國夷人
俄羅斯國夷婦
宋腒朥國夷人
宋腒朥國夷婦
東埔寨國夷人
東埔寨國夷婦
吕宋國夷人
吕宋國夷婦
咖喇吧國夷人
咖喇吧國夷婦
嘛六甲國夷人
嘛六甲國夷婦
蘇喇國夷人
蘇喇國夷婦
亞利晩國夷人
亞利晩國夷婦
朝鮮古營州外域周封箕子於此漢末扶餘人
高姓據其地改國號高句驪亦稱高麗唐李勣
征之高氏遂滅至五代時有王建者自稱高麗
王歴唐至元屢服屢叛明洪武中李成桂自立
為王遣使請改國號為朝鮮
本朝崇德元年
太宗文皇帝親征克之其國王李倧出降封為朝鮮國
王賜龜紐金印自是朝鮮遂服慶賀大典俱行
貢獻禮其國分八道四十一郡三十三府三十
八州七十縣王及官屬俱仍唐人冠服俗知文
字喜讀書飲食以籩豆官吏嫻威儀婦人裙襦
加襈公會衣服皆錦繡金銀為飾
朝鮮國民人俗呼為高麗棒子戴黑白氊帽衣
袴則皆以白布為之民婦辮髮盤頂衣用青藍
色外繫長裙布襪花履崇釋信鬼勤於力作
琉球居東南大海中明初其國有三王曰中山
曰山南曰山北皆以尚為姓而中山最強洪武
間三王俱入貢至宣德時山南山北為中山所
併
本朝定鼎其王航海輸誠遣使
冊封屢賜
御書匾額常遣陪臣子弟入監讀書其國有三十六島
氣候常温俗尚文雅鮮盜賊王與臣民分土為
禄地産五榖蔬果之屬夷官品級以金銀簪為
差等用黃綾絹摺圈為冠寬衣大袖繫大帶官
婦髻插金簪不施粉黛衣以錦繡其長覆足
琉球國人多深目長鼻男服耕作營海利土人
結髻於右漢種結髻於中布衣草履出入常攜
雨蓋婦椎髻以墨黥手為花草鳥獸形短衣長
裙以幅巾披肩背間見人則升以蔽面常負物
入市交易亦工紡績
安南古交趾地唐以前皆隸中國五代時始為
土人竊據宋時丁氏黎氏皆三傳李氏八傳無
子傳壻陳氏明永樂間討黎季犛簒陳氏之罪
因郡縣其地後黎利構亂因而撫之嘉靖中莫
登庸簒黎氏旋為黎惟潭恢復
本朝康熙五年黎惟禧欵附因封為國王嗣後五
年一貢其地有東西二都十三道土地膏腴氣
候炎熱一歲二稔其夷目冠帶朝服多仍唐制
皂革為靴惟武官平頂紗帽靴尖雙出以為别
貴家婦人披髮不笄耳帶金環以大小分等級
内服繡襦外披氅衣履如芒屩
安南國夷人性狡詐好浴信鬼神重喪祭附山
耕稼樹桑濱海捕魚煮鹽男子戴大白草帽形
如覆鑊長領大衣手持蕉扇曳履而行貧者則
短衣赤足勤於耕作婦女以帕蒙首長衣長裾
納履露踵相見以㯽榔為禮善紡績烹飪之事
&KR3181;&KR4005;交州苖裔在安南境内先隸交酋管轄因
與滇省接壤
國初置開化府多居府屬逢春里之極邊性頑悍
嗜酒善用火器凡交地守關守厰以為兵卒其
僻處山箐者黑面環眼短衣短袴或捕蛇鼠則
生啖之婦人短衣長裙善弩亦能射獵雍正八
年以邊地四十里隸安南俾就近管領約束
暹羅國在占城西南即隋唐赤土國後分羅斛
暹二國暹復為羅斛所并眀洪武時封為暹羅
國王入
國朝尤恭順國貢惟謹其地方千里有大庫司九
府十四縣七十二官制九等其四等以上戴銳
頂金帽嵌以珠寳五等以下則以絨緞為之衣
錦繡及織金或花布短衣繫錦帶婦人以金銀
為簪釧約指上衣披五色花縵下衣五綵織金
花幔拖地長二三寸足履紅革靸鞋其選舉皆
引至王前咨以民事應對得當即授官服候用
文字横書有事則具書文朗誦呈之
暹羅地卑濕民皆樓居坐卧即以樓板上籍以
氊席其風俗勁悍習於水戰好崇佛齋僧飼象
取牙以奉夷目男白布纏頭衣短衣曳革履常
佩刀劍婦女椎髻上衣披青藍布縵下衣五色
布短裙性喜遊冶亦工紡績俗重女輕男家事
皆取決於婦
蘇禄在東南海中明永樂間其國有東西兩王
又有峒王俱來朝貢後不復至
本朝雍正四年遣使入貢因定期五年一來其地
氣候常熱人情強悍以取蚌珠為業山田瘠寡
粟麥民率食魚蝦煮海為鹽釀蔗為酒不食豕
肉剪髮裹頭去鬚留髯衣袴俱短絳帛繫腰露
脛而著履女椎髻跣足短衣長裙以幅錦披肩
能織竹為布
南掌古越裳氏地自周以來不通中國明永樂
初部長刀線歹入貢始置軍民宣慰使萬歷中
猶奉貢後不復至
本朝雍正八年其部長素馬喇薩遣其頭目叭猛
花等奉金表稱南掌國王貢牝牡二象乾隆八
年定為十年一貢其部長居高樓見者以貴賤
為限貴者披髮覆肩紅巾紅衣婦人則挽髮束
以紅帛短衣長裙體皆刺花性多獷悍
老撾俗呼為撾家即南掌夷民也男子披髮帶
黑漆帽著青衣以疋布繞下體婦女挽髻以白
布抹額白衣紅領繫花布桶裙俱跣足喜啖生
肉知耕種勤紡織其近在普洱府東界外者常
入内地貿易
緬甸古朱波地在永昌府騰越州天馬虎踞諸
關外其酋居阿瓦城元及明初雖示羈縻時多
反覆嘉靖後莽瑞體父子雄長諸部自稱緬甸
國王不通職貢
本朝順治十八年吳三桂領兵至阿瓦城東傳諭
緬王傾心向化乾隆十五年其王莽達喇製金
銀二鈚篆刻表文並貢塗金寳塔馴象緬布等
物嗣為木梳酋長甕藉牙所簒子懵惱懵駁相
繼佔踞其夷官夷民服飾與南掌相似婦人束
髮穿耳短衣圍以錦幅長裙性愛花卉其文字
呈尊者用金葉書之次用紙次用㯽榔葉謂之
緬書
大西洋明永樂間有古里瑣里忽魯謨斯凡數
十國來朝貢後多不復至萬歷中西洋人利瑪
竇航海來中國自稱意大里亞國人
本朝康熙六年通朝貢雍正三年意大里亞教化
王來貢五年博爾都噶爾亞國來貢乾隆十八
年復來其人奉天主教善行賈多富厚肌膚白
晳鼻昂而目深碧不畜鬚髮别編義髮蒙首以
黑氊折三角為帽短衣革履袴襪束迫如行縢
婦螺髮為髻領懸金珠寳石上衣下裳用錦帕
覆背謂之巾縵俗重女輕男相悅為婚有僑居
香山縣之澳門者統以夷目歲輸地租
合勒未祭亞省屬熱爾瑪尼亞國中其人軀體
壯闊極忠義受德必報鄉内公設學塾習武備
者約居大半嘗有遊往他國彼君上必用為侍
衛之屬其地多山冬月甚冷善造室婦人貞静
質直工作精巧能徒手交錯金絨不用機杼布
最輕細土生黃金掘井恒得金塊河底常有豆
粒金珠山産獐鹿兔豹家畜大牛以供珍饈
翁加里亞國在波斯泥亞國南其人彷彿蒙古
衣服甚短束縛袴襪有如行縢極穎悟尚禮貌
幼習馳馬短頸善奔常帶彎刀長四尺每在馬
上舞試婦人能通文字刺繡工巧出門必設紗
綾蔽面物産極豐牛羊可供他州之用金銀銅
鐵等物取之不竭
波羅泥亞國在熱爾瑪尼亞國東其人彷彿蒙
古有髭無鬚去髮存頂編垂首後其地寒冷初
秋至初夏皆衣皮裘如狐貉貂鼠之裘長蔽足
首用皮冠好擊劒家豢熊羆以供戲玩婦人才
能專持家務内外井井土産蜂林琥珀牛羊等
物
夷人所役黑國奴即唐時所謂崑崙奴明史亦
載荷蘭所役名烏鬼生海外諸島初至與之火
食累日洞泄謂之換腸或病死若不死即可久
畜通體黝黑如漆惟唇紅齒白戴紅絨帽衣雜
色粗絨短衫常握木棒婦項繫彩色布袒胷露
背短裙無袴手足帶釧男女俱結黑革條為履
以便奔走夷人雜坐以黑奴進食食餘傾之一
器如馬槽黑奴男女以手摶食夷屋多層樓處
黑奴於下若主人惡之錮其終身不使匹配示
不蕃其類也
大西洋有教化治世二王貿易者皆治世類夷
僧則教化類也奉天主耶穌像夷人敬信之有
大事疑獄不能决必請命焉其法王削髮留鬚
帶青斗帽衣緇衣出入張蓋樹旛幢僧雛衛之
男女見之輒跪捧足俟過乃起凡通曉天官家
言曾遊京師者皆留髭鬚解華語能制儀器
大西洋國女尼以白布纏領及胸緇縵緇衣革
帶革履夷人敬奉尤甚於僧一女為尼一家皆
為佛眷人罹重辟得尼片紙立宥之然其始必
捐千金歸公既入寺則終身不出其在澳門者
僧居三巴寺龍鬆廟等處尼亦别立寺廟戒律
頗嚴
小西洋去中土萬里屬於大西洋遣夷目守之
衣冠狀貌與大西洋略同常披氅衣藏兵器夷
婦青帕蒙頭著長衣圍錦幅於前摺袖革履喜
執繡譜以習針黹
英吉利亦荷蘭屬國夷人服飾相似國頗富男
子多著哆囉絨喜飲酒婦人未嫁時束腰欲其
纖細披髮垂肩短衣重裙出行則加大衣以金
縷合貯鼻烟自隨
法蘭西一曰弗郎西即明之佛郎機也自古不
通中國正德中遣使請封貢不果後遂闌入香
山之澳門其人強横精兵械屢破吕宋滿剌加
與紅毛中分美洛居盡擅閩粤海上之利初奉
佛教後奉天主教故澳門市易為大西洋所據
其酋居吕宋者近與紅毛之英吉利爭雄長而
法蘭西亦稍弱焉夷人冠白巾加黑氊帽亦以
脫帽為禮其服飾與大小西洋吕宋略同夷婦
粧束亦頗與荷蘭諸國相類
&KR3270;亦荷蘭屬國貿易於粤其脫帽為禮與荷蘭
相類短衣革履常執䕨鞭衛身夷婦方領露胸
衣外束裙摺袖舒袂以革為履底綴方木似屐
喜以金縷合貯鼻烟時時吸之
日本古倭奴國唐改日本以近東海日出而名
也地環海有五畿七道三島宋以前皆通中國
明洪武初常表貢方物而夷性狡黠時剽掠沿
海州縣叛服無常俗崇釋信巫嗜酒輕生亦習
中國文字讀以土音立法頗嚴鮮爭訟竊盜居
處飲食有古法其器用製造精巧物産亦饒男
髠頂跣足方領衣束以布帶出入佩刀劍婦挽
髻插簪寬衣長裙朱履能織絹布
馬辰國即文郎馬神在東南海中相傳漢馬援
南征士卒之裔其地多水惟夷目得陸居夷人
則架筏水上覆以板屋俗尚釋教而性強悍男
女無敢私合以採藤拾椒為業男剪髮勒以紅
帛腰圍花罽出入必佩刀劍常負竹筐以盛椒
女袒身跣足繫布裙過膝間披幅帛於胸背汲
水則戴瓦瓶於首
汶菜國即唐時婆羅國東洋盡處西洋所自起
也明永樂間常入貢相傳夷目係閩人隨鄭和
往因據其地負山面海崇釋教惡殺喜施禁食
豕犯者至死以伐木採藤為業男剪髮裹絳帛
去鬚留髯與蘇禄相似女散髮垂肩結巾於項
著衣裙而跣足
柔佛國在西南海中其地有東西竺山覆茅為
屋列木為城地不産糓常易於隣壤尚釋教持
齋累月見星方食以刀刺茭葦葉為文字婚姻
亦論門閥男剪髮跣足帽如覆椀銅絲為胎羃以
白布衣袴俱短圍花巾於腰身不離刃婦垂髻
跣足短衣長裙披錦繒於肩與蘇禄相似善織
席
荷蘭又名紅毛番地近佛郎機明萬歷間常駕
大艦泊香山澳求貢市不果已而入閩據彭湖
侵臺灣地
國朝順治十年始由粤通貢康熙初助大兵征臺
有功嗣後貢市不絶其貢道改由福建夷人黑
氊為帽遇人則免冠挾之以為禮著錦繡絨衣
握鞭佩劍夷婦青帕蒙頭領圍珠石肩披巾縵
敞衣露胸繫長裙以朱革為履其地有咖喇吧
為南洋之會又析其名曰&KR3270;曰英吉利
俄羅斯地在極北漢時之堅昆丁令唐時之黠
戛斯骨利幹元時之阿羅思吉利吉斯等部皆
其地也有明三百年未通中國
本朝康熙十五年入貢二十八年遣内大臣索額
圖等與其使臣費耀多囉等定以格爾必齊河
為界自後朝貢貿易每間歲一至其夷官披髮
戴三角黑氊帽穿窄袖短衣履革靴出必佩劍
官婦則戴紅頂三角帽繫五色長&KR3664;裙披織錦
無袖短衣或以貂皮為裏俗以去髮為姣好以
免冠為恭敬
俄羅斯地有八道稱為斯科每一斯科又各分
小斯科俱設官管轄其民聚處城堡居止有廬
舍水陸有舟車服氊罽喜飲酒屑麥為餅不飯
食性矜夸貪得尚浮屠自國王至庶民有四季
大齋數十日
宋腒朥乃暹羅屬國其人多以耕漁為業性情
褊急其齋僧飼象與暹羅相類男蓄髮去其髯
首插雉尾腰束疋帛短衣而窄袴無履襪常佩
刀劍女椎髻跣足短衣長裙披帛於肩頗能知
紡績
東埔寨即真臘國介安南暹羅間隋唐及宋皆
朝貢明初亦嘗至初稱甘孛智萬歷中改今名
人情柔弱善飼象其演之為陣用以禦敵常帶
劍入山取犀角獻於夷目男剪髮裹頭身衣僅
蔽下體女挽髻露肘臂惟蔽其乳圍裙跣足能
採桑飼蠶亦能織席
吕宋居南海中去閩之漳州甚近明初朝貢萬
歷中為佛郎機所并而仍其國名佛郎機在占
城西南先是滅滿剌加又與紅毛中分美洛居
至是破吕宋益富強多僑居香山澳門貿易夷
人居吕宋者長身高鼻猫睛鷹嘴服飾與大小
西洋略同婦盤髻施簪珥方領露胸短衣長裙
裙裏襯藤圈二三層常執帕以蓋髻
咖喇吧本瓜哇故地為荷蘭兼併華人之貿易
者多流聚於此性工巧饒謀慮室宇壯麗器具
精緻夷人花帛纏頭短衣束腰繞布幅為裙跣
足手持木棒有爵者鐫字於上以為别夷婦垂
髻施簪珥以花布纏上體短衣長裙露胸跣足
善裁製縫紉性嗜啖果
嘛六甲即滿剌加在占城南明初服屬暹羅水
樂中其酋遣使入貢封為國王並勒碑文於其
國之鎮山後為佛郎機所侵奪嘉靖時勅還其
地迄無應者今則為荷蘭所屬其性情機巧器
用精緻亞於咖喇吧男以色布纏頭長衣短袴
露脛曳履女椎髻跣足垂珠於項短衣長裙頗
工縫紉
蘇喇國即回回國在西南或云本蘇門答剌為
漢條支唐波斯大食二國地天時温暖無麥有
禾一歲二稔多産寳石香藥俗頗淳厚性亦柔
善男白布纏頭蓄鬚髮著素衣肩披花帛束腰
佩劍婦披髮不笄頷下胸前多飾金珠家居常
喜現體跣足出行仍以大布蒙首至踵
亞利晩國在西洋與回回國相近天氣温和風
俗淳厚夷人戴八角帽著長衣采色相間文如
柳條窄袖束腰躡革履夷婦披髮不笄以青帕
蒙首及背領飾金銀著長衣常持盥器善事女
工
皇清職貢圖卷一
