皇清職貢圖卷七
雲南等府黑玀玀(以下雲南省)
雲南等府黑玀玀婦
雲南等府白玀玀
雲南等府白玀玀婦
雲南等府乾玀玀
雲南等府乾玀玀婦
廣南等府妙玀玀
廣南等府妙玀玀婦
曲靖等府僰夷
曲靖等府僰夷婦
景東等府白人
景東等府白人婦
曲靖等府狆人
曲靖等府狆人婦
廣南等府沙人
廣南等府沙人婦
廣南等府儂人
廣南等府儂人婦
順寧等府蒲人
順寧等府蒲人婦
麗江等府怒人
麗江等府怒人婦
鶴慶等府&KR3621;人
鶴慶等府&KR3621;人婦
武定等府羅婺蠻
武定等府羅婺蠻婦
臨安等府土獠
臨安等府土獠婦
元江等府窩泥蠻
元江等府窩泥蠻婦
臨安等府苦葱蠻
臨安等府苦葱蠻婦
臨安等府撲喇蠻
臨安等府撲喇蠻婦
雲南等府撒彌蠻
雲南等府撒彌蠻婦
曲靖等府苗人
曲靖等府苗人婦
普洱等府莽人
普洱等府莽人婦
姚安等府□□蠻
姚安等府□□蠻婦
武定等府摩察蠻
武定等府摩察蠻婦
楚雄等府扯蘇蠻
楚雄等府扯蘇蠻婦
臨江等府牳雞蠻
臨江等府牳雞蠻婦
麗江等府麽些蠻
麗江等府麽些蠻婦
鶴慶等府古猔番
鶴慶等府古猔番婦
永北等府西番
永北等府西番婦
大理等府峩昌蠻
大理等府峩昌蠻婦
曲靖府海猓玀
曲靖府海猓玀婦
廣西府阿者玀玀
廣西府阿者玀玀婦
曲靖府魯屋玀玀
曲靖府魯屋玀玀婦
武定府麥岔蠻
武定府麥岔蠻婦
姚安府嫚且蠻
姚安府嫚且蠻婦
順寧府利米蠻
順寧府利米蠻婦
開化府普岔蠻
開化府普岔蠻婦
永昌府西南界縹人
永昌府西南界縹人婦
黑玀玀為滇夷貴種凡土官營長皆其族類散
居雲南曲靖臨安澂江武定廣西東川昭通楚
雄順寧蒙化等府在鶴慶者又號海西子自唐
時隸東西兩爨部落元收其地為郡縣分處各
屬其居處斲木代瓦名曰苫片男子青布纏頭
或戴箬帽布衣氊衫婦亦以青布蒙首布衣披
羊皮纏足著履言語飲食頗類齊民性樸魯好
射獵歲時用雞酒搖木鐸以祝
國祈年土宜稻黍輸稅惟謹
白玀玀於夷種為賤雲南等府及開化景東皆
有之一名撒馬都又稱為洒摩其部落貢稅與
黑玀玀同居處依山箐或居村落男子以布蒙
首衣短衣胸掛繡囊著革履婦女椎髻蒙以青
藍布綴海巴錫鈴為飾纏足著履勤於耕作婚
姻以牛馬納聘祭用丑月插山榛三百枝於門
誦經羅拜有占卜則投麥於水騐其浮沈其言
語飲食輸賦稅均類齊民
乾玀玀唐時隸東爨部落今與黑白二種散處
雲南曲靖東川三郡無專設土司居尚樓屋食
貴鹽蒜人貌皆黑男子束髮纏頭耳綴圈環衣
花布短衣披羊皮用麻布裹脛著草履婦女以
白麻分辮束髮頂綴海巴其婚嫁以奢侈相誇
每食插箸飯中擎拳默祝以為報本性勇好鬭
不通華言頗勤耕織樵採歲輸賦稅
妙玀玀皆土蠻官舍之裔或稱虎頭營長或稱
官娜與黑白諸種異廣南元江開化鎮沅大理
楚雄永昌永北麗江姚安十府皆有之無部落
隨各屬土流兼轄貌獰性悍善用&KR1873;弩耕種山
地冬月圍爐中堂舉家卧其側男子椎髻短衣
婦女青布纏頭以幅布披右肩綰於左腋短衣
短裙跣足無袴婚姻聽女擇配其輸租稅與各
種同
僰夷一名擺夷漢為叵簉甸唐為步雄嶍峨二
部元初内附其部落接壤緬甸車里今雲南曲
靖臨安武定廣南元江開化鎮沅普洱大理楚
雄姚安永北麗江景東十五府皆有之隨各屬
土流兼轄與齊民雜處男子青布裹頭簪花飾
以五色線編竹絲為帽青藍布衣白布纏脛恒
持巾帨婦盤髮於首裹以色帛繫綵線分垂之
耳綴銀環著紅綠衣裙以小合包二三枚各貯
白金於内時時攜之地産五榖宜荍麥輸納糧
稅常入市貿易
白人其先居大理白崖川即金齒白蠻部皆僰
種後居景東府地而雲南臨安曲靖開化大理
楚雄姚安永昌永北麗江等府俱有之隨各屬
土流兼轄其居處與民相雜風俗衣食悉倣齊
民有讀書應試者亦有纏頭跣足衣短衣披羊
皮者又稱民家子歲輸賦稅
狆人與黔省狆家苗同一族類曲靖昭通與黔
接壤故所屬皆有之在曲靖者宋時隸摩彌部
在昭通者唐以後均隸烏蒙部
本朝改設流官管轄其人好樓居男子纏頭短衣
跣足婦女以青布為額篐如僧帽然飾以海巴
耳綴大環衣花布緣邊衣裙富者或以珠綴之
白布束脛纏足著履男女皆勤耕作輸賦稅嗜
食犬鼠風俗樸陋
沙人安南土酋沙氏之裔明初隸廣南廣西府
屢不靖沐氏討平之後土官沙定洲據會城為
李定國所擒
本朝順治十五年平滇與迤東各郡同時歸順歲
輸糧賦散處廣南廣西曲靖臨安開化等五府
其居多在高山深箐名曰掌房寢無衾枕坐牛
皮中擁火達旦以耕漁射獵為生出入帶刀弩
性狡而悍男女衣飾頗類齊民其風俗多同儂
人而慓勁過之
儂人其土酋儂姓相傳為儂智高之裔宋時地
曰特磨道明改廣南府
本朝平滇設流官仍授儂氏後為土同知今廣南
廣西臨安開化等府有此種喜樓居脫履而登
坐卧無牀榻男子以青藍布纏頭衣短衣白布
纏脛婦束髮裹頭短衣密鈕繫細摺桶裙著繡花
履性悍好鬭出則攜&KR1873;弩其類與沙人相似歲
納糧賦
蒲人即蒲蠻相傳為百濮苗裔宋以前不通中
國元泰定間始内附以土酋猛氏為知府明初
因之宣德中改土歸流今順寧澂江鎮沅普洱
楚雄永昌景東等七府有此種居多傍水不畏
深淵寢無衾榻食惟荍稗男子青布裹頭著青
藍布衣披氊褐佩刀跣足婦青布裹頭著花布
短衣長裙跣足常負米入市供賦稅
怒人以怒江甸得名明永樂間改為潞江長官
司其部落在維西邊外過怒江十餘日環江而
居
本朝雍正八年歸附流入麗江鶴慶境内隨二府
土流兼轄性猛悍能以弓矢射獵男子編紅藤
勒首披髮麻布短衣紅帛為袴而跣足婦亦如
之常負筐持囊劚黃連亦知耕種以虎皮麻布
黃蠟等物由維西通判充貢
&KR3621;人居瀾滄江大雪山外係鶴慶麗江西域外
野夷其居處結草為廬或以樹皮覆之男子披
髮著麻布短衣袴跣足婦耳綴大銅環衣亦麻
布種黍稷劚黃連為生性柔懦不通内地語言
無貢稅更有居山巖中者衣木葉茹毛飲血宛
然太古之民&KR3621;人與怒人接壤畏之不敢越界
羅婺自宋時大理段氏立羅武部長至元明俱
轄於土司嘉靖中改歸流官其部落流入雲南
大理楚雄姚安永昌景東等七府居多在山林
高阜藉地寢處男子挽髮戴笠短衣披氊衫佩
刀跣足耕種輸稅婦辮髮垂肩飾以珠石短衣
長裙皆染皂色其地産火草繢而為布理粗質
堅衣服之餘或貿於市
土獠一名土老亦名山子相傳為鳩獠種亦滇
中烏蠻之一從蜀黔粤西之交流入滇境散居
臨安澂江廣西廣南開化昭通等府與齊民雜
居男子首裹青帨著麻布衣常負竹籠盛酒食
入市貿易婦女高髻紅巾縫花布方幅於短褐
其治生最勤生子置水中浮則養之沈則棄之
今俗亦漸革矣鼓噪而祭謂之迓福其土宜雜
糧輸租賦
窩泥本和泥蠻之裔南詔蒙氏置威遠睒稱和
泥為因遠部明置元江府東至元江南至車里
西至威遠北至思陀皆和泥種今雲南臨安景
東鎮沅元江五府皆有之其人居深山中性樸
魯面黧黑編麥稭為帽以火草布及麻布為衣
男女皆短衫長袴耕山牧豕納糧賦常入市貿
易亦有與齊民雜處村寨者其俗女適人以藤
束膝下為别娶婦數年無子則逐之祭祀宴會
擊鉦鼓吹蘆笙為樂
苦葱爨蠻之别種自元時歸附今臨安元江鎮
沅普洱四府有此種居傍山谷男子椎結以藍
布裹頭著麻布短衣跣足挾刀弩獵禽獸為食
婦女短衣長裙常負竹籠入山采藥土宜禾稻
歲輸糧賦其在三猛者以六月廿四日為年十
二月廿四日為歲首至期烹羊豕祀先醉飽歌
舞
撲喇一名撲腊古蒲那九隆之苗裔南詔蒙氏
為尋甸部至元初内附今臨安廣西廣南元江
四府俱有此種多居高山峻嶺男子束髮裹頭
插雞羽著青布衣披羊皮跣足耕山種木棉取
禽鳥為生婦青布裹頭青布長衣常負瓜蔬入
市貿易其在王弄山者又名馬喇即其種類
撒彌或作洒美其種類不蕃惟雲南曲靖二府
有之居處與齊民相雜其人面目多黑男子椎
結青布裹頭衣褐披氊白布束脛著草履腰短
刃俗嗜酒以角為杯頗勤耕種輸賦稅間有知
書者婦女青布裹頭縫合兩鬢間如帽著綠衣
披青布单繫白布短裙著履能織布及毛褐
苗人相傳為槃瓠之種楚粤黔皆有之其在滇
省者惟曲靖東川昭通等府花苗隨各屬土流
兼轄其人喜居水濱耐寒暑男子青布裹頭短
衣跣足性狡而懦勤耕作婦女束髮戴五色花
冠耳綴銀環著紫布短衣繫繡花布裙跣足能
織苗錦常攜竹筐入市貿易遇節序則擊銅鼔
吹角賽神土宜雜糧輸稅惟謹
莽人其先隸緬甸部落夷人稱其長曰莽紀遂
以為姓明嘉靖初與孟養木邦相仇殺為其所
破由此内附今普洱永昌二府有此種與齊民
雜處亦有木邦阿瓦種類其人體肥力健男子
束髮戴黑漆帽裹幅布於身跣足婦人挽髻窄
袖短衣緣邊桶裙編竹絲為器盛食物狀如葫
蘆俗勤耕織歲輸糧賦
□□相傳楚莊蹻開滇時便有此種無部落散
居姚安麗江大理永昌四府其居六庫山谷者
在諸夷中為最悍其居赤石崖金江邊地與永
江連界者依樹木巖穴遷徙無常男子裹頭衣
麻布披氊衫佩短刀善用弩發無虚矢婦女短
衣長裙跣足負竹筐出入種荍稗隨地輸賦
摩察本黑玀玀苗裔而種類各别自元張立道
為大理勸農使諸蠻相率來降收為郡縣今武
定大理蒙化三府皆有之居處與黑玀玀同男
子束髮裹頭耳綴大環短衣披氊衫佩短刀以
木弓藥矢射鳥獸為食婦女皂布裹頭飾以硨
磲短衣長裙跣足亦習射獵其有田地者種稻
納糧
扯蘇爨蠻部落之别種樸陋似黑玀玀而性較
強悍其歸順亦與黑玀玀同今楚雄普洱二府
有此種其居處多結板屋於山巔巖石間男子
束髮裹頭著短衣披羊皮耕山輸稅婦女短衣
長裙跣足頗知紡績俗以牛毛占晴雨
牳雞其先隸東爨部落元時隨諸蠻歸順臨安
開化二府皆有此種在寧州王弄山者形貌獰
惡在蒙自者侏離卉服皆轄於流官居多負險
以竹為屋遷徙無常男子椎髻插雞羽短衣跣
足婦女項垂纓絡短衣長裙緣以錦繡俗好鬭
性愚而詐佩刀負弩捕生物即食有占卜用雞
骨耕山種荍輸稅
麽些蠻宋時其長蒙醋據麗江元初平之置茶
罕章宣慰司明以木氏為土知府今麗江鶴慶
二府皆有之居處與齊民相雜性淳樸語多鴂
舌男子薙髮戴毡帽著大領布衣披羊皮其讀
書入學者衣冠悉同士子婦女高髻戴漆帽耳
綴大環短衣長裙力作勤苦俗以正月五日登
山祭神土宜荍稗歲輸糧賦
古猔乃西番别種先為吐蕃部落與滇西北接
壤流入鶴慶麗江景東三府土流兼轄與民雜
居男子戴紅纓黃皮帽耳綴銀環衣花褐佩刀
繫囊著皮靴婦人辮髮以珊瑚銀豆為飾著五
色布衣裙披花褐於背足履革靴種青稞牧牛
馬為生頗知禮法輸賦惟謹
西番本滇西北徼外夷又名巴苴流入永北麗
江二府居深山聚族而處男子辮髮戴黑皮帽
麻布短衣外披氊單以藤纏左肘跣足佩刀伐
竹為業不通漢語婦女辮髮綴以瑪瑙硨磲亦
衣麻披氊繫過膝桶裙跣足地種荍稗納糧
峩昌以喇為姓大理永昌二府有此種無部落
雜處山谷間性畏暑濕男子束髮裹頭衣青藍
短衣披布單婦女裹頭長衣無襦脛繫花褶而
跣足刀耕火種畜牧紡織為生食用儉陋得禽
蟲則生噉之婚聘用牛馬祭以犬占用竹三十
枝如蓍莖然地産麻葛輸稅
海猓玀惟曲靖府有之一名壩玀玀居平川種
水田土人以田畝廣延者為海或呼為壩故得
名或云即白玀玀也與齊民雜處其服食語言
俱相似惟與同類語則有别勤於耕作急公輸
稅間有讀書者
阿者玀玀東僰烏蠻之苗裔唐南詔蒙氏為師
宗彌勒維摩三部元初歸附設廣西路明改為
府
本朝因之轄於流官性愚而勤男女皆短衣袴耳
綴大環男跣足婦著履婚禮以牛為聘婿親負
女而歸歲種雜糧計田輸稅
魯屋玀玀居處飲食類黑玀玀而别為一種元
初歸附今惟曲靖府有之與齊民雜居男子束
髮裹頭著青藍布短衣袴踏木履婦女戴青抹
額耳綴大環短衣長裙跣足俗勤耕種亦能射
獵土宜黍稗荍有甘苦二種
麥岔蠻惟武定府屬有之武定在漢為越嶲郡
僰&KR2225;諸蠻所居麥岔亦其别種人宋時段氏使
烏蠻阿歴治其地名羅婺部今與羅婺别為二
其居處雜於齊民男挽髮短衣跣足時負米糧
入市勤於治生輸賦惟謹婦人裝束與男略同
娶婦以牝牛為聘吹笙飲酒地産火草可織為
布
嫚且蠻居姚安府姚安古百濮地漢為弄楝蜻
蛉二縣梁末没於羣蠻至元始内附蠻人居處
與民相雜男婦皆纏頭衣麻布衣袴披羊皮跣
足喜歌嗜飲男吹竹笙女彈篾琴諧婉可聽時
攜酒入山竟日㤀返近亦頗知治生耕山種荍
納稅惟謹
利米蠻狀貌黝黑頗類蒲蠻宋以前不通中國
元泰定間始内附聚處順寧山箐中男子戴竹
絲帽著麻布短衣腰繫繡囊善踏弩每射生得
之即啖性愚樸不嫺拜跪禮婦女青布裹頭短
衣跣足時出樵採負薪而歸刀耕火種土宜荍
稗
普岔隸開化府東安里極邊與安南接壤蓋交
州之苗裔也漢為句町國唐屬南詔明設教化
王弄安南三部長官司
本朝康熙六年置開化府十九年平滇以土人周
應龍世襲土經歴俾領其衆男女皆著青白長
領短衣披幅布緣邊如火焰以耕漁為業土宜
榖麥其有田者皆按畝輸稅
縹人即驃人在永昌府西南徼外古朱波之裔
其先為金齒驃國南詔常制之元初内附置宣
撫使洪武中置府又置金齒衛保山縣今縣境
有蒲縹寨因蒲人縹人流入得名其地青甓為
圜城四隅作浮圖民居中鉛錫為瓦荔枝為材
男子束髮衣青藍布短衣袴披氊片婦人當頂
作高髻裹以白布衣短衫繫長裙其裙以莎羅
布為之緣錦綴珠為飾俗奉佛勤耕織每織一
梭輒誦佛號時負竹筐入市貿易重約信有賖
貸未嘗逋負
皇清職貢圖卷七
