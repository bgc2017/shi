皇清職貢圖卷五
河州土千戶韓玉麟等所轄撒喇族土民(以下甘肅省)
河州土千戶韓玉麟等所轄撒喇族土婦
河州土指揮韓雯所轄珍珠族番民
河州土指揮韓雯所轄珍珠族番民婦
河州土百戶王車位所轄癿藏族番民
河州土百戶王車位所轄癿藏族番民
河州土指揮同知何福慧所轄土番
河州土指揮同知何福慧所轄土番婦
狄道州土指揮趙恒所轄參咂等族番民
狄道州土指揮趙恒所轄參咂等族番婦
洮州土指揮楊聲所轄卓泥多等族番民
洮州土指揮楊聲所轄卓泥多等族番婦
洮州土指揮楊聲所轄的吉巴等族番民
洮州土指揮揚聲所轄的吉巴等族番婦
洮州土指揮昝景瑜所轄左喇等族番民
洮州土指揮昝景瑜所轄左喇等族番婦
洮州土千戶楊紹先所轄著遜等族番民
洮州土千戶楊紹先所轄著遜等族番婦
洮州理番同知所轄口外陸哨蟲庫兒番民
洮州理番同知所轄口外陸哨蟲庫兒番婦
岷州土百戶馬繡所轄瓦舍坪等族番民
岷州土百戶馬繡所轄瓦舍坪等族番婦
岷州土百戶后發葵所轄牟家山堡等土人
岷州土百戶后發葵所轄牟家山堡等土婦
岷州土百戶趙名俊所轄徐兒莊等堡土人
岷州土百戶趙名俊所轄徐兒莊等堡土婦
岷州土百戶后汝元等所轄馬連川等族番民
岷州土百戶后汝元等所轄馬連川等族番婦
莊浪土指揮魯鳳翥所轄上寫爾素等族番民
莊浪土指揮魯鳳翥所轄上寫爾素等族番婦
莊浪土僉事魯萬策所轄毛他喇族土民
莊浪土僉事魯萬策所轄毛他喇族土婦
莊浪土千戶王國相等所轄華藏上札爾的等族
番民
莊浪土千戶王國相等所轄華藏上札爾的等族
番婦
武威土千戶富順所轄西脱巴等族番民
武威土千戶富順所轄西脱巴等族番婦
古浪縣土千戶管卜他所轄阿落等族番民
古浪縣土千戶管卜他所轄阿落等族番婦
永昌縣土千戶地木切令所轄元旦等族番民
永昌縣土千戶地木切令所轄元旦等族番婦
西寧縣土指揮祁憲邦等所轄東溝等族番民
西寧縣土指揮祁憲邦等所轄東溝等族番婦
西寧縣纏頭民
西寧縣纏頭婦
西寧縣哆吧番民
西寧縣哆吧番婦
西寧縣土指揮僉事汪于昆所轄土民
西寧縣土指揮僉事汪于昆所轄土婦
碾伯縣土指揮同知李國棟所轄東溝等族土民
碾伯縣土指揮同知李國棟所轄東溝等族土婦
碾伯縣土指揮同知祁在璣所轄達子灣等族番
民
碾伯縣土指揮同知祁在璣所轄達子灣等族番
婦
碾伯縣南北兩山番民
碾伯縣南北兩山番婦
擺羊戎通判所轄番民
擺羊戎通判所轄番婦
大通衛土千戶納花布藏所轄興馬等族番民
大通衛土千戶納花布藏所轄興馬等族番婦
歸德所番民
歸德所番婦
肅州番目温布所轄黑番
肅州番目温布所轄黑番婦
高臺縣番目扎勢敦等所轄黃番
高臺縣番目扎勢敦等所轄黃番婦
高臺縣番目撒爾巴所轄黑番
高臺縣番目撒爾巴所轄黑番婦
文縣番民
文縣番婦
按明史西羌族類最多其散處河湟洮岷間者
為中國患尤劇元於河州設土番宣慰司統治
番衆明設西寧等四衛土官與漢官參治俾其
世守
本朝雍正年間以河州土百戶韓玉麟韓旭從征
卓子山有功並授為千戶分轄撒喇土族其民
所居距州治二百餘里男子冠履與内地民人
無異著大領無&KR1651;衣女繫裙裹足亦同民婦飲
食風俗俱沿回習每戶歲輸青稞糧一斗由河
州同知徵收
河州土指揮韓雯所管番民亦吐蕃部落自其
始祖韓端月堅藏於明時率衆歸誠初授安撫
司後以指揮世襲
本朝定鼎初授以外委指揮管轄珍珠族番民男
子兩耳垂環皮帽褐衣女披髮於背裹以綵帛
綴大小石珠長衣大袖或加半臂以紅帕束之
婚葬與内地相仿惟不祭祀所居距城五十餘
里
河州癿藏族番民亦吐番部落明嘉靖時以百
戶王官卜領之
本朝康熙年間以王氏之裔王鎮海世襲如故番
民所居距州六十餘里男女衣服類珍珠族番
民風俗亦與相似歲輸青稞由同知徵收其民
地麥糧則由河州知州交納
河州土指揮同知何福慧元河州宣慰使鎖普
南之裔也明洪武三年鎖普南率衆歸附賜姓
何氏授河州衛世襲土指揮同知管其所部番
民
本朝因之其番民居河州城東男女衣服類撒喇
土族而飲食風俗俱與本城居民相同歲納麥
糧由河州知州徵解
狄道本西番地參咂高山二族番民世居州治
之西南鄉趙恒之始祖趙安於明永樂時招撫
番衆遂授世襲土指揮管轄參咂高山二族
本朝康熙十四年其曾祖趙樞贊隨征有功仍令
世襲管事番民氊帽褐衣女藍布或皂帕蒙頭
足履&KR1752;鞮間有裹足者飲食風俗俱與州民相
同勤於農桑計田輸賦
洮州卓泥多等四百七十五番族向為西域生
番楊聲之始祖些的于明永樂初率衆投誠授
為指揮僉事令世其職統轄番族
本朝因之康熙十四年土司楊朝梁以恢復洮岷
功授騎都尉任洮岷副將其子楊威承襲土職
三𫝊至聲番族散處洮州沿邊内外種青稞牧
牛羊以為生計居多土屋衣服與河州之珍珠
族番民相仿婦人或以色布抹額雜綴銀飾其
邊外番婦則多有粗服跣足者婚姻以牛馬為
禮喪事誦經火葬惟近州諸族稍沿民間風俗
洮州的吉巴等三十七番族係口外黑番向未
設有土司
本朝康熙年間招撫投誠遂歸併楊氏管轄所居
橽板為屋男子褐衣長領齊袖婦人多披髮於
背衣用紅綠褐亦有繫裙者飲食風俗俱與卓
泥多等番族相似
洮州左喇等五十九番族本口外土番部落明
洪武三年番目南秀節率衆内向授指揮僉事
令住牧於洮州之西鄉防守邊塞
本朝順治初土司昝凝和歸誠仍襲原職景瑜其
五世孫也番民冠綴紅纓衣亦長領齊袖婦人
辮髮以布抺額雜綴瑪瑙硨磲為飾衣内長而
外短飲食風俗俱與洮州諸番族同
洮州著遜等十一番族皆古陸鋪番目楊丁哥
部内土番也明洪武初丁哥率衆内附嘉靖時
其子楊素防𠞰有功授世襲副千戶職
本朝因之男女服飾大概與洮州諸番族相似居
處飲食風俗亦同
陸哨蟲庫兒係口外生番部落向未設立土司
本朝雍正二年歸順隸於洮州理番同知有商阿
利俄谷等七十餘寨歲納稞糧由同知徵收番
民冠綴紅纓衣俱長領齊袖婦人披髮於背衣
用紅綠布及五色花褐其長至足亦間有效民
婦短衫長裙者其居處飲食風俗與洮州諸番
族相似
岷州土百戶馬繡乃後漢馬援之裔元至正時
有馬紀者為指揮使防守哈達川遂家焉明洪
武初以紀子珍𠞰撫番族授為百戶世轄其衆
本朝因之康熙年間土司馬國棟馬天驥屢立戰
功繡即驥子也所轄瓦舍坪等四十五番族皆
馬氏先後所𠞰撫歸順者男氊帽插鳥羽婦披
髮額抺紅藍褐布雜綴銀花玉石耳垂大環短
衣褐裙亦有長衣無裙者婚姻生子後始納聘
禮歲徵稞糧在岷倉交納
岷州牟家山堡等土人凡四十餘堡向為土番
部落明洪武初番目節木束率衆投誠授世襲
百戶遂為后姓
本朝因之康熙十四年以后之清從征有功加授
千總嗣仍原職其土人氊帽褐衣婦人綰髻布
衣布裙大槩與民間婦女相似飲食風俗亦同
内地應輸土賦歲由岷倉交納
岷州徐兒莊等十一堡土人其先亦係土番部
落明洪武初番目趙黨只官卜征生番有功授
為百戶世轄其衆
本朝因之其土人氊帽褐衣婦女披髮以布約之
綴銀花硨磲為飾衣青褐左袵緣以五色腰繫
青紅褐雜綴珠石為佩亦間有著裙者飲食風
俗與諸番族略同糧賦由岷倉收納
岷州馬連川等十一族番民亦土番苗裔明洪
武初以番目祥巴古子追殺逆番有功授以百
戶世轄其衆後遂為后氏
本朝因之其番民男婦服飾均與各番相似亦有
如内地民人者飲食風俗亦同歲輸番糧由岷
倉徵納
莊浪土指揮魯鳳翥係元平章政事托歡之後
自托歡歸附於明授為世襲指揮
本朝定鼎以土司魯印昌拒賊殉國特加褒奬仍令
子孫世襲原職所管上寫爾素等八族番民歴
係青海分管雍正二年專交土司管轄給以田
地令習耕種額報番兵二百名聽候調遣所居
皆帳房男子皮帽褐衣女披髮約帛綴硨磲銀
花為飾衣以五色褐布緣之燦如錦繡男女皆
赤足間有曳履者
莊浪土僉事魯萬策亦元平章政事托歡之後
明時别授為指揮僉事
本朝順治初土司魯典征𠞰逆回有功仍襲原職
所管毛他喇族土民男皆衣褐女椎髻以皂帛
抺額繫裙裹足與内地民婦相似飲食風俗亦
同授田耕種歲輸軍糧津貼土軍
莊浪土千戶所轄華藏上札爾的等二十族番
民向於青海歲納銀畜名曰西番實亦其部落
也雍正二年𠞰撫歸順給地安置令習耕種歲
輸額糧由莊浪同知徵收以為喇嘛衣單口糧
之需至乾隆二年始設土千戶王國相以資約束其
番民氊帽紅纓衣長領褐衣女盤髻戴紅氊尖
頂帽綴以硨磲後插金銀鳳釵衣裙類民婦而
足履革靴亦有披髮長衣者風俗讐盜重情認
罰即釋婚嫁以牲畜為聘其色異等七族則仍
住牧草地歲貢馬匹折價以補營額
武威土千戶所轄西脫巴等三族番民向亦屬
於青海雍正二年撫治歸順給地習耕應輸糧
米草束由武威縣徵收其不能耕者歲納馬十
七匹乾隆二年始設土千戶富順專司約束其
男子衣服與番族相類婦人披髮約以紅褐衣
緣邊褐衣居處飲食風俗均與王國相所轄各
番族同
阿落等八族番民在古浪縣原係青海西番部
落雍正二年分畀編戶各耕其地歲貢馬十一
匹乾隆二年設土千戶管卜他以資約束男氊
帽褐衣婦披髮結而垂之飾以硨磲衣多緣邊
足履革靴亦有跣行者
元旦等五族番民統名西番凡五十戶舊於永
昌縣南之横樑山遊牧雍正二年歸順歲納馬
六匹乾隆二年始設土千戶轄之男婦俱氊帽
衣長領褐衣足履&KR1752;鞮婦人或披髮約以紅褐
五族互為婚姻野合育子後始納幣迎娶
東溝等八族番民亦西羌苗裔所居距西寧縣
七十餘里元時有祁貢哥星吉者任甘肅理問
所官明初來歸授為指揮使世領番衆
本朝因之番民男戴白羊皮帽著長領褐衣婦女
以紅布為額篐上嵌硨磲後插銀銅鳳釵數枝
雜垂珠石衣裙俱用紅綠布而裙與衣齊裹足
著履多類民婦性淳朴勤於耕作其土指揮同
知李承唐僉事納彩吉應魁所管癿迭等十二
族番民服飾與此相同
纏頭本西域人明洪武初至西寧貿易遂家焉
居縣屬新增堡距城四十里男子戴青縀小帽
纏以白布故名纏頭衣綾絹山繭長領齊袖衣
靴用香牛皮婦人披髮戴紅緞銳頂帽綴以珊
瑚瑪瑙衣長襖外披紅敞衣所居皆瓦屋飲食
與西番同以販賣珠寳藏香氆氌等物為生
西寧縣哆吧番民即繫西藏之人男子戴黃邊
紅纓帽衣十字花氆氌長領衣常持數珠誦佛
號婦人披髮約以青褐分垂之綴水石鏡為飾
衣藏布盤襖足履革靴夏月亦或跣行俗尚佛
生子多有為喇嘛者
西寧縣土指揮僉事汪于昆所管土民亦西番
苗裔明洪武初番目南木哥率衆歸附授以土
職世管其衆
本朝因之土民所居距城五十里男氊帽布衣婦
盤髮戴紅布篐垂繻覆額中貫銅簪繫以珊瑚
水珠衣裙間亦多以玉石硨磲綴之裹足著履
與東溝等族番婦相似風俗質樸勤於耕稼
碾伯縣土指揮同知李國棟唐沙陀李克用之
後有李南哥者元時授為西寧州同知世守西
土明初率衆歸附授指揮同知
本朝定鼎以招撫番族土民有功仍襲原職所管
東溝大莊及土百戶李國鼎所管之虎喇等族
土人皆原管部落男子衣帽與民人同婦人綰
髮裹足簪珥衣裙亦均類民婦性淳樸勤耕作
間有讀書識字者其土指揮同知阿珍趙維宋
僉事冶俊祥甘靈芝朱孫林千戶刺俊英百戶
辛必正等所轄魯爾加等族土民風俗服飾大
略相同
土指揮同知祁在璣本蒙古苗裔元時其始祖
多爾濟實結為甘肅右丞明初率領各番部落
歸順通貢授指揮同知世守西土
本朝順治年間土司祁國屏屢立戰功仍襲原職
所管達子灣等二十族番民皆原管部落居處
飲食風俗俱與近邊齊民無異其婚葬亦與民
相同間有仍沿番俗者
碾伯縣南山番民係瞿曇寺所管部落按明史
洪武初番僧薩喇招降罕東諸部建佛刹於碾
伯南川以居其衆賜額瞿曇是也
本朝順治初歸順雍正元年𠞰撫之後將各番民
歸併内地耕種田地輸納番糧男女服飾與西
陲各番族相類其北山番民亦青海所屬同時
歸併内地者服飾同南山飲食風俗並沿番習
西寧府擺羊戎地方番民亦屬青海
本朝雍正元年剿撫之後分隸西碾二縣種地輸
糧乾隆十年設理番通判專司管轄所居多廬
舍男女俱纓帽褐衣飲食風俗與諸番相同
興馬等六族番民向屬青海各扎薩克名為黑
番
本朝雍正元年歸服安插於大通衛之河燕麥川
二處乾隆元年設土千戶一員轄之番民以游
牧為生男皮帽褐衣婦人披髮衣紅綠布長領
衣以五色布及金線緣之亦有戴帽繫裙者飲
食風俗與諸番同
歸德所番民凡二十五族古西羌苗裔也向為
青海所屬
本朝雍正元年𠞰撫之後投誠内附歲輸番糧一
百六十餘石即於各族中選置百戶一人以資
約束男纓帽褐衣婦披髮戴帽仍另以皮絲約
髮綴珊瑚瑪瑙銀銅等飾左右雙垂而中綹則
長拖至足衣色褐長衣所居皆黑毛帳間有居
土屋者夏秋耕作冬春則以打牲為事
黑番係西藏喇嘛所屬俗稱黑人是也世居肅
州南山仍赴西藏進貢
本朝雍正二年在肅州報墾納糧遂停其入藏男
子戴紅纓皮帽著長領褐衣婦人披髮戴帽耳
垂大環綴以寳石項戴素珠著長領布衣飲食
風俗並同邊民
高臺縣黃番二族番目扎勢敦索南什殿分領
之向為青海部落
本朝康熙三十五年歸順每年貢馬二十三匹男
女服飾均與諸番無異居處飲食風俗亦大略
相同
高臺縣黑番亦係西藏喇嘛所屬之人
本朝雍正二年歸順住牧于縣屬之沿邊一帶每
年貢馬二匹男女服飾亦與諸番相類其飲食
風俗並同各族
文縣地聯秦蜀所屬番民蓋亦苗蠻之一種與
西陲諸番不同居縣屬之下舍書英坡山等處
明時設王馬二百戶分領之至
本朝雍正八年改土歸流按地輸糧由縣徵解男
帽插雞翎每農事畢常挾弓矢以射獵為事番
婦以布抹額雜綴珠石衣五色褐布緣邊衣近
亦多有效民間服飾者性蠢愚頗勤耕織
皇清職貢圖卷五
