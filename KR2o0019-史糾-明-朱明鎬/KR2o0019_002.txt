史糾卷二
明朱明鎬撰
南齊書
紀志
蕭書諸志禮樂為優紀敘簡覈無支無蔓州郡沿立條
貫昭晰亦稱善製良史之才兹其尤也顧祥瑞一書路
卉衜萼同入皂囊野鹿山雞並形簡牘隠侯作俑恨未
免焉荆州襄陽之鞠旅悉目為義順帝和帝之受戕書
法從同謀人國而錫嘉名弑共主而無特筆此盖記事
之體徒存義理之文有媿也
褚淵傳
罔為臣僕箕子所以明志一心事君晏嬰所由抗辭主
無明闇爵無小大筮仕既定便當死生以之彦回身載
榮仕兼受顧命馮玉几而宣訓受黃&KR1596;以揮涕陵土未
乾輸國與人三復任遐之語再繹百姓之謠非毁駢集
直道猶明而史臣著論曲為駁辨不執南史之簡直書
其罪顧踵仲虺之誥以釋厥慙史云貴仕皆由門慶平
流坐至公卿殉國之感無因保家之念徒切斯為何語
而以傳後管寧斂跡辟召或出單門楊彪坐卧小車固由
華胄豈其世受朝恩理應賣國如寄至於粲淵異意翻
有同心之目(傳云與袁粲受顧命輔幼主淵同心共理庶事)沈袁徇忠歘得懷
貳之名(傳云沈攸之事起袁粲懷貮)刺彼白眼本屬愍孫繩以名節
遽云輕薄(傳云輕薄子頗以名節譏之以淵眼多白精謂之白虹貫日)駁辭踳論此
傳為多後之效褚王者慕彦回則徐行緩步彷仲寳則
散髻斜簮行迹不端去主同弈吾恨史臣為倡於前也
高帝十二王傳
桂陽始興二傳並有闕文不足深論顧諸王之中江夏
宜都最為有意而芳蹤徽躅強半遺逸按蕭景陽為豫
章之子諸叔舉動纖悉豫聞家乘簡脱不應至此豈其
意反江祏不欲為混沌書眉耶獨恨哀哀小龍搏盡金
翅一二潛德復秘幽光未免致望史官耳
蕭遥昌傳
魏孝文夀春之役興師問罪執辭甚正蕭氏書為虜主
寇夀春此李太師所謂南人呼北為索虜北人呼南為
島夷史習使然無足深怪獨是中載行人往復之辭一
曰聖旨二曰聖衷天下有對寇致辭而尊之諛之為聖
者乎此史中之名實乖刺不可不釐正者
安陸昭王緬傳
傳載子寳晊於義師下望物情歸已鄭漁仲通志略敘
曰蕭氏襄陽之師南齊謂之義師李氏晉陽之兵隋書
謂之義兵謀人之國而可謂之義師乎伐人之君而可
謂之義兵乎此語誠為篤論但南齊書之成也蕭景陽
奏於天監之年隋書之修也魏侍中竣於貞觀之代身
立其朝口多指斥豈所謂定哀微辭以違時難之意乎
兼之建武咸興之間高武文惠子孫葅醢殆盡景陽固
豫章之息也金甖時擬其口懸望江漢之旅如救焚然
奉以義名此又誠出本心者爾
良政傳
良政一傳有不必錄者二人有不應錄者一人有不及
錄者二人有附錄孝義而應改入良政者一人不必錄
者傅琰虞愿也不應錄者孔琇之也不及錄者崔景真
夏侯恭叔也附錄孝義而應改入者樂預也傅令山隂
虞守晉安並屬宋臣無關齊職虞愿於建元元年即捐
館舍傅琰於建元元年進號將軍是尚得謂之齊縣令
齊太守乎宋書宜錄而不錄此沈隠侯之失也齊書不
必錄而代宋書錄之此蕭景陽之失也孔琇之治乳臭
小兒以博威名善狀寂莫惟此一事絶無慈心徒有獷
氣列之酷吏庶其信之樂預為永世令民懷其德卒官
有一老嫗行担斛&KR0609;若將詣市聞預死棄担號泣行跡
如此當孤立循吏不宜附兄願著名崔景真為平昌太
守有惠政嘗懸一蒲鞭而不用去任之日土人思之為
立生祠夏侯恭叔為景陵令惠化大行木連理上有光
如燭咸以為善政所致而良政傳不列二人抑何也李
史散逸附見於列傳之中而循吏傳亦不列二人抑又
何也
周顒傳
顒傳載何胤精信佛法無妻妾此非實錄也何子季自
有妻但無妾耳按姚書云胤妻江氏夢神告語即代夫死
則子季非無妻也其兄何子晳少無㛰志祖尚之為娶
王氏女涕泣哀告因遂初懷則無妻者何點非何胤也
及其暮年復娶孔嗣女置之别室張融謔之以詩所云
惜哉何居士薄暮遘荒淫是也則子晳又自有妻何氏
兄弟無無妻之說景陽信彦倫何肉周妻之語遂執此
議高逸傳載何求子并附子晳子季盡刪江氏孔氏之
事總之一語既失便欲護前文人之習大抵然耳
顧歡傳史臣論
顧景怡著夷夏論優老劣釋史臣著辨駁之以為佛理
之貴諸家莫尚貶斥吾儒甘為道蠧推其意梁武惑溺
佛教特借此論以為諂子先資耳夫釋部入華肇自東
漢用迄於今其教寖熾大儒有闢之者於宋為盛如濓
雒關閩之屬是也大臣有好之者亦於宋為盛如富鄭
公趙清獻蘇文忠之屬是也大儒懼大道之不明慮人
心之易誣故闢之不得不嚴大臣位極人臣名滿天下
功高而不退則身危震主而怙寵則無後唯虚無之理
可以吐棄一切澹已之雄心而釋人之忌志用以優游
善後而無害焉故好之不容不至張子房赤松之游李
長源麻姑之酒並同此懷非徒恣誕以惑後人韓彭諸
人苟知好仙則必無葅醢之戮李德裕之流苟知好佛
則必無朱崖之竄功名之極無所復增庶仙佛之地可
以湛懷而啟悟解謗而容身此碩德之老明德之夫深
入沉湎於是二者之中而不出也愚嘗極論之公卿大
臣可好佛而天子國君不可好佛男子可好佛而婦人不可好
佛智慧男子可好佛而愚妄男子不可好佛智慧者湛取佛
理靜修吾心躁者得佛而平傲者得佛而謙暴者得佛
而恕慳者得佛而施愚妄者不以佛為治而以佛為恃
以為吾之積諐深過維彼梵聲唄響可以一切銷之也
而淫刑冒色之性恣肆而無悛則佛者適所以便於為
惡之具也宋明帝慘毒恣懷寺塔一建即百姓賣兒貼
婦之錢亦所不顧梁武帝廟犧易麵官錦斷形淮堰一
決流數十萬命而不之恤究之鱁鮧傷生臺城隕命伊
蒲盛饌不救楚獄手足成贅無補唐亡至於婦人内言
不出酒食是議羣趨聽講壼範何存胡太后以都統僧
暹罰朝士之金一時怪之徐妃贈枕瑶光名入金樓子
之中見者以為愧下至假尼之入宫寺主之媱禁徒穢
李百藥劉昫之二書而已天子而好佛則必喪天下國
君而好佛則必亡社稷婦人而好佛則必至自獻其身
愚妄男子而好佛則必自堅其惡然則好佛如何曰不
好佛而佛之理存好佛而佛之理亡此不可不白也吾
願為富鄭公趙清獻蘇文忠之好佛而已矣不願為梁
武唐敬及笮融之好佛也即好仙亦然吾願為張子房
李長源之好仙而已矣不願為秦始漢武及高駢之好
仙也愚因論蕭子顯初并及之
按南齊書江淹為十志沈約為齊紀蕭子顯自表武帝
别為一書江沈之書不行而此史遂入秘閣議論出入
具有史裁較之諸家斯為最上顧立傳之體寬則疑溢
簡則近佚比儗並列尤戒不倫王奐縱兒稱兵張冲誓
守無貮一忠一叛何由同科裴叔業惡迹散見送質拓
跋猥為作傳丘冠先銜使仗節遠踵蘇卿僅見夷志婁
逞以老婦而服男冠不入五行袁廓以怨宋而謝貴仕
不登孝義諸如房叔安之勁節崔景真之賢良孔祐之
至行通神庾道愍之冒險訪母皆刪其姓氏没其事蹟
有美不書有異不紀太史之簡焉用彼為
梁書
長沙嗣王業四傳
統論史體有子附父傳者無父附子傳者間有之非曰
幹蠱即屬邁跡且子雖齊聖不先父食此古今大義也
宣武之忠昭於天地何得綴其行跡而以嗣王冠其前
耶
良吏沈瑀傳
迹瑀所為乃強勉自恃孤立行一意者耳下縣之吏命
著芒蹻鬻瓦之辱志在必報外持清白内深刺骨謂為
循良未免失之倘遇龍門氏之筆久置之酷吏傳中矣
諸裔傳
梁武躭情釋部躬效緇流諸夷聞風梯航獻欵繙閱進
表具識大都江左以來唯斯稱盛且末龜兹偏安未接
且使白題滑國博物始識其名婆利獻金色之席高昌
貢嗚鹽之枕扶南生犀慕容赤馬或在天監大同之時
或在普通泰清之歲皆來無虚月故史並紀年錄其君
臣之名紀其厥貢諸品垂之永久允矣實錄至於范奴
牧澗二鯉化鐵東明擊水魚鱉浮橋混填以柳葉為妻
彌呼以女人自王高昌殿上之烏有行有列倭國孔光
之蛇乍合乍開諸如此類悉載前史蕭沈修書已厭辭
複今乃累牘不休初乏限制勦語隠侯之冊雷同驕子
之文是謂數見不鮮抑與耳食何異
王僧辯傳
忠梁者王僧辯也賊梁者陳霸先也僧辯所短者在受
脅文宣誤迎貞陽耳其於梁室實有再造之功姚伯審
父子代為陳吏傳中吹毛求疵擘肌分理詆僧辯及柳
仲禮趙伯超並有屈膝侯景之事夫殺侯景者僧辯勢
不可為姑強顔隠忍以圖得當及力能辦賊則剸刃仇
之腹中以雪二帝之恥於事有補而於義本無嫌且師
援臺城柳仲禮實為盟主裴高宿將不敢異同邵陵親
王悉禀節制此時僧辯一偏將軍耳及白繙解軍僧辯
尚思一戰仲禮靦面媚賊望風送欵則屈膝侯景者柳
仲禮非王僧辯也即其降在偏裨事難立異相率學步
以拜犬羊則為首為從應不同科史官當思為賢者諱
之義本傳宜直削其事而不載即或載之以明實錄尤
當效太史公立傳之法不見本傳而散見於他傳之中
以彰錄功掩過之體今乃顯文而深詆之推其本意不
過廣陵之襲霸先怍賊曲借此以相媚代為釋慚而已
然則掩莫大之功而横加以辱身賤行之名伯審父子
安乎傳後云霸先名盖僧辯僧辯畏之此時僧辯功勲
已重霸先人地實微勢非相軋何由得畏果有畏心則
長子預備之策久已用之何至束手登樓父子并命耶
總之受人以北門之管結人以姻婭之戚卵翼既成倏
然反噬事在不圖理干天怒僧辯以大度亡身霸先以
猾賊竊國姚史高下在心並慚直筆矣
按顔氏家訓養生篇曰侯景之亂王公將相多被戮辱
妃主姬妾略無全者惟吳郡太守張嵊建義不捷為賊
所害詞色不撓及鄱陽王世子謝夫人登屋詬怒見射
而斃夫人謝遵女也今姚書載張嵊而遺謝夫人亦一
闕事
陳書
本紀
後主沈湎冒色豔妾煽處姚氏留舊臣之體不忍直書
過端乃於篇末著魏文貞之論用昭炯戒殆有風人忠
厚之遺焉獨其於王僧辯之襲也必書曰討於江隂王
之行弑衡陽王之沈江必書曰薨則猶之乎諸史之詞
而已
姚察傳
姚伯審之傳凡有二失僧坦精曉岐黃官居醫正諱而
不錄一失也隆重所生言多溢美復與狎客同傳二失
也黃叔度父為牛醫東漢未嘗減名徐嗣伯心慚薄技
張融勸為無害醫術通曉何損家望乃概削之而不一
載乎江總持心飲狂泉君臣卜夜數其亡陳之罪應與
麗華之頭並懸青溪姚氏不深貶絶翻惑其奬飾之功
申以父黨之敬先察立傳抑何淺諱其祖而深賤其父
也觀總持自序指斥太建徒懷怨望識者歎為言跡之
乖而姚氏以為實錄指黑為白乃至於此
司馬申傳
司馬申小人之尤也醜正人則傅縡戮矣奬佞人則孔
範將矣媚宦官左右則李善慶蔡脫兒輩表裏為奸利
矣史官概削事跡為作佳傳獨至嗾誅毛喜逢迎主意
散見毛傳而不敘本篇何比昵之深也白雀巢庭虚為
矜美黑烏啄口偏為匿瑕姚氏殆有其朋之歎矣
梁之亡也始於朱異而成於柳仲禮諸人姚氏修梁書
不為柳仲禮立傳陳之亡也始於江總而成於孔範諸
人姚氏修陳書不為孔範立傳二者皆謂之縱惡
梁之亡也不亡於敬帝禪陳之年而亡於王琳遇獲之
年王琳一日未死則梁一日未亡敬帝之後尚有明帝
此梁本紀之所宜收者王琳乃心王室天之所廢必欲
興之衍梁祚至七十五年之久此梁列傳之所宜收者
姚氏修本紀則刪明帝修列傳則削王琳不如何之元
所纂梁典猶存其行事而不没其實為一時之良史也
姚氏之意以為身為陳氏之臣登蕭莊於本紀則無以
處乎霸先是明以篡逆之名加之矣陳書既目王琳為
寇欲為之立傳則必置之熊曇朗留異陳寳應之間曲
加忠臣以反覆喜亂之名義復有所不敢而心且有所
難安不得不散見其事於陳書諸傳之中而深没其名
於梁書列傳之内此則姚氏作史之大凡也愚謂霸先
之篡逆由立梁敬帝而益章霸先之猾賊因襲王僧辯
而愈著本紀既有敬帝何必無明帝列傳既有僧辯何
必無王琳梁代之史要當以何氏之典為正
北魏書
出帝紀
永熙為高歡所迫脅間關西走棄黃屋之尊蹈匹夫之
行誰為致之魏氏加意掩飾歸獄侍臣乃云奔陜之役
事由斛斯顛倒是非欲蓋彌顯宜其書被穢史之名死
有發骨之慘也孝靜不立本紀後人所補魏氏目為亡
國之主君臣之名直可勿立矣諸如帝紀之中江左呼
為島夷國主類書名氏通使曰朝著代曰僭無異夜郎
之自比漢大倭國之相矜日出天驕之臣口無遜焉烏
足怪乎或曰修魏史者是不一家既有崔浩高允操觚
於前復有李彪崔允續簡於後然則夸張之詞又非魏
收一人獨執其咎也
高湖傳
此傳專為齊神武而作也江左相沿競稱門地北土學
步事在效矉漢高太上本出布衣卯金再興率由田舍
初不見病當時要亦無傷帝業自史筆多佞曲加緣飾
張湯七葉顯榮遽削酷名長孫一女皇后遂滋溢美况
天子父祖敢無諛詞至於高謐非石渠辨論之器乃云
繕錄遺書樹生無金馬玩世之材猥云浮沈辭爵躋鮮
卑於華胄諱罪徒為考終穢史固然理無庸怪也
崔浩傳
傳云浩晚成不曜華采故時人未知按伯淵博通強識
材敏夙成結髮登朝旋至通顯晚成之語誠所未解太
武御粥之賜至尊固已知何俟妻母王氏始竒浩才能
乎伯淵以多才殺身議事廣肆雄辯逸倫祗以太曜華
采遂致國書刊布倘能韜晦便成令器果如史氏所言
閔湛郗標二人之諂詞又何自而入耶
司馬叔璠傳
司馬國璠以亂謀坐誅此休之子文思傳中已明列之
據云文思與淮南公國璠池陽子道賜不平偽相親與
引之飲宴國璠性疏直因酒醉遂語文思言已將與温
楷及三城胡酋王珍曹栗等外叛文思告之皆坐誅及
讀叔璠傳則云世祖平統萬兄弟俱入國國璠賜爵淮
南公卒無子爵除叔璠安遠將軍丹陽侯卒由此言之
國璠復似善終者豈國璠如絳市之囚閱日而復蘇耶
豈拓跋寬政罪人之子并得疇復爵邑嗣絶而復除耶
吾閱封玄之傳以國璠事連坐四子一旦并命則叔璠
同産未必終保通侯之賞竟免歐刀之戮史氏失誣可
據信耶
源子雍傳
子雍傳云子雍戰敗被害年四十子延伯傳云隨子雍
北討與葛榮戰殁時年三十四父子之年相距七歲當
由筆誤耳
薛辨傳
薛士達被寵節閔輸情關中神武圖王深見疾忌史氏
因之遂施曲筆厥祖破胡没其操行乃父延智刪其公
方惟存官閥直等平流薛氏河東右姓汾隂望族門膺
寵爵家植文宗祗以士達不忘本朝普泰太昌之間稍
見同異因而目儁才為膚學指特達為曲引始祖甚得
人和書為憍慠易簀本屬考終詆以惡疾總之天子所
愛史官亦愛之天子所惡史官亦惡之薛氏不立佳傳
代為大家吹毛魏收之書不過諂子郵而已
羅結傳
結孫拔高祖時進爵為王拔孫延天興中驃騎將軍按
天興屬太祖初立年號拔仕孝文其孫必非道武驃騎
蓋紀年偶誤也魏收於崔鴻十六國春秋議其事在元
年者紀之二年事在二年者紀之元年以為失在不考
愚謂崔鴻所誤止一年二年之近收所誤者乃至數十
年之久彦鸞有知應笑人爾
劉休賓叔父旋之傳
據云旋之子法鳳法武高祖選盡河南人士法鳳兄弟
無可收用不蒙選授後俱奔南法武即孝標也按孝標
才名迥秀炤燿江左彼自棄其南金復笑並得燕石魚
羊之臣代拓跋護前不亦異乎
李平傳
按北齊李庶同王松年盧斐共訟魏收史不實庶則以
祖平傳載為陳留人家世貧賤故也王松年則訟王慧
龍傳自云太原人盧斐則訟盧同附盧玄傳内及閱魏
書慧龍之傳誠如所訟盧同巍然綴張烈之首未嘗附
盧玄末此收本傳所云與崔綽同改者也至於平傳本
云頓丘人彭城王嶷之長子初不易其土著薄其門地
斯豈收受訟後自行改草耶被勅武成虚心直筆耶細
考當年魏收為楊愔高德正所左右王盧髠鞭受辱李庶
殞命臨漳生者猶慮投訴死者詎惜舞文苟能抑情審
克帖心改竄頓丘亦屬名家收本傳中何不言與盧氏
同改乎載閱隋史文帝以收書不實命魏澹顔之推辛
德源修魏書九十二卷唐藝文志中有張太素後魏書
一百卷兹得非二書之筆乎收書往往散逸多取北史
及高氏小史補之高氏小史或復取材於魏澹太素之
書未可知也若收本則宜如李氏所訟爾
李崇傳
傳載明堂國學一表李伯藥北齊書以為邢邵所上紀
之邵傳中李延夀北史仍其文而不變其小異者北齊
書則以楊愔魏收與邵所同請靈太后答令云云北史則
以楊愔魏元義與邵所同請靈太后答令云云愚思邢
魏年事稍遠實並肩事主名譽相次何故述史時忽以
子才之筆移為繼長之文豈伯起輕薄性成忌刻素著
子才名位遠出其前遂錯亂表疏謂子才經國大章率
由蹈襲前輩聊以報偷竊任昉之語耶及細考二李之
書翫其文勢邢奏應在太昌之後太昌屬出帝年號此
時元義久誅靈太后已沈枯骨何由署名禍水無因作
答即神龜正光之年子才遵彦位未通顯敢與尚書領
軍連名進牘且據伯藥之史伯起身列其中三人通關
大議無故以河間上章易為頓丘拜表語情已絶徵理
必無斯則魏書存實而二李失之鹵莽也
崔休子叔義傳
傳云叔義坐兄㥄鑄錢為城陽王徽所殺究其實鑄錢
者兄叔仁非兄長儒也魏收素與崔㥄有㕁曲借家事
誣衊羊肸可以代樂鲋馬牛可以變向魋有是理乎佛
助輕薄兒驚蛺蝶之號良不虚耳
李彪傳
魏收修魏史忌前忮勝無與為輩畏人形其短乃引房
延祐辛元植睦仲刁柔裴昂之高孝幹之徒與之共事
諸人悉無纂述才收遂得耑肆其長史中魏臣凡預國
書之任者靡不曲加繩削絶無推崇先進之義鄧淵劉
模綦儁山偉固無足論崔浩高允既以編年之體短之
崔光李彪踵遷固之例復以無所成就病之官兼著作
郎各善詞職任起居便形紕陋歴排前哲自以為功愚
謂崔長仁殞命所司李道固白衣東觀二公腐毫輟翰
蓋亦有年豈於國史之任分寸無補而一代著述必仰
成於魏收一人之手以愚意斷之凡自太和景明以前
紀傳之光明俊偉者表志之鴻博整雅者悉屬長仁道
固所裁定不過拱手述藁特於列傳中意有輕重則上
下其手耳景明以前所著宜曰魏收魏書庶幾史記存
馬談之論前漢留孟皮之名同一義例乎收雅畏其如
此書成時即取崔李之本燒之盗掠前美掩為己作塚
無存骨殆以報焚如也
陽固傳
陽固為北平太守貪虐為中尉李平所彈坐以獲罪此
載在魏起居注可證也今收為固傳乃云出試守北平
太守甚有惠政久之以公事免又云大軍征硤石李平
竒固勇敢軍中大事悉與之謀然則初讀彈文繼招入
幕起居為墨吏國史為循良抑何翩反之甚愚謂官論
美惡不論薦彈非其罪也輸作城旦逾章其榮如其罪
也擁笏垂魚適昭其辱收何必曲為陽氏諱耶
尒朱榮傳
榮傳有二失論所云韋彭伊霍不與焉廣載詔文代尒
朱揚厲一失跋扈巨跡弇鄙瑣狀悉掩不載二失論所
云世稱受榮子文略金代作佳傳者也愚謂在收為篤
論不足深怪孝昌正光之間靈太后淫縱不制鄭儼李
神軌濁亂宫闈狼不食子甘心酖兒此時向雒無師氣
噎欲死即河隂之役太陽酷濫衮衮朝貴既戀兒朴奚
辭蕭斧竊謂元義即為猾賊不得不以廢靈太后為快
舉尒朱榮即為剽虜不得不以沈靈太后為大功况乎
葛榮驅元顥除蕭寳寅万俟醜奴歴平劇難厥勲不細
倘其一心莊帝不萌悖逆毁趙元則之禪文斥李顯和
之九錫謂之韋彭伊霍夫復何過况魏收所論乃反語
非正辭乎愚故責其二失併為釋謗
尒朱兆傳
天柱一日不死則高歡一日附秀容高歡一日不死則
侯景一日附渤海俟其既死他無足慮則乘間而起各
釋私圖奸雄心事大都同也史官作兆傳言高王忠義
惡兆犯順冀其必敗將舉義師以夾輔王室由此言之高
歡洵魏家之純臣矣步蕃之師曾被大行密詔高歡何
故代兆摧拉高王又將如狗為人所嗾也總之尒朱弱
颺去尒朱強復依人反覆觀望以規利便彼所以不與
兆協規者兆屬粗人計可縛取尒朱一族期功強近人
身既惡啖之皆可下咽故假大義之名滅親暱之黨媮
取權籍自開伯府其於魏室存亡莊帝生死猶之秦越
肥瘠何足介意史官曲為美言將無所謂顔厚有忸怩
耶曰不然北來諸將酒肉既豐高王府中美官可欲而
斧質可懼欲與懼并史態出矣
張普惠傳
張洪賑一傳衮衮至四千餘言表疏悉載不由紙費傳
中之最繁最悉者惟楊播一門及此傳而已推其故魏
收父子建為益州刺史有贓罪普惠受使簡攝事隨得
釋子建父子感其恩為傳以報之崔休羅同劈楮為爾寂
寂普惠楊椿下筆不自休國史之任借酬恩怨大可怪
也傳中隠益州驗贓之事惟載行臺遣使之失以為楊
公熙扇惑子建有先見焉不克以行幹蠱而徒以文蓋
愆誰知修史之家類非一氏他人已載筆特書其後耶
斛斯椿樊子鵠賀拔勝傳
與齊異規定稱謀逆投身西魏率曰不材此是魏書大
病斛斯人定可但不從神武敢於致難遂至躬受詆譙
集詬彌甚耳凡易代之際人臣乃心故主輒蒙惡名無
由昭雪史官隨時俯仰巧取世資或以興王自有愛憎
或以勝國須留忌諱歴代類然不獨一伯起氏也唐人
纂隋書目君素為義及本朝修元史奬閔本為忠此由
帝王比蹤堯舜所以史官並轡董南史之良否君與臣
實交任之賀拔兄弟無令狐周書幾為魏佛助所掩讀
史者於鼎革之世不可不三思母徒依史官生活也
節義傳
節義傳中石祖興可削也祖興營太守縣令兩喪賜爵
上造以愚言之守令悉屬王官果有治狀恒典自有國
卹即無賜襚家人或能視含何煩部民屢出辦喪此盡
善事上官逢迎當塗者之所尚李錐郭尖優為之耳故
曰祖興宜去或曰然則石留之葬縣令黃宣也張安祖
之殯縣令元承貴也二人猶之石祖興也二人亦宜去
曰是不然本傳明言之矣黃令無期功強近之親元令
有弱息旅魂之痛所治有行德者急錄其行以風薄俗
可也
良吏酷吏傳
杜纂不宜列良吏傳酈道元不宜列酷吏傳杜纂降賊
受其偽署後勸葛榮水灌信都循良之吏豈其屈膝綠
林一城何辠俾民皆魚胸有蠆尾居然可覩此人而躋
之良吏則孫僑先宜欵萑苻卓茂不嫌事赤眉矣酈道
元抗靈后之旨正丘念之罪正氣凛然邦之司直即其
器業微峻無太丘醇酒之風有龍門破柱之氣遽加酷
名失在誣衊況隂盤穿井有死靡貳不入節義之傳横
被毛鷙之名良史所深斥也
王叡傳
王洛誠以日者之兒負辟陽侯之寵恨無淮南袖錐縱
淫人考死史官紀其子姓條分派析宛同宗譜推其由
然王椿之婦係佛助次姑以瑣瑣姻婭之故遽使魏朝
國史移為太原家狀不亦怪乎
僭晉司馬叡傳
江東雖小正朔攸在史官於典午南渡視同羌羯載厥
土風申申相詈崔彦鸞十六國春秋推崇江左不復厝
筆即其文史猶人而器識固已軼倫矣諸國唯鐵弗慕
容沮渠蒙氏庶幾可存蓋以參合統萬之師姑臧和龍
之役魏之取威定伯實在斯舉其餘須盡削之以入晉
書抑更有說焉金行失次五馬渡江諸國藉警風塵家
思逐鹿短垣自踰靡國不有成則為拓跋不成則為鐵
伐徒何耳愚意凡諸帝制自為互吞互滅初不因魏氏
起家及不在稱臣貢獻之列者悉可不載竊又謂苻堅
有國書如姚秦張凉如慕容燕如拓跋魏皆須附錄凉
州玄壤既入其版圖魚羊老羌復甘為臣妾或銜璧稱
藩或服官敭歴倘淝水不衂簮筆有人畜四姓為小侯
差可無媿
自序
作史之家類有自序遷固以來尚矣序中不過述作史
大指及先代統系所由而已從未有自立佳傳者魏收
矜克性成躬自夸詡其使梁也奸穢狼籍買婢宣淫館
客由此得罪自傳則曰副王昕聘蕭衍昕風流文辯收
辭藻富逸衍及其羣臣咸加敬異其修史也實得陽休
之之力休之左右之始有兼著作之授自傳則曰初帝
令羣臣各言志收曰臣願得直筆東觀早出魏書故帝
使收耑任其才名本出温邢之後且又年事不侔自應
推先之乃於靜帝人日之問則曰時邢邵亦在側甚恧
焉稱述文襄之語則曰今有魏收便是國之光采我亦
使子才子昇時有所作至於才氣並不及之其意陵轢
二人直出其上逮遵彦歐叔出米之斥更痛於當塗遂
逝之刺而嶽嶽之鹿終逢折角矣其父子建為東益州
刺史幾以贓敗自傳則曰子建自出為藩牧董司山南
居脂膏之中不以財利經懷及歸京師家人衣食常不
周贍此則為親者諱兼合於古者作銘言善不言惡之
義未可深非也
天象志
志云永熙二年四月己未朔日有蝕之占曰君隂謀三
年出帝為斛斯椿等諸佞關搆猜於齊獻武王託討蕭
衍盛暑徵發河南諸州之兵天下怪惡之按日食者陽
消隂長之機君弱臣暴之象高歡脅主至於出令辰弗
集房大象昭然不曰臣有逆節翻謂君有異謀兹豈京
房易占之術劉向洪範之學耶志云十五年乙丑月犯
牽牛占曰大臣有憂十七年蕭賾死後人以為大臣疑
當作吳越盖筆誤也愚謂魏書以江南為島夷以齊武
為大臣皆事之發粲者
地形志
常山郡注云後漢建初中為淮陽永元年復今按後漢
書章帝建初四年四月徙常山王昞為淮陽王和帝永
元三年五月紹封故淮陽王昞子側為常山王昞傳云
徙淮陽王以汝南之新安西華益淮陽國昞自常山徙
封淮陽非改常山為淮陽魏氏據范書而誤建初徙昞
封則以為章帝易郡名矣永元紹側封則以為和帝復
郡名矣總之讀東漢諸王𫝊未詳耳
樂陵郡厭次縣注云後漢曰富平孝明改按漢書成帝
好微行嘗自稱富平侯家人則富平封邑兩京己著不
應後漢始改或富平自有兩邑厭次為富平猶之安險
為安喜苦陘為昌曲逆為蒲隂耶
靈徵志
此志歷誌咎徵上合春秋紀異之義及其哆口諸祥則
猶之休文符瑞之篇而已志中白鼠為灾白狼白鹿為
瑞按穆天子征犬戎得四白狼四白鹿以歸由是荒服
不至則白狼白鹿未必不與白鼠同類也志載宣王得白
狼而犬戎服不知出自何書應是誤以周穆為周宣耶
釋老志
史官立志上關王政次繫國體然後奮筆從之二氏之
學任其並存天地之間於事已畢乃剖厥源流詳其宗
系楚英之盛饌徒存燕昭之靈氣何在豈深悼時非普
誡世主續司馬封禪之書耶封禪義主於諷釋老情存
乎勸闚其意指歸命鷲峯之側蕩心五城之間行非鳩
摩不嫌登肩而抱兒術無欒大何惜繫印以尚主斯盡
外道之招殊非經國之典吾欲刪之以嚴史例按外
史釋迦實以周昭王時生志以為周莊王時生者非
一罽賓沙門曇無䜟也在沮渠傳則以為妖恣宣滛受
拷而死在釋老志則以為言事多中從容就命二者從
志乎將從傳乎
傳作曇無䜟志作曇摩䜟無摩聲相近故轉而訛耳
魏收之書頗有史裁四夷之傳不襲舊文十志之中無
溢前代比之沈約宋書才藻不如而斷限差勝所以魏
澹張太素之書皆廢而此史獨行但傳中每詳親婭不
畏煩碎雖譜牒之舊己久氏族之考方興質之史筆終
乖體要宜當時楊愔極袒魏氏尚以此見短也至其抑
魏伸齊諂瀆備至舉按恣情妍醜頓易即無王李二家
之訟穢號自應喧播矣
史糾卷二
