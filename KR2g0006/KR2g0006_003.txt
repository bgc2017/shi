孔氏祖庭廣記卷第三
崇奉雜事
魯哀公十七年立廟於舊宅守陵廟百戶即闕里
先聖之故宅而先聖立廟自此始也
前漢元帝初元中下詔太師褒成君覇以所食邑八
百戸祀先聖
後漢靈帝光和元年二月始置鴻都門學畫先聖
及七十二弟子像
魏文帝黃初元年令魯郡修起舊廟置吏卒百戸以
守衞之又於其外廣為室宇以居學者
宋孝武皇帝孝建元年十月詔建仲尼廟制同諸
侯之禮
梁武帝天監四年六月立先聖廟
元帝初爲荆州刺史起州學宣尼廟置儒林參軍
一人勸學從事二人生三十人加廩餼帝工書善
畫自圖畫聖像爲之贊而書之時人謂之三絶
後魏高祖太和十三年立先聖廟於京師
陳後主至德三年十一月詔修復先聖廟
唐高祖武德二年立先聖廟於國子監
太宗貞觀二年房玄齡建言周公仲尼皆聖人然釋
奠於學以夫子大業以前皆以孔子爲
先聖以顔子爲先師别祀周公尊孔子爲
先聖以顔子爲配
高宗顯慶二年七月十一日太尉長孫無忌等議曰
案新禮孔子爲先聖顔子爲先師又准貞觀
二十一年以孔子爲先聖更以左氏等二十
一人與顔子俱配尼父於太學並爲先師今據
永徽令文改用周公爲先聖遂黜孔子爲先師
顔子左氏爲從祀據漢魏以來取舍各異顔子
夫子玄作先師宣父周公迭爲先聖求其節
文遞有得失所以貞觀之末親降綸言依禮記之
明文酌成康之奥說正夫子爲先聖加衆儒
爲先師永垂制於後昆革往代之紕繆仲尼生
衰周之末拯文喪之弊祖述唐舜憲章文武弘至
教於六經闡儒風於千世自漢以降奕葉封侯崇
奉其聖迄於今日胡可降兹上哲俯入先師今請
改令從詔於義爲允其周公仍依別禮配享武王
詔從之
乾封元年皇太子弘請立宣聖碑進表(備見碑文)
睿宗太極元年親製先聖贊曰猗歟夫子實有聖
德其道可尊其儀不忒刪詩定禮百王取則吾
豈匏瓜東西南北命刻于石
玄宗開元二十七年詔追謚孔子爲文宣王仍
内出王者衮冕之服以衣之嘗作詩云夫子何爲
者捿捿一代中地鄰鄒氏宅住近魯王宫嘆鳳嗟
時否傷麟怨道窮今看兩楹奠當與夢相同
宣宗大中五年國子祭酒馮審奏文宣王廟始太
宗立之睿宗書額武后竊政之日題大周二字請
削去從之
宣宗置右宫城承慶門其内曰承慶殿百福殿之西
有内孔子廟
宋太祖建隆三年詔文宣王廟宜准儀制令立
戟一十六枝撰宣聖贊曰王澤下衰文武將墜
尼父挺生河海摽異祖述唐舜有德無位哲人其
萎鳳鳥不至
四年四月駕幸文宣王廟閱土木之功
太宗太平興國八年御便殿顧謂近侍曰朕嗣位以
來咸秩無文遍修群祀惟魯之夫子廟堂未加
營葺闕孰甚焉乃詔大將作恢敞儒宫命内侍
高品殿直各一人内品二人監督工役告成以紀
其事
大中祥符元年十一月遣吏部尚書張齊賢以太牢
祭文宣王及十哲七十二賢鄒邑孔大夫
宣尼母顔氏諸從祀先儒又賜御製書贊若夫
撿玉尼山回輿闕里𬗟懷于先聖躬謁于嚴祠
以爲易俗化民旣仰師于彝訓宗儒重道宜益
峻於徽章增薦崇名聿陳明祀思形容於聖德爰
刻鏤於斯文贊曰立言不朽垂教無疆昭然令德
偉哉素王人倫之表帝道之綱厥功實懋其用允
臧升中旣畢茂典載揚洪名有赫懿範彌彰命御
書院模勒刻石及賜兗州曲阜縣廟九經書䟽釋
文三史各一部令本州選儒生講說又賜太宗御
製書百五十卷及銀器八百兩仍以經傳賜兗州
二年遣入内内侍省殿頭張文質賷勑太宗皇帝御
製書百五十七軸并内降金鍍器物九經三史及
䟽釋文及昨赴文宣王廟祭祀器物金鍍銀香
爐香盒并香藥緋羅銷金帕黃複等其賜書仍令
本州選儒生講說
二年賜曲阜縣廟桓圭一從上公之制冕九旒服九
章
三年六月入内供奉官周懷政等言曲阜縣廟碑并
石壁磨礲就望以御製贊并羣臣所撰贊刻
於壁從之
眞宗天僖二年五月勑委本州於本城内選差兵士
四十人員寮一名於本廟廵宿守把防護官物并
委轉運司於轄下州軍有衣甲器械處約度合
消分數支與本廟
互年命轉運司支破官錢差撥兵士工匠修完本廟
及於夫子之後選差朝官一人監督工役是時
傅大父中憲方任太常博士被選因乞封禪行闕
餘材皆橡樟楩梓之屬自是殿宇益加洪麗
仁宗初即位首崇儒術車駕幸國子監奠謁先聖
退閱七十二賢贊觀東序及禮器
慶曆八年四十五代孫彦輔爲曲阜宰被旨監修
祖廟奉安齊國公像尚循舊衣卿服乞正公命
九章之服魯國太夫人與齊國公同殿乞遷
於後殿奉安累賜三聖御製九經三史而無諸
般書籍乞賜全監書並從之仍命弟子以下禮數
未備並依禮圖改正以稱崇儒之意
嘉祐六年賜御飛白書殿榜并金字篆廟牌至廟
日設祭奉安仍賜御製祭文曰維嘉祐六年歲
次辛丑三月甲申朔十九日壬寅皇帝(御名)謹遣兖
州通判田洵敢昭薦於至聖文宣王惟王淵聖
難明誠明易稟敷厥雅道大闡斯文生民以來至
德莫二教行萬世儀比一王闕里之居祠宇惟煥
遐瞻墻仞逖仰門扉奮于飛染之蹤新兹摽榜
之制命工庀事推策㳙辰敢議形容蓋申崇奉仰
惟降格遥冀鑒觀尚饗帝初寫牌巾櫛而書其
尊崇聖道如此是時傳先公文清先生宰鄕邑
因進詩百韻稱謝轉運使秘閣校理張師中亦
進寳奎耀文歌降詔獎諭
神宗元豐元年十月詔兗州常以省錢修葺宣聖
祠廟先是州縣憚於申請廟久不修榱棟傾落人
不堪憂至是始獲完葺祠宇一新以省錢修遂爲
定制
五年十一月賜度牒三十本給兗州修先聖廟及
於本路差雜役兵士工匠運司奏四十七代孫沂
州新太縣令若升監修
七年五月詔自今春秋釋奠以鄒國公孟子配食
文宣王設位於兗國公之次荀况楊雄韓愈以世
次從祀於二十一賢之閒並封伯爵
准元祐元年十月十五日勑中散大夫鴻臚卿孔宗
翰奏今有管見雖干臣本家之事上繫朝廷典
禮開陳如後
一臣伏見先臣孔子之後世襲封爵一人自西漢
以來有褒成侯之國魏晉以降又有奉聖崇
聖恭聖之號其名不一皆有實封或以百縑奉祀
聖朝祖宗以來益加崇奉眞宗東封禮畢親謁儒
廟眷遇隆厚恩禮備至貴道之美冠映古今然
名有未立必待聖朝而正之蓋襲封䟽爵本爲侍
祠今乃兼領他官不在故郡且承襲之人皆取嫡
長父死子封不必有德朝廷旣許居外何能更戀
祖堂以至於法度不修庭宇頽弊恬不爲怪魯人
傷之欲乞特下有司講求古今典禮議其所宜今
後不使襲封之人兼領他職乃乞别立請俸終身
使在鄕里如此則知其不可輕去必能嚴㓗祭祀
敦睦親族上以禆聖朝風化之美下以爲衰宗家
世之幸
又臣寮上言切以魯中孔子廟貌國家之所常敬
然而錫田之數不足以賙族人襲封雖存未免事
奔走甚非所以尊崇之意也方朝廷日新盛德推
獎名教仰惟先聖宜極尊崇伏望聖慈明詔有
司講求典禮增錫土田之數别異世襲之人使天
下四方知朝廷尊崇之意而於聖化豈小𥙷哉伏
候勑旨奉旨令禮部太常寺同共詳定聞奏付禮
部施行本部看詳前代典故自漢魏以來莫不封
孔子之後優賜田邑然未嘗明立制度故承祀之
禮有時而盛衰國家褒崇先聖日益隆厚眞宗
嘗賜經史於其家使兗州擇儒生講授有以見祖
宗尊奉聖祀度越前代今衆官參議合依所請
釐定典禮命官以司其用度立學以訓其子孫則
朝廷崇儒貴道之本厚矣㐲候勑旨
一合襲封人與除已有料錢寄禄官(如已係幕職州縣官即与改合入官)
專以奉先聖祠事爲職添支供給隨本資考每
三年理爲一任用本路及本州按察官薦舉依吏
部格關陞資任如朝廷非次擢用許依舊帶公爵
出令以次合襲封人權主祀事
一添賜田一百大頃使其家依鄕原例自召人戸耕
種更不用職田制㩧之法
一依舊法添差廟戸五十人看林戸五人並依役人
法
一差剰員每一番十人充衍聖公白直
一賜田所入除供祭祀外修立則例置籍出納均贍
族人仍委本縣官一員與衍聖公同簽書管勾
一賜監書一本置教授官一員於舉到學官人内差
或委本路監司保舉有行義人充令教諭本家子
弟内舉人依本州學生例與供給如鄰近鄕人願
從學聽
一衍聖公每遇親祠大禮及冬正朝會許赴闕陪
位
一改衍聖公爲奉聖公仍刪定家祭冕服制度
頒降俾遵奉施行
一白身合襲封奉聖公者與除承奉郎
三省同奉旨並依所奏施行勑如右牒到奉行
崇寧二年五月朔四十七代嗣孫奉議
郎專主奉先聖祠事襲封奉
聖公若虚謹續錄
叔祖父昔年編此旣成欲鏤板藏於祖庭值建炎
之事廟宇與書籍俱爲灰燼後二十餘年或見於
士大夫家皆無完本甚可惜瓌宣和閒嘗預撿討
輒因公暇考諸傳記證以舊聞重加編次僅成完
書比之舊本又取其事繫於先聖而非
祖庭者及以
聖朝皆纂集而附益之遂鏤板流傳非特成叔
祖父之志將使歴代尊師重道優異之典昭昭可
見不其韙歟正隆元年丙子歲五月甲午初一日
辛丑朔四十九代孫(瓌)謹識(已上三欵係舊文相續)
哲宗紹聖三年勑轉運司支係省錢三千貫修完
本廟奏委四十七代孫宣德郎襲封奉聖公若
蒙監修
崇寧四年八月詔太常寺考正文宣王廟像冠服
制度用王冕十二旒衮服九章畫圖鏤板印賜仍
頒降天下州縣學咸使依圖改正歴代以先聖
與門人同服衮冕至是始服王者之服從國子司
業蔣靖之請也
大觀元年十二月詔立賞錢十貫禁採折林木許人
告捉
四年閠八月詔兗州改定瑕縣龔縣(舊瑕土縣龔土縣祀孔子名故改焉)
政和元年奉旨至聖文宣王改執鎮圭其廟舊立
十六戟今立二十四戟又曾參等所封侯爵與
宣聖名同甚失弟子尊師之禮改封者八人又旨
孔子弟子河内公等贊文并所封名犯宣聖名
處並行改撰及改封又令運司於係省錢内應副
修完本廟及於本路諸州軍差雜役兵士工匠和
雇百姓修造委四十八代孫承奉郎襲封衍
聖公(端友)監修
四年命後苑作製造御前生活所造牌御書曰大成
殿頒降本廟從四十七代孫文林郎舒州司戸曹
事(若谷)之請也又太學辟雍先聖殿皆御書又
襲封衍聖公奏朝廷稽考三代制禮作樂乞頒
降大樂許内外族人及縣學生咸使隷習并乞降
禮器以備釋奠及家祭使用至六年五月差四十
七代孫宣教郎(若谷)押賜堂上正聲大樂一副禮
器一副
宣和四年詔修太學宣聖殿賜御製書贊云太學
教飬多士嚴奉先聖殿室滋圯作而新之命駕
奠謁系之以贊曰厥初生民自天有造百世之師
立人之道有彝有倫垂世立教爰集大成千古允
蹈乃嚴斯所乃瞻斯宫瞻彼德容云孰不崇命刻
石於太學昭示無窮
金
天會五年
睿宗爲右副元帥駐燕京雖戎馬未息首建太學
脩國子監
七年大軍入山東兗州堅壁而守是時
睿宗爲都元帥次城下諭以禍福戒軍士以
夫子所生之地不得剽奪十八日撫定退師十九
日命曲阜知縣衡雄與縣吏等引詣宣聖廟旣
至廟庭以建炎群寇之火皆爲灰燼而殿火猶未
息
元帥乃登杏壇望殿火奠拜訖詣聖林時有軍
人發掘二代泗水侯墓方深六尺餘又伐破四十
六代孫宋刑部侍郎墓
元帥親見遽命執縛乃奠拜先聖陵下周覽
久之以伐墓十二人隨行至廟南十餘里盡殺之
熙宗皇綂二年禁官私占先聖廟者載於制
條爲不刊之典又勑行臺支撥錢一萬四千餘貫
修宣聖殿仍委四十九代孫曲阜縣主簿(瓌)監
督工役皆從權襲封(端稟)之請也
四年行省支降錢一萬四千五百貫筏南京八作司
見材修完本廟刱蓋大成殿至正隆二年以羡錢
修兩廊及齊國公殿
天德初定禮儀凡職官到任謁廟先詣宣聖廟奠
拜訖方許詣以次神廟於是著之甲令
正隆五年二月一日都省批隨處宣聖廟宇多有
損壞官司不用心提點修完致有如此委隨路轉
運司佐貳或幕官一員專一管句遇有損壊即便
撿修
出宗大定十四年正月十六日國子監起請
孔子廟大成殿聖像冠十二旒服十二章兗國
公像冠九旒服九章撿到唐郊祀錄開元二十七
年八月詔追謚孔子爲文宣王仍内出王者
衮冕之服以衣之按周禮王者之服衮冕十有二
旒其服十有二章諸公之繅斿九就今文宣王
冠服已依典故其兗國公鄒國公一體粧塑九章
服擬遷鄒國公像於宣聖之右與兗國公相對
淮上冠服粧塑(宋崇寧四年賜二旒服九章孔子冠服冠十)
(故金所賜章數於禮爲備)
十八年以皇綂修廟羡錢付本廟修鄆國夫人殿
是年給降襲封衍聖公印
二十一年召襲封衍聖公揔赴
闕奉
勑旨特授曲阜縣令
二十二年十二月十三日奏立宣聖廟碑
章宗明昌元年三月奉
特旨比聞曲阜縣孔聖廟興蓋多年門廡位次
阨陋損壊差彼處官提控修𥙷所用錢於東嶽
香錢内支如已後更有損壞委本縣逐旋申部支
錢修𥙷續奉
特旨夫子廟以係省錢修蓋又降到錢八萬三
千貫有竒修建樓殿廊廡等四百餘間仍設廟學
教授六月十三日有司以
特旨修蓋宣聖廟宇令本廟具隨代支給地土
增損數目本廟言舊有賜田二百大頃因值兵火
除見在外不知下落四十八大頃八十六畝巳申
上司後承戸部符於徐州豐縣區村張村新村潘
村李村慕義六處貼撥數足計准今時官畝一百
二十三頃二畝一分五厘七毫泰和六年五月二
十四日給到按察轉運司憑驗所得物並入祭祀
庫衍聖公掌其出納
是年七月尚書省令置下馬牌於廟門首
四年歲次癸丑十一月十有一日四十
九代孫省差權襲封管句祀事(璪)謹續
錄
是年提刑司降到尚書禮部符該
奏行條理節文刺史州巳上無宣聖廟處許依
自來刱行起蓋舊有廟處若有損壞亦許修完今
緣隨處廟學官司多不爲意以致傾壞兼照得明
昌三年七月再定
奏行提刑司條理内該
委提刑司勉勵學校宣明教化若廟宇傾頽學舍
弊壞即生員何以勉勵恐無以
上副興崇學校之意行下各路運司照驗依應施
行如廟學有損壞去處支贍學錢修完如不足或
全闕據合用錢數疾速行移本運司關支省錢應
副修完無得䟽駮
五年修廟功畢羡錢一萬四千有竒申乞回納奉
特旨別置事産爲巳久添修之用置到地六十大
頃房屋四百餘閒俱隷曲阜悉蠲稅力所收入縣
倉庫衍聖公與縣次官同掌出納
是年修廟功畢兗州節判張彀以尼山先聖所生
之地廟宇頽毀幾盡遂聞于
上於是出羡錢四千有竒以曲阜簿劉燁奉符氶
郭仲容奉符令劉格監修踰年告成惟正殿雖加
修葺而舊制卑陋有所未稱崇慶元年孟春亦新
作之工畢於貞祐元年之季秋其錢稱巳費之數
六年勑翰林學士党懷英撰修廟碑文及書丹篆額
(文見碑門)
是年有司講定儀禮撿舉唐開元禮褒聖侯位於
文官三品之下禮閣新編元祐閒襲封奉聖公
開寳禮在寺監長官之下别作一班今儀亦列於
寺監長官之下
七年十一月承省部符廟學生移籍太學同品子例
承安元年十二月一日降襲封四品印記
五年正月奉
特旨襲封衍聖公兼世襲曲阜縣令五年内祀
事不闕縣事修舉特轉官一階
泰和元年二月十日有司以先聖廟東南冸宫地
六十四畝一分二厘以充釋奠之費
是年十一月二十四日行山東路尚書六部申明條
挌云襲封衍聖公止合管句祭祀兼縣事自餘
軍儲等務皆次官掌之
大安元年十月八日兗州下曲阜縣襲封衍聖公
明有條理管句祀事兼縣事外不得别行差占
亦不合廵捕螟蝗若已後但有横泛差遣有妨祀
事逐旋申覆
宣宗興定四年十一月十七日京師完中城遷立
宣聖廟尚書省委襲封衍聖公以董其
役未幾告成廟宇廊廡講堂學舍煥然一新導
蔡水以圜其廟取辟水之制云
元光二年襲封衍聖公元措時任同知集賢院事
申請詳定侍朝班次禮官議依前代典故當視
襲封衍聖公四品職班寺監長官之下
孔氏祖庭廣記卷第三
