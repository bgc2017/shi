孔氏祖庭廣記卷第一
先聖
至聖文宣王魯曲阜昌平鄕闕里其先宋人也世本
云宋孔父嘉生木金父木金父生祈父其子奔魯
爲孔防叔生伯夏伯夏生叔梁紇長子曰伯皮有
疾不任繼嗣遂娶顔氏禱於尼山得孔子魯襄公
二十二年冬十月庚子日孔子生生而首上圬頂
故因名丘字仲尼二歲紇卒孔子長九尺六寸腰
大十圍凡四十九表反首洼面月角日凖手握天
文足履度字或作王字坐如龍蹲立如鳳跱望之
如仆就之如昇耳垂珠庭龜脊龍形虎掌駢脇參
膺河目海口山臍林背翼臂斗唇注頭隆鼻阜脥
堤眉地足谷竅雷聲澤腹昌顔均頥輔喉駢齒眉
有一十二采目有六十四理其頭似帝唐其顙似
帝舜其項類臯陶其肩類子産目腰以下不及禹
三寸有大聖之德生於周末計周之年當靈王二
十一年生敬王四十一年薨不當文武之時故曰
周末古史云孔子學極天人道窮祕奥龜龍銜負
之書七政五緯之事庖羲黃帝之能唐舜周公之
美孟軻曰生民以來未有如孔子者也一人而已
魯大夫孟釐子病誡其嗣懿子曰孔子聖人之後
吾没汝必師之蓋謂商湯之後也年十九娶宋國
并官氏女生伯魚魯昭公以雙鯉賜之榮君之賜
因爲名字伯魚其後定公以孔子爲中都宰一年
四方諸侯皆則焉定公九年始爲邑宰十年爲司
空十一年爲大司寇攝行相事十四年誅魯大天
亂政者少正卯於兩觀之下去魯凡十四歲魯哀
公十一年自衞反魯季康子逐公華公賓公林以
幣迎孔子乃歸刪詩書定禮樂成六藝晚而喜易
次彖繫象說卦文言韋編三絶教弟子於洙南泗
北門徒三千博徒六萬逹者七十二人焉及哀公
十四年春西狩大野獲麟曰吾道窮矣乃因史記
而作春秋文加襃貶而修中興之教麟見而天告
夫子將亡徵也孔子病夢坐奠於兩楹之間子貢
請見曰子方負杖逍遥於門曰賜汝來何晚也孔
子因嘆曰太山頽乎梁木壞乎哲人萎乎因以涕
下謂子貢曰天下無道久矣莫能宗予後七日薨
年七十三以魯哀公十六年夏四月已丑葬於魯
城北泗水爲之却流哀公十七年立廟於舊宅守
陵廟百戸弟子皆服三年心喪畢相訣而去則哭
各盡哀或復留唯子貢廬於冢者六年然後去弟
子於廟藏孔子衣冠琴瑟車書弟子及魯人往從
冢而家者百有餘室因命曰孔里魯世世相傳歲
時奉祠於冢子孫嗣襲不絶
追崇聖號
魯哀公命先聖曰尼父其誄云昊天不弔不憖遺
一老俾屏予一人以在位煢煢余在疚嗚呼哀哉
尼父無自律
後漢平帝元始元年六月追謚先聖爲襃成宣尼
公
和帝永光四年封爲襃尊侯
後魏高祖孝文皇帝太和十六年二月丁未改謚
文聖尼父告謚孔廟
後周宣皇帝大象二年三月丁亥詔進封爲鄒國公
唐太宗貞觀二年升夫子爲先聖
十一年詔尊爲宣父
高宗乾封元年正月三十日追贈爲太師
則天天授元年十月二十九日封隆道公
玄宗開元二十七年八月二十三日詔追謚爲文
宣王
宋真宗大中祥符元年十一月戊午朔詔加謚曰
玄聖文宣王(春秋演孔圖曰孔子夢感黑帝而生故曰玄聖莊子曰怙淡玄聖素)
(王之道遂取次爲稱)
五年十二月壬申詔改玄聖文宣王爲至聖文宣
王
世次
二代鯉字伯魚學通儒術魯哀公以幣召之稱疾不
行年五十卒葬宣聖墓東宋崇寧元年追封
爲泗水侯其制曰孔氏之道萬世所尊鯉實嗣之
親聞詩禮魯堂從祀厥有舊祠䟽以爵封以示襃
顯
三代伋字子思博綜古今有亞聖之才魯穆公師之
兼孟軻之徒數百人穆公謂伋曰千乘之國欲以
爲友何如伋曰古之人有道者事之豈曰友乎孟
軻聞之歎曰求之爲友尚不可况召之乎穆公又
以鼎肉遺伋伋不悅曰今君以犬馬畜伋也欲
以伋爲國相時臣皆世襲淫寵遞相傾難不
訓乃嘆曰若作國相不得行吾大道則乃爲相之
恥故不受謂穆公曰臣聞君子猶鳥也疑之則舉
矣自此乃適衞值懸子問禮焉又魯人曾申問何
不仕伋曰道若吾願也今天下諸侯其孰能哉而
有屈己以富貴者恐不如亢志而貧賤於是在衞
衣緼袍無表二旬九食陳子方遺以狐白裘恐其
不受即言曰吾與人物如棄之耳伋辭曰吾聞棄
物於溝壑不肖者受之今雖貧不忍以身爲溝壑
魯雖師之不能委以國事嘗著書曰中庸表記年
六十七葬祖墓東南生白宋崇寧元年追封爲
沂水侯其制曰聖人之後孟氏之師作爲中庸蔑
世尊仰眷惟魯郡實有舊祠追加爵封以示襃典
元豐五年傳母兄若升監修祖廟因嘆曰祖伯魚
子思恢闡聖道皆有功於世而未有廟像誠吾家
之闕典乃輟巳俸立祠堂塑二祖像
四代白字上通習羣書又善兵法方值戰國諸侯以
兵相尚齊威王召白爲國相生求
五代求字子家通習儒道有遁世之志楚召不仕葬
祖墓東北生箕
六代箕字子京爲魏相生穿
七代穿字子高又曰子順博學清虚沉静有遁世之
志楚魏偕召之不仕著儒家之語十二篇名曰蘭
言年五十一葬祖墓南生謙
八代謙又名斌字子慎仕魏爲安僖王相秦莊公召
不行魏以孔子後嗣封魯文信君年五十七子鮒
九代鮒字子魚好習經史該通六藝秦始皇并天下
分爲三十六郡召爲魯國文通君拜爲少傅三十
四年丞相李斯始議焚書是時鮒知秦將滅藏其
家語論語尚書孝經等安於祖堂舊壁中自隱於
嵩山後爲楚王太傅卒於陳下三子長子(諱字舊)
(書不載)中子貞幼子彦事高祖爲將有功封蓼侯
子成嗣
十代貞字子忠該習古今有高尚之志徵爲博士封
襃成侯年五十七生武
十一代武爲武帝博士至臨淮太守早卒生延年及
安國
十二代延年博覽羣書無所不備武帝時爲博士轉
少傳遷大將軍年七十一葬祖墓北生霸
十三代霸字次孺幼有竒才漢昭帝時爲博士宣帝
時以太中大夫授皇太子司經遷詹事爲高密相
是時諸王相在郡守之上元帝即位拜太師賜爵
關内侯食實封八百戶號襃成君給事中加賜黃
金二百斤宅一區徙居長安覇爲人謙退嘗稱禄
位太過何德以堪之上欲致之相位覇讓至三四
上知其誠廼止以是敬之賞賜甚厚年七十二終
於弟上素服親臨弔者再至賜東園祕器錢帛策
贈以列侯禮謚曰烈君霸四子長子福次子捷捷
弟喜皆列諸曹校尉少子光
十四代福襲封關内侯年六十二葬祖墓北生房
十五代房封關内侯生均
十六代均字長平敦篤好學恬淡有大才爲尚書郎
言辭清辯奏對成章平帝元始元年封魯國襃成
君食邑二千戶王莽篡位拜爲太尉三辭疾乃得
還年八十一生志均弟奮字君魚武都太守
十七代志後漢光武拜大司馬建武十四年封襃成
侯食邑二千戶謚爲元成侯生損
十八代損後漢明帝永平十五年封爲襃成侯章帝
元和二年二月東廵守襃成侯助祭焉後永元四
年徙封損褒亭侯生耀
十九代耀襲封褒亭侯食邑一千戶生完
二十代完襲封褒亭侯食邑一千戶早亡無嗣取母
弟之子羡繼世
二十一代羡魏黃初元年拜奉議郎又封崇聖侯
食邑一千戶奉祀葬祖墓南生震
二十二代震晉武帝太始三年改封奉聖侯拜太
常卿黃門侍郎食邑二千戶年七十五生嶷
二十三代嶷晉襲封奉聖侯食邑二千戶生撫
二十四代撫晉舉孝廉辟太尉掾襲封奉聖侯爲
豫章太守食實封一千戶生懿
二十五代懿東晉襲封奉聖侯又從事中郎食邑
一千戶年六十一葬祖墓西生鮮
二十六代鮮恢廓有大度好學善誘誨宋文帝元嘉
十九年襲封奉聖侯又改封崇聖侯生乘
二十七代乘博學有才藝後魏舉孝廉文帝延興三
年封崇聖大夫食邑五百戶生靈珍
二十八代靈珍後魏授秘書郎孝文帝太和十九年
增封崇聖侯食邑一千戶生文泰
二十九代文泰襲封崇聖侯食邑一千戶年五十
八葬祖墓南生渠
三十代渠襲封崇聖侯北齊文宣帝天保元年六
月改封恭聖侯後周宣帝大象二年改封鄒國
公食邑一千戶生長孫
三十一代長孫襲封鄒國公食邑一千戶年六十四
葬祖墓西北生嗣哲
三十二代嗣哲隋應制登科授涇州司兵參軍遷太
子通事舍人大業四年改封紹聖侯食邑一千
戶十二年授吴郡主簿帝崩楊州由是歸魯年七
十葬祖墓西生德倫
三十三代德儉唐太宗貞觀十一年改封襃聖侯
朝會位同三品食邑一千戶則天天授二年
十月二十日賜德倫勑書及時服年七十一生崇
基
三十四代崇基證聖元年襲封襃聖侯中宗神龍
元年五月制授朝散大夫陪祭朝會年五十六生
璲之
三十五代璲之字藏暉玄宗開元五年襲封襃聖
侯特授四門博士邵王府文學蔡州長史二十七
年制曰永惟聖道思闡儒風故尊崇先王所以弘
至教襃獎後嗣所以美前烈褒聖侯璲之纂承
睿哲克履中庸三命益欽敦素憑於祖業百代必
祀光寵祕於朝恩積慶之餘旣開於土宇至德不
朽宜傳於帶礪可文宣公兼除兗州長史遷都水
使者食邑一千戶生萱
三十六代萱兗州泗水縣令襲封文宣公生齊卿
三十七代齊卿德宗建中十四年襲封文宣公轉青
州司兵參軍時遭叛亂䧟於東平生唯晊
三十八代唯晊憲宗元和十二年東平兵解歸魯襲
封文宣公奉祀年六十五在祖墓東生策
三十九代策明經及弟襲封文宣公遷國子尚書博
士年五十七葬祖墓西南生振
四十代振唐懿宗咸通四年狀元及第除祕書省校
書郎歷水部員外郎實封百戸年七十四葬祖墓
北生昭儉
四十一代昭儉以任南陵縣尉授廣文博士又兗州
司馬賜緋除祕書郎累宰曲阜實封百縑年六十
葬祖墓西生光嗣
四十二代光嗣齋郎出身昭宗天祐中授泗水縣令
陵廟主年四十二葬祖墓西北生仁玉
四十三代仁玉字温如長七尺姿貌異常善六藝尤
精春秋爲人嚴整臨事有斷九歲任曲阜縣主簿
兩考滿除令襲封文宣公後周太祖廣順二年幸
儒廟及謁孔林召對數刻面賜章服白金雜綵復
授本縣令兼監察御史終於任所年四十五葬祖
墓東贈至兵部尚書三子曰宜曰憲口勗
四十四代宜字不疑幼而聦晤情典籍十歲能屬
文加以厚重宏博未嘗狎小兒曹十九舉進士未
第然不惰其志而怠於學方謀再上俄鍾家禍哀
毀聞於鄕曲乾德間拜章闕下引家門故事特敕
授曲阜縣主簿秩滿赴調授黃州軍州推官時方
平吳地扼江岳咽喉乃至參預兵機贊成時務皆
頼於宜焉受代而歸太宗召見遷司農寺丞監星
子鎮稅江左始平庶務不綱星子實江湖之會要
貨殖之都聚宜度其利害請營之爲軍朝議以爲
戶口少且升爲縣遂命就宰之政成考績有稱轉
運使王明奏以言忠行篤不踰聖祖之規守法奉
公可稱明王之用伏望擢居朝列委以事權苟有
疎違臣甘連坐尋入覲乃執所著文賦上覽之甚
嘉焉顧問孔氏歷世之數具以實對上謂左右曰
家世有如此者乎特遷贊善大夫襲封文宣公其
誥略云朕以夫子之聖其道猶天睠彼裔孫宜
其嗣襲况聞爾服勤素業砥礪官常乃諭善於東
宫俾增榮於闕里勉遵家法以荷國恩通判高密
郡是時帝方命大將作恢敞儒宫命内侍高品殿
直各一人内品二人監督功役告成立碑於廟以
紀其事宜上表進方物以稱謝詔荅曰素王之教
歷代所尊當予治定之初特展崇修之典汝襲封
闕里就列周行虔俻貢輸慶兹輪渙省聞嘉獎不
志於懷自高密歸闕遷殿中丞遇北鄙不寧王師
問罪宜因督轄饋運臨含刃之急固守朴忠䧟於
邊境歲實雍熙三年也年四十六宜自爲政臨民
不喜刑法故綽綽有善人之譽復友愛於兄弟至
於飲膳不偕坐則未嘗悅懌訓導諸子必委順而
言之喜怒不形於色閨門之内雍雍如也優游翰
墨其所著述多播誦人口有子三人長曰延世次
曰延澤咸平三年進士登科次曰延渥因東封駕
幸儒廟賜同學究出身
四十五代延世字茂先魁捂有大度博學善於吟詠
雍熙三年因父没邊境特賜同學究出身授曲阜
縣主簿秩滿授福州閩縣令後參調授許州長葛
縣令至道三年閏七月五日真宗諭宰臣曰先
聖及十哲七十二賢宜令重加綵繪仍咨訪宣
聖有何子孫吕端奏曰有嫡孫延世見任許州長
葛縣令詔與除曲阜一官使主祭祀是年九月戊
寅以長葛縣令孔延世爲曲阜縣令襲封文宣公
并賜九經太宗御書祭器加銀帛而遣之詔本路
轉運使本州長史待文宣公以賓禮仍留三年十
一月内又准尚書劄子抽赴闕召上殿訪以家門
故事授曲阜令封文宣公面賜束帛中金器物及
賜太宗御書并九經書乃重給祭器後卒於任所
年三十八生聖佑(長編家譜所載月日先後不同故兩存之)
四十六代聖佑年十一景德四年八月十九日賜同
學究出身大中祥符元年八月五日詔封祀日賜
令衣綠次京官陪位注初上謂宰相王旦等曰
宣尼務聖佑止有出身未霑命服難列班次故
命焉授奉禮郎尋知曲阜縣令四年以聖
大理評事掌本縣錢糓出納之務後爲光禄
天禧五年二月襲封文宣公知仙源縣事遷
大夫卒於家無嗣以親堂弟宗愿繼世
宗愿字子莊贈諫議大夫延澤之子睦族和孝㓗
誠於祭祀寳元二年九月爲國子監主簿襲封文
宣公知仙源縣事兼管勾文宣王廟仁宗至和
二年三月丁卯詔封孔子後衍聖公初太常
博士祖無擇言文宣王四十六代孫宗愿襲封
文宣公按前史孔子之後襲封者在漢魏曰襃
成襃亭崇聖在晉宋曰奉聖後魏曰崇聖
北齊曰恭聖後周及隋並封以鄒國唐初曰襃
聖開元初追謚孔子爲文宣王又以其後爲文
宣公然祖謚不可加後嗣乞詔有司更定美號仍
下兩制更封宗愿而令世襲焉其制曰孔子之
後以爵號襃顯世世不絶其來遠矣自漢元帝封
爵爲襃成君以奉其祀至平帝時均爲襃成侯始
追謚孔子爲襃成宣尼公襃成其國也宣尼其
謚也公侯其爵也後之子孫雖更改而不一而不
失其義至唐開元中始追謚孔子爲文宣而尊
以王爵封其嗣襃聖侯爲嗣文宣公孔氏子孫
去國名而襲謚號禮之失也蓋由此始朕稽考前
訓博採羣議皆謂宜去漢之舊革唐之失稽正
名方義為當朕念先帝崇尚儒術親祠闕里而始
加至聖之號務極尊顯之意肆朕纂臨繼奉先志
尊儒重道不敢失墜而正其後裔嗣襲之號不其
重歟宜改至聖文宣王四十六代孫宗愿爲衍
聖公生若蒙
四十七代若蒙字公明授仙源縣主簿襲封衍聖
公熙寧元年二月四日以若蒙爲沂州新太縣主
簿襲封奉聖公生端友端操
四十八代端友字子交白身授朝奉郎直祕書閣襲
封衍聖公管勾祀事誥曰至聖文宣王四十
八代孫端友自書契以還爵於朝者多矣未有傳
世四十有八而不絶者也惟爾文宣王之後次
當承襲宜錫文階并示寵渥往加恪慎務保厥榮
宣和三年十一月特轉通直郎除直秘閣賜緋章
服仍許就任關陞以示崇奬誥曰先聖古今之師
也由百世之後等百世之王殆未有能違之者朕
旣法其言尊其道舉以爲治猶以爲未也又錄其
後裔以褒大之爾先聖之系效官東魯積有年
矣通籍金閨陞芸華閣以示崇奬汝尚勉哉
四十九代璠字文老端友弟端操之子廢齊阜昌二
年𥙷迪功郎權襲封管勾祀事天眷三年卒年三
十八葬祖墓西南生拯及揔贈榮禄大夫
五十代拯字元濟璠之長子也
金
熙宗皇統二年三月行省咨
文宣王四十九代孫璠巳襲封未施行間身故令
長男孔拯次當襲封照依天眷官制合除文林郎
合封衍聖公自古襲封不限年齒奏奉
敕旨准奏行時年七歲𥙷文林郎襲封衍聖公
管勾祀事終承直郎大定元年卒年二十六在祖
墓西南無嗣弟揔繼世
揔字元會大定三年七月𥙷文林郎襲封衍聖
公管勾祀事至二十一年十一月
世宗召赴
闕下欲留任用力辭請專祀事於是特授曲阜縣
令襲爵之後嚴緊祭祀敦睦親族一日即仰瞻
廟庭私自言曰生爲子孫而繆當嗣職坐觀隘陋
寧不愧乎乃親率佃戸之東山採伐良材增崇林
廟尼山防山殿當廊廡五十餘楹明昌元年卒五
十三贈光禄大夫葬祖墓西南(碑見碑文卷後)昔年歷
四十雖得數子不育一日夜夢異人衣冠偉然告
曰今此非爾後丑年庚月丁日所生則真是爾子
矣當名元措後如其言遂以所告名之次子元紘
五十一代元措字夢得揔之長子年十一
章宗明昌二年四月𥙷文林郎襲封衍聖公管
勾祀事特旨令視四品其誥云聖謨之大遺
範百王德祚所傳垂光千祀蓋立道以經世宜承
家之有人文宣公五十一代孫元措秀阜衍祥
清洙流潤芝蘭異禀蔚爲宗黨之英詩禮舊聞蚤
服父兄之訓語年雖妙論德巳成肆䟽世爵之封
仍換身章之數非獨增華於爾族固將振耀於斯
文勉嗣前修用光新命
三年四月奉特旨襲封衍聖公孔元措然巳
令視四品其散官係八品仰超授中議大夫巳後
襲封並准此例明年超授中議大夫仍賜四品勲
封其誥
夫子旣没千八百年後人相承五十一世自近古
以公其爵顧散階如彼其畢必也正名難扵仍舊
是以興百世之曠典峻五品之華資以爾有成人
之風繼將聖之後當余定格會爾䟽封噫廟貌存
焉克謹歲時之祀家聲久矣無忘詩禮之傳學有
餘師善將終譽
明昌二年十一月二十三日
章宗親行郊禮召赴闕侍祠位在終獻之次
承安二年二月勑襲封衍聖公年及十七兼
曲阜縣令仍世襲不得别行差占於是世襲曲阜
令
宣宗貞祐二年車駕廵幸汴京七月趨赴闕
下時方丁母憂三年七月起復遥授東平府判官
初有旨授東平府判俟来春令尚書省奏若擬正
授是職緣目令多事之際未赴間恐曠廢本職事
務有無姑且遥授至春乃正授令往管勾祀事兼
元措見丁毋憂有無特恩起復於是遥授仍起復
焉十月二十五日上曰東平府判元措與随
朝除授平章高琪奏曰可有旨初與職事時我
曾尋思待與随朝職事来爲彖多勝奏孔聖
墳塋見在河北若與本人随朝恐廢祭祀可與附
近州府職事以此不得巳與了東平府判我思目
今土冠未寧若謂廢祭祀與河北職事儻因而被
害却是絶了聖人之後永廢了祭祀也如今與
随朝職事者遂授太常博士其年實十一月二十
九日也興定三年秋滿復任四年七月二十三日
改行太常丞元光元年十一月授同知集賢院兼
行太常丞正大二年三月秋知集賢院兼行太常
丞四年秩滿復任六年十二月又任前職至天興
元年八月通歷三考九月一日改除遥授太定軍
節度使兗州管内觀察使兼行太常少卿天興二
年正月遷光禄大夫事改太常卿
