孔氏祖庭廣記第十
廟中古碑
後漢碑四
司徒臣雒司空臣戒稽首言魯前相瑛書言詔書
崇聖道勉(上一字磨滅)㝪孔子作春秋制孝經五
經演易繫辭經緯天地幽讃神明故特立廟褒成
侯四時來祠事巳即去廟有禮器無常人掌領請
置百戶卒史一人典主守廟春秋饗禮財出王家
錢給大酒直須報謹問太常祠曹掾馮牟史郭玄
辤對故事辟雍禮夫行祠先聖師侍祠者孔
子子孫太宰太祝令各一人皆備爵太常丞監祠
河南尹給牛羊豕各一大司農給米祠臣
愚以爲如瑛言夫子大聖則象乾坤爲漢制作
先世所尊祠用衆牲長吏備欲加寵子孫敬
恭明祀傳于罔極可許臣請魯相爲孔子廟置
百戶卒史一人掌領禮器出王家錢給大酒直他
如故事臣雒臣戒愚戇誠惶誠恐頓首頓首死罪
死罪臣稽首以聞制曰可元嘉三年三月二十七
日壬寅奏雒陽宫元嘉三年三月丙子朔二十七
日壬寅司徒雒司空戒下魯相承書從事下當用
者選年四十以上經通一蓺雜試通利能奉弘
先聖之禮爲宗所歸者如詔書書到言永興元年
六月甲辰朔十八日辛酉魯相平行長史事卞守
長擅叩頭死罪敢言之(磨滅不知幾字)司徒司空府壬寅詔
書爲孔子廟置百戶卒史一人掌主禮器選年
四十以上經通一蓺雜試能奉弘先聖之禮爲
宗所歸者平叩頭叩頭死罪死罪謹案文書守文
學掾魯孔龢師孔憲戶曹史孔〇等雜試龢脩春
秋嚴氏經通高第事親至孝能奉先聖之禮爲
宗所歸除龢𥙷名狀如牒平惶恐叩頭死罪上司
空府讃曰魏魏大聖赫赫彌章相乙瑛字少
卿平原高唐人令鮑疊字文公上黨屯留人政教
稽古若重規矩乙君察舉守宅除吏孔子十九
世孫麟廉請置百戶卒史一人鮑君造作百戶吏
舍功垂無窮於是始
後漢鐘太尉書
永壽二年魯相顔勑復顔氏并官氏繇發碑
惟永壽二年青龍在涒歎霜月之靈皇極之日魯
相河南京韓君追惟太古華胥生皇雒顔育〇
寶制元道百王不改孔子近聖爲漢定道自
天王以下至于初學莫不&KR1710;思嘆卬師鏡顔氏
聖舅家居魯親里并官聖妃在安樂里聖族
之親禮所宜異復顔氏并官氏邑中繇發以
尊孔心念聖歷世禮樂陵遲秦項作亂不尊圖書倍
道畔德離敗聖輿食粮亡于沙丘君於是造立禮
器樂之音符鐘磬瑟鼓雷洗觴觚爵鹿俎梪籩杴
禁脩飾宅廟更作二輿朝車威熹宣抒玄汙以
注水㳅法舊不煩備而不奢上合紫臺稽之中和
下合聖制事得禮儀於是四方士仁聞君風耀敬
咏其德尊其大人之意逴彌之思乃共立表石紀
傳億載其文曰虧綂華胥承天畫卦顔育空桑孔
元孝俱祖紫宫大一所授前闓九頭以升言教
後制百王獲麟未吐制不空作承天之語乾元以
來三九之載八皇三代至孔乃備聖人不世期五
日載三陽吐圖二隂出䜟制作之義以俟知奥於
穆韓君獨見天意復聖之族逴越紀思修造禮樂
瑚璉器用存古舊宇慇勤宅廟朝車威熹出誠造
不水解工不争賈深除玄汙水通注禮器
升堂天雨降澍百姓訢和舉國蒙慶神靈祐誠竭
敬之報天與厥福永享年壽上極旁及皇代
刊石表銘與乾輝耀長期蕩蕩於盛復授赫赫罔
窮聲垂億載
建寧元年相河南史君碑
魯相孔晨奏出王家糓祀夫子碑
建寧二年三月癸卯朔二十日己酉魯相臣晨長史
臣謙頓首死罪上尚書臣晨頓首頓首死罪死罪
臣蒙厚恩受任苻守得在奎婁周孔舊寓不能闡
弘德政恢崇壹變夙夜憂怖累息屏營臣晨頓首
頓首死罪死罪臣以建寧元年到官行秋享飲酒
泮宫畢復禮孔子宅拜謁神坐仰瞻榱桷俯
視几筵靈所馮依肅肅猶存而無公出酒脯之祠
臣即目以奉錢脩上案食醊具以叙小節不敢空
謁臣伏念孔子乾川所挺西狩獲麟爲漢制作
故孝經援神契曰玄丘制命帝卯行又尚書考靈
燿曰丘生倉際觸期稽度爲赤制故作春秋以明
文命綴紀撰書脩定禮儀臣以爲素王稽古德
亞皇代雖有褒成世享之封四時來祭畢即歸國
臣伏見臨辟雍日祠孔子以太牢長吏備爵所
以尊先師重教化也夫封土爲社立稷而祀皆
爲百姓興利除害以祈豐穰月令祀百辟卿士有
益於民矧乃孔子玄德煥炳光于上下而本國
舊居復禮之日闕而不祀誠朝廷聖恩所宜特加
臣寢息耿耿情所思惟臣輒依社稷出王家糓春
秋行禮以共禋祀餘賜先生執事臣晨頓首頓
首死罪死罪臣盡力思惟庶政報稱爲效增異輒
匕臣晨誠惶誠恐頓首頓首死罪死罪上尚書時
副言太傅太尉司徒司空大司農府治所部從事
府昔在仲尼汁光之精大帝所挺顔母毓靈
承弊遭衰黑不代倉不應聘嘆鳳不臻自衛反
魯養徒三千獲麟作端門見徵血書著紀黃玉
&KR1943;應主爲漢制道審可行乃作春秋復演孝經刪
定六蓺象與天談鉤河擿洛揆未然魏魏蕩蕩
與乾北崇
魏碑二
魏黃初元年制命二十一世孫羡爲崇聖侯奉家祀碑
維黃初元年大魏受命胤軒轅之高蹤紹虞氏之
遐綂應歷數以改物揚仁風以作教於是輯五瑞
班宗彝鈞衡石同度量秩羣祀於無文順天時以
布化旣乃緝熙聖緒昭顯上世追存二代三恪之禮
兼紹宣尼之後以魯縣百戸命孔子二
十一世(孫奉)議郎孔羡爲崇聖侯以奉孔子之祀
制詔三公曰昔仲尼姿大聖之才懷帝王之器
當衰周之末而無受命之運在魯衛之朝教化乎
洙泗之上栖栖焉皇皇焉欲屈巳以存道貶身以
救世於是王公終莫能用乃退考五代之禮修
素王之事因魯史而制春秋就太師而正雅頌俾
千載之後莫不宗其文以述作仰其聖以成謀咨
可謂命世大聖億載之師表者巳遭天下大亂百
祀墮壞舊居之廟毀而不修褒成之後絶而莫継
闕里不聞講誦之聲四時不睹蒸嘗之位斯豈所
謂崇化報功盛德百世必祀者哉嗟乎朕甚閔焉
其(以奉)議郎孔羡爲崇聖侯邑百戸奉孔子之祀
令魯郡修起舊廟置百戶吏卒以守衞之又於其
外廣爲屋宇以居學者於是魯之父老諸生遊士
睹廟堂之始復觀俎豆之初設嘉聖靈於髣髴
想真祥之來集乃慨然而歎曰大道衰廢禮學滅
絶三十餘年皇上懷仁聖之懿德兼二儀之化育
廣大包於無方〇淪於不測故自受命以來天
人咸和神氣烟煴嘉瑞踵武休徵屢臻殊俗解編
髮而慕義遐夷越險阻而來賓雖大皓遊龍以君
世虞氏儀鳳以臨民伯禹命玄宫而爲夏后西伯
由歧社而爲周文尚何足稱於大魏哉若乃紹継
微絶興脩廢官疇咨稽古崇配乾坤况神明之所
福作宇内之所觀欣色豈徒魯邦而巳哉爾乃感
殷人路寢之義嘉先民泮宫之事以爲高宗僖公
蓋嗣世之王諸侯之國耳猶著德於頌騰聲於
千載况今聖皇肇造區夏創業垂綂受命之日曾
未下輿而褒美大聖隆化如此能無頌乎乃作
頌曰煌煌大魏受命溥將継體黃虞含夏包商降
釐下土清三光羣祀咸秩靡事不綱嘉彼玄聖
有邈其靈遭世霧亂莫顯其榮褒成絕寢廟斯
傾闕里蕭條靡歆靡馨我皇悼之尋其世武乃建
宗聖以紹厥後脩復舊堂豐其瞢宇莘莘學徒爰
居爰處王教旣新羣小遄沮魯道以興永作憲矩
洪聲豈假神祗來和休徵雜還瑞我邦家内光區
域外被荒遐殊方搏拊揚歌於赫四聖運世
應期仲尼旣没文亦在兹彬彬我后越而五之
〇于億載如山之基
魏陳思王曹植詞梁鵠書
東魏興和二年兗州刺史李&KR1256;修孔子廟碑
粤若稽古睿后欽明文思衡宰邁德丕顯九功咸
事故能庸勲親賢官方式叙惟大魏徙鄴之五載
皇興和之元年天咨寅賓出日寔惟濟岱宣
風敷化義属英良以郡理思優敏實惟舊德昇朝
收民物望斯允必能絃歌鄒魯剋(磨滅四字)制(磨滅四字)我郡公
使持節都督兗州諸軍事車騎大將軍當州大都
督兗州刺史姓李諱&KR1256;字仲琁趙國柏仁人也其
先帝高陽〇〇柱史之胤左車之綿(御名下字)瑶光休
彩赫奕於上齡若水嘉祥荴𬞞於季葉君以資解
褐奉朝請俄除定州平北府法曹參軍仍(磨滅五字)諮議
參軍事定相雝三州長史東郡汲郡恒農三郡太
守司徒左長史中散太中大夫營構都將雝兗二
州刺史所在恩訓在(磨滅四字)易地而貞馥不移君
鳳舉雲翔風期如一斯寔天懷直置妙與神同悒
然不樂思仁未深刑平惠和詎爲淳(磨滅十字)葉重光之
貴氣韻優峻之竒政績緝熙之美旣備於史傳與
清頌故不復詳載焉君神懷疎爽風度絶人學業
源並深趣操寒柗俱秀故其䇐兗部也當
未浹旬言覲孔廟肅恭致誠敬神如在遂軔車曲
阜飲馬沂流周遊眺覽尚想伊人〇然有(磨滅四字)
意乃命工人脩建容像孔子曰從我於陳蔡者
皆不得及門也因歷叙其才以爲四科之目生旣
見從没(磨滅一十一字)於昜辭起予者商紛淪於文誥是則
聖人之道須輔佐而成故曰吾有由也惡言不聞
於耳所以雕素十(磨滅四字)其側今於(磨滅四字)奉進儒冠於諸
徒亦青矜青領雖逝者如斯風霜驟謝而淪姿舊
訓曖似還新至如廟字凝静靈姿嚴麗(磨滅五字)以踰七
(磨滅四字)不能出夫道繫於人人亡則道隱斯大義以之
而乖微言以之而絶今聖容肅穆二五成行丹
素陸離(磨滅七字)微㗛而言左右若承顔而受業是以
觀之者莫不忻忻焉有入室登堂之想斯亦代
一隅也天誕聖哲作民師(磨滅五字)闕里沫泗至於
歎鳳鳥之寂寥傷河圖之莫出屢應聘而不遇知
道德之不行乃正雅頌修春秋刊理六經懸諸日
月載之莫不得其以述作服其訓以成
身&KR2235;可謂開闢之儒聖無窮之文宗者矣此地古
号曲阜是唯魯&KR1726;雖宫觀荒毀臺池蕪没然其廟
庭也蔚林於九冬罩脩柯於百刃類神栝之侵
漢同梧宫之巨圍至夫鴻隨秋下則月秀霜枝燕
逐春來而風開翠葉旣(磨滅五字)亦足以安樂聖靈是以
無代不加脩繕謶億載以寧神君清明在躬精思
入微功被人神德貫幽顯豈唯營飾宣質經刱(磨滅七字)
如虔岱像崇奉玄宗敦素翦䔢興存廢絶視民
如傷之仁壽體士懷以幽詢任萬物以爲心〇
直靈津孤灑虚光獨散者一月之明可影百
川一人之鑒縱横萬趣爰自刺舉未或斯同然丹
青所以圖盛迹金石所以刊不朽不鐫珉瑶
焉述府州(磨滅六字)今士民等略序義目樹碑廟庭俾後
來君子知功業之若斯焉乃作頌曰二儀肈判人
倫攸舉邈邈玄王誕兹聖(御名下字)祖習堯舜憲章文
武聲溢九天化潭八字祖習窮神盡妙化〇
伊何存同麗景搏天孤昭無異岱宗巖
巖特峭重山隱寶深霞祕暉在哀之葉自衛言歸
德生於子文實在兹彝倫禮樂尅叙書詩(磨滅四字)灰管
流氣良木其緬踰千祀以存恕(亡允)諸靈意不有
伊人孰云脩置惟君體道布政優優白鳩巢室赤
雀棲樓禮罔不備智無不周器冠後哲風邁前修
旣繕孔像復立十賢誠兼岱宇懃盡重玄仰
聖儀之煥爛嘉鴻業之嬋聮長無絶兮終古永萬
億兮斯年
興和三年十二月十一日訖功
齊碑一
乾明元年隷書碑磨滅不可讀
隋碑一
大業七年曲阜縣令陳叔毅修廟記
若夫惟道惟德或仁或義旣漸散於英華遂崩淪
於禮樂天生大聖是曰宣尼雖有制作之才而
無帝王之位膺期命世塞厄補空述萬代之典謨
爲百王之師表始於漢魏爰逮周齊歷代追封秉
圭不絶我大隋炎靈啓運翼下降生繼大庭之高
蹤紹唐帝之遐綂憲章古昔禮樂惟新偃伯修文
尊儒重學以孔子三十二世孫前太子舍人吴
郡主簿嗣哲封紹聖侯皇上萬機在慮兆庶貽憂
妙簡才能委之邑宰於此周公餘化惟待一變之
期夫子遺風自爲百王之則禮儀舊俗餘何足
云用能奉天旨敬先師勸孔宗修靈廟即曲
阜陳明府其人也明府名叔毅字子嚴潁川許昌
人昔堯之禪舜實釐女於有虞周室封陳亦配姬
於嬀滿漢右丞相建六竒之深謀魏大司空開九
品之清議明府即陳氏高祖武帝之孫高宗孝宣
帝之子至如永嘉分國代歷五朝郭璞有言年終
三百皇朝大綂天下一家爲咸陽之布衣實南國
之王子於是遊情庭宇削跡市朝砥礪身心揣摩
道蓺策府蘭臺之秘籍雕蟲刻鶴之文章莫不成
誦在心借書於手金作玉条之刑法桐囚木吏之
奸情一見仍知片言能折所謂江珠匿曜時虧滿
月之明越劒潜光每動衝星之氣爰降詔書迺除
曲阜縣令風威遠至禮教大行政術始臨奸豪屏
息抑強扶弱分富恤貧部内清和民無疾苦重以
德之所感霜雹無災化之所行馬牛不繫鱦魚夜
放早彰漑釜之篇乳雉朝馴自入鳴琴之曲遠嗤
龐綂不任百里之才俯笑陶潜忽輕五斗之俸於
是官曹無事囹圄常空接士迎賓登臨遊賞覩泮
水而思歌尋靈光而想賦加以祗虔聖道敬致明
神粉壁椒塗丹楹刻桷可謂神之所至無所不爲
振百代之嘉聲作千城之稱首敬鐫金石之文永
同天地之固其詞曰皇非常道帝實無爲時澆俗
薄樸散淳離世道交喪仁義争馳書亡詩逸禮壞
樂虧降生大聖再修墳史積善餘德追崇不巳
於穆大隋明命天子新開紹聖重光闕里伊我陳
君清德遠聞温温玉潤苾苾蘭芬淵才亮美拔類
超群時逢上聖以我爲令導之以德行之以政用
此一心能和百姓子還名賈兒多字鄭奸雄竄伏
賦役平均心居儉素志守清貧魚生入釜雀瑞來
臻寢廟孔碩靈祠赫弈圓淵方井綺䆫畫壁因頌
成功遂歌美績共弊穹壤永固金石
大隋大業七年辛未歲七月甲申朔二日乙酉
濟州秀才前汝南郡主簿仲孝俊作文
孔子三十一世孫孔長名三十四世孫孔子歎
〇〇
唐碑十四
大唐贈泰師魯國孔宣公碑
祕書少監通事舍人内供奉臣崔行功奉勑撰
文
奉勑直祕書行祕省書學博士臣孫師範書
臣聞形氣肈分宗匠之塗遂廣性情已著名教之
理攸興是故雕刻爲妙物之先粉澤成真宰之用
若其聃語棄智則聖非攘臂之端莊寄齊(諧則)禮
必因心之範雖九流争長百家競逐而宗旨所歸
典墳取俊夫軒犧已謝子姒迭微步驟殊方質文
異轍及流漦起譟箕服傳訞憲章版蕩風雅淪喪
然而千齡接聖崇朝可期五百見賢伐柯未遠粤惟
上哲降生圯運理接化先德充造物財成教義彌
綸之跡已周組織心靈範圍之功且峻利仁以濟
幽顯垂訓以霑動植自歎起臨川道窮反袂西峰
琰玉幾燼蒼山東野条桑多塵碧海屬混元再造
休明一期雅頌之音復聞郊禋之禮還緝跨巢胥
之逸軌邁龍鳥之遐風瞻白雲而升介丘翼蒼螭
而過沂上而令千祀之外典冊遂隆九泉之下哀
榮方縟斯乃命爲罕說道不預謀豈如箕山之魂
空成寂寞信陵之墓徒復經過將知龍蛇之蟄潜
契於天壤聖智所遊高懸於日月言之不可極其
唯孔泰師乎泰師諱丘字仲尼魯國鄒人有
殷之苗裔也分於宋則孔父嘉爲大司馬弗父
何以國讓其弟厲公正考父佐戴武宣而受三命
居於魯則有防叔伯夏叔梁紇紇生泰師若
夫天命玄鳥玉筐隆其濬哲瑞啓白狼瑶臺繁其
錫類武王覆夏仍遷象物之金有客在周復奏桑
林之樂兹恭喻尸臣之鼎高讓挹延吴之風令(御名下字)
昌源煥乎巳遠至如象緯凝質則傳說巫咸嵩華
降神而申伯吉甫在於郊臨巨跡鬱符中野之祥
水帶丘阿遥均反宇之慶緼乾坤之精粹陶隂陽
之淑靈度九圍十河目海口放勛文命有喻於儀
形子産臯陶微詳於具體孟孫言其將聖泰宰辯
其多能神關繫表性與道合時初撰屨巳訓魯卿
年未裘裳先窺周室猶且學期上達業遵下問龍
如藏史或訪禮經碧淮萇弘言諮易象曲臺相圃
廣陳揖讓之容師摰師襄屢辯興亡之極網羅六
藝經緯十倫加以思入無方情該至賾陳庭矢集
懸驗遠飛季井泉開冥占幽怪新萍汎日能對於
楚賓舊骨淪風旋詶於越使藏往知來之際微妙
玄通之旨不可以龜策求不可以筌蹄得及其譽
聞曲阜南宫展師資之敬應務中都西鄰化諸侯
之法冬官效職五土得其攸宜秋令克宣兩觀展
其刑政溝䟽墓道且抑季桓田歸汶陽遂凌齊景
尊君卑臣之訓自家刑國之術每惆悵於興周亦
留連於韶管然而高旻不惠彼日浸微起哀怨於
王風絶歸飛於鳴鳥是邦可化斯道欲行暖席興
憂問津匪倦俎豆嘗說空及三軍之容季孟有言
不接雙雞之膳晏平推士尚或相棑子西讓王終
成見拒亦有宋朝司馬喬木難休衛國匡人逆旅
焚次荷蕢微者翻嗟擊磬之心儀封細人潜明木
鐸之意旣而在斯興感用輟棲遑狂簡斐然彌嗟
穿鑿旋驂舊館掃筵闕里杏壇居寂緇林地幽知
十稽微得二承妙科斗所載方閱舊文雎鳩在篇
遍詳雅什河漢鞉鼓鏗鏘之響復傳宗廟衣裳升
降之儀還序博約無倦誘喻多方后稷躬耕近關
厲物伯夷餒死猶可激貪周公其人則神交於夢
想管仲小器歎微之於征伐信立德立言泰上謂之
不朽曰仁與義前哲以之周族覆簣爲山喻天階
而不陟讀昜無過假日蝕以鳴謙茨嶺峒山寄言
於獨善𡵨情風御未涉於通莊妙臻數極作侔易
簡是知縫掖迺兼濟之塗華衮非爲政之要及其
愚智齊泯椿菌如一南楚狂狷舊辯鳳衰東魯陪
臣奄成麟斃晨興負杖知命發於話言夕寐奠楹
將萎傷其溘慮崇山化谷小天下而無由殞石況
星架大梁而何有門人議服俱纏至極之哀國史
制詞永錫慗遺之誄及埏深夏屋樹列遠方五勝
迭遷六籍無准席閒初&KR1940;已舛微言入室且分遄
乖大義秦人蛙沸遺燼翳然漢代龍驤挾書未翦
元封有述殘缺載陳甘露嗣蹤搜揚復起舂陵受
命先訪於膠庠譙郡膺符多招於文學逮江馬南
度泉鵝北飛鴞入環林鯨衝聖海有隋交喪中原
翦覆東序南雍鞠爲茂草六樂五禮皆從燬室欽
若皇唐肇膺明命祖武宗文之業天成地平之勲
圖書因樂推重干戈由寕亂集刳舟創浮芹藻之
詩先遠戎衣初卷羽籥之節旋興皇上以聖敬而
撫琁圖文明而膺寳歷夏啓挹其光兆姬誦讓其
惟清化入龍沙風移鯷海金丘展賮瓊田薦賝潜
馬飾黃芝之封浮龜吐綠文之籕虞庠殷塾廣賓
尨叟蓬嶺石渠朋延惇誨垂衣裳而凝想虚旒纊
以永懷至於大道浸微小康遂往嬴譏紫謬踐
云阿劉風白金徒遵高里黃初正始時多閒然建
武永平業非盡善而迺作樂崇德殷薦之禮畢陳
有孚載顒觀下之訓齊設肆類群望孝享之義益
隆歸功三后尊祖之誠逾切詔寰中而徵萬玉譯
荒外以召百靈一茅分茹雙鶼共羽翠華遠昇秸
席虚位上帝儲祉泰壹有暉山祗傳聲海神會氣
九皇之況榮可嗣三代之闕典還屬迺使朱鳥詳
日蒼威戒路七萃騰景八鸞鏘風過大庭以省方
掩洙上而觀蓺宴居莫辨祠堂歸然見馬鬛於荒
墳識欃檀於古𡑞歎重泉之可作聞盛德而必祀
言敷典訓廣命杍材贈以泰師式旌幽壤改製神
宇是光令德于時皇唐之御天下四十有九載即
乾封之元年也攝提貞歲句茫獻節兗州都督霍
王元軌大啓藩維肅承綸誥庀徙揆日䟽閑薙遠
接泮林之舊壝削靈光之前殿徂來新甫伐喬木
而韻流嚶岱畎泗賓採怪石而喧浮磬頳紫施絢
黝黛飛文沓栱重櫨春䆫秋幌隂櫩積霧複閣懷
煙几仍度室席遵凾文壽宮詹然晬容有穆至如
襄城有訪七聖接其騑驂汾水言遊四子冥其衡
軛將謂布衣黃屋名器則殊卷領素王感召宜一
顔子侍側似發農山之談季路承閒如興浮海之
說西華束帶尚以要賓言偃禓裘猶爲得禮避席
延其不敏捨瑟睠其幽情共列升堂齊參覩奥歲
時蘋藻復雜昌蒲平日絃歌還聞絲竹皇儲一德
聿隆三善博望邀裾肅成講義發揮鎔造幽贊事
業而以周穆之觴王母尚勒西弇漢帝之展稷丘
因書東嶽遂迺思建隆碣上聞天扆言由國本理
會冲情副震宫之德聲命芸閣以紬頌玄堂闢兮
神靈僾揚教思兮兩儀配煽皇綱兮融帝載堯可
履兮舜爲佩晝而明兮夜而晦于嗟業兮麗萬代
其詞曰赫赫上帝悠悠天造神集鴻名聖居大寶
循性稱教率性爲道政若鎔金化侔偃草爻畫先
起律吕創陳禮節天地樂和人神成期用簡業尚
日新縡無聲臭騭有彝倫水火朝變憲章時革周
廟傷禾殷墟悲麦褒豔紕雅嬴荷賾散亂記言
支離方冊自天生德由縱成能賓筵恪嗣銘鼎家
承蹲龍運舛振鐸冥膺闕典攸緝斯文載興廣訓
三千徧千七十歷階東會藏書西入楚將分社齊
聞與邑接輿自狂長沮空執在智伊妙惟神迺幾
羊因魯觸鳥向陳飛那傳頌管編照書韋卜商承
絢顔子參微堯則不追昌亦遂往名教潜發心靈
汎㢡德配乾坤業暉辰象麟悴遥泣山隤夐仰三
綂昌日千齡聖期禋宗有昊展禮崇基覲宣時邁
神緘孝思絳螭承蚅翠鳳飜旗上泘龜蒙遥集鄒
魯翹勤眞跡惆悵今古舊壁迷字荒墳翳斧綸賁
宗師詔緝靈宇虹梁野&KR1712;翬翼林舒雕攏繡桷圓
井方䟽沂童浴早泮鳥鳴初俎豆蠲潔丹青藹如
墨撿前蹤莊放遺轍於昭遐訓允歸聖烈肅穆仁
祠隂況像設隨四序以潜運懸三光而不跌
上碑隂大唐武德九年十二月二十九日下太宗文
武聖皇帝詔曰宣尼以大聖之德天縱多能王
道藉以裁成人倫資其教義故孟軻稱生人以來
一人而已自漢氏馭歴魏室分區爰及晉朝曁于
隋代咸相崇尚用存享祀朕欽若前王憲章故實
親師宗聖是所庶幾存亡繼絶抑惟通典可立
孔子後爲褒聖侯以隋故紹聖侯孔嗣哲嫡子德
倫爲嗣主者施行皇帝以乾封元年正月二十
四日下詔曰朕聞德契機神盛烈光于後代化成
天地玄功被於庶物魯大司宼宣尼父孔丘資
大聖之材屬衰周之末思欲屈己濟俗弘道佐時
應聘周流莫能見用想乘桴以永歎因獲麟而興
感於是垂素王之雅則正魯史之繁文播鴻業於
一時昭景化於千祀朕嗣膺寶歷祗奉睿圖憲章
前王規矩先聖崇至公於海内行大道於天下遂
得八表乂安兩儀交泰功成化洽禮備樂和展采
東巡回輿西土塗經兹境撫事興懷駐蹕荒區願
爲師友瞻望幽墓思承格言雖宴寢荒蕪餘基尚
在靈廟虚寂徽烈猶存孟軻曰自生民以來未有
若孔子者也微禹之嘆旣深褒崇之道宜峻可
追贈太師庶年代雖遠式範令圖景業惟新儀刑
茂實其廟宇制度卑陋宜更加修造仍令三品一
人以少牢致祭褒聖侯德倫旣承胤嗣有異常流
其子孫並宜免賦役主者施行右皇太子弘表
稱臣聞周師東邁商閭廷降軾之榮漢蹕西旋夷
門致抱閞之想况泣麟曾躅歌鳳遥芬被縟禮於
昌辰飾殊榮於窮壤者伏惟皇帝陛下資靈綂極
禀粹登樞乃聖乃神體隂陽而不宰無爲無事均
雨露之莫私六符薦而泰階平百寶臻而天祚永
靈臺所以偃伯延閭由其增絢尚齒尊賢邁鴻名
於萬古興亡繼絕騰峻軌於千齡大矣哉茂實英
聲固無得而稱矣日者封金岱畎會玉梁隂路指
沂川塗經闕里迴鑾駐畢式監唐禹之姿闢纊凝
旒載想温良之德於是特紓宸渙贈以太師爰命
重臣申其奠醊廟堂卑陋重遣修營褒聖侯德倫
子孫咸蠲賦役臣恩均扈從迹濫撫軍舊烈遺塵
躬陪瞻朓雩壇相圃欣覿前聞又昔歲承恩齒胄
膠塾歷觀軒屏具到門徒想仁孝於顔曾彌深景
慕採風猷於竹帛冀啓顓蒙所以輕敢陳聞庶加
褒贈天慈下濟無隔異時咸登師保式光泉夜敢
以前恩重兹干請竊謂宣尼之廟重闡規摹桂
奠蘭羞永傳終古崇班峻禮式賁幽埏而翠琰莫
題言猷靡暢訪諸故實有所未周且將聖自天惟
幾應物拯人倫於巳墜甄禮樂於旣傾祖述勛華
三千勵其鑚仰憲章文武億兆遵其藏用豈可使
汾川遺碣獨擅於無慙峴岫餘文孤摽於墯淚伏
見前件孔廟營構畢功峻業曾徽事資刊勒敢希
鴻澤令樹一碑徂遼海清夷無致發山東豐稔
時踰恒歲况鄒魯舊邦儒教所起刊勒之費未足
爲多許其子來不日便就乞特矜照遂此愚誠臣
識昧恒規言慙通理塵黷聽覽追增悚戰勑旨依
請維乾封元年歲次景寅二月戊戍朔二日巳
亥皇帝遣司稼正卿扶餘隆以少牢之奠致祭
先聖孔宣父之靈惟神玉銁陳貺靈開四肘之源
金鼐流禎慶傳三命之範神資越誕授山岳以騰
英天縱攸高藴河海而摽狀折哀六藝宣創九流
睿乃生知靈非外㢡於是考三古褒一言刊典謨
定風什莊敬之容畢備鍾鼔之音載和父子爰親
君臣以穆蕩乎渙乎樂正雅頌各得其所可不謂
至聖矣夫朕以寡德嗣膺神器式崇祗配展義云
亭感周禮之尚存悲素王之獨往杼軸洙泗如抱
清瀾留連舞雩似開金奏昌門曳練徒有生芻之
疑漠曲移舟非復祥萍之實慨然不巳爰贈太師
堂宇卑陋仍令修造褒聖子孫合門勿事庶能不
遺百代助損益之可知永鑑千年同比肩而爲友
聿陳菲奠用旌無朽梅曙霞梁松春月牖德音暢
而無斁形神忽其將久儻弗昧於生前亦知榮於
身後尚饗
儀鳳二年七月訖功
孔氏祖庭廣記第十
