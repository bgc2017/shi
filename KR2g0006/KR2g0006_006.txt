孔氏祖庭廣記卷第六
族孫
滕字子襄鮒之弟也長九尺六寸漢高祖十二年征
黥布還過魯封爲奉嗣君亦嘗爲孝惠帝博士終
於長沙王太傅
襄鮒第子也爲孝惠帝博士至長沙太傅生忠忠生
武及安國延年
成鮒子彦之子歷位九卿武帝時遷御史大夫辭曰
臣世以經學爲本傳世承家法今俗儒繁說遠夲
雜以妖妄難可以訓房第侍中安國受詔纉集古
義臣乞爲太常典臣家業與安國編摩古訓使永
垂來嗣帝重違其意遂拜大常其禮物如三公焉
在位數年著書十篇爲賦二十四篇而卒又作書
與弟及戒子皆有義焉
安國十一世孫也治尚書爲武帝博士魯共王壞
孔子舊宅壁中得古文虞夏商周之書及傳論語
孝經悉還孔氏故安國承制作書傳又作古文孝
經傳亦作論語訓解至臨淮太守安國坐卬卬生驩
吉成帝詔世爲殷紹嘉公子何齊哀帝(以殷)紹嘉公爲宋公
光字子夏十四世孫霸之少子年未二十舉爲議郎
舉方正爲諫大夫成帝初即位舉爲博士奉使稱
旨上信任之轉僕射尚書令綏和中拜丞相受博
山侯印綬哀帝即位益封光千戶平帝立徙光爲
帝太傅明年徙爲太師歸老于第光年七十元始
五年薨太后使九卿策贈以太師博山侯印綬謚
曰簡烈侯子放嗣博山侯
子建僖之曾祖父也少遊長安與崔篆友善及篆仕
王莽爲建新大尹嘗勸子建仕對曰吾有布衣之
心子有衮冕之志各從所好請以此辭歸終於家
安光武建武十三年以殷紹嘉公爲宋公
僖字仲和章帝初拜蘭臺令史元和二年春帝祠
孔子及七十二弟子作六代之樂大會孔氏男子
二十以上者六十三人命儒者講論僖因自陳謝
帝曰今日之會寧於卿宗有光榮乎對曰臣聞明
王聖主莫不尊師貴道今陛下親屈萬乘辱臨敝
里此乃崇禮先師增輝聖德至於光榮非所敢承
帝大笑曰非聖者子孫焉有斯言乎遂拜僖郎
中詔從還京師使校書東觀後拜臨晉令三年卒
二子長彦季彦好章句學(詳見漢傳)
季彦守其家業門徒數百時人爲之語曰魯孔子好
讀經兄弟絃誦略不停學士必欲就聲名不師孔
氏焉能成延光二年河西大雨雹大者如斗安帝
召季彦見於德陽殿問其故對曰此皆隂乘陽之
徵也今貴臣擅權母后黨熾陛下宜修聖德慮此
二者帝默然左右皆惡之季彦聞之曰吾豈容媚
勢臣而欺人君乎年四十九終於家
扶字仲淵後漢順帝陽嘉二年六月由太常爲司空
昱字元世七世祖霸成帝時歷九卿封襃成侯自霸
至昱爵位相係其卿相牧守五十三人列侯七人
昱少習家學大將軍梁冀辟不應太尉舉方正對
策不合乃辭病去後遭黨事禁錮靈帝即位公車
徵拜議郎𥙷洛陽令以師喪弃官卒于家
震字元上十九世孫爲博陵太守終尚書侍中
宙字季將十九世孫仕至太山都尉(有碑文)
謙字德讓一十世孫郡諸曹吏
融字文舉二十世孫宙之子也河南守賀進辟融舉
高第爲侍御史嘗爲北海相立學校表顯儒術薦
舉賢良雖一介之善莫不加禮焉獻帝時論者多
欲復肉刑融乃建議朝廷善之卒不改焉歲餘復
拜太中大夫卒年五十六魏文帝深好融文辭每
嘆曰楊班之儔募天下有上融文章者輒賞以金
帛所著詩頌碑議論六言策文表檄教令書記凡
二十五篇(備見漢傳)
衍字舒元二十二世孫也少好學年十二能通詩書
弱冠公府辟本州舉異行直言皆不就避地江東
晉元帝引爲安東參軍專掌記室書殷積而衍每
以稱職見知中興初與庾亮俱𥙷中書郎明帝之
在東宫領太子中庶子於時庶事草創衍經學深
博又練識舊典朝儀軌制多取焉於時元明二帝
並親愛之以太興三年卒于官年五十三凡所撰
述百餘萬言子啓廬陵太守(備見晉傳)
惠雲宋文帝元嘉二十八年以爲奉聖侯
邁宋孝武帝大明二年以爲奉聖侯邁卒子拲(詡俱反)
嗣
靈珍二十八代孫後魏文帝太和十九年改封爲崇
聖侯
長北齊顯祖文宣皇帝天保元年六月辛巳詔改封
崇聖侯爲恭聖侯邑一百戶以奉祀
英哲陳廢帝光大元年十二月庚寅以兼從事中郎
爲奉聖侯奉祀
巢父字弱翁三十七世孫廣德中爲左衞兵曹參軍
累拜湖南觀察使未行會普王爲荆襄副元帥署
行軍司馬俄而德宗狩奉天行在權給事中爲河
中陜華招討使累上破賊方略帝嘉納未幾兼御
史大夫爲魏溥宣慰使卒贈尚書左僕射謚曰忠
詔具禮收葬賜其家粟帛存䘏之從子戣戡戢(備見唐傳)
惟昉三十八代孫唐憲宗元和四年二月以爲兗州
參軍
戣字君嚴擢進士第鄭滑盧群辟爲判官入爲侍御
史累擢諫議大夫條上四事憲宗異其言俄兼太
子侍讀改給事中再遷尚書左丞論罷蚶萊即拜
嶺南節度使穆宗立以吏部侍郎召改散騎常侍
還爲左丞以老自乞後以禮部尚書致仕卒年七
十二贈兵部尚書謚曰貞子遵孺温𥙿(温𥙿天平軍節廣使)遵孺
子緯(備見唐傳)
戡字君勝進士及第𥙷修武尉以疾歸洛陽未幾李
吉甫鎮楊州表置幕府後詔以衛尉丞分司東都
自貞元後帥鎮劾奏僚佐不驗輒斥至是給事中
吕元膺執不可憲宗遣使諭曰朕非不知戡行用
之矣未幾卒年五十七追贈司勲員外郎子温質
爲太子少保(備見唐傳)
戢字方舉擢明經書判高等爲校書郎陽翟尉累遷
湖南觀察使召授右散騎常侍京兆令歲旱文宗
憂甚戢躬祠曲江池一夕大澍帝悅詔兼御史大
夫卒贈工部尚書子温業温諒俱進士第(備見唐傳)
温業字遜志擢進士第大中時爲吏部侍郎求外遷
宰相白敏中顧同列曰吾等可少警孔吏部不樂
居朝矣後爲太子賓客
榮三十八代孫唐武宗會昌二年爲(國子)監丞襲文
宜公
緯字化文擢進士第累遷尚書左僕射賜號持危啓
運保乂功臣鐡劵恕十死兼京畿營田使昭宗進
司空以太學焚殘乃兼國子祭酒完治之加司徒
封魯國公又進兼太保後擢吏部尚書以司空門
下侍郎輔政疾乞歸田里帝動容詔使者送緯至
堂視事會天子出次石門從至莎城以病還都家
人召醫視緯曰天下方亂何久求生不肯服藥卒
贈太尉子崇弼亦登進士等仕至散騎常侍(備見唐傳)
憲仁玉次子宋建隆初任尚書工部員外郎河東
轉運使終於開封浚儀知縣
世基太平興國二年賜同夲科出身
冕兗州參軍大中祥符元年詔爲安州應城縣主簿
謂大中祥符元年十一月一日詔進士謂同三傳出
身
延祐大中祥符元年十一月一日詔習學究延祐同
學究出身
延魯大中祥符元年十一月一日詔習學究延魯同
學究出身
延齡大中祥符元年十一月一日詔習學究延齡同
學究出身
延渥隰州清化縣令
延之擢進士第殿中丞
勗字自牧仁玉次子舉進士第博學有長者之譽大
中祥符二年正月以殿中丞知兗州曲阜縣兼撿
校先聖廟賜緋魚袋辭日賜絹及衣月給如通
判例東封謁廟求孔氏子孫令主看廟宇勖時通
判廣州經度制置使寳元二年九月二十六日以
秘書監分司南京管勾兗州仙源縣文宣王廟
事爲尚書工部侍郎致仕歷官五十年仁愛于其
民孝友于其家卒年八十九累贈吏部尚書五子
長道輔(贈太尉次延濟)延範皆不仕無子次良輔太子中
舍次彦輔國子博士良輔二子長宗壽曹州節度
推官次宗質不仕彦輔一子宗彀不仕
道輔字原魯勗之長子祥符五年登進士第嘗爲龍
圖閣直學士復召爲中丞道輔直道獨立朝廷尊
嚴嘗知諫院上書請章獻明肅太后歸政天子而
廷奏樞密使曹利用上御藥羅崇勲罪狀後帝廢
后乃極諫黜知兗州及再入爲中丞勘宦者馮元
士事盡法不徇景祐初以龍圖閣直學士給事中
知鄕縣後知鄆州中路得疾卒年五十四葬祖
墓西南後詔追郭皇后位號而近臣有爲帝言道
輔明肅太后時事者帝亦記其生平所爲贈尚書
工部侍郎累贈太尉開府儀同三司二子長舜亮
爲中散大夫次宗翰爲朝散大夫知兗州奉祖
祀道輔不好鬼神禨祥事初在寧州道士治真武
像有蛇穿其前數出以近人衆傳以爲神以聞於
朝刺史率其屬往拜之蛇果出道輔舉笏擊殺之
自州將以下皆大驚曰神蛇尚殺之不可犯也後
徂來山石介作擊蛇笏銘云(文見碑文卷末)
金入化
端肅字肅之四十八代孫篤志好學不樂進仕翰林
侍講党懷英舉端肅閑居鄕里年德俱高雖不習
科舉其讀書養道該通古學堪任國子小學教授
明昌四年三月十二日
召赴闕特賜進士及第𥙷將仕郎以年老乞歸
瑭字德純四十九代孫博學才優尤工翰墨常爲廟
學正貞祐二年以四舉終埸賜同進士第萊州招
遠縣主簿
擢字用之五十代孫通貫經術性質純古登大定二
十二年進士第待闕萊州掖縣令
章宗皇帝以聖人後特授太學助教俄丁内難
服除𥙷省掾秩滿授右三部司正終於刑部主事
世系别錄
樹九代生子聚
聚字子彦十代封蓼侯
臧十一代文帝時爲太常嗣蓼夷侯
琳十二代嗣蓼侯位至諸史
茂十三代關内侯
黃十三代
䂊州從事方之曾祖
宣十四代漢宣帝元康四年封長安公
捷十四代列校尉
喜十四代列校尉諸曹
永十五代漢末大司馬封字侯
壽十五代王莾時封合意侯
立十五代
竒字子異十六代
字侯永之子也
元十六代爲校書郎
尚十六代爲距太守
嘉十七代城門校尉
方字廣平十七代豫州從事
疇字元矩十七代爲陳相
澍字君德十八代魯從事
仁十八代以文學爲議郎遷博士南海太守
旭字延壽十九代中爲相史
訢字定伯十九代魯戶曹
誧字仲㫑十九代爲魯相史
演字舒光二十二代中書郎
揚二十二代下傅亭侯
啓二十三代廣陵太守
惔二十四代宋祠部郎中
默之二十六代廣州刺史
景進二十八代魏功曹掾
白烏二十九代魏興和三年鄒丞
靈龜二十九代後魏國子博士
碩三十代治書侍御史
安三十一代北齊青州法曹參軍
穎達字仲逹三十二代國子祭酒曲阜憲公(本傳不該族属世系有之故載於此)
志玄三十三代國子司業
志幻三十三代禮部郎中
志亮三十三代中書舍人
惠玄三十四代國子司業洪州都督
琮三十四代洪州都督
立言三十五代禮部郎中
慎言三十五代黃州刺史
務本三十五代滄州崇光縣令
如珪三十六代海州司戶參軍贈工部郎中
岑父三十七代著作佐郎贈尚書左僕射
惟時三十八代兗州都督參軍
照四十代晉成帝咸通十一年登第
昌序字昭舉散騎常侍
昌明字昭儀四十代唐光化二年登第
晃四十四代參軍
宗簡四十六代太子中舍
宗翰四十六代中散大夫鴻臚卿
舜亮字君亮四十六代登第中散大夫贈特進
旼四十六代仁宗慶曆七年八月丁未賜汝州龍興縣處
士粟帛隱居縣之龍山強陽城性孤㓗喜讀書里田
數百畝遇歲飢分所餘周不足者未嘗計有無聞人
之善若出於已動止必依禮法人皆愛慕之見旼于
路輒歛袵以避葬其父廬墓三年卧破棺中日食
米一溢壁間生紫芝數十夲州以行義聞故有是
賜又給復其家盗嘗入旼家發其廪粟旼避之縱
其所取嘗逢羸弱者爲盗掠奪其貲旼追盗與語
責之以義解金卑之使歸所掠居山未嘗逢毒蛇
虎豹或謂之曰子母夜行此亦可畏旼曰無心則無
所畏
若虚字公實四十七代登進士第奉議郎襲封奉聖
公(事計崇奉雜錄)
若拙字公智四十七代進士出身金州司理
若罙四十七代迪功郎濟隂簿
恢字宏之四十七代奉直大夫
惇字厚之四十七代朝散大夫
忱字誠之四十七代儒林郎
恂四十七代奉議郎
端朝四十七代太學博士
傳四十七代朝散大夫知邠州軍州事
若初字公慎四十七代登第
琰字粹老四十九代中順大夫忻州同知金初從事
太師梁王麾下以功𥙷官王以聖人後特授文資
瓌四十九代承事郎行開封府祥符簿
瑀字湯光四十九代承直郎
摭字伯順五十代廟學錄
摰字莘夫五十代廟學正
元順字存之五十一代廟學錄
孔氏祖庭廣記卷第六
