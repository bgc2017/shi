遂初堂書目目錄類一(經籍之屬)
提要
(臣)等謹案遂初堂書目一卷宋尤袤撰袤字
延之無錫人紹興十八年進士官至禮部尚
書謚文簡事迹具宋史本傳陳振孫書錄解
題稱其遂初堂蔵書為近世冠楊萬里誠齋
集有為袤作益齋書目序其名與此不同然
通考引萬里序列遂初堂書目條下知即一
書今此本無此序而有毛幵一序魏了翁陸
友仁二䟦其書分經為九門曰經總類周易
類尚書類詩類禮類樂類春秋類論語孝經
孟子類小學類分史為十八門曰正史類編
年類雜史類故事類雜傳類偽史類國史類
本朝雜史類本朝故事類本朝雜傳類實錄
類職官類儀注類刑法類姓氏類史學類目
錄類地理類分子為十二門曰儒家類雜家
類道家類釋家類農家類兵書類術家類小
說類雜藝類譜錄類類書類醫書類分集為
五門曰别集類章奏類總集類文史類樂典
類其例略與史志同惟一書而兼載數本以
資互考則與史志小異耳諸書皆無解題檢
馬氏經籍考無一條引及袤說知原本如是
惟不載卷數及撰人則疑傳寫者所刪削非
其原書耳其子部别立譜錄一門以收香譜
石譜蟹錄之屬無類可附者為例最善間有
分類未安者如元經本史而入儒家錦帶本
類書而入農家琵琶錄本雜藝而入樂之類
亦有一書偶然複見者如大歷浙東聯句一
入别集一入總集之類又有姓名訛異者如
玉瀾集本朱臯作而稱朱喬之類然宋人目
錄存於今者崇文總目已無完書惟此與晁
公武志為最古固考證家之所必稽矣乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
遂初堂書目原序
夫結繩既代圖籍肇興綱領有作典章爰著周官所掌
三皇五帝之書楚史能通八索九丘之故韓子東聘始
見舊經李叟西遊僅窺藏室志昆丘之放者固已謬悠
探禹穴之竒者曾何彷彿遐哉邈矣有足徵乎更秦焚
滅之餘遭漢搜揚之盛輶軒徧於天下竹簡出於壁中
世王之所討論羣儒之所綴輯前稱七略末有中經劉
蒼終莫得之黃香所未見者罕歸私室悉入内朝然自
雒邑初遷多從亡逸建安重擾半雜煨塵近則散落閭
閻遠或流布海㝢繇是博雅君子薦紳先生踵尚風流
迭相傳寫壯武牛車兼兩鄴侯籖袠累萬雌黃審其未
正殺青存夫不刊而家藏之積殆與中秘侔矣且夫商
盤周鼎世以為古而無適時之用晁采夜光人以為珤
而非畜德之資識天道之精微揆人事之終始窮物理
之變化者其唯書乎故六藝立言之訓九流經世之要
傳注之學辭賦之宗技巧之方姓名之考齊諧之志丘里
之談雖云殊途皆有可用誠應世之先務資身之大本
歟晉陵尤延之始自青衿迨夫白首嗜好既篤網羅斯
備日增月益晝誦夕思重之不以借人新若未嘗觸手
耳目所及有虞監之親鈔子孫不忘多杜侯之手校表
層樓而儷富託名山而共久不已盛乎若其剖析條流
整齊綱紀則有目錄一卷甲乙丙丁之别可以類知一
十百千之凡從於數舉僕雅竊通書之好每資餘燭之
光猥辱話言屬為序引研精覃思固不逮於揚雄單見
淺聞復有慚乎袁豹勉需翰墨祗塵簡牘而已太末毛
幵平仲序
遂初堂書目原序
