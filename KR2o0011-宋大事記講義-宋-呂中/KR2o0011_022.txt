宋大事記講義卷二十二
宋吕中撰
徽宗皇帝
小人創御筆之令
崇寧四年行御筆手詔羈上書見羈管編管人還鄉御
筆手詔始此八月御筆更制軍政三司樞密院同奉御
筆始此
大觀三年御筆舊制詔令皆中書門下議而後命學士
為之至崇寧有内降手詔違者以違御筆坐之
祖宗紀綱之所寄大略有四大臣總之給舍正之臺
諫察内監司察外自崇觀奸臣創為御筆之令凡私
意所欲為者皆為御筆行之而奸臣之所自為者又
明告天下違者以違御筆論於是違紀綱為無罪違
御筆為有刑臺諫不得言給舍不得繳監司不得問
而紀綱壞矣昔有勸仁宗攬權者上曰措置天下事
正不欲從中出此言眞為萬世法
小人竊復古之名
崇寧四年作大晟樂舊制禮樂掌乎奉常至是置大司
樂典樂禮樂始分而為二
政和二年改官名為左輔右弼太宰少宰易侍中中書
令左右僕射之名舊以太尉司徒司空為三公至是復
古三公三孤之名三年頒五禮新儀鼎俎籩豆之屬精
巧殆與古埒頌新燕樂乃古徵招角招君臣相悅之樂
五年建明堂其制取上世周室九尺之
漢官名禮樂之正不見於高文而見於成哀之世唐
明堂之制不見於太宗而見於武后之時人非復古
之人治非復古之治徒以竊虛名飾美觀耳
小人通敵
大觀四年有星孛於奎婁犯帝座者再其後金人再犯
闕矣
政和元年九月鄭允中童貫使遼貫嘗自請覘國尋李
良嗣來獻取燕策詔賜姓趙
重和元年初通使女直約夾攻遼女直稱帝金使來二
年趙良嗣同金使來面約攻契丹取燕雲約不賫國書
九月金使來議歲賜許契丹舊數約女直自平地松林
趨古北江南朝兵自白溝夾攻不然難依已許之約馬
政使金
三年五月金使來時童貫討方臘候貫回議之使者留
闕下三月餘方遣阿固達意朝廷留之
四年與遼人戰不利貫再修舊好金人聞貫舉兵恐失
約或南朝徑取燕則歲賂不可得遂遣使來朝廷再舉
兵遼郭藥師以涿州易州來降藥師聞襲燕而敗我師
潰於蘆溝河貫收再舉不能下燕恐無功獲罪密遣其
客囑金人令圍之
當天下太平之日無以娛悅人主聳動天下惟有恢
拓一事耳故用事之久則必至於用兵生事蔡確欲
固其寵則興靈武之師王珪患失其位則贊永洛之
役章子厚之於湟鄯蔡京之於青唐洮河皆是謀也
然皆求請於西而未嘗啟釁於北也貫攸何人哉敢
以蚊負山耶然致靖康之禍不在於取燕而在於不
能取燕使契丹至今猶強社稷猶固我將伸宿憤勞
累戰矣雖得燕薊而民怨財竭内潰外叛若此而謂
致靖康之禍在於取燕可也今天祚地喪於外位奪
於内竄在夾山死在旦夕其國滅矣因時拯亂湯武
之業也疆理天下舜禹之政也紀律頗嚴將帥頗厲
乘時以取全燕合漢唐之遺民何為不可然契丹以
燕遼全燕之力而滅於金人崛起之兵我以關陜驍
悍之師而敗於契丹垂盡之將遂藉金人納賄以巨
百萬計所買者山前六郡之空城耳是全燕之地吾
不能取彼能取之吾既不能取而吾又從而有之此
彼之邀求所以無已也故靖康之禍不在於取燕在於
取燕之非人得燕之無道而不能取燕也
邊備
元符三年四月棄鄯州五月築寧川堡曾布曰外議多
謂湟州難守臣謂若併棄之則必為夏賊所有取輕戎
敵遂築堡崇寧元年論棄鄯州罪追貶韓忠彦等九人
行打套折鈔法打套有三折鈔套乳香套香藥套以償
各商官鈔錢商曰此章相公開邊時此曾相公罷邊時
用所合三百七十萬緡朝廷不能償而罷棄地之費乃
過於開邊故行是法三年復湟州十二月置措置邊事
司
三年四月復鄯州廓州夏人寇邊斥京卞弄權故京卞必
欲討之四年西羌夏人寇邊高承年敗死
大觀四年復洮州
安石變法之時交阯露布言中國作青苗助役疲困
生民京卞用事之時夏人言持繳言京卞弄權小人
亂國本無關夷狄之事而國有小人反以為夷狄之
資至於相司馬而遼人相戒無生事不有君子其能
國乎
又曰取横山熙河此韓范本謀也而熙紹崇觀用之
則疎何耶若謂韓范之謀為是則安石章惇曾布蔡
京之謀未可為非也若以成敗論之是慶歷而非熙
寧以後之小人又安能正小人開邊之罪哉蓋安石
猶與韓范之心同而章蔡諸人之心則與安石之心
異韓范安石之所以謀取横山者所以斷西夏之右
臂而欲為都關中之地特韓范欲持之久而安石欲
取之速耳至於章蔡所為又欲恢拓境土以華飾太
平張本此又與安石不同也故嘗謂安石謀取燕熙
河之過小而取蠻地圖交趾之過大章蔡取熙河之
心是即安石取蠻地圖交趾之心也
宣和四年金使來議割燕山地初朝廷但求石晉故地
初不思平營灤三州乃劉仁恭以遺契丹故金人不肯
割約良嗣曰平灤等州若必欲取并燕京不與汝家矣
又索燕租稅曰燕租六百萬止取百萬又欲遷其民并
求犒賞諸軍
五年四月金人來歸燕京六州且索米二十萬石童貫
蔡攸入燕赦兩河燕雲路初朝廷惟信趙良嗣等虛詞
謂金歸我雲中故曲赦并及山後地然時實不得山後
地也
宣和奸臣知取燕而不知取燕之險蓋燕之所以重
以有關後之蔽也得燕而無險之可守與不得燕何
異燕之險敵有之燕之民敵取之燕之賦敵得之則
燕山空城何為哉縱使敵不寇郭藥師亦必為侯景
也初祖宗時北使至待遇之禮有限不示以華侈且
河朔近都邑故遷其途皆防微杜漸之意也及王黼
之遣良嗣與其使人限以七日自燕山到闕下凡三
四往返每至誇之必富盛金人邀索不已黼遂許以
遼人舊歲四十萬之外更添六州代稅錢一百萬緡
又許犒賞二十萬燕山之地有數關而平州之東乃
渝關實金人之來路凡此數關蓋可以限蕃漢也而
一夫守之可以當百朝廷割地若得之則燕山之境
可以保矣朝廷初謂燕山之路盡得關内之地殊不
知關内之地平州與燕山異路後金人自平州入寇
此當議割燕山不明地理之誤也(北戎入關燕有三關之限松亭關古)
(北關居庸關)
遼張㲄以平州來降金人䧟平州得朝廷所賜㲄詔自
是歸曲朝廷(㲄犯諱改名覺)
宣和六年金人攻䧟應蔚等州八月童貫宣撫燕山金
人以納張㲄為詞又借糧許之不與遂絶山後六州之
議七年十二月金人分道入寇斡里雅布自燕山犯河北
尼雅滿自河東趨太原童貫自太原逃歸斡里雅布䧟燕山
郭藥師叛降之引兵向闕以藥師為先驅尼雅滿䧟朔武
代忻等州圍太原府
世之言宣和之失者曰遼不可攻金人不可通燕山
不可取藥師不可任張覺不可納然皆非根本之論
也蓋慶歷景德之時敵勢方強故未有可乘之機至
天祚失道内外俱叛實已有可取之釁則攻遼非失
策也金人固不可遽通然以方張之勢斃垂盡之敵
他日必與我為鄰則通金人亦未為失策也全燕之
地我太祖百計而不可得太宗百戰而不能取今也
兼弱攻昧可以收漢晉之遺黎可以壯關河之大勢
則燕亦在所取也郭藥師以涿易來降則以燕人守
燕亦可也不知中國之見輕於戎敵久矣金人初未
知中國之虛實吾之使者泛海屢至而遂為其所辱
則既輕於始矣及議山後地尼雅滿猶曰南朝四面被
邊若無兵力安能立國如此強大自郭藥師已降之
後遼人垂滅之國亦足以覆官軍觀金人告馬廣之
言曰劉起慶一夕而遁汝觀我家用兵有走者否則
中國之見輕於金非一事使當時不通金人不攻遼
國不取燕山不任藥師不納張覺其能保金人不入
寇乎蓋當時之變不在外而在内不在金人而在中
國小人之用事自熙寧至宣和六十年奸幸之積熟
矣星犯帝座禍敗在目前而不知寇入而不罷郊祀
恐碍推恩寇至而不告中外恐妨恭謝寇廹而撤綵
山恐妨行樂是小人之夷狄也童貫使遼也遼人笑
曰大宋豈乏人乃使内侍奉使耶金人將敗盟朝廷
遣使者以童大王為辭尼雅滿笑曰汝家更有人可使
否是宦官之夷狄也敵至燕而燕降至河北而河北
之軍潰至河南而河南之戍散此兵將之夷狄也置
花石綱而兩浙之盗起科免夫錢而河北京南之盗
起此盗賊之夷狄也自古未有内無夷狄而蒙外夷
狄之禍者景德之寇慶歷之寇所以不能為深入之
謀者以内無夷狄應之也宣和之間在内之夷狄不
一則金人固有所負而至耳縱使當時無夷狄之患
亦必有小人宦官兵將盗賊之禍矣
修國史
元符三年蔡京復翰林承旨布力排之太后欲令了神
宗史時徐勣亦與修史乃言正使久未成書由元祐紹
聖史官好惡不同祖禹等祖司馬光家藏記事京兄弟
用安石日錄宜盡取大臣家藏司記錄考校是非陳瓘
言蔡卞奪宗廟之大美以歸私史又言蔡京在先朝請滅
劉摯等族所以不行者哲宗之大慮也而蔡京之修史
自謂有反平之功始則為生事以復私讐今則歸過先
朝自圖身利建中元年重修神宗實錄初貫言安石日
錄紹聖史院專據此書追議刑賞遂使裕陵之美皆為
新史所攘十月范致虛言乞詔實錄以朱墨本進在元
祐所修則於墨本上以雌黃塗之謂之墨本紹聖所修
(闕)
大觀四年再竄陳瓘瓘初謂安石日錄蓋著於鍾山懟
上熱中之時乃著合浦尊堯集以日錄詆誣之罪歸於
蔡卞其後北歸復著四明尊堯集痛絶王氏以發揚熙
寧用舍宰臣本末之緒以自明區區改過之心蓋以神
考為堯以皇上為舜以助舜尊堯也
修史之大弊有二一曰隐諱二曰竄易以史法律之
隐諱之罪小竄易之罪大安石日錄猶出於隐諱而
章蔡之修史則直竄易之而已隐諱之迹雖可欺於
一時而人心天理隐然於言語文字間終不能自欺
至於竄易則以私筆為國史矣嘗即安石日錄而考
之凡安石所惑亂神宗之聰明而變移其心術使不
得遂其大有為之志而反為一世禍敗之源者甚隐
微深切嘗聚此書而觀其詞鋒筆勢縱横押闔煒燁
譎誑又非安石之口不能辨非安石之手不能書而
諸公之所辨者不免有避就至謂是蔡卞接造之書
固無是理况其見諸行事深切著明者又相為表裏
亦不待晚年懟筆有所增加而後可為罪也然使當
時用其垂絶之智舉而焚之則後來載筆之士於其
帷幄之中深謀密計雖畢力搜訪極意形容勢必不
能得之如此之悉傳聞異辭虛實相半亦不能使人
無溢惡之疑且如勿令上知之語世所共傳終以手
筆不存故使陸佃得為諱隐雖使元祐衆賢指陳之
力争辨之口而不能有以正也何幸其徒自為失記
出此眞蹟以暴其惡於天下便當摭其肆情反理之
實正其迷國誤朝之惡而以安石為誅首是乃所謂
自然不易之公論不惟可訂已往之謬而又足以開
後來之惑奈何乃以畏避疑忌之故反為迂曲回避
之言指為撰造增加誣謗偽詆之書而欲加刊削以
滅其後迹乎當建中崇寧之間了翁猶以日錄為蔡
卞所托其後合浦尊堯之書亦未直攻安石也
大觀四年而後四明之論始作雖謂天使安石自寫
誣悖之心而猶有懟筆增加歸過神考之言則終不
免於有回曲避就也
二程之學
大觀元年程頥卒程顥嘗謂異日能尊嚴師道者吾弟
也若接引後學隨人材成就則予不得遜焉頥既没門
人高弟多已先亡無有能形容其盛美者然嘗謂張繹
曰我昔狀明道先生之行我之道蓋與明道同異時欲
知我者求之斯文可也
朱文公曰明道德性寬大規模廣闊伊川氣質剛
方文理密察其道既同而造德各異故明道嘗為條
例司官不以為凂而伊川所作行狀乃獨不載其事
明道曾謂青苗猶可放過乃孔子之獵較而伊川之
二理會乃孟子之不見諸侯此亦何害其為同耶但
明道所處是大賢以上事學者未至而輕議之恐失
所守伊川所立雖高然中人皆可跂及學者正當以
此為法則庶可寡過矣然又當觀用之淺深事之大
小裁酌其宜難執一意此君子所以貴窮理也
𫝊位
上内禪以道君號退居龍德宫
皇太子即皇帝位
宋大事記講義卷二十二
