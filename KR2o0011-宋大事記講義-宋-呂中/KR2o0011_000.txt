宋大事記講義史評類
提要
(臣)等謹案宋大事記講義二十三卷宋吕中
撰中字時可晉江人淳祐中進士官國子監
丞兼崇政殿說書徙肇慶教授其書卷一論
三篇卷二卷三紀宋太祖事卷四卷五記太
宗事而卷五今缺卷六至卷七記真宗事卷
八至卷十二記仁宗事卷十三記英宗事卷
十四至十七記神宗事卷十八至二十記哲
宗事卷二十一至二十二記徽宗事卷二十
三記欽宗事事以類敘間加論斷凡政事制
度及百官賢否俱載於編論中所議選舉資
格及茶鹽改制諸條頗切宋時稗政又所載
銓選之罷常參任子之多裁汰三司之有二
司税茶之易芻糧皆宋史各志及馬端臨文
獻通考所未備者至朋黨諸人事實及議新
法諸人辨論亦與宋史列傳多有異同並足
資史學之參證前有興國軍教授劉實甫序
謂水心以其師講貫之素發明我朝聖君賢
相之心則是書乃中平日講論稿本葉適等
為之編次云乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
宋大事記講義原序
予頃遊膠庠有同舍示一編書曰此止齋水心之徒以
其師講貫之素發明我朝聖君賢相之心所以措之事
業垂億萬年無疆之休者其槩可見也是書年以記大
事一朝之事類之隨朝分類隨事通釋考求源委顯微
闡幽言近而指遠也大抵論朝廷必歸之君心論官僚
必歸之宰輔論良法必歸於美意敵國外患必歸於自
治其國食其實者審其根酌其流者滌其源也至於論
治體之寬嚴謂建隆尚嚴也自李文靖焚四方利害之
言所以積而為慶歷嘉祐之緩勢仁祖尚寬也自范文
正公天章閣一疏不行所以激而為熙豐之急政且謂
王荆公之變法即范文正公之遺意文正主於立國荆
公主於利國使文正之說遍行則荆公之口可塞惟文
正公之言不遍行於慶歷故荆公之學乃遍用於熙豐
神宗銳然有為之志不遇范仲淹而遇王安石此世道
升降之會也至於祈天永命保民長世之基則以祖宗
之仁意常在於紀綱整肅之中而紀綱不出於仁意流
行之外故治體似寬柔而實凝制度似煩密而實正國
勢似緩弱而實久雖中更新法之毒亂兵革之憑陵權
奸之剝喪貪酷之奪攘敢於怨吏而不忍讐吾君敢於
籲天而不忍叛吾國於是天心之仁愛亦睠睠而不忍
釋實甫斂衣端誦纔竟藝祖皇帝一編已屢掩卷而三
嘆也嗟夫厭亂之民思治玩治之民思亂排患難之膠
轕者以安為危不期於質樸而自不能不淳也習太平
之見聞者以危為安不期於奢麗而自不能不薄也思
治而一於質樸者聖人出而萬物覩矣思亂而競於奢
麗者雖聖人亦必百倍其功而後可挽也然則藝祖皇
帝之闔闢造化所以使人人一心事事一寔者何其盛
哉夫當世道之極變而通之惟卓然思所以更新者靡
一事一物之可因仍也故世非承平不得以承平之事
為比夸言慶歷元祐於非慶歷元祐之世者非愚則諛
抑又嘗拜觀藝祖皇帝問趙普曰天下何物最大普對
曰道理最長此堯舜之問稷契之對也我朝所以理學
昌明者其論已兆於此而國家延洪休所以超軼漢唐
者徒恃有此義理耳舍義理而言治非知言者也此書
之作其有本乎書肆請以刻梓且求序之因書於首編
如此抑嵇叔夜有云野人快炙背而美芹子者欲獻之
至尊雖有區區之意亦已疎矣愚則不敢惟願與學者
審其是而已淳祐丁未上元前一日廸功郎前興國軍
軍學教授劉實甫序
