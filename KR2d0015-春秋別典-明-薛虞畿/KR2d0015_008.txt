春秋别典卷八明薛虞畿撰
魯襄公(二十五年齊景公立至哀五年方卒而晏子則自昭二十年以後不見傳景公晏子)
(問答疑在襄末昭初之年故𩔖輯於此)
晏子治東阿三年景公召而數之曰吾以子為可而使
子治東阿今子治而亂子退而自察也寡人將加大誅
於子晏子對曰臣請改道易行而治東阿三年不治臣
請死之景公許之於是明年上計景公迎而賀之曰甚
善矣子之治東阿也晏子對曰前臣之治東阿也属託
不行貨賄不至陂池之魚以利貧民當是之時民無饑
者而君反以罪臣今臣之復至東阿也属託行貨賄至
并會賦歛倉庫少内便事左右陂池之魚入於權家當
此之時饑者過半矣君乃反迎而賀臣愚不能復治東
阿願乞骸骨避賢者之路再拜便辟景公乃下席而謝
之曰子強復治東阿東阿者子之東阿也寡人無與焉
晏子方食君之使者至分食而食之晏子不飽使者返
言之景公景公曰譆夫子之家若是其貧也寡人不知
也是寡人之過也令吏致千家之縣一於晏子晏子再
拜而辭曰嬰之家不貧以君之賜澤覆三族延及交遊
以振百姓君之賜也厚矣嬰之家不貧也嬰聞之厚取
之君而厚施之人代君為君也忠臣不為也厚取之君
而藏之是筐箧存也仁人不為也厚取之君而無所施
之身死而財遷智者不為也嬰也聞為人臣進不事上
以為忠退不克下以為廉八升之布一豆之食足矣使
者三返並辭不受也晏子朝乘敝車駕駑馬景公見之
曰嘻夫子之禄寡耶何乘不任之甚也晏子對曰賴君
之賜足以夀三族及國交遊皆得生焉臣得煖衣飽食
敝車駑馬以奉其身於臣足矣晏子出公使梁丘據遺
之輅車乘馬三返不受公不悦趣召晏子晏子至公曰
夫子不受寡人亦不乘晏子對曰君使臣臨百官之吏
節其衣服飲食之養以先齊國之人然猶恐其侈靡而
不顧其行也今輅車乘馬君乘之臣亦乘之下民之無
義侈其衣食而不顧其行者臣無以禁之遂讓不受也
景公飲酒移于晏子家前驅報閭曰君至晏子被玄端
立于門曰諸侯得微有故乎于國家得微有事乎君何
為非時而夜辱乎公曰酒醴之味金石之聲願與夫子
樂之晏子對曰夫布薦席陳簠簋者有人臣不敢與焉
公曰移于司馬穰苴之家前馳報閭曰君至司馬穰苴
介胄操戟立于門曰諸侯得微有兵乎大臣得微有叛
者乎君何為非時而夜辱公曰酒醴之味金石之聲願
與夫子樂之對曰夫布薦席陳簠簋者有人臣不敢與
焉公曰移于梁丘據之家前驅報閭曰君至梁丘據左
操瑟右挈竽行歌而至公曰樂哉今夕吾飲也微彼二
子何以治吾國微此一臣者何以樂吾身聖賢之君皆
有益友無偷樂之臣景公弗能及故兩用之僅得不亡
齊景公時晉伐阿甄而燕侵河上齊師敗績景公患之
晏嬰乃薦田穰苴田穰苴雖田氏庶孽然其人文能附
衆武能威敵願君試之景公召穰苴與語兵事大說之
以為將軍將兵扞燕晉之師穰苴曰臣素卑賤君擢之
閭伍之中加之大夫之上士卒未附百姓不信人微權
輕願得君之寵臣國之所尊以監軍乃可於是景公許
之使莊賈往穰苴既辭與莊賈約曰旦日日中會於軍
門穰苴先馳至軍立表下漏待賈賈素驕貴以為將已
之軍而已為監不甚急親戚左右送之留飲日中而賈
不至穰苴則仆表决漏入行軍勒兵申明約束約束既
定夕時乃至穰苴曰何後期為賈謝曰大夫親戚送之
故留穰苴曰將受命之日則忘其家臨軍約束則忘其
親援枹鼓之急則忘其身今敵國深侵邦内騷動士卒
暴露於境君寢不安席食不甘味百姓之命皆懸於
君何謂相送乎召軍正問曰軍法期而後至者云何對
曰當斬莊賈懼使人馳報景公請救既往未及反於是
遂斬莊賈以徇三軍三軍之士皆振慄久之景公遣使
者持節赦賈馳入軍中穰苴曰將在軍君命有所不受
問軍正曰軍中不馳今使者馳云何正曰當斬使者大
懼穰苴曰君之使不可殺之乃斬其僕車之右駙馬之
左驂以徇三軍遣使者還報然後行士卒次舍井竈飲
食問疾醫藥身自拊循之悉取將軍之資糧享士卒身
與士卒平分糧食最比其羸弱者三日而後勒兵病者
皆求行争奮出為之赴戰晉師聞之為罷去燕師聞之
度水而解於是追擊之遂取所亡封内故境而引兵歸
未至國釋兵旅解約束誓盟而後入邑景公與諸大夫
郊迎勞師成禮然後反歸寢既旦穰苴尊為大司馬田
氏日以益尊於齊已而大夫鮑氏高國之属害之譛於
景公景公退穰苴穰苴發疾而死
景公飲酒陳桓子侍望見晏子而復于公曰請浮晏子
公曰何故也對曰晏子衣緇布之衣麋鹿之裘棧軫之
車而駕駑馬以朝是隠君之賜也公曰諾酌者奉觴而
進之曰君命浮子晏子曰何故也陳桓子曰君賜之卿
位以尊其身寵之百萬以富其家羣臣之爵莫尊于子
禄莫厚於子今子衣緇布之衣麋鹿之裘&KR3294;軫之車而
駕駑馬以朝則是隠君之賜也故浮子晏子避席曰請
飲而後辭乎其辭而後飲乎公曰辭然後飲晏子曰君
賜卿位以顯其身嬰不敢為顯受也為行君令也寵之
百萬以富其家嬰不敢為富受也為通君賜也臣聞古
之賢臣有受君賜而不顧其國族則過之臨事守職不
勝其任則過之君之内隸臣之父兄若有離叛在於鄙
野者此臣之罪也君之外隸臣之所職若有播亡在四
方者此臣之罪也兵革不完戰車不修此臣之罪也若夫
弊車駑馬以朝主者非臣之罪也且臣以君之賜臣父
之黨無不乘車者母之黨無不足於衣食者妻之黨無
凍餒者國之管士待臣而後舉火者數百家如此為隠
君之賜乎彰君之賜乎公曰善為我浮桓子也
越石父賢在縲絏中晏子出遭之塗解左驂贖之載歸
弗謝入閨久之越石父請絶晏子戄然攝衣冠謝曰嬰
雖不仁免子於厄何子求絶之速也石父曰不然吾聞
君子絀於不知已而信於知已者方吾在縲絏中彼不
知我也夫子既以感寤而贖我是知已也知已而無禮
固不如在縲絏之中晏子延入為上客
晏子為齊相出其御之妻從門間而闚其夫為相御擁
大盖策駟馬意氣揚揚甚自得也既而歸其妻謝請去
夫問其故妻曰晏子長不滿六尺身相齊國名顯諸侯
今者妾觀其出志念深矣常有以自下者今子長八尺
方為人僕御然子之意自以為足妾是以求去也其後
夫自抑損晏子怪而問之御以實對晏子薦以為大夫
越石父曰不肖人自賢也愚者自靈也佞人者皆莫能
相其心口以出之又謂人勿言也譬之臨渴而穿井臨
難而後鑄兵雖疾從而不及也夫臨財忘貧臨生忘死
可以遠罪矣夫君子愛口孔雀愛羽虎豹愛爪此皆所
以治身法也上交者不失其禄下交者不離於患是以
君子擇人與交農人擇田而田君子樹人農人樹田田
者擇種而種之豐年必得粟士擇人而樹之豐時必得
禄矣天下失道而後仁義出焉國家不治而後孝子生
焉民争不分而後慈惠生焉道逆時反而後權謀生焉
凡善之生皆學之所由一室之中又有主道焉父母之
謂也故君正則百姓治父母正則子孫孝慈是以孔子
家兒不知罵曾子家兒不知怒所以然者生而善教也
夫仁者好合不仁者好蘺人故君子居人間則治小人
居人間則亂君子欲和人譬猶水火不相能然也而鼎
在其間火水不亂乃和百味是以君子不可以不慎擇
人在其間
齊景公為露臺之寝成而不通焉栢常騫曰為臺甚急
臺成君何為不通焉公曰然梟昔者鳴其聲無不為也
吾惡之盛是以不通焉栢常騫曰臣請禳而去之公曰
何具對曰築新室為置白茅焉公使為室成置白茅焉
栢常騫夜用事明日問公曰今者聞梟聲乎公曰一鳴而
不復聞使人往視之梟當陛布翼伏地而死公曰子之
道若此其明也亦能益寡人夀乎對曰能公曰能益幾
何對曰天子九諸侯七大夫五公曰亦有徵兆之見乎
對曰得夀地且動公喜令百官趣具騫之所求栢常騫
出遭晏子於塗拜馬前辭曰騫為君禳梟而殺之君謂
騫曰子之道若此其明也亦能益寡人夀乎騫曰能今
旦大祭為君請夀故將往以聞晏子曰嘻亦善矣能為
君請夀也雖然吾聞之惟以政與德順乎神可以益夀
今徒祭可以益夀乎然則福召有見乎對曰得夀地將
動晏子曰騫昔者吾見紀星絶樞星散地其動汝以是
乎栢常騫俯有間仰而對曰然晏子曰為之無益不為
無損也薄賦歛無費民且令君知之
晏子復於景公曰朝居嚴乎公曰朝居嚴則曷害于國
家哉晏子對曰朝居嚴則下無言下無言則上無聞矣
下無言則謂之暗上無聞則謂之聾聾暗則非害國家
如何也且合菽粟之激以滿倉廩合疏縷之緯以成幃
幕太山之高非一石也累卑然後高也夫治天下者非
一士之言也固有受而不用烏有距而不入者哉
林既衣韋衣而朝齊景公景公曰此君子之服也小人
之服也林既逡巡而作色曰夫服事何足以端士行乎
昔者荆為長創危冠令尹子西出焉齊短衣而遂傑之
冠管仲隰朋出焉越文身鬋髮范蠡大夫種出焉西戎
左袵而椎結由余亦出焉即如君之言衣狗裘者當犬
吠衣羊裘者當羊鳴且君衣狐裘而朝意者得無為變
乎景公曰子其為勇悍矣今未嘗見之竒辨也一鄰之
鬭也千乘之勝也林既曰不知君之所謂何也夫登高
臨危而目不眴而足不陵者此工匠之勇悍者也入深
淵刺蛟龍抱龜鼈而出者此漁夫之勇悍也入深山刺
虎豹抱熊羆而出者此獵夫之勇悍也不難斷頭裂腹
暴骨流血中野者此武夫之勇悍也今臣居廣庭作色
端辨以犯主君之怒前雖有乘軒之賞未為之動也後
雖有斧鑕之威未為之恐也此既之所為勇悍也
齊侯問於晏子曰為政何患對曰患善惡之不分公曰
何以察之對曰審擇左右左右善則百寮各得其所宜
而善惡分孔子聞之曰此言也信矣善言進則不善無
由入矣不善言進則善無由入矣復槀之君朝齊桓公
問治民焉復槀之君不對而循口操衿抑心袵抑心桓
公曰與民共甘苦饑寒乎夫以我為聖人也故不用言
而諭因禮之千金
景公好婦人而丈夫飾者國人盡服之從使吏禁之曰
女子而男子飾者裂其衣斷其帶裂衣斷帶相望而不
止晏子見公曰寡人使吏禁女子而男子飾者裂其衣
斷其帶相望而不止者何也對曰君使服之於内而禁
之於外猶懸牛首於門而求買馬肉也公胡不使内勿
服則外莫敢為也公曰善使内勿服不旋月而國莫之
為也
齊人甚好轂擊相犯以為樂禁之不止晏子患之乃為
新車良馬出與人相犯也曰擊轂者不祥臣其祭祀不
順居處不敬乎下車棄而去之然後國人乃不為
景公伐宋至于岐隄之上登高以望太息而嘆曰昔我
先公桓公長轂八百乘以霸諸侯今我長轂三千乘而
不敢久處於此者豈其無管仲歟弦章對曰臣聞之水
廣則魚大君明則臣出昔有桓公固有管仲今桓公在
此則車下之臣盡管仲也
齊景公問於晏子曰當今之時諸侯孰危對曰莒其亡
乎公曰奚故對曰地侵於齊貨竭於晉是以亡也
景公畋於梧丘夜猶蚤公姑坐睡而夢有五丈夫北面
倚盧稱無罪焉公覺召晏子而告其所夢公曰我其嘗
殺不辜而誅無罪也晏子對曰昔者先君靈公畋五丈
夫罟而駭獸故殺之斷其首而葬之曰五丈夫之丘此
耶公令人掘而求之則五頭同穴而存焉公曰嘻令吏
葬之國人不知其夢也曰君憫白骨而况於生者乎不
遺餘力矣不釋餘智矣故曰人君之為易也
孔子見齊景公梁丘據自外而至公曰何遲對曰陳氏
戮其小臣小臣有辭為是故遲公笑而目孔子曰周書
所謂明德慎罰陳子明德也罰人而有辭罰不慎矣孔
子答曰昔康叔封衞統三監之地命為孟侯周公以成
王之命作康誥焉稱述文王之德以成勅誡之文其書
曰惟爾丕顯考文王克明德慎罰克明德者能顯用有
德舉而任之也慎罰者并心而慮之衆平然後行之致
刑措也此言其所任不失德所罰不失罪不謂巳德之
明也公曰寡人不有過言則吾將聞君子之教也
高繚仕於晏子晏子逐之左右諫曰高繚之事夫子三
年曾無爵位而逐之其義可乎晏子曰嬰仄陋之人也
四維之然後能宜今此子事我三年未曾弼吾過是以
逐之也
景公遊於海上而樂之六月不歸令左右曰敢有先言
歸者致死不赦顔燭趨進諫曰君樂治海上六月不歸
後儻有治國者君且安得樂此海也景公援戟將斫之
顔燭趨集撫衣待之曰君奚不斫也昔者桀殺關龍逢
紂殺王子比干君之賢非比二王也臣之材亦非比二
子也君奚不斫以臣參此二者不亦可乎景公說遂歸
中道聞國人謀不内矣
齊侯問於晏子曰忠臣之事君也何若對曰有難不死
出亡不送君曰裂地而封䟽爵而貴之君有難不死出
亡不送可謂忠乎對曰言而見用終身無難臣何死焉
謀而見從終身不亡臣何送焉若言不見用君難而死
之是妄死也諫而不見從出亡而送是詐偽也故忠臣
者能納善於君也而不能與其君陷難者也
齊大旱景公召羣臣問曰天不雨久矣民且有饑色吾
使人卜之祟在高山廣水寡人欲少斂以祠靈山可乎
羣臣莫對晏子進曰不可祠此無益也夫靈山固以石
為身以草木為髮天久不雨髮將焦身將熱彼獨不欲
雨乎祠之無益景公曰不然吾欲祠河伯可乎晏子曰
不可祠此無益也夫河伯以水為國以魚鱉為民天久
不雨水泉將下百川竭國將亡民將滅矣彼獨不用雨
乎祠之何益景公曰今為之奈何晏子曰君誠避宫殿
暴露與靈山河伯共憂其幸而雨乎于是景公出野暴
露三日天果大雨民盡得種樹景公曰善哉晏子之言
可無用乎其惟有德也
齊景公嘗賞賜及後宫文繡被臺榭菽粟食鳬鴈出而
見殣謂晏子曰此何為死晏子對曰此餒而死公曰嘻
寡人之無德也何甚矣晏子對曰君之德著而彰何為
無德也景公曰何謂也對曰君之德及後宮與臺榭君
之玩物衣以文繡君之鳬鴈食以菽粟君之營内自樂
延及後宫之施何為其無德也顧臣願有請於君由君
之意自樂之心推而與百姓同之則何殣之有君不推
此苟營内好私便則貨偏有所聚粟菽幣帛腐於囷府
惠不遍加於百姓公心不周乎國則桀紂之所以亡也
夫士民之所以叛由偏之也君如察臣嬰之言推君之
盛德以布之于天下則湯武可為也殣何足恤哉
晏子飲景公酒日暮公呼具火晏子辭曰詩曰側弁之
俄言失德也屢儛傞傞言失容也既醉以酒既飽以德
既醉而出竝受其福賓主之禮也醉而不出是謂伐德
賓主之罪也嬰以卜其日未卜其夜公曰善舉酒而祭
之再拜而出曰豈過我哉吾託國于晏子也以其家貧
善寡人也不欲其淫侈也而况于寡人謀國乎
景公飲酒而樂釋衣冠自鼓缶謂侍者曰仁人亦樂是
乎梁丘子曰仁人耳目亦猶人也奚為獨不樂此也公
曰速駕迎晏子晏子朝服以至公曰寡人甚樂此樂也
願與夫子共之請去禮晏子對曰君之言過矣齊國五
尺之童子力盡勝嬰而又勝君所以不敢亂者畏禮也
上若無禮無以使其下下若無禮無以事其上夫麋鹿
惟無禮故父子同麀人之所以貴於禽獸者以有禮
也詩曰人而無禮胡不遄死故禮不可去也公曰寡人
無良左右淫湎寡人以至於此請殺之晏子曰左右何
罪君若好禮左右有禮者至無禮者去君若無禮亦將
如之公曰善請革衣冠更受命乃嚴酒而更尊朝服而
坐觴三行晏子趨出
景公為臺臺成又欲為鐘晏子諫曰君不勝欲為臺又
欲為鐘是重歛于民民之哀矣夫歛民之哀而以為樂
不祥景公乃止
景公正書被髮乘六馬御婦人以出正閨刖跪擊其馬
而反之曰爾非吾君也公慙而不朝晏子睹裔敖而問
曰君何故不朝對曰昔者君正晝被髮乘六馬御婦人
出正閨刖跪擊其馬而反之曰爾非吾君也公慙而反
不果出是以不朝晏子入見公曰昔者寡人有罪被髮
乘六馬以出正閨刖跪擊其馬而反之曰爾非吾君也
寡人以天子大夫之賜得率百姓以守宗廟今見戮于
刖跪以辱社稷吾猶可以齊于諸侯乎晏子對曰君無
惡焉臣聞之下無直辭上無隠君民多諱言君有驕行
古者明君在上下有直辭上好善民無諱言今君有失
行而刖跪有直辭是君之福也故臣來慶請賞之以明
君之好善禮之以明君之受諫公笑曰可乎晏子曰可
於是令刖跪倍資無正時朝無事
景公出弋昭華之池顔鄧聚(一作燭雛)主鳥而亡之景公怒
而欲殺之晏子曰夫鄧聚有死罪四請數而誅之於是
乃召聚數之景公之前曰鄧聚為君主鳥而亡之是罪
一也使吾君以鳥之故而殺人是罪二也使四國諸侯
聞之以吾君重鳥而輕士是罪三也天子聞之必將貶
絀吾見君危其社稷絶其宗廟是罪四也此四罪者故
當殺無赦臣請加誅焉景公曰止此亦吾過矣請為寡
人謝之
景公有馬圉人殺之公怒援戈將自擊之晏子曰此不
知其罪而死臣請為君數之令知其罪而殺之公曰諾
晏子舉戈而臨之曰汝為我君養馬而殺之而罪當死
汝使吾君以馬故殺圉人而罪又當死使吾君以馬故
殺人聞于四鄰諸侯汝罪又當死公曰夫子釋之夫子
解之勿傷吾仁也
齊有北郭騷者結罟網捆蒲葦織屨履以養其母猶不
足見晏子曰願乞所以養母僕曰此齊之賢者也不臣
天子不友諸侯今乞所以養母說夫子之義也必與之
晏子分倉粟府金而遺之辭金受粟有間晏子出奔過
北郭騷之門而辭北郭子曰夫子勉之晏子太息曰嬰
之亡豈不宜哉亦不知士甚矣晏子行北郭子召其友
告之曰養及親者身伉其難晏子見疑吾將以死白之
令其友操劍奉笥而從造於君庭曰晏子天下之賢者
也去則齊國必侵矣不若先死請以頭託白晏子退而
自刎其友曰北郭子為國故死吾將為北郭子死又退
而自刎齊君大駭乘驛自追晏子請而反之晏子聞北郭騷
以死白已也曰嬰之亡豈不宜哉亦愈不知士甚矣
景公遊於牛山之上而北望齊曰美哉國乎鬱鬱泰山
使古而無死者則寡人將去此而何之俯而泣沾襟國
子高子曰然臣受君之賜疏食惡肉可得而食也駑馬
柴車可得而乘也且猶不欲死况君乎俯泣晏子曰樂
哉今日嬰之遊也見怯君一而諛臣二使古而無死者
則太公至今猶存吾君方今將被蓑笠而立乎畎畝之
中惟事之恤何暇念死乎景公慙而舉觴自罰因罰二
臣
晏子侍於景公朝寒請進熱食對曰嬰非君之厨養臣
也敢辭公曰請進服裘對曰嬰非田澤之臣也敢辭公
曰然夫子與寡人奚為者也對曰社稷之臣也公曰何
謂社稷之臣對曰社稷之臣能立社稷辨上下之宜使
得其理制百官之序使得其宜作為辭令可分布於四
方自是之後君不以禮不見晏子也
梁丘據謂晏子曰吾至死不及夫子矣晏子曰嬰聞之
為者常成行者常至嬰非有異於人也常為不置常行
而不休者也故難及也
景公出獵上山見虎下澤見蛇歸召晏子而問之曰今
日寡人出獵上山則見虎下澤則見蛇殆所謂之不祥
也晏子曰國有三不祥是不與焉夫有賢而不知一不
祥知而不用二不祥用而不任三不祥所謂不祥乃若
此者也今上山見虎虎之室也下澤見蛇蛇之穴也如
虎之室如蛇之穴而見之曷為不祥也
景公問於晏子曰寡人欲從夫子而善齊國之政對曰
嬰聞之國具官而後政可善景公作色曰齊國雖小則
何為而不具官乎對曰此非臣之所復也昔先君桓公
身體墮解辭令不給則隰朋侍左右多過刑罰不中則
弦章侍居處縱肆左右懼畏則東郭牙侍田野不修人
民不安則寗戚侍軍吏怠戎事偷則王子成父侍德義
不中信行衰微則管子侍先君能以人之長續其短以
人之厚補其薄是以辭令旁達而不逆兵加于有罪而
不頓是故諸侯朝其德而天子致其胙今君之失多矣
未有一士以聞者也故曰未具公曰善吾聞高繚與夫
子遊寡人請見之晏子曰臣聞為地戰者不能成王為
禄仕者不能成政若高繚與嬰為兄弟久矣未嘗干嬰
之過補嬰之闕特進仕之臣也何足以補君
齊景公使人於楚楚王與之上九重之臺顧使者曰齊
有臺若此乎曰吾君有治位之坐土階三等茅茨不剪
樸椽不斵者猶以為之者勞居之者泰吾君惡有臺若
此者於是楚王盖悒如也使者可謂不辱君命且能專
對矣
晏子使於魯景公起大臺之役歲寒不止國人望晏子
至至已復事公乃坐飲酒樂晏子請歌曰庶民之言日
凍水洗我若之何奉上靡敝我若之何歌終喟然嘆而
流涕公就止之曰夫子曷為至此殆為大臺之役夫寡
人將速罷之晏子再拜出而不言遂如大臺執朴鞭其
不務者曰吾細人也皆有盖廬以避燥濕君為臺而不
速成何為國人皆曰晏子助天為虐晏子歸未至而君
輙罷役仲尼聞之嘆曰聲名歸之君災祻歸之身入則
切磋其君之不善出則高譽其君之德義當此道者其
晏子耶
景公使晏子使於楚楚王進橘置削晏子不剖而并食
之楚王曰橘當去剖晏子對曰臣聞之賜人主前瓜桃
不削橘柚不剖今萬乘無教臣不敢剖然臣非不知之
也
晏子將使楚楚王聞之謂左右曰晏子賢人也今方來
欲辱之何以也左右對曰為其來也臣請縳一人過王
而行於是楚王與晏子立語有縳一人過王而行王曰
何為者也對曰齊人也王曰何坐曰坐盜王曰齊人故
盜乎晏子反顧之曰江南有橘齊王使人取之而樹之
於江北此不為橘乃為枳所以然者何其土地使之然
也今齊人居齊不盜來之楚而盜將無土地使之然乎
楚王曰吾欲傷子而反自中也
晏子使楚晏子短楚人為小門於大門之側而延晏子
晏子不入曰使至狗國者從狗門入今臣使楚不當從
此門儐者使從大門入見楚王曰齊無人耶晏子對曰
齊之臨淄三百閭張袂成帷揮汗成雨比肩繼踵而在
何為無人王曰然則何為使子晏子對曰齊命使各有
所主其賢者使賢主不肖者使不肖主嬰最不肖故宜
使楚耳
晏子之晉遭披裘負芻息于途者以為君子也使人召焉
曰曷為而至此對曰齊人纍之吾名曰越石甫晏子曰
嘻遽解左驂以贖之載而與歸至舍不辭而入越石甫
怒而請絶晏子使人應之曰嬰未嘗得交也今免子於
患吾於子猶未可也越石甫曰吾聞君子絀乎不知已
而信乎知己者吾是以請絶也晏子乃出見之曰向也
見客之容而今也見客之意嬰聞察實者不留聲觀行
者不幾辭嬰可以辭而無棄乎越石甫曰夫子禮之敢
不敬從晏子遂以為上客(前條史記似略當從此參入之)
景公探爵&KR1145;之弱故反之晏子聞之不待請而入見景
公汗出惕然晏子曰君胡為者也景公曰我探爵&KR1145;弱
故反之晏子逡巡北面再拜而賀曰吾君有聖王之道
矣景公曰寡人入探爵&KR1145;之弱而反之其當聖王之道
者何也晏子對曰君探爵&KR1145;之弱而反之是長幼也吾
君仁愛禽獸之加焉而况於人乎此聖王之道也
景公覩嬰兒有乞於途者公曰是無歸乎晏子對曰君
在何為而無歸使養之可立而以聞
景公遊于夀宫覩長年負薪而有饑色公悲之喟然嘆
曰令吏養之晏子曰臣聞之樂賢而哀不肖守國之本
也今君愛老而恩無不逮治國之本也公笑有喜色晏
子曰聖王見賢以樂賢見不肖以哀不肖今請求老弱
之不養鰥寡之不室者論而供秩焉景公曰諾於是老
弱有養鰥寡有室
景公出田十有七日而不反晏子乘而往比至衣冠不
正景公見而怪之曰夫子何遽乎得無有急乎晏子對
曰然有急國人皆以君為惡民好禽臣聞之魚鱉厭深
淵而就乾淺故得於釣網禽獸厭深山而下於都澤故
得於田獵今君出田十有七日而不反不亦過乎景公
曰不然為賓客莫應待邪則行人子牛在為宗廟而不
血食邪則祝人太宰在為獄不中邪則大理子幾在為
國家有餘不足邪則巫賢在寡人有四子猶有四肢也
而得代焉不可患也晏子曰然人心有四肢而得代焉
則善矣令四肢無心十有七日不死乎景公曰善哉遂
援晏子之手與驂乘而返(左昭二十年田于沛)
晏子使吳吳王謂行人曰吾聞晏嬰蓋北方之辨於辭
習於禮者也命儐者客見則稱天子明日晏子有事行
人曰天子請見晏子蹴然者三曰臣受命敝邑之君將
適於吳王之所不佞而迷惑入於天子之朝敢問吳王
惡乎存然後吳王曰夫差請見以諸侯之禮
晏子聘魯上堂則趨授玉則跪子貢怪之問孔子曰晏
子知禮乎今者晏子來聘魯上堂則趨授玉則跪何也
孔子曰其有方矣待其見我我將問焉俄而晏子至孔
子問之晏子對曰夫上堂之禮君行一臣行二今君行
疾臣敢不趨乎今君之受幣也卑臣敢不跪乎孔子曰
善禮中有禮賜寡行也何足以識禮也
齊景公問子貢曰子誰師對曰臣師仲尼公曰仲尼賢
乎對曰賢公曰其賢若何對曰不知也公曰子知其賢
而不知其賢若何乎對曰臣終身戴天不知天之高也
終身踐地不知地之厚也若臣之事仲尼譬猶渴操壺
杓就江海而飲之腹滿而去又安知江海之深乎景公
曰子之譽得無太甚乎對曰賜何敢甚言尚慮不及耳
臣譽仲尼猶兩手捧土而附太山其無益亦明矣使臣
不譽仲尼譬猶兩手把太山無損亦明矣公曰善豈其
然
晏子飲景公酒令器必新家老曰財不足請斂於民晏
子曰止夫樂者上下同之故天子與天下諸侯與境内
自大夫以下各與其僚無有獨樂今上樂其樂下傷其
費是獨樂者也不可
景公使人為弓三年乃成景公得弓而射不穿三札景
公怒將殺弓人弓人之妻往見景公曰蔡人之子弓人
之妻也此弓者太山之南烏號之柘騂牛之角荆麋之
筋河魚之膠也四物者天下之練材也不宜穿札之少
如此且妾聞奚公之車不能獨走莫耶雖利不能獨斷
必有以動之夫射之道左手若附枝掌若握卵四指如
斷短杖右手發之左手不知此蓋射之道景公以為儀
而射之穿七札蔡人之夫立出矣
齊有得罪於景公者景公大怒縛置之殿下召左右肢
解之敢諫者誅晏子左手持頭右手磨刀仰而問曰古
者明王聖主其肢解人不審從何肢解始也景公離席
曰縱之罪在寡人
齊傷槐女來造晏子之門晏子曰嬰其有淫色者何為
見奔殆有悦内之志哉
景公與晏子適魯景公問於孔子曰秦穆公其國小處
僻而霸何也對曰其國小而志大雖處僻而其政中其
舉果其謀深其令不偷親舉五羖大夫於係縲之中與
之語三日而授之政以此取之雖王可也霸則小矣他
日景公復問政於孔子孔子曰政在節財景公說將欲
以尼谿田封孔子晏嬰進曰夫儒者滑稽而不可軌法
倨傲自順不可以為下崇喪遂哀破産厚葬不可以為
俗遊說乞貸不可以為國自大賢之息周室既衰禮樂
缺有間今孔子盛容飾繁登降之禮趨翔之節累世不
能殫其學當年不能究其禮君雖欲用之以移齊俗非
所以先細民也後景公數見孔子不問其禮
孔子適齊晏子就其館既宴其私焉曰齊其危矣譬若
載無轄之車以臨千仞之谷其不顚覆亦難冀也子吾
心也子以齊為遊息之館當或可救子幸不吾隠也孔
子曰夫死病無可為醫夫政令者人君之銜轡所以制
下也今齊君失之已久矣子雖欲挾其輈而扶其輪良
弗及也此猶可以終齊君及子之身過此以往齊其田
氏矣
孔子適齊齊景公讓登孔子降一等景公三辭然後登
既坐曰夫子降德辱臨寡人寡人以為榮也而降階以
遠自絶於寡人寡人未知所以為罪也孔子答曰君惠
顧外臣君之賜也然以匹夫敵國君非所敢行也雖君
私之其若義何
孔子與齊景公坐左右白曰周使來言周廟燔齊景公
出問曰何廟也孔子曰是釐王廟也景公曰何以知之
孔子曰詩云皇皇上帝其命不忒天之與人必報有德
禍亦如之夫釐王變文武之制而作玄黃宫室輿馬奢
侈不可振也故天殃其廟是以知之景公曰天何不殃
其身曰天以文王之故也若殃其身文王之祀無乃絶
乎故殃其廟以章其過也左右入報曰周釐王廟也景
公大驚起再拜曰善聖人之智豈不大哉
景公問晏子曰寡人自以坐地二三子皆坐地吾子獨
搴草而坐之何也晏子對曰嬰聞之唯喪與獄坐地今
不敢以喪獄之事侍於君矣
齊景公之時天大旱三年卜之曰必以人祠乃雨景公
下堂頓首曰凡吾所以求雨者為吾民也今必使吾以
人祠乃且雨寡人將自當之言未卒而天大雨方千里
景公問太卜曰子之道何能對曰能動地晏子往見公
公曰寡人問太卜曰子之道何能對曰能動地地可動
乎晏子默然不對出見太卜曰昔吾見勾星在房心之
間地其動乎太卜曰然晏子出太卜走往見公曰臣非
能動地地固將動也田子賜聞之曰晏子默然不對者
不欲太卜之死往見太卜者恐君之欺也晏子可謂忠
於事上而惠於下矣
晏子謂曾子曰今夫車輪山之直木也良匠揉之其圜
中規雖有搞暴不復羸矣故君子慎櫽括和氏之璧井
里之棄也良工修之則為存國之寳也故君子慎所修
齊景公遊少海𫝊騎從中來謁曰嬰疾甚且死恐公没
之景公遽起傳騎又至景公曰趍駕煩且之乘使騶子
韓樞御之行數百步以騶為不疾奪轡代之御可數百
步以馬為不進盡釋車而走以煩且之良而騶子韓樞
之巧而以為不如下走也
公孫捷田開疆古冶子事景公勇而無禮晏子言於公
餽之二桃曰三子計功而食公孫捷曰吾再搏隠虎功
可以食田曰吾仗兵而御三軍者再功可以食古冶子
曰君當濟河黿銜左驂冶潜行水底逆流百步從流九
里得黿頸功可以食二子曰吾勇不若子功不逮子取
桃不讓是貪也然而不死無勇也刎頸而死冶曰二子
死之吾獨不逮又刎頸而死
景公遊於萎聞晏子卒公乘輿素服驛而驅之自以為
遲下車而趨知不若車之速則又乘比至於國者四下
而趨行哭而往焉至伏尸而號曰子大夫日夜責寡人
不遺尺寸寡人猶且淫佚而不收怨罪重積於百姓今
天降禍於齊國不加寡人而加於夫子寡人之社稷危
矣百姓將誰告矣
晏子沒十有七年景公飲諸大夫酒公射出質堂上唱
善若出一口公作色太息播弓矢弦章入公曰自吾失
晏子於今十有七年未嘗聞吾過不善今射出質而唱
善者若出一口弦章對曰此諸臣之不肖也知不足以
知君之不善勇不足以犯君之顔色然而有一焉臣聞
之君好之則臣服之君嗜之則臣食之夫尺蠖食黃則
其身黃食蒼則其身蒼君其猶有諂人言乎公曰善今
日之言章為君我為臣是時海人入魚公以五十乘賜
弦章臨魚乘塞塗撫其御之手曰曩之唱善者皆欲君
魚者也昔者晏子辭賞以正君故過失不掩今諸臣諂
諛以干利故出質而唱善如出一口今所輔於君者未
見於衆而受若魚是反晏子之義而順諂諛之欲也固
辭魚不受
晏嬰卒後范中行反晉晉攻之急范中行請粟於齊田
乞欲為亂樹黨於諸侯乃說景公曰范中行數有德於
齊齊不可不救齊使田乞救之而輸之粟
靈公行汙而晏子事之以潔莊公怯而晏子事之以勇
景公侈而晏子事之以儉梁丘據問曰事三君而不同
心而俱順焉仁人固多心乎晏子曰一心可以事百君
百心不可以事一君故三君之心非一也而嬰之心非
三也孔子聞之曰小子記之晏子以一心事三君君子
春秋别典卷八
