春秋别典卷十三明薛虞畿撰
魯哀公(元年丁未在位二十七年周敬王二十六年)
越王降吳(元年吳夫差伐越報㰎李)登舟逕去終不返顧越王夫人
乃據船哭顧烏鵲啄江渚之蝦飛去復来因哭而歌之
曰仰飛鳥兮烏鳶陵玄虚兮翩翩集洲渚兮優恣啄蝦
矯翮兮雲間任厥兮往還妾無罪兮負地有辜兮譴天
颿颿獨兮西往孰知返兮何年心惙惙兮若割泪泫泫兮
雙懸又哀吟曰彼飛鳥兮鳶烏已廽翔兮翕蘇心在專
兮素蝦何居食兮江湖廽復翔逝颺去復返兮於乎始
事君兮去家終我命兮君都終未遇兮何幸離吾國兮
去吳妻衣褐兮為婢夫去冕兮為奴歲遥遥兮難拯冤
悲疼兮心惻腸千結兮服膺於乎哀兮忘食顧我烏兮
如鳥身翔翔兮矯翼去我國兮心搖情憤惋兮誰識越
王聞夫人怨歌心中内慟乃曰孤何憂吾之六翮備矣
楚伐陳吳救之軍間三十里雨十日夜星左史倚相謂
子期曰雨十日甲輯而兵聚吳人必至不如備之乃為
陣陣未成而吳人至見楚陣而反左史曰吳反覆六十
里其君子必休小人必食我將三十里擊之必可敗也
乃從之遂破吳軍
孔子困於陳蔡之間(按史記哀二年孔子如蔡吳救蔡遷于州束又云定公十三年甲辰)
(乃陳閔公六年孔子適陳)居環堵之内席三經之席七日不食藜藿
不糁弟子皆有饑色讀詩書治禮不休子路進見曰凡
人為善者天報以福為不善者天報以禍今先生積德
行為善久矣意者尚有遺行乎奚居隠也孔子曰由来
汝坐吾語汝子以夫知者為無不知也則王子比干何
為剖心而死子以諫者為必聽也伍子胥何必抉目於
吳東門子以廉者為必用乎伯夷叔齊何為饑死於首
陽山之下子以忠者為必用乎則鮑莊何為而肉枯荆
公子高終身不顯鮑焦抱木而立枯介子推登山焚死
故君子博學深謀不遇時者衆矣豈獨丘哉賢不肖者
才也為不為者人也遇不遇者時也死生者命也有其
才不遇其時雖才不用苟遇其時何難之有故舜耕歷
山而陶于河畔立為天子則其遇堯也傅說負壤土釋
版築而立佐天子則其遇武丁也伊尹有莘氏媵臣也
負鼎爼調五味而佐天子則其遇成湯也吕望行年五
十賣食于棘津行年七十屠牛朝歌行年九十為天子
師則其遇文王也管夷吾束縳膠目居檻車中自車中
起為仲父則其遇齊桓也百里奚自賣取五羊皮伯氏
牧牛以為卿大夫則其遇秦穆公也沈尹名聞天下而
讓孫叔敖則其遇楚莊王也伍子胥前多功後戮死非
其智益衰也前遇闔廬後遇夫差也夫驥厄鹽車非無
驥狀也世莫能知也使驥得王良造父驥無千里之足
乎芝蘭生深林非為無人而不香故學者非為通也為
窮而不困也憂不衰也此知禍福之始而心不惑也聖
人之深念獨知獨見舜亦賢聖矣南面治天下唯其遇
堯也使舜居桀紂之世能自免刑戮可也又何官得治
乎夫桀殺關龍逄而紂殺王子比干當是時豈關龍逄
無知而比干無惠哉此桀紂無道之世然也故君子疾
學端行修身以須其時也
孔子遭難陳蔡之境絶糧弟子皆有饑色孔子歌兩柱
之間子路入見曰夫子之歌禮乎孔子不應曲終而曰
由君子好樂而無驕也小人好樂而無懾也其誰知之
子不知我而從我者乎子路不悦援干而舞三終而出
至七日孔子修樂不休子路愠見曰夫子之修樂時乎
孔子不應樂終而曰由昔者齊桓霸心生於莒勾踐霸
心生於會稽晉文霸心生於驪氏故居不幽則思不遠
身不約則智不廣庸知而不遇乎於是興明日免於厄
子貢執轡曰二三子從夫子而遇是難也其不可忘已
孔子曰惡何言也語不云乎三折肱而成良醫夫陳蔡
之間丘之幸也二三子從丘者皆幸人也吾聞人君不
困不成王列士不困不成行昔者湯困於吕文王困於
羑里秦穆公困於殽齊桓公困於長勺勾踐困於會稽
晉文困於驪氏夫困之為道從寒之及煖煖之及寒也
唯賢者獨知而難之也易曰困亨貞大人吉無咎有言
不信聖人所與之難言信也
書曰兹予大享於先王爾祖其從與享之季桓子問曰
此何謂也孔子曰古之王者臣有大功死則必祀之於
廟所以殊有績勸忠勤也盤庚舉其事以勵其世臣故
稱焉桓子曰天子之臣有大功者則既然矣諸侯之臣
有大功者可以如之乎孔子曰勞能定國功加於民大
臣死難雖食之公廟可也桓子曰其位次何如孔子曰
天子諸侯之臣生則有列於朝死則有位於廟其序一
也
季桓子以粟千鍾餼孔子孔子受之而不辭既以頒門
人之無者子貢進曰季孫以夫子貧故致粟夫子受之
而以施人無乃非季孫之意乎孔子曰何也對曰季孫
以為惠也子曰然吾得千鍾所以受而不辭者為季孫
之惠且以為寵也夫受人財不以成富與季孫之惠于
一人豈若惠數百人哉
魯季孫有喪孔子弔之入門而左客次也主人以璠璵
收孔子經庭而趨歴級而上曰以寳玉收猶之棄骸中
原也經庭歴級非禮也雖然以救過也
孔子見季康子(康子立在三年)康子未說孔子又見之宰予曰
吾聞之夫子曰王公不聘不動今吾子之見司寇也小
數矣孔子曰魯國以衆相陵以兵相暴之日久矣而有
司不治聘我者孰大乎於是魯人聞之曰聖人將治可
以不先自為刑罰乎自是之後國無争者孔子謂弟子
曰違山十里蟪蛄之聲猶尚存耳政事無如膺之矣古
之魯俗塗門之閭羅門之羅收門之漁獨得於禮是以
孔子善之夫塗門之閭富家為貧者出羅門之羅有親
者取多無親者取少收門之漁有親者取巨無親者取
少魯有父子訟者康子曰殺之孔子曰未可也夫民不
知子父訟之不善者久矣是則上過也上有道是人亡
矣康子曰夫治民以孝為本今殺一人以戮不孝不亦可乎孔
子曰不孝而誅之是虐殺不辜也三軍大敗不可誅也
獄訟不治不可刑也上陳之教而先服之則百姓從風
矣躬行不從而後俟之以刑則民知罪矣夫二仞之牆
民不能踰百仞之山童子升而遊焉陵遲故也今世仁
義之陵遲久矣能使民弗踰乎詩曰俾民不迷昔者君
子導其百姓不使迷是以威厲而不主刑錯而不用也
於是從者聞之乃請舍訟
季孫好士終身莊居處衣服常如朝廷而季孫適解有
過失而不能長為也故客以為厭易已相與怨之遂殺季
孫故君子去泰去甚
季孫之治魯也衆殺人而必當其罪多罰人而必當其
過子貢曰暴哉治乎季孫聞之曰吾殺人必當其罪罰
人必當其過先生以為暴何也子貢曰夫奚不若子産
之治鄭一年而負罰之過省二年而刑殺之過亡三年
而庫無拘人故民歸之如水就下愛之如孝子敬父母
子産病將死國人皆吁嗟曰誰可使代子産死者乎及
其不免死也士大夫哭之於朝商賈哭之於市農夫哭
之於野哭子産者皆如喪父母今竊聞夫子疾之時則
國人喜活則國人皆駭以死相賀以生相恐非暴而何
哉賜聞之託法而治謂之暴不戒致期謂之虐不教而
誅謂之賊以身勝人謂之責責者失身賊者失臣虐者
失政暴者失民且賜聞居上位行此四者而不亡者未
之有也於是季孫稽首謝曰謹聞命矣
孔子曰自季孫之賜我千鍾而友益親自南宫敬叔之
乘我車也而道加行故道有時而後重有勢而後行微
夫子之賜丘之道幾於廢也
孔子侍坐於季孫季孫之宰通曰君使人假馬其與之
乎孔子曰吾聞君取於臣謂之取不曰假季孫悟告宰
曰自今以往君有取謂之取無曰假故君子正假馬之
名而君臣之義定矣
夫子自陳過蒲會公叔氏以蒲畔蒲人止夫子弟子有
公良孺者以私車五乘從夫子其人長賢有勇力謂曰
吾昔從夫子遇難於匡今又遇難於此命也已吾與夫
子再遇難寕鬭而死鬭甚疾蒲人懼謂孔子曰苟毋適
衞吾出子與之盟出孔子東門孔子遂適衞子貢曰盟
可負也耶孔子曰要盟也神不聽衞靈公聞夫子来喜
郊迎問曰蒲可伐乎對曰可靈公曰吾大夫以為不可
今蒲衞之所以待晉楚也以衞伐之無乃不可乎夫子
曰其男子有死之志婦人有保西河之志吾所伐者不
過四五人靈公曰善乃不伐蒲
陳惠公大城因起陵陽之臺未終而坐法死者數十人
又執三監吏孔子適陳聞之見陳侯與俱登臺而觀焉
孔子曰美哉斯臺自古聖王之為城臺未有不戮一人
而能致功若此者陳侯默然而退遽竊赦所執吏既而
見孔子問曰昔周作靈臺亦戮人乎荅曰文王之興附
者六州六州之衆各以子道来故區區之臺未及期日
而已成矣何戮之有乎夫以小小之衆能立大大之功
惟君耳
田饒事魯哀公而不見察田饒謂哀公曰臣將去君黃
鵠舉矣公曰何謂也曰君獨不見夫鷄乎首戴冠者文
也足摶距者武也(摶作𫝊)敵在前敢鬭者勇也得食相呼
仁也守夜不失時信也雖鷄有此五者君猶日㵸而食
之者何以其所從来近也夫黃鵠一舉千里止君園池
食君魚鱉啄君菽粟無此五者君猶貴之以其所從来
者遠也臣請黃鵠舉矣公曰止吾將書子之言也田饒
曰臣聞食其食者不毁其器蔭其樹者不折其枝有士
不用何書其言為遂去之燕燕立以為相三年燕政大
平國無盜賊公聞之慨然太息為之避寢三月抽損上
服曰不慎其前而悔其後何可復得
六年戊子田乞請諸大夫曰常之母有魚菽之祭幸來
會飲飲次乞盛陽生槖中置坐中央發槖出陽生曰此
乃齊君也大夫皆伏謁將與大夫盟而立之鮑牧醉乞
誣大夫曰吾與鮑牧謀共立陽生鮑牧怒曰子忘景公
之命乎諸大夫相視欲悔陽生前頓首曰可則立之否
則已鮑牧恐祻起乃復曰皆景公子也何為不可乃與
盟立陽生是為悼公
楚惠王食寒葅而得蛭因遂吞之腹有疾而不能食令
尹入見問曰王安得此疾也王曰我食寒葅而得蛭念
譴之而不行其罪乎是法廢而威不立也非所以使國
聞也譴而行其誅乎則庖宰食監法皆當死心又不忍
也故吾恐蛭之見也因遂吞之令尹避席再拜而賀曰
臣聞天道無親唯德是輔君有仁德天之所奉也病不
為傷是夕也惠王之後蛭出故其久病心腹之疾皆愈
天之視聽不可不察也(七年立)
宋圍曹不拔(七年宋圍曺)司馬子魚謂君曰文王伐崇崇軍
其城三旬不降退而修教復伐之因壘而降今君德無
乃有所缺乎胡不退修德無闕而後動(八年宋滅曺)
子貢見太宰嚭太宰嚭問曰孔子何如對曰臣不足以
知之太宰曰子不知何必事之對曰惟不知故事之夫
子其猶夫山林也百姓各足其材焉太宰嚭曰子增夫
子乎對曰夫子不可增也夫賜其猶一累壤也以一累
壤增太山不益其高且為不智太宰曰然則子有所酌
也對曰天下有大尊而子獨不酌焉不識誰之罪也(七年)
(吴徵百牢康子使子貢見太宰嚭或此其時也)
齊攻魯子貢見哀公請求救於吳公曰奚先君寳之用
子貢曰使吳責吾寳而與吾師是不可恃也於是以楊
幹麻觔之弓六往子貢謂吳王曰齊為無道欲使周公
之後不血食且魯賦五百邾賦三百不識以此益齊吳
之利歟非歟吳王懼乃興師救魯諸侯曰齊伐周公之
後而吳救之遂朝於吳(十一年見𫝊)
田常欲作亂於齊憚高國鮑晏故移其兵欲以伐魯孔
子聞之謂門弟子曰夫魯墳墓所處父母之國國危如
此二三子何為莫出子路請出孔子止之子張子石請
行孔子弗許子貢請行孔子許之遂行至齊說田常曰
君之伐魯過矣夫魯難伐之國其城薄以卑其地狹以
泄其君愚而不仁大臣偽而無用其士民又惡甲兵之
事此不可與戰君不如伐吳夫吳城高以厚池廣以深
甲堅以新士選以飽重器精兵盡在其中又使明大夫
守之此易伐也田常忿然作色曰子之所難人之所易子
之所易人之所難而以教常何也子貢曰臣聞之憂在
内者攻強憂在外者攻弱今君憂在内吾聞君三封而
三不成者大臣有不聽者也今君破魯以廣齊戰勝以
驕主破國以尊臣而君之功不與焉則交日疎於主是
君上驕主心下恣羣臣求以成大事難矣夫上驕則恣
臣驕則争是君上與主有郤下與大臣交争也如此則
君之立於齊危矣故曰不如伐吳伐吳不勝民人外死
大臣内空是君上無彊臣之敵下無民人之過孤主制
齊者唯君也田常曰善雖然吾兵業已加魯矣去而之
吳大臣疑我奈何子貢曰君按兵無伐臣請往使吳王
令之救魯而伐齊君因以兵迎之田常許之使子貢南
見吳王說曰臣聞之王者不絶世霸者無彊敵千鈞之
重加銖兩而移今以萬乘之齊而私千乘之魯與吳争
彊竊為王危之且夫救魯顯名也伐齊大利也以撫泗
上諸侯誅暴齊以服強晉利莫大焉名存亡魯實困強
齊智者不疑也吳王曰善雖然吾嘗與越戰棲之會稽
越王苦身養士有報我心子待我伐越而聽子子貢曰
越之勁不過魯吳之強不過齊王置齊而伐越則齊已
平魯矣且王方以存亡繼絶為名夫伐小越而畏強齊
非勇也夫勇者不避難仁者不窮約智者不失時王者
不絶世以立其義今存越示諸侯以仁救魯伐齊威加
晉國諸侯必相率而朝吳霸業成矣且王必惡越臣請
東見越王令出兵以從此實空越名從諸侯以伐也吳
王大說乃使子貢之越越王除道郊迎身御至舍而問
曰此蠻夷之國大夫何以儼然辱而臨之子貢曰今者
吾說吳王以救魯伐齊其志欲之而畏越曰待我伐越
乃可如此破越必矣且夫無報人之志而令人疑之拙
也有報人之意使人知之殆也事未發而先聞危也三
者舉事之大患勾踐頓首再拜曰孤嘗不料力乃與吳
戰困於會稽痛入於骨髓日夜焦唇乾舌徒欲與吳王
接踵而死孤之願也遂問子貢子貢曰吳王為人猛暴
羣臣不堪國家敝於數戰士卒弗忍百姓怨上大臣内
變子胥以諫死太宰嚭用事順君之過以安其私是殘
國之治也今王誠發士卒佐之以徼其志重寳以說其
心卑辭以尊其禮其伐齊必也彼戰不勝王之福也戰
勝必以兵臨晉臣請北見晉君令其攻之弱吳必矣其
銳兵盡於齊重甲困於晉而王制其弊此滅吳必矣越
王大說許諾送子貢金百鎰劍一良矛二子貢不受遂
行報吳王曰臣敬以大王之言告越王越王大恐曰孤
不幸少失先人内不自量抵罪於吳軍敗身辱棲於會
稽國為虚莽賴大王之賜使得奉爼豆而修祭祀死不
敢忘何謀之敢應後五日越使大夫種頓首言於吳王
曰東海役臣孤勾踐使者臣種敢修下吏問於左右今
竊聞大王將興大義誅強救弱困暴齊而撫周室請悉
起境内士卒三千人孤請自被堅執銳以先受矢石因
越賤臣種奉先人藏器甲二十領銕屈盧之矛步光之
劍以賀軍吏吳王大說以告子貢曰越王欲身從寡
人伐齊可乎子貢曰不可夫空人之國悉人之衆又
從其君不義君受其幣許其師而辭其君吳王許諾
乃謝越王於是吳王乃遂發九郡兵伐齊子貢因去
之晉謂晉君曰臣聞之慮不先定不可以應卒兵不
先辦不可以勝敵今夫齊與吳將戰彼戰而不勝越
亂之必矣與齊戰而勝必以其兵臨晉晉君大恐曰
為之奈何子貢曰修兵休卒以待之晉君許諾子貢
去而之魯吳王果與齊人戰於艾陵大破齊師獲七
將軍之兵而不歸果以兵臨晉與晉人相遇潢池之
上晉吳争強晉人擊之大敗吳師越王聞之涉江襲
吳去城七里而軍吳王聞之去晉而歸與越戰於五
湖三戰不勝城門不守越遂圍王宫殺夫差而戮其
相破吳三年東向而霸故子貢一出存魯亂齊破吳
強晉而霸越子貢一使使勢相破十年之中五國各
有交戰(艾陵在哀十一年殺子胥在艾陵還後)
衞孔文子將攻太叔疾問策於孔子辭不知退命載
而行文子固止會季康子逐公華公賓公林以幣迎
乃歸魯作丘陵之歌曰登彼丘陵峛崺其阪仁道在
邇求之若遠遂迷不復自嬰屯蹇喟然四顧題彼太
山鬱確其高梁甫四連枳棘充路陟之無緣將伐無
柯患滋蔓延惟以永嘆涕淚潺湲然終不能用夫子
亦不仕(十一年)
吳王欲從民飲酒伍子胥諫曰不可昔白龍下清冷
之淵化為魚漁者豫且射中其目白龍上訴天帝天帝
曰當是之時若安置而形白龍對曰我下清冷之淵化
為魚天帝曰魚固人之所射也若是豫且何罪夫白龍
天帝貴畜也豫且宋國賤臣也白龍不化豫且不射今
棄萬乘之位而從布衣之士飲酒臣恐其有豫且之憂
矣王乃止
越大飢范蠡曰吳甚富王少年智寡好須臾之名不顧
後患王卑辭請糴食可得也越王乃使人請於吳吳王
將與之子胥曰吳越仇讎之國也非吳喪越越必喪吳
若燕齊秦晉豈能踰五湖九江越十七阨以有吳哉不
若勿與而攻之且夫飢代事猶淵之與阪誰國無有王
曰義兵不攻服仁者食飢餓不仁不義雖得十越吾不
為也遂與之三年吳亦飢請於越弗許乃攻之夫差為
禽(案哀十一年吳殺子胥十二年會槖皋十三年越入吳然則越飢在哀九年間)
勾踐自會稽歸七年拊循其士民士民欲用以報吳大
夫逄同諫曰國新流亡今乃復殷給繕飾備利吳必懼
懼則難必至且鷙鳥之擊也必匿其形今夫吳兵加齊
晉怨深於楚越名高天下實害周室德少而功多必淫
自矜為越計莫若結齊親楚附晉以厚吳吳之志廣必
輕戰是我連其權三國伐之越承其弊可克也勾踐曰
善
吳王欲伐楚告其左右曰敢有諫者死舍人有少孺子
者欲諫不敢則懷丸操彈於其後園露沾其衣如是者三
旦吳王曰子來何苦沾衣如是對曰園中有樹其上有
蟬蟬高居悲鳴飲露不知螳蜋在其後也螳蜋委身曲
跗欲取蟬而不知黃雀在其旁也黃雀延頸欲啄螳蜋
而不知彈丸在其下也皆欲得其前利而不顧後之患
也吳王曰善乃罷兵
西施美婦人也居苧蘿山若邪溪之西故曰西子鬻薪
浣沙為世絶色嘗病心而顰其里之醜婦見而美之亦
捧心而顰其里之富人見之堅閉門而不出貧人見之
挈妻子而去之越王得之厚飾以羅縠教以容步學服
而使范蠡獻之於吳王吳王大說子胥諫曰不可王勿
受也臣聞賢士國之寳美女國之咎夏亡以妹喜殷亡
以妲已周亡以褒姒吳王不聽遂受之
子胥數諫吳王不聽將殺之子胥歸謂被離曰吾貫弓
接矢於鄭楚之界越度江淮自致於斯前王聽從吾計
破楚見凌之讎欲報前王之恩而至於此吾非自惜祻
將及爾被離曰忠諫不聽自殺何益何如亡乎子胥曰
亡臣安往吳王聞子胥之怨恨也乃使人賜属鏤之劍
(按𫝊吳殺子胥在十一年)
吳王使使賜伍子胥属鏤之劍曰子以此死子胥仰天
嘆曰嗟夫讒臣嚭為亂矣王乃反誅我我令若父霸自
若未立時諸公子争立我以死争之於先王幾不得立
若既得立欲分吳國予我我顧不敢望也然今若聽諛
臣言以殺長者乃告其舍人曰必樹我墓上以梓令可
為器而抉吾眼縣吳東門之上以觀越寇之入滅吳也
乃自剄死吳王聞之大怒乃取子胥尸盛以鴟夷革浮
之江中吳人憐之為立祠於江上因命曰胥山
吳王謂被離曰汝嘗與子胥論寡人之短乃髠被離而
刑之王孫駱聞之不朝王召而問曰子何非寡人而不
朝乎駱曰臣恐耳曰子以吾殺子胥為重乎駱曰大王
氣高子胥位下王誅之臣命何異於子胥臣是以恐也
王曰非聽宰嚭以殺子胥圖寡人也駱曰臣聞人君者
必有敢諫之臣在上位者必有敢言之交夫子胥先王
之老臣也不忠不信不得為前王臣吳王心中悷然悔
殺子胥豈非宰嚭之讒子胥而欲殺之駱曰不可王若
殺宰嚭此為二子胥也於是不誅
哀公問孔子曰寡人生乎深宫之中長於婦人之手寡
人未嘗知哀也未嘗知憂也未嘗知勞也未嘗知懼也
未嘗知危也孔子避席曰吾君之問乃聖君之問也丘
小人也何足以言之哀公曰否吾子就席微吾子無所
聞之矣孔子就席曰然君入廟門升自阼階仰見榱棟
俯見几筵其器存其人亡君以此思哀則哀將安不至
矣君昧爽而櫛冠平旦而聽朝一物不應亂之端也君
以此思憂則憂將安不至矣君平旦而聽朝日昃而退
諸侯之子孫必有在君之門庭者君以此思勞則勞將
安不至矣君出魯之四門以望魯之四郊亡國之墟列
必有數矣君以此思懼則懼將安不至矣丘聞之君者
舟也庶人者水也水則載舟水則覆舟君以此思危則
危將安不至矣夫執國之柄履民之上懍懍乎以腐索
御犇馬易曰履虎尾詩曰如履薄冰不亦危乎哀公再
拜曰寡人雖不敏請事斯語矣(孔子在哀公朝乃告老之日也凡公有問宜於)
(此時故併附於此)
哀公問於孔子曰吾聞君子不博有之乎孔子對曰有
之哀公曰何為其不博也對曰為其有二乘公曰有二
乘則何為不博也對曰為行惡道也哀公懼焉有間曰
若是乎君子之惡惡道之甚也對曰惡惡道不能甚則
其好善道也亦不能甚好善道不能甚則百姓之親之
也亦不能甚詩云未見君子憂心惙惙亦既見止亦既
覯止我心則悅詩之好善道之甚也如此公曰善哉吾
聞君子成人之美不成人之惡微孔子吾焉聞斯言哉
孔子御坐於哀公哀公賜之桃與黍哀公請用仲尼先
飯黍而後㗖桃左右皆揜口而笑哀公曰黍者非飯之
也以雪桃也仲尼對曰丘知之矣夫黍者五榖之長也
祭先王為上盛果窳有六而桃為下祭先王不得入廟
丘聞之也君子以賤雪貴不聞以貴雪賤今以五榖之
長雪果窳之下是從上雪下也丘以為妨義故不敢以
先於宗廟之盛也
哀公問政於孔子對曰政有使民富且夀哀公曰何謂
也孔子曰薄賦斂則民富無事則遠罪遠罪則民夀公
曰若此則寡人貧矣孔子曰詩云愷悌君子民之父母
未見其子富而父母貧者也
哀公問取人孔子曰無取健無取佞無取讒健驕也佞
諂也讒誕也故弓調然後求勁焉馬服然後求良焉士
信慤然後求智焉士不信焉又多智譬之豺狼其難以身
迎矣書曰為虎傅翼不亦殆哉
哀公問於孔子曰當今之時君誰賢對曰衞靈公公曰
吾聞之其閨門之内姑姊妹無别對曰臣觀於朝廷未
觀於堂陛之間也靈公之弟曰公子渠牟其智足以治
千乘之國其信足以守之而靈公愛之又有士曰王林
國有賢必進而任之無不逹也不能逹退而與分其禄
而靈公尊之又有士曰慶足國有大事則進而治之無
不濟也而靈公說之史鰌去衛靈公邸舍三月琴瑟不御
待史鰌之入也而復入臣是以知其賢也
哀公問於孔子曰鄙諺云莫衆而迷今寡人舉事與羣
臣慮之而國愈亂其故何也孔子對曰明主之問臣一
人知之一人不知也如是者明主在上羣臣直議於下
今羣臣無不一辭同軌乎季孫者舉魯國盡化為一君
雖問境内之人猶之不免於亂也
哀公問於仲尼曰春秋之記曰冬十二月霣霜不殺菽
何為記此仲尼曰此言可以殺而不殺也夫宜殺而不
殺梅李冬實天失道草木猶犯干之而况於君人乎
哀公問於孔子曰有智者夀乎孔子曰然人有三死而
非命也者人自取之夫寢處不時飲食不節佚勞過度
者疾共殺之居下位而上忤其君嗜慾無厭而求不止
者刑共殺之少以犯衆弱以侮強忿怒不量力者兵共
殺之此三死者非命也人自取之詩云人而無儀不死
何為此之謂也
公父文伯仕於晉病死女子為自殺於房中者二人其
母聞之弗哭也其相室曰焉有此子死而弗哭者乎其
母曰孔子賢人也逐於魯而是人弗隨也今死而婦人
為之自殺者二人若是者必其於長者薄而於婦人厚
也既而夫子聞之曰季氏之婦尚賢哉子路愀然對曰
夫子亦好人之譽已乎夫子死而不哭是不慈也何善
爾子曰怒其子之不能隨賢所以為尚賢者吾何有焉
其亦善此而已矣(文伯康子從兄弟與同時)
春秋别典卷十三
