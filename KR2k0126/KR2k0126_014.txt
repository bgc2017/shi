蜀中廣記卷十四
明曹學佺撰
名勝記第十四
上川南道
雅州
史記秦始皇二十五年滅楚徙嚴王之族以實此地故
曰嚴道漢為縣属蜀郡文帝徙淮南王之族於此楊用
脩蜀志補遺引蜀本紀以為許由之友嚴僖所隱地也
漢高六年分置青衣縣水經青衣水出青衣縣西蒙
山東與沫水合註云縣故有青衣羌國竹書紀年孝惠
成王十年瑕陽人自秦道㟭山青衣水來歸漢武帝天
漢四年分沈黎郡置西部都尉主青衣公孫述之有蜀
也青衣不服世祖嘉之建武十九年以為郡安帝延灮
元年置蜀郡属國都尉青衣王子心慕漢制上求内附
順帝陽嘉二年改曰漢嘉得此良臣也本志又有卭榖
王任君貴越嶲人新莽之亂奮集英雄起越嶲殺莽所
立太守枚根而自立保全一方見西南夷傳按州城隅
有任使君廟矣晉末李䧺竊據夷獠雜居西魏僑立
蒙山縣後置雅州郡國志云漢源縣有離堆蜀守李冰
所鑿離即古雅字也州以此名圖經州治舊在雅安
山上大中祥符間國子博士何昌言為守以地多嵐瘴
徙于山之麓本志云州治後雅安山又名月心山山形
如月象心字州治左點所治右點文廟居中皆倚山也
禹貢蔡蒙旅平和夷底績葉少藴解云蔡在嚴道蒙
在漢嘉漢嘉即嚴道也舊傳諸葛亮于此夢見周公因
立文憲王廟遂號周公山按文憲王廟記軍事推官王
育撰參軍李夢徵書矣周公山半有石筍移之即雨寰宇
記云山勢屹然有龍穴常多隂雲李燾遊蔡山序蜀惟
岷山蔡蒙二山雅獨兼有之本志云旅平者禹治水成
功旅祭于此俗呼為落平山頂有萬壑亭在焉寰宇
記云和川路在縣界西去吐蕃大渡河五日程從大渡
河西郭至吐蕃松城四日程羌蠻混雜連山接野鳥路
沿空不知里數即禹貢所謂和夷底績也本志云東北
有和夷壩是矣大唐新語云陸象先為益州長史奏
嘉卭路遠請鑿岷山之南以從捷近發卒從役居人不
堪道亡瘉死行旅無算左拾遺張宣明監姚嶲諸軍事
兼招慰使親騐艱險移牒益州曰此路高山臨雲深谷
無景至有斗絶巨險不通人蹤經之者必摶壁傍崖脅
息而度雖竟日登頓二十許里木人猶堪淚下鐵馬亦
可蹄穿象先覽之兢惕遽罷役仍舊路以聞蜀人賴焉
孫漸昭應廟記云其山蔡蒙其關卭崍水經注云岷
山東北百四十里曰崍山中江所出東注于大江崍山
卭崍山也在漢嘉嚴道縣一曰新道又東百五十里曰
崌山北江所出東注于大江故郭景純江賦曰流二江
于崌崍也圖經云嚴道山在縣南五里本名鹿角山
唐天寳六年勅改為嚴道山山下有丙穴出嘉魚方輿
云萬勝岡在州西有龍觀寺其趾曰百丈山自卭崍或
起或伏環遶州治本志云諸葛武侯擒孟獲旋師至此
岡下人聚觀之因建亭于上為龍觀亭碑目云高孝
廉墓碑在嚴道縣東二十里按其碑有年月乃漢建安
十四年立高君兄弟皆孝廉有二石闕其一曰故益州
太守武隂令上計吏舉孝廉諸部從事高頥字貫方其
一曰漢故益州太守隂平都尉武陽令北府丞舉孝廉
高君實字貫光又一大碑其首云故益州太守高君之
碑本志云漢孝廉高君墓在金雞山下孝廉橋墓跡蕪
沒惟二石坊在田中坊亦以大石堆垜而成非石柱也
其一方隸云漢故益州太守隂平都尉武陽令北府丞
舉孝廉高君仍有數字剥落方輿云金雞山在嚴道北
三十五里俗傳有金雞鳴于此循金雞山而上二百步
有石室中有石像為爾朱眞人宋嘉泰中刻尚存碑目
又云羊竇道碑在嚴道縣東三十里金雞山下漢永初
六年碑也梁益記云大小漏天在雅州西北山谷高
深沉晦多雨而黎州常多風故謂黎風雅雨宇文漙新
路賦惟天下之至險有嚴道之漏閣焉孤峯上絶于青
天湍波下走于長川斷厓横壁立之岸飛溜濺千尺之
泉洪造隸釋云蜀郡太守何君閤道碑光武中元二年
刻此碑蜀中近出東漢八分斯為之首字法方勁古意
有餘如冠章甫而衣縫掖使人起敬不暇雖敗筆成冡
末易窺其藩籬也碑目云平羌江䋲橋碑在嚴道縣
平羌橋有唐咸通十年上官朴所撰碑字亦隸體今在
江瀆廟方輿云平羌江源出西徼遶西北郭謂武侯平
羌夷於此又云沫水自盧山發源注于平羌江與沉黎
之陽山江合流本志云州西北一里曰清源橋東北
十里龍門橋三十五里道遠埧橋五十里魚喜河橋西
七里曰銅頭河橋近多功路曰大䋲橋已上皆索橋也
凡橋每歲仲春于兩岸各樹兩臬長二丈有竒臬上横
穿二栒上布竹䋲亘兩岸䋲之餘者屈垂向下轆轤絞
束復横以木梯布以篾笆周以欄索其高低闊狹視江
為度唐獨孤及索橋贊曰笮相引一索人綴其上如猱
之縳轉帖入淵如鳶之落尋橦而上如魚之躍頃刻不
戒霣無底壑即此橋也錄異記云唐王果謫雅州刺
史經平羌江中望岩腹有銕棺欲墜緣崖視其碑曰地
裂山摧水漂我臨及長江危欲墮欲墮不墮遇王果五
百年後改葬我乃改葬之本志云州北百四十里山
谷中湧泉深不可測一日三潮風浪如雷昔時白馬自
泉出田野間雲擁之復沒名曰白馬泉又曰龍淵又曰
龍門有宋紹興間祈雨碑猶存此州韵事有雙鳳亭
在署廳後為蘇子瞻子由設至和中老泉携二子謁太
守雷簡夫雷以書薦于張文定公及韓魏公歐陽文忠
公其後大守樊汝霖作堂以表其事無絃亭在州學
南長濆江側隱士王潜所居潜好琴趙清獻公為榜其
亭曰濯纓文同書黃魯直木蘭歌帖梁甫吟帖俱在
郡治竹溪在郡西三十里隱士胥九鼎所居陶仙洞
在焉有林泉之勝魏了翁寄題胥園詩云胥君頎然來
錦嚢背奚奴探嚢發詩卷一一卿大夫夫識胥園面詩
卷自畫圖掃石卧石影長鍤&KR1263;芋區胥君于此時林泉
傲金朱
名山縣
禹貢蔡蒙旅平蔡屬雅州而蒙属當縣矣九州記云蒙
者沐也言雨露常蒙也山有五頂最高者名上清峯有
甘露井水極清冽四時不涸相傳漢僧理真所鑿後日
隱化井中圖經云蒙頂茶受陽氣全故芳香獨烈方輿
云虞九文嘗為名山監茶今清溪橋頭北廳猶在有梅
及槐柳皆雍國手植壁間遺墨尚存水經注曰縣有
蒙山青衣所發東逕其縣與沫水會于靈關道寰宇記
平羌水上源曰卭崍水又名平鄉水西北自嚴道縣流
入自眉州洪雅縣界下又名青衣水本志云五頂山下
青衣河流遶縣前下田水口入嘉州寰宇記云羅䋲
山在縣西五里從蒙山西流入盧山縣又北接卭州大
井縣又云鷄棟山在縣西南十七里地里志以蜀有雞
鳴山俗傳金鷄鳴天下太平也紀勝云鷄鳴山即古之
名山因為名山戍碑目云名山治東一里許有紫府
飛霞洞開禧丁夘邑人苟洙于梓潼觀後甃一洞穴刻
神之父母像併鑿石龍蟠于其中請神作記親書于石
今石龍書院是也本志云東北三十四里古土城周
七十二丈乃武侯征蠻所築遺址見存寰宇云大慕
山在縣東四十里南接河羅戍北入卭州高七十里上
聳天際靈怪錯雜之所九州要記云百丈縣本嚴道
縣地李膺記臨卭縣南百二十里至百丈即其地圖經
云有一穴口方圍百尺深如之山有九折坂夏則凝冰
冬則毒寒漢王陽為益州刺史行部至此興歎因之棄
官唐武德元年置百丈鎮貞觀八年改鎮為縣今之驛
曰百丈里曰安賢矣本志云百丈河在東北六十里源
自蓮花山來經百丈驛東與卭水合流至新津入白馬
河又名千尺潭又云百丈縣南五里銅鼓山為漢唐戍
守之地寰宇記云泉池山在百丈縣東四十里山四
面縣絶上有泉池因名本志又云東南七十里佛鼻
山左石有二目謂之天目元時於左目下建寺曰天目
有大石甕小石甕之名
榮經縣
寰宇記榮經縣本嚴道縣地東西連接大山並無州縣
巖巒阻絶不辨疆界唐武德二年置縣因界内有榮經
水口戍為名本志云榮水在城北一出相公嶺一出番
境經水在城南一出瓦屋山一出改丁河一出汶川按
相公嶺者以諸葛丞相征蠻所經也改丁河源出黑石
汶川源出卭崍馬耳榮經水北流入擒孟渡即孔明七
擒孟獲之地方輿云瓦屋山在榮經縣東北二十里
形如瓦屋上有念佛鳥娑羅花其岩朝現辟支午現普
賢夜有神燈或問禪惠大師瓦屋何故却以木皮蓋師
曰錦府豈從機上織劍門寧自匣中開李燾詩瓦屋如
廡平金仙闢光景雅安志云榮經西北三十里紫眼
關以紫眼番人僑寓得名即甕溪關寰宇記卭崍關
在縣西南七十里隋大業十年置約山據險當雲南大
路以扼番夷之要害碑目云卭崍關開路記天寳六年
章仇兼瓊撰又云漢蜀郡太守治道記碑在榮經縣西
三十里建武中元二年立又云尊徤閤碑建武中元二
年物亦在縣西三十里景峪懸崖間巽岩李燾有跋以
辨正年譜且引後漢紀建武二十三年夏四月改為中
元無建武字又按祭祀志改建武二十三年為建武中
元元年以此知記與志合而紀失之矣又云神水閤記
碑在榮經縣東三十里銅山峽中碑久磨滅不可考古
老相傳其體大率如尊徤閣云
蘆山縣
寰宇記云盧山縣亦嚴道縣地晉書地理志姜維于此
置城隋仁夀元年重開此地遂于姜維古城置盧山縣
以界内盧奴山為名按紹興二十三年徐閎中記土人
祀姜伯約有廟額曰平襄志云治有開明王城故址
華陽國志蜀王開明以靈關為前門寰宇記靈關山在
縣北二十里峯嶺嵯峨傍夾大路下有山峽口闊三丈
長二百步俗呼為重關通蠻貊之鄉入白狼夷界漢書
通靈山有眼孔四一名鏤靈山文選註靈關山名在成
都西南漢夀縣界陳隂堅蜀道難云王尊奉漢朝靈關
不憚遥高岷長有雪隂棧屢經燒輪摧九折路騎阻七
星橋蜀道難如此功名詎可要隋孔德紹送蔡君知入
蜀云靈關九折險蜀道二星遥乘槎若有便希泛廣陵
潮按張揖注史記曰漢鑿開靈山道于此置靈道縣矣
寰宇記云盧奴山在縣東五里與始陽山相接始陽
山在縣東七里本名蒙山唐天寳六年勑改為始陽山
高八里束道控川歴嚴道縣横亘入卭州火井縣界又
云大渡水從生羌界來流入浮圖水浮圖水在縣五里
從生羌界來水中有孤崖狀如浮圖出貢金志云蘆
山南十里三江渡通天全六番下注多功峽入雅之平
羌江多功河上飛仙閤為木棧道即古漏閣也方輿
云龍頭山在盧山縣前後峽綿亘四十里夭矯如龍控
接番部實為要害又云崖鉢山在縣西三百里上聳雲
漢莫測其高志云漢樊敏墓在縣南七里前有二石
馬隸碑在石馬東碑目云漢故檢校巴郡太守樊府君
碑建安十年三月上旬造又云兩面碑在盧山縣南五
里與府君碑甚近碑面與背皆有篆文歲久訛闕不可
識或辨其文曰盧山縣碑宋趙明誠金石錄云右漢
巴郡太守樊君碑其文云君諱敏字叔達肇祖虙戲遺
苗后稷為堯種樹舍漆從岐天顧亶甫乃萌昌發周室
衰微雲伯匡弼晉為韓魏魯分為楊充曜封邑厥土河
東肆漢之際或居于楚或集于梁君纉其緒華南西畺
又云總角好學治穀氏經貫䆒道度無文不睹于是國
君備禮招請濯冕題冠傑立忠謇有夷史之直卓虙之
風鄉黨見歸察孝除郎永昌長史遷宕渠令大將軍辟
光和之末京師擾攘雄狐綏綏冠履同嚢封挾長驅卑
走枕北國復重察辭病不就再奉朝聘七辟外臺嘗為
治中諸部從事又云季世不祥米巫□虐姦狡並起䧟
附者衆君執一心頼無洿耻復辟司徒道辭不往牧伯
劉公表授巴郡以助義都尉養疾閭里又辟奮義都尉
年八十有四歲在叶洽紀驗期臻奄忽藏形其後有銘
題建安十年二月上旬造他漢碑類多刓缺而此碑首
尾完存故載其大略于此所謂米巫凶虐者謂張角也
宋成都丘常跋云此碑相傳名魏受禪碑為世絶出而
其欸乃建安十年又在黃初之前雖暴露中埜而字畫
醇古文尚可讀豈非所寓僻遠而人無知者歟然而千
餘年間霖雨之所濯盛陽之所暴有獸已倒有門已摧
而此碑將仆是可憫也余因扶其既倒植其將仆又為
屋以庇之庶幾永其傳也崇寧壬午知縣丘常題宋
程勤跋云皇上勵精更化以揚祖宗之大烈屬當京師
父老流涕太息思欲復見漢官威儀之時而僕仕于盧
山天下最窮處廼得建安十年巴郡太守樊君故碑於
深山榛莾間亟作大屋覆其上表而出之目其顔曰巴
郡太守樊侯之墓嗚呼碑隂所記崇寧壬午距今五十
八年而遥任斯邑者皆吾鄉人扶倒植仆偶相似然豈
物之廢興固有數耶紹興己邜眉山程勤懋傳書國
朝李一本跋云此碑踞于道周迨今幾千有餘歲矣在
宋以前訛為魏受禪碑大明一統志謂其字文漫滅不
可攷以故惑于聞見者不為注目予捧檄竊祿于茲屢
經過焉見其荒于荆榛蝕于莓苔亦謂信然越弘治己
未仲冬因偕門生白應清駱琰陳宣宋萬全等訪故偶
過其下因束篠為帚掃拂之倏見字畫隱隱而出皆醇
古迥異從者進曰此商彛周鼎復出也殆竒遇乎亟為
磨洗尋具楮蜡如法摹搨得墨本有三蓋以防字畫之
同異者而考正之然其糢糊不可讀者亦過半矣既而
歸置軒次校以隸本參以衆目就其可識者僅得什之
九其疑誤者則傍為點注以俟慱古者正焉載攷古文
苑所紀樊毅樊安等碑亦靈獻中所作其屬辭比事與
此文勢相類或者當時史遷之徒為之也夫文選所集
皆秦漢以來古文而此碑獨不見錄古文苑乃補文選
而作又不見載母亦此地僻在遐荒而人不知歟抑惑
于聞見之似而不及錄歟吁是碑雖不見錄于古幸而
石不泐壞延有今日得以附入邑志以永其傳亦竒矣
匪徒為斯邑之光實斯文之幸也然則世之為志者苟
徒據耳之所托而不慱歴以致審焉則雖有石鼓之文
其不至于湮沒無聞者幾希矣是月十一日長至蜀忠
南李一本識蘆山廣文也
蜀中廣記卷十四
