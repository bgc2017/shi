蜀中廣記卷二十一
明曹學佺撰
名勝記第二十一
下川東道
䕫州府一
奉節縣附郭
水經曰江水又東逕南鄉峽東寰宇記云南鄉峽在奉
節縣西四十七里龍洞溪出焉按即今之龍洞候館矣
梁元帝早發龍窠詩征人喜放溜曉發晨陽隈初言前
浦合定覺近林開不疑行舫動惟看遠樹來還瞻起漲
岸稍隠陽雲臺經云江水又東逕永安宫南註云劉
先主終於此諸葛亮受遺處也其間平地可二十里許
江山迥闊入峽所無城周十餘里背山面江頽墉四毁
荆棘成林左右民多墾其中郡國志曰先主改魚復為
永安仍於州西七里别置永安宫城在平地陸游入蜀
記云二十七日早至䕫州州在山麓沙上所謂魚復永
安宫也宫今為州倉而州治在宫西北甘夫人墓西南
景德中轉運使丁謂薛顔所徙比白帝頗平曠然失關
險無復形勢按寰宇記云周武帝天和元年自白帝城
移理於永安宫南五十步宣政元年復還白帝城矣
志云郡有義泉諸葛武侯所鑿侯慮城中無水乃接筒
引泉入城後䕫守亡藝以𣙜水取錢至宋待制王龜齡
罷之陳剛甃井記云䕫惟節度府漕臺西廳有井紹興
二年井大壞景公領使事發地二百尺而始及泉以柟
木甃之志云郡學即永安官址固陵文類云郡守錢
唐單䕫仝漕使濩澤張玠以紹熙元年六月初吉祗謁
先聖先師因延肄業之士别駕漢嘉張子震郡文學三
山柯甲皆在施萬大寧文學掾錢塘李延光九華湯嵓
起三衢毛憲寔與焉遂會食明道堂規廡一新見國子錄
范仲黼經營之美因啜茗觀三峽圖聽水琴聲清話久
之翛然忘暑遐想詠歸之風名教之樂其有既耶按柯
甲跋云其字皆隸古體碑目云少陵遊蜀凡八稔在
䕫獨三年平生所賦詩凡千四百六篇而在䕫者三百
六十有一治平中知州賈昌言刻十二石于北園歲久
字漫滅建中靖國元年運判王蘧新為十碑今碑在漕
司北園即瀼西果園也入蜀記云地在瀼之西故一
曰瀼西土人謂山間之流通江者曰瀼杜甫暮春題瀼
西新賃草屋詩久嗟三峽客再與暮春期百舌欲無語
繁花能幾時谷虛雲氣薄波亂日華遲戰伐何由定哀
傷不在兹其二北郊千樹橘不見比封君養拙干戈際
全生麋鹿羣畏人江北草旅食瀼西雲萬里巴渝曲三
年實飽聞其三綵雲陰復白錦樹曉來青身世雙蓬鬢
乾坤一草亭哀歌時自短醉舞為誰醒細雨荷鉏立江
猿吟翠屏其四壯年學書劒他日委泥沙事主非無禄
浮生即有涯高齋依藥餌絶域改春華喪亂丹心破王
臣未一家又將别巫峽贈南鄉兄瀼西果園四十畝詩
云苔竹素所好萍蓬無定居遠遊長兒子幾地别林廬
雜蘂紅相對他時錦不如具舟將出峽巡圃念攜鋤正
月喧鶯未兹辰放鷁初雪籬梅可折風榭柳微舒託贈
卿家有因歌野興疎殘生逗江漢何處狎樵漁郡有
制勝樓即北樓也宋張商英序云䕫據荆蜀往來之衝
渝瀘施黔疆場之郡倚州為重而頽垣廢塹居民暮夜
出入不禁殆非所以防微消患嚴宫府壯屏翰之意也
熙寧十年轉運副使董大夫請於朝而新之知郡事王
仲祥董其役遂負赤甲之固合月臺之遺址而增築之
建為譙樓宏大煥聳凡山川之形勝盡在目中大夫以
制勝名之盖慮深哉既落成諸公賡詩以詫之將鑱于
石以廣其傳於是金馬張商英適西來為之序云爾尚
書司門郎中知軍州事王延禧北樓詩云䕫子城新築
長江便作濠欲兼諸面敵故起北樓高即舊基仍峻因
時力不勞青天纔咫尺翠壁似周遭近照東西瀼遥分
上下牢百蠻歸指掌三峽見秋毫帝道方無外皇威到
不毛三鈎閒夜鎖八陣縱春遨守土慙非稱提兵亦謬
叨經營皆使指備豫本戎韜功乏為山助名加制勝褒
登臨欲吟咤深愧杜陵豪方輿勝覽云白雲樓在計
臺有三層程之才序云漕舍據北山之麓西園錦石堂
又據漕舍之北地勢最高歲久且敝因稍增築代以重
樓名其上曰白雲樓中曰秋濤閣下曰山堂登覽之勝
甲於一郡於其成也不可無紀輒吟詩一篇為作者前
驅耳詩云鬻熊城郭遶蒼崖萬壘煙嵐亦壯哉平地窺
覦心未愜重樓徙倚眼初開披襟風月爭新入剖目江
山破迥來日落三峨知處所雲浮雙闕欲崔嵬胡牀不
愧庾公興奕簟還思杜老才更待攜衾盡清景夜深欄
檻逼昭回勝覽云江月亭在戎鈐司王龜齡詩長江
何處水明月幾州天月與江無約相逢是偶然碑目云
癸亥燈夕前一日臨川何異同叔招王鈐轄飯次日當
用故事邀漕使鉅野李誠之同至江月亭鈐轄錄示梅
谿舊題預有所請方辭以老罷無復強綴語言聊記歲
月云爾是夕五鼓形於夢寐得二十字其辭曰月湖湖
上月到處有光輝既解相隨出當須照我歸覺而甚喜
歸日可期既登兹亭水月相得愈切刀頭之夢故併書
以遺之鈐轄名光遠字宏父是為江月主人固陵文
類云瑞白堂在治内郡守王十朋五月十五日夜與劉
韶美草酌於瑞白堂秉燭觀跳珠分韻得跳字詩云五
月峽中天氣歊竹筩引水那能澆江濆龍老臥未起崖
石不枯珠自跳草草杯盤對君酌燈前疑是簷花落毫
端寫出萬斛珠共向炎天作冰雹妃子名園荔子丹綘
囊初摘堆金盤細擘輕紅唱君曲咀嚼水晶牙頰寒老
翁真箇如年少激水成珠堪一笑劉侯自有胷中珠不
止照人兼自照劉儀鳳得珠字云别來世故朝昏殊相
與言之汗糢糊兩翁得酒促坐席感深念極氣欲蘇籜
龍亦解作水供細繹尋文如渴烏衣巾生秋背毛豎金
石相應環佩趨江山豪壯傍尊俎醉中頻貫纍纍珠此
時一事復挂口為樂未竟成喑嗚䕫州憂民困湯火潤
澤有志無坦塗眼前焦熬十萬戸欠伸戲笑皆霑濡自
操量鼓入官廩不輸一錢分水符讀書功力無表畔久
矣俗吏輕吾儒韶美有自歸州陸行至䕫州詩云久
客歸心速江流設險艱夢驚人鮓甕生出鬼門關草滿
離騷國神依暮雨山未平千古恨慘澹入躋攀又飛溜
時時雨疎風處處蟬草茵秋臥月雲幕午垂天夷險籃
輿底陰晴鳥道邊荒村無勞酒坐睡媿赬肩又戸口村
無幾犁鋤力不堪林荒樗櫟壽月黑虎狼貪幽絶雲眠
穏清閒谷飲甘故山深未極壤斷蓋茅菴又倚伏關羣
動幽微各有生燒㾗移窟穴林曲聚飛鳴瘠土常饑色
層坡被惡名經行不唾地山好故留情又曠野無人宿
危亭犯雨過嶺雲堆屭贔刹海現兜羅酒觸秋懷壯天
留暮色多不勝行役苦裁入竹枝歌又行行䕫子國尺
寸到江濱間闊一杯酒平生三故人逐臣猶費禄夢境
欲抽身脫粟羹藜莧重關任汝嗔自註云故人謂龜齡
元章行可也按韶美普州人性酷嗜書秘閣板本抄錄
殆遍親自校讎至杜門絶交為人劾歸詳見著作記及
詩話中經云江水又東逕諸葛亮圖壘南註云石磧
平曠望兼川陸有亮所造八陣圖東跨故壘皆累細石
為之自壘西去聚石八行行間相去二丈因曰八陣既
成自今行師庶不覆敗皆圖兵勢行藏之權自後深識
者所不能了今夏水漂蕩歲月消損高處可二三尺下
處磨滅殆盡荆州圖副云永安宫南一里渚下平磧上
週迴四百一十八丈中有諸葛孔明八陣圖聚細石為
之各高五尺廣十圍歷然棋布縱横相當中間相去九
尺正中間南北巷悉廣五尺凡六十四聚或為人散亂
及為夏水所沒冬水退復依然如故八陣圖下東西三
里有一磧東西一百步南北廣四十步磧上有鹽泉井
五口以木為桶昔常取鹽即時沙壅冬出夏沒劉賓客
嘉話錄云䕫州西市俯臨江岸沙石下有諸葛亮八陣
圖箕張翼舒鵝形鸛勢聚石分布宛然尚存峽水大時
巴蜀雪消之際澒湧滉瀁可勝道哉大樹十圍枯槎百
丈破磑巨石隨波塞川而下水與岸齊人奔山上則聚
石為堆者斷可知也及乎水落川平萬物皆失故態唯
諸葛陣圖小石之堆標聚行列依然如是者僅已六七
百年淘灑推激迨今不動高似孫緯略曰八陣圖在魚
復者隨江布勢填石為規前障壁門後倚卻月縱八横
八魁容二丈内面偃月九六鱗差江自岷來奔怒湍激
驚雷迅馬不足以敵其雄也徙華變滄不足以窮其力
也磊磊斯石載轟載舂知幾何年曾不一仄是非天所
愛神所儆者歟詩林載晉桓温伐蜀觀八陣圖詩曰覧
古識其真尋源愛在跡恐君遺事節聊下南山石仍顧
謂從事曰此常山蛇勢也杜甫八陣圖詩功盖三分國
名成八陣圖江流石不轉遺恨失吞吴劉禹錫詩軒皇
傳上略蜀相運神機水落龍蛇出沙平鵝鸛飛波濤無
動勢鱗甲避餘威會有知兵者臨流指是非蘇軾詩平
沙何茫茫髣髴見石蕝縱横滿江上歲歲沙水齧孔明
死已久誰復辨行列神兵非學到自古不留訣至人已
心悟後世徒妄說自從漢道衰蜂起盡奸傑英雄不相
下禍難久連結驅民市無煙戰野江流血萬人賭一擲
殺盡如沃雪不為久遠計草草常無法孔明最後起意
欲掃羣孽崎嶇事節制隠忍久不決志大遂成迂歲月
去如瞥六師紛未整一旦英氣折唯餘八陣圖千古壯
䕫峽蘇轍詩漲江吹八陣江落陣如故我來苦寒後平
沙如匹素乘高望遺迹磊磊六四數遥指如布棋就視
不知處世稱諸葛公用衆有法度區區落褒斜軍旅無
闊步中原竟不到置陣狹無所茫茫平沙中積石排隊
伍獨使後世人知我非莽鹵柰何長蛇形千古竟不悟
惟餘桓元子久視不能去李興宗詩江從岷來觸瞿唐
夏潦潰裂怒勢張霜溝水落洲渚露纍纍江石堆作行
半斜半直半疎密方營周匝門東出相傳呵護有鬼神
驚波不能移寸尺想見當年諸葛公綸巾羽扇揮愁風
令嚴部伍寂如水出没變化機無窮乾坤不足當經理
寫留古法艮岑趾上灘下峽一千年多少英雄測玄旨
小兒元子強多知常山蛇勢吾能窺灞上枋頭真絶倒
空使虬髯論崛奇斵輪不可傳其子此公天機緘骨髓
柰何螟蝗生蝮蝎炎劉已灰吹不起天教三馬食一槽
老馬蹄囓暫咆哮渭陽巾幗勢將蹶大星夜隕西軍號
嗚呼興廢盡天意中原龍鬭今六紀胡雛骨肉正相殘
欲拯塗炭嗟誰使大官酣燕芻豢餘小官跼蹐塵埃裏
舉目厭厭九泉人誰訪草廬談世事向來韜略機莫投
而今投機欠良籌君不見峽山深深茅舍㡳有人抱膝
高聲謳張縯陪安撫大卿登八陣臺覽觀諸葛公遺像
偶成長句云白帝城西魚復浦十月江平見津滸當年
累石紛成行此地臥龍經講武轅門外建嚴中權列陣
相承在後伍何人蛇勢識常山未數魚麗矜鄭拒懸知
精神貫金石尚想號令嚴鉦鼓老兵料敵應疑生川后
澄波其敢侮向令赤伏有餘符下睨皇州直指取云何
遺跡司神明獨靳豐功被寰宇高城置酒共臨眺往事
興懷增歎撫巍然王佐三代前信矣名言照千古舊
經云八陣圖銘石刻在磧中今不復見張季長詩刻銘
久伏水底碑教戰時存山下鼓自註云有圖銘巨石今
伏水底又云山下有石鼓相傳為武侯教戰之音也
志云先主廟舊在永安宫南今移白帝城内杜甫謁先
主廟詩慘澹風雲會乘時各有人力侔分社稷志屈偃
經綸復漢留長策中原仗老臣雜耕心未已嘔血事酸
辛霸氣西南歇雄圖歷數屯錦江元過楚劒閣復通秦
舊俗存祠廟空山泣鬼神虚簷交鳥道枯木半龍鱗竹
送清溪月苔移玉座春閭閻兒女換歌舞歲時新絶域
歸舟遠荒城繫馬頻如何對搖落況乃久風塵孰與關
張並功臨耿鄧親應天才不小得士契無鄰遲暮堪帷
幄飄零且釣緡向來憂國淚寂寞灑衣巾三山林栗
詩序云諸葛武侯祠舊在西山歲久摧圯永嘉王詹事
帥䕫日移置陣磧淳熙漕使張著庭重修杜甫諸葛廟
詩久遊巴子國屢入武侯祠竹日斜虚寢溪風滿薄帷
君臣當共濟賢聖亦同時翊戴歸先主并吞更出師蟲
蛇穿畫壁巫覡醉蛛絲歘憶吟梁父躬耕起未遲竇叔
向武侯廟詩永安宫外有祠堂魚水恩深祚不長角立
一方初退舍擬稱三漢更圖王人同過隙無留影石在
窮沙尚啓行歸蜀降吴竟何事為陵為谷任蒼蒼方
輿勝覽云武侯廟在八陣圖之臥龍山上時州理白帝
故少陵詩云猶有西郊諸葛廟臥龍無首對江濆也有
堂曰開濟堂何耆仲開濟堂小記云堂閱歲久垂壓矣
淳熙疆圉作噩瀆山何耆仲假守舉而新之因訪善本
重肖侯像摘老杜兩朝開濟老臣心之句以字堂巫山
尉任份來董事春二月乙亥落成丁謂臥龍山詩日長
春老職司閒縱轡因尋負郭山花氣半飄青靄外泉聲
多在白雲間香燈肅肅嚴僧事鐘梵蕭蕭爽客顔坐有
詩人樽有酒擬抛城市宿禪關溫陵曾慥和承平桑者
自門閒巴俗燒畬滿四山招集賓僚來野次追呼父老
到田間及時勸課知宣化繼踵催科却厚顔底事羣僧
享安逸坐令檀施叩禪關陸游題臥龍山詩涪翁幾日
客遺墨徧蒼崖作吏今三月偷閒始一來雲歸就簷宿
江怒觸山廻更欲窮幽賞城頭疊鼓催查籥題臥龍武
侯廟詩山巔祠貌儼丹青千載懷人為一登隠隠故營
連白帝茫茫恨水向西陵石根蘭芷香無價雲頂松杉
翠作層人事天機古難料詩成試語定中僧周時題臥
龍詩雨過羣峰入骨青杖藜曾憶去年登無風細路尋
蕭寺落照孤城認固陵割據江濤隨渺渺清明花樹又
層層不聞不見無窮盡唯有禪房白足僧王十朋題臥
龍山觀音泉二十韵呈行可元章云去歲游廬山社中
觀白蓮不飲遠公酒聊酌聰明泉肩輿過武昌乘興西
山巔嵓乳飲菩薩詩篇誦蘇仙䕫州苦無井癭俗殊可
憐竹筩喉不乾可浣不可煎日汲臥龍水屢頳擔夫肩
所取郤幾斛深慙未投錢前日招提游入耳聲涓涓泓
澄可照膽草木皆光妍道人出新茗林間手親研至今
清夜夢猶到幽亭邊交游況離索回首成悽然何時鹿
呦呦重訪山中禪柯甲題臥龍武侯廟詩巴江一綫束
巴山不礙登臨氣象寬寺隠蟠龍松影亂碑殘科斗蘚
痕漫十分㶑灧隨宜暖一酌泓澄徹骨寒欲說孔明千
古恨令人勇跨玉驄鞍三山朱煥詩云野性從來物外
便瘦笻拄到臥龍巔下臨斗絶疑無地峻極盤旋别有
天遠遠峰巒猶帶雪蒼蒼竹栢幾經年武侯向日三分
國大士今朝一𣲖泉休泥遺編論往事且將此水滌真
田淵源瑩潔惟方寸世界收藏幾大千山谷臥龍行記
云天水張茂先世京南昌黃庭堅魯直弟叔向嗣直建
中靖國元年三月丁夘同來時左綿道人思順開法席
於此山道俗歸心荆棘草萊化為金碧新雨晚晴同登
中閣觀白鹽之崇崛想少陵之風流歎大雅之不作裴
徊久之跋云涪翁以文學名世書學徐浩而婉美翁死
三十年矣今人見其翰墨及從之遊者莫不欣然景慕
之都運徽猷久從翁遊而文學翰墨皆造其玅步趨之
相若模範之相承譽望之相繼輝映炳耀卓乎其能肖
也後之人苟未知涪翁之賢請觀於公可知矣苟有未
知公之賢請觀於涪翁可知矣建炎五年正月日門生
從政郎䕫州奉節縣令主管勸農公事王行謹跋潁
川劉均國邀古雍李紹隆洛陽邢仲時陽翟衛師房黃
山韓次阮游臥龍山咸平院謁長老忍禪師建炎四年
十月晦日均國之子瓖侍侍郎閻公運使張公同遊
臥龍紀行云余初自宣威幕府送季長奏事北闕入道
山為學士後三年余始被命造朝遂玷論思之列今丏
祠得請而歸會季長護漕䕫門相與道舊故握手驚嘆
蓋闊别已十年矣辱通家燕欵浹辰亡倦最後游臥龍
山松風蕭爽雲日蔽虧千載英靈恍若來下晩趨躍馬
城赤甲白鹽峻極天半晴光返照噴浪帖伏慈明行酒
道韞誦詩至大醉而去不圖天涯為樂之至於斯也淳
熙九年三月癸巳唐安閻蒼舒才元書王十朋臥龍
行記云永嘉王龜齡少城周行可海陵查元章載酒來
遊時凍雨初霽風日清美山谷明秀照人道傍襍花盛
開籃輿徐行應接不暇寺有荼䕷羅絡松上如積雪崇
蘭數百本秀發嵓石間微風透香所至芬郁東榮牡丹
大叢雨前已開道人植蓋護持留以供客飲罷縱步泉
上瀹茗賦詩而歸乾道丙戌清明前四日陸游跋關
著作臥龍行記云著作關公出使峽中風采峻甚仕者
人人震慄莫敢仰視游以孤生起罪籍萬里佐州淺闇
滯拙自期且汰去而關公獨厚遇之舉酒賦詩談臺閣
舊事㤀其位之重也公免歸之明年游以事至臥龍山
咸平寺長老惠璉言公往有行記今將刻之石因屬游
書其末游曰方關公之門可炙手時此書伏不出今公
歸臥青城山中賓客解散形勢一變而璉方刻其書為
不朽計嗟乎足以愧士大夫矣乾道七年七日左奉議
郎通判䕫州軍州主管學事陸游謹識按關著作耆孫青
城人黃人傑卧龍紀行云帥帳跨鼇陳損之繡衣具茨
王璆聮轡登臥龍置酒高會賓客從者十有六人是日
金虎嘯風丹雲蔽日涼生尊俎興在江山獻酬賡唱之
餘挹大士泉訪海仙像塵慮息神情清瞿塘晝漏垂盡
乃去真勝游也慶元己未七月十有四日魯齋黃人傑
書李&KR0811;臥龍行記云眉山李季允同漢嘉王申父襄
陽㬊亞夫來遊時春陽驟驕風埃四起酌泉松石間意
頗愜無何雷雨忽至晩登寺閣望赤甲白鹽山色如洗
相與舉酒樂甚遂留宿山房慶元六年五日水經註
云白帝城西有孤石冬出水二十餘丈夏即沒秋時方
出灧澦如象行人莫上灧澦如馬行人莫下峽人以為
水侯李膺益州記云灧澦堆夏水漲沒數十丈其狀如
馬舟人不敢進故曰灧澦又曰淫豫言舟子取途不決
水脈故猶預也南史云淫豫大如襆瞿唐不可觸樂府
云淫豫大如馬瞿塘不可下類要云淫豫大如鼈瞿塘
行舟絕淫豫大如龜瞿塘不可窺坤元錄又作猶豫水
經註灧澦歌曰江頭白浡堅相持倏忽淪沒别無期孝
子傳云庾子輿扶父柩過瞿塘六月水泛子輿禱而遂
平既過泛溢如故人歌之曰灧澦如牛本不通瞿塘水
退為庾公成子韶高齋題灧澦水則云開封成鏞子
韶寄瞿塘關懷安寋渥澤民成都郭公臨舜卿東去過
高齋覽形勝遣人撑舟垂繩墜石則灧澦之水約八十
四丈子韶曰夏中江漲灧澦上水猶三十餘丈可想見
矣澤民之子慶胄侍淳熙乙巳正月二十五日范成
大吴船錄云六月丙辰泊䕫州早遣視瞿塘水僅能漫
灧澦之頂盤渦散出其上謂之灧澦撒髮人云如馬尚
不可下況撒髮邪是夜半水忽驟漲渰及排亭及明走
視灧澦則已在五丈以下或可以僥倖入峽而䕫人猶
難之丁巳水漲未已遂決解維十五里至瞿塘口水平
如席獨灧澦之頂猶渦紋瀺灂舟拂其上以過搖櫓者
皆汗手死心面無人色蓋天下至險之地行路極危之
時旁觀者盡皆驚阻余已在舟中一切付之自然不暇問
據胡床坐招頭處任其盪兀每一舟入峽數里後舟方
續發水勢怒急恐猝相遇不可解拆也帥司遣卒執一
旗次第立山之上下一舟平安則簸旗以招後船舊語
云灧澦大如襆瞿塘不可觸灧澦大如馬瞿塘不可下
此俗傳灧澦大如象瞿塘不可上蓋非是也後人立石
辨之甚詳峽中兩岸高巖峻壁斧鑿之㾗皴皴然而黑
石灘最號險惡兩山束江驟起水勢不能平余來此水
勢適可俗所謂茶槽者又水大漲渰没草木謂之青草
齊則諸灘之上水寬少浪可以犯之余之來此水未能
盡漫草木但名草根漲亦不可涉然犯難而行不可回
首也陸游入蜀記云二十六日晚至瞿塘關唐故䕫州
與白帝城相連杜詩白帝䕫州各異城蓋言難辨也關
西門正對灧澦堆堆碎石積成出水數十丈土人云歲
旱時石露大半有三足如鼎狀關耆孫瞿塘關行記
云乾道庚寅中元日關耆孫約李時雨陳彦岳建壽宋
嵩李普張徽之雍大椿飲於三峽堂晚攜餘觥下瞿唐
關訪䕫刺史舊治客曰今之司關者之居是也遂飲於
此茂林修竹間小亭縈紆客曰此唐劉夢得故宅址夢
得遺墨舊有石好事者取去復飲關上高齋誦少陵薄
雲巖際宿孤月浪中翻之詩歎此老具眼如此䕫江山
元麤惡惟少陵所紀處獨異高齋其一也高齋故基屋
隘而陋予惜之方欲為太守王君言客陳彦辛景賢出
席願出力更築之僕謂不可隘而陋亦不可侈而大此
少陵誅茅避世意也併書以告二子云景賢今司瞿唐
關者詩話珊瑚鈎云唐周邯自蜀買奴曰水精善沉
水乃崑崙泅水之屬也邯疑瞿塘之險必有怪使水精
入瞰之久乃出曰下有關不可渡得珠貝而還按今謂
之下關城矣樂府解題曰瞿盛也唐陂池也言盛水
其中可以行舟也又云夏則為瞿冬則為唐杜甫瞿唐
兩厓詩云三峽傳何處雙厓壯此門入天猶石色穿水
忽雲根猱玃鬚髯古蛟龍窟宅尊羲和冬馭近愁畏日
車翻白居易夜入瞿塘峽詩云瞿塘天下險夜上信難
哉岸似雙屏合天如匹練開逆風驚浪起拔&KR1850;暗&KR0657;來
欲識愁多少高于灧澦堆宋肇峽口詩云萬里西南路
瞿塘居上游峽分山對立江合水爭流蛟鰐從來患風
波自古愁幾時飛兩槳歸去滿帆秋蘇軾瞿塘峽詩云
自昔懷清賞今兹得縱探長江連楚蜀萬派瀉東南合
水來如電黔波綠似藍餘流細不數遠勢競相參入峽
初無路連山忽似龕縈紆收浩渺蹙縮作淵潭風過如
呼吸雲生似吐含墜崖鳴窣窣垂蔓綠毶毶冷翠多崖
竹孤生有石楠飛泉飄亂雪怪石走驚驂絶澗知深淺
樵僮忽兩三人煙偶逢郭沙岸可乘籃野戍荒州縣邦
君古子男放衙鳴晩鼓留客薦霜柑聞道黃精草叢生
綠玉篸儘應充食飲不見有彭𣆀氣候冬猶暖星河夜
半涵遺民悲昶衍舊俗接魚蠶版屋漫無瓦巖居窄似
菴伐薪常冐險得水不盈甔歎息生何陋劬勞不自慙
葉舟輕遠泝大浪固無諳矍鑠空相視嘔啞莫與談蠻
荒安可駐幽䆳信難躭獨愛孤棲鶻高超百尺嵐横飛
應自得遠颺似無貪振翮遊霄漢無心顧雀䳺塵勞世
方病局束我何堪盡解林泉好多為富貴酣試看飛鳥
樂高遁此心甘蘇轍入峽詩云舟行瞿塘口兩耳風鳴
號渺然長江水千里投一瓢峽門石為戸鬱怒水力驕
扁舟落中流浩如一葉飄呼吸信奔浪不復由長篙兩
山蹙相值望之不容舠漸近乃可入白鹽最雄高草木
皆倒生哀呌悲玄猱白雲繚長袖零露如飛毛導峽程
記曰瀘合遂属四中皆峽之郡自蠻江桔栢沲導等江
至此二百八十江會於峽前次荆門郡四百五十灘即
有清水重峯胡灘漢灘忽雷閃電□灘瀨灘狼尾使君
主薄二灘以沉舟得名其他不悉記三峽者即明月仙
山廣澤其他瞿塘灧澦燕子屏風之類皆不預三峽之
數唐楊炯廣溪峽詩廣溪三峽首曠望兼川陸山路遶
羊腸江城鎮魚復喬枝百丈偃飛水千尋瀑驚浪廻高
天盤渦轉深谷漢氏昔云季中原爭逐鹿天下有英雄
襄陽有龍伏常山訓軍旅永安興板築池臺忽已傾邦
家遽淪覆庸才若劉禪忠佐為心腹設險猶可存當無
賈生哭經云江水又東逕廣溪峽註云斯乃三峽首
也其間三十里頽巖倚木厥勢殆交北岸山上有神淵
淵北白鹽厓高千餘丈天旱然火白鹽推燼入淵即雨
常璩以澤有神鳴鼓則雨蜀都賦謂應鳴鼓而興雨也
刺史二千石經過皆不得鳴角伐鼓商旅上下恐觸石
有聲乃以布裹篙足此峽多猨猨不生北岸北唯一處
或有取之放著此山中初不聞聲將同狢獸渡汶而不
生矣其峽盖自神禹鑿以通江郭景純所謂巴東之峽
夏后疏鑿者杜甫白鹽山詩云徐步移斑杖看山仰白
頭翠深開斷壁紅遠結飛樓日出清江望暄和散旅愁
春城見松雪始擬放歸舟按盛弘之荆州記謂漢高祖
伐秦途經于此見淵中白壁赤柱狀若宫府因名龍淵
矣經云江水又東南逕赤岬西註云是公孫述所造
因山據勢周廻七里一百四十步東高二百丈西北高
一千丈南連基白帝山甚高大不生樹木其石悉赤土
人云如人袒胛故謂之赤岬山淮南子曰傍皇於山岬
之旁注曰岬山脅也郭仲產曰斯名將因此而興矣註
云赤甲山巖穴中露一匣甚高不可升相傳乃古兵書
匣經云江水又東逕魚復縣故城南註云故魚國也
春秋左傳文公十六年庸與羣蠻叛楚莊王伐之七遇
皆北唯裨鯈魚人逐之是也地理志謂江關都尉治公
孫述名之為白帝城取其王巴蜀蓋巴東郡治也漢獻
帝初平元年分巴為三郡以魚復為固陵郡趙胤訴劉
璋改為巴東郡治白帝山城周廻二百八十步北緣馬
嶺接赤岬山其間平處南北相去八十五丈東西十七
丈又東傍瀼溪即以為隍西南臨大江闚之眩目唯馬
嶺小差委迤猶斬為路羊腸數四然後得上益州刺史
鮑陋鎮此為譙道福所圍城裏無泉乃南開水門鑿石
為函道上施木天公直下至江中有似猨臂相牽引汲
然後得水水門之西江中有孤石為淫預石冬出水二
十餘丈夏則沒亦有裁處矣縣有夷溪即狼山清江也
經所謂夷水出焉益州記曰水色清照十丈分沙蜀人
見其澄清因名清江也水經注云昔廩君浮土舟於
夷水據捍關而王巴是以法孝直有言魚復捍關臨江
據水實益州禍福之門漢書地里志云江關理魚復寰
宇記云蜀漢章武二年先主為吴所敗改白帝為永安
晉大康中復永安為魚復有故江關在江南岸北對州
城宋泰始三年以山峽嶮隘多寇賊立三巴校尉以鎮
之宋末廢唐置都督府及刺史郡治於此文苑英華
常衮授持節都督䕫州諸軍事兼䕫州刺史栢貞節制
云山硤雄重江關要衝輿地碑目䕫州都督府記唐會
昌五年刺史李貽孫文繆師禹書見歐陽公集古錄今
在漕臺集古錄云余嘗謂唐世人人工書故其名湮沒
者不可勝數每與君謨嘆息于斯也如貝靈該繆師愈
今人尚不知其姓名況其書乎余以集錄之博僅各得
其一爾碑目云唐䕫州刺史廳壁記長慶二年五月
一日刺史中山劉禹錫撰今見存張說下江向䕫州
詩天明江霧歇洲浦棹歌來渌水逶迤去青山相向開
城臨蜀帝祀雲接楚王臺舊知巫山上遊子共徘徊司
空曙送䕫州班使君詩魚國巴庸落麾幢漢守過曉檣
爭市隘夜鼓祭神多雲白當山雨風清滿峽波夷陵舊
人吏猶誦兩岐歌戴叔倫送盧使君赴䕫州詩鐃管隨
旌旆高秋遠上巴白波連霧雨青壁斷蒹葭凭几雙童
靜登樓萬井斜政成知變俗當應畫輪車唐求舟行夜
泊䕫州詩維舟鏡面中迥對白鹽峯夜靜沙堤月天寒
水寺鐘故園何日到舊友幾時逢欲作還家夢青山一
萬重鄭谷入䕫州詩萬家煙靄裏隠隠見䕫州夜靜明
月峽春寒堆雪樓獨吟誰會解多病自淹留往事如今
日聊同子美愁張祐送曾黯游䕫州詩不遠䕫州路層
波灧澦連下來千里峽入去一條天樹色秋帆上灘聲
夜枕前何堪正危側百丈半山巔又送楊秀才入蜀䕫
詩鄂渚逢游客瞿塘上去船峽深明月夜江靜碧雲天
舊俗巴渝舞新聲蜀國絃不堪揮慘恨一涕淚澘然釋
齊已送周秀才遊峽中詩又向䕫城去知誰動旅魂自
非亡國客何慮斷腸猿灔澦分高仞瞿塘露淺痕明年
期此約平穏到荆門白帝城公孫述所築也東觀漢
記白帝城舊名魚復公孫述見白龍入井中以為應已
之祥改為白帝陳子昂白帝懷古詩云日落滄江晩停
橈問土風城臨巴子國臺沒漢王宫荒服猶周甸深山
尚禹功巖懸青壁斷地險碧流通古木生雲際歸帆出
霧中川途去無限客思坐何窮杜甫上白帝城詩城峻
隨天壁樓高更女墻江流思夏后風至憶襄王老去聞
悲角人扶報夕陽公孫初恃險躍馬意何長又上白帝
城樓詩江度寒山閣城高絶塞樓翠屏宜晩對白谷會
深遊急急能鳴鴈輕輕不下鷗夷陵春色起漸擬放扁
舟城中有白帝廟入蜀記云白帝廟氣象甚古松栢
皆百年物有數碑皆孟蜀時立庭中石筍有黃魯直建
中靖國元年題字又有越公堂隋楊素所創少陵為賦
詩者已毁今堂近歲所築亦甚宏壯自關而東即東屯
少陵故居也碑目云關城白帝廟碑凡三其一元和元
年其二長興二年其三廣政元年廟有斫殘栢柱大可
十圍高二十丈餘乃公孫述時樓柱所斫之處忽生枝
而不朽又有三石筍王十朋詩云白帝祠前石筍三根
連灔澦立相參不知此石能言否往事應同老栢談自
註云有二栢甚古也石笋上行記云江通濟道吕珣東
玉黃庭堅魯直同來建中靖國元年三月方輿勝覽
云越公堂在瞿唐關城内隋楊素所建也杜甫宴越公
堂詩此堂存古制城上俯江郊落構垂雲雨荒階蔓草
茅柱穿蜂溜蜜棧缺燕添巢坐接春杯氣心傷豔蘂梢
英靈如過隙宴衎願投醪莫向東流水生涯未即抛張
俞越公堂詩越公作隋藩烈烈耀威武駐馬白帝城營
堂壓巴楚俯瞰萬里流徘徊覽千古鬼工役精魄梓制
衒刀斧四阿無欒櫨大厦唯柱礎崢嶸露節角庨豁轉
檐廡丹漆久磨滅風雲尚吞吐自註云堂奇構宏敞内
無撑柱夐視中脊邈不可度也城隅有堂曰三峽堂
規模甚敞松柏皆古云商隱被命赴闕大卿李先生所
建不知歲月落成而未考也因相率置酒作樂其上同
來者郡僚張悦之陳子長員仲文謝邦彦堂據峡口俯瞰洪
流震搖灔澦真為偉觀歲淳熙己亥八月二十三日成都吕
隱商周父書宋肇詩云林巒十里上巉巖飛檻初憑縹緲間
䕫子風煙依白帝夜郎耕稼接烏蠻砌横亂石遥臨澗
門對高峯近帶山咫尺驚湍吁莫測每來憑眺念江關
又云初尋磴道踏雲煙漸引茒擔屋數椽江影動搖波
面日山光隠見峽中天放懷樽酒凭欄客回首舷歌趁
市船要與州人同此樂移花種竹滿岩前有杜甫宅
少陵移居䕫州郭詩云伏枕雲安縣遷居白帝城春知
催柳别江與放船清農事聞人說山光見鳥情禹功饒
斷石且就土微平人入宅詩云奔峭背赤甲斷厓當白
鹽客居愧遷次春酒漸多添花亞欲移竹鳥窺新卷簾
衰年不敢恨勝概欲相兼其二亂後居難定春歸客未
還水生魚復浦雲暖麝香山半頂梳頭白過眉拄杖斑
相看多使者一一問函關其三宋玉歸州宅雲通白帝
城吾人淹老病旅食豈才名峽束風常急江流氣不平
祗應與兒子飄轉任浮生其西閣詩云西閣百尋餘中
宵步綺疏飛星過水白落月動沙虚擇木知幽鳥潜波
想巨魚親朋滿天地兵甲少來書又西閣雨望詩樓雨
霑雲幔山寒着水城徑添沙面出湍減石稜生菊蕊凄
疎放松林駐遠情滂沱朱檻濕萬慮傍簷楹又夜宿西
閣曉呈袁二十一曹長詩城暗更籌急樓高雨雪微稍
通綃幕霽遠帶玉䋲稀門鵲晨光起檣烏宿處飛寒江
流甚細有意待人歸輿地紀勝云城東有東瀼水公
孫述于水濱墾稻田因號東屯東屯之田可得百許頃
稻米為蜀第一郡給諸官俸廩以高下為差帥漕月得
九斗故王龜齡詩云少陵别業古東屯一飯遺忠畎畝
存我軰月叨官九斗湏知粒粒是君恩陸務觀高齋記
云少陵居䕫三徙居皆名高齋其詩次水門者白帝城
之高齋也依藥餌者瀼西之高齋也見一川者東屯之
高齋也又云東屯李氏居已數世上距少陵纔三易主
唐大歷初故劵猶在杜甫從瀼西移居東屯詩云白鹽
危嶠北赤甲古城東平地一川穏高山四面同煙霜凄
野日秔稻熟天風人事傷飄轉吾將守桂叢又東屯復
瀼西一種住青溪來往皆茅屋淹留為稻畦市喧宜近
利林僻此無蹊若訪衰翁語湏令賸客迷又道北逢都
使高齋見一川子能渠細石吾亦沼清泉枕帶還相似
柴荆即有焉斫畬應費日解纜不知年又牢落西江外
參差北戸間久遊巴子國臥病楚人山幽獨移佳境清
深隔遠關寒空見鵷鷺回首憶朝班關耆孫遊東屯詩
呼船渡西瀼策馬行東屯猶有竹下屋依然柴作門林
深多鳥雀山對有猱猿世隔劵猶在堂非基自存稼雲
迷曠野屏翠墮層軒土厚疑吾里溪清何處源飱英金
有種飯粒玉為根蘆笋戀春渚蕨芽蕃故園山名竊諸
葛城榜為公孫雲雨峽前夢琵琶山後村留人惟野趣
隔市絶塵喧白巽東屯行云雨足稻畦新水滿插秧未
半青短短馬塵追逐下關頭北望東屯轉山坂一川洗
盡峽中想遠浦疎林分氣象溝塍漫漫堰源低灘瀨泠
泠石磯響中田築場亦有廬翬飛夏屋何渠渠李氏之
子今地主少陵祠堂疑故居劉昉東屯祥雲寺行記云
紹興戊申正月中澣出郊勸耕至東屯因落少陵故居
祠堂之成聞祥雲寺後有瑞石歸路就往觀之策杖行
山澗亂石間踰里許石果異也事無大小必先難而後
獲是日自東屯還過瞿唐已將暮任賓僚之去留其同
至者趙沂詠道文定國公才鄧高叔誼王鼎子新李驥
元駿家茂秀實張聿述之朱齊卿醇甫李宗臣元慶楊
譽時美真勝賞也劉昉方明書辛毘曰䕫州百牢關
兵馬不可越杜甫詩中巴之東巴東山江水開闢流其
間白帝高為三峽鎮䕫州險過百牢關寰宇記云三鉤
鎮在州東三里鐵鎖斷江山横江亘張兩岸造舟為梁
施戰床於上以禦寇焉鎮居數溪之會故曰三鉤唐武
德二年廢碑目云鏁水記碑字但紀官名有都押衙金
吾大將軍白元曜等字後漢書岑彭攻江關偏將軍魯
奇應募直衝浮橋攢柱有反把鉤奇船不得去皆殊死
戰因飛炬焚之始得入關五代史後唐張武石照人仕
王建為破浪都頭大破高季興於䕫以功陞鎮武軍節
度使武常作鐵絙絶江中流立栅於兩端謂之鎖峽宋
史太祖遣曹彬伐蜀示以地圖指鎖江曰我軍泝流至
此慎勿以舟師爭勝中興小歷云景定五年守將徐宗
武於白帝城下巖穴設攔江鎖七條長二百七十七丈
五尺五千一十股又有二鐵柱各六尺四寸刻徐宗武
字志云白帝城東十五里有勝已山以高出衆山之
上也王十朋命名龜齡四月二十一日同運使周丈查
丈行香報恩精舍登佛牙樓觀勝已山望江流之險飯
蔬啜茗而還因作詩云籃輿拂曉出東關鐘磬聲聞杳
靄間心欲報恩頻入院人逢勝已更觀山竹香細細禪
房靜江水渾渾野渡門欲問漁人興與廢黃鸝隔葉語
綿蠻劉儀鳳報恩寺詩序云寺有唐立夫題字云本晉
鐵佛寺有像今徙他處而碑記無存者是日寺僧汲相
國泉烹香山茶甚新因次韻奉呈安撫待制詩云晩途
無力透空關佛土維留草數間決去已曾盟白水重游
仍欲住青山皇華詩句羞懷禄儒帥封章屢乞閒似我
更宜歸計早雨蓑煙艇學漁蠻碑目以䕫州始興寺移
鐵像記為劉禹錫撰矣唐文若報恩寺行記云紹興丙
子七月峽中久不雨秋暑熾盛己巳晦連夕霶霈水復
大漲余繫舟瀼中杖策同二子輅軫來遊道人定觀迎
謁欣然乃漢中舊識憩食方丈登佛牙閣愛其江山鮮
明草木秀潤頓失三峽之陋寺本晉鐵佛院距今八百
禩屢易而不廢良有以也寺産香山茶因名香山寺
黃魯直香山寺行記云太守高仲本率南昌黃魯直墊
江譚處道同來遠水喬木僧房高下景物清絶為䕫路
第一建中靖國元年二月庚申微雨中來庭堅書奉
節巫山之間有天池浸可千頃杜甫天池詩云天池馬
不到嵐壁鳥纔通百頃青雲杪層波白石中鬱紆騰秀
氣蕭瑟浸寒空直對巫山出兼疑夏禹功魚龍開闢有
菱芡古今同聞道奔雷黑初看浴日紅飄零神女雨斷
續楚王風欲問支機石如臨獻寶宫九秋驚鴈序萬里
狎漁翁更是無人處誅勞任薄躬
蜀中廣記卷二十一
