蜀中廣記卷三十三
明曹學佺撰
邊防記第三
川西三
龍安府青川石泉安縣
安綿道開府綿州轄龍安青州石泉綿州諸將領守備
指揮一人比都指揮體統駐石泉而龍安參將同城以
居龍州古氐羌地漢曰隂平道註云有夷之地曰道
如剛氐道甸氐道之類是也北部都尉治此永平後始
稱郡自後或稱江油或稱平武或曰龍州或曰龍門或
改靈應郡或改政州時代不同因革亦異宋景定間臨
卭人薛嚴以進士來守是州捍衛有功得世襲焉家譜
為戰國薛居州之後也國初其裔薛文勝歸附仍授知
州時千夫長隴西李仁廣提領官高郵王祥給我餉饋
蜀平賜李州同知王州判官宣德中以征松潘功陞州
為宣撫薛氏世宣撫使李為副使王為僉事各統土兵
五百分守白馬白草木瓜三番嘉靖末年薛兆乾謀逆
伏誅遂改宣撫司為龍安府割成都之石泉保寧之江
油及青川千戶所隷焉降兆乾庶弟襲土知事王氏李
氏俱襲土通判列銜本府分守如前仍移小河參將於
府城彈壓之附郭平武縣萬歷十九年始設也江油地
雖腹裏然實糧運之咽喉矣益州記曰江水自白馬
嶺迴行二千餘里至龍涸又八十里至西陵縣又百二
十里而至北部北部即龍州也白馬嶺即白馬番地隷
王通判在府正北三百里北通階文西抵漳臘其生番
號黑人延袤數百里碉房不計有名色可舉者凡十八
寨寨多不過四五百人少可百人而已設有散牌總牌
等名目以約束之番僧番舍諸號以誘化之法甚密也
嘉靖元年白馬跳梁用兵五千分五路而進一由鐡龍
堡一由黃羊關一由三舍堡一由北雄關一會兵陜西
由階文入大創之而喘息聽命矣白草番隷李通判在
府西南四百里東抵石泉約七十里西抵南路生番南
抵茂州番北抵平武縣境蓋唐吐蕃贊普遺種也上下
白草凡十八寨部曲素強恃其險阻往往剽奪為患嘉
靖二十五年大征用兵三萬七千一由龍州一由石泉
一由霸底所斬獲甚多事平增雙溪大魚永平奠邊諸
堡革撫賞斷鹽茶予以白旗永塞入龍之路於是霸底
河西風村等十一寨永平河東北草等十七寨週數百
里男女四千餘人相率來降許其畜髮頂巾送子讀書
習學華語歲輸糧䗶為氓編走馬嶺一帶為十村由
平一村以至平十村也射溪溝一帶為八村自一化以
至八化村也村立一長長即舊番牌之號又有風村嶺
等二十寨尚仍舊名亦同時歸順者事在萬歷十七年
木瓜番隷薛知事在府上游近小河千戶所境土迫
促種類不蕃雖有五寨約男女不二三百人先是統於
薛氏受其歲賞嘉靖二十三年勾引白草番反為之鄉
導事平止許歲至小河領賞不得度大魚關青川千
戶所白馬番之後路東抵白水陽平關陜西寧羌州界
西通白馬路轉古城驛而抵龍安南至椒園堡叢林密
箐多盜賊北通青塘嶺直達階文寰宇記云後魏之馬
盤縣也有馬盤山高三千三百丈其形似馬盤旋而上
隋改馬盤為青川縣圖經云清水出啼胡山闊五丈東
流入利州界其水清美亦云啼胡水矣志作醍醐盖美
名之圖經曰青川東三百四十里為白水江鄧艾伐蜀
嘗作浮橋於此按華陽國志平武縣有關尉自景谷有
步道徑江油左擔出涪鄧艾伐蜀道也志云所北十
里有大雄山峻極出於雲表即北雄關也近又設控夷
關牆垣營疊完固堪守稍前為瓦舍壩乃熟番保保住
種地其衆怯弱易馴按廣輿考有思曩安撫司設於此
矣石泉北隣土永平西連青岡壩底諸番最稱強悍
壩底守備駐劄縣城復土堡在縣西北稍南為青岡
各相去十里許介二堡間有青泗口路通壩底河東河
西白草青片諸生熟夷隷石泉守備提調東二十里
為永平堡設在山崖形勢斗峻控制白草諸番隘口永
平西三里為奠邊關關南里許為火草坪火草北十五
里為萬安東二十里為喜定俱永平把守指揮提調
北四十里為壩底其地東抵通寧西連白草南距石泉
北通青片堡其南十五里為石板關東十五里為石泉
堡又五里為白印墩壩底把守指揮提調大印堡設
于山阜巍然天險亦白草番出没之要路也堡西二十
里為茒堆又五里為山茅山茅東一舍為徐塘徐塘北
一舍為伏羌伏羌北兩舍為大方關關與大印相首尾
矣故屬大印把守指揮提調安縣東至涪城西極綿
竹南通羅江北達石泉境内雖無夷族然而迫隣雎水
曲山疊溪諸關堡則天池大壩白草青片等寨亦其接
壤也曲山關介在當縣石泉平武三路雎水關為當縣
綿州適中之地面山負水平衍沃饒關西一舍名綿堰
堡綿水發源於此關東一舍名疊溪堡乃白草番後路
形勢孤懸安綿倚為保障設有官軍鄉勇屬雎水關把
守提調
蜀中廣記卷三十三
