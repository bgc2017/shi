蜀中廣記卷四十九
明曹學佺撰
宦游記第三
川東
後漢
吳資字元約泰山人永建中巴郡太守有惠政郡境連
歲豐穰百姓歌之曰習習晨風動㴻雨潤乎苗我后䘏
時務我民以優饒及遷去又爲之歌曰望遠忽不見惆
悵嘗儃佪思遠實難忘悠悠心永懷
但望字伯闔泰山人初爲并州刺史桓帝永興二年來
守巴郡郡境廣遠給吏兼將人從冬往夏還憂喪吉凶
不得相見加以水陸俱艱山多猛獸迫於期會隕身江
河投死虎口但察知之上疏極陳民瘼欲分巴爲二一
治臨江一治安漢事格不行及劉璋分巴郡爲三其議
本此百姓賴之
朱辰字元燕蜀郡廣都人巴郡太守甚著德惠卒於官
郡獽民北送及墓獽蛋鼓刀擗踊感動路人於是葬所
草木成頃餘皆倣之曲折
晉
羅獻襄陽人後王時爲巴東郡太守蜀平仍其官加拜
凌江將軍領武陵太守泰始二年吳大將步闡唐咨侵
巴東獻保城拒之不能入乃西侵至朐忍獻出擊闡大
破之朐忍得全步唐乃退遷監軍假節安南將軍封西
鄂侯入朝加錫御蓋朝服
五代
李遷哲字孝彦安康人周文帝時授侍中驃騎大將軍
除直州刺史與田宏同討信州時信州爲蠻酋向五子
王等所圍宏遣遷哲赴援比至信州已陷五子王等聞
遷哲至狼狽奔走遷哲入據白帝追五子王等破之及
田宏還軍文帝令遷哲留鎮白帝信州先無倉儲軍糧
匱乏遷哲乃收葛根造粉兼米以給之遷哲亦自取供
食時有異膳即分賜兵士兵士有疾患親爲醫藥以此
軍中感之人思效命黔陽蠻田烏度田烏唐等每抄掠
江中爲百姓患遷哲隨機出討殺獲甚多由是諸蠻畏
威各送糧餼遣子弟入質者千有餘家遷哲乃於白帝
城外築城以處之并置四鎮以静峽路自此寇抄頗息
民獲寧宇
唐
長孫無忌字輔機河南洛陽人顯慶四年以忤楊國忠
安置黔州逼令自縊而死至今有戍守其墓
李祠客廣武人貞觀中爲渝州刺史誠信廉介民懷其
惠罷政之日家無餘財
唐次并州晉陽人貞元間以禮部員外郎貶開州刺史
久滯蠻荒孤心抑鬱乃採自古忠臣賢士罹讒放逐遂
致殺身而君猶不悟者著書三篇謂之辯謗略上之德
宗愈怒謂左右曰唐次乃方吾爲古昏君遂改次䕫州
刺史憲宗即位乃召還
劉禹錫字夢得中山人爲䕫州刺史上言民情利害及
本州公務二表極中時宜
李吉甫字宏憲趙郡人初以中書侍郎爲陸贄所疑出
知明州及贄貶忠州時宰欲殺之起吉甫爲忠州刺史
使甘心焉吉甫並不以前事介意與之驩若平生時論
以吉甫爲長者
劉晏字士安曹州人初與楊炎不相得及炎入相貶晏
忠州刺史炎欲誣搆晏罪知庾準與晏有隙舉爲荆南
節度以伺晏動静準乃奏晏與朱泚書祈其救解言多
怨望炎又證成其事誅之天下莫不稱冤
陸贄字敬輿嘉興人爲裴延齡所讒貶忠州别駕既放
荒遠常闔戶人不識其面政惟簡靜士民懷服又避謗
不敢著書但集今古經驗藥方五十卷帝後稍思之以
薛延爲忠州刺史諭旨慰勞順宗立召還會卒年五十
六諡曰宣
栢貞節大歷中鎮䕫門按唐文苑英華有授栢貞節制
其略曰栢貞節雅有氣榦深於戎律藴三略以經武秉
一心而事君可使持節都督䕫州諸軍事充䕫忠萬歸
涪等州防禦使兼御史中丞杜甫詩曰栢公鎮䕫門滯
霧兹一掃
李萆忠州臨江令時有中官被旨奉御容還闕乃挈西
州一妓而下所在肆横毆吏取庸萆徑入舟取妓縛岸
上草奏將劾之其人怖懼遜謝遂不敢爲害
白居易字樂天太原人元和十三年冬由江州司馬量
移忠州刺史郡居峽中稱險陋樂天以簡靜爲政風流
暇豫郡人樂道之其遊賞遺跡若東坡東澗鳴玉溪諸
勝至今存
韋處厚字德載京兆人元和中爲考功員外郎時宰相
韋貫之以議兵不合旨出官處厚坐與貫之善出爲開
州刺史有盛山詩集名流屬和韓退之序之楊端太原
人乾符中南詔陷播州端應募領兵復播州授安撫使
諭以威德縻以恩信蠻人懷服子孫世襲宋開禧中贈
太師
宋
卞震成都人工詩舉蜀進士爲渝州判官入宋仍其舊
職會賊杜承褒攻圍州城厚賄誘震震斬其使與刺史
分部士卒夾攻之賊遂平
秦傳序江寧人淳化五年充䕫峽巡檢使李順之亂城
中乏食傳序出囊槖服玩盡市酒肉以犒士卒慰勉之
城壞傅序赴火死其家寄荆湖間子奭遡峽求父屍溺
死奏至太宗嗟惻錄其次子賜錢十萬
單煦平原人初知洛陽縣轉知昌州時詔城蜀煦以蜀
負山帶水一旦毁籬垣而興版築其費鉅萬非民力所
堪請但築土城轉運使即移檄諸郡悉如其議後徙清
平軍擢御史左遷知濮合二州合居涪漢間夏秋患水
淫潦煦築東堤禦之累官光禄卿
唐介字子方江陵人擢第調奉節令有政聲召試御史
衷行
周執羔字表卿弋陽人歴官知䕫州兼安撫使時秦播
蠻叛執羔責豪帥曰朝廷任爾爲長一方騷動責將誰
歸豪懼擊斬叛首以獻夷患遂息
周雍永康人知達州講學訓士儲粟惠民有社倉說約
法一十八條鄉社法四條民甚便之後以事忤上恬然
引去
丁謂字謂之更字公言長洲人䕫州路轉運使蠻地饒
粟常乏鹽謂聽以粟易鹽蠻人大悦由是屯兵之州不
須轉餉清江諸砦皆可給足特遷秩賜金
李承約黔南節度使以恩信撫夷落勸農桑興學校及
當代黔南人詣京師乞留懇至詔許留二年
程頥字正叔顥之弟紹聖追貶元祐諸臣頥坐竄涪州
北山有洞讀易其中至今崇祀
程師孟字公闢吳人舉進士提點䕫路刑獄䕫部無常
平粟建請置倉迫凶歲賑民不足即矯發他儲不俟報
吏懼白不可師孟曰必俟報餓盡爲殍矣竟發之
楊旬䕫紹聖中任䕫州推官處心正直積累隂功有子
當入試夢神告旬曰汝隂隲有感汝子必貴若應科舉
可改名楊椿旬覺如其言果中第六名
王夢璽雲南人任達州學正出入道誼不愧師模嘗權
州縣事苦節自持卒之日無以爲斂士林惜之
石恕衡州人靖康中爲總潼關䕫路兵馬攝南平軍事
聞二帝北狩率勤王兵徑抵南京高宗立以軍事任之
恕凡三守兹土甚得民心
周敦頥字茂叔道州營道人歴合州判官部使者趙抃
惑於讒言臨之甚威敦頥處之超然通判虔州抃守虔
熟視其所爲乃大悟執其手曰吾幾失君矣今而後乃
知周茂叔也
查籥字元章隆興初以御史出爲䕫路運判調停輸運
之法務以便民爲事措寘揠折以寬民力蠲一路積賦
十餘萬緡後轉成都運使
王十朋字龜齡樂清人乾道元年知䕫州時䕫苦於馬
綱十朋兩上狀請罷之歲旱爲文禱於廟不踰時雨大
降其誨士以忠孝與思無邪爲主民輸租者使自概量
去之日士民攀轅不忍舍
李浩字德遠臨川人以秘閣修撰知䕫官兼䕫路安撫
使奉法循理律己甚嚴時施川蠻酋起兵相攻䕫民大
恐浩草檄諭化之邊境乂安踰年以疾卒於官
屈堅忠州防禦使建炎初金人圍陜府堅引兵救之圍
解金人執堅堅曰吾來為解圍也城苟全吾死何憾叱
金人使速殺之
余玠字義夫蘄州人以功累官兵部侍郎四川安撫制
置使兼知重慶府四川總領四川轉運使玠大更前人
敝政遴選守宰築招賢之館於府之左供帳一如帥所
居下令曰集衆思廣忠益諸葛孔明所以用蜀也豪傑
之士趨期立事今其時矣播州冉氏兄弟璡璞有文武
才隱居蠻中前後閫帥辟召堅不起聞玠賢詣府上謁
刺入玠即出見與分廷抗禮賓館之奉冉居之若素有
居數月請見曰某兄弟辱明公禮遇思有以少禆益爲
今日西蜀之計其在徙合州城乎蜀口形勝之地莫若
釣魚山請徙諸此若任得其人積粟以守之賢於十萬
師遠矣巴蜀不足守也玠大喜曰吾固疑先生非淺士
先生之謀玠不敢掠以歸己遂不謀諸衆密聞于朝請
不次官之詔以璡爲承事郎權發遣合州璞爲承務郎
權通判州事徙城之事悉以任之卒築青居大獲釣魚
雲頂天生凡十餘城皆因山爲壘碁布里分爲諸郡治
所屯兵聚糧爲必守計且誅潰將以肅軍令又開屯田
於成都蜀以富實十年冬玠率諸將巡邊直搗興元兵
大戰十三年又大戰于嘉定初利司都統王䕫素殘悍
號王夜又恃功驕恣桀驁不受節度朝廷雖知其不法
在遠不能詰也大帥處分少不嗛其意則百計撓之使
不得有所爲玠夜召䕫計事潛以楊成代領其衆䕫至
斬之戎帥欲舉統制姚世安爲代玠素欲革軍中舉代
之弊遣都統金某往代世安世安閉關不納因結丞相
謝方叔讒玠於帝玠鬱鬱不樂寳祐初聞召命愈不自
安一夕暴下卒蜀人悲慕如失父母
張與字君玉隴西人年十八從軍以戰功累官四川制
置副使知重慶府五月加檢校少保徵其兵入衞蜀道
斷不得達而瀘敘長寧富順開巴渠諸郡不一月皆降
元元合兵圍重慶援絶糧盡珏屢以死士間入城許以
赴援且爲之畫守禦計二年正月遣其將趙安襲青居
執安撫劉才參議馬嵩歸二月遣張萬以巨艦載精兵
斷内水橋入重慶四月合重慶兵出攻鳳頂諸砦與結
瀘士劉霖先坤朋爲内應六月遣趙安破神臂門執梅
應春殺之復瀘州重慶兵漸解去圍瀘州十二月趙定
應迎與入重慶爲制置瀘州圍經年食盡安撫王世昌
自經死元兵會重慶駐佛圖關招降與不從元兵破咸
淳皇華城軍使包深巷戰死既而元兵破紹慶府與率
兵出薰風門與元將伊蘇岱爾戰扶桑壩珏兵大潰城
中糧盡趙安以書說珏降不聽安乃與帳下韓忠顯夜
開鎮西門降與率兵巷戰不支歸索鴆飲左右匿鴆乃
以小舟載妻子東走涪中道大憾斧其舟欲自沈舟人
奪斧擲江中與踊躍欲赴水家人挽持不得死明日萬
戶特穆爾追及於涪執之重慶降制機曹琦自經死與
至安西趙老庵其友諭以盡節亦自經死琦蜀進士也
有趙立者字德修亦蜀人第進士以上書迕賈似道被
謫德祐初起爲大社令湖北提刑使蜀趣諸將入衞至
重慶則昝萬壽已降與方城守爲後圖立無以復命還
至涪沈水死時制幕趙酉泰亦自殺
孟珙字璞玉棗陽人元大將塔爾海圖薩帥師入蜀號
八十萬珙遣張舉提兵間道抵均州防遏元兵度萬州
湖灘施䕫震動珙兄璟時爲湖北安撫副使知峽州急
以書謀備禦珙請于督府帥師西上璟調金鐸一軍迎
拒于歸州大□砦劉義捷于巴東縣之清平村珙弟璋
選精兵二千駐澧州防施黔路四年進封子諜知元兵
於襄樊隨信陽招集軍民布種積船材於鄧之順陽乃
遣張漢英出隨任義出信陽焦進出襄分路撓其勢遣
王堅潛兵燒所積船材又度師必因糧於蔡遣張德劉
整分兵入蔡火其積聚制拜寧武軍節度使四川宣撫
使兼知䕫州招集沿邊經戰之士號寧武軍令璋領之
進封漢東郡侯兼京湖安撫制置使回鶻阿里巴圖爾
帥壯士老稚人馬來降剏飛鶻軍改阿里名父忠孝充
總轄乞補以官黎守閻師古言大理國請道黎雅入貢
珙報大理自通邕廣不宜取道川蜀卻之兼䕫路制置
大使兼屯田大使軍無宿儲珙大興屯田上屯田始末
與所減募食之數降詔奬諭淳祐二年淮東受兵樞密
俾珙應援遣李得帥精兵四千赴之元兵至三川珙下
令應出戍主兵官不許失棄寸土權開州梁棟乏糧請
還司珙曰是棄城也棟至䕫州使高達斬其首以徇由
是諸將稟令惟謹元兵至瀘珙命重慶分司發兵應援
遣張祥屯涪州拜檢校少保進封漢東郡公余玠宣諭
四川道過珙珙以重慶積粟少餉屯田米十萬石遣晉
德帥師六千援蜀珙奏襄蜀蕩析士無所歸蜀士聚於
公安襄士聚於郢渚臣作公安南陽兩書院隸以没入
田廬俾有所教養請帝題榜以賜之
王仙者蜀都統也守涪州北兵攻圍無虚日勢孤援絶
宋既亡之二年城始破仙自刎斷其吭不殊以兩手自
摘其首墜地乃死
蜀中廣記卷四十九
