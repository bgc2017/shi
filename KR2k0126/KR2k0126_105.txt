蜀中廣記卷一百五
明曹學佺撰
畫苑記第一
成都周公禮殿聖賢圖考云殿在子城内南門之東前
漢文翁學宫故址後漢獻帝興平元年甲戌太守高眹
重立舊號周公禮殿殿制甚古低屋方柱柱上狹下廣
與今異制殿有板龕護先聖像邱文播畫山水龕後有
板壁黃筌畫湖灘邱畫今亡獨黃畫存殿之壁高下三
方悉圖畫上古以來君臣及七十二弟子像世傳晉太
康中太守張收之筆即銘劍閣張載父也宋嘉祐中王
素命摹寫為七卷凡一百五十五人為成都禮殿聖賢圖
紹興中席益又摹寫于石經堂凡一百六十八人案續
記可辨識姓名者一百七十三人今貌像宛然者一百
四十九人僅存髣髴者三十二人姓名存者六十五人
今仍紀續記姓名于左
盤古伏羲神農蒼頡沮誦
黃帝少昊高陽祝融高辛
堯舜禹咎繇稷
契伯夷䕫湯伊尹
高宗傅說太王王季太伯
文王武王太顛閎夭散宜生
南宫括太公周公召公宣王
仲山甫管仲子産老子蘧瑗
孔子顔回閔損冉耕(家語作冉有)
冉雍冉求端木賜卜商樂欬
仲由有若宓不齊原憲商澤
曾參南宫韜(韜史記作括)公冶長言偃
公西箴(箴家語作減)顔高(高家語作刻)公西赤
樊須宰予高柴任不齊漆雕開
顔噲冉孺漆雕徒父(家語無父字)榮旂(旂家語作)
(祈)奚容箴(家語無容字)澹臺(滅明)琴牢
廉瑀施之常公伯寮秦商秦非
后處(后家語作石)石作蜀(作家語作子)邽巽(巽家語作)
(選)巫馬施(施家語作期)廉潔梁鱣
燕伋孔忠商瞿上(家語無上字)鄭國
曹䘏公晳哀(晳家語作西)壤西赤(家語作穰駟赤)
顓孫師原元籍(家語無元字)公肩定(家語無定字)
漆雕哆(哆家語作侈)曾點(點史記作箴)公祖勾兹
(家語無勾字)步叔乘左人郢(家語無人字)顔無由(由家)
(語作繇)司馬耕顔祖(祖家語作相)申儻(儻家語作)
(績)秦祖伯虔顔幸鄔單(家語作懸)
(亶)叔仲會公孫龍冉季秦冉
公良孺狄黑李冰蕭何張良
叔孫通陸賈漢文帝賈誼文翁
漢武帝董仲舒公孫宏倪寬司馬相如
王吉蕭奮戴勝匡衡王尊
李彊莊君平劉向揚雄漢光武
鄧禹張堪張湛桓温劉平
鍾興第五倫廉范班固黃昌
种暠馬融李膺高眹陳寔
服虔陳紀鄭玄諸葛亮龐統
董和費詩譙周鍾繇王肅
羊祜張華杜預王濬夏侯湛
喬智明范廣王尊謝安桓石虔
已上元費著成都志所載其曰續紀者宋王剛中續
成都古今記也今學宫惟存孔子及七十二子像又
摹宋本而重刻云
益州學館記云獻帝興平元年陳留高眹為益州太守
更葺成都玉堂石室東别創一石室為周公禮殿其壁
上所畫上古盤古李老等神及歷代帝王之像梁上畫
仲尼七十二弟子及三皇以來名臣耆舊云是西晉太康
中益州刺史張收筆古有益州學堂圖今已别重粧無
舊迹矣齊永明十年成都刺史劉悛再修玉堂禮殿靈
宇嚴肅悛弟瑱善畫性自天真時推妙手于殿畫仲尼
四科十哲像并車服禮器
張彦遠名畫記云益州學堂圖昔畫古聖帝賢臣七十
子後代又增漢晉帝王名臣及蜀之賢相牧守似東晉
時物
王羲之與周益州書知有漢時講堂是漢何帝時立此
知畫三皇五帝以來備有畫又精妙甚可觀也彼有能
畫者不欲因摹取當可得否信具告
郭若虛圖畫見聞志云漢文翁學堂在益州昔經頹廢
後漢高眹復繕立併畫古人聖賢之像及瑞物於壁
靖康初資縣令盧法初建惠遠堂摹禮殿人物圖繪堂
中紹興中黔江學築東西序亦繪七十子像子壁俱本志
威遠志云縣西十里伏羲洞石壁上鐫有伏羲神農等
像旁有碑亦苔蝕不知何代物
輿地紀勝云蘭登山洞中有嚴君平刻像此山在南部
縣西四十里三面峻拔俯瞰西河嚴君平常隠此後於
谷母岩上仙去曾有朝遊蓬漢暮宿蘭登之句
桓譚新論曰蜀人掦子雲因衆儒之說天以為蓋常左
旋日月星辰隨而東西乃圖畫形體行度參以四時歷
數昏明晝夜欲為世人立紀律以垂法後嗣
張華博物志云蜀郡太守劉褒畫雲漢圖人見之覺熱
又畫北風圖人見之覺涼褒漢桓帝時人
劉涇王稚子石闕記石闕上下有衣冠鳥獸等像僅可
辨氣韻精簡過於顧陸
漢王稚子闕兩角有斗又作重屋四壁刻神像人物牛
馬之類今已漫滅出新都縣志
王渙墓二石闕高各丈餘望之儼一方柱但有觚稜與
□㢝覆頂耳每面闊不及二尺上層人物下層牛馬有
人控馭之盤旋繞柱宛若游龍皆凸欵也右闕漫滅殆
盡左闕對墓一面正北存人物衣冠生動如天人者三
其餘人馬花卉猶隠隠可辨
忠州臨江縣巴王廟前有丁房雙闕對峙廟庭高可二
尺上為層觀飛簷裴&KR0966;四旁多刻車馬人物左闕上為
雙扉其一扉微啓有美人出半面而立皆極巧妙刻雖
漫滅有漢丁房等字可認也出輿地碑目
吳書曰劉先主前後見張松法正因問蜀中闊狹兵器
府庫人馬衆寡及諸要害道里遠近松等具言之又畫
地圖山川處所由是盡知益州虚實也
華陽國志諸葛亮為南夷作圖譜先畫天地日月君長
城府次畫神龍龍生夷及牛馬羊後畫部主吏乘馬幡
蓋巡行安䘏又畫牽牛負酒齎金寳詣之之象以賜夷
夷甚重之每刺史校尉至齎以呈詣蓋南夷之俗徵巫鬼
好詛盟投石結草官常以盟詛要之也
蜀志亮子瞻字思遠善書畫為侍中僕射軍師將軍
陸務觀跋漢栢圖云此圖予家舊藏予居成都七年屢
至漢昭烈惠陵此栢在陵旁廟中忠武侯室之南所謂
先主武侯同閟宫者與此略無少異則畫工亦當時名
手也淳熙六年己亥識
益州中興寺内墨池院有前漢揚子雲莊君平李仲元
三賢畫像宋張俞贊出成都文類
宋祁知益州占學宫之西作文翁祠肖像於宁又繪相
如王褒揚雄於東西壁繪高眹蔣堂於宧漏以配之見
文翁祠記
東坡夢作司馬相如求畫贊其敘曰夜夢嚴君平司馬
相如揚子雲合席而坐子雲曰長卿久欲求公作畫贊
余辭以罪戾之餘久廢筆硯子雲懇祈不獲已為之既
成子雲戲余曰三賦果足以重趙乎余曰三賦足以重
趙則子之太玄果足以重趙乎為之一笑而散贊曰長
卿有意慕藺之勇言還故鄉閭里是聳景星鳳凰以見
為寵煌煌三賦可使趙重
綿州志州西七里鳳嶺下仙雲觀蓋揚雄别墅也壁刻
子雲真像乃宋王助筆
漢隠士段翳故宅有畫段隠君李真人二像出金堂志
不知何代物
益州耆舊傳漢嘉州孝女叔先雄自沉於江郡縣表上
為圖像祠之
碑目云雲陽縣有漢處士金廣延母子碑但刻人物初
無文字
益部耆舊傳曰益州刺史董榮圖畫譙周像於州學命
從事李通頌之曰抑抑譙侯好古述儒寳道懷真覽世
盈虛雅名美迹終始是書我后欽賢無言不譽攀諸前
哲丹青是圖嗟爾來葉鑒兹顯謨
河南憲幕何震得許旌陽傳令工倣其事蹟圖畫於德
陽縣祠堂壁間祠亦何君所建也出虞集本祠記
括異志成都畫師許姓者善傳神偶有弊衣憔悴人來
求者許笑曰容狀如此而求寫耶其人解布囊出黃道
服鹿皮冠白玉簮頂冠易衣危坐以手摩面則童顔矣
已引其鬚應手而黑乃一美丈夫也許驚拜曰不知神
仙降臨道士曰君傳吾象肆中有求售止取千錢後有
識者曰此靈泉朱真人也求者輻輳許貪每畫取二千
夜夢道士曰汝福有限忽吾言妄取將促而壽也因批
其頰既寤頭遂偏時人號曰許偏頭
晉顧愷之畫雲臺山記曰山有面則背向有影可令慶
雲西而吐於東方清天中凡天及水色盡用空青竟素
上下以暎日西去山别詳其遠近發迹東基轉上未半
作紫石如堅雲者五六丈夾岡乘其間而上使勢蜿蟺
如龍因抱峰直頓而上下作積岡使望之蓬蓬然凝而
上次復一峰是石東隣向者峙峭峰西連西向之丹崕
下據絶磵畫丹崕臨澗上當使赫巘隆崇盡險絶之跡
天師坐其上合所坐石及廕其磵中桃傍生石間畫天
師瘦形而神氣遠據磵指桃回面謂弟子弟子中有二
人臨下倒身大怖流汗失色作王良穆然坐荅問而超
昇神爽精詣俯盻桃樹又别作王趙趨一人隠西壁傾
巖餘見衣裾一人全見室中使輕妙泠然凡畫人坐時
可七分衣服彩色殊鮮微此正蓋山高而人遠耳中段
東面丹砂絶㠋及廕當使嵃㟞高巖孤松植其上對天
師所壁以成磵磵可甚相近相近者欲令雙壁之内悽
愴澄清神明之居必有與立焉可於次峰頭作一紫石
亭立以象左闕之夾高巖絶㠋西通雲臺以表路路左
闕峰以巖為根根下空絶并諸石重勢巖相承以合臨
東磵其西石泉又見乃因絶際作通岡伏流潛䧏小復
東出下磵為石瀨輸没于淵所以一西一東而下者欲
使自欲為圖雲臺西北二面可一圖岡繞之上為雙碣
石象左右闕石上作孤遊生鳳當婆娑體儀羽秀而翔
軒尾翼以眺絶澗後一段赤圻當使釋弁如裂電對雲
臺西鳳所臨壁以成磵磵下有流清其側壁外面作一
白虎匍石飲水復為降勢而絶凡三段山畫之雖長當
使畫甚促不爾不稱鳥獸中時有用之者可定其儀而
用之下為磵物景皆倒作清氣帶山下三分居一以上
使耿然成二重按此記自古相傳脱誤處不得善本校
之出魏晉名流畫贊雲臺在今蒼溪縣界
范蜀公跋醉僧圖云此本醉僧圖閻立本加冠巾者黃
往道謂是顧凱之醉客圖或疑蜀公得之傳記往道以
世所傳便謂然今考於畫記等書長康惟一西園圖世
猶有傳摹得者與此異甚劉餗又謂閻令别作醉道圖
而醉僧圖亦自見於世之二說者非也然衣服冠櫛尊
器皆是晉隋間所尚疑亦當時人所為自是極致至於
放浪沈湎遁於真逸似是竹林人亦嘗求於禮法不能
約束而全縱蕩者耶此非真到醉鄉得酒中三昧亦不
應知此其論筆力簡古得形神全者皆知畫糟粕爾不
可謂真知畫趣者也出董逌畫跋
龍門續志葛穉川像在蒼溪縣雲臺巖本志亦云書岩
在雲臺山之東葛稚川讀書處有稚川像在焉
嘉州志楚狂接輿像古繪於歌鳳臺中臺在三峨館今
廢又云州治郭景純所定今凌雲巖上鐫繪璞像者二
所
圖畫聞見志李雄有舞鍾馗圖不知為誰
瑩碧池在金堂縣石城山清脩寺傍梁張僧繇故居也
僧繇每畫滌硯於池至今水色猶黑挹之則清出蜀志補罅
南史僧繇梁時為吳興太守值昭明太子偶患風恙醫
不能效僧繇乃畫二獅子密懸於青宫禁門之上其夕太
子即有起色
費著名畫記唐滕王元嬰高祖子也善畫蝶武德年出
鎮蜀中故王建宫詞有内中數日無呼喚搨得滕王蛺
蝶圖之句酉陽襍爼曰滕王畫蛺蝶有數名江夏斑大
海眼小海眼村裏來菜花子唐藝文志有滕王蛺蝶圖
二卷又有嗣滕王湛然畫蜂蝶燕雀態巧之外曲盡情
理見唐名畫錄陳後山賦宗室畫詩滕王蛺蝶江都馬
一紙千金不當價
酉陽襍爼云唐李衞公畫得峽中異蝶翅闊四寸餘深
褐色每翅上有二金眼按德裕於太和中為西川節度
使渡峽有見而作
盧照鄰相樂夫人檀龕讃并序相樂夫人韋氏者益州
都督長史胡公之繼親也夫人寓跡蘭閨栖情香岫琢
磨六行與三明而並驅馳騖四禪將十訓而齊駕粤以
乾封紀歲流火司辰敬造靈龕奉圖真相青蓮皓月爭
華蚊睫之端寳樹天倡競爽鴻毛之際納須彌於纖芥
嘗謂徒言置由旬於方丈今過其實重宣此義敢為讃
云猗歟實相顯允神工規模鹿苑圖寫龍宫分身諦聽
列坐談空羣天䬃纚衆寳玲瓏彫窗引月鏤網搖風一
窺妙境高謝塵蒙
蘇頲淨信變相讃云道之元尊洞照前劫身也淨信終
成後業後業伊何暢我玄風玄風伊何俾我韋公頃發
皇揆鎮于蜀國竭心為政盈耳頌德哿矣夫人繢兹羣
真函遷副相欻夭如賓府署因脩庭除改製既丹既皜
或轉或翳公則斯念余其載覿幕齊舍堂追魯壞壁金
海珠樹清都碧虚魂歸自此像設如初禽鳥不入文翁
是務神靈所扶文考是賦粤幽讃者老焉釋焉其信受
者式護式傳歸以戀兮來以益現即前兮過為昔玉江
流兮錦城闢歲永永兮綿奕奕
益州長史胡樹禮為亡女造畫盧照隣為之贊曰夫鎔
金逞妙徒罄中人之産架寳崇奢未階大乘之化豈若
圖徽紈素卷舒方丈之筵表裏丹青藻繪多林之色獨
為先覺其在兹乎益州長史公道洽中孚履黃裳以貞
吉寄隆分陜苴白茅而涉川猶為龜組相輝不離泡幻
之域熊車結轍尚迷苦愛之津爰捨淨財幸求多福為
亡女宇文氏敬造畫像等軸徵竒綃於水府採妙色於
霞莊月面澄華疑金雲之夜敞蓮毫吐照狀珠浦之晨
開花寳參差眺鶴林其非遠仙雲肹蠁登鷲巖其可望
窮形盡相陋燕壁之含丹寫妙分容嗤吳屏之墜筆式
揚顯福俾讃幽魂其詞曰正教東漸遺像西至化格三
天功超十地偉歟大士弘兹遠致追慟幽途載營檀施
皎潔霜紈照影丹素果發金口蓮生玉步地寳天花星
羅雲布惠炬長設迷津永渡
益州德陽縣善寂寺碑云佛堂東壁畫二聖僧丹青未
畢大啓神光隣玉麈之崇輝發金龕之實相王勃之文
也畫蓋唐初名筆
保寧志云利州城西北渡江二里告成寺有唐高宗則
天后真容倚巖為樓俗傳為阿武婆婆梳洗樓
九域志武士彠為利州都督生則天於官今州西皇澤
寺有武后真容殿
黃休復益州名畫錄唐薛稷天后朝仕至太子少保文
章學術名冠當時而好圖畫畫品錄云秘書省有薛少
保畫鶴時稱一絶又聞蜀郡多有公畫盧求成都記云
(府)衙院西廳少保畫鶴與青牛并少保自眉州司馬遷
移文記今改舊制無畫蹤矣
杜甫通泉縣署屋壁後薛少保畫鶴詩薛公十一鶴皆
寫青田真畫色久欲盡蒼然猶出塵佳此志氣遠豈惟
粉墨新高堂未傾覆幸得慰嘉賓曝露墻壁外終嗟風
雨頻
益州畫錄云先是蜀人未嘗得見生鶴皆以薛少保所
畫為竒物
薛稷在普慧寺壁畫西方變相又自書寺額故少陵詩
云少保有古風得之陜郊篇惜哉功名忤但見書畫傳
我遊梓州東遺迹涪江邊畫藏青蓮界書入金牓懸又
揮西方變發地扶屈椽惨淡壁飛動到今色未填(屈一作屋)
碑目云在通泉壽聖寺蓋宋改名
胡氏亭畫記撿挍尚書司空員外郎賜緋魚袋郭圓撰
藝游而至者則神傳焉神傳者國寳矣墨妙之於藝又
加貴焉浮圖燄熾今國力不能迨也故藝之至者雖鴻
德鉅儒亦伍於工徒矣唐故宰相薛公稷畫入神品以
名之重時加貴之成都靜德精舍有壁二堵雜繪鳥獸
人物態狀生動乃一時之尤者也吾后帝宇之五年汙
叛帖夷萬方無事於是大去蠱人之疾以浮圖氏為最
詔走御史監毁域内之祠凡雲構山峙之宇一時而壞
百工之名跡隨去焉胡氏璩文而好古惜少保之跡不
存於鄉迺&KR0894;斤挾黨力剟於頹坌之際得人三十七頭
馬八足又於福勝祠獲展氏子虔天樂二十五身及鄉
之名工李氏感天樂十二色皆神傳異跡嵌于茅亭之
壁於是長者之車益滿門矣任愚子若缺時寓蜀壯君
好事之心亡其壓覆於是染醉毫紀其事于石會昌五
年五月三日記今畫舊跡已没唯存石記在三學山廨
院東北此院是胡璩故宅
吳道玄者天賦勁毫幼抱神奥往往於佛寺畫壁縱以
怪石崩灘若可捫酌明皇令其往嘉陵觀山水回奏云
臣無粉本乃記在心命圖之一日而成是時李將軍思
訓亦善山川帝亦令貌數月方畢帝曰思訓數月之功
道玄一日之跡並皆妙也出歷代畫斷
朱景真名畫錄云明皇天寳中忽思蜀道嘉陵江山水
遂假吳道子驛使令往寫貌及回帝問其狀奏曰臣無
粉本並記在心宣令於大同殿圖之嘉陵江三百餘里山水
一日而畢
鹽亭志縣有聖像碑吳道子筆趙子昂贊
蜀萟文志唐吳道子畫聖像小影尚佐均有記
東坡四菩薩閣記始吾先君於物無所好燕居如齊言
笑有時顧嘗嗜畫弟子門人無以悦之則爭致其所嗜
庶幾一解其顔故雖為布衣而致畫與公卿等長安有
故藏經龕唐明皇帝所建其門四達八版皆吳道子畫
陽為菩薩陰為天王凡十有六軀廣明之亂為賊所焚
有僧忘其名於兵火中取其四版以逃既重不可負又
迫於賊恐不能皆全遂竅其兩版以受荷西奔於岐而
寄托於鳥牙之僧舍版留於是百八十年矣客有以錢
十萬得之以示軾者軾歸其直而取之以獻諸先君先
君之所嗜百有餘品一旦以是四版為甲治平四年先
君没於京師軾自汴入淮泝於江載是四版以歸既免
喪所嘗與往來浮屠人惟簡誦其師之言教軾為先君
捨施必所甚愛與所不忍捨者軾用其說思先君之所
甚愛軾之所不忍捨者莫若是版故遂以與之且告之
曰此明皇帝之所不能守而焚於賊者也而況於予乎
予觀天下之蓄此者多矣有能及三世者乎其始求之
若不及既得惟恐失之而其子孫不以易衣食者鮮矣
予惟自度不能長守此也是以與子子將何以守之簡
曰吾以身守之吾眼可矐吾足可斮吾畫不可奪若是
足以守之歟軾曰未也足以終子之世而已簡曰吾又
盟於佛而以鬼守之凡取是者與凡以是予人者其罪
如律若是足以守之歟軾曰未也世有無佛而蔑鬼者
然則何以守之曰軾之以是予子者凡以為先君捨也
天下豈有無父之人歟其誰忍取之若其聞是而不悛
不惟一觀而已將必取之然後為快則其人之賢愚與
廣明之焚此者一也全其子孫多矣而況能久有此乎
且夫不可取者存乎子取不取者存乎人子勉之矣為
子之不可取者而已又何加焉既以予簡簡以錢百萬
度為大閣以藏之且畫先君像其上軾助錢二十之一
期以明年冬閣成
銘心絶品云遂寧客館鎮張衍知縣家有吳道子三教
圖蜀僧智永房有道子慈氏菩薩圖
順慶志府東三十里龍門寺宋嘉定中建上有魚藍觀
音像臨唐吳道子筆今存
大足志縣郭外北山沿崕里許皆刻佛像一維摩居士
大類吳道子筆法
李廌畫評云李用及能畫鬼神其體格雄贍筋力魁壯
既無所羈束又不專詭怪凡為鬼神者多以面擬金剛
身擬善神用及則不然獨宗吳生之筆曾同畫相國寺
壁至今稱之
元宗幸蜀姜皎以藩邸舊臣扈駕至綿州畫角鷹於督
郵亭壁甚精妙一刺史模石䜿州堂後當時鷹隼不敢
入城後守模換去載至城南舟壞没于潭乃嘆曰無功
矣後人遂名其灘曰無功出本志
按皎玄宗時太常卿善畫封楚國公寓綿州有所畫角
鷹知名於時杜少陵詩楚公畫鷹鷹戴角殺氣森森到
幽朔觀者貪愁掣臂飛畫師不是無心學此鷹寫真在
左綿却嗟真骨遂虛傳梁間燕雀休驚怕尚未摶扶上
九天陸務觀劍南詩稿云姜公角鷹在綿州錄參廳
唐明皇令畫工畫十眉圖一曰鴛鴦眉又名八字眉二
曰小山眉又名遠山眉三曰五岳眉四曰三峰眉五曰
垂珠眉六曰稜眉又名却月眉七曰分梢眉八曰涵煙
眉九曰拂雲眉又名横煙眉十曰倒暈眉東坡詩成都
畫手開十眉横雲却月爭新竒出丹鉛錄
益州名畫錄唐韋偃京兆人寓止蜀川善畫馬韓幹之
亞也杜甫歌云韋侯别我有所適知我憐君畫無敵戲
拈禿筆掃驊騮歘見騏驎出東壁一匹齕草一匹嘶坐
看千里當霜蹄時危安得真置此與人同生亦同死蜀
中寺觀亦無筆迹唯好古者收得畫錄定為妙品
又云偃畫山水竹樹人物等思高格逸居閒嘗以越筆
點簇鞍馬人物山水雲煙千變萬態其為馬或騰或倚
或齕或飲或驚或止或走或起或翹或跂其小者或頭
一點或尾一抹山以墨斡水以手擦曲盡其妙宛然如
真其高僧松石鞍馬人物可居妙上品山水人物等居能品
偃畫松好作交枝屈鐵之勢古勁無倫杜少陵作偃雙
松圖詩韋侯韋侯數相見我有一匹好東絹重之不減
錦繡段已令拂拭光淩亂請君放筆為直榦蓋戲之也
董逌跋李太白畫像秋水為神春冰為質神鋒太儁逸
氣震放蓋玉在璞而流光金藏&KR1133;而著美凝脂點漆豈
非神仙中人瓊枝瑶樹自是風塵外物此蓋造化之元
精含於渾淪而不得藏者且將見有而示人吾何足以
明之
䕫府卧龍寺有諸葛孔明畫像宋張震立祠時物也詩
史堂有杜子美畫像王十朋詩何人作堂畫遺像收拾
光芒榜詩史
成都草堂有少陵像是䕫府别駕何宇度所刻
陸務觀集云予以攝事漢嘉畫岑公參像于州壁
成都古今記草堂寺有浣花夫人繪像按夫人姓任西
川節度使崔旴妾也大歷時人封冀國
新都志云冀國任夫人真像有靈在法圓寺後唐光啓
中寺廢為荷澤院
董逌跋資州今蜀道圖云顧長康愛嵇叔夜詩因為之
圖而垂綸長川目送歸鴻等語灼灼在人耳目畫之不
可已也如此此圖雲勢岫色林谷明藹皆有逸趣非嘗
歷蜀道而知少陵詩意者未易迨此大觀四年二月日書
蜀山水有圖杜少陵題嚴鄭公廳詩日臨公館靜畫列
地圖雄劒閣星橋北松州雪嶺東華夷山不斷吳蜀水
相通興與烟霞會清尊幸不空
盧楞伽者京兆人也善畫明皇駐蹕之日自汴入蜀名
播蜀川當代名流咸伏其妙至德二載起大聖慈寺乾
元初於殿東西廊下畫行道高僧數堵顔真卿題贊時
稱二絶至乾寧元年王蜀先主於寺東廊起三學院不
敢損之移一堵於院門南一堵於門北一堵於觀音堂
後此三堵六身畫經二百五十餘年宛如也西廊下一
堵馬鳴提婆像二軀雖遭粉飾猶未損其筆蹤餘者重
粧皆昧前迹出益州名畫錄
又云三學院舊名東厨院門兩畔畫東北二方天王兩
堵蜀王建脩寺後移在院内北廊下亡失姓名按此楞
伽之筆
古寺名筆云成都西林院佛殿壁後彌陀佛及二菩薩
彌勒羅漢極樂院殿内十六羅漢俱盧楞伽筆
又云成都保福院佛殿内羅漢一堂亦盧楞伽筆舊記
中不載蓋自昭覺改神霄徙來之物
成都記極樂院有盧楞伽畫跡蘇文忠同潁濱來觀題
壁而去
范至能峨眉行記牛心寺有唐人畫羅漢一版筆迹超
妙眉目津津欲與人語蜀寺畫胡僧推盧楞伽為第一
今見此板乃知楞伽源流所自國初牛心後寺此壁猶
存但漫滅耳予得之萬年僧惟淨云
銘心絶品云漢州何耕道夫類元家有楞伽小本十六羅漢圖
辛澄者不知何許人也建中元年大聖慈寺南畔創立
僧伽和尚堂請澄畫焉纔欲援筆遇一胡人云僕有泗
州真本一見甚竒遂依樣描寫及諸變相未畢蜀城士
女瞻仰如雲供養無虛日今已重粧損矣普賢閣下五
如來同坐一蓮花及鄰壁小佛九身閣裏如意輪菩薩
並澄筆見存出益州畫錄
畫品云成都大慈普賢閣外南壁畫佛會一堵五如來
一堵八菩薩釋迦佛一堵并閣後壁文殊普賢北畔五
髻文殊彌勒下生北方天王并堂内四柱上四天王並
辛澄筆
朱景元畫錄王宰家于西蜀貞元中韋令公以客禮待
之畫山水樹石出于象外杜員外贈歌云十日畫一松
五日畫一石能事不受相促迫王宰始肯留真迹景元
曾於故席䕫舍人廳見一圖幛畫臨江雙樹一松一栢
古藤縈繞上盤空下著水千枝萬葉交植曲屈分布不
雜或枯或榮或蔓或亞或植或倚葉疊千重枝分四面
達士所珍凡目難辨又于興善寺見畫四時屏風若移
造化風候雲物八節四時於一座内妙之至極也
唐符載劒南西川幕府諸公寫真讃序云戊辰歲尚書
韋公授鉞之四年也初尚書以汧隴殊勲拜執金吾天子
猶以為功重而報輕俾作鎮于蜀得自開幕府延納賢
雋焉韋公虛中下禮愛敬士大夫故四方文行忠信豪
邁倜儻之士奔走接武麇至幕下縉紳峩峩皆一時偉
人時符子客於成都歎其盛美又咸得衆君子之歡而
嘗思欲讃頌之事無由緣殆似行佞藴蓄浩思殊欝欝
不快也適會有沙門義全者善丹青尤攻寫真諸公博
雅好事皆使圖畫之山客由是得書曩意因述寫真讃十
三章使士林才彦不獨仰大府得賢之盛抑亦欲屬詞
比跡各明其為人也
李洪度者蜀人也元和中府主相國武公元衡請於大
聖慈寺東廊下維摩詰堂内畫帝釋梵王兩堵笙竽鼓
吹天人姿態筆蹤妍麗時之妙手莫能偕焉會昌前諸
寺圖畫多除毁惟餘此一處見益州畫錄
又云浣花龍興寺成都記謂本正覺寺也中堂有前益
州長史臨淮武公元衡并從事五人繪像俱朝服為淳
化五年兵火殘燬
南部志裴迪唐丞相晉公之後宋初為新政令因家焉
藏有晉公遺像自撰真贊
名畫記左全蜀人本儒家子工畫佛道人物多倣吳生
之筆今大慈寺多寳塔地獄變相是也
白樂天在忠州作荔枝圖以寄朝士自序云荔枝生巴
蜀間樹團團如帷蓋葉如冬青華如橘春榮實如丹夏
熟朵如葡萄核如枇杷殼如紅繒膜如紫綃瓤肉潔白
如冰雪漿液甘酸如醴酪若離本枝一日而色變二日
而香變三日而味變四五日外色香味盡去矣
左全者蜀人也本自名家世傳畫蹟寳歷中於大聖慈
寺中殿畫維摩詰變相獅子國王菩薩變相三學院門
上三乘漸次脩行及降魔變相文殊閣東畔水月觀音
千手眼大悲變相極樂院門兩邊金剛經驗及金光明
經變相前寺南廊下行道二十八祖北廊下行道羅漢
六十餘軀又於多寳塔下倣長安景公寺吳道元地獄
變相蓋當時吳生畫此地獄相都人咸觀懼罪脩善兩
市屠沽經月不售云全塔畫至王蜀時令雜手重粧已
損惟存大體大中初又於聖壽寺大殿畫維摩詰變相
一堵樓閣樹石花雀人物冠冕番漢異服皆得其妙今
見存
趙公祐者長安人也寳歷中寓蜀工畫人物尤善佛像
天王神鬼贊皇公鎮蜀賓禮之自寳歷至開成于諸寺
畫佛像甚多會昌中一例除毁唯存大聖慈寺文殊閣
下天王三堵閣内東方天王一堵藥師院師堂内四天
王并十二神前寺石經院天王部屬等蹟公祐天資神
用筆奪化權應變無涯罔象莫測名高當代時無等倫
數仞之墻用筆最尚風神骨氣唯公祐得之六法全矣
已上二則益州畫錄
名筆記中寺文殊閣畫阿彌陀佛大悲毘盧十大弟子
四堵閣外壁大悲三十七尊法華經驗大悲菩薩四堵
東南方天王西方天王及藥師院殿文殊普賢維摩無
量壽西方天王十二神共九堵皆待詔趙公祐筆也
名畫記趙公祐成都人工畫佛道鬼神大慈聖興兩寺
皆有畫壁子温竒亦善畫成都寺觀多見其跡有孫德
齊後亦知名
温竒幼而穎秀長有父風父殁之後於大聖慈寺文殊
閣内繼父之蹤畫北方天王及梵王帝釋大輪部屬天
將堂天將部屬并梵王帝釋普賢閣下南方天王華嚴
閣上東西二方天王梵王帝釋中興寺大殿文殊普賢
及天王部衆並其筆見存出益州畫錄
古寺名筆載大輪堂畫大輪部屬兩堵金剛二十四尊
堂在保福院也待詔趙温竒筆
又云保福院門屋畫天王二堵趙德齊筆
成都古今記云府衙西北有畫前益州五長史真李太
尉贊皇公記云益州草堂寺列畫前長史一十四人代
稱絶跡余嘗于數公子孫之家獲見圖狀乃知草堂繢
事靡不造真昔巖野旁求徒聞審像嵇山高謝唯上鎔
金孰若托之丹青妙畫神照然楚國祠廟魯王宫室暨
此邦文翁舊館皆圖歷代卿相粲然可觀唯有慕于前
良曾莫究乎形似與夫年代既遠遺像猶存入虛室而
煙霞暫披拂浮埃而瑶林斯覩余以精廬甚古畫壁將
傾乃選其功德尤著者五人模於郡之廳所追惟二
漢臺閣皆有畫寫黃霸于定國雖宰相名臣不得在畫
像之列卓子師德行君子而居功臣之右今之所取其
在兹乎采色既新光靈可想儼若神對吾將與歸因敘
其事以貽來哲太和四年閏二月十八日劍南西川節
度副大使知節度事銀青光祿大夫檢校兵部尚書兼
成都尹御史大夫贊皇縣開國伯李德裕記按唐節
度使不帶尹則帶長史銜非賓佐比也
古寺名筆載成都華嚴閣上節度使杜悰像乃張逢畫
亦知名者
陳皓彭堅不知何許人也開成中與范瓊寓蜀大中年
府主杜相公悰起淨衆等寺門屋知三人中范瓊年齒
雖低手筆稱冠矣因請陳彭各畫天王一堵各令一客
將伴之以幔幕遮蔽不令相見畫畢相國與諸府寮撤
其幃幕南畔仗劒振威者彭筆北畔持弓奮赫者陳筆
二人筆力相似觀者莫能昇降大約皆宗吳道元而傅
采拂澹過之畫法一曰氣韻生動是也二曰骨法用筆
是也三曰應物象形是也四曰隨類賦采是也五曰經
營位置是也六曰傅彩模寫是也斯六法者名軰少該
唯此三人俱盡其美
范瓊不知何許人唐開成中與陳皓彭堅同時寓蜀皆
善人物佛像三人同手於諸寺圖畫甚多會昌年皆除
毁惟大聖慈者得存洎宣宗再興佛寺三人於聖壽聖
興淨衆中興等寺自大中至乾符筆無暫釋圖畫墻壁
二百餘間若天王佛像高僧經驗及諸變相名目雖同
形狀各别自淳化五年及咸平三年兵火之餘得存三
寺筆跡于後大聖慈寺南廊下藥叉大將和脩吉龍
王鬼子母天女五堵謂之十七護神北廊下石經院門
兩金剛東西方天王中寺大悲院門上阿彌陀佛及
四菩薩院門兩畔觀音藥師石經板上七佛四仙人大
悲變相天將堂兩畔南北二方天王文殊閣下北方天
王及天王變相聖壽寺大殿釋伽像行道北方天王
西方變相殿上小壁水月觀音浴室院旁西方天王大
悲院八明王西方變相皆大中年畫也聖興寺大殿
東北二方天王藥師十二神釋迦十弟子彌勒像大悲
變相並咸通年畫也其中西方一堵甚著竒工極其精
妙烏芻瑟磨兩堵設色未半筆蹤嚴然後之妙手終莫
能繼而聖壽聖興兩寺純是范筆右二則益州名畫錄
成都古今記藥師院連寺廊八門兩壁畫千眼大悲及
北方天王大悲釋迦變相四堵天將院壁畫羅漢二軀
北方天王及天將部屬并帝釋梵王共六堵中寺文殊
閣彌勒釋迦西方變相北方天王變相極樂院門外壁
散花天女俱范瓊筆
張騰者不知何許人也武宗末年寓蜀於諸寺壁圖畫
亦多會昌年除毁皆盡大中初佛寺再興於聖壽寺大
殿畫文殊普賢彌勒下生共三堵浴室院北對范瓊舊
壁畫持弓北方天王一堵大聖慈寺文殊閣下報身如
來一堵見存
常粲者雍京人也咸通年路侍中巖牧蜀粲自京師至
路公禮待之善傳神雜畫有七賢像六逸像女媧伏羲
神農像立釋伽像五天胡僧像孔子西周問禮像名醫
下蠱像樗蒲圖龍樹驗丹圖至今好事者收之為後學
師範又玉局化壁畫道門尊像甚多王蜀時修改亦頹
損矣今大聖慈寺悟達國師真乃粲筆見存
常重允者粲之子也僖宗幸蜀回鑾之日蜀民請留御
容于大聖慈寺時隨駕待詔盡皆操筆不體天顔府主
陳太師敬瑄遂表進重允一寫而成内外官屬無不歎
駭謂為僧繇後身復宣令於中和院壁寫隨駕臣寮真
列爵名于左西川節度副大制置指揮諸道兵馬兼供
軍使太師中書令成都尹穎川郡王陳敬瑄義成軍
節度使中書令王鐸門下侍中韋昭度檢校司徒
守太子太保鄭畋檢校司徒鄭延林翰林學士承
旨守兵部尚書樂朋龜翰林學士守禮部尚書杜讓
能翰林學士戶部侍郎崔凝翰林學士中書舍人
沈仁偉翰林學士中書舍人侯䎖尚書左僕射裴
璩禮部尚書兼太常禮儀使牛叢左散騎常侍楊
堪右散騎常侍柳涉右散騎鄭瑣左諫議大夫
李紹鰌右諫議大夫蕭說尚書左丞知中朝御史
中丞盧澤給事中李輝給事中宋旦中書舍人
鄭欣比部郎中知制誥蘇循尚書右丞判戶部張
褘尚書吏部侍郎張讀尚書刑部侍郎充集賢殿
學士李燠尚書禮部侍郎知貢舉歸仁澤行在十
軍司馬工部侍郎判度支秦韜玉已上二十七人寫在
殿上御容前左神策軍觀軍容使護軍中尉田令孜
右神策護軍中尉觀軍容使西門思恭内飛龍使知
内侍省楊復恭内樞密使田匡禮内樞密使李順
融宣徽南院使劉景宣宣徽北院使田獻銖左
衞大將軍石守悰左金吾大將軍劉巨容行在諸
軍馬步都虞候趙某及諸司使副一百餘員已上俱寫
在御容後尋授駕前翰林待詔賜緋魚袋駕歸韋相國
昭度為西川節制而陳太師與監護田軍容拒命據城
王蜀先主時為行軍司馬攻圍三年乃以城降既克下
王先主至寺拜僖宗御容觀繪壁唯不見陳田真因問
寺僧對云拒扞王師近方塗抹先主曰某豈與丹青為
參商遽命重寫重允乃挼皂莢水洗去而風姿宛然先
主嘉賜之常公自言我畫梁爛摧之外雨淋水洗終無
剝落者蓋其設色與人殊也偽通王宗裕性多猜忌惑
一媵嬖欲為寫貌而惡人久視謂常曰頗不熟視審可
乎曰可頃之夫人至拜立斯須而退翌日貌其姿容短
長無遺毫髮敏妙皆此類也又於玉局化寫王蜀先主
為使相日真容後移在神興觀之壽昌殿矣今大聖慈
寺興善院泗州和尚及華亭張居士真寳歷寺請塔天
王寧蜀寺都官土地並其筆見存右三則益州畫錄
按外史檮杌孟主往大慈寺觀明皇僖宗御容宴羣臣
于華嚴閣下即此物也
蜀中廣記卷一百五
