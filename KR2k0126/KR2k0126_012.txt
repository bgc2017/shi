蜀中廣記卷十二
明曹學佺撰
名勝記第十二
上川南道
眉州
賈島送穆少府知眉州詩劍門倚清漢君昔未曾過日
暮行人少山深異鳥多狖啼知峽雨棧盡到江波一路
白雲裏飛泉洒薜蘿李頻眉州别李使君詩回首雪峯
前朱門心杳然離人自嗚咽流水莫潺湲毒草通蠻徼
秋林近漏天一生從此去五字有誰憐薛濤送鄭眉州
詩雨暗眉山江水流離人掩袂立高樓雙旌千騎駢東
陌獨有羅敷望上頭趙抃按獄眉山舟行詩攜琴曉出
錦官城千里秋原一望平放舸急流身覺快披雲孤嶼
眼增明農田雨後畦畦綠漁笛風前曲曲清訊獄遠邦
先滌慮䘏哉休戚在民情蘇軾寄黎眉州詩膠西高
處望西川應在孤雲落照邊瓦屋寒堆春後雪峨眉翠
掃雨餘天治經方笑春秋學好士今無六一賢且待淵
明賦歸去共將詩酒趁流年黃庭堅次韻子瞻寄眉山
王宣義詩參軍但有四立壁初無臨江千木奴白頭不
是折腰具桐帽棕鞵稱老夫滄江鷗鷺野心性隂壑虎
豹雄牙鬚鷫鸘作裘初服在猩血染帶鄰翁無昨來杜
鵑勸歸去更得把酒聽提壺當今人材不乏使天上二
老湏人扶兒無飽飯尚勤讀婦無複禈且著襦社甕可
漉溪可漁更問黃鷄肥與癯林間醉着人伐木猶夢官
下聞追呼萬釘圍腰莫愛渠富貴安能潤黃壚郡有
孫氏書樓魏了翁記曰孫氏㞐眉以姓著自唐迄今人
物之懿史不絶書而為樓以儲書則由長孺始樓建於
唐之開元至灮啓元年僖宗御武德殿書書樓二字賜
之今石本尚存自偽蜀毁於災乃遷魚□其㞐為佛氏
所廬今所謂傳燈院是也若里巷則固以書樓名長孺
之五世孫降衷嘗遊河洛識藝祖皇帝於龍潛建隆初
召至便殿賜衣帶圭田特授眉州别駕因市監書萬卷
以還然樓尚未復也别駕之孫闢乃入都傳東壁西雝
之副與官本市書捆載而歸即所居復起重樓藏之魚
□之有樓則昉乎此又嘗除塾為師徒講肄之所號山
學於是士負笈景從而書樓山學聞名於時矣方樓之
再建也在天聖初闢之從兄直講君堪嘗為作記錢内
翰希白宋景文子京皆賦詩闢性倜儻不耐衣冠衣方
服其卒也從弟文懿公為識其竁有不儒其身而儒其
心之語故里人又以儒心名之比歲樓又燬於火書僅
有存者儒心之六世孫曰某懼忝厥世乃更諸爽塏以
唐僖宗所書樓刻揭之樓視舊增拓焉且病所儲之未
廣走行闕下傳抄貿易以補闕遺竭其餘力山學載興
以余二十年雅故請書厥顛末余因惟昔人藏書之盛
鮮有久而弗厄者梁隋之盛或壊於火或覆於砥柱唐
太玄文昭之盛或毁於盗或散於遷徙本朝之初如江
源叔所藏合江南吳越之書凡數萬卷而子孫不能有
之為臧僕盗去與市人裂之以藉物者不可勝數余偶
過安陸亦得其省中所藏晉史則佚於他人者可知安
陸張氏得江書最多其貧也一篋之富僅供一炊王文
康初相周世宗多得唐舊書李文正所藏亦為一時之
冠而子孫皆不克守宋宣獻兼有畢文簡楊文莊二家
書可敵中秘之藏而元符中蕩為烟埃晁文元累世之
蓄校讐是正視諸家為精自中原無事時已有火厄至
政和甲午之災尺素不存劉壯輿家於廬山之陽所儲
亦慱今其子孫無聞焉南陽开氏積書凡五十篋則盡
歸諸晁氏嗚呼斯非天地神人之所靳者耶而孫氏之
傳獨能於三百年間屢絶而復興則斯不亦可尚矣夫
雖然余嘗聞長老言書之未有印本也士得一書則口
誦而手抄惟恐失之其傳之艱盖若此惟傳之艱故誦
之精思之切辨之審信之篤行之果自唐末五季以來
始為印書極於近世而閩浙庸蜀之鋟梓徧天下加以
傳說日繁萃類益廣大綱小目彪列臚分後生晩學開
卷瞭然苟有小慧纖能則皆能襲而取之噫是不過出
入口耳四寸間爾若聖賢所以迭相授受若合符節者
果為何事而學之於人果為何用則謾不加省然則雖
充厨牣几於我何加焉可不甚懼矣夫按書樓復興雖
在魚□江而始剏則在州城也今蜀中書賈之家往往
稱書樓盖本諸此有石氏畫苑蘇軾記曰石康伯字
幼安眉之眉山人故紫微舍人昌言之幼子也舉進士
不第即棄去當以蔭得官亦不就讀書作詩以自娛而
已不求人知獨好法書名畫古器異物遇有所見脫衣
輟食求之不問有無居京師四十年出入閭巷未嘗騎
馬在稠人中耳目謖謖專求其所好長七尺髯而黑如
世所畫道人劍客而徒步塵埃中若有所營不知者以
為異人也又善滑稽巧發微中旁人抵掌絶倒而幼安
淡然不變色與人遊知其急難甚於為已有客於京師
而病者輒舁置其家親飲食之死則棺歛之無難色凡
識幼安者皆知其如此而余獨深知之幼安識慮甚遠
獨口不言耳今年六十二狀貎如四十許人須三尺郁
然無一莖白者此豈徒然者哉為亳州職官與富鄭公
俱得罪者其子夷庚也其家書畫數百軸取其毫末雜
碎者以冊編之謂之石氏畫苑幼安與文與可遊如兄
弟故得其畫為多而余亦喜其畫古木叢竹因以遺之
使置之苑中有三蘇祠在紗線街即蘇氏故宅也門
前榆樹云老泉手植竒怪碨礧人争取去為假山魏了
翁知眉時祭公文曰眉號士大夫郡聖天子不以某不
肖奠守此土其在境内凡百辟卿士有益於民夙夜承
祀無忒矧惟山川炳靈世載蘇氏一翁二季先後相望
文章事業在太史之典策今居郡滿歲顧歲時奉嘗闕
然弗諧非所以風境律我有民也用修圭薦展於廡下
以内翰太師文忠公黃門太師文定公從祀既齊既稷
神保攸歆敢不永與多士承斁斯文以無忘德有觀
蓮亭在祠西池中環臺皆蓮中有碑刻東坡小像李龍
眠畫山谷穎濱贊今移入寢方輿勝覽云臨風閣在
州治内宋沈迥詩烟霞生座右林沼匝城隈州園十詠
邵博著環湖在署後魏了翁築翠羽書臺遠景樓在州
治北太守黎錞建蘇軾記通志云雪臺在遠景樓前亦
希聲築本志云東北二里有洛城後漢時築蜀漢廢
齊通城在城北南齊建武置隋開皇廢碑目云唐眉州
剏羅城記大順二年盧拯撰文略云象耳鎮於後峩眉
列乎前勝覽云嘉祐閣枕羅城繪三蘇於上刻東坡和
陶詩於壁間宋史唐末山行章攝眉郡守值四方驛騷
乃合五縣之力築城周遭八里有竒計一千八百六十
五丈名卧牛城淳化中李順之變攻圍不下及順誅守
者以城完受賞焉通義志云昔人評吾州山不高而
秀水不深而清列眉通衢平直廣衍夾以槐柳綠隂翳
然小南門城村家多竹籬桃樹春色可愛橋之下流皆
花竹楊柳泛舟其間鄉人謂之小桃源蘇子瞻詩清江
入城郭小圃生微瀾子由詩彷彿城南路繁香撲市橋
通志云醴泉山在治西八里環繞州城山半有八角
井清甘如醴松江在治東南自蜀江分𣲖西南流至州
城與醴泉江合方輿云蜀江在城外一名玻瓈江水
色清澈似之陸游詩云玻瓈江水千丈深不如江上離
人心君行未過青衣縣妾心先到峨眉隂金尊共釂不
知曉月落烟渚天横參車輪無角留不住馬蹄不方何
處尋空憑尺素寄幽恨縱有綠綺誰知音愁來只欲掩
屏睡無奈夢斷聞疎砧范成大和云玻瓈江頭春流深
别時沄沄流到今祇言日遠易排遣不道相思翻苦心
烏頭可白我可去菖花易青君易尋人生若未免離别
不如碌碌無知音蘇軾送楊孟容詩我家峩眉隂與子
同一邦相望六十里共飲玻璃江後人因立共飲亭又
改為江鄉館在津口矣陸務觀詩玻瓈江上柳如絲行
樂家家要及時只怪今朝空巷出使君人日宴蟇頤蟇
頤山在江東七里狀如蟇頤因名有至德觀有爾朱淘
丹泉傳記所載以為軒轅氏丹宅山腹有穴曰龍洞傳
者以為四目老翁唐末有楊太虚得道於此今祠中有
三仙象四目居中焉人日出東郊渡江遊蟇頤山眉之
故事也春風樓明霞閣俱在山上蜀檮杌云僖宗幸
蜀政事悉出内侍田令孜之手左拾遺孟昭圖上䟽論
事坐貶令孜遣人投之蟇頤津後人為立祠裴澈詩云
一章何罪死何名千載惟君與屈平從此蜀江烟雨夜
杜鵑應作兩般聲本志云孟拾遺祠在蟇頤山上今廢
志又云老翁泉在蟇頤山東二十里蘇明允嘉祐集
云十數年前月夜有一老翁蒼頭白髮偃息泉上就之
則隠而入於泉洵甃以石建亭覆之而為之銘曰山起
東北翼為南西涓涓斯泉湓溢以彌歛以為井可飲萬
夫里無斯人將此為誰山空寂寥或嘯而嘻更千萬年
自潔自好誰其知之乃訖遇我惟我與爾將遂不冺無
竭無濁以永千祀梅聖俞寄蘇明允詩泉上有老人隠
見不可常蘇子居其間飲水樂未央淵中必有魚與子
自徜羊淵中苟無魚子特翫滄浪日月不知老家有雛
鳳凰百鳥戢羽翼不滯彼泉傍蘇軾送賈訥倅眉二首
云當年入蜀歎空回未見峩眉肯再來童子遙知頌襦
袴使君先已洗樽罍鹿頭北望應逢雁人日東郊尚有
梅我老不堪歌樂職後生試覓子淵才又云老翁山下
玉淵廻手植青松三萬栽父老得書知我在小軒臨水
為君開試看一一龍蛇活更聽蕭蕭風雨哀便與甘棠
同不剪蒼髯白甲待歸來自註先君葬於蟇頤山之東
二十餘里地名老翁泉君許為一往感歎之深故及之也
外史玄羽張大齡志云歐陽永叔為明允作志銘云公
葬於彭山之安鎮鄉可龍里在今蟇頤山之東地名石
龍柳家溝老翁泉之側或石可二字易誤嘉靖壬子臺
史喻公按眉問老泉墓檄有司求所在而修復之上下
彭眉間數月竟無所得於是從老翁泉之傍設一虚塜
青神余修撰承勛記其事於石又有廣福寺者乃勅賜
門下侍郎蘇轍香火院也宋故事宰相得賜寺院薦福
文定入相時有賜貶官後章吕盡追奪之復官手詔
再賜自為文記之人以為墳必在賜院之近又乃就寺
之後山更作一塜顧穎濱記中云墳之西南十餘步有
泉焉廣深不及尋晝夜瀵湧又曰墳東南四里許有故
伽藍轍以請於朝則前所修泉傍者差是而廣福之墳
非也但廣福傍有古桂樹横隂一畆大十圍亦非近代
物若明允之族譜亭則在州西南古修文鄉蘇氏祖塋
側今亭廢刻石亦不存矣碑目云天池院去眉山縣
十里蘇文忠公嘗過之今柱上有手書云自老翁井還
偶憩治平丁未十二月七日子瞻凡十八字勝覽云
石佛山在眉山之南蘇子瞻寄子由詩石田向何許石
佛山下路下有爾家山千畦種秔稌山泉宅龍蜃平地
流膏乳志云猪龍泉在治南石佛鎮曾有乳猪伏於此
化二鯉盖猪龍也詳見怪異記中志又云孫抃墓在石
佛鎮乾明寺前按乾明寺在魚耶鎮孫學士書樓山學
碑藏寺中即宋賜孫公抃薦福地也志又云大
旺山在東南五十里自蟇頤山南趨或起或伏至此
峰巒屹立廻拱州城盖與三峩氣接矣勝覽云息
臺山在治西四十里東館鎮北太平廣記載眉州有叟
嘗携子入此山遇一道人指其子曰夭叟飲道人已長
跪求夀道人取簿檢視曰夀止十八叟與其子懇求不
已乃舉筆改為八十後子夀果如數焉志云大明寺
近東舘鎮隋建有九樓十八殿屋厦三千井亦四十八
眼基跡猶存又有燈壁寺在東舘鄉宋紹興建有東舘
書院紹興初眉州學者甚多州學不能容東舘鄉士大
夫吕君玘倣古鄉校剏為學廟春秋釋奠以鄉士大夫
居家者主之丹稜令馮時行為之記志又云連鰲山
在西南九十里山形如鰲傍即栖雲寺東坡少時讀書
寺中嘗於石厓上作連鰲山三字大如屋宇雄勁飛動
其畫專車今存
青神縣
益州記曰青衣神號為雷塠廟班固以為離塠也蜀江
至此始有峽之稱華陽國志望帝以熊耳為後戶熊耳
峽即今之縣治矣郡國志云漢武帝使唐蒙破西南夷
路始於此邑也志云青州城梁置在治南十五里古青
神郡縣皆治此自熊耳山視之今當為百花鎮黃山谷
集云青神尉廳葺城頭舊屋作借景亭下瞰史家園水
竹終日寂然了無人迹又當綠隂之間戲作長句云當
官借景未傷民恰似鑿池取明月盖尉乃雅安張禮介
卿山谷之中表也志云縣東門外有青羊橋相傳老
子騎青羊過此而入成都又云長泉鎮有麒麟橋王蜀
時麒麟見於此因立麒麟院又云縣西瑞草橋橋崩得
殘碑乃蘇東坡與丈人丈母書也東坡外家在是所
謂相望六十里共飲玻瓈江矣後洪雅主簿王宣義謝
事家居於此東坡贈之詩云歸來瑞草橋邊路獨遊還
佩平生壺縣之名勝在乎三巖三巖者上巖中巖下
巖也今惟稱中巖焉自縣解維始由芙蓉溪以兩岸多
芙蓉也繼由五渡溪以溪水曲折凡五渡也又過慈姥
磯有石刻李壁詩云洗盡一春歌酒塵滄江吹破碧粼
粼韶華過眼都如夢祇有三峯是故人泊舟直抵下巖
有題名云子瞻子由與侃師至此院僧以路險見止不
知僕之所歷有百倍於此者矣丁未正月二十日書沿
溪數折有喚魚潭上即慈姥巖也篆刻中巖二大字徑
可四尺河南邵博書陸務觀詩云春枕悠然夢何許兩
枝筇杖喚魚潭又䟦程伯正誼所藏山谷帖云此卷不
應携在長安逆旅中亦非貴人席帽金絡馬傳呼入省
時所觀程子他日幅巾筇杖渡青衣江相羊喚魚潭清
泉翠樾之間與山中人掃石置風爐煑蒙頂紫茁然後
出此卷共讀乃稱爾過潭循山三里始至寺為中巖其
傍有羅漢洞即牛頭僧以木鑰叩石笋處此地懸崖峭
壁上刻千佛石覆如屋中有卧仙之迹有玉泉坎黃山
谷銘云玉泉坎坎來自重險發源無所龍口琬琰我來
峽中初酌蛙頷靈湫世鮮百泉莫與比甘山僧淳拙煮
餅馨香遠拂瀹茗泉味不掩行為白虹止為方鑑口題
此德用勒蒼广其上巖去中巖一里許唐末有佛刹
號垂拱寺相傳巖下有龍聽僧講經於此由是建寺
有三石筍唐無盡禪師伏虎在石筍下所謂伏虎臺也
范成大詩赤巖倚竛竮翠邏森成削岑蔚嵐氣重稀間
暑光薄聊尋大士處往扣洞門鑰雙撑紫玉關中矗翠
雲幄應供華藏海歸坐寳樓閣無法可示人但見雨花
落不知龍湫勝何似魚潭樂夜深山四來人静天一握
驚看杯桂白月影到林壑門前六月江世界塵漠漠寳
缻有甘露一滴洗煩濁捫天援斗杓請為諸君酌山
谷題名云元豐庚辰歲秋多雨其八月戊午晴遊慈姥
巖禮諾巨那尊者巖下有泉發山足奔突色如乳而味
甘取之不竭豈巨那所奉供耶余因竭其舊水涫滌見
石少焉復盈坎㶁㶁投澗中喚魚潭投齋餘飯魚出食
者數百見人不驚眉山程逢時䟦余玠詩云相公平
賊後攜吏上峥嶸裴晉公以後無此竒遇醉翁行樂處
草木皆可敬歐陽子而後世無此樂先生晉公德業文
忠詞章書史精妙視鍾王有逸氣而於山林悠然心會
殆伯仲之間有裴歐也試語山靈自有宇宙便有此山
幾曾有此客耶邵漙來紹興元年五日旦從其弟博
任也資中張方自漢川易節益部將母游弟嵩午猶
子觀復二子知復甥何杓侍眉山蘇禮偕來嘉定壬午
二月既望金華楊緯被命赴闕艤舟巖下敬修尊者
香火而去紹熙壬子孟冬九日弟綜及男師復師晉同
至河陽郭忠得之行部嘉眉艤舟岩下携子游中巖
瞻拜尊者過憩石笋庵歷覽勝境竒哉政和八年六月
三日里人任逄被旨赴闕長子商輅侍行親友送别
笋峯者三十有九人嘉定丁丑十月癸酉邑人楊大
全被旨進朝將家來修净供宗黨親朋會别於此者五
十五人紹熙三年九月旦谷居翁大丞相趙公留題
淳祐壬子鄉貢方於此題名巖寺奎書適從天來是秋
楊㢲冠外省史夢錫在選中以山英靈發越愈大浚儀
趙公握奎平岡繼偕南宫第一之客明年端午合邑士
楊興仁申錫柄仲夢炎懌森孫侯國史朝瑞彪錫王鉞
文起之㢲已程方何明磨崖大書以侈盛舉以開方來
慶元戊午冬高公純遣姪魏了翁赴龍飛策試艤舟
來遊男載夏卿文卿定子姪遊侍行越三年載定子裭褐
行都復侍親過此弟夏卿文卿林卿長弟淞同山下飲
作伴留又二年癸丑秋十月了翁蒙恩召除侍東去舍
于眉信于青衣明日孫真勤飲餞於此兄弟之偕行者
如戊午獨伯仲不與紹定己丑六月丙午郡人蘇薰
侍諸父率四弟以嘉定戊寅上元日游誦坡翁江山風
月本無常主間者便是主人語信然也弟黨書愁
霖貫序人心久鬱秋季之旦晴景開霽草木悦茂江山
清新太子宫史籍聖源命前王穆伯恭及前進士楊穎
臣廷芳進士程戩景貺羽衣李有慶仲祥出邑東津亭
方舸南下登石徑數里遊中巖僧居清晏薄暮間道而
歸試校書郎領簿馮越石君玉俾識其時乃嘉祐丁酉
之歲也景貺題辛亥歲予友楚人鍾惺來遊作記云
去青神西南十五里江色盡綠玉中邊皆見隔岸坐立數
山若架閣者中巖也巖下上連延可十數里許迴流峻
壁冥壑複磴竹樹蒙籠大要向背往復皆與此巖終始
渡江即水月樓樓趾齧江寺冠之由樓視江則已頫由
寺登樓乃反降階垂窮與樓凑階代樓為梯者強半揣
本齊末度樓之腰猶未能至乎寺趾也降自樓出山門
右行不見江則摩磴如蟻屢折為喚魚潭魚聽掌出石
壁百仞立而微頫潭潄其脛石無完膚有邵伯温大書
可模並壁行數武為羅漢洞洞低曲僂而入如行牛角
中隙處稍右則為伏虎巖鑱巖為百千萬億佛如恒河
沙數巖之半跨壑為一小石橋銜木其壁為閣若居人
架竹梁上以承燕巢者人屈曲行其下沿緣洞壑俯仰
竹石者數里曰此走井研富順道也巖又半為流杯池
一曰太極池有屋數楹屋後為泉泉流洞中石壁四周
有黃魯直大小三石刻壁間宋元刻頗多每兩石縫接
處往往上下各截其半中嵌俗筆亦有居石隙苟完者
出洞緣磴行輿步斁代去所謂羅漢洞伏虎巖者度可
四三里乃復覩前鑱巖佛像須眉歷歷可數才隔一壑
尋橦可度疑前此一叚途徑可省矣大扺喚魚潭以往行
皆壑石壁夾之若岸壑若溪藤蘿虧蔽壑中若荇藻老
樹如槎根若石猿鳥往來若游魚特無水耳諸峯暎帶
時譲時争時違時應時拒時迎裒益避就凖形匠心横
竪參錯各有妙理不可思議又行里許蹭蹬拾級乃睹
古中巖題額去三石笋不遠所謂諾詎那尊者引牛頭
僧持鑰扣石笋笋開得低頭佛盜珠是也鍾子曰自中
巖至尊者巖從下視上頂踵腹背其石胍皆當為笋笋
隙且平處則置屋仄則鑿磴斷則為橋處危臨深則設
石欄欄則復見江從江中望岩上僧舍佛刹雖一居之
内前軒後寢纍纍綴高壁上下疊而不覺其前後通也
登岩行屋中皆磴道乃稍得其要領趾後竟即摩前頂
石笋中分處如一門尊者像處其中右旋復為佛殿殿
傍一笋屹若浮屠與中分者而三實一笋也人直指其
巋然三峰者為石笋耳笋上宋元刻亦多俗書災石者
亦復倍之萬歷辛亥十月二十一日晩霽與弟恬及艾
子登於中岩焉禮諾詎那尊者畢說偈偈曰偶爾喪珠
復返急時扣鑰相求未免勞勞多事世尊不合低頭又
曰未必衣珠真失總緣岩石當開自供羅漢游戲不管
山僧往來說偈訖返予凡三過中岩皆有詩其一云
中巖如化出秀色類烟含到鳥無歸路游魚或泳潭泉
聲隨地有石笋與天參若作此山長於心無不堪其二
云再識中岩好彌添乍到情泉流因委曲雨氣益淒清
橋險必當度樓虚何所成惟應石笋上安坐學無生其
三云莫謂客來數聊無塵俗牽岩光浮落日梅意入初
年手搨碑文古身行洞穴連白魚灘最急且宿在灘前
盖予最後游同青神令康君視搨山谷諸碑刻又自梓
州牛頭洞來故及之
彭山縣
揚雄蜀記秦惠王遣張儀司馬錯伐蜀蜀王開明拒戰
不利退走武陽獲之即此地也郡國志云漢元光四年
益洲刺史任安城武陽周圍千三百丈本志云今之舊
土城是有任公橋後漢朱褒獲麟於馬頰嶺因改名為
麒麟橋漢犍為郡理本志云治西北五里犍為城漢
建元中築碑目云漢犍為太守楊洪碑在彭山縣北小
板橋五十年前餘楊洪碑三字今皆磨滅華陽國志
云郡去成都百五十里渡大江昔人作大橋曰漢安橋
廣一里半每秋夏水盛斷絶歲歲修理百姓苦之建安
二十一年太守南陽李嚴乃鑿天社山尋江通車道省
橋梁三津吏民悦之嚴因更造起府寺觀壯麗為一州
勝宇其地東接江陽南接朱提北接蜀郡西接廣漢按
晉永和中於此置西江陽郡矣初唐沈宇武陽送别詩
云菊黃蘆白雁初飛羌笛胡琴淚滿衣送君斷腸秋江
水一去東流何日歸郭璞江賦云流二江於崌崍註崌
山北江所出崍山卭崍山也中江所出皆東注於大江
寰宇記云崌崍山在縣東北十二里導江從山南合流
下有漢張綱墓志云墓在崌崍山東北五十步漢書綱
字文紀犍為武陽人仕廣陵太守平賊黨張嬰有恩卒
之日嬰率其徒五百人送喪還武陽負土成墳而去按
崌崍二山在漢嚴道界其尾入江雲笈七籖云第五
北平治在眉州彭山縣上有池水縱廣二百步昔越人
王子喬得仙處碑目云此山有大書北平山治之碑餘
不可讀碑隂書大唐上元二年道士施仕衡等字本志
云北四十里北平治應室宿上有天柱峰夜常見五色
燈山下有王喬墓唐杜光庭詩桐栢真人曾此居焚香
厓下誦靈書朝回時宴三山客澗盡間飛五色魚天柱
一峰凝碧玉神燈千點散紅蕖寳芝常在知誰得好駕
金蟾入太虚南中八郡志云犍為有魚鳬津數百步
一名彭女津在彭亡山南導江皂江等水會處彭祖塜
及祠在此後漢岑彭為刺客所中而死又名彭亡山亦
名平模山郡國志謂之朝女山云昔有朝祖女於此山
得道今足跡尚存故名志云山距治北十二里曰彭女
彭模平模平無皆一山神異記云犍為有一白虎出
則衆黑虎隨之不傷人物漢王褒招碧雞神詞黃龍見
兮白虎仁盖指此也寰宇記引秦昭王射白虎事非
李膺益州記云周德既衰九鼎淪散一没於此或見其
鼻故名鼎鼻山一名打鼻山上有城亦名鼎鼻打鼎音
近也大江過於山下有灘宋將朱齡石伐蜀立寨於此
括地志云鼎鼻山北有龍洲東接導江水按已上即常
璩所稱王喬升其北山彭祖家其彭蒙白虎仁於廣德
寳鼎見於江溉也漢書綏和五年犍為人上寳磬十
六此地因謂之寳磬洲益部耆舊傳朱遵武陽人仕
為功曺率兵拒公孫述絆馬死贈復漢將軍有祠後
漢建安二十四年黃龍見武陽赤水九日劉氏以為瑞
應因立廟在長江村導江東岸碑目云漢刻黃龍甘露
之碑在彭山黃龍鎮今移於繫龍橋周地圖記云彭山
縣北四里有潭水後漢漢安元年仙人瞿君武入峨眉
山得道每年繫龍於灘龐籍詩巢鳳閣邊勞遠夢繫龍
灘下認前題按已上即常璩所稱犍為上寳磬十六劉
向以為美化所降後漢朱遵拒公孫述光武以為士大
夫郡建安末年黃龍見武陽赤水蜀人以為劉氏之瑞
應也寰宇記云金華山在彭山縣東五里有丈六佛
像夜多神燈紀勝云彭山東北六里盤石山普照寺
藏有宋太宗真宗仁宗御書崖之半有石室范鎮詩云
窮幽訪盤石細徑入荒凉踏葉履屨濕觸花衣𬒮香
方輿云平盖山在彭山縣北二十四化之一也七籖云
山下有玉人長一丈三尺昔吳郡崔孝通於此學道得
飛仙本志云平盖治上應婁宿治前洗墨池唐隠士羅
公遠題詠之處有清暉滌覽二亭提刑張方記以為在
鼎鼻山椒而勾氏之逍遙軒恰與之相對也杜光庭詩
云勢壓長江空八陣吳都仙客此修真寒江向晩波濤
急深洞無風草木春江上玉人應可見洞中仙鹿已來
馴龍車鳳輦非難遇只要塵心早出塵亡名氏詩云平
盖山高古木疎昔人曾此築仙居井通八角寒泉湧觀
燬三清劫火餘洗墨池邊丹竈冷繫龍岩畔石潭虚吟
成獨坐荒苔上間看蝸牛學篆書七籖云本竹觀在
彭山治北相傳以為竹林黃帝所手植者杜光庭詩云
樓閣層層觀此山雕軒朱檻一躋攀碑刊古篆龍蛇動
洞接諸天日月閒帝子影堂香漠漠真人丹澗水潺潺
掃空雙竹今何在只恐投波去不還楊祐甫彭山十
事記一曰象耳山二曰彭祖宅三曰大悲道埸四曰寳
現磨鍼二溪五曰太白書臺有石刻太白留題云夜來
月下卧醒花影零亂滿人襟袖疑如濯魄於冰壺也杜
光庭詩山中猶有讀書臺風掃晴嵐畫障開花月冰壺
依舊在青蓮居士幾時來六曰師悟志棲二大士會昌
寺七曰薛范二詩八曰龍池蠏泉九曰千歲松栢十曰
石恪畫護法神志云縣東北二十五里有磨鍼溪在
象耳山下相傳李白讀書山中學未成棄去適過是溪
逄老媪方磨鐡杵問何為曰欲作鍼耳白感其言遂還
卒業媪自言武姓傍有武氏崖薛能過象耳山詩一色
青松幾萬栽異香熏路帶花開山門欲别心潛願更到
蜀中還到來又到處逄山更欲登自疑身作往來僧徒
行至此三千里不是有緣應不能文同題象耳山寺詩
轉谷縈岩路始窮隔林遙望一門通溪山俱在見聞外
臺殿盡藏懷抱中像閣罘罳明海日經幢瓔珞撼天風
勞生又逐輕舠去珍重高僧解苦空碑目云縣北四
十里有古塔刻云唐中和三年浴佛日知玄禪師自成
都遊峨眉還至此山愛其幽僻遂立庵於上名曰知玄
庵按已上即酈道元所稱武陽龍尾仙者羽化之所
神棲白雲屬想芳流藉念泉鄊遺詠在兹也寰宇記
云馮翊王廟在縣五里古老相傳有漢馮翊王郭子明
墓按漢書功臣非賜姓者不得封王恐此非實又漢武
帝遣拔胡將軍郭昌再度入蜀討南夷昌字子明漢紀
云武帝元封六年益州昆明反使將軍郭昌擊之或即
是此人碑目云彭山縣東三十里有宋師中碑云梁
武陵王蕭紀寓此練兵欲東下故後人為立武陵寺
方輿記云縣界有樂黎城唐開元十道要略云漢何斌
為蜀郡太守理於此時郡邑凋殘人物窮困乃以已祿
米施惠百姓此數城之民由是獲存臨别百姓以白米
倍填曰荷君父之恩無以報後之州郡有職田始於此
矣
丹稜縣
志云赤厓山在治北二十里高聳赤色如鳥斿之狀拱
翼縣治雖林木叢茂不能蔽之縣以此得名也其下即
多稜川矣漁隠叢話云花卿冡在丹稜之東舘鎮至
今猶顯英氣血食其鄉按花欽字敬定本關中人唐
至德間從崔光遠入蜀討叚子璋有功後平寇亂單騎
鏖戰喪其元猶操戈至東舘鎮下馬沃盥適遇浣紗女
謂曰無頭何以盥為遂自僵仆居民葬之溪上廟祀不
絶宋封為忠應公邵博云州西有花將軍廟廟史以匣
藏唐至德元年十月鄭丞相誥云花敬定將軍也謝臯
羽花卿冡行云濕雲糢糊埋秋空雨青沙白丹稜東莓
苔隂隂草茸茸云是花卿古來冡花卿舊事人所知花
卿古冡知者誰精靈未歸白日西廟鴉啄肉枝上啼緜
州柘黃䰟正飛本志云縣北十五里龍鵠山三大字
宋孝宗書也有松柏山碑記云山有三宫九觀乃成無
為楊正見李鍊師成道處唐天寳年建杜光庭題龍鵠山
詩抽得閒身伴瘦笻亂敲青碧喚蛟龍道人掃徑收松
子缺月初懸天柱峯李燾詩曰已作清時鳥倦飛杜鵑
何事更催歸似嫌住處猶城郭不解携家隠翠微其子
壁詩云蕭條白日閉岩扄留作遊人萬古情猶有山中
舊時鹿舉頭如聽讀書聲此縣有楊素翁者竒士從
黃魯直遊盡刻杜子美兩川詩於眉山所謂大雅堂也
魯直記曰余謫居黔州盡書子美䕫峽兩川諸詩以遺
丹稜素翁俾刻諸石使大雅遺音久湮沒而復盈三巴
之耳素翁乃作高屋廣楹以庇此石因請名焉余名之
曰大雅堂仍為作記其略云由子美來四百餘年斯文
委地文章之士隨世所能傑出時輩未有升子美之堂
者况家室之好耶余嘗欲忻然會意箋以數語終以汩
沒世俗初不暇給雖然子美詩妙在無意於文而意已
至非廣之以國風雅頌深之以離騷九歌安能咀嚼其
意味闖然而入其門耶故使後輩自求之則得之深矣
使後之登大雅堂者能以余說而求之思過半矣彼喜
穿鑿者棄其大指取其發興於所遇林泉人物草木魚
虫以為物物皆有所託如世間商度隠語者則子美之
詩委地矣
蜀中廣記卷十二
