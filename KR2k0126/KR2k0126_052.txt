蜀中廣記卷五十二
明曹學佺撰
蜀郡縣古今通釋第二
上川南道屬
嘉定州(直隷管六縣)
漢犍為郡之南安縣地也治青衣江會應劭注漢書曰
順帝改青衣縣為漢嘉以公孫述稱帝青衣人不賓光
武嘉之也後魏於此立眉州尋改青州蓋取峨眉青衣
水之義矣宇文改嘉州也宋寧宗潜邸陞嘉定府今仍
其名為州寰宇記云嘉州治龍游縣隋開皇初伐陳
有龍見江水引軍故名又云州治對江四十里有平羌
縣本漢平羌戍也周保定置縣今州之逓運所是龍
游縣址平羌驛是平羌縣址青衣舖是青衣縣址
峨眉縣
兩山相對狀如峨眉後周所置也青衣平羌舊理此
隋之綏山唐之羅目二縣入焉縣西四十里即綏山址
葛由賣木羊處也縣南三十里即羅目址本羅蒙山訛為
羅目也今之木羊鎮羅目街是
洪雅縣
界有洪雅川源出離堆離即雅也後周立洪雅鎮隋改
為縣或謂葛洪寓居縣之花溪上昇故名
夾江縣
隋於夾江戍置縣蓋分龍游平羌之地亦曰涇上志引
山海經云夾水出於其隂也漢為南安縣今之南安
鄉是史記年表宣虎以破臧荼功食邑於此
犍為縣
漢武置犍為郡治鄨今之馬湖平夷司是保乾圖曰鄨
有乾山形如牛後周於沉犀山下置沉犀郡隋於大鹿
山下置犍為縣志古也玉篇曰犍似豹人首一目為即
猴大篆為作兩猴隋之玉津唐之應靈入焉縣治上
流即璧玉津也界大牢鎮即古應靈也
榮縣
周十亂榮公之采地其後夷公之墓在焉又曰古有榮
隱先生居此唐置榮州治旭川縣榮旭之義通矣宋光
宗潜邸陞為紹熙府今復縣名榮也志云縣南八十
里有公井故城即唐之公井縣址縣西八十里有銕山
即晉之資官縣址皆併當縣
威遠縣
隋於威遠戍置縣取威撫遠人之義國初省入榮後復
割榮之益昌鄉以益之
眉州(直隸管三縣)
地在峨眉山隂以之名州自西魏始實治嘉州若梁之
齊通郡隋之通義郡唐之别置眉州則今理矣宋時陞
為防禦使治眉山蘇子瞻所謂眉州眉山共一城者也
晉置西江陽郡子由詩子生雖江陽指此
彭山縣
秦之武陽梁之靈石也漢昭帝已後及晉宋犍為郡皆
理於此隋曰隆山縣屬陵州唐貞觀中以縣屬眉因界
之彭女山為名又曰取彭亡山岑彭所惡也隆彭皆
高大之稱義或本此
青神縣
本南安縣地後周置今縣以青衣江所注也蠶叢衣青
而教蠶事蜀人神之故曰青神又曰水濯衣即青
丹稜縣
齊之齊樂郡也後周洪雅縣地隋析出為丹稜取多稜
川之名矣寰宇記多稜川有獠居焉即此
卭州(直隸管二縣)
漢臨卭地以臨乎卭崍矣廢火井縣隋大業置博物
志云臨卭火井諸葛亮觀之轉盛是也廢依政縣後魏
時置寰宇記云即秦之蒲陽縣也今州南二十五里
有火井壩巡檢司州東七十里有依政縣故址
蒲江縣
漢宣帝地節中穿蒲江鹽井增鹽鐵官西魏始置縣又
立蒲陽郡以統之今縣南八十步湧泉方丈蒲草生焉
古蒲頓也
大邑縣
寰宇記唐咸亨中分益州之晉原縣置其壤廣大因以
為名有霧中山是號霧邑
雅州(直隸管三縣)
取雅安山為名李冰所鑿離堆在其地也離音雅坤元
錄郡國志通鑑釋文皆言之秦滅楚遷嚴王之族於此
曰嚴道矣西魏置蒙山郡隋改今名
名山縣
漢青衣嚴道二縣界西魏始置縣謂之蒙山域中有蔡
蒙也隋以二山著名禹貢改蒙曰名終唐世皆曰漢源
宋乃仍舊今縣東北七十里之百丈驛則唐百丈縣
焉圖經云山有一穴口圓百尺深百丈漢王陽所畏道
也
榮經縣
唐武德初始置縣於榮經水口戍榮經二水名也乾符
中曾改為金湯軍宋初復舊
蘆山縣
漢之靈關道也界有盧奴山於衆山特小隋煬帝始以
名縣國初加草字以山出葭蘆矣
黎州安撫司
漢誅莋侯於莋都立沉黎郡以水沉黑名也後周與宋
皆曰黎州元始外為土司國朝因之增置大渡河千戸
所漢旄牛都尉隋登州及漢源縣皆置於此
天全六番招討司
蠻獠之墟三代為氐羌西魏始陽縣地也在唐羈縻屬
雅州都督五代土人高曩閣藏等歸附置碉門黎雅長
河西魚通寧遠六安撫司元於碉門置六番小溪置天
全二招討國初合而為一所轄部落有馬蘇金楊隴東
西碉六村謂之六番高姓世招討使楊姓副之
建昌道屬
建昌衛
漢越嶲郡隋唐之嶲州也咸通中蒙氏設建昌府元置
路國初改府尋廢為衞仍設行都司以統之領禮州昌
州等千戸所及長官司
禮州所
在建昌北六十里漢蘇示縣也隋曰蘇祇唐曰蘇祁元
曰禮州國初置後中二所吐蕃號為龍麽城
德昌所
在建昌南六十里漢卭都縣地元置德昌路國初改府
尋廢宋時號阿屈部
打中河中前二所
在建昌西百四十里亦卭都地唐曰沙野城元為瀘州
地河源出吐蕃下流合金沙江一名黑惠又名納夷
昌州司
在建昌南二百里蠻名阿屈部元始置州國初棄為長
官司
威龍司
在建昌東南四百十里夷名巴翠部元始置州洪武中
棄為長官司
普濟司
在建昌西南二百四十里夷名圩甸元始置州洪武中
棄為長官司
越嶲衛
漢郡名卭都國闡縣治也應劭注漢書界有嶲水謂越
此水置郡以章休盛也元為卭部州國初立衞廢為長
官司矣衞在建昌北二百八十里司在衞東
寧番衛
在建昌北百九十里卭都國地也元為蘇州亦取蘇示
之名國初因之為衞後以地當諸番之衝改易今名領
冕山橋千戸所在衞東百二十五里山在橋東狀如冠
冕
會川衛
在建昌東南五百里漢會無縣唐會同府也蒙氏呼會
川邏若漢語安樂城然國初立府領武安永昌麻龍等
州縣麻龍又曰麻泥若漢語黃土城也尋改為衞領迷
易千戸所在衞西八十里
鹽井衛
元置閏鹽縣有黑白鹽井矣國初因之又於此立栢興
州尋改今名在建昌西三百里漢之定莋縣也蒙氏為
香城郡宋時名賀頭甸元初為落蘭部領打冲河所及
馬剌長官司在衞南五百里
下川南道屬
叙州府
古僰國所謂僰道縣也西漢犍為郡理梁命先鐵定夷
獠於此乃立戎州宋徽宗政和中改今名取西戎即叙
之義按西漢犍為理此元光已後始移武陽
宜賓縣
唐之義賓縣也取其慕義來賓矣宋政和年改義為宜
後周曰外江以水名蜀漢曰&KR1791;䣕以山名
慶符縣
界有集慶迎祥二山宋政和中與祥州同置實唐之撫
夷縣也寰宇記曰石門路即隋史萬歲南征道志云
宋有來附縣亦與當縣同置者今來復舖是
富順縣
漢江陽縣地有鹽井之利後周立富世縣唐避諱改富
義矣宋廢縣立監始改今名亦諱也治平中復為縣元
時為安撫又為州
南溪縣
漢晉南廣縣以拓地於夷也梁立六同郡言六合所同
矣後周曰南武隋曰龍源皆稱戍仁夀中始改今名蓋
地居僰溪之南云龍源戍今龍騰驛是
長寧縣
輿地紀勝曰漢陽縣今長寧軍也按漢書漢陽縣犍為
都尉治所蓋夷徼云唐置州曰長寧宋改為軍立武寧
縣隷之其曰鹽泉縣曰淯州曰淯井監皆以鹽名漢陽
者謂自漢武南征此縣之南皆漢地矣
高縣
古夜郎地唐之高州也界有宋水即宋州矣高宋舊皆
羈縻州
筠連縣
漢定川寨唐之符連二州也元合為一隷永寧路天后
時拓邊又置定州供輸紫竹縣以此名
珙縣
西南夷部羅計羅星地也唐為羈縻薩鞏二州鞏音近
珙故名或曰珙玄玉也有石似之
興文縣
西南夷部界有晏山唐儀鳳中拓地以為州名元立大
壩府繼陞戎州國初之戎縣也萬歷元年平九絲改今
名取偃武修文之意
隆昌縣
古昌州地也隆慶改元置理隆橋驛二義兼取矣
建武千戶所
在宋為九絲山都掌地國初隷戎縣萬歷元年討平以
其山都六鄉置所對興文也城曰武寧
馬湖府(管屏山一縣四長官司)
漢牂牁郡地也界有龍湖中潜龍馬晉以之名縣矣唐
始置羈縻四州於此曰馴騁浪滈元立馬湖土府國初
因之弘治八年改流
屏山縣
萬歷十七年置於附郭取寳屛山為名
泥溪長官司
唐長慶中縣名也界有此溪
平夷長官司
漢之平夷縣也其半為鄨縣地晉曰平夷郡
蠻夷長官司
至元初宣撫司之名後以宣撫為馬湖路仍立今司
沐川長官司
唐高駢平沐川寨築城於此故址尚存
瀘州(直隸管三縣)
江受瀘水也州在梁時治馬湖江口故遥取之宋淳祐
中余玠徙治神臂山元徙今理在江之南漢曰江陽
有江陽祠唐曰瀘川即瀘川驛
納溪縣
瀘川縣地宋初於納谿口置軍寨唐羈縻有納州以納
水所自出也置縣始在紹定中元移治江北
合江縣
漢符縣東漢符節縣地也梁稱安樂戍後周取合符之
義始置縣安樂戍故址在縣東五里安樂山
江安縣
本江陽地晉平漢安獠置縣於此曰漢安矣隋取二義
而改今名廢綿水縣在綿水溪口今為綿水鄉
瀘州衛
國初調長安衞官軍征滇回駐守州治成化初山水都
掌亂遷於宋江渡水源出夷界宋州
永寧宜撫司
介江安合江二縣境古蠻夷地也漢屬益州郡晉始置
永寧縣屬雲南郡唐元和初立祖叱來彌為酋長改縣
曰藺州宋廢州移治於魚漕溪口稱永寧路元改今司
領筠連州騰川縣國初割筠連入叙府騰川廢為司地
領太平九姓二長官司
鎮雄府
古號屈流大雄甸芒部所居宋始置都大巡檢司名西
南番部元稱芒部路隸雲南國朝仍舊名為軍民府嘉
靖初土官隴政兄弟争立改流易名夷語謂凉為雄石
為硌鹿為砌界有硌砌雄山謂山石類鹿而高聳清涼
也今仍為土府而印文無土字
東川軍民府
古東川甸也烏蠻居之南詔蒙世隆始置東川郡元改
萬戸府國初牟仲由之裔祿設姑歸附改今官楊用修
引樊綽雲南記云界有蒙樂山出比翼鳥即蔡蒙旅平
之蒙山也未詳
烏蒙軍民府
古竇地甸漢牂柯郡地也唐時烏蠻阿統居此其裔名
烏蒙者部落強大號烏蒙部宋世封烏蒙王元為路隷
雲南本朝改軍民府土官祿姓夷語謂首為烏
烏撒軍民府
古名的巴甸烏蠻居之宋時其裔有析怒者拓地自強
部號烏撒元季置招討司尋改軍民總管府復改宣慰
司以烏蒙東川芒部隸焉國初改軍民府隸雲南洪武
六年後改隸本省
蜀中廣記卷五十二
