蜀中廣記卷九十九
明曺學佺撰
著作記第九
集部
范蜀公集一百十二卷
汪玉山序按蜀公墓志云文集一百卷諫垣集十卷内制
集二十卷外制集十卷正書二卷樂書三卷刀筆八卷公
成都人也應辰守成都凡三十年求公文集雖摉訪殆徧
来者不一而竟無全書盖公之没距今八十年矣竊意歲
月愈久則雖此不全之書亦或未易得也於是以意類次
為六十二卷曰樂議曰使北錄不見於墓誌亦恐其初文
集中未必載也樂議或特出於世俗所裒輯今皆存之又
以諫疏内制外制正書樂書附之通為一百十二卷正書
所得止一卷今分為二司馬温公論正書其間有云舜無
焚廪浚井之事而今之正書無此語豈亦非全書耶
公名鎮字景仁成都人舉進士為禮部第一仁宗朝知
諫院後言王安石新法不便乞致仕居穎昌元祐初詔
召不赴封蜀郡公年八十一諡忠文
東齋紀事十二卷
景仁自序云元豐中既謝事日於東齋燕坐追憶在朝
時交游言語與夫里俗傳記因纂集成書崇觀間以其
談及國事禁之
榮國集五十卷
中書侍郎范百禄子功著鎮兄鍇之子也第進士復舉
才識兼茂科
范太史集五十五卷家傳八卷遺事一卷
翰林學士范祖禹淳夫撰鎮從孫也太史遺事後人所
編輯者
潛齋詩眼一卷
范温元實著祖禹之子學詩於黃山谷潛齋其别號云
李畋文集一百卷歸田錄十卷知命錄十
卷
華陽李畋渭父撰張公詠客也不樂仕進詠敦勉之遂
登第累官知榮州熙寧中致仕歸與門人賓客燕談忘
倦門人請編錄之又名該聞錄有雜詩十二篇係於後
陵陽集五十卷陵陽先生詩草一卷陵陽
正法眼一卷
中書舍人仙井韓駒子蒼撰自幼能詩黃太史稱其超
軼絶塵蘇文定以比儲光羲政和初獻書召試出身後
入西掖坐蘇氏鄉黨曲學罷
後村劉氏曰子蒼蜀人學出蘇氏與豫章不相接吕公
仁彊之入派子蒼殊不樂磨淬剪截之功終身改竄不
已有寫寄人數年而追取更易一兩字者故所作雖少
而可觀
建中治本書一卷
眉山任諒子諒著年十四冠鄉書登高第為懷州教授
徽宗見其所作新學碑曰文士也擢提舉䕫路學事卒
官京兆尹
張大中集
通川人宣和中舉進士羣經百氏一覽不忘時人號為
黑漆書厨以其黧色也
吳待制文集
臨卭吳時伸道著初舉進士得學究出身再試中甲科
歴太僕少卿道君時為徽猷閣待制屬文落筆即就未
嘗屬槁兩學目為立地書厨
勾景山文集十卷西掖制書十卷奏議十
卷
勾濤字景山成都人崇寧中登進士第史館脩撰重脩
哲宗徽宗實錄丞相趙鼎諭旨宜婉辭紀載燾曰崇寧
大觀大臣誤國以稔今禍藉有隠諱如天下野史何高
宗嘗語相秦檜曰勾濤久閒性喜泉石可進職與一山
水近郡檜對永嘉有天台鴈蕩之勝帝曰永嘉太遠以
湖州命之
琴軒集一卷
陳氏曰題南榮浪翁李有慶撰與石昌言任師中同時
卷末有贈答十二絶闕其六其曰癸巳歲者殆皇祐中
岷山百景詩二卷
王寀著寀字道輔華陽人少有詩名世謂其詩初若不
經意然遣辭屬意清麗絶人自號南陔居士宣和中以
狂譎被譖伏誅
東嵓野老集八十卷
建炎中唐安文正倫濟道撰漢守文翁之後也第進士
為朝請大夫生平力學為文宏贍博洽一時稱之又括
諸書重復者為小名錄
玉臺集東都事略一百三十卷
眉山王賞著當之弟稱之父也累官禮部侍郎直學士
以忤秦檜出知利州
左右氏釋疑譜學一卷讀書日錄五卷
廣安黎良能著錞之孫也
縉雲集四十三卷
馮時行著字當可巴縣人讀書縉雲山中紹興狀元歴
官奉禮郎以沮和議被廢
小醜集十二卷續集三卷
直秘閣眉山任盡言元受撰元符諫官伯兩之孫紹興
從臣申先之子中甲科仕為太常寺主簿終於閩憲楊
誠齋序謂其詩文孤峭而有風稜雄健而有英骨忠慨
而有義氣盖將與唐之貞元元和本朝之慶歴元祐諸
公並轡而先終非近世陳陳相因累累隨行之作也
宇文肅愍公文集
贈開府儀同三司宇文虚中撰後溪劉氏序略曰公羈
絶域者十五年而朝廷悉發其家人北去後四年父子
謀覺而闔門被禍矣公弟兄早以才雋皆致位二府公
之文章又最見稱於當世余讀其為館職時所與開封
尹論事書而壯之使充是書以往足以追古人而並駕
公既亟見用於尚文之日潤色太平黼藻休烈則余所
謂繫一時所遇而作非公之所欲充而不已者也故公
答曾晦之書云僕長而游太學為科舉所使及得一官
又屢為應制代言之文皆非得已而為者去歲得罪杜
門於此閒取箧中書史卧而讀之日盡數卷乃知古人
之未嘗為文也惟其無意於為文而遇事乃言則其優
游舒泰奮迅豪蕩盖無施而不可昔嘗謂西漢制詔妙
絶於元成間而章疏奏對至谷子雲而工極無以復加
矣迨今思之則不然惟高帝立長沙王令諸吏善遇高
爵及省賦舉賢等詔吕后孝文賜匈奴單于書楚王信
以下上尊號相國何等議天子所服此等數篇卓然渾
成非司馬相如王褒軰冥搜巧繪所能至也公之此書
至論古之人成德為行隠然出處之大致亦非有意於
其間又觀所與趙慶長論文書亦曰不若清明寥邈之
為愈也挺臣欲表其先大父之文即二書所言余又何
加焉
劉韶美詩集
普州劉儀鳳著登進士十年始赴調為蓬溪尉歴官國
史編脩秘書少監兵部侍郎奉入半以儲書凡萬餘卷
國史錄無遺者御史論其私錄四庫書斥歸儀鳳苦學
至老不倦尤工於詩
老學菴筆記云劉韶美在都下累年不以家行得俸專
以傳書書必三本雖數百卷為一部者亦然出局則杜
門校讎不與客接既歸蜀亦分作三船以備失壊已而
行至秭歸新灘一舟為灘石所敗餘二舟無他遂以歸
普慈築閣貯之
虞雍公詩文十卷
虞允文字彬甫仁夀人建炎紹興間出入將相垂二十
年忠勤不二嘗注唐書及五代史蔵於家又有經筵春
秋講義奏議内外制行於世諡忠肅封雍國公
後溪劉氏曰余讀雍國忠肅虞公奏議二百二十有七
篇而慨然有感世但知采石之戰以七千卒郤金兵四
十萬其功甚偉然忌者猶曰適然豈知公於紹興辛巳
之前已因輪對面奏金必叛盟兵必分五道正兵必出
淮西竒兵必出海道宜令良將勁卒備此二境其先事
之識已絶出乎衆人之表矣及金叛盟上令從臣集議
公獨言金兵必出兩淮丞相善其言而未必行及遣公
勞師采石事已大壊公以書生收合亡卒激勵諸將施
置於倉卒之際而破金於俄頃之間嗚呼非胸中素所
蓄積忠誠足以動天地感人心而作士氣未易成此偉
績也而曰適然可乎自昔狃勝者必忽其餘憂公又令
設備於瓜洲其他區畫悉各精密而不苟金遂遁去乃
徐請車駕還行都皆歴歴見於奏疏也余切妄論本朝
多議論少成功雖盛時猶然也况積習消靡之餘夫人
皆喜逸而惡勞圖安而懼危中興以來前有張魏公後
有虞雍公為國家任其勞當其危者也彼不少愧焉而
又忍短毁之乎
張君說文集二十卷
綿竹張咸著咸字君說登元豐進士元祐初詔復六科
哲宗親擢第一卒官成都節度判官其於學六藝百家
歴代文史無不該貫為文長於序事稽古証今披文相
質歴歴可觀即張魏公之父也
張忠獻文集十卷奏議二十卷
張浚字德遠綿竹人靖康進士孝宗時力主恢復拜尚
書僕射同中書門下平章事兼樞密使卒贈魏國公諡
忠獻所著又有詩解尚書解等書
南軒文集三十卷奏議十卷
侍講廣漢張栻敬夫撰忠獻公之長子當孝宗朝以任
子不賜第入西掖者韓元吉劉孝韙其入經筵則栻也
别著有詩說尚書說義又有語錄十二卷蔣邁所記
沂庵集四十卷註山谷詩二十卷註後山
詩六卷
新津任淵子淵撰紹興元年乙丑類試第一人仕至潼
川憲嘗註山谷後山詩行於世新津有天社山故稱天
社任淵也
梯雲集三十卷
趙逵撰逵字莊叔别號梯雲内江人讀書數行俱下尤
好聚古書紹興辛未對策第一他日高宗謂曰秦檜日
薦士未嘗一語及卿以此知卿不附權貴真天子門生
也帝又謂逵文章似蘇軾稱為小東坡
于湖集四十卷
中書舍人張孝祥安國撰甲戌冠多士出思陵親擢秦
相孫塤遂居其下秦忌惡之以他事下其父子大理獄
明年秦卒上既素眷不五年登法從阜陵尤眷之卒年
纔四十餘上嘗有用不盡之嘆其文翰皆超世才也原
簡池人徙居歴陽因號于湖
捫膝先生文集十四卷
尚書郎三嵎喻汝礪撰後溪劉氏序略曰靖康之難金
議立偽楚以絶民望先生捫其膝曰此膝豈可屈哉即
日挂冠神武門遂自號捫膝居士由是名重海内先生
之於學不古不好於文不古不嗜於事不古不惬故其
餘名節不古不止也既没六十三年而文集始出嗚呼
此豈如時花候禽可悦一時耳目之比宜其愈久而愈
難泯也盖先生之文一字不肯苟於下筆每篇率能馳
騁上下濤起阜湧力有餘而氣不竭辭既工於理與事
又欲明白而深切其得無傳乎
觀堂集
合江劉望之著紹興進士宰相沈該薦其文無塵埃氣
召除學官遷秘書省正字
畏亝集
廣安游桂著隆興進士其學主窮理盡性卒官制置機
宜文字
毛伯玉集
瀘州毛璞著乾道中進士仕至利州路所著有三餘錄
六經解自號方山子
蒲江集一卷
永嘉盧祖臯申之撰樂章甚工
方州集五十卷後集二十卷
資陽李石知幾撰石有盛名於蜀少嘗客蘇符尚書家
紹興末為學官乾道中為郎歴麾節皆以論罷趙丞相
雄其鄉人也素不善石石以是晩益困其自序云宋魋
魯倉今猶古也
李知幾主石室四方從學之士如雲其題名者至三千
人他日送其姪浩成都學官詩云我集四庫書琬琰藏
洛河此外有石經參酌正舛訛亦可以見當日收藏之
盛也知幾又有續博物志二卷開成承詔錄二卷世系
手記一卷樂善錄十卷傳於世
許沆文集三十卷
沆瀘州人累官太府少卿性至孝該博能文有章奏賦
詠雜著凡三十卷與里人史扶同以詩鳴號瀘南詩老
兼山集四十卷
端明學士劔門黃裳文叔撰裳乾道進士為嘉王府翊
善在邸最久備盡忠益甲寅御極方將大用以病不能
朝士論惜之别著有春秋講義
杜起莘文集
殿中侍御史杜莘老起莘撰杜少陵之後也後溪劉氏
序略曰公學術之正文辭之典氣節之剛與王龜齡大
略相似而公奮起孤遠為尤難余嘗得公奏疏而讀之
其言五榖藥石也公卒四十餘年余守眉陽又得公他
文閱之嘆曰善哉窮之言達之行也今年又得公經論
千餘篇信乎公之學得於孟子者歟世益降士之為文
益浮噫無復斯文也已
桃溪集一百卷
崇慶州李蘩清叔著歴官太府少卿講學臨政皆有源
委所著書凡十八種失其名
浩齋退槁四十卷
飛烏楊子謨伯昌著淳熙七年就外省試胡文靖得其
文以為有格君氣象入對擢甲科著五要七目皆時務
蜀帥楊輔以聞召對留棘寺半年所薦蜀士知名者四
十人
毫芒集
石正著本眉人徙居江安登淳熙進士力學不倦尤工
書有黃庭經法自號曰唉齋
性善堂文集
合州庹正周卿著紹熙進士歴官禮部侍郎同脩國史
李全將反在朝諸臣知之多不敢言惟正極論之且獻
斃全之策
前溪集
劉涇字巨濟别號前溪簡州人張雨撰中岳外史傳云
米元章平生與游率天下士蜀郡劉涇長安薛紹彭好
竒尚古是其一流人也
後溪集十卷寉林詞一卷山堂疑問一卷
劉光祖著字德修號後溪一號山堂巨濟之子官華文
閣學士諡文節
王景文名臣奏議
景文名質號雪山富川人所著奏議質文甚竒
李文簡公集一百二十卷巽岩奏議三十卷
敷文閣學士丹稜李燾仁父撰葉水心序曰自有文字
以來名世數十大抵以筆勢縱放淩厲馳騁為極工風
霆怒而江河流六驥調而八音和春輝秋明而海澄嶽
靜也高者自能餘則勉而效之矣雖然此韓愈所謂下
逮莊騷其上無是也觀公大篇詳而正短語簡而法初
未嘗藻黼琢鏤以媚俗為意曾點之瑟方希化人之酒
欲清又非以聲色臭味自怡悦也獨於古文墜學堂上
之議起虞造周如挈裘領振之焉固遺其下而獨至其
上者歟蜀自三蘇死公父子兄弟後起兼方合流以就
家學綜練古今名實之際有補於世天下傳以繼蘇氏
云志稱巽嵓所著又有五經傳授一卷易學大傳雜說
五卷詩譜三卷尚書百篇圖一卷併文集通鑑奏議凡
三百餘卷
李壁鴈湖集消塵錄中興奏議内外制援毫錄
臨汝閒書共數百卷
壁字季章燾之第三子官資政殿學士嗜學如饑渴羣
經百氏搜抉靡遺尤習典章制度卒諡文懿壁弟&KR1033;所
著有悦齋集十卷續漢官儀二卷季章謫居臨川時註
荆公詩十五卷曾景建魏鶴山序
鶴山文集一百卷
蒲江魏了翁字華父年數歲日誦千言過目不再覽時
稱神童登慶元進士召試學士院遷校書郎補外知嘉
定府韓侂胄誅朝廷收召諸賢了翁與焉會丁生父憂
觧官心喪築室白鶴山下授徒學者稱為鶴山先生卒
贈太師諡文靖傳言了翁所著九經要義凡二百餘卷
又有井田圖說一卷師友雅言數十卷
讀書日記二十卷雜藁十卷
魏文翁著蒲江人登慶歴進士知敘州府别號果齋了
翁之弟也
縮□類稿三十卷
蒲江高稼南叔著魏了翁之兄也高乃了翁本姓魏者
從出繼云稼登嘉定七年進士關外四州安撫司公事
措置元兵下沔州死節諡曰忠子斯得號恥堂有恥堂
文集及詩膚說李心傅領史事辟為史館累官參知政
事稼弟定子登嘉泰進士官至學士博通六經所著有
北門類藁
李舜臣文集三十卷鏤玉餘功錄二卷江
東十鑑一卷
舜臣字子思井研人四歲知讀書八歲能屬文稍長通
古今推迹興廢洞見根本慨然有志於天下中乾道二
年進士遷宗正寺主簿重脩裕陵玉牒當曾布吕惠卿
初用必謹書或謂非執政除免格不應書舜臣曰治忽
所關何可拘常法他所筆削類此子性𫝊道𫝊心𫝊皆
以家學顯世有陵陽李氏東窗李氏井研李氏之稱褎
然為一代儒宗以性傳官二府贈太師追封崇國公史
稱所著又有羣經講義八卷尚書小傳四卷
李心傅詩文一百卷道命錄五卷辨南遷
錄一卷朝野雜記甲乙集四十卷舊聞証
誤十五卷誦詩訓五卷
心傅字微之舜臣第三子也慶元年薦於鄉既下第絶
意不復廷舉閉戶著書晩因崔與之許奕魏了翁等合
前後二十人薦自制置司敦遣至闕下為史館校勘進
士出身專修中興四朝帝紀甫成其二添差通判成都
府尋遷著作佐郎兼四川制置司參議踵修十三朝會
要端平三年成書召赴闕為工部侍郎
存&KR1621;集十卷
井研牟子才存&KR1621;著舉進士對策詆史彌遠調洪雅尉
有詔李心傅即成都修四朝會要及中興國史辟兼檢
閱文字以資政殿學士致仕卒史稱所著又有四尚易
篇春秋輪輻内外制奏議經筵講義口義故事等書
師伯渾文集
山隂陸游序曰乾道癸巳予自成都適犍為識隠士師
伯渾於眉山一見知為天下偉人予既行伯渾餞予於
青衣江上酒酣浩歌聲搖江山水鳥皆驚起伯渾飲至
斗許予素不善飲亦不覺大醉夜且半舟始發去至平
羌酒解得大軸於舟中則伯渾醉書紙窮墨燥如春龍
奮蟄竒鬼搏人何其壯也後四年伯渾得疾不起余懷
祖集伯渾文章移書走八千里乞予為序嗚呼伯渾自
少時名震秦蜀東被吳楚一時高流皆尊慕之願與交
方宣撫使臨邊圖復中原制置使并護梁益兵民皆巨
公大人聞伯渾名將聞於朝而卒為忌者所沮夫伯渾
既决不肯仕即無沮者不過有司歲時奉粟帛牛酒勞
問極則如孔&KR0776;徐復軰加散人號書其事於史而已於
伯渾何失得而忌之如此鄉使伯渾出而事君為卿為
公則忌者當益衆排擊沮撓當不遺力徙比景輸左校
殆未可知安得如在眉山躬耕婦織放意山水優游以
終天年耶則伯渾不遇未見可憾也
歸去來文
青神杜叔才著魏文靖公䟦云三馬食曺叔夜有宜去
之書一龍禪宋淵明興歸來之嘆然從容不廹若將微
罪行者視叔夜之姱直而輕愠殆有間矣史載淵明之
去在義熙三年以其時考之盖宋高祖殺劉仲文之歲
昭明所謂耻復屈身異代者為得其心夫豈以一督郵
為此悻悻哉而古今䍐有能發之者杜君此文作於蜀
盗未平之日其尚淵明之心乎了翁昔嘗守君之郡不
及識君嘉定十五年九月邂逅其子安石於臨安始見
是作因推本昔人所未發者識諸篇末而歸其書於杜
氏
老圃遺文
青神楊虞仲著魏了翁序曰人言尚辭章者乏風骨尚
氣節者窘辭令某謂不然辭章雖末技然根於性主於
氣發於情止於道非無本者能之且孔明之忠忱元亮
之進退不以文辭自命也若表若辭肆筆落口無復雕
繪之工人謂可配訓誥雅頌此可強而能哉唐之辭章
稱柳韓元白而柳不如韓元不如白則皆於大節觀之
蘇文忠論近世文章之浮靡無如楊大年而大年以文
名則以其忠清鯁亮大節可考不以末技為文也眉山
自蘇長公以辭章自成一家歐尹諸公頼之以變文體
後來者相望人知蘇氏為辭章之宗也孰知其忠清鯁
亮臨死生利害而不易其守此蘇氏之所以為文也老
圃楊公自盛年射策甲第直聲勁氣響撼當時有文忠
之遺風迨其觀風作牧風裁清峻屢詔不入老不待年
徜徉泉石幾二十載蜀人高其風某之生後猶及拜公
又辱與公之季子大理少卿叔正為友叔正甚似其先
人諤諤朝端言人所不敢言叔正既卒公之諸生裒老
圃遺文若干卷鋟諸梓請予敘所以作嗚呼世俗狹隘
矜力炫才言語以為華富貴以為事求其脱然聲利之
場如公者既不可得今觀公退休以後之文猶多雍雅
自得之趣盖辭心之聲也易曰脩辭立其誠辭非易能
所以立誠也公居官以不欺名堂自號不欺子則其為
辭之本既在此是宜其發越著見非浮姱纖麗者可同
年語也後之賢者當於是考德焉公名虞仲字少逸眉
之青神人晩號老圃出處顛末見諸不欺子自志云
克齋文集
楊泰之叔正著虞仲之子也少刻志於學十年卧不設
榻宣撫使安丙疏曰蜀中名儒楊虞仲之子當逆曦變
時勉有位者毋動言不用拂衣而去使得尺寸之柄必
能見危致命卒官大理少卿知重慶府奉祠史載叔正
所著有詩名物編及大易要言
平舟文集崇道集
青神楊棟元極著紹定中進士歴樞密院編脩官史謂
其學本於周程負海内望獨以彗星為蚩尤旗為世所
少云卒官參知政事
見山集
楊文仲時發著棟之從子也七歲而孤以胄試入太學
升内舍時言路壅塞因季冬雷震率同舍叩閽言時事
有曰天本不怒人激之使怒人本無言雷激之使言一
時傳誦之寳祐初登進士恭宗即位權侍郎兼給事中
元兵渡江朝士多棄去者侍從班惟文仲一人
鈍齋集六十卷
著作郎楊濟濟道撰淳熙五年進士京鏜帥蜀上已出
遨濟為樂語首云三月三日豈無水邊麗人一詠一觴
亦有山隂禊事又云良辰美景賞心樂事四者難并崇
山峻嶺修竹茂林羣賢畢至一時傳誦京為相召入館
出知果州以終
懷親詩十三篇
何麗天著南充人宦游中都久未得歸賦懷親十三篇
如毛詩體隨表上進以求外補朝廷嘉其志因詔嶺南
遠官皆許迎養
皛然集
廣安安丙子文著初第進士知大安軍辟吳曦隨軍轉
運以誅曦功進資政大學士四川制置使
方山集四卷
蒼溪嚴大猷著吳曦僣蜀大猷憤而作詩有笏未到身
難擊泚兵如入手易擒吳之句特奏授隆慶司李參軍
方山在縣東八十里大猷所居近之故以名集
亨泉遺藁一百卷
四川制置參議張方著方字義立資陽人登慶元進士
號亨泉子三作州持節所在有聲
何炎寅集
炎寅通江人嘉定間舉進士綽有時名舊志列於著作
橘洲文集續言行錄奏藁共十三卷
潼川姚希得逢原著一字叔剛登嘉定進士歴端明學
士太子賓客史稱其清儉自持好引善類不要虚譽有
薦誦於上久而人莫知者
鶴林集
潼川吳泳叔永著嘉定二年進士歴著作郎讀書於州
鶴林寺故以名集杜甫所謂牛頭望鶴林也弟即昌裔
吳季永集苦言十篇
昌裔字季永第進士歴秘閣修撰多習典故與徐清叟
杜範同日入臺四方想其風采作三諫詩侈之苦言則
通判眉州時作也
塵缶文集内外制奏議掖垣繳奏金華講議
宣化程公許著字季與一字希穎第嘉定進士歴國史
編脩實錄檢討忤鄭清之出知隆興府晩年惟一僮侍
食無重肉一裘至十數年不易家無羡儲蜀方兵難族
姻奔東南者多依公許以居
許學士奏議雜文
簡州許奕著奕字成子以任為涪城尉寧宗親擢進士
第一歴寳謨閣學士論諫甚多帝稱其骨鯁提舉崇福
宫還家草遺表曰本非衰病初染微痾當湯熨可去之
時臣以疾而為諱及鍼石已窮之後醫束手而莫圖静
言膏肓所致之由大抵脉絡不通之故寓諷諫焉性孝
友通籀隸所著有毛詩說論語尚書周禮講解及文集
行于世
歸全錄
巴縣母夢牛著咸亨中進士屢主試院仕終承直郎
蔵雲山集相鋤集
普州張山翁著景定中進士為荆州宣慰幹官元兵臨
鄂守張晏然降山翁以書噍讓之遂被執山翁酬對不
屈元人義之後居黃鵠山聚徒教授而終見宋史家鉉
翁傳
蟠龍集
蜀僧希演著東坡柬云蒙惠蟠龍集向已盡讀數冊廼
文筆力竒健深增歎服僕嘗觀貫休齊已詩尤多凢陋
而遇知得名赫奕如此盖時文凋弊故使此二僧為雄
強今吾師老於吟詠精敏豪放而汩没流俗豈亦有幸
不幸耶然此道固亦澹泊寂寞非以蘄人知而鼓譽也
但鳴一代之風雅而已既承厚貺聊奉廣耳
女子王安之詩一卷
簡池王亢之女名安之未嫁而死有詩一卷
鄧文肅集
元綿州鄧文原著仕集賢直學士兼國子祭酒諡文肅
志稱其博學能詩僉浙西廉訪事多異政人以為神
道園學古錄
虞集仁夀人隨父汲徙居臨川天性孝友弘才博學累
遷奎章閣學士日取經史中切心德治道者陳進經筵
凡承顧問必隨事規諫而一時大典冊咸出其手其論
薦人才必先器識平生為文萬篇有道園學古錄行世
卒贈仁夀公諡文靖子安民知安福州弟槃著非非國
語行於世
寵溪詩集
元支渭興著長寧人至順間仕四川行省參政寵溪其
别號也
賈先生集
賈長卿涪州人有文學凡使蜀還京者人必問曰得賈
先生文章否題觀瀾閣歌撰文廟御碑記鄉人重之
雲山詩集
壁山縣有雲山翁者力學豪放不著姓名結廬於五峰
山下明玉珍以萬戶詔之不起有雲山集行世
導江先生文集
灌縣張䇓著元末避亂僑居江左潛心道學至元中行
臺中丞吳曼慶延至江寧遠近翕然師之稱導江先生
有經說及文集行於世
泉石子詩文
納谿蕭子雲善詩文偽夏屢徵不就避跡紫囤谷中號
泉石子有詩行世
蜀中廣記卷九十九
