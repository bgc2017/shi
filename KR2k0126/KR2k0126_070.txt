蜀中廣記卷七十
明曹學佺撰
方物記第十二
樂器
南齊書建元中涪陵郡蜑民田健所住巖間常留雲氣
有聲響徹若龍吟求之積歲莫有見者其年四月黑夜
岩中忽見雙光起至明掘之獲古鐘一枚及錞于一面
至永明元年十一月寧蜀廣漢縣人墾地又獲古鐘一
枚高三尺八寸圍四尺七寸懸柄長一尺二寸合高五
尺四面各九乳
雲笈七籖渝州南平縣道昌觀有古鐘作二獅子對立
捧花座蛟螭為鼻蛟尾分繞獅之足盤於鐘上鐘形再
殺三成如盩厔古鐘之狀於其殺處作細花文五條當
中一條黃色明淨累累若珠貫焉次珠條外作花片之
狀屈曲相營又外一重雲葉纏繞殆非人工此外周身
有花不可細記云是湘東王貽陶隠居物
䕫府志云昔人掘地得一鐘形如戽斗匾而長一面凸
為十八乳一陰一陽總為九乳古詩春鐘九乳鳴疑此
鐘應春宫律也一面古篆七十餘字人不能識惟䕫字
可辨水經注云䕫鄉觀此可信
閬州譙樓上鐘是唐開元間物徙自巴州者營山縣開
元寺鐘重千五百斤上鑄開元九年字兵燹時沉潭中
每隠隠見于重淵之下元豐中忽如雷震聲躍出砂磧上
得之巴州舊恩陽縣治右廣福觀銅鐘上有景龍庚戌
四字俱見本志
七籖云施州清江郡開元觀有鐘麟鼻而系於簴狀若
懸匏扣之清越聞於數里不知何代物先是有郡民牧
牛城南田間忽聞異聲自地中發驚走辟易其後民病
夢一青襦丈夫曰遷我于開元觀民不悟它日到田間
聞其聲如前以白于守守封君以為不急叱去之是夕
又夢青襦者曰吾委跡于地下有年矣汝不速出必有
大咎覺而懼與其子偕往鑿地丈餘得之色青如所夢
因再白守置于開元觀是日辰時不擊自鳴震響極遠
守以其事聞詔編於國史復命宰臣李林甫頒其奏以
示天下今建始縣地也
靈驗記青城山宗玄觀古銅鐘三千餘斤隠花文飛仙
幢節之狀工甚精好劉闢據成都取管内銅像大鐘鑄
兵器及錢此鐘在焉挽拽下山以巨石捶擊終不能損
至江干拽以竹筏力敵萬斤不動縣申狀闢異之令還
故處只須二三人牽上若一二百斤然
青城志縣之聖塔寺相傳有仙塔飛來寺之古鐘朔望
有聲隠隠若自鳴以為至人所鑄
成都方輿天慶觀在城北有唐元和銅鐘千斤
温江縣太平觀有任尊師者日於市中戶乞一錢鑄鐘
萬斤鐘成尊師年已八十餘作大齋表讃扣鐘數百下
辭決而去即大歷年中也至劉潼僕射擁旄西川令觀
寺鐘上皆鐫陁羅尼呪忽見任歸領巧工於呪邊刻云
觀家銅鐘不合刻佛呪别立誓詞數句人見其狀貌益
少壯於當時云
黔南人砌鹽井得古鐘長三四尺中細而實如腰鼓瓦
腔之狀兩頭圓厚扣之皆有竒音與常鐘異在鹽井多
年益加光膩無毁蝕處時起金色晶明異常節度使僖
公留鎮府庫焉
開州龍興觀鐘七八千斤無樓懸於殿上州有&KR1327;敓遺
失諍訟不決之事沉滯抑屈之情焚香扣鐘立便分雪
余頃駐泊觀中忽見官吏押領囚徒至鐘前焚香告誓
援槌將擊之際有人抑止之更令取款如是數四不擊
鐘而訟已得理矣問其故云累有公案不決者擊此鐘
旬日之内有誣罔冤抑于人必暴病死相傳雲安白鶴
鐘亦然已上俱杜廣成所記
成都文類魏了翁嘉定府延祥觀鐘銘曰二五之運徵
為五聲周䟽相濟混緩相成人於天地禀氣受形蓋與
聲律一本而生故為大鏞以首八音夙夜聽之和平其
心是謂天合匪石匪金樂廢禮壞聲謝器沈二氏之宫
僅存於今制雖戾古所發亦深尚敬爾聰上帝汝臨
漢書成帝綏和五年得古磬十六枚于河濱今犍為之
玉磬池是其處即玉津縣也名曰漢水又曰寳磬洲彙
雅云明堂位特懸者名離磬即大磬曰毊磬也毋句氏
及伶倫所製則編磬也第編磬止十二枚以應十二律
漢成帝時犍為水濱得石磬十六枚此乃後世工師傅
會二少二變之說鄭康成亦從之誤矣
寰宇記綿谷縣東山之北有燕子谷中産磬石
方輿青石山在青石縣有祠甚嚴九州要記言天下青
石無佳於此可以為鐘磬
酉陽雜爼蜀軍將皇甫直别音律擊陶器能知時月好
彈琵琶元和中常造一調乘涼臨水池彈之本黃鐘而
聲入蕤賓因更絃再奏之聲猶蕤賓也甚惑之以為不
祥隔日又奏於池上聲如故試彈於他處則黃鐘也直
因切調蕤賓夜復彈於池上覺近岸波動有物激水如
魚躍及下絃則没矣直遂集客車水竭池窮泥索之數
日泥下丈餘得鐵一片乃方響蕤賓鐵也
陳祥道樂書什邡人段祖獲錞于獻益州刺史始興王
蕭鑑高三尺六寸六分圍三尺四寸形圓如筩銅色如
漆質甚薄上有銅馬以繩貫之令去地尺餘灌之以水
又用器盛水於下以芒莖當心跪注錞于以手振芒則
其聲清亮如雷良久乃絶按古以錞于節樂稱禮器也
益部談資諸葛鼓乃銅鑄面廣一尺七寸高一尺八寸
邊有四獸腰束下空旁有四耳花文甚細色澤如瓜皮
重三十餘斤縣於水上用梄木槌擊之聲極圓潤乃孔
明擒孟獲時所製昔伐九絲城得十餘面今在成都府
庫中一名錞于鼓游梁襍紀諸葛鼓其形圓上寬而中
束下則敞口大約若今楂斗之倒置也面有四水獸四
周有細花文其色不甚碧綠擊之彭彭聲如鼓云置于
水擊之其聲更巨上南志銅鼓有剝蝕聲響者為上
易牛千頭次者七八百頭逓有差等夷人藏至二三面
者即得雄視一方父老云諸葛製以鎮蠻者鼔去則蠻
運終理或然也戎州志銅鼓旁範八卦及四蟾蜍狀
似覆盤懸而擊之下映以水其聲非鐘非鼓都掌夷所
寳相傳為諸葛亮鑄者直數十鎰次者數鎰珙縣志
銅鼔如筩高一尺腰有四耳以備懸上下絙以花鳥一
面臨造間有四幕者面中花瓣十二以擊久蠡瓣多者
為龍師所鑄直踰千金
黔江志太宗雍熙元年黔南言溪峒夷獠每疾病輒擊
銅鼓以祀神鬼乞釋其銅禁詔從之
南部志舊新井縣銅鐸觀有一銅鐸乃晉譙縱舊物
青神志大江東北石鼓寺下沙中昔人得石鼓一高三
尺圍六尺許形制殆類岐鼔狀但無款識今在寺廡下
寺以得名
羯鼓錄云代宗朝宰相杜鴻漸能羯鼓永泰中以副元
帥節度西川前雙流丞李琬薦一削羯鼓杖者見且以
二枝為獻鴻漸喜曰此杖當貯衣衾中積時者尤物也
匠言於脊溝中養者十年矣公厚賞之而去及被召回
至嘉陵驛頗有山水其夜月色又佳乃與從事楊炎軰
登驛樓望江月觴讌命取羯鼓以所得杖酣打數曲四
山猨鳥皆驚飛噭走從事悉異之公曰比於華嚴閣擊
此初見羣羊牧於川下忽數頭躑躅不已及止鼓羊亦
止復鼓之復然遂以疾徐高下節之羊無不應聲而舞
旋有二犬走吠羣羊至近聞聲則仰首若有所聽少選
宛頸搖尾亦從而變態是知百獸率舞之書固無難矣
初李琬以調集至長安居務本里夜聞羯鼔曲頗工於
月下步尋至一家門戶極卑叩門入謂曰君所擊豈非
耶婆娑鷄乎而無尾何也其人驚異曰君知音耶某太
常工人也祖傳此曲近因張儒入長安家人流散父没
河西今但按舊譜數本尋之竟無結尾故夜夜求之也
琬曰曲下意盡乎工曰盡琬曰意盡即曲盡又何索焉
工曰奈聲不盡何琬曰可與言矣夫曲有如此者惟以
他曲解之方可盡其聲耶婆娑雞當用屈柘急遍解如
柘枝用渾解甘州用吉了解之類也工如教鼓之果相
協聲意皆盡感泣而謝即言於寺卿徵為主簿後累官
太常少卿宗正卿
鹽鐵論曰貴人之家中山索女撫流徵於堂上鳴鼓巴
渝交作於堂下杜氏通典曰巴渝舞曲有矛渝安臺弩
渝行辭四篇其辭既古莫能暁其句度昔漢高作巴渝
舞長沙王舞袖不迴舉上問之對曰臣地狹不足以廻轉
韋臯鎮西川教奉聖樂曲將進之先令舞人曲譜到京
於晉邸按閱教坊數人潛窺因得先進索賞又僖宗乾
符中綿竹樂工王生有巨力每遇府中饗軍宴客先呈
百戲王生腰背一舡舡中載十二人舞河傳一曲略無
困乏教坊記曰僖宗幸蜀時戲中有劉真者善弄假婦
人後乃隨駕還京籍于教坊弄婆羅
譚賓錄云開元中中官白秀貞使蜀回得琵琶以獻其
槽邏(缺)檀為之温潤如玉光耀可鍳有金縷紅文影成
雙鳳楊妃每抱此器奏於棃園音韻凄清飄如雲外而
諸王貴主洎虢國已下號為貴妃琵琶弟子每受曲畢
皆廣有進獻玄宗又令皇甫詢於益州製琵琶捍撥以
太守蘇頲不奉詔乃停故寰宇記云益州舊貢琵琶捍撥也
北夢瑣言僖宗末京師樂工有琵琶石潨者號石司馬
尤為相國令狐綯見賞俾與諸子渙渢連水邊作名亂
後入蜀不隷樂籍多遊諸大官家皆以賓客待之一日
會軍校數員飲酒潨以胡琴擅場在坐非别音者喧譁
語笑殊不傾聽潨乃撲檀槽而詬曰潨曾為中朝宰相
供奉今日與徤兒彈而不我聽何其苦哉于時識者歎
訝之
教坊記咸通中第一部有張小子㤀其名彈弄箜篌冠
于今古今在西蜀教坊雖有三十人能者一兩人而已
白樂天夜聞箏彈瀟湘送神曲詩云縹緲巫山女歸來
七八年殷勤湘水曲留在十三絃苦調吟還出深情咽
不傳萬重雲水思今夜月明前
西京雜記司馬相如作玉如意賦梁王悦之賜以綠綺
之琴文木之几夫餘之珠琴銘曰桐梓合精其後擕綠
綺遊臨卭以琴心挑卓女作為琴歌詞曰鳳兮鳳兮歸
故鄉遨遊四海求其凰時未遇兮無所將何悟今夕升
斯堂有豔淑女在閨房室邇人遐毒我腸何緣交頸為
鴛鴦相頡頏兮共翺翔又曰鳳兮鳳兮從我栖得託孳尾
永為妃交情通體心和諧中夜相從知者誰雙翼俱起
翻高飛無感我思使余悲及唐張祐又為琴歌以和相
如曰鳳兮鳳兮非無凰山重水闊不可量梧桐結陰在
朝陽濯羽弱水鳴高翔
梁簡文帝蜀國弦詩銅梁指斜谷劒道望中區通星上
分野作固下為都雅歌因良守妙舞自巴渝陽城嬉樂
盛劔騎鬱相趨五婦行難至百兩好遊娛牲祈望帝祀
酒酹蜀侯誅江妃納重聘卓女愛將雛停弦時繫爪息
吹治脣硃脱衫湔錦浪迴扇避陽烏聞君握節返賤妾
下城隅隋盧思道蜀國弦詩西蜀稱天府由來擅沃饒
雲浮玉壘夕日映錦城朝南尋九折路東上七星橋琴
心若易解令客豈難要
嘉話錄云蜀王楊秀常造千面琴散在人間
志林云唐雷氏琴自開元至開成間世有人然其子孫
漸志於利投世好而失家法故以最古者為佳非貴遠
而賤近也予家有一琴其中銘云開元十年造雅州靈
關村雷家記八日合未曉八日合為何等語也廬山處
士崔成老彈之以為絶倫云元豐六年十月初四日書
教坊記貞元中成都雷生善斲琴至今尚有孫息不墜
其業精妙天下無比也
西溪叢語滕達道蓄雷威琴中題云石山孫枝樣剪伏
羲將扶大隠永契神機徐浩書字類石經今歸居氏矣
又云嘗見一琴中題云唐大歷三年仲夏十二日西蜀
雷威於雜花亭合又云伊南田店篔簹谷隠士趙彦安
獲一琴斷文竒古真蛇蚹也聲韻雄遠中題云霧中山
三字人莫暁也後得蜀郡草堂閒話中載云雷氏斷琴
多在峩眉無為霧中三山方知為雷琴矣益部談資世
傳雷威作琴不必皆桐遇大風雪之日酣飲著蓑笠獨
往峩眉深松中聽其聲連延悠揚者伐之斵以為琴有愛
重者以松雪名之故世稱雷威琴也
唐桂府王推官出蜀匠雷氏金徽琴請姜宣彈小胡笳
引時有為作歌者云雷氏金徽琴王君寳重輕千金三
峽流中將得來明窗拂席幽匣開朱絃宛轉盤鳳足驟
擊數聲風雨迴哀笳慢指董家本姜宣得之妙思忖汎
徽胡雁咽蕭蕭繞指轆轤圓衮衮吞恨含情乍輕激故
國關山心歷歷潺湲疑是舞鸊鵜砉騞如聞發鳴鏑流
宫變徵漸幽咽别寉欲飛猿欲絶秋霜滿樹葉辭風寒
雛墜地烏啼血哀絃已罷春恨長恨長何如懷我鄉我
鄉安在長城窟聞君虜奏心飄忽何時窄袖短貂裘臙
脂山下彎明月
岑參秋夕聽羅山人彈三峽流泉云皤皤岷山老抱琴
髩蒼然衫袖拂玉徽為彈三峽泉此曲彈未半高堂如
空山石林何颼飀忽在窗戶間繞指弄嗚咽青絲激潺
湲演漾怨楚雲紆徐韻秋烟疑兼陽臺雨似雜巫山猿
幽引鬼神聽靜令耳目便楚客腸欲斷湘妃淚斑斑誰
裁青桐枝絙以朱絲絃能含古人曲逓與今人傳知音
難再逢惜君方老年曲終月已落惆悵東齋眠李季蘭
聽從叔彈三峽流泉歌云妾家本住巫山雲巫山流泉
嘗自聞玉琴彈出轉寥夐直似當時夢裏聽三峽迢迢
幾千里一時流入幽閨裏巨石崩崖指下生飛泉走浪
絃中起初疑噴怒含雷風又似嗚咽流不通迴湍曲瀨
勢將盡時復滴&KR0377;平沙中憶昔阮公為此曲能令仲容
聽不足一彈既罷還一彈願似流泉鎮相續
李白聽蜀僧濬彈琴詩蜀僧抱綠綺西下峩眉峰為我
一揮手如聽萬壑松客心洗流水餘音入霜鐘不覺碧
山暮秋雲暗幾重李義山詠蜀桐絶句玉壘高桐拂玉
繩上含非霧下含冰枉教紫鳳無棲處斵作秋琴彈廣
陵孟浩然贈道士參寥詩蜀琴久不弄玉匣細塵生絲
脆絃將斷金徽色尚榮知音徒自惜聾俗本相輕不遇
鍾期聽誰知鸞鳳聲元微之黃草峽聽柔之琴詩胡笳
夜奏塞聲寒是我鄉音聽漸難料得小來辛苦學又應
知向峽中彈又别鶴凄清覺露寒離聲漸咽命雛難憐
君伴我涪州宿猶有心情徹夜彈
宋王素聽運使閱道殿院撫琴詩中臺御史誰得名卓
然閱道持直聲首冠豸角身衣繡端想正色霜稜稜上
書言事語激切表率百辟有典刑前秊乞守桐廬去衆
口稱屈嗟沉英朝家惜才久難滯東西兩漕來誇榮銅
梁巨屏實都會邊禦蠻夷州養兵生齒繁盛版賦錯歲
餘百萬輸王庭賢哉閱道不聚斂抑暴損重咸使輕山
園好茶甚比苑佳釀珍果豪相矜皇皇州縣交贈遺途
路馳走常縱横供須勞擾擔負苦罔䘏民力無時停呵
守責宰悉廢罷嚴於軍令威連營人士歡聲雜和氣晝
夕遍覆全蜀城奸夫貪吏縮手脚一道震懾今澄清我
與閱道略識面傾蓋若舊都忘形士之忠義共所守必
能感格推至誠切磋博約日蒙益迭相遜避無已能閱
道志節極勁挺表裏瑩澈冬壺冰舉族萍寓甬橋上騰
裝单騎趨此行雷琴一張鶴一隻唯將二物娛幽情耽
耽公屏大道左閴如隠者真禪扄聯鑣曉入淨衆寺煙
雲收拾初開晴青松脩竹綠陰合其間瀟灑誰構亭從
容取琴撫數弄歛襟拱手斜耳聽數按慢舉别得法盡
出意外皆研精曲名流水本宫調碧溜潄玉寒琤琤坐
中五月汗似雨忽覺桐葉秋風生閱道學琴有高趣心
惡鄭衞方鏗鈜惜茲南薰存舊譜千載之下猶分明欲
禆吾君踵舜德追鍳古曲歸昇平趙抃和王仲儀知府
聽琴詩云洪惟至樂生太初一鼓萬類和以蘇咸章杳
默不再得南風解愠歌有虞霈恩協氣塞天下推心置
腹充肌膚四門悦豫比物化至今法度存諸書嗟哉道
遠朴散漫遺音寂寞俄榛蕪文侯聽古唯恐卧仲尼嫉
世倡優誅伯牙絶絃遂空默季札審樂徒嘻吁諠譁焦
殺雜然起非音僻調衆耳娛夭絲促柱日誇尚正聲順
氣誰持扶天心厭物窮且變澆醇欲判如秦吳本根直
使鬼神護嶧陽茂育寒桐孤鳴泉怪石竝左右敲風撼
雪孫枝疎老雷一顧落斤斧絃朱軫玉徽珊瑚形模三
尺韻鐘磬價高直恐連城無兹琴得傳數百載敝囊古
匣藏吾廬擕之造次不暫捨兩川萬里隨单車自憐指
下得古趣古人不見如合符不知誰人達公聽招琴暁
出遊浮圖松筠䬃灑塵壒絶羣喧屏息堂廡虚更張疾
徐鼓流水清風瀝瀝生襟裾曲終四座悄無語賞音公
獨勤諮諏公歸三嘆意未已大句落落投瓊珠遂令巾
衍益氣燄況是黼繡增名譽愚今以琴比公治得之輿
頌非敢誣公來西州未五月教條一出民歡呼善人得
路惡失宂饑者稻粱寒袴襦竄排寇姦抑僥倖損削浮
費清庖厨平刑決獄甚破竹以身率下如冰壺公政中
和召協氣斯民樂易琴與俱報言坤維永安堵九重西
顧何憂乎清獻又有月夜聽僧化宜彈琴詩云蜀國有
良工孫枝斲古桐逢師寫流水為我益清風淡恐時心
厭幽蘄靜耳聰坐來明月滿無語訟庭空
鹽亭文與可有古琴以示眉山蘇軾軾為之銘曰攫之
幽然如水赴谷醳之蕭然如葉脱木按之噫然應指而
長言者似君置之枵然遺形而不言者似僕
柳宗元謝李西川薦琴石詩遠師騶忌鼓鳴琴去和南
風愜舜心從此他山千古重殷勤曾是奉徽音吕温詠
蜀客石琴枕云可怜他山石幾度負貞堅推遷強為用
雕斲傷自然文含巴江浪色起青城煙更聞餘玉聲時
入朱絲絃
張祐聽李簡上人吹蘆管詩蜀國僧吹蘆一枝隴西游
客淚先垂至今留得新聲在却為中原人不知其二細
蘆僧管夜沉沉越鳥巴猿寄恨吟吹到耳邊聲盡處一
條絲斷碧雲心其三月落江城樹遶鴉一聲蘆管是天
涯分明西國人來說赤佛堂西是漢家薛濤聽僧吹蘆
管詩暁蟬嗚咽暮鶯愁言語殷勤十指頭罷閱梵書聊
一弄散隨金磬泥清秋
蜀中廣記卷七十
