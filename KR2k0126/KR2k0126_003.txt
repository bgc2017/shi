蜀中廣記卷三
明曹學佺撰
名勝記第三
川西道
成都府三
北門之勝武擔山子雲宅金馬祠太玄城玉局觀昇仙
橋萬歲池學射山其最著者寰宇記云武擔山在府
城西北一百二十步一名武都山蜀記云武都山精化
為女子美而艷蜀王納為妃不習水土欲去王必留之
作東平之歌以悦之無幾物故王乃遣武丁于武都擔
土為塜盖地數畝高七尺上有一石圓五寸徑五尺瑩
澈號曰石鏡王見悲悼遂作臾邪之歌龍歸之曲路史
曰開明妃墓今武擔山也有二石闕石鏡武陵王蕭紀
掘之得玉石棺中美女容貌如生體如冰掩之而寺其
上鏡周三丈五尺杜甫題石鏡詩蜀王將此鏡送死置
空山冥漠憐香骨提携近玉顔衆妃無復歎千騎亦虛
還獨有傷心石埋輪月宇間按武擔山今在藩司門右
守西道設焉祗一坏土耳揚子雲賦所謂武擔鎮都刻
肖成□王基既夷蜀堠尚叢也昔有呪土寺東西二臺
西臺有暑雪軒諸勝唐王勃游武擔山序云若夫武丘
仙鎮吳王殉歿之墟驪嶠崇基秦帝升遐之宅雖珠衣
玉匣下賁窮泉而廣岫長林終成勝境亦有霍將軍之
大隧迥寫祁連樗里子之孤墳竟開長樂豈如武擔靈
嶽開明故地蜀夫人之葬迹任文公之死所岡巒隠隠
化為闍崛之峯松柏蒼蒼即入秪園之樹引星垣於杏
嶂下布金沙棲日觀于長崖傍臨石鏡瑶臺玉甃尚控
霞宫寶刹香壇猶分仙闕琱櫳接映臺疑夢渚之雲璧
題相輝殿寫長門之月美人虹影下綴虬幡少女風吟
遥喧鳳鐸羣公以玉津豐暇傃林壑而延情錦署多閒
想巖泉而結興于是披桂幌歷松扉梵筵霞屬禪扄煙
敞鷄林俊賞蕭蕭鷲嶺之居鹿苑仙談亹亹龍宫之偈
于時金方啓序玉律驚秋朔風四面寒雲千里層軒迴
雪齊萬物于三體綺席乘雲窮九垓于一息碧鷄靈宇
山川極望石兕長江汀洲在目龍鑣翠轄駢闐上路之
遊列榭崇闉磊落名都之氣眇眇焉洋洋焉信二蜀之
奇觀也昔者升高能賦勝事長存登嶽長謠清標未遠
敢扳盛組下揆幽襟庶旌西土之遊遠嗣東平之唱云
爾蘇頲武擔山寺詩武擔獨蒼然墳山下玉泉鱉令時
共盡龍女事同遷松柏銜哀處幡花種福田詎知留鏡
石長與法輪圓段文昌題武擔寺西臺詩秋天如鏡空
樓閣化玲瓏水暗餘霞外山明落照中鴈行看漸遠松
韻聽難窮今日登臨意多歡語笑同姚向和云開閣錦
城中餘閒訪梵宫九層連晝景萬象寫秋空天半將身
到江長與海通提携出塵土曾是穆清風温和和云桑
門煙樹中臺榭造雲空眺聽逢秋興篇辭變國風坐愁
高鳥起笑指遠人同始愧才情薄躋扳繼韻窮楊汝士
和云清淨此禪宫層臺復倚空偶時三伏外列席九霄
中平視雲端路高臨樹杪風自憐榮末座前日别池籠
李敬伯和云臺上起凉風乘閒覽歲功自隨台席貴盡
許羽觴同樓殿斜暉照江山極望通賦詩思共樂俱得
詠時豐姚康和云松逕引清風登臺古寺中江平沙岸
白日下錦川紅疎樹山根淨深雲鳥跡窮自慚陪末席
便與九霄通薛濤有段相國遊武擔寺病不能從題寄
云消瘦翻堪見令公落花無那恨東風儂心猶道青春
在羞看飛蓬石鏡中宋蒲瀛游呪土寺西臺詩偶到城
西寺人言呪土墳夕陽臺半出秋草徑纔分地下無紅
粉天邊有碧雲徘徊追往事風急葉紛紛又東臺詩城
郭層臺迥祗園細路通小亭虛白日老樹足秋風閱世
年年改傷心處處同黃泉魂在否紅粉亦成空喻汝礪
遊西臺院暑雪軒觀石鏡詩城中苦伊鬱兹軒獨高騫
連甍動參差錯畦横阡眠雪嶠政孤峙若與我周旋遠
翠浮蕩漾輕鷗下聫軒密竹罥幽逕新蒲澹清漣初游
愜餘懷既久幽念攢慨彼泉下人灼灼夸令顔忽焉墮
榛莽窈窕不可援一鏡空復情况乃塊石頑哀哉彼愚
子婉孌情可牽差勝茂陵公更詠方士言吳栻題暑雪
軒詩呪土臺頭寺披襟笑語閒千年雲抱石六月雪彌
山酒熟篘嘗外茶新碾試間要湏時點筆來此賦躋扳
周燾和云崇臺窮石照氣味樂偷閒南陸朱明馭西闌
白雪山茶甌回舌本麈尾落談間欲綴風煙句彌高不
可扳田望和云聖福軒重敞偶來心地閒因談丁士冢
知是武擔山人在冰壺裏天垂玉壘間賡歌白雪句巴
客強追扳孫竢和云地僻宜逃暑官曹幸頗閒虚傳力
士擔始信蜀妃山嶺雪青霄畔城煙密樹間清談容欵
接妙句獨難扳王澧和云望處疑蓬島天長碧海閒雲
霞收玉宇煙浪湧銀山茶入清談裏風生兩腋間詩成
似西嶺高嶮不容扳宋京補亡詩云君不見蜀王妃子
墓突兀城中若山積墓頭寒鏡澁無光妬月欺煙化為
石鴻荒無根憑野史直謂山妖化妃子臨終未免懷首
丘運土山中葬于此山名武擔錦江邊用是得名千萬
年如今佛閣倚空翠老木盤鬱摩蒼天晴雲入宂西山
出捲簾坐見嵐光滴安得丈如汲冢書免使後人疑往
昔按唐明皇幸蜀從行妃子亦有葬此山者古今集記
云望妃樓在子城西北隅明皇以妃墓在武擔山為此
樓以望之矣陸游行武擔西南村落有感詩騎馬悠然
欲斷魂春愁滿眼與誰論市朝遷變歸蕪没磵谷&KR1947;呀
互吐吞一徑松楠遥見寺數家雞犬自成村最憐高冢
臨官道細細煙莎遍燒痕註云有大冢高數丈旁又一
冢差小莫知何代人也俗號太子墓成都文類云武擔
山循城而西有前蜀王光圖墓墓前有永寧佛宫王氏
拜掃之所多榿木國志云成都四出大道道實二十
里有衢今言十八里者昔蜀王女未嫁年二十亡王哀
悼不忍言二十故言十八也王女墓在城北今王女陌
是也寰宇記云子雲宅在少城西南角一名草玄堂
何涉讀易堂記云楊雄有宅一區在錦官西郭隘巷著
書墨池在焉按今在藩司西南隅屬城之北與郡縣俱
移來者墨池二字舊是米顛書扁刻于石矣古今詩話
唐馮涓字信之信都人大中初舉進士登宏詞科時危
隠商山十年昭宗以為眉州刺史陳田拒命涓棄郡於
成都墨池灌園自給焉王勃詩亂竹開三徑飛花滿四
鄰從來楊子宅别有尚玄人岑參詩吾悲子雲居寂寞
人已去娟娟西江月猶照草玄處精怪憙無人睢盱藏
老樹宋祁詩宅廢經池在人亡墨溜乾蟾蜍兼滴破科
蚪共書殘蠧罷芸猶翠蒸餘竹自寒它揚無可問撫物
費長嘆蒲瀛詩寂寞一區宅沈冥千載豪但輕執戟賤
誰識草玄高蝌蚪猶翻墨提壺欲載醪著書端有意不
必反離騷卲博詩自負天人學甘居寂寞濱却憐載酒
客似識草玄人三世官應拙一區宅更貧千年尋故里
感涕獨沾巾喻汝礪詩讀書豈不好憂憤還自兹書中
見古人隠閔惻餘思遇險理有激尋分意多隨娟娟感
姱容戚戚念幽棲曾是無間然孰為愜所宜覽之不自
聊悵焉起遥悲宋京補亡詩云君不見子雲草玄西郭
門一逕秋草閒朝昏何須筆冡高百尺池墨黯黯今猶
存童烏侯芭竟零落玄學無人終寂寞漢家執戟知幾
年垂老身投天禄閣俗兒紛紛重劉向思苦言艱動嘲謗
漢已中天雄亦亡不較空文從覆醬如今却作給孤園
吐鳳亭前池水寒安得斯人尚可作會有奇字令君看
按野客叢談劉棻嘗從雄學作奇字者古文之變體也
自秦壞古文有八體一曰大篆二曰小篆三曰刻符四
曰蟲書五曰摹印六曰署書七曰殳書八曰隷書王莽
時使甄豐改定古文復有六書一曰古文孔氏壁中書
也二曰奇字即古文而異者三曰篆書秦篆書也四曰
佐書即隷書也五曰繆篆所以摹印也六曰鳥書所以
書旛信也袁說友成都文類云益州中興寺内有墨池
揚子雲讀書處畫像存焉圖經云中興寺有子雲載酒
亭是矣成都記云唐高僧智浩嘗於中興寺誦法華經
鄰有龍女祠龍每夜聽之一夕施一寶珠浩曰僧家無
用此龍以神力化大圓石榴而去今以水澆之則龍宫
石室四字隠隠可見岑參詩龍女何處來來時乘風雨
祠堂青林下宛宛如相語蜀人競祈恩捧酒仍擊鼓
輿地紀勝云金馬碧雞祠在金馬坊前漢宣帝聞益州
有金馬碧雞之神遣諫議大夫王褒持節醮祭而致之
宋朝賜為昭應廟封其神為靈光侯漢祭金馬碧雞文
曰持節使者王褒敬移南崖金精神馬縹縹碧雞處南
之荒深溪迴谷非土之鄉歸來歸來漢德無疆廣于唐
虞澤配三皇黃龍見兮白虎仁歸來歸來可以為倫歸
兮翔兮何事南荒也按今北門内石馬巷有石馬足陷
入地金馬祠在巷内碧雞坊則在城之西南杜甫詩云
時出碧雞坊西郊向草堂是矣古今集記云高駢以
成都土惡城歲壞易以磚甓凡負城邱陵悉平之以便
農桑訖功筮得大畜之彖曰畜者養也濟以剛徤篤實
輝光日新吉孰大焉文為以下存上因名太玄城詩話
總龜載五五復五五五五逾重數浮世若浮雲金石一
如故與君相見時杳杳非今土右詩見於成都羅城北
門壞石上有乾符三年高駢名銜餘字斷缺莫知其為
何詩也成都記高駢展築羅城下令縱民游觀有孕婦
至城北樓免一女駢聞之曰此城他日代代客人為主
其後牧守果皆京師所命碑目云高駢築城記唐中和
四年翰林王徽作在城中信相院宋祁題信相院默菴
詩對言方有默因默乃名菴菴留默不遣一物遂為三
龜掃泥中痕正恐力弗堪自問呵默者了然成妄談景
文又題北樓詩云少城西北之高樓此地蒼茫天意秋
驚風白日忽已晩落葉長年相與愁極塞雲物自慘澹
趨林鳥雀時啁啾纓上朔塵久不洗安得手弄滄江流
按今北門謂之大安門亦王建武成所命也華陽國
志城北十里昇僊橋有送客觀司馬相如初入長安題
市門曰不乘赤車駟馬不過汝下也唐咸通中雲安進
士李遠駟馬橋賦所謂題記數行寂寥千載者矣按李
膺記云昇仙水起自始昌堰有兩又中流即昇仙成都
記云城北有昇仙山昇仙水出焉相傳三月三日張伯
子道成得上帝詔駕赤文於莵于此上昇也岑參昇仙
橋詩長橋題柱去猶是未達時及乘駟馬車却從橋上
歸名共東流水滔滔無盡期羅隠詩危梁枕路岐駐馬
門前時價自友朋得名因婦女知直須論運命不得逞
文詞執戟君鄉里榮華竟若為江遵詩漢朝卿相盡風
雲司馬題橋衆又聞何事不如楊得意解搜賢哲薦明
君元虞集歸蜀詩云我到成都住五日駟馬橋下春水
生過江相送荷子意還鄉不留非我情鸕鷀輕筏下溪
足鸚鵡小窗呼客名賴得郫筒酒易醉夜深衝雨漢州
城益州記云昇仙亭夾路有二臺一名望鄉臺在縣
北九里成都記曰望鄉臺蜀王秀所作杜甫詩神交作
賦客力盡望鄉臺盖指此也昇仙橋北長林蒼翠曲澗
潺湲大非人世間境乃昭覺禪寺高僧傳云圓悟禪師
宏振法席于此臨終書偈有萬緣遷變渾閒事五月山
房冷似冰之句矣李畋昭覺寺紀略唐僖宗幸蜀放隨
駕進士三牓題名記陳太師塑六祖像蕭相國遘建寺
碑俱在寺内又有孫位張南本畫壁長安頒來昭覺寺
額經亂而毁范鎮遊昭覺寺詩炎蒸無處避此地忽知
寒松砌行無際石房禪自安鴛鴦秋沼漲蝙蝠晩庭寬
登眺見田舍衡茅半不完陸游飯昭覺寺暮歸作云自
墮黃塵每慨然携兒蕭散亦前緣聊憑方外巾盂淨一
洗人間匕箸羶靜院春風傳浴鼓畫廊晩雨濕茶煙潛
光寮裏明窗下借我逍遥過十年方輿勝覽萬歲池
在府北十里華陽國志張儀築城取土處去城十里因
以養魚謂之萬歲池郡國志云龍壇在萬歲池唐開元
中有僧誦法華經感老叟來聽僧問之曰我池中龍也
僧曰今方旱何不降雨叟曰凡雨須天符不爾天誅之
今當為師降雨師其葬我是夕大雨質明見池邊大蛇
斬而雨僧取焚之為立塔呼龍壇錄異記云成都至真
觀道士黎元興龍朔中於學射山創造觀宇夜夢神人
引昇高山大殿之中謁見黃老君身長數丈髭鬚皎白
戴鳳冠著雲霞衣侍衛十餘人顧謂元興曰吾近有材
木可搆此觀無煩憂也如此數日有人於萬歲池中乘
舟取魚忽見水色清澈池底大木極多以告元興元興
令人取之得烏楊木千餘段至有長百尺者用以起觀
作黃老君殿依夢像塑之又制三尊殿下及講堂齋壇
房廊門宇皆足用焉盧照隣集云至真觀者隋開皇二
年所立有天尊真人石像大小萬餘軀石壇三級週迴
百步銅鐘一口重七十斤按至真觀後周所立觀側小
蠻橋下掘得古碑云始青之下月與日雨半同升合為
一大如彈丸甘如蜜出彼玉堂入金石子若得之慎勿
失此度世古玄歌也隋辛德源記略云前臨逸陌却負
長瀛蕙樓接登景之房瓊臺帶蕩真之室矣今此觀尚
存通志云成都萬歲池廣袤十里溉三鄉田歲久淤
澱王剛中知府日集三鄉夫共疏之累土為防上植榆
柳表以石柱州人指曰王公之甘棠也歲華紀麗稱三
月三日張伯子于學射山上升巫覡賣符于道遊者佩
之以宜蠶辟災太守出遊日晩宴于萬歲池唐司空曙
晦日益州北池陪宴詩云臨泛從公日仙舟翠幕張七
橋通碧水雙樹接花塘玉燭收寒氣金波隠夕光野間
歌管思水靜綺羅香遊騎縈林遠飛橈截岸長郊原懷
㶚滻陂溠寫江黃常侍傳花詔偏禆伺羽觴豈令南峴
首千載播餘芳宋范成大上巳日萬歲池坐上呈提刑
程詠之云降春酒暖絳煙霏漲水天平雪浪遲綠岸飜
鷗如北渚紅塵躍馬似西池麥苗剪剪嘗新麫梅子雙
雙帶折枝試比長安水邊景秪無饑客為題詩寰宇
記云學射山一名斛石山在縣北十五里李膺益州記
斛石山有兩女冢矣田况三月三日登學射山詩麗日
照芳春良會重元已陽濱脩袚除華林程射技所尚或
不同兹俗亦足喜門外盛車徒山半列鄽市彩堋飛鏑
遠醉席歌聲起回頭望城郭煙靄相表裏秀色滿郊原
遥景落川涘目倦意猶遠思餘情未已登高貴能賦感
物暢幽旨宜哉賢大夫由斯見材美趙抃次蘇寀游學
射山詩錦川風俗喜時平上已家家出郡城射圃人稠
喧畫鼓龍湫波淨照紅旌迎真昔詫登天虎命侣今聞
出谷鶯勉為遠民同樂事使臺仍是得賢明楊甲寒食
遊學射山詩疾風吹沙天茫茫日落未落原野黃山空
無人不碌碌路長馬饑石齧足荒臺古林翳雲族何人
刳嵒縳層屋當時萬騎填山谷至今拾寶多遺鏃故國
山川愁遠目人世悲歡風雨速凌高舉酒天為蹙手扳
巖岫扣雲木何人唱我凄凉曲興亡一眼冥冥綠野水
平蕪飛鴈鶩范鎮有仲遠龍圖見邀遊學射詩幾年魂
夢寄西州春晩歸逢學射遊十里香風塵不動半山晴
日雨初收指麾武弁呈飛騎次第紅粧數勝籌夾道綺
羅瞻望處管絃旌旆擁遨頭自註云故事往來皆呈馬
騎設射堋衆賓皆射遣官妓記籌按學射山者以劉主
禪于此學射故名蜀檮杌云王衍乾德二年秋北巡后
妃出餞於昇仙橋于時旌旗戈甲百里不絶判六軍諸
衛事者宰相王鍇也後主戎裝披金甲珠帽錦袖執弓
挾矢百姓望之謂如灌口神焉是從來講武備于斯矣
今為蜀府墳墓此遊遂絕志云府北三十里有天回
山揚雄蜀記以杜宇自天而降號曰天隳及元宗幸蜀
返蹕之後土人呼曰天回今謂之天回鎮也寰宇記
云玉局壇在城北柳堤玉局觀内按今往新繁路自堤
上行十二里有賽雲臺足以當之其側仍有一小觀存
方輿勝覽道經二十四化上應二十四氣六十甲子分
隷之玉局化其一也彭乘玉局記云後漢永壽元年李
老君與張道陵至此有局脚玉床自地而出老君昇座
為道陵說南北斗經既去而座隠地中因成洞穴故以
玉局名之雲笈七籤成都玉局化洞門石室昔老君降
現之時玉座局脚從地而湧老君昇座傳道既去之後
座隠地中陷而成穴遂為深洞與青城第五洞天相連
天師以為玉局上應鬼宿恐開穴通氣不利分野乃刻
石以閉之因為石室高六七尺廣一步中鏤玄元之像
焉節度使長史章仇兼瓊開元中徧修觀宇崇顯靈迹
欲開洞門使人究其深淺發掘之際晴景雷震大風拔
木因不敢犯按續博物志玉局觀洞高駢帥蜀時取罪
人以繩絆其腰令探淺深繩兩月方絶出青城山洞天
觀門矣靈騐記云天寶歲玉局觀前江内往往夜中有
光從水而出高七八尺上赤下白其末如煙明皇幸蜀
有人於光處得玉像老君以進高餘一尺天姿瑩潔寶
相圓明殆非人工所製駕回留鎮太清宫今聖容垻是
其處也亦名玉女垻與金沙泉古跡連接矣宋史祥符
七年六月十八日申時玉局化老君洞中忽有五色光
出見高三尺以來移時方散太守凌策畫圖具表以聞
趙抃贈玉局李垂應太師詩云坐觀山水地幽清恬淡
冲虚樂性情跡混光塵宗老氏術通仙俗似君平欣逢
真侣論根本耻向權門叩利名濟世金丹得傳授先生
高隠在青城司馬光送羅郎中登管勾玉局觀詩官名
為玉局已與俗塵疎鐘出寒松迥香凝古殿虚鄉閭非
甚遠俸禄豈無餘誰道神仙樂神仙恐不如范鎮送羅
勝卿同年提舉玉局觀詩匹馬西歸去知君得意偏人
情重鄉里官職更神仙曉後無衙喏旬頭有俸錢何須
駕白鶴辛苦上青天宋京補亡詩云君不見青陽老人
飛下天口宣至道朝羣仙地中神仙捧玉局異事祕怪
于今傳龜城坤隅地有穴俗說西與岷山連嵯峨古觀
森偉像老栢慘澹含風煙令威已去城郭在人物自改
名依然亳州宫庭煥星斗真皇行幸祥符年所託得地
近京邑此獨隠晦遐方偏安得老人洗此心還我澹泊
同古先蘇軾送戴蒙赴成都玉局觀詩拾遺被酒行歌
處野梅官柳西郊路聞道華陽版籍中至今尚有城南
杜我欲歸尋萬里橋水花風葉暮蕭蕭芋魁徑尺誰能
盡榿木三年已足燒百歲風光定何有羡君今作峩眉
叟縱未家生執戟郎也應世出埋輪守莫欺老病未歸
身玉局他年第幾人會待子猷清興發還須雪夜去尋
君按子瞻自昌化軍貶所移廉州又移舒州乃敕提舉
成都玉局觀他年老焉之讖竟騐然有謝表未赴
蜀中廣記卷三
