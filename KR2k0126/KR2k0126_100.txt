蜀中廣記卷一百
明曺學佺撰
著作記第十
集部宦遊于蜀及蜀中所輯刻者
諸葛氏集二十四篇
晉陳夀表曰臣前在著作郎侍中領中書監濟北侯臣
荀勖中書令關内侯臣和嶠奏使臣定故蜀丞相諸葛
亮故事亮毘佐危國負阻不賓然猶存錄其言耻善有
遺誠是大晉光明至德澤被無疆自古以來未之有倫
也輙刪除複重隨類相從凡為二十四篇篇名如右亮
少有逸羣之才英覇之器身長八尺容貌甚偉時人異
焉遭漢末擾亂隨叔父玄避難荆州躬耕于野不求聞
達時左將軍劉備以亮有殊量乃三顧亮於草廬之中
亮深謂備雄姿傑出遂解帶寫誠厚相結納及魏武帝
南征荆州劉琮舉州委質而備失勢衆寡無立錐之地
亮時年二十七乃建竒策身使孫權求援吳會權既宿
服仰備又覩亮竒雅甚敬重之即遣兵三萬人以助備
備得用與武帝交戰大破其軍乘勝克捷江南悉平後
備又西取益州益州既定以亮為軍師備稱尊號拜亮
為丞相錄尚書事及備殂没嗣子幼弱事無巨細亮皆
專之于是外連東吳内平南越立法施度整理戎旅工
械技巧物究其極科教嚴明賞罰必信無惡不懲無善
不顯至于吏不容奸人懷自厲道不拾遺強不侵弱風
化肅然也當此之時亮之素志進欲龍驤虎視包括四
海退欲跨陵邊疆震蕩宇内又自以為無身之日則未
有能蹈涉中原抗衡上國者是以用兵不戢屢耀其武
然亮才于治戎為長竒謀為短理民之幹優于將略而
所與對敵或值人傑加衆寡不侔攻守異體故雖連年
動衆未能有克昔蕭何薦韓信管仲舉王子城父皆忖
已之長未能兼有也亮之器能政理抑亦管蕭之亞匹
也而時之名將無城父韓信故功業陵遲大義不及邪
盖天命有歸不可以智力爭也青龍二年春亮帥衆出
武功分兵屯田為久駐之基其秋病卒黎庶追思以為
口實至今梁益之民咨述亮者言猶在耳雖甘棠之詠
召公鄭人之歌子産足以遠譬也孟軻有云以逸道使
民雖勞不怨以生道殺人雖死不怨殺信矣論者或怪
亮文彩不豔而過于丁寧周至臣愚以為咎繇大賢也
周公聖人也考之尚書咎繇之謩略而雅周公之誥煩
而悉何則咎繇與舜禹共談周公與羣下矢誓故也亮
所與言盡衆人凡士故其文指不得及遠也然其聲教
遺言皆經事綜物公誠之心形于文墨足以知其人之
意理而有補于當世伏惟陛下邁蹤古聖蕩然無忌故
雖敵國誹謗之言咸肆其辭而無所革諱所以明大通
之道也
諸葛氏集目錄
開府作牧第一權制第二
南征第三北出第四
計筭第五訓勵第六
綜覈上第七綜覈下第八
雜言上第九雜言下第十
貴和第十一兵要第十二
傳運第十三與孫權書第十四
與諸葛瑾書第十五與孟達書第十六
廢李平書第十七法檢上第十八
法檢下第十九科令上第二十
科令下第二十一軍令上第二十二
軍令中第二十三軍令下第二十四
右二十四篇凡十萬四千百一十二字泰始十年所
進
武侯十六策一卷
晁氏曰序稱謹進便宜十六事一治國二君臣三視聽
四納言五察疑六治民七舉措八考黜九治軍十賞罰
十一喜怒十二治亂十三教令十四斬斷十五思慮十
六隂察陳夀錄孔明書不載此策疑依託者按此板翻
刻在大梁李獻吉序
郤令先序
蜀漢郤正字令先河南偃師人安貧好學博覽墳籍弱
冠能屬文仕為秘書郎澹於榮利而躭意文章自司馬
王揚班傅張蔡之儔遺文篇賦及當世美書善論益部
有者則鑽鑿推求略皆寓目蜀亡後主東之洛陽大臣
無翼從者惟正及殿中督汝南張通舍妻子單身隨侍
後主賴之所著述詩論賦之屬垂百篇其釋譏一篇詳
見本傳陳夀以其可繼崔駰達旨
吕雅格論十五篇
陳夀志雅蜀尚書令吕乂之子南陽人也仕蜀為謁者
清厲有文才
向朗集
蜀志朗字巨達襄陽宜城人少師事司馬德操與徐元
直韓德龐士元皆親善仕諸葛丞相長史隨征漢中以
馬謖逃亡朗與之善知情不舉免還成都少時涉獵文
學然不治素檢以吏能見稱自去官優游無事垂三十
年乃更潛心典籍孜孜不倦年踰八十猶手自校書刊
定謬誤積聚篇卷於時最多開門納賓誘納後進但講
論古義而已
陶靖節年譜一卷年譜辯證一卷雜記一
卷
陳氏曰吳仁傑斗南為年譜張縯季長辯證之又雜記
晉賢論靖節語此蜀本也季長蜀人
和陶集十卷
蘇軾兄弟追和共註
唐三百家文粹四百卷
眉山成叔陽編後溪劉氏序略曰往時有唐文粹百卷
姚鉉之所銓纂已倍于古今眉山成君乃增益之至三
百家為四百卷嗚呼何其多也文之多者可以察治言
之富者可以觀德眉士鄉多藏書叔陽所以盡力乎其
間豈徒然哉
唐六十家集
陳氏序王右丞集云大抵蜀刻唐六十家集多異于他
處
又玄集三卷
五代韋莊選唐人詩
才調集十卷
後蜀韋縠選唐人詩以李青蓮白樂天居首海虞趙玄
度有抄本
花間集十卷
陳氏曰孟蜀趙崇祚著崇祚字宏基仕至衛尉少卿其
詞自温飛卿而下十八人凡五百首此近世倚聲填詞
之祖也詩至晩唐五季氣格卑陋千人一律而長短句
獨精巧高麗後世莫及此事之不可曉者放翁陸務觀
之言云爾歐陽炯序曰鏤玉雕瓊擬化工而迥巧裁花
剪葉奪春艷以爭鮮是以唱雲謠則金母詞清挹霞醴
則穆王心醉名高白雪聲聲而自合鸞歌響遏青雲字
字而偏諧鳳律楊柳大堤之句樂府相傳芙蓉曲渚之
篇豪家自製莫不爭高門下三千玳瑁之簮競富樽前
數十珊瑚之樹則有綺筵公子繡幌佳人遞葉葉之花
牋文抽麗錦舉纖纖之玉指拍按香檀不無清絶之辭
用助嬌嬈之態自南朝之宫體扇北里之倡風何止言
之不文所謂秀而不實有唐已降率土之濱家家之香
徑春風寧尋越艷處處之紅樓夜月自鎻嫦娥在明皇
朝則有李太白應制清平樂詞四首近代温飛卿復有
金筌集邇來作者無媿前人今衛尉少卿字宏基以拾
翠洲邊自得羽毛之異織綃泉底獨殊機杼之功廣會
衆賓時延佳論因集近來詩客曲子詞五百首分為十
卷以炯粗預知音辱請命題仍為序引昔郢人有歌陽
春者號為絶唱乃命之為花間集庶以陽春之曲將使
西園英哲用資羽盖之歡南國嬋娟休唱蓮舟之引時
大蜀廣政三年夏四月日序
唐章懷太子摘瓜辭
本傳名賢字明允數歲讀書一覽輙不忘常招集諸儒
註後漢書永隆年武后譖廢為庶人徙于巴州作黃瓜
辭有臺見存
王勃入蜀紀行詩
自序云總章二年五月癸卯余自長安觀景物于蜀遂
出褒斜之隘道抵岷峨之絶徑超玄谿歴翠阜迨彌月
而臻焉山川之感召多矣余能無情哉爰戒文律用宣
行唱編為三十首投諸好事者
杜工部集二十卷年譜一卷
宋嘉祐中華陽王琪君玉刻而序之㠯微仲在成都時
常為譜其年月
杜詩集註三十六卷
陳氏曰蜀郭知達所集九家註世有稱東坡杜詩故事
者隨事造文一一牽合而皆不言其所自出且其辭氣
首末出一口盖妄人依托以欺亂流俗者書坊輙剿入
集註中殊敗人意此本獨削去之
朱晦菴曰子美自稱詩入䕫而神然子美詩好處亦是
倣選詩䕫州諸作不然也
杜詩補遺正謬註
宋安岳杜田撰
岑嘉州集十卷
晁氏曰岑參南陽人嘉州刺史杜鴻漸表置幕府為職
方郎中兼侍御史罷終于蜀集有杜確序
陸游曰予自少時絶好岑嘉州詩往在山中每醉歸倚
胡牀睡輙令兒曺誦之至酒醒或睡熟乃已嘗以為太
白子美之後一人而已今年自唐安别駕來攝犍為既
畫公像齋壁又雜取世所傳公遺詩八十餘篇刻之以
傳知詩律者不獨備此邦故事亦平生素意也
韋述集
本傳述京兆萬年人澹于榮利家廚書二千卷張說薦
為直學士典掌圖書禄山反述抱國史藏南山䧟賊汙
偽官賊平流渝州
元子十卷琦玕子一卷文編十卷
陳氏曰元結次山著蜀本但載自序江州本以李商隠
所作序冠其首蜀本拾遺一卷中興頌五規二惡之屬
皆在焉江本分置十卷
江山集
唐咸通中汾州薛能以監郡攝嘉州刺史政暇題詠甚
多編為江山集
洞庭集一卷
陳氏曰唐薛瑩撰文宗時人集中多蜀詩其曰壬寅歲
者在前則為長慶四年後則為中和二年未知定何年
也觀者考之
韓文公志五卷外集一卷
陳氏曰金堂樊汝霖澤之撰汝霖嘗為韓集譜註四十
五卷又集其碑誌祭文序譜之屬為一編此是也外集
但據嘉祐蜀本劉燁所錄二十五篇而附以石刻聯句
詩文之遺見於他集者
李文公集十卷
蜀本分二十卷有蘇舜欽序文唐李翺習之也
孟東野咸池集
晁氏曰蜀人蹇濬用退之贈郊句纂咸池集二卷凡一
百八十篇東野自有集十卷
李紳追昔游集
晁氏曰唐李紳字公垂亳州人與元稹李德裕同時號
三俊追昔游者盖賦詩紀其生平所游歴謂起梁漢歸
諫署播越荆楚分務東州守蜀鎮梁也
賈長江集十卷
晁氏曰唐賈島浪仙詩共三百七十九首唐書稱島范
陽人累舉進士不第文宗時坐飛謗謫長江主簿終普
州司倉參軍今長江祠堂中有石刻大中九年墨制大
中宣宗年號也與傳不合
陳氏曰韓退之有送僧無本詩無本即島也後返初舉
進士不第會昌初為普州參軍今遂寧刊本首載大中
墨制云比者禮部奏卿風狂遂且養疾關外今却擕卷
軸潛至京城遇朕微行聞卿諷詠觀其志業可謂屈人
是用顯我特恩賜卿墨制宜從短簿别俟殊科與傳所
稱飛謗不同盖宣宗好微行小說載島應對忤旨好事
者撰此制以實之也安有微行而顯著訓詞者乎首稱
奏卿風狂尤為好笑當以本傳墓誌為正唐貴進士科
故誌言責授長江如温飛卿亦謫方城尉當時謂鄉貢
進士不博上州刺史則簿尉固宜謂之責授使今世進
士得罪而責授簿尉則惟恐責之不早耳
元微之寄白樂天詩二十卷
時在通州與樂天書云稹九歲學賦詩長者往往驚其
可教年十五六粗識聲病時貞元十年已後德宗皇帝
春秋高理務因人最不欲文法吏生天下罪過外閫節
將動十餘年不許朝覲死於其地不易者十八九而又
將豪卒愎之處因喪負衆横相賊殺告變絡繹使者迭
窺旋以狀聞天子曰某邑將某能遏亂衆寧附願為帥
名為衆情其實逼詐因而可之者又十八九前置介倅
因緣交授者亦十四五由是諸侯敢自為旨意有羅列
兒孫以自固者有開道蠻夷以自重者省寺符篆扃固
几閣甚者礙違詔旨視一境如一室刑殺其下不啻僕
畜厚加剝奪名為進奉其實貢入之數百一焉京城之
中亭第邸店以曲巷斷侯甸之内水陸腴沃以鄉里計
其餘奴婢資財生生之備稱之朝廷大臣以謹慎不言
為朴雅以時進見者不過一二親信直臣義士往往抑
塞禁省之間時或繕完隤墜豪家大帥乘聲相扇延及
老佛土木妖熾習俗不怪上不欲令有司備宫闥中小
碎湏求往往持幣帛以易爵餌吏緣其端剽奪百貨勢
不可禁僕時孩騃不慣聞見獨於書傳中初習理亂萌
漸心體悸震若不可活思欲發之久矣適有人以陳子
昂感遇詩相示吟翫激烈即日為寄思玄子詩二十首
故鄭京兆於僕為外諸翁深賜憐奬因以所賦呈獻京
兆翁深相駭異祕書少監王表在座顧謂表曰使此兒
五十不死其志義何如哉惜吾軰不見其成就因召諸
子訓責之僕亦竊不自得由是勇於為文又久之得杜
甫詩數百首愛其浩蕩津涯處處臻到始病沈宋之不
存寄興而訝子昂之未暇旁備矣不數年與詩人楊巨
源友善日課為詩性復僻嬾人事常有閒暇間則有作
識足下時有詩數百篇矣習慣性靈遂成病蔽每公私
感憤道義激揚朋友切磨古今成敗日月遷逝光景慘
舒山川勝勢風雲景色當花對酒樂罷哀餘通滯屈伸
悲歡合散至於疾恙躬身悼懷惜遊凡所對遇異於常
者則欲賦詩又不幸年三十二時有罪譴棄今三十七
矣五六年之間是丈夫心力壯時常在閒處無所役用
性不近道未能淡然忘懷又復嬾於他欲全盛之氣注
射語言雜糅精粗遂成多大然亦未常繕寫適值河東
李明府景儉在江陵時僻好僕詩章謂為能解欲得盡
取觀覽僕因撰成卷軸其中有旨意可觀而詞近古往
者為古諷意亦可觀而流在樂府者為樂諷詞雖近古
而止於昑寫性情者為古體詞實樂流而止於摹像物
色者為新題樂府聲勢㳂順屬對穏切者為律詩仍以
七言五言為兩體其中有稍存寄興與諷為律諷不幸
少有伉儷之悲撫存感往成數十詩取潘子悼亡為題
又有以干教化者近世婦人暈淡眉目綰約頭鬢衣服
脩廣之度及匹配色澤尤劇怪豔因為豔詩百餘首詞
有今古又各爾體自十六時至是元和七年矣有詩八
百餘首色數相從共成十體凡二十卷自笑冗亂亦不
復置之於行李昨來京師偶在筐箧及通州司馬行盡
置足下僅亦有說僕聞上士立德其次立事不遇立言
凡人急位其次急利最下急食僕天與不厚既乏全然
之德命與不遇未遭可為之時性與不慧復無垂範之
言兀兀狂癡行近四十徼名取位不過於第八品而冒
憲已六七年授通之初有習通之熟者曰通之地濕墊
卑褊人事稀少近荒札死亡過半邑無吏市無貨百姓
茹草木刺史以下計粒而食大有虎貘蛇虺之患小有
蟆蚋浮塵蜘蛛蛒蜂之類皆能鑽嚙肌膚使人瘡痏夏
多隂霪秋為痢虐地無醫巫藥石萬里病者有百死一
生之慮夫何以僕之命不厚也如此智不足也又如此
其所詣之憂險也又復如此則安能保持萬全與足下
必復京輦以湏他日立言事之驗耶但恐一旦與急食
相扶而終使足下受天下友不如己之誚是用悉所為
文留穢箱笥比夫格奕摴塞之戲猶曰愈於飽食僕所
為不又愈於格奕摴塞之戲乎昨行巴南道中又有詩
五十一首文書中得七年已後所為尚二百篇繁亂冗
雜不復置之執事前所為寄思元子者少歲云為文不
能自足其意貴其起予之始且志京兆翁見遇之由今
亦寫為古諷之一移諸左右僕少時受吹嘘之術於鄭
先生病嬾不就今在開處思欲怡神保和以求其病異
日亦不復費詞於無用之文矣省視之煩庶亦已於是
乎
白長慶集五十卷年譜一卷
陳氏曰蘇本蜀本編次不同知忠州漢嘉何友諒以樂
天舊治既刊其文集又作年譜刻之集首云始予為譜
既成妺夫王泳叔永守忠錄寄之則忠已有此譜視予
譜詳略互見亦各有發明
李觀後集二卷
晁氏曰唐李觀元賓貞元八年進士中宏詞科終太子
校書郎為文不襲前人時謂與韓愈相上下者有文編
三卷外集二卷其後蜀人趙昂又得其安邊書至晁錯
論一十四首為後集二卷
李洞集
洞字才江京兆人唐諸王孫也慕賈島為詩因入蜀以
銅鑄浪仙像事之如神昭宗時不第還蜀卒
陸龜蒙笠澤叢書四卷
陳氏曰叢書為甲乙丙丁詩文雜編政和中朱衮刊之
吳江未有四賦用蜀本增入蜀本七卷郫人樊開所序
辯謗略三篇
唐開州刺史唐次在任十年不遷乃撰辯謗略三篇上
之改䕫州憲宗立召還
薛洪度詩一卷
薛濤字洪度工為詩當時名人多與酬贈武元衡奏為
校書郎太和中卒李肇云樂妓而工詩者濤亦文妖也
韋莊浣花集五卷牋奏四卷
晁氏曰偽蜀韋莊字端已仕王建至吏部侍郎平章事
集乃其弟藹所編以所居即杜甫草堂舊址故名偽史
稱莊有集二十卷今止存此
王鍇集
前蜀王氏朝偽相王鍇字鱣祥家藏書數千卷一一皆
親札并寫藏經每趨朝於白藤擔子内寫書書法尤謹
張蠙詩一卷
晁氏曰偽蜀張蠙字象文清河人唐乾寧中進士為校
書郎櫟陽尉犀浦令王建開國拜膳部員外郎後為金
堂令王衍與徐太后遊大慈寺見壁間書墻頭細雨垂
纖草水面迴風聚落花愛之問知蠙句給札令以詩進
蠙以百首獻衍頗重之將召為知制誥宋光嗣以其輕
傲止賜白金而已蠙生而穎秀幼能為詩作中有與韋
莊杜光庭貫休詩唐末三人皆在蜀疑其同時避亂入
蜀云
寳月詩一卷
晁氏曰唐僧貫休撰字德隠姓姜氏婺州人後入蜀號
禪月大師初吳融為之序其弟子曇域削去别為序引
偽蜀乾德中獻之
盧延讓詩一卷
晁氏曰偽蜀盧延讓子善范陽人唐光化九年進士為
朗陵雷滿所辟滿敗歸王建及建僭號授水部員外郎
累遷給事中卒官刑部侍郎延讓師薛能詩不尚竒巧
人多誚其淺俗獨吳融以其不蹈襲大竒之
牛嶠歌詩三卷
晁氏曰偽蜀牛嶠字延峰隴西人唐相僧孺之後博學
有文以歌詩著名乾符五年進士歴拾遺補闕尚書郎
王建鎮西川辟判官及開國拜給事中卒集本三十卷
自序云竊慕李長吉所為歌詩輙效之
出麾小集西州猥藁
宋祁出守益州所著晁氏曰景文通小學故其文多竒
字蘇子瞻稱其集淵源皆有考竒險或難句
張忠定公語錄四卷
晁氏曰張詠守蜀有善政門人李畋紀其語論可以垂
世者
三好詩三十章
閬州志載熙寧中遂寧守向公著遂寧好十章寄閬守
鄭公申鄭答以南隆好十章薛奎為成都太守亦有春
遊好十章
忠嘉集
宋汝為著汝為豐縣人建炎初使諭劉豫為兀术所得
亡歸秦檜將械送於金以脩好乃徒步遁入蜀青城山
而卒
清獻集三卷
趙抃字閱道為蜀中御史琴鶴自隨有詩集三卷刻在
成都
西征小集
范成大著陸游序曰石湖居士范公待制敷文閣來帥
成都兼制置成都潼川利䕫四道成都地大人衆事已
十倍他鎮而四道大抵皆帶蠻夷且北控秦隴所以臨
制捍防一失其宜皆足致變故於呼吸顧盻之間以是
幕府率窮日夜力理文書應期會而故時巨公大人亦
或不得少休及公之至也定規模信命令弛利惠農選
將治兵未數月聲震四境歲復大登幕府益無事公時
從其屬及四方之賓客飲酒賦詩公素以詩名一代故
落紙墨未及燥士女萬人已更傳誦被之樂府弦歌或
題寫素屏團扇更相贈遺盖自蜀置帥守以來未有也
或曰公之自桂林入蜀也舟車鞍馬之間有詩百餘篇
號西征小集尤雋偉蜀人未有見者盍請於公以傳屢
請而公不可彌年乃僅得之於是相與刻之而屬某為
序淳熙三年上巳日
趙秘閣文集
陸游序曰漢孝武帝好文淮南王安以高帝孫為諸侯
王而學問文辭在漢庭諸儒甲乙中其所著大小山至
與雅頌離騷並魏陳思王唐太白長吉則又以帝子及
諸王孫落筆妙古今冠冕百世河出崑崙墟首四瀆經
天下以入于海彼源委固自不同無足異也宋興宗室
深居宫中不與外庭接故雖博學軼材不得著見然以
詩文飛白書詔藏秘府者亦不乏人熙寧元豐間始與
羣臣並進于朝積數十年而德麟伯山屬文英妙䆮見
推於諸公間矣漢王五世孫秘閣公諱不拙字若拙少
以進士奮主司及流軰皆伏其工初家貧無以養乃教
授諸生以自給其勤苦殆有非窶人子所堪者既得第
猶不廢也晩入蜀為州遂持使者節學益不厭文益妙
予行南充閬中小益至成都歴山郵津亭及浮屠老子
之廬見穹碑巨版多公遺文每觀之至忘食已而尚書
孫公仲益端明汪公聖錫侍御王公龜齡文益出於世
往往見公名字於其間許與甚至然後知天下自有公
論也公之子善發善零皆取世科善發字正已尤以文
學稱其為漢州判官也囊公之文萬里請予於山隂澤
中曰願有以冠篇右顧公平生知已久已凋落予材下
徒以後死不得讓媿可量哉慶元六年三月丁巳
王荆公詩註十五卷
陳氏曰參政眉山李壁季章謫居臨川時所作也魏鶴
山序
黃山谷詩註二十卷
陳氏曰新津任淵子淵註鄱陽許尹序大抵不獨註事
而兼註意用工為深
劔南詩藁續藁八十七卷
華文閣待制山隂陸游務觀撰游左丞佃之孫也紹興
末召對賜出身隆興初為密院編脩官鄉用矣坐漏泄
省中語阜陵以為反覆斥遠之後以䕫倅入蜀益自放
肆不護細行自號放翁在蜀九年乃歸
陸游東樓集詩
自序余少讀地志至蜀漢巴僰輙悵然有遊歴山川攬
觀風俗之志私竊自怪以為異時或至其地以償素心
未可知也歲庚寅始泝硤至巴中聞竹枝之歌後再歲
北游山南憑高望鄠萬年諸山思一醉曲江渼陂之間
其勢無繇往往悲歌流涕又一歲客成都唐安又東至
于漢嘉然後知昔者之感盖非適然也到漢嘉四十日
以檄得還成都因索在笥得古律三十首欲出則不敢
欲棄則不忍迺叙藏之乾道九年六月二十一日
昭德晁公文集六十卷
四川制置使侍郎晁公武子止撰後溪劉氏序略曰國
家丙午之變中原衣冠不南渡則西入于蜀其入于蜀
有能言當時理亂興喪之由而明乎得失之跡歴歴道
往事誦京洛之遺風者鮮矣藉令有之而能達之乎文
辭可使耳目尚接乎而後之人有傳焉者亦又鮮焉昭
德晁公盖能言當時理亂興喪之由而明乎得失之跡
道往事誦遺風而又能達之乎文辭以傳焉者也其經
事之多嘗艱之久而學日益強文日益力猶以為未足
其答進士劉興宗書曰僕少時貫穿羣書出入百氏旁
逮釋老恢詭之學一再終星其勤亦至矣亡得焉反而
求之六藝似於道有見也乃願師董仲舒心竒賈生而
病其雜也則公之學可觀矣
晁氏具茨集三卷
晁冲之叔用著乾道間其子公武為四川安撫制置翻
刻于成都喻汝礪序云予嘗從叔用商近朝人物嘉言
善行朝章國典禮文損益靡不貫洽由叔用之學而達
諸廊廟温厚足以代言淵博足以顧問則以詩鳴者是
豈叔用之志也哉雖然叔用既已油然棲志於林澗曠
遠之中遇事寫物形於興屬淵雅疎亮未嘗為悽怨危
憤之音予於是有以見叔用於消長用舍之際未嘗不
安而樂之者也嗟乎所謂含章内奥而深於道者非耶
秦漢以來士有抱竒懷能流落不遇往往操心汗筆有
怨誹沉抑之思氣候急刻不能閒遠古之詞人皆是也
所以往往無所建立於天下唯深於道者遺於世而不
怨發於詞而不怒君子是以知其必能有為於世者也
嗟乎吾於叔用豈直以詩人命之哉
晁文元集二十一卷
晁公武曰予五世祖文元公諱迥字明遠澶州人也自
公徙家彭門登太平興國五年進士以太子少保致仕
終少傅年八十四諡文元集皆自有序自經兵亂六世
圖書焚棄無孑遺法藏碎金十卷世傳最廣先得之于
趙郡蘇符昭德新編三卷則得之於丹稜李燾道院集
要十五卷則得之於知閬州王輔耄智餘言三卷則得
之於眉山程敦厚云
吕東萊集二十卷
汪玉山曰應辰頃知成都始得東萊吕正獻公著集盖
散逸之餘裒輯補綴非當時全書矣然見所未見亦不
為少方全盛時士大夫家集之藏未必輕出中更黨禁
愈益閟匿故一旦紛擾遂不復見而此雖殘缺不全未
易得也
蜀中廣記卷一百
