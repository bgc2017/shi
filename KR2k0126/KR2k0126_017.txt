蜀中廣記卷十七
明曹學佺撰
名勝記第十七
上川東道
重慶府
巴縣附郭
山海經曰西南有巴國大皥生咸鳥咸鳥生乘釐乘釐
生後照後照是始為巴人有國名曰流黃辛氏其域中
方三百里其出是塵土有巴遂山澠水出焉又有朱卷
之國有黑蛇青首食象郭璞註云今三巴是也後照乃
巴人始祖辛氏即鄷氏出是塵土言殷盛也食象即巴
蛇也水經注曰江州縣故巴子都也按春秋桓公九
年巴子使韓服告楚請與鄧為好寔始見傳文公十六
年楚人秦人巴人伐庸寔始見經及後七國稱王巴亦
稱王華陽國志慎王五年蜀苴相攻苴侯奔巴巴為請
于秦秦使張儀救苴滅蜀儀貪巴苴之富遂滅巴執王
以歸乃城江州而置巴郡焉漢書列傳揚雄之先稱揚
侯處于巫山至漢興其族遡江上居巴之江州即此縣
矣兩漢巴郡東至魚復北接漢中西連僰道南極黔
涪孝桓帝時刺史但望采文學掾趙芬等議上疏曰謹
按巴郡圖經境界南北四千東西五千周萬餘里屬縣
十四鹽鐵五官各有丞史遠縣去郡千二百至千五百
里鄉亭去縣或三四百或及千里刺史行部不到十縣
太守行桑農不到四縣且江州以東墊江以西上下殊
俗情性不同敢欲分為二郡一治臨江一治安漢朝議
未許獻帝初平元年劉璋始以墊江以上為巴郡治安
漢以江州至臨江為永寧郡朐忍至魚復為固陵郡巴
遂分矣建安六年魚復蹇胤白璋争巴名乃改永寧為
巴郡固陵為巴東以治安漢者為巴西於是有三巴之
號按今地理沿舊但墊江猶屬巴郡耳巴志曰漢世
郡治巴水北有柑橘官今北府城是也後乃徙南城今
江北府城今江北南城今南城坪是常道將志云劉
先主時都護李嚴大城江州週廻十六里欲鑿城後山
自汶江通水入巴江使城為州求以五郡置巴州丞相
亮不許亮北征召嚴漢中故穿山不逮然造蒼龍白虎
門别郡縣倉皆有城按治西十里佛圖關左右顧巴岷
二江是李正平欲鑿處斧跡猶存今府城為門十有七
九開八閉以象九宮八卦或曰象龜首乃向塗山水
經曰江水又東北至巴郡江州縣東強水涪水漢水白
水宕渠水合南流注之註曰強水即羌水宕渠即潜水
渝水又云巴水出宣漢縣巴嶺山南流歷巴中徑巴郡
故城南李嚴所築大城北西南入江庾仲雍所謂江州
縣對二水口右則涪内水左則蜀外水是也巴水亦名
西漢水寰宇記云巴縣所理岷江之北漢水之南矣
李白峨嵋山月歌峨嵋山月半輪秋影入平羌江水流
夜發清溪向三峽思君不見下渝州司空曙發渝州却
寄韋判官詩紅燭津亭夜見君繁絃急管兩紛紛平明
分手空江轉惟有猨聲嘯水雲府治枕金碧山漢時
分祀金馬碧雞處也宋淳祐中制置使余玠因舊址累
為臺曰金碧臺嘗草詩餘一闋隸友石二字刻在治後
式燕堂玠又嘗剏招賢館於府東偏下令曰有謀欲以
告近則徑詣公府遠則言於郡以禮遣之館中供帳一
如帥府焉輿地碑目渝州有漢故益州刺史碑有延
熙中嚴孝子碑有漢靈帝時太守張汭頌德碑俱云在
郡治有劉宋義熙碑在岷江邊水淺涸始得見之見必
有秋又名豐年碑本志云郡學後蓮花壩有石麟石
虎相傳為古時巴君冢又云治北康村有小阜二十餘
俗呼古陵亦曰巴子冢矣縣學有夫子燕居像有元文
宗書萬里歸程四字故猶稱御書樓梁書曰巴郡有
地忽自開成井方六丈深三十二丈圖經唐刺史皇甫
珣於巴縣南鑿石六丈得泉號為新井以别於舊井也
志云城内崇因寺有淨香亭修竹檀欒與金碧臺相
掩映又云治平寺有石刻西山佛三字旁刻開山祖月
名祖月宋治平時僧也有羅漢先天二洞皆古洞又云
城中有東華觀觀後有東華十八洞皆相通今土人呼
其處為神仙口相傳東華真君于比得道又云五福宮
乃城中最高處俯窺闤闠坐帶江流矣寰宇記云塗
山在縣東南八里岷江之南岸高七里周廻二十里尾
接石洞峽先主置關於此峽東西約長二里許華陽國
志曰禹娶於塗山今江州塗山帝禹之廟銘存焉又曰
山有禹王祠及塗后祠陶宏景水仙賦云塗山石帳天
后翠幕夏禹所以集羣臣也按倦游錄三門禹廟神儀
侍衛極肅後殿一氊裘像侍衛皆胡人云是禹婦翁今
不存三巴記云塗山北水有銘書辭云漢初犍為張
君為太守忽得仙道從此升度又云縣下有清水穴巴
人以此水為粉則膏暉鮮芳貢粉京師因名粉水故世
謂江州墮林粉也今山下有清水溪即其處舊有道院
名清溪院清水穴左為龍門峭壁中分瀑布下垂春遊
汛艇必曲折經此渡江而歸穴之右為海棠溪溪植花
木當夏漲時拏舟深入可數里而得幽勝矣水經注云
江水又東逕黃葛峽山高嶮全無人居圖經云塗山之
足有古黃葛樹其下有黃葛渡制置余玠詩云龍門東
去水和天待渡行人暫息肩自是晩來歸興急江頭争
上夕陽&KR0657;此黃葛晚渡作也白樂天塗山寺獨遊詩
云野徑行無伴僧房宿有期塗山來去熟惟是馬蹄知
宋余玠詩木魚敲罷起鐘聲透出叢林萬尸驚一百八
聲方始盡六街三市有人行則今之覺林寺矣志云
城西雉堞下有洞曰洪崖覆以巨石其下嵌空飛瀑時
至亦名滴水崖有元豐時蘇軾任仲儀黃庭堅題刻嘉
泰中成繪于中起吏隐亭洪偲又起輕紅亭焉茅盈
内傳曰秦始皇三十一年九月庚子茅盈高祖濛乘雲
駕鶴白日昇天先是有巴謠曰神仙得者茅初成駕鶴
上昇入太清時下玄洲戲赤城繼世而往在我盈帝若
學之臘嘉平始皇聞之于是改臘為嘉平也今治西有
棲真洞在大茅峽相傳洞中曾息大茅君云李膺益
州記廣陽州東七里水南有遮要之塠石志云治東江
滸廣陽壩即廣陽州也字宐從洲此石江中突起俗名
遮夫塠華陽國志郡東枳有廣德嶼有明月峽故巴
亦有三峽也王維曉行巴峽詩云際曉投巴峽餘春憶
帝京晴江一女浣朝日衆禽鳴水國舟中市山橋樹杪
行登高萬井出眺迴二流明人作殊方語鶯為舊國聲
賴多山水趣稍解别離情杜甫渝州候嚴六侍御不到
先下峽詩聞道乘驄發沙邊待至今不知雲雨散虚費
短長吟山帶烏蠻闊江連白帝深&KR0657;經一柱觀留眼共
登臨益州記云遮塠石東二里至明月峽峽前南岸
壁高四十丈有圓孔如滿月狀本志明月沱邊有高冢
横刻伯喈墓三大字按蔡邕曾遷巴郡太守不拜有謝
版云巴土長遠江山修隔宣暢聖化道遵和風非臣才
力所能供給其墓末詳矣過此有紫金山有寺名金紫
寺又過此有古灘城為巴子置津處又二十里有銅鑼
峽以水響聲似之是涪岷水會處峽有關馮當可葬其
上有圓石高懸志云治西十里石壁繪佛像一徑僅
容輿馬即佛圖關也又三十里為多功城宋末築有寺
名多功寺門垣尤存寺有天池水又四十里為長安洞
秉燭深入可里許見雙石墩猶龍過此則皆渟泓積水
矣相傳崇因寺前居民屋内有洞與此通故崇因寺亦
謂之長安寺也又二十里為東陽鎮唐置東陽城焉輿
地碑目蜀廣政十五碑在東陽鎮市心即此陳子昂入
東陽峽與李明府舟前後不相及詩云東崖初解䌫南
浦遂離羣出沒同洲島沿洄異渚濆風煙猶可望歌笑
浩難聞路轉青山合峰廻白日曛奔濤上漫漫積浪下
沄沄倏忽猶疑及差池復兩分離離間遠樹藹藹沒遥
氛孤狖啼寒月哀鴻呌斷雲仙舟不可見遥思坐氤氲
又合州津口别弟至東陽峽步趁不及詩江潭共為客
洲浦獨迷津思積芳亭樹心斷白眉人同衾成楚越别
島類胡秦林岸隨天轉雲峯逐望新遥遥終不見默默
坐含嚬念别疑三月經遊未一旬孤舟多逸興誰共爾
為隣峽之隔岸亦名龍門有石刻是江津縣龍門灘矣
圖經縉雲山在縣西北百三十里其山高聳多林木
下有温泉分東西流相傳黃帝於此合藥陶宏景水仙
賦曰增城瑶館縉雲瓊闕黃帝所以觴百神也方輿勝
覽即謂之巴山矣宋靈成侯廟碑云此山出于禹别九
州之前黃帝時有縉雲氏不才子曰混沌縉雲氏高辛
氏亦有不才子八人投出于巴賨以禦魑魅名基於此
山有九峰寳塔峰最著亦阿育王塔八萬四千之一也
迦葉尊者于九峰頂上示一十三足又飭袈裟印文於
獅子峰按感通錄縉雲寺即古相思寺也以此山有
相思崕生相思竹形如桃釵矣吴均春秋渝州西百里
相思寺北石山有佛跡十三皆長三尺許闊一尺一寸
深九寸中有魚文在佛堂北十餘步貞觀二十年十月
寺側泉内忽出紅蓮花面廣三尺遊旅往還無不嘆訝
經月不滅高僧傳隋無相禪師渡笠唐慈應禪師受記
二龍處矣縉雲傳勝錄云宋初慧懽禪師住持太宗
皇帝御誦梵經二百四十函眞宗咸平元年迎至寺景
德中勅改崇教寺封慧懽為慈印大師有慈印師遺誡
碑咸平三年二月二十七日立凡十三則有熙寧三年
提點䕫州路諸州刑獄江中行立石界約秘書有權渝
州事都官宋搆藏經記按宋史仁宗天聖元年三月庚
辰涪陵相思寺夜有光出阿育王塔舊址發之得金銅
像三百二十有七則此山在宋時稱極盛矣山麓温
泉懸崖湧出四時騰沸中有遊魚數十尾人皆見之宋
推官彭應求詩云公程無暇日乍得宿清幽故覺空門
客不生浮世愁温泉喧古洞寒磬度危樓徹曉都忘寐
渾疑在沃州周茂叔艤舟其下刻之于石方輿勝覽載
縉雲先生馮時行詩云借問禪林景若何半天樓殿冠
嵯峨莫言暑氣此中少自是清風高處多岌岌九峰晴
有霧瀰瀰一水遠無波我來遊覽便歸去不必吟成證
道歌圖經云西南百里涪江中有魚石鹿石俗呼魚
鹿峽以形肖也杜光庭錄異記曰江州縣南五十里
沱江山下有七里店其處夜常有光十餘枚如流星環
石或聚或散石亦有光乃珠胎於此或人見而密識其
處遲明尋之便不得志云治南六十里冠山多古寺
有仙侶洞洞中石牀石傘儼如刻畫又十里為大華山
有荔枝禪院按華陽國志江州縣多荔枝園熟時二千
石常設廚膳命士大夫共會樹下食之今樹已烏有而
院名無恙也
江津縣
南齊時為江州縣理寰宇記所稱僰溪口矣今呼南溪
溪源在縣東南合岷江遶治如几亦名几水四夷縣
道記云自江津路南尋僰溪水路往南平州即此周
地圖記七門郡置在僰口今之七門灘也志云在縣西
七十里有七石横江中志又云治西有石門號龍門
灘即龍門峽也按陳子昂龍門峽詩曰龍門非禹鑿詭
怪乃天功西南出巴峽不與衆山同長竇亘五里宛轉
若嵌空伏湍喣潛石瀑水生輪風流動無晝夜噴薄龍
門中潭河勢不測藻葩垂彩虹我行當季月煙景共春
融江關勤亦甚巘㠋意難窮誓將息機事煉藥此山中
志又云縣西十里有古石羊驛其地亦名石門對江
壁上鐫大佛有大佛寺故相張無盡所剏亦名無盡菴
傍有亭翼然據大石而藏茂林修竹中客登之徘徊四
顧南有鼎山東有天池北有馬驍其高各刺天中突一
峯名箕星尤竒特邑聚横前萬瓦鱗列大江從西來委
蛇曲折濯流杯池潄挑燈石直注亭下鷗鷺往來在湮
波杳靄間清絶不可名狀宋知縣事冉木震碑云廳
事後有合抱荔枝唐人所種每熟時令肅士大夫會食
樹下猶有漢之遺風荔枝舊有亭亭中碑刻歲久剥落
想涪亭即舊址也昔黃魯直過江津與馮夀李仔善其
樂間堂記為馮作也魯直與王觀復書云梓州李仔任
道流寓江津二十餘年言行有物參道得要老成人也
山谷晚號涪翁亭名想涪寄遐思耳圖經縣北有巴
子養魚池神龍是潛志云在岷江南十里有長池廣袤
五丈四時湛然范景仁墓居其北按流寓傳范蜀公居
縣之長池里又云居樓臺山山在治西有范鎮村碑
目云剛直御史之墓虞允文為杜莘老書按碑在縣之
杜村有紹興乙亥右朝奉郎守司農少卿杜莘老題次
乾道丙戌杜宗甫磨厓宗甫即莘老拾遺之後也自青
神僑居于此又蘇伯瑜者叔黨之後亦自眉山僑居縣
之聖鍾里東坡書歐陽醉翁亭記真跡尚藏其家李
膺益州記云江州縣西南有仙池昔有仙人於此池側
置樓而居多植香草於樓下一夕忽縱火焚其草天降
紫雲飄然而去後人指其地為香草樓志云在今治西
南三十里志又云唐大聖寺在縣西七十里按太平
廣記東蜀大聖院一木像製度瓌異耆老云像自荆湖
泝流而上歷歸峽等郡所過多具舟楫取千夫牽挽不
抵岸流至渝州州人焚香祈請應聲而往建此院安置
焉異物志云在昔天旱水泉皆涸有姑氏病渴思得
甘泉其婦徬徨至周陽山下遇一叟曰能與吾釵則泉
可得婦拔釵授之墜于地而泉出至今磧中餘淺水一
泓周五六尺有金釵影一雙按在縣西之周溪上婦亦
周姓又云昔有飛鳥&KR0742;僧衣袖僧異之隨至石隙中
窺見一金注子手不能及鳥復啣一枝與僧因得取注
顧視啣枝乃苦□木也其處在治北五里碑目縣南
三里挑燈磧石壁上鐫云乾道辛夘正月十九日天水
趙宜之陪王屋李希仲太原王直夫同寺首珍况來遊
飲不至醉王屋李孝友書按此即蓮花石也在江中不
恒見見則歲豊巴中記曰江州縣有峰窮峽按在今
縣東七十里珞璜鎮渝志云五十里有西山石壁上刻
終古礙新月半邊無夕陽之句志又云近時盜發王居
士墓墓中鐫二詩云官無名字私無債架有衣裳廪有
儲只此便同天上樂不知天上又何如芳草烟村宿雨
收牧童歸去倒騎牛笛中一曲昇平樂弄得生來未解
愁此墓在縣南一里居士亦不知為誰
壁山縣
宋李濬壁山普澤廟記云國朝蜀分為四而方各有鎮
由劍之裏為七曲劍以東為白崕劍以西為玉壘自蜀
而下為渝則有壁山是四山者如蜀之鎮一道生靈之
司命也寰宇記云四面高山中央平田周廻二百餘
里唐天寳中諸州逃尸多投此營種川中有一孤山西
北二面險峻東南削平土人號為重壁山五代史後梁
乾化三年五月壁山騶虞見二鹿隨之歐陽永叔嘆以
為異也
永川縣
縣有蓮池壩二巨石崇聳欲合平衍可半里許石竅中
出水滙而為小池世傳蓮子從石竅中出而生蓮不由
栽植又有石松坪在來蘇鎮有松化石石質而松理或
二三尺許大可合抱然不過相望數山有之俗呼雷燒
松杜詩所謂萬年松化石者即此志云鐡山鎮在治
東三十里趙抃過鐡山舖寄交代吴龍圖詩暫留山驛
又晨興西望旌麾想舊朋三院筆簮曾對直兩川兵印
復交承年光頭鬢華如雪世態心情冷似冰境上憑詩
馳遠意青泥寒曉入雲登又云六十里有牛尾驛鄭國
華留題云龍尾道中退朝客雕鞍寳馬黃金勒誰憐遠
使足馳驅夜半孤村牛尾驛
榮昌縣
譚用之榮昌記云巴叢之饒谿交水横列岫羅巘瓜瓞
不斷詩紀云河梁望壟頭分手路悠悠徂年驚若電别
日欲成秋黃鵠飛飛遠青山去去愁不言雲雨散更似
東西流此梁江總别袁昌州作也勝覽云唐段建中太
尉文昌之父嘗典榮昌二郡事見李德裕成都資福寺
記唐守之可考者惟建中楊琯李師望韋君集四人而
已唐史載大歷中韋君靖為榮昌令値黃巢兵起君靖
引兵從征動以信義所向克捷累官尚書僕射矣碑
目云演教院碑在昌州舊基院有斷碑載唐咸通歲縣
令唐允中又云六十四卦象碑在昌元縣又云淨土院
碑在昌元縣東四十里唐太和五年建又云昌州北二
十里亂石灘有唐人碑刻曰龍灘其溪深遠千餘丈世
傳古有龍行石裂成溪因名大抵昌州今之舊州埧
是昌元里即唐昌元縣地也今榮昌乃古寳盖鎮志云
南一里曰寳盖山有卧佛寺疊形如皂盖圓淨明朗聳
翠炫竒矣楊子謨顯惠廟記静南山水竒秀士大夫
避地者多居焉仙靈逸迹尚有董葛之遺風按志云縣
東二十里曰葛仙山相傳漢葛孝先受左慈術於此修
煉又有峰腦山山巔有白石如羣羊狀下有石洞亦葛
仙修煉處崖畔有巨石突出石縫中生桃一株高丈餘
葉幹與凡桃異花實不常國朝宣德中桃實各圍尺許
紀勝云縣南二十里老鴉山有李戡李戣兄弟故宅
二李善棋會遼索棋戰詔求天下善奕者蜀帥以戡應
詔遼望風知畏不敢措手文潞公贈以詩云昌元建邑
幾經春百里封疆秀色新鴨子池邊登第客老鴉山下
着棋人
大足縣
唐光啓以前昌元是昌州光啓以後則昌州理大足矣
縣左有碑字畫糢糊大略是昌州郡孔目題名也碑目
云六經圖碑在郡學郡人楊甲鼎卿所著又云漢王方
平古碑顔魯公書在舊學今徙為别刻字尚在碑隂矣
冷齋夜話載有人調官都下踰年始得昌守已而求
易便郡有淵才者聞而往見之曰昌佳郡也官欲易地
有之乎曰然淵曰誤矣曰奉給優乎淵曰否訟簡乎淵
曰否然則奚誤曰海棠患無香獨静南者有香非佳郡
而何故昌號海棠香國土人云地宜此花易植易蕃郡
治香霏室一老樹重趺疉萼每花或二十餘瓣花氣穠
郁餘不能及也志云縣之東禪寺有宋徽宗手碑西
禪寺晉永和建寳頂寺唐柳本曾學吳道子筆意環崕
數里鑿浮屠像竒譎幽怪古今所未有也志又云老
君洞在治東南三十五里玉口山巔洞弘敞可容十餘
人内石牀石臼丹竈尚存洞巔一隙透明有泉自石罅
中流出山麓惟一小徑可通相傳老子煉丹于此又
云寳珠溪在治南四十里唐貞觀時漁人郭福者夜捕
魚見水際有光即之有蚌如斗剖得珠徑寸獻之太宗
賜以積善井碑碣存又云北巖在治北三里唐韋君
靖建砦其上曰永昌有石刻沿巖皆浮圖像輿地碑目
云吴季子墓碑在北山相傳以為孔子書開元中殷仲
容奉詔摸搨大歷中蕭定移刻潤州有張從申題其後
又云高祖大風歌碑在北山又云古文孝經在北山凡
二十二章與今文十八章小異王象之曰今文先出於
漢初而古文與尚書同出於孔子壞宅今文已盛而古
文獨不列之學宮惟孔安國馬融為之傳及明皇注今
文十八章孝經古文益微矣司馬光范祖禹皆曾繳進
光謂始藏之時去古未遠其書最真祖禹又為之說亦
云古文廣得其正碑目又云唐韋君靖碑在北山乾
寧二年静南令胡密所作按胡密永昌寨碑云永昌寨
者君靖韋公所建也頃乾符之際天下騷然旱蝗相仍
兵戈四起公覩兹遐僻民不聊生遂合置義兵安戶口
抑強扶弱務織勸農足食足兵以殺去殺自黃巢侵陷
京闕鑾輿出幸成都四海波騰三川鼎沸韓秀昇勃亂
黔峽侵軼巴渝公廼統率義軍討除逆黨値秀昇盡挽
舟檝圍逼郡城公廼詳度機宜上下欄截依山排陣背
水布兵兩面夾攻從中剪撲賊勢大敗我武維揚渝牧
田公備錄聞奏迺進忠節檢校御史大夫除拜普州刺
史値川師效逆帥臣專征公又收復合州絶其枝蔓加
右散騎常侍拜合州刺史洎鄭雄僕射失律廣漢山行
章尚書攻圍當州故太尉顧公屢降命旨頻招延應公
統領精銳二萬餘人虔告蓍龜申令士卒並破二十七
砦殺戮五萬餘人上聞偉績特加檢校工部尚書拜當
州刺史充昌普渝合四州都指揮使加刑部尚書右僕
射公以臨郡歲久廼思退居上表陳情宸衷未允特旨
量留加金紫光祿大夫檢校左僕射扶風縣開國男食
邑三百戸屢啣鳳詔裒剖魚符政懋潁川化隆河内邑
有箱倉之咏俗多襦袴之謠求瘼之念彌堅去害之心
益切其於駕馭英傑取舍毫釐重仁義如丘山輕金帛
如泥滓憐孤恤老濟弱扶危行旅於歸遠邁鄭莊之驛
遊人若市悉登漢相之門其拯綏四方乃如此也每遇
良辰美景月夕花朝張管絃以追歡啟華筵而召侶周
旋有禮揖遜無譁罇爼不空座客常滿王衍之冰壺轉
瑩嵇康之玉岫寧頽其禮讓謙恭有如此也至若立功
立事為國為民或身提黑槊或坐運玄機身先士卒首
挫兇徒謀必十全舉無遺筭其剛毅果敢又如此也當
夫賞功訢罪激濁揚清甄奬功勤黜棄私黨三異感德
萬衆歸心其恩威刑賞有如此也公以海濤未息雲陣
猶横常願驅脅安置左綿載實倉庾奔衝遂府使牒呼
逼邊檄征行然士馬雖精如栅砦未固何思大易習次
之義徵王公設險之辭廼於景福元年歲春月卜築當
鎮西北維沿岡山建寨兹山也上摩掩靄下抗平原矗
似長雲萃如斷岸崕獻重疉磴道﨑嶇一夫荷戈萬人
失據由是芟薙草萊相度地形人力子來畚鍤雲至連
甍比屋萬戶千門高亢濬流烟籠粉堞霧捧朱樓龍吟
笳角之聲雷動鼓鼙之響而又良工削墨心匠設規築
城堡二十餘間建敵樓二十餘所遥瞻天際非龜城之
可倫高倚雲間豈蜃樓之能擬其上則飛泉迸出綠水
滂流崢嶸一十二峰周廻二十八里蓋造化之凝結豈
金湯之比倫況糧儲千年兵屯萬數遐邇徵休軍民胥
慶耕織無妨徭役不缺可謂一勞永逸有備無患者矣
其軍中節級將校等賢深逹機略博識古今有如同志
弟兄異姓骨肉一心報國戮力從軍咸奉渥恩皆沾爵
賞或崇帶劍或位專城或榮授金貂或職兼霜憲雅荷
際會允屬休明請列署石銜庶不墜勲業云爾乾寧二
年乙卯十二月朔日癸未十九日辛丑記
蜀中廣記卷十七
