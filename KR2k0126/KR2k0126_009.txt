蜀中廣記卷九
明曹學佺撰
名勝記第九
川西道
成都府九
漢州
古語云大旱不旱蜀有廣漢華陽國志所稱蜀之淵府
浸以緜雒者也陳子昂為雒縣令張知古頌德碑云此
邦膏腴利在江浸陶翰送孟浩然入蜀序云廣漢城西
三十里清江夤緣兩山如劍中有微徑可入岷峨括地
志云郡在水南故曰漢陽寰宇記云湔陽故城在州南
一里湔陽漢縣以其為湔水之所經矣圖經洛水在
治東半里又名沉犀水水性剛宜淬刀與信州葛溪同
雒字元從水漢火德忌水故改從雒蔚宗後漢書曰洛
城南每遇隂雨常有哭聲聞於府中和帝時陳寵為太
守勅縣宰收葬骸骨哭聲遂絶三國志建安十九年先
主攻雒城拔之襄陽馬良書詣諸葛亮曰承雒城已下
尊兄配業光國魄兆斯見者也圖經雁江在治北半
里李膺記云張任與劉璋子循守雒城任勒兵出於雁
橋戰敗即此雁橋東有嚴君平卜處土臺高數丈宋郭
印卜臺記云故老相傳州治形勢南高而北下多火災
真君鑿井廛問上憲七星杓指南方以厭勝之越千百
年卜臺既已墮落而井之應輔星者亦多堙塞矣益
州記云廣漢郡北一里半有犀橋即白魚水也志云河
出堋口有白魚出焉在治東十里錄異記云漢州赤
水有湧泉水脉五六自山下湧出因成大池流三二百
步可激碓磑滙為大溪志云治西五里石梯河源亦
出堋口河岸甃石如階級有石梯橋下出緇土可代墨
又云彌牟河在治西二十五里自灌口經州會金堂峽
俗謂之三水關矣常道將云廣漢郡本治繩鄉永和
中隂平漢中羌反元初二年移涪後治雒城王莽改曰
就都公孫述名曰子同益州以蜀郡廣漢犍為為三蜀土地
沃美人士俊乂為一州稱望樂史云漢州有西伍城宋元嘉
年於舊伍城立新都國乃于城南别置西伍城焉漢選廣
漢太守每重德高俊表章禮物殊于諸郡前有趙護第
五伯魚後有陳寵趙瑤皆公望也唐天寳初房琯以故
相為是州有舊竹亭鳴琴其上公去已久而李文饒劉夢得過
其地思之不置形於詠歌德裕詩云流水音長在青霞意不
傳獨悲形解後誰聽廣陵絃禹錫和云尚有竹問露永無
棋下塵一聞流水曲重憶餐霞人鄭澣和云石室寒颷警孫
枝雅器裁坐来山水操絃斷弔餘哀次律于治西鑿有西湖自
題云高流纏峻隅城下緬邱墟决渠信浩蕩潭島成江湖結宇
依迴渚水中信可居三伏氣不蒸四達暑自徂同人千里駕鄰國
五馬車月出共登舟風生隨所如舉麾指極浦欲極更盤紆繚
繞多宛致夜盡情有餘遭亂意不開即理還暫祛安得
長晤語使我憂更除杜甫陪王漢州留杜綿州泛房公西湖
詩舊相恩追後春池賞不稀闕庭分未到舟楫有光輝
豉化蓴絲熟刀鳴鱠縷飛使君雙皂盖灘淺正相依李
德裕月夕遊房太尉西湖詩云丞相鳴琴地何年閒玉
徽偶因明月夕重敞故樓扉桃李蹊空在芙蓉客暫依
誰憐濟川楫長與夜舟歸又云晩日臨寒渚微風發櫂
謳鳳池波自閱魚水運難留亭古思宏棟川長憶夜舟
想公高世志祗似冶城遊劉禹錫和云太尉留琴地時
移重可尋徽絃一掩抑風月助登臨榮駐清油騎高張
白雪音祇言酬唱美良史記王箴又云静對烟波夕猶
思棟宇清卧龍空有處馴鳥獨忘情顧步襟期遠參差
物象横自宜雕樂石爽氣際青城鄭澣和云木落漢川
夜西湖懸玉鈎旌旗還夜次舟楫泛中流目極思前事
神交如舊遊瑤琴久已絶松韻息悲秋又云林端落照
盡湖上遠風清水榭芝蘭室仙舟魚鳥情人琴久寂寞
烟月似平生一泛釣璜處再吟鏘玉聲嚴公貺題漢州
西湖詩鳳池才未盡餘思鑿西湖珍木羅修岸冰光映
坐隅琴臺今寂寞竹島尚縈紆猶藴濟川志芳名終不
渝薛能題漢州西湖詩西湖天下名可以濯吾纓况是攜家賞
從妨半驛程嘗茶春味渴斷酒晩懷清盡得幽人趣猶
嫌守吏迎重餐逢角暮百中喜詩成坐阻湘江謫誰為
話政聲文同題房公湖詩一頃清波四面平宛然唐相
舊經營高秋林木形容老落日樓臺綵繪明有景可尋
蘭櫂遠無幽不入竹橋横二年所得官居樂肯厭頻來
緩帶行陸游題房公西湖詩房公一跌叢衆毁八年漢
州為刺史繞城鑿湖一百頃島嶼屈曲三四里蘇轍題
房湖詩酒壓郫筒不用酤花傳五老出新圖此行真勝
成都尹直為房公百里湖魏了翁題漢州房公樓記略
云成都宇文侯鎮廣漢之明年威行惠孚侯度聿修廼
作樓於郡之西湖名曰房公於以申懷賢尚德之意樓
故金龜亭緣陂翠㶑横陳夾翼而亭宅于虹橋之左有
樓其上端握要會矣華父又和宇文漢州乞房樓記詩
云房公胷中妙刀尺剪刻玻璃貯寒碧今侯着樓於其
上竹色荷光得良覿詩來殷勤問故侯别日雖賖情轉
密因思當年飛盖遊鷗鷺不驚潛鯉出春濃雪絮人影
亂秋老雲松半天屹蘇公二十四橋月尚愛西湖風月
夕江山好處餘戀繆縱不即人人自即况今簷橑雲與
齊激楚高歌朋友集向來寒乞翻自嗤詩掃黃泥已無
迹功名老我後加鞭文字餘人先奪席欲搜萬象供刻
畫自有此湖難此筆終當為君記所遊摹寫蒼顔真六
一按金龜亭者偽蜀武成三年庚午六月五日癸亥廣
漢太守孟彦暉奏西湖有金龜徑寸遊於荷葉之上畫
圖以獻故以之名亭也丹淵集云聶侯友仲立漢州
學制度宏侈為二蜀之冠當時不知何所得巨石置講
堂之後質狀怪偉勢若飛動昔孟氏僣竊苑囿所蓄者
皆寧武軍節度使顧璘所進昶既面縳是物亦散落民
間余在成都往往見於好事家園館凡自璘許來者一
一皆具欵勒此非耳而其完厚瓌詭上下可愛雖到茂
灌牛竒章號為好事諒亦未嘗見此者也治平丙午秋
余視郡進士試於此旦暮環繞其下歎惜之不足而為之銘
其辭曰廣漢學宫後有竒石磥砢一抱嶔崟九尺怒蜃
驤首狂龍轉脊拏空將飜壓地欲坼神乳溜腹老苔漬
額堅包勁膂潤吐活脉誇殺羽人詠窮墨客敢告存護
千古怪碧與可又有題漢州王氏林亭詩云短彴疎籬
入野扄竹烟松露滿襟清奔湍激險飛寒響弱蔓穿深
挂短英惜去更觀曾畫壁記來重注舊題名門前便是
紅塵道誰肯同過洗俗纓亦皆韻事也
什邡縣
寰宇記云什邡本漢舊縣屬廣漢郡舊置在雍齒城今
於城北四十步立縣雍齒即漢什邡侯也墓在縣南一
里李膺記云雍齒墓高四丈闊四畆有石麒麟二志
云今縣治乃唐紫極觀地也廳左衛真人墓在焉觀前
舊有水西南流名老君洗腸溪真人乃衛元嵩雲笈七
籖以為有舊碑刻存矣寰宇記云南陽郡故城在縣
西二十三里李膺記云漢中李雄亂蜀遣李夀盡掠漢
州五千餘家流寓於此晉太康元年立南陽郡後魏三
年廢南陽郡南七里有新婦水故老傳云昔有新婦勤
於侍奉負汲水遠不辭冰雪泉為之湧出故曰新婦木
流合廉江水志云治北六十里高境關關外即章烙
山亦曰章山又曰洛通又曰楊村諸山物産出焉華陽
國志謂大姓楊氏之所居矣山有風洞即之氣冷有火
洞即之氣熱古老傳云符堅有子避難死於洛通山即
此古碑云江水出高境關大郎廟前始大放分流十
支又云自章山内合五溪而總名洛江出章山分洛江
為十河縣之名即從起也華陽國志李冰導水於洛
通山志云章山後厓有大冢碑云秦李冰葬所按開山
記云什邡公墓化上有升仙臺為李冰飛昇之處古蜀
記謂李冰功配夏后升仙在後城化藏衣冠於章山冢
中矣方輿勝覽云治西五十里有大蓬山高崖矗天
而立瀑布飛落最為竒觀有保聖院紹興中謝中大蓬
山記略曰嘗自紫微度綿水覺佳氣逼人竹木蕭蕭臺
殿聳岌松根寒泉流注不竭懸崖萬仞瀑布如線山腰
有大小白厓甚竒上有太子宫遺址僅存而事迹不可
攷厓下有洞極深邃中有石柱撑之左右映出白龍十
三蜿蜒如畫又自西越澗行一里有馬師井捫蘿陟磴
至峰頂有石室可坐百人蝙蝠大如鳥所謂扁蝠洞者
也北望龍居其狀如偃月有保聖寺唐天福中鏡鍠襌
師誅茆之處其曰馬師即馬頭陀與師同時者本志
云大蓬山朝雲初起日射圓光於山頂覩佛臺西澗光
暈數重作青黃紅綠色稍升象王峰大徑百丈中有黑
影彷彿佛像食頃方散山高百里六月積雪不消國朝
明本禪師因名為鎣華山高僧傳馬祖什邡人志云
北郭羅漢寺唐中宗時馬祖出家之處山門右有說法
臺臺角有井皆祖所剏勝覽云龍居山在什邡縣有
等慈院飛瀑千尺虚亭屹然橋横路轉高栢擁翠志云
龍居寺隋建旁有神龍潭其右為蜀王孟知祥墓也
孟昶攜花蘂夫人至寺避暑寺僧水觀禪師先一月
預知之因賜號為預知焉成都參軍任愿蜀王廟
記云什邡之西行十許里有古佛寺曰南陽宋大明中
所建也後周沙汰寺廢隋文帝以皇子秀為蜀王王以
暇日獵至廢寺有兔逸入壠中發壠得石像甚巨於是
即其舊址復為寺以像寘其中時有進禪師者善水觀
王異之從問道得大無碍今寺之左有王祠祠下有泉
滙為陂浮於方亭逹出於雒其發源流百許里溉田數
十萬頃雖大旱民不告病其為利可謂深且博已即泉
之始則進禪師水觀之餘波也李白冷泉亭詩惜彼
落日暮愛此寒泉清西暉逐流水蕩漾遊子情空歌望
雲月曲盡長松聲志云亭在南陽寺矣
德陽縣
地理志云東漢分綿竹置德陽寰宇記云綿竹縣故城
在縣北三十五里李膺益州記云石子頭二十里即故
綿竹縣諸葛瞻埋人脚戰處也樊真公德陽錄略曰
邑西南石亭江畔有石亭寺江畔有石亭因以名江晉
李特李流軍綿江趙廞遣費遠斷北道屯綿竹之石亭
是也德陽學宫有石版隂陽書(缺)根因石阜以庭宇跨
飲江之鼇黿岌飛簷與鐡柱插清江之&KR1977;淪眩古潭之
百尺涵萬象於瑤崑耿月魄以終日湛天容之方春信
蒼蒼之非色極深遠而自然疑貝闕與珠宫有玉函之
老人予南征其萬里友魚鰕與蛭螾逝將去而反顧託
江流以(缺)首末無顯名其字盈版字勢遒勁似王稚子
墓前石闕漢人書法也繹其文意似為石亭而賦或三
版四版今存一版斷文矣縣一名旌陽晉太康初許
遜為旌陽令屬歲大疫死者十七八遜以神方拯治之
符咒所及登時而愈蜀民為之謠曰人無盗竊吏無奸
欺我君活人病無能為本志云東關内有旌陽井許真
君浴丹於此其水香冽暑飲尤宜半倚江岸漲減不崩
治有三造亭李膺記云秦子勅之舊宅也太守夏侯
纂三造門故以為名其宅綿水衝毁僅有餘跡南偏
有善果寺晉泰始中建唐名善寂寺王勃碑記以為梁
武帝所建矣寰宇記云縣北五里有鹿頭山自綿州
羅江縣來迤邐入縣界古老云昔漢有張鹿頭於此造
關因以為名杜甫鹿頭山詩云鹿頭何亭亭是日慰饑
渴連山西南斷俯見千里豁遊子出京華劍門不可越
及兹險阻盡始喜原野闊殊方昔三分羈氣曾間發天
下今一家雲端失雙闕悠然想揚馬繼起名硉兀有文
令人傷何處埋爾骨紆餘脂膏地慘澹豪俠客仗鉞非
老臣宣風豈專逹冀公柱石姿論道邦國活斯人亦何
幸公鎮踰歲月其下有龜勝山道場乃高崇文破劉
闢處初闢據鹿頭關高與之對壘屯營有神龜由壁門來
蹲於牙旗之下公命投之遠磵翌日復至議者以龜介
蟲之長介胄斯服蜀有龜城其城是師果為受降之兆
乃以龜勝名山立道場焉掌書記鄭宗經大唐乙酉明
年六月記本志云治北十里秦中治天下第七治也
上應箕水豹王逸少嘗欲遊焉石洞産九節菖蒲秦時
韓仲修煉之所此雲笈七籖所載以為其山浮寰宇記
云浮中山在縣北三十里益州記云南隂平鄉東有浮
中山每芳春遊人登賞謂之迎春岡四面斷絶也錄
略云縣東南有鄧林禪院按邑人公孫輔記云吾鄉精
藍之勝鄧林為第一其地蓋起於緜洛之左宛若秦川
隴坂高下起伏北包靈龕南亘旌邑直走於鎣華之東
南楓楠柞柏拔地倚天蔚為鄧林東山襟其前江水帶
其中川原綺錯雲烟出沒飛鳥上下農夫耕穫樵牧往
來庭戶間皆一覽而有也真公以名從大將軍鄧芝而
起者非鄧芝欲居德陽乃遂寧縣
綿竹縣
綿竹縣漢地理志云紫嵓山綿竹所出有綿水流注謂
之綿堰口矣寰宇記云綿竹縣舊屬廣漢郡隋開皇三
年徙晉熙郡城改為晉熙縣十八年改為孝水縣以境
有姜詩泉焉高僧傳南武都今之孝水縣也盖縣北三
十里紫嵓山極高大亦謂之綿竹山亦謂之武都山
唐吳融綿竹山詩云綿竹東西隅千峰勢相屬崚嶒壓
東巴連延羅古蜀方者露圭角尖者鑽箭鏃引者蛾眉
彎歛者鳶肩縮尾蟉青蛇盤頸低玄兔伏横来突若奔
直上森如束歲在作噩年銅梁搖蠆毒相國京兆公九
命来作牧我提虎僕毛專奉狼頭纛行府寄精廬開窗
對林麓是時重陽後天氣曠清肅兹山昏曉開一一在
人目霜空正泬寥濃翠霏撲撲披海出珊瑚貼天堆碧
玉俄然隂霾作城郭纔霡霂絶頂已凝雪晃朗開紅旭
初疑崑崙下夭矯龍銜燭亦似蓬莱巔金銀臺疊蹙
紫霞或旁映綺叚鋪繁縟晩照忽斜籠赤城差斷續
又如煮吳鹽萬萬盆初熟又如濯楚練千千匹未軸又
如水精宫蛟螭結川瀆又如鍾乳洞電雷開巖谷丹青
畫不成造化供難足合有羽衣人飄颻曳烟躅合有五
色禽呌嘯含仙曲根雖限劍門穴必通林屋方諸滄海
隔欲去憂淪覆羣玉縹緲間未可量往復何如當此境
終朝曠遐瞩往往草檄餘吟哦思幽獨早晩掃欃槍
笳鼓迎暢轂休飛霹靂車罷繫蝦蟇木勒銘燕然
山萬代垂芳郁然後恣逍遙獨往羣麋鹿不管安
與危不問榮與辱但樂濠梁魚豈怨鍾山鵠紉蘭以圍
腰採芝將實腹石牀須卧平一任閒雲觸綿竹山有
鹿堂致即二十四化之第二化也漢元帝時老子偕張
道陵遊此有仙基仙宫古人度世之處李膺記云山崖
有隙出神泉若詣者精志則泉流奔湧其信道不篤便
清源頓竭也又有庚除致為第六化方輿勝覽云山有
二石室三國初有霽雲子者入洞中見樓臺金碧門者
呵止之曰子凡骨可亟去不然及禍霽雲子出後再至遂
迷路矣武都山有玉妃溪成都耆老傳載妃與五丁
同生父母棄之溪後聞呱呱聲就視乃一女五男女即
蜀妃男即五丁故華陽國志云武都山精化為美女也
山下有嚴真觀乃君平父嚴子晞所剏楊天惠記之
甚詳見神仙傳又有君平池古老傳云君平拔宅上昇
基䧟而成池武都山有惠淨寺梁太清年建唐貞觀
九年寺西院立七佛堂一僧舍王勃為之銘曰武都仙
鎮靈虚奥域邑動香城山開淨國澗流百道峰雲五色
谷暗藤斜山高樹逼千楣鶴列萬栱星懸分林搆趾接
磴開㕓臨階竹樹遶棟風烟龕前怪石塔下秋泉綠崖
疏逕青岑拒室霧道相縈烟房互出葉濃磎淨花深嶂
密鳥度難尋猨驚易失簷分石竇地絡金沙丹丘抗月
碧洞棲霞松開野路桂列山家金爐栢葉寳座蓮花砌
因巖曲橋隨峰返果出天厨香来仙苑玉鑄啓曙金鐺
照晩谷思鍾長山悲鐸遠閭閻踐勝銅墨高情聲飛别
邑望動專城懸金道肆刻石山楹千載之後吁嗟令名
又有響應寺在馬跪溪相傳隋蜀王秀妃患心疾召寺
僧法進不往王怒親往加罪之所乘馬至溪邊而自跪
若為之請者因名馬跪溪高僧傳唐武德初釋世瑜獨
住此山有四猿供給山果等食初惟一泉後有三泉流
出於下俗謂之三溪河也亦名射水河相傳蜀王秀營
軍於此乏水王乃築臺望三溪山下發三矢有三泉從
石竇出遂成河流又有馬尾河注之河出無為山宋淳
熙間有碑云羣雁排空成無為二字因名有河水出焉
流如馬尾因名馬尾河也志云錦竹故城有二其一
為宋時築在郭外西南隅近龍頭橋即湖橋也魏華父
湖橋記曰知縣宇文西叔峒度地飛鳬門外瀦為湖周
廣六十有五丈伐石為四矼矼崇四尺架橋其上而屋之
衡從合十丈以通南北車徒之往来盖紹定四年碑也其
一為漢城即德陽之西界華陽國志稱汎鄉有孝子姜
詩田地宅是矣姜詩廟曰孝感鄭少微記略云漢州德
陽縣西北四十里有鎮東漢姜詩故宅在焉故號姜詩
鎮治平中知綿竹縣事郭震謂士游行甚高宜諱其名
白部刺史易之鎮遂號孝泉然廟猶因俗為呼於是開
州司理參軍白夀朋與鄉之士民列於縣曰姜詩夫婦
事跡最詳於漢史舍側湧泉至今不絶民賴灌溉或遇
旱厲禱焉輒應其厚俗利人之功居多廟額獨未蒙賜
敢請縣乃上之有旨賜名孝感命至之日稚耋夾塗載
舞踴躍争觀為人子若夫者咸欲詩之行在其身也為
人女若婦者咸欲龐氏之行在其身也為人父母若舅
姑者咸願有子如詩有女有婦如龐氏也則又相與詫
於他州之民曰吾鄉雖僻幽而姜詩夫婦乃吾東家子
也爾州曾有是耶方且侈上之賜以永稱厥名云爾
綿州
元和郡縣志云按州城理漢涪縣也去成都三百五十
里依山作州東據天池西臨涪水形如北斗卧龍伏焉
梁天監中張齊賢為太守更造樓櫓却敵有東西門
東門久塞富樂山氣所衝門開則喪亂宋元嘉初太
守王懷素開之果致喪敗爾後復塞輿地碑目云漢
刺史李頓碣在綿州又云州治十賢堂繪涪翁龐統蒋
琬杜微尹默李白陳該蘇易簡王仲華歐陽修共十人
又云綿州通判廳有伐木堂鮮于子駿立文與可記陸
務觀劍南詩藁云姜楚公畫鷹在綿州錄參廳杜少陵
有詩輿地紀勝云六一堂在司戸廳舊為推官廳昔歐
陽文忠父鄭公觀嘗為推官公實生此地方輿勝覽
云越王樓在城西北唐顯慶中太宗子越王貞為刺史
建杜甫詩綿州州府何磊落顯慶年中越王作孤城西
北起高樓碧瓦朱甍照城郭樓下長江百丈清山頭落
日半輪明君王舊迹今人賞轉見千秋萬古情刺史喬
琳詩三蜀澄清郡政閒登樓攜酌日躋攀頓覺胸懷無
俗事廻看掌握是人寰灘聲曲折涪州水雲影低銜富
樂山行雁南飛似鄉信忽然西笑向秦關唐詩紀事王
鐸與綿州守于興宗登越王樓以詩寄朝士云謝眺題
詩處危樓壓郡城雨餘江水碧雲斷雪山明錦繡来仙
境風謠入帝京恨無青玉案何以報高情刺史樊紹述
越王樓詩序云綿之城帝猲□掀明威瀰石硝馳涪瀨
左陵淩紅䄺簮天地送行癸壬且掬跎踢於西北蟠紅
頠青越王貞故為樓重軒疊飛門明窗蒙傘蹇蹇予
始登謂日月昏曉可窺其背雷電合風雲遘霜辛露
酸星辰介行神鬼變化草木顯繡髻銜蓑芰皆可察
極既縈視其江帶又極視其土岡斷暴遠近山&KR1361;&KR1361;若
閿之東皇天原開見荆山我其黃河瞷然為曲直淚
雨落不可掩因口其心曰無害若其日杲星星過歸尚
悲不能解重為詩以釋益不可顧謂郡中諸君能無有
意綴以華豔其念蓄云詩曰危樓倚天門如□星辰宫
榱薄龍虎怪洄洄繞雷風徂秋試登臨大靄屯喬空不
見西北路老懷益凋窮石瀨薄濺濺土山杳穹穹昔人
愴為逝所適酡紅顔今我兹之来猶校成歲功輟田植
科畆遊圃歌芳叢地財無聚厚人室安取豐既乏富庶
能千萬慚文翁勝覽云江樓枕城之東隅上有唐時
江亭記杜甫送嚴侍郎到綿州同登杜使君江樓宴詩
野興每難盡江樓延賞心歸朝送使節落景惜登臨稍
稍烟集渚微微風動襟重&KR0657;依淺瀨輕鳥度層隂檻峻
背幽谷窗虚交茂林燈光散遠近月彩静高深城擁朝
来客天横醉後參窮途衰謝意苦調短長吟此會共能
幾諸孫賢至今不勞朱戶閉自待白河沉文苑英華
王勃綿州北亭羣公宴序云下官人間獨傲海内少徒志不屈
於王侯身不縛於塵俗孤吟五嶽長嘯三山昔往東吳
已有梁鴻之志今来西蜀非無張載之懷况乎踐名場
攜勝友風月無幾琴酒俄乖半面十年一别千里何少
府故人攀桂撫金石而論心韓法曹新餞班荆臨江湖
而執手離亭北望烟霞生故國之悲别館南開風雨積
他鄉之思於時蒼雲寡色白日無光沙塵起而桂浦昏
鳬雁下而蘆洲晩傍鄰蒼野霜飄橘柚之園斜枕碧潭日
斷芙蓉之水既而登臨惜别驂駕少留季札何人親逄贈
縞子荆不慜思掛傾城惆悵北梁揖琴臺而漸間徘徊
東道思錦署以行遙嗟乎人事乖矣江山遠矣請命離
前之筆為題别後之資五際飛文想羣公之不讓一言
有贈知下筆之有神盧照鄰綿州官池贈别詩云輶
軒遵上國仙珮下靈關樽酒方無地聫綣喜暫攀離言
欲贈策高辯正連環野徑浮雲斷荒池春草斑殘花落
古樹度鳥入澄灣欲叙他鄉别幽谷有綿蠻本志云
巴字水在治西四里涪水自北經城西而析為二安水
自東迤邐繞城東南滙之芙蓉溪成一巴字每江漲登
山望之點畫天然甚肖也芙蓉溪即東津杜甫觀打魚
歌是此處子美又有巴西驛亭觀江漲呈竇使君詩云
宿雨南江漲波濤亂遠峰孤亭凌噴薄萬井逼舂容霄
漢愁高鳥泥沙困老龍天邊同客舍攜我豁心胸唐庚
芙蓉溪詩云人間八月秋霜嚴芙蓉溪上春酣酣人間
二月春光好溪上芙蓉迹如掃小兒造化誰能窮幾回
枯枿還芳叢只應人老不復少有酒且發衰顔紅李
膺益州記云金山在涪縣東五十步東臨澗水光彩映
川長七八里每夏淹雨金粟散出州東五里有靈山
郡國志云昔有神女於此𢷬衣山南絶巖有方石明瑩
謂之玉女𢷬練砧也周地圖記云富樂山高廣為衆
山之秀登之望見州内勝覽云在巴西縣東五里劉先
主入蜀劉璋延於此山望見蜀之全盛飲酒樂故得是
名又有石盆山迎真觀卧佛院洞靈觀俱在此山之麓
雍有容詩當時四海一炎劉至此已堪悲失脚出語翻
為樂國想是人止可徧方著大漢曾封龍凖翁聞道山
河錦繡中安能鬱鬱久居此睥睨三秦日欲東唐子
西詩富樂之名誰所留建安年中劉豫州擁兵入蜀萬
貔貅孱璋送國来迎頭軍中釃酒椎千牛肉如巴山酒
如涪酒酣握手登高丘極目紫芋蹲春疇冉木震富樂
山移文云星車熒熒駕風鞭霆出霧入雲回翔太清是
為古富樂之英方劉豫州置酒高會於吾山也升高延
佇虎視徜徉沃野綿亘鬱乎蒼蒼曰冨樂哉有德易王
其興勃然唐高宗顯慶中建□山上奠簡江臯瑞氣凝
於翠嶺祥光燭於丹霄武宗會昌中投金鮫室沉璧龍
淵雲鶴降以飄颻天光舞而蹁蹮石刻長存於今屹然
碑目云富樂山有唐乾符間王助碑又有集古堂淳
熙間史祁建悉舉近郭仆碑植於堂之左右而繪像於
堂中渭川王讓記略云西絶涪水有山曰栢下諸葛公
營壘在焉而喬木婆娑者蒋公琰萬秋之宅鍾士季之
所嘗致敬也漢書郭玉傳涪翁者左綿人肥遯不出
姓名所居處為漁父村玉從之受易焉本志州南四里
有巖即涪翁山也宋别駕楊叔蘭書涪翁山三字刻於
石併刻弔涪翁詞益州記云猿門山在涪縣之北二
十五里上多猿其峰磔竪如門故曰猿門寰宇記云
鹽泉縣漢涪縣地後魏於此置魏城縣唐武德二年分
魏城置鹽泉縣以地有鹽井民得採漉為四方賈售之
地蜀都賦云家有鹽泉之井取此為名羅隠魏城逄故
人詩一年兩渡錦江遊前值東風後值秋芳草有情皆
礙馬好雲無處不遮樓山將别恨和心斷水帶離聲入
夢流今日因君試回首淡烟喬木隔綿州成都文類
魏城縣南五里有長嶺高凉泉出焉其始至也則風於
一山玉留潺湲衆籟成吟笙竽匪禁登之恍然如謁羣
仙心意自殊若與道俱横石如隕匪塹匪鑿傍架絶壁
根山不落上摩層霄屹然岧岧其間可俯而入焉則空
峒博敞如堂如室苔駮古壮竒怪生妍旋開混元益偉
造物然則始知乎山林獨得之士一邱自足窮年忘歸亦
何必際耕夫於清泠送白日於昧谷然後為異也傍有
舊銘隠磷餘字即久視元年崔司業融守涖兹邑高禖
致禱刻石斯存矣元和元年侍御史李汭記州南百
里界於潼川四山如城涪水經乎其中漢設涪城縣於
此三國志昭烈自葭萌襲蜀進據涪城是也杜甫涪城
縣香積寺官閣詩云寺下春江深不流山腰官閣迥添
愁含風翠壁孤雲細背日丹楓萬木稠小院回廊春寂
寂浴鳬飛鷺晩悠悠諸天合在藤蘿外昏黑應須到上
頭按李雄春秋巴蜀謠曰譙登治涪城文石在巴西
張羅守合水巴氐那得前是涪城與巴西向為犄角之
地予以萬歷壬子陽月過此有羅漢寺是舊縣址
羅江縣
寰宇記曰縣本廣漢涪地晉於梓潼水尾萬安故城置
萬安縣李雄之亂移就潺亭今縣城是也註水經曰
潺水出潺山歷潺亭而下注涪水今縣北二里有潺亭
故址舊經云有唐開元二十四年立潺亭碑文字磨滅
尚有潺亭二字碑隂有宋邑令太常博士宋彦嘉書云
嘉祐三年予始署邑事明年訪古迹而潺亭廟有遺址
存焉東南百步有碑仆於民田中其潺亭二字亦不復
覩稽其址歷數百年廟與碑俱廢是神之祀於民者不
亦闕乎且俟因官之美材而復廟貎未幾里民請自修
之次年廟成秋大旱晨禱而夕雨自是潺之民益靈其
神相與輓碣揭之祠下時嘉祐五年也圖經唐明皇
幸蜀至萬安驛歎曰一安尚不可况萬安乎乃廻輦宿
於真明寺按驛在治西一里昔有碑書一安且不可句
云是玄宗親筆今亦毁蝕宋張縯詩云勁兵重鎮付狂奴
敺雀敺魚計自疎地入萬安知幾許却憐此邑始回車
志云元宗入蜀縣令造亭於北一里祗候土人呼為
接王亭遺址猶存北三里又有企僊亭乃車岩上昇處
宋師堯俞作記寰宇記云縣西南十里有羅□山羅
公遠隠居之處山下有洞號真人宫又有龍池山山上
有池池有伏石如龍蟠也碑目有文鐸書龍洞仙蹤
壁刻云太白山道人李洞賓以太平興國五年龍集庚
辰仲春乙丑朔越十二日奉勅賫内庫乳香二十斤詣靈
山相度仙洞焚燒初抵劍門遘老人之告闕次離巴岸
逄孤鶴以来迎及届洞中睹雙童之出入已臻巖下見
玉輅之蹤由又聆音樂凄清螺鈸竦越若非吾道神變
其孰能與於此乎勒於洞門以為他年會語張本真
誥云羅江大霍有洞臺中有五色隠芝陶註曰此洞為
南真及司命所任之處志云大霍山在縣西南十里羅
公遠修真處也上有羅真宫宋何彦真有記外志云大
霍山麓有丈餘磐石耕者每宿其上輒夢云接引佛上
可卧耶驚以告寺僧掘其下果得像若天成不事雕琢
者碑目有元人庹琬東山寳明寺碑曰東山巔有景
樂寺廼唐高宗神龍中所建宋大中祥符初改今名相
傳十三尊者遊戲之所也在縣東偏一里古蹟志馬
馳寺有井在山谷中四時水溢可以灌田近日忽枯涸
土人浚之得龍首骨及大珠如卵光同水晶閃爍奪目
衆競視之忽然雷震珠復墜於井中寰宇記白馬關
在羅江西南十里與鹿頭關相對志云山上平坦有小
徑僅容車馬三國時營壘也其下名落鳳坡按鳳雛先
生龐士元侍昭烈至此卒於流矢下其葬在鹿頭關桃
花溪東岸墓右有龍洞葬時人見白馬自洞中逸出舊
有白馬關廵司
彰明縣
寰宇記云縣治初在清廉鄉梁大同四年移於讓水
鄉宋書范栢年梓潼人明帝語次問卿鄉土有貪泉否
栢年曰臣梁益間有廉遜水不聞有貪泉帝嘉之即拜
蜀郡太守按廉水在縣北平地出泉或云飲之生廉遜
故名吳曾漫錄彰明縣清廉鄉有李白讀書堂後廢
為隴西院盖以太白系出隴西云院後有太白像李
翰林墓碑云白本宗室子其先避地客蜀居蜀郡之彰
明太白生焉彰明邑有大小匡山大匡乃白讀書處圖經
梓州刺史于邵作李白碑在縣之寧梵寺三門下志云
碑在縣南二十里即白故宅按匡山在縣北三十里後
改康山疑宋世避藝祖祖諱併杜詩而改之也杜甫寄
李白詩不見李生久佯狂真可哀世人皆欲殺吾意獨
憐才敏捷詩千首飄零酒一杯康山讀書處頭白早歸
来一云宋改匡山為翰林山方輿勝覽大匡又名戴
天山白集有訪戴天山道士詩犬吠水聲中桃花帶露
濃樹深時見鹿溪午不聞鐘野竹分青靄飛泉掛碧峰
無人知處所愁倚兩三松李膺益州記云自戴天山
向西連接為石磬山週三十里山有石室口方丈三尺
内有石牀四面高一丈有懸石如磬擊之聲聞數里下
有流泉甘冽可掬寰宇記曰孟津山在縣東南一里
自十八隴山而来西魏自讓水鄉移縣於孟津里是也
三洞羣仙錄黃奉先移家入蜀隠太華山山盛牡丹
奉先栽蒔盈籬春時花開望之如錦幛然在治北五里
杜光庭錄異記綿州昌明縣竇圌山真人竇子明
修道之所也西接長岡猶可通車馬東臨峭壁陡絶一
隅自西壁至東峰石笋如圌兩崖中斷相去百餘丈躋
攀絶險人所不到其頂有天尊古宫不知建始年月古
仙曾笮繩橋以通登覽而絙笮朽絶已積數年里中諺
曰欲知修續者脚下自生毛如此相傳久矣咸通初山
下居人有毛意歡者幼知道常持誦五千言不輟口着
敝布褐日於市誦經乞酒醉而登山攀緣峭險以絶道
為橋山頂多白松樹以繩繫之横亘中頂布板椽於繩
上士女善者隨而度焉行及其半動搖將墮而其底不
測莫敢俯視數年繩朽橋壊無復緝者咸通壬辰邑令
與賓客醮山登西峰展禮時毛師他游人有謂令曰此
峰側有小徑抱崖纔通人跡無所攀援意歡常從此去
逾旬而出令疑其隠在穴中座上有廣陵郭頭陀者令
請由徑往探之頭陀去久之始還驚眙不能語已曰此
徑去約三十餘丈然後到一穴口纔三五尺下去平地
猶數百尺穴内可坐十餘人中有巨木匱緘鎻極固其
誦經處石面平滑有足膝㾗經卷在焉不知意歡所之
意歡有一妻一女每持燈椀度繩橋山側居人見之以
為非常山多毒蛇猛虎人莫敢獨往意歡雖夜歸亦
無所畏常有二鴉棲巖下客將至鴉必飛鳴意歡乃
整餙賓榻未畢客果至矣高僧傳云綿州城西北
四十里竇圌山梁大同中僧林所居也山北涪水之
陽素来無猿自林師棲託便有兩頭依林而住有初見
者云渡水来及後林出山門猿還泅渡如此非一年月
淹久孳乳産生乃至數十有時送林至龍門口佇望而
返方輿勝覽云猿門自縣北特起去縣二十里山多
猿兒險固如門舊有猿門戍嫏嬛記云啼猿之地多蕨
而縣於是有蕨山矣郡國志云彰明縣蕨山有鍾乳
穴十九又西岸有自然石塞其下流水上有一縣石似磬
擊之有聲寰宇記云彰明有附子山自松嶺關東来
去縣四十里山出附子其水亦名附子水勝覽云彰
明縣有李膺墓西南去州四十里按膺涪城人梁時為
益州大中正即撰益州記者
安縣
寰宇記云龍子山自漢州綿竹縣東入縣界亦謂之龍
安山也志云縣北十里龍安山有蜀王秀避暑亭清泉
修竹餘韻猶存矣元中統間升石泉軍為安州以神
泉西昌為輔邑神泉即今神泉壩西昌即今花街鎮舊
址尚可攷神泉者郡國志云縣西三十里有泉十四
穴甘香異常痼疾飲之即差故曰神泉今有祠勝覽云
銀線潭在神泉縣南山相傳白龍潛泳其間水面有銀
線一㾗以物撓之即不見波定如故也西昌舊名益
昌縣括地志云城西十里地名水柵有益昌縣者此矣
唐永淳年以利州有益昌故改為西昌縣取西昌山在
縣北山特起舊名馬鞍天寳六年勅為西昌山也
蜀中廣記卷九
