蜀中廣記卷九十七
明曺學佺撰
著作記第七
集部
蜀國文英八卷
王蜀嘉州司馬劉贊編見宋經籍志
成都文類五十卷
宋慶元中制置使建安袁說友編其自序曰天地之祕
蔵發而為名山大川山川之秀靈歛而為文章華藻二
者相為頡頏而光明焉者也兩京三都之賦摹寫天地
繪繡山川絢道德掞天庭潤金石諧韶濩與乾坤造化
周流盛大於宇宙之間千百世而下知有兩京三都者
以此文也然則天地山川而可無此文哉而可以不傳
此文哉益故大都會也有江山之雄有文物之盛竒觀
絶景僊游神跡一草一木一邱一壑名公才士騷人墨
客窺竒吐芳聲流文暢散落人間何可一二數也凡此
者予來三年亦既略睹矣或曰兩京三都以賦而傳使
無傳焉斯文泯矣然則繇漢以來其文以益而作者今
獨無傳可乎有益都斯有此文此文傳益都亦傳矣爰
屬寮士摭諸方策裒諸碑識流傳之所膾炙友生之所
見聞大篇雄章英詞綺語折法度極炫耀其以益而文
者悉登載而彙輯焉斷自漢以下迄於淳熙其文篇凡
一千有竒類為十一目釐為五十卷益之文於兹備矣
嗟乎後世之士豈無浮沅湘由巴蜀作史記如司馬子
長者乎豈無上瞿唐過䕫梓賦雪錦如杜少陵者乎又
豈無自西蜀歴荆楚棲遲山水間如田游巖者乎儻復
得如二三公者而訪斯益擥斯文焉則知清寧闔闢至
大至廣之内而有所謂蜀蜀六十州亘五千里之内而
有所謂益益都無量江漢炳靈之内而有所謂文者其
不在此書乎是書也而有傳焉庶幾乎無負於益矣
固陵集二十卷
宋廣都費士戣達可著嘉定中為䕫守編集管内山川
建置碑文記頌為二十卷多半䕫門之書在旁縣者十
之二三
成都古今詩集六卷
章楶編人代未詳出宋史經籍志
嘉定詩
王象之輿地碑目云岑參為嘉州時編
漢司馬相如集二卷
後人取其上林賦難蜀父老文及封禪頌諸作編輯為
上下卷今刻在漢魏叢書
文心雕龍曰相如含筆而腐毫上林繁類以成艷又云
相如之難蜀父老文曉而喻博有移檄之骨焉又云相
如封禪蔚為倡首爾其表權輿序帝王炳玄符鏡鴻業
駈前古於當今之下騰休明於列聖之上歌之以禎瑞
贊之以介邱絶筆兹文固維新之作也
王子淵集
王褒字子淵資中人漢書益州刺史王襄使褒作中和
樂職詩以宣風化因薦之於朝詔徵褒獻聖主得賢臣
頌宣帝嘉之令待詔備歌頌數從行幸受賜為多褒嘗
作洞簫頌元帝為太子時令後宫貴人皆誦讀之又微
時客湔上戱為僮約一篇劉勰云王褒髯奴劵之楷也
楊子雲集五卷别傳一卷
晁氏曰古無雄集宋譚愈好雄文患其散在篇籍離而
不屬因綴繹之得四十餘篇又云從父詹事公以道雜
取諸書所載雄逸事為一編系之以贊文心雕龍曰子
雲屬意辭人最深觀其涯度幽遠搜選瑰麗而竭才以
鑽思故能理贍而辭堅矣
反離騷一章
漢書雄每作賦嘗擬司馬相如以為式又怪屈原文過
相如至不容作離騷自投江而死迺作書往往摭離騷
文而反之自㟭山投諸江流以弔屈原名曰反離騷又
旁離騷作重一篇名曰廣騷又旁惜誦以下至懷沙一
卷名曰畔牢愁畔牢愁廣騷文多不載獨載反離騷
二十四箴一卷
雕龍云子雲稽古始範虞箴晁氏曰今廣德所刊本校
集中無司空尚書博士太常四箴集中所有皆據古文
苑而此四箴或云崔駰或云崔瑗疑不能明
演連珠一卷
雕龍云揚雄覃思文闊業深綜述碎文璅語肇為連珠
其事雖小而明潤矣
漢何汶集
汶郫縣人何英之孫也集有世務三十篇
李伯仁集二卷
李尤字伯仁廣漢雒人也少以文章顯漢和帝時侍中
賈逵薦尤有相如揚雄之風召詣東觀受詔作賦拜蘭
臺令史安帝時稍遷為諫議大夫受詔與謁者僕射劉
珍等同撰漢記後帝廢太子為濟隂王尤上書諫爭順
帝立遷樂安相年八十三卒所著詩賦銘誄頌七歎哀
典凡二十八篇尤同郡李勝亦有文才為東觀郎著詩
誄頌論數十篇
文章流别云李尤自山河都邑至於刀筆笇契莫不有
銘
李密述理論十篇
晉書密字令伯犍為武陽人治春秋左氏傳博覽多所
通涉皇甫士安雅善之
玄鳥賦
密長子賜少能屬文作玄鳥賦舉秀才為汶山太守
龔壯邁德論
晉書壯字子偉巴西人潔已自守與鄉人譙秀齊名以
父叔為李特所害終身不至成都惟研考經典覃思文
章每歎中夏多經學而巴蜀鄙陋兼遭李氏之難無復
學徒乃著邁德論文多不載
何妥文集十卷
隋書妥字棲鳳郫縣人傳稱又著孝經義疏二卷
陳子昂文集十卷
别傳曰子昂字伯玉梓州射洪人始以豪家子馳俠使
氣至年十七八未知書嘗從博徒入鄉學慨然立志因
謝絶門客專精墳典數年之間經史百家罔不該覽尤
善屬文雅有相如子雲風骨年二十一以進士對策高
第文明初上書帝覽而異之勅曰梓州人陳子昂地籍
英靈文稱偉曄可麟臺正字時洛中傳寫其書市肆閭
巷吟諷相屬乃至轉相貨鬻飛馳遠邇拜右拾遺卒年
四十二其文章散落多得之於人口今所存者十卷嘗
著江上丈人論將磅礴化機而與造物者遊遭家難亡
之故人范陽盧蔵用集其遺文為序傳識
柳宗元譔楊評事文集後序略云文有二道辭令褒貶
本乎著述者也導揚諷諭本乎比興者也著述者流出
於書之謨訓易之象系春秋之筆削其要在於高壯廣
厚詞正而理備謂宜蔵於簡冊也比興者流盖出於虞
夏之詠歌殷周之風雅其要在於麗則清越言暢而意
美謂宜流於謠誦也兹二者考其旨義乖離不合故秉
筆之士恒偏勝獨得而罕有兼者焉厥有能而專美命
之曰藝成雖古文雅之盛世不能並肩而生唐興以來
稱是選而不作者其梓州陳拾遺乎
閭邱均集
均成都人唐初與杜審言齊名為安樂公主所薦起家
太常博士公主被誅均坐貶循州司戶卒其孫閭邱師
與杜甫通家來往
李義府集三十卷
唐書義府本瀛州饒陽人其祖為射洪縣丞因家於永
泰今之鹽亭也嘗獻承華箴見文部
李翰林集二十卷一云草堂集
晁氏曰李白集舊十卷唐李陽冰序咸平中樂史别得
白歌詩十卷凡七百七十六篇又纂雜著為别集十卷
宋次道治平中得王文獻及唐魏萬所纂白詩又裒唐
類詩洎石刻所傳者通陽冰樂史集共一千一篇雜著
六十五篇曾子固乃考其先後而次第之云白蜀人天
寳初至長安明皇召為翰林供奉頃之不合去安禄山
反明皇在蜀永王璘節度東南白時卧廬山迫致璘敗
坐繫潯陽獄崔涣宋若思驗治白以為罪薄釋白囚使
謀其軍乾元元年終以璘事長流夜郎遇赦得釋過當
塗以卒始終更涉如此此白之詩所自序可考者也舊
史稱白山東人為翰林待詔又稱白在宣城謁見永王
璘遂辟為從事而新書又稱白流夜郎還潯陽坐事下
獄宋若思釋之者皆不合於白之自序盖史誤耳予按
杜甫詩亦以白為山東人而蘇子瞻嘗恨白集為庸俗
所亂則白之自序亦未可盡信而遂以為史誤近蜀本
又附入左綿邑人所裒白隠處少年所作詩六十篇尤
為淺俗白天才英麗其辭逸蕩雋偉飄然有超世之心
非常人所及讀者自可别其真偽也
唐宣州當塗令李陽冰序云李白字太白隴西成紀人
梁武昭王暠九世孫蟬聯珪組世為顯著中葉非罪謫
居條攴易姓與名然自窮蟬至舜五世為庶累世不大
耀亦可歎焉神龍初始逃歸於蜀之彰明復指李樹而
生伯陽驚姜之夕長庚入夢故生而名白以太白字之
世稱太白之精得之矣不讀非聖之書耻為鄭衛之作
故其言似天仙之辭凡所著述言多諷喻自三代以來
風騷之後馳驅屈宋鞭撻揚馬千載獨步唯公一人故
王公趨風列岳結軌羣賢翕習如鳥歸鳳盧黃門云陳
拾遺横制頽波天下質文翕然一變而今朝詩體尚有
梁陳宫掖之風至公大變掃地併盡今古文集遏而不
行唯公文章横被六合可謂力敵造化歟天寳中明皇
下詔徵就金馬降輦步迎如見綺皓坐之七寳牀御手
調羹以飲之謂曰卿是布衣名為朕知非素蓄道義何
以及此置於金鑾殿出入翰林中問以國政潛草詔誥
人無知者醜正同列害能成謗格言不入帝用疎之公
乃浪跡縦酒以自昏穢詠歌之際屢稱山東人與賀知
章崔宗之等號為八仙時又稱公為謫仙朝列賦謫仙
之詞凡數百首多言公之不得意天子知其不可留乃
賜金歸之遂就陳留採訪使彦允請北海高天師授道
籙於齊州紫極宫將東歸蓬萊訪羽人駕丹邱耳陽冰
試絃歌於當塗心非所好公遐不我棄乘扁舟而相顧
臨當挂冠公又疾亟草藳萬卷手集未修枕上授簡俾
令為序論關雎之義始愧卜商明春秋之詞終慚杜預
自中原有事公避地八年當時著述十喪八九今所存
者皆得之他人焉時寳應元年十一月乙酉也
前進士魏顥序云自盤古劃天地天地之氣艮於西南
劔門上斷横江下絶岷峨之曲别為錦川蜀之人無聞
則已聞則傑出是生相如君平王褒揚雄降有陳子昂
李白皆五百年矣白本隴西(缺)放形因家於綿身既生
蜀則江山之英秀也伏羲造書契後文章濫觴者六經
糟粕離騷糠粃建安七子七子至白中有蘭芳情理宛
約詞句研麗白與古人爭長三字九言鬼出神入瞪若
乎後耳白久居峨眉與丹邱子因持盈法師逹白亦因
之入翰林名動京師大鵬賦詩家蔵一本故賓客賀公
竒白風骨呼為謫仙子由是朝士作歌數百篇上皇豫
游召白時為貴門邀飲比至半醉令製出師詔不草而
而成許中書舍人以張垍䜛逐游海岱間年五十餘尚
無禄位禄位拘常人横海鵾負天鵬豈池籠榮之顥始
名萬次名炎萬之日不遠命駕江東訪白游天台還廣
陵見之眸子烱然哆如餓虎或時束帶風流醖藉曾授
道籙於齊有青綺冠帔一副少任侠手刃數人與友自
荆徂揚路亡權窆迴棹方暑亡友糜潰白收其骨江路
而舟又長揖韓荆州延飲白誤拜韓讓之白曰酒以成
禮荆州大悦白始娶於許生一女一男男曰明月奴女
既嫁而卒又合於劉劉訣次合於魯一婦人生子曰頗
黎終娶於宋門携昭陽金陵之妓迹類謝康樂世號為
李東山駿馬美妾所適二千石郊迎飲數斗醉則奴丹
砂撫青海波滿堂不樂白宰酒則樂顥平生自負人或
為狂白相見泯合有贈之作謂余爾後必著大名於天
下無忘老夫與明月奴因盡出其文命顥為集顥今登
第豈符言耶解携明年四海大盗宗室有某者白䧟焉
謫居夜郎罪不至此屢經昭洗朝廷忍白久為長沙汨
羅之儔路遠不存否極則泰白宜自寬吾觀白之文義
有濟代命然千鈞之弩魏王大瓠用之有時議者柰何
以白有叔夜之短儻黃祖過禰晉帝罪阮古無其賢所
謂仲尼不假盖於子夏也經亂離白章句蕩盡上元末
顥於綘偶然得之沉吟累年一字不下今日懷舊援筆
成序首以贈顥作顥酬白詩不忘故人也次以大鵬賦
古樂府諸篇積薪而錄文有差互者兩舉之白未絶筆
吾其再刊付男平津子掌其他事跡存於後序
李太白藁書跋云藁書世傳李太白遺文或謂謝氏子
弟誑武功蘇才元所書更不復詳考所出而推與過重
便謂不減魯公然此書雖少繩墨不可考以法度要是
軒前輊後度越陵突令人想見酒酣賦詩時也王僧虔
論書或以其人可想或以其法可存世人愛李太白名
至偽書一卷亦聲價增重豈以其人可想故耶
朱巨川集
唐朱灣字巨川西蜀人貞元元和間為府從事高仲武
間氣集云朱君率履貞素放情江湖郡國交徵潛耀不
起有唐高人也詩體清逸興用宏深因詞寓意放詠尤
工
符載集十卷
唐符載字厚之岐襄人幼有宏達之志隠居廬山聚書
萬卷不為章句學貞元中李巽江西觀察薦其才授奉
禮郎為南昌軍副使繼辟西川韋臯掌書記歴監察御
史元和中卒叚文昌為墓志附於後集皆雜文末篇數
詩而已集前有崔羣王湘送符處士歸覲序皆云載蜀
人以比司馬王揚云
雍陶集十卷
陶字國鈞成都人太和中進士為簡州刺史有詩名見
詩話
李遠集一卷
唐建州刺史雲陽李遠求古撰太和五年進士終御史
中丞有集傳
唐求集一卷
唐嘉州處士唐求與顧非熊齊名詳見詩話
孫光憲鞏湖編玩三卷荆臺集四十卷筆
傭集十卷
光憲字孟文陵州人王衍降唐避地荆南高從誨辟掌
書記三世皆在幕府歸宋授黃州刺史在郡有聲乾德
中卒光憲博通經史聚書數千卷或自抄寫孜孜讎校
老而不廢好著撰自號葆光子所著荆臺集鞏湖編玩
筆傭集橘齋集北夢𤨏言蠶書又譔續通歴紀事頗失
實太平興國初詔毁之
皂江漁翁集
後唐張立著立新津人少博學尤長詩什隐居山谷中
孟蜀明德間詔赴闕立詐病不就先是知詳入蜀中外
騷動明宗頗以蜀人為疑凡有勢力貲産之族悉遣入
洛立嘗為詩諷曰朝廷不用憂巴蜀稱覇何曾是蜀人
宰相李昊聞而重之復薦於昶亦托病不就有詩數百
篇號皂江漁翁集行世後徙居䨇流唐英商英皆其孫
也
梓潼集二十卷
五代李堯夫著詳見詩話
玉壘集十卷
唐僧可朋著丹稜人
煙花集五卷
蜀後主王衍集豔詩二百篇且為之序
三家宫詞三卷
唐王建蜀花蘂夫人宋丞相王珪三人所著
花蘂夫人詩一卷
青城費氏女詳見詩話
蜀中廣記卷九十七
