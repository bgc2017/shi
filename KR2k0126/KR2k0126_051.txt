蜀中廣記卷五十一
明曹學佺撰
蜀郡縣古今通釋第一
四川布政司
說文川者穿也水穿地而流曰川桑欽水經云大江出
蜀是矣唐分劒南道為東西二川宋析為益梓利䕫四
路元為四川行省國朝因之為四川布政司或稱三
川者非三川伊洛之地司馬錯勸秦伐蜀曰周自知失
九鼎韓自知亡三川是也漢武帝元鼎年以蜀郡廣漢
犍為為三蜀獻帝建安年分巴東巴西永寧郡為三巴
巴蜀雖别猶可槩稱
川西道屬
成都府(管六州二十五縣)
帝王世紀云周太王從梁山止於岐下一年成邑二年
成都蜀本梁州之域毛詩奕奕梁山惟禹甸之尋江源
記云梁山首跨劍閣而尾入江矣故秦置縣曰成都
人皇之世九囿而蜀囿居其一黃帝之子昌意娶蜀山
氏女生帝嚳封其支庶於蜀始為蜀國爾雅釋山蜀者
獨也言不與他相連屬也漢武帝置益州益者阨也以
其地險阨而益廣也唐玄宗西幸始改成都府陞號南
京以地當長安之南矣其時長史實稱尹而知府則起
於王蜀武成云昔者州郡之分猶今之道府也州曰
庸部郡曰導江則在王莽時州曰司隸郡曰成都則在
公孫述時益州置牧蜀郡置守則在先主時刺史治太
城太守治少城則在東晉時益州總管府劍南節度使
則在唐開元前一路安撫使四路制置使則在宋南渡
後
成都縣
秦司馬錯張儀滅蜀置釋同郡華陽國志云縣有十二
鄉五部
華陽縣
禹貢華陽黑水惟梁州梁彊梁也西方金氣彊梁之義
周有天下併梁於雍二州俱以華山為主雍之有華隂
猶蜀之有華陽也唐初為蜀縣析成都置乾元中易今
名
郫縣
杜宇名蒲卑都於此邑冡至今存秦因以卑名邑也唐
垂拱初割成都之西鄙置犀浦縣取李冰所剏石犀為
名宋熙寧中廢為鎮今為舖在郫縣東二十五里(闕)
稱益州牧始此
新都縣
漢高六年與廣漢郡同置三都之一也亦曰新郪邑界
有王稚子墓稚子郪人遂有斯目按後漢書注郪故城
在今梓州郪縣西南而此曰新以别之又地理志汝南
郡有新郪後漢改曰郪丘章帝徙宋公之處也韵書廣
漢之郪千咨切汝南之郪先稽切
溫江縣
江水至此始温也濯絲有色後魏時立矣漢曰湔氐道
隋曰萬春今縣之長春鄉是其故址
新繁縣
秦曰繁以界有繁江也謂之繁田蜀姜維徙凉州降胡
於繁遷其民於新縣故曰新繁
雙流縣
李善注文選江水出岷山分為二經成都東南故左思
曰帶二江之雙流也漢曰廣都即蜀三都之一隋避煬
帝諱改今名廣都水驛在今華陽縣東南國朝隆慶
初廢志云蠶叢故都城距縣南十八里
崇慶州(管新津一縣)
蜀州也三國志云益州之地仰給於蜀宋高宗大觀元
年封蜀國公至紹興中乃陞為崇慶府元降為州國朝
因之漢曰江原以江水所由也有江源祠莽曰卭原
以與臨卭近也濱文井江晉曰晉原以有晉原山也即
鶴鳴山唐曰唐安以獲安唐室也近西廵時今唐安為
驛而江原為鎮矣
新津縣
李膺益州記云皂里江津之所曰新津市周地圖記云
閔帝元年於此立新津縣也
彭縣
周彭國也武王伐紂彭人與焉又云籛鏗之封邑矣華
陽國志則以兩山對闕有天彭之號也梁天監中立
東益州以在益州之東益州記云彭號小郫土地肥良
比之郫邑也袁隲記云九峰高峙濛水濬發後周之九
隴隋之濛州取諸此矣志云今縣西二十里之三郎
鎮即九隴故址縣東二十里之濛陽鎮即濛州故址
崇寧縣
析郫導江九隴三縣所置也唐曰唐昌宋曰永昌道君
崇寧初改為崇寧
灌縣
李冰傳江水堰流以灌平陸謂之灌口貞觀曰灌寧孟
蜀曰灌州也上古為魚鳬氏之國今有魚鳬故城
三國曰都安水經注云即都安堰也諸葛亮北伐以此
堰農大國之所資發征丁千二百人主護之有堰官宋
勑永康軍兼管堰事國朝尤慎重焉冬閉時修春開時
祀水利道主其事間行别駕及灌令代齊曰齊基曰
青城唐曰盤龍曰導江宋曰永安軍又改永康軍青
城山杜光庭記云岷山連峰接岫千里不絶青城乃第
一峰也盤龍山益州記云山土色黃盤迴有龍形
導江水經注云岷山徼外江水之所導也永安軍寰
宇記云宋初沿貞觀鎮静軍之號也志云青城廢縣
在治南六十里盤龍廢縣即治内導江廢縣在治東二
十里今為導江舖永康廢址今為永康驛
威州(管保縣一縣)
蜀後主時姜維馬忠等討汶川叛羌此其地也自晉以
後羌夷叛服不常以其地置薛城戍唐初白狗羌首領
鄧賢优内附乃於姜維故城置維州以統之後改為維
川郡焉王孟二蜀繼有其地徙就中州城即今治也宋
平蜀後以京逓發濰州誤至維州因改曰威州取威制
西羌之意維威音亦相近云廢通化縣唐咸亨二年
刺史董弁招慰生羌於此置小封縣在西蕃通鶴軍垂
拱二年城為北蕃所没改置在威戎軍西本志云在州
之通化里與金州演化禪師相近
保縣
唐天寳中置天保郡乾元中改保州孟蜀復改保寧縣
也國朝洪武十八年去寧字以避保寧府
茂州(管汶川一縣)
禹貢岷山導江發迹於此水經注云岷山即瀆山也水
曰瀆水矣冉駹氏之國按白馬黑面曰駹駹夷名也史
記南越破後冉駹等皆震恐請臣置吏漢武帝元鼎六
年以冉駹為汶山郡汶當作渂古字汶岷通用王羲之
游目汶嶺是也按地里表云汶山在茂州汶山縣岷山
在西北如此則汶岷乃二山梁曰繩州普通三年置桃
關之路以繩為橋因作州稱隋曰會州謂其為西夷之
交會也唐貞觀始改茂州以茂濕山為名言山之草木
叢茂雲霧潤濕矣
汶川縣
漢之綿虒縣也虎有角曰虒行水中地有此獸矣晉置
汶川州於此周武帝保定四年移汶川州於廣陽縣州
廢乃置汶川縣
簡州
蜀漢簡雍為先主鎮牛鞞牛鞞漢縣名牛鞞之水出焉
山曰賴簡池曰簡池皆民懷雍政也隋始於此置簡州
矣西魏之陽安以山名今為驛隋之平泉以泉名今
為鎮驛在治前鎮距西南五十里
資縣
陳留風俗傳及姓纂云資姓黃帝後在益州資中今邑
之山川皆曰資從賜姓也寰宇記云廢銀山縣在資
州東南三十八里以山名龍水縣在龍龜溪之左以水
名志云今之銀山鎮龍水鄉是也
資陽縣
邑當資水之陽齊建元間置又曾於此縣立資州矣
通志云盤石廢縣在縣北三里有石狀如盤陀月山廢
縣在縣境宋析入者有山形如明月
内江縣
本中江也與外江别入瀘州合流縣為後周所置隋室
之先諱忠改曰内江周以前曰漢安戍宋别名安夷軍
按今中江縣之水本内水蜀志先主從内水入涪是
也而内江縣之水本中水以在内外水之中也沈約宋
書云資江為中水涪江為内水恐因縣名而反混水名
故特表之
仁夀縣
西魏之隆山郡也即鼎鼻山其山隆起又曰隆山矣周
閔帝元年於此置陵州蓋因張陵而名陵井又因陵井
而名陵州也陵置縣曰仁夀從文帝年號廢貴平縣
後魏恭帝與平井可曇二縣同立以隷和仁郡也今之
貴平鎮入簡州界廢籍縣梁天監置席郡隋廢郡為縣
後訛席為籍也今籍縣址入雙流界廢陵井監宋大觀
四年改為仙井俱併入當縣
井研縣
隋置古之善計者曰硏計然亦名計硏也此邑鹽井之
利出於心計乃以硏系井而為名與寰宇記云有山俯
臨井鑊名曰井鑊山方言關東呼鑊為鹵硏魏之蒲
亭隋之始建皆在銕山界上周地圖云蒲亭縣有銕山
諸葛亮取為刀器因封宇文度為銕山侯即此
金堂縣
西魏置金淵縣唐避諱改金水咸亨中析立今縣曰堂
者地寬平處也漢之牛鞞縣地宋併懷安軍入焉又名
懷口今為懷口巡檢司去縣東南五十里古縣附金
沙水舊屬簡池今縣連金臺山舊屬新都
漢州(管什邡德陽綿竹三縣)
漢高帝六年置廣漢郡於乘鄉一名繩鄉廣大也言能
廣大漢業也東漢益州刺史治唐初立漢州天寳中於
此立德陽郡華陽國志郡治雒縣以洛水所會也源
出洛通山矣元至正中省廢址在州北三里寰宇記
湔陽故城漢陽廢城俱在城南
什邡縣
漢雍齒封邑年表作汁邡土地譜云廣漢領縣十以應
十幹縣當酉位酉十數也古碑邡水流為十故名什邡
今雒江出關口東枝六西枝四而縣居其中矣後周改
方亭縣今為里
德陽縣
漢曰德陽以德水之陽也晉曰旌陽以旌水之陽也孝
德旌異皆因姜士游士游綿竹人當縣後漢析綿竹所
置綿竹故城在治北三十五里諸葛瞻戰敗處
綿竹縣
漢縣也劉焉徙益州治於此地里志云紫嵓山綿竹所
出後周改孝水以姜詩宅在沉鄉為名至隋仍舊沉
鄉一曰汎鄉何武封邑
綿州(管彰明羅江二縣)
左綿也地居綿江之左漢為涪縣以涪水所經矣曰巴
中即巴西也曰潼州即金山也曰鹽泉即魏城也今名
隋改州治内有金山驛治東五里有巴西渡東北六
十里有魏城巡檢司
彰明縣
後魏之昌隆縣唐避諱改昌明後唐改曰彰明矣李太
白之所生也
羅江縣
左水自安縣來右水自綿州來合於縣之東北蹙成羅
紋又謂之紋江也唐天寳置晉初曰萬安李膺記云
晉於梓潼水尾萬安故城置萬安縣是矣今為驛晉
末亂移就潺亭水經注云潺山石下有泉曰潺水今縣
北三里有潺亭廟碑磨滅潺亭字見存
安縣
唐武德置以界有龍安山云元為安州國初為安縣即
隋之神泉縣也郡國志云縣三十里有泉十四穴甘香
異常飲之已痼疾故曰神泉唐永淳年復置西昌縣取
西昌山為名矣今縣三十里有西昌市南五十里有神
泉廢縣址
龍安府(管三縣)
西漢北部都尉治東漢之隂平郡也水經注曰岷山之
西有龍冡按梁普通中武陵王蕭紀僣據土人李龍遷
保此番漢德之西魏平蜀始置龍州保其名矣向為龍
門州郡元棄為龍州宣慰司國朝嘉靖四十五年改流
系以安字
平武縣
晉於隂平郡置隂平平廣二縣隋改龍州為平武郡也
與龍州改流之年並設
江油縣
以江水所由也後加水旁矣蜀漢馬邈守江油即此初
屬保寧嘉靖末改屬本府
石泉縣
汶山郡之石紐村禹所生也漢廣柔縣矣城北岩下有
甘泉乃石泉軍之始初隸成都嘉靖末改屬本府
青川所
有青川溪源出番界又啼胡山水出清美謂之清水也
天寳中置清川縣於此國朝洪武四年置所在龍安府
東百二十里隸焉
松潘衛
地出甘松後魏以之名縣矣唐改松州潘吐蕃姓也洪
武初設松州潘州二衞尋合為一置軍民指揮使司
唐天寳為交川郡後周為龍涸郡水經注云自白馬嶺
回行二千餘里至龍涸是也
小河所
涪江支河也古曰涪陽國朝宣德四年置在松潘衞東
百九十里隷焉
疊溪所
氐羌之地漢蠶陵縣後周置翼斜郡唐曰翼州以夷水
遶其地分流如翼也國朝洪武十一年置取圖經疊石
為巢置所
蜀中廣記卷五十一
