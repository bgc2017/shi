蜀中廣記卷六
明曹學佺撰
名勝記第六
川西道
成都府六
灌縣
成都記云江水出羊膞山北連甘松至于灌口永康軍
志漢文翁為守穿湔江水堰流以灌平陸春耕之際需
之如金號曰金灌口也李膺益州記曰湔水路西七
里灌口山古所謂天彭闕也華陽國志望帝之時會有
水災其相開明决玉壘以除水害遂委以政事已而禪
位於開明之西山隠焉按今灌口鎮有望帝祠存道
將又云秦李冰為蜀守知天文地理謂汶山為天彭門
乃至湔及縣見兩山相對如闕彷彿若有神見遂於水上立
祠三所祭用三牲珪璧沉瓚漢興數使使者祭之按揚
雄蜀記李冰以亡者過天彭闕精靈數見焉元和志
灌口鎮在導江縣西二十六里後魏置自灌口坂迄千
頃山五百里間兩崖壁立有瀑布飛流十里而九昔人
以為井陘之地寰宇記云唐貞觀於灌口鎮立鎮静軍
宋改為永康軍矣杜甫野望因過常少仙詩野橋齊度
馬秋望轉悠哉竹覆青城合江從灌口來入村樵徑引
嘗果栗園開落盡高天日幽人未遣回岑參聞崔十二
侍御灌口夜宿報恩寺詩聞君尋野寺便宿支公房谿
月冷深殿江雲擁廻廊燃燈松林静煑茗柴門香勝事
不可接相思幽興長蘇軾送鮮于都曹歸蜀灌口舊居
詩薾盡霜鬚照碧銅依然春雪在長松朝行犀浦催收
芋夜渡繩橋看伏龍莫歎倦游無駟馬要將老健敵千
鍾子雲三世惟身在為向西南說病容水經註曰江
水又歷都安縣即汶山郡治劉先主所置也有桃關及
漢武帝祠李冰作大堰於此立碑六字曰深淘潬淺包
&KR0739;&KR0739;者於江作塴塴有左右口謂之湔塴江古今集
記曰李冰使其子二郎作三石人以鎮湔江五石犀以
厭水怪鑿離堆山以避沬水之害穿三十六江灌漑川
西南十數州縣稻田自禹治水之後冰能因其舊跡而
疏廣之今縣西三十三里犍尾堰索橋有李冰祠按即
崇德廟也宋扈仲榮仕為監永康軍崇德廟即此范
石湖離堆詩序云沿江兩厓中斷相傳秦李冰鑿此以
分江水上有伏龍觀是冰鎻孽龍處蜀漢水涸則遣官
致祭壅都江水以自足謂之攝水民祭賽者率以羊歲
殺羊四五萬計其詩云殘山狼石雙虎臥斧跡鱗皴中
鑿破潭淵油油無敢唾下有猛龍拴鐡鏁自從分流注
石門西州秔稻如黃雲刲羊五萬大作社春作伐鼓蒼
烟根我昔官稱勸農使年年來激西江水成都火米不
論錢絲管相隨看蠶市註水經曰江水由湔塴江入
郫江撿江以行舟益州記曰江至都安堰其右撿其左
其正流遂東郫江之右也因山頽水坐致竹木以溉諸
郡又羊摩江灌江西於玉女房下作三石人於白沙郵
郵在堰官上立水中刻要江神水竭不至足盛不没腰
是以蜀人旱則藉以為溉雨則不遏其流故記曰水旱
從人不知饑饉沃野千里世號陸海謂之天府也俗謂
都安之堰亦曰湔堰又謂之金堤左思蜀都賦云西踰
金堤者也諸葛亮北征以此堰農大國之所資以征丁
千二百人主護之有堰官李膺記云玉女房鑿山為穴
深數十丈有廊廡堂室屈曲殆若神功非人力矣蜀
志後主登觀坂看汶江旬日始還成都華陽國志益
州刺史皇甫晏至都安屯兵觀坂從事何旅曰今所安
營地名觀坂上反在下其徵不祥不從果為牙門張和
所殺隄堰志曰粤自神禹導江正源至石紐出汶川
而南其北無水秦昭襄王時蜀守李冰鑿離堆虎頭於
江中設象鼻七十餘丈首闊一丈中闊一十五丈後一
十三丈指水一十二座大小釣魚護岸一百八十餘丈
横瀦洪流故曰都江以分岷江之水北折而東灌溉蜀
郡田疇以億萬計蜀用富饒號稱陸海於所逼處又設
護岸盖籠石附岸水不蠧土而渠可堅久指水數十餘
處如象鼻状以扞之皆冰之所作也都江口舊有石馬
埋灘下凡穿淘必以離堆石記為凖號曰水則其下淘
深二丈二尺而水則下亦深七八尺石渠水口横一丈
五尺從一百二十丈深六尺石洞水分為三曰灌田水
口横一丈從一百二十丈深六尺曰彭州水口横三丈
又分為二其一從十有五丈深五尺其一從四十丈深
三尺曰將軍橋水口横二丈三尺從四十丈深三尺外
應水口横四丈從一百四十丈而中分之上流深六尺
下流二尺保堂水口横一丈五尺從一百三十丈深四
尺倉門水口横八尺從五十丈深二尺馬騎水口横六
丈從二百九十丈深二尺鼓兜石趾水口横二丈五尺
從六十丈深二尺東穴水口横三尺從一百五丈深五
尺投龍水口横五丈從八十丈深三尺北水口横四丈
從一百八十丈深三尺鐡溪水口横一丈從六十丈深
三尺撙下水口横五丈從一百二十丈深三尺五徙水
口横三丈從六十丈深一尺歲以為度過與不足其害
立見由漢以来數千百年或因舊葺治或因時疏築而
功實原於秦守冰故歷代廟祀之所謂馬騎水口者東
南六七里間冇堤名上馬騎下馬騎各長二百餘步世
傳冰駐馬於此督工後訛以騎為隄也宋史曰沬水
出蜀西徼外今陽山江大皂江皆為沬水入西川嘉眉
蜀益間夏潦洋溢必有衝决可畏之患自秦李冰鑿離
堆以分其勢一𣲖南流于成都以合岷江一𣲖由永康
至瀘州以合大江一𣲖入東川而後西川沬水之害减
耕桑之利溥矣皂江支流迤北曰都江口置大堰䟽北
流為三曰外應溉永康之導江成都之新繁而逹於懷
安之金堂東北曰三石洞溉導江與彭之九隴崇寧濛
陽而逹於漢之雒東南曰馬騎溉導江與彭之崇寧成
都之郫温新都新繁成都華陽三流而下派别支分不
可悉紀其大者十有四自外應而分曰保堂曰倉門自
三石洞而分曰將軍橋曰灌田曰雒源自馬騎而分曰
石址曰鼓兜曰道溪曰東穴曰投龍曰北曰撙下曰五
徙而石渠之水則自離堆别而東與上下馬騎乾溪合
凡為堰九曰李光(缺)膺村曰百丈曰石門曰廣濟曰顔
上曰弱水曰濟曰導皆以隄攝北流注之東而防其决
離堆之南實支流故導以竹籠石為大隄凡七壘如象
鼻狀以捍之離堆之趾舊鑱石為水則則盈一尺至十
而止水及六則流始足用過則從侍郎堰减水河泄而
歸諸江歲作侍郎堰必以竹為䋲自北引而南凖水則
第四以為高下之度江道既分水復湍暴沙石填委多
成灘磧歲暮水落築堤壅水上流春正月役工濬治謂
之穿淘有碑刻熙寧制書云凡創水磑碾有妨灌溉民
田者以違制論元史曰蜀堰舊為李冰作歷數千百
年所過衝崩蕩嚙又大為民患有司以故事歲至隄防
一百三十有三所役兵民多者萬餘人少者千人其下
充數百人役凡七十日不及七十日雖事治不得休息
不役者日出三緡為庸錢由是富者屈於貲貧者屈於
力上下交病會其費歲不下鉅萬緡大抵出於民者什
九藏於吏而利之所及不足以償其費元統二年僉四
川肅政廉訪司事吉當普廵行周視得要害三十有二
處餘悉罷之召灌州判官張宏計曰若甃以石歲役可
罷民力可蘇宏遂出私錢為小堰堰成暴漲不動乃具
白行省及蒙古軍七翼之長郡縣守宰下及鄉里之老
各陳利害咸以為便於是徵工發徒即都江舊蹟而治
之鹽井關限其西北水西關據其西南分江導水因勢
瀦堰以鐡六千斤鑄大龜貫以鐡柱鎮其江源然後諸
堰皆甃以石範鐡以關其中以桐油石灰雜麻絲搗熟
密苴罅漏岸善崩者築江石以護之上植楊柳旁種蔓
荆櫛比鱗次賴以為固所至或疏舊渠以導其流或鑿
新渠以殺其勢遇水會則有石門泄蓄自是水利省臺
上其功詔揭傒斯記之是役石工金工皆七百人木工
二百五十役徒三千九百蒙古居二千糧千石有竒石
材萬餘灰六萬餘斤油半之鐡六萬五千斤麻五千斤
共四萬九千有竒緡工畢官積餘二十萬一千八百緡
責灌守以貸於民歲取其息以備祭祀淘灘修堰之費
仍免灌之兵民常役俾專力堰事焉舊經云太初蜀
王征西番野人以壺漿為獻王使投之江中三軍飲之
皆醉因名味江寰宇記云味江水出青城長樂山下江
中有大石高數丈號大坎又有小石在其下亦高數丈
為小坎水激其上洶湧聞于數里古老傳云味江水甘
美人争飲之因名青城外史云即今漩口江也江口石
有名大險小險或即坎之轉音大坎石磴逶迤其傍深
林老樹猿猴纍纍掛樹間春夏水至則没路矣水
經註云都安縣渡江有笮橋按所謂索橋溜筩皆其遺
制也唐獨孤及笮橋贊曰相引一索人綴其上如猱之
縳轉帖入淵如鳶之落尋橦而上如魚之躍頃刻不戒
霣無底壑志云縣西二里有橋曰珠浦即索橋也其制
兩岸塹石為穴揵石為籠夾植巨木屹砥湍流編竹繩
跨江横闊一丈離水面五尺長百二十丈方輿勝覽云
繩橋前有翠圍山山上道院古王仙柯燒丹之處在永
康縣西八里范成大過青城題索橋詩織簟勻鋪面排
繩彊架空染人高曬帛獵戶遠張罿薄薄難承雨翻翻
不受風何時將蜀客東下看垂虹志云溜筩橋在縣西
六十里兩岸石柱以竹繩横牽斲木為筩狀似瓦覆繫
繩上渡者以麻繩縳懸筩下仰面緣繩而過南通滋茂
鄉與汶川界今易為繩橋古今集記云縣西十餘里
有虚閣棧道二十五里有石笋閣道三十里龍洞閣道
碑目云距紫屏山二里許道旁有漢石刻三皆治道
記也其一曰建平五年孝哀時刻也其二曰永平元年
孝明時刻也在范公平磨崖之西成都記云古魚鳬
國治導江縣寰宇記曰導江縣本都安縣地太康地志
云都安劉先主置屬汶山郡周武帝併入益州之郫别
於灌口置汶山縣唐武德元年改為盤龍縣尋改為導
江李膺記云山土色黃盤廻有龍形故曰盤龍外史云
盤龍山不言所在今學宫之右有金龜山壌黃而形蜿
蜒者是也志云導江廢縣在東二十里導江舖元為
廵檢司時土城尚在今悉平為田初孟蜀改導江為灌
州宋改永康軍尋廢熙寧七年趙抃知成都乞復永康
軍嘉定二年知軍虞剛簡上五事曰本軍近接威茂并
青城一帶山不五七十里即是夷界唐吐蕃入寇自此
途出又距成都百二十里而近其為緊切甚於雅黎
方輿勝覽云玉壘堂致爽軒俱在軍治范至能詩夕陽
塵外漲郊墟六六峰頭夢覺餘竹色喚人來下馬亂蟬
深處有圖書陸務觀和云黃塵赤日汗沾裾竹裏煎茶
喜有餘堪笑放翁窮意巧就君池館讀君書子焞和云
團團竹色遶郊居勾引清風百畆餘憶昔敲門蘇内翰
而今下馬范中書紀勝云廣莫亭在軍北朝天門太
守吕汲公建李壁記曰危簷飛檻負城四出觀覽之勝
甲于東南出金馬門過朝天寺登廣莫亭凴欄下視一
目千里矣又有花洲在軍城南百步王子俊為賦魏華
父記碑目云唐貞觀十三年韋作觀魚碑在軍城五
里北山朝天寺又云唐人徐浩書金剛經在導江天宫
院今刻之石又云導江縣北迎祥寺鐘樓内有刻字不
記年月觀其有節度押衙字即為唐末五代間刻也寺
有老泉為記東坡書碑刻俱存志云縣西二里崇德
廟李文饒鎮蜀時重建叚全暐為記廟内有八分書聖
水池碣近年掘地得之移入成都墨池按方輿勝覽聖
水池在永康縣西一舍玅真觀觀昔有女子上昇仙洞
藥爐尚存不知碣何以在崇德廟碑目云唐吴行魯
碑在導江縣北鬭雞臺有古碑刻字畫磨滅盖唐大中
十一年治隸彭州時吴為長史所建又云偽蜀王建之
子嘉王宗夀與能仁院僧卯往来書劄二十餘簡存于
龍門院墨迹宛然如新按張商英龍門院本末記院在
永康縣六里青城大面三十六峰嵯峨萬仞盡在軒檻
間其詩云四時積雪瞻岷嶺三𣲖飛泉出洞天即此地
寰宇記云司馬相如墓在導江縣東十里又有楊妃
池今為唐氏之居按太真外傳楊元琰為蜀州司戸生
貴妃於此妃兒時嘗誤墮此池志云在縣東二十里今
為邱洪二姓宅陳後山云王蜀花蕊夫人姓費氏青
城人也圖經相傳有花蕊舊宅不知其處費氏尚有裔
存詳見詩話方輿勝覽云蠶崖關在導江縣五十里
以振西山之走集外史云關去縣二十里實汶川地有
巨石高丈餘峙山之麓土人云此蠶崖石也關以此得
名志云關當縣西岷江之北松茂驛路之衝周武天和
二年剏立石路巉稜如簇蠶因名杜少陵詩蠶叢鐡馬
瘦灌口米船稀即此宋熙寧五年重建元末燬于兵火
今置廵司關外有市謂之蠶崖市宋史韓忠憲公子紺
繼知成都日所遷以為夏夷互易之地盖絶西羌窺伺
之端云金部格曰勑松當悉維翼等州熟羌每年十月
已後即来彭州互市法司差上佐一人於蠶厓關外依
市法至市場交易勿令百姓與往還志云玉壘山去
縣三百里衆峰叢擁遠望無形惟雲表崔嵬稍露山石
瑩潔可為器亦碔砆之類唐貞觀剏關於其下名玉壘
關亦曰七盤關乃番夷往來之衝也碑目云玉壘關
碑唐大中十年白敏中帥蜀日建關旁有大碑即幕府
陳可度頌功德之碑岑參酬崔十三侍御登玉壘山思
故園見寄詩玉壘天晴望諸峰盡覺低故園江樹北斜
日嶺雲西曠野看人小長空共鳥齊高山徒仰止不得
日攀躋崔信眀送金敬陵入蜀詩金門去蜀道玉壘望
長安豈言千里足方尋九折難西上君飛盖東歸我挂
冠猿聲出峡斷月影落江寒從今與君别花月幾新殘
李膺益州記云齊永明初置齊基縣於青城山東築
土城週五里周地圖記云武帝改齊基為青城縣因山
名也志云廢青城在今縣西四十里散入大樂其亭二
鄉名山記曰益州西南青城山一名青城都山形似
城其上有崖舍赤壁張天師所治處南連峨眉亦有洞
天諸靈書所藏不知當是第幾洞天也玉匱經曰青
城山為第五大洞寳仙九室之天一名赤城山對蜀郡
之西北在岷山之南杜光庭記云岷山連峰接岫千里
不絶青城乃其第一峰耳高三千六百丈周匝五千里
霛仙所宅祥異則多於是有瑤林瓌樹金沙玉田甘露
芝草天池醴泉之異焉福地記中國名山以青城峨眉
為西嶽佐理又三佐命山及十大洞天皆有青城之名
楊用修蜀志補罅云青城山有一百八景風日佳時
登儲福宫望之歷歷可數曰彭祖峰曰石鑑峰曰龍牙
峰曰野雲溪曰藏雲塢曰齊雲榭曰垂虹亭曰捎雲閣
曰觸石軒曰臥雲庵曰青溪曰碧桃溪曰芙蓉溪曰躑
躅溪曰海棠溪曰溪光亭曰過溪橋曰乳泉曰滴珠泉
曰檻泉曰清風湖曰鑑湖曰荻花洲曰蓼嶼曰碧霞洞
曰斜川曰曲水曰紫霞洞曰鑑橋曰藥圃曰紫薇洞曰
酴醿洞曰清隂橋曰綠篠橋曰玉微亭曰紅霞塢曰爛
柯亭曰灌稻泉曰翠光亭曰茅堂曰紫陽洞曰桃源曰
暗香亭曰金華堂曰舸齋曰蕙谷曰黃梅嶺曰煎茶溪
曰芹浦曰鸚鵡林曰葦廬曰野人澗曰柘坪曰寳遂社
曰玅高峰曰娑羅坪曰木蘭岫曰桂香亭曰石寳曰白
蘋洲曰藻壑曰望岷&KR3853;曰豹谷曰百花潭曰鹿關曰瑞
香嶺曰芝畦曰瑞荷塘曰蒹葭渚曰黃浦曰菱灣曰芭
蕉谷曰直釣亭曰和芳隴曰金棖徑曰橘徑曰鑑雉泓
曰芙蕖島曰歲寒洞曰葦杭曰棲真洞曰望仙坡曰黃
葵坡曰鳳簫樓曰跨鳳亭曰牛關曰馭鶴峰曰化城洞
曰望闕臺曰凝碧溪曰玉女潭曰寳陀岩曰蓴坡曰藏
春島曰桂子谷曰九曲池曰華海曰江梅島曰水仙匯
曰薝蔔崗曰丹臺曰浴丹池曰曝藥臺曰芳草渡曰采
薇汀曰金絲堤曰菖蒲谷曰種茶岩凡一百有八也
唐耿湋送崔眀府赴青城縣詩清冬賓御出蜀道翠微
間遠霧開羣壑初陽照近關霜潭浮紫菜雪棧繞青山
當似遺民去柴桑政自間錢起賦得青城山送楊杜二
郎中赴蜀軍歌蜀山西南千萬重仙經最說青城峰青城
嶔岑倚空碧遠壓峨眉吞劍壁錦屏雲起易成霞玉洞
花眀不知夕星臺二妙逐王師阮瑀軍書王粲詩日落
猿聲連玉笛晴来山翠傍旌旗綠蘿春月營門近知君
對酒遙相思岑參寄青城龍谿奐道人詩五嶽之丈人
西望青瞢瞢雲開露崖㠐百里見石稜龍谿盤中峰上
有蓮花僧絶頂小蘭若四時嵐氣凝身同雲虚無心與
谿清澄誦戒龍每聽賦詩人則稱杉風吹袈裟石壁懸
孤燈久欲謝微祿誓將歸大乘願聞開士說庶以心相
應崔塗寄青城山顥禪師詩懷師不可攀師住杳冥間
林下誰聞法塵中只見山終年人不到盡日鳥空還曾
聽無生說應憐獨未閒賈島送靈應上人詩遍參尊宿
遊方久名嶽竒峰問此公五月半間看瀑布青城山裏
白雲中宋紫微孫處士送青城丈人詩深羡青城好洞天
白龍一覺幾千年鋪雲枕石長松下朝退看書盡日眠
趙抃入蜀先寄青城張遨先生詩踰年青社得徘徊一
日皇華下詔催蜀道五千馳驛去秦關百二拂雲開不
同參政初時入也似尚書兩度来到日先生應笑我白
頭猶自走塵埃又遊青城詩三十六峰峻維岷在蜀竒
方行刺史部重欵丈人祠凍雪諸蕃隔晴雲大面披訪
仙窮寳洞勅鬼覘豐碑泉落寒崖響蘿依古木垂良
工存舊筆老叟琢新詩陟險齊雙屐逄幽鼓七絲盤
桓不忍去還作更来期范成大青城山詩萬里清遊
不暇慵雙旌換得一枝笻来從井絡直西路上到江
源第一峰海内閒身輸我佚山中佳氣為人濃題詩
試刻巖前石付與他年蘚暈重李膺記云入山七
里至赤石城有羊馬臺三師壇上五里至瀑布水澗
二百步有二石梯有一石笋高三丈過二石門絶崖
數百丈下起常道觀高峰下有水六時灑落東北有二
石室名龍宫可容百餘人從龍宫過石室至石梯名龍
橋又有一石梯洞穴深邃莫知所極西北有石室宛然
見存又有黃帝壇石法天地上圓下方闊一丈二尺有
十二角觀東石刻日月各闊五尺厚一尺二寸相對柱
上烏兔輝爍方圓磅礴可觀五岳真形圖云洞天所
在之處其下别有日月分精以照其中龍橋處二山相
去百餘步峯巒危竦相對橋在峰首橋之半漸漸促小
可六七寸長一丈五尺兩邊懸崖俯臨不測山旁有誓
石天師張道陵與鬼兵為誓朱筆畫山青崖中絶今騐
斷處石並丹色闊二十丈深六七丈望之赩然也青
城甲記黃帝封青城山為五嶽丈人乃嶽瀆之上司真
仙之崇秩一月之内羣嶽再朝焉續慱物志青城縣歲
春秋以蔬饌享丈人山令躬行禮盖蜀之望山也有丈
人觀在青城北二十里碑目云丈人觀四碑大殿右功
德碑鄭敖書殿上祝文碣進士任璠文三門下置觀碑
徐大亨文三門右紀符瑞碣甘遺榮八分書杜甫詩云
自為青城客不唾青城地為愛丈人山丹梯近幽意丈
人祠西佳氣濃綠雲擬住最高峰掃除白髮黃精在君
看他時冰雪容李真六言詩春凍曉韉露重夜寒幽枕
雲生豈是與山無素丈人着帽相迎真盖唐末仙人也
陸游謁丈人觀詩黃金篆書榜朱門夹道巨竹屯蒼雲
岩巔劃若天地分千柱眈眈壓其根纓冠笑謁丈人君
廣殿空庭吹寳薰摩挲畫牆手為皴異哉山䕫與
土羵物怪齾齾冠邱墳僊人佩玉雜帨帉手整貂冠最
不羣欲去不忍恨日曛道翁採藥晝夜勤松根茯苓獲
兼斤人芝植立強骨筋枸杞羣吠聲狺狺山爐小甑炊
幽芬朱顔不飲常自醺我亦宿誦五千文一念之差墮
世紛逝將從翁走如䴢隠書秘訣何由聞又題丈人觀
道院詩斷雲浮月磬聲殘木影如龍布石盤偶駕青鸞
塵世窄閒吹玉笛洞天寒竒香滿院晨炊藥異氣穿巗
夜浴丹却笑飛仙未忘俗金貂猶帶侍中冠按務觀二
作多詠范長生事其劍南詩稿云青城山有孫太古畫
碧落侍中范長生舉手整貂蟬像特妙其詩又有浮世
深沉何足計丹成碧落珥貂蟬之句方輿勝覽云碧
落觀即長生觀在青城山北二十里昔有范寂字無爲
劉先主時棲止青城山中以修煉為事先主徵之不起
就封為逍遙公得長生久視之道劉禪易其宅為長生
觀觀有古柟高數十尋圍三十尺世傳長生手植胡叔
豹詩更斸盤根藏大藥也令嘉樹得長生即此觀有赤
城閣臨眺甚遠外史云唐眀皇登青城於長生觀駐輦
故志謂長生是玄宗别殿雖就傾圯遺砌儼然唐求長
生觀詩數里緣山不厭難為尋真訣問黃冠苔鋪翠點
仙橋滑松織香梢古道寒晝傍綠畦薅嫩玉夜開紅竈
燃新丹鍾聲已斷泉聲在風動茅花月滿壇乙記云
上清宫上皇殿延慶宫皆眀皇幸蜀時造吳船錄云上
清宫在最高峰之頂以板閣插石作堂殿下視丈人峰
直墻堵耳岷山數百峰悉在欄檻下如翠浪起伏勢皆
東傾孫知微詩臺殿壓平青嶂頂松杉插破白雲根者
此也勝覽云晉朝起天宫於高臺山丈人祠側號曰上
清宫其東北麓即天師種栗之處上有天池夜則神燈
飛行遍空或謂草木之精所為王叔瞻詩神燈點點光
可燭星斗熒熒低欲捫即此宫庭又出瑞聖花見方物
記晉時又於丈人峰前建上皇觀蜀志補罅云亦名
玄真觀神芝異草嘉樹名花皆生於此芝草如稻苖食
之可仙唐章孝標上皇觀詩烟霞華盖七星壇想像先
朝駐禁鑾輦路已平栽藥地皇風猶在步虚壇樓臺蜃
氣晴蕭索杉檜龍身老屈蟠翻感惠休幷李郭劍門空
處望長安延慶宫即常道觀也勝覽云自會慶宫西
行一二里有常道觀乃古黃帝祠址隋建甲記云大業
七年太常博士隂道碑在常道觀軒轅石龕下軒轅臺
獨秀霞表下望衆山若蟻垤連抱之樹若薺志云石龕
今呼天師洞有張天師像及唐碑字畫完好可搨碑文
曰勅益州長史張敬忠頃者西南阻化徭役殷繁山川
既接於夷戎縣道有勞於轉輸自卿鎮撫百姓咸安革
弊遷訛良多慰沃歲隂寒極比安好今賜卿衣一副至
領之蜀州青城先有常道觀其觀所置元在青城山中
聞有飛赴寺僧奪以為寺州既在卿節度檢校勿令相
侵觀還道家寺依山外舊所使道俗兩所各有區分今
使内品官王懷景道士王仙卿往蜀川等州故此遣書
指不多及右勅明皇行書開元十二年歲次甲子閏十
二月十五日下十三年正月一日至益州二日至蜀州
專撿挍移寺官節度使判官彭州司倉參軍楊夀蜀州
刺史平嗣先青城縣令沈從簡常道觀主白遺榮勒字
右款八分書碑目云延慶移觀手詔碑在觀後絶峰之
上石龕中韓擇木八分書記銘在延慶靈寳真人五符
神幢下開元十二年立志云延慶觀亦名昭慶文與可
昭慶觀詩琳崖盤玉霄彩翠接步武雲霞不可畫泉石
固難譜神幢逾百尋帝轍歷萬古靈瀑誰與窮長飛六
時雨所謂神幢即五符幢也碑目唐玄宗真容碑在
六時岩下按志眀皇像亦在天師洞或以為孟㫤像也
錄異記云六時水在宗玄觀南二里對觀有峭厓高五
百餘尺厓上授道壇昔寗真君與軒轅帝傳道之所每
日六時有自然水從厓上灑入澗底有石龕刻玄宗皇
帝御容勝覽云常道觀南有六時水云六時灑水以代
晷漏隂時即飄然而灑陽時則無吕汲公詩巖輝萬古
照泉漏六時飛京鏜詩八千里隔東西境十二時分晝
夜泉即此又有石日月日在延慶觀東北月在溪西崖
中並徑五尺六寸半一曰石天地天形有十二角地形
正方闊六七尺或云即誓鬼壇也方輿云鬼城山在
丈人觀西北又云常道觀北有張天師誓鬼壇志云漢
時龍穴出水暴害禾稼張道陵立石臺以鎮之名誓鬼
臺甲記曰壬子七月十三日鬼城山崩瀑水大至山高
百餘丈丈人觀居其下將憂摧壊俄有大石墜下堰水
向東竟免漂䧟初觀中資溪水日用負汲為勞自瀑水
之後流泉直注厨下甘美不竭碑目云昔天師自鬼城
山駈鬼於絶域有鬼界古碑字盡磨滅不知年代又云
天師戒鬼筆迹在大龍橋側深一十三丈闊十三丈
輿地紀勝云清都觀在延慶上二三里一名洞天觀唐
道士薛昌浴丹井杜光庭墓俱在觀後薛昌即飲昌陸
酒得道者文潞公鎮蜀日市觀側隙地以贈張俞所謂
白雲隠居也其下白雲溪出焉任宗易詩懶隨六詔上
丹闕高臥一峰藏白雲少愚自題云欲作外臣誰是友
白雲孤鶴在岩扉杜廣成曰延慶觀南天倉山神仙
以為帑庫有三十六峰前十八曰陽峰後十八曰隂峰
河圖括地象白沙一百八景青城三十六峰謂此也晁
公遡詩天峰夜半剪冰花三十六峰如玉立趙雄詩三
十六峰如不到青城還似不曾遊勝覽云天倉下儲
福宫有唐睿宗女玉真公主像宫有天峰閣望三十六
峰如列屏沈少南詩割盡齊封奉魯元更開泌水占名
園何如帝子空山外落日騎驢芳草原胡叔豹詩弃形
如遺但養神阿兄爛醉梨園春人百撼之耳不聞何物
女子乃獨醒徑来空山臥白雲不見漁陽胡馬塵文同
天倉山威儀觀詩羣峰削瓊瑤老蘚抺古綠應朝大岷
去簮笏儼相逐珠宫秘仙仗錦笈藏寳籙上帝此為倉
其田堪種玉蜀檮杌咸康元年九月王衍與其母太
后太妃同禱青城宫人畢從皆衣雲霞之衣衍自製甘
州詞令宫人歌之住山中旬曰設醮祈福太后太妃又
謁王先主鑄像已幸丈人玄都二觀及金華宫夫人李
舜絃隨駕詩曰因隨八馬上仙山頓隔埃塵物象間只
恐西追王母宴却憂難得到人間志云金華在丹景
玉華在青城陸游青城山夜登玉華樓木蘭花慢詞云
閱邯鄲夢境歎綠鬢早霜侵奈華岳燒丹青谿看鶴尚
負初心年来向濁世裏悟真詮秘訣絶幽深養就金芝
九畹種成琪樹千林星壇夜學步虚吟露冷透瑤簮對
翠鳳披雲青鸞遡月宫闕蕭森琅凾一封奏罷自鈞天
帝所有知音却過蓬壺笑傲世間歲月駸駸乙記云
青城有天國寺玉匱經云青城一名青城都一名天谷
山谷音近國即天國也方輿勝覽天國山在永康縣左
連大面右連鶴鳴前臨獅子後枕大隋上有龍池及融
照寺按即天國寺也云是黃帝築壇封寗封處未詳唐
真人張令問隠居於此號天國山人以詩寄杜光庭曰
試問朝中為宰相何如林下作神仙一壺美酒一爐藥
飽聽松風清晝眠山有玉女洞亦曰素女碑目隋刺史
薛道衡磨厓碑在玉女洞後矣五嶽圖曰青城山七十
二小洞應七十二候八大洞應八節玉女其一也玄中
記曰青城洞穴分三孔西北通崑崙外史言有李氏好
道嘗率丁夫持炬賫糧入山下古洞行三日至一大溪
不得涉而止比出洞口石自合迷不知處寰宇記云
聖母山高二千餘丈週三十餘里其南有深洞在八大
洞之數傍便山高下與青城相接當吐蕃之界谿谷深
邃夏積冰雪所以限夷夏也大面山在三溪北杜光庭
曰前號青城後曰大面其實一耳按此溪水色黑又
名黑水溪雲笈七籖隋禇聖母黑水溪人悟逹國師題
其居為聖母院山亦從而名之宋時山中有二隠士一
曰譙先生定字天授建炎初召至揚州留入講筵不可拜
通直郎致仕百三十餘歲猶存巢徑險絶人不能到先
生數年輒一出山前人亦罕有見之者一曰姚太尉平
仲字希晏靖康初在圍城中夜率將士攻賊營不利騎
駿驢逸去建炎初所在揭榜以觀察使召之不出淳熙
間有于丈人觀道院見之年近九十紫鬚長委地盖皆
得道於山中也錄異記青城縣西北二里有老君觀
門東上有一泉號馬跑泉水味甘美四時不絶春夏如
冰秋冬反温昔老君與天真皇人會真之所其泉是老
君所乘馬跑成即冲妙觀也碑目冲玅觀記杜光庭撰
勝覽云飛赴寺在青城縣飛赴山下舊名昌聖院乃
唐左軍容使嚴君美捨宅有四望亭吕汲公詩最勝西
峰下林梢四望亭江山觀掌握梁益布丹青文陵州詩
平林露層巘上獨置孤寺羣仙馭飛駕往往赴於此風
光幡影亂日落鐘聲起誰可謂詩豪與来吟萬紙志
云香積山寺即靈岩寺也有瀑布及鷄骨禪師塔即周
地圖之通靈山寺又云今縣東南四十里承天寺有馬
祖靈骨塔高丈六尺俗呼為馬祖寺有碑云大歷間静
照頭陀建雲峰道場至宋宣和奪以予黃冠者於是師
之靈谷與塔俱遷建炎三年復還舊物建塔於故址柟
生石合䜟記冥符焉紹興元年立石碑目云青城寳
幢院記元和十四年立觀音院記乾符二年立改海晏
寺記中和二年立俱在海晏殿中艾子云蜀青城山
老人村有五世孫者道極險遠生不識鹽醯而溪中枸
杞根如龍蛇飲其水故夀近歲道漸通漸能致五味而
夀亦益衰方輿勝覽老人村在大面山之北昔人避難
其中多享年夀故名或云潛夫張不羣入山採藥浹旬
不返見一叟致敬而問荅曰本丞相范賢之裔知李雄
之祚不永挈吾輩居此為終焉之計圖經云即老澤也
在青城北百三十里昔諸葛亮遷羣獠於山下故名
碑目云獠澤水石記在路次石門崖壁上吴行魯大中
七年奉使廵邊行所鐫按志獠澤關在縣西南百里乃
董卜胡通華捷徑也古今記云老人村有牡丹坪王
溉序謂牡丹高數十丈花開盈一尺范至能詩十丈牡
丹如錦盖人間姚魏敢争春即此方輿勝覽云牡丹坪
者自青城之長平山捫蘿而上歷鳥道三十里許有平
阜數十畆高樹蔽天春深先花後葉狀如芙蕖香類牡
丹譙定天授季浩太素二先生隠其中云
蜀中廣記卷六
