蜀中廣記卷六十
明曹學佺撰
方物記第二
鱗介
常璩云魚復縣有澤水神天旱鼓其傍即雨故蜀都賦
云潛龍蟠於沮澤應鳴鼓而興雨也公孫述據蜀殿前
井中有白龍出以爲瑞應因自號白帝改元曰龍興即
此地矣
後漢書桓帝永康元年八月巴郡奏黃龍見郡池中吏
傅堅言于時民以天熱欲就池浴見池水濁因戲相恐
此中有黃龍語遂行人間郡欲以為美故上言及建安
二十三年黃龍見犍爲武陽之赤水九日昭烈以爲己
受命之祥立廟赤水溪上以祀之有碑曰黃龍甘露之
碑
晉書泰始二年七月黃龍見巴西閬中咸寧二年十月
黃龍二見于漢嘉靈關水經注越巂靈道縣有銅山山
人有劉慈者晉泰始九年黃龍二見于慈池縣令董玄
之率吏民觀之以白刺史王濬濬表上之因改護龍縣
也
任豫益州記云嘉魚蜀郡處處有之狀似鯉而鱗細如
鱒肉肥而美大者五六斤食乳泉出丙穴者二三月隨
水出穴八九月逆水入穴郡國志嘉魚蜀中謂之拙魚
亦謂之魚舅也錄異記曰嘉魚䱓魚也形如鱒人以芭
蕉葉隔火炙之肥美莫及宋祁方物贊云南有丙穴厥
産嘉魚鯉質鱒鱗爲味珍腴楊慎異魚贊云南有嘉魚
出於丙穴黃河味魚嘉美相頡最宜爲䱓隔以蕉葉不
爾脂腴將滴火滅又云嘉州魚舅載新厥名鱗鱗迎媵
夫豈其甥其文實鯦江圖可徵
方物略云黑頭魚形若鯶長者及尺出嘉州歲三月則
至惟郭璞臺前有之里人欲怪其說則言璞著書臺下
魚吞其墨故首黑贊曰黑首白腹修體短額春則羣泳
促罟斯獲嘉州又有客朗魚似鰣肉嫩而美不恒有也
荆州記魚復古縣名土人謂鱏鰉至此復回不再上也
水經注魚復縣巴鄉村側有溪溪中有魚其頭似羊豐
肉少骨美於餘魚矣
韻會云鮪魚蜀曰䱴䲛出鞏山穴中三月遡河上能度
龍門則爲龍李竒注子虚賦周洛曰鮪蜀曰䱴毛詩義
疏曰鮪似鱣而色青黑頭小而尖如鐵兜鍪口在頷下
大者七八尺益州人謂之鮪鱨大者王鮪小者叔鮪也
註爾雅曰鱣大魚也似鱏而短鼻口在頷下體有邪行
甲無鱗肉黃大者長二三丈江東人呼爲黃魚酉陽雜
俎曰蜀中每殺黃魚天必隂雨
南中八部志曰卭河縱廣岸二十里深百餘丈有大魚
長一二丈頭特大遙視如戴鐵釡狀越巂志衞北二十
五里魚洞河源出吐蕃合羅羅河八大渡河其中出大
魚漢志卭部河長魚是也
方物略云&KR2752;魚出蜀江背鱗黑而膚理似玉蜀人以爲
鱠味美贊曰比鯽則大膚縷玉瑩以膾諸庖無異&KR1471;永
又云沙綠魚魚之細者生隈瀨中狀若鰡大不五寸美
味蜀人珍之贊曰長不敷寸有駮其文淺瀨曲隈唯泳
而羣又云石鱉魚狀似&KR3802;䰲而小上春時出自石間庖
人取爲竒味贊曰鯫鱗么質本不登俎以味見錄雖細
猶捕
魏武食制云蜀有蒲魚其形如粥出于郫縣蒲村之麓
廣志曰武陽小魚大如針號一斤千頭蜀人以爲醬也
酉陽雜俎鯢魚如鮎四足長尾能上樹天旱輒含水上
山以草葉覆身張口鳥來飲水因吸食之聲如小兒峽
中人先縳之於樹鞭之身上白汗出如溝汁去此方可
食不爾有毒鯢志作䱱范鎮東齋筆錄作魶方物略云
魶魚出西山溪谷及雅江狀似鯢有足能緣木其聲如
兒啼蜀人豢之贊曰有足若鯢大首長尾其啼如嬰緣
木弗墜
蜀都賦石䲛水螭註石䲛石魚也如石燕
巴郡志温泉峽有魚生長温湯中不可食
洪雅志有人魚其手足似人寰宇記魚蛇水在青神縣
水有魚似蛇即魚耶江也又云維州産魚虎有舌口如
棘能食魚
東坡云予别業前泉水相傳有二牝豬潛其中化爲二
鯉蓋豬龍也一日偶見之以告妻兄王愿疑予誕同禱
於泉見二鯉躍出今眉州南石佛鎮是其處
丹淵集史少訥見許江豚未得以詩戲之云霜重水落
岸有冰江豚乘寒弄晴日摇波拍浪乍羣起尾厚喙長
鬐鬛赤漁人清曉横巨舟一舉大網凡數頭想君盤筯
已厭足何不略遣來陵州是時與可守陵州故云
揚雄蜀本紀云張儀城成都輒頽壊時見大龜出於江
迴旋而行儀以問巫巫曰循龜迹築城功可就乃從之
至今蜀人呼爲龜城戎幕閒談曰予未至郡日嘗聞龜
殼猶在成都昨詢訪耆舊有軍資庫官宇文遇者言比
常在庫中元和初節度使高崇文命工人截爲腰帶胯
具自張儀至崇文千餘載古物尚在而武臣泯之深可
惜也
爾雅註云涪陵出大龜緣中叉似瑇瑁即今觜&KR1010;龜一
名靈&KR1010;能鳴譙周異物志曰涪陵龜其甲可以卜即此
魏元帝奐之世獻靈龜于相府因名其地爲龜溪矣
劉敬叔異苑云元嘉初益州刺史遣三人入山伐樵迷
路忽見一龜大如車輪四足各躡一小龜而行又有百
餘黃龜從其後三人叩頭請示出路龜乃伸頭若有意
焉因共隨逐得出有捉小龜歸家以爲臛者須臾暴死
錄異記云有於蜀江之上獲巨鼈者長尺餘其裙朱色
煮之經宿遊戲自若又加火一日水涸而鼈不死舉家
驚懼以爲龍類也乃投於江中浮泛而去
山海經曰岷山江水出焉其中多鼉郭註鼉似蜥蜴大
者長二丈有鱗彩皮可以冒鼓元和郡縣志利州綿谷
縣穿山一名胡頭山有山鼉伏於空處皮可爲甲刀箭
所不能入
瑯嬛記云王吉夜夢一蟛蜞在都亭作人語曰我翌日
當舍此吉覺異之使人于都亭候之司馬長卿至吉曰
此人文章當横行一世天下因呼蟛蜞爲長卿卓文君
一生不食蟛蜞
蟲
本草金蠶始于蜀中狀如蠶金色日食蜀錦四寸寰宇
記成都聖壽寺有青衣神祠神即蠶叢氏也相傳蠶叢
氏始教人養蠶時家給一金蠶後聚而弗給瘞之江上
爲蠶墓宋魯應龍閒窗括異云金蠶色如金食以蜀錦
取其遺糞置飲食中毒人必死善能致他財使人暴富
遣之極難雖水火兵刃不能害多以金銀藏篋置其中
投之路隅人或收之以去謂之嫁金蠶也
爾雅獨者蜀也蜀蟲名此䖝大如指似蠶而無羣故云
蜀
山海經云巴蛇食象三歲而出其骨君子服之已心腹
之疾其爲蛇青黃赤一曰黑蛇青首在犀牛西郭璞贊
曰象實巨獸有蛇吞之越出其骨三年爲期厥大何如
屈生是疑玉堂閒話云有遊於瞿塘峽者冬月草枯野
火燎其峰巒連山跨谷紅焰照天忽聞巖岸之間大石
摧墜輷磕有聲遂駐足伺之見一物圓如大囷䃂至平
地細看乃一蛇也遂剖而驗之乃吞鹿於腹因野火燒
而墮耳元稹巴蛇詩序云巴之蛇百類其大蟒其毒褰
鼻蟒人常不見褰鼻常遭之毒人則毛髮皆豎起飲溪
澗而泥沙盡沸驗方云攻巨蟒用雄黃烟被其腦則裂
而鷣(音淫鷂屬)鳥能食其小者巴無是物其民常用術禁之
尤效詩曰巴蛇千種毒其最鼻褰蛇掉舌飜紅焰盤身
蹙白花噴人豎毛髮飲浪沸泥沙欲學叔敖瘞其如多
似麻又越嶺南濱海武都西陷戎雄黃假名石鷣鳥遠
難籠詎有隳腸計應無破腦功巴山晝昏黑妖霧毒濛
濛又漢帝斬蛇劒晉時燒上天自兹繁巨蟒往往壽千
年白晝遮長道青溪蒸毒烟戰龍蒼海外平地血浮船
大荒南經曰滎山黑水之南有玄蛇食麈郭璞註今南
方蚺蛇吞鹿亦此類風俗通曰車騎將軍巴郡馮緄爲
議郎發綬笥有二赤蛇可三尺分走南北大用憂怖卜
云此吉祥也當爲邊將以東爲名後五年果爲大將軍
拜遼東太守
北夢瑣言王蜀先主時修斜谷閣道鳳州衙將白某掌
其事至武休潭見一婦人浮沈水面意其溺者命役夫
鉤致岸濱忽化爲大蛟没於潭中白以爲不祥因而致
疾予誦岑參招北客賦云瞿塘之東下有千歲老蛟化
爲婦人祇服靚粧游於水濱白聞之方悟其爲蛟也疾
尋瘳岑賦所言斯足爲證
又云蛟之爲物不識其狀非有鱗鬛四足乎或曰虬蜧
蛟蝹狀如蛇南僧說蛟如馬蟥即水蛭也涎沬腥粘掉
尾纏人而噬其血蜀人號爲馬絆蛇頭如猫鼠有一點
白漢州古城潭底有蛟人伐之乃躍于沙内蟠蜿力困
里人讙噪以助竟斃之故見斯狀
玉堂閒話云巴賨之境民居溪壑以弋獵爲生有一嵌
空洞穴深不能測獵師縱犬於此多呼之不迴瞪目搖
尾時有彩雲垂下迎犬而昇如是者累年呼爲狗仙山
一獵師獨不信遂絏一犬挾藥弧往觀至則以粗繩繫
犬縶于拱木然後退身覘之及彩雲下犬縈身不能上
嘷呌者數四旋見有物頭大如瓮雙目如電鱗甲光明
冷照溪谷漸垂身出洞中顧其犬獵師乃張毒矢射中
之其物不復見經旬日臭穢滿山獵師乃自山頂縋索
下觀見一大蟒腐爛于岩間狗仙之事遂絶
川東山南五溪黔中皆有毒蛇烏頭反鼻蟠草中以尾
倒鉤人去數步直來疾如激箭螫人立死中手斷手中
足斷足不然則全身腫爛百無一活謂之蝮蛇又有黃
喉蛇好蟠舍上無毒不害人唯善食毒蛇食飽垂頭直
下沬滴地噴起變爲沙虱中人爲疾額上有大王字衆
蛇之長常食蝠蛇又有碎蛇見人則分身爲數段人去
復續如故
遊梁雜記云富順縣去城三十里有羅漢寺乃宋景祐
間建横踞石梁水激之噴蹙注射浪湧濤翻嘗有一白
蛇逆波而來遊入隙竇間初隱隱若匹練俄而蜿蜒丈
許如牽玉繩且時巨時細時脩時短儵忽不可控搏聞
人笑語及梵唄聲愈逐響而來如抃如舞少頃不知所
歸土人謂是神物隱谿中已數百年一名銀蛇溪
戎州志有䖝曰蝍蛆食蛇即莊生所謂即且甘帶也噫
蛇之爲物毒矣其種類亦繁矣而尚有食之者此事之
不可知也
博物志云食巴豆之鼠三年重三十斤本草云鼫鼠蜀
人謂之&KR2408;鼠取其毛作筆&KR2408;亦大也
劉敬叔異苑云成都有義鼠形如鼠短尾每行遞相咬
尾三五爲羣驚之即散俗云見之者當有吉兆梁州記
曰唐公房登仙於聟鄉山山有易腸鼠一月三吐易其
腸束廣微所謂唐鼠者也博物志云唐公房升仙鷄狗
並去惟以鼠惡棄之鼠悔恨一月三吐其腸
寰宇記利州産鰿子按&KR1853;小貝也鮒也音與積同周禮
註疏&KR1853;小而橢他果切蜾匾也東坡論字詩云壁美何
妨橢徐季海作字多匾坡公效之或謂之石壓蝦蟆
景渙牧豎閒談云知卭州事龔穎建溪人即真君靖之
遠孫真君昇天之後渙嘗病耳聾龔曰恨蜀中無紫粉
爲子脩藥餌之立差因以尋常紫粉畀之龔咲曰此非
真紫粉紫粉乃蘇枋樹間自然䖝糞也是渙錯認紫粉
五十年矣
嘉祐雜志峨眉雪蛆治内熱陸游云予至蜀乃知此物
實出茂州雪山雪山四時常有積雪彌遍嶺谷蛆生其
中雪時得之能蠕動雪消蛆亦消益部談資曰雪蛆産
岷峨深澗其形如蝟但無刺肥白長五六寸腹中惟水
身能申縮取食之須在旦夕間否則化矣
北夢瑣言曰陳藏器本草砂俘即倒行蚼子也蜀人號
曰俘鬱旋穴乾土爲孔常睡不動取致枕中令夫妻相
悦愚遊成都止于逆旅與賣草藥李山人相熟見蜀城
少年往往欣然而訪李生仍以禮物酬酢詰之人曰客
敬李生媚藥耳徵其所用乃砂俘也
朐䏰音蠢潤地下濕則多此蟲劉禹錫嘉話云朐䏰蚯
蚓也常至夜江畔出其身半跳於空中而鳴上音屈下
音忍說文曰朐䏰從肉旬聲黃朝英云考其義當作潤
蠢朐如順切䏰尺允切與禹錫音不同按朐䏰漢縣名
今梁萬間是其地
爾雅土蠭地中作房啖其子即馬蠭今荆巴間呼爲蟺
方物略云金蟲出利州山中蜂體綠色光若金里婦取
以佐釵鐶之飾贊曰蟲質甚微翠體金光取而槁之參
飾釵梁酉陽雜俎蜀中有竹蜜蜂好於野竹上結窠窠
大如鷄卵有蔕長尺許窠與蜜並紺色可愛甘倍於常
蜜方言云蠀螬䖝梁益之間謂之蛒元稹蛒蜂詩三首
序云蛒亦蜂類而大巢在褰鼻蛇穴下故毒螫倍諸蜂
蠆中手足輒斷落及心胷則圮裂用它蜂中人之方療
之不能愈巴人往往持禁以制之則差詩云巴蛇蟠窟
穴穴下有巢蜂近樹禽垂翅依原獸絶蹤微遭斷手足
厚毒破心胷昔甚招魂句那知眼自逢又梨笑清都月
(京師開元觀多梨花蜂)蜂游紫殿春搆脾分部伍嚼蘂奉君親翅
羽頗同類心神固異倫安知人世裏不有噬人人又蘭
蕙本同畹蜂蛇亦雜居害心俱毒螫妖焰兩吹嘘雷蟄
吞噬止枯焚巢穴除可憐相濟惡勿謂禍無餘
方言曰蚍蜉西南梁益間謂之玄蚼陶宏景曰地膽出
梁州狀如大馬蟻有翼太平廣記忠州墊江縣吏冉端
唐開成初父死有嚴師者善山岡爲卜地云合有王氣
羣聚之物掘深丈餘遇蟻城方數丈外重雉堞皆具子
城譙櫓工若彫刻城内分徑街小垤相次每垤有蟻數
千憧憧不絶徑甚淨滑樓中有二蟻一紫色長寸餘足
作金色一稍小有羽細腰白翅翅有經脈疑是雌者衆
蟻約有數斛城隅小壊以堅土爲蓋故中樓不損既掘
露蟻大擾若求救之狀吏遽請縣令李玄之詣觀已勸
吏改卜嚴師伐其卜驗爲得地請遷蟻于巖側狀其所
爲仍布石粟覆之以板經旬嚴師忽得病若狂或自批
觸穢詈大呼數日不已令素厚嚴因爲祝蟻療以雄黃
丸方愈元稹蟻子詩三首序云巴蟻衆而善攻&KR2013;棟往
往木容完具而心節朽壊屋居者不省其微而禍成傾
壓詩云蟻子生無處偏因濕處生隂霪煩擾攘拾粒苦
譻&KR1585;(音能)牀上主人病耳中虚藏鳴雷霆飜不省聞汝作
牛聲又時術功雖細年深禍亦成攻穿漏江海噆食困
蛟鯨敢憚榱&KR2013;蠧深防柱石傾寄言持重者微物莫全
輕又攘攘終朝見悠悠卒歲疑詎能分牝牡焉得有蝝
蚔(音緣池蟻卵也)徙市竟何意生涯都幾時巢由或逢我應似
我相期
微之又有蜘蛛詩三首序云巴蜘蛛大而毒其甚者身
邊數寸而踦長數倍其絲網羅竹栢盡死中人瘡痏潗
(音集)濕且痛癢倍常用雄黃苦酒塗所囓仍用鼠婦蟲食
其絲盡輒愈療不速絲縈心而無及矣詩云蜘蛛天下
足巴蜀就中多縫隙容長踦虚空織横羅縈纏傷竹栢
吞噬及蟲蛾爲送佳人喜珠櫳無奈何又網密將求食
絲斜誤着人因依方託緒挂罥遂容身截道蟬冠礙漫
天玉露頻兒童憐小巧漸欲及車輪又稚子憐圓網佳
人祝喜絲那知緣暗隙忽復囓柔肌毒腠攻猶易焚心
療恐遲看看長妖緒和扁欲漣洏
微之又有蝱詩三首序云巴之山谷間春秋常雨自五
六月至八九月雨則多蝱道路羣飛噬馬牛血及蹄角
旦暮尤極繁多人常用日中時趣程逮雪霜而後盡其
囓人痛劇浮蟆而毒不留肌故無療術詩云隂深山有
瘴濕熱草多蝱衆噬錐刀毒羣飛風雨聲汗粘瘡痏痛
日曝苦辛行飽爾咀殘腹安知天地情又千山溪沸石
六月火燒雲自顧生無類那堪毒有羣搏牛皮若截噬
馬血成文蹄角尚如此肌膚安可云又辛螫終非久炎
凉本遞興秋風自天落夏孽與霜澄一鏡開潭面千峰
露石稜氣平蟲豸(音雉)死雲路好攀登
微之又有蟆子詩三首序云蟆蛟類也其實黑而小不
礙紗縠夜伏而晝飛聞栢煙與麝香輒去蛟蟆與浮塵
皆巴蛇鱗中之細蟲耳故囓人成瘡秋夏不愈膏楸葉
而傅之則差詩云蟆子微於蚋朝繁夜則無毫端生羽
翼針喙唶肌膚暗毒應難免羸形日漸枯將身遠相就
不敢恨非辜又晦景權藏毒明時敢噬人不勞生詬怒
祗足助酸辛隼眥看無物蛇軀庇有鱗天方芻狗我甘
與爾相親又有口深堪異趨時詎可量誰令通鼻息何
故辨馨香沈水來滄海崇蘭泛露光那能枉焚爇爾衆
我微茫
蜀中廣記卷六十
