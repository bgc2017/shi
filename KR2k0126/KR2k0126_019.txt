蜀中廣記卷十九
明曹學佺撰
名勝記第十九
上川東道
重慶府三
涪州
華陽國志巴子時雖都江州先王陵墓多在枳又云涪
陵郡巴之南鄙從枳南入折丹涪水與楚商於地接司
馬錯昔取商於繇此道也漢時恒有都尉守之蜀延熙
中車騎鄧芝以江州都督治陽關于此陽關者巴子所
置三關之一水經江水東至枳縣西延江水從牂柯
郡北流西屈注之又云江水至巴郡涪陵縣注更始水
酈註曰水東逕陽關巴子梁江之兩岸猶有梁處寰宇
記云岑彭破公孫述將侯丹於黃石黃石者横石灘也
謂之石梁水經註曰江水東至梨鄉歷雞鳴峽江之
兩岸有枳縣治故華陽國志謂枳縣治涪陵水會庾仲
雍謂有别江出武陵者也又曰更始水即延江枝分之
始也延水北入涪陵水王莽更名巴亭張堪為縣會公
孫述來擊于時同心義士選習水者筏渡堪於小别江
即此水也其水北至枳縣入江方輿勝覽云涪江者
自思州之上費溪發源經五十八節名灘方至黔州溉
自黔州溉與施州江會流九十里經彭水武隆二縣凢
五百餘里與蜀江會于州之東以其出於黔州又呼黔
江亦名内江其水淵澄清澈可鑒毛髮底見苔石魚鰕
可數張祐送李長史歸涪州詩涪江江上客歲晩却
還鄉暮過高唐雨秋經巫峽霜急灘船失次疊嶂樹無
行好為題新什知君思不常戴叔倫漸至涪州先寄王
員外使君縱詩文教通夷俗均輸問火田江分巴字水
樹入夜郎烟毒瘴含秋氣陰崖蔽曙天路難空計日身
老不由年將命寧知遠歸心詎可傳星郎復何意出守
五溪邊陸游詩古壘西偏曉繫舟倚闌掻首思悠悠欲
營丹竈竟無地不見荔枝空遠遊官道近江多亂石人
家避水半危樓使君不用勤留客瘴雨蠻煙我欲愁
方輿云黔江東岸有龜山州治其上元和志舊州在岷
江南今州在涪江西蜀漢涪陵太守龐肱有惠政輿地
碑目淳熙中左綿任子宣過涪陵於民家見漢隸石闕
上書漢涪陵太守龐肱闕闕製如碑東渡高峯之上
與州治相對為石甕磧方輿勝覽云太守吴侯嘗遊石
甕磧遇一女繖蓋步磧上曰吾父居此瀕去解一玉環
付廂吏為我謝使君異日當歷顯任子孫復守此州言
訖不見按志吴光輔為涪守後三十年其孫仲復又守
是邦今吴公溪吴公山所為得名也舊經云吴君山
一名鐵櫃山横亘江北與涪陵縣相望雄壓衆山俯臨
長江屹立如櫃相傳武侯屯兵于此舊城猶存勝覽
云鐵櫃之南為北岩王真人修煉處也紹聖丁丑程伊
川謫涪即普淨院闢堂傳易再閱歲為元符庚辰乃徙
夷陵碑目云涪陵江北普淨院記治平間校書郎傅
耆撰北岩書院記嘉定丁丑簡池劉光祖撰普淨院鉤
深堂牓别駕黃庭堅書又有淳祐辛丑三月既望古綿
劉濟川三山林元成都杜庭燮三瀘何清題名又有汴
陽吴克舒以紹興癸未書雲日舉家來遊阱掾侍行諸
刻輿地紀勝云開寶四年黔南上言江心石魚見上
有古記云廣德元年二月大江水退石魚見部民相傳
豐稔之兆按其處在近州鑑湖中央石上刻雙魚一銜
蓂草一銜蓮花各三十六鱗傍有石秤石斗或十年或
三五年一出唐大順元年鐫詩甚多方輿勝覽州西
一里白鶴灘爾朱真人沖舉之處志云爾朱既浮江而
下漁人有白石者舉網得之擊磬方醒遂於涪西灘前
修煉後乘白鶴仙去因以名灘又云爾朱先生種松
山在州東二里種時松影映石石皆有松紋至今呼松
屏石採者禱於先生乃得佳不煩人力自然成文華
陽國志延熙二年馬忠定越嶲置赤甲軍常取涪陵之
民蜀丞相諸葛亮亦發勁卒三千人為連弩士按志有
赤甲戍與黃草峽相近在李渡之上藺市之下杜甫詩
云黃草峽西船不歸赤甲山下行人稀即此地也碑
目云許雄山有古廣漢縣令神道碑俗呼為誓虎碑偶
碑仆遂有虎入城縣官設祭復豎碑虎害乃止按山在
州西南七里山之東有馬援壩志云馬援壩在治南
四里伏波祠在治東十里相傳將軍征武陵蠻駐兵之
處寰宇記涪陵江中有銅柱灘最峻急昔人維舟于此
見水底有銅柱云灘之東為錦繡洲九域志云此洲
人業織錦罽也宋翰詩錦繡洲猶在熊羆夢已無文風
齊兩蜀仙洞接三都白石從天設青厓見地圖荔枝妃
子國不復曩時輸方輿勝覽云域西十五里有妃子
園其地多荔枝昔楊妃所嗜當時以馬逓駞載七日七
夜至京人馬多斃於路百姓苦之故杜牧之過華清宫
詩云長安迴望繡成堆山頂千門次第開一騎紅塵妃
子笑無人知是荔枝來華陽國志涪陵郡有丹興縣
以山出名丹也蜀時省李特傳范長生一名延久又名
九重涪陵丹興人按史記巴寡婦清之先得丹穴而擅
其利家富不貲清能守其業用財自衞秦皇帝以為貞
婦而為築女清臺括地志云女清臺山在永安城東北
七十里為涪陵南平二郡界
武隆縣
漢涪陵枳二縣地唐武德元年分涪陵縣立以邑界武
隆山為名本志云枳縣故址在治東上流二十里李膺
益州記云内江水自萬寧西北二百八十里至關頭灘
灘長百步懸崖倒水舟檝莫通寰宇記云内江一名涪
陵江一名巴江在縣南屈曲北流又云蜀江門灘在縣
前巴江水中志云縣西一里古渡頭有斷石中白㾗
如劒光芒燭天名為天劍又云南二十里有信水在峽
口其泉如沸水與江等日有三潮每至則高尺餘又云
龍寶潭在縣東北七十里古箐凄其人鳥兩絶杖籐而
入幽徑可十里忽平沙廣野曲壑清泉别一世界四
夷攷云武隆之地東隣黔楚西接牂柯北枕巴江南通
貴竹又三面界土司為酉陽之咽㗋石砫之頂臂至若
真州則撲胸之患矣所謂難先全蜀險阨諸蠻者也
彭水縣
史記秦司馬錯取楚商於之地為黔中都即此寰宇記
云即劉璋之漢葭縣矣隋開皇十三年蠻帥内屬故于
此地設彭水屬黔州亦州之所理也本志云舊理在壺
頭山之麓今移於紹慶府基按宋史太平興國八年黔
州摩圍山慶雲出通判黃仲震圖頌以獻中興小歷理
宗始追封為紹慶府焉權載之黔州觀察使廳記云
黔中為楚西南徼道在漢為武陵莊蹻循江以略地唐
蒙浮&KR0657;以制越舊經地近荆楚候如巴蜀五溪襟束蠻
蜑聚落陰雨多晦草木少凋寰宇記云五溪謂酉辰巫
武沅等五溪古老相傳楚子城巴巴子兄弟五人流入
五溪各為一溪之長一說五溪蠻皆盤瓠子孫自為統
長故有五溪之號古謂之蠻蜑聚落也三國志劉先主
于五溪蠻之地置黔安郡即此地樂史以為郡後周設
誤矣劉長卿送任侍郎黔中充判官詩不識黔中路
今看遣使臣猿隨萬里客鳥似五溪人地遠官無法山
深俗易淳湏令荒徼外亦解懼埋輪司空曙送龐判官
赴黔中詩云天遠風雲異西南見一方亂山來蜀道諸
水出辰陽堆案青油暮看棋畫角長諭文誰可製記室
有何郎李嘉祐送上官侍御赴黔中詩莫向黔中路令
人到欲迷水聲巫峽裏山色夜郎西樹隔朝雲合猿窺
曉日啼南方饒翠羽知爾飲清溪許棠寄黔南李校書
詩從戎巫峽外吟興更應多郡響蠻江漲山昏蜀雨過
公筵饒越味俗土尚巴歌中夜懷吴夢知經灔澦波顧
非熊送皇甫司錄赴黔南幕詩黔南從事客禄利向來
饒官受外臺屈家移一舸遥夜猿聲不斷寒木葉微凋
遠别因多感新郎倍寂寥杜荀鶴送人尉黔中詩盤山
行幾驛水路復通巴峽漲三川雪園開四季花公庭飛
白鳥官俸請丹砂知尉黔中後高吟采物華許琳黔中
書事詩巴蜀水南偏山竆塞壘寬歲時將近臘草樹未
知寒獨狖啼朝雨羣牛向暮灘更聞蠻俗近烽火不艱
難竇羣黔中書懷詩萬事非京國千山擁麗譙佩刀看
日曬賜馬傍江調言語多重譯壺觴每獨謠沿流如着
翅不敢問歸橈李頻黔中酬同院韋判官詩平生同所
為相遇偶然遲各着青袍後無歸白社期江流來絶域
府地管諸夷聖代都無事從公且賦詩碑目云漢故
孝廉柳莊敏碑在州廨内字迹銷譌唐黔南節度使趙
國珍德政碑上元二年立在州南隔江崔能神道碑集
古錄以為長慶二年立在州治山谷刀筆云宋左藏庫
副使東南第八將秦世章自長沙買石摹僧寶月古法
帖十卷載回黔安壁之紹聖院庭堅為之䟦按世章秦
子明涪州人也丹鉛錄謂寶月帖又在隋開皇帖南唐
昇元帖之前比之金薄匱紙銀錠□痕者優劣當懸矣
紀勝云魯直謫居有涪翁晩策杖至此觀江漲雨餘
天欲涼十五字墨蹟在州之嘉禾堂又黔中與人帖云
庭堅頓首竊觀鎮静足以安夷獠清節足以服吏民郡
閣宴閒時與僚佐歌舞以謝江山當亦無不樂時别後
未嘗不思英對也齋中小宴歌舞中更得新進否此邦
樂籍似皆勝渝瀘微有成都之風也本志載宋冉木
震黔州倅衙月山岩銘云黔號古郡地居極邊倅治倚
山其山刺天有曰月巖古老相傳視事累月徧求茫然
偶濬溝渠巨石中填深掘視之厥狀巑岏中竇一穴透
明而圓皎如秋月翳絶雲煙旁補三隙如星之聫抆拭
細觀古識存焉善命僕夫挽置座前負以層石映以灣
泉日對其側卷舒簡編凡物遭遇皆有夤緣高岸深谷
知幾變遷惟我月巖存千萬年又飛來峯銘云黔山角
逐雲空相摩疊石其間如戟如戈否則蹲伏横立攢阿
千狀萬怪知名幾何惟飛來峯涪翁相遭有筆如椽三
字衮褒一經品題聲價倍高譬如人乎何地無材不遇
知音均混草萊有送吹嘘清冥路開一飛沖天迥絶塵
埃噫歟兹石千古皚皚四維整植如出剪裁日炙雨澆
蒼然生苔不動惟汝何從飛來因涪翁重汝何能哉
志云綠陰軒在治南一里石軒下平曠可容十數人黃
魯直過此手書綠陰軒三字鐫于石壁至元年紹慶總
管向午鳳重修有臥佛巖與綠陰軒相近巖石欹懸生
一竅甚圓仰窺之又生一竅其中虚明有横石一塊眉
目宛然如來佛曲肱枕臥時也紀勝云西南過江五
里有摩圍山夷獠呼天為圍以其高摩于天也道家謂
之洞天福地昔有樵者攀緣入洞見二老圍碁其中回
復尋之了不可得魯直安置黔中寓開元寺號摩圍老
人有石泉在山頂山勢壁立泉從石竇中流出寺僧以
甕接之為朝夕清供碑目載摩圍山唐人石刻云巴黔
路途闊遠亦無館舍凡至宿泊多倚溪嵓就水造飡鑽
木出火山谷集云丙子仲秋黔守席上客有舉杜少陵
中秋詩曰今夜鄜州月閨中只獨看遥憐小兒女未解
憶長安因戲作詞云舉頭無語家在月明生處住擬上
摩圍最上峯頭試望之偏憐鍾秀苦炎同甘誰更有想
見牽衣月到愁邊總未知又丙子仲秋奉陪黔陽曹使
君伯達翫月作減字木蘭花兼簡施州張使君仲謀云
中秋多雨常是罇罍狼籍去今夜雲開須道姮娥得得
來不知雲外還有清光同此會笛在層樓聲徹摩圍頂
上頭九州要記云黔州有彭水在信寧縣即古之黔
中地志云唐長孫無忌墓在信寧西岸岐山之麓按史
無忌洛陽人累官太子少傅同中書門下三品高宗時
諫立武后許敬宗誣奏無忌反削其官爵謫黔州安置
沒葬是鄉居人歲以三月三日致祭云
黔江縣
隋之石城縣也志云城東二十五里為舊縣矣又云歌
羅驛在治東百九十里黃魯直竹枝歌七首題于驛壁
其一云浮雲一百八盤縈落日四十九渡明鬼門關外
莫言遠四海一家皆弟兄志云四十八渡水在治西二
十里發源栅山溪水折流四十八灣夾于兩岸之間春
月百花飄落隨水可愛又云治西五十里峭壁中有木
櫃人迹不到曰櫃子厓在四十八渡之中李頻泛黔江
詩野梅將雪競江月與沙寒即此水也
忠州
譙周三巴記曰臨江縣後漢初平六年立在永寧郡東
四百里臨江南古城水經曰江水又東逕臨江縣南
註謂王莽之鹽江縣也郡國志云梁于此立臨江郡隋
置臨州貞觀始改為忠州忠之名以巴蔓子或云嚴顔
按華陽國志周之季世巴國有亂將軍蔓子請師於楚
許以三城楚王救巴巴國既寧楚使請城蔓子曰藉楚
之靈克弭禍難誠許楚王城將吾頭往謝之城不可得
也乃自刎以頭授楚使楚王歎曰使吾得臣若巴蔓子
用城何為乃以上卿禮葬其頭巴國葬其身亦以上卿
禮今治西北一里有蔓子冡三國志劉璋使嚴顔守
巴郡為張飛所擒欲降之顔曰有斬頭將軍無降將軍
飛怒命斬之顔從容曰斫頭便斫頭何必怒耶今臨江
縣西南二十里有嚴太守碑及詞蘇軾詩云先主反劉
璋兵意頗不義孔明古豪傑何以為此事劉璋固庸主
誰為死不二顔子獨何賢談笑傲碪几國亡君已執嗟
子死誰為何人刻山石使我空涕淚蘇轍詩云古碑殘
缺不可讀遠人愛惜未思磨相傳昔者嚴太守刻石千
歲字已譌嚴顔平生吾不記獨憶城破節最高被擒不
辱古亦有吾愛善折張飛豪軍中生死何足怪乘勝使
氣可若何斫頭徐死子無怒我豈畏死如兒曹匹夫受
戮或不避所重壯氣吞黃河臨危閒暇有如此覽碑慷
慨思横戈自註云碑在忠州本志州西五十里江中高
阜名唐土洲有嚴顔墓碑及祠九域志云臨江郡有
古屈原碑王象之碑目亦引之東坡謂屈原古塔在忠
忠不當有此意者後人追思為之其詩曰楚人悲屈原
千歲意未歇精魂飄何處父老空哽咽至今滄江上投
飯救饑渴遺風成競渡猿呌楚山裂屈原古壯士就死
意甚烈世俗安得知眷眷不忍決南賓舊屬楚山上有
遺塔陸游詩云我遊南賓春暮時蜀船曾繫掛猿枝雲
迷江岸屈原塔花落空山夏禹祠塔在江之南岸紹
聖四年王闢之知忠州建四賢閣於治後四賢者故相
司徒鄭州刺史南華劉晏士安故相贈兵部尚書嘉興
陸贄敬輿中書侍郎平章事贈司徒安邑李吉甫宏憲
刑部尚書致仕贈右僕射下邽白居易樂天皆有像設
今移在學宫輿地碑目云忠州學宫有漢江原君石
闕闕上延熹等二十七字可搨自州西十五里移來者
又有晉王右軍半月橘帖經涪翁題䟦又云州治有
漢建初中修道碑字已漫滅餘建初等十二字可辨治
内議道堂有唐率更柘漿帖碑太守王聖凃購自臨江
農民瞿氏命男宗摹刻紹聖四年七月二十四日後有
山谷題䟦又云州儀門下有漢延熹嚴孝子碑按華
陽國志元初中貢孝子嚴永即此碑矣字已漫蝕餘延
熹二年等八十餘字自城西二十里移來者文苑英
華唐蘇頲有授忠州刺史上騎都尉王守廉制陳子昂
有忠州江亭喜遇吴參軍見牛司倉序略云江亭迴瞰
羅雜樹于階基山榭遥臨列羣峯于戸牖丹藤綠篠俯
映長筵翠渚洪瀾交流合坐者矣杜甫宴忠州使君姪
宅詩出守吾家姪殊方此日歡自須遊阮舍不是怕胡
灘樂取長歌送杯饒旅思寬昔曾如意舞牽率強為看
李端送濮陽錄事赴忠州詩成名不逐雙旌遠空印還
為一郡雄赤葉黃花隨野岸青山白水映江楓巴人夜
語孤舟裏越鳥春啼萬壑中聞說古書多未校肯令才
子久西東白居易郡中春讌因贈諸客詩僕本儒家子
待詔金馬門塵忝親近地孤負聖明恩一旦奉優詔萬
里牧遠人可憐島夷帥自稱為使君身騎牂柯馬口食
巴江鱗暗淡緋衫故斕斑白髮新是時歲一月玉歷布
春分頒條足皇澤命宴及良辰冉冉趨府吏蚩蚩聚州
民有如蟄蟲鳥亦應天地春薰草席鋪座藤枝酒注樽
中庭無平地高下隨所陳蠻鼔聲坎坎巴女舞蹲蹲使
君居上頭掩口語衆賓勿笑風俗陋勿欺官府貧蜂巢
與蟻穴隨分有君臣樂天刺史兹邦風流暇豫日事
遊賞其蹤跡最著者有東樓荔枝樓鳴玉溪龍昌寺巴
子臺東坡東澗諸勝黃魯直為王聖凃作記云樂天東
樓以燕賓佐西樓以瞰鳴玉溪登龍昌上寺以望江南
諸山張樂巴子臺以會竹枝歌女東坡種花東澗種柳
皆相傳識其舊處焉東樓即城東樓也白公東樓詩
云山束邑居窄峽牽氣候偏林巒少平地霧雨多陰天
隠隠煮鹽火漠漠燒畬煙賴此東樓夕風月時翛然憑
軒望所思目斷心悁悁又東樓竹詩云瀟瀟城東樓遶
之多修竹森然一萬竿白粉封青玉捲簾睡初覺欹枕
看未足影轉色入樓牀席生浮綠空城絶賓客向夕彌
幽獨樓上夜不歸此君留我宿荔枝樓在治西南隅
即西樓也公既作荔枝圖以寄親友又建樓以賞之其
詩曰鄉路音信斷山城日月遲欲知州近遠階前摘荔
枝又西樓詩云悄悄復悄悄城隅隠林杪山郭燈火稀
峽天星漢渺年光東流水生計南枝鳥月沒江沈沈西
樓殊未曉寰宇記云鳴玉溪在州西十里上有懸岩
瀑布高五十餘丈潭洞幽邃古木蒼然前刺史房式嘉
其幽絶特置蘭若凡有五橋以渡長慶集云鳴玉溪上
木蓮穠茂元和十四年夏命道士母邱元志寫之本志
云溪在治西二里發源西厓水聲如珮玉其傍有古刻
亦名西溪又云西北五里有木蓮洞宋錢求之詩云鳴
玉溪邊堪寓目木蓮洞下更關情忠州好景無人說袛
得孤城小市名今治内有木蓮樓相沿其名非故處也
龍昌有上寺下寺俱唐建在西山頂者為上寺即巴
臺寺也與翠屏山相對故云可以望江南志謂之巴子
臺巴子所築也唐宋詩刻存焉下寺即治平寺寰宇記
曰龍昌寺在臨江縣東今為治平寺白公嘗於寺旁植
柳柳盛則寺興柳衰則寺廢寺僧愛此柳比之甘棠
白傅登城東古臺詩迢迢東郊上有土青崔嵬不知何
代物疑是巴王臺巴歌久無聲巴宫沒黃埃志云巴王
廟在州東一里神即蔓子將軍也歲三月七日太守以
豕帛致祭先期土人具千鈞蠟祠之宋為永順祠今為
忠貞祠王象之碑目云漢丁房雙石闕在巴王廟前
按左闕高可二丈覆以飛甍層觀最上琢雙扉一美人
現半身倚立中層琢車馬人物旁刻文螭糺蟠長可三
四尺金石古文云此漢畫之始也正面漢隸十行行三
十字強半剥落惟漢都尉丁房五字相聫可讀它無恙
者尚三二十字闕陰鐫云紹聖丁丑五月戊午知忠州
軍州事齊國王闢之軍事推官荆南李鑑兵馬監押雒
陽田缺巡檢安化楊中孝監稅濟南蓋犠逸錄事高陽
張復臨江縣令竟陵張微司戸參軍楊安文同司理參
軍雲安常彦臨江縣主簿東武缺同遊永順王祠坐東
軒面巴峽臨岷江望東溪之龍潭崇山峻嶺激湍清流
真山陰之蘭亭也於是賦詩酌酒極一時適將歸共觀
石闕之上讀漢都尉丁房碑欲重加刊刻而文字磨滅
竟不可辨相與嘆息而去右邊闕就圯近日為有司者
新之了非故物巴臺下江中有石圓光如鏡旁有五
石笋簇之呼為仙人照鏡臺勝覽云東坡在南賓郡
圃有亭名東亭白公詩綠樹為閒客紅蕉當美人又何
處慇懃重回首東坡桃李種新成又最憶東坡紅爛漫
野桃山杏水林檎蘇子瞻東坡之號實始於此其詩云
平生自覺出處老大粗似樂天非東坡之名偶爾同也
志云東澗在治西開元寺側亦樂天時鑿公有東澗
種柳詩云野性愛栽植植柳水中坻三年未離郡可以
見依依水經曰江水又逕虎鬚灘灘水廣大夏斷行
旅今州西二里有石梁三十餘丈横截江中俗呼倒鬚
灘即其處輿地碑目塘土洲有貞元十七年叚文昌
撰耆老思舊碑有唐刺史房公式善狀碑志云塘土洲
在治西五十里有景德寺善狀碑立在普寧院中水
經曰江水又東得黃華水口左逕石城南志云即皇華
洲在東五十里江浦週迴可二十里碑目云有宋忠州
貢院碑參軍安元白立金魚堡碑陞忠州為咸淳府碑
俱在此洲上咸淳碑詔文勅門下皇天畀付有家敢怠
繼承之敬乾元首出庶物聿懷潛躍之初念聖考之貽
謀擇价藩而錫履嚴陵龍水之鎮受節齋□永嘉忠南
之封分茅主社睠言屏翰之重允協謳歌之歸漢輿地
之上圖若規先憲周舊邦之新命並錫府名以壯萬年
之觀亦尚一人之慶其改陞温州為瑞安府嚴州為建
德府宣州為慶遠府忠州為咸淳府咸淳元年八月二
十九日午時急速按寰宇記石城在臨江縣東百里岷
江之北岸李雄之亂巴西郡寄理于此城四面懸絶亦
謂之巴子城矣華陽記曰臨江縣有鹽官在監凃二
溪一郡所仰按凃溪在州東八十里發源蟠龍洞來經
凃井井神為漢楊伯起井廟碑云神嘗刺史荆州遡江
至此憩于南城寺謂人曰江北二三里間安得有寶氣
耶至蟠龍洞見周柱下史丹爐曰此地有龍無虎宐其
丹不就也至凃山見白鹿飲泉曰寶氣在此矣土人從
所指處鑿磐石而得鹽泉廟在治東一里志云東南八
十里方斗山以形名也山有龍洞其神號方斗龍王所
謂凃山與蟠龍洞者此是又云東二十里香爐堆北有
石碑云處士楊佐墓漢楊伯起之裔孫南山即翠屏
也在對岸二里山中有禹廟陸宣公墓玉虚觀朝真洞
望夫臺仙履迹諸勝白傅作樓以望之其詩云江上新
樓名四望東西南北水茫茫又有望南山寄行簡詩臨
江一嶂白雲間紅綠層層錦繡斑不作巴南天外意何
如昭應望驪山輿地碑目禹廟有唐碑字畫漫滅不
可讀宋碑乃張俞作杜甫詩云禹廟空山裏秋風落日
斜荒庭垂橘柚古屋畫龍蛇雲氣噓青壁江聲走白沙
早知乘四載疏鑿控三巴度禹廟緣山行可里許為玉
虚觀輿地碑目云玉虚觀有唐人修建碑四方輿勝覽
云玉虚觀南三十步有陸宣公墓舊經陸宣公贄藁葬
于此或曰宣公已歸葬檇李忠南特虚塜耳然子美已
歸葬偃師而耒陽之墓自若太白已移殯青山而采石
之塜猶在則敬輿此基宜封植之矣玉虚亦名紫極觀
通志云忠州南十里有望夫臺未詳其事按東坡忠
州望夫臺詩云山頭孤石遠亭亭江轉&KR0657;回似石屏可
憐千古長如昨船去船來自不停浩浩長江赴滄海紛
紛過客似浮萍誰能坐待山月出照見寒影高伶俜
本志仙履跡石在治北八十里相傳昔有真人立此飛
昇今足跡尚存宋秦東詩仙人雙赤脚踏石如踏泥泥
痕尚可沒石痕不可迷杜甫嘗居龍興寺有題院壁
詩云忠州三峽内井邑聚雲根小市常爭米孤城早閉
門空看過客泪莫覓主人恩淹泊仍愁虎深居賴獨園
陸游龍興寺弔少陵寓居詩中原草草失承平戍火胡
塵到兩京扈蹕老臣身萬里天寒來此聽江聲註云寺
門外江聲甚壯在州北八十里又二十里有拔山寺與
龍興寺俱漢永平間建宋馮時行寶華寺詩雨宿初收
草木濃羣鴉飛去法堂空長廊無事僧歸晩盡日門前
只看松即漢之普明寺也已上三寺志云在州北九十
里志云東北三十里大成寺漢初平建西北四十里
寶珠寺晉永和建西北百里雙龍寺唐貞元建張詠雙
龍寺詩未踏陽關已見山木鯨時吼翠微間老僧隨隊
看雲起居士㤀緣共鶴閒入眼煙光依砌濕倚空霧氣
遶山環三朝寶訓神明護大讀經章祝玉顔
酆都縣
水經曰江水又逕東望峽東歴平都註謂峽對豐民洲
舊巴子别都也華陽國志巴子雖都江州或治平都即
此續漢書永元二年分枳置平都取界内平都山為名
方輿勝覽云自酆都縣東行二里許始登山石徑縈
廻可一二里平瑩如掃林木邃茂夾逕翠栢黃葛殆萬
株有數十株是千年物此即平都山也酈道元曰平
都有天師治兼建佛寺甚清靈道書號為平都福地輿
地紀勝云仙都觀在平都山唐建宋改景德又名白鶴
觀有陰長生詩天成四年書也通攷云陰真人祠刻詩
三章乃貞元中刺史李貽孫書元豐四年轉運判官許
安世過祠下閱石定為陰仙之作乃屬知䕫州吴師孟
書石送置觀中詩見神仙記百川學海云治平末蘇
東坡泝峽泊舟仙都山下道士持陰長生石本金丹訣
就質真贋東坡荅曰不知也然士大夫過此必以請久
久自有知之者按古今詩謠云蜀道觀中渫井得一碑
其文曰有物有物可大可久採乎蠶食之前用乎火化
之後成湯自上而臨下夸父虚中而見受氣應朝光功
參夜漏白英聚而雪慚黃酥凝而金醜轉制不已神趨
鬼驟金歟玉歟天年上壽無著於文訣之在口此即陰
仙所著丹訣也勝覽云陰長生以延光元年於平都
山白日昇天山頂五雲洞中嘗有雲氣從丹井中出洞
有五雲樓壁上瑶池樂部四字段文昌書輿地碑目
云仙都觀有二仙公碑李虔撰二仙銘薛湜撰俱景雲
二年立陰真人影堂碑王真人碑俱李吉甫撰貞元年
立其石瑩潤而白號為玉石碑又有商比干銅盤銘開
元間掘自偃師縣翻刻于此文曰右林左泉後岡前道
萬世之銘兹焉是寶又有中和元年忠州刺史陳侁三
官碑丞相段文昌修觀碑段少監修齋記天尊石像記
老君石像記張大理詩杜光庭石函記按今皆不存
志云總真羣仙之府道山洞天等刻或隸篆或真行大
徑尺吕純陽書見存純陽登平都有訪仙詩云盂蘭清
曉過平都天下名山總不如兩口單行誰解識王陰空
使馬蹄虚又云一鳴白鳥出青城再謁王陰二友人口
口惟言三島樂擡眸已過洞庭春宋蘇軾詩足躡平都
古洞天此身不覺到雲間擡眸四顧乾坤闊日月星辰
任我攀又平都天下古名山自信山中歲月閒午夢任
隨鳩喚覺早朝又聽鹿催班蘇轍詩山前江水流浩浩
山上蒼蒼松栢老舟中去客日紛紛古今換易如秋草
空山樓觀何崢嶸真人王遠陰長生飛符御氣朝百靈
悟道不復誦黃庭龍車虎駕下來迎去如旋風轉太清
真人厭世不回顧世間生死如朝暮學仙度世豈無人
飱霞絶粒常辛苦安得獨從逍遥君泠然乘風駕浮雲
超世無有我獨行范成大詩云神仙得者王方平誰其
繼之陰長生飄然空飛五雲軿上賓寥陽留玉京石爐
丹氣常夜明寵光萬栢森千齡峽山偪仄岷江縈洞宫
福地古所銘云有北陰神帝庭太陰黑簿囚鬼靈自從
仙都啟巖扄高霞流電飛伏精暉景下墮爍九冰寒絶
苦道升無形至今臺殿棲岑&KR3196;隋圬唐堊留丹青十仙
怪寄溪如清瑶池仙仗紛娉婷琅璈赴節鏘欲鳴我來
秋暑如炊蒸汙流吁氣扶枯藤摩挲衆蹟不暇評聊記
梗槩知吾曾段文昌修平都觀記云平都山最高頂
即漢時王隂二真人蟬蜕之所也峭壁千仞下臨湍波
老栢萬株上插峯嶺靈花綵羽皆非圖志中所載者昏
旦萬狀信非人境貞元十五年余西遊岷蜀停舟江岸
振衣虔潔詣諸洞所石嵒靈竇蒼然相次苔龕古書依
稀可辨時與道侣數人坐於下須臾天籟不起萬竅風
息山光耀於耳目煙霞拂於襟袖相顧神竦若在紫府
玄圃矣牽於行役不得淹久瞻眺惆悵書名而去邇來
已三十四年太和庚戍歲自淮南移鎮荆門有客由峽
中來者皆言當時題記文字猶在觀宇歲久臺殿荒毁
不三數年必盡摧没於巖壑矣乃捨一月秩俸俾令修
葺子來同力浹旬報就去年冬十一月詔命換麾幢再
領全蜀泝三峽歷舊遊依然景物重喜登覽聞泉聲而
緩步愛松色而難别遂命筆硯志於巖谷時太和七年
正月五日道經云老子騎青牛度函谷將息駕于平
都今縣二里有青牛山在平都之左方輿勝覽云景
德觀前鹿麂時出沒林間與人狎志云自平都西去一
里林樹叢密者白鹿山也霏雪錄云蘇老泉將遊仙都
觀知縣李長官云故知君之將至也問何以知之曰此
山巨鹿鳴輒有客至屢驗輒未一失老泉亦嘗為人言
之東坡白鹿山詩云日月何促促塵世苦拘束仙子去
無跡故山遺白鹿仙人已去鹿無家孤悽悵望曾城霞
至今聞有遊仙客夜來江浦呌平沙長松千樹聲蕭瑟
仙客去人無咫尺夜鳴白鹿安在哉滿山秋草無蹤跡
山之翠微有玉鳴泉響作琴音清澄玉色其麓有流杯
溪溪凡七出相傳平都之仙常燕集于此華陽國志
巴子又立市於龜亭北岸今新市里是也註水經曰平
都縣有市肆四日一會東坡詩我生飄蕩去何求再過龜
城歲五周身行萬里半天下僧臥一菴初白頭題云過
石龜山作也舊志石龜山在縣東五十里其下有村墟
志云縣在豐民洲登平都山望岷江西來繞之而去
其支流派别名為溪者可得而數焉稂溪在治東山上
有魏國夫人墓未詳年代葫蘆溪在西南邃窈莫測蛟
龍是宅青螺綠髻上下相映志謂之月鏡潭也碑溪以
古碑名不知何代物去縣稍遠望途溪在古南賓縣地
今為南賓里舊屬忠州鄰石砫司志又云龍渠縣今
名縣壩屬散毛宣撫司縣有引藤山出藤大如指可以
吸酒白樂天詩閒拈枯葉題詩句悶折藤枝引酒嘗亦
近南賓界愚按豐民洲在平都山下隋兩取之以名
縣自豐旁加邑而羅酆地府之說始行今引真誥廣記
二文附此真誥曰羅酆山在北方癸地註此癸地未必
以六合言當是於中國指向正在幽州遼東之北北海
之中去岸不知幾千萬里又曰六天宫是鬼神六天之
治也洞中六天宫亦同名相像如一世有知酆都六天
宫門名則百鬼不敢為害陶宏景曰此應是北酆鬼王
決數罪人住處其神即經所稱閻羅王矣太平廣記曰
東都豐都市在長壽寺之東北初築市垣掘得古塚土
藏無塼甓棺木陳朽觸之便散屍上著平上幘朱衣得
銘曰筮道居朝龜言近市五百年間于斯見矣當時達
者參驗是魏黃初二年所葬也然范成大詩云有北陰
神帝庭太陰黑簿囚鬼靈則酆都之說亦不起于近代
墊江縣
唐通典曰魏恭帝始置忠州墊江縣後周改名魏安隋
開皇十八年復為墊江蔡松年南史補曰漢之墊江今
之合州也合州置自西魏及隋煬帝改合州為涪陵郡
於是移墊江之名于桂溪縣桂溪溪旁多桂樹也縣以
樹名寰宇記曰桂溪縣有清水有容水在桂溪南三里
清水唐縣名猶開州之清濁二水矣縣又有鹽溪今治
北小溪上有古碑乃宋淳熙中物孟康註地理志曰
墊江之墊音重叠之叠晉太康地記曰墊江因李雄之
亂移置于陽闕陽闕未詳疑即陽關為三關之一碑
目會仙洞牓在治北四十里之鳳凰山李太白書羅王
洞牓在治北五十里之西山李唐勑賜也按西山磐石
上有巨人迹或羅王榜之始名志云東北二十里有
古寺曰秋月禪關唐馬祖修淨之所即峯頂山也又二
十里有古洞飛湍喧豗如雷聲聞十餘里久晴聞之則
雨久雨聞之則晴段氏遊蜀記曰忠州墊江縣以蘇
薰為席絲為經其色深碧渝志云明玉珍僭號以墊
江為雞鵝食邑亦猶巴子以東突硤為畜牧沮矣
蜀中廣記卷十九
