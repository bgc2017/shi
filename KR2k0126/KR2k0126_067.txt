蜀中廣記卷六十七
明曹學佺撰
方物記第九
玉石
山海經曰岷山江水出焉其下多白珉註珉似玉而非
次玉者也子虛賦蜀石黃碝張揖曰蜀石石之次玉者
竹書紀年曰夷王燮二年辛丑蜀人來獻瓊玉賓於河
用介珪太平御覽云西蜀出黑玉
王子年拾遺記蜀先主琢玉人置甘后側玩之宫人妬
后亦妬玉人
嶲州志云西海中産水晶石人至其傍喧語則雷雹興
焉
本草經曰嘉州峩眉山出菩薩石色瑩白明徹若泰山
狼牙上饒水晶之類日中照之有五色如佛頂圓光俗
以菩薩光明所感
酉陽雜爼蜀石笋街夏中大雨往往得雜色小珠俗謂
地當海眼莫知其故蜀僧惠嶷曰前史說蜀少城飾以
金璧珠翠桓温惡其太侈焚之合在此今拾得小珠時
有孔者得非是乎
蜀紀周大夫萇弘死蜀人藏其血三年變為碧珠
隋書史萬歲伐南寧夷㸑翫請降獻明珠徑寸
大足志縣南二十里寳珠溪貞觀時漁人郭福夜見水
際有光即之有蚌如斗剖得徑寸明珠以獻太宗賜之
積善井碑碣猶存
五金
漢宣帝遣王褒持節祀蜀碧鷄金馬顔師古注曰金形
似馬碧形似鷄也陶弘景别錄云金屑生於益州華陽
國志新都縣金堂山水通巴漢出金砂蜀記曰金堂縣
古有金船沉江之東岸往往有見者按本志舊懷州前
有潭是名金淵唐諱為金水也郡國志云廣漢有金山
縣縣東一水瀨時有金碎珠隨波東注傍水居人採以
為業李膺益州記云金山在涪縣東長七八里每夏淹
水有崩處即金粟散出華陽國志云涪縣有孱水出孱
山其源有金銀礦洗取火融合之為金銀按涪縣孱亭
今之左綿及屬縣地
李膺記云走金山在導江縣堯時洪水民奔是山而獲
金故名宋史慶歷中或言彭之廣碃麗水二峽出金宦
者挾富人請置場募採益州轉運使高覿以聚衆山谷
間與夷獠雜處非地方之福且得不償失遂罷之龍州
志云州産金砂在西北九十里水進站界亦隣于夷
山海經崍山其陽多黃金寰宇記浮圖水在蘆山縣五
里從生羌界來水中有孤崖狀如浮圖出貢金又云大
渡河一名沬水出麩金所謂漢嘉金也
鹽井志衞西三十里有廢金縣元之金州也界有斛僰
和山出金故名西北四百五十里剌紅瓦山下有金縣
五村香羅八瓦山寨産金成粒與雲南麗江府接界土
官剌馬仁所管又有剌雀瓦山産碎金革石瓦山産銀
礦寧番志瀘沽橋去衞南八十里其水與長汀水交流
而下注金沙江是滇蜀爭界處
常璩曰晉壽縣本葭萌城有金銀礦民今歲歲取洗之
梁州記曰益昌縣東山西北有金銅谿出金
方勺泊宅編云黃銀出蜀中色與金無異但上石則色白
南中八部志朱提山在犍為屬國舊有銀窟數處諸葛
亮書朱提銀采之不足以自食韓愈詩我有雙飲醆其
銀得朱提是也漢志朱提銀以八兩為一流流直千五
百八十他銀一流直千
續博物志後唐同光中莊宗平蜀得王衍金銀命悉鎔
之為金塼銀塼約重三百斤一塼開一竅二人擔之上
有匠人名曰馮高過荆南高季興曰馮高主屬我坑官
吏持而有之儲為一庫建隆中没入京師斤兩封緘如故
宋張詠在蜀日有術士上謁自言能煅汞為白金張曰
若能一火煅百兩乎曰能即市汞百兩俾鍛一火而成
不耗銖兩張歎曰若術至矣然此物不可用於私家立
命工鑄為一香爐鑿其腹曰充大慈殿上用尋送寺中
以酒榼遺術者而謝絶之
禹貢曰梁州厥貢璆鐵銀鏤鐡柔鐵鏤剛鐵也史記曰
蜀卓氏之先趙人用鐵冶富秦破趙遷卓氏求遠致臨
卭大喜即鐵山鼓鑄運籌策富至僮千人田池射獵之
樂擬於人君程鄭山東人亦以冶鑄富埒卓氏俱居臨
卭華陽國志云臨卭縣古石山有石鑛大如蒜子火燒
合之成流支鐵甚剛因置鐵官有鐵祖祠
寰宇記宕渠郡之鉄官永川縣之鉄山鄰水縣之隣山
銅梁縣之綿谷俱出鐡
雲笈七籖云欲合鉄胤丹者必先辨鉄性擇其善者用
之古方多以雅州百丈建州東翟為上陵州都盧為次
并州五生為下又䍧柯及廣柳二州所出並不煩灌鍊
即堪打用此蓋自然剛也嘉陵榮資四州所出功力與
廣郴相似而灌剛之時須得百丈者相參乃堪服用若
忠渝等州所出並力薄不堪
老學菴筆記云蜀有竹炭燒巨竹為之易然無煙而耐
久卭州出鐵烹鍊利於竹炭皆用牛車載以入城予親
見之
寰宇記羊角山出錫在劍州南九十里兩峰崛起如角
然地鏡圖云草青莖赤其下多鉛鉛錫之精為老婦人
唐獨孤滔云嘉州利州出草節鉛生鉛未煅者也打破
脆燒之氣如硫黃紫背鉛即熟鉛鉛之精華也有變化
能碎金剛鑚本草雅州出釣脚鉛形如皂子又如蝌蚪
子黑色生山澗沙中可以乾汞
梁簡文金錞賦云采赤鋈於蜀壘求銅精於灌濱異苑
云魏時殿前鐘大鳴衆皆震駭張華云此蜀銅山毁故
鐘鳴應之蜀都尋上其事如華言
華陽國志會無縣天馬河中有銅胎以羊祀之可取河
中見存按水經注會無縣駿馬河中謂之貝子胎銅矣
十道記云廣漢之地有銅山之富寰宇記銅山縣本蜀
道銅山鄧通鑄錢處也又有私鎔可蒙賴應三山皆出
銅任百姓採鑄即今中江縣地
錢
說文錢者泉也言如泉之流布也以銅銕鑄之蜀有銅
官鉄官故泉貨為盛括地志曰雅州榮經北三里有銅
山即漢文賜鄧通處榮經縣即嚴道矣佞倖傳曰鄧通
蜀郡南安人也以櫂舡為黃頭郎文帝常夢欲上天不
能有黃頭郎推上天顧見其衣尻帶後穿覺而之漸臺
以夢中陰自求推者郎見鄧通其衣後穿夢中所見也
召問其名姓即鄧通鄧猶登也文帝甚說尊幸之使善
相人者相通曰當貧餓死上曰能富通者在我何說貧
於是賜通蜀嚴道銅山得自鑄錢鄧氏錢布天下其富
如此文帝崩景帝立鄧通免家居無何人有告通盜出
徼外鑄錢下吏驗問頗有遂竟案盡没入之通家尚負
責數鉅萬長公主賜鄧通吏輒隨没入之一簮不得著
身於是長公主乃令假衣食竟不得名一錢寄死人家
李孝美錢譜云鄧通錢文字稱兩同漢四銖文
華陽國志云漢文帝以銅山賜侍郎鄧通通假民卓王
孫歲取千疋卭志云州治南五里卓王孫故宅即舊臨
卭縣也耕者往往於其地得漢錢昔文君白頭吟云男
兒重意氣何用錢刀為
方輿勝覽成都通仙井在嚴真觀相傳此井與綿竹縣
君平井相通往歲有人淘井得銅錢三徑可二寸因恍
惚不安復投井中立愈或謂是君平擲卦錢岑參詩君
平曾賣卜卜肆蕪已久至今杖頭錢時時地上有
封演錢譜漢有厭勝錢藕心錢狀如干盾長且方而不
圓蓋古刀布之變也與近世花蕊夫人封綬及穿鑰錢
相似
陳壽蜀志劉先主收成都士衆掠盡府庫財貨軍用不
足憂之劉巴子初曰鑄直百錢平物價令吏為官市從
之數月而充足梁崔祖思政事疏曰昭烈取帳鈎銅鑄
錢以充國用
蜀志補云蟇頥山鹿市洞穴中有遊者得鵝眼錢不知
從來按宋略一貫長三寸謂之鵝眼錢言薄而小泰始
中沈慶中啓通私鑄所作也
五代史李昊曰蜀主於劒門䕫峽多積芻粟增置師旅
用度不足遂鑄鉄錢禁境内鐵置場鬻之以專其利
成都文類曰宋真宗景德中詔謝濤巡撫利益同九河
張詠議鼓鑄利害乃考鐵價制錢幣重輕適均物估用
平衆甚便之
元費著錢幣譜曰蜀古用銅錢漢文帝時賜鄧通蜀嚴
道銅山鑄錢是也公孫述據蜀始廢銅錢置鐵官錢百
姓貨幣不行其謠曰黃牛白腹五銖當復好事者竊言
王莽稱黃述稱白五銖漢貨言天下當還劉氏也後述
雖滅猶用鐵錢以二當銅錢一先主攻劉璋拔成都士
卒皆赴庫藏取寳貨軍用不足乃鑄錢一當百平諸物
價文曰直百南齊永明八年劉悛啓武帝曰蒙山故嚴
道地有古銅坑可以經略帝從之遣使入蜀鑄錢得千
萬工費多乃止後周有蜀雜用古錢交易隋文帝時詔
蜀王秀於益州立五鑪鑄錢字文輕重如開通元寳之
制五代王衍末年改元咸康又鑄咸康錢然不及唐舊
錢遠甚孟氏廣政間增鑄鉄錢於外郡邊界參用每錢
千分四百為銅六百為鉄逮至末年流入成都率銅錢
十分雜鉄錢一分大盈庫往往有鉄錢與銅錢相混莫
辨蓋鑄工精也孟昶失國乾德四年知府吕公餘慶轉
運使沈公義倫奏揀銅錢計綱以發蜀地上行鉄錢以
千一百易銅錢千又索銅器鑄錢附發仍增鑄銅錢市
金上供然失於裁制物價滋長鉄錢彌賤至以五千易
銅錢一千太平興國四年詔兩税及諸課利錢率十分
輸銅錢一分時舊錢已竭民間騷擾北客乘時販銅錢
入蜀以一錢易鉄錢十四至有因銅錢三五毁發古塜
剔取神像犯刑者朝廷察知詔仍舊止輸鉄錢人心乃
安淳化五年詔兩川以銅鉄錢兼行銅錢一當鉄錢十
民頗便之咸平三年西京左藏庫使楊允恭言川陜民
田之税昔輸銅錢一今亦鉄錢一吏卒俸給舊銅錢一
今鉄錢五若交易則鉄錢十為銅錢一且饒信之銅積
數千萬若舟運自荆達蜀蜀素多銅俾䕫益遂各置監
鼓鑄歲用均給不及十年可悉用銅錢矣議雖未行然
自是吏卒俸給改用十小鉄錢之一矣景德二年張公
詠上言受詔與轉運使黃觀同裁度嘉卭二州所鑄景
德元寳大錢十一參用甚便從之三年行用新鑄銅錢
初益卭嘉眉等州歲鑄鉄錢五十餘萬貫同兩税課利
收市物帛上供因李順亂罷鑄僅十年又以兵火耗壞
至是鑄大錢民以為利大中祥符七年諫議凌公策等
請鑄大鉄錢每貫重一十二斤十兩以一當十先是蜀
中小鉄錢每十當一貿易非便其後别鑄大錢貫重二
十五斤每一當小錢十三司言民有盜鎔大錢一千範
為器用鬻錢二千故盜鎔者衆策言錢輕則行者易齎
鉄少則鎔者鮮利故請改鑄也嘉祐中趙公抃任轉使
以蜀錢甚多嘉卭州歲科衙前以鉄科民以炭頗為擾
奏乞罷鑄十年以寬民力四年祫享赦書許之熙寧六
年五月轉運司以嘉卭州罷鑄錢久民間闕錢乞減半
鑄與錢引相權從之建炎二年轉運司以鑄錢數多難
於流轉造引數少其價益高奏乞依嘉祐四年赦文權
罷鑄錢十年樁留鼔鑄本錢稱提引價不待報遂行自
是引日益多錢日益銷議者以為恐非經久相權之制
紹興三十一年臣僚奏請復置嘉卭二監鼓鑄夾錫錢
詔下制置司總領所商㩁乃具奏以謂嘉州所用錢係
撥於眉州鉄場其數不多難以復置錢監止就卭州置
監鼓鑄經久可行利州紹興監仍歲鑄大小錢共九萬
貫尋報可遂以卬州歲鑄折二錢一萬貫小錢一萬貫
總領所給其費淳熙六年總領李昌圖奏利卭州兩監
所鑄錢官費本錢倍於息且鼓鑄有限而民間鉟銷無
窮若不更革錢重引輕必壞引法乞罷鑄兩監折一小
錢比折二錢稍增銖兩改鑄折三大錢及將崇寧大觀
折二大錢並作折三行使詔從其請逮今行之以為利焉
交子
元費著曰蜀民以錢重難於轉輸始製楮為劵表裏印
記隠密題號朱墨閒錯私自參騐書緡錢之數以便貿
易謂之交子凡遇出納季一貫取三十錢為息其後富
民十六戶主之尋亦貲衰不能相償爭訟數起大中祥
符末薛公田為轉運使請官置交子務以權其出入不
報寇公瑊守蜀乞廢交子不用會瑊去而田代之詔田
與轉運使張若谷度其利害田若谷議以廢交子為非
便請為置務禁民私造條奏甚悉又詔梓州路提刑王
繼明與田若谷共議田等議如初詔從之始置益州交
子務時天聖元年十一月也自二年二月為始至三年
二月終凡為交子一百二十五萬六千三百四十貫其
後每界視此數為凖交子舊以二月二十日起界清獻
公為記時已遷至七月也熙寧五年續添造一界其數
如前作兩界行使從監官戴蒙之請也每道初為錢一
貫至十貫寳元二年以十分為率其八分每道為錢十
貫其二分每道五貫若一貫至四貫六貫至九貫更不
書放熙寧元年始以六分書造一貫四分書造五百重
輕相權易於流轉於是蒙又請置抄紙院以革偽造之
弊引有兩界與官自抄紙皆自蒙始大觀元年五月改
交子務為錢引務所鑄印凡六曰勑字曰大料例曰年
限曰背印皆以墨曰青面以藍曰紅團以朱六印皆飾
以花紋紅團背印則以故事監官一員元豐元年增一
員掌典十人貼書六十九人印匠八十一人雕匠六人
鑄匠六人雜役一十二人廩給各有差所用之紙初自
置場以交子務官兼領後慮其有弊以它官董其事隆
興元年始特置官一員莅之移寓城西淨衆寺紹熙五
年始創抄紙場于寺之旁迄官治其中抄匠六十一人
雜役三十人凡引一界滿納舊易新率千引取錢六十
四曰貫頭錢天聖初止三十建炎初增八紹興十一年
乃增令數其納換不盡者曰水火不到錢今一界所收
併貫頭錢凡一百九十萬道總領所𣙜取以供軍儲所
印之數自元豐元年兼放兩界之後紹聖元年增一十
五萬道元符元年增四十八萬道祖額每界以一百八
十八萬六千三百四十為額以交子入陜西轉用故也
崇寧間用兵陜西開拓境土通行引法以助兵費元年
增二百萬二年增一千二百四十三萬五千四年增五
百七萬五千大觀元年增五百五十四萬五千六百六
十六比至換界以新引一當舊引四引法大壞尋有詔
自四十一界至四十三界更不許換四十四界止依天
聖舊額仍不得越銅錢界建炎二年罷鑄錢復用元符
所增之額三年增一百萬紹興元年增六十萬二年增
一百四十萬三年增五百萬四年增五百七十萬五年
增二百萬六年增六百萬皆以給利䕫兩路軍費七年
有旨不許泛印八年以邊報急闕增三百萬充糴買九
年以移屯陜西合給糴本及陜西六路新復州軍衣賜
增二百萬增數既多簽書樞密院事樓照奉使陜西奏
禁泛料始定著刑章十年以贍軍急闕增五百萬十三
年以都運司之請增四百萬二十九年以增招軍兵樁
辦犒賞總領所請增一百七十萬詔從之自後累增五
百餘萬凡兩界共為錢引四千六百四十七萬二千六
百八十紹熙二年有旨將八十三界錢引展一界行使
增印一百九十萬以償總領所兌引貫頭水火不到錢
之數慶元三年總領所奏以成都潼川利州三路旱傷
制置司減免民間租賦乞增印錢引以備對補有餘以
充賑濟詔增一百萬逮今合四千九百三十七萬二千
六百八十道矣而又偽造竊行足以亂真引日益增錢日
益銷子母不能相權然有稱提之法以錢稱提者引價
低則官為出藏鏹增價與民市引是也以法稱提者凡
民以錢輸官當拆引則以一貫二百八十為限是也蓋
有錢則有引天聖所印之數視錢以為凖者也自軍興
增料鑿空為錢天下大計仰給於紙猶幸守和議引之
出納有常半藏諸司之庫半流轉於民維持不壞識者
有憂其在軍旅之際乎
按宋史薛田為益州路轉運使民間以鐵錢重私為劵
以便交易謂之交子而富家專之數致爭訟田請置交
子務以𣙜其出入未報及寇瑊守益州卒奏用其議蜀
人便之又云會子交子之法蓋有取於唐之飛錢真宗
時張詠鎮蜀患蜀人鐵錢重不便貿易設質劑之法一
交一緡以三年為一界而換之六十五年為二十二界
謂之交子初主以富民及貲衰不能償所負爭訟不息
仁宗時置益州交子務以𣙜其出入私造者禁之定以
百二十五萬六千三百四十緡為額云
交子式
錦
宋東陽沈立撰錦譜一卷見宋史經籍志今不存所存
者元費著譜耳其略云蜀以錦擅名天下故城名錦官
江名濯錦而蜀都賦云貝錦斐成濯色江波遊蜀記云
成都有九壁村出美錦歲充貢宋朝歲輸上供等錦帛
轉運司給其費而府掌其事元豐六年吕汲公大防始
建錦院於府治之東募軍匠五百人縫造置官以涖之
創樓於前以為積藏待發之所榜曰錦宫公又為之記
其略云設機百五十四日用挽綜之工百六十四用杼
之工五十四練染之工十一紡繹之工百一十而後足
役歲費絲權以兩者一十二萬五千紅藍紫茢之類以
斤者二十一萬一千而後足用織室吏舍出納之府為
屋百一十七間而後足居自今考之當時所織之錦其
别有四曰土貢錦曰官告錦曰臣僚襖子錦曰廣西錦
總為六百九十疋而已渡江以後外攘之務十倍承平
建炎三年都大茶馬司始織造錦□被褥折支黎州等
處馬價自是私販之禁興又以應天北禪鹿苑寺三處
置場織造其錦自真紅被褥而下凡十餘品於是中國
織紋之工轉而衣被椎髻鴃舌之人矣乾道四年又以
三場散漫遂即舊廉訪司潔已堂剏錦院悉聚機戶其
中猶恐私販不能盡禁也則倚宣撫之力建請于朝併
府治錦院為一俾所隷工匠各以色額織造蓋馬政既
重則織造益多費用益夥隄防益密其勢然也今取承
平時錦院與今茶司錦院所織錦名色著于篇俾來者
各以時考之
轉運司錦院織錦名色(即成都府錦院)
土貢錦三疋花樣俱八荅暈
官告錦四百疋花樣曰盤毬曰簇四金鵰曰葵花曰八
荅暈曰六荅暈曰翠池獅子曰天下樂曰雲雁
臣僚襖子錦八十七疋花樣則簇四金鵰八荅暈天下
樂三種
廣西錦二百疋花樣真紅百疋曰大窠獅子曰大馬打
毬曰雙窠雲雁曰宜男百花青綠百疋曰宜男百花曰
青雲雁曰綠雲雁
茶馬司錦院織錦名色本司須知云逐年番蠻貢到
馬數多寡以用折傳别無一定之數
黎州皂緋二種大被皂緋四色三種中被七八行錦瑪
瑙錦
敘州大被褥雙連椅背單椅背俱真紅
南平軍真紅皂青三種大被褥真紅雙窠錦
文州犒設紅錦
細色錦名色
曰瑞草雲鶴曰如意牡丹俱青綠曰鵝黃水林檎曰紫
皂段子此二種特色曰宜男百花曰穿花鳳曰雪花毬
露曰櫻桃曰水林檎曰天馬曰飛魚曰聚八仙曰六金
魚曰秦州細法曰秦州中法曰秦州麤法曰湖州大百
花孔雀曰四色湖州花孔雀曰二色湖州大百花孔雀俱真紅
譙周益州志云成都織錦既成濯於江水其文分明勝
於初成他水濯之不如李膺益州記曰錦城在筰橋東
流江南岸昔蜀時錦宫也號錦里城墉猶在兹問錦於
蜀中江城宛然如故而杼軸已不存矣
書顧命篇胤之舞衣註胤諸侯國所製之舞衣也按宋
利州平蜀縣即古胤山縣丹鉛錄謂舞衣即今川錦此
亦茫昧難據然西京雜記云漢成帝趙皇后報趙婕妤
以雲錦五色帳沉水香玉壺婕妤泣怨帝曰非姊賜我
死不知此器帝謝之詔益州留三年輸為婕妤作七成
錦帳以沉水香飾之則蜀錦實見於漢也山謙之丹陽記
曰歷代尚未有錦而成都獨稱妙故三國時魏吳皆資
於西蜀至是始乃有之環氏吳記曰蜀遣使吳齎重錦
千端魏文帝賜羣臣曰前後每得蜀錦殊不相似左慈
傳云慈嘗在司空曹操坐釣松江鱸魚操謂曰既已得
魚恨無蜀中生薑耳慈曰可得也操恐其即近所取因
曰吾前遣人到蜀買錦可過勑使者增市二端語頃即
得薑還并獲操使報命後操使蜀反驗問增錦之狀及時
日早晩若符契焉蜀志曰先主平益州賜諸葛亮法正
關張諸公錦各千疋諸葛軍令云軍中之需全藉於錦
華陽國志諸葛孔明既圖畫以賜南夷又與之瑞錦鉄
劵是在三國時而錦駸駸始盛矣
唐宋之世額有常輸而竒袤者或侈勝或報罷存乎其
人如蘇頲以開元八年知益州大都督府長史事前司
馬皇甫恂破庫物織新樣錦以進頲至一切罷之故唐
書云元宗令皇甫詢於益州織半臂背子等蘇頲為太
守不奉詔書乃停者也又云安樂公主出降武延秀蜀
川獻单絲碧羅籠裙縷金為花鳥細如絲髮鳥子大僅
黍米眼鼻嘴甲俱成明目者方見之又韋臯在西川凢
軍士將吏有婚家則以熟錦衣給其夫氏以銀泥衣給
其女氏宋初川峽諸州貢織綺鹿胎透背六銖欹正龜
殼等太平興國七年詔悉罷之天聖六年春又罷兩川
乾元節歲貢織佛明道中又累詔減兩蜀歲輸綿綺此
其大較也
予得諸名流之賦詠者西京雜記相如友人盛覽字長
通牂柯名士也嘗問作賦法相如曰合綦組以成文列
錦繡而為質一經一緯一宫一商此賦之迹也覽退而
作列錦賦合組歌揚雄蜀都賦云爾乃其人自造竒錦
紞繏&KR3316;頒縿緣盧中發文揚采轉代無窮左思蜀都賦
曰闤闠之裏技巧之家百室離房機杼相和貝錦斐成
濯色江波唐張何蜀江春日文君濯錦賦云粤惟姑洗
應律勾芒御辰雁橋風暖犀浦花新疊嶂縈郭長楊映
津軒車照地士女驚人風土堪樂山川可珍歲時不殊
於荆楚形勝有類夫咸秦晩景彌秀晴江轉春即有卓
氏名姝相如麗室織迴文之重錦艷傾國之妖質鳴梭
靜夜促杼春日布葉宜疎安花巧密寫庭葵而不欠擬
山鳥而能悉績縷嫌遲嚬蛾慕疾乍離披而成段或煥
爛而成疋言濯春流鳴環乃出於是近深沉傍清泚朱
顔始映珍篋方啓其始入也疑芳樹影落澗中少將安
焉若晴霞色照潭底奪五雲長風未散泫百花微雨新
洗爾乃曝林崖出泉洞遲日徐轉和風緩送稍變迴鸞
全分舞鳳戲蝶時遶嬌鸎欲弄乘春景而方收俟王正
而入貢懿其彩色足重鮮明可嘉青為禁柳紅作宫花
能使御尉榮障夫人飭車郎官居而列宿郡守衣而還
家豈若夫齊紈之與楚練細縠之與輕紗王建織錦曲
云大女身為織錦戶名在縣官供進簿長頭起樣呈作
官聞道官家中苦難迴花側葉與人别惟恐秋天絲線
乾紅縷葳蕤紫茸軟蝶飛參差花宛轉一梭聲盡重一
梭玉腕不停羅袖卷囱中夜久睡髻偏横釵欲墜垂著
肩合衣卧時參没後明燈起在鷄鳴前一疋千金亦不
賣限日未成官裏怪錦江水涸貢轉多宫中盡著单絲
羅莫言山積無盡日百尺高樓一曲歌劉禹錫浪淘沙
詩濯錦江邊兩岸花春風吹浪正淘沙女郎剪下鴛鴦
錦將向中流定晩霞鄭谷錦詩文君手裏曙霞生美號
仍聞借蜀城奪得始知袍更貴着歸方覺晝偏榮宫花
顔色開時麗池鳳毛衣浴後明禮部郎官人所重省中
别占好窠名又布素豪家定不看若無文彩入時難紅
迷天子帆邊日紫奪星郎帳外蘭春水濯來雲雁活夜
機桃處雨燈寒舞衣轉轉求新樣不問亂離桑柘殘陸
龜蒙蜀錦裙說云侍御史趙郡李君好事之士也因余
話上元瓦官寺有陳后主羊車一輪天后武氏羅裙佛
幡皆組繡竒妙李君乃出蜀錦裙一幅示余長四尺下
廣上狹下闊六寸上減三寸半皆周尺如直其前則左
有鶴二十勢欲飛走率曲折一脛口中銜莩蘤軰右有
鸚鵡聳肩舒尾數與鶴相等二禽大小不類而隔以花
卉均布無餘地界道四向五色間雜道上累細鈿點綴
其中微雲鎖結互以相帶有若駮霞殘月流煙墮霧春
草夾徑遠山截空壞墻古苔石泓秋水印丹浸漏粉蝶
(集作粉蕊)塗染盩縆環佩雲隠涯岸濃淡霏拂靄抑冥
密始如不可辨别及諦視之條段斬絶分畫一一有去
處其繡繪縝緻柔美又不可狀也裏用繒綵下製綫尚
如舊兩旁皆解散蓋折滅零落僅存此故耳縱非齊梁
物亦不下三百年矣昔時之工如此妙耶曳其裙者復
何人焉因筆之為辭繼於錦譜之後俾喜詩者賦焉
牋
段氏游蜀記云竹維九種牋惟十色成都古今記云蜀
牋十樣曰深紅曰粉紅曰杏紅曰明黃曰深青曰淺青
曰深綠曰銅綠曰淺雲又有松花金沙流沙彩霞金粉
桃花冷金之别即其異名
續博物志云元和中元稹使蜀營妓薛濤以十色彩牋
貽稹稹於松花紙上寄詩謝之其名有松花紙雜色流
沙紙彩霞金粉龍鳳紙近年皆廢唯餘十色綾紋紙尚
在南部新書云元和初薛濤好製小詩惜其幅大不忍
長賸乃狹之因號為薛濤牋
蜀檮杌王衍以霞光牋五百幅賜金堂令張蠙霞光即
深紅牋也又有百韻牋以其幅長可寫百韻詩其次學
士牋則短於百韻焉
唐范崇凱元凱兄弟俱有才名元凱贈兄詩云洛陽紙
價因兄貴蜀地紅牋為弟貧南北東西九千里除兄與
弟更無人鮑溶寄王播侍御詩云蜀川牋紙綵雲初聞
說王家最有餘野客思將池上學石楠紅葉不堪書李
義山送崔珏詩卜肆至今多寂莫酒壚從古擅風流浣花
牋紙桃花色好好題詩詠玉鈎
楊文公談苑云韓浦與弟洎皆有辭藻洎語人曰吾兄
為文譬如繩樞草舍聊蔽風雨予為文是造五鳳樓手
浦因寄洎蜀牋贈以詩曰十樣蠻牋出益州寄來新自
浣溪頭老兄得此渾無用助爾添修五鳳樓石守道以
燕脂板浣花牋寄徐合州詩合州太守鬢將絲聞說
歡情尚未衰板與歌郎拍新調牋供狎客寫芳詞文潞
公寄人蜀牋絶句素牋明潤如豐玉新樣翻傳號冷金
遠寄南都豈無意緣公揮翰似山陰此則冷金牋也司
馬君實蜀牋獻太傅同年葉兄詩西來萬里浣花箋舒
卷雲霞照手鮮書笥久藏無可稱願投詩客助新篇
貞觀故事云大明宫光順門外東都永福門外皆創集
賢書院學士通籍出入既而太府月給蜀郡麻紙五千
番東坡志林云川人取布頭機餘經不受緯者治作紙
名布頭牋冠於天下今六合人亦解作終是不及
寰宇記益州舊貢薛濤十色牋短而狹纔容八行益部
談資云薛濤井舊名玉女津在錦江南岸水極清澈石
欄周環久屬蜀藩為製牋處有堂室數楹令卒守之每
年定期命匠製紙用以為入京表疏市無貿者予庚
戌秋過此詢諸紙房吏云每歲以三月三日汲此井水
造牋二十四幅入貢十六幅餘者存留乃作詩云七八
百年間陳事若俄頃西川錦江畔猶有薛濤井朝發春
花艷夕沉秋月冷所以可傳故問人人不省但云造彩
牋直貢君王前
元費著紙譜古者書契多編以竹簡其次用縑帛至以
木膚麻頭敝布魚網為紙自東漢蔡倫始簡太重縑稍
貴人遂以紙為便倫宦者也傳多稱其能然受宫掖風
旨諂親貴猶宦者態也智足以創物而亦足以殺身第
於文字有功人至今稱蔡倫紙今天下皆以木膚為紙
而蜀中乃盡用蔡倫法有玉板有貢餘有經屑有表光
等紙玉板貢餘雜以舊布破履亂麻為之惟經屑表光
非亂麻不用於是造紙者廟以祀蔡倫矣廟在大東門
雪峰院雖不甚壯麗然每遇歲時祭祀香火纍纍不絶
示不忘本也恩足以及數十百家雖千載猶不忘如此
易以西南為坤位而吾蜀西南重厚不浮此坤之性
也故物生於蜀者視他方為重厚凡紙亦然此地之宜
也府城之南五里有百花潭支流為二皆有橋焉其一
玉溪其一薛濤以紙為業者家其旁錦江水濯錦益鮮
明故謂之錦江以浣花潭水造紙故佳其亦水之宜矣
江旁鑿臼為碓上下相接凡造紙之物必杵之使爛滌
之使潔然後隨其廣狹長短之制以造砑則為布文為
綾綺為人物花木為蟲鳥為鼎彛雖云多變亦因時之
宜紙以人得名者有謝公有薛濤所謂謝公者謝司
封景初師厚也師厚創牋樣以便書尺俗因以為名薛
濤本長安良家女父鄖因官寓蜀而卒母孀養濤及笄
以詩聞外又能掃眉塗粉與士族不侔客有竊與之宴語
時韋中令臯鎮蜀召令侍酒賦詩僚佐多士為之改觀
期歲中令議以校書郎奏請之護軍曰不可遂止濤出
入幕府自臯至李德裕凡歷事十一鎮皆以詩受知其
間與濤唱和者元稹白居易牛僧孺令狐楚裴度嚴綬
張籍杜牧劉禹錫吳武陵張祐餘皆名士記載凡二十
二競有酬和濤僑止百花潭躬造深紅小彩牋裁書供
吟獻酬賢傑時謂之薛濤牋晩歲居碧雞坊剏吟詩樓
偃息於上後段文昌再鎮成都太和歲濤卒年七十三
文昌為撰墓誌謝公有十色牋深紅粉紅杏紅明黃深
青淺青深綠淺綠銅綠淺雲即十色也楊文公億談苑
載韓浦寄弟詩云十樣蠻牋出益州寄來新自浣花頭
謝公牋出於此乎濤所製牋特深紅一色耳偽蜀王衍
賜金堂縣令張蠙霞光牋五百幅霞光疑即今之彤霞
牋亦深紅色也蓋以胭脂染色最為靡麗范公成大亦
愛之然更梅溽則色敗萎黃尤難致遠公以為恨一時把
玩固不為久計也紙固多品皆玉板表光之苖裔也
近年有百韻牋則合以兩色材為之其横視常紙長三
之二可以寫詩百韻故時人便其縱闊可以放筆云
凡紙皆有連二連三連四售者連四一名曰舡牋又有
青白牋背青面白有學士牋長不滿尺小學士牋又半
之倣姑蘇作雜色粉紙曰假蘇牋皆印金銀花於上承
平前軰蓋常用之中廢不作比始復為之然姑蘇紙多
布紋而假蘇版皆羅紋惟紙骨柔薄耳若加厚壯則可
勝蘇牋也蜀牋體重一夫之力僅能荷五百番四方
例貴川牋蓋以其遠號難致然徽紙池紙竹紙在蜀蜀
人愛其輕細客販至成都每番視川牋價幾三倍范公
在鎮二年止用蜀紙省公帑費甚多且怪蜀諸司及州
縣緘牘必用徽池紙范公用蜀紙重所輕也蜀人事上
則不敢輕所重矣此以價大小言也余得之蜀士云澄
心堂紙取李氏澄心堂樣製也蓋表光之輕脆而精絶
者中等則名曰玉水紙最下者曰冷金牋以供泛使
廣都紙有四色一曰假山南二曰假榮三曰冉村四曰
竹絲皆以楮皮為之其視浣花牋紙最清潔凡公私簿
書契劵圖籍文牒皆取給於是廣幅無粉者謂之假山
南狹幅有粉者謂之假榮造於冉村曰清水造於龍溪
鄉曰竹絲蜀中經史子籍皆以此紙傳印而竹絲之輕
細似池紙視上三色價稍貴近年又倣徽池法作勝池
紙亦可用但未甚精緻爾雙流紙出於廣都每幅方
尺許品最下用最廣而價亦最賤雙流實無有也而以
為名蓋隋煬帝始改廣都曰雙流疑紙名自隋始也亦
名小灰紙
蜀中廣記卷六十七
