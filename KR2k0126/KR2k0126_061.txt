蜀中廣記卷六十一
明曹學佺撰
方物記第三
草
山海經高梁之山有草焉狀如葵而赤華莢實白柎可
以走馬
淮南子曰巫山之上從風縱火紫芝與蕭艾俱死抱朴
子曰慮巫山之失火恐芝艾之并焚矣福地記云青城
山上有沒溺池産甘露芝草也
李膺益州記云江州縣西南有仙池昔有仙人居池側
起樓多植香草於樓下忽一夕縱火自焚天降紫雲飄
然而去後人尚指此地爲香草樓按列仙傳有園客者
種五色香草積十年與妻俱仙去或即此
宋祁方物略長生草山隂蕨地多有之脩莖茸葉色似
檜栢而澤經冬不凋損故號長生贊曰色與栢類苒苒
其莖冬不甚黃故謂長生
又曰瑞草蜀人多種之庭檻蔓延長三四尺珍而愛之
故謂之瑞贊曰翠蔓紺苕回繚可喜蒔之庭堂珍以爲
瑞
薛濤鴛鴦草詩綠英滿香砌兩兩鴛鴦小但娛春日長
不管秋風早宋祁曰鴛鴦草春葉晩生其稚蘤在葉中
兩兩相向如飛鳥對翔贊曰翠蘤對生甚似匹鳥逼而
觀之勢若偕矯
虞美人草亦謂之舞草獨莖三葉狀如决明一葉在莖
端兩葉居莖半而相對人或近之抵掌謳曲必動摇如
舞也酉陽雜俎益州草木記以爲雅州名山縣出行人
唱虞美人曲則應拍而舞蜀志補罅以爲潼川州紫蓋
山出動中音節移植他所則否唐人舊曲云帳中草草
軍情變月下旌旗亂攬衣推枕愴離情遠風吹下楚歌
聲正三更烏騅欲上重相顧艷態花無主手中蓮鍔凜
秋霜九泉歸去是仙鄉恨茫茫按此屬詠虞美人事而
宋景文獨以虞當作娛意其草柔纖爲歌氣所動故或
動搖美人以爲娛樂耳贊曰翠莖纖柔稚葉相當逼而
歌之或合或張
方物略曰仙人縚與苔同種生岩隂石隈多鮮翠長二
三尺叢垂若縚或言深谷有長丈餘者贊曰附陽而生
垂若文縚大槩苔類土石所交
杜子美有從韋明府續處覓錦竹兩三叢詩黃鶴注云
攷竹譜竹紀無錦竹意以其文如錦名之竹紀有蒸竹
䈄墮竹其皮類繡豈即此乎余觀錦竹他無見惟杜詩
有之劉會孟批錦樹行云題曰錦樹使人刮目錦竹亦
新惜無拈出者耳近閱梅宛陵集錦竹詩云雖作湘竹
紋還非楚筠質化龍徒有期待鳳曾無實本與凡草俱
偶親君子室又注其下云此草也似竹而斑始知黃鶴
有金注之昏耳出丹鉛錄
爾雅云菺戎葵今蜀葵也華如木槿戎蜀蓋其所自出
古今注曰戎葵一名芘芣有紅紫青白色莖葉不殊但
花色異耳晉傅玄曰蜀葵其苗似瓜瓠既大而結鮮紫
色耀日也酉陽雜俎云蜀戎葵一名胡葵大者紅可以
緝爲布枯時燒作灰藏火火久不滅花有重臺者予聞
之蜀人燃其榦作炬雨中猶熾按淳化帖所載唐太宗
二十三日勑云卿昨日道服蜀葵可錄方將來亦皆紅
葵也宋顔延之蜀葵贊曰井維降精岷絡升靈物淑氣
麗卉草之英渝艷衆葩冠冕羣英類麻能直方葵不傾
梁王筠蜀葵花賦曰惟兹竒草遷花西道凌金坂之威
夷跨玉津之浩浩値油雲之廣臨屬光風之長掃仰椒
屋而敷榮値蘭房而舒藻邁衆芳而秀出冠雜卉而當
闈既扶疎而雲蔓亦灼爍而星微布濩交加蓊茸紛葩
疎莖密葉翠萼丹華岑參蜀葵花詩昨日一花開今日
一花開今日花正好昨日花已老人生不得恒少年莫
惜牀頭沽酒錢請君有錢向酒家君不見蜀葵花
長樂花今蜀人謂之月月紅也六朝謂之紫花晉傅玄
紫華賦曰紫華一名長樂花舊生於蜀其東界特饒中
國竒而種之余嘉其華純耐久可立冬而服故與友生
各爲之賦云有遐方之竒草稟二氣之純精仰紫德之
景曜因令色以定名剛莖勁立纖條繁列從回風以搖
動紛蘭暢而蕙潔蔚青葱以增茂並含華而未發於是
散綠葉秀紫榮藴若芝草之始敷灼若百枝之在庭獨
參差以照燿何光麗之雜形煥煥昱昱而奪人目精下
無物以借喻上取象於朝霞妙萬物而比豔莫兹草之
可嘉唐蘇頲長樂花賦序曰蜀太守庭際有紫華草秋
中始繁英露洗冬早尚直本霜封蕪雜大同於衆卉盛
衰小異於羣物余訝而未識吏或告余曰此傅長虞所
賦蜀長樂花也故心暗賞焉因口授書吏逐墨而成作
恨不見古人所爲得髣髴其旨耳夫長者以短長之形
度其長者則美夫樂者以哀樂之類同其樂者則喜長
也樂也吾安得而聞之嘉纖植之並用偉令名兮在兹
徒見其豐族苯䔿高標璀璨莖丹外而縞中葉縹分以
紅貫綴綠穎之重疊縈紫蕤之爛漫迫而象之君子其
常或微或章聳危冠兮纓若綬默退靜其何望遠以意
之佳人欲翔炫炫煌煌重羅綺兮撲瑶翠蹇來思而未
嘗匪以幽兮自直匪以直兮自藏匪以晩兮自耀匪以
耀兮自強文濁露之均灑庇清舒之汎光本無嫌於散
地甘有寓於殊方然則太液初滿上林新霽羊茸灼爍
萬品千計搖瑞色而函芝雜竒葩而轉蕙孰與夫玉堂
金闕之偏賞白日青雲之特麗歲不與兮時向闌風蕭
蕭兮夜漫漫賓遠鴻於沙塞呌離鶴於江干君曾不見
三月華矣盡林間之稿木千霜殞矣亦庭下之枯蘭懿
此常度凌於早寒假春期而不採雖秋令而不殘衝雨
霰之飛薄任雲山之險艱芳弗珍於靃靡節常慕於檀
欒吾則知樹背之奚託傾心之可安如後凋之是貴罔
獨立其誰觀文學掾起而爲亂曰白露瀼瀼何草不黃
紫華的的生君之堂彼不伐兮秋自翳時或珍兮君是
惠彤庭赫兮朱草駢交屈軼兮友賓連伊榛莽而荒些
君曷爲兮賦旃
方物略云旌節花條脩華碧皆層層而擢正類使所持
節然故以名見益州圖經贊曰擢條亭亭層層紫丹狀
若使節方圖實刊蜀檮杌云王處回在蜀有道士稱朱
桃椎謁于階前以劒撥土取花子二粒種之須臾成花
三朵謂處回曰此仙人旌節花也
方物略曰鵝毛玉鳳花本至卑纖蓬如釵股秋開不蘤
而鬚狀似禽故曰鳳色白故曰玉以其分輕故曰毛贊
曰華而無采狀類翔鳳么質毛輕翩欲飛動
又曰添色拒霜花生彭漢蜀州花常多葉始開白色明
日稍紅又明日則若桃花然贊云自濃而淺花則常態
今顧反之亦物之怪
又曰羞寒花蜀地處處有之不爲人所愛依莖綴花蔽
葉自隱俗曰羞天花予易爲羞寒花按本草名鬼臼贊
云冒寒而茂莖脩葉廣附莖作花葉蔽其上以其自蔽
若有羞狀
青城志云宋仁宗踐阼之六年縣奏上清宫庭木生異
花錫名曰太平瑞聖宋祁方物略瑞聖花出青城山中
榦不條高者乃尋丈花率秋開四出與桃花類然數十
跗共爲一花繁密若綴先後相繼而開九閱月未萎也
蜀人號豐瑞花故程相國琳爲益州年繪圖以聞更號
瑞聖然有數種其小者號寳仙淺紅者爲醉太平白者
名玉真成都人競移蒔囿中以爲尤玩云贊曰衆跗聚
英爛若一房有守繪圖厥名乃章繁而不艷是異衆芳
范成大詩雪外捫參嶺烟中濯錦洲密攅文杏蘂高
結綵雲毬百世嘉名重三登瑞氣浮挽春同住夏看到
火西流
圖經云蘭生於深林石門尤多有春蘭秋蘭崇蘭鳳尾
蘭竹蘭石蘭春蘭花生於葉之下崇蘭花生於葉之上
黃魯直幽芳亭記云一榦兩三花而香有餘者蘭一榦
十數花而香不足者蕙按石門在敘府慶符縣古犍爲
郡地諺云雅州蘭烏尤蕙則蘭蕙固自有分也
蜀中有花名賽蘭香花小如金粟特馥烈戴之髮髻香
聞十步經月不散佛經云天末香莫若牛頭旃檀天澤
香莫若詹糖薰陸天華香莫若㯏蒲伊蘭則伊蘭即此
花也西域以之供佛後漢書所謂伊蒲之供矣
成都府治西園有辨蘭亭爲吕大防李大臨李之純三
人倡和處微仲之言曰蜀有草如蘐紫莖而黃葉謂之
石蟬而楚人皆以爲蘭蘭見於詩易而著於離騷古人
所最貴而名實錯亂迺至於此予竊疑之迺詢諸游仕
荆湘者云楚國之有蘭舊矣然鄉人亦不知蘭之爲蘭
也前此十數歲有好事者以色臭花葉驗之於書而名
始著况他邦乎予於是信以爲蘭攷之楚辭又有石蘭
之語蓋蘭蟫聲近之誤蘭其葉冬青其華凌寒其生沙
石瘠土而枝葉峻茂其芳不外颺暖風晴日有時而發
則郁然滿乎堂室是皆有君子之德此古人之所以爲
貴也迺爲小亭種蘭於其旁而名曰辨蘭無使楚人獨
識其真者斯命亭之意也
方物略云石蟬花始生其苕森擢長二三尺葉如菖蒲
紫萼五出與蟬甚類綠黃相側蜀人名其白者爲玉蟬
花贊曰有苕穎然有萼敷然取其肖象莫類于蟬
本草蟬花出蜀中其蟬頭上有一角如花冠狀謂之蟬
花方物略蟬花二川山林中皆有之蟬不蜕者至秋則
花其頭長一二寸黃碧色治小兒瘈瘲又能已瘧贊曰
蟬不能蜕委于林下花生厥首兹謂物化
方物略云七寳花條葉大抵玉蟬花類也其生叢蔚花
紫質絳贊曰擢穎挺挺盛夏則榮丹紫合英以寳見名
又云朝日蓮花或黃或白葉浮水上翠厚而色澤形如
菱花而差大開則隨日所在日入輒斂而藏于葉下若
葵藿之傾太陽然贊曰素花碧葉浮秀波面日中則向
日入還斂能改亝云宋景文筆記謂蜀中有蓮大如雀
鷇葉舒如錢榦亦有絲其萼盛開而向日朝則指東亭
午則遡南夕則西指隨日所至蜀人名曰朝日蓮予按
鄭熊番禺記海南有向日蓮花似木芙蓉而極香開時
東西向至暮而斂一呼夜合即此花也
敘志云西番蓮出夷地有黃赤二種榦圍六七寸葉長
尺餘花如千葉蓮狀又一種榦如良薑長六七尺葉如
芭蕉長三四尺花赤每花三四十瓣下瓣長四五寸至
其端以漸而短瓣直聳不似蓮狀二三月花至冬方厭
俗亦呼西番蓮
方物略云紅蕉花于芭蕉蓋自一種葉小其花鮮明可
喜蜀人語染深紅者謂之蕉紅蓋倣其殷麗云贊曰蕉
無中榦花産葉間綠華外敷絳質凝殷
金堂志有花名孤燕傳書
木
山海經曰廣都之野靈壽實華蜀都賦云靈壽桃枝注
靈壽木出涪陵郡國志云南鄉峽西八十里有巴鄉村
溪中多靈壽木也
益州記云僰道縣有荔枝灘灘東南二十里山頂有一
冢唯生女貞樹樹上常有白猿栖息郡國志云僰道有
玉女冢生女貞處是矣
灌縣有秦時紫栢團團如蓋大可蔽畝其鄉名紫栢鄉
知縣雷叔聞畫圖見遺因作讚曰有赤甲丈人者居於
青城之陽厥生在祖龍之紀歴漢及唐有客伐之鼓鐘
鏜鏜維神保護爰及我明中懷嘉果鴝鵒來翔其葉如
髮其榦如石東榮而西殭圍丈有八尺其高四倍臨於
大荒以孔檜爲父以五大夫爲兄九州之内此二三者
繄其可相望
石室有二古栢見唐宋詩如裴鉶李石蘇軾等集成都
古今記中亦載之後有人請于府恐此栢壊屋欲去之
李知幾曰屋壊尚可脩栢伐不可復併舉東坡詩蒼苔
高联室古栢文翁庭句爭之始得全方舟詩云嬌榮落
盡雪霜浮偃蹇空貽社櫟羞濡沫東家雖借潤風烟西
爽亦宜秋皮災已覺神明露心在猶懷剪伐憂鐵鎖何
當絆龍脚夜深雷雨卷潭湫其二云思人誰復念婆娑
窟室崖隂未易磨四十圍間看溜雨三千年後數恒河
不堪與世供狙杙尚許遺民占鳥窠從此便名夫子樹
康人斤斧奈予何然他日方舟有送浩姪成都學官詩
云似聞禮殿栢久已尋斧柯則此栢亦不存矣
楊師魯集云綿竹武都山嚴仙觀雙闕内有漢時古栢
參雲雁行而立人于蒼翠中行數百步始至栢老而中
虚可容六人圍坐夜或有光人稱君平餌丹以餘粒埋
栢樹下使然也
本草益州諸葛廟中大栢相傳是蜀世所植故人多采
以作藥其味甘香異常栢也杜甫詩孔明廟前有老栢
柯如青銅根如石霜皮溜雨四十圍黛色參天二千尺
君臣已與時際會樹木猶爲人愛惜雲來氣接巫峽長
月出寒通雪山白憶昨路繞錦亭東先主武侯同閟宫
崔嵬枝榦郊原古窈窕丹青戶牖空落落盤踞雖得地
冥冥孤高多烈風扶持自是神明力正直元因造化功
大厦如傾要梁棟萬牛回首丘山重不露文章世已驚
未辭剪伐誰能送苦心豈免容螻蟻香葉終經宿鸞鳳
志士幽人莫怨嗟古來材大難爲用段文昌題曰是草
木有異於草木則靈武侯祠前栢壽千齡盤根擁門勢
如龍形含碧太空散霧虚庭合抱在於旁枝駢梢葉之
青青百尋及於半身蓄風雷之冥冥攅柯垂隂分翠間
明忽如虬螭向空爭行上承翔雲孤鸞時鳴下蔭芳苔
凡草不生古色天風蒼蒼玲玲曾到靈山老栢縱横亦
有大者莫之與京於惟武侯佐蜀有程神其不昏表此
爲楨斯廟斯栢實播芳馨長慶二年六月也李義山詩
蜀相階前栢龍蛇捧閟宫隂成外江畔老向惠陵東大
樹思馮異甘棠憶召公葉凋湘鷰雨枝折海鵬風玉壘
經綸遠金刀歷數終誰將出師表一爲問昭融陸龜蒙
詩密葉四時同一色高枝千歲對孤峯此中疑有精靈
在爲見盤根似卧龍
儒林公議云武侯廟前栢圍數丈唐相段文昌有詩石
在焉唐末漸枯悴歴王孟二僞國不復生然亦不敢伐
之宋乾德五年辛夘夏五月枯柯再榮時人異焉三國
迄今千二百餘年矣新枝聳雲枯榦並存夭矯若虬龍
陸游劒南藁云唐有節度使取孔明祠栢一小枝以爲
手板書於圖志非詆至今則此栢亦稱靈異著聞極矣
宋劉望之云雙流縣保國觀古栢其大連九臂乃合較
孔明廟中栢正一倍也異時震霆焚其一榦人以爲昔
有伏丹其下歲久丹飛去又嘗有雙鶴棲其上因作詩
以紀之草木長生亦偶然不須聞此便談仙燒枝競說
丹飛日舉世寧知手種年雙鶴不歸秋自冷萬牛回首
句空傳相逢一飲清隂下與子前生定有緣胡宗師題
雙流保國觀古栢云孔明廟前古栢竒此木氣象尤過
之榦東髣髴煙熖起鐵龍空駕焚一枝真人丹成何所
適世傳乘鶴冲天飛求詩道士心彌堅試聽一誦工曹
詩
唐大中時遂州薦福院僧所植栢數十圍後唐之亂山
林一空此栢賴寺僧以二縑逭其害賦咏甚多紹聖丙
子李常爲令作詩曰當日雙縑値萬緡買留柯葉拂星
辰上巢絶頂繞千鶴下憩清隂可百人見輿地紀勝
梓潼志七曲山有應夢臺臺側有栢晉時植龍首虬枝
霜皮老榦見者即知爲千年物嘉州志凌雲山清音亭
前有栢四株霜皮黛色其葉一則瑣細如翦一則扁仄
如片一則垂絲如柳一則蝟刺如毛異于常栢也劒門
志縣八十里停船山有冲寂觀唐李真人於此煉丹仙
去手植栢十八株或云以䜟唐十八帝有石刻乃宋乾
德僧懷義撰
蜀都賦楔樅注云楔如松有刺樅栢葉松身
方物略竹栢生峩眉山中葉繁長而籜似竹然其榦大
抵類栢而亭直贊曰葉與竹類緻理如栢以狀得名亭
亭脩直
蜀地宜栢而不宜松即見有一二種亦新栽耳少陵覓
松樹子詩落落出羣非櫸柳青青不朽豈楊梅欲存老
蓋千年意爲覓霜根數寸栽又詩云四松初移時大抵
三尺強别來忽三載離立如人長會看根不拔莫計枝
凋傷幽色幸秀發疎柯亦昂藏所插小藩籬本亦有隄
防終然棖撥損得愧千葉黃敢爲故林主黎庶猶未康
避賊今始歸春草滿空堂覽物歎衰謝及兹慰凄凉清
風爲我起洒面若微霜足以送老姿聊待偃蓋張我生
無根蔕配爾亦茫茫有情且賦詩事迹兩可忘勿矜千
載後慘澹蟠穹蒼又詠嚴鄭公階下新松詩弱質豈自
負移根方爾瞻細聲聞玉帳疎翠近珠簾未見紫煙集
虚蒙清露霑何當一百丈欹蓋擁高簷大抵蜀地松不
能以敵栢也
蜀亦不宜于柳太白西巡歌云柳色未饒秦地綠可見
矣然予觀三齊略記曰劉悛爲益州刺史獻蜀柳數株
柔條甚長狀若絲縷武帝値於太昌靈和殿前常翫嗟
之曰楊柳風流可愛似張緒梁元帝折楊柳詩曰巫山
巫峽長垂柳復垂楊同心宜同折故人懷故鄉李商隱
巴江柳詩巴江可惜柳柳色綠侵江其見于歎賞又如
此
方物略云楠蜀地最宜者生童童若幢蓋然枝葉不相
礙茂葉美蔭人多植之樹甚端偉葉經歲不凋至春陳
新相換有花實似母丁香贊曰在土所宜亭擢而上枝
枝相避葉葉相讓繁隂可庇美榦斯仰蜀都賦曰楩楠
幽藹又曰交讓所植注交讓木名兩樹對生一樹枯則
一樹榮如是歲更終不俱生不俱枯也出岷山安都縣
任昉述異記黃金山有枏木一年東榮西枯一年西榮
東枯張華以爲交讓木宋祁曰即枏也其木直上柯葉
不相妨陸慧曉亦謂枏是交讓顔師古曰枏與楠同
古今集記犀浦鎮有蘧仙觀爲蘧真人舊隱也有四大
楠甚古陸放翁云予在成都嘗以事至沈犀過國寧觀
有古楠四皆千歲木也枝擾雲漢聲挾風雨根入地不
知幾百尺而隂之所庇車且百兩正晝日不穿漏夏五
六月暑氣不至凜如九秋成都固多壽木然莫與四楠
比予蓋愛而不能去者彌日有石刻立廡下曰是仙人
蘧君手植也文類繁江隆道觀玉帝殿庭有古楠二
章分列左右如輔弼然元祐八年一夕風雷大作偃其
左偏者邑宰命匠石取之方執柯伐其枝忽聞軋軋聲
楠乃稍稍起立匠石攀其上如猿猱然觀者驚駭邑宰
降階伏而謝罪繁尉蒲咸臨記之甚詳
杜少陵卜居草堂一楠甚古其作詩云枏樹色冥冥江
邊一蓋青近根開藥圃接葉製茅亭落景隂猶合微風
韻可聽尋常絶醉困卧此片時醒又有歎枏樹爲大風
所拔歌倚江枏樹草堂前故老相傳二百年誅茅卜居
總爲此五月髣髴聞寒蟬東南飄風動地至江翻石走
流雲氣榦排雷雨猶力爭根斷泉源豈天意滄波老樹
性所愛浦上童童一青蓋野客頻留懼雪霜行人不過
聽竽籟虎倒龍顛委榛棘淚痕血點垂胷臆我有新詩
何處吟草堂自此無顔色
嚴武題巴州光福寺楠木詩楚江長流對楚寺楠木幽
生赤厓背臨溪插石蟠老根苔色青蒼山雨痕高枝閙
葉鳥不度半掩白雲朝與暮香殿蕭條轉密隂花龕滴
瀝垂清露聞道偏多越水頭烟生霽斂使人愁月明忽
憶湘川夜猿呌還思鄂渚秋看君幽藹幾千丈寂寞窮
山今遇賞亦知鐘梵報黃昏猶卧禪林戀竒響史俊和
詩云近郭城南山寺深亭亭竒樹出禪林結根幽壑不
知歲聳榦摩天凡幾尋翠色晩將嵐氣合月明時有夜
猿吟經行綠葉望成蓋宴坐黃花長滿襟此木常聞生
豫章今朝獨秀在巴鄉凌霜不肯讓松栢作宇由來稱
棟梁會待良工時一盻應歸法水作慈航按季鷹時爲
巴州刺史俊其客也
蔣堂清隂館種楠詩手植楩楠二千樹時當慶歷五年
春還期莫道空歸去留得清隂與後人堂成都太守種
楠以二千計亦可謂好事矣
異物志楠木年深向陽者凝結花紋俗呼爲鬭栢楠亦
有蟠結如山峯者蘇老泉所作木假山即此物也梅聖
俞詩空山枯楠大蔽牛霹靂夜落魚鳬洲魚鳬水射幾
千秋蠧肌爛隨沙蕩流惟存堅骨蛟龍鎪形侔三峯中
雄酋左右兩峯相挾翼尊奉君長無慢尤蘇夫子見之
驚且喜買於谿叟憑貂裘因嗟大不爲棟梁又歎殘不
爲薪槱雨漫蘚濕得石瘦直與夫子歸隱丘東坡曰先
君子嘗蓄木山三峯且爲之記詩人梅二丈聖俞見而
賦之今三十年矣而猶子千乘又得五峯益竒因次聖
俞韻使併刻于其側詩曰木生不願回萬牛願終天年
仆沙洲時來幸逢河伯秋掀髯見怪推木流蓬萊雪嶺
巧彫鎪蟄蟲行蟻爲豪酋阿咸大膽忽持去河伯好事
不汝尤城中古沼浸坤軸一林瘦竹吾菟裘二頃良田
不難買三年榿木行可槱會將白髮對蒼巘魯人不厭
東家丘欒城次韻江槎出没浮犀牛波濤掀天谷爲洲
江寒水落驚霜秋危根瘦節鳴寒流脆朽吹去誰鐫鎪
連峯疊嶂立酋酋吾家此山不易得十年弃置空自尤
猿號鶴唳豈無意委蛇怪我懷羔裘西歸父老拍手笑
笑憶翁子躬薪槱去時三山今有五不問故園惟一丘
蜀都賦杞櫹椅桐註引雅詩其桐其椅也劉敬叔異苑
云晉武帝時吳郡臨平岸崩出一石鼓打之無聲以問
張華華云可取蜀中桐材刻作魚形打之則鳴於是如
言音聞數十里華陽國志益州有梧桐木其華采如絲
人績以爲布名曰桐華布白傅桐花詩春令有常候清
明桐始發何此巴峽中桐花開十月豈伊物理變信是
土宜别地氣反寒暄天時倒生殺草木堅強物所稟固
難奪風候一參差榮枯遂乖剌况吾北人性不耐南方
熱強羸壽夭間安得依時節以蜀中桐花開最早也
山海經單狐之山多机木郭注机似榆可燒以糞稻田
出蜀中丹鉛錄以爲即今之榿總志云榿古稱蜀木成
都爲盛也酉陽雜俎蜀中有木類柞衆木榮時枯枿隆
冬方萌芽布隂蜀呼爲楷木方物略云榿木民家蒔之
不三年材可倍常薪疾種亟取人以爲利贊曰厥植易
安數歲輒林民賴其用實代其薪不棟不梁亦被斧斤
少陵憑何十一少府邕覓榿木數百栽詩草堂塹西無
樹林非子誰復見幽心飽聞榿木三年大與致谿邊十
畝隂自注云蜀人以榿木爲薪三年可燒也予過草堂
見榿木隂隂隔岸臨水猶可想見少陵往來行迹問他
樹則不能語云嚮其利者爲有德矣
川中桑柘亦稀有惟西北飼蠶蓄之諸葛武侯表云臣
家成都有桑八百株子弟衣食供給無患李膺益州記
云臨津縣掌天山多柘堪爲弓雖檿絲燕角不能勝也
碑目云名山縣土主神姓花乃丹稜花敬定之弟俗呼
三郎廟廟有樹一榦桑一榦柘所謂壬子癸丑桑柘木
也
白蠟樹似冬青而近水蜀人買蠟虫他處以清明時用
桐葉包裹掛於枝上至孟秋則樹枝皆如綿刮而熬之
成蠟東南州縣多有之
白樂天庭槐詩在忠州作南方饒竹樹唯有青槐稀十
種七八死縱活亦支離何此郡庭下一株獨華滋濛濛
碧煙葉嫋嫋黃花枝我家渭水上此樹蔭前墀忽向天
涯見憶在故園時人生有情感遇物牽所思樹木猶復
爾况見舊親知按通志云槐榆之植蜀土所宜錦官城
中閭巷夾道而植想樂天時未入西川也
劒門之左峭巖間有異樹生石縫中大可數圍枝榦純
白皆傳曰白檀樹其下常有巨虺蟠而護之民不敢採
伐出玉堂閒話
韻書云黃葛木壽可千歲形如衆藤連理合而爲一大
者合抱高數丈葉如橡喜緣厓生擁腫屈曲咸淳府景
德觀前有古木大數十圍枝柯盤鬱如蓋山中人云此
黃葛樹千年物也寰宇記羅目縣東南三十里陽山江
溉兩樹對植圍三尺二寸上引横枝亘二丈相援連理
隂庇百夫其名黃葛即嘉樹也蘇子由詩予生雖江陽
未省至嘉樹指此
方物略云娑羅花生峩眉山中類枇杷數葩合房春開
葉在表花在中根不可移故人不得爲玩贊曰聚葩共
房葉附華外根不得徙見偉兹世范石湖峩眉行記娑
羅樹葉如楊梅又似海桐花有紅白二色春夏間開惟
大峩山有此今名其處爲娑羅坪黎州圖經通望縣西
一百步内有天王堂堂前有池池南有娑羅綿樹三四
人連手合抱方匝其花盛夏方開先花而後葉謝時不
背而墮宛轉至地花蘂有綿謂之娑羅綿古老相傳云
是肉齒和尚住持靈跡縣界有和尚山云雅安志娑羅
花有五色如爛錦照映山谷出瓦屋山中大抵娑羅非
名山佛地不能得也
杜甫蜀中丁香詩丁香體柔弱亂結枝猶墊細葉帶浮
毛疎花披素艷深栽小齋後庶近幽人占晩壓蘭麝中
休懷粉身念麗春詩百草競春華麗春應最勝少須好
顔色多漫枝條剩紛紛桃李枝處處總能移如何貴此
重却怕有人知少陵在蜀久一草一木皆入詠可謂集
衆芳者矣
方物略月季花即東方所謂四季花翠蔓紅蘤者蜀少
霜雪此花得終歲十二月輒一開贊曰花亘四時月一
披秀寒暑不改似固常守
又云錦帶花蜀山處處有之長蔓柔纖花葉間側如藻
帶然因象作名花開形似飛鳥里人亦號鬢邊嬌贊曰
苒苒其條若不自持綠葉丹英蔓衍紛垂范石湖詩妍
紅棠棣粧弱綠薔薇枝北風一再來飄颻隨舞衣吳下
嫵芳檻峽中滿荒陂佳人墮空谷皎皎白駒詩蓋東南
以錦帶爲珍峽中蔓生山谷故云
方物略錦被堆花出彭州其色一似薔薇有刺不可玩
故俗謂薔薇爲錦被堆贊曰花跗芬侈叢刺于梗不可
把玩艷以妍整唐裴說詩一架長條萬朵春嫩紅深綠
小窠勻只因根下千年土曾葬西川織錦人張祜詩曉
風抹盡燕支顆夜雨催成蜀錦機當晝開時正明媚故
鄉疑是買臣歸范成大詩誰把柔條夾砌栽壓枝萬朵
一時開爲君也着詩收拾題作西樓錦被堆
成都古今記荼&KR1048;花香甚可以爲酒晉山濤爲郫令以
此花釀酒竹中所謂郫筒酒也方物略云蜀酴醾多白
而黃者時時有之但香減于白花贊曰人情尚竒賤白
貴黃厥英略同實寡于香宋臨卭盧申之酴醾詞云蕩
紅流水無聲暮煙細草黏天遠低回倦蝶往來忙燕芳
期頓懶綠霧迷牆翠虬騰架雪明香暖笑依依欲挽春
風教住還疑是相逢晩不似梅妝瘦減占人間丰神蕭
散攀條弄蕊天涯猶記曲闌小院老去情懷酒邊風味
有時重見對枕幃空想東牀舊夢帶將離怨右調水龍
吟
蜀中茉莉有枝如藤而花瓣稍大盧申之詞云玉肌翠
袖較似酴醾瘦幾度熏醒夜窗酒問炎州何許清凉塵
不到冰壺剪就晩來庭戶悄暗數流光細拾芳英黯回
首念日暮江東偏爲魂銷人易老幽韻清標似舊正簟
紋如水帳如烟更奈問月明露濃時候右調洞仙歌
杜甫詩梔子比衆木人間誠未多於身色有用與道氣
傷和紅取風霜實青看雨露柯無情移得汝貴在映江
波野人閒話云蜀主昇平中嘗理花卉有青城申叟進
花子兩顆奏云知理苑圃輒進名花以助佳趣詔賜之
束帛出至市散帛與貧人遂不知去處已宣令内園子
種之二年枝葉婆娑則梔子樹也其花爛紅六出香襲
人蜀主甚愛之或令圖入團扇或綉入衣服或以熟帛
絹素鵝毛製作首飾謂之紅梔花及結實則顆大於常
梔用以染素則成赭紅色甚妍翠于時珍之蜀檮杌廣
政十二年十月召百官宴芳林園賞紅梔花此花青城
山中進子三粒種成者六出而紅清香如梅當時最重
也
檮杌云孟㫤廣政十二年令羅城上植芙蓉盡以幄幕
遮護九月盛開望之如錦繡謂左右曰自古以蜀爲錦
城今日觀之真錦城也當時張玄作詩曰四十里城花
發時錦囊高下照坤維雖粧蜀國三秋色難入豳風七
月詩去年今日到成都城上芙蓉錦繡舒今日重來舊
游處此花憔悴不如初預歎其不永矣
文與可二色芙蓉詩蜀國芙蓉名二色重陽前後始盈
枝畫調粉筆分粧處繡引紅針間刺時落晩自憐窺露
沼忍寒誰念倚霜籬主人日有西園客得爾方於勸酒
宜蓋此花初開色白已變而紅俗號之醉芙蓉也或曰
即木蓮花方物略木蓮花生峩眉山谷狀如芙蓉香亦
類之木榦花夏開枝條茂蔚不爲園圃所蒔贊曰葩秀
木顛狀若芙蕖不實而榮馥馥其敷
酉陽雜俎木蓮葉似辛夷花類蓮花色相傍出忠州鳴
玉溪卭州亦有白樂天云木蓮樹生巴峽山谷間巴民
亦呼爲黃心樹大者高五丈涉冬不凋身如青楊有白
文葉如桂厚大無脊花如蓮香色艷膩皆同獨房蕊有
異四月初始開自開迨謝僅二十日生忠州西北十里
鳴玉谿者尤穠茂惜其遐僻因題三絶句如折芙蓉栽
旱地似抛芍藥挂高枝雲埋水隔無人識唯有南賓太
守知紅似臙脂膩如粉傷心好物不須臾山中風起無
時節明日重來得在無已愁花落荒巖底復恨根生亂
石間幾度欲移移不得天教抛擲在深山白傅又畫木
蓮花圖寄元郎中詩花房膩似紅蓮朵艷色鮮如紫牡
丹唯有詩人解親愛丹青寫出與君看老學菴云白樂
天有忠州木蓮詩予遊臨卭白鶴山寺佛殿前有兩株
其高數丈葉堅厚如桂以中夏發花狀如芙蕖香亦酷
似寺僧云花坼時有聲如破竹然一郡止此二株不知
何自至也
成都古今記蕭紀僣號之歲寢殿栢柱上繞節生花如
蓮其莖四十有六靃靡可愛識者以爲王敦之杖花明
年紀敗年亦四十六云
揚雄蜀都賦樹以木蘭左思蜀都賦木蘭梫桂按木蘭
大樹也葉似長生冬夏榮常以冬華其實如小柿甘美
南人以爲梅其皮可食寰宇記崇慶州産木蘭皮簡池
志有木蘭寺以多此物也
蜀都賦注梫桂木桂也談資云蜀桂之丹者色亦甲于
南中
白樂天喜山石榴花開作詩云忠州州裏今日花廬山
山頭去年樹已憐根損靳新栽還喜花開依舊數赤玉
何人少琴軫紅纈誰家合羅袴但知爛漫恣情開莫怕
南賓桃李妒樂天又有戲問山石榴詩小樹山榴近砌
栽半含紅萼帶花來爭知司馬夫人妒移到庭前便不
開又以山石榴寄元九詩山石榴一名山躑躅一名杜
鵑花杜鵑啼時花撲撲九江三月杜鵑來一聲催得一
枝開江城上佐閒無事山下斸得廳前栽爛漫一欄十
八樹根株有數花無數千房萬葉一時新嫩紫殷紅鮮
麴塵深痕裛損臙胭臉剪刀裁破紅綃巾謫仙初墮愁
在世姹女新嫁嬌泥春日射血珠將滴地風翻火焰欲
燒人閒折兩枝持在手細看不似人間有花中此物似
西施芙蓉芍藥比嫫母竒芳絶艷别者誰通州遷客元
拾遺拾遺初貶江陵去去時正値春山暮商山秦嶺愁
殺人山石榴花紅夾路題詩報我何所云苦云色似石
榴裙當時叢畔惟思我今日欄前只憶君憶君不見坐
銷落日西風起花紛紛
酉陽雜俎山茶似海石榴蜀地有之談資云山茶有雲
南紅石榴紅謝萬定數種朵大勝芍藥重瓣如芙蓉土
人自能接他處莫匹也寳珠雖有尚拜其下風仁壽志
謝萬定者木匠也自雲南大理府負山茶一種歸因以
人名花宋王覿集大慈聞海雲山茶合江梅花開遂邀
同賞作詩野寺山茶昨夜開江亭初報一枝梅旋邀座
上逍遙客同醉花前瀲灧杯秀色霜濃方潤澤暗香風
靜更徘徊仙姿莫遣常情妒不帶東山伎女來胡宗師
和云錦水黃金密印開東南時望滯鹽梅得隨劒外同
爲客幸逐花前醉倒杯白玉蘂高枝瘦碧臙脂萼嫩葉
低徊綺羅不識清詩骨須趁春風摸石來劉缺和云百
卉嚴寒未放開山茶映發蜀江梅解顔况有花經眼取
醉寧辭酒滿杯照日亂紅光爛漫漾流輕素影徘徊罇
前已得春消息不待江南驛使來徐彦孚和云萬蘂山
茶傍臘開一番春信入江梅追游共按黃金轡縱賞還
傾白玉杯濃艷迎風香斷續疎枝横月影徘徊隼旟不
負登臨興更約攜朋載酒來吳師孟和云何處珍叢最
早開海雲山茗合江梅忽傳詩帥邀膚使不用歌姬侍
宴杯曉艷鮮明供綺靡晩粧清淡奉徘徊此時文酒風
流事豈似臨江放蕩來宋蒲瀛次袁升之遊海雲寺鴻
慶院賞山茶之什六首山茶兩本上連空疊葉棲枝占
佛宫雀尾有金輸紺碧鶴頭無火讓殷紅優於峽茗稱
呼異劣與梅花氣候同誰識諸天雨花外道人宴坐雪
霜中其二年年花葉炫虚空歲月循環十二宫對植霜
天無賴碧特開金地可憐紅長春比並何妨别密雪交
加有底同不必傳神呼趙老君詩元在典刑中其三花
開似火半燒空熒惑飛來失故宫但見洛人誇魏紫誰
知蜀國産真紅肯隨月季無時節應怪梅花有異同遠
挈一罇誰伴我還從山裏望城中其四對境那能問色
空山茶花發映蓮宫攻餘瑟瑟風搖綠刑盡猩猩日曬
紅大雪迷漫元斗異千林搖落不雷同何須誑汝老迦
葉分付闍黎一笑中其五臘月寒冰火滿空玄冥移種
祝融宫雪霜底事論堅白兒女何知愛軟紅金鼎轉丹
應有異玉沙洗水若爲同細思造物元無物顛倒繁華
掌握中其六花發今年喜不空遨頭肅客上蕭宫雪殘
千丈猶連白風引雙旌欲鬭紅他日勲名三事在先春
和氣萬家同等閒草木蒙湔袚况入尋常顧盻中范石
湖十二月十日賞海雲山茶詩門巷驩呼十里村臘前
風物已如春多年池上經行處萬里天邊未去人客髩
花身俱歲晩妝光酒色且時新海雲橋下溪如鏡休把
冠巾照路塵
蜀都賦椃桃函列爾雅曰椃山桃也劉禹錫竹枝詞山
桃紅花滿上頭蜀江春水拍山流花紅易衰似郎意水
流無限似儂愁少陵於蕭八明府寔處覓桃栽詩奉乞
桃栽一百根春前爲送浣花村河陽縣裏雖無數濯錦
江邊未滿園白傅種桃杏詩大抵心安即是家年深兼
欲忘京華忠州且作三年計種杏栽桃擬待花又寄題
忠州小樓桃花詩再遊巫峽知何日總是秦人說向誰
長憶小樓風月夜紅欄干外兩三枝予于錦官署中得
一種桃花白而重臺者微露紅色若繪事然此海内所
無也
放翁云歐陽公梅宛陵王文恭集皆有小桃詩歐詩雪
裏花間人未知摘來相顧共驚疑便當索酒花前醉初
見今年第一枝初但謂桃花有一種早開者耳及遊成
都始識所謂小桃者上元前後即着花狀如垂絲海棠
曾子固雜識云正月二十開天章閣賞小桃正謂此也
蜀都賦云朱櫻春熟杜甫野人送櫻桃詩西蜀櫻桃也
自紅野人相贈滿筠籠數回細寫愁仍破萬顆勻圓訝
許同憶昨賜霑門下省退朝擎出大明宫金盤玉筯無
消息此日嘗新任轉蓬白樂天題東樓前李使君所種
櫻桃詩身入青雲無見日手栽紅樹又逢春唯留花向
樓前看故故抛愁與後人宋何耕曰余承乏成都郡丞
官居舫齋之東有櫻樹焉本大實小其熟猥多鮮紅可
愛而苦不可食雖鳥雀亦弃之感而賦之云始余至於
官居盻兹樹之特竒榦擁腫以上達條扶疎而下披蔭
露井其有餘知封植之幾時或告余以含桃出饞涎而
流頤意薦廟之珍果必甘滋之若飴幸一熟之得嘗指
麥秋以爲期忽春事之已晩訝子結之獨遲初瑣碎以
破蕾漸毓稠而着枝聊攀摘以適口乃苦澁而顰眉類
置膽於越國異茹薺於周詩謝芳液之津津空殷紅之
纍纍誤來集之衆鳥誑無知之羣兒感人事之大謬爲
累欷而齎咨或名美而實乖或表盛而裏虧或色厲而
内荏或迹公而情私鷙翰假於鳳鳴羊質混於虎皮佞
似聖以疇測姦託儒而莫窺莽恭儉以竊國夘博辯以
僵尸談仁義其可樂視所履而舛馳儼衣冠於民上爲
賈豎之不爲方滔滔以皆是奚一木之足悲
本草醋林子生卭州山箐中木高丈餘枝葉繁茂三月
開白花九月十月子熟纍纍數十枝成朵生青熟赤略
類櫻桃而蔕短熟時采之隂乾連核用土人以鹽醋收
藏充果食
杜少陵詣徐卿覓果子栽詩草堂少花今欲栽不問綠
李與黃梅石笋街中却歸去果園坊裏爲求來白樂天
嘉慶李詩東都綠李萬州栽君手封題我手開把得欲
嘗先悵望與渠同别故鄉來蜀都賦云荅遝離支張揖
曰荅遝似李出蜀也
蜀都賦有扶林檎註林檎實似赤柰而小味如梨梁庾
肩吾謝賚林檎啓曰丹徒故苑歲綿長而不見峩山雖
植路重阻而來難未有徙核圓丘移根閬坂仙厨始摘
猶青玉之盤下賤爰頒遂八柚之座
洞冥記云蜀都素柰以夏成梁禇澐柰詩曰成都貴素
質酒泉稱白麗紅紫奪夏藻芬芳掩春蕙映日照新芳
叢林抽晩蔕誰謂種三珠終焉競八桂不讓圓丘中粢
潔華庭際
宋祁方物略北方葡萄熟則色紫蜀有綠葡萄熟時其
色正綠贊曰西南所宜柔蔓紛衍縹穗綠實其甘可薦
蜀都賦云紫梨津潤洞冥記曰塗山之背梨大如升色
紫千年一花亦曰紫輕梨矣梁沈約應詔詠曰大谷來
既重岷山道有難摧折非所吝但令入玉盤劉孝綽應
令詠曰玉壘稱津潤金谷詠芳菲詎匹龍樓下素葉映
華扉後梁宣帝詩曰大谷常流稱南荒本足珍綠葉已
承露紫實復含津齊謝朓謝隋王賜梨啟曰味出靈關
之隂旨介玉津之澨豈徒真定歸美大谷慚滋已上四
作皆本左思紫梨津潤之一言也塗山氓山玉壘靈關
玉津皆蜀地
普慈志縣介萬山間無土地肥饒之産舟車貨利之聚
惟鐵山棗崇龕梨天池藕三者皆陳希夷所種遂寧志
宋初遂州栢子鎮龐君厚者與陳希夷善一日訪之華
山希夷餉以梨龐乞一種歸植之因蕃衍得名方輿云
廣安軍梨有數種入口即化者爲上世謂廣安有十似
梨似耿其一也范蜀公詩白巖霜重紅梨曉注曰白巖
梨比鳳栖差小而其味過之陸游入蜀記云巫山縣大
溪口出美梨大如升
張世南游宦紀聞榅桲大者如梨味甜而香用刀切則
味損而黑凡食時先以巾拭去毛以巾包於柱上擊碎
其味甚佳蜀中有之
韻寳云□芳無切□檻木名生蜀山中子有鹽如霜滇
中名鹽霜果方物略天仙果樹高八九尺無花葉似
荔枝而小子如櫻桃纍纍綴枝間六七月熟味至甘贊
曰有子孫枝不蘤而實薄言采之味埓蜂蜜
丹鉛錄優曇鉢花似枇杷無花而實即蜀中無花果也
蜀都賦林檎枇杷注枇杷冬花黃實本出蜀中王建贈
薛濤詩萬里橋邊女校書枇杷樹裏閉門居掃眉才子
知多少管領春風總不如白傅山枇杷花詩萬重青嶂
蜀門口一樹紅花山頂頭春盡憶家歸未得低紅如解
替君愁文彦博枇杷詩有果産西裔作花凌早寒樹繁
碧玉葉柯疊黃金丸上都不可寄咀味獨長嘆然蜀中
枇杷不能佳若比閩中猶太白之于月耳
蜀都賦有樼栗罅發藝文類聚梁州獻栗徑寸半方物
略天師栗生青城山中他處無有也似栗味美惟獨房
爲異久食已風攣贊曰栗類尤衆此特殊味專蓬若橡
託神以貴青城志上清宫在丈人祠之側晉朝立宫于
上夜則神燈遍空其東北麓有天師手植栗十七株文
同詩天師攜此種至自上饒遠當時十七樹高榦倚孤
巘蒼蓬蒺藜大紫殼㯽榔軟蜀部名果中推之爲上選
綿州神泉縣出榛子亦能改亝所云八子之數
方物略云餘甘子生戎瀘山中樹大葉細似槐實若李
而小咀之前苦後歆歆有味故號爲餘甘核有稜或六
或七解硫黃毒即本草所謂菴摩勒也贊曰黃葩翠葉
圓實而澤咀久還甘或號菴勒癸辛雜志云涪翁在戎
州日過蔡次律家小軒外植餘甘子乞名於翁因名之
曰味諫軒其後王子予以橄欖送翁翁賦云方懷味諫
軒中果忽見金盤橄欖來想見餘甘有瓜葛苦中真味
晩方回然則二物亦可名之爲諫果也山谷與人書云
餘甘乃有一種大者如李其質味甘脆與常見者絶不
類或云蠻中有之西域傳云餘甘二種大者生青熟黃
小者始終青色蓋信然矣
華陽國志犍爲南安縣有柑橘官社廣志曰甘有二十
一種成都平蔕甘大如升色蒼黃酉陽雜俎天寳十載
上謂宰臣曰近日於宫内種柑子數株今秋結實百五
十顆與江南蜀道所進不異大唐新語益州每歲進柑
子皆以紙裹之他時長吏嫌紙不敬代以細布既而恐
柑子爲布所損每懷憂懼俄有御史甘子布使於蜀驛
使馳白長吏有御史甘子布至長吏以爲推布裹柑子
事懼曰果爲所推及子布到驛長吏但序以布裹柑子
爲敬子布初不之知久而方悟聞者莫不大笑方物略
柑生果渠嘉等州結實埓于江南味亦差薄贊曰碧葉
素葩厥包之珍丹衷既披香液飴津
晉張載詩三巴黃甘瓜州素柰渴者所思銘之裳帶唐
杜甫詩春日清江岸千柑二頃園青雲著葉密白雪避
衣繁結子隨邊使開筒近至尊後於桃李熟終得獻金
門薛濤酬郭簡州寄柑子詩霜規不讓黃金色圓質仍
含御史香何處同聲情最異臨川太守謝家郎宋䕫守
王十朋謝趙果州元旦遺黃柑金泉酒詩曰元日書來自
果州柑三百顆酒新篘賢於齊下六從事好似平陽千
戶侯老矣惟思醉鄉去歸與且種木奴休使君厚意吾
先辱媿乏瓊瑤報所投
史記蜀漢江陵千樹橘其人與千戶侯等蜀都賦戶有
橘柚之園注大曰柚小曰橘犍爲南安縣出地理記曰
蜀郡嚴道巴東郡朐䏰魚復二縣出橘有橘官傅巽七
誨有巫山朱橘周李元操園中雜詠橘詩曰嘉樹出巫
隂分根徙上林白華如霰雪朱實似懸金布影臨丹地
飛香度玉岑自有凌冬質能守歲寒心文選盧橘夏熟
郭璞註曰今蜀中有給客橙似橘而非若柚而芬香冬
夏華實相繼或如彈丸或如拳通歲食之即盧橘也
蜀中廣記卷六十一
