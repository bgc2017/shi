水經注卷十八
後魏酈道元撰
渭水(渭水上此作渭水中案近刻前卷表目作)
又東過武功縣北
渭水于縣斜水自南來注之(脱來字案近刻)水出縣西南衙
嶺山北歴斜谷逕五丈原東諸葛亮與步騭書曰僕
前軍在五丈原原在武功西十里餘水出武功縣故
亦謂之武功水也是以諸葛亮表云臣遣虎步監孟
琰據武功水東司馬懿因水長攻琰營臣作竹橋越
水射之橋成馳去其水北流注于渭地理志曰斜水
出衙嶺北至郿注渭渭水又東逕馬冢北諸葛亮與
步騭書曰馬冢在武功東十餘里有高勢攻之不便
是以留耳渭水又逕武功縣故城北王莽之新光也
地理志曰縣有太一山古文以為終南杜預以為中
南也亦曰太白山在武功縣南去長安二百里不知
其高幾何俗云武功太白去天三百山下軍行不得
鼓角鼔角則疾風雨至杜彥達曰太白山南連武功
山于諸山最為秀傑冬夏積雪望之皓然山上有谷
春祠春櫟陽人成帝時病死而尸不寒後忽出櫟南
門及光門上而入太白山民為立祠于山嶺春秋來
祠中上㝛焉山下有太白祠民所祀也劉曜之世是
山崩長安人劉終于崩所得白玉方一尺有文字曰
皇亡皇亡敗趙昌井水竭構五梁咢酉小衰困囂喪
嗚呼嗚呼赤牛奮靷其盡乎時羣官畢賀中書監劉
均進曰此國滅之象其可賀乎終如言矣渭水又東
温泉水注之水出太一山其水沸涌如湯杜彥達曰
可治百病世清則疾愈世濁則無驗其水下合溪流
北注十三里入渭渭水又東逕斄縣故城南舊邰城
也后稷之封邑矣詩所謂卽有邰家室也(訛在詩字案卽原本)
(上)城東北有姜嫄祠城西南百步有稷祠郿之斄亭
也王少林之為郿縣也路逕此亭亭長曰亭凶殺人
少林曰仁勝凶邪何鬼敢忤遂㝛夜中聞女子稱冤
之聲少林曰可前來理女子曰無衣不敢進少林投
衣與之女子前訴曰妾夫為涪令之官過㝛此亭為
亭長所殺少林曰當為理寢冤勿復害良善也因解
衣于地忽然不見明告亭長遂服其事亭遂淸安渭
水又東逕雍縣南雍水注之水出雍山東南流歴中
牢溪世謂之中牢水亦曰冰井水南流逕胡城東俗
名也蓋秦惠公之故居所謂祈年宫也孝公又謂之
為橐泉宫按地理志曰在雍崔駰曰穆公冢在橐泉
宫祈年觀下皇覽亦言是矣劉向曰穆公葬無丘壟
處也史記曰穆公之卒從死者百七十七人良臣子
車氏奄息仲行鍼虎亦在從死之中秦人哀之為賦
黃鳥焉余謂崔駰及皇覽謬志也(句謬字止共四百案所得白玉至此)
(脱落據原本補三十七字近刻)惠公孝公竝是穆公之後繼世之君
矣子孫無由起宫于祖宗之墳陵矣以是推之知二
證之非實也雍水又東(下有而宇係衍文案近刻脱此四宇)左會左陽
水世名之西水水北出左陽溪南流逕岐州城西魏
置岐州刺史治左陽水又南流注于雍水雍水又與
東水合俗名也北出河桃谷南流右會南源世謂之
返眼泉亂流南逕岐州城東而南合雍水州居二水
之中南則兩川之交會也世亦名之為淬空水東流
鄧公泉注之水出鄧艾祠北故名曰鄧公泉數源俱
發于雍縣故城南(脱故字案近刻)縣故秦德公所居也晉書
地道記以為西虢地也漢書地理志以為西虢縣太
康地記曰(脱地字案近刻)虢叔之國矣有虢宫平王東遷叔
自此之上陽為南虢矣雍有五畤祠以上祠祀五帝
昔秦文公田于&KR0648;渭之間夢黃蛇自天下屬地其口
止于鄜衍以為上帝之神于是作鄜畤祀白帝焉(近案)
(白帝刻作祠)秦宣公作密畤于渭南(陳倉北坂案近刻作于)祀青帝
焉靈公又于吳陽作上畤祀黃帝作下畤(此六字案近刻脱)
祀炎帝焉獻公作畦畤于櫟陽而祀白帝(作畦畤祀案近刻作)
(焉赤帝)漢高帝問曰天有五帝今四何也(今何四也案近刻作)博
士莫知其故帝曰我知之矣待我而五遂立北畤祀
黑帝焉應劭曰四面積高曰雍闞駰曰宜為神明之
隩故立羣祠焉又有鳳臺鳳女祠秦穆公時有簫史
者善吹簫能致白鵠孔雀穆公女弄玉好之公爲作
鳳臺以居之積數十年一旦隨鳳去云雍宫世有簫
管之聲焉今臺傾祠毁不復然矣鄧泉東流注于雍
自下雖會他津猶得通稱故禹貢有雍沮會同之文
矣(舛誤案此句)雍水又東逕召亭南世謂之樹亭川蓋召
樹聲相近誤耳亭故召公之采邑也京相璠曰亭在
周城南五十里後漢郡國志曰郿縣有召亭謂此也
雍水又東南流與橫水合(訛作杜案横近刻)水出杜陽山其
水南流謂之杜陽川東南流左會漆水水出杜陽縣
之漆溪謂之漆渠故徐廣曰漆水出杜陽之岐山者
是也漆渠水南流大巒水注之(刻作欒案巒近)水出西北大
道川東南流入漆卽故岐水也淮南子曰岐水出石
橋山東南流相如封禪書曰收龜于岐漢書音義曰
岐水名也謂斯水矣二川并逝(訛作洋案并近刻)俱為一水
南與橫水合自下通得岐水之目(此八字案近刻脱)俗謂之
小横水亦或名之米流川逕岐山西(訛作而案近刻)又屈逕
周城南城在岐山之陽而近西所謂居岐之陽也非
直因山致名亦指水取稱矣又歴周原下北則中水
鄉成周聚故曰有周也水北卽岐山矣昔秦盜食穆
公馬處也岐水又東逕姜氏城南為姜水按世本炎
帝姜姓帝王世紀曰炎帝神農氏姜姓(脱姓宇案近刻)母女
登(訛作安案女近刻)遊華陽感神而生炎帝長于姜水是其
地也東注雍水雍水又南(訛作水合而東四字案近刻脱此十二字)逕美
陽縣之中亭川合武水(下有也字係訛舛衍文案近刻脱此三字中亭川)水
發杜陽縣大嶺側東西三百步南北二百步(字近刻案此十)
(之故縣川上訛在下世謂)世謂之赤泥峴沿波歴澗俗名大橫水
也疑卽杜水矣其水東南流東逕杜陽縣故城(刻脱案近)
(字縣)世謂之故縣川又故虢縣有杜陽山(訛作谷案虢近刻)山
北有杜陽谷有地穴北入亦不知所極在天柱山南
故縣取名焉亦指是水而攝目矣卽王莽之通杜也
故地理志曰縣有杜水(訛作自案有近刻)杜水又東(脱杜水案近刻)
(字又三)二坑水注之水有二源一水出西北與瀆魋水
合而東(合上衍二字案近刻脱與字)歴五將山又合鄉谷水水出
鄉溪東南流入杜水(脱水字案近刻)謂之鄉谷川又南莫水
注之(訛作莢案莫近刻)水出好畤縣梁山大嶺東(訛作泉案近刻)南
逕梁山宫西故地理志曰好畤有梁山宫秦始皇起
水東有好畤縣故城王莽之好邑也世祖建武二年
封建威大將軍耿弇為侯國又南逕美陽縣之中亭
川注雍水謂之中亭水雍水又南逕美陽縣西(刻脱案近)
(二字雍水)章和二年(永元二年案近刻訛作)更封彰侯耿秉為侯國
(鄣下衍雍字案彰近刻訛作)其水又南流注于渭(近刻竝雜入渭案此下原本及)
(訂正移前與渭水東逕郿縣故城南相比次水又東逕郿塢南至其愚如此共五十三字今)渭水
又東洛谷之水出其南山洛谷北流逕長城西魏甘
露三年蜀遣姜維出洛谷圍長城卽斯地也
又東芒水從南來流注之
芒水出南山芒谷(脱山字案近刻)北流逕玉女房水側山際
有石室世謂之玉女房芒水又北逕盩厔縣之竹圃
中分為二水漢沖帝詔曰翟義作亂于東霍鴻負倚
盩厔芒竹卽此也其水分為二流一水東北為枝流
(刻衍之字案水下近)一水北流注于渭也
水經注卷十八
