五代史卷三十四
宋歐陽修撰
一行傳第二十二
嗚呼五代之亂極矣傳所謂天地閉賢人隱之時歟當
此之時臣弑其君子弑其父而搢紳之士安其禄而立
其朝充然無復廉耻之色者皆是也吾以謂自古忠臣
義士多出於亂世而怪當時可道者何少也豈果無其
人哉雖曰干戈興學校廢而禮義衰風俗隳壊至於如
此然自古天下未嘗無人也吾意必有潔身自負之士
嫉世遠去而不可見者自古材賢有韞于中而不見于
外或窮居陋巷委身草莽雖顏子之行不遇仲尼而名
不彰況世變多故而君子道消之時乎吾又以謂必有
負材能修節義而沉淪于下泯沒而無聞者求之傳記
而亂世崩離文字殘缺不可復得然僅得者四五人而
巳處乎山林而羣麋鹿雖不足以為中道然與其食人
之禄俛首而包羞孰若無愧於心放身而自得吾得二
人焉曰鄭遨張薦明勢利不屈其心去就不違其義吾
得一人焉曰石昂苟君以忠獲罪而何必自明有
至死而不言者此古之義士也吾得一人焉曰程福贇
五代之亂君不君臣不臣父不父子不子至於兄弟夫
婦人倫之際無不大壊而天理幾乎其滅矣於此之時
能以孝弟自修於一鄉而風行於天下者猶或有之然
其事迹不著而無可紀次獨其名氏或因見於書者吾
亦不敢沒而其略可錄者吾得一人焉曰李自倫作一
行傳
鄭遨字雲叟滑州白馬人也唐明宗祖廟諱遨故世行
其字遨少好學敏於文辭唐昭宗時舉進士不中見天
下巳亂有拂衣遠去之意欲携其妻子與俱隱其妻不
從遨乃入少室山為道士其妻數以書勸遨還家輒投
之於火後聞其妻子卒一慟而止遨與李振故善振後
事梁貴顕欲以禄遨遨不顧後振得罪南竄遨徒步千
里往視之由是聞者益高其行其後遨聞華山有五粒
松脂淪入地千歲化為藥能去三尸因徙居華隂欲求
之與道士李道殷羅隱之友善世目以為三高士遨種
田隱之賣藥以自給道殷有釣魚術釣而不餌又能化
石為金遨嘗驗其信然而不之求也節度使劉遂凝數
以寳貨遺之遨一不受唐明宗時以左拾遺晉高祖時
以諫議大夫召之皆不起即賜號為逍遥先生天福四
年卒年七十四遨之節高矣遭亂世不汚於榮利至棄
妻子不顧而去豈非與世相絶而篤愛其身者歟然遨
好飲酒弈棋時時為詩章落人間人間多寫以縑素相
贈遺以為寳至或圖寫其形翫于屋壁其迹雖遠而其
名愈彰與乎石門荷蓧之徒異矣與遨同時有張薦明
者燕人也少以儒學遊河朔後去為道士通老子莊周
之說高祖召見問道家可以治國乎對曰道也者妙萬
物而為言得其極者尸居袵席之間可以治天地也高
祖大其言延入内殿講道德經拜以為師薦明聞宫中
奏時鼓曰陛下聞鼓乎其聲一而巳五音十二律鼓無
一焉然和之者鼔也夫一萬事之本也能守一者可以
治天下高祖善之賜號通玄先生後不知其所終
石昂青州臨淄人也家有書數千卷喜延四方之士士
無遠近多就昂學問食其門下者或累歲昂未嘗有怠
色而昂不求仕進節度使符習高其行召以為臨淄令
習入朝京師監軍楊彥朗知留後事昂以公事至府上
謁贊者以彦朗諱石更其姓曰右昂趨于庭仰責彦朗
曰内侍柰何以私害公昂姓石非右也彦朗大怒拂衣
起去昂即趨出解官還于家語其子曰吾本不欲仕亂
世果為刑人所辱子孫其以我為戒昂父亦好學平生
不喜佛說父死昂於柩前誦尚書曰此吾先人之所欲
聞也禁其家不可以佛事汚吾先人晉高祖時詔天下
求孝悌之士戸部尚書王權宗正卿石光贊國子祭酒
田敏兵部侍郎王延等相與詣東上閤門上昂行義可
以應詔詔昂至京師召見便殿以為宗正丞遷少卿出
帝即位晉政日壊昂數上疏極諫不聽乃稱疾東歸以
壽終于家昂既去而晉室大亂
程福贇者不知其世家為人沉厚寡言而有勇少為軍
卒以戰功累遷洺州團練使晉出帝時為奉國右廂都
指揮使開運中契丹入宼出帝北征奉國軍士乘間夜
縱火焚營欲因以為亂福贇身自救火被傷火滅而亂
者不得發福贇以為契丹且大至而天子在軍京師虚
空不宜以小故動搖人聽因匿其事不以聞軍將李殷
位次福贇下利其去而代之因誣福贇與亂者同謀不
然何以不奏出帝下福贇獄人皆以為冤福贇終不自
辨以見殺
李自倫者深州人也天福四年正月尚書戶部奏深州
司功參軍李自倫六世同居奉敕准格按格孝義旌表
必先加按驗孝者復其終身義門仍加旌表得本州審
到鄉老程言等稱自倫高祖訓訓生粲粲生則則生忠
忠生自倫自倫生光厚六世同居不妄敇以所居飛鳬
鄉為孝義鄉匡聖里為仁和里准式旌表門閭九月丙
子尸部復奏前登州義門王仲昭六世同居其旌表有
聽事步欄前列屏樹烏頭正門閥閱一丈二尺烏頭二
柱端冒以瓦桶築䨇闕一丈在烏頭之南三丈七尺夾
樹槐柳十有五步請如之敇曰此故事也今式無之其
量地之宜高其外門門安綽楔左右建臺高一丈二尺
廣狹方正稱焉圬以白而赤其四角使不孝不義者見
之可以悛心而易行焉
五代史卷三十四
五代史卷三十四考證
鄭遨傳唐明宗祖廟諱遨故世行其字(臣宗萬)按明
宗紀曾祖敖諡曰孝質廟號毅祖則遨當作敖
五代史卷三十四考證
