五代史卷三十三
宋歐陽修撰
死事傳第二十一
嗚呼甚哉自開平訖于顯德終始五十三年而天下五
代士之不幸而生其時欲全其節而不二者固鮮矣於
此之時責士以死與必去則天下為無士矣然其習俗
遂以苟生不去為當然至於儒者以仁義忠信為學享
人之祿任人之國者不顧其存亡皆恬然以苟生為得
非徒不知愧而反以其得為榮者可勝數哉故吾於死
事之臣有所取焉君子之於人也樂成其美而不求其
偹況死者人之所難乎吾於五代得全節之士三人而
巳其初無卓然之節而終以死人之事者得十有五人
焉而戰沒者不得與也然吾取王清史彦超者其有旨
哉其有旨哉作死事傳(不能立傳者五人馬彦超附朱守殷傳宋令詢李遐張彦卿鄭)
(昭業見於本紀而巳)
張源德者不知其世家或曰本晉人也少事晉無所稱
從李罕之以潞州叛晉降梁罕之遣源德見梁太祖太
祖時源德自金吾衛將軍為蔡州刺史梁貞明三年魏
博節度使楊師厚卒末帝分魏相等六州為兩鎮懼魏
軍不從乃遣劉鄩將兵萬人屯于魏以虞變魏軍果叛
廹其節度使賀德倫以魏博二州降晉當是時源德為
鄩守貝州晉王入魏諸將欲先擊貝州晉王曰貝城小
而堅攻之難卒下且源德雖恃劉鄩之兵然與滄州相
首尾今德州居其中而無備不如先取之則滄貝之勢
分而易圖也乃先襲破德州然後以兵五千攻源德源
德堅守不下晉軍塹而圍之巳而劉鄩大敗于故元城
南走黎陽晉軍攻破洺州而衛州刺史来昭邢州節度
使閻寳皆以城降晉磁州刺史靳昭相州張筠滄州戴
思遠皆棄城走當此時晉已先下全燕而鎮定皆附于
晉自河以北山以東四面千里六鎮數十州之地皆歸
晉獨貝一州圍之踰年不可下源德守既堅而貝人聞
晉巳盡有河北城中食且盡乃勸源德出降源德不從
遂見殺源德巳死貝人謀曰晉圍吾久吾窮而後降懼
皆不免也乃告于晉曰吾欲被甲執兵而降得赦而後
釋之如何晉軍許諾貝人三千出降巳釋甲晉兵四面
圍而盡殺之
夏魯竒字邦傑青州人也唐莊宗時賜姓名曰李紹竒
其後莊宗賜姓名者皆復其故魯竒初事梁為宣武軍
校後奔於晉為衛護指揮使從周德威攻劉守光於幽
州守光將單廷珪元行欽以驍勇自負魯竒每與二將
鬭輒不能解兩軍皆釋兵而觀之晉巳下魏博梁將劉
鄩軍于洹水莊宗以百騎覘敵遇鄩伏兵圍之數重幾
不得脱魯竒力戰手殺百餘人身被二十餘創與莊宗
決圍而出莊宗益竒之以為磁州刺史從戰中都擒王
彦章莊宗壮之賜絹千疋拜鄭州防禦使遷河陽節度
使為政有惠愛徙鎮忠武河陽之人遮留不得行父老
詣京師乞留明宗遣中使往諭之魯竒乃得去唐師伐
荆南以魯竒為招討副使無功而還徙鎮武信東川董
璋反攻遂州魯竒閉城拒之旬月救兵不至城中食盡
魯竒自刎死年四十九(吳巒兵猶可戰而不戰魯竒食盡力窮而刎故取捨異)
姚洪本梁之小校也自董璋為梁將洪嘗事璋後事唐
為指揮使長興中遣洪將千人戍閬州董璋反遣人以
書招洪洪得璋書輙投厠中後璋兵攻破閬州執洪璋
曰爾為健兒我遇汝厚奈何負我邪洪罵曰老賊爾昔
為李七郎奴掃馬糞得一臠殘炙感恩不巳今天子用
爾為節度使何苦反邪吾能為國家死不能從人奴以
生璋怒然鑊於前令壮士十人刲其肉而食洪至死大
罵明宗聞之泣下錄其二子而厚䘏其家
王思同幽州人也其父敬柔娶劉仁恭女生思同思同
事仁恭為銀胡䩮指揮使仁恭為其子守光所囚思同
奔晉以為飛勝指揮使梁晉相拒于莘遣思同築壘楊
劉以功遷神武十軍都指揮使累遷鄭州防禦使思同
為人敢勇善騎射好學頗喜為詩輕財重義多禮文士
然未嘗有戰功明宗時以久次為匡國軍節度使徙鎮
雄武是時吐蕃數為寇而泰州無亭障思同列四十餘
栅以禦之居五年來朝明宗問以邊事思同指畫山川
陳其利害思同去明宗顧左右曰人言思同不管事能
若是邪於是始知其材以為右武衞上將軍京兆尹西
京留守石敬瑭討董璋思同為先鋒指揮使兵入劒門
而後軍不繼思同與璋戰不勝而却敬瑭兵罷思同徙
鎮山南西道巳而復為京兆尹西京留守應順元年二
月潞王從珂反鳳翔馳檄四鄰言姦臣幸先帝疾病賊
殺秦王而立幼嗣侵弱宗室動摇藩方陳已所以興兵
討亂之狀因遣伶奴安十十以五絃謁思同欲因其懽
以通意是時諸鎮皆懷嚮背所得潞王書檄雖以上聞
而不絶其使獨思同執十十及從珂所使推官郝詡等
送京師愍帝嘉其忠即以思同為西面行營馬步軍都
部署三月會諸鎮兵圍鳳翔破東西關城從珂兵弱而
守甚堅外兵傷死者衆從珂登城呼外兵而泣曰吾從
先帝二十年大小數百戰甲不觧體金瘡滿身士卒固
嘗從我矣今先帝新棄天下而朝廷信用姦人離間骨
肉我實何罪而見伐乎因慟哭士卒聞者皆悲憐之興
元張虔釗攻城西督戰甚急士卒苦之反兵攻虔釗虔
釗走羽林指揮使楊思權呼曰潞王吾主也乃引軍自
西門入降從珂而思同未知猶督戰嚴衛指揮使尹暉
麾其衆曰城西軍入城受賞矣何用戰邪士卒解甲棄
仗聲聞數里遂皆入城降諸鎮之兵皆潰思同挺身走
至長安西京副留守劉遂雍閉門不納乃走潼關從珂
引兵東至昭應前鋒追執思同從珂責曰罪可逃乎思
同曰非不知從王而得生恐終死不能見先帝於地下
從珂媿其言乃殺之漢高祖即位贈侍中(思同東走將自歸于天子)
(與元行欽走異故予其死)
張敬逹字志通代州人也小字生鐵少以騎射事唐莊
宗為廳直軍使明宗時為河東馬步軍都指揮使領欽
州刺史累遷彰國大同軍節度使徙鎮武信晉昌清泰
二年契丹數犯邊廢帝以河東節度使石敬瑭兼大同
彰國振武威塞等軍蕃漢馬步軍都總管屯于忻州屯
兵聚譟遮敬瑭呼萬歲敬瑭斬三十餘人以止之廢帝
疑敬瑭有異志乃以敬達為北面副總管以分其兵明
年夏徙敬瑭鎮天平遂以敬逹為大同彰國振武威塞
等軍蕃漢馬步軍都部署敬瑭因此遂反即以敬逹為
太原四面招討使六月兵圍太原敬逹為長城連栅雲
梯飛礮以攻之所為城栅將成輙有大風雨水暴至以
壊之敬瑭求救于契丹九月契丹耶律德光自鴈門入
旌旗相屬五千餘里德光先遣人告敬瑭曰吾欲今日
破敵可乎敬瑭報曰大兵遠來而賊勢方盛要在成功
不必速也使者未復命而兵巳交敬逹陣於西山契丹
以羸騎三千革鞭木鐙人馬皆不甲胄以趨唐軍唐軍
爭馳之契丹兵走追至汾曲伏發斷唐軍為二其在北
者皆死死者萬餘人敬達收軍栅晉安契丹圍之廢帝
遣趙延夀范延光等救之延夀屯團柏谷延光屯遼州
相去皆百餘里契丹兵圍敬逹者自晉安寨南長百餘
里闊五十里敬達軍中望之但見穹廬連屬如岡阜四
面亘以毛索掛鈴為警縱犬往來敬逹軍中有夜出者
輒為契丹所得由是閉壁不敢復出延壽等皆有二心
無救敬達意敬達猶有兵五萬人馬萬匹久之食盡削
木篩糞以飼其馬馬死者食之巳而馬盡副招討使楊
光遠勸敬逹降晉敬逹自以不忍背唐而救兵且至光
遠促之不巳敬達曰諸公何相廹邪何不殺我而降光
遠即斬敬達降契丹耶律德光聞敬達死哀其忠遣人
收葬之(本紀責其不誅光遠而諷其殺己以降賊故不書死而書如其志而傳錄其死者終嘉其不降)
(也然己雖不屈而諷人降賊故不得為死節)
翟進宗張萬迪者皆不知其何人也初皆事唐後事晉
進宗為淄州刺史萬迪為豋州刺史楊光遠反以騎兵
數百脅取二刺史至青州萬迪聽命而進宗獨不屈光
遠遂殺進宗出帝贈進宗左武衛上將軍及光遠平曲
赦青州雖光遠子孫皆見慰釋而獨不赦萬迪暴其罪
而斬之詔求進宗尸加禮歸葬葬事官給以其子仁欽
為東頭供奉官
沈斌字安時徐州下邳人也少為軍卒事梁為拱宸都
指揮使後事唐從魏王繼岌破蜀平康延孝以功為虢
州刺史歷隨趙等八州刺史晉開運元年為祁州刺史
契丹犯塞至於榆林過祁州斌以謂契丹深入晉地而
歸兵羸乏可擊即以州兵邀之契丹以精騎剗門斌兵
多死城中無備敵將趙延壽留兵急攻之延壽招斌降
斌從城上罵延壽曰公父子誤計䧟于契丹忍㤀君臣
之義殘賊父母之邦斌能為國死爾不能效公所為也
巳而城䧟斌自盡其家属皆沒於敵云
王清字去瑕洺州曲周人也初事唐為寧衛指揮使後
事晉為奉國都虞候安從進叛襄州從高行周攻之逾
年不能下清謂行周曰從進閉孤城以自守其勢豈得
久邪因請先登遂攻破之開運二年冬從杜重威戰陽
城清以力戰功為步軍之最加檢校司徒是冬重威軍
中渡橋南敵軍其北以相拒而敵以精騎並西山出晉
軍後南擊欒城斷晉餉道清謂重威曰晉軍危矣今去
鎮州五里而守死于此營孤食盡將若之何請以步兵
二千為先鋒奪橋開路公率諸軍繼進以入鎮州可以
守也重威許之遣與宋彦筠俱前清與敵戰敗之奪其
橋是時重威巳有二志猶豫不肯進彦筠亦退走清曰
吾獨死於此矣因力戰而死年五十三漢高祖立贈清
太傅
史彦超雲州人也為人勇悍驍捷周太祖起魏時彦超
為漢龍捷都指揮使以兵從太祖入立遷虎捷都指揮
使戍于晉州劉旻攻晉州州無主帥知州王萬敢不能
拒彦超以戍兵堅守月餘太祖遣王峻救之旻兵解去
以功遷龍捷右廂都指揮使領鄭州防禦使周漢戰高
平彦超為前鋒先登䧟陣以功拜感德軍節度使周兵
圍漢太原契丹救漢出忻代世宗遣符彦卿拒之以彦
超為先鋒戰忻口彦超勇憤俱發左右馳擊解而復合
者數四遂歿于陣是時世宗敗漢高平乘勝而進圍城
之役諸將議不一故久無成功世宗欲解去而未決聞
彦超戰死遽班師倉卒之際亡失其衆世宗旣惜彦超
而憤無成功憂忿不食者數日贈彦超太師優恤其家
焉
孫晟初名鳳又名忌密州人也好學有文辭尤長於詩
少為道士居廬山簡寂宫常畫唐詩人賈島像置于屋
壁晨夕事之簡寂宫道士惡晟以為妖以杖驅出之乃
儒服北之趙魏謁唐莊宗于鎮州莊宗以晟為著作佐
郎天成中朱守殷鎮汴州辟為判官守殷反伏誅晟乃
棄其妻子亡命陳宋之間安重誨惡晟以謂教守殷反
者晟也畫其像購之不可得遂族其家晟奔于吳是時
李昪方簒楊氏多招四方之士得晟喜其文辭使為教
令由是知名晟為人口吃遇人不能道寒暄巳而坐定
談辯鋒生聽者忘倦昪尤愛之引與計議多合意以為
右僕射與馮延巳並為昪相晟輕延巳為人常曰金椀
玉杯而盛狗屎可乎晟事昪父子二十餘年官至司空
家益富驕每食不設几案使衆妓各執一器環立而侍
號肉臺盤時人多效之周世宗征淮李景懼始遣泗州
牙將王知朗至徐州奉書以求和世宗不荅又遣翰林
學士鍾謨文理院學士李德明奉表稱臣不荅乃遣禮
部尚書王崇質副晟奉表謨與晟等皆言景願割壽濠
泗楚光海六州之地歲貢百萬以佐軍而世宗巳取滁
揚濠泗諸州欲盡取淮南乃止因留使者不遣而攻壽
州益急謨等見世宗英武非景敵而師甚盛壽春且危
乃曰願陛下寬臣五日之誅容臣還取景表盡獻江北
諸州世宗許之遣供奉官安弘道押德明崇質南還而
謨與晟皆見留德明等既還景悔不肯割地世宗亦以
暑雨班師留李重進張永德等分攻廬壽周兵所得揚
泰諸州皆不能守景兵復振重進與永德兩軍相疑有
隙永德上書言重進反世宗不聽景知二將之相疑也
乃以蠟丸書遺重進勸其反初晟之奉使也語崇質曰
吾行必不免然吾終不負永陵一抔土也永陵者昪墓
也及崇質還而晟與鍾謨俱至京師館于都亭驛待之
甚厚每朝會入閤使班東省官後召見必飲以醇酒巳
而周兵數敗盡失所得諸州世宗憂之召晟問江南事
晟不對世宗怒未有以發會重進以景蠟丸書來上多
斥周過惡以為言由是發怒曰晟來使我言景畏吾神
武願得北面稱臣保無二心安得此指斥之言乎亟召
侍衛軍虞候韓通收晟下獄及其從者二百餘人皆殺
之晟臨死世宗猶遣近臣問之晟終不對神色怡然正
其衣冠南望而拜曰臣惟以死報國爾乃就刑晟既死
鍾謨亦貶耀州司馬其後世宗怒解憐晟忠悔殺之召
拜鍾謨衛尉少卿景巳割江北遂遣謨還而景聞晟死
亦贈魯國公
五代史卷三十三
