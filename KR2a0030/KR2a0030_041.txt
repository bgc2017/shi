五代史卷四十一
宋歐陽修撰
雜傳第二十九
盧光稠譚全播皆南康人也光稠状貌雄偉無他才能
而全播勇敢有識略然全播常竒光稠為人唐末羣盗
起南方全播謂光稠曰天下洶洶此真吾等之時無徒
守此貧賤為也乃相與聚兵為盗衆推全播為主全播
曰君徒為賊乎而欲成功乎若欲成功當得良帥盧
公堂堂真君等主也衆陽諾之全播怒拔劒擊木三斬
之曰不從吾令者如此木衆懼乃立光稠為帥是時王
潮攻䧟嶺南全播攻潮取其虔韶二州又遣光稠弟光
睦攻潮州光睦好勇而輕進全播戒其持重不聽度其
必敗乃為竒兵伏其歸路光睦果敗走潮人追之全播
以伏兵邀擊大敗之遂取潮州是時劉巖起南海擊走
光睦以兵數萬攻虔州光稠大懼謂全播曰虔潮皆公
取之今日非公不能守也全播曰吾知劉巖易與爾乃
選精兵萬人伏山谷中陽治戰地於城南告巖戰期以
老弱五千出戰戰酣偽北巖急追之伏兵發巖遂大敗
光稠第戰功全播悉推諸將光稠心益賢之梁初江南
嶺表悉為吳與南漢分據而光稠獨以虔韶二州請命
於京師願通道路輸貢賦太祖為置百勝軍以光稠為
防禦使兼五嶺開通使又建鎮南軍以為留後開平五
年光稠病以符印屬全播全播不受光稠卒全播立其
子延昌而事之延昌好遊獵其將黎求閉門拒延昌延
昌見殺求因謀殺全播全播懼稱疾不出求乃自立請
命於梁乾化元年拜求防禦使求暴病死其將李彦圖
自立全播益懼遂稱疾篤杜門自絶彦圖疑之使人覘
其動静全播應覘為状以自免彦圖死州人相率詣全
播第扣門請之全播乃起遣使請命於梁拜防禦使全
播治虔州七年有善政楊隆演遣劉信攻破虔州以全
播歸廣陵卒年八十五當盧氏時劉龑已取韶州及全
播被執虔州遂入於吳
雷滿武陵人也為人兇悍獢勇文身斷髮唐廣明中湖
南饑盗賊起滿與同里人區景思周岳等聚諸蠻數千
獵於大澤中乃擊鮮釃酒擇坐中豪者補置伍長號土
團軍諸蠻從之推滿為帥是時高駢鎮荆南召滿隷麾
下使以蠻軍擊賊駢徙淮南滿從至廣陵逃歸殺刺史
崔翥遂據朗州請命於唐昭宗以澧朗為武貞軍拜滿
節度使是時澧陽人向瓌殺刺史吕自牧據澧州而溪
洞諸蠻宋鄴昌師益等皆起兵剽掠湖外滿亦以輕舟
上下荆江攻劫州縣楊行密攻杜洪於鄂州荆南成汭
出兵救洪汭戰敗溺君山滿襲破荆南不能守
焚掠殆盡而去滿嘗鑿深池於府中客有過者召宴池
上指其水曰蛟龍水怪皆窟於此盖水府也酒酣取坐
上器擲池中因祼而入取器嬉水上久之乃出治衣復
坐意氣自若滿居朗州引沅水塹其城上為長橋為不
可攻之計天祐中滿卒子彦恭自立彦恭附於楊行密
亦嘗攻劫為荆湖患開平元年馬殷發兵攻彦恭彦恭
恃塹為阻逾年不能破三年彦恭奔於楊行密馬殷擒
其弟彦雄等七人送於梁斬於汴市彦恭卒於淮南澧
朗遂入於楚
鍾傳洪州高安人也事州為小校黃巢攻掠江淮所在
盗起往往據州縣傳以州兵擊賊頻勝遂逐觀察使自
稱留後唐以洪州為鎮南軍拜傳節度使江夏伶人杜
洪者亦據鄂州楊行密屢攻之洪頗倚傳為首尾久之
洪敗死是時危全諷韓師德等分據撫吉諸州傳皆不
能節度以兵攻之稍聽命獨全諷不能下乃自率兵圍
其城城中夜火起諸將請急攻之傳曰吾君子不迫
人之危乃掃地祭天嚮城再拜祝曰全諷不降非民之
罪願天止火全諷聞之明日乃亦聽命請以女妻傳子
匡時傳居江西三十餘年累拜太保中書令封南平王
天祐三年傳卒子匡時自稱留後請命於唐全諷曰聽
鍾郎為節度使三年吾將自為之巳而傳養子延規與
匡時爭立乞兵於楊渥渥遣秦裴等攻匡時匡時敗被
執歸於廣陵開平三年全諷等起兵江西謀復鍾氏故
地全諷為楊隆演將周本所敗江西遂入於吳
趙匡凝字光儀蔡州人也其父德諲事秦宗權為申州
刺史宗權反德諲攻下㐮陽梁太祖攻蔡州宗權屢敗
德諲乃以山南東道七州降梁太祖初鎮宣武嘗為宗
權所困聞德諲降大喜表為行營副都統河陽保義義
昌三節度行軍司馬會其兵以攻蔡州破之德諲功多
德諲卒子匡凝自立是時成汭死雷彦恭襲取荆南匡
凝遣其弟匡明逐彦恭太祖表匡凝荆㐮節度使以匡
明為荆南留後是時唐衰藩鎮不復奉朝廷獨匡凝兄
弟貢賦不絶匡凝為人氣貌雄偉性方嚴喜自脩餙頗
好學問聚書數千卷為政有威惠太祖攻兖州朱瑾求
救於晉晉遣史儼等將兵數千救瑾瑾敗與儼等奔於
淮南晉王李克用遣人以書幣假道於匡凝以聘於楊
行密求歸儼等晉王使者為梁得太祖大怒是時梁巳
破兗鄆遣氏叔琮康懷英等攻匡凝叔琮取泌随二州
懷英取鄧州匡凝懼請盟乃止太祖已弑昭宗將謀代
唐畏匡凝兄弟不從遣使告之匡凝對使者流涕答曰
受唐恩深不敢妄有佗志太祖遣楊師厚攻之太祖以
兵殿漢北匡凝戰敗以輕舟奔於楊行密師厚進攻荆
南匡明奔於蜀匡凝至廣陵行密見之戲曰君在鎮城
輕車重馬歲輸於梁今敗乃歸我乎匡凝曰僕世為唐
臣歲時職貢非輸賊也今以不從賊之故力屈歸公惟
公生死之耳行密厚遇之其後行密死楊渥稍不禮之
渥方宴食青梅匡凝顧渥曰勿多食發小兒熱諸將以
為嫚渥遷匡凝海陵後為徐温所殺匡明卒於蜀
五代史卷四十一
五代史卷四十一考證
盧光稠傳全播戒其持重不聽度其必敗閣本度字
下無其字
雷滿傳汭戰敗溺君山閣本無水字
取器嬉水上南本取字下有其字
鍾傳傳城中夜火起諸將請急攻之監本闕城中夜
火起諸將七字今加入又一本無攻字訛
趙匡凝傳是時成汭死汭監本訛訥今從雷滿傳改
正
五代史卷四十一考證
