五代史卷四十九
宋歐陽修撰
雜傳第三十七
翟光鄴字化基濮州鄄城人也其父景珂倜儻有膽氣
梁晉相距于河上景珂率聚邑人守永定驛晉人攻之
踰年不能下景珂卒戰死光鄴時年十歲爲晉兵所掠
明宗愛其穎悟常以自隨光鄴事唐官至耀州團練使
晉高祖時歷棣沂二州刺史西京副留守出帝巳破楊
光遠以光鄴爲青州防禦使光鄴招輯兵民甚有恩意
契丹滅晉遣光鄴知曺州許王從益入汴以爲樞密使
漢高祖入京師改右領軍衛大將軍左金吾大將軍充
街使周太祖入立拜宣徽使樞密副使出知永興軍卒
于官光鄴爲人沉默多謀事繼母以孝聞雖貴不營財
産常假官舍以居蕭然僅蔽風雨雍睦親族麤衣糲食
與均有無而光鄴處之晏然日與賓客飲酒聚書爲樂
其所臨政務以寬靜休息爲意病亟戒其左右氣絶以
尸歸洛無久留以煩軍府既卒州人上書乞留葬立祠
不許
馮暉魏州人也爲效節軍卒以功遷隊長唐莊宗入魏
與梁相距于河上暉以隊長亡入梁軍王彦章以暉驍
勇隸之麾下梁亡莊宗赦暉不問從明宗討楊立魏王
繼岌平蜀累遷夔興二州刺史董璋反東川暉從晉高
祖討璋軍至劒門劒門兵守不得入暉從它道出其左
擊蜀守兵殆盡會晉高祖班師拜暉澶州刺史天福中
范延光反魏州遣暉襲滑州不克遂入于魏爲延光守
巳而出降拜義成軍節度使徙鎮靈武靈武自唐明宗
已後市馬糴粟招來部族給賜軍士歲用度支錢六千
萬自關以西轉輸供給民不堪役而流亡甚衆青岡土
橋之間氐羌剽掠道路商旅行必以兵暉始至則推以
恩信部族懷惠止息侵奪然後廣屯田以省轉餉治倉
庫亭館千餘區多出俸錢民不加賦管内大治晉高祖
下詔書褒美党項拓拔彦超最爲大族諸族嚮背常以
彦超爲去就暉之至也彦超來謁遂留之爲起第於城
中賜予豐厚務足其意彦超既留而諸部族争以羊馬
爲市易朞年有馬五千匹晉見暉馬多而得民心反以
爲患徙鎮静難又徙保義歲中召爲侍衛步軍都指揮
使領河陽節度使暉於是始覺晉有患巳意是時出帝
昏亂馮玉李彦韜等用事暉曲意事之因得復鎮靈武
時王令温鎮靈武頗失民心大爲邊患暉即請曰今朝
廷多事必不能以兵援臣願得自募兵以爲衛乃募得
兵千餘人行至梅戍邊民稍稍來謁暉顧首領一人指
其佩劒曰此板橋王氏劒邪吾聞王氏劒天下利器也
俯而取諸腰間若將翫之因擊殺首領者其從騎十餘
人皆殺之禆將藥元福曰今去靈武尚五六百里柰何
暉笑曰此邊民之豪部族之所恃也吾能殺之其餘豈
敢動哉巳而諸族皆以兵扼道路暉以言譬諭之獨所
殺首領一族求戰即與之戰而敗走諸族遂不敢動暉
至靈武撫綏邊部凡十餘年恩信大著官至中書令封
陳留王廣順三年卒追封衛王子繼業
皇甫暉魏州人也爲魏軍卒戍瓦橋關歲滿當代歸而
留屯貝川是時唐莊宗已失政天下離心暉爲人驍勇
無賴夜博軍中不勝乃與其徒謀爲亂劫其部將楊仁
晟曰唐能破梁而得天下者以先得魏而盡有河北之
兵也魏軍甲不去體馬不解鞍者十餘年今天下已定
而天子不念魏軍久戍之勞去家咫尺不得相見今將
士思歸不可遏公當與我俱行不幸天子怒吾軍則坐
據一州足以起事仁晟曰公等何計之過也今英主在
上天下一人精甲銳兵不下數十萬公等各有家屬何
故出此不祥之言軍士知不可強遂斬之推一小校爲
主不從又斬之乃擕二首以詣裨將趙在禮在禮從之
乃夜焚貝州以入于魏在禮以暉爲馬步軍都指揮使
暉擁甲士數百騎大掠城中至一民家問其姓曰姓國
暉曰吾當破國遂盡殺之又至一家問其姓曰姓萬暉
曰吾殺萬家足矣又盡殺之及明宗入魏遂與在禮合
謀莊宗之禍自暉始明宗即位暉自軍卒擢拜陳州刺
史終唐世常爲刺史晉天福中以衛將軍居京師在禮
巳秉旄節罷鎮來朝暉往侯之曰與公俱起甘陵卒成
大事然由我發也公今富貴能䘏我乎不然禍起坐中
在禮懼遽出器幣數千與之而飲以酒暉飲自若不謝
而去久之爲密州刺史契丹犯闕暉率其州人奔于江
南李景以爲歙州刺史奉化軍節度使鎮江州周師征
淮景以暉爲北面行營應援使屯清流關爲周師所敗
并其都監姚鳳皆被擒世宗召見暉金瘡被體哀之賜
以金帶鞍馬後數日卒拜鳳左屯衛上將軍
唐景思秦州人也幼善角觝以屠狗爲生後去爲軍卒
累遷指揮使唐魏王繼岌伐蜀景思爲蜀守固鎮繼岌
兵至景思以城降拜興州刺史晉高祖時爲貝州行軍
司馬出帝時契丹攻䧟貝州景思爲趙延壽所得以爲
壕砦使契丹滅晉拜景思亳州防禦使漢高祖時爲鄧
州行軍司馬後爲㳂淮廵檢漢法酷而史弘肇用事喜
以告訐殺人景思有奴嘗有所求不如意即馳見弘肇
言景思與李景交通而私蓄兵甲弘肇遣吏將三十騎
往收景思奴謂吏曰景思勇者也得則殺之不然將失
之也吏至景思迎前以兩手抱吏呼冤請詣獄自理吏
引奴與景思驗景思曰我家在此請索之有錢十千爲
受外賂有甲一屬爲私蓄兵吏索之惟一衣笥軍籍糧
簿而巳吏閔而寬之景思請械送京師以自明景思有
僕王知權在京師聞景思被告乃見弘肇願先下獄明
景思不反弘肇憐之送知權獄中日勞以酒食景思既
械就道潁亳之人隨至京師共明之弘肇乃鞫其奴具
伏即奏斬奴而釋景思後從世宗戰高平世宗以所得
漢降兵數千爲效順指揮以景思爲指揮使復戍淮上
周師伐淮南以功領饒州刺史遷濠州行刺史兵攻濠
州以戰傷重卒贈武清軍節度使
王進幽州良鄉人也爲人勇悍走及奔馬少聚徒爲盗
鄉里患之符彦超遣人以賂招置麾下彦超鎮安遠軍
軍中有變遣進馳奏京師明宗怪其來速嘉其足力以
隸寧衛指揮漢高祖爲侍衛親軍指揮使以進爲軍校
高祖鎮河東因以之從每有急遣進馳至京師往返不
過五六日由是愈親愛之累遷奉國軍都指揮使從周
太祖起魏遷虎捷右廂都指揮使歷汝鄭二州防禦使
彰德軍節度使顯德初以疾卒贈太師
嗚呼予述舊史至於王進之事未嘗不廢書而歎曰甚
哉五代之君皆武人崛起其所與俱勇夫悍卒各裂土
地封侯王何異豺狼之牧斯人也雖其附託遭遇出於
一時之幸然猶必皆横身陣敵非有百夫之勇則必一
日之勞至如進者徒以疾足善走而秉旄節何其甚歟
豈非名器之用隨世而輕重者歟世治則君子居之而
重世亂則小人易得而輕歟抑因緣僥倖未始不有而
尤多於亂世既其極也遂至於是歟豈其又有甚於是
者歟當此之時爲國長者不過十餘年短者三四年至
一二年天下之人視其上君代國如更戍長無異蓋
其輕如此況其下者乎如進等者豈足道哉易否泰消
長君子小人常相上下視在上者如進等則其在下者
可知矣予書進事所以哀斯人之亂而見當君
子之在下者可勝道哉可勝道哉
常思字克恭太原人也初從唐莊宗爲卒後爲長劒指
揮使歷唐晉爲六軍都虞候漢高祖爲河東節度使以
思爲牢城指揮使高祖入立領武勝軍節度使徙鎮昭
義思起軍卒未嘗有戰功徒以幸會漢興遂秉旄節在
潞州五年以聚歛爲事而性鄙儉初思微時周太祖方
少孤無依衣食于思家以思爲叔後思與周太祖俱遭
漢以取富貴周太祖巳即位每呼思爲常叔拜其妻如
家人禮廣順三年徙鎮歸德居三年來朝又徙平盧思
因啟曰臣居宋宋民負臣絲息願以劵上進太
祖頷之即焚其劵詔宋州悉蠲除之思居青州踰年得
疾歸于洛陽卒贈中書令
孫方諫鄭州清苑人也初定州西北有狼山堡定人常
保以避契丹有尼深意居其中以佛法誘民民多歸之
後尼死堡人言其尸不朽因奉而事之尼姓孫氏方諫
自以爲尼族人即繼行其法堡人推以爲主晉出帝時
義武軍節度使惡方諫聚徒山中恐爲邊患因表以爲
遊弈使方諫因有所求不得乃北通契丹契丹後滅晉
以方諫爲義武軍節度使巳而徙方諫於雲中方諫不
受命率其徒復入狼山漢高祖起契丹縱火燒定州掠
其人民北去方諫聞之自狼山入據之以歸漢高祖嘉
之即拜方諫義武軍節度使周太祖時徙鎮鎮國以其
弟行友爲定州留後世宗攻太原方諫朝于行在從還
京至洛得疾徙鎮匡國卒于洛陽年六十二贈太師
五代史卷四十九
五代史卷四十九考證
馮暉傳禆將藥元福藥一本作樂
皇甫暉傳皇甫暉魏州人也魏一本作衛
五代史卷四十九考證
