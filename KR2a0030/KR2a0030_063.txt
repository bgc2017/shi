五代史卷六十三
宋歐陽修撰
前蜀世家第三
王建字光圖許州舞陽人也為人隆眉廣顙狀貌偉然
少無頼以屠牛盜驢販私鹽為事里人謂之賊王八後
為忠武軍卒稍遷隊將黃巢䧟長安僖宗在蜀忠武軍
將鹿晏弘以兵八千屬楊復光討賊巢敗走復光以其
兵為八都都將千人建與晏弘皆為一都頭復光死晏
弘率八都西迎僖宗于蜀所過剽略行至興元逐節度
使牛叢自稱留後僖宗即以晏弘為節度使晏弘以建
等八都頭皆領屬州刺史已而晏弘擁衆東歸䧟陳許
建與晉暉韓建張造李師泰等各率一都西奔于蜀僖
宗得之大喜號隨駕五都以屬十軍觀軍容使田令孜
令孜以建等為養子僖宗還長安使建與晉暉等將神
策軍宿衞光啟元年河中王重榮與令孜爭鹽池重榮
召晉兵犯京師僖宗幸鳳翔二年三月移幸興元以建
為清道使使負玉璽以從行至當塗驛李昌符焚棧道
棧道幾斷建控僖宗馬冒煙焰中過宿坂下僖宗枕建
膝寢既覺涕泣解御衣賜之僖宗已至興元令孜以謂
天子播越由已致之懼且得罪西川節度使陳敬瑄令
孜同母弟也令孜因求為西川監軍楊復恭代為軍容
使復恭出建為璧州刺史建乃招集亡命及溪洞夷落
有衆八千以攻閬州執其刺史楊行遷又攻利州利州
刺史王珙棄城走敬瑄患之以問令孜令孜曰王八吾
兒也以一介召之可置麾下乃使人招建東川顧彦朗
與建有舊建聞令孜召已大喜因至梓州謂彦朗曰十
軍阿父召我我欲至成都見陳公以求一鎮即以其家
屬託彦朗選精兵二千馳之成都行至鹿頭關敬瑄悔
召建使人止之建大怒擊破鹿頭關取漢州彦朗聞之
出兵助建軍于學射敬瑄遣將句惟立逆建建擊敗之
遂攻彭州敬瑄遣眉州刺史山行章將兵五萬屯新繁
建又擊敗之掠獲萬餘人横尸四十里敬瑄發兵七萬
益行章與建相持濛陽新都百餘日昭宗遣左諫議大
夫李珣為兩川宣諭和協使詔彦朗等罷兵彦朗請以
大臣鎮蜀因為建求旌節文德元年六月以宰相韋昭
度為西川節度使分卭蜀黎雅為永平軍拜建節度使
敬瑄不受代昭宗即命昭度將彦朗等兵討之昭宗以
建為招討牙内都指揮使久之不克建謂昭度曰公以
數萬之衆困兩川之人而師久無功柰何且唐室多故
東方諸鎮兵接都畿公當歸相天子靜中原以固根本
此蠻夷之國不足以留公昭度遲疑未決建遣軍士擒
昭度親吏於軍門臠而食之建入白曰軍士饑須此為
食爾昭度大恐即留符節與建而東昭度已去建即以
兵扼劒門兩川由是阻絶山行章屯廣都建擊敗之行
章走眉州以州降建建引兵攻成都而資簡戎茂嘉卭
諸州皆殺刺史降建建攻成都甚急田令孜登城呼建
曰老夫與公相厚何嫌而至此建曰軍容父子之恩心
何可忘然兵討不受代者天子命也令孜夜入建軍以
節度觀察牌印授建明日敬瑄開門迎建建將入城以
張勍為都虞候戒其軍士曰吾以張勍為虞候矣汝等
無犯其令幸勍執而見我我尚活汝使其殺而後白吾
亦不能詰也建入城軍士剽略勍殺百人而後止建遷
敬瑄于雅州使人殺之復以令孜為監軍既而亦殺之
大順二年十月唐以建為檢校司徒成都尹劒南西川
節度副大使知節度事管内觀察處置雲南八國招撫
等使東川顧彦朗卒其弟彦暉立唐遣宦者宗道弼賜
彦暉東川旌節緜州刺史常厚執道弼以攻梓州建遣
李簡王宗滌等討厚自彦朗死建欲圖并東川而未有
以發及李簡等討厚戒曰兵已破厚彦暉必出犒師即
與俱來無煩吾再舉也簡等擊厚敗之鍾陽厚走還緜
州以唐旌節還道弼而出之彦暉已得節辭疾不出犒
軍乾寧二年建遣王宗滌攻之十二月宗滌敗彦暉于
楸林斬其將羅璋遂圍梓州三年五月昭宗遣宦者袁
易簡詔建罷兵建收兵還成都黔南節度使王肇以其
地降于建四年宗滌復攻東川别遣王宗侃宗阮等出
峽取渝瀘州五月建自將攻東川昭宗遣諫議大夫李
洵判官韋莊宣諭兩川詔建罷兵建不奉詔乃責授建
南州刺史以郯王為鳳翔節度使徙李茂貞代建為西
川節度使茂貞拒命乃復建官爵冬十月建攻破梓州
彦暉自殺彦暉將顧彦瑶顧城已危謂諸將吏曰事公
當生死以之指其所佩賓鐵劒曰事急而有叛者當齒
此劒及城將破彦瑶與彦暉召集將吏飲酒遂與之俱
死建以王宗滌為東川留後唐即以宗滌為節度使於
是并有兩川之地是時鳳翔李茂貞兼據梁洋秦隴數
以兵侵建天復元年梁太祖兵誅宦者韓全誨等劫天
子幸鳳翔梁兵圍之茂貞閉城拒守經年力窘求與梁
和建間遣人聘茂貞許以出兵為援勸其堅壁勿和遣
王宗滌將兵五萬聲言迎駕以攻興元執其節度使李
繼業而武定節度使拓拔思敬遂以其地降于建於是
并有山南西道是時荆南成汭死襄州趙匡凝遣其弟
匡明襲據之建乘其間攻下䕫施忠萬四州三年八月
唐封建蜀王四年唐遷都洛陽改元天祐建與唐隔絶
而不知故仍稱天復天復六年又取歸州於是并有三
峽七年梁滅唐遣使者諭建建拒而不納建因馳檄四
方會兵討梁四方知其非誠實皆不應是歲正月巨人
見青城山六月鳳皇見萬歲縣黃龍見嘉陽江而諸州
皆言甘露白鹿白雀龜龍之瑞秋九月已亥建乃即皇
帝位封其諸子為王以王宗佶為中書令韋莊為左散
騎常侍判中書門下事唐襲為樞密使鄭騫為御史中
丞張格王鍇為翰林學士周博雅為成都尹蜀恃險而
富當唐之末人士多欲依建以避亂建雖起盜賊而為
人多智詐善待士故其僭號所用皆唐名臣世族莊見
素之孫格濬之子也建謂其左右曰吾為神策軍將時
宿衞禁中見天子夜召學士出入無間恩禮親厚如寮
友非將相可比也故建待格等恩禮尤異其餘宋玭等
百餘人並見信用武成元年正月祀天南郊大赦改元
以王宗佶為太師宗佶本姓甘氏建為忠武軍卒時掠
得之養以為子後以軍功累遷武信軍節度使後建所
生子元懿等稍長宗佶以養子心不自安與鄭騫等謀
求為大司馬總六軍開元帥府凡軍事便宜行而後聞
建以宗佶創業功多優容之唐襲本以舞僮見幸於建
宗佶尤易之後為樞密使猶名呼襲襲雖内恨而外奉
宗佶愈謹建聞之怒曰宗佶名呼我樞密使是將反邪
宗佶求大司馬章三上建以問襲襲因激怒建曰宗佶
功臣其威望可以服人心陛下宜即與之建心益疑宗
佶入奏事自請不已建叱衞士撲殺之并賜騫死六月
以遂王宗懿為皇太子建加尊號英武睿聖皇帝七月
騶虞見武定二年頒永昌歴黃都嘉禾合穗三年八月
有龍五十見洵陽水中十月麟見壁州十二月大赦改
明年為永平元年岐王李茂貞自為梁所圍而山南入
于蜀地狹勢孤遂與建和以其子娶建女因求山南故
地建怒不與以王宗侃為北路都統宗佑宗賀唐襲為
三面招討使以攻岐戰于青泥宗侃敗績退保西縣為
茂貞兵所圍建自將擊之岐兵敗解去建至興元而還
加尊號曰英武睿聖光孝皇帝二年又加號曰英武睿
聖神功文德光孝皇帝初田令孜之為監軍也盜唐傳
國璽入于蜀而埋之二月尚食使歐陽柔治令孜故第
穿地而得之以獻五月梁遣光祿卿盧玭來聘推建為
兄其印文曰大梁入蜀之印宰相張格曰唐故事奉使
四夷其印文曰大唐入某國之印今梁以兄事陛下奈
何卑我如僕隷建怒欲殺梁使者格曰此梁有司之過
爾不可以絶兩國之懽已而梁太祖崩建遣將作監李
紘弔之遂刻其印文曰大蜀入梁之印劒州木連理六
月麟見文州十二月黃龍見富義江三年正月麟見永
泰五月騶虞見壁山有二鹿隨之秋七月皇太子元膺
殺太子少保唐襲元膺建次子也初名宗懿後更名宗
坦建得銅牌子于什仿有文二十餘字建以為符䜟因
取以名諸子故又更曰元膺元膺為人猳喙齲齒多材
藝能射錢中孔嘗自抱畫毬擲馬上馳而射之無不中
年十七為皇太子判六軍創天武神機營開永和府置
官屬建以元膺年少任重以記事戒之令一切學朕所
為則可以保國又命道士先生杜光庭為之師唐
襲建之嬖也元膺易之屢謔于朝建懼其交惡乃罷襲
樞密出為興元節度使已而襲罷歸元膺廷疏其過失
建益不悦是月七夕元膺召諸王大臣置酒而集王宗
翰樞密使潘峭翰林學士毛文錫不至元膺怒曰集王
不來峭與文錫教之耳明日元膺白建峭及文錫離間
諸王建怒將罪之元膺出而襲入建以問之襲曰太子
謀作亂欲召諸將諸王以兵錮之然後舉事爾建疑之
襲請召屯營軍入衞元膺初不為備聞襲召兵以為誅
已乃與伶人安悉香軍將喻全殊率天武兵自衞遣人
擒峭及文錫而笞之幽於其家召大將徐瑶常謙率兵
出拒襲與襲戰神武門襲中流矢墜馬死建遣王宗賀
以兵討之元膺兵敗皆潰去元膺匿躍龍池檻中明日
出而丐食蜀人識之以告建遣宗翰招諭之宗翰未至
為衞兵所殺建乃立其幼子鄭王宗衍為太子白龍見
卭州江四年荆南高季昌侵蜀巫山遣嘉王宗壽敗之
于瞿唐八月殺黔南節度使王宗訓冬南蠻攻掠界上
建遣夔王宗範擊敗之于大渡河麟見昌州五年起壽
昌殿於龍興宮畫建像於壁又起扶天閣畫諸功臣像
十一月大火焚其宮室遣王宗儔等攻岐取其秦鳳階
成四州至于大散關梁叛將劉知俊在岐於是以其族
來通正元年遣王宗綰等率兵十二萬出大散關攻岐
取隴州八月起文思殿以清資五品正員官購羣書以
實之以内樞密使毛文錫為文思殿大學士黃龍見大
昌池十月大赦改元十二月又改明年元曰天漢國號
漢天漢元年殺劉知俊十二月大赦改明年元曰光天
復國號蜀光天元年六月建卒年七十二建晚多内寵
賢妃徐氏與妹淑妃皆以色進專房用事交結宦者唐
文扆等干與外政建年老昏耄文扆判六軍事無大小
皆決文扆及建疾以兵入宿衞謀盡去建故將故將大
臣聞建疾皆不得入見久之宗弼等排闥入言文扆欲
為變乃殺之建因以謂老將大臣多許昌故人必不為
太子用思擇人未得而疾亟乃以宦者宋光嗣為樞密
使判六軍而建卒太子立去宗名衍
衍字化源建十一子曰衞王宗仁簡王元膺趙王宗紀
豳王宗輅韓王宗智莒王宗特信王宗傑魯王宗鼎興
王宗澤薛王宗平而鄭王宗衍最幼其母徐賢妃也以
母寵得立為皇太子開崇賢府置官屬後更曰天策府
衍為人方頤大口垂手過膝顧目見耳頗知學問能為
浮豔之詞元膺死建以豳王宗輅貌類已信王宗傑於
諸子最材賢欲於兩人擇立之而徐妃專寵建老昏耄
妃與宦者唐文扆教相士言衍相最貴又諷宰相張格
贊成之衍由是得為太子建卒衍立諡建曰神武聖文
孝德明惠皇帝廟號高祖陵曰永陵建正室周氏號昭
聖皇后後建數日而卒衍因尊其母徐氏為皇太后后
妹淑妃為皇太妃太后太妃以教令賣官自刺史以下
每一官闕必數人並爭而入錢多者得之通都大邑起
邸店以奪民利衍年少荒滛委其政於宦者宋光嗣光
葆景潤澄王承休歐陽晃田魯儔等而以韓昭潘在迎
顧在珣嚴旭等為狎客起宣華苑苑有重光太清延昌
會眞之殿清和迎仙之宮降眞蓬萊丹霞之亭飛鸞之
閣瑞獸之門又作怡神亭與諸狎客婦人日夜酣飲其
中嘗以九日宴宣華苑嘉王宗壽以社稷為言言發流
涕韓昭等曰嘉王酒悲爾諸狎客共以慢言謔嘲之坐
上諠然衍不能省也蜀人富而喜遨當王氏晩年俗競
為小帽僅覆其頂俛首即墮謂之危腦帽衍以為不祥
禁之而衍好戴大帽每微服出遊民間民間以大帽識
之因令國中皆戴大帽又好裹尖巾其狀如錐而後宮
皆戴金蓮花冠衣道士服酒酣免冠其髻髽然更施朱
粉號醉粧國中之人皆效之嘗與太后太妃游青城山
宮人衣服皆畫雲霞飄然望之若仙衍自作甘州曲述
其仙狀上下山谷衍常自歌而使宮人皆和之衍立之
明年改元乾德乾德元年正月祀天南郊大赦加尊號
為聖德明孝皇帝二年冬北巡至于西縣旌旗戈甲連
亘百餘里其還也自閬州浮江而上龍舟畫舸照耀江
水所在供億人不堪命三年正月還成都五年起上清
宮塑王子晉像尊以為聖祖至道玉宸皇帝又塑建及
衍像侍立於其左右又於正殿塑玄元皇帝及唐諸帝
備法駕而朝之六年以王承休為天雄軍節度使天雄
軍秦州也承休以宦者得幸為宣徽使承休妻嚴氏有
絶色衍通之是時唐莊宗滅梁蜀人皆懼莊宗遣李嚴
聘蜀衍與俱朝上清而蜀都士庶簾帷珠翠夾道不絶
嚴見其人物富盛而衍驕淫歸乃獻策伐蜀明年唐魏
王繼岌郭崇韜伐蜀是歲衍改元曰咸康衍自立歲常
獵于子來山是歲又幸彭州陽平山漢州三學山以王
承休妻嚴氏故十月幸秦州羣臣切諫衍不聽行至梓
潼大風發屋拔木太史曰此貪狼風也當有敗軍殺將
者衍不省衍至緜谷而唐師入其境衍懼遽還唐師所
至州縣皆迎降衍留王宗弼守緜谷遣王宗勲宗儼宗
昱率兵以拒唐師宗勲等至三泉望風退走衍詔宗弼
誅宗勲等宗弼反與宗勲等合謀送欵於唐師衍自緜
谷還至成都百官及後宮迎謁七里亭衍雜宮人作回
鶻隊以入明日御文明殿與其羣臣相對涕泣而宗弼
亦自緜谷馳歸登大玄門收成都尹韓昭宦者宋光嗣
景潤澄歐陽晃等殺之函首送于繼岌衍即上表乞降
宗弼遷衍于天啟宮魏王繼岌至君臣面縛輿
櫬出降于七里亭莊宗召衍入洛賜衍詔曰固當列土
而封必不薄人于險三辰在上一言不欺衍捧詔忻然
就道率其宗族及偽宰相王鍇張格庾傳素許寂翰林
學士李昊等及諸將佐家族數千人以東同光四年四
月行至秦川驛莊宗用伶人景進計遣宦者向延嗣誅
其族衍母徐氏臨刑呼曰吾兒以一國迎降反以為戮
信義俱棄吾知其禍不旋踵矣衍妾劉氏鬒髮如雲而
有色行刑者將免之劉氏曰家國喪亡義不受辱遂就
死宗弼本姓魏名弘夫建錄為養子建攻顧彦暉宗弼
常以建語泄之彦暉者彦暉敗建待之如初建病且卒
宗弼守太師兼中書令判六軍輔政衍已降宗弼以蜀
珍寶奉魏王及郭崇韜求為西川節度使魏王曰此我
家物也何以獻為居數日為崇韜所殺宗壽許州民家
子也建以同姓錄之為子宗壽好學工琴奕為人恬退
喜道家之術事建時為鎮江軍節度使衍既立宗壽為
太子太保奉朝請以煉丹養氣自娛衍為淫亂獨宗壽
常切諫之後為武信軍節度使唐師伐蜀所在迎降魏
王常以書招之獨宗壽不降聞衍已銜璧大慟從衍東
遷至岐陽以賄賂守者得入見衍衍泣下霑襟曰早從
王言豈有今日衍死宗壽至澠池聞莊宗遇弑亡入熊
耳山天成二年出詣京師上書求衍宗族葬之明宗嘉
其忠以為保義軍行軍司馬封衍順正公許以諸侯禮
葬宗壽得王氏十八喪葬之長安南三趙村
嗚呼自秦漢以來學者多言祥瑞雖有善辯之士不能
袪其惑也予讀蜀至於龜龍麟鳳騶虞之類世道所謂
王者之嘉瑞莫不畢出於其國異哉然考王氏之所以
興亡成敗者可以知之矣或以為一王氏不足以當之
則視時天下治亂可以知之矣龍之為物也以不見為
神以升雲行天為得志今偃然暴露其形是不神也不
上于天而下見於水中是失職也然其一何多歟可以
為妖矣鳳皇鳥之遠人者也昔舜治天下政成而民悦
命夔作樂樂聲和鳥獸聞之皆鼓舞當是之時鳳皇適
至舜之史因并記以為美後世因以鳳來為有道之應
其後鳳皇數至或出於庸君繆政之時或出於危亡大
亂之際是果為瑞哉麟獸之遠人者也昔魯哀公出獵
得之而不識蓋索而獲之非其自出也故孔子書於春
秋曰西狩獲麟者譏之也西狩非其遠也獲麟惡其盡
取也狩必書地而哀公馳騁所涉地多不可徧以名舉
故書西以包衆地謂其舉國之西皆至也麟人罕識之
獸也以見公之窮山竭澤而盡取至於不識之獸皆搜
索而獲之故曰譏之也聖人已沒而異端之說興乃以
麟為王者之瑞而附以符命䜟緯詭怪之言鳳嘗出於
舜以為瑞猶有說也及其後出於亂世則可以知其非
瑞矣若麟者前有治世如堯舜禹湯文武周公之世未
嘗一出其一出而當亂世然則孰知其為瑞哉龜玄物
也汚泥川澤不可勝數其死而貴於卜官者用適有宜
爾而戴氏禮以其在宮沼為王者難致之瑞戴禮雜出
於諸家其失亦以多矣騶虞吾不知其何物也詩曰吁
嗟乎騶虞賈誼以為騶者文王之囿虞虞官也當誼之
時其說如此然則以之為獸者其出於近世之說乎夫
破人之惑者難與爭於篤信之時待其有所疑焉然後
從而攻之可也麟鳳龜龍王者之瑞而出於五代之際
又皆萃于蜀此雖好為祥瑞之說者亦可疑也因其可
疑而攻之庶幾惑者有以思焉(據前蜀書運歴圖九國志皆云建以唐大順二)
(年入成都為西川節度使天復七年九月建號明年正月改元武成今以為定惟舊五代史云龍紀元年入成)
(都天祐五年建號改元者謬也至後唐同光三年蜀滅則諸書皆同自大順二年至同光三年凡三十五年)
五代史卷六十三
五代史卷六十三考證
王建傳僖宗幸鳳翔二年三月移幸興元元監本訛
化今從本紀改正
昭宗遣諫議大夫李洵判官韋莊宣諭兩川上文云
遣左諫議大夫李珣為兩川宣諭和協使此云李洵
恐是一人而前後互異
以郯王為鳳翔節度使郯各本作剡今從監本
五代史卷六十三考證
