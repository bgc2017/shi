五代史卷七十
宋歐陽修撰
東漢世家第十
劉旻漢高祖母弟也初名崇為人美鬚髯目重瞳子少
無賴嗜酒好博嘗黥為卒高祖事晉為河東節度使以
旻為都指揮使高祖即帝位以為太原尹北京留守同
中書門下平章事隐帝時累加中書令隐帝少政在大
臣周太祖為樞密使新討三叛立大功而與旻素有隙
旻頗不自安謂判官鄭珙曰主上幼弱政在權臣而吾
與郭公不叶時事如何珙曰漢政將亂矣晉陽兵䧺天
下而地形險固十州征賦足以自給公為宗室老不以
此時為計後必為人所制旻曰子言乃吾意也乃罷上
供征賦收豪傑籍丁民以益兵三年周太祖起魏隐帝
遇弑旻乃謀舉兵周太祖之自魏入也反狀已白而漢
大臣不即推尊之故未敢即立乃白漢太后立旻子贇
為漢嗣遣宰相馮道迎贇於徐州當是時人皆知太祖
之非實意也旻獨喜曰吾兒為帝矣何患乃罷兵遣人
至京師周太祖少賤黥其頸上為飛雀世謂之郭雀兒
太祖見旻使者具道所以立贇之意因自指其頸以示
使者曰自古豈有雕青天子幸公無以我為疑旻喜益
信以為然太原少尹李驤曰郭公舉兵犯順其勢不能
為漢臣必不為劉氏立後因勸旻以兵下太行控孟津
以俟變庶幾贇得立贇立而罷兵可也旻大罵曰驤腐
儒欲離間我父子命左右牽出斬之驤臨刑歎曰吾為
愚人畫計死誠宜矣然吾妻病不可獨存願與之俱死
旻聞之即并戮其妻於市以其事白漢以眀無他已而
周太祖果代漢降封贇湘隂公旻遣牙將李𧦬奉書周
太祖求贇歸太原而贇已死旻即慟哭為李驤立祠歲
時祠之乃以周廣順元年正月戊寅即皇帝位於太原
以子承鈞為太原尹判官鄭珙趙華為宰相都押衙陳
光裕為宣徽使遣通事舍人李𧦬間行使於契丹契丹
永康王烏雲與旻約為父子之國旻乃遣宰相鄭珙致
書烏雲稱姪皇帝以叔父事之而已烏雲遣燕王舍音
政事令高勲以冊尊旻為大漢神武皇帝并册旻妻為
皇后烏雲性豪雋漢使者至輙以酒肉困之珙素有疾
烏雲彊之飲一夕而以醉卒然烏雲聞旻自立頗幸中
國多故乃遣其貴臣舍音高勲以自愛黃騮九龍十二
稻玉帶報聘已而烏雲為舍利所弑舒嚕代立旻遣樞
密直學士王得中聘於舒嚕求兵以攻周舒嚕遣蕭伊
濟率兵五萬助旻旻出隂地攻晉州為王峻所敗是歲
大寒旻軍凍餒亡失過半眀年又攻府州為折德扆所
敗德扆因取岢嵐軍周太祖崩旻聞之喜遣使乞兵於
契丹契丹遣楊衮將鐵馬萬騎及奚諸部兵五六萬人
號稱十萬以助旻旻以張元徽為先鋒自將騎兵三萬
攻潞州潞州李筠遣穆令鈞以步騎三千拒元徽於太
平驛元徽擊敗之遂圍潞州是時世宗新即位以謂旻
幸周有大喪而天子新立必不能出兵宜自將以擊其
不意自宰相馮道等多言不可世宗意甚銳顯德元年
三月親征甲午戰於高平李重進白重贊將左樊愛能
何徽將右向訓史彦超居中軍張永德以禁兵衛蹕旻
亦列為三陣張元徽居東偏楊衮居西偏旻居其中衮
望周師謂旻曰勍敵也未可輕動旻奮髯曰時不可失
無妄言衮怒而去旻號令東偏先進王得中叩馬諫曰
南風甚急非北軍之利也宜少待之旻怒曰老措大毋
妄沮吾軍即麾元徽元徽擊周右軍兵始交愛能徽退
走其騎軍亂步卒數千棄甲叛降元徽呼萬歲聲振川
谷世宗大駭躬督戰士士皆奮命争先而風勢愈盛旻
自麾赤幟收軍軍不可遏旻遂敗日暮旻收餘兵萬人
阻澗而止是時周之後軍劉詞將之在後未至而世宗
銳於速戰戰已勝詞軍繼至因乘勝追擊之旻又大敗
輜重器甲乘輿服御物皆為周師所獲旻獨乘契丹黃
騮自鵰窠嶺間道馳去夜失道山谷間得村民為鄉導
誤趨平陽得佗道以歸而張元徽戰歿於陣楊衮怒旻
按兵西偏不戰故獨全軍而返旻歸為黃騮治廐飾以
金銀食以三品料號自在將軍世宗休軍潞州大宴將
士斬敗將樊愛能何徽等七十餘人軍威大振進攻太
原遣符彦卿史彦超北控忻口以斷契丹援路太原城
方四十里周師去城三百步圍之匝自四月至於六月
攻之不克而彦卿等為契丹所敗彦超戰歿世宗遽班
師初周師之圍城也旻遣王得中送楊衮以歸因乞援
兵於契丹契丹發數萬騎助旻遣得中先還至代州代
州將桑珪殺防禦使鄭處謙以城降周并送得中於周
世宗召問得中敵助兵多少得中言送衮歸無所求也
世宗信之巳而契丹敗符彦卿於忻口得中遂見殺旻
自敗於高平巳而被圍以憂得疾眀年十一月卒年六
十子承鈞立
承鈞旻次子也少頗好學工書旻卒承鈞遣人奉表契
丹自稱男舒嚕答之以詔呼承鈞為兒許其嗣位初旻
常謂張元徽等曰吾以高祖之業贇之冤義不為郭公
屈爾期與公等勉力以復家國之讐至於稱帝一方豈
獲已也顧我是何天子爾亦是何節度使故其僣號仍
稱乾祐不改元不立宗廟四時之祭用家人禮承鈞既
立始赦境内改乾祐十年曰天會元年立七廟於顯聖
宮契丹遣高勲以兵助承鈞承鈞遣李存環與勲攻上
黨無所得而還眀年世宗北伐契丹下三關契丹使來
告急承鈞將發兵而世宗班師乃已宋興昭義節度使
李筠叛命遣其將劉繼冲判官孫孚奉表稱臣執其監
軍周光遜李廷玉送於太原乞兵為援承鈞欲謀於契
丹繼冲道筠意請無用契丹兵承鈞即率其國兵自將
出團栢谷羣臣饑之汾水僕射趙華曰李筠舉事輕易
陛下不圖成敗空國興師臣實憂之承鈞至太平驛封
筠隴西郡王筠見承鈞儀衛不備非如王者悔臣之筠
因自陳受周氏恩不忍背德而承鈞與周世仇也聞筠
言亦不悦遣宣徽使盧贊監其軍筠心益不平與贊多
不叶承鈞遣宰相衛融和解之已而筠敗死衛融被執
至京師太祖皇帝問融承鈞所以助筠反狀融言不遜
太祖命以鐡撾擊其首流血被面融呼曰臣得死所矣
太祖顧左右曰此忠臣也釋之命以良藥傅其瘡遣融
致書於承鈞求周光遜等約亦歸融太原承鈞不報融
遂留京師承鈞謂趙華曰不聽公言幾至於敗然失衛
融盧贊吾以為恨爾承鈞由此益重儒者以抱腹山人
郭無為參議國政無為棣州人方顙鳥喙好學多聞善
談辯嘗衣褐為道士居武當山周太祖討李守貞於河
中無為詣軍門上謁詢以當世之務太祖竒之或謂太
祖曰公為漢大臣握重兵居外而延縦横之士非所以
防微慮遠之道也由是太祖不納無為去隱抱腹山承
鈞内樞密使叚常識之薦其材承鈞以諫議大夫召之
遂以為相五年宿衛殿直行首王隱劉紹趙鸞等謀作
亂事覺被誅其詞連叚常乃罷常樞密為汾州刺史縊
殺之自旻世凡舉事必禀契丹而承鈞之立多略契丹
遣使者責承鈞改元援李筠殺叚常不以告承鈞惶恐
謝罪使者至契丹輙見留承鈞奉之愈謹而契丹待承
鈞益薄承鈞自李筠敗而失契丹之援無復南侵之意
地狹産薄以歲輸契丹故國用日削乃拜五臺山僧繼
顒為鴻臚卿繼顒故燕王劉守光之子守光之死以孽
子得不殺削髮為浮圖後居五臺山為人多智善商財
利自旻世頗巳賴之繼顒能講華嚴經四方供施多積
畜以佐國用五臺當契丹界上繼顒常得其馬以獻號
添都馬歲率數百匹又於柏谷置銀冶募民鑿山取礦
烹銀以輸劉氏仰以足用即其冶建寳興軍繼顒後累
官至太師中書令以老病卒追封定王太祖嘗因界上
諜者謂承鈞曰君家與周氏為世讐宜其不屈今我與
爾無所間何為困此一方之人也若有志於中國宜下
太行以決勝負承鈞遣諜者復命曰河東土地兵甲不
足以當中國之十一然承鈞家世非叛者區區守此蓋
懼漢氏之不血食也太祖哀其言笑謂諜者曰為我語
承鈞開爾一路以為生故終其世不加兵承鈞立十三
年病卒其飬子繼恩立
繼恩夲姓薛氏父釗為卒旻以女妻之生繼恩漢高祖
以釗壻也除其軍籍置之門下釗無材能高祖衣食之
而無所用妻以旻女常居中釗罕得見釗常怏怏因醉
拔佩刀刺之傷而不死釗即自裁旻女後適何氏生子
繼元而何氏及旻女皆卒旻以其子承鈞無子乃以二
子命承鈞飬為子承鈞立以繼恩為太原尹承鈞嘗謂
郭無為曰繼恩純孝然非濟世之才恐不能了我家事
無為不對承鈞病卧勤政閣召無為執手以後事付之
承鈞卒繼恩告哀於契丹而後立繼恩服縗裳視事寝
處皆居勤政閣而承鈞故執事百司宿衛者皆在太原
府廨九月繼恩置酒會諸大臣宗子飲罷卧閣中供奉
官侯霸榮率十餘人挺刃入閣閉戶而殺之郭無為遣
人以梯登屋入殺霸榮并其黨初承鈞之語郭無為也
繼恩怨無為不助巳及立欲逐之而未果故霸榮之亂
人皆以謂無為之謀霸榮死口滅而無知者無為迎繼
元而立之
繼元為人忍旻子十餘人皆無可稱者當繼元時有鎬
鍇錡錫於繼元為諸父皆為繼元所殺獨銑以佯愚獲
免承鈞妻郭氏繼元兄弟自少母之繼元妻叚氏嘗以
小過為郭氏所責既而以它疾而卒繼元疑其殺之及
立遣嬖者范超圖殺郭氏郭氏方縗服哭承鈞於柩前
超執而縊殺之於是劉氏之子孫無遺類矣繼元立改
元曰廣運王師北征繼元閉城拒守太祖以詔書招繼
元出降許以平盧軍節度使郭無為安國軍節度使無
為捧詔色動而并人及繼元左右皆欲堅守以拒命無
為仰天慟哭拔佩刀欲自裁為左右所持繼元自下執
其手延之上坐無為曰奈何以孤城拒百萬之王師蓋
欲搖動并人而并人守意益堅宦者衛德貴察無為有
異志以告繼元繼元遣人縊殺之初太祖命引汾水浸
其城水自城門入而有積草自城中飄出塞之是時王
師頓兵甘草地中會歲暑雨軍士多疾乃班師王師巳
去繼元决城下水注之臺駘澤水巳落而城多摧圯契
丹使者韓知璠時在太原歎曰王師之引水浸城也知
其一而不知其二若知先浸而後涸則并人無類矣太
平興國四年王師復北征繼元窮窘而并人猶欲堅守
其樞密副使馬峯老疾居於家舁入見繼元流涕以興
亡諭之繼元乃降太宗御城北高臺受降以繼元為右
衛上將軍封彭城公其後事具國史(旻年世興滅諸書皆同自周廣順元)
(年建號至皇朝太平興國四年國滅凡二十八年餘具年譜注)
五代史卷七十
五代史卷七十考證
劉繼元傳繼元决城下水注之臺駘澤澤一夲作驛
誤
五代史卷七十考證
