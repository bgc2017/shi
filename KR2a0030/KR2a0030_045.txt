五代史卷四十五
宋歐陽修撰
雜傳第三十三
張全義字國維濮州臨濮人也少以田家子役于縣縣
令數困辱之全義因亡入黃巢賊中巢䧟長安以全義
爲吏部尚書水運使巢敗去事諸葛爽于河陽爽死事
其子仲方仲方爲孫儒所逐全義與李罕之分據河陽
洛陽以附于梁二人相得甚歡然罕之性貪暴日以寇
鈔爲事全義勤儉御軍有法督民耕殖以故罕之常乏
食而全義常有餘罕之仰給全義全義不能給二人因
有隙罕之出兵攻晉絳全義襲取河陽罕之奔晉晉遣
兵助罕之圍全義甚急全義乞兵于梁梁遣牛存節丁
會等以兵萬人自九鼎渡河擊敗罕之於沇水晉軍解
去梁以丁會守河陽全義還爲河南尹全義德梁出已
由是盡心焉是時河南遭巢儒兵火之後城邑殘破戶
不滿百全義披荆棘勸耕殖躬載酒食勞民畎畝之間
築南北二城以居之數年人物完盛民甚賴之及梁太
祖劫唐昭宗東遷繕理宫闕府廨倉庫皆全義之力也
全義初名言唐昭宗賜名全義唐亡全義事梁又請改
名太祖賜名宗奭太祖猜忌晩年尤甚全義奉事益謹
卒以自免自梁與晉戰河北兵數敗亡全義輒蒐卒伍
鎧馬月獻之以補其缺太祖兵敗蓚縣道病還洛幸全
義會節園避暑留旬日全義妻女皆迫淫之其子繼祚
憤恥不自勝欲剚刃太祖全義止之曰吾爲李罕之兵
圍河陽啖木屑以爲食惟有一馬欲殺以餉軍死在朝
夕而梁兵出之得至今日此恩不可忘也繼祚乃止嘗
有言全義於太祖者太祖召全義其意不測全義妻儲
氏明敏有口辯遽入見厲聲曰宗奭種田叟爾守河南
三十年開荒斸土捃拾財賦助陛下創業今年齒衰朽
已無能爲而陛下疑之何也太祖笑曰我無惡心嫗勿
多言全義事梁累拜中書令食邑至萬三千戶兼領忠
武陜虢鄭滑河陽節度使判六軍諸衛事天下兵馬副
元帥封魏王初全義爲李罕之所敗其弟全武及其家
屬爲晉兵所得晉王給以田宅待之甚厚全義常隂遣
人通問於太原及梁亡莊宗入汴全義自洛來朝泥首
待罪莊宗勞之曰卿家弟姪幸復相見全義俯伏感涕
年老不能進趨遣人掖扶而登宴犒盡歡命皇子繼岌
皇弟存紀等皆兄事之全義因去梁所賜名請復其故
名而全義猶不自安乃厚賂劉皇后以自託初梁末帝
幸洛陽將祀天於南郊而不果其儀仗法物猶在全義
因請幸洛陽曰南郊儀物已具莊宗大悅加拜全義太
師尚書令明年十一月莊宗幸洛陽南郊而禮物不具
因改用來年二月然不以前語責全義以皇后故待之
愈厚數幸其第命皇后拜全義爲父改封齊王初莊宗
滅梁欲掘梁太祖墓斵棺戮尸全義以謂梁雖讐敵今
已屠滅其家足以報怨剖棺之戮非王者以大度示天
下也莊宗以爲然鏟去墓闕而巳全義監軍嘗得李德
裕平泉醒酒石德裕孫延古因託全義復求之監軍忿
然曰自黃巢亂後洛陽園宅無復能守豈獨平泉一石
哉全義嘗在巢賊中以爲譏已因大怒奏笞殺監軍者
天下冤之其聽訟以先訴者爲直民頗以爲苦同光四
年趙在禮反於魏元行欽討賊無功莊宗欲自將討之
大臣皆諫以爲不可因言明宗可將是時郭崇韜朱友
謙皆已見殺明宗自鎮州來朝處之私第莊宗疑之不
欲遣也羣臣固請不從最後全義力以爲言莊宗乃從
已而明宗至魏果反全義以憂卒年七十五諡曰忠肅
子繼祚官至上將軍晉高祖時與張從賓反於河陽當
族誅而宰相桑維翰以其父珙嘗事全義有恩乞全活
之不許止誅繼祚及其妻子而巳
朱友謙字德光許州人也初名簡以卒隷澠池鎮有罪
亡去爲盗石濠三鄉之間商旅行路皆苦之久之去爲
陜州軍校陜州節度使王珙爲人嚴酷與其弟珂爭河
中戰敗其牙將李璠與友謙謀共殺珙附于梁梁太祖
表璠代珙璠立友謙復以兵攻之璠得逃去梁太祖又
表友謙代璠梁兵西攻李茂貞太祖往來過陜友謙奉
事尤謹因請曰僕本無功而富貴至此元帥之力也且
幸同姓願更名以齒諸子太祖益憐之乃更其名友謙
錄以爲子太祖即位徙鎮河中累遷中書令封冀王太
祖遇弑友珪立加友謙侍中友謙雖受命而心常不平
已而友珪使召友謙入覲友謙不行乃附于晉友珪遣
招討使韓勍將康懷英等兵五萬擊友謙晉王出澤潞
以救之遇懷英于解縣大敗之追至白逕嶺夜秉炬擊
之懷英又敗梁兵乃解去友謙會晉王于猗氏友謙醉
寢晉王帳中晉王視之顧左右曰冀王雖甚貴然恨其
臂短耳末帝即位友謙復臣于梁而不絶晉也貞明六
年友謙遣其子令德襲同州逐節度使程全暉因求兼
鎮末帝初不許已而許之制命未至友謙復叛始絶梁
而附晉矣末帝遣劉鄩等討之鄩爲李存審所敗晉封
友謙西平王加守太尉以其子令德爲同州節度使莊
宗滅梁入洛友謙來朝賜姓名曰李繼麟賜予鉅萬明
年加守太師尚書令賜鐵劵恕死罪以其子令德爲遂
州節度使令錫忠武軍節度使諸子及其將校爲刺史
者十餘人恩寵之盛時無與比是時宦官伶人用事多
求賂于友謙友謙不能給而辭焉宦官伶人皆怒唐兵
伐蜀友謙閱其精兵命其子令德將以從軍及郭崇韜
見殺伶人景進言唐兵初出時友謙以爲討已閱兵自
備又言與崇韜謀反且曰崇韜所以反于蜀者以友謙
爲内應友謙見崇韜死謀與存乂爲郭氏報冤莊宗初
疑其事羣伶宦官日夜以爲言友謙聞之大恐將入朝
以自明將吏皆勸其毋行友謙曰郭公有大功於國而
以讒死我不自明誰爲我言者乃單車入朝景進使人
詐爲變書告友謙反莊宗惑之乃徙友謙義成軍節度
使遣朱守殷夜以兵圍其館驅友謙出徽安門外殺之
復其姓名詔魏王繼岌殺令德於遂州王思同殺令錫
於許州夏魯竒族其家屬于河中魯竒至其家友謙妻
張氏率其宗族二百餘口見魯竒曰朱氏宗族當死願
無濫及平人乃别其婢僕百人以其族百口就刑張氏
入室取其鐵劵示魯竒曰此皇帝所賜也不知爲何言
語魯竒亦爲之慙友謙死其將史武等七人皆坐友謙
族誅天下冤之
袁象先宋州下邑人唐南陽王恕巳之後也父敬初梁
太府卿駙馬都尉尚太祖妺是爲萬安大長公主象先
以梁甥爲宣武軍内外馬步軍都指揮使歷宿洺陳三
州刺史太祖即位累遷左龍武統軍在京馬步軍都指
揮使太祖遇弑友珪立末帝留守東都以大事謀於趙
巖巖曰此事如反掌耳但得招討楊令公一言諭禁軍
則事可成末帝即遣人之魏州以謀告楊師厚遣禆將
王舜賢至洛陽與象先謀象先許諾是時龍驤軍將劉
重遇戍于懷州以其軍作亂友珪遣霍彦威擊敗于鄢
陵其餘兵奔散捕之甚急末帝即召龍驤軍在東京者
告之曰上以重遇故欲盡召龍驤軍至洛而誅之乃僞
爲友珪詔書示之龍驤軍恐懼不知所爲因告之曰友
珪弑父與君天下之賊也爾能趨洛陽擒之以其首祭
先帝則所謂轉禍而爲福也軍士踴躍曰王言是也末
帝即馳奏言龍驤軍反象先聞之即引禁軍千人入宫
攻友珪友珪死末帝即位拜象先鎮南軍節度使同中
書門下平章事開封尹判在京馬步軍諸軍事貞明四
年爲平盧軍節度使徙鎮宣武象先爲梁將未嘗有戰
功徒以甥故掌親軍及誅友珪有功於末帝在宋州十
餘年誅歛其民積貨千萬莊宗滅梁象先來朝洛陽輦
其資數十萬賂唐將相伶官宦者及劉皇后等由是内
外翕然稱其爲人莊宗待之甚厚賜姓名爲李紹安改
宣武軍爲歸德軍曰歸德之名爲卿設也遣之還鎮是
歲卒年六十一贈太師象先二子正辭官至刺史㠖周
世宗時爲横海軍節度使象先平生所積財産數十萬
邸舍四千間其卒也不以分諸子而悉與正辭正辭初
以父任爲飛龍副使唐廢帝時獻錢五萬緡領衢州刺
史晉高祖入立復獻五萬緡求爲眞刺史拜雄州刺史
州在靈武之西吐蕃界中正辭憚不欲行復獻錢數萬
乃得免正辭不勝其忿以衣帶自經其家人救之而止
出帝時又獻錢三萬緡銀萬兩出帝憐之欲與一内郡
未及而卒正辭積錢盈室室中嘗有聲如牛人以爲妖
勸其散積以禳之正辭曰吾聞物之有聲求其同類爾
宜益以錢聲必止聞者傳以爲笑
朱漢賓字績臣亳州譙人也其父元禮爲軍校從梁軍
戰殁于清口漢賓爲人有膽力梁太祖以其父死戰憐
之以爲養子是時梁方東攻兗鄆鄆州朱瑾募其軍中
驍勇者黥雙鴈于其頰號鴈子都太祖聞之乃更選勇
士數百人號落鴈都以漢賓爲指揮使及漢賓貴人猶
以爲朱落鴈漢賓事梁爲天威軍使歷磁滑宋亳曺五
州刺史安遠軍節度使莊宗滅梁罷漢賓爲右龍武統
軍待之頗薄後莊宗因出遊幸其第漢賓妻有色而慧
因侍左右進酒食奏歌舞莊宗懽甚留至夜漏二更而
去漢賓自此有寵初漢賓在梁也與朱友謙俱爲太祖
養子而友謙年長漢賓以兄事之其後梁亡漢賓數寓
書友謙友謙不荅漢賓銜之其後友謙見族人皆以爲
漢賓有力明宗入立以漢賓爲莊宗所厚惡之以爲右
衛上將軍安重誨用事漢賓依附之相爲㛰姻由是復
得爲昭義軍節度使重誨死漢賓罷爲上將軍遂以太
子少保致仕漢賓爲將未嘗有戰功而臨政能守法好
施惠人頗愛之清泰二年卒年六十四晉高祖時贈太
子少傅諡曰貞惠
段凝開封人也初名明遠後更名凝爲澠池主簿其父
事梁太祖以事坐徙後凝棄官亦事太祖爲軍巡使又
以其妺内太祖妺有色後爲美人凝爲人憸巧善窺迎
人意又以妺故太祖漸親信之常使監諸軍爲懷州刺
史梁太祖北征過懷州凝獻饋甚豐太祖大悅過相州
相州刺史李思安獻饋如常禮比凝爲薄太祖怒思安
因以得罪死遷凝鄭州刺史使監兵於河上李振亟請
罷之太祖曰凝未有罪振曰待其有罪則社稷亡矣然
終不罷也莊宗已下魏博與梁相距河上梁以王彦章
爲招討使凝爲副是時末帝昏亂小人趙巖張漢傑等
用事凝依附巖等爲姦彦章爲招討使三日用竒計破
唐德勝南城而凝與彦章各自上其功巖等從中匿彦
章功狀悉歸其功於凝凝因納金巖等求代彦章末帝
惑巖等言卒以凝爲招討使軍于王村是時唐巳下鄆
州凝乃自酸棗決河東注鄆以隔絶唐軍號護駕水莊
宗自鄆趨汴汴兵悉巳屬凝京師無備乃遣張漢倫馳
騎召凝于河上漢倫中道墜馬傷不能進已而梁亡凝
率精兵五萬降唐莊宗賜以錦袍御馬明日凝奏故梁
姦人趙巖張漢傑等十餘人侮弄權柄殘害生靈請皆
族之凝出入唐朝無媿色見唐將相若倡優因伶人景
進納賂劉皇后以求恩寵莊宗甚親愛之賜姓名曰李
紹欽以爲泰寧軍節度使居月餘用庫錢數十萬有司
請責其償莊宗釋之郭崇韜固請以爲不可莊宗怒曰
朕爲卿所制都不自由終釋之莊宗遣李紹宏監諸將
備契丹凝軍瓦橋關以謟事紹宏紹宏數薦凝可大用
郭崇韜每以爲不可遷武勝軍節度使趙在禮反紹宏
請以凝招討莊宗使凝條奏方略凝所請偏禆皆其故
黨莊宗疑之乃止明宗即位勒歸田里明年長流遼州
賜死
劉玘汴州雍丘人也世爲宣武軍牙將梁太祖鎮宣武
玘以軍卒補隊長稍以戰功遷牙將爲襄州都指揮使
山南節度使王班爲亂軍所殺亂軍推玘爲留後玘僞
許之明日饗士于庭伏甲幕中酒半擒爲亂者殺之會
梁遣陳暉兵亦至襄州平以功拜復州刺史徙亳安二
州末帝時爲晉州觀察留後凡八年日與晉人交戰莊
宗滅梁玘來朝莊宗勞之曰劉侯亡恙爾居晉陽之南
鄙久矣不早相聞今日見訪不其晩邪玘頓首謝罪遣
還鎮遂以爲節度使徙鎮安遠天成元年以史敬鎔代
之玘還京師未至拜武勝軍節度使以疾卒于道中贈
侍中
周知裕字好問幽州人也爲劉仁恭騎將仁恭爲其子
守光所囚知裕去事守光兄守文守光又攻殺守文乃
與張萬進立守文子延祚而事之守光又殺延祚以其
子繼威代之萬進殺繼威與知裕俱奔于梁梁太祖得
知裕喜甚爲置歸化軍以知裕爲指揮使凡與晉戰所
得及兵背晉而歸梁者皆以隷知裕梁晉相距河上十
餘年其摧堅䧟陣歸化一軍爲最然知裕位不過刺史
莊宗入汴知裕與段凝軍河上聞梁已亡欲自殺爲賓
客故人止之乃降唐莊宗尤寵待之諸將嫉其寵因獵
射之知裕走以免莊宗爲殺射者以知裕爲房州刺史
明宗時歴絳淄二州刺史遷宿州團練使安州留後所
居皆有善政安州近淮俗惡病者父母有疾置之佗室
以竹竿繫飲食委之至死不近知裕深患之加以教道
由是稍革罷爲右神武統軍應順中卒贈太傅
陸思鐸澶州臨黃人也少事梁爲宣武軍卒以善射知
名累遷拱辰左廂都指揮使領恩州刺史梁晉相距河
上思鐸鏤其姓名於箭筈以射晉軍而矢中莊宗馬鞍
莊宗拔矢見思鐸姓名竒之其後滅梁思鐸謁見莊宗
出其矢以示之思鐸伏地請死莊宗慰而起之拜龍武
右廂都指揮使晉高祖時爲陳蔡二州刺史卒年五十
四思鐸在陳州有善政臨終戒其子曰陳人愛我我死
則葬焉遂葬于陳州
五代史卷四十五
五代史卷四十五考證
張全義傳濮州臨濮人也第二濮字監夲訛漢今改
正
朱友謙傳此皇帝所賜也不知爲何言語語一本作
矣
晉封友謙西平王加守太尉以其子令德爲同州節度
使(臣文清)按司馬光通鑑止載友謙求節鉞于晉
王晉王以墨制除令德忠武節度使考異載莊宗列
傳止云上令幕客王正言送節旄賜之俱未有封友
謙西平王加守太尉之事
五代史卷四十五考證
