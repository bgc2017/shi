五代史卷十九
宋歐陽修撰
周家人傳第七
太祖一后三妃聖穆皇后柴氏邢州堯山人也與太祖
同里遂以歸焉太祖微時喜飲博任俠不拘細行后常
諫止之太祖狀貎竒偉后心知其貴人也事之甚謹及
太祖即位后已先卒乃下詔故夫人柴氏追册為皇后
諡曰聖穆
淑妃楊氏鎮州真定人也父弘裕真定少尹妃幼以色
選入趙王宮事王鎔鎔為張文禮所殺鎮州亂妃亦流
寓民間後嫁里人石光輔居數年光輔死太夫人
卒聞妃有色而賢遂娶之為繼室太祖方事漢高祖於
太原天福中妃卒遂葬太原之近郊太祖即位廣順元
年九月追冊為淑妃拜妃弟廷璋為右飛龍使廷璋辭
曰臣父老矣願以授之太祖曰吾方思之豈忘爾父邪
即召弘裕弘裕老不能行乃就其家拜金紫光祿大夫
真定少尹太祖崩葬嵩陵一后三妃皆當陪葬而太原
未克世宗詔有司營嵩陵之側為虛墓以俟顯德元年
世宗已敗劉旻於高平遂攻太原太原閉壁被圍乃遷
妃喪而葬之
貴妃張氏鎮州真定人也祖記成德軍節度判官檢校
兵部尚書父同芝事趙王王鎔為諮呈官官至檢校工
部尚書鎔死鎮州亂莊宗遣幽州符存審以兵討張文
禮禆將武從諫館於妃家見妃尚幼憐之而從諫家在
太原遂以妃歸為其子婦久之太祖事漢高祖於太原
夫人卒而武氏子亦卒乃納妃為繼室太祖貴累封
吳夫人太祖以兵入京師漢遣劉銖戮其家妃與諸
子皆死太祖即位追冊為貴妃
德妃董氏鎮州靈壽人也祖文廣唐深州錄事參軍父
光嗣趙州昭慶尉妃幼穎悟始能言聞樂聲知其律呂
年七歲鎮州亂其家失之為潞州牙將所得寘諸褚中
以歸潞將妻嘗生女輒不育得妃憐之養以為子過於
所生居五六年妃家悲思其兄瑀求之人間莫知所在
潞將仕於京師遇瑀欣然歸之時年十三瑀以嫁里人
劉進超進超亦仕晉為内職契丹犯闕進超殁於敵中
妃[婺-矛+牙]居洛陽漢高祖自太原入京師太祖從過洛陽聞
妃有賢行聘之太祖建國中宮虚位遂冊為德妃廣順
三年卒年三十九妃兄三人瑀官至太子左贊善大夫
玄之自眀皆至刺史初帝舉兵於魏漢以兵圍帝第時
張貴妃與諸子青哥意哥姪守筠奉超定哥皆被誅青
哥意哥不知其母誰氏太祖即位詔故第二子青哥贈
太尉賜名侗第三子意哥贈司空賜名信皇姪守筠贈
左領軍衞將軍以筠聲近榮為世宗避更名守愿奉超
贈左監門衞將軍定哥贈左千牛衛將軍賜名遜世宗
顯德四年夏四月癸未詔曰禮以緣情恩以悼往矧在
友于之列尤鍾惻愴之情故皇弟贈太保侗贈司空信
景運初啓天年不登俾予終鮮實動予懷侗可贈太傅
追封郯王信司徒杞王又詔曰故皇從弟贈左領軍衛
將軍守愿贈左監門衞將軍奉超贈左千牛衞將軍遜
等頃因季世不享遐齡每念非辜難忘有慟守愿可贈
左衞大將軍奉超右衛大將軍遜右武衞大將軍
五代史卷十九
