五代史卷三十二
宋歐陽修撰
死節傳第二十
語曰世亂識忠臣誠哉五代之際不可以為無人吾得
全節之士三人焉作死節傳
王彦章字子明鄆州夀張人也少為軍卒事梁太祖為
開封府押衙左親從指揮使行營先鋒馬軍使末帝即
位遷濮州刺史又徙澶州刺史彦章為人驍勇有力能
跣足履棘行百步持一鐵鎗騎而馳突奮疾如飛而他
人莫能舉也軍中號王鐵鎗梁晉争天下為勁敵獨彦
章心常輕晉王謂人曰亞次鬭鷄小兒耳何足懼哉梁
分魏相六州為兩鎮懼魏軍不從遣彦章將五百騎入
魏屯金波亭以虞變魏軍果亂夜攻彦章彦章南走魏
人降晉晉軍攻破澶州虜彦章妻子歸之太原賜以第
宅供給甚備間遣使者招彦章彦章斬其使者以自絶
然晉人畏彦章之在梁也必欲招致之待其妻子愈厚
自梁失魏博與晉夾河而軍彦章常為先鋒遷汝鄭二
州防禦使匡國軍節度使北面行營副招討使又徙宣
義軍節度使是時晉巳盡有河北以鐵鎻斷德勝口築
河南北為兩城號夾寨而梁末帝昏亂小人趙巖張漢
傑等用事大臣宿將多被讒間彦章雖為招討副使而
謀不見用龍德三年夏晉取鄆州梁人大恐宰相敬翔
顧事急以繩内靴中入見末帝泣曰先帝取天下不以
臣為不肖所謀無不用今彊敵未滅陛下棄忽臣言臣
身不用不如死乃引繩將自經末帝使人止之問所欲
言翔曰事急矣非彦章不可末帝乃召彦章為招討使
以段凝為副末帝問破敵之期彦章對曰三日左右皆
失笑彦章受命而出馳兩日至滑州置酒大會隂遣人
具舟於楊村命甲士六百人皆持巨斧載冶者具韛炭
乘流而下彦章會飲酒半佯起更衣引精兵數千㳂河
以趨德勝舟兵舉鎻燒斷之因以巨斧斬浮橋而彦章
引兵急擊南城浮橋斷南城遂破盖三日矣是時莊宗
在魏以朱守殷守夾寨聞彦章為招討使驚曰彦章驍
勇吾嘗避其鋒非守殷敵也然彦章兵少利於速戰必
急攻我南城即馳騎救之行二十里而得夾寨報者曰
彦章兵巳至比至而南城破矣莊宗徹北城為栰下楊
劉與彦章俱浮於河各行一岸每舟栰相及輙戰一日
數十接彦章至楊劉攻之幾下晉人築壘博州東岸彦
章引兵攻之不克還擊楊劉戰敗是時段凝巳有異志
與趙巖張漢傑交通彦章素剛憤梁日削而嫉巖等所
為嘗謂人曰俟吾破賊還誅姦臣以謝天下巖等聞之
懼與凝叶力傾之其破南城也彦章與凝各為捷書以
聞凝遣人告巖等匿彦章書而上巳書末帝初疑其事
巳而使者至軍獨賜勞凝而不及彦章軍士皆失色及
楊劉之敗也凝乃上書言彦章使酒輕敵而至於敗趙
巖等從中日夜毁之乃罷彦章以凝為招討使彦章馳
至京師入見以笏畫地自陳勝敗之迹巖等諷有司劾
彦章不恭勒還第唐兵攻兗州末帝召彦章使守捉東
路是時梁之勝兵皆屬段凝京師秪有保鑾五百騎皆
新募之兵不可用乃以屬彦章而以張漢傑監之彦章
至遞坊以兵少戰敗退保中都又敗與其牙兵百餘騎
死戰唐將夏魯竒素與彦章善識其語音曰王鐵鎗也
舉矟刺之彦章傷重馬踣被擒莊宗見之曰爾常以孺
子待我今日服乎又曰爾善戰者何不守兗州而守中
都中都無壁壘何以自固彦章對曰大事巳去非人力
可為莊宗惻然賜藥以封其創彦章武人不知書常為
俚語謂人曰豹死留皮人死留名其於忠義盖天性也
莊宗愛其驍勇欲全活之使人慰諭彦章彦章謝曰臣
與陛下血戰十餘年今兵敗力窮不死何待且臣受梁
恩非死不能報豈有朝事梁而暮事晉生何面目見天
下之人乎莊宗又遣明宗往諭之彦章病創卧不能起
仰顧明宗呼其小字曰汝非邈佶烈乎我豈苟活者遂
見殺年六十一晉高祖時追贈彦章太師與彦章同時
有裴約者潞州之牙將也莊宗以李嗣昭為昭義軍節
度使約以裨將守澤州嗣昭卒其子繼韜以澤潞叛降
于梁約召其州人泣而諭曰吾事故使二十餘年見其
分財饗士欲報梁仇不幸早世今君父喪未葬違背
君親吾能死于此不能從以歸梁也衆皆感泣梁遣董
璋率兵圍之約與州人拒守求救於莊宗是時莊宗方
與梁人戰河上而巳建大號聞繼韜叛降梁頗有憂色
及聞約獨不叛喜曰吾於繼韜何薄於約何厚而約能
分逆順邪顧符存審曰吾不惜澤州與梁一州易得約
難得也爾識機便為我取約來存審以五千騎馳至遼
州而梁兵巳破澤州約見殺至周世宗時又有劉仁贍
者焉仁贍字守惠彭城人也父金事楊行密為濠滁二
州刺史以驍勇知名仁贍為將輕財重士法令嚴肅少
略通兵書事南唐為左監門衛將軍黃袁二州刺史所
至稱治李景使掌親軍以為武昌軍節度使周師征淮
先遣李穀攻自夀春景遣將劉彦貞拒周兵以仁贍為
清淮軍節度使鎮夀州李榖退守正陽浮橋彦貞見周
兵之却意其怯急追之仁贍以為不可彦貞不聽仁贍
獨按兵城守彦貞果敗於正陽世宗攻夀州圍之數重
以方舟載礮自淝河中流擊其城又束巨竹數十萬竿
上施版屋號為竹龍載甲士以攻之又决其水砦入于
淝河攻之百端自正月至于四月不能下而歲大暑霖
雨彌旬周兵營寨水深數尺淮淝暴漲礮舟竹龍皆飄
南岸為景兵所焚周兵多死世宗東趨濠梁以李重進
為廬夀州都招討使景亦遣其元帥齊王景逹等列砦
紫金山下為夾道以屬城中而重進與張永德兩軍相
疑不恊仁贍屢請出戰景逹不許由是憤惋成疾明年
正月世宗復至淮上盡破紫金山砦壊其夾道景兵大
敗諸將往往見擒而景之守將廣陵馮延魯光州張紹
舒州周祚泰州方訥泗州范再遇等或走或降皆不能
守雖君臣亦皆震懾奉表稱臣願割土地輸貢賦以
效誠欵而仁贍獨堅守不可下世宗使景所遣使者孫
晟等至城下示之仁贍子崇諫幸其父病謀與諸將出
降仁贍立命斬之監軍使周廷構哭於中門救之不得
於是士卒皆感泣願以死守三月仁贍病甚巳不知人
其副使孫羽詐為仁贍書以城降世宗命舁仁贍至帳
前嘆嗟久之賜以玉帶御馬復使入城養疾是日卒制
曰劉仁贍盡忠所事抗節無虧前代名臣幾人可比予
之南伐得爾為多乃拜仁贍檢校太尉兼中書令天平
軍節度使仁贍不能受命而卒年五十八世宗遣使弔
祭喪事官給追封彭城郡王以其子崇讚為懷州刺史
賜莊宅各一區李景聞仁贍卒亦贈太師夀州故治夀
春世宗以其難剋遂徙城下蔡而復其軍曰忠正軍曰
吾以旌仁贍之節也
嗚呼天下惡梁久矣然士之不幸而生其時者不為之
臣可也其食人之禄者必死人之事如彦章者可謂得
其死哉仁贍既殺其子以自明矣豈有垂死而變節者
乎今周世宗實錄載仁贍降書盖其副使孫羽等所為
也當世宗時王環為蜀守秦州攻之久不下其後力屈
而降世宗頗嗟其忠然止以為大將軍視世宗待二人
之薄厚而考其制書乃知仁贍非降者也自古忠臣義
士之難得也五代之亂三人者或出於軍卒或出於偽
國之臣可勝嘆哉可勝嘆哉
五代史卷三十二
五代史卷三十二考證
王彦章傳趙巖等日夜毁之乃罷彦章彦章馳至京師
以笏畫地自陳勝敗之迹巖等諷有司劾彦章不敬
勒還第(臣文清)按司馬光通鑑云趙張與彦章動
相違戾潛伺彦章過失以聞彦章功竟無成及歸楊
村梁主信讒猶恐彦章旦夕成功難制徵還大梁與
此異
五代史卷三十二考證
