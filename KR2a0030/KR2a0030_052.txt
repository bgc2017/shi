五代史卷五十二
宋歐陽修撰
雜傳第四十
杜重威朔州人也其妻石氏晉高祖之女弟高祖即帝
位封石氏為公主拜重威舒州刺史以典禁兵從侯益
攻破張從賓於汜水以功拜潞州節度使范延光反於
鄴重威從高祖攻降延光徙領忠武加同平章事又徙
領天平遷侍衛親軍都指揮使安重榮反重威逆戰于
宗城重榮為偃月陣重威擊之不動重威欲少却以伺
之偏將王重胤曰兩兵方交退者先敗乃分兵為三重
威先以左右隊擊其兩翼戰酣重胤以精兵擊其中軍
重榮將趙彦之來奔重榮遂大敗走還鎮州閉壁不敢
出重威攻破之以功拜重威成德軍節度使重威出於
武卒無行而不知將略破鎮州悉取府庫之積及重榮
之貲皆沒之家高祖知而不問及出帝與契丹絶好契
丹連歲入敵重威閉城自守屬州城邑多所屠戮邊騎
驅其人民千萬過其城下重威登城望之未嘗出救開
運元年加重威北面行營招討使明年引兵攻秦州破
滿城遂城契丹已去至古北還兵擊之重威等南走至
陽城為敵所困賴符彦卿張彦澤等因大風奮擊契丹
大潰諸將欲追之重威為俚語曰逢賊得命更望複子
乎乃收兵馳歸重威居鎮州重歛其民戶口彫弊又懼
契丹之至乃連表乞還京師未報亟上道朝廷莫能止
即拜重威鄴都留守而鎮州所留私粟十餘萬斛殿中
監王欽祚和糴軍儲乃錄以聞給絹數萬匹以償之重
威大怒曰吾非反者安得籍沒邪三年秋契丹高牟翰
詐以瀛州降復以重威為北面行營招討使是秋天下
大水霖雨六十餘日飢殍盈路居民折屋木以供㸑剉
藁席以秣馬牛重威兵行泥潦中調發供饋遠近愁苦
重威至瀛州牟翰已棄城去重威退屯武強契丹寇鎮
定重威西趨中渡橋與敵夾滹沱河而軍偏將宋彦筠
王清渡水力戰而重威按軍不動彦筠遂敗清戰死轉
運使李榖教重威以三脚木為橋募敢死士過河擊賊
諸將皆以為然獨重威不許契丹遣騎兵夜並西山擊
欒城斷重威軍後是時重威已有異志而糧道隔絶乃
隂遣人詣契丹請降契丹大悅許以中國以重威為帝
重威信以為然乃伏甲士召諸將告以降虜諸將愕然
以上將先降乃皆聽命重威出降表使諸將書名乃令
軍士陣于柵外軍士猶喜躍以為決戰重威告以糧盡
出降軍士觧甲大哭聲震原野契丹賜重威赭袍使衣
以示諸軍拜重威太傅契丹犯京師重威以晉兵屯陳
橋士卒飢凍不勝其苦重威出入道中市人隨而詬之
重威俛首不敢仰顧契丹據京師率城中錢帛以賞軍
將相皆不免重威當率萬緡乃訴於契丹曰臣以晉軍
十萬先降乃獨不免率乎契丹笑而免之遣還鄴都明
年契丹北歸重威與其妻石氏詣敵帳中為别漢高祖
定京師拜重威太尉歸德軍節度使重威懼不受命遣
高行周攻之不克高祖乃自將攻之遣給事中陳同以
詔書召之重威不聽命而漢兵數敗圍之百餘日初契
丹留燕兵千五百人在京師高祖自太原入告者言其
將反高祖悉誅於繁臺其亡者奔于鄴燕將張璉先以
兵二千在鄴聞燕兵見殺乃勸重威固守高祖巳殺燕
兵悔之數遣人招璉等璉登城呼曰繁臺之誅燕兵何
罪既無生理請以死守重威食盡屑麴而食民多逾城
出降皆無人色重威乃遣判官王敏及其妻子相次請
降高祖許之重威素服出見高祖高祖赦重威拜檢校
太師守太傅兼中書令悉誅璉及重威將吏而錄其私
帑以重威歸京師高祖病甚顧大臣曰善防重威高祖
崩秘不發喪大臣乃共誅之及其子弘璋弘璨弘璲尸
於市市人蹴而詬之吏不能禁支裂蹈踐斯湏而盡
李守貞河陽人也晉高祖鎮河陽以為客將其後嘗從
高祖高祖即位拜客省使監馬全節軍破李金全於安
州以功拜宣徽使出帝即位楊光遠反召契丹入寇守
貞領義成軍節度使為侍衛親軍都虞候從出帝幸澶
州滿達以竒兵入鄆州渡馬家口柵於河東守貞馳往
破之契丹兵多溺死獲馬數百匹裨將七十餘人徙領
泰寧軍節度使以兵二萬討之光遠降其故吏宋顔悉
取光遠寳貨名姬善馬獻之守貞守貞德之隂置顔麾
下是時凡出師破敵必有德音赦其餘類而光遠黨與
十餘人皆亡命捕之甚急樞密使桑維翰緩其制書久
而不下言事者告顔匿守貞所詔取顔殺之守貞大怒
乃與維翰有隙賊平行賞守貞悉以黦茶染木給之軍
中大怒以帛裹之為人首梟於木間曰守貞首也守貞
以功拜同平章事賜以光遠舊第守貞取旁官民舍大
治之為京師之甲出帝臨幸燕錫恩禮出於諸將契丹
入寇出帝再幸澶州杜重威為北面招討使守貞為都
監晉兵素驕而守貞重威為將皆無節制行營所至居
民豢圉一空至於草木皆盡其始發軍也有賜賚曰掛
甲錢及班師又加賞勞曰卸甲錢出入之費常不下三
十萬由此晉之公私重困守貞與重威等攻下秦州破
滿城殺二千餘人還為侍衛親軍都指揮使領天平軍
節度使又領歸德是時出帝遣人以書招趙延夀使歸
國延夀詐言思歸願得晉兵為應而契丹高牟翰亦詐
以瀛州降出帝以為然命杜重威等將兵應之初晉大
臣皆言重威不忠有怨望之心不可用乃用守貞是時
重威鎮魏州守貞嘗將兵往來過魏重威待之甚厚多
以戈甲金帛奉之出帝嘗謂守貞曰卿常以家財散士
卒可謂忠於國者乎守貞謝曰皆重威與臣者因請與
重威俱北於是卒以重威為招討使守貞為都監屯于
武強契丹寇鎮定守貞等軍于中渡遂與重威降于契
丹契丹以守貞為司徒契丹犯京師拜守貞天平軍節
度使漢高祖入京師守貞來朝拜太保河中節度使高
祖崩杜重威死守貞懼不自安以謂漢室新造隠帝初
立天下易以圖而門下僧總倫以方術隂干守貞為言
有非常之相守貞乃決計反而趙思綰先以京兆反遣
人以赭黃衣遺守貞守貞大喜以為天人皆應乃發兵
西據潼關招誘草寇所在竊發漢遣白文珂常思等出
軍擊之已而王景崇又以鳳翔反景崇與思綰遣人推
守貞為秦王守貞拜景崇等官爵又遣人間以蠟丸書
遺吳蜀契丹使出兵以牽漢文珂等攻景崇思綰久無
功隠帝乃遣樞密使郭威率禁兵將文珂等督攻之諸
將皆請先擊思綰景崇威計未知所向行至華州節度
使扈彦珂謂威曰三叛連衡以守貞為主守貞先敗則
思綰景崇可傳聲而破矣若捨近圖遠使守貞出兵于
後思綰景崇拒戰于前則漢兵屈矣威以為然遂先擊
守貞是時馮道罷相居河陽威初出兵過道家問策道
曰君知博乎威少無賴好蒲博以為道譏之艴然而怒
道曰凡博者錢多則多勝錢少則多敗非其不善博所
以敗者勢也今合諸將之兵以攻一城較其多少勝敗
可知威意大悟謀以遲久困之乃與諸將分為三柵柵
其城三面而闕其南發五縣丁夫築長城以連三柵守
貞出兵壞長城威輙補其所壞守貞輙出争之守貞兵
常失十三四如此逾年守貞城中兵無幾而食又盡殺
人而食威曰可矣乃為期日督兵四面攻而破之初守
貞召總倫問以濟否總倫曰王當自有天下然分野方
災俟殺人垂盡則王事濟矣守貞以為然常會將吏大
飲守貞指畫虎圖曰吾有天命者中其掌引弓一發中
之將吏皆拜賀守貞益以自負及城破守貞與妻子自
焚漢軍入城於烟燼中斬其首傳送京師梟於南市其
餘黨皆磔之
張彦澤其先突厥部人也後徙居隂山又徙太原彦澤
為人驍悍殘忍目睛黃而夜有光顧視如猛獸以善射
為騎將數從莊宗明宗戰伐與晉高祖連姻高祖時已
為護聖右廂都指揮使曹州刺史與討范延光拜鎮國
軍節度使歲中徙鎮彰義為政暴虐常怒其子數笞辱
之子逃至齊州州捕送京師高祖以歸彦澤彦澤上章
請殺之其掌書記張式不肯為作章屢諫止之彦澤怒
引弓射式式走而免式素為彦澤所厚多任以事左右
小人皆素嫉之因共讒式且廹之曰不速去當及禍式
乃出奔彦澤遣指揮使李興以二十騎追之戒曰式不
肯來當取其頭以來式至衍州刺史以兵援之邠州節
度使李周留式馳騎以聞詔流式商州彦澤遣司馬鄭
元昭詣闕論請期必得式且曰彦澤若不得張式患在
不測高祖不得已與之彦澤得式剖心決口斷手足而
斬之高祖遣王周代彦澤以為右武衛大將軍周奏彦
澤所為不法者二十六條并述涇人殘弊之狀式父鐸
詣闕訴冤諫議大夫鄭受益曹國珍尚書刑部郎中李
濤張麟員外郎麻麟王禧伏閤上䟽論彦澤殺式之冤
皆不省濤見高祖切諫高祖曰彦澤功臣吾嘗許其不
死濤厲聲曰彦澤罪若可容延光鐡劵何在高祖怒起
去濤隨之諫不已高祖不得已召式父鐸弟守貞子希
範等皆拜以官為蠲涇州民税免其雜役一年下詔罪
已然彦澤止削階降爵而已於是國珍等復與御史中
丞王易簡率三院御史詣閤門連疏論之不報出帝時
彦澤為左龍武軍大將軍遷右武衛上將軍又遷右神
武統軍自契丹與晉戰河北彦澤常在兵間數立戰功
拜彰國軍節度使與契丹戰陽城為契丹所圍而軍中
無水鑿井輒壞又天大風契丹順風揚塵奮擊甚銳軍
中大懼彦澤以問諸將諸將皆曰今敵乘上風而吾居
其下宜待風回乃可戰彦澤以為然諸將皆去偏將藥
元福獨留謂彦澤曰今軍中飢渴已甚若待風回吾屬
為虜矣且逆風而戰敵人謂我必不能所謂出其不意
彦澤即拔拒馬力戰契丹奔北二十餘里追至衛村又
大敗之契丹遯去開運三年秋杜重威為都招討使李
守貞兵馬都監彦澤馬軍都排陣使彦澤往來鎮定之
間敗契丹于秦州斬首二千級重威守貞攻瀛州不克
退及武彊聞契丹空國入寇惶惑不知所之而彦澤適
至言敵可破之状乃與重威等西趨鎮州彦澤為前鋒
至中渡橋已為敵所據彦澤猶力戰争橋燒其半敵小
敗却乃夾河而寨十二月丙寅重威守貞叛降契丹彦
澤亦降耶律德光犯闕遣彦澤與傅住兒以二千騎先
入京師彦澤倍道疾驅至河䘖枚夜渡壬申夜五鼔自
封邱門斬關而入有頃宫中火發出帝以劒擁後宫十
餘人將赴火為小吏薛超所持彦澤自寬仁門傳德光
與皇太后書入乃滅火大内都點檢康福全宿衛寬仁
門登樓覘賊彦澤呼而下之諸門皆啟彦澤頓兵明德
樓前遣傅住兒入傳戎王宣語帝脱黃袍素服再拜受
命使人召彦澤彦澤曰臣無面目見陛下復使召之彦
澤笑而不答明日遷帝於開封府帝與太后皇后肩輿
宫嬪宦者十餘人皆步從彦澤遣控鶴指揮使李筠以
兵監守内外不通帝與太后所上德光表章皆先示彦
澤乃敢遣帝使取内庫帛數段主者曰此非帝有也不
與又使求酒於李崧崧曰臣家有酒非敢惜慮陛下憂
躁飲之有不測之虞所以不進帝姑烏氏公主私賂守
門者得入與帝訣歸第自經死德光渡河帝欲郊迎彦
澤不聽遣白德光德光報曰天無二日豈有兩天子相
見於道路邪乃止初彦澤至京師李濤謂人曰吾禍至
矣與其逃於溝竇而不免不若往見之濤見彦澤為俚
語以自投死彦澤笑而厚待之彦澤自以有功於契丹
晝夜酣飲自娱出入騎從常數百人猶題其旗幟曰赤
心為主迫遷出帝遂輦内庫輸之私第因縱軍士大掠
京師軍士邏獲罪人彦澤醉不能問瞋目視之出三手
指軍士即驅出斷其腰領皇子延煦母楚夫人丁氏
有色彦澤使人求於太后太后遲疑未與即劫取之彦
澤與閤門使高勲有隙乘醉入其家殺數人而去耶律
德光至京師聞彦澤劫掠怒鎻之高勲亦自訴於德光
德光以其状示百官及都人問彦澤當誅否百官皆請
不赦而都人争投状疏其惡乃命高勲監殺之彦澤前
所殺士大夫子孫皆縗絰杖哭隨而詬罵以杖扑之彦
澤俛首無一言行至北市斷腕出鎻然後用刑勲剖其
心祭死者市人争破其腦取其髓臠其肉而食之
嗚呼晉之事醜矣而惡亦極也其禍亂覆亡之不暇蓋
必然之理爾使重威等雖不叛以降虜亦未必不亡然
開虜之隙自一景延廣而卒成晉禍者此三人也視重
威彦澤之死而晉人所以甘心者可以知其憤疾怨怒
於斯人者非一日也至於争已戮之尸臠其肉剔其髓
而食之撦裂蹈踐斯須而盡何其甚哉此自古未有也
然當是時舉晉之兵皆在北面國之存亡繫此三人勝
敗則其任可謂重矣蓋天下惡之如彼晉方任之如此
而終以不悟豈非所謂臨亂之君各賢其臣者歟
五代史卷五十二
五代史卷五十二考證
杜重威傳初契丹留燕兵千五百人在京師燕兵千
五百人一夲作燕京兵五百人
五代史卷五十二考證
