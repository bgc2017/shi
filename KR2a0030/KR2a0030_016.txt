五代史卷十六
宋歐陽修撰
唐家人傳第四
廢帝皇后劉氏父茂威應州渾元人也后為人彊悍廢
帝素憚之初夫人廢帝即位立為皇后其弟延
皓少事廢帝為牙將廢帝即位拜宮苑使宣徽南院使
清泰二年為樞密使天雄軍節度使延皓為人素謹厚
及貴而改節以后故用事受賕掠人園宅在鄴不恤軍
士軍士皆怨捧聖都虞候張令昭以其屯駐兵逐延皓
延皓走相州是時石敬瑭已反方用兵而令昭之亂作
令昭乃閉城遣其副使邊仁嗣請已為節度使廢帝以
令昭為右千牛衛將軍權知天雄軍府事已而遣范延
光討之令昭敗走邢州追至沙河斬之屯駐諸軍亂者
三千餘人皆死有司請以延皓行軍法廢帝以后故削
其官爵而已
廢帝二子曰重吉重美一女為尼號幼澄皆不知其所
生廢帝鎮鳳翔重吉為控鶴指揮使與尼俱留京師控
鶴親兵也愍帝即位不欲重吉掌親兵乃出重吉為亳
州團練使居幼澄於禁中又徙廢帝北京廢帝自疑乃
反愍帝遣人殺重吉於宋州幼澄亦死
重美幼而眀敏如成人廢帝即位自左衛上將軍領成
德軍節度使兼河南尹判六軍諸衛事改領天雄軍節
度使同中書門下平章事封雍王石敬瑭反廢帝欲北
征重美謂宜持重固請毋行廢帝心憚敬瑭初不欲往
聞重美言以為然而劉延皓與劉延朗等廹之不已廢
帝遂如河陽留重美守京師京師震恐居民皆出城以
藏竄門者禁止之重美曰國家多難不能與民為主而
欲禁其避禍可乎因縱民出及晉兵將至劉皇后積薪
於地將焚其宮室重美曰新天子至必不露坐但佗日
重勞民力取怨身後耳后以為然廢帝自焚后及重美
與俱死
嗚呼家人之道不可以不正也夫禮者所以别嫌而眀
微也甚矣五代之際君君臣臣父父子子之道乖而宗
廟朝廷人鬼皆失其序斯可謂亂世者歟自古未之有
也唐一號而三姓周一號而二姓唐太祖莊宗為一家
明宗愍帝為一家廢帝為一家周太祖為一家世宗為
一家别其家而同其號者何哉唐從其號見其盜而有
也周從其號與之也而别其家者昭穆親疎之不可亂
也號可同家不可以不别所以别嫌而眀微也梁博王
友文之不别何哉著禍本也梁太祖之禍自友文始存
之所以戒也
五代史卷十六
