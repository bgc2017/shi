五代史卷二十三
宋歐陽修撰
梁臣傳第十一
楊師厚潁州斤溝人也少事河陽李罕之罕之降晉選
其麾下勁卒百人獻于晉王師厚在籍中師厚在晉無
所知名後以罪奔于梁梁太祖以為宣武軍押衙曹州
刺史梁攻王師範師厚戰臨胊擒其偏將八十餘人取
棣州以功拜齊州刺史太祖攻趙匡凝於襄陽遣師厚
為先鋒師厚取榖城西童山木為浮橋渡漢水擊匡凝
敗之匡凝棄城走師厚進攻荆南又走匡凝弟匡明功
為多拜山南東道節度使同中書門下平章事劉知俊
叛攻陷長安劉鄩牛存節等攻之久不克師厚以竒兵
傍南山入其西門降其守者遂克之晉周德威攻晉州
以應知俊師厚敗之于蒙坑以功遷保義軍節度使徙
鎮宣義是時梁兵攻趙久無功太祖病卧洛陽少間乃
自將北擊趙師厚從太祖至洹水夜行迷失道明旦次
魏縣聞敵將至梁兵潰亂不可止久之無敵乃定已而
太祖疾作乃還明年少間而晉軍攻燕燕王劉守光求
援於梁太祖為之擊趙以牽晉屯於龍花遣師厚攻棗
彊三月(一作日)不能下太祖怒自往督戰乃破屠之進圍
蓚縣晉史建瑭以輕兵夜擊梁軍梁軍大擾太祖與師
厚皆棄輜重南走太祖還東都師厚留屯魏州明年太
祖遇弑友珪自立師厚乘間殺魏牙將潘晏臧延範等
逐出節度使羅周翰友珪因以師厚為天雄軍節度使
自太祖與晉戰河北師厚嘗為招討使悉領梁之勁兵
太祖崩師厚遂逐其帥而稍矜倨難制故時魏恃牙兵
其帥得以倔彊羅紹威時牙兵盡死魏勢孤始為梁所
制師厚巳得志乃復置銀槍效節軍友珪隂欲圖之召
師厚入計事其吏田温等勸師厚勿行師厚曰吾二十
年不負朱家今若不行則見疑而生事然吾知上為人
雖往無如我何也乃以勁兵二萬朝京師留其兵城外
以十餘人自從入見友珪友珪益恐懼賜與鉅萬而還
巳而末帝謀討友珪問於趙巖巖曰此事成敗在招討
楊公爾得其一言諭禁軍吾事立辦末帝乃遣馬慎交
隂見師厚布腹心師厚猶豫未决謂其下曰方郢王弑
逆時吾不能即討今君臣之分巳定無故改圖人謂我
何其下或曰友珪弑父與君乃天下之惡均王仗大義
以誅賊其事易成彼若一朝破賊公將何以自處師厚
大悟乃遣其將王舜賢至洛陽見袁象先計事使朱漢
賓以兵屯滑州為應末帝卒與象先殺友珪末帝即位
封師厚鄴王詔書不名事無鉅細皆以諮之然心益忌
而畏之已而師厚瘍發卒末帝為之受賀於宫中由是
始分相魏為兩鎮魏軍亂以魏博降晉梁失河北自此
始
王景仁廬州合淝人也初名茂章少從楊行密起淮南
景仁為將驍勇剛悍質略無威儀臨敵務以身先士卒
行密壮之梁太祖遣子友寧攻王師範于青州師範乞
兵於行密行密遣景仁以步騎七千救師範師範以兵
背城為兩柵友寧夜擊其一栅栅中告急趣景仁出戰
景仁按兵不動友寧巳破一栅連戰不已遲明景仁度
友寧兵已困乃出戰大敗之遂斬友寧以其首報行密
是時梁太祖方攻鄆州聞子友寧死以兵二十萬倍道
而至景仁閉壘示怯伺梁兵怠毁栅而出馳驅疾戰戰
酣退坐召諸將飲酒已而復戰太祖登高望見之得青
州降人問飲酒者為誰曰王茂章也太祖歎曰使吾得
此人為將天下不足平也梁兵又敗景仁軍還梁兵急
追之景仁度不可走遣禆將李虔裕以衆一旅設伏於
山下以待之留軍不行解鞍而寢虔裕疾呼曰追兵至
矣宜速走虔裕以死遏之景仁曰吾亦戰於此也虔裕
三請景仁乃行而虔裕卒戰死梁兵以故不能及而景
仁全軍以歸景仁事行密為潤州團練使行密死子渥
自宣州入立以景仁代守宣州渥已立反求宣州故時
物景仁惜不與渥怒以兵攻之景仁奔于錢鏐鏐表景
仁領宣州節度使梁太祖素識景仁乃遣人召之景仁
間道歸梁仍以為寧國軍節度使加同中書門下平章
事久之未有以用使參宰相班奉朝請而巳開平四年
以景仁為北面招討使將韓勍李思安等兵伐趙行至
魏州司天監言太隂虧不利行師太祖亟召景仁等還
已而復遣之景仁已去太祖思術者言馳使者止景仁
於魏以待景仁已過邢洺使者及之景仁不奉詔進營
於柏鄉乾化元年正月庚寅日有食之崇政使敬翔白
太祖曰兵可憂矣太祖為之旰食是日景仁及晉人戰
大敗於柏鄉景仁歸訴於太祖太祖曰吾亦知之蓋韓
勍李思安輕汝為客而不從節度爾乃罷景仁就第後
數月悉復其官爵末帝立以景仁為淮南招討使使攻
廬夀軍過獨山山有楊行密祠景仁再拜號泣而去戰
于霍山梁兵敗走景仁殿而力戰以故梁兵不甚敗景
仁歸京師病疽卒贈太尉
賀瓌字光遠濮州人也事鄆州朱宣為都指揮使梁太
祖攻朱瑾于兗州宣遣瓌與何懷寳柳存等以兵萬人
救兗州瓌趨待賓館欲絶梁餉道梁太祖略地至中都
得降卒言瓌等兵趨待賓館矣以六壬占之得斬關(卦名)
以為吉乃選精兵夜疾馳百里期先至待賓以逆瓌而
夜黑兵失道旦至鉅野東遇瓌兵擊之瓌等大敗瓌走
梁兵急追之瓌顧路窮登塜上大呼曰我賀瓌也可勿
殺我太祖馳騎取之并取懷寳等數十人降其卒三千
餘人是日大風揚沙蔽天太祖曰天怒我殺人少邪即
盡殺降卒三千人而縶瓌及懷寳等至兗城下以招瑾
瑾不納因斬懷寳等十餘人而獨留瓌瓌感太祖不殺
誓以身自效從太祖平青州以為曹州刺史太祖即位
累遷相州刺史末帝時遷左龍虎統軍宣義軍節度使
貞明元年魏兵亂賀德倫降晉晉王入魏州劉鄩敗于
故元城走黎陽貝衞洺磁諸州皆入于晉晉軍取楊劉
末帝乃以瓌為招討使與謝彦章等屯于行臺晉軍廹
瓌十里而栅相持百餘日瓌與彦章有隙伏甲殺之莊
宗喜曰將帥不和梁亡無日矣乃令軍中歸其老疾於
鄴以輕兵襲濮州瓌自行臺躡之戰于胡柳陂晉人輜
重在陣西瓌軍薄之晉軍亂斬其將周德威盡取其輜
重瓌軍已勝陣無石山日暮晉軍仰攻之瓌軍下山擊
晉軍瓌大敗晉遂取濮州城德勝夾河為栅瓌以舟兵
攻南柵不能得還軍行臺以疾卒年六十二贈侍中有
子光圖(凡言有子某者皆仕皇朝有聞)
王檀字衆美京兆人也少事梁太祖為小校尚讓攻梁
戰尉氏門檀勇出諸將太祖竒之遷踏白副指揮使從
朱珍募兵東方戰數有功梁與蔡兵戰板橋李重裔馬
踣為蔡兵所擒檀馳取之并獲其將一人從太祖破魏
内黃遷衝山都虞候復從朱珍攻徐州檀獲其將一人
梁兵攻王師範檀以一軍破其密州拜密州刺史太祖
即位遷保義軍節度使潞州東北面招討使王景仁敗
於柏鄉晉兵圍邢州太祖大懼欲自將救之檀止太祖
請自拒敵力戰卒全邢州以功加同中書門下平章事
進封瑯琊郡王友珪立徙鎮宣化貞明元年又徙匡國
是時莊宗取魏博檀以謂晉兵悉在河北乃以竒兵西
出陰地襲太原不克而還徙鎮天平檀嘗招納亡盜居
帳下帳下兵亂入殺檀年五十八贈太師諡曰忠毅
馬嗣勲濠州鍾離人也少事州為客將為人材武有辯
梁太祖攻濠州刺史張遂遣嗣勲持牌印降梁楊行密
攻遂遂又使嗣勲乞兵於太祖梁兵未至濠州已沒嗣
勲無所歸乃留事梁太祖以為宣武軍元從押衙太祖
西攻鳳翔行至華州遣嗣勲入說韓建建即時出降天
祐二年羅紹威將誅牙軍乞兵於梁梁女嫁魏適死太
祖乃遣嗣勲以長直千人為綵輿入魏致兵器於輿中
聲言助葬嗣勲館銅臺夜與魏新鄉鎮兵攻石柱門入
迎紹威家屬衛之乃益取魏甲兵攻牙軍牙軍不知兵
所從來莫能為備殺其八千餘人遲明皆盡嗣勲中重
創卒太祖即位贈太保
王虔裕瑯琊臨沂人也為人健勇善騎射以弋獵為生
少從諸葛爽起青棣間其後爽為汝州防禦使率兵北
擊沙陀還入長安攻黃巢爽兵敗降巢巢以爽為河陽
節度使中和三年孫儒陷河陽虔裕隨爽奔于梁是時
太祖新就鎮黃巢秦宗權等兵方盛太祖數為所窘而
梁未有佗將乃以虔裕將騎兵常為先鋒擊巢陳蔡間
拔其數栅巢走梁兵躡之戰于萬勝戍巢敗而東虔裕
功為多乃表虔裕義州刺史黃巢已去秦宗權攻許鄭
與梁為敵境大小百餘戰虔裕常有功秦賢攻汴南境
太祖遣虔裕拒賢於尉氏戰敗失一禆將太祖怒拘虔
裕於軍中邢州孟遷降梁為晉人所圍太祖遣虔裕以
精兵百人疾馳夜破晉圍入邢州遲明立梁旗幟於城
上晉人以為救兵至乃退已而晉兵復來遷執虔裕降
于晉見殺
謝彦章許州人也幼事葛從周從周憐其敏慧養以為
子授之兵法從周以千錢置大盤中為行陣偏伍之狀
示以出入進退之節彦章盡得之及壯事梁太祖為騎
將是時賀瓌善用步卒而彦章與孟審澄侯温裕皆善
將騎兵審澄温裕所將不過三千彦章多而益辦彦章
事末帝累遷匡國軍節度使貞明四年晉攻河北賀瓌
為北面招討使彦章為排陣使屯于行臺彦章為將好
禮儒士雖居軍中嘗儒服或臨敵御衆肅然有將帥之
威左右馳驟疾若風雨晉人望其行陣齊整相謂曰謝
彦章必在此也其名重敵中如此瓌心忌之彦章與瓌
行視郊外瓌指一地語彦章曰此地岡阜隆起其中坦
然營栅之地也已而晉兵栅之瓌疑彦章隂以告晉益
惡之彦章故與馬步都虞候朱珪有隙瓌欲速戰彦章
請持重以老敵珪乃誣彦章以為將反瓌旦享士使珪
伏甲殺之審澄温裕皆見害
五代史卷二十三
五代史卷二十三考證
王檀傳從朱珍募兵東方從監本訛後今從閣本改
正
五代史卷二十三考證
