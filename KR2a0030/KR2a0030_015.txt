五代史卷十五
宋歐陽修撰
唐家人傳第三
明宗三后一妃和武憲皇后曹氏生晉國公主昭懿皇
后夏氏生秦王從榮愍帝宣憲皇后魏氏潞王從珂母
也淑妃王氏許王從益之慈母也曹氏夏氏皆不見其
世家夏氏無封爵明宗未即位前卒明宗天成元年封
楚夫人曹氏為淑妃追封夏氏晉夫人長興元年
立淑妃為皇后而夏氏所生二子皆已王乃追冊為皇
后諡曰昭懿
魏氏鎮州平山人也初適平山民王氏生子十歲矣明
宗為騎將掠平山得其子母以歸居數年魏氏卒葬太
原其子是為潞王從珂明宗時從珂已王乃追封魏氏
為夫人廢帝即位追尊魏氏為皇太后議建陵寢
而太原石敬瑭反乃於京師河南府東立寢宮清泰三
年六月丙寅遣工部尚書崔儉奉上皇太后寳冊諡曰
宣憲
淑妃王氏邠州餅家子也有美色號花見羞少賣梁故
將劉鄩為侍兒鄩卒王氏無所歸是時夫人已
卒方求别室有言王氏於安重誨者重誨以告明宗而
納之王氏素得鄩金甚多悉以遺明宗左右及諸子婦
人人皆為王氏稱譽明宗益愛之而夫人曹氏為人簡
質常避事由是王氏專寵明宗即位議立皇后而曹氏
當立曹氏謂王氏曰我素多病而性不耐煩妹當代我
王氏曰后帝匹也至尊之位誰敢干之乃立曹氏為皇
后王氏為淑妃妃事皇后亦甚謹每帝晨起盥櫛服御
皆妃執事左右及罷朝帝與皇后食妃侍食徹乃退未
嘗少懈皇后心亦益愛之然宮中之事皆主於妃明宗
病妃與宦者孟漢瓊出納左右遂專用事殺安重誨秦
王從榮皆與焉劉鄩諸子皆以妃故封拜官爵愍帝即
位冊尊皇后為皇太后妃為皇太妃初明宗後宮有生
子者命妃母之是為許王從益從益乳母司衣王氏見
明宗巳老而秦王握兵心欲自託為後計乃曰兒思秦
王是時從益已四歲又數教從益自言求見秦王明宗
遣乳嫗將兒往來秦府遂與從榮私通從榮因使王氏
伺察宮中動静從榮巳死司衣王氏以謂秦王實以兵
入宮衛天子而以反見誅出怨言愍帝聞之大怒賜司
衣王氏死而事連太妃由是心不悦欲遷之至德宮以
太后素善妃懼傷其意而止然待之甚薄廢帝入立嘗
置酒妃院妃舉酒曰願辭皇帝為比丘尼帝驚問其故
妃曰小兒處偶得命若大人不容則死之日何面見先
帝因泣下廢帝亦為之悽然待之頗厚石敬瑭兵犯京
師廢帝聚族將自焚妃謂太后曰事急矣宜少回避以
俟姑夫太后曰我家至此何忍獨生妹自勉之太后乃
與帝俱焚死而妃與許王從益及其妹匿於鞠院以免
晉高祖立妃自請為尼不可乃遷於至德宮晉遷都汴
以妃子母俱東置於宮中高祖皇后事妃如母天福四
年九月癸未詔以郇國三千戶封唐許王從益為郇國
公以奉唐祀服色旌旗一依舊制太常議立莊宗明宗
愍帝三室以至德宮為廟詔立高祖太宗為五廟使從
益歲時主祠出帝即位妃母子俱還洛陽契丹犯京師
趙延壽所尚明宗公主巳死耶律德光乃為延壽娶從
益妹是為永安公主公主不知其母為誰素亦養於妃
妃至京師主婚禮德光見明宗畫像焚香再拜顧妃曰
明宗與我約為弟兄爾吾嫂也已而靳之曰今日乃吾
婦也乃拜從益為彰信軍節度使從益辭不之官與妃
俱還洛陽德光北歸留蕭翰守汴州漢高祖起太原翰
欲北去乃使人召從益委以中國從益子母逃於徽陵
域中以避使者使者迫之以東遂以從益權知南朝軍
國事從益御崇元殿翰率契丹諸將拜殿上晉羣臣拜
殿下羣臣入謁太妃妃曰吾家子母孤弱為翰所迫此
豈福邪禍行至矣乃以王松趙上交為左右丞相李式
翟光鄴為樞密使燕將劉祚為侍衛親軍都指揮使翰
留契丹兵千人屬祚而去漢高祖擁兵而南從益遣人
召高行周武行德等為拒行周等皆不至乃與王松謀
以燕兵閉城自守妃曰吾家亡國之餘安敢與人争天
下乃遣人上書迎漢高祖高祖聞其嘗召行周而不至
遣郭從義先入京師殺妃母子妃臨死呼曰吾家母子
何罪何不留吾兒使每歲寒食持一盂飯洒明宗墳上
聞者悲之從益死時年十七
愍帝哀皇后孔氏父循横海軍節度使后有賢行生四
子愍帝即位立為皇后未及冊命而難作愍帝出奔后
病子幼皆不能從廢帝入立后及四子皆見殺晉高祖
立追諡曰哀
明宗四子曰從璟從榮從厚從益從璟初名從審為人
驍勇善戰而謙退謹敕從莊宗戰數有功為金槍指揮
使明宗軍變於魏莊宗謂從璟曰爾父於國有大功忠
孝之心朕自明信今為亂軍所逼爾宜自往宣朕意毋
使自疑從璟馳至衛州為元行欽所執將殺之從璟呼
曰我父為亂軍所逼公等不亮其心我亦不能至魏願
歸衛天子行欽釋之莊宗憐其言賜名繼璟以為已子
從莊宗如汴州將士多亡於道獨從璟不去左右或勸
其逃禍從璟不聽莊宗聞明宗已渡黎陽復欲遣從璟
通問行欽以為不可遂殺之明宗即位贈太保
嗚呼無父君烏以為生而世之言曰為忠孝者
不兩全夫豈然哉君父人倫之大本忠孝臣子之大節
豈其不相為用而又相害者乎抑私與義而已耳蓋以
其私則兩害以其義則兩得其父以兵攻其君為其子
者從父乎君乎曰身從其居志從其義可也身君
所則君居父所則從父其君者必辭其君曰子
不可以射父願無與兵焉則又號泣而呼其父曰盍捨
兵而歸吾君乎君敗則死之父敗則終喪而事君其從
於父者必告之曰君不可以射也盍捨兵而歸吾君乎
君敗則死之父敗則待罪於君君赦已則終喪而事之
古之知孝者莫如舜知義者莫如君臣父子
之際詳矣使其不幸而遭焉其亦如是而巳矣從璟之
於莊宗知所從而得其死矣哀哉
秦王從榮天成元年以檢校司徒兼御史大夫拜天雄
軍節度使同中書門下平章事三年徙鎮河東長興元
年拜河南尹兼判六軍諸衛事從璟死從榮於諸皇子
次最長又握兵柄然其為人輕雋而鷹視頗喜儒學為
歌詩多招文學之士賦詩飲酒故後生浮薄之徒日進
諛佞以驕其心自將相大臣皆患之明宗頗知其非而
不能裁制從榮嘗侍側明宗問曰爾軍政之餘習何事
對曰有暇讀書與諸儒講論經義爾明宗曰經有君臣
父子之道然須碩儒端士乃可親之吾見先帝好作歌
詩甚無謂也汝將家子文章非素習必不能工傳於人
口徒取笑也吾老矣於經義雖不能曉然尚喜屢聞之
其餘不足學也是歲秋封從榮秦王故事諸王受封不
朝廟而有司希旨欲重其禮乃建議曰古者因禘嘗而
發爵祿所以示不敢專今受大封而不告廟非敬順之
道也於是從榮朝服乘輅車具鹵簿至朝堂受冊出載
冊以車朝於太廟京師之人皆以為榮三年加兼中書
令有司又言故事親王班宰相下今秦王位高而班下
不稱於是與宰相分班而居右四年加尚書令食邑萬
戶太僕少卿何澤上書請立從榮為皇太子是時明宗
巳病得澤書不悦顧左右曰羣臣欲立太子吾當養老
於河東乃召大臣議立太子事大臣皆莫敢可否從榮
入白曰臣聞姦人言欲立臣為太子臣實不願也明宗
曰此羣臣之欲爾從榮出見范延光趙延壽等曰諸公
議欲立吾為太子是欲奪吾兵柄而幽之東宮耳延光
等患之乃加從榮天下兵馬大元帥有司又言元帥或
統諸道或專一面自前世無天下大元帥之名其禮無
所考按請自節度使以下凡領兵職者皆具櫜鞬以軍
禮庭參其兼同中書門下平章事者初見亦如之其後
許如客禮凡元帥府文符行天下皆用帖文升班在宰
相上從榮大宴元帥府諸將皆有頒給控鶴捧聖嚴衛
指揮使人馬一匹絹十疋其諸軍指揮使人絹十疋都
頭已下七疋至三疋又請嚴衛捧聖千人為牙兵每入
朝以數百騎先後張弓挾矢馳走道上見者震懾從榮
又命其寮屬及四方游士試作征淮檄陳巳所以平一
天下之意言事者請為諸王擇師傅以加訓導宰相難
其事因請從榮自擇從榮乃請翰林學士崔梲刑部侍
郎任贊為元帥判官明宗曰學士代予言不可也從榮
出而恚曰任以元帥而不得請屬寮非吾所諭也將相
大臣見從榮權位益隆而輕脱如此皆知其禍而莫敢
言者惟延光延壽隂有避禍意數見明宗涕泣求解樞
密二人皆引去而從榮之難作十一月戊子雪明宗幸
宮西士和亭得傷寒疾已丑從榮與樞密使朱弘昭馮
贇入問起居於廣壽殿帝不能知人王淑妃告曰從榮
在此又曰弘昭等在此皆不應從榮等去乃遷於雍和
殿宮中皆慟哭至夜半後帝蹶然自興於榻而侍疾者
皆去顧殿上守漏宮女曰夜漏幾何對曰四更矣帝即
唾肉如肺者數片溺涎液斗餘守漏者曰大家省事乎
曰吾不知也有頃六宮皆至曰大家還魂矣因進粥一
器至旦疾少愈而從榮稱疾不朝初從榮尚忌宋王從
厚賢於已而懼不得為嗣其平居驕矜自得及聞人道
宋王之善則愀然有不足之色其入問疾也見帝巳不
知人既去而聞宮中哭聲以謂帝已崩矣乃謀以兵入
宮使其押衙馬處鈞告弘昭等欲以牙兵入宿衛問何
所可以居者弘昭等對曰宮中皆王所可居王自擇之
因私謂處鈞曰聖上萬福王宜竭力忠孝不可草草處
鈞具以告從榮從榮還遣處鈞語弘昭等曰爾軰不念
家族乎弘昭贇及宣徽使孟漢瓊等入告王淑妃以謀
之曰此事須得侍衛兵馬為助乃召侍衛指揮使康義
誠謀於竹林之下義誠有子在秦王府未敢決其謀謂
弘昭曰僕為將校惟公所使爾弘昭大懼明日從榮遣
馬處鈞告馮贇曰吾今日入居興聖宮又告義誠義誠
許諾贇即馳入内見義誠及弘昭漢瓊等坐中興殿閤
議事贇責義誠曰主上所以畜養吾徒者為今日爾今
安危之機間不容髮柰何以子故懷顧望使秦王得至
此門主上安所歸乎吾軰復有種乎漢瓊曰賤命不足
惜吾自率兵拒之即入見曰從榮反兵已攻端門宮人
相顧號泣明宗問弘昭等曰實有之乎對曰有之明宗
以手指天泣下良久曰義誠自處置毋令震動京師潞
王子重吉在側明宗曰吾與爾父起微賤至取天下數
救我於危窘從榮得何氣力而作此惡事爾亟以兵守
諸門重吉即以控鶴兵守宮門是日從榮自河南府擁
兵千人以出從榮寮屬甚衆而正直之士多見惡其尤
所惡者劉贊王居敏而所昵者劉陟高輦從榮兵出與
陟輦並轡耳語行至天津橋南指日景謂輦曰明日而
今誅王居敏矣因陣兵橋北下據胡牀而坐使人召康
義誠而端門已閉叩左掖門亦閉而於門隙中見捧聖
指揮使朱弘實率騎兵從北來即馳告從榮從榮驚懼
索鐵厭心自調弓矢皇城使安從益率騎兵三百衝之
從榮兵射之從益稍却弘實騎兵五百自左掖門出方
渡河而後軍來者甚衆從榮乃走歸河南府其判官任
贊已下皆走出定鼎門牙兵劫嘉善坊而潰從榮夫妻
匿牀下從益殺之明宗聞從榮已死悲咽幾墮於榻絶
而蘇者再馮道率百寮入見明宗曰吾家事若此慙見
羣臣君臣相顧泣下沾襟從榮二子尚幼皆從死後六
日而明宗崩
明宗兄弟皆不見於世家而有姪四人曰從璨從璋從
温從敏從璨初為右衛大將軍安重誨用事自諸王將
相皆下之從璨為人剛猛不能少屈而性倜儻輕財好
施重誨忌之明宗幸汴州以從璨為大内皇城使嘗於
會節園飲酒酣戲登御榻重誨奏其事貶房州司戸參
軍賜死重誨見誅詔復其官贈太保
從璋字子良少善騎射莊宗時將兵戍常山聞明宗兵
變於魏乃亦起兵據邢州明宗即位以為捧聖左廂都
指揮使改皇城使領饒州刺史拜彰國軍節度使徙鎮
義成明宗幸汴州從璋欲率民為貢獻其從事諫以為
不可從璋怒引弓欲射之坐罷為右驍衛上將軍居久
之出鎮保義徙河中長興四年夏封洋王晉高祖立徙
鎮威勝降封隴西郡公從璋為人貪鄙自鎮保義始折
節自修在南陽頗有遺愛天福二年卒年五十一
從溫字德基初為北京副留守歴安國忠武義武成德
武寧五節度使封兖王晉高祖立復為忠武軍節度使
從溫為人貪鄙多作天子器服以自僣宗族賓客諫之
不聽其妻關氏大呼於牙門曰從溫欲反而造天子服
器從溫大恐乃悉毁之明宗諸子八人至晉出帝時六
巳亡歿惟從溫從敏在太后常曰吾惟有一兄豈可繩
之以法從溫由此益驕嘗誣親吏薛仁嗣等為益悉籍
没其家貲數千萬仁嗣等詣闕自訴事下有司從溫具
伏出帝懼傷太后意釋之而不問開運二年徙河陽三
城卒於官是時從璋子重俊為虢州刺史坐贓亦以太
后故罪其判官高獻而已重俊復為商州刺史坐與其
妹姦及殺其僕孫漢榮掠其妻賜死
從敏字叔達為人沉厚寡言善騎射初從莊宗為馬步
軍都指揮使兼行軍司馬明宗入立遷皇城使保義軍
節度使與討王都歷鎮横海義武成德歸德保義昭義
河陽封涇王漢高祖時為西京留守封秦國公周廣順
元年卒贈中書令諡曰恭惠
五代史卷十五
五代史卷十五考證
秦王從榮傳弘昭贇及宣徽使孟漢瓊等監本闕瓊
字今從下文增入又次行乃召侍衛指揮使康義誠
句召訛盈今改正
五代史卷十五考證
