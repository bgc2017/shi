五代史卷十一
宋歐陽修撰
周本紀第十一
太祖聖神恭肅文武孝皇帝姓郭氏邢州堯山人也父
簡事晉為順州刺史劉仁恭攻破順州簡見殺子威少
孤依潞州人常氏潞州留後李繼韜募勇敢士為軍卒
威年十八以勇力應募為人負氣好使酒繼韜特奇之
威嘗游于市市有屠者常以勇服其市人威醉呼屠者
使進几割肉割不如法叱之屠者披其腹示之曰爾勇
者能殺我乎威即前取刀刺殺之一市皆驚威頗自如
為吏所執繼韜惜其勇隂縦之使亡已而復召置麾下
繼韜叛晉附于梁後莊宗滅梁繼韜誅死其麾下兵悉
隸從馬直威以通書算補為軍吏好讀閫外春秋略知
兵法後為侍衞軍吏漢高祖為侍衞親軍都虞候尤親
愛之後高祖所臨鎮嘗以威從契丹滅晉漢高祖起兵
太原即皇帝位拜威樞密副使
乾祐元年正月高祖疾大漸以隱帝託威及史弘肇等
隱帝即位拜威樞密使是歲三月河中李守貞永興趙
思綰鳳翔王景崇相次反隱帝遣白文珂郭從義常思
等分討之久皆無功隱帝謂威曰吾欲煩公可乎威對
曰臣不敢請亦不敢辭惟陛下命乃加拜威同中書門
下平章事使西督諸將威居軍中延見賓客襃衣博帶
及臨陣行營幅巾短後與士卒無異上所賜予與諸將
會射恣其所取其餘悉以分賜士卒將士皆懽樂威至
河中自柵其城東思柵其南文珂柵其西調五縣丁二
萬人築連壘以護三柵諸將皆以謂守貞窮寇破在旦
夕不宜勞人如此威不聽已而守貞數出兵擊壊連壘
威輒補之守貞輒復出擊每出必有亡失久之城中兵
食俱盡威曰可矣乃治攻具為期日四面攻之破其羅
城守貞與妻子自焚死思綰景崇相次降隱帝勞威以
玉帶加檢校太師兼侍中威辭曰臣事先帝見功臣多
矣未常以玉帶賜之因言臣幸得率行伍假漢威靈以
破賊者豈特臣之功皆將相之賢有以安朝廷撫内外
而饋餉以時故臣得以專事征伐隱帝以威為賢於是
悉召楊邠史弘肇蘇逢吉禹珪竇貞固王章等皆賜以
玉帶威乃受又推功大臣請加爵賞於是加貞固司空
逢吉司徒禹珪邠左右僕射已而又曰此特漢廷親近
之臣耳漢諸宗室天下方鎮外曁荆浙湖南皆未及也
由是濫賞遍于天下是冬契丹寇邊威以樞密使北伐
至魏州契丹遯三年二月師還四月拜威鄴都留守天
雄軍節度使仍以樞密使之鎮宰相蘇逢吉以謂樞密
使不可以藩鎮兼領與史弘肇等固争久之卒以樞密
使行詔河北諸州皆聽威節度隱帝與李業等謀已殺
史弘肇等詔鎮寧軍節度使李弘義殺侍衞步軍指揮
使王殷于澶州又詔侍衞馬軍指揮使郭崇殺威及宣
徽使王峻于魏詔書先至澶州弘義恐事不果反以詔
書示殷殷與弘義遣人告威已而詔殺威峻使者亦馳
騎至威匿詔書召樞密使院吏魏仁浦謀於卧内仁浦
勸威反教威倒用留守印更為詔書詔威誅諸將校以
激怒之將校皆憤然效用十一月丁丑威遂舉兵渡河
隱帝遣開封尹侯益保大軍節度使張彦超客省使閻
晉卿等率兵拒威又遣内養鸗脱覘威所嚮鸗脱為威
所得威乃附脱奏請縛李業等送軍中隱帝得威奏以
示業等業等皆言威反狀已白乃悉誅威家屬于京師
庚辰威至滑州義成軍節度使宋延渥叛于漢来降壬
午犯封邱甲申及泰寧軍節度使慕容彦超戰于劉子
陂彦超敗奔于兖州郭允明反弑隱帝于趙村丙戌威
入京師縦火大掠戊子率百官朝太后于明德門請立
嗣君太后下令文武百寮六軍將校議擇賢明以承大
統庚寅威率百官詣明德門請立泰寧軍節度使贇為
嗣遣太師馮道迎贇于徐州辛卯請太后臨朝聽政以
王峻為樞密使翰林學士尚書兵部侍郎范質為副使
十二月甲午朔威北伐契丹軍于滑州癸丑至澶州而
旋王峻遣郭崇以騎兵七百逆劉贇于宋州殺之其將
鞏廷美楊温為贇守徐州戊午次臯門漢宰相竇貞固
蘇禹珪来勸進庚申太后制以威監國
廣順元年春正月丁卯皇帝即位大赦改元國號周已
已上漢太后尊號曰昭聖皇太后戊寅漢劉崇自立于
太原(吳蜀諸國自立皆絶而不書此書與其不屈于周語在十國年譜論)已卯馮道為中
書令二月辛丑西州回鶻使都督来丁未契丹使尼古
察来癸丑寒食望祭于蒲池(蒲池佛寺名也)丁已尚書左丞田
敏使于契丹回鶻使摩尼来三月甲戌武寕軍節度使
王彦超克徐州(鞏延美楊温不書死之語在贇傳)夏四月甲午立夫人
董氏為德妃五月辛未追尊祖考為皇帝妣為皇后高
祖璟諡曰睿和廟號信祖祖妣張氏諡曰睿恭曾祖諶
諡曰明憲廟號僖祖祖妣申氏諡曰明孝祖藴諡曰翼
順廟號義祖祖妣韓氏諡曰翼敬考諡曰章肅廟號慶
祖妣王氏諡曰章德六月辛亥范質及戶部侍郎判三
司李穀為中書侍郎同中書門下平章事竇貞固蘇禹
丙戌回鶻使獨呈相温来二月甲子貶王峻為商州司
馬三月甲申封榮為晉王(不書子者榮於禮不得為子不書子則當書其本姓又不)
(書者周人所共諱)丙戌鄭仁誨罷已丑棣州團練使王仁鎬為
右衞大將軍樞密副使夏六月大雨水秋七月契丹盧
臺軍使張藏英来奔九月吐渾党富達等来冬十月庚
申馮道為奉迎神主使十一月癸未党項使吳帖磨五
等来十二月戊申四廟神主至自西京迎之于西郊祔
于太廟壬申殺天雄軍節度使王殷乙亥享于太廟
顯德元年春正月丙子朔有事于南郊大赦改元羣臣
上尊號曰聖明文武仁德皇帝戊寅罷鄴都丙戌鎮寧
軍節度使鄭仁誨為樞密使壬辰端明殿學士戶部侍
郎王溥為中書侍郎同中書門下平章事王仁鎬罷是
日皇帝崩于滋德殿(年五十一書是日連上文嫌無崩日)
五代史卷十一
