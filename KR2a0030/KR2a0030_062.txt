五代史卷六十二
宋歐陽修撰
南唐世家第二
李昪字正倫徐州人也世本微賤父榮遇唐末之亂不
知其所終昪少孤流寓濠泗間楊行密攻濠州得之竒
其狀貌養以為子而楊氏諸子不能容行密以乞徐温
乃冐姓徐氏名知誥及壯身長七尺廣顙隆凖為人温
厚有謀為吳樓船軍使以舟兵屯金陵柴再用攻宣州
用其兵殺李遇昪以功拜昇州刺史時江淮初定州縣
吏多武夫務賦斂為戰守昪獨好學接禮儒者能自勵
為勤儉以寬仁為政民稍譽之徐温鎮潤州以昇池等
六州為屬温聞昪理昇州有善政往視之見其府庫充
實城壁修整乃徙治之而遷昪潤州刺史昪初不欲往
屢求宣州温不與既而徐知訓為朱瑾所殺温居金陵
未及聞昪居潤州近廣陵得先聞即日以州兵渡江定
亂遂得政昪事徐温甚孝謹温嘗罵其諸子不如昪諸
子頗不能容而知訓尤甚嘗召昪飲酒伏劒士欲害之
行酒吏刁彦能覺之酒至昪以手爪搯之昪悟起走乃
免後昪自潤州入覲知訓與飲於山光寺又欲害之徐
知諫以其謀告昪昪起遯去知訓以劒授刁彦能使追
殺之及於中塗而還紿以不及由是得免後昪貴以彦
能為撫州節度使知訓之用事也嘗凌弱楊氏而驕侮
諸將遂以見殺及昪秉政欲收人心乃寬刑法推恩信
起延賓亭以待四方之士引宋齊丘駱知祥王令謀等
為謀客士有羈旅於吳者皆齒用之嘗隂使人察視民
間有婚喪匱乏者往往賙給之盛暑未嘗張蓋操扇左
右進蓋必却之曰士衆尚多暴露我何用此以故温雖
遥秉大政而吳人頗已歸昪武義元年拜左僕射參知
政事温行軍司馬徐玠數勸温以已子代昪温遣子知
詢入廣陵謀代昪秉政會温病卒知詢奔還金陵玠反
為昪謀誣知詢以罪斬其客將周廷望以知詢為右統
軍楊溥僭號拜昪太尉中書令太和三年出鎮金陵如
温之制留其子景通為司徒同平章事以王令謀宋齊
丘為左右僕射同平章事四年封昪東海郡王昪照鑑
見白鬚顧其吏周宗歎曰功業已就而吾老矣奈何宗
知其意馳詣廣陵見宋齊丘謀禪代齊丘以為未可請
斬宗以謝吳人昪黜宗為池州刺史吳臨江王濛者怨
徐氏捨已而立溥心常不平及昪將謀簒國先廢濛為
歴陽公使吏以兵守之濛殺守者奔廬州節度使周本
本吳舊將也聞濛至欲納之為其子祚所止本曰此吾
故主君也何忍拒之遽自出迎濛祚閉門遮本不
得出縛濛至金陵見殺五年昪封齊王已而閩越諸國
皆遣使勸進昪謂人望已歸天祚三年建齊國置宗廟
社稷以宋齊丘徐玠為左右丞相十月溥遣攝太尉楊
璘傳位於昪國號齊改元昇元昪以冊尊溥曰受禪老
臣知誥謹上冊皇帝為高尚思玄弘古讓皇帝追尊徐
温為忠武皇帝封子景為吳王封徐氏子知證江王知
諤饒王周本與諸將至金陵勸進歸而歎曰吾不能誅
簒國者以報楊氏今老矣豈能事二姓乎憤惋而死二
年四月遷楊溥於潤州丹陽宮以王輿為浙西節度使
馬思讓為丹陽宮使以嚴兵守之徐氏諸子請昪復姓
昪謙抑不敢忘徐氏恩下其議百官百官皆請然後復
姓李氏改名昪昪自言唐憲宗子建王恪生超超生志
為徐州判司志生榮乃自以為建王四世孫改其國號
曰唐立唐高祖太宗廟追尊四代祖恪為孝靜皇帝廟
號定宗曾祖超為孝平皇帝廟號成宗祖志孝安皇帝
廟號惠宗考榮孝德皇帝廟號慶宗奉徐温為義祖徐
氏子孫皆封王公女封郡縣主以門下侍郎張居詠中
書侍郎李建勲右僕射張延翰同平章事十一月以步
騎八萬講武於銅橋楊溥卒於丹陽宮溥子璉為吳太
子時昪以女妻之及昪簒國封其女永興公主女聞人
呼公主必悲咽流涕而辭宮中皆憐之溥卒以璉為康
化軍節度使已而以疾卒三年四月昪郊祀昊天上帝
於圓丘禮畢羣臣請上尊號昪曰尊號非古也不許州
縣言民孝悌五代同居者七家皆表門閭復其繇役其
尤盛者江州陳氏宗族七百口每食設廣席長幼以次
坐而共食有畜犬百餘共一牢食一犬不至諸犬為之
不食四年六月晉安州節度使李金全叛送欵於昪昪
遣鄂州屯營使李承裕迎之承裕與晉將馬全節安審
暉戰安陸南三戰皆敗承裕與裨將叚處恭皆死都監
杜光鄴及其兵五百人被執送于京師高祖厚賜之遣
還昪致書高祖復送光鄴等請以敗軍行法高祖又遣
之昪以甲士臨淮拒之乃止六年吳越國火焚其宮室
府庫甲兵皆盡羣臣請乘其弊攻之昪不許遣使弔問
厚賙其乏錢氏自吳時素為敵國昪見天下亂久常厭
用兵及將簒國先與錢氏約和歸其所執將士錢氏亦
歸吳敗將遂通好不絶昪客馮延巳好論兵大言嘗誚
昪曰田舍翁安能成大事而昪志在守吳舊地而已無
復經營之略也然吳人亦頼以休息七年昪卒年五十
六諡曰光文肅武孝高皇帝廟號烈祖陵曰永陵子景
立
景初名景通昪長子也既立又改名璟徐温死昪專政
以為兵部尚書參知政事明年昪鎮金陵留景為司徒
同平章事與宋齊丘王令謀居廣陵輔楊溥昪將簒國
召景歸金陵為副都統昪立封齊王昪卒嗣立改元保
大尊母宋氏為皇太后妃鍾氏為皇后封弟壽王景遂
為燕王宣城王景達為鄂王景逷前未王為保寧王秋
改封景遂齊王諸道兵馬元帥太尉中書令景達為燕
王副元帥盟於昪柩前約兄弟世世繼立封其子冀南
昌王江都尹冬十月破虔州妖賊張遇賢遇賢循州羅
縣小吏也初有神降羅縣民家與人言禍福輒中遇賢
禱之神曰遇賢是羅漢可留事我是時南海劉龑死子
玢初立嶺南盜賊起羣盜千餘人未有所統問神當為
主者神言遇賢遂共推為帥遇賢自號中天八國王改
元永樂置官屬羣盜皆絳衣攻剽嶺外問神所嚮神曰
當過嶺取虔州遂襲南康節度使賈浩不能禦遇賢據
白雲洞造宮室有衆十餘萬連䧟諸縣景詔洪州營屯
虞候嚴思通事舍人邊鎬率兵攻之遇賢問神神不復
語羣盜皆懼遂執遇賢以降景以馮延巳常夢錫為翰
林學士馮延魯為中書舍人陳覺為樞密使魏岑查文
徽為副使夢錫直宣政殿專掌密命而延已等皆以邪
佞用事吳人謂之五鬼夢錫屢言五人者不可用景不
納十二月景下令中外庶政委齊王景遂參决惟陳覺
查文徽得奏事羣臣非召見者皆不得入給事中蕭儼
上疏切諫不報侍衞軍都虞候賈崇詣閤求見景曰臣
事先朝三十年見先帝所以成功業者皆用衆賢之謀
故延接疎遠未嘗壅隔然下情猶時有不達者今陛下
新即位所信用者何人奈何頓與臣下隔絶臣老即死
恐無復一見顔色因泣下嗚咽景為之動容引與坐賜
食而慰之遂寢所下令初宋齊丘為昪謀簒楊氏最有
力及成事乃陽入九華山昪屢招之乃出昪僭號未幾
齊丘以病罷相出為洪州節度使景立復召為相陳覺
魏岑等皆為齊丘所引用而岑與覺有隙譖覺於景左
遷少府監齊丘亦罷相為浙西節度使齊丘不得意願
復歸九華山賜號九先生封青陽公食青陽一縣二
年二月閩人連重遇朱文進弑其君王延羲文進自立
是時延羲弟延政亦自立於建州國號殷王氏兄弟連
兵累年閩大亂景因其亂遣查文徽及待詔臧循發兵
攻建州延政聞唐且攻之遣人紿福州曰唐兵助我討
賊矣福州信之共殺文進等以降延政遣其從子繼昌
守福州文徽軍屯建陽福州將李仁達殺王繼昌自稱
留後泉州將留從效亦殺其刺史黃紹頗皆送欵於文
徽四年八月文徽乘勝克建汀泉漳四州景分延平劒
浦富沙三縣置劒州遷王延政之族于金陵以延政為
饒州節度使李仁達為福州節度使從效為清源軍節
度使景遂欲罷兵而查文徽陳覺等皆言仁達等餘孽
猶在不若乘勝盡取之覺自言可不用尺兵致仁達等
景以覺為宣諭使召仁達朝金陵仁達不從覺慙還至
建州矯命發汀建信撫州兵攻仁達時魏岑安撫漳泉
聞覺起兵亦擅發兵會覺景大怒馮延巳等為言兵業
行不可止乃以王崇文為招討使王建封為副使益兵
以會之馮延魯魏岑陳覺皆為監軍使仁達送欵於吳
越吳越以兵三萬應仁達覺等爭功進退不相應延魯
與吳越兵先戰大敗而走諸軍皆潰歸景怒遣使者鎻
覺延魯至金陵而馮延巳方為宰相宋齊丘復自九華
召為太傅為稍解之乃流覺蘄州延魯舒州韓熙載上
書切諫請誅覺等齊丘惡之貶熙載和州司馬是歲契
丹陷京師中國無主而景方以覺等疲兵東南不暇北
顧御史中丞江文蔚劾奏宰相馮延巳諫議大夫魏岑
亂政與覺等同罪而不見貶黜言甚切直景大怒自答
其疏貶文蔚江州司士參軍亦罷延已為少傅岑為太
子洗馬五年以景遂為太弟景達為元帥封齊王南昌
王冀為副元帥封燕王契丹遣使來聘以兵部尚書賈
潭報聘六年漢李守貞反河中遣其客將朱元來求援
景以潤州節度使李金全為北面行營招撫使兵攻沐
陽聞守貞已敗乃還是時漢隱帝少中國衰弱淮北羣
盜多送欵於景景遣皇甫暉出海泗諸州招納之八年
福州詐言吳越戍兵亂殺李仁達而遯遣人請建州節
度使查文徽文徽與劒州刺史陳誨下舟閩江趨應之
福州以兵出迎誨曰閩人多詐難信宜駐江岸徐圖之
文徽曰久則生變乘其未定亟取之留誨屯江口進至
西門伏兵發文徽被擒誨與越人戰大敗之獲其將馬
先進景送先進還越越亦歸景文徽是歲楚王馬希廣
為其弟希萼所弑希萼自立九年秋楚人囚希萼於衡
山立其弟希崇附于景楚國大亂景遣信州刺史邊鎬
攻楚破潭州盡遷馬氏之族于金陵景以希萼為洪州
節度使希崇舒州節度使以邊鎬為湖南節度使十年
分洪州高安清江萬載上高四縣置筠州以馮延巳孫
忌為左右僕射同平章事廣州劉晟乘楚之亂取桂管
景遣將軍張巒出兵爭之不克楚地新定其府庫空虚
宰相馮延巳以克楚為功不欲取費於國乃重歛其民
以給軍楚人皆怨而叛其將劉言攻邊鎬鎬不能守遯
歸十一年金陵大火踰月十二年大饑民多疫死十三
年十一月周師南征詔曰蠢爾淮甸敢拒大邦盜據一
方僭稱偽號晉漢之代寰海未寧而乃招納叛亡朋助
兇逆金全之據安陸守貞之叛河中大起師徒來為應
援迫奪閩越塗炭湘潭至於應接慕容憑凌徐部沐陽
之役曲直可知勾誘契丹入為邊患結連并壘實我世
讎罪惡難名人神共憤乃拜李穀為行營都部署攻自
壽州始是時宋齊丘為洪州節度使景召齊丘還金陵
以劉彦貞為神武統軍劉仁贍為清淮軍節度使以拒
周師李穀曰吾無水戰之具而使淮兵斷正陽浮橋則
我背腹受敵乃焚其芻糧退屯正陽是時世宗親征行
至圉鎮聞榖退軍曰吾軍却唐兵必追之遣李重進急
趨正陽曰唐兵且至宜急擊之劉彦貞等聞穀退軍果
以為怯急追之比及正陽而重進先至軍未及食而戰
彦貞等遂敗彦貞之兵施利刃於拒馬維以鐵索又刻
木為獸號捷馬牌以皮囊布鐵蒺藜于地周兵見而知
其怯一鼓敗之世宗營于淝水之陽徙浮橋于下蔡景
遣林仁肇等爭之不得而周師取滁州景懼遣泗州牙
將王知朗至徐州稱唐皇帝奉書願效貢賦陳兄事之
禮世宗不答景東都副留守馮延魯光州刺史張紹舒
州刺史周祚泰州刺史方訥皆棄城走延魯削髮為僧
為周兵所獲蘄州裨將李福殺其刺史王承雋降周景
益懼始改名璟以避周廟諱遣其翰林學士鍾謨文理
院學士李德明奉表稱臣獻犒軍牛五百頭酒二千石
金銀羅綺數千請割壽濠泗楚光海六州以求罷兵世
宗不報分兵襲下揚泰景遣人懷蠟丸書走契丹求救
為邊將所執光州刺史張承翰降周十四年三月景又
遣司空孫晟禮部尚書王崇質奉表辭益卑服世宗猶
不答前遣鍾謨等并晟崇質皆留行在而謨等請歸取
景表盡獻江北地世宗許之遣崇質德明等還始賜景
書曰自有唐失御天步方艱六紀于兹瓜分鼎峙自為
聲教各擅蒸黎交結四夷憑凌上國華風不競否運所
鍾凡百有心孰不興憤朕擅一百州之富庶握三十萬
之甲兵農戰交修士卒樂用苟不能恢復内地申畫邊
疆便議班旋眞同戲劇至於削去尊稱願輸臣節孫權
事魏蕭詧奉周古也雖然今則不取但存帝號何爽歲
寒儻堅事大之心必不迫人於險德明等還盛稱世宗
英武景不悦宋齊丘陳覺等皆以割地無益而德明賣
國以圖利景怒斬德明遣元帥齊王景達與陳覺邊鎬
許文縝率兵趣壽春景達將朱元等復得舒蘄泰三州
夏大雨周師在揚滁和者皆却諸將請要其險隘擊之
宋齊丘曰擊之怨深不如縱之以為德誡諸將閉壁毋
得要戰故周師皆集於壽州世宗屯于渦口欲再幸揚
州宰相范質以師老泣諫乃班師以李重進攻廬壽向
訓守揚州訓請棄揚州併力以攻壽春乃封府庫付主
者遣景舊將撫廵城中秋毫不犯而去淮人大悦皆負
糗糧以送周師十五年景達遣朱元等屯紫金山築甬
道以餉壽州二月世宗復南征徙下蔡浮橋于渦口為
鎮淮軍築二城以夾淮周師連破紫金諸寨景達雖為
元帥而兵事皆决於陳覺覺與朱元素有隙以元李守
貞客反覆難信景遣大將楊守忠代元且召之元憤怒
叛降于周諸軍皆潰許文縝邊鎬皆被執景達以舟兵
奔還金陵劉仁贍病且死其副使孫羽等以壽州降于
周世宗班師景遣人焚揚州驅其士庶而去冬十月世
宗復南征遂圍濠州濠州刺史郭廷謂告于周曰臣不
能守一州以抗王師然願請命于唐而後降世宗為之
緩攻廷謂遣人請命于景景許其降乃降又取泗州周
師步騎數萬水陸齊進軍士作檀來之歌聲聞數十里
十二月屯于楚州之北門交泰元年正月大赦改元周
師攻楚州守將張彦卿鄭昭業城守甚堅攻四十日不
可破世宗親督兵以洞屋穴城而焚之城壞彦卿昭業
戰死周兵怒甚殺戮殆盡周師復取海泰揚州世宗幸
迎鑾以臨大江景知不能支而恥自屈身去其名號乃
遣陳覺奉表請傳國與其世子而聽命初周師南征無
水戰之具已而屢敗景兵獲水戰卒乃造戰艦數百艘
使降卒教之水戰命王環將以下淮景之水軍多敗長
淮之舟皆為周師所得又造齊雲船數百艘世宗至楚
州北神堰齊雲舟大不能過乃開老鵲河以通之遂至
大江景初自恃水戰以周兵非敵且未能至江及覺奉
使見舟師列于江次甚盛以為自天而下乃請曰臣願
還國取景表盡獻江北諸州如約世宗許之始賜景書
曰皇帝恭問江南國主勞其良苦而已是時揚泰滁和
壽濠泗楚光海等州已為周得景遂獻廬舒蘄黃畫江
以為界五月景下令去帝號稱國主奉周正朔時顯德
五年也初孫晟使于周留不遣而世宗問晟江南虚實
不對世宗怒殺晟周已罷兵景乃贈劉仁贍太師追封
晟魯國公世宗遣鍾謨馮延魯歸國景復遣謨等朝京
師手自書表稱天地父母之恩不可報又請降詔書同
藩鎮遣謨面陳願傳位世子世宗遣謨等還國優詔以
勞安之景以謨為禮部侍郎延魯戸部侍郎景為太子
時延魯等皆出入東宮禮部尚書常夢錫自昪世屢言
不可使延魯等近太子及景立延魯等用事夢錫每排
斥之景既割地稱臣有語及朝廷為大朝者夢錫大笑
曰君等嘗欲致君如堯舜今日自為小朝邪鍾謨素善
李德明既歸而聞德明由宋齊丘等見殺欲報其冤未
能發陳覺齊丘黨也與景相嚴續素有隙覺嘗奉使周
還言世宗以江南不即聽命者嚴續之謀勸景誅續以
謝罪景疑之謨因請使于周驗其事景以割地稱臣乃
遣謨入朝謝罪言不即割地者非續謀願赦之世宗大
驚曰續能為謀是忠其主也朕豈殺忠臣乎謨還言覺
姦詐景怒流覺饒州殺之宋齊丘坐覺黨與放還青陽
賜死以太弟景遂為洪州節度使燕王冀為太子景困
於用兵鍾謨請鑄大錢以一當十文曰永通泉貨謨嘗
得罪而大錢廢韓熙載又鑄鐵錢以一當二九月太子
冀卒次子從嘉封吳王居東宮鍾謨言從嘉輕肆請立
紀國公從善景怒貶謨國子司業立從嘉為太子世宗
使人謂景曰吾與江南大義已定然慮後世不能容汝
可及吾世修城湟治要害為子孫計景因營緝諸城謀
遷其都于洪州羣臣皆不欲遷惟樞密使唐鎬贊之乃
升洪州為南昌建南都建隆二年留太子從嘉監國景
遷于南都而洪州迫隘宮府營廨皆不能容羣臣日夕
思歸景悔怒不已唐鎬慙懼發疾卒六月景卒年四十
六從嘉嗣立以喪歸金陵遣使入朝願復景帝號太祖
皇帝許之乃諡曰明道崇德文宣孝皇帝廟號元宗陵
曰順陵
煜字重光初名從嘉景第六子也煜為人仁孝善屬文
工書畫而豐額駢齒一目重瞳子自太子冀已上五子
皆早卒煜以次封吳王建隆二年景遷南都立煜為太
子留監國景卒煜嗣立於金陵母鍾氏父名泰章煜尊
母曰聖尊后立妃周氏為國后封弟從善韓王從益鄭
王從謙宜春王從度昭平郡公從信文陽郡公大赦境
内遣中書侍郎馮延魯修貢于朝廷令諸司四品以下
無職事者日二員待制於内殿三年泉州留從效卒景
之稱臣於周也從效亦奉表貢獻于京師世宗以景故
不納從效聞景遷洪州懼以為襲已遣其子紹基納貢
于金陵而從效病卒泉人因并送其族于金陵推立副
使張漢思漢思老不任事州人陳洪進逐之自稱留後
煜即以洪進為節度使乾德二年始用鐵錢民間多藏
匿舊錢舊錢益少商賈多以十鐵錢易一銅錢出境官
不可禁煜因下令以一當十拜韓熙載中書侍郎勤政
殿學士封長子仲遇清源公次子仲儀宣城公五年命
兩省侍郎給事中中書舍人集賢勤政殿學士分夕於
光政殿宿直煜引與談論煜嘗以熙載盡忠能直言欲
用為相而熙載後房妓妾數十人多出外舍私侍賓客
煜以此難之左授熙載右庶子分司南都熙載盡斥諸
妓單車上道煜喜留之復其位已而諸妓稍稍復還煜
曰吾無如之何矣是歲熙載卒煜歎曰吾終不得熙載
為相也欲以平章事贈之問前世有此比否羣臣對曰
昔劉穆之贈開府儀同三司遂贈熙載平章事熙載北
海將家子也初與李穀相善明宗時熙載南奔吳穀送
至正陽酒酣臨訣熙載謂穀曰江左用吾為相當長驅
以定中原穀曰中國用吾為相取江南如探囊中物爾
及周師之征淮也命穀為將以取淮南而熙載不能有
所為也開寶四年煜遣其弟韓王從善朝京師遂留不
遣煜手疏求從善還國太祖皇帝不許煜嘗怏怏以國
蹙為憂日與羣臣酣宴愁思悲歌不已五年煜下令貶
損制度下書稱教改中書門下省為左右内史府尚書
省為司會府御史臺為司憲府翰林為文館樞密院為
光政院諸王皆為國公以尊朝廷煜性驕侈好聲色又
喜浮圖高談不恤政事六年内史舍人潘佑上書極諫
煜收下獄佑自縊死七年太祖皇帝遣使召煜赴闕煜
稱疾不行王師南征煜遣徐鉉周惟簡等奉表朝廷求
緩師不答八年十二月王師克金陵九年煜俘至京師
太祖赦之封煜違命侯拜左千牛衛將軍其後事具國
史予世家江南其故老多能言李氏時事云太祖皇帝
之出師南征也煜遣其臣徐鉉朝于京師鉉居江南以
名臣自負其來也欲以口舌馳說存其國其日夜計謀
思慮言語應對之際詳矣及其將見也大臣亦先入請
言鉉博學有材辯宜有以待之太祖笑曰第去非爾所
知也明日鉉朝于庭仰而言曰李煜無罪陛下師出無
名太祖徐召之升使畢其說鉉曰煜以小事大如子事
父未有過失奈何見伐其說累數百言太祖曰爾謂父
子者為兩家可乎鉉無以對而退嗚呼大哉何其言之
簡也蓋王者之興天下必歸于一統其可來者來之不
可者伐之僭偽假竊期於掃蕩一平而後已予讀周世
宗征淮詔怪其區區&KR2805;摭前事務較曲直以為辭何其
小也然世宗之英武有足喜者豈為其辭者之過歟(據湯)
(悦所撰江南錄云景以保大十五年正月改元交泰是歲盡獻淮南十四州畫江為界保大十五年乃周顯德)
(四年也按五代舊史及世宗實錄顯德四年十月壬申世宗方復南征五年正月丙午始克楚州二月己亥景)
(始盡獻淮南諸州畫江為界當是保大十五年也悦等南唐故臣記其目見之事何其差繆而九國志紀年通)
(譜之類但以悦書為正不復參較遂皆差一年至於景滅閩國是保大四年江南錄書於三年亦差一年已見)
(閩世家注或疑景立踰年而改元則滅閩國當為三年周取淮南當為十五年不差但江南錄誤於景立之年)
(改元保大所以常差一年也今知不然者以諸書參較閩人殺王延羲當晉開運元年周師始伐南唐當顯德)
(二年據景以初立之年即改元則開運元年為保大二年顯德二年為保大十三年今江南錄書延羲被殺於)
(二年周師始伐於十三年則是景立之年改元不誤而悦等書滅王氏割淮南自各差一年爾昪自晉天福二)
(年建國至皇朝開寶八年國滅凡三十九年)
五代史卷六十二
五代史卷六十二考證
李昪傳徐氏諸子請昪復姓子各本訛王今從南本
楊溥卒于丹陽宮(臣文清)按朱子綱目書故吳主楊
溥卒通鑑云辛丑吳讓王卒薛史云溥以幽卒十國
紀年乃云唐人殺之紀年之說自不足據
景傳昪卒嗣立改元保大尊母朱氏為皇太后朱一
本作宋
是時漢隱帝少中國衰弱淮北羣盜多送欵于景弱
一本作江
遣景舊將撫巡城中撫南本作按
南唐世家總注當是保大十五年也五一本作六
五代史卷六十二考證
