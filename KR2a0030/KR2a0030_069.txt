五代史卷六十九
宋歐陽修撰
南平世家第九
高季興字貽孫陜州硤石人也本名季昌避後唐獻祖
廟諱更名季興季興少為汴州富人李讓家僮梁太祖
初鎮宣武讓以入貲得幸飬為子易其姓名曰朱友讓
季興以友讓故得進見太祖竒其材命友讓以子畜之
因冐姓朱氏補制勝軍使遷毅勇指揮使天復二年梁
兵攻鳳翔李茂貞堅壁不出太祖議欲收軍還河中季
興獨進曰天下豪傑窺此舉者一歲矣今岐人已憊破
在旦夕而大王之所慮者閉壁以老我師此可以誘致
之也太祖壯其言命季興募勇敢士得騎士馬景季興
授以計引見太祖景曰此行無還理願錄其後嗣太祖
惻然止之景固請乃行景以數騎馳叩城門告曰梁兵
將東前鋒去矣岐人以為然開門出追梁軍梁兵隨景
後以進殺其九千餘人景死之茂貞後與梁和昭宗出
贈景官諡曰忠壯季興由是知名眀年拜宋州刺史從
破青州徙潁州防禦使復姓高氏當唐之末襄州趙匡
凝襲破雷彦恭于荆南以其弟匡眀為留後梁兵攻破
襄州匡凝奔于吳匡眀奔于蜀乃以季興為荆南節度
觀察留後開平元年拜季興節度使二年加同中書門
下平章事荆南節度十州當唐之末為諸道所侵季興
始至江陵一城而已兵火之後井邑凋零季興招緝綏
撫人士歸之乃以倪可福鮑唐為將帥梁震司空薰王
保義等為賓客太祖崩季興見梁日以衰弱乃謀阻兵
自固治城隍設樓櫓以兵攻歸峽為蜀將王宗夀所敗
又發兵聲言助梁擊晉以侵襄州為孔勍所敗乃絶貢
賦累年梁末帝優容之封季興渤海王賜以衮冕劍佩
貞眀三年始復修貢梁亡唐莊宗入洛下詔慰諭季興
司空薰等皆勸季興入朝京師梁震以為不可曰梁唐
世為仇敵夾河血戰垂二十年今主上新滅梁而大王
梁室故臣握彊兵居重鎮以身入朝行為虜爾季興不
聽留其二子以騎士三百為衛朝于洛陽莊宗果欲留
之郭崇韜諫曰唐新滅梁得天下方以大信示人今四
方諸侯相繼入貢不過遣子弟將吏而季興以身述職
為諸侯率宜加恩禮以諷動來者而反縻之示天下以
不廣且絶四方内向之意不可莊宗乃止厚禮而遣之
莊宗嘗問季興曰吾已滅梁欲征吳蜀何者為先季興
曰宜先蜀臣請以夲道兵先進莊宗大悦以手拊其背
季興因命工繡其手迹於衣歸以為榮耀季興已去莊
宗心悔遣之密詔襄州劉訓圖之季興行至襄州心動
夜斬關而出已去而詔書夜至季興歸而謂梁震曰不
聽子言幾不免因曰吾行有二失來朝一失放還一失
且主上百戰以取河南對功臣誇手抄春秋又曰我於
手指上得天下其自矜伐如此而荒于遊畋政事多廢
吾可無慮矣同光三年封南平王魏王繼岌已破蜀得
蜀金帛四十餘萬自峽而下而莊宗之難作季興聞京
師有變乃悉邀留蜀物而殺其使者韓珙等十餘人初
唐兵伐蜀季興請以夲道兵自取䕫忠萬歸峽等州乃
以季興為峽路東南面招討使而季興未嘗出兵魏王
已破蜀而眀宗入立季興因請䕫忠等州為屬郡唐大
臣以為季興請自取之而兵出無功不與季興屢請雖
不得已與之而唐猶自除刺史季興拒而不納眀宗乃
以襄州劉訓為招討使攻之不克而唐别將西方鄴克
其䕫忠萬三州季興遂以荆歸峽三州臣于吳吳冊季
興秦王天成三年冬卒年七十一謚曰武信季興子九
人長子從誨立
從誨字遵聖季興時入梁為供奉官累遷鞍轡庫使賜
告歸寧季興遂留為馬步軍都指揮使行軍司馬季興
卒吳以從誨為荆南節度使從誨以父自絶于唐懼復
見討乃遣使者聘于楚楚王馬殷為之請命于唐而從
誨亦遣押衙劉知謙奉表自歸進贖罪銀眀宗
納之長興元年正月拜從誨節度使追封季興楚王謚
曰武信三月封從誨渤海王應順元年封南平王從誨
為人眀敏多權詐晉高祖遣翰林學士陶榖為從誨生
辰國信使從誨宴榖望沙樓大陳戰艦于樓下謂榖曰
吴蜀不賓久矣願修武備習水戰以待師期榖還具道
其語晉高祖大喜復遣使賜以甲馬百匹襄州安從進
反結從誨為援從誨外為拒絶隂與之通晉師致討從
誨遣將李端以舟師為應從進誅從誨求郢州為屬郡
高祖不許契丹滅晉漢高祖起太原從誨遣人間道奉
表勸進且言漢得天下願乞郢州為屬漢高祖陽諾之
高祖入汴從誨遣使朝貢因求郢州高祖不與從誨怒
發兵攻郢州為刺史尹實所敗漢遣國子祭酒田敏使
於楚假道荆南從誨問敏中國虚實以為契丹之後兵
食皆殫意欲以誚敏敏為言杜重威悉以晉戈甲降虜
虜置之鎮州未嘗以北而晉兵皆漢有也從誨不悦敏
以印本五經遺從誨從誨謝曰予之所識不過孝經十
八章爾敏曰至德要道於此足矣敏因誦諸侯章曰在
上不驕高而不危制節謹度滿而不溢從誨以為譏巳
即以大巵罰敏荆南地狹兵弱介於吳越為小國自吳
稱帝而南漢閩楚皆奉梁正朔歲時貢奉皆假道荆南
季興從誨常邀留其使者掠取其物而諸道以書責誚
或發兵加討即復還之而無媿其後南漢與閩蜀皆稱
帝從誨所嚮稱臣盖利其賜予俚俗語謂奪攘苟得無
媿恥者為賴子猶言無賴也故諸國皆目為高賴子從
誨自求郢州不得遂自絶於漢逾年復通朝貢乾祐元
年十月卒年五十八贈尚書令謚曰文獻子保融立從
誨十五子長曰保勲次保正保融第三子也不知其得
立之因
保融字德長從誨時為節度副使兼峽州刺史從誨卒
拜節度使廣順元年封渤海郡王顯德元年進封南平
王世宗征淮保融遣指揮使魏璘率兵三千出夏口以
為應又遣客將劉扶奉牋南唐勸其内附李景稱臣世
宗得保融所與牋大喜賜以絹萬匹荆南自後唐以來
數歲一貢京師而中間兩絶及世宗時無歲不貢矣保
融以謂器械金帛皆土地常産不足以效誠節乃遣其
弟保紳來朝世宗益嘉之初季興之鎮梁以兵五千為
牙兵衣食皆給於梁至眀宗時歲給以鹽萬三千石後
不復給及世宗平淮故命泰州給之保融性迂緩無材
能而事無大小皆委其弟保勖其從叔從義謀為亂為
其徒高知訓所告徙之松滋而殺之宋興保融懼一歲
之間三入貢建隆元年以疾卒年四十一贈太尉謚曰
貞懿弟保勖立
保勖字省躬從誨第十子也保融卒拜節度使三年保
勖疾謂其將梁延嗣曰我疾遂不起兄弟孰可付之後
事者延嗣曰公不念貞懿王乎先王寝疾以軍府付公
今先王子繼冲長矣保勖曰子言是也即以繼冲判内
外兵馬十一月保勖卒年三十九贈侍中保融之子繼
冲立
繼冲字成和保勖卒拜節度使湖南周行逄卒子保權
立其將張文表作亂建隆四年太祖命慕容延釗等討
之延釗假道荆南約以兵過城外繼冲大將李景威曰
兵尚權譎城外之約不可信也宜嚴兵以待之判官孫
光憲叱之曰汝峽江一民爾安識成敗且中國自周世
宗時已有混一天下之志况聖宋受命真主出邪王師
豈易當也因勸繼冲去斥堠封府庫以待繼冲以為然
景威出而歎曰吾言不用大事去矣何用生為因扼吭
而死延釗軍至繼冲出逆於郊而前鋒遽入其城繼冲
亟歸見旌旗甲馬布列衢巷大懼即詣延釗納牌印太
祖優詔復命繼冲為節度使乾德元年有事於南郊繼
冲上書願陪祠九月具文告三廟率其將吏宗族五百
餘人朝於京師拜武寧軍節度使以卒光憲拜黃州刺
史其後事具國史(季興興滅年世甚眀諸書皆同盖自梁開平元年鎮荆南至皇朝乾德元)
(年國除凡五十七年)
五代史卷六十九
五代史卷六十九考證
高季興傳韓珙等十餘人珙監夲訛琪今從閣本
從誨傳從誨以父自絶於唐懼復見討乃遣使者聘於
楚楚王馬殷為之請命於唐而從誨亦遣押衙劉知
謙奉表自歸進贖罪銀眀宗納之(臣文清)
按通鑑載季興附於吳從誨襲位謂僚佐曰唐近而
吳遠舍近臣遠非計也乃因楚王殷以謝罪於唐又
遺山南東道節度使安元信書求保奏復修職貢元
信以從誨書聞帝許之與此小異然較詳
保融傳皆委其弟保勖監夲闕其弟二字今從南夲
增正
五代史卷六十九考證
