五代史卷五十
宋歐陽修撰
雜傳第三十八
王峻字秀峯相州安陽人也父豐爲樂營將峻少以善
歌事梁節度使張筠唐莊宗巳下魏博筠棄相州走歸
京師租庸使趙巖過筠家筠命峻歌佐酒巖見而悅之
是時巖方用事筠因以峻遺巖梁亡巖族誅峻流落民
間久之事三司使張延朗延朗不甚愛之晉高祖滅唐
殺延朗是時漢高祖從晉起兵因悉以延朗貲産賜之
峻因得事漢高祖高祖鎮河東峻爲客將高祖即位拜
峻客省使漢遣郭從義討趙思綰以峻監其軍累遷宣
徽北院使周太祖鎮天雄軍峻爲監軍漢隱帝已殺大
臣史弘肇等又遣人殺周太祖及峻等峻等遂與太祖
舉兵犯京師太祖監國以漢太后命拜峻等樞密太祖
將兵北出至澶州返軍嚮京師是時太祖巳遣馮道迎
湘隂公贇于徐州而漢宗室蔡王信在許州峻與王殷
謀遣侍衛馬軍指揮使郭崇率兵之宋州前申州刺史
馬鐸之許州以伺變崇鐸遂幽贇而殺信太祖入立拜
峻右僕射門下侍郎同中書門下平章事監修國史劉
旻攻晉州峻爲行營都部署得以便宜從事别遣陳思
讓康延沼自烏嶺出絳州與峻會峻至陜州留不進太
祖遣使者翟守素馳至陜州諭峻欲親征峻屏左右謂
守素曰晉州城堅不可近而劉旻兵銳亦未可當臣所
以留此者非怯也蓋有待爾且陛下新即位四方藩鎮
未有威德以加之豈宜輕舉而兗州慕容彦超反迹已
露若陛下出汜水則彦超入京師陛下何以待之守素
馳還具道峻言是時太祖已下詔西幸聞峻語遽自提
其耳曰幾敗吾事乃止不行峻軍出自絳州前鋒報過
蒙阬峻喜謂其屬曰蒙阬晉絳之險也旻不分兵扼之
使吾過此可知其必敗也峻軍去晉州一舍旻聞周兵
大至即解去諸將皆欲追之峻猶豫不決明日遣騎兵
追旻不及而還從討慕容彦超爲随駕都部署率衆先
登峻與太祖俱起于魏自謂佐命之功以天下爲已任
凡所論請事無大小期於必得或小不如志言色輒不
遜太祖每優容之峻年長於太祖二歲往往呼峻爲兄
或稱其字峻由是益横鄭仁誨李重進向訓等皆太祖
故時裨將太祖初即位謙抑未欲進用而峻心忌之自
破慕容彦超還即求解樞密以探上意太祖慰勞之峻
多發書諸鎮求爲保薦居數日諸鎮皆馳騎上峻書太
祖大駭峻連章求解因不視事太祖遣近臣召之曰卿
若不出吾當自往候卿峻曰車駕若來是致臣於不測
也然殊無出意樞密直學士陳同與峻相善太祖即遣
同召峻同還奏曰峻意少解然請陛下聲言嚴駕若將
幸之則峻必出矣太祖僶俛從之峻聞太祖且來遂馳
入謁峻於樞密院起廳事極其華侈邀太祖臨幸賜予
甚厚後太祖於内園起一小殿峻輒奏曰宫室巳多何
用此爲太祖曰樞密院屋不少卿亦何必有作峻慙不
能對峻爲樞密使兼宰相又求兼領平盧已受命暫之
鎮又請借左藏庫綾萬匹太祖皆勉從之又請用顔衎
陳同代李榖范質爲相太祖曰進退宰相豈可倉卒當
徐思之峻論請不已語漸不遜日亭午太祖未食峻争
不已是時寒食假太祖曰俟假開當爲卿行峻乃退太
祖遂不能忍明日御便殿召百官皆入即幽峻於别所
太祖見馮道泣曰峻凌朕不能忍即貶商州司馬卒于
貶所峻已被黜太祖以峻監修國史意其所書不實因
召史官取日歷讀之史官以禁中事非外所知懼以漏
落得罪峻貶後李榖監修因請命近臣錄禁中書付史
館乃命樞密直學士就樞密院錄送史館自此始
王殷大名人也少爲軍卒以軍功累遷靈武馬步軍都
指揮使唐廢帝時從范延光討張令昭于魏以功拜祁
州刺史晉天福中徙原州刺史殷事母以孝聞欲與人
游必先白母母所不可者未嘗敢往及爲刺史政事有
小失母責之殷即取杖授婢僕自笞於母前母亡服喪
晉高祖詔殷起復以爲憲州刺史殷乞終喪服除出帝
以爲奉國右廂都指揮使後從漢高祖討杜重威先登
力戰矢中其腦鏃自口出而不死高祖嘉之以爲侍衛
步軍都指揮使領寧江軍節度使契丹犯邊漢遣殷以
兵屯澶州隱帝已殺楊邠等詔鎮寧軍節度使李弘義
殺殷于澶州又詔郭崇殺周太祖于魏詔書至澶州弘
義恐事不果反以告殷殷遣人馳至魏告周太祖遂起
兵反太祖入立拜侍衛親軍都指揮使出爲天雄軍節
度使同中書門下平章事仍領親軍自河以北皆受殷
節度殷頗務聚歛太祖聞而惡之遣人謂之曰吾起魏
時帑廪儲畜豈少耶汝爲國家用足矣殷不聽殷與王
峻俱從太祖起自魏後峻得罪殷不自安廣順三年秋
九月永壽節殷求入爲壽太祖許之而懼其疑也復遣
使止之明年太祖有事于南郊是冬殷來朝殷握兵柄
職當警衛出入多以兵從又求兵甲以備非常是時太
祖卧疾疑殷有異志乃力疾御滋德殿殷入起居即命
執之削奪在身官爵長流登州巳而殺之徙其家屬于
登州
劉詞字好謙大名元城人也少事楊師厚以勇悍知名
唐莊宗下魏博與梁戰夾河詞以軍功爲效節軍使遷
長劔指揮使坐事左遷汝州十餘年廢帝時詔諸州鎮
選驍勇者充禁軍詞得選爲禁軍校從破張從賓楊光
遠以功遷奉國第一軍都虞候從馬全節破安州以功
遷指揮使從杜重威破鎮州以先登功拜泌州刺史晉
軍討安從進爲襄州行營都虞候以功遷泌州團練使
徙房州歲餘爲政不苛撓人頗便之詞居暇日常被甲
枕戈而卧謂人曰我以此取富貴豈可一日輒忘之且
人情易習若一墮其筋力有事何以報國漢高祖時復
爲奉國右廂都指揮使漢軍討李守貞于河中詞以侍
衛步軍都指揮使領寧江軍節度使爲行營都虞候以
功拜鎮國軍節度使周太祖入立加同中書門下平章
事歷鎮安國河陽三城世宗戰高平樊愛能等軍敗南
走遇詞而止之曰軍敗矣可無前也詞不聽輒趣兵以
進世宗嘉之以爲隨駕都部署及班師以爲河東行營
副都部署徙鎮永興明年卒于鎮年六十五贈侍中諡
忠惠
王環鎮州眞定人也以勇力事孟知祥爲御者及知祥
僭號于蜀使典衛兵晉開運之亂秦鳳階成入于蜀孟
昶以環爲鳳州節度使周世宗即位明年遣王景向訓
攻秦鳳州數爲環所敗大臣皆請罷兵世宗曰吾欲一
天下以爲家而聲教不及秦鳳今兵已出無功而還吾
有慙焉乃決意攻之周兵糧道頗艱昶遣兵五千出堂
倉抵黃花谷以争糧道景訓先知其來命排陣使張建
雄以兵二千當谷口别遣禆將以勁兵千人出其後伏
堂倉以待其歸蜀兵前遇建雄戰不勝退走堂倉伏發
盡殪之由是蜀兵守諸城堡者皆潰初昶遣其秦州節
度使高處儔以兵援環未至聞堂倉兵敗亦潰歸處儔
判官趙玭閉城不内處儔遂奔成都玭乃以城降成階
二州相繼亦降獨環堅守百餘日然後克之世宗召見
環歎曰三州已降環獨堅守吾數以書招之而環不答
至於力屈就擒雖不能死亦忠其所事也用之可勸事
君者乃拜環右驍衛將軍是時周師已征淮即以環佐
侯章爲攻取賊城水砦副部署初周師南征李景陳兵
於淮舟檝甚盛周師無水戰之具世宗患之乃置造船
務於京城之西爲戰艦數百艘得景降卒教之水戰明
年世宗再征淮使環將水戰卒數千自蔡河以入淮環
居軍中未嘗有戰功蜀卒與環俱擒者世宗不殺悉以
從軍後多南奔於景世宗待環益不疑已而景將許文
縝邊鎬等皆被擒世宗悉以爲將軍與環等列第京師
歲時賜與甚厚明年又幸淮南又以環從遇疾卒于泗
州
折從阮字可久初名從遠避漢高祖名改爲阮雲中人
也其父嗣倫爲麟州刺史從阮爲人温恭長者居父喪
以孝聞唐莊宗鎮太原以爲牙將後以爲府州刺史晉
出帝與契丹敗盟從阮以兵攻契丹取其城堡十餘遷
本州團練使兼領朔州刺史安北都護振武軍節度使
契丹西南面行營馬步軍都虞候漢高祖入立於府州
建永安軍以從阮爲節度使明年以其族朝京師徙鎮
武勝即拜從阮子德扆爲府州團練使周太祖入立從
阮歷徙宣義保義静難三鎮顯德二年罷還京師行至
洛陽卒贈中書令
五代史卷五十
五代史卷五十考證
王峻傳久之事三司使張延朗延朗不甚愛之晉高祖
滅唐殺延朗監本延朗下脫延朗二字滅唐下衍
而字空一字今從南本增定
五代史卷五十考證
