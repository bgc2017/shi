五代史卷四十八
宋歐陽修撰
雜傳第三十六
盧文進字大用范陽人也爲劉守光騎將唐莊宗攻范
陽文進以先降拜壽州刺史莊宗以屬其弟存矩存矩
爲新州團練使統山後八軍莊宗與劉鄩相距於莘召
存矩會兵擊鄩存矩募山後勁兵數千人課民出馬民
以十牛易一馬山後之人皆怨而兵又不樂南行行至
祁溝關聚而謀爲亂文進有女幼而美存矩求之爲側
室文進以其大將不敢拒雖與而心常歉之也因與亂
軍殺存矩反攻新州不克攻武州又不克遂奔于契丹
契丹使守平州明宗即位文進自平州率衆數萬歸唐
明宗得之喜甚以爲義成軍節度使居歲餘徙鎮威勝
加同平章事入爲上將軍出鎮昭義徙安遠晉高祖立
與契丹約爲父子文進懼不自安天福元年冬殺其行
軍司馬馮知兆副使杜重貴送欵於李昪昪遣兵迎之
文進居數鎮頗有善政兵民愛之其將行也從數騎馳
至營中别其將士告以避契丹之意將士皆再拜爲訣
乃南奔昪以文進爲天威統軍宣潤節度使文進身長
七尺狀貌偉然自其奔契丹也數引契丹攻掠幽薊之
間掠其人民教契丹以中國織紝工作無不備契丹由
此益彊同光中契丹數以奚騎出入塞上攻掠燕趙人
無寧歲唐兵屯涿州歲時饋運自瓦橋關至幽州嚴兵
斥堠常苦鈔奪爲唐患者十餘年皆文進爲之也及其
南奔始屈身晦迹務爲恭謹禮接文士謙謙若不足其
所談論近代朝廷儀制臺閣故事而己未嘗言兵後以
左衛上將軍卒于金陵
李金全其先出於吐渾金全少爲唐明宗厮養以驍勇
善騎射常從明宗戰伐以功爲刺史天成中爲彰武軍
節度使在鎮務爲貪暴罷歸獻馬數十匹居數日又以
獻明宗謂曰卿患馬多耶何進獻之數也且卿在涇州
治狀如何無乃以馬爲事乎金全慙不能對徙鎮横海
久之罷爲右衛上將軍晉高祖時安州屯防指揮使王
暉殺節度使周瓌高祖遣金全將騎兵千人以往下詔
書招暉曰暉降以爲唐州刺史又以信箭諭安州不戮
一人且戒金全曰無失吾信金全未至襄州安從進意
暉必走江南以精兵遮其要路暉聞金全來果南走爲
從進兵所殺金全後至得暉餘黨數百人皆送京師暉
之亂也大掠城中三日金全利其所掠貲因擒其將武
克和等十餘人殺之克和呼曰王暉首亂猶賜之信誓
以爲刺史我等何罪反見殺邪若朝廷之命何以示信
苟將軍違詔而殺降亦將不免也高祖不能詰即以金
全爲安遠軍節度使金全左都押衙胡漢榮用事所爲
不法高祖患之不欲因漢榮以累功臣爲選廉吏賈仁
沼代之且召漢榮漢榮教金全留巳而不遣金全客龐
令圖諫曰仁沼昔事王晏球晏球攻王都於中山都遣
善射者登城射晏球中兜牟仁沼從後引弓善射者一
發而斃晏球求其人欲厚賞之仁沼退而不言此天下
之忠臣也都敗晏球遣仁沼獻捷于京師凡所賜與甚
厚悉以分故人親戚之貧者此天下之廉士也爲人如
此豈有爲人謀而不善者乎宜納仁沼而遣漢榮漢榮
聞之夜使人殺令圖而酖仁沼仁沼舌壞而死天福五
年夏高祖以馬全節代金全而仁沼二子欲詣京師訴
其父冤漢榮大懼紿金全曰前日天子召漢榮公違詔
而不遣仁沼之死其二子將訴于朝今以全節代公是
召公對獄也金全信之遂叛送欵于李昪高祖發兵三
萬授全節討之昪遣其將李承裕入安州金全遂南奔
行至泌川引頸北望涕泣而去昪以金全爲天威統軍
漢隱帝時李守貞反河中乞兵於昪金全爲昪潤州節
度使與查文徽等出沭陽昪之諸將皆銳於攻取金全
獨以謂遠不相及不可行乃止其後亦不復用不知其
所終
楊思權邠州新平人也事梁爲控鶴右第一軍使唐莊
宗滅梁以爲夾馬都指揮使明宗時秦王從榮爲河東
節度使以馮贇爲副思權爲北京步軍都指揮使以佐
佑之從榮素驕所爲多不法是時宋王從厚爲河南尹
從厚年少謙恭好禮明宗隂遣人從容語從厚之善以
諷勉之從榮不悅告思權曰天下共賢河南而非我我
將廢矣奈何思權曰公有甲士而思權在何患也乃勸
從榮招募死士增利器械以爲備馮贇患之以其事聞
明宗召思權還京師然以從榮故亦不之責也後爲右
羽林都指揮使將兵戍興元潞王從珂反鳳翔興元張
虔釗會諸鎮兵討賊諸鎮兵圍鳳翔思權攻城西嚴衛
指揮使尹暉攻城東破其兩關城從珂登城呼外兵告
以己非反者其語甚哀外兵聞者皆悲之而虔釗督戰
甚急軍士反兵逐虔釗思權因呼其衆曰潞王眞吾主
也即擁軍士入城降暉聞思權巳降亦麾其軍使解甲
由是諸鎮之兵皆潰思權與暉入見從珂思權前曰臣
以赤心奉殿下俟後事成願不以防禦團練使處臣乃
出一紙於懷中曰願志臣姓名以爲驗從珂即書曰可
邠寧節度使廢帝入立即拜思權静難軍節度使後爲
右龍武統軍左衛上將軍天福八年卒于京師贈太傅
尹暉者魏州大名人也從廢帝入洛陽而晉高祖來朝
與暉相遇于道暉時猶爲嚴衛指揮使恃先降功不爲
高祖屈馬上横鞭揖之高祖怒白廢帝暉不可與名藩
乃以爲應州節度使晉高祖入立罷爲右衛大將軍范
延光反以書招暉暉懼出奔淮南爲人殺于道有子勲
王弘䞇不知其世家何人也唐明宗時爲合階二州刺
史右千牛衛將軍衛州刺史潞王從珂反於鳳翔擁兵
東至陜愍帝懼夜以百餘騎出奔至衛州東七八里遇
晉高祖將朝于京師騶呵前導者不避愍帝遣左右叱
之對曰成德軍節度使石敬瑭也愍帝即下馬慟哭謂
敬瑭曰潞王反康義誠等皆叛我我無所依長公主教
我逆爾于路高祖曰衛州刺史王弘贄宿將也且多知
時事請就圖之即馳騎前見弘䞇曰主上危迫吾戚屬
也何以圖全弘䞇曰天子播越自古有之然將相大臣
從乎曰無也國寳乘輿法物從乎曰無也弘䞇歎曰所
謂大木將顚非一繩所維今萬乘之主以百騎出奔將
相大臣無一人從者則人心去就可知也雖欲興復其
可得乎即從高祖上謁於驛舍高祖具以弘䞇語白愍
帝弓箭庫使沙守榮奔弘進前謂高祖曰主上明宗愛
子公愛壻也公於此時不能報國而反問大臣國寶所
在公亦助賊反邪乃抽佩刀刺高祖高祖親將陳暉扞
之守榮與暉戰死弘進亦自刎高祖因盡殺帝從兵獨
留帝于驛而去弘贄奉帝居于州廨弘贄有子巒爲殿
直廢帝入立遣巒持鴆與弘贄初愍帝在衛州弘䞇令
市中酒家獻酒愍帝見之大驚遽殞于地久而蘇弘䞇
曰此酒家也願獻酒以慰無憀愍帝受之由是日獻一
觴及巒持鴆至因使酒家獻之愍帝飲而不疑遂崩弘
贄後事晉爲鳳翔行軍司馬以光禄卿致仕卒贈太傅
劉審交字求益幽州文安人也少略知書通於吏事爲
唐興令補范陽牙校劉守光僣號以審交爲兵部尚書
守光敗歸于太原唐莊宗以爲從事其後趙德鈞鎮范
陽北面轉運使馬紹宏辟審交判官王晏球討王都以
爲轉運供軍使定州平拜遼州刺史復爲北面轉運使
改慈州刺史以母老去官母喪哀毁過禮不調累年晉
高祖即位楊光遠討范延光於魏州審交復爲供軍使
是時晉高祖分戸部度支鹽鐡爲三使歲餘三司益煩
弊乃復合爲一拜審交三司使議者請檢天下民田宜
得益租審交曰租有定額而天下比年無閑田民之苦
樂不可等也遂止不檢而民頼以不擾遷右衛上將軍
陳州防禦使出視民田見民耕器薄陋乃取河北耕器
爲範爲民更鑄安從進平徙審交襄州又徙青州皆有
善政罷還契丹犯京師留蕭翰而去翰復以審交爲三
司使巳而翰召許王從益守京師漢高祖起義太原從
益召高行周以拒高祖行周不至從益母王淑妃與羣
臣謀迎高祖或以謂燕兵在京師者猶數千可以城守
而待行周淑妃不從議未决審交進曰余燕人也今爲
燕守城當爲燕謀然事勢不可爲也太妃語是從益乃
罷不設備遣人西迎高祖高祖至罷審交不用隱帝時
爲汝州防禦使有能名乾祐三年卒年七十四州人聚
哭柩前上疏乞留葬近郊使民得歲時祠祭詔特贈太
尉起祠立碑
王周魏州人也少以勇力從軍事唐莊宗明宗爲裨校
以力戰有功拜刺史晉天福中從楊光遠討范延光於
魏州又從杜重威討安重榮於鎮州皆有功歷貝州涇
州節度使涇州張彦澤爲政苛虐民多流亡周乃更爲
寬恕問民疾苦去其苛弊二十餘事民皆復歸歷遷武
勝保義義武成德四鎮皆有善政定州橋壊覆民租車
周曰橋梁不修刺史過也乃償民粟爲治其橋杜重威
降契丹契丹兵過鎮州臨城呼周使出降周泣曰受晉
厚恩不能死戰而以城降何面目南行見人主與士大
夫乎乃劇飲求刀欲自引決家人止之迫以出降契丹
以周爲武勝軍節度使漢高祖入立徙鎮武寧卒于鎮
贈中書令
高行周字尚質嬀州人也世爲懷戎戍將父思繼思繼
兄弟皆以武勇雄於北邊爲幽州節度使李匡威戍將
匡威爲其弟匡儔所簒晉王將討其亂謀曰高思繼兄
弟在孔嶺關有兵三千此後患也不如遣人招之思繼
爲吾用則事無不成克用遣人招思繼兄弟燕俗重氣
義思繼等聞晉兵爲匡威報讐乃欣然從之爲晉兵前
鋒匡儔聞思繼兄弟皆叛乃棄城走克用以劉仁恭守
幽州以其兄某爲先鋒都指揮使思繼爲中軍都指揮
使弟某爲後軍都指揮使高氏兄弟分掌燕兵克用臨
訣謂仁恭曰思繼兄弟勢傾一方爲燕患者必高氏也
宜善爲防克用留晉兵千人爲仁恭衛而晉兵多犯法
思繼等數誅殺之克用以責仁恭仁恭以高氏爲訴由
是晉盡誅思繼兄弟仁恭以其兄某之子行珪爲牙將
而思繼子行周年十餘歲亦收之帳下稍長補以軍職
仁恭被囚守光立以行珪爲武州刺史其後守光背晉
晉兵攻之守光將元行欽牧馬山後聞守光且見圍即
率所牧馬赴援而麾下兵叛于道推行欽爲幽州留後
行欽曰吾所憚者行珪也乃遣人之懷戎得行珪子縶
之兵過武州招行珪曰守光可取而代也當從我行不
然且殺公子行珪君俱劉公將而忍叛之吾當
爲劉氏也尚何顧吾子邪行欽即以兵圍行珪月餘行
珪城中食盡召其州人告曰吾非不爲父老守也今劉
公救兵不至奈何可殺吾以降晉父老皆泣願以死守
是時行周適從行珪在武州即夜縋行周馳入晉見莊
宗莊宗因遣明宗救武州比至行欽巳解去行珪乃降
晉莊宗時歷朔忻嵐三州刺史大同軍節度使明宗入
立徙鎮威勝安遠行珪性貪鄙所爲多不法副使范延
策爲人剛直數規諫之行珪不聽銜之已而戍兵有謀
叛者行珪先覺之因潛徙庫兵于他所戍兵叛趨庫劫
兵無所得乃潰去行珪追而殺之因誣奏延策同反并
其子皆見殺天下冤之行珪卒于鎮贈太尉當行珪之
降晉也行周隸明宗帳下初爲裨將趙德鈞識之謂明
宗曰此子貌厚而小心他日必大貴宜善待之梁晉軍
河上莊宗遣明宗東襲鄆州行周將前軍夜遇雨軍中
皆欲止不進行周曰此天贊我也鄆人恃雨不備吾來
宜出其不意即夜馳涉濟入其城鄆人方覺遂取之莊
宗滅梁以功領端州刺史遷絳州明宗時從平朱守殷
克王都遷潁州團練使振武軍節度使歷鎮彰武昭義
晉高祖時爲西京留守徙鎮天雄安從進叛以行周爲
襄州行營都部署討平之徙鎮歸德出帝時代景延廣
爲侍衛親軍都指揮使是時李彦韜馮玉等用事乃求
歸鎮契丹滅晉留蕭翰守汴又棄去召唐故許王從益
入汴而漢高祖起太原從益遣人召行周將以拒漢行
周嘆曰衰世難輔况兒戲乎乃不從漢高祖入京師加
行周守中書令徙鎮天平封臨清王周太祖入立封齊
王卒贈尚書令追封秦王有子懷德
白再榮不知其世家何人也少爲軍卒唐晉之間爲護
聖指揮使契丹犯京師再榮從契丹北歸至鎮州契丹
留滿達守鎮州而去晉人從者多留焉居未幾李筠何
福進等謀逐滿達使人召再榮再榮遲疑不欲往軍士
迫之乃往共攻之滿達走諸將以再榮名次最高乃推
爲留後再榮出於行伍貪而無謀是時李崧和凝等皆
隨契丹留鎮州再榮以兵環其居迫而求物又欲害崧
取其貲李榖謂曰公等親被契丹之苦憂死不暇然逐
滿達者乃衆人所爲非獨公力也今纔得生路而遽殺
宰相此契丹尚或不爲然他日至京師天子問宰相何
在何以對之再榮默然乃止而悉拘嘗事滿達者取其
財鎮人謂之白滿達漢高祖即位拜再榮爲留後遷義
成軍節度使罷還京師周太祖以兵入京師軍士攻再
榮於第悉取其財已而前唘曰士卒嘗事公隸麾下一
旦無禮如此亦復何面見公乎乃斬之擕其首而去家
人以帛贖而葬之
安叔千字胤宗沙陀三部落人也少善騎射事莊宗以
爲奉安指揮使明宗時與討王都拜秦州刺史從擊契
丹爲先鋒都指揮使以功拜昭武軍節度使歷静難横
海安國建雄四鎮叔千狀貌堂堂而不通文字所爲鄙
陋時人謂之没字碑晉出帝時爲左金吾衛上將軍契
丹犯京師晉百官迎見耶律德光于赤岡叔千出班與
言德光勞曰是安没字否汝在邢州巳通誠欵吾今至
此當與汝一喫飯處叔千再拜乃以爲鎮國軍節度使
漢高祖入立罷歸京師自以嘗私附契丹頗懷媿懼以
太子太師致仕周太祖兵入京師軍士大掠叔千家貲
已盡而軍士意其有所藏者箠掠不已傷重歸于洛陽
卒年七十二
五代史卷四十八
五代史卷四十八考證
盧文進傳其將行也從數騎馳至營中别其將士馳
監本作自今從閣本
楊思權傳明宗詔思權還京師然以從榮故亦不之責
也從榮謂秦王閣本榮作宏誤也
高行周傳匡威爲其弟匡儔所簒匡儔閣本作光儔
漢高祖加行周守中書令徙鎮天平封臨清王周太祖
立封齊王卒贈尚書令追封秦王(臣文清)按朱子
綱目書周天平節度高行周卒不書周官而書漢官
又不繫其官于漢而繫之于周見其不以周始不以
漢終也與此正可參觀
五代史卷四十八考證
