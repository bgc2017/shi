五代史卷十四
宋歐陽修撰
唐家人傳第二
太祖正室劉氏代北人也其次妃曹氏太原人也太祖
封晉王劉氏夫人自太祖起兵代北劉氏常從
征伐為人眀敏多智略頗習兵機常教其侍妾騎射以
佐太祖太祖東追黃巢還軍過梁館於封禪寺梁王邀
太祖入城置酒上源驛夜半以兵攻之太祖左右有先
脱歸者以難告夫人夫人神色不動立斬告者隂召大
將謀保軍以還遲明太祖還軍與夫人相嚮慟哭因欲
舉兵擊夫人曰公本為國討賊今梁事未暴而遽反
兵相攻天下聞之莫分曲直不若歛軍還鎮自訴於朝
太祖從之其後太祖擊劉仁恭敗歸梁遣氏叔琮康懷
英等連歲攻晉圍太原晉兵屢敗太祖憂窘不知所為
大將軍李存信等勸太祖亡入北邊收兵以圖再舉太
祖然之入以語夫人夫人問誰為此謀者曰存信也夫
人罵曰存信代北牧羊兒耳安足與計成敗邪且公嘗
笑王行瑜棄邠州走卒為人擒今乃自為此乎昔公亡
奔達靼幾不能自脱頼天下多故乃得南歸今屢敗之
兵散亡無幾一失其守誰能從公北邊其可至乎太祖
大悟乃止已而亡兵稍稍復集夫人無子性賢不妬忌
常為太祖言曹氏相當生貴子宜善待之而曹氏亦自
謙退因相得甚歡曹氏夫人後生子是謂莊宗
太祖竒之曹氏由是專寵太祖性暴怒多殺人左右無
敢言者惟曹氏從容諫譬往往見聽及莊宗立事曹氏
尤謹其救趙破燕取魏博與梁戰河上十餘歲歲嘗馳
歸省其母至三四人皆稱其孝莊宗即位冊尊曹氏為
皇太后而以嫡母劉氏為皇太妃太妃往謝太后太后
有慙色太妃曰願吾兒享國無窮使吾獲没於地以從
先君幸矣復何言哉莊宗滅梁入洛使人迎太后歸洛
居長壽宮而太妃獨留晉陽同光三年五月太妃薨七
月太后崩諡曰貞簡葬於坤陵而太妃無諡葬魏縣太
妃與太后甚相愛其送太后於洛也涕泣而别歸而相
思慕遂至不起太后聞之欲馳至晉陽視疾及其卒也
又欲自往葬之莊宗泣諫羣臣交章請留乃止而太后
自太妃卒悲哀不飲食逾月亦崩
莊宗神閔敬皇后劉氏魏州成安人也莊宗正室曰衞
夫人韓氏其次夫人伊氏其次后也初封魏國
夫人后父劉叟黃鬚善醫卜自號劉山人后生五六歲
晉王攻魏掠成安禆將袁建豐得后納之晉宮貞簡太
后教以吹笙歌舞既笄甚有色莊宗見而悦之莊宗巳
為晉王太后幸其宮置酒為壽自起歌舞太后歡甚命
劉氏吹笙佐酒酒罷去留劉氏以賜莊宗先時莊宗攻
梁軍於夾城得符道昭妻侯氏寵專諸宮宮中謂之夾
寨夫人莊宗出兵四方常以侯氏從軍其後劉氏生子
繼岌莊宗以為類巳愛之由是劉氏寵益專自下魏博
戰河上十餘年獨以劉氏從劉氏多智善迎意承旨其
佗嬪御莫得進見其父聞劉氏巳貴詣魏宮上謁莊宗
召袁建豐問之建豐曰臣始得劉氏於成安北塢時有
黃鬚丈人護之乃出劉叟示建豐建豐曰是也然劉氏
夫人争寵以門望相高因大怒曰妾去鄉時略
可記憶妾父不幸死於亂兵妾時環尸慟哭而去此田
舍翁安得至此因命笞劉叟於宮門莊宗巳即皇帝位
欲立劉氏為皇夫人正室也夫人位次在劉
氏上以故難其事而未發宰相豆盧革樞密使郭崇韜
希旨上章言劉氏當立莊宗大悦同光二年四月巳卯
皇帝御文明殿遣使冊劉氏為皇后皇后受冊乘重翟
車鹵簿鼓吹見於太廟夫人等皆不平之乃封韓氏
為淑妃伊氏為德妃莊宗自滅梁志意驕怠宦官伶人
亂政后特用事於中自以出於微賤踰次得立以為佛
力又好聚歛分遣人為商賈至於市肆之間薪芻果茹
皆稱中宮所賣四方貢獻必分為二一以上天子一以
入中宮宮中貨賄山積惟寫佛書饋賂僧尼而莊宗由
此亦佞佛有胡僧自于闐來莊宗率皇后及諸子迎拜
之僧遊五臺山遣中使供頓所至傾動城邑又有僧誠
惠自言能降龍嘗過鎮州王鎔不為之禮誠惠怒曰吾
有毒龍五百當遣一龍揭片石常山之人皆魚鱉也會
明年滹沱大水壊鎮州關城人皆以為神莊宗及后率
諸子諸妃拜之誠惠安坐不起由是士無貴賤皆拜之
獨郭崇韜不拜也是時皇太后及皇后交通藩鎮太后
稱誥令皇后稱教命兩宮使者旁午於道許州節度使
温韜以后佞佛因請以私第為佛寺為后薦福莊宗數
幸郭崇韜元行欽等私第常與后俱其後幸張全義第
酒酣命后拜全義為養父全義日遣姬妾出入宮中問
遺不絶莊宗有愛姬甚有色而生子后心患之莊宗燕
居宮中元行欽侍側莊宗問曰爾新喪婦其復娶乎吾
助爾聘后指愛姬請曰帝憐行欽何不賜之莊宗不得
已佯諾之后趣行欽拜謝行欽再拜起顧愛姬肩輿巳
出宮矣莊宗不樂稱疾不食者累日同光三年秋大水
兩河之民流徙道路京師賦調不充六軍之士往往殍
踣乃預借明年夏秋租税百姓愁苦號泣於路莊宗方
與后荒於畋遊十二月已卯獵畋於白沙后率皇子後
宮畢從歷伊闕宿龕澗癸未乃還是時大雪軍士寒凍
金槍衞兵萬騎所至責民供給壊什器徹廬舍而焚之
縣吏畏恐亡竄山谷明年三月客星犯天庫有星流於
天棓占星者言御前當有急兵宜散積聚以禳之宰相
請出庫物以給軍莊宗許之后不肯曰吾夫婦得天下
雖因武功蓋亦有天命命既在天人如我何宰相論於
延英后於屏間耳屬之因取粧奩及皇幼子滿喜置帝
前曰諸侯所貢給賜已盡宮中所有惟此耳請鬻以給
軍宰相惶恐而退及趙在禮作亂出兵討魏始出物以
賚軍軍士負而詬曰吾妻子已餓死得此何為莊宗東
幸汴州從駕兵二萬五千及至萬勝不得進而還軍士
離散所失大半至罌子谷道路隘狹莊宗見從官執兵
仗者皆以好言勞之曰適報魏王平蜀得蜀金銀五十
萬當悉給爾等對曰陛下與之太晩得者亦不感恩莊
宗泣下因顧内庫使張容哥索袍帶以賜之容哥對曰
盡矣軍士叱容哥曰致吾君至此皆由爾軰因抽刀逐
之左右救之而免容哥曰皇后惜物不以給軍而歸罪
於我事若不測吾身萬段矣乃投水而死郭從謙反莊
宗中流矢傷甚卧絳霄殿廊下渴欲得飲后令宦者進
飱酪不自省視莊宗崩后與李存渥等焚嘉慶殿擁百
騎出師子門后於馬上以囊盛金器寳帶欲於太原造
寺為尼在道因與存渥姦及至太原乃削髮為尼明宗
入立遣人賜后死晉天福五年追諡曰神閔敬皇后自
唐末喪亂后妃之制不備至莊宗時後宮之數尤多有
昭儀昭容昭媛出使御正侍真懿才咸一瑶芳懿德宣
一等其餘名號不可勝記莊宗遇弑後宮皆散走朱守
殷入宮選得三十餘人虢夫人夏氏以嘗幸於莊宗
守殷不敢留明宗立悉放莊宗時宮人還其家獨夏氏
無所歸乃以河陽節度使夏魯竒同姓也因以歸之後
嫁契丹突厥李贊華贊華性酷毒喜殺人婢妾微過常
加刲灼夏氏懼求離婚乃削髮為尼以卒而韓淑妃伊
德妃皆居於太原晉高祖反時為契丹所掠
唐自朱邪得姓而為李氏得國而為晉得天下而為唐
其始出於沙陀而終以亂亡故其世次不可詳見其可
見者曰太祖四弟八子五孫三世而絶太祖四弟曰克
讓克修克恭克寧皆不知其父母名號
克讓少善騎射為振武軍校從討王仙芝以功拜金吾
衞將軍留京師李氏自憲宗時以部族歸唐唐處之河
西嘗遣一子宿衞京師賜第於親仁坊其後太祖起兵
雲中殺唐守將段文楚唐發兵討太祖遣王處存以兵
圍親仁坊捕宿衞子克讓克讓與其僕何相温石的歴
等十餘騎彎弧躍馬突圍而出處存以千餘人追至渭
橋克讓等射殺百餘人追兵乃止克讓奔於鴈門明年
太祖復歸唐克讓還宿衞京師黃巢犯長安克讓守潼
關為賊所敗奔於南山匿佛寺為寺僧所殺
克修字崇遠從討龐勛以功拜朔州刺史太祖鎮鴈門
以為奉誠軍使從入關討黃巢為先鋒遷左營軍使潞
州孟方立遷於邢州晉取潞州表克修昭義軍節度使
數出山東擊方立又與李罕之攻寇懷孟之間其後太
祖自將擊方立還軍過潞克修性儉嗇供饋甚薄太祖
大怒詬而笞之克修慙憤發疾卒二子嗣弼嗣肱嗣弼
為涿州刺史天祐十一年契丹攻破涿州嗣弼殁於陣
嗣肱少有膽略從周德威數立戰功為馬步軍都虞候
李存審敗梁軍於胡壁嗣肱獲梁將一人梁太祖圍蓨
縣嗣肱從存審救蓨梁軍解去嗣肱功為多超拜蔚州
刺史鴈門以北都知兵馬使累遷澤代二州刺史新州
王郁叛晉亡入契丹山後諸州皆叛嗣肱取媯儒武三
州拜新州刺史山北都團練使同光元年春卒於官
克恭初為决勝軍使克修卒以克恭代為昭義軍節度
使克修為人簡儉潞人素安其政且哀其見笞以死而
克恭横暴多不法又不習軍事由是潞人皆怨克恭選
後院勁兵五百人獻於太祖行至銅鞮其將馮霸以其
徒叛太祖遣李元審討之戰於沁水元審大敗被傷奔
入潞州牙將安居受亦叛殺克恭及元審使人召覇覇
不受命居受懼而出奔行至長子為野人所殺傳首於
覇覇乃入潞州自稱留後以附於梁
克寧為人仁孝居諸兄弟中最賢事太祖小心不懈太
祖與赫連鐸李可舉戰雲蔚間後奔達靼入破黃巢克
寧未嘗不從行太祖鎮太原以為内外都制置蕃漢都
知兵馬使檢校太保振武軍節度使軍中之事無大小
皆决克寧太祖病召莊宗侍側屬張承業與克寧曰以
亞子累公等太祖崩莊宗告於克寧曰兒年孤稚未通
庶政雖有先王之命恐不足以當大事叔父勲德俱高
先王嘗任以政矣敢以軍府煩季父以待兒之有立克
寧曰吾兄之命以兒屬我誰敢易之因下而北面再拜
稱賀莊宗乃即晉王位初太祖起於雲朔之間所得驍
勇之士多養以為子而與英豪戰争卒就覇業諸養子
之功為多故尤寵愛之衣服禮秩如嫡諸養子麾下皆
有精兵恃功自恣自先王時常見優假及新王立年少
或託疾不朝或見而不拜養子存顥存實告克寧曰兄
亡弟及古之道也以叔拜姪理豈安乎人生富貴當自
取之克寧曰吾家三世父慈子孝先王土宇苟有所歸
吾復何求也克寧妻孟氏素剛悍存顥等各遣其妻入
說孟氏數以迫克寧克寧仁而無斷惑於羣言遂至於
禍都虞候李存質得罪於克寧克寧殺之而與張承業
李存璋有隙又求兼領大同軍節度使於是幸臣史敬
鎔見太后告克寧與存顥謀執王及太后以降梁莊宗
召承業存璋告之曰季父所為如此奈何然骨肉不可
自相魚肉吾當避賢路以紓禍於吾家承業等請誅克
寧乃伏兵於府置酒大會克寧既至執而殺之
太祖子八人莊宗長子也次曰存美存覇存禮存渥存
乂存確存紀同光三年十二月辛亥詔封存美等七人
為王蓋存覇存渥存紀與莊宗同母存美存乂存確存
禮不知其母名氏號位存美封邕王存覇永王存禮薛
王存渥申王存乂睦王存確通王存紀雅王存乂歷建
雄保大二軍節度使娶郭崇韜女是時魏州妖人楊千
郎用事自言有墨子術能役使鬼神化丹砂水銀莊宗
頗神之拜千郎檢校尚書郎賜紫其妻出入宮禁承恩
寵而士或因之以求官爵存乂及存渥等往往朋淫於
其家及崇韜被族莊宗遣宦官隂察外議以為如何而
宦官因欲盡誅崇韜親黨以絶後患乃誣言存乂過千
郎家酒酣攘臂號泣為婦翁稱冤言甚怨望莊宗大怒
以兵圍其第而族之并誅千郎存覇歷昭義天平河中
三軍節度使存渥義成天平二軍節度使皆居京師食
其俸祿而已趙在禮作亂乃遣存覇於河中李嗣源兵
反嚮京師莊宗再幸汜水徙存覇北京留守存渥河中
節度使宣麻未訖郭從謙反攻興教門存渥從莊宗拒
賊莊宗中流矢崩存渥與劉皇后同奔於太原行至風
谷為部下所殺存覇聞京師亂亦自河中奔太原比至
麾下皆散走惟使下康從弁不去存覇乃剪髮衣僧衣
謁符彦超曰願為山僧冀公庇護彦超欲留之為軍衆
所殺存紀存確聞郭從謙反奔於南山匿民家明宗詔
河南府及諸道諸王出奔所至送赴闕如不幸物故者
收瘞以聞存紀等所匿民家以告安重誨重誨謂霍彦
威曰二王逃難主上尋求恐其失所今上既監國典喪
此禮如何彦威曰上性仁慈不可聞奏宜密為之所以
安人情乃即民家殺之存美素病風居太原與存禮皆
不知其所終
莊宗五子長曰繼岌其次繼潼繼嵩繼蟾繼嶢繼岌母
曰劉皇后其四皆不著其母名號莊宗即位繼岌為北
都留守判六軍諸衞事遷檢校太尉同中書門下平章
事豆盧革為相建言唐故事皇子皆為宮使因以鄴宮
為興聖宮以繼岌為使同光三年封魏王是歲伐蜀以
繼岌為西南面行營都統郭崇韜為都招討使工部尚
書任圜翰林學士李愚皆參軍事九月戊申將兵六萬
自鳳翔入大散關軍無十日之糧而所至州鎮皆迎降
遂食其粟至興州蜀將程奉璉以五百騎降因以其兵
修閣道以過唐軍王衍將兵萬人屯利州分其半逆戰
於三泉為先鋒康延孝所敗衍懼斷吉栢江浮橋奔歸
成都唐軍自文州間道以入十月已酉繼岌至綿州衍
上牋請降丙辰入成都王衍乘竹輿至昇仙橋素衣牽
羊草索繋首肉袒銜璧輿櫬羣臣衰絰徒跣以降繼岌
下而取璧崇韜解縛焚櫬自出師至降衍凡七十五日
兵不血刃自古用兵之易未有如此然繼岌雖為都統
而軍政號令一出崇韜初莊宗遣宦者供奉官李從襲
監中軍高品李廷安呂知柔為典謁從襲等素惡崇韜
又見崇韜專任軍事益不平之及破蜀蜀之貴臣大將
自王宗弼以下皆争以蜀寳貨妓樂奉崇韜父子而魏
王所得匹馬束帛唾壺麈柄而巳崇韜日决軍事將吏
賓客趨走盈庭而都統府唯大將晨謁衙門閴然由是
從襲等不勝其憤已而宗弼率蜀人見繼岌請留崇韜
鎮蜀從襲等因言崇韜有異志勸繼岌為備繼岌謂崇
韜曰陛下倚侍中如衡華尊之廟堂之上期以一天下
而制四夷必不棄元老於蠻夷之地此事非予敢知也
莊宗聞崇韜欲留蜀亦不悦遣宦者向延嗣趣繼岌班
師延嗣至成都崇韜不出迎及見禮益慢延嗣怒從襲
等因告延嗣崇韜有異志恐危魏王延嗣還具言之劉
皇后涕泣請保全繼岌莊宗遣宦官馬彦珪往視崇韜
去就是時兩川新定孟知祥未至所在盜賊亡聚山林
崇韜方遣任圜等分出招集恐後生變故師未即還而
彦珪將行見劉皇后曰臣見延嗣言蜀中事勢已不可
禍機之作間不容髮安能三千里往復禀命乎劉皇后
以彦珪語告莊宗莊宗曰傳言未審豈可便令果决皇
后不得請因自為教與繼岌使殺崇韜明年正月崇韜
留任圜守蜀以待知祥之至崇韜期班師有日彦珪至
蜀出皇后教示繼岌繼岌曰今大軍將發未有釁端豈
可作此負心事從襲等泣曰今有密敕王苟不行使崇
韜知之則吾屬無類矣繼岌曰上無詔書徒以皇后手
教安能殺招討使從襲等力争繼岌不得巳而從之詰
旦從襲以都綂命召崇韜繼岌登樓以避之崇韜入升
階繼岌從者李環撾碎其首繼岌遂班師二月軍至泥
溪先鋒康延孝叛據漢州繼岌遣任圜討平之四月辛
卯至興平聞明宗反兵入京師繼岌欲退保鳳翔至武
功李從襲勸繼岌馳趨京師以救内難行至渭河西都
留守張籛斷浮橋繼岌不得渡乃循河而東至渭南左
右皆潰從襲謂繼岌曰大事已去福不可再王宜自圖
繼岌徘徊泣下謂李環曰吾道盡途窮子當殺我環遲
疑久之謂繼岌乳母曰吾不忍見王王若無路求生當
踣面以俟繼岌面榻而卧環縊死之任圜從後至葬繼
岌於華州之西南繼岌少病閹無子明宗已即位圜率
征蜀之師二萬至京師明宗撫慰久之問圜繼岌何在
圜具言繼岌死狀同光三年詔以皇子繼嵩繼潼繼蟾
繼嶤皆為光禄大夫檢校司徒蓋其皆幼故不封當莊
宗遇弑時太祖子孫在者十有一人明宗入立其四人
見殺其餘皆不知其所終太祖之後遂絶(梁唐家人傳皆先兄弟而)
(後諸子兄弟之子各從其父此理之常也至莊宗七弟所書事迹不以長幼為次者各因其死之先後而書之)
(便於述事爾無定法也)
五代史卷十四
