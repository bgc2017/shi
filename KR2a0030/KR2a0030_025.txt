五代史卷二十五
宋歐陽修撰
唐臣傳第十三
周德威字鎮遠朔州馬邑人也為人勇而多智能望塵
以知敵數其状貌䧺偉笑不改容人見之凛如也事晉
王為騎將稍遷鐡林軍使從破王行瑜以功遷内衙指
揮使其小字陽五當梁晉之際周陽五之勇聞天下梁
軍圍晉太原令軍中曰能生得周陽五者為刺史有驍
將陳章者號陳野义常乘白馬披朱甲以自異出入陣
中求周陽五欲必生致之晉王戒德威曰陳野义欲得
汝以求刺史見白馬朱甲者宜善備之德威笑曰陳章
好大言耳安知刺史非臣作邪因戒其部兵曰見白馬
朱甲者當佯走以避之兩軍皆陣德威微服雜卒伍中
陳章出挑戰兵始交德威部下見白馬朱甲者因退走
章果奮矟急追之德威伺章已過揮鐡鎚擊之中章堕
馬遂生擒之梁攻燕晉遣德威將五萬人為燕攻梁取
潞州遷代州刺史内外蕃漢馬步軍都指揮使梁軍捨
燕攻潞圍以夾城潞州守將李嗣昭閉城拒守而德威
與梁軍相持於外踰年嗣昭與德威素有隙晉王病且
革語莊宗曰梁軍圍潞而德威與嗣昭有隙吾甚憂之
王喪在殯莊宗新立殺其叔父克寧國中未定而晉之
重兵悉屬德威于外晉人皆恐莊宗使人以喪及克寧
之難告德威且召其軍德威聞命即日還軍太原留其
兵城外徒步而入伏梓宫前慟哭幾絶晉人乃安遂從
莊宗復擊梁軍破夾城與李嗣昭歡如初以破夾城功
拜振武節度使同中書門下平章事天祐七年秋梁遣
王景仁將魏滑汴宋等兵七萬人擊趙趙王王鎔乞師
于晉晉遣德威先屯趙州冬梁軍至于柏鄉趙人告急
莊宗自將出贊皇會德威于石橋進距柏鄉五里營于
野河北晉兵少而景仁所將神威龍驤拱宸等軍皆梁
精兵人馬鎧甲飾以組繡金銀其光耀日晉軍望之色
動德威勉其衆曰此汴宋傭販兒徒飾其外耳其中不
足懼也其一甲之直數十千得之適足為吾資無徒望
而愛之當勉以往取也退而告莊宗曰梁兵甚銳未可
與争宜少退以待之莊宗曰吾提孤軍出千里其利速
戰今不乘勢急擊之使敵知吾之衆寡則吾無所施矣
德威曰不然趙人能城守而不能野戰吾之取勝利在
騎兵平川廣野騎兵之所長也今吾軍於河上迫賊營
門非吾用長之地也莊宗不悦退卧帳中諸將無敢入
見德威謂監軍張承業曰王怒老兵不速戰者非怯也
且吾兵少而臨賊營門所恃者一水隔耳使梁得舟栰
渡河吾無類矣不如退軍鄗邑誘敵出營擾而勞之可
以策勝也承業入言曰德威老將知兵願無忽其言莊
宗遽起曰吾方思之耳已而德威獲梁游兵問景仁何
為曰治舟數百將以為浮梁德威引與俱見莊宗笑曰
果如公所料乃退軍鄗邑德威晨遣三百騎叩梁營挑
戰自以勁兵三千繼之景仁怒悉其軍以出與德威轉
鬭數十里至于鄗南兩軍皆陣梁軍横亘六七里汴宋
之軍居西魏滑之軍居東莊宗策馬登高望而喜曰平
原淺草可前可却真吾之勝地乃使人告德威曰吾當
為公先公可繼進德威持馬諫曰梁軍輕出而遠来與
吾轉戰其来必不暇齎糧糗縦其能齎亦不暇食不及
日午人馬俱飢因其將退而擊之勝諸將亦皆以為然
至未申時梁軍東偏塵起德威鼓譟而進麾其西偏曰
魏滑軍走矣又麾其東偏曰梁軍走矣梁陣動不可復
整乃皆走遂大敗自鄗追至于栢鄉横尸數十里景仁
以十餘騎僅而免自梁與晉争凡數十戰其大敗未嘗
如此劉守光僭號於燕晉遣德威將兵三萬出飛狐以
擊之德威入祁溝關取涿州遂圍守光於幽州破其外
城守光閉門距守而晉軍盡下燕諸州縣獨幽州不下
圍之踰年乃破之以功拜盧龍軍節度使德威雖為大
將而常身與士卒馳騁於矢石之間守光驍將單廷珪
望見德威於陣曰此周陽五也乃挺槍馳騎追之德威
佯走度廷珪垂及側身少却廷珪馬方馳不可止縦其
少過奮檛擊之廷珪墜馬遂見擒莊宗與劉鄩相持于
魏鄩夜潛軍出黃澤關以襲太原德威自幽州以千騎
入土門以躡之鄩至樂平遇雨不得進而還德威與鄩
俱東争趨臨清臨清有積粟且晉軍餉道也德威先馳
據之以故莊宗卒能困鄩軍而敗之莊宗勇而好戰尤
銳於見敵德威老將常務持重以挫人之鋒故其用兵
常伺敵之隙以取勝十五年德威將燕兵三萬人與鎮
定等軍從莊宗于河上自麻家渡進軍臨濮以趨汴州
軍宿胡柳陂黎明候騎報曰梁軍至矣莊宗問戰於德
威德威對曰此去汴州信宿而近梁軍父母妻子皆在
其中而梁人家國繫此一舉吾以深入之兵當其必死
之戰可以計勝而難與力争也且吾軍先至此糧㸑具
而營柵完是謂以逸待勞之師也王宜按軍無動而臣
請以騎軍擾之使其營柵不得成樵㸑不暇給因其勞
乏而乘之可以勝也莊宗曰吾軍河上終日俟敵今見
敵不擊復何為乎顧李存審曰公以輜重先吾為公殿
遂督軍而出德威謂其子曰吾不知死所矣前遇梁軍
而陣王軍居中鎮定之軍居左德威之軍居右而輜重
次右之西兵己接莊宗率銀槍軍馳入梁陣梁軍小敗
犯晉輜重輜重見梁朱旗皆驚走入德威軍德威軍亂
梁軍乘之德威父子皆戰死莊宗與諸將相持而哭曰
吾不聽老將之言而使其父子至此莊宗即位贈德威
太師明宗時加贈太尉配享莊宗廟晉高祖追封德威
燕王子光輔官至刺史
符存審字德詳陳州宛丘人也初名存少微賤嘗犯法
當死臨刑指旁壊垣顧主者曰願就死于彼冀得垣土
覆尸主者哀而許之為徙垣下而主將方飲酒顧其愛
妓思得善歌者佐酒妓言有符存嘗為妾歌甚善主將
馳騎召存審而存審以徙垣下故未加刑因往就召使
歌而悦之存審因得不死其後事李罕之從罕之歸晉
晉王以為義兒軍使賜姓李氏名存審從晉王擊李匡
儔為前鋒破居庸關又從擊王行瑜破龍泉寨以功遷
檢校左僕射從李嗣昭攻汾州執李瑭遷左右廂步軍
都指揮使又從嗣昭攻潞州降丁會從周德威破梁夹
城遷忻州刺史蕃漢馬步軍都指揮使晉趙攻燕梁救
燕擊趙深州圍蓨縣存審與史建瑭軍下博擊走梁軍
遷領邢州團練使魏博叛梁降晉存審為先鋒屯臨清
莊宗入魏存審殿軍魏縣與劉鄩相距於莘西從莊宗
敗鄩於故元城閻寳以邢州降乃以存審為安國軍節
度使毛璋以滄州降徙存審横海加同中書門下平章
事契丹圍幽州是時晉與梁相持河上欲發兵兵少欲
勿救懼失之莊宗疑以問諸將而存審獨以為當救曰
願假臣騎兵五千足矣乃遣存審分兵救之卒擊走契
丹從戰胡柳陂晉軍晨敗亡周德威存審與其子彦圖
力戰暮復敗梁軍於土山遂取德勝築河南北為兩城
晉人謂之夹寨遷内外蕃漢馬步軍總管梁朱友謙以
河中同州降晉梁遣劉鄩攻同州友謙求救乃遣存審
與李嗣昭救之河中兵少而弱梁人素易之且不虞晉
軍之速至也存審選精騎二百雜河中兵出擊鄩壘陽
敗而走鄩兵追之晉騎反擊獲其騎兵五十梁人知其
晉軍也皆大驚然河中糧少而新降人心頗持兩端晉
軍屯朝邑諸將皆欲速戰存審曰使梁軍知吾利於速
戰則將夹渭而營斷我餉道以持久困我則我進退不
可敗之道也不若緩師示弱伺隙出竒可以取勝乃按
軍不動居旬日望氣者言有黑氣状如鬭鷄存審曰可
以一戰矣乃進軍擊鄩大敗之鄩閉壁不復出存審曰
鄩兵已敗不如逸之乃休士卒遣裨將王建及牧馬于
沙苑鄩以謂晉軍且懈乃夜遯去存審追擊于渭河又
大敗之張文禮弑趙王王鎔晉遣閻寳李嗣昭等攻之
至輒戰死最後遣存審破之存審為將有機略大小百
餘戰未嘗敗衂與周德威齊名德威死晉之舊將獨存
審在契丹攻遮虜乃以存審為盧龍軍節度使時存審
已病辭不肯行莊宗使人慰諭彊遣之莊宗滅梁入洛
存審自以身為大將不得與破梁之功怏怏疾益甚因
請朝京師是時郭崇韜權位已重然其名望素出存審
下不樂其来而加已上因沮其事存審妻郭氏泣訴于
崇韜曰吾夫於國有功而與公鄉里之舊奈何忍令死
棄窮野崇韜愈怒存審章累上輒不許存審伏枕歎曰
老夫事二主四十年今日天下一家四夷遠俗至於亡
國之將射鈎斬袪之人皆得親見天子奉觴為夀而獨
予棄死於此豈非命哉崇韜度存審病已亟乃請許其
来朝徙存審宣武軍節度使卒于幽州臨終戒其子曰
吾少提一劒去鄉里四十年間取將相然履鋒冒刃出
死入生而得至此也因出其平生身所中矢鏃百餘而
示之曰爾其勉哉存審三子彦超彦饒彦卿彦超為汾
州刺史郭從謙弑莊宗明宗入洛陽是時彦超為北京
巡檢永王存霸奔於太原彦超見留守張憲謀之憲儒
者事莊宗最久不忍背恩欲納之彦超不從存霸遂見
殺明宗即位彦超来朝明宗德之勞曰河東無事賴爾
之力也以為建雄軍留後遷北京留守徙鎮昭義罷為
上將軍復為泰寧軍節度使又徙安遠彦超主藏奴王
希全盗其貲彦超稍責之奴懼夜叩其門言有急彦超
出見殺贈太尉次子彦饒為汴州馬步軍都指揮使天
成元年發汴兵三千戍瓦橋關控鶴指揮使張諫為亂
殺權知州高逖迫彦饒為帥彦饒陽許之曰欲吾為帥
當止焚掠明日以軍禮見吾於南衙乃隂與拱衙指揮
使龐起伏甲於衙内明日諫等皆集伏兵發誅諫等殺
四百餘人即日牒州事與推官韋儼明宗下詔褒其忠
略其後累遷彰聖都指揮使歷曹沂饒三州刺史清泰
三年自饒州刺史拜忠正軍節度使侍衛馬步軍都指
揮使晉高祖起太原彦饒以侍衛兵從廢帝至河陽廢
帝敗晉高祖以楊光遠代彦饒將親軍徙彦饒義成軍
節度使范延光反白奉進以侍衛兵三千屯滑州兵士
犯法奉進捕得五人其三人義成兵也因并斬之彦饒
怒明日奉進從數騎過彦饒謝不先告而殺彦饒曰軍
士各有部分義成兵卒豈公所得斬邪何無主客之禮
也奉進怒曰軍士犯法安有彼此且僕己自謝過而公
怒不息欲與延光同反邪拂衣而起彦饒不復留之其
麾下大譟追奉進殺之彦饒不之止也已而屯駐軍將
馬萬等聞亂以兵擒彦饒送之京師遂以彦饒應延光
反聞行至赤岡高祖使人殺之下詔削奪在身官爵彦
饒與晉初無釁隙以一旦之忿不能馭其軍殺奉進已
非其本意以反見誅非其罪也
史建瑭鴈門人也晉王為鴈門節度使其父敬思為九
府都督從晉王入關破黃巢復京師擊秦宗權于陳州
常將騎兵為先鋒晉王東追黃巢于冤胊還過梁軍其
城北梁王置酒上源驛獨敬思與薛鐡山賀回鶻等十
餘人侍晉王醉留宿梁驛梁兵夜圍而攻之敬思登驛
樓射殺梁兵十餘人會天大雨晉王得與從者俱去縋
尉氏門以出而敬思為梁追兵所得見殺建瑭少事軍
中為裨校自晉降丁會與梁相距於潞州建瑭已為晉
兵先鋒梁兵數為建瑭所殺相戒常避史先鋒梁遣王
景仁攻趙晉軍救趙建瑭以先鋒兵出井陘戰于柏鄉
梁軍為方陣分其兵為二汴宋之軍居左魏滑之軍居
右周德威擊其左建瑭擊其右梁軍皆走遂大敗之以
功加檢校左僕射天祐九年晉攻燕燕王劉守光乞師
于梁梁太祖自將擊趙圍棗彊蓨縣是時晉精兵皆北
攻燕獨符存審與建瑭以三千騎屯趙州梁軍已破棗
彊存審扼下博橋建瑭分其麾下五百騎為五隊一之
衡水一之南宫一之信都一之阜城而自將其一約各
取梁芻牧者十人會下博至暮擒梁兵數十皆殺之各
留其一人縦使逸去告之曰晉王軍且大至明日建瑭
率百騎為梁旗幟雜其芻牧者暮叩梁營殺其守門卒
縦火大呼斬擊數十百人而梁芻牧者所出各遇晉兵
有所亡失其縦而不殺者歸而皆言晉軍且至梁太祖
夜拔營去蓨縣人追擊之梁軍棄其輜重鎧甲不可勝
計梁太祖方病由是增劇而晉軍以故得并力以收燕
者二人之力也後從莊宗入魏博敗劉鄩於故元城累
以功歷貝相二州刺史十八年晉軍討張文禮於鎮州
建瑭以先鋒兵下趙州執其刺史王鋋兵傅鎮州建瑭
攻其城門中流矢卒年四十二建瑭子匡翰尚晉高祖
女是為魯國長公主匡翰為將沉毅有謀而接下以禮
與部曲語未嘗不名歷天䧺軍步軍都指揮使彰聖馬
軍都指揮使事晉為懷和二州刺史鄭州防禦使義成
軍節度使所至兵民稱慕之史氏世為將而匡翰好讀
書尤喜春秋三傳與學者講論終日無倦義成軍從事
關徹尤嗜酒嘗醉罵匡翰曰近聞張彦澤臠張式未見
史匡翰斬關徹天下談者未有偶爾匡翰不怒引滿自
罰而慰勉之人皆服其量卒年四十
王建及許州人也少事李罕之從罕之奔晉為匡衛指
揮使梁晉戰柏鄉相距鄗邑野河上鎮定兵扼河橋梁
兵急擊之莊宗登高臺望見鎮定兵將敗顧建及曰橋
為梁奪則吾軍危矣奈何建及選二百人馳擊梁兵梁
兵敗解去從戰莘縣故元城皆先登陷陣以功累拜遼
州刺史將銀槍效節軍晉攻楊劉建及躬自負葭葦堙
塹先登拔之從戰胡柳晉兵已敗與梁争土山梁兵先
至登山而陣莊宗至山下望梁陣堅而整呼其軍曰今
日之戰得山者勝因馳騎犯之建及以銀槍軍繼進梁
兵下走陣山西晉兵遂得土山諸將皆言潰兵未集旦
暮不可戰閻寳曰彼陣山上吾在其下尚能擊之況以
高而擊下不可失也建及以為然因白莊宗曰請登高
望臣破敵即呼其衆曰今日所失輜重皆在山西盍往
取之即馳犯梁陣梁兵大敗晉遂軍德勝為南北城于
河上梁將賀瓌攻其南城以竹笮維戰艦于河晉兵不
得渡南城危甚莊宗積金帛於軍門募能破梁戰艦者
至於吐火禁呪莫不皆有建及重鎧執矟呼曰梁晉一
水間爾何必巧為吾今破之矣即以大甕積薪自上流
縦火焚梁戰艦建及以二舟載甲士随之斧其竹笮梁
兵皆走晉軍乃得渡救南城瓌圍解去自莊宗得魏博
建及將銀槍效節軍建及為將喜以家貲散士卒莊宗
遣宦官韋令圖監其軍令圖言建及得士心懼有異志
不可令典牙兵即以為代州刺史建及怏怏而卒年五
十七
元行欽幽州人也為劉守光裨將守光簒其父仁恭使
行欽以兵攻仁恭於大安山而囚之又使行欽害諸兄
弟其後晉攻幽州守光使行欽募兵雲朔間是時明宗
掠地山北與行欽相拒廣邊軍凡八戰明宗七射中行
欽行欽拔矢而戰亦射明宗中股行欽屢敗乃降明宗
撫其背而飲以酒曰壮士也因養以為子常從明宗戰
數立功莊宗已下魏益選驍將自衛聞行欽驍勇取之
以為散員都部署賜姓名曰李紹榮莊宗好戰而輕敵
與梁軍戰潘張軍敗而潰莊宗得三四騎馳去梁兵數
百追及攢矟圍之行欽望其旗而識之馳一騎奮劒斷
其二矛斬首一級梁兵解去莊宗還營持行欽泣曰富
貴與卿共之由是寵絶諸將拜忻州刺史遷武寧軍節
而入(記事若今學士院諮報今士大夫間以文字相往来謂之簡帖俚俗猶謂之記事也)因崇政
使以聞得旨則復宣而出之梁之崇政使乃唐樞密之
職盖出納之任也唐常以宦者為之至梁戒其禍始更
用士人其備顧問參謀議于中則有之未始專行事于
外也至崇韜重誨為之始復唐樞密之名然權侔於宰
相矣後世因之遂分為二文事任宰相武事任樞密樞
密之任既重而宰相自此失其職也
五代史卷二十四
五代史卷二十四考證
郭崇韜傳臣見長安全盛時大明興慶宫樓閣百數
大監本訛太今改正
彦珪以告劉皇后珪監本訛珍今從上文遣宦官馬
彦珪改正
安重誨傳遣人矯詔馳至其家殺圜而後白(臣文清)
按袁樞通鑑紀事云重誨奏遣使賜任圜死端明殿
學士趙鳳哭謂重誨曰任圜義士安肯為逆公濫刑
如此何以贊國此數語任圜本傳亦不載姑附於此
重誨知其必死歎曰我固當死但恨不與國家除去潞
王(臣文清)按胡三省辯此語曰重誨自以私憾欲
殺從珂當是時從珂未有䟦扈之跡重誨何以知其
為朝廷之患此恐是清泰簒後人譽重誨者造此語
未可信也
五代史卷二十四考證
五代史卷二十五
宋歐陽修撰
唐臣傳第十三
周德威字鎮遠朔州馬邑人也為人勇而多智能望塵
以知敵數其状貌䧺偉笑不改容人見之凛如也事晉
王為騎將稍遷鐡林軍使從破王行瑜以功遷内衙指
揮使其小字陽五當梁晉之際周陽五之勇聞天下梁
軍圍晉太原令軍中曰能生得周陽五者為刺史有驍
將陳章者號陳野义常乘白馬披朱甲以自異出入陣
中求周陽五欲必生致之晉王戒德威曰陳野义欲得
汝以求刺史見白馬朱甲者宜善備之德威笑曰陳章
好大言耳安知刺史非臣作邪因戒其部兵曰見白馬
朱甲者當佯走以避之兩軍皆陣德威微服雜卒伍中
陳章出挑戰兵始交德威部下見白馬朱甲者因退走
章果奮矟急追之德威伺章已過揮鐡鎚擊之中章堕
馬遂生擒之梁攻燕晉遣德威將五萬人為燕攻梁取
潞州遷代州刺史内外蕃漢馬步軍都指揮使梁軍捨
燕攻潞圍以夾城潞州守將李嗣昭閉城拒守而德威
與梁軍相持於外踰年嗣昭與德威素有隙晉王病且
革語莊宗曰梁軍圍潞而德威與嗣昭有隙吾甚憂之
王喪在殯莊宗新立殺其叔父克寧國中未定而晉之
重兵悉屬德威于外晉人皆恐莊宗使人以喪及克寧
之難告德威且召其軍德威聞命即日還軍太原留其
兵城外徒步而入伏梓宫前慟哭幾絶晉人乃安遂從
莊宗復擊梁軍破夾城與李嗣昭歡如初以破夾城功
拜振武節度使同中書門下平章事天祐七年秋梁遣
王景仁將魏滑汴宋等兵七萬人擊趙趙王王鎔乞師
于晉晉遣德威先屯趙州冬梁軍至于柏鄉趙人告急
莊宗自將出贊皇會德威于石橋進距柏鄉五里營于
野河北晉兵少而景仁所將神威龍驤拱宸等軍皆梁
精兵人馬鎧甲飾以組繡金銀其光耀日晉軍望之色
動德威勉其衆曰此汴宋傭販兒徒飾其外耳其中不
足懼也其一甲之直數十千得之適足為吾資無徒望
而愛之當勉以往取也退而告莊宗曰梁兵甚銳未可
與争宜少退以待之莊宗曰吾提孤軍出千里其利速
戰今不乘勢急擊之使敵知吾之衆寡則吾無所施矣
德威曰不然趙人能城守而不能野戰吾之取勝利在
騎兵平川廣野騎兵之所長也今吾軍於河上迫賊營
門非吾用長之地也莊宗不悦退卧帳中諸將無敢入
見德威謂監軍張承業曰王怒老兵不速戰者非怯也
且吾兵少而臨賊營門所恃者一水隔耳使梁得舟栰
渡河吾無類矣不如退軍鄗邑誘敵出營擾而勞之可
以策勝也承業入言曰德威老將知兵願無忽其言莊
宗遽起曰吾方思之耳已而德威獲梁游兵問景仁何
為曰治舟數百將以為浮梁德威引與俱見莊宗笑曰
果如公所料乃退軍鄗邑德威晨遣三百騎叩梁營挑
戰自以勁兵三千繼之景仁怒悉其軍以出與德威轉
鬭數十里至于鄗南兩軍皆陣梁軍横亘六七里汴宋
之軍居西魏滑之軍居東莊宗策馬登高望而喜曰平
原淺草可前可却真吾之勝地乃使人告德威曰吾當
為公先公可繼進德威持馬諫曰梁軍輕出而遠来與
吾轉戰其来必不暇齎糧糗縦其能齎亦不暇食不及
日午人馬俱飢因其將退而擊之勝諸將亦皆以為然
至未申時梁軍東偏塵起德威鼓譟而進麾其西偏曰
魏滑軍走矣又麾其東偏曰梁軍走矣梁陣動不可復
整乃皆走遂大敗自鄗追至于栢鄉横尸數十里景仁
以十餘騎僅而免自梁與晉争凡數十戰其大敗未嘗
如此劉守光僭號於燕晉遣德威將兵三萬出飛狐以
擊之德威入祁溝關取涿州遂圍守光於幽州破其外
城守光閉門距守而晉軍盡下燕諸州縣獨幽州不下
圍之踰年乃破之以功拜盧龍軍節度使德威雖為大
將而常身與士卒馳騁於矢石之間守光驍將單廷珪
望見德威於陣曰此周陽五也乃挺槍馳騎追之德威
佯走度廷珪垂及側身少却廷珪馬方馳不可止縦其
少過奮檛擊之廷珪墜馬遂見擒莊宗與劉鄩相持于
魏鄩夜潛軍出黃澤關以襲太原德威自幽州以千騎
入土門以躡之鄩至樂平遇雨不得進而還德威與鄩
俱東争趨臨清臨清有積粟且晉軍餉道也德威先馳
據之以故莊宗卒能困鄩軍而敗之莊宗勇而好戰尤
銳於見敵德威老將常務持重以挫人之鋒故其用兵
常伺敵之隙以取勝十五年德威將燕兵三萬人與鎮
定等軍從莊宗于河上自麻家渡進軍臨濮以趨汴州
軍宿胡柳陂黎明候騎報曰梁軍至矣莊宗問戰於德
威德威對曰此去汴州信宿而近梁軍父母妻子皆在
其中而梁人家國繫此一舉吾以深入之兵當其必死
之戰可以計勝而難與力争也且吾軍先至此糧㸑具
而營柵完是謂以逸待勞之師也王宜按軍無動而臣
請以騎軍擾之使其營柵不得成樵㸑不暇給因其勞
乏而乘之可以勝也莊宗曰吾軍河上終日俟敵今見
敵不擊復何為乎顧李存審曰公以輜重先吾為公殿
遂督軍而出德威謂其子曰吾不知死所矣前遇梁軍
而陣王軍居中鎮定之軍居左德威之軍居右而輜重
次右之西兵己接莊宗率銀槍軍馳入梁陣梁軍小敗
犯晉輜重輜重見梁朱旗皆驚走入德威軍德威軍亂
梁軍乘之德威父子皆戰死莊宗與諸將相持而哭曰
吾不聽老將之言而使其父子至此莊宗即位贈德威
太師明宗時加贈太尉配享莊宗廟晉高祖追封德威
燕王子光輔官至刺史
符存審字德詳陳州宛丘人也初名存少微賤嘗犯法
當死臨刑指旁壊垣顧主者曰願就死于彼冀得垣土
覆尸主者哀而許之為徙垣下而主將方飲酒顧其愛
妓思得善歌者佐酒妓言有符存嘗為妾歌甚善主將
馳騎召存審而存審以徙垣下故未加刑因往就召使
歌而悦之存審因得不死其後事李罕之從罕之歸晉
晉王以為義兒軍使賜姓李氏名存審從晉王擊李匡
儔為前鋒破居庸關又從擊王行瑜破龍泉寨以功遷
檢校左僕射從李嗣昭攻汾州執李瑭遷左右廂步軍
都指揮使又從嗣昭攻潞州降丁會從周德威破梁夹
城遷忻州刺史蕃漢馬步軍都指揮使晉趙攻燕梁救
燕擊趙深州圍蓨縣存審與史建瑭軍下博擊走梁軍
遷領邢州團練使魏博叛梁降晉存審為先鋒屯臨清
莊宗入魏存審殿軍魏縣與劉鄩相距於莘西從莊宗
敗鄩於故元城閻寳以邢州降乃以存審為安國軍節
度使毛璋以滄州降徙存審横海加同中書門下平章
事契丹圍幽州是時晉與梁相持河上欲發兵兵少欲
勿救懼失之莊宗疑以問諸將而存審獨以為當救曰
願假臣騎兵五千足矣乃遣存審分兵救之卒擊走契
丹從戰胡柳陂晉軍晨敗亡周德威存審與其子彦圖
力戰暮復敗梁軍於土山遂取德勝築河南北為兩城
晉人謂之夹寨遷内外蕃漢馬步軍總管梁朱友謙以
河中同州降晉梁遣劉鄩攻同州友謙求救乃遣存審
與李嗣昭救之河中兵少而弱梁人素易之且不虞晉
軍之速至也存審選精騎二百雜河中兵出擊鄩壘陽
敗而走鄩兵追之晉騎反擊獲其騎兵五十梁人知其
晉軍也皆大驚然河中糧少而新降人心頗持兩端晉
軍屯朝邑諸將皆欲速戰存審曰使梁軍知吾利於速
戰則將夹渭而營斷我餉道以持久困我則我進退不
可敗之道也不若緩師示弱伺隙出竒可以取勝乃按
軍不動居旬日望氣者言有黑氣状如鬭鷄存審曰可
以一戰矣乃進軍擊鄩大敗之鄩閉壁不復出存審曰
鄩兵已敗不如逸之乃休士卒遣裨將王建及牧馬于
沙苑鄩以謂晉軍且懈乃夜遯去存審追擊于渭河又
大敗之張文禮弑趙王王鎔晉遣閻寳李嗣昭等攻之
至輒戰死最後遣存審破之存審為將有機略大小百
餘戰未嘗敗衂與周德威齊名德威死晉之舊將獨存
審在契丹攻遮虜乃以存審為盧龍軍節度使時存審
已病辭不肯行莊宗使人慰諭彊遣之莊宗滅梁入洛
存審自以身為大將不得與破梁之功怏怏疾益甚因
請朝京師是時郭崇韜權位已重然其名望素出存審
下不樂其来而加已上因沮其事存審妻郭氏泣訴于
崇韜曰吾夫於國有功而與公鄉里之舊奈何忍令死
棄窮野崇韜愈怒存審章累上輒不許存審伏枕歎曰
老夫事二主四十年今日天下一家四夷遠俗至於亡
國之將射鈎斬袪之人皆得親見天子奉觴為夀而獨
予棄死於此豈非命哉崇韜度存審病已亟乃請許其
来朝徙存審宣武軍節度使卒于幽州臨終戒其子曰
吾少提一劒去鄉里四十年間取將相然履鋒冒刃出
死入生而得至此也因出其平生身所中矢鏃百餘而
示之曰爾其勉哉存審三子彦超彦饒彦卿彦超為汾
州刺史郭從謙弑莊宗明宗入洛陽是時彦超為北京
巡檢永王存霸奔於太原彦超見留守張憲謀之憲儒
者事莊宗最久不忍背恩欲納之彦超不從存霸遂見
殺明宗即位彦超来朝明宗德之勞曰河東無事賴爾
之力也以為建雄軍留後遷北京留守徙鎮昭義罷為
上將軍復為泰寧軍節度使又徙安遠彦超主藏奴王
希全盗其貲彦超稍責之奴懼夜叩其門言有急彦超
出見殺贈太尉次子彦饒為汴州馬步軍都指揮使天
成元年發汴兵三千戍瓦橋關控鶴指揮使張諫為亂
殺權知州高逖迫彦饒為帥彦饒陽許之曰欲吾為帥
當止焚掠明日以軍禮見吾於南衙乃隂與拱衙指揮
使龐起伏甲於衙内明日諫等皆集伏兵發誅諫等殺
四百餘人即日牒州事與推官韋儼明宗下詔褒其忠
略其後累遷彰聖都指揮使歷曹沂饒三州刺史清泰
三年自饒州刺史拜忠正軍節度使侍衛馬步軍都指
揮使晉高祖起太原彦饒以侍衛兵從廢帝至河陽廢
帝敗晉高祖以楊光遠代彦饒將親軍徙彦饒義成軍
節度使范延光反白奉進以侍衛兵三千屯滑州兵士
犯法奉進捕得五人其三人義成兵也因并斬之彦饒
怒明日奉進從數騎過彦饒謝不先告而殺彦饒曰軍
士各有部分義成兵卒豈公所得斬邪何無主客之禮
也奉進怒曰軍士犯法安有彼此且僕己自謝過而公
怒不息欲與延光同反邪拂衣而起彦饒不復留之其
麾下大譟追奉進殺之彦饒不之止也已而屯駐軍將
馬萬等聞亂以兵擒彦饒送之京師遂以彦饒應延光
反聞行至赤岡高祖使人殺之下詔削奪在身官爵彦
饒與晉初無釁隙以一旦之忿不能馭其軍殺奉進已
非其本意以反見誅非其罪也
史建瑭鴈門人也晉王為鴈門節度使其父敬思為九
府都督從晉王入關破黃巢復京師擊秦宗權于陳州
常將騎兵為先鋒晉王東追黃巢于冤胊還過梁軍其
城北梁王置酒上源驛獨敬思與薛鐡山賀回鶻等十
餘人侍晉王醉留宿梁驛梁兵夜圍而攻之敬思登驛
樓射殺梁兵十餘人會天大雨晉王得與從者俱去縋
尉氏門以出而敬思為梁追兵所得見殺建瑭少事軍
中為裨校自晉降丁會與梁相距於潞州建瑭已為晉
兵先鋒梁兵數為建瑭所殺相戒常避史先鋒梁遣王
景仁攻趙晉軍救趙建瑭以先鋒兵出井陘戰于柏鄉
梁軍為方陣分其兵為二汴宋之軍居左魏滑之軍居
右周德威擊其左建瑭擊其右梁軍皆走遂大敗之以
功加檢校左僕射天祐九年晉攻燕燕王劉守光乞師
于梁梁太祖自將擊趙圍棗彊蓨縣是時晉精兵皆北
攻燕獨符存審與建瑭以三千騎屯趙州梁軍已破棗
彊存審扼下博橋建瑭分其麾下五百騎為五隊一之
衡水一之南宫一之信都一之阜城而自將其一約各
取梁芻牧者十人會下博至暮擒梁兵數十皆殺之各
留其一人縦使逸去告之曰晉王軍且大至明日建瑭
率百騎為梁旗幟雜其芻牧者暮叩梁營殺其守門卒
縦火大呼斬擊數十百人而梁芻牧者所出各遇晉兵
有所亡失其縦而不殺者歸而皆言晉軍且至梁太祖
夜拔營去蓨縣人追擊之梁軍棄其輜重鎧甲不可勝
計梁太祖方病由是增劇而晉軍以故得并力以收燕
者二人之力也後從莊宗入魏博敗劉鄩於故元城累
以功歷貝相二州刺史十八年晉軍討張文禮於鎮州
建瑭以先鋒兵下趙州執其刺史王鋋兵傅鎮州建瑭
攻其城門中流矢卒年四十二建瑭子匡翰尚晉高祖
女是為魯國長公主匡翰為將沉毅有謀而接下以禮
與部曲語未嘗不名歷天䧺軍步軍都指揮使彰聖馬
軍都指揮使事晉為懷和二州刺史鄭州防禦使義成
軍節度使所至兵民稱慕之史氏世為將而匡翰好讀
書尤喜春秋三傳與學者講論終日無倦義成軍從事
關徹尤嗜酒嘗醉罵匡翰曰近聞張彦澤臠張式未見
史匡翰斬關徹天下談者未有偶爾匡翰不怒引滿自
罰而慰勉之人皆服其量卒年四十
王建及許州人也少事李罕之從罕之奔晉為匡衛指
揮使梁晉戰柏鄉相距鄗邑野河上鎮定兵扼河橋梁
兵急擊之莊宗登高臺望見鎮定兵將敗顧建及曰橋
為梁奪則吾軍危矣奈何建及選二百人馳擊梁兵梁
兵敗解去從戰莘縣故元城皆先登陷陣以功累拜遼
州刺史將銀槍效節軍晉攻楊劉建及躬自負葭葦堙
塹先登拔之從戰胡柳晉兵已敗與梁争土山梁兵先
至登山而陣莊宗至山下望梁陣堅而整呼其軍曰今
日之戰得山者勝因馳騎犯之建及以銀槍軍繼進梁
兵下走陣山西晉兵遂得土山諸將皆言潰兵未集旦
暮不可戰閻寳曰彼陣山上吾在其下尚能擊之況以
高而擊下不可失也建及以為然因白莊宗曰請登高
望臣破敵即呼其衆曰今日所失輜重皆在山西盍往
取之即馳犯梁陣梁兵大敗晉遂軍德勝為南北城于
河上梁將賀瓌攻其南城以竹笮維戰艦于河晉兵不
得渡南城危甚莊宗積金帛於軍門募能破梁戰艦者
至於吐火禁呪莫不皆有建及重鎧執矟呼曰梁晉一
水間爾何必巧為吾今破之矣即以大甕積薪自上流
縦火焚梁戰艦建及以二舟載甲士随之斧其竹笮梁
兵皆走晉軍乃得渡救南城瓌圍解去自莊宗得魏博
建及將銀槍效節軍建及為將喜以家貲散士卒莊宗
遣宦官韋令圖監其軍令圖言建及得士心懼有異志
不可令典牙兵即以為代州刺史建及怏怏而卒年五
十七
元行欽幽州人也為劉守光裨將守光簒其父仁恭使
行欽以兵攻仁恭於大安山而囚之又使行欽害諸兄
弟其後晉攻幽州守光使行欽募兵雲朔間是時明宗
掠地山北與行欽相拒廣邊軍凡八戰明宗七射中行
欽行欽拔矢而戰亦射明宗中股行欽屢敗乃降明宗
撫其背而飲以酒曰壮士也因養以為子常從明宗戰
數立功莊宗已下魏益選驍將自衛聞行欽驍勇取之
以為散員都部署賜姓名曰李紹榮莊宗好戰而輕敵
與梁軍戰潘張軍敗而潰莊宗得三四騎馳去梁兵數
百追及攢矟圍之行欽望其旗而識之馳一騎奮劒斷
其二矛斬首一級梁兵解去莊宗還營持行欽泣曰富
貴與卿共之由是寵絶諸將拜忻州刺史遷武寧軍節
度使莊宗宴羣臣於内殿酒酣樂作道平生戰陣事以
為笑樂而怪行欽不在因左右顧視曰紹榮安在所司
奏曰奉敕宴使相紹榮散官不得與也莊宗罷會不樂
明日即拜行欽同中書門下平章事自此不召羣臣入
内殿但宴武臣而已趙在禮反於魏莊宗方選大將擊
之劉皇后曰此小事可趣紹榮指揮乃以行欽為鄴都
行營招撫使將二千人討之行欽攻鄴南門以詔書招
在禮在禮送羊酒犒軍登城謂行欽曰將士經年離去
父母不取敕旨奔歸上貽聖憂追悔何及若公善為之
辭尚能改過自新行欽曰天子以汝等有社稷之功小
過必當赦宥在禮再拜以詔書示諸軍皇甫暉從旁奪
詔書壊之軍士大譟行欽具以聞莊宗大怒敕行欽破
城之日無遺種乃益召諸鎮兵皆屬行欽行欽屯澶州
分諸鎮兵為五道毁民車輪門扉屋椽為筏渡長慶河
攻冠氏門不克是時邢洺諸州相繼皆叛而行欽攻鄴
無功莊宗欲自將以往羣臣皆諫止乃遣明宗討之明
宗至魏軍城西行欽軍城南而明宗軍變入于魏與在
禮合行欽聞之退屯衛州以明宗反聞莊宗遣金槍指
揮使李從璟馳詔明宗計事從璟明宗子也行至衛州
而明宗已反行欽乃縶從璟將殺之從璟請還京師乃
許之明宗自魏縣引兵南行欽率兵趨還京師從莊宗
幸汴州行至滎澤聞明宗已渡黎陽莊宗復遣從璟通
問于明宗行欽以為不可因擊殺從璟明宗入汴州莊
宗至萬勝鎮不得進與行欽登道旁冡置酒相顧泣下
有野人獻雉問其冡名野人曰愁臺也莊宗益不悦因
罷酒去西至石橋置酒野次莊宗謂行欽曰卿等從我
久富貴急難無不同也今兹危蹙而默默無言坐視成
敗我至滎澤欲單騎渡河自求總管卿等各陳利害今
日俾我至此卿等何如行欽泣而對曰臣本小人蒙陛
下撫養位至將相危難之時不能報國雖死無以塞責
因與諸將百餘人皆解髻斷髮置之于地誓以死報君
臣相持慟哭莊宗還洛陽數日復幸氾水郭從謙反莊
宗崩行欽出奔行至平陸為野人所執送虢州刺史石
潭折其兩足載以檻車送京師明宗見之罵曰我兒何
負於爾行欽瞋目直視曰先皇帝何負於爾乃斬于洛
陽市市人皆為之流涕
嗚呼死之所以可貴者以其義不苟生爾故曰主在與
在主亡與亡者社稷之臣也方明宗之兵變于魏諸將
未知去就而行欽獨以反聞又殺其子從璟至於斷髮
自誓其誠節有足嘉矣及莊宗之崩不能自決而反逃
死以求生終於被執而見殺其言雖不屈而死非其志
也烏足貴哉
安金全代北人也為人驍果工騎射號能擒生踏伏事
晉為騎將數從莊宗用兵有功官至刺史以疾居于太
原莊宗已下魏博與梁相距河上梁將王檀襲太原晉
兵皆從莊宗于河上太原無備監軍張承業大恐率諸
司工匠登城扞禦而外攻甚急金全彊起謂承業曰太
原晉之根本也一旦不守則大事去矣老夫誠憊矣然
尚能為公破賊承業喜授以甲兵金全被甲跨馬召率
子弟及故將吏得百餘人夜出北門擊檀於羊馬城中
檀軍驚潰而晉救兵稍至然莊宗不以金全為能終其
世不錄其功金全與明宗有舊明宗即位拜金全振武
軍節度使同中書門下平章事在鎮二年召還京師以
疾卒
袁建豐不知其世家也晉王討黃巢至華隂闌得之時
方九歲愛其俊爽收養之長習騎射為鐡林都虞候從
擊王行瑜李匡威以功遷突陣指揮使從莊宗破夹城
戰柏鄉遷左廂馬軍指揮使明宗為内衙指揮使建豐
為副使從莊宗入魏取衛磁洺三州拜洺州刺史擊梁
將王千斬首千餘級獲其將校七十餘人遷相州刺史
從戰胡柳指揮使孟謙據相州叛建豐還討平之徙隰
州刺史病風廢明宗即位以舊恩召還京師親幸其第
撫慰甚厚加檢校太尉遥領鎮南軍節度使俾食其俸
以卒贈太尉
西方鄴定州滿城人也父再遇為汴州軍校鄴居軍中
以勇力聞年二十南渡河遊梁不見用復歸莊宗于河
上莊宗以為孝義指揮使數從征伐有功同光中為曺
州刺史以州兵屯汴州明宗自魏反兵南渡河而莊宗
東幸汴州汴州節度使孔循懷二志使北門迎明宗西
門迎莊宗所以供帳委積如一曰先至者入之鄴因責
循曰主上破梁而得公有不殺之恩奈何欲納總管而
負國循不荅鄴度循不可争而石敬瑭妻明宗女也時
方在汴鄴欲殺之以堅人心循知其謀取之藏其家鄴
無如之何而明宗已及汴乃將麾下兵五百騎西迎莊
宗於汜水嗚咽泣下莊宗亦為之嘘唏乃使以兵為先
鋒莊宗至汴西不得入還洛陽遇弑明宗入洛鄴請死
於馬前明宗嘉歎久之明年荆南高季興叛明宗遣襄
州節度使劉訓等招討而以東川董璋為西南面招討
使乃拜鄴夔州刺史副璋以兵出三峡已而訓等無功
見黜諸將皆罷璋亦未嘗出兵惟鄴獨取三州乃以䕫
州為寧江軍拜鄴節度使已而又取歸州數敗季興之
兵鄴武人所為多不中法度判官譚善達數以諫鄴怒
遣人告善達受人金下獄善達素剛辭益不遜遂死于
獄中鄴病見善達為祟卒于鎮
五代史卷二十五
