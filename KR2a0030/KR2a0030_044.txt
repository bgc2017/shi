五代史卷四十四
宋歐陽修撰
雜傳第三十二
劉知俊字希賢徐州沛人也少事時溥溥與梁相攻知
俊與其麾下二千人降梁太祖以爲左開道指揮使知
俊姿貌雄傑能被甲上馬輪劔入敵勇出諸將當是時
劉開道名重軍中歷海懷鄭三州刺史從破青州以功
表匡國軍節度使邠州楊崇本以兵六萬攻雍州屯于
美原是時太祖方與諸將攻滄州知俊不俟命與康懷
英等擊敗崇本斬馘二萬獲馬三千匹執其偏禆百人
李思安爲夾城攻潞州久不下太祖罷思安拜知俊行
營招討使未至潞夾城已破徙西路行營招討使敗邠
岐兵於幕谷是時延州高萬興叛楊崇本降梁太祖遣
知俊會萬興攻下丹延鄜坊四州加檢校太尉兼侍中
封大彭郡王知俊功益高太祖性多猜忌屢殺諸將王
重師無罪見殺知俊益懼不自安太祖已下鄜坊遣知
俊復攻邠州知俊以軍食不給未行太祖幸河中使宣
徽使王殷召知俊其弟知浣爲親軍指揮使間遣人告
知俊以不宜來知俊遂叛臣於李茂貞以兵攻雍華執
劉捍送于鳳翔太祖使人謂知俊曰朕待卿至矣何相
負邪知俊報曰王重師不負陛下而族滅臣非背德但
畏死爾太祖復使語曰朕固知卿以此吾誅重師乃劉
捍誤我致卿至此吾豈不恨之邪今捍已死未能塞責
知俊不報以兵斷潼關太祖遣劉鄩牛存節攻知俊知
俊遂奔于茂貞茂貞地狹無以處之使之西攻靈武韓
遜告急太祖遣康懷英寇彦卿等攻邠寧以牽之知俊
大敗懷英於昇平殺梁將許從實茂貞大喜以知俊爲
涇州節度使使攻興元取興鳳圍西縣已而茂貞左右
忌知俊功以事間之茂貞奪其軍知俊乃奔于蜀王建
以爲武信軍節度使使反攻茂貞取秦鳳階成四州建
雖待知俊甚厚然亦隂忌其材嘗謂左右曰吾老矣吾
且死知俊非爾輩所能制不如早圖之而蜀人亦共嫉
之知俊爲人色黑而其生歲在丑建之諸子皆以宗承
爲名乃於里巷構爲謠言曰黑牛出圈㯶繩斷建益惡
之遂見殺
丁會字道隱壽州壽春人也少工挽喪之歌尤能悽愴
其聲以自喜後去爲盜與梁太祖俱從黃巢梁太祖鎮
宣武以爲宣武都押衙光唘四年東都張全義襲破河
陽逐李罕之罕之召晉兵圍河陽全義告急是時梁軍
在魏乃遣會及葛從周等將萬人救之會等行至河隂
謀曰罕之料吾不敢渡九鼎以吾兵少而來遠且不虞
吾之速至也出其不意掩其不備者兵家之勝策也乃
渡九鼎直趨河陽戰于沇水罕之大敗河陽圍解大順
元年梁軍擊魏會及葛從周破黎陽臨河遂敗羅弘信
于内黃梁軍攻時溥於徐州遣會别攻宿州刺史張筠
閉城距守會堰汴水浸其東城城壊筠降兗州朱瑾以
兵萬餘擊單父會及瑾戰于金鄉大敗之光化二年李
罕之叛晉以潞州降梁會自河陽攻晉澤州下之乃以
會爲昭義軍留後會畏梁太祖雄猜常稱疾者累年天
復元年太祖復起會爲昭義軍節度使昭宗遇弑會與
三軍縞素發哀梁軍攻燕滄州燕王劉守光乞師于晉
晉人爲攻潞州會乃降晉晉王以會歸于太原賜以甲
第位在諸將上莊宗立以會爲都招討使天祐七年以
疾卒于太原唐興追贈太師
賀德倫河西人也少爲滑州牙將梁太祖兼領宣義德
倫從太祖征伐以功累遷平盧軍節度使貞明元年魏
州楊師厚卒末帝以魏兵素驕難制乃分相澶衛三州
建昭德軍以張筠爲節度使魏博貝三州仍爲天雄軍
以德倫爲節度使遣劉鄩以兵六萬渡河聲言攻鎮定
王彦章以騎兵五百入魏州屯金波亭以虞變分魏牙
兵之半入昭德租庸使遣孔目吏閱魏兵籍檢校府庫
德倫促牙兵上道牙兵親戚相訣别哭聲盈塗效節軍
將張彦謀於其衆曰朝廷以我軍府彊盛設法殘破之
况我六州舊爲藩府未嘗遠出河門一旦離親戚去鄉
里生不如死乃相與夜攻金波亭彦章走出遲明魏兵
攻牙城殺五百餘人執德倫致之樓上縱兵大掠末帝
遣供奉官扈異馳至魏諭彦許以刺史彦謂異曰爲我
報皇帝三軍不負朝廷朝廷負三軍割隷無名所以亂
耳但以六州還魏而詔劉鄩反兵皇帝可以高枕異還
言彦狂蹶不足畏宜促鄩兵擊之末帝使人諭彦以制
置巳定不可復易使者三返彦怒曰傭保兒敢如是邪
乃召羅紹威故吏司空頲曰爲我作奏若復依違則渡
河掠之耳末帝優詔荅之言王鎔死鎮人請降遣鄩以
兵定鎮州非有佗也若魏不便之即召鄩還戒彦勿爲
朝廷生事彦乃以楊師厚鎮魏州嘗帶招討使逼德倫
論列之末帝不許諭以詔書彦裂詔書抵于地曰愚主
聽人穿鼻難與共事矣乃迫德倫降晉德倫惶恐曰惟
將軍命乃遣牙將曺延隱奉書莊宗莊宗入魏德倫以
彦逼已遣人隂訴於莊宗莊宗斬彦於臨清而後入徙
德倫爲大同軍節度使行至太原監軍張承業留之王
檀攻太原德倫麾下多奔檀承業懼德倫爲變殺之
閻寳字瓊美鄆州人也少爲朱瑾牙將瑾走淮南寶降
於梁梁太祖時爲諸軍都虞候常從諸將征伐未嘗獨
立戰功至末帝時以寶爲保義軍節度使貞明三年賀
德倫以魏博降晉晉軍攻下洺磁相衛移兵圍邢州末
帝遣捉生都指揮使張温將五百騎救寶温至内黃遇
晉軍乃降晉晉遣温將所降梁軍至城下招寶寶遂降
晉晉王拜寶檢校太尉同中書門下平章事領天平軍
節度使東南面招討使位在諸將上梁晉戰胡柳晉軍
敗莊宗欲引兵退保臨濮寶曰夫決勝料勢决戰料情
情勢既得斷在不疑今梁兵窘蹙其勢可破勝而驕怠
其情可知此不可失之時也莊宗謝曰微公幾敗吾事
乃整軍復戰遂敗梁兵十八年晉軍討張文禮於鎮州
以寶爲招討使明年三月寶戰敗退保趙州慙憤發疽
卒追贈太師晉天福中追封太原王
康延孝代北人也爲太原軍卒有罪亡命于梁末帝遣
段凝軍于河上以延孝爲左右先鋒指揮使延孝見梁
末帝任用羣小知其必亡乃以百騎奔于唐見莊宗于
朝城莊宗解御衣金帶以賜之拜延孝博州刺史捧日
軍使兼南面招討指揮使莊宗屏人問延孝梁事延孝
具言末帝懦弱趙巖壻也張漢傑婦家皆用事段凝姦
邪以入金多爲大將自其父時故將皆出其下王彦章
驍將也遣漢傑監其軍而制之小人進任而忠臣勇士
皆見疎斥此其必亡之勢也莊宗又問梁計如何曰臣
在梁時竊聞其議期以仲冬大舉遣董璋以陜虢澤潞
之衆出石會以攻太原霍彦威以關西汝洛之兵掠邢
洺以趨鎮定王彦章以京師禁衛擊鄆州段凝以河上
之軍當陛下莊宗初聞延孝言梁必亡喜及聞其大舉
也懼曰其將何以禦之延孝曰梁兵雖衆分則無餘臣
請待其既分以鐡騎五千自鄆趨汴出其不意擣其空
虛不旬日天下定矣莊宗甚壯其言後董璋等雖不出
兵而梁兵悉屬段凝于河上京師無備莊宗卒用延孝
策自鄆入汴凡八日而滅梁以功拜鄭州防禦使賜姓
名曰李紹琛二年遷保義軍節度使三年征蜀以延孝
爲先鋒排陣斬斫使破鳳州取固鎮降興州與王衍戰
三泉衍敗走斷吉柏江浮橋延孝造舟以渡進取綿州
衍復斷綿江浮橋延孝謂招撫使李嚴曰吾遠軍千里
入人之國利在速戰乘衍破膽之時但得百騎過鹿頭
關彼將迎降不暇若修繕橋梁必留數日使衍得閉關
爲備則勝負未可知也因與嚴乘馬浮江軍士隨之濟
者千餘人遂入鹿頭關下漢州居三日後軍始至衍弟
宗弼果以蜀降延孝屯漢州以俟魏王繼岌蜀平延孝
功爲多左廂馬步軍都指揮使董璋位在延孝下然特
見重於郭崇韜崇韜有軍事獨召璋與計議而不問延
孝延孝大怒責璋曰吾有平蜀之功公等僕遫相從反
俛首郭公之門吾爲都將獨不能以軍法斬公邪璋訴
于崇韜崇韜解璋軍職表爲東川節度使延孝愈怒曰
吾冐白刃犯險阻以定兩川璋有何功而得旄節因見
崇韜言其不可崇韜曰紹琛反邪敢違吾節度延孝懼
而退明年崇韜死延孝謂璋曰公復俛首何門邪璋求
哀以免繼岌班師命延孝以萬二千人爲殿行至武連
聞朱友謙無罪見殺友謙有子令德在遂州莊宗遣使
者詔繼岌即誅之繼岌不遣延孝而遣董璋延孝巳自
疑及璋過延孝軍又不謁延孝大怒謂其下曰南平梁
西取蜀其謀盡出於郭公而汗馬之勞攻城破敵者我
也今郭公已死我豈得存而友謙與我俱背梁以歸唐
者友謙之禍次及我矣延孝部下皆友謙舊將知友謙
被族皆號泣訴于軍門曰朱公無罪二百口被誅舊將
往往從死我等死必矣延孝遂擁其衆自劒州返入蜀
自稱西川節度三州制置等使馳檄蜀人數日之間衆
至五萬繼岌遣任圜以七千騎追之及于漢州會孟知
祥夾攻之延孝戰敗被擒載以檻車圜置酒軍中引檻
車至坐上知祥酌大巵從車中飲之而謂曰公自梁朝
脫身歸命遂擁節旄今平蜀之功何患富貴而入此檻
車邪延孝曰郭崇韜佐命之臣功在第一兵不血刃而
取兩川一旦無罪闔門受戮顧如延孝何保首領以此
不敢歸朝耳任圜東還延孝檻車至鳳翔莊宗遣宦者
殺之
五代史卷四十四
