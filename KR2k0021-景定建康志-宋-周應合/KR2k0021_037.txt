景定建康志卷三十七宋周應合撰
文籍志五
詩章(此卷不能盡者各載於諸志所為作之下)
陶潛初為劉裕參軍曰賦詩(臧榮緒晉書曰宋武帝行鎮軍將軍沈約宋書曰陶)
(潛字淵明潯陽人少有高趣為鎮軍參軍後為彭澤令解印綬去職)弱齡寄事外委懷在
琴書被褐欣自得屢空常晏如時來苟宜會宛轡憩通
衢投策命晨旅暫與園田疎渺渺孤舟逝緜緜歸思紆
我行豈不遥登降千里餘目倦脩塗異心念山澤居望
雲慙高鳥臨水愧遊魚真想初在襟誰謂形迹拘聊且
憑化遷終反班生廬(淵明初為參軍時巳察事變志於遯世矣)辛丑歲七
月赴假夜行塗口詩(沈約宋書曰潛自以曾祖晉世宰輔不復屈身後代自宋祖王業漸)
(隆不復肯仕所著文章皆題年月義熙以前者則書晉氏年號永初以來唯云甲子而已)閒居三十
載遂與塵事冥詩書敦宿好林園無世情如何舍此去
遙遙至西荆叩栧親秋月臨流别友生凉風起將夕夜
景湛虛明昭昭天宇闊皛皛川上平懷役不遑寐中宵
尚孤征商歌非吾事依依在耦耕投冠旋舊墟不為好
爵榮養真衡茅下庶以善自名金陵阻風雪書寄楊
江寧(一作新林浦阻風寄友人)潮水定可信大風難與期清晨西北
轉薄暮東南吹以此難挂席洄沿頗淹遲使索金陵書
又叨賢宰知絃歌止過客惠化聞京師海月破團景菰
蔣生渌池昨日北苑花初開未滿枝今看白門柳夾道
垂青絲歲物忽如此我來復幾時紛紛江上雪草草客
中悲明發板橋浦空吟謝朓詩(此係李太白詩)
謝朓作鼓吹曲江南佳麗地金陵帝王州迤邐帶綠水
迢逓起朱樓飛甍夾馳道垂楊蔭御溝凝笳翼高盖疊
鼓送華輈獻納雲臺表功名良可收遊東田詩(朓有莊在)
(鍾山東遊還作)慼慼苦無悰擕手共行樂尋雲陟累榭隨山望
菌閣遠樹曖芊芊生煙紛漠漠魚戲新荷動鳥散餘花
落不對芳春酒還望青山郭
高蟾金陵晚望詩曾作浮雲歸晚翠猶陪落日汎秋聲
世間無限丹青手一片傷心畫不成
司空文明金陵懷古詩輦路江楓暗宫潮野草春傷心
庾開府老作北朝臣
顔延之作釋奠詩(文帝元嘉二十年三月皇太子劭釋奠於國學延年奉詔而作詩)國
尚師位家崇儒門禀道毓德講藝立言浚明爽曙達義
兹昏永瞻先覺顧惟後昆大人長物繼天接聖時屯必
亨運蒙則正偃閉武術闡揚文令庶士傾風萬流仰鏡
虞庠飾館睿圖炳睟懷仁憬集抱智麕至踵門陳書躡
蹻獻器澡身玄淵宅心道秘伊昔周儲聿光往記思皇
世哲體元作嗣資此夙知降從經志逷彼前文規周矩
植正殿虛筵司分簡日尚席函丈丞疑奉帙侍言稱辭
惇史秉筆妙識幾音王載有述肆議芳訊大教克眀敬
躬祀典告奠聖靈禮属觀盥樂薦歌笙昭事是肅爼寔
非馨獻終襲吉即宫廣讌堂設象筵庭宿金懸台保兼
徽皇戚比彦肴乾酒澄端服整弁六官眡命九賓相儀
纓笏匝序巾卷充街都莊雲動野馗風馳倫周伍漢超
哉邈猗清暉在天容光必照物任其情理宣其奥妄先
國胄側聞邦教徒愧微冥終謝智效
沈約登鍾山作靈山紀地德地險資嶽靈終南表秦觀
少室邇王城翠鳳翔淮海衿帶繞神坰北阜何其峻林
薄杳葱青發地多竒嶺干雲非一狀合沓共隐天参差
互相望鬱律構丹巘崚嶒起青嶂勢随九疑高氣與三
山壯即事既多美臨眺殊復竒南瞻儲胥觀西望昆明
池山口咸可悅賞逐四時移春光發隴首秋風生桂枝
多值息心侣結架山之足八解鳴澗流四禅𨼆巖曲窈
冥終不見蕭條無可欲所願從之遊寸心於此足君王
挺逸趣羽旆臨崇基白雲随玉趾青霞雜桂旗淹留訪
五藥顧步佇三芝于焉仰鑣駕歲暮以為期
李白金陵歌送别范宣石頭巉巗如虎踞凌波欲過滄
江去鍾山龍盤走勢來秀色横分歴陽樹四十餘帝三
百秋功名事跡随東流白馬小兒誰家子泰清之歲來
關囚(一作白馬金鞍誰家子吹脣虎嘯鳳凰樓)金陵昔時何壯哉席卷英豪
天下來冠盖散為烟霧盡金輿玉座成寒灰扣劒悲吟
空咄嗟梁陳白骨亂如麻天子龍沈景陽井誰歌玉樹
後庭花此地傷心不能道目下離離長春草送爾長江
萬里心他年來訪商山皓金陵三首晉室(一作家)南渡
日此地舊長安地即帝王宅山為龍虎盤金陵空壯觀
天塹(一作江寒)淨波瀾醉落回橈去吳歌且自歡(一作誰云行路難)
又地擁金陵勢城迴江(一作漢)水流當時百萬戸夾道起
朱樓亡國生春草離宫没古丘空餘後湖月波上對滄
洲(一作瀛洲)又六代興亡國三杯為爾歌苑方秦地少(一作小)
山似洛陽多古殿吳花草深宫晉綺羅並随人事滅東
逝與(一作祇)滄波登梅崗望金陵贈族姪高座寺僧中
孚鍾山抱金陵霸氣昔騰發天開帝王居海日照宫闕
羣峰如逐鹿奔走相馳突江水九道來雲端遥明没時
遷大運去龍虎勢休歇我來属天清登覽窮楚越吾宗
挺禪伯特秀鸞鳳骨衆星羅青天眀者獨有月冥居順
生理草木不翦伐煙窗引薔薇石壁老野蕨吳風謝安
屐白足傲履韈幾宿一下山蕭然忘干謁談經演金偈
降鶴舞海雪時聞天香來了與世事絶佳遊不可得春
風惜遠别賦詩留巖屏千載庶不滅贈昇州王使君
忠臣六代帝王國三吳佳麗城賢人當重寄天子借高
名巨海一邊静長江萬里清應湏救趙策未許棄侯嬴
别金陵諸公海水昔飛動三龍紛戰爭鍾山危波瀾傾
側駭奔鯨黃旗一掃蕩割壤開吳京六代更霸主遺跡
見都城(一作遺都見空城)至今秦淮間禮樂秀羣英地扇鄒魯
學詩騰顔謝名五月金陵西祖余白下亭欲尋廬峰頂
先繞漢水行香爐紫烟滅瀑布落太清若攀星辰去揮
手緬含情金陵泝流玩月達天門因寄句容主簿滄
江泝流歸白壁見秋月秋月照白壁皓如山隂雪幽人
停宵征賈客忘早發進帆天門山廻首牛渚没川長信
風來日出宿霧歇故人在咫尺新賞成胡越寄君青蘭
花惠好庶不絶遊金陵贈同旅朝登北湖亭遙望瓦
屋山天清白露下始覺秋風還遊子託主人仰觀眉睫
間日(一作目)色送飛鴻邈然不可攀長吁相勸勉何事來
吳關聞有貞義女振窮溧水灣清光了在目(一作眼)白日
如披顔高墳五六墩崒兀栖猛虎遺跡翳九泉芳名動
千古子胥昔乞食此女傾壺漿運開展宿憤入楚鞭平
王凜烈天地間聞名若懷霜壯夫或未達十步九太行
與君拂衣去萬里同翺翔金陵聽韓侍御吹笛韓公
吹玉笛倜儻流英音風吹繞鍾山萬壑皆龍吟王子停
鳳管師襄掩瑶琴餘響渡江去天涯安可尋春日陪
楊江寧宴感古作昔聞顔光祿攀龍宴京湖樓船入天
鏡帳殿開雲衢君王歌大風如樂豐沛都延年獻嘉作
邈與詩人俱我來不及此獨立鍾山孤楊宰穆清飈芳
聲騰海隅英寮滿四座燦若瓊林敷鷁首弄倒景蛾眉
綴眀珠新絃採梨園古舞嬌吳歈曲度繞雲漢聽者皆
歡娛雞棲何嘈嘈㳂月沸笙竽古之帝宫苑今乃人樵
蘇感此勸一觴願君覆瓢壺榮盛(一作盛時)當作樂無令後
賢吁金陵江上遇蓬池𨼆者(時於落星石上以紫綺裘換酒為歡)心愛
名山遊身随名山遠羅浮麻姑臺此去或未返遇君蓬
池𨼆就我石上飯空言不成歡強笑惜日晚綠水向鴈
門黃雲蔽龍山歎息兩客者徘徊吳越間共語一執手
留連夜將久解我紫綺裘且換金陵酒酒來笑復歌興
酣樂事多水影弄月色清光奈愁何明晨掛帆席離恨
滿滄波金陵城西樓月下吟金陵夜寂凉風發獨上
西樓望吳越白雲映水摇空城白露如珠滴秋月月下
長吟久不歸古今相接眼中稀解道澄江静如練令人
却憶謝元暉月夜金陵懷古蒼蒼金陵月空懸帝王
州天文列宿在霸業大江流綠水絶馳道青松摧古丘
臺傾鳷鵲觀宫没鳳凰樓别殿悲清暑芳園罷樂遊一
聞歌玉樹蕭䬃後庭秋戲贈鄭溧陽陶令日日醉不
知五柳春素琴本無絃漉酒用葛巾清風北忩下自謂
羲皇人何時到溧里一見平生親贈溧陽宋少府陟
李斯未相秦且逐東門兔宋玉事襄王能為高唐賦常
聞渌水曲忽此相逢遇瀟灑青天開豁然披雲霧葳蕤
紫鸞鳥巢在崑山樹驚風西北吹飛落南溟去早懷經
濟策特受龍顔顧白玉棲青蠅君臣忽行路人生感分
義貴欲呈丹素何日清中原相期廓天步猛虎行朝
作猛虎行暮作猛虎吟腸斷非關隴頭水淚下不為雍
門琴旝旌繽紛兩河道戰鼓驚山欲傾倒秦人半作燕
地囚胡馬翻銜洛陽草一輸一失關下兵朝降夕叛幽
薊城巨鼇未斬海水動魚龍奔走安得寧頗似楚漢時
翻覆無定止朝過博浪沙暮入淮隂市張良未遇韓信
貧劉項存亡在兩臣暫到下邳受兵略來投漂母作主
人賢哲栖栖古如此今時亦棄青雲士有策不敢犯龍
鱗竄身南國避胡塵寳書長劔掛高閣金鞍駿馬散故
人昨日方為宣城客掣鈴交通二千石有時六博快壯
心遶牀三匝呼一擲楚人每道張旭竒心藏風雲世莫
知三吳邦伯皆顧盼四海雄俠相追随蕭曹曾作沛中
吏攀龍附鳳當有時溧陽酒樓三月春楊花茫茫愁殺
人胡人(一作胡雛)綠眼吹玉笛吳歌白紵飛梁塵丈夫相見
且為樂槌牛檛鼓會衆賓我從此去釣東海得魚笑寄
情相親
杜甫送許八拾遺歸江寧覲省(甫昔時嘗客遊此縣於許生處乞瓦棺寺維摩)
(圖樣志諸篇末)詔許辭中禁慈顔赴北堂聖朝新孝理祖席倍
輝光内帛擎偏重官衣着更香淮隂新夜驛京口渡江
航春隔雞人晝秋期燕子凉賜書誇父老夀酒樂城隍
看畫曾飢渴追蹤恨淼茫虎頭金粟影神妙獨難忘
韋莊金陵圖江雨霏霏江草齊六朝如夢鳥空啼無情
最是臺城柳依舊烟籠十里堤
劉禹錫金陵懷古王濬樓船下益州金陵王氣黯然收
千尋鐵鎖沈江底一片降幡出石頭人世幾回傷往事
山形依舊枕寒流而今四海為家日故壘蕭蕭蘆荻秋
沈彬金陵雜題王氣生秦四百年晉元東渡浪花船正
慙海内皆塗地來保江南一片天古樹著行臨遠岸暮
山相亞出微烟千征萬戰英雄盡落日牛羊食野田
暮潮聲落草光沈賈客來帆宿岸隂一笛月明何處酒
滿城秋色幾家砧時清曾惡桓温盛山翠長牽謝傅心
今日到來何物在碧烟和雨鏁寒林再過金陵玉樹
歌終王氣收鴈行高送石頭秋江山不管興亡事一任
斜陽伴客愁
王貞白金陵懷古恃險不種德興亡歎數窮石城幾換
主天塹謾連空御路疊成塜臺基聚牧童折碑猶有字
多紀晉英雄又六代江山在繁華古帝都亂來城不
守戰後地多蕪寒日随潮落歸帆與鳥孤興亡多少事
回首一長吁
杜牧金陵始發碧江口曠然諧遠心風清舟在鑑日落
水浮金瓜步逢潮信臺城過雁音故鄉何處是雲外即
喬林
羅𨼆過江寧縣前水色細鱗鱗一為夫君弔水濱漫把
文章矜後代可知榮貴是他人□偷舊韻還成曲草頼
餘吟盡解春我亦有心無處說等閒停棹似迷津夜
泊金陵冷烟輕澹傍衰叢此夕秦淮駐斷篷栖雁遠驚
沽酒火亂鵶高避落帆風地銷王氣波聲急山帶秋隂
樹影空六代精靈人不見思量應在月明中又玉樹
歌聲澤國春纍纍輜重憶亡陳垂衣端拱渾閒事忍把
江山乞與人又潮平遠岸草侵沙東晉衰來最可嗟
庾舅已能窺帝室王郎還是預人家山寒老樹啼風曲
泉暖枯荄動芷芽欲起九原看一遍秦淮聲急日西斜
李羣玉秣陵懷古野花黃葉舊吳宫六代豪華燭散風
龍虎勢衰佳氣歇鳳凰名在故臺空市朝遷變秋蕪綠
墳壠高低落照紅霸業鼎圖人去盡獨來惆悵水雲中
崔塗金陵懷古葦聲蕭颯水天秋吟對金陵古渡頭千
載是非輸蝶夢一樽風雨属漁舟若無仙分應須老幸
有山歸即合休何必登臨更惆悵本來身世只如浮
唐堯臣金陵懷古晉末英雄起神器淪荒服胡月蝕中
原白日升暘谷金陵寔形勝關山固重複巨壑隍北壖
長江塹西隩鑿山擬嵩華穿地象伊榖草昧席羅圖蓽
路戴黃屋一時因地險五世享天禄禮樂何煌煌文章
紛郁郁多士春林秀作頌清風穆出入三百年朝事幾
翻覆攙搶如雲勃鯨鯢旋自曝倦聞金鼎移驟覩靈龜
卜吁嗟王氣盡坐悲天運倏天道何茫茫善淫乃相復
行路偏衣半遂亡大梁族日隱汀洲上舳艫登川陸月
廻吳山樹風聞楚江鵠因依蘭蕙叢採襭不盈掬
皮日休金陵道中酬茅山廣文南陽博士寒嵐依約認
華陽遙憶高人臥草堂半日始齋青䭀飯移時空印白
檀香鶴雛入夜歸雲屋乳管逢春落石床誰道夫君無
伴侣不離忩下見羲皇住在華陽第八天望君唯欲
結良緣堂扃洞裏千秋燕厨盖巖根數井泉壇上古松
疑度世觀中幽鳥恐成仙不知何事迎新歲烏納裘中
一覺眠五色香烟惹内文石飴初熟酒微醺將開丹
竈那妨鶴欲算碁圖却望雲海氣半生當洞見瀑冰初
坼隔山聞如何世外無交者一臥金壇祗有君
孟郊溧陽秋霽晚雨曉猶在蕭寥激前階星星滿衰鬢
耿耿入秋懷舊識半零落前心驟相乖飽泉亦恐醉惕
宦肅如齋上客處華地下寮宅枯崖叩高占生物齟齬
固難諧溧陽唐興寺觀薔薇花忽驚紅琉璃千豔萬
豔開佛火不燒物淨(一本作静)香空徘徊花下印文字林間
詠觴杯羣官餞宰官此地車馬來
許渾贈茅山高拾遺諫獵歸來綺季歌大茅峰影薄秋
波山齋留客掃紅葉野艇送僧披綠莎長覆舊圖棋勢
盡遍添新品藥名多雲中黃鵠日千里自宿自飛無網
羅
李德裕陪金陵府相中堂夜宴滿耳笙歌滿眼花滿樓
珠翠勝吳娃因知海上神仙窟只似人間富貴家繡戶
夜攅紅燭市舞衣晴曳碧天霞聲愁夜半青娥散揚子
江頭月未斜寄茅山孫尊師何地最翛然華陽第八
天松風清有露蘿月静無煙乍警瑤壇鶴時嘶玉樹蟬
欲馳千里戀唯有鳳門泉石上溪蓀發紫茸碧山幽藹
水溶溶菖花定是無人見春日唯應羽客逢獨尋蘭
渚翫馳暉閒倚松忩望翠微遙想春山眀月曉玉壇清
磬步虛歸
崔顥詠江畔老人怨江南年少十八九乘舟欲渡青溪
口青溪口邊一老翁鬢眉皓白已衰朽自言家代仕梁
陳垂朱拖紫三十人兩朝出將復入相五世疊起乘朱
輪父兄三葉皆尚主子女四代為妃嬪南山賜田接御
苑北宫甲第連紫宸直言榮華未休歇不覺山崩海將
竭兵戈亂入建康城烟火連燒未央闕衣冠士子陷鋒
刅良將名臣盡埋没山川改易失市朝衢路縱横填白
骨老人此時尚少年脫身走得投海邊罷兵歲餘未敢
出去鄉三載方來旋蓬蒿忘却五城宅草木不識青谿
田雖然得歸到鄉土零丁貧賤長辛苦採樵屢入溧陽
山刈稻常過新林浦少年欲知老人歲豈知今年一百
五君今少壯我巳衰我昔少年君不覩人生貴賤各有
時莫見羸老相輕欺感君相問為君說說罷不覺令人
悲
孫逖雜言丹陽行詩丹陽古郡洞庭隂落日扁舟此路
尋傳是東南舊都處金陵中斷碧江深在昔風塵起京
都亂如燬雙關戎虜間千門戰場裏傳聞一馬化為龍
南渡衣冠亦願從石頭横帝里京口拒戎鋒青楓林下
廻天蹕杜若洲前轉國容都門不見河陽樹輦道唯聞
建業鐘中原悠悠幾千里欲掃攙搶未云巳英雄傾奪
何紛然一盛一衰如逝川可憐宫觀重江裏金鏡相傳
三百年自從龍見聖人出六合車書混為一昔年王氣
今何在併向長安就堯日荆榛古木閒荒阡共道繁華
不復全赤縣餘存江樹月黃圖半入海人煙暮來山川
登臨遍覧古愁吟淚如霰唯有空城多白雲春風淡蕩
無人見
許渾金陵懷古玉樹歌殘(一作愁)王氣終景陽兵合(一作盡)
戍樓空松(一作梧)楸遠近千官塜禾黍高低六代宫石燕
拂雲晴亦雨江豚吹浪夜還風英雄一去豪華盡惟有
青山似洛中秋月寄茅山高拾遺一笛迎風黃葉飛
強携刀筆換荷衣潮寒水國秋砧早月暗山城夜漏稀
巖響遠聞樵客過浦深遥送釣童歸中年未識從軍樂
虛近三茅望少微茅山贈梁尊師雲屋何年客青山
白日長種花春掃雪看籙夜焚香上象壺中闊平生夢
裏忙幸承仙籍後乞取大還方遊茅山步步入山門
仙家鳥徑分漁樵不到處麋鹿自成羣石面迸出水松
頭穿破雲道人星月下相次禮茅君
李司徒建勲闕下偶書寄孫員外長安驅馳地貴賤共
悠悠白日誰相促勞生自不休鳳翔䨇闕曉蟬噪六街
秋獨有南宫客時來話釣舟離闕下日感恩二年塵
冐處中台喜得南歸退不才即路敢期皇子送出關猶
有御書來未知天地恩何報翻對江山思莫開斜日葦
汀凝立處遠波微颺翠如苔
王安石和王微之重感南唐事叔寳傾陳衍弊梁可嗟
曾不見興亡齋祠父子終身費酣詠君臣舉國荒南狩
皖山非故地北師淮水失名王天移四海歸真主誰誘
昏童肯用長和金陵懷古懷鄉訪古事悠悠獨上江
城滿目秋一鳥帶烟來别渚數帆和雨下歸舟蕭蕭暮
吹驚紅葉慘慘寒雲厭舊樓故國凄凉誰與問人心無
復更風流和陳輔金陵即事南郭先生比鷾鴯年年過
我未愆期休論王謝當時事大抵烏衣祗舊時和吳
御史臨淮感事柵鏁城扉曉一開柂牙車軸轉成雷黃
塵欲礙龜山出白浪空分汴水來澄觀有材邀昧陋霽
雲無力報奸回騷人此日追前事悲氣随風動管灰
送吳龍圖知江寧才高明主睠方深属郡聞風自革心
閭里不須多按治山川從此數登臨茅簷坐隔雲千里
栢壟初抽翠一尋東望泫然知有寄但疑公豈久分襟
贈上元宰白下有賢宰能詩如紫芝民欺自不忍縣
治本無為風月誰同賞江山我亦思粉牆侵醉墨惆悵
綠苔滋臺城寺側獨行春山撩亂水縱横籬落荒畦
草自生獨往獨來山下路筍輿看得綠隂成自金陵
至丹陽道中有感數百年來王氣銷難將往事問漁樵
苑方秦地皆蕪没山借揚州更寂寥荒埭暗雞催月曉
空場老雉挾春驕豪華只有諸陵在往往黃金出市朝
金陵絶句水際柴門一半開小橋分路入青苔背人
照影無窮柳隔屋吹香併是梅結綺臨春歌舞地荒
蹊狹巷(一云頽城斷塹)兩三家東風漫漫吹桃李非復當時仗
外花懷古六代豪華空處所金陵王氣黯然收烟濃
草遠望不盡物換星移幾度秋畢竟江山誰是主却因
歌舞破除休我來不見當時事上盡重城更上樓出
金陵白石岡頭草木深春風相與散衣襟浮雲映郭留
佳氣飛鳥随人作好音到金陵江湖歸不及花時空
遶扶疎綠玉枝夜直去年看蓓蕾晝眠今日對紛披
乞得膠膠擾擾身五湖烟水替風塵祗將鳧雁為同侣
不與龜魚作主人蔣山手種松青青石上歲寒枝一
寸巖前手自移聞道近來高數尺此身蒲柳故應衰
金陵懷古霸祖孤身取二江子孫多以百城降豪華盡
出成功後逸樂安知與禍雙東府舊基留佛刹後庭餘
唱落船窗黍離麥秀從來事且置興亡近酒缸天兵
南下此橋江敵國當時指顧降山水雄豪空復在君王
神武自難雙畱連落日頻回首想像餘墟獨倚忩却怪
夏陽纔一葦漢家何事費&KR0902;缸地勢東回萬里江雲
間天闕古來雙兵纏四海英雄得聖出中原次第降山
水寂寥埋王氣風烟蕭颯滿僧忩廢陵壊塜空冠劔誰
復沾纓酹一缸憶昨天兵下蜀江將軍談笑士爭降
黃旗已盡年三百紫氣空收劔一雙破堞自生新草木
廢宫誰識舊軒窗不湏搔首尋遺事且倒花前白玉缸
憶金陵覆舟山下龍光寺元武湖畔五龍堂想見舊
時遊歷處烟雲渺渺水茫茫烟雲渺渺水茫茫繚繞
蕪城一帶長蒿目黃塵憂世事追思塵迹故難忘追
思塵迹故難忘翠木蒼藤水一方聞說精廬今更好好
随殘汴理歸艎清明輦下懷金陵春隂天氣草如烟
時有飛花舞道邊院落日長人寂寂池塘風慢鳥翩翩
故園回首二千里新火傷心六七年青盖皂衫無復禁
可能乘興酒家眠句容道中荒烟寒雨暮山重草木
冥冥但有風二十四年三往返一身長在百憂中遊
鍾山終日看山不厭山買山終待老山間山花落盡山
長在山水空流山自閒兩山松櫟暗朱藤一水中間
勝武陵午梵隔雲知有寺夕陽歸去不逢僧偶向松
間覓舊題野人休誦北山移丈夫出處非無意猿鶴從
來自不知榮禄嗟何及眀恩愧未酬欲尋西掖路更
上北山頭鍾山晚步小雨輕風落棟花細紅如雪點
平沙槿籬竹屋江村路時見宜城賣酒家懷鍾山投
老歸來供奉班塵埃無復見鍾山何須更待黃粱熟始
覺人間是夢間鍾山絶句澗水無聲遶竹流竹西花
草弄春柔茅簷相對坐終日一鳥不鳴山更幽竹窗
紅莧兩三根山色遙供水際門只我近知墻下路能將
屐齒記苔㾗望鍾山佇立望鍾山陽春更蕭瑟暮尋
北郭歸故遶東岡出憶鍾山蒼藤翠木江南山激激
流水兩山間山高水深魚鳥樂車馬跡絶人長聞雲埋
樵聲隔葱蒨月弄釣影臨潺湲黃塵滿眼衣可濯夢寐
惆悵何時還思北山日日思北山而今北山去寄語
白蓮庵迎我青松路北山暮歸示道人千山復萬山
行路有無間花發蜂逓繞果垂猿對攀獨尋寒水渡欲
趁夕陽還天黑月未上兒童初掩關還家豈不樂生
事未應閒朝日已復出征鞍方便攀傷心百道水閡目
數重山何以忘羈旅翛然醉夢間秣陵道中口占經
世才難就田園路欲迷慇懃將白髮下馬照青溪歲
熟田家樂秋風客自悲茫茫曲城路歸馬日斜時知
金陵投老歸來一幅巾君恩猶許備藩臣芙蓉堂下疏
秋水且與龜魚作主人
蘇魏公頌詠天禧寺竹萬个碧琅玕兩旁蔭潭沼叢深
蔽巖麓幹直露雲表刹影下交加山房上環繞昔嘗止
鳴鳳今肯棲凡鳥笋抽龍種瘦籜墜孫枝小美勝會稽
箭珍逾汶陽篠兔園名非竒渭川比終少樵刪草根變
客玩茶烟繚創亭僧意高諭佛禪心了吾愛有霜竹一
到忘昏曉暮春與諸同僚登鍾山望牛首清明天氣
和江南春色濃風物正繁富邦人競遊從官曹幸多暇
交朋偶相逄並驅出東郊乘興遊北鍾陟險不蠟屐扶
危靡搘笻上登道林祠俯觀辟支峰亂山次阡陌長江
遶提封蕭條舊井邑茂盛新杉松攬物思浩然懷古心
顒顒念昔全盛時兹山衆之宗天都對雙闕覇業基盤
龍六朝逓興廢百祀居要衝人情屢改易世事紛交攻
當時佳麗地一旦空遺蹤惟有出岫雲古今無變容
蘇東坡軾六月七日泊金陵阻風得鍾山泉公書寄詩
為謝今日江頭天色惡礮車雲起風欲作獨望鍾山喚
寳公林間白塔如孤鶴寳公骨冷喚不聞却有老泉來
喚人電眸虎齒霹靂舌為予吹散千峰雲南行萬里亦
何事一酌曹谿知水味他年若畫蔣山圖為作泉公喚
居士同王勝之遊蔣山到郡席不暖居愁空惘然好
山無十里遺恨恐他年欲欵南朝寺同登北郭船朱門
收畫戟紺宇出青蓮夾路蒼髯古迎人翠麓偏龍腰蟠
故國鳥爪寄層巔竹杪飛華屋松根泣細泉峰多巧障
日江遠欲浮天略彴横秋水浮屠插暮烟歸來踏人影
雲細月娟娟
鄭獬題金陵道中六國相排一局碁岸頭百草野烟微
樹深啼鳥自相失山靜晚雲猶未歸濡口潮回殘照滿
石城春盡亂花飛周郎屈指圖天下誰道江南玉鱠肥
范丈正公仲淹移丹陽郡先遊茅山作丹陽太守意何
如先謁茅卿始下車展節事君三黜後收心奉道五旬
初偶尋靈草逢芝圃欲叩真關借玉書不更從人問通
塞天教吏𨼆接山居贈茅山張道者有客平生愛白
雲無端年老尚紅塵只應金簡名猶在得見仙巖種玉
人送陳瓌秀才遊金陵君有江南行為君歌以喜龍
盤山萬曲練靜江千里江山不可空台星照吳中古來
王謝地今有周召風幕間楊與鄭萬丈光相映煌煌聚
宰府金陵一何盛此去知已賢雅客情無邊白雲起江
樹明月逐江船雲月共徘徊優哉如遊仙歸來笑春風
白日登青天
胡澹庵銓與正覺長老同遊蔣山寳公何似贊公房(是日)
(登寳公塔)好句還追鐵鳳翔(鐵鳳翔見贊公房詩)金象妙高驚地勝木
犀清遠送天香明年蠟屐誰猶健昨日登樓我尚強(閣高)
(百尺梯凡五折最難上)三老未應輸二老兹遊竒絶永難忘金
陵書事六代風流最永嘉欝葱勝氣𨼆晴霞折衝樽爼
神俱旺表裏山河險莫誇幾縷碧烟迷杏眼半篙清漲
減蒲芽歌聲已得檀郎怨四海而今再一家
張乖崖詠郡齋述懷傍人往往羨清途野逸情懷亦自
扶官舍四邊多種竹潮溝一面近生蘆病嫌對客低徊
甚老覺臨官氣味麤不信浮名是身累有時閒撚白髭
鬚
晁吏部補之龍盤虎踞望南津餘烈崢嶸尚覇陳醉着
不知風揭屋可能楊素是江神
洪駒父沙觜彎環轉柂牙一衣帶水遶城斜飛廉解使
馮夷怒渡口風吹蕎麥花
夏文莊公竦金陵晚望雨霽吳城晚谿泉四散流禽歸
半峰樹人在夕陽樓國望分江海星躔次斗牛堪嗟興
廢地千載有閒愁
韓南澗無咎永豐行丹陽湖中好風色晴日波光漾南
北湖岸人家榆柳行風颭低昂似迎客繫船並岸聊一
呼老農指示官田圩長衫紫領數百軰見我羅拜長嗟
吁政和回頭五十載官築長圩宛然在東西相望五百
圩有利由來得無害官圩民圩奚所拘此地無田但有
湖圍湖作田事應爾底用徹地還龜魚民圩不堅自招
水水潦何常鎮如此官圩六十里如城削平為湖定何
理請看今來禾上場七百頃地雲堆黃縣官糴米三萬
斛度僧給牒能商量我聞此語汗生面千聞豈如目一
見吾君神聖坐九重輕易獻言誰復辨却憶吳中初夏
時畚插去決湖田圍雞驚上籬犬上屋水至不得携妻
兒無田赴水均一死善政飬民那得爾寄言父老且深
耕為汝馳書報天子
李忠定公綱金陵懷古六代兵戈王氣銷山圍故國自
周遭豪華散滅城池古人物摧殘丘塜高阜轉蟠龍翔
寳塔洲分白鷺湧雲濤悠悠世事都如夢且對金尊把蟹
螯六代繁華三百年我來弔古一悽然景陽鐘斷雞
空唱玉樹歌沈月自圓潮没舊㾗生晚浦柳摇新色媚
晴天高樓上盡竆雙目千里江山遶檻前六代興亡
江上城倦遊還向此中行龍蟠虎踞空形勢井廢臺荒
為戰爭雲氣霏霏春雨急烟波渺渺暮潮平商人不識
前朝恨短笛還為激烈聲六代當年恨最長兵戈陵
滅故城荒非關覇氣俱消歇自是人謀未允臧王謝風
流今寂寞江山形勢亦凄凉我來正値興戎馬慨念東
南更慘傷阻風泊慈湖夾焚香默禱有長魚躍波面
江豚出没舟人大驚抵暮風便因命解舟乘月泛江一
夕至於金陵盖數百里作二絶以紀其事江險不可行
者為禁江江豚出没白波中十丈神魚躍晚空知是陽
侯憐我拙故教來助一帆風露氣漫漫欲結霜扁舟
夜下秣陵江烟波如席月如晝快意倒盡黃金缸同李
似之遊蔣山北風阻行舟駕言遊蔣山相携得良友談
笑窮躋攀松林靜杳冥殿閣羅烟鬟寳公骨巳冷白塔
孤雲間乘高望長空極目波濤翻東南正戎馬戈甲照
江干與子適相遇偷此半日閒懷古六朝遠道舊一笑
歡憶昨賜對初接武玉殿班螭坳珥史筆每慙追繼難
迂疎與世違謫官墮甌蠻寬恩幸脫去假道來江關邂
逅兩萍梗飄泊驚風旛回首顧淛河不知涕泗澘著鞭
願努力世路方多艱登鍾山謁寳公塔寳公真至人
鳥爪金色身杖携刀尺拂語隐齊梁陳我登鍾山頂白
塔高嶙峋再拜禮雙足聊結香火因題定林院行過
鍾山到定林青松一徑白雲深三間古屋昭文館那有
沈迷富貴心題八功德水石作方池紫翠崖湛然定
水貯瓊瑰何須功德標為八萬派圓成自此來次韻
上元宰胡俊眀蔣山勤老唱和古風竺教流傳入中土
以相求之無自可達磨西來直指心擬議之間巳蹉過
皮髄誰分深淺機祖禰翻貽子孫禍鍾山禪老真可人
高唱宗風震江左學流雲集欲何為佛祖要須自心作
宰官倥偬牒訟間偷暇相從還作麽也知襟抱素相親
更把篇章迭酬和詞嚴義密讀難曉字順文從誠皆妥
應憐孤陋方杜門亦欲追随良未果故將佳句寄幽人
此意勤渠滋愧荷談空摩詰無一言聽法文殊非兩箇
若將情解議真如明眼人前應看破世間萬法互低昂
正若旋輪與推磨随時俯仰乃善謀就中拙者無過我
九折羊腸欲著鞭萬里滄溟思縱柂祇今行年四十餘
已覺衰頽多坐臥平生作具何所施盡以付之一畀火
廻光返照默自參妙湛本然無點涴公方齒壯志氣豪
正可立功同魏顆胡為亦復味禪那坐視軒裳如縶鎖
蓮社莊嚴清淨池文室含容高廣座他時共結香火緣
心期耿耿當非頗為余稽首問勤師如師材德誠磊砢
釣龍羅鳳大江濱法器誰為語無墮庭前倘有立雪人
我欲因風致三賀投金瀨有感楚王聽䜛誅伍卿招
呼二子同就烹子胥彎弓見使者義不戴天非惜生操
瓢乞食困江表曷嘗一日忘郢城溧水之陽遇義女壺
漿簞食欣相迎當時追捕向爾急殺身滅口意豈輕霸
吳何止服句踐破楚遂以鞭荆平倒行逆施道雖遠復
仇攄憤聖所稱却來訪舊欲報德歎息亡質随流萍投
金淺瀨亦何有聊以寓意通精誠哀窮進食類漂母解
劔掛墓同延陵古人已矣不可見空有史筆垂英聲
自金陵江行未至長蘆阻風倏忽風雲接地隂扁舟繋
纜暮江潯波濤何必深為阻萬里歸來一寸心七日
風不止歸心何似生烟添暮山色風撼滿江聲淮楚巳
非遠波濤殊未平坐看雲解駮猶喜晚來晴
汪内翰藻過金陵六代興亡迹愈陳迹陳誰遣意如新
古今更欲悲何事天地長留景似人雲壓山低惟妬晚
霧蟠江闊更含春因知到此無窮感豈獨區區我一身
食溧陽縣平生始到溧陽縣東野釣遊今幾年嵐光
捲樹出孤日雨氣入山鳴百泉稻畦初秧秀色滿藤枝
半折幽芳懸武陵商嶺政應爾倚杖欲去心茫然宿
靖安鎮檣竿歴歴表中流暝宿河堤古驛頭天遣山川
渾著月人將榆柳共驚秋重來骨肉唯身在無限風烟
到眼休得意枕中猶夢爾人生何况足悲愁
周丞相必大留别金陵韓帥仲通十二麟符玉截肪腰
間仍映帶圍黃化行江國春常早訟息階除日自長槐
影緩趨三接晝棠隂先滿十連堂子淵去踏長安道待
賦中和奏未央又再點賓筵又一期千金敝帚頼提
撕泮宫正采僖侯藻太學俄甘吏部虀人似塞鴻春向
北心随江水日潮西太平勲業須公助不用頻年戀節
犀次韻邢懷正孝庸通判遊蔣山仙人薄蓬萊乘槎
渡河滸舊觀桑田變今訪鍾山古駕言出東門恍若之
帝所朝曦霽青霜楓葉落紅雨亭亭望浮圖𨼆𨼆插天
宇坡垂北溟鼇石臥南山虎遙聞飯後鐘絶勝紞如鼓
恭惟布金地草木誰敢侮孤芳破冰雪喜見梅萼吐同
遊皆大雅緇素競先覩巾車似元亮潄石雜孫楚相將
挹靈泉何用照牛渚西方化人國未覺道修阻法筵盛
龍象一一會心侣茗椀散午夢蒲團便軟語懸知雨花
社重辯風幡舞相投甚針芥味道真酪乳從來草堂靈
俗駕回吾祖况如雲仍軰么麽那復數後車倘許随未
羨黃金塢
曾極題陳後主祠真珠簾下變離聲多少嬙妃掩袂聽
贏得牢愁三萬斛孤舟撑入大梁城東晉斷簡殘編
迹可尋諸賢興復不關心未應全罪王夷甫一任神州
自陸沈漁父智士旁觀當局迷滄浪釣叟出陳詩江
頭風怒掀却屋底事全家醉不知(後主召一𨼆者問近曾作何詩云有漁父)
(詩風雨掀却屋全家醉不知)孫陵鵝眼錢六代初終幾變遷孫陵無
樹起寒烟青蚨細薄如榆筴猶是當年買笑錢澄心
堂紙楮生玉面務深藏未肯横陳翰墨場一幅降牋何
用許價高緣寫宋文章南唐金銅香爐制作元從建
業宫形模竒古雜金銅烟昏塵暗君休笑曾在紅鸞扇
影中南唐宫中殘獐(南唐宫中忽得殘獐一枚陳陶云是夜狼星上直)周廬
廵徼列千兵那得殘獐堕禁庭鹿走棘生先有象天文
未必直狼星南唐遣使談鋒亹亹折強鄰專對當年
亦有人國老胸中兵百萬不將全力靠江神玉樹後
庭花結綺臨春成草莽繁華都入暮烟中後庭玉樹迎
秋色猶帶張妃臉上紅石麒麟短樊長塹起寒烟知
是何人古墓田千歲石麟相對立肘騣膊焰故依然
石步道中有石麒麟數十地悴天荒丘壠平難從野老
問衰興蒼烟落日低迷處折足麒麟記壊陵輜車婭
姹吳音今古同宫粧袨服已成空雕文結角輜車巧猶
有梁陳宫掖風决囚燈(後主聽死囚燃燈决之囚家賂左右竊益膏油輙得不死)
五詳三覆始施刑明滅蘭膏豈足憑可惜當年殺嚴續
無人為益决囚燈江南錄自古攖鱗或似狂按誅潘
佑事堪傷憑誰寄語徐常侍不殺忠臣國未亡鳳州
柳(鳳州柳蜀主與江南結婚求得其種鳳州出柳酒手)蜀主函封遣使時芳根元
自鳳州移柔荑&KR0812;醁今安在唯有青絲拂地垂三十
六陂渺然三十六陂春石黛潮生歲歲新楊柳杏花渾
好在吟邊只欠跨驢人金陵詩鑿地破除函谷帝埋
金壓勝郢中王興亡摠不關君事五百年前枉斷腸
古龍屏風宣和舊物建炎携之渡江宫官惜之裁剪背
成屏風立殿上乘雲遊霧過江東繪事當年笑葉公可
恨横空千丈勢剪裁今入小屏風
楊虞部備詠鍾山周子無心𨼆姓名裂荷焚芰使猿驚
不能高枕雲中臥瑣屑貪它墨綬榮石頭城五城樓
雉各相望山水英靈宅帝王此地定由天造險古來長
恃作金湯太初宫三軍不食武昌魚萬騎時遷建業
居會得紫髯開國意太初名是作宫初白都山駕鶴
驂鸞自古聞策名仙籍是真君天邊舊跡無尋處滿目
青山空白雲陸機宅陸家兄弟頗能文入洛仍將筆
硯焚舊宅荆榛狐兔窟機雲無復有昆雲天闕山牛
頭天際碧凝嵐王導無稽亦妄談若指遠山為上闕長
安應合指終南靈和蜀柳得地恩深雨露偏丹墀左
右玉階前君王属意君知否好似風流一少年梅梁
殿玉案金鑪對御牀巋然應似魯靈光螭頭直上雙魚
尾不讓西京舊栢梁臺城六朝遺跡舊山川遠想繁
華一悵然江令白頭歸故國多情合賦黍離篇金城
柳風絮烟絲春復秋攀條何故淚雙流因憐樹老猶青
眼不覺人衰已白頭潛鶴鼓雷門擊破使人驚潛鶴
雙飛上玉清怪得舊時聲太遠聞天合似九臯鳴乘
黃署執轡何人籍帝臺漢家天馬不時來疲駑多亦費
芻粟莫惜千金市駿材銅螭署挈壺傳箭逼天聰鑄
出蟠螭巧範銅何事腹中藏怪物人驚蝘蜓氣如虹
錦署人衣藍縷地衣紅不念家家杼柚空厥篚織文應
歲貢更翻新樣集機工絶地列戟高門氣自雄主人
應是偶相逢由來禍福皆人召此地無辜喚作凶清
暑殿窣地簾光映水明玉鉤斜處月初生龍皮席上鵝
毛扇何必風來暑始清促粧鐘枕面鐘聲及早催錦
衾香疊百花堆蟾蜍影落珊瑚架照得仙娥下界來
青溪姑曩不乘龍即跨魚岸傍人復乞靈無柳如眉黛
花如面聞是青溪一小姑披香殿獸口金香烟穗濃
螭頭玉照露華融蕭郎的是春光主曾作春衣此殿中
東磵行拖葛屨坐藜牀竹樹蕭然一水傍枕上白雲
船下月卜隣東磵勝東岡青溪柵傾城傾國兩妃嬪
此地聞名不見人潜想舊時紅粉血落花風裏步香塵
江令宅竹木池臺尚儼然歸時頭鬢雪霜寒青溪𨼆
映朱門處曾属中書一品官
劉彦冲金陵懷古荒城莽莽蔽荆榛虎踞龍盤迹已陳
赤壁戰爭江照鏡青樓歌舞鳥鳴春千年王氣雄圖盡
一疊寒笳客恨新折屐風流猶可想祇今高臥豈無人
楊誠齋萬里陪留守全處恭總領錢進思提刑傅景仁
遊清凉寺山自新亭走下來化為一虎首重回平吞雪
浪三江水卧對雨花千丈臺點檢故城遺趾在凄凉浩
歎宿雲開六朝蹤跡登臨徧底事兹遊獨壯哉萬里
長江天上來石頭却欲打江回青山外面周如削紫府
中間劃洞開蘇峻戰場今草樹仲謀廟貌古塵埃多情
白鷺洲前水月落潮生聲自哀巳守臺城更石城不
知併力或分營六師祗遣環天闕一壘真成借寇兵間
者王蘇俱觧此冤哉隗協可憐生若言虎踞渾堪倚萬
歲千秋無戰爭賀建康帥全處恭迎寳公禱雨随應
大士多時不入城入城猶未炷爐熏忽吹淮水千峰雨
不費鍾山半朵雲桑葉秧苖俱起舞葵花萱草亦歡欣
尚書欵送公歸去留下豐年二十分横山再見横山
滴眼新山曾勸我脫官身燈籠簫鼓年年社酒醆鶯花
處處人忽憶諸公牡丹會轉頭五柞去年春野雲墟月
空荒寺兩袖寒風一帽塵辛亥元日送章德茂自建
康移帥江陵極知借寇未多時道是徵黃有近期不割
半青江令宅却飛大白習家池湖山解語云來暮淮水
無情也去思莫近鄉關動歸興輕黃一點上雙眉西
湖一别忽三年白首相從豈偶然到得我來恰君去正
當臘後與春前醉餘犯雪追征帽送了憑欄望去船待
把衣冠掛神武看渠勲業上凌烟金陵官舍後圃散
策江梅未落杏先繁萱草都齊柳半園却是淺寒花較
耐東風未要十分温旋種花窠二百株不知種了有
花無阿誰便向春工說急𢷬紅藍染玉酥過秦淮曉
過新橋啟轎窗要看春水弄春光東風作急驚詩眼攪
亂垂楊兩岸黃過笪橋輕風欲動没人知早被垂楊
報酒旗行到笪橋中半處鍾山飛入轎忩來登鳳凰
臺千年百尺鳳凰臺送盡潮回鳳不回白鷺北頭江草
合烏衣西面杏花開龍蟠虎踞山川在古往今來鼓角
哀只有謫仙留句處春風掌管拂蛛煤行闕飬種園
千葉杏花不信東皇也有私如何偏寵杏花枝於中更
出紅千葉且道此花竒不竒白白紅紅兩不真重重
疊疊是精神誰言跂石眠雲客也見長楊五柞春和
傅景仁遊清凉寺舊時月過女墻頭風雨摧頽廢不修
地老天荒無處問松聲灘響替人愁祥刑使者來何暮
弔古詩篇清更幽收拾江山入懷袖却歸講席進鴻疇
夏日雜興金陵六月曉猶寒近北天時較少暄打盡
來禽那待熟半開萱草已先翻獨龍岡頂青千摺十字
河頭碧一㾗九郡報來都雨足插秧收麥喜村村圩
田周遭圩岸繚金城一眼圩田翠不分行到秋苖初熟
處翠茸錦上織黃雲古來圩岸護隄防岸岸行行種
綠楊歲久樹根無寸土綠楊走入水中央早起秣陵
鎮人趁林中市雞鳴檐上籠忽看一天紫未吐半輪紅
誰撼扶桑露吹來楊柳風詩肩忍凉冷已出兩山峰
山路祇言迥農家俱夙興短長羣稚子廻避一田塍随
犬能知路騎牛底用繩兹行有勝事何處不豐登路
口回望方山鍾阜回頭失方山戀眼寒似巾簷短帽如
覆玉琱槃每恨青蒼遠因行反覆看歸時記面目城裏
指雲端横山已過方山了横山更絶竒爭高一尖喜
妬逸衆青追萬馬頭驚拶千旗脚恣吹娟峰恰三五隔
柳尚参差(凡十五峯從南數起第三最高尖)圩丁詞十解江東水鄉隄
河兩涯而田其中謂之圩農家云圩者圍也内以圍田
外以圍水盖河高而田反在水下沿隄通斗門每門䟽
港以溉田故有豐年而無水患余自溧水縣南一舍所
登蒲塘河小舟至孔鎮水行十二里備見水之曲折上
自池陽下至當塗圩河皆通大江而蒲塘河之下十里
所有湖曰石臼廣八十里河入湖湖入江鄉有圩長歲
晏水落則集圩丁日具土石揵菑以修圩余因作詞以
擬劉夢得竹枝柳枝之聲以授圩丁之修圩者歌之以
相其勞云圩田元是一平湖憑仗兒郎築作圩萬雉長
城倩誰守兩隄楊柳當防夫何代何人作此圩石頑土
膩鐵難如年年二月桃花水一律流歸石臼湖上通建
德下當塗千里江湖繚一圩本是陽侯水精國天公勅
賜上農夫南望雙峰抹綠眀一峰起立一峰横不知圩
裏田多少直到峰根不見塍兩岸㳂隄有水門萬波随
吐復随吞君看紅蓼花邊脚補去修來無水痕年年圩
長集圩丁不要招呼自要行萬杵一鳴千畚土大呼高
唱總齊聲兒郎辛苦莫呼天一日修圩一歲眠六七月
頭無點雨試登高處望圩田岸頭石板紫縱横不是修
圩是築城傳語赫連莫蒸土霸圖未必賽春耕河水還
高港水低千枝萬派曲穿畦斗門一閉君休笑要看水
從人指揮圩上人牽水上航從頭檢點萬農桑即非使
者秋行部乃是圩翁曉按莊宿牧牛亭秦太師墳庵
函關只有一穰侯瀛館寧無再帝丘天極八重心未死
台星三點坼方休只看壁後新亭策恐作栘中属國羞
今日牛羊上丘壠不知丞相更嗔不(暮年起大獄必殺張德遠胡邦衡等)
(五十餘人不知諸公殺盡將欲何為奏垂上而卒故有新亭之句然初節似蘇子卿而晚謬)兒姪新
亭相迎送客新亭恰放燈兒曹迎我復新亭百年事業
何為者送往迎來過一生
任希夷南朝故迹惟天禧鳳凰臺鹿苑寺郗氏窟為最
久有梟何取臺儀鳳事佛空知后作蛇狐穴蟻巢零落
盡却能留此梵王家行宫口號絳闕前頭天闕横春
烟收盡兩峰青中流淮水成河漢旁列鍾山作御屏
新青染徧金堤柳廢綠羞開玉樹花今代離宫呈氣象
六朝荒址滿桑麻石頭城石城只解着王蘇漫說夷
吾計亦疎儘使西風能舉扇可堪重見伯仁書城東
懷古謝安遊處猶留墅李白吟邊亦有亭兩地東山春
寂寂至今白下柳青青鍾山城如虎踞來擒虎山號
盤龍属卧龍天險不能回運去地靈元自要人雄同
劉武子孫季和遊鍾山和劉武子韻有客新從蜀道還
共招北隐步松間何人寫出秋風句付與淮南大小山
臺城隋家耕壟徧陳宫留得鍾山蔣郡東只怕東南
分王氣那知零落錦帆風題謝氏山居風流誰似謝
家安不愛蒼生祗愛閒今日雲孫仍不惡一間茅屋尚
東山鍾山春遊青樓&KR0812;醁客中聖碧苑鞦韆人半仙
春滿江南佳麗地綠楊芳草思娟娟柳邊淮水一般
綠花底鍾山分外青閒趁遊絲不知遠夕陽纔過已疎
星
劉龍洲過登金陵清凉寺臺江南江北許多山到處登
臨得凭欄老木換丹霜有信怒濤拍岸水生寒倦遊半
世烏三匝往事千年指一弹落日正西催上馬依依回
首望長安
王崿清凉寺竹賦稜欒兮娟娟玉立兮露寒翠青葱兮
薈蔚鳳鸞舞兮琅玕風之來兮天之庭過巗谷兮韻秋
聲金鏁碎兮滿墜日暉暉兮淨眀若有人焉凛高節歴
歲寒兮傲霜雪我欲從之兮路修絶隔秋水兮共眀月
李山甫上元懷古南朝天子愛風流盡守江山不到頭
總是戰爭收拾得却因歌舞破除休堯將道德終無敵
秦把金湯可自由試問繁華何處在雨苔烟草石城秋
爭帝圖王德盡衰驟興馳騖亦何為君臣都是一場
笑家國共成千載悲排岸遠檣森似槊落波殘照赫如
旗今朝城上難廻首不見樓船索戰時
張南軒栻送胡伯逢之官金陵相望數舍巳云疎遠别
何因執子袪漫仕想應同捧&KR0702;舊聞當不廢觀書月眀
淮水空陳迹山繞新亭有故墟暇日更須頻訪古因來
為我道何如
趙汝鎣金陵作龍虎帝王宅鳳凰仙子臺六朝遺事冷
八月夜潮回隴鴈秋初到江花晚自開憑高一樽酒何
代獨無才
施文焴金陵作紫盖東南久寂寥石城烟霧壓岧嶤登
臺倦客懷千古宿内閒人夢六朝御苑雲浮曾拾翠舊
橋月落尚吹簫諸公不說新亭事目斷空江半日潮
袁泰初金陵懷古晉委東都帝秣陵豈無機會可爭衡
諸公坐視敵來往一水反為國重輕北伐上章空有語
中流擊楫竟何成登臨不是多傷感老却胸中十萬兵
吳陵金陵懷古烟雲莽莽對窮秋六代雄豪見古丘萬
里長波東赴海千年閒客獨登樓山川冥漠天難問運
數推移地莫留終信東南多王氣浙中今是帝王州
劉滄經過金陵六代興衰曾此地西風露泣白蘋花烟
波浩渺空亡國楊柳蕭條有幾家楚塞秋光晴入樹浙
江殘雨晚生霞凄凉處處漁樵路鳥去人歸山影斜
李巽巖濤詩看盡庵前手種松草堂聊復少從容令人
却憶騎驢老悔不終身作卧龍昇元古寺寳靈珠照
影東西與衆殊本為仁皇賁潜府豈知今日鎮留都
余尚書端禮勸農石頭城賦詩去年出郊春欲半鍾阜
林巒青未遍今年此日蟄初驚動地春光滿石城柳如
蹙金梅碾玉川原高下麥苖綠一聲布穀已催人吳儂
莫問春遲速蒼顔老守政無竒只要我民不苦飢奉詔
偕行兩赤令職在勸耕無擾之鮐背龐眉數十叟聽取
吾言醉此酒但遣兒郎力南畝不患三錢無米斗米斗
三錢大江東從今更祝八方同同見三登太平日老守
不願萬戶封
葉暉詠清凉寺竹茂林修竹綠侵雲清到心中賴有君
李主當年飽凉後民間苦熱幾曾聞
薛許昌詩南朝三十六英雄角逐興亡盡此中有國有
家皆是夢為龍為虎亦成空殘花舊宅悲江令落日青
山弔謝公畢竟霸圖何物在石麟無主卧秋風
王寔齋遂鳳凰臺詩天連宫闕雲烟濕地接淮山日月
低不知何處兩黃鵠飛向白雲雲外歸天上十分月
人間一半秋笙歌傳小寨燈火認層樓酒怕初斟滿碁
欣未了收分眀渾似水只是欠雙鷗
劉後村克莊金陵作高牙拂雲車帶雨清曉西州氣成
霧玉麟堂上少文書白鷺亭前多杖屨古來此地一都
會城郭樓臺盡非故落日曚曨江北山斷烟髣髴新亭
路神州豈但夷甫責西風更有元規汚是中端的得長
城正自不能堪短簿戲馬頻從九日遊南樓許共諸君
住眼前突兀坡老碑醉裏吟哦謫仙句只今蕙帳怨猿
鶴想見齊盟憶鷗鷺淮南四月蠶麥熟宫闕山河煩卧
護了知此意誠能馴未許尋公遂初賦鳳凰臺晚眺
經月疎行臺上路秣陵城郭忽秋風馬嘶衞霍空營裏
螢起齊梁廢苑中野寺舊曾開玉帳翠華人不幸離宫
小儒記得隆興事閒對山僧說魏公
羅必元金陵作六朝遺跡舊山川萬里長江當守邊一
念易驕人事廢不關飛渡北來船凭高懷古思悠悠
遙想騎驢白下遊不是龍眠圖畫裏如今親到蔣山頭
金蓮步金陵佳麗不虛傳浦浦荷花水上仙未會與
民同樂意却於宫裏看金蓮清凉寺竹清凉世界竹
如雲舊日君王愛此君時代改遷龍變化荒山啼鳥不
堪聞
王周金陵作杳杳金陵路難禁欲斷魂雨晴山有態風
晚水無痕遠色千檣岸愁聲一笛村如何遣懷抱詩畢
自開尊
陳丞相俊卿蔣山謝雨詩農事春郊閔雨時乞靈奔走
寳公祠鑪中沈水纔三祝天外油雲已四垂蓛蓛通宵
茅屋冷青青破曉麥田滋更祈三日滂然澤大作豐年
遍海涯
范石湖成大禱雨用陳丞相韻膴原龜坼莫春時夾路
鑪薰共禱祠喚起雲頭千嶂湧飛來雨脚萬絲垂無情
梅塢猶紅綻有意秧田盡綠滋大施門開須滿願願均
此施布天涯
江寧令張伯子視旱田賦呈上元主簿楊明卿輪蹄旦
旦風塵表入眼羣山青未了刺藤迎日子先紅蕎麥得
霜花漸老叢祠詭怪畫村疃古寺騫騰出林杪征衫多
次逐飛鳶下檐有時隨宿鳥初晴得去恨遲遲獨夜不
眠憂悄悄公如老驥暫伏櫪我類游鯈終屈沼一朝王
事有期會百里民情同探討詳於禹貢辨等級明似離
婁燭幽渺高依丘壟或微收低近陂塘翻盡槁凶荒有
數合均一報應於中又分曉不能究實害非淺倘使從
寬恩豈小兹行到處欲春風批放莫教分數少
張祁遊鍾阜呈同集諸公曉出白下門東山聳孱顔脫
身㕓市中辦此一日閒西風忽凛冽秋容着堅頑烟樹
小搖落寒雲起斕斑但驚節物變敢辭登陟艱諸峰互
嶄絶落勢相廻環盤固建康城儼若呵神姦造化鍾英
靈盡壓東南山厚疑接坤軸高欲窺帝關太平嚴梵刹
華屋羅千間向來劫焼灰舊觀初未還象教豈易滅佛
力不可扳風雷運梁棟斤斧勤輸般會見落成日千門
響銅環山僧肯分甘我亦誅茅菅人生少會心勝處天
所慳歸韉理殘照欲去仍躋攀後會倘可約此興殊未
闌祗恐俗士駕頻來遭詆訕哦詩記幽討賸語君其刪
程内翰珌建業賦醉庵居士閒從二客縶孤舟呼短策
陟層城之岌嶪望故宫之崔嵬山勢降伏大江東奔客
有誦金陵之詩歌赤壁之詞如懷古如怨今咿嗚流涕
悲不自勝居士曰子無使然客曰天時既冬夜氣將分
水連烟重月帶霜明隕周郎之涕愴謝安之望傷周顗
之情子獨何能恝然於斯乎居士行且笑徐語客曰宇
宙間興亡何足深悲英雄豪傑乘時可為登戰場過故
都必悽然悵然如閨女望夫之時此盖騷人墨客借助
筆端之愁語而非天生上智經營八紘之長規也客愧
且謝於是相與指畫山川極望中原嘆昔人之庸陋而
遺大功于指顧之間既而席地布酒酒酣歌發曉風翻
樹潮來海口挽客登舟急赴行在用栢梁體題式敬
齋惟古知哲粲青編胡為典獄難其賢臯陶蘇公相後
先舍是未見書聯翩果哉知仁人難全未得其情智欲
研既悉其罪乃寬旃吾心鈞石何所偏服而舍之天則
然畫冠不犯何由緣教眀化洽上所宣上失其道民乃
愆又復淫刑如蔓延立法初意浸天淵苖民作威天棄
捐聖神應運符握乾春風甘雨徧八埏内外建官相綜
絟州復設掾職其專此盖椎輪當益虔縣令獄掾非充
員渠用資格宜加銓邢君天資靜不儇且嘗一飲詩書
泉大府獄市來闐闐嚴明之長日趨前莫難此時周折
還三年一心上通天荻苖水長問歸船而君胡為華此
扁吾非空扁乃心傳上遡蘇公歲二千下視方來漫無
邊吾乃渺然丘中焉來者式之不計年題朝陽亭暉
暉朝陽亭亭前鍾阜青巗隂尚積雪光彩浮初晴亭下
清溪水滑流新泮冰雙鳬知随陽亦逐流澌行亭中賢
主人快此景物清開門延客入掬雪當泉烹凌蹙淮水
漲修鱗爛銀瓶更酌秦淮春配此玉豉羹了無一物俗
表裏俱蓬瀛宇宙有佳致心清境乃并甚愛主人賢澹
然遺世營不言飲人和恂恂發天誠清處亦絶竒亭亭
秋露莖胸中足丘壑城頭亦林坰不與風月期結屋謾
茅菁却慚最下客形穢識不靈宿懔幽深趣侵尋塵坌
攖一官冷於鐵癡坐如凍蠅喚來爼豆間不知梅已英
清賞可無傳陋語恐難徵春風送鵬程睠言尋此盟
登忠武卞公墓底用荒村訪野墳青編相對儼如存當
年但識清談樂今日方知節槩尊千載腐儒空弔古幾
章冷語自銷魂何當僇力清河洛一洗新亭舊淚痕
金陵驛鐵甕高資只半程柴溝曉發暮金陵莫言三宿
何濡滯已覺匆匆役此生登石頭城邂逅鄉人却異
方蹇驢仍得庾東陽不妨令節随流水自看寒花吐晚
香微岸綸巾風力勁小亭飛醆午隂長不堪細數淮南
樹獨倚青冥興欲狂别金陵校官舍雙栢手自移時
尺許長三年拂拂及宫墻願言勿負栽培力保此堅貞
傲雪霜
馬野亭之純詠臺城吳時後苑晉宫城見得當時似玉
京往事茫茫同水遠長郊渺渺與雲平珠璣常向耕鋤
得禁籞今為陌路行只有月華還似舊徘徊花上聽寒
更石麒麟石虎石羊還石人此間獨有石麒麟定應
側近藏陵墓仗此威靈護鬼神一石琢成高且大兩頭
相望儼如真参天宰木知何在今與漁樵作四鄰斷
碑百尺豐碑立路南盡停車馬試來看不知神道是誰
墓為問康王何代官初謂流傳須永永安知磨滅已漫
漫姓名不足標青史休把將來礎石觀鍾山石城為
虎此為龍都邑無如此地雄萬壑千巗皆拱北三江七
澤盡朝東埋金依舊祥光現鑿浦仍前地脉通吳晉六
朝嘗已驗如今留鑰比關中石頭城幾年聞說石頭
城初謂堅牢似削成只是一拳如卓望初非四面有樓
棚依山最好防車騎舉目何妨矙賊營為問區區徒自
守何如席卷向宸京幕府山當初一馬過江來幕府
權宜向此開萬里封疆吾舊物一時賓客爾多才建臺
此事雖堪羡掩泣其人更可哀相視不曾言及此欲教
天意此時回靈和殿前蜀柳此柳栽從蜀郡移宫中
諸柳不能垂祗緣草木根靈異非是乾坤雨露私輕似
行雲清似水軟於吹絮細於絲風流可愛如何比最是
風生月上時天闕山不知象魏欲何為布政頒條總
在兹凡有往來須仰視庶幾衆庶可周知後來江左當
新造好向城隅踵舊規却指牛頭作天闕此言多少被
人嗤清暑殿見說當時百尺梁四圍修竹翠雲長正
當盛暑都無熱不有薰風亦自凉郡與人間同日月直
疑天上兩隂陽有時更取龍皮浸凛凛如飛六月霜
梅梁殿太極初時欠一梁漂流偶見石城傍曾聞禹廟
還如此可見川祗欲效祥不但千年無朽蠧能令滿殿
有芬香要將盛事傳來世畫出梅花十丈長潜鶴鼓
板木為腔冒以皮其中寧有鶴來棲如何音響聞西洛
未必源流自會稽既被兵人都擊破却云禽鳥不鳴嘶
分眀偽妄無人辨可笑諸人識見迷促粧鐘禁鼓城
頭報五更景陽樓上打鐘聲祗疑髣髴天將曉不省徘
徊月尚明閃閃青燈星戸綴鬆鬆綠鬢霧忩横蜂黃蝶
粉都描得那有鴉兒畫不成銅螭署洛陽當日鑄銅螭
徒得形模怪且竒玉刺口中藏不見蟲居腹内出無時
移來建業尚如此徙在江陵無復兹此說流傳真誕妄
便當不信不湏疑金城柳金城四面柳為營此日征
西路再經憶昔僅能高咫尺如今端可拂青冥清眸漸
隔花中霧綠髮俄懸鏡裏星功業未成多少事攀枝挽
葉淚淋零東山謝安人物江南第一流居常不肯利
名求壯年甘向東山隱暇日須將妓女遊既與斯人嘗
共樂固應有患即同憂後來一為蒼生起破敵成功祗
坐籌披香殿繡栭藻井栢為梁翡翠簾櫳映璧璫寳
篆烟雲凝馥郁華林錦綺競紛芳荷花永晝湘江静桂
子西風陌路長最是春衣裁已就領巾飄動盡天香
古越城府城西北瓦棺東尚有遺基在此中旋折纔方
二里許規模不得小邦同正當進取爭強霸聊作屯營
備敵衝老死智謀曾不識却云爭似建康宫西州城
運瀆居東西冶城西州遺迹甚分眀多言東晉纔經始
或說孫吳已創成池苑春風羅綺市樓臺夜月管絃聲
入門盡是嬉遊地惟有羊公不願行王導宅當時一
馬渡江來幕府山頭刈草萊四海紛披都似此一時締
創亦艱哉朝綱治具提還挈國本人心壅更培輔佐中
興功第一應須千尺上雲臺陸機宅只聞二陸住華
亭却有書堂在秣陵如此弟兄無比擬翕然京洛有聲
稱辯亡著論真難及受命專征若易能十萬河橋俱潰
散儒生虛語不堪憑沈約宅飽觀明月雙溪水徧倚
清風八詠樓但見遺蹤留婺女安知故宅在昇州文章
至好雖堪羡節行全虧亦可羞看得齊梁相禪際只宜
稱隱不稱侯江緫宅青溪第宅鬭鮮妍最是江家宅
可憐路上行人爭指處橋邊遺跡尚依然南冠辭往長
安日北客歸來建鄴年惜此屋廬還似舊不知曾讀黍
離篇三山九華境上曾親歷五老峰前亦屢過不似
三山殊媚好何須千仞極嵳峩翠圍宛似屏間畫綠折
全如水上波况與滄江苦相近見來心眼定如何
翁思齋洂已未秋登城北樓脚底江南第一州臺城北
上小淹留難忘故國千年恨不盡長江萬古流目斷中
原誰擊楫秋來多雨獨登樓舉頭忽見長安日一醉能
消太白愁陪周溪園登賞心亭建業城樓四面窗賞
心勝處冠南邦石頭西峙雲藏寺水面南浮月滿江故
國秋深人自老新河夜遁敵誰降高人登眺同懷古忽
有飛來白鷺雙
樂府
王介甫桂枝香(古今詞話云金陵懷古寄詞於桂枝香凡三十餘首獨介甫最為絶唱)登
臨縱目正故國晚秋天氣初肅瀟洒澄江似練翠峰如
簇征帆去棹殘陽裏背西風酒旗斜矗綵舟雲淡星河
鷺起畫圖難足念自昔豪華競逐悵門外樓頭悲恨
相續千古憑高望眼謾嗟榮辱六朝舊事随流水但寒
烟衰草凝綠至今商女時時尚歌後庭遺曲
周邦彦金陵懷古佳麗地南朝盛事誰記山圍故國遶
清江髻鬟對起怒濤寂寞打空城風檣遙度天際斷崖
樹猶倒倚莫愁艇子曾繋空餘舊迹鬱蒼蒼霧沈半壘
夜深月過女墻來傷心東畔淮水酒旗戱鼓甚處是
(一作市)想依稀王謝鄰里燕子不知何世向尋常巷陌人
家相對如說興亡斜陽裏隔浦蓮迹拍(溧水縣圖如射亭避暑作)
新篁搖動翠葆曲徑通深窈夏果收新脆金丸驚落飛
鳥濃靄迷岸草蛙聲閙驟雨鳴池沼水亭小浮萍破
處簾花簷影(一作簷花簾影)顛倒綸巾羽扇困卧北窗清曉屏
裏吳山夢自到驚覺依然身在江表鶴冲天(溧水縣長夀鄉)
(作)梅雨霽暑風和高柳亂蟬多小園臺榭遠池波魚戱
動新荷薄紗厨輕羽扇枕冷簟凉深院此時情緒此
時天無事小神仙
馬子嚴卜算子慢璧月上極浦帆落人撾鼓石城倒影
深夜魚龍舞佳氣鬱鬱紫闕騰雲雨回首分今古千載
是和非夕陽中雙燕語向人訴記玉井轆轤臙脂漲
膩幾許蛾眉妬感歎息花好随風去流景如羽且共樂
昇平不須後庭玉樹
張于湖孝祥西江月(題溧陽三塔寺)問訊湖邊春色重來又是
三年東風吹我過湖船楊柳絲絲拂面世路如今已慣
此心到處悠然寒光亭下水如天飛起沙鷗一片
程内翰珌滿江紅(登石頭城歸巳月生)頗恨登臨浪商作騷人愁
語石城上何須苦說死袁生褚當日卧龍商略處秦淮
王氣真何許與君來蕭瑟北風寒黃雲暮枕鍾阜湖
玄武生此虎真蹲踞看四山環合休臨江渚可笑唐人
無意度却言此虎凌波去君且住眀月為人來潮生浦
王潜齋埜六州歌頭龍蟠虎踞今古帝王州水如淮山
似洛鳳來遊五雲浮宇宙無終極千載恨六朝事同一
夢休更問莫閒愁風景悠悠得似青溪曲着我扁舟
殘烟衰草滿目是清秋白鷺汀洲夕陽收黃旗紫盖
中興運鍾王氣護金甌駐遊蹕開行殿夾朱樓送華輈
萬里長江險集鴻雁列貔貅掃關河清海岱志應酬機
會何常鶴唳風聲處天意人謀臣今雖老未遣壯心休
擊楫中流
景定建康志卷三十七
