景定建康志卷三十六宋周應合撰
文籍志四
露布
曹彬平李煜露布行營馬步軍戰棹都揔管宣徽南院
使義成軍節度使臣曹彬等上尚書兵部臣等聞天道
之生成庶𩔖不無雷電之威聖君之統制萬邦須有干
戈之役所以表隂慘陽舒之義彰弔民伐罪之功我國
家開萬世之基應千年之運四海盡歸於臨照八紘皆
入於提封西定巴卭復五千里昇平之地南收嶺表除
七十年僭偽之邦巍巍而帝道彌光赫赫而皇威遠被
頃者因緣喪亂分裂土疆累朝皆遇於暗君莫能開拓
中夏今逢於英主無不掃除惟彼江南言修臣禮外示
恭勤之皃内懷姦詐之謀况李煜比是騃童固無遠略
負君親之煦育信左右之姦邪曾乖量力之心但貯欺
天之意修葺城壘欲為固守之謀招納叛亡潛萌抵拒
之計我皇帝義深含垢志在包荒擢青瑣之近臣降紫
泥之丹詔曲示推恩之道俾修入覲之儀期暫詣於闕
庭庶盡消於疑間示信特開於生路執迷自履於危途
託疾不朝堅心背順士庶咸懷於憤激君親曲為之優
容但矜孤孽之愚蒙慮陷人民於塗炭累宣明旨庶俾
自新略無悛悟之心轉恣陸梁之性事不獲巳至於用
兵大江特剏於長橋銳旅尋圍於逆壘皇帝陛下尚垂
恩宥終欲保全遣親弟從鑑歸回降天書委曲撫諭務
從庇護無所闕焉終懷蛇豕之心不體乾坤之造送蠟
書則勾連逆寇肆兇徒則劫掠王民勞我大軍駐踰周
歲既人神之共怒復飛走以無門貔貅竟效其先登蟣
虱自悲於相弔臣等於十一月二十七日齊驅戰士直
取孤城奸臣無漏於網中李煜生擒於麾下千里之氛
霾頓息萬家之生聚尋安其在城官吏僧道軍人百姓
等久在偏方困於虐政喜逢盪定皆遂舒蘇望天朝而
無不涕洟樂皇化而惟知鼓舞有以見穹旻助順海嶽
知歸當聖朝臨御之期是文軌混同之日卷甲而兵鋒
永戢垂衣而帝祚無窮臣等俱乏將材謬司戎律遙禀
一人之睿略幸成九伐之微勞其江南國主煜并偽命
臣僚既就生擒合將獻捷臣等無任歌時樂聖慶快懽
呼之至謹奉露布以聞
表状
張詠到任謝表臣詠言伏奉六月二十七曰勅差臣知
昇州軍州兼提舉江南東路兵馬廵檢捉賊公事巳於
八月二十二日到州署事訖恭以道有所存物無不遂
臣縈宿疾分合退身皇情重惜其辭榮大鎮許從於卧
理感深出涕恩極難言中謝臣聞昔者聖君之御人也
博愛溥施包荒濟美九有仰大中之化羣倫無不達之
情伏惟皇帝陛下恭已臨朝推誠接下英斷比於太祖
寬仁類於太宗謂選能為共治之資則躬行採錄謂節
用為恤民之本則愼乃盤遊加不忘功兼之念舊有若
陳緯苦戰田錫直言越次褒延驚駭視聽梁周翰前朝
名軰邢昺望苑元勲俱及耄年不許去位非常禮遇優
與俸錢四海之人聚首而議以為陛下之德有以繼舜
齊尭輝宗映祖若周文之兢持未足多也書美昌言禮
貴飬老未為可也雖聖政無涯不可妄紀而生民受賜
抑又何名竊念臣本族無稱學文自任爰從中第洎至
登朝徒切勵精少防於責實絶無朋比曲借於餘光凡
四轉官便參樞要復三數歲巳忝丞郎信明時驟進之
身過往哲九遷之遇退量淺劣不稱明揚止在捐軀聊
以報國重念臣少因酒過晚覺病多仰天眷以撫安煩
國醫之診護其如氣候漸劣根本難瘳既乖侍從之儀
寔玷衣冠之列豈敢便謀致政堅請分司重閽輒拜於
封章小郡覬全於頤飬不謂睿慈惻愍兌澤霑濡作籓
更委於兵權起任仍兼於水路而復中官賜藥内府支
金謂九轉之靈丹可延性命謂三錢之祕寳足了生涯
天意所鍾愚臣備識必將垂世流為美談知微臣遇主
之榮比肩舊老廣陛下愛人之旨接武前皇臣雖事上之
少勞陛下待臣之巳甚而况江山秀絶民物駢繁獄訟
簡清事務整集上仗神妙之力下因僚吏之勤望保殘
年再覩雙闕此愚臣之願陛下之恩也既感陛下憂臣
之身臣敢不憂陛下之事一欲宣導風化惠綏黎元兼
令兇忮之人漸識淳和之理憑兹懇欵上答恩休云云
張詠謝撫問狀右臣四月日侍御史趙湘到州奉傳聖
旨撫問臣治郡不易頭上瘡子痊否祗荷寵靈不任感
懼竊念臣素昧攝生早䟱戒酒因成癖飲薄在中焦療
之雖得暫通食後依然復改引不歸胃傳之入頭積鬱
既多瘡痛斯見醫工切脈惟云五臟以皆安瘍人傅膏
未覩一毫之為減盖由臣光隂遲暮氣血衰微諒難盡
保於痊平祗可更堅於調護而幸官曹知勸黎庶輕徭
兼緣靜治之時希有撓心之事覬延算數上奉君親伏
蒙皇帝陛下曲賜軫憐遠加安撫手舞足蹈似非多病
之身寵異榮深不類具臣之列得不恭遵善訓懇守冲
和勵益壯之筋骸了旋生之公事少分憂寄以報鴻私
云云
又謝傳宣問失火及安撫人戸事狀右臣今月十四日
得入内内侍殿頭郝昭信到州傳宣王智家失火卿何
不早與救滅致傷人口仰安撫人戸者拜命之次驚懼
失圖竊念臣謬處要官叨知大郡雖切向公之志全無
利物之能况當州經偽號之餘庶事失酌中之理街衢
褊隘諒車馬以纔通屋宇低徊復茅竹之相雜一昨陽
春始半時雨稍愆烈焰忽飛狂風併作人不及走目不
暇旋一食之間千室俱燼雖有貔貅之士參以保甲之
民衆力同馳百心一濟併防庫務及護衙城猛勢之中
幸而獲免皆疑天火或說人災寔由郡政之未孚致使
炎靈之不祐俾民罹禍貽君遠憂臣合自疏愆尤請行
典憲甘從深譴以謝無功伏蒙皇帝陛下特遣近人遠
傳宥命撫安居戶奠祭亡魂被苦之家已識哀矜之意
垂白之老兼聞感泣之聲臣敢不益勵赤誠恭求要道
期收來效少贖前非臣與經火戶人無任感天荷聖激
切屏營之至云云
曾肇到任謝表臣肇言伏奉勅命差知江寧軍府充江
南東路兵馬鈐轄臣巳於今月二十四日到任訖七旬
魏闕未償去國之思五月彭門曾乏近民之政忽奉除
書之賜更叨易地之優&KR0681;事云初省躬知幸中謝竊念
臣學術不足知古而早塵侍從之班治行亡以過人而
屢忝藩宣之寄矧六朝都邑之舊有四面山川之雄舟
楫往來幾半天下師屯節制寔緫江東屏蔽王都控帶
南國折衝禦侮自昔固難其材宣化承流於今尤遴其
選豈伊疲輭可副咨求此盖伏遇皇帝陛下禮遇臣隣
惠綏黎庶謂臣偶綴朝廷之近職是宜假寵於名城以
臣粗知仁聖之用心因使分憂於遠服謹當夙夜匪懈
奉行寬大之書悃愊無華希慕循良之迹庶收絲髮之
效少稱丘山之恩臣無任感天荷聖激切屏營之至云
云太皇太后詞同
汪藻到任謝表戎車未殄方勤旰食之憂將鉞分臨誤
忝方維之寄任非所可委莫獲辭伏念臣頃緣病衰自
投閒散田廬退屏歲月再更當踐土之未還念朔方之
猶熾既不能負羈絏以從奔走之役又不獲執干戈以
宣屏衛之勞誰意眷慈猶叨寄省惟六朝之舊國控三
路之要津代馬飲江已兆佛狸之死秦兵出項難逃淝
水之誅但愧尫殘知難勉強恭惟皇帝陛下志存宗社
德冒華夷憤中原之淪胥憫多方之横潰櫛風沐雨䟦
履山川推食解衣招徠將士將回鸞而北指用推轂以
先驅但臣筋力巳疲智謀何有周旋一壑已慚祖逖起
舞之言顧視四方安取元龍上床之意敢不作興士氣
申固疆圻陳力不能雖精神之未效見危致命尚宿志
之猶存
車駕幸建康府李綱起居表臣某言伏覩都進奏院報
車駕以二月二十七日進發臨幸建康府者乾旋坤轉
共知天意之回雷動風行頓覺皇威之暢御六龍以于
邁屯萬乘於要區三靈懽忻四海呼舞中賀竊以江左
之形勢莫如建鄴之雄渾自昔稱帝王之州於今為東
南之會控引淮海襟帶江湖豈惟民物之阜蕃寔乃舟
車之輻湊玉麟神璽晉以中興虎踞龍盤吳資用武兵
戎之後王氣方隆皇帝陛下慨國步之多艱憫帝都之
未復因兹天險濟以人謀高祖之固關中戰必勝而攻
必取光武之保河内利則伸而鈍則蟠赤縣神州行遂
定都於河洛靈州沃野聊茲臨幸於江山方將張皇六
師震疊中土駕馭貔虎翦屠鯨鯢掃陵寢之氛埃葺宗
廟之鐘虡恢復故境再臻太平而臣誤被宸恩濫當閫
寄雖長堤新廄竊慕於韋丹顧重鎮上流有慙於温嶠
心馳魏闕莫參鴛鷺之行地近日畿益傾葵藿之志
大駕駐蹕建康府綦宗禮起居表地鍾王氣兆夙見於
前朝名協藩封祥寔開於上聖仰鑾輿之再駕知寰宇
之將同中謝恭惟皇帝陛下德邁宣光孝如舜禹勵枕
戈之志勤萬乘以親行均挾纊之恩撫六師而爭奮遂
臨江次以定域中神靈所扶夷夏咸聳臣昔從清蹕叨
侍禁墀夢越秦淮巳遠同朝之侣功成京邑庶陪復會
之期
葉夢得到任謝表分東道之封圻再臨江國守北門之
管鑰密護宸居任非所堪辭不獲命臣某中謝伏念臣
去違軒陛俯仰十年退伏丘園棲遲一壑念多壘尚艱
則懷捐軀盡瘁之義思大恩未報則有畢念靡它之言
敢擇所安自求遠屏喟年齡之浸晚廹疾恙之交攻惟
聖主曲亮此心故愚臣得安其分豈期人乏復誤詔除
力殫懇欵之誠莫動高明之聽勉交印綬寔愧吏民兹
盖伏遇皇帝陛下惠顧臣鄰憂勤土宇撫萬邦廵侯甸
何止臨踐土之宫會諸侯選車徒是將復東都之業責
其來效付以舊邦斗運天旋已振荆吳之勝槩風驅電
掃行銷河岱之妖氛但臣陳力不能強顔何補欽承威
旨暫假歲時疆埸無虞倘苟逃於譴累冕旒甚邇尚終
冀於慈憐
謝奏陳金人退敗降詔奬諭表正王者之兵既張天討
申輿人之誦少達下情仰荷眷慈特膺殊奬臣某中謝
伏念臣少而不武老益無能當長江禦侮之衝適敵人
敗盟之際惟紂臣有億萬衆皆倒戈攻後之徒而楚惡
已數十年亦曷喪偕亡之日戎車既駕我武惟揚敵所
愾以爭先首摧兇焰取彼殘而共殄卒掃妖氛慙無矢
石之勤濫竊璽書之賜敢懷掠美輒奏罔功兹盖伏遇
皇帝陛下謀發自中威行無外不震不動圖維每盡於
敵情能弱能強終始弗逃於聖算欲勵服勞之士故捐
假寵之榮臣方以病衰懇祈退免堯言爭誦雖莫酬君
父不貲之恩漢史紬書猶足貽子孫無窮之寳
謝軍寨遺欠放罪表奉職不虔自貽曠敗撫躬引咎方
俟譴訶仰荷寬慈曲從貸釋中謝伏念臣素無遠用本
寔凡材沈迷簿領之間徒勞無補出入兵戈之際愈久
益䟱誤竊守符仍司留鑰既不能折衝強敵少盡力於
疆陲又無以和輯疲民使安生於閭里致令非意罔戒
不虞知重廢於官常敢倖逃於吏議兹盖伏遇皇帝陛
下謹微接下以德行仁雖愛憫黎元如御朽索之馬而
保全臣子每漏吞舟之魚念將廹於終更俾不汚於後
累臣敢不勉殫衰懦深務省循豈不懷歸未遂乞身之
請退思補過終慙報國之心
辭免資政殿大學士竊惟幸不可數常情所畏老而戒
得前訓甚明非至愚迷孰不知警而况身忝近臣職當
劇任方陛下信賞勸功之日而羣臣忘身為國之時此
而不思曷逃大戾伏念臣出入侍從殆涉三紀中間坐
閒幾過其半固未嘗有一言一事見稱於世可報廩食
之責而榮名厚禄每以冒居退自省量常若芒刺在巳
今者待罪近藩甫踰二年雖簿書米鹽躬督僚吏夙夜
盡瘁乃其職事所當為至於陛下愛恤疲民欲其蕃庶
整齊軍旅欲其安強則無毫髮之效而進官未幾加職
繼下况資政殿設大學士真宗皇帝特創以為近弼非
常之寵累朝不輕與人臣獨何心乃敢貪取欲望聖慈
察其危情出於懇廹不敢但同常禮屢勤詔旨許令特
賜罷免使臣垂白之年粗免清議得竊知恥止足之名
陛下所賜巳多雖一日九遷何以復加
謝資政殿大學士表一字之褒仰勤明訓十旬之内再
沐誤恩懇辭莫效於精誠祗命惟增於戰慄中謝伏念
臣逢時過幸受寵居多積丘山未報之私無毫髮可論
之效豈不曰知難而退悼此志之未伸固嘗懷見義必
為曾餘生之何有矧兹黠寇方正嚴誅驅太原北伐之
師雖即期於殄滅保洛邑東郊之衆可無待於撫綏自
省何勞能當異數兹盖伏遇皇帝陛下矜存舊物駕御
羣材視臣隣如股肱盖欲奔趨而承事以爵禄為砥石
又將磨厲以勸功重假衰殘申加奬飾佩景德升班之
意敢陪近弼之殊榮追修文創始之名尤愧諸儒之極
選雖期隕首莫稱所天
辭免觀文殿學士仍再任臣今月某日凖御前金字牌
降到尚書省劄子一道伏奉聖恩除臣觀文殿學士令
再任者聞命震驚罔知攸措伏念臣衰病餘生昨者誤
蒙聖知起之閒廢付以一面雖夙夜罄竭疲駑自知無
以報稱故頻年屢干天聽乞從罷免仰荷眷私未即報
可遷延已及終更方跼蹐以俟俞旨忽聞有此除授退
量巳試之效寔無秋毫小補豈敢重愧軍民輙懷貪冒
兼觀文殿學士職名祖宗故事藩鎮外除無幾臣獨何
人可當異數伏望天高聽卑俯察微懇特賜寢罷新命
檢會臣前後累奏除一外任宫觀差遣
謝觀文殿學士表恩非所稱難逃負乘之譏命出非常
莫獲循牆之避重勤訓飭倍極兢危臣某中謝竊惟學
士建名雖興前代近臣分職盖始本朝至於易文明顧
問之稱冠秘殿寵褒之盛仰觀故事尤號殊榮爰歴艱
難盖多勲德以舊臣宣勞於外固不乏人由建炎越次
而除則無前比乃如固陋其敢叨逾兹盖伏遇皇帝陛
下義篤臣鄰憂深中外謂與之名者將求其實而使之
禮者必報其忠故於賢賢蒐選之間每有下下并包之
意重念臣受材至薄涉世多艱少日量能尚有滿盈之
戒暮年多取豈無顛覆之憂雖願竭於餘生恐終辜於
大造
謝再任表三載黜幽方懼干於明憲再命而傴忽荐被
於異恩不稱所蒙重慙非據臣某中謝伏念臣早由䟱
賤誤竊寵榮先朝濫寘於從班本無報效陛下擢登於
政路已廹衰殘自知陳力之無堪唯有乞身而退屏逮
謀帥閫仍玷留都故連年雖幸於苟安而無歲不祈於
罷免仰蒙全貸偶及終更惟鼯鼠五技之既窮亦駑馬
十駕之何及豈期過聽更責後圖兹盖伏遇皇帝陛下
體貌羣工作興庶政念其拳拳忠欵初非有愛於餘生
察其齪齪廉勤猶未遽罹於大過姑令代匱豈曰因能
丁寧殆至於再三感勵難酬於萬一臣敢不欽承德意
勉激愚衷苟子産見推晚或容於鄭俗雖廉頗已老終
無憾於趙人
賀大朝會表宸心抑畏曠盛典而弗居羣議載揚幸戎
兵之始間是為周禮豈惟漢儀臣某中謝恭惟皇帝陛
下基命昊天紹休文祖惟聰明睿知而不殺故能服天
下無所用威既艱難險阻之備嘗則必履帝位以大居
正路車在列鐘虡畢陳湛露惟晞共仰朝陽之盛横流
式遏敢忘巨海之歸臣假守外藩獲逢熙事五侯奉幣
濫居邦甸之先萬夀稱觴莫預公王之末
葉適到任謝表内參從槖之業外付師垣之重盖人以
為寵而臣之所憂中謝伏以行宫蒙高宗臨御之頻建
鄴為六朝都邑之舊感時雖遠撫事尚存義報仇讎安
得不居今而思古慮先根本則豈容忘實而徇名籓墻
初銳於掃除堂奥遽煩於備警江流廻繞遂將數里而
屯民力空殫必也計丁而役募市人至萬數閱水艦且
千餘欲以歲年之規責於旬月之近自憐憂患復苦病
昏忽被趣行罔知攸措此盖伏遇皇帝陛下文訓武克
天施地生觀衣袽濡曳之爻所宜戒懼誦桑土綢繆之
句尤在恩勤臣敢不怵惕以預防拊循而夙具視身衰
謝已無欲速之心憑國威靈願附不爭之勝
趙葵到任謝表臣葵言恭凖四月十八日制可授臣樞
密使兼參知政事督視江淮京西湖北軍馬續凖御筆
兼知建康府行宫留守江東安撫使尋具辭免三省司
奉御筆不允不得更有陳請臣已於五月二十六日就
鎮江府交割江東安撫使職事今來又於六月初九日
到建康府交割建康府行宫留守司職事管幹訖者濫
陪兵柄何禆立武之功峻陟使權乃冒視師之任申明
兼司於筦鑰誤恩仍被於絲綸疊是龍光凛然蚊負兹
飲冰而就道巳涓日而臨戎中謝竊惟帷幄任顓既出
膺於隆委宫府體一斯克應於危機未有脉絡不貫而
忠可輸未有心德不孚而事可集嘗觀往轍徒抱壯懷
雖當奬率三軍之秋莫展經營四國之志兵事盡付節
度寧免拘攣明主可為忠言尚存形迹繄欲乞寬於憂
顧允惟信任而責成如臣者多病早衰至愚極陋夙嘗
艱險僅逃乏絶之譏晚被簡知深積僥踰之懼憂時之
髮巳白體國之心尚丹典樞要則無運動之精神翊政
機則蔑贊襄之智略素餐尸位人謂如斯為斵汗顔技
止此爾比籲天而瀝悃謂指日以投閒宥密高聯倏拜
超遷之渥丕寧垣制趣為督護之行勉之以不從中御
之詞繼之以汝擇自從之訓聖恩天大臣想淵臨果曷
稱於倚毗但莫勝於隕越兹盖恭遇皇帝陛下乾坤覆
育日月照臨明目達聰廣虞舜知人之哲謹微接下𢡟
宣王復古之勛俾申飭於師干庸布昭於聖武凡叨任
使疇不激昂臣敢不仰體宸心俯殫臣節鞠躬盡力所
當無歉於前脩禦侮折衝尚覬少收於後效
趙葵辭免轉官表臣葵言伏蒙聖恩以臣視師朞年特
轉三官依前樞密使兼參知政事督視江淮京西湖北
軍馬兼知建康府江東安撫使行宫留守仍加恩尋具
辭免特降詔書不允者囊封飛奏懇還褒賞之榮鑾禁
出綸曲示訓辭之寵冀乞收於誤渥庸疊冒於聰聞中
謝臣曩禀廟謨出提師律謹守平平之策曾無赫赫之
名受任朞年技巳窮而宜去祈閒累䟽言雖切而弗俞
爰仰體於眷留用復祗於戍役尚虞綿力莫濟後艱至
若計官資之崇卑較邑封之多少臣之素志寔匪敢知
夫何誕布於恩徽抑且申嘉於戎捷邊城郤敵盖將士
之勤勞淮水安流本朝廷之威德而臣下掠衆美上冒
洪私倘復昧於牢辭將重干于大戾伏望皇帝陛下執
馭臣之轡策謹在笥之衣裳念臣忝備端樞於寵榮而
巳極察臣偶無闕事乃職分之當為母拘反汗之嫌俯
徇由衷之請俾仍舊秩用穆僉言所有恩命臣未敢祇
受臣無任瞻天望聖激切屏營之至
馬光祖到任謝表臣光祖言伏奉告命除臣江淮制置
大使知建康府兼江東安撫使臣除已於四月初三日
到任交割職事望闕遙謝祗受訖者荆州授代祈返故
廬書殿陞班還畀舊鎮大恩天造危涕雨零已延見於
吏民如歸對其子弟謂臣去昇之後纔及一年訝臣守
邊北來老巳數倍臣具宣德意咸得歡心中謝載念臣
蒙被簡知當加鞭辟雖一日欲辦一日之事母敢惰容
然三邊自有三邊之才終慚本色曩風濤之震撼每雨
露之涵濡既全孤蹤復誤殊渥恩言嘉奬豈憚再三温
旨慰存非止一二臣際逄明聖殊異尋常他無稱塞之
方惟竭馳驅之力深惟閫事尤切江防綢繆牖戸之當
先綿絡舟船之當急兵當使練民當使安昔素幸其相
孚今仍持於不擾嘗以重來之意揭諸四達之衢上昭
皇仁下盡臣職兹盖恭遇皇帝陛下文武並用功德兼
隆朝夕憂勤至損玉食時幾謹勅思保金甌厚司馬法
之賞以激士心輟奉宸庫之財以濟國用爰重陪都之
寄濫叨易地之除臣敢不體奎畫之下賁於風采而振
飭忠信以事其上直可通天死生不入於心惟知報國
臣無任感天荷聖激切屏營之至
馬光祖謝賜大使印表麟符改畀增重使名龜印肇頒
有辜恩命矩隂陽而辦器爐天地以成功八字昭垂百
神參護(中謝)伏念臣身叨授鉞才匪攻金砥礪孤忠不
移水火之性銷磨萬事猶存鐵石之心奉綈詔以重來
愧鉛刀之再割爰趣有司之刻式隆外閫之權森玉筯
以分明儼金窠而妥帖江山精采壁壘輝煌兹盖恭遇
皇帝陛下同符三皇作信萬國公侯封而論賞曾無刓
敝之私覈治效以賜書具嚴勉勵之意用廣陶鎔之造
俾膺纍若之榮臣敢不奉以欽行守而勿墜恐威稜寖
減望風乏解綬之人逮邊鄙康寧即日上歸田之䟽
馬光祖謝授資政殿大學士表上公制勝賞及濟師邃
殿陞班任仍專閫所謂因人而成事是為不稼而取禾
牢辭弗俞冒受知愧中謝臣竊觀大學士之選間寵舊
輔臣之尊祥符賜敏中之詩參以兩制康定如梁適之
請止於二員凡特冠于隆名盖有資於庶政我祖宗所
不輕授故臣子以為至榮矧管鑰之寄要在當仁而鉛
刀之材巳試弗績乃頒誤渥更厠黃扉伏念臣本乏異
能過叨繁使属蟻蜂之巢聚上貽當宁之憂率貔虎以
徂征外禀宣威之令頼武絲之密運致晷緯之森明皆
謝安授將之功皆裴度董師之力於臣何有敢意此除
兹盖恭遇皇帝陛下剛健時行武文天運謂朝廷之名
器不以假人謂軍國之紀綱先乎信賞知臣雖無可用
之寔察臣粗守不欺之忠爰錫衮褒聊示甄别臣敢不
誓酬奬拔徒恨衰頽鼯技巳窮况復過飲河之量駑材
既頓恐難妨歴塊之良
馬光祖謝授觀文殿學士表它職留臺慙無寸效通班
書殿序進一階儼分野之不移赫觀瞻之自改中謝眷
延恩之邃幄本集瑞之祕庭夷考先朝以待舊輔臣之
禮亦有宰揆未加大學士之名至於外臣之叨際盖亦
歴年而間見允為異數顧可冒居乃若臣愚濫承人乏
少仕州縣但服勞於期會之間晚際聖明遂許國以馳
驅之事克恭朝夕惟命東西誦諸葛討賊之詞慨然太
息慕充國請行之勇疑是前生雖兩閫之間粗免疎虞
然三軍之事竟非習熟而况老將知而耄及食既少而
事煩歲月暮遲病疾縈絆臣為此懼將削牘以祈閒帝
矜其愚又加恩而因任循墻無計望闕知歸兹盖伏遇
皇帝陛下聖策有功常德立武謹微接下聿嘉庭燎之
規復古會侯克振車攻之業致令冗散獲與調劑臣惟
有寤寐鐵衣摩娑石鼓觀人文以化天下雖莫輔於緝
熙錫王命以在師中尚力全於征吉
