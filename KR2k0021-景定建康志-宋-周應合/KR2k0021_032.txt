景定建康志卷三十二宋周應合撰
儒學志五
貢士
解額
晉元帝初制揚州歲舉二人(先是以兵亂務存慰悦遠方孝秀到不策試普皆除)
(署至是帝申明舊制皆令試經有不中舉者制刺史太守免官太興三年孝秀多不敢行到者託疾)
宋制丹陽郡歲舉二人(凡州秀才郡孝廉至皆策試天子或親臨之及公卿所舉皆属)
(於吏部序才銓用凡舉得失各有賞罰失者其人直加禁錮年月多少随辜議制武帝為晉相國時嘗申明舊)
(制依舊策試)
隋制蔣州歲貢三人
唐制昇州歲貢三人(有才能者無常數)
本朝中興初建康府解額一十名紹興二十六年增為
一十一名(紹興通用貢舉格建康府解額一十人及凖紹興二十六年二月七日指揮節文西北流)
(寓東南可將二十三年各州土著進士終場人數計若干取一人謂如某州解一千人就試終場一百人解一)
(人之類當年解就試流寓終場人數每多土著人分數即添解一人或零分流寓人少去處依土著人十分為)
(率三分亦解一人謂如土著人每百人解一人其流寓人就試零三十人以上亦解一人之類若以後解秋試)
(人多不得過二十六年所取人數續據鄉貢進士李伊等四十二名狀乞將流寓土著士人紹興二十六年二)
(月七日指揮混試本府取放一十一名本府遂申尚書省并禮部乞賜施行回凖省劄指揮節文尋行下國子)
(監勘當得本府所申既流寓人與土著人混試逐舉取放一十一人劄付本府照應)端平元年守
臣奏以建康行闕之重請比臨安府恩例特與增添解
額八月十日奉聖旨建康府解額特增两名共以一十
三名為額
貢院
建康府貢院在青溪之南秦淮之北即蔡侍郎寬夫宅
舊址也乾道四年留守史公正志建紹熙三年留守余
公端禮修而廣之嘉定十六年端禮之子嶸為守撤而
新之陳公天麟楊公萬里嘗為記
重修貢院記古者自京師至於鄉邑皆有學自秀士
至於進士然後官使之攷王制之所載士未始不出
於學也後世學校科舉之法並行以學校飬士而以
科舉取士飬之取之各異其所羣試州里拔其尤者
與計偕又羣試於春官故自京師至於郡國莫不有
取士之所焉士方集有司設案主司而下下堂冄拜
焚香肅士就位則禮闈之設雖近沿唐制亦所以貴
進士之科而不敢苟也於古何戾哉建業多士異材
輩出曩有魁羣儒首異科而為名公卿者項背相望
也故其後子弟益自勉應三歲之詔者常數千百人
兵興百事鹵莽有司不暇治屋廬以待進士始奪浮
圖黃冠之居而寓焉郡凡幾守率置不問或告之則
曰此非吾之所急也史侯自天官貳卿出鎮之明年
諸生以是為請而其故基為閭閻營舍者四十年矣
侯慨然念之指地而易其居捐金而償其遷築之費
取羡餘之木為屋百有十楹適它郡潦傷民流移江
上侯因募之使食其力不足則助以廂卒經始於季
夏中休竟事於中元是歲乾道四年也面秦淮接青
谿挹方山氣象雄秀侯集賓客而落其成揖諸生而
告之以進德脩業之方薦紳韋布之士作為歌詩以
贊其善且曰侯於吾建業之士至矣願求文以識其
功侯因以屬予予為之言曰世之為吏非通材不濟
也欲興利起廢無經畫於事之先則縮朒而不敢為
不然則不䘏財之匱民之勤而惟吾有司之事是集
是亦安取於吏也侯通儒也於書無所不讀於天下
之事無所不悉故是舉也國人不及知而辦於咄嗟
之頃其它撥煩濟劇率稱是其與覈寔而浮名飾外
而遺中本末首尾衡决倒植而興學校益庖廪謂之
崇儒證辭於民則曰獨奈何厲我勤是不急為者其
當戾何如也於戲侯亦賢矣哉自兹取巍科登顯仕
追迹耆舊皆侯賜也建業之士勉之侯名正志字志
道丹陽人十一月旦左朝散郎充敷文閣待制知鎮
江軍府事宣城陳天麟記左承議郎通判建康府事
姑蘇嚴煥書左朝請郎直顯謨閣權發遣江南東路
計度轉運副使公事浚儀趙彦端書額
又記金陵六朝之故國也有孫仲謀宋武文之遺烈
故其俗毅且英有王茂弘謝安石之餘風故其士清
以邁有鍾山石城之形勝故其地為古今之䧺盛有
長江秦淮之天險故其勢扼南北之要衝地大才傑
而官府事物獨庳且隘顧可謂稱矧是澤宫古以擇
士公卿大夫是之自出而為屋才百其楹歲陁月隤
至者千人項背駢絫至緯葭為廬架以蒼筤雨風驟
至傴僂蔽遮僅全文卷紹熙二年春三衢余公自刑
部尚書除煥章閣直學士寔来居守幕府肇啓一新
百為劬躬疚懷于夙于夜仁聲義貫允洽甿庶文令
武競兵戎載肅靡政不葺靡敝不革孚於九郡水
順雪釋一日庠序諸生秦晉等充庭果以為請公即
命駕率属往而相攸則見藩拔級夷棟折榱傾廪廪
將壓顧謂治中廖君俣曰斯邦斯士而延以斯廬不
湫隘否不簡陋否其宜稱否廼徹厥舊廼圖斯新意
匠是斷畫堵是度棟杗崇崇柱桷奕奕率視舊貫盖
四之一考官有舍揖士有堂爰廊四廡爰拱二掖可
案可几可研可席堂之北堧中闑以南前後仞墻内
外有閑自闑之表緘封之司寫書之官是正之員左
次右局不淆不併會為門關啟閉維時職誰何者於
此攸宅凡二百一十有二楹自堂徂庭自庭徂門自
門徂裔皆甓其地士之集者霽則不埃霖則不淖經
始於是歲冬十一月八日明年春二月廿三日落之
其費凡為緡錢一萬一千為米斛六百木一萬一千
章竹一萬四千箇甓瓦六十萬三千枚云公属予記
其役予諗於諸生曰公之於諸君不薄矣今兹歲當
大比諸君徕試于斯盍亦㪺長江以為泓操三山以
為觚以寫胷中王謝康濟之長策以答鍾山草堂之
英靈毋抗毋諛毋諼毋憮以毋負余公延竚之至意
公名端禮字處恭中奉大夫直龍圖閣權江南東路
計度轉運副使廬陵楊萬里記并書
轉運司貢院舊皆寓試僧寺嘉定九年真文忠公德秀
始建貢院于青溪之西(是歲習菴陳塤首冠漕闈明年為禮部進士第一)常平
提舉李道傳為記
初建貢院記國朝之制諸路置使按察各有職掌轉
運使最先置所掌最多提舉學事既省又兼掌學校
貢舉事間三歲詔諸州各試其士升之禮部士與為
吏者親嫌則偕巳仕而鎖其廳者試於轉運司江東
地大人衆才雋間出數十年間由轉運司之試擢高
科登貴仕者數數有之顧試院未克立每寓於浮屠
者之宫庳隘弗肅有司患焉前使者汲郡孟侯獻始
度地於建康府城之東南隅廬陵胡侯摫以總領財
賦兼攝使事稍儲錢以俟費它未皇也嘉定八年秘
閣脩撰建安真侯德秀為副使至則曰是不可以不
成于是相其陰陽正位南鄉築而增之其崇五尺背
負鍾山前直長干清溪環流秦淮旁注寬閒爽塏不
僻不囂於校文論士為宜九年三月戊寅命工興事
二十日而堂成又十日而聽事成修廊繩直表裏相
望外而羣執事之吏各有役局七月丁夘工告訖事
侯謂道傳盍記之道傳竊惟近世取士之制每不如
古專尚詞章而德行道藝之實喪多為文法而廉恥
禮遜之節壞世人病之學廢而詞益下俗澆而網益
密雖上之人亦竊病焉捷其徑以誘之於前艱其門
以塞之於後使為士者棄鄉井走道路無復懷寳待
賈之意又識者所深病也學古行道之君子思救其
弊考古之意酌今之宜使教學興風俗厚賢才出治
功著其規模條目本末先後必有可言者然豈有司
所得為哉若夫合圓冠方屨之士以校其藝曾無定
處而反託於異教之廬事益苟名益不正此則有司
所得為者是役也侯盖為所得為而巳學古行道侯
之素志所謂考古之意酌今之宜以救歴世之弊者
其必慨然於此矣夫豈特以高科貴仕望江東之士
哉侯正色立朝風采聞於四方奉命出使專以激濁
揚清洗冤澤物為巳任歲適大饑民賴以全活者不
可數計斥燕饋削浮冗獨以餘力克興是役材無強
賈庸必厚給田里不知州縣不與是皆足書道傳既
承侯命因推古者取士之意平日所望於侯者備論
焉院為屋餘百五十楹錢以緡計者萬四千有竒董
其役者主管文字趙與悊嘉定九年七月日朝散郎
提舉江南東路常平茶鹽公事李道傳記寳謨閣直
學士中大夫知池州軍州兼管内勸農營田使鄒應
龍書端明殿學士正議大夫簽書樞密院事兼太子
賓客曾從龍篆額
府學贐送規約契勘夲郡士子率多清貧每當賓興上
南宮者以裝齎為苦今學校創置房緡專充贐送條具
如右(贐送數目並月銅錢)
一置到房廊各有赤契及總簿該載
一收到賃錢專委直學一員拘𣙜别項樁管如遇官放
湏契勘所放日分等第錢數月終轉結簿歷取兩教授
花押
一贐送鄉舉發解各五十千免解者半監漕國子發解
各二十千免解者半武舉發解各二十千免解者半宗
子應舉發解宗學發解各二十千鎖應十五千取應減
半過省各二百千自太學過省及舍法免省者半武舉
過省各一百千自武舉過省及舍法免省者半宗子應
舉過省宗學過省舍法免省各四十千鎻應三十千取
應減半補入太學各一百千入武學者半入宗學者又
半
一本學贐送貢士係於使府勸駕後一日就公堂設醴
面致贐金庶無減尅之弊
一此項錢專為贐送夲府士人唯特恩人不送試入前
名賜出身照過省例續送如有時官流寓宗室過往舉
人並不支送
一已受贐禮人因事不能成行或至中塗而旋者並將
元錢回納如果執留申府拘理或身到行在寔有事故
不能入試仰同赴試人保明免行回納
一置到房廊或有損壊即支本色錢脩造明置文歷不
許虚破
右具如前永宜遵守事力未裕姑立大綱增廣前規尤
有望於来者
記云金陵大都會六朝風流未遠我宋淑人心以道
德翕然盡歸醇厚中興南渡天蹕駐臨行闕岧嶤龍
盤增秀光涵玉井瑞産金蓮距今百年人物鼎盛魁
杓聮耀益大彰明端平初元皇上嘉惠陪京增貢士
額登名天府者十三人嘉熙改元諸生請援京師例
到省郡復上其事於朝剡奏朝騰俞音夕播士鳶飛
魚躍莫不舒翹揚英奮迅功名之會郡教姑孰陶公
熾誘掖後進以明道書堂撥入歲租易金市屋日僦
月儲為貢士資既而盱江孔公聖義同掌教席相與
翼其成與計偕者遣送雖各有差踏梅江岸觀國之
光皆得以壯行色春風槖籥吹嘘成就者為多是舉
也真鄉邦無窮盛事嘉熙改元十一月朔郡人從政
郎宜差充蘄州州學教授吴蒧記
本府勸駕於貢院揭名一月後就設廳開鹿鳴宴凡本
府新舊文武舉及漕司新舉人皆預焉津送有差
本府正請士人每員送十七界會子三十貫文折綠襴過
省見錢一十貫文七十八陌酒四瓶兔毫筆一十枝試卷
劄紙四十幅點心折十七界會子一十貫酒一瓶特送
十七界會子一千貫文
江東漕司正請官員士人除漕司津送外本府每員送
十七界會子三十貫折綠襴過省見錢一十貫七十八
陌酒四瓶兔毫筆一十枝試卷劄紙四十幅點心折十
七界會子一十貫酒一瓶
淮郡附試正請士人每員送十七界會子三十貫折綠
襴過省見錢一十貫七十八陌酒四瓶兔毫筆一十枝
試卷劄紙四十幅點心折十七界會子一十貫酒一瓶
特送十七界會子二百五十貫文
本府免解士人每員送十七界會子二十貫(府學前廊增十貫)
酒二瓶點心折十七界會子一十貫酒一瓶特送十七
界會子五百貫文
淮郡免解士人每員送十七界會子二十貫酒二瓶點
心折十七界會子一十貫酒一瓶特送十七界會子二
百五十貫文
重建建康府貢院大使馬公光祖任内建康府貢院
在清溪之南創於紹興初年脩於嘉定癸未自後率
三歲一葺因陋就簡牽補目前試巳則借占躪踐靡
所不有殆弗止撤藩籬毁薪木而巳屋既傾欹地又
卑濕懔乎有覆壓之虞咸淳丁夘詔歲大使親即其
所爰究爰度悉命撤而新之鳩工聚材築基崇址宏
壯爽塏視昔逕庭廳事之後為堂三間扁曰衡鑑翼
以考官位次薇階蓮沼前後相輝供帳什物百爾具
備試場舊止四廡衆以為隘乃即西偏闢地數百弓
添剏兩廡為屋共二百九十四間庖湢守視之所罔
不整潔又倣金華諸郡例置長卓釘柱間闡三門以
来多士中門之外設彌封交卷謄錄對讀所各有司
存井然不紊棟宇翬飛與正廳埒始置鎻鑰属府學
董之規模於是乎詳密矣自是年四月日興工訖五
月竣事不月而成民不知役共縻錢十八界一十三
萬三千八百九十五貫有奇米一千五百五十石他
物從官給者不與焉右史馮公夢得為之記云
皇帝嗣位越三年二月初吉詔天下郡國以士来貢
若曰宋德當天奎聚五緯文明景運實此乎開維兹
歲行適合維予一人祗見先聖闡道立教聿興斯文
維躬用勸維爾多士懋旃於是建康府新作貢院成
留守大制使觀文馬公以書諗夢得曰維此文闈乾
道立之紹熙闢之嘉定葺之今又四十有五年每莅
校比有司取具目前猿狙之杙侏儒之柱苫盖橶挶
謂是則苟而可老屋岌岌不任風雨墊隘湫底爽氣
弗集笈負而至者外揵内韄儳焉懼霣&KR2102;之及殆非
所以使之簸羽翮而吐鏗轟也以吾為守長於斯而
是之弗慮弗圖母巳闕乎乃鳩工慮材培卑而崇拓
隘而廣規畫褰舉再閱月亟潰於成而人未始知有
役國家之賢才自出多士之氣數攸關可無文字以
覺久遠子盍為我記諸夢得嘗考賓貢之制自周迄
唐其意寖以荒失未嘗不慨古之士貴以肆而後世
之士不然也夫賓士以禮而鄉射行焉所謂揖讓而
升下而飲其雍容和衎之氣象何如哉逮至束縛檢
約圍棘重重寒廡单席如唐人所云者則偪介巳甚
於古意無復彷彿矣我朝以儒立國三歲大比攷其
德行道義之法雖未能純用周制而興賢興能使長
使治其意亦何以異於周六飛渡江王氣聚於東南
而金陵首當其會警蹕駐焉地載神氣風霆流形采
芑新田潤澤豐美是開中興以来無窮之用聖天子
垂意文治烝我髦畯制詔一下遐不作人嶪嶪陪都
視周豐鎬所謂庶物馮生文武之德有衍未艾也居
留重臣用克知於德意共明命而厚同氣有開必先
夫豈偶然前五十年文忠真公將指轉輸始作漕貢
院於是邦越明年即有冠南宫者維馬公之學源流
真氏故知所崇尚類如此昇本多奇士加之以新大
之會扶摇天飛志氣固應倍百嘉定數闈得士之盛
吾知其殆有過之公三至玉麟十年之間揆教奮衛
興補潤賴之績不可選紀而於是役尤汲汲焉公之
盛心盖可知矣夢得於授簡之辱用次第其說以筆
受而不復以不文辭若夫山川之美方隅之吉面勢
之宜舊記具焉不書役用材植金榖幾何非見属之
大指亦不書公在先朝嘗貳樞庭名字系出天下盡
知之學士大夫尊之皆曰裕齋先生云是歲為咸淳
三年四月甲子朝散大夫太府少卿兼權直舍人院
權直學士院兼侍立修注官馮夢得記朝散大夫新
除軍器少監兼權國子司業兼權直舍人院兼景獻
府教授林應炎書并篆蓋
進士題名
慶歷二年張識張諮
熙寧九年楊之道巫鉞
江適道潘温之
紹聖元年(畢漸榜)許之美
崇寕五年(上舍及第)余㮚蔡敦禮
崇寕五年(蔡薿榜)宋昇秦濟
大觀元年(上舍及第)叚拂
大觀二年(上舍及第)霍廸
政和二年(莫儔榜)俞迎朱天任
錢時敏
政和四年(上舍及第)陳鶚
政和五年(何㮚榜)秦檜范同
政和八年(嘉王榜)朱端彦朱虙
徐時升
宣和三年(何渙榜)魏良臣朱元佐
陳秉成鍾大方
宣和六年(沈晦榜)何若秦梓
建炎二年(李易榜)錢周材吳㮚
王絳戴巽
李朝正趙震
張士襄
紹興二年(張九成榜)潘祺
紹興五年(任應成榜)王綸朱端禀
紹興八年(黃公度榜)巫孝立鮑同
巫伋
紹興十二年(陳誠之榜)秦熺(本第一甲第一人為宰臣辭免降充第二人為係省試上十人合升甲與還第一人恩例)
秦昌時秦昌齡
苗昌言江漢
魏元若
紹興十五年(劉章榜)李珵
紹興十八年(王佐榜)魏師遜鍾離松
周彦江賓王
鮑慎履
紹興二十一年(趙逵榜)湯彦升巫孝恭
莊震
紹興二十四年(張孝祥榜)秦塤(第一甲第三人為係兩府親属依第一人恩例)
秦焞秦焴
葛掞趙公彬
紹興二十七年(王十朋榜)陳自修
乾道二年(蕭國梁榜)李機
乾道五年(鄭僑榜)劉煒沈鑑
乾道八年(黃定榜)錢閎夏融
淳熙五年(姚穎榜)梁文恭張衡
淳熙八年(黃由榜)張逢辰吳柔勝
何掞
紹熙元年(余復榜)劉樞戴錡
耿戡
紹熙四年(陳亮榜)孔盖李巖
李大同李琦
李秀寔
慶元五年(曾從龍榜)汪瀛
嘉泰二年(傅行簡榜)卞伯光成灋
胡景愈鄭震
嘉泰三年(上舍及第)衛熺
嘉定四年(趙建大榜)王晉鄭南
王遼
嘉定七年(袁甫榜)吳淵朱應龍
潘彙征李芥
嘉定十年狀元吳潜
嘉定十三年(劉渭榜)楊成大沈先庚
嘉定十五年(上舍及第)許思齊
嘉定十六年(蒋重珍榜)
紹定五年元宋興
嘉熙二年陳熙
淳祐元年胡景龍吳起潜
淳祐四年卞文顯
淳祐七年吳琪包秀實
陳晟陳昂
淳祐十年洪心會吳慶龍
傅文振李□
寳祐元年潘孜
寳祐四年(文天祥榜)吳景伯李仲龍
朱文德吳璞
開慶元年張震龍朱紹遠
平天祐
景定建康志卷三十二
