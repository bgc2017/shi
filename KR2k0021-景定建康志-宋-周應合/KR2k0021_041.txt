景定建康志卷四十一宋周應合撰
田賦志二
營租
紹興初以閒田立官莊以畸田募耕墾此營田所由始
也初以軍耕後以民耕初以稻入後以鏹入初以飼馬
後以餉軍初則優其課蠲其征而民樂趨之後則民畏
之畏欲避之而籍不能改矣今其租入隸於總領所建
康五縣田地以畝計者二萬七千七百七十四畝九十
九步半租以錢會計者四千四百二十貫五百五十二
文一一(半用官省現錢半用十八界會)以麥計者五十六石八斗四升二
合三勺以料計者一萬三千八百七十二石九斗八升
五合四勺
上元縣營田地等三千一百一十四畝三角三十
一步錢會五百三十五貫八百九十四文大
麥四十三石八斗九升六合馬料二千一百七
十七石二斗八升
江寧縣營田地等一萬一千五百二十四畝三角
二十一步錢會五百七十二貫九百七十八文
大麥九石五斗九升二合馬料六千五十石
四斗三升五合四勺
句容縣營田地等七千七百五十四畝三角三十
九步錢會一千一百二十七貫六百一十一文
馬料四千四百二石三斗三升
溧水縣營田地等三千六百四十畝三角錢會
八百三十七貫八百七十文馬料一千二百三
十二石五斗七升
溧陽縣錢會一千三百四十六貫一百九十九文
小麥三石三斗五升四合二勺馬料三石一
斗七升
沙租
沙租云者沙磧之地民墾而業之或以種穀或以長蘆
而縣乃收其租焉自淳祐八年田事所差官經理縣不
得有其租而隸之總領所未經理之前沙田沙地租皆
以錢經理後田租納米地租納錢多寡互有不同寳祐
三年有旨三分減一以寬民力今建康五縣沙田沙地
共計一十六萬二千三百五十八畝六角五十四步六
分租以米計者四萬二千四百四十七石四斗四升二
勺錢不與焉(上元縣未經理前沙田每畝一百九十四文沙地每畝五百二文並錢會中半蘆場)
(每畝起四束雁兒蘆葦每畝起二束每束並折四百二十文足草塌藕池茭蕩每畝三十九文八分白面沉水)
(沙每畝一十九文九分淳祐八年經理後沙田每畝納米一斗五升沙地每畝一貫二百文蘆場每畝一貫雁)
(兒蘆葦每畝四百文草塌藕池茭蕩每畝二百文白面沈水沙每畝一百文並納十八界官會江寧縣未經理)
(前沙田每畝四百三十一文沙地每畝三百四十五文蘆場每畝二百一十八文草塌每畝四十九文三分並)
(錢會中半淳祐八年經理後沙田每畝起米一斗五升沙地每畝起租錢一貫二百文蘆場每畝租錢一貫草)
(塌每畝租錢二百文並十八界寳祐三年朝廷行下于已經理租米租錢數内三分減一諸縣一體施行)
圩租
景定二年凖省劄坐下江東轉運司括到吳府圩田租
數隸建康府上元溧水兩縣者歲計租米一萬三千七
百七十八石八斗八升四合五勺租麥一千四石五斗
九升五合並文思院斛撥入淮西總領所理充支遣稅
田租米不在此數
蠲賦雜錄
江寧縣嘉定八年六月初七日凖府帖備凖尚書省劄
子節文本路安撫轉運奏請建康府城南第一第二第
三都係江寧縣紹興中推行經界將人戶房地起納兩
料役錢成年計六百四十四貫七百二十八文後於淳
熙五年内本縣將家業營運剏增作和買綿絹錢共三
千七十二貫八百五十六文較以疇昔已多二千四百
二十八貫一百二十八文民力重困欲從本府及運司
各於支用錢内中半包認取撥自嘉定八年為始每一
歲一處均補錢一千二百一十四貫六十四文却乞將
剏置和買盡與除豁其現在房地以經界則例起催元
來兩料役錢六百四十四貫七百二十八文從本縣令
項催赴本府交納添凑兩司包認錢共作三千七十二
貫八百三十六文理充上項除豁科名起撥上供五月
二十九日奉聖旨依劄付本府已備帖江寧縣遵守及
申安撫司轉運司照會其逐項錢已自嘉定八年為始
包認至今照已降指揮施行
轉運副使眞德秀板榜契勘建康府江寧縣城南廂第
一第二第三都偶因淳熙五年增科家業及營運錢起
息和買綿絹錢二千四百二十八貫一百二十八文委
是重困于民本司同建康府乞自嘉定八年為始各包
認一半却將上件增科和買綿絹盡與除豁所有本縣
每年元催兩料役錢計六百四十四貫七百二十八文
從本縣令項催促赴建康府交納添凑轉運司并本府
包認錢共成三千七十二貫八百三十六文理充剏增
和買綿絹等事本司同建康府已於嘉定八年四月二
十六日具奏回准嘉定八年六月三日尚書省劄子五
月二十九日奉聖旨依劄付本司已帖江寧縣知佐遵
從施行并牒建康府照會仍於合解本司科各錢内扣
豁一千二百一十四貫六十四文作本司包認城南民
戶和買綿絹一半錢數今據建康府申已扣豁到錢二
百九十七貫八百一十四文外有未截錢九百二十六
貫二百五十文申乞契勘别有合截科名錢數行下本
府扣截貼凑解發施行奉運使修撰直院舍人台判有
利民之名必湏有利民之實本司昨與建康府共申朝
省乞將江寧縣城南廂第一第二第三都增科和買綿
絹錢除罷其合解發上供錢各行包認一半本司遂牒
府將合解本司錢截支今據都僉廳官申劄稱祗有二
百九十七貫八百二十四文可截當職竊思若每歲如
此將恐因循成例將不可摧之科名掗與本府本府不
免以别色官錢陪解是本司徒有利民之名初非有利
民之寔也如此則已罷之和買它時未必不復除嘉定
八年錢送僉廳契勘將新近合解錢截撥凑數外所有
嘉定九年錢候本府起催和買日徑申本司將經常錢
盡數發下其本府入解本司錢却正行催理自今歲以
為常案造板榜一面黑漆白字陷置本司廳壁庶幾後
政永遠遵守牒本府僉廳照會
句容縣均豁和買記有一言可以懷天下曰平而已平
之義聖者莫能易也我國家于民役和買之制豫給緡
錢責償於後寔利之云故貸以春輸以夏秋補於其不
足斂于其有餘熙陵仁風動盪有截范蜀忠文公嘗筆
此舉於東齋記中歴祥符熙寧法寖以立由鏹而給鹺
鹺亡而額自若殆失初意顧罔不受命則有平之義存
焉耳邑隸建鄴者五合一府所應輸均之五邑宜也有
為紹興時相鄉曲地者指上元江寧為寇攘焚盪之餘
無所從出遂併抑之溧陽溧水句容三邑蔓延迨今邑
不以告固有待焉溧陽溧水源源撙裁弊久未除莫句
容若民之戴白者相與言吾屬供賦夥將奚辭不容已
吾言者偏耳雖然利害等謹毋言當有為吾平之者淳
熙庚子郡丞張君埏果嘗有請于去郡調守零陵之日
事雖中止其說不誣逮慶元六年少保吳公琚以重臣
居留喜任所部興利除害之責又邑令趙君時侃雅意
為民亟疏顚末累數千百言一再白公公慨然動心即
日露章乞歲捐郡計以寬民力天子既從公請乃召觀
察推官劉君叔向而語之曰句容增賦之弊吾欲斷自
今始出州家萬三千緡為之代輸朝奏九重而暮拜曰
俞之詔然則奉行德意之盛可無其人子其為我條均
豁之要劉君於是贊美不暇畢智幕府稽實簿書家有
廛征戶有畝稅一金以上等殺秩秩不使黠胥並緣肆
欺民受虛賜凡均豁之目絹疋二千十九綿兩萬一百
六十不平之賦削于一朝槩之旁邑平矣顧其事未及
示民而吳公疾病致為臣而歸適太府卿王公補之將
指餉軍就攝帥事樂成前人之志復得劉君力右其說
荐於剡奏圖功攸終時趙君去令已久齊君礪來繼之
奉命益虔計等均豁濃墨大字揭諸通衢稚耋聚觀曰
此吾趙令君權輿之齊令君緒成之吾黨何能報耶君
謙不自居方與民歎詠天子之德之閎二帥之請之力
舊令之慮之遠府寮之畫之精此其歸美之忠推行之
善豈為一日計哉沆居宣宣隸建鄴視句容為一道從
往來者得君句容之政廉以律已眀以决訟惠以養民
威以戢吏邑自常賦外一毫不妄取予而學宫社壇犴
獄逵路與夫董征之廨銖累羡財繕治一新知所先後
類非苟於應縣課者所能及也當路諸公列上政績行
為時用矣有如均豁一事雖倡自趙君而委實推行無
復遺恨則君之有功是邑尤多夫以天子之加惠二帥
之將順趙君之建謀劉君之參贊必得當世名能為文
詞者垂之永久而遠以屬沆失所擇矣沆去年秋仲解
貴池縣章回視三年撫字催科僅不乏事莫能大有建
立動人耳目故重違君請且以自媿云爾君世為青社
人今家錫山寔淳熙名臣次對文華公之子治縣有聲
不問可知沆獨取其大者書焉蓋革弊為難而三數君
子相承一心拔本塞源損上益下難之尤者自春及冬
君法當代可無以告後之人俾知革弊之難相與謹守
庶乎稱物平施之意偕宋無極為斯民者何其幸歟嘉
泰四年三月三日奉議郎提轄行在𣙜貨務都茶場穎
州韓沆記并書
趙時侃申豁和買役錢状照對時侃所領縣在使府屬
邑最為僻陋壤地磽瘠賦重民貧無問歲之凶豐動輙
轉徙時侃竊嘗尋流溯源而考求其故本縣元額和買
絹八千四十九疋綿三萬八千九十兩後因江寧上元
兩縣房廊營建店業之家蕩然於兵火之餘人戶多是
流寓遂權將在城人戶合納和買絹一萬餘疋綿一萬
一百六十兩敷下外三縣包納本縣添起和買絹二千
一十九疋已是重困而和買綿一萬一百六十兩不及
溧陽溧水兩縣乃獨盡令句容一縣包認紹興間宋侍
郎知建康日申請除减諸縣前項續增和買絹不幸句
容一縣獨無時相産主一時觀望却出榜曉示謂句容
逐年催驅稅賦數足祗將溧陽溧水縣元包認城下兩
邑絹數除免外而句容例增之絹獨認之綿不與焉猶
以為未也則又以句容縣合減絹二千一十九疋之數
再行均減在其餘四縣則是將句容縣合減額外增添
稅賦却與上元江寧溧陽溧水四縣再於額内除減自
是民始不堪矣至淳熙七年本府通判張朝奉任滿差
知永州上殿嘗以句容租稅過重為請得旨行下蒙上
司委寧國府趙通判前來取會而邑民貧困無力相繼
陳雪未奉施行時侃請言坊郭所科和買之不均在城
江寧上元兩縣有房廊之家少者日掠錢三二十千及
開解庫店業之人家計有數十萬緡者營運本錢動是
萬數並無分寸和買句容縣有房廊及開解庫店業之
家富者家計不過五七千緡而止營運本錢不過三二
千緡而止其日掠房錢一百五十六文足者即趁納和
買絹一疋開解庫店業之家營運業錢每一貫文足即
納和買絹二寸二釐八毫各家歲納和買絹不下五七
疋則府城之人何其幸而縣郭之人何其不幸耶此特
坊郭之不均耳時侃請言鄉村所租和買之不均且上
元之與句容境壤相接阡陌相隣句容縣上等人戸每
田一畝起納和買絹一尺六寸二分六釐三毫和買綿
五分五釐五絲上元縣上等人戶每田一畝只起納和
買絹三寸一分買綿二分二釐則上元之村民何其幸
而句容之村民何其重不幸耶均是属邑也均是赤子
也其稅賦大不侔如此其他諸縣如江寧每畝止科和
買絹六寸如溧陽溧水雖等則紐算不同亦無有重如
句容者夫減免之恩既不能例霑而合放之數又均在
他縣人戶日貧而稅賦日增斯民有轉徙而已痛哉榜
文數語之禍也噫其忍言之哉時侃職在字民訪求利
害無大於此重以催科撫字之責叢於一身政拙心勞
不敢偏廢雖催理之際究心盡力不敢輙違使府比較
期限以上勞督責而此身如據針氊而坐未嘗一日敢
安也苟於是時不能激切而詳言之豈惟無以紓邑人
鬱鬱不獲伸之志亦將上辜使府布宣寬大勤恤民隐
之意矣時侃區區之愚欲乞鈞慈於比較諸縣催科之
時念邑民困於賦稅之重其來已久摘出句容一縣别
賜寬假以蘇民力不勝大願仍乞斷自鈞慈特賜敷奏
將本縣例認之絹二千一十九疋獨認之綿一萬一百
六十兩撥還上元江寧兩縣在城人戶名下仍舊均納
施行庶使一邑之民共戴天地父母無窮之恩
大鄉李大東蠲和買榜契勘本府近凖轉運使臺牒據
管屬句容縣市戶朱裕等狀本縣係山邑不通舟楫坊
郭之内多是貧民下戶應于貨賣物色並是入府城打
發下縣所得甚微每遇官司推排却有一項虛樁管運
錢六十五貫一百七文計買絹八十六疋三丈官折錢
四百三十三貫七百五十文白乾敷認於編戶名下陳
乞比附江寧一體除免本府并江東運司遂委本縣丞
簿尉同共講求利病本職照得本縣每歲于田産店庫
上已均敷和買絹八千二百四十餘疋坊郭房廊賃錢
上已均敷二百二十餘疋却又白敷坊郭市戶八十六
疋有竒謂之虛增營運錢每遇推排别置一局深扄固
鐍關防備至凡邑之民次第高下號十等戶雖負販小
夫下至植蔬鬻餅之徒稍能經營者在焉内擇一人董
其局事令自相紏决銖較寸量譁然爭競甚于仇敵雖
民力有限虛額常存必欲包認八十六疋而後已遂使
詐力者以多為寡弱者宜寡而多結局未幾詞訴蠭起
其弊非一日矣本職以虛增八十六疋計之為錢僅四
百三十餘緡緣事關州郡經賦申府施行奉知府安撫
留守制置殿撰大鄉台判上件絹科之本縣坊郭民戶
逓年推排擾害不一不止催科追擾而已案帖縣自九
年為始與蠲除本州自行包認仍具申轉運司本府已
帖句容縣遵從自嘉定九年為始蠲免本府自行包認
及具申轉運司照會了當合行曉示永遠為照除已出
版榜句容縣門釘掛曉示民戶知悉如本縣不遵使府
已行蠲免妄作名色催理許被擾人具狀經府陳訴切
待追捉縣吏典押送獄根究從條施行
溧陽縣均賦役記嘉定十有一年正月望日山隂陸子
遹從天官選來知縣事至之日延見士民問所先急咸
以和買及差役對子遹曰請問和買之弊則曰名和買
而不給直此已往事民不為病今之弊在於虛額子遹
曰何謂虛額則又曰常産之謂實貨財之謂虛常産之
所賦出於甲則入於乙出於乙則入於丙視産之所在
為賦之所繫彼貨財則不然或藏金珠或鬻醝茗或蓄
馬牛或乘舟車或廣棟宇或啓貿易或稱子本若此之
類和買出焉其全盛則從而加之不為難其衰替則不
可得而損至有身淪乞丐而負和買數十百縑者以無
所受焉故也民既被其害官亦無所入是箠楚於無告
之地文移於徒設之所何弊如之子遹曰請問差役之
弊則曰自胥吏之徇私也而取决於書手自書手之患
滋也而求正於推排使推排之公也尚恐不能無弊而
推排一有不公則訴訟互興而姑仍舊貫之說興焉鼠
尾之不立而銷丹之莫辨白脚之隐匿而析戶之規免
竄形詭迹深閉固拒雖婁眼矌耳且弗能察名之曰承
充而未嘗任責者有之名之曰宜充而家業已罄者有
之富者無一日之勞而貧者困洊歲之擾民有妄差之
患官有乏使之虞苟非因民之有詞則亦何從而考察
子遹曰謹奉教子遹昔者聞之先太史和買必履畝而
後可或者以為履畝則困下戸殊不悟察苐賦和買則
惠姦而病良析上下之等則豪家大姓所以欺罔者萬
端姑槩言之則名字行第小字稱謂裂為數戶者有之
若祖若父若兄弟若子姪若姻黨剖為數十戶者又有
之大抵歲月寖久則上戶皆入於下惟謹畏之家不敢
肆欺者則和買之額偏聚焉而重受其害如是乃下戶
歲加進而上戶日加削愚弄官府虐視良民安可不革
子遹聞而銘於膺踰三十年矣與今日所聞合為二大
患夫差役之弊誠未易革而其為弊則所在不同盖鄉
閭族黨自有公論吏姦蔽障情不上達若能一聽民欲
不使吏與其間則謀無不成舉無不遂比年以來浙中
之義役江西之議役行之而民以為便義云者使民以
等第捐粟以募役議云者戶之高下役之久近一聽於
衆議有司但視成而已若酌二者之宜而折衷焉使村
都之腴者損粟以募役其乏者議定而行之當不為難
其明年冬會庾臺舉行推排義役事子遹欣然奉命先
致力於和買舊比家業錢六千以下與夫變菰蘆而藝
麰秔者和買皆不與於是悉比而同之列為九品履畝
成賦揭令一出民無異辭虛額之害不除而自除詭戶
之姦不革而自革與夫啓告訐之門滋議逮之擾者不
可同年而語矣其次從事乎役乃告之尉陳君嶸山前
廵檢陳君錫羅君球臣舊縣廵檢羅君鎰相與自邑而
分鄉自鄉而分都自都而分保能捐粟者從其便不能
者以官産代充凡與役之家皆書名而叙其次第與捐
粟之多寡焉豪者不得逞其私鄉胥莫能肆其欺矣於
是悉去和買之虛額凡為帛五千六十縑而贏纊萬九
千六百兩而縮其均之常産者凡為帛三千一百六十
縑而贏纊萬三千五百兩而縮均之業錢六千以下者
凡為帛八百七十縑而贏纊二千九百二十兩而贏自
菰蘆而秔麰者其均之為帛千三十縑而縮纊三千一
百八十兩而贏役戶凡得保正三百六十有七保長二
千八百八十有七其次第自嘉定庚辰至於庚寅周而
復始其捐粟歲通二千九十石有竒穀四萬八百斤有
竒官補其不足者七百六十有六石為畝三千七百二
十有竒又明年夏督稅秋督租其效則倍於前其力則
省於舊官事無乏而民害頓除矣竊惟子遹迂拙狷疎
潛心往哲無能為役一旦取民不便者上稽父師之訓
傍酌輿人之論内則斷以已意不以衆摇不以難止用
能底於有成豈非幸歟然變更往轍以便目前昔人所
以遺後來者往往自子遹而無傳則惡得無罪故直書
以識吾過嘉定十有三年仲冬壬辰承事郎知建康府
溧陽縣主管勸農公事陸子遹記并書
馬光祖倚閣諸縣積欠苖稅寳祐三年榜示元年五縣
現欠夏秋畸零二稅權行倚閣以寬民力夏稅折帛錢
七萬六千五百三貫四百三十六文絹八千六百四十
二疋一丈六尺九寸綿一萬六千二百一十一兩五錢
七分絲一百七兩六錢五分秋苖粳米三萬四千一百
八十五石八斗六升七合糯米一千二百九十五石五
斗六升三合穰草七千五百六十九束豆錢一千三百
一十七貫七百六十八文十八界錢會中半仍帖各縣
將目前已催在官未解府者盡數起發一毫不許欺隐
二三年照現催却不許又行拖欠出榜曉示仍申朝省
戶部照應
寳祐四年榜示三年六料催科所在皆然事關上供本
難蠲閣緣今歲諸邑間有被澇去處損上益下有不容
已榜帖下三縣將二年折帛錢絹并穰草未催之數普
下權與倚閣以寬民力夏稅折帛錢六萬八千二百九
十二貫九百七十二文絹一萬一千八百九十九疋二
丈六寸三分綿二萬五百七兩二錢六分紬五百八疋
二丈六寸絲三十五兩四錢五分秋苖粳米二萬七千
九百九十石二斗八合二勺糯米四百五十六石八斗
一升四合穰草四千九百二十八束豆錢二千八百九
貫二百二十三文其民戶有已等在團攬名下者仰一
面自行理取庶幾實惠及民其已催在官者自榜帖下
日為始倒底解發不許隐漏如違根究
寳祐五年榜示今年夏稅若以二年比之尚未及數且
特與倚閣以寬民力榜懸門仍帖縣照應通前若放過
五縣夏稅折帛錢一十五萬三百三十五貫七百五十
二文十八界錢會中半絹二萬一千一百九十六疋三
丈五尺三十七分七釐綿三萬六千七百六十八兩八
錢三分紬五百八疋二丈六寸絲一百四十三兩一錢
秋苖粳米六萬一千一百七十五石九斗七升五合二
勺糯米一千七百五十二石三斗七升七合穰草一萬
二千四百九十七束豆錢四千一百二十六貫九百九
十一文十八界錢會中半
馬光祖蠲秋苖斛面寳祐三年榜文照得受納秋苖斛
面事關郡計一粒以上指為經常支遣本亦未易蠲除
然寬之一分培植根本乃芻牧之本心况當使增耗正
恐專斗無藝取於斛面故使明增今明增之外又再尖
量即是增而又增官司之取於攬戶者如此攬戶之取
於百姓者又不止是當使假守當塗之時除明收耗米
之外並聽百姓親自行槩撙節支遣亦自不致大叚虧
損豈此例可行於當塗而不可行於留都乎備鏤榜曉
諭餘照條收明耗米外並聽民戶親自槩量但不許虧
官仍帖受納官并諸縣照應使明知此意毋為攬戶多
算庶幾百姓可被實惠(自寳祐三年冬免收斛面外每石年計虧指擬經常米一萬八千)
開慶元年榜示照對本府受納秋苖自來所取斛面為
數甚夥自當使開閫逓年優減除合收數外並聽民戶
親自執槩人所素知今凖朝省備據臣寮奏請每苖一
石止收義耗用米共四斗二升選委廉謹官員下場受
納務在盡革前弊聖恩寬大惠飬元元培護根本本司
所當奉以布宣為屬部郡縣之倡合鏤榜曉諭並遵照
朝省指揮行仍申省部照應(通前計虧經常米七萬三十餘石)
馬光祖蠲除兩縣虧隐稅額上元江寧兩縣逐年姦民
遇起催夏秋二稅拘納虧隐等稅錢寳祐三年八月二
十二日具呈潘府判擬申呈奉台判姦民果有欺隐究
見主名分曉付之三尺其將奚辭若槩立欺隐之名不
得欺隐之實歲歲為例責令戶長代輸戶長决須歛掠
人戶兩縣之入於府者不滿三千緡而齊民之受其害
者不知其幾也以若所為殊非理財正辭之義潘通判
所擬可謂切當有志於民並自當使交割日為始一切
住罷仍備榜曉示不許縣吏鄉胥尚循舊轍私行催討
本府儻有所聞决不輕恕知縣失覺察亦議責罰上元
江寧兩縣共放過錢一萬八千二百一十六貫五百文
制使姚希得任内蠲放和州水退租米壹萬五千餘石
永遠築埧壅水以限戎馬(和州截三湖出江之派築埧壅水為戎馬限數十里膏腴)
(莽成巨浸以畝計之二萬八千有竒前政吳制置盡决埧水起立屯租名曰水退以石計之一萬四千有竒未)
(幾守臣以備禦為請仍前築埧更不申明為民蠲租遂使屯戶年年訴潦本司年年檢踏追會紛紛終歸放免)
(非徒無益而又害之景定三年十二月凖使判所謂檢澇放租者以天時不能常澇則田租不致常蠲是不容)
(以永免也今和州之埧以備禦言則此埧當與國相為悠久矣此埧既無可撤之時則此租終無可入之日不)
(永免而何待哉分司所由正與當職之見合雖田免之數計萬五千餘石然事之便民者豈容靳于施行自景)
(定三年為始水退租一項永與蠲免從前所欠併與住催劄和州及分司照應備榜曉諭有合關防事件僉廳)
(具呈仍申朝省照會)
景定建康志卷四十一
