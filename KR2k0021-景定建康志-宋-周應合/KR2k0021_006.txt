景定建康志卷六宋周應合撰
建康表總序
春秋表年以首事太史公年表經緯之後之紀事者法
焉國之郡乘皆有表而例不同今考諸古建康城邑始
於周(建康地本屬春秋之吴取之吴而城長干者越勾踐也取之越而置金陵邑者楚熊商也時周命未)
(改也吴越楚有地之時皆周也)郡縣始於秦為都始於孫吴自城而都
地寖大周元王四年越城長干時也周命勾踐為伯時
也未城邑前不可表也作建康表斷自元王以下表之
緯四一曰時表其世年而記其災祥二曰地表郡縣之
㳂革與疆土之分合三曰人表牧伯之更代與官制之
因革四曰事表其得失之故成敗之由美惡具書勸戒
寓焉其年月可考者為年表不可考者為世表世不可
考者隨代附見表如左(或問國始於勾吴都始於孫吴今表不始吴而始越何也曰始)
(越之說四春秋此地屬吴特泛言耳吴國於㰎李城邑未見於此地入於越越始城之未城不可表既城不可)
(不表一也始城之年周王命勾踐為伯未命伯之前不當表越城此地而為伯不可以不表二也春秋何始於)
(平王盖周書至此而終故魯春秋自此而始今考勾踐之時正當春秋之終則表始於勾踐亦取法魯春秋之)
(遺意三也三代之王也諸侯封而大者莫多於周之後次莫如殷禹之子孫寥寥也少康有田一成有衆一旅)
(而祀夏配天少康之子封於會稽以奉禹祀此越之始也勾踐乃其二十世孫也城吴地而周伯之太史公謂)
(其有禹之遺風今表越所以存禹四也或又曰表越是矣不冠以越而冠以周何也曰勾踐之時周命未改一)
(國之主在越天下之主在周勾踐雖強一則曰致貢於周二則曰以尊周室賜胙為伯必得周命而東諸侯服)
(焉今以周之世表越之事亦春秋尊王之法也)
建康表一(自周元王四年已已至東漢獻帝建安己亥為世表)
建康表二(起吳大帝元年辛丑至天紀四年庚子凡六十年為年表)
吳(太祖大皇帝姓孫氏諱權字仲謀吳郡富春人也其先出自周武王母弟衛康叔之後武公子惠孫)
(曾耳為衛上卿因以孫為氏春秋時孫武為吳王闔閭將因家于吳太祖乃武之後也祖鍾父堅堅生容)
(貎竒異仕漢為破虜將軍長沙太守靈帝末董卓作亂堅乃自長沙舉兵破卓軍於陽夏長驅入洛修祭)
(漢陵廟屯軍城南甄官井上見五色氣使人入井得漢傳國璽文曰受命于天既壽永昌方圓四寸上紐)
(交五龍一角缺後仍投井中堅生四子策權翊匡策為吴侯臨終以後事付弟權曰舉江東之衆决機於)
(兩陣之間與天下爭衡卿不如我舉賢任能各盡其心以保江東我不如卿權既統事以周瑜程普吕範)
(為爪牙魯肅諸葛瑾步騭陸遜為腹心招延英俊而分部諸將鎮撫山越討不從命初堅娶錢塘吴氏孕)
(策夢月入懷孕權又夢日入懷以告堅堅曰日月隂陽之精極貴之象吾子孫其興乎其後權破曹操軍)
(於赤壁又破操軍於濡湏塢操嘆曰生子當如孫仲謀其後又破關侯定荆州及曺丕代漢稱魏使邢貞)
(册權為吴王軍師張昭怒其無禮羣臣議稱漢上將軍九州伯不應受魏封權曰九州伯於古未聞昔沛)
(公亦受項羽封為漢王盖時宜爾復何損也趙咨使魏還曰北方終不能守盟宜改年號正服色應天順)
(人權納之十一月權就吴王位於武昌大赦改明年為黃武元年後七年公卿上表勸正尊號遂即帝位)
(大赦改元追尊父堅為武烈皇帝兄策為長沙桓王立子登為皇太子百官皆行賞鰥寡孤獨量給穀綿)
(百姓免今年租賦天下賜酺五日傳四主合六十年都建康)
景定建康志卷六
