景定建康志卷八宋周應合撰
建康表四(起南宋永初庚申至昇明戊午凡五十九年為年表)
宋(高祖武皇帝姓劉氏諱裕字德輿彭城綏輿里人也漢楚元王交二十一世孫晉哀帝興寧元年癸)
(亥三月壬寅夜生帝神光照室盡明是夕甘露降于墓樹産夜而皇妣趙氏殂帝及長雄傑有大度事繼母)
(以孝聞嘗遊京口竹林寺獨臥講堂中上有五色龍章衆僧見之驚以白帝帝乃喜曰上人無妄言皇考)
(墓在丹徒秦史所謂曲阿丹徒間有天子氣者也時有孔子恭者善占摹帝嘗與經墓問之曰此墓何)
(如子恭曰非常地也帝由是益自負行止時見兩小龍附翼之樵漁山澤同侣亦或覩焉困于貧賤不修)
(廉隅小節時人莫能識唯琅邪王謐獨深敬重之嘗于下邳舍逆旅會一沙門謂帝曰江表方亂能安之)
(者其在君乎既而忽失僧所在帝驚而異之至晉隆安中平孫恩盧循有功桓玄簒位遷天子于尋陽帝)
(隨桓修入朝玄妻劉氏謂玄曰昨見劉德輿龍行虎步視瞻不凡恐非人下者宜早為其所玄曰方欲北)
(清中原非劉裕莫足使若關隴平定徐思其宜裕還丹徒潛謀匡復乙夘帝因遊獵會同謀者二十七人)
(願從者百十人丙辰平旦城門開馳入稱有詔遂擒桓修斬之以徇帝嘗造游擊將軍何澹之左右見帝)
(光曜滿室以告澹之澹之以告玄玄不以為意及聞義兵起方懼或曰劉裕力弱豈辦之有成玄曰劉裕足為一世)
(之雄劉毅家無擔石之儲摴蒱一擲百萬何無忌劉牢之外甥酷似舅共舉大事何謂無成時推帝總徐州府事孟)
(昶為長史居守檀憑之為司馬劉穆之為府主簿帝率二州之衆一千七百人進及竹里移檄京師三月戊午逆破)
(皇甫敷等於羅落橋進敗桓謙將於覆舟山玄出自西掖門策馬石頭城輕舟南逸王謐率百辟推高祖)
(領揚州帝固讓以王謐為揚州刺史留臺朝廷肅然各守職王謐命尚書以帝為使持節都督徐兖青冀)
(幽并八州諸軍事鎮軍將軍徐州刺史鎮石頭丁夘焚桓温神主于宣陽作晉主于太廟甲午天子至自)
(江陵庚午詔進帝侍中車騎將軍都督中外諸軍事錄尚書帝固讓抗表歸藩是月旋鎮京口義熙三)
(年二月帝入朝乙夘旋鎮丹徒四年春正月詔高祖入輔申前命且為揚州刺史錄尚書事五年秋)
(七月加帝北青冀二州刺史六年六月進太尉中書監加授黃鉞餘如故帝自左里旋師天子遣侍)
(中黃門勞師于行所七年春正月乙未振旅而歸京師進大將軍揚州牧給班劍二十人其後又平劉)
(毅及司馬休之北滅姚泰尅洛陽東還建康封十郡為宋公備九錫明年進爵為王增封十郡元熙二年)
(正月天子遣使奉冊禪位于帝如漢魏故事奉表陳讓太史令駱達奏曰自晉義熙元年太白晝見經天)
(凡七占曰太白經天民更主異姓興焉義熙七年五虹見于東方占曰五虹見天子黜聖人出十三年鎮)
(星入太微有立王徙主之兆元熙元年冬有黑龍四登于天易傳曰冬龍見天子亡社稷大人受命冀州)
(道人釋法稱告其弟子曰嵩神言江東有劉將軍漢家苗裔當受天命吾以璧三十二鎮金一餅與之劉)
(氏卜世之數也於是羣公卿士固請乃從之初漢光武立社於南陽漢末而其樹死劉備有蜀乃應之而)
(興及晉末年舊根復萌至是而茂盛乃受法駕于南郊壇柴燎祭于上帝禮畢嚴駕還宫御太極前殿大)
(赦改元永初自永初庚申至昇明戊午八主都建康合五十九年而禪位於齊)
景定建康志卷八
