景定建康志卷三十九宋周應合撰
武衞志二
尺籍(營寨已具城闕志後)
建康府廂禁軍隸安撫司元額四千人親兵一千人
禁軍一十一指揮元額一千五百人鈐轄司五指
揮馬軍指揮忠義指揮全捷第一指揮威果四十
四指揮横江水軍指揮將司六指揮威果十三
指揮威果十四指揮威果十五指揮全捷第六指
揮忠節十一指揮武雄第一指揮
廂軍四指揮元額一千五百人效一指揮效二指
揮牢一指揮牢二指揮
親兵一千人係禁軍内撥到
建康府駐劄御前諸軍隸都統制司兵五萬馬五千八
十七疋
紹興初張循王俊將帶所部神武右軍人馬前來建
康府駐劄後改充行營中護軍起發泗州紹興七年
復回建康至十一年四月内奉聖旨改充御前軍立
名都統制司續于節度使王德任内凖密劄以五萬
人馬五千八十七疋為額遊奕前右中左後六軍每
軍各置統制官一員統領官二員正將五員凖備將
五員錢粮係淮西總領所幇給
遊奕軍前軍右軍中軍左軍後軍
侍衞馬軍移屯建康府以三萬人騎為額
乾道二年正月二十八日奉旨以二萬八千人為額
六年四月十五日李舜舉奏乞以三萬人為額奉旨
依七年三月太尉威武軍節度使王管侍衞馬軍司
公事李顯忠奉旨移屯建康
選鋒軍三千五百人馬八百疋統制官一員統領官
二員正將二員副將二員凖備將二員
前軍三千人馬六百疋統制官一員統領官二員正
將三員副將三員凖備將三員
右軍五千五百人馬八百疋統制官一員統領官二
員正副凖備將共一十七員
中軍五千二百人馬八百疋統制官一員統領官二
員正將六員副將六員凖備將六員
左軍五千人馬八百疋統制官一員統領官二員正
將五員副將五員凖備將五員
後軍五千人馬八百疋統制官一員統領官二員正
將五員副將五員凖備將五員
沿江制置司增置軍額
防江軍三千三百人内步軍三千人(勝捷五百人吐渾一千人雄威)
(一千五百人)馬軍三百人騎嘉定十七年十一月三十
日凖密劄勘會建康府係沿江重鎮合行增屯兵馬
以壯聲勢須議指揮十一月初八日奉旨令沿江制
司日下措置招刺步軍三千人馬軍三百人騎並聽
沿江制司節制步軍並刺充三色軍兵勝捷五百人
吐渾一千人雄威一千五百人馬軍三百人並刺充
次等效用(其馬軍三百人騎步軍一千人理作建康府都統司闕額六千人理作馬軍司闕額)
本軍統制官一員統領官一員正將四員副將四員
凖備將四員
效用軍一千四百五十五人紹定元年十二月因
逆全為亂趙大使善湘申請朝廷招募效用軍一千
四百五十五人理填騎戎兩司闕額放請
破敵軍一千四十四人嘉熙元年四月陳制使韡
申請於朝取發福建兩浙江西湖南諸郡土牢拘鎖
人揀選彊壯赴本司面刺雙旗借理諸軍闕額放請
立名破敵軍自後逐時又將所部去處曾經作過及
犯盗彊壯堪以充軍之人一例刺旗發下破敵軍收
管放請置立將隊選差制領將佐訓練官合千人部
轄(密劄沿江制置使司申照得本司累凖朝廷指揮招軍填額緣沿江就招率是游手緩急無用近嘗)
(以福建八郡土牢人申請乞行下安撫轉運兩司揀擇前來驅用又竊見江西湖南乃峒寇接連之地販)
(負茶鹽犯法尤重罪不至死必至縲紲兩浙州郡亦有劫盗私犯作過拘繋之人内地無用徒費粮食而)
(彊悍之人囚首待盡終無洗濯自新之路不若驅之軍前使效死力其與招收脆弱未習武藝者相去甚)
(遠欲乞朝廷嚴賜立限劄下兩浙江西湖南諸郡各處守臣將土牢拘鎖人㨂擇彊壯選有心力官員部)
(押優給路費發付本司早得撫養訓齊使成一軍為秋防用寔為兩便右謹具申樞密院伏乞指揮亟賜)
(施行中間事已劄下兩浙安撫司湖南安撫司各從所申事理行下本路諸郡守精加揀擇彊壯委可備)
(戰鬭役之人不許以老弱病幼者充數候有揀到人數責委有心力官部押前去沿江制置使司交管仍)
(須管嚴加督責在路謹守紀律毋令稍有違犯及生事搔擾起程一日先具遵禀及已作如何措置仍陸)
(續具起程日時元犯申樞密院外右劄付沿江制置使司從所申事理施行凖此)本軍統制
官一員統領官一員正將一員副將二員凖備將二
員
精銳軍二千五百三十一人淳祐七年都督趙葵
給旗榜于兩淮等處招募農業彊壯創立軍將理幇
騎戎兩司并策勝防江軍名請本軍統制官一員統
領官一員正將四員副將四員凖備將四員
親兵左右部共一千人淳祐七年樞密陳韡招收
沿江諸沙一帶彊壮淮民幇四百例請給帶行湖南
潭州駐劄立為行府親兵鎮壓嵠峒九年陳樞密結
局具申朝廷將上項七百人撥隸沿江制置司收管
聽候調遣本司續招彊壮三百人凑作一千人為額
本軍統制官一員統領官二員正將二員副將二員
凖備將三員
策勝中右二軍元額二萬人
淳祐五年八月密劄勘會朝廷近已行下淮東兩制
司沿江制司沿江副司京湖制置大使司湖南安撫
大使司淮西招撫司淮西安撫司浙西兵船司太平
州節制司共招募遊擊軍三萬人今來陸續將已招
到人數分解屯劄之所八月十二日奉旨以御前策
勝為名其三萬人分為前右中左後先鋒六軍每軍
五千人差統制一員内前軍左軍屯劄鎮江府右軍
中軍屯駐建康府先鋒後軍屯駐池州仍聽各郡守
臣節制劄付建康府節制司施行
中軍五千人統制官一員同統制一員統領官一員
正將二員副將三員凖備將三員
右軍五千人統制官一員統領官二員正將三員副
將五員凖備將五員
制效兩軍元額二千三百二十六人
元係兩淮土著稅戸因金兵連年侵擾避地諸沙端
平三年間制置司差官撫恤招募涅刺充民兵制效
軍理騎戎兩司闕額幇放次等效用二百食錢請給
分為十部差置制領將佐管幹趁應差調續於淳祐
十年内本司以諸部零抽不成軍分具申朝廷併作
兩軍每軍立為四將給降制領將佐付身幇行供給
第一軍一千一百一十人
第二軍一千二百一十六人各軍統制官一員統
領官一員正將四員副將四員凖備將二員
靖安唐灣水軍元額五千七百二人
靖安水軍于淳熙十三年三月内移撥采石水軍一
將二千五百人前來靖安鎮屯駐並理建康府都統
司闕額續於嘉定八年七月創置唐灣水軍二千五
百人並理馬司闕額嘉定十四年十一月内凖密劄
備奉聖旨唐灣靖安兩水軍合併一軍差置統制統
領各一員嘉熙二年以後創置寄泊新軍七百二人
理騎戎兩司闕額
龍灣遊擊水軍元額二千九人
紹定三年招刺理填馬司請給
金山團窩制效軍元額六百五十九人
元係兩淮土著稅戸因金人連歲侵犯避地江南都
督趙葵任内委官團結充民兵制效半年軍前來地
名金山莊團窩屯駐淳祐九年委官下沙勸諭捏刺
放行全請並理都統司闕額
遊擊軍五軍共一萬二千四百一十二人
寳祐四年制使馬光祖奉朝旨創招遊擊軍四千人
寳祐六年制使趙與&KR0696;續招三千餘人開慶元年馬
公再至又增招五千四百餘人通前共招萬二千四
百餘人增給衣装等下錢(每名給等下錢三百貫青紗頭巾一頂布衲襖一領)
(小布衫一領都管皮一條布袴一腰䩺鞋一雙脚絆一對並常官給付二)般家錢利物等
(每名般家錢并起發劵食錢共一百三十貫文銀環一對花一枝紅斑絹十叚)作新寨以安
其居(詳見營寨)支婚嫁錢酒米帛以樂其家(每名支錢一百貫酒四瓶)
(米一碩絹一疋)撥典本錢二十萬貫以濟其急(内二十萬貫不起息應副)
(軍士急闕借用)撥營運本錢一十萬貫以其息佐軍用酒庫
藥舖靡不備具請於朝以御前遊擊軍為額乞置都
統制一員五軍統制統領官各一員(内在軍增統領一員)正副
凖備將各一員
前軍右軍中軍左軍後軍
雄武軍五百八十七人
景定元年正月内江東宣撫大使司創招此軍寄泊
精銳軍本軍統制一員正將二員副將三員凖備將
三員
義士軍一千八百七十三人
開慶元年十月内大使馬光祖創招彊壮膽勇之人
立名義士軍每名支軍装錢三百貫贍家稻一十碩
日支十八界三百文米三升節次調遣上流景定元
年五月抽回寄泊遊擊中左後三軍
良家子
開慶元年十月大使馬光祖招收土豪壮士材武出
衆之人充良家子優賞格以勸其來精閱習以程其
能軍装錢并特支錢每名四百貫文日支十八界四
百文米三升
寧江新軍六千二百八十人
制使姚希得任内新招(附見江防内)
新招帳前將官
景定三年八月姚尚書任内撫司凖樞劄奉宣諭指
揮行下江東九郡招募不涅寄請將官共募到三百
單六人
建康府一百一十一人太平州三十三人寧
國府二十一人池州六人徽州四人饒州
六人信州九十三人廣德軍二十八人南
康軍四人内本府招到人各支紵絲一疋青絹
撘膊一條并等下錢計三萬一十五貫酒二百二
十二瓶外每人月給錢一百貫米一石至五年三
月計支過錢一十七萬七千六百貫通前總支過
二十萬七千六百餘貫米一千七百七十六石除
節次㨂放至是本府見管六十六人令行移未已
重新中軍教場亭
閱武所在軍務係焉屋老且狹弗稱大閱景定三年
制使姚希得任内遂撥松木城磚等物委都統趙紀
祥鼎新剏盖比舊展闊增高為屋計二十四間結築
將壇布甃階面廊墻回合丹雘完備總費錢二萬六
千九百七十餘緡磚木不與焉
制使姚希得任内修甃諸營寨水井
景定四年十一月初三日凖銀牌批判訪聞諸營寨
甃井少土井多土堙水渾汲水不便仰各軍統領契
勘見在井數如甃井渾臭者即與淘浚土井崩壊者
即與甃砌人稠井少去處即與添鑿庶幾軍中省遠
汲之勞來春免癘疫之疾限一月區處申不許文具
後據所差點視官韓眀申除堪好不必修者外有五
百九十六眼當修隨其損壊多少給錢有差總費一
萬六千九百七十貫
大使馬光祖到任將例冊犒給軍民
乙夘開閫鈞判昔謝尚為建武將軍能壊烏布帳以
為軍士襦褲當使於前修無能為役然損已利人心
庶幾焉分閫以來内省望薄無以上報君恩下副人
望豈敢尚循故例安受例冊自當使到任送到例冊
并備堂公用器皿見錢等約計一十八萬三千貫更
關宅庫撥凑二十萬將合赴教射射諸軍均犒一次
已米再至并及諸廂人戸至是復舉舊例行之
省罷冗員以其俸給寧江軍制領將佐
大使馬光祖景定五年六月(闕)日凖樞密院劄子備
本司申照得安軍士之心者莫若擇撫循之將厲掊
克之禁者不若厚廪稍之給年來軍校俸入無幾物
價騰翔米鹽之靡密妻孥之供贍未必不取辦于諸
軍甚至受錢以買閒私役以營利以故貧者不容於
不病病者不容於不死不病不死不逃何待是固管
軍者之責循流遡源亦由俸廪微薄不足以自給故
也毋已則稍增其俸然為數浩瀚日引月長一時行
之後將安繼展轉而思惟有去無益而就有益省去
無用而為有用其於責實之政庶幾有補今照得建
康府總管鈐路正副將等闕添差猥衆往往多是不
堪任事之人前任未滿又於再任請給人從悉同正
官委為帑廪之蠧今縱未能盡汰亦當就内節省照
對總管除正任一員歸正二員外添差八員今欲省
罷四員存留四員路鈐除正任一員外添差者七員
今欲省罷三員存留四員州鈐除正任一員歸正一
員外添差者三員今欲省罷一員存留二員路分除
正任一員歸正二員外添差一十二員今欲省罷六
員存留六員正將除正任一員歸正三員外添差八
員今欲省罷四員存留四員副將除正任一員歸正
四員外添差者五員今欲省罷二員存留三員凖備
將見任添差一員仍舊却以省到各官每月所請錢
米添給寧江新軍制領將佐庶幾稍有顧藉不至掊
尅如蒙朝廷矜允所申乞賜敷奏劄下本司照應仍
關合屬去處其已省罷者見任人聽令終滿已注下
者别令注授伏候指揮朝廷照得此項省罷添差等
官以增制領將佐月俸劄送本司照應仍具已減員
數錢米與今來增支數目申令開具省罷創置員數
下項
省汰共二十員添差總管四員添差路鈐三員添
差州鈐一員添差路分六員添差正將四員添差副
將二員
創置共三十八員統制二員統領四員正將十
四員副將十四員準備將四員
招募在府諸軍闕額
咸淳元年五月十九日大使馬光祖判云諸軍近日
闕額頗多有妨差調合行下諸軍任責招募須要各
等每勝捷一名支二十貫吐渾一名支十六貫雄威
一名支十二貫截日終共招到一千九百八十九人
招募水軍
咸淳元年閏五月二十九日馬光祖判云差人招軍
多是拖扯生事今所招水軍合行下鎮江滸浦兩戎
司澉浦水軍各任責招三百人能船能水刺勝捷支
等下錢六十貫能水不能船刺吐渾支四十貫能船
不能水刺雄威支二十貫仍各支五事件軍装一副
截日終已招到
諸軍婚嫁
大使馬光祖先未開閫嘗行下諸軍應有女年十四
歲以上及孀婦無依願再嫁者許就諸軍擇年紀相
當之人議親每一名支十八界二十貫米一石絹一
疋酒四瓶至是復照舊例行之
提兵勦逐安慶無為虜哨
咸淳乙丑秋八月金重兵由豐廬入寇侵無為境甫
三日奄至安慶城下奸謀叵測本司先已節次調兵
守禦至是大使馬光祖親提舟師以十五日發龍灣
二十三日抵安慶敵酋登山遠望舳艫銜尾戈甲耀
日數十里不絶呼被擄者詰之或告之曰此馬相公
軍馬也於是震懼喪魄偽立排架一夕遁去上親御
翰墨奬諭九月十六日班師觧嚴
軍器
除戎器戒不虞傳於易礪鋒刃鍜戈矛誓于書修車馬
備器械序於詩有備無患其來尚矣漢帝使人視吳漢
何為方修戰攻具乃有隐若一敵國之嘆祖逖用二千
人起冶鑄兵固知其有誓清中原之志李德裕請甲人
於安定弓人於河東弩人於浙西於是兵器皆犀利而
蕃外不敢窺焉修政攘夷兹非急務乎我朝建閫金陵
籓屏畿甸兵甲四出則北援淮東備海南控荆楚西助
巴峽開慶景定間凡甲胄戈劔弓矢之需取具於昇者
無慮數十萬計取之不竭備有素也先是寳祐丙辰馬
光祖為制使首措置軍器庫已未以大使再至則鼎建
都作院無日不討百工皆精而器愈備焉姑志其凡於
左
軍器庫措置條目已列於諸庫之編
都作院記(戎器為戰守要務尚矣金陵國家陪都襟江帶淮虎視京洛常宿重兵根本三邊有)
(警水行陸騖百道竝出戈矛劒甲累鉅萬計率頃刻立具用廣數夥以故繕治益急作院舊在郡治之東)
(南青溪地墊隘沮洳屋老欲壓數議改剏未果觀文殿學士制置大使裕齋金華馬公再鎮之三年政通)
(力紓百弛具張廼即故址撤而新之謂幕客朱君幼學敏毅有幹局俾課役培土石增其崇取旁廢營地)
(益其廣表以門繚以長垣聽事所中居翼以重廊鍜礪刮磨綿絡弦甲筋革之工凡十有二列于左鎔冶)
(麻縷竹木骨角設色之工凡十有六位於右帑藏祠廨先後環擁大都百三十有三楹臚分棋布相望如)
(引䋲宅幽勢閒夏凄冬温視昔人冶城鑄兵規制二略同縻金錢若干緡粟若干碩各有竒役始景定)
(年四月甲午成五月戊辰居佚藝生器以犀利無有苦窳吁盛哉公之精神思慮知周曲成如此引而伸)
(之可以用天下矣且天下一器耳政其工人其材心其彌綸範圍之鄉也含茹至廣大經緯至微密萬物)
(備百工具故君子先治心為之地猶斯宇之虚暢洞達工師得以藏修夷愉也歟治人猶工之用五材度)
(五則以致其美畢其巧也歟平天下則器之成而勿壊也考乎此為考工記攻乎此為車攻詩除乎此為)
(除戎器戒不虞之萃器耶抑道耶其利無前而長鎩為頓其捷無方而弩羽為緩于戰守乎何有信乎公)
(此舉可為佐天子用天下法矣公授簡之巽不敢辭因衍迤其義為記門生承事郎特改差充沿江制置)
(大使司幹辦公事家之巽撰門生儒林郎宜差總領淮西江東軍馬錢粮所凖備差遣趙與鎏書門生通)
(直郎特差充沿江制置大使司參議官王起晦篆盖)
寳祐二年終見管舊軍器二十七萬二千五百四十
一件(鐵甲身七千八百四十七領鐵頭牟六千五百七十一頂鉄披膊八百五十九副角弓一萬五)
(百九十七張角弩稍四百八枝毛翎弓箭六萬四千六百八十五隻竹翎弩箭八萬六千六百四十三隻)
(黑油弓箭䩴䩮五千四百八箇黑漆弩箭䩴䩮三千四箇黑漆栲栳子二萬四千三百五十二箇手刀皮)
(鞘一萬二千一百二箇黑漆弩樁一千九百九條手刀八千五百九十二把摔刀六百七十把鐵叉四十)
(把金三十七面黑油弓袋箭䩴䩮一百六十五副摔刀皮鞘四百一十四箇黑漆皮馬甲一副炮砂一千)
(三百二十八箇隊鼓三百二十一面紅布衲襖五千八百三十一領紅布衲裙二千七十三腰黑布衫五)
(領黑布綿衲裙一千五百三十五腰紅布綿絮軟纏襖五千七百六十三領皂綿紙台帽子一百六頂紅)
(布紙台帽子五千三百二十四頂黑布紙台帽子一千三百二十六頂金褐布衲裙五千九十九腰豹班)
(布帽子二千九百二頂車鼓七面紅布衫一十領鞭箭䩴䩮三百箇小皮竹牌一百一十五面大斧三百)
(九十二具黑油長鎗六千條)
寳祐三年八月二十七日至寳祐六年正月二十六
日制使馬光祖任内剏造及添修共三十六萬七百
三十二件
内剏造三十七項共八萬八千一百九十一件(倒穿)
(鉄甲身五百領倒穿鉄頭鍪五百頂鉄披膊一百八十副角弓絲弦一萬一百八十條射親弓箭五)
(千隻射親弩箭五千隻毛翎弓箭三萬隻毛翎弩箭二萬隻破陣刀五百把虎斑皮鞘全炮砂五百)
(箇紅布綿絮軟纏袄一千領紅布衲袄九千一百七十九領木弩麻弦一千五百條鼠尾解扎䌇二)
(千五百副扮拽木弓五百五十張羅圈皮甲二副頭鍪一頂梯兒角弩二弄弦索事件金鍘刀一把)
(金絲褐布衲裙二千腰掠陣刀二把皮鞘全腰刀二把皮鞘全狼牙棒二條山字叉三把羊頭叉一)
(把月斧三把黑油弓箭䩴䩮三箇黑漆弩箭䩴䩮一箇金褐布衲袄一領黑漆腔隊鼓一面天王等)
(旗三十二面槍頭拒馬子五十座砲䌇五十條車鼓六面車鼓架子六座金鼓袍兒六十領黑油敲)
(棍一百條破甲錐槍一千二百九條茅葉槍二千一百條朴刀槍二千八百條改穿鉄甲身七百三)
(十六領轆洒剏穿鉄甲身九百六十四領鉄頭鍪九百六十四領)
内添修三十七項共二十七萬二千五百四十一
件(細數見前項舊管)
寳祐六年三月二十一日至十二月二十二日大使
趙與&KR0696;任内剏造及添修共七萬一千一百六十二
件
内剏造二十一項共三萬一千二百六十八件(倒穿)
(鉄甲身六百七十九領倒穿鐵頭鍪六百七十九領紅油破木槍四千四百條黑漆四道紅木弩八)
(百三十五枝角弓絲弦四千九百五條弓箭䩴䩮一千箇紅麻鼠尾䌇四百五十條紅麻解扎䌇四)
(百五十條紅油食&KR1237;二百六十隻炮砂五百箇角弓一百張㔶筒樁弩五十弄計三百件㔶筒弩樁)
(一百五十條鹿耳子一百五十个弩箭四千隻弩箭䩴䩮五十个紅布小綿袄五千五百領雜色間)
(道旗三百五十五面紅麻突頭三百五十五个紅布衲袄一千領兩浙諸郡代軍號月子五千一百)
(五十个)
内添修三十二項共三萬九千八百九十四件(角弓)
(四千張黑油木槍七百條紅布綿絮軟纏袄一千五百三十六領紅布衲袄九千一百四十四領紅)
(布紙台帽子一千七百个金褐布衲裙一千五百腰栲栳子五千二百八十个豹斑布紙台帽子六)
(百三十五个隊鼓七十六面黑布衲袄四千四十二領黑布衲裙一千腰鐵甲身一千一十二領刷)
(染紅布衲襖一千九百三十五領鉄頭鍪七百五十五頂紅油木槍四十一條手刀一千三百一十)
(五把大斧七十六具木弩樁八條摔刀皮鞘一百一十三个手刀皮鞘二千九百七十四个弓箭䩴)
(䩮七百九十六个小皮竹牌四面炮砂三百三十六个鉄鍬二百四十八把鉄钁一百三十六把鉄)
(披膊七副摔刀三十六把弩箭䩴䩮一百三十五个角弩三十枝鍘刀一百三十四把夏射本弓一)
(百張扮拽木弓一百張)
開慶元年四月十三日至景定二年七月大使馬光
祖任内剏造及添修共三十萬八千六百六十五件
内剏造五十一項共六萬二千六百二十五件(鐵甲)
(身三千六百六十四領鉄頭鍪一千一百一頂紅布衲袄四千領黑布衲襖三千一百五十領破甲)
(錐槍二千三百五十六條大朴刀五千三百八十條紅油靶手刀三千五百把弓弦一萬五千五百)
(八十三條梯子弩絲弦四千二條茅葉槍八百五十六條小朴刀槍一千三百八十八條硃紅油大)
(朴刀槍一百條白油麥穗槍二百條白油大朴刀槍一百條硃紅漆靶□面刀一百把皮鞘全梯兒)
(□車弩床一十座校棒四十二條梯兒弩䌇四十二弄砲䌇七百五十條黑油敲棒五百條四道紅)
(木弩枝一千二百八十條黑漆木弩樁一百五十條弩絲絃二百四十條毛翎弩箭三千隻黑漆弩)
(箭䩴䩮三百五十个紅麻鼠尾䌇一千四百三十條紅麻解扎䌇二千一百五十條鹿耳子一千二)
(百五十个黑漆栲栳子七千个角弓四百張弓箭䩴䩮五百个破鋒刀一千把皮鞘全硃紅油靶破)
(陣刀三百把皮鞘全水弩麻弦一千五百條扮拽木弓五百五十張黑漆柄大斧一千具摔刀皮鞘)
(五百个白木槍五百條紅布綿腿裙五百腰紅布紙台帽子二百頂黑布紙台帽子一千頂都管皮)
(五百條鉄披膊七百二十副黃布衲袄三百五十領黑布衲裙一千腰虎斑皮鞘九百个木弩樁一)
(百三十條紅麻鼠尾䌇七百二十條弩麻弦二百四十條紅油食&KR1237;四十隻)
内添修三十一項共六萬四千三百六十三件(鐵甲)
(身九千九百九十領鐵頭鍪一萬一千七百二十一領紅布衲袄一千五百領黑布衲袄一千五百)
(領紅布綿絮軟纏襖三百四十領黑布紙台帽子五百頂白木夏射弓七十五張角弓一萬七百四)
(十三張角弩一千三百五十九枝手刀六千六十九把隊鼓三百四十三面炮砂一千八十三个黑)
(漆栲栳子七千一百三十九个掠陣刀七百二十把摔刀三百四十三把鍘刀二百三十九把手斧)
(二千六百九十八具紅木槍四十五條神臂角弓一百一十六張黑油弓箭䩴䩮四千三百九个金)
(一十五面黑漆弩箭䩴䩮一千六百四十八个手刀皮鞘七千六百三十四个鹿耳子三十八个皮)
(竹牌七十四面摔刀皮鞘三百四十三个黑漆弩樁二百八十一條鉄鍬六百一十九把鉄钁二百)
(八十八把伍勝划車角弩七十八枝掠陣刀皮鞘一十三个破鋒刀四十二把)
又造軍装共一十一萬七千八百九十三件(月解衲袄)
(三萬五千二百八十四領衲裙二萬六千八十六腰胖袄九千九百六領綿裙八千九百七十二腰)
(帽子一萬六百七十六頂褐絹衲袄五百八十二領䩺鞋二千雙掇補衲袄一千八百七十二領招)
(軍黃布衫五千四百一領綠布衫二千二百二十七領紅布手巾二千二百一十七條小布衫三千)
(六百九領麻布袴四千六百六十六腰膝袴子三千八百八十四雙青紗頭巾五百頂)
又剏造添修火攻器具共六萬三千七百五十四
件
内剏造三萬八千三百五十九件(鉄砲殼十斤重四隻七斤重八)
(隻六斤重一百隻五斤重一萬三千一百四隻三斤重二萬二千四十四隻火弓箭一千隻大弩箭)
(一千隻突火筒三百三十三箇火蒺藜三百三十三箇火藥棄袴槍頭三百三十三箇霹靂火砲殼)
(一百隻)
内添修二萬五千三百九十五件(火弓箭九千八百八隻火弩箭)
(一萬二千九百八十隻突火筒五百二箇火藥棄袴槍頭一千三百九十六箇火藥蒺藜四百四箇)
(小鉄砲二百八隻鉄火桶七十四隻鉄火錐六十三條)
制使姚希得任内令項置局造萬人軍器(除戎器戒不虞)
(分閫者當加之意本司作院逓年所造固有常規近來應副荆蜀等處調遣支撥不一器械之備不厭其)
(多於是令項置局製造萬人軍器如鉄甲胖袄帽子衲袄腿裙長槍大朴刀槍手刀手斧角弓木弩旗幟)
(金鼓栲栳之属總八萬七千五百五十件專差遊擊右軍統制張武等監造貯以别庫用備不測調遣事)
(非緊急毋得輕動物料共費二百二十一萬餘貫鉄炭米之類不在焉自景定四年十月下手及解閫之)
(日共已造到二萬七千一百九十六件餘緡及物料樁之司存接續置造)
剏新造解内軍器庫鉄甲景定三年姚尚書任内
凖密劄行下每季造解五十副自當年冬季為始本
府備土物錢計一萬八千餘貫附制司作院造解行
在内軍器庫至景定五年春解六季訖每季計脚費
一千九百四十三貫舊會
剏造新軍衣襖新屯寧江諸軍本府所當添辦軍
装遂行下作院造辦胖袄綿裙布帽各一千件工物
共該六萬六千四百三十貫舊會
大使馬光祖任内修剏一應軍装軍器及火攻器目
等本司軍器逐時關支回戍拘收類損失多以是
創新修舊列無寧時今具截日終造到修到軍器軍
装甲胄火攻件項共(闕)
戰艦
李忠定公綱嘗奏於高宗皇帝曰臣聞生於陵者安於
陵生於水者安於水南方之人習水而善没其操舟若
神而北人有懼舟楫而不敢登者習與性成也騎兵施
於南方非所便而南人教之水戰必可取勝昔曹操以
數十萬衆順流襲吳而周瑜以三萬人逆戰於赤璧因
風縱火焚其船栰遂大破之操自此不敢有窺江表之
心而鼎足之勢立其後曹丕復以大兵收廣陵觀長江
風濤洶湧吳人戈甲旌旗之盛恐懼而退晉有江左苻
堅以百萬之衆次淝水而謝玄以八千人破之衆皆奔
北聞風聲鶴唳皆以為王師將至則東南之兵養育訓
練因地利而用之亦足以自守其地應沿河沿淮沿江
帥府要郡凡臨流去處宜倣古制以造戰船上設樓櫓
可以施弓弩下運艣棹可以破風濤頒法式以授之仍
募習水者為水軍以時教閱激賞賊舟濟渡會合掩擊
以我之素習擊彼之暫濟其勢必勝得一勝則賊必破
膽不敢有窺東南之心矣嘉祐中范仲淹上言乞於河
陽置戰艦水軍以防契丹當時以為迂闊不果行使用
其說剏設至今則大河有備靖康初金人豈能遽濟渡
哉先事而言則近乎迂事至而後圖之則無所及其寔
今日之急務也所有諸路合置戰船募水軍欲乞專差
官前去措置
建康府制置司累政修造戰船舊志續志皆無所紀自
淳祐九年以後大略可考造船修船共三千五百五十
隻(造新船共八百五十七隻修舊船共二千六百九十三隻)
都督趙葵任内淳祐九年二月終見管船四百二十
二隻(車頭船五十隻飛捷船五十隻槳船九十九隻板船一百八十隻鉄頭船一十隻羅框船三隻)
(脚船三十隻)
制使吳淵自淳祐九年二月開閫在任三年造新船
八十隻(鉄鷂船五十隻柴舫船二十隻馬船一十隻)修舊船四百餘隻
制使王埜自淳祐十二年四月開閫在任三年四箇
月造新船一百二十隻(多棹船一百隻車頭船一十隻脚船十隻)修舊船
四百七十七隻
制使丘岳自寳祐二年八月開閫在任一年造新船
五十二隻(小富陽座船一隻脚船五十一隻)修舊船二百五十八隻
制使馬光祖自寳祐三年八月開閫在任二年半造
新船一百五十三隻(申省狀照對本司見管戰船除添新補舊之外欠數尚多今措)
(置那撥官錢專差靖安唐灣水軍統制郭俊將帶工匠前往江西吉州置場收買材植物料打造三百料)
(四櫓海船五十隻三百五十料四櫓富陽船五十隻所費幾及百萬不敢遽申朝廷科撥且於本司諸項)
(窠名錢内那撥前去竊照江西一路不隸本司節制竊恐所差兵將道里生疎未能辦集或致牴牾徒老)
(日月所合具申朝廷乞賜劄下吉州照應仍就差本州陳道判任責提督庶易辦集造到船數四櫓富陽)
(船五十隻各三百料四櫓海船五十隻各二百五十料富陽船一隻五百料脚船五十一隻)修舊
船四百七十七隻(申嚴修船約束當使前日曾親到船場見得全然浩散無統合專令)
(劉凖使坐局監修陳路分專充受給所有書擬船場一行事務委孫制幹胡制參别立規模須管以日計)
(效修到船數車頭船五十隻富陽船二十隻四車船三十隻多棹船二十隻槳船五十隻板船一百九十)
(五隻鉄鷂船二十隻柴舫船二十隻飛捷船三十隻鉄頭船一十隻脚船四十二隻)撥助屬
郡造船錢(鎮江府兵船雖有專司然江面關係不小所有兵船除本司已為管認三十隻其餘)
(合係都大兵船司修葺訪聞本府事力有限誼同一家無緣置而不問本司助錢一十萬貫文專人牒押)
(赴鎮江府都大司交管作急䟎修仍申樞密院照應采石戰艦見此修葺雖是本州之責竊恐事力有)
(限一時不能副速當使㐮以當塗兼領所事多是撙節二釐庫餘錢添助工費今契勘本所二釐庫支遣)
(之外所餘無幾然不過支給官吏并以分發解發朝省此外或有些少寬剰不當妄有支用且於現在二)
(釐雜收錢内撥一十五萬貫文牒太平州收管專一打造采石戰船仍劄遠路分主兵官申密院尚書省)
(能太平鎮江兩處本司己行支助池州事力其寔不及當塗而提舉知郡守簿自能撙節創造前事已)
(為申聞今又欲接續為之雖無假本司之力而本司寔自不容阻己特助五萬貫仍申尚書省照應併劄)
(池州催鎮江府計撥錢一十萬貫文太平州計撥錢一十五萬貫文池州計撥錢五萬貫文修造兵船)
(本州之責當使曩守當塗皆是撙節浮費躬自為之未嘗干凟于朝亦未嘗請于制司至今采石江防猶)
(獲其利但鎮江凋弊財計匱乏積非一日又難援此認為比只得彼此相體今於八十三隻内本司自為包)
(修葺三十隻行下張斌監督日下興工其餘船隻仰本府任責仍申朝廷乞于已支降一十萬貫外更與)
(科降庶幾不至悠悠推抵以致誤事增修到護沙船一十一隻許司船七隻激浦板船二隻金山板船一)
(隻棹船一隻江隂軍板船二隻運司槳船五隻)
大使趙與&KR0696;自寳祐六年三月開閫在任一年新造
無修舊船三百四十七隻
大使馬光祖自開慶元年四月再至開閫至景定二
年五月以前造新船五百五隻(水哨馬船四百五十隻漕湖船二十五隻)
(輕捷多槳船五隻脚船二十五隻)修舊船二百七十五隻
制使姚希得任内新造水哨馬船二百隻(江防要務戰艦為先)
(舊來多是大舟緩急難於運棹自開慶敵騎渡江我師嘗以水哨馬小舟破敵取勝允為便利時雖無虞)
(備豈容弛於是撥錢百萬收置物料差水軍統制張超置場打造自景定四年二月初九日興工至四年)
(十二月十一日竣事本司凖遣李子龍專一書擬程督其事以勞賞免常員舉主一人)景定二
年十一月十三日興工至景定三年四月初九日造
過大樣多將木船三十四隻(每半年一奏申案牘具在)景定二年十
一月十三日興工至景定五年三月十五日修過大
小船共五百一十四隻(每半年一奏申案牘具在)
大使馬光祖咸淳元年第一次打造水哨馬船三百
隻本司船隻籍管雖多堪用實少開閫之初首那官
錢九十萬貫發下諸處併手打造新樣水哨馬船三
百隻䋲蓬貢具色色齊備續凖閏五月空日密劄將
上項船併於本司簿管船内撥一百隻共四百隻發
赴兩淮制司聽候調用當即差水路撥發官張超管
押前去淮閫交管
大使馬光祖第二次造板船併水哨馬船共二百隻
自凖朝命撥船四百隻赴淮閫調用在岸之船無幾
委官分剔有多年損壊不堪修補者計二百七十四
隻遂申朝廷乞行打折選剔堪好釘板為修船用庶
免盡為棄物劄報從申尋分料次打折而歲月深遠
風雨剝蝕可用船板十無一二遂委參議官毛洪權
諮議官王雄專一提督别造新樣護膝板船二百隻
大使馬光祖第三次江西打造水哨馬船三百隻咸
淳元年十一月十五日鈞判水哨馬船以多為貴差
官往江西産木地頭更打造三百隻續差帳前提舉
劉選點檢文字王又新凖備將張富專一監造凖備
將朱珍受給先發十八界一十五萬貫文又支一萬
貫打造大樣使座船一隻
大使馬光祖重修大小船在籍之船随修随調修數
非不多而緩急常窘於之用開閫以來即分料次選
官董修每五十隻為一料截日終計修過(闕)料為船
(闕四字)隻又額外增修(闕四字)隻兩項總計(闕)
(五字)隻淮海捍禦屯隘守把江面廵逴皆於此
取辦焉
大使馬光祖創造船寨江津戰艦多且十年少僅三
數年已損動矣而浙右民船至三二十年不壊無他
亦藏之有其道耳前此護船止用蘆䕠關請失時包
裹鹵莾雨淋日炙雪壓風摧寔於船無益也乃即龍
灣水次度地三百餘丈創屋二百五十間立閘啟閉
而門其上扁曰沿江大使司船寨神祠官舍列於兩
旁又創鋪屋二十五間以處邏者寨成衆船以次藏
泊自是修船之費庶幾少損矣
大使馬光祖移采石水軍酒息錢專一修船造船采
石江面最為緊要水軍舊有酒庫一所專一趁息補
治鬭艦其後歸之州官於是無以充繕修之費舊歲
行下本州復以庫歸之軍今僅一年己造到船(闕四)
(字)隻修到船(闕四字)隻酒庫利入歲增每歲所
修所造之船與之俱增自此采石水軍之船將不可
勝用矣
大使馬光祖第四次江西造富陽船并脚船共四十
二隻咸淳二年六月内支撥十八界會一十四萬二
千二百九十三貫三百六十文發下江西造船官劉
選等打造到三百料富陽船二十一隻并脚船二十
一隻
大使馬光祖第五次江西造富陽船脚船水哨馬船
共三百隻咸淳三年四月内支撥十八界會五十二
萬貫差提舉金全等前往江西吉州打造二百料富
陽船一百隻并脚船一百隻并水哨馬船一百隻
景定建康志卷三十九
