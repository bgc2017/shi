景定建康志卷十八宋周應合撰
山川志二
江湖(淮附)
大江隸建康府界者一百二十里西至和州烏江縣四
十里以鰻鯬洲中流為界東北至真州楊子縣七十里
以下蜀鎮中流為界北至真州六合縣界四十里以瓜
步戍中流為界隸沿江制置司所部者一千七十一里西
至馬當東至鎮江南北兩岸皆隸焉詳見江防
事跡史記地理志三江北江從會稽毗陵縣北東入
海中江從丹陽蕪湖縣東北至會稽陽羡縣東入海
南江從會稽吳縣南東入海水經及荆州記云江
出岷山至潯陽分為九道東會于彭澤經蕪湖名中
江東北至南徐州名為北江而入海長江有别名則
有京江在南徐州禹貢所謂北江也瓜步江今揚州
六合縣對潤州江寧縣即魏太武所臨處烏江即項
羽死處今和州烏江縣亦對江寧縣吳聿靖安河
記略曰江出岷山自湖口合流而下奔放蕩潏吞吐
日月山或磯之則其勢悍怒觸舞大艑兀若轉梗至
其廣處曠數百里斷岸相望僅指一髮而舳艫上下
中流遇風則四顧茫然無所隱避自金陵抵白沙其
尤者為樂官山李家漾至急流濁港口凡十有八處
稱號老風波而玩險阻者至是鮮不袖手吳書魏
文帝有渡江之志望江水盛長彌漫數百里便引退
自歎曰魏雖有武騎千羣無所用也江南野史周
世宗問孫忌江南虛實忌曰長江千里險過湯池可
敵十萬之師晉中興書曰郭璞以中興王宅江外
乃著江賦見文選(李白金陵望江詩漢江迴萬里比作九龍盤横潰豁中國崔巍飛迅)
(湍六帝淪亡後三吳不定觀我君混區宇垂拱衆流安今日任公子滄浪罷釣竿曾極涉金陵大江詩)
(雄兵歲歲涉江干將帥誅求盍少寬未得三軍如挾纊憑誰數處卧風寒仙巖章公權長江問對篇問)
(長江以汝衞南邦北人遙想心已降方今大勢全倚汝不知汝亦許不許周人皆悠悠我心良獨憂長城)
(已坦道黃河已安流淮邊日夜風颼颼汝今孤矣非昔比問汝若何真可倚長江對壯爾南邦以吾在今)
(來古往只東流人世興亡自更改句踐臨齊晉劉裕入長安項王北渡黃河西破關北方或可取吾不為)
(君阻赤壁中流曾喪兵廣陵望見波濤驚瓜步欲渡說虛聲南方長可守吾獨為君有吾之勢何但抵長)
(城長城今已平吾之力可以當百萬百萬者嘗散吾能限南北不能輸事力吾能鼓風濤不能用英豪君)
(不見吳之末陳之季豈必斯時吾獨異朝無政事國無人烏有長江專可倚辱君有問答君知止恐知之)
(亦忽之煩君奉此獻之國索裘勿俟大寒時)
中江舊逕溧陽縣界古三江之一也今永陽江一名
九陽江一名穎陽江在縣西北三十五里即其遺跡
案禹貢揚州三江既入震澤底定岷山導江東迤北
會為匯東為中江入于海前漢地理志桑欽水經皆
云中江由蕪湖縣西南東至陽羡入海蓋自蕪湖逕
溧陽至宜興入震澤以下海也唐開元十七年蔣日
用作本縣城隍記云此縣南壓中江風波不借舟檝
無施縣宰喬翔創浮梁以便行旅中江橋梁之設昉
於此景福三年楊行密將臺濛作五堰拖輕舸饋糧
(五堰遺跡在今溧水縣界銀林雙河東壩之地)是時中江置堰江流亦既狹
矣東坡奏議云溧陽縣之西有五堰者古所以節宣
歙金陵九陽江之衆水直趨太平川蕪湖後之商人
販賣簰木東入二浙以五堰為阻因紿官中廢去五
堰既廢則宣歙金陵九陽江之水或遇暴漲皆入宜
興之荆溪由荆溪而入震澤時元祐六年也是時中
江尚通其後東&KR0309;既成中江遂不復東惟永陽江水
入荆溪謾著其詳以見溧陽亦禹跡之所歴云
秦淮舊傳秦始皇時望氣者言五百年後金陵有天子
氣於是東游以厭當之乃鑿方山斷長壟為瀆入於江
故曰秦淮案實錄淮本名龍藏浦其上有二源一發自
華山經句容西南流一發自東廬山經溧水西北流入
江寧界二源合自方山埭西注大江分派屈曲不類人
功疑非秦皇所開或曰方山西瀆直屬土山三十里是
秦開又鑿石硊山西而疏決此浦因名秦淮蓋未詳也
(舊志)
事跡祥符江寧圖經曰淮水去縣一里其源從宣州
東南溧水縣烏刹橋西一百五十里丹陽記云建
康有淮源出華山入江輿地志云淮水發源於華
山在丹陽湖姑孰之界西北流經建康秣陵二縣之
間縈紆京邑之内至於石頭入江懸流三百許里
又云秦始皇廵會稽鑿斷山阜此淮即所鑿也亦名
秦淮孫盛晉陽秋云是秦所鑿王導令郭璞筮即
此淮也又稱未至方山有直瀆行三十許里以地形
論之淮發源詰屈不類人功則始皇所掘疑此瀆也
徐爰釋問云淮水西北貫都吳時夾淮立栅宋
元嘉中浚淮起湖熟廢田千餘頃梁作緣淮塘北岸
起石頭迄東冶南岸起後渚籬門迄三橋以防淮水
泛溢大抵六朝都邑以秦淮為固有事則㳂淮拒守
今淮水貫城中東西由上下水門以達於江蓋水之
故道也(杜牧詩烟籠寒水月籠沙夜泊秦淮近酒家商女不知亡國恨隔江猶唱後庭花朱存)
(詩一氣東南王斗牛祖龍潛為子孫憂金陵地脉何曾斷不覺真人已姓劉曾極詩鑿斷山根役萬人)
(祖龍痴絶更東廵石城幾度更新主贏得淮流尚繫秦野亭馬之純詩城中那有大川行惟有秦淮入)
(帝城十里牙檣並錦纜萬家碧瓦與朱甍船多直使水無路人閙不容波作聲流到石頭方好去望中渺)
(渺與雲平繫北谷羅疊詩秦淮横貫帝王州萬瓦鱗鱗枕碧流艇莫愁何處去綠楊深巷有青樓葉)
(煇詩人言王氣在鄣州嬴政因來鑿此流地脉何曾真斷得幾多天子御宸樓山居劉元高横鑿南山)
(貫北津安知豐沛有真人六朝不得中原土猶使英雄欲過秦)
玄武湖亦名蔣陵湖秣陵湖後湖在城北二里周迴四
十里東西有溝流入秦淮深七尺灌田一百頃(舊志)
事跡案建康實錄吳寶鼎二年開城北渠引後湖水
流入新宫廵遶殿堂丹陽記吳孫皓寶鼎年間丹
陽縣宣騫之母年八十浴於後湖化為黿後湖又名
練湖徐爰釋問曰本桑泊晉元帝創為此湖以肄
舟師大興三年始創北湖築長堤以壅北山之水
東自覆舟山西至宣武城六里餘宋元嘉中有黑
龍見因改玄武湖立三神山於湖中春秋祠之石
邁古跡編曰元嘉二十三年築北堤立真武湖於樂
游苑之北湖中亭臺四所孝武大明中大閱水軍
於湖因號昆明池而俗亦呼為飲馬塘又於湖側作
大竇通水入華林園天淵池引殿内諸溝經太極殿
由東西掖門下注城南塹故台中諸溝水常瀠泗不
息建平王景素舉兵蕭道成出屯玄武湖梁徐嗣
徽等引齊兵至玄武湖侯景舉兵引玄武湖水以灌
臺城鄭文寶南唐近事云金陵北有湖周圍數十
里幕府雞籠二山環其西鍾阜蔣山諸峰聳其左
名山大川掩映如畫六朝舊跡多出其間每歲菱藕
網罟之利不下數十百千一日諸閣老待漏朝堂語
及林泉之事坐間馮謐舉元宗賜賀監三百里鏡湖
信為盛事又曰余非敢望此但賜得後湖亦暢平生
也徐鉉怡聲而對曰主上尊賢下士常若不及豈惜
一後湖所乏者知章爾馮大有慚色國朝天禧四
年改曰放生池其後稍廢為田開十字河立四斗門
以洩湖水跨河為橋以通往來歲久堙塞今城北十
三里惟有一池而他皆廢為田龍川陳亮所謂建鄴
帶後湖為險者今不可以言險矣為形勢慮者盍圖
之(熙寧八年十一月十一日王安石奏臣蒙恩特判江寧軍府於去年十一月十一日到任管當職事)
(當時集官吏軍民宣布聖化啓迪皇風終戍一載所幸四郊無壘天下同文然臣竊見金陵山廣地窄人)
(烟繁茂為富者田連阡陌為貧者無置錐之地其北關外有湖二百餘頃古跡號為玄武之名前代以為)
(遊玩之地今則空貯波濤守之無用臣欲於内權開丁字河源泄去餘水決瀝微渡使貧困飢人盡得螺)
(蚌魚蝦之饒此目下之利水退之後濟貧民假以官牛官種又明年之計也貧民得以春耕夏種糓登之)
(日欲乞明勅所司無以侵漁聚歛只隨其田土色高低歲收水面錢以供公使庫之用無令豪強大作侵)
(占車駕廵狩復為湖面則公私兩便矣伏望明降隆章綏懷貧腐奉勅依案此奏狀廢湖為田蓋始於王)
(安石也增收後湖田租則始於趙善湖田出糓麥所利者小湖關形勢所利者大故著廢湖之因以待復)
(湖之人云田宋元嘉十年顔延年從文帝樂遊苑中觀北湖收勤苦應詔詩曰周御窮轍跡夏載歴山)
(川蓄軫豈明懋善遊皆聖仙帝暉膺順動清蹕廵廣㕓楼觀眺豐穎金駕映松山飛奔互流綴緹彀代迴)
(環神行埒浮景争光溢中天開冬眷徂物殘悴盈化先陽陸團精氣隂谷曳寒烟攅素既森藹積翠亦葱)
(芊息饗報嘉歲通急戒無年溫渥浹輿隸和惠屬後筵觀風久有作陳詩愧未妍疲弱謝淩遽取累非纏)
(索日張九齡詩南國更數世北湖方十洲天清華林苑晏景陽樓幕下迴仙騎峯傍駐綵斿鳬鷖喧鳳)
(管荷芰闘龍舟七子陪詩賦千人和棹謳應言在鎬樂不讓横汾秋風俗因紆慢江山成易由駒王信不)
(武孫叔是無謀佳氣日將歇霸功誰與修桑田東海變麋鹿姑蘇遊否運争三國康時劣九州山雖幕府)
(在飲豈豫章留水淀還相閱菱歌亦故遒雄圖不足問唯想是風流李白詩空餘後湖月波上對瀛洲)
(誰唐李義山詩玄武湖中玉漏催雞鳴埭口綉繻迴言瓊樹朝朝見不及金蓮步步來野亭馬之純)
(詩萬頃冥茫水拍堤當時於此習舟師長江天險雖堪恃鬭艦人謀可勿施莫使黑龍離舊窟且教玄武)
(入新詞如何又作蓬瀛景時節來遊看水嬉鐵曾極詩當日湖光徹鏡心龍旗鳳吹此登臨而今馬迴)
(旋地斜點黃塵一尺深黑朱存詩雷轟疊鼓火翻旗三異翩翩試水師驚起龍眠此下原缺十八行)
雲歸片帆起之句
綘巖湖一名赤山湖在句容縣西南三十里去府六十
里源出綘巖山周迴二十里下通秦淮(舊志)
事跡石邁古跡編曰赤山湖在上元句容兩縣之間
溉田二十四垾南去百步有盤石以為水疏閉之節
南史沈瑀傳明帝復使築赤山塘所費減材官所
量數十萬即此湖塘也唐麟德中令楊延嘉因梁
故隄置後廢大歴十三年令王昕復置周百里為塘
立二斗門以節旱暵開田萬頃元和郡國志句容
赤山湖在縣南三十五里茅山記太元真人内傳
曰江水之東金陵之地左右間有小澤澤東有句曲
之山陶隱居曰小澤即謂今赤山湖也從江東來直
對望山今此湖半屬句容半屬上元舊收歲課錢
二百二十貫咸平三年正月奉勅除放
湖條江寧府上元句容兩縣臨泉通德湖熟崇德丹陽
臨淮福祚甘棠舊額八鄉今併入丹陽臨泉福祚甘棠
四鄉百姓自來共貯水綘嵓湖澆灌田苗下有百堽堰
捺水其湖上接九源山其堰下通秦淮江自吳赤烏二
年到今已七百餘年其湖東至數堽西至雨壇南至赤
岸北至青城舊日春夏貯水深七尺秋冬貯水深四尺
先是麟德二年前縣令楊延嘉并建兩斗門立碑碣具
言周回僅百里州司尋差十將丁籌計生徐蕆廵湖打
量得一百二十二里九十六步盧尚書判置湖貯水本
為溉田若許侵耕難防災旱取定四尺水則使其澆九
鄉田苗(九鄉跨句容上元二縣)若過令深廣又慮浸毁若逢曠旱
之年須稍更增加今且定取五尺水則其不及處且任
耕墾種植如有人於五尺水則内盜耕一畆一角推勘
得實其犯條人斷遣令衆十日放本管湖長不覺察亦
並施行又據十將丁籌狀蘆發亭北邊去岸約有二百
來步有一盤石東西闊四尺七寸南北闊三尺五寸石
面中心去水面一尺六寸五分即是五尺之則并有察
柱仰下縣便於石上磨刮更刻字記其湖仍每季一申
不得鹵莾戴經新塘有豐等三湖圍垾内田多是私函
取水澆灌田苗准舊例放綘巖湖水下秦淮三日取指
揮給放不得專擅開函取水其湖先有傳食田五十畆
句容縣弓量二十畆三十步上元縣弓量二十畆三十
步百堽堰與綘巖湖同置綘巖湖貯水百堽堰捺水保
大中曾别差官親到赤山湖所建斗門三所通放湖水
出入常令湖中積水五尺其斗門或遇山水擁下高於
湖内水面即須全開三所斗門放水入湖候外溪水退
却放水出溪下秦淮入江專須酌量湖水不得失於元
則右前件湖堰承舊澆灌九鄉田苗共一千餘頃畆伏
奉省符帖命指揮修作貯水逐鄉差承潤戶管當先有
條流歲久去失續於晉天福年中再興工役修作經今
六十餘年伏遇明朝重興添修建造貯捺百里溪汊山
源賑䘏耕民備供王賦累奉勅恩給賜料物及借助日
食等差兩縣官員置造斗門三所計用一萬七千六百
八十工及添修湖埂并百堽堰共計三萬三千六百八
十工衆議重置條流嚴加束轄謹連符條如前伏乞員
外尊慈特賜判印指揮永為證據建隆查員外乾德伍
侍御開寶王司空閻侍御魏司空盧司直林員外並判
執條常加束轄慶歴三年二月十八日葉龍圖知建康
府日於古來舊湫處置立大石柱一條將湖心盤石水
則刻於柱上永為定則
樊珣記句容西南三十三里曰赤山天寶中改為綘巖
山以文變質也山外周流厥有湖塘舊址考於前志則
曰吳人創之梁人通之矣洎金火有變積為習坎灌莽
之所我唐麟德歲邑宰楊嘉延亦纂前服利農為名雖
迹於傳聞而事斯茫昧楊氏之後又餘百年實滋菰蒲
莫植粳稻剥極則賁俟能而伸大歷十二祀縣大夫兼
大理司直太原王公昕能蘇罷勞(一作人)且易弊俗臨湖
而歎以欲從人吟使臣之清風酌良牧之高課將圖永
逸匪顧暫勞因察其地形訪以輿誦謀始作則定徒撰
工月在休農雲其荷鍤周匝百頃(一作里)蓄為湖塘置兩
斗門用以為節旱暵則决而全注霖潦則瀦而不流收
功濟時道甚明遠開田萬頃贍戶九鄉洎成奥區頗無
凶歲魚稻之盛公實為之昔叔敖芍陂能張楚國史起
漳水竟富魏邦秦稱鄭白漢歌邵杜皆謂是也每商羊
罷舞龍見而雩比屋有憂於銷鑠連阡莫覩于耘耨兹
則黛波奫淪白鳥飛滅下洞庭之鳬雁泳中流之鱣鮪
横塘之右構為新亭芬其芰荷樹以杞柳楊楚江嶺憧
憧是途行李實獲于廕庥詠歌或借于觀覽懿乎哉君
子之用心也孰愈崇其島榭侈以林堂此而莫文翰墨
奚述大歷十二年十月三日記右丹陽綘巖二湖雖在
外縣以其利民者廣故先志之尤加詳焉
迎擔湖在城西北石頭城後五里今為田(舊志)
事跡晉元帝南渡衣冠席卷過江客主相迎負擔於
此湖側至今名迎擔湖實錄云費縣西北有迎擔
湖溉田三十頃袁粲敗劉彦節走迎擔湖陳軒
金陵集有李建勲朱存迎擔湖詩
蘇峻湖在城西北一十五里周迴十里灌田一十二頃
案南徐州記迎擔湖西北有蘇峻湖本名白石陂(舊志)
事跡晉咸和二年蘇峻舉兵於石頭陶侃温嶠庾亮
陣於白石使將軍楊謙攻於石頭峻輕騎出戰謙詐
奔白石壘峻逼之纔交鋒峻墜馬侃督護李陽臨陣
斬峻于白石陂岸至今呼此陂為蘇峻湖
張陣湖在石頭城後舊傳蘇峻與晉軍嘗戰于此至今
湖側高墩上有蘇大將祠案晉書峻起兵據石頭北湖
距石頭纔八里今屬金陵鄉去城十三里
夏駕湖在城東南五十里屬上元縣丹陽鄉今為田(舊志)
事跡曹憲揚州記云晉惠帝永寧二年有石浮來建
鄴自秦淮夏駕湖登岸二百餘步百姓咸曰石來石
來至明年石冰果入揚州沈約宋書晉惠帝太安
元年丹陽湖熟縣夏駕湖有大石浮二百步而登岸
民驚譟曰石來于寶曰尋有石冰入建鄴今丹陽鄉
范墟渡舊有石浮數尺形如碌碡父老云即古夏駕
湖浮來石也
半陽湖一名半湯湖在城東北四十里周迴十五里水
同一壑而冷熱相半(舊志)
事跡輿地志及南徐州記云江乘縣南有半陽泉半
冷半熱熱處可爛物冷處如冰熱處魚入冷處即死
冷處魚入熱處亦死民種稻則溉熱水一年再熟今
下蜀鎮有温湯唐丞相韓滉小女有疾浴温湯即愈
此在上元縣境酉陽雜爼云句容縣吳凟塘其水
半冷半熱可以瀹雞子此又一湖也(馬之純詩一半寒泉一半湯同為此)
(水異炎凉湯泉是處雖多有鍾阜斯池特廣長誰說吹噓如口鼻或云底下有流黃好尋舊迹重開鑿地)
(寶無容久瘞藏片朱存詩江南龍節水為鄉水不純隂又半陽一湖光共深淺兩般泉脉異温凉)
攝湖在城東北五十里周迴二十里江乘縣記云湖在
攝山之側因以為名
三岡湖在城東六十四里周迴一十里溉田八十頃地
有三岡俯臨湖側因以為名
烏意湖在城東八十里周迴三里溉田一十頃
鷰雀湖在城東三里周迴二里流入青溪古老相傳今
斜橋即走馬橋橋之東有水平闊是也或云今惟政鄉
白蕩湖即其地(舊志)
事跡輿地志云走馬橋側有鷰雀湖窮神祕苑曰梁
昭明太子在東宫有一琉璃盌紫玉杯皆武帝所賜
也既薨詔置梓宫後更葬開墳為閹人擕入大航乃
有鷰雀數萬擊之因為有司所縛乃獲二寶器帝聞
而驚異詔以賜太孫封墳之際復有燕雀數萬銜土
以增其上墳側今有湖後人因名燕雀湖(楊備詩平湖岸側見)
(高墳萬土銜來燕雀羣鑑面無波天一色此中文藻似儲君馬之純詩在昔曾為舜帝坟象來耕鑿鳥)
(來芸今兹封土麒麟冡乃有銜泥燕雀羣玉海冲融侔至性錦江燦爛儗高文區區羽物猶依戀想見人)
(儔望白雲)
婁湖在城東南一十五里周迴一十里灌田二十頃水
流入艦澳輿地志云婁湖苑吳時張昭所創有湖以溉
田宋時築為苑張昭封婁侯故謂之婁湖
高亭湖在城東南三十里周迴二十里溉田三十五頃
丹陽記云王仲祖墓東南一十六里有高亭湖
葛塘湖在城東南七十二里周迴七里溉田四十頃舊
經云昔葛仙翁於此煉丹故以名之
劉陽湖在城東南六十里周迴三十里溉田三十頃
白社湖在城東南二十五里周迴十里溉田一十頃
銀湖在城南七十里周迴一十三里溉田二十頃
石圽湖在城南五十三里周迴二十二里溉田四十頃
白都湖在城南七十里周迴八里溉田二十五頃西連
白都山
笪湖在城南六十里周迴五里溉田一十五頃
梁墟湖在城南二十五里周迴十餘里溉田二十頃
河湖在城西南七十里周迴八里溉田一十頃
三城湖在城西南七十三里周迴一十五里中有三小
城故名
江城湖在句容縣西北六十里計一百八十畆深六尺
二寸灌溉田八百畆屬琅邪鄉二十八都
固城湖在溧水縣西南九十里周迴一百里深三丈南
北三十里東西二十五里環楚王故城有水四派湖中
流與太平州接界與丹陽湖石臼湖號曰三湖東經五
堰自常州宜興縣界流入太湖此道今已堙塞
石臼湖在溧水縣西南四十里縦五十里衡四十里西
連丹陽湖湖中有軍山塔子馬頭雀壘四山其水舊有
二派入龍潭梅梁港經湯家步通濁水此道今堙塞
長塘湖在溧陽縣北五十三里周迴一百五十里接金
壇宜興縣界舊名洮湖(舊志)
事跡周處韋昭&KR1073;道元皆以此湖為五湖之一中有
浮山其水東連震澤春夏深秋冬淺虞翻曰太湖
有五湖故謂之五湖滆湖洮湖射湖貴湖及太湖為
五湖並太湖之小支俱連太湖故太湖兼得五湖之
名注云洮湖一名長塘湖在義興張勃吳錄云五
湖者太湖之别名以其周行五百餘里故以五湖為
名國語吳越戰於五湖直在笪澤一湖中耳范蠡
遊五湖即此是郭璞江賦云彭蠡青草具區洮滆
以為五湖洮音姚廣韻洮餘昭切五湖名南徐州
記云延陵縣東南長塘湖又名洮湖輿地志云臨
津西有長塘湖屬延陵永世二縣西受溧水通溧陽
縣界周處風土記云洮湖别名長塘湖晉咸和
四年韓晃南走將軍王允之追躡於長塘湖大破之
王恭於京口起兵誅執政事敗走至長塘湖即此
是也咸和四年蘇逸以萬餘人自延陵湖將入吳
興將軍王允之及逸戰於溧陽獲之亦此處也按
湖即古延陵尉所居其水東連震澤入松江至宋以
庾業代義興太守劉延熙業至長塘湖即與延熙合
制遣沈懷明等東討卒破業於湖夾岸築壘即此湖
也春夏水深五尺餘秋冬差淺受大溪南流三十里
至大坯山張籍長塘湖詩一斛水中半斛魚言湖
中多魚如此祥符圖經云周迴一百二十里
朱湖在溧陽縣今不詳所在郭景純江賦云其旁則有
具區洮滆朱滻丹漅酈道元水經注云朱湖在溧陽今
溧陽湖泊為多或謂之渰名稱更易古跡之可見者鮮
矣或謂朱湖即丹陽湖之異名未詳
千里湖在溧陽縣東南十五里晉書陸機云千里蓴羹未
下鹽䜴南史沈文季云千里蓴羹豈關魯衞皆指此地
也至今産美蓴俗呼千里渰與故縣渰相連或說千當
作芊末當作秣千末皆省文也秣下即秣陵太氐縣境
産蓴多且肥美藏蓄可以致遠
昇平湖在溧陽縣西七十里外自溧水縣五堰東流入
湖即古中江所逕之地又有溪水南自建平縣梅渚鎮
來會
三塔湖一名梁城湖在溧陽縣西七十里周十八里西
南與昇平湖相接張孝祥有詩
黃山湖在溧陽縣西南三十七里黃山下周迴五里
下湖在溧陽縣南一十里周迴五里流經白雲逕東入
太湖
西子湖在城東五十里周迴五里溉田五十頃長樂崑
崙墩之西有村曰西子其側有湖因以為名
慈湖在江寧縣界接太平州湖濱有廵檢寨
事跡石季龍寇歴陽趙嗣屯慈湖蘇峻敗司馬流於
慈湖
白米湖在上元縣東與句容下塘村相接地産白米
溪澗
青溪吳大帝赤烏四年鑿東渠名青溪通城北塹潮溝
闊五丈深八尺以洩玄武湖水發源鍾山而南流經京
出今青溪閘口接於秦淮及楊溥城金陵青溪始分為
二在城外者自城壕合於淮今城東竹橋西北接後湖
者青溪遺迹固在但在城内者悉皆堙塞惟上元縣治
南迤邐而西循府治東南出至府學墻下皆青溪之舊
曲水通秦淮而鍾山水源久絶矣(舊志)
事跡輿地志云青溪發源鍾山入於淮連綿十餘里
溪口有埭埭側有神祠曰青溪姑今縣東有渠北接
覆舟山以近後湖里俗相傳此青溪也其水迤邐西
出至今上水閘相近皆名青溪溪舊有七橋晉郗
僧施嘗泛舟青溪每溪一曲作詩一首謝益夀聞之
曰青溪中曲復何窮盡蓋謂此也陶季直京都記
云京師鼎族在青溪埭尚書孫瑒尚書令江總宅當
時並列溪北晉王含帥王敦餘黨自竹格渚濟沈
充自青溪會之至宣陽門蘇峻等出南塘横擊大破
之桓彝别傳曰明帝世彝與當世英彦名德庾亮
温嶠羊曼等共集青溪之上郭璞與焉乃援筆屬詩
以白四賢并以自序世說云周顗罷臨川還都泊
青溪時夏暴雨船舫狹小而漏殆無坐處丞相王導
曰胡威之清何以過此齊高帝先有宅在青溪生
武帝及即位以宅為青溪舊宫永明元年望氣者
言新林婁湖有王者氣帝廼築青溪舊宫作新婁湖
苑以厭之卞彬嘗於東府謁齊高帝時高帝為齊
王彬曰殿下即宫東府則以青溪為鴻溝鴻溝以東
為齊以西為宋仍誦詩云誰謂宋遠跂予望之遂大
忤旨隋煬帝平陳斬張麗華孔貴嬪二人於青溪
柵下(虞部楊公備詩傾城傾國兩妃嬪此地聞名不見人潜想舊時紅粉面落花風裏步香塵闕)
(名詩竟煩擒虎到青溪此夜應無璧月詞迎刃春風殪尤物岸花隨雨淚胭脂任斯庵詩蛾眉流落碧)
(流中走馬來時事已空此日不能留妲己他年誰敢憶高公又青溪不見麗華留遺恨空餘故國羞璧月)
(只應明結綺春風吹不上迷樓又開門忽憶東風面步向青溪遶碧灣淡白深紅了無迹綠楊烟外一鍾)
(山)今建元寺東南角度溪有橋名募士橋吳大帝募
勇士處其橋西南角過溝有埭名雞鳴埭齊武帝早
遊鍾山射雉至此雞始鳴因名焉其溝是吳郄儉所
開在苑城後晉修苑城為建康宫即城北壍也(王維詩言)
(入黃花川每逐青溪水隨山將萬轉趣途無百里聲喧亂石中色静深松裏漾漾沈菱荇澄澄映葭葦我)
(心素已閒清朋淡如此請留盤石上垂釣將已矣輝張顛詩旅人倚征棹薄暮起勞歌笑攬青溪月清)
(不厭多鴉節使吳公琚遊青溪有詞呈野亭馬公岸柳可蔵路轉溪斜忘機鷗鷺滿汀沙咫尺鍾山迷)
(望眼一片雲遮臨水整烏紗鬚影蒼華酒闌却念在天涯幾日不來春便晚開盡桃花野亭䟦其後云秦)
(淮海之詞獨擅一時字未聞米寶晉善詩然終不及字若公可兼之矣辛酉季春承議郎充江南東路轉)
(運司主管文字馬之純謹書野亭詩云人道青溪有九曲如今一曲僅能存江家宅畔成花圃東府門前)
(作菜園登閣尚堪觀疊障泛舟猶可醉芳樽料應當日皆無恙苕霅瀟湘不足言又人日泛青溪青溪曲)
(易迷船迴波下上簾捲日東西景物行行見壺觴處處擕浮舡閒得醉極目水雲低)龍川陳
亮論建業形勢擁秦淮青溪以為阻今青溪九曲僅
存其一馬公光祖浚而深廣之建先賢祠及諸亭舘
於其上築堤飛橋以便往來游人泛舟其間自早至
暮樂而忘歸詳見先賢祠及亭舘下
白雲溪一名白雲逕在溧陽縣東十里清澈可翫東流
入荆溪
鎻石溪在上元縣東南四十八里源發白石巖經攝湖
六十餘里入大江其源上通數里山澗曲屈隨下奔注
不類人功開鑿
長溪在上元縣東南六十里闊五丈丹陽記云湖熟前
有長溪東承句容縣赤山湖水入於秦淮
白李溪在句容縣小茅峰北昔高辛時展上公居於溪
上手植白李而食之道成仙去
上容溪在句容縣水源出中茅過蘆江橋經赤山湖入
秦淮
谷溪在溧陽縣南二十里源出青山曲折流一百十里
下合於瀨水
飡溪在溧陽縣西六十里源出谷山東北流入長塘湖
高友溪在溧陽縣南二十里源出廣德諸山至此聚而
為溪下經黃墟蕩合於白雲逕
舉善溪在溧陽縣南三十里源出廣德諸山至此聚而
為溪合於高友溪
楚王東西二澗在茅山
事跡楚王來游頓兵於此因名舊記云崇禧觀東二
澗是也並華陽洞天三水合流直至崇禧觀門前
落馬澗一名南澗在江寧縣南五里東北流入城濠
事跡宋孝武討元兇元兇軍敗人馬傾滿澗中時人
呼為落馬澗陳亡涸竭
蘼蕪澗在上元縣城東三十里青龍山前路出檀橋
事跡金陵故事齊處士劉瓛居此瓛為儒林之宗年
至四十未婚其友為娶王氏乃詣澗折蘼蕪而去因
名蘼蕪澗
玉澗今蔣帝廟側緣山澗是(徐鉉詩云鍾山祠畔宿烟晴玉澗橋邊碧樹春李湜)
(詩云迸石如散琛穿雲似流玉)
東澗在鍾山寶公塔之西宋熙寺基之東
事跡石邁古跡編云梁處士劉許彦度隱居之所許
尤精釋典嘗聽講鍾山諸寺因卜築宋熙寺東澗有
終焉之志
鶴臺澗在茅山大茅峰之東北嘗有鶴羣往來於此澗
後有道士張元之築臺以居焉
宜東澗在大茅山西二里昔有仙人展上公於此種碧
柰貨丹砂故名今楊尚書山居是也
上湖㵎在溧陽縣西六十里源在廣德軍東北流入縣
界合於白雲溪
冷水澗在句容縣玉晨觀北
流杯澗在句容縣雷平山西大路下
景定建康志卷十八
