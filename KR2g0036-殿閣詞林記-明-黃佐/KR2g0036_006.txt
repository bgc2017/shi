殿閣詞林記卷六
明廖道南撰
館學
弘文舘學士封誠意伯劉基
劉基字伯温浙江青田人年十四即領春秋大義元至
順癸酉以明經舉進士授高安丞揭文安公曼碩一見
竒之曰此魏徵流也而英特過之他日其濟時之器乎
初基游燕京見書肆有象緯占經閱之經夕談誦如流
其人大驚欲舉以授之基辭曰業已習矣及丞高安有
進賢鄧祥甫者精於天文術數廼以其學授基焉治高
安有能聲江西行省辟掾史基辭去尋起為江浙儒學
提舉又辭去嘗與魯淵宇文公諒泛西湖有異雲起西
北祥光掩映湖波如綺諸人皆賦詩記之基獨縱飲不
顧徐呼曰此天子氣也應在金陵十年當有王者起其
下我當輔之衆駭以為狂悉舍之去基獨與門人沈與
京劇飲湖亭時無能知者惟西蜀趙天澤以為隆中諸
葛也方國珍起兵海上元帥多爾濟巴勒被其誘脇省憲
遂舉公為帥府都事基募兵平山寇吳成改行樞密院
經歷與參知政事舒穆嚕宜孫守處州以拒國珍遷行省
郎中經略使李國鳳上其功執政者貪得國珍賂遺奏
入不省授以判官基又辭去歸青田山中乃著郁離子
書我高皇帝取婺州遣孫炎聘基基指乾象謂人曰此
天命也吾其行乎基至金陵上時務十八策上嘉納之
會陳友諒入寇或謀以城降或以鍾山有王者氣欲趍
據之上問基曰先生以為何如基曰先斬主降議及奔
鍾山者乃可破賊爾上曰先生計將安出基曰天道後
舉者勝若散府庫開至誠以固士心伏兵伺隙擊之取
威制敵在兹一舉已而友諒至果大敗走復將討友諒
于九江基曰金星在前火星在後克之必矣上大喜即
出師攻皖城自旦至晡不拔基請徑趍江州遂拔之友
諒走湖廣其洪都守將胡廷美遣子約降預請禁約數
事上有難色基自後踢所坐胡床頓悟許之廷美以城
降先是嘗遣都督馮勝出攻基授以方略俾夜半候望
青雲起則我兵宜伏見黑雲則彼寇兵伏也慎勿妄動
黑雲漸薄與青雲接此寇歸也宜急追之果如所料基
以母冨氏喪奔歸過衢州值苖軍叛殺守將胡大海耿
再成孫炎等夏毅時守衢城驚懼失措基徐為畫計且
諭諸軍以禍福衆乃定遂與平章邵榮擒苗帥賀李等
克復諸城方國珍素畏基名遣間致書問基因宣布威
德諷使歸順方氏納欵上遣人訪基以軍國重事基隨
問條答悉合機宜及還都道經建德會張士誠寇其城
守將李文忠欲奮擊之基曰不出三日賊可成禽也比
三日黧明基登城望曰賊走矣趍使疾追至東陽悉禽
之基至入謁上問曰友諒據楚士誠據吳二者孰先伐
之便基曰友諒居上流名號未正宜先伐之友諒旣平
取士誠如嚢中物爾巳而友諒復攻洪都上親征之大
戰于鄱陽湖勝負未决基密謀移軍湖口以金木相犯
日制勝上皆從之陳氏平遂决計伐士誠暨北定中原
基運籌居多上時至基所屏人語移時乃去人莫知之
乃以基為太史令一日基見日中有黑子奏曰東南當
失一大將時參軍胡深征閩果覆沒他日上欲刑人基
曰何為乃語以所夢基曰三人頭上有血此衆字也以
土傅之得土得衆之象也後三日當有騐越三日海寧
果以城降上大喜悉以所留刑者俾基縱之是年熒惑
守心羣臣震懼基勸罪已以回天意上即詔諭羣臣人
心始安值大旱命基讞滯獄多所平反天降㴻雨張昶
上請羣雄旣平宜及時為樂基曰是欲爲趙高也昶色
動乃使齊翼巖等伺基欲中之傷上廉得其情昶翼巖
伏誅未幾為御史中丞兼太子贊善大夫上北廵命丞
相李善長及基留守京師且敕以督察奸惡以肅輦轂
基素剛嚴凢中書内府閹人吏胥有犯即捕治宦者監
工匠不肅及宿衞舍人奕棋基啓皇太子悉寘於法有
中書都事李彬者犯法基即廢之善長祈緩其獄弗得
遂&KR0742;之上還都基言曰鳳陽固帝鄉非天子所都之地
雖置中都不宜居也庫庫特穆爾雖可取然未易輕視
願留意基辭歸青田適章溢奏定處州田稅上命减稅
畝止五合且曰使劉伯温子孫世爲美談也厥後定西
失利庫庫特穆爾北走沙漠上乃手詔召基略曰爾從
朕於羣雄未定之秋居則匡輔治道動則仰觀天象察
列宿之羅布驗日月之光華𤼵蹤指示無征弗克攻皖
城拔九江撫饒郡降洪都取武昌平處州爾多力焉至
於彭蠡鏖戰砲聲如雷鬼神悲號星日晦冥自旦至暮
如是者四爾時在舟中備嘗患難今久而未至朕心慊
焉命駕一來朕心良慰基至上欲拜之爵基曰陛下乃
天授臣何敢貪天功固辭不拜上以事詰責丞相善長
基曰善長勲舊且能輯和諸將上曰是數欲害汝者汝
反爲之地耶汝之忠勲足以任此基曰譬如易柱必得
大木若用小木為之將速顛覆如臣駑鈍尤不可爾上
欲相楊憲基與憲素厚乃直言曰憲有相才無相器夫
宰相者持心如水以義理爲權衡而已無與焉者也今
憲不然能無敗乎上曰汪廣洋何如基曰器局𥚹淺觀
之可知上曰胡惟庸何如基曰彼小犢爾將僨轅而敗
犂矣上曰吾之相無踰於先生基曰臣非不自知但臣
疾惡太深不任繁劇爲之且孤厚恩天下何患無才願
明主悉心求之如目前諸人臣誠未見其可上嘗與論
兵曰克敵在兵制兵在將兵無節制則將不任將非其
人則兵必敗是以兩軍之間决死生成敗之際有精兵
不如良將基曰臣每觀廟筭初謂未必皆然及摧鋒破
敵動若神明臣由是知將之勝又不若主之勝然陛下
不拘古法而勝尤人所難上曰兵者謀也因敵制勝豈
必泥於古哉戰陳之事闔闢竒正頃刻變化如風雲之
無常勢要在通其變爾三年七月以爲弘文舘學士十
一月大封功臣拜誠意伯錫之誥命追贈其祖父皆永
嘉郡公四年正月賜歸田里遣子璉赴闕謝恩并上平
西蜀頌上手書優答且問以天象基覆上言霜雪之後
必有陽春今國威已立宜濟以寬上命以其書付之史
舘或有言殺運三十年未除者基歎曰吾若當國掃除
弊俗一二年後寬政可復也初甌括間有隙地曰談洋
基言於上以為頑民負販私鹽因挾方寇爲亂宜設廵
檢司上從之及設廵檢司民以爲非便適茗洋作亂郡
縣匿不以聞基令子璉奏之時胡惟庸柄政憾其所奏
乃謂基圖談洋為已墓地詔以基勲舊赦弗治仍奪其
禄先是楊憲敗後汪廣洋為相復敗胡惟庸繼之基大
慼曰使吾言不驗蒼生福也如其驗諸其如蒼生何八
年正月胡惟庸以醫來視疾飲其藥二服有物積腹中
如石基白於上亦未之省也乃御製文一通遣使送歸
及家一月而薨年六十有五所著有覆瓿集寫情集及
犂眉公集廖道南曰予觀誠意伯集慨然激嘆以爲有
子房之風及誦我聖祖之言亦曰吾子房也夫子房椎
擊沙中何異於伯温之憤方氏也伯温受天文於鄧祥
甫又何異於圯上老人之三略哉漢之元功大封子房
願封留足矣乃辟榖導引明哲保身始神黃石之術終
從赤松之游易曰介如石不終日貞吉何其智也而伯
温乃徘徊容與雉罹于羅象以齒焚豈其忠於國而弗
智於身耶彭韶贊曰治淪於弱曷仕於時爰歸盛德仕
止乃宜就桀就湯節義奚虧大哉王佐燭物炳幾運籌
制勝翼龍以飛昭回制作文章是咨允爲宗臣爾爵爾
祠
弘文舘學士羅復仁
羅復仁字(原闕)江西吉水人初從陳友諒為編修甚見
禮遇歲壬寅太祖高皇帝兵至九江復仁來降命侍左
右癸卯從破友諒于鄱陽湖命齎蠟書招諭臨江袁州
諸郡甲辰除中書省諮議性率直每論事指陳得失無
所隱避益親信之及武昌久圍不下上以復仁友諒舊
臣命往招諭其子理復仁至城下號慟不已理怪之使
召之入復仁曰今不降大兵且屠城諸民何罪早為之
所則族可保也理由是遂降復招諭江西還為國子助
教以老賜車出入每宴見賜㘴飲食丙午春奉使山西
招諭元將庫庫特穆爾前使多被拘留復仁議論慷慨
獨還洪武元年擢編修二年冬齎詔諭安南命毋侵占
城既至曉以大義安南王悅服還贈以黃金美玉復仁
辭不受歸奏之上多其廉讓適安南使者至仍令持之
以歸改翰林檢閱未幾拜弘文舘學士屢召論復仁多
土音質俚上以其率直多見聽納尋乞休賜大布之衣
書曰性雖粗率忠直可嘉賜爾布衣放歸田里仍賜玉
帶名馬鐡柱杖㘴墩諸物上嘗幸其第復仁方操塗具
急呼其妻取凳故上每呼為老實羅云廖道南曰馬援
有言非惟君擇臣臣亦擇君夫中原鼎沸綱紀&KR1089;壞而羣
椎角立未知鹿死誰手復仁乃能辭其故主翊戴真龍
推心置腹直見本眞綸綍寵褒非溢美也贊曰朴而不
浮戅而有真却金知義賚布知仁玉帶温栗鐡杖堅貞
大哉奎章照耀山城
弘文館學士危素
危素字大朴撫州金谿人年十五能究五經大旨與同
郡葛將曾堅黃&KR1168;更相策勵乃從吳沉范梈遊遂知名
薦入經筵為檢討歷陞學士承旨奏請加封朱考亭楊
龜山李延平真西山蔡九峰從祀俱從其論國初徐逹
收燕京令故臣咸投告身素與編修黃冔誓死於難有
報國寺僧梓者救之乃免而冔竟死矣逹乃以素歸上
雅聞素文學仍命為侍講學士因進言宋朝諸陵爲元
西僧所發以理宗頂骨爲飲器上聞之惻然曰宋南渡
諸君無大失德與元又非世讐旣乘其弱取之何乃縱
奸人肆酷如是耶即命守將吳勉訪索頂骨得之僧廬
命有司厝於京城之南紹興亦以永穆陵圖來獻命掩
瘞故處時值丼露降宋濂為頌上問素此何徵也素曰
王者愛養耆老則丼露降而松柏受之尊賢容衆則竹
葦受之今丼露降於松是陛下養老所致也宜以制幣
册告宗廟頒於史館以永休聞三年四月命素及胡鉉
雎稼王大中俱為弘文館學士鉉歸素撰皇陵碑以獻
上念其老賜小車免朝謁時從論說經史質証疑義御
史王著等劾素亡國之臣不宜居侍從乃謫居和州之
含山所著有宋史稿元史稿文集五十篇奏議三卷宋
濂銘其墓曰大明方隆多士景從有詔任公侍講禁中
公文之純大音玄酒道則在兹爵禄何有孰高為山孰
深為淵文之有傳終古昭宣廖道南曰素仕元秉文衡
都樞要學者仰之如星凰及徐逹收燕薊命仕兀者投
告身素與編修黃冔約死於難冔死而素背約焉及至
躋顯榮陟清華愧東閣之履聲慘南滁之汗顔竟自經
於溝瀆而不之恥莊生有言哀莫大於心死素之謂矣
贊曰華國之才救時之略其學博雅其操簡約鳥則擇
木魚則依水爲臣不二有負斯語
宫學
左春坊大學士董倫
董倫字安常順天宛平人所學浩博沉潜學者從之稱
為貝川先生洪武十五年張寧以明經薦入朝奏對稱
旨授春坊贊善大夫侍懿文太子陳說剴切高皇帝嘉
之未幾補河南參議二十五年改詹事院爲府遴選東
宫官属以唐鐸為詹事祝春李文吉為少詹事而以倫
為春坊大學士倫薦葛伯衡代已三十年以詿誤坐事
謫雲南教官皇太孫憐之賜白金為道里費倫涉淮溯
汴驅馳梁雍以逹於蜀蜀王聞而重之賦詩八章以贈
其行時雲南初開倫以身教用夏變夷遠人嚮慕建文
中召入爲禮部侍郎兼學士階嘉議大夫御書怡老堂
三大字及髹几玉鳩杖各一倫上表略云臣素無閥閱
功勞兼乏智能才藝徒知篤信于古道自分無用于明
時幸蒙高皇帝之知忝拜左春坊之命任臣以兩宫
輔導之職稱臣為三葉帝王之師兹者踐阼之初乃復
馳書以召蒼顔白髮萬里來歸金馬玉堂十年如昨自
今持杖戒噎則思兆民或阻于飢凭几安身則念一物
或失其所乃方孝孺代撰也先是解縉代夏長文章奏
劾都御史袁泰謫河州至是倫薦之召還為待詔其汲
引士𩔖如此廖道南曰予觀順天志穪倫端厚質實及
考諸國史乃知其歴履夫方遜志解春雨皆名儒也或
代之撰表或受其薦剡其人品高尚可徵也已贊曰真
人啟運哲士景從獻策彤廷授經青宫出補大藩入司
坊學侃侃大節卓彼先覺
左春坊大學士李至剛
李至剛名銅以字行浙江寧海人少從楊鐵崖游洪武
初以明經舉侍懿文太子初授祠部試郎中坐事謫
戍邊未幾召還為虞部郎中尋補河南參議會河决汴
堤以匡濟調湖廣參議太宗登極至剛來朝擢右通政
預修高廟實錄陟禮部尚書甲申册立皇太子命至剛
兼左春坊大學士初開經筵同解縉進講及修永樂大
典多所裁定侍郎宋禮劾之降儀制郎中及縉被譛
詞連至剛下詔獄仁宗嗣位復以通政改守興化府卒
子源中永樂甲辰進士廖道南曰予讀楊文貞公所撰
至剛墓表稱其入典邦禮輔儲君出佐藩翰守名郡顯
庸光大雖間歴夷險然回視同儕輩覆滅消亡何可勝
計蓋指縉也及攷縉所評至剛語曰誕而附勢雖才不
端太宗後舉以告仁宗曰至剛朕洞燭之矣縉語有徵
非狂士也於乎豈士竒亦忌縉耶贊曰崛強此老&KR0993;歴
居多屢遭竒禍弗罹于羅大紳少之文貞則多聖謨如
在人其謂何
右春坊大學士曾棨
曾棨字子啓江西永豐人永樂甲申進士第一授修撰
軀儀膚碩問學敏贍太宗竒其才命解縉選二十八人
為庶吉士進文淵閣棨為之冠上嘗召問棨應對如響
命撰天馬海青歌揮筆立就詞氣豪宕預修永樂大典
充副総裁官丁亥轉侍講守制車駕幸北京起復扈從
同邑有坐建文間黨繫者人咸為棨危又所居西長安
門失火延及禁垣上皆以棨故不問秩滿進侍讀學士
重修高廟實錄成駢沐賜賚仁宗嗣位遷右春坊大學
士仍兼侍讀階奉議大夫宣德改元預修兩朝實錄成
賜金織襲衣寳帶擢少詹事仍兼侍講學士卒贈禮部
侍郎楊榮銘其墓曰永樂初科首賜及第玉質金聲為
國令器居官翰苑克慎克勤文行之懿遠近著聞廖道
南曰予觀國史謂棨温雅英邁喜推薦士學博才曠為
文沛然惜乎天不假之以年未究厥終也贊曰渥洼神
駒奔風逸電丹穴威鳳雲輝星爛子啟之才夙自天成
大廷擢魁宫府垂名天奪之速齎志以没長篇大章照
耀石室
詹事兼侍讀學士李泰
李泰字文通順天香河人正統戊辰進士選庶吉士授
編修景泰間遷左春坊司直郎兼編修再轉右中允英
廟復辟改尚寳司丞兼編修既而侍東宫講讀轉侍講
成化改元陞侍講學士兼經筵官尋侍文華日講預修
英廟實錄成陞少詹事兼侍講學士未幾進詹事兼職
如故卒年四十三賜祭葬贈禮部侍郎太監李永昌泰
之伯父也正統中掌章奏有寵泰為其後初應鄉試
京尹進錄英廟問左右李泰中否見其名甚喜及官翰
林頗知向學矜已自足性狷僻與人寡合而所與者則
相朋比汲引士論以是薄之廖道南曰予讀小說家見
唐有皮思謙者冒中常侍魚朝恩之寵登高科歴顯仕
未嘗身為其後獲居宥密如李泰者也嗟乎翰林清要
貴重匪宿儒不可以斯人踐斯地豈非予殿閣師濟之
辱乎贊曰曹瞞後騰思謙冒恩史局溷處掖庭奥援泰
也雖才歴試則愆鴟蹲鳳池有汗斯顔
吏部侍郎兼侍講學士楊守陳
楊守陳字維新浙江鄞縣人景泰辛未進士選庶吉士
授編修預修一統志轉侍講憲宗登極充經筵講官一
日講尚書武成篇守陳曰古穪舜無為而治武王垂拱
而天下治蓋聖人勞于求賢佚于得人後世人主深居
禁中委政内侍者召望夷之禍高拱無為肆情嬖豔者
啟禄山之變孟子所謂安危利菑此之謂也時中官梁
方及昭德萬妃有寵故守陳及之聞者悚然未幾遷司
經局洗馬進侍講學士孝宗出閣命侍講讀時議憲廟
升祔禮守陳上言古者天子七廟祖有功宗有德凡號
太祖者即始祖當尊以配天若商周之契稷則又以功
論不以統論也宋之僖祖可比商報乙周亞圉非契稷
比議者徒取王安石之說遂使七廟之間既有始祖又
有太祖既以配天又不正南向之位名與實乖皆非禮
也今升祔憲廟請并祧德懿熙三祖自仁宗以下為七
廟異時祧盡則以太祖擬商周契稷而祧主蔵于後寢
祫禮行于前廟時享則尊太祖祫祭則尊德祖各不失尊
庶無悖禮執政不能從及修文華大訓成陞少詹事仍
兼侍講學士守陳上言二事其一請開日講云陛下一
日御文華殿之時多處乾清宫之時少則欲寡而心清
惑少而理明得于内者純出治之本立矣其二請御午
朝云大政則召大臣面議未當則許諫官救正俾賢才
常集于目前視聽不偏于左右資于外者深致治之綱
舉矣若如近日凡百題奏付内監調旨批荅臣恐積弊
未革隠禍已深不但如目前所慮而已上褒荅之未幾
擢吏部侍郎兼詹事府丞專典史事英廟實錄充總
裁官踰年卒贈禮部尚書謚文懿何喬新叙其集曰
文懿載筆蘭臺讎書延閣侍講經幄輔導儲宫三十餘
年自六經諸史旁及九流靡不探源綜要故其𤼵于文
也法度森嚴如龍虎鳥蛇布立于行陣意態閒雅如朱
紘赤舄周旋于殿陛其閎深雄放又如彭蠡驚濤龍門
駭浪浩乎淼乎不可狎玩也王鏊誄之曰聖亡經在異
說紛兮阨秦造漢離多門兮商詩瞿易授受親兮黨同
矜異傳失真兮遺言奥旨不尚存兮唐有啖趙宋孫石
兮抱經剗傳挺見特兮逮乎伊洛義轉精兮紫陽承之
集厥成兮設科置學為世程兮父傳師授莫知其端兮
雖有異說誰敢干兮於文懿公生已後兮周漢唐宋得
通究兮聖經浩浩如天淵兮家鑚人淬庶或全兮瑰辭
微義日星陳兮取信何傷益自珍兮嗟我何知乃得師
兮謂公自信當勿疑兮太羹玄酒所貴希兮豈不或過
志亦竒兮後千萬年來者誰兮廖道南曰予讀文懿桂
坊金坡諸稿固已異之及觀國史謂其恬静易直仕雖
齟齬而守正不變彭韶贊曰無思不通無書不讀講章
震主聽者悚服羡彼世光袍笏滿床有三尚書有六桂
坊吁嗟我公直筆如競奏草已具死不目瞑
少詹事兼學士柯潜
柯潜字孟時福建莆田人景泰辛未進士第一授修撰
明年遷右中允丙子寰宇通志成轉司經局洗馬天順
丁丑改尚寳少卿兼修撰己卯侍東宫講讀憲宗踐阼
擢學士掌院事授庶吉士業誠心訓迪士多造就凡百
廢弛悉加振作人以是多之預修英廟實錄成陞少詹
事兼學士成化戊子充日講官守制歸適祭酒缺廷議
會舉詔起復之潜力辭不起卒潜為人高介有氣節遇
事不苟故今詞林諸士尚呼為柯竹嵓云楊文懿公叙
輓集曰孟時姿儀德器才識文學夐出人表且秉史筆
典文衡視院篆侍講幄茂著勞望士方仰之若山嶽民
具望之作霖雨天胡奪之速耶廖道南曰予游翰林見
有亭一區曰柯亭有栢二株曰柯學士栢何其流風遺
澤令人永矢勿諼也盖其孤介之節剛正之氣所漸被
者遠矣贊曰壺山之隂蘭水之陽倫魁夙兆宫端潜光
竹巖流清栢亭垂芳有斐君子終焉允臧
詹事兼學士程敏政
程敏政字克勤徽州休寧人生而蚤慧侍父襄毅公官
蜀巡撫侍郎羅綺以神童薦英宗召至便殿試以春聫
應對如響館閣覆試賦聖節及瑞雪詩并經義援筆立
就詔詣翰林讀書李文達公妻以女成化丙戌進士及
第授編修預修英廟實錄秩滿轉侍講及修宋元綱目
敏政自撰宋史受終考大學士彭文憲公稱之遷左春
坊左諭德充經筵講官乙未廷試讀卷丙午主考應天
鄉試孝宗登極陞少詹事兼侍講學士充日講官時詔
議從祀孔子禮敏政上言聖王治天下以祀典為重故
有功德于一時者一時祀之更代則已有功德于一方
者一方祀之踰境則已况孔子功德在萬世必文與行
兼名與實副者乃可以從祀若戴聖身䧟贓吏劉向喜談
神仙馬融為梁冀草詔殺李固何休解春秋黜周王魯
王弼何晏倡為清談王肅佐司馬昭簒魏杜預為吏不
廉為將不義得罪名教𩔖當黜祀䟽上會御史魏璋以
曖昧中傷之致仕歸郎中陸容給事中楊廉辯其冤上
召之還擢太常卿仍兼前職教習庶吉士預修玉牒乙
卯守制歸服闋詔修會典充副総裁官轉詹事兼學士
尋陞禮部右侍郎掌詹事府事侍皇太子講讀己未主
考禮闈給事中華㫤劾之詔廷辯㫤語塞坐罪敏政致
仕卒贈禮部尚書所著有皇明文衡瀛賢奏對儀禮定
本新安文獻志宋遺民錄諸書廖道南曰予為兒時竊
觀篁墩文集浩乎其莫禦及予謫居徽上登齊雲望紫
陽訪其廬吊其墓想見其為人蓋一代之豪也而卒被
誣以死當國者寧不有遺憾耶贊曰黃山嶻嶪萬仞干
霄練水渟浤百川怒號惟彼齊雲紫翠岹嶢篤生英又
卓哉人豪磊落高邁天風海濤撰述紬繹璽絲牛毛青
蠅貝錦見睍則消誦述遺編德音孔昭
詹事兼侍讀學士陸簡
陸簡字廉伯常州武進人成化乙酉鄉貢第一明年進
士及第授編修秩滿轉侍講預修宋元綱目成遷右諭
德充東宫講讀官弘治紀元召修憲廟實錄陞右庶子
兼侍讀充經筵日講官辛亥擢少詹事兼侍講學士甲
寅以日講勞特陞詹事兼侍讀學士踰年卒贈禮部右
侍郎簡姿貎秀偉少有俊才頗不自檢晚益矜誇自負
當遠到既久滯不顯亦多鬱抑齎志以没李文正公銘
其墓曰文以竒勝耻弗已出持堅敵強孰能我屈中所
自負觸事硎𤼵有銛弗施飲志而沒若在冶金久乃成
質器之斯艱恒百斯一成斯棄斯嗟彼造物謂天默默
孰爾揭揭廖道南曰予友水南張學士謂陸龍臯氣蓋
萬夫才雄一時及接其子煥章諸郎咸有父風予過武
進乃得訪其幽蹤遺跡蓋志大而術疎者也贊曰矯矯
龍臯淵淵鳳池夙負英氣冥繹玄思麗藻所裁信史誰
欺徵羣公子永世有詞
吏部侍郎兼學士掌詹事府事張元禎
張元禎字廷祥江西南昌人天順庚辰進士選庶吉士
授編修憲宗登極禎上言三事一曰勤聖學二曰公聽
政三曰廣用賢上嘉納成化丁亥謝病歸二十餘年潜
心理學士子多從之游孝宗即位召修憲廟實錄轉左
春坊左贊善上疏論王道幾萬言己酉主考應天鄉試
辛亥陞侍講學士掌南京翰林院事疏侍母養歸九年
召修會典充副總裁書成進學士壬戌遷南京太常卿
癸亥召修歷代通鑑纂要改太常卿兼學士甲子命掌
詹事府事上疏請觀太極圖西銘諸書上亟命内閣取
觀之未幾擢吏部侍郎兼職如故元禎為人孤峭竒拔
其所交游若天台陳選南海陳獻章豐城羅倫江浦
莊㫤皆一時名士也李文正公銘其墓曰木生在山久
乃益堅輦至于途蹶萬牛以㒹貢之明堂將棟將梁忽
内蝕以傷孰其生之而棄厥良人才實殊公負其有唯
厥攸負曰可與大受與不在天受不在予夫苟不自愧
遑䘏其誰維文之絶惟名之揭彼利達者疇巧疇拙地
靈人傑惟鄉邦之哲百世之下山不泐水不嚙惟張東
白之穴廖道南曰予嘗讀東白集若彭蠡奔濤匡阜飛
壑不可蹤跡及觀國史則又有不滿人意者於乎豈其
才高見忌耶贊曰匡阜之涯羣峰蜿蜒彭蠡之濱衆派
淪漣東白學古襟嶽帶湖煙雲鳳標星斗龍圖西涯有
碑守溪有志於乎已矣令名不世
禮部尚書兼學士劉春
劉春字仲仁四川巴縣人成化癸夘鄉試第一丁未進
士及第授編修弘治辛亥轉修撰庚申充東宫講讀官
秩滿遷左諭德癸亥預修會典進侍講學士正統紀元
陞學士辛未擢吏部侍郎充經筵日講官明年陟禮部
尚書占城世子失國竄居邦都郎請封春曰春秋公孫
青尚不辱命于衛况天朝乎疏上已之又明年改南京
吏部尚書辛巳調禮部尚書兼學士典誥勑掌詹事府
事卒贈太子太保諡文簡子彭年舉進士為督學副使
今擢都御史延年蔭中書舍人禮部主事孫起宗戊戌
進士大學士楊廷和銘其墓曰重慶先達曰蹇忠定文
簡繼之煒煒輝映其始從事史局講筵隨試自效職業
罔愆四典三禮秩亦屢遷法守是慎不比于權召自留
都司帝之制行將大受參預政事諧于庶明以贊新治
胡進之難胡奪之易廖道南曰予為庶吉士時東川公
方起赴闕見其醇雅篤厚有古人風方擬樹教秘書省
未幾而亡石齋之銘豈欺我哉贊曰峨嵋㠎嶫灧澦淵
渟忠定先奮文簡後征恂恂其貌翼翼其心兩川黎老
兹其典刑
禮部尚書兼學士李遜學
李遜學字希賢河南上蔡人成化丁未進士選庶吉士
授檢討弘治丙辰出補浙江僉事以憂去服闋陞陜西
副使又以憂去起復改山東前後更三任俱督學政所
至務崇寬厚頗得士心正德戊辰召入為太常少卿提
督四夷舘仍兼侍講尋擢戶部侍郎提督太倉禮部侍
郎乙亥陟南京禮部尚書丙子以慶賀入京調禮部明
年兼學士掌詹事府事典誥勑命授庶吉士業卒廖道
南曰予計偕時嘗過蔡之故墟訪春秋列侯故蹟及式
公之閭無恙也既而入讀中秘書而公已不作矣贊曰
上蔡之先寔惟申伯迄今百祀誰復繼絶峨峨宗伯赫
赫宫端簮纓輝映不愧南冠
廱學
侍讀學士拜祭酒魏觀
魏觀字把山武昌蒲圻人父雲瑞隱德弗耀觀讀書蒲
首山中勤苦弗輟性喜吟咏觸物感興陶寫自如乃搆
亭曰梅初以寄志焉元吕忠肅公讀其詩嘆賞薦於朝
辭弗就江漢既平觀被徵與青田劉基金華宋濂諸儒
同謁上與語大竒之授平江州學正遷國子助教浙江
提刑僉事吴元年改兩淮都轉運使入為起居注一日
同待制王禕侍上問曰漢高祖唐太宗孰優觀曰太宗
雖才兼文武於善未免矯揉高祖豁達大度規模弘遠
以兹觀之高祖為優上曰高祖之度人皆知之然其記
兄嫂之怨封其子為戞羹侯怨豐之叛不封雍齒不肯
以豐為湯沐邑度亦未弘矣太宗規模雖不及高祖然
能其駕馭羣臣各為巳用大業巳定卒能保全功臣此
則太宗為優也洪武初建大本堂命觀侍太子說書及
授秦晉諸王經觀有詩記之(詩曰翠葆葳蕤九鳳旗東華遥望立多時都堂啓事)
(貂蟬集宿衛輪班虎豹馳月繞珠簾陞講席花迎金輅肅朝儀六王炳炳前星後珠緯聮輝上玉墀)二年
十月甲戌天降膏露于乾清宫禁林上問災祥觀曰帝
王恩及于物順于人則甘露降陛下誕寬民賦衆庶懽
豫底于敉寧神應之臻職此故也十一月冬煖如春上
召偕危素詹同吴琳宋濂遊觀内苑錫燕紫閣御製序
文賜之曰卿等各賦一詩以述今日之樂觀奏詩(詩云深冬)
(晴煖動逾旬内苑遊觀詔侍臣五色慶雲開鳳尾九重麗日繞龍鱗和鸞喜奉彤車御式燕忻叨紫閣賓淑氣)
(已從天上轉人間無地不陽春)上覽之大喜三年正月轉太常卿賜之
制曰太常之職掌郊廟社稷山川羣神之祀厥任重矣
爾觀學行方正事朕有年屢持憲節振揚風紀及領鹽
運勞績茂彰頃居翰院日記言動朝夕之間屢進讜論
尤簡朕心兹用長于太常益恭乃軄七月命觀改定太
廟祝文稱孝子皇帝臣凡遣太子行禮稱長子某著為
令是月陟為侍讀學士十二月辛酉編集大明志成以
觀為嘉議大夫國子祭酒宋濂為司業四年廷試進士
觀與博士孫吾與修撰王僎為讀卷官乃得吴伯宗等
一百二十人時開科之始得人最盛而伯宗卒為名臣
人以此多觀之識九月坐考祀孔子禮不以時奏乃謫
觀知龍南縣濂知安遠縣行未至任即召還以為禮部
主事上賜燕奉天門喜曰前日逐卿去今日與卿飲何
其樂哉仍命各賦一詩五年三月上念姑蘇為京輔重
地經張士誠之亂荼毒罔有寧宇廷臣咸薦觀有治才
乃出知蘇州府既涖事懲陳寧苛政鋤暴樹良寬而且
肅敬老恤民大建學舍乃闢宣聖廟庭舉鄉飲酒禮聘
郡賢士周南老王行徐用誠與教授貢穎之定儀節高
啓王彛張羽闡文學郡多耆耋崑山周夀誼年百有十
歲吳縣楊茂年九十三林文友年九十二皆延至之禮
成彬彬可觀夀誼還躬餞諸郊再拜送之觀者如堵時
戎事倥&KR1555;百物彫耗禮文衰落乃能力挽躬行風教勃
興封部皥然課績為天下最上嘉之陟為四川行省參
知政事蘇父老上疏願留仍命觀還郡七年觀以舊治
為士誠竊據且郡多水患乃修府浚河以壯士觀以資
民利御史張度誣其興既滅之基遂與高啓等俱獲罪
上悔之命所在致祭皇太子諸王哀賻有加乃歸瘞于
蒲圻燈窩山廖道南曰把山予里人也予自髫童訪其
廬吊其墓未嘗不泫然悲焉及誦其所為蒲山牧唱集
思見其人而弗可得也既而讀楊符鄉序曰先生之心
廣大而高明先生之才篤實而端重其學博其辭贍其
所履任率有成績事至不擇利害而為之有古大臣君
子之風黔國沐璘亦曰貌偉而修氣完而優聳衡廬之
神秀瑩江漢之清秋其為德也雖畊而隱其為名也匪
釣而求與宋景濂碧崖亭辭蘇伯衡梅初亭記相符合
也贊曰維我蒲山衡嶽之支維我蓴川洞庭之湄先生
崛起于蒲之里邦之司直國之良史伯衡有記景濂有
辭璧月珠星光彩陸離
學士拜祭酒李時勉
李時勉名懋以字行江西安福人五歲即知學七歲小
學四書皆能成誦甫成童言動以禮既長大肆力於學
夜以達旦隆冬盛暑無間永樂甲申進士選庶吉士預
修太祖實錄守制服闋起復授刑部主事仍與纂修書
成轉侍讀三殿災詔求直言時勉條陳十五事一曰停
止工作二曰罷四夷朝貢三曰汰冗官四曰賑饑荒五
曰慎選舉六曰嚴考覈七曰理刑獄八曰黜贓官九曰
散處達官十曰罷遣僧道十一曰省買辦十二曰革接
遞軍夫十三曰免生員充軍十四曰設法儧運十五曰
優恤軍士太宗嘉之未幾被讒下獄既而宥之癸夘以
楊榮薦復其官洪熙初上疏言事命武士以金瓜捶之
傷肋幾死明日改監察御史又明日下錦衣獄宣宗登
極謂左右曰李時勉能直言忠臣也召對于萬歲山命
誦前所上疏時勉誦至六事少止曰天威嚴重不能詳
記上微笑曰政自難言耳問奏稿在否曰已焚之矣特
命宥之修兩朝實錄成進侍讀學士一日上幸史舘撒
金錢于地衆爭取之時勉端立不動上親取袖中餘錢
賜之又幸文淵閣命諸學士飲上曰時勉非朕安能飲
此酒正統戊午陞學士已而遷國子祭酒既涖任崇廉
恥抑奔競别賢否示勸懲士習丕變諸生有疾躬為醫
療至於貧不能娶死不能殯者皆為營辦恩義兼盡不
啻父子疏請修太學王振怒坐以擅伐官樹枷號監前
監生石大用上章救之獲免嗣是屢乞休諸生伏闕輒
留之歲丁夘懇疏致仕允之命給驛舟賜寶鏹為道里
費去之日諸生涕泗送者數千人觀者如堵既歸聞車
駕蒙塵號慟上疏言選將練兵數事卒諡文毅改諡忠
文廖道南曰予觀名臣錄稱時勉至孝父有疾躬親湯
藥不離側恤孤救難無間戚䟽楊文貞公云時勉文學
老成操行修㓗節義足以表俗剛正足以任事量足以
容物而志則不可奪真確論也彭韶贊曰嗚呼剛士浩
然正氣博聞有養學自中秘危言峻行歷事四帝臣身
百折臣心不替學士司成奸驕我忌荷校願代門徒之
義歸老於田名儒風致
侍講學士署祭酒邢寬
邢寬字用大直隸無為州人幼穎敏力學不輟永樂甲
辰廷試初擬孫曰恭為第一太宗皇帝以曰恭一暴字
耳及見邢寬二字甚喜遂親擢為第一授修撰預修仁
宗實錄轉侍講正統戊午預修宣宗實錄賜織金文綺
加從五品俸己未同考會試尋引疾家居上言民情十
餘事丙寅召至復任丁夘主考順天鄉試景泰壬申進
侍講學士署南京國子監事卒廖道南曰予考國史稱
寬居家孝友與人交終始不渝且處心夷坦於物無所
忤嗟乎庸言之信庸行之謹豈一朝一夕之故哉盖其
所養者厚矣贊曰霍山之麓寔為廬郡佳氣鬱結中啓
昌運邢君之起夙著休聞歷事四朝蔚然有文
侍講學士拜祭酒陳詢
陳詢字汝同直隸華亭人永樂乙未進士選庶吉士授
編修宣德間轉修撰正統初充經筵講官預修宣廟實
錄進侍讀秩滿陞侍講學士坐累謫知安陸州己巳召
入為大理少卿巡撫大名諸郡改太常少卿兼侍講學
士尋改國子祭酒天順戊寅卒廖道南曰予讀國史稱
詢剛直慷慨但嗜酒豪放不矜細行及攷松志乃知其
素履考無咎也贊曰翛然有鶴唳于華亭刷羽林臯揚
聲海濱彼美人兮抱光含醇秉德惟恒履險不傾
侍讀學士拜祭酒陳鑑
陳鑑字緝熙直隸長洲人父潤戌遼道經京師以鑑托
于舊游范叔瓉遣從王居為神樂觀道士正統戊辰進
士及第授編修景泰中轉修撰充經筵講官天順初預
修一統志遷侍讀成化初預修英廟實錄進侍讀學士
未幾補國子祭酒初祭酒邢讓為大學士萬安構害延
蔓及于鑑會廷鞫讓辨不已鑑曰吾為國師安能喋喋
對刀筆吏哉遂自誣服除名楊守阯上書訟其冤廷議
壮之廖道南曰予讀碧川論救鑑疏有云文章政事時
望所歸自今論之其人品可知雖幼從羽衣長即儒服
變墨崇正亦可尚也贊曰師道克艱匪人弗受法紀克
明匪人弗宥緝熙之悮惟立之救人兩恕之孰批厥繆
寺學
直學士兼太常卿范常
范常字子權滁州人宋青山先生孟申孫也幼警晤嗜
學淹貫古今性夷粹無競篤於行義鄉里咸重之謂其
有青山先生風至正甲午太祖兵克滁駐蹕城中常以
文學聞即召見禮遇之預典兵牘授總管府知事從克
和州乙未六月扈蹕渡江取太平授元帥府都事丙申
三月定建康皆預謀議自是下毗陵及取江南諸郡贊
畫居多辛丑七月乙酉朔命為太平知府既至募民種
藝時兵亂乏種官廪有榖數千石常請於朝悉發貸之
至秋大稔私庾既實官廪亦充乃興學校延師儒民甚
安之上嘉其績召入為侍儀訪以時政及古今事宜常
直對無隱又嘗紀滁和事績上之上嘉悅洪武元年四
月癸亥擢為翰林直學士尋兼太常卿時肇興禮樂講
究設施常多預議無何以疾免尋起為起居注復懇乞
歸上重念其老許致仕御製詩四章寵之賜宅一區于
太平因家焉子袓仕至右通政改雲南左參政廖道南曰
豐沛之歌壯士興懷南陽之謠勳戚增榮而况漆沮造
周亳都肇商振古如兹矣我聖祖起中都一時風雲景
從攀鱗附翼者固皆魁梧竒犖倜儻雄杰士也如范常
者盖居一於是矣贊曰神龍奮淵蛟螭蜿蜒威鳳翔霄
鵰鶚蹁躚真人纂歷時乘御天聲應氣求無物不然子
權俊又紹武青山起于帝鄉歷試間關
侍講學士拜太常少卿高巽志
高巽志字士敏徐州蕭縣人元末僑寓嘉興幼嗜學從
父宦游吴中時宣城貢師泰鄱陽周伯琦皆與之交後
為鄮山書院山長洪武二年徵修元史授編修歷陞侍
講學士建文中擢太常少卿時黃子澄為正卿與定國
難夙夜匪懈庚辰同董倫主考會試得胡廣吴溥胡濙
輩皆為名臣是科同事者則右拾遺朱逢吉編修吴勤
葉惠仲趙旭張秉彝及殿試讀卷則劉三吾也三吾以
韓克忠覆試被害而葉惠仲則死于建文之難云贊曰
中原之區徐土為關山奔以屹水迅而湍爰有高君雲
翔羽翰輔儲效命史炳如丹
太常少卿兼侍讀學士林文
林文字恒簡福建莆田人宣德庚戌進士及第授編修
正統初預修宣廟實錄轉修撰景泰中遷左諭德兼侍
講預修歷代君鑒及方輿志進左庶子英宗復辟改尚
寳卿兼侍講未幾擢學士以老乞休上謂李賢曰文老
成忠厚宜留之成化初擢太常少卿兼侍讀學士卒贈
禮部左侍郎子載為中書舍人廖道南曰予觀莆陽文
獻志稱文年逾七十神觀精爽安靜守禮所著澹菴集
自成一家乃知渾朴和厚之氣尚存全璞也贊曰方壺
之陽翠峨眇緜扶輿清淑代産仁賢若恒簡者抱朴守
恬亹亹令名奕世猶傳
太常少卿兼侍讀學士劉儼
劉儼字宣化江西吉水人正統壬戌進士第一授修撰
秩滿轉侍講未幾進右春坊大學士兼侍講預修歷代
君鑒及寰宇通志成遷太常少卿兼侍讀學士景泰七年
考順天鄉試大學士陳循之子瑛王文之子倫不第共誣
儼欲置極典賴大學士高榖救之朝廷卒直儼至是卒
贈禮部侍郎諡文介敕有司為營葬祭倪文僖公哭之
曰公挾其所得掉鞅文場蚤有聲于鄉解是以一出而
魁天下多士景瞻衆山之宗岱入官詞林大放厥辭議
論敷陳則又瓌異而光怪盖才之藴於中也閎深而氣
之畀於天者豪邁故每纂述刪定筆削繁簡適中而是
非不貸嘗典文衡華冑被黜反交章而誣害卒之邪不
干正志不少挫廷議允伸而聖明是賴使盡用其才也
則可為士之矩矱國之蓍蔡奈何遽爾溘然不登耆艾
䘏典是加而諡為文介廖道南曰予嘉靖甲午自徽召
還是秋典順天文衡時當途如張閣老汪冡宰夏宗伯
林司空諸子姪咸就試不第交構考官置之重憲既而
仰賴宸斷洞燭羣情乃知劉文介之被誣不减于三吾
也贊曰勁松不屈鷙鳥不朋人亦有言蹈道如奔惟彼
文介力抗權倖孤忠直氣挽回文運眇予小子時復仰
高實獲我心矢忠宣勞
太常卿兼侍讀學士孫賢
孫賢字舜卿河南把縣人景泰甲戌進士第一授修撰
預修寰宇通志成轉侍講天順初改左中允侍東宫講
讀憲宗即位遷太常少卿兼侍讀成化庚寅預修英宗
實錄進太常卿兼侍讀學士上疏請立皇太子且引疾
乞休示無希覬意章並上上皆允之皇子立是為悼恭
太子賢憤憤不樂而卒年五十四贈禮部侍郎兼翰林
院學士廖道南曰夫宋儒有言君子為名譽而為善則
其善必不誠人臣為利祿而效忠則其忠必不盡乃若
孫君建請立儲其意善矣而又怏怏含憤無乃有為乎
贊曰商山茹芝羽翼何人晉國乞塊衰絰寳親建儲公
議辭爵虚名二者交戰罔恤厥身
太常卿兼侍講學士吴節
吴節字與儉江西安福人為諸生時偕劉球李紹王原
受學于麻城鮑楚山宣德己酉鄉試第一明年登進士
選庶吉士授編修秩滿轉侍講擢南京國子祭酒先是
慈谿陳敬宗以嚴立教節濟之以寬諸士感化成化紀
元召修英廟實錄充副總裁官改太常卿兼侍講學士
書成進太常卿兼學士節為人簡易質直信人不疑為
文如其為人奉母至孝子遠舉進士為知府丘文莊公
銘其墓曰三代盛時人行直道任其天真庸常是蹈世
降氣漓存者幾希懿哉先生今之古人我存古心謂人
皆然官非不崇學非不深求先生者當於其心廖道南
曰予觀吉安志稱節學博才雋己巳之變條陳時政多
切利病及考文莊之銘亦然贊曰師道貴嚴臣道貴忠
顯允吴君克嚴克忠時政之規國學之範金石有銘永
世可鑒
太常卿兼侍讀學士王獻
王獻字惟臣浙江仁和人甫弱冠登景泰辛未進士改
庶吉士授編修預修寰宇通志陞修撰秩滿遷左諭德
兼修撰庚寅充日講官壬辰進學士明年賜金帶丁酉
追崇宣聖禮樂遣獻祭告闕里預修宋元綱目成陞少
詹事兼學士戊戌皇太子出閣日侍講讀預修文華大
訓擢太常寺卿兼侍讀學士獻美風儀性穎敏書一過
目即強記才思飄逸與大學士商輅有隙或造為曖昧
不根之語以揚於内坐是不得致大位掌院事者十六
年奄奄不得志而卒贈禮部右侍郎廖道南曰詩有之
取彼讒人投畀豺虎何惡之深拒之嚴也堯舜堲讒說
孔子惡佞人古之至聖必謹于兹乃若秃婦傳之譏不
知獻有無而竟以此終其身可畏也哉贊曰青蠅貝錦
詩詞所悲鄭聲紫色孔訓所垂英英王君兩淛之杰誰
為此讒終不可雪
侍講學士晉太常卿張芮
張芮字文卿山西安邑人成化戊戌進士選庶吉士授
檢討弘治初預修憲廟實錄暨會典正德初復修孝廟
實錄轉修撰進侍講學士以憂歸所居近河東運司鹽
商有訐奏者詞連及芮時劉瑾方欲以事裁抑儒臣遂
坐累出為鎮江府同知再謫兩浙鹽運司副使量遷處
州府同知瑾誅始入為南京尚寳卿進太常卿致仕芮
為人朴實其處僚友無忮害心然性嗜酒終日酣酗於
種學績文非其好云廖道南曰予嘗聞弘治間有造為
俚語者曰一枚黃老五箇白丁時張芮武衛諸人頗倦
于學故來人之譏如此及予計偕乃識芮之子濂甫要
亦朴野士也贊曰周官鹽人足供王貢漢室鹽官亦濟
國用云何張君密邇解池人之謗也卒以兹違
太常少卿兼侍講學士楊時暢
楊時暢字知休陜西咸寧人戶部尚書鼎之子也成化
戊戌進士選庶吉士授檢討弘治紀元預修憲宗實錄
轉脩撰充經筵講官改右贊善秩滿遷左諭德預修會
典進侍講學士續修玉牒擢太常少卿兼職如故卒李
文正公銘其墓有曰經業有門周彖羲爻史法有傳鉞
貶華褒講幄敷陳藝苑甄擇有一于斯皆公遺則有笏
堆床有里鳴珂仲叔之間孰與伯多嗚呼西涯可謂善
名狀矣贊曰韓公諸子忠彦有聲范老諸子純仁惟貞
世席箕裘時傳琬琰知休何人傳世丕顯
藝學
侍講學士沈度
沈度字民則松江華亭人洪武中舉文學弗就謫雲南
岷府聘之弗就都督瞿能延之家塾携至京師太宗命
選善書者供事史舘大學士楊溥薦之擢翰林典籍時
解縉善真行書胡廣善行草書滕用亨善八分書王汝
玉梁潜善真書度于其間獨稱上意補檢討轉修撰進
侍講學士卒廖道南曰士之逢機構會鴻漸高雲蛟騰
遠海者曷可勝數若沈君者周旋滇嶠迴翔燕甸卒能
奮翼赤霄策名紫清其大篇長書遒勁清潤至今為詞
林稱賞是亦高士也贊曰鍾繇古隸逸少草書虎鳳飛
躍蛟螭縈紆沈君妙絶時稱獨步榮名彌播玉堂之署
侍講學士武周文
武周文北平大興人初以儒士明經入侍燕邸太宗龍
潜時命入侍講永樂丙戌召至慰勞備至特命為侍講
學士賜冠帶金織羅衣一&KR0670;上謂學士胡廣曰朕守藩
時閒暇喜觀易時王府官寮間亦有知者然未若武周
文切實但所言亦有拘滯不流動處盖易貴知變不失
其宜古人隨時從道之說最為要妙亦在虚心玩之耳
又曰為學不可不知易只内君子外小人一語人君用
之功效不少次日周文入謝上憫其老乃命為侍講學
士賜之休沐廖道南曰夫易之道廣矣大矣以言者尚
辭以動者尚變以制器者尚象以卜筮者尚占是故程
傳尚辭朱義尚占至於尚變尚象非聖人孰能知之文
皇聖諭所謂易貴知變不失其宜者千古讀易之心法
也不識周文曾有一于是乎贊曰易之道大匪聖弗知
象之數幽匪神胡為確哉武君一言悟主老而益壯永
終厥譽
太常少卿兼侍讀學士金問
金問字公素蘇州吴縣人永樂初以善書薦授司經正
字侍皇太子于南京因進賀表文稽滯太宗怒曰朕不
識金問何人乃得侍太子并黃淮楊溥王凱下獄十年
仁宗登極釋之轉修撰每論時政多見采納宣德乙夘
遷太常少卿兼侍讀學士正統癸亥調南京禮部侍郎
卒廖道南曰予觀姑蘇志謂問有逸才長於辭翰及攷
國史乃知其論時政多所禆益胡可以他流少之哉贊
曰匪位之患惟名之昭匪名之患惟德之昭嗚呼公素
藻翰飄飄致身廊署揚聲清朝斥鷃鵾鵬貽誚扶摇
侍講學士拜祭酒劉鉉
劉鉉字宗器直隸長洲人幼習楷書選翰林秀才中順
天鄉試授中書舍人宣德初預修兩朝實錄遷兵部主
事正統初預修宣廟實錄擢侍講曹鼐薦教庶吉士己
巳進侍講學士景泰初充經筵官遣祀濟瀆壬申大學
士高榖薦改國子祭酒嚴條規淑諸生天順改元擢少
詹事侍東宫講讀卒贈禮部左侍郎諡文恭子(闕)為大
理丞廖道南曰予觀姑蘇志稱鉉介特自持言行不苟
楊文貞楊文定嘗過其所居名假菴甚湫隘稱為古人
云贊曰朴不離俗介不附權嗜學不倦立志彌堅所居
假菴廳不旋馬文貞文定稱賢不暇
贈學
贈學士諡文節王禕
王禕字子充浙江義烏人幼師同郡黃溍與宋濂胡翰
為友博通羣書究極奥窔慕司馬遷之文探禹門泛錢
塘涉江濤沂震澤久而有得乃趍淮徐訪鄒魯北游燕
趙嘗有薦為經筵國史者落落難合高皇帝取婺州禕
來謁乃撰平江西頌上覽而喜曰吾固知浙東有二儒
者卿與宋濂爾學問之博卿不如濓才思之雄濂不如
卿遂以為江南提舉司校理改侍禮郎兼引進使未幾
同知南昌府事竣召還議郎位禮奏對忤旨復出判漳
州府元年五月禕上疏略曰古帝王定天下成大業祈
天永命為萬世無疆計者亦惟在乎修德而巳矣君德
既修天眷彌固書皇天無私惟德是輔此之謂也修
德之要有二曰忠厚以存心曰寬大以為政故成周以
忠厚開國故能垂八百年之基漢以寬大為政故能成
四百載之業陛下資不世出志大有為艱難十載大業
已成周文武漢高光盖無讓焉今日所當急務者惟於
忠厚寬大加之意而已二年六月召修元史以禕與宋
濂為總裁官同知制誥兼國史編修三年以失朝故與
濂俱降編修使招土番未至復召還五年正月遣禕偕
蘇成奉詔雲南禕諭梁王巴圖曰聖上聰明神聖新創
大業是天命人心之所歸惟爾有衆僻在西南未洽聲
教故遣使者來諭意今能亟奉版圖歸職方則尺地一
民按堵如故高官厚祿不爾吝也否則魚遊釡底終取
夷滅時有元遺孽自立于沙漠者遣使托克托徵糧雲南
且欲連師以拒我知禕說梁王欲屈以威禕罵曰天訖
汝元命我明代之汝知爝火未盡敢與日月爭光乎顧
謂梁王曰汝朝殺我大兵夕至矣遂被害時六年十二
月二十四也卒年五十二子紳以十五年往求遺骸布
政張紞參政王景紀其事建文中贈學士諡文節正統
五年郡丞劉傑白其忠復贈學士諡忠文所著有華州
集玉堂雜著續東萊大事記廖道南曰予讀鄭濟所述
子充行狀方孝孺所撰奠章諡議與夫像贊泫然興悲
及考文集乃見宋景濂稱其文曰喬嶽長河摩日月盪
雲烟故其為文也波浪湧而魚龍張風霆流而雨雹集
胡仲子亦曰雍容俯仰如冠冕佩玉馳騁分布如風雲
蛇鳥可謂之知言也巳林塾贊曰惟公長身屹如山立
人一望之儼不可即惟德執恒惟威弗畏朔漠孤臣英
英義氣吁嗟公前有顔魯公公死使命與顔攸同
太常寺卿兼翰林學士黃子澄
黃子澄名湜以字行江西分宜人也少從邑人歐陽貞
受易周與學受尚書清江梁寅受春秋博學負俊聲游
鄉校同舍避席嘗賦寒江把釣圖及枯梅詩人爭傳誦
之洪武癸亥膺貢入太學明年定科舉之制中京闈鄉
試第二乙丑會試第一廷對及第三人俱授翰林修撰
尋兼春坊官侍東宫講讀累遷太常卿皇太孫立諸王
以叔父之尊多不遜服一日太孫坐東角門召子澄謂
曰諸王尊屬各擁重兵何以制之子澄以漢平七國事
為對太孫喜曰得先生謀吾無慮矣及即位兼翰林學
士與齊泰皆用事時周齊湘代岷五府相繼煽動上一
日朝罷召子澄問曰先生憶昔者東角門之言乎子澄
曰不敢忘也然須密退與齊泰謀之泰欲先燕子澄曰
周燕之母弟取周即翦燕之手足而燕因可圖也入白
之上遂遣曹國公李景隆圍河南迫周王橚至京遷之
雲南徙代王桂于邊湘王聞討狼狽闔宫焚死執齊王
榑囚之京師岷王梗降為庶人雖聖德如燕藩亦捃摭
其事加誚讓朝廷以子澄為功褒賞之燕於是上書救
周罪子澄指為連坐决意討之己夘三月命都督宋忠
等北征七月靖難師起移檄大意言上崇信姦回離間
骨肉遵太祖皇帝命奉天征討罪人既得則法周公以
輔成王首以誅齊泰及子澄為名遂破雄縣懷來遣長
興侯耿炳文禦之互有勝負子澄慮師老遂請上班師
詔以李景隆為征敵大將軍率諸將兵凡百萬以往景
隆自負有文武才子澄亦薦之上寵信特深甫行餞之
江滸賜犀玉帶諸將各一賞賚無筭子澄授以指畫景
隆依違而巳子澄甚憂之未幾景隆攻北平城累戰皆
大敗奔還京師赦不治子澄哭諫曰景隆出師無紀度
意在觀望不誅之以謝宗社何以懲將士不聽已而徐
凱盛庸繼踵敗衂顧民等皆降子澄拊膺大慟曰大事
去矣萬死不足贖誤國之罪乃賦一詩以志痛詩曰仗
鉞曾登大將壇貂裘遠賜朔方寒出師無律真兒戲負
國全身獨汝安論將每時悲趙括攘夷何日見齊桓尚
方有劍憑誰借哭向蒼天幾墮冠聞者哀之尋用侍臣
議詔謫子澄及齊泰于遠方以快敵意其實使之募兵
也時諸將猶守淮南而文廟忽渡江矣潭王與李景隆
開門迎附子澄出走蘇州語見姚善傳詔執之捕獲責
問不服死之命赤其族同時被戮者俱號齊黃姦黨榜
示天下一子逃難易姓為田經宥乃復姓家湖廣之咸
寧孫表登進士廖道南曰古語有之犬各吠為其主言
忠貞之不可貳也荀息死晉召忽死齊固其分焉爾子
澄與齊泰方孝孺謀國之臣安得不死難以自負于天
哉贊曰舍生取義殺身成仁矧為人臣敢自謀身晁錯
雖忠袁盎弗平天寔為之人何為能
直文淵閣侍讀學士改文學博士方孝孺
方孝孺字希直一字希古浙江寧海人世家候城里族
甚蕃父克勤元季隱居萬山中其學得諸晦庵而源流
伊洛尤邃於易名振東南洪武初為濟寧知府有異政
子三人孝孺其仲也至正丁酉始生之夕有木星墮於
其所故其性資精敏絶倫長老見之皆咄咄嗟異方髫
齔已善屬文雙眸烱烱如電讀書十行俱下日積寸許
見典冊所載聖賢名字或良將相形貌輙默記欣然有
願慕之志鄉人呼為小韓子年十五侍父官遊濟上覽
周公孔子故宅求七十子之遺跡慨然嘆曰使吾得遇
孔子同時縱顔閔未可幾及其餘若樊遲冉求輩豈可
多讓哉但恨今世無聖人不得所依歸耳曹國公李文
忠一見竒之待以國士年二十翰林學士宋濂方在中
朝以文章道德推重海内四方至其門者輻輳洪武八
年克勤嘗絓誤繫京獄孝孺實從數言於朝請代父死
既而謫戌江浦又上疏乞身代役皆不報克勤自獄中
遣孝孺從濓游孝孺持所為文上謁濓願受業濓一見
大加賞異謂孝孺曰吾備位禁林數年來閱天下之士
亦多矣而未有如子者子之文非當世之文也頋肯從
我游乎即日舘置左右日與討論經史為文辭濓歸金
華孝孺往來山中凡四年盡得其所學自是文章繼濓
而起一時四方耆儒宿俊無不折輩行與之交而胡翰
蘇伯衡葉見泰輩在衛東尤以文學知名當世每見孝
孺未嘗不心服也會父坐空印事草疏將詣闕伸理而
父沒扶喪歸葬濂尋徙蜀孝孺欲往省不可以文籲天
願輸壽以延之濂嘗欲甥之而不果洪武壬戌上用學
士吴沉揭樞薦詔徵至京入見陳說多稱旨上問樞
曰孝孺孰與汝對曰十倍於臣錫之宴几稍欹必正而
後坐上使人覘之喜其舉動端整謂皇太子曰此莊士
也當老其才以輔汝試靈芝甘露論上每面試舉子輙
親定高下註選至孝孺獨不註曰異人也吾不能用留
為子孫光輔太平足矣皇太子素重其才召賜食東宫
待以賓友孝孺既歸益杜門纂述不出會仇家得罪詞
連孝孺有司例簿錄家貲械赴闕下太祖立命釋之孝
孺奉祖母挈妻子家屬數口還鄉鄉人感歎以為盛已
而家益貧窘無為資孝孺處之泰然不以為意嘗卧病
絶糧家人告乏則曰聞古人有三旬九食者窮豈獨我
哉吾嘗勝之矣授徒石鏡精舍若將終身二十五年復
辟至上方重賞罰以其志存教化謂左右曰今非用孝
孺時乃除漢中教授詔許水陸給舟車明年閏四月携
妻子抵任山郡荒僻水土暴惡病癭痿者十之五士人
鮮少雖五經亦無全者孝孺安之嗜蔬糲若飫萬鍾者
每昧爽升席為諸生講解文義至暮嘵嘵無惰容由是
山南人皆知向學二十七年春蜀獻王聞其賢以賓禮
召見每有所陳論輙虚懷聽納恒曰方先生古之賢者
也皇太孫聞其名癸酉丙子徵入典試應天府二十一
年閏五月太祖大漸遺令必先召孝孺建文帝立馳驛
召還將用為執政天下莫不以王佐責望旦夕成功而
用事者忌之乃止遷翰林博士再遷侍講直文淵閣日
侍左右備顧問德望素隆一時倚重尋定官制改侍讀
學士為文學博士以孝孺為之是時舘中徵集四方名
士修太祖實錄及𩔖要後而永樂大典諸書皆命總裁
監修諸儒于所長各互有得失至孝孺則卓然為一世
儒宗朝廷大制作皆出其手靖難兵至京駐金川門外
宫中悉自焚三十五年六月十四日孝孺聞之持斬衰
服晝夜號哭太宗即位欲詔天下問左右誰可草詔者
廷臣以孝孺對上遣人召之數次皆不至上乃使擁之
入見孝孺既至見上益悲慟聲徹殿陛間左右禁之莫
能止上親降榻慰諭之曰我家事耳先生何良苦又曰
先生為我作詔命左右給以紙筆孝孺大批數字訖擲
筆於地曰死即死耳詔不可草上大怒磔之夷其族孝
孺臨終作絶命辭一章詞略曰天降亂離兮孰知其由
奸臣得計兮謀國用猶忠臣發憤兮血泪交流以此徇
君兮抑又何求嗚呼哀哉兮庶不我尤識與不識哀之
如親戚年四十六復有旨收其妻鄭氏使者至其門已
經死門人王稌輩收孝孺遺骸殯之聚寳山宗族坐死
者八百四十七人廖道南曰予聞諸黃泰泉云孝孺得
家庭之教於書靡不通究常慨然以古聖賢自期以經
綸天下為己任弱冠作深慮等論十九篇謂化民必自
正家始又作宗儀十八篇雜誡三十八章識者已知其
運用指設不凡矣在宋濂門為高第子從濂後每私居
念及或見其手跡或對客談及濂事輙涕泣既官漢中
其家不能存言於蜀王嘗撫䘏之墓在䕫每舟次夔必
往祭墓下慟哭移時乃去在建文時羽儀斯文隱然為
當世重以蜀王嘗賜號正學齋世號正學先生所著有
遜志齋集三十八卷大易枝辭周禮考次武王戒書注
帝王基命錄文統宋史要言諸書皆未傳孝孺文章似
宋蘇軾雄邁奔放泝龍門狂流倒峽而氣不可遏發為
論著醲粹都郁雖博極羣書而根據六經憲章孔孟宋
程朱以前無有也濓嘗推之謂歐陽少師蘇長公姑置
勿論自餘諸子與之角逐文藝之場未知孰為後先其
後李賢亦稱孝孺師景濂議論波瀾類東坡之才而忠
義之氣凛然不可犯景濂不能及世以為知言嗚呼忠
義在宇宙文章在金石孝孺雖死猶生矣謝鐸贊曰我
台之學考亭是師迨於愚庵實聞而知愚庵之子是曰
正學益擴而充上泝伊洛如麟在藪如星在晨旁觀一
世絶𩔖離倫潜溪之門盡天下士驚叱起立謂莫敢比
心實希聖自視欿然銘盤書紳雜誡惓惓家人有箴宗
儀有紀謂道之行莫先於此學以氣充磅礴四行孰顧
孰思禍福死生歴宋迄元士氣益下有復古初不在作
者
贈學士諡文僖張益
張益字士謙蘇州吴縣人隸籍江寧永樂乙未進士選
庶吉士授中書舍人轉大理評事正統戊午改修撰於
内府授内使書己巳進侍讀學士知制誥初與夏㫤同
年㫤好寫竹偶見益所撰石渠賦遂絶筆不作文益見
㫤寫竹妙絶亦不復寫竹是歲七月額森入寇上命益
同侍郎曹鼐扈從皆死于土木之難贈學士諡文僖官
其子栩為大理寺評事倪文毅公銘其墓曰先生之文
海澄山崇先生之德天和日融先生之節抱義死忠鳳
臺之原龍江之東歸兮故鄉乘雲御風廖道南曰予讀
姑蘇志稱益為人清淳端謹文章圓熟對客數千言揮
毫立就及觀國史乃知死于土木之難嗚呼悲哉贊曰
不有居者誰守社稷不有行者誰扞牧圉六飛蒙塵羣
兇傀傫臣則何知有死而已
贈學士諡忠愍劉球
劉球字永樂江西安福人永樂辛丑進士授禮部儀制
主事時尚書胡濙草創禮儀悉球裁定遣使蜀府行喪
禮餽遺一無所受正統初開經筵濙首薦之擢侍講預
修宣廟實錄成加五品俸己未京師大水球具陳治水
事宜識者韙之辛酉麓川叛遣定西伯蔣貴征之球上
言帝王馭夷狄必宥於其小而防於其大是故周伐崇
不克則退而修德至玁狁孔熾則命南仲城朔方漢征
南粤不利即罷兵以通好至匈奴陸梁則命魏尚守雲
中夫以周漢之盛視崇粤如振槁耳乃釋不誅而惟急
于北方盖不窮兵于小敵以傷生靈惟防患于大寇以
安中國故也今額森併吞諸部深謀入侵而思任發依
阻山谷悔過乞降議者乃釋豺狼攻犬豕舍門庭之近
圖邊徼之遠非計之得也臣愚以為麓川僻陋滅之不
為武釋之不為怯特降璽書原其罪過固結木邦以為
我援分屯金齒以離彼黨是即周漢修教賜告之意至
於西北諸邊敵勢尚強戎馬尚衆宜謹烽堠修塾堡選
將帥練士卒豐糧餉備器械勑總副諸將以巡視塞垣
戒參贊文臣以區畫軍務是即周漢備禦城守之意疏
上上命都御史陳智傳諭戒飭沿邊諸郡時太監王振
擅權喜功開釁復大舉伐麓川癸亥夏雷震奉天門䲭
吻詔求言球覆上言十事其一謂權柄不可下移振見
之怒適編修董琳自陳願為太常卿疑球助之乃下詔
獄錦衣指揮馬順拷訊備極慘刑球既死于非命舉朝
慟之景帝監國都給事中王谹率百僚廷擊馬順暴其
尸初編修鍾復與球議連名上疏其妻沮之後聞球死
復怏怏卒其妻以告其子同故同卒為直臣死于諍云
景泰初贈學士諡忠愍廖道南曰仲尼有言志士仁人
無求生以害仁有殺身以成仁夫球之志於仁也務引
君以當道慷慨激烈首論額森之必寇繼發王振之姦
邪身就斧鑕殺身成仁卒之乘輿播遷中原板蕩雖野
厭王振之肉廷暴馬順之尸竟亦何益嗚呼有天下者
可以鑒矣彭韶贊曰於惟忠臣詞林之英沉思力學好
義勇行大阿倒持執命腐刑乞戒履霜勿致堅冰不售
蒙難乃險而傾褒贈官階節惠易名凛凛大節萬世猶
生
殿閣詞林記卷六
