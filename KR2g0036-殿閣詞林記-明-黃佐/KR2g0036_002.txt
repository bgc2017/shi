殿閣詞林記卷二
明廖道南撰
殿學
華蓋殿大學士李賢
李賢字原德河南鄧州人宣德癸丑進士初授吏部驗
封主事歴考功文選郎中景泰初上正本十策曰勤聖
學顧箴警戒嗜慾絶玩好慎舉措崇節儉畏天變勉貴
近振士風結民心景帝嘉納辛未之歲額森遣使通好
賢上言請修戰守之備識者韙之是歲冬擢兵部侍郎
癸酉轉戶部侍郎上言額森近殺其主併吞諸夷宜𠡠
沿邊諸將勵兵觀釁于謙壯其言甲戍轉吏部侍郎上
鑑古錄英宗復辟召入内閣陟吏部尚書兼翰林院學
士時太監曹吉祥忠國公石亨恃迎復功驕恣不法言
官紏之曹石懼愬于上乃下徐有貞暨賢於獄未幾謫
福建布政使吏部尚書王翺召見便殿白之復以為吏
部侍郎值承天門災詔復尚書學士仍入内閣賜玉帶
以奬之上問郕邸汪后左右欲以殉葬可否賢對宜生
存之以全其子母又問建庶人久幽大内欲赦出之左
右以為不可賢對宜從䘏典以示濊恩又問吉祥干預
國政四方奏報先造其門賢對權不可下移又問石亨
當時迎復卿何不預賢對奪門無以訓後上竦然大悟
乃遷汪后於别宫建庶人於中都曹石之黨益加禁束
凡冒功四千人悉禠職朝廷始有紀綱先是命修一統
志充總裁官至是賜第於詹事府之東庚辰博囉擁衆
寇大同及凉州莊浪賢上安邊五事辛巳曹吉祥從子
欽謀不軌焚東安門殺都御史寇深錦衣指揮逯杲傷
賢臂迫令草䟽請罪上聞賢在甚喜欽伏誅加太子少
保癸未上以足疾不視朝時郊祀將至欲遣官代行禮
賢對以為不可上力疾至齋宫成禮而還母后胡氏號
静慈仙師非典賢對宜加崇以全仁孝上從之二月晦
空中有聲賢奏無形有聲謂之鼔妖上不恤民乃有此
異遂上十事一曰欽恤淹禁二曰禁止銀場三曰停歲
造紙劄四曰蠲被災粮税五曰弛芻粟之徵六曰罷虧
損馬匹七曰戒邊臣撫兵民八曰命有司恤流移九曰
飭御史紏貪吏十曰禁外官科歛詔頒行之是時錦衣
指揮門逹擅權道路以目誣搆袁彬并及於賢上廉知
其故不問甲申春正月上不豫賢受顧命惟謹憲皇登
極加少保吏部尚書兼華盖殿大學士知經筵事進光
祿大夫柱國丙戌以父憂奪情復任修撰羅倫抗䟽論
之上怒左遷倫於嶺表賢復上八事命所司議行之踰
月卒贈太師謚文逹官其子璋為尚寳丞廖道南曰子
觀天順日錄乃知賢之相業僅有此耳及觀國史謂徐
有貞既去賢獨留被眷英廟每視朝畢左右顧則呼賢
與門逹語良久乃巳時召入文華有所咨詢言無不從
自三楊以來得君未有如賢者然而海内之士奔走匍
伏以干恩澤者紛如獨立不懼惟一羅倫而巳於乎難
哉贊曰賢哉賢也志可則也遇主於巷重納約也始扼
曹石繼門逹也豶豕之牙勿躑躅也得專行久茂功烈
也賢哉賢也胡可埓也
謹身殿大學士商輅
商輅字弘載浙江淳安人宣德乙卯鄉試正統甲子會
試明年廷試皆第一授修撰丁卯英廟命選詞臣十八
人進學東閣輅預焉巳巳景帝簡入内閣轉侍讀是時
北邊告警閩浙盗起奏牘填委輅悉心剸裁績效居多
景泰庚午進學士太上皇北還輅迎至居庸關伏謁命
致書兩宫及皇太弟壬申遷兵部侍郎兼左春坊大學
士仍兼學士賜以居第丁丑英宗復辟石亨軰嫉之坐
除名成化丙戌復入内閣首言八事咸切時政戊子慈
懿皇太后崩百官争禮輅上䟽定祔葬儀從之是歲陟
兵部尚書時皇莊甚為民厲輅言天子以天下為家何
以莊為丁亥六月戊申輅上言八事一曰勤聖政二曰
納諫諍三曰儲將才四曰飭邊備五曰汰冗濫六曰廣
蓄積七曰崇聖道八曰謹士習上嘉納之改戶部尚書
仍兼前職癸巳宋元通鑑綱目成進文淵閣大學士丙
申加太子少保改吏部尚書值倖臣有欲建玉皇祠於
掖庭者輅争以為不可宫門災工部請命中官鳩材於
楚蜀輅又争以為不可俱從之丁酉兼謹身殿大學士
時中官汪直開西厰大肆羅織屢起巨獄百官驚恐輅
上䟽略曰近日伺察太繁政令太急刑網太密人心&KR0837;
&KR0837;各懷疑畏盖緣委聽斷於汪直一人而直又寄耳目
於羣小如韋瑛王英輩傷害良善虧損國體非所以示
大觀於天下也䟽入上震怒命司禮監官懷恩至閣輅
曰汪直違祖宗法壊朝廷事法所必誅而不以聽恩曰
此䟽誰其草之衆皆曰直罪滔天使輔臣不言天下必
有言者與其使天下言孰若二三人言之恩具入奏上
即命罷西厰由是見忤於直會前輔臣楊榮曾孫曄罪
逮至京語連及輅直從中主之輅遂乞休加少保賜璽
書給驛以歸卒贈特進榮祿大夫太傅謚文毅子良臣
舉進士為翰林侍講良輔為刑部主事孫汝謙為尚寳
寺丞廖道南曰予以閼逢敦䍧𤼵練浦汎清溪艤棹桐
江眺望文毅之廬萬峰廻合千巖蜿蜒意其為間氣所
鍾也及讀國史乃見其諸䟽侃侃有大節於乎宋之王
旦王曾宋庠俱以三魁致位宰輔若文毅者視古先哲
何如耶贊曰三魁華名士林所稱三孤崇秩官箴所評
德不孚名奚名之榮勲不孚秩奚秩之尊允也文毅大
節峥嶸龍山岋嶫桐江渟瀠誰其薦之明德惟馨
華盖殿大學士萬安
萬安字循吉四川眉州人正統戊辰進士選庶吉士授
編修景泰初以易儲遷左春坊司直郎轉右中允改尚
寳司丞兼編修天順戊寅改侍講侍皇太子講讀進學
士成化改元預修英廟實錄陞少詹事兼學士巳丑遷
禮部侍郎兼學士入内閣尋陟禮部尚書加太子少保
改戶部尚書兼文淵閣大學士孝宗出閣改吏部尚書
加太子太保光祿大夫柱國少傅兼太子太傅尋加少
師兼太子太師華盖殿大學士初昭德貴妃萬氏侍憲
廟於儲邸其父貴為諸城邑吏至是以妃貴授都督兄
通亦為錦衣都指揮權寵震耀通妻王氏出入掖庭安
喜同姓隂使人結通之妻往來於家為進妖僧繼曉以
固其寵時江右李孜省亦以小吏能幻術與其徒鄧常
恩俱驟蠟要津安托孜省鄉宦彭華深相結納凡附巳
者百計援之異巳者百計去之一時詞臣若禮部侍郎
邢讓祭酒陳鑑而方正之士如王恕馬文升耿裕秦紘
皆相繼斥逐雲南土酋曩罕弄與木邦爭搆據寳林以
叛入賄於安安㗖其利即授以安撫而邊釁日積凡若
此類恬不為怪舉朝側目莫敢顯訟其過庶吉士鄒智
與安同鄉憤其所為率同館士吉人李文祥上䟽𤼵其
奸御史湯鼐文貴姜洪各相紏劾孝宗在東宫稔聞其
惡至是於宫中檢獲所進房中書遣太監懷恩携至内
閣示之每展一卷安即跪泣乞哀猶無去意復令懷恩
摘其所懸牙牌安始慚懼告退至中途尚占中台冀復
用卒贈太師謚文康其子翼為南京禮部侍郎孫弘璧
為編修俱滛恣不檢類其父云廖道南曰予讀國史見
成化間傳陞乞陞冒濫名噐者無慮數千固巳訝之及
閱萬氏本傳安據内閣二十餘年嫉侮忠正深於仇讐
保飬姦回切於骨肉觀其結萬通李孜省軰以隂為之
援而又斥逐鄒智吉人軰以陽張其勢自古權奸之禍
人家國類如此易曰開國承家小人勿用可不鑒哉贊
曰唐之林甫天寳召亂宋之似道紹興啟變斵尸函首
國有顯戮安何人斯獨保完福不於其身於其子孫覆
宗墟戾是曰天刑
華盖殿大學士文穆公劉吉
劉吉字祐之直隸博野人正統戊辰進士選庶吉士授
編修景泰初侍經筵預修寰宇通志轉修撰天順中侍
東宫講讀預修一統志進侍讀成化初英廟實錄成陞
侍讀學士尋擢禮部侍郎巳丑簡入内閣兼學士丁酉
陟禮部尚書戊戌加太子少保文淵閣大學士壬寅守
制詔起復之修文華大訓成加太子太保武英殿大學
士給一品誥命甲辰改戶部尚書謹身殿大學士弘治
改元進少傅兼太子太師吏部尚書知經筵事巳酉二
月吉率同官上言邇者奸徒欲效李孜省鄧常恩之故
術見月宿在畢天將隂雨乃奏請祈禱幸而有中以希
進用謹按詩云月麗于畢俾滂沱矣書云月之從星則
以風雨今月宿在畢雨降之徵也臣恐倖門一開爭言
祈禱啟釁召亂咸基於此所有祝文臣等不敢奉命庚
戌吉率同官上言邇者妖星出天津歴杵臼近營室考
之圖志為兵為飢為水旱矧今南海修垣汝河修橋俱
非急務宜停止以答天戒上嘉納之辛亥憲廟實錄成
加少師兼太子太師華盖殿大學士壬子修撰張昇上
䟽訟之吉遂致仕卒贈太師諡文穆令其子臯為太常
少卿廖道南曰予讀國史謂吉沉毅能斷伹所與遊者
多讒夫以故不聞其過廷臣不恊於巳者隂嗾言官劾
之乏休休之量及讀月畢天津之䟽又有不可撓者其
然乎其不然乎贊曰博野之墟大川平原篤生哲士為
國鼎鐺首斥異端愈堅直節星彗于津月麗于畢國史
有言匪直也人城府深密有靦名臣
華蓋殿大學士徐溥
徐溥字時用常州宜興人景泰甲戌進士及第授編修
天順丁丑兼司經局校書侍東宫講讀成化紀元遷左
庶子兼侍講充經筵講官兼纂英廟實錄甲午擢少詹
事兼侍講學士乙未主考禮部會試庚子轉太常卿兼
學士辛丑再典會試擢禮部侍郎丙午改吏部孝宗登
極簡入内閣陟禮部尚書兼文淵閣大學士總裁憲廟
實錄同知經筵庚戌復典會試辛亥加太子太傅戶部
尚書武英殿大學士時岷藩訐奏知州劉遜詔逮繫言
官救之俱下獄羣議&KR0837;&KR0837;溥力救之甲寅加少傅兼太
子太傅吏部尚書謹身殿大學士進光祿大夫柱國乙
卯命撰三清樂章溥率同官上言天子祭天地夫天至
尊無對故禮以少為貴祭不過南郊時不過孟春牲不
過特牛漢祀五帝儒者非之况三清乃邪妄之說謂一
天之上有三大帝乃以李聃居其一是以人鬼列於天
神非禮也至於郊祀樂章皇祖舊製今所傳樂章雖載
永樂大典是書博采弗精不可以黷禮臣等誦習儒書
若邪說俚曲尤所不習且初設文淵閣命學士居之者
實欲其謨謀政事講論經史培飬本原弼正闕失非欲
其阿䛕順旨以取容悦也䟽上上即從之丁巳總裁會
典以疾辭戊午武宗出閣加少師兼太子太師華蓋殿
大學士尋以目眚乞休卒年七十二贈特進左柱國太
師諡文靖李文正公銘其墓曰瑞雲山高荆水清元氣
下結扶輿精公居太史官列星文章作緯禮作經入掌
帝制持邦衡補衮五色山龍形廟堂高古坐不傾一朝
令出民弗驚調齊甘苦成和羹四方士類歸陶型悉遣
衿佩為冠纓尺量寸度桷與杗大者梁棟當朝廷公心
不倦亦不矜盡弭怨謗消讒爭功成身退古有恒公歸
自保哲且明君寵極重臣身輕飄然乘風遡高冥山迎
水徯如平生廖道南曰子觀李文正公年譜見弘治間
所上章疏皆出其手而溥能用之及讀國史稱溥立朝
四十餘年因事納約隨才器使屢遇大獄保全善類從
容委曲温易充裕乃知曹參丙吉雖不踰於陳平魏相
而培飬國家元氣又不在彼而在此也十八年之治固
有由哉贊曰周至成康厥治迓衡三后同心篤亮真誠
漢至文景厥政底平萬石同德渾朴堅凝如文穆者其
忱其恂既無勇功亦無智名十八年中恊氣氤氲於乎
寧靜鮮見其倫
武英殿大學士邱濬
邱濬字仲深廣東瓊山人正統甲子鄉試第一景泰甲
戌進士選庶吉士授編修時兩廣用兵經年不决濬條
列事宜李文達公一見即代上之英宗嘉嘆付所司舉
行憲宗登極充經筵講官轉侍講預修英廟實錄成進
侍講學士續修宋元綱目陞學士濬自出巳見撰史略
名曰世史正綱有禆世教會祭酒缺僉謂非濬不可乃
加禮部侍郎掌國子監事復撰大學衍義補一書以獻
上褒答之尋陟禮部尚書掌詹事府事修憲廟實錄充
副總裁官加太子太保兼文淵閣大學士上時政疏略
曰成化間彗星三見遍掃三垣地震無慮五六百次邇
者彗見天津地震天鳴無虚日且異鳥三鳴於禁中考
諸經史天變莫大於彗孛在三垣三台尤為重地變莫
大於震動在京師邊防為急矧禽鳥動物得氣之先春
秋二百四十二年書彗孛者三地震者五飛禽者三今
乃屢見於二十五六年之間變不虚生必有其應天人
相與甚可畏也臣願體上天仁愛念祖宗基業端身以
立本清心以應務謹好尚勿流於異端節財費勿至於
耗國公任用勿失於偏聽禁私謁以肅内政明義理以
絶神姦慎儉德以懷永圖勤政務以弘至治庶可以回
天災消物異帝王之治可幾也疏凡十餘萬言上命諸
司議行未幾加少保兼太子太保改戶部尚書武英殿
大學士以目疾辭不允卒贈太傅特進光祿大夫左柱
國諡文莊官其孫㽦為尚寳寺丞程敏政叙其集曰先
生懼學者之無本也有學的之編懼學者之不知變也
有史綱之作懼學者之明體而不適於用也有大學衍
義之補其言鑿鑿可行行之可以興治致吾君於堯舜
使吾道不為空言蓋其志如此蔡清祭之曰先生博極
羣書如巨海之吞吐百川含弘無際其才華國名世者
四十年晚際聖明登之台輔取其所著書於大内以廣
聰明權衡百度其道尊為國師門生學子遍天下矣自
瓊崖以來所鍾人物未有如先生者於乎其不為虚生
也巳廖道南曰國朝洪武建文間時則有若劉伯温之
閎大宋景濓之浩博王子充之醇正方孝孺之爾雅永
樂宣德間時則有若解大紳之雄放胡光大之豪宕楊
文貞之精密金文靖之沉渾正統景泰間時則有若李
忠文之樸茂劉文安之該覈然皆麗藻豐腴未有若邱
文莊之明體適用酌古凖今褎然為一代文宗也自是
以後若程篁墩李文正諸公蓋聞文莊之風而興起焉
者或乃以劉文泰之誣而病之於乎豈知文莊者哉贊
曰瓊海浩瀚珠厓渺茫含靈鳩和誕生文莊矯矯若人
萬夫之傑牛毛蠒絲劍光玉潔衍義有補世史有綱潤
色皇猷禆益典常我髮未燥誦習仰止布帛菽粟有禆
國紀
華蓋殿大學士劉健
劉健字希賢河南洛陽人天順庚辰進士選庶吉士授
編修成化中轉修撰遷左春坊左庶子弘治初陞禮部
侍郎兼學士簡入内閣總裁憲廟實錄成陟禮部尚書
兼文淵閣大學士甲寅進榮祿大夫武英殿大學士巳
未加光祿大夫柱國少傅兼太子太傅戶部尚書謹身
殿大學士庚申健率同官上言自古願治之君必早朝
晏罷日省萬幾祖宗視朝在黎明以前每日奏事二次
邇者視朝太遲散本或至昏黑四夷朝貢奚示觀瞻庶
府文移多致寢閣矧今各邊啟釁四方荐災尤為可慮
怠荒是戒勵精是圖庶可以回天意慰人心也孝宗嘉
納尋加特進光祿大夫少師兼太子太師吏部尚書華
蓋殿大學士辛酉健率同官上言近有旨中官往武當
山設像掛旛修舉齋醮命臣等撰𠡠并祝文竊聞兹山
宫觀像設巳極壯麗若復差官實為無益矧今災異迭
出生民困苦苖賊肆亂軍旅方興糧餉供餽猶恐不給
君門萬里豈能悉知宜斥邪妄以遏無良甲子健率同
官上言近有旨欲於朝陽門外修建夀塔臣等竊惟人
主信佛莫梁武帝為甚卒饑死臺城信老莫宋徽宗為
甚卒囚斃金地本以求福反以致禍觀諸往事可為明
鑒我祖宗相傳以治天下者堯舜周孔之道而巳似此
異端蠧射惑衆何關於治欲造佛塔非所以訓天下垂
後世也又令撰真人杜永祺等誥命及封號臣等竊惟
異端不可信誥命封號不當與夫誥命朝廷所以奬貞
勵能雖卿士大臣必待秩滿考最乃得頒給况祖宗廟
號不過十六字親王及文武大臣有功德者謚號止一
二字此輩何賢何能封號多至十八字流布朝野傳聞
後世皆曰此朝廷所給與儒臣所擬撰也天下後世其
謂之何俱報罷毅皇履極詔健總裁孝廟實錄加左柱
國食正一品俸倚毗甚隆健亦盡言無諱未幾焦芳媚
劉瑾以健同鄉不附巳遂力攻之健居家遭目眚年九
十餘卒廖道南曰弘治間予從先大夫游京邸飫聞文
靖劉公當國正色率下凡諸僚宷謁私宅者不與交一
言及入朝事關大義累幾千言不缺及子登甲科列史
館公尚無恙卒無一言干求恩澤豈古之所謂大臣與
贊曰嵩嶽峨峨汴河湯湯伊洛瀍澗迴繞北邙惟彼東
都元氣攸萃爰有大老鍾兹間氣耿耿大節侃侃正言
力詆邪說中扼權姦公考正命公神不死以道事君不
可則止
華蓋殿大學士李東陽
李東陽字賓之湖廣茶陵人曾祖文祥以戎籍隸金吾
遂居京師文祥生允興允興生淳淳生東陽蚤負竒氣
四歲能作大書景帝召見抱置膝上賜上林珍果及内
府寳鏹六歲八歲復兩召之試講尚書大義命肄京庠
天順壬午年甫十六舉順天鄉試甲申登二甲進士第
一選庶吉士授編修甲午轉侍講癸卯進侍講學士甲
辰充東宫講讀官丙午主考順天鄉試弘治巳酉遷左
庶子兼侍講學士辛亥預修憲廟實錄成陞太常少卿
仍兼前職掌翰林院事充日講官癸丑主考會試得汪
俊為第一甲寅擢禮部侍郎兼侍讀學士典誥𠡠乙卯
命兼文淵閣大學士預機務時安南侵占城國奏請命
官往問上欲從之東陽會同官上䟽曰春秋王者不治
夷狄安南雖奉正朔修職貢然恃險負固積歲巳久今
若遣官往至其國海島茫茫徒掉寸舌小必掩過飾非
大或執迷抗命若置而不問損威巳多若問罪興師貽
患尤大宜勿聽丁巳秩滿賜金犀帶時中官李廣以燒
煉齋醮被寵東陽覆會同官上䟽曰我祖宗自洪武至
天順年間面召儒臣咨議政事今朝參外不得一覲天
顔且經筵日講成就君德禆益治道今每歲進講不過
數日夫人君之心必有所繫不繫於此必繫於彼正士
既疎則邪說乘間而入近有以齋醮燒煉進者此乃異
端惑世之術聖王之所必禁宋徽宗崇信道流及金兵
圍城方士郭京誑稱作法卒使乘輿播遷社稷顛覆求
福不得反以致禍至若燒煉其禍尤慘金石之藥性多
酷烈一入腸腑為禍百端唐憲宗藥𤼵致疾雖杖殺方
士柳泌竟亦何益今上清龍虎宮神樂祖師殿及番經
厰皆焚燬無遺神如有靈何不自保天厭其穢亦已明
甚昔李絳有言憂先於事可以無憂事至而憂無益於
事矧熒惑失度太陽無光天鳴地震草妖木異四方奏
報殆無虚日伏望嚴早朝之節復奏事之期勤講學之
功優接下之禮遠邪佞之人斥誣罔之說太平之業可
保矣時武岡知州劉遜逮繋科道會奏上震怒俱下獄
東陽覆同上疏救之上為霽威召至平臺奏事始復舊
制戊午皇太子出閣加太子太保禮部尚書五月復召
問親定團營總兵官九月清寧宫災東陽上疏曰近年
以來災異頻仍内府火災尤甚或以為天道茫昧變不
足畏此乃慢天之說或以為天下太平患不足慮此乃
誤國之言或以齋醮祈禱為弭災此乃邪妄之術或縱
囚釋罪為修德此乃姑息之術熒惑聖聽莫此為甚且
賄賂公行賞罰失當紀綱廢弛賢否混淆工役繁興軍
民困憊下情不達上澤不宣愁嘆之聲上干和氣災異
之積正此之由越二日有為李廣乞祠額者東陽以為
不可又召能仁寺僧入大内慶讃東陽又以為不可上
俱從之巳未程敏政典試給事中華㫤劾之命東陽覆
試壬申會典成賜玉帶甲子命祀孔子於闕里還朝上
時政疏上命有司議行乙丑上不豫召入玉几前受顧
命武宗登極加光祿大夫柱國兼太子太傅戶部尚書
謹身殿大學士丙寅上&KR0786;於政東陽上疏曰近日視朝
太遲免朝太多奏事漸晚嬉游漸廣夫奢靡玩戲非所
以崇儉彈射釣獵非所以飬仁鷹犬狐兔田野之物不
可育於朝廷弓矢甲冑戰鬭之象不可施於宮禁使正
人不親直言不聞而此數者交雜於前臣竊憂之矧六
月中旬風雨飄蕩雷霆震怒正殿鴟吻太廟脊獸天壇
樹木禁門房柱摧折燒毁災異尤甚惕然省悟側身勵
精庶可以回天慰人國家之福也不聽復上疏曰先帝
顧命惓惓以陛下為託臣痛心刻骨誓以死報邇者地
動天鳴五星凌犯星斗晝見白虹貫日羣災疊異併在
一時歴觀載籍偏閱古今未有如此而不亂者且詔令
廢格變易殆盡憂在於民生國計若罔聞知事涉於近
幸貴戚牢不可破或旨從中出略不預聞或有所議擬
徑行改易臣若諉顧命之名不盡輔導之責天下後世
其謂臣何不報又上陳政令十失上付諸司議革之十
二月加少師兼太子太師吏部尚書華蓋殿大學士丁
卯劉瑾擅權適尚寳卿崔璿御史姚祥主事張偉為邏
卒誣執枷號於長安門外東陽上疏力救之命戍邊時
聞内苑御船獵獸上疏曰今歲自端陽後金鼔砲火聲
徹都邑厩牧厮役紛充禁廷大臣畏忌不敢言小臣震
懾不敢諫不知祖宗分職設官朝廷糜祿飬士將焉用
之昔漢司馬相如諫繫熊豕以為逸羣之獸輿不及還
轅人不暇施巧非天子所宜近薛廣德諫御樓船以為
乘船危從橋安聖主不乘危伏望鑒古道以端好尚視
朝加早則炎暑不侵進膳有時則元氣日盛上褒答之
戊辰六月給事中安奎御史張彧忤瑾枷號東陽又上
疏救之都御史楊一清逮繫至東陽又力救之是月早
朝有投空名文書數瑾罪者疑羣臣所為悉逮問詔獄
東陽又力救之庚午六月旱霾東陽上疏曰近時威令
大行中外悚懼但霜雪之後必有陽春雷電之餘必有
甘雨此天道所當法也臣謹條上一曰寬逃軍拐馬之
罪二曰寬僉書職員之罪三曰寬查盤糧草之罪四曰
禁官校羅織之非疏上會慶府寘鐇叛命太監張永同
都御史楊一清討平之師旋獻俘永𤼵瑾姦狀上即命
擒之以東陽有反正功加特進左柱國廕其從子兆蕃
為尚寳司丞覆上䟽曰天下者祖宗之天下上天所付
託生民所仰賴高皇帝櫛風沐雨十餘年而後定何其
勞也文皇帝南征北伐定鼎貽謀亦二十餘年而後成
何其難也列聖相承兢兢業業罔有怠荒先帝顧命惟
欲陛下早嗣大位早成大婚光前裕後衍無疆之澤聖
慮所及何其深且遠也臣願念上天付託者重思祖宗
授受者隆體生民仰賴者切每於朝奏講讀之暇安處
宫闈溥施恩澤起居以節游豫以時保養天和培植國本
則六氣莫能侵百邪不敢近矣不報時巨寇劉陸等衆
至數十萬東陽晝畫宵籌卒致底定加廕一子為錦衣
指揮上疏力辭上以京軍不習戰陣欲調邊軍入衛京
師東陽上疏陳其十不便狀不聽遂乞休賜之𠡠曰君
臣相遇自古為難卿資禀神異慧悟夙成爰自童年召
見中禁應制稱旨名動四方遂以宏博之學蜚英藝苑
資歴既深聞望彌重逮我皇考擢居政府朝夕獻替便
殿延訪平臺賜問有懷必吐無言不從不激不隨無私
無比顧命付託感激知遇益竭忠勤委曲匡救西鄙戡
亂兩河討賊廟謨勝筭多所贊畫釐革敝政率循舊規
樂育人才明揚善類代言宣意敷奏達情文學詞翰獨
妙一時立朝五十年輔政十八年清慎之操終始不渝
自古大臣兼兹衆美者代不數人屬時多艱方切倚仗
乃以止足為念章數十上重違雅志特賜允俞於乎功
成身退卿自處善矣國有大政將就而問焉仍廕其從
子兆延為中書舍人卒年七十贈太師諡文正所著有
懷麓堂藁廖道南曰子觀楊邃菴叙懷麓堂藁云高才
絶學獨步一世如大河之源出崑崙至積石至龍門至
底柱吞吐百川涵浴日月頃刻萬變而不知其所窮邵
二泉叙續藁云盛德嘉謨澤被海内如大將御戎不聞
號令一節一麾無不如意嗟乎可謂知言矣予以為弘
治間簿海外内泰和流行兵以不試為威財以不蓄為
富刑以不措為治伊誰之力耶君子是以知文正之不
可及也贊曰雲陽秀鬱皇雩蜿蜒洞庭浩渺湘水淪漣
惟彼黎老端亮沉潜歴事四朝一德格天翼翼匪懈休
休不專稽厥勲謨鼎石有編
謹身殿大學士焦芳
焦芳字孟陽河南泌陽人天順甲辰進士選庶吉士授
編修轉侍講進侍講學士左遷湖廣桂陽州同知歴霍
州知州四川副使調湖廣副使俱督學政上疏奏辨請
雪其愆陞南京右通政守制起復為通政再以憂去召
入為太常少卿兼侍講學士擢禮部侍郎改吏部陟吏
部尚書尋加少傅兼太子太傅謹身殿大學士性險愎
始比尹旻父子尹敗坐謫其為吏部尚書時值逆瑾亂
政號八黨大學士劉健會同戶部尚書韓文率百僚伏
闕固爭將除之芳潜通於瑾預為之所繇是劉健謝遷
韓文楊守隨等相繼斥罷黨勢益熾瑾遂引芳入閣表
裏為姦凡變紊成憲桎梏臣工杜塞言路酷虐軍民皆
芳導之芳用事時有曹元劉宇者媚竈續貂咸溷政本
芳為之奥援暨充孝廟實錄總裁官筆削任意凡先正
名卿悉肆醜詆授意檢討叚炅以快其忿初在吏部時
郎中張綵與瑾同鄉芳力薦之驟至冢宰賣官鬻爵名
器壊濫其子黃中尤狂誕恣睢方廷試畢芳欲處以魁
選既而衆論取吕柟為第一芳謂諸執事抑之遂入言
於瑾改編修顧清等二十餘人為部屬官授子黃中為
檢討及劉宇之子仁等六七人俱為庶吉士黃中尋陞
編修踰年陞侍讀時土官岑濬沒入家口有姝色殊甚
芳聞求瑾得之後卧病黃中聚麀人咸鄙之瑾伏誅言
官交劾其罪父子皆褫職為民中原盗起有趙鐩者入
泌陽芳僅以身免盡𤼵其先祖塚墓無遺骸取芳衣冠
被庭樹歴數其罪命劔士臠之曰使吾手誅此賊以謝
天下議者謂盗賊猶知疾惡云廖道南曰夫政本之地
上應台衡下司鼎鼐陳猷敷典論道弘化宗社安危生
民休戚華夷向背世代汚隆胥繫焉軒皇六相帝堯四
岳舜之五人武王十人亦不為多湯之伊尹高宗之傅
說一二大僚亦不為少誠以大聖大賢不世出大奸大
惡亦不常見也逆瑾擅權乃有如芳如宇如元者首附
之遂至海内騷動宗社幾摇易曰開國承家小人勿用
可畏哉贊曰豶豕之牙不可長也牯牛之童不可飬也
盗而且乘致寇至也鬼載之車疑未釋也吁嗟芳乎與
衆棄也遺臭萬世不可雪也
武英殿大學士王鏊
王鏊字濟之蘇州吳縣人成化乙未會試第一進士及
第授編修弘治初轉侍讀遷右諭德壬子主考應天鄉
試明年進侍讀學士歴少詹事兼前職丙辰主考會試
又明年擢吏部侍郎壬戌陟禮部尚書知貢舉有景陵
魯鐸者屢蹶科屋鏊偶閱其卷亟稱之時吳文定公為
考官取鐸為省元人咸稱其知人尋簡入内閣改戶部
尚書文淵閣大學士先是和碩擁衆入邊詔廷議可否
時馬端肅公劉忠宣公咸預廟筭鏊上邊議八事一曰
定筭二曰重主將三曰嚴法令四曰恤邊民五曰廣召
募六曰用間七曰分兵八曰出竒疏上孝宗嘉納正德
紀元加光祿大夫柱國少傅兼太子太傅擬上時政四
事一曰急講學之為務二曰急延下之為務三曰急用
人之為務四曰急節用之為務逆瑾擅權乞休歸卧震
澤作謫解以自嘲焉又自贊曰噫嘻先生何如其人窮
年劬書結髮勵行白首於道茫然無聞者乎爵厠公孤
官居臺閣志懷輸忠幾昧納約者乎貴戚赫炎不能附
麗權璫狂猘不能媕阿一有違言超然不辱者乎遇事
直前不知顧忌見利思後不知規畫歸卧空山晏然居
之者乎斯人也其量則隘其才則庸無禆於世自潔其
躬跡其所至蓋知慕首陽之拙而不知柱下之工知希
止足之疏而不能為應變之崇者乎卒謚文恪所著有
震澤集廖道南曰予嘗過閶門登虎丘望震澤七十二
峰乃見夫煙嵐杳靄魚鳥沉浮林霏合而流泉清意必
有名世者出乎其間既而訪文恪之里觀震澤之書高
山景行時嚮往焉嗟乎喆人巳矣贊曰百川瀠迴瀦於
具區萬峯緜緲會於東吳彼震澤者美人所都采芝山
間葺荷水隅平泉樓閣綠野圖書春雲猿鶴秋雨鷗鳬
我思若人不渝厥初
武英殿大學士靳貴
靳貴字充道鎮江丹徒人弘治庚戍進士及第授編修
武宗出閣命兼司經局校書轉左中允預修會典遷左
諭德兼侍講守制服闋擢禮部侍郎逆瑾用事摘會典
譌失補光祿卿尋復舊職改吏部侍郎兼學士典誥𠡠
掌詹事府事仍充日講官陟禮部尚書甲戌命兼文淵
閣大學士加太子太保戶部尚書武英殿大學士其在
翰林同考會試及主順天鄉試者各一主考會試及授
庶吉士業者各二當辛未會試時言事者𤼵其私以家
僮可勤受賄鬻題貴亦不辨及丁丑春方以病在告忽
復出典會試意將示公以湔宿垢顧益致羣疑於是言
官復醜詆之遂致仕卒贈太傅謚文僖廖道南曰予嘗
汎舟京口登金焦望北固指甘露翛翛然若凌雲御風
而無所於繫着既而訪之里閭詢之父老多不滿文僖
者及讀國史乃見其歴遭醜詆古語有云寧為玉碎勿
為瓦全亶其然乎贊曰金焦屹立黿鼉所宫北固岹嶢
煙雲攸崇產於其間宜廣而充豈曰無然云胡可宗龍
蛇而巳奚足為容
謹身殿大學士蔣冕
蔣冕字敬之廣西全州人成化丁酉鄉試第一丁未舉
進士選庶吉士授編修弘治庚申兼司經局校書遷右
中允乙丑預修通鑑纂要轉右諭德兼侍講正德丙寅
預修孝廟實錄充經筵講官丁卯進侍講學士庚午主
考應天鄉試辛未陞少詹事兼侍讀學士是歲擢吏部
侍郎甲戌兼學士典誥𠡠掌詹事府事是歲陟禮部尚
書仍兼學士丙子兼文淵閣大學士賜玉帶丁丑加太
子太傅禮部尚書兼武英殿大學士戊寅武宗北狩命
内閣撰威武大將軍𠡠冕上疏言内閣之職其大者在
代王言凡手𠡠旨意俱從撰擬今事出非常遠近驚疑
虎豹九關言益齟齬聖駕巳出倏巳浹旬延頸北睇無
策可施仰惟陛下受天明命為天地神人主内而中國
外而四夷孰不尊稱如稱天為天稱日為日孰敢擅稱
朱壽號為將軍鼎鑊在前不敢奉詔巳卯駕南廵至金
陵大學士梁儲同冕扈從十二月駕旋次揚州以郊期
在邇冕力請回鑾從之辛巳正月加少傅兼太子太傅
戶部尚書謹身殿大學士時楊廷和柄國冕與恊心奉
迎今上於藩邸入繼大統改元頒詔與天下更始多冕
所裁定壬午賜金織襲衣及玉帶𠡠加伯爵冕具辭癸
未冕上疏論災異及禮儀甲申致仕還湘中杜門掃軌
不通賓客廖道南曰易有之雲從龍風從虎聖人作而
萬物覩夫同聲相應同氣相求物固有然者矣况聖神
御極風雲景從璧月珠星光彩陸離二三大臣登黃扉
典綸綍爭自濯奮以先天下若冕者固亦清謹之士哉
贊曰湘山之南實為桂林湘江之合煙雨蕭森有美君
子篤行修名躭幽葆光悠悠古心
華蓋殿大學士楊一清
楊一清字應寧雲南安寧州人曾祖情仕元為經歴祖
福山隠居江湖間父景起家巴陵遂為巴陵人一清幼
穎異日誦數千言舉神童大宗伯姚夔少宗伯鄒榦胥
器之䟽補翰林秀才成化戊子中順天鄉試壬辰登進
士第授中書舍人聲華籍甚擢山西督學僉事弘治初
起復補陜西督學召入為太常少卿督四夷館轉南京
太常卿壬戌歲和碩入邊馬政廢弛乃遷副都御史督
理茶馬上五事曰復金牌曰專廵偵曰嚴私販曰處茶
課曰廣茶價監苑胥庇甲子廵撫陜西修復靖邊諸城
莊浪諸隘及花馬池諸要害罔弗振耀乙丑關西大歉
西戎北敵互相蹂躪大寇固原一清單騎馳至瓦亭驛
會主帥曹雄預設伏兵寇聞宵遁隆德山正德丙寅復
命總制陜西延綏寧夏甘肅諸路軍務上四事曰綏土
人曰處額地曰廣招募曰溥賞賚邊土咸賴一清復經
略河套河套者周之朔方漢之定襄赫連勃勃所建統
萬城也唐築受降城在河套之北正統以後浸失其險
既舍受降而衛東勝又撤東勝而就延綏河套為邊人
之巢穴其中冰堅入套東寇宣大西寇寧固厥患無窮
乃上六事其一修築定邊營迤東邊牆其二修復寧遠
塞邊迤西屯堡其三增設花馬池及興武營衛所其四
防禦靈州土達其五整飭韋州官軍其六增修黑山鎮
遠關墩臺悉中機宜丁卯歸休丹徒逆瑾柄國逮詔獄
賴大學士李文正公救免庚午寘鐇據寧夏以叛仍起
公總制西夏罪人斯得遂與監軍張永定策暴瑾罪状
武宗震怒瑾伏誅加太子少保戶部尚書辛未順天應
天及山東河南盗起公上疏十一事曰裕民曰增軍曰
定賞格曰宥脅從曰聫鄉保曰充賞賚曰嚴罰禁曰治
退縮曰察蒙蔽曰禁奪功曰防奔突上嘉納之寇平加
少保兼太子太保甲戌乾清宫災一清上疏其一謂視
朝太遲其二謂祀郊廟太慢其三謂創梵宇於西内其
四調邊兵於禁地其五謂皇莊皇店及織造等事言多
切直是年十一月加少傅兼太子太傅乙亥命兼武英
殿大學士入内閣丙子上疏論遣太監劉允往西番積
忤權貴嗾姦訾毁復乞休歸丹徒嘉靖初大學士楊廷
和蔣冕毛紀去位上特召用一清首疏起用謝遷時遷
巳八十餘矣一清生而隠宫貎類寺人博學多術善為
調停久之術窮數盡讒邪交構遂復乞休歸卒公所著
有石淙集督府奏議玉堂稿廖道南曰予為編修時直
䆳菴柄國見其奬拔善類練逹事幾每奏報邊情羽檄
旁午一夕十疏口占指授悉合神筭有訾巳者多從而
揚之然門生故吏汲汲援引布置穹顯以故其門如市
而其心未必如水云贊曰皤皤國老萬夫之望𤼵跡於
滇揚靈於湘首儲翰書繼督學政握機御戎振威宣令
三秦底定兩都迴翔國有筮龜士有圭璋政本絲綸出
而復入嘉猷恒告基命宥密
殿閣詞林記卷二
