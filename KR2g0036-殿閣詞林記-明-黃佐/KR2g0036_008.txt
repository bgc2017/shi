殿閣詞林記卷八
明廖道南撰
史舘附
修撰陟禮部尚書朱夢炎
朱夢炎字仲雅江西進賢人元進士金谿縣丞歲丙午
以故官入朝授國子博士吳元年遷修撰夢炎博學能
文凡稽古禮文志多預議未幾補浙江按察司經歴洪
武二年轉山西行省員外郎召入為禮部員外郎尋陟
侍郎本部尚書
修撰兼大本堂待制王僎
王僎字(原闕)河南祥符人元末為國子助教洪武初徵
為修撰四年開科取士僎與典試又命于大本堂授吳
王經遷待制後以子弘為龍江逓運官忤丞相胡惟庸
寘之于理惟庸敗僎來京授徒上忽問僎安在左右告
以其故召見慰勞甚至賜以綺帛仍給舟還于家
修撰孔克表
孔克表字正夫浙江平陽人孔子五十五代孫也至正
戊子進士洪武六年正月徵為修撰克表長身美髯學
篤而不窳尤精於諸史所著有通鑑綱目附釋宋濂穪
其書世不可無視穿鑿性命簸弄詞章者不侔故一時
士林穪為巨擘云
修撰劉泰
劉泰字(原闕)山東淄川人洪武間為修撰上親𠡠曰朕
聞孔子之諭孝也遊必有方斯可為孝矣朕昨與卿遊
東苑詢及卿家事卿對以宗族甚蕃遭兵漸减獨老母
在别無侍養卿云至此朕心惕然吁哀哀父母生我劬
勞今朕雖君天下育萬民二親已逝恨不生今於朕有
戚戚焉若欲迎親就養或棄職往侍朕勿拘焉
修撰趙新
趙新字彦銘浙江樂清人洪武初任本庠訓導出知開
封府入為國子助教陟山西右布政使復改修撰上賜
𠡠曰士之所以能立以保其終者有三品焉上才之士
志高量大其所為無所不可中才之士謹守成法不失
其忠然不至于為惡此皆足以保其身者也惟卿質真
無偽涉獵書史始為國子助教能舉其職及遷山西布
政使雖無所設施而持身廉㓗朕以卿本儒者而才不
及中人不宜任以政務授翰林院修撰既而見卿年老
多疾特令致仕卿其保厥終始以副朕懷所著有四書
說約行素稿
修撰李叔允
李叔允字(原闕)河南鈞州人洪武三年任國子博士洪
武六年纂修昭鍳錄同事者則秦王傅文原吉助教朱
復錄事蔣子杰吕宗盛杜環張雲翀吳從善王鏞宋善
也書成叔允擢修撰及修洪武正韻亦與有力焉廖道
南曰國初設國史修撰諸職蓋以擬宋制云而朱善為
大學士朱夢炎為大宗伯此其最顯者也觀孔克表所
著潞州學記所養正矣而王僎之直劉泰之孝趙新李
叔允之博雅皆有可取焉又有迮原霖者未知其為迮
雨否也吾於弔唐肅文見之矣贊曰仲雅不羣博而能
精王僎克直而忱而恂克表聖裔存性之貞劉泰孝養
情感丹宸彦銘叔允華國之文懋績編摩不貳其心
修撰達嚕與權
達魯與權其先朔人後居河南永寧仕元為河南北道僉事
以故官入朝洪武六年為秦府紀善改監察御史上疏言堯
舜禹湯文武相承為道統孔子顔曾思孟相傳為道學宜崇
祀典七年八月復上疏言王者立始祖之廟又推始祖所自
出之帝祀之於廟故曰禘祭今受命已七年矣而禘祭未舉
甚為匪彛也上皆納之先是出為廣西僉事未之任復召回
至八年三月擢為修撰降典籍轉應奉致仕自稱洛上翁上
親為說辨之文多不載又有莽蘇爾伊克瑪哈穆特西域人也
能通華夷譯語善測天文上命為編修特𠡠勞之廖道南
曰天地無棄物王者重絶人信斯語也古之刖者守門瞽
者司樂宫者守宫各全其生也而寄象鞮譯無弗設焉與
權達嚕不猶是乎特著莽蘇于編修者附莽蘇也外之
也贊曰聖人用人造化成物小大各偹罔不充足元之
孽臣號曰達嚕亦有莽蘇為我供役秉政中華日際月
域他山之石可以攻玉
起居注熊鼎
熊鼎字伯穎江西臨川人元至正七年鄉舉為龍溪書
院山長遇兵亂陳友諒屢強之仕不就王師駐鄱陽大
將軍鄧愈聞其名請與相見鼎母黎氏乃言曰聞江表
有真主兒可速往矣上至南康召至軍門與語大悅欲
授以事鼎以母老辭乃留置幕府參贊軍事丙午徵
至京師授德清縣丞吳元年為中書博士改太常博士編集
經史事𩔖成遷起居注七月乙亥上御戟門命選樂舞生召
學士朱升范常閱試上親擊石磬學士不能辨以宫為徵
上詰之鼎曰八音之中石最難和故書曰於予擊石拊
石百獸率舞上曰石音固難和然必以人聲為主人聲
既和即八音和矣因命樂舞生舞歌一曲上曰古者作
樂以和民聲格神人而與天地同其和近世儒者鮮知
音律之學欲樂和顧不難哉鼎曰樂音不在外求實在
人君一心君心和則天地之氣亦和天地之氣和則樂
無不和矣時耿忠奏廣信郡縣茶稅不實上命御史往
廉其事鼎諫曰朝廷新布大信于四方柰何肆赦之後
復徵細務是䙝國威也又欲徵浙西糧輸京師鼎復曰
國家都金陵以浙西為根本農作方興而據困之民害
深矣上雅重其言凡創制更革之典鼎預聞洪武元年
六月以鼎為浙江僉事尋調山東陟副使三年封建諸
王以鼎為晉王傅會有事方丘鼎當導駕既齋宿習射
苑中上命近臣俱射鼎一𤼵中鵠上喜酌湩飲以賜四
年故元四大王出沒為寇居民震恐上以鼎不能弭寇
左遷大同知事五年復授晉府參軍七月召為刑部主
事八年西戎多爾濟巴勒率部落内附上以鼎老成歴事
岐寧衛經歴賜金帛以行鼎密䟽論之上遣使慰勞賜
以裘帽已而遣中使趙成召之還行次西凉打班驛巴
勒叛酋約噶擁鼎還鼎切責以大義遂及趙成與知事
杜實俱被害鼎時年五十五上聞悼惜遣使葬之黃羊
川仍以禄給其家廖道南曰予讀宋學士撰鼎父萬初
及其母黎氏銘心竊賢之及觀國史述鼎死難悽惻牢
落又不知涕之無從也然而論樂之和本于君心嗚呼
鼎之學亦正矣宋濂銘略曰啓國之初俊才如雲其心
之真允惟熊君帝謂相臣鼎也可恃不負吾民寧負吾
子既入授經復出治戎狐裘毳衣惟帝念功封論邊事
其策甚偉欲召用君君則道死
編修蘇伯衡
蘇伯衡字平仲其先蜀人文定公裔子遲守婺遂居金
華伯衡幼警敏絶倫肆力古人洪武初徵為國子學錄
擢編修與劉基宋濂魏觀胡翰相友善基曰平仲著作
語粹而氣逹不凡而意不詭盖其明于理而昌于氣也
濂曰平仲辭精博而不麄澀敷膄而不以綺縟其視魯
弓郜鼎均也翰曰平仲托物以造端比事以寓意緣情
以見義明於國家之體逹于人情之變其出蓋無窮也
伯衡在史舘多所著述及纂修元史成宋濂舉以自代
伯衡以瞶辭歸上賜之綺帛給道里費周之復起為處
州府學教授遂居平陽有文集十五卷
編修王廉
王廉字熙陽浙江青田人洪武初為編修二年正月安
南國王陳日煃令陪臣同時敏上表穪臣上嘉其意遣
侍講學士張以寧典簿牛諒往諭仍錫以璽書金印未
及境而日煃卒以寧乃留詔即次于洱江先遣牛諒之
其國嗣君曰日㷂復令陪臣杜舜卿来告哀上素服御
西苑之幄殿親製奠章命廉充祭弔使同考功主事林
唐臣往既至其境日㷂出迎于郊議授受禮往返數四
不能决廉厲聲訶之乃奉御製于綵輿迎入壽光殿别
設日煃靈位于殿前使者南向宣之日㷂率羣臣再拜
俛伏以聽成禮而還既歸述所撰歌詩曰南征錄宋濂
序之穪其措辭和而不流激而弗怒雅而不凡可謂能
專對者矣使旋擢工部員外郎不拜改澠池丞所著有
迂論數十册
編修張美和
張美和名九韶以字行江西臨江人十三能詩詞元至
正間隠居教授洪武初辟為清江教諭轉國子助教擢
編修美和善著書奏對稱旨後以疾致仕上親賜𠡠曰
古之至賢之士修己行仁以為時君之用否則獨善其
身以終天年或著書立言傳之永久雖不顯于當時而
光于後世爾美和篤信至善不易其守侍朕左右日與
同遊詢問典禮以沃朕心柰何年高不能自強不忍任
以周旋從卿歸老於戱千載一遇古今通言卿善始終
不亦美乎廖道南曰予觀南征錄慨然興嘆嘉熙陽之不
辱也及讀理學𩔖編乃見其義精而語確美和所得者
深矣贊曰炎荒緜邈桂海梧山厥土霾瘴厥途間關允
矣熙陽事不避難大江渺茫匡廬彭蠡其道云遠其室
伊邇誠哉美和著書逹理
編修高啓
高啟字季廸蘇州長洲人少孤力學工於詩詞時張士
誠據蘇有參政饒介者喜延士啟方弱冠介見大竒之
待以上賓啟不之荅乃隠于松江之青丘洪武三年初
修元史徵啟與儒士汪克寬胡翰宋喜陶凱陳基曾魯
顔增趙汸張文海徐尊生黃箎傅恕王錡傅著謝徽充
纂修之任書成擢啟編修命教勲臣子弟徽字玄懿與
啟同鄉啟嘗夢與徽承召問予告身後上御闕樓召啟
與徽敷對詳明雅穪簡注命啟為戶部侍郎徽為吏部
郎中果如夢所感啟辭以少未更事遂與徽俱歸賜金
帛有差啟復居青丘先是蒲圻魏觀署史局啟與交愜
及觀守蘇聘啟至學宫延訪郡中利病多所裨益觀罹
于禍遂連坐啟君子悼之啟身長八尺有文武才博羣
典為文汪洋浩瀚神噓鬼吸靡有㾗跡其為詩也波起
雲湧颷號電掣直超脱元宋而上宗盛唐近代詩人未
之能及惜其傳之不多爾所傳有鳬藻缶鳴二集廖道
南曰予觀蘇平仲集善叙事理鬱而文質而不俚覈而
不夸及觀高季廸集天趣飄逸莫可羈勒嚴滄浪所謂詩
有别才非關學也詩有别趣非關理也其然豈其然乎
贊曰金華之派平仲是傳瓊芝燦爛玉樹聯緜姑蘇之
英季廸為最震澤攸瀦洞庭攸會平仲之文季廸之詩
劉宋而下彼如何其
編修朱濓
朱濂字伯清浙江義烏人洪武三年續修元史乃徵濂
與儒士趙壎朱右貝瓊王彛張孟兼高巽志李懋李汶
張宣張簡杜寅殷弼俞同俱充纂修書成擢編修俾授
楚王經濂自幼酷嗜考亭之學其見于辭章資為講觧
悉祖述之既而引年歸浦陽察隂陽鬼神之奥騐性命
心情之藴乃即朱子精語編為理學纂言宋濂為之序
穪其所見端確所得粹凝嘉惠後學功亦至矣仕終楚
府長史
編修傅藻
傅藻字伯長浙江義烏人洪武五年以儒學教諭徵授
編修尋改應奉為東宫文學十一年五月皇太子御文
華殿命侍臣講讀春秋乃曰諸國之事雜見于二百四
十二年間艱于考索乃命藻曹分𩔖聚先周以尊天王
次魯以崇望國次齊晉以表主&KR0576;次宋衛蔡陳以原列
爵而楚而吳而越則列之于末繕為三十卷進呈上覽
之喜賜名曰春秋本末是舉也校之者典籍劉仲質助
教儲惟德稽之者中書舍人朱孟辨宋璲桂慎鑄印副
使詹希元序之者宋濂也後藻出為武昌知府有惠政
終河南按察使
編修孫作
孫作字大雅一字次和常州江隂人自曾祖澂川四傳
至作家學克彰洪武六年丞相李善長等奏修日歷乃
徵作與儒士徐一䕫黃㫤陳孟𤾉俱充纂修書成擢作
編修作自陳外補授太平府教授復召為助教明年分
教中都又明年還成均又明年陟司業著書號東家子
宋濂為作東家子傳今傳有滄螺集
編修張宣
張宣字藻仲其先清河人徙居常州之江隂父端為元
江浙樞密院都事宣十歲善屬文讀書經目不忘洪武
三年與高啓等被徵同修元史上親書其名擢為編修
宣為人爽闓潤密而文思浩雄宋濂為撰族譜所著有
春秋傳義廖道南曰予始遊南廱乃見朱伯清所撰理
學纂言于司成魯公鐸及傅伯長所撰春秋本末于
司成汪公偉而孫大雅之滄螺張藻仲之傳義猶未之
見也諸儒夙際皇運弘闡賁文用心亦以勤矣贊曰義
烏多賢乃有伯清辭章爾雅玉闕瑤京伯長超越萬人
之傑沉潜三傳乃著本末次和藻仲處于江隂擢穎揚
芒輝赫儒林
編修王璉
王璉字宗器其先太原人徙居山東之長山洪武五年
以鄕舉𤼵魁計階南宫六年正月甲寅上召見便殿命
題賦詩詩成穪旨是時舉人張唯王輝李端張鳳任敬
馬亮陳敏張翀等至上嘉其才俊遂及璉等十七人俱
充國史編修命入文華堂讀中秘書賜以冠服車駕時
臨幸策勵取其文親評優劣日命光禄給膳羞酒漿每
食太子暨諸王迭為之主而璉等侍食左右冬夏賜衣
各一襲復有白金弓矢鞍馬之賜命宋濂為之師九年
三月復命璉等攝監察御史事廵行天下紏察官吏賢
否諮訪生民休戚璉如河南迨歸奏對雅穪上意乃諭
廷臣曰文華堂諸生如璉者皆異日將相才也宋濂為
之字說略曰宗廟之器貴重實殊夏有四璉殷穪六瑚
昔端木氏才堪三卿文章外見以言語穪今生既長局
度純亮𤼵為辭章大河奔放出逄盛治講學禁中天日
照臨以照以融豸冠峩峩廵行洛河貪夫夜逃良士笑
歌厥用既周由體斯被生尚勖焉庶幾不器璉後為御
史山東行省參知政事
編修張唯
張唯江西永豐人曲江張子壽之後也父光遠死於賊
宋濂為之誌銘唯流寓河南以尚書領首薦擢編修入
文華堂肄業唯有儁才同列遜之
編修張翀
張翀字鳳舉河南人入文華肄業擢編修後教授南陽
瀕行辭于宋濂曰翀以布衣感上恩遇喬嶽匪高瀛海
匪深典教一邦弗穪是懼濂作文送之且穪其沉重有
識研窮遺經而造其閫奥可進於道是必有所試矣廖
道南曰我聖祖尊賢造士之典於是乎益徵矣投戈之
暇即建禮賢館履元之初即開文華堂鴻儒俊髦文物
彬彬於戲盛哉今攷之入文華者十七人而王璉張唯
張翀者頼有景濂為之述也他若馬亮任敬陳敏李端
王輝不少槩見可惜也哉贊曰虎觀天開石渠雲密東
璧焜煌西崐赫奕濟濟多士藹藹吉人萬邦惟獻百度
惟貞皇建有極古訓是式五星聚奎以兆今日
編修朱右
朱右字伯賢浙江臨海人光庭先生九世孫嘗遊李五
峰陳兩峰之門洪武初預修元史大明日歷皇明寳訓
授翰林編修終晉府右長史所著有白雲稿春秋𩔖編
三史鈎玄秦漢文衡深衣考誤歴代統紀要覽元史補
遺凡若千卷
編修蔣敬
蔣敬字行簡其先汴人徙居金陵之錦繡里父成字翁
輔孝友之士也洪武初敬為編修同蔡玄受業于宋濂
濓既銘其父矣且穪敬為人謙慎重然諾一時名士多
與之遊云
編修羅公願
羅公願字從善浙江青田人父世昌為處州路教授洪
武四年公願應州辟舉以書經試銓曹擢編修轉工部
都水主事
編修王釐
王釐江西鄱陽人洪武初以明經授本庠教諭徵為編
修預修元史每承顧問穪旨嘗患頭風上賜以所御藥
酒飲之遂愈後知南陽府所著有羣英雜言諸集
編修桑慎
桑慎字仲修世居常州遷嘉興洪武初擢編修改監察
御史賢能廉直孝親睦姻苦行力學逼扵古人諍廷則
有折檻之風諫友則有面折之直以行部海南奏誅衛
使張榮坐不避八議罪謫瓊安置未嘗怨懟凡動止合
禮瓊志穪之
編修董琰
董琰字子莊江西樂安人洪武間為編修遷國子司業
廖道南曰予考國史乃得朱孟辨趙壎者以修元史徵
吳昇周孟東以賢良徵桑慎陳晟以儒士徵俱為編修
晟自撰族譜與孟辨孟東俱見宋濂文集而其行義之
詳弗可攷也孔子曰予猶史之闕文也嗚呼豈史之闕
文爾矣乎贊曰蔣敬謙慎蔡玄敦約王釐遭際朱右弘
博下迨羅周董朱為儔趙壎吳昇孟東清修桑慎陳晟
後先輝映唐虞之際於斯為盛
殿閣詞林記卷八
