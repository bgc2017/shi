山西通志卷五十一
武事(二)
平陽府
臨汾縣
漢建武元年正月前將軍鄧禹自箕關將入河東河東
都尉守關不開禹攻十日破之又擊斬更始大將軍
樊參於是王匡成丹劉均合軍十餘萬共擊禹禹軍
不利樊崇戰死會日暮戰罷明日癸亥匡等以六甲
窮日不出禹因得更理兵勒衆明旦匡悉軍出攻禹
禹令軍中無得輒動既至營下傳發諸將鼓而進之
大破匡軍匡等皆棄軍走禹率輕騎急追獲劉均及
河東太守楊寳持節中郎將弭彊皆斬之收得節六
印綬五百兵器不可勝數遂定河東承制拜李文為
河東太守更置縣令長以鎮撫之中平五年黃巾
餘賊郭大等起於西河白波谷寇河東六年十月
南單于於扶羅與白波賊合兵寇河東建安七年
單于作亂平陽鍾繇率諸軍圍之未拔而袁尚所置
河東太守郭援到河東衆甚盛諸將議欲釋之去繇
曰袁氏方彊援之來關中隂與之通所以未悉叛者
顧吾威名故耳若棄而去示之以弱所在之民誰非
寇讐縱吾欲歸其得至乎此為未戰先自敗也且援
剛愎好勝必易吾軍若渡汾為營及其未濟擊之可
大克也張既說馬騰會擊援騰遣子超將精兵逆之
援至果輕渡汾衆止之不從濟水未半擊大破之斬
援降單于其後河東衛固作亂繇又率諸將擊破之
晉永嘉二年七月劉淵寇平陽太守宋抽奔京師
河東太守路逑戰死之劉曜討靳準次於赤壁
石勒攻靳準於平陽小城平陽大尹周置等率雜戶
六千降於勒巴帥及諸羌降者十餘萬落徙之司州
諸縣準使卜泰送乘輿服御請和勒與劉曜競有招
懷之計乃送泰於曜使知城内無歸曜之意以挫其
軍勢曜潛與泰結盟使還平陽宣慰諸屠各勒疑泰
與曜有謀欲斬泰以速降之諸將皆曰今斬卜泰準
必不復降就令泰宣漢要盟於城中使相率誅準準
必懼而速降矣勒久乃從之泰入平陽與準將喬泰
馬忠等起兵攻準殺之推靳明為盟主遣泰及卜元
奉傳國六璽送於劉曜勒大怒遣令史羊升使平陽
責明殺準之状明怒斬升勒怒甚進軍攻明明出戰
勒擊敗之枕尸二里明築城門堅守不復出戰勒獻
捷於劉曜石季龍率幽州兵會勒攻平陽劉曜遣劉
暢救明勒命舍師於蒲上靳明率平陽之衆奔於劉
曜曜西往粟邑勒焚平陽宫室慕容暐弟中山王
沖為秦平陽太守起兵河東有衆二萬為秦將竇衝
所破棄其步衆率鮮卑騎八千奔華隂兄濟北王泓
軍姚襄率衆萬餘攻平陽太守苻産苻柳救之為
襄所敗引還蒲阪襄殺苻産寇掠河東(苻生傳)張平以
并州叛堅率衆討之獲其養子蚝平懼乃降左賢王
衛辰遣使降於堅遂請田内地堅許之雲中護軍賈
雍遣其司馬徐斌率騎襲之縱兵掠奪堅怒免雍官
所獲資産悉以歸之遣使修和示之信義於是入居
塞内貢獻相尋苻柳據蒲阪叛於堅堅遣王猛鄧羌
攻之苻柳出挑戰猛閉壘不應柳以猛為憚己留其
世子良守蒲阪率衆二萬將攻長安長安去蒲阪百
餘里鄧羌率勁騎七千夜襲敗之柳引軍還猛又盡
衆邀擊悉俘其卒柳與數百騎入於蒲阪猛又尋破
蒲阪斬柳及其妻子傳首長安猛屯蒲阪太和五年
堅又遣王猛率楊安等伐暐親送於霸東曰便可從
壺關上黨出潞川此捷濟之機所謂捷雷不及掩耳
於是進師楊安攻晉陽猛攻壺關執暐上黨太守慕
容越所經郡縣皆降於猛猛留苟萇戍壺關會楊安
攻晉陽為地道遣張蚝率壮士數百人入其城中大
呼斬關猛安遂入晉陽執暐并州刺史慕容莊暐遣
慕容評救二城評不敢進屯於潞川猛留將軍毛當
戍晉陽進師與評相持遣游擊郭慶以銳卒五千夜
從間道出評營後傍山起火燒其輜重火見鄴中暐
懼遣使讓評催之速戰猛知評賣水鬻薪有可乘之
隙評又求戰乃誓衆競進評衆大敗俘斬五萬有餘
乘勝追擊又降斬十萬於是進師圍鄴平陽太守慕
容沖起兵河東有衆二萬進攻蒲阪堅命竇衝擊敗
之沖奔於慕容泓(苻堅𫝊)晉義熙十二年後秦并州定
陽二城數萬部落叛入於平陽攻立義姚成都於匈
奴堡推曹弘為大單于所在殘掠征東姚懿自蒲阪
討弘戰於平陽大破之執弘送於長安徙其豪右萬
五千落於雍州後魏武泰中爾朱榮赴洛酈惲與
唐州刺史崔元珍不從其命榮行臺中郎樊子鵠攻
陷平陽永興二年正月平陽民黃苖依汾自固受
姚興官號魏并州刺史元六頭討平之齊神武欲
大城晉州城外府司馬房毓曰若使賊到此處雖城
何益乃止及沙苑之敗徙秦南汾東雍三州人於并
州又欲棄晉州遣家屬向英雄城關右行臺薛修義
諫曰若晉州敗定州亦不可保神武怒曰爾輩皆負
我前不聽我城晉州城使我無所趣修義曰若失守
則請誅斛律金曰遣仰漢小兒守收家口為質勿與
兵馬神武從之以修義行晉州事及西魏儀同長孫
子彦圍逼城下修義開門伏甲待之子彦不測虛實
遁去就拜晉州刺史晉州東有周天柱新安牛頭
三戍屢為寇竊齊天保七年晉州刺史斛律光率步
騎五千襲破之又大敗周儀同王敬儁等周保定
三年北齊河清二年也東伐隋公楊忠引突厥自北
道太保達奚武以三萬騎自東道期會晉陽武至平
陽後期不進而忠已還武尚未知齊將斛律明月遺
武書曰鴻鵠已翔於寥廓羅者猶視於沮澤也武覽
書乃班師河清三年正月周遣達奚武成興等寇
平陽尚書左僕射斛律光率步騎三萬禦之成興等
聞而退走光逐北遂入其境獲二千餘口而還建
德五年北齊武平七年也正月辛未行幸河東洓川
集關中河東諸軍校獵冬十月周主謂羣臣曰朕去
歲屬有疹疾遂不得克平逋寇前入賊境備見敵情
若復同往年出軍河外直為撫背未扼其喉晉州本
高歡所起之地鎮攝要重今往攻之彼必來援吾嚴
軍以待擊之必克然後乘破竹之勢鼓行而東足以
窮其窟穴混同文軌己酉周主總戎東伐以越王盛
為右一軍總管把國公亮為右二軍總管隋國公楊
堅為右三軍總管譙王儉為左一軍總管大將軍竇
泰為左二軍總管廣化公邱崇為左三軍總管齊王
憲陳王純為前軍癸亥至晉州遣齊王憲率精騎二
萬守雀鼠谷陳王純步騎二萬守千里徑鄭國公達
奚震步騎一萬守統軍川大將軍韓明步騎五千守
齊子嶺焉氏公尹昇步騎五千守鍾鼓鎮凉城公辛
韶步騎五千守蒲津關柱國趙王招步騎一萬自華
谷攻齊汾州諸城柱國宇文盛步騎一萬守汾水關
遣内史王誼監六軍攻晉州城周主屯於汾曲齊王
憲攻洪洞永安二城並拔之周主每日自汾曲赴城
下親督戰城中惶窘庚午齊行臺左丞侯子欽出降
壬申齊晉州刺史崔景嵩守城北面夜密遣使送欵
上開府王軌率衆應之未明登城鼓譟齊衆潰遂克
晉州擒其城主特進開府海昌王尉相貴俘甲士八
千人送關中甲戌以上開府梁士彦為晉州刺史留
精兵一萬以鎮之又遣諸軍徇齊諸城鎮並相次降
欵(武帝紀)齊王憲率精騎二萬為前鋒守雀鼠谷周主
親圍晉州憲進兵克洪洞二城更圖進取齊人焚橋
守險軍不得進屯於永安(憲𫝊)十一月己夘齊主自并
州率衆來援周主以其兵新集且避之乃詔諸軍班
師遣齊王憲為後拒是日齊主至晉州憲不與戰引
軍渡汾齊主遂圍晉州晝夜攻之齊王憲屯諸軍於
洓水為晉州聲援癸巳帝自東伐丙申放齊諸城鎮
降人還丁酉周主發京師壬寅渡河與諸軍合(武帝紀)
齊主聞晉州見圍乃將兵十萬自來援之時柱國陳
王純屯軍千里徑大將軍永昌公椿屯鷄棲原大將
軍宇文盛守汾水關並受憲節度憲密謂椿曰兵者
詭道去留不定見機而作不得遵常汝今為營不須
張幕可伐柏為菴示有形勢令兵去之後賊猶致疑
也時齊主分軍萬人向千里徑又令其衆出汾水關
自率大兵與椿對陣宇文盛馳騎告急憲自以千騎
救之齊人望谷中塵起相率遽退盛與柱國侯莫陳
芮涉汾逐之多有斬獲俄而椿告齊衆稍逼憲又勒
軍赴之會椿被敇追還率兵夜返齊人果謂柏菴為
帳幕也不疑軍退翼日始悟時周主已去晉州留憲
為後拒齊主自率衆來追至於高梁橋憲以精騎二
千阻水為陣齊領軍段暢直進至橋憲隔水招暢與
語時陳王純梁公侯莫陳芮内史王誼等並在憲側
暢固問不已憲乃曰我天子太弟齊王也指陳王以
下並以名位告之暢鞭馬而去憲即命旋軍而齊人
遽追之戈甲甚銳憲與開府宇文忻各統精卒百騎
為殿以拒之斬其驍將賀蘭豹子山褥環等百餘人
齊衆乃退憲渡汾而及高祖於玉壁又令憲率兵六
萬還援晉州憲進軍營洓水(憲𫝊)梁士彦從武帝拔晉
州除晉州刺史及帝還齊後主親攻圍之樓堞皆盡
短兵相接士彦慷慨自若謂將士曰死在今日吾為
爾先於是勇猛齊奮號聲動天無不一當百齊兵少
卻乃令妻及軍人子女晝夜修城三日而就武帝大
軍亦至齊師圍解士彦見帝捋帝鬚泣帝亦為之流
涕時帝欲班師士彦叩馬諫帝從之執其手曰朕有
晉州為平齊之基宜善守之(梁士彦𫝊)十二月戊申次於
晉州初齊攻晉州恐周師卒至城南穿塹自喬山屬
於汾水庚戌周主帥諸軍八萬人置陣東西二十餘
里上乘常御馬從數人巡陣處分所至輒呼主帥姓
名以慰勉之將士各思自勵將戰有司請換馬上曰
朕獨乘良馬何所之齊主亦於塹北列陣申後齊人
填塹南引周主大喜勒諸軍擊之齊人便退齊主與
其麾下數十騎走還并州齊衆大潰軍資甲仗數百
里間委棄山積辛亥周主幸晉州仍率諸軍追齊主
越王盛率所領永昌郡公椿率衆屯雞棲原拔齊高
顯等數城周武帝東轅次於高顯憲率所部先向
晉州明日諸軍總集稍逼城下齊人亦大出兵陣於
營南武帝召憲馳往觀之憲返命曰是易與耳請破
之而後食帝悦曰如汝所言吾無憂矣既而諸軍俱
進應時大潰其夜齊主遁走憲輕騎追之既及永安
武帝續至齊人收其餘衆復據高壁及洛女砦武帝
命憲攻洛女破之明日與大軍會於介休(憲𫝊)周師逼
平陽齊後主於天池校獵晉州頻遣馳奏從旦至午
驛馬三至高阿那肱云大家正作樂何急奏聞至暮
使更至云平陽城已陷賊方至乃奏知明早旦即欲
引軍淑妃又請更合一圍及軍赴晉州令肱率前軍
先進仍總節度諸軍後主謂肱曰戰是耶不戰是耶
肱曰勿戰卻守高梁橋安吐根曰一把子賊馬上刺
取一擲汾河中上意未決諸内參曰彼亦天子我亦
天子彼尚能遠來我何為守塹示弱上曰此言是也
於是漸進穆提婆觀戰東偏頗有退者提婆怖曰大
家去大家去帝以淑妃奔高梁開府奚長樂諫曰半
進半退戰之常體今兵衆全整未有傷敗陛下舍此
安之御馬一動人情驚動且速還安慰之武衛張常
山自後至亦曰軍尋收回甚整頓圍城兵亦不動至
尊宜迴不信臣言乞將内參往視上將從之提婆引
上肘曰此言難信上遂北馳(高阿那肱傳)齊安德王延宗
率右軍先戰城下擒周開府宗挺及大戰延宗以麾
下再入周軍莫不披靡諸軍敗延宗獨全隋大業
十三年八月丙戌唐師克臨汾唐武德二年宋金
剛攻陷晉州執右驍衛將軍劉弘基興元元年三
月李懷光黨要廷珍以晉州降中和中李存孝攻
晉州刺史張行恭委城遁大順元年四月沙陀軍
抵晉州西門張濬出戰敗績既而遁去李存孝取晉
州天復元年李克用率兵趨平陽攻吉上堡破汴
軍於晉州梁開平元年十一月晉李存璋攻晉州
以分上黨兵勢三年八月晉周德威攻晉州刺史
邊繼威固守晉兵穿地道陷城二十餘步城中力拒
之一夕城復成後晉天福十二年二月晉州將藥
可儔殺其守將駱從朗及括錢使諫議大夫趙熙歸
漢司天奏太歲在午不利南行宜由晉絳抵陜上從
之五月丙申發太原甲辰至晉州後周廣順元年
劉崇侵晉州建雄軍節度王晏閉關不出設伏城上
并人以為怯競攀堞而登晏麾伏兵擊之顛死者甚
衆遂焚橋遁遣子漢倫追北數十里斬首百餘級
十月北漢主自將兵二萬攻晉州軍於城北三面置
寨晝夜力攻王萬敢史彦超何徽共拒之十二月行
營都部署王峻自絳趨晉州時大雪契丹兵野無所
掠思歸北漢兵燒營遁遼應歷二年十二月遼中
臺省右相高模翰及漢兵圍晉州宋靖康元年金
天會四年也七月晉州民皆南渡河金人再入永興
帥范致虚率軍繇淆澠入援郭忠孝曰金人深入而
河東無守備願分兵走太行扼其歸路彼必來戰城
下之圍可緩致虚乃檄河中守席益馮翊守唐重與
忠孝同出河東為牽制之舉大軍盡出函谷忠孝獨
以蒲解軍三千至猗氏遇金兵破之踰絳州破太平
砦斬數百級攻平陽入其郛會淆澠師失利乃引還
金人圍太原分兵絶餉道自隰石以北命令不通
者累月閤門宣贊舍人徐徽言以三十人渡河一戰
破之遷知晉寧軍兼嵐石路沿邊安撫使金人再入
范致虚檄守河西時割河西三州隸西夏徽言率兵
復取三州夏人所置守長皆出降又并取嵐石等州
教戈船卒乘羊皮渾脱亂流以掩敵金人益備遣守
領為九州都統與晉寧對壘徽言出竒兵襲逐之又
隂結汾晉土豪數十萬約復故地則奏官為守長聽
世襲條其事以聞俟報可即身率精甲𢷬太原徑取
雁門留兵戍守且曰定全晉則形勝為我有中原當
指期克復矣奏上詔徽言聽王庶節制議遂格金人
忌徽言欲速拔晉寧以除患建炎二年冬自蒲津涉
河圍之先是徽言移府州約折可求夾攻金人可求
降金金將羅索挾至城下以招徽言徽言以大義噍
數之出兵縱擊遂斬羅索貝勒之子當是時環河皆
已陷獨晉寧屹然孤墉橫當強敵堅壁持久撫摩疲
傷遣没人泅河召民之逃亡山谷者幾萬衆浮筏西
渡與金人鏖河上大小數十戰所俘殺過當晉寧號
天下險徽言廣外城東壓河上塹深不測譙堞雄固
備械甚整命諸將畫隅分守敵至則自致死力以勁
兵往來為游援金進攻數敗不得志圍之益急晉寧
俗不井飲寄汲於河金人載茭石湮壅支流城中水
乏絶儲偫寖罄鎧仗空敝人人惴憂知殞亡無日徽
言能得衆心奮枵餓傷痍之餘裒折槊斷刅以死固
守既自度不支取砲機篦格凡守具悉火之曰無以
遺敵一夕裨校李位石斌繫帛書飛笴上隂約唘外
郭納金兵徽言與太原路兵馬都監孫昂決戰門中
所格殺甚衆退嬰牙城以守置妻子室中積薪自焚
仗劍坐堂上兵至挾以去慢罵不已婁宿兵射殺之
子岡及孫昂胥不屈平陽府將劉嗣初以城附於
金十月丙辰金兵陷平陽府又陷威勝隆德澤州
金貞祐三年八月庚子上慮平陽城大兵食不足
議棄之宰臣持不可四年十月元攻潼關徇汝州己
巳河東行省胥鼎遣潞州元帥左監軍必嚕阿嚕岱
以軍一萬盂州經略使圖克坦巴爾嘉以軍五千由便道
濟河趨關陜自將平陽精兵援汴命樞府督軍應之
十一月壬午鼎入援汴用其言以知平陽府王質權
元帥左監軍同知完顔僧嘉努權右監軍代鎮河東
乙酉元兵至沔池右副元帥富察阿爾布色軍潰而
逃甲午華州元帥府復潼關十二月癸亥元兵攻平
陽四年正月元步騎六萬攻平陽急攻十餘日宣
撫使胥鼎累卻之貞祐四年元穆呼哩圍平陽金
參政李華等兵少援絶城陷華自殺節度使恩徹亨
守汾州右監軍富拉塔守潞州城破皆力戰而死
興定元年三月李華知平陽府兼河東南路兵馬都
總管辛夘詔罷平陽河中元帥二年十月都提控
從坦乞併懷孟衛州之兵以實潞州調澤州沁水端
氏高平諸兵並山為營為平陽聲援是月元穆呼哩
攻平陽行省參政李華自殺城破提控郭用及從坦
胥不屈三年金復取平陽同知平陽府事胡天祚
請置帥府乃以天祚充便宜招撫使權元帥左監軍
四年封平陽公以平陽晉安府隰吉隸焉又請置平
水縣於汾河之西從之天祚守平陽凡四年五年
五月完顔薩布救河東復晉安平陽二城元光元
年十二月乙酉遷同知平陽府事史詠龍虎衛上將
軍賜號守節忠臣權行平陽公府事戊寅穆呼哩
徇平陽金守將棄城遁以前鋒跖拔按扎爾統蒙古
軍鎮之以李守忠權河東南路帥府事元行平陽
元帥府事李伯温鎮青龍堡及平陽陷弟守忠被執
金人盡銳來攻守卒夜多遁李成導敵入伯温登堞
樓死之辛夘軒成據吉州都元帥李守正往擊之
中矢傷足及歸創甚會金完顔哈達攻平陽守正裹
創戰没正大四年二月豐阿拉約赫德復平陽執元
知府李七斤獲馬八千三月元復下平陽四月
赫舍哩真襲擊元招討使權國王按扎爾於洪洞李
守忠出援之會於高梁元師潰入城瓜爾佳常德潛獻
東門以納金兵城遂陷元致和元年九月額森特
穆爾軍至晉寧本路官皆遁至順元年托卜嘉博勒和
等攻晉寧州至正十八年三月癸夘賊王士誠繇
絳州垣曲襲晉寧路城陷總管杜賽音布哈死之甲
辰察罕遣賽音齊等復晉寧路察罕起兵關保勇
冠諸將摩該善論兵至正二十七年詔削奪庫庫爵
邑關保庫庫皆叛之二十八年二月庫庫自澤州退
守晉寧平陽關保守澤潞二州與庫庫軍合詔知樞
密院事托和齊平章政事魏賽音布哈進兵攻晉寧
七月庫庫關保進攻勢甚振數請戰庫庫不應或出
師即退閏七月己亥朔諜知庫庫分軍掠祁縣即夜
出師薄其營掩擊之二將皆被擒遣斷事官以聞詔
依軍法是月甲子庫庫自晉寧退守冀寧明洪武
元年十二月傅友德薛顯平平陽嘉靖七年僉事
王世隆討平朱知□及指揮張世朝崇禎二年冬
西山盜起翻山鷂東掠喬村鎮轉至沁源四年五
月河曲賊王嘉印衆萬餘掠靈石轉迫郡城參將李
淮戰失利巡撫宋統殷督兵臨城賊走翼城十六
年二月賀人龍伏誅兵譁於潞安抵東北喬村鎮撫
之駐金店鎮時肆掠四月巡撫蔡懋德涖蒲州置
防河兵立干城社於河東書院聘舉人桑拱陽為社
正十一月甲午高傑渡河而東至絳州十二月聞
李自成將東渡分道東走戊辰至蒲州自成前鋒渡
河入山西巡撫蔡懋德先屯平陽至是以歲暮還太
原吏民皆降賊殺西河王等三百人高傑聞平陽陷
擁兵東下澤州山西郡縣聞賊至望風迎欵十二月
賊將白鳴鶴李友自榮河竊渡二十五日偽牌至巡
道李士焜碎之斬其使夜四更營兵奪北門遁十
二年四月流寇擾土門田村趙民懷迎擊於金坑窩
大敗之斬百二十級賊西走十七年正月二十三
日李自成自蒲州至平陽
國朝順治六年賊平德攻平陽不克武弁王老虎據
延安渡河拔汾州五月攻平陽七晝夜及大兵至
始解散
襄陵縣
晉太元十一年十月苻丕據平陽慕容永恐不自固遣
使求假道還東丕弗許遣王永及苻纂攻之以俱石
子為前鋒都督與慕容永戰於襄陵王永大敗永及
石子皆死之丕奔東垣晉人復取絳州攻臨汾氏
叔琮選壯士二人深目而胡鬚者牧馬襄陵道旁晉
人以為晉兵雜行道中伺其怠擒晉二人而歸晉人
大驚以為有伏兵乃退屯於蒲縣
洪洞縣
周建德五年十月齊王憲拔洪洞戍文獻通考洪洞
今平陽郡縣北故城控據惡險隆化末周師既克晉
州其城主張元静以城降周唐昭義節度使薛嵩
將朱忠亮屯普潤開田峙糧大順元年張濬入隂
地關薛鐡山李承嗣營洪洞迎戰濬入隂地關而
鐡山承嗣營洪洞是别走汾水關道也後梁太祖
時晉數攻晉州刺史徐懷玉堅守敗晉兵於洪洞
宋太平興國初太原驍將楊業率衆寇洪洞縣晉州
都鈐轄田欽祚擊敗之斬首千餘級獲馬數百元
杜豐守河北破洪洞西山賊墮崖死以萬計壬午
歲金將武仙往來抄略平陽太原間道路梗塞授杜
豐為河東南北路兵馬都元帥遂破玉女割寨俘獲
千餘人丁亥夏四月金赫舍哩直襲擊平陽行營招
討使權國王安扎爾於洪洞知平陽府事李守忠出
援之會於高梁師潰入城平陽副帥瓜爾佳常德潛獻
東門以納金兵城遂陷明嘉靖十五年秋平陽衛
指揮張世朝為變遁於洪洞都御史韓邦竒兵至復
遁遂平之
浮山縣
魏平陽太守貳塵入浸河東姚興遣姚平等率步騎四
萬伐魏平等軍次河東興遣唐方姚良國率關中勁
卒為平後繼姚緒統河東見兵為前軍平攻魏乾城
陷之遂據柴壁(姚興傳)泰常五年十一月詔驍騎將軍
延普城乾城唐天祐五年九月晉遣周德威攻晉
州敗梁軍於神山
趙城縣
唐張濬韓建攻隂地關晉以李存信薛阿檀等當濬别
遣存孝軍於趙城唐軍戰敗於隂地關濬退保晉州
韓建走絳州存孝攻晉州濬兵出戰輒復敗因堅壁
不敢出存孝去攻絳州濬建皆走
太平縣
後秦弘始四年後魏天興五年也五月姚興遣弟安北
將軍義陽公平尚書右僕射狄伯支等率步騎四萬
伐魏軍次河東興率戎卒四萬七千自長安赴平平
攻魏乾壁六十餘日壁中衆少失井陷之六月魏太
祖遣毘陵王順豫州刺史長孫肥等六萬騎為先鋒
七月太祖帥將士親征八月次於永安平募遣驍將
帥精騎二百覘魏虚實長孫肥逆擊盡擒之平遂退
走太祖急追平乙巳及於柴壁平嬰城固守魏軍圍
之興乃悉舉其衆救平將據天渡運糧餽平太祖問
尚書右兵中郎中山李先曰興屯天渡平據柴壁相
為表裏今計將安出先曰臣聞兵以正合戰以奇勝
如聞姚興欲屯兵天渡利其糧道及其未到之前遣
奇兵先邀天渡柴壁左右嚴設伏兵備其表裏然後
觀時而動興欲進不得退又乏糧夫高者為敵所棲
深者為敵所囚兵家所忌今秦皆犯之可不戰而取
也太祖從之乃增築重圍内以防平出外以拒興入
廣武將軍安同曰汾東有蒙坑東西三百餘里蹊徑
不通興來必從汾西直臨柴壁如此則宼聲勢相接
重圍雖固不能制也不如為浮梁渡汾西築圍以拒
之寇至無所施其智力矣太祖以為然遂截汾曲為
南北浮橋乘西岸築圍甲子興自蒲坂進兵太祖率
步騎三萬餘人渡蒙坑南四十里逆擊興興晨行北
引未及安營魏軍猝至興衆怖擾太祖遣毘陵王順
以精騎衝擊獲甲騎數百斬千餘級興退南走四十
餘里魏引兵還平亦不敢出但使人燒圍數百步而
已魏知興氣已挫乃分兵四據險要南絶蒙坑之口
東杜新坂之隘守天渡屯賈山令平水陸絶路將坐
甲而擒之又緣汾帶岡樹栅數十重以衛芻牧者使
平不得近柴壁九月興從汾西北下營憑壑為壘欲
以自固又遣數千騎乘西岸闚視魏軍乃束柏材從
汾水上流縱之欲以毁浮梁魏軍皆鈎取以為薪蒸
太祖度興必攻西圍乃命修塹增廣之至夜興攻西
圍梯短不及棄之塹中而還又令其衆臨汾為壘叩
逼水門與平相望魏因絶其水中外隔絶士卒喪氣
冬十月平糧盡矢竭勢甚窘急夜悉衆突西南圍求
出興列兵汾水西舉烽鼓譟為平接應太祖簡諸軍
精銳屯於汾西固守南橋絶塞水口興夜聞聲望平
力戰突免平聞外鼓望興攻圍引接故但叫呼虛相
應和莫敢逼圍平不得出計窮力盡乃將二妾帥麾
下三十騎赴汾水死興安遠將軍蒙世揚威將軍雷
重等將士四千餘人多從平赴水太祖使善游者泅
水鈎捕無一人得免平衆三萬餘人皆斂手就縛又
擒尚書僕射狄伯支越騎校尉唐小方積弩將軍姚
梁國立節將軍雷星建義將軍康官北中郎將庫猥
興從子伯禽已下四品將軍已上四十餘人興遠來
赴救自觀其窮力不能救舉軍慟哭聲振山谷數日
不止頻遣使求和於魏太祖不許乘勝進攻蒲坂晉
公緒固守不戰會柔然謀伐魏戊申引兵而還後
魏肅宗時正平郡蜀反假長孫稚鎮西將軍討蜀都
督頻戰有功元至正十八年三月妖兵破城民僅
存二百餘家明崇禎三年三月陜賊自豁都峪至
岳陽縣
唐討劉稹河中節度使陳夷行營冀城以步騎一千守
冀城步兵五百益冀氏會昌三年詔討劉稹河陽
王茂元以兵屯萬善河東劉沔守昂車關壁榆社魏
博何弘敬栅肥鄉侵平恩成德王元逵次臨洺略任
堯山面城河中陳夷行營冀城侵冀氏茂元别遣將
營天井關為賊將薛茂卿所破執四將火十七栅張
巨進攻萬善不能下茂元欲走會日暮賊自潰去詔
忠武王宰以本軍入懷澤行營陳許士剽武賊衆素
憚畏而茂卿負戰勝冀厚賞或言其兵犯王略深節
益不可至稹然之故茂卿失望乃與宰通即偽挑戰
亟北委天井關去左右七營皆潰茂卿奔澤州使諜
言於宰曰澤可取吾應於内宰疑不進失期茂卿扼
腕悵恨稹聞其貳召殺之宰進破劉公直拔陵川劉
沔又取石會關李石代沔領河東稹因石兄洺州刺
史恬移書乞降石以聞令石荅書許稹面縛石馳往
受之稹不出俄而太原將楊弁逐李石與稹連和稹
諸將建議我求承襲彼叛卒若與之是與反者械其
使送京師使康良佺屯鼓腰嶺敗太原兵生擒卒七
百猶不赦始從諫將死命稹無笞辱羣奴故李士貴
等與王協尤用事士戰有功不賞下無鬭志府中財
貨尚山積而協請税商人使劉溪等分出檢實而溪
并齊民閱其貲十取二百姓始怨從諫妻弟裴問守
邢州殺溪與刺史崔嘏斬大將自歸成德軍王釗守
洺州送欵魏博軍滋州將高玉堯山將魏元談等以
次降成德稹聞三州降大懼大將郭誼與王協始議
圖稹使董可武誘稹至北第置酒飲酣即斬首悉取
從諫子在襁褓者二十餘並從子積匡周等殺之誅
張谷張治陳揚庭李仲京王渥王羽韓茂章茂實賈
庠郭台甄弋十一族夷之函稹首送王宰劉公直亦
降於宰石雄以兵守境軍大掠先是有狂人呼於潞
市曰石雄七千人至矣從諫捕殺之李德裕請詔雄
率兵如數以入雄至潞縳誼及王協劉公直安全慶
李道德李佐堯劉武德董可武等並殊死白惟信者
潞梟將數與雄戰懼不敢降自武鄉殺都將康良佺
欲降盧鈞雄遣人召降惟信殺之卒降鈞討劉稹
始末不志於長治而志於岳陽者盖以昭義之平實
繇石雄踰烏嶺破五寨始而華峪乃雄行師道也當
與翼城志互考
曲沃縣
春秋襄公二十有三年夏晉欒盈復入於晉入於曲沃
冬十月晉人殺欒盈左傳二十一年欒盈好施士
多歸之為下卿范匄使城著而遂逐之(著晉邑在外易逐)秋
盈出奔楚晉將嫁女於吴齊侯使析歸父媵之以
藩載欒盈及其士(藩車之有障蔽者使若媵妾在其中)納諸曲沃(欒盈邑也)
欒盈夜見胥午而告之(胥午守曲沃大夫)對曰不可天之所
廢誰能興之吾非愛死也知不集也(集成也)盈曰雖然
因子而死吾無悔矣我實不天子無咎焉許諾伏之
而觴曲沃人(胥午匿盈而飲其衆)樂作午言曰今也得欒孺子
何如(孺子欒盈)對曰得主而為之死猶不死也皆歎有泣
者爵行又言皆曰得主何貳之有盈出徧拜之(謝衆之思)
(已)四月欒盈帥曲沃之甲因魏獻子以晝入絳(獻子魏舒)
(絳晉國都)初欒盈佐魏莊子於下軍(莊子魏絳獻子之父)獻子私焉
故因之(私相親愛)趙氏以原屏之難怨欒氏(成八年趙括趙嬰齊之難)
(欒郤為徵)韓趙方睦中行氏以伐秦之役怨欒氏(十四年欒黶違)
(荀偃命)而固與范氏和親知悼子少而聽於中行氏(悼子)
(知罃子荀盈也)程鄭嬖於公唯魏氏七輿大夫與之(七輿官名)樂
王鮒侍坐於范宣子或告曰欒氏至矣宣子懼桓子
曰奉君以走固宫必無害也(桓子樂王鮒固宫室之有臺觀備守者)且
欒氏多怨子為政欒氏自外子在位其利多矣既有
利權又執民柄將何懼焉欒氏所得其唯魏氏乎而
可強取也夫克亂在權子無懈矣公有姻喪王鮒使
宣子墨縗冒絰(晉自殽戰還遂常墨縗)二婦人輦以如公(恐欒氏有)
(内應距之故為婦人服而入)奉公以如固宫范鞅逆魏舒(用王鮒計欲強)
(取之)則成列既乘將逆欒氏矣趨進曰欒氏帥賊以入
鞅之父與二三子在君所矣使鞅逆吾子鞅請驂乘
持帶(驂乘必持帶備隨隊)遂超乘(跳上獻子車)右撫劍左援帶(劫之)命
驅之出僕請鞅曰之公宣子逆諸階執其手賂之以
曲沃初斐豹隸也著於丹書(丹書其罪)欒氏之力臣曰督
戎國人懼之斐豹謂宣子曰苟焚丹書我殺督戎宣
子喜曰而(同爾)殺之所不請於君焚丹書者有如日乃
出豹而閉之(閉著門外)督戎從之踰隱而待之(隱短牆也)督戎
踰入豹自後擊而殺之范氏之徒在臺後(公臺之後)欒氏
乘公門(乘登也)宣子謂鞅曰矢及君屋死之鞅用劍以
帥卒(劍短兵欲致死)欒氏退攝車從之(鞅攝宣子戎車)遇欒樂(樂盈族)
曰樂免之死將訟女於天樂射之不中又注(注屬矢於弦也)
則乘槐本而覆(欒樂車轢槐而覆)或以戟鉤之斷肘而死欒
魴傷欒盈奔曲沃晉人圍之(魴欒氏族)晉人克欒盈於曲
沃盡殺欒氏之族黨欒魴出奔宋春秋定公十有
三年冬晉荀寅士吉射入於朝歌以叛左傳趙鞅
殺邯鄲午午荀寅之甥也荀寅范吉射之姻也而相
與睦將作亂董安于(安于趙氏臣)告趙孟曰先備諸趙孟
曰晉國有命始禍者死為後可也安于曰與其害於
民寧我獨死請以我說趙孟不可秋七月范氏中行
氏伐趙氏之宫趙鞅奔晉陽荀躒言於晉侯曰君命
大臣始禍者死載書在河(為盟書沈之河)今三臣始禍而獨
逐鞅刑已不鈞矣請皆逐之冬十一月荀躒韓不信
魏曼多奉公以伐范氏中行氏弗克二子將伐公齊
高彊曰(高彊齊子尾之子昭十年適晉)三折肱知為良醫唯伐君為
不可民弗與也我以伐君在此矣三家未睦(三家知韓魏)
可盡克也克之君將誰與若先伐君是使睦也弗聽
遂伐公國人助公二子敗從而伐之丁未荀寅士吉
射奔朝歌唐乾元元年回紇至曲沃葉護使將軍
鼻施吐撥裴羅傍南山東出搜賊伏谷中殱之營山
隂郭子儀等與賊戰陜州西新店傾軍逐北亂而郤
回紇望見即踰西嶺曳旗趨賊出其後賊反顧遂大
潰追奔數十里人馬相騰蹂死者不可記收仗械如
邱嚴莊挾安慶緒棄東京北度河金正大三年八
月伊喇豐阿拉復曲沃及晉安
國朝順治六年九月餘寇嘯聚臨汾南圍翼城破曲沃
陷太平大兵力攻之賊勢蹙乃降
翼城縣
左𫝊惠公二十四年晉封桓叔于曲沃四十五年曲沃
莊伯伐翼桓三年春曲沃武公伐翼次於陘庭韓萬
御戎梁弘為右(武公曲沃莊伯子也韓萬莊伯弟也)逐翼侯于汾隰(汾隰)
(汾水邊)驂絓而止夜獲之及欒共叔八年春滅翼(曲沃滅之)
冬王命虢仲立晉哀侯之弟緡于晉莊十六年冬
王使虢公命曲沃伯以一軍為晉侯(武公遂並晉國)史記魏
世家武侯九年狄敗我於澮韓世家懿侯九年魏
敗我於澮西魏建州刺史楊檦轉正平郡守擊破
東魏南絳郡虜其郡守屈僧珍齊天保九年晉州
刺史斛律光率衆取周絳州白馬澮交翼城等四戍
唐武德二年冬宋金剛陷澮州據之上元二年
李光弼進收洛陽軍敗懷州刺史荔非元禮徙軍翼
城為麾下所殺金元光元年五月戊申朔元兵屯
隰吉翼等州元楊宜行大元帥府鎮翼平青龍鼇
背葛伯彈平諸砦(元段天章撰墓表)明正德辛未流寇趨翼
城前哨至蒙城嘉靖十二年八月白蓮教周朝董
奭等數百人夜燒縣署黎明就擒
國朝順治六年七月曲沃賊郭中極圍城知縣何斯美
兄斯盛與邑人柳吉祥等臨河戰没
汾西縣
金興定元年九月辛夘元兵徇隰州及汾西縣元光
二年四月癸酉朔復霍州汾西縣明崇禎六年十
一月賊二郎神顯道神等焚掠平陽汾西州縣總兵
曹文詔督兵征𠞰參將虎大威率主兵駐郡城參將
賀人龍率客兵駐東關既而賀兵隨總督陳竒瑜西
南征秦豫虎大威力戰破賊遂解汾西之圍二郎神
等為官兵所殺
靈石縣
漢建武初訛言更始隨赤眉在北行大將軍事鮑永狼
孟長馮衍信之屯兵介休移書上黨云更始在以惑
百姓後審知更始已殁乃罷兵周顯德初劉崇南
宼命王彦超領兵取晉州路東向邀擊從戰高平彦
超自隂地關與符彦卿會圍汾州諸將請急攻彦超
曰城已危矣旦暮將降翼日州將董希顔果降遂引
兵趨石州彦超親鼔士乘城躬冒矢石數日下之擒
其守將安彦進明正德辛未流寇破城
國朝順治六年侯和尚據抱腹巖攻掠大兵討平之
霍州
後秦姚平寇平陽後魏太祖遣鎮遠將軍長孫肥與毘
陵王順等六萬騎為前鋒車駕次永安平募遣勇將
率精騎二百闞軍肥逆擊擒之匹馬不返平退保砦
壁唐公起兵柴紹領彀騎先抵霍邑城下覘形勢
還曰宋老生一夫敵我兵到必出戰可虜也師至老
生果出紹力戰有功北漢乾祐四年十二月攻晉
州不克宵遁周遣行營都指揮使仇弘超將兵追於
霍邑縱兵奮擊北漢兵大敗墜谷死者無算周廣
順中劉崇擾晉州命樞密使王峻率兵拒之以藥元
福為西北面排陣使軍過蒙坑崇夜燒營遁峻令元
福與仇起陳思讓追至霍邑又遣止之元福謂思讓
等曰劉崇志在疲敝中國宜追奔深入以挫其勢諸
將畏懦遂止周祖知其事明年因調兵戍晉州謂左
右曰若從元福之言則無邊患矣金貞祐四年二
月甲申朔元兵圍太原己亥元兵攻下霍山諸隘
興定四年正月丁酉元兵下好義堡霍州刺史伊喇
阿里哈等死之詔贈官有差元光二年五月乙夘
權平陽公史詠復霍州及洪洞縣元壬午秋七月
進兵克三清巖入霍邑山堡遷其人於趙城縣至
正二十一年二月己丑察罕特穆爾駐兵霍州攻博
囉特穆爾明崇禎六年正月臨洮總兵曹文詔抵
霍州敗賊汾河
潞安府
長治縣
趙王武臣使張壓略上黨漢靈帝時大將軍何進令
并州從事張揚於本州募兵得千餘人因留上黨擊
山賊進敗揚遂以所將兵攻上黨仍略諸縣衆至數
千陳豨攻上黨任敖堅守封廣阿侯晉武帝時
匈奴郝散攻上黨殺長史後魏永興五年四月上
黨民勞聰士臻羣聚為盜殺太守令長相率外奔
神瑞二年河西數萬戶附於魏歲饑屯聚上黨推白
亞栗斯為盟主自號單于以司馬順宰為謀主魏遣
公孫表等討之神䴥二年二月上黨李禹殺太守
自稱無上王置署將帥河内守將擊破禹亡走山中
執殺之建義二年正月燕州民王慶祖聚衆於上
黨自稱為王柱國大將軍爾朱榮討擒之周靜帝
時尉遲迥令其署行臺韓長業攻潞州陷之執刺史
趙威署州民郭子勝為刺史并州總管李穆遣將取
潞州執子勝唐蔡希德寇上黨節度使程千里追
之橋壊墜塹被執節度使王思禮敗史思明於直
千嶺唐廣明中潞州節度使高潯攻諸葛爽於河
陽遣隊將孟方立將兵出天井關為先鋒潯為其將
劉廣所逐亂軍殺廣方立引兵自天井入據潞州以
兵部侍郎鄭昌圖權守潞人心多附方立昌圖不能
制朝議以大臣鎮撫授王徽同平章事領昭義節度
使是時李克用亦爭澤潞徽度未能以兵抗之奉表
固辭詔可大順元年五月河東叛將馮霸殺潞州
守將李克恭降汴汴遣葛從周入潞州河東遣康君
立攻之從周走河陽馮霸叛李元審敗入潞州潞
州牙將安居受亦叛殺克恭及元審使人召霸霸不
受命居受懼而出奔行至長子為野人所殺傳首於
霸霸乃入潞州自稱留後以附梁光化元年十二
月河東李罕之以潞州降汴二年四月遣氏叔琮攻
太原不克七月河東取澤潞天復元年梁遣氏叔
琮攻晉出天井關晉澤潞節度使孟遷迎降為梁兵
鄉導以攻太原不克叔琮軍還過潞以遷歸於梁
晉王澤潞留後薛志勤卒李罕之時為澤州刺史引
兵據之執晉守將馬溉伊鐸等送於梁梁遣丁會守
潞州晉遣李嗣昭攻之嗣昭先取澤州收罕之家送
晉陽越歲罕之疾賀德倫代守潞嗣昭以鐡騎環其
城捕芻牧者附城三十里黍禾刈盡德倫窘宵遁梁
元從馬軍指揮使宋友倫以兵入潞州取罕之以歸
天復中梁右羽林統軍徐懷玉屯澤州晉人攻之
為隊以入懷玉擊之隊中晉人乃卻梁開平元年
五月潞州行營都指揮使李思安及晉人戰敗績
二年五月己丑潞州行營都虞侯康懷英及晉人戰
於夾城敗績漢天福十二年四月乙丑侍衛親軍
步軍都指揮使史弘肇取潞州戊辰取澤州遼主
德光師北去留耿崇美攻王守恩於潞州漢主暠遣
侍衛步軍都指揮使史弘肇前行擊之崇美敗走守
恩以城歸漢而河陽武行德澤州翟令竒等皆迎弘
肇自歸遼主德光以耿崇美為昭義節度使屯澤
州將攻潞漢遣史弘肇進克澤州遼師從山下河北
遁去周世宗即位并人入侵其將張暉率先鋒自
團柏谷入營梁侯驛攻劫堡栅所至焚略盪盡昭義
節度使李筠遣護軍穆令均率步騎二千拒之令均
營於太平驛驛東南距潞八十里失於偵邏暉凌晨
奄至潞兵被甲介馬暉見之佯退潞兵追之并伏遂
發令均且鬭且卻步卒降并者數百人騎不復者百
人餘衆還保潞宋建隆三年二月甲寅北漢寇潞
晉守將擊走之雍熙中詔樞密都承旨楊守一護
遷雲朔歸附兵屯於潞州金人入侵姚古軍懷澤
間遣王德諜之斬一酋而還古曰能復往乎德從十
六騎徑入隆德府治執其守姚太師左右驚擾手殺
數十百人衆愕眙莫能前古械姚獻於朝欽宗問状
姚曰臣就縛時止見一夜义耳時遂呼德為王夜义
金下潞州復叛宋兵號十七萬古納托克索巴爾斯
嘉皆被圍托克索麾軍士下馬力戰遂潰圍而出
金興定元年十二月甲辰朔元兵攻潞州都統馬甫
死之二年六月己酉苖道潤所部兵請隸潞州元
帥府詔河北行省審處之九月乙亥元下太原府丙
戌以戸部尚書納哈塔瑪勒圖為元帥右監軍行元帥
府事於潞州十一月甲申元兵收潞州元帥右監軍
瑪喇勒都參議官修起居注王良臣死之元光二年
十一月戊午以上黨公完顔開之請諭開及郭文振
史詠王遇張道盧芝等各與所鄰帥府相視可耕土
田及瀕河北岸之地分界而種之以給軍餉十二
月癸酉以空名宣命金銀符給完顔開賞功正大
元年九月樞密判官伊喇豐阿拉復澤潞獲馬千匹
六年八月伊喇豐阿拉再復澤潞七年恒山公武仙
自衛州圍上黨元兵至仙遯歸元己夘趙州王玉
從穆呼哩攻澤潞諸州獨潞州堅壁不下玉力戰流
矢中左目竟拔其城遂破平陽下太原汾代諸州
庚辰潞州元帥裴守謙澤州太守王珍皆以城降史
天倪太宗庚寅九月武仙圍潞州命塔斯救之仙
聞之退軍十餘里塔斯率十餘騎覘賊形勢恐有伏
不敢犯塔斯曰日暮矣待明旦擊之是夜五鼓金將
伊喇布爾罕來襲我師與戰不利退守沁南賊還攻潞
州城陷主將任存死之冬十月上親征遣萬戶揚珠
濟達與塔斯復取潞州仙夜遁邀擊之斬首七千餘
級以任存侄代領其衆至正十七年曹州賊入太
行焚掠至晉寧大同時察罕特穆爾在關中聞上黨
李惟馨有濟亂才遣使聘之察罕將有事於興元惟
馨說以東取冀晉固守上黨為上策遂遣關保浩爾
齊要擊賊歸路時賊已深入至杏城二將將部兵上
黨縣尹郭從善將義兵為之犄角大破賊閏九月
乙丑潞州陷察罕遣二將復晉寧大同賊去調二
將歸守潞州為休兵進取計惟馨又圖地利險易分
屯澤州塞碗子城屯上黨塞吾兒峪屯并州塞井陘
口以杜太行諸隘賊遂不得入明洪武元年十月
右副將軍馮勝取潞州關保遁去二年正月諭山
西諸將曰平章楊璟兵出澤趨潞中道與賊相拒雖
少算以累軍此亦兵家常事又何慮焉太原之捷得
此以分彼勢亦可謂奇矣今定偏將軍和居馮宗異
之下偏將軍璟居和之下洪武初興武衛指揮僉
事袁義從北征走賀宗哲詹同於澤潞功最明定
元都湯和楊璟等自澤州徇山西庫庫遣平章哈扎
爾禦之戰於韓店明師大敗崇禎五年流賊紫金
梁老&KR0624;&KR0624;在修武官兵追𠞰遂踰太行至柳樹口至
陵川馬附城十月初四日突至雄山鄉西火桑梓蔭
城諸村蔓延壺關平順六年七月宣大總督張宗
衡援潞安總兵曹文詔駐兵郡城七年春賊始盡渡
河南去甲申歲賊將劉忠守潞以居民稠密矢石
難施焚關鄉及角沿村李家莊五馬村後二月忠遁
去復來攻城兵形盡露無所藏匿故城獲全
國朝順治元年八月賊劉忠百道仰攻縛雲梯穿地道
攝冀南道馮兆聖嚴守六年五月賊沈烈等陷屯
留六月叛卒張國威戕知府楊致祥降之十月羣賊
平
長子縣
慕容永敗苻丕盡收其臣佐遂進據長子僣帝號改元
中興永聞中山李先名迎為謀主先勸永據長子
城永遂稱制晉太元十九年六月慕容垂進圍長
子永欲奔後秦侍中蘭英曰昔石虎伐龍都太祖堅
守不去卒成大燕之基今垂七十老翁厭苦兵革終
不能頓兵連歲以攻我也但當城守以備之耳永從
之秋八月永困急遣子常山公弘等求救於晉雍州
刺史郗恢並獻玉璽一紐晉出兵救之永恐晉兵不
至又遣太子亮為質於晉平視追亮及於高都獲之
永又告急於魏太祖遣陳留公虔將軍庾岳帥騎五
萬東渡河屯秀容以救之時晉魏兵皆未至大逸豆
歸部將賈韜等潛為内應開門納垂兵垂進兵入城
永奔北門為前驅所獲垂數而戮之並斬其所署公
卿以下大逸豆歸等四十餘人永所統新舊八郡戶
七萬六千八百及乘輿服御圖書伎樂珍寳悉獲之
垂以宜都王鳳為雍州刺史鎮長子翟遼死子釗
代立攻逼鄴城慕容農擊定之盡擒其衆釗單騎奔
長子於是議征長子垂遣其丹陽王慕容瓉龍驤張
崇攻慕容永弟友於晉陽永遣其將刁雲慕容鍾率
衆五萬屯潞川垂遣慕容楷出自滏口慕容農入自
壺關垂頓於鄴之西南月餘不進永謂垂詭道伐之
乃攝諸軍還杜太行軹關垂進師入自天井關至於
壺壁永率精兵五萬來拒阻河曲以自固馳使請戰
垂列陣於壺壁之南農楷分為二翼慕容國伏千兵
於深澗與永大戰垂引軍偽退永追奔數百里國發
伏兵馳斷其後楷農夾擊之永師大敗斬首八千餘
級永奔還長子瓉攻克晉陽垂進圍長子永將賈韜
潛為内應垂進軍入城永奔北門為前驅所獲於是
數而戮之使農略地河内進攻廩邱陽城皆克之(慕容)
(垂傳)苻堅既敗長安紛擾慕容永之東也禮樂器用多
歸長子及慕容垂平永並入中山明崇禎五年流
寇王嘉印繇河曲而南至長子東裏村甲申春劉
芳亮繇韓城煤船渡河據潞安府城分設偽知縣劉
歴延於長子及大兵自澤州北上民爭先出迎
國朝順治六年五月北地賊喬炳屯留賊張斗光二百
騎至城下土賊衛銀常夀馬興等為内應掣鎖開門
知縣李允昇死之十月大兵至十一月四日破城
屯留縣
秦始皇八年成安君擊趙反死屯留軍吏皆斬遷其民
於臨洮秦始皇八年成安君擊趙壁於屯留
順治六年五月賊沈烈等自沁州趨屯留把總郭天祜
探賊反約為内應以城降
襄垣縣
漢建武二十年寇至上黨晉劉琨以都尉張猗領上
黨太守據襄垣劉曜寇上黨劉琨遣將救之戰於
襄垣敗績爾朱兆追高歡至襄垣會漳水暴漲歡
隔水拜兆輕騎渡水與坐宋建隆三年二月北漢
寇潞晉守將擊走之金習央與銀术可圍守太原
明年攻襄垣下潞城遂降西京
潞城縣
春秋宣公十五年六月癸夘晉荀林父敗赤狄于曲梁
辛亥滅潞晉師滅赤狄潞氏以潞子嬰兒歸獲
長狄焚如晉敗范中行之師於潞獲籍秦高彊
晉劉琨司馬温嶠西討石勒將逯明要之敗嶠於潞
城慕容丕去鄴率男女六萬餘口進如潞川唐
會昌四年石雄兵入昭義劉稹將白惟信率餘卒三
千保潞城未下雄召之使往十餘輩皆死節度使盧
鈞次高平惟信獻欵且曰不即降者畏石尚書爾鈞
與約而遣雄引去乃召惟信至送關下明嘉靖中
督團營尚書李承勲言以四道兵討潞城賊不統於
一人故無功
黎城縣
宣公十有五年秋七月壬午晉侯治兵於稷以略狄土
立黎侯而還漢末關東水流民走入壺關口燕
建興八年遼西王農出壺關元季察罕特穆爾塞
吾兒峪明崇禎六年正月丁未左良玉敗賊於涉
縣斬其渠賊望其旗幟皆靡於是謀渡河南(涉縣西即吾兒)
(峪東也)程之玿潞志拾遺左良玉𠞰晉寇時駐劄黎城
孝廉李金章招寧南飲方入坐武涉報寇至寧南即
上馬去且曰夜半當旋可卒飲也夜半果旋斬獲各
以千計四月總兵曹文詔破賊黎城圍涉縣賊聞
之解去是年賊去山西遁據輝林武涉山中約二
萬餘巡撫許鼎臣令曹文詔自黎城入虎大威猛如
虎諸將自臯落山入賊屢敗甲申二月李自成破
太原東至黎城
國朝順治六年六月土賊趙聯芳等戕知縣李雲起
壺關縣
漢袁紹以甥高榦領并州牧曹操拔鄴榦降遂以為刺
史榦聞操擊烏丸乃執上黨太守舉兵守壺關操遣
樂進李典擊之榦還守壺關城十一年正月操擊榦
圍壺關三月拔之榦走荆州上洛都尉王琰捕斬之
曹操拔鄴進圍壺關不下令曰拔城皆坑之連月
不能下曹仁諫曰圍城必開之所以開其生路也今
公許之必死將卒自以為守且城固而糧多頓兵堅
城之下攻必死之寇非計也操從之遂降其城劉元
海使劉聰攻壺關命石勒率所統七千為前鋒都督
劉琨遣護軍黃秀等救壺關勒敗秀於白田秀死之
勒遂陷壺關東晉永嘉二年王彌與劉聰共攻上
黨圍壺關以石勒為前鋒都督晉并州刺史劉琨遣
護軍黃肅韓述來救聰敗述於西澗敗肅於封田皆
殺之會晉王曠兵復敗於長平上黨太守龐惇以壺
關降東晉太和五年七月秦尚書令王猛進攻壺
關克之執上黨太守南安王越慕容垂奔於苻堅
暐黃門梁琛皇甫真並諫暐防患並請增并州壺關
諸城兵以防未兆暐不聽堅使王猛楊安率衆伐暐
猛攻壺關安攻晉陽暐使慕容評等率中外精卒四
十餘萬距之猛安進師潞川評與猛戰於潞川評師
大敗死者五萬餘人後魏天興五年十一月太祖
征姚興次晉陽遣左將軍莫提率衆三千討上黨羣
盜秦頗丁零翟都於壺關上黨太守捕頗斬之都走
林慮提搜山窮討盡平之宋將劉彦之遣其部將
姚縱夫濟河攻冶坂魏世祖慮更北入遣平南將軍
公孫軌屯壺關會上黨丁零叛軌討平之唐武德
二年劉武周取長子壺關宋建康初張所命岳飛
從王彦渡河至新鄉金兵盛彦不敢進飛獨引所部
鏖戰奪其纛而舞諸軍爭奮遂拔新鄉翼日戰侯兆
以身被十餘創士皆死戰又敗之夜屯石門山下或
傳金兵復至一軍皆驚飛堅卧不動金兵卒不來食
盡走彦壁乞糧彦不許飛引兵益北戰於太行山擒
金將托卜雅穆居數日復遇敵飛單騎持丈八鐡鎗
刺殺黑風大王敵衆敗走飛自知與彦有隙復歸東
京留守宗澤金上黨公張開及元兵大戰於壺關
勝之元至正十七年十一月壬寅賊侵壺關察罕
特穆爾大破之明正德壬申流賊入境崇禎年
流賊紫金梁老&KR0624;&KR0624;入境綿亘數十里盤據六七日
同知焦浴率陽和兵至逐之後仍往來東南鄉十
六年闖賊偽官張絃至
國朝順治六年姜瓖偽官胡宓至後大兵恢復駐壺
關
平順縣
縣本青羊里舊隸潞城明嘉靖三年里人霸吏陳卿起
為盜潞城令不能制嘯聚滋衆恃險出没事聞調河
南山西官兵𠞰之八年城平兵科都給事中夏言勘
奏始建縣治崇禎五年流賊焚掠六年四月乘
夜襲城知縣徐名揚死之
汾州府
汾陽縣
北史魏桓帝十年刺史司馬騰乞師大破之西河上黨
騰與盟汾東後魏延和三年七月壬午行幸美稷
遂至隰城命諸軍討白龍於西河九月戊子克之斬
白龍及其將帥屠其城太延三年七月使撫軍大
將軍永昌王犍司空上黨王長孫道生討白龍餘黨
於西河滅之爾朱榮誅爾朱兆自汾州率騎據晉
陽遂南達太行隋大業十一年五月癸夘司馬長
安破西河郡十三年太原留守李淵擊高陽歴山
飛賊甄翟兒於西河破之唐公子建成元吉世民
至西河城下郡丞高德儒閉城拒守攻拔之斬德儒
餘不戮一人引兵還晉陽往返凡九日武德二年
劉武周略浩州劉弘基攻下西河秦王由隰州趨
下西河李仲文守浩州兵力孤絶齊王使都水監
趙文恪率騎千餘助守會太原陷遂棄城遁(趙文恪𫝊)三
年劉武周攻太原少卿李仲文於浩州不勝遣將黃
子英護饟道驃騎大將軍張德政襲斬之虜其衆(劉武)
(周𫝊)廣德三年僕固瑒圍榆次下將焦暉白玉攻殺之
懷恩走靈州都虞侯張維岳乘𫝊至汾州撫定其衆
殺暉玉而竊汾州功牙官虞諒實其事郭子儀奏維
岳殺瑒固如汾州懷恩衆數萬咸鼓舞涕泣天復
元年四月汾州守將李塘降汴五月晉復取汾州誅
李塘二年復陷周德威復取之二年春宣武將氏
叔琮朱友寧取汾慈隰三州圍太原不下引兵還汾
慈隰復入於晉梁王檀襲太原汾州刺史李存璋
以汾州兵入太原拒守宋建隆元年北漢天會四
年也冬晉州兵馬鈐轄荆罕儒領千餘騎抵汾州城
下焚其草市案兵以退夕次京土原劉鈞遣大將郝
貴超領萬餘衆掩襲黎明及之罕儒遣都監閻彦進
分兵以禦彦進小卻即麾兵犯鋒并人攅戈舂之遂
遇害宋王彦超符彦卿圍汾州北漢將董希顔以
州降海州刺史孫方進圍汾州太平興國四年
北漢廣運十二年也北漢節度蔚進盧遂以汾州降
仁宗時南郊賞賜軍士而汾州廣勇軍所得帛不
逮他軍一軍大譟捽守佐堂下劫之約與善帛乃免
城中戒備遣兵圍廣勇營河東轉運使孫沖適至命
解圍弛備置酒張樂推首惡十六人斬之遂定初守
佐以亂軍所約者上聞詔給善帛使者至潞沖促之
還曰以亂而得所欲是愈誘之亂也卒留不與宣
和七年十二月金兵圍太原太原距汾州二百里遣
將尼楚赫貝勒來攻縱兵四掠知汾州張克戩畢力捍
禦燕人先内附在城下者數十隂結黨欲為内應悉
收斬之數選勁卒撓敵營出不意焚其栅敵懼引去
靖康元年六月金兵復逼城經略使張孝純之子灝
都統制張思正轉運使李宗來援及太原不守思正
紿云出戰遂率灝宗奔慈隰人無固志克戩益勵兵
儆守身率將士擐甲登陴雖屢卻敵而援師訖不至
金兵破平遙平遙為汾大邑久與金抗既先陷又脅
降介休孝義諸縣據州南二十村作攻城器具十月
朔益萬騎來攻愈急明日從西北隅入殺都監賈亶
克戩猶帥衆巷戰金人募生致之克戩歸索朝服自
引決一家死者八人宋張灝率兵出汾州金拔離
速擊走之婁室克汾州金耶律塗山從宗翰為先
鋒至汾州遇宋將折家軍請濟師併力破之金興
定二年九月戊子元兵徇汾州節度使完顔恩徹亨
死之十二月乙夘以禮部侍郎穆延和囉羅為汾陽
軍節度使元庚辰上黨張開以萬衆寇汾州征行
左帥左監軍率精騎五千敗之庚寅上黨晉陽合
兵攻汾州將陷河東南路兵馬都元帥李守正赴援
衆寡不敵别遣老弱百人曳薪揚塵多張旗幟敵懼
遂解去至正二十年十一月博囉特穆爾以兵侵
汾州察罕特穆爾以兵拒之明崇禎六年七月總
兵張應昌進𠞰乙未汾陽知縣費甲鏸以逼迫苦供
億投井死
平遙縣
後魏皇始元年九月己未詔輔國將軍奚牧略地晉川
獲燕丹陽王買得及離石護軍高秀和於平遙城
宋建隆元年北漢天會四年也九月昭義節度使李
繼勲率師入平遙虜獲甚衆焚北漢平遙縣金
皇統間城遭大兵援旅五千編戶數百餘家略盡
元至正九年十一月冀寧平遙等縣曹七七反命刑
部郎中八十一馬指揮沙不丁討平之明嘉靖二
十一年俺荅衆南掠隆慶元年俺荅自石州移兵
平遙崇禎甲申縣民盡避山寨止留空城
國朝順治六年姜逆破城
介休縣
漢高祖三年假左丞相曹參從韓信擊趙相國夏說軍
於鄔東大破之信下井陘而令參還圍趙戚將軍於
鄔城中戚將軍出走追斬之後魏太和二十年閏
十一月右將軍元隆大破汾州隋漢王諒署介州
刺史梁修羅屯介休聞楊素自霍山至棄城遁唐
武德二年秋裴寂拒劉武周宋金剛於介休軍潰
明嘉靖二十一年諳達至城下破石屯王里二堡
隆慶元年九月十五日諳達自向陽峽入縣境崇
禎四年五月流賊繇田同至義棠鎮知縣何騰蛟嚴
守城池賊駐三日而去五年流賊繇沁源至興地
村六年參將虎大威從巡撫許鼎臣擊賊介休殱
其魁九條龍
國朝順治六年流賊繇河曲陷汾陽城内士民嚴守
孝義縣
周齊王憲拔洪洞永安齊人焚橋守險軍不得進遂屯
於永安節度千里徑雞棲原汾水關諸軍楊廷璋
鎮晉州率兵入太原拔仁義高壁等砦獲刺史軍校
數十人俘其民數千戶獲兵器羊馬數萬計并人棄
沁州二百里退保新城廷璋遂置保安興同白壁等
十餘砦(劉崇時沁州當在沁源)宋開寳元年北漢廣運元年也
正月北漢偏城岩招收指揮使任恩等百五十人降
晉州金定興二年九月辛夘元兵下孝義縣
臨縣
趙劉曜光初九年三月石勒將石他自雁門出上郡襲
安國將軍北羌王盆句除俘三千餘落獲牛馬羊百
餘萬而去曜投袂起遣中山王岳追之岳及石他戰
於河濱敗之斬他及其甲士一千五百級赴河死者
五千餘人悉收所虜振旅歸金興定二年六月甲
辰石州賊馮天羽衆數千據臨泉縣為亂帥府命將
討捕之為賊所敗旁郡縣將謀應之州刺史赫舍哩
公順赴以兵天羽等數十人迎降公順殺之餘賊走
保積翠山遣將王九思攻之不下詔國史院編修官
馬季良持誥勅金幣往招之比至九思先破栅殺賊
二千人餘復走險已而其黨安國用等詣季良降者
五千餘人就署國用同知孟州防禦使事以次遷擢
有差分其衆於絳霍間元光元年元兵破葭州搆
浮橋河上明洪武二年十二月遣傅友德薛顯將
步騎邀擊賀宗哲軍於石州敗之崇禎五年汾州
參將劉光祚與游擊王尚義敗賊張有義於臨縣賊
還兵犯之軍盡覆光祚僅以身免旋偕諸將復臨縣
詔除其罪六年光祚數敗賊於臨縣石州撲天飛等
詐降設伏斬之王之臣陷臨縣其地倚黃雲山榆
林河水出焉入於黃河城三面峭壁西阻水巡撫許
鼎臣總督張宗衡督兵攻賊與土寇田福田科等相
倚久不拔會鼎臣還會城六年春賊約福劫官軍撫
標中軍陳國威因偽稱之臣往逆斬福頭懸城下急
擊賊始降十一月流賊陷城神一魁餘黨王之臣
(號豹五)作亂陷城據之轉入磨盤山方六百里(即赤洪山)巡
撫許鼎臣冀南道潘光祖總兵張應昌汾州衛指揮
劉光祚合兵進𠞰豹五及閻正虎上天龍邢滿川等
離境遠竄
國朝順治五年汾州參將寗獻功遣百總杜忠潞安吉
州二郭把總防守臨縣六年榆林賊平德圍臨防兵
背城力戰老營堡副將羅映壇由北路南下獻功踰
漢高山西來大破平德張再元於關王廟賊遁走(後獻)
(功復汾城)
石樓縣
後魏太武帝討白龍意甚輕之將數十騎登山臨險白
龍伏壯士十餘處出不意襲擊太武墮馬幾獲之内
行長叔孫建以身扞蔽大呼奮擊殺數人身被十餘
創太武乃免甚壯之太宗時劉潔魏勤及功勞將
軍元屈擊吐京叛胡時離石胡出以眷引屈丐騎斷
山嶺要潔潔失馬登山力戰矢刅俱盡為所執送詣
屈丐太平真君八年吐京阻險為盜詔征東將軍
武昌王提征南將軍淮南王他討之不下曹僕渾等
渡河西保山以自固二月高涼王那合軍攻斬之其
衆赴險死者以萬數和平二年二月衛將軍樂安
王良督東雍吐京六壁諸軍西趣河西征西將軍皮
豹子等督河西諸軍南趣石樓以討河西叛寇源
賀從擊白龍又討吐京皆先登陷陣又擊五城吐京
有功河西羌胡部落反魏顯祖親征命汲郡公李
洪之與東郡王陸定總統諸軍輿駕至并州詔洪之
為河西都將築壘於石樓南白鷄原以對之諸將悉
欲進攻洪之乃開以大信聽其復業衆遂降武定
三年齊獻武王出軍分為二道以大司馬斛律金為
南道軍司繇黃櫨嶺出獻武王自出北道度赤洪嶺
會金於烏突戍合擊破之明嘉靖九年盜四起
崇禎五年闖賊陷城六年賊犯石樓汾州參將劉
光祚分三道擊大敗之斬隔溝飛撲天虎等六人獲
首功三百七十
永寧州
秦惠公初稱王得上郡西河魏武侯十五年敗趙北
藺正義在石州趙之西北屬趙故云趙北藺也
漢高帝七年冬左右賢王將萬餘騎與王黃等屯廣
武以南至晉陽與漢兵戰漢大破之追至於離石
天漢二年五月遣因扞將軍公孫敖出西河征和
三年三月遣御史大夫商邱成二萬人出西河至浚
稽山戰多斬首引兵還漢昭帝末西河屬國將衆
數千人畔軍司空令馮奉世持節將兵追擊之本
始二年遣御史大夫田廣明為祁連將軍四萬餘騎
出西河出塞千六百里至雞秩山引兵還坐逗遛不
進下吏王莽遣相威將軍李棽鎮遠將軍李翁出
西河建武二十四年南單于徙西河美稷使中郎
將段彬副校尉王郁留西河將騎二千弛刑五百人
衛護冬屯夏罷歲以為常漢顯宗時長史馬嚴將
五軍五校士禁兵三千屯西河美稷永建中烏桓
諸部攻破京兆虎牙營掠并涼幽冀四州乃徙西河
治離石永和五年徙西河郡居離石四月南部
左部句龍大人吾斯車紐等叛圍美稷五月度遼將
軍馬續討破之使匈奴中郎將陳龜迫殺南部晉
永興二年東瀛公司馬騰遣司馬瑜周良石鮮等攻
劉元海次于離石汾城元海遣虎牙將軍劉欽等六
軍距瑜等四戰瑜皆敗欽振旅而歸是歲離石饑遷
於黎亭石勒遣車騎將軍石季龍率騎二萬討鮮
卑鬱粥於離石俘獲及牛馬十餘萬鬱粥奔烏丸悉
降其衆城後魏天興元年三月離石帥呼延鐡西
河帥張崇等聚衆數千人叛詔安遠將軍庾岳討平
之永熙三年夏周太祖傳檄討齊謂諸將曰高歡
雖智不足而詐有餘今聲言欲西其意在入洛吾欲
令寇洛率馬步萬餘自涇州東引王羅率甲士一萬
先據華州歡若西來王羅足得抗拒如其入洛寇洛
即襲汾晉吾便速駕直赴京邑使其進有内顧之憂
退有被躡之勢一舉大定此為上策衆咸稱善(按涇州襲)
(汾晉即青龍官菜園道也)隋大業十年離石劉龍兒舉兵自稱王
將軍潘長文連年擊不能下後虎賁郎將梁德破殺
龍兒衆乃散十一月乙夘離石劉苖王舉兵反僣
稱尊號以其弟六兒為永安王衆至數萬將軍潘長
文討之不能克大業末離石郡太守楊子崇言欲
朝集遂與心腹數百人自孟門關將還京輜重半濟
遇河西諸縣殺長吏歸朔方梁師都道路隔絶復退
歸離石大業末突厥屢寇邊塞賊劉六兒復劫掠
離石郡境太守楊子崇上表請兵鎮遏上令子崇巡
行長城子崇出百餘里四面路絶不得進而歸時饑
盜羣聚前後捕斬數千人歲餘朔方梁師都馬邑劉
武周等各稱兵郡中復嘯聚及自孟門關歸左右聞
太原兵起不復入城各散去後數日唐兵夜至城下
城中豪傑出應之城陷子崇為讎家所殺温大雅
起居注壬寅遣通議大夫張綸等率師經略稽離石
龍泉文城等諸郡九月乙夘張綸自離石下龍泉
文成等郡獲文城太守莘公鄭元璹送焉帝見元璹
釋而遣之北漢天會八年二月敗宋兵於石州
唐貞元二年吐蕃尚結贊破鹽夏二州守之自屯鳴
沙及春畜産死糧乏詔河東節度使馬燧為綏銀麟
勝招討使燧次石州結贊懼乞盟上不許乃遣將論
頰熱甘辭請於燧且重幣申勸明年燧還太原與論
頰熱俱朝盛言宜許以盟遂有平涼之役吐蕃歸燧
之兄子弇曰河曲之屯春草未生吾馬饑公若渡河
我無種矣賴公許和今釋弇以報蓋以間燧也周
顯德初河中節度王彦超下汾州遂引兵趨石州彦
超親鼓士乘城躬冒矢石數日下之擒其守將安彦
進宋建隆四年李謙溥行石州事以興同砦為治
所咸平中西人勒厥麻誘衆叛知石州張禹珪率
衆討之俘六千餘人獲名馬孳畜甚衆紹興九年
太行義士王忠植取石州等十一郡授武功大夫華
州觀察統制河東軍馬遂知代州尋落階官為建寧
軍承宣使龍神衛四廂都指揮使河東經略安撫使
金宗翰定太原羅索取汾石二州及其屬縣温泉
方山離石金貝勒烏古攻石州屢敗亡其三將軍
士没者數百人托克索謂烏古曰敵皆步兵吾不可
以騎戰烏古曰聞賊挾妖術畫馬以繫其足疾甚奔
馬步戰豈可及之托克索笑曰豈有是耶乃令諸軍
去馬戰盡殪之金天眷三年宋岳飛韓世忠分據
河南州郡要害復出兵涉河東駐嵐石保德之境以
相牽制宗弼平河南還軍攻嵐石保德皆克之天
眷間盜據石州實默阿里討之鈕祜禄和斯與所部先
登遂克其城石州平明洪武元年行省右丞薛顯
邀擊賀宗哲軍於石州拔桃花白崖諸山寨嘉靖
癸巳大饑盜起據劉王&KR2585;流劫汾嵐石隰甲午二月
廿三日犯黃盧嶺逼吴城石州同知陶璽率衆迎敵
賊奔&KR2585;上琰追至黑暗嶺合戰賊詐北夾伏兩山下
持鎗突出琰衆大潰與閻大剛王天祐等六人力戰
死冀南道朱孟震集各路兵征𠞰乃解散嘉靖二
十一年寇至城下隆慶元年九月趙全說諳達曰
晉中兵弱亭鄣希石隰間多肥羊良鐡可致也乃分
六萬騎四道并入入井坪入朔州入老營入偏關老
營副將田世威嬰城自守遊擊方振出戰中大創敗
復入壁宼遂南下總督王之誥率遊兵六千抵雁門
雲中延綏騎二萬亦至皆相望不敢前八日至嵐縣
嵐負山道阻狹諸將莫敢據險縱兵寇遂長驅而入
十一日寇至石州營城北使騎至城下曰爾必我賄
我無爾破城上士皆無人色惴惴莫敢應十三日圍
城飛矢雨集睥睨州守王亮召富民諭令以貲㗖宼
有反唇者亮忿下城衆遂散不能止寇擁入亮被害
男女死者數萬帥申維岳駐大武店去城四十里使
人候宼尾之而已寇分犯文水交城靈石平遙遣間
入汾内應參政宋岳擒之焚其偽書寇攻汾八晝夜
不克引去十九日東趨雁門而雲中帥孫吳營篙泊
村不敢擊輜重但張幟疑寇走故道且行且掠至十
月八日出邊内地計損人畜數十萬維岳棄市巡撫
王繼洛謫戍王之誥奪一官是歲岢嵐兵備王學
謨緩報知州王亮采不諳兵情緩備初九日晚卒持
檄報亮采匿檄入袖曰此常例耳初十日寇已入境
路塞無報十一日辰時至峪口十二日黎明至城紿
曰我明日往汾州不搶石州官以為信十三日夘時
喊聲振天馬蹄震地四面密圍近城壕皆精兵鐡盔
覆首鐡甲連足雖矢石加身不動城下散卒執竿㘬
垜尖钁掘城州衆多被箭傷亮采閉門不出俺荅傳
令買賣要金一萬兩緞三千匹衆議不決俺荅怒周
圍箭復如雨城衆四散遂相攀而上城内外人民死
者萬數亮采傷於署學官傷者三人同知張大才出
使獲免崇禎四年正月庚寅王嘉印渡河掠菜園
溝副總兵曹文詔擊卻之傅友德薛顯敗賀宗哲
軍於石州山西平陜賊王嘉印焚吳城堡及驛甲
申七月都司崔有福降流賊聞賊敗掠寧臨八月闖
兵圍州城二十五日東北城崩夕有福遁城陷視隆
慶元年尤酷十月大兵至始遁
寧鄉縣
明景泰元年山西巡撫朱鑑奏石州寧鄉等處宜令汾
州營守備協守從之
山西通志卷五十一
