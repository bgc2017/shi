山西通志卷一百八十三
藝文(二)(勅制詔誥)
唐李延壽論文苑曰江左宮商發越貴於清綺河朔
詞義貞明重乎氣質氣質則理勝其詞清綺則文過
其意理深者便於時用文華者宜於歌詠此南北詞
人得失之大較也若能掇彼清音簡兹累句各去所
短合其兩長則文質彬彬盡美盡善矣繇此觀之南
北之文各有獨得詣解而三晉作者古尤多傑出士
不可以莫之錄也志藝文
漢
高祖擇立代王詔
代地居常山之北與夷狄邊趙乃從山南有之近數有
胡寇難以為國頗取山南太原之地益屬代代之雲中
以西為雲中郡則代受邊寇益少矣王相國通侯吏二
千石擇可立為代王北蘇王綰相國何等三十三人皆
曰子恒賢知温良請立以為代王都晉陽大赦天下
武帝祀后土詔
朕躬祭后土地祇見光集於靈壇一夜三燭幸中都宮
殿上見光其赦汾隂夏陽中都死罪以下賜三縣及楊
氏皆無出今年租賦
又赦汾隂詔
朕禮首山昆田出珍物化或為黃金祭后土神光三燭
其赦汾隂殊死以下賜天下貧民布帛人一匹
又赦汾隂安邑詔
朕用事介山祭后土皆有光應其赦汾隂安邑殊死以
下
益封霍去病制
驃騎將軍去病率師征匈奴西域王渾邪王及厥衆萌
咸犇於率以軍糧接食并將控弦萬有餘人誅獟悍捷
首虜八千餘級降異國之王三十二戰士不離傷十萬
之衆畢懷集服仍興之勞爰及河塞庶幾亡患以千七
百戶益封驃騎將軍減隴西北地上郡戍卒之半以寬
天下繇役
又益封霍去病制
驃騎將軍去病率師躬將所獲葷允之士約輕齎絶大
幕涉獲單于章渠以誅北車耆轉擊左大將雙獲旗鼓
歴度難侯濟弓盧獲屯頭王韓王等三人將軍相國當
戶都尉八十三人封狼居胥山禪于姑衍登臨翰海執
訊獲醜七萬有四百四十三級師率減什二取食於敵
卓行殊遠而糧不絶以五千八百戶益封驃騎將軍
宣帝嘉霍光詔
大司馬大將軍博陸侯宿衛孝武皇帝三十餘年輔孝
昭皇帝十有餘年遭大難躬秉義率三公諸侯九卿大
夫定萬世策以安宗廟天下蒸庶咸以康寧功德茂盛
朕甚嘉之復其後世疇其爵邑世世毋有所與功如蕭
相國
封霍雲詔
宣成侯光宿衛忠正勤勞國家善善及後世其封光兄
孫中郎將雲為冠陽侯
元帝賜馮奉世璽書
皇帝問將兵右將軍甚苦暴露羌虜侵邊境殺吏民甚
逆天道故遣將軍帥士大夫行天誅以將軍材質之美
奮精兵誅不軌百下百全之道也今乃有畔敵之名大
為中國羞以昔不閒習之故邪以恩厚未洽信約不明
也朕甚怪之上書言羌虜依深山多徑道不得分部遮
要害須得後發營士足以決事部署已定勢不可復置
大將聞之前為將軍兵少不足自守故發近所騎日夜
詣非為擊也今發三輔河東弘農越騎迹射佽飛彀者
羽林孤兒及呼速絫嗕種方急遣且兵凶器也必有成
敗者患策不豫定料敵不審也故復遣奮武將軍兵法
曰大將軍出必有偏裨所以揚威武參計策將軍又何
疑焉夫愛吏士得衆心舉而無悔禽敵必全將軍之職
也若乃轉輸之費則有司存將軍勿憂須奮武將軍兵
到合擊羌虜
徵周堪詔
河東太守堪先帝賢之命而傅朕資質淑茂道術通明
論議正直秉心有常發憤悃愊信有憂國之心以不能
阿尊貴孤特寡助抑厭遂退卒不克明往者衆臣見異
不務自修深惟其故而反晻昧說天託咎此人朕不得
已出而試之以彰其材堪出之後大變仍臻衆亦嘿然
堪治未期年而三老官屬有識之士詠頌其美使者過
郡靡人不稱此固足以彰先帝之知人而朕有以自明
也俗人乃造端作基非議詆欺或引幽隱非所宜明意
疑以類欲以陷之朕亦不取也朕迫于俗不得專心乃
者天著大異朕甚懼焉今堪年衰歲暮恐不得自信排
於異人將安究之哉其徵堪詣行在所
章帝緣邊歲舉孝廉詔
幽并涼州戶口率少邊役衆劇束修良吏進仕路狹撫
接遐荒以人為本其令緣邊郡口十萬以上歲舉孝廉
一人不滿十萬二歲舉一人五萬以下三歲舉一人
晉
成帝册温嶠制
朕以眇身纂承洪緒不能光闡大道化洽時雍至乃狂狡
滔天社稷危逼惟公明鑒特達識心經遠懼皇綱之不維
忿凶寇之縱暴倡率羣后五州響應首啓戎行元惡授馘
王室危而復安三光幽而復明功格宇宙勲著八表方賴
大猷以拯區夏天不憖遺早世薨殂朕用痛悼於厥心夫
襃德銘勲先王之明典今追贈公侍中大將軍持節都督
刺史公如故賜錢百萬布千匹諡曰忠武祠以大牢
隋
高祖賜李穆詔
朕初臨㝢内方藉嘉猷養老乞言實懷虚想七十致仕
本為常人至若呂尚以期頤佐周張倉以華皓相漢高
才命世不拘恒禮遲得此心留情規訓公年既耆舊筋
力難煩今勒所司敬蠲朝集如有大事須共謀謨别遣
侍臣就第詢訪
加奬李穆詔
禮制凡品不拘上智法備小人不妨君子具官李穆器
宇弘深風猷遐曠社稷佐命公為稱首位極師臣才為
人傑萬頃不測百鍊彌精乃無伯玉之非豈有顔回之
貳故以自居寥廓弗關憲網然王者作教惟旌善人去
法弘道示崇年德自今以後雖有愆罪但非謀逆縱有
百死終不推問
追贈獨孤羅父信官爵詔
褒德累行往代通規追遠慎終前王盛典故柱國信風
宇高曠獨秀生民叡哲居宗清猷映世宏謀長策道著
於弼諧緯義經仁事深於拯濟方當宣風廊廟亮采台
階而運屬難危功高弗賞睠言令範事切於心今景運
初開椒闈肅建載懷塗山之義無忘褒紀之典可贈太
師上柱國冀定等十州刺史趙國公邑萬戶
奬陸讓母馮氏詔
馮氏體備仁慈夙閑禮度孽讓非其所生往犯憲章宜
從極法躬自詣闕為之請命匍匐頓顙朕哀其義特免
死辜使天下婦人皆如馮者豈不閨門雍睦風俗和平
朕每嘉歎不能已宜標揚優賞用彰有德可賜帛五百
段集諸命婦與馮相識以寵異之
唐
太宗贈堯君素蒲州刺史詔
隋故鷹擊郎將堯君素雖桀犬吠堯有乖倒戈之志而
疾風勁草實表歲寒之心可贈蒲州刺史仍訪子孫以
聞
優奬太原勲舊詔
高祖太武皇帝天縱神武膺籙受圖可久之德格乎區
宇敦睦九族協和萬邦賢能必進德化潛洽革百王之
弊興三代之風天平地成邇安遠肅至德被於四海休
烈光於千載巍巍蕩蕩無得而稱焉朕嗣膺寳祚夙夜
兢惕思述先志被之率土其内外姻戚平生故舊太原
元從官人及歴試之所文武僚佐爰洎胥吏往雖每降
國恩恐未周悉或才用不申階品屈滯或家道貧匱子
孫淪沈須有矜量咸使得所先朝憂勞庶政唯以恤民
為本諸州都督刺史政績可稱者宜以名聞奏其諸州
百姓營奉山陵者宜量與蠲免可令所司詳為條例聞
奏并務從優厚稱朕意焉
曲赦并州管内詔
門下上元育物大德基於施生前哲至仁大造原於去
殺是以矜慎庶獄得其情而泣辜兼濟含靈窮其巢而
解網朕懷此道逾切古人彼蒼垂鑒使膺司牧爰自幼
齒乃屬時屯五岳為封豕之墟四海被長鯨之毒茫茫
區夏竝懸命於焚原蠢蠢窮黎咸轉骨於冰谷是用仁
心内發龔討外申吟嘯風雲揭日月而清大祲簸跳山
河補乾坤以正封域捄其垂餌之厄惠其壽考之安煦
以陽和同被發生之貺溽以膏潤申兹凱澤之錫粤自
斯壤首建鴻名資此義徒遂登大寳夫小物不忘稟靈
周於兆庶惟朕懷舊植性同其五情語地雖異中陽論
心不殊代邸今兹黃髮已留連於廣宴在彼赭衣宜霑
恩於宥罪可曲赦并州管内貞觀二十年正月十六日
申時以前大辟罪以下已發覺未發覺已結正未結正
繫囚見徒皆赦除之其犯十惡故殺人劫賊傷人謀殺
人已傷官人枉法受財監治主守自盜所監治并常赦
不免者不在赦例其有挾藏軍器亡命山澤百日不首
復罪如初敢以赦前事相告言者以其罪罪之
册周王為并州都督詔
夫騰華星苑崇名器於藩維憑暉日御峻寵章於侯服
故本支增蔚鴻緒滋繁而汾陽奥區鎮龍山而控遠冀
方腴壤接雁塞而疏疆連率之寄親賢攸屬咨爾洛牧
上柱國周王顯風則開秀器彩靈明識表魏州之象詞
掩蘭臺之駕西園孤月秀心鏡而齊鳴小山叢桂偃情
田而竝烈温恭夙卲業尚日新棣萼交芬瑾璋具美是
用命爾為使持節都督并汾箕嵐等四州諸軍事并州
刺史牧及勲封竝如故爾其克修天爵聿苞地義方資
化敷大夏惠漸京陵必宜缺社鳴桴褰帷廣聽懋宣聲
績長綏福履光膺顯命可不慎歟
高宗勞薛仁貴勅
金山大陣兇黨實繁卿身先士卒奮不顧命左衝右擊
所向無前諸軍賈勇致斯尅捷宜善建功業全此令名
也
中宗授李承嘉并州太原縣令制
勅具官李承嘉擢秀士林昇榮禮閣公勤無怠幹制有
餘既脩太原是惟舊國爰制美錦實佇良材宜錫崇班
佇聞異績可檢校并州太原縣令散官如故
授薛稷諫議大夫制
勅具官薛稷奕代雄詞身濟其美光明雅量士慕其風
故能懸帳絶倫昇堂覩奥掖垣密勿字列黃縑仙闥從
容文飛赤管箴闕之任惟賢是擇俾登才子式寵諫臣
可諫議大夫餘如故
睿宗授薛稷中書侍郎制
門下慶傳於家者代濟其美才許於國者時無與讓由
是密勿為用訏謨所歸具官薛稷河汾之英廊廟之寳
相門前社則名優作誥詞場舊業則譽動飛文公貞性
成仁和道勝坦然之量羣物不干其靜穆如之風九流
不測其度頃罹多難克仗嘉謀翼戴朕躬保寧王室厥
功茂矣朝廷賴焉俾迴踐於綸闈以增輝於鼎席可行
中書侍郎餘如故
贈裴炎益州大都督制
飾終追遠斯乃舊章表德旌賢有光恒策故中書令裴
炎含弘稟粹履信居貞望重國華才稱人秀惟幾成務
績宣于代工偶居無猜義深於奉上文明之際王室多
虞保乂朕躬實著誠節而危疑起釁倉卒罹災歲月屢
遷丘封莫樹永言先正感悼良多宜追賁於九原俾贈
榮于萬古可贈益州大都督
玄宗授薛訥右羽林軍大將軍制
出師禦寇功成於告捷振旅休兵禮備於行賞具官薛
訥勲閥良將邦家老臣讀太公之立言受穰苴之為法
德業中邃牆仞罕窺智謀宏遠泉源不竭須佇公孫之
績頗蠲孟明之罪遂能長驅隴上深入湟中殲厥羌戎
殘其蠆毒野無遺孽朝有茂勲宣應設壇之寵俾光期
門之寄可右羽林大將軍上柱國河東郡開國公
授郭虔瓘等右驍衛大將軍等制
有功必賞勸所以教人立志為邦作程者也具官郭虔
瓘郭知運等負將帥之才展熊羆之效義烈忠壯以詢
其謀智謀勇敢不愆其策頃者邊庭之際孤城獨守戎
力困乏歲時圍逼矢石交下金湯自堅護甘漢之所歴
懷范羌而莫至獨能宣我王命殫其士力不顧左殷仍
於右斷厥功至矣朕甚嘉之宜登絶席之任方盛題坐
之禮虔瓘可冠軍大將軍右驍衛大將軍知運可雲麾
將軍右驍衛將軍餘各如故
授裴耀卿檢校考功員外郎制
勅具官裴耀卿士行純密文詞典麗時人許其清秀職
事推其綜核惟才是舉方憑止水之明在位斯聞佇考
觀光之彦可檢校考功員外郎
授柳冲兼温王師制
勅具官柳冲族茂汾鼎價珍垂璧雅負通才備聞遺訓
探六經之奥如叩鴻鐘窮百氏之源若披明鏡挾輿切
問侍從增榮擁篲崇儒師資佇德可兼温王師
授王仁皎開府儀同三司制
后族之榮况有資敬台儀之重允應旁求特進王仁皎
盛門華緒當代賢戚不言而自有陽秋從信而罔愆風
雨軒心作範已寵於金穴魯管增輝更芳於玉樹三事
斯擬百工式瞻俾延椒臺之祥宜助槐庭之理可開府
儀同三司
授裴淮兵部侍郎制
勅具官裴淮敏學聰亮雅詞微婉陽秋具體夙夜在公
精義析於連環規矩同於匪石久典清密見稱忠信簡
稽是務軍國是殷宜擢美才俾敭戎政可尚書兵部侍
郎勲封如故
授柳渙司門郎中制
勅具官柳渙色莊心勁贍學能文堅守憲章務從條理
為時所重滿歲當遷宜罷臺轄更司門鍵可守尚書司
門郎中散官如故
封郭虔瓘潞國公制
聞鼓鞞之聲者則思於將帥裂土茅之賦者則念彼勲
庸具官郭虔瓘忠壯超倫智謨絶等決勝千里懷孺子
之兵符通知四夷有老臣之戎律往者鎮于荒裔獨守
孤城煮弩而其人益堅引弓而彼衆不敵故得愛子染
鍔名王解辮穹廬掃地而將空沙漠聞風以歸附功則
茂矣朕實體之宜誓河山開其井邑可進封潞國公食
邑三千戶仍賜實封一百戶餘竝如故
封張嘉貞河東縣男制
任事而爵古之彛訓論功以封朝之通典具官張嘉貞
忠肅恭懿宣慈敏達涵清明以毓德體文武而成器自
光帝載昭宣廟謨鼎味用和台階增峻事君有犯而無
隱奉國以公而滅私持其憲章式是軌度既邦教有敘
亦王猷以穆頃統軍政則城朔方爰底其績未疇厥賞
固宜命以圭社崇其禮物俾楚臣授邑克表寢丘之制
漢道優賢更叶平津之美可封河東縣開國男食邑三
百戶
置北都制
經邦創制建都設險必因時順人統物立極我國家以
神武聖德應天受命龍躍晉水鳳翔太原建萬代之模
為億兆之主猶成湯之居亳有周之興岐顧朕眇身纂
承昌運守宗社之大寳恢中原之鴻業叶時卜狩始經
此都事本因心情兼惟舊近者嘉祥薦至休瑞屢臻此
皆宗祏降靈神祗潛暨豈予匪德獨享厥休昔堯理唐
郊式建丹陵之地漢居洛邑更表南陽之都今王業所
興宫觀猶在列於邊郡情所未安非所以恢大聖之鴻
規展孝思之誠敬其并州宜置北都改州為太原府刺
史為尹司馬為少尹太原晉陽為赤縣諸縣為畿縣官
吏品第視京河南府
除裴耀卿黃門侍郎張九齡中書侍郎同平章事
制
風雲之感必生王佐廊廟之任爰在柱臣具官裴耀卿
含元精之休體度弘遠張九齡挺生人之秀器識通明
竝風望素高人倫是仰可以叶彼寅亮當兹啓沃幹時
待士既資鼎實之和為國急賢寧惟金革之事耀卿可
黃門侍郎同中書門下平章事弘文館學士散官勲如
故九齡可起復中書侍郎同中書門下平章事兼修國
史餘如故
授裴遵慶給事中制
勅具官裴遵慶清正介直公才雅望智能利物行可檢
人今冬夏務殷宰臣任重是資髦士以佐輶軒宜居駮
議之職仍領銓衡之務可給事中
授裴綜起居郎制
勅左史記事君舉必書先王之制也晉則董狐書法不
隱楚則倚相能讀典墳善惡成敗實由其言慎擇端士
求難其人具官裴綜緒業清純言行惇敏俾之直筆廣
勖厥官可行起居郎
授裴諝考功郎中制
勅君子立義為勇在國而能通故全其節而成其務矣
具官裴諝言忠信行篤敬有敏才斯可與權有直道磨
而不磷造次顛沛秉心塞淵宜奬固之風緝臺閣之政
可守考功郎中
授董晉殿中侍御史制
勅具官董晉恪慎勵精詳於吏事飲冰將命克有成績
凖繩之地舉直任能俾彰善於使車宜即真於憲簡可
殿中侍御史
授裴敦復等中書舍人制
勅具官裴敦復等竝行標純一材藴經通或學辨文鼠
核綜兼於隱賾或詞握靈蛇光輝映於等夷職居要劇
聲振發揮近密之職搜擇宜精俾對掌於絲言兼聯華
於省闥可依前件
授裴敦復刑部尚書制
六卿分職朝選猶難三典佐王邦寄尤重具官裴敦復
深沈偉量磊落宏才識無不通俎豆兼於軍旅行有餘
力文學資於政事頃者巡撫江徼肅清姦宄太叔之謀
既能止盜穰苴之法亦在安人功實簡心賞宜超等委
之刑柄俾踐白雲之司錫以身章更增金印之秩可銀
青光祿大夫守刑部尚書勲賜如故
授裴寬戶部尚書制
門下敬敷五教保息萬人缺官而擇副相惟允具官裴
寬器識高明風規端肅謇諤之用累鷙鳥而莫當操割
之能斷犀革而何有亟登臺閣嘗擁旌旄禮樂為從政
之文德刑是戢兵之武雖地卿所掌實佇通才而天憲
惟艱尚資兼領宜曳尚書之履仍紆大夫之印可守戶
部尚書兼御史大夫散官勲賜如故
肅宗勅蕭華同平章事制
弼予之選審象是求天步未平廟謨尤切必資明表佇
以佐時畫一之才取則不遠具官蕭華公輔成名承家
繼業詞標麗則德藴謨明再履宮坊尤知至行致君
望美閱相求能且推伊陟之賢更啓漢臣之閣還依日
月佐理隂陽俾參政於紫宸用建中於皇極可中書侍
郎同中書門下平章事集賢殿崇文館大學士監修國
史
代宗授王縉侍中兼河南都統制
門下天地之德資隂陽以成功帝王之道任將相而興
化聿求左輔命掌元戎必藉文武之才用經軍國之務
具官王縉有高妙之行有弘達之識學該古訓文正國
風夢帝賚予濟川用汝百揆時敘四維克張累陳造膝
之言彌契沃心之道濱海之右自河而南王旅攸同戎
車殷會監於方伯之國利用建侯之司天將息人予有
禦侮鎮漢沔淮淝之地統齊梁魯鄭之軍總制高牙紀
綱羣帥弘七伐四征之策成一匡九合之功式遏外虞
底綏多難將授銅符之律爰咨鎖闥之謀往哉汝諧無
替朕命可侍中持節都統河南淮南淮西山南諸道節
度行營事仍進封郡公食邑二千戶餘竝如故
賜王縉詔
卿之伯氏天下文宗位歴元朝名高希代抗行周雅長
揖楚辭調六氣於終篇正五音於逸韻泉飛藻思雲散
襟情詩家者流時論歸美誦於人口久嚼文房謌以國
風宜登樂府眎朝之後乙夜將觀石室所藏殁而不朽
栢梁之會今也則亡乃眷棣華克成編錄聲猷益茂歎
息良深
授辛德謙丹延團練使制
勅上郡北地義渠故國臨制戎敵屏翰關中當此襟要
難於鎮守具官辛德謙山西出將代有勲業長才偉略
主之以忠峻節明斷服之以禮頃者職貳留府望重分
鎮横絶大漢堅守孤城能詳武經載討軍實推以恩信
濟其威懷士卒知方羌夷服化休有茂績著於北邊用
觀勞臣俾膺重任委以藩事捍兹戎疆列在儲寀之右
參於憲臺之長中外兼榮服我嘉命可試太子詹事兼
御史大夫持節都督延州諸軍事兼延州刺史充丹延
兩州都團練使守捉使散官勲封如故
授敬括御史大夫制
門下天子綱紀屬於風憲所以彈肅公卿課第牧守姦
詐不息法令將廢豈奉憲者道未明與眷求忠賢舉我
事典具官敬括河汾大儒博達今古清心素行高簡自
居粲然文章如振金石職更要重處以公亮不持祿以
私身每依經以制事頃以馮翊近輔化參京師凋殘之
餘勞徠所屬自廷尉之列分内史之餘清靜而鎮流庸
悉歸閭閻小康理行第一休有聲績副兹厚遇肆予命
爾亞秩台司無以時或多虞法有所貸必訪故實以澄
源流直道而行不仁者遠慎乃名位為時行之可行御
史大夫散官勲封如故
授裴遵慶吏部尚書制
門下尚書萬事之本選部五曹之右以掌邦典以論官
材漢魏以來多用宿儒高德蓋重其任也具官裴遵慶
周慎禮節敬讓素居博學而識前言懿文而知大體迺
者匡弼王室克和庶政訓導諸宮用弘三善日新之美
歲晩彌彰自陶融於元和不嬰拂於俗務名臣令望清
議攸歸處以銓覈用澄流品抑華取實無俾滯才可吏
部尚書散官勲封如故
授王翊刑部侍郎制
門下書曰惟敬五刑以成三德秋官之任也貳卿良選
其在兹乎具官王翊力行近乎仁率性之謂道學以博
物文能變風出入中外茂昭聲實靜而居易受不辭難
使乎四方不辱君命斯之謂矣今丕蔽未明簡孚未允
命爾作小司寇敬平邦憲在寬可行刑部侍郎
授薛邕吏部侍郎制
門下昔禹謂咎繇曰知人其難之魏武又云使吏部用
心如毛玠風俗之易差不難矣今之銓綜但抑華崇本
鎮以禮讓則庶官羣才不濫於進具官薛邕含和保真
莫見其際雄詞秘學德行之餘信厚可親朝之英達往
者潤色鴻業煥發絲言之美又與五經諸儒質正石渠
之論擢以公望貳於秩宗豈惟人神之和兼舉孝秀之
目鑒裁高朗加以直清進退可否歸於精實慎乃服命
五年如初擇吏辨言宜當盛選無易前政副予得人可
守尚書吏部侍郎餘如故
德宗授馬燧渾瑊副元帥招討河中制
門下天地殊位君臣異制苟不率道兹為亂常退而增
修於是有舞干之義諭以遷善於是有文告之辭若猶
未悛乃用致討興戎動衆豈得已哉李懷光擢自軍候
委之節制亟有勤績累加寵榮總衆駿奔自遠赴難解
圍盜寇朕甚德之位極上台寄崇統帥親之若同體信
之無間言朕於斯人亦已厚矣而器小任重固貽顛覆
有功自棄無過自疑崇信讒邪却逐將帥養寇資亂蓄
姦幸災朕素所推誠尚謂非實優容任遇坦然如初凶
德既盈醜迹彌露謀危社稷通結渠魁公相往來無復
畏避肆極兇悖所不忍言朕播遷巴梁遠違陵寢大懼
失墜為列聖羞賴先澤在人兆庶知感朔方將士忠節
不渝懷光既阻姦謀詭稱效順累陳欵疏請詣闕庭朕
深惟舊勲務欲全貸授以師傅之重疇其井賦之食璽
書勞問誓以始終懷光遂殺辱使臣完聚守備將以悖
慢之罪加於忠義之軍因兹脅從冀與同惡謂衆可罔
謂天可欺覆載所不容人神所共棄討除大憝招緝非
辜爰咨輔臣以董戎寄具官馬燧操業端亮氣宇宏達
秉難奪之節負不羈之才恒持至公深識大體感慨而
三軍有勇彌綸而庶績允諧威聲所臨郡邑皆服殿于
北土隱若長城渾瑊淳粹積中仁厚成性布寬大以容
衆著誠信以撫人事必沈詳臨危益辨節惟正固在險
逾彰弘濟艱難茂昭勲閥出納朕命光膺具瞻竝文武
全才安危注意副我憂矚時惟二臣比德叶謀往濟多
難燧可兼充奉誠軍及晉絳慈隰等州節度并管内諸
軍行營兵馬副元帥餘并如故瑊可兼河中絳州節度
觀察處置等使仍充河中同絳陜虢等州節度及管内
諸軍行營兵馬副元帥功臣開府本官勲封竝如故嗚
呼朕之不敏不明失於君道連禍未息勞師靡居中心
自咎鬱若焚灼又以朔土之衆大著忠勞横遭汙脅深
所憫惜爾其敬敷朕命明諭朕懷務於招綏非黷威武
惟輸誠歸順罔有不赦惟執迷拒順罰止元兇寧失不
經無濫非罪列爵懸賞用俟勲賢布告遠邇咸令知悉
授張重政雲麾將軍詔
前昭義軍泗州行營衙前兵馬使大中大夫試太子賓
客兼監察御史張重政門有勲力惟推義勇夙聞克家
之美常稱撫衆之才近者其父初亡羣小煽惑誘以竒
計俾執軍麾而重政與其母氏號泣固拒遂全懇願奔
告元戎不為利回成其先志於家為孝子在國為忠臣
軍政乂安行義昭著念兹名節感歎良深宜洽恩榮俾
弘激勸禮無避於金革理當由於權奪戎章憲府式示
兼崇可起復雲麾將軍守金吾衛大將軍員外置同正
員檢校太子詹事兼御史中丞仍委淮南節度使與要
職事任使
憲宗授武元衡門下侍郎平章事制
門下朕嗣守丕業行將十年實賴一二輔臣與之共理
故外鎮方域則仗以為將有絳侯厚重之資有丙吉寬
大之風自登台司克諧人望頃屬巴蜀軍後人殘權委
節旄俾往鎮撫信及夷獠恩加疲瘵每因利以施物不
易俗而脩教政無苟簡人用便安惠兹一方時乃之績
報政已久屬望益深宜歸左輔以參大政夫坦然公道
可以敘衆才曠然虚懷可以應羣物弼違救失不以尤
悔為慮進善絀惡不以親讐自嫌用此輔君足為名相
欽率是道往復乃官可守門下侍郎同中書門下平章
事
裴垍拜相制
門下朕聞后德惟臣良臣惟聖在太宗時實有房杜贊
貞觀之業在玄宗時則有姚宋輔開元之化咸克祐我
烈祖格於皇天朕祗奉丕圖懋繼前烈思欲正百度和
萬邦建中於人垂拱而治永惟房宋之化寤寐求思至
誠感通上帝眷祐果賚良弼輔予一人具官裴垍器得
天爵文為國華行有根源言無枝葉忠敬恭順輔之以
誠心方潔貞廉輔之以通識玉立不倚扣之有聲洎潤
色綸言密參樞務嚴重得大臣之體温雅秉君子之文
每獻納之時動有直氣當顧訪之際言無隱情遠圖是
經大事能斷匡予不逮時乃之功及領地官且司邦賦
會計務劇出納事殷投利刃而皆虛委紛絲而必理歴
試兹久全才益彰宜登中樞以允僉望夫宰輔者下執
邦柄上代天工為國蓍龜注人耳目爾尚降乃得以親
百姓廣乃志以序九流匡朕心而清化源從人欲以致
和氣予欲宣力汝為股肱予欲詢謀汝為心膂予違望
于汝弼勿謂不從汝言逆於朕心必求諸道獨立勿懼
直躬而行明聽斯言敬慎厥位嗚虖罔俾房宋專美於
前可守中書侍郎同中書門下平章事散官勲賜如故
張弘靖拜刑部尚書同中書門下平章事制
門下虞以為盛猶咨五臣殷之用興亦賴三后朕勵精
恭己十載于兹常以國鈞委之公輔務熙庶績敢怠旁
求思欲左右有人在廣股肱之任歴選列辟洎于藩維
冀獲賢能俾匡正道爰兹所命允屬至懷具官張弘靖
德緻精微器含冲用温恭諒實明允克誠素推君子之
風雅有大臣之體藴積稽古之學發揮經緯之文嘗司
朕言動叶謨訓歴踐清貫具揚淑聲爰統方州載膺節
制奉法遵制存公無私人無不懷績用丕茂予欲正百
工之理成太平之階若臨巨川以重舟檝是用命爾列
於中台每念臣隣之規以貞棟崇之吉少翁積慶嗣德
漢廷文子勤身繼匡晉室爾惟朝夕納誨以翊朕躬是
資衮職之勤式重緇衣之美仍帥司寇之屬俾靖臯陶
之刑懋宣厥猷往踐于位可守刑部尚書平章事散官
勲如故
張弘靖拜中書侍郎同平章事制
門下贊天地之化阜成萬物正邦國之紀康乂羣生夢
寐旁求精誠上達况乎明誠以久嘉猷日聞股肱之任
耳目所注具官弘靖實天生德惟嶽降神端方靜深信
厚温密質抱荆山之璞光含魏國之寳錯爾素履穆然
清風出備爪牙總近關之紀律入膺喉舌練中臺之法
制從容宰輔密勿鼎司誠惟在公慮必經國濟川舟檝
人望具瞻和羹鹽梅朕志先定宜登右弼之任用正中
台之耀纂乃祖考光於家邦於戲天工人代予為汝翼
必當悉乃力同乃心役天下之才以貞百度通天下之
志以佐萬幾唯直道是行唯讜言是進内懷親附拯黎
元之方困外思鎮撫偃兵甲於將興勿優養以崇名無
逡巡而避事對揚成命時乃之休可守中書侍郎同平
章事
裴度拜相制
輔相之任重作予股肱經濟之才難注人耳目苟非慮
周物表識洞事先則何以出納中樞平章大政詢于時
論僉曰汝諧具官裴度勁直循道清明秉彛文融菁華
行茂枝葉居然廊廟之器出于領袖之門西掖司言南
臺執憲常懷遠略屢告嘉猷實宣力以徇公况外身而
憂國霜雪無改雷風有恒朕欲旋觀其能用試於事俾
歴戎閫載馳使軒王澤渙汗以遐宣軍情密勿而上達
將議抽擢因罹震驚崇道德之藩籬士有致命資忠信
之甲胄兵無容刃人具瞻爾天方賚予昆命于龜爰立
作相爾其展四體堅一心廣其道以用賢厚其風以易
俗五兵未戢爾惟保定武功百姓未廣爾惟勤恤人隱
臨事必斷當官而行齊台階於底平補衮職之有闕光
膺慎選其戒之哉可朝議大夫守中書侍郎同中書門
下平章事勲賜如故
王涯拜相制
門下上宰參職所以法三台之耀中樞議政在乎遂萬
邦之宜朕獲承鴻休思建皇極冀沃心而納誨恒注意
以求賢具官王涯動直靜專踐方居易挺歲寒之勁質
抱夙夜之端誠言唯守中慮每經遠屬者禁坦揮翰五
字日宣選部持衡九流風動薦居肘腋之地歴試股肱
之才進嘗伏於青蒲出不洩其温樹牟融得大臣之節
毛玠有古人之風詢廟算以生知論兵鈐而暗合方今
戎馬尚駕郊壘猶多必俟清明以消氛沴是用付以機
密陟於崇高爾其發號令以端四方陳便宜以寬百姓
行臺閣之故事弘朝廷之大體秉德以立徇公不回俾
予一人垂拱而理敬聽朕命懋哉懋哉可守中書侍郎
平章事
授裴度彰義軍節度使制
門下輔弼之臣軍國是賴興化致理則秉鈞以居取威
成功則分閫而出所以同君臣之體而一中外之任焉
屬者問罪汝南致誅淮右蓋欲刷其汙俗吊彼頑人雖
棄地求生者實繁有徒而嬰城執迷者未革其志何獸
困而猶鬭豈鳥窮之無歸歟由是遥聽鼓鼙暫輟樞軸
授以成算董兹戎㫋具官裴度為時降生協朕夢卜精
辨宣力堅明納忠當軸而才謀老成運籌而智略前定
司其樞務備知四方之事付以兵要必得萬人之心是
用禱於上元擇此吉日帶丞相之印綬所以尊其名賜
諸侯之斧鉞所以重其命爾宜大布清問恢壯徽猷感
勵連營蕩平多壘召懷孤疾字育痍傷况淮西一軍素
效忠節過海赴難史策上勲建中初攻破襄陽擒滅崇
義比者脅於兇逆歸命無由每念前勞常思安撫所以
内輟佐輔為之師帥實欲保全慰諭使各得其宜爾往
欽哉無越我丕訓可守門下侍郎同中書門下平章事
使持節蔡州諸軍事兼蔡州刺史充彰義軍節度管内
度支營田使申光蔡等州觀察處置等使仍充淮西宣
慰處置使散官勲如故
授韓弘河中節度使制
門下王者統馭萬㝢緝熙庶政必有文武全器柱石之
臣出壯藩岳入和台鼎使其效彰中外聲播華夷所居
而人心自寧所涖而軍令自肅克是任者其惟至公具
官韓弘受天地凝粹之氣得山川崇深之靈厚其體而
壯其容虚其心而宏其量早洞戎韜之學久膺節制之
權隱然大梁克有成績及功宣盪寇志展勤王懇申戀
闕之誠竟遂來朝之體位高百辟榮冠一時恩極而愈
恭名光而益勵朕方欲樹以垣翰仗乎忠賢乃睠關河
之首實惟股肱之郡自昔重寄無非元勲是用命以上
公復兹雄鎮於戲頃居東夏父子偕分閫之榮今處近
郊伯仲竝登壇之貴道苟積於忠實顧何愛於寵章往
惟欽哉副我明命可守司徒兼中書令河中尹充河中
晉絳慈隰等州節度觀察處置等使散官勲封如故
穆宗授王播中書侍郎平章事兼鹽鐵使副制
門下昔蕭何用新造之漢而能調發子弟完補報亡使
關東糧饋不絶者以其盡得秦之圖籍而周知其衆寡
也我國家秉十一聖之區㝢提億兆人之生齒而曰不
能足食足兵朕甚懵焉得非調隂陽撫夷夏者不欲侵
貨泉之任而主會計較虚盈者不得參邦國之重乎于
今兼之允在能者具官王播在德宗時以封詔入仕踐
履臺閣由御史中丞京兆尹掌縣官鹽鐵為春官尚書
乃長邑髦以控蠻蜒盡稱厥職達于予聞驛詔徵還便
殿與語得所未得聞所未聞昭然發蒙幾至前席重委
操剸鋩刃益精國有羨財而人不加賦東師在野物力
蕭然不有主張孰能戡濟是用命爾作相仍以舊務因
之爾其西備戎羌東定燕冀内實九府外豐萬人百度
羣倫罔不在爾於戲典謨訓誥行之具存邪正是非知
之孔易予唯以不敏不明故用爾為股肱耳目又安能
以一二戒誨垂之空言爾其自勵于爾心無令觀聽者
論爾於鄉校可守中書侍郎同中書門下平章事依前
充諸道鹽鐵轉運等使散官勲封賜如故
加裴度鎮州四面招討使制
門下傳云死者不可復生刑者不可復續是以先王斬
一支指殺一犬彘莫不伏念隱悼至於旬時決而行之
蓋不得已也予於鎮人亦既伏念俟其俊革詎止旬時
及命相臣招懷撫諭矜其詿誤示以生門期於盡脫網
羅豈可驅之陷穽而豺狼當道荆棘牽衣雖欲歸於有
仁厥路無由而至况王師壓境義勇爭先朕每抑其鋒
鋩未忍覆其巢穴是猶愛稂莠而傷稼穡養癰疽以潰
肌膚獨懷兒女之仁慮失祖宗之典今上台居鎮算畫
無遺操晉陽之利兵驅屈産之良馬舉河東義武之衆
合滄景澤潞之師當元翼受命之初乘田布雪冤之頃
舉毛拾芥其易可知兼用威恩尚存招致宜令河東節
度使裴度充鎮州四面招討使於戲以一城之卒敵天
下之師徇猖獗之徒抗君父之命吾哀爾輩死實無名
苟能自新亦冀容汝
加裴度幽鎮兩道招討使制
夫以區區秦伯而猶念晉國曰其君是惡其人何罪况
朕均養億兆為之君親燕人冀人皆為乳哺而育之者
安忍以豺狼驅脅之故絶其飛走盡致網羅止行犯命
之誅是用開其一面具官裴度昔者區域之中蜂蟻巢
聚蔡有逆孽齊有狡童厥初圖征疑議滿野不懼不惑
挺然披攘苟無司南允罔能濟佑我憲考為唐神宗實
惟股肱運用心力肆朕小子蒙受景靈冀服於前燕平
於後而撫馭失理盤牙復生求思弭寧中夕有得國老
尚在夫何患焉是用亟宣懇惻之誠就加招撫之命於
戲頃者師道元濟乘累代襲授之資藉山東結連之勢
以丞相布畫於千里之外使諸將持重於四封之中而
猶劉悟裂蛇豕之軀李佑潰鯨鯢之腹蓋逆順之情異
而忠孝之道明也况彼幽鎮無名暴征以丞相近觀其
宜以諸將齊奮其力斧鑕之刑坐迫椒蘭之氣外薰誰
不自愛其生焉能與亂同死度宜開懷緩帶以待其歸
可依前守司空兼門下侍郎同中書門下平章事河東
節度使充幽鎮兩道招撫使餘如故
授李光顔檢校司空制
門下授鈇鉞之寄當兵車之會力鋤兇險志殄寇讐星
霜固難奪之誠始終見師貞之節嘉猷益茂力集休勲
宜崇寵光肆於時夏考諸前志斯為大經具官李光顔
崆峒秀氣為時生才謙和不流簡厚能斷本忠信以經
武閱詩書以理戎首職北垣聲雄大虜受命既平於朔
野懸軍亦剪其巴庸已積功勞銘在鍾斧朕以淮濆負
固歴紀稽誅自授兵符獨運明略分營先得其地險吞
敵屢挫於賊鋒嘗下名城拔其趙幟制勝之術動合鬼
神百戰表於忘軀一心注於報國歲月滋久堅誠不回
當兇妖就執之初是濆黨乞降之際單騎以入其栅壘
免胄而吊其傷殘納之不疑乃見全德今攙搶已滅申
蔡無虞寢興以思用息戎馬則報功顯秩位宜重於三
公馭貴殊勲賦亦開於千乘陟論道之優禮奬述職之
崇名爾其敬之無替舊服可檢校司空使持節許州諸
軍事兼許州刺史御史大夫依前充忠武軍節度管内
度支營田陳許等州觀察處置等使仍賜上柱國封武
威郡開國公食邑二千戶散官勲如故
授李源左諫議大夫詔
詔曰禮著死綏傳稱握節捐生守位取重人倫為義甚
明其風或替言念於此慨然興懷而朝之公卿有上言
者云天寳之季盜起幽陵振蕩生靈噬吞河洛贈司徒
忠烈公憕處難居首正色受屠兩河聞風再固危壁首
立殊節到今稱之其子源有曾閔之行可貫於神明有
巢由之風可希於太古山林以寄其迹爵祿不入於心
泊然無營五十餘載夫褒忠可以勸臣節旌孝可以激
人倫尚義可以警澆浮敬老可以厚風俗舉之四者大
儆於時是用擢自衡門立於文陛處以諫職冀聞讜言
仍加印紱式示光寵可守左諫議大夫賜緋魚袋仍勅
河南尹差官就所居敦諭遣發
授劉悟昭義軍節度使制
昔潢池驟變則龔遂亟行河内去思而寇恂來復所以
順人情而急時病也况雞澤衡漳附於上黨控帶河洛
搤束燕趙其土瘠其人勁養理訓習尤所重難具官劉
悟前臨是邦其政方睦兵甲完備師徒具嚴刑當罪而
人不冤賞當功而財不費軍政威而非虐吏道察而不
苛州里行信讓之風鄉曲除武斷之患方將久次以惠
斯人而難起幽陵救深焚溺輟於既理與彼惟新乘軒
纔及於邢郊妖彗忽生於冀分空沈合座未辨渠魁予
懷震驚物聽傾駭校其遠邇當分後先遂駐腹心之雄
以供臂指之用復還龍節再息棠隂勉受新恩無移舊
貫可依前檢校司空兼潞州大都督府長史兼御史大
夫昭義軍節度副大使知節度事澤潞磁邢洺等州觀
察使勲封如故
授張弘靖門下侍郎平章事制
夫佐佑天子燮理隂陽平章法度登進賢哲外撫夷狄
内安元元使百官各修其職一物不失其所此宰相之
任也朕思得良弼馴致此道咨命予汝其殆庶乎具官
張弘靖惟乃祖乃父代居相位咸有成績於旂常爾其
忠正恭肅文以禮樂日濟其美振揚家聲一時之人謂
之才子亟登清貫益著令聞洎出刺陜部移鎮蒲坂政
不苛細甚得人心寮吏將卒皆樂為用清簡之化聞於
京師由是鄭風緇衣之好漢廷元成之美朝望時議翕
然與之人謀既同朕志亦定乃用登爾以左輔授爾以
大政尚克欽乃嘉命業乃代官竭其股肱服我前訓嗚
呼三代為相邦家之光爾其念哉無替乃前人之徽烈
授張弘靖太原節度使制
授鈇鉞之賜其惟爪牙掌管籥之司允歸心腹况乎天
兵作鎮王業成都全晉山河陶唐風俗外以威懷七狄
内以承衛二京操節制戎帥之權兼澄清列郡之寄訓
齊五校表率一方歴選元僚無逾上相中書令張弘靖
高蓋若慶大珪含章和順在中莊敬發外翼翼有致君
之道兢兢懷許國之忠言觀器能早授方任風謠果洽
於分陜膏潤實彰於近關洎登為鼎臣輔我衮職出納
萬務清明一心弘宣遠猷慎守成式夢帝所賚伊人是
瞻朕以龍山之前卒乘殷會雁塞之上稽胡雜居求明
略以拊循資盛名而鎮定是用輟於鈞軸授以節旄崇
高超列於天官密勿遥參於台席敬聽後命載揚先聲
在貞元初乃考成肅公弼諧德宗以敷景化肆予嗣位
推爾業官匪惟勤勞於我邦兹亦光輝於爾室於戲入
而惟輔出而為藩行思永圖勿替舊服可檢校吏部尚
書平章事充太原節度使散官勲封如故
授薛存誠御史中丞制
勅庶官之政得人則舉况中丞執憲凖繩之司所以提
振紀綱端肅内外蓋一職修者其斯任之謂與給事中
薛存誠選自郎署列於左曹居必靜專言皆讜正章疏
駁議多所忠益可以執憲立於朝端况副相方缺臺綱
是領糾正百官爾得專之夫直而不絞威而不猛不附
上以急下不犯弱以違彊率是而行號為稱職敬服斯
命往其懋哉可御史中丞餘如故
授柳公綽御史中丞制
勅中憲之設糾謬懲違一引其綱百舉其職非清與直
不稱厥官諫議大夫柳公綽忠實有恒文以詞學介然
端正有古之遺風頃居臺憲累次郎位持平守正人頗
稱之擢首諫司器望益重今副相缺位中司專席惟有
守者可以執憲惟無私者可以閑邪詢事審官爾當是
選光昭新命振起舊章宜一乃心以揚其職可御史中
丞散官勲如故
敬宗封晉王制
門下昔周室之興也藩戚竝建式資於維城漢氏之制
也皇子畢封用固於磐石斯所以載弘丕緒惟懷永圖
且茂德於本支遂推恩於嗣息况某祗荷眷祐屬當長
賢宜承寵章允膺舊典長男普幼稟異質夙應嘉祥既
表岐嶷之資日慕恭良之性朕以寡昧虔奉宗祧庶明
父子之親以及君臣之義命以樂國錫以介珪用敷可
久之基爰叶至公之道可封晉王宜令有司擇日備禮
册命
文宗册裴度司徒平章軍國重事詔
昔漢以孔光降置几之詔晉以鄭冲申奉册之命雖優
隆耆德顯重元臣而議政不及於咨詢用禮止在於安
逸朕勤求至理所寳唯賢顧諟舊勞敢不加敬繇是委
宰制於大政釋參決於繁務時因聽斷誠望弼諧遷秩
上公式是殊寵具官裴度稟河嶽之英靈受乾坤之間
氣珪璋特達城府洞開外茂九功内苞一德器為社稷
之鎮才實邦國之楨故能祗事累朝宣融景化在憲宗
時掃滌區宇爾則有出車殄寇之勲在穆宗時混同文
軌爾則有參戎入輔之績在敬宗時阜康兆庶爾則有
活國庇人之勤迨弼朕躬總齊方夏爾則有吊伐底寧
之力皆不遺廟算布在簡編功利及人不可悉數而朝
論益重我心實知方用臯陶之謨適值留侯之疾瀝懇
牢讓備列奏章塞詔上言動形顔色果聞勿藥之喜更
俟調鼎之功而體力未和音容尚阻不有優崇之命孰
彰寵待之恩宜其協贊機衡弘敷教典論道而儀刑卿
士宣德而鎮撫華夷嗇養精神保綏福履為國元老毗
予一人可司徒平章軍國重事待疾損日每三日五日
一度入中書散官勲封實封如故仍備禮册命
授裴休宣武節度使制
門下將相大臣内外迭任入奉股肱之寄出為藩翰之
雄無爽具瞻式彰注意具官裴休氣稟嶽靈夢叶巖瑞
威鳳孤翔於玉圃仙鶴獨步於芝園學精典墳文緯邦
國自掖廷對策諫列升班粉署擅貳卿之榮綸闈迴五
字之妙洎司饋運整葺牢籠策畫每得於親聞功庸必
見於顯效章程軌範歷試無差是用付以權衡宜承任
委咨之遠略炳然大綸四后協心萬方繫爾今百度有
截庶績其凝前時屢以疾辭猶煩卧理豈無優賢之道
因遂由衷之意乃眷梁苑實為重藩荒太原於周疆接
小沛於貢壤富庶將及悍勇無譁仁化已洽於一方清
風漸扇於全境閉關自固懸瞂不鳴可仗台臣寘之靜
理爾其踐厥位暢厥庸侯服既增相印不解輔弼莫繫
於遠邇聲容漸間於朝昏敬哉戒哉服我重命可檢校
戶部尚書同中書門下平章事使持節汴州諸軍事行
汴州刺史充宣武軍節度副大使知節度事汴宋亳等
州兼觀察處置亳州太清宮等使散勲封如故
武宗授崔元式太原節度使石雄河中節度使制
築壇命將在選攸難建旆臨戎為榮斯極况并汾有豐
沛之舊蒲絳居關輔之雄擢其才能付我憂寄具官崔
元式族茂鼎甲器合珪璋明當察毫智必周物所涖之
職居然有聲晉絳行營諸軍節度使銀青光祿大夫檢
校工部尚書武威縣開國男食邑三百戶石雄業擅韜
鈐志堅金石勇無前敵義必忘身所舉之鋒何往不利
况佩服榮顯作時津梁或劇職名藩累聞於尤績或南
征北伐常紀於殊勲龔黃之接武尚優廉白之差肩無
媿爾其懿效吾乃宣言陟明之命是曰彛憲噫并部叛
卒已見成擒壺關狡童尚偷餘息干戈未偃飛輓猶勞
爾其外訓甲兵内康黎庶誅妖剪怪勲庸勿讓於他人
布渥行恩愷悌俾流於隣壤儀曹起部長憲尹京俱成
提劍之榮各重擁旄之任敬服寵命佇聞休聲元式可
檢校禮部尚書充太原節度使雄可守本官充河中節
度使仍晉絳行營諸軍征討等使
授盧鈞太原節度使制
門下陶唐古郡晉國全服掌北門之管籥控朔塞之河
山貔武連營氐羌萬落用鎮興王之地必求易俗之才
果獲碩臣允膺謀帥具官盧鈞玉山當晝冰鑑澄秋揣
摩政經淬勵心術藴賢人之大業蹈君子之中庸進取
不爭於險夷操尚無移於風雨歴踐華貫早揚淑聲重
藩大寮始終一致屢委戎寄亟聞獻功番禺清紹於隱
之江漢愛侔於叔子壺關所復汙俗惟新解亂繩而有
條遷惡子而從化洎佩囊天府授鉞夷門克樹風猷薦
舉方策今以塞垣未靜寇黨多虞莫善綏懷愈生疑貳
道路既聞於漁奪兇殘頗見其鴟張尚念前勞猶寬肆
伐爰擇待時之器式觀禦衆之能輟於朝端俾之鎮府
爾其賞罰無私德刑公用以清靜之方闡吾聲教以愷
悌之義宣我化條理必成於恩威政無庸於煩紊勉爾
令典副予知人於戲北貊熾周南仲有往城之績西羌
擾漢營平陳保勝之方疇其嗣之必有能者寵秩既光
於論道恩榮仍亞於臺庭以壯戎㫋勉服休命
授畢諴昭義節度使制
門下築壇申命推轂就途受幢節之榮分藩閫之寄膺
兹重任允屬良臣邠寧鹽慶武等州節度管内營田觀
察處置兼充慶州南路救接鹽州及當道沿途鎮寨糧
料等使具官畢諴宇量凝曠業履端修抱不器之才懷
盡忠之節聲馳文囿學茂儒林掇芳桂於月中擅嘉名
於日下自升朝籍畢踐清班屢鎮邠郊頗彰績效得營
平屯田之術有伏波備寇之謀曠土多棲畝之糧窮塞
無晏開之壘是宜進律以勸將來尹於神州能安疲瘵
卑張敞擒姦之稱鄙廣漢摘伏之竒衢路絶赭衣之人
閭井稀桴鼓之響用錫武節明余無私乃眷壺關方擇
良帥顧惟郇邑思繼成功副我旁求俾爾俞往陟以五
兵之秩升於八座之榮服兹寵光佇聞報政可檢校兵
部尚書兼潞州大都督府長史御史大夫充昭義節度
副大使知節度事充潞磁邢洺等州觀察處置等使散
官勲賜如故
授裴休禮部尚書裴諗兵部侍郎等制
勅冉有仲由孔氏門人高弟也尚曰處於小國可為具
臣况今照臨百官撫御四海綰牢籠漕輓之職掌五兵
六師之重次第超擢為吾大僚若非僉諧豈敢輕授具
官裴休仁義禮樂文行忠信積此八者以為成人裴諗
在元和代惟帝念功四夷九州文化武伏咨爾先父實
著大勲天必祚仁門有令嗣道直才富行備名高文學
而浹洽專精率履而清淨恭儉而皆周歴華顯踐更臺
閣處事可法出言成章咸輟自綸闈任寄方伯教訓以
禮生聚以仁千里封疆一口歌詠休乃命以取士時稱
得人用其公方委之管𣙜事為之制曲為之防鈞校姦
贓末減賦取公財不耗疲人樂生望為凖繩立作依據
名實兼備德位兩高漢史曰理行尤異者就加禮曰有
功於人者進律秩崇八座官副夏卿舉以授之予亦何
恡夫宰相佐天子公卿助宰相股肱指臂任同一身有
事必言未為越局無自愛惜勉荅寵榮休可守禮部尚
書依前充諸道鹽鐵轉運等使諗可權知尚書兵部侍
郎散官勲封賜各如故
授裴休中書門下平章事依前判鹽鐵制
門下我國家之稱至理其惟貞觀開元乎雖盛德成於
祖宗而致君存乎輔弼委是丕構付予冲人實咨獻臣
共荷洪業俾登玉鉉用振金聲具官裴休明堂棟梁清
廟瑚璉道崇五美學綜九流持去邪與善之心藴尊主
濟時之術早昇甲乙首冠賢良諫垣馳讜正之名史氏
動直言之筆羽儀著作律呂縉紳仙闈道播於彌綸右
掖詞推於潤色三臨藩郡皆垂良史之能四貳卿曹益
見大臣之體洎乎司泉貨之重筦山澤之財用適變通
法均寬猛大計如富彊之業常規多饒羨之功人無告
勞刃有餘地是可以載光衮職爰陟台階式贊雍熙宜
膺夢卜爾其允釐庶績盛起訏謨涉大川而示吾津涯
馭六馬而遺吾銜策俾臻皇極克嗣前脩於戲人代天
工予違汝弼悉乃心力作吾股肱無使阿衡專美於殷
家山甫獨稱於周室勉弘懿德勿忝虛懷可守本官同
中書門下平章事依前充諸道鹽鐵轉運等使
進河東節度使盧鈞左僕射詔
河東軍節度使盧鈞長才博達敏識宏深藹山河之靈
抱瑚璉之器多能不燿用晦而彰由嶺表而至太原五
換節鉞仁聲載路公論彌高藩垣之和氣不衰臺閣之
清風常在宜升揆路以表郡寮可尚書左僕射
懿宗報崔彦昭留任詔
彦昭早著令名累更劇任入司邦計開張用經緯之文
出統藩維撫馭得韜鈐之術自臨并部殷若長城但先
和衆安人不欲恃險與馬遂致三軍百姓瀝懇同詞備
述政能唯恐罷去顧兹重鎮方委長材既獲便安未議
移替想當知悉
昭宗授前兵部侍郎薛昭緯御史中丞制
勅國爵之設公器也君將揭而與之者必問於朝皆曰
可與則徇公况御史中丞持天下所共之法等乎庶尹
重有加焉乃詔名卿來承俊選具官薛昭緯吾閱元和
遺事嘉爾祖執憲之能軌躅可尋風聲自在美延後嗣
克奉貽謀爾又歴落開懷精明照物好讓不惑寡過自
彊出典誥而理勝辭豐第甲乙而以文兼行且屬多梗
使於列藩與諸侯言繫安危事自肺腸而利社稷激意
氣而誘公忠選無虚褒言有清論皆入吾耳盡知乃心
宜正衣冠立為繩凖將分厥職惟聽兹言夫太剛太柔
不折則廢作之可久必在居中爾當率寮屬以講求振
綱條而審固與其就名而生事未若審實以業官勉思
勤行無害有益可依前件
授寧遠軍節度使蓋㝢左武衛上將軍制
勅環衛之設貴同命卿有以大將軍之名加其秩者賞
典彌重具官蓋㝢凡天下統帥將佐勤勞每至賞勲鮮
當仗鉞吾以克用事君有偉節匡國有大功而㝢預謀
必忠推誠必順致我藩后光於册書是以特越舊章授
之師律頗能謙讓復願改張得不表以寵休陟居戎列
仍遂再三之請俾圖士卒之心直舉訓辭是為嘉善可
授河東節度副使檢校司空王瓌特進制
勅為國之政在蕃有條贊立武於中權屬好謨於副介
具官王瓌河汾之氣當萃爾家欒范之宗亦高他族伯
仲繼撫封之盛子孫承錫命之功爾能纘彼勲名主於
忠信遠取而寧規勇爵深思而但顧良弓列羣后之上
卿處前人之興國尊奬之道造次必論心或益恭諒蕃
昌之可保性能召福何富貴之不來朝舉寵章事歸敦
勸方布册勲之澤俾崇馭貴之階善佐永圖以承厚渥
可依前件
授沁州刺史張漢瑜等加特進封開國男食邑制
勅具官張漢瑜等漢室勲勞始以進奉朝請而好爵之
設五等具焉至於任以專城秩參環衛假之有寵典亦
匪輕漢瑜以致勇之誠臨戎罔憚且能抱節而後立功
則良將之才挺然可見宗裕恥同兒戲學在師貞過庭
有聞刺部甚美則愛子之號昭然可知是以詔我代言
俾兹申命亦用垂勸期於徇公可依前件
宋
太祖贈韓通中書令誥
易姓受命王者所以徇至公臨難不苟人臣所以明大
節周故天平軍節度使檢校太尉同中書門下平章事
侍衛親軍馬步軍副都指揮使韓通定交霸府委質前
朝荷戈共歴於艱貞錫壤迭分於戎律朕以三靈睠祐
百姓樂推言念元勲方疇異渥倉皇遇害良用憮然追
升浴鳳之池式表潜龍之舊
真宗追封介之推誥
惟神之生嘗以羈靮從晉侯行天下而不言祿晉人思
之卒與其母隱死於深山而不顧可謂忠廉自信之士
矣則其殁也宜為明靈血食於其土守臣來告有禱必
從庇民之德是不可以無報錫命侯爵神其享之宜特
封潔惠侯
旌李瀆詔
故河中府處士李瀆簪纓傳緒儒雅踐方曠逸自居恬
智交養迨兹晩節彌卲清猷奄及淪亡良深軫惻特行
賁典式慰營魂惟蓬閣之司文乃儒林之美秩仍示歸
生之賻兼推給復之恩申飭守臣優恤其後豈徒旌於
泉壤亦足厚於民風可特贈秘書省著作佐郎賜其家
帛二十匹米三十斛州縣常加存恤二稅外蠲其羨役
仁宗勅薛仲孺可太子右贊善大夫制
勅具官薛仲孺爾之伯父奎為吾大臣參議國政剛直
之節見於臨事殁而無嗣吾甚哀之爾叨以奎蔭而登
仕籍今由累歲遂升於朝惟爾伯父之行有司考法易
以一德不懈厥心決斷之名可謂美矣守爾家法克勤
厥官可
孫復可秘書省校書郎國子監直講制
朕勤治體喜賢俊嘗慮四方遺逸之善有不吾聞者間
屬近列屢騰薦章以爾孫復深經術茂德行躬耕田畝
以給歲時東州士人皆師尊之吾命汝校文於書省講
藝於胄序不由鄉舉不俟科選汝姑直屏雜說純道粹
經使縉紳子弟聞仁義忠孝之樂此吾所以待汝意往
欽哉可
除李端懿寧遠軍節度使知澶州制
門下至治之時常不忘於武備用兵之要在先擇於將
臣禮樂詩書必資於學智信嚴勇又兼以仁是惟難才
豈不慎選用諏剛日敷告外庭具官李端懿器質宏深
資識敏茂地聯近戚無富貴之驕世濟美材躬儒素之
行粤從壯歲綽有令名學問足以與謀忠信可以事上
而能克勵名節靡遑宴安每思報國以有為嘗請治民
而自效北州之政稱最東土之人甚思惟留務之是居
顧歴時而頗久俾加褒進爰考僉同是用寵以節旄委
之蕃翰於戲為政而先無擾所以靖民除戎以戒不虞
是宜有素繄乃通明之略副予東任之懷往惟欽哉膺
此休渥可
賜昭德軍節度使檢校太傅知并州龐籍撫諭戒
勖詔
卿以文武之才更將相之任入籌帷幄早資决勝之謀
出撫邊隅方重臨戎之寄載惟同德可諒宣勤而裨校
貪功曾罔虞於蠆毒敗役銜辱致輕損於國威嘉封奏
之上陳能列言而引咎雖勇夫僨於輕敵彼實自貽而
智者慮於未形宜無不備已失難追於既往後圖猶倚
於老成勉思節制之方用副眷懷之厚故兹詔示想宜
知悉
除文彦博判大名府制
朕惟將相之崇資是為文武之極選隆其名器所以重
朝廷列於蕃宣所以屏王室矧乃居留之任必屬老成
之人爰擇剛辰敷告有位具官文彦博器閎而厚識粹
而明學得其方通古今而知要才周於物適大小以惟
宜自奮發於聲猷早更揚於中外居則參裨乎國論出
則宣暢乎皇威兩踐台司首當柄用賢愚式序舉百職
以咸修綱紀甚明贊萬幾而至悉自懇避鈞衡之任出
司管鑰之嚴逮此逾時蔚然休問眷言邦哲實簡予衷
是用更其擁節之榮委以别京之重勁兵所宿是資總
制之權雅俗惟淳兼賴撫綏之政於戲與國同體是為
股肱之良惟民具瞻方隆師尹之望顧我舊德豈煩訓
辭往其欽哉祗服休命
賜除宰臣文彦博讓恩命批答
朕躬儉約以先人而生民未足憂勤以勵政而百職多
隳豈布德之不明抑任人之弗至是以齋居正慮先志
後占鑒屢易以為煩念難知之可慎永惟商周之所記
至以夢卜而求賢孰若用縉紳之公言從中外之人望
卿以舊哲比嘗相予惟宇量能寬以服人惟純誠故久
而益信勲德兼著可以重朝廷忠信不回可以臨大事
夫謀於其始而既審則果於必用而不疑汝其欽哉朕
命無易所讓宜不允仍斷來章
賜河陽三城節度使同中書門下平章事判河南
府文彦博加恩告勅詔
朕因孟冬之吉辰饗太宮而合食膺受神貺推行慶恩
眷惟同德之臣方處居留之任宜優異數少示眷懷既
敷告於外庭其往祗予休命
賜河陽三城節度使同中書門下平章事判河南
府文彦博辭加恩不允詔
朕屬者潔齊精誠薦見宗廟蒙神之貺受福孔多推慶
賜以大行均中外而咸及矧我同德乃時舊臣惟體貌
之隆宜加於異數而褒優之意未稱於予衷嘉讓節之
甚勤顧成命之難止所讓宜不允故兹詔示想宜知悉
司馬光改天章閣待制誥
揚雄曰周之士也貴秦之士也賤周之士也肆秦之士
也拘蓋言先王以禮讓為國士之有為有守得伸其志
而在上不敢以勢加焉朕率是道以君多士爾具官司
馬光文學行義有稱於時故明試以言使司告命而乃
固執辭讓至於八九改敘厥職以伸爾志是亦高選往
其懋哉
英宗賜樞密使守司空兼侍中文彦博不允手詔
省所奏伏覩詔書宰臣陳升之位在臣之下者願寢異
恩庶安孤跡事具悉卿翼亮三朝周旋二府國之耆舊
望實素隆升之任用尚新甫登宰席原其雅意必欲推
先是用斟酌禮文裁其宜稱發於朕志奚取常規蓋以
褒異老成豈與例用為比卿謙恭久著於此何嫌往安
乃居毋逆朕命所乞宜不允
賜樞密使守司空檢校太師兼侍中文彦博乞退
不允手詔
省所再上表乞罷樞府事具悉卿器質方厚謀猷明審
憂公盡忠臨事能斷越自仁祖知卿美材入輔出藩於
兹二紀再冠台席一總鴻樞事功蔚然洽於黎庶任重
道遠卿實有焉朕負荷前烈夙宵危懼若涉大川必憑
舟楫卿當悉心致力以禆不逮而何嫌何疑遽求去位
封奏洊至良用憮然撫覽再三殊失所望老成之德重
於典刑當體至懷安居厥職所請宜不允
加文彦博食邑實封制
門下雖天子必有尊所以嚴事上之訓唯聖人能饗帝
所以昭報本之誠朕祗紹丕基肇稱元祀禮文既備慶
賜誕敷眷惟心膂之臣幹是機衡之任共膺神貺宜處
衆先具官文彦博道茂國華才推人傑體忠厚以居德
壯謀猷而奮庸弼亮三朝周旋二紀再司魁柄仍冠中
書仗鉞臨戎則兇渠折首秉鈞調化則黎獻承風内外
洊更望重彌劭矧在纂承之際親聞顧託之言委寄至
隆眷注為重協贊盛儀之舉克臻熙事之成是用進美
號以褒功取閒田而增邑併伸異數式示優恩於戲慮
危於安所以綏萬國懷遠以義所以靖四夷益懋乃官
用副朕志可
神宗除文彦博樞密使賜功臣制
天極環樞上通帝位之紀神兵會府内嚴師律之謀朕
方垂講丕平進經常武雖天下無事思備禦之不敢忘
蓋王者有征視安危之不敢忽適登髦傑資以輔予具
官文彦博器閎而深材敏以濟早賁賢人之業實膺聖
考之知以忠孝之名形家國之盛節以文武之略輯將
相之大猷肆纂命於皇圖迺離憂於喪紀迨終哀戚甫
見儀刑屬疆事之方興煩師旄之載舉折衝境外方將
出憺於王靈收畫幄中曷若坐圖於廟勝宜長機廷之
務亶符巖石之瞻於戲過餌北戎未厭貪驕之志再盟
西夏猶苞狂忽之圖終佇竒勲用恢遠馭
除文彦博守司空依前樞密使加食邑實封制
朕若稽先王維御羣品左謀金鉉之老以經治於廟堂
右屬鴻樞之良以定策於帷幄厥有成績可勿褒乎具
官文彦博風力肅明器資恢傑臨至劇有轉圜之易定
大謀如執玉之堅逮事神文之朝已緝熙於鼎路追言
聖考之遇又密勿於機廷肆涼昧之丕承會精神於羣
慮雖兵民之異本亦文武之交修未隆贊册之恩曷懋
圖庸之舉其保宏父允釐華陽顧豈明分之私終繄老
成之助於戲有若閎夭尚迪丈王之彛罔俾阿衡以專
商家之美往篤爾烈永承於休
除郝質殿前都指揮使安武軍節度使加勲食邑
實封制
國家統御之勢大維持之業隆外倚四巖藩翰之臣中
謀萬夫貔虎之帥故奉委裘而羣情固聞受瑁而三靈
趨肇臨發政之辰首下攽朝之命具位郝質性資莊厚
氣略沈雄通玉帳之善經體金行之正氣自昔先帝知
為勁臣因其勤舊之名立在親信之地會綴衣之陳牖
提衛甲之環宮曾無夜鼜之譁自得剛牙之重紹帝符
於景祚渙邦號於前彛視秩冠於文昌徙節臨乎安武
加以總正使範敦封并旌巖陛之勞以表師干之寵於
戲天之壁壘象在羽林王之爪牙職於圻父蓋地嚴則
必資拱扈之力師衆則猶賴訓齊之方往堅壯圖思荅
殊遇
除文彦博司徒判河南制
秉國大鈞絶席廟堂之上經時常武運籌樽俎之間維
吾老成多所更踐懇辭幾務往殿近藩敷告於廷進疇
厥位具官文彦博器質宏偉智謀靖深逮事祖宗早登
丞弼周旋左右當四海之具瞻密勿樞機實萬邦之為
憲肆予纘御屬在倚毗深惟注意之勤勉徇均勞之請
眷言耆舊宜所褒崇增秩上公衍封真賦光華故里揭
全晉之旌旄偃息名城壯陪京之屏翰出入中外始終
顯榮於戲進而論道經邦則必告嘉猷於后退而承流
宣化則必下膏澤於民爾惟欽哉尚多受祉
哲宗除司馬光左僕射制
帥羣臣宿道而嚮方在慎取相佐王者修政而美國莫
若求人顧惟𦕈躬獲嗣大統儲思業業不敢忘六聖之
休注意賢賢將以總萬方之儉褒進上宰敷告外庭正
議大夫守門下侍郎司馬光受材高明履道醇固智足
以任天下之重學足以知先王之言逮事厚陵徧儀侍
從之列被遇文考擢總樞機之繁有大臣特立之風蹈
君子難進之節方予訪落之始起應秉均之求調娱萬
幾必先教化之意辨察百職不失禮義之中是用諮諏
僉言褒加異數越陞左揆之路兼峻東臺之班申衍爰
田陪敦真食於戲上寅亮於天心則隂陽風雨以之順
下遂字乎物理則山川草木以之寧内阜安於兆民外
鎮撫於四裔蓋輔相者為之基杖而老成者重於典刑
勉行所聞以底極治
除文彦博平章軍國重事制
師傅道之教訓先王所以迪厥官老臣重以典刑天下
所以資其智迺睠舊德時謂元勲謀合祖宗之心名載
鼎彛之器申攽贊策播告外朝河東節度管内觀察處
置等使守太師開府儀同三司太原尹致仕上柱國潞
國公文彦博惇大而清明方嚴而信厚出則秉乎旄鉞
入則總我鈞衡文武兼備其才夷險能致其力畢公之
弼四世三紀於兹𫝊說之總百官萬邦其乂爵隆無富
溢之累名遂有身退之榮神明相其壽康人心想其風
采是用還之論道倚以經邦以帝者之師臣謀議廟堂
之上以天下之大老制馭夷狄之情庶幾有為底於極
治陪敦多井申衍真封於戲呂望惟賢起佐文王之治
周公已老留為孺子之師矧我耆英無愧前哲往宣一
德用格多盤
賜太師平章軍國重事文彦博宰相呂公著自今
後入朝凡有拜禮宜竝特與免拜詔
朕聞几杖以優賢著之典禮耋耄無下拜書於春秋魏
太傅鍾繇以足疾乘車就坐自爾三公有疾以為故事
而唐司徒馬燧亦以老病自力對於延英詔使毋拜今
吾耆老大臣四朝之舊德隆而望重任大而憂深者唯
卿與公著而已方資其蓍龜之告豈責以筋力之禮今
後入朝凡有拜禮宜竝特免卿其專有為之報略無益
之儀毋或固辭以稱朕意
賜太師文彦博辭免不拜恩命允批答
朕優禮師傅達德齒之尊以亟拜為可略古之道也卿
謹嚴朝廷明君臣之分以不拜為未安禮之節也道竝
行而不悖義有重而難移勉循所陳不忘嘉歎
賜太師文彦博乞致仕不許批答
卿出入四世師表萬民無羨於功名而有厭於富貴其
所以忘身徇國捨逸就勞者豈有求而然哉凡以先帝
之恩生民之故也卿之在朝如玉在山如珠在淵光景
不陳而草木自遂去就之際損益非輕昔西伯善養老
而太公自至魯繆公無人子思之側而長者去之卿自
為謀則善矣獨不為朝廷惜乎藥餌有間時遊廟堂家
居之樂何以異此
賜太師文彦博乞致仕不許斷來章批答
為君難為臣不易非吾推誠無疑不能起卿於安佚非
卿忘身徇國不能從我於艱難召用之初中外相慶搢
紳莫不競勸父老至於涕流中道而歸其義安在宜思
一身之樂輕於社稷毋使庶人之議及於朝廷
賜太師文彦博乞致仕不允斷來章批答
君子安身崇德如山嶽之鎮開物成務如江河之流若
山嶽之鎮搖動不安江河之流行止自便則物將交病
人亦何觀朕之望卿無以異此宜守不移之志以成可
大之功
賜太師文彦博生日詔
陽月載臨剛辰協吉篤生元老弼亮四朝允為廊廟之
華豈獨閨門之慶往膺寵數永錫壽祺
賜太師平章軍國重事文彦博上第一表乞致仕
不許批答
昔師尚父九十秉旄杖鉞猶未告老此諸葛元遜所以
屈張昭也而衛武公百年猶箴儆於國曰毋以我老耄
而捨我此左氏倚相所以誨申公也今卿壽考康寧而
退托衰病自引求去獨不念天下之士有如彼二子者
議其後乎姑安厥位以答公論
賜太師文彦博上第二表乞致仕不允批答
朕聞之成王之政周公在前召公在後畢公在左史佚
在右四子挾而維之目見正色耳聞正言一日即位天
下曠然未聞四子以老而求退亦未聞成王以老而聽
其去也朕雖不德猶庶幾成王之治卿雖老矣獨不能
以四子之心為心乎勉卒輔朕無愧前人
賜新除殿前副都指揮使武泰軍節度使苗授上
第一表辭免恩命不許斷來章批答
試材已舊謀帥尤艱故以久次用人欲其深練於事而
卿辭以錮疾豈所望哉速即乃官毋復退避
除苗授特授武泰軍節度使殿前副都指揮使勲
封食實封如故制
門下出總元戎作先聲於士氣入為環尹寓軍政於國
容將伸閫外之威以迪師中之吉咨於爾衆朕得其人
具官苗授早以異材見稱武略被服忠義有烈丈夫之
風砥礪廉隅得士君子之槩薦揚邊圉益著勞能拔自
衆人既蒙先帝之遇遂拜大將無復一軍之驚祗扈殿
巖肅將齋鉞予欲少長有禮而兵可用汝其夙夜在公
而令必行於戲愛克厥威罔功兹為深戒師衆以順為
武古有成言惟懋乃衷毋忘朕訓
賜新除殿前副都指揮使武泰軍節度使苗授上
第二表辭免恩命不允斷來章批答
環衛之嚴節制之重誕告多士以長萬夫朕豈輕用其
人哉確然固辭未喻厥指往祗朕命毋曠乃官
追贈司馬光温國公制
執德不回用安社稷為悦以死勤事坐致股肱或虧方
予訪落之初遽興殄瘁之感其於卹典豈限彛章具官
司馬光超軼絶塵應期降命蹈履九德湛涵六經逮事
仁宗以論思獻納任言責翊我英祖以安危治亂鑒古
今粤唯先朝延登近弼方事獻可而替否不肯枉尺而
直尋紬繹新書優游卒歲乃心無不在王室不起何以
慰蒼生顧唯渺躬肇稱毖祀雖未能求諸野而得𫝊說
亦庶幾選於衆而舉臯陶激濁揚清方甄名於流品制
法成治永振德於黎元而憖遺之悲天下得於一老惴
慄之嘆人皆輕於百身兹大享於合寢仍不預於小斂
師垣一品降之九原開國於温用旌直德納棺以隧式
勸具僚念涕泗以無從想話言之猶在俯唯英爽歆此
寵靈可特贈温國公
勅顧臨直龍圖閣河東轉運使唐義問河北轉運
副使制
復差役之法黜聚斂之吏去薄從忠務以養民而寬厚
之弊或至於媮夫外臺按事以不失有罪為稱職若下
有幸免之吏則必有不幸之民民困於吏則歸咎吾法
朕甚憂之具官顧臨太原之民困於備邊使者之任非
人可乎以爾儒林之選號稱秀傑有能吏之才而不薄
有長者之風而不媮其服新職以涖一道往任其責以
寬吾憂可具官唐義問趙魏之地被邊帶河以爾直諒
之節世其家聲豈弟之心不忽民事必能深識朕意以
肅吏靖民為本往任其責以寬吾憂可
除文彦博太師河東節度使致仕制
周公未嘗之魯老亦居豐留侯晩雖彊飡終不任事蓋
委寄之重初無間然而止足之風所不敢廢惟我耆舊
歴事祖宗纘服之初復命以位雖師保之地優佚不煩
而丘樊之心朝夕以請布告在位俾聞高風太師平章
軍國重事上柱國潞國公文彦博克孝而忠允文且武
其在師旅有方召之勲其在朝廷有崇璟之業士民視
其去就夷狄震其威名時更四朝躬蹈一節先皇帝愍
勞以事既許其歸越予訪落之年凜有涉淵之志起之
既老待以仰成出入五年終始全德進而論道日聞典
訓之言倚以折衝卒靖邊防之警委成功而不處指莫
景以求安動請屢聞誠心莫奪顧瞻閭井近在洛師郭
氏有永巷之嚴裴公有綠野之勝豈以簪紱之累久致
形氣之勞貴極上公既無復加之爵秩分領全晉仍畀
久還之節旄增廣舊封益衍真食殫盡人臣之寵歸從
父老之游於戲音聲不遐尚有就問之禮几杖以俟復
斯親祀之陪勿以進退之殊而廢謨猷之告式燕且譽
俾壽而康
郭逵自致仕起知潞州誥
秦伯復用孟明是以能霸蜀人亟誅馬謖終亦無功朕
周於用人篤於求舊雖設干羽以懷柔異類而聽鞞鼓
則無忘將臣豈其舊勲久廢不用具官郭逵蚤學弓劍
晩通詩書勇而有謀整且能暇威名懾於西鄙柄任及
於中樞南伐無成嗟伏波之遂棄退居能飯知廉頗之
未衰擢從解組之餘復寄長民之任過而能改豈一眚
之足云窮當益堅或來功之可冀勉於圖報以稱異恩
王從伾知岢嵐軍誥
崇築培壘本以輯治軍旅及四方既平而假守之臣實
任民事列於有土之官矧嵐谷竝邊寄屬尤重爾以選
擇往祗朕命夫能開示恩威以惠養吾人而懷附異俗
則為善於其職尚思爾守無替訓辭
封靈潤公勅
有功於民則祀之國之典也惟威靈之所感格惠澤之
所霑被彌著而彌廣則祀號祭典與次俱陞威勝軍武
鄉縣仁濟廟敷應侯聰明之德望於一方滲灑之仁漸
於四遠廟食兹土靈貺在人曰雨曰𤾉如響如答稽參
祀典進陟公圭神其承天之心率神之職順適歲事隂
佑下民宜特封靈潤公
元
世祖追封伯夷叔齊制
蓋聞古者伯夷叔齊逃孤竹之封甘首陽之餓讓爵以
明長幼之序諫伐以嚴君臣之分可謂行義以達道殺
身以成仁者也昔居北海之濱遺廟東山之土休光垂
於千載餘澤被於一方永懷孤峻之風庸示褒崇之典
於戲去宗國而辭周粟曾是列爵之可縻揚義烈以激
清塵期于世教之有補可追封伯夷為昭義清惠公叔
齊為崇義仁惠公
追封李靖制
漢封功臣大者王小者侯矧生為天下之將殁有精爽
至於神明其何虚王儀而弗用乎隆德府潞城縣微子
嶺廣德廟靈顯王以智勇忠義佐命有唐方北破突厥
繇太原出定襄師行之道英魂猶存斯民歲歲奉祀不
怠至于雨𤾉之祈捷若影響厥功懋焉其加褒稱之典
以慰潞城之民抑以見朕思奬頗牧之意可特封靈澤
王
加封鹽池神誥
天生物以濟人默存主宰君乘恩而御世顯示激昂盛
典所加殊勲斯在解州鹽池靈慶公深儲晉寳秀孕坤
靈不煩煎滷之勞自適調羹之用雪凝百里派引畦分
波及四方川浮陸輓王府則有民食以充念汝績之可
嘉惟朕心而亦懌崇階徽號禮務極于報功殖貨通商
源尚豐於富國可加號福源靈慶公
成宗加封桑乾河神制
朔州桑乾河源會雁門流通馬邑目擊靈貺脗合前聞
名久著于朔方神舉登于王爵令著不刊之典祭符咸
秩之文有感必通無德不報執法有褒崇之請奉常據
禮制而言廣濟王可加封協應廣濟王
順帝追封郝經制
鄂渚之役彼因紓難以求和中統之初首議遣書而通
好故翰林侍講學士國信使郝經毅然銜命志在息民
往諭聖祖一視之仁卒被偽相姦謀所梗雖蒙假館遂
見拘留雁書未達于中原龍棹已横于江上閉儀徵者
十六載臣操益堅訖宋籙之三百年兵端自此甫遂生
還之願遽傳哀訃之音永懷忠亮之風宜舉褒崇之典
於戲請纓象闕既酧終軍繫粤之心圖像麟宮式表子
卿歸漢之節可贈昭文館大學士資善大夫諡文忠
追封鄭鼎制
聖祖應千齡之運兹垂裕於無疆人臣宣百戰之勞豈
加封之未至旌其既往沛以殊榮故贈銀青榮祿大夫
中書右丞諡忠毅公鄭鼎偉略雄才清流宿望書通六
籍惟不肆以不矜劍學萬人亦能仁而能勇慶延其閥
閱義著於鄉閭懷昔賢經濟之謀當羣寇搶攘之際兵
符早握驅雷電以蕩餘氛潛邸從游廓風雲而遇真主
始自西羌之役建興南詔之命志在摧堅涉艱危而不
變算無遺策決勝負於必然視長江若一葦可航歸正
統而萬邦順軌招降撫定所去見思賑乏蘇枯其勤匪
懈蕞爾小孽輒畜囏圖夫何螳臂之微失我鷹揚之輔
卹章顯諡雖已極於褒崇大國徵畬盍特昭於眷渥矧
其胤續有若忠宣丕昭再世之光俯迪嗣孫之請於戲
賢者識其大者生死之節靡舒有之是以似之熾昌之
來未艾英靈可作殊報是承可贈宣忠保節功臣金紫
光祿大夫平章政事柱國追封潞國公諡忠肅
明
英宗旌鄉寧縣義民王有祿勅
國家施仁養民為首爾能出雜粟糧一千餘石用助賑
濟有司以聞朕用嘉之今特賜勅奬勞以羊酒旌為義
民仍免本戶雜派差役三年尚允蹈忠厚表勵鄉俗用
副朝廷褒嘉之意欽哉故勅
憲宗旌義民張玉出粟賑饑勅
國家先務養民為急爾能出糒糧米用助賑濟有司以
聞朕甚嘉之今特示奬諭旌為義民爾尚益敦仁厚表
勵鄉俗以副朝廷褒美之意故勅
贈薛瑄禮部尚書諡文清制
國家於輔治之臣生既榮之爵祿没必加之贈諡者所
以表勞勛而篤始終之義也故致仕禮部左侍郎兼翰
林院學士薛瑄賦資純實學問淵源早登甲科久歴官
路操存廉慎清名克勵乎士風履行端方素志允諧於
臣節比參密勿益著謀猷屬當委任之隆遽獲退休之
請謂雖優老於田里猶堪表俗於鄉閭胡不憗遺倏然
長逝爰厚加於卹典用彰異於才良兹特贈資善大夫
禮部尚書諡曰文清於戲輸忠盡職生已薦進於崇階
稽行易名没可垂光於永世恩榮始終夫何憾焉靈其
如在服兹嘉命
武宗諭致仕戶部尚書韓文勅
卿以宏遠之才清慎之操敭歴中外多閱歲年晩貳銓
衡晉司邦計勞績茂著為時名臣越在先朝首倡讜論
劾除羣奸遭讒去官退居田里凜然風槩天下想聞乃
能懋修靡懈德望愈隆壽考康寧年逾八十完名盛福
求諸今日蓋僅見焉朕初嗣位念卿一時碩輔人望攸
歸已有旨起用兹特先遣行人齎勅存問并賜羊酒仍
令所司月給食米四石歲撥人夫六名以示優眷行且
起卿於家來覲闕廷以為班行之光卿其頤養天和益
卲乃德康乃身用副朕寤寐老成至意抑書有之曰爾
身在外乃心罔不在王室卿有嘉謨嘉猷未展盡於平
素者尚無所隱以裨朕之不逮卿其敬念之哉故諭
神宗諭宣大山西總督鄭洛勅
朕惟聖王制禦蠻夷在羈縻勿絶大臣保安邊境貴戒
備不虞自非厲封守之勤曷克贊綏懷之略惟爾忠誠
自性沈毅有謀持關市之盟當機能斷任社稷之寄在
險不驚舉八事以經略三陲可戰可守更十載而始終
一節善作善成綢繆周牖戶之防操縱制氊裘之命銷
萌厭難坐收安攘之勲保大定功茂樹廓清之烈閱書
入奏朕志允孚兹特加秩廕賚仍賜勅奬勵以旌爾庸
嗚呼四方定而王心載寧召虎之經營既效六月出而
我行永久吉甫之燕喜有期尚既初心勞勩無忘於夙
夜庶膺休寵功名丕著於春秋欽哉故諭
勅大學士張四維贈太師諡文毅誥
朝廷軫舊式懷夾輔之勲窀穸厚終特賁優崇之典生
克襄乎大業殁宜錫以榮名爾原任少師兼太子太師
兼吏部尚書中極殿大學士張四維器宇端凝才猷練
達自蜚英於侍從已徵華國之文迨參預於論思歴試
匡時之略屬更化紀絃轍維新爾位元寮機衡默運宿
蠧批而不仁自遠寬條布而羣品皆蘇睠兹至治之成
實賴交修之助方需後效用佐中興胡欒棘以奔歸遽
柴瘠而不起倏感騎箕之化永遺亡鑑之思愍册肆頒
卹恩滋備特贈爾為太師諡文毅錫之誥命於戲周太
尉之重厚屬大事以克勝韓魏公之真誠折羣疑而能
斷兼資衆美允副褒綸秩既晉於三公寵實榮於一字
緬惟靈爽尚克歆承
王崇古贈太保諡襄毅誥
蓋聞非常之原常人懼焉及臻厥成天下晏如夫業已
收晏如之效而思始事之臣其事存其人亡此朕所為
列鐘鼎以書勞聽鼓鼙而太息者也爾已故原任少保
兼太子太保兵部尚書王崇古博大有謀沈雄善斷綿
更外服踐歴戎行洎擁節旄任惟鎖鑰諸艱歴試百折
不撓當那酋叩關之初適衆議盈庭之際先皇雄斷爾
實肅將遂折箠而服名王盡斂袵而稱屬國兵革之端
息輸將之費省邊境以安朝廷以尊爾始終區畫之力
也入柄本兵益暢邊籌雖懸車高謝而邊臣守遺策匈
奴循故約以迄於今蓋古之大臣四夷問安否關國重
輕者爾庶幾焉何疾不已遽委霜露老成凋謝深軫朕
懷是用贈爾太保諡襄毅錫之誥命以爾有大勲勞故
命曰襄以爾定大謀議故命曰毅生為人豪殁膺國卹
古稱不朽於是乎在九原可作女其歆哉
勅王家屏通議大夫制
朕緝熙聖學夙資論道之臣寅亮天工懋簡調元之佐
眷惟名碩方切倚毗載嘉輔理之功亟舉褒崇之典咨
爾吏部左侍郎兼東閣大學士王家屏端凝重厚博大
淵貞自居甘泉持橐之班已有傅巖調鼎之望金華論
學久沃嘉謨玉署作人式端師範秉寅清而贊典禮精
藻鑑以貳銓衡乃自廷推爰登閣學協心同道參謀斷
於萬幾正色和衷樹表儀於百辟期猷裕以匡國是乃
倉皇而遘家囏未克敉功寧忘寵錫兹特授爾階通議
大夫錫之誥命於戲素冠欒欒暫返鄭公於洛社赤舄
几几尚迎姬旦於周郊朕方虚席以待賢臣卿豈去國
而忘王室勉承新綍庸副至懷欽哉
勅王家屏柱國太保制
朕祗承大命光撫洪圖仰遵列祖之貽謀式敘五朝之
元碩蓋上喆不貶忠以阿世迺英明或藉法以行權故
跡若暌而深信其心身雖遠而終行其議對凌風之勁
草念夾日之誠臣可靳新恩以旌往勩咨爾原任禮部
尚書兼東閣大學士贈少保諡文端王家屏沈凝彊毅
冲粹坦彛閱歴廿年久禁嚴之近職周旋二紀更侍從
之要官進陪帷幄之司載任股肱之重當先皇帝升儲
未定適先皇祖猜意方深將順者術疎而衆攻其短糾
繩者力盡而式遄其行蓋上以終當相信之心持堅不
可開之勢兼以時有可乘之惑掩必無終晦之明迺因
勢以啟其心希緣明以破其惑喜引之爵名而不顧怒
加之放逐而不移經綸竭補衮之才肝膽傾回天之力
豈獨羣情倚以為重遂開仁愛之心抑且九重據以為
辭藉塞讒譏之口倡天下以必不可回之正志見朝廷
有誼不戀位之大臣故旁謀逆折於公忠主意頓窮於
棄置此天生名世以維有道之長而誼篤忠貞遂衍無
疆之歷兹以覃恩加贈爾特進光祿大夫柱國太保錫
之誥命於戲庭謨惟直國本有經假調停聯四海之心
術窮而衆將益渙借阿諛通重閽之意道輕而身竟不
光惟是執憲典以陳謨迺能佐轡銜而馭世人知直言
不諱其氣伸不知婉畫開陳其心苦人知正色有辭其
力大不知當機立斷其識沈蓋燮調勲茂於格心羽翼
功成於佐聖老成既謝典刑尚可風人忠悃不磨丰采
猶能裨治贊思無斁舊德惟馨
山西通志卷一百八十三
