山西通志卷一百十八
人物(十八)
大同府
眀
侯復應州人洪武丙子舉人授國子監監丞遷翰林院
編修仍兼監丞事尋晉國子監司業前後三涖國子
正身率物人士翕然宗之
田炯大同人洪武中起家太學生洊歴中外勤慎簡約
後官吏部左侍郎銓選精當有山巨源遺風
羅義建文時鎮遠衛戍卒也靖難師起義詣闕上書請
敦親睦之義又走北平上書忤燕王旨下獄及即位
得前所上書赦之授兵科給事中尋遷湖廣參議
李彝渾源人永樂甲午舉人授監察御史以剛直有聲
臺中後歷江西按察使治獄眀恕遷浙江布政使益
厲素節出納錙銖必謹尋卒於官
齊政大同人永樂丁酉舉人授鴻臚寺序班改鳴贊秩
滿遷主簿仍掌鳴贊事擢寺丞歴右少卿晉正卿疏
請致仕優詔不許又四年復疏請許歸展墓畢復回
寺理事年七十七始予告歸政貎魁梧音吐如洪鐘
侍殿陛進退皆有常度卒遣官諭祭䘏典獨厚
張羽山隂人永樂庚子舉人授廣西道御史持已嚴正
彈劾不避改龍泉縣知縣尋以親老乞休
寇謙應州人永樂中授戶科給事中時相頗專擅方得
上寵謙抗章糾之風生朝宁
郭頤應州人永樂中貢生由知縣擢監察御史出按京
畿文皇帝北征抗疏力爭後復屡疏言事朝右咸側
目遂拂衣歸
李文煥大同人永樂中由太學生累官吳堡縣知縣文
煥廉敏有為初任神木典史禁亂誅暴以幹濟稱至
是為親民官生聚教訓日久愈力民皆親而愛之論
者推為通材
米瓘山隂人宣德己酉舉人端嚴有&KR0757;行授慶陽府同
知遷南京戶部郎中所食惟菜羹艱歸鬻産營葬事
起補永平府知府所得俸錢蠲賑饑民外悉分給宗
族郡大璫曹某數来關說面拒之不少徇卒後人相
傳為神云
石瑁字信之應州人數歲知孝友父嘗有疾灼艾於腹
瑁亦取艾灼其腹曰吾不忍父獨痛苦也父嘗為瑁
置衣瑁曰兄長於我請先為兄製嘗踰戶限衣絓而
止兄戒以緩步瑁跪謝父兄皆奇之領宣德己酉鄉
試癸丑進士收通州倉糧宿弊悉釐革正統初授禮
科給事中擢金華知府鄰郡盗起出兵擊之民避盗
來者千百為羣乏食瑁欲開庾以濟上官難之琄曰
彼廹於殍死則亦為盗矣擅開庾與廹民為盗罪孰
重竟開庾以濟蘭谿吏徐世揚浦江卒王猛烈皆為
邑患瑁置之法衆為歌謠頌之母憂去都御史軒倪
言於朝起原官尋陞福建右布政使入覲福州守雷
硠贐以金峻却之上聞其賢以為南京禮部左侍郎
未幾召為禮部尚書靖恭於位朝望益孚甫一載而
卒年六十有四
吳翔大同人正統初任代王府教授以數諫被謫都御
史富薦其才起知曹縣有惠政
劉文字宗華大同人以鄉貢選習譯字舉正統元年進
士授中書舍人仍譯字十四年扈從北征還陳邊務
數事景皇帝召入便殿面問之尋命提督四譯館丁
母憂詔奪情任事陞吏部郎中天順初以迎駕功陞
為右通政成化九年命偕都督李文撫安西番三年
後歸乞休致至家卒
王尚文廣靈人正統丙辰進士授戶部江西司主事額
森入寇逆璫王振強駕北征尚文督餉以從土木敗
尚文既脱行數里復奔還求駕所在聞額森擁之去
因慟哭随之遂及於難後英廟錄死事諸臣贈卹有
加子翊以廕入國學
孫祥大同人正統十年進士由兵科給事中擢右副都
御史守備紫金關額森逼關都指揮韓青戰死祥督
兵巷戰兵潰被殺言官悮劾祥棄城遁去寇退有司
修關得其屍戰地焚而瘞之不以聞祥弟祺詣闕言
冤詔卹其家
孫逄吉字餘慶渾源州人正統丁卯舉人授延長縣知
縣植善鋤強賢聲甲關中擢監察御史廵鹽長蘆監
軍榆林所至風紀肅然後復按四川江蠻内訌鎮廵
不以聞特疏正其罪救旱疫災蜀人有春雨和風之
謠遷陕西僉事轉副使備兵固原撫治屬番咸悦服
晉右布政使遷左布使引疾歸
趙翔大同人少材武有膽略正統中以軍功累陞宣府
副將扈駕北征至土木額森以鐡騎乘之軍大潰翔
奮勇力戰殁於陣英廟復辟贈䘏特厚
劉道懷仁人景泰丙子舉鄉試第一天順甲申成進士
選翰林院庶吉士改吏部主事歴本部員外郎中終
河南布政使道文章政事卓有可觀解組後閉門養
高蕭然不與世接
黑能原任大同軍旗屡立戰功歴陞指揮僉事調任寧
夏安邊營天順間北兵深入衆皆披靡能奮勇争先
力戰陣亡事聞贈指揮同知子黑鑑襲能職後調平
魯衛遂入籍子孫蕃衍
郭容字子仁渾源人成化乙酉舉人以博洽薦於朝召
對便殿稱旨錫賚甚厚命以秩辭不受後任寧海知
州興廢舉墜革弊釐奸時有任虎者為民害縛而懲
之餘黨匿不敢出州濱海鄙陋無禮教婚嫁争財容
定條約有不能葬者資以棺立養濟院粟布以時頒
給暇則按視疾苦條約利民十六事力行之後督餉
雲中餉如期集羡金千兩還所司人服其廉還任以
疾寓都門遂不起聞者無不悼惜
白鸞字孟禽成化丙午舉人丁未進士觀政工部虞衡
司督修代王墓於大同費省役速擢御史舉廢滯抑
豪横為忌者所中謫曲周丞稍遷章丘令丁父憂歸
年四十六歲卒
張安字定之大同人世襲百戶成化間以神木等處功
陞指揮僉事再以威寧海子功陞山西行都司指揮
僉事又以守備大同左衛地方功陞指揮同知加都
指揮使弘治間改守朔州又改天成一年充大同游
擊將軍凡五載充副總兵協守寧夏以賀蘭山功陞
都督僉事屡有白金文綺蟒衣之賜正德間寕夏有
警掛征西將軍印一年大同有警復掛征西前將軍
印俱充總兵官鎮其地時年六十疏乞致仕得請卒
年七十五安生長代北家傳韜略天資凝重才兼智
勇尤能練士卒知幾料敵自偏禆至大將四五十年
間大小數十餘戰未嘗敗北前後廵撫總制多薦之
大司馬以為鎮將第一子輗軏俱有父風
撒俊大同人貢生成化中知陜西醴泉縣增築外城建
立場市歷九載剛方如一
王縉山隂人成化中貢生授臨邑縣知縣性清約勤於
民事早起據公堂治文書不輟民有以訟至者輒情
理諭之不率笞以荆條不苛責也間復單騎廵阡陌
中呼農夫田婦問耕織事如家人父子有特&KR0757;遇義
不可不惜以去就争邑有數大姓為盜誣扳部使者
屬縉鞫之無所驗力白其冤部使者移陵邑覆訊悉
論死縉怫然即日引疾去閱兩月眞盜發他邑贓証
具在部使者愧甚特疏薦准其致仕
田天澤應州人弘治壬子舉人任耀州知州時流賊圖
定興攻城幾䧟天澤督兵拒走之有巨璫挾寵恣睢
陜西諸郡縣類被科索跡且至耀天澤曰他州自有
耀州自無致政歸卒贈通議大夫
成文大同山隂人弘治十五年進士由知縣擢御史正
德中阿爾托索額布勒䧟堡寨五十三廵撫張翼鎮
守太監朱彬反冐奏首功文出廵按盡發其奸翼等
賄中人傾文會文劾僉事趙應龍應龍亦訐文細事
被逮斥為民嘉靖中累官右副都御史廵撫遼東卒
李翰臣大同人正德三年進士官御史廵按山東吏部
主事梁榖誣歸善王當沍潛謀翰臣劾穀挾私近侍
貴人為掩餙逮繫詔獄謫廣德州判官卒
吳嘉聰字惟德振武衛人正德辛未進士授豐城令土
寇嘯聚瑞州勢甚猖獗嘉聰督大兵剿平之賜金幣
擢守曹州黃河決築防有功擢刑部員外郎會江西
逆變初靖以嘉聰為南昌守宸濠逆状久未上嘉聰
援筆頃刻而定勅擇宗裔可繼藩祀者嘉聰首推弋
陽王輿情允服江隄大圮嘉聰悉力規計旬日告成
至今名為吳家塘擢山東按察司副使兵備徐揚丁
内外艱先後五載克盡禮卒年六十六
郭登庸山隂人正德甲戌進士授監察御史出按陜西
劇賊樊紳作亂督將士討之亂尋定雅善發奸嘗至
一寺察其僧有異密圍以兵搜獲婦女十餘人竝軍
器若干立治如律改其寺為書院再按浙江省輔張
孚敬謀得永嘉沃田百頃屬之再三登庸不答至浙
廵部及温遽引疾去二年起督湖廣學政力正文體
所拔士後多為名卿遷應天府府丞改順天府府丞
郊祀直圜丘門為世廟所知擢大同廵撫以鄉里辭
改宣府修築邊墻餘羡金數萬悉籍以報部未幾以
疾乞歸後起陜西廵撫不赴生平工書法篆隸行草
俱臻其妙詩亦瀟洒有致所著有自修圖
張汝舟渾源人監生正德間由萬泉經歴陞順天大城
知縣時流賊劉六軰突至汝舟以孤力守危城多方
禦防賊大合來攻城䧟巷戰而死其子策以護父并
遇害事聞贈光禄寺寺丞廕一子入監讀書
陳韜大同人正德中任招遠縣縣丞流賊劉六等奄至
城下韜慨然任捍禦事督士民死守越數日外援不
至城破被執磔殺之事聞贈登州府通判
李景廣靈人歲貢判高郵州有政績擢知西華縣正德
中流賊攻圍甚急景躬環甲胄與民死守力竭城䧟
賊執景以刃脇之景不屈遂遇害事聞贈光禄寺寺
丞錄子延齡入監
蔣應奎大同人嘉靖丙戌進士授工部都水司主事治
河吕梁遷營繕司郎中董建兩宫功成超拜太僕寺
少卿遷應天府府尹以嚴為治勲戚中有横肆者悉
裁以法捐金修學宫墾秣陵荒田千餘頃擢副都御
史廵撫遼東寧遠開原一帶壁壘維新入為戸部侍
郎改兵部兼僉都御史協理戎政應奎性恬淡為諸
生時嘗鬻衣養父母既貴益堅素節卒之日喪幾弗
克舉後贈兵部尚書
温景葵字汝陽大同人嘉靖戊子舉人令長山陞御史
守蘇州竝有治績庚申邊事孔棘兵道初設乃自霸
州道移任永平四年創制運籌詳審精密如穀賤傷
農立為糴貯法因軍餉對支掠害商人立為入倉法
因將士重冐行糧濫費立為稽塗法因後府催徭殘
坑衛職疏准為徑解惜薪司法修建昌營石門寨半
壁山等城為邊疆保障處置有方財不費而民不擾
選士入孤山書院延師豐廩嚴程課如親子弟科甲
多出其門特擢都御史廵撫順天三載告病歸
劉文慶陽和衛人襲指揮同知屡遷署都督僉事凉州
右副總兵嘉靖八年以總兵官鎮陜西大破洮岷叛
番若籠板爾諸族斬級三百六十有竒十一年寇西
掠還將犯寧夏河東文慶擊敗之晉都督同知後落
職起鎮延綏改甘肅卒諡武襄
任中立大同人嘉靖辛卯舉人初任沂水知縣時巨寇
聚掠建策擒獲陞順天府推官轉戶部主事征倭敘
功授正五品著有管規集
潘高寧化人弱冠登嘉靖壬辰進士偕名賢講道修德
視章句不屑也屡遷大理寺正獄無遁情朝多美譽
以忤時宰外轉陜西恭議釋冤均賦懲貪戢強未幾
罷歸後持節蒞晉者交章薦卒不果用
郭石山隂人嘉靖甲午舉人以母老就選授滕縣知縣
墾荒田治兼并寬徭役捐俸構橋民德之名曰郭公
橋發奸摘伏奸猾不敢欺訓課諸生周其貧乏戒其
&KR1542;弛士皆以行誼相勉辛酉分校所錄皆知名士陞
戸部主事滕民遮留盈塗建祠祀之累官整飭延綏
道駐榆林謹烽燧嚴斥堠增置城堡練習士卒會敵
大舉鼔舞將士躬臨矢石三入三敗之俘馘以百數
丁艱歸補山東按察使僉事尋致仕
樊深大同人為通政使嘉靖二十九年陳禦寇七事中
言仇鸞養寇要功上方眷鸞立斥為民穆宗初復官
尋遷刑部右侍郎齊康劾徐階深劾康并詆高拱時
登極詔赦死罪以下而流徒已至配者所司拘律令
不遣深言殊死猶赦而此反不及非所以廣皇仁詔
從其議旋晉左侍郎罷歸卒
郭民敬山隂人嘉靖丁未進士山東壽光知縣治行濟
南第一徵御史廵按南直奏蠲租賦民頼蘇息復按
四川墨吏望風解綬去
馬豸大同人嘉靖壬子舉人文章行誼為士林望初守
蘇州有惠政邊事孔棘豸督民兵以計拒之遷鎮江
府同知防江練舟師盜賊屏跡署丹陽諸廢聿興開
馬嘶港為一邑永利擢戶部員外尋陞穎州兵備僉
事穎多盜難治豸多方擒之民頼以安泗水衝嚙貽
陵寝患豸躬臨其地親督料理堤得永久以憂歸哀
毁得疾行至廣陵卒
李一鶚大同人嘉靖乙卯舉人性醇篤初任無極知縣
調江寧積胥猾吏追累逋糧減額外徵派陞南京戸
部主事轉刑部郎中為同舍所忌左遷鄜州同知轉
眞定府通判汝州知州以親老取道歸省不赴
王用中大同人嘉靖丙辰進士授山東平原知縣邑多
盜用中立法捕緝四境帖然陞戶部主事引疾歸撫
臺請督雲中書院鄉論敦倫方正者必首王氏兄弟
焉
覃應元字德芳大同人嘉靖乙丑進士授歴城知縣縣
近郭多汙萊為開田北山下引湖水為渠教以灌溉
又開東山險路便車馬往來三年奏績第一以與撫
軍忤僅遷南京刑部主事歷戶部員外遷兵部郎中
出為河南府知府擒妖民許天官及嵩山礦徒首惡
郡内晏然遷四川分廵副使獠人猖逆募健兒焚其
巢復詳為條教導以禮義獠人畏服移陜西副使備
兵延綏甃神木鎮羌諸城堡墾永濟荒田調湖廣長
沙兵備遷陜西苑馬少卿値歲饑馬斃牧卒貧不能
償部使者嚴督之與之忤以延緩不任職勒令致仕
卒之日圖書數卷蕭然如書生
薛綸字汝為號幼泉其先興化人從戎至天城遂家焉
嘉靖甲子舉人戊辰進士授長安令蘇民力清土田
禁狡民投匿勢豪伸理張良弼等冤擢兵部武選司
主事條上制虜安邊十數事出為開封守彈壓強藩
摧抑豪右擢陜西憲副治兵定邊當市羣虜索賞而
譟綸叱之無敢譁者以蜚謗罷官歸卒於家
李斌廣昌人嘉靖中北兵犯境斌領大軍至廣昌城土
巷口衝鋒破敵斬敵甚多援兵不至見殺上命御史
谷嶠親詣戰場祀焉
宗民牧山隂人博洽羣書醫卜天文地理皆通曉尤能
詩備諸家之體時當選貢拔第一次名齒且長讓之
人服其誼後七年竟以待年得官任永壽縣丞與令
不合曰仕不得行其志何難一去哉亟投劾歸耕讀
如未官時
石敘渾源人歲貢嘉靖間任陜西白水知縣歲大饑民
多流散敘集父老開誠撫綏民皆感泣復亟為請賑
多所全活
王用賓大同人性醇篤精舉業屡舉不第嘉靖中以貢
授静海知縣未浹期意頗厭之投劾歸讀書課子弟
時與郡中張通府應武温撫軍景葵文酒從容時人
號為雲中三老
林椿字永年大同人幼有孝行嘉靖中襲父職右衛指
揮僉事積功晉署指揮僉事歷左副總兵協守大同
俺答入總兵張逹被圍椿時别擊零騎於彌陀山急
引兵西救一日三戰亦䧟重圍與達胥歿贈都督同
知諡忠勇立祠賜祭葬子鳳騰廕指揮僉事世襲
呂璋廣昌人嘉靖中任廣昌所百戶以材武為衆所推
甲寅敵入犯縣境璋衆止百餘人恐不勝子逄春謂
出其不意擣之或可保一城生靈璋遂率衆奮戰
直貫敵營殺傷數百人已而敵益至璋被圍逢春馳
騎救之矢盡俱遇害敵亦創甚遽引去御史谷峪表
其門曰忠烈
按省志府志俱作吳璋今據縣志正之
焦埏大同後衛人祖澤父承勲俱總兵官勛勞著嘉隆
間埏以世將子喜兵法精騎射以功累官大同副總
兵崇禎末大兵及山海關聲勢甚急埏奉命率所
部赴援力戰不屈死事聞贈䘏冇加
栗繼芳大同人嘉靖中敵入寇禦之繼芳以試百戶從
至小鶯圪塔茨林兒獨與敵遇直前與之搏馘斬數
十人敵圍之數重繼芳不少挫戰益力旋殁於陣事
聞詔祀勸忠祠中
關山大同人嘉靖中以都指揮使任宣府中路參將敵
擁六萬騎由毛家溝入葛峪勢甚亟山率所部千人
奮勇進兵既交被圍風霾大作矢攢射如雨山督將
士力戰自辰至酉越次日黎眀殺傷幾千餘人遂歿
於陣兵部上其状賜贈䘏
王福大同人驍勇通兵略嘉靖中以指揮管千總事二
十八年敵入犯福出哨與遇於曹家莊奮勇徑進斬
首五級䧟陣中以死事聞叙恤有加
劉伏玘倜儻負氣節有友王三鼔衆殺主將叛歸插部
鴆母殺妻焚屋以示不疑渠帥禮為上賓封數千戶
子丑間統兵内侵太原平定諸郡邑重罹荼毒甲辰
入紫荆門直抵完縣世宗震怒械繫中丞朱方總制
翟鵬罷大司馬毛伯温杖死職方郎韓君勖皆以王
三故也竝懸賞格募能生擒王三者予千金陞官五
級世世繼襲伏玘憤曰我家世食禄無寸報王三匹
夫敢作孽如此戮妖醜報天子非玘不可請以死從
事乃留三子以養父母而自擕妻女就道賣酒關口
隂圖其事期年王三跨馬挾矢從四健兒按轡關下
問戍卒曰誰在此以伏玘對王三大喜促會玘亦具
壺觴出迎馬前王曰弟何為在此玘曰貧不自給聊
假釀酒得升斗為活計不圖今日見兄也因涕下王
曰弟無慮我且富貴忍使弟在此落拓乎伏玘歛涕
酌酒為壽三飲數盞即覺微醺顧謂伏玘吾欲至爾
家少坐佯辭不得至則拜見伏玘妻女如家人歡呼
曰二嫂取好酒來吾與弟飲當以盡醉為期且命健
兒取金遺之伏玘妻酌獻巨觥出禮健兒薄暮業皆
醉倒偃臥伏玘與同行三卒將椎劈其兩臂竝四健
兒縛送總戎覆核無偽檻詣京師上大悦置之法傳
首九邊授伏玘正千戶世襲金千兩三卒各百金官
百戶芳洲楊名作縛虎傳以美其事云
王家屏字忠伯山隂人隆慶二年進士選庶吉士授編
修預修世宗實錄操江都御史高捷以官帑遺趙文
華直書之捷弟拱祈稍諱執不可萬歷初進修撰充
日講官敷奏剴摯上嘗歛容受稱為端士張居正寝
疾獨不祈禱再遷侍講學士十二年擢禮部右侍郎
改史部甫踰月命以左侍郎兼東閣大學士入預機
務去史官二年即輔政前此未有也每議事秉正持
法不亢不随越二年繼母憂詔賜銀幣馳傳行人護
行服甫闋詔進禮部尚書遣行人召還請因聖節受
賀畢發留中章奏舉行冊立皇太子禮不報復偕同
官疏請俄遣中官奬以忠愛家屏疏謝因請上勤視
朝評事雒于仁進酒色財氣四箴將獲重罪家屏言
于仁以庶僚上言而臣備位密勿反緘默苟容上虧
聖眀之譽下䧟庶僚蒙不測之威臣罪大矣尚可一
日立於聖世哉于仁得善去十八年以久旱乞罷極
言災異寇敵状且言陛下深居静攝朝講希臨統計
臣一歲間僅兩覲天顔而已間嘗一進瞽言竟與諸
司章奏竝寝不行乞賜罷歸用避賢路不報十月閣
臣合疏請冊立以去就争傳諭切責時家屏在閣請
速决大計上遣内侍李浚傳語期以明年春夏家屏
以口勅難據欲特頒詔諭立具草進上不用復諭二
十年春舉行家屏喜即宣示外廷而隠踰十五歲語
眀年秋主事張有德奏請上復命止其事同官許國
執争去時申時行亦去王錫爵省親還家屏遂為首
輔以國諫疏已列名不當獨留再疏乞罷不允乃視
事家屏端嚴秉公百司事一無所撓性忠讜冊立期
數更力請踐大信以塞口語消宫闈釁不報二十年
春給事中李獻可等請豫教謫外家屏封還御批力
諫而遣謫者相屬家屏遂引疾求罷上言漢汲黯有
言天子置公卿輔弼之臣寧令從諛承意䧟主於不
義乎每感斯言惕然内愧頃年以來九閽重閉宴安
懷毒郊廟不饗堂陛不交天災物怪罔徹宸聰國計
民生莫關聖慮臣備員輔弼既不能婉導密規防未
萌之欲又不能苦爭彊諫扶將墜之樞曠職鰥官久
當退避廼今數月間請朝講請廟饗請元旦受賀請
大計臨朝悉寝不報臣犬馬微誠不克感回天意已
可見矣至豫教皇儲自宜早計柰何厭聞直言概加
貶謫臣誠不忍眀主蒙咈諫之名熙朝有横施之罰
故冐死屡陳若依違保禄淟涊苟容汲黯所謂䧟主
不義者臣死不敢出此願賜骸骨還田里奏不下而
責以希名托疾家屏復奏言名非臣所敢棄顧臣所
希者陛下為堯舜之主臣為堯舜之臣則名垂千載
沒有餘榮若徒犯顔觸忌抗爭僨事被譴罷歸何名
之有必不希名將使臣身處高官家享厚禄主愆莫
正政亂莫匡可謂不希名之臣矣國家奚頼焉更使
臣棄名不顧逢迎為悅阿諛取容許敬宗李林甫之
奸倿無不可為九廟神靈必隂殛臣豈特得罪於李
獻可諸臣已哉疏入復遣内侍至邸責以徑駁御批
故激主怒家屏言言涉至親不宜有怒事關典禮不
宜有怒臣與諸臣但知為宗社大計盡言效忠而已
求去益力或勸少需家屏曰大臣不愛爵禄小臣不
畏刑誅事庶有濟遂復兩疏懇請詔馳傳歸家屛柄
國止半載又強半杜門不獲展其志以戅直去國朝
野惜焉閱八年儲位始定遣官賫勅存問賚金幣羊
酒又二年卒年六十八贈少保諡文端熹宗立再贈
太保予一子尚寳丞家屏家居時朝鮮用兵貽書經
略顧養謙曰今苐以保會稽之恥激厲朝鮮以城楚
丘之功奬率將吏無為主而為客則善矣養謙不能
用兵竟數年無功其深識有謀類此
翟廷楠字棟叔渾源人少有大志以經魁登隆慶辛未
進士授涇陽知縣賊訟滋繁吏緣為奸懲宿蠧繩豪
右吏畏民懷捐俸修葺學宫歲祲申蠲賑移南大理
評事某有冤獄衆避不為理亟為平反有某坐法當
刑行金祈免叱出之寘於法異已者騰謗遂罷歸
田蕙應州人萬歷甲戌進士任蒲城知縣陞戶部主事
歷通政司左右參議性剛直不阿為忌者所中歸里
杜門謝客躬耕訓讀士論多之
李植字汝培大同人父承式僑江都官福建布政使植
舉萬歷五年進士選庶吉士授御史十年冬張居正
卒植發司禮馮保十二大罪上震怒罪保植由是見
知於上明年廵按畿輔請寬新定百官乘驛禁從之
時卜壽宫大峪山植扈行閱視欲疏爭不果眀年還
朝御史丁此吕論禮部侍郎何雒文侍講高啓愚舉
場私張嗣修懋修敬修坐謫植及同官不平交章劾
吏部尚書楊巍語侵大學士申時行上諭内閣超擢
植等五人植尋劾刑部尚書潘季馴季馴坐削籍上
遂手詔吏部擢植添註太僕少卿廷臣多忌之十三
年四月旱御史蔡系周劾植言旱實由植語多狂誕
御史龔懋賢孫愈賢繼之光禄少卿江東之尚寳少
卿羊可立為力辨植求去不許御史龔仲慶又劾之
上惡其排擠出之外植等遂合疏言大峪地有石如
屏風禮部尚書徐學謨以私意主其議申時行以親
故贊其成奪俸半歲御史韓國楨給事中陳與郊王
敬民等因迭攻之貶尸部員外郎尋調綏德知州引
疾歸起知阮州二十六年屡官右僉都御史廵撫遼
東墾土積栗得田四萬畝歲獲糧萬石戶部推其法
九邊以倭退請因師旋選主客銳卒復舊遼陽不果
行奏税監高淮貪暴請召還不報後淮激變言植阻
撓植疏辨乞休慰留之眀年廵按御史王業弘言錦
義失律詔聽勘勘已命家居聽用卒贈兵部右侍郎
王家璧山隂人家屏從弟萬歷已卯舉人薊州府通判
性廉介不為矯激時有誣䧟良善力為昭雪署嘉定
太倉篆興除釐剔洞悉民艱以直道忤時改除河間
督運楊村畿輔大旱河水涸躬率畚築决渠引水使
者旌其勞勩以疾歸
陸敏捷大同人萬歷壬午舉人性率真達於政事任狄
道知縣興利剔弊多善政陞德州知州税監陳增馬
堂一地雙科商民併苦敏捷調處歸併遷河間同知
時静海縣饑民煽禍敏捷擒首惡散黨餘不動聲色
而定謝掣鹽常例重修天津城築重隄護運河迄今
猶稱陸隄
李杜大同人萬歷丙戌進士幼穎異十三為縣庠弟子
員十九舉於鄉二十成進士授遵化知縣威惠服人
會廵撫恡餉奸弁嗾譁者數千人擐甲四集杜諭以
恩信軍羅拜受命詣撫力請餉撫以庫竭為詞杜用
縣儲給之一方以寧陞禮部郎卒於官
張爾基大同人萬歷壬辰進士三任知縣政清訟理民
歌其惠以卓異行取陜西道御史指陳時政直聲震
中外廵按貴州戢定南蠻轉山東僉事陞榆林副使
得軍士心以功加右布政在告數年起寧紹道
潘文寧化人萬歷乙未進士知陜西漢中府案無塵牘
斷獄片言居要左右不得關其說月朔與諸生講程
朱業名士多出其門礦賊俞士乾聚衆數載為暴文
設策招安令充牙兵未一載復横文以計擒之漢中
獲安堵
何廷魁字汝謙威遠衛人萬歷二十九年進士授涇縣
知縣調寧晉遷刑部主事歷歸德衛輝河南知府西
寧副使坐考功法復為黎平知府遷副使分廵遼經
略納降爭不聽同事者遣孥歸廷魁曰吾不敢為民
望廷魁論兵事經略竝不從及潰懷印率其妾高氏
金氏投井死婢僕從死者六人贈光禄卿再贈大理
卿賜祭葬諡忠愍世廕錦衣百戶
馬呈秀大同人萬歷甲辰進士初告終養授評事遷寺
正恤刑雲貴全活甚衆出守延安捐俸治河患時有
邊警呈秀單騎為士卒先邊境無虞治大猾孫養蒙
尋備兵商雒陞漳南參政山寇起伏不常設謀擒斬
民頼以寧至今立祠祀之
王從義大同人天性孝友端方廉介登萬歷丁未進士
授評事多所平反歷郎中陞東昌知府以勸農興學
為首務修濬城池後兵火頻仍卒恃以無恐士民因
勒石建祠祀之秩滿以副使備兵夀張會徐鴻儒變
多方弭制殱渠魁而安善良全活數萬人兖民至今
頌之遷河南參政未幾賊黨復萌以右布政備兵沂
州嚴立保伍一境帖然擢河南左布政持身廉約禁
絶饋遺戊辰晉副都御史廵撫山東適歲祲招撫流
移數萬人開墾荒田擊除大猾不遺餘力尋以協餉
功進戶部右侍郎引疾歸總督楊嗣昌特舉不起母
喪哀毁骨立幾至於絶
李懷信大同人由世廕歷都指揮僉事掌山西都司廉
勤數被推薦萬歷中遷延綏中路參將進定邊副總
兵勇敢有謀寇入輙敗四十三年擢甘肅總兵官延
人為立生祠松山寇入掠蘆溝墩邀擊大敗之斬首
三百有竒獲駝馬甲仗無算已復分三道犯鎮番諸
堡亦分遏之寇引還將士尾其後獲首功百九十有
竒自後寇每入多失利去威名著河西四十七年充
援勦總兵官馳赴遼經略熊廷弼令偕柴國柱賀世
賢以四萬人守瀋煖兔炒花謀入廷弼急移懷信戍
首山寇不敢入旋引疾去天啓二年起鎮大同明年
罷後追錄邊功進左都督卒
梁琦應州人萬歷中以世襲指揮使官寧夏遊擊孛承
恩之亂琦適以事他出聞變亟返入城將為討賊計
賊黨許朝土文秀等閉門拒守而縳其家人以脇之
琦大怒持刀奪門驅衆入馬蹶為土文秀所執磔殺
之至死罵不絶口事聞贈都督立廟賜額命所司春
秋祠之
宋國賓山隂人萬歷中平魯衛恭將倜儻負竒氣涖官
眀斥堠嚴刁斗時簡練於隊長之侵牟者嚴治不貸
久之角巾歸子偉沉雄多勇略官洮西副總兵晉延
綏總兵崇禎初移鎮關門甲申之變服鴆死
楊茂春大同人驍勇熟韜略萬歷中任指揮僉事累官
太原總兵天啓初移鎮薊門敵人望風讋伏崇禎初
以宿將召對便殿詢制禦方略特命鎮守大同邊人
無烽火驚後晉秩都督同知賜蟒玉
李柄大同人天啓壬戌進士授中書選御史廵節慎庫
一塵不染條上諸邊務稱旨出廵浙修海隄禦海寇
為永頼計差滿贖金籍於官上將遣内臣出鎮力諫
止之繼廵雲南卒於官中外悼惜
李樌大同人崇禎初累官遵化中營參將性忠勇每戰
輒先登為麾下倡二年大兵入關督所部勤王擐
甲横刀大呼徑進以衆寡不敵䧟陣以死後得其屍
猶勃勃如生事聞贈都督僉事
曹文詔大同人勇毅有智略從軍遼左歷事熊廷弼孫
承宗積功至遊擊崇禎二年冬從袁宗煥入衛三年
二月總理馬世龍畀所賜尚方劍令率參將都司等
伏玉田枯樹洪橋鏖戰有功遷參將又從世龍有大
安城鮎關之役加都督僉事七月擢延綏東路副總
兵四年四月克河曲城追斬王嘉印以功擢臨洮總
兵官獲點燈子西旋馘李老柴及其黨一條龍又分
勦綏德宜君清澗米脂賊戰懷寧川黑泉峪綿湖峪
封家溝皆大捷埽地王授首又從鄜州間道與總兵
楊嘉謨副將王性善合軍五年三月大戰西濠斬首
千級生擒杜三楊老柴餘黨攻莊浪走高山游擊曹
變蛟等譟而上賊潰走變蛟者文詔從子也追擊屡
敗之賊逸出清水文詔縱反間紿其黨殺紅軍友遂
蹙敗之水落城追至静寧州變蛟先登唐毛山殄其
衆可天飛劉道江遂圍合水文詔往救賊匿精銳以
千騎逆戰誘抵南原伏大起城上人言曹將軍已歿
文詔持矛左右突匹馬縈萬衆中諸軍望見夾擊賊
大敗僵屍蔽野餘走銅川橋文詔率變蛟等追及之
大戰䧟陣賊復大敗尋會破賊甘泉之虎兕凹餘賊
分竄追擊之隴州平鳳間十月三戰三敗之遂蹙賊
耀州錐子山其黨殺獨行狼郝臨庵以降關中巨寇
略平廵撫范復粹彙奏首功三萬六千六百有竒文
詔功第一廵按吳甡推奬尤甚兵部抑其功卒不敘
時賊見陜兵盛多流入山西御史張宸極請勅令入
晉協勦於是命陜西山西諸將竝受節制六年斬混
世王五臺盂定襄壽陽賊盡平太原賊幾盡又屡敗
之澤沁遼潞間山西賊乃避文詔鋒多流入河北命
移師往討遂率五營軍夜襲破賊於林縣七月大敗
懷慶賊馘其魁滚地龍又追斬老回回於濟源而四
川石柱土官馬鳳儀軍敗沒候家莊頼文詔馳退賊
河南廵按反劾之部議文詔怙勝而驕乃調之大同
七年七月駐懷仁八月移駐鎮城十一月偕制撫竝
充軍邊衛山西廵撫吳甡請用之晉中乃命為援勦
總兵官八年三月八省總督聞文詔整兵南大喜即
令擊賊随州文詔追斬賊三百八十有竒四月令由
閿鄉取山路至商雒拊其背而遣之文詔躍馬去五
月五日抵商州賊去城三十里營火滿山文詔夜半
率從子參將變蛟守備鼎蛟都司白廣恩等敗賊
深林中追至金嶺川賊據險以千騎逆戰變蛟大呼
䧟陣諸軍竝進賊敗走變蛟勇冠三軍賊中聞大小
曹將軍名皆怖慴已而自漢中馳赴静寧泰安清水
秦州間賊衆且二十萬文詔所部合張全昌張外嘉
軍止六千六月前鋒中軍劉弘烈被執俄副將艾萬
年柳國鎮復戰死文詔聞之瞋目大罵亟詣總督請
行總督喜而無兵可策應文詔乃以三千人自寧州
進遇賊真寧之湫頭鎮變蛟先登斬首五百追三十
里文詔率步兵繼之賊伏數萬騎合圍矢蝟集有小
卒縳急大呼曰將軍救我賊中叛卒識之惎賊曰此
曹總兵也賊喜圍益急文詔左右跳盪手擊殺數十
人轉鬭數里力不支拔刀自刎死游擊平安以下死
者二十餘人總督聞拊膺大哭上亦痛悼贈太子太
保左都督賜祭葬世廕指揮僉事有司建祠春秋致
祭文詔弟文燿從兄征討數有功河曲之戰斬獲多
後擊賊忻州戰死城下詔予贈恤
曹變蛟大同人文詔從子也幼從文詔以功歷官游擊
崇禎四年從復河曲五年連破紅軍友等於張麻村
隴安水落城毛唐山又破劉道江等於銅川橋勇冠
諸軍御史吳甡薦為參將文詔移山西從戰輒勝文
詔改鎮大同山西廵撫許鼎臣言晉賊紫金梁雖死
老回回過天星大天王蝎子塊闖塌天諸渠未滅變
蛟驍勇絶人麾下健兒千百才乃文詔亞乞留晉中
從之七年南征湖廣賊又北援文詔於大同冬文詔
謫戍亦以疾歸八年文詔起討陜西賊變蛟以故官
從大捷金嶺川鏖湫頭鎮皆為軍鋒文詔歿收潰卒
復成一軍總督薦為副總兵置麾下破賊關山鎮追
奔三十餘里又追闖王高迎祥戰鳳翔官亭斬七百
餘級尋擊敗迎祥於乾州迎祥中矢走斬三百五十
餘級已而迎祥夜出朱陽關頼變蛟䧟陣軍獲全九
年破闖將澄城追至靖虜衛轉戰安定會寧抵静寧
固寧賊屡挫秋擊敗混天星於蒲城賊西走復追破
之十年二月部卒許忠勾賊變蛟聞亂返賊遂遁四
月賊入洮岷階文山諸將力戰郭家壩賊死傷無算
九月擢都督僉事為臨洮總兵官降小紅狼十月賊
入蜀從總督由沔縣抵廣元賊已復還還軍邀擊斬
五百餘級十一年四月鐫五官戴罪辦賊追闖將李
自成於番地斬六千七百級有竒轉戰千餘里不觧
甲者二十七晝夜賊止餘男婦三千潰入塞還勦之
賊敗入山不敢出六月扼六隊賊於泰州自成六隊
等將還走階文及西鄉憚變蛟六隊祈總管皆降惟
自成東遁變蛟窮追而設三覆於潼關南原追及大
呼斫賊賊奔入伏中大敗死者相枕藉村民用大棒
擊逃者自成妻女盡失僅從七人竄餘皆降時關中
賊盡平錄功晉左都督十一月從入衛十一年留屯
遵化陜督鄭崇儉請變蛟軍西還不許旋用為東協
總兵官十四年三月出關營松山北乳峰山旋急入
松山固守十五年二月殉城贈榮禄大夫太子少保
世廕錦衣指揮僉事
傅應鳳字菊庵山隂人舉人崇禎九年由内鄉調澄城
寬猛合宜遇士雍雍有禮十三年饑民倡亂賑贍勸
貸勦撫得法陞淮安府同知
吳從義字裕強山隂人崇禎庚辰進士授長安知縣時
闖賊蹂楚豫間漸及秦境督師孫傅庭總七省兵駐
省會從義出已資供征調費復設法賑貸闖賊入關
從撫臬守禦慷慨乘障日夜無倦色城破入關帝廟
引刀自刺不死投於井賊至將援以上大罵不止賊
怒推石斃之
張爾墊大同人丰姿魁岸慷慨有氣節精騎射嫻韜略
居家事母以孝稱鄉里爭訟率一言决定人服其公
以功陞撫標守備崇禎癸未都城戒嚴奉令領徤卒
五百為前鋒至蘆溝橋陡遇兵數千直前搏戰及圍
之數重乃下馬步鬭箭不虚發身被重創奮擊愈厲
會日暮救援不至顧左右止存二三人乃仰天大呼
曰見危授命吾得死所矣遂力戰死事聞贈䘏後次
子習舉業科甲聯登人以為忠孝之報
劉永昌安東衛人世襲指揮使歴陞江南總兵崇禎問
流寇猖獗奉命勦賊鎮守江淮十七年闖賊䧟應州
執其父令招永昌永昌曰國破父執生不能殺賊惟
有一死以報朝廷耳因檢軍冊置案上三鼔投江死
後人為樹碑題曰劉大將軍盡節處
馬振麟陽和人寧武遊擊闖賊䧟城督兵巷戰與周將
軍俱死
張岩字維石陽和人宣府參將陣亡
國朝
鮑承先應州人負大略嘗上書請祖堯舜以行仁宗湯
武以除暴
世祖章皇帝召見殿上
賜蟒幣鞍馬尋授内秘書院大學士勦撫諸方略多所規
畫
特畀世職以彰功宗承先事繼母孝性簡潔食粗糲衣大
布衣第舍裁蔽風雨居鄉退讓歲歉傾槖賑之又嘗
修府縣學創桑乾河石橋往來者胥頌其德
李承鑛大同人順治六年由選貢知房縣居縣西羊角
寨招撫流亡賊潛伏山谷一日夜行三百里襲之被
執不屈而死
李國英字培之滿洲籍大同人少倜儻志氣岸然從
肅王收四川以才略擢廵撫闢荆棘招流移蜀疆漸
定晉尚書總督川陜以秦事付陜撫再統師入川大
興屯田以牛種數萬給墾者軍儲獲充又疏設學政
頒憲綱撫軍士復遐疆招來譚姓大族請封侯伯者
四人世所傳三譚也蕩平巴巫逋寇與士卒同甘苦
廬帳簀牀外無長物俸糈盡供椎牛餉士之用秦蜀
胥倚為樞壁晉太子少保以勞成疾臥理二載卒於
官
杜國慶大同人以武舉累官沂州鎮標遊擊饒材勇精
騎射慷慨許國嘗有死綏之志康熙六年土寇竊發
率其黨攻城武縣國慶馳往救之擒渠魁王心茂王
希純等已復攻定陶定陶國慶汛地也偕縣令李文
學殫力防禦一日遇賊振臂大呼徑入其陣文學督
兵繼之賊黨披靡而援兵不至賊復合圍甚堅國慶
屡馳突不得出與文學偕死廵撫廵按合疏以聞得
䘏典如例
周于德廣靈人邑弟子員幼偕弟于道受學於父之屏
姜逆之亂賊黨徇郡縣至廣靈范令發愚乘城固守
檄徵鄉勇之屏督衆往于德請從之屏不許則曰安
有父行而子不衛者于道亦慨然起曰安有父兄胥
行而子弟不衛者之屏口不言心獨喜謂此眞吾子
也賊猝邀擊於塗二人奮長矛振臂大呼逐賊旋䧟
入賊壘被執不屈死之于德以書生遇難捐軀有烈
丈夫槩弟于道亦慷慨偕死君子以為難兄難弟焉
李蓂廣靈人邑弟子員周之屏妻弟之子也蓂亟游周
氏父子間比賊黨攻縣城令徵兵衆莫肯前蓂憤甚
尋聞周氏父子往請曰昔人耻獨為君子蓂願分餘
烈于德曰得子同往甚善及周氏兄弟䧟於賊蓂馳
救之為賊所殺
徐喆字聯吉廣昌人以拔貢生考選州判念母老蘄得
禄養降選縣丞注浙江之蘭溪奉母如官既涖任能
佽佐令不逮循聲雅著署武義縣事會耿逆據處州
來寇金衢時守弁張竒章潛通賊喆方誓死登陴設
守禦具遽為竒章所縳奪縣印誘逼同亂喆責以大
義竒章慙甚已而環守以兵且將械入賊巢喆乘間
自經死督府李之芳以状聞
贈浙江按察司僉事
予祭一壇給墳價銀百兩廕子恭入監讀書
諭祭贈浙江按察司僉事徐喆文(康熙十六年)
烈士成仁齎志而歿忠臣報國捐軀以從爾徐喆矢志
忠貞服官敬慎値逆賊之煽亂勵臣節以彌堅臨難不
屈甘心殞命朕用悼焉特頒葬祭以慰幽魂爾如有知
尚克㰴饗
穆生輝天鎮人驍勇有智略聞人道斬將搴旗事輒慨
然神往起行間洊歷參副將所向有功總兵鄖陽屡
以軍功世襲拖沙喇哈番會小醜䲭張督士卒討之
戰既合不利衆皆殊死鬭兵盡矢窮猶揮刀馘斬數
十人卒以死殉人胥羡為竒偉男子
山西通志卷一百十八
