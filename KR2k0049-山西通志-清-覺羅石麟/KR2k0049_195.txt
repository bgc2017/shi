山西通志卷一百九十五
藝文(十四)(碑碣五)
金
楊文獻公神道碑銘元好問
自孔子考四科及中人下上之次故孟軻氏於樂正子
亦有二之中四之下之說蓋人之品不齊而論人之目
亦不一有一鄉之士有一國之士有天下之士有一代
之士分限所在不能以強人而人亦不能躐等而取之
也維金大定已還文治既洽教育亦至名士之舊與鄉
里之彦率由科第之選父兄之淵源師友之講習義理
益明利禄益輕一變五代遼季衰陋之習迄貞祐南渡
名卿大夫布滿臺閣若胥萃公和之之通明張左相信
甫之樸直張太保敬甫兩趙禮部周臣庭玉馮亳州叔
獻王延州從之李都司之純之儒學王尚書充之李都
運有之兩楊戸部正夫叔玉李坊州執剛之吏能張大
理晉卿之平恕商右司平叔之雅量許司諫道直陳留
副正叔之直言極諫康司農伯禄雷御史希顔之剛稜
疾惡累葉得人於兹為盛若夫才量之充實道念之醇
正政術之簡裁言論之詳盡粹之以天人之學擴之以
師表之業則我内相文獻楊公其人矣識者以為中國
之太平治之久河岳炳靈實生人傑非宏衍博大之器
如公者曷足以當之降才爾殊最穪斯允商略前後擬
倫名勝惟其視千古而無愧是以首一代而絶出然元
光正大以來大夫士推公為中朝第一而不以百年計
之者知公為未盡與公諱雲翼字之美楊氏其先贊皇
之檀山人六代祖忠客樂平遂占籍焉曾祖處士君青
嗜讀書而不事科舉嘗誨其子孫言聖人之道無他至
誠而已誠者何不自欺之謂也蓋誠之一物存諸已則
忠加諸人則恕是道也出於人心誰獨無之然則山野
小人有能行而世之才智士大夫或有愧焉吾百不及
人獨此事不敢不勉耳若等能從吾言真吾子孫也祖
郁用公貴封正議大夫祖妣宋氏追封弘農郡太夫人
考恒累贈中奉大夫妣李氏弘農郡太夫人公資穎悟
初學語輒畫地作字八歲善屬對日誦數千言弱冠登
明昌五年經義第一甲第一人進士詞賦亦中乙科特
授承務郎應奉翰林文字考滿留在任承安四年出為
陜西東路兵馬都總管判官决獄寬平大為總管賢宗
室長壽所知泰和元年召為太學博士丁内艱服除授
太常寺丞兼翰林修撰六年南鄙用兵以本官從左丞
揆軍駐汴梁明年授上京東京等路按察司僉事初宰
相奏是職章宗先已識公即可其奏曰得之矣召見咨
以當世之務稱旨及陛辭諭之曰卿至官有所建明當
專達毋枉執事者又明年改上京臨潢等路按察司僉
事兼本路轉運副使大安元年翰林學士承旨張行簡
薦公才學優贍精於術數召授提點司天臺兼翰林修
撰禮部郎中崇慶元年以病得請歸鄉里貞佑二年有
司例上官簿宣宗閱之記公姓名起授前職兼吏部郎
中三年超禮部侍郎兼提點司天臺充賜宋國歲元國
信副使四年西北兵由鄜延内侵潼關失守朝議以兵
部尚書富察阿里巴斯為副元帥以禦之公奏阿里巴
斯言浮於實必誤大事不聽兵卒大敗如所料六年遷
翰林侍讀學士同修國史禮部司天兼職如故有旨官
制入三品者例外除以卿遇事敢言議論忠懇故特留
之以便咨訪卿宜悉吾意也時右丞相高琪當國昵信
小人多變舊章𣙜貨提舉司王三錫奏請𣙜油高琪主
之甚力詔集百官議其事戸部尚書完顔天寵軰百餘
人同聲贊可公獨引趙秉文時戩等三數人排其議謂
果行此事是以天下通行之貨為𣙜貨私家常用之物
為禁物自古不行之法為良法竊為聖朝不取也議遂
格高琪怒公為異竟以事譴公公不之恤也興定二年
拜禮部尚書兼知集賢院事五年築京師子城役兵民
數萬夏秋之交病者相枕籍公提舉醫藥飲食躬自調
護多所全濟城成進官一階四年改吏部尚書且有後
命卿之聞望舊矣今以選曹授卿宜振肅紀綱盡革前
弊朕之待卿尚當不止此耳公涖政裁畫有方凡軍興
以來入粟補官及以戰功遷授者事定之後有司以為
程式或小有不合一切罷去公奏從寬收錄旬月政成
不動聲色而姦吏為之縮手朝譽歸焉九月上召戶部
尚書高夔及翰林學士趙秉文於内殿皆賜之坐問以
講和之策或以力戰為言上俯不樂者久之公徐以孟
子事大事小之說解之且曰今日奚計哉使生靈息肩
則社稷之福也今日奚計哉上色乃和十一月改御史
中丞宗室承立權參知政事行尚書省事事有不法者
大臣以為言詔公就鞫之獄成廷奏曰承立所坐皆細
事不足以累大臣然聞之向西北兩敵合兵來侵平凉
以西數州皆陷承立坐擁強兵瞻望不進鄜延帥臣完
顔哈達者以孤城當敵衝且能敗其前鋒哈達之功如
此承立之罪如彼願陛下明其功罪而賞罸之則天下
知所勸懲矣自餘小失何足追咎承立由是免官而哈
達遂總機務五年以疾求解復為禮部尚書兼翰林侍
讀學士元光二年復申前請宣宗不能已許焉哀宗即
位圖任舊人首授公攝太常卿正大元年復翰林學士
詔集百官議所以省費者公以為省費小事一戸部司
農官足以辦似不足議樞密院專制軍政蔑視尚書出
政之地政無大小當總其綱領付外施行今軍旅之事
宰相或不預聞欲使軍民利病兩不相蔽得乎故獨以
此應詔二月復為禮部尚書兼侍講明年設益政院於
内廷取老成宿德充院官極天下之選得六人而公為
選首名為經筵實内相也每召見公獨賜坐且呼學士
而不名也初命講尚書公為言帝王之學不必如經生
舉子分章析句但知為國大綱足矣因舉任賢去邪與
治同道與亂同事有言逆於汝心有言遜於汝志等數
條一以正心誠意言之敷繹詳明上聽忘倦尋進萬年
龜鏡錄聖孝聖學之類凡二十篇公見朝士廷議之際
多不盡所欲言上下依違寖以成俗一日經筵畢因言
人臣事君之道有二有所謂事君之禮有所謂事君之
義禮不敢齒君之路馬蹴其芻者有罸入君門則趨見
君之几杖則起君命召不俟駕而行受命不宿於家是
皆事君之禮人臣所當盡者也然國家之利害生民之
休戚一在敷陳之間則向所謂禮者特虚器耳君曰可
而有否獻以成其可君曰否而有可獻以替其否危言
正論期於益國補民而已言有不從雖引裾折檻斷鞅
軔輪有不恤焉者當是時也若姑徇事君之虚禮而不
知事君之大義阿合取容國家何賴焉上變色曰非卿
朕不聞此矣公自興定元光間病風痺至是稍愈上親
問療之之術對曰無他但治心耳此心和平則邪氣不
干豈獨治身至於治國亦然人君必先正其心然後可
以正朝廷正百官遠近萬民莫不一於正矣上矍然知
其為醫諫也十一月夏人和議成遣其徽猷閣學士來
議互市及振危急者數事數往不能决并求大臣面論
之朝廷以公往議乃定四年知禮部貢舉以考試勞心
遘疾明年八月之七日薨於私第之正寝春秋五十有
九累官資善大夫勲上護軍爵弘農郡侯諡曰文獻娶
呂氏封弘農郡夫人子男二長曰樸前公卒次曰恕擢
正大四年經義進士第女一適巨族初公娶胥氏左丞
通敏公之孫平章政事惠簡公之女以事姑嘗有後言
即日棄去不以相家子為難二弟仲翼備極友愛家貲
悉推予之至百負之而不恨嘗與人言昆弟之間若以
昆弟待之則容有不可堪忍之事但當以父母待之耳
或以為疑公曉之曰父母吾不得而見之得見兄弟非
父母而何此念一生雖百世同居可也一姊適李氏既
寡挈孤幼來歸公處之官下在律疏屬及外親留任所
滿百日則徙他郡避嫌公言之朝獨得不徙撫導二甥
卒為名士其長庭簡者登上第公天資雅重自律為甚
嚴而其待人者寬以約交分一定死生禍福不可變為
天官為春官為翰長為太常文章與閑閑公齊名世號
楊趙高文大册皆出其手典貢舉三十年門生半天下
而於奬借後進初不以儒宗自居所以教誘之者率君
子長者之事益其所未盡而勉其所可致苦言至戒或
寓於疑曲周密之間異時想聞風采若龍門之峻朗出
天外及一被接納則又恨造之之晚也平居無事左右
圖史澹然無所營及當官而行或論列上前慨然以天
下事自任知無不言言無不盡確乎有不可奪之節古
所謂君子有三變者於公見之貞祐以後主兵者不能
外禦大敵而取償於宋故頻歲南伐有沮其兵者不謂
之與宋為地則疑與之有謀進士至宰相於他事無不
言獨論南伐則一語不敢及公為太學博士泰和初建
言便謂宋不可伐國家之慮不在於未得淮南之前而
在於既得淮南之後蓋淮南平則江之北盡為戰地進
而爭利於舟楫之間我之勁弓良馬有不得騁者矣彼
若扼江為屯潛師於淮以斷饟道或決水以瀦淮南之
地則我軍何以善其後乎及李全倡議南伐宣宗以問
朝臣公多諫辭言天下有治有亂今但言治而不言亂
國勢有強有弱今但言強而不言弱兵家有勝有負今
但言勝而不言負此議論之所以偏也臣請兩言之庶
幾見利害之全夫將有事於宋者非貪其土地乎苐恐
西北有警而南又綴之則三面受敵耳故欲我師乘時
勢先動圖宋人今冬不能來或不敢來此戰勝之利也
就如所料其利猶未可必彼江之南其地尚遠且有巴
蜀為之輔雖無淮南豈不能集數萬之衆俟西北有警
而綴我耶戰而勝且如此有如不勝其害可勝言哉我
以騎當步理可萬全臣尚謂恐有不勝者今日之事勢
與泰和不同故耳蓋泰和以冬征而今以夏此天時不
同也冬則水脉涸而平陸多夏則水脉勝而泥淖多此
地利不同也泰和舉天下全力至於亂軍亦驅之為前
鋒今能之乎此人事之不同也議者徒見泰和取勝之
易而不知今日之難且以夏人觀之當日弓箭手之在
西邊者一遇勍敵則搏而戰袒而射彼已喪氣奔北之
不暇乃今陷吾城而擄其守臣敗吾軍而擒其主將曩
則畏我如彼今則侮我如此夏人既非前日奈何待宋
人獨如前日哉願陛下思其勝之之利又思敗之之害
無悦甘言無貽後悔可也章奏不報是秋公主貢舉且
取高帝以天下為度命題以諷焉時全一軍尋敗於淮
上幾有隻輪不返之禍宣宗責諸將言當使我何面目
見楊雲翼耶河朔民何經等十有一人為遊騎所迫渡
河而南有司論罪當死公上章營救之曰法所以重私
渡者防姦偽也今平民為敵所迫奔入於河緩死之計
耳豈有他哉使吾民不死於敵而死於法後唯有從敵
而已宣宗悟盡釋之哀宗以河南雨雹詔公審理冤獄
而不及陜西公言天下通為一體今人一肢受病則四
體為之不安豈可專治受病之處而置其餘不問乎朝
廷是之詔吏部郎中楊居仁審冤陜西公之重人命慎
於兵刑者類如此所著文集若干卷校大金禮儀若干
卷續通鑑若干卷周禮辨一篇左氏莊列賦各一篇提
點司天臺二十年雖老於其業積日累月不能了之事
公一語破的衆無異詞有以太乙新歷上進者尚書省
檄公參訂摘其不合者二十餘條歷家稱焉德陵以庚
寅日啟土司天生陳舜舉言國音屬商金在庚為絶宜
用乙酉金王日吉詔公决之公言上行年辛卯乙酉雖
為金王終與行年相戾諱名不諱姓姓所同也名所獨
也且五姓之說在漢人猶以為不經前世如吕才一行
皆神於術數尚辨以為不可用本朝部姓焉可必其於
五音何屬乎卒從公議有五星聚井辨一篇天象賦一
篇勾股機要象數雜說積年雜說皆藏於秘府孤子楊
恕奉公之柩將葬於某原之先塋涕泗百拜謂門下士
元好問言先公孝弟忠信始於事親中於事君終於兼
善天下者翰林修撰王彪状具在墓當有碑敢質之以
為請好問謝不敢當恕以大義見責曰先公平生以國
士待吾子乃不得論次遺烈以見於後世乎好問度不
可以終辭再拜曰謹受教乃為文刻之且系之以銘其
銘曰天稟之厚百可施曾門之傳儼若思菁莪樂育並
以資大器備具無磷緇山甫吉甫其庶而魯無君子焉
取斯貞祐南駕傾朝支忿兵横出紛僵尸丁男役苦輸
膏脂公獨上前陳苦辭同仁一視父母慈越肥秦瘠小
智私兩淮民命我所司忍令矛端舞嬰兒崑崙神泉葠
术芝危國可活民不疵如公豈無匡復姿天廢商久實
為之孺子可教猶帝師惜哉不遭隆準時東隅之日今
崦嵫顧瞻喬木為嗟咨峴山墮淚方在兹零落何必西
川詩
西京留守李公德政碑邊元忠
吏有不為利回不為義庀世稱曰廉才足以經濟知足
以斷决世稱曰能奉法尊職履正奉公世稱曰循明國
家之大體通古今之時務世稱曰良其有一於此見於
郡邑治已為最又况兼而有之者何施不可是雖欲無
稱得乎如副留守李公乃兼而有之者也公諱晏字致
美澤州高平人也世名儒少以家學馳聲蚤中科第及
仕所至皆有異政大定二十有二年正月自秘書少監
出佐是京下車之際未及視事而聞風者懼平昔梗槩
大可見矣既而臨視於僚屬則敬而有禮於吏士則寬
而有治民間秋毫無所犯私門請謁一切罷去貪汚之
俗亦自斂迹得不謂之廉簿書鞅掌閱目無遺獄訟平
理斷决如神抑去豪強潛消賊盜人皆儼然望而畏之
似莫能近者得不謂之能欽乃攸司慎乃出令不矜功
不伐能亦無過行得不謂之循好古博雅内剛外温自
公暇日誨人不倦以至後學新進皆得親之而教化一
新士君子莫不中心誠服其在觴詠笑談之間和光同
塵殊無驕貴氣灑然在寒素右得不謂之良是年天子
遣使巡行天下政迹又冬十有一月詔赴闕授翰林直
學士兼太常少卿以去席不暇暖士民聞之莫不驚嘆
皆相謂曰何其來遲而去速也及行都人遮道攀轅卧
轍者不可勝計一日父老王玘等數十百人詣草堂謂
陳留邊元忠曰古人良吏居則民富去則民思如公之
德政豈無贊揚願銘諸石以傳久遠元忠固不敏然於
公素為門下士載以玘軰懇迫義不可辭因撫輿情姑
道萬一銘曰其德惟何廉能循良其政惟何寬猛柔剛
身兼數器李公其當少而馳譽玉立蘭芳冠而登科傳
世文章所歴州郡遺愛一方來佐是京捕擊豪強政平
訟理時和民康席不暇暖詔歸玉堂使我黎庶借之不
遑觀斯石兮何啻桐鄉觀斯化兮何遠甘棠令聞令望
日篤不忘
元
創建潁川忠襄王廟碑孫著
至德十一年妖賊起汝南明年陷江淮又明年陷河洛
又明年斷函谷關據陜州城震擾秦晉解為州界秦晉
交勢引殽函去陜咫尺阻一河其州人少長老弱咸大
震恐怖懼謂朝夕焚溺水火中無葬地矣我聞潁川王
將大兵數萬衆轉戰南來拔殽關直薄陜州城攻圍計
數日賊分遣奇兵渡河北蹂解南鄙王將騎夜渡靈寳
要擊於安邑南原大破之乘勝逐北數十里抵平陸城
下陽津賊爭赴水死無噍類遺城中賊大奪氣會食盡
棄城乃遁去明年襄樊賊入武關奪秦嶺直犯長安王
復引兵戰同華再戰秦隴鳳徽大擊破賊走巴蜀遂定
秦隴又明年春東賊分道突太行陷冀雲中鴈門代郡
烽火數千里大掠復南還出故道抵絳將及解解人復
大震恐王復出關渡蒲坂勒兵解之聞喜以伺賊賊走
南山設伏兵横擊之賊驚棄輜重散走山谷虜獲萬計
晉冀地悉平歴數年環解境皆兵燹賴王力解之民卒
脱兵難後二年王靖大定中原又二年收魯復下齊夏
六月薨於軍哀音至解之士民及郡守僚屬相屬聚計
議曰天下初發難也羣盜所過燔城府殺長吏屠黔黎
毒流遍海内㒺不殘滅吾解梁合境為完城四野為全
民邑里有屋廬父子夫婦長幼昆弟有倫飲食有節出
入有數抱子弄孫不殊平時若是者果誰之賜耶傳曰
有功於民國有祀能捍災禦患國有祀王有大功活大
衆宜世世血食吾土衆口儔應咸曰安思所危恩思所
自是謂知報德者乃即日擇高阜肇營王廟於乾隅官
府捐俸金士民輸土木衆樂效役不閱月而告成殿宇
巍如廟貌儼然兩廡櫺星拱揖左右中條大華掩擁後
先壮麗雄偉聳甲首郡訖事其同知卜嗣真走洛陽求
文於余用刻石以垂不朽吾喜王勲業在王室聞望在
天下德澤在四方後解人感王大德追思感慕永世能
不忘是可記王名察罕特穆爾字廷瑞沈邱人初監汝
寧州中書平章政事知河南山東行樞密院事陜西諸
道行御史中丞薨諡忠襄追王潁川其子庫庫特穆爾
繼總大兵允克成功今為太尉中書平章政事樞密院
事太子詹事家乘國史具載始末兹不錄云
大都路總管姚公神道碑銘富珠哩翀
公姓姚氏諱天福字君祥拜監察御史彈擊權臣無所
顧畏世祖皇帝賜名巴爾斯國言虎也其係出唐賢相
文獻公元崇文獻諸孫伯禄卒絳州觀察判官葬絳之
稷山縣南陽里繇是世為平陽絳人公考處士君諱君
實字仲華甫冠避兵鴈門金進士趙泰以子妻之生公
及和衆主簿天禄公姿白晳美風矩童丱不凡聞處士
訓忠孝奉受惟謹從事郡府挺潔不羣儕軰畏之仕懷
仁為縣史世皇以太弟駐白登公從縣進葡萄酒見奇
之留侍宿衛至元初丞縣懷仁太師楊庫克楚薦其能
於丞相塔齊爾丞相奉使朔漠修睦宗藩引與之偕五
年立御史臺丞相為大夫奏授架閣管勾秩將仕郎十
一年以承事郎拜御史十三年江南平冬十二月宰相
銜怒左遷同知衡州路明年春三月以朝列大夫改河
東山西道提刑按察副使佩金符夏六月拜治書侍御
史秩中順十六年春使憲淮西江北道秩嘉議十八年
憲江南湖北二十年夏憲遼東明年春以母老請歸飬
不允二十二年春召為刑部尚書秩通議逾年總管揚
州不赴二十六年夏復憲淮西秩正議三十年拜中奉
大夫甘肅等處行中書省參知政事以親辭改肅政廉
訪司成宗即位使肅政廉訪於陜西元貞元年春三月
遷正定總管冬丁太夫人憂自鴈門徙處士君柩合葬
絳之稷山中書起公還正定大德三年春二月拜江西
行中書參知政事辭奉使山東還四年秋七月以通奉
大夫參知政事行大都路都總管兼大興府尹本路諸
軍奥魯總管管内勸農事六年春正月二十有八日薨
於位年七十有三公至元名臣勲德焯著其薨也朝廷
悼惜吏士護喪歸平陽以夏四月某日葬稷山西北嘉
禾里泰定三年以子侃請制贈正奉大夫河南江北行
中書參知政事護軍追封平陽郡公諡忠肅天歷己巳
侃以公行實徵銘神道之碑不獲終辭因採其本末而
次第之公始為御史條奏宰相阿哈瑪特罪二十有四召
廷辯公枚數其罪彼輒引服數至於三氣沮情駴上動
色若曰此三者罪已不宥目公曰巴爾斯臣下有違太
祖之制干朕之紀者汝抨擊勿隠廷臣震悚其事今祕
世未有聞時方倚相理財姑釋不問衆亦為公危之太
夫人趙君有賢識勗公曰國爾忘家汝苐盡力果不測
吾追蹤陵母死日猶生年公泣謝白其長曰萬一得譴
乞不以老母坐連也語聞上歎曰是母子有古義烈勅
侍臣董文忠宣付史臣書之監大名小堪布得罪御史
按之至見毆辱繼用公往間道微服入境察悉其情還
取驛抵其所摘抉如神簿責死罪十有七械送輦下俄
以宥普經臺門大詬公在察院捉捕之自檢行囊得賂
侍御史安諤斯納救免状即桎堪布而祕其事夜用巡
符託詗邏奄至一道士室盡獲其賂明日陛奏上曰彼
七死猶赦汝欲何為公對罪十有七條七留十餘誰歸
咎上悟戮堪布斥安時御史大夫二安善甚一既斥與
所善猶雙陸禁中公曰安庶人耳豈得與大臣狎叱令
起座皆失色公即入奏一蛇九尾首動尾隨兩其首行
不能寸今憲不綱蛇首二也上曰然一人二冠可乎召
兩大夫諭以公言大夫博囉懼以年少自劾罷有讒提
刑按察之不便者有旨罷之是時廣平貞憲王伊囉勒
為御史大夫公告之曰往者悖叛蝟起障塞見聞今列
憲宇内廣視聽虞非常慮至深遠不但繩督有司而已
也縷縷陳之大夫悟矍然曰幾失是夜造禁密詳奏上
曰此天下安危計也其勿罷會駕北幸所擊相馳騎士
縛公閱其家脱粟數斛外得言事故藳羅織苛毒公亢
聲曰乘輿行狩戕害言臣宰相寧欲反邪捃拾無所得
斥遷衡州俄憲河東太原民飢開廩賑䘏議者以擅罪
公上知不私置勿問朔方兵興役民轉粟人畜顛踣公
曰執政非策自蹙其本也投闕論奏改和糴疲瘵為蘇
留遷治書出憲淮西先是蘄黃有叛者將吏贓獲良民
以萬數公皆理歸民伍衆感泣相率立生祠徙節湖北
劾輔臣楚國公罪以聞上閔其有勞為痛治其黨會阿
哈瑪特敗大遣使治官慝遼東宣慰使阿喇卜丹權黨也
侵暴尤横召公使遼至則封府庫究簿書審事察冤正
魁惡著公道使還即命長憲遼東公疾馳夜入詰旦涖
事民懽吏愕郡縣竦動初遼朔旱蝗公至雨澍蝗滅其
境域烏桓白霫故地也民喜畜牧習射獵不事耕學公
教以稼穡詩書居數年農勤士奮民之孝者旌之不義
而訟積不决者訓睦之稔惡者懲艾之武平縣民劉義
訟其嫂與其所私同殺其兄成縣尹丁欽以成尸無傷
憂懣不食其妻韓問之欽告其故韓曰恐頂𩕄有丁塗
其跡耳視之果然獄定上讞公召欽諦詢之欽因矜其
妻之能公曰若妻處子耶曰再醮令有司開其夫棺毒
與成類并正其辜欽悸卒臺章以公詣平灤按總管劉
訥古伯公至劉欲遯去公密令憲傔張仲威作漁人匿
西城橋伺之劉果與吏徒會橋下謀揜其愆仲威得真
公一問皆伏吏胥之點而虐扼民之吭而快其所欲民
莫敢校者率以罪黜平灤都吏張氏子尤狡而忮杖去
之遠近震讋道行遵化風旋馬前公默謂之曰汝冤從
我吾為汝理至縣舍風即見令縣以櫜鞬士從憲傔覘
之信宿及蓊薈而風息得五尸皆短衣其一衣中得小
印公下令居賈行商以端匹赴縣聽和市辨之賊果執
遼粟歲輸灤陽使督運急時民方飢公曰吾忍視邪留
粟賑糶使不敢阻民賴以生遼人以公政通神明追思
惠化立祠頌德入長刑曹讞獄與衆不合歸卧於家竟
如公言衆得罪公望益隆淮西不治復握使節申飭舊
規風采立變初宣饒徽數州有亂者官軍並俘齊民加
以劫掠絡繹淮境公責守令嚴津防峻訶譴民復其鄕
者數千餘家帥臣昂吉爾閫淮殆二十年位中書右丞
以宣慰使操制兵民黨結中奥其子亦握兵煽虐奴官
屬轢風紀莫敢誰何宿盜數十出没淮海陸梁自宋未
有制者宋亡帥葆芘其徒通納賄賂縱其所為公遣健
士襲捕得所匿兵仗貲財定案市殉者七人自是帥漁
鷙状百出公䟽其跡取驛上聞帥餌驛勿給公潛前走
得驛馳去帥遣兵校丁文虎追刺公至六河館不及公
至揚州文虎亦至誣公於行臺俄而六河館人以刺公
状聞文虎被執公赴覲制遣近侍阿珠治書侍御史烏
遜馳訊帥以罪廢已而赴闕以擅殺淮賊譖公不中憤
而斃淮境大寧丞相僧格之黨虐平陽者尤劇其敗也
用公尹其府以清宿蠧詢父老得郡邑田里真偽利病
緩急先後審行之民輯事理遼西吴氏子贗為女巫行
眩衆事之若神公洞其詐攝至府吏欲案究公曰亂常
之跡可侈言耶立命撲死衆驚服政化無阻崇館宇引
水置磑植柳代樵會斂為紓正定都會南北驛傳雜沓
事弊民痿大臣琳沁奏牧守非公不可遂尹正定導壅
治棼生枯壮弱日聽愬訟鑒隠破堅動無泥閡人人竦
愜衆走府治瞻判決優肆為空初饋餼不充徵需日困
公以楮鏹貸民因母取息蕃畜孳豐廩稍闢大賓館水
磑創立如平陽用有餘裕宗親之位傔從之區秩秩井
井甲諸路歲省官緡而下不加擾憲人撫細故劾公中
書敷奏事不涉私法可施用宜著令式以示他州制可
郡人集衆象龍祝雨公曰無益令徹去迺慮獄囚底平
允雨大霈驛置新樂北阻𣲖水使介車騎自南而北者
雨溢夜瞑野次無所建議徙置𣲖南衆大便順築寺五
臺督民運木奪農癏衆令方急公不從府懼佐貳交諍
之公曰吾民牧也惟民是䘏請待農隙朝省為允欒城
盜殺人取財夜舁尸置民隆氏邸縣笞擬隆氏父及二
子當死械囚送府哭於庭尸母辨贓無其子印識公疑
之會使者决大辟公詒他賊承盜殺状隆氏獄緩真盜
遂獲黠吏退胥之在民閭者不啻百數劫持官府而肥
其家咈其心則禍之管庫税廩之徒往往破産質妻鬻
子以償所欲而不敢與辨公劭農諸縣得其姓名杖死
數人質鬻者還之餘多遁去或改行為善士其尹京也
立誠信繩桀驁挫強禦䘏惸弱事至而斷豪右斂跡三
河民藏古銅印怨家訟曰將謀作亂縣搒掠其囚使符
所訟至府辨其文曰三河縣印公曰何亂之為以不輸
官罪之制令尚廐芻稈以鹽易諸畿民霖溢害稼公請
市旁郡尸部據令督責上下洶懼公帥京屬從部白省
竟以公謀寧息京甸京人弟假姊財不劵姊嫠益貧弟
賈益富姊嫠徵財弟曰有劵即與姊憤愬聽者難之愬
於公諭之曰汝但歸俟徐訹劫盜扳弟對詰大懼吐實
暨姊中分其貲公果毅直諒立朝敢言操行清介忠孚
信格有賜輒辭上至引唐太宗賞魏徵故事曉之對曰
臣言分也受賞非分也竟不受持憲總郡皆有威惠舟
淮赴鄂民衆衛送不絶盜聞之戒其徒曰姚公正人也
勿犯性孝太君年踰大耋公拜參知政事甘肅難於輦
養辭不往世高其行縉紳推論聖朝人物骨鯁有為終
始不貳其操者公當第一固確論也蓋嘗稽之鴻惟世
祖神鑑睿算長駕遠馭文武效能光輔丕業甸萬國冠
百王盛矣然廊廟岳牧邪慝間出兜鯀三苗唐虞猶病
於是大植風紀明目達聰以弘至治公當至元之際奮
下列搏權姦涖方州滌巨蠧自能使辨捷不能措其喙
讐憤無所憑其兇風槩氣節炳燿一世淵衷之所孚公
論之所與豈徒然哉其忠義剛大藴積有素故也公敭
釐四十餘年功名事業磊磥赫奕侃訪輯遺軼既久始
備因嘆世有家者之子與孫或不侃若先烈湮滅可勝
惜哉叙而銘之或有待也公始娶趙氏繼楊氏皆平陽
郡夫人子男三人壽童蚤卒祖舜祕書著作郎卒侃内
藏庫副使楊夫人子也銘曰帝運開天中統至元人傑
斯寳匪寳璵璠惟天聰明憲象執法元化宣朗昭融六
合堂堂忠肅始峩廌冠讜言正色英風夏寒虎炳其文
山立殿陛禱杌饕餮魄禠魂悸宸扆凝邃上動天容庭
有直臣庶儆其同有鑒其明有玉其潔桓桓其勇夬夬
其决孰撓斯曲孰鍊斯柔善善豈親惡惡豈讐雖千萬
人莫阻吾往如脂如韋有泚其顙侯符三剖憲節六持
義槩秋凜仁術春熙上亮其忠史載其信何勸不懷何
懲不震碣石之北淮海之南社稷尸祝無怠其嚴滹沲
溶溶霍岳峩峩其融其結百世不劘台鼎之崇芥視不
屑京尹之雄莫仲與伯有烈終始無間險夷誰近而忽
益遠而思汾川西流河水東會稷山之銘惟以永配
上都留守賀公墓誌銘虞集
世祖皇帝建上都於灤水之陽控引西北東際遼海南
面而臨制天下形勢尤重於大都大駕歲巡幸中外百
官咸從而宗王藩戚之期會朝集冠蓋相望供億之計
壹統之留守故為職最要焉自非器鉅而慮周望孚而
幹固明習國家典要深為上所信嚮者殆不足以勝其
任也自世祖時以屬諸賀氏至於今三世矣方奉元忠
貞王為政時一府之中非無國人貴姓與之共位又有
材僚佐布在行列求其臨事决議之際必得其一言而
後定則他人固不能矣是以終至元之世數十年間有
贈秩賜金而終不可遷居他官焉公忠貞之子也諱勝
字正卿以小字巴延行幼從魏國許文正公學通經傳
大義年十六以大臣子備宿衛世祖甚器重之入則侍
帷幄出則參乘輿無晝夜寒暑未嘗暫去左右故事論
奏兵政機密非國族大臣無得與聞者時獨不避公或
更命留聽近侍或言論語八佾之五章若訕今日者盍
去諸上以問公公曰夫子為當時言距今二千餘載豈
相及哉且國家受天命為天子有天下固當下比古之
逖遠小君而自居乎上然之廿四年納延叛率其兵入
寇上親將討之將戰之夕唯近臣濟爾哈朗帶劍立寝
門外親王貴人不得輒至而公入直帳中受密旨出入
指授諸將及戰公擐甲前導牙纛既成列還侍上側王
師奮擊遂克納延明日上顧謂近侍曰昨者之戰飛矢
及於朕前毅然無懾容者唯巴延為然都人見上之親
征也頗恟懼上欲慰安之故亟還夜行卧輿中苦足寒
公解衣以身温上足乃安寝及旦蹕駐始悟他日上自
校獵還宫伶人道迎有被色繒綴雜旄像獅子以為戲
者載輿象見之驚逸執輿者莫能制公時侍上在輿中
即自投下奮當其觸突後至者始得追及斷靷脱象乘
輿乃安而公創已甚上親撫之命尚醫尚食謹護視蓋
三月而後安是時天下初定四方以遽聞者上欲亟賜
報公方少壮能日馳千里又上所親信有使事輒見遣
受命無留行復命無後期所區畫動合旨意或朝至而
夕復出亦不少憚也故六詔西域交廣之屬無不至焉
槩計其所歴無慮數十萬里上春秋已高海内已定每
嚴畏天象以自驚司天有奏得非時以聞因拜公集賢
學士服一品服以領之僧格之為相也怒忠貞之尹京
常不下已危中之上前旬月之間數十奏不止賴上察
公父子深故免廷臣共知其姦無敢為上先言之者公
嘗啟其端而言者繼之始服罪上之改尚書省為中書
也方卜相顧謂公曰汝以為孰當吾心者公再拜曰命
相國之大政非小臣所敢知然求之輿望以為太子詹
事諤勒哲錫津子也端重忠實可屬大事上曰然吾并得
所以佐之者矣遂相諤勒哲而以公為參知中書政事時
年二十八耳參决朝議明允通練一時驚異焉久之又
拜僉書樞密院事又拜大都護典外國之來屬者成宗
皇帝即位之十年忠貞告老尋殁於家而公拜榮禄大
夫上都留守兼本路都總管開平府尹虎賁親軍都指
揮使服忠貞所佩虎符至泰定年拜光禄大夫左丞相
行都留守兼本路都總管府達嚕噶齊延祐二年拜開
府儀同三司上柱國三進而彌尊遂兼台司之貴而留
鑰之寄如一蓋世官矣上都地寒不敏於樹藝無土著
之民自穀粟布帛以至纖靡奇異之物皆自遠至宫府
需用萬端而吏得以取具無闕者則商賈之資也吏多
並緣為姦一旦稱遽𤼵所居以集事而直不時得人用
病焉公常閱文書按而予之無或失其業故來藏市者
沛然日增稱京師之盛公坐府治事謹辰酉吏舍肅然
具牘無敢玩出内無敢欺貴人大家或以上命得給賜
若營繕市易多遣私人逼脅府吏凌辱僚吏榜係其民
人豪横過取無可誰何公必畫奏抑治之而善柔者亦
必使得所當而去吏有持上供物入宫門迫暮不得出
所司捕得奏誅之公曰此有故非闌入也力爭之吏得
不死奉聖州民高氏隸籍虎賁衛以多貲名身死而子
幼貴官有利其家財者使部曲強娶其婦公為辨之上
前不聽娶高氏乃得全其家公以民之饑也嘗便宜𤼵
廩不待得請以民之不知教也始大為學舍禮師儒以
風化之是以吏民不識貴彊之凌暴承其教戒仰之若
神明焉相率為祠於西門之外設公像而祝之關陜之
亂公方朝正月於大都上曰上京根本之地其速還鎮
即日告行都人見公至如孤弱得慈母時安王將兵北
行所過多侵掠公謂之曰君父倚王以保民禁暴今未
出國門而行次失律天子或以為問奈何王悟謝之整
兵以行民用安堵時方隆寒士馬凍乏縣官芻糗衣著
不時具公以私藏足之行者以為感仁宗皇帝乃命工
畫公像勅學士為贊識以天子之璽而賜之俾傳示子
孫於是公有足疾辭不任劇願賜骸歸國上曰祖宗以
上京屬卿父子民安化行朝無顧慮久矣徒卧護可也
乃賜小車俾乘以出入得至禁廷焉當是時太師特們
德爾為相子弟縱虐於民公壹繩之以法官峙宿儲而
丞相家奴擅罔市利責高直於宫公每裁抑之又惡其
帷薄之不脩也而貪嫉日盛絶不與往來都人張弼子
殺人獄具丞相受其金錢無算為折辱留守脅使易辭
出之公持不可而中書平章政事蕭拜珠御史中丞楊
多爾濟等顯奏之天子震怒罪且不測賴太后仁恕以
為言幸得罷去相位而諸公之怨不可解矣英宗皇帝
之即位也特們德爾復為丞相乘間肆毒睚眦之私無
不報者蕭楊二公既已被害即誣公乘賜車出迎詔書
為非禮而執之激怒主上遂見殺公死之日京師之人
巷哭相聞而士大夫憤怒相視以目自是廷中不附己
者固已盡中傷之而恩深不報者亦見及而無遺矣久
之天子察其故斥不得居位遂死於家敇仆所樹頌功
碑而言者始昌言蕭楊及公之冤未及有所昭雪而上
崩今上皇帝入繼大統𤼵明詔以撫慰天下顧未暇他
及而首以公等之枉為言蓋知天人積憤之故本由巨
姦殘忍以啓之也於是姦忠逆順之辨大明死者固已
少自釋於地下而天下之公議亦少振焉明年乃贈公
推忠宣力保德功臣太傅開府儀同三司上柱國追封
秦國公諡惠愍贊書哀惻聞者感動命下日都人走詣
其殯不約而至者幾萬人而其子惟一即拜正議大夫
同知上都留守司事泰定四年秋集執經講帷從在上
都而惟一適遷陜西廉訪副使乃來告曰家世荷國厚
恩受京邑之託父子一心所以圖報稱於萬一者天實
臨之列聖實鑒之我先人遭罹姦兇遺履危禍此惟一
泣血終身而不忍言者也皇上聖明灼見隠伏不遺故
舊襃䘏之典極於哀榮又不以惟一不肖俾嗣世職感
恩戴誼是以未敢申其情事期滿歲而請行今易節以
西實過鄉里是天所以賜惟一也將以某年月日奉以
歸葬焉惟先人終始定於國是非一家之私言也託諸
幽宫以期不朽者非太史氏其何徵乎敢以為請此又
惟一忍死以待者也集受其言而悲之乃考諸見聞與
其客吕弼所為状得祖宗付囑賀氏以上都之事與賀
氏父子之為治者乃并朝廷哀忠臣懲往失之意而具
書之按賀氏家隰州之永和今為京兆鄠縣人曾祖種
德封通奉大夫護軍雍郡公妣郝氏贈雍國夫人祖賁
京兆路總管諸軍卾囉贈輸忠立義功臣銀青榮禄大
夫大司徒封雍國公諡貞憲妣鄭氏贈雍國夫人考仁
傑光禄大夫上都留守虎賁親軍都指揮使平章政事
商議陜西等處行中書省事贈推誠宣力翊運功臣太
師開府儀同三司上柱國追封奉元王諡忠貞妣劉氏
鄭氏皆封雍國夫人改奉元王夫人娶張氏早卒又娶
納古爾岱爾氏亦先公卒皆封雍國夫人改封秦國夫人子
男二惟一惟賢為尚衣奉御女二長適平章政事阿布
哈雅次適綽爾呼巴公墓在□縣某里從先塋也銘曰
巍巍神京世祖所營殿於漠南治朝廣廷有城有闕民
之攸止大纛周廬亦有舍次始命董兹國有幹楨舉綱
挈維紀目亦程維昔周郊陳實繼旦慎始和中異體同
貫我則不然世官尚賢保綏成功動循故先公始侍中
年壮氣銳出入踐敭百試無替乃贊國鈞乃佐本兵乃
斂長籌以督畿坰時巡至止百用具給清宫言還留鑰
是執歲率其常年與位遷膂力則非精思弗愆時入禁
闥衆起咸拜名王細侯亦仰而慨曰此老成世皇之臣
祖事孫承矧其都人公出視政獄市無擾商曰予獲民
曰予保公田於野徒御不囂有警無遨具咨公勞公惟
小心不懈彌謹義之有激事在無隠竊位為權彼兇滔
天我則老臣忍從危顛二三君子犄角以制不竟於斷
階此大厲嗚呼昊天不淑謂何假威神明徧為百譌國
論素定公則不隕揚言孔昭天子之聖保終没寧豈必
謂身身枉義伸抑又何呻我哀公子知忠念孝還葬忍
緩思報之道奉節過家天子命之承志正邱天道聽之
嗟彼都人不歌以相曰此有祠公庶來享南山峩峩其
鹿維林公從先王歸復自今貞珉刻辭作於太史千載
之徵亡愧孫子
河東廉訪使程公神道碑銘王思廉
元貞丙申正月十五日河東山西道肅政廉訪使程公
以官壽薨於太原二月三日歸柩汴梁大德改元冬諸
姪状公行實來請銘按公諱思廉字介甫姓程氏上世
洛陽人元魏遷兩河豪右實雲中三州因著籍東勝公
處士諱某之曾孫贈少中大夫安定郡伯諱某之孫宣
授㳂邊監榷規運使解州鹽使諱某之子妣田氏公始
知讀書從樞判白公學故文筆論議皆有師法中統建
元用太保劉文貞公薦事裕皇於春宫服勤守恪特被
眷遇令監印宥省至元七年樞副合丹公以平章政事
領河南行省選署都事十二年轉同知淇州事力辭飬
親繼丁外艱服除授東平路判官入拜監察御史十六
年出僉河東山西道提刑按察司事俄遷河西隴右道
副使徙河北河南山東東西兩道未幾陜西行省舉公
興元路總管明年進陜西漢中道大使二十六年雲南
立行御史臺擢拜中丞今上嗣位改河東山西道肅政
廉訪使公識見明敏沈毅果斷筮仕之初年尚少言動
有節望之儼然同列雖親密者亦不敢以狎䙝及之由
是見知時宰有都司之辟竭力參贊事有當行惟恐或
後丞相史忠武公每加奬拔幕府有疑忠武公之徇公
者時規取襄樊供億浩穣公視出納綽有餘裕初築新
城於江北和糴以足兵食委公領其事倉廩未完米多
露積一夕大雨諸相以為憂使人覘公方安卧帳中召
而詰之公徐曰敵人在邇常宜鎮靜縱有漂濕折損幾
何不過軍士一日糧耳若中夜搔動衆心驚惑事變之
來殆有不可勝言者矣聞者韙之簡書之暇究心營繕
舟車器仗靡不犀利向之見疑者始以忠武為知人公
之世父治書公金南渡後嘗為監察御史正色立朝不
畏強禦及公嗣職慨然有濟美之志彈姦臣阿哈瑪特軰
不法至陷囹圄居之泰然其黨巧為機穽卒不能傷出
僉提刑司事也平反糾摘不克殫紀其尤者大同楊琳
沁等犯酒禁有旨誅之公以其罪不至死論列數四其
忠君守法如此其赴河北河南也道彰德聞兩河凶歉
民大艱食而官府徵租甚急欲止之有司謂法當上稟
不敢專擅公曰若循常例比得請民已疲於勾呼矣即
移文停催然後申明省臺果獲蠲除僚友有當鞫獄鄴
中而不果其行者公乃請代至則詳究本末盡得其情
蒙湔洗者以百數二十年河北復饑民多轉徙於南朝
廷遣使與汴梁官屬會憲司官於河上以扼之公與總
管張侯國寳决議放渡既而列上亦賜允俞是秋霖雨
大河清沁皆泛溢為衛輝懷孟害公親乘舟臨視賑貸
全活甚衆水浸衛城不没者數版適郡僚各以事出公
與屯戍萬戸張公集軍民𤼵倉廩修築隄防以捍其衝
晝夜督促暴露城隅閱數旬功始就至今大水不復為
患衛人德之興元命下公欲辭時尚書省丞相僧格擅
權頥指所及竭蹷奉承親舊力勸之公以太夫人年將
九十旁無兼侍輦致弗克不聽章三上得告而後已嗣
有陜西漢中之行亦極力丐免杜門家食慈母孝子懽
然一堂若將終身焉二十六歲丁内艱哀毁過禮見者
傷之雲南去京師踰萬里朝議以為振舉綱維肅清風
憲綏輯遠人非公不可公乃起或以跋涉勞苦且未終
制公必不拜公乃曰前此三除昧死陳情蓋以老母故
也今當宣力絶域以贖前過甫踰小祥即素服就道既
涖事即戒敇典兵之官牧民之吏主刑名司廩庫各謹
爾職毋致人言自是上下肅然一新舊染雲南舊有孔
子廟朔望長吏便衣拜謁而已教官雖設一無從學之
士公乃舉春秋釋菜之禮先於所治中慶府集行省臺
以下諸官百餘人公服以行禮事屬城化之有遣子弟
受業者公之不鄙裔夷推誠敷教又如此河東地瘠民
貧仍遭旱暵公奏除歲飼親王馬駞十之九所輸租税
易遠倉為近倉以便民歴年積弊前政欲去而不得者
下車未久蕩洗一空鄰境之人亦知嚮慕竟用是得疾
公頻居風憲剛稜疾惡恒以古人自期晚年言事尤切
直如早建儲貳以固國本訪求賢俊用贊丕圖車服辨
尊卑之差封疆表忠勤之實飬軍力以備邊定律文以
革弊皆急務也使節所臨擾民不急之役必先禁止農
桑庠序撿災戢盜尤所盡心至忘饑渴寒暑平居不事
生産惡衣菲食無難色與人交愈久而情好愈篤不以
貴賤為輕重或有疾病死喪問遺賙䘏禮意兼盡雖往
返數百里亦不憚勞後仍為之經理家事撫視子孫不
少衰減其於宗族姻戚又所厚者也恬於進取勇於為
義卧病太原未得謝猶力疾視事未幾索紙筆作遺書
寄弟姪異日飲啖應酬若平時客退易衣就枕而薨蓋
剛大不屈之氣充飬有素故於死生之際明白如此僚
吏士民涕泣相弔如失私親靈輀所經皆盡哀致奠則
公之為人槩可見矣享年六十有二夫人鄭氏婦道可
稱前公卒今夫人布達氏臨潢之甲族也明悟莊重持
家有法一子牛童早夭三女長適尹氏二幼在室以某
年月日葬公於某處先塋之次禮也銘曰烈烈程公出
遭盛時儒素世家孝友天資敭歴中外才可吏師霜凜
烏臺風生憲司去惡如草遇民如兒捍患禦菑奚翅己
私事不避難去必見思用夏變夷說禮敦詩惟是頑獷
化而柔慈萬里來歸鬢髮不絲飬吾浩然豈其餒而望
公廟堂决疑蓍龜命也奈何竟止於斯有韞於中未究
設施不龍不蛇賢人嗟咨有巍者碑銘以昭之公有遺
恨余無愧辭
山西通志卷一百九十五
