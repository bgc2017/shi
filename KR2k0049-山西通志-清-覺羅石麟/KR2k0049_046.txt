山西通志卷四十六
風俗
唐虞之治比戸可封夏后氏尚忠唐魏之風雖不免
於儉嗇褊急而其去夸詐輕浮之習固已遠矣
國家化民成俗上紹唐虞而山西被化尤邇至於去唐
魏之陋以範乎中正此亦守土者之所以厚蘄也志
風俗
河内曰冀州其山鎮曰霍山其澤藪曰楊紆其川漳其
浸汾潞其利松栢其民五男三女其畜宜牛羊其穀宜
黍稷正北曰并州其山鎮曰恒山其澤藪曰昭餘祁
其川虖池嘔夷其浸淶易其利布帛其民二男三女其
畜宜五擾其榖宜五種(鄭康成註五擾馬牛羊犬豕五種黍稷菽麥稻也賈公彦疏)
(云五擾馬牛羊犬豕者六畜中雞為緩故去之云五種黍稷菽麥稻者若饋用六穀則兼有苽若民之要用則)
(去苽故知是此五者)
季札觀樂為之歌唐曰思深哉其有陶唐氏之遺民乎
不然何憂之遠也非令德之後誰能若是為之歌魏曰
美哉渢渢乎大而婉險而易行以德輔此則明主也(註晉)
(本唐國故有堯之遺風憂深思遠情發于聲行渢渢中庸之聲婉約也險當為儉大而婉則節儉易惜其國)
(小無明君也)
魏國風七篇(葛屨刺褊子汾沮洳刺儉母園有桃刺時陟岵孝行役思念父十畝之間)
(刺時鼠伐檀刺貪碩刺重歛)
唐國風十二篇(蟋蟀刺晉僖公公山有樞刺晉昭公楊之水刺晉昭椒聊刺晉昭公)
(綢繆刺晉亂公杕杜刺時杜羔裘刺時無衣美晉武有杕之刺晉武公)(鴇羽刺時獻葛生刺晉)
(公晉采苓刺獻公)
魏國風譜(葛屨伐汾沮洳鼠園有桃世陟岵詩十畝之間檀碩魏無家其當在平)
(桓之間)
唐國風譜(蟋蟀晉僖候時繫周惠王世之水椒聊綢繆杕杜)(山有樞鴇揚羔裘羽)
(晉昭侯時繫周宣王世采無衣獻有杕之杜晉武公時繫周釐王世葛生苓晉公時繫周惠王世)
(周成王封弟叔虞於唐至六世孫僖侯唐之變風始作唐之地堯都詩人本其風俗故云唐自僖至獻公有詩)
(者四惠公已下無詩)
魏地狹隘其民機巧趨利其君儉嗇褊急而無德以將
之(詩小序)
唐風土瘠民貧勤儉質朴憂深思遠有堯之遺風焉魏
地狹隘民俗儉嗇蓋有聖賢之遺風焉(詩𫝊)
河東土地平易有鹽鐵之饒本唐堯所居詩風唐魏
之國也周武王子唐叔在母未生武王夢帝謂已曰
余名而子曰虞將與之唐屬之參及生名之曰虞至成
王滅唐而封叔虞唐有晉水及叔虞子燮為晉侯云
故參為晉星其民有先王遺教君子深思小人儉陋故
唐詩蟋蟀山樞葛生之篇曰今我不樂日月其邁宛
其死矣他人是媮百歲之後歸於其居皆思奢儉之
中念死生之慮吳札聞唐之歌曰思深哉其有陶唐
氏之遺民乎魏國亦姬姓也在晉之南河曲故其詩
曰彼汾一曲寘諸河之側自唐叔十六世至獻公滅
魏以封大夫畢萬滅耿以封大夫趙夙及大夫韓武
子食采於韓原晉於是始大至於文公霸諸侯尊周
室始有河内之土吳札聞魏之歌曰美哉渢渢乎以
德輔此則明主也文公後十六世為韓趙魏所滅三
家皆自立為諸侯是為三晉趙與秦同祖韓魏皆姬
姓也(漢書)
趙地昴畢之分野趙分晉得趙國西有太原定襄雲
中五原上黨上黨本韓之别郡也遠韓近趙後卒降
趙皆趙分也自趙夙後九世稱侯四世敬侯乃徙都
邯鄲焉太原上黨多晉公族子孫以詐力相傾矜夸
功名報仇過直嫁娶送死奢靡漢興號為難治常擇
嚴猛之將或任殺伐為威父兄被誅子弟怨憤至告
訐刺史二千石或報殺其親屬鍾代石北(師古曰鍾所在未聞)
(限石山險之在上曲陽)民俗懻忮好氣為姦不事農商自全晉
時已患其剽悍而武靈王又益厲之故冀州之部盜
賊常為他州劇定襄雲中五原頗有趙齊衞楚之徙
其民鄙朴少禮文好射獵雁門亦同俗於天文别屬
燕(漢書)
昔舜耕歴山陶河濱禹菲飲食惡衣服卑宫室此儉約
之化於今猶存(鄭康成詩說)
北土重同姓並謂之骨肉有遠來相投者莫不竭力營
贍若有一人不至者以為不義不為鄉邑所容(宋王仲)
(德𫝊)
晉有唐虞之遺風其俗節財而儉嗇(北齊劉子)
河東絳郡文城臨汾龍泉西河土地沃少瘠多是以傷
于儉嗇其俗剛強亦風氣然乎太原山川重複實一都
之會雖後齊别都人物殷阜然不甚機巧俗與上黨頗
同人性勁悍習于戎馬離石鴈門馬邑定襄樓煩皆連
接邊郡習尚與太原同俗故自古言勇俠者皆推幽并
云然涿郡太原自前代以來皆多文雅之士雖俱曰邊
郡然風教不為比也(隋志)
冀州堯都所在疆域尤廣山東之人性緩尚儒仗氣任
俠(太行恒山之東)而鄴郡高齊國都浮巧成俗山西土瘠其人
勤儉而河東魏晉以降文學盛興閭井之閒習於成法
并州近狄俗尚武藝左右山河古稱重鎮(韓信謂陳豨曰代天下精)
(兵處後漢末天下擾亂高幹為并州刺史牽招說幹曰并州左有恒山之險右有大河之固)寄任者
必文武兼資焉(通典)
晉之故封太行犄之首陽起之黃河迤之大陸靡之以
稼則碩以植則茂以牧則蓄以魚則庶而人用是富而
邦以之阜(晉問)
昔魏君儉嗇褊急近秦晉日見侵削平桓之世變風始
作(詩敘)
唐俗勤儉故其民間終歲勞苦不敢少休及其歲晚務
閒之時乃敢相與燕飲為樂(朱子詩註)
其風俗之厚而前聖遺風之遠如此(同上)
自堯而至於周蓋千餘年矣而其風俗流𫝊固結於唐
人之心故其民間質實勤儉之習親愛和樂之思警戒
忠告之情備見於詩此其俗之所以為厚也(安城劉氏)
(詩說)
克勤克儉所憂所思雖無唐虞君臣之德業而其發於
詩者與伯益告戒之辭同條共貫信乎前聖遺風之遠
也(同上)
唐俗勤儉勤者生財之道儉者用財之節聖人教人不
越乎勤儉而已(豐城朱氏詩說)
河東路蓋禹貢冀雍二州之域而冀州為多當觜參之
分其地東際常山西控黨項南盡晉絳北控雲朔當太
行之險地有鹽鐵之饒其俗剛悍而朴直勤農織之事
業寡桑柘而富麻苧善治生多藏蓄其靳嗇尤甚朔方
樓煩馬之所出歲增貿市以充監牧之用太宗平太原
慮其恃險徙州治焉然猶為重鎮屯精兵以控邊部云
(宋地理志)
昔者唐室之衰燕趙之人八十年之閒竭力致死不顧
敗亡以抗天下之兵而以為忠臣義士之所當然(蘇轍)
(燕趙論)
戰國之時秦晉之兵彎弓而帶劍馳騁上下咄嗟叱咤
蜀漢之士所不能當也然而天下既安秦晉之間豪民
殺人以報仇讎椎埋發塚以快其意而終不敢大變也
(蘇轍蜀論)
其民倜儻而無所顧負力而傲其吏吏有不善而不能
以有容也叫號紛呶奔走告訴以爭毫釐曲直之際故
夫秦晉之俗有一朝不測之怒而無終身戚戚不報之
仇也(同上)
全晉未分時在春秋世最為強國其俗用意深遠有古
帝王之遺風(唐庚憫俗論)
昔人論五方之俗以山西懻忮而好氣慷慨毅武竒節
之士多出其間(唐順之序)
古之帝王更都三河讀園桃園棘故其民至於今憂國
而忠于主有樞有榆故其民至於今喜樂而愉瞿瞿休
休故其民至於今長慮而却顧陟岵陟屺故其民至於
今孝閑閑坎坎故其民至于今力穡且葛屨見隘陿焉
彼汾見貧儉焉(郭子章晉論)
陂塘瀦灌溉通原隰墾稼穡同(張鳳翼晉賦)
士尚謙恭民多醇古恍不識不知之甿一讓畔讓居之
度去華存儉則素題越席之遺憂深思遠其暑雨祁寒
之故(同上)
方言
漢揚雄方言自關而西秦晉之間好曰姸哀曰矜或曰
悼凡大人少兒泣而不止謂之唴憂曰惄或曰溼凡物
壯大謂之嘏或曰憂凡人之大謂之奘或謂之壯凡相
敬愛謂之亟凡人語而過謂之&KR3814;(于果反)或曰僉凡取物
而逆謂之籑(音饌)凡大貌謂之朦或謂之龐美色謂之好
或謂之窕凡細而有容謂之魏(魏魏小成貌)或曰徥(度皆反)凡
物小者謂之私小或曰纖凡病而不甚曰殗殜(音嚈葉半卧半)
(起也)物力同者謂之臺敵凡全物而體不具謂之倚凡愧
而見上謂之𧹞痛曰憡猛曰撊(呼旱反)息曰喙堅曰鍇凡
取物之上謂之撟捎炊薪不盡曰藎凡人獸乳而雙産
謂之僆子(音輦)罵奴婢曰侮(言為人所輕弄)無緣之衣謂之䘪䘿
(俗名䘿掖音倔)陌頭謂之絡頭桮謂之㿿(音雅)甖之大者謂之甀
其中者謂之瓿甊相勸曰聳或曰□中心不欲而由旁
人之勸語亦曰聳凡相被飾亦曰□聾曰䏁(音宰)聾甚者
曰&KR2787;(五刮反)所疾曰可惡言相責讓曰譙讓暴五榖曰曬
凡以火而乾五榖之類謂之㷅(即&KR3146;字創渺反)鼅鼄謂之鼄蝥
(音無)蠀螬謂之蠧或謂之天螻蜉䖻謂之蟝□□謂之箄
(□古筥字箄方氏反)冢謂之墳
逆婦(左𫝊𨼆公二年紀需繻來逆女又宋督目逆而送之)稱父曰老子(庾亮曰老子于此興)
(復不淺宋書大范老子小范老子)呼小兒曰娃(吳有館娃宫後宫人美者皆曰娃蓋愛惜之稱)
(也)人憒憒曰不中用(史記外戚𫝊武帝擇宫人不中用者斥出歸之)鬭爭曰撻
拳(石勒曰我時飽卿老拳杜陸曰巨顙折老拳李襲吉為晉王諭梁書毒手尊拳交相于暮夜)縉紳
曰官人(杜詩曰劍外官人冷韓文誌銘王處士云吾一女憐之必嫁官人)轉風曰颴風
(長吉詩旋風吹馬馬踏雲)合人曰夥伴(史記陳勝𫝊曰夥頤涉之為王沈沈者木蘭詩出門看火)
(伴杜陵詩青春作伴好還鄉)妬人曰不分(唐詩不分桃花紅勝錦)人無賴曰惡
少年(漢書昭帝記發三輔及郡國惡少年屯遼東師古曰謂無賴子弟也)憶舊曰往年(黥布)
(𫝊往年殺韓信)曰先日(鄒陽𫝊曰吾先日欲獻愚計)子招人家曰贅(賈誼𫝊家貧子)
(壯則出贅)妻元配曰結髮(師古曰結髮言始勝冠也新婚别結髮為夫婦)勉人曰努
力(翟方進𫝊努力為諸生學問)人壯大者曰魁梧(張良贊魁梧奇偉應劭曰魁梧壯大)
(之意也蘇林曰梧音悟)人懦退者曰不長進(晉王夫人云女何以都不復進)呼親
家親作去聲(唐盧綸王駙馬花燭詩人主人臣是親家)娶婦曰索妻(蜀志云吳孫權)
(遣使為子索公女隋書房陵王𫝊獨孤后曰為伊索得元家女)兄弟妻曰先後(郊祀志見神於)
(先後宛若孟康曰古謂娣姒今關中呼為先後)小兒曰&KR3045;兒(牛加反)長身曰䠷(士了)
(反)短身曰遳(七禾反唐書王伾𫝊伾貌遳陋)謂人粗蠢曰笨材(晉中興書史疇)
(以肥大為笨伯)臨事憒憒曰糊塗蟲(宋吕端小事糊塗大事不糊塗楊用修云本&KR3344;濁蟲)
(此古語也周禮有壺涿氏掌除水蟲涿音濁是其證也宋吕端𫝊作糊塗朱子語錄作鶻突皆非)打呼
曰鼾睡(宋太祖曰臥榻之側豈容他人鼾睡)責人曰數說(左𫝊乃執子商而數之范雎數)
(須賈漢王數項羽)飯曰一頓(晉謝僕射陶太常詣吳領軍曰日已中客比得一頓食杜詩頓頓食)
(黃魚)惡味傷口曰蜇(列子蜇於口慘於腹也)多曰够少曰不够(居候反魏)
(都賦繁富夥够不可單究)受人之物曰&KR3402;(慈盈反)以物予人曰歸(歸孔子豚)
(齊人歸女樂)霞曰燒(語云早燒不出市晚燒行千里)電曰閃(大人賦貫列缺之倒景服虔曰)
(天閃也)雹曰硬雨(宋吕居仁曰紹興初臨安大雨雹太學屋瓦皆碎學官申朝廷修不可言雹稱)
(為硬雨)酒帘曰望子(見廣韻注)牛羊不生子曰㹗(昌來反)馬不鞁
而騎曰驏(令狐楚詩少小邊州慣放狂驏騎蕃馬射黃羊)孔曰窟攏怎麽曰
左(皆反切成聲也)來讀為釐(本屬古協)飛讀如希(不出微韻)房為縳羊為
樂驚為戟明為覓養為樂上紡為縳上鏡為戟去命為
覓去(王恭先曰周德清中原韻聲分平仄字别隂陽以入聲派入平上去三聲今乃驅三聲而就入聲使)
(德清有知應為揶揄啁聲之病有以哉)
農家月令
立春喂耕牛雨水攄糞土驚蟄河半開春分種
小麥清明前後種萹豆(又云)二月清明草不青三月
清明道旁青榖雨種豌豆立夏種榖小滿前後
安瓜種豆芒種忙種黍子急種榖(又云)芒種見鋤刃
夏至見豆花(又云)夏至不種高山黍還種十日小糜黍
小暑喫大麥(又云)小暑當日回(豌豆此日有雨即回)大暑喫小
麥立秋一十八日寸草皆齊處暑不出頭割得喂
了牛(指高粱)白露喫小榖秋風見榖羅寒露百草枯
霜降不賠田(甚言野之無禾)立冬不使牛小雪凍大河
大雪凍小河冬至不開窖小寒寒不小大寒不
加冰
太原府
好樂無荒良士瞿瞿(詩唐風)
晉陽王武子中都孫子荆各言其土地人物之美王云
其地坦而平其水淡而清其人廉且貞孫云其山㠑巍
以嵯峨其水㳌渫而揚波其人磊砢而英多(世說新語)
士窮理學兼習辭章敦厚不華淳儉好學工賈務實勤
業(太原圖冊)
人物輩出代不乏人皆有文武全才(圖經)
莊宗既好俳優又知音能度曲至今汾晉之俗往往能
歌其聲謂之御製者皆是也(五代史)
宋韓琦知并州河東俗用火葬琦為買田封樹刻石著
令使得葬於其中人遂以焚屍為恥(本𫝊)
古晉名區西藩首郡(祝志)
山川雄邃風氣綿厚城郭堅完原隰衍沃(葉砥府治記)
民敦質朴士守禮義告訐絶無生訐甚鮮(祝志陽曲)
在鄉多質朴城中軍民雜處或尚機詐服飾尚華喜作
玩具性氣剛勁小忿輒投岸跳河遇凶荒則負擔之外
境謂之赴熟然尊卑有序内外有辨亦庶乎知禮者(舊)
(志)
省會男子不務蓄積數金之家盡炫燿于服飾之閒叩
其家無有也婦人白髻而妖服不蠶不織而習於呰窳
(周永春復古序)
士風淳篤民性鷙悍(祝志太原)
風土深淳民物茂雅(吕思誠源渦書院記)
力田畝務紡織其性剛(祝志榆次)
邑之生齒繁衆隸籍者五萬二千戶僑居而末業者不
可勝數河東之邑斯最為大嘖言控訟庭無虚日敏政
而涖之猶憚弗及(宋文彦博思鳳亭序)
士下帷農負耒紡績務本日夜矻矻而巨室大家又躬
先儉質以為之的(舊志榆次)
男職耕女職織素封之家華不掩實(張國儒藏經樓記)
土厚風淳時熙化美(元呼延伯起太谷宣聖廟記)
尚氣好訟鬭麗誇多(祝志太谷)
士急進趨好經術尚節義(穆志太谷)
農力於野商賈勤貿易無問城市無不織紡之家可謂
地無遺利人無遺力矣邇来競尚奢靡已非良士蹶蹶
好人提提之舊而婚娶重財又有甚焉(太谷縣志)
盡力耕稼畱心織紡(祝志祁縣)
俗尚勤儉男耕女織殆無遺力(穆志祁縣)
務本節用尚質守勤(祝志徐溝)
其民淳朴用度節儉閭閻勤紛績士類尚節義苐地多
沙鹻差役煩重貧民皆習逐末夙號衝疲不虚也(徐溝)
(縣志)
強悍好鬭勤儉少文(祝志縣清源)
成化弘治間輕生好訟近年民知務本士知勤學(清源)
農末相資儉嗇多盜(祝志交城)
俗尚儉嗇人性朴實農末相資(穆志交城)
土膏氣秀而豐於財性悍情乖而喜于訟(祝志文水)
勁而輕生儉而趨利澆朴相半勤則其性也(文水縣志)
地貫七鄉民踰萬戸土膏氣秀財豐俗淳西山横列而
壯其形勢東汾環流而為之襟帶風物繁華英豪間出
(石為楷龍堂記文水)
敦朴無華務稼穡尚騎射(祝志岢嵐)
依山土瘠人有朴直遺風服勤茹淡多質少文鄉井專
務稼穡不牽車牛以遠游父子亦佐耕耘未諳紡織為
何物(岢嵐州志)
魏民舊俗以五月十五夜為打簇戲能中者即時賞帛
(爾朱榮𫝊嵐縣)
其性悍其習陋山多地少民貧(祝志嵐縣)
勤儉朴陋(穆志嵐縣)
朴實不浮稼穡是務(祝志興縣)
士閉戶自守農夫力穡崇嶺峻阪無不耕植工無奇技
淫巧地僻不通舟車乏富商大賈是以事節儉務蓋藏
(興縣志)
平陽府
帝堯彊於行嗇於志以養天下之形是以庶政惟和萬
國咸寧民皆廸吉莫不振動服化比屋可封而躋仁夀
(路史)
昔唐人都河東(徐廣曰堯都晉陽)殷人都河内周人都河南夫
三河在天下之中若鼎足王者所更居也建國各數百
千歲土地小狹民人衆都國諸侯所聚會故其俗纖儉
習事楊平陽陳西賈秦狄北賈種代(史記)
比屋可封者堯舜為之隄也(楊終𫝊)
欲作千箱主問取黃金母謂多稼厚蓄耕土所致也(汾)
(晉間語)
魏豐樂侯杜君畿為河東守開置學官親執經教授郡
中化之自後河東特多儒者(通典)
平陽堯之所理有茅茨采椽土硎之度故其人至於今
儉嗇有温恭克讓之德故其人至於今善讓有師錫僉
曰疇咨之道故其人至於今好謀而深思有百獸率舞
鳳凰來儀於變時雍之美故其人至于今和而不怒有
昌言儆戒之訓故其人至于今憂思而畏禍有無為不
言垂衣裳之化故其人至於今恬以愉吳子曰儉則財
用足而不淫讓則遵分而進善其道不鬭謀則通於遠
而周於事和則人之質戒則義之實恬以愉則安而久
於其道也至乎哉(晉問)
汾水之曲巨河之濱故魏之國都舊晉之疆土其俗富
庶接秦雍之郊其民忠厚被虞夏之教(宋真宗汾隂記)
太行山之高處平陽晉州蒲坂山之盡頭其地磽瘠人
民朴陋儉嗇惟堯舜能都之(朱子論)
河東地瘠民貧風俗勤儉乃其風土氣習有以使之至
今猶然在三代時可知(朱子詩辨)
平陽往聖所都氣温土沃河東殷實漢唐同稱吏能茹
冰蘖可鳴琴治也(羣書備考)
崇禮讓多勇敢(圖書編)
君子憂深思遠小人儉嗇甘辛苦薄於滋味勤於耕織
服勞商賈(平陽府志)
人好力田喜雨苦旱(同上)
其民甘粗糲力稼穡儉朴不奢(祝志臨汾)
居不近市女不向衢士民有分男女無雜勇於納賦恥
於游食(舊志臨汾)
尚朴魯力田畝勤紡績崇享祀(祝志襄陵)
力稼服田勤於紡績享祀報本雖費不吝(穆志襄陵)
民尚儉而務耕織士勤學而恥驕奢(祝志洪洞)
惟尚質實不事商賈(祝志浮山)
俗尚節儉不事商賈男耕女織各執其功尤重婚喪有
無相須(穆志浮山)
勤於耕織簡於自安(祝志趙城)
民知儉嗇士知讀書(穆志趙城)
男力畎畝女務織紡信鬼神喜祭賽婚論財禮喪用浮
屠(祝志太平)
君子尚禮義小人勤稼穡里閈之間雍雍如也(太平縣)
(志)
質而少文儉而不侈(祝志岳陽)
人民性質而朴素財用節儉而不侈文武鮮尚商賈不
通(穆志岳陽)
魯成公六年晉人謀去故絳韓獻子曰不如新田土厚
水深居之不疾有汾澮以流其惡且民從教(左𫝊曲沃)
晉詩素衣朱襮孔穎達引釋器以釋之曰黼領謂之襮
孫炎曰繡刺黼文以褗領是也(皇祐四年禮院凑)
重遷徙服商賈頗好神而喜訟(祝志曲沃)
士恂恂禮法矜譚氣節即人不盡然亦善鈞從衆民朴
直急公貢賦不敢後而競利好鬭或亦地氣使然也土
狹人滿每貲走四方所至多流寓其閒雖山陬海澨皆
有邑人(趙彦復沃史風俗序)
士民有分男女不雜近頗奢靡(祝志翼城)
水深土厚故其俗朴質地多剛壤故其民武悍有先王
克儉之風故其民纖嗇(翼城縣志)
民淳訟簡有禮讓風(祝志汾西)
重禮義不事浮末近頗惑於鬼神(祝志靈石)
靈石僻在萬山中財貨不通其人勤苦多致蓋藏弟子
員皆守章句不敢背師說(靈石縣志)
岳陽堯都所在其民勤且儉猶有遺風焉(明一統志霍州)
好儒少訟薄於衣食而好置産業(祝志霍州)
潞安府
民俗淳古(潞安志)
上黨多晉公族子孫以詐力相傾(漢書)
潞州山川高險人俗勁悍(舊五代史)
宋時潞州民死多不葬通判李昭玘斥官地畫兆竁具
棺衾作文風曉之俗為一變(潞志)
上黨之間士或帶經而鋤有不待風厲而樂為之者(元)
(好問學記)
地險而民悍物饒而俗強(張仲賢府治)
其人純質節儉勤稼穡其地宜黍稷氣候遲(五州志)
民多儉質而務農士尚氣節而務學(圖書編)
人習機杼俗亦儉朴(羣書備考)
民多勤儉力農士尚氣節務學(祝志長治)
永宣成弘之時士敦行務實學商亦簡素朴野罔敢凌
肆自恣迨其後漸致華靡俗尚巫覡凡聯姻締交營葬
不無少變於前(長治縣志)
淳朴節儉循循守禮(祝志長子)
淳朴而力田節儉而尚禮娶妻必親迎親喪少佛事(長)
(子志)
節儉務農織不事商賈士風頗振(祝志屯畱)
土瘠民勞習尚儉素有堯之遺風(元皇甫本屯畱記)
其地在萬山之中險狹而磽薄民力田勤苦歲獲不及
他郡之半故土俗自古稱純儉其勢然也(劉健屯畱記)
崇儉務本力學好儒(祝志襄垣)
其俗悲歌慷慨而尚氣節儉以自奉而急於正供(襄垣)
(縣志)
力田而知克勤守已而恥犯法(祝志潞城)
地瘠民貧土寒風肅勤儉力田(潞城縣志)
田畝能勤財用知儉(祝志黎城)
其民淳儉好文力田(黎城縣志)
安貧守儉力田務本(祝志壺關)
壺俗淳古惟儉惟勤歲時伏臘罔敢有即于戲者(壺關)
(志)
朴直而少文儉嗇而不華勤於農桑短於商賈(祝志平順)
石厚土薄地瘠人窮婚姻喪葬交相為助(平順縣志)
汾州府
夫西河魏土文侯所興有段干木田子方之遺風凜然
皆有節槩知去就之分(楊惲報孫會宗書)
地高氣爽土厚水清其民淳且重桑麻之沃秔稻之富
流衍四境(宋謝悰清虚觀記)
汾州古臺駘地阻金嶺倚湯泉瀠汾如帶俗尚儉重文
義近競豪奢為晉奥區(提學薛亨學記)
其人勤儉(文獻通考)
汾州風俗重厚尚義(地輿綜要)
其民重厚知義尚信好文(明一統志)
其地商賈走集民物浩穰俗用侈靡訟獄滋煩(馮琦府)
(治記)
古西河地人民繁庶(祝志)
性質淳厚俗尚儉約勤于稼穡守禮好義(通志)
人民繁庶強毅質朴農務耕牧士習絃誦有忠厚之風
(穆志汾陽)
其民重厚知義尚信好文近流於奢侈(祝志汾陽)
多商賈喜華靡世禄者衆知禮者鮮(祝志汾陽)
務稼穡事織紡但風氣剛勁頗難治(祝志平遙)
地瘠薄氣剛勁多耕織少商賈健訟尚侈(府志平遙)
士之童入黨塾壯游膠泮者猶荆璞未剖藍石待鑿悃
質純幹得全於天(紀雲鶴平遙學記)
周舉汝陽人為并州刺史太原舊俗以介子推焚骸有
龍忌之禁至其亡月競言神靈不樂舉火士民每冬輒
一月寒食莫敢煙㸑老少多病死者舉乃作文弔子推
言盛冬去火殘損民命非賢者意宣示愚民使溫食於
是衆惑稍解風俗頓革(雜記)
潞公祖銘云文氏嘉是山水樂其風土乃自河東之同
果里徙居於此(潞公家乘)
人多業醫尚儉素勤稼穡好勇義隆於祀先雖費而不
惜(祝志介休)
萬歷間邑令史記事云每嘉士大夫敦樸有古風獨慮
民習於奢幾不可訓且崇佛重禱市利輕生而少知教
(介休縣志)
儉嗇健訟且好鬼神(祝志孝義)
民性敦厚婚喪周濟不吝(郡志孝義)
勤於商賈勇於輸納民頗畏法士知自守(祝志臨縣)
土阜平叢川流迅厲其民悍而不奸感而易從(臨縣志)
敦厚儉嗇不事商賈惟勤農畝(祝志石樓)
其性醇其俗儉樸略少文男不經商女不絍織惟農是
務棟宇不飾民多穴處(石樓縣志)
土瘠民貧愚魯儉樸(祝志永寧)
土瘠民貧野曠人稀士多慷慨民亦質直勤於業農拙
於服賈衣冠文物頗有古風(郡志永寧)
朴魯少偽禮節不愆(祝志寧鄉)
地瘠俗儉無奇飾無逐末(郡志寧鄉)
大同府
質直朴野(漢志)
後魏樂府有北歌亦曰真人歌都代時命宮人朝夕歌
之周隋始與西凉樂雜奏至唐存者五十三章而名可
解者六章而已一曰慕容可汗二曰吐谷渾三曰部落
稽四曰鉅鹿公主五曰白淨王六曰太子企喻也其餘辭
多可汗之稱蓋燕魏之際鮮卑歌也隋鼔吹有其曲而
不同貞觀中將軍侯貴昌并州人世𫝊北歌詔隸太樂
然譯者不能通歲久不可辨矣(唐樂府序)
自代北至雲朔等州北臨廣野封略之内南北錯居(寰)
(宇記)
質直淳厚(地輿綜要)
俗尚武藝風聲氣習自昔而然(明一統志)
大同雖涉邊徼商旅輻輳以浮靡相炫燿(祝志大同)
雲北邊大藩鎮其土沙瘠其俗驕悍軍氓雜處號稱難
治(布政李承式記)
士人勁直率矜名節飭廉隅猶存忠厚之風(郡志)
地土沙磧磽薄風高氣寒豐歲畝不滿斗故中人日僅
再食俗多儉嗇恒存蟋蟀之風(郡志)
尚侈而少質實安分而鮮爭訟(祝志大同)
士習謹愿絶無武斷告訐之行簪弁子弟服習弓馬給
事麾幕以列車騎材官之盛且地近虎山土著從戎者
十室五六少小邊庭之習氣爾爾(大同縣志)
無負氣健訟之風有務農勤本之實(祝志懷仁)
地土沙鹻人性朴直雖窮鄉僻里亦知崇尚詩書人文
視前頗盛(懷仁縣志)
儉約樸素惟務農業(祝志山隂)
民務農士敦本服食崇儉婚喪如禮(山隂縣志)
吾里唐虞故壤猶存儉嗇之風燕趙多豪羞作輕窕之
態頗知禮而畏義不隨俗而習非乃頃衿弁之中間有
䊵袴之子衆方指議而竊笑彼且靦面而招淫蕩而無
成悔之何及尚其衣錦而存尚絅之心被褐而珍懷玉
之守貌思作肅服戒不衷(山陰王文端公集)
人民淳厚墾田為生(應州圖經)
其民淳其事簡(祝志應州)
俗尚武藝不事商賈其地乾燥少樹宜雨不宜旱尤苦
霜早(應州志)
四民氣稟淳厚各守所業而不變遷以儉勤相能(渾源)
(州圖經)
以淳厚相尚以勤儉為本(祝志渾源)
據雲中奥區山川秀異哲人輩出(萬安渾源州學記)
民知勤農士頗向學(祝志靈邱)
先秋隕霜深春猶雪終歲勤勞習尚儉陋(靈邱縣志)
地肥饒人喜爭好鬭頗為北方風氣之囿(祝志廣靈)
廣靈西北之區地磽而民朴勤於稼穡如太史公貨殖
傳所云代北之民任俠為姦不事農者蓋亦少矣雖有
武健之習民尚雀角之爭而賦質淳慤不失古風(穆志廣靈)
地隸蔚州民性質無諂去華從儉以耕織為生(元志廣昌)
耕樵為業亦事商賈地近邊陲賦性勇悍(祝志廣昌)
其風朴略其俗徑遂勤耕耘務牧養(陽高縣志)
地臨邊塞人情朴魯男務耕牧女不紡績天寒地瘠民
貧俗儉(天鎮縣志)
朔平府
風俗惟淳民物尚樸(宋李文煥平治甸城碑記)
風氣剛勁人尚勇敢(蔣廷梁顯明寺碑記)
人習戰鬭忠勇素具(郡志右玉)
其民敬老慈幼節用恭儉勤於耕耘務於牧養(元志朔州)
其民敬老慈幼節用勤農士恥奔競務淳實(祝志朔州)
民貧地瘠崇儉黜華(祝志馬邑)
民性渾朴惟事耕耘飲食衣服多尚簡易至於慷慨輕
生剛毅任俠信鬼好神猶不免西晉之故俗云(馬邑縣)
(云)
好勝負氣慷慨磊落(御史蒙詔鄂國公廟記)
士知閉戶農思力田各安其業(郡志左雲)
習尚勇敢(郡志平魯)
人多逐末不思敦本(同上)
寧武府
代北之人武(柳芳姓系錄)
性愚魯尚射獵(祝志寧武)
地多沙陡人尚強梁從軍者衆競事奢靡(祝志偏關)
居萬山之中地多沙磧而務農者鮮人尚戎馬而從軍
者衆(穆志偏闇)
習兵好射尚朴少文(祝志)
俗悍而喜鬭民輕生敢死有燕趙之遺(高文薦廟學碑)
(記)
鄰於邊鄙務儉崇朴衣惟韋布食鮮膏粱(神池縣志)
山高風烈土瘠民貧(同上)
爾朱羽健魏登國初為領人酋長居秀容川詔割方三
百里封之長為世業道武初以南秀容川原沃衍欲令
居之羽健曰家世奉國給侍左右北秀容既在剗内差
近京師豈以沃塉更遷遠地上許之自是給復百年至
曾孫新興太和中繼為酋長牛羊駞馬色别為羣谷量
之每春秋二時恒與妻子閱畜牧於川澤射獵自娛(魏書)
羽健家近祁連池即蘆芽山巔池也地瘠牧蕃此五寨
之俗
澤州府
人性質而好學其氣豪勁(元志)
其民儉朴而敦本有唐晉之遺風(同上)
力勤耕種淳而好義儉而用禮(古志)
人習機杼俗尚儉朴(羣書備考)
勤於力田多嗜文學(穆志)
民被唐風故多儉朴地接舜畔故多務農(穆志)
澤跨河朔隸冀南為鉅郡其民儉質而力耕有堯舜遺
風餘思士亦劬於文學無外慕焉鵷翥鴻漸後先接武
(張鵬學記)
其民勤直忠儉(御史熊迴志序)
近太行之麓水土深厚性質朴氣豪勁多文雅士衣冠
禮讓為諸郡先(祝志鳳臺)
風尚少浮不失原本(澤州志)
淳而好義儉而循禮(祝志高平)
昔稱勤儉今尚侈靡競奇鬭巧恪於奉公(高平縣志)
士重名節民尚儉朴(祝志陽城)
境鄰中州故語言辨正教崇鄒魯故士多文學(舊志陽城)
士多廉恥之風務名節惜行檢民尚節儉近雖稍奢猶
不失古意(穆志陽城)
質朴樂於趨善喪祭不用浮屠(祝志陵川)
君子守禮勤儉小人盡力耕織婦女不街行入城不馳
驟(陵川縣志)
廉儉尚義悃愊無華(祝志沁水)
士夫居鄉朴直民恥淫盜少爭訟房地屢世不相棄敬
神信巫少有不平必質之神故鄉多廟祀醮賽紛舉(沁)
(水縣志)
蒲州府
儀度冠冕容止閒雅良由仕宦之家陶染成俗(隋文帝)
(幸蒲州詔)
蒲地虞舜所都其地磽瘠人民朴儉(朱子論)
仰德而執敬聞風而興義(首陽記)
風土剛勁豪傑輩起(方輿勝覽)
民淳而事簡有虞氏之遺風存焉(趙孟頫送田衍知河)
(中府序)
唐虞治迹之所經行夷齊清風之所漸染宜乎有薰而
善者陶而化者(河中志)
蒲坂為有虞故都地界秦豫其形勢之麗﨑中條鼎峙
黃河亘流秀淑之氣扶輿磅礴鬱然三晉冠故生其地
者粹然淳古人文輩出忠孝相仍有虞氏之遺風在焉
(杜篤祐志序)
容儀閒雅服飾鮮麗仕宦之鄉人文稱盛(祝志永濟)
民性質朴好尚節儉力田紡績多事商賈(穆志永濟)
男女盡職士多節義近好訟婚姻論財(祝志臨晉)
土剛而燥其人往往負氣好鬭至男業耕耘士子不廢
女勤紡績巨室亦然斯則蟋蟀葛屨之遺焉(臨晉縣志)
地稱膏壤民亦勤謹畏法(穆志虞鄉)
民務桑農士嗜文學(祝志猗氏)
秀者為士朴者為農士雖嗜學不廢耕耘而農瞿瞿蹶
蹶終歲靡寧即欲不儉孰與為奢(猗氏縣志)
語不飾偽服不厭惡多以氣節自高(祝志萬泉)
地僻邑小無故家巨室以變其俗無豪商大賈以廣其
業無明師通儒以發其趣故儒林欲伸士氣而失之過
甚甿隸亦重使氣而不善變通云(穆志萬泉)
務農少商好神健訟(祝志榮河)
勤勞稼穡弗敢奢侈惟務節儉(穆志榮河)
遼州
其民信實純厚(元志)
剛悍朴直(地輿綜要)
山川險絶其民信實純厚其俗剛悍樸直力耕作而無
織紡(祝志遼州)
遼陽地少平沃商賈不通民多穴居以糠薤為蓋藏縉
紳之家亦用之(輿圖志)
遼居太行絶頂四月冰解八月飛霜風氣大寒耕者鮮
穫(穆志遼州)
昔尚朴實近頗強悍(祝志和順)
俗尚朴業士宦不乘車馬婚喪不事靡麗賦稅樂輸近
亦知好文藝(和順縣志)
介萬山之中其地瘠其民貧士生其間勤朴簡素且耕
且讀之外無多事焉(白如梅和順學記)
喜謙恭而鄙驕諂好良善而賤豪強(祝志榆社)
行事多愚戅不為綺語(榆社縣志)
平坡沙薄田有四等大率磽确不可耕者十居六七民
之終歲勤劬辦租納課惟此(同上)
沁州
其俗勤儉朴實專力耕農少事商賈(古志沁州)
居萬山之中其地磽瘠氣候煖遲而寒早(祝志沁州)
耕織為生婚喪相助(祝志沁源)
風氣剛勁民性獷悍好勝喜鬭平居尚齒德患難多氣
節(穆志沁源)
民多質朴俗尚勤儉(沁源縣志)
稼穡是重廉恥為先(祝志武鄉)
地瘠民貧性剛氣悍不事商賈地宜榖黍(武鄉縣志)
平定州
郡小民淳俗重端午其風清簡好尚文章(元志)
其土瘠其民勤其俗朴質其風慓悍尚有陶唐氏之遺
風(吕思誠風土記)
榆關地僻而要故州人雖處山林澗谷之中而達於四方
之故其為士者亦純明而朴茂疏通而謹恪吏兹土者
雖憚於送迎之煩然亦幸其民易使事易集而政易成
也(王鴻儒學記)
士勤於學農務於耕(祝志平定)
士專習尚書師授家𫝊比屋皆是多以經魁省闈市井
便作生理男子不遠游婦女不交易士夫不衣文繡不
乘輿馬(穆志平定)
勤於稼穡寡於貿易(祝志夀陽)
勤儉朴實無異唐風勁悍少文猶存晉舊居民耕農之
外别無生理近代兼資紡織但戸多佞佛人易輕生(夀)
(陽縣志)
其俗勤勞少壯而材者多挾弓矢跨鞍馬習騎射之事
(宋李毅新學記夀陽)
民儉俗淳(元虞集文廟記盂縣)
山多地少民尚勤朴(祝志盂縣)
秉性躁勁賦氣果決(祝志樂平)
淳厚而勤儉力田而少文(樂平縣志)
忻州
華表俯窺於雙鶴連岡雄鎮於九龍絃歌絶井邑之譁
章甫易弓刀之舊是以太原文風之興自忻州始(元好)
(問修學疏)
民性質朴士尚文雅(古志忻州)
粗心猛氣健訟輕生(祝志忻州)
忻地寒物産稀少民貧而嗇(穆志忻州)
務詩書重稼穡淡泊自安(祝志定襄)
疾病信巫喪祭用釋(定襄縣志)
士守廉恥民好爭訟(祝志靜樂)
剛勁質直與人交傾倒肝膈羞稱套數(靜樂縣志)
代州
民淳訟簡務實勤業無游惰之習絶澆薄之風(元志)
質直朴野鄙嗇勇悍地無平原人多武藝(祝志代州)
男不務耕家無蠶桑女不務織(鴈門志)
俗尚戎馬少事文學弘正以來二史並芳三卿鼎立文
武稱彬彬矣而仕宦騎馬不入閭里婚嫁恥於論財風
尤近古云(代州志)
山高風烈地儉約務耕讀而少貿易(祝志五臺)
山川秀異士生其間積學者代不乏人但民依山阜艱
於為業鮮事商賈惟力耕鑿(五臺縣志)
土瘠民貧士多守禮(祝志繁峙)
其俗勤儉朴直少文(穆志繁峙)
少經營尚儉嗇地瘠民貧(祝志崞縣)
男務耕耨女諳織紡地寒不花鮮所習見士向詩書亦
喜弓馬(崞縣志)
保德州
善治生多藏蓄(保德軍志)
土瘠民貧莫不尚義(明一綂志)
質朴而尊卑相序剛直而内外有别(祝志保德)
民性剛強少不相得輒詬詈攘臂獨不好訟越訴尤鮮
(穆志保德)
民貧鮮生理耕種而外或佃傭陜西貿易鄰境(同上)
地近沙漠寒多暖少春多風霾秋霜早降且郡臨大河
當河冰開闔時居民多感寒疾如南方之瘴云(保德州志)
不好詞訟惟務耕耨(祝志河曲)
解州
境接古虞芮之國其民質朴力耕而習俗崇禮讓之風
(解梁志)
魏晉以聖人所都之故而淫奔之俗不聞聖人之化入
人深也(黃氏詩話)
勤儉禹德所型憂思唐風之遺士大夫質直無譎險百
姓朴淳畏公盡力南畝婦女織絍亦勤(輿地志)
向善而服勤守儉而知禮(房希文學記)
務耕織尚節儉游惰好訟婚娶論財(祝志解州)
其民質朴力耕耘勤紡績但邑近鹽池頗趨鹽利(祝志安邑)
向義服勤守儉知義(祝志夏縣)
俗忠朴力稼穡好積蓄知讀書(夏縣志)
重農事勤紡績淳朴儉約(祝志平陸)
魏地狹隘其俗儉嗇而褊急(朱子詩註)
寬裕者其流長急迫者其意短魏地狹而褊急如此(慶)
(源輔氏詩說)
魏地無淫詩猶有聖人之遺風(華谷嚴氏詩說)
夫子謂與其奢也寧儉則儉雖失中本非惡德然而儉
之過則至於吝嗇迫隘計較分毫之間而謀利之心始
急矣(廣漢張氏詩說)
民鄙而俗陋(宋邵伯温芮城待濟亭記)
朴實直戅男多務耕織市井少居商賈(祝志芮城)
飲食衣冠爭奢鬭靡(芮城縣志)
絳州
晉霸之餘人性剛悍多勇敢然勤稼穡好積蓄(古志絳州)
魏晉後工機纖雜意態百出俗益俚弊人益脆弱不復
沈鷙剛中(杜牧論)
剛儉尚義氣有三晉餘習(元王惲夫子廟記)
重廉恥尚道義勤耕織好蓄聚近入於奢(祝志絳州)
城市之民無寸田多貿易盈難而虚速鄉民務耕織懸
崖畸徑苟可種無閒曠抱布貿易殆無虚時土狹而瘠
使然也(穆志絳州)
尚節義重名檢男耕女織朴實近古(祝志聞喜)
俗多節義士大夫不以宦勢驕人(聞喜縣志)
農畝並無貿易喪葬不用浮屠(祝志河津)
男不納贅女不招壻婦不閒游宅肆不相通男女不貿
易(河津縣志)
后稷播種之地崇尚節儉(祝志稷山)
尚節儉喜祭賽勤耕織知向學(稷山縣志)
其性頗淳其俗尚儉間有剛愎好訟者(祝志絳縣)
民勤生業尚義好儉(府志絳縣)
勤稼穡好蓄積不喜佛事(祝志垣曲)
厚葬祭敬神明不諳商賈不事華靡(垣曲縣志)
吉州
士知謙讓民無告訐婚姻死喪鄰保相助(祝志吉州)
州境僻處萬山土瘠民貧俗尚勤儉男耕女織不事商
賈(穆志吉州)
鄭康成曰祖乙居耿以後奢侈踰禮土地迫近山川常
圯焉至陽甲立立盤庚為之臣乃謀徙居湯舊都民居
耿久奢淫成俗故不樂徙(書疏)
王肅曰自祖乙五世至盤庚之兄陽甲宫室奢侈下民
邑居墊隘水泉潟鹵不可以行政化故徙都於殷(同上)
皇甫謐曰耿在河北迫近山川自祖辛以來民皆奢侈
故盤庚遷於殷(同上)
王柏曰土氣有原薄風俗有盛衰冀之為都天下之形
勢也山河險固沃壤迫隘民淳俗儉足以自固後世人
民文物漸至繁阜風氣日耗遂自北而南勢使之然也
(同上)
王柏曰濱河之地近古帝都地壤土豐民稠物饒人所
共趨常人之心知利而不知患雖數有水禍時圯時壞
而不悔者政以厚利奪其避患之心也(同上)
自吉州至河津胥殷耿都地也時以都邑習於奢侈
至其後而復陶唐氏之遺風矣
無紡績貨物之利有勤儉禮義之風(祝志鄉寧)
山中垂白之老足不履縣境目不識官胥(鄉寧縣志)
隰州
民風儉而不陋朴而不野其間人物舉止有體出言有
章鬱然有吾儒之氣象(金宋元吉興儒里碑記)
吉隰之地多山其人質朴信實(明一統志)
任質而不狂能守而鮮亂(祝志隰州)
民性質直勁勇不事商賈勤於耕牧婦事蠶而不能紡
織(穆志隰州)
界於峻山不事商賈(祝志蒲縣)
四境率多穴處士民率多力耕(蒲縣志)
土壤雄碩風俗勤儉(元續執中修大寧學記)
僻在萬山間其人多朴魯(祝志大寧)
士以禮義為貴民以耕鑿為業但信鬼而尚巫亦陋習
也(祝志永和)
民皆穿土為窰曲折而入如層樓複室每過一村自遠
視之短垣疏牖高下數層縫裳捆屨歴歴可指山路崎
嶇老翁驅犢少婦汲水登降甚捷不以為苦有太古之
象焉(穆志永和)
山西通志卷四十六
