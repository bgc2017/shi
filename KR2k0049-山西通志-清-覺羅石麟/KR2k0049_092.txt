山西通志卷九十二
名宦(十)
汾州府
周
虞子羔嘗與咎犯有隙文公問咎犯曰誰可使為西河
守者對曰虞子羔可公曰非汝之讐耶對曰君問可
為守者非問臣之讐也羔見咎犯謝之咎犯曰薦子
者公也怨子者私也吾不以私事害公義子其去矣
顧吾射子也
漢
常惠西河太守元狩四年大將軍青出定襄擊匈奴還
吏卒無封者唯雲中太守遂成及惠受賞惠爵關内
侯
杜延年字幼公南陽人周子明法律封建平侯宣帝即
位益戶二千三百為西河太守治甚有名五鳳中徵
入為御史大夫卒諡曰敬侯
周舉字宣光汝南汝陽人博學洽聞京師為之語曰五
經從横周宣光舉茂才稍遷并州刺史太原一郡舊
俗以介子推焚骸有龍忌之禁至其亡月咸言神靈
不樂舉火由是士民每冬中輒一月寒食莫敢烟㸑
老小不堪歲多死者舉既到州乃作弔書以置子推
之廟言盛冬去火殘損民命非賢者之意以宣示愚
民使還温食於是衆惑稍解風俗頗革後徵拜尚書
與僕射黃瓊同心輔政名重朝廷卒于光禄大夫詔
令將大夫以下喪發日會弔加賜錢十萬以旌委蛇
素絲之節焉
張奐字然明敦煌酒泉人舉賢良對策第一永夀元年
遷安定屬國都尉時南部左薁鞬臺耆且渠伯德等
七千餘人寇美稷東羌復應之奐屯長城因據龜兹
縣東羌遂受盟擊薁鞬破之伯德降遷使匈奴中郎
將時休屠各及朔方烏桓燒度遼將軍門引屯赤阬
烟火相望衆兵大恐奐安坐帷中與弟子講誦自若
軍士稍安乃潛誘烏桓陰與和通遂使斬屠各渠帥
襲破其衆諸部悉降延熹元年鮮卑寇邊奐率南部
擊之斬首數百級後遷度遼將軍數載間幽并清靜
九年春徵拜大司農鮮卑聞奐去其夏遂招結南部
烏桓數道入塞復拜奐為護匈奴中郎將以九卿秩
督幽并涼三州及度遼烏桓二營兼察刺史二千石
能否賞賜甚厚南部烏桓聞奐至因相率還降凡二
十萬口奐但誅其首惡餘皆慰納之唯鮮卑出塞去
建寧元年封侯奐深病為曹節所賣上書固讓後以
黨錮歸田里卒
來歙新野人建武初拜大中大夫憂國忘家忠孝彰著
嘗領兵於平遙縣築城禦寇後人名為來城卒諡節
侯
馬襄為西河長史永平五年冬北部六七千騎入於五
原塞遂寇雲中至原陽南部擊却之西河長史馬襄
赴救寇乃引去
馮立西河守善立條教吏民悅服
梁慬字伯威北地弋居人拜西域副校尉定龜兹永初
三年冬南部與烏桓畔詔慬行度遼將軍事寇圍中
郎將耿种於美稷連戰數月攻之轉急种移檄求救
四年正月慬將八千餘人馳往赴之至屬國故城與
南部左將軍烏桓大人戰破斬其渠帥殺三千餘人
虜其妻子獲財物甚衆寇後將七八千騎迎攻圍慬
慬被甲奔擊所向皆破寇遂引還虎澤三月行車騎
將軍事何熙軍到五原曼栢暴疾不能進遣中郎將
龐雄與慬种步騎萬六千人攻虎澤連營稍前寇乞
降慬大陳兵受之會熙卒于師即拜慬度遼將軍明
年以擅授南部優孤塗奴羌侯印徵下獄校書郎馬
融訟其功後起拜謁者擊羌卒
崔鈞博陵安平人烈子少交結英豪有名稱為西河太
守獻帝初與袁紹俱起兵山東討董卓
晉
賈渾太安中為介休令劉元海遣將喬晞攻陷之渾抗
節不降曰吾為晉守不能全之豈苟求生以事賊何
面目以視息世間哉晞怒執將殺之晞將尹崧曰將
軍舍之以勸事君晞不聽遂害之
王雅新門人太寧初除汾州刺史勵精為政人庶悅附
自遠至者七百餘家後拜少傅孝武將擢王恭殷仲
堪雅曰仲堪謹於細行幹略不長四海無事必能守
職若道不常隆必為亂階矣帝不聽識者稱其知人
北魏
穆羆崇四世孫襲宜都王尚新平長公主除征東將軍
吐京鎮將羆賞善罰惡深自克勵時西河叛羆欲討
之而離石都將郭洛頭拒違不從羆遂上表自劾以
威不攝下請就刑戮高祖乃免洛頭官山賊劉什婆
寇掠郡縣羆討滅之自是部内肅然莫不敬憚後改
吐京鎮為汾州仍以羆為刺史前吐京太守劉升在
郡甚有威惠限滿還都民八百餘人詣羆請之前定
陽令吳平仁亦有恩信戶增數倍羆以吏民懷之並
為表請高祖皆從焉羆既頻薦升等所部守令咸自
砥礪威化大行百姓安之州民李軌郭及祖等七百
餘人詣闕頌羆恩德高祖以羆政和民悅增級延限
後除中書監以穆泰故削封卒於家贈鎮北將軍恒
州刺史
王慶祁縣人少敏悟有才略以戰功賜爵始安縣男歴
丹中二州刺史轉汾州為政嚴明人莫敢犯
房豹武城人任西河守為政清淨甚著竒績
隋
侯莫陳穎字遵道崇子賜爵廣平侯累遷開府儀同三
司武帝時從滕王逌擊龍泉文城與柱國豆盧勣分
路而進穎懸軍五百餘里破其三柵先是稽胡亂輒
略邊人為奴婢至是詔諸部有厭匿良人者誅籍没
其妻子有人言為胡村所隠匿者勣將誅之穎曰將
在外君命有所不行諸部固非悉反但相迫脇為亂
今慰撫自可不戰而定如即誅之轉相驚恐為難不
細未若召其渠帥以隠匿者付之令自歸首則衆可
安勣從之諸部爭降附北土以安後入隋累歴州郡
以清德惠政稱開皇未檢校汾州事卒諡定
虞慶則京兆櫟陽人周宣政初襲爵沁源縣公除并州
長史時稽胡數叛越王盛内史下大夫高熲討平之
將班師謀須文武幹略者鎮遏表請慶則於是即拜
石州總管甚有威惠境内清肅慕義來歸者八千餘
戶隋開皇元年遷内史監後以勳授上柱國封魯國
公
楊子崇高祖族弟少好學有風儀恒典宿衛從幸汾陽
宫屢請早還不納尋有雁門之役出為離石郡太守
治有能名捕獲羣盜數千人太原兵至城陷為讎家
所殺
李德饒趙郡柏鄉人大業末為離石郡司法書佐太守
楊子崇特禮之及子崇遇害棄尸城下德饒赴哭盡
哀收瘞之至介休詣太原師請葬子崇唐公嘉之因
贈子崇官令德饒為使者往離石禮葬焉
唐
王儉武德初石州刺史二年宋金剛破石州儉被殺
薛大鼎蒲州汾陰人父粹隋介州刺史大鼎武德初謁
見龍門以功累拜浩州刺史徙滄州里民歌其美政
卒諡恭
温大有字彥將太原祁縣人義旗初舉高祖引為太原
令從秦王徇西河將行高祖曰士馬單少須要經略
以君參軍事事之濟否卜是行也西河下攝大將軍
府記室武德元年累轉中書侍郎卒諡敬
蕭顗武德二年為汾州刺史引文水縣文谷水入汾州
漑田頡利入寇總管李神符敗之於汾東顗邀擊之
獻俘五千
杜正倫相州洹水人隋時舉秀才唐貞觀中歴中書侍
郎兼太子左庶子坐貶久之授石州刺史顯慶元年
累擢同三品遷中書令李義府構之貶横州刺史卒
楊越弘農仙掌人太宗初定天下網羅遺逸越曰天下
有道可以出而見矣以角巾褐衣應命陳謨太宗曰
石州邊方未沾王化汝往輯禦以息邊患任石州方
山令見陳伯文集
房玄齡字喬齊州臨淄人年十八登進士大業末補
隰城尉坐漢王諒徙義旗入關杖策謁太宗於軍門
署記室參軍貞觀中累拜司空知門下省事封梁國
公卒贈并州都督諡文昭
李元名高祖第十八子封舒王貞觀二十三年為石州
刺史性高潔不問家人產業朝夕矜莊門庭清肅常
誡其子曰藩王所乏者不慮無錢財官職但勉行善
事忠孝持身此吾志也在石州二十年賞翫林泉有
塵外之意武后時遷利州遇害
薛季昶絳州龍門人武后時自御史左遷平遙尉復拜
御史預誅張易之進戸部侍郎尋貶儋州司馬仰藥
卒景雲初贈左御史大夫
李道堅靈䕫孫嗣魯王景龍中汾州刺史歴授河南採
訪使以清毅稱卒贈禮部尚書
楊隆禮煬帝曾孫景雲中汾州刺史性清嚴能檢察人
吏欺隠殆絶開元中封弘農郡公授戶部尚書卒
杜審言襄州襄陽人第進士為隰城尉歴修文館直學
士卒贈著作郎
崔隠甫貝州武城人隋散騎侍郎儦之曾孫解褐左玉
鈐衞兵曹參軍遷殿中侍御史内供奉浮圖惠範倚
太平公主脇人之女隠甫劾狀反為所擠貶卭州司
馬玄宗立擢汾州長史兼河東道支度營田使累遷
刑部尚書東都留守封清河郡公諡忠所至介潔自
守明吏治以強正稱
薛元曖隰城丞卒於官祀名宦妻林氏丹陽太守洋之
妹善屬文訓子彥輔等舉進士
楊仲昌字蔓虢州閺鄉人元琰之子開元中對策第一
授蒲州法曹參軍判入異等遷監察御史坐累左遷
孝義令撫字百姓耕桑樹藝莫不躬教一日方視事
鸞降庭樹太守蕭恕表其政徙下邽令終吏部郎中
仲昌資長於吏御身以約
陸璪字仲采蘇州吳人舉明經累除洛陽令中書令蕭
嵩器之嵩罷他宰相出之為太原少尹天寶間徙西
河太守封平恩縣男屬邑多虎前守設檻穽璪至徹
之而虎不為暴
薛從字順之龍門人平子以蔭累遷汾州刺史隄文谷
濾河二水引漑公私田汾人利之徙濮州終左領軍
衞上將軍贈工部尚書
崔圓字有裕貝州武城人舉鈐謀甲科至德二載以成
都儲供功拜中書令封趙國公乾元元年削除累改
汾州刺史以治行稱卒諡昭襄
李勉字元卿鄭惠王元懿曾孫至德初拜監察御史累
為河東王思禮朔方河東都統李國貞行軍司馬累
擢太常卿李輔國諷使下已勉不肯乃出為汾州刺
史不威而治卓然有聲歴拜檢校司徒平章事封汧
國公卒諡曰貞簡
裴遵慶絳州聞喜人世稱吏事第一上元中同平章事
僕固懷恩阻兵汾上代宗以遵慶忠純特遣往汾州
宣慰見懷恩具陳朝旨懷恩引過聽命將隨入朝旋
為范志誠所惑以懼死為辭及乘輿幸陜遵慶自汾
州奔行在
劉暹南華人晏兄德宗時汾州刺史天資疾惡為觀察
使所畏上徵之將用為御史大夫盧把沮之終潮州
刺史
崔弘禮博陵人磊磊有大志通兵略及進士第署東都
留守元和中天子討蔡李師道謀襲洛脇阻朝廷以
釋蔡危弘禮為箝揣賊情部分設張東都無恐遷留
守判官擢汾州刺史官至刑部尚書贈司空
李漢隴西人雍王六世孫少事韓愈通古學屬詞雄蔚
剛烈類愈愈愛重之妻以女擢進士第遷右拾遺以
直諫坐婞訐出佐興元幕府文宗召為屯田員外郎
史館修撰論次憲宗實錄書宰相李吉甫事不假借
子德裕惡之會李宗閔當國擢知制誥進御史中丞
吏部侍郎初德裕貶袁州漢助為排擠後德裕復輔
政漢坐宗閔黨出為汾州刺史有美政宗閔再逐改
為司馬崇祀
賈耽字敦詩其先長樂人天寶十載舉明經累遷汾州
刺史凡七年有異績建中時遷義成節度使淄青李
納雖削偽號而陰蓄奸謀其兵數千自行營還道出
滑或請館於外耽曰與我隣道奈何疑之弛柝罷禁
門闥洞開命館城中宴廡下士皆心服耽每獵從數
百騎入納境納大喜畏其德不敢發異謀凡更四鎮
踐履如一官至尚書右僕射同平章事
武昭陳留人果敢而辯嘗從裴度討淮西入蔡州說吳
元濟度鎮太原奏授石州刺史罷郡歸長安以氣俠
自許李逢吉欲沮度復相被誣死
魏謩字申之鉅鹿人文貞公徵五世孫太和進士累拜
諫議大夫以直諫稱武宗初坐楊李黨出為汾州刺
史再貶信州長史大中五年累拜同平章事十年出
卒贈司徒宣宗嘗曰謩名臣孫有祖風然以剛正為
令狐綯所忌讒罷之
宋
袁繼忠并州人廕補右班殿直平澤潞討并汾悉預攻
戰開寶中以供奉官護隰州白壁關屯兵破河東三
砦俘獲萬計迨戍將至懼無功受譴以所獲分與之
遂與郭進略地忻代太宗初巡遏邊部於唐龍鎮征
太原預破鷹揚軍先登陷陣遼人入代境擊走之雍
熙三年以西上閤門使取飛狐下靈邱平蔚州師還
為殿行列甚整遷引進使卒繼忠長厚忠謹家無餘
財人多稱之
李謙溥并州盂縣人性慷慨通左氏春秋後周時嘗攝
隰州事濬城隍嚴兵備并敵至謙溥登城徐步敵不
敢動夜縋敢死士百餘薄敵營大破之開寶元年李
繼勳征太原溥為汾州路都監在州十年敵不敢犯
百姓乂安遷齊州團練後邊將失律使為晉隰沿邊
巡檢邊民喜之崇祀
孫沖字升伯趙州平棘人真宗時舉明經又舉進士歴
通判晉州絳州至河東轉運使會南郊賞賜軍士而
汾州廣勇軍所得帛不逮他軍一軍大譟捽守佐堂
下劫之約與善帛乃免城中戒備遣兵圍廣勇營沖
適至命解圍弛備置酒張樂推首惡十六人斬之遂
定初守佐以亂軍所約者上聞詔給善帛使者至潞
沖促之還曰以亂而得所欲是愈誘之亂也卒留不
與後以直史館知河中府徙潞州復為河東轉運使
以諫議大夫知潞州遷翰林學士官至給事中卒
杜衍知平遙縣謹密清整決訟明允
王益柔字勝之曙子伉直喜論事用蔭入官杜衍丁度
宣撫河東寓書言河外兵饟無法非易帥臣轉運使
不可因條其可任者衍度使還以學術政事薦知介
休縣范仲淹未識而以館閣薦之除集賢校理仕至
知制誥兼直學士院卒
趙瞻亳州永城人父剛太子賓客徙鳳翔之盩厔瞻舉
進士第英宗治平初自都官員外郎除侍御史以濮
議持詔曉天下及使還聞吕誨等諫濮議皆罷去乞
與同貶遂通判汾州政以愛民為本神宗朝遷司封
員外郎知商州累官太常少卿戶部侍郎樞密直學
士以中大夫同知院事卒車駕親臨輟視朝二日贈
銀青光禄大夫諡曰懿簡有著述行世崇祀
田晝字承君陽翟人以從父況任入官知西河縣有善
政民甚德之
張克戩字德祥開封人耆曾孫第進士宣和七年知汾
州十二月金圍太原遣寧珠貝勒來攻克戩畢力扞
禦出不意焚其柵敵引去加直秘閣靖康元年六月
金兵復逼城宣撫使李綱表其守城勞連進直龍圖
閣右文殿修撰太原不守張思正張灝李宗奔慈隰
麻世堅夜斬關出通判韓琥相繼亡克戩召令兵民
曰太原既陷吾固知亡矣然義不忍負國家辱父祖
願與此城終始以明吾節諸君其自為謀皆泣不能
仰視同辭對曰公父母也願盡死聽命乃益厲兵儆
守而援師訖不至平遙破介休孝義諸縣降金兩遣
使持書諭克戩焚不啟且述危苦狀募士間道言之
朝不報十月朔有十人唱為降語斬以徇度不得免
手草遺表及與妻子遺書縋州兵持抵汴明日金兵
入猶帥衆巷戰金人募生致之克戩歸索朝服焚香
南向拜舞自引决一家死者八人金將禮葬於後園
為立廟事聞詔贈延康殿學士賜銀三百兩絹五百
匹表揭門閭紹興中諡忠確
陳膏汾州教授佐守臣張克戩捍禦金人有功
賈亶汾州路兵馬都監與張克戩同死難
陳寅西河守金兵薄城寅竭智固守力不能支遂陷寅
謂妻杜氏令避兵杜氏曰安有生同君禄死不共主
事者即飲藥自殺寅遂伏劍死
王忠植紹興中取石州十一郡統領河東忠義軍馬遂
知代州金圍慶陽急忠植將所部往援次延安為叛
將所執俘械之金不屈死
金
郭企忠字元弼唐汾陽王子儀之後郭氏自子儀至承
勳皆節鎮北方唐季承勲入於遼子孫繼為天德軍
節度使至昌金降副使企忠襲父官金天輔中軍至
雲中遣耶律坦招撫諸部企忠來歸軍帥命同勾當
天德軍節度使事天會三年領西南諸部蕃漢軍兵
為猛安從破宋雁門屯兵明年平五臺賊楊麻胡遷
知汾州事是時汾州初下居民多為軍士掠去城邑
蕭然企忠詣帥府力請願聽其親舊贖還帥府從之
未幾完實如故石州賊閶先生衆數萬至城下僚屬
慮有内變請為備企忠曰吾於汾人有德保無他乃
率吏民城守會援至合擊破之六年遷天德軍節度
使後權沁州刺史卒
舒穆嚕元毅咸平府路明安人明昌中以最遷汾陽軍節
度副使時石嵐間賊黨嘯聚肆行剽掠朝廷命元
毅捕之賊畏而遁元毅追襲盡殪之一境以安遷同
知武勝軍節度使事别郡有殺人者屢鞫不伏元毅
訊不數語即具服河東北路田多山坂磽瘠大比時
定為上賦民力久困朝廷命相地更賦元毅以三壤
法平之民賴其利後戰殁於撫州
董時中字紹祖洛州人好學強記擢皇統九年進士調
澤州軍事判官改平遙丞有劇賊王乙素凶悍不可
制師中捕得杖殺之一境遂安時大軍後野多枯胔
縣有遺櫬寓於驛舍者悉為葬之遷綿上令後仕至
尚書左丞卒諡文定
郭震河間人孟門縣令才能恭勤革除奸弊威以馭吏
仁以及民邑人立生祠
完顏宗璧金宗室同知石州軍事清白自持佐政有聲
祀名宦
劉文通大定年任寧鄉令振興文教均賦寬民
宋德玉泰和年任寧鄉令性聰才捷訟理化行
郭琪繁峙人孝友明律令達政事用法平允延祐初陞
知汾州增秩朝列大夫
陸大用神峰人延祐中同知汾州廉公有威吏民畏服
褚布哈字君實隰州石樓人泰定初補中瑞司譯史歴
僉河西廉訪司事移淮東行郡至淮安禦紅巾多所
斬獲請知樞密院老章以判官劉甲守韓信城相犄
角復劾總帥逗撓狀朝廷錄其功擢廉訪使總兵恚
嫉檄甲别將兵擊賊韓信城陷賊乃握塹相銜揵水
寨以圍淮安布哈知事危退入城總兵屯下邳按兵
不出遣使十輩告急皆不應城中更相食力窮城陷
布哈猶據西門力鬭中傷見執為賊所臠時至正十
六年十月己丑也布哈守淮安五年身經數百戰精
忠大節人比之張巡云追封衛國公諡忠肅
完顏恩徹亨興定二年以節度守汾州蒙古穆呼哩破
汾州出虎力戰死
元
杜豐字唐臣汾州西河人少有大志通兵法仕金為平
遙義軍穆昆率所部來附從國王按扎爾攻平陽克
絳州解州諸堡招集流民三萬餘家金人南遁遂以
豐守河北從下懷孟破温谷木澗等寨及洪洞西山
賊墮崖死以萬計金將武仙等抄掠授河東南北路
兵馬都元帥便宜行事遂破玉女割渠等寨從攻益
都金首將突圍出豐戰扼之益都下遂略地登萊降
島民萬餘以本部取沁州由是銅鞮武鄉襄垣綿山
沁源諸縣皆下復撫定平陽太原真定及遼沁未降
山寨所至悉平擢沁州長官在州十餘年寬徭薄賦
勸課農桑民以富足後請老卒於家沁人立祠祀焉
子思敬世祖至元中累遷侍御史
高汝勵任石州歴戶部尚書器宇寬温操行廉潔經國
莅政綽有能聲
宋景初任寧鄉令經學淑人德化敷治奸黨震伏善類
獲安
王翼甫平陽人大德中知平遙縣守已安民去任民思
不忘
齊思古榆次人至順初知平遙縣愛民如子興利除害
境内安堵去任民有餘思
高本冀路人至正間知平遙縣廉以持已仁以愛民鋤
強扶弱民安時靖
武弁少通書史十八歲任平遙尹歴官少中大夫
蔡演至正間任寧鄉令天性挺秀持身清慎政善化洽
人皆頌之
楊乘字文載濱州渤海人至正初為介休縣尹民饑為
盜賊立法招之使自新皆棄兵頓首願為良民
程邦彥祁丘人善詞章工草隸賦詩撰文稱三絶任汾
州同知奉法循理郡人德之有遺愛碑
李朝英盂縣人金進士孝信孫至正間判汾州有政績
韓謙河南人至正間知平遙縣公勤廉慎三年如一日
被朝命問理賊黨滌除冤濫活者數百家有德政碑
馬麟至正二十六年知臨縣開誠率物制造房舍崇尚
學校政績至今頼之
朱守謙河南汝寧人至正中寇入孝義焚劫甚慘守謙
由總兵都鎮撫司經歴署孝義縣事撫傷殘恤困苦
招徠逃潰者復其業又定團練之規設防禦之略立
科差之等開渠堰之利不數月民若更生立石表績
周景福南陽人孟門令政簡刑清民安物阜嘉禾紀瑞
者再
明
顧碩天台人元時進士洪武初任石樓縣能才善治百
廢具興民多受其福奉祀春秋至今感慕
殷近仁嘉興人博學能文與其弟原誠原善友愛無間
言家貧親老同心協力以供甘旨之養洪武初以孝
弟舉授平遙知縣未幾親喪葬祭盡禮服終以所著
蒞政戒銘四十二篇獻之於朝擢廣西參政
茆志道洪武八年任汾州知州厲精治具壇墠廟祠學
校官署以次畢舉而勞來有方閭里不擾人咸稱之
齊政山陽人洪武十一年任孝義令每黎明起視事無
繁簡皆立判暇則循行阡陌導民樹藝野無曠土俗
臻富庶陞戶部郎中
許孟和鄞縣人洪武間石州學正時天下初定學校廢
弛孟和修建廟學齋舍朝夕率諸生講質經史在所
造就者入宦皆有實效
葉伯巨字居升寧海人以國子生授平遙訓導洪武九
年上書曰臣觀當今之事矯枉太過者三曰分封太
侈也曰用刑太繁也曰求治太速也何以明之今裂
土分封使諸王各有土地蓋懲宋元孤立宗室不競
之弊而秦晉燕齊梁楚吳蜀諸國無不連邑數十城
郭宫室廣狹大小亞於天子之都優之以甲兵衞士
之盛臣恐數世之後尾大不掉然後削其地而奪之
權則必生觖望如漢之七國晉之諸王否則恃險争
衡否則擁衆入朝甚則緣間而起防之無及矣昔賈
誼勸漢文帝盡分諸國之地空置之以待諸王子孫
願及今諸王未之國之先節其都邑之制減其衛兵
限其疆理亦以待封諸王之子孫古之為士者以登
仕版為榮以罷職不叙為辱今之為士者以溷跡無
聞為福以受玷不錄為幸以屯田工役為必獲之罪
以鞭笞捶楚為尋常之辱其始也朝廷取天下之士
網羅捃摭務無餘逸有司敦迫上道如捕重囚比到
京師所學或非其所用所用或非其所學泊乎居官
一有差跌苟免誅戮則必在屯田工役之科且鳳陽
皇陵所在龍興之地而率以罪人居之捕賊數年既
無其方而乃歸咎於新附戶籍之細民而遷徙之近
者已納稅糧之家雖承旨分釋還家而其心猶不自
安已起戶口雖蒙憐恤而猶見在開封祇候訛言驚
動不知所出太原諸郡則又外界邊境民心如此甚
非安邊之計也今州縣方春下一白帖督里甲課農
桑回申文狀而已守令未嘗親視種藝次第旱澇戒
備之道也四方師生缺員甚多縱使具員守令亦鮮
有以禮讓之實作其成器者朝廷切切於社學屢行
取勘師生姓名所習課業乃今廂鎮城郭或但置立
門牌遠村僻處則又徒存其名守令不過具文案備
照刷而已上官分部案臨亦但尋習故常檄取遵依
未嘗巡行廉訪也又升於太學者或未數月遽選入
官間或委以民社臣恐其人未諳時務未熟朝廷禮
法不能宣導德化須令在學肄業或三年或五年精
通一經兼習一藝然後入選庶無敗事且可以塞覬
覦富貴僥倖爵禄之心也書上上大怒曰小子間吾
骨肉速逮來吾手射之既至丞相承上喜乃敢奏命
繋刑部獄瘐死獄中先是伯巨將上書語其友曰今
天下惟三事可患耳二事易見而患遲一事難見而
患速其意蓋謂分封也迨洪武末年燕王奉命屢
出塞後遂興靖難之師人以伯巨為先見云
武信滁州人洪武間知介休縣持身以廉牧民以德縣
署學校壇墠廟祠多所增創後陞陜西僉事人多思
慕之
紀正隴州人洪武間知汾州有善政歴陞府尹
韓偉崞縣人洪武間知平遙縣清慎仁恕庶務畢興
衛健洪武間任孝義縣縣丞讀書習吏事好談古今忠
孝節義靖難師起慷慨臨戎率所部禦之以身殉祀
名宦
宋秉彜字孝先江南淮安人洪武間任石樓縣主簿有
長材佐令顧碩修學宫庀材鳩工最力值歲凶賑濟
有法民多全活後擢馬邑縣丞
張軏清潤人永樂初以監生知吉州起復汾州政善民
安任滿奏留加四品俸後以疾致仕
陳道宣德間知石州刑清政簡有德政碑
閻昇陳州人正統初知介休縣蒞政不苟撫字有方因
民逋逃為之申免糧稅後卒於官居民巷哭之
李善岐山人正統間以進士知汾州重建州治脩舉廢
缺廉以律己勤以愛民歴陞真定知府
王儉平涼人正統間知介休縣愛民如子有犯不忍加
刑
張雲平谷人景泰四年以舉人知臨縣廉潔無私政事
修舉庭無獄訟學校振興陞濮州知州至大同府知
府祀名宦
王澤沾化人景泰間以監生知介休縣法令嚴明威制
豪強人心帖服兩廡齋舍皆所增修
馬榮長汀人景泰間以監生知石樓縣盛德鴻才時皆
頌之
沈純東平州人景泰間知孝義縣甫下車即飾學宫庀
祭器整壇壝修城隍邑有王才里當西出之路山束
□艱於行隳高堙下俾十餘里間曠坦可通兼軌民
以負租逃者招之復業蠲其租既去民思之不忘立
遺惠碑
彭鏞湖廣石首人景泰間任介休縣知縣性廉介涖官
以公勤著嘗疏水利蠲逋賦繕城郭凡利於民者無
不舉祀名宦
梁杲景泰時知寧鄉縣嚴明有才略承己巳變創建城
池永為保障民甚德之
汪清固始縣人景泰間進士授監察御史嚴毅剛正因
忤權貴天順元年左遷知臨縣興學勸農通水利減
徭役鋤強梗旌善良凡有便於民者以次修舉丁外
艱去士民送之至有涕泣者祀名宦
葉穆福建人天順初以舉人知汾州一年調吉州巡撫
都御史李侃薦其去汾人思到吉人悅一廉如水六
事孔修陞河間府同知
姚昱天順間知寧鄕縣性坦易遇事明決公以持已勤
以蒞政卒於官見遺政記
田愉安化人天順間以舉人知平遙縣邑素號難治愉
以清介自持蒞事精察鋤奸去暴人以剛大稱之
伍琇松溪人天順間以舉人知吉州尋以賢能調汾州
詔旌異之
劉鉞撫寧人成化初知介休縣以廉明稱卒於官
張瓚當塗人成化間由監察御史知介休縣愛民禮士
不畏強禦政聲丕著
李瓊河南孟縣人成化十三年以舉人任孝義縣知縣
清敏有特操中貴過縣頗横肆多需索一無所應逼
之則徑解衣以奉中貴愕然為愧謝嘗被誣繫獄事
白復涖縣事節操愈勵
高俊膚施人成化中以舉人任汾州同知剛方自任州
北有峽路阻澗多伏盜俊伐石塞澗行旅賴以無患
才寬字汝栗直隸遷安人成化間以進士任石州知州
宏達精敏有經世略調繁潞州後以兵部尚書總制
三邊仗節死義祀名宦
海鯉江夏人弘治間以進士知汾州政尚廉察發姦摘
伏如神居一載卒民悲思之
鄭紀中牟人弘治間知石樓縣鋤強拯弱勸士愛民尤
以冰蘗自持每朔望謁城隍誓不改操
張恕汧陽人弘治間知平遙縣歴九載仁愛如一日陞
知汾州民李華等弗忍舍奏允食知州俸仍治邑事
郝槃綏德州人弘治中由代州判官陞任介休臨政剛
明事無巨細胥迎刃而解後陞知潞州去之日百姓
攀轅泣留為立去思碑
王道山東曹縣人弘治間以舉人任石州知州慈祥愷
惻均賦役折獄能令民感化庭累月無人跡涖任九
年去民作歌頌之
李棠直隸清苑人正德八年以舉人任汾州知州慷慨
有大節為政以惠民為務雅甘澹泊善理煩治劇後
歴松江太原二府同知擢戶部郎中歿不能斂里人
葬之立清白吏碑焉
何賢河間人正德間知汾州為人倜儻政尚惠和愛與
小民親狎鄉村社會邀飲皆赴亦無廢事居歲餘卒
郡人德之為肖像以祀
郁浩永寧衛人正德間以進士知汾州政尚簡嚴力興
學校每朔望為諸生講說經義亹亹不倦時廟學頽
圯大加修葺增築泮池及龍池陞戶部員外至按察
僉事
王天祐陜西慶陽衛人正德間以舉人任介休縣知縣
家貧少與羣兒牧崆峒李夢陽遇之嘆其神俊授以
學即能領受臨魯公帖即神似嘗徵修孝宗實錄及
涖縣事簡要務存大體而吏民咸畏服如神有分巡
過縣怙勢接不以禮天祐怫然解組歸
閔以仁渠縣人正德間自華陰簿擢孝義縣性勤敏日
夜不輟課樹藝興學政給諸生楮膏之費時校其優
劣繼修孔廟浚築城隍幹理有餘才未幾卒於官士
民嘆惜之
李承嗣長安人正德間以舉人知臨縣性節儉歴官六
載終始如一外和内剛剪除土惡有古良吏風陞通
判
李詔開州人正德間孝義教諭立身清慎教條嚴明諸
生有不修其行者輒斥責之士習頓改
王仁盩厔人嘉靖初任石樓縣安集流離歲荒賑濟恤
民任事勤慎廉明政蹟彰著
郭鑑陜西咸寧人嘉靖二年以舉人授汾州知州深沉
有志操砥礪廉隅明習法令政暇引諸生與上下其
議論聞者興起尋擢戶部員外郎累官布政司左參
議
孫剛蔚州人嘉靖中以世襲指揮僉事守備永寧懷仁
有警剛督兵赴之時縣故無兵而剛所統又甚寡敵
前後至者且數萬人剛慷慨誓士期與城共存亡城
破遂以身殉事聞諭祭二壇晉其子二級
王錦曲周人嘉靖間以舉人知孝義縣因母言乘輿勞
民遂乘馬斥輿不復御與民平易有古人風每延禮
諸生講論亹亹
侯嘉晏江南徽州人嘉靖間以舉人任石樓縣知縣御
民以寬不喜事敲撲民胥安之嘗為歌稱其儉約廉
仁能福庇斯民後擢河南府通判
齊宗堯直隸昌黎人嘉靖四十五年以選貢任汾州知
州忠直有膽略遇事慷慨直前隆慶丁夘北敵入寇
抵城下宗堯登埤設守具指授捍禦方略卒得保全
加銜河東運司同知仍管汾州事尋調忻州
陶璽山東威海衛人嘉靖間以太學生任石州州判有
清操恥與俗伍常思以功名見歲饑賊起據劉王暈
為巢穴犯黃蘆嶺逼吳城璽督部下閻大剛王天祐
等徑往遏之賊聞退保暈上璽追至黑暗嶺遇伏兵
大潰璽負高出戰甚力與大剛天祐俱死子化甫年
十五具疏闕下復念父暴骨異地母與弟俱無依亟
返至夀陽卒於旅邸後朝廷憫共忠贈石州知州廕
子傳入監除詹事府錄事
李完陜西涇陽人嘉靖間任寧鄕縣典史性廉潔不以
末僚自菲薄自始至終厲清苦如一日善折疑獄時
人以青天呼之
劉坤夀張人嘉靖間由萬安縣擢知汾州廉静簡明民
忻忻望治
脫鎬新河人嘉靖間由舉人知臨縣勤敏慈仁繕城修
堤賑荒編甲減徭役其茂績尤在遷建學宫開多士
文明之盛
李光米脂人知石樓縣民歌曰石樓李侯庶績克修民
安政舉四境無憂
劉紹恤浙江人以進士知石樓縣寬徭賦以遂羣生勤
督課以成多士
張軾嘉靖間知寧鄉縣居官清謹事母以誠孝聞每公
餘輒詣席跪問安否及母卒扶柩歸葬廬墓踰年卒
任大伯華陰人嘉靖間以舉人知臨縣慎以持已仁以
愛民勤以立政未幾改調士民深感立去思碑
賀國定獲嘉人嘉靖間以舉人知臨縣剛方持已清白
敢言治邑如家愛民如子陞徽州有去思碑
李昇嘉靖間以舉人知石州勸農桑重教化旌節義去
之日百姓皆感泣
王三益水城人以舉人知石樓縣刑清政簡育才愛民
陳情深州人嘉靖末以舉人知孝義縣操守甚堅時有
邊警竭力捍禦卒保無虞修繕磚城百世永賴
岳維華曲周人隆慶初以進士知平遙縣剛介不阿廉
明自勵建敵樓築敵臺以備守禦陞同知
孟一胍字淑孔東阿人隆慶五年進士為平遙知縣以
廉能擢御史仕至南贑巡撫卒
李春芳直隸井陘人隆慶間以太原府同知署石州事
時州經新破春芳加意撫綏恤死慰生不遺餘力復
以其暇繕城池飭廟學殘疆復完祀名宦
劉一佺萬歷間知汾州府為清官第一向有石鴈照汾
州清官不到頭之謠一佺鑄鐵鳳鎮之擢憲副去
陳翔鸞閩縣人萬歴間以舉人教諭介休學博行潔每
以甘貧嗜學訓諸生修育材館羣共中而督課之多
所成就陞徽州府判
尹覺民萬歷間以進士知汾陽縣居官廉幹著有能聲
政以利民善俗為大端而舉墜補偏尤令汾者不可
及
魏學徵咸陽人萬歷二十六年以舉人知平遙縣清廉
果斷民為建祠立碑
楊天璋永昌衞人萬歷四十二年由選貢知平遙縣操
凛冰霜政宗簡要裁狐鼠革收頭居官二載而卒遠
近咸哀傷焉
楊廷謨清苑人萬歷四十四年以舉人知平遙縣蒞事
風生撫民如子建文昌閣奎星樓清田畝稅課修文
廟舉祀典不媿循良陞光禄寺署正
夏惟勤直隸冀州人萬歷二十三年以監生知永寧州
修學築城督課士子砥礪鄉約時回鶻為患率鄉兵
大破之陞青州府同知去任之日老幼涕泣建生祠
於東關
楊正達武陵人萬歷間以舉人任鄉寧縣清操絶俗推
誠待人歲旱禱雨輒應民立祠祀之
公一楊蒙陰人萬歷間以舉人知寧鄉縣端嚴有體無
苛政汰丁減徭民甚戴之官至郎中
郭然咸陽人萬歷間以舉人知寧鄉縣明作果斷人號
神君不苛不擾上信下畏
諸葛昇浙江夀昌縣人萬歷四十五年由選貢任臨縣
風格清竒文詞俊逸多有惠政其葺西城興水利具
載碑記去後士民建祠康熙二十五年知縣莫友仁
詳准祀名宦
張問仁邢臺人萬歷間以舉人知臨縣平易近民端方
持已諸所建置各有其功憂去人多思慕之
李先成長垣人天啓間以舉人知平遥縣重士撫民抑
強維弱有風力聲卒於官人皆惜之
仇秉忠歙縣人崇禎間以貢知永寧州學政俱優招撫
流移勤課士子陞杭州同知有去思碑
楊學程陜西漢中人崇禎間以舉人任永寧州知州天
資明敏遇事洞見本未吏民畏服後擢成都同知去
民立祠祀焉
王凝命昆明人崇禎間以進士知平遙縣造大砲建學
宫禱雨立應處已廉潔歴陞薊州道
劉光祚字洪基榆林衛人崇禎三年為汾州參將五年
勝賊張有義于臨縣軍復敗旋復臨縣六年擊斬隔
溝飛樸天虎于石樓又敗撲天飛于臨縣加署都督
僉事為山西副總兵復崞縣城八年賊渠活地草見
其黨劉浩然高加計破滅偽乞降光祚伏兵斬之活
地草即賀宗漢也晉中羣盜皆盡十四年南陽陷殉
城
費甲鏸陜西咸寧舉人先尹平遙有善政崇禎六年調
繁汾陽平人老穉扳轅立去思碑涖汾端方不阿權
貴時流寇蔓延廵撫許鼎臣以曹文詔軍平定備太
原東太監閻思印同總兵張應昌軍汾州備太原西
賊至彰德應昌等出兵進𠞰甲鏸為閻所逼投井死
宗紳士庶皆枕屍哭劉太監聞之抗疏白其冤
魏錫祚陜西固原人崇禎六年以貢監任臨縣知縣臨
先為寇陷雖經新復餘孽猶間起錫祚撫養殘黎以
身捍衞凡五年盜靖民安治行最著後致政歸士民
攀轅泣送數十里不絶建祠祀之
楊家龍字惕若曲陽人繇歲貢生為寧鄉知縣民遭兵
亡徙過半撫之七年皆復業以薦遷忻州知州受事
甫數旬賊即至召語士民曰此城必不守吾出若輩
可全也挺身出城罵賊而死士民祠祀之
侯君昭為汾州知府崇禎末城破不屈死
劉必達崇禎末為汾陽知縣城破死之義勇范竒芳亦
自剄
國朝
王之佐浙江人順治二年任臨縣典史姜逆之亂知縣
張耀祖殉城之佐領民兵急趨上趙寨誓擒渠魁以
圖恢復力不支為賊所獲義不屈膝罵賊而死賊黨
壯之
王昌運沙河人順治二年以貢知寧鄉縣性坦率而執
守殊確雖臨以利害不動涖官時萑苻未靖一日數
驚昌運整暇肅謐民安其業旋為賊黨所害識者惜
之
黃廷栢遼東人順治五年任汾州府知府不毛舉細務
而事胥綜理姜逆亂以守城為賊害
贈太僕寺卿祀忠烈祠雍正二年
御賜成仁取義匾額敬懸祠内
張耀祖遼東人順治六年任臨縣知縣姜逆之亂賊黨
來攻耀祖曰此吾效命之秋也遂力守以死
贈按察司僉事祀忠烈祠
王之儀字虞廷遼東廣寧人順治七年以任子知寧鄉
縣時姜逆初平逋亡幾半之儀遍招徠且為規畫生
計民稍復業嘗大雨水暴漲毁城垣十丈有竒之儀
立淋潦督衆完築躬負土石城獲無圯水退築護城
堤於外樹柳其上往來者胥頌焉尋遷海寧知州後
以福州知府死耿逆之難
周士章上元人順治十三年以舉人知石樓縣石樓故
屈地在萬山中土尤瘠重以闖寇姜逆後先肆虐衙
蠧市魋多朋奸民日凋敝士章性硜潔不以家累自
隨涖任得主名按治之不少假條列利弊雖大吏不
為囁嚅平徭弭盜通商勸墾期年民始蘇簿書之暇
嘯詠溪山在官三年憂歸士民謠誦具石樓志
周召南遼陽人順治中知汾州府時寇亂初定村落中
尠炊烟召南下車以招徠綏輯為務而武斷舞文為
民害者搏擊之不遺力嘗下教屬邑徭賦有當開豁
者有當均平者悉以告吾將為民請命令下比屋歡
呼涖任三年遷山西驛傳道汾人立碑道左誌遺愛
焉
姚開先字堯門陜西淳化人康熙年由拔貢生任臨縣
知縣以清惠著聲後補四川鹽井經歴吳逆之變被
執不屈死
任玥號希菴山東高密縣人順治辛丑進士康熙八年
任石樓縣寬嚴並濟招流移復逋賦禁陋絶耗才敏
識明歴任浙江道御史長蘆鹽院
張恪涇陽人康熙十年以舉人知平遙縣性峭直慷慨
誠心愛民尤重士類人不敢干以私日用胥自給無
行戶邑有豪惡噬民廉知其狀立斃杖下上憲咸嘉
奬之以母憂去至今人稱清廉張公
龔應霖字雨亭廣東四會人康熙二十二年以舉人任
寧鄉知縣縣在萬山中多虎患應霖始至虎遁去循
聲卓然久之擢刑科給事以去後以工科掌印卒於
邸
張泰孚山東淄川人康熙二十六年知孝義縣有清操
嚴馭胥吏而不任喜怒勤於其職早起理訟獄不遑
食夜漏數十下猶危坐治文書不輟邑人頌之
吕履恒河南新安人明大司馬忠節公維祺之孫也康
熙三十八年以進士知寧鄉縣性慈恕撫羸弱尢有
恩庭幾絶笞扑而善治豪猾武斷舞文者胥斂迹催
科自為籍時召鄉里民參驗吏無得中飽雅工詩文
能以經術飾吏治培護士類尤篤親第甲乙口授指
畫多獲雋以去後以治行擢御史累官戶部左侍郎
山西通志卷九十二
