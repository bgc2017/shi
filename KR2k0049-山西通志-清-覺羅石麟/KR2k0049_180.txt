山西通志卷一百八十
遺事(一)
上古相傳典制一器一物胥宜研討又有事雖不專
隸於晉而繇晉人而始并歴朝錫命優崇者為遺制
至若事不可入于本紀列傳而史乘宜備者為遺聞
合遺制遺聞而總標之以遺事存掌故也志遺事
上古倉帝史皇氏剙文字形位成文聲韻以相生為字
明堂位女媧之笙簧(鄭註笙中之簧也帝王世紀女媧氏承庖犧氏制度始作笙簧)
風后作握機經始制陳法
唐官六十員
命倕為工作和鐘利器用
命毋句氏作離磬
制七絃徽大唐之歌
立瞽叟拌五絃之瑟為十五絃命延益之八絃以為
二十三絃
制咸池之舞而為經首之詩以享上帝命之曰大咸
玄圭禹貢禹錫玄圭告厥成功(鄭傳玄天色正義賜以天色圭者言天功)
(成也)
虞官六十員(尚書云建官惟百鄭康成云虞官六十唐官未聞堯舜同道或皆六十計屬官而言)
(則皆有百)
舜制十二州牧
虞五服周九服制論虞周五服九服之制或謂堯之
五服本二千五百里禹于五服各弼以五百里故曰
弼成五服至於五千又謂堯之五服五千里周制九
畿每畿五百里而王畿又不在其中四方相距為萬
里蓋倍禹服之數也愚獨以為一耳堯置通王畿為
五服曰侯甸綏要荒各服内各分三百里二百里是
一面五百四面相距為一千里故五千里周制除王
畿千里之外曰其外方五百里曰甸服則是兩面相
距五百里九服皆然是止四千五百里通王畿為五
千二百里大行人夷鎮蕃三服通謂之九州之外但
以貴寳為贄禹於九州之外謂之外薄四海而咸建
五長則其治之詳略又無不同也而謂周公斥大土
宇不亦謬哉如舜封象于有庳羲和測日于嵎夷禹
南廵于會稽導弱水至于流沙此四裔之地皆古人
足跡所及者周之斥大安在也至于土貢北皮服南
象齒則朔南盡乎朔方南海亦可知矣信乎天下輿
圖古猶今也其不同者特畿服之限制云爾(日知錄古之天)
(子常居冀州後人因之遂以冀州為中國之號楚辭九欹覽冀州兮有餘淮南子女媧氏殺黑龍以濟冀)
(州路史云中國總謂之冀州榖梁傳曰鄭同姓之國也在乎冀州正義曰冀州者天下之中州唐虞夏殷)
(皆都焉以鄭近王畿故舉冀州以為說)
益稷謨日月星辰山龍華蟲(孔𫝊日月星為三辰華象草華蟲雉也畫三辰)
(山龍華蟲于衣服旌旗正義日月星取其照臨山取能興雲雨龍取變化無方華取文章雉取耿介)
宗彛藻火粉米黼黻絺繡(孔𫝊藻水草有文者火為火字粉若粟冰米若聚米)
(黼若斧形黻為兩已相背葛之精者為絺五色偹曰繡正義藻取有文火取炎上粉取潔白米取能養黼)
(取能斷黻取善惡相背孔傳天子服日月而下諸侯自龍衮而下至黼黻士服藻火大夫加粉米)
王制有虞氏皇而祭深衣而養老(鄭註皇冕屬也畫羽餙焉凡冕屬其)
(服皆玄上纁下有虞氏十二章)
祭法有虞氏禘黃帝而郊嚳祖顓頊而宗堯(鄭註有虞氏以)
(上尚德禘郊祖宗配用有德正義冬至祭吴天上帝于圜丘大禘之時以黃帝配之夏正建寅之月祭感)
(生之帝于南郊以嚳配也祭五天帝五人帝及五人神于明堂以顓頊及堯配之祖始也宗尊也)
郊特牲有虞氏之祭也尚用氣血腥爓祭用氣也(鄭註)
(尚謂先薦之)
祭義昔者有虞氏貴德而尚齒(正義虞氏帝德弘大故貴德德之中年高)
(者在前是德中尚齒)
宗彜(孔𫝊宗廟彝尊亦以山龍華蟲為飾)
王制有虞氏養國老于上庠養庶老于下庠(鄭註上庠右學)
(大學也在西郭下庠左學小學也在國中)
王制凡養老有虞氏以燕禮(盧氏云燕禮脱履升堂崔氏云燕者殽烝于爼)
(行一獻之禮坐而飲酒以至于醉虞氏帝道弘大故養老以燕禮)
作大唐之歌以聲帝美聲成而彩鳳至故其樂曰舟
張辟雝鶬鶬相從八風回回鳳皇喈喈言其和也
尚書大傳元祀岱泰山貢兩伯之樂焉陽伯之樂舞
侏離其歌聲比余謠名曰晳陽羲伯之樂舞鼚哉其
歌聲比大謠名曰南陽中祀大交霍山貢兩伯之樂
焉夏伯之樂舞縵曳其歌聲比中謠名曰初慮羲伯
之樂舞將陽其歌聲比大謠名曰朱干秋祀柳榖華
山貢兩伯之樂焉秋伯之樂舞蔡俶其歌聲比大謠
名曰苓落和伯之樂舞玄鶴其歌聲比中謠名曰歸
來冬祀幽都弘山貢兩伯之樂焉冬伯之樂舞齊落
歌曰縵縵并論八音四會歸格于禰祖用特(祀弘山和伯樂)
(闕)
益稷謨戛擊鳴球(孔𫝊球玉磬釋器云球玉也樂器惟磬用玉)
搏拊琴瑟以詠(孔傳搏拊以韋為之實之以糠所以節樂正義形如鼓)
琴瑟(正義琴瑟在堂瑟禮記明堂位大琴大瑟中琴小四代之樂器也)
下管鼗鼓(孔𫝊堂下樂也)
合止柷敔(郭璞云柷如漆桶方二尺四寸深一尺八寸中有椎柄連底挏之令左右擊敔如伏)
(虎背上有二十七鉏鋙刻以木長一尺擽之正義樂之初擊柷以作之樂之將末戞敔以止之孔𫝊凡上)
(下合止之樂各有柷敔)
笙鏞以間
鏞(孔傳鏞大鐘正義釋樂云大鐘謂之鏞孔炎曰鏞深長之聲)
簫韶九成(孔傳韶舜樂名言簫見細器之備)
樂記昔者舜作五弦之琴以歌南風䕫始制樂以賞
諸侯正義五弦謂無文武二弦唯宫商等之五弦也
南風是孝子詩舜教天下之孝也䕫歌此南風以賞
諸侯使海内同孝也
爼有虞氏以梡(鄭註梡斷木為四足而已正義虞氏尚質未有餘飾)
有虞氏服韍(鄭註韍冕服之韠也舜始作之以尊祭服)
有虞氏之綏(鄭註綏亦旌旗之緌也)
明堂位鸞車有虞氏之路也(鄭註鸞有鸞和也虞質未有鉤)
有虞氏之緌(鄭註緌為注旄牛尾于杠首所謂大麾)
泰有虞氏之尊也(鄭註泰用瓦正義考工記有虞氏尚陶)
米廩有虞氏之庠也(鄭註庠亦學也庠之言詳也於以考禮詳事也魯謂之米廩虞)
(帝上孝令藏粢盛之委焉正義魯以虞氏之庠為廩以藏粢盛)
有虞氏之兩敦(鄭註黍稷器)
侯(孔𫝊當行射侯之禮以明善惡之教)
舜典同律(孔𫝊律法制王云律六律也鄭云陽律也正義候氣之管而度量衡三者法制皆出)
(于律度有丈尺量有斗斛衡有斤兩皆取法于律)
度(律歷志度者分寸尺丈引所以度長短也本起于黃鐘之管)
量(律歷志量謂龠合升斗斛所以量多少也本起于黃鐘之龠)
衡(律歷志權者銖兩斤鈞石所以稱物知輕重也本起于黃鍾之龠)
修五禮(孔𫝊吉凶賓軍嘉之禮)
五玉(孔傳五等諸侯執其玉家語公執桓侯執信伯執躬子執榖璧男執蒲璧)
三帛(孔𫝊諸侯世子執纁公之孤執玄附庸之君執黃)
二生(孔𫝊卿執羔大夫執雁正義虞時每事猶質羔雁不必有飾)
一死(孔傳士執雉)
夏官百二十員(尚書夏商官倍則二百鄭康成曰百二十)
夏改虞十二州為九州牧
祭法夏后氏亦禘黃帝而郊鯀祖顓頊而宗禹(鄭註自夏)
(已後稍用其姓氏之先後之次)
祭義夏后氏貴爵而尚齒(正義功高則爵高貴爵之中年高者在前)
王制夏后氏收而祭燕衣而養老(鄭註有虞氏質深衣而已夏尚黑而)
(黑衣裳)
夏后氏以饗禮(崔氏云饗則體薦而不食爵盈而不飲依尊卑而為獻取數畢而已)
王制夏后氏養國老於東序養庶老於西序(鄭註東序大學)
(在國中王宫之東西序小學在西郊)
命扶登氏為承夏之樂歌九叙以樂其成是謂九夏
設五器于庭而詔于簴曰有以道憲我者聲豉以義
告我者鳴鐘以事詔者振鐸以憂聞者發磬以獄復
者揮鞀政天下於五聲後世寳用至于追蠡作棧鐘
于會稽以定奏遠方圖物貢金九牧鑄九鼎于紫金
條荆之山
明堂位鉤車夏后氏之路也(鄭註鉤有曲輿者也)
夏后氏駱馬黑鬛(鄭註順正色也白馬黑鬛曰駱正義夏尚黑故用黑鬛也)
夏后氏牲尚黑
夏后氏之旂(正義夏后氏漸文既注旄竿首又有旒縿)
山罍夏后氏之尊也(正義罍猶雲雷也畫為山雲之形也)
爵夏后氏以琖(正義夏爵名也以玉飾之)
灌尊夏后氏以雞彝(鄭註周禮春祠夏禴祼用雞彝正義刻木為雞形而畫雞於彝)
夏后氏以龍勺(鄭註龍龍頭也正義勺為龍頭)
序夏后氏之序也(鄭註次序王事也)
夏后氏之鼓足(鄭註足謂四足也)
夏后氏之龍簨虡(鄭註簨虡所以懸鐘磬也横曰簨飾之以鱗屬植曰虡飾之以羸屬)
(羽屬簨以大版為之謂之業正義簨虡之上以龍飾之)
夏后氏之四璉(鄭註黍稷器)
爼夏后氏以嶡(鄭註中足為横距之象周禮謂之距)
夏后氏以楬豆(鄭註楬無異物之飾也)
夏后氏山(鄭註冕服之韠增以畫文山取其仁可仰也)
夏后氏之綢練(鄭註夏綢其杠以練為之旒)
禮記郊特牲毋追夏后氏之道也(鄭註常所服以行道之冠也)
夏收(鄭註齋所服而祭也)
儀禮公侯之有冠禮夏之末造也(禮記正義夏初以前諸侯未有冠禮)
(與士冠同其夏末以來諸侯有冠禮與士禮異故大戴禮有公冠篇加玄冕為四加也)
禮記檀弓夏后氏尚黑(鄭註以建寅之月為正物生色黑)
夏后氏戎事乘驪(鄭註馬黑色曰驪)
夏后氏牲用元(鄭註元黑類也)
五子之歌關石和鈞王府則有(孔傳金鐡曰石供民器用通之使和平則)
(官民足正義關者通也律歷志二十四銖為兩十六兩為斤三十斤為鈞四鈞為石是石為稱之最重以)
(石而稱則為重物舉石言之則所稱之物皆通之也)
左傳定四年祝佗分魯公以夏后氏之璜哀十四年
向魋出於衛地公文氏求夏后氏之璜焉(周禮鄭註半璧曰璜)
夏作禹刑(見叔向遺子産書)
夏政典(見尚書)
殷懷姓九宗職官五正(註懷姓唐之餘民九宗一姓為九族職官五正五官之長正義)
(殷時五官居在唐地)
周成王分唐叔以大路密須之鼓(註密須國名)闕鞏(註甲名)沽
洗(註鐘名)
文侯之命王曰父義和其歸視爾師寧爾邦用賚爾
秬鬯一卣彤弓一彤矢百盧弓一盧矢百馬四匹(正義)
(左傳以文侯名仇今呼曰義和知是字也作平王以文侯為方伯賜其秬鬯之酒以圭瓚副焉策書命)
(之)
左傳僖十七年晉作爰田作州兵(註分公田之税應入公者爰之于所)
(賞之衆五黨為州州二千五百家也因此又使州長各繕甲兵正義爰易也賞衆以田易其疆畔謂舊入)
(公者乃改易與所賞之衆州兵州長管人既少督察易精故使治之)
僖二十七年晉文公作執秩以正其官(註執秩主爵秩之官)
僖二十八年五月己酉王享醴命晉侯宥王命尹氏
及王子虎内史叔興父策命晉侯為侯伯賜之大輅
之服戎輅之服彤弓一彤矢百玈弓矢千秬鬯一卣
虎賁三百人(註以策書命晉侯為伯也周禮九命作伯)
僖三十三年晉發命遽興姜戎子墨衰絰遂墨以葬
文公晉於是始墨(註記禮所由變)
襄二十三年左氏傳斐豹隸也著於丹書(杜註丹書其罪)
禮記郊特牲大夫之奏肆夏也由趙文子始也(正義周禮)
(九夏正夏者天子所用其餘八夏諸侯皆得用之卿大夫但宜用陔夏)
刑鼎昭公二十九年趙鞅荀寅賦晉國一鼓鐵以鑄
刑鼎著范宣子所為刑書焉仲尼曰晉其亡乎失其
度矣貴賤不愆所謂度也文公是以作執秩之官為
被廬之法以為盟主今棄是度也而為刑鼎鼎在民
矣何以尊貴且夫宣子之刑夷之蒐也晉國之亂制
也若之何以法
漢文帝元年始用宋昌為衛將軍位亞三司此儀同三
司之始
武帝以衛青數征伐有功以為大將軍欲尊寵之故
置大司馬官號以冠之
置大司馬位大將軍驃騎將軍皆為大司馬定令令
驃騎將軍秩禄與大將軍等(晉灼曰悉加大司馬者欲令驃騎將軍去病與)
(大將軍青等耳)
武帝置太史公以司馬談為之位在丞相上天下計
書先上太史副上丞相談卒其子遷嗣之遷卒後宣
帝以其官為令行太史公文書而已
甘露三年上思股肱之美乃圖畫其人于麒麟閣唯
霍光不名曰大司馬大將軍博陸侯姓霍氏
後漢建武十八年罷州牧置刺史武帝元封五年初置
部刺史掌奉詔條察州秩六百石員十三人成帝綏
和元年更名牧秩二千石哀帝建平二年復為刺史
元夀二年復為牧經王莽變革至建武元年復置牧
改置刺史中平五年改刺史新置牧
司徒鮑昱定决事書目
魏秘書有左右二丞劉放為左丞孫資為右丞
晉賈充定刑法律本
特詔賈充置左右夫人充答詔託以謙冲不敢當兩
夫人盛禮
伐吳之役詔賈充為使持節假黃鉞大都督總統六
師給羽葆鼓吹前後兵萬人騎二千置左右長史司
馬從事中郎增左右騎司馬各十人帳下司馬二十
人大車官騎各二十人
太康三年使使持節太常奉策追贈賈充太宰加袞
冕之服綠綟綬御劍賜東園秘器朝服一具衣一襲
大鴻臚護喪事假節鉞前後部羽葆豉吹緹麾大路
鑾輅輼輬車帳下司馬大車椎斧文衣虎賁輕車介
士葬禮依霍光及安平獻王故事給塋田一頃
建武元年以温嶠為散騎侍郎嶠以母亡值寇不臨
殯葬欲營改葬固讓不拜元帝詔曰温嶠不拜以未
得改卜葬送朝議又頗有異同為審由此邪天下有
闕塞行禮制物者當使理可經通古人之制三年非
情之所盡蓋存亡有斷不以死傷生要絰而服金革
之役者豈營官邪隨王事之緩急也今桀逆未梟平
陽道斷奉迎諸軍未得徑進嶠特一身于何濟其私
艱而以理閡自疑不服王命邪其令三司八座門下
三省外内羣臣詳共通議如嶠比吾將親裁其中于
是太宰西陽王羕司徒臨潁公組驃騎將軍即邱子
𨗳侍中紀瞻尚書周顗散騎常侍荀邃等議以昔伍
員挾弓去楚為吴行人以謀楚誠志在報讐不苟滅
身也温嶠遭難昔在河朔日尋干戈志刷讐惡萬里
投身歸赴朝廷將欲因時竭力憑賴王威以展其情
此乃嶠之志也無緣道路未通師旅未進而更中辭
王事留志家巷也以為誠宜如明詔于是有司奏曰
案如衆議去建武元年九月下辛未令書依禮文父
喪未葬唯喪主不除以他故未葬人子之情不可居
殯而除故期于畢葬無遠近之斷也若亡遇賊難喪
靈無處求索理絶固應三年而除不得故從未葬之
例也若骨肉殱于寇害死亡漫于中原而繼以遺賊
未滅亡者無收殯之實存者又闕于奔赴之禮而人
子之情哀痛無斷輒依未葬之義久而不除若遂其
情則人居無限之喪非有禮無時不得之義也諸如
此皆如東闕故事限行三年之禮畢而除也唯二親
生離吉凶未分服喪則凶事未據從吉則疑于不存
心憂居素出自人情有如此者非官制之所裁今嶠
以未得改卜奔赴累設疾辭案辛未之制已有成斷
皆不得復遂其私情不服王命以虧法憲參議可如
前詔嶠受拜重告以中丞司徒諸如嶠比者依東闕
故事辛未令書之制嶠不得已乃拜是時中原喪亂
室家離析朝廷議二親陷沒寇難應制服不太常賀
循曰二親生離吉凶未分服喪則凶事未據從吉則
疑于不存心憂居素允當人情元帝令以循議為然
太興二年司徒荀組云二親陷沒難萬無一冀者宜
使依王法随例行喪庾蔚之云二親為戎狄所破存
亡未可知者宜盡尋求之理尋求之理絶三年之外
便宜婚宦後嗣不可絶王政不可廢故也猶宜以哀
素自居不豫吉慶之事待中夀而服之也若境内賊
亂清平肆𤯝之後尋覓無蹤跡者便宜制服
驃騎將軍温嶠前妻李氏在嶠微時便卒又取王氏
何氏並在嶠前死及嶠薨朝廷以問陳舒三人並得
為夫人不舒云禮記其妻為夫人而卒而後其夫不
為大夫而祔於其妻則不易牲妻卒而後夫為大夫
而祔于其妻則以大夫牲然則夫榮於朝妻貴于室
雖先夫没榮辱常隨于夫也禮記曰妻祔於祖姑祖
姑有三人則祔其親者如禮則三人皆為夫人也自
秦漢以來廢一娶九女之制近世無復繼室之禮先
妻卒則更娶苟生加禮則亡不應貶庾蔚之云賤時
之妻不得並為夫人若有追贈之命則不論耳嶠𫝊
贈王何二人夫人印綬不及李氏(元和七年太學博士韋公肅議鄭餘)
(慶私廟二夫人祔配曰謹按晉驃騎大將軍温嶠相繼有三妻疑並為夫人以問太學博士陳舒舒議以)
(妻雖先後榮辱並随夫也禮祔于祖姑祖姑有三人則各祔舅之所生如其禮意三人皆夫人也秦漢以)
(來諸侯不復一娶九女既生娶以正禮没不可貶自後諸儒咸用舒議)
故事祀臯陶於廷尉寺晉禮移祀于律署
北魏羅結從道武幸賀蘭部賜爵屈蛇侯太武初累遷
侍中外都大官總三十六曹事
泰常元年衛將軍安成公叔孫俊卒明元親臨哀慟
贈司空安成王謚孝元賜温明秘器載以輼輬車衛
士導從陪葬金陵子蒲襲爵後有大功及寵幸貴臣
薨賵賻送終禮皆依俊故事無得踰之者
孝莊帝以爾朱榮有翊戴之功拜柱國大將軍位在
丞相上又拜大丞相天柱大將軍增佐史
普泰初特以爾朱世隆為儀同三司位次上公
東魏武定三年高歡言并州軍器所聚動須女功請置
宫以處配没之口於是置晉陽宫
北周保定三年四月詔曰樹以元首主乎教化率民孝
悌置之仁夀是以古先明后咸若斯典立三老五更
躬自袒割朕以眇身處茲南面何敢遺此黃髮不加
尊敬太傅燕國公謹執德淳固為國元老饋以乞言
朝野所屬可為三老有司具禮擇日以聞謹上表固
辭詔答不許又賜延年杖高祖幸太學以食之三老
入門皇帝迎拜門屏之間三老答拜有司設三老席
于中楹南向太師晉國公護升階設几於席三老升
席南面憑几而坐以師道自居大司馬楚國公寧升
階正舄上升階立於斧扆之前西面有司進饌上跪
設醬豆親自袒割三老食訖上又親跪受爵以酳有
司撤訖上北面立而訪道三老乃起立于席後上曰
猥當天下重任自惟不才不知政治之要公其誨之
三老答曰木受䋲則正后從諫則聖自古明王聖主
皆虚心納諫以知得失天下乃安唯陛下念之又曰
為國之本在乎忠信是以古人云去食去兵信不可
失國家興廢莫不由之願陛下守而勿失又曰治國
之道必須有法法者國之綱紀綱紀不可不正所正
在於賞罰若有功必賞有罪必罰則有善者日益為
惡者日止若有功不賞有罪不罰則天下善惡不分
下民無所措其手足矣又曰言行者立身之基言出
行随誠宜相顧願陛下三思而言九慮而行若不思
不慮必有過失天子之過事無大小如日月之蝕莫
不知者願陛下慎之三老言畢上再拜受之三老答
拜焉禮成而出
柱國大將軍位在丞相上自大統十六年以前任者
凡八人各督二大將軍分掌禁旅當爪牙禦侮之寄
當時榮盛莫與為比故後之稱門閥者咸推八柱國
家云使持節柱國大將軍大都督大司馬河内郡開
國公獨孤信使持節柱國大將軍大都督大司空常
山郡開國公于謹使持節柱國大將軍大都督少傅
彭城郡開國公侯莫陳崇尤著贈使持節柱國定趙
恒滄瀛五州諸軍事定州刺史獨孤信長女周明敬
后第四女唐元貞皇后第七女隋文獻后周隋及唐
三代皆為外戚自古以來未之有也
改都督諸軍事為總管武帝時以王謙為益州總管
總管之名始此
柳蚪為秘書丞時秘書擢領著作不參史事因蚪為
丞始命監掌焉
隋大業置司隸臺有大夫一人掌諸廵察薛道衡為司
隸大夫裴藴為御史大夫欲重己權令虞世基奏罷
司隸刺史以下官屬
唐裴矩定大唐書儀
宰相議事門下省號政事堂長孫無忌以司空房元
齡以僕射魏徵以太子太師皆知門下省事中宗初
裴炎繇侍中改中書令執政事筆故徙政事堂于中
書省
長安元年洛雍并荆揚益六州置左右司馬各一員
四年復舊太極元年又詔四大都督府置左右司馬
各一員
裴行儉定選譜於長名牓遂為吏部故事語云長名
以前選人屬侍郎長名以後侍郎屬選人
張說檢校并州長史兼天兵軍大使修國史敇齎藁
即軍中論譔
河隴太守營田度支張介然入奏稱旨賜與良渥啟
曰臣位三品當給棨戟若列于京師雖富貴不為鄉
人知願得列戟故里元宗許之别賜戟京師第門仍
賜絹五百匹宴閭里長老本鄉得列戟自介然始
此即今棹楔所繇始通典開元九年十一月勅河東
河北不别置度支營田使並令節度使兼充
開元以後增置太原府為北京官屬制置悉同兩京
景雲二年北都長史領持節和戎大武等諸軍州節
度使開元五年領天兵軍大使八年更天兵軍大使
為天兵軍節度使十一年更天兵軍節度為太原府
以北諸軍州節度河東道度支營田使兼北都留守
領太原及遼石嵐汾代忻朔蔚雲九州治太原此河
東節度使之始
會昌四年升大同都團練使為大同都防禦使乾符
五年升大同都防禦使為節度使中和二年更大同
節度為雁門節度領左神策軍天寧鎮遏觀察使徙
治代州三年賜雁門節度為代北節度此大同節度
使之始
至德元載置河中防禦守捉蒲關使二載升河中防
禦為河中節度兼蒲關防禦使領蒲晉絳隰慈虢同
七州治蒲州此河中節度使之始
長慶二年置晉慈都團練觀察使治晉州太和元年
升為保義軍節度是年罷以二州隸河中節度
至德元載置澤潞沁節度使治潞州建中元年名昭
義軍節度兼領澤潞二州徙治潞州中和二年節度
使孟方立徙昭義軍于邢州而兼領潞州自是五州
有二昭義節度天復元年復合為一治澤州此昭義
軍節度使之始
開元二十一年裴耀卿以侍中充江南淮南轉運使
轉運使名始此
楊國忠兼諸使綰三十二印徐夤開元即事詩幄中
無策印空多
肅宗末左相苖晉卿攝冢宰後數日代宗復詔攝冢
宰
代宗初左相苖晉卿年老蹇甚乞間日入政事堂上
聽入閤不趨為御小延英召對宰相對小延英自晉
卿始
元和三年裴均拜尚書右僕射上曰唱授按送印皆
尚書郎為之文武四品五官郎官御史拜廷下御史
中丞左右丞升階答拜時以為禮太重
王涯復定循資格
長慶時王播自同平章事以檢校尚書右僕射出為
淮南節度使仍領鹽鐵使職不肯易印詔聽自隨蓋
異數也至敬宗初乃以王涯代使焉
伐蔡之役裴度拜門下侍郎平章事彰義軍節度淮
西宣慰招討處置使度以韓弘領都統乃上還招討
以避弘然實行都統事表馬總為宣慰副使韓愈行
軍司馬李正封馮宿李宗閔備兩使幕府及行御通
化門臨遣賜通天御帶發神策騎三百為衛
太和五年詔進裴度司徒平章軍國重事須疾已三
日若五日一至中書又兼侍中八年加中書令
大中五年以白敏中充招討党項行營都統制置等
使制置使之名始此
懿宗拜白敏中司徒門下侍郎平章事未幾加中書
令(唐書自裴度以勲德居而敏中以恩倖也)
宋裴庭裕東觀奏記白敏中守司徒兼門下侍郎充
邠寧行營都統討山南平夏党項發日以禁軍三百
人從敏中上論請依裴度討淮西故事開幕擇廷臣
不阻大吏上允乃以右諫議大夫孫商為左庶子行
軍司馬駕部郎中知制誥蔣廷裕為右庶子節度副
使駕部員外李荀為節度判官戸部員外李元為都
統掌記將軍冉益陳君從為都虞候
乾符六年以王鐸為侍中荆南節度使諸道行營都
統
大中十二年七月十四日三更三點退朝惟宰臣夏
侯孜獨到衙以御史大夫李景讓為檢校吏部尚書
充劒南西川節度使時中元休假通事舍人無在館
者麻案既出孜受麻畢乃召當直中書舍人馮圖宣
之捧麻皆兩省胥吏自此始令通事舍人休澣亦在
館俟命
晉天福初桑維翰以翰林學士尚書禮部侍郎知樞密
院事知院之名始此
宋太祖征澤潞命戸部侍郎高仞兵部侍郎邊光範充
北路轉運使
建隆二年以趙普為檢校太保充樞密使不𢃄正官
自普始也又以宣徽北院使李處耘為南院使兼樞
密副使
故事朝會一品班臺省後宋乾德二年王溥自同平
章事罷為太子太保上曰溥舊相當寵異之令分臺
省班于東西遂為定制
曾紓南遊記舊蛾眉班中書門下班分東西向謂之
蛾眉班自王溥始王溥罷相歸班
太師為異數自趙普以開國元勲文彦博以累朝耆
德方特拜焉雖太傅王旦司徒吕夷簡各任宰相二
十年止以太尉致仕
常山宋敏求春明退朝錄國朝宰相趙令盧相文潞
公四十三登庸
太宗宴金明池特召御史中丞孝義趙昌言預焉憲
官從宴自昌言始
雍熙二年始置翰林侍講學士以邢昺為之
景德四年以翰林侍講知曹州侍講學士外使自昺
始焉
自五代以来凡樞密院官皆文武参用大中祥符七
年以王嗣宗曹利用並為檢校太保充樞密副使亦
不帶正官編修之名古無之慶歷四年史舘王洙都
承旨單士寧編修樞密院例册編修之名自此始
皇祐五年制以樞密使高若訥為尚書左丞觀文殿
學士兼翰林侍讀學士同羣牧制置使故事罷樞密
使當學士降麻及若訥罷但令舍人草詞遂以為例
仁宗時薛奎拜御史中丞兼理檢使理檢置使自此
始
容齋隨筆熙寧初文彦博吕公弼已為樞密使而陳
升之過闕留王安石以升之曾再入樞府遂除知樞
密院知院與使並置非故事也安石之意以沮彦博
耳
王祁公以司空在中書文潞公以司空為樞密使侍
中
宋宰相為僕射文潞公等二十二人
宋封公者王文獻祁丁秘監晉章文簡郇王武恭祁
冀魯文侍中潞富相祁鄭韓
元豐以崇文院為秘書省盡以三館職事歸之初除
龍圖閣學士王勝之為秘書監時寄禄官已正議大
夫蓋裕陵欲重此選又勝之雅有文學故也
元豐改官制文彦博常以河東節度使守太師元祐
初彦博罷節度使入為平章軍國重事即去守字
元豐改使相為開府儀同三司元祐五年太師平章
軍國重事文彦博為開府儀同三司守太師充護國
軍山南西道節度使致仕
宣撫使宋不常置累朝但除文彦博等五人而彦博
宣撫河北仁宗征儂智高以狄青為宣撫使武臣為
宣撫使自此始建炎後趙鼎自二府出為之紹興末
詔以楊存中為江淮宣撫使劉珙不書黃遂寢其命
而存中第措置兩淮焉
通考國朝元臣拜兩鎮節度使者才三人韓魏公文
潞公中興後吕成公是也三公卒辭之
王明清熙豐日歷晉州奏據雄州防禦推官知秀州
崇德縣事充晉州州學教授陸長愈狀欲乞今後春
秋釋奠並以兖鄒二公配享如允所請乞即下禮部
定奪次序立式伏乞備聞奏州司所據陸長愈狀聞
勅旨尋下太常寺定奪申部今據本寺狀看詳至聖
文宣王以先師顔子配享及以次從祀皆其門弟子
也孟子知道固當尊禮然與孔子異代難與顔子並
行配享之禮所請難議施行申部看詳太常寺所定
未得允當古者配享及從祀但取著德立功其道又
以相成者不必皆用同時之人如蜡之祭也主先嗇
而祭司嗇先農之配即以后稷神勾芒為少昊氏之
子祝融為高辛氏火正今春秋之祭則勾芒配伏羲
祝融大庭迎氣之日又為從祀異代之人得為配祀
明矣唐貞觀二十一年詔伏生與高堂生杜預范甯
之徒二十一賢與顔子俱配享孔子廟堂至今猶為
從祀孟子亦於孔聖之門當在顔子之列至荀况揚
雄韓愈皆發明先聖之道有益學者未入配享誠為
闕典伏請自今春秋釋奠以鄒國公孟子配享文宣
王設位于兖國公之次所有荀况揚雄韓愈並以世
次先後祀于左丘明等二十一賢之間所貴上稱聖
朝褒崇儒賢備條祀典之意謹錄奏聞伏候勅旨帖
檢會左丘明至范寗二十一人並封伯爵如允所請
即乞荀况揚雄韓愈並加伯爵自國子監及天下至
聖文宣王廟皆塑鄒國公像其冠服同兖國公仍畫
荀况等像于從祀之列荀况在左丘明之下冠服皆
從封爵
元封六年以守大尉開府儀同三司知河南府文彦
博為河東永興節度使守太師致仕彦博辭兩鎮止
以河東舊鎮貼麻行下彦博又言前辭闕下之日嘗
奏得致仕後當親辭天陛今既得請請欲赴闕廷降
詔從之
神宗時三司使薛向遷工部侍郎䟽辭賜詔弗允故
事兩府辭官乃降詔兩省官得詔自向始
元祐元年文彦博落致仕太師平章軍國重事序宰
臣上所以處老臣碩德特命以寵之也五日或兩日
一朝非朝日不至都堂
翰林侍講學士故事自兩省臺端以上兼元祐中司
馬休以著作佐郎兼侍講時朝議以文正公之賢故
特有是命前此未有也
宋設配享功臣位於横街之南次内共十六位太師
李繼隆在横街之南道西東向太師司馬光在横街
之南道東西向
神宗屢喪皇嗣邵武承議郎吳處厚上言臣嘗讀史
記考趙氏廢興本末當屠岸賈之難程嬰公孫杵臼
盡死以全趙孤有天下二人忠義未見褒表宜訪其
墓域建祠帝覽其䟽瞿然久之即以處厚為將作丞
訪得兩墓于絳封侯立廟嬰封成信侯杵臼封忠智
侯立祠墓側載之祀典
元符三年臣僚言按史記言韓厥之功不在程嬰杵
臼之下請于祚德廟設位從祀從之紹興二年駕
部員外郎李愿奏程嬰公孫杵臼於趙最為有功神
宗皇帝初年封嬰為成信侯杵臼為忠智侯命絳州
立廟歲奉祀其後皇嗣衆多垂佑萬世今來廟宇隔
絶祭亦弗舉欲令禮官討論于行在春秋設位望祭
從之十一年中書舍人朱翌奏程嬰杵臼雖存趙
孤然不絶趙氏而卒立武者韓厥也請以韓厥載祀
典與杵臼同宇下禮官討論太常寺檢點國朝會要
絳州祚德廟太平縣晉程嬰公孫杵臼韓厥祠在墓
側元豐四年封侯賜額崇寧三年封韓厥義成侯
今討論欲從所乞於行在卜地權創祠宇春秋二仲
依小祠禮致祭十六年加嬰忠節成信侯杵臼通
勇忠智侯厥忠定義成侯二十二年又改封嬰彊
濟公杵臼英略公厥啟佑公命兩浙漕臣建廟宇升
為中祀廟在淨戒院故址太一宫之南方虚谷成信
侯廟碑記今廣平府故洺州肥鄉縣春秋時立趙孤
近世封成信侯程姓嬰諱之里也史記晉趙世家春
秋内外傳劉道原通鑑外紀所書不同然成季之勲
宣孟之忠若一髮引千鈞迄至于今有社稷不墮者
誰之力歟厥後江南侯有廟甚盛曰祚德爵又不止
此而肥鄉如故南北異也
宋樞密院房十有二曰北面房掌行河北河東路吏
卒北界邊防國信事曰河西房掌行陜西路麟府豐
嵐石隰州保德軍吏卒西界邊防蕃官曰兵籍房掌
行諸路將官差發禁兵選補衛軍文書曰民兵房掌
行三路保甲弓箭手曰吏房掌行差將領武臣及知
州軍路分都監以上及差内侍官文書
宣和末姚古為京畿輔郡兵馬制置使
靖康初种師道為河東制置使
紹興三年以趙鼎為江南西路安撫制置大使大使
之名始此
紹興四年以楊沂中主管殿前司公事轄御營五軍
又以都督府兵分隸之于是殿司之兵柄始一
楊沂中將中軍專總宿衛
紹興四年趙鼎自知樞密院為川陜宣撫處置使以
與吳玠共事為嫌乃改都督川陜荆襄諸軍事五年
鼎與張浚並相遂帶兼都督諸路軍馬入銜
紹興十三年殿前都指揮使楊存中拜少傅以保傅
為管軍自存中始
隆興元年秋命楊存中代參知政事王之望為都督
非宰相而為都督自存中始
神武中軍舊止三部自楊存中職殿帥始增為五軍
又置護聖踏白選鋒神奕神勇馬步凡十二軍時江
海盗作因分置諸軍控制之如泉之左翼贑之右翼
循之推鋒明之水軍皆隸殿司總七萬人由是殿司
兵籍為天下冠
金貞祐四年七月辛酉監察御史陳規上書條陳八事
十一月庚子遣御史陳規等充河南宣差安撫捕盗
官
興定元年十一月丙戌太白晝見遣翰林侍講學士
楊雲翼禜之二年七月己卯禱雨遣禮部尚書楊雲
翼分道審理冤獄
元修遼史總裁官翰林侍講學士通奉大夫兼國子祭
酒臣吕思誠
明危孝先臨海人洪武四年進士官陵川縣丞坐法輸
作江浦子諸生貞昉請代役從之
洪武十三年九月置四輔官兼太子賓客位列公侯
都督之次秩正三品告于太廟必欲德合天人均調
四時以臻至治以徵至諸儒杜斆主夏官攝秋冬官
兼太子賓客每賜坐講論治道且令圖其像賜衣三
襲又有待漏院記之賜
天順元年正月時武臣不便于廵撫都御史乃議罷
之遣戸部屬官分詣各鎮督餉兼理屯田自是戸部
郎中督餉遂為定制
天順日錄二年夏四月上召大學士李賢諭曰各邊
自革廵撫軍官縱肆士卒疲&KR0629;朕初即位此皆奉迎
之人紛然變更不出朕意今大知其謬卿與吏部王
翺舉才能者用之于是賢翺薦白圭等六人備各邊
廵撫
嘉靖時太原吏部尚書王瓊贈太師明冡宰贈太
師唯蹇忠定義王端毅恕而王恭襄實繼之萬歷時
蒲州楊襄毅贈太傅亦其亞也
嘉靖二十六年考選庶吉士于東閣文曰原心詩曰
善為寳取亢思謙等二十八人送翰林院讀書
吳郡王世貞觚不觚錄吏部尚書與三品大九卿四
品左右通政大理少卿遇則皆下輿馬揖其四品以
下同其長遇則不避獨行則多避而自楊襄毅在隆
慶初以少傅為吏部尚書位望俱重于是左右侍郎
自本部外皆遠避矣迄于今不復改楊公之再起以
吏部尚書掌兵部事侍郎有欲不避者竟不敢
萬歷時蒲州大學士張四維贈太師
一地二首輔十五布政司惟一州一縣而蒲州少師
中極殿大學士張文毅四維少師建極殿大學士韓
爌實並為首輔爌仍再入焉
熹宗初韓爌拜戸部尚書文淵閣大學士天啓元年
正月加少傅太子太傅建極殿大學士三年加少師
太子太師四年為首輔崇禎元年十二月復為首輔
山西通志卷一百八十
