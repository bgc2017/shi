山西通志卷一百四十八
寓賢(二)
朔平府
漢
徐自為太初時以光禄卿出五原塞數百里遠者千餘
里築城障立亭至廬昫號光禄塞
蔡邕字伯喈陳留圉人性篤孝母卒廬于冡側少博學
師事太傅胡廣好辭章數術天文妙操音律拜郎中
校書東觀遷議郎奏求正定六經文字靈帝許之邕
乃自書册於碑使工鐫刻立於太學門外于是後儒
晚學咸取正焉光和元年七月以災異問羣臣邕條
陳七事又特詔問邕災變所由邕因言乳母趙嬈永
樂門吏霍玉程大人等奸邪宜退太尉張顥等進廷
尉郭禧光禄大夫橋元故太尉劉寵等帝覽而太息
其章為曹節竊視事遂漏露中常侍程璜使人飛章
誣邕請託司徒劉郃議害大臣詔與家屬髠鉗徙朔
方不得以赦令除程璜女夫楊球使客追路刺邕客
感其義皆莫為用球又賂其部主使加毒害所賂者
反以其情戒邕故每得免焉居五原安陽縣邕前在
東觀與盧植韓說等撰補後漢記會遭事流離不及
得成因臨戎長霍圉上書自陳奏其所著十意分别
首目連置章左帝嘉其才高會明年大赦乃宥邕還
本郡邕自徙及歸凡九月焉將就還路中常侍王甫
弟五原太守智餞之酒酣智起舞屬邕邕不為報智素
貴驕慚于賓客詬邕曰徒敢輕我邕拂衣而去智銜
之密告邕怨於囚放謗訕朝廷内寵惡之邕慮卒不
免乃亡命江海不求仕進後董卓聞邕名高辟之不
就卓怒曰我力能族人邕不得已到周歴三臺拜左
中郎將欲逃去不果及卓被誅王允收邕下廷尉死
獄中
北魏
楊忠弘農華隂人高祖元夀魏初為武川鎮司馬因家
於神武樹頽焉忠識量沉深武藝絶倫從獨孤信在
洛遂從魏孝武西遷大統三年又與信自梁俱歸闕
晉爵襄城縣公除雲州刺史兼大都督與怡峯解玉
壁圍尋除都督朔燕顯蔚四州諸軍事朔州刺史朝
廷將經略漢沔授都督三荆二襄二廣南雍平信隋
江二郢浙十五州諸軍事帥衆南伐攻梁隋郡克之
進圍安陸擒梁將柳仲禮於淙頭安陸竟陵胥降又
擒梁邵陵王綸於汝南盡定漢東地于謹伐江陵忠
為前軍屯江津遏其走路周孝閔帝初齊人寇東境
出鎮蒲坂與達奚武迎司馬消難去豫州三十里武
欲還忠獨以千騎趨城下候門開而入及還殿軍後
齊人不敢逼武歎曰達奚武自是天下健兒今日服
矣晉柱國大將軍賜姓普六茹氏武成元年晉封隋
國公保定二年遷大司空三年為元帥伐齊出武川
過故宅祭先人饗將士席卷二十餘鎮破陘嶺突厥
來會四年正月朔攻晉陽班師齊人亦不敢逼是歲
又東伐令忠出沃野以應突厥天和三年卒諡桓子
堅嗣即隋文帝也忠弟整陳留郡公從高祖平齊戰
歿於并州整弟惠大宗伯竟陵縣公惠弟嵩興城郡
公嵩弟達周郡公
元叔仁中山王熙第四子熙為元又所害叔仁以年幼
獲全與母于氏徙朔州孝昌初靈太后詔叔仁歸京
師還其財宅襲先爵河隂之難贈并州刺史
徐遠字彦遐廣寧石門人曾祖定為雲中軍將平朔戍
主因家於朔遠少習吏事郡辟功曹未幾與太守率
戶赴義旗間習書計為治有恩惠仕至右光禄大夫
卒
北齊
暴顯字思祖魏郡斥丘人祖喟魏朔州刺史因家朔邊
顯少經軍旅善於騎射曾從魏孝莊帝出獵一日之
中手獲禽獸七十三從齊高祖舉義封屯留縣開國
侯晉公齊時仕至車騎大將軍河清二年復除朔州
刺史天統元年封定陽王卒
高琛字元寳齊神武弟也少便弓馬有志氣封南趙郡
公累遷定州刺史六州大都督甚有聲譽神武入洛
以晉陽根本召琛留總相府政事天平中為御史中
尉糾彈無所迴避坐後庭事杖遂卒年二十三贈太
尉尚書令諡正天平三年又贈假黃鉞左丞相太師
錄尚書事進爵為王齊初配享神武廟庭子叡
隋
于仲文字次武周大左輔燕國公實子初仕周以功封
延夀郡公拜柱國隋初累為行軍元帥開皇中率兵
屯馬邑備邊數旬而罷晉王廣奏督晉王軍府事後
突厥犯塞晉王為元帥以仲文為前將軍大破賊而
還大業中進位光禄大夫卒
明
王紱字孟端無錫人博學能歌詩工書寫山水竹石妙
絶一時洪武中坐累戍朔州永樂初用薦以善書供
事文淵閣除中書舍人紱嘗隠九龍山號九龍山人
畫不苟作遊覽時酒酣握筆長廊素壁淋漓霑灑有
投金帛購片楮者輙拂袖起或閉門不納或規之紱
曰丈夫宜審所處輕者如此重者將何以哉蓋其品
似雲林倪氏畫亦雅肖云
解縉江西吉水人謫戍河州過朔遂寓居焉與里人蕭
廣為詩友
朱驥字尚德大興人嗣祖職錦衣衛千戶尚書于謙器
之妻以女天順初坐謙累謫戍大同威遠衛憲宗初
召復原職後掌衛事兼掌鎮撫司事累晉都指揮使
迄明世論典獄之使率以驥稱首弘治三年卒
盧璣浙江松陽人進士成化八年謫戍威遠衛䆳於學
士多從肄業嘗著通鑑外紀辨正河圖衍義洪範集
解
曹邦輔字子忠定陶人嘉靖十一年進士為御史廵視
河東鹽政出為河南副使擒師尚詔擢山西右參政
累遷右僉都御史廵撫應天倭據陶宅督副使王崇
古圍之倭走太湖追及盡殱其衆趙文華欲攘功而
不得構之乃逮繫謫戍朔州隆慶元年楊博為吏部
起右副都御史累遷南京戶部尚書致仕卒贈太子
少保邦輔歴官四十年家無餘貲詔遣右評事劉叔
龍為營墳墓
寧武府
漢
灌嬰睢陽人販繒以中涓從漢王封穎隂侯七年從擊
韓王信於代至馬邑别降樓煩以北六縣斬代左將
破胡騎將於武泉北復從擊信胡騎晉陽下所將卒
斬胡白題將一人又受詔并將燕趙齊梁楚車騎擊
破胡騎於硰石遂至平城從擊陳豨别攻豨將有功
後自滎陽還共立文帝益封三千戸賜金千斤為太
尉三歲為丞相後歲餘卒謚曰懿侯
北魏
源賀河西王秃髮傉檀之子傉檀滅自樂都來奔世祖
素聞其名及見器其機辯謂賀曰卿與朕源同因事
分姓今可為賀氏從擊白龍又討吐京皆先登陷陣
又從征蠕蠕擊五城吐京討蓋吳諸賊皆有功高宗
即位有定策勲封西平王改封隴西累拜太尉蠕蠕
寇邊從駕追討破之督諸軍屯漠南武川顯祖將傳
位徵賀奉璽綬以授高祖又詔都督三道諸軍屯於
漠南是時每歲秋冬遣軍三道並出以備北寇至春
中乃班師賀以勞役京都又非禦邊長計乃上言請
募諸州鎮有武健者三萬人復其徭賦厚加賑䘏分
為三部二鎮之間築城城置萬人給彊弩十二牀武
衛三百乘弩一牀給牛六頭武衛一乘給牛二頭多
造馬槍及諸器械使武略大將二人以鎮撫之冬則
講武春則種植並戍並耕則兵未勞而有盈蓄矣又
於白道南三處立倉運近州鎮租粟以充之足食足
兵以備不虞於宜為便不可歲常舉衆連動京師令
朝廷恒有北顧之慮也事寢不報太和三年薨諡宣
陪葬金陵
宇文拔拔陵陵鮮卑普回裔孫仕後魏都牧主開府儀
同三司安定忠侯以豪傑徙居代州武川縣傳子系
孫韜曾孫泰徙居晉陽即後周太祖也
唐
史大柰本西特厥特勒入隋為金紫光禄大夫後分其
部於樓煩高祖興太原大柰提其衆隸麾下桑顯和
戰飲馬泉諸軍却大柰以勁騎數百背擊顯和破之
軍遂振授光禄大夫從平長安以功多賞帛五千疋
賜姓史從秦王平薛舉王世充竇建德劉黑闥功殊
等賜侍女三雜采萬段貞觀初擢累左武衛大將軍
檢校豐州都督封竇國公食封戸三百卒贈輔國大
將軍
澤州府
晉
周處字子隠陽羡人少負力馳騁人患之以比蛟虎既
而改行見二陸為吳左丞入晉擢御史羌人齊萬年
反命率師往討道澤軍行不擾人懷其惠與羌力戰
死諡孝侯子圮靖札扶柩權葬周村著有默語及風
土記
唐
崔信明青州益都人博聞彊記下筆成章大業中令堯
城竇建德招之不屈去隠太行山貞觀中應詔舉終
秦川令
徐彦伯兖州瑕丘人名洪以字顯七歲能為文結廬太
行山下薛元超安撫河北表其賢對策高第調蒲州
司兵參軍時司戸韋暠善判司士李亘工書而彦伯
屬辭時稱河東三絶後移蒲州刺史以近畿上南郊
賦一篇辭致典縟歴太子賓客開元二年卒彦伯秉
筆累朝後來翕然慕倣
薛僅字冲用漢御史大夫廣漢後自沛居河七世祖辨
僅拔萃起家開元二十年將廵潞藩擇才能俾宿儲
供以左拾遺為屯留令在任七年乃居於高平山别
業屯留民懷之徐季鴒為撰屯留令薛公善政碑
申環金城郡人咸通間徙陵川縣北之蒲水村養性閒
居無縻爵志卒葬村西陽山下有題其墓者曰可惜
荆山玉沉埋曠野間
張誨其先世居清河祖嘗為和川令因家焉誨復徙居
高平自號拙菴以文學名世專經術富篇韻所交多
一時鴻儒居鄉不苟人胥稱之
宋
李常侍福王之後家隴西成紀縣五代時為澤州守遂
占籍高平善治生勤于農桑與傭奴力作不少懈退
休即讀書鼓琴以修其家學事親處兄弟教子皆盡
其道敦尚行誼遠近慕之五府連辟不就年九十三
卒葬于董寨村
金
王謙并州人後隨母氏至高平愛其山水佳麗遂家焉
少沉静有志操是非喜怒不形於色受學翰林學士
王晦元經釋典九流七略咸所精練以子貴封朝列
大夫卜築西山直躬化俗有太邱遺風
明
趙民望浙江人登元末進士第明洪武初自西歸道過
陽城遂僑寓數載博洽淹雅邑壇廟碑碣多出其手
教諭郭輝其門下士也每奉其言以式多士
張洵陜西涇陽人進士因闖亂潛避高平遨遊山谷以
嘯咏自適
桂文芳燕山人元時族多權貴明洪武初授沁州學正
力學勤訓士人宗之後占籍于沁
蒲州府
周
伯夷叔齊夷名允字公信齊名知字公達(路史名致字公遠)
姓墨胎氏夷齊其諡孤竹君之子也父欲立叔齊及
父卒叔齊讓伯夷伯夷曰父命也遂逃去叔齊亦不
肯立而逃之人立其中子於是夷齊間西伯昌善養
老皆往歸焉及西伯薨武王載木主號文王東伐紂
夷齊叩馬而諫左右欲兵之太公曰此義人也扶而
去之武王已平殷亂天下宗周而夷齊恥之隠於首
陽山採薇而食及餓且死作歌其辭曰登彼西山兮
採其薇矣以暴易暴兮不知其非矣遂餓死於首陽
山
猗頓魯之窮士也耕則常饑桑則常寒聞朱公富往而
問術焉朱公曰子欲速富當畜五㹀乃適西河大畜
牛羊于猗氏之南十年之間其息不可計富擬王公
馳名天下以興富於猗氏故曰猗頓
秦
敬教秦河東太守子孫因官家焉
漢
揚雄字子雲蜀郡成都人年四十餘自蜀來至京師大
司馬車騎將軍王音竒其文召以為門下吏薦雄待
詔成帝永始四年三月將祭后土上乃帥羣臣横大
河凑汾隂既祭行遊介山回安邑顧龍門覽鹽池登
歴觀陟西岳以望八荒迹殷周之墟渺然以思唐虞
之盛雄以為臨川羡魚不如歸而結網還上河東賦
以勸後除為郎給事黃門及王莽簒位雄以耆老久
次轉為大夫天鳳五年卒
馬嚴援兄子永平十五年拜將軍長史將北軍五校士
羽林禁兵三千人屯西河美稷衛護南部聽置司馬
從事牧守謁敬同之將軍敇嚴過武庫祭蚩尤帝親
御阿閣觀其士衆時人榮之年八十二卒
樂恢字伯竒京兆長陵人父親得罪於令收將殺之恢
年十二常俯伏寺門晝夜號泣令即解出親恢長好
經學事博士焦永永為河東太守恢隨之官閉廬精
誦不交人物後永以事被考諸弟子皆以通關被繫
恢獨皦然不汚於法遂篤志為名儒徵拜議郎會竇
憲北征數上書諫爭朝廷稱其忠入為尚書僕射竇
太后臨朝恢稱疾乞骸歸鄉里
晉
諸葛京字行宗琅琊陽都人都護衛將軍瞻子蜀平後
咸熙元年内移河東晉泰始中為郿令入尚書僕射
山濤啟事位至廣州刺史諸葛瑾孫攀子顯亦偕京
内移河東
嵇康字叔夜會稽人遷譙之銍縣僑河内山陽縣竹林
七賢之一也魏氏春秋曰司馬文王嘗欲辟嵇康既
有絶世之言又從子不善避之河東
北魏
楊順字延伯漢太尉震十二世孫後魏時為冀州刺史
封三門縣伯徙居河中永樂五世孫乃元琰也
刁冲渤海饒安人刺史郭祚間其盛名訪以疑義後刺
史河東裴桓徵冲為功曹主簿
隋
楊汪字元度弘農華隂人曾祖順徙居河東父琛儀同
三司汪折節勤學專精左氏傳通三禮解褐周冀王
侍讀王曰孤之穆生也其後問禮於沈重受漢書於
劉臻二人推許之曰吾弗如也隋初賜爵平鄉縣伯
歴荆洛二州長史每聽政之暇必延生徒講授時人
稱之為尚書左丞號稱職大業初守大理卿視事二
日上將親省囚徒時繫囚二百餘人汪通宵究審詰
朝而奏曲盡事情一無遺誤上甚嘉之拜國子祭酒
百寮就學通儒碩學論難蜂起皆不能屈上令御史
書其問答奏之省而大悦賜良馬一匹及唐平王世
充以東都用事誅
唐
劉弘基雍州池陽人大業末以右勲侍從征遼東行至
汾隂度已後期遂與同旅屠牛潛諷吏捕繫縣獄事
解亡命至太原會高祖鎮太原遂自結託尤委心太
宗大蒙親禮義兵舉功為第一宋金剛陷太原遣屯
晉州後從屯栢壁率兵二千自隰州趨西河斷賊歸
路及金剛遁弘基率騎邀之至于介休與太宗會追
擊大破之累封任國公改䕫國永徽元年卒贈并州
都督諡曰襄
宋璟南和人開元五年祠舜蒲坂
徐商字義聲一字秋卿有功五世孫幼𨼆中條山擢進
士第大中時累拜河中節度使咸通初封東莞縣子
進同平章事以太子太保卒
李商隠字義山懷州河内人英國公世勣之裔孫徙居
永樂自號玉溪生嘗云永樂縣所居一草一木無非
自栽今春悉已芳茂因書即事一章又所居永樂久
旱縣宰祈禱得雨因賦詩又四年冬以退居蒲之永
樂渴然有農夫望歲之志遂作憶雪又作殘雪詩各
一百言以寄情於遊舊按此三詩匪直流寓直謂之
河中府永樂縣人可也又大鹵平後移家到永樂縣
居書懷十韻寄劉韋二前軰注曰二公嘗於此縣寄
居詩曰驅馬遶河干家山照露寒依然五柳在况值
百花殘又曰脱身離虎口移疾就猪肝是商隠避楊
弁太原之亂復居永樂也又戲題樞言草閣詩君家
在河北我家在山西過故府申武威公交城舊莊感
事詩信陵亭館接郊畿幽象遥通晉水祠武威公王
茂元也交城距晉陽九十里所謂脱虎口者當由交
城赴永樂耳商隠工詩暨儷偶語時號三十六體開
成二年進士調弘農尉又試拔萃中選茂元表掌河
陽書記得侍御史又為桂管觀察使判官京兆府參
軍武寧軍掌書記太學博士劍南東川判官檢校工
部員外郎卒於滎陽陸魯望曰玉溪生官不挂朝籍
而死蓋未涖太學任即出成都故海内士深惜之也
蕭遘蘭陵人宰相寘子咸通五年進士辟太原從事中
和初歴兵部侍郎同平章事累兼尚書左僕射封楚
國公襄王僭召遘作册苦辭罷遘為太子太保遘移
疾以弟蘧為永樂令往從之僖宗還賜死於永樂遘
為大臣有峻望逢時不幸不以令終人士惜之
崔憕光啟初太常博士僖宗出幸憕流寓河中
王徽字昭文京兆杜陵人第進士歴拜戶部侍郎同平
章事廣明之亂徽奔赴行在為賊所得廹授偽命不
屈乘間竄之河中遣人間道奉絹表入蜀詔守兵部
尚書充東面宣慰排陣使賊平歴潞州大都督府長
史累遷檢校司空御史大夫知京兆尹事忤權臣罷
使務授太子少師移疾退居蒲州與司空圖遊襄王
煴偽制至河中詔徽赴闕託以風疾不行煴逼内外
臣寮署誓狀徽稱病竟不署名後授吏部尚書進檢
校司空尚書右僕射卒贈太尉諡曰貞
穆衍河内人徙家河中第進士知淳化縣考課為一路
最後累官陜西轉運使加直龍圖閣知慶州徙延安
宋
張師德字尚賢襄邑人父去華器之曰此兒必繼吾志
真宗祀汾隂知河南府薛映薦其學行又獻汾隂大
禮頌于行在是歲以汾隂禮成恩設科師德舉進士
又為第一時人榮之仕至知制誥左諫議大夫卒有
文集十卷
平定州
北魏
信都芳字玉琳河間人好學善天文算數甚為安豐王
延明所知延明家有羣書欲抄集五經算事為五經
宗及古今樂事為樂書又聚渾天欹器地動銅烏漏
刻候風諸巧事并圖畫為器凖並令芳算之會延明
南奔芳乃自撰注後隠於并州樂平之東山太守慕
容保樂聞而召之芳不得已而見焉於是保樂弟紹
宗薦之於齊獻武王以為中外府田曹參軍芳性清
儉質樸不與物和紹宗給其騾馬不肯乘騎夜遣婢
侍以試之芳憤呼毆擊不聽近已狷介自守無求於
物後亦注重差勾股復撰史宗仍自注之合數十卷
武定中卒
宋
冉鐸伯牛之後宋太祖克復河東時年榖不登鐸自平
山挈家來盂萇池里居焉後五代冉備冉新等立碑
今萇池里猶存
元
王無咎磁州武安人為昭義軍節度副使金亡不仕徙
樂平築室於邑之秦山以山水自娛號青峯有秦山
小隠圖名公多所題咏
孔克威山東曲阜人孔子五十一代孫元末避亂徙居
樂平建松峯書院塑先師像于中提舉學政給衣巾
以奉祭祀
王遠為參知政事至正間兵亂避於盂縣五花寨處置
有方人賴以安
明
宋登春趙州人嘉靖間寓居平定州一日醉題李氏書
室壁云窈窕冠山轉參差嘉水流中有結廬者乃是
卧龍儔筆勢有張旭懷素之致
忻州
北魏
乙弗朗家上洛孝莊末避地居并肆間爾朱榮見而重
之後隸賀拔岳封長安縣公卒贈太尉
五代
劉赤塘不知何許人有隠操不求聞逹寓白馬山谷中
今名赤塘谷
金
李冶字仁卿正定欒城人登金進士第調高陵簿未上
辟知鈞州事壬辰城潰冶微服北渡流落忻崞間聚
書環堵人所不堪冶處之裕如也世祖在潛邸聞其
賢遣使召之且曰素聞仁卿學優才贍潛德不耀久
欲一見其勿他辭及即位欲處以清要懇求還山冶
晚家元氏買田封龍山下而渾源志謂冶與元好問
張德輝嘗遊龍山為龍山三老之一今兩存其說
元
王思廉字仲常正定獲鹿人幼師太原元好問既冠張
德耀宣撫河東辟掌書記旋謝歸至元十年董文忠
薦之世祖仁宗朝以翰林學士承旨致仕
代州
周
番吾君趙人趙烈侯謂公仲連賜歌者田公仲稱疾不
朝番吾君自代來謂公仲曰君實好善而未知所持
今公仲相趙於今四年亦有進士乎公仲曰未也番
吾君曰牛畜荀欣徐越皆可公仲乃進三人
隋
蘇威字無畏京兆武功人綽之子也周封懷道縣公隋
初封邳國公為納言上幸并州追詣行在所使决民
訟大業初復拜納言進封房公從幸雁門為突厥所
圍上欲輕騎潰圍出威諫曰城守則我有餘力輕騎
則彼之所長萬乘何宜輕脱乃止突厥俄亦解圍去
駕至太原後諫速還京師為根本計後坐事除名唐
武德初卒
盧太翼字協昭河間人本姓章仇氏博綜羣書尤善占
候算歷之術隠白鹿林慮山茱萸𡼏請業者日至後
憚其煩逃於五臺山地多藥物與弟子數人廬於巖
下蕭然絶世以為神仙可致太子勇聞而召之後事
高祖煬帝言無不騐賜姓盧氏卒於洛陽
許善心字務本高陽北新城人初在陳舉秀才對策高
第入隋續成父亨所撰梁史行世大業十一年從幸
雁門為突厥所圍攝左親衛武賁郎將領江南士宿
衛殿省以勲授通議大夫後于江都為宇文化及所
害越王贈左光禄大夫高陽縣公諡曰文節
魏先生宋人也逸共名字于書無所不博隋初太常議
樂如聚訟先生至調律度而金石絲竹各得其所太
常欲薦而官之先生不可受帛二百段而歸歸寓雁
門以帛市酒旦夕歡飲時李密敗黎陽亡命匿雁門
先生一見而戲之曰子氣沮而目亂心搖而語偷方
今捕蒲山黨得非長者乎密驚起曰既知我能免我
否先生曰子非帝王規模又非將帥材略吾望氣晉
汾有異人出能往事之當不失富貴密終不能用其
言而敗先生亦竟不知所往
宋
查道字湛然歙州休寧人南唐工部尚書文徽孫幼沉
嶷不羣罕言笑喜親筆硯侍母渡江母嘗病思鱖羹
方冬苦寒市之不獲道泣禱于河鑿冰取之得鱖尺
許以饋又刺臂血寫佛經母病尋愈後數年母卒絶
意名宦遊五臺將落髮為僧一夕震雷破柱道坐其
下無怖色寺僧異之咸勸以仕端拱初舉進士高第
後舉賢良方正策入第四等仕至龍圖閣待制卒道
嘗出按部路側有佳棗從者摘以獻道即計直掛錢
于樹而去兒時嘗戲畫地為大第曰此當分贍孤遺
及居都城喜周給嘗夢神人謂曰汝位至正郎夀五
十七而享年六十四論者以為積善所延也
許將字冲元福州閩人舉進士第一熙寧中知制誥遼
以兵二十萬壓代州境遣使請代地歲聘之使不敢
行以命將將入對曰臣備位侍從朝廷大議不容不
知萬一北人言及代州事不有以折之則傷國體遂
命將詣樞密院閱文書至北境居人跨屋棟聚觀曰
看南朝狀元及肄射將先破的遼使蕭禧館客禧果
以代州為問將隨問隨答禧又曰界渠未定顧和好
體重吾且往大國分畫矣將曰此事申飭邊臣豈不
可何以使為禧慚不能對歸報上善之以將直學士
院判兵部時陜西河東弓箭社雖有名籍其多少與
年月不均閱按無法將一切整攝之元祐四年拜尚
書右丞罷紹聖初又拜尚書左丞中書侍郎崇寧元
年進門下侍郎出外卒諡文定
張宗誨字習之司空齊賢第二子少喜學兵法隂陽象
緯之書無不通究齊賢守代州嘗預計畫遂有土鐙
砦繁峙之捷以父任正字後守鄜州劉平敗嚴斥候
籍入而禁出使老幼併力守禦之敵引去以秘書監
致仕子請如賀秘監羽衣宗誨曰吾作白頭老監枕
書而眠何以賀老流沙之服為哉時以為名言
滕茂實字秀穎杭州臨安人政和八年進士靖康元年
以工部員外郎假工部侍郎副路允廸出使為金人
所留時茂實兄祹通判代州已先降金尼雅滿素聞茂
實名乃遷之代州又自汴取其弟華實同居以慰其
意欽宗自離汴舊臣無敢候問起居者茂實聞欽宗
將至即自為哀詞且篆宋工部侍郎滕茂實墓九字
取奉使黃幡裹之以授其友人朔寧府司理董詵欽
宗及郊茂實具冠幘迎謁拜伏號泣金人諭之曰國
破主遷所以留公蓋將大用廹令易服茂實力拒不
從見者墮淚茂實請從舊主俱行金人不許憂憤成
疾卒雲中詵拔歸錄所為哀辭言於張浚上其事贈
龍圖閣直學士臨終詩序茂實奉使亡狀不復反父
母之邦猶當請從主行以全臣節或怒而與之死幸
以所杖節幡裹其尸及有篆字九為刊之石埋於臺
山寺下不必封樹蓋昔年大病夢清凉境界覺而失
病所在恐於此有緣如死窮徼則乞骸骨歸悉如前
禱預作哀詞幾於不達方之淵明則不可以庶幾少
游之遺風也中州集茂實留雁門與兄宗正丞福淮
南發運使裿共居久之家人來自汴梁往來并代之
間布衣終身士大夫哀其忠為之起墳於雁門歲時
致祭裿字恐誤當作裪見南申高濟叔碑
元
丁文忠許州郾城人父貴疾文忠造車一輛兄弟共御
載父禱於五臺河瀆諸祠途遇異僧遺藥而愈
明
吳廷舉字獻臣其先嘉魚人祖戍梧州遂家焉成化末
舉進士繇順德知縣累遷廣東副使發總鎮中官潘
忠二十罪忠亦訐廷舉逮繫詔獄劉瑾矯詔枷吏部
前十餘日幾死弟舉人廷弼輙卧其械下刑部主事
宿進曰兩人死我何生奏記張綵乃得釋謫戍雁門
旋赦免累遷南京工部尚書致仕卒廷舉面如削瓜
衣敝帶穿不事藻飾家唯書萬卷隆慶中追諡清惠
趙南星字夢白高邑人萬歷二年累遷考功郎中以掌
癸巳京察歸天啟中累遷左都御史奏止廵方提薦
而山西徐揚先河東劉大受踵行如故並劾奏之晉
吏部尚書山西缺廵撫河南布政使郭尚友求之南
星以太常卿謝應祥有清望首列以請既得旨而御
史陳九疇受魏忠賢魏廣微指攻吏科都給事中魏
大中文選郎夏嘉遇南星極言應祥以人望推舉大
中嘉遇無私忠賢矯旨責南星等朋謀結黨放歸張
訥石三畏再劾之謫戍代州嫡母馮氏生母李氏並
哀慟而卒子生三齡怖死南星抵戍所處之怡然莊
烈帝初詔赦還忠賢黨廵撫牟志䕫故遲遣之竟卒
於戍所璫敗追贈太子太保諡忠毅
國朝
王席民字安生夷陵州人少補州學生後隸榆林趙氏
籍中趙移官代州參將引席民自助席民負氣概工
詩布政司參議清苑陳氏尤契之卒葬代州城南演
武場右陳氏首賦詩以輓富平李因篤立傳秀水朱
彛尊志其墓
李因篤字天生陜西富平人博學工詩文蘭州王刺史
綬嘗刊其秋興詩沈雄蒼鬱騷壇胥推伏焉文亦贍
整有體格後舉博學鴻詞官翰林院檢討秀水曹司
農溶觀察三晉因篤以故人子從因善代州馮觀察
雲驤雅愛其風土人物居勾注夏屋間者十年
解州
周
范蠡佐越滅吳後浮海至齊變姓名曰鴟夷子皮致産
數千萬齊人聞其賢以為相蠡歎曰居家則致千金
居官則致卿相此布衣之極也久受尊名不祥乃歸
相印盡散其財間行止于陶以為天下之中善為生
自號陶朱公安邑志陶村即其地也
孫臏齊孫武之後嘗與龐涓俱學兵法涓既事魏為惠
王將軍而自以為能不及臏乃隂使召臏至以法刑
斷其足而黥之欲隠勿見臏隂從齊使者還齊威王
問兵法遂以為師後魏與趙攻韓齊使田忌將救之
以臏為師直走大梁臏令齊軍入魏地為十萬竈明
日為五萬竈又明日為三萬竈涓以為怯與輕銳倍
日并行逐之臏度其行暮當至馬陵馬陵道狹而旁
多阻隘可伏兵乃斫大樹白而書之曰龐涓死於此
樹之下令齊軍善射者萬弩夾道而伏涓夜至斫木
下見白書乃鑽火燭讀之未畢齊軍萬弩俱發魏軍
大亂涓自剄曰遂成豎子之名齊因乘勝盡破魏軍
虜太子申以歸臏以此名顯天下世傳其兵法
漢
薄昭吳郡人文帝之舅初隨帝之代後遷安邑址猶存
賈復字君文南陽冠軍人王莽末為縣掾迎鹽河東會
遇盗賊等比十餘人皆放散其鹽復獨完以還縣縣
中稱其信更始中光武安輯河北復因鄧禹得召見
建武初拜為執金吾十三年定封膠東侯三十年卒
諡曰剛侯
張宗字諸君南陽魯陽人更始以宗為偏將軍宗見更
始政亂因將家屬客安邑及大司徒鄧禹西征定河
東宗詣禹自歸禹聞宗素多權謀乃表為偏將軍禹
軍到枸邑赤眉卒至戰却之後遷瑯琊相卒於官
馬武其先南陽人至武寓芮城光武中興為先鋒力戰
無前退則殿後封陽虛侯
第五倫字伯魚京兆長陵人始以事詣郡尹鮮于褒褒
見而異之署為吏後為鄉嗇夫自以為久宦不達遂
將家屬客河東變名姓自稱王伯齊載鹽往來太原
上黨所過輙為糞除而去陌上號為道士親友故人
莫知其處數年鮮于褒薦之於京兆尹閻興興即召
倫為主簿肅宗初立為司空在位以貞白自稱元和
三年以老病乞身後數年卒年八十餘
蔡倫桂陽人和帝時為中常侍有才學以古書契用竹
簡中古用練帛因取樹膚麻頭敝布魚網造為紙天
下便之嘗寓居安邑今張堇里有墓
楊衆楊震後累遷御史中丞獻帝東還夜走渡河衆率
諸官屬步從至大陽拜侍中建安二年追前功封蓩
亭侯
唐
蘇頲武功人開元五年祠禹安邑
薛萬徹宅在夏縣南二十五里勲重村今廢門獅二乘
石一尚存按綱目徹燉煌人唐行軍總管屢有重勲
故村以此得名土人掘得碣石鐫巴陵公孫薛貞筠上
柱國丞知左都騎上柱國德奬德滿騎都尉德貞左驍
騎尉元簡上騎都尉元封元亨元裕元景元高皆其
苖裔也今墓在大張村廟在蛾眉嶺
元
博多納西域巴喇勒哈城人元兵下西域舉族歸事親王
實哩授河東民賦副總管因居河中猗氏縣徙解州
卒贈榮禄大夫宣徽使柱國芮國公子察罕生於河
中其夜天氣清肅月白如晝相者賀曰是兒必貴國
人謂白為察罕故名察罕察罕天性孝友田宅之在
河中者悉分與諸昆弟昆弟貧來歸者復分與田宅
奴婢縱奴為民者甚衆故人多稱長者皇慶元年進
榮禄大夫平章政事商議中書省事乞歸解州立碑
先塋許之
張楨字約中汴人至正二十一年僉山南道肅政廉訪
司事上言額森布哈托克托特穆爾諾爾奉使大同遷延
退蹜之罪不報即辭去居河中安邑山谷間結茅僅
容膝有訪之者不復言時事二十四年太子出居冀
寧奏除贊善又除翰林學士皆不起庫庫特穆爾將
輔皇太子入討博囉特穆爾遣使傳皇太子令賜以
上尊且訪時事楨復書大要以保君父扶社稷衛生
靈為言且舉沙邱靈武故事為戒庫庫特穆爾深納
其說後三年卒
鄧中立以丞相左遷運使因老疾寄籍於安邑
歸𤾉字彦温汴梁人至正十八年以集賢學士資德大
夫致仕僑居弘州後徙蔚州又徙宣德皆間關避兵
尋抵大同及關陜小寧來居解之夏縣太子出冀寧
強起之居數月復還夏縣至正二十七年卒
明
張謙山東臨朐人邃於理學洪武初慕歸暘名來夏縣
以薦授儒學教諭士子雲集比卒弟子慕其道義如
哭私親為買地葬之
廖俊江西新淦人進士正德間以工部郎中陞運司同
知俊居官廉貧不能歸遂寄籍焉有河東漫興集行
於世
絳州
上古
雲陽先生遁甲開山圖綘北陽石山有神龍池黃帝時
遣雲陽先生養龍於此
晉
卜珝字子玉後部人少好讀易郭璞見而歎曰吾所弗
如也珝隠於龍門山劉元海徵為大司農侍中固以
疾辭元海曰人各有心卜珝之不欲在吾朝何異高
祖四公哉可遂其高志後攻晉陽被殺
北魏
元徽大司馬城陽王孝昌中爾朱榮殺害朝士徽以正
平郡高梁楊&KR0910;豪俠有志氣避難投&KR0910;&KR0910;蔵而免之
孝莊帝立徽乃出復為司州牧
隋
王孝逸陳留人文中子先達也文中子十五為人師孝
逸白首北面文中子遊孔子廟出而歌曰大哉乎其
與太極合德神道並行乎孝逸曰夫子之道豈少是
乎文中子曰子未三復白圭乎孝逸再拜謝之終身
不敢臧否文中子問諸生何樂孝逸曰樂聞過文中
子曰過而屢聞益矣又嘗許孝逸暨程元之文云
姚義字仲由受禮于文中子門人問孔庭之法曰詩曰
禮不及四經何也義詳論其旨文中子聞之曰姚子
得之矣義困于窶房玄齡曰傷哉窶也盍請乎義曰
古之人為人請猶以為捨讓也况為己乎吾不願文
中子聞之曰確哉義也實行古之道矣有以發我也
難進易退文中子嘗謂義能交或曰簡曰簡而不傲
所以為能也或曰廣曰廣而不濫又所以為能也又
嘗謂義可與友久要不忘又嘗論及門曰義也清而
莊又曰姚之辨而王績北山賦亦曰姚仲由之正色
凌敬學于文中子文中子謂敬暨賈瓊王孝逸曰諸生
何樂曰樂逄善人文中子曰多賢不亦樂乎敬問
禮樂之本文中子曰無邪敬退文中子曰賢哉儒也
以禮樂為問
董常字履常河南人受學于文中子備聞六經之義文
中子觀田常偕魏徵杜淹至文中子曰各言志乎徵
曰願事明王進思盡忠退思補過淹曰願執明王之
法使天下無冤人常曰願聖人之道行于時常也無
事于出處文中子曰大哉吾與常也文中子嘗謂慎
密不出董常能之又謂董常可與出處介如也又謂
董常幾于道可使變理又謂董常時有慮焉其餘則
動静慮矣文中子謂程元曰汝與董常何如元曰不
敢企常也遺道德元也志仁義文中子曰常則然矣
而汝於仁義未數數然也其於彼有所至乎繁師元
聞常賢問賈瓊以齒瓊曰始冠矣師元曰吁其幼達
也及常卒文中子哭于寢門之外拜而受弔赴洛唁
其家饑困于澠池行不輟先是常見文中子歎曰善
乎顔子之心也三月不違仁矣文中子聞之曰仁亦
不遠姑慮而行之爾無苟羡焉惟精惟一誕先登于
岸常出曰慮不及精思不及睿焉能無咎焉能不違
比學成文中子曰常也其殆坐忘乎静不證理而足
用焉思則或妙或問曰董常何人也文中子曰其動
也權其静也至其顔氏之流乎常嘗問古者明而不
視聰而不聞有是夫文中子曰又有圓而不同方而
不礙直而不抵曲而不佞者矣常曰濁而不穢清而
不皎剛而和柔而毅可乎文中子曰出而不聲隠而
不沒用之則成捨之則全吾與爾有矣竇威嘗問曰
大哉易之盡性也門人孰至焉文中子曰董常近之
蓋常行幾顔氏而尤深于易隋季文中子之教行於
河汾門人自遠而至咸稱師北面受王佐之道千餘
人而常為之冠阮逸註稱亞聖云
仇璋為龍門關吏文中子之韓城自龍門關先濟賈瓊
程元後璋止之曰先濟者為誰吾視其顙頽如也重
而不亢目燦如也澈而不瞬口敦如也闞而不張鳳
頸龜背䰅垂至腰參如也與之行俯然而色卑與之
言泛然而後應浪驚柂旋而不懼是必有異人者也
元曰子知人矣是王通者也瓊曰吾二人師之而不
能去也璋曰夫杖一德乘五常扶三才控六藝吾安
得後而不往哉遂捨職從于韓城備聞六經之義文
中子謂賈瓊曰君子哉仇璋也比董常則不足方薛
收則有餘璋亦早卒至今推河汾之學者董仇薛程
張元素受學于文中子問禮文中子曰直爾心儼爾形
動思恭静思正問道文中子曰禮得而道存矣元素
出文中子曰有心乎禮也夫禮有竊之而成名者况
躬親哉
竇威字文蔚岐州平陸人隋太傅熾子受禮于文中子
竇氏世貴獨威尚文諸兄詆為書癡舉秀異不屑調
學益博文中子嘗謂世羞富貴竇威能之又謂威也
和而博或問威與董常何如文中子曰不知後威仕
唐至内史令諡清
賈瓊中山人受禮于文中子又嘗習書至桓榮之命文
中子問諸生何樂瓊曰樂閒居文中子曰静以思道
可矣及瓊為吏事楚公將行文中子餞之瓊曰願聞
事人之道文中子曰遠而無介就而無諂汎乎利而
諷之無鬭其捷瓊曰終身誦之文中子曰終身行之
可也瓊因讒而歸以告文中子文中子曰瓊汝將閉
門却掃與不如緘口而内修也後楚公作難瓊可謂
立不易方矣瓊進問曰敢問死生有命富貴在天何
謂也文中子曰召之在前命之在後斯自取也庸非
命乎噫吾末如之何也已矣瓊拜而出謂程元曰吾
今而後知元命可作多福可求矣程元曰敬佩玉音
服之無斁文中子嘗謂賈瓊可與行事臨難不變又
謂瓊也敏而毅而又嘗許賈瓊魏徵之正云
繁師元受學于文中子將著北齊錄以告文中子曰無
苟作也又問稽古之利文中子曰執古以御今之有
乎而又嘗聞董常賢亟問于賈瓊云
唐
房喬字玄齡清河人吏部侍郎彦謙子年十八第進士
為隰城尉受書于文中子嘗問善則稱君過則稱已
可謂忠乎文中子曰讓矣及㩁論門人嘗謂玄齡志
而密偕魏徵軰逢其時不减卿相而禮樂則未備也
喬慨然有憂天下志後仕唐至司空時稱玄齡善謀
諡文昭
杜如晦杜陵人受樂于文中子問政文中子曰推爾誠
舉爾類賞一以勸百罰一以懲衆夫為政而何有如
晦出謂竇威曰讜人容其訐佞人杜其漸賞罰在其
中吾知乎為政矣文中子嘗曰杜如晦若逢明王於
萬民其猶天乎董常房玄齡賈瓊問曰何謂也文中
子曰春生之夏長之秋成之冬斂之父得其為父子
得其為子君得其為君臣得其為臣萬類咸宜百姓
日用而不知者杜氏之任不謂其猶天乎吾察之久
矣目光恍然心神惚然此其識時運者憂不逢時以
然哉後仕唐至右僕射時謂如晦善斷諡成
魏徵字元成魏州曲城人棄貲産不營受書于文中子
通貫書術嘗誦書惠廸吉及詩萬福來求文中子曰
徵其能自取矣徵嘗宿文中子之家言六經踰月不
出及去謂薛收曰夫子之生是三才九疇屬布衣也
文中子嘗謂處貧賤不懾魏徵能之又謂面譽而背
毁魏徵惡之及㩁論門人謂徵也直而遂又謂魏徵
之正又嘗特嘉之曰徵顔冉之器也後仕唐至侍中
諡文貞王績嘗遺人書猶曰吾家魏學士云
杜淹字執禮杜陵人隋時隠太白山來學于文中子受
書焉文中子嘗謂淹也誠而厲後歸唐房喬亟白秦
王引為文學館學士仕至御史大夫諡襄
李靖本名藥師三原人舅垣人韓擒虎伏其善論兵受
詩于文中子嘗謂李靖之智又謂李靖智勝仁㩁論
門人則謂靖也惠而斷後仕唐至平章政事諡景武
岑參南陽人文本之後天寳二年進士嘗僑王屋有南
池夜宿思王屋青蘿舊齋詩又題平陽郡汾橋邊柳
樹注參曾居此郡八九年參每詩一篇出人競傳寫
柳鎮奉母避亂於王屋山後徙吳鎮宗元父也
郭晞子儀第三子常從父征伐以功歴鴻臚卿河中軍
亂殺節度使李國貞荔非元禮詔以子儀為河東關
内副元帥鎮絳州時四方多逐戎帥子儀至絳誅其
元惡其黨頗不自安欲謀翻變晞知其謀選親兵四
千伏甲以防之常持弓警夜不寐者七十日叛將竟
不敢發以功拜侍中監累遷太子賓客封趙國公
宋
趙延京師人為學修潔端已不恥菲薄後定居于絳之
稷邑
元
特烈奈曼人居絳州祖拜布哈為宗王巴圖王傅特烈
魁偉寡言冇謀略早歲宿衛王府巴圖分地在平陽
以特烈監隰州中統初調平陽馬步站達嚕噶齊至
元初宗王海都叛特烈始終四往返歴十四年上嘗
勅所受海都皮服二襲全飾以金朝會服之以表示
焉又謂特烈曰朝官之要重者惟汝所擇對曰臣志
在王室其事未辦不敢奉命今臣母在絳州老且病
得侍朝夕幸也詔從其請授絳州達嚕噶齊十五年
平陽李二謀亂捕問之盡得其狀中書奏進秩上曰
鐵連豈惟能辦此耶加宣武將軍十八年卒於官年
六十四子達哩岱嗣官信武將軍同知大同路達嚕
噶齊
明
閻禹錫洛陽人徒步從薛瑄學及别瑄送之里門謂曰
程門教人以居敬窮理為要汝歸勉之禹錫取朱子
文集語類諸書掇取其精實者題曰晦菴要語瑄卒
禹錫撰行述
楊進道河内人從薛瑄學洪熙元年瑄父教諭卒於河
内瑄往滎陽冶装為旋葬計進道徒步相從時秋雨
積潦生泥行三十里水行十餘里略無愠色後瑄如
京師又有與進道書
賈昭薛瑄門人瑄自河内扶父教諭柩歸里昭與楊進
道送至孟津灑淚而别後瑄有祭昭文略曰昔遊覃
懷交契最密德言相酬經義與析
白良輔洛陽人從薛瑄學或問瑄閻禹錫白良輔二人
何如瑄曰洛陽似此二人也難得良輔贊瑄曰太極
之實不過仁義中正而已欲知先生當觀之於太極
可也
陳銓父名原字復初薛瑄自河内扶父教諭柩至覃懷
原遣其子及二門人數百里外來弔人以郭林宗徐
孺子之事稱之後遣銓受學瑄門
張鼎薛瑄門人撰瑄年譜其稱瑄曰剛方正大不詭隨
不屈撓講論經書窮究義理自身心推之萬事萬物
然後約之以歸於一其餘子史百家靡不淹貫究竟
至極周易太極圖西銘近思錄未嘗釋手嘗瞑目端
坐思嘗有得欣然見於顔面其學蓋已至於樂地矣
吉州
明
徐賁字幼文其先蜀人繇毘陵徙吳時稱十才子賁其
一也工詩善畫山水避淮張徙居吳興蜀山洪武七
年用薦起家丙辰二月遣廉訪晉冀簡其槖惟紀行
詩數首授給事中後為河南左布政使以缺洮岷軍
犒勞逮繫卒詩名北郭集其晉冀紀行詩乃廉訪時
作也
隰州
明
陳敏交趾國清化府永寧人宣德十年由監生除永和
訓𨗳九年考滿陞本學教諭以年老請告遵例占籍
永和仍帶原俸終其身敏學修行優師道尊嚴雅懷
高趣所至輒有題咏士林稱之
山西通志卷一百四十八
