山西通志卷二百三
藝文(二十二)(記三)
金
游龍山記麻革
余生中條王官五老之下長侍先人廼觀太崋迤邐東
游洛因避地家焉如女几烏權白馬諸峰固已厭登飽
經窮極幽深矣革代以來自鴈門踰代嶺之北風壤陡
異多山而阻色往往如死灰凡草木亦無睟容嘗切慨
歎南北之分何限此一嶺地脈遽斷絶不相屬如是耶
越既留滯居延吾友渾源劉京叔嘗以詩來盛稱其鄉
泉石林麓之勝渾源實居代北余始而疑之雖然吾友
著書立言蘄信於天下後世者必非誇言之也獨恨未
嘗一游焉今年夏因赴試武川歸道渾水修謁於玉峰
先生魏公公野服蕭然見余於前軒語未周浹驟曰是
邦諸山若南山若柏山業已游矣惟龍山為絶勝姑缺
兹以湏諸文士同之子幸來殊可喜乃選日為具拉諸
賓友騎自治城西南行十餘里抵山下山無麓乍入谷
未有竒沿溪曲折行數里草木漸秀潤山竦出嶄然露
芒角水聲鏘然鳴两峰間心始異之乂盤山行十許里
四山忽合若拱而揖環而衛者嘉木竒卉被之葱蒨醲
郁風自木杪起紛披震蕩山與木若相顧而墜者使人
神駭目眩又行數里得泉之泓澄渟滀者焉洑出石罅
激而為迅流者焉陰木蔭其巔幽草繚其趾賓欲休咸
曰莫此地為宜即下馬披草踞石列坐諸生瀹觴以進
酒數行客有指其西大石曰此可識因命余余乃援筆
書凡游者名氏及游之歲月而去又行十許里大抵一
峰一盤一溪一曲山勢益竒峭樹林益多杉檜栝柏而
無他凡木也溪花種種金間玉錯芬香入鼻幽遠可愛
木蘿松鬛罥人衣袖又縈紆行數里得岡之高遽陟而
上馬力殆不能勝行茂林下又五里两嶺若岐中得浮
屠氏之居曰大雲寺有僧數軰來迎延入館於寺之東
軒林巒樹石櫛比楯立皆在几席之下憩過午謁主僧
英公相與步西嶺過文殊巖巖前長杉數本挺立有磴
懸焉下瞰無底之壑危峰怪石巑岏巧鬭試一臨之毛
骨森竪南望五臺諸峰若相聯絡無間斷西北而望峰
豁而川明村墟井邑隐約微茫如奕局然徜徉者久之
夤緣入西方丈觀故侯同知運使雷君詩石及京叔諸
人留題廻乃徑北嶺登萱草坡蓋龍山絶頂也嶺勢峻
絶無路可躋步草而往深弱且滑甚攀條捫蘿疲極乃
得登四望羣木皆翠杉蒼檜凌雲千尺與山無窮此龍
山勝槩之大全也降乃復坐文殊巖下置酒小酌日既
入輕煙浮雲與暝色會少焉月出寒隂微明散布石上
松聲翛然自萬壑來客皆悚視寂聽覺景愈清思愈遠
已而相與言曰世其有樂乎此者與酒醺談辯蠭起各
主其家山為勝如郭主大崋劉主兹余主王官五老更
嘲迭難不少屈玉峰坐上坐亦怡然一笑詩所謂善戲
謔兮不為虐兮者政如是也至二鼔乃歸卧東軒明旦
復來各有詩識於石午飯主僧丈室已乃循嶺而東徑
甚微木甚茂密僅可通馬行又五里至玉泉寺山勢漸
頗隘樹林漸稀闊顧非龍山比寺西峰曰望景臺險甚
主僧導客以登歴嶔崟坐盤石其旁諸峰羅列或偃或
立或將仆墜或屬而合或離而分賈竒獻異不一狀北
望川口最寬肆金城原野分畫條列歴歴可數桑乾一
水紆繞如玦觀覧曠達此玉泉勝處也從此歸路嶮不
可騎皆步而下重溪峻嶺愈出愈有抵暮乃得平地宿
李氏山家卧念兹游之富與夫昔所經見而不能寐若
太崋之雄尊五老之巧秀女几之蜿蜒烏權白馬之端
重兹山固無之至於奥密淵邃樹林薈蔚繁阜不一覧
而得則兹山亦豈可少哉人之情大抵得於此而遺於
彼用於所見而不用於所未見此通患也今中書令湛
然公紀西域事稱金山之秀李子微貽友書論和林之
勝有過於中州者不知天壤之間六合之内復有幾龍
山也因觀山於是乎有得徒以文思淺狹且游之亟無
以盡𤼵山水之秘異時當同二三友幅巾藜杖于于而
行遇佳處輙留更以筆札自隨隨得隨紀庶幾兹山之
髣髴云
太原府學文廟記趙渢
自虞夏殷周設國學之法以養天下士取以備百執事
之選故能卒相治功漢魏以降學校聿興而名士軰出
然則取士雖不一塗而學校得人為多故天下不可一
日無學校也信矣太原自周秦隋唐以來控扼西北皆
為重鎮分虎符者例皆修障隧飾戈矛以捍患禦侮為
事何暇議學校乎我皇朝應天順人蕩海平嶽教燭窮
奥威震荒遐六七十年間無犬吠之警今之太原遂為
内地府舊有學離兵革之後蕩毁無餘至天會九年耶
律公資讓來帥是邦歎舘弗修但取故官舍餘材以成
之正隆初完顧宗憲為尹稍加繕完大定丙午張公子
衍為亞尹楊公伯元為漕貳二公以殿宇卑隘立建賢
堂於两廡間制度蓋未廣也聖上嗣服大政宗儒尚文
明昌二年以前中都路都轉運使張公大節出尹太原
太原於公為鄉郡故尤以宣布教條淬勵風俗為己任
始至首謁先師見其棟宇卑陋階廡狼籍喟然歎曰是
足以上副皇朝右文之意乎乃量功命日撤故就新始
自大殿重加整飾周以翠甓華而不侈考禮為宜因中
門两翼構為外舍各三楹分六齋又建大堂於賢堂之
南儼雅清潔望之生敬故講堂去殿不數步無階陛可
以升降闇翳廹隘不堪其陋今北選二十步有竒隆基
三尺餘高壯偉麗與大殿相輝映復構屋十楹左右為
齋十六稍南又各建六楹分八齋及外齋總三十楹講
堂之後提學教授正錄之位序咸在焉講堂談經既有
堂與齋矣儲粟藏書既有庫矣飲食有庖祭祀有器秀
茂之士其至如歸公乃詣學召集諸生諄諄勸誘不啻
如賢父兄之切至也是年登龍飛榜者學籍凡七人翰
林應奉王澤首冠多士先是公持横海節亦時修飾學
宮督課儒業學生徐韙是舉遂魁天下并滄皆古名鎮
以學校之廢故久無登科者一旦興學二人繼成大名
則知張公教養之勤豈非其效騐耶嗚呼農夫耕腴其
獲也必豐商賈資厚其利也必倍不耕而無資其求也
必無獲今夫巍冠博帶廣袂之衣傲然遊其中者雖有
瑰傑之才苟無學術以濟之其將何獲要之士貴業之
勤而志之篤也方今貢舉之法既取詩賦以振天下英
雄之氣又談經義以傳先哲淵源之學使放蕩者退而
有所拘空疎者望而不敢進其所以籠天下之俊造無
所遺矣士生此時可謂厚幸諸生業精於勤他日登巍
科行所學光明秀傑輝耀士林以取卿相者足以為張
公之榮矣不究其本根肆其懈惰望洋而歎自崖而返
進不能取科名以經世退不能抱仁義以勵俗皆張公
之罪人也乃叙其梗槩以告來者使勉於學以副張公
責望之意
公孫厚士祠記何師常
古之忠臣烈士見得思義見危授命有殺身以成仁使
稱名於後世其功或流於管絃其事或見於方策庶傳
不朽者也今之九原即古趙氏田邑按山海經云忻水
東歴程侯北山下舊有采金穴故謂之金山隋書秀容
縣有程侯山九域志亦載此山乃趙地禮記檀弓謂趙
文子與叔譽觀乎九原即此又云晉獻文子成室諸大
夫𤼵焉張老有言曰美哉輪焉美哉奐焉歌於斯哭於
斯聚國族於斯文子者武也承張老頌而歎曰得斯三
者是全要領以從先大夫於九京䟽曰九京即九原文
子家世舊葬地也故以京而為原今定襄東襄子陵仍
存或云趙氏之葬在於襄陵乃武之後非武之先隋精
道寺碑云地連三晉城𢃄九原盧君竊號之邦趙氏言
歸之地遷史以為南并北代非此何謂焉迄今九原以
公孫為里而有三社其中社猶有古塚以祠荒而遷於
附路與州南程嬰祠乃九原古雙祠也亦云其墓在焉
彼有仇由之藏山絳陽之舊墓不知摭何而所載未能
詳於此者昔趙盾專國政於靈公之時以公益驕盾驟
諫而弗聽生熊蹯胹殺宰人持其尸出趙盾見之公以
此懼而欲殺盾盾素仁愛人嘗所食桑下餓人反扞救
盾盾以得亡未出境而趙穿弑靈公立襄公弟黑臀是
為成公盾復反任國政君子譏盾為正卿亡不出境反
不討賊故太史書云趙盾弑其君至景公時盾卒諡為
宣孟子朔嗣之景公三年朔為晉將下軍救鄭與楚莊
王戰河上朔娶成公姊為夫人屠岸賈始有寵於靈公
嘗欲誅趙氏至景公而為司寇乘趙氏世衰將作難乃
治靈公之賊以攻朔徧告諸將曰盾雖不知猶為賊首
以臣弑君子孫在朝何以懲辠請誅之韓厥曰靈公遇
賊時盾在外先君以為無罪故不誅今諸君將誅其後
是非先君之意妄誅謂之亂臣有大事而君不聞是無
君也賈不聽厥告朔以趣亡朔不肯曰子必不絕趙祀
朔死不恨厥訴以疾不出賈擅命與諸將誅趙氏於下
宮殺朔同括嬰齊悉滅其族朔妻有遺腹走匿公宮朔
客公孫杵臼謂朔友程嬰曰胡不死嬰曰朔婦有遺腹
若幸而生男當立之即女也徐死耳居無何朔婦娩身
而生男賈聞之索於宮中夫人置兒於袴中祝之曰趙
宗滅乎若號即不滅若無聲及索兒竟無聲已脱嬰謂
杵臼曰今一索則不得復索之如何杵臼曰立孤與死
孰難嬰曰死易立孤難杵臼曰趙氏先君遇子厚子強
為其難者吾為其易者請先死遂謀他人嬰兒負之衣
以文葆匿於此山嬰出謬謂諸將曰嬰不肖不能立趙
孤誰能與我千金告匿孤處諸將皆喜而許之遂𤼵師
隨嬰攻杵臼杵臼謬曰小人哉程嬰也昔下宮之難不
能死與我謀匿趙氏孤兒今又賣我既不能立忍賣之
乎抱兒呼曰天乎天乎趙氏孤兒何罪請活之獨殺杵
臼可也諸將不許俱殺之諸將皆喜趙族滅矣豈知真
孤乃反在程嬰卒與俱匿於山中十有五年景公疾卜
之大業之後不遂者為祟景公問韓厥厥知趙孤在乃
曰大業之後在晉絶祀者其惟趙氏乎夫自中衍者皆
嬴姓也中衍人面鳥噣降佐殷帝太戊及周天子皆有
明德末及幽厲無道而叔帶去周適晉事先君文侯至
於成公世有立功未嘗絕祀今吾君獨滅趙宗國人哀
之故見龜策惟君圖之景公問趙尚有後乎厥具以實
告於是景公與厥謀立趙孤兒召兒匿於後宮諸將入
問疾景公因厥之衆以脇諸將而見趙孤諸將不得已
乃曰昔下宮之難屠岸賈為之矯以君命并命羣臣非
然誰敢作難微君之疾羣臣固且請立趙後今君有命
羣臣之願也於是召趙孤程嬰徧拜諸將遂反攻賈滅
其族復以田邑如故孤名武既復子為成人嬰辭諸大
夫謂武曰昔下宮之難皆能死我非不能死我謀立趙
後今立子既成人復其位我將下報宣孟與杵臼矣武
啼泣頓首固請曰武願苦筋骨以報至死而安忍去我
死乎嬰曰不可杵臼以我能成事故先我死今我不報
是以我事為不成遂扼喉而自殺武服齊衰三年為之
祭邑春秋祀之世世勿絕以此知昔日盾之異夢趙史
援占之曰非君之身乃君之子孫絕而後好誠不妄焉
開廣濟民渠記張元詰
國之本在農農之資在水水之為利廣矣大矣原其性
之潤下功之濟物而注瀉無窮周流不息淪浹之道詎
非溥哉孝子河者𤼵源孝義之西山百餘里一水自高
唐之西北會於白壁之左次南二水合流四派縈紆遶
郭東注入於汾其於常也救旱之功為最郊之西南層
巔崇丘屬溪駢壑經積雨支流吞幷洶湧之勢洪波怒
濤不下二三丈邑東卑下之田舄鹵之地變為膏腴民
實賴之自正隆二載雨不時降邑民蘇公仲禮者世習
儒業宋公淇者精通筭術以積水窺管知地形高下二
公慨然相謂曰今之大旱編戶愁歎孝子河岸高百丈
開崖穿洞流渠行水糾多工成之可以救旱今雖不及
興嗣歲不亦可乎聞者忻從集工七十五公以己錢代
買渠地十餘里費千餘貫就藥家里河口三處卜七月
十九日啓土率衆渠長監部入役莫不相勵而樂為之
導及邑之東北司馬里上下二十里中間地之凸者削
而平坎者積而坦堆阜者鑿而深之缺窪者補而完之
斷岸則刳木為槽以通焉積工至次年四月二十五日
落成三年月日也牛車併人力總二萬二千衆工孫竒
等推舉二公作都副水頭立劵分水酧之㳂渠枯骨以
瓦棺葬於寺之陰會朝廷賜廣濟院二公及衆工相謂
南北地八畝施院下所葬枯骨利及幽冥名渠以廣濟
不亦宜乎且田之瘠者一溉之效稼穡如雲變磽确為
膏腴轉貧窶為康阜此濟之廣又可知矣夫先王之治
天下也始於一夫之遂成於萬夫之川有瀦以聚之有
防以泄之史起導漳水以灌鄴白公引涇水以注渭民
至今歌之二子建一時之功垂萬世之利寧讓前賢之
嘉績也哉同導河者五仇家里王家里仙開觀龍渠皆
不就獨此渠成焉則二公之功尤有不朽者爰是紀其
始末俾後世知創始固難而成之非易易也
襄垣修城記楊丹
襄垣縣古韓州也封域弘廣殆將百里而遙東連巨鎮
北背喬峰峻巘大壑深巖多人迹之所不能至者國家
收復之初奸雄繼踵蟻聚蜂屯嘯集林谷每黨不啻數
千人號曰紅巾動則彌岡絡阜旌旗繽紛鼙鼔震疊數
窺是邑直欲鯨吞虎噬立見虀粉於是郊邑相通舉無
壁壘洞然九逵之地故闔縣之民扶老擕幼奔走不暇
幸延朝夕之生實賴令尹韓公抱忠貞之節懷慘怛之
愛披堅執銳争為先登不顧矢石前攻後突若陷無人
之境用能折馘執俘殲厥渠魁遂稍稍引去於是命民
興役且戰且築寇至則荷戈而禦敵寇退則挈杆而赴
工故内城不日而具因俾百姓萃居其中得保首領庶
全族類其利溥哉爾後比及二年元凶羣醜雖漸夷滅
尚有遺類為吾民害天會九年春韓公又囑其耆老而
議之曰内城起於倉卒姑濟一時之難然地甚狹廹而
不能容民蓄衆今將建大城以周其外可復許乎聞者
莫不忻然而從遂經營搆畫計其貧富為之等差分部
定力咸適均平故人皆踴躍盡瘁更相勸督一無偷惰
曾不踰旬而百堵皆興昔謂說以使民民忘其勞信斯
言也其城週環六里三十步其墉高二丈厚二尋之半
其壑深二仞其上睥睨具焉闢以四門層樓上起壯麗
可觀故倉廪府庫可得而長保也神祠佛宮可得而致
飾也庠序可得而開設也市井可得而陳列也居民可
得而安定也編民咸喜室家相慶人人皆自謂更生之
福矣嘗觀有建一橋梁以通險阻達一水泉以利灌溉
善則善矣其利蓋小然人可得而歌頌之矧乃成城之
功哉夫城者所以保内捍外以聚人民扄鑰土宇緘縢
地維斯乃久大之功無疆之利雖著竹帛勒鐘鼎不為
過矣韓公之築斯城也銳然亡優柔姑息之心所以能
興百世之利由是觀之則其為政可知也朝廷嘉其有
功遂以榮遷經任迨今幾六年矣政聲流美噫襄垣山
水秀異才士風流淳美又得宰平之賢政事訟理一境
無虞四民安業可不善而紀之謹即其事而述之非溢
美耳
潞州儒學記毛麾
禮經有言曰古之王者建國君民教學為先又曰君子
欲化民成俗其必由學乎是以家有塾黨有庠遂有序
國有學蓋由教化之本太平之原靡急於此一日而不
可廢也自封建五等之爵罷天下為郡縣承流宣化共
理之效責夫守令號師帥之官其間遵古制迹掄選賢
能稱為得人享祚長永惟漢唐為最如漢之文翁唐之
常袞又其超卓著見者也文翁守蜀起學成都市擇諸
生開敏有才者親加飭勵待以殊禮吏民榮之争為弟
子富人出錢求之大化僻俗學於京師者比蜀於齊魯
至孝武帝令郡國皆立學遂從文翁始袞為福建觀察
使初建人未知學袞大設鄉校使作文章躬勤講道與
之鈞禮游饗得預習為一變歲貢士與内州等厥後建
蜀名士軰出聲動海内二公各立生祠春秋配享迄今
宗仰顧不美哉皇朝龍興太祖應天順人以武定寰宇
太宗聖烈丕承卒其伐功雖誕布文德以綏遠邇而儒
學之事未遑徧舉逮世宗撫運御極猶殷高宗周宣王
懋中興之業乃賁明庶政表章六藝即京府立教養之
法合菁莪樂育人才之雅外官到任謁境上神祠首詣
宣聖文明文治寢以隆昌矣主上嗣服遹追順孝旁招
俊乂用闡大猷降及節鎮同京府教養復經義宏詞制
舉添律學人試義童子念六經諸科擢等凡在選官並
帶提舉學事文風炳然將匹休三代下鄙漢唐也宗室
懿親左右貴臣比比分典大藩以明倫善俗風教是尚
前禮部尚書翰林學士承旨李公領懷州節度既告致
政不數月復起領潞州節度公澤之高平人澤今為覃
懷支郡而舊隸上黨二除皆衣錦寵命輿論所嘉焉下
車未幾千里翕然若素被陶冶稔聽號令知所畏愛矣
一日與賓屬議及州學歎咨隳毁且怪其制度卑隘則
知兵火之餘因陋就寡草創所成即謀重修務增廪而
一新之邦人大悦前有形勢之家冐侵地土久假不歸
者盡歸之鄰接相礙參差斷缺不能自安者盡願歛之
於是捐清俸請公帑助工役繪圖按式大加營建正殿
中峙長廊翼舒殖殖其庭高門有伉殿次起堂以待横
經問道讌談仁義中門東西两序對為廳事以俟奠謁
之官更衣望揖至於生徒齋舘貯藏庫廪一一備具莫
不棟宇雄壯丹堊鮮華耽耽闢陽沈沈闔陰使望之者
悚過之者趨在侯伯之國禮典之廟實為稱矣公以提
舉職事每常放臨督勉進修曲為誨諭豈有繼城闕之
游佻達而失其業見行爼豆之禮低迴而不忍去異時
觀光應聘當有若蜀之揚子雲司馬長卿建之歐陽詹
者出焉彼文翁常袞亦安得專美於前歟學之正錄士
來索記言麾辱公知遇作同志友乃獲具慶斯文之亨
會庸贊吾道之主盟是記可書也故樂為道記
重修廟學記李俊民
郡之廟學舊近市宋至和乙未太守吳中徙焉憫其民
之不喜儒術境内貢舉五六十年無一人登高第者於
是聚徒養士以東里學規教授習俗稍變至元豐乙丑
黃夷仲題秦氏書齋澤州學者如牛毛野處又云長平
朱紫半夫三十年間何作成之遽耶蓋不患民之難化
患教養之不至爾金源百年由學校取士化未純而中
原亂貞祐甲戌春元兵上太行烈熖所焚蕩然一空丙
子高鳳議重加修葺幾完而又燬惟大成殿僅存為殘
民所廬中外荒圯鞠為園蔬矣逮我侯段公之鎮是邦
也涖政之隙專致力焉去瓦礫剪榛薉峻以環堵廢者
起之缺者補之廟像之漫漶不鮮者飾之志之所嚮與
古人合昔文翁起學於蜀招下縣子弟以為學弟子除
其繇役不數年争願入學富人至出錢以求之蜀地大
化後令天下郡國皆立學自文翁始我侯之首善也豈
獨為一郡一國立學之始歟安定胡翼之在湖州之學
去來者數百人各以經傳相授以仁義禮樂為業其教
學之法最備後詔州縣皆立學建太學於京師有司請
下湖州取先生法為太學法我侯之崇儒也豈獨為一
縣一州教法之始歟田表聖知睦州下車興學表請入
紙國子監印經籍以給諸生詔賜之還其紙孰若我侯
購求多方私家所藏麾下將佐及趨走吏所得莫不出
之又於東萊宋披雲處獲三洞秘書兼收並蓄幾萬餘
卷上不煩於官滕元𤼵知鄆州學生食不足民有争公
田二十年不決者公曰學無食而以良田飽頑民乎乃
請以為學田遂絕其訟孰若我侯取附郭田千畆以給
之漳源郭資善暨從姪南士人王天與割已業助之下
不侵於民王義方在吉安也其民梗悍不馴乃選生徒
開陳經書行釋奠禮人人說服我侯之來饗也率僚屬
具牲幣遠近學者畢集髫童執禮登降跽立靡不中節
觀者異之賢於吉安遠矣常袞在福建也閩人未知學
不肯仕宦親加講導歲貢士與内州等我侯之敦諭舉
子就两府試預選者百二十有二人朝廷命加精進以
聽擢用時議許之賢於福建遠矣噫凡人之於事好之
而且有力無不遂我侯一舉兼數賢大夫之美力而好
之者也多難之世好事者鮮能為人之所不為人不以
為迂不待請於上毅然行之人不以為專先事而後役
其功簡其效速人不以為勞堂筵齋廡庖湢之次儲書
之室延賓之位煥焉一新制度稱其宜人不以為侈既
成之後束修子衿鼓篋入學絃誦之聲洋洋盈耳纓冠
束袵卒出於戎馬介胄之間其亦太平之象歟我侯戾
止樂且飲酒三爵之後有拊楹而歌者曰學之邃如以
藏以修學之曠如以息以遊愷悌博雅兹學之化周旋
動容此學之風朝於是夕於是揖譲乎其中吾道不窮
我侯之功何以報之從祀學宮不才閣筆硯久矣聞其
歌而說之特書於石以俟木鐸之採焉
英濟侯感應記史純
汾水之濱有祠曰英濟俗呼為烈石神蓋里俗傳之訛
取山石分列水從中出而名焉其實非也考之圖籍乃
春秋時趙簡子臣姓竇名犨字鳴犢與舜華齊名生而
烈直志比秋霜死也英靈能興雲雨里人故立祠祀焉
廟無碑記年代悠遠靈異之迹難得而考詳廟之右有
數泉出於蒼崖石脚間旱焉不乾水焉不溢湛然澄澈
可鑑毫毛深疑神物窟宅隐伏於中距數步則湍流奔
湧滔滔然勢不可遏惜乎地多沙潰逼於河汾不然則
鑿渠改流灌溉民田濟物之功不在汾陰昭濟之下矣
或說若時亢旱則吏民祈禱無不感應加以隣道之人
亢陽愆歲則不遠千里扶老擕幼奉香火修禮義俯伏
祠下恭虔請水起之時到之日無不雨足是故一境之
内隣道之民莫不仰賴舊廟臨汾流而靠諸泉宋元豐
八年六月二十四日汾水漲溢遂易今廟邦人祈求屢
獲感應守臣敷奏頒賜廟額曰英濟侯迄今載在祀典
而廟食焉英濟之名蓋取生而英靈死而濟物故也里
諺云歲無怪風劇雨民不殃癘榖果完實皆神力也按
孔子家語孔子至河間喟然歎曰洋洋乎丘之不濟此
命也子貢趨而進曰敢問何謂也孔子曰竇犨舜華晉
之賢大夫也趙簡子未得志之時湏此二人然後從政
及其得志也而殺之刳胎殺夭麒麟不至其郊竭澤涸
漁蛟龍不至其淵覆巢破卵鳳凰不翔其邑君子諱傷
其類也遂還轅作槃操以哀之孔子大聖尚當時而賢
之况後世乎今縣境有竇城距廟二十里通德鄉則神
之故城舜華廟在交城明其二大夫皆河東人舉無疑
矣大定二年僕被奉恩命叨領是邑承流宣化非所長
也到任之初但仰禀大府約束遵奉教條而已入夏以
來雨澤愆期下民皇皇幾不聊生土人祈禱實頻而青
天湛然烈日如焚驕陽馳騁旱氣轉甚左右曰子為邑
長此有靈神何不祈禱而豈忍坐視生民之斃耶遂率
吏民於五月二十日恭禱祠下焚香奠拜禮未畢而奔
雲湧霧蔽蒼昊伏光景遍滿山谷湏臾雨澤&KR1480;霈比及
還城三十里間如綫不絕抵暮猛若飜盆拂旦則天氣
廓清雲收大野由是嘉榖奮興根葉潤澤引莖拔穗不
失時宜萬姓熙熙歡聲洋溢於郊甸何其神也此蓋府
尹相公賢明愛物感召和氣上動穹昊致此休祥一路
霑惠僕何人哉預此盛事噫竇公賢大夫也生而德及
於民歿則康濟於物宜乎億萬斯年廟食於此矣靈異
之事若不刻之堅石恐歲月寖久寂滅而無聞僕業不
在文故博採輿說顯應之跡實而錄之
晉先軫廟記趙揚
孔子曰為君難為臣不易然則臣之道固不易乎盡智
竭忠匡國利民生樹鴻勲歿享元祀此在畎畝時所矢
之素心也即未盡智竭忠匡國利民偶一眚之微未之
能補一旦臨難奮然不顧棄千金之軀示後世為臣之
戒其身雖歿徒有忠貞之節峻不可攀是豈為臣之本
願哉不得已也春秋時晉楚齊秦更覇皆以得士則昌
而晉所由興時有謀臣輔佐之力城濮之戰走子玉猶
賁育之戲嬰孺由是始成文公之霸殽之戰擒三帥若
狐猫之捕鼠由是克大襄公之烈縱横妙用不差毫釐
皆先大夫為之謀主也當文公初薨襄公嗣霸秦師伐
鄭取路於晉大夫不忍其侵軼𤼵卒以抗使匹馬隻輪
無返者襄公聽其母秦嬴之言釋三帥大夫朝而問秦
囚公曰母命釋之矣大夫怒曰武夫力而拘諸原婦人
暫而免諸國隳軍實而長寇讐亡無日矣不顧而唾厥
後秦卒用孟明果有王官之勝封殽尸而還遂霸西戎
及敗狄於箕師垂勝矣大夫念昔常違禮於君意以為
君之恤我惠不加討我何面目以處狐趙之間况後世
必以我為無禮於君之人與其含羞而苟活不若敗狄
而殞猶足弭難利國死且不朽也遂免胄入狄師死焉
狄人憐之歸其元面如生此其梗概也嗟乎人均一死
有輕於鴻毛有重於太山何哉在得其所與不得其所
耳箕之役大夫不復命蓋知死得其所也襄公之釋秦
囚猶觧猛虎於陷阱此謀臣策士之所痛惜大夫進而
諫之既不及退追之弗逮感𤼵於中不得伸乃不顧而
唾以招違禮之愆尚以取死然死豈大夫之本願哉比
夫荒唐之人事君一不遂其志則腹誹心恨靡所不至
而事勢既專嫌隙隨搆三家擅魯六卿分晉流弊之極
至有遠棄桓文之功近希曹馬之跡者孰重孰輕宜乎
芳聲義烈傳千古而無愧也箕土之人迄今仰其遺徽
廟貌而嚴敬之俾血食不絕余叨守是郡年七十有三
將脱簪而還其山之陽徘徊祠下感慨不能已遂援筆
述其行事以為之記
汾州昌寧公塚廟記張守愚
天有五行水為之長水之為用大矣哉極天下之信善
利萬物而不窮苟失其信亦能害萬物至於懷山襄陵
下民昏墊當其為害時聖主在上用能俾乂故自五帝
以來有水官掌治之少皥之裔孫昧為玄冥師玄冥乃
所謂水官也昧為之長昧之子臺駘臺駘能嗣其官業
宣汾洮障大澤以處太原顓頊嘉其功乃封之汾川厥
后有沈姒蓐黃四國世守其祀而不絕至春秋時晉主
汾乃始滅之子產是以謂臺駘汾神也良有以焉寧化
縣郭西南二十餘里有定河村村側有小丘左汾堧右
谷口高且尋仞廣殆畝餘上有叢祠古往流言謂為臺
駘墓主汾神而土俗雖承傳之久亦不知所以然又不
喻建祠之由苐以土地神視之故其祠宇稔為風雨所
敝莫之省也今按縣境處汾水上游實太原之域昔臺
駘業官於此受封於此其生也既有功於此而死乃葬
於此不其然乎祭法曰法施於民以死勤事以勞定國
能禦大災能捍大患有功烈於民者則祀之及夫日月
星辰山林川谷丘陵非此族也不在祀典若臺駘乃勤
事禦災有功烈於民宜在祀典之族也禮山川之神水
旱癘疫之災則禜之說者謂祭其先世主山川之神非
獨祭山川之神也明昌五年州得任從仕為判官任諱
知微博聞之士也因悼徒俗顓蒙凟神之祠乃追討圖
誌以春秋傳考證之覈厥事迹知其昭然不紊為神之
墓神之廟矣乃與儒士史世雄宋釴取舊圖經參較編
次增補其闕具載以事以示鄉人由是民曉然知所敬
在是乃相與修廣舊祠闢其堂堭易庳為崇延袤两序
增為周廡蔽其陽門益之東西偏至於塗塈瓴甓繪飾
之屬煥然一新仍得任公所書故事封爵廟號榜於題
觀者莫不喜悦然後衆乃環聚而言曰惟神塋兆廟貎
既在吾里則神之靈尚安往哉且吾里之生咸賴汾河
之利並水而居未嘗有泛溢之厄得非神之力乎今祠
宇既寧吾屬當以時敬祀之以報神休於是以每歲仲
夏潔誠修祀具牢醴牲餼奠於堂上作樂舞戲伎拜於
堂下是日闔邦遠近觀者如市大為綴樂以極歲一方
之遊觀也自承安以來仍歲遇旱羣僚有禱必獲嘉澤
從此邦人荷神之庇益深而敬祀之心如在之誠不敢
慢若稽神之靈應在人者遠則唐有令狐楚謝雨文之
碑次則晉有昌寧公之封近則宋有靈感元應公之贈
宣濟廣惠之額今則靈威素著定河之稱舊郡守賈公
禱雨獲應詩皆可證騐兹惟典故之實及耳目所接可
信後世者概書之石以著鄉民興祠崇典之實庶使後
無復有昩謬如前日者云
大茂山總眞洞修殿記岳安常
竊以深山大澤實神龍之所居焉觀其陰雨之所晦冥
風雲之所吐納恊其時而啓閉應其候而殺生非有神
為之主宰亦安能至是耶夫五岳者實洞天之所也據
方作鎮列地成形曰東曰南則有岱衡之尊雄曰西曰
中則有崋崧之鞏固維北岳恒山者號為大茂焉前則
與太行相連而至於河左則夾廣閭為輔而入於海上
參乎畢昴之精俯臨乎趙代之境高聳峻極乎四千丈
磅礴週廻乎三千里凡有國有家者莫不加禮而致祭
則有常典在焉其神峰之西南不二十里於巔崖絕壑
之下有洞曰總真古老相傳謂之金龍洞也其洞極深
莫測或有持松炬行數十里有河水湍流人至此而不
敢涉廼廻焉爾雅所謂恒山有太元寳泉者得非是乎
歲或旱人不遠千里而來祈禱無不應稍䙝凟則洞中
號怒池水洶湧迅雷烈風應時而作人急焚香謝過乃
止由是四方之人彌加敬信自宋守臣薛安撫嘗親三
詣龍祠祈雨皆得感應於是表上封為利澤侯又加封
明惠公迨至本朝因其舊封而不改今上即位復以金
龍負符簡而投於洞中嚴禁樵採仍封閉洞門以絕出
入前舊有龍祠不能究其建立之歲月有杜師者修真
士也於洞側起圜室而居已數年矣為人所敬信欲重
修殿宇與其道衆謀之計財無所出鄉豪李敬等皆輕
財好義即贊成之於是富者施財貧者助力匠者輸工
故築室採木畚去鍤來蜂攢螘聚役畢舉而師未嘗出
其堵不踰年而殿宇繪飾一新予友人李師謂予宜記
其事故謹述之太和四年歲次甲子冬至日立石
重修天慶觀功德記元好問
吾州跨西岡而城岡占城之半是為九龍之原檀弓志
晉大夫之葬直謂之九原水經謂滹沱經九原城北流
此其地也岡勢突起下瞰井邑民居官宇率無以稱故
以廟學道觀佛寺鎮之道院舊傳為唐七聖觀蓋天寳
八載玄宗親謁太清宮上聖祖玄元皇帝尊號為聖祖
大道玄元皇帝高祖太宗高宗中宗睿宗五帝皆加大
聖皇帝之號州郡立紫微宮畫玄元像事之五帝列侍
左右杜工部謁玄元廟詩有畫手看前軰吳生遠擅場
五聖聯龍袞千官列鴈行之句為可考也七聖云者必
增入玄宗肅宗父子乃得為七則此觀其起於代宗朝
乎玄元大殿規制宏敞而古意猶存知為數百年物人
以魯靈光比之玄元像搏土刻木所成巍然尊大極天
人之像耆舊謂出於神人之手宜不妄也按玄宗起紫
微宮天下所同則此州不得獨有七聖觀果以七聖為
額是斥名矣是以七為斷矣有國者率用萬世自期尚
肯以七為斷乎意本名紫微流俗以七聖尊像所在輙
改名之耳其後觀有白鶴之異復改白鶴觀圖經無所
見惟晉天福二年木工慕容增葺之書於版記者如此
大中祥符二年詔郡國立天慶觀故白鶴又改焉天水
氏以軒轅為祖起祠殿於玄元之左撤太倉而立之號
曰明慶堂宇亭榭齋厨廊廡過唐舊之半見於冉宗閔
明慶記及杜岐公衍列仙亭題咏者如此宣和末金軍
入郡境並東城而南觀以不廢承平之久道化大行土
木歲月不絕迨貞祐之亂遂掃地矣宣撫使劉公易起
殿於明慶之故基而州將樊侯天勝力復玄元之舊此
興復之大凡也歲庚戌春二月予還自鎮州舘内道士
守冲為予言兵荒之後所居無尺木寸甓之餘先師撥
土立之計所成不能前世百分之一而吾師弟子之心
力盡矣先師留語以觀記屬吾子幸吾子不讓予私竊
慨歎予年邁矣其所經見亦已多矣曩予嬰年先大夫
挈之四方十八乃一歸始聞鄉里談天慶觀異事每歲
二月望道家云是玄元誕彌之日及期有鶴降此多至
十數少不下二三州人皆先期延望刺史約先見者有
朋樽之賜鶴既至翔舞階庭了不驚畏黃冠千里來會
者頂背相望如是三日乃罷從是余两見之特亂後鶴
不至耳此觀既經累朝崇飾他道院莫與為比位置爽
塏高齋坐嘯可以盡山川之勝古木蔽映窗戸幽邃屏
障几席剪焉無塵岐公白子西之詩高司戶子文之筆
札孫内翰國鎮之文往往傳在人口能知雄水壁極風
濤起伏之變有蜀两孫之風張永淳天蓬四聖毛髮生
動威重可怖號為河東名筆皆遊人過客之願見者食
指既重以高業見稱者行軰相及而王姓為多宋中葉
有王尊師洞謙王道判洞眞百年以來老師王治淳度
王大用大用度王志常王志常度守冲老師年八十無
蔬食誦經山林枯悴之態每杖履出遊路人為歛容加
敬大用器量不凡所與遊皆州里名賢志常出農家十
六七許時牧牛田間遇異人挈之而行一日至天壇之
陽臺宮後八年來歸父母驚喜疑其死而復活遂度為
道士氣質渾厚眞受道之器年近九十以去冬留頌而
逝皆予所接見者也因謂守冲子之居人境俱勝異事
又多垂示永久宜無不可今紫微劉君歴六百甲子道
行淳篤神觀開朗予方質以所聞譔新興方志子之師
不以屬筆且當志之况於平生之言乃為記其事且為
長謠以招鶴命篇使并刻之以為眞元故事其詞曰胎
僊之來兮馭者誰金枝翠蕤兮光陸離來幾時兮倏上
馳渺翩翩兮煙景微藐姑射兮玉雪肌物不疵厲兮年
不饑幡然棄我兮我疇依去家千年兮丁令威去何速
兮來何遲子鄉里兮今是非玄元之祠兮松十圍蒿蓬
金碧兮更換移南枝越鳥兮安故棲子獨無情兮憺忘
歸趣雲裝兮莫予違明年眞元兮與子期
創開滹水渠堰記
州倅定襄李侯介於教館劉浚明之深交以滹水新渠
記為請曰滹水之源出於雁門東山之三泉過繁峙遂
為大川放而出忻口並北山而東去僕所居横山為不
遠上世以來知水利為可興故常興之由宋爾朱氏而
下凡三人焉爾朱丘村人有賜田百頃因以雄其鄉後
家之僮僕欲從忻口分支流為渠鄉之人以是病公為
較息之計莫有助之者且姗笑之因自沮而罷大定戊
子無畏莊信武喬公號稱十萬喬氏者度其財力易於
興造復以渠為事開及向陽里農民以盗水致訟有避
罪而就死者事出於曖昩甲乙勾連無從開釋役夫散
歸至以水田為諱承安中吾里齊全美率鄉曲大家按
喬公故迹欲終成之而竟亦不成僕不自揆度以先廣
威常與齊共事思卒前業賴縣豪傑鄉父兄子弟恊助
之歴二年之久僅有所立蓋經始於壬寅之八月起湯
頭嶺西之白村上下逾六十里經建安口乃合流又明
年之三月既望合鄉人預議及執役者置酒張樂以落
之老幼欣快驩呼動地出平昔所望之外宜有文辭以
垂示永久幸吾子之留意焉余以為立功立事必天時
人事合而後可然繫於人事者為尤多曩余官西南鄧
之屬邑多水田業戸餘三萬家長溝大堰率因故迹而
增築之而其用力有不可勝言者試一二言之夫水在
天地間為至平且善利萬物而不争有餘者損之不足
者補之乃天地之道兼并之家力足以制單貧而賄足
以侮文法身思九里之潤人無一溉之益者多矣以至
平為不平以不争為必争補有餘損不足傷水之性逆
天之道覆車之轍前後相接田野細民有敢復與大豪
共事者乎矧夫非大變之後無不争之田非屢豐之年
無供役之食事艱於慮始人習於惡勞賢否異情理難
脗合彼已分利孰為綱維故雖有萬折必東之心而終
屈於七遇皆北之勢使臨之以公上之命且無望於必
成况創始於鄉社二三之議乎有其時而無其人有其
人而無其志力不前勝事必後艱大哉志乎唯強也故
能立天下之便惟堅也故能易天下之難由是而充之
關輔之三白襄樊之黔驢皆此物也故嘗謂江鄉澤國
巧於用水凡可以取利者無不盡舉鍤投袂隨為豐年
今河朔州郡非無川澤而人不知有川澤捐可居之貨
失當乘之機如愚賈操金昧於貿遷之術旱暵為虐乃
無以療之求象龍候商羊坐為㷊尫暴巫禳禬家所誤
縛手困窮咎將誰執方侯之落成也余往觀焉流波沄
沄淨綠盈溝若大有力者擁之而前農事奮興坐享豐
潤禾麻菽麥鬱鬱彌望計所收入如有以相之夫孤倡
而合衆力一善而霑一鄉暫勞而為無窮之利若李侯
者其可謂有志之士矣雖然水利之在吾州非特滹河
而已也出東門一舍少折而南由三霍而東儘南邢之
西其間無井邑無聚落無邱隴特沮洳之濼而已若能
引牧馬之水以合三會於蒙山之麓隄障有所出内有
限才費數千人之功平湖渺然多倍晉溪之十惜無大
農尺一之版使扁舟落吾手中耳因記侯興建始末慨
然有感於中故兼及之侯名于成先廣威用承直郎蔭
當補官州牒已上吏曹矣新令限至朝請大夫乃係班
廣威詣登聞鼔院自陳道陵從之預供奉者四百二十
人仕至蠡州酒務使侯所謂是以似之者歟
元
棣華堂記郝經
郝氏世業儒至先曾大父昆季七人皆治經力學教授
州閭有聲張徹郝氏益大中堂數楹聚族歌哭之所也
諸昆皆賢乃植棠於庭名曰棣華取詩棠棣之華萼不
韡韡凡今之人莫如兄弟之義也歲時燕集尊卑壯稚
比次以序抑然有禮熙然有恩而燦然有文無䦧墻反
目之私於是家人篤其親國人慕其義道為人師禮為
人則焉其季年諸孫繁衍冠服異室殆十餘人聚則隘
諸堂退則逼諸庭於是有别居之議而先曾叔父東軒
老以季弟弗敢違命扳庭樹涕泣不寢食者三日諸兄
問之曰吾業儒而為是何以為訓終吾世使子孫任為
則吾食矣諸兄從之聚廬同食以終是歲棣華特盛人
以為友愛之瑞焉壬辰之變郝宗殲於許洛之間獨先
君以經北渡居於保以有弟妺孫子而郝氏不絕陵川
故居獨棣華堂與庭中之棠存豈將使蟬聯華胄穰穰
簡簡復其初之盛乎己未夏外伯父牛君視經於曹南
言邇年棠華尤為茂異汝兄弟其興乎故作棠棣之詩
俾識諸堂且無忘先東軒老之懿云吾家中堂高壓太
行茁彼本枝是聚兹堂棠始有華實大吾家玉崑峩峩
德音莫瑕棠華日馨諸孫盈庭有華韡韡有衿青青突
决棟焚鞠為荒榛棠華弗凋中堂獨存鶺鴿在原兄弟
急難遙遙空堂巋彼高寒鴻雁於飛哀嗚嗷嗷郁彼先
棠芬如李桃惟彼桑梓尚當敬恭况兹庭實祖植父封
為告鄉鄰勿戕勿剪庶幾遺陰本根不斬經也作頌載
歌東軒嗚呼兹堂道路是傳越千萬年
文水龍堂記石為楷
文陽之邑古號平陵在春秋則本祁氏之田當炎漢則
廼大陵之縣至隋開皇更為文水蓋西谷之水其水多
文因以名焉地貫七鄉民踰萬戸土膏氣秀財豐俗淳
西山横列而壯其形勢東汾環流而為之襟帶風物繁
華英豪間出製此美錦無非匠才是以朝廷命耶律公
宰之豈意驕陽肆虐甘澤不霑歴禱名祠弗獲靈應公
曰文谷之河出於名山豈無神龍主之吾將禱焉廼率
僚屬吏民至河之濱陳牲酎酒而祭之曰今旱既太甚
人不聊生如縣令涖事不法臨官不職神降之咎無辭
焉且邦民何辜耶况鬼依人而行禱於神而神不聽其
將疇依請三日為期如能霈澤當時設像以答神休其
或不然是神無靈於人矣不三日雲蒸於文谷之源微
風扇而條不嗚輕雷動而雨乃作若遠若近既霑既足
重生草木之華佇見豐登之慶於是百姓懽忻一辭播
美因建廟貎用報靈恩卜地於文谷之口開基於西山
之阿芟茅啟土偶見舊址長廣縱横默符所料獲金渡
古錢數十形模差大篆文不一異哉徵應有如是焉將
以為垣患乎闕塹忽雷震崖崩石皆碎烈楞角方正如
出範模墉壁既完靡有餘者其神力所助昭然可知矣
弗勝鼛鼔不日告成廟宇一新繪塑克就儼如在之貎
嚴可畏之威厥後百里四方有所祈求靡不獲應嗚呼
非公精誠致祭何以動神之靈德耶非神應期錫雨何
以表公之善政耶宜乎福蔭生民血食萬世不絶矣為
楷旅食鄰封竊聽輿議輙紀其實垂之將來俾後賢知
至誠感神不誣矣
霍州新遷學記段成已
自京師至郡邑皆有學學皆有廟以夫子為先聖郡守
邑長徧天下得以通祀古也兵興以來廟貌盡廢人襲
於亂目不暏瑚簋之儀耳不聞絃誦之音蓋有年矣國
朝開創復儒生之家以勵天下恩至渥也而四方之遠
民未盡勸訟未盡息餘風遺俗狃於舊而未盡移易者
何哉人不知有學故也皇帝臨御天下庶事皆有條貫
越明年分置學官有司以治道先後之不同故郡縣之
學或有興與未而霍之為州又當河東南北两道之衝
在職者簿書期會之隙奔走將迎日不暇給其於學尤
不易議至元二年夏四月韓侯奭來典此郡下車按國
之故謁先聖於廟廟學遺址莽為瓦礫惕焉而懼蹙然
不寧退即公堂會同僚徹爾布哈侯敏珠爾岱暨諸郡吏
共商略建立事衆謀僉同如出一口會大府以府掾分
屬諸郡以戒不治知事喬君居郡為霍吏目始至申前
議不符而合初進士張國維營葺累年勤亦至矣未及
次第而卒訪其遺材僅得三四而棟梁柱石之用尚有
缺焉相學之舊卑陋狹隘不足以竭虔妥靈廼卜宅於
舊學西北豐衍端夷其宇神甚宜命工蕝焉得地廣三
十舉武其袤倍差樹表定基各有攸當以諮於故老故
老罔不悦以復於方伯方伯稱其是廼共分廪食以濟
其闕徵庸僦工人競用勸功未訖賈侯來代徹里伯喜
事之集以不與始謀為歉贊其成愈力歲丁卯冬十一
月正室成栖神像中配以顔孟十哲廟貎隆峻觀者快
然而師儒之室講肄之位其餘材猶足以卒事廹於瓜
期以遺來者喬君以三侯之命來謁文予以久病為觧
而請益堅廼諗之曰子產不毁鄉校於鄭訖春秋世鄭
不乏為禮義之邦文翁興學於蜀以蜀之鄙夷其材與
鄒魯並而號稱易治子產文翁之政美矣使後來者繼
之亦如賈侯之代於前增而築之恢而大之他日俊民
之出禮俗之成其亦知所自矣此不可以不書至於施
地施財力其厚薄之差俱列之碑陰以見霍人嚮道之
漸
重修汾東王廟記弋彀
書於望秩於山川祀之有品秩所以報功崇德正人心
實國家之大事聖王之所重也是以天子然後祀天地
諸侯則各祭其境内山川百神丘陵墳衍及聖賢之嘗
有功有德於民者故五嶽牲禮視三公四瀆視諸侯餘
視伯子男其或品秩之不同尊卑之雜糅則雖粢盛豐
潔牲牷肥腯神其享之乎王始封為唐子燮更國號為
晉文王之孫武王之子成王之母弟生有手文之徵幼
承剪桐之封蓋天啓之也故箕子曰唐叔之後必大歴
世四十歴年六百其間賢智之君繼作如文侯之復東
周文公之霸諸侯獻襄公之啟土平悼之好德所以藩
屏王室而潤澤生民者不為不多則其奕世之血食於
此邦也宜矣古無原廟制今王之祠於此者是其後世
子孫以國號因晉水而為之耶抑邦人思其遺恩餘烈
而為之耶按晉陽志載魏書地形志云晉陽有晉王祠
然則王祠在此其來遠矣自晉天福六年封興安王迨
宋天聖後改封汾東王又復建女郎祠於水源之西東
向熙寧中始加昭濟聖母號則其品秩既明矣王殿前
百餘步為三門又二百步許為景清門門之外東數十
步合南北驛路則廟之制又甚雄且壯矣居民利其出
入之便又當聖母殿門道而東制三門焉王之祠日就
頽圯而弗修祀事廢墜而弗舉因循逮於兵後累政惟
求山水之樂而向之尊王之意邈不知省可勝歎哉總
管李公由山西两路宣慰使承特旨來殿是邦牒訴之
餘講明典禮修舉百神之祠如李晉王狄梁公墓臺駘
狐突竇嗚犢諸廟悉為完護以謂王之廟制尤甚委靡
而特為釐正之禮也加之中書右丞張君勉以興滯補
弊之語適與公意合遂敦請道者班公守中住持以圖
完復之漸即以其事具奏天子嘉具意特降優詔俾加
營護仍諸路掌教真人張公以劄付令提點廟事先是
殿宇摧毁神位廹窄廢壞皆補完而更新之内外列以
宮侍卿大夫武衛如王者儀又創寢殿於其後又志書
載水經注云昔智伯遏水以灌晉陽後人因之蓄以為
沼池西際山枕水為祠齊天保中大起樓觀祠西山上
有望川亭祠中两泉北曰善利南曰難老皆作亭以庇
之祠南大池西岸有流杯池池上曰均福堂堂後曰仁
智軒其南曰湧雪亭池中島上曰清華堂亭曰環翠邦
人歲時行樂者甚夥儲香火之資以為祠中補葺費然
則景清門之北為遊觀之所者甚麗且幽敞矣今王殿
之外雖未能盡如舊制誠能纘承公意營葺不已足為
他日克復張本一日公語僕曰廟制之舉略見端緒將
文諸石以志其梗概使人不忘前賢之功德知祀事之
有品秩尊卑之不可雜糅聊以明典正人心以為風化
之本僕曰此固有益於人者多矣敢不承命遂摭拾前
說之可考者而粗書之至元四年建
梁公祈雨靈應記張翼
雩而請雨旱祭也按周禮地官則有供雩斂之人教䍿
舞之師雩祭之名始基於此故傳稱龍見而雩及仲夏
之月命有司所祀山川百源大雩帝用盛樂乃命百縣
雩祀百辟卿士有益於民者以祈榖實雖曰帝尊而百
神次之反以山川百源為所祀之先者何哉蓋以二氣
良能天地功用流行於其間而能出雲氣降時雨潤澤
羣物而民生賴焉者其德惟此為尤盛是故為之壇壝
立之祝史牲殺不同珪幣各異順薶沉之類嚴備物之
享有天下者秩而祭之諸侯惟及其封内自秦漢而降
因革既殊非復古制將有事於山川者或遣官而攝之
至於守令之徒適有水旱之災許以通祭其來遠矣今
兹距平遙之南有所謂超山者崗巒起伏形勢聯絡東
西與麓臺抱腹諸山對峙獨兹山為最高路轉峰廻林
壑深秀望之則鬱鬱蒼蒼翠光接天晨煙夕霞燦若畫
本往往騷人賞客登臨嘯咏窮日而莫能去焉山之麓
初有百福禪寺東有靈泉其上立祠芘之或謂雨暘之
徵無禱不應宋宣和初天子以應潤賜額由是名益著
聞其或雨澤愆常禱祠者相望於道路今侍御史行雲
南諸路御史臺事梁朝列其父自天朝革命攻城略地
為國虎臣績紀太常勛藏盟府逮至伯叔兄弟佩金符
者凡六人其子孫列職郡縣者袂相屬也鄉民受賜餘
三十年其惠政遺愛英聲茂實表表然著人耳目者未
易槩舉朝列公當中統壬戌之春初仕為平遙令夏暨
秋旱甚公歴禱縣界靈祠卒無所獲有以應潤為言者
乃率父老詣焉幣祝甫登雷磤電明香火未收甘雨洪
注均浹縣境於是和氣充盈抃蹈布野賀者輻輳咸謂
我侯非神無以享其誠神非我侯無以表其應侯謂古
人禱祠其或靈貺不答自咎而已幸而應焉不敢以居
其功今也令實不德殆偶然而雨遇歟抑神矜我民而
致然歟是皆恍惚而不可復知意影響之報恐不如是
之捷也衆復曰古人有致雨反風蝗不為災虎負子而
趨者是皆誠之所感侯復又何辭焉既而秋乃大登遂
相與報祀於神周覽祠制俯仰太息以為瓦老木腐上
雨旁風無所蓋障且念比年以來水旱之變意其咎或
在是因其故廟悉易而新之明年會更官制遷除於外
者凡十九年至元乙酉之秋由海北廣東道提刑按察
副使秩滿以歸一日特謁祠下乃捐餘俸繼欲增廣之
遂命安君文美相里君德董其役時旁近之民與邑中
好事者翕然相率以助貲先建東西两廊後葺閟宮前
立獻殿不三月而成復以丹青潤色於神像於是嚴其
□鐍以時啓閉使䙝味燕器莫敢滛瀆於祀典罔不懔
然知所畏敬竊惟宣和之初朝廷賜額褒崇之意實自
邑宰余君與郡守周侯啓之洎金之大定中蘭尹嗣吉
寇丞居慶俱以禱雨有應而能尊明靈作新廟今刻石
俱存况我侯涖官一出於家法方其初仕有仁民利物
之政今猶頌之如宰介美則立縣學以勵風俗開渠水
以溉民田及代縣民陳五事並舉之詞以不得保留為
恨如同知於懷孟於郢州俱有治效及提刑獄於两廣
四川雖在炎荒僻遠莫不緩視徐按以洗冤澤物為己
任用是聲聞於朝除朝列大夫侍御史行雲南諸路御
史臺事後之封拜未易以淺近量也由是觀之則事神
治人之道可謂備至矣鄉人合辭以記為請義不可以
不敏辭嘗本其地之始也虎豹踞而龍蛇走陰樾萃而
禽鳥樂霜露之所蒙翳狐虺之所竄伏方是時安知有
應潤祠耶今也化金碧於驚泉怪石之墟以為鄉人祈
福之所每遇嘉辰令節時和歲豐有絲竹管絃之聲游
賞於其下則山川之盛風物之美登高作賦弔古書懷
宜其覧者自得之余惟春秋書法喜雨憫雨皆曰有志
於民者也自祠之立於數百年之久是邑非無令佐每
經歲旱請雨而以愛民重榖為心者獨此數公而已是
宜大書特書而屢書之俾後之為政者將有所感必以
侯之心為心則民可得而治神可得而享矣又念丹青
所以昭神像也丹青有時而渝廟宇所以蔽風雨也廟
宇有時而敝後之興廢成毁皆不可復知獨兹山之神
與泉之靈同宇宙而常存民托靈芘宜血食於無窮焉
於是乎書之以為記
黎城縣重修宣聖廟記權秉中
天地吾知其不毁也一德不修則裂日月吾知其不喪
也一政不行則缺山嶽吾知其不壞也一化不明則崩
河洛吾知其不涸也一令不善則竭大哉吾聖人之道
流萬世而無窮良由根柢堅而枝幹茂淵源濬而流派
遠者也三才五常為根柢不亦堅乎堯舜禹湯為枝幹
不亦茂乎六籍九疇為淵源不亦濬乎孟荀揚韓為流
派不亦遠乎故天地日月山嶽河洛間亦有裂有缺有
崩有竭聖人之道大中而易行至正而難犯萬世不可
易故無虧焉後世有天下國家者崇其道尊其教宜乎
歲時致祭永永而不絶也韓文公云自天子至於郡邑
守長通得祀而徧天下者惟社稷與孔子耳然社稷不
屋而壇豈如孔子用王者祀事巍然南面哉柳柳州亦
言夫子之祀自京師太學徧於州邑夫子之道閎肆尊
顯二帝三王無以侔其大也由此言之自生民以來信
乎未有如孔子者矣後之學者雖欲極言而增大之又
孰加焉惟承流宣化者崇其廟以恢其教斯可謂達其
本者也黎城南門左舊有宣聖祠金大定間昭義軍節
度使李文簡公宰是邑廟宇視他邑為最鉅兵革之際
焚蕩殆盡踰三十年至國朝己未年縣長趙思忠訪廟
故址築以繚垣而無朔望拜祭之所中統建元先伯父
鳳嵓君主簿事為屋三楹春秋釋菜焉厥後涖縣者漫
不加省迨至元十年冬磁州倅劉渥來尹於此下車即
慨然有修廢之心越明年政通民和乃謀諸僚吏暨鄉
先生鳩工募材庀徒蕆事以廟故址偪促稍徙於後簿
尉姬紹榮董其工役不一歲而廟成高敞爽塏令人望
而生敬乃塑聖人及十哲像冕珪珠旒悉用周制鄒兗
而下從燕居之義翼侍左右方經度其餘秩滿弗克就
銅臺李琳代任思繼厥功洎同僚穆爾布哈温庭瑞築
建大成門餘亦闕如也三十一年春達嚕噶齊額森圖
力圖興修同縣尹成簿尉馮集邑之二十二社長相與
計工度木為周廡為講堂為齋舍為應門為諸生肄業
之所凡七十二楹又繪七十二弟子配享漢唐以來諸
大儒從祀焉今年夏余受命過里拜先聖先師顧瞻其
禮殿巍如两廡翔如門楣閌如講堂邃如齋舍潔如基
砌縝如目擊其美而心豁然所以為美也竊惟我國家
混一四海崇尚儒術詔諸路府州縣邑舊設廟學書院
損壞隨即修完為首令者往往榛蕪不治今吾邑前後
為政者皆能謹庠序之教時時踵修之上以副聖天子
恢張文治陶鑄人材之意下以使鄉閭後進蹌蹌濟濟
習爼豆揖讓進退之禮蓋知王政之大端承流宣化之
達其本者也余里人也幼受經於斯百廢無一舉今拜
廟於斯百廢皆一興熙熙聖化中不知手舞而足蹈也
故摭實而樂書之元貞元年秋九月望日記
藏書樓記許有壬
聖人之治天下以教不以政蓋教所以為政也使契為
司徒教以人倫堯之政也設為庠序學校以教之三代
之政也其有不及則有以濟之故不帥者移之郊遂而
夏楚二物以威之甚而至於用刑以弼教則曰士制百
姓於刑之中以教祗德是古之為政未始不本於教也
是故納民於孝弟忠信而躋世於太和世道既降教與
政殊不本於民心倀倀乎事為之末先之以簿書期會
繼之以獄訟榜笞先王之所以教不冺者幾希治不古
若有以哉皇元紹百王之正首務教民日月所照莫不
建學分職守之餼廪優之長吏主之風紀勵之而所以
教之者何哉亦曰先王之道而已先王之道存諸書教
之之具未有舍書而能者也然郡邑率事虚文屋宇傾
摧尚不加省而所謂教之之具蓋無幾焉教化不行職
此故也黎城有學歴數政而苟完學者苦無書白君謙
來尹歎曰市肆則有貨也庫廪則有藏也道宮梵宇各
實其書曾謂明倫之地反不彼若耶於是直堂之右作
屋六楹重霤架空樓出其上材良制工既崇且堅首出
已書以倡吏民又規金息嬴鬻經史子集共四千二百
二十七卷插架充棟秩然炳然來謁予記予惟聖朝涵
育陶冶舉善教不能唐虞三代之所以為政者不過是
也白君又能祗奉德音學不虛設而充之以書知以教
為政矣承流之賢者也遂告夫邑之人曰夫子聖人也
其學亦始於觀書今邑之士有書而讀之矣必得之心
必有之已明善復初業精行修出而為良才薰而為美
俗俾朝廷之治不愧隆古而尹之期於吾士者庶幾無
負故予樂為之記以待其效焉罔俾斯樓徒為邑之觀
美也
重修風伯雨師廟記毛鐸
河中屬邑曰萬泉近邑之山為綿山山東南之巔有古
祠焉祠下有臺曰崑崙耆耋相傳漢之建武九年光武
親幸登是臺而祀之因封之曰風伯雨師之祠敇修其
宇梁紀泰和七年重修焉大德壬寅坤輿大震以神異
廟宇秋毫無犯廟之歲月綿遠上雨傍風神棲不安廊
廡幾壞萬泉縣張德明倡衆而理之大德丁未同社衆
管材耆老募工鳩役朝夕無懈親臨鑒督其事衆以舊
制之隘欲擴而廣之命工平石以鴻其基築之登登削
屢馮馮為棟五楹廊廡香亭蛟室龍宮水府之吏雨部
之神炰烹之所侑樂之廳咸各有秩儼然人望而畏之
其衢路之湍停石遏者决瓦木之腐爛圯壞者徹門宇
之傾頽荒廢者設赤白之漶漫剝落者潔輪焉奐焉為
之一新經始於大德十䙫十月落成於至大二年某月
近祠居民乏井祠右以神祐二泉湧出名曰雙泉其泓
澄渟滀冬夏未嘗有涸可飲數千室祠跨綿山之陽其
地尊大高明山勢異竒杉松栝栢參天蔽日木蘿松鬛
罥人衣袂莫之敢剪伐者神之感應若桴鼔然語神之
德法天之令敬民之時燠而燠寒而寒五日一風十日
一雨東臯南畝百榖用成民獲其養也語神之威麾馮
夷令天吳驅蛟龍鞭黿鼉電光灼空而火鏡飛霆聲震
天而冰丸擲天瓢一滴下即滂沱溺邱墟沒桑麻民被
其災也民依神之威德旱則禱之水則禱之人疫則禱
之其應也如影響歲時致祭數郡畢至疇敢不祗若神
之靈應陰隲於民朔望香火春秋豆邊世享其祀也宜
矣余去歲重午拉友來遊日輪停午畏景炎炎人疲馬
倦塵滿纓汗浹背登臯門而憩汲雙泉之流一酌而滌
唇吻再酌而清肺肝炎蒸坐消怳然冷雲之秋也松風
灑面嵐氣逼人襟袖毛爽骨清盤飱共享壺酒同傾獻
酬交錯一觴一咏雖無孔北海之尊罍謝東山之絲竹
亦足以適野興快幽情洗闤闠之塵坋耳遠目所及而
中條諸峰若相連絡川原村墟隐約微芒蒼林翠阜葱
菁蓊鬱分畫條布歴歴如畫坐致於几席之間固可尚
也朝煙夕暉晦明萬狀和風佳氣融洩動盪四時之景
無窮遊人之興不已登臨眺望長嘯浩歌樂而忘歸彷
彿不忍去也已而樵夫唱晩牧笛横秋牛羊下來日之
夕矣欲緩轡式微切有所感嗚呼歲月忽忽人生易老
余日昃之離駸駸晩景齒豁而廢嚼足趺而方步有重
遊之心無重遊之日良辰好景不能久賞可勝歎哉今
也時和歲豐民庶而富可以敷詩書之教申孝弟之義
變澆薄之風為淳厚之俗崇揖讓息紛争出作入息耕
食鑿飲老有所終幼有所養庶乎康衢之下復見含哺
而遊者鼔腹而嬉者擊壤嗚嗚而謳者帝堯之遺民也
伏願吾君之壽兮南山吾國之安兮石盤黎民同享太
平之樂兮不飢不寒適愚臣之素願兮誠忭而誠懽
重修中鎮廟碑記劉祁
九州皆有山必以其魁碩偉傑者為鎮謂其能蒸雲洩
雨障敵固圉係民望而安地德也故其神必廟其廟必
爵有天下者以時舉禮典遣使薦享祀文自製維謹所
以崇祭祀之儀昭誠敬之道交於神明以祈景福周禮
職方氏載九州之鎮山在揚曰會稽在荊曰衡在雍曰
華在豫曰嵩在兖曰岱在青曰沂在并曰恒在幽曰醫
無閭在冀曰霍名於後不可易惟冀據北方地最廣邈
河東尤稱山水之雄而獨以霍為鎮意在其巍大隆峻
深厚廣博子諸峰而孫羣垤其氣象有以冠境内余嘗
見晉人談其山跨趙城絡洪洞瞰平陽而萃秀於霍東
北横壓汾流根與太行接遠而望之如亂屏如列壘□
嵸崒嵂撑九霄納三光岌岌凛凛掩歴山而吞姑射矣
神之廟侈於唐貞觀間歴代增修爵則先公後王公曰
應聖王曰靈應起唐開元迄宋政和益著廟享以時祭
不少缺邑人奔走奉事儀物爛然其靈應隨感而有蓋
不可殫記金貞祐之亂河東河朔名山大川祠神無不
灰燼瓦礫一空而是廟也巍然獨存可謂異特然其年
深歲久摧頽罅漏日就湮廢里翁邑士跂盻齎咨是則
崇飭汍掃之力其待人歟惟中書省左右司郎中李侯
禎一旦謂其府官張仲良暨僚吏曹經曰兹吾鄉標凖
望四海所知而坐視荒寂顔實有以靦遂乃發財募工
相與經營由是達官貴人及浮屠道士之有識者同聲
趨應風動雲委輦木於山陶甓於地市丹碧於四方喘
汗供給莫之敢慢蓋經始壬寅之四月迨仲秋功畢於
是椽之腐折者完瓦之缺碎者易壁之傾圯者杇棧之
雜駁者一華榱文柱煥若一新而神像儀衛整整生氣
若欲起立者邦人過客瞻拜奠酧加肅而山之雲煙草
木亦皆改容動色蔚乎為一郡之光亦可壯也時余安
陽聞之未得一謁而李侯書曰今兹廟事告成鄉人父
老皆欲刻文於碑誠得吾子筆為幸繋官戎行不獲走
請於門吾子圖之余謂舉曠典修廢事奠神祗崇祭祀
非常所能也自侯少年騫躍臺省出而贊謀帥幕以才
氣聞一時今為此舉甚偉其府帥僚吏皆知為政佐長
之道合心叶力以成其事皆可嘉廼直書其始末且為
之詩以刻之其詩曰奕奕霍山冀州之鎮南臨澤潞西
界汾晉崔巍磅礴雄峭嶾嶙草木蕃滋雲雷奮振倬彼
神廟有國所修腯牲馨醪以薦以羞廼興祠禱廼事觀
遊冷風甘㴻一方隂休時危世季祀典莫舉木老瓦腐
不可觀顧鄉人興嗟無力完具惟神鑒兹亦不以處卓
哉李侯倡率經營扶傾補頽半載告成麾幢鮮麗圖繪
精明萬民瞻挹鬼神亦驚里閭父老再拜告泣自今以
往神來血食吾兒得耕吾女得織歲稔家安皆神之力
奉承祭薦無怠無嬉何以示後刻文於碑兹山之久大
地與齊兹神之廟與山無移李侯之名亦廟隨之千秋
萬古神之聽之
山西通志卷二百三
