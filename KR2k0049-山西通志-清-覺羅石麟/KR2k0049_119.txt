山西通志卷一百十九
人物(十九)
朔平府
漢
聶壹馬邑人韓安國等將車騎材官三十餘萬匿馬邑
空谷中隂使聶壹為間亡入匈奴謂單于曰吾能斬
馬邑令丞以城降財物可盡得也單于然而許之聶
壹乃詐斬罪首懸城單于果穿塞將十萬衆入武州
得鴈門尉史知其詐遂引兵遁去
魏
張遼字文遠鴈門馬邑人少為郡吏并州刺史丁原以
遼武力過人召為從事後逓屬何進董卓呂布遷騎
都尉布東奔徐州領魯相時年二十八魏武破布遼
將其衆降拜中郎將賜爵關内侯數有戰功遷禆將
軍袁紹破别遣定魯國諸縣與夏侯淵圍昌豨於東
海糧盡議引軍還遼曰數日來豨輙屬目視遼又射
矢更稀遼欲挑與語儻可誘也乃使謂豨曰公使遼
傳命豨果下遼為說魏武神武方以德懷四方先附
者受賞豨許降遼遂單身上三公山入豨家拜妻子
豨喜随詣魏武魏武責遼曰此非大將法遼謝曰以
明公威信豨必不敢害故也從討袁譚袁尚於黎陽
有功行中堅將軍從攻鄴拔隂安徙其民河南復從
破鄴招降緣山諸賊及黑山孫輕等别將徇海濱破
海外賊柳毅還魏武自出迎引共載以遼為盪寇將
軍復别擊定江夏諸縣還屯臨潁封都亭侯從征柳
城卒遇寇氣甚奮魏武壮之自以所持麾授遼遂擊
大破之斬蹋頓復遣屯長社臨發軍中夜驚亂起火
遼謂左右曰勿動是必有造變者欲以動亂人耳乃
令不反者安坐遼將親兵數十人中陣而立有頃定
即得首謀殺之命督張郃朱蓋等討陳蘭蘭偕梅成
轉入灊天柱山壁其上遼欲進擊諸將難之遼曰此
所謂一與一勇者得前耳遂進到山下安營攻斬蘭
成盡虜其衆魏武論諸將功曰登天山履峻險以取
蘭成盪寇功也增邑假節與樂進李典等將七千餘
人屯合肥及征張魯教與護軍薛悌署函邊曰賊至
乃發俄而孫權率十萬衆圍合肥乃共發教曰若權
至張李將軍出戰樂將軍守護軍勿得與戰諸將皆
疑遼曰公遠征在外比救至彼破我必矣是以教指
及其未合逆擊之折其盛勢以安衆心然後可守也
成敗之機在此一戰諸君何疑於是夜募敢從士得
八百人椎牛饗將士明日大戰平旦遼被甲持戟先
登陥陣殺數十人斬二將大呼名衝壘入至權麾下
權大驚走登高冡以長戟自守遼叱權下戰權不敢
動望見遼衆少聚圍數重遼左右麾圍直前急擊圍
開將麾下數十人得出餘衆號呼曰將軍棄我乎復
還突圍拔出餘衆權人馬皆披靡自旦戰至日中吳
人奪氣還修守備衆心乃安權守合肥十餘日引退
遼率諸軍追擊幾復獲權魏武大壮遼拜征東將軍
建安二十一年伐權到合肥循行遼戰處歎息者良
久乃增遼兵徙屯居巢復召遼還救曹仁會摩陂魏
武乘輦出勞之還屯陳郡文帝即王位轉前將軍賜
帛千匹穀萬斛封兄汛及一子列侯還屯合肥進都
鄉侯給遼母輿車及兵馬送遼家詣屯勑母至導從
出迎將吏皆羅拜道側觀者榮之魏初封晉陽侯增
邑千戶并前二千六百戶黃初二年會建始殿親問
破吳意状上歎息顧左右曰此亦古之召虎也為起
第舍又特為遼母作殿以遼軍皆為虎賁還屯雍丘
遼疾使視疾道路相屬又迎遼就行在所車駕親臨
執其手賜以御衣太官日送御食疾小差還屯遣乘
舟與曹休至海陵臨江權勅諸將張遼雖病不可當
也愼之是歲破權將吕範卒於江都上為流涕諡曰
剛子虎嗣六年詔曰合肥之役遼典以步卒八百破
賊十萬自古用兵未之有也使賊至今奪氣可謂國
之爪牙矣其分遼典邑各百戶賜一子爵關内侯虎
為偏將軍卒子統嗣
北魏
叱列延慶代西部人娶爾朱世隆姊普泰初兼尚書左
僕射山東行臺封北海郡公時幽州刺史劉靈助舉
兵節閔以延慶與大都督侯深於定州討之深以靈
助善占百姓信惑欲還師入據關拒嶮以待其變延
慶以靈助庸人彼皆恃其妖術寧肯戮力致死宜詭
言西歸可襲而擒深從之乃出頓城西聲云將還詰
朝造靈助壘遂破擒之韓陵敗與尒朱仲遠走度石
濟仲遠南竄延慶北降後為中軍大都督孝武之西
齊神武殺之
北齊
斛律平金兄少便弓馬神武起義以都督從皇建初封
定陽郡公後為青州刺史卒贈太尉
斛律金字阿六敦朔州敕勒部人高祖倍侯利魏道武
時内附位大羽真賜爵孟都公祖幡地斤殿中尚書
父那瓌光禄大夫贈司空金性敦直善騎射行兵用
匈奴法望塵知馬步多少嗅地知軍度遠近為軍主
破六韓拔陵之亂統所部詣雲州除第二領人酋長
稍引南出黃瓜堆為杜洛周所破與兄平歸尒朱榮
為别將孝莊立賜爵阜城男位金紫光禄大夫贊成
齊神武大謀太昌初為汾州刺史進侯從破紇豆陵
於河西沙苑之役神武以地阨少却軍為西師所乘
遂亂張華原點兵莫有應者神武將集兵便戰金曰
衆散將離其勢不可復用宜急向河東神武據鞍未
動金以鞭拂馬神武乃還是役也無金先請還幾殆
高仲密西附從破周文於洛陽還除大司馬改封石城
郡公神武重其古質每誡文襄曰有讒此人者勿信之
文襄嗣事為肆州刺史文宣初封咸陽郡王天保三
年就除太師四年觧州以太師還晉陽車駕幸其第
六宫及諸王盡從置酒極夜方罷帝欣甚詔金第二
子豐樂為武衛大將軍賜帛五千匹謂曰公元勲佐
命父子忠誠朕當結以婚姻永為藩衛仍詔金孫武
都尚義寧公主帝從皇太后幸金宅皇后太子諸王
皆從後蠕蠕破散慮其犯塞詔金屯兵白道以備之
多所俘獲并表陳虜可取状文宣乃與金共討之進
位右丞相食齊州幹遷左丞相孝昭初納其孫女為
皇太子妃詔朝見聽乘步挽車至階武成初禮遇彌
重又納其孫女為太子妃金長子光大將軍次子羡
及孫武都並開府儀同三司出鎮方岳其餘子孫皆
封侯貴逹一門一皇后二太子妃三公主尊寵當時
莫比金嘗謂光曰我雖不讀書聞古來外戚梁冀等
無不傾滅女若有寵諸貴人妬女若無寵天子嫌之
我家直以立勲抱忠致富貴豈藉女也辭不獲免常
以為憂天統三年卒年八十贈假黃鉞相國太尉公
贈錢百萬諡曰武
庫狄干善無人曾祖越豆眷魏道武時以功割善無之
西臘汗山地方百里以處之後北遷朔方干鯁直少
言有武藝正光初授將軍宿衛於内孝昌元年奔雲
中刺史費穆送於爾朱榮随入洛後從神武起兵破
韓陵封廣平縣公進郡公轉太保太傅神武討高仲
密為大都督前驅干上道不過家見侯景不遑食景
使騎追饋之時周文自將兵至洛陽軍容甚盛諸將
未欲南度干决計濟河神武大兵繼至遂大破之還
為定州刺史清約自居不為吏人所患遷太師天平
初以干元勲佐命封章武郡王轉太宰干尚神武妹
樂陵長公主以親地見待常總大衆威望之重為諸
將所伏而最為嚴猛曾詣京師魏譙王元孝友於公
門言戲干正色責之時人稱善卒贈假黃鉞太宰給
輼輬車諡曰景烈皇建初配享神武廟庭子伏敬位
儀同三司卒
蔡儁廣寧石門人父普守五原有功拜寧朔將軍卒贈
燕州刺史儁豪爽有膽略齊神武微時深相親附神
武謀誅杜洛周儁預其計事泄歸爾朱榮從入洛又
從破葛榮平元顥封烏洛縣男随神武舉義平鄴破
韓陵並有戰功進爵侯出為齊州刺史為政嚴暴然
亦明解吏人畏服之性好賓客頗稱施惠天平中卒
於揚州刺史贈尚書令司空公諡威武齊初祭其墓
皇建初配享神武廟庭
皮景和琅琊下邳人父慶賓魏淮南王開府中兵參軍
家廣寧之石門縣景和少通敏善騎射初以親信事
神武後征步落稽疑有伏將五六騎深入一谷遇賊
百餘射數十人莫不應弦而倒神武嘗令射野豕一
箭獲之深見賞異除庫直正都督天保初授通州刺
史封永寧縣子從襲庫莫奚度黃龍征契丹定稽胡
討蠕蠕每有戰功累遷殿中尚書侍中景和兼長吏
事性識平均周通好後常令接聘使每與同射百發
百中甚見推重武平中恒令案覆詔獄據理執正由
是過無枉濫後除特進封廣漢郡公遷領軍將軍琅
琊王殺和士開兵指西闕請後主出千秋門自號令
事平除尚書左僕射陳將吳明徹寇淮南令景和拒
之除領軍大將軍封文城郡王平陽人鄭子饒詐設
齋會用米麵不多供贍甚廣魏衛間信之潛度河號
長樂王破乘氏縣景和遣騎擊破之吳眀徹圍壽陽
與賀拔伏恩救之他將多傾覆唯景和全軍而還除
尚書令武平六年卒贈太尉錄尚書長子信機悟有
風神位開府儀同三司武衛將軍勲貴子弟中稱有
識鑒周授上開府庫正中大夫隋開皇中卒於洮州
刺史
尉景字士真善無人性温厚頗有俠氣初從杜洛周尒
朱榮以軍功封博野縣伯後從神武起兵韓陵之戰
唯景失利神武留景鎮鄴進封公景妻常山君神武
姊也每有軍事景與庫狄干常被委重轉冀州刺史
改封長樂郡公歷太保太傅坐匿亡見禁止使崔暹
謂文襄曰語阿惠兒富貴欲殺我邪神武泣詣闕曰
臣非尉景無以至今日三請乃許黜為驃騎大將軍
開府儀同三司神武造景景恚臥不動呌曰殺我時
趣邪常山君曰老人去死近何忍煎迫至此又曰我
為爾汲水胝生因出其掌神武撫景為之屈膝先是
景有果下馬文襄求之景不與曰一馬亦不得畜耶
神武杖文襄常山君泣救之景曰小兒慣去放使作
心腹何須乾啼濕哭不聽打耶尋授青州刺史操行
頗改百姓安之徵授大司馬卒於州贈太師尚書令
齊初以景元勲祭其墓皇建初配享神武廟追封長
樂王子粲少歴顯職天保中封庫狄干等為王粲以
父不預王爵閉門不朝帝使就宅問之隔門謂使人
曰天子不封粲父作王粲不如死文宣親詣其宅慰
之尋追封景長樂王粲襲位司徒太傅卒子世辯嗣
隋開皇中卒於浙州刺史
竇泰字世寧太安捍殊人本出清河觀津胄祖羅魏統
萬鎮將因居北邊父樂魏末拔陵為亂與鎮將楊鈞
固守遇害追贈司徒泰善騎射有勇略父兄戰歿於
鎮身負骸骨歸尒朱榮從討邢杲賜爵廣阿子神武
為晉州請為鎮城都督参謀軍事累遷侍中京畿大
都督尋領御史中尉泰以勲戚居臺百寮憚之天平
三年神武西伐令泰自潼關入四年泰至小關為周
文帝所襲衆盡沒泰自殺贈大司馬太尉錄尚書事
諡武貞泰妻武明娄后妹雖以親見待而功名自建
齊初祭其墓皇建初配享神武廟庭子孝嗣位儀同
三司
万俟普字普撥太平人雄果有武力正光中累遷第二
鎮領人酋長孝武初封清水郡公隨入關拜司空齊
神武平夏州普自覆韎城率部歸神武神武躬自迎
接封河西郡公位太尉卒贈太師大司馬錄尚書事
万俟洛字受洛干普子隨孝武入關除尚書左僕射天
平中隨父東歸封建昌郡公再遷領軍將軍初神武
以其父普尊老特崇禮之嘗親扶上馬洛免冠稽首
願出萬死力以報深恩及河隂之戰諸軍北渡橋洛
一軍不動謂西人曰万俟受洛干在此能來可來也
西人畏而去之神武名其所營地為迴洛洛慷慨有
氣節勇銳冠世卒贈太師大司馬太尉錄尚書諡曰
武
韓賢字普賢廣寧石門人壮徤有武勇為尒朱度律帳
内都督封汾陽縣伯後為廣州刺史及齊神武起義
度律以賢素為神武所知遣使徵之不願去乃密遣
羣蠻多舉烽若有寇至得停賢仍潛通誠於神武後
拜建州刺史天平初為洛州刺史州人韓木蘭等起
兵賢破之親自案檢收甲仗有一賊窘廹忽起斫賢
卒贈尚書令司空子裔嗣
尉長命太安狄那人父顯魏代郡太守長命性和厚有
器識參預齊神武起兵破韓陵拜安南將軍除東南
道大都督平樊子鵠徙幽州刺史督安平二州雖多
聚斂然以恩撫人卒贈司空諡武壮子興字敬興便
弓馬有武藝位冠軍將軍
徐遠廣寕人為丞相騎兵參軍事深為神武所知累遷
東楚州刺史政有恩惠郭邑大火城人亡産業遠躬
自赴救對之流涕仍為經營皆得安立卒於衛尉卿
任祥字延敬廣寧人和厚有器度葛榮敗先降拜廣寧
太守賜爵西河縣公随齊神武起兵封魏郡公後兼
尚書左僕射進開府儀同三司寬和接物人士稱之
及斛斯椿釁發棄官歸神武天平初拜侍中遷徐州
刺史有受納而政不殘潁川長史賀若徽附西魏祥
戰失利還與侯景高昂共攻拔潁川元象元年卒贈
太尉公錄尚書事子冑天平中為東郡太守興和末
預尒朱文暢謀誅
莫多娄貸文太安狄那人驍果有膽氣從神武起兵破
廣阿封石城縣子從破韓陵進爵侯從平赤谼嶺獲
爾朱兆屍天平中進爵公晉州刺史元象初除車騎
大將軍儀同三司南道大都督從攻獨孤信於金墉
城請率所部擊其前鋒以輕騎一千軍前斥堠死於
周軍贈尚書左僕射司徒公
斛律羌舉太安人少驍果從尒朱兆兆破乃歸神武神
武以其忠於所事亦加嗟賞天平中除大都督從戰
沙苑羌舉曰黑獺若欲固守無糧援可恃今揣其情
欲一死决有同猘犬或能噬人且渭曲土濘無所用
力若不與戰徑趣咸陽咸陽空虚可不戰而尅拔其
根本則黑獺之首可懸軍門時諸將議有異同遂戰
於渭曲軍敗績後封密縣侯為東夏州刺史卒贈儀
同三司
潘樂字相貴廣寧石門人本廣宗大族分鎮北邊因家
焉父永有技藝襲廣宗男樂寬厚有膽略葛榮敗
随尒朱榮為别將討元顥以功封敷城縣男齊神武
出牧晉州引為鎮城都將後從破廣阿進廣宗縣伯
累以軍功拜東雍州刺史神武嘗議廢州樂以東雍
地𢃄山河境連胡蜀形勝之會不可棄也遂如故後
從破周師於河隂議追之令追者在西不願者東唯
樂與劉豐居西神武善之以衆不同而止改封金門
郡公文宣嗣事鎮河陽破西魏將楊檦等時帝以懷
州刺史平鑒等所築城深入敵境欲棄之樂以軹關
要害必須防固乃更修理增置兵將而還還鎮河陽
拜司空齊初進河東郡王遷司徒周文東至崤陜遣
其行臺侯莫陳崇從齊子嶺趣軹關儀同楊檦從鼔
鐘道出建州䧟孤公戍詔樂總大衆禦之樂晝夜兼
行至長子遣儀同韓永興從建州西趣崇崇遂遁又
為南道大都督討侯景樂發石鱉南度百餘里至梁
涇州涇州舊在石梁樂獲其地仍立州又克安州地
除瀛州刺史仍略淮漢天保六年卒於懸瓠賜假黃
鉞太師大司馬尚書令子于晃嗣沈密謹慤以清靖
自居尚公主拜駙馬都尉武平末為幽州道行臺右
僕射幽州刺史周師將入鄴率突騎數萬赴援至博
知鄴不守詣冀州降授上開府隋大業初卒
暴顯字思祖魏郡廩丘人祖喟為朔州刺史因家焉父
誕恒州刺史樂安公顯幼見一沙門曰大必為良將
貴極人臣及長善騎射從魏孝莊獵一日手獲禽獸
七十三後從齊神武起義累遷北徐州刺史封屯留
公天保中合肥被圍遣顯與步大汗薩等攻梁北徐
州擒其刺史王彊天統中位特進封定陽王卒
庫狄盛字安盛懷朔人性和柔少有武用初為神武親
信都督從征伐累遷幽州刺史封長廣縣公齊受禪
改封華陽縣公後拜特進卒贈太尉公
韓軌字伯年太安狄那人志操深沈喜怒不形於色神
武鎮晉州引為鎮城都督及起兵於信都軌贊成大
策從破廣阿又從破韓陵陣封平昌縣侯仍督中軍
從破赤谼嶺再遷秦州刺史甚得邊和神武廵秦州
欲以軌還仍賜城人戸别絹布兩疋州人田昭等七
千戸皆辭不受唯乞留軌神武嘉歎乃留焉頻以軍
功進封安德郡公遷瀛州刺史御史紏劾削除官爵
未幾復安德郡公歴中書令司徒齊初封安德郡王
軌妹為神武所納生上黨王渙復以勲庸歴登台鉉
謙恭自處不以富貴驕人後拜大司馬從文宣征蠕
蠕卒贈假黃鉞太宰太師諡曰肅武皇建初配享文
襄廟庭
賀拔仁字天惠善無人以帳内都督從出山東破韓陵
力戰有功天保初封安定郡王歴數州刺史太保太
師右丞相錄尚書事武平元年卒贈假黃鉞相國太
尉錄尚書十二州諸軍事朔州刺史諡曰武
斛律光字明月金長子馬面彪身神爽雄傑少言笑工
騎射初隸侯景彭樂謂高敖曹曰斛律家小兒不可
三度將行後奪人名以庫直事文襄從出野見雁雙
飛使光馳射之以一矢俱落焉年十七從金西征馳
馬射中周長史莫孝暉因擒於陣擢都督封永樂子
文襄校獵洹橋雲表見一大烏光射中其頸形如車
輪旋轉而下乃鵰也丞相屬邢子高歎曰此射鵰手
也時號落鵰都督齊初别封西安縣子皇建元年進
鉅鹿郡公納其長女為太子妃歴太子太保尚書令
司空司徒河清三年周大司馬尉遲迥齊公憲庸公
王雄等衆十萬攻洛陽光率騎五萬馳往戰於邙山
迥等大敗光親射雄殺之迥憲僅而獲免仍築京觀
策勲遷太尉嘗見椎河冰憂曰國家常有吞關隴之
志今日至此而唯玩聲色先是第二女為太子妃天
統元年拜皇后光轉大將軍三年六月父喪詔起復
秋除太保襲咸陽王遷太傅十二月周軍圍洛陽壅
絶糧道武平元年正月詔光率步騎三萬禦之鋒刃
纔交周將宇文傑衆大潰追至宜陽還擊齊王憲等
衆大潰加右丞相并州刺史冬又率步騎五萬於玉
壁築華谷龍門二城與憲相持憲不敢動二年率衆
築平隴等鎮戍十三所周柱國枹䍐公普屯威柱國
韋孝寬等來逼平隴戰於汾水大破之周遣柱國紇
干廣略圍宜陽光率步騎五萬戰於城下取周建安
等四戍捕千餘人而還軍未至鄴敕令便放兵散光
以有功者未得慰勞密表請使宣旨軍仍且進至紫
陌駐營待使帝聞光軍營已逼心甚惡之急令舍人
追光入見然後宣勞散兵拜左丞相别封清河郡公
光嘗在朝堂垂簾而坐祖珽乘馬過其前光怒曰此
人乃敢爾後珽在内省言聲高慢光又怒珽賂其從
奴搕頭曰自公用事相王每夜抱膝歎曰盲人用權
國必破矣珽由是懼穆提婆求娶光庶女不許帝賜
提婆晉陽田光言於朝曰此田神武以來常種禾飼
馬以擬寇難今賜人無乃闕軍務也帝又以鄴清風
園賜提婆光曰此菜園賜提婆是一家足若不賜提
婆便百官足由是祖穆積怨周將韋孝寬懼光作謠
言令間漏於鄴曰百升飛上天明月照長安又曰高
山不推自崩槲樹不扶自䜿珽續之曰盲老公背上
下大斧饒舌老母不得語令小兒歌於路提婆聞告
其母令萱以饒舌為斥已盲老公謂祖珽也遂協謀
以謠言啟帝曰斛律累世大將明月聲震關西豐樂
威行突厥女為皇后男尚公主謠言可畏帝問韓長
鸞長鸞以為不可事寝光又嘗曰今軍人皆無禈袴
後宫内參一賜數萬匹府藏稍空此是何理受賜者
皆怨珽又通啟求見帝使以庫車載入珽請問唯何
洪珍在側帝語及光洪珍進曰若本無意則可既有
此意不决行萬一事泄如何帝然之而猶豫未决珽
令武都妾兄顔兹告光謀不軌又令曹魏祖奏言上
將星盛不誅恐有災禍既而丞相府佐封士譲密啟
云光前西討還敕令便放兵散光令軍逼帝京將為
不軌不果而止家藏弩甲奴僮千數每使豐樂武都
處隂謀往來帝謂洪珍曰人心亦大聖我前疑其欲
反果然珽請賜光一駿馬令明日乘至東山遊觀須
其來謝因執之及光至引入凉風堂劉桃枝拉殺之
年五十八血流於地剗之迹終不滅下詔稱其反族
之使二千石郎邢祖信籍其家珽問所得物祖信曰
得弓十五張宴射箭一百貝刀七口賜矟二張珽又
厲聲曰更得何物曰得棗子枝二十束擬奴僕與人
鬭不問曲直即杖一百珽大慙祖信慨然曰好宰相
尚死我何惜餘生人皆壮之光居家嚴肅見子弟若
君臣性節儉簡聲色不營財利杜絶饋餉門無賓客
罕與朝士交言不肯預政事每會議常獨後言言輙
合理將有表疏令人執筆口占之務從省實行兵用
匈奴卜法吉凶無不中軍營未定終不入幕或竟日
不坐身不脱介冑常為士卒先有罪者唯大杖撾背
未嘗妄殺衆皆爭為之死宜陽之役謂周人曰歸我
七年人不然取爾十倍周人即歸之在西境築定陽
諸城馬上以鞭指畫所取地皆如其言拓地五百里
而不伐已功自結髮從戎未嘗失律深為隣敵懾憚
罪既不彰一旦屠滅朝野惜之周武帝聞光死赦其
境内後入鄴追贈上柱國崇國公指詔書曰此人若
在朕豈得至鄴長子武都特進開府儀同三司梁兗
二州刺史遇害於州少子鐘獲免周時襲封崇國公
隋開皇中卒於車騎將軍北史贊光以上將之子
有沉毅之姿戰將兵權暗同韜略臨敵制勝變化無
方自關河分隔年將四紀以高氏霸王之期屬宇文
草創之日出軍薄伐屡挫兵威而太寧已還東鄰寖
弱關西前收巴蜀又殄江陵叶建瓴而用武成并吞
之壮志光每臨戎誓衆式遏邊鄙戰則前無完陣攻
則罕有全城齊氏必致拘原之師秦人無復啟關之
策既而世亂讒勝詐以震主之威治暗時艱自毁藩
籬之固昔李牧之為趙將也北剪胡寇西却秦軍郭
開譖之牧死趙滅其議誅光者豈秦之反間與何同
術而同亡也内令諸將解體外為彊鄰滅讐嗚呼後
之君子可為深戒者與
斛律羡字豐樂金次子少機警善騎射河清三年為都
督幽州刺史突厥十餘萬入總諸將禦之突厥望見
軍容齊整遂不敢戰求欵附天統元年五月可汗請
朝貢羡有力焉加行臺僕射羡以寇屡入自庫堆戍
東距海二千餘里凡有險要斬山築城斷谷起障置
立戍邏五十餘所又道高梁水北合易京東會於潞
因以灌田公私獲利在州飬馬二千匹部曲三千以
備邊突厥謂之南面可汗四年進行臺尚書令别封
高城縣侯羡歷事數帝稱謹直恒以合門貴盛為憂
武平元年乞解職不許秋進荆山郡王及光誅敕中
領軍賀拔伏恩等十餘人馳驛捕之遣領軍大將軍
鮮于桃枝洛州行臺僕射獨孤永業發定州騎卒進
捕門者來白曰使人衷甲馬汗宜閉城門羡曰敕使
豈可疑拒出迎之遂見執遇害臨刑歎曰富貴如此
女為皇后公主滿家常使三百兵何得不敗羡及光
並工騎射少時獵父金命子孫會射而觀之泣曰明
月豐樂用弓不及我諸孫又不及明月豐樂世衰矣
曰令出田光獲少必麗龜達掖羡獲雖多非要害所
光恒蒙賞羡或被捶語人曰明月必背上著箭豐樂
随處即下手數雖多去兄遠矣聞者服其言
莫多娄敬顯貸文子嗣石城縣公彊直勤幹少以武力
見知恒從斛律光征討數有戰功光每令前驅及夜
廵察或達旦不眠臨敵亦命部分將士深見重位至
開府儀同三司武平七年推立安德王稱尊號安德
敗武將唯敬顯走還鄴授司徒周武帝平鄴斬於閶
闔門外責其不留晉陽也
斛律孝卿羌舉子嗣密縣侯聰敏機悟有風檢武平末
位侍中開府儀同三司封義寧王知内省事典外兵
騎兵機密時典機密者唯孝卿一人差居雅道後主
至齊州為尚書令歸周授儀同大將軍宣納上士隋
開皇中位太府卿戶部尚書
韓晉明軌子嗣安德郡王改封東萊有俠氣留心學問
招飲賓客一席動費萬錢朝廷欲處之要地必以疾
辭告人云廢人飲美酒對名勝安能作刀筆吏披故
紙乎武平末除尚書左僕射百餘日便謝解官
北周
傅伏太安人以戰功至開府永橋領人大都督周武帝
攻河隂伏自永橋夜入中潬城南城䧟被圍二旬不
下救至周師還後除東雍州刺史周尅晉州執行臺
尉相貴招伏伏不從周剋并州遣韋孝寬以伏子世
寬來招伏授上大將軍武鄉郡公以金瑪瑙二酒鍾
為信伏不受曰事君有死無二此兒為臣不能竭忠
為子不能盡孝人所讐疾願即斬之以號令天下周
武自鄴還至晉州遣高阿那肱等臨汾召伏伏聞後
主被獲仰天大哭率衆入城於廳事前北面哭良久
然後降周武詰之伏流涕曰臣三世衣食齊家革命
不能自死羞見天地周武親執手曰為臣當若此朕
平齊唯見公一人授上儀同謂後主曰朕前三年决
意取河隂正為傅伏不可動公當時賞授何其薄也
賜伏金酒巵後為岷州刺史卒
赫連達字朔周盛樂人勃勃之後也曾祖庫多汗改姓
杜氏達性剛鯁有胆力少從賀拔岳征討有功賜爵
長廣鄉男及趙貴議迎周文達贊成其議請輕騎迎
之諸將或欲南追賀拔勝或云東告朝廷達曰此皆
遠水不救近火何足道哉謀遂定達馳往周文遂南
赴平凉令逹率騎據彈筝峽時百姓奔散軍争欲掠
之達止之撫以恩信人皆悦附周文嘉之加平東將軍
謂諸將曰當清水公遇禍之日君等性命懸於賊手
杜朔周冐萬死之難遠來見及遂得同雪讐恥勞而
不酬何以勸善賜馬二百匹孝武入關進魏昌縣伯
從破曹泥後復弘農戰沙苑皆有功詔復姓赫連除
雲州刺史進爵公從達奚武攻漢中梁宜豐侯蕭脩
拒守積時後送欵賀蘭願德等欲急攻取之達曰不
戰而獲城策之上也無容利其子女貪其財帛如困
獸猶鬭則成敗未可知武遂受脩降遷驃騎大將軍
開府儀同三司加侍中進藍田縣公保定初為大將
軍夏州總管達雖非文吏然性質直遵奉法度輕於
鞭撻而重慎死罪性又廉儉胡人或饋羊達報以繪
帛主司請用官物逹曰羊入我廚物出官庫是欺上
也命取私帛與之識者嘉其仁恕尋進樂川郡公柱
國卒子遷嗣位大將軍蒲州刺史
閻慶字仁度河隂人曾祖善魏龍驤將軍雲州鎮將因
家雲州之盛樂郡祖提持節車騎大將軍敦煌鎮都
大將父進有謀略勇冠當時正光中拜龍驤將軍衛
可瓌作亂率衆拒守以功拜盛樂郡守慶幼聰敏重
然諾風儀端肅望之儼然以軍功拜步兵校尉中堅
將軍齊神武舉兵入洛孝武西遷慶自宜陽歸闕稍
遷後將軍封安次縣子以功進爵為伯慶善於綏撫
士卒未休未嘗先舍故能盡其死力累遷散騎常侍
驃騎大將軍開府儀同三司雲州大中正加侍中賜
姓大野氏孝閔踐阼出為河州刺史進爵石保縣公
地接戎夷留心撫納頗稱簡惠就拜大將軍進爵太
安郡公入為小司空歷雲寧二州刺史慶性寬和不
苛察百姓悦之天和五年晉柱國晉公護母慶之姑
也護擅朝而慶未嘗阿附武帝以此重之詔第十二
子毗尚帝女清都公主慶位望隆重婚連帝室常以
謙慎自守建德二年致仕宣帝以慶先朝耆舊特異
恒倫詔静帝至第問疾大象二年拜上柱國隋初又
令皇太子就第問疾開皇二年卒年七十七贈司空
諡成長子常先慶卒次子毗嗣
隋
庫狄士文干孫性孤直雖親鄰莫與通在齊襲封章武
郡王位領軍將軍周武帝平齊閉門自守帝竒之授
開府儀同三司随州刺史隋初加上開府封湖陂縣
子尋拜貝州刺史性清苦不受公料子嘗噉官廚餅
枷於獄累日杖二百步送還京僮隸無敢出出入皆
封署其門法令嚴肅吏人股戰嘗入朝上賜公卿入
左藏獨口銜絹一匹兩手各持一匹上問之曰臣口
手俱足餘無所須上異之别賞遺之時司馬京兆韋
焜清河令河東趙達並苛刻唯長史有惠政謠曰刺
史羅刹政司馬蝮蛇瞋長史含笑判清河生喫人上
聞嘆曰士文暴過毒獸坐免未幾為雍州長史謂人
曰我向法深不能窺候貴要無乃必死此官及下車
執法嚴不避貴戚坐從妹事繫獄憤卒家無餘財
杜彦雲中人父遷徙豳彦勇果善騎射仕周左侍上士
後從陸通擊陳將吳明徹於土州破之又擊叛蠻尅
倉塠白楊二柵斬渠帥進平郢州賊帥樊志拜大都
督尋遷儀同治隆州郡事復拜隴州刺史賜爵永安
縣伯從韋孝寬擊尉遲迴每戰有功賜物三千段奴
婢三十口進上開府改襄武縣侯拜魏郡太守開皇
初授丹州刺史進爵公後六歲徵為左武衛將軍伐
陳為行軍總管軍至南陵敵屯據江岸彦遣儀同樊
子蓋率精兵擊破其柵獲船六百餘艘度江擊南陵
城拔之擒其守將許翼進至新林與韓擒虎合軍陳
平賜物五千段粟六千石進柱國賜子寳安爵昌
陽縣公高智慧亂復以行軍總管從楊素討之别解
江州圍智慧餘黨聚溪洞彦水陸兼進攻錦山陽父
若石璧四洞悉斬渠帥復擊斬賊李陁于彭山擊平
徐州宜豐二洞賜奴婢百餘口拜洪州總管甚有治
名歲餘上曰吾思可以鎮榆林代賀娄子幹者莫過
杜彦徵拜雲州總管突厥來寇輙擒斬之遂不敢至
塞後數年錄前功賜子寳虔爵承縣公十八年征高
麗以行軍總管從漢王至營州令總統五十營事及
還拜朔州總管以彦素為突厥所憚復拜雲州總管
尋因疾徵還卒年六十寳虔大業末為文城郡丞
獨孤羅字羅仁信長子為高氏所囚後寓居中山孤貧
無以自給信入關娶二妻郭氏生子六善穆藏順陁
整崔氏生隋獻皇后及齊亡隋文帝為定州總管獻
皇后遣求羅得之周武帝以羅功臣子徵拜楚安郡
太守文帝為丞相拜儀同隋初追贈羅父后曰羅誠
嫡長不可誣也於是襲趙國公以弟善為河内郡公
穆金泉縣公藏武平縣公陁武喜縣公整千牛備身
擢羅左領將軍遷左衛將軍前後賞賜不可勝計出
為凉州總管進上柱國徵拜左武衛大將軍煬帝改
封蜀國公卒諡恭子纂嗣河陽郡都尉纂弟武都亦
為河陽都尉庶長子開遠大業末為千牛與獨孤盛
力戰閣下為賊所執賊義而捨之
獨孤善字伏陁幼聰慧善騎射以父勲封魏寕縣公授
驃騎大將軍開府儀同三司加侍中進長城郡公周
初除河州刺史保定三年授龍州刺史天和六年襲
河内郡公從東討以功授上開府尋除兖州刺史政
在簡惠百姓安之卒於州贈使持節柱國五州諸軍
事定州刺史子覧嗣右候衛大將軍大業末卒
乞伏慧字令和馬邑鮮卑人祖周魏銀青光禄大夫父
纂金紫光禄大夫並第一領民酋長慧少慷慨便弓
馬齊文襄時為行臺左丞加蕩寇將軍累遷右衛將
軍太僕卿自永寧縣公封宜民郡王與兄貴和一門
二王稱貴顯周平齊授使持節開府儀同大將軍拜
佽飛右旅下大夫轉熊渠中大夫從韋孝寬擊尉惇
於武陟所當皆破授大將軍賜物八百段進柱國賜
爵西河郡公邑三千尸賚物二千三百段請以官爵
讓兄不許論者義之隋初拜曹州刺史曹民多姦隱
戶口簿帳慧下車按察得戸數萬遷凉州總管嚴烽
燧遠斥堠突厥竟不入境轉齊州刺史得隠戶數千
遷壽州總管左轉把州刺史在職數年遷徐州總管
表求致仕不許俄轉荆州總管又領潭桂總管三十
一州諸軍事俗輕剽躬行樸素見人以簺捕魚出絹
買而放之百姓號其處曰西河公簺轉秦州總管煬
帝初為天水太守大業五年征吐谷渾坐道不整除
名卒
閻毗榆林盛樂人祖進魏本郡太守父慶周上柱國寧
州總管毗七歲襲爵石保縣公邑千戶及長儀貎矜
嚴頗好經史受漢書於蕭該略通大旨工篆草隸尤
精畫周武帝悦之命尚清都公主宣帝初拜儀同三
司授千牛左右隋初以技藝侍東宫甚見親待尋拜
車騎上嘗遣高熲大閱於龍臺澤惟毗一軍法制肅
然賜帛俄兼宗衛率長史加上儀同後坐配大業初
以毗性巧諳練舊事詔典軍器尋授朝請郎毗立議
輦輅車輿多所增損擢起部郎長城之役毗總其事
有事恒岳詔營立壇場尋轉殿内丞從幸張掖郡持
節迎勞高昌王母憂尋起令視事自洛口開渠達於
涿郡以通運漕毗督其役明年兼領右翊衛長史營
建臨朔宮征高麗領武賁郎將典宿衛拜朝請大夫
遷殿内少監又領將作少監事率騎二千追斛斯政
政據高麗栢崖城攻二曰徵還卒年五十贈殿内監
獨孤盛雲中人上柱國楷弟性剛烈有膽氣以左右從
晉王累遷車騎將軍大業初漸見親待累轉右屯衛
將軍後不及被甲與左右十餘人逆拒亂兵為所殺
越王侗贈光禄大夫紀國公諡曰武節
唐
苑君璋馬邑豪也以趫雄自奮劉武周入寇君璋曰唐
以一州兵掇取三輔所向風靡此殆天命非人謀不
可爭也太原而南多巖阻今束甲深入無踵軍有失
不可償不如連突厥與唐合從南面稱孤上策也武
周不聽使守朔州及敗泣曰廢君言乃至此突厥以
君璋為大行臺統武周部曲屡寇代州而馬邑困於
兵高滿政以城歸唐詔拜朔州總管封榮國公君璋
引突厥攻䧟馬邑殺滿政退保恒安子孝政力諫恒
安人郭子威曰恒安故王者都山川足以自固君璋
然之與突厥寇馬邑犯太原邊人苦之後率所部降
拜安州都督封芮國公食五百戶賜帛四千匹君璋
不曉書然天資習事歷職有惠稱貞觀中卒
尉遲恭字敬德朔州善陽人隋大業末從軍高陽積閱
為朝散大夫劉武周以為偏將與宋金剛南侵得晉
澮等州襲破永安王孝基執獨孤懷恩等武德二年
金剛敗敬德合餘衆守介休秦王遣諭之乃與尋相
舉地降引為右一府統軍從擊王世充會尋相叛諸
將疑而囚之屈突通殷開山曰敬德慓敢不即殺後
悔無及王曰敬德必叛寧肯後尋相邪釋之引見臥
内曰丈夫意氣相許小嫌不足置胸中我終不以讒
害良士因賜之金曰必欲去以為汝資是日獵榆窠
會世充兵數萬來賊驍將單雄信騎直趨王敬德躍
馬大呼横刺雄信墜乃翼王出率兵還戰大敗之擒
其將陳智略獲排矟兵六千王顧曰公何相報速邪
賜金銀一篋竇建德營板渚令執矟略其壘大呼致
師建德兵出稍引却殺數十人衆益進伏發大破之
世充兄子琬鎧甲華整王望見問誰可取者敬德請
與高甑生梁建方三騎馳往擒琬引其馬以歸賊不
敢動從討劉黑闥賊衆四面合敬德率壮士馳入賊
王乘陣亂乃得出又破徐圜朗以功授王府左二副
護軍建成嘗以書招之贈金皿一車辭曰敬德起幽
賤久䧟逆地秦王實生之方以身徇恩今於殿下無
功其敢當賜若私許則懷二心徇利棄忠殿下亦焉
用之建成怒而止王曰公心如山岳雖積金至斗豈
能移之然恐非自安計巢王果遣壮士刺之敬德開
門安臥賊至不敢入將譖殺之王固爭得免其後隱
巢計日急敬德請先决王言未忍敬德曰人情畏死
衆以死奉王此天授也天與不取反得其咎大王即
不聽請從此亡不能交手蒙戮無忌曰王不從敬德
言敬德亦非王有矣王曰公更圖之敬德曰處事有
疑非智臨難不决非勇今勇士八百人悉入控弦被
甲矣尚何辭後又懇熟勸進計乃定時房元齡杜如
晦被斥在外復往諭之與入計議建成死敬德領騎
七十趨元武門王馬逸墜林下元吉將奪弓窘王敬
德馳叱之元吉走遂射殺之兵戰不解敬德持二首
示之乃去王命往侍上不解甲趨行在曰秦王遣臣
宿衛上意悦請手詔詣軍聽秦王節度内外始定授
東宫左衛率時坐隱巢者百餘家敬德曰今二人已
誅若又窮支黨非取安之道由是普原論功第一賜
絹萬匹舉齊府金幣什器賜焉除右武候大將軍封
吳國公實封千三百戶授涇州道行軍總管輕騎與突
厥戰涇陽敗之敬德所得財必散士卒然婞直頗以
功自負又廷質大臣得失出為襄州都督累遷同州
刺史嘗侍宴慶善宫有班其上者敬德曰爾何功坐
我上任城王道宗解喻之遂擊道宗目幾𦕈上不懌
召讓曰朕觀漢史嘗怪高祖時功臣少全者今視卿
所為乃知韓彭夷戮非高祖過國之大事惟賞與罰
横恩不可數得勉自修飭敬德頓首謝後改封鄂國
歷鄜夏二州都督以老授開府儀同三司朝朔望貞
觀十七年詔圖形凌烟閣及將討高麗敬德上言乘
輿至遼太子至定州兩京空虚恐有元感之變且小
國不足枉萬乘願委之將臣以時摧滅不納詔以本
官行太常卿為左一馬軍總管師還復致仕顯慶三
年卒年七十四詔京官五品以上及朝集使赴第臨
弔冊贈司徒并州都督諡曰忠武給班劍羽葆鼔吹
陪葬昭陵敬德晚節謝賓客不與通飭觀沼奏清商
樂奉養甚厚又餌雲母粉為方士術延年其戰善避
矟每单騎入賊羣刺不能傷又能奪矟還刺之齊王
元吉使去刃與校敬德請王加刃而獨去之卒不能
中上嘗問奪矟與避矟孰難對曰奪矟難試使與齊
王戲少選王三失矟遂大愧服
顧彦朗彦暉豐州人並為天德軍小校軍使蔡京以兄
弟有封侯相每厚禮之稍進秩同率軍復長安彦朗
遷累右衛大將軍光啟中擢拜東川節度使檢校太
保同中書門下平章事至劍門陳敬瑄奪其節彦朗
不得入保利州敬瑄誣劾彦朗擅興兵掠西境僖宗
下詔講和乃得到軍署彦暉漢州刺史初楊守亮忌
壁州刺史王建凶暴欲逐之建聞合溪洞酋豪取䦘
州擊利州刺史走即據二州守亮不能制彦朗與建
雅舊隂助貲饟建攻成都彦朗挾故憾與并力道路
鄣梗敬瑄告難於朝詔和解會彦朗卒彦暉自知留
後明年為節度使綿州刺史楊守厚攻梓州彦暉告
急於建建使李簡救之戒曰賊破并取彦暉無須再
往也簡破守厚軍彦暉辭疾不克取景福元年建攻
彦暉明年詔進彦暉檢校司空東川節度使乾寧二
年昭宗在石門督彦暉建赴行在建率兵二十萬次
綿州回襲彦暉彦暉不敢出建遂擊取巴䦘蓬渠通
果龍利八州上遣中人為兩川宣諭協和使建奉詔
還而兵不解四年建將華洪率衆五萬取渝昌普三
州壁梓州南敗彦暉兵凡五十戰圍遂固上仍遣左
議大夫李洵諭止建拒命梓有鏡堂世稱其麗彦暉
嘗會諸將堂上養子瑶尤親信彦暉以所佩劍號疥
癆賓佩之使侍左右嘗語將曰與公等生死同之違
者先齒疥癆賓衆曰諾及圍急瑶請聚親信飲得同
死彦暉手殺妻子乃自刎宗族諸將皆死時麾下兵
猶七萬云
五代
周德威字鎮遠小字陽五朔州馬邑人勇而多智能望
塵以知敵數状貎雄偉笑不改容當梁晉時周陽五
之勇聞天下為晉騎將稍遷鐡林軍使從破王行瑜
遷内衙指揮使梁軍圍太原令軍中曰能生得周陽
五者為刺史有驍將陳章號野乂常乘白馬被朱甲
以自異出入陣中求必生致周陽五晉王戒德威善
備之德威笑曰陳章好大言耳安知刺史非臣作耶
因戒其部兵曰見白馬朱甲者當佯走以避之兩軍
皆陣德威微服雜卒伍中陳章出挑戰德威部下退
走章果奮矟急追德威伺章已過揮鐡鎚擊章墮馬
遂生擒之梁師退德威取慈隰進攻晉絳戰于蒲縣
梁乘勝破汾慈隰既而德威復取之梁攻燕葛從周
取邢洺磁德威出青山口戰於張公橋氏叔琮至榆
次德威敗之於洞渦將五萬人為燕攻梁取潞州遷
代州刺史内外蕃漢馬步軍都指揮使梁軍攻潞圍
以夾城李嗣昭閉潞城距守而德威與梁軍相持營
於亂柳嗣昭與德威素有隙晉王病且革憂之王喪
國中未定而重兵悉屬德威晉人皆恐莊宗召其軍
德威即日還軍太原留其兵城外徒步而入伏梓宮
前慟哭幾絶晉人乃安遂從莊宗復擊梁軍破夾城
與李嗣昭歡如初拜振武節度使同中書門下平章
事又敗梁軍於神山攻晉州再敗梁軍於蒙阬天祐
七年秋梁遣王景仁將七萬人擊趙晉遣德威先屯
趙州冬梁軍至栢鄉莊宗自將會德威於石橋進營
野河北晉兵少而景仁所將皆梁精兵人馬鎧甲餙
以組綉金銀其光耀日晉軍望之色動德威勉其衆
曰此汴宋傭販兒徒餙其外耳其中不足懼也其一
甲之直數十千得之適足為吾資無徒望而愛之當
勉以往取也退而告於莊宗曰梁兵甚銳未可與爭
宜少退以待之莊宗曰吾提孤軍出千里其利速戰
德威曰不然趙人能城守而不能野戰吾之取勝利
在騎兵平川廣野騎兵之所長也今吾軍於河上廹
賊营門非吾用長之地也莊宗退臥帳中德威謂監
軍張承業曰王怒老兵不速戰者非怯也且吾兵少
而臨賊營門所恃者一水隔耳使梁得舟栰渡河吾
無類矣不如退軍鄗邑誘敵出營擾而勞之可以策
勝也承業入曰德威老將知兵願無忽其言已而獲
梁遊兵言景仁治舟數百將以為浮梁莊宗笑曰果
如公所料乃退軍鄗邑德威晨遣三百騎叩梁營挑
戰自以勁兵三千繼之景仁與德威轉鬭數十里至
於鄗南梁軍横亘六七里莊宗策馬進德威持馬諫
曰梁軍輕出而遠來必不暇齎糧糗縱其能齎亦不
暇食不及日午人馬俱饑因其將退而擊之勝至未
申時梁軍東偏塵起德威鼓譟而進麾其西偏曰魏
滑軍走矣又麾其東偏曰梁軍走矣梁陣動不可復
整乃皆走遂大敗自鄗追至栢鄉横尸數十里景仁
以十餘騎僅而免自梁與晉爭凡數十戰其大敗未
嘗如此劉守光僭號將兵三萬出飛孤入岐溝關取
涿州遂圍守光於幽州破其外城盡下燕諸州縣圍
幽州踰年破之拜盧龍軍節度使德威雖為大將常
與士卒馳騁矢石間守光驍將單廷珪望見德威於
陣曰此周陽五也乃挺槍馳騎追之德威佯走度廷
珪垂及側身少却廷珪馬方馳不可止縱其少過奮
撾擊廷珪墜馬遂擒之莊宗與劉鄩相持於魏鄩夜
潛軍出黃澤關德威自幽州率千騎入土門以躡之
鄩至樂平遇雨還德威與鄩俱東爭趨臨清臨清有
積粟且晉軍餉道也德威先馳據故莊宗卒困鄩軍
而敗之莊宗勇而好戰尤銳於見敵德威老將常務
持重以挫人之鋒十五年德威將燕兵三萬人從莊
宗於河上宿胡柳陂黎明莊宗問戰德威對曰此去
汴州信宿而近梁軍父母妻子皆在其中而梁人家
國繫此一舉吾以深入之兵當其必死之戰可以計
勝而難以力爭也且吾軍先至此糧㸑具而營柵完
以逸待勞宜按軍無動而臣請以騎軍擾之使其營
柵不得成樵㸑不暇給因其勞乏而乘之可以勝也
莊宗遽督軍而出德威謂其子曰吾不知死所矣莊
宗率銀槍軍馳入梁陣梁軍小敗犯晉輜重輜重見
梁朱旗皆驚走入德威軍梁軍乘之德威父子皆戰
死莊宗與諸將相持而哭曰吾不聽老將之言而使
其父子至此莊宗即位贈太師明宗時加贈太尉配
享莊宗廟晉高祖追封燕王子光輔官至刺史
安重榮朔州人善騎射晉高祖即位拜成德軍節度使
重榮雖武夫而曉吏事子德裕字燕之性介潔博貫
羣史精於禮傳宋初舉進士甲科累官金部郎中出
知睦州還判太府寺有集四十卷
宋
党進朔州馬邑人幼事杜重威愛其淳謹後進貴重威
子孫貧困分月俸給之周廣順初隸軍伍補散指揮
使累遷鐡騎都虞候宋初轉都校領欽州刺史遷馬
步軍副都軍頭領虔州團練使改虎捷右廂都指揮
使領睦州防禦使改閬州乾德初為龍捷左廂都虞
候領利州觀察使後領步軍務五年領彰信軍節度
兼侍衛步軍都指揮使親征太原命副李繼勲將河
東行營前軍開寳二年師臨晉陽置砦四面命進主
東偏未成列太原驍將楊業領突騎數百來犯進奮
身從數人逐業業急入隍中會援兵至緣縋入城獲
免上激賞之六年改侍衛馬軍都指揮使領鎮安軍
節度九年又命將河東行營兵征太原入境敗其軍
於城北太宗初召還太平興國二年出為忠武軍節
度使在鎮歲餘遇疾卒年五十一贈侍中進形貎魁
岸居常恂恂至擐甲胄毛髮皆豎時稱党太尉故事
都虞候已上悉書所掌兵數于梃上如笏記一日上
問所掌幾何進舉梃以示曰盡在是上以其朴直益
厚之見閭里畜禽獸者輙取而縱之罵曰買肉不供
父母反飼禽獸耶太宗親吏臂鷹雛於市進欲放之
吏曰此晉王鷹也進乃戒曰汝謹飬視小民傳以為
笑子崇義閑廐使崇貴閤門祗候
王承美豐州人父某事契丹為左千牛衛將軍開寳二
年率衆來歸父卒授天德軍蕃漢都指揮豐州刺史
太平興國七年與契丹戰斬獲萬衆擒其天德軍節
度使韋太以獻明年契丹入寇擊敗其衆追至青塚
百餘里斬獲甚衆尋請於州城置孔子廟許之
姚兕字武之五原人父寳戰死定川兕補右班殿直為
環慶廵檢一矢斃夏酋夏衆潰遂破蘭浪夏圍諸砦
兕時駐荔原堡先羌未至據險張疑兵伺便輙出有
悍酋甚武射中其目斬首還一軍驩呼明日攻益急
兕手射數百人裂指流血又遣子雄引壮騎馳掩其
後所向必克敵乃退攻大順城復往救轉鬭三日斬
級數十卒全二城慶軍叛以親兵守西關盜奔兕追
及下馬與語皆感泣羅拜誓不敢為亂神宗聞其名
召入覲試騎射屡中的賜銀槍袍帶遷都監徙鄜延
涇原從攻河州飛矢貫耳戰益力河州既得果莊圍
之兕曰解圍法當攻其所必救乃往擊隴宗圍遂解
累遷皇城使進鈐轄從攻交阯有功領雅州刺史破
乞弟領忠州團練使進副總管遷東上閣門使徙熙
河與种誼合討洮州破六逋宗城夜斷浮橋援兵不
得度遂擒果莊真拜通州團練使卒於鄜延總管贈
忠州防禦使兕事母孝凡圖畫器用皆刻仇讐未報
字力學兵法老不廢書尤喜顔真卿翰墨曰吾慕其
人耳與弟麟號二姚
姚麟字君瑞從兄兕攻河州中矢透骨鏃留不去以彊
弩出之笑語自若積功至皇城使為秦鳳副總管從
李憲討生羌擒隆吉卜再轉東上閣門使英州刺史
元豐西討以涇原副總管從劉昌祚勝於磨&KR1529;隘轉
戰向鳴沙趨靈州而高遵裕敗降皇城使永興軍路
鈐轄復為涇原副總管夏乞蘭會麟言秉常不廢即
為順命可息兵矣獨蘭會不可與願飭邊備示進討
之形以絶其望從之督諸將討干格平經略使盧秉
上其功賜金帛六百元祐初擢威州團練使龍神衛
四廂都指揮使歷步軍殿前都虞候步軍馬軍副都
指揮使紹聖三年以建武軍節度觀察留後出知渭
州安燾請留曾布沮之韓忠彦曰奏對語言非所以
責此軰乃留不遣尋拜武康軍節度使殿前副都指
揮使王贍取青唐麟謂方息肩柰何生此大患贍果
敗徽宗進都指揮使節度建雄定武軍檢校司徒卒
駕臨之贈開府儀同三司麟沉毅持重不少縱捨宿
衛將嘗犯法詔釋之麟杖於庭而後請拒詔之罪故
所至肅然
姚雄字毅夫兕子少勇鷙有謀年十八從父討金湯以
首騎先登奪隘又成荔原功韓絳薦之閱試延和
殿征安南瀘川皆在行歷涇原秦鳳將駐甘谷城知
通遠鎮戎軍岷州官累佐騏驥使紹聖中渭帥章楶
城平夏雄部燕河兵策援夏傾國來鏖鬭矢注肩益
奮賊引郤追躡大破之斬三千級俘數萬先五日折
可適敗於沒烟雄得雋諸道始得并力城成擢東上
閣門使秦州刺史明年寇攻平夏勢銳甚雄與弟古
合兵郤之徙知會州遷熙河鈐轄王贍略地青唐羌
攻湟鄯詔與苖履援之邈川方急雄至羌望見塵起
驚而潰遂趨鄯州履後期乃至贍言蘭溪宗有遺寇
履即往雄諫不聽戒所部嚴備以待俄而履師退賊
追及雄整衆迎擊破之獻馘二千遣中使勞問徙河
州种朴戰沒王贍軍䧟敵雄自鄯至湟四戰皆捷拔
出之遂築安鄉關夾河立堡以護浮梁通湟水漕運
商旅始集加防禦使建中靖國初議棄湟州詔訪雄
雄以為可棄遂賜趙懷德徙知熙州進華州觀察使
王原復河湟治棄地罪停雄官光州居住復竄金州
明年歸起權經略熙河安輯復新邊使知滄州加捧
日天武四廂都指揮使復為熙州遷安德軍節度觀
察留後步軍副都指揮使拜武康軍節度使召為中
太一宫使納節改左金吾衛上將軍又以武康節知
熙州熙河十八年間更十六帥唯雄三至凡六年尋
以檢校司空奉寧軍節度使致仕卒贈開府儀同三
司諡武憲
姚古兕子以邊功累官熙河經略靖康元年與秦鳳經
略种師中及折彦質折可求勤王時趣召師道師道
與古子平仲先率兵入衛欽宗拜師道同知樞密院
宣撫京畿河北河東平仲為都統制而种氏姚氏素
為山西巨室兩家子弟不相下平仲恐功獨歸种氏
忌之乃以士不得速戰為言欲夜劫營謀泄敗既而
金退詔古等領兵十餘萬護送之金䧟隆德以古為
河東制置援太原古進兵復隆德府威勝軍扼南北
關與金人戰互有勝負太原圍不解詔古與師中犄
角師中約古等齊進而失期不至師中敗於榆次金
人進兵迎古遇於盤陀古兵潰退保隆德詔以解潛
代之古屯威勝軍統制焦安節妄傳又勸古遁故兩
郡皆潰中丞陳過庭劾奏安置廣州
姚平仲古之子靖康中為太尉金人圍汴都平仲夜出
將士攻敵營不利逸去隠青城大面山建炎初所在
揭牓以觀察召之不出淳熙間人於丈人山見之年
幾百餘
孫谷朔寧人孫益知府事察其可用奏為椽屬待之異
於常僚益出師屬以後事益殁敵騎來攻衆議迎之
谷爭弗得嘆曰吾身已許國又不忍負孫公之託諸
人不見容是吾死所也或舉刃脅之無慴容遂見殺
金
楊伯通弘州人大定初進士歴官吏戶二部尚書承安
初拜參知政事御史路鐸劾其引用鄉人詔同知大
興府事賈鉉詰之鉉奏所劾不當乃責鐸而慰諭伯
通以尚書致仕
武都字文伯東勝州人大定二十二年進士調陽穀主
簿遷商水令縣素多盜廉得姓名榜通衢約毋再犯
悉奔他境察廉遷南京路轉運度支判官累遷中都
路都轉運副使以親老與弟監察御史郁俱乞侍及
服闋調太原治中再遷欒州刺史充宣差北京路規
措官拘括散逸官錢百萬入為戶部郎中權右司奏
事稱旨由海道漕遼東粟賑山東高其價直募致海
賈船遷中都西京按察副使按察使大安三年充宣
差行六部侍郎行西南路六部尚書佐元帥默訥盡
忠備禦西京有勞召為戶部尚書賜銀絹宣宗即位
議衛紹王尊號不當削時人韙之知大興府佩虎符
便宜行事弹壓中外軍民坐被酒以䙝衣見詔使解
職起為刑部尚書河東路宣撫使興定元年卒
完顔寓本名恩楚西南路明安人大定二十八年進士
累調河東北路提刑司知事改同知遼州軍州事召
為國史院編修官遷應奉翰林文字南京路轉運副
使父憂起復太府監丞改吏部員外郎大安初知登
聞檢院累遷右司郎中翰林待制兼侍御史貞祐初
議衛紹王事寓請降復王封時置招賢所村夫王守
信敢為大言以諸葛亮為不知兵寓薦於朝詔置行
軍都統張行信高琪言守信不可用上然之頃之寓
遷禮部侍郎改東京副留守隴州防禦使遷安化軍
節度使兼山東路統軍副使興定元年四月詔以本
官權元帥左都監行元帥府事和輯苖道潤移刺鐡
哥軍十二月密州破寓為亂軍所殺
完顔安國字正臣其先占籍上京世有戰功祖薩爾帕授
西南路世襲罕扎穆昆安國沉雅有謀畫尤善騎射
正隆元年為謀克常以少擊衆大定中為常山簿轉
虹縣令選充虞王府椽再遷儀鸞局副使明昌元年
晉使會達實部長有乞修歲貢者詔安國往使至則
羅拜執禮時北阻韃靼塞垣隣部邀安國俱行討安
國以未奉詔為辭強之不可或怵以危言答曰大丈
夫豈以生死易節暴骨邊庭不猶愈於病死牖下衆
壮其言餽贐如禮以奉使稱旨升武衛軍都指揮使
出為西北路副招討六年左丞相瓜爾佳清臣出兵為
先鋒都統適臨潢泰州部屬叛先討定之以功遷本
路招討使兼威遠軍節度使承安元年大鹽濼之戰
殺獲甚衆詔賜金幣既而右丞相襄總大軍為兩路
都統大捷於多泉子襄遣安國追敵僉言糧道不繼
安國曰人得一羊可食十餘日不如驅羊以襲之便
襄從之安國統所部萬人疾驅降其部長進官四級
遷左翼都統承安二年以營邊堡功召簽樞密院事
賜虎符還邊得以便宜從事並塞諸部降諭使輸貢
如初進拜樞密副使泰和元年特授世襲西南路延
晏河明安兼罕扎穆昆帝幸慶寧宫命嚴飭邊備奏
招西南路邊戍私竄者以安人心上是之三年致仕
封道國公四年起復前職卒輟朝葬以執政禮贈特
進安國在軍旅幾十五年號令嚴明又善伺知敵人
虚實及山川險易所向輙克諸部入貢能一一呼其
祖先弟姪名字以戒諭之諸部皆震悚焉
赫舍哩桓端西南路和掄桑噶明安人襲兄尼楚赫穆
昆泰和中充行軍萬戶破宋兵於蔡州加宣武將軍
渡淮敗宋步騎萬五千於鷂子嶺遂克安豐軍軍還
除同知懷遠軍節度使事權穆丹乣詳衮大安三年
西京行省選充赫辰萬戶遙授同知清州防禦事改
興平軍節度副使遙授顯德軍節度副使徙東路宣
撫司都統敗伊喇埒克五千衆於御河寨降萬餘人
加驃騎衛上將軍遙授同知順天軍節度事貞祐二
年為宣差副提控同知博索路兵馬都總管行府事
三年三月富森諤諾侵博索近境遣都統擊却之四
月復掠上古城别攻望雲驛遣軍拒戰破其衆數千
於三义里五月又拔其大寕鎮壘九月拒戰易池萬
奴衆潰去因招十一明安復來附四年遣王汝弼由
海道奏事宣宗嘉其功遷遼海軍節度使同知行府
事宣差提控如故博索路温綽寬世襲明安是歲改
邳州刺史充徐州界都提控紅襖賊數萬攻邳州破
之於黃山賊復來擊敗之溺沂水死者甚衆賊數萬
圍沂州同知防禦事布薩薩哈突圍出求救率兵赴
之薩哈還入城内外夾擊殺萬餘人賊乃去樞密副
使布薩安貞上其功曰桓端天資忠實深有計畫曉
習軍事薩哈勇而有謀皆得軍民心乞加擢用進金
紫光禄大夫兼同知武寧軍節度事提控如故召為
勸農副使充都提控屯陳州興定元年渡淮破宋沙
渡店至定城以少擊衆戰不留行未幾充宣差參議
官復渡淮連破宋兵獲其將沈俊遷武衛軍副都指
揮使分兵破山寨水堡殺獲甚衆興定二年遷鎮南
軍節度使權元帥右都監尋改武衛軍都指揮使仍
權右都監行元帥府於息州又權簽樞密院事代石
嘉紐勒緷於徐州四年冬上言竊聞宋人與李全將
併力來攻當預為之防五年正月召至汴力疾草奏
大略以南北皆用兵當預防其患及防河數策無何
卒年四十五勅有司給喪事
馬慶祥字瑞寧本名實喇濟蘇先世自西域徙家淨州
天山泰和中試補尚書省譯史大安初選使副通問
於元上曰實喇濟蘇智辯通六國語往必無辱也使
還授開封府判官内城之役充應辦使不擾而事集
未幾拜鳳翔府路兵馬都總管判官元光元年冬十
一月元將孟古布哈將攻鳳翔行省檄與治中胥謙
分道清野將行命畫工肖其貎付家人或曰君方壮
何乃為此不祥慶祥曰非汝所知也明日遂行遇先
鋒於澮水戰不利且行且戰將及城元兵邀其歸路
令衆騎曰吾屬荷國厚恩竭力效死乃其職也諸騎
皆曰諾人殊死戰良久矢盡元兵圍數匝欲降之軍
擁以行語言往復與謙皆不屈死贈輔國上將軍恒
州刺史諡忠愍正大二年詔褒死節士十有三人立
褒忠廟錄其孤而以實喇濟蘇為首
趙重福字履祥豐州人通大小字試補誥院令史轉兵
部譯使陜西提刑知法遷陜西東路都勾判官右藏
庫副使同知陳州防禦事時宋諜人蘇泉入河南重
福迹之至魚臺見前一舟將渡河令從者大呼泉姓
名中有倉皇失措者執之果泉也改滄州鹽副使歲
饑民煮滷賣以給食往往被杖重福曰寧使課殿不
忍殺人歲滿當降右丞完顔匡三司按出虎特薄其
罰除織染署令大安三年佐戶部尚書張煒調兵食
於古北口遷都水少監貞祐二年行西北路六部郎
中兼戶部員外郎治密雲縣守城有功遷同知河間
府事行六部侍郎權清州防禦使攝河北東路兵馬
都總管三年河間被圍密雲同事劉中勸降不聽時
兵少又多羸疾勸父老率子弟強者戰弱者守圍乃
解去遷河東北路轉運使致仕元光二年卒
完顔彝字良佐小字陳華善豐州人系出蕭王諸孫父
齊格泰和南征以功授同知階州軍事後戰殁於嘉
陵江從兄鼎字國器小字色埒必勒哈世襲明安以
善戰知名自壽泗元帥轉安平都尉鎮商州威望甚
重敬賢下士有古賢將風嘗搜伏得歐陽修子孫併
其族屬鄉里三千餘人縱遣之貞祐中彝為元兵所
掠帥置諸帳下時母尚留豐州彝託以省母乞還帥
以卒監之至豐乃與色埒劫殺監卒奮馬奉其母南
奔元兵追之由他路得免兄弟共輓鹿車載母渡河
宣宗授鼎都統彛補護衛旋轉奉御彝天資高明雅
好文史人以秀才目之從鼎壽泗帥府充宣差提控
佩金符鼎辟太原王渥為經歷渥授彝孝經小學論
語春秋左氏傳略通其大義暇輙作牛毛細字如寒
苦士正大二年鼎為總領屯方城復隨以往鼎嘗病
鎮防軍葛宜翁與李太和相毆訴彝不直宜翁量笞
之宜翁鬱鬱死其妻訟為故殺當彝大辟彝聚書獄
中讀之明年鼎病愈詔提兵而西入見哀宗怪其瘦
甚曰卿寧以方城獄未决故耶吾今赦之矣鼎尋卒
上聞亟馳赦彝諭以汝兄死失吾一名將今故曲法
赦汝他日奮發立功國得汝力我始不為妄赦彝泣
且拜退以白衣領紫微軍都統轉忠孝軍提控五年
元兵入大昌原平章哈逹命為前鋒時彝業沐浴易
衣若將就木椑者擐甲上馬不反顧是日以四百騎
破八千衆三軍踴躍自軍興二十年始有此捷奏功
第一手詔褒諭授定遠大將軍平凉府判官世襲穆
昆一日名動天下忠孝軍皆回紇乃滿羌渾及被俘
來歸者最號難制彝御之有方坐作進退皆中程式
所過州邑給常料外秋毫無犯街曲不復喧雜每戰
則先登䧟陣疾若風雨諸軍倚以為重六年有衛州
之勝八年有倒回谷之勝自刑徒不四五遷為禦侮
中郎將嘗與同列議副樞伊喇豐阿拉曰副樞好趨小
利今日得生口三百明日得牛羊一二千士卒喘死
則不復計國家積年兵力皆為是人破除盡矣豐阿拉
聞之置酒會諸將至彝曰汝曾短長我誠有否彝飲
畢徐曰有豐阿拉見其無懼容漫為好語云有過當面
論無後言也哈逹入鄧州留彝閿鄉南十五里彝尋
随而往九年正月三峰敗鈞州城破縱軍巷戰彝趨
避隱處殺掠定乃出自言曰我忠孝軍總領陳和尚
太昌原衛州倒迴谷之勝皆我也若死亂軍中人將
謂我負國家今日明白死天下必有知我者時欲其
降破足脛折不為屈割口吻至耳噀血而呼至死不
絶元將義之酹以馬湩祝曰好男子他日再生當令
我得之彝年四十一贈鎮南軍節度使塑像褒忠廟
勒石紀其忠烈
完顔布拉都西南路按春愛爾新明安人充護衛除
泰定軍節度副使喪闋起復唐古部族節度副使徙
安國軍移乣詳衮累官原州刺史坐買部内馬虧直降北
京兵馬都指揮使寧遠軍刺史歴同知臨洮府西京留守
事崇慶元年遷振武軍節度備禦有功遷一官初置
東西面經略司就充西面經略使上言管内太和嶺
諸隘屯兵控制邊要行帥府輙分臣兵萬二千戍眞
定餘衆不足守禦近復簡精銳二千七百以往今見
兵不滿萬老羸者十七八臣死固不足惜顧國家之
事不可不慮新設經略移文西京太原河東取軍馬
並稱非臣所統詔眞定還其精銳二千七百人西京
太原嵐州有警約為應援州郡皆不欲屬經略司遂
罷經略官入簽樞密院事改左副點檢四年遷兵部
尚書興定中致仕卒
吳僧格西南路人拳勇善騎射大安間籍山西人為兵
充馬軍千戶有功貞祐初遷萬戶權順義軍節度使
復取朔州眞授同知節度使事弟達拉授節度副使
燕蘇爾授節度判官提控馬實勒以下遷授有差僧
格乞賜糧十五萬斛朝廷以應州已破朔為孤城其
勢不可守乃遷朔之軍民九萬餘口分屯於嵐石隰
吉絳解間未行元兵至朔州戰七晝夜有功加遙授
同知太原府事兼同知節度使事達拉石州刺史曹
兒同知岢嵐州防禦使事四年始遷其民南行且戰
且行者數十里僧格力憊馬躓死焉贈鎮國上將軍
順義軍節度使
楊沃衍本名翰烈朔州静邊官莊人少為北邊屯田小
吏元兵入境率本族唐德哷勒部入保朔州南山茶
杞溝朝廷遣人招之與衆來歸授武州刺史武州屡
經殘毁貞祐二年二月元兵來攻死戰二十七晝夜
不能拔乃退以功擢本州防禦使武州軍民遷岢嵐
州升岢嵐為節鎮即以為節度使諭曰卿於國盡忠
屡有勞績其益勵忠勤與宣撫使輯睦以安軍民既
奉詔即以身許國曰不死王事而死於家非大丈夫
也三年屯涇邠隴三州有軍九千分為十翼五都統
親統者十之四是冬與夏人戰俘斬幾二千獲馬八
百餘匹器械稱是興定元年賜姓烏凌阿禾幾遥授
通遠軍節度使兼鞏州管内觀察使將兵五千從元
帥巴薩伐宋出鞏州鹽井至故城逢夏兵三百擊走
之又入西和州至岐山堡遇宋兵六千凡三隊遣軍
分擊逐北三十餘里斬首四百級生擒人馬甲仗尋
復得散關二年遷官一階遥授知臨洮府三年武休
關之捷功居多元光元年遥授中京留守俄拜元帥
右監軍世襲努呼哈爾呼必喇明安二年春元兵游
騎數百掠延安而南約圖們呼圖克瑪勒以步軍會戰呼
圖克瑪勒宿將常輕沃衍遂失期沃衍獨率兵追之野猪
嶺獲四人而還欲斬呼圖克瑪勒諸將哀請乃釋之俄而
兵大至駐德安寨復擊走之未幾元兵攻鳳翔還道
出保安遣提控完顔察喇破於石楼臺前後獲馬二
百符印數十詔有司論賞時元兵破西夏長驅至關
輔皆洶洶不安獨沃衍率其步將劉興哥往來邠隴
間屡戰屡勝故元兵不能東陜西行省檄令清野不
從嘆息曰我若清野明年民何所食遂隔大澗持勢
使民畢麥事正大二年進元帥左監軍遙領中京留
守八年冬哈達豐阿拉入鄧州留沃衍守閿鄉詔令取
洛南路入商州備上津與武仙相掎角諜知元兵由
豐陽而東還會二行省軍於五朵山下憤曰平章參
政蒙國厚恩握兵柄失事機不能禦戰乃縱兵深入
尚何言耶三峰敗沃衍走鈞州其部曲白魯諾爾愛劉
勝降元請招沃衍元帥令勝見沃衍曰降則授大官
沃衍善言慰撫之使前拔劍砍之曰我起身細微蒙
國大恩汝欲以此汚我耶遂遺語部曲後事望汴京
拜且哭曰無面目見朝廷惟有一死耳即自縊部曲舉
火并所寓屋焚之從死者十餘人時年五十二
伯特庫克西南路人壮健沉勇元兵克西南路鄰郡皆
降庫克獨不屈貞祐五年東勝州破庫克與裕爾雅
呼裕爾雅爾招集義軍披荆棘復立州事興定元年
詔遥授武州刺史權節度使裕爾雅呼權同知節度
使事裕爾雅爾權節度副使興定三年遥授同知晉
安府事尋真授東勝軍節度使東勝被圍糧絶率衆
潰圍走保長寧寨九月復被圍庫克死之
程震字威卿東勝人與其兄鼎俱擢第震入仕有能聲
興定初任陳留令治為河南第一召拜監察御史彈
劾無所撓時皇子荆王為宰相家僮席勢侵民震劾
奏曰荆王以陛下之子任天下之重不能上贊君父
同濟艱難顧乃專恃權勢蔑棄典禮開納貨賂進退
官吏縱令奴隸侵漁細民名為和市其實脅取諸所
不法不可枚舉陛下不能正家而欲正天下難矣上
乃責荆王出内府銀以償物直杖司馬以下及大奴
尤不法者數人未幾坐為故吏所訟罷官歲餘嘔血
卒震剛直有材幹忘身徇國不少私假臺綱大振小
人側目以故不能久留於朝士論惜之
冨察哲琳明安人舉進士順義軍節度使禁遊食蓄兵
器陳辭友弟爭自平加意撫安盜自息
山西通志卷一百十九
