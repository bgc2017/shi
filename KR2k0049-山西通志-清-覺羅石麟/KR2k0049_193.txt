山西通志卷一百九十三
藝文(十二)(碑碣三)
唐
鎮軍大將軍王榮神道碑戴少年
天列鈎陳之象國維環衛之儀蒼昊立程圖謀斯載心
膂之寄賢良是疇苟非副慎選曷以將軍累代而居其
位焉將軍姓王氏諱榮字榮與本太原人也肇自軒后
延於周室自靈王喪道黜太子晉於河東時人號為王
家子孫因以命氏子晉生宗敬為司徒至秦始皇大將
軍翦子曰賁曰離皆以武略著名列於戰國策及漢昌
邑中尉吉博通墳典形於書籍生二子長曰霸居太原
次曰駿居瑯琊公即霸之後矣自翦至魏凡三十四代
有昶為征南將軍後遇西晉陵替子孫有過江者為江
東盛族其不往者代有賢豪史傳備彰此無縷載隋季
喪亂龍蛇起陸爰有唐之始祖舉義師於北京惟公之
先宗嚮雄風於西土繇是奕葉承緒因家上京曾祖元
越州長史王父思獻唐元功臣行右龍武軍大將軍父
崇俊皇開府儀同三司行左龍武軍大將軍事莒國公
兼京功德使贈太子太保慶有所屬世無乏賢猗歟將
軍即太保之元子也高門有嗣美玉無瑕識鑒精通知
謀周達忠孝立志温良飭躬總角精乎兩經弱冠窮於
三略文武不墜剛柔得中風姿逸羣果斷在己公門家
子也肅宗皇帝美公先父有勤勞於國有訓導於家爰
自妙年授公左龍武軍司戈廣德初轉本軍中候未幾
遷同州伏龍府折衝賜紫金魚袋本軍衛宿衛皆特降
恩煦寵於勲賢代宗之初蕃戎豕突烽燧西舉鑾輿東
巡公父子俱為侍從翼戴往復公家是年特拜公陜府
元從遊擊將軍守左龍武軍馮翊府左郎將上柱國太
原縣開國伯食邑七百戸公以恪居韶淑之年志出雲
霄之路勤守職業色飬無虧雖居長上以公代有勲績
將施延賞之恩特賜故右龍武軍將軍李敬照長女以
其令淑有聞自内而降為公夫人也恩逾國戚寵過常
倫服玩禮儀無非常賜渥澤霶霈未之前聞公謙冲有
恒恭儉無替豈謂禍生不意家釁洊臻公柴骨棘心居
苫枕塊左右墳闕薦奠朝晡覩之者涕零聞之者惻怛
可謂至孝矣數年後遷右神武軍馮翊府中郎將尋改
右清率府率建中末賊比勝奸乘其不虞禍起肘腋宫
室蜂蠆車駕郊畿公乃奔馳扶輪躬奉矢石出殁生死
羽衛君王是知仁者必有勇也上嘉其誠特封武威郡
王食邑三千戸實封五百逮於克復城闕載酬厥勲興
元初拜奉天定難功臣雲麾將軍守右監門衛率府率
尋充左龍武軍南仗使八年轉左内率府軍職如故公
家之事知無不為晝警暮巡考課尤著者有詔補本軍
通直將軍職其將遷望亦增重松竹之操森然可觀貞
元末特拜左龍武軍事居文明之代翊舜禹之君嗣業
既彰軍風載振昔弘農楊氏四世三公太原王君三代
三品於戲德宗皇帝奄忽昇遐順宗欽明踐祚皇極公
以冊立之重拜御史中丞尋加鎮軍大將軍賜一子正
員八品改贈先父太子太保殊常之澤併集公門雖承
湛露之恩不易履冰之誡霜仗增肅天門益雄規模昭
彰職事修舉前後倫類莫之與京於是書芳躅於武經
寫丹書於麟閣俄乃紫微遷位皇室薦哀二帝山陵六
軍扈蹕羽儀爭勝公也推先煥采寳歷新昇恩加近侍
遷本軍大將軍兼御史大夫佩玉腰金朱門綵戟昔馬
援有伏波之號班超揚定遠之名雖門望同途終華裔
别實豈若登壇柱國授鉞中朝晝列彤庭暮嚴清禁渙
汗之重孰云比肩至如君盡其臣忠子及於父位萬乃
有一公其獲諸公之性也矜孤閔窮寬仁厚德不伐其
善無施其勞忠孝仁義全乎始終財帛洽於姻親粟禄
霑於鄕黨享福居崇固其宜矣公當拜命之始將軍疑
有事於南郊獻鋒銳者盈於九門執玉帛者來於萬國
公為六軍之首將持百代之名敷陳盛儀迥出羣格美
望充於朝野嘉聲達於聖聰因賜二子出身用旌厥德
公竭筋力罄於心神靡盬自哀積勤致疾天醫繼路御
餌盈庭雖上命以惜賢竟膏肓之罔救公累官十任歴
事五朝謀猷克申威惠斯在猶以遺訓貽乎子孫身後
之儀靡不詳告有始有卒公其得之公嘗謂知己曰大
丈夫誓當開拓疆境掃滌攙搶誅鋤奸兇廊清華夏致
君堯舜之上榮名管葛之前豈可保位金門坐安天禄
而已何乃壽齡不永事與願違未盡所試奄辭明代嗚
呼元和二年十月二十一日薨於道政里之私第享年
五十有六萬乘眷勲勤之德撤食傷嗟三軍思撫育之
情攀轅慟泣意夫卞氏之玉絶跡於良時隋侯之珠韜
光於幽壤翩翩盛德足繼前修亹亹餘風揚乎後代亦
可謂殁而不忘者也來年十一月二十四日丹旐既舉
青烏告期有司上聞錫葬殊等出天廚以饗奠俾中貴
以臨喪鹵簿溢於郊衢笳簫震於阡陌寵光存殁澤被
幽明棲神於鳳城東南龍首原先靈之左禮之至也夫
人隴西郡夫人李氏婦德柔明母儀貞順視孤惸以灑
泣撫靈襯以銷魂追思飾終罄竭家産嗣子朝散郎前
行左内率府錄事參軍太原縣開國公諒及王女等或
婉淑冲和或正剛勵節各稟家訓修於令閫絶漿豈獨
於曾參負米猶思於子路終天罔極叩地何追慮嘉躅
之遺闕請修文以記德予以素承交契見託臨終辭之
不俞聊載貞石銘曰顒顒聖君兮諤諤良臣惟德是輔
兮皇天匪親國有環衛兮天有鈎陳心膂之寄兮疇咨
哲人將軍之孫兮將軍之子開國承家兮提綱振紀君
臣浹洽兮永冀終始形圖彩閣兮名列青史彼蒼者天
兮殱我中賢皇王軫悼兮士旅澘然於以展思兮式薦
奠筵於以餙終兮鹵簿旌旃龍首之原兮鳳城之前蕭
蕭白楊兮窅窅黃泉立石刻名兮紀勲紀德揚名播美
兮千年
漢故丞相翟公重建碑表長孫傪
昔猗氏城西五里曰漢故丞相高陵侯翟公諱方進字
子威之墓公茂德洪業煇焯於漢廷公以儒術進歴京
兆尹御史大夫公端肅莊厲守位以威嚴稱漢成帝器
其能擢拜丞相公智能有餘兼通文法吏事以儒雅飭
法律故漢號為通明相公内行修飭事繼母以孝聞有
子曰宣曰義宣為通儒歴南郡太守義耿介抗直以王
莽悖亂攝政義忠烈憤激誓不顧死以東郡守扶順討
逆師敗被誅天下咸慕其忠而冤其敗此所謂盛德之
懿忠孝之門宜其光昭嗣續後代其昌熾乎故公之後
綿歴魏晉郡守列卿歴代不絶晉處士陽名重當時國
朝已還楚質木棲皆以文詞登第守宰不可勝記則公
之盛德忠烈烜乎其有後矣公之宅地廣斥松檟森列
洎貞元初懷光阻兵詔太原尹節度使馬燧討之馬燧
宿兵十萬屯於城中當賊之隧井堙木刊故公之松檀
蕩然槎摧矣公之碑記折墜草莽矣頽圯損廢綿歴三
紀故宗長翟春暨宗人翟皛等一二人相與謀曰文記
堙滅何以彰我祖之休烈松檀摧槎何以識宅兆之封
域遂與宗人翟皛等三十人協心一力建竪舊碑剗燿
榛莽以文字磨磷將剏碑以表之上啓於邑宰李公公
以為政之本莫先於教孝為禮之基莫大於敬宗子能
以尊祖為孝則吾政幾敷矣其宗長翟瑀及宗人等以
傪嘗忝在李公之遊固請為記輒敢紀其舊跡及宗人
重建碑之年月日以表云公本汝南上蔡人歸葬本郡
值東郡之敗其餘子孫逃難西遷改葬於此故諸孫代
為河東猗氏人長慶二年歲壬寅八月己未朔二十日
建
故丞相尚書左僕射太尉王公神道碑
李宗閔
上即位五年正月丞相左僕射太原王公以癸巳𤼵疾
其明日遂薨於位天子震悼愍惻遽命内謁者詣其室
索其所以飲食寢作之端既詳其無他状遂贈布帛菽
粟率用峻等既又不塞痛軫之意加内府之絹千疋以
賜之為之罷朝三日命兵部侍郎一人持節駕駟馬簫
鼓出自正殿直抵柩前冊公為大尉葬有日官給秘器
及就途遣王人亟臨視之命羽葆旂常輅車之飾皆及
墓俟其返虞鼓聲四節於里第而還示不與常制等也
其子鎮以宗閔晚陪公於相位之末稍窺公之行請銘
其烈以垂其後且不宜拒遂鋪其犖犖所能言者於金
石云公諱播字明敭太原人周靈王太子晉之後以歴
世為王因而受氏高祖滿汾州長史生大璡嘉州司馬
給事中司馬生昇咸陽縣令太子少師少師生恕揚州
倉曹參軍尚書左僕射公僕射元子也忠敬而本仁寬
明而有制内顯而敏外肅而和貞元十年舉進士第是
歲策賢良以直言校書於集賢殿其言平戎經國之術
粲然可舉調尉盩厔斷獄首出御史中丞李汶愛之奏
為監察御史按雲陽丞源咸季以贓免用疑文不宜調
而調因謁於臺遂捕劾之追奸胥窮律旨奏流咸季刑
曹郎罷所居官給事中以省詔非是奪俸緣而坐罪者
甚衆自是風聲不可遏矣為侍御史時京兆李實文皇
寵委能禍福卿士凡其榮衰繫所附背舉朝遠避其鋒
公在途而實來揖公移文詆之其詞可羞實遂奏公為
三原令求其不足於禮以持之公至尹署洎羣吏之館
還其邑敬府之禮無不具實既出其算反加畏焉縣之
編於戶者多中貴人前令率不能自為其政施張牽之
公悉召所謂貴人入坐堂中拜曰敬桑梓宜如是也邑
人大駭從其所指為長安令朝廷方恩于頔而以帝女
嫁其子民有與于氏蒼頭同盜人馬者前令捕民而縱
其蒼頭公始至縣即立取其奴與民均其法知御史雜
事京師饑穀起價京西諸侯相率閉粟公移之簡書徵
秦晉泛舟之說西鎮惴惴收去條令粟流於秦元和四
年為御史中丞歲中知京兆尹六年為刑部侍郎充鹽
鐡轉運使上言流人會赦而歸獨配囚為隔遂無還者
請率以七歲為竟至今用之尋加禮部尚書益以御史
大夫又以戸部尚書節度西蜀長慶初覲穆宗言中外
之事遂留為刑部尚書復幹鹽鐡冬拜中書侍郎平章
事仍其職匡維激𤼵始以進賢為急上方有意河朔以
財賦始出於下十一二年公用相印為淮南節度使以
其職随之四年言事者謂鹽運之設宜留京師用制方
上加檢校司空去其使未幾上念公成法又以使屬公
加司徒今上踐祚急詔徵公至即拜左僕射同中書門
下平章事仍其使尋兼太清宫使累進爵至太原郡開
國公食邑二千戶進階至金紫光禄大夫年七十二而
薨公入官三十二政逮事六帝出統楚蜀之師入極台
宰之尊前後三總鹽鐡既出又復幾二十年天之所覆
地之所載寧有獨私於公耶必有以當其然也一署吏
苟不犯無能奪其任者歲時奏課至於榮太史胥次遷
亦如之故人用安其為善莫有欺公者雖遠至海裔若
總轡笞捶窮年不死一吏貶一職而羣務自濟凡朝廷
平淮取鄆屠汴下滄景干戈不息者十五六年饋餉資
費随其緩急而立辦沛然若神給其間溝琵琶導潁河
以漕輕舟師人坐受其飽疏三門挽沈石以濟巨艫關
中遂亡其饑薦皇甫鎛之強敏而鎛反短公於上公猶
不知上謂其長者論景忠信矯制釋逗撓之將期必抵
於罪時服其敢深涉徐境導齟齬而為忠槩人曰真宰
相器也榷征之外有雜緡率貢内帑號為羨進貞元中
歲不過十二萬緡及公歲貢百萬緡凡國有大征伐不
慮其費之有無洎丞相晉公專征討之事兵食悉出於
公公方從容以贊其成及滄景平公有叶力之助自御
史中丞京兆尹總賦秉政未嘗書笏為記善於啓奏天
子不能自守其喜怒公以專志持務密匡於上行已寡
徒不喜伐露由是數帝任遇多被恩澤權利去留如在
諸已人多意公能詭合於時及公再持相印與晉國洎
一二公同輔於上趨嚮甚直雅符於道苟所舉公是公
必扶之即非是公遂嘿嘿不和由是上知公厚重而同
列亦聳待之乃見公之所為與嚮之不知者期公蓋甚
戾也公既屈於名而伸於富貴豈非盛德君子神明之
所祐耶故夫人清河崔氏給事中銳之女嗣子鎮前秘
書丞砥服名教不以丞相子自居其身次曰冰始受京
兆府參軍事其器甚遠公之仲弟曰炎季曰起與公三
人俱用文學奮於江左西遊長安七中甲乙時議偉之
公殁不幾日而起以戶部尚書司國之計門闥之士咸
來哭賀羣吏之執籍繁夥一如公之時其亦於世難求
也其從事故相國程公异今荆州相國段公文昌其他
分居中外羅諸臺閣者不啻三十人銘曰歲在太和惟
帝聖神圖任舊台乃相太原維是太原福禄其奔再持
化權樞揆聯聯兩統劇藩楚淮蜀坤始自元和公秉貨
泉歴憲穆敬洎兹聖君四帝財征去公孰親惟煑惟鑄
惟範惟聚東掃北殄上之所怒帶甲百萬惟食惟巨俾
公尸之不勞而具變通以時物無滯遺綱條一施莫越
其規御衆以仁中控其機信行恩馳罔有詐欺公之惟
揚漕務其將公之留庭職與公并首尾貫聯已二十年
相府使符随其興殂公之敏智顯爵自至不紛其外姑
真其裏始承其風畏公之邃及與之同泳公之義仁人
之跡殁而乃熾揭於兹碑不仆不倚
御史中丞贈太保李良臣墓碑
庚子歲嗣天子即位謂百執事曰先皇帝平定海内中
興我唐惟二三臣工孰為大僉曰邠帥司空光顔其尤
者始戰于夏又戰於蜀大戰于蔡終功于齊皆著嘉庸
實為上將天子乃召至京師禮之於庭命為宰相賜甲
第内宴以遣之曰姑復而所異日有事吾與公圖之居
一年燕趙繼亂天子詔公以許昌精兵渡河北討未戰
而軍罷留鎮於許昌又數月汴宋軍反逐其帥立其次
將㝏以請天子聞之怒又詔公以全軍征之公既拜勅
自以麾下萬人晝夜兼行一戰而摧其鋒遂傅於城下
賊衆惶駭斬㝏首以獻汴宋平朝廷冊功拜公司徒兼
侍中師還大饗勞於是百城之長與三軍之吏皆入賀
讃詠功德公泣且曰此乃天子神靈賢士大夫之力光
顔何有也然光顔曾祖父始自北土歸於天朝世總部
兵為國保障先公太保功烈尤多而皆從事諸侯止於
裨將儲休委祉集光顔弟兄今先人盛德未彰而光顔
專享其報光顔之罪也何敢言功其軍司馬武功蘇遇
起而言曰公位冠羣后勲在王府明著先公之美於後
世於古為可宜得宏達博雅之士以文之乃久而益傳
使使請銘於禮部侍郎宗閔宗閔承命惶恐辭不敢當
伏念百吏於宰相皆僚屬也又何敢譲退視公行状而
著其語曰太保諱良臣其先黃帝之子曰昌封於弱水
之北因其夷狄而王之其後子孫世世為大人號阿跌
部遂以為氏至太保王父諱賀之雄武而多大略諸部
君長爭歸之嘗思因事立功以顯名中夏當此時唐初
受命太宗文皇帝已即大位公率其所統南詣靈武請
為内臣太宗召見與語奇其材能拜為銀青光禄大夫
雞田州刺吏充定塞軍使賜車服器用以寵之命築城
邑以居始有宫廟官屬之制而族部滋益大矣當西戎
北虜之間甚有威聲卒皇考諱䢑豐嗣立襲雞田州刺
史以功加開府儀同三司太常卿上柱國卒贈工部尚
書太保素以寬厚勇敢為部下推服既襲位每謂其將
校曰自吾祖歸國蒙唐厚恩願憑諸君期以上報未幾
安禄山用幽燕勁卒反濟河陷洛而崤函不守玄宗幸
巴蜀肅宗幸靈武公聞之慟哭請於衆曰吾平生志業
嘗已布於諸君今王室多故是吾死節之日諸君能從
我乎衆皆感激許諾乃馳詣行在肅宗嘉之委以腹心
王師收兩京平劇賊公之功居多拜開府儀同三司雞
田州刺史充朔方先鋒左肋兵馬使事太尉汾陽王汾
陽王愛公沈默多斷軍中之事亦以咨公尋遷御史中
丞别職如故以寳應二年七月二十三日薨於河中理
所享年三十有六以貞元十一年八月葬於太原府城
東南孝敬原太保少為阿史郍可汗所重以其貴女妻
之實生三子長曰光玭為朔方都將不幸早夭次曰光
進朔方節度使刑部尚書薨贈左僕射少即司徒也元
和中憲宗章武皇帝以僕射司徒功在第一賜姓李氏
屬籍於宗正追命公為太保夫人史氏為燕國太夫人
河東節度使太原尹贈太尉李光顔神道碑
李程
經使大厦者實先榱棟利涉巨川者必具舟楫在憲宗
時淮夷阻命歴選將帥大興師戎始以忠武軍節度使
李公首應注意之選終成弭寇之效策勲行賞公實居
多故幅員千里盡成内地男女萬戶不為匪人任土之
貢歲入王府誰其致之知所自矣公諱光顔字光遠生
於將門早奉成訓忠孝兩大文武全才負劍既成躭書
不倦爰自裨將則有盛名早與其兄靈武節度使光進
其初同在戎府司徒馬公鎮理河東置之戲下嘗所器
異默而志之因間謂公曰爾有氣量終當光大但吾不
得見其時耳授以所執劍杖亦吕虔佩刀之義也其後
手挈偏師以合羣帥討楊惠琳於夏臺破劉闢於西蜀
由是雄名赫赫冠耀諸軍矣其在許昌也則慎固封略
繕完兵甲居安不敢忘戰臨敵未嘗墮農是以農戰交
務偶俱無闕有若曹公師次學校是修祭遵軍中俎豆
不廢得非刅有餘地才可兼人者乎鄆人不恭命公討
叛遂有義成之拜公以所統者許師所處者東郡疏陳
利害遂復其舊焉連下諸城而齊寇殱殄旋師未幾移
鎮邠土塞邊隟而遏戎隧也會穆宗踐祚寵綏勲賢以
本官同中書門下平章事復遷岐下寄重股肱幽鎮挺
災輔車為用詢於羣議非公莫能促詔不俟駕而至再
總中武之師兼下博行營節度使浚郊逐帥李㝏背叛
朝廷震怒俾公問罪朝受命而暮即戎叛者率其精銳
而來未及成列公乘勢擊敗如火燎原衆授首惡遂納
其師進檢校司徒兼侍中策元勲而厲列鎮也其後秉
圭入覲請代歸朝上以許人佇望勉諭再三俾公旋止
衆庶相賀復歴半紀績用大就司徒為真依前同平章
事上以太原公之故里晝錦而往拜河東節度使北都
留守太原尹公發跡并部人皆懷之及公之來如渴者
得飲寒者挾纊吏不按而奸自息軍不刑而令無犯無
小無大各附所安則公之才之量曷可涯也於戲邦國
將瘁隂陽遘災享年六十有五寳歷二年九月三日薨
於位并人罷市天子撤懸廢朝三日悼宗臣也冊贈太
尉葬於太原縣東孝敬原夫人隴西縣太君阿史那氏
祔焉禮也嗣子昌元檢校戸部尚書兼御史大夫上柱
國次子扶元守左龍武軍大將軍知軍事兼御史中丞
次繼元前行太常寺主簿次誠元守朔州司馬兼監察
御史次建元國子祭酒兼殿中侍御史次興元前守衢
王友兼監察御史次榮元左散騎常侍兼御史大夫次
奉元清源縣丞次播元前河東節度使兼監察御史次
安元右軍先鋒兵馬使守右驍衛將軍程忝公深知備
熟休烈豐碑見託安敢讓辭其辭曰四時運行歲功聿
成羣雄經營王度乃貞於赫太尉五世間生周之方召
漢之韓彭智叶蓍蔡心為權衡揚之不濁澄之益清孝
乎其親友於其兄六踐台席八擁戎旌隠若敵國屹如
長城蒼生瞻戴天子倚愛𤼵跡并部知名當代危自我
安否自我泰罕山蒼蒼汾水湯湯兵符相印佩握還鄉
内持吏化外靖戎疆俗既富庶人方樂康神理冥冥天
道茫茫不臻期頤孰謂延長泉扃一掩千載傳芳
柳州刺史柳子厚墓誌銘韓愈
子厚諱宗元七世祖慶為拓拔魏侍中封濟隂公曾伯
祖奭為唐宰相與褚遂良韓瑗俱得罪武后死高宗朝
皇考諱鎮以事母棄太常博士求為縣令江南其後以
不能媚權貴失御史權貴人死乃復拜侍御史號為剛
直所游皆當世名人子厚少精敏無不通達逮其父時
雖年少已自成人能取進士第嶄然見頭角衆謂柳氏
有子矣其後以博學宏詞授集賢殿正字俊傑廉悍議
論證據今古出入經史百子踔厲風𤼵率常屈其座人
名聲大振一時皆慕與之交諸公要人皆欲令出我門
下交口薦譽之貞元十九年由藍田尉拜監察御史順
宗即位拜禮部員外郎遇用事者得罪例出為刺史未
至又例貶永州司馬居閒益自刻苦務記覽為詞章泛
濫渟蓄為深博無涯涘而自肆於山水間元和中嘗例
召至京師又偕出為刺史而子厚得柳州既至嘆曰是
豈不足為政耶因其土俗為設教禁州人順賴其俗以
男女質錢約不時贖子本相侔則没為奴婢子厚與設
方計悉令贖歸其尤貧力不能者令書其傭足相當則
使歸其質觀察使下其法於他州比一歲免而歸者且
千人衡湘以南為進士者皆以子厚為師其經承子厚
口講指畫為文詞者悉有法度可觀其召至京師而復
為刺史也中山劉夢得禹錫亦在譴中當詣播州子厚
泣曰播州非人所居而夢得親在堂吾不忍夢得之窮
無辭以白其大人且萬無母子俱往理請於朝將拜疏
願以柳易播雖重得死罪不恨遇有以夢得事白上者
夢得於是改刺連州嗚呼士窮乃見節義今夫平居里
巷相慕悦酒食遊戲相徵逐詡詡強笑語以相取下握
手出肺肝相示指天日泣涕誓生死不相背負真若可
信一旦臨小利害僅如毛髮比反眼若不相識落陷井
不一引手救反擠之又下石焉者皆是也此宜禽獸之
有所不忍為而其人自視以為得計聞子厚之風亦可
以少愧矣子厚前時少年勇於為人不自貴重顧藉謂
功業可立就故坐廢退既退又無相知有氣力得位者
推挽故卒死於窮裔才不為世用而道不行於時也使
子厚在臺省時自持其身已能如司馬刺史時亦自不
斥斥時有人力能舉之且必復用不窮然子厚斥不久
窮不極雖有出於人其文學詞章必不能自力以致必
傳於後如今無疑也雖使子厚得所願為將相於一時
以彼易此孰得孰失必有能辨之者子厚以元和十四
年十一月八日卒年四十七以十五年七月十日歸葬
於萬年縣先人墓側子厚有子男二人長曰周六始四
歲季曰周七子厚卒乃生女二人皆幼其得歸葬也費
皆出於觀察使河東裴君行立行立有節槩重然諾與
子厚結交子厚亦為之盡竟賴其力葬子厚於萬年之
墓者舅弟盧遵遵涿人性謹順學問不厭自子厚之斥
遵從而家焉逮其死不去既往葬子厚又將經紀其家
庶幾有始終者銘曰是惟子厚之室既固且安以利其
嗣人
尚書左僕射劉公墓誌銘
公諱昌裔字光後本彭城人曾大父諱承慶朔州刺史
大父巨敖好讀老子莊周書為太原晉陽令再世宦北
方樂其土俗遂著籍太原之陽曲曰自我為此邑人可
也何必彭城父訟贈右散騎常侍公少好學問始為兒
時重遲不戲恒若有所思念計畫及壮自試以開吐蕃
說干邊將不售入三蜀從道士遊久之蜀人苦楊琳寇
掠公單船往說琳感欷雖不及降約其徒不得為虐琳
降公常随琳不去琳死脱身亡沈浮河朔之間建中中
曲環招起之為環檄李納指摘切刻納悔恐動心恒魏
皆疑惑氣懈環封奏其本德宗稱焉環之會下濮州戰
白塔救寧陵襄邑擊李希烈陳州城下公常在軍間環
領陳許軍公因為陳許從事以前後功勞累遷檢校兵
部郎中御史中丞營田副使吴少誠乘環喪引兵叩城
留後上官說咨公以城守所以能擒誅叛將為抗拒令
敵人不得其便圍解拜陳州刺史韓全義敗引軍走陳
州求入保公自城上揖謝全義曰公受命詣蔡何為來
陳公無恐賊必不敢至我城下明日領步騎十餘抵全
義營全義驚喜迎拜歎息殊不敢以不見舍望公改授
陳許軍司馬上官說死拜金紫光禄大夫檢校工部尚
書代說為節度使命界上吏不得犯蔡州人曰俱天子
人奚為相傷少誠吏有來犯者捕得縛送曰妄稱彼人
公宜自治之少誠慚其軍亦禁界上暴者兩界耕桑交
跡吏不呵問封彭城郡開國公就拜尚書右僕射元和
七年得疾視政不時八年五月涌水出他界過其地防
穿不補没邑屋流殺居人拜疏請去職即罪詔還京師
即其日與使者俱西大熱旦暮馳不息疾大發左右手
轡止之公不肯曰吾恐不得生謝天子上益遣使者勞
問勅無亟行至則不得朝矣天子以為恭即其家拜檢
校左僕射右龍武軍統軍知軍事十一月某甲子薨年
六十二上為之一日不視朝贈潞州大都督命弔其家
明年某月某甲子葬河南某縣某鄕某原公不好音聲
不大為居宅於諸帥中獨然夫人邠國夫人武功蘇氏
子四人嗣子光禄主簿縱學於樊宗師士大夫多稱之
長子元一朴直忠厚便弓馬為淮南軍衙門將次子景
陽景長皆舉進士葬得日相與選使者哭拜階上來使
乞銘銘曰提將之符尸我一方配古侯公維德不爽我
銘不忘後人之慶
南陽樊紹述墓誌銘
樊紹述既卒且葬愈將銘之從其家求書得書號魁紀
公者三十卷曰樊子者又三十卷春秋集傳十五卷表
牋狀策書序傳記紀誌說論今文讃銘凡二百九十一
篇道路所遇及器物門里雜銘二百二十賦十詩七百
一十九曰多矣哉古未嘗有也然而必出於已不襲前
人一言一句又何其難也必出入仁義其富若生蓄萬
物必具海含地負放恣横縱無所統紀然而不煩於繩
削而自合也嗚呼紹述於斯術其可謂至於斯極者矣
生而其家富貴長而不有其藏一錢妻子告不足顧且
笑曰我道蓋是也皆應曰然無不意滿嘗以金部郎中
告哀南方還言某帥不治罷之以此出為綿州刺史一
年徵拜左司郎中又出刺絳州綿絳之人至今皆曰於
我有德以為諫議大夫命且下遂病以卒年若干紹述
諱宗師父諱澤嘗帥襄陽江陵官至右僕射贈某官祖
某官諱泳自祖及紹述三世皆以軍謀堪將帥策上第
以進紹述無所不學於辭於聲天得也在衆若無能者
嘗與觀樂問曰何如曰後當然已而果然銘曰惟古於
詞必已出降而不能乃剽賊後皆指前公相襲從漢迄
今用一律寥寥久哉莫覺屬神徂聖伏道絶塞既極乃
通發紹述文從字順各識職有欲求之此其躅
殿中侍御史柳公墓表柳宗元
唐貞元十二年十二月庚寅葬我殿中侍御史河東柳
公於萬年縣之少陵原公諱某字某邑居於虞鄕曾王
父某官王父某官考某官奕世餘慶叢而未稔濟德流
祉其後宜大秀而不實為善者惑嗚呼哀哉惟公敦柔
峻清恪慎端莊進止威儀動有恒度英風超倫孤厲貞
方居室孝弟與人信讓當職強毅遊刅立斷自少耽學
頗工為文既窮日力又繼以夜鄉里擇推敦迫上道乃
與計偕來遊京師觀藝靈臺貢文有司射策合程遂冠
首科休有令問羣士羨慕居數年授河南府文學教勵
生徒選擇貢士儒黨相賀庶人觀禮秩滿渭北節度延
為參佐總齊軍政甚獲能稱加太常寺協律郎既喪主
帥罷歸私室方將脱遺紛埃退與道俱冲漠保神優柔
肄儒四方聞風交馳鵠書載筆乘軺乃作參謀出入朔
方陪佐戎車遷大理評事又加章綬朱裳銀印宗黨有
耀權略密勿潛機埋照完彼亭堡時其講教實從我謀
鄰國是傚改度支判官轉大理寺司直出納府庫頒給
軍食下無横斂黔首休息月校歲會莫不如畫庫豐財
羨制成計得又遷殿中侍御史度支營田副使分閫之
寄參制其半柔以仁撫剛以義斷戎臣坐嘯公堂無事
朝端延首方待以位既而禄不及伐冰政不獲專達以
其年正月九日遇疾終於私館享年五十嗚呼痛哉奔
驥騁力中途踠足高鴻輕舉在雲墜翼凡我所知哀痛
無極本道節度尚書朔寧王張公震悼涕慕不任於懷
臨遣牙將試殿中監李輔忠監備凶禮賵賻甚厚行軍
司馬侍御史韋中規等匍匐救助事用無闕丹旐素車
歸於上京撰期定宅莫有愆素故友諸生宗人外姻號
慟會葬哀禮咸申克窆玄堂掩坎廣輪顧盻無依徘徊
增哀廟勒休聲延垂後賢於是汝南月君相巢等相與
琢石書德用圖不朽文曰抱元淳稟粹和既強毅又柔
嘉登儀曹耀文章司學徒儒風揚自渭北來朔方戎政
閑黔首康冠惠文垂朱裳才不施天茫茫刊樂石篆遺
德延休烈垂憲則於萬年長無極
國子司業陽城遺愛碣
四年五月皇帝以銀印赤紱即隠所起陽公為諫議大
夫後七年廷諍懇至累日不解帝尤嘉異遷為國子司
業旌直優賢道光師儒又四年九月己巳出拜道州刺
史太學生魯郡李償廬江何蕃等百六十人投業奔走
稽首闕下呌閽籲天願乞復舊朝廷重更其事如己巳
詔翼日會徒北嚮如初行至延喜門公使追奪其章遮
道願罷遂不果獻生徒嗷嗷顧盼徘徊昔公之來仁風
扇揚暴慠革面柔輭有立聽聞嘉言樂甚鐘鼓瞻仰德
宇高逾嵩岱及公當職施政示人準程良士勇善偽夫
去飭惰者益勤誕者益恭沈酗腆酒斥逐郊遂違親三
歲罷退鄉黨令未及下乞歸就飬者二十餘人禮順克
彰孝悌以興則又講貫經籍俾達奥義簡習孝秀俾極
儒業冠屨裳衣由公而嚴進退揖讓由公而儀公征甚
遐吾黨誰師遂相與咨度署吏布告諸儒願立貞珉侔
高状明乃訪於學古之士紀公名字垂憲於後公名城
字亢宗家於北平隠於條山惟公端粹冲和高嶷懿醇
道德仁明孝愛友悌薰襲里閈布聞天下守節貞固患
難不能遷其心怡性坦厚榮位不足動其神為司諫義
震於周行為司業愛加於生徒宜乎立石俾後是憲其
辭曰惟兹陽公履道葆醇爰初隠聲覆簣基仁德充而
形乃作諫臣抗志勵義直道是陳帝求師儒貳我成均
開朝蒙滯宣明德教太和潛布玄機密照羣生聞禮後
學知孝進退作則動言是俲匪公之軌人用奚蹈麤厲
貪凌待公順之嵌偽譎詐待公信之少年申申咸適其
宜榎楚廢弛尊嚴而威公褒其良俾升於堂癯者既肥
榮加衮衣公棄不用懲咎内訟既訟於内猶公之誨匪
仁孰親匪德孰尊今公於征孰表儒門生徒上言稽首
帝閽謂天蓋高曾莫我聞青衿涕濡填街盈衢遠送於
南望慕踟蹰立石書德用揚懿則嗚呼斯文遺愛罔極
福州團練薛公神道碑銘劉禹錫
薛在三代為侯國分於鄒魯間傳世三十有一為齊所
并其公子犇楚錫土田於沛漢末避仇之成都曹魏平
蜀徙家汾隂遂為河東臨晉人自奚仲為夏車服大夫
距今數千年乘軒服冕舄奕冠世言氏族者署為關内
甲姓天意若曰始有功於車錫爾子孫世世有之公諱
謇字某曾祖寳胤以名家子且有學行歴尚書郎雍州
司馬邠州刺史王父繪有雋才刺三郡金密綿皆以治
聞累績至銀青光禄大夫封龍門侯烈考承矩仕至大
理丞公幼承前人之覆露補崇文生歲滿調主簿書於
亳之醮苦二邑又尉於東畿之河清貞元中上方與丞
相調兵食思得通吏治而習邊事者計相以公為對乃
授監察御史裏行充京兆水運使局居鴈門主穀糴具
舟檝募勇壮且便弓矢者為榜夫千有餘人隸尺籍伍
符制如舟師詔以中貴人護之聲震塞上每𤼵粟泝河
北行涉戎落以饋緣邊諸軍及乘障者雖河塞迴遠必
尅期如合符一歲中省費萬計累加侍御史内供奉賜
緋魚袋有司條白其勞入拜殿中内史未幾淮海節將
以戎倅缺聞事下丞相御史採可者僉曰公政事已試
遂授檢校戸部員外郎兼御史淮南軍司馬尋轉駕部
郎中錫以金紫遇府遷申命真相趙國公帶中書侍郎
代之公主行臺留務趙公文茵及境視置郵供帳及郊
視將迎部伍下車視簾幃器備乃曰信奇才也此不足
以展驥朝廷知之擢為泗濱守既報政就加御史中丞
俄遷福建都團練觀察使閩有負海之饒其民悍而俗
鬼居洞砦家桴筏者與華言不通公兼戎索以治之五
州民咸悦元和十年某日薨於位年六十七贈右散騎
常侍夫人趙郡李氏無兒早世繼夫人隴西李氏檢校
禮部尚書河東節度使說之女子凝為嗣季子茂弘以
諸侯禮議返葬故里蛾眉原從周也後二十有三年元
曰開成凝為平盧從事謹按甲令礱碑石來乞辭以垂
於悠久初公治粟於朔陲愚方冠惠文冠察行馬外事
聆風相厚謂可妻也以元女歸之明年愚入尚書為郎
職隸計司因白計相公召來會府行有日矣遇内禪惟
新愚以緣坐左貶間關外役竟不克面然而公之為德
善灌注心耳孝悌為根柢誠明枝葉之直方為天質禮
譲緣飾之所至藹然由此道也公初下世故人丞相李
太師誌其墓略曰弘深莊重幹敏絶人此與游者傳信
之詞也豈誣也哉故作銘曰河汾奫淪鼎氣敲雲散為
昌光凝為賢人常侍之生其宗孔碩從祖昆弟詵詵三
百文館入仕幽龍未光尺木為階俄然欲翔司會知材
續宣朔方邊師萬喉俟我嬴糧泝於黃河路出戎疆募
乃勇士皂衣挽航膺索臂弧穹廬在旁虜聞公名憚不
敢&KR1327;安北已南列城相望率有儲峙皆成金湯入居殿
中分巡輦下淮海軍大往為司馬軍中之治可移諸民
乃收於泗乃廉於閩閩悍而囂夷風脆急恩信綏之委
然如蟄閩方不淑天集其福公薨於寝元頳以復天王
廢朝贈之金貂莓莓晉原鬱鬱中條大墓舊阡松楸蕭
蕭笳鼓以歸德音孔昭
故宣歙池等州都團練觀察處置使宣州刺史兼
御史中丞贈左散騎常侍王公神道碑
常侍諱質字華卿始得姓自周靈王太子晉賓天而仙
時人曰王子因去姬為王氏自秦漢以還世多顯名由
今而上十有一代名傑仕元魏為并州刺史子孫因家
遂為太原祁人并州六代孫名通字仲淹在隋朝諸儒
唯通能明王道隠居白牛谿游其門者皆天下雋傑著
書行於世既殁謚曰文中子文中生福祚為蔡州上蔡
主簿上蔡生勉舉進士試賢良皆上第仕至河中府寳
鼎令寳鼎即公之曾祖也祖諱怡渝州司戸參軍考諱
潛揚州天長縣丞贈尚書吏部郎中公其季子也始文
中先生有重名於隋末其弟績亦以有道顯於國初自
號東臯子文章高逸傳在人間議者謂兄以大中立言
弟遊方外遂性三百年間君子稱之雖四夷亦聞其名
字公性有遠志常自忖度我大名之後不宜無見焉遂
力學厚自淬琢於春秋得之某公是於禮得之約僑居
淝水上躬督穡事善積於已而淮楚間羣彦多與之遊
公慊然自少無進取意與游者激之曰卿文儒家子篤
志如是盍求發聞俾家聲不頽今夫以文字芒洋當世
者誰如華卿庸自棄耶入謀於閨門咸以外言為是因
决策而西上在貢士籍天和内充不以時尚屑意角逐
攻取初無此心如楩柟生於深林未始自貴而度材者
一盻歆然在懷故以不爭而速售既登第東諸侯交辟
之從至者記室於嶺南授正字參謀於淮右進協律郎
其後佐許下暨梓橦南梁率為上介官至兼監察御史
司憲聞其賢徵入南臺轉殿内歴侍御史改尚書戸部
員外復為知己所薦遷秩授司勲郎中攝御史中丞紫
衣金章充山南西道節度副使入為尚書戸部郎中以
方雅特立除諫議大夫會宋丞相坐狷直為飛語所陷
抱不測之罪大僚進言無益公率諫官數軰日晏伏閤
上為不時開便殿公於旅進中獨感激雪涕居多由是
上怒稍解得從輕比公終以言責為憂求為虢州刺史
宰相行去又重違誠請增之以兼御史中丞用示異於
人也大抵以智謀而進者有時而衰以朴厚而知者無
跡而固公雅為今揚州牧贊皇公所知人不見其迹方
在虢略贊皇入相擢為左曹給事中凡有大官缺必寵
薦居數月遷河南尹又未幾鎮宛陵是三者中外所注
意不旬歲而周歴之時論不以為黨河南帝之别京其
治尚體度風采而别白區處之宣城國之奥壤其治在
束吏惠下蘇疲羸讋剽輕而勞徠澄汰之公兩得其道
不由一揆率身以儉而素風存任人以誠而羣務舉遇
中貴以禮而故態革内潔其志下盡其忠外無以撓其
理三者具求政之有粃曷由哉在鎮三載開成元年十
二月八日薨於位享年六十三監軍使上言有詔軫悼
不視朝贈左散騎常侍明年八月十一日葬於河南府
永寧縣洛川鄕史原從舊阡也初公娶於滎陽鄭氏生
三女而殁今蓋祔焉一子曰慶存方齔矣猶子前太原
府參軍扶執宗長書來請曰扶也早孤蒙世父常侍之
覆露今其嗣幼未任克家姑封琴書司管籥以俟其長
竊懼世父之德音不敭思有以垂於後者以誠告於從
叔大司農復命曰俞謹礱貞石以乞辭無忽余昔為郎
與常侍同列已熟其行實及讀墓誌即今丞相益州牧
趙郡李公之文自稱為忘形友其在宣州李公再入相
議以第一官處之牢譲不取羔鴈所禮則河東裴夷直
天水趙哲隴西李行方吳郡陸紹梁國劉賁博陵崔珦
人咸曰得士若揚州少與也而見器益州寡合也而見
親六從事材不一也而樂用是足以觀德庸可勿紀焉
銘曰隋有文中詔敭徵言當時偉人咸出其門粹氣紆
餘鍾於後昆常侍恂恂文中來孫𤼵源高麓中泳後大
蘭芽茁然秀出藂薈善不近名其聲日彰行勇於退其
道愈光哲者知之冥於周行以正持憲以文為郎以和
佐戎以惠臨邦以直司諫以公駿政守於三川頑民底
定乃鎮於宣先馳淑聲邑中婆娑瞻我旆旌問誰詢謀
濟濟君子問誰出納潔潔廉氏道本乎心暢於四支治
本乎正形於百為黠吏斂手齊民揚眉江清藪空夜柝
弗施公卧於齊邦民悽悽公衣陞座邦民行哭牙璋斯
來柳翣言旋棠樹未老周人慕焉熊耳之陽泱泱洛川
佳城在兹既固且安松楸飋然石馬矯然過者必敬宛
陵之阡
勅修應聖公祠堂碑鄭瀚
伊昔隋氏不綱海水羣飛必有真人乘弊而起我高祖
太宗提劒義動謐寧亂略釐天緯紐地維叱咤而日月
貞風雲動壹戎而帝道光將材出神祗奔讋不復後符
命謳謌肸蠁所以叶嗜欲元合岐陽之蒐高捐盟津之
會墜塗炭者戡定塞壺漿者勞徠煌煌乎天人之表以
蘇品彙或哲而謀或幽而明陶埏隂隲用啓眷佑矧草
昧之中睿作已張化而為大猷而布後嗣意者廓天統
扶土德神功不能戢其貺靈鑒不得遁其形理可明徵
道邁先覺時則霖沴方作饋餫不給曠若彗掃霅然鏡
開華髮逶迤告語濟師佳里社鳴濁河清秦星聚素靈
出擬諸斯瑞不是過也噫桀有昏德三苗亂常逮於逐
蚩尤掃攙搶幽贊不違咸是物也故能吉蠲之明祀視
諸侯之徽數赫赫天寳於以報功瀚曩時官謬紫微郎
將命大鹵霍鎮之下壽宫不騫敢鏤菲詞以恢王業其
銘曰崇山巖巖晉分所瞻唐風泱泱景祚悠長俯僂白
衣契幽洞微揭日無私我建義旗昔告趙符今導六龍
干戈之兆脱劒之幾勒諸崢嶸以永光輝開成二年正
月十八日勅建
刑部尚書致仕贈尚書右僕射太原白公墓碑銘
李商隠
公以致仕刑部尚書年七十五會昌六年八月薨東都
贈右僕射十一月遂葬龍門子景受大中三年自穎陽
尉典治集賢御書侍太夫人弘農郡君楊氏來京師胖
胖兢兢奉公之遺畏不克既乃件右功世以命其客取
文刻碑文曰公字樂天諱居易前進士避祖諱選書判
拔萃注秘省校書元年對憲宗詔策語切不得為諫官
補盩厔尉明年試進士取故蕭遂州澣為第一事畢帖
集賢校理月中詔由右銀臺門入翰林院試文五篇明
日以所試制加段佑兵部尚書領涇州遂為學士右拾
遺滿將擬官請掾京兆以助供飬授戸曹時上愛兵襄
陽荆州入疏獻物在約束外公密詆二帥且曰非善良
後雖與宰相不厭禍其後禮官竟以多殺不辜諡于頔
為厲李師古襲父事逆務作項領以謾儕曹上錢六百
萬贖文貞故第以與魏氏公又言文貞第正堂用太宗
殿材魏氏歲臘鋪席祭其先人今雖窮後當有賢即朝
廷覆一瓦魏氏有分彼安肯入賊所贖第耶上由是賜
錢直劵以居其孫在職三年每讌見多前笏留上輦是
否意詔湔剔抉摩望及少年見天下無一事五年會憂
掩坎廬墓七年以左贊善大夫署吉武相遇盜殊絶賊
棄刀天街日比午長安中盡知公以次紙為疏言元衡
死状不得報即貶江州移忠州刺史穆宗用為司門員
外四月知制詔加秩主客真守中書舍人叙緋受旨起
田孝公代恒陽孝公行贈錢五百萬拒不内燕趙相殺
不已公又上疏列言河朔畔岸復不報又貶杭州既至
築堤扞江分殺水孔道用肥見田發故鄴侯泌五井渟
儲甘清以變飲食循錢塘上下民迎濤祠神伴侣歌舞
徙右庶子出蘇州授秘書監換服色遷刑部侍郎乞官
分司得太子賓客除河南尹復為舊官進階開國九年
除同州不上改太子少傅申百日假又二歲得病薨官
白氏由楚入秦秦自不直杜郵事封子仲太原以有其
後祖某鞏縣令考季庚襄州别駕贈太保一女妻譚氏
始公生七月能展書指之無二字横縱不誤既長與弟
行簡俱有名故李刑部建庾左丞敬休友最善居家以
戸小飲薄酒朔望晦輒不肉食攜鄧同韋楚白服遊人
間姓名過海流入雞林日南有文字國為中書舍人三
日如建中詔書上鄭公覃自代後為相稱質直文宗時
文貞公果有孫起使下數歲至諫議大夫賢可任為今
上御史中丞他日景受嘗跪曰大人居翰林六同列五
且為相獨白氏亡有公笑曰汝少以待其曾祖弟今右
僕射平章事敏中果相天子復憲宗所欲得開七關城
守四州以集巨伐仲冬南至備宰相儀物擎跪齋栗給
事寡嫂永寧里中有兄弟家指嚮健慕以信公知人集
七十五卷元相為序系曰公之世先用談說聞肅代代
優布蹤河南隂德未校公有弟昆本跋不搖乃果敷舒
匪骼匪臑噫其醇腴於鄉洎邦取用不窮天子見之層
陛玉堂徵徵其中上汰唐禹帝為輦留續緒襞縷歲終
當遷戸曹是取曄白其華皭不痕緇用從棄遣至道天
子疇誰與伍率中道止納筆攝麾綽三郡理既去刑部
倏東其居大尹河南翦其暴逋君有三輔臣有田畆臣
衰君強謝不堪守翊翊伸伸君子之文不僭不怒惟君
子武君子既貞兩有其矩孰永厥家曾祖之弟坤柄巽
繩以就大計匪哲則知亦有教詔益裒其收揠莠而導
刻詩於碑以報百世公老於東遂葬其地
白楊神新廟碑令狐楚
道太原而北列郡數十鴈門為大在周秦時與山戎林
胡犬牙其疆國家以文德柔惠而去之北跡距塞口
猶千里而遠若内地控於通都秩二千石者非休勲懿
德則名王旄士乙亥歲今尚書隴西李公廉刺并部選
第郡政之尤異者得昌化守南康郡王河南元韶首表
其名遽聞於天璽書勞勉移理於代惟南康以北事老
謀逮事先侍中平王則尚書郎寧王勤於君惠於人而
敬恭於神由是神降之福人懷其德是歲夏五月赤車
彤襜至自石州初一日會計於官次察掾吏之勤惰次
二日存問於里閭求人民之利病既三日徧祭於山川
神祗蓋無停隂鑾不輟聲於郡東凡四十里白楊有祀
實代之主也滹水旁注鴈門山前峙䃲礴相抵為堆為
阜蘙薈柯條如虬如龍廣僅百畆厥高又倍信可以回
薄日月而避逃風雨豈朔漠之氣凝結於此乎坤元之
精决泄於此乎不然其何以巍巍蒼蒼將欲戛若木捎
扶桑卑大椿於漆園小蟠桃於東方與夫古墓多悲蕪
城早落者不同品矣按諸經記且曰昔元魏高祖孝文
由一成而宅九有起雲中而馭天下損益三代憲章百
王厥初經營由此途出繫馬其下歇鞍於枝威靈所憑
别白而在既偃頓以附土又騰跳而架空如有高掌蹠
為鳥勢形洎今朝中書令燕公說摹詠其事戸部侍郎
吉公中孚申而明之故迹彌顯高名益大為屏為圖播
於海嵎代人神之是以祠也而舊規相襲未甚弘麗簷
牖東嚮椽欒内奰有妖蠱之氣無尊嚴之威式車馬者
以避禍非以致敬奠蘋蘩者惟徼福不惟饗德猶此祀
也不亦涹孝文於代乎南康其孫也大懼夫祖德之墜
於地因愀然而言曰於古有召公奭以區區陜服為周
二伯行野聽訟憩於甘棠後之人思其人猶愛其樹其
在詩曰勿剪勿伐召伯所茇矧我烈祖有開國之武麗
天之文撫正萬方照臨四海而又儲祉降德於後子孫
俾不佞起家而王專城為守愧不能顯揚先美使若黃
帝幸君之使使理此土敢黷於祭祀是褻於功烈而速
其罪戾也一年因農之隙而易其地二年乘歲之豐而
改其製不三四年得請於上而新廟成南面衮服所以
稱尊也兩楹阼階所以定位也築墉於外所以禦侮也
設屏於前所以修客也耽耽沈沈顯厰靚深不風而清
無雲而隂前王戾止之儀於是乎在裔孫聿追之孝於
是乎舉不惟禁淫祀廢非禮抑亦開明德摛耿光欲使
異日觀者不俟請書問俗而知樹之所由植廟之所由
崇諗於有知僉曰非頌聲不可初南康之典化顧嘗客
焉迨今剖符則又備位於隴西公之府相得最舊見繩
為文故敢徵成之功與作之義篆刻貞石立於前楹庶
擬衛悝彝鼎之銘敢同魯僖閟宫之什銘曰蔚彼白楊
叢生鴈門蒙暑翳寒晴天色昏巨柢交柯龍翔虎眠從
古強名莫知其原惟昔魏帝於枝息鞍懸垂低昂厥迹
猶存大畏其力小懷其恩爰有靈祠號為神明二扉不
扃四簋不陳樵蘇所往雉兔為隣於鑠良牧時惟孝孫
下車之始致敬而言蔽芾甘棠猶思其人綿綿葛藟下
庇於根乃正召居式崇藩垣山立當宁翼張重軒有赫
斯皇既嚴且尊允矣君子孰如其仁大椿之年細柳之
軍吾與元也人誰間然欲載其功莫先於文編詞琢石
終古不遷
安定郡王工部尚書左僕射靈武軍節度使李光
進神道碑
安定郡王諱光進字耀卿節度靈武之三年歲在乙未
季夏六月寝疾於理所監軍使者驛馬以聞皇帝遣中
貴人齎尺一書與御府醫藥馳禮臨視旬有八日奄棄
厥命享年五十七矣制詔丞相御史罷朝會加賵賻然
後左揆之密印畫綬告於弟焉其年嗣子季元河東衙
前兵馬使檢校太子賓客兼監察御史次曰燧元陳許
節度押衙檢校太子賓客兼監察御史次曰毅元次曰
綬元宣義郎行太原府太原縣尉次曰宗元次曰吉元
血泣柴立護裳帷南歸太原越十一年二月己酉葬於
太原府東孝敬原禮也公之先代有才傑繼為酋帥常
統數千廬落號别部大人以三葉之忠原一門之信謹
宜錫祚胤降生俊賢公形清而視明神全而氣和猿背
虬鬚山立玉色贈工部尚書李奉國聓公之伯姊器公
於稠人教之騎射付以韜略由是𤼵跡雲中策名太原
始以勇敢從北平王燧戰於蒲次以愿恭事郎寧王自
良鎮於并或典領先偏或訓齊部伍公家之事無細大
戎府之務無重輕緣手風生過目冰泮禮部尚書隴西
公說待以心膂奏兼殿中侍御史中丞大司空嚴公綬
擇麾下之才奏兼御史大夫大司徒范公希朝求軍中
之舊遷為檢校左散騎常侍古人云一心可以事百君
於公見之由代州刺史石嶺鎮北兵馬使代北軍使超
遷工部尚書朝家思所以優寵尊異於公者無所愛焉
公弟光顔既平淮夷秉圭來朝疏公官伐德善涕泣見
請以表邱壟又會故例御史任夷則條二府政事上於
考功故得鋪陳馨香追琢琬琰云及異日而公疾浹旬
而公病不月而公薨悲夫信之結於人也深惠之被於
物也久聞喪而哭於野者雷動會葬而登於壟者星奔
豈止黧面刺心輟舂罷市而已嗚呼黑山雖順赤嶺猶
虞而耀卿春秋未高壽宫永閉懷忠憤者得不太息而
掩涕乎蔡邕傳有道之碑自知無愧范文觀武子之墓
可以與歸銘曰天有風霆是為威刑國之斧鉞用以征
伐明明我后耀武敷文矯矯我王砥節邀勲昔在偏禆
其道則宜洎司綱紀其儀不忒一麾出守十乘啓行藩
籬單于襦袴朔方心與世同政由己出塞上師壮軍中
廩實既宣大忠宜奏膚公西戡畎夷北服山戎慶方來
兮任萬崇身已滅兮名已空罕山之南汾水東白楊黑
柏多悲風
義昌軍節度使渾公神道碑路巖
天業光昭寳臣間出雲臺重沓旂常紛綸吾巨唐乎鎮
寧社稷纉揚忠烈勲居第一代代不絶其渾氏乎能遵
祖法不失家聲立朝守土所居可紀其康公乎公諱偘
字復貴其先姜姓之後漢郡渾邪王之裔始居於崤北
後遷於河南今為代人為山西右族七代祖潭仕隋玉
鈴衛大將軍生迴貴以兵從我高祖神堯皇帝佐平暴
亂拜豹韜衛大將軍生子慶為右玉鈴將軍靈邱伯生
大壽為太子僕贈廣府大都督生釋之為開府儀同三
司太常卿寧朔郡王廣德中拒扞西戎身殁王事贈司
空公大父諱瑊朔方副元師河中節度檢校司空中書
令咸寧王贈太師有大勲績其秩禄封賞埒汾陽西平
皇家中興此三人力也父諱鎬義武軍節度易定觀察
使檢校工部尚書贈太子少師取隴西李氏女實生公
公為兒時則柔敬敦厚篤志於學九歲由弘文生擢孝
廉第釋褐參同州軍事既冠益以通敏密靜稱於人因
從先少師於藩方不忍去庭闈諸侯有以幣以馬取者
一無所就元和十二年先少師奉詔以中山兵伐叛而
卒與寇遇以數千當數萬力戰而歸坐黜循州公憂蹙
内結晨夜在側從容道否泰之理以解發於至誠少師
為之灑然少師薨屏勺飲壊容貌幾不全者數矣嚴護
踰大江長號動神明親友見者莫不悽惻憂其困絶往
往罷吊既而外除大戚不衰遂退不肯仕居處飲食若
執喪者是時朝廷循勲臣後或言曰咸寧功累代不可
及其子身當聖朝以譴終未復無以示天下執政立言
之天子感其事趣詔盡還少師爵土由是勲閥之家皆
喜長慶中又有言公之材行不宜在閭巷者上亦以追
顯咸寧功德未足遂授公右龍武軍倉曹參軍歴太常
寺主簿太府寺丞由是以吏事自喜明習文法咸寧王
股肱王室卑體下士召置幕府得一時之人少師仕宦
早成不廢法度有譽於士大夫間公又修潔謙遜辭禮
閑雅由是仁人與之遊長者訪其廬矣稱述日甚聞於
庭中擢為左贊善大夫轉太子僕能勤其官改太府少
卿始用利器貨泉事聚不頓鋒鋩益為試可一日昭獻
皇帝讀國史至咸寧王卒嘆渾氏時無大官者欲用公
未有緣即日以銀魚朱袚賜之俄拜金吾衛將軍寵以
金紫公愈益小心俯僂不暇武宗時至太僕卿以謹良
選宣宗即位改少府監以繕理稱又拜左金吾衛大將
軍肅環衛明年遷司農卿練經制每以處逸樂悖勤勞
非忠也求出補吏不憚劇郡久之壽陽歲數饑有盜賊
上選能理者丞相舉公可用公至則猛糾緩化曉告慰
飬先是有貨茶盜鬭變難制至是皆解散走匿又勺陂
之水溉田數百頃為力勢者幸其肥美决去其流以耕
公隄防約束水復盛溢沃野之利歲歲增多徵為殿中
監服用如法頃之為昭王傅多稱惜之再為少府監遷
檢校工部尚書金吾大將軍日在彤庭宣宗器其能遂
賜高牙暢轂鎮於回中公嚮有將帥風習知四夷事以
故綏邊之績不日而成西戎别種王蒙數為邊害公曰
胡夷剽劫亦常事不煩兵鏖可以信取諭以咫尺之書
果相率遁去居無何又遣其舍人董英粲歸誠且貪錦
繡物公必其善意乃許互市竟不敢負約反覆初有戍
卒子為族長所掠奴畜之至是董英粲輒購而歸之曰
用報德關城無警早開晏閉矣邊兵之衣輦自京師吏
緣為奸纊帛悉濫公始周察變法犯必收按至乎聚給
親往觀之舊調軍食倉廩庾回遠不克往取率為空名
又度其途以便之自是寒無皸瘃戍益伉健既衣之又
食之撫士至矣萃戰馬五百二十匹牛騾稱是修金革
器五萬具備丁北卒三千人聚新粟五萬斛邊備完富
戎心震悚天子使使者齎詔即軍中加公檢校刑部尚
書以報之居歲餘復召為大金吾升三品階三領緹騎
日益親貴今天子即位謀滄海帥視公曰無以易爾咸
通二年遂授義昌軍節度使其理如在經始至則表蠲
水旱逋甚衆先是井為海染人不可飲遂閼河以汲舟
行則决决又輒塞公視而計之派鑿扄蓄舟來不留綆
垂不息厥功亟就於今賴之有田十頃游惰者不顧公
乃勤闢悉為膏腴既飲之又食之飬人至矣窮民有鬻
子者為之贖歸故校有孤女者時其配偶喪不辦葬骨
暴於野皆為調棺柩具粟帛郵亭相遠道里患苦作室
其間以庇來往歲比不稔給軍未贍峙糧十六萬石以
為儲蓄大抵能推誠於下辛苦率先民愁未解公費未
足孜孜雖人之求去已疾謀致家温不如也以故感神
貺來瑞鷙百姓文武吏謳謌借留護戎者奏其状天子
嘉焉詔曰幸卒教化之許留旬歲五年秋受代朝廷方
圖其功會其冬以疾聞明年三月二日薨於大寧里私
第享年六十九其年十二月某日葬於京兆府萬年縣
洪固鄉胄貴里於戲豹韜以義兵顯寧朔以邊患死咸
寧以殊烈著少師以威名用洎公以材能選陳力無曠
廢渾氏之風類是自穆宗後天下少事由是公未嘗有
鬭戰功始則以志行好學恂恂若儒者中則以精力辨
疑為循吏終則以和衆靜邊名之良帥不矜輿馬之飾
不嗜梁肉之味家産稍贍則以振昆弟賓客士有賢者
雖貧賤必與之均敵名以修飭光位以功效進自解褐
數十年歴九卿為二千石繼父位臨方面榮當代焉保
身守道一無塗汗於戲渾氏隂德代封之慶則大於于
公虞詡戰勲忘家之跡則優於平陽去病子孫支屬之
榮則高於萬石耿氏然若公之材未大施設不繼乎台
鼎不邇於期頤斯慊慊於五福也薨之日天子軫悼不
朝贈大司馬葬之日給太常儀仗博士定諡曰康斯可
以自見於後代矣長子曰術詹事府司直早終次子徵
特徽普卓皆幼公病篤召從父弟右威武上將軍佶泣
告曰先少師以後事託吾季父爾必繼之佶涕泗遵用
禮儀備具他日持故吏行状託余斯文是以叙而銘之
曰命氏自姜有後於唐咸寧達人實護玉璜功德愈甚
其緒乃昌少師宜之龍節煌煌尚書有繼卓然丱歲執
喪之日厥生幾逝渾氏有子天子下制擢為大官如翼
高戾帝前謹恭俾牧於東盜走年豐後為元戎篲烟息
波兩有顯庸厥庸惟富施之無窮宜久饗樂神報何薄
厥德有本頌之靡涸實銘於斯不銷不落
河南少尹裴濟墓誌銘穆員
唐貞元八年冬十月二十有八日前河南少尹裴公諱
濟字莊時春秋五十卒於京師靖安里之旅舍明年夏
四月朔葬於絳州聞喜縣之故原從先公居禮也高祖
懷節皇朝洛州刺史生太府少卿昭昭生蔡州刺史剛
剛生扶風郡雍縣令據公則雍縣府君之長子也生而
穎秀長而博辯質如瓊枝文如春林尤長記誦之學酷
重許與之契耳目一歴輒在心口意氣相合坐遺形骸
天寳末學優藝全方登俊造之貢俄屬國難家疚嶇﨑
險難以喪往事居之孝稱於所至服闋襄陽節度使來
琪表襄州參軍事屬有勢勝而理負與人爭官者州府
畏之公時攝功曹掾守文與直不為之撓琪嘉其所執
升之賓介有疑焉輒以咨之他日琪自相位獲譴已而
伏誅凡百門吏逃難解散公與陳郡殷亮始冒危於保
衛終毁家於葬喪君子難之故司徒李公勉聆公之節
辟以為屬自江西入尹京兆洎節制廣滑汴三府以公
明可折獄利可撥繁權可贍給清可澄察而武可臨戎
官歴金吾掾萬年尉三御史二尚書郎以至于御史中
丞職更推官洎支度觀察二判官以至於行軍司馬公
之奉李公也若體從心李公之任公也若素受彩李公
制用公為利器李公翺翔公為羽翼厥後李公罷鎮遷
河南少尹故孜孜勵精貳前後之政與我同志者必以
吴公李膺之名歸之其有所執賴於周人者非一貞元
五年受代來朝上京燕息衡門詠歌卒歲以俟道長末
如命何初公之在滑也方屬兩河之驚不敢以非疾之
憂貽於高堂堅請退閒亦既終飬其在汴也有二千石
結根貴幸怙寵傲慢收小惠於下隳大計於上公數其
不供之咎請以去之言而未行拂衣自免未幾彼果顛
覆李公於是厚禮還公且有中軍中憲之授蓋進退終
始不違於道多此類也母弟澄檢校膳部郎中潤大理
司直涇前穎州刺史少失先府君之教入學入仕為郎
為邦皆公之訓誘也夫人隴西縣君李氏故太子賓客
翼之子有淑媛之美成公之家事公姑之孝聞焉奉叔
公之友聞焉其輔佐之力由中及外者出處聞焉今也
髽首泣血自雍及絳一號千里行者悲之子曰鋌弱而
有立毁過成人謂員平生交親見託為誌其文曰猗歟
裴公昭朗直清哭來𤼵跡和李騰聲處則全養出能保
貞蒸蒸穆穆為予為孫夭閼遐志摧頽壮齡哀哉哲婦
為代之程
首陽山碑皮日休
天必從道道不由天其曰人乎哉大聖應千百年之運
仁發於祥義動於瑞上聖帝也次素王也莫不應乎天
地亘乎日月動乎鬼神或有守道以介死秉志以窮生
確然金石不足以為貞澹然冰玉不足以為潔非其上
古聖人不以動其心况當世富貴之士哉斯其自信乎
道則天地不可得而應也嗚呼夷齊之志嘗以神農虞
夏形於言由是觀之豈有意於文武者哉然跡其歸周
不從諫而死彼當求西伯也而得武王不曰得仁乎既
得其仁而不取其諫則夷齊之死宜矣太史公以其餓
死責乎天道嗚呼若夷齊之行可謂道不由天者乎如
不得仁而餓死天可責也苟夷齊以殷亂可平而臣於
周則周召之列矣奚有首陽之阨乎若夷齊者自信其
道天不可得而應者也天尚不可應况於人乎况於鬼
神乎
文中子碑
天不能言隂隲於民民不可縱是生聖賢聖賢之道德
與命符是為堯舜性與命乖是為孔顔噫仲尼之化也
不及於一國而被於天下不治於一時而霈及萬世非
刪詩書定禮樂贊周易修春秋者乎故孟子疊踵孔聖
而贊其道夐出於世而可繼孟氏者復何人哉文中子
王氏諱通字仲淹生於陳隋之世以亂世不仕退於汾
晉序述六經敷為中說以行教於門人夫仲尼刪詩書
定禮樂贊周易修春秋先生則有禮論二十五篇續詩
三百六十篇元經三十一篇易贊七十篇孟子之門人
有高第弟子公孫丑萬章焉先生則有薛收李靖魏徵
李勣杜如晦房玄齡孟子之門人鬱鬱於亂世先生之
門人赫赫於盛時較其道與孔孟實不相戾豈徒然哉
設先生生於孔聖之世余恐不在游夏之亞也况七十
子歟惜乎德與命乖不及睹吾唐受命而殁苟唐得而
用之貞觀之治不在於房杜褚魏矣後先生二百五十
歲生日休皮子嗜先生道業先生文讀先生後序尚闕
於贊述想先生封隧所在而為銘云大道不明天地淪
精俟聖暢教乃出先生百氏黜迹六藝騰英道符真宰
用失阿衡先生門人為唐之楨差肩哲相接武名卿未
踰一紀致我太平先生之功莫之與京
山西通志卷一百九十三
