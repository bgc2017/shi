山西通志卷一百四十二
孝義(二)
潞安府
漢
鮑昂德子字叔雅有孝義節行初德被病數年昂俯伏
左右衣不緩帶及處喪毁瘠三年抱負乃行服闋遂
潛於墓次不關時務舉孝廉辟公府連徵不至卒於
家
魏
祝公道袁尚將初郭援攻河東邑長賈逵死守攻益急
父老乘城約不害守乃降比降援欲以為將逵叱賊
不屈援怒促斬之吏民伏其背且乘城大呼曰負約
殺我賢君寧俱死耳乃囚於壺關將害之逵竊嘆曰
此間無健兒耶而使義士死祝公道聞之夜半引出
折械遣去不語以姓名及援敗乃知後以他事坐死逵
捄之不能解為之改服
梁
韓懷明上黨人客居荆州年十歲母患屍注每發輒危
懷明夜於星下稽顙祈禱時寒甚切忽聞香氣空中
有人語曰童子母須臾即差無自勞苦未曉而母豁
然平復鄉里以此異之年十五喪父幾至滅性負土
成墳贈助無所受免喪與鄉人郭麻俱師事南陽虬
虬嘗一日廢讀獨居泣涕懷明竊問其故虬家人答
云是外祖亾日時虬母亦亾故感動懷明聞之即日
辭還家就養家貧常竭力以供甘肥嬉怡膝下朝夕
不離母年九十一終懷明水漿不入口者一旬號泣
不絶聲有雙白鳩巢其廬上字乳馴狎若家禽焉服
釋乃去天監中刺史王憺表言之累辟不就卒於家
北魏
陽引襄垣人三歲喪父養於叔母年九十二終引已七
十五歲猶哀毁過禮恨不識父面追服斬衰粥食誓
終厥身凡十三年孺慕如一日鄉閭三百人上狀稱
孝有司奏聞魏主標其純孝加以散員
唐
陳正謙上黨人以信義著聞劉武周寇上黨高祖遣王
行敏馳救兵乏食正謙出粟千石濟之由是人人自
奮賊乃去
張光玭潞州人親疾刲股給帛
五代
韓德屯留人累世同居母死廬於墓側累年種瓜供祭
瓜有合歡帶之祥詔旌其門
宋
邢濬八世同居咸平中表其門蠲其租征
元
富珠哩克恭生二歲父母俱亾育於外氏比長追念親
劬常悲風木兄某旅喪歸其遺骸伯嬸失養躬具甘
旨及終以禮葬人皆以孝義稱之
和孝中長子人性孝貧甚力穡供甘旨父殁廬墓三年
形槁廢櫛沐髮幾脱人多憐之至正間旌為孝子
楊興長子人至正十二年縣尹齊泰奏旌為高年耆德
之門
王恭長子人母薄氏寢疾躬奉湯藥迨卒哀毁廬墓側
適妻李氏殁子明亦哀毁廬墓會兵興焚掠父子相
對飲泣不去學士吳顒為記有碑
張甫襄垣人五世同居至元初旌表
申克讓黎城人父天祐卒哀毁廬墓負土成墳旌為孝
子
張資平順人任黎城縣尹弟俊任千戶姪儀任副使同
居三世宦胥有聲
明
暴斌長子人質朴尚義宣德中徙民實塞下代兄往役
時以為難
白聚良長治人性朴實不知書母殁廬墓六年又張仲
智亦以廬墓稱孝(按孝子傳白聚良作唐人)
王俊長治人親殁廬墓日夕哭泣負土築墳弔者至惟
稽顙不出一語三年盜賊虎狼無敢相犯里人欲舉
其孝則曰人子自盡其心何辱旌為里人化之有張
攢張提車桐郭景榮俱廬墓云(按孝子傳作唐人)
仇鴻長治人給事中敏之曾孫孝弟順義居喪不御酒
肉三年後子孫最盛
仇時濟五世同居百有餘口歡然無間嘗與弟立家範
以為世守
仇朴敏之後與弟欄事繼母如生母母疾朝夕侍奉比
卒廬墓三年旌曰二孝欄尤以讀書執禮聞於時
陳德海壺關人事嫠母閻撫幼弟某以孝友稱
李芝蘭長子人父母年俱八旬晨昏左右婉曲承歡時
推孝子
李清屯留人性篤孝母殁廬墓狐兔為之馴擾事聞旌
其門
王之翰平順人隱居不仕義方訓五子仁施鄉里
王進朝平順人五世同居事聞旌門又劉守全七世同
居旌為義門
李庭玉潞州人正統中輸財助官賑濟旌義民
任昇秦仕胥長子人正統間輸賑千石旌表
張宏栗振金秉文張復旺趙興崔景春李贇董子榮李
鸞張鳳李城張恕李果鄭得興王思賢崔深靳良董
興楊慶劉岩胥長治人正統間俱以捐粟千石賜敕
奬諭勞以羊酒復其家三年
路俊郭麟王代昇楊慶王英牛聚良王仕亨閻節路環
胥壺關人正統間俱以輸賑千石旌表又李瑾成化
間以捐賑五百石旌表
韓贍常鎡楊得苗張才成胥黎城人正統間俱以輸賑
千石旌表
王威吳伯雲郭復陳胥襄垣人正統間俱以輸賑千石
旌表
原富長治人傭工養父父年八十二疾篤思肉貧弗能
得割胸前一臠烹而進之父以為美詢所自來曰乞
諸鄰再食請再乞疾立愈而刃傷浹旬亦遂平楊廉
訪飭表其閭並給庖廩云
路甸長治人與妻王氏竭力事親手製馬策鬻供父飲
父旣卒母年愈高左右扶掖不少怠家計漸裕母好
周濟甸嘗先意成之自少至老未嘗出一忤語
李文志長治人母老寢疾夜思肉食甚急引刀刲胸肉
進之疾尋愈
趙應格襄垣人家貧鬻飯竭力事親委曲承順不少倦
杜印靳榮范有亨周公政郗曾王新石曇胥屯留人正
統間俱以輸賑千石旌表又范桓石連郗倫郗敏張
翺成化間捐賑八百石旌表
王子順長治廪生父年九十母年八十有四母殁時方
嚴冬飲水跣足凡七日哀毁慘戚茹素終喪當道欲
為申請力辭之由貢生官教授
韓錦潞城人世敦孝讓自高祖和至孫子昭六世同居
又同邑李昇自高祖德亨至姪珉等亦然俱於成化
六年旌為義門
馮爾玉屯留人有義行多助婚喪出粟賑饑成化十八
年給以七品散官
路聰屯留人強幹尚義成化中流寇充斥糾衆縛其渠
魁縣令某被誣罷去倡義治裝送之又嘗說横璫使
自斂戢人以為難孫王道官光禄卿
仇森字時茂别號玉松子潞州人居東火村瀋藩恭禧
王選為儀賓傳家孝友數世同居立祠堂飭家範初
祠堂成祭畢作誓詞云吾家子孫及諸婦敢有不孝
不弟不同心協力或積異財謀分析者祖宗達於神
明殛罰之鄰莊僧寄錢二十千僧暴死無弟子親屬
乃出錢以葬僧餘皆頒僧之鄰人正德間迎養祖母
陳於城中合家偕往已而流賊奄至得免賊退聞有
不從賊死者趙袁焦王四婦白於巡撫王立碑建祠
初賊至索馬不應火其家卒弗與曰不與害一家與
則害及四方矣有子熙游於庠使從何粹夫學嘗積
雨行途中苦甚即覓工自南莊至城皆平治之凡士
與大比必薦贐之曰此吾里選之賢也一日感寒疾
方汗因先人忌辰冒風祀於祖宅疾復作是夕天殞
一星光如月落城中次日卒年五十九所著有玉松
稿家譜雄山集鄉約集成貞烈倡和集
劉斌長治人正德辛未流賊掠雄山兄穩被虜斌冒險
趨救泣請身代賊怒舉刃加頸斌不為動賊併釋之
王修黎城人會子太學生能文辭有孝行親終廬墓側
吕涇野柟嘗就訪焉世宗朝旌表其門咸陽馬谿田
理許少華宗魯咸為詩贈之
趙世濂襄垣吏員任巡檢罷歸嘉靖八年餓殍盈野捐
地掩骼數千具御史趙鏜奏請旌表
王修身黎城人太學生親終廬墓嘉靖間旌門又馬大
猷邵孟夏俱以廬墓稱孝
王大節長治人父相客死延安以遺腹生及三十五歲
母田亦卒時方為諸生投牒於郡裹糧徒跣遠尋父
骸有高年王萬牙指告所瘞處然恍惚莫可憑恃大
節稽顙籲神擲楮錢視所向求之果得石碣抱屍痛
絶輿還合葬隆慶三年郡邑以聞賜帛表其居
仇楫長治人官宿州吏目與弟森同立家範隆慶時同
居已及六世紀年一百五十旌為義門楫病癱吐瀉
牀褥間子勲每手挈其穢居喪三年不入私室以孝
子旌表
仇大長治人六世同居先後出節烈貞女二十三人萬
歷中旌義門
栗玹長治人成化間捐粟千石旌門又萬歷間郭思極
同母萬氏以捐賑一千三百石旌表
申志臯長治人與弟志伊事親篤孝父殁哀毁骨立志
臯至損一目其母喪明並祈天求代比殁廬墓三年
萬歷間旌為雙孝
張倫長治諸生幼孤事母孝母卒合葬父側負土築墳
廬其間穿井無水焚香拜泣泉湧出事聞旌其門後
由貢生官東阿訓導
張附翔平順人萬歷間貢孝事孀母義周煢獨恂恂
雅飭口不言人過任安化知縣
任翺長治人勤學好義建書塾修橋動以千金計子環
官光祿卿
栗瑢長治人沁源榮靖王儀賓事兄撫弟以恭謹著同
居不私積財弟欲異居瑢弗能止乃曰吾不得為張
公藝為薛包可也子應宏有文名
徐佩長治人隨征倭寇大戰於八團營賊拔劔徑趨光
禄任環所佩急以身當之而死任既得免遂大破賊
栗永馨字子明長治人性篤孝幼孤事母務得其歡心
比殁手自為志志成書石一字一淚文悉為涕淚所
漉至再至三書乃得就由舉人官通州牧有政聲
仇鴻潞州人幼嗜學尤精於史居喪準古禮三年不御
酒肉其後子孫胥以孝義著
張斗南黎城諸生家貧竭力購甘旨父年八旬時嬉戲
以悦之
宣化長子諸生父浩卒廬墓三年事聞旌其門
鮑希顔字復軒長子人性至孝家貧舌耕供養主人以
羢襪綿褲饋之不自用歸奉其祖再與之又歸而奉
其父自受寒凍不覺也由進士累官至遼東巡撫
王卿字上賓長子廪生山居養親不就歲薦親殁哀毁
骨立日夕號哭有司表廬稱孝
裴可長子人家貧傭賃奉母日具黍米餻餌無少間母
喪明奉事益謹
邢明教長子人家貧父老病竭力醫治妻高同心色養
不少懈
王丕式長子人純謹克孝親疾籲天乞代比殁喪葬克
致哀盡禮
霍惟德長子諸生事親孝竭心奉養不少怠飲食蔬果
不敢先嘗士林重之
張拱端屯留諸生父殁廬墓形色憔悴幾傷生
楊希賢屯留人嘗受馮寧寄金若干寧死子不知也舉
以還之封識宛然
崔仲和襄垣人性孝母疾思飲河水會天旱絶流求無
所得露禱於天河流遽通母飲之疾遂愈聞者驚歎
仲和官鄠縣令祀鄉賢
連濟民襄垣人父母繼殁枕苫獨居者五年不入内室
不御葷酒不茹蔬鹽有司旌之
王慶襄垣吏員任縣丞施財好義於陽澤門外創建石
橋利行人費數百金至今賴之
馬鏜潞城人事母色養兼至母嘗失明晝夜籲天明遂
如初官陵山衛教授
高可曕黎城諸生嫡母王病劇瀉不能起躬自滌除晝
夜侍藥餌弗倦比卒悲號哀切嫓於所生鄉黨稱之
子鳳鳴孝事嫡母隆暑侍病衣不解帶踰三月亦以
孝稱
牛繼先壺關人節婦路氏子生七日而父殁比長事母
色養備至由貢生官館陶訓導
郭㤚壺關舉人父修例授三品武職被誣成獄憤曰吾
父生兒不如緹縈哉及領鄉薦叩首謝天曰是㤚理
父冤之日也竭力陳救十年損家貲大半父得出年
老目盲而㤚亦面黧髮脱矣會當計偕中寒不果行
而父殁力疾悲號水漿不入口感重病卒
孫田平順人滔義子事親孝父疾刲股療之
韓雍字陶宇黎城增生少孤家貧教授生徒竭力事孀
母曁嫠嫂母卒哀毁失明子之玾歲貢生明季之玾
曾大父避寇於董北村寨忽報宼至封城以守之玾
從城堞躍下跣足奔寨跪抱曾大父慟哭寇乃散去
時以為孝感著韓氏家訓孫日宣亦貢生代父事祖
親疾衣不解帶事繼母不異所生妻郭氏曲盡婦道
尤明大義里人稱雙孝
王汝楫黎城諸生崇禎間流寇圍城乘夜踰入楫出油
數千斤於周垣上下悉懸燈炬遠燭百步賊謀遂沮
又捐米遍給守城夫役胥為盡力邑賴以全
賈夢鯨字禹門長子諸生崇禎九年蝗災捐貲募捕盡
納坑中得無害十二年流寇猖獗招鄉勇備器械登
陴戒守會蔡懋德來巡見之喜甚亟勞羊酒並賜一
方保障額以旌其能
李養志黎城人以孝友著教里中子弟周人饑寒嘗作
砦於卧牛山脊以禦流寇又與諸子登陴守城舉明
經授忻州訓導闖變佯狂歸里以長子甲黃贈文林
郎弟養裕死難
李養裕黎城人崇禎間為本郡理廳掾邢紅狼盤據黎
之西北養裕以兵備移文授千兵職遂歸鬻產設餉
募兵賊逼城下鼓勇登先矢盡力竭被執不屈死城
賴保全立祠歲祀
丘彦常襄垣人崇禎十年捐金修城十三年賑饑出粟
千石全活甚衆
賈待旌襄垣人闖賊勒餉代父受刑自辰至申死而復
甦父有疾衣帶不解跬步不離者三月官至信陽
州牧
國朝
原良長治人順治己丑姜逆之變母秦為賊兵所執欲
犯之奮梃相擊賊怒割其唇良罵愈厲母子皆遇害
王運隆貢生姜逆之變同弟運興奉母朱避兵天橋寨
中兵攻寨急母曰我死則不辱矣遂自縊兄弟號泣
展拜畢並投崖死
林茂楠長治人性孝友姜變負母避亂跣行四十里遇
賊驚散痛哭行求得母於保定得父於西安復走壺
關得少弟方亂時有少婦願作配者力却焉比事平
娶妻生子病垂危夢神語曰子固當死帝以汝孝義
故生子病果愈
崔洪憲襄垣諸生順治十八年查邑逋代納數百兩
馬遠長子諸生舌耕供父父好飲常夜醉於外遠每伺
人門左竢其出扶掖以歸終身無倦色
李禮門長治人七歲失母號泣不食者三日父天培鰥
居三十載雖一飯一寢禮門未嘗不在左右也比殁
哀毁骨立廬墓三年刊有勸孝歌以勖世
程鈵長治人父堂客死粤東鈵方七歲日夜號泣家貧
傭工於人積貲以歸其柩比母喪又以無力安厝憂
瘁百端傭工江南而殞世共傷之
崔兆祥長子諸生諸城令自晉養子也自晉被論病卒
家屬坐流徙時自晉子兆瑞年幼兆祥涕泣請代往
格於例不果行遇赦攜兆瑞歸鬻田產復徒步走諸
城迎自晉櫬返葬
裴日章字綠野長子諸生父殁日夜號泣喪葬不遺餘
力母年八十耳目皆廢日章朝夕左右扶掖厠牏依
依孺慕妻吳亦能相夫事姑
范文字素文長子廪生母喪哀毁盡禮父鵬升暮年失
偶左右侍臥不入私寢者數年父喜豪飲素嘗邀父
執供杯斝以博其歡文先父卒臨殁長泣以不獲終
養為恨妻秦氏子五人亦能繼其志
崔艮長子諸生弟峙完母程亾父宗羲再娶於陳生弟
亭父卒艮事繼母撫三弟並至成立創業均產時以
為難
劉瑤襄垣人拾還遺金以義稱
賈燾襄垣諸生事母孝外祖無嗣躬祭掃三十年年七
旬隆冬居喪赤足百日動合古禮又李挺生母疾躬
親湯藥終身不敢假手於人父卒哀毁骨立遂大病
明年春強掃墓痛哭仆地拯扶起吐血而卒
郭士英襄垣廪生事親孝父病祈藥於潞城齊雲臺旦
夕往返二百餘里父疾一年不暫離父故哀毁而殞
稱篤孝
李鼎黃字季耳黎城人養志子孝友好施助人婚葬無
虚日設粥賑饑者五兵燹後學宫傾圮罄資重修以
貢生授州同知未任卒
李占黃字杏苑黎城縣人主事甲黃從弟少喪父奉母
孝謹而性特豪邁以選貢入太學授天台知縣涖任
三年請告歸以養母母卒終身偶觸輒泫然流涕占
黃撫弟四人胥克有立置義田收租入以贍族歲饑
施粥給種率不責償當任天台時友張天斗傳母訓
曰寧可得罪上官不可得罪百姓占黃恪守之論者
謂為廉孝
申明善平順諸生妻石孝事翁姑以疾早世善感其賢
義不再娶鰥居五十載
王三聘平順人父病百方以醫之罔效三聘憂甚一日
夢中聞人語曰爾父病必獲虎肉食之始克愈則躍
然起曰虎肉乃克愈病乎已乃泫然曰吾又安繇得
虎肉而進之久之憬然悟曰虎肉尚可愈病矧股肉
乎吾誠割股肉庸知不效於虎肉遂割股以進父果
立愈或曰割股匪三聘意也三聘不得於虎聊以股
代也或曰三聘勇療父神爰以虎醒之事聞道府躬
詣門給扁以旌
汾州府
北魏
宋瓊字普賢謨子以孝稱母病季秋月思瓜瓊夢想見
之求而遂獲時人異之
郭文恭後魏時為太原令年踰七十父母喪亡文恭孝
慕罔極乃居祖父墓側晨夕拜哭跣足負土培祖父
母墓竭力積年不已見者莫不哀嘆尚書奏聞表其
門閭
唐
鄭興故永安縣人幼有至性父卒水不入口者三日事
母力勤稼穡以供甘旨母病湯藥必親嘗七日不解
帶又割股以療之貞觀元年有司具以聞於朝時適
病縣名與涪州永安同又欲旌興之卓行遂改縣與
所居之里皆曰孝義云
宋
元象始末無考今元象泊其遺跡也舊志稱其有孝行
嘗耕六壁城下
任康節汾陽人少遊學祖母李思之恍惚至側誦佛經
因急歸不復出遊祖母殁哀毁特甚躬㸑以養祖父
郝戭石州人家貧竭力養親舉進士歴通山令時年未
五十以父樵老上書請致仕為父求官執政諭使赴
官而後請則可乃留妻子於家獨奉父行踰歲竟謝
事得太子中允以歸及樵卒自負土為墳詔賜粟帛
杜遇官評事儉静仁慈周貧賑急妻死誓不再娶人稱
長者
元
李邦用介休人少有大志不泥俗學孝弟出於天性後
登進士凡居官教人一以孝弟為先時望歸之
韓子中性孝友弟子同嘗以罪當棄市子中以其子幼
往代其死主帥察知遂免弟罪禮送子中還鄉(按縣志作)
(子忠)
褚巴噶布哈次子布哈為紅巾所臠巴噶冒刃抱父屍
亦見殺
車世榮官鳳翔路隂陽教授以孝旌其門
明
董謙介休人洪武中官醫學訓科好義有勇略時邑山
水數發羣議築隄障之謙日夜督課蠲金錢勞其勤
者浹旬長堤屹立流賊猖獗謙率子瑛壻秦沖提鄉
勇三百人徑搗其巢賊黨驚潰賊復乘夜奄至謙横
刀搏戰至明子壻復左右翼之賊遠竄不敢復窺介
山人胥稱之
楊智介休人少喪父淡食三年人未嘗見其喜笑後母
喪哀毁廬墓白兔馴擾人謂孝感正統間旌其門
張得滿賈彬俱以輸穀賑饑旌表又王志可正統間輸
賑旌為義民
王玘白海劉儀郭贇正統間俱以輸賑稱義
李沖郭厚楊贇劉雄正統間俱以捐賑旌門又雷應正
萬歷間輸賑千石全活甚衆
梁晟董澄正德間俱以捐賑旌門
韓道兒臨縣人嘉靖十九年俺答兵入境掠其父時年
十七追及之以石擊兵救父得免道兒被殺事聞旌
表從祀
張鈞永寧舉人親老不仕讀書奉養孝聞遠近嘉靖辛
丑俺答兵入寇擄其父去號哭不絶追百餘里流矢
中肩拔去復馳至則父已遇害一痛殞絶稍甦盡飲
父屍遺血水不入口三日而卒事聞旌門
楊經寧鄉諸生嘉靖十九年父遭寇害誓死復仇同子
淑湘提鐵棍四十觔結河南王千觔侯機躪入寇穴
以雪恨邑令旌門
陳訓寧鄉歲貢性醇篤事親誠敬撫姪慈愛特制家訓
長幼恪守無逸志
于博永寧人幼孤年十六讀書城中俺答兵至號歸求
母母已被執道遇之取石擊賊賊剖其心而死母得
遁歸嘉靖間旌表
張永安永寧掾吏父為俺答兵所逐持梃追之擊傷二
賊父逸安護其後被數十創死嘉靖間旌表
張更化汾州人事繼母孝與弟同居無間言嘉靖甲子
乙丑聯&KR1471;進士授南陽府推官擢監察御史巡視兩
浙鹽政按鳳陽刷卷南畿胥以整飭著出為陜西副
使遷參政潔身率屬得憲臣體尋丁外艱補湖廣參
政遷山東按察司使平反冤獄丁内艱復補山東按
察司使民聞再至歡甚遷右布政使歴河南左布政
使晉階太僕寺卿致仕
曹禄字抑齋汾陽人事親孝凡修城築堤建橋穿井諸
義行皆為父祈年而設也萬歷間餓殍遍野買地營
塚清明酹酒致祭歲以為常郡人王緝張更化俱有
碑記
劉仲原汾陽歲貢母喪廬墓晝夜悲號有盜夜半乞
火與之遂化為善至今人稱其墓為孝子墳云
劉得仁汾陽人歲旱發願禱雨遂自焚死大雨隨注州
司葬至今稱為義塚云
嚴敏汾陽人天性好施衣食棺木藥餌濟人者終身不
倦
賀來佐汾陽人八歲喪父盡哀每日祭墓而後食如是
者三年母病時方九歲廢寢食奉侍藥餌四閱月如
一日比卒五日不食哀毁骨立親友勸解淡食終制
後補博士弟子員
張榮平遙人父患風疾朝夕奉侍二十餘年未嘗處私
室比疾篤至為嘗糞父亦尋愈
邵希曾平遙諸生幼孤家貧事母張自甘粗糲曲盡色
養母殁歲薦入官恨未禄養哀傷踰禮
趙澄平遙監生母喪廬墓朝夕泣奠塋中草木皆為冬
生
李憲平遙人官山東布政司理問食知州俸歴官二十
年號清愼事母親奉甘旨執喪三年出告反面事死
如生士夫並高其行
劉士弘寧鄉諸生參政有誠子性孝友母蚤喪晝夜為
孺子泣事祖母晨昏定省自為炊㸑父遊宦邸星馳
赴膝下承歡朝夕父疾篤衣不解帶比殁毁幾絶撫
諸弟友愛時共稱之
任良才平遙進士初令江隂遷高郵守所至有聲母病
親嘗糞父病籲天求代誨人亦號勤懇
任義平遙舉人孝思純篤居喪廬墓三年
梁殿邦字元鎮平遙人由舉人令三水幼孤事嫡母閻
生母曹曲盡誠孝居喪守禮不出戶庭者三年
趙宗堯平遙人父殁三年未嘗見齒同弟宗武事母櫛
沐飲食彌勤篤家無私積周貧焚券親族賴之
王欲見字以道平遙諸生讀書守道天性孝友居喪哀
毁踰常坐臥草次四十九日自始喪至大祥斷絶葷
酒蔬菜日惟食粥不入内室禫祭始食菜麵素冠披
髮三年如一出告反面不啻生存
梁州尹平遙人善事父母以孝名父病醫罔效或言割
股愈病者慨然曰身親之身也以親之身行殆固不
可以親之身已親之疾奚不可且苟可以已親疾雖
剖心瀝膽為之豈其一股而難於割乃刲肉類掌糜
以進父食之霍然起論者以為孝感
梁州儒平遙人嘗割股以愈母病或曰子寧不自惜耶
州儒曰吾惜吾身所以惜吾母也以母而惜身吾有
身吾無母矣夫有身而無母其不自惜也孰甚而子
乃惜吾不自惜乎然則子為名高耶州儒愀然曰吾
知吾母而已奚名之為且當吾母病上天下地無可
著吾身者吾惟母疾是懼而疾之克愈是蘄吾奚知
有名如若言是吾以母市也子休矣盖州儒之事母
者類如此
武琦介休諸生母喪廬墓時有横軍作亂逼視廬中圖
書盈几别無長物贊云孝子也去之琦由舉人官陜
西肅府審理
李英俊介休人父天質狂疾投井時方灌園奔捄不及
隨投井中俱死
王延介休人父損病垂危籲天求代又詣城隍廟割股
進之病尋愈
張應堯字心聖介休歲貢事祖父以孝聞兄弟七人同
居立家規十六則復立同居另㸑法身為家長立農
正工正及副祭祀婚嫁宴會餽遺工作皆有度數家
人千指奉命惟謹人稱義門
靳士龍介休人父世愛偕里人高汝才樵山中汝才奮
拳世愛墜崖死母貧羸且遺腹冀萬一生男寢其事
已而士龍生喜甚左搘右拄士龍獲長為言父死狀
輒泣下士龍亦泣急思雪忿以母輒中止後母卒營
葬事訖乃曰復父仇償母志斯其時矣因持梃出要
汝才於路擊殺之語人曰四十餘年積恨今日始平
遂詣縣首其事或欲列於官士龍曰死吾心也何喋
喋為卒死於獄邑人哀之曰士龍孝子士龍母亦烈
女也爰以貞節孝烈旌之
武賢孝義人太學生母失明以舌餂之遂復明父母俱
殁每於墓下出告反面尤必倒行百餘步不見墓而
始已聞官司傳呼聲雖暗室亦拱立竢之後令元氏
以理化民民皆知勸祀名宦
文楊孝義廪生流賊充斥亟走尋父時父在西隣挺身
往救乞代不得遂併遇害
張大發孝友好施嘗修橋梁道路及儒學文廟父殁廬
墓六年母病為減食飲母卒悲號絶食者數日左右
柩側未嘗頃刻少離(按孝義縣志作大登)
李天育孝義廩生父以酒狂誶罵隣里其母抑之房中
遂憤極自殺育痛父非命遂絶飲食躃踴哀號三日
而卒
田賦孝義人太學生七歲喪父慟毁骨立母病跬步不
離籲天請代憂瘁之至髮為盡白弟佃遠歸罹劫口
吮瘡血親同臥起緣思母不置遂成病卒鄉人皆稱
為田夫子
尚義字用方孝義人有至性父卒事祖母繼母孝順備
至祖母患𤯝盲日夜哀禱尋果復明
楊樑任國兖李異香胥孝義人以刲股愈親疾稱孝
賀進臨縣諸生父膺死罪詣官求代詞極懇切官從之
械獄中聽決者三次後奏請得宥與歲薦
賈銳永寕人性篤孝家貧幼孤事母能竭力致養遠近
皆稱曰賈孝子母卒年九十八銳亦六十七矣哀毁
廬墓遂卒於塋
高節温勵武衞並臨縣人以廬墓稱孝
白惟能臨縣人歲荒輸賑千石事聞旌表給冠帶
寗孟魁石樓人事親篤孝承顔順志跬步不離事無大
小禀命而後行父病衣不解帶者五十餘日比殁斷
絶葷酒獨居三年
許汝元石樓人父殁逋負數百金汝元語三弟曰逋不
能償何以安亡靈於地下悉以償人而遺汝輩以饑
寒非父意也更為券自任以父業盡分三弟後倅寧
州所得俸盡代償前逋訓諸弟胥成立當事扁其門
曰孝友之門
賀希孔石樓諸生母張早喪事父仲賓嘗從永和負米
作供色養備至父病露禱願減己年以益親算比終
廬墓三年撫弟稱友愛
鄭登雲石樓人父病垂危刲股作羹以愈之生平好施
樂善後遇賊難不屈而死
晉賢石樓人六世同居孝友婣睦事聞旌為義門
王錫永寧舉人官洛川教諭性篤孝父輔商殁山東扶
柩西歸野宿不避雨雪旣葬廬墓三年時早霜殺禾
塋左右獨無恙人謂孝感補任曹縣母喪亦如之斷
絶菜鹽形瘁骨立知州王道三請歸謝曰墳死足矣
竟卒
張雷魏廣俱永寧人正統六年輸賑一千石授義民散
官
張格永寧諸生負母避難遇賊欲刃其母哭泣代死母
被傷罵賊而斃
王爾梅永寧貢生官太原府訓導親殁廬墓三年
陳謨寧鄉人訓之弟事親敬兄以孝讓聞親喪廬墓六
年訓亦有孝行
楊聯芳寧鄉諸生歲值凶荒兄弟俱困多方借賑以悦
親心父疾不解帶者七十日母疾侍側三月憂勞
成疾合葬廬墓二年終制未嘗葷酒入口
王伯誠寧鄉人親殁廬墓茹淡肩苦終身不渝又李士
光歲貢生亦廬墓又張霈武舉廬墓六載
史勉寧鄉人少喪母事繼母如生母居父喪以疾卒
王子深寧鄉人拾還遺金以義稱
梁國棟永寧人性孝友闖賊陷城衛父被砍四刃父遇
害罵賊求死賊曰孝子也釋之時季父及弟亦為賊
殺國棟備棺掩葬負母出隱居而終
張承相永寧人父卒事母以孝聞寇至母被執奔救遂
俱遇害賊退爭往視之相屍尚抱其母之首也有司
申請立孝烈碑
李元浤石樓人庠生性謹厚學淹經史崇禎五年闖賊
執之罵不絶口冒刃而死旌曰義士
孫士亭臨縣人扶父避賊賊追及射其父亟持鋤奔賊
擊之賊棄弓矢走引羣賊共射士亭身中十七矢死
父逸得免事聞旌表從祀
宋朝用介休人嘗拾金五百訴於縣訪還又水口有客
寄貨其家值千餘兩闖賊入寇蹤跡無存訪知客僕
如數付之時人高其義
董時習温徽周貧好施並介休人以義稱徽尤工寫竹
嫺弓矢流寇圍城發三彈三中賊遂解去
王尚龍字雲從平遙人由恩貢官至陜州牧事父文俊
母白胥得歡心闖賊勒餉受箠楚密戒家人不令二
親知之生憂怖也後父壽百歲母亦九十二歲
楊正春字榮初汾陽人補博士弟子賊將臨門正春繞
屋走有兩賊排闥捉去使飲馬他所正春曰是辱我
也薄暮具衣冠如孔廟瞻拜痛哭隨投井是夜見夢
於室人曰我得死所矣但水寒沁骨盍早出諸室人
夜起而號徧覓不得次夜復夢曰我在府學井中何
他求也往視果然正春入廟時有乞兒見之言其狀
云
賈守亨字通吾汾陽人少任俠不羈賊氛起時偕里中
好事者習射東郊賊入境人多謀出迎守亨不許賊
入室戟手大罵與格鬭隨手而倒後賊衆梃亂下守
亨紿曰汝不過欲得財耳我有伏藏為汝探取汝不
得唐突以辱我賊諾守亨入拔刃大呌自剖其腹血
濺於壁腸委於地賊驚走
馮運泰字來吉汾陽人為諸生豪宕自喜善屬文闖賊
入晉運泰拉同儕日夜畫墨守策數上當事乘城之
法運泰為最悉賊諜廣布方薄城即使使縛運泰以
見運泰聞之仰天嘆曰死則死耳安有昂藏丈夫而
受賊刑辱哉遂投井死里人收殯如禮題曰明殉
節處士馮生之柩
國朝
孟之俊介休廩生身感重病順治六年大兵討姜瓖
餘黨軍於辛武堡前其弟誤放炮火攖罪至死俊力
疾起曰吾久為棄人弟在猶可承業理家請身代之
邀寬法薄笞舁歸飲食如舊病亦旋愈
劉漢裔汾陽諸生母卒廬墓三年
張芑介休人甫二歲父客遠方六歲避亂母子伶仃比
長遠尋吳越負父柩以歸事母孝敬備至母喪哀毁
骨立築室墓傍飲食必奠人皆稱之
魏之憲汾陽貢生事母三十餘年曲盡孝敬母病衣不
解帶目不交睫禱神求代次日果愈比殁哀毁盡禮
觀者泣下康熙三十一年旌表
趙日昌汾陽舉人康熙辛丑捐賑三千金祀鄉賢
李日耀汾陽舉人子忠森孝森節森康熙辛丑捐賑六
百餘金又張英年九十倡義捐賑三百金左都御史
朱軾題請旌表又郎中田周捐賑六千兩肇慶知府
韓謨捐賑六百兩候選知縣卞懷仁家共捐三千兩
其餘捐賑有差
范三拔介休人康熙六十年捐賑五千兩又助修文廟
多義行祀鄉賢
梁璂孝義諸生性廉潔路拾遺金亟求其人還之義不
受酬雍正七年事聞
賜以恩貢加司訓銜以奬之
張國珍字乾修介休人性至孝父殁哀毁幾絶事母及
繼母備極孝道胞弟三人並登古稀情好益篤同居
教育子姪俱列膠庠歲饑出粟賑濟者數次代人完
拖欠獨力建修堡牆西面百十餘丈又首倡捐貲募
衆共修全完所著詩數卷易書評解四栢齋文集學
憲沈贊其斷論平和攷據精核可括紫陽綱目由歲
貢任太原府訓導卒於官人咸思慕
山西通志卷一百四十二
