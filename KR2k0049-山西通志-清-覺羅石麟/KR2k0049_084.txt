山西通志卷八十四
名宦(二)
統轄
宋
王廷義萊州掖人父景從張敬遠圍太原以所部歸晉
開運中為晉州廵檢使知州事周廣順中為護國軍
節度使宋初守太保封太原郡王卒追封岐王諡元
靖廷義性勇敢善騎射宋初為内外馬步軍副都軍
頭開寳二年從征太原親鼔士乘城獨免胄矢中其
腦而顛經宿卒太祖甚惜之優詔贈建雄軍節度
張昭字潜夫濮州范縣人攜文謁興唐尹張憲憲竒之
署推官憲為北京留守昭亦從至晉陽能成憲之節
符彦超曰推官正人無得害之又逼昭為牓安撫軍
民事寕為北京留守推官加殿中侍御史内供奉官
賜緋宋初累官吏部尚書封陳國公卒昭博通學術
書無不覽云
曹彬字國華正定靈壽人周初為河中都監蒲帥王仁
鎬以彬帝戚尤加禮遇彬執禮益恭公府讌集端簡
終日未嘗旁視仁鎬謂從事曰老夫自謂夙夜匪懈
及見監軍矜嚴始覺己之散率也顯德五年為晉州
兵馬都監一日與主帥暨賓從環坐于野會鄰道守
將走价馳書來詣使者素不識彬潜問人曰孰為曹
監軍有指彬以示之使人以為紿已笑曰豈有國戚
近臣而衣弋綈袍坐素胡牀者乎審視之方信宋建
隆二年自平陽召歸遷客省使攻樂平縣降之建為
平晉軍乾德初改左神武將軍遼攻平晉大敗之及
平蜀亂槖中唯圖書衣衾而已六年同李繼勲等征
太原為前軍都監戰洞渦河斬二千餘級俘獲甚衆
開寳二年親征復為前軍都監率兵先往次團柏谷
降賊將陳廷山又戰城南薄于濠橋奪馬千餘及太
祖至則已分砦四面而自主其北尋伐南唐不妄戮
一人拜樞密使太宗加同平章事議征太原召彬問
曰周世宗及太祖皆親征何以不能克彬曰世宗時
史彦超敗于石嶺關人情驚擾故班師太祖頓兵甘
草地會歲暑雨軍士多疾因是中止今國家兵甲精
銳翦太原之孤壘如摧枯朽爾太宗意遂決太平興
國三年晉檢校太師從征太原咸平二年卒贈中書
令追封濟陽郡王諡武惠配饗太祖廟庭
何繼筠字化龍河南人周祖討河中表從行廣順初以
正定衙校領偏師入土門斬幷人數千級世宗征瓦
橋關命出百井道破幷人數千開寳元年為李繼勲
先鋒勝洞渦河奪汾橋二年屯兵陽曲縣大敗遼援
師于石嶺關以功拜建武軍節度卒繼筠深沉有智
勇前後備邊二十年在棣州尤久邊人多畫像祠之
潘美字仲詢大名人周高平之戰以功遷西上閤門副
使宋乾德四年平嶺南開寳八年秋副党進攻太原
戰於汾上破之且多俘獲太平興國四年為北路都
招討判太原行府事部分諸將進討并州遂平命兼
三交都部署留屯以扞北邊三交西北三百里名固
軍其地險阻為北邊咽喉美潜師襲之遂據有其地
因積粟屯兵以守之自是北邊以寕美嘗廵部至代
州既秣馬蓐食俄而遼兵萬騎逼塞美誓衆銜枚奮
擊大破之雍熙三年詔美及曹彬崔彦進等北伐美
獨拔寰朔雲應等州詔内徙其民會楊業敗於陳家
谷坐削秩三等明年復檢校太師尋改都部署判并
州加同平章事數月卒贈中書令諡武惠配饗太宗
廟庭後追封鄭王
許仲宣字希粲青州人漢乾祐進士宋初引對氣貎雄
偉上悦之從征并門掌給納四十餘州資糧悉能集
事上益知其彊幹端拱中以給事中卒
崔翰字仲文京兆萬年人少有大志宋初從征澤潞開
寳初遷河東降民以實陜西地晉人勇悍多習武藝
命翰差擇之及閱試河北鎮兵取其驍果者以分配
天武兩軍四年從征太原命總侍衛馬步諸軍率先
攻城流矢中其頰神色不變督戰益急上即軍帳撫
問之及劉繼元降令往撫慰俘略無得出城時秦王
廷美以數十騎將冒禁出翰呵止之仕至鎮安軍節
度使卒贈侍中翰驍勇有謀多立功輕財好施以徐
河功號名將
郭進深州博野人建隆初征澤潞為洺州防禦使充西
山廵檢與曹彬王全斌入太原獲數千人開寳九年
為河東道忻代等州行營馬步軍都監招徠山後諸
州民三萬七千餘口太平興國初領雲州觀察使仍
兼西山廵檢四年車駕將親征命分兵控石嶺關以
防北邊遼人果犯關大破之又攻破西龍門砦俘馘
來獻自是并人奪氣時田欽祚護石嶺軍恣為姦利
諸不法事進力不能禁屢形於言進武人性剛烈戰
功高欽祚以他事侵之心不能甘自經死欽祚以暴
卒聞上悼惜久之進有材幹輕財好施在西山太祖
遣戍卒必諭之曰汝軰謹奉法我猶貸汝郭進殺汝
矣其御下嚴毅若此然能以權道任人嘗有軍校自
西山詣闕誣進者太祖詰知其情狀遣使送與進令
殺之會并人入寇進謂誣者曰汝敢論我信有膽氣
今能掩殺并寇即薦汝於朝其人踴躍聽命果致克
捷進即以聞乞遷其職從之太祖嘗曰進控扼西山
十餘年使我無北顧憂我視進豈減兒女耶
荆嗣冀州信都人罕儒從孫從李繼勲攻河東請間道
截洛陽砦漢兵遁進薄汾河橋敗漢將楊業兵焚南
門奪羊馬城從太祖征太原漢兵焚洞子與殿前楊
信援之率先陷陣召見補御龍直太宗再征嗣自陳
願率一隊先登命主城西洞子車駕廵師嗣登城手
刃數賊足貫雙箭手中礟折二齒亟召賜錦袍銀帶
雍熙二年從田重進譚廷美率師入遼境疾戰飛狐
口敗遼將大鵬翼奪土嶺克倉頭小治二砦遼圍直
谷石門二岩一日五七戰遼兵引去又勝於大嶺師
還引見便殿重進言其有勞後累任部署卒
郭守文太原人開寳中以西京作坊使從党進破并寇
於團柏谷太平興國四年征太原與梁廻分護行營
馬步軍劉繼元降弟繼文據代州依遼人之援以拒
命命討平之雍熙二年詔率兵屯三交卒諡忠武追
封譙王守文沈厚有謀略出言温雅俸賜悉犒士卒
梁廻博州聊城人開寳中從征太原會聶章為沁州兵
馬部署以廻監其軍并人入寇與閻彦進同率兵擊
敗之太平興國初領禁軍戍澤州四年征太原為行
營前軍馬步軍都監督軍攻城中流矢四五年受詔
與潘美城并州於三交及築緣邊保障仕至唐州防
禦使卒于銀州
劉審瓊涿州范陽人給事太祖左右從平澤潞開寳中
樞密使李崇矩客鄭伸擊登聞鼔誣告崇矩受太原
席義叟黃金私結學士扈蒙以甲科私義叟引審瓊
為證召詰問審瓊具言其誣枉得觧遂出知鎮州七
年征河東駐蹕月餘儲㣥無闕至道中卒
李神祐開封人從太祖征太原攻城時往來梯衝間宣
傳詔命即行在所遷殿頭高品乾德五年征太原負
御寳從行開寳二年又從征太原時有詔緣邊和市
軍儲車駕在潞州聞之慮擾民令神祐馳驛止之時
詔下已五日神祐一夕而及晉陽一日甲士既陣賊
潜縱火焚梯衝亟命神祐部衛兵為援斬賊甚衆餘
悉潰去太宗再征太原領工徒千人随駕以備繕完
甲兵劉繼元表納降欵太宗陳儀衛城北臺以受之
繼元移時未至神祐馳單騎入城俄頃引繼元至太
平興國六年滑州治河防材葦未具命神祐馳往垣
曲伐薪蒸四百萬以濟其用後為大内都知卒
索湘字巨川滄州鹽山人開寳六年進士太宗時為河
東轉運使以忻州推官石宗道憲州錄事胡則為幹
職所至州郡勾檢其簿領二人後皆歴清要終右諫
議大夫知廣州
王嗣宗汾州人開寳八年進士第一至道中為河東轉
運使咸平中知并州兼并代部署州境有卧龍王廟
每窮冬闔境致祀值風雪嚴寒老幼踣於道嗣宗亟
毁之轉運使鄭文寳上其政績有詔褒美先是西邊
市馬以給北邊戰士有瘠弱者即送闕下暑月道遠
多斃嗣宗建議以汾州地涼樓煩諸監美水草請就
放牧從之召拜御史中丞仕至樞密副使卒諡景莊
竇神寳為黃門太平興國四年從征太原擐甲登城中
流矢稍遷大内高品監并州戍兵屢出襲賊前後破
砦三十六斬千餘級大獲鎧甲牛馬槖駝因築三砦
詔褒之淳化中使河東閱視堡柵兵騎天禧初終皇
城使
李漢瓊河南洛陽人以功領振武軍節度太平興國四
年征太原為攻城都部署主南偏漢瓊先登矢集其
腦併中指傷甚猶力疾戰上召至幄殿賜良藥慰勞
之先是攻城者以牛革冒木上士卒蒙之而進謂之
洞子上欲幸其中以勞士卒漢瓊極諫以為矢石之
下非萬乘所宜輕往乃止晉陽平加檢校太尉卒贈
中書令
趙延進澶州頓丘人父暉周太子太師延進好學開寳
中知河中府太平興國中平并州為攻城八作壕砦
使嘗與崔翰等禦遼師于定賜陣圖分為八陣陣去
各百步延進力請改為二陣前後相副遂大破之仕
至右金吾衛大將軍卒
劉保勲字修業河南人處讓子後唐清泰中裁十許歲
攝潞州左司馬宋太平興國初通判晉州太宗征晉
陽以戶部郎中為随軍轉運使兼勾當北面轉運事
又與侯陟同勾當軍前諸事會陜西北路轉運事雷
德驤調發沁州軍糧後期詔以保勲代之太原平命
知并州逾年召還後知開封府雍熙三年以峻溝之
役陷淖卒
劉知信字至誠邢州人母即昭憲后妹太平興國四年
從征河東為行宮使雍熙中有戰功四年為并州路
副都部署端拱中代還景德中卒贈太尉知信最為
舊故以循謹聞子承宗大中祥符中緣邊安撫
高瓊濠州蒙城人太宗召置帳下從征太原命押弓弩
兩班合圍攻城後為并州馬步軍都部署時潘美在
太原舊制節度使領軍職者居上瓊以美舊臣奏請
居其下從之戍兵有以廪食陳腐譁言者瓊知之適
出廵諸營士卒方聚食因取其飯自啖之謂衆曰今
邊鄙無警爾等坐飽甘豐宜知幸也衆言遂息尋改
鎮州部署眞宗初復任并代部署咸平中上親廵河
朔遣楊允恭馳召瓊率所部出土門與石保吉會鎮
定兵罷復還本任轉運使言其政績詔褒之咸平三
年召還景德北廵力勸渡河授檢校太尉忠武軍節
度使卒贈侍中
范正辭字直道齊州人治春秋登第知溜州太宗征河
東諸州部糧多不及期正辭所部長山縣吏張秀督
民輸受錢二千即杖殺之郡中畏服咸平二年以膳
部郎中為河東轉運使入為侍御史知雜事坐鞫王
欽若受任懿賄事為所搆貶外卒
王陟上黨人淳化進士補嵐州團練推官内侍羅懷嗣
言其督運有勞遷晉州觀察推官咸平初以太常博
士為河東轉運使賜金紫屢遣裁度邊事趙保吉納
欵正其經界代歸卒
向敏中字常之開封人太平興國五年進士太宗擢同
知樞密院事咸平初拜參知政事議遣重臣慰撫邊
郡命為河北河東安撫大使陳堯叟馮拯副之發禁
兵萬人翼從所至訪民疾苦宴犒官吏莫不感悦四
年同平章事出知永興遂定趙德明誓約晉左僕射
卒諡文簡後封燕王
李允正謙溥子太宗時為并州駐泊鈐轄俄代張永德
知州事徙代州咸平初又為并代馬步軍鈐轄駕駐
大名與高瓊率太原軍出土門路來會召見便殿所
部有廣銳騎士數百皆素練習命引入賜緡錢俄以
兵會大名復還并代五年移陜西兩路尋復任并代
鈐轄終鄜延部署
姚鉉字寳之廬州合肥人太平興國進士至道中以右
司諫為河東轉運使上言曰伏見諸路官吏或彊明
涖事惠愛及民者則必立教條除其煩擾然狡胥之
軰非其所便候其罷官悉藏記籍害公蠧政莫甚于
此禮云其人存則其政舉其人亡則其政息又語曰
舊令尹之政必告新令尹斯實聖人之格言國家之
急務也欲望所在官吏有經畫利濟事可長久者歲
終書歷受代日錄付新官俾之遵守若事有非者便
聽上聞俟報改正詔從之咸平中移鄆州終起居舍
人鉉嘗纂唐文粹云
李若拙字藏用京兆萬年人舉拔萃又舉進士又登賢
良方正直言極諫科太平興國中以右補闕同勾當
河東轉運兼雲應等八州事嘗詣闕言邊事太宗嘉
之咸平中以右諫議大夫使河朔按邊事卒
錢若水字澹成河南新安人幼聰悟陳搏見之曰子神
清可以學道不然當富貴但忌太速爾雍熙中第進
士至道初同知樞密院事眞宗初請解機務屢陳禦
敵安邊策上嘗曰若水儒臣中知兵者也咸平中拜
鄧州觀察使并代經略使知并州事六年春以疾令
歸卒贈戶部尚書
宋摶字鵬舉萊州掖人開寳中得第眞宗初以司封員
外郎為河東轉運使上言大通監冶鐵盈積可備諸
州軍數十年鼓鑄願權罷採紓民又請料諸州丁壯
為兵以增戎備在任凡十一年時河東邊事未息屯
師尚廣摶經制漕運以幹治稱屢以秩滿請代朝議
以摶善職就加祠部郎中賜金紫常薦代州承受使
臣王白上以本置此職止於視軍政察邊事摶不應
保奏因詔諸路自今勿得舉承受使臣景德四年召
還尋使遼卒
陳若拙幽州盧龍人思讓子太平興國五年進士甲科
眞宗時授河東轉運使賜金紫會親祀汾隂若拙以
所部緡帛芻粟十萬輸河中以助費經度制置使陳
堯叟言其幹職擢拜右諫議大夫以給事中卒
陳堯佐字希元閬州閬中人父省華樓煩令仕至權知
開封府堯佐進士及第眞宗時為河東路轉運使以
地寒民貧仰石炭以生奏除其稅又減澤州大廣冶
鐵課數十萬仁宗時知并州每汾水暴漲州民輒憂
擾堯佐為築堤植柳萬株作柳溪民賴其利尋召同
修三朝史累拜樞密副使參知政事罷入拜同平章
事罷請致仕卒諡文惠堯佐好學嘗自號知餘子
李若谷字子淵徐州豐人第進士眞宗時以樞密直學
士知并州民貧失婚姻者出私錢助其嫁娶贅婿亡
賴委妻去為立期不還許更嫁并多降人喜盗竊若
谷籍累犯者三人為保有犯并坐之悛者削去籍名
尋召知開封府拜參知政事致仕卒諡康靖
盧琰字錫圭淄州淄川人第進士以太常丞通判并州
至道中就加太常博士咸平二年選為開封府判官
及幸澶淵轉運有勞特遷子隰州推官士宗秩終右
諫議大夫
張耆字元弼開封人給事眞宗藩邸累遷昭州團練使
并代州鈐轄後坐事貶供備庫使潞州都監久之事
稍辨復官上以耆歴河東稔邊事召至宣和閣問地
里險易狀耆因言雲應蔚朔四郡間遣人以文移至
并代間非覘邊虚實即欲熟道路宜密諭代州使自
雲應蔚至者繇大石谷入自朔至者繇土墱入餘間
道皆塞之以示險東封遷絳州防禦使從祀汾隂授
威塞軍節度使晉宣徽南院使兼樞密副罷復召
為樞密使改節昭德封鄧國公明道初改節護國出
外致仕卒贈太師諡榮僖子利嘗知代州
張進兗州曲阜人咸平三年任并代副都部署李繼遷
寇麟州州將遣單介間道乞師太原諸將以無詔旨
猶豫未決進獨抗議發兵赴援既至而圍解手詔褒
美遼侵中山命率廣銳二萬騎由土門會兵鎮定未
至而敵遁復歸晉陽景德元年卒上遣中使護喪還
京
劉綜虞鄕人第進士景德四年出知并州以政績聞州
民乞留優詔嘉奬大中祥符七年以老疾求典河中
眞宗以太寕宫廟長吏奉祠綜艱於拜起慮不克恭
改知廬州授右諫議大夫卒綜強敏有吏材所至抑
挫豪右振舉文法時稱幹治
薛映汾隂人第進士以直昭文館為河東轉運使兼河
西随軍求便親知相州後以尚書左丞知并州累拜
工部尚書兼御史中丞仁宗初遷禮部卒諡文恭映
為治嚴明吏不能欺每五鼓冠帶黎明據案決事雖
寒暑無一日異也
王彬光州固始人少居新羅年十八以賓貢入太學第
淳化進士歴官有聲忤章獻后意再徙河東轉運使
終太常少卿
丁度字公雅祥符人第服勤詞學科請選河北河東役
兵補禁軍章獻后善之劉平敗上備邊要覽又請民
畜一戰馬者得免二丁慶歷中副杜衍宣撫河東拜
樞密副使請擇河東馬軍以補禁旅因上慶歷兵錄
五卷贍邊錄一卷明年參知政事罷為觀文殿學士
卒諡文簡
文彦博字寬夫介休人第進士知翼城縣通判絳州擢
殿中侍御史黃德和誣劉平降戎以金帶賂并奴使
附己說以證平家二百口皆械繫詔彦博置獄於河
中鞫治得實德和黨援盛謀反其獄遣他御史來彦
博拒不納曰朝廷慮獄不就故遣君今案具矣宜亟
還事或弗成彦博執其咎德和并奴卒就誅以直史
館為河東轉運副使鄜州餉道回遠銀城河外有唐
時故道廢弗治彦博父洎為轉運使日將復之未及
而卒彦博嗣成父志益儲粟元昊來寇圍城十日知
有備解去遷天章閣待制都轉運使晉龍圖閣樞密
直學士累拜樞密副使參知政事平王則還拜同平
章事罷至和二年復拜同平章事久之出封潞國公
尋以尚書左僕射判太原府治平中入為樞密使凡
九年引去拜河東節度使復加兩鎮以太師致仕元
祐初復命平章軍國重事五年致仕紹聖初降太子
少保卒後追復太師諡忠烈
杜衍字世昌越州山隂人第進士以著作佐郎知平遥
縣使者薦之通判晉州詔舉良吏擢知乾州以太常
博士提點河東路刑獄遷尚書祠部員外郎按行潞
州折冤獄知州王曙為作辨獄記高繼昇知石州人
告繼昇蓄族謀變逮捕繫治久不決衍辨其誣抵告
者罪寕化軍守將鞫人死罪不以實衍覆正之守將
不伏辨之詔為置獄果不當死復為河東轉運副使
以工部侍郎知并州元昊拒命以太原要衝加龍圖
閣學士再遷同知樞密院事改樞密副使為河東宣
撫使還拜樞密使遼夏戰黃河外火山保德軍皆警
衍曰二國方交鬭勢必不來我兵不可妄出既而果
驗拜同平章事兼樞密使罷政即致仕封祁國公卒
諡正獻
韓琦字稚圭相州安陽人舉進士第二慶歷中累拜樞
密副使請外再遷武安軍節度使知并州承受廖浩
然怙中貴勢貪恣既誣逐前帥李昭亮所為益不法
琦奏還之上命鞭諸本省遼人冒占天池廟地琦召
其豪帥示以曩日所求修廟檄無以對遂歸地既又
侵耕陽武砦地琦鑿塹立石以限之始潘美鎮河東
患寇抄令民悉内徙而空塞下不耕於是忻代寕化
火山之北多廢壤琦以為此皆良田不耕適足以資
敵遂請距北界十里為禁地其南則募弓箭手居之
墾田至九千六百頃嘉祐元年召拜樞密使三年拜
同平章事治平中封魏國公神宗初除鎮安武勝軍
節度使司徒兼侍中判相州熙寕八年卒發兩河卒
為治冢贈尚書令諡忠獻配享英宗廟後贈魏郡王
陳薦字彦升邢州沙河人第進士從韓琦河東幕府薦
性木彊簡澹獨琦知之最深每語人曰廉於進勇於
退嫌疑間毫髮不處與人交久而不變如彦升者無
幾也琦輔政薦為秘閣校理仕至資政殿學士卒
歐陽修字永叔廬陵人舉天聖進士試南宫第一擢甲
科慶歷中以知諫院奉使河東議者欲廢麟州以省
饋餉修曰麟州天險不可廢廢之則河内郡縣民皆
不安居矣不若分其兵駐河内諸堡緩急得以應援
而平時可省轉輸於策為便由是州得存又言代州
岢嵐多禁地廢田願令民得耕之不然將為敵有朝
廷下其議久乃行歲得粟數百萬斛凡河東賦斂過
重民所不堪者奏罷十數事移河北都轉運使嘉祐
五年拜樞密副使考天下兵數及三路屯戍多少地
理遠近更為圖籍凡邊防久缺屯戍者必加蒐補六
年晉參知政事神宗初出外以宣徽南院使判太原
府辭不拜致仕卒諡文忠修歴數郡寬簡而不擾所
至民便之
唐介字子方江陵人第進士天下稱眞御史文彦博再
當國言介向所言誠中臣病以直集賢院為河東轉
運使治平二年以龍圖學士知太原府上曰朕視河
東不在中執法下暫煩卿往耳夏人數擾代州邊多
築堡境上介遣兵悉撤之移檄諭以利害遂不敢動
神宗初以三司使召熙寕元年拜參知政事卒諡賢
肅
張孜仁宗時并代副總管河東更鐵錢法人情疑貳兵
相率叩府欲訴幾為亂孜策馬往諭之皆散還營
張逸字大隠鄭州滎陽人第進士仁宗時為河東轉運
使見宋史循吏傳
任顓字誠之青州壽光人同學究出身為夏諒祚冊禮
使采西夏風物山川道里出入攻取之要為治戎精
要三篇上之進直史館遷河東轉運使上嘗以禁帑
金帛賜河北亦欲與河東顓辭曰受委制財用而先
有求不敢顓為使者每行部必擇僚佐之賢者一人
與俱凡事必與議未嘗以胥吏自随人安其政積官
戶部侍郎卒
張奎字仲野臨濮人第進士為并州推官以侍御史為
河東轉運使又以天章閣待制為河東都轉運使終
樞密直學士奎風力精強所至有治績吏不敢欺與
弟亢皆知名一時云
孟元字善長洛州人性謹愿擢如京使并代州兵馬都
監改鈐轄又為并代路副都總管仕至馬軍都虞候
卒孫女為隆祐太后贈太尉
范仲淹字希文蘇州吳縣人舉禮部第一遂第進士天
聖七年通判河中府慶歷中拜樞密副使改參知政
事黨論興請行邊為河東陜西宣撫使至汾州民遮
道數百趨訴仲淹以付張燾奕局未終處決已竟上
賜黃金百兩悉分遺邊將麟州新罹大寇言者多請
棄之仲淹為修故砦招還流亡三千餘戶蠲其稅罷
𣙜酤予民又奏免府州商稅河外遂安尋罷政事為
陜西四路宣撫使復請郡遷戶部侍郎知穎州卒諡
文正
張燾字景元臨濮人奎子才智敏給第進士從范仲淹
使河東至汾州民遮道數百趨訴仲淹以付燾方與
客奕局未終處決已竟提點河東刑獄以天章閣待
制為陜西都轉運使蒲津浮橋壊鐵牛皆沒水中燾
以策列巨木於岸以為衡縋石其杪挽出之橋復其
初神宗時繇給事中易通議大夫卒
楊偕字次公坊州中部人第進士康定中以龍圖閣直
學士知河中府劉平石元孫戰沒偕聞乃偽為書馳
告延州曰朝廷遣救兵十萬至矣命傍郡縣大具芻
糧什器以俟比書至賊已解去又為河東轉運使詔
選三路民為兵偕言方今兵不少多而不練其勢易
敗又困國而難供尋知并州元昊入寇蜜詔偕選強
壯萬人策應麟府偕奏師無紀律則士不用命今發
農兵赴邊慮在路逃逸及臨陣退縮請以軍法從事
詔如所請并人大驚都轉運使文彦博奏罷之有中
官預軍事素横前帥優遇之偕至一繩以法命率所
部兵從副總管赴河外戒曰遇賊將戰一禀副總管
節度中人不服捧檄訴偕叱曰汝知違主帥命即斬
首乎監軍怖汗不覺堕笏翌日告病尋卒於是軍政
肅然元昊大掠河外詔修寕遠砦偕言寕遠砦在河
外介麟豐二州之間無水泉可守請建新麟州於嵐
州有白塔地可建砦屯兵上諭偕速脩寕遠砦以援
麟州旋授本路經略安撫招討使賜錢五十萬偕列
六事於朝一罷中人預軍事二徙麟州三以便宜從
事四出冗師五募武士六專捕援且曰能用臣言則
受命不然則已朝廷不從乃罷知邢州後以工部侍
郎致仕卒
司馬光字君實夏縣人第進士以集賢校理從龐籍辟
通判并州三上章請建國嗣麟州屈野河西多良田
夏人蠶食其地為河東患籍命光按視光建言築二
堡募民耕之耕者衆則糴賤亦可漸紓河東貴糴遠
輸之憂籍從其策而麟將郭恩勇且狂夜渡河不設
備沒於敵籍得罪去光三上書自引咎不報仕至左
僕射卒贈太師諡文正
王德用字元輔趙州人超子天聖中為并代州馬步軍
副都總管累官知樞密院罷至和元年復以同平章
事為樞密使與遼使耶律防同射於玉津園防曰天
子以公典樞而用富公為相將相皆得人矣卒諡武
恭
陳琰字伯玉澶州臨河人第進士為殿中侍御史天聖
五年郊祀請不原赦丁謂歴河東轉運副使卒
陳貫字仲通自安陽徙河陽第進士歴河東轉運使以
直昭文館卒貫涖官嚴檢覈嘗曰視縣官物如己物
容有奸乎而尤喜言兵云
賀鑄字方回衛州人工長短句隸籍右選監太原工作
有貴人子同事驕倨不相下鑄廉得盗工作物屏侍
吏閉之密室以杖數曰來若某時盗某物為某用某
時盗某物入於家然乎貴人子惶駭謝有之鑄曰能
從吾治免白法官即起自袒其膚杖之數十貴人子
叩頭求哀即大笑釋去自是諸挾氣力頡頏者皆側
目不敢仰視後換通直郎居吳卒
呂景初字沖之開封酸棗人舉進士通判并州後為殿
中侍御史屢獻讜言擢天章閣待制知諫院卒
吳遵路字安道第進士元昊拒命建請復民兵除天章
閣待制河東路計置糧草受詔料簡河東鄉民可為
兵者諸路視以為法晉龍圖閣直學士卒遵路廉儉
室無長物
段少連字希逸開封人舉服勤詞學科為殿中侍御史
伏閣論郭后不當廢後歴度支三司副使河東地震
奉使安撫終龍圖閣直學士仁宗深歎惜之少連通
敏有才遇事無大小決遣如流不為權勢所屈
石延年字曼卿幽州人跌宕任氣節為太子中允上言
天下不識戰三十餘年請為二邊之備及元昊拒命
始思其言命往河東籍鄉兵凡得十數萬延年外似
酣放然與人論天下事是非無不當其使河東也吳
遵路偕行及卒遵路言於朝特官其一子
王沿字聖源大名館陶人第進士累官河東都轉運使
加龍圖閣直學士知并州時元昊數寇河東建議徙
豐州不報已而州果陷後復知河中府卒
張惟吉字祐之開封人補入内黃門為趙元昊官告使
還請預飭邊備及夏竦韓琦謀深入命惟吉募并汾
驍勇副以土兵輕齎赴河外惟吉言當持重伺變不
宜馳赴不測以自困已而元昊果引去還奏稱旨後
為入内都知卒贈保順軍節度使諡忠安
何郯字聖從成都人第進士仁宗時遍歴三院以龍圖
閣直學士為河東都轉運使故相梁適帥太原病不
能事内臣蘇安静鈐轄兵馬怙寵不法皆劾奏之致
仕卒
張景憲字正國河南人師德子以父任官至戶部副使
命視撫寧囉兀兩城言城不可守固不待到而後知
也未幾撫寕陷又言囉兀邈然孤城鑿井無水將何
以守加集賢殿修撰為河東都轉運使議者欲分河
東為兩路景憲言本道地肥磽相襍州縣貧富亦異
正宜有無相通分之不便議遂寢後以大中大夫卒
景憲居官不畏強禦仁宗時多舉刺熙寕後不劾一
人尤為有守云
周沆字子眞青州益都人仁宗時第進士以直史館為
河東轉運使盗鑄鐵錢法不能禁沆高估錢價鑄者
無以自利乃息後再為河東轉運使以戶部侍郎致
仕卒
明鎬字化基密州安邱人第進士薛奎薦其沈鷙有謀
能斷大事夏人破豐州以天章閣待制為河東都轉
運使修建寕中候百勝砦鎮川清塞堡凡五城以勞
遷左司郎中踰年擢龍圖閣學士知并州鎬大廵邊
以備賊時邊任多紈袴子弟取尤不職者杖之疲軟
者皆自解去遂奏擇習事者守堡砦軍行妓者多從
鎬欲驅逐惡傷士卒心會有忿争殺妓女吏執以白
鎬曰彼來軍中何耶縱去不治妓聞皆散去後平王
則入為參知政事卒諡文烈
鄭戩字天休蘇州吳縣人師事楊億舉進士甲科仁宗
時同知樞蜜院改副使罷為資政殿學士累知并州
道改鄆又以大學士知并州遼方與元昊交兵邊奏
互上獨戩不以聞詔遣使問之對曰敵自相攻中國
不足憂也河東行鐵錢山多炭鼔鑄利厚重辟不能
止戩請三當一令既下兵民扇動羣譟州門不得入
戩聞悉召至廷下推首謀者數十人黥隸他州事乃
定終宣徽北院使諡文肅
張若谷字德繇南劍沙縣人第進士仁宗時以右諫議
大夫知并州先是麟府歲以繒錦市番部馬前守輒
罷之若谷以為互市所以利戎落而通番情且中國
得戰馬亟罷之則猜阻不安奏復市如故而馬入歲
增後以尚書左丞致仕卒若谷所至有循良蹟不激
訐取名云
閻守恭榆次人明道中任并代鈐轄性沉勇御軍嚴嘗
訪求士大夫師法郭進事俸禄悉散於人在并州因
春社會客曰守恭太原一貧民耳徒步位刺史老復
官鄕里踰分多矣今日與卿輩訣後十日卒
任福字祐之河東人寳元中為嵐石隰州緣邊都廵檢
使既辭奏曰河東地界大河斥堠疎闊願嚴守備以
戒不虞上善之後加忻州團練使尋知慶州兼環慶
路副總管康定二年戰殁於好水川贈武勝軍節度
使兼侍中
王拱辰字君貺開封咸平人舉進士第一為翰林學士
遼使劉六符來求關南地斥太平興國舉兵為無名
舉朝莫知所答拱辰曰王師征河東遼既通使而寇
石嶺關以援賊遂因軍伐之豈謂無名乃作報書曰
既交石嶺之鋒遂起衡門之役遼得報繼好如初上
喜謂輔臣曰非拱辰深練故實殆難答也後知并州
元豐初以宣徽南院使判大名府時河東等三路籍
民為保甲抗言曰非止困其財力奪其農時是以法
驅之使陷於罪罟也浸淫為大盗其兆已見縱未能
盡罷願裁損下戶以紓之於是第五等戶得免卒諡
懿恪
程師孟字公闢吳人第進士提點河東路刑獄勸民出
錢開渠築堰溉良田萬八千頃仕至集賢殿修撰卒
師孟累領劇鎮為政簡而嚴發隠摘伏如神所部肅
然
李復圭字審言淑子賜進士出身歴河東轉運使以集
賢殿修撰卒復圭臨事敏決稱健吏
梁適字仲賢東平人顥子進文授官更舉進士累擢樞
密副使遷參知政事進同平章事罷為觀文殿大學
士夏人盗耕屈野河西田累年朝廷欲正封以適為
定國軍節度使知并州至則悉復侵地六百里進太
傅卒諡莊
掌禹錫字唐卿許州郾城人第進士通判并州多撰金
石文累官提點河東刑獄杜衍薦之英宗時以工部
侍郎致仕卒禹錫矜愼畏法好儲書所記極博撰皇
祐方域圖志地理新書於河東亦有禆云
齊恢字熙業蒲隂人第進士英宗時提點河東路刑獄
凡公幣格外餽餉之物一無所受終天章閣待制恢
臨政明白簡約不苛擾所至民愛之
孫長卿字次公揚州人以外祖朱巽任入官英宗時為
集賢院學士河東都轉運使終兵部侍郎長卿長於
政事為能臣性潔廉不以一毫取諸人詔中使護其
喪歸葬
閻詢字議道鳳翔天興人第進士以直龍圖閣為河東
轉運使言三路土兵疲老者聽其族以強壯代從之
進集賢殿修撰知河中府大河漲壊浮橋詢易為長
橋神宗時加右諫議大夫卒
王安禮字和甫臨川人安石弟早登科從河東唐介辟
熙寕中鄜延路城囉兀河東發民四萬負餉宣撫使
韓絳檄使佐役帥呂公弼將從之安禮争曰民兵不
習武事今敺之深入此不為寇所乘則凍餓而死耳
宜亟罷遣公弼用其言民得歸而他路遇敵者皆覆
公弼執安禮手言曰四萬之衆豈偶然哉果有隂德
相與共之絳上最多失實公弼以狀聞詔即河東議
功公弼將受之安禮曰宣撫使以宰相節制諸道且
許便宜封授一有不韙人猶得非之公藩臣乃欲隃
進功狀干非其任耶公弼遽辭遂薦安禮於朝授著
作佐郎元豐四年累拜尚書右丞轉左丞尋出紹聖
三年知太原府苦風痺卧帳中決事下不敢欺
劉庠字希道彭城人第進士熙寕初除集賢殿修撰河
東轉運使計一路之産鐵利為饒請復舊冶鼓鑄通
隰州鹽礬博易以濟用又請募民入粟塞下預為足
食計移河北又為河東都轉運使後以論新法忤王
安石為龍圖閣直學士知太原府請復憲州募民子
弟剽銳工技擊者籍為勇敢倣漢謫戍法貰流以下
罪徙實河外遼人建牙雲中遣騎涉内地邊吏執之
遼檄取紛然又遣使議疆事衆疑其造兵端欲大為
備庠奏言雲中歲儉軍無見糧契丹張形示彊造端
首禍曲在彼不在我願勿聽先諭以理然後飭兵觀
釁上嘉使者詞順訖以黃嵬山分水嶺立新疆遭母
喪歸元祐加樞密直學士卒
李師中字誠之楚丘人第進士熙寕初拜天章閣待制
河東都轉運使移秦州詔賜以班超𫝊王韶呂惠卿
忌之貶卒師中明而恕去官日民擁道遮泣馬不得
行杜衍范仲淹富弼皆薦其有王佐才云
陳安石字子堅河陽人貫子鎖廳及第歴使河東知河
中府熙寕中韓絳鎮太原議行鹽法與監司多不合
以安石為河東都轉運使議始定謂其僚曰興事當
有漸急則擾乃出鹽付民而給之劵使随取得貿易
鬻畢而歸劵私販為減官軍西征時遣縣吏佐督餉
安石謂文吏畏怯武人邀功乃但取敢行者申約束
以防衆潰曰事不預警俟其犯而誅之是罔民也王
中正帥東師而西報安石持四十日糧而師駐白草
坪彌月安石深念曰吾頓兵益久而秦甲未至倘不
足於食將以乏軍興罪我即擅發民供餉李舜舉劾
其專詔置獄於潞安石自麟州會逮俄而他路餽糧
多不繼上察其無罪赦之召為戶部侍郎後為龍圖
閣直學士卒
孫覽字傳師高郵人覺弟第進士神宗時以右司員外
郎為河東轉運副使以直龍圖閣知河中府後與蔡
京論役法不合又以龍圖閣直學士知太原府夏人
據横山並河為寨覽謀復取葭蘆戍險阻夏人數萬
屯境上覽下令吾兵少須滿五萬及西夏人聞而濟
師覽不為動相持益久忽令具糗糧嚴兵械曰敵至
矣居數日果大入覽奮擊敗之遂城葭蘆而還策勲
加樞密直學士卒
張商英字天覺蜀州新津人負氣俶儻豪視一世元祐
初為開封府推官出提點河東路刑獄游五臺霍山
間大觀四年除中書侍郎遂拜尚書左僕射變蔡京
政時稱忠直斥外京復用以觀文殿大學士卒靖康
褒司馬光范仲淹亦贈太保紹興賜諡文忠
崔嶧長安人進士及第累官河東轉運使會更錢法潞
州大擾推其首惡誅之人心遂定後歴知同州鳳翔
河中以刑部侍郎致仕
馬默字處厚單州城父人第進士受學於石介元祐中
為河東轉運使時議棄葭蘆吳堡二砦默奏控扼險
阻敵不可攻棄之不便由是二砦得不棄以致仕復
寳文閣待制卒紹興中贈太保
陳次升字當時興化仙游人第進士元祐中提點河東
刑獄終寳文閣待制次升嘗累論章惇蔡卞曾布蔡
京語尤切直
畢仲游字公叔雲中人士安曾孫第進士元祐中提點
河東刑獄時韓縝以故相在太原按視如列郡縝奴
告有卒剽其衣於公堂之側縝怒將置卒於理仲游
曰奴衣服尠薄而敢掠之於帥牙非人情取以付獄
治卒得免太原銅器名天下獨不市一物懼人以為
矯將行買二茶匕而去縝曰如公叔可謂眞清矣召
拜職方司勲二員外郎後入黨籍卒
賈嵓字民瞻開封人神宗時為河東將敗西夏兵於明
堂川累功轉莊宅副使遷路都監紹聖中夏圍麟州
神堂岩即循屈野河行且五里據北攔坡嶺一矢殪
其酋加皇城使威州刺史遷路鈐轄嵓在行間二十
年有智略能撫御士卒所嚮輒勝入累遷步軍都虞
候卒
唐義問字士宣介子第鎖廳試從曾孝寬使河東還奏
事記利害綱目於笏上取而熟視之歴舉以問應析
如流上喜曰欲見卿非今日也終集賢殿修撰
陶節夫字子禮饒州鄱陽人第進士徽宗時以樞密直
學士領經制環慶涇原河東邊事又以龍圖閣學士
知太原府羣盗李勉起遼州北平之間河東河北騷
動兩路帥臣憲臣皆罪去至出臺郎督捕之節夫請
悉罷所遣兵卒以計獲勉坐上疏乞留本道兵勿移
戍降待制卒
吳時字伸道卭州人第進士徽宗時以太常少卿提點
河東常平歲饑發公粟以賑民童貫經略北方每訪
以邊事輒不答還為中書舍人卒時作文未嘗屬藁
落筆已就兩學目為立地書厨
孫昭遠字顯叔眉州眉山人元祐進士辟河東經略司
幹當公事靖康元年為水部員外郎金人圖太原宋
師多潰遣折彦質乘𫝊同昭遠招集汴陷又遣使至
太原帥府建炎元年為西京留守罵叛兵遇害贈徽
猷閣待制
李光字泰發越州上虞人崇寕進士欽宗初為右司諫
金圍太原援兵無功光言三鎮之地祖宗百戰得之
一旦舉以與敵何以為國望詔大臣别議攻守之策
仍間道遣使檄河東北兩路盡起強壯軍應首尾掩
擊遷侍御史太原圍急奏乞就委折彦質盡起晉絳
慈隰潞威勝汾八州民兵及本路諸將弓手俾守令
各自部轄其土豪士人願為首領者假以初官應副
器甲協力赴援紹興中除參知政事為秦檜所惡貶
外卒諡莊簡
种師道字彝叔世衡孫嘗知渭州帥陜西河東七路兵
征臧底城期旬日八日而拔燕山之役忤童貫致仕
起為憲州刺史知環州靖康中為太尉鎮洮軍節度
使河北河東宣撫使實無兵自随請合開河卒屯滄
衛孟滑格不用既而師中戰殁姚古敗召還太原陷
又使廵邊尋卒諡忠憲
彌大河東宣撫使以請分兵為腹背劫攻之圖故有是
命張師正敗績於河東大誅之
張孝純靖康元年為河東安撫使知太原府三月加資
政殿學士九月丙寅城陷為金所執
种師中字端孺師道弟靖康中提秦鳳兵入援遣副姚
古為河北制置使古援太原師中援中山河間或謂
師中自磁相而北金人若下太行則勢不能自還此
段凝師于河上比也師中渡河即上言尼瑪哈已至澤
州臣欲繇邢相間捷出上黨擣其不意當可以逞疑
不用姚古不能解太原圍詔師中繇井陘道出師與
古犄角次平定軍乘勝復壽陽榆次留屯正定而知
樞密院許翰遣督戰且責以逗撓師古歎曰逗撓兵
家大戮也吾結髮從軍今老矣忍受此為罪乎即日
辦嚴約古及張灝俱進古灝失期不至五月抵壽陽
之石坑五戰三勝回趨榆次力疾鬭死師中老成持
重為時名將諸軍自是氣奪劉韐言師中聞命即行
奮不顧身雖古忠臣不過也請加優贈以勸死國者
詔贈少師諡莊愍
王禀靖康元年為太原副總管六月賞城守之勞加建
武軍節度使及城陷死之
李綱字伯紀無錫人政和進士靖康初為尚書右丞親
征行營使後罷右丞充京城四壁守禦使除知樞密
院事耿南仲忌之曰欲援太原非綱不可乃以為河
東北宣撫使御批日促解太原圍而諸將皆專逹宣
撫使徒有節制之名丐罷遂召赴闕尋落職建炎初
拜右僕射晉左請料理河北河東又尋罷卒諡忠定
岳飛字鵬舉相州湯隂人建炎初借補武經郎渡河戰
于太行山擒金將托卜雅爾烏復斃黑風大王後制置
荆湖紹興六年太行山忠義社梁興等百餘人慕飛
率衆來歸晉宣撫使七年命宣撫河東節制河北路
張浚曰飛措畫甚大今已至伊洛則太行一𢃄山砦
必有應者十年命梁興渡河糾合忠義社取河東北
州縣興會太行忠義及兩河豪傑等累戰皆捷先是
五年飛遣興等布德意招結兩河山砦韋銓孫謀等
斂兵固堡以待宋師李通胡清李寳李興張恩孫琪
等舉衆來歸金人動息山川險要一時皆得其實盡
磁相開德澤潞晉絳汾隰之境皆期日興兵與宋軍
會其所揭旗以岳為號父老百姓争挽車牽牛載糗
糧以餽義軍頂盆焚香迎候者充滿道路而秦檜亟
下班師詔十一年授樞密副使位參知政事上罷為
萬壽觀使歲暮檜手書小紙付獄斃之孝宗復官淳
熙六年諡武穆嘉定四年追封鄂王
金
完顔宗翰本名尼瑪哈漢語訛為尼堪國相薩哈之長
子也年十七軍中服其勇及議伐遼宗翰與太祖意
合天輔五年五月射柳上曰今議西征汝前後計議
多合朕意宗室中雖有長於汝者若謀元帥無以易
汝遂為伊蘭貝勒十一月副都統杲西征駐軍北
安獲遼護衛耶律實訥埒知鴛鴦濼虚實使諾延温
都伊喇報杲曰攻取之策幸速見諭若有異議此當
以偏師討之杲使璸都來報曰頃奉詔旨不令便趨
山西時宗翰已整衆俟兵期恐待杲再約或失機會
即決策進兵使伊喇保復往曰詔旨亦許便宜從事
今一失機會後難圖矣杲乃約會議於奚王嶺杲軍
出青嶺宗翰軍出瓢嶺期於羊城濼會軍宗翰以精
騎六千襲遼主聞遼主自五院司來拒戰乃倍道兼
行一宿而至遼主遁去使希尹追之西京復叛耿守
忠以兵五千來救至城東四十里富察烏爾古訥先
擊之斬首千餘宗翰及宗雄宗幹宗峻繼至宗翰率
麾下自其中衝擊之使餘兵去馬從旁射之守忠敗
走其衆殱焉時宗翰弟扎卜德没於陣戰不輟遂撫
定西京州縣部族從太祖至燕復從至鴛鴦濼太祖
歸以宗翰為都統伊囉斡羅索之駐軍雲中經略夏國
夏奉表稱藩晉左副元帥自太原路伐宋發河隂降
朔州克代州遂圍太原府時宗望自河北趨汴久不
聞問遂留尼楚赫等圍太原率師而南降定諸縣及
威勝軍下隆德府至澤州宋路允廸以割太原詔書
來太原人不受命宗翰取文水及盂縣復留銀术可
圍太原而還駐西京八月復發西京九月丙寅克太
原呼沙呼取平遙降靈石介休諸縣十一月甲子自
太原趨汴降威勝軍克隆德府遂取澤州薩喇哈等
先已破天井關乃渡河至汴焉宗翰請河北河東府
鎮州縣擇前資官良能者授之以安新民又以河東
寇盗尚多分留將士夾河屯守而還師山西上命羅
索等平陜西尼楚赫守太原耶律伊都留西京而宗
翰會軍黎陽津焉天會末晉固倫右貝勒兼都元
帥熙宗初拜太保尚書令領三省事封晉國王十四
年卒諡桓忠配享太祖廟庭
毛碩字仲權甘陵人天德中為河東南路轉運使上言
頃者定立商酒課不量土産厚薄戶口多寡及今昔
物價之增耗一概理責之故監官被繫失身破家折
傭盗竄或為姦吏盗有實錢而以賖劵輸官故河東
有積負至四百餘萬貫公私苦之請自今禁約酒官
不得折准賖貸惟許收用實錢則官民俱便至後行
之致仕卒
張亨字彦通大興漷隂人登皇統六年進士第大定二
十五年自戶部尚書出為絳陽軍節度使上曰張亨
近令補外頗為衆議所歸章宗初置九路提刑司時
方重其選上以亨為河東南北路提刑使兼勸農採
訪事訪其利病條為十三事以聞上嘉納之亨在職
每事存大體略苛細御史以寬緩不事事劾之降蔡
州防禦使後致仕卒亨才識強敏明逹吏事終始可
稱
裴滿亨字仲通臨潢府人祖虎山移屯東受降城以禦
夏人亨性敦敏習儒充奉職大定二十八年擢進士
第章宗諭曰朕左右侍臣多以門第顯惟爾繇科甲
進國家利害其為朕盡言承安中遷西京路按察使
時世襲家豪奪民田亨檢其實悉還正之泰和末轉
河東南北路按察使卒於官上聞而惜之賻物甚厚
亨歴州郡皆有政蹟可紀
烏庫哩仲温蓋州安春明安人大定二十五年進士為
河東路提刑判官又除東勝州刺史河東南路按察
副使貞祐初遷鎮西軍節度使至太原移書安撫使
賈益謙約以鄕兵救中都因馳驛如平陽將與益謙
會於絳不能進抵平陽而還仲温嘗治平陽吏民争
留之仲温曰平陽巨鎮易為守禦於私計得矣如嵐
州何遂還鎮已而元兵大至城破不屈死贈資德大
夫博索路兵馬都總管諡忠毅歲時致祭
完顔伯嘉字輔之北京路額爾衮必喇明安人明昌二
年進士大安中為同知西京留守權本路安撫使貞
祐初遷順義軍節度使父母喪起復震武軍節度使
兼宣撫副使提控太和嶺諸隘副統李鵬飛誣殺彰
國軍節度使揚阿詔伯嘉治之貞祐四年三月奏西
京副統程琢復取渾源白登已命駐弘州臣輒擬琢
昭勇大將軍同知西京留守事兼領一路義軍制可
仍賜琢□佳氏琢請曰前代皆賜國姓不繫他族如
蒙更賜榮莫大焉詔更賜完顔氏是月伯嘉遷元帥
左監軍知太原府事河東北路宣撫使七月改知歸
德府興定元年知河中府充宣差都提控二年十二
月又以御史中丞權參知政事元帥左監軍行尚書
省元帥府於河中控制河東南北路便宜從事以嘗
任中丞忤宰臣高琪高汝礪也三年至河中奏曰本
路衝要不可闕官凡召辟者每以艱險為辭乞凡檄
召無故不至者宜令降罰悉心幹當者視所歴升遷
詔召不至者決杖一百餘如所請廷議欲棄河東徙
其民以實陜西伯嘉上書諫曰中原之有河東如人
之有肩背古人云不得河東不雄萬一失之恐未易
取也大忤宰執意旋召還入見奏曰如臣駑鈍固宜
召還更須速遣大臣鎮撫上然之又請招撫河北桀
黠署以職名無為他人所主又曰河東河北有能招
集餘民完守城寨者乞無問其門地皆超踰等級授
以見職又曰河中晉安被山帶河保障關陜此必争
之地今雖殘破形勢猶存若使他人據之因鹽池之
饒聚兵積糧則河津以南太行以西皆不足恃矣元
光二年三月遙授集慶軍節度使權參知政事行尚
書省於河中率陜西精銳與平陽公史詠共復河東
頃之有疾六月卒
王擴字充之中山永平人明昌五年進士大安中僉河
東北路按察事貞祐二年上書陳河東守禦策大概
謂分軍守隘兵散而不成軍聚之隘内軍合則勢重
饋餉一塗以逸待勞以主待客此上策也又曰軍旅
猥衆分例過優萬戶一員其費可給兵士三十人本
路三從宜萬戶二百餘員十羊九牧類例可知乞以
千人為一軍擇望重者一人萬戶兩明安四穆琨足
以教閱約束矣豈不簡易而省費哉又曰按察兼轉
運本欲假紏劾之權以檢括錢糓邇來軍興糧道軍
府得而制之今太原代嵐三軍皆其州府長官如令
通掌資儲則弊立去按察之職舉矣又曰數免租稅
科糴益繁民不為恩徒增廪給教練無法軍不足用
書奏不見省興定三年卒諡剛毅擴博學多才梗直
不容物平章政事高琪忌之以是不振於時
伊喇益字子遷中都路呼嚕圖猛安人以蔭補國史院
書寫承安末遷河東南北路按察使舊制在位官有
不任職委所屬上司體訪州府長貳幕職許互相舉
申益上言此傷禮讓之風亦恐同官因之不睦别生
姦弊乞止令按察司紏劾似為得體又言随路點軍
官與富人飲會公通獻遺宜依准監臨官於所部内
犯罪究治上皆納焉泰和二年卒於官
完顔從坦宗室子自募義兵二千充宣差都提控貞祐
二年安撫山西軍民請罷大陽渡粟麥過河禁請寳
昌軍節度使以鹽池利實絳解二州又請陜州帥府
戍垣曲平陸芮城虞鄕而河南陜西牧牝馬以濟河
東中都之用又請實給河北官俸粟興定初權元帥
左監軍行元帥府事同參知政事李革守平陽二年
十月奏太原已破行及平陽河東郡縣皆不守大抵
屯兵少援兵不至故耳行省兵不滿六千平陽河東
之根本河南之藩籬也乞併懷孟衛州之兵以實潞
州調澤州沁水端氏高平諸兵並山為營為平陽聲
援惟祈聖斷以救倒懸之急是月壬子元兵至平陽
提控郭用戰於城北濠垣被執不屈死癸丑城破從
坦自領十餘騎巷戰手格殺數人知不能支乃自殺
贈武昌軍節度使
石元毅咸平人為汾陽節度使時嵐石二州賊黨嘯聚
肆行摽掠居民甚苦具狀以聞朝廷命元毅捕之因
設左右兩翼伏兵於險要處以為犄角賊聞風畏遁
元毅追襲盡殪之
元
哈瑪爾名嶷字孟方伯林子驍勇有志略壬午襲父職為
萬戶兼都元帥癸未屯絳州乙酉金將呼沙呼以兵
四十萬復取山後諸州黑馬逆戰隘胡嶺大破之斬
呼沙呼太宗初立三萬戶以黑馬為首授金虎符充
管把平陽宣德等路管軍萬戶辛丑改都管萬戶統
西京河東陜西諸軍萬戸瓜爾佳蒙古岱田雄等並聽
節制尋命廵撫天下察民利病應州郭志全反脅從
詿誤者五百餘人有司議盡戮之哈瑪爾止誅其首惡
數人餘悉從輕典卒贈太傅封秦國公諡忠惠
劉世英范陽人元初收雲朔河東以功充行軍副總管
庚辰平陽諸郡被兵後民物空竭世英言於國王曰
自古建國以民為本今若是孰給轉輸收存恤亡此
其時也王善之以絳州邊地奏授絳州節度使兼行
帥府事卒於師
張德輝字耀卿冀寕交城人世祖初為河東南北路宣
撫使下車擊豪強黜贓吏均賦役耆耋不遠數千里
來見曰六十年不復見此太平官府矣戴之如神明
西川帥紐隣取兵千餘人守吏畏其威莫敢申理隸
鳳翔屯田者八百餘人屯罷兵不歸籍會僉防戍兵
守河中浮梁故有守卒不以充數悉條奏之上可其
請兵後孱民依庇豪右及傭工者歲久掩為家奴悉
遣還之二年考績為十路最河東歲歉請於朝發常
平貸之并減其秋租有差賦役不均官吏賦一征十
德輝閱實戶編均其等第出納有法數十年之弊一
旦革去焉
鄭鼎澤州陽城人初為澤潞遼沁千戶乙巳遷陽城縣
軍民長官中統元年以功遷平陽太原兩路萬戶二
年詔統征西等軍戍雁門關隘遷河東南北兩路宣
撫使三年改授平陽太原宣慰使至元三年改平陽
路總管歲大旱鼎下車而雨導汾渠修學校建横澗
橋民德之
姚天福字君祥絳州人至元十二年為河東道提刑按
察副使時河東民苦徭役天福劾執政失計奏罷其
役徵拜治書侍御史二十八年僧格敗考訊黨援平
陽為多以天福為平陽總管俾窮治其事焉富珠哩
翀神道碑云憲河東時開廪賑太原民奏和糴朔方
鄭制宜鼎子至元十四年為太原平陽萬戶大德八年
承命存恤震壓者懼緩不及事晝夜倍道兼行至則
親入里巷撫瘡痍給粟帛存者賴之
程思廉字介甫家東勝州成宗初除河東山西廉訪使
請減太原飼諸王駝馬數平陽諸郡歲輸租稅北方
請輸河東近倉舊法決事有議劄權歸曹吏思廉自
判牘尾某當某罪吏皆束手
郭貫字安道保定人大德十一年為河東廉訪使至大
二年仁宗至五臺山貫進見仁宗因問廉訪使默爾
吉特何以有善政左右對曰皆副使郭貫之教也因
賜貫瑪瑙數珠金織文幣
尉遲德誠字信甫絳州人至大四年為河東山西道宣
慰司同知擊奸吏寬税斂上計京師入見帝方食賜
以餕餘擢工部尚書
王利用長安人延祐間由翰林出為河東山西道按察
副使文學政事交重於時
李好文字惟中大名東明人至治元年進士至元間為
監察御史錄囚河東有李拜者殺人而行兇之狀不
明凡十四年不決好文曰豈有不決之獄如是其久
乎立出之王傅薩都拉以足躡人而死衆皆曰殺人
非刃當杖之好文曰怙勢殺人甚於用刃况因有所
求而殺之其情尤重乃置之死河東為之震肅
歸暘字彦温汴梁人至正五年僉河東廉訪司事行部
西京以法繩趙王府官屬之貪暴者王三遣使請不
為動宣寕縣有殺人者蔓引數十人一讞得其情盡
釋之沁州民郭仲玉為人所殺有司以富察實勒當
之暘察其誣蹤跡得其殺人者山兒遂不死六年轉
僉淮東廉訪司事
察罕特穆爾潁州沈邱人幼篤學嘗應進士舉有時名
身長七尺修眉覆目左頰有三毛怒則毫直指平居
慨然有當世之志至正十六年以平賊累官兵部尚
書時知樞密院事都掄節制河南軍調察罕與李思
齊討陜西賊察罕鼔行而西提兵援靈寳賊渡河陷
平陸掠安邑蹂晉南鄙察罕追襲之賊回扼夏陽津
赴水死者甚衆十七年賊陷商州攻武關趨長安分
道掠同華諸州三輔震恐察罕領大衆入潼關殺獲
以萬計餘黨潰散關中悉定十八年朝廷徵四方兵
入衛詔察罕以兵屯涿州察罕即留兵戍清湫義谷
屯潼關塞南山口以備他盗自將銳卒赴召而曹濮
賊方分道踰太行焚上黨掠晉冀陷雲中鴈門代郡
烽火數千里復大掠江南還察罕先遣兵伏南山阻
隘自勒重兵屯聞喜絳陽賊果走南山縱伏兵擊之
賊皆棄輜重走山谷其得南還者無幾乃分兵屯澤
州塞碗子城屯上黨塞吾兒谷屯并州塞井陘口以
杜太行諸盗賊屢至守將數血戰擊却之河東悉定
復定河南以兵分鎮關陜荆襄河洛江淮而重兵屯
太行營壘旌旗相望數千里修車船繕甲兵務農積
榖訓練士卒謀大舉以復山東先是山西晉冀之地
皆察罕所平定而都掄之子曰博囉以兵駐大同因
欲並據晉寧遂至兵争天子屢下詔解和之終不聽
二十一年察罕輿疾自陜抵洛大會諸將與議師期
發并州兵出井陘遼沁軍出邯鄲澤潞軍出磁州懷
衛軍出白馬及汴洛軍水陸俱下進逼濟南城而齊
河禹城俱來降南道諸將亦報捷東至海濱郡邑聞
風皆送欵下濟南詔拜中書平章政事知河南山東
行樞密院事六月田豐王士誠隂結賊復圖叛田豐
之降也察罕推誠待之數獨入其帳中及豐既謀變
請察罕觀營左右請以力士從不許輕騎十有一人
行至王信營又至豐營遂為王士誠所刺訃聞朝廷
震悼公卿及京師四方之人不問男女老幼無不慟
哭者追封潁川王諡忠襄以子庫庫拜太尉中書平
章事總父兵庫庫既領兵柄銜哀討賊攻誠益急十
一月拔其城執其渠魁陳猱頭二百餘人獻闕下而
取田豐王士誠之心以祭其父餘黨皆就誅山東悉
平
庫庫特穆爾沈邱人察罕特穆爾之甥幼養以為子察
罕特穆爾沒博囉特穆爾數以兵争晉冀至正二十
三年庫庫特穆爾駐太原二十五年以兵擣大同取
之博囉特穆爾伏誅詔封河南王總天下兵於是分
省以自随而用孫翥趙恒為謀主二十七年摩該關
保等列其罪攻之十月詔落太傅中書左丞相諸軍
在山西者命薩蘭台爾領之庫庫特穆爾退軍屯澤
州二十八年命左丞孫景益分省太原關保以兵為
之守庫庫特穆爾遣兵據太原又下詔削奪退守平
陽關保遂據澤潞二州與貊高合七月摩該關保攻
平陽掩擊擒之閠七月詔復河南王太傅中書左丞
相尋自平陽退守太原又西奔於甘肅明洪武八年
卒
王思誠字致道兖州嵫陽人至治元年進士授管州判
官至正初僉河東山西道肅政廉訪司事行部武鄕
縣監縣來迓思誠私語吏屬曰此必贓吏未幾果有
訴於道側者問曰得無訴監縣&KR1025;汝馬乎其人曰然
監縣抵罪吏屬問思誠先知之故曰衣敝衣乘駿馬
非詐而何陜西行臺言欲疏鑿黃河三門立水陸站
以逹於關陜移牘思誠會二行省憲臣及長吏視之
皆畏險阻欲以虚辭復命思誠怒曰吾屬既自欺何
以責人諸君少留吾當躬詣其地衆惶恐從之河中
灘磧百有餘里嶕石錯出路窮舍騎徒行攀藤葛以
進衆憊喘汗弗敢言凡三十里度其不可乃作詩歴
叙其險執政采之遂寢其議焉
山西通志卷八十四
