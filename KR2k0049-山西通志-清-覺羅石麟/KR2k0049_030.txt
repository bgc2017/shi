山西通志卷三十
水利(二)(津梁附)
平陽府
臨汾縣
汾河渠
通利渠繇趙城縣西門外截汾河水建&KR0309;引入渠溉趙
城洪洞臨汾三縣一十八頃地至冬歸汾河
利澤渠源出洪洞縣東山麓西流洪洞羊獬河上溉洪
洞臨汾二縣八村地至冬歸汾河
澇河渠澇水河源出縣境唐堯陵山麓西流溉一十三
村地至冬歸高河橋轉入汾河
平水渠平水泉數眼發源姑射山西流復東水分四十
分溉臨汾襄陵二縣田臨汾得水二十分上官河得水
十分古有成例行之水程係木牌木印下官河得水五
分亦有成例行之水程係木牌木印北磨河得水五分
並不行之水程惟桑灣村居河尾自五代晉時鑄鐡牌
一鐡印一盖懼桑灣村不能沾水之利而嘉惠之也令
月使水三晝夜水利乃均上官下官北磨三河共溉四
十村田有竒至冬胥歸汾河
以上平水渠溉四十餘村汾河渠二道溉十二村
澇水渠溉十三村胥有成規按時使水
舊志汾河城南二里明嘉靖間副使趙元祖購江浙
善水車者為水車引水溉田知縣楊君璽造水車二
十一具疏渠十四道溉田十八頃後汾河淤徙不常
盡廢
通利渠在城西北金興定間開自汾西師家莊分汾
河水西一𣲖歴趙城石明等村經洪洞杜戌等村至
臨汾羊黃南王大明閻侃吳村大澗王曲西孫等村
溉田一百六頃
國朝康熙三十四年渠傾復修
利澤渠在城北元中綂間民段佑創引汾水溉田大
德間邑尹實里濟布哈疏通自趙城衛店分汾河水
東一𣲖歴洪洞臯陶等村流至臨汾韓村東盧溝上
賈村等村溉田三十頃
澇河渠城東北西三處即澇河也出浮山烏嶺下合
龍角山潏水并高梁水入澇唐嘗引入百金泊溉田
今澇會龍神溝乂會金水河西流至樊家莊距城八
里明嘉靖三十五年同知劉衍祚築樊家莊石堰引
澇穿永利渠溉田萬歷十八年知縣邢雲路開渠十
三里溉焦堡北孝南孝高河坂下北關郭家莊西關
後樓底等村田六十頃有竒邑人楊元起記
千金堰即澇水渠障水之堰知縣邢雲路修
流膏洞即澇河渠引水之洞千金堰西北三十步許
知縣邢雲路疏甎石修砌
月池即澇河渠之地千金堰北知縣邢雲路疏之形
似半月
平水渠在城西即平山水也晉劉淵時導金龍池下
合諸泉東流分為上官河上中河下官河北磨河并
廟後小渠共溉劉村段村馬務東宜西宜泊莊樊村
界峪麻冊青城澗頭席坊禄穽小榆辛家莊喬村五
級王默蘭村下當金店下冊等村田三百六十餘頃
明嘉靖時上官河淤知府王溱重濬吕柟記
澐泉渠在城東南即東亢村之澐泉溉東亢村田二
百畝天幸渠在城譙樓南明嘉靖間僉事王世隆作
渠洩水會平張世朝因名天幸
永豐渠在城西北三十里萬歷十八年知縣邢雲路
同縣丞胡宗明修濬洩吳村水患王榮誥記
永利池在城内明洪武間知府徐鐸引利澤渠水及
澇河水穿穴入城西北浚内外蓮池方圓二百二十
步深七尋名曰永利以便民汲歲久衝涸成化乙巳
知府李琮重修吕柟記後廢嘉靖間同知劉衍祚再
修亦廢萬歷十八年知縣邢雲路開澇河渠引水復
入池内一名蓮花池
嘉泉在城西十里周六十五步遏下流使盈亦可溉
田
灰泉在城西南二十五里壇底村東土沙如灰故名
亦可漑田注於汾
馬跑泉在城西南二十里周三丈深不可測溉田十
畝有竒
平陽地狹人衆常乏食元至元三年總管鄭鼎導汾
水溉民田千餘頃開潞河鵬(當作鵰)黃嶺道以來天黨
之粟建横澗故橋以便行旅民德之
通利渠壊隆慶二年知縣陳萬年復修之(以上汾河)
唐志臨汾東北十里有高梁堰武德中引高梁水溉
田入百金泊貞觀三年為水所壊永徽中刺史李寬
自夏柴堰引潏水溉田令陶善鼎復治百金泊亦引
潏水溉田乾封二年堰壊乃西引晉水
澇水即烏嶺下黑水潏水即龍角山水胥至高梁
入汾縣志澇河唐嘗引入百金泊溉田是合潏澇
為一也而臨汾澇水源復出帝堯陵山麓當即唐
乾封二年所引之晉水耳
唐永徽二年晉州刺史李寬於臨汾縣東二十五里
夏柴堰引潏水溉田
王與齡永利渠記嘉靖乙卯郡貳洛陽劉公視篆役
萬人開樊家河為永利渠作石堰障水時其鍾洩溉
郡田數十頃丙辰三月興工四月告成
明嘉靖問民丁放等率焦堡九村開樊家河溉田六
十頃楊起元修澇河渠記臨汾縣治東北八里有樊
家河即澇河也發源浮山之陽厥名龍角其下黑泉
流涌行數十里而龍神會西金水注北三川同流斯
為澇水過東張翟底諸鎮民往往引水溉田亡慮千
百洎再折而至樊家莊瀕河之衆築堰壅導溉田可
千餘頃盖中蘆等九村咸饒益矣歲久堰廢萬歷庚
寅邢侯雲路捐俸發粟聚夫數萬衆累石為堰以障
河也鑿阜為洞以注澇也浚地為溝以逹田也堰在
洞之東高倍尋而廣以十軌長又倍之建大閘四而
壅水注之洞洞通溝順流而下因地形也出洞口鑿
蓮池以瀦蓄水也洞之上起亭亭之上構樓察水勢
驗祲祥也乃題堰曰千金洞曰流膏亭曰觀瀾樓曰
水雲
澇河明同知劉衍祚穿永利渠溉田閱二十餘年而
廢萬歷十八年知縣邢雲路築堰開渠利甚溥後寖
湮廢(以上澇河)漢劉淵時導金龍池下合諸泉為渠
毛磨康澤王廟碑水經云平水出平陽西南壺口山
即書所謂壺口也自壺口而西南二百餘里曰平山
水潛出其下曰平泉州圖經亦曰晉水其源亂泉如
蜂房蟻穴觱沸於淺沙平麓之間未數十步忽已驚
湍怒濤盈科漲溢南北溉田數百頃動碾磑百餘東
滙為湖曰平湖秔稻菱芡晉人取足焉
許惟新水利記官無常案水有壅塞界有埋没則爭
端起而桀悍者或故為壅塞埋没以生端今必凡有
渠之處各理其案各正其疆各檢其石府州縣案皆
合符斷碣之文咸錄在案農祥未興編為經正則一
年難爭有爭亦易定杜當陽之石一置山頭一沈澗
底則今日平水之碩畫也王士元龍子祠詩晉州西
山曰藐姑有泉源源流不瀦疏為八道溝與渠坐令
瘠土成膏腴(以上平水)
張昌修永利池記城東有蓮花舊池宋慶歷三年潘
大博為知州始引東山卧虎崗黃蘆泉水入城而注
之池植荷花其中迨金源氏之季渠道湮塞其流不
復入城城中雖有井泉味多鹹苦惟可澣濯居民或
遠汲汾河之流或車運郭外之水其勞特甚洪武十
年郡守南昌徐公鐸相度地形北引汾河潨利渠水
穴城入池可瀦可汲於是召徒程工載浚載拓中為
土梁界為兩池池方圍各二百二十一舉武其深七
尋梁左右甃以瓴甋下為水門池成而水適盈隨汲
隨足名曰永利義取濟民之生於悠久也
倪岳永利池記郡守徐仲聲鐸北引汾河潨利渠水
穴城注池名永利渠歲久衝涸兼豪右侵據民罔攸
賴成化乙巳太守委官募役重加濬治傍池鑿井朝
夕利汲而銀買車運之苦遽革又慮池瀦停濁鑿通
池前郡學及不由兒濠環為芹泮城外之水皆可引
入城中無滯又於羊獬之間輦石為梁洞殺上流勢
用去霖雨泛汾没溺民田之患明年秋請諸當路剏
為引水洞長千有百尺過水洞長亦半之井橋既具
花木茂植仍作書院於池側以居俊秀其利始永矣
(以上永利池)
王榮誥永豐渠記永豐渠乃新開大明村渠道以瀉
通利渠之發暴也邑侯邢公雲路順民情爲之工始
於庚寅落成於今年自後居常則水流通利渠而下
以溉田瀑漲則就新渠而注之汾(永豐渠)
襄陵縣
平水渠
高石河渠(在北二里)李郭渠(在北二里)中渠(在西南二里)横渠(在西南五里)
以上四渠胥引西北龍子祠平水泉溉城垣齊村
等村田按時輪溉設渠長司之
娥皇女英在西南十里薛村里
八眼井在西南二十里薛村里
以上二水胥引溉薛村左右景村等田按時輪溉
設渠長司之
汾河兩岸瀕河居民以地高河卑不能引渠溉田
舊志高石河渠源出平水泉溉縣北水關等里田七
頃四十畝有竒東入於汾
李郭渠出平水泉溉廣智坊等田一十頃有竒東入
汾
中渠源出平水泉溉崇仁坊等田一十七頃有竒東
入汾
横渠源出平水泉溉東柴等里田二十三頃有竒東
入汾
沙渠即練溪泉在縣南三十五里接太平縣界溉劉
村等里田二頃有竒東入汾
賈朱汧在縣南三十五里源出鄉寧之豁都峪溉賈
朱等村田七百頃有竒
洞子汧在縣南三十五里源出豁都峪舊塞明弘治
十四年知縣李高疏通溉賈朱等村田四十頃有竒
西王汧在縣西南四十里源出豁都峪溉西王等村
田五百頃有竒
關良汧在縣西南四十里源出豁都峪溉京安等村
田八百頃有竒其下流司馬等村汧官道大水圯陷
弘治十四年知縣李高築堤堰水利遂通
漹溝汧在縣東南二十五里源出浮山縣界溉趙曲
等里田六百畝有竒弘治二年知縣張文佐疏通歲
久壅塞嘉靖三十八年知縣侯廷柱復疏濬建橋王
與齡記
阡陌汧在縣東南三十里源出龜山下溉小郭南梁
鄧莊等村田
雀水汧在縣南三十五里源出三嶝山後溉北戌等
里田三百畝有竒弘治十四年知縣李高構橋往來
便之
焦家峪在縣東南五十里源出卧龍山溉陶寺等村
田五百畝有竒
牛角汧在縣東南二十五里源出浮山峪溉南梁等
村田長泊澗在縣東南二十五里源出浮山峪溉南
梁西梁等村田
小石澗在縣東南三十五里源出龜山峪溉西鄧戶
等村田六百畝有竒
高登龍臨襄兩河分界說龍祠之水以四十分為則
下官等河北條也剖二十分臨汾全用之南横等河
南條也剖二十分臨汾與襄陵兼用之渠規尚在溝
界井然惟是下官河與南横渠壤址相接水道相連
源頭之外有枝泉三穴其一在北其二在南北雖一
泉而流行頗盛南二泉僅足當之兩河分界處原有
牛心石或又曰中心石石既久湮亂是用長下官人
妄欲兼其三而南横人並不讓其一喙鳴穴鬭滋蔓
無已本府會同三廳及臨汾襄陵等縣親詣水濱講
求故界始知每歲雀角之訟初不在大即前三泉是
也三泉無界則爭故其要在於分界乃畫其地而兩
分之據勘北一泉原與下官河逼近即本河舊物也
今歸下官南二泉原出南横地畔亦即本河故有也
今歸南横剖分既明中立石堤一道自碑亭前分水
處起斜迤而南至中地止高四尺闊三尺三寸長一
十丈共九椿每椿高五尺因議立石表其顛末
王與齡漹溝渠記姑射之陽平水出焉灌民田萬餘
畝故汾之西歲每熟而民裕浮山之麓土厚水深田
率高亢故汾之東歲多厲而民貧趙曲鎮左舊有漹
溝渠畜暴水以溉田弘治中西平張侯文佐始加疏
濬溉至千餘畝四十餘年歲久弗濬故道堙塞嘉靖
丙辰山東侯君來理邑益加疏廣三月渠成溉田至
二千餘畝於南北通衢建橋利涉河民如更生焉
蕭公堤在汾河西岸舊患水勢衝圯明萬歷間知縣
蕭大才砌石為長堤名蕭公堤
王應吉汾河石岸記襄陵郭以東去汾不百武秋水
泛溢河岸輙衝嘉靖壬子以來其患特甚萬歷己卯
冬邑侯蕭公大才繕堤於汾之西崖慮土洳易衝則
於潰決處悉甃以巨石下闊五尺上闊三尺有餘慮
高卑難一則因岸勢而低昂之高者至一丈五尺卑
者鱗次不齊延袤計二百二十餘丈慮水勢迅激則
於數丈之内每出一磯頭以殺之磯凡一十有九遠
而望之形若盤龍肇於辛巳三月訖於癸未五月
高邦佐晉橋記襄陵北門外不數武為平水上游有
晉橋路當子午往來如織萬歷癸丑六月水暴漲橋
圯宰馬公逢臯亟圖之經始甲寅正月訖工乙卯十
一月橋高二丈三尺長九丈廣二丈三尺下開三孔
上植石欄河之兩岸甃以石堤以防衝射
洪洞縣
霍泉渠五道
南霍渠源出趙城縣霍山麓廣勝寺自東流西七十步
設渠口引溉馮堡等九村地退流馮堡河止
副霍渠源出趙城縣廣勝寺泉逶迤三十里有竒遞至
縣城北三里官莊村南設渠口引水入渠流至西門外
院頭村流入汾河共溉西關社等五社地
清水渠源出趙城縣廣勝寺泉引南霍北霍二渠透漏
餘水溉東永寧李衛二村地流至村南入沙河
小霍渠引南霍漏落餘水自東流西至官莊村北莊東
設渠口引溉南官莊等七村地退流汾河
麗澤渠源出趙城縣於縣城南大橋西引小霍副霍二
渠餘水并澗河雷鳴水入渠共溉羊獬村等一十二村
地
澗河渠十有二道
廣利渠源發岳陽縣雷鳴山水於縣境秦璧村東寳崖
下澗河内設渠口引溉左璧村等五村地流至左璧村
南入汾河北
潤源渠源發岳陽縣雷鳴山水於蘇堡村東澗河内設
渠口引溉朝陽村等一十村地流至東門外入城壕止
衆議渠源發岳陽縣雷鳴山水於郭盆鎮西澗河内設
渠口引溉蘇堡村地流至村西入澗河止
先濟渠源發岳陽縣雷鳴山水於郭盆鎮南澗河内設
渠口引溉下魯村三社地流至村西道場溝入澗河止
晉源渠源出岳陽縣雷鳴山水於城南大橋西澗河内
設渠口引溉北營南營西營三村地流至南營村南入
汾河止
陳珍渠源發岳陽縣雷鳴山水於西澗河内設渠口引
水入渠自東流西溉郭盆鎮地流至鎮西入澗河止
長潤渠源發岳陽縣雷鳴山水自東流西於蘇堡村東
二里設渠口引溉尹璧村等四村地退流董寺村南沃
陽渠止
園渠藉岳陽縣雷鳴山水自東流西於范村北沃陽渠
下設渠口引溉秦璧村地退流姚莊村止
要截渠藉岳陽縣雷鳴山水自東流西於姚莊村東設
渠口引流至火星營止共溉澗橋村北營村地
大陽渠藉岳陽縣雷鳴山水自東流西於故縣村東設
渠口引溉故縣村等四村地退流李堡村止
連子渠源發岳陽縣北雷鳴山水下投澗河繇尹璧村
西馬家灘流入渠溉敬村等三村地
公孫渠衝塌歲久
汾河渠三道
通利渠引汾河水繇趙城縣城北南流分溉縣境辛村
等八村地退下臨汾縣使水
興利渠分汾河水於趙城縣牧馬村東設渠口引溉縣
境屯裏村等三莊地退流汾河止
公利渠塌於汾澗二河
清泉渠三道
清泉渠源發董寺村南崖下設渠口引水流至城南安
流門外小橋東止溉梗璧村磨灣小橋東地
副清渠接清泉渠漏落水又引河水會成渠溉小南門
外地流至城南清澗渠止
普潤渠源發西山世尊峪於西崔堡村西設渠道引溉
西崔堡村至南馬駒等五村地流至杜戍村入汾河止
非與趙城分引霍泉也
以上共渠二十三道計溉村莊地四十有竒胥設
掌例渠司渠長溝頭廵水公直有差(以境接趙城臨汾易起爭)
(端故設渠司為詳)
舊志霍泉在縣東北三十里發源廣勝寺下霍山南
麓下流成河詳趙城霍泉
南霍渠即霍水析支出禁口南流者也唐貞元間導
水開渠溉洪洞曹生馬頭堡裏上莊下莊坊塠石橋
頭南秦南羊周璧封村馮堡十二村地一百三十九
頃有竒
通霍渠即南北二霍下流又名小霍土人名北偃在
縣北五里北洞村南宋慶歷六年導南北二霍溢漏
溝澗支𣲖上自趙城營田莊下至洪洞李衛村崖下
置堰沙河内導水至北洞村東南龍王廟後砌小石
堰為退水口用則閉之用訖繇惠遠橋下西流入汾
小堰西南延壽觀東立石水口三座闊一丈一尺二
寸分七溝槽北槽南二溝分水三尺二寸五分有竒
堰北溝分水二尺六寸一分有竒苖村賈村高公白
羊四溝分水五尺三寸五分有竒共溉七溝地三千
三十三畝有竒明洪武五年苖村里周順復疏通之
堰闊七尺深一丈五尺溉槽南地如故槽北等六溝
地七千四百八十三畝以汾水侵塌没四千九百六
十四畝止存二千五百一十九畝溝胥被塌西苖白
羊二溝地蕩然村移内地又高公溝嘉靖間河斷水
絶分賈村溝水為小溝入副霍渠借流田去賦存民
甚病之萬歷九年知縣喬因羽丈地豁糧始免徵
副霍渠即通霍下流土人名南堰在縣北三里明建
文四年羅漢寺僧李妙智疏導通霍支𣲖上開母渠
一下開支渠二溉灣裏後坡前坡北關城西羅漢寺
前地十五頃五十畝有竒後堰毁渠湮正德間義官
張滿重修易土堰以石栢棹鐡錠濬渠深廣水復通
流
清水渠二一在苖村里引霍水溉地一頃有竒一在
永寧引霍水溉地二十六頃九十八畝
麗澤渠在縣北一里引沙河水溉南鄉地三十頃後
廢
利澤渠元平陽太原兩路管軍萬戶侯鄭鼎在趙城
衛店村西置堰開渠導汾水溉洪洞臨汾二縣地三
百頃有竒至焦堡村入汾後地震河圯民上奏遣秘
書官檢覈復於趙城屈項村導汾溉地如故明正綂
間開渠復圯縣民議三節導水上節導澗河中節導
小河下節導高河胥置堰後澗水不足洪洞知縣王
彧以通霍副霍二渠餘流入汾可惜令民易地開渠
自縣北賈村導二渠餘𣲖經城南合澗水亦名利澤
渠溉營裏西池王村安樂村張村上下橋臯陶陽曲
等村與舊利澤渠名同實異後續開渠亦廢嘉靖二
十七年臨汾民爭水知縣趙宸考遺事如右因書之
俾後爭水者有考焉
小霍渠即通霍渠溉七溝地後額不及半又多為汾
水所没明崇禎間渠規無定例渠長張雲翼酌期知
縣楊天精給灰印以防爭至今民賴之
國朝順治間汾水復衝塌槽南高公副霍三溝渠知縣
洪其清令灣裏窩舗前官路西開渠道有條例渠册
隂應節記(以上霍泉渠)
潤源渠在縣東三十里郭盆鎮南宋天聖四年於五
龍廟下澗中置堰赤沙河底開口導水溉蘇村蜀村
故縣董寺李堡周村辛堡梗璧朝陽城東九村地十
一頃四十畝有竒明永樂間山水漲古渠衝絶脩築
輒廢嘉靖三年渠長李文傑告分廵僉事董琦知縣
孫巨鯨開鑿石口導水溉田如故
沃陽渠一名廣陽渠相傳劉淵開在縣東三十里餓
虎崖下下魯村東於澗水中置堰導水流至下魯村
又西南流至尹璧村南入水口上流溉李村師村郭
上薄村景村范村董莊馮張燕璧董保社村北羊等
鄉地千頃有竒遺址尚存後於張村澗中開渠導水
溉張村范村秦璧姚莊崖下等村地亦名沃陽今溉
田三百畝
陳珍渠在縣東三十里郭盆里引澗水溉地六十畝
先濟渠在縣東三十里下魯里引澗水溉地二頃五
十畝
長潤渠在縣東三十里郭盆里引澗水溉蜀村故縣
董寺三村地十頃八十畝
衆議渠在縣東二十五里蘇村里引澗水溉地一十
三頃
沃陽渠在縣東十五里故縣里引澗水溉沃陽村范
村董寺地二頃四十畝
晉源渠在縣南三里火星營引澗水溉地三頃有竒
今溉田一千七百畝有竒
小渠在縣南二里姚莊里引澗水溉地二頃五十畝
麗澤渠在縣南二里西池引澗水溉西池王村張村
東左臯陶上橋下橋陽曲羊獬九村地三十頃十畝
有竒
要截渠在縣南二里秦堡里引澗水溉地十頃有竒
廣利渠在縣南二里引澗水溉地四頃二十畝
晉源渠在縣德化坊引澗水溉地三十五頃即公
孫渠也在縣南十五里汾水久淤
園渠在姚莊里引澗水溉地一十頃八畝(以上澗河渠)
通利渠在縣西北三十里金興定二年縣民閻張創
置自趙城石字村灘内置堰開渠導汾水下流溉趙
城石字馬牧二村地洪洞辛村北段南段公孫程村
李村社戍七村地臨汾羊黃西羊黃南大明閻侃吳
村大澗王曲孫曲九村地共二十一村地二百二十
六頃八十二畝渠舊名閻張云
興利渠在縣北半里永安里引汾水溉地二頃五十
畝後廢
續公渠即小霍渠内高公溝地汾水侵塌没一千畝
有竒河西灘地是也張雲翼等瀕河西開渠道接汾
水灌溉名續公上自趙城王村開口引水下至縣境
北段里退水溉張家莊宋家莊賈村共地四百畝有
竒(以上汾河渠)
清泉在縣東十里源出董寺村西尚家泉宋慶歷間
民以銀易泉開渠導水西流溉梗璧城東磨灣城東
南安流門外小橋東地一十頃四十畝有竒西流為
副清渠即清泉下流也溉城西南地一頃有竒又導
澗水為清潤渠溉德化坊地一頃五十畝
連子渠在縣東二十里北張里引泉水溉地十頃有
竒
䨇泉在縣東二十里師村北金明昌五年里人文都
等疏導一出龍王溝一出小舌溝溉田半頃有竒
華池泉在縣東十里李保村南西流入清泉渠經城
東溉地五頃有竒
寳泉在縣南三十里侯泉村南溉地一頃有竒
東坡小泉在縣南三十里孫保村東引泉水溉地五
十畝
深泉在縣南二十里侯泉村東溉地一頃有竒
普潤泉在縣西二十里萬安鎮西百步泉水混出溉
田三頃六十畝有竒
普濟泉在縣西二十里萬安鎮西北百步溉田三頃
八十畝有竒(以上泉水)
洪洞縣南有澗支流湓入歲賦菑楗調徒遏之宋仁
宗時洪洞令李周始築新堤民不告病
金大定十一年時洪洞趙城争水歲久至二縣不相
婚嫁部檄委岳陽縣令麻秉彜前此司水者贓穢狼
藉秉彜盡置於法自是無訟二縣之民刊石以紀其
事
元中統間萬戶侯鄭鼎導汾水溉洪洞田千畝有竒
建横澗橋以便行旅
明洪武三年知縣楊茂建縣境橋梁
嘉靖二年知縣孫巨鯨重開潤源渠溉八村田
嘉靖二十年知縣陳宗仁築護城堤
明縣志汾水渾濁瀕河居民穿渠溉田其利無幾夏
秋水暴漲兩岸輒没舊河身不甚闊今七倍於昔漸
徙而東去城伊邇
明縣志瀕澗河居民多引溉田夏秋雨暴漲坍臨崖
地且盡弘治十七年水北溢塌城垣知縣鄭選令義
官張滿築堤護之袤二百丈高一丈有竒後堤寖圯
嘉靖二十二年知縣陳宗仁復砌以石迄今賴之
浮山縣
浮山縣多崇山峻嶺並無渠道雖有數小河雨降則盈
雨止即涸難資灌溉
舊志潏泉見臨汾縣
澇水見臨汾縣
栢河水在縣北源出東山居民引以溉田
楊村河在縣北源出東山經流楊村民引以溉田
永惠泉在縣東天壇山西麓居民乏水鑿石引泉蓄
水石窩中取之不竭民甚便焉故名永惠
南河在縣南一里邑鮮水利獨南河有溉灌園圃之
益
潏水為利於臨汾而不能為利於浮山縣志稱縣
境無水利獨南河灌園之利居多者以潏澇暨它
河水卑地高難於引溉也
趙城縣
霍泉渠
北霍渠水出東南四十里廣勝里霍山南麓溉東南四
十里柴村等二十四村田至城北高崖村止
南霍渠與北霍渠同出霍山溉東南四十里道覺等四
村田至洪洞縣止
清水渠係北霍渠遺漏之水溉東南十五里李宕等七
村田至大李宕村止
以上三渠胥引霍泉設渠長渠司溝頭
汾河縣
上廣濟渠引城西汾河繇嵇村田溉至城西五里李村
止
下廣濟渠引城西汾河繇嵇村溉城西二十里好義里
城西十里安定里至城西十里登臨里止
以上二渠胥引汾水設渠長渠司溝頭
舊志霍泉源出城東南四十里霍山南麓唐貞觀間
引水分二渠名北霍南霍以十分為率趙城得水七
分洪洞得水三分宋金間定水利胥有碑北渠分
三節溉趙城永樂等四十六村田五百九十二頃有
竒南渠分五道一即南霍一曰九成與南霍實一
道以上下流分二名一曰小霍溉道覺等四村洪洞
曹生等十三村共田一百六十餘頃一曰大霍乃澗
槽止動水磨一曰清水亦合北霍諸陡門及截大虫
堰郭北澗諸水成渠溉營田等八村洪洞苗村等六
村共田一百三十五頃有竒餘詳洪洞
北霍渠(分三節)
南霍渠(分五道)
南霍渠九成渠小霍渠大霍渠清水渠
大澤渠在縣東北二十里源出霍山元中綂四年引
至梗璧等里十三村溉田一十頃西入於汾
清水渠有二一在城東三十里聚引北霍瀝漏水及
各堰涓滴透漏之水并北霍渠内虞家澗水胥得水
八毫四絲一在城東二十里亦得三項水并為一渠
溉趙城洪洞兩縣十四村地一千四十頃七十六畝
有竒北霍發源霍山麓下西流溉梗璧等三村清水
水勢與北霍渠不同其利一也
通霍渠明洪武五年洪洞民辨明分北霍至趙城南
霍至村名通霍渠溉田六頃有竒
副霍渠明洪武三十五年羅漢寺僧李妙智分小霍
支流至趙城北南洞里名副霍渠溉田二千頃有竒
利澤渠明正綂間知縣王彧以汾河利澤渠湮圯令
民繇縣西北二里賈村引南北二霍渠經城南合大
澗河亦名利澤渠共溉田千頃有竒
以上各村鑄立陡門一座其分寸陡口具載渠條
無得增減渠底闊一丈六尺分為三節週而復始
焉
北大澗在北一里出霍山觀音溝中居民或用以溉
田但暴漲亦能為害西入河
北小澗在北二十里益昌舗出霍山谷中利害參半
經跑地橋西入汾
宋慶歷五年趙城民郭逹古與洪洞民燕三争水遂
定水利碑銘一座
蘇祐逌旃璅言霍山下龍祠皇通渠灌田界以漕石
趙城什之七洪洞什之三無混於多寡兩邑人至今
免於争競功竭心思前人偉矣蔚州水利鐡板分限
如漕石晉祠惟築堰浚渠歲有勞費有田則用水有
水則用力力之多寡視田刻石紀事亦免於競
以上霍泉渠
善利渠元中綂二年渠長郭元長等濬渠引汾水溉
石明等里地至今賴之
通利渠在西三里金縣民閻長導汾水為渠溉趙城
洪洞臨汾三縣田名閻長渠詳見洪洞縣
李東陽利澤渠記元中綂間有引汾水者繇趙城衛
店堰而東流合霍澗二水為渠以溉趙城洪洞臨汾
三縣田四萬畝至順元年晉寧路逹嚕噶齊多爾濟
因地震渠壊又浚汧口五十二小夾口十有九桔橰
護夫皆具以教農興事國朝歲久池湮水壅成化甲
辰大旱太守請於當路重浚此渠引汾水於洪洞西
北築&KR0309;以截其流復取霍澗之合流於羊獬&KR0309;鑿池
四區窪而級之以為凳槽渟洩斯水又於高河築&KR0309;
二丈窪十有四節啟閉以時灌溉沃饒引其餘水入
流城中資萬室飲傍水地價頃至十倍矣
以上汾水渠
趙城縣有五渠北霍南霍清水三渠源發霍山麓
上廣濟下廣濟二渠引汾河水繇霍州而入趙城
者也舊例各渠歲舉老成正直一二人充渠長給
木戳以專責成渠長下設水廵數名查水之上下
又設溝頭數名理渠之通塞至於引溉凡各村總
滙地俱設陡口一座平時則閉需水則開輪日按
時週而復始繇近及遠繇高至卑無違渠制自無
争截之弊
宋太平興國三年正月甲午浚汾河是時太原未
平所浚者當自趙城以下(徐彦伯汾水新船賦水之積也厚船之動也捷㢠廻翔)
(並騖識波上之雙鳬倏忽孤飛見天邊之一葉)
太平縣
豁都峪尉□峪渠(豁都峪西北三十里侯村北尉□峪西北一十五里尉村北二峪水胥繇)
(鄉寧縣西來)
侯村莊縣北二十五里旱渠二道溉地一十六頃有竒
常村莊縣北二十五里旱渠二道溉地二頃三十三畝
西安平莊縣西北二十里旱渠一道溉地五頃二十七
畝
吳村莊北二十一里旱渠二道溉地二頃二十五畝
南焦彭莊北十五里旱渠一道溉地一十頃五十三畝
姚吉村北二十里旱渠二道溉地二頃有竒
三公村莊西北十里旱渠一道溉地五頃有竒
柴王莊南二十五里旱渠一道溉地一十頃
申村莊北二十五里旱渠一道溉地二十二頃
古城鎮北二十五里旱渠二道溉地二十四頃
南高莊西北三里旱渠一道溉地一頃五十七畝
蟠桃莊西北二十里旱渠二道溉地三十三頃六十畝
尉村莊西北十五里旱渠二道溉地三十八頃一十畝
有竒
北膏腴莊西十里旱渠二道溉地五頃八十一畝有竒
南膏腴莊西十里旱渠一道溉地一頃有竒
西中黃莊西北十里旱渠一道溉地三十頃二十畝有
竒
北焦彭莊北十五里旱渠一道溉地二頃一十五畝
景毛莊東北二十五里旱渠一道溉地一十六頃有竒
以上共旱渠二十六道溉地二百一十七頃七十
八畝有竒胥待雷鳴水發始能引溉
九汧在縣北十五里繇站里莊至古城鎮十里九汧夏
秋間大雨施行水自西山來洪流駢發凡傍汧諸村與
洲渚埒而町畦亦爭灌溉焉
太平縣汾河經流四十里但兩岸俱係高崖近河民田
不能開河引灌惟有旱渠二十六道分定石口石界各
立渠長司之
汾河入縣境流逕三十餘里夾岸居民有灘田之利亦
有衝嚙之患
舊志豁都峪在縣西北三十里侯村北渠始開於金
皇綂四年上汧溉西侯東侯地滿峪蘭閘下汧溉東
侯吉村姚村吳村常村東安平南安平北姚古城鄧
村董村柴王申村共十四村地其由渠而分者有高
原汧老灘汧古城汧溉六村地又有中原汧常村汧
餘水入汾
尉㠔峪在縣西北一十五里尉村北渠始開於金皇
綂四年溉田十六村尉村三公村北膏腴南膏腴孝
村良陌西黃北黃西曹路南黃程嬰村焦彭相李站
里盤道西安平餘水入汾
大柴峪在縣西八里南膏腴里水微溉田不能夥
煤峪渠在縣西二十里賈崗堡西水微溉田不能夥
以上諸峪水皆繇姑射山出夏秋間大雨泛漲溉
田者資之謂之雷鳴水
靈景泉一名玉泉在縣東北二十五里景毛村南溉
田四村景毛四日南高二日北高四日西郭三日水
至西郭村西潛流地中村東復見入於汾
靈源泉在縣東北三十五里陳郭村西南明嘉靖二
十一年墊塞
國朝康熙六年居民尋故道開之十年知縣何煒然相
地度工泉復突溢
白波泉在縣東南二十五里永固村
清水泉在縣西門外北偏週一畝二分溉田者以桔
橰取之其地宜蘆葦遶流過城南關而東
焦村泉在縣西南十五里焦村西北相傳晉獻公都
絳時引水入城後塞今渠跡存明嘉靖間知縣耿儒
議開未果
國朝康熙七年知縣侯有生開之不克成
下尉泉在縣東下尉村西北流細而長地有葦
孔天孕太平縣肇興水利記嘉靖乙卯分廵河東東
陽趙公祖元為民行水溉田而教以水車之法如江
南諸郡邑悉令民平地畝作渠塘造水車以援水縣
令鄒學書日置水車截七具灌田二千畝有竒
郭俊卿臨汾橋記西溝下澗水為害昔人計祛之正
德五年創造臨汾橋一孔嘉靖三年增而為三
岳陽縣
藺河渠發源寳豐村經唐城義寧上縣至和川渠四道
溉水地
唐城村四十八畝村西開渠
義寧村四十八畝村西開渠
上縣村三十畝村西北開渠
和川村九十八畝村西開渠
藺河水淺狹水力日溉地一十五畝繇上至下周
而復始渠長司之其邑左右山上有旱地五百畝
有竒不能鑿山開渠引水
澗河渠源二肇流安底村千佛溝經城東門外至澗上
村流入洪洞縣境渠八道溉水地
下陽莊一十八畝村東北開渠
瓦罐溝二十二畝村西北開渠
東門外一百三畝城北開渠
南壇下一百八十二畝壇北開渠
灣衷村二百二十畝城南開渠
張莊村六十三畝村北開渠
五馬村五十畝村西北開渠
澗上村一十二畝縣南十五里舗下開渠
澗河渠歲&KR0848;渠長總司之夫一名司地二十畝一
夫用水一口一夜週而復始如水盛一夫溉訖聽
接溉水縮竢輪溉其它左右村莊有旱地七百畝
有竒距河一二里有差胥隔石山不能鑿井引水
朱家窰山溝渠源出永樂里范寨村經朱家窰侯賈村
至偏澗村入洪洞境渠二道溉水地
水莊村二十五畝村東北開渠
偏澗村五十四畝與五馬村同用一渠水
五日一週渠長司之其它胥石山
以上十四渠共溉地九百八十六畝胥設渠長夫
頭争截者究
舊志便民渠在縣治前
高璧渠在縣東一百里淘漚村明洪武七年引屬寨
溝水流至高璧村溉田
大澗渠溉田七頃七十畝
寺頭莊渠溉田二頃五畝
下治渠溉田二頃六十畝
東鄔嶺渠溉田一頃七十四畝
賈寨渠溉田一頃
獅子溝渠溉田二頃
曲沃縣
縣東南沸泉水渠繇絳縣流入分水渠溉六村田
景明村(在東南自八里至二十里)林交村(在東南自十五里至十八里)白水村(二十)
(里)下郇村(十八里至二十里)東明德村(十五里)西明德村(十五里)
縣東北温泉水渠分溉二十一村田
東海村(二十五里)西寧村(十里)東寧村(十里)東許村(十二里)西許村
(十一里)庭城村(東北)新莊村(二十里)河上村(十六里)東常村(十七里)
西常村(十六里)北常村郇村(二十里)吉許村(二十里)周莊村
(十九里)縣册村(二十二里)王村(自二十五里至二十七里)焦莊(三十四里)羊舌村
(二十四里)常家圪㙮(二十五里)西海村(二十五里)南韓村(二十七里)
以上各渠胥立渠長甲頭按時輪灌
曲沃縣沸泉源出絳縣入縣境開渠六道又有温泉源
出縣東海頭村開渠二十一道各引溉地歲立渠長甲
頭各司其事
舊志沸泉在縣東南二十里景明村源出絳縣入曲
沃境有分水渠明成化間民争水數十年不息知縣
劉璣鑄鐡斛定分數西孔六分北孔四分訟始息至
萬歷間奸民毁斛復啟争知縣蒯諫更鑄鐡斛公分
溉田凡六村景明二十里林交二十里白水二十里
下郇二十里東明德十五里西明德十五里詳見碑
記
温泉在縣東三十里海頭村又名七星泉又名七星
海以泉有七也溉田二十一村張亭村今改西寧村
東寧村西許村東許村庭城村十五里靳莊村河上
村西常村東常村北常村今改小莊村郇村吉許村
西縣冊村今改周莊村東縣冊村北王西村今改焦
莊村北王村西陽城村今改羊舌村郭寺承莊今改
常家圪㙮温泉村其村入北王村郇莊村今改西海
村東韓村今改南韓村
清水河在縣南合絳縣景明諸水北流入澮溉四村
田西周十里上裴莊十三里下裴莊十一里交里十
里
濟溪在城南源出紫金山麓澄澈細流居民引灌田
園
龍底泉二一在林交村平地湧出居民引以溉田一
在冰巖下晉時架水入城環遶宫殿今廢
拔劍泉在任莊南民引以溉田
金溝泉在隘口村民引以溉田後廢
溢溝泉在東閻里民引以溉田
夢感泉在柴村後塞成化中知縣劉璣濬復仍塞今
濬居民引以溉田
滿水井二一在濟溪一在東陽里深八尺周丈餘水
自底湧出
温泉在海頭村宜蓮平陽府志其水冬則温氣如雲
霧春半里人用以灌田秋半為渠滙於滏
翼城縣
澮河渠十一道
大石村二道(在東北十里)石橋村二道(在東五里)喬家莊(在東)殷莊
村(在東)治子地二道(在東十五里)堯都村(在西十里)下陽村(在西南二十五)
(里)合雲村(在西南二十里四水合流)
以上渠十一道胥引澮河然俟水漲乃能溉地旱
暵輒涸坼不能溉矣
灤池渠二道(溉一十二村)
南梁村(在東南十五里)澗峽村(在東南)清流村(在東南十七里)故城村(在東)
(南十五里)吳村(在東南十五里)北常村(在東南十里)武池二村(在南十里)馬冊
村(在南十八里)南史村(在東南三里)東鄭村(在南十五里)西張村(在西北五)
(里)
玉龍泉渠二道(源出絳縣賀水與絳縣民輪溉在縣境溉二村)
西賀水村(在南二十里)中賀水村(在南二十里)
沙泉水渠二道(溉二村)
東尹村(在東南二十里)西尹村(在東南二十五里)
釵股泉渠一道(溉一村)
感軍村(在西十三里)
以上渠十八道胥古渠也渠長司之定有成規其
它地多高亢不能開渠
舊志澮河出烏嶺又一源出佛山下合流而西入汾
河邑東南居民多導以溉田
灤水源出翔臯山分流二渠溉東南十二村田至李
村與澮水合唐嗣聖中知縣張懷器導之明弘治間
涸數年復出
賀水源出絳縣東賀水村溉縣境中賀水西賀水西
莊三村田三村舊名馬宣莊水西與灤水合水經所
云有賀水東出近川西南至澮交入澮者是也
沙泉在縣東南十五里下流村溉白馬里東尹西尹
二村田各二項五日輪灌邑人王泰有記申明約束
馬泊泉在縣北二十五里壽城村北覆釜山下土人
傳有人以襖塞之泉遂不湧因易名曰襖泉居民導
以溉田
石橋渠有東河渠南河渠石雲渠下陽渠胥出澮河
溉田一頃六十七畝八分
盧照隣張懷器去思碑縣東有翔臯泉者公之奬勸
咸令導引五鄉之境同沾此澗遂得三春桃花迸出
長渠之口九秋萍葉平緣廣路之漘激溜瀠紆分源
溉灌是以竒樹蓊鬱芳畦靃靡紫穗飄香青花吐色
城郭之内士庶繁多井泉鹹苦泥而不食公憂人是
務濟物為心畫計陳謀踰溪越澗旬有二日克就其
功引靈𣲖於中衢控清瀾於上陌競列園亭争開池
沼故得舊井甘冽新田沃饒
唐永徽元年曲沃令崔翳於縣東北三十五里開新
絳渠引古堆水溉田百餘頃
金段天章翼城縣尹楊宜時墓表南川水利灌田甚
廣數村争訟不已君為斷理皆服其平至今以為定
例民立祠祀焉
明王泰沙泉記縣城南半舍許下流里西有二泉即
志名沙泉者也流而溉白馬里西尹及白馬里東尹
二村田各二頃每村五日輪灌二村人舉鍤如雲決
渠成雨皆泉之利也西尹故渠經東尹並壑行成化
辛丑夏故渠為山水所衝齧淪於壑工不可施水遂
為東尹所專自是西尹民始病部使者命縣治之事
未就弘治庚申泰安張公忠知縣事躬誼按視得故
渠南七家地可渠乃倍直易之為渠長六百尺廣五
尺水乃復行而西尹之受渠水者皆復其舊矣本
村水利五甲共之每甲輪一晝夜約盜水者罸白粲
一石作修渠費
汾西縣
汾河渠
南關鎮渠乃汾西靈石二縣彙合水源也繇靈石下灘
渠起至道美河頭止
王莊村渠乃汾西靈石霍州彙合水源也繇川牛坪起
至石灰窰止
楊家莊渠西南四十里頭化里水源繇泉窊裏起至三
教村風子口止
小河村渠南六十里水潤里水源繇三教村風子口起
至村東止
乾河村渠在南小源繇小河村東起至石坂底止
師家莊渠南六十里水潤里水源繇石坂底起至村南
小店止
以上共渠六道繇靈石縣下灘渠起自上及下以
次溉灌渠長司之
汾西縣西北胥高山田藝山上無渠道惟東南近汾河
有六村引渠
舊志善利渠七
南關(靈石)王莊水潤鎮(南六十里)師家莊(南六十里水潤鎮)後團
栢(南五十里)伏朱(南九十里)前加樓(東三十里)
小河村渠(南六十里水潤里)
上團栢渠(南五十里)
猛水渠四
下團栢(南五十里)棗平(南五十里團栢里)水潤鎮(南六十里知縣蒋鳴龍開)衛
家灘(東南七十里)
新修猛水渠二
回坡底(南九十里伏朱里)張端(南九十里伏朱里)
靈石縣
汾河渠
北鄉水地
索洲鎮古渠溉地二百六十五畝
水頭鎮新開渠溉地一百二十畝
西南鄉水地
張家莊新開渠溉地二百八十畝
梁家圪㙮村新開渠溉地三百二十畝
夏門村古渠溉地二百八十畝
道美村古渠溉地二百四十六畝
石櫃村古渠溉地二百六十三畝
南關村新開渠溉地三百五十畝
以上八渠胥引汾河渠長司之
泉水渠
東南鄉水地
逍遥村古渠溉地二百五十畝
王家溝村古渠溉地二百五十畝
仁義鎮古渠溉地二百七十畝
莊立村古渠溉地二百九十四畝
河南村古渠溉地一百七十畝
栢澮渠古渠溉地二百五十畝有竒
㙮口村古渠溉地二百九十畝
西村古渠溉地三百六畝
東北鄉水地
栢溝村古渠溉地五百一十四畝
集廣古渠溉地三百二十畝
静昇村古渠溉地五百一十五畝
蘇期村古渠溉地四百二十畝
王中村古渠溉地二百一十畝
以上十三渠胥引東山泉水渠長司之
共水地六千一百八十三畝有竒蓋靈石縣多山
田而開渠引水之地為數不甚夥
舊志小水北渠知縣路一麟開溉田八十畝有竒
小水河源出縣東北四十里綿山白石谷居民引渠
灌田興地峪河在柏溝村北源出介休五龍溝靈石
北㙮溝諸澗水流經旌介等村水利二縣均之會小
水河入汾
城下三渠縣中舊無井乃於城垣下鑿三暗渠一在
東門一在北門胥引導小河之水一在西門引汾水
灌溉澣濯取資為便
萬金堤即北門外小水河堤也縣當東山諸水下流
始開縣治築以護城屢塌屢修明萬歷乙亥知縣白
夏加築堅厚易名萬金堤後暴漲逼堤歲塌圯
國朝順治間知縣李來麟李廣繼修康熙十年塌一百
丈有竒水浸東南門内知縣侯榮圭復修砌
明景泰七年知縣范寧築堤捍城
辛珍郭家溝橋記二山密相聯比而溝夾焉歲雨集
則綿山及衆壑之水&KR1043;洞奔趨正綂間内臣郭閱兹
險難僉丁趨事成而復圯嘉靖元年御史王公等命
劚石常家山之阿輦材汾曲砥其塘以壮基邪其旁
以殺水之勢導之汾以為水之歸水洩則制備矣
霍州
汾河渠
什字村總渠一道小渠三道溉地二百八十畝
許村在州西總渠一道小渠三道溉地四百七十八畝
退沙村在州西北總渠一道小渠五道溉地四百八十
畝
白龍村在州西村上下總渠一道小渠八道溉地六百
九十三畝有竒
寺莊村在州西總渠一道小渠二道溉地七百三十畝
寺莊村東灘總渠一道小渠二道溉地三百四十七畝
聖佛村在州南辛置都總渠一道小渠三道溉地一百
三十一畝有竒
聖佛村西灘總渠一道小渠二道溉地一百二十二畝
有竒
陳村在州西南總渠一道小渠三道溉地八百三十五
畝有竒
郭莊村在州南辛置都總渠一道小渠一道溉地一百
八十三畝
辛置鎮在州南辛置都總渠一道小渠一道溉地四十
畝有竒
以上共總渠一十一道小渠三十三道溉地四千
三百二十一畝有竒胥汾河水利也上輪下接古
有成規
舊志陶唐谷水在州東三十里中有水西流灌田數
百頃
彘水州南谷中西流溉田
石鼻谷水在州南五里即彘水之源引流溉田
古魚池在州東八里大張村引渠溉田入汾
方池在州南十五里郭莊引渠溉田
龍池溝在州東北三里泉流溉田
霍泉源出霍山南麓分南霍北霍二渠以溉霍州趙
城洪洞田
章丘泉在州東十里丘家崖下散流入彘以溉田
普濟泉在州南十里明萬歷間知州張文炳引水溉
田
圓泉在州南十五里隂地村引渠溉田
邢家泉在州東北三里引流溉田
羅頭泉在州東北三十五里馮村東溝南流溉田入
汾
馬跑泉在州北四十里唐太宗取雀邑時有杜十萬
者以餉師功求泉為己利遂賜之至今惟杜莊得溉
田
鴨底渠在州東北三十里師家泉引以溉田
碧玉渠在州東北十里許村崖下引汾水溉田
義成渠在州東南三十里出義成谷中西流溉田
官渠在州東合大張等村引流入渠溉田又有白龍
渠寺莊渠胥在州西導汾流溉田
津梁
臨汾縣
西橋渡在西門外二里夏秋汾水漲溢以舟渡寒沍則
造橋嘉泉渡吳村渡胥在西汾河上
永利橋在城内明德坊永利池上洪武間知府徐鐸建
公濟橋在北五里嘉靖五年知府王溱建
金店橋在西二十五里元大德二年邑民石城修
雲津橋在西南二十五里平水祠前清音亭畔
盧僧橋在東關西北門外明弘治間僧建
三氏橋在北關外明嘉靖間典史解廷玉諸生陳道中
續孟初三人建
吳村橋在北二十五里明弘治間建
王門石橋在西北三十里雍正八年建
康莊永濟橋雍正元年建
襄臨縣
郭村渡在東門外汾河上
北陳渡在東南五里
東徐渡在南一十五里
大陳渡在南二十五里
飛虹橋在西南三十里義店村元至大中建衆木攢成
不見斧痕土人名魯班橋
晉橋在縣北門外宋嘉祐六年建明萬歷癸丑水沖毁
甲寅知縣馬逄臯重修
龍飛橋在西南二十里龍鬭谷金元貞二年建
遺愛橋在東南十五里北鄧村元大德六年建土人傳
晉鄧攸嘗建此名愛橋後人因名遺愛橋
高石橋在北二里臨汾縣界
洪洞縣
惠遠橋在縣北五里官莊村西南為南北通衢金天德
二年僧文妙募建用防險東流霍水以利灌溉
國朝康熙三十三年縣丞沈青標修後知縣杜連登重
建
濟川橋縣西二里即汾河橋樹棹架木上加方板繫以
鐡繩圍以木欄
通泗橋在縣南門外即澗河橋也明洪武二年知縣楊
茂重修後廢(橋邊二樹舊號將軍柳)
羊獬橋在縣南二十五里羊獬村明萬歷間知縣熊鎡
修
大石橋在縣西十里公孫洞西南
弘濟橋在縣東七里康熙一十一年知縣鄧㟶重建
聚瑞橋在縣城南順治十五年知縣趙三長朱璘增修
汾州善人橋在縣西二里明萬歷中鄉民尚天福建
國朝順治十六年鄉民師邦勝重建有碑記
浮山縣
南畔橋在縣南四十里
趙莊橋
大口橋
刺廟橋
趙城縣
關神橋在東四十里上闊一丈壘小堰於旁下以流霍
泉之水上以瀉山澗之水
永利橋北二十里明嘉靖四十三年建
青石橋在縣北五里明嘉靖四十四年建
豫讓橋在縣南十里胡麻西里相傳豫讓伏於其下明
正綂中知縣何于聰甃石為之改名國士橋倪謙有記
嘉靖四十四年署縣事主簿趙田重建
屈項橋在南二十里屈項舗
太平縣
洪濟橋在縣南關金大定三年建元元綂三年修
廣濟橋有三一在縣西門外一在縣西南七里胥明弘
治間建一在縣東北十八里柴王村
通善橋在北二十五里古城鎮南
臨汾橋在東十五里南賈村
仙虹橋在縣東南五里彭村明正德間建
南北雷水橋在北二十五里古城鎮金皇綂四年建
義士橋在縣南汾東四十里蒙坑村河溝之上以豫讓
名康熙十年知府劉儀恕重修
岳陽縣
麗澤橋在縣金堆村
扶風橋一在縣北門外一在辛莊
曲沃縣
通濟橋在縣西南三十里侯馬鎮南澮河上
金溝橋在縣西南三十五里隘口金溝水上
交橋在縣東南五里澮河上康熙年間邑民任之棟賈
生芝募修
滏河橋在高縣北
通津橋在郇村西北
月橋在任村
獻文橋在驛橋相傳春秋晉獻文子建故村有文子廟
後廢
翼城縣
廣運橋在水清寨
馬柵橋在南十八里馬柵村將軍何斯盛步戰劇吳思
明於此
惠濟橋在縣西閻強上韓二村間
信義橋在東南十里北常鎮順治九年建
安定橋在北門外
阜順橋在縣西關外
永定橋在北關外
汾西縣
通濟橋在水潤鎮
師家莊石橋在師家莊東西跨汾河康熙六十年建袤
四十五丈廣二丈二尺一十七洞
靈石縣
冷泉鎮永固渡在縣北四十里汾河岸靈石口
雙池鎮渡兩渡鎮渡索洲鎮渡小水鎮船圪㙮
渡夏門渡南關鎮渡美里石曲渡(冬胥構橋)
天險橋在縣南二十五里郭家橋上河東僉事辛珍有
記明嘉靖七年知縣蕭騰漢建中空架木以梁萬歷二
年知縣白夏易磚仍於橋北傍路鑿弔橋以防兵衝
仁義橋在縣南仁義河上夏秋撤
霍州
鳳棲橋在州北郭外元初元帥程榮建
鄭家溝橋在州南五里明嘉靖丁巳朱聰澓修劉熙記
霍郡當三晉劇衝而鄭家溝橋又環夾兩山宅幽而勢
阻
千里徑土橋在千里徑中(唐太宗至此橋斷不能渡相傳拜禱橋遂湧出痕胥向上)
(云今蹟存)
山西通志卷三十
