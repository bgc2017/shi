山西通志卷五十四
武事(五)
遼州
唐光啟三年昭義節度使孟方立督部將奚忠信兵三
萬攻遼州以金啖赫連鐸與連和會契丹攻鐸師失
期忠信三分其兵鼓而行河東節度使李克用伏兵
於險忠信前軍没既戰大敗執忠信餘衆脫歸者纔
十二人文德元年昭義節度使孟方立乞兵於王鎔
以攻晉鎔許之方立乃遣其將奚忠信攻晉遼州而
鎔以他故不能出兵兵既失約忠信大敗晉兵遂乘
勝攻邢州光化二年汴氏叔琮襲破遼州天復元年
四月遼州守將張鄂降汴周世宗初幷人侵潞命
澶州節度使郭崇與符彦卿出固鎮以禦之北漢
天會三年六月周昭義節度使李筠陷遼州獲刺史
張丕宋建隆二年北漢天會五年也冬昭義節度
使李繼勲敗幷軍千餘人斬首百餘級獲其遼州刺
史傅延彦及弟延勲來獻北漢天會八年宋遣曹
彬李繼勲及兵馬鈐轄康延沼馬步軍都軍頭尹訓
攻遼石二州北漢遣郝貴超往援戰於遼州城下北
漢兵大敗遼州刺史杜延韜與拱衛都指揮使黃進
兵馬都監侯美籍部兵三千人舉城降宋宋命降卒
以效順懷恩為名至九年十二月復取宋遼州(宋史遼州)
(降在乾德二年較十國紀年後一歲)金攻太原取平定樂平復招降遼
州及榆杜遼山和順諸縣元太祖乙酉歲實納台
自正定整兵前進下太原略太行拔長勝寨斬武仙
守將盧治中圍仙於雙門寨仙遁去至正十八年五
月關先生破頭潘等陷遼州和哩齊擊走之關先生
等遂陷冀寧路二十一年察罕特穆爾諜知山東羣
賊自相攻擊乃自陜抵洛大會諸將發幷州軍出井
陘遼沁軍出邯鄲澤潞軍出磁州明正德六年七
月流賊陷城嘉靖四十一年饑賊牛大等蜂起知州
朱被劫一日釋之崇禎五年流賊一隻虎李過陷城
(武鄉志四年十二月二十九日)紫金梁陷遼州六年春總兵尤世祿
與援勦山西守備賀人龍復遼州
國朝順治六年賊侯和尚等七攻城巡道畢拱辰嘗置
火具州民堅守數月不下
和順縣
元太祖八年秋分兵三道命皇子珠徹察哈台諤格台
為右軍循太行而南掠澤潞遼沁平陽太原吉隰拔
汾石嵐忻代武等州而還至正十八年五月庚子賊
兵踰太行察罕特穆爾部將關保擊敗之明崇禎
六年六月流賊陷城九年三月丙午復陷城
榆社縣
唐昭義將李丕降請取榆社東經武安入討劉稹雖邢
洺未下而兵不得救潞不聽討劉稹詔河東節度使
劉沔南屯榆社沔素與張仲武不協時方追幽州兵
徙沔義成河東行營兵馬使王逢奏乞益榆社兵
詔河東以兵二千赴之李石召横水戍卒千五百人
使楊弁將之詣逢四年正月楊弁作亂石奔汾州會
昌四年正月辛卯詔王逢悉留太原兵守榆社以易
定千騎宣武兖海兵二千討楊弁又詔王元逵以步
騎五千自土門入應接逢軍河東兵戍榆社者聞
朝廷令易定汴兖兵取太原恐妻孥為所屠滅乃擁
監軍吕義忠自取太原擒楊弁盡誅亂卒元關虎
勲德碑夏五月盜拔遼州據榆社副河東宣閫關保
招討萬戶和哩齊二公抵城破殺乘勝大震寇夜遁
追戮幾盡遂謂太行多阨若分兵阻遏盜必不入功
收萬全列守諸口咸獲其利明崇禎六年二月都督
同知曹文詔敗賊於榆社時文詔屢捷張應昌逗遛
不進紫金梁老&KR0624;&KR0624;從榆次敗北奔
沁州
漢將軍周勃轉攻韓王信軍銅鞮破之晉王李克用
遣昭義軍留後李克恭選精兵五百送晉陽遣侯霸
部送至銅鞮霸與牙將康居受劫衆反克恭自焚霸
叛附朱全忠昭義軍節度使李克恭選後院勁兵
五百人獻於晉王李克用行至銅鞮其將馮霸以其
徒叛晉王遣李元審討之戰於沁水元審大敗被傷
奔入潞州宋建隆元年北漢天會四年也李筠以
上黨拒命囚監軍周光遜等送於劉鈞稱臣求援鈞
自至太平驛與筠會遣其宣徽使盧贊將騎數千隨
筠入寇又遣其河陽節度范守圖援之及太祖親討
前軍石守信高懷德破筠衆於澤州獲守圖殺鈞兵
數千鈞之沙谷砦又為折德扆所破斬五百級九月
昭義李繼勲率師入平遙虜獲甚衆二年冬繼勲又
敗鈞兵斬百餘級獲其遼州刺史傅延彥弟延勲三年
二月鈞侵晉潞二州守將擊走之三月詔河東降人
徙家於邢洺計口給粟四月太原民四百七十人降
七月鈞捉生指揮使路貴等十一人降四年八月邢
州王全贇率師攻樂平鈞拱衛指揮使王超散指揮
使元威侯霸榮率所部千八百人降未幾鈞侍衛都
指揮使蔚進馬軍都指揮使郝貴超與遼悉兵來救
樂平三戰皆敗之遂下其城詔建為平晉軍以降兵
為效順軍静陽十八砦遂相率來降九月鈞復引遼
攻平晉軍遣洺州防禦使郭進濮州防禦使張彦進
客省使曹彬趙州刺史陳萬通將步騎萬餘救之未
至而鈞遁去乾德二年二月李繼勲與兵馬鈐轄康
延沼馬步軍都軍頭尹訓率兵攻遼州鈞遣郝貴超
來援戰於城下大敗刺史杜延韜危蹙與拱衛都指
揮使冀進兵馬都監侯美籍部兵三千降賜延韜等
襲衣銀帶器幣鞍勒馬其降兵以效順懷恩為名是
月府州擒鈞衛州刺史楊璘又鈞耀州團練使周審
玉等四人降四月遣馬軍都校劉光將兵戍潞五年
三月鈞招收指揮使閻章以石盆砦降鎮州四月招
收指揮使樊暉殺監軍成昭以鴻唐砦降鎮州六年
正月偏城砦招收指揮使任恩等百五十人降晉州
三月鎮州守將攻破鈞馬鞍山砦七月鈞烏玉砦主
胡遇等百三十九人降鎮州乾德六年北漢廣運
元年也八月詔伐劉繼元以内客省使盧懷忠等二
十一人將禁兵赴潞州昭義節度李繼勲為行營前
軍都部署侍衛步軍都指揮使黨進副之宣徽南院
使曹彬為都監棣州防禦使何繼筠為前鋒部署懷
州防禦使康延沼為都監建雄軍節度趙贊為汾州
路部署絳州防禦使司超副之隰州刺史李謙溥為
都監九月繼勲敗繼元軍於洞渦河其左勝軍使李
瓊來降開寶二年春詔李繼勲趙贊郭進司超等將
兵先赴太原太祖遂親征以繼元太谷令梁文陟為
太子洗馬祁令張續為右贊善大夫太祖將至繼勲
敗繼元兵於城下其憲州推官史昭文以州來降升
本州刺史乃壅汾水灌其城又遣海州刺史孫方進
圍汾州繼元方恃遼援守陴者揚言旦夕遼師至四
月何繼筠敗遼人於陽曲北命以所獲首級鎧甲示
城下城中由是喪氣知嵐州趙文度遂來降閏五月
南城為汾水陷水注城中太祖幸長隄觀焉登望樓
者見繼元殺其相郭無為城中紛擾俄而城兵自西
長連城出將焚攻戰具反為攻兵擊走之斬萬餘級
夜半𫝊呼壁外繼元降太祖令衛士擐甲將開壁門
八作使趙璲曰受降如受敵詎可中夜輕出太祖使
伺之果諜者也太祖納李光贊言命宰相趙普撫諭
諸將欲班師禁軍校趙翰等叩頭願乘城急擊太祖
曰汝曹我所訓練無不一當百以備肘腋同休戚也
我寧不取太原豈忍驅汝曹冒鋒鏑而蹈必死之地
乎士皆感泣遂班師九年八月又遣黨進潘美楊光
美牛思進米文義討之時繼元諜者趙訓為晉州所
捕械送於朝命釋之給服裝放歸又遣郭進入忻代
路郝崇信王政忠入汾州路閻彦進齊超入沁州路
孫晏宣安守忠入遼州路齊延琛穆彦璋入石州路
九月党進敗繼元兵數千獲馬千餘郭進得山北民
三萬七千餘十月遼州監押馬繼恩入幷州境燔四
十餘砦獲牛羊數千郭進又破夀陽得民九千穆彦
章入幷州境得民二千党進又敗繼元兵千餘於城
下是月太宗即位召諸將還太平興國二年北漢
廣運十年也繼元胡桃砦指揮使史温等以其民内
附太宗遂遣宣徽南院使潘美等率諸將分兵圍汾
沁嵐諸州車駕遂親征以驍將郭進扼石嶺關斷遼
援路遼師果至進擊敗之初繼元遣子續質於遼遼
師為進所敗繼元又遣健步間道齎蠟丸帛書求救
進又得之徇於城下繼元外援不至饟道又絶潘美
等兵數十萬長圍四合自春徂夏矢石如雨晝夜不
息城中大懼會太宗至親督衛士急攻城無完堞手
詔諭繼元降守陴者不納繼元不能知太宗躬擐甲
行夜至長連城督諸將攻之控弦士數萬蹲甲交射
矢集城上如蝟毛每給矢必數百萬頃之咸盡捕得
城中人云繼元以十錢搆一矢凡聚百餘萬太宗笑
曰此為我畜也五月庚辰繼元宣徽使范超來降攻
城者以超為出戰擒而戮之繼元斬超妻子投其首
城外壬午馬軍都指揮使郭萬超踰城降繼元帳下
親信因之漸亡去城中危急太宗又自草詔諭之曰
越王吳主獻地歸朝或授以大藩或列於上將臣僚
子弟皆享官封繼元但速降必保終始富貴安危兩
途爾宜自擇至是詔入諸將銳攻不可遏太宗麾衆
少退是夕繼元遣其客省使李勲奉表請降太宗賜
勲襲衣金帶銀器錦綵銀鞍勒馬復遣通事舍人薛
文寶齎詔答之夜漏未盡太宗幸城北張樂晏從臣
於城臺繼元率官屬縞衣紗帽待罪臺下詔釋之
金太宗時河東郡縣多叛固雲復攻沁州飛砲擊其
右脇舁歸營中諸軍復攻沁州三日不能下别將古
納強起固雲指揮士卒遂克之興定元年九月癸巳
元兵攻陷沁州元光二年上黨公張開請升澤沁為
節鎮沁州名義勝軍置節度使元都元帥杜豐取
沁州由是銅鞮武鄉襄垣綿山沁源諸縣皆下復撫
定遼沁未降山寨所至悉平庚寅國王博囉由雲中
圍絳州金將武仙退保潞東十餘里原上博囉馳至
沁南未立鼓赫舍哩引兵襲其後博囉戰失利輜重
人口皆陷没至正十七年六月關先生破頭潘馮長
舅沙劉二王士誠趨晉冀十八年關先生破頭潘等
又分其軍為二一出絳州一出沁州踰太行破遼州
潞州遂陷冀寧掠大同興和塞外諸郡明崇禎五
年十二月總督張宗衡巡撫許鼎臣同逐賊臨縣賊
轉入磨盤山山方六百里賊閻正虎據交城文水以
窺太原邢滿川上天龍據吳城向陽以窺汾州紫金
梁以秦豫毛兵俱集澤潞東南遂乘虚從沁州而北
入榆次又入夀陽距太原不五十里鼎臣撤師北歸
時賊首亂世王與紫金梁争一掠婦搆小隙遣其弟
混天王來歸廷議方督進討諸將諱言受降權辭謝
之約得紫金梁始為請於朝混天王唯唯泣涕而去
亂世王與破甲錐合謀圖紫金梁賊分為三陷霍垣
曲長子諸縣壬辰陷遼州是日除夕也
沁源縣
周建德五年柱國達奚震率步騎一萬守統軍川攻克
義寧烏蘇二鎮明嘉靖十三年流賊掠縣三十九
年賊楊甫聚衆作亂守禦副千戶楊復楚死焉四十
一年巡撫標兵平之崇禎五年四月流寇入東關六
年正月流寇大掠七年遊擊猛如虎勦沁源賊馘五
條龍
武鄉縣
東觀漢記更始敗訛言隨赤眉在北行大將軍事鮑永
遣弟升及子壻張舒等謀使營尉李匡先反湼城開
門内兵殺其縣長馮晏立故謁者祝回為湼長魏
太昌元年七月壬寅齊獻武王率衆入滏口大都督
庫狄干入井陘討爾朱兆庚戌詔高隆之為北道行
臺率步騎十萬趨太行會軍獻武王次於武鄉兆大
掠晉陽北走秀容幷州平唐會昌三年劉稹令都
將康良佺守武鄉河東節度使劉沔壁榆社守昴車
關詔沔自將取關以臨賊境後兵馬使王逢擊敗良
佺良佺棄石會關屯鼓腰嶺石會關復降於稹及稹
勢蹙潞梟將白惟信自武鄉殺良佺降昭義節度使
盧鈞梁氏叔琮自太行入取澤潞出石會營於洞
渦久之糧盡乃旋梁兵圍太原大疫氏叔琮班師
令曰病不能行者焚之病者懼皆言無恙乃以精卒
為殿而還至石會留數騎以大將旗幟立於高岡晉
兵疑其有伏乃不敢追明嘉靖二十一年七月俺
答抵城下隆慶元年九月寇至南關崇禎五年十月
流賊至城下發紅夷砲四位擊之賊多斃五年九月
巡撫宋統殷潛令賀人龍由介休靈石進平陽艾萬
年入黃蘆嶺李卑入文峪口分道決鬭宣大總督張
宗衡怒三將從鼎臣檄之還三將莫知適從賊遂轉
入磨盤山山方廣六百里賊紫金梁等以衆十餘萬
踞其中瞰秦豫兵盡聚澤潞東南乃乘虚突犯東北
從沁州武縣以陷遼州時舊帥尤世祿病宗衡強起
之使率人龍輩赴援六年正月復其城四月紫金梁
老回回自榆社走武鄉過天星走高澤山總兵曹文
詔皆擊破之
國朝順治六年土賊多應姜逆掠貲殆罄旋即殱滅
平定州
趙武靈王二十一年攻中山趙袑為右軍許鈞為左軍
公子章為中軍王幷將之牛翦將車騎趙希並將胡
代趙與之陘合軍曲陽攻取丹邱華陽鴟之塞王軍
取鄗石邑封龍東垣中山獻四邑和王許之罷兵
後魏太安二年正月丁零數千家亡匿井陘山聚為
寇盜詔定州刺史許宗之幷州刺史乞佛成龍討平
之趙郡李愍少有大志孝昌末潛居林慮山觀候
時變葛榮之亂除奉車都尉持節鎮汁河汁河在鄴
之西北重山之中幷相二州交境以榮南逼故用愍
鎮之榮遣其叔樂陵王葛萇率精騎一萬擊愍愍據
險拒戰萇不得前爾朱榮至東關愍乃見榮榮欲分
賊勢遣愍别道向襄國襲賊署廣州刺史田怙愍未
至襄國已擒榮即表分廣平易陽襄國南趙郡之中
邱三縣為易陽郡以愍為太守永安末假平北將軍
持節當郡大都督遷樂平太守未之郡洛京傾覆愍
率所部西保石門山潛與幽州刺史劉靈助及高昂
兄弟安州刺史盧曹等同契義舉靈助敗愍遂入石
門高祖建義以書招愍愍奉書擁衆數千人以赴高
祖除相州刺史令愍率本衆西還舊鎮愍至鄉據馬
鞍山依險為壘徵糧集兵以為聲勢爾朱兆出井陘
高祖破兆於廣阿愍統其本衆屯故城以備兆相州
既平命愍還鄴除西南道行臺復屯故城兆將至乃
徵愍參守鄴城杜洛周阻兵幽定葛榮據有冀瀛
爾朱榮謂賀拔勝曰井陘險要我之東門意欲屈君
鎮之乃表勝為鎮遠將軍别將領步騎五千鎮井陘
隋末幷州人王君廓掠邯鄲王君愕說曰井陘之
險可先取君廓從其言遂屯井陘山高祖入關君愕
與君廓偕來附唐党項羌叛河東節度使盧鈞使
判官盧簡方督兵乘邊旁河相險集樹堡鄣自神山
至鹿泉縣三百里扈遏其衝賊不得騁候邏便之
唐至德二載史思明與蔡希德高秀巖合兵攻太原
時李光弼使部將張奉璋以兵守故關思明攻陷之
奉璋走樂平思明取攻具山東奉璋匿士廣陽改服
紿為賊使者責其後期斬數人引衆還太原宋乾
德元年北漢天會八年也八月北漢静陽十八砦俱
來降四年二月安國軍節度使羅彦瓌等敗北漢于
静陽殺千餘人擒其將鹿英獲馬三百匹靖康後
信王榛從北行至慶源亡匿正定境時馬擴與趙邦
傑聚兵保五馬山砦隂迎榛歸奉之兩河遺民聞風
響應榛遣擴詣行在奏曰山西諸砦鄉兵約十餘萬
力與賊抗但皆苦窘兼闕戎器惟望遣兵來援願委
臣總大軍與諸砦鄉兵約日大舉黃潛善汪伯彦疑
之密令擴幾察榛復令擴聽諸路節制擴遂留大名
金人恐擴以援兵至急發兵攻諸砦斷其汲道諸砦
遂陷榛亡不知所在金崇慶二年道路梗塞左都
監富察阿里率師繇太原至正定赴援抵中山不克
進貞祐四年七月宣撫使完顔伯嘉去太原後完顔
琢寓軍平定石仁寨權平定州刺史范鐸以閻德用
充本州提控德用桀驁蓄姦謀鐸不能制委曲容庇
之興定二年德用率所部掩襲殺琢及官屬程桂等
百餘人遂據石仁寨鐸懼挈家奔太原閻德用遂據
平定州十月詔誅范鐸興定元年四月戊午平定州
賊閻德用之黨閻顯殺德用以其衆降四年封武仙
為恒山公以平定州抱犢寨隸焉元至正十八年
九月壬戌平定州陷明崇禎六年二月巡撫許鼎
臣都督同知曹文詔屯平定總兵張應昌屯汾州駐
太原東西以禦寇
夀陽縣
晉代公猗盧遣子六修為前鋒與衛雄范班箕澹等救
晉幷州刺史劉琨猗盧統兵為後繼劉粲懼焚燒輜
重突圍走縱騎追之殺傷甚衆猗盧因大獵於夀陽
山陳閱皮肉山為之盡赤後周建德六年夀陽劉
叔仁作亂上儀同三司楊文思嘗從拔晉州命從清
河公宇文神舉討之戰於塼井在陣生擒叔仁又别
從王誼破賊于鯉魚柵十二月己未東夀陽土人反
率衆五千襲幷州城刺史東平公宇文神舉討平之
宋開寶九年十月庚子鎮州巡檢郭進焚夀陽縣
俘九千人靖康元年四月种師中復夀陽五月辛未
抵夀陽之石坑金尼楚赫圍太原宋統制劉臻救
太原率衆十萬出夀陽羅索擊破之繼敗宋兵數千
於榆次後富察降夀陽元辛巳三月金兵攻夀陽
縣王胡莊垂破時太原城中卒不滿百都元帥哈喇
巴圖夜半引甲騎十餘人救之道三交見金兵舉烽
東西兩山哈喇巴圖趨之大戰天將明金兵遁去擣
太原之虛由西門俘獲哈喇巴圖聞之徑趨西山復
奪以還明嘉靖二十年八月蒙古大入屠夀陽丁
數萬時有白鳥隨之人異焉崇禎二年流寇混世王
一斗穀等掠至長榆諸村六年掠古城巡撫吳甡遣
副總兵曹文詔掩擊大敗之六年正月臨洮總兵曹
文詔敗賊盂縣追及於夀陽巡撫許鼎臣遣謀士張
宰先大軍嘗賊賊驚潰六月文詔追擊之斬混世王
於碧霞村餘黨為猛如虎逐走遇文詔兵方山復敗
又與陳國威馬杰破來遠寨從文詔大破賊范村國
威以步卒三百夜擊賊紅山嶺如虎杰及虎大威和
應詔擊殺九條龍
盂縣
周顯德元年都部署符彦卿駐忻口又下盂縣宋太
平興國四年四月庚戌盂縣降壬戌帝乃發鎮州靖
康中金兵圍盂縣踰年主簿攝縣事祝公明率保甲
入城堅守城陷死之遼將劉操守盂口後成道世
所𫝊劉海蟾也金興定中升盂州聽絳州元帥府
節制元壬午秋七月穆呼哩由雲中攻下盂州四
蹄寨遷其民於州拔晉陽義和寨癸未太原諸邑皆
平惟石家昂及盂州陵井寨忻州清泉寨為唇齒皆
未下甲申六月將兵至陵井遣卒叩寨門詐曰納糧
芻守者弗悟門啟徑入蹂踐之衆潰其酋長走石家
昂遂平陵井寨乙酉二月清泉寨酋長王穀降石家
昂亦降至元二十七年十月甲辰朔貊高以兵入山
西定盂州忻州下崞州
國朝順治四年九月縣賊李化龍攻南門俄見小坪嶺
旗颭賊輟攻迎敵敗遁問之乃守道王鏞參將李好
賢援勦也
樂平縣
晉汲桑石勒為苟晞所敗勒奔樂平時胡部大張㔨督
馮突莫等擁衆數千壁於上黨勒往從之深為所昵
因說㔨督隨勒歸元海烏丸張伏利度亦有衆二千
壁於樂平元海屢招而不能致勒偽得罪於元海奔
伏利度結為兄弟勒知衆心附己乃因會執伏利度
率其部衆歸元海石勒敗箕澹遷陽曲樂平戶於襄
國置守宰而還石勒攻樂平太守韓據請救於幷州
刺史劉琨琨新得代公猗盧衆三萬人馬牛羊十萬
欲因其銳以威勒箕澹諫曰此雖晉人久在荒裔未
習恩信難以法御今内收餘穀外抄牛羊且閉關守
險務農息士既服化感義然後用之則功可立也琨
不從悉發其衆命澹領步騎二萬為前驅琨自為後
繼勒先據險要設伏以擊澹大敗之一軍皆没幷土
震駭劉琨遣樂平太守焦球攻石勒常山斬其太
守邢泰石勒攻樂平太守韓據於玷城劉琨遣將
軍箕澹率衆十餘萬討勒琨次廣牧為澹聲援勒將
拒之或諫曰澹兵精盛其鋒不可當宜深溝高壘以
挫其銳攻守勢異必獲萬全勒曰澹大衆遠來體疲
力竭號令不齊可一戰而擒之何強之有寇已垂至
胡可捨去大軍一動豈易中還若澹乘我之退顧乃
無暇焉得深溝高壘乎此為不戰而自滅亡之道立
斬諫者以孔萇為前軍都督令三軍後出者斬設疑
兵於山上分為二伏勒輕騎與澹戰偽收衆而北澹
縱兵追之勒前後伏發夾擊澹軍大敗獲鎧馬萬匹
澹奔代郡據奔劉琨琨長史李引以幷州降勒琨遂
奔於段匹磾後魏泰常二年十一月司徒長孫嵩
等自畔城還至樂平詔嵩遣娥清周幾等與叔孫建
討西山丁零翟蜀洛支等悉滅餘黨而還高宗時丁
零數千家寇竊幷定都昌侯陸真與幷州刺史乞伏
成龍樂平東入與定州刺史許崇之倂力討滅宋
建隆三年北漢天會七年也八月宋邢州王全斌攻
樂平拱衛指揮使王超散指揮使元威侯霸榮率所
部千八百人降之侍衛都指揮使蔚進馬軍都指揮
使郝貴超與遼悉兵往救三戰皆敗績樂平遂陷宋
改樂平為平晉軍以降卒為效順軍賜以錢帛由是
静陽十八砦相率降宋九月北漢以遼兵攻平晉軍
宋洺州防禦使充西山巡檢郭進將兵來擊遼兵遂
引歸乾德元年北漢天會八年也節度王全斌與
洺州防禦郭進等率兵入太原境俘數千人以歸遂
進克樂平乾德初初克遼州河東召遼兵六萬騎東
攻平晉左神武將軍曹彬與李繼勲等大敗之於城
下乾德三年北漢天會十年也正月節度使羅彦瓌
敗北漢兵於静陽執守將鹿英以歸金攻太原富
察取平定軍及樂平明崇禎六年七月丙申流賊
陷城遊擊猛如虎與虎大威和應詔馬杰繇臯落山
勦賊有功
忻州
魏嘉平三年雍州刺史陳泰求敕幷州幷力討諸葛恪
司馬景王從之未集而鴈門新興二郡以為將遠役
遂驚反景王謝朝士曰此我過也非元伯之責後
魏肅宗正光五年八月秀容内附乞扶莫於破郡殺
太守南秀容牧子萬子乞真反叛殺太僕卿陸延幷
州牧子素和婆崘嶮作亂領民酋長爾朱榮並前後
討平之爾朱榮兵威漸盛曾經肆州刺史尉慶賓
畏惡之據城不出榮恨慶賓舉兵襲之慶賓别駕姚
和内應榮遂害慶賓僚屬拘慶賓還秀容唐垂拱
二年骨咄祿入朔代以淳于處平為陽曲道總管將
擊賊總材山至忻州與賊遇鏖戰不利死者五千人
晉開運元年正月辛丑北京留守劉知遠及契丹
偉王戰於秀容敗之十一月辛卯忻州言與契丹戰
破之關南言破契丹斬首萬餘級周世宗至太原
城下命行營都部署符彦卿與郭從義向訓白重贊
史彦超率萬騎屯忻口以拒北援又下盂縣遼人駐
忻北游騎及近郊彦超以二千騎當其鋒左右馳擊
彦超死之敗遼衆二千餘遼騎遁走先鋒為遼人所
掩重傷數百人遼會同七年正月丙子明王安端
先入鴈門圍忻代下之遼應歷時周人侵漢以南院
大王特烈都統西南道軍援之周已下太原數城漢
人不敢戰及聞特烈兵至周主遣郭從義尚鈞等率
精騎拒於忻口特烈擊敗之獲其將史彦超周軍遁
歸復所陷城邑漢主詣特烈謝宋宣和七年九月
河東言金尼瑪哈至雲中詔童貫復宣撫十二月乙丑
貫至太原遁歸是月金兵陷忻代等州圍太原府
元太祖十三年八月穆呼哩自京入河東克太原平
陽及忻代澤潞汾霍等州至正十八年六月關先生
掠晉冀鴈門間
定襄縣
石季龍將李歷張平高昌等並率所部稱藩於慕容儁
吕護之走野王遣弟奉表謝罪於儁又上黨馮鴦自
稱太守附於張平儁以平故赦其罪以為京兆太守
護之鴦亦隂通晉張平跨有新興鴈門西河太原上
黨上郡之地壘壁三百餘衆十餘萬戶遂拜置征鎮
為鼎峙之勢儁遣慕容評攻平慕容根攻鴦陽驁攻
昌慕容臧攻歷幷州壘壁降者百餘所以悅綰為幷
州刺史以撫之平所署征西諸葛驤鎮北蘇象寧東
喬庶鎮南石賢等率壘壁百三十八降於儁儁大悅
皆復其官爵既而平率衆三千奔平陽鴦奔野王歷
走榮陽昌奔邵陵悉降其衆明正德九年火篩寇
入嘉靖二十年諸達入至汾沁還三十九年寇入攻
破蕎麥寨四十年土賊夜藏段木山晝出擄掠兵巡
道王喬年及常參將設計誘之夜發兵擒獲四十餘
人餘黨悉解散崇禎中賊高加計據岢嵐四出剽掠
八年三月參將虎大威與遊擊猛如虎追至忻代山
中加計馬上舞三十斤長挺突陣大威射殺之追斬
其衆五百人餘黨悉平甲申二月十七日偽官曹至
五月遊兵殺偽典史解二十二日流賊急圍城午刻
破殺戮不可勝計
國朝順治元年五臺賊張五桂攻城偽將柳同春據忻
州兼轄定襄聞代州已歸正潰走
静樂縣
宋靖康末太原義士張横有衆二千往來嵐憲間紹興
五年九月敗金人於憲州後卒陷於金金平汴諸
將西趣陜津略定河東郡縣托克索取憲州遇其援
軍擊敗之生擒其將貝勒諾果珠嚕等明洪武初
元四大王結寨於静樂岢嵐山中三年又寇武州嘉
靖十五年十月諳達由巖頭溝至寧化三馬營三十
四年馬邑生員張蕙自北界歸言邱富日夜道諳達
静樂縣妖人盧山佛等許為内應總督許論上其事
以蕙為所鎮撫
國朝順治六年三月姜建勲由静樂西山下取汾州交
山土寇無事為民有事為賊丁丑夏擾静樂疆西遷
永寧界骨集山蹂躪寧鄉臨縣巡撫倭親率兵半勦
半撫賊乃散
代州
漢高帝六年寇由鴈門圍韓王信於太原景帝中六年
入至武泉吏卒戰死者二千餘人後二年入寇太守
馮敬戰死發車騎材官屯元光元年十一月車騎將
軍程不識屯鴈門五年正月治鴈門險阻以止寇之
驅役丁男萬餘元朔元年秋車騎將軍衛青出鴈門
李息出代天漢三年秋寇入鴈門太守坐畏懦誅四
年正月因杆將軍公孫敖萬騎步兵三萬人出鴈門
與左賢王戰不利引還偽新初始元年六月代郡
兵起漢建武五年十二月盧芳入掠鴈門諸城下
之置守令七年遣驃騎將軍杜茂墾晉陽廣武間田
以驢牛轉運邊土稍給十二年又遣謁者段忠將諸
郡弛刑配茂營增屯永平五年十二月寇自雲中至
原陽永初三年九月烏桓居鴈門者率衆王無何允
與南匈奴鮮卑合兵寇五原遼東太守耿䕫將遼東
鮮卑及諸郡兵與車騎將軍何熙共討之永夀二年
鮮卑檀石槐入鴈門殺數百人大抄掠而去延熹二
年春二月鮮卑寇鴈門熹平六年南單于與中郎將
臧旻出鴈門擊鮮卑檀石槐大敗而還蜀漢章武
二年鮮卑大人步度根與軻比能有隙將其衆萬餘
入魏塞保鴈門建興三年魏牽招為鴈門太守教民
戰陣表復郡中烏桓五百餘家租調使為偵候鮮卑
每犯塞輒摧破之十一年十月鮮卑步度根入寇(詳寧)
(武)魏驍騎將軍秦朗擊敗之乃詣幷州降晉代公
猗盧三年白部大人叛入西河鐵弗劉虎舉衆於鴈
門以應之攻晉新興鴈門二郡幷州刺史劉琨來乞
師猗盧使弟子鬱律將騎二萬助琨擊之大破白部
次攻劉虎屠其營虎收餘燼西渡河梁承聖三年
五月柔然入寇魏柱國趙貴擊破之北齊天保五
年四月柔然攻肆州齊主追至恒州敗之隋仁夀
四年八月漢王將喬鍾葵圍代州詔朔州總管楊義
臣救之義臣率馬步二萬夜出西陘遲明行數十里
鍾葵覘見義臣兵少悉衆拒之鍾葵亞將王拔驍勇
善用矟射之者不能中每以數騎陷陣義臣募能當
拔者車騎將軍楊思恩請當之義臣見思恩氣貌雄
勇顧之曰壯士也賜以巵酒思恩望見拔立陣後投
觴於地策馬赴之不克義臣復選騎士十餘人從之
思恩遂突擊殺數人直至拔麾下短兵方接所從騎
士退思恩為拔所殺拔遂乘之義臣軍北者十餘里
於是搆得思恩屍義臣哭之甚慟三軍莫不下泣所
從騎士皆腰斬義臣自以兵少悉取軍中牛驢得數
千頭復令兵數百人持一鼓潛驅之澗谷間出其不
意晡後與鍾葵軍戰兵初合命驅牛驢者疾進一時
鳴鼓塵埃漲天鍾葵軍不知以為伏兵發因而大潰
縱擊破之仁夀末漢王諒起兵幷州代州總管李景
發兵拒之諒遣劉嵩襲景戰於城東升樓射之無不
應弦而倒選壯士擊之斬獲略盡諒復遣嵐州刺史
喬鍾葵率勁卒三萬攻之景戰士不過數千加以城
池不固為賊衝擊崩毁相繼景且戰且築士卒皆殊
死鬭屢挫賊鋒司馬馮孝慈司法參軍吕玉並驍勇
善戰儀同三司侯莫陳乂多謀畫工拒守之術景知
將士可用其後推誠於此三人無所關預在閣持重
時出撫循而已月餘朔州總管楊義臣以兵來援合
擊大破之大業十三年郡丞陳孝意與虎賁郎將王
智辨討劉武周戰於下館敗績退保鴈門武周百計
攻之城中食盡校尉張倫殺孝意城遂陷唐武德
二年四月劉武周入鴈門至雀鼠谷栢壁唐初苑
君璋統劉武周部曲與高滿政夜襲代州不克又寇
代州刺史王孝德設拒却之四年頡利率萬騎與苑
君璋合寇鴈門定襄王李大恩擊却之又寇代州敗
行軍總管永安王孝基略河東郡頡利率十五萬騎
入鴈門圍幷州深鈔汾潞取男女五千秦王出蒲州
邀擊之李子和以兵趨雲中掩可汗後段德操出夏
州阻其歸幷州總管襄邑王神符戰汾東斬級五百
取馬二千汾州刺史蕭顗獻俘五千頡利聞秦王且
至引出塞五年八月頡利將十五萬騎入鴈門寇幷
州詔太子建成秦王世民禦之時帝與羣臣議和戰
孰利鄭元璹曰戰則禍深不若和利封德彛曰不戰
而和示之以弱後當復來不若擊之擊之而勝則和
可久矣從之後唐兵屢勝頡利結好歸後晉開運
元年正月契丹入雁門攻代州九月代州刺史白文
珂及契丹戰於七里烽敗之後晉天福十二年二
月武節都指揮使史弘肇取代州殺其刺史王暉
宋太平興國五年遼乾亨二年也三月代州言宣徽
南院使潘美大敗遼衆於雁門殺其駙馬侍中蕭咄
李獲都指揮使李重誨七年五月三交行營言潘美
敗遼師於雁門破其壘三十六雍熙三年遼統和四
年也正月雲應朔都部署潘美雲州觀察使楊業出
塞五月潘美師還雲朔諸州吏民内徙宋平河東
命曹光實為汾遼石沁等州都巡檢使大軍北征與
潘美分道出雁門光實為前鋒遇敵迎戰敗之斬首
數千級金大安三年元兵至忻代貞祐四年正月
壬申太原元帥監軍烏庫哩德升招其民降北者得
四千三百三十餘人三月金徙武朔吏民於嵐石九
月元攻代州經略使鄂屯醜和尚戰没十二月壬申
元兵進自代州神仙横城及平定承天鎮諸隘攻太
原府宣撫使烏庫哩禮遣人間道齎&KR0552;書至汴告急
詔發潞州元帥府平陽河中絳孟宣撫司兵援之興
定元年二月己未元兵徇忻代元天歷元年雁門
崞縣及武嵐州大澗諸處皆穿塹壘石至正十八年
二月田豐掠雁門十九年二月博囉特穆爾過代州
收山東潰將孟本州諸軍明洪武三年延安侯唐
勝宗吉安侯陸仲亨捕代縣寇同復爵四年吉安侯
陸仲亨屯鴈門關八年都督何文輝屯鴈門關正統
十四年額森入留代州五日景泰元年額森數萬騎
攻鴈門都指揮李端擊却之復侵關南端力拒不得
過尋繇義井堡圍忻代諸州石亨等不能禦長驅抵
太原城北山西大震命巡撫朱鑑移鎮鴈門而别遣
都督僉事王良鎮太原援兵漸集寇亦饜乃引去天
順四年秋博囉大舉入寇鎮大同高陽伯李文按兵
不戰遂入鴈門大掠忻代諸州畿輔震恐文宥死立
功八月都督顔彪馮宗屯鴈門關成化八年九月火
節自馬峪口入正德七年十二月總兵神周敗績於
□子墕死者甚衆九年由陽房口入至太原由石硤
口出嘉靖二十年諳達由代州至太原二十一年入
代州三關不支四月詔宣大總督翟鵬兼節制鴈門
偏頭寧武二十二年入代州至太原三十二年九月
寇代州村堡都御史趙時春親率兵禦之戰於東十
里舖總兵李淶乘勝入寇伏中與其子松死之遂寇
忻崞歸又以兵邀之四十年入代州破西郭焚之代
攖城自守四十一年破代州平城堡堡東距代五里
隆慶元年九月破石州游騎逼忻崞代州戒嚴寇憚
度鴈門復趨石州還崇禎甲申二月闖賊至忻州官
民迎降遂攻代州五臺官吏迎降總兵周遇吉守代
州出竒奮擊連戰十餘日殺賊萬餘賊合諸路賊進
攻遇吉兵少食盡退守寧武關
五臺縣
晉時鐵弗帥劉氏居於新興慮虒之北後魏神䴥元
年六月幷州卜田謀反伏誅餘衆不安詔淮南公王
倍斤鎮慮虒撫慰之宋乾德五年北漢天會十一
年也五月北漢鳩唐砦招收指揮使樊暉以砦來降
靖康時宣撫副使劉韐遣别將賈瓊自代州出敵背
且許義軍以爵祿得首領數十既復五臺而解潛折
可求敗聞遂不果進金天會四年楊瑪呼等聚衆
數千於五臺鎮代州郭企忠與同知州事德濟擊平
之金圍太原郭企忠殱宋軍於五臺貞祐四年河東
行省胥鼎奏言河東北路宣撫使完顔伯嘉屢言同
知西京留守兼臺州刺史完顔琢可倚之以復山西
朝廷遷官賜姓令屯代北扼太和嶺今聞諸隘悉無
琢兵蓋琢挈太原之衆保五臺剽掠耳如尚以伯嘉
之言為可信乞遣琢出太原或徙之内地分處其衆
以備不測之變宰臣奏已遣官體究琢軍且令太原
元帥府烏庫哩德升召琢使之矣當以此意報鼎無
何德升奏琢兵數萬分屯代州諸險拒戰甚力其衆
烏合非琢不可制胥鼎復奏宣差提控瓜爾佳實倫
言琢方招降人謀復山西盤桓於忻代定襄間恣為
侵擾無復行意發掘民粟戕殺無辜雖曰不煩官廩
博易為名實則攘劫欺國害民無如琢者實倫之言
如此臣已令帥府禁止之矣宰臣奏所遣官自忻代
來云不見劫掠之迹惟如德升言便從之元至正
二十年王士誠久躪晉冀博囉敗之於臺州乃走東
平
繁峙縣
漢高帝七年十月周勃等從帝擊破韓王信軍降葰人
遂至武泉建武十年上谷太守王霸等戰勝賈覽於
平城下還合諸將入鴈門與驃騎大將軍杜茂會攻
盧芳將尹由於崞繁峙不克晉太元元年十二月
劉厙仁遣妻兄公孫希擊破慕容垂將平規復大舉
救苻丕發上谷及代鴈門兵次於繁峙慕容文等思
東歸率三郡人攻殺厙仁
國朝順治六年賊劉遷據城焚學官兵收捕之
崞縣
漢將軍周勃下晉陽復擊韓信軍於硰石破之追北八
十里還攻樓煩二城因擊平城下所將卒當馳道為
多又擊陳豨屠馬邑所將卒斬豨將軍乘馬降轉擊
韓信陳豨趙利軍於樓煩破之得豨將宋最鴈門守
圂因轉攻得雲中守遫丞相箕□將軍博定鴈門郡
十七縣雲中郡十二縣隋大業十一年八月始畢
圍鴈門諸屬城皆破惟崞城守時齊王暕以後軍保
崞城宋宣和末李翼為代州西路都巡檢使屯崞
縣金人取代遣使諭降翼射却之帥士卒堅守義勝
軍統領崔忠殺都監張洪輔夜引金兵入城翼挺身
搏戰達旦力不敵被執與縣令李聳丞王唐臣尉劉
子英監酒閻誠將官折可與同死之金大安三年
元師大掠崞縣元致和元年九月上都諸王呼喇
台等引兵犯崞州至正十八年賊將關先生大掠
明洪武元年大將軍徐達下太原遣副將軍常遇春
取崞不下退屯於萬家街歛兵十日不出一夕舉火
燒萬家街火光燭天城中莫測所為遇春潛燒北門
入城州守冒烟遁大都督府副使顧時從大軍取平
陽克崞州獲逃將王信等嘉靖三十九年諳達掠崞
攻陷原平南陽等一十七堡崇禎六年二月副總兵
曹文詔連敗流賊於忻代間癸丑進都督同知七年
副總兵劉光祥敗賊崞縣復其城
保德州
漢元光元年七月虔人羌攻穀羅城度遼將軍耿䕫討
破之(章懷注穀羅屬西河郡)延熹四年冬十月先零沈底羌與
諸種羌寇幷涼二州周顯德中折德扆節度永安
軍率師攻下河市鎮斬幷軍五百餘級入朝以其弟
德權總州事又破幷軍五百餘於沙谷砦斬其將郝
章張昭宋大中祥符三年麟府言社慶族依唐龍
鎮為援數擾别部請出兵襲之上曰均吾民也不許
金興定三年六月保德州振威軍萬戶王章弩軍
萬戶齊鎮殺其刺史富珠哩尼楚格而仍滅其家脅官
吏軍民同狀白嵐州帥府言尼楚格謀不軌鎮西軍
節度使果爾嘉實倫察令同知州事富拉塔圖之
富拉塔乃與兵吏置酒召章等飲擒而族誅之命行
省胥鼎量宜遷賞仍令富拉塔攝州事撫安其衆
金貝勒諾果珠嚕等攻保德未下托克索進兵助擊
梯衝並進遂克其城明洪武六年北兵先後入白
登保德與河曲輒為守將所敗正統四年十月威喇
至西莊村烏梁海三千餘人在櫃子山屯駐殺掠保
德州河曲等縣景泰元年四月諜報額森追石亨於
鴈門請令延綏總兵渡河於保德州設伏截殺從之
七月掠河曲保德成化十五年火篩由偏關至王家
寨正德十一年至東南大塔舖嘉靖十八年諳達至
城下四十一年至董家梁賈家梁東溝四十三年由
河西五虎山下踏冰橋入把總王宰兵三百殱焉由
偏關至東南栢森村叢林村趙家墕及城沙坪演武
亭南關四十五年由唐家會踏冰入千戶徐堯臣兵
百餘殱焉數日由賈家灣踏冰入至馮家川村落無
烟隆慶元年十月自河曲保德入汾石崇禎三年府
谷賊熾
國朝順治七年守備牛化麟據城王師破之十四年
朱龍黨周四據府谷知州李遇時等固守
河曲縣
唐開元四年突厥降戶處河曲者多北歸毗伽可汗朔
方總管薛納討平之天寶十四載郭子儀擊高秀
巖於河曲敗之遂收雲中馬邑宋端拱元年三月
火山軍言河西羌部直蕩族内附何灌知火山軍
賈胡疃有水泉遼人常越境來汲灌遏其來遼將忿
而舉兵灌迎高射之發輒中著崖石皆没鏃乃斂兵
遼神冊元年攻振武乘勝而東攻蔚新武媯儒五
州俘獲不可勝記斬不從命者萬四千七百級盡有
代北河曲隂山之衆遂取山北八軍金海陵時火
山賊李鐵槍乘暑攻震武軍節度使布薩忠義單衣
從一騎迎擊之射殺數人賊乃退興定元年七月癸
未隩州振威軍萬戶馬寬逐其刺史李策據城叛遣
使招之乃降已而復謀變州吏擒戮之夷其族四年
五月癸卯元兵徇隩州正大二年五月壬申詔諭隩
州趙甫等能以土地來歸當任使之元至元二十
四年河南省右丞魏賽音布哈鎮偏頭關窮逐博囉
特穆爾於漠北明景泰元年額森犯河曲及義井
堡殺二指揮成化元年火篩至楊勉堡十九年春正
月乂至楊勉堡弘治十四年至七里溝入至唐家會
崇禎元年黃甫川賊王嘉孕吳廷貴踏冰掠河曲鄉
村三年六月署縣張文憲賄釋賊王從化十月二十
八日嘉孕陷城四年四月總督魏雲中參政周鴻圖
錮城竭水賊渴甚乃降太原令崔從教司餉賊平署
河曲事念賊病渴潰城恐賊亦以渴制我遂建議築
南關水城三年十一月山西總兵王國樑追賊於河
曲發西洋砲砲炸兵自亂賊乘之大潰遂陷河曲四
年四月曹文詔等克河曲斬賊一千五百餘級獲兵
械馬騾數千王國棟擊王嘉孕於河曲大敗賊入據
其城部議設一大將兼統山陜軍協討乃令杜文煥
為提督偕曹文詔馳至河曲絶饟道以困之
山西通志卷五十四
