山西通志卷一百三十六
人物(三十六)(文苑一)
太原府
晉
郭琦字公偉太原晉陽人少方直有雅量博學善五行
作天文志五行傳注穀梁京氏易百卷鄉人王游等
皆就琦學武帝欲以琦為佐著作郎問琦族人尚書
郭彰彰素疾琦答云不識上曰若如卿言烏丸家兒
能事卿即堪為郎矣遂決意用之趙王倫又欲用琦
琦曰我已為武帝吏不容復為今世吏終身處於家
王湛字處沖太原晉陽人㫤次子少有識度少言語人
莫能知其隠德兄弟宗族皆以為癡㫤獨異焉父喪
居墓次服闋闔門守靜不交當世兄子濟嘗食湛命
取菜蔬對而食之濟見湛牀頭有周易問曰叔父何
用此為湛曰體中不佳時脫復看耳濟請言之湛因
剖析玄理微妙有奇趣皆濟所未聞也濟才氣抗邁
既聞其言心形俱肅嘆曰家有名士三十年而不知
濟之罪也既而送濟至門濟有從馬絶難乘湛騎此
馬姿容既妙迴策如縈善騎者無以過之又濟愛所
乘馬湛曰此馬雖快然力薄不堪苦行近見督郵馬
當勝但芻秣不至耳濟試養之當與已馬等湛又曰
此馬任重方知之平路無以别也於是當蟻封内試
之濟馬果躓而督郵馬如常濟益嘆異還白其父曰
濟始得一叔乃濟以上人也武帝每見濟輒調之曰
卿家癡叔死未濟常無以答及是上又問濟曰臣叔
殊不癡因稱其美上曰誰比濟曰山濤以下魏舒以
上時人謂湛上方山濤不足下比魏舒有餘湛聞曰
欲處我於季孟之間乎湛歴秦王文學太子洗馬尚
書郎太子中庶子出為汝南内史卒年四十七子承
嗣
王承字安期太原晉陽人湛子清虚寡欲無所修尚言
理辨物但明其指要而不飾文辭有識者服其約而
能通弱冠知名太尉王衍以比南陽樂毅永寧初為
驃騎參軍避難南下遷司空從事中郎豫迎駕賜爵
藍田縣侯遷尚書郎不就東海王越引為記室參軍
敕其子毗曰夫學之所益者淺體之所安者深閑習
禮度不如式瞻儀形諷味遺言不若親承音旨王參
軍人倫之表汝其師之在府數年以母老求出越不
許久之遷東海太守政尚清淨不為細察小吏盜池
中魚綱紀推之承曰文王之囿與衆共之池魚何足
惜耶吏拘犯夜者承問之答曰從師受書不覺日暮
承曰鞭撻甯越以立威名非政化之本使吏送歸其
從容寬恕若此尋去官東渡江每遇艱險處之夷然
雖家人不見其憂喜之色至下邳登山北望嘆曰人
言愁我始欲愁矣至建鄴為鎮東府從事中郎甚見
優禮承少有重譽而接物弘恕衆咸親愛渡江名臣
王導衛玠周顗庾亮之徒皆出其下為中興第一年
四十六卒朝野痛惜之自昶至承世有高名論者以
祖不及孫孫不及父子述嗣
王修字敬仁小字荀子濛之子也明秀有美稱善隸書
號曰流奕清舉年十二作賢人論濛示劉惔惔曰此
論便足參微言起家著作郎琅邪王文學轉中軍司
馬未拜年二十四臨終嘆曰無愧古人年與之齊矣
郭澄之字仲靜太原陽曲人少有才思機敏兼人調補
尚書郎出為南康相宋高祖引為相國參軍從北伐
克長安更欲西伐集寮屬議多不同次問澄之澄之
不答西向誦王粲詩曰南登霸陵岸回首望長安高
祖意遂定曰當與卿共登霸陵岸耳因還澄之位至
相國從事中郎封南豐侯卒於官所著文集行於世
北魏
閔湛太原人為著作令史崔浩薦有著作之才拜中書
博士後與浩同被難
王遵業瓊長子風儀清秀涉歴經史位著作佐郎與司
徒左長史崔鴻同撰起居注遷右軍將軍兼散騎常
侍慰勞蠕蠕乃詣代京采拾遺文以補起居所闕與
崔光安豐王延明等參定服章及光為孝明講孝經
遵業預講延業錄義並應詔作釋奠侍宴詩時人語
曰英英濟濟王家兄弟轉司徒左長史黃門郎監典
儀注與中書令陳郡袁翻尚書琅邪王誦並領黃門
郎號曰三哲時政歸門下世謂侍中黃門為小宰相
而遵業從容恬素若處丘園嘗著穿角履好事者多
毁新履以學之以胡太后臨朝謀避地自求徐州太
后曰王誦罷幽州始作黃門卿何乃欲徐州也更待一
二年當有好處分遵業兄弟並交遊時俊為當時所
美及爾朱榮入洛以莊帝有從姨兄弟之親相率奉
迎俱見害河隂贈并州刺史著三晉記十卷
温子昇字鵬舉太原人晉大將軍嶠之後也世居江左
祖恭之宋彭城王義康戸曹歸魏家濟隂父暉兖州
左將軍長史行濟隂郡事子昇初受學於崔靈恩劉
蘭以夜繼晝長乃博覽百家文章清婉為廣陽王深
賤客在馬坊教諸奴子書作侯山祠堂碑文常景見
而善之故詣深謝曰頃見温生深怪問之景曰温生
是大才士深由是稍知之熙平初中尉東平王匡博
召辭人以充御史同時射策者八百餘人子昇與盧
仲宣孫搴等二十四人為高第預選者皆受屈而去
搴謂人曰朝來靡旗亂轍皆子昇逐北遂補御史時
年二十二臺中彈文皆委焉服闋還為朝請李神雋
行荆州事引兼錄事參軍被徵赴省神雋表留不遣
吏部郎中李奬退表曰昔伯瑜之不應留王朗所以
發數宜速遣赴無踵彥雲前失於是還員廣陽王深
為東北道行臺召為郎中黃門郎徐紇受四方表啓
答之敏速於深獨沈思曰彼有温郎中才藻可畏高
車走珍寳盈滿子昇取絹四十疋深軍敗為葛榮所
得榮都督和洛興與子昇舊識以數十騎?送達冀
州還京李楷執其手曰卿得免足使夷甫慙德自是
無復宦情閉門讀書厲精不已孝莊即位為南主客
郎中修起居注曾一日不直錄尚書事元天穆奏代
之莊帝曰當世才子不過數人豈容為此便相放黜
乃寢其奏及天穆討邢杲召子昇同行曰吾欲收其
才用豈懷前忿也子昇不得已見之加伏波將軍為
行臺郎中元顥入洛天穆召子昇問之對曰元顥新
入人情未安今往討之必有征無戰王若克復京師
奉迎大駕桓文之舉也捨此北渡竊為大王惜之天
穆善之而不能用遣子昇還洛為中書舍人莊帝還
復為舍人天穆每謂子昇曰恨不用卿前計除正員
郎仍舍人帝殺爾朱榮子昇預謀赦詔乃子昇詞也
榮入内遇子昇把詔書問是何文字子昇顔色不變
曰敕榮不視之永熙中為侍讀兼舍人鎮南將軍金
紫光禄大夫遷散騎常侍中軍大將軍領本州大中
正梁使張皋寫其文筆傳於江外梁武曰曹植陸機
復生北土恨我辭人數窮百六陽夏守傅摽使吐谷
渾見其國主牀頭有書數卷乃子昇文也濟隂王暉
業嘗云江左文人宋有顔延之謝靈運梁有沈約任
昉我子昇足以陵顔轢謝含任吐沈楊遵彥作文德
論以為古今辭人皆負才遺行澆薄險忌唯邢子才
王元景温子昇彬彬有德素齊文襄引為大將軍諮
議作神武碑文成以元僅劉思逸荀濟潛謀疑預知
之餓諸晉陽獄而卒太尉長史宋游道收葬之集其
文筆為三十五卷子昇言有凖的不妄毁譽撰永安
記三卷無子弟子盛州主簿有文才年二十餘卒
北齊
王修太原人風儀藴藉天保中尚書北海王忻以雅談
獲罪諸弟尚守而不墜自兹以後此道頓微修與范
陽盧昌衡順丘李若彭劉泰珉河南陸彥師隴西辛
德源並為後進風流之士
隋
王劭字君懋太原晉陽人松年子少沈默好讀書齊尚
書僕射魏收辟參開府軍事累遷太子舍人待詔文
林館時祖孝徵魏收陽休之等嘗論古事有所遺亡
討閱不能得劭具論所出取書驗之一無舛誤繇是
人稱博物後遷中書舍人隋初授著作佐郎母憂在
家著齊書為内史侍郎李元操所奏上遣收其書覽
而悅之起為員外散騎侍郎修起居注劭以上古有
鑚燧改火之義近代廢絶上表請變火從之又言上
有戴干之表指示羣臣賜物數百段拜著作郎屢言
符命寵錫日隆時黃鳳泉得二白石頗有文理遂附
其文以為字於是採人間歌謠引圖書纖緯依約符
命捃摭佛經撰皇隋靈感誌合三十卷奏之上令宣
示天下大業中遷秘書少監卒於官劭在著作將二
十年專典國史撰隋書八十卷多錄口敕又採不經
語初撰齊志為編年體二十卷復為齊書紀傳一百
卷及平賊記三卷又指摘經史謬誤為讀書記三十
卷時人服其精博
王元規晉陽人少孤隨母依舅居臨海郡時年十二有
富室劉&KR1456;欲妻以女母因子弱欲結強援元規泣請
曰因不失親古人所重豈得苟安異壤輒婚非類母
感其言而止從師受業十八即通諸書舉高第除安
成王記室參軍東宫引為學士授禮記左傳除尚書
祠部郎每國家議大禮常參預焉在江州四方從學
甚衆入隋仕至秦王府東閣祭酒著春秋發題辭及
義記十一卷春秋左傳音三卷禮記音二卷孝弟義
記二卷載經籍志
王頍字景文祁人僧辯子年數歲入關少好游俠年二
十勤學累載遂徧通五經究其旨趣解綴文善談話
年三十周武帝引為露門學士每有議决多頍所為
好讀諸子又曉兵法益有縱横之志隋開皇五年授
著作佐郎尋令於國子講授上親釋奠論難孝經詞
義蜂起國子祭酒元善見屈上大奇之超授國子博
士後配防嶺南數載授漢王諒府諮議參軍王甚禮
之諒舉兵數進奇策諒不能用楊素至蒿澤將戰頍
謂其子曰氣候殊不佳兵必敗汝可隨從我既而自
殺頍撰五經大義三十卷集二十卷
唐
王珣字伯玉方翼子與兄璵弟瑨以文學稱時號三王
天授初珣及進士第應制科遷藍田尉以拔萃擢長
安尉因進見武后召問刑政嘉之詢其族氏對曰廢
后臣姑也左遷亳州司法參軍神龍初為河南丞武
三思矯制貶臨川令宋璟薦授侍御史出為許州長
史歲旱開廪賑民即自劾元宗赦之累遷工部侍郎
而瑨至中書舍人珣嘗為秘書少監數年瑨繼職終
右散騎常侍卒贈戸部尚書諡曰孝子鋗天寳中右
補闕殿中侍御史
武甄字平一文水人潁州郡王載德子博學通春秋工
文辭武后時隠嵩山中宗復位平一居母喪迫召為
起居舍人景龍二年兼修文館直學士自請抑母黨
上言去歲熒惑入羽林太白再經天太陽虧月犯大
角臣聞災不妄生上見下應信如景響詩曰唯此文
王小心翼翼昭事上帝聿懷多福陛下天性孝愛戚
屬外家恩洽澤濡臣一宗階三等家數侯朱輪華轂
過許史梁鄧遠甚恩崇者議積位厚者釁速故月滿
必虧日中則移時不再來榮難久藉昔永淳之後王
室多難先聖從權故臣家以宗子竊禄疏封今上聖
復辟宜退守園廬乃再假光寵爵封如初高班厚位
遂超涯極故隂氣僣陽河洛汎溢昔王族驕盈梅福
上書竇氏專縱丁鴻進諫且后妃之家恩過寵深一
朝覆没遂無噍類願思抑損之宜長遠之策推遠之
權以全親親慰勉不許遷考功員外郎時太平安樂
公主各立黨相詆毁平一上書請悉召近親貴人會
宴内殿告以輯睦申以恩勤斥姦人塞讒路上美其
忠切卒不用初崔日用自言明左氏它日學士大集
日用折平一曰君文章固耐久若言經則敗績矣平
一乃請所疑日用曰魯三桓鄭七穆奈何答曰慶父
叔牙季友桓三子也孟孫至彘凡九世叔孫舒季孫
肥凡八世鄭穆公十一子子然及二子子孔三族亡
子羽不為卿故稱七穆子罕子駟子良子國子游子
卬子豐也一坐驚服平一問日用曰公言齊桓公楚
莊王時諸侯屬齊若楚凡幾平公靈王時諸侯屬晉
楚凡幾晉六卿齊楚執政幾何人日用謝曰吾不知
君能知乎平一條舉始末無留語日用曰吾請北面
闔坐大笑後設宴兩儀殿歌言淺穢言大饗群臣不
容以倡優媟狎虧汙朝典平一上書不納元宗初貶
蘇州參軍徙金壇令既謫而名不衰開元末卒孫元
衡儒衡
王翰字子羽并州晉陽人少豪健恃才及進士第張嘉
貞為長史偉其人厚遇之張說至禮益加復舉直言
極諫調昌樂尉又舉超拔羣類說輔政召為秘書正
字擢通事舍人駕部員外郎說罷出為汝州長史徙
仙州别駕日與才士豪俠飲樂游畋伐鼓窮歡貶道
州司馬卒
路敬淳并州人少好學盡孝居喪依廬三年尤明姓系
以譜學名家
王維字摩詰九歲知屬辭與弟縉齊名資孝友開元初
擢進士調大樂丞坐累為濟州司倉參軍張九齡擢
右拾遺歴監察御史母喪毁幾不生累遷左補闕庫
部吏部郎中天寳末為給事中及西狩維為賊得以
藥下利陽瘖禄山迎置洛陽迫為給事中時大宴凝
碧池悉召梨園諸工合樂賦詩悼痛云萬戸傷心生
野煙百官何日更朝天秋槐葉落空宫裏凝碧池頭
奏管絃賊平下獄或以詩聞行在縉請削官贖維罪
肅宗亦自憐之下遷太子中允久之遷中庶子中書
舍人復拜給事中轉尚書右丞縉為蜀州刺史未還
維自表已有五短縉五長臣在省戸縉遠方願歸所
任官放田里使縉得還京師久乃召縉為左散騎常
侍上元初卒年六十一贈秘書監維工草隸善畫名
盛於開元天寳間寧薛諸王待若師友寳應中代宗
語縉曰朕嘗於諸王座聞維樂章今傳幾何遣中人
王承華往取縉裒集詩六卷文四卷上之
王之渙并州人兄之咸之賁皆有文名天寳間與王昌
齡崔國輔鄭昈聯迭和名動一時
唐次字文編太原人憲裔孫建中初及進士第歴侍御
史竇參數薦之改禮部員外郎出為開州刺史韋皋
鎮蜀表副使諭罷之次為辨謗略三篇改蘷州刺史
憲宗召還授禮部郎中知制誥終中書舍人憲宗嘗
覽辨謗略善之謂學士沈傳師曰凡君人者宜所觀
省然次編錄未盡卿可廣其書傳師等增為十篇更
號元和辨謗略
劉縱陽曲人陳許軍節度使昌裔子為光禄主簿學於
樊宗師士大夫多稱之
王塤太原人韓愈送塤序曰太原王塤示予所為文好
舉孟子之所道者與之言信悅孟子而屢贊其文辭
王彥威太原人少孤貧力學舉明經甲科淹識古今典
禮求為太常散吏卿知其經生補檢討官彥威采獲
隋訖唐㳂革禮條次彙分號元和新禮上之拜博士
憲廟蕆山陵事議用十二月下宿建言高祖中宗六
月太宗四月高宗九月睿代二宗皆五月德宗十月
順宗七月惟元肅二宗皆十二月有為為之非常典
也且卜歲暮則畢祔在明年正月是改元慶賜皆廢
矣詔更用五月李夷簡言憲宗功高宜稱祖穆宗下
其議彥威奏宜稱宗制可時袝主畢又還告太極殿
彥威以為不可執政怒坐祝辭誤奪俸削階終不回
屈後累擢司封郎中弘文館學士諫議大夫為勘定
淄青十二州兩稅使差量纖悉人不為煩還兼史館
修撰興平民上官興殺人亡命吏囚其父興自首請
罪議減死上言殺人者死百王共守原而不殺是教
殺人有詔貸死彥威詣宰相據法爭下遷河南少尹
俄改司農卿雅善李宗閔進拜平盧節度使開成初
召為戸部侍郎判度支嘗見文宗顯奏曰臣按見財
量入以為出隨色占費終歲用之無毫釐差假令臣
一旦迷愚欲自欺没亦不可得因上占雒圖又為供
軍圖上之嘗奏復神策軍以廪縑於度支取直俄檢
校禮部尚書為忠武節度使毁山房三千餘所盜無所
容徙節宣武封北海縣子性彊敏善著書多行於時卒
贈尚書右僕射諡曰靖
温岐字飛卿改名廷筠彥博裔孫少敏悟工為辭章與
李商隠皆有名號温李與貴胄裴諴令狐滈等狎數
舉進士不中第授方山尉徐商鎮襄陽署巡官不得
志去歸江東令狐綯方鎮淮南廷筠怨居中時不為
助力過府不肯謁徐商執政頗右之欲白用會商罷
楊收疾之遂廢卒
白行簡字知退太原人居易弟擢進士辟盧坦劒南東
川府入朝授左拾遺累遷主客員外郎判度支案進
郎中長慶時振武營田使賀拔志歲終結課最詔閱
實發其妄行簡敏而有辭後學慕尚寳歷二年卒
唐彥謙字茂業并州人咸通時舉進士十餘年不第乾
符末攜家避地漢南中和中王重榮鎮河中辟從事
光啓末貶漢中掾曹楊守亮鎮興元署判官累官至
副使閬壁絳三州刺史彥謙博學多藝文詞壯麗書
畫音樂胥出輩流號鹿門先生集三卷
温憲廷筠子登進士第光啓中為山南從事能世其詩
學
王景太原人為司門員外郎萊州刺史能詩
王武陵字晦伯太原人官尚書郎能詩嘗序宿慧山寺
詩曰視富貴如浮雲一歌一詠以紓情性
狄煥字子炎梁公仁傑之後隠於南岳有詩名
王緒太原人僧辯裔孫譔永寧公輔梁書黜陳不列蕭
穎士佐之著蕭梁史譜及梁不禪陳論以發緒義例
使光明
後五代
王景純太原人少客燕感家世儒者不當用材武進乃
南遊嵩洛得譚用之為友以文章相砥礪寖以文稱
天會中還家至境上會北漢睿宗據太原嘆曰天下
將定以區區一方拒天下兵此危國也遂止上黨潞
州帥延致幕府後不復作吏時時購四方書鈔之晚
年集書數千卷北漢亡入宋端拱中終于汴
宋
陶穀字秀實太原人祖唐彥謙有詩名父渙領夷州刺
史唐季為邠帥楊崇本所害因隨母柳氏育邠州之
新平十餘歲能屬文起家校書郎單州軍事判官避
晉祖諱改姓陶嘗以書干宰相李崧崧甚重其文時
和凝亦為相同奏為著作佐郎集賢校理改監察御
史分司西京遷虞部員外郎知制誥時廢翰林學士
兼掌内外制詞目繁委穀言多委愜為當時最天福
八年賜緋袍靴笏黑銀帶九年加倉部郎中穀性急
率嘗為兖帥安審信所奏責授太常少卿上言頃涖
西臺每見臺司詳斷刑獄少有即時決者至於閭閻
夫婦小有爭訟淹滯踰時坊市死亡喪葬必俟臺司
判狀奴婢病亡亦須檢驗吏因緣為姦而邀求不已
經旬不獲埋瘞望申條約以革其弊從之俄拜中書
舍人請教習樂工停二舞郎及禁民伐桑棗為薪並
從其請開運三年賜金紫遼人北歸脅穀令從行榖
逃匿僧舍素工歷數遂歸漢為給事中乾祐中轉對
言五日上章乞停轉對羣臣有所聞見即許不時詣
闕門奏從之仕周為右散騎常侍世宗遷戸部侍郎
從征太原為翰林學士時命承旨以下撰為君難為
臣不易論平邊策策率言修文德來遠人惟穀與竇
儀楊昭儉王朴以封疆密邇江淮當用師取之世宗
自克高平常訓兵講武及覽忻然聽納由是平南之
意益堅顯德三年遷兵部侍郎加承旨時刻木為耕
夫織婦蠶女置於禁中穀進贊辭顯德六年加吏部
侍郎宋初轉禮部尚書依前翰林承旨乾德二年判
吏部銓兼知貢舉再為南郊禮儀使法物制度多穀
所定時鹵簿清游隊莫知甲騎具裝制以問穀穀上
其制又大輦制久亡穀創意造之後承用焉明德門
成詔為記後累加刑部戸部二尚書開寳三年卒年
六十八贈右僕射穀強記嗜學博通經史諸子佛老
咸所總覽多蓄法書名畫善隸書為人雋辨宏博而
多忌好名云子邴起居舍人天禧四年錄穀孫實試
秘書省校書郎
王貽孫字象賢溥子少隨周祖署商潁二州衙内都指
揮使顯德中改朝散大夫著作佐郎宋初遷金部員
外郎賜紫累遷右司郎中淳化中卒溥聚書萬餘卷
貽孫遍覽之多藏法書名畫太祖嘗問趙普拜禮何
以男子跪而婦人否普問禮官不能對貽孫曰古詩
云長跪問故夫是婦人亦跪也唐武后朝夫人始拜
而不跪普問所出對云太和中有幽州從事張建章
著渤海國記備言其事普大稱賞之端拱中右僕射
李昉求都省百官集議舊儀貽孫具以對時論許其
諳練云
楊寘字審賢晉人察弟也少有雋才慶歷二年舉進士
京師試國子監禮部皆第一既試崇政殿上臨軒啓
封見名喜動于色謂輔臣曰楊寘也遂擢第一公卿
稱賀為得人授將作監丞通判潁州未至官持母喪
病羸卒特詔賻恤其家先是其友夢寘作龍首山人
寘自謂龍首我四冠多士山人無禄位之稱我其終
是乎已而果然
狄遵度字元規棐子少穎悟篤志於學每讀書意有所
得即仰屋瞪視人呼之弗聞也以父任為襄邑縣主
簿居數月棄去好為古文著春秋雜說多所發明嘗
作擬皇太子册文除侍御史制裴晉公傳人多稱之
尤嗜杜甫詩嘗讚其集一夕夢見甫為誦世所未見
詩及覺纔記十餘字遵度足成之為佳城篇後數月
卒有集十二卷
任山平晉人有大志法春秋作通記擬井田作中田圖
嘗應詔言事富弼厚遇之所著有晉溪集
邢鑑字叔明文水人少而篤學有經世濟物之心從晉
谿任先生遊講習十年行修經明時方以詞賦取士
鑑潛心經術因見詘於是謀道山林不復以仕進為
意嘗與參政歐陽修范仲淹學士石介為知交卒年
六十有七
王詵字晉卿緘子工詩畫日從蘇軾游詩牋酬答無間
尚主官至留後
金
王璹字君玉太原人天眷二年進士弟珙字器玉珦字
汝玉皇統九年同榜家世業醫有隂德聞里中嘗有
金蠶金馬之瑞璹仕至汾陽軍節度使鄉人榮之號
三桂王氏仲澤其從孫也金馬在部掾清卿房迄今
寳之
劉滋字文榮合河人六歲賦詩曰鶯花新物態日月老
天公
劉昂字之昂興州人大定十九年進士曾高而下以科
名相踵者七世昂天資警悟律賦自成一家輕便巧
麗為場屋捷法作詩得晚唐體尤工絶句往往膾炙
人口李屏山故人外傳曰之昂早得仕年三十三省
掾考滿授平涼路轉運副使人謂卿相可坐致矣術
士言之昂官止五品之昂不信也俄母憂為當塗者
所忌連蹇十年卜居洛陽有薦其才者泰和初自國
子司業擢左司郎中會緣執政賈鉉事降上京留守
判官道卒竟如術者言
郝俁字子玉太原人正隆二年進士歴鳳翔府治中充
遼史刊修官仕至河東北路轉運使自號虚舟居士
有集行世張汝霖嘗奏曰郝俁能屬文宦業亦佳章
宗謂宰臣曰郝俁賦詩佳舊時劉迎能之李晏不及
也子居簡字仲寬有詩名太原平陽間居中字仲純
樞密院令史出身嘗刺坊州人物楚楚正大末除鳳
翔治中南山安撫使詩亦有名
倪民望字具瞻李屏山所謂倪侯頭如筆其鋒不可當
者也又張韶九成寄朔州荀輔臣云陳雷膠漆輕餘
子楚漢風雲屬少年李忠直卿賦雲云不將柳絮春
風比好作梨花月夜看至於蘇吉莘老李鵬翼沖霄
與具瞻之子仲儀詩文多可傳
李汾字長源太原平晉人為人尚氣跌宕不羈性褊躁
觸之輒怒是以不為人所容喜讀史工詩雄健有法
避亂入關京兆尹子容愛其才招致門下留二年去
之涇州謁左丞張行信一見禮以上客元光間游大
梁應舉不第用薦為史館書寫殊不自聊時趙秉文
為學士雷淵李獻能皆在院刊修際汾在旁正襟危
坐讀太史公左丘明一篇或數百言音吐洪暢旁若
無人既畢顧四坐漫為一語云看秉筆諸人積不平
而雷李尤切齒乃以嫚罵官長罷去明年上書言事
不合客唐鄧間恒山公武仙署行尚書省講議官既
而仙與參政完顔思烈相異同頗謀自安懼汾言論
欲除之汾覺遁泌陽仙令總帥王德追獲之絶食而
卒年未四十平生詩甚多不自收集傳者十二三而
已
王渥字仲澤後名仲澤太原人性明俊不羈博學善談
論工尺牘字畫清美有晉人風少游太學長於詞賦
登興定二年進士第為時帥鄂屯邦獻完顔色埒所
知故多在兵間後辟寧陵令有治蹟入為尚書省令
史使宋至揚州應對敏給宋人重之還為太學助教
轉樞密院經歴官俄遷右司都事稍見信用及内族
色埒行省事於鄧州以渥為左右司員外郎從行色
埓入援自汝州過密縣遇元兵武仙欲阻澗色埓不
聽渥勸曰武仙大小數百戰經涉不為不多兵事當
共議色埓疑其與仙有謀幾斬之渥自以為無愧於
内不懼也已而色埓果敗渥殁於陣中州集仲澤博
通經史有文采善談論工書法詩其專門之學人物
楚楚若素宦於朝吏事則與冀京父相上下其辨博
又屏山所許天下談士三人之一也
元
同恕字寬甫太原人五世祖僑奉元祖昇父繼先博學
能文廉希憲辟掌庫鑰家世業儒同居二百口無間
言恕羈丱如成人日記數千言年十三以書經魁鄉
校至元間貢禮曹辭不行仁宗初拜國子司業儒林
郎三召不起陜西行臺侍御史趙世延請即奉元置
魯齋書院中書奏恕領教事制可之來學者千數延
祐時再主鄉試人服其公六年以奉議大夫太子左
贊善召入見東宫賜酒慰問因獻書歴陳古誼英宗
初以疾歸致和元年拜集賢侍讀學士以老疾辭恕
之學由程朱上遡孔孟教人曲為開導性整潔平居
雖大暑不去冠帶事異母如所生父喪哀毁致目疾
家無擔石儲而聚書數萬卷匾所居曰榘菴時蕭&KR1893;
居南山下入城府必主恕家士論稱曰蕭同恕家居
十三年鄉里稱先生而不姓至順二年卒年七十八
贈翰林直學士封京兆郡侯諡文貞著榘菴集二十
卷
張欽榆次人登進士第歴太原路儒學教授博洽善屬
文有韓柳風士類多宗慕之
郝忠恕交城人佑之子翰林待制獻所著無逸圖帝悅
命總裁宋遼金三史成歸隠終身學宫卦山有篆書
碑文詳見一統志
王守誠字君實太原陽曲人氣宇和粹性好學從鄧文
原虞集游文辭日進泰定元年試禮部第一賜同進
士出身授秘書郎遷太常博士續編太常集禮若干
卷轉藝林庫使與著經世大典拜陜西行臺監察御
史除奎章閣鑒書博士拜監察御史僉山東廉訪司
事改戸部員外郎中書右司郎中拜禮部尚書與修
遼金宋三史書成擢參議中書省事調燕南廉訪使
至正五年除河南行省參知政事奏差憲使籍廉訪
使家銅梁縣尹張文德捕殺賊百餘人重慶府官以
私怨使縣吏誣之擬杖一百為直其事辨析贓訟多
所平反釐正職田因疏言仕於蜀者地僻路遥俸給
薄何以自養請以戸絶及屯田荒者召人耕種收其
入以增禄秩宜賓縣尹楊濟亨欲於蟠龍山建憲宗
神御殿儒學提舉謝晉賢請復文翁石室為書院皆
采以上聞成之風采聳動居諸道最進資政大夫河
南行省左丞未上母喪遘疾至正九年卒年五十四
賜鈔萬緡諡文昭有文集若干卷
郭恭元貞間登進士第善用帛為大書飛動有神今大
成殿東羅漢堂匾皆其遺筆
聶天章交城人至元間舉進士第善文辭有修行授朝
列大夫後左遷趙城令因辭歸不出
周居仁太原人器量宏遠博通經史學明行修而力農
自給教授生徒卒門人私諡曰靜安先生
胡巨源榆次人登進士第任高麗軍民總管儒學教授
博學多著述蔚有文稱子惟堯領鄉貢仕晉寧路學
正寬裕不事邊幅士子樂與之游博雅出巨源右
杜質榆次人性嚴重博學有雅量一吟一咏胥包括道
義激勸風化人士雅重之歴翰林院編修江北燕南
兩道廉訪司經歴江南諸道監察御史
明
楊一奇交城人嘉靖癸未進士河南嵩縣知縣執法除
暴吏畏民懷陞陜西鄜州知州未赴著有太極圖說
略義學史談易經四書讀書錄補讀書紀見自笑錄
體物韻語行於世
閻樸字文甫榆次縣人教諭大綸子嘉靖壬辰進士選
翰林院庶吉士元輔李文康極器重之授檢討充經
筵講官晉左春坊左贊善告歸值敵犯邑城與有司
協力固守起補原官兼署左右春坊司經局印陜西
守臣請復河套下九卿會議樸亢聲曰謀事貴有成
算今海内困敝兵食兩虚深入窮荒倘有蹉跌為害
匪細議上得允遷南京國子監祭酒進六館諸生嚴
試之如鎖闈例且曰儒者立志當以聖賢為凖聖賢
一誠其本五倫其實六德六行六藝其目也閱五旬
忽有旨以赴任違限勒令閒住歸築小園結茅屋數
椽列琴尊圖史其中著有通鑑逸旨榆次志山西通
志稿諸書
王道行字明甫陽曲人嘉靖庚戌進士初授鄧州知州
遷大名同知轉蘇州知府正直廉介所至吏畏民懷
尋陞應天副使陜西參政再陞河南按察使四川布
政使以耿介忤當路歸杜門著書有桂子園集行於
世
朱表杪字竹溪陽曲榮靖王曾孫醇謹好讀書日取秦
漢典籍朝夕雒誦間為詩賦皆精工出人意表雅喜
臨池明窗淨几臨摹古人墨蹟尤善草書以右軍大
令為宗能得其筆意子知鼇束髮習聲律年甫壯學
成嘗選奇玉柱峰藐射姑山所至雄詞麗句與烟嵐
相映發士大夫迄今稱之
徐行岢嵐人性強記為文千言立就志行敦篤善教人
治戴禮者胥出其門隠居草野讀書自娛年八十餘
手不釋卷子瑶除永平教授珮無錫丞忠厚咸有父
風
李重熙岢嵐人家貧不能給饘粥棲西山寺不爐不扇
足跡不入城市有句云聖賢渡口休行錯義利關頭
要認真蓋自況也
國朝
李中馥號鳳石太原縣人天啓甲子舉人性剛鯁進退
不苟為孝廉五十年未嘗一入公府明季直指使者
薦辭不赴夘辰間饑典衣賑貸嘗捐修縣城甲申闖
寇遣人授偽官怒曰乃公向不趨召今寧為賊屈耶
閉門臥不顧比姜逆亂登陴畫守禦方略縣令郜煥
元恃以無恐雅嗜讀書晚年益勤朝夕不釋卷揄揚
後學不去口著從好集石鼓考本草目錄銀杏園文
集藏於家
侯璋字樸庵陽曲人康熙丙午丁未聯捷進士官内閣
中書璋少穎異喜經濟學熟肄禮樂兵農錢穀鹽鐵
諸務及改試策論指陳利害殊悉在鳳池揮毫染翰
望益著戊午典湖廣鄉試手諸生卷殫神簡閱夜漏
數十下不少倦放榜日卒可謂克勤其官
閻若璩字百詩太原縣人少奇慧博極群書而句字必
精核不少苟尤嗜吟詩類張籍王建擬古樂府曉暢
中義藴宏深山左趙秋谷嘗謂山陽閻百詩學問博
洽前無古人而若璩於王司寇唐賢三昧之選抉摘
其舛謬如東南御亭上之訛卸涔陽何處尋之訛潯
胥為訂正不少假康熙戊午舉博學宏辭久之卒子
詠進士官中書舍人若璩僑居淮安故秋谷稱山陽
閻百詩云
張志遠字鵬期陽曲人品行端潔為諸生博學工制藝
善詩詞旁通醫學而楷書尤精得黃庭遺法督學高
龍光稱其整密勁雅可配文待詔徵明為晉人楷法
冠晚年學益勤聚羣書手自評隲著詩詞稿三卷詩
叶正韻一卷切音要訣一卷醫學抄要八卷
平陽府
周
屋廬子晉賢人著書言彭耼之法
漢
杜摯字德魯河東人文章叙錄曰初上笳賦署司徒軍
謀吏後舉孝廉除郎中令轉補校書摯與毌丘儉鄉
里相親故為書與儉求仙人藥一丸欲以感切儉求
助也其詩曰聞有韓衆藥信來給一丸儉答曰韓衆
藥雖良或更不能治摯竟不得遷卒於秘書著文賦
傳於世
晉
賈弼之平陽襄陵人廣集百氏譜記專心習業晉太元
中給令史書撰定繕寫藏秘閣及左右曹弼之仕至
員外郎子匪之驃騎參軍家傳譜學
前宋
賈淵字希鏡平陽襄陵人弼之孫宋孝武時青州人發
古冢銘云青州世子東海女郎上問學士鮑照徐爰
蘇寳生並不能悉希鏡對曰此司馬越女嫁苟晞兒
檢訪果然由是見遇敕注郭子昇明中齊高帝取為
驃騎參軍武陵王國郎中令歴大司馬司徒府參軍
竟陵王子良使撰見客譜出為句容令希鏡三世傳
譜學凡十八州士族譜合百帙七百餘卷核究精悉
皆如貫珠當時莫比永明中衞軍王儉抄次百家譜
與希鏡參懷撰定建元初遷長水校尉傖人王泰寳
買襲琅邪譜坐被收子棲長謝罪稽顙流血獲免後
為北中郎參軍卒撰氏族要狀及人名書並行於時
梁
賈冠河東襄陵人五代祖弼晉太元中為散騎常侍撰
姓氏簿狀十八州百十六郡合七百一十二篇甄析
士庶無所遺宋王弘劉湛好其書弘每日對千客可
不犯一人諱湛為選曹亦撰百家譜以助銓序焉弼
傳子匪之匪之傳子希鏡撰姓氏要狀十五篇尤所
諳究希鏡傳子執更作姓氏英賢一百篇又著百家
譜廣湛及王儉王僧孺所記執傳孫冠撰梁國皇太
子序親簿四篇
唐
尹知章絳州翼城人少雖學未甚通解忽夢人持巨鑿
破其心忽驚寤志思開徹遂編明六經諸生嘗講授
者更北面受大義長安中擢定王府文學遷太常博
士中宗時或建言以涼武昭王為七廟始祖知章議
武昭遠世非王業所因乃止出為陸渾令棄官去時
散騎常侍解琬亦罷歸與知章覃思經術舉訢訢然
張說表諸朝擢禮部員外郎轉國子博士馬懷素緒
定秘書奏是正文字每休沐講授未始輟於易老莊
書尤懸解弟子貧者賙給之性和厚人不見有喜愠
未嘗問產業其子欲廣市樵米知章曰如而計則貧
人何以取資且吾尚應奪民利邪卒官注傳多行於
時門人孫季良等頌其德刻著東都國子監門外
敬會真平陽人開元初詔舉治易老莊者中書令張說
以會真聞賜衣幣侍讀兼侍講學士終太學博士
宋
邢昺字叔明神山人僑濟隂太平興國初舉五經擢九
經及第授大理評事知泰州鹽城監賜錢三十萬昺
請鹽改隸楚州從之明年召為國子監丞遷尚書博
士出知儀州就轉國子博士代還賜緋選為諸王府
侍講雍熙中遷水部員外郎改司勲端拱初賜金紫
累遷金部郎中真宗改司勲俄知審刑院以昺儒者
命劉元吉同領冬遷右諫議大夫咸平初改國子祭
酒二年為翰林侍講學士校定周禮儀禮公羊穀梁
春秋傳孝經論語爾雅義疏加階勲俄為淮南兩浙
巡撫使於便坐令講左氏春秋侍讀預焉五年講畢
宴崇政殿賜襲衣金帶加器幣仍遷工部侍郎兼國
子祭酒學士如故知審官院權知院事景德二年上
言亡兄素嘗舉進士願霑贈典特贈大理評事是夏
幸國子監閱庫書問經版幾何昺曰國初不及四千
今十餘萬經傳正義皆具臣少從師業儒時經具有
疏者百無一二蓋力不能傳寫今版本大備士庶家
皆有之斯乃儒者逢辰之幸也先是印書餘紙鬻以
供監中雜用昺請歸之三司上又令舉經術該博德
行端良者以廣學員三年加刑部侍郎一日上從容
語及宫邸舊僚淪喪殆盡唯昺獨存翌日賜白金千
兩且詔其妻至宫庭賜冠帔四年昺以羸老自陳願
給假一年歸視田里上命坐慰勞之因謂曰便可權
本州何須假耶超拜工部尚書知曹州職如故辭日
賜襲衣金帶特開龍圖閤召近臣宴崇和殿上作五
七言詩二首賜之預宴者皆賦昺視壁間尚書禮記
圖指中庸篇曰凡為天下國家有九經因陳其大義
上嘉納之及行又令近臣祖送設會於宜春苑大中
祥符初東封召還命判留司御史臺禮部尚書昺素
習田事多采農家說為對三年請告特詔太醫診視
六月上親臨問賜名藥一奩白金器千兩繒綵千匹
召其子太常博士知東明縣仲寳國子博士知信陽
軍若思還侍疾踰月卒年七十九贈左僕射三子並
進秩初雍熙中昺撰禮選二十卷獻之太宗探其帙
得文王世子篇甚悅問衞紹欽昺為諸王講說曾及
此乎紹欽曰諸王常時問昺經義昺每至發明君臣
父子之道必重復陳之太宗益喜真宗嘗因内閣暴
書覽而稱善召昺同觀作禮選贊賜之昺言家無遺
稿願得副本上許之繕錄未畢而昺卒亟詔寫二本
一本賜其家一本俾置冢中昺講孝經禮記論語書
易詩左氏傳據傳疏敷引外多引時事為喻深被嘉
奬上嘗問管仲召忽及鄭注禮記世子篇各隨其事
理以對仲寳後為三司判官至祠部郎中坐事貶卒
若思終駕部郎中
孫復字明復晉州平陽人居泰山學春秋著尊王發微
十二篇大約本陸淳而增新意山東自石介下皆以
先生事之年四十不娶李迪知其賢以其弟之子妻
之復初猶豫石介與諸弟子請曰公卿不下士久矣
今丞相不以先生貧賤欲託以子宜因以成丞相之
賢名復乃聽孔道輔聞其賢就見之介執杖履立侍
復左右升降拜則扶之其往謝亦然介既為學官語
人曰孫先生非隠者也於是范仲淹富弼皆言復有
經術宜在朝廷除秘書省校書郎國子監直講車駕
幸太學賜緋衣銀魚召為邇英閣祗候說書楊安國
不悅罷之又坐孔直温貶處州監稅徙泗州知長水
縣簽書應天府判官事通判陵州未行翰林學士趙
槩等十餘人言復經為人師不宜使佐州縣留為直
講稍遷殿中丞卒賜錢十萬復治經勝胡瑗既病韓
琦言於上選書吏給紙筆命其門人祖無擇就復家
得書十五萬言錄藏秘閣特官其一子
張會元翼城人仁宗朝鄉舉累舉進士不第退而講授
一時人才蔚起募工修文廟先聖賢像文潞公記稱
之載學宫志
甯智曲沃人嘉祐鄉進士哲宗問樞密副使王巖叟從
誰學對曰從河東甯先生由是知名
郭純洪洞人治平中進士官至宣德郎長于史學温公
稱其有遷固才子旦亦舉進士宣和間簡州文學終
亳州司法參軍因家亳
金
喬扆字君章初名逢辰洪洞人天德三年進士自號蓮
峰真逸詩樂府胥有名子宇字德容八歲能鼓琴召
入東宫顯宗稱其不凡大定十六年登科貞祐初為
益都按察轉運使與田琢胥没兵間
鄭時昌字仲康洪洞人孝友性成八歲通易讀書過目
成誦寒暑不輟大定間對策第一世宗欲以典樞要
辭不受就汾州教授抵西河訪子夏衍河汾之傳理
學大明編韻類忠節事并羣書會要行於世
毛麾字牧達平陽人大定十六年舉學行特賜進士出
身授校書郎入教宫掖歴太常博士終於同知沁州
軍州事有平水集行世
王琢字器之平陽人與毛牧達友善性孝友為鄉里所
稱酷嗜讀書往往手自抄寫家素貧而能以剛介自
持未嘗有所丏貸時命不偶年四十五病卒士論惜
之有姑汾漫士集行世所著聖人賦尤工詩好押強
韻務以馳騁為功云
郭用中字仲正平陽人大定七年進士歴浮山簿陜州
錄事卒年三十一有寂照居士集郝子玉毛牧達鄭
仲康為之引
王綱字振之洪洞人金章宗時廷試詞賦賜狀元及第
官翰林院修撰撰忠孝歌行於世
趙文昌字公權平陽人明昌二年進士仕至遼東路鹽
使博學好持論周常山甚愛之子觀字維道從事史
院資謹厚趙秉文許其字畫進進不已可到古人云
張著字仲揚永安人泰和五年以詩名召見應制稱旨
特恩授監御府書畫
許天麟曲沃人自幼寡言笑博學能文尹河津同知堅
州事政尚寬大以奉訓大夫晉寧路判官致仕子益
國學生善楷書工詩除國正雖食頃亦置書几案間
元
屈繼平以程朱之學為當時學者倡門人號曰北城先
生事具墓碑中太常博士侯均撰也碑云先生姓屈
諱繼平字正卿晉翼城人祖以上名失於兵考真字
子正晦德弗輝妣閻氏先生遭天弗弔七歲而孤性
敏強記鄉儒柴奉先大奇之曰子可壻矣遂以女許
之供其朝夕俾就學焉習舉子業於鄉先生崔良佐
詩文大出時輩至元十三年以鄉試中式遂得儒宫
版籍生平手不釋卷好奬誘後進亟為鄉閭所推重
既得程朱義理之學即濯去科舉餘習每以所得誘
進學者喻以為人之道故翼之儒者知有程朱之學
自先生始大德元年二月十七日以壽卒是月十八
日葬於邑古澗西先塋之兆祀鄉賢
張著字仲明號蒙溪至元初中詞賦選既而嘆曰士當
以遠大期雕蟲篆刻何為者遂沈潛伊洛之學中統
改元頤齋張公宣撫河東擢主潞城簿政廉明未幾
以親去西歸薦授平潞教授以成就後進為己任晉
人以文名者多出其門壬辰卒所著有蒙溪集詩學
淵源子思敬能紹父業歴任無為茶陵二州後提舉
河南江北儒學號寓堂有文集行世
徐毅字伯弘趙城人幼從許衡文正公學由進士為監
察御史力陳臺省治要尋遷右司郎及刑部尚書能
彌綸庶政復拜各道廉使遂參議中書拜御史中丞
特贈中書左丞護軍卒追封平陽郡公諡文靖
張遵信字誠之陵下人幼習舉業大德間鄉薦與兄友
愛甚至晚從臨川先生吳澂學聖賢之學得體認之
實至大間任本縣學諭擢晉府經歴常匾堂曰時思
臨川為之記
房祺臨汾人為河中大同兩路教授終潞州判官著有
横汾集子希文泰定甲子解元著有淵雲集
劉尚質曲沃人泰定進士任稷山令遷翰林編修拜内
臺御史忠直敢言克舉其職尚質與學士靳榮同時
胥負文名懸車後相與倘徉太平館中飲酒賦詩當
時艷稱之
傅起巖汾西人初為丞相掾歴西臺治書陞中書左丞
知經筵事後拜西臺中丞多著勲績卒諡正獻
靳柱字天石襄陵人善屬文有韓柳體登至正丙午科
進士及第初授正平縣尹尋拜監察御史父克傑封
集賢院都事
王士元平陽人舉進士歴官風憲遷國子司業以崇文
少監致仕持身廉正文行政事皆可師法所著有拙菴集
單鵠臨汾人仕至四川行省郎中著有河汾集
楊統洪洞人號洪崖讀書自樂不求聞達與張雲谷友
善以詩文見稱於時
房灝臨汾人號白雲子有詩名於時
柴潛道襄陵人志高尚博極羣書工詞翰不樂仕進教
授鄉閭有古隠逸風號秋巖莊靖處士集古詩一帙
名秋巖小稿行於世
張容號桂巖洪洞人與守大友善相攜同隠詩學齊名
時號二高士
張守大號雲谷洪洞人元季不樂仕進隠於箕山躬耕
自給博覽羣書以吟咏自適善書法詩文胥擅名於
時人稱高士
王邇臨汾人隠居安邑博通經史精於易春秋累辟不
就述東周四王年譜行於世卒年七十四葬條隂之
阜
張翥字仲舉晉寧人父為杭州鈔庫使因家焉少負才
豪放不羈一旦翻然謝客閉門讀書晝夜不輟從李
存家安仁學古文辭又從仇遠學詩遂以詩文鳴於
時後至元末同郡傅起巖居中書薦翥隠逸授國子
助教分教上都修宋遼金三史為國史院編修官史
成歴應奉修撰累遷太常博士翰林侍講學士兼祭
酒勤於誘掖論辨輒雜以談笑各厭其所得嘗詣中
書議時政衆論蠭起翥獨默丞相綽斯戬問之對曰
諸人議皆是但事勢有緩急施行有先後耳以翰林
學士承旨致仕博囉特穆爾入都強翥草詔削奪庫
庫特穆爾官爵且發兵致討翥不從曰吾臂可斷筆
不能操也博囉誅詔為河南平章仍翰林承旨致仕
給全俸終身卒年八十二翥長於詩近體長短句尤
工今傳蛻庵樂府三卷又嘗著忠義錄
明
胡純平陽人翰林應奉洪武以耆儒碩學徵至京師授
以官不就謫廣西桂林府閉戸却掃潛心性理之學
都督韓觀嘗造其宅終不報謝再至謂曰先生於觀
似無情者純曰將軍知我我固如此所謂士伸於知
己者觀歎息而去
張昌字思廣臨汾人元時登進士第以世亂不就顯職
為晉山書院長洪武初聘至禮部考究禮儀得大體
太祖深嘉之除國子監助教授皇太子經尋致仕歸
昌學博才高甲子丁夘庚午三主本省布政司鄉試
創府志顯微闡幽所著有存齋稿
李德霍州人講學於其鄉及見學正曹端退語諸生曰
學不厭教不倦曹子之盛德也至其知古今達事變
末學鮮及之古云得經師易得人師難諸生得人師
矣遂避席去端高其行誼命諸生延致之講明正學
宋拯洪洞人永樂甲申進士任戸部主事梧州府同知
起府左長史陞江西提學僉事振作士類一時人文
蔚興平生所作詩文數千篇有稿行於世
周麟臨汾人永樂乙酉解元幼嗜學博通經子入監送
秘閣纂修永樂大典授清豐教諭造士有方陞肅府
教授輔成王德與方伯后執中講論理學有河汾益
友之稱一時縉紳出其門者甚衆有詩文遺稿
杜駿翼城人幼習舉業聞薛文清講學河津負笈從之
授太極圖說遂大悟隠居不仕弘治間提學王鴻儒
延問體用一源顯微無間之旨稱為隠君子
梁綸字文音曲沃人正德癸酉舉人授隆慶知州勤勞
廉介剔蠧愛民歴七載如一日乞歸百姓如失慈父
母擁輿牽留橋為之圯立生祠祀之家居足不近公
庭與邑賢士大夫為真率會以齒德重賓筵嘉靖壬
辰饑盡出俸餘賑之多識奇字諳聲韻著稽古叶聲
三卷享年八十一
李鑌字仲南曲沃人莊簡浩子京兆鏞弟自少坐臥一
樓數年不履戸外常曰不讀萬卷書作文皆兒女子
氣莊簡以平逆藩功將蔭之力辭讓其弟卜居景明
山莊鑿白石洞優游其中以詩文自適後為策名太
學終不赴詳吕涇野太史白石樓記世稱白石先生
著有白石山人集
劉鈿翼城人剛毅正直不為習俗所移時翼易無傳鈿
則博聞強識早夜鑽研講授不怠故翼之易學皆源
流也以貢授洧川縣訓導洧川士素不嫺子史且不
諳經書奥義鈿親為講解多所發明六年致仕祀洧
川名宦子志字寧鄉嘉靖丙戌進士授戸部主事性
耿介不謁權貴陞陜西僉事轉參議疏請歸養承懽
之道極其周至
吕陽臨汾人嘉靖庚戌進士性豪宕不羈不以仕進為
意官中書科中書解組歸窮年學古博極羣書著有
經世心鑑晉詩選雅等集行於世
李廷寳曲沃人嘉靖乙酉舉人性高潔清貧自守不一
履長吏庭知清苑縣路衝民疲拊循盡力會世廟幸
承天往返供億多方調劑上下賴之後歴淮鳳二府
通判景耀二州知州終榮府左長史所至咸有聲績
喜讀書履仕籍三十年手未嘗釋卷經經緯史雅有
次第所藏數千餘卷著有曲沃志先民事蹟錄毅軒
詩文牧民懿矩兵機要略諸書子日煦隆慶丁夘舉
人掖縣知縣平賦賑饑太宰趙吉亭極嘆奬之遷大
名府同知攝開州元城長垣滑縣諸篆亦能聚書成
父志
李弘道襄陵人萬歷丁丑進士授南陽知縣補羅山民
祠祀之擢兵科給事中直言忤時出為潁州僉事時
年尚壯掛冠六載起關西巡道復推陞關南參議乞
休歸後陜西御史林時疏薦賚白金二十兩優異之
起潁州兵備因治水與總河見左改關南道歴九月
復告歸所著有遵道議衞道議易補傳春秋傳周禮
解等書
吕乾健字天常曲沃人登萬歷丁丑進士授商丘知縣
勞來撫循興利除害招流民三百餘戸開荒田數百
頃陞戸部主事監兊館陶詳出納杜浸漁綜理周密
軍民騰歡立石頌德後轉餉雲中事竣歸省卒所著
有理學源流奉使漫稿等書
左立功字性餘洪洞人萬歷甲午舉人父世嘉諸生秉
性樸實著庭訓錄以教子立功實奉其訓初授三原
教諭課士育才歴泮縣知縣陞永平同知所至以清
廉聞政事之暇晤對詩書著瓊霏玉屑為居官居家
規箴弟立德亦諸生奉父兄之教端謹自飭著纍垸
齋新詞俱刊三晉語錄中
閻重光字紹南曲沃人萬歷中貢本邑及鄰縣人士從
遊者甚衆戊申按察司李本寧禮聘修山西通志辛
亥趙澹寧請纂本縣志皆稱史才業師徐殁而家貧重
光酷暑赴洛禮葬之授鄢陵訓導訓士有方多所造
就兩院交章舉薦卒於官
邢大道字性之洪洞人御史實子生而穎異有奇姿稍
長取父所積先秦兩漢書悉讀之弱冠補博士弟子
文名鵲起顧數奇遂罷經生業築舍澗滸之南日與
友吟眺佳山水所著詩文李臬憲本寧深為歎賞萬
歷己酉與范明經耀昆同應聘修山西通志博採淹
貫既成歸杜戸不出所著白雲巢集二十四卷行於
世
李珊字西野洪洞人少喜讀書隆冬盛暑不輟韓忠定
器重之督學高其行給冠帶不受結廬杜門二十餘
年鄰人亦罕識其面
馬紹武字振初曲沃人父善六甲奇門書將授之武曰
不試無益試之必至邊關豈忍馬首東西貽父母憂
乎遂潛心儒學兼業岐黃事親色養居繼祖妣喪盡
禮裹藥囊北遊平水作精詣堂會體驗程朱書暨讀
書錄年二十有八卒著孝友論崇正辨復性解諸說
載自修錄中
張沐字裕心平陽衞人初名芝問師王濬初曰晉張芝
何如人師曰善學書沐曰學不務本於身心何益乃
更名沐父早卒事母孝喜讀先儒語錄壁間大書一
誠字手訂治心編卒年二十五
陳師亮號精一子襄陵人八歲父卒母裴氏年二十六
守節師亮天性孝友潛心正學佩服程朱語錄從辛
復元遊著日新錄適性稿等書安貧樂道母病篤割
股和藥以進病隨愈有司匾旌節孝督學張象南拔
入邑庠卒年三十四遺二子妻李氏事姑撫幼守志
終身人稱一門雙節云
趙需字萬東太平人性穎能文尤長於詩甘貧樂道不
求聞達名公咸推重之
王標字爾瞻太平人性淡寡營闢墅一區繙書種藥坐
臥其中者三十年著牖下十書等集
范弘嗣字燿昆號竹溪洪洞人明崇禎間以貢生授德
州州判遷湖廣都司經歴致仕歸未幾復保舉典所
司列名上請詔令赴部抗疏辭不赴弘嗣淹貫經籍
學有根柢經指授者如張鵬起申嘉言為時名臣及
判德州却漕儲例費漕卒咸額手白蔣令誤謫之冤
入京適都門戒嚴上防禦四策明年致政歸初萬歷
中李維禎纂修山西通志聘弘嗣主其事至是與辛
全桑拱揚輩講心性之學閉戸著述有毛詩補亡諸
書行於世
國朝
衞蒿字匪莪曲沃縣人初名麟徵字瑞鳴尋以哭母喪
易今名字嘗主衞文清塾及賈中丞自秦撫歸築義
學訓鄉人子弟延蒿為師蒿雅善說書聽者豁然心
解問業士屨滿戸外今晉人所傳四書答問是也久
之不樂棄去已復往來絳山平水教授生徒以為常
蒿學無不窺而持論頗嚴進退以禮有古君子風
王永命字九如臨汾縣人少受學於桑暉升中順治戊
子鄉試知遷安縣擢行人司行人以病請告歸永命
事父母孝居喪寢苫枕塊者三年直指劉題
旌孝子其涖遷安也修城池新廟學理鋪舍尋奉檄整理
邊牆躬親畚鍤民不知勞後遷安民建祠祀之里居
不一入公府鄉里有急難輒傾囊佐之不少吝著蓼
莪操有懷堂筆松韻堂筆邊工漫記行於世
李方蓁字仙葉曲沃縣人孝廉丕猷子順治丁酉舉人
教諭陽曲遷太原府教授再遷宣平縣知縣卒於官
方蓁幼讀書淹貫古今為學博以社稷之祭與山川
風雲雷雨同壇非王制詳請改正先是奉
詔纂修山西通志方蓁與焉前後九年勞最著至是復輯
縣志條分縷析紀載為獨詳比遷宣平或以地僻遠
勸弗往方蓁曰擇官而仕如臣誼何卒後數十年弟
貢生方芃乃蕆厥葬事
王之旦字元夫曲沃縣人中順治庚子鄉試辛丑會試
中式甲辰成進士授贛榆知縣卒於官之旦雙目如
巖下電少意氣縱軼壯而肄良知家言無所得尋讀
讀書錄才數行輒躍然起曰道在是矣嘗謂學文清
者當以誠入以敬成著日新編魏敏果公象樞亟稱
之里人蘇加誠鰥居養母為人傭不受直曰但飲食
老母足矣之旦為授室贛人王文昌嫠婦董牧牛養
舅之旦表其閭閻兆婦曹以烈著之旦弔其廬甲乙
間蝗旱禱輒應以勞勩成疾老媪數十輩長號衢中
祈令君長壽贛人王膚功纂野史紀要書其事
賈佩徵字賓臣曲沃縣人幼學於柴明經茂徵嘗薈萃
四子書論仁章精思者三十年癸夘舉於鄉己巳授
太原縣教諭令黃本訥問先生何以教諸弟子佩徵
曰主臣夫仁道首謹巧令某嘗自檢言色恐負官守
某行歸矣閱五十日輒具詳乞休曰教諭一官雖係
閒局風厲學校厥任實重今士習囂競義利罔辨一
旦得志於時治術卑汙流毒生民皆教官衰耄昏憒
訓迪無道又復躭戀爵禄不能引身而退之罪也某
老且病曠職是羞祈放還田里俾得心安遂拂衣歸
臥東園之雪龕年八十二卒學者稱雪龕先生
賈鳴璽字荆生易再生曲沃人教諭佩徵子少警穎康
熙癸夘舉鄉試第一丁未成進士考授内閣撰文
中書舍人鳴璽性清介初第貴人某導謁要人
拒不許在中書富人某願奉千金佐輸粟不答士大
夫高之晚年偃臥山村不一入城市嘗修曲沃縣志
平陽府志事訖輒返卒著存悔堂詩存悔堂古文藏
於家
范鄗鼎字彪西洪洞縣人以五經中丙戌鄉試副榜辛
夘舉人戊戌會試副榜辛丑中式丁未成進士請終
養戊午朱太常裴薦學問淵博以母老辭癸未
聖祖仁皇帝西巡
召詣行宫
賜山林雲鶴四大字鄗鼎性孝友通籍後閉戶讀書立希
賢書院置學田修虞士晉太師明韓尚書衞太守墓
著内篇外篇數十種而三晉詩選續垂棘諸集網羅
放失山右文獻賴之癸未迎
駕進理學備考廣理學備考陳文正廷敬嘗賦詩曰歸來
屬車上猶指少微星蓋紀實也子翷亦以五經中辛
夘鄉試副榜癸巳恩科舉人
田雲太平縣人前歲貢生嘗應師儒賢才舉安貧著書
以老雲少嗜閎覽涉獵百家一日讀薛文清讀書錄
慨然曰道在是矣手一編昕夕玩索不少輟建弘孝
書院與同志賈中屈擢升講學肄業者屨滿戸外其
學以曹辛二人為津途而泝源於河汾著安邑性宗
絳陽正傳以示學者賈著衍易全書幽人心聲屈著
隨見錄與雲胥稱耆儒云
山西通志卷一百三十六
