山西通志序
欽惟我
皇上體精一之心傳紹唐虞之治統
玉音宸翰如日中天率土臣民大同大順爰
命儒臣修直省通志俾一統志館臣採擇
諄諭制撫務歸詳明用以釐職方廣史乘甚盛典也維
山西密邇
畿輔沐化最親凡諸掌故(臣石麟)誼應博稽精核詳
著於篇以對揚
天子之庥命夫平陽蒲坂聖都也其山川關隘則有太
行恒霍雁門五臺勾注偏頭飛狐倒馬汾澮沁漳
滹沱桑乾之高深而磐固其田壤賦稅土貢物産
則有代田露田秸總粟米青白韋紅之鹽莢權竒
倜儻之駿騎其學校風俗則上庠下庠之制丕煥
克勤克儉之思彌深其科目其官制則有闢門考
績之成法其典禮其兵防則有揆文奮武之良規
其於人也前古尚矣厥後理學有王通經術有劉
向史筆有董狐相業有司馬光輩將略有廉頗輩
文章首司馬遷藝術首郭璞若夫壯繆之忠恭君
之孝首陽綿竹之苦節凡紀乘所書竹素所垂以
至留碩望於寓賢標芳徽於女史或可躋汾陽秩
祀之班或可應畢昴星躔之數上下數千年可謂
盛哉今聲教日隆輝前軼後舊志所載誠有待刪
潤者(臣石麟)智識短淺蒙
聖恩巡撫兹地又兼理提督軍務襄斯大典敢不恪共
將事乃偕布政使(臣泂)暨按察司(臣筠)提督學政
(臣曙蓀)敦延耆儁蒐訂經籍昕夕編纂以仰副詳
之
旨會(臣泂)與(臣筠)後先遷秩去(臣)復飭署布政司(臣而)
(遜)署按察司(臣永椿)分理之計閱三載獲成成編
凡為類得四十益前志數(咅)有竒以史釋經以例
約史舉典期可徵諸事徵事期可措諸用不敢存
心不敢挾成見不敢踵疑以為信不敢失實以采
名不敢以辭夸致繁蕪不敢以辭略致疎漏不敢
以附會為援證以重複為參互不敢以瞻徇成阿
私以吹求成屈抑持簡操筆祇叙厥實全省典物
燦然列焉(臣)幸生明備之盛時得班制作之末議
藉此以擴充見聞為服政居官之助并使藩臬郡
縣諸臣暨三晉人士考鏡是書尊所聞以獻之
廷庶幾名臣彦士其則不遠贊勲華之景運步賡拜
之後塵即扵是乎在豈與夫山經水注焜燿耳目
僅足供口吟手披已哉開雕工竣恭疏進
呈(臣)例得掛名簡端謹序
雍正十二年甲寅三月朔旦巡撫山西都察院右
副都御史(臣)覺羅石麟謹序
山西通志纂修職名
總裁
︵字位過密無法显示︶(臣)覺羅石麟
監修
︵字位過密無法显示︶(臣)朱曙蓀
提督山西學政右眷坊右中允兼翰林院編修加二級(臣)范咸
︵字位過密無法显示︶(臣)碩色
督理河東陜西鹽務西安布政使司布政使加級(臣)楊馝
原任山西等處承宣布政使司布政使今陞侍郎銜加九級(臣)蔣泂
署理山西等處承宣布政使司事務按察使司紀錄三次(臣)温而遜
原任山西等處提刑按察使司今陞江西布政使司加一級(臣)宋筠
署理山西等處提刑按察使司監察御史加二級紀錄二次(臣)戴永椿
原任河東陜西都轉運鹽使司加勅管鹽法道鹽運使加級(臣)楊夢琰
河東陜西都轉運鹽使司加勅管鹽法道鹽運使加四級(臣)程仁圻
協理
︵字位過密無法显示︶(臣)孟孫繩
︵字位過密無法显示︶(臣)楊應琚
山西布政使司參政分守河東道加二級(臣)劉毓嵒
︵字位過密無法显示︶(臣)湯豫誠
山西布政使司副使分守雁平道紀錄三次(臣)白石
分理
太原府知府(臣)劉崇元
平陽府知府(臣)王喬林
潞安府知府(臣)張光鏻
汾州府知府(臣)張廷琰
大同府知府(臣)范瑤
朔平府知府(臣)劉士銘
寧武府知府(臣)宋廷佐
澤州府知府(臣)朱樟
蒲州府知府(臣)周人龍
河東陜西分理鹽務運同(臣)張迪
遼州知州(臣)徐三俊
沁州知州(臣)葉士寬
平定州知州(臣)郭一裕
忻州知州(臣)劉澤民
代州知州(臣)楊弘志
保德州知州(臣)車敏來
解州知州(臣)許日熾
絳州知州(臣)童紱
吉州知州(臣)甘士瑛
隰州知州(臣)吳元鉽
提調
原任太原府同知(臣)陸琮
學習進士(臣)施作楫
纂修
原任翰林院庶吉士(臣)儲大文
分輯
江南宜興縣附監生(臣)葉翥鳳
浙江舉人候補知縣(臣)戴永樸
原任臨縣知縣(臣)嚴遂成
編次
浙江舉人(臣)范大中
署稷山縣知縣(臣)蔡長淳
天鎮縣知縣(臣)胡元朗
試用知縣(臣)曹茂先
試用知縣(臣)錢標
署趙城縣知縣(臣)黃道坪
署馬邑縣知縣(臣)張重振
學習進士(臣)王佐登
學習進士(臣)朱闊
學習進士(臣)蘇暻
學習進士(臣)阮汝昭
學習進士(臣)李鸞
學習進士(臣)梁卿雲
學習進士(臣)朱廷掄
校對
河津縣舉人(臣)張維鏞
曲沃縣貢生(臣)賈華平
崞縣貢生(臣)馮夢槐
陽曲縣生員(臣)張耀先
陽曲縣生員(臣)賈坊
陽曲縣生員(臣)賈桂
督刊
太原府通判(臣)索泰
原任陽曲縣知縣今陞大同府同知(臣)盛典
陽曲縣知縣(臣)袁履恕
山西通志凡例
一志者記也禹貢志之始而首冀州則晉志不尤重哉
考自周禮職方小史掌邦國志太史掌四方志秦火
而後拾遺為輿地圖唐為括地志宋為寰宇記元明
為一統志志各不同同與史相表裏而體例則殊舉
典必可徵諸事徵事必可措諸用直書不斷而法戒
自昭此志記之體例也
一舊志始於明成化甲午督學僉事胡謐創修越九十
年嘉靖癸亥督學副使周斯盛重修越五十九年萬
歷辛亥按察使李維楨重修至
國朝康熙壬戌學使劉梅重修凡五易稿越九年而告
竣分類三十有二今增其八為四十類而於每類中
又各增十之二三十之六七不等文雖不簡而事則
較舊加詳袪浮覈實訂譌補缺部次州居差為美備
一纂輯全資文獻晉志文獻俱不足徵自程機上黨記
王松年三晉記外其見於四庫書目者止傳太原事
蹟雜記壺關錄以暨永寧公狄梁公諸記傳其見於
崇文總目者止傳龍門王屋羊角山記鹽池錄晉陽
見聞要錄以暨温公豐公諸事狀遐搜博覽總與各
府州縣志書草檢參互裁酌以折其衷信者徵之疑
者闕之毋敢濫毋敢苛必求至是
一圖考舊志五十三圖今將天文内十三圖繪於星野
卷首以便繙閱從其類也餘則小為損益益者新分
朔平寧武蒲平定忻代保德絳解吉隰三府八州城
治十一圖關則偏頭山則蘆芽姑射綿懸甕河則汾
沁滹沱清濁漳共九圖圖各一頁重疆索之鈐轄表
名勝之襟帶也他若古冀州圖一堯舜禹建都圖一
宫之為虒祁為晉陽為飛龍及汾隂祠圖共四荒渺
僣侈無關典要槩從刪削
一舊志不志關隘然晉山河四塞東面則固關倒馬與
居庸紫荆接壤為
神京右翼北有寧武雁門偏頭控制邊塞内則天門為
會城鎖鑰西有金鎖乃入秦間道南有天井隂池冷
泉鐵嶺壺口屏蔽齊豫而所謂玉壁蒙坑千里徑雀
鼠谷勾注飛狐風塠諸處皆出入必經之隘即如鎮
堡斥堠羅布聯絡均非虛設隨地分志則邊屯守戰
之情形歴歴在目是亦司險之一助也
一三晉古稱用武地十六國割據迄遼金元南北紛爭
代有兵革明世廟時俺答憑陵或歲一至或歲數至
被禍尤酷隆慶後休養數十年至懷宗末造闖賊又起入
本朝乃有姜逆之亂為守禦為勦撫亦守土者所宜取
鑑也舊志無武事一類今補之
一凡志於人物外必另列儒林而晉則西河河汾涑水
晉城迄河津學士霍州學正諸君子外寥寥相望且
其人類多功德可書不僅當以立言見今歸併人物
以省重出而其餘别為文苑一編附後
一名宦者宦於晉而有功於國有惠於民而名之也死
封疆者節尤重焉一人而歴數郡則從其所重而歸
於一以省兩見他若行兵奉使從幸諸臣雖在晉地
有事蹟可書終無守土之責概入寓賢非抑之存其
實也
一舊志不志封爵然晉自上古臺駘實沈以來唐虞三
代班瑞析圭漢唐功臣食邑公主湯沐十六國春秋
更不可殫述迄有明晉藩與國終始河山帶礪是亦
稽古之一助也若倣龍門為世表簡帙太煩且疑於
史矣故僅著始封以概其後
一三晉郡縣制代更而名代易有今仍古名而地已非
古者如晉陽汾陽之離合梗陽城梗陽鄉之分屬二
邑帝冡靈臺之有無太平縣之不一其處大夏在汾
澮之間翼為古夏墟而叔虞所封非今太原魏永安
郡非漢晉以來故地必辨之而證始明必證之而辨
始實故志辨證而一器一物一言一行足徵掌故者
别為遺制遺聞合成遺事一類以資採考舊志俱無
一舊志方技附仙釋後然晉之方技較他國特為奇古
如古董父劉累之豢龍師曠師涓之曉音律卜招父
桑田巫之占筮蓋聶衞綰之擊劍戲車郭璞之數學
内史叔服姑布子卿李淳風之相術扁鵲之為醫利
物濟時類皆侔造化而通神靈非尋常方技者比故
另志藝術一編而物産舊附風俗後今簡帙稍煩故
亦另編不附
一山川之大者往往綿亘數州邑此居其陽彼居其隂
此受其利彼受其害向背起訖分合紆直各如其地
書之務令形勢燎若指掌不敢詳於一處而他處則
略以致全局&KR0890;絡不明其有名人題咏間摘附覽志
勝概也
一祠廟中奉
勅准入祀典者如祠之有節孝有忠烈廟之有關忠
義及先農社稷風雲雷雨等壇通省畫一則於附
省首邑詳載儀制而旁註他邑凖此以概之省文也
其餘古帝王將相神仙高士用仍其舊甚有名目不
經而窮鄉僻壤藉是祈祝者雖祭非其鬼而苟不在
淫昏之例亦存而不論蓋有其舉之莫或廢也
一山西舟檝不通書賈絶跡自古少收藏家然天地大
文虞書夏書汲冡周書皆晉書也元立經籍所於平
陽明養德書院時雕遺書今備列其目令學者集古
廣益焉故立經籍類舊志無
一晉著姓最多甲於齊秦楚其後支分派别各氏其氏
而溯厥初祖不過數大姓故倣後魏官氏志唐宰相
世系之義志氏族使土著者知重門第不自菲薄而
遷徙四方亦慨然有水木之思焉舊志無今補
一舊志兵防一類編輯甚略今於兩鎮之外奉
旨復設提臣又召募新軍昕夕訓練右衞城守内外分
閫
盛朝武備甲於前代而前代之兵制附書於後
一凡志藝文者往往連篇累牘彙為巨觀以爭一省文
苑之勝然易曰修辭立其誠不誠其言無物矣兹編
恭列
聖祖仁皇帝巡幸頒賜
宸翰暨我
皇上御筆於簡端
綸綍聿昭允為天下萬世法餘惟發明理學維繫國是
民瘼者是錄他若模山範水之作間登一二亦必視
其人之賢否以為去取要與晉地有關涉否則雖有
名篇概從割愛
一志乃紀事紀言之書其言可法其事可傳錄之示勸
而鑒戒不錄以存春秋善善長惡惡短之遺意
山西通志凡例
山西通志目錄地理類三(都會郡縣之屬)
圖考(第一卷)
星野(第二卷)
沿革(第三卷至五卷)
疆域(舖逓附第六第七卷)
城池(第八卷)
關隘(第九卷至十六卷)
山川(第十七卷至二十八卷)
水利(津梁附第二十九卷至三十四卷)
學校(第三十五第三十六卷)
公署(第三十七第三十八卷)
田賦(第三十九至四十四卷)
鹽法(第四十五卷)
風俗(第四十六卷)
物産(第四十七卷)
兵制(第四十八第四十九卷)
武事(第五十卷至五十五卷)
驛跕(第五十六卷)
古蹟(第五十七卷至六十卷)
帝王(分據附后妃附第六十一卷)
封爵(第六十二第六十三卷)
氏族(第六十四卷)
科目(第六十五卷至七十二卷)
職官(第七十三卷至八十二卷)
名宦(第八十三卷至一百卷)
人物(文苑附第一百一卷至一百四十卷)
孝義(第一百四十一卷至一百四十五卷)
隱逸(第一百四十六卷)
寓賢(第一百四十七第一百四十八卷)
列女(第一百四十九卷至一百五十八卷)
仙釋(第一百五十九卷至一百六十卷)
藝術(第一百六十一卷)
祥異(第一百六十二第一百六十三卷)
祠廟(第一百六十四卷至一百六十七卷)
寺觀(第一百六十八卷至一百七十一卷)
陵墓(第一百七十二卷至一百七十四卷)
經籍(第一百七十五卷)
辯証(第一百七十六卷至一百七十九卷)
遺事(第一百八十第一百八十一卷)
藝文(第一百八十二卷至二百二十七卷)
(御製第一百八十二卷八十三卷詔勅制誥第一百)
(表牋第一百八十四卷五卷至一百八十七卷劄子奏疏第一百八十)
(狀第一百八十八第一百八十九卷議第一百九十卷)
(碑碣第一百九十一卷至二百卷記第二百一卷至二百八卷)
(書啓說第二百九第二百十卷論第二百十一卷)
(序第二百十二卷至二百十四卷題跋銘箴疏引第二百十五卷)
(辨贊頌第二百十六卷傳文策第二百十七卷)
(祭誄哀辭第二百十八卷二十卷賦辭第二百十九第二百)
(詩第二百二十一卷至二百二十六卷詩餘附末雜著第二百二十七卷)
雜志(第二百二十八卷至二百三十卷)
(臣)等謹案山西通志二百三十卷
國朝廵撫山西都察院右副都御史覺羅石麟
等撰山西之有通志始於明成化中督學僉
事胡謐其後嘉靖中則副使周斯盛萬歷中
則按察使李維楨皆踵事排纂至
本朝康熙壬戌督學道劉梅又因舊本重編凡
五易稿而始成所增輯甚多分類共三十有
二而訛複者亦頗不少雍正七年石麟奉
詔纂輯乃開局會城與司道等續加增訂旁咨博訪
廣其類為四十凡遺聞故事比舊加詳其發
凡起例者則原任庶吉士儲大文也大文本
熟於地理之學故所載山川形勢頗得要領
其特立經籍一門乃用施宿會稽志袁桷四
明志之例亦不失為典雅云乾隆四十六年
正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
