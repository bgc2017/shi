山西通志卷一百四十四
孝義(四)
遼州
明
趙傑楊浩景泰間俱以輸賑旌為義民又裴輔亦輸賑
千石人皆頌德焉
徐煥和順人正統間輸賑千石旌表
張紀字廷緒事母侯惟謹母卒廬墓狐雀馴擾弘治間
旌門又有蘇希堯希舜父没兄弟廬墓著孝
陳桂和順舉人蘭陽令先是弘治辛酉邑人夢城隍言
第六名陳某事繼母至孝榜發果騐
石麟字嘉瑞榆社貢生官翼城教諭事父克孝撫孤姪
養叔母人亟稱之初無嗣將納周女為妾會妻有姙
遂令改適連舉子二可珪壺關教諭可璋進士
王鑑字賜之遼州人事親至孝父殁廬墓慈烏集鳴甘
泉湧出母亡廬墓泣血喪明嘉靖五年旌門又有王
深父殁廬墓嘉靖間旌表
傅明道江西人籍於遼諸生安貧篤孝祖父客死千里
負骨歸葬母謝卧病嘗藥祈代比卒哀毁廬墓撫按
給銀榖布帛示旌萬歷間命為儒官弟明倫刲股奉
母
成大器遼州人家貧克孝方父病篤子喪亟誡家人勿
哭恐遺父憂及父愈問之大器婉答如平時
侯于甸諸生性孝友每食思親不置兄弟析産讓肥取
瘠有鬻女償債者亟取券焚之庚辰河南饑多就食
於遼賑活甚衆以子維泰贈承德郎
李休徵弟廪生龍徵被賊執去大罵不屈死母楊痛子
詈賊亦遇害
蔡翔吏員謁選聞母衞喪號慟奔歸廬於墓手植松栢
烏巢其上人謂孝感又有趙鯨諸生母卒廬墓穪孝
喬舞鳳家貧拾還遺金初無嗣後舉三子又有常紹緒
李應科亦嘗還金焉
王壁諸生母楊疾亟刲股愈之後母卒廬墓隆冬生豆
一叢人謂孝感
田粒民周之正俱以妻死不再娶稱義
鹿位事繼母至孝母卒廬墓得危症誓不肯歸病尋愈
哭奠如故又有張道生亦廬繼母墓堅不避寇人稱
孝子
孟效先諸生孤貧力學母癰疾口吮其血比卒朝夕謁
墓悲號不輟
田舜耕家貧精醫力養嫠母以孝稱縣令表其名於旌
善亭
曹法參幼孤事母甚孝人稱曹孝子兩院歲給粟帛以
示旌
樊大才田一盛俱以刲股愈親疾稱孝
鞏延昌父良心客死於閩延昌聞訃不食三日遂自縊
常懷仁和順人執鞭為業每出必計日費養親或遠購
芳鮮封寄及還見父常泣蓋悲其不能躬養也縣令
程有本申請旌表
劉春和鬻飯為生晨起必舉第一碗奉父父年八十餘
事之益謹崇禎間縣令程有本為請旌表
國朝
劉有光遼州人周急好施常於漳河造橋六十三道並
備歲修資斧以利行人兵燹後難婦纍纍贈費送歸
各籍掩胔給槥多義行順治十二年旌表
王道平字亨衢榆社人家貧力學以明經薦淳篤有至
行父逝三年哀毁事孀母尤謹撫弟妹四人胥成立
晩為聞喜訓導學者稱人師以老乞歸卒
沁州
金
閻衍殁於王事以義稱其子忠避兵居高唐州善屬文
仕元累官翰林學士承旨
楊士元武鄕人讀書力耕事父晨昏不廢定省族有貧
者悉為婚喪鄕人高之孫德修以十歲舉明經
明
宋冕洪武初輸粟千石助軍需天下既定以功授琅琊
知縣
張尚忠監生幼喪母祖母王育之色養不違比卒哀毁
廬墓以疾亡
張化沁州諸生年六旬事親猶如孺子比殁絶甘旨音
樂者三年
程碧正統間捐賑三千石旌表
牛讓景泰間出粟千石賑饑旌表
王來麒貢生親死哀毁廬墓不束髮者三年有兔蛇繞
墓一禾雙穗之异舊志載與王來鳳俱旌孝子
温繼宗諸生苦貧盡孝套兵入寇堅守父柩與叔淵等
力戰擊傷二賊賊大至中矢死嘉靖間旌表
郭紀偕弟縉以力農富好施建義塾置義塚助婚助葬
嘉靖間紅巾賊起過閭不入曰義士家也二十年邑
旱捐賑一千五百石奏得旌表子昺刊日記故事行
世
牛貴嘉靖間寇犯城下輸米百石以濟兩拾遺金一還
其人一不得其主建橋五座以義稱
王繼沁源諸生樂善好施萬歷間大疫施藥活人又嘗
輸粟助修磚城壽至八十
武彪父病嘗糞糞苦喜曰甘則可虞苦即無憂矣父尋
愈後彪卒李崆峒為撰墓碑
霍樟沁州諸生家貧力養得親歡心萬歷間撫按旌表
崔冠字尚忠太學生母病籲天求代父病刲股和藥病
俱愈赴京謁選父殁奔喪&KR1131;跣數千里踵裂血流官
陜西河州判官督糧西寧有政聲
武威母病籲天求代病果瘥官扶溝丞心動即歸而母
果病以孝行旌表
史正春性至孝母病劇嘆曰古有王祥卧冰鯉躍若母
病可愈堅冰可卧而釋也即赴沁河解衣卧觀者如
堵逾時氣蒸冰釋身幾溺兄力掖之乃出母果愈
趙一鶴父病篤夢人謂曰得鶴肉可愈鶴以其名符潛
割股昏沈間聞語曰與汝紅棍二條烹以進病即愈
奉文旌表
趙廷舉性孝友負米邯鄲力養二親母病祈藥武當往
返四千餘里母尋愈久之母卒哀毁廬墓專侍父側
崇禎間流寇至父克寬年八十巷戰被執義不屈廷
舉號泣求代不得父斃糾衆復讐手刃賊首自言我
趙某來報汝賊圍之隨投井死海陵許光震為作孝
子傳遠近多賦詩子夢鯉謁選都門夢父血流盈面
心動即歸中途聞難哀毁幾絶終身不仕
胡養心節婦李氏子以孝著天啟甲子負母避水比明
視水痕高與屋齊衆多漂没養心家獨無恙時謂孝
感
吳檜字成甫孝友謙恭歲饑出粟賑全活甚多
李智武鄕人父病篤沐浴默禱南山神祠引刀左脇摘
肝少許烹以進之立愈
魏瑛武鄕人性孝父病侍藥不離比卒哀毁廬墓哭奠
三年
李之沆武鄕人事親孝崇禎壬申流寇至境奔歸扶父
入城避路被執父善醫獨不肯為賊診視賊怒欲殺
之沆請身代不許伏屍號泣賊併殺之
魏以繼武鄕諸生應省試母喪慟哭奔歸時寇亂所親
力阻其行不得曰母死不歸禽獸也即不幸死賊手
猶得免於禽獸至隂仙果被執大罵不屈死
國朝
李秦沁州廩生親殁廬墓三年祀鄕賢
程乘龍武鄕人父死寇突至從容殯殮號哭盡禮賊異
而問焉指櫬嗚咽曰父死不殮非人棄父得生猶死
賊以為義呼衆共舉瘞之酹酒致奠以去
程偉績少司空啟南次子由增生入太學闖賊勒餉代
父受繫驅入關中會賊相牛金星為舊識縱之於虎
豹兵戈屍骸中獨得生還備嘗艱苦
李若桂字月台武鄕人父浩然
國初官軍過洪水村倉猝中誤認率村人韓所志等禦
之既而提刑司按捕若桂不忍父之罹於法也號泣
廳事下祈以身代縣達其事若桂遂與所志等胥解
京九人罪棄市獨若桂以純孝蒙
恩獲免歸奉父終其身
趙御封順治六年姜瓖之變奉親避兵猝為所執不屈
遇害後有兵至憐之將其父母妻子俱放還
劉青藜字奉若沁州人歲貢生姜逆之亂負母避堯山
砦累日不火食而母甘旨不缺攜弟青選青璧履險
岨兩足悉潰爛賊平督兩弟讀書不懈後胥有名諸
生中少友吳文端以弟畜之文端貴視如少賤時無
少加禮文端嘗嘆息言人之知我不如劉之知我也
壽七十四歲
秦珍早歲失怙乘隙即至墓傍長跪號泣至暮歸家衣
衫淚透不使父知人皆憐之流賊敗逃至境執其父
以去叩頭乞命賊為感動父病籲天求代比殁哀毁
骨立獨宿三年妻死不再娶鄕里咸高其義
吳時諫字信臣沁州人文端季子少餼諸生中有文名
尋選貢國學性孝友母宋病夜必五六起宋曁文端
卒胥哀毁事兄進士時謙恪終身無私蓄與人交有
終始子丑薦饑捐粟三百石散賑又設徐村義學里
人德之舉孝廉方正力辭不獲而遽卒著詩古文辭
藏於家
武籙長武鄕人性淳篤父兆麟官沂州同知沂多捕賦
籙長賣地二頃得三百金代輸父大喜父殁家日貧
受廩餼又舌耕以佽佐之進母饌必豐必潔母嘗病
不解帶五十日比殁三年不入室籙長恥干謁終歲
不履公府然嘗力請復屯米洪洞范彪西雅重之又
嘗建石橋文昌閣殁後五十餘年武鄕人稱孝義者
曰武齋長
魏名雯父崇奎官興縣訓導卒於任扶柩歸鄕慟幾絶
身守柩妻孥罕面免喪又淹二年殯後始歸家
趙簡武鄕廩生七歲失恃號泣欲從地下父夢鯉繼娶
陳氏簡事之如所生遇病侍奉湯藥衣不解帶後父
卒哀毁骨立三年未嘗入私室又每歲捐金修南門
外浮橋克承父志邑人德之名曰世濟橋梁雍正十
年奏旌
平定州
宋
李志學天性好學成大儒登淳熙進士授校書郎母艱
廬墓三年日夜號泣不已子長福次壽同登進士人
皆以為孝感
金
耿升天性好義與妻避兵被執不忍禍及鄕衆遂皆死
之州帥聶珪旌其節具禮葬焉子守直登進士金亡
隱居三教里終身不出
趙瑛父卒哀毁過禮人稱其孝子世林為報政者知舉
授百夫長孫大為為祁邑鄕百戶亦以孝稱人咸美
之
劉義五世同居二百餘口庭無間言家無私蓄大定中
封進義校尉子貞孫曰輔曰允皆登進士
元
王構無咎子少遊李冶楊恕之門時稱君子後舉孝廉
授寧夏路教授歴翰林編修吏部主事改寧晉縣令
時有胠篋之盗聞構至即以贓還主而去恐辱賢宰
也遷監察御史改國子監丞進司業與祭酒許衡同
定監規頃之同知衢州路總管構性至孝居喪廬墓
六年兩致白兔繞墳之異有詔表為孝子門
楊國祥號杏園壽陽人佃漁為業嘗得遺金失羊必反
其主取與不苟以義稱
王文翰盂縣人性孝家貧傭書養親年五十母雙瞽翰
每夜默禱於天母目復明人以為孝感二子曰仁曰
義俱登進士皆以文學孝弟聞稱世德云
高溱盂縣人舉孝廉知太原府事弟清同知保德州事
津樂平縣令浩獲鹿縣令悉有惠政子貴孫廣以恩
補栗陽令居家和睦同㸑二百餘口
李朝英至元間進士授汾州判五世同居百口無間言
太平中旌表
胡永生金末勤學務本鄕人鰥寡貧疾者贍之喪不能
葬者助之以子輔封忻州知州
韓嗣家饒裕至元間値饑兩出粟賑活萬餘人
張起元盂縣人由進士令平原以孝友稱賊過相戒不
入曰無犯義門
胡彪樂平人有孝行父母相繼卒廬墓側三年哀毁骨
立有司奏聞表其門終身不復仕曰吾親逝矣仕將
何為教授鄕里人稱為松風先生
明
蔡苓事父至孝父卒合葬母塋開壙見棺號慟欲絶遂
廬墓側地舊多豺狼至是皆斂跡避去
王克已壽陽人母喪廬墓兵亂獨號泣不去賊感其孝
不忍害太祖以文學孝行辟除戶部主事特陞吏部
尚書甄拔咸得人尤以清介著乞歸無餘蓄
李倫永樂間舉人授府軍前衞經歴歲餘聞父思已即
棄官終養
和承芳舉人令唐山遷趙府審理父卒斬衰竹杖行千
里居喪哀毁制終不起世稱真孝廉
朱鳳幼孤嗣叔父聰後聰無間言及卒叔母董氏重其
貲產逐之鳳旦夕定省不廢以子方封都御史張景
華銘墓
郭布岳曇霍九德鄭士廉胥壽陽人正統間以捐賑旌
為義民
張有餘樂平人正統間年饑捐粟萬石又張恪張崇義
劉執中李惟秋歲荒蠲賑有差
楊璟正統間輸粟賑荒璽書褒美以子清貴封文林郎
高鼎盂縣人成化間歲荒鄕人多逋鼎日計存者給糧
全活甚衆又張宗政弟宗顔朱玉歲饑發賑鄕人賴
之
吳宗壽陽人性孝親喪盡禮哀毁廬墓歲旱宗居週十
餘里雨獨霑足成化間旌表其廬賜冠帶年八十餘
無疾終
白傑性淳樸弟侃為陜西副使卒遺一子病廢育之過
已子以子思明膺封典弟儀子思聰弘治間俱以好
義賑荒授承德郎七品散官又王斌設粥施藥亦以
義稱
閻邦偉壽陽諸生繼母喬氏性最嚴事之惟謹嘉靖間
負母避寇入懸窰寇退母出窰遂傾人謂孝感
朱綸隆慶萬歷時修城捐銀歲荒捐米又生員和藴敬
歲荒輸粟與同庠李采立義塚俱蒙恩詔授儒官又
張嵩齊海楊朝臣徐煥俱以救荒旌門
岳崇壽陽舉人任河間同知事孀母謹母嬰疾湯藥飲
食起居必躬親之不假婢僕
趙&KR0581;郭萬諸生馬孔熙俱廬墓
趙文耀壽陽人性孝父喪廬墓負土築壘三世祖壠制
終方歸
高超家貧力學尤精篆書教授生徒多賢士事母以孝
聞助婚葬剖曲直閭里感化壽八十而終
張鱕孝行純篤痛母早寡中歲失偶不再娶母病目盲
鱕憂之髭為盡白
閻芝壽陽人性孝父感熱疾思食冰時盛暑無所得乃
籲天泣求至蔡莊河石麓下有冰湧出持歸進疾遂
愈子季才事母克孝飲食湯藥必親之母卒茹素三
年足跡不及戶外
郭瑜郭珍吕志貴施鼎張鸛楊威歲荒捐粟高玠歲荒
捐銀米並得旌表
閻明性孝友嘗出粟賑民鄕人尊之又張拳子玉孫顯
三世皆樂施濟衆奉敇旌表白大參為作傳
楊一魁盂縣人少商遼東有女避兵攜金三百兩以自
媒弗許訪其舅還之納妾崔氏入門流涕立呼其父
迎歸不索直後竟舉子孫亦多貴
張鶴字鳴臯盂縣人課子嚴常曰學問之道無他真知
實踐存乎其人幼喪父事母盡孝恩賜冠帶子淑名
雋
李源朝英曾孫鄰有失馬者誤認源馬與之不少怒後
鄰得馬復還源馬子公勤獲盜麥者詰之乃戚也囑
父與麥人稱世德
魏忞盂縣廩生父喪哀毁幾死廬墓所負土築墳夙夜
號泣遘疾卒
鄭時濟年十八母病思肉食家貧不能得刲股以進母
尋愈
張啟明樂平人父疾不離左右及卒廬墓三年又有諸
生趙士廉廬父母墓六年
梁民望樂平貢生性孝友親疾嘗湯藥衣不解帶及卒
哀毁杜門不出
常守家甚貧繼母老病竭力以養始終不怠
梁民樂平諸生性孝父喪哀毁母疾親侍左右及卒躃
踊三年不入妻室
趙恒樂平舉人性孝父卒哀毁母卒痛絶復甦鑿穴墓
側朝夕哭奠搢紳為作二十四感詩
侯定國樂平人家貧事母孝納妾李氏見其子憫而還
之撫姪宸成名
柳鎔壽陽監生天性孝友崇禎間闖賊追餉兄錦姪某
俱繫獄中賊以錦舊令平山捐助不足必欲得而甘
心焉鎔不忍其均斃遽令已子淑孔代之賊知其情
亦為感泣竟得俱釋
安輔邦諸生闖賊敗歸與陳一中罵賊不屈投井死
國朝
張石麟諸生父三謨官御史親喪廬墓三年麟亦博學
喜士善古文詞父卒哀毁廬墓人稱世孝
耿丹字子眞平定人少嗜讀書垂譽藝苑父母愛之應
童子試州守魏亟嘆賞成諸生偕其弟胥以孝聞而
家甚貧廪餼不能贍則舌耕以為養摳衣升堂頌禮
甚嚴執經進者踵相續也年踰六十母喪猶孺子啼
不止廬墓朝夕奠三年不忍去有辭墓詩曰為報三
年愛暑寒僅再更又曰一朝辭墓側恍似絶裾行一
時士大夫多屬和後以歲貢官榮河縣訓導
張景星字伯顯平定人明季以拔貢生通判保定府未
任時有子青雲年十五於州南道中得遺金四百兩
以告景星曰金至四百非大賈則公帑也不然亦必
有急其必還之跡者行且至矣已而樂平盛驛丞踉
蹌至曰吾領帑太原俾卒先載歸卒以醉失去奈何
控諸州州為繫所過主人及旁舍兒拷之景星知非
詐乃入州衙使人報拾金者在是無窮治為也遽出
付之趙忠毅南星為文紀其事
武更新壽陽人家貧事嫠母曲盡色養母年至九十有
六終始不渝人稱孝子
祁繼昌壽陽人拔貢生父性躭弈至㤀飲食昌每懷食
隨之父以年老受戒為假神籖勸解飲食如初至父
所啖吐之物拾取自嚥不以為汚居喪三年竭力盡
禮年過七旬孺慕不衰
閻順字孝純盂縣人歲貢生善事父母父病嘗糞以騐
疾痊否父母殁廬墓凡六年治家循家禮建祠堂出
入必告又建五倫閣繪圖於壁知縣事蔡璜記之著
小學衍義務實編藏於家
王璐盂縣舉人輕財尚義鄕有貧至鬻女者歸自館中
罄修金贖之不少吝壽陽典史某子約婚守備某女
典史罷守備遂欲寒盟璐百計勸成賣馬輸銀以完
其婚是時某女年已三十有五云
趙法忭字閱道盂縣人邑弟子員幼喪母事父孝事繼
母亦如之祥琴後遇忌日必詣墓攀栢哀號析箸田
廬什器胥取其瘠敗者生平無隻字入公門鄕邦重
之
王纘先字接武盂縣人性孝謹鄕人稱長者十歲從父
避賊遇賊於塗父為賊執纘先捫懷曰金在是能釋
吾父金可盡得也父去探懷中裁二銅鎖賊怒甚既
而義之獲免嘗步園畔見有盗果者亟引身避之曰
吾不欲以細故敗人名也邑故家鬻女為人婢典衣
數襲獲八金贖而還之誨子暨孫肄業雋鄕會試者
六人封文林郎翰林院檢討年九十三卒
忻州
金
楊正德與弟庸德俱郎中滋善之子父殁兄弟哀毁及
葬同廬墓側朝夕哭踊者三年金末兵亂一家免害
人以為孝感
樊寶天會間捐粟賑饑存活甚衆
元
樊大臨定襄人任宣德路税課副使父天用語曰吾家
不甚貧毋苟取以累我大臨廉謹自持每歸省陳行
李於前後聞父疾馳歸相見乃卒服闋不復起
明
孟彦和洪武間宋士廉等謀叛以計擒之賜銀旌功
酈君積定襄人洪武時亂後屍積與妻寇氏親歴郊野
設法瘞之歲時致祭不替
張軾宣德間舉賢艮方正歴綏德知州居喪廬墓又邢
政亦廬墓朱聰潛郝連俱有孝行
張昇王經宿昶武謙周仲德俱以年荒捐銀粟旌表又
范永澄凶年助賑全活甚衆
張紹光定襄人母趙氏嘉靖時為寇執去光年十五弟
紹冕方二歲光晝夜哀思潛探音息萬歷間互市罄
産贖回時母年七十一矣父守清年六十八兄弟孝
養父母俱逾八十終
邢銓好施與每冬構橋南河濟涉嘉靖末虜俘人口逃
回過州餒不能行銓以餱糧給之全活甚衆子瓚亦
有父風
張秉誠流賊入晉衆議避去誠言賊無定處逃將焉往
糾衆守堡累敗賊兵守壯之薦於代州眭總兵以功
授守備卒又范□率衆禦賊賊刺其腹詈不絶口而
死又趙徵庸武生偵知土賊聚草垜山請得鄕兵五
十人搗其穴賊遂散下山馬蹶而死
曹貞麟廩生父為流賊所戕負屍還走賊疑其有財迎
刃哭曰寧殺我勿驚父魂羣以為孝子護送之其孫
宗姬父早喪事祖母傅氏曲盡孝敬數十年如一日
人又稱順孫焉
吳一變定襄人少喪母事父至孝守父喪水漿不入口
三日哭絶者再三既殯穴居墓側二日一食負土築
臺哀苦骨立遠近賢之
韓思齊定襄人孝友樂施父喪廬墓母病禱天求代營
先壠養伯父撫幼弟拾還遺金人咸重之
邢元貞元亨賣酒為業誓不分居竭力養親以孝聞又
生員梁田居喪邢昂刲股俱以孝稱
桑成名介休人流寓定襄父疾嘗糞憂心及殁寢苫灑
血恪遵母訓中丞曹飭買上地五十餘畝給為桑氏
業以旌之並立石縣門外
楊珍靜樂人母疾躬侍湯藥十餘年無怠母卒哀毁骨
立
鞏江靜樂人任耀州判與弟淮居不析㸑又呂天召性
孝友父病篤欲以所蓄八百金遺幼子先示召召曰
大人愛子某獨不愛弟乎分毫不取父卒廬墓三年
事繼母如所生
宋可孝字爾先靜樂人兄嫂死女甫三歲子德政未週
歲夫婦育如已出及德政成立以産讓時論高之
呂新鎬父好施與常曲成之父老疾日夜不離側五年
又馬雲以刲股稱孝
李鳳靜樂人年二十五失偶不再娶持躬方正壽至七
十有五
郝登科髫年拾金還人又王敬王承碧俱還遺金
郝萬幾字愼夫靜樂人母早逝事父曲承意指病侍湯
藥及卒殯奠俱合禮里中稱孝
吳忠靜樂人事繼母至孝母老病不能行時値寇變負
之去衆多被害母子獨免
石應樓定襄諸生崇禎間同張鳳來捐米為守城計俱
以義稱
趙裕心忻州人崇禎中以孝被旌
國朝
李友直事繼母克盡孝道每有所往負之而趨値母病
篤嘗糞甜苦致神人賜瓜之異
石含鑛定襄人天性篤孝母卒悲慟嘔血幾至滅性父
文煥勸諭再三稍為節哀殯葬如禮日侍父側曲取
歡心父壽至八旬人謂孝感云
韓士章定襄人家貧而養父母膳甚腆不使知瓶無儲
粟也母殁典身營葬事自殮曁虞無缺禮父殁日伏
草土中形容枯槁見者皆稱其孝
薄良珥定襄人邑弟子員少慷慨有大志善治生術濟
族黨緩急不少吝而事父母尤孝妻王氏亦克相之
母韓氏嬰病且殆醫罔效良珥日夜禱願以身代忽
夢人語曰爾母非人肉不可愈良珥瞿然即割股以
進母病尋愈已而父珍年七十病篤復割股如前亦
尋愈後父母胥年八十終邑令趙學使高給扁旌焉
馬雲靜樂人事母孝母嬰病醫卜罔效奮然起曰一死
以治母病尚不辭况未必死乎因鼓刀割股以進母
食之立愈人謂為孝感縣令歐鴻給以扁
代州
漢
范隆生時父適亡又四歲母亡悲哭哀慘感動行道後
為大鴻臚
南齊
解叔謙字楚梁鴈門人母有疾叔謙夜於庭中稽顙祈
禱聞空中語云此病得丁公籐為酒便差即訪醫及
本草註皆無識者乃求訪至宜都郡山中見一老公
伐木問其所用答曰此丁公籐療病尤騐叔謙拜伏
流涕具言來意公以四段與之併示以漬酒法叔謙
受之顧視其人不復知所在依法為酒母病即差建
武初以奉朝請徵不至
北魏
陸卬歴官中書侍郎父喪哀毁骨立高澄時鎮鄴詣門
慰免之母為上庸公主教諸子以義方卬雖創巨痛
深出於天性克遵母訓動依法度朝廷下詔褒美改
所居為孝終里繼遭母喪哀慕憔悴遂成風疾弟搏
卧病臨終語家人曰兄羸病若此搏死不可使聞哭
聲懼致感動及祖載家人方始告之卬一慟而絶弟
彦師亦以行檢稱參襄城王旭軍事父艱去職殆不
勝哀共卬廬墓鄕人重之率就墓側存問焉
金
游完大定初年歲荒完日賑贍三百餘口冬給貧人衣
五百套春秋以家財募人平治道塗二百五十里北
至太和嶺南至石嶺關
劉貞世居五臺縣洪標村其劉陽勝劉行俱元統年進
士適丁世亂遂隱不仕貞領鄕薦篤行好學有聲天
興間元師南進金民潰亂逃竄惟貞并父義固守謂
鄕人曰為臣死忠為子死孝汝等缺食吾盡給之慎
勿輕動里稱為惠人
元
王居敬與弟居智居信俱以孝稱父德順殁同廬墓側
三年人稱一門三孝子
皇甫世忠性孝母卒廬墓盡哀自祖而下封墓高丈餘
皆自築手為血裂州上其事未旌而卒士民悼之
明
高智甫洪武間大饑夜獲偷兒與粟遣之孫文欽並鄕
薦
梁弘正統間蠲賑旌門又李斌石公廉李志厚郝士榮
武士榮天順間以蠲賑授七品散官
李斌代州人天順中輸財助官賑濟旌義民
孫紹光弘治間領鄕試第一舉進士選庶常母卒廬墓
三年後以檢討歸卒人爭悼之詩古文雅為時所推
張定一云定舉舉人累官貴州參政所至有聲知馬湖
時剖奢楊兩宣慰不決之獄先是土官有餽金銀器
覆以米麵者悉却之事母及大母著孝名妻崔死不
再娶兄弟八人俸入與均友愛倍至
王汝敬進士官行人亢直不容棄官歸養親卒廬墓所
雨雪凍死
魏登高父客遊患病載之以歸號泣走千里問侍不懈
父尋愈
孫鳳代人察地知泉令疏渠溉田千頃家嘗獲盜慰遣
之終不言其姓名子岐鄕薦
張令聞弟令名俱諸生祖貞由貢生任曲沃訓導父本
順亦貢生甲申二月賊陷太原遣將徇代令名謂令
聞曰時勢如此招忠義以遏賊衝力不能也反面事
賊吾不忍自古寧有不死之人哉令聞曰恐遲則不
得為明朝鬼矣具衣冠泣拜孔廟中指明倫二字以
止勸者歸即哭拜其母曰兒等不敢偷生以玷先人
惟是不能終養為不孝有長兄令德季弟令譽在幸
勿為兒痛也置藥酒中弟兄飲畢長吟曰勁草疾風
知大節貞松寒歲識冰心遂卒賊聞之曰義士也相
戒勿犯其家
石會五臺人性孝居喪盡哀前後廬墓六年子崙庠生
孝亦如之又諸生王一中并解雯俱以廬墓稱孝
陳翺王璽王瑀韓勝傑張懋楊宜春捐粟賑荒賜冠帶
胡彦質彦卿邊永瑞捐修學宫共約千金
劉子實五臺人拾還遺金妻張避礦寇率子婦孫女投
崖皆得不死其崖石上有女履跡咸謂神效(按府縣志作子)
(寳)
王鵬翼五臺人四世同居帷薄肅然
張三光諸生家極貧與妻宫氏竭力事親後旌表
劉寅母病禱神走千里病尋愈父疾斷髮供神願以身
代父疾亦痊
王斐事親孝典衣供甘旨嘗遭水患負親出溺兒女啼
號不顧獲旌表
韓鐸叔士奇官副使家居為盜所執奮梃逐之士奇獲
免陽曲周文端為作義夫傳(按府志云太原王文端作傳)
李方實崞縣人事親孝父卒絶葷酒穴居墓左畜二犬
有所需繫牌犬項遣歸家人率如書給之
王貫崞縣人事嫠母張至孝母卒哀毁廬墓有白兔烏
鴉之祥又曹子溫賀多壽弓一中王猷俱以廬墓稱
孝
郭紹鳳二歲喪母事父登高繼母楊氏無違言父病篤
焚香祝天絶粒三日父果痊人咸稱為郭孝子
楊資崞縣人捐金三百兩完官賦得旌表又石盤代償
民逋張存智還金輸賑閻俊鑿山架橋俱有義聲
王尚質貧甚事嫠母孟曲盡孝養母病日夕號天如嬰
兒病尋愈事兄亦恭謹人稱王孝子
國朝
馮亨期代州人幼喪父迨壯議析箸裁取十之三姜逆
之亂州人劉遷謀襲城姦匪將為内應亨期知之密
白當事為書城守方略賊夜至以有備不敢動既知
謀出亨期集衆數萬設長圍而殺其猶子於城下亨
期捐家貲募死士乞援雲中三遣乃達城獲全嘗自
維揚返聞有負官錢就繫者立解槖贈之無吝色後
巡撫白如梅廉其實批祀鄕賢祠
保德州
宋
趙寧十世同居家至數百餘口治平間知州折繼祖奏
請賜米五十石絹五十匹特敇旌其都為義門至今
仍之
元
狄元昌字世昌宋武襄公青之後其曾祖順望祖思夏
父寬豐財濟人昌善騎射慷慨樂施求者予不少緩
有不能償者輒焚其券曰吾身後不可令子孫徵負
於人術士相昌多隂德後可高其門果得子八孫十
二中有大顯者以孫東山貴贈中大夫兵部侍郎上
騎都尉追封天水郡伯宅墓俱在西莊
明
張綬歲貢母卒廬墓三年在國學奏准保德河曲糧草
永不起運祀鄕賢又閻忠傅文俱歲貢養親不仕
陳天和與弟天機同居五十載每有勞苦和率先之
吳學禮捐立漏澤有司給冠帶
高翀年十九刲股愈親疾李孝廉為之傳
任邦經諸生嘉靖間虜夜至村外二里許有窨險可避
兵令三子他走自扶老母及妻藏窨中被獲佯曰從
營惟所命獨母年老不能行乞勿驚母與妻並得免
邦經從營次日以死拒賊賊殺之
劉天爵河曲諸生少孤事母至孝五十載如一日母卒
哀毁成疾時作夢語曰隨母去也遂殞又有苗鳴陽
亦以孝聞
郝有玉河曲人籍陜府谷為諸生父與某甲合貲貿易
甲病篤以百金付其父曰俟兒能立始畀之人莫知
者頃之甲卒父亦病將死呼有玉告其事並指埋金
處後甲子長以金還之河曲尹田思孔旌其門白君
□為作傳惜失名
楊應璧河曲諸生流賊王嘉印亂率衆擊之面中一矢
為賊所逼墜城死
郭邦奠郭磐崇禎間奮勇同謀欲殺賊首王嘉印事泄
被殺知州王國珪嘉之為繪二像於廟壁
康明秋貧丐住東門外半坡賊猝至時城門開秋急登
屋以瓦擊之賊稍退城中乃設備事平給賞不受扁
曰奮勇擊賊
苗根千河曲人鬻炭為業流賊據河曲聲言官兵殺良
冒功民懼不敢出根千隂藏制府諭帖徧散城中民
始歸正賊覺欲殺之根千大呼曰軍門有諭出城者
活在城者死汝等速去賊折其首又趙調元從中丞
宋統殷復縣城亦被賊害
國朝
崔耀順治七年牛賊據城耀及揚振林張國申等十八
人斧斫牛首奪門投誠
山西通志卷一百四十四
