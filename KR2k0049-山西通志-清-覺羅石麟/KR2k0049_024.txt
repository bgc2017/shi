山西通志卷二十四
山川(八)
蒲州府
永濟縣
中條山在縣東南十五里山有桃花元女二洞及谷口
蒼龍等泉以其中狹而延袤不絶故名又以南北狹
薄亦名薄山其陽跨芮城平陸垣曲其隂跨臨晉解
州安邑夏縣聞喜境中山經薄山之首曰甘棗之
山共水出焉西流注於河又東二十里曰歴兒之山
又東十五里曰渠豬之山渠豬之水出焉南流注於
河又東三十里曰葱蘢之山穆天子傳東巡自河
首襄山又云登薄山寘軨之隥史記封禪書薄山
者襄山也顔師古曰說者云薄山在河東一曰在潼
關北十餘里而云自華以西名山者則今閿鄉之南
山連延西山並得華山之名漢地理志蒲坂有堯
山揚雄河東賦河靈玃踢掌華蹈襄注襄山在潼
關北十里水經注雷首山臨大河北去蒲坂三十
里尚書所謂壺口雷首者俗亦謂之堯山山上有故
城世又曰堯城闞駰曰蒲坂堯都按地理志曰縣有
堯山有祠雷首山在南事有是而非非而是千載𦕈
藐非所詳耳括地志蒲州河東雷首山一名中條
山亦名歴山亦名首陽山亦名蒲山亦名襄山亦名
甘棗山亦名渠豬山亦名獨頭山亦名吳山此山西
起雷首山東至吳坂凡十二名隨州縣分之(通同考)索
隠雷首山在河東蒲坂縣東南顔師古註在蒲坂
南唐志永樂有雷首山元和志雷首一名中條在
河東縣南十五里永樂縣北三十里都穆遊名山
記中條即禹貢雷首山堂肆考山西平陽府蒲州
東有中條山跨平陸芮城安邑夏縣解州之境乃張
果老跨白驢之處後魏河東羅崇之常餌松脂不
食五穀自稱受道於中條山世祖令崇還鄉里立壇
祈請崇之云條山有穴與崑崙蓬萊相屬入穴中得
見仙人與之往來詔令河東郡給所須崇之入穴行
百餘步遂窮世祖曰崇之修道之人豈至欺罔或傳
聞不審而至於此赦之何晦摭言徐商相公於中
條山寺讀書隨僧洗鉢宋李瀆淳澹好古博覽經
史多聚書畫頗有竒妙往來中條山中不親産業所
居木石幽勝談唐室已來衣冠人物歴歴可聽韓
愈條山蒼詩條山蒼河水黃浪波沄沄去松栢在山
岡
首陽山在縣南三十里即雷首南支也峰巒巉崒競爽
二華一名方山殷伯夷叔齊隠此殁葬山麓禹貢
雷首注在河東郡孔傳首陽在蒲坂南馬融曰
首陽山在河東蒲坂華山之北河曲之中水經注
涑水出河北縣雷首山縣北與蒲坂分山有夷齊廟
闞駰十三州志曰山一名獨頭山夷齊所隠也山南
有古塚松栢蔚然攢茂丘阜俗謂之夷齊墓其水西
南流亦曰雷水昔趙盾田首山食祁彌明翳桑之下
即於此也索隠西山即首陽山正義曹大家注
幽通賦云夷齊餓於首陽山在隴西首又戴延之征
西記云洛陽東北首陽山有夷齊祠今在偃師縣西
北又孟子云伯夷居北海之濱首陽山說文云首陽
山在遼西史傳及諸書夷齊餓於首陽凡五所各有
案據莊子云伯夷叔齊西至岐陽見周武王伐殷曰
吾聞古之士遭治世不避其任遇亂世不為苟存今
並乎周以塗吾身也不若避之以潔吾行二子北至
於首陽之山遂饑餓而死又有詩登彼西山是今清
源縣首陽山在岐陽西北明即夷齊餓處也通典
河東有雷首山夷齊居其陽所謂首陽山也(通考同)寰
宇記首陽即雷首之南阜也路史餘論夷齊冢廟
在蒲之蒲阪首陽山之南馬融顔師古之說同而高
誘乃以為洛東北去二十里之首陽山杜預阮籍之
徒咸以為然更謂二子餓死在是即今二山皆有夷
齊冢廟九域志兩從之戴廷之竊以為疑按夷齊之
蹤當在河東首山者雷首也是為中條一曰薄山一
山九名即萯山也(山海經和山者實為河之九都吉神泰逢司之于萯山之陽出入有)
(光陪東陽有萯山孔甲畋處字音培其神云河神一云尾山世紀云即東首陽山太平御覽作萯山音)
(為頻謬矣)據河南郡境界簿云城東北十里首陽山上有
首陽祠夷齊所居而黃太史又以或者指武師渡孟
津二子叩馬而諫當以洛陽為是夫首山之名所在
固不一曹大家云在隴西而今隴西有地曰首陽東
有鳥鼠山謂之首陽而許叔重言首陽則正在遼西
今遼之和順東實有山曰首陽俱有祠廟其在吳郡
亦有首山豈得偏為據耶論語注蒲阪陽區山者俗
號首陽而黃子且以為無餓死事按呂氏書夷齊至
岐陽而文王已殁武王即位為載書三以其一歸夷
齊聞之相視而笑乃北行至首陽餓焉石曼卿云死
蒲阪者恥周之事而死於堯舜之區庶幾見揖巽之
風焉則亦非洛陽矣伊川程氏謂止是不食其禄非
餓不食聖言皦日而衆言猶不一惜哉楊奐題二
賢祠詩跋癸丑二月望奉天楊奐題首陽山夷齊廟
同里王璨張端平陸員擇從行都穆記中條為雷
首首陽乃首山之陽非雷首也魯論餓於首陽之
下與魏風首陽之巔同一首陽馬季長說不可易
漢志蒲阪有首山祠首陽一名龍頭酈註謂墓在山
南非後魏正始元年六月戊戌詔立周旦夷齊廟
於首陽山當係洛陽宋大中祥符四年祀汾隂駐
蹕河中府令訪伯夷叔齊廟遣官致祭政和三年
封濰州呂樂縣昭賢廟孤山伯夷為清惠侯盧綸
題伯夷廟詩中條山下黃礓石壘作夷齊廟裡神
子華子問鼎黃帝之治天下也百神出而受職於
明堂之庭帝乃採銅於首山作大爐焉鑄神鼎於山
上郊祀志黃帝採首山銅鑄鼎於荆山下晉灼
曰地理志首山屬河東蒲阪荆山在馮翊懷德縣也
論語撰考堯修壇河洛擇良日具玉率舜登首山
道河渚漢元封六年春作首山宮應劭曰首山在
上郡於其下立宮廟也文穎曰在河東蒲坂界師古
曰尋此下詔文及依地理志文說是漢志蒲坂有
首山祠山堂肆考郭緣生述征記華山與首陽山
本同一山河神巨靈擘開以通河流故掌跡至今存
焉呂柟詩地生連理樹山有匼河村
歴山在縣東南三十里上有舜廟山下二泉名媯汭即
堯釐降二女地也揚雄河東賦登歴觀而遙望兮
聊浮游以經營樂往昔之遺風兮喜虞氏之所耕
師古曰歴山上有觀也晉灼曰在河東蒲阪縣鄭
康成曰歴山在河東水經注郡南有歴山謂之歴
觀舜所耕處也有舜井媯汭二水出焉正義括地
志歴山南有舜井又云越州餘姚縣有歴山舜井二
所又有姚墟云生舜處也及媯州歴山舜井亦云舜
所耕處未詳也唐志河東有歴山張守節曰媯
州涿鹿城在山側黃帝堯舜之所都也皇甫謐曰
舜所都或曰潘今上谷也此胥疑辭不足據唐顯
慶三年太尉長孫無忌議仍隋制祭舜於河東以
臯陶配永泰二年從刺史元結請詔道州舜廟宜蠲
近廟佃戶充埽除是歴山祠在前而九嶷祠在後也
桂林府堯山虞山唐帝虞帝祠碑刻亦係大歷以後
輿地碑目虞帝廟在永州學西唐元結作舜廟狀
及舜祠表俱江華令瞿令問篆刻石上是永州舜廟
無唐以前碑也永州舜廟詩舊志謂漢載侯熊渠
作而詩乃唐體或漢有其詩而逸之魏地形志濟
南郡歴城有舜山祠娥皇祠曾鞏齊州二堂記史
記五帝紀謂舜耕歴山漁雷澤陶河濱作什器於壽
丘就時於負夏鄭康成釋歴山在河東雷澤在濟隂
負夏衛地皇甫謐釋壽丘在魯東門之北河濱濟隂
定陶西南陶丘亭是也以予考之耕稼陶漁皆舜之
初宜同時則其地不宜相遠二家所釋雷澤河濱壽
丘負夏皆在魯衛之間地相望則歴山不宜獨在河
東也孟子又謂舜東夷之人則陶漁在濟陰作什器
在魯東門就時在衛耕歴山在齊皆東方之地合於
孟子按圖記皆謂禹貢所稱雷首山在河東媯水出
焉而此山有九號歴山其一號也予觀虞書及五帝
紀盖舜娶堯之二女迺居媯汭則耕歴山盖不同時
而地亦當異世之好事者迺因媯水出於雷首遷就
附益謂歴山為雷首之别號不考其實矣由是言之
則圖記皆謂齊之南山為歴山舜所耕處故其城名
歴城為信然也(按曾子固記但可備一說)九域志歴山有三濟南
濮陽河中池陽灃陽潘城始寧等處皆有之舜居
安原名媯墟亦名姚墟在漢中西城縣西北杜甫贈
李八秘書詩萬騎略姚墟無錫九龍山一名歴山
唐湛賁伏覽呂侍郎渭丘員外丹舊題十三代祖歴
山草堂詩因書記事曰識曲遇周郎知音荷宗伯以
渭居永樂嘗仕禮部侍郎也賁又有題歴山司徒
右長史祖宅詩魯連子舜耕歴山而交益陶河濱
而交禹史記舜耕歴山歴山之人皆讓畔琴操
舜耕歴山思慕父母見鳩與母俱飛相哺益以感思
因而作歌晉干寳曰舜耕歴山獲玉歷於河際之
巖
九峰在縣東南六十里純陽宮上山峰有九形勢秀拔
高下列序道院名為玉椅上有純陽洞呂祖修真於
此
方山在縣東南百二十里純陽宮後嵐鬱溪縈首陽山
一名方山指中條全體而言也方山最高峻五老峰
亦俯其下是指東南百二十里之方山而言也
玉峰在縣東百里名山記第五十一福地侯道華證果
處也玉峰在河中
書院坡在縣東五里北穿峨嵋原東通解州上有河中
書院
瓦窰坡在縣東五里路入東鄉
普救坡在縣東五里南臨深溝北有普救寺路通猗氏
臨晉等地
雲盖峰在縣東三十里壁立插雲中條北最高峰也
土龜原在古城外東南
谷口在縣東南十五里中條山隂之西麓
介谷在縣東南
蒼龍谷在縣東南十五里中條山隂之中麓名山記作
蒼龍舊志作蒼陵非劉致孫氏先塋碑殿試君攜
家違難中條山之蒼龍谷
大谷口在縣東南十五里中條山隂之東麓
曇延洞在縣東南十五里棲巖寺東隋時曇延講經於
此曇延棲巖寺僧也今墓祠在臨晉縣北十五里躭
子村李端遊棲巖寺詩晚上曇延洞通霄興莫窮
高明千嶂月清爽一巖風
寳玉峰在縣東南二十里山勢起伏一名抱榆峰
焦嶺在縣東南六十里焦盧里以地名嶺
猫耳山在縣東南百二十里純陽宮上以形似名
玉簪山在縣東南百二十里永樂鎮純陽宮側松竹交
列桃李爭芳人擬為武陵源
玉洞在縣東南百二十里中條之陽
玉皇原在縣東南百二十里永樂鎮東何志淵柏臺
記左顧玉皇之原(按玉澗水南出玉溪北流逕皇天原西周固記開山東首上平博方)
(可里餘三面壁立高千許仞漢世祭天于其上名之為皇天原玉皇原盖因河南皇天原而名也)
姚嶺在縣東南
水峪口在縣東南
峨嵋原在縣南五里高十餘丈南北綿亘東西盤折跨
臨晉猗氏萬泉榮河解州安邑夏縣境
東盤山在縣南十五里中條山之隂明三邊總督楊
南澗覽而悅之曰是將休我迺誅茅葺屋鑿池疏
圃以偃息吟嘯於中
筆架山在縣南十五里中條之北數峰羅列中高末下
拱對郡城
棲巖在縣南十五里中條山内有棲巖寺
八盤山在縣南二十里中條之北峰也八折至巔轉南
即為歴山
堯山在縣南二十八里上有堯城水經以為唐堯所理
虞原在縣南三十里歴山之東段干木隠此
麻谷山在縣南三十里中條之迤北峰也數峰競秀羣
壑爭流
放馬坡在縣南歴山前昔戍軍牧馬於此今猶名東草
坪西草坪
神嶺在縣南歴山之東兩水夾注
獨頭坡在縣南四十里雷首一丘也突兀當道外臨大
河内穿峻坂東入夷齊祠南達潼關河東有獨頭
山多青檀可為良弓樂史太真外傳徙居蒲州永
樂之獨頭村此其地也
風陵坡在縣南六十里黃河北岸
鳳凰山在縣南七十里中條南麓盡處對明潼關衛
吳雯詩鳳嘴三春麥龍頭六月冰(鳳嘴即鳳凰龍頭即首陽)許國
張文毅墓誌銘嘗讀書中條之鳳鳴山學者稱鳳磐
先生
青臺原在縣北二十里
舜原在縣北二十里相傳虞舜生此
白道坡在縣東北五里上枕峨嵋原路通臨晉土人名
古官道即驛路也河東舊驛在縣北一里黃河護岸
上
吉安坡在縣東北十五里跨峨嵋原路入北鄉
蘇村坡在縣東北二十里路通榮河
草坪山張四維鴦漿泉詩序予覽山海水經諸編所
述中條經山冇鴦漿者謂其水居山頂渟滙不流冬
夏常滿驟用之不加損也亦不以水旱盈涸予甚喜
之乃為詩以紀其勝俾來者有考焉
黃河在蒲津門外自龍門經河津榮河臨晉南流入縣
境又南至風陵渡折而東經芮城平陸垣曲入河南
澠池縣境明隆慶四年水漲溢入城西門及南北古
城門是年河西徙萬歷八年復決而東甃石岸以障
之自後西去城十餘里今復東徙水經河水又南
過蒲坂縣西又南涑水注之又南至華隂潼關渭水
從西來注之河水歴船司空與渭水會河水又東北
玉澗水注之河水又東逕閿鄉侯河東與全節鳩澗
水合又東過河北縣南水經注地理志曰縣故蒲
也王莽更名蒲城應劭曰秦始皇東巡見有長坂故
加坂也孟康曰晉文公以賂秦秦人還蒲於魏魏人
喜曰蒲反矣故曰蒲反也薛瓚注漢書曰秦世家以
垣為蒲反然則本非蒲也皇甫謐曰舜所都也或言
蒲坂或言平陽及瀵者也今城中有舜廟魏秦州刺
史治太平遷都罷州置河東郡郡多流離謂之徙民
郡南有歴山媯汭二水出焉尚書所謂釐降二女於
媯汭也西注入於河(雷首山臨大河北去蒲坂三十里洓水出河北縣雷首山之)
(東)河在關内南流潼激關山因謂之潼關河水自潼
關東北流水側有長坂謂之黃卷坂傍絶澗涉此坂
以升潼關所謂泝黃卷以濟潼關矣關之直北隔河
有層阜巍然獨秀孤峙河陽世謂之風陵戴延之所
謂風塠者也南則河濱姚氏之營與晉對岸汲冢
竹書紀年曰晉惠公十五年秦穆公帥師送公子重
耳涉自河曲船司空漢書地理志曰舊京兆郡之
屬縣也左丘明國語曰華嶽本一山當河河水過而
曲行河神巨靈手盪脚蹋而為兩今掌足之跡仍
存華巖開山圖曰有巨靈胡者偏得神元之道能造
山川出河所謂巨靈贔屭首冠靈山者也(河北縣與湖縣分河)
(蓼水出襄山蓼谷西南流於河樂河北縣城南西二面並去大河可二十餘里永溪水南入於河)
唐天寳六載詔河瀆為靈源公十載封西海為廣潤
王西瀆大河祝版文惟神上通雲漢光啟圖書分道
九枝旁潤千里素秋戒序用率典常宋乾德六年
祭西海河瀆並於河中府大中祥符元年十一月
進號河瀆曰顯聖靈源公遣官往河中府祭告四年
親祀汾陰后土還至河中親謁奠河瀆廟康定二
年增封西海為通聖廣潤王河瀆為靈源王宋李
瑩禱河祠而生瀆故名瀆字河神舜南風操有黃
龍兮自出於河負書圖兮委蛇羅沙潘岳關中詩
絳陽之粟浮於渭濱
媯汭泉在縣東南五十里歴山之中南流者為媯北流
者為汭東西相距二里合流入黃河孔安國馬季
長呂忱王肅杜預皇甫謐以為媯水之曲非也水
經注歴山有舜井媯汭二水出焉南曰媯水北曰汭
水迺經歴山上有舜廟尚書所謂釐降二女於媯汭
也孔安國曰居媯水之内王肅曰媯汭虞地名皇甫
謐曰納二女於媯水之汭馬季長曰水所出曰汭然
則汭似非水名而今見有二水異源同歸渾流西注
入於河(爾雅水北曰汭)五朝志河東有首山有媯汭水寰
宇記出河東縣南三十里首山南流媯北流汭路
史媯本作潙嬴也舜所都蒲坂今之河東有媯水逕
首山下復一水曰汭潙南汭北西注河有帝廟然潘
城饒汭皆有媯名而泗水亦有媯亭長沙有媯水皆
有祠去都遠矣金志河東有中條山五老山黃河
潙水汭水河東舜廟記二泉在首山東北山中
通典媯汭水今有舜廟在焉其廟周宇文護所造(通考)
(同)唐天祐二年封帝二妃祠為懿節祠
舜井在東關古城二井東西相對有舜祠皇甫謐曰
河東有舜井宋真宗祠汾隂幸舜泉下詔曰朕以省
巡蒲坂歴覽舜泉欽孝德以升聞考遺跡而尚在宜
加表稱用表淳風乃賜名廣孝泉周其垣墉新其堂
奥廣其里衖謹其扄鐍復汲泉水徧頒著位大中祥
符五年命王欽若撰廣孝泉記蒲瀕河地鹵水鹹
泉獨甘美中山記蒲陰昌安郭東舜氏甘泉即此
鴉兒溝在縣東五里峨嵋原兩崖多穴寒鴉
竹溪在縣東十里石莊有竹溪寺溪後湮
五姓湖在縣東三十里五姓村臨晉縣界受涑水會姚
暹渠之水即古張揚池也又西流經孟盟橋入於河
一名五姓灘
泓龍潭在縣東四十里孫李村龍祥觀後北流五里入
姚暹渠上有泓龍神廟
鴦漿泉在縣東五十里草坪山不流而止土人名止渴
泉明張文毅有碑一云在芮城(按鴦漿泉以芮城為正)
古井在城内東南隅白塔寺大旱不涸
桑落泉在縣東南五里古城外土龜原水經注郡多
流離謂之徙民民有姓劉名墮者宿擅工釀採挹河
流醞成芳酎縣食同枯枝之年排於桑落之辰故酒
得其名矣然香醑之色清白若&KR0949;漿焉别調氛氲
不與它同蘭薰麝越自成馨逸方土之貢選最佳酌
矣自王公庶友牽拂相招者每云索郎有顧思同旅
語索郎反語為桑落也更為籍徵之雋句中書之英
談唐志河東有芳醞監汲河以釀武德三年置貞
觀十年廢唐國史補河中桑落坊有井每至桑落
時取其寒暄得所以井水釀酒甚佳故庾信從蒲州
刺史乞酒詩蒲城桑葉落灞岸菊花秋許乞酒一車
未送詩秋桑幾過落春蟻未曾開謂此也永濟泉
胥發源中條山惟廣孝桑落二泉出平地明崇禎
四年八月總督洪承疇兵大敗延安賊趙四兒於山
西桑落鎮趙四兒即點燈子也
神龍潭在縣東南十五里太谷村乃中條山水谷口也
其旁有谷口泉蒼龍谷口泉胥入黃河
玉龍潭在縣東南十五里贊歎寺下
蒼陵泉在縣東南十五里王莊即谷口水源也
柳溝泉在縣東南十五里棲巖寺東
大黃泉在縣東南十五里中條山北麓
觀音泉在縣東南十五里鹿谷上有白石寺
棃花泉龍母泉胥在縣東南十五里中條山大谷中
大谷口泉在縣東南二十五里大谷口水源也
水谷潭在縣東南二十五里水谷村瀑布飛掛
永樂澗在縣東南百二十里純陽故宅與山海經東則
渠豬之水亦合舊志以水經注河水又東北玉澗注
之遂謂即玉泉澗而引皇天原玉溪諸蹟今永樂東
相傳有玉皇原又李商隠寓永樂自稱玉溪生終涉
傅會水經注水北出於薄山南流逕河北縣故城
西故魏國也晉獻公滅魏以封畢萬卜偃曰魏大名
也萬後其昌乎後乃縣之在河之北故曰河北縣也
今城南西二面並去大河可二十餘里北去首山一
十餘里處河山之間土地迫隘故魏風著十畝之詩
也城内有龍泉南流出城又南斷而不流永樂溪水
又南入於河予按中經即渠豬之水也太史封禪書
稱華山以西名山七薄山有其一焉薄山即襄山也
徐廣曰蒲坂縣有襄山山海經曰蒲山之首曰甘桑
之山共水出焉而南流注於河東則渠豬之山渠豬之
水出焉而南流注於河如准封禪書二水無西南流
河之理今診蓼水川流所趨與共水相扶永樂溪水
導源注於河又與渠豬勢合蒲山統目總稱亦與襄
山不殊故揚雄河東賦曰河靈玃踢掌華蹈襄注云
襄山在潼關北十餘里以是推之知襄山在蒲坂蓼
水即渠豬之水也
寒谷澗在永樂純陽故宅西(疑即共水)
通濟溝在縣南十里鐵爐舖前
柳溝在縣南十五里棲巖寺東南石門側
顯明泉在縣南十七里歴山村東
飲馬泉在縣南五十里胡營隋代王遣屈突通守河東
戰久不下唐高祖留兵圍之遂濟河破其將桑顯和
於飲馬泉通大懼乃留堯君素守蒲而率兵趨潼關
大凹西溝在縣南六十里歴山舜祠側古祭地在焉
臨山泉在縣南六十里中莊
老陳溝在縣南六十里中條山古有陳姓牧馬於此
大楊溝在縣南七十里大楊村
澗口溝在縣南七十里基城通大楊溝
諸老溝在縣南百里觀後
玉洞泉寒谷泉胥在縣南百里觀後二泉相鄰胥入
黃河
涑川左傳伐我涑川水經河水又南涑水注之水
經注水出河北縣雷首山西南流亦曰雷水穆天子
傳曰壬戌至於雷首戎觴於雷首之阿乃獻良馬四
六使孔牙受之於雷水之干是也涑水又西南流注
於河春秋左傳謂之涑川者也俗謂之陽安澗水(按府)
(志不載豈以溷夏縣涑水故耶)
南澗唐敬括羨魚賦序閏正月旬有八日李翟二侯命
予於邑之南澗以求魚也
藍水在河中
顯應潭在城内西南隅通化坊其水不盈後廢
雷澤在縣西南首陽山下南流入河相傳舜漁此
古北灘在縣北一里黃河退水地出没不常
鏵嘴溝在縣東北四十里西下村
洗腸泉在白石寺佛圖澄出腸浴於泉號洗腸菩薩至
今泉上有血絲痕
石筍溪盧綸奉陪侍中遊石筍溪詩雙壁瀉天河一峰
吐蓮萼潭心亂雪卷巖腹繁珠落(侍中渾瑊也時鎮河中辟綸元帥判)
(官)
臨晉縣
蛾眉原在縣北五里自聞喜之嶺口迤邐連夏縣猗氏
又連縣境西抵黃河
大嶷山在縣東北三十五里
小嶷山在縣東北三十五里大嶷小嶷二山南北並列
故志曰二嶷(按五朝志桑泉有三嶷山通考桑泉有三嶷山金志臨晉有三嶷山黃河而明)
(一統志止書大嶷小嶷邑志又彙書二嶷晉郡縣舊志之闕略率類此)
東亭谷在谷口村
朔坂水經注瀵水西南流歴朔坂西流注於河(按朔坂當即蛾眉原)
(之别名也)
黃河在縣西三十里北自榮河南流繞縣之右又南入
永濟縣境水經河水又南逕陶城西水經注舜
陶河濱皇甫士安以為定陶不在此也然陶城在蒲
坂城北即舜所都也南去歴山不遠或耕或陶所在
則可何必定陶方得為陶也舜之陶也斯或一焉孟
津有陶河之稱盖從此始之南對蒲津關汲冢竹書
紀年魏襄王七年秦王來見於蒲坂關四月越王使
公孫隅來獻乘舟始罔及舟三百箭五百萬犀角象
齒焉
涑水東南二十里自猗氏西流入縣境又西入五姓湖
逹孟盟橋入黃河鹽法志源出絳縣横嶺山乾洞
伏流盤束地中而復出西流聞喜縣南經夏縣界西
之水頭鎮又西至安邑縣北經猗氏縣崔家灣稍西
經智光底胥村城子埓勃落頭諸村直入五姓湖其
舊道則自猗氏入臨晉之坈頭鎮西南合姚暹渠水
入湖若水經注則云洓水出河東聞喜縣東山黍葭
谷又西過周陽邑南又西過其縣南又西南過安邑
縣西又南過解縣又西注於張陽池稱述又與舊道
異永濟民多壅孟盟橋側灘為田湖時溢東没鴨
子池楊趙申劉諸營胥浸周建德五年春正月辛
卯行幸河東涑水集關中河東諸軍校獵
瀵泉在縣西三十里吳王渡黃河岸側爾雅泉根云
瀵水出尾下郭璞山海經注河東汾隂縣有瀵水
源在地底濆沸湧出其深無限名之曰瀵馮翊郤陽
縣復有瀵亦如之相去數里而夾河河中渚上又有
一瀵瀵源皆潛通在汾陰者人壅其流以為陂種稻
呼其本出處為瀵魁明一統志泉有五郤陽有四
此有其一異出同源故曰瀵大似車輪時恒沸湧里
人因立神淵廟又云瀵泉水有三一在臨晉一在同
州一在郤陽而縣志則云瀵泉在郤陽者為王村為
鯉為東鯉為勃池為夏陽凡五駁一統志二說為矛
盾(按喬潭雙瀵泉賦曰始開雙鳳發輝於汾魏之郊豈榮河臨晉二瀵魁即雙鳳耶又曰雖一河有隔)
(終陰隙以相連故數眼分開涵碧虚而共潔則明一統志之說未為無稽縣志不宜駁)
五姓湖在縣西南三十里村有五姓即古張陽池也涑
水姚暹渠胥注於此水經注涑水又西南逕張陽
城東竹書紀年齊師逐鄭太子齒奔城張陽南鄭者
也漢書之所謂東張矣高祖二年曹參假左丞相别
與韓信東攻魏將孫林遫軍東張大破之蘇林曰屬
河東即斯城也涑水又西南屬於陂陂分為二城南
面兩陂左右澤渚東陂世謂之晉興澤東西二十五
里南北八里南對鹽道山西陂即張澤也西北去蒲
坂十五里東西二十里南北四五里冬夏積水亦時
有盈耗也
湯井在縣西北四十里程樊村相傳湯始鑿撓之不濁
汲之不竭
回龍溝在縣東北十五里相傳晉文公距秦兵見蛾眉
原有王氣斷之得蘆根盈握血出王氣遂消
桑泉在縣東北十五里今帶村里泉村北社村古桑泉
地也泉久湮
國朝康熙十二年知縣潘士瑞嘗於東北溝得甘泉
虞鄉縣
中條山在縣南七里西自永濟之草坪頭東至解州之
紅臉溝靜林寺東西凡四十里即臨晉中條山舊境
也五朝志虞鄉有石錐山百梯山百徑山是古之
虞鄉疆域越五老峰也金志虞鄉有雷首山中條
山檀道山胡濙五老峰訪張赤脚詩分明記得經
由處只在中條第一峰
方山在縣治西南一名檀道山山海經名檀首山水經
注云鹽道山又名百梯山其巔方坦又云方山岧嶤
插漢為中條之首五老峰亦俯其下巔有靈峰寺及
宋廢永樂元廢虞鄉址寖荒宋司馬光栢梯寺
詩衆壑如翻浪羣州似列棋陳奕禧詩鴦漿頂上
無人跡誰識銅芸與女疎明張佳孕望方山詩石
鼓鳴深洞鴦漿灌紫芝檀道之高與二華爭雄水
經注曰石壁千尋璠溪萬仞即今之青石掌洪流崖
也方嶺雲迴厥頂方平此方山所由名也緇服鹿裘
之遊謂靈峰塔院也連木乃陟百梯方降今之百梯
村其遺名也張文毅之屐至蒲州草坪而止記鴦漿
泉似誤若明一統志檀道山在解州南五里中有鴦
漿泉此耳食之誤不足置辨王禹偁詩店荒檀道
絶寺古栢梯懸
五老山在方山東城西南十里峭壁千尋危磴削立援
鐵絙而上其南最高曰玉峰一名靈峰山有雷公
洞上洞在歸雲巖下洞在北峰有東西錦屏峰峰之
陰有張果老洞洞東西有白驢行跡又韓君隠此號
韓峰峰東南有韓君洞羅通微隠此號真人洞又有
青城太乙玉峰蒼龍太白王母白沙玄武保德諸洞
洞之陽有棄瓢巖嵩山羽士李皮囊嘗棄酒瓢以
奠山神又號皮囊洞旁有龍井禱雨輒應唐玄宗勅
玉真公主投金龍其中號玉真洞山麓又有飲鹿金
龜金沙玉女諸泉論語備考堯率舜游首山觀
河渚有五老游河渚一曰河圖將來告帝期二曰河
圖將來告帝謀三曰河圖將來告帝書四曰河圖將
來告帝圖五曰河圖將來告帝符有頃赤龍銜玉苞
舒圖刻版題命可卷金泥玉檢封盛書威曰知我者
重童也五老乃為流星上入昴山以此名(任昉述異記同)寰
宇記今河東縣故永樂東北十三里有五老山又河
西縣西十七里有五老仙人祠晉張僧鑒潯陽記
五老峰横隠蒼空其形勢如河中虞鄉縣五老山
王汾書王禹偁五老峰詩後先公翰林尚書淳化中
謫官解梁作是詩後八十餘年汾出守蒲津刻石於
王官谷元豐二年二月十一日曾孫尚書祠部郎中
充集賢校理權知河中軍府事汾謹記舜南風操
反彼三山兮商岳嵯峨天降五老兮迎我來歌楊
巨源酬裴舍人詩二妃樓下宜臨水五老祠西好看
山
栢梯山在栢梯村即檀山半也巒巘懸絶連木乃陟百
梯方降鑿石闢蹊憑崖標閤劉行忠幡竿銘百梯
山寺之西南岑南臨峻嶠北負崒原崢嶸萬仞蕭條
千里風生牝谷韻清響於禪林澗入猴池靜涓流於
定水長蘿絓日層岩擁雲幽溪不春還壑無景殊形
詭狀不可殫論宋司馬光詩笑談空谷應步武白
雲隨衆壑如翻浪鄰州若布碁
靈峰在縣南二十里即五老峰之南峰也峰最高一名
玉峰一名靈角峰宋陳協用方山靈峰寺記寺之
元守内界從下方西天門外至青石□從青石□至
洪流崖從洪流崖至西北隅從西北隅至十八盤並
是上寺元守相繼分畔洞天福地記五十二福地
玉峰在河中府張維重刊王元之二詩序中條山
上方靈峰寺舊立三石刊模解梁薛王二公中條山
及五峰詩後歴年所許昌之詩石一冺焉而没求之
弗可得黃州之詩石二偃仆階所苔封雨駁文字缺
落亥豕相資讀之而弗克通者殆將半矣大夫江公
命僧崇緒治平無名之石一重照舊本刊模黃州之
二詩庶幾永垂於後爾
王官谷在縣東南十里石樓峪西峪南為芮城界峪北
為臨晉界有唐司空圖别墅谷内有天柱峰峰東
西胥有瀑布水東注者行山中百里有竒出夏縣王
峪口其北流者為貽溪司空圖山居記中條蹴蒲
津東顧虞鄉纔百里亦猶人之秀發必見於眉宇之
間故五峰頍然為其冠珥是谿蔚然涵其濃英之氣
左右函洛乃滌煩濟賞之境會昌中詔毁佛宮因為
我有谷之名本以王官廢壘在其側今司空氏易之
為徵陵谿亦曰徵貽云愚以家世儲善之祐集於厥
躬乃刻像大悲跂新構於西北隅其亭曰證因證因
之右其亭曰擬綸志其所著也擬綸之左其亭曰修
史勖其所職也西南之亭曰濯纓濯纓之窗曰一鳴
皆有所警堂曰三詔之堂室曰九籥之室皜其壁以
模玉川於其間備列國朝至行清節文學英特之
士庶存聳激耳其上方之亭曰覽照懸瀑之亭曰瑩
心皆歸於釋氏以栖其徒愚雖不佞猶幸處於鄉里
不侵不侮處於山林物我夭伐亦足少庇子孫且詎
知他日復覩睟容訪陳跡者非今兹誓願之證哉久
於斯石庶幾不昧有唐光啟三年丁未歲記又有休
休亭記宋俞充王官谷十詠竹逕貽溪休
休亭表聖影堂天柱峰瀑布雙人石司
空氏舊居石硯(表聖云西谷路有石如硯人謂之秦王硯)機磑貽溪
懷古十詠又有掛鶴臺東渠亭水磑院宋時僧寺
蹟莫考谷中存數機磑行山麓密林三里水聲乍大
乍細曲繞而上亭聳似梁其下轉旋噴湧如積雪迎
風自是紆迴數折乃見瀑布滙流焉休休亭始名
濯纓西忩名一鳴亭居谷中特高西北有證因亭亭
右曰擬綸左曰修史靈臺架搆峭石&KR0706;疊東西二巖
距里許山雨漲發聲似雷飛流注壑盛暑陰寒北面
平臺興兼曠奥宋虞鄉令樂沆重修上有白雲洞元
李孤雲構了了亭於下明御史張仲修建觀泉亭後
廢東渠亭對峙西巖時見玉峽雙白龍西渠西一
里徑通芮城繇此陟東渠巔可南望黃河紆疊窈邃
瀑來似緩勢彌峻響彌宏泉亦差甘冽昔臨晉令鑿
平稜峭乃減西渠之勝云三詔堂在天柱峰下其
室名九籥丹崖堊壁四周環映柳州所云幽幽可以
處休窅窅可以觀妙者殆奄有之覽照亭高出諸
亭對谷中有北巖衆峰倒影空翠有無孤松環屈不
着根殊竒瑩心亭當瀑布中流軒窗飛雨纖翳不
生後亭廢了了亭北有聚仙堂堂南白雲洞孤雲
子棲此今止存石泉橋橋在石泉洞西望天柱峰高
入霞表與五老峰遙峙云秦王硯在谷西嶺大如
碾底尖如磑天行雨輒潤閻使君宅在王官谷上
方舊志使君名寀唐貞觀十四年為河東太守後隠
谷中羅通微貿薪事之十九年拜吉州刺史通微偕
往遂沖舉於玉笥山使君表上其事(按國史補閻吉州寀表請入道)
(賜名遺榮戎昱贈詩曰廬陵太守近隳官月帔初朝五帝壇)錢希白南部新書司
空圖舊隠三峰天祐末移居中條山王官谷周迴十
餘里泉石之美冠於一山北巖之上有瀑泉流注谷
中溉良田數十頃至今子孫猶存為司空之莊耳
中州集晁洗馬會虞鄉縣齋云宦况薄於重榨酒
瓜期近似欲殘棋王官谷云烟藏芳樹遠雲補斷山
齊鄉人至今傳之吳虔詩危磴千峰翠飛泉萬仞
冰
天柱峰在王官谷南瀑布經其西樂沆司空先生隠居
記有墓俯天柱峰下雙人石在天柱峰東怪偉參
差形似拱揖又峰西石二似人直秦硯或曰此谷中
四友也表聖詩雙人依木立掛鶴臺在天柱峰下
東南隅表聖時五月生子輒去二月復來臺下多靈
草異卉葳蕤搖颺藏雲洞在蘆葦泉南昔曹仙
姑棲此泉殊甘孤雲子塔秦無隅塔錯列上為八仙
洞北望峨嵋兩嶷空濛滅没吳雯詩轉忘千徑曲
陡見一峰高峻欲卑三詔尊將俯六鼇
錦屏峰在五老山東西列繡
張果洞在五老山錦屏峰之隂石上有白驢行跡
太乙峰在五老山
步虚坪在太乙峰南唐羅通微遇閻使君寀授以幻養
之術遂冠褐於五老峰之遊仙觀學步虚絶粒太乙
峰南步虛坪其遺跡也後改降生之羅村為蓮臺村
王朔村為仙鶴村受業觀為靈峰觀
韓峰在靈峰觀南一名韓角峰韓君丈人隠此抱朴
子韓終服菖蒲十三年身生毛目視書數萬言皆誦
之冬袒不寒
石佛寺谷栢村在寺西南泉水下注聲振崖谷高坡栢
盈萬森立僧雨後掃葉數斗輒有錢如鵝眼多唐時
年號云吳郡虞汝明古琴疏帝相元年條谷貢桐
芍藥命羿植桐於雲和命武羅伯植芍藥於後苑武
羅伯諫曰上方崇厥德怪草竒木懼遷厥嗜宜食駕
車之善馬不從於是作誼諫羿乃伐桐為琴以進善
之名曰條谷後居於商丘援琴作源水之歌歌曰涓
涓源水不壅不塞轂既破碎庸大其輻事已隳矣乃
重太息寺南有楊家寨乃石山也相傳楊業裔屯
兵處
石錐山百梯山百徑山隋志河東郡虞鄉有石
錐山百梯山百徑山
涑川在縣東北四十五里繇猗氏崔家灣入縣境經智
光水頭北解故城東北解故城西觀底胥村城子埓
勃落頭六橋入湖涑水西流經聞喜縣南又經夏
縣西三十里水頭鎮即司馬溫公故里又西至安邑
縣北二十里經猗氏入縣故道自坈頭鎮西南合姚
暹渠入湖明弘治十六年御史曾大有以姚渠首中
太狹涑水闌入為鹽池害請濬河八十里自猗氏崔
家灣開引稍西即今水道也水經注涑水又西南
逕解縣故城南春秋晉惠公因秦返國許以河外五
城内及解梁即斯城也涑川又西南逕瑕城晉大夫
詹嘉之故邑也春秋僖公三十年秦晉圍鄭鄭伯使
燭之武謂秦公曰晉許君焦瑕朝濟而夕設版者也
京相璠曰今河東解縣西南五里有故瑕城
貽溪在王官谷内唐司空圖易名徵貽溪司空圖說
魚蒲之東七十里山秀而瘠故其水迅激不能蓄鬐
介之族著於方志焉王官谷司空氏曰徵貽溪其巖
瀑尤為陗束愚嘗派貯於亭欲資涵泳之翫或致於
他所亦不更夕輒暴去前年捧詔西上復移疾華下
則鄰之佛者遽至言石竇泉隟魚皆充牣愚熟念竟
不能究其說而佛者謂吾久於是溪雖才嗇而命弛
然撫其愛育之心足以達其物類盖斯魚之産是欲
信吾心於方將耳而愚尚以為愧也且為羈涉歲而
後魚集於故山之泉彼能達吾之心宅幽而遠害是
有物致之且感愚之妄進姑欲全吾道而保退安耳
敢不自警也哉俞充貽溪詩注溪舊不蓄魚及表
聖居石竇泉隟魚皆充牣見說魚篇今亦無魚
東瀑布泉西瀑布泉胥在王官谷内繇天柱峰東懸
流百尺而下西瀑尤竒出王官谷入沙冬時泉脉
微循崖而流涓涓一線沍寒則冰崖百尺似白虹倒
懸至春夏飛湍直下望之似懸索水所注石胥成穴
噴珠濺玉夏月數十步外寒冽逼人東瀑崖少曲湍
亦差緩崖上蒼苔歲久胥玲瓏為石似羊脾狀昔人
謂大樹五百年化為青羊信矣二瀑經休休亭前合
流出谷俞充瀑布詩注瀑布之亭曰瑩心又詩云
瀑布吟吹衣匡廬瀑布忽為驚風所掣則中斷不
下久之飄入雲際如飛毬捲雪迸珠散玉瞬息萬狀
王官瀑布殆為一致吳雯東瀑布詩東嶺鬱巃□
逶迤下玉龍香巖通一線雲窟簇諸峰又西瀑布詩
坐臥西巖下層冰落絳臺三春常夢雨十月忽聞雷
鴦漿泉在方山巔久湮塞相傳深不可測有神物宅其
下與湖潛通明隆慶間霪雨或言方山白龍為祟御
史郜永春沉鐵牌磔黑犬以厭之尋以鐵甕塞其口
是夜大雷雨折山巔塔龍移湫去(按蒲州志鴦漿泉在州東五十里草)
(坪山張四維鴦漿泉詩序步草坪巔元泉宛滙明一統志檀道山在解州南五里中有鴦漿泉胥誤)
蘆葦泉在王官谷内泉甘
鴨子池在縣西北八里即水經注所謂東陂之晉興澤
也王官諸谷新水河經流注此池在五姓湖東姚
暹渠南孟盟橋淤則湖水泛濫東注於池而姚暹亦
有倒灌之患矣
五姓湖在縣西北二十五里即古張楊池涑水姚暹渠
經流之所也村有五姓因名後魏地形志河東郡北
解縣有張楊池括地志張楊故城一名東張城在蒲
虞鄉縣西北四十五里東起鴨子池西連湖尾又
西接孟盟橋東西六十里胥水鄉也晉興澤張澤雖
不可細折而水勢差可髣髴明朱峻□博學有盛
名不慕榮利築居五姓湖輕舟蠟屐與名士登臨吟
嘯自號蘆花散人有佩蘭集行於世
姚暹渠在縣北十里繇解州北境入縣境經石衛舖北
杜家營橋土橋孫南鎮北入湖舊名永豐渠水出
夏縣東巫咸谷西流經安邑縣下留村苦池水入之
又自安邑城北西流六十里經解州北境至縣西北
流入五姓湖隋大業中都水監姚暹所開故名
國朝雍正九年署刑部侍郎韓光基疏湖灘一區原係
姚暹渠涑河會歸之處向因涑河上流沿河居民私
決灌田任漫溢村莊不由故道歸湖故有水退灘淤
之地今臣議疏故道引水歸湖
蘆子泉在搶峰西北麓舊傳武后以術士言虞鄉有王
氣遂斷縣南龜背岡至見蘆根而止血出化為泉(此亦)
(好竒之說與臥虎山丹河相類)
洗馬泉在洗馬村南相傳晉太子洗馬於此
明月泉在三王嶺之陽
猗氏縣
千佛嶺在縣南八里自聞喜香山來至縣西香落村止
涑水西流過源頭村將南行嶺隆起逼捍之
鳴條岡在縣南二十里自安邑來分條繚繞土人傳有
舜陵
峨嵋坡在北門外東連聞喜西入蒲坂綿亘蜿蜒青坪
如級至縣北析支南行為縣治城東龍岩寺當中
條稷山之豁景尤敞朗
涑水河在南六里由聞喜西流經縣南境合姚暹渠入
臨晉五姓湖涑水故道自安邑北相鎮西入邑境
鳴條岡至此而伏故自李漢郭村間折而南順治中
郭村人嘗掘地見大石橋云又折而東南經張河孫
塢等村今謂之張河灘又折而西南歴楚侯王鑑張
嵩諸村俗稱菅溝又西南經太侯上莊及解州南扶
等村又西南逕臨晉卿頭等村入五姓湖後引而之
北自北相鎮西北開新道西行經三里高頭里原頭
水南香落等村至河家莊南崔家灣折而南經祁村
及臨晉南村卿頭等村合姚暹渠入五姓湖至明弘
治十六年巡鹽曾大有復西浚新道八十里自崔家
灣引而西為今涑水河道水經涑水又南過解縣
東水經注涑水又西逕猗氏縣故城北春秋文公
七年晉敗秦於令狐至於刳首闞駰曰令狐即猗氏
刳首在西三十里縣南對澤即猗頓之故居也涑水
又西逕郇城詩云郇伯勞之盖其故國也杜元凱春
秋釋地云今解縣西北有郇城服虔曰郇國在解縣
東郇瑕氏之墟也金志有涑水
對澤在南門外水經注縣南對澤猗頓之故居也
澤泉在南門外地故偃瀦浸泉成澤萬歷間坡水大至
泉遂澱塞
南澗即涑水故道北有黑龍潭潭左有泉南流可十里
餘後廢
黑龍潭在縣西南二十里廣半畝深一丈潭左有泉
雙璧泉在縣西北五里二泉湧出南流五十餘步
文波泉在縣東北自城東遶城南入涑水
萬泉縣
介山在縣東十五里相傳介子推隠此地理志汾隂
介山在南師古曰介山在汾隂東北唐志有介
山水經注鄧邱在介山北即汾山也其山特立周
七十里高三十里文穎言在皮氏縣東南側可三十
里乃非也今凖此山可高十餘里山上有神廟廟側
有靈泉祈祭之日周而不耗世亦謂之子推祠揚雄
河東賦曰靈輿安步周流容與以覽於介山嗟文公
而愍推兮勤大禹於龍門晉太康記及地道記與
永初記並言子推所逃隠於是山其實非也予按介
推所隠者綿山也文公環而封之為介推田號其山
為介山杜預曰在西河介休縣者是也文穎謂其
山特立酈道元謂高十餘里當以今之孤山為介山
漢武帝紀詔曰朕用事介山祭后土皆有光應
揚雄傳三月將祭后土上迺帥羣臣横大河凑汾隂
既祭行遊介山回安邑顧龍門覽鹽池登歴觀陟西
嶽以望八荒
稷王山在縣東三十里稷山界下有漉漉泉
黑石山在縣東南三十五里石可磨碑碣文色青黑
栢林在孤山東南隅上有崑崙臺
孤山在縣南二里高十五里盤踞八十餘里以不接他
山名孤山一名方山以其四面胥方也又以山基綿
延名綿山西半隅有檻泉南麓有雙泉又有桃花洞
其東谷有暖泉又名東谷澗上有法雲檻泉寺唐
志猗氏有孤山山海經名景山宋鄧忠臣雙泉
記孤山之東南有祠曰風伯雨師右有泉二源在山
之上下元毛鐸風伯雨師廟記近邑之山為綿山
山東南之巔有古祠焉祠下有臺曰崑崙耆耋相傳
漢之建武九年光武親幸登是臺而祀之因封之曰
風伯雨師之祠勅修其宇明猗氏高籙採藥孤山
相傳遇劉操授長生訣坐一窰驅石若飛云
桃花洞在孤山南麓曩多桃樹故名相傳唐羅士信
隠此元劉仙翁海亦羽化於此有登仙石遺跡
鵰石崖在孤山南峪有鵰常巢於上有鵰石泉
峨嵋嶺邑境隸其巔
東澗在東門外孤山北壑隨地湧泉北流六里入沙
漉漉泉在縣東四十里稷王山下
永清池在縣東南二十里相傳漢光武飲馬於此水甚
濁鞭攪即清今流潦入池尋輒澂澈
雙泉在孤山東麓栢林迤西二泉湧出一在山半一在
山麓土人名上泉下泉宋熙寧五年鄧忠臣撰雙泉
記嘗謂此泉可飲數千戸歲旱禱能興雲雨廣陵朱
康叔行縣與予同謁祠下探源留觀久之顧謂予曰
兹勝境也惜其未名可名曰雙泉因書於石
聖水泉在孤山陽歲旱不竭
鵰石泉在孤山南峪鵰石巖下南流合聖水
煖泉在孤山陰秦王寨右數穴湧出隆冬不冰東澗之
流泉居其半一名和豐泉
半截桶泉在孤山陰黃家峪泉如桶水止不流
檻泉在孤山西麓一名兔泉相傳建檻泉寺時白兔掘
穴得泉
西澗在西門外北流三里入沙
惠民池在崇德坊西街北明典史王懋創鑿坊曰王公
惠民池坊
榮河縣
峨嵋坡在城東逓高四里北連聞喜南貫臨晉上多平
原東南一峰差聳曰靈吉山南坡曰亞夫土人傳
亞夫屯軍於此曰番底距城十里達臨晉運城道曰
高村又南為白馬廟為師家崖山北坡曰寺坡曰
風坡曰倉李曰長坡又北為后土廟為孫石崖起伏
巨細不等形勢聫絡唯后土白馬二阜左右相顧
坡間有大溝曰百峪小溝無筭宋汾隂朝覲壇頌原
隰相屬瀰迤而龍鱗堆阜孤標崛岉而雲矗書載潙
汭在其境詩歌韓奕亘其右靈掌標於巨嶽素汾合
於洪河逸勢奔趨迅湍激射
汾隂脽在汾水南有長阜背汾帶河長四五里廣二里
餘高十丈汾水歴其隂西入河漢書謂之汾隂脽應
劭曰脽丘類也汾脽其地隆起若尻脽然宋成慶
軍是廣韻鉅靈坐於汾脽宋華隂縣北一百二里
有鉅靈廟九域志鉅靈祠河中府也
穆陵關山在縣北十里南北開朗至關則東西兩山壁
立如門車不能方軌石刻曰古穆陵關
朔坂瀵水經流坂西
黃河自河津南流入縣境又南入永濟縣境在縣西逼
城
汾河古在縣北后土祠旁西流入黃河明隆慶中移河
津葫蘆灘南入黃河元和志汾水在寳鼎縣北二
十五里水經又南過汾隂縣西水經注河水東際
汾隂脽縣故城在脽側漢高帝六年封周昌為侯國
號土地記曰河東郡北八十里有汾隂城北去汾水
三里城西北隅曰脽丘上有后土祠封禪書曰元鼎
四年始立后土祠於汾隂脽丘是也又有萬歲宮漢
宣帝神爵元年幸萬歲宮東濟大河而神魚舞水矣
昔趙簡子沈欒激於此河水又南瀵水入焉水經
又西至汾隂縣北西注於河水經注水南有長阜
背汾帶河阜長四五里廣二里餘高十丈汾水歴其
陰西入河漢書謂之汾隂脽應劭曰脽丘類也汾陰
男子公孫祥望氣寳物之精上見祥言之於武帝武
帝於水獲寳鼎焉遷於甘泉宮改其年曰元鼎即此
處
瀵魁泉在縣南二十五里南趙村西距黃河三里洳澤
方丈水經注瀵水出汾隂縣南四十里西去河三
十里平地開源濆泉上湧大幾如輪深不可測俗呼
之為瀵魁古人壅其流以為陂水種稻東西二百步
南北一百餘步與郃陽瀵水夾河中渚上又有一瀵
水皆相潛通故呂忱曰爾雅異出同流為瀵水其水
西南流歴朔坂西西流注於河縣志知縣侯祁相
地脉掘得之與深則不測差别(唐有瀵水府)喬潭雙瀵泉
賦呀厚地而濫湧者有河東之瀵泉拆隂開竇沃日
浮天初汨没圓衡拂高湍於尋祗之下復逶迤遠注
散餘波於馮夷之川
南屈村泉北辛莊泉孫石泉王信泉
山西通志卷二十四
