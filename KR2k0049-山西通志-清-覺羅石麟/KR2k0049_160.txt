山西通志卷一百六十
仙釋(二)
蒲州府
上古
紫府先生抱樸子真源黃帝以地皇九年正月上寅詣
首陽山宰牧從焉次駕東行詣青丘紫府先生授三
皇籙及天文大字次西入崆峒禮廣成子回駕王屋
啓石函發玉笈得九鼎飛靈神丹訣路史云陟王屋
而受丹經
周
韓君丈人名終又名衆善幻養不服食年百歲其行如
飛匿迹五老山阿不知所終
按王子年拾遺記闇河之北有紫桂成林其實如
棗羣仙餌焉故韓終采藥詩云闇河之北實大如
棗得而食之後天而老又抱朴子云韓終服菖蒲
十三年詩載古逸當是周秦時人
漢
趙昉臨晉人張道陵弟子有仙術後飛昇今永泉里趙
昉村其遺名也旁有昇仙洞存焉
北魏
羅崇之河東人受道於中條山世祖令崇立壇祈請崇
之云條山有穴與崑崙蓬萊相屬詔令河東郡給所
須崇之入穴行百餘步遂窮後召至有司以崇誣罔不道
奏治之世祖曰崇修道之人豈至欺妄以詐於世或
傳聞不審而至於此古之君子進人以禮退人以禮
今治之是傷朕待賢之意遂赦之
唐
閻寀貞觀十四年為河東太守後隠中條山羅通微事
之十九年拜吉州刺史後表請入道賜名遺榮隸桃
源觀朝端盛賦詩以贈之今王官谷上方有閻使君
宅
羅通微臨晉人貞觀時母趙氏娠通微有雙鶴翼行既
生骨相巉崱稍長入山樵薪遇閻使君寀授以幻養
之術遂冠褐於五老峰之遊仙觀學步虚絶粒今太
乙峰南步虚坪其地也後使君出牧吉州召通微及
境有雙鶴樂聲自玉笥山來迎既就館一夕月色皎
然忽騰空吟嘯而去使君表其事詔吉州立真人堂
尋改降生之羅村為蓮臺村
張果不知何許人則天時隠於中條山往來汾晉間時
人傳其有長年秘術自云年數百歲矣嘗著陰符經
玄解盡其玄理則天遣使召之果佯死不赴後人復
見之恒州山中開元二十一年玄宗令通事舍人裴
晤往迎之果對使氣絶良久乃蘇晤不敢逼馳還奏
狀又遣中書舍人徐嶠齎璽書以邀迎之乃至東都
肩輿入宫玄宗親訪理道并神仙方藥之事及聞變
化不測而疑之有邢和璞者善算人知夭夀善惡玄
宗令算果則懵然莫知其甲子又有師夜光者善視
鬼玄宗召果密坐使夜光視之不見果所在帝謂高
力士曰吾聞飲堇無苦者竒士也時天寒因取以飲
果果三進頽然曰非佳酒也乃寢頃視齒燋縮顧左
右取鐵如意擊墮之藏帶中更出藥敷其齗良久齒
已生粲然駢絜帝益神之欲以玉真公主降果未言
也果忽謂秘書少監王迥質太常少卿蕭華曰諺謂
娶婦得公主平地升公府可畏也二人怪語不倫俄
有使至詔曰玉真公主欲降先生果笑固不奉詔有
詔圖形集賢院懇辭還山詔可擢銀青光禄大夫號
通玄先生賜帛三百疋給扶持二人至恒山蒲吾縣
未幾卒或言尸解為立棲霞觀
薛季昌河東人遇司馬承徵於南嶽授以玉洞經籙高
真屢降其室玄宗召入禁掖延問道德乃談及精微
上喜恩寵優異尋還山上贈以詩曰洞房修真客條
陽念舊居將成金闕要願奉玉清書雲路三天近松
墟萬籟虚猶宜傳秘訣來往候仙輿翌日丹成曰祝
融峰今夕有天真會予被召當往遂淩虚而去
常醜女蒲州常志女貎陋有瘡疥屢藥勿瘳及笄無聘
問者一日出外以裳蒙首居人畏其裸而避之浴於
池出則體貎如玉身不著地騰空而去
吕巖字洞賓(一名巖客)禮部侍郎渭之孫河中府永樂縣人
(一云蒲坂人)天寳十四載四月十四日巳時生咸通中舉
進士不第遊長安酒肆遇鍾離權得道不知所往(有詩)
(集四卷)宋史陳搏傳關西逸人吕洞賓有劍術百餘歲
而童顔步履輕疾頃刻數百里世以為神仙數來搏
齋中人咸異之宋曾慥集仙傳吕洞賓又字希聖
九江人曾授真筌於正陽子(按别錄洞賓江州德化令棄官九江人非是)
耿定向權子在昔吕純陽受學於雲房鍾子鍾子故
為諸幻景歴試之猶未即授一日涕泣請鍾子曰子
功行未累也吕曰何修而功行乃累鍾子曰須金百
萬博濟於世始得吕曰弟子窶人何從辦此鍾子曰
余有丹藥可化銅鐵為金子苐懷此博施慎勿泄也
吕子請曰是金卒當變否鍾子曰須三千歲後還本
質吕子愀然跪曰如此則悞三千歲後人矣功行之
謂何鍾子悦曰善哉即此一念長生久視道在是也
吕子豁然悟鬯然懌已蹷然起曰師道易易若是吾
將廣師旨普度世迷可乎雲房子曰汝試為之於是
度數千人乃復化身過諸所度者之門則數千人一
旦去盡吕子失意悵然而歸偃息河濱樹下雲房子
化叟曰吾非若輩比時老且衰百念俱灰自矢可身
相許矣願依子終身可乎吕喜晩得叟即許諾負之
渡河以歸至河中始悟其為師驚訝曰嘻師惟度我
我惟度師耶
附錄鍾離簡咸陽人為郎中與弟俱入華山得
道白日昇天鍾離權生而竒異美髯俊目身長
八尺餘棄世事入縣東四十里正陽洞修鍊登仙
附錄南宗劉哲字元英號海蟾子一名操明
經事燕王劉守光為相雅喜性命欽崇黃老一日
有道人自稱正陽子來謁海蟾待以賓禮道人為
演清靜無為之宗金液還丹之要竟索雞卵十枚
金錢十文一文置几上累十卵於金錢若浮圖狀
海蟾驚曰危哉道人曰居榮禄履憂患其危殆甚
盡以其錢劈破擲之辭去海蟾大悟解印從道遁
迹終南山下丹成尸解有白氣自頂門出化鶴沖
天新興古志海蟾廣陵人為遼相後改名海今
廣靈即古廣陵縣也張用成號紫陽天台人(一云)
(興安州人)遇海蟾得金丹訣治平中訪扶風馬默處厚
於河東授以所著悟真篇元豐五年夏趺坐而化
夀九十有九石泰號杏林岐山人嘗有德於紫
陽紫陽授以金丹訣著書見道書全集薛道光
一名式一名道原字太源陜府雞足山人(一云閬州人)
嘗為僧法號紫賢一號毗陵禪師雲遊長安宋徽
宗崇寧五年丙戌冬寓郿遇石杏林傳授口訣真
要乃註解悟真篇作復命篇及丹髓歌行世夀一
百十四歲尸解陳楠號泥丸閩人受金丹訣於
紫賢著書見道書全集白玉蟾即葛長庚也號
紫清瓊山人受金丹訣於泥丸著上清武夷二集
綺錯瀾翻今行於世嘗曰吾從老年得手詔封紫
清明道真人(純陽遞傳海蟾紫陽杏林紫賢泥丸紫清是之謂南宗志稱正陽累雞卵)
(蓋正陽引其端而純陽實傳之也)附錄北宗王嚞字知明號
重陽子京兆咸陽人嘗醉於甘河會二人授修真
口訣時年四十有八所遇者唐吕純陽化身也再
遇於醴泉嚞趨拜之邀嚞飲嚞問其鄉閭年姓答
曰濮州人年二十一而不告其姓留秘語五篇令
嚞讀畢焚之且曰速去東海投譚捉馬俄失所在
後領馬鈺等住寧海州崑崙山將没謂門人曰丹
陽已得道長真已知道吾無慮矣處機所學一聽
丹陽處元長真當管領之又顧處機曰此子異日
地位非常必大開教門者也書物外親眷詩奄然
而逝馬鈺嗣其教與譚劉丘相繼為宗盟今全真
學者稱鍾吕劉為三祖又以嚞為祖師元至元六
年贈重陽全真開元真君其遺文全真前後韜光
集行於世馬鈺字宜甫寧海州人金世宗大定
七年七月王嚞抵寧海邀館於私第初宜甫夢其
園一鶴從地湧出嚞至同擇地立菴嚞指鶴起之
處命名曰全真全真之名始此宜甫執弟子禮嚞
名之曰鈺字元寳號丹陽子譚玉來見嚞固請
為弟子嚞名以處端字通正號長真子王處一
聞嚞至來謁師禮之後嚞飛蓋致其名號名處一
號華陽子郝昇賣卜於市嚞入其肆背而坐焉
昇曰請公頭回嚞應聲曰君何為不回頭耶遂執
弟子禮賜名曰璘號恬然子又號太古丘處機
棲霞人年十九聞嚞在全真菴投謁於齋次嚞知
其為遠器贈以詩賜名處機字通密號長春子
劉處元字通妙師重陽後贈長生輔化明德真人
孫氏馬鈺妻名不二號清靜散人五月五日王
嚞令燒誓狀(純陽傳重陽重陽傳劉丘譚馬郝王孫號一花開七葉是之謂北宗長春)
(嗣教最盛號龍門派今直省道觀胥龍門派也)純陽重陽世次太遠按純
陽呈鍾離雲房生在儒家遇太平懸纓重滯布衣
輕誰能世上争名利臣事玉皇歸上清得火龍真
人劍法昔年曾遇火龍君一劍相傳伴此身天地
山河從結沫星辰日月任停輪須知本性綿多劫
空向人間歴萬春昨夜鍾離傳一語六天宫殿欲
成塵送鍾離雲房赴天池會詩得道未來相見難
又聞東去上仙壇杖頭春色一壺酒頂上雲攢五
嶽冠飲酒龜兒人不識燒山符子鬼難看先生去
後身須老乞與貧儒換骨丹獻鄭思遠施真人二
仙詩萬劫干生到此生此生身始覺飛輕抛家别
國雲山外鍊魄全魂日月精比見至人論九鼎欲
窮大藥訪三清如今獲遇真仙面紫府仙翁得姓
名又詩因看崔公入藥鏡令人心地轉分明陽龍
言向離宫出陰虎還於坎位生二物會時為道本
五方行盡得丹名修真道士如知此定跨赤龍歸
玉清參黃龍機悟後呈偈棄却瓢囊撼碎琴如今
不戀水中金自從一見黃龍後始覺從前錯用心
(鍾離雲房崔公今入藥鏡存鄭思遠施真人當屬唐時人)贈陳處士詩青霄一
路少人行休話興亡事不成金榜因何無姓氏玉
都必是有仙名雲歸入海龍千尺霜滿長空鶴一
聲深謝宋朝明聖主解書丹詔詔先生哭陳先生
詩天網恢恢萬象疎一身親到華山區寒雲去後
留殘月春雪來時問太虚六洞真人歸紫府千年
鸞鶴老蒼梧自從遺却先生後南北東西少丈夫
(陳處士陳先生胥指陳希夷也宋太祖太宗時人)贈滕宗諒詩華州回道
人來到岳陽城别我遊何處秋空一劍横謁石守
道詩高心休擬鳳池遊朱紱銀章寵已優欲待禍
來名欲減林泉養法預為謀(滕宗諒石介宋仁宗時人)搖頭坯
歌君不見洛陽富鄭公說與金丹如盲聾執迷不
悟修真理焉知潛合造化功又不見九江張尚書
服藥失明神氣枯不知還丹本無質翻餌金石何
太愚又不見三衢趙樞密參禪作鬼終不識修完
外體在何邊辯捷語言終不實(富弼趙抃宋神宗時人)又神
宗元豐中吕惠卿守單州天慶觀七月七日有異
人過書二絶句於紙四海孤遊一野人雨壺霜雪
足精神坎離二物君收得龍虎丹行運水銀野人
本是天台客(賓字)石橋南畔有舊宅(石橋者洞也)父子生
來有兩口(吕也)多好笙歌不好拍(吟也)張天覺為相日
有藍縷道人及門求施天覺不知禮敬因戲問道
人有何仙術答以能捏土為香天覺請試為之須
臾烟罷道人不見但留詩於案上云捏土為香事
有因世間宜假不宜真皇朝宰相張天覺天下雲
遊吕洞賓(吕惠卿張商英宋哲宗徽宗時人)又徽宗齋會詩高談
闊論若無人可惜明君不遇真陛下問臣來日事
請看午未丙丁春金大定三年過故里詩余自金
鑾謁帝回首陽鄉國暫歸來羣迷不識吾家趣何
日重尋閬苑媒其他時代名位不著暨雜出諸傳
記者不具錄朱子亦言南渡前相傳人士多遇吕
洞賓蓋其氣未散南渡後乃稀見之重陽以金大
定六年至寧海州崑崙山而生四十有八歲始遇
濮州人計其始生當在宋徽宗時然則純陽重陽
之授受豈所謂六合之内存而不論者邪志之以
略具顚末
張復灃州人柳宗元龍城錄復飽書帙作條山集三十
卷論世外事此人兼得神鬼趣隱不仕有文集行於
世
侯神仙虞鄉人從師道清觀資性篤實人稱憨子師令
汲水見一異童輒與戲失期被師笞侯以實告師授
以鐵針紅線令簪童頂侯如命童歸入葡萄架下掘
地獲人參形如童師烹於釡中下山訪友侯聞異香
竊食之盡棄餘汁於犬師歸大怒將予杖侯與犬竟
飛去
陸禹臣字服休河東人避黃巢亂入南嶽得仙術隠宜
州北山後尸解為紫府仙伯嘗寓吳道生家與語塵
外理贈詩曰露下瑤簪濕雲生石室寒星壇鸞鶴舞
丹竈虎龍蟠
宋
柴通元閿鄉人為道士於承天觀年百餘歲善辟榖長
嘯惟飲酒言唐末事歴歴可聽真宗祀汾陰召至行
在命坐問以無為之要賚茶藥束帛詔還本觀
金
劉志淵字海南萬泉人事親至孝夙慕仙道自號元沖
子後遇長春真人於棲遊菴避兵綿山雖萬騎蹂踐
獨不罹害夀七十九歸真
元
李純夫燕山人弱冠登進士不樂仕進棄官為黃冠卜
隠王官谷構了了菴於貽溪之上菴後建白雲洞自
號孤雲子有秦無隅者純夫高弟子也無隅弟子有
古村之關希哲太平之李道微皆以道行著純夫大
德二年卒年五十八儒學教諭賈履信為之贊
舊志謂純夫唐時人玄宗召之不起誤
薛元曦字元卿河東人徙貴溪年十二辭家入道龍虎
山師張留孫吳全節延祐間用薦召見侍祠制授大
都崇真萬夀宫提舉陞提點上都崇真萬夀宫泰定
元年扈從灤陽還至龍虎臺喟然而歎即日辭歸闢
清寧齋見心亭熙明軒築瓊林臺於龍虎山之西日
與學仙者相伴其間而密修大洞迴風混合之道至
正三年制授弘文裕德崇仁真人佑聖觀住持兼領
杭州諸宫觀遣弟子攝其事五年卒年五十七自號
上清外史著上清集樵者問會梓羣賢詩文為瓊林
集元卿負才氣尤長於詩揭曼碩留瓊林月餘齋三
日乃為作序稱其老勁深穩如霜松雪檜百折莫能
撓清拔孤峻如豪鷹俊鶻千呼不肯下蕭條閒遠如
空山流泉深林孤芳自形自色不與物競人以為知
言元卿工書人爭蘄得之聞風者或使圖其像以去
見心亭後有土阜人稱薛公墩
女冠王教山舊籍關中遇焦處士旋棄家擕子息學道
遍遊名山習服氣鍊形訣最後寓蒲甚久年大耋黰
髮丹顔無疾奄逝有解弢傳行於世
董鐵驢萬泉人通遁術行步如飛倏忽數百里後尸解
仙去
明
張三丰平陽人一云猗氏人有仙骨修髯如戟膚如冰
雪途遇麻姑教以服四味龍芽後遊武當山登祝融
峰嚼梅花滿口朗誦南華秋水篇觀潮上日出大呌
曰雲海盪吾心胸題揚州瓊花詩云璚枝玉蒂屬仙
家未識人間有此花清致不沾凡雨露高標猶帶古
煙霞歴年既久何曾老舉世無雙莫浪誇幾欲載回
天上去擬從博望借靈槎蓋自况也明太祖咨以時
務曰惟本忠孝後成祖遣尚書胡濙物色之終莫能
得
房居士臨晉人名景圓號睡松子少精書算主案牘被
督喟然歎曰人生如朝露何自苦辱如此遂棄家入
中條山修道閉關十一年糧絶出山止宿虞鄉村扁
鵲廟中夜有真人口授先天真訣遂往汾北麻衣山
默坐二十一年移居平陽之姑射山洞虎狼皆馴伏
旬月不炊㸑廵撫于謙問休咎笑而不答謂弟子曰
無結果卒如其言人有訪者先知輒避去太守胡睿
叩之曰老農無所知也成化甲辰三月十五日沐浴
端坐書十勸文皆教人忠孝語書畢卧化先是洞中
有石牀二左右對峙唐時得道者卧化塑其屍於左
至是塑居士屍於右
楊攀桂丹桂蒲州人好釋老家言兄弟偕隠終南山其
子屢饋扉屨遂入深山不出又數年鄉人有見於京
都者云
大陳小陳猗氏太清觀道士叔姪也得顛術常夏月碾
麥戲語人曰日烈甚宜入碾中避之遂入碾後寢神
遊一日題詩壁間止留空室莫知所往
高籙猗氏人常於孤山採藥遇劉海蟾授長生訣坐卧
一窰寒暑不出後村人欲甃池忽出曰此萬古利也
當為若置石授人一鞭入山驅石若飛石今存後卒
妻子俱失所在
張神仙崇禎間至蒲州主侍郎張廣多幻術士人欲遣
妓亂之須臾隠入壁中自是不知所往(以上仙)
晉
佛圖澄事見晉書嘗卓錫於中條白石寺炊粥無具寄
米於屠牛釡中人嫌其染腥汚臟澄乃出腸浴於泉
至今泉上有血絲痕嘗畜一驢一猫食乏則遣驢駝
帖乞糧村舍猫踞驢背或有要奪者猫即投地變虎
人莫敢近今猫驢塜猶存寺前後卒於鄴宫寺
隋
神尼名智山蒲坂劉氏女少出家有戒行沈靜寡言談
吉凶成敗皆驗文帝誕日忽至其所名帝為那羅延
且曰兒不可處俗間遂割宅為般若寺將帝躬自撫
養一日尼出付帝於其母母視帝頭忽出二角投之
地尼心動急歸抱之曰何驚吾兒使晩得也後周滅
二教尼隠楊氏戒行不改隋初重興佛法每以神尼
為言殁後即葬寺中為起金浮圖又命王劭作傳改
所居般若寺為大興國仍令天下舍利塔内各作神
尼像
曇延蒲州棲巖寺僧猗氏侯王卓之後年十六身長九
尺餘垂手過膝目光外射初聞講湼槃經悟旨詞辨
優贍有薛居士者學總元儒聞而謁之言謔相高戲
題方圓動靜四字命延體之延應聲曰方如方等城
圓如智慧日動則識波浪靜類湼槃室薛驚歎曰由
來所未見希世挺生即斯人也開皇間旱命延禱之
甘雨大注臨終遺啓云法王御世最荷深恩護持三
寳始終莫二言訖而逝
慧海姓張氏虞鄉人曇延弟子也年十八講湼槃文旨
洞曉周建德中竄入陳隋初文帝姊成安長公主欽
其德望立伽藍靜法寺居之仁夀前文帝頻頒璽書
分布舍利每感異祥大業二年卒於寺見高僧傳
唐
志寬河東人博覽諸經以湼槃地論為心要時邑多虎
暴都督張遜命禱之患遂息貞觀中蒲晉旱寬曝烈
日中須臾大雨闔境霑足
道愻性張氏虞鄉人曇延度為弟子晩住蒲州仁夀寺
大業末因事返京夜停關首主見愻馬壯勾盜欲竊
之夜往其所乃見十人圍繞擐甲執兵乃合面歸懴
焉唐貞觀中有請講湼槃者堅不受請人不解告之
曰所以固辭者恐不終此席耳後果念經三日卒於
山年七十有五卒經夕異花披池湧出莖長二尺許
色甚鮮榮折納缾中逾年不萎見高僧傳
靈潤俗姓梁虞鄉人依靈燦法師住興善寺年十三初
聽湼槃即通文旨後聞泰岳靈巖寺僧規清肅乃杖
策尋焉貞觀中與法侣登山野燒四合衆皆奔惟潤
安行顧語曰心外無火火實自心謂火可逃無由免
火及火至潤熸餘自斂後住弘福寺僕射房元齡稱
歎曰居宗揚化惟此一人也見高僧傳
神迥臨晉人俗姓田貞觀間流化岷峨為道俗宗師
普寂姓馮氏蒲州河東人少時遍尋高僧學經律時神
秀在荆州玉泉寺寂乃往師寺凡六年神秀竒之盡
以其道授焉久視中則天召神秀至東都神秀因薦
普寂乃度為僧及神秀卒天下好釋氏者咸師事之
中宗制令代神秀統法衆開元十三年勅於都城居
止王公士庶競來禮謁嚴重少言遠近尤重之二十
七年終於興唐寺年八十九時都城士庶會謁者皆
制弟子服有制賜號大照禪師及葬河南尹裴寬衰
麻列於門徒之次士庶傾城哭送閭里為空
慧旻字元素河東人著十誦私記十三卷又僧尼行事
三卷尼衆羯磨二卷菩薩戒義疏四卷見唐藝文志
五代
僧善住河東普救寺寺初名西永清院漢乾祐元年招
討使郭威督諸軍討李守貞周歲城未下召善問之
對曰將軍若發善心城必克矣威折箭為誓異日城
破不戮一人遂易今名
宋
重宣姓趙氏虞鄉人河中開元寺僧幼穎異十五禮文
澈師為沙彌二十一依澄暉受具戒振錫遊方劉心
求法凡讀大藏經一萬餘通誦佛頂真言三十萬過
秋官貳卿寇公凖重其行薦之帝庭賜紫方袍以旌
其德咸平四年四月庚戌示寂楊億撰㙮記
元
月公普救寺僧精於戒律弘教大師慧印嘗從之學圓
覺了義
明
洪濟禪師猗氏靈嚴寺僧有道行演通大小乘法遊金
陵明太祖登極前風雨彌旬上不懌募有能止者洪
濟應詔杖錫一呪即便開朗上大悦為印經一藏給
傳以歸
福登號妙峰七歲祝髮依蒲坂萬固寺郎和尚習瑜伽
法初不識經典苦行於中條讚歎寺閉關立禪三年
尋見永明禪師聽講楞嚴即解悟無不通曉渡海謁
普陀回住五臺山龍翻石刺舌血書華嚴一部修建
無遮道場神宗聞而嘉之賜繡冠繡衲真來佛子之
號移錫蘆芽造萬福鐵塔鑿萬福石洞峩嵋造銅殿
二五臺一華山一俱莊嚴精妙太原建浮圖於郡城
左慈聖后佐以金錢塔成雙峙名曰宣文後歸臺山
坐逝遣中常侍賜祭葬(以上釋)
遼州
五代
妙惠節度使王建女賜紫號嚴因大師智超建孫賜紫
號妙果大師胥有道行
明
洪樹遼州人幼蒙倏穎悟諸品經義無不洞曉人呼聖
僧後住持香林寺禁步二年一日談經而化
子端榆社人蚤歲祝髮雲遊晩歸值時艱捐金建上下
城敵樓以成保障人胥義之
沁州
上古
籛鏗帝顓頊之孫陸終氏之中子封於彭城故稱彭祖
初聞上黨黎城九仙女有道行往師之得導引行氣
術隠雲母山時遊沁州南里或云葬里中彭家溝今
墓存
周
琴高真人列仙傳云趙人以鼔琴為宋康王舍人行涓
彭之術浮遊冀州及涿郡間二百餘年後辭入涿水
中取龍子與諸弟子期曰皆潔齋待於水旁設祠果
乘赤鯉出坐祠中且有萬人觀之留月餘復入水去
今沁源東即寓居地也
按史記索隠曰戰國策吕氏春秋皆云宋王偃謚
康王
唐
韓湘子修武人韓愈之從孫十二郎之子也嘗於沁州
南八里修鍊建塔一鄉人立祠祀之
風雷將軍姓焦氏武鄉人唐懿宗朝父為掾吏有陰行
咸通九年生將軍七歲不語兩手不展父母欲棄之
忽元日手展能言性穎異及長凡天文地理易象遁
甲咸臻其妙景福元年夜夢日華貫頂有道者送石
匣曰此天真賜汝也覺而開視皆龍文虎篆莫能辨
識焦秘而藏之遇異人指授兼賜龍璽寳劍各一遂
能軼風駕霧鞭笞鬼神出入幽顯無礙會上黨妖祲
為災往除之事聞賜號風雷將軍卒年三十四金加
封昭澤龍王
金
閻真人名密沁源縣吏棄俗學道結菴於紫金山居二
十餘年尸解大定中賜額名其菴曰太清觀後延樓
煩薛道紀居之有道行
元
唐善慶沁源人薛道紀之徒得師奥旨以救人為事延
祐二年事聞勅賜金襕紫服和光大師
明
吕雲仙沁州人成化間修真元妙觀善黃白術觀中像
胥點金飾之徒張道元索其術不授會雲仙入山道
元力索之卒不授以死道元返荷鍤往瘞至則屍無
存矣
王威沁州人習苦行孑處花山巔晨夕焚誦人莫知其
道術嘉靖戊寅忽示衆化期里社始驚異如期雲集
威辭衆入巖結跏趺坐須臾白氣上沖神遂往數日
如生里人就真身塗飾之後知州俞汝為扣其遺蜕
硜硜有金玉聲撰王仙傳(以上仙)
唐
先師菩薩名偘相傳懿宗第三子僖宗弟也黃巢入長
安出奔五臺祝髮為僧遊沁源靈空山見林木深茂
人跡罕至有馬跑泉之異卓錫居焉昭宗景福二年
圓寂宋太宗端拱二年賜所居寺額曰聖夀
金
基公靈感院僧性闊達衣鉢外不留一物嘗造叢塜瘞
尸四萬五千有竒夀七旬餘卒大定癸未詔增廣伽
藍特賜院額曰靈感
明
海貴栢林寺僧武鄉人性純樸篤志焚修供水陸者五
檢藏經者二襲師衣鉢積貯頗豐悉捐之萬歷十四
年正月命其徒持佛號曰吾將去矣危坐而化
國朝
普汰號純如沁州靈泉寺僧戒律精嚴兼通文翰順治
間遊都城
御書佛字賜之知州汪宗魯建
御書樓於寺圓寂前十日手書素扇十柄遍遺知交展之
胥歸家頌也比衆至已逝矣
性休號尺木俗姓朱大同人幼補弟子員善詩文工草
隸值闖賊之變棄家雲遊戊子始薙髮於雩之龍坑
菴從崆峒戒子傳衣鉢遊漢口遇不退禪師棒喝悟
道卓錫於沁之永慶寺歲癸己正月日早齋畢忽乞
十王殿前地於院主院主允之遂趺坐而逝夜半復
甦索筆書塔銘曰卜地卜地三上之三乘時乘時二
月之二萬彙萌芽造化順理一稼反生吾道乃逆遇
雷而鳴逢火出世至二月二日出定沐浴扶至塔前
對衆說偈擲杖而化著有銅鞮語錄(以上釋)
平定州
唐
李賓諱通元又號長者宋熙寧元年七月宗勝撰長者
行蹟云唐李長者皇枝也諱元童(碑記皆作通元)但言滄州
人開元七年至太原盂縣大賢村有高山奴延納安
居長者每日惟食棗十顆栢葉餅子一枚不交外人
掩坐獨處含毫臨紙曾無虚時如是三稔一日捨山
奴至馬家谷古佛堂自構土室寓於其側端坐宴然
於斯十年後復囊挈經書遵道而去次冠蓋村忽逢
一虎馴伏長者告以吾欲著論釋華嚴經可與吾擇
一棲止處言畢虎起徐而撫之遂將所挈經囊掛於
虎背於是虎望神福山原直山二十餘里當一土龕
收囊於内龕之四旁舊無澗泉長者始來之夕風雨
暴作拔去一松化為一潭僭陽之歲祈求必應長者
製論之夕心窮元奥出白光以代燈燭居山之後忽
有二女子容華絶世皆可笄年俱服布衣悉以白巾
幪首姓氏居處一無所言汲水焚香供給淨饌莫知
所止歴有五祀著論將終遂爾絶跡長者身長七尺
二寸廣眉朗目丹唇紫肌長髯美茂修臂圓直髮采
紺色毛端右旋殊妙之相靡不具足首冠樺皮身披
麻衣長裙博袖散腰而行居常跣足放曠人天忽一
日出訪舊止之里適值野人聚族合樂長者曰汝等
好吾欲將歸衆乃必謂却還滄州揮淚懇留長者曰
總在百年會當歸去於是衆送還龕所復衆曰去住
常然汝等可各還家翌日長叟結徒禮候但見姿容
端儼已坐化於龕中報齡九十有六時當三月二十
八日也
元
郭罕然盂縣人寓平定州之娘子關至山中見一洞水
流飛瀑而下罕然入洞得異書遂善遁法或令入瓶
呼之輒内應碎之片片皆應人咸怪之(平定州志作明洪武初人)
劉八郎盂縣人有道士授異書遂通遁術相傳至揚州
歸飯猶未熟云
明
劉偉朝邑人正德間舉人任文水令擢監察御史陞兖
州知府得仙術尸解相傳隱平定山中為人推命竒
中平定甄給事成德李知府愈為諸生時從之遊初
會城陳中丞琳嘗與同臺廵按兖州親弔其喪及家
居識諸市疑其仙也呼來飲酒話舊密報當事至者
接踵論休咎胥驗後不知所往
國朝
還陽子姓郭氏名靜中修武人幼時嘗夢驅龍為行雨
狀差長棄家適華陰遇異人授以金丹五雷法由是
號還陽嘗往來晉趙燕齊豫章楚粤間歲旱當事輒
走書數百千里迎禱雨還陽以掌中雷印據案擊則
霹靂應聲大雨如注求者衆第書符付之符甫入境
雨隨集藁城苦河患以法鎮之河徙數里歴城趵突
泉涸以鐵符劵三納之泉復出後過夀陽太安鎮曰
此去西北里許有吾容足處遂定居五峰山之龍泉
菴順治初年近百歲顔色如童子一日呼門人具浴
浴畢端坐而逝(以上仙)
元
普惠平定人號洞雲住夀聖寺能詩有戒行與中書左
丞呂思誠為方外友呂嘗作洞雲歌贈之及呂北上
惠貽詩曰君王若問榆關郡地瘦民貧山水多後徙
獅子山石巖下年九十八化今名其地曰禪巖
明
讓大師號衲空一號罕峰相傳為陜右人筮仕長吏後
棄官雲遊得佛法於五臺山達觀禪師遂棲獅子窟
與憨山海印妙峰輩五十三人為淨友達觀示寂乃
卓錫方山之昭化院戒行精嚴工吟咏晉瀋二藩雅
敬之萬歴中賜為紫衣大師嘗貯粟於掌鳥雀馴集
掌上就食後無疾跏趺而化
淨大師號道圓卓錫風溝之關帝廟頻夢關聖一日謂
弟子曰三日後亟備龕具至期沐浴坐化(以上釋)
忻州
北魏
智仙姑永安間副尉智重顯女幼躭空寂年及笄不嫁
禍福多前知問之不語一日入山坐化建塔藏之今
東南山曇陽寺有仙姑塔
元
王志常忻州人幼時牧牛田間遇異人挈之而行遽至
河南天壇之陽臺宫後八年來歸父母驚喜疑其死
而復生遂度為天慶觀道士氣質渾厚信受道之器
年近九十留頌而逝見元好問天慶觀記
李之和元真觀道士博學工詩嘗與元遺山李牛臺賡
和人謂其有仙風道氣云
五公者天公地公宋公退公窮公莫知所從來愛聖阜
之勝各就一山修鍊迄今以五仙名洞名鄉五公名
寨(以上仙)
唐
釋元奘即三藏緱氏人俗姓陳名禕年十一誦維摩法
華慕大法達長安住莊嚴寺西踰劍閣達蜀都受諸
經論一聞不忘遍遊荆揚訪道復還京輦貞觀三年
奉勅往西域取經六百餘部十九年還京住玉華寺
翻譯經藏後奘如臺山覽勝往來定襄弔藏孤故址
建保孤祠徜徉白鹿原而去麟德元年告其僧衆曰
有為之法必歸磨滅泡影形質何得久停行年六十
五必卒玉華曷葬我於白鹿原尋果逝兩月而色貎
不變弟子以奘遺命移葬焉今其墓尚存土人呼和
尚圍
打地和尚傳心要於江西馬祖退隠定襄縣往來深山
與虎豹羣居蹤跡神異有問佛法者以杖三打地或
匿其杖而問焉則開口而已唐大歷中跏趺入滅葬
酈村塔宋張商英撰記
宋
舍利和尚慶歷四年至横山興國寺作院主每曰吾欲
焚身特需其候明年正月十八果用三昩火自焚得
舍利數粒鄉人建塔勒碑識之
金
懶牧和尚忻州人住興國寺戒行精嚴後僧從南方來
彌獲聞深密諦天德中書偈而逝茶毗得舍利建塔
城西原有見其杖錫相隨者云
慧英和尚號木菴居龍門山寳應寺有精行趙王欲見
之英先覺命徒曰當負我出山至金門寺回視則山
崩矣其徒負至端坐而寂
元
法空漢川人俗姓古出家遊忻州依懶牧和尚居萬安
禪院日誦寫華嚴經元大德中微疾誨徒出頌畢奄
然而逝茶毗得舍利十餘粒
了空忻州人姓王氏幼神異年二十遠遊後出家華蓋
寺能前知嘗遇僧云修行當學最上乘前知特小乘
法耳又數年遂大徹悟一夕作偈曰無物本來真身
心何處尋人法雙亡却虚空現法身遂逝茶毗烟騰
五色衆異之(以上釋)
代州
五代
劉鉉英號海蟾子燕廣陵人明經擢第仕燕為相雅喜
性命之學一日道士來謁待以賓禮問姓名不對自
稱正陽子海蟾師事之道士授丹訣海蟾棄官易服
從之至秦州陶真於泰華終南之間復南遊楚尚書
郎李觀自言為進士時過潭州垔亭買酒忽一人荷
竹奩持釘鉸具徑至問觀曰聞君將之南嶽頗識養
素先生藍方否觀曰固將往見之其人曰奉煩寄聲
劉處士十月懷胎如何出得言訖去觀至南嶽訪方
具道其語方惄然驚歎曰吾不遇此命也所謂劉海
蟾者也吾養聖胎已成患無術以出之非斯人不足
成吾道今聲聞相通而不得接吾道不成矣觀急回
訪於潭州已失所在後隱代州之鳳凰山遊歴名山
所至多遺跡丹成尸解有白氣自頂門出化鶴去元
至正六年詔贈明悟弘道真君
宋
闞道寧雁門人號休休子幼為釋已而學道養真於鳳
凰山之來儀觀年八十四尸解
劉妍代州嫗見宋曾慥集仙傳
金
姬志元高平人號崇道大師洞明子先住遼沁又嘗留
宿五臺邑人築環堵居之積十五年觀成額曰明陽
元
梁思問字辨疑崞縣朝元觀羽士也敏慧通文為元門
所宗嘗與元好問遊
王朴字淳甫遼東廣寧人貞祐初以行省員外郎督餉
至崞因家焉乃創道館於州西北隅扁其軒曰虚白
辟榖修真一時士夫如元遺山内翰李封龍輩皆造
其廬推重之語見遺山山行紀因紀其一絶云歲花
空自老消息更誰知到此輕塵利功名自可遺(以上仙)
漢
摩騰法蘭中印度二尊者永平七年正月孝明夜夢金
人身高丈餘赫奕如日來詣殿庭旦令占之傅毅對
曰臣覽周書異紀云西方有聖人出其没千載教當
及此所夢無乃是乎上遣王遵等十八人西訪至月
氏遇二尊者延請東還以釋迦文佛畫像並經四十
二章進披㲲覩像果與夢符上以預夢告騰蘭對曰
此如來以大法來囑願勉之上問此土豈無居化地
耶對曰此土有五臺乃文殊大士所居攝化無量天
龍鬼神然非戒定澄神莫能覩也至次年春禮清涼
山回奏請鼎建伽藍復言山形宛同印度靈鷲山寺
宜即用為名上以始信化緣加大孚靈鷲寺仍度僧
數十居之五臺化宇自此興矣
北魏
靈辨懸甕山沙門熙平初頂戴華嚴日夜行道於五頂
之間足破血流曾無少怠一夕松下坐忽爾心光凝
湛見異比丘摩其頂曰子勤苦且久當以信心入三
摩地矣自是一切文字觸目冰釋造華嚴論一百卷
孝明帝請於式乾殿敷揚奥旨宰輔重臣皆北面而
聽後終於清涼
東魏
曇鸞大師雁門人年十四即出家内外經籍及四論佛
性彌極窮研讀大乘經詞義深密因為注解成疾周
行醫療行至汾州城東門忽見天門洞開由斯疾愈
欲繼前作顧而言曰命危脆不常江南陶隠居者方
術所歸遂往從之既達梁朝屆隠居所接對欣然授
以仙方十卷還至江有鮑郎子神者一鼔湧浪七日
師以情祈告帖然安靜達魏辭往名山依方修法後
至潞州逢三藏菩提留支師請曰佛法中頗有長生
不死法勝此土仙經者乎支即以觀經授之曰修此
當得解脱生死也師即受行調心鍊氣對病結緣流
靡弘廣魏主重之號為神鸞勅令住并州大寺晩移
住石壁元中寺魏興和年卒卒之日天樂西來異香
滿室因出調氣論又撰禮淨土十二偈續龍樹偈安
樂集兩卷廣流於世仍自號為有魏元簡大士云
隋
解脱和尚代州邢氏子丱歲於臺山昭果寺披剃從抱
腹山志昭禪師參學昭甚器之尋返昭果晝誦大乘
夜則禪觀嘗於東臺麓見草衣比丘跏趺石上即前
叩首比丘指金蓮花解脱顧之即失比丘久之復現
半身語曰夫解脱者當求諸已而由人乎於是狂機
頓歇深契大法普度垂五十餘年後莫知所終
唐
窺基俗姓尉遲鄂國公敬德姪也童年依元奘法師披
剃永徽甲寅年十七特旨度為大僧參譯經論過目
成誦從奘師受瑜伽唯識宗旨著論百本窺基每遇
出載經書食饌盈三車時呼三車法師永隆中遊五
臺棲托一載奉詔旋京明年將順世告其徒曰十方
刹海遊戲之場兜率故苑吾將歸矣趺坐而逝御製
像讚悼之
道宣律師吏部尚書錢申之子母夢日輪貫懷而生少
事習誦長叩元關嘗遊清涼至中臺夜方禪寂有天
童子侍於右曰我名元暢乃天人也聞師屆此故來
相候道宣曰聖人境界果何在耶答曰師不聞一法
無異三人殊見者乎蓋隨其業報所見各異若某見
清涼山則碧璢璃色諸臺麓皆雜寳林至菩薩住處
非我所及知也言訖而隠
清涼國師澄觀字大休會稽人姓夏侯氏生於開元戊
寅身長九尺四寸垂手過膝口四十齒目光夜發晝
乃下眴天寳七載出家至德二年受具詔入内譯華
嚴大歴三年又詔入内與大辯正三藏譯經為潤文
大德既而辭入五臺駐錫大華嚴寺博覽六藝圖史
九流異學竺經梵字及四圍五明聖教世典等書靡
不該洽自是筆無停思著述華嚴無間貞元十二年
上遣河東節度使禮部尚書備禮迎入京同罽賓般
若三藏翻譯烏茶國所進華嚴既就進之上大悦賜
紫方袍號教授和尚十五年授鎮國大師四月上誕
節勅有司備儀輦迎入内殿闡揚華嚴宗旨旋賜號
清涼開成三年三月六日圓寂澄觀生歴九朝為七
葉師春秋一百有二後人尊為華嚴六祖文宗輟朝
三日奉全身塔於終南山未幾有梵僧到闕奏稱葱
嶺見二使曰北印土文殊堂神也東取華嚴菩薩大
牙歸國供養有旨啓塔果失一牙唯三十九存焉遂
闍維得舍利光明瑩徹舌如紅蓮建塔號清涼國師
妙覺之塔相國裴休奉勅撰塔銘碑記
隱峰姓鄧氏邵武人幼不慧父母聽其出家初遊馬大
師門復來往石頭後於馬祖言下契悟冬居衡嶽夏
住清涼唐元和中路出淮西屬吳元濟阻兵隱峰曰
吾當為解紛乃擲錫空中飛身而過兩軍鬭心頓息
遂入五臺於金剛窟前將示寂先問衆曰諸方遷化
坐去卧去吾嘗見之還有立化者否曰有還有倒立
而化者否曰未之見也乃倒立而化衆舁就茶毗屹
然不動隱峰有妺為尼乃拊而咄曰老兄疇昔不循
法律死更惑人以手推之僨然而踣遂就闍維收舍
利塔於北臺之頂
從諗禪師曹州郝鄉人姓郝氏幼於扈通院從師披剃
未納戒便抵池陽參南泉言下悟理乃往嵩嶽琉璃
壇納戒仍還南泉復往趙州觀音院嘗九遊五臺每
到必經夏而返一日復束裝有僧作偈留之云正眼
觀時非吉祥從諗搊住曰作麽生是正眼僧無對負
囊便行繇此道化遠被幽晉間唐乾寧四年仲冬二
日枕右脇而逝夀一百二十歲謚號真際大師
太原孚上座蜀人久住臺山後遊浙閩復回臺山不出
者二十餘年諸方胥目為太原孚上座
宋
慧悟大師唐李氏子纔學語即稱妙法蓮華其親異之
捨令出家於五臺真容院戒律精嚴儀容竒偉元祐
初詔入内庭應對稱旨賜紫衣授職僧正崇寧改元
復詔赴京苦辭不獲行至佛道店曰既逢佛道吾可
歸矣乃屹然而化勅還龕本山建塔藏之
僧真寳代州人為五臺山僧正學佛能外死生靖康之
擾與其徒習武事於山中欽宗召對便殿眷賚隆縟
真寳還山益聚兵助討州不守敵衆大至晝夜拒之
力不敵寺舍盡焚帥下令生致真寳至則抗辭無撓
帥不忍殺使郡守劉騊誘勸百方終不顧且曰吾法
中有口回之罪吾既許宋以死豈當妄言也怡然受
戮北人聞見者歎異焉
成覺代州張氏子幼依善住院和希大德受業希受僧
統加號慈懿大師住清涼寺覺從諮決法要服勤三
載希知其法器勉令參方覺聞明教嵩和尚名即往
依焉朝夕諮決所疑廓然有得辭歸五臺嵩曰吾道
北矣至山學者日衆夀逾八十而化
金
善慧崞縣霍氏子幼願出家父母強之娶三年無染始
聽詣清涼山依成覺為師天德間賜號宣秘大師鑄
印掌教臨終謂弟子曰吾住山以來已事未純徒為
僧務累徇輕而遺重其德虧矣爾曹勿踵吾陋跡言
訖而逝
法沖大師五臺山僧大定三年黃冠蕭守真奏請與沙
門角力上許之召法沖入京止昊天寺明日集殿庭
法力勝守真世宗嘉歎賜儀仗送至五臺勅建萬歲
寺居之
蘇陀室利中印度那蘭陀寺僧慕清涼文殊住處與弟
子七人航海而來殞者三還者三惟蘇陀室利六載
始達臺山時年八十五矣經一臺頂誦華嚴十部禪
寂七日不息不食後化於靈鷲峰弟子佛陀闍毗收
舍利八合持歸西土
元
正順蔚州高氏子依臺山夀寧用公薙髮旋受具足戒
頂誦華嚴經行住不捨太后三詔不赴授五路總管
堅辭不受成宗幸山特加禮遇臨終書偈坐脱收舍
利無算建塔藏之
信明字真覺五臺清涼疃高氏子依洪公披剃年十四
入講肆二十四受大戒解盂蘭等鈔日誦大乘不少
懈詔入殿廷賜坐應對稱旨授僧統從慶夀海雲和
尚咨決心要年六十九坐化
文才字仲華隴西楊氏子博學能文纘輯慧燈集釋賢
首疏搆室松下人稱松堂老人成宗特旨建寺臺山
賜額大萬聖祐國寺命主席嘗坐山三日忘歸弟子
尋之始得大德六年唱寂闍維得舍利百粒進呈勅
建塔追封邽國公
慧印字弘教關西張氏子少業儒長業釋藏居太行之
阿修一相三昩七年根塵脱落皇慶元年詔至京講
經於安國寺賜紫衣香藥遣旌幢送至萬聖祐國寺
至治二年英宗幸臺山陪駕遊南臺獲嘉應賜幣及
玉文殊像七寳念珠文宗命住承天寺授一品銀印
固辭至元三年示寂
唯德正定人姓孟經梵律論各探奥旨年二十至五臺
遂舍講就禪後卜居古公主寺終焉索紙筆書偈曰
五十一歲百拙一生不肯休歇清涼石虎報三更正
是還源去時節書訖而逝
明
壁峰禪師名寳金世稱金壁峰乾州永夀石氏子母張
氏好善壁峰生六歲依雲寂溫公剃落受具謁如海
真公於縉雲遂大徹悟真受記别且囑曰昔無用和
尚謂我云座下出三虎一彪爾其彪也爾緣在北當
詣朔方先是定中見一山有招者曰此秘魔巖也後
北遊五臺道逢蓬頭女子衣弊而五彩閃爍赤足徐
行一黑獒隨行問何所之答曰入山曰入山何為答
曰一切不為言訖而没因就地建靈鷲菴元至正間
詔祈雨入京即大雨贈千金逾年復詔入值大雪夜
有紅光出室中賜寂照圓明大禪師號明洪武戊申
詔赴京住天界寺賜紫衣金鉢及御製詩壬子六月
集衆言别弟子請偈曰三藏十二部尚為故紙吾何
言為怡然坐逝茶毗得舍利無算建塔北臺文岫山
又賜詩旌之壁峰製華嚴字母佛事梵音清雅盛行
於世
具生吉祥中天竺迦維衞國人明初浮海來禮五頂閱
四載抵臺山駐錫夀安禪林洪武七年上聞其卓行
詔住蔣山開化石城聽法雲集八年春上賜詩曰談
笑般若生紅蓮十四年足疾不能行勅醫療之師附
奏欲歸五臺師别衆曰今將為五臺之行有能從我
者乎有一弟子曰某能從師舉足曰汝無這脚安能
從我至午盥沐跏趺而坐舉念珠示弟子擲珠於地
而化
大寳法王噶瑪拉烏斯藏人永樂間聲聞中國太宗遣
使西土迎之應召至京封如來大寳法王西天大善
自在佛性樂林泉奏辭遊五臺上賜旌幢傘蓋遣使
衞送命太監楊昇重修大顯通寺居之丁亥四月制
書褒賜明年師疏别入寂火化無物相傳關吏見法
王適西奏上所賜玉玦云又勅楊昇塑像於顯通法
堂
釋迦也夫天竺迦維衞國人永樂十二年來遊清涼冬
十一月遣太監侯顯詔至京入大内免拜賜坐頒金
印寳誥封大國師後辭還五臺一定七日乃起至宣
廟尤加崇禮六年辭歸西域
覺澄號古溪山後蔚蘿人族姓張氏年十歲為牧童十
四從雲中天暉出家閱藏五載從默菴坐禪大興隆
寺景泰三年宗伯胡濙命往南陽香嚴寺自維大事
未明不一年而退登太山參月溪往西蜀楚山於投
子山機緣相投朝夕入室山謂海雲曰香嚴只是聰
明見解道機未明在山往安慶看頌古聯珠集見趙
州凌行婆機緣往返豁然有省因思本參無字話頭
如何不徹奮然一拶虚空迸碎身與僧堂冺然不見
再看無字話頭火中覓雪了然無疑越五日山自安
慶回謂海雲曰香嚴大事今番徹也明日正旦召衆
曰作者今有其人良久曰香嚴是也覺澄避席曰覺
澄不會佛法山曰我正要不會佛法的遂以法付之
天順五年住金陵高座寺不復出示寂於成化初
淨澄禪師西河張氏子誕時適二僧到門曰此兒非常
應名清正後出家行至雙城於路逢僧為落髮即初
命名者也尋遊五臺僧清美為易名徧參悟古宿天
順初返清涼代王建普濟寺居之後脱化於寺有山
居詩傳世
寳印禪師初與楚峰玉堂同參臨行大川和尚授以䜟
曰同去三人載一車後至臺山蛇溝三人同結菴遂
成叢林蛇溝俗名車溝也將入滅說偈辭衆逝
德清字澄印全椒人俗姓蔡氏年十二辭親入報恩寺
與雪浪恩並事無極法師内江趙文肅公摩其頂曰
人天師也德清以江南習氣軟煖宜入春冰夏雪苦
寒不可耐之地以痛自磨厲飄然北邁參徧融笑巖
偕妙峰登棲北臺之龍門老屋數椽在萬山冰雪中
日尋緣溪横彴危坐其上忽然忘身衆籟閴寂身心
湛然如大圓鏡大事既徹光明四照慈聖后建祈儲
道場於五臺與妙峰實主其事光宗應期降誕德清
乃棲東海之牢山慈聖遣使再徵不能致布金造寺
賜額曰海印丙申坐私造寺院戍雷陽成楞伽筆記
居五年住錫曹溪甲寅披剃返初服於是東遊吳越
赴紫栢之葬於雙徑弔蓮池於雲棲結菴廬山五乳
峰下專修淨業居四年復往曹溪示微疾沐浴焚香
集衆告别危坐而逝天啓三年之十月也弟子奉全
身歸五乳塔而藏焉後二十年復奉其龕歸曹溪將
茶毗啓視之膚理柔輭鬚髮郁然乃加髹漆於六祖
真身之側云
真可字達觀世居吳江太湖之濱俗姓沈氏五歲不語
有異僧摩頂曰此兒出家當為人天師遂能言年十
七仗劍遊塞上行至蘇州遇雨宿虎丘僧舍聞僧夜
誦八十八佛名心大說侵晨即解腰纏十餘金授僧
設齋剃髮二十從講師受具戒參張拙秀才偈頭面
俱腫一日忽悟腫處頓消自是凌轢諸方嘗曰使我
在臨濟德山座下一掌便醒安用如何若何過匡山
窮相宗奥義遊五臺時書詩偈禪林競傳之至京參
徧融笑巖歸吳復楞嚴廢寺於嘉禾創刻藏緣於徑
山再入燕訪憨山於東海復戒壇於檀柘西遊峩眉
下瞿塘過荆襄登太和憩匡廬復歸宗古寺謂人曰
海印不歸我為法一大負礦税不止我救世一大負
傳燈錄不續我慧命一大負捨此一具貧骨釋此三
負不復走王舍城矣先是遊石徑山得琬公所藏貯
佛舍利慈聖后迎入内供三日特賜紫伽黎神宗手
書金剛經汗下漬紙遣近侍質問偈答曰御汗一滴
萬世津梁無窮法藏從此放光上覽之大喜及妖書
獄起逮入詔獄下所司訊而執政者意在鉤黨欲牽
連殺之索浴說偈堅坐而逝癸卯之十二月也又十
二年葬於徑山茶毗之日肉身儼然舍利無算云
國朝
清涼老人阿王老藏俗姓賈順天西山人十歲出家十
八受具順治癸已攝齋受戒西天上士諦視曰此中
有五臺主人衆皆惘然洎己亥果以兼通番漢選主
五臺年七十退居長坐不卧康熙癸亥秋
駕幸臺山
御筆題賜為清涼老人年八十有七口誦佛號端坐而逝
老藏丹貝蒙古人入衞籍為趙氏順治庚子掛錫五臺
沖澹疎朗解文義工翰墨
聖祖仁皇帝西廵奬賚有加既而入都請改建菩薩大殿
遂卒龕歸山(以上釋)
解州
周
關令尹喜解人善内學常服精華隠德修行時人莫知
老子西遊喜見紫炁知有真人當過物色而遮之果
得老子老子亦知其竒為著道德經五千言授之後
與老子俱遊流沙化胡采苣勝實莫知其所終尹喜
亦自著書九篇號曰關尹子
漢
王喬河東人顯宗世為葉令喬有神術每月朔望常自
縣詣臺朝帝怪其來數而不見車騎密令太史伺望
之言其臨至輒有雙鳬從東南飛來於是候鳬至舉
羅張之但得一隻舄詔上方診視則四年中所賜尚
書官屬履也每當朝時葉門下鼔不擊自鳴聞於京
師後天下玉棺於堂前吏人推排終不搖動喬曰天
帝獨召我耶乃沐浴服飾寢其中蓋便立覆宿徙葬
於城東土自成墳其夕縣中牛皆流汗喘乏而人無
知者百姓為立廟號葉君祠牧守每班錄皆先謁拜
之祈禱輒應違犯亦能為祟帝迎取其鼔置都亭下
略無復聲焉或云此即古仙人王子喬也
晉
石鐘真人芮城人姓陳氏隱於北山石室中室頂懸石
狀如鐘故曰石鐘真人一日有蟾負芝草來止石上
真人視之曰我聞食芝草即輕舉然有損於蟾吾不
忍為後蟾復置芝草於地因取而食之又有野鹿入
洞同宿及來京鹿負行李隨之夜夢神人告曰此鹿
乃龍也今大旱禱雨爾其收榜黎明收榜入靜室中
焚香默禱俄而雲布雨足明日官屬來謝則真人已
與鹿冉冉而上昇衆皆以手加額焉
羅王峰夏縣人為瑤臺觀開山師世傳其得道為立祠
有碑記
唐
侯道華芮城人初河中永樂道淨院有道士鄧太元鍊
藥貯院内道華在院供給使常好子史手不釋卷或
問要此何為答曰天下無愚懵仙人咸大笑之一旦
失之無所見惟脱雙履衣掛松上中留一詩云帖裏
大還丹多年色不移前宵盜食却今日碧空飛慙愧
深珍重珍重鄧天師他年鍊得藥留得與内芝吾師
知此術速鍊莫為遲三清轉相待大羅的有期下列
細字曰去年七月一日蒙韓君賜姓李名内芝配住
上清善進院時大中五年五月也方驗道華竊太元
藥仙去節度鄭公先以其事聞詔賜昇仙觀咸通三
年芮令高立謩於道華降生之地築臺刻石撰降生
臺記
宋
朔髼頭夏縣人世居邑北五十里高德大溝上有木橋
後出遊方外至明正德間有髼頭道人至橋自稱姓
朔指宅墓故址且言碓臼胡不見鄉人掘地三尺許
得之居數月傭耕張鸞家後倏不見
金
何南卿字東夫本蜀閬城挹秀坊御史之裔博極羣書
精義理學值亂俘於北金大定丁酉設貢舉於平陽
中選得免俘然絶意仕進往來汾晉從黃冠師宋披
雲名為志淵號清真子授以講衍之職披雲卒朝命
提點永樂純陽宫賜紫衣號淵靖大師至大辛亥卜
居芮城中條山水谷創樂全觀年九十一無疾卒著
南華經註十三卷水谷代腹七卷
李寳安邑人小字三十冬夏披中衣寒暑不侵談笑遊
[門@里]市見者輒獲利人圖其像以為利市神金大定二
十年詔賜方外衣不受朝退失履而去自燕至安邑
二千餘里不二日還遺詩見藝文
劉飲水安邑人居西紐延祥觀得神仙服水法口吐金
蟬化去遺詩見藝文
元
毛道真夏縣人元至正間修養於瑤臺山既卒門人立
祠塑像祀焉後數年自河南募緣覓小車數輛載之
抵夏縣渡河濕隻履託以具炊先行及挽車人至詢
之則死已久矣一觀大驚視祠像隻履尚濕
明
萬蓬頭嘉靖時居芮城東灘狼窩之佛窰素工談論精
風鑑堪輿術言吉凶多應婦孺皆稱為蓬頭師至今
有王老人并遺蹟一日告人曰吾將遠行可泥封吾
窰門數日啓視如故他日又使加封固越數日復啓
視空諸所有咸以為仙去云
絳州
漢
張鐵脚漢季遊寓聞喜善服氣冬不爐夏不扇一足能
立者數日人稱為鐵脚先生立長春觀居之
北魏
吳邵聞喜人道引養氣積年百歲神色不衰
隋
裴諶聞喜人大業中入白鹿山採鍊十數年與王敬伯
為友敬伯曰仙海無涯盍歸乎諶曰吾夢醒者不復
抵迷敬伯遂遊京洛貞觀初拜參軍遷大理評事賜
緋奉使淮南舟次高郵一老人簔笠鼔棹而過敬伯
視之乃諶也維舟握手延坐曰兄所須當以奉給諶
笑曰魚鳥各適何矜炫為吾市藥廣陵青園橋東數
里櫻園北車門即吾宅也敬伯至廣陵出訪之果有
車門漸進愈佳青衣傳命諶衣冠損入棟宇器物悉
非人世所覩日暮促席燃九光燈光華滿座女樂數
十人皆絶色諶又顧黃頭曰王評事吾山中友别近
十年宜遠致麗姝黃頭唯唯旋引一姬自西階上敬
伯視之似其妻趙氏趙氏亦熟目敬伯駭異之一青
衣以玳瑁筆授趙氏乃趙氏素善者敬伯取坐間殷
色李投之趙氏顧敬伯潛擊衣帶間將曙諶召黃頭
曰送趙夫人回乃謂敬伯曰使君宿此得無驚郡伯
乎且就館間時再來敬伯去五日將還復詣之則一
荒涼地也惆悵而行及京奏事畢抵第趙氏怒曰女
子誠陋奈何致以悦人朱李尚在也敬伯始悟諶得
仙矣
唐
司馬子微洛州溫人傳辟榖道引術無不通睿宗嘗召
入掖廷問道答曰為道日損損之又損以至於無為
夫心目所知見損之尚不能已况攻異端而增智慮
哉上曰治身則爾治國若何對曰國猶身也故游心
於淡合氣於漠與物自然而無私焉而天下治上喟
然曰廣成之言也開元中再召至都詔於王屋山置
壇室以居善篆隸命以三體寫老子刊正文句又命
玉真公主及光禄卿韋縚至所居按金籙設祠厚賜
焉卒年八十九贈銀青光禄大夫字正一先生上親
文其碑
裴翛然楚州刺史思訓之子開元中為道士嗜詩酒工
丹青嘗夜醉卧街犯禁賦詩曰遮莫鼕鼕動須傾滿
滿杯金吾如借問但道玉山頽
裴航聞喜人長慶中下第遊鄂渚偶與樊夫人同載航
見其國色慕之賂侍妾裊烟以詩達意曰向為胡越
猶懷想况遇天仙隔錦屏儻若玉京朝會去願隨雙
鶴入青冥夫人得航詩若不聞使裊烟持詩答航曰
一飲瓊漿百感生玄霜𢷬盡見雲英藍橋便是神仙
窟何必﨑嶇上玉京航亦未達詩之旨趣後經藍橋
驛渴甚向老嫗求漿嫗呼女雲英擎漿與航英色芳
麗航憶夫人詩句異之願納聘焉嫗言已有靈丹須
玉杵臼𢷬之有此當相與航購得之嫗仍令航𢷬藥
百日嫗吞之先入洞告姻戚來迎航及女就禮引見
諸賓一仙嫗謂航應相識否航不省曰不憶鄂渚間
同舟事乎航驚怛陳謝始知夫人即雲英之姊後航
及妻入玉峰洞為上仙
王刁河津人隱居龍門山得道
王先生隱王屋山常衣紙襖人呼為王紙襖見宋曾慥
集仙傳
許碏高陽人累舉不第學道於王屋周遊名山洞府每
遇石崖峭壁輒題云許碏自峩嵋山尋偃月子到此
後上酒樓醉歌仙去
金
吕道章垣曲人金大定間為縣吏夜夢神告以修養術
寤即避役居洪慶觀道成治疾有奇驗尋重修觀工
訖解衲置黃河水面坐其上順流而去莫知所終
丁善淵垣曲人幼聰敏通經術年十六為洪慶觀道士
賜以紫衣通元號尋授法籙呵禁厲鬼胥有顯應貞
祐末紀邦瑞鎮守葛伯城性殘忍善淵諷諭全活者
甚衆年五十八一日升几而坐召徒作歌歌竟飛昇
其徒奉遺衣葬於觀北
元
張志朴稷山人鍊形苦性衲衣露膝行丐汾晉間脅不
占席者三十餘年一鉢之外餘無所奉城北創建洞
神宫賜號淳德大師至元十四年羽化
皇志祐稷山人年四十餘投龍翔觀梁先生受度閉關
三年建九陽洞於馬橋村雲溪菴於下文村預知化
期年七十有三端坐而逝即葬菴内明初地震崖崩
墓見中塑一真人二仙卿侍立次四弟子相向坐有
志銘(以上仙)
北周
檀特師名惠豐飲酒啖肉語默無常逆論來事後皆如
言周文帝遣書召之檀特發至岐州會齊神武攻玉
壁檀特曰豈能至龍門也神武果不至龍門而還
唐
智旻智富聞喜鐵牛峪僧唐太宗屯兵軍乏糧旻富請
以沙鍋為食餉三軍胥飽太宗神異之後勅建廣教
寺以報云
慧涉絳州人俗姓楊幼從知深出家日誦數千言嘗入
秦寓麥積山石室造百法論抄一十六卷涸井泉應
因絶筆至蜀以法殪術士妖猴還憩中條山竹林精
舍造維摩搜微記略科般若心經抄無常經真釋四
分律科共二十六卷晩歸絳將化預戒衆三分其軀
一投水中一投郭外一隨煨燼勿塔勿銘以違佛戒
言已昇座而化茶毗獲舍利百餘粒舌不壞色如黃
金
僧法雲絳州人著辨量三教論三卷又十王三業論十
卷見唐藝文志
梁
誌公聞喜南丘村有誌公寺内有石刻記相傳誌公避
亂駐錫於此
宋
旻師稷山人姓邢氏初治儒術天才博贍舉進士不第
遂落髮受具遍歴名山寓錫淮泗間鴻儒碩彦多與
遊目曰岸濱長老常食蔬茹衣鹿皮又號鹿皮道者
後遊姑射山終焉茶毗舌根不化瑩潤若玉太原王
宥撰記
元
廣裕稷山人九歲從顯公和尚祝髮後二十年得法於
雲素和尚通經律論藏蔚為四衆宗世祖設資戒大
會設法大内默契上心賜袈裟大德十一年示寂於
金仙寺七日顔色如生樹塔以葬趙孟頫撰碑記
丁八行者稷山人初居甘泉佛窰洞與守志同剏大閣
塑大佛一尊高丈六尺名佛閣寺即清涼院也
明
可良徽州人嘉靖間住錫聞喜神栢村大雲寺有禪行
眉覆過目面壁冥坐嘗早起遇盜於塗呵之盜終日
立不能去旱禱雨輒應(以上釋)
吉州
金
王予可吉州人字南雲父本軍校南雲亦隸籍年三十
大病後忽發狂能揮筆作詩文及說世外恍惚事南
渡後居上蔡遇文士則稱大成將軍於釋則諦摩龍
什於道則騶天元俊於貴遊則威錦堂主人為人軀
幹雄偉貎亦竒古戴青葛巾項後垂雙帶若牛耳一
金縷環在頂額間兩頰以青湼之指為翠靨衣長不
能掩脛故時人有哨腿王之目落魄嗜酒每入城市
人爭以酒食遺夜宿土室中人問其故其應如響其
所引書皆世所無有人與之紙落筆數百言或詩或
文多六經中語及韻學古文竒字壬辰兵亂為順天
將領軍所得館於州之瑞雲觀南雲言於將領曰我
不能住君家觀也越三日病卒後有見之於淮上者
又云安邑人小字醜人遊河南鄧州郾城鄢陵等處
詩詞走筆如神禮部尚書趙國臣暨中州高士胥師
事之遺詩見藝文
隰州
宋
丘長春隰州人建隆間隱祈真觀修鍊一日空中仙鶴
繚繞駕空而昇留詩曰生死朝昏事一般幻泡出没
水常閒暉光現處躍烏兔元景開時納海山揮斥八
紘如咫尺吹嘘萬有似機關狂詩落筆成塵垢寄在
詩人妄聽間(此與棲霞丘祖乃二人也)
曹仙媼擕幼女引一犬至大寧馬鬭關息大柳下左絜
鐵鞋跟已穿右握鐵杖滑如玉招水工求渡工以水
漲拒媼微笑遂擕女引犬步水面徑達東岸登石龕
中時羣犬隨吠居民趨視之媼與女胥示寂犬亦化
矣一境大駭為塑像祀之有禱輒應元人郝季隆有
碑記
金
仙姑馬守明永和民家女母夜夢玉童駕鶴自空降於
庭曰暫寄汝腹覺而有娠幼敏慧及笄不事女工曰
繁華非我志也既而父母喪謁甘泉女冠張妙清為
師居三載適絳州舍李氏越明年上元日無疾枕肱
而逝三日復甦語人曰予暫遊紫府會羣真耳自是
不復榖食能前知吉凶疾者不假砭藥呵禁頓愈歲
旱蝗設壇密祝三日雨降蝗滅歲歉化導富室設食
以賑後構菴於山林南社莊棲真養氣至至元戊寅
二月望日沐浴更衣大集徒衆留一絶云七朵金蓮
數暫來人世間闕功今補足紫府却歸還筆落端坐
而逝年六十有四
明
雲峰觀道士不知姓名萬歷己酉入水簾洞内四日始
出登千百尺石崖如履平地常坐樹杪絶榖不食年
許語人曰吾遊名山遂去莫知所終
李金仁隰州人修鍊祈真觀不解衣者三年餽遺却不
受移坐瓦窰坡三年不語亦不履後復移坐洞山上
(以上仙)
元
普資姓李氏隰州雲強里人幼師事汾州僧淨誾廣通
法論建崇福寺趙德元記
明
大柄俗姓張隰州人七歲披剃經懴大藏胥通精醫術
夀八十無病坐化
無名僧嘉靖間住大寧縣西道教村土人房芝供養之
後火出鼻中焚其殼芝築龕瘞之
國朝
道興字聖圓俗姓胡隰州妙樓山石室僧也苦志焚修
州人請住天寧寺南遊金陵六年募兩浙總制郎造
檀佛千六十尊又遊太原汾州歸建層臺高閣為隰
偉觀(以上釋)
山西通志卷一百六十
