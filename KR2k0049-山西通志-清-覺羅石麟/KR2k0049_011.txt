山西通志卷十一
關隘(三)
大同府
大同縣
大同縣長城東起鎮川堡西止拒牆堡
明鎮邊堡制鎮邊一墩長城上有臺東接陽和靖魯堡
新界石墩鎮邊堡界首又西為三墩北對關子溝又
西為四墩北直關兒溝又西為七墩南直聚樂城長
城址南有土溝又西為九墩北直洞子溝又西為十
二墩北直舊榆溝又西為十六墩鎮邊堡界止為垣
十里今隸鎮川堡汛
明鎮川堡制鎮川一墩東接鎮邊十六墩鎮川堡界首
繇鎮川東垣外為塹繇鎮川西垣外為重垣自鎮川
一墩起至助馬堡西保安堡止又西為鎮川五墩西
北直新榆溝自新榆溝西垣外胥有墩又西為鎮川
七墩北乃漫坡也墩北有横土溝墩南長城址有豎
土溝二又西為八墩北對平灘又西有小關又西為
九墩北直大鹽窊舊鹽窊南直鎮川堡又西為土溝
二又西為十一墩北直尖山又西為十二墩北即小
鹽窊也又西為十四墩北直土塘山又西為十五墩
北直榆溝門南直鎮川堡河源榆溝門以西胥溝也
自此至保安堡重垣内胥有塹又西為十九墩北直
牛心山山左右胥榆溝也鎮川堡界止為垣二十五
里
明宏賜堡制宏賜一墩東接鎮川十九墩宏賜堡界首
又西為三墩四墩泉繇二墩間三暗門入垣外榆溝
十墩至宏賜四墩止又西為六墩北直葫蘆海又西
為七墩葫蘆海水繇二墩間暗門入即如渾河之源
鎮川堡水所滙也又西有鎮羌堡在垣之外重垣之
内北對三山焦山自鎮羌堡西至左衛寧魯堡大卯
條墩胥有塹又西為八墩垣外水口六墩自此始水
口墩南又有月牙六墩又西為十墩北直九十九泉
明有議事臺南直宏賜堡宏賜堡又南直孤山又南
直河外大同鎮城又西為十二墩北直柳河尖山又
西為十三墩北直野口門門垣外野口八墩自此始
又南為十五墩南直河南雷公山宏賜堡界止為垣
二十二里
明鎮魯堡制鎮魯一墩北直石關嶺東接宏賜十五
墩鎮魯堡界首又西為三墩北有黑山兒墩又西
為四墩北直周家嶺垣内有土溝又西為六墩北
直水泉兒南直河南鎮魯堡又西為七墩有小關
北直石泉又西長城址南北胥有土溝又西為九
墩十墩十一墩胥有土溝十墩北有長坡垣暨重
垣勢胥凸而北十一墩北即拒牆堡也在垣之外
重垣之内又西為十三十四墩二墩中有雙溝入
暗門北直平山又西為十五十六墩北有深溝南
直河外左雲石佛寺堡即石佛口也又西為十八
墩北直羅村北山又西為十九墩北直水泉營又
西為二十墩鎮魯堡界止為垣二十九里今隸
得勝堡汛
明鎮河堡制鎮河一墩北直黑山東接鎮魯二十墩
鎮河堡界首又西為三墩垣内有土溝又西為四
墩北直羅村西山垣形迤向西南墩左右有雙土
溝水口又西為七墩北即拒門堡也在垣之外重
垣之内有關又西為八墩有小關又西為十墩左
右胥有土溝北直沙溝南直鎮河堡又西為十三
墩有護墩垣北對小沙溝又西為十六墩有小關
鎮河堡界止為垣二十一里今隸拒牆堡汛又
西則破魯堡界拒牆堡今隸大同拒門堡今隸
左雲
鎮邊堡北少東八十里堡方一里高三仞厚二仞明嘉
靖十八年築
聚樂堡東六十里東至陽高縣治六十里西至大同縣
治六十里南至渾源州治一百二十里北至鎮川堡
界四十里西北到鎮川堡四十里東北到邊牆堡
方三里高三丈一尺厚二仞餘門樓二明天順三年
築弘治十三年展築分駐守備一員天順時朝議
以鎮城孤峙旁無輔衞乃東城聚樂西城高山以為
左右兩翼成化十九年秋亦思馬因復入掠左參
將劉寧將兵三千遇之聚樂站西連戰敗之復敗之
白登柳林又追敗之小鵓鴿谷嘉靖十二年十月
總督劉源清駐聚樂堡討叛兵十三年正月吉囊青
台吉援叛兵源清戰不利嘉靖二十三年巡撫詹
榮以大同無險乃築東路邊牆百三十八里堡七墩
臺百五十四又以近邊宏賜諸堡三十一所延亘五
百餘里膏腴田可數十萬頃奏請召軍佃作復其租
徭移大同一歲市馬費市牛賦之許論九邊總論
高山聚樂二城堡蓋在鎮城兩腋間募軍分駐則按
伏之費省犄角之勢成給事中王亦疏大同固為
重鎮矣臣請增戍於高山聚樂二堡以為之翼
鎮川堡東北五十里東至聚樂堡界四十里西至助馬
堡七十里西南到大同縣治五十里北至邊牆五里
東南到聚樂堡四十里東北到邊牆堡方一里高
三仞厚二仞餘門樓一明嘉靖十八年築分駐守備
一員景泰元年二月也先率衆入副總兵郭登提
兵北水頭夜二鼓寇連營至登召將士問計或言衆
寡不敵宜且退軍登奮曰軍已去城百里一退則必
為敵所乘何以得達敢言退者斬於是徑薄寇營登
先登陷陣遂破之追奔四十餘里至栲栳山而還斬
首二百餘級嘉靖三十一年三月平虜大將軍仇
鸞出師鎮川堡至貓兒莊遇伏士卒死傷二百餘人
三十八年俺答自大同鎮川堡入轉掠東西二城
搶風崖東四十里乃大同東路之險阨也
得勝堡(即宏賜堡)北八十里東至邊牆三里西至拒牆堡二
十里南至大同縣治八十里北至邊牆三里東南到
鎮川堡堡方二里高三仞厚二仞餘門樓二明嘉
靖十八年築(舊為紅寺堡在北五十里周一里二十步高二丈三尺明正統元年築)明
嘉靖三年巡撫張文錦議於紅寺臚圈窯山墩水盡
頭沙河堡設屯戌而文錦用法素深三標下郭鑑等
遂殺參將賈鑑叛出塞營於焦山及撫之還城又害
文錦水口諸堡悉廢後總督毛伯温行邊至鎮條上
諸設官添倉事宜於是巡撫史道總兵梁震同規度
以洞子溝地險移置稍西名鎮邊堡水頭地僻移置
稍東名鎮川堡沙河地沮洳移置河南名鎮河堡紅
寺仍舊改名宏賜又於宏賜西置鎮魯堡號曰北路
置分守參將駐宏賜堡諸堡置守備募人墾田為軍
毛伯温創立五堡疏舊堡俱狹隘坍塌且不繫要
害祗取宏賜堡居中展修十分之六迤東二十五里
取鎮川堡展修三分之一又東二十五里地名南車
房新立一堡名曰鎮邊宏賜堡迤西二十五里地名
護保村新立一堡名曰鎮魯又西二十五里地名好
女村新立一堡名曰鎮河以上五堡俱當要害且勢
相聯絡各部新召軍士編成行伍宏賜堡居中展修
廣闊編軍一千一百名鎮川等四堡各六百名巡
撫史道創立五堡疏鎮城迤東六十里洞子溝之南
舊原設堡四匝溝岔道路崎嶇轉輸救援一時不可
猝至該堡稍西地名南車房土脈肥厚地勢高阜就
此創立一堡與關頭北車房等處相距寇不敢直犯
腹裏採掠安子等山及聚樂等處矣及鎮城東北四
十里水盡頭原有舊堡地僻殊非險衝土乾不便汲
水仍移向稍東平岡之地則四望豁敞戰守得宜矣
又紅寺舊堡在鎮城正北當諸邊適中之處原額堡
規度狹小氣槩不雄况經歲久風雨披塌今當開展
擴充中開多增軍馬於此營諸路兵將若遇寇警互
為傳報眞有一呼千應之勢也又紅寺稍西有張布
袋紅土等溝俱係常年暗通寇路不有所處則紅寺
雖存未免孤立無助西二十五里有護堡村正當前
溝通會之地於此立堡則東援紅寺北控諸溝一應
零星之賊無從潛地而入矣又西五十里沙河舊堡
設在沙河北岸然坐陷淤泥之間今移其所於河南
好女村立堡則北距河險東與護村等處聲勢聯絡
賊騎不敢南渡矣紅寺改名宏賜堡南車房改名
鎮邊堡水盡頭改名鎮川堡護村改名鎮魯堡沙河
堡改名鎮河堡宏賜堡周三里五分高二丈五尺厚
二丈五尺餘四堡俱周二里三分高厚各二丈五尺
宏賜堡設參將立把總四員鎮邊四堡各把總一員
管貼隊官旗共一百四十員名西北一帶深挑壕
塹一道沿壕築立墩臺各設旗軍哨守五堡之外又
生一藩籬矣東自陽和西抵高山俱接陡山一百
六十餘里深一丈三尺壘土為牆一丈四尺上下二
丈七尺寬一丈五尺沿壕外二里築墩臺一座共六
十餘座每墩起屋二間合為一間宏賜堡稍東南
十餘里五堡分中處所一山特起舊名平山絶頂為
平地膏腴千頃升巔四望五堡俱在目中方向極為
眞的凡標號招傳合散呼斥遠近可以畢見於其上
創一小堡名為會遠中設公館以為發兵之地更立
一墩臺置官軍哨守總督翁萬達乞錄毛伯温疏
五堡為雲中腹背之地北逼沙漠南翼鎮城東亘陽
和西連左衞又曰三面開耕一面禦敵明初以斷
頭馬頭二山之空而置大同毛伯温復以大同之北
鮮扞蔽而置五堡嘉靖十五年八月俺答由紅寺
口入遂掠渾源靈邱十九年七月由宏賜東口入掠
至靈邱復由宏賜東口而出于愼行郭康介公宗
臯傳明年五月俺答再入雲中公遣將斬九十級會
寇數騎潛入邊御史胡宗憲夜趨總兵張達擊賊達
謂寇有伏兵夜出不利請待旦御史曰若欲墨吾白
簡邪達不得已以二百騎夜出至紅寺堡寇衆大入
圍之數重達與副將林椿皆死焉公在陽和去敗所
二百餘里趨發兵往救至則無及三十一年俺答
由宏賜堡下渾源趙炳然分布秋防疏大同總兵
官移駐宏賜一則適中調度一則東西援勦副總兵
統竒兵仍駐左衛一則控制雲西一則南援威平遊
擊統遊兵移駐懷仁一以防禦山寨一以捍衛朔應
游擊統遊兵移駐陽和一以南遮洪蔚一以便援雲
東總兵移駐懷安游擊一駐西城一駐陽和
鎮河堡明分駐操守一員
拒牆堡北少西八十里東至得勝堡二十里西至邊牆
三里南少東至大同縣治八十里北至邊牆一里西
南到助馬堡堡方一里高三仞厚二仞餘門樓一
明嘉靖二十四年巡撫詹榮總兵周尚文築分駐守
備一員
彌陀山在拒牆堡北周尚文破敵於此金志宣寧有
官山彌陀山石碌山金托克索嘗領偏師破雲中
諸山寇盜
牛皮關東六十里牛皮嶺下唐志雲中東有牛皮關
金志大同有牛皮關
牛皮嶺東六十里高一里盤踞十里北連採掠山南連
土坡山下有牛皮關
東奕峪西南四十里
尖峪口西十里
石佛寺口西三十里左雲縣東一百十里有牆堡前衛
有石佛寺堡
黑峪口西四十里
營盤溝北七里隂山道唐志雲中有隂山道青坡道
皆出兵路
小石口(一名小寺口)北二十里前衛有小石寺村堡
大石口(一名大寺口)北二十里
野狐嶺北二十六里嘉靖十七年九月俺答先由陽
和入總兵梁震副總兵戴廉游擊王陞督兵赴之既
而由野狐嶺犯鎮城都御史史道率都指揮徐珏等
以步卒陣於城東東塘坡寇遂南掠至懷仁乃退
孤山灣北四十里邊汛多會於此
開山口東北四十里東通陽高縣自北而西有小石大
石二口又折而南有黑峪尖峪二口山口有開山
谷雲中志東北五十里陽高十里河發源邊外由守
口堡之開山口入郭登初至大同士卒可戰者纔
數百馬百餘匹不數年馬至萬五千匹精卒數萬又
嘗以意造攪地龍飛天網鑿深塹覆以土木如平地
敵入圍中發其機自相撞擊頃刻皆陷又倣古製造
偏箱車中藏火器上建旗幟鉤環聯絡布列成陣戰
守均有賴焉余子俊議軍務事一修理邊備如大
同中路起西至偏頭關接界去處止東西地遠六百
餘里地勢平坦無可據應調集中西二路征操馬步
官軍并屯種官軍舍餘人等做與墩樣從中路起隨
小邊故址每二里築立墩臺一座每座四面根脚各
闊三丈高三丈對角做懸樓二座長闊各六尺空内
挑壕塹闊一丈五尺深一丈計用做工人五百土近
者十日可成一座姑以一萬人十日計之可成二十
座一月可成六十座兩月可成一百二十座聯絡二
百四十里各以十人守備非但瞭望得眞多備鎗砲
等器可以四面擊賊以平日試打鎗砲驗之可致三
四百步今以兩墩鎗砲共擊一空中停去處止有三
百六十步決無不可擊至之理其大同東路另起一工
宣府從西路與大同接界去處總起一工丘濬墩
堡議墩臺相去遠近當以火光可見礟聲可聞為限
宜於外墩之内每二三十里各為總臺數處以次通
報城中其墩之制高必極望墩之下於三四里間四
週俱築為土牆高四五尺長七八尺許橫斜錯亂彼
此相入又須委曲然後可行使馳騎不能侵近其墩
之上除候卒自持口糧外常蓄一月水米若夫烽燧
之制古人晝則燔燧夜則舉烽偶逢風勁則煙斜而
不能示遠值霖雨則火鬱而不能大明宜於墩臺之
上立為長竿分為三等上懸紅燈以燈數多寡為緩
急衆寡之候所謂紅燈者鍛羊角效魚魫為之而染
以紅遇夜則懸以示衆數百里之間舉目可見王
道中翟鵬行狀壬寅七月廷推總督宣大偏保并節
制山東河南公乃挑修大同壕牆一道深廣各二丈
且壘土為牆高復倍之延袤三百九十餘里添築新
墩二百九十二座護墩堡一十四座添設守備操守
十四員起蓋營房一千五百間得地一萬四千九百
餘頃以地募軍每軍給地五十畝得軍一千五百名
事半工倍省費數十萬計初總督翟鵬議鑿長塹
後撫鎮漸築城垣及增築靖魯五堡滅狐九堡鎮羌
四堡大同西北號為重障二十五年總督翁萬達集
都御史詹榮總兵周尚文議曰塹可填渡且不利拒
守故必城長城長城必有臺利於旁擊臺必置屋以
處戍卒近城必築堡以休伏兵城下留數暗門以便
出哨又曰自陽和至宣府李信屯舊無城自丫角山
至陽和舊有塹或城而不固三月令通築長城補故
剙新凡三百餘里敵臺暗門稱是增築保安堡設兵
戍守又多築土堡於内以屯伏兵後又計李信屯道
里及宣大援兵節度行之明初以宣大為重鎮建
將屯兵號曰兩鎮嘉靖十九年大同失防太原告急
始添置太原寧鴈汾潞兵將繕紫荆倒馬平刑寧鴈
邊隘至秋徵兵防戍如宣大號内邊總督翁萬達具
奏曰山西起寳德州黃河岸歴偏頭抵老營二百五
十四里大同西路起丫角山歴中北二路東抵東陽
河鎮口臺六百四十里宣府起西陽河歴中北二路
東抵永寧四海冶一千二十三里共一千九百二十
四里險在外所謂極邊也山西老營堡轉南而東歴
寧武鴈門至平刑關八百里又轉南而東歴龍泉倒
馬紫荆插箭嶺浮圖峪至沿水口千七十餘里又東
北歴高崖白羊至居庸關一百八十餘里共二千五
十餘里皆峻山層岡險在内所謂次邊也外邊西連
延綏東距薊州勢相犄角屏蔽京師内邊惟紫荆寧
鴈通外次居庸倒馬餘稱腹裏矣外之不禦内安可
支故論者有脣齒之喻又有門戶堂奥之喻欲窺堂
奥必始門戶脣不危則齒不寒理所易曉山西舊規
守偏老一帶歲撥班軍備禦大同内邊則但存防守
隘口之兵以為大同聲援原無擺守例也宜罷徵兵
於内省分鎮兵於外藩外備既嚴則内境無患其内
關額設兵馬照額存留以復舊制詔從之二十六
年三月既議併守於是丫角山以東至陽和靖魯堡
增修長城彌陀之役俺答雖奔北而堡人懼二十
八年五月總督翁萬達與都御史李仁計下令城外
塞塞如偃月形東西皆附於舊塞暗門敵臺如制
三十年十二月俺答寇大同時兵部侍郎史道開馬
市初翁萬達修築宣大邊垣千餘里熢堠三百六十
三所差完固至是以通市半為俺答衆所毁梁斗
輝邊防議大同城堡六十四座敵臺墩臺共九百餘
座嘉靖中於邊牆衝口等處添設空心甎臺三百座
翁萬達曰宣大山西外邊地有平險路有迂直合
而言之則大同最稱難守次宣府次山西之偏老分
而言之則大同之最難守者北路也次中路次西路
東路宣府之最難守者西路也次中路次北路東路
山西偏關以西恃河為險無待防秋偏關以東則略
與大同西路同焉大同東至枳兒嶺西至平魯城
無山設險氊帽山大黃口鴿子堂野馬川下水海
沙嘴牛站口牛角川駐帳則必犯大同魏正始元
年九月有告蠕蠕率十二萬騎六道並進欲直趨沃
野懷朔南寇恒代詔車騎大將軍源懷加使持節侍
中出據北蕃諸所處分皆以便宜從事懷至雲中蠕
蠕亡遁懷旋至恒代案視諸鎮左右要害之地可以
築城置戍之處皆量其高下揣其厚薄及儲糧積仗
之宜犬牙相救之勢凡表五十八條唐順之左編
金宗翰傳金人初犯太原孫翊與折可求隨援之可
謂勤矣然當宗翰自雲中悉衆侵太原時翊在朔州
由馬邑懷仁東去雲中無數舍之遠可求在武州由
武朔東去雲中路近於交城皆是坦途若翊與可求
會麟府武朔之師并力以擣雲中時宗翰之徒骨肉
財寳盡在雲中敵必倉皇歸救根本太原之軍自可
從後襲之孫臏走大梁而救韓皆此道也宗翰失意
則宗望亦喪氣矣宋宣和末金人圍太原勢張甚
知朔寧府孫益被命救太原或言不若引兵北擣雲
中彼之將士室家在焉所謂攻其所必救也益曰此
策固善無違君命因躍馬冒圍至城下張孝純不肯
啟門遂死之
沙河堡西北六十里周二里三十步高二丈五尺前衛
哨馬營
懷仁堡西南八十里周三百五十五丈八尺高二丈七
尺壕深一丈七尺明永樂九年築
趙麻堡南一百二十里周一百三十丈高三丈壕深一
丈五尺明永樂九年築
第三祚堡南一百二十里周一百三十丈高二丈七尺
明洪武七年築
長安堡東南五十里周二百二十四丈高三丈八門後
存二
神泉堡東一百二十里周一百二十丈高二丈壕深二
丈四尺門一
漫流堡東一百四十里周二百八十丈高三丈壕深二丈
門一
聚樂堡東六十里高山堡南六十里許家莊堡
懷仁縣
大峪口西南四十里大峪口村高二十丈有奇盤曲二
里連左雲縣四峰山大峪山路甚廣可行車南通
鴈門關西通左雲右玉諸城堡明時撫按擇地創城
址不克立商販往來率繇峪口匪止大朔二郡也
大峪河南四十里通大峪口大峪口墩懷仁之
大峪口左雲之紅羊峪形勢相連胥四峰山阻隘也
(上有鵰窩寺山碬鵰巢今尚存猶雁門之鵰窩梁也)
鵝毛口西北十五里鵝毛口山西通左雲右玉鵝毛
口墩
偏嶺口西南五十里北有大峪小峪蘆子阿毛四口
楊博疏大同五堡修飾完備但東長峪係大同三關兩
鎮接境之地宜建城設兵以為一勞永逸計(一作偏頭口)
四老口西北四十里四老溝在縣北四老溝墩距
城五十里有四老溝村
峪口鵓鴿峪口西三十里陳家峪口西北二十里
相傳楊業敗處馬什嶺口小磨口西十五里石
井口西十五里石井山石井口墩吳道口西二十
里炭嶺口西二十五里蘆子口西南十五里蘆子
墩小峪口西南二十里小峪河通小峪口牙余
山紅山峪口西南三十五里薛家莊河通紅山峪口
西安堡在縣東設操守一員官兵一百名雲中志西安
橋東南三十里跨桑乾河
日中城堡在縣南金志懷仁有早起城日中城
陶家寨西安堡鎮子堡七里寨黎家寨五
里寨晏頭堡清水河堡閻家寨乾溝堡
趙馬寨南河堡上南頭堡白家堡三作堡
南家堡新莊子堡拳伏寨何家堡蘆子
村鵝毛口村石井村紅山峪小峪口村
黑里寨北七里寨三臺嶺里八莊堡狗家
寨四老溝後所屯堡王剛寨凍牛坡腰
塞村馬家莊
山隂縣
大于口黃花嶺西縣北
胡峪口在東南(詳代州)
水峪口在西南通代州南山大小十餘口
榆林口南三十里沙家寺南
岱岳鎮北三十里
辛行舖在縣西河陽堡西北三十里下安銀子西
北三十五里周家莊北四十里雙山子東北四
十里帳頭舖西南三十里故驛村南十五里
沙家寺南三十里永寧城北五十五里神泉堡
西北六十里南辛寨南二十五里劉家嶺北二
十里高小疃北三十里北辛寨東二十里河
曲堡西北三十里高鎮南二十里
應州
黃沙口東南六十里北接牛槽峪南通大石口
茹越口南四十里設巡檢司西接胡峪口其間有峙峪
小山門峪龍灣峪箭杆峪明樞峪狼峪神堂峪水峪
馬峪東安峪西安峪十一口茹越山南三十里接
繁峙界林木深蔚書堂巖茹越山内龍灣山南
四十里茹越口東有龍王堂龍灣峪西南四十里
南通水峪口東有五人盆子沙家赤口四峪南通胡
峪口又有東寺西寺白樹棘料石門寬峪當吊七口
微有小徑小山門口南四十里峙峪口正南四
十里
北樓口東南四十里南通繁峙縣朗嶺關設北樓營東
有黃沙徐峪康峪三口西有牛槽大石小石三口
小石口巡檢司
胡峪口巡檢司西南六十里
黃花岡西四十里趙武靈王略地北至無窮之門登
黃花之岡其勢與城相低昂後魏天興六年九月
行幸南平城規度灅南面夏屋山背黃花堆將建新
邑護駕岡南三十里相傳魏孝文帝駐蹕於此茹
越里有護駕岡村趙覇岡東二十五里南北橫卧
右腋下即渾河安邊鎮東二十里司馬鎮西一
十五里大羅鎮南四十里神武鎮北四十里(元好)
(問詩南北東西俱有名三岡四鎮護金城)
蕭家寨侍中莊北小站曹娘子義井村韓
家房劉霍莊北房兒三門城(九堡官守)中河
南馬莊門家寨東河石橋兒上橋頭黃
巍子大西頭(八堡自守)
渾源州
磁窯口關城南十七里恒山右脇路通靈邱明洪武四
年築堡設巡檢司磁窯峽口城南十里上有磁窯
天險四大字磁窯峽水城南十里東西分流一引
入城今塞樓閣虹橋磁峽口内兩峽鑿孔駕巨梁
搆樓於上據以守口可稱天險唐李白書壯觀二字
刻磁峽東崖上(石孔不計數在磁峽口兩崖)遼神册初蕭阿固齊
徇山西諸郡縣下之天贊初與王郁略地燕趙破磁
窯鎮楊述程登恒山記南行十里許至磁窯口兩
岸峭削如門大類劒閣諸峽泉流峽中奔瀉□□如
建瓴而北為神川川之東鑿石壘途草橋木磴又大
類連雲諸棧上有石窟架閣猶餘橫木數千蠡剝欲
盡傳者以為宋初把守三關處也西峽在磁窯峽
西南三十里王濬初天賜禪林記恒山下為大峽
乃燕趙所由路循峽而南三十里與燕趙路岐轉入
西峽為天賜溝兩山壁立罅處如巨靈斧劈狀繇陿
徑直上百弓許至山腰稍阜為石窟窟高數十丈縱
倍之橫又倍之中有古刹顏曰天賜禪林
亂嶺口關城東四十里恒山左脇路通廣靈明洪武七
年置巡檢司後裁亂嶺關堡
大寨頭關城東南一百一十里東南連紫荆關明洪武
九年置蔡家峪巡檢司後裁
李峪口城西南十五里南通代州北樓口磁窯口西
八里李峪村堡
大小凌雲口(又名大小峪城)西南三十五里南通北樓口磁
窰口西南十里凌雲口堡
王莊堡南九十里明嘉靖初建萬歷十年重修甃砌以
甓牆高三丈雉堞六尺垜口五百二十有六樓櫓一
十二周六百一十七尺南北二門甕城高二丈五尺
壕闊一丈深七尺形勢雄固王莊驛州南九十里
明設操守坐堡二員百總二員馬軍十名馬十匹步
軍一百九十名
獨爐寨西南峰上石板寨西南峰上搶風嶺墩在
青磁窰峽南孫臏寨在南山新安寨在東北
張家莊堡武村堡東十里沙嶺舖堡沙窟陀
堡沙河村堡大磁窰堡青磁窰堡峪南溝
堡小道溝堡羊頭崖堡牛還峪堡撘柯枝
堡金峰里南六十里湯頭堡蔡家峪堡郝
家寨堡荆家莊堡西南二十里寇家寨堡西四
十里水磨疃堡西十八里寳峰寨堡下凌雲
堡東威毛堡西南二十五里西留村堡西北二
十五里韓村堡西北十五里蔡村堡北一十二
里窟陀舖堡車道口堡窊衷堡黎園里西
北五十里
靈邱縣
東河南村寨西南三十里太白西壁野窩嶺兩山虎踞
中界溏河舊設高墩於兩峰上河南岸居民築土堡
自衛野窩嶺西南三十里為行旅入鐵嶺口孔道
山半有舊礦洞地多虎靈邱南至鐵嶺口一百三
十里東河南村西至蔡家峪十里渾源州界東南
八十里接阜平界山徑叢雜馳騁為難
鵝毛嶺南七十里距村甚遠路多叢雜
隘門山即石門口也縣東南二十里蔚州西南四十里
路通靈邱廣昌二縣壁立直上徑最險隘溏河經行
其下晝夜時作鼙鼔聲冬春水漲至山足梯路胥絶
後魏置義倉宋設關防以稽行旅舊名隘口關宋楊
延朗嘗守此明洪武間置高峰隱天深溪埓谷石
門故城在渾源州西南一百三十里西北去大同府
二百七十里隘門一名石門唐同光二年李從珂
為突騎指揮使戍於石門及明宗自魏而南從珂率
戍兵自曲陽盂縣馳出常山以追明宗明宗兵少得
從珂兵在後而軍聲大振吐渾赫連鐸為晉王所
破部族益微散處蔚州界中莊宗時有首領白承福
為都督賜其姓名為李紹魯終唐時常遣使朝貢晉
天福中成德節度使安重榮招之承福等乃自五臺
山入處并鎮忻代胡嶠陷遼記軍都明日又西北
入石門關關路崖狹一夫可以當百隘門口巡檢
司
鎗嶽嶺東二十里石磴直上數千仞鑿壁數十盤蟻附
而登數步一息石齒胥斧鋸痕壤界蔚州廣昌
義泉嶺北三十九里山勢少拓一嶺當關名義泉嶺(路平)
(坦獨慳於水)為廣靈蔚州孔道
鄂道山(土人名仁道峽)東北二十里奇險過隘門兩峭壁笏立
數千尋山樹糾結溪路闊數尺裁容騎仰視天光一
線非子午不見日月暑月不敢行恐驟雨水暴漲亂
石蜣轉而下也
直谷關唐地理志靈邱有直谷關其北有大安鎮今關
隸廣靈
孔嶺關在縣北
三墁寨東十五里頂有三墁水南寨西南五十里高
四丈餘北有河水寨此寨在水南牛攔寨東南六
十里高五里觀音寨西北六十里有廟順城寨
南一百里高五里峭壁如城白曠村沾峰寨召
栢村雍泉寨門頭村深溝寨劉家村賈金寨
澤水河石角寨石番村龐金寨張家村高崖寨
東駝水温石寨大澗舊寨明正德十一年都御
史李鉞起鎮西口東至靈邱縣俱增墩築垣
廣靈縣
直谷口南十五里靈邱要路兩崖壁立一徑幽香仰視
天光裁窺尋仞泉自南來或滙或流觸石則鳴行人
蟻銜走澗中肅然股栗近因夏流漲漫冬積層冰改
道峪左紅沙坡設兵守焉長城在直峪山漢元光
五年築遺址存峪内灑雨泉沙隙突出北入壺河
唐志靈邱有直峪關其北有孔嶺關雍熙二年
天武軍荆嗣從田重進譚廷美率師入遼境戰飛狐
口遼師不利重進引全師進至飛狐城北遼將大鵬
翼率衆復至重進數戰不勝命嗣出西偏麾兵薄山
崖以短兵接戰遼兵敗斬百餘級散卒千餘悉降追
至河槽復擊退餘衆屯土嶺裨將黃明與戰不勝嗣
謂之曰汝且屯兵於此爲我聲援我當奪此嶺遂力
戰追奔五十餘里抵倉頭而還又領招收卒千人克
倉頭小招二砦黃明與戰克直峪砦命嗣屯焉數日
遼人復致師重進召嗣合戰悉走之奪礟具鎧冑賊
乘夜復圍直谷石門二砦重進遣嗣以精兵五百濟
之嗣曰敵二萬餘今援師甚寡難以解圍譚師屯小
沼綰兵二千願間道以往邀其策應中夜匹馬詣廷
美廷美曰敵勢若此何可解也嗣曰請移全軍就平
川植旗立隊明擇三二百人張白旗於道側彼見旗
幟綿亘遠甚謂大軍繼至嗣自以所部五百疾驅往
鬭必克其砦廷美許焉一日凡五七戰遼兵遂引去
咸如嗣所料
紅沙坡口明景泰元年六月也先寇蔚州少保于謙議
增紫荆倒馬屯兵兩鎮三關志兩關者畿甸之重
障而蔚則兩關之外藩也故安畿甸者重兩關謹兩
關者愼蔚夫蔚南山即古所謂代谷也壁立峻絶可
謂天險東之九宫西之直峪則林木疎薄險以漸平
蔚南山天險峻絶更西則紅沙坡直峪明嘉靖二
十三年故道也
林關峪口西南四十里林管山路通靈丘東臨絶澗西
依危崖谷深林密明景泰間徙平嶺關巡檢司於此
今靈丘路營分兵守戍明志西有唐山口六郎
城在林關峪相傳宋楊延朗築遺址尚存上有勤漢寨
祝志東三十里有直峪口又東十餘里有唐山口
及樺澗嶺火燒嶺二口俱險峻楊博事宜疏内通
外達有磁窯口林關口唐山口直峪口紅沙坡口石
門峪口大檀口北口柳河口九宫口永寧口松子口
三澗口共十三口俱係沿邊緊要一帶口分磁窯口
内有銀鎈驛馬嶺石門峪口内有鎗頭嶺北口内有
黑石嶺四口雖係内口亦為要害嘉靖十九年前項
隘口軍少不敷把截宜添撥以資控扼
樺澗嶺口東北四十里路通西城山險徑狹馬不並馳
(一名樺欄嶺)
火燒嶺口西北六十里路殊寬坦不煩攀躋嶺脊砌石
為邊依崖駕嶺延袤數十餘丈明時設兵守之踰牆
為天鎮縣界徑復狹隘澗道危險行人銜尾登降峻
峭不能留足舊志山石如爛今有草(遼志弘州有白登山亦曰)
(火燒山有火井)
夾石溝北四十里大山折西磴道盤旋馬不並馳大
山在縣北三十里碥道直躋峻而不險至嶺巔差廣
漫復聳一山名平原堝形如離堆高插雲表北瞰陽
和寨南望太白峰宛在指顧間道通天鎮陽高折西
夾石溝為縣北界磴道狹曲乃縣北之屏障也
石梯嶺西二十里渾源要路自麓扺巔石磴攀躋今漸
平治
焦山砦東北十五里焦山村明洪武間築周二里十步
牆高二丈五尺
加斗砦東南十五里加斗村明洪武間築周一里二百
步牆高二丈五尺壕深二丈
土嶺砦西二十里明洪武中築周二百步牆高一丈五
尺壕深一丈
瓦房砦東北三十里瓦房村明洪武中築周二百步牆
高一丈五尺壕深二丈五尺
順城砦牛欄砦
廣昌縣
紫荆關縣東北一百里浮圖峪(一名浮頭峪)縣東三十里
鐵嶺下相傳唐太宗征劉黑闥屯兵於此明景泰三
年建城今直隸紫荆關設把總一員防守明紫荆
關參將管本關并沿河馬盤石竒峰烏龍潭諸口
東至易州治繇浮圖峪紫荆關東有野狐浮圖孤
山鐵嶺諸巒墩障星羅紫荆孔道宋歐陽修侵地
界疏遼近侵過銀坊冶谷地界夫山西道路有三十
餘處皆可行兵其險要控扼在於軍城銀坊等路今
輕易委敵則北寨王柳等口漸更來侵一旦寇以大
兵渡易水自威魯之西平陸而來以奇兵自飛狐出
西山諸口而下則我腹背受敵矣此蓋兵法必爭之
地也銀坊路即浮圖峪經銀坊村東南七十里至
紫荆關路距關二十里明葉盛疏切近邊關莫要
於居庸其次紫荆又其次倒馬又其次白羊楊博
明戰地疏去歲浮圖峪之戰陳鳳偶據山坡而大勝
朱玉不知據山而稍挫是其明驗楊博修要害疏
論紫荆倒馬之勢紫荆雖負山臨河不足以據一關
之樞西則白石口極為平漫堪馳十輛東則馬水口
外臨廣谷内無完城且相去紫荆三四百里倉卒有
警應援不及倒馬則落路吳王二口均為要害又切
近茨溝等村臣所憂者不在紫荆正關而在馬水白
石不在倒馬正關而在落路吳王魏時亮察險控
要疏紫荆全恃三隘口為外戶曰烏龍曰寧靜曰浮
圖宜盡寨間道加掘濠塹惟留一路以至西水溝拒
馬河帽兒山夾河口沿河上流及插箭嶺馬水口廣
昌之橫嶺並宜選識形險善計畫官員備加查踏隨
地勢以築臺墩以加橋牆長嶺兒口縣東四十里
添橋兒口縣東四十五里虎張口縣東五十里
烏龍溝口縣東六十里今直隸設千總一員防守
寧靜菴口縣東南二十里(一作東三十里)路通易州五回
嶺明景泰三年築城今紫荆關設管總防緝口接
浮圖峪五回嶺即五虎嶺洪武六年淮安侯華雲
龍上言塞上諸關東自永平薊州密雲縣西至五灰
嶺凡二千二百餘里外通隘道一百二十有奇其官
坐嶺王平紫荆口蘆花寨尤為要害須設險置兵防
守從之唐嗣聖十五年八月突厥默啜掠媯檀趙
定出五迴道去侍御史桓產範斷居庸五迴道以
備突厥元太祖八年春追金行省完顔綱元帥高
琪至北口詔分兵守之遂趨涿鹿出紫荆關敗金師
於五回嶺水經注徐水西出廣昌縣東南大嶺下
世謂之廣昌嶺嶺高四十餘里二十里中委折五迴方
得達其上嶺故嶺有五迴之名下望層山盛若蟻蛭
實兼孤山之稱亦峻崠也徐水三源奇發齊瀉一澗
東流北轉逕東山下水西有三碑石文云太延元年
十二月車駕東巡逕五迴之險途覽崇岸之竦峙
煤窰溝口縣東南二十五里忙兒溝口縣東南四
十里
白石營在白石山縣東南二十五里山峰嶙峋多白石
白石口縣南二十里路通正保明嘉靖三十年築
城今直隸設守備一員把總一員防守楊博修要
害疏紫荆西則白石口極為平漫堪馳十輛故參酌
副使畢竟容之議於白石茨溝議添守備遼太康
九年八月己酉射熊於白石山加圍場使尼格左金
吾衞大將軍葫□口縣東南二十里黃土嶺口
縣東南五十里又東南為五虎嶺半圈子口縣南
二十里
倒馬關南七十里路通唐縣直隸設戍兵水經注關
山險隘最為深峭勢均詩人高岡之病故關受名焉
古名常山關又相傳楊延朗倒馬於此漢張况為
常山關長會赤眉攻關城况戰没明都御史蘇祐
言紫荆關北自沿河口起至倒馬關吳王口止最為
緊要蓋二關山雖險絶河流中斷外恃宣大犄角在
人故必有兵屯保安蔚州或於蔚州之桃花村等處
方為有實且保安桃花去水馬白羊口為近有兵於
此蓋不特南封紫荆之浮圖倒馬之插箭而亦可東
爲水馬白羊地矣若夫龍泉之外有平刑故關之邊
新築補則勢稍緩也梁斗輝邊防議嘉靖間倒馬
龍泉故關等處增置敵臺使烽火相望萬歷初馬水
口紫荆倒馬等關建空心敵臺三百五十六座魏
土地記代南二百里有廣昌城南通大嶺插箭嶺
口縣南三十里相傳宋楊延朗插箭於此今直隸設
守備一員把總一員防守縣南有祭刀插箭白石
狼牙諸山攀崖懸登鳥道羊腸南至唐縣由插箭
嶺祭刀嶺走馬驛過唐河倒馬關插箭嶺迤西南
有下場峪接虎伏溝倒馬關北為上城口黑石
溝口縣西南二十里石城安口縣西南四十里
伏虎溝口縣西南五十里獨山城口縣西南九十
里鐵馬崖口縣西南九十里白道安口縣西南
九十里又西南為大嶺口狼牙川口狼牙口縣西
南九十里相傳楊業敗於此今倒馬關設兵防守
狼牙村在朔州非廣昌狼牙川也狼牙口古名嘉牙
川蘇祐分布人馬疏紫荆倒馬二關山勢雖稱險
絶中冇河流山形糾亂各該隘口隨險分兵勢分力
弱恐難持久且外恃宣大犄角勢又在人密邇内地
易為震動
黑石嶺縣北五十五里石黑坂埈嶺上屬蔚州路設把
總一員防守明正德三年置黑石嶺堡隸宣府南
路宣府紀黑石嶺居蔚州南山中距蔚七十里南
距廣昌縣亦七十里兩山對峙甚巖明嘉靖十六年
六月宣府都御史劉源清言漢塞飛狐示天下形勢
今廣昌黑石嶺者古飛狐也南通紫荆倒馬西入大
同故戒備於兩關不若致謹於飛狐乃築城黑石嶺
形勢考距飛狐之口則常山之險全矣水經注
祁夷水又東北得飛狐谷即廣武君所謂杜飛狐之
口也晉建興中劉琨自代出飛狐口奔於安次即此
魏土地記曰代城南四十里有飛狐門章懷注
飛狐道在今蔚州飛狐縣北通媯州懷戎縣即古之
飛狐口也飛狐口在廣昌縣北二十里恒嶺即
恒山級古飛狐口楊嗣昌蜚狐口記北至蔚南至
廣昌百四十里間古飛狐道也近蔚三十里名北口
即蜚狐口山如兩翼分張皆北向而色紫黯如古
鐵形竪削如指掌杜登春蜚狐口考按蔚州志口
在州城東南六十里隸廣昌屬蔚州酈食其說漢高
塞飛狐之口又驃騎將軍杜茂屯飛狐即此隋曰飛
狐縣宋曰飛狐軍又張守節史記正義曰飛狐口北
古代國也今考之在蔚州大同府志曰飛狐口今之
黑石嶺也恒志止載飛狐岌為常山之支又考飛狐
縣東北即蔚州則黑石嶺界連飛狐岌非口也尹
耕曰古以常山關為重即飛狐岌也漢建武中徙
吏兵於内地置常山關於飛狐級兩鎮三關志宣
大入廣陽惟有二門居庸直其後紫荆當其前由後
必於雞鳴山由前必於黑石嶺即古飛狐道北至
蔚州由黑石嶺北口峪漢文帝後四年寇入雲中趙
屯飛狐口後五年以中大夫令免為車騎將軍屯
飛狐漢建武十三年命王覇與杜茂治飛狐道堆
布土石築起亭障自代至平城三百餘里唐范陽
節度安禄山城雄武扼飛狐塞王忠嗣力爭之尹
耕曰河東勁兵而祿山以范陽為巢亂則西上虞河
東擣其巢故城飛狐扼之而忠嗣先覺也後平安史
功歸郭令為橫塞軍使忠嗣眞智矣哉杜甫漁陽
詩祿山北築雄武城舊防敗走歸其營是甫瞭燕代
之大勢也嘉靖二十三年俺答謀以冬深東入用
馬馱草繩長數丈曰嚼馬而飲之水可支數日攻膳
房堡潰垣而入至蔚州叩南山見峻隘不敢入乃西
出紅沙坡宣府總兵郤永合五戰鋒兵尾其後紅沙
坡路坦而遠凡五日始至廣昌欲斬鄉導者乃急
攻三家村殺三千餘人會其衆食以馬疲拔營歸
而五戰鋒之師遇之李彬戰死餘奔山陳師自遶
獲免
北口峪縣北七十里一綫路通蔚州峪袤四十里吳
繼誠曰兩山壁立中通一路延四十餘里縣北黑石
嶺西繡驛嶺巉巖陡峻東北九宫口松子口西北石
門峪皆天生險隘九宫口縣東北九宮山蔚州東
三十里縣志曰北有黑石北峪松子九宫巉巖陡峻
沙磧崎嶇一線中通兩山壁立按黑石嶺東踰九宮
口西踰直峪口地始少平明洪武九年置巡檢司永
樂十三年塞其東永寧松子二口松子口縣東北
縣志曰東北都巨嶺荒郊絶澗斷崖按蔚州南山一
帶巍險難行惟此口與石門峪九宫永寧松子等口
山峽可通往來大灰口永寧口三澗口石
門峪縣西北按縣西北至廣靈縣治一百七十里由
土巷口斜山又尹朔野曰靈丘關即石門峪今隘門
關在蔚州西南四十里大白山一名石門口置巡檢
司過東有龜峪南通廣昌縣洪武間置巡檢司水
經注曰祁夷水又東北逕蘭亭南又東北逕石門關
關北舊道出中山故關也
驛馬嶺西四十五里即靈邱銀釵嶺巉巖陡絶古志所
謂銀釵嶺湯河峪搶鷹嶺一旅可扼者也
金坡關宋史易州西北乃金坡關
謾尖寨今名蔓菁寨東北三十里栲栳寨西南二十
五里孟良寨東三十里鬭軍寨西南二十五里
鴉兒寨西北十里對節寨南三十里以山水枝
節相對故名胡核寨即樓斗寨南二十里狗兒
寨北四十里夾鞍寨北二十里虎頭寨北三十里
鵝兒寨南二十里青雲寨一名避軍寨南二十五里
夾山堡西北八里南上屯堡西十里北上屯堡西十
里留家莊堡北三十里金家井堡北十五里南韓
村堡北八里杜村堡東南六里賈村堡東北十
里曲村堡東北八里中莊堡東北三十里上
莊堡東北四十里西佛堡西十里艾河堡西二
十里西龍虎村堡東南十里猫于澗堡南五里
廢城子村堡南七十里周村堡東北十里團
堡東西二堡東北七十里南屯堡東十五里香
爐屯堡西北十五里
陽高縣
陽高縣長城東起鎮門堡西止守口堡新界石墩
明陽和衛制不懴溝墩東接天城駱駝巖墩陽和城界
首又西為雕窩崖又西為鵓鴿東西墩北寺兒溝又
西為扒兒口北接鐵裹門迤南直鎮門堡又西為小
鵓鴿口石人口北直中分嶺又西為古巖垣凸而北
北對蘆草溝又西為神峪又西為馬家溝孤山廟溝
又西為大石山北直九州嶺又西為雙窖溝雙巖溝
又西為黑石山又西為天蓬溝寬溝麻黃溝又西為
白石崖北直陽和後口又西為乾溝北對虎隆溝又
西為寺兒溝陡溝又西為營盤溝南直守口河南陽
和衛城又西為蘆葦溝北直石人兒寺兒溝以西石
山側胥溝也又西為黃石崖又西為高長城垣凸而
北又西為楊溝又西為東山北直大峪口自陽高東
山起至大同鎮河十五墩止胥有塹又西為鎮口鎮
河墩垣外河繇二墩間入經守口堡東南流為陽和
十里河鎮河墩南直守口堡守口堡北附長城又有
堡又西為堰兒土溝北對天蓬溝又西為長城水口
又西為尖山兒墩北對雙樹梁墩三山墩陽和城界
止為垣四十里今隸鎮門堡守口堡汛
明靖魯堡制鎮魯墩北直旋風梁東接陽和尖山兒墩
靖魯堡界首又西為鎮湖墩長城址南有土溝二北
直南山墩又西為宋家溝東土溝一西土溝二胥在
長城址南又西為雕窩崖北直口外黑山又西為莊
兒溝碾兒溝紅土溝土溝凡三胥在長城址南紅土
溝南直靖魯堡又西為土關兒長城址南有土溝一
北直平土山又西為北車房西有小關三岐道北出
北直碾兒溝又西為水泉兒長城址南有土溝一北
有望海墩又西為定遠墩北通將軍口又西為沙溝
垣内有土溝又西為舊新界石墩北直大尖山長城
址南有土溝二靖魯堡界止為垣二十七里今隸
守口堡汛
鎮門堡東北二十里大同府東北一百四十里東至天
城衛界四十里西至守口堡四十里南至陽和衛界
三十里北至邊牆半里西南到縣治二十里明分
駐操守一員東路參將所轄北至邊牆為鐵裹門
鐵裹門左右有鎮門東西墩鎮門西為小鵓鴿峪口石
人口鎮門東為西將軍大鵓鴿峪西大鵓鴿峪口東
將軍雕窩崖不懴溝墩乃陽和界首也東有陳家
溝水自口外入經堡東南流入白登河門南為扒
兒口嘉靖十五年九月俺答繇陽和瓦窰水峪鐵
裹門口入葉向高詹榮碑明年俺答復犯中路鐵
裹門鵓鴿峪且將深入嚴兵遏寇衝而遣游騎四出
邀擊斬獲甚多明嘉靖二十四年總督翁萬達自
朔州移府陽和曰鐵裹門水峪口鵓鴿峪非得勇將
守之不可增設鐵裹門諸隘戍兵八月總督翁萬達
遣故總兵張達將左部儒士尹秉衡生員張霆佐之
降者火力赤千戶烏馬勲為之前援鐵裹門以其夜
至隘既而俺答果至達秉衡挽強弓射却之攻盡日
益力戰多發毒火炮秉衡善袖箭袖箭長尺許發以
竹筒剽疾而深入中人騎皆没羽寇即得箭箭短不
及絃無能反也相駭以為神乃去翁萬達遣故參
將張鳳將右部薦送王邦直生員成諧佐之勇士王
國順王國臣千百戶李瓚劉欽李尚倫為之鋒援鵓
鴿峪寇攻鐵裹門不得入益合衆攻鵓鴿峪鳳邦直
亦射却之寇益合成諧曰若寇遶山下絶汲道是坐
困也躍馬前鳳等不得已繼進分衆結方陣拒之斃
其酋寇謀解去已而憤曰南軍不數百我軍數萬乃
益合鳳死之邦直等衝突十餘陣殺傷寇五六百人
皆力戰死寇舉邦直大刀羡歎之每食必祭曰大刀
那顏云朱睦㮮王邦直傳王邦直字國寧磁州人
父潺府谷知縣邦直生而駢脅有神人稱王千斤弱
冠補州學生食餼嘉靖二十一年兵科都給事中戴
夢桂薦於朝命詣大同贊議總督侍郎翁萬達以國
士遇之再踰年寇警萬達使邦直同參將張鳳率義
兵五百人出塞外覘視抵鵓鴿峪窺山上賊數十騎
往來邦直蹙而擊之無子遺者復見山下賊百餘奔
焉邦直與鳳謀可悉取殲之從者曰千斤將軍功奇
矣可勿逞竟飛騎以往踰谷口數里忽至大陸溝中
伏兵約三萬餘騎列兩大翼而陣邦直激衆奮勇以
矢石急擊而身引弓射殺賊首賊憤合圍七重戰七
日夜邦直斬寇千餘級會天雨雪矢石俱盡邦直潰
圍而出檢義兵從者惟王國順一人耳邦直嘆曰鳳
既亡而吾獨存恥也異日何面目以見軍門遂策馬
復入賊營力竭被害寇故壯邦直環其尸相視嚙指
翌日遂引退既而有自寇中還者云諸部落皆悲泣
謂是役死傷不勝紀自是寇數年不敢犯亦懲之之
故萬達疏請錄䘏官為立祠與張鳳並祀而以李尚
倫等八人袝贈邦直都指揮僉事蔭子化熙為潞安
正千戶世襲邦直號千斤趙炳然與谷聚菴書近
見圖本詳於墩臺而略於山口昨問城至鐵裹門鵓
鴿峪按圖索跡茫無所考今欲訪求如某堡某峪某
口若干里至某堡某峪某口東四南北各堡各峪各
口各若干里直達之交界處所於山險平川并通賊
大路明書其地又如某處南犯若干里至某處有何
水草可資有何山險可伏以次而南將犯某關之内
又如某壁某城或可儲可屯俱明白註數於城堡之
類則通賊險易可守可伏便一展卷如視諸掌
白□峪大口東北三十里東西一百餘步牆高二丈五
尺
虎峪口東北二十里東西十五步牆高一丈
白□峪小口東北一十五里東西一百餘步牆高二丈
五尺鵓鴿即石□峪二口也
守口堡北少西二十里大同府東北一百二十里東至
陽高衛邊牆三里西至邊牆二十里南少東至縣治
二十里北至邊牆十里明分駐守備一員東路參
將轄守口河自堡東邊牆入北至邊牆有馬市
樓邊牆外有清涼嶺風洞虎兒山東北有猴兒山
守口西接靖魯堡東連孫家堡堡北墩又有堡邊牆
外為大峪口嘉靖二十二年總督翟鵬言大同自
有五堡北邊少事五堡以東直抵陽和五堡以西直
抵老營堡欲於其地通鑿長塹遇有山石則砌石為
垣斬崖成險今計鎮邊堡至陽和後口三十餘里相
應鑿塹鎮河堡至老營界三百九十餘里鑿塹者十
之九為垣者十之一垣高闊以一丈二尺塹深闊以
二丈為式嘉靖二十五年總督翁萬達疏大同陽
和以西至山西丫角山鑿塹添墩少有次第然陽和
開山口以東原未設險拒守不便其大小鵓鴿峪鐵
裹門水峪瓦窰等口舊惟斷塞山口少阻零抄若遇
猖獗必難止衝議自陽和山口起至宣府西陽河鎮
口臺止為垣九十五里有奇内外塹二皆如之敵臺
一百五十四垣高闊以三丈頂收以九尺外塹深闊
以一丈底收以五尺敵臺闊視垣加二丈高視垣加
五尺為式工役則垣塹人日七分臺門五百人日一
座五萬人兩月可成
陽和前口西北十五里東西十五步牆高一丈八尺
將軍口陽和前口東北二十里石牆高二丈又東二
十里為陽和後口(翠屏山在縣北十里北連塞外陽和衛諸口胥附山麓)
陽和後口南北六十步牆高二丈八尺明正統十四
年七月也先入命西寧侯宋瑛充總兵官督鎮守大
同朱冕石亨等禦之時中官郭敬監軍諸將皆受制
戰陽和全軍没敬伏草間免瑛及冕皆死石亨戰
陽和後口敗績行都司許貴力戰得出
靖魯堡明分駐守備一員翁萬達分别垣工疏大同
自東陽河鎮口臺起歴北中二路抵西路丫角山止
延袤六百四十餘里二十五年大同修完東路鎮口
臺起至陽和開山口止一百三十八里今所議修大
同則自北路靖魯堡至西路丫角山五百餘里二十
三年發銀砌石與二十六年量倩戍軍陸續幇砌而
間多低薄不稱規制者翁萬達曰陽和天城山口
深曲岡崖擁隔列戍之兵限於一隅耳寇騎登高最
稱利便一處失防則諸口之兵盡為守穴鼠矣
威寧口西北七十里東西六十步牆高一丈五尺李
承勲防禦大同疏威寧海子離宣大二鎮不遠尅期
可到雲中古志威寧海在大同城西二百二十里
其遶北而東者乃其發源也遼太宗西徙橫帳居
庫列伯出鈔雲朔之間
白登山東南二十里白登村南二十里乃白登縣遺
址有大白登小白登白登堡明永樂九年築周二
里一百八十步高三丈壕深一丈五尺門二堡南
有白登河前後堡多茂林通典雲中有白登單于
臺漢武自將待邊處金志白登縣本名長青大定
七年更有白登採掠山冒頓得韓王信因引兵南
踰勾注攻太原至晉陽下漢高帝七年十月自將兵
往擊之會大寒雨雪卒之墮指者十二三冒頓陽敗
走誘漢兵逐擊之冒頓匿其精兵見其羸弱劉敬言
此必欲見短不可擊上怒御史成進諫不聽悉兵多
步兵三十二萬北逐之上先至平城步兵未盡到冒
頓縱精兵三十餘萬騎圍白登七日漢兵中外不得
相救餉騎西方盡白東方盡駹北方盡驪南方盡騂馬
上用陳平秘計使使間厚遺閼氏冒頓先與韓信將
王黃趙利期而兵久不來疑其與漢有謀亦取閼氏
之言開圍一角時天大霧漢使人往來寇不覺陳平
請令士皆持滿傳矢外嚮乃從解角直出得與大軍
合而冒頓遂引兵去漢亦引兵罷使劉敬結和親之
約應劭風俗通陳平使畫工圖美女間遣人遺閼
氏云漢美女如此今困阨欲獻之閼氏畏奪已寵因
謂單于曰漢亦有神靈得其土地非能有之於是開
其一角得突出(顔師古曰應說出桓譚新論蓋譚以意測之非記傳所載)宋嘉定
三年八月金行省遷嘉努完顏呼沙呼至烏沙堡未
及設備元兵奄至拔烏沙堡乘勝破白登城遂攻西
京凡七日呼沙呼懼以麾下棄城突圍逃去元以精
騎三千馳之金兵大敗遂取西京及桓撫州嘉定
九年二月金西京副統程琢以私財募集壯士二萬
復取渾源白登駐師弘州欲圖恢復明洪武七年
正月李文忠駐代縣分遣諸將北發指揮景出白登
敗寇軍擒其國公博囉特穆爾嘉靖二十四年八
月吉囊得入鵓鴿峪南至陽和川總督翁萬達自督
諸軍出陣而遣勁騎伏白登村檄總兵周尚文曰急
提兵自二邊遮其歸路是日寇置陣萬達令開壁門
中軍振鼔作樂不之顧而潛伏死士於兩腋令曰寇
叩壁炮發兩翼横衝斷之左翼拒外右翼拒内又偃
諸炮及毒火銃數重於壁門寇乃移陣還兩翼追之
幾造其壘周尚文得檄馳至陽和山後計曰此去陽
和六十里夜不可進須曉發恐不及寇連戰疲矣可
先聲懼之令喊於軍者三時靜夜風猛聲聞山前四
鼓寇拔營遁兵追出塞不及而還陽和禾畜胥無失
遺
東井集東八十里通直隸西寧界(有上堡下堡)
高山衛城明天順二年築
國朝順治三年廢
高柳塞漢高柳塞在陽和北八十里為今開山口㩖風
崖迤北地即唐青坡道蓋所以東應帷臺嶺北偵威
寧海彈汗山而西控平城縣之平原曠野也唐地
理志雲州有青坡道為出兵路(金志長青坡山即今翠屏山青坡山也)
漢景帝中三年中尉魏不害屯高柳塞建武九年
討虜將軍王覇與大司馬吳漢横野大將軍王常建
義大將軍朱祐破姦大將軍侯進等五萬餘人擊盧
芳將賈覽閔堪於高柳塞北遣騎助芳漢軍遇雨戰
不利十年上谷太守王覇復與吳漢等四將軍六萬
人出高柳擊賈覽詔霸與漁陽太守陳訢將兵為諸
軍鋒塞北左南將軍將數千騎救覽霸等連戰於平
城下破之追出塞斬首數百級十六年十月盧芳入
於高柳十一月封為代王十八年四月芳復奔二十
一年伏波將軍馬援將三千騎至高柳行視障塞復
出五阮關掩擊烏桓逃避援還延光二年七月鮮
卑寇高柳三年秋鮮卑其至鞬寇高柳擊破南部殺
漸將王鮮卑檀石槐立庭于彈汙山歠佐水上去
高柳北三百餘里兵馬甚盛熹平六年遣護烏桓校
尉夏育出高柳護羌校尉田晏出雲中中郎將臧旻
率南部出雁門各將萬騎三道出塞二千餘里鮮卑
檀石槐命三部大人各率衆逆戰育等大敗喪其節
傳各將數千騎奔還死者十七八地形志恒州高
柳郡永熙中置領縣二
貓兒莊堡北一百里明永樂元年築周二里四十步高
一丈五尺其北二十里有口子牆高一丈五尺乃陽
和衛哨馬營也
馬營河堡縣東明駐操守一員
關頭堡北七十里明宣德間築後廢
柳林堡楊家堡陳家堡管家堡太平堡吳
家堡莫家堡鎮門堡水磨口榆林口孫
仁堡都司口重興鎮青順堡上富家寨
土嘴口田家寨趙家寨古城寨漫流寨
永安堡
天鎮縣
山西長城明時大同鎮自天城衛東界牌墩起至右衛
孔家溝墩止為自東而西之垣自孔家溝南黃草梁
墩起屬山西鎮汛自孔家溝墩南至朔州轄修理墩
務内了角墩為自南而北之垣自了角墩西老營堡
五眼井墩起至偏頭關小莊窩墩止又為自東而西
之垣自小莊窩西南老牛灣墩起至却胡墩止又為
自南而北之垣凡山西鎮界垣二百五十五里其餘
胥大同鎮界也
大同府長城東自府境邊界接直隸宣化府懷安縣邊
界李信屯起西至府境天鎮縣緣邊東陽河堡界二
十三里新平堡界一十三里天城界七十二里西至
陽高縣緣邊陽和界四十里靖魯堡界二十七里西
至大同縣緣邊鎮邊堡界二十五里得勝堡界二十
二里鎮魯堡界二十九里鎮河堡界二十一里西至
朔平府左雲縣拒門堡邊界共沿邊長二百九十四
里
天鎮縣長城東起東界牌墩西止駱駝巖墩
明東陽河堡制東界牌墩東陽河堡界首東接宣府西
陽河堡西石垜墩乃宣大兩鎮之界也又西為井溝
墩又西為斷溝墩又西為大溝又西為黃草坡墩又
西為紅山墩又西為斷溝東墩直黃窰後口又西為
寬溝西墩西有敵臺南直陽河南平定堡又西為尖
山墩又西為深溝墩墩北對口外尖山又西為馬道
溝墩又西為雙山東西墩南直陽河南東陽河堡又
西為乾柴四墩南直陽河南董家莊董家莊南東紅
沙巖西石壑子胥有墩又西為乾柴三二墩又西為
乾柴大墩東陽河堡界止為垣二十三里(此明時制墩在長城)
(上即守兵舖也凡云北對北直某地者皆口外地西對西直亦同南對南直者乃長城内地也尚有小墩)
(在大墩左右不具列為垣者即長城牆也)今隸新平路汛東界牌墩宣
府接界宣府垣多石砌大同胥用土築
明新平堡制犂牛兒東西墩東接東陽河乾柴大墩新
平堡界首又西為花豹溝西有敵臺又西為平虜二
墩北對雙山兒墩又西為木瓜墩長城折而南南直
陽河南新平堡新平堡東南有艮山墩艮山東有塹
距山西有塹二距山艮山東南又有望遠墩木瓜墩
又西南為駝山墩又西南為平虜西墩陽河之水繇
垣暗牆入河南有寧朔墩寧朔墩南有保平堡又西
南為折腰墩又西南為長城墩又西南為北乾水東
墩長城復折而西又西為乾水二墩北直陽河外舊
集寧海又西為北坡南有二郎山又西為大水口又
西為鼠尾牆西有敵臺北直舊榆林縣又西為雙溝
兒三墩北直陽河源又西為鴉兒崖北直小青山又
西為古路三墩南直枳兒嶺又西為石門垣内有歡
喜梁又西為沙圪塔北直沙嶺又西為琵琶嘴又西
為牆頭墩新平堡界止為垣一十三里今隸新平
路汛
明天城衛制暗窩梁墩東接牆頭墩天城界首西為土
關兒頭又西為大小鹿角溝又西為雙圪塔二墩又
西為雙濠又西為紅沙巖垣内有西土地巖又西又
為大小鹿角溝又西為水頭北對高山墩又西為黑
圪塔垣内有得勝墩又西為井溝梁又西為大小梁
巖北直水峪山又西為王展溝又西為歡喜梁犂兒
坡南直福祿山又西為鴿子崖北直鄧草站又西為
小深巖又西為大深巖北直舊集寧城垣内少西南
有瓦窖又西為火燒溝北直清涼寺又西為南坡垣
内有界牌前後墩又西為斧刃山又西為伏路巖又
西為盤道梁又西為鷄窩梁又西為虎龍溝長城折
而少南又西為水磨口舊墩復折而西南直鎮口堡
又西為水磨口新墩水磨口新舊墩中有關關外自
趙三溝起至石家梁止又有重牆暗門自水磨口墩
起至不懺溝墩長城外有塹又西為鹿角溝北直威
寧海子又西為甎磨口又西為大節溝榆林溝北直
寨子山又西為水峪口北直蘆葦溝又西為日流溝
李官人溝石隔溝酸流溝北直水峪後口又西為窰
兒溝又西為駱駝巖墩天城界止為垣七十二里
今隸新平路汛
東陽河堡明都御史韓邦奇曰李信屯宣府咽喉也且
其地兩山俱盡又為大同接境嘉靖初遂城李信屯
翁萬達曰大同東路山北東陽河横直邊牆二十
八里接連宣府西路之西陽河係一膜之地舊又有
西路防秋列營馬軍其去大同東路山南之天城陽
和則隔高山六七十里或百二三十里險仄難行舊
又無東路防秋列營馬軍倘有犯東陽河而必待大
同列營之兵歴天城陽和踰山北以為援其勢必遲
三日安知一二日之内不受困耶若宣府西路西陽
河之兵則呼吸可至應援甚便即勢或重大亦賴以
支持一時而遠者可及繼也
新平堡東北六十里大同府東北二百四十里東至直
隸宣化府西陽河堡界牌界二十里西至邊牆二里
北至邊牆五里西南到瓦窰口堡石塘坂汛舖三十
里古為榆林縣地隸集寧郡後蒙古駐牧明嘉靖
十五年都督周尚文會題修邊一道收入版圖二十
二年建土堡隆慶四年裹甎周三里六分有奇連女
牆高三丈五尺門二東曰拱化北曰新遠(東甕城三英祠祀周)
(尚文郭琥麻祿)新平堡南少西有保平堡東有東陽河堡東
南有平定堡平定堡東有東界牌墩又東則宣府西
陽河堡界西石垜墩矣西石垜墩北為野馬川新
平堡東南為平定堡新平堡西南為保平堡又西南
為樺門堡在長城之外重城之内所謂城外四堡也
(平定一名平遠)明置新平路參將一員中軍守備一員千總
二員把總四員轄新平平定保平樺門四堡並援兵
營老家營共三千一百五十四名明新平路馬騾
共三百九十一匹頭嘉靖二十九年俺答營野馬
川尅日戰陽和總兵馬芳禦之新平度寇且遁急乘
之斬級益多衆方賀芳遽策馬趣守險而身斷後頃
之寇果麕至芳戰益力寇乃去隆慶中俺答大入
掠山隂懷仁應州將吏並獲罪獨新平堡參將麻貴
與兄副將錦拒戰有功受賞萬歷二年黃台吉改
貢市於新平堡
保平堡新平堡西南至城七十里明分駐守備一員
平遠堡至城七十里直隸西陽河堡界
長勝堡北六十里明永樂元年築周五百六十丈壕深
一丈門二乃天城衛哨馬營也楊博疏查天城衛壯
夫武文等奏要比照大同五堡事例除已成平定平
遠二堡外再將舊棄長勝一堡募民填實每堡安夫
三百名撥官操守不動官糧等因已經查勘是四堡
之外又收長勝堡也
張仲溝長城繇迤西折迤西南又繇迤西南折迤西張
仲溝乃復折迤西第一溝徑
李兒溝長城復折迤西第二溝徑
枳兒嶺東三十里大同接宣化驛路始此建堡明成
化十九年秋朵顔繇西陽和枳兒嶺入順聖川
永嘉堡至城四十五里嘉靖三十七年建萬歷十九年
裹甎高三丈六尺周三里四分火路墩臺一座
明設操守一員
瓦窰口堡縣東北五十五里大同府東北二百十里東
至直隸懷安縣界三十里西至邊牆八里南至天鎮
縣界三十里(今無界)北至邊牆十一里西南到天鎮縣
治三十里東北到新界堡三十里明分駐守備一
員金貞祐二年武器署丞珠嘉臣嘉救集寧有功
鎮寧堡明嘉靖四十四年建隆慶六年裹甎高三丈五
尺周一里三分分邊袤一十三里墩二十一座火
路墩一座内滅虎口白羊口極衝
白羊口(一作白陽)縣北少西三十里東西六十步牆高二丈
五尺
榆林口西北三十里白羊口西東西五十步牆高二丈
五尺
甎磨口西北三十里南北五十步牆高二丈五尺甎
磨口墩西十三里為陽高縣界不懺墩北對邊牆外
滅虎墩即滅虎口也
董窰口至城四十里
鎮口堡北對水磨口明設操守一員
水磨口西北三十里榆林口西南北五十步高二丈五
尺明嘉靖二十五年宣大並築長城宣府西路洗馬
林西陽河兩鎮接境也始大同長城議自高山口遵
山麓而東至水磨口又至李信屯以與宣府接雖土
地平坦易城而界西陽河于外宣府都御史孫錦曰
是棄西陽也堡中生齒數千家膏腴地且千頃若之
何其棄之然使大同邊北出不界西陽河于外則山
險中斷應援不便大同爭之持議不决四月總督翁
萬達曰地不可棄兵必有援徇宣府疆域而置大同
戍卒于絶地是不恤大同也便大同應援而置宣府
西陽河于境外是不恤宣府也若地徇宣府兵便大
同是為兩得乃修邊自水磨口而東北踰山至馬頭
兒地又度溝而北至宣府鎮口臺邊戍屬之大同而
以應援責之宣府著令曰居常戍不備罪大同有警
而宣府西路不以兵至牆下應援者罪宣府議乃定
總督翁萬達議曰大同邊牆先議自開山口遵山
南而東五十里至於水磨口又東八十一里至於宣
府李信屯之北地名紅土臺一百三十一里有奇坦
然皆平地也今議自開山口至水磨口仍照舊擬自
水磨改從東北踰山崖六十里至於馬頭兒又趨平
地渡溝而北一十里又東一十八里至於宣府西陽
河界之鎮口臺共一百三十八里有奇則宣府西路
西陽河既得藉一面之防省十里之力而李信屯以
北常戍之地亦可掣免
威寧海王瓊曰威寧海子在大同宣府之間明嘉靖
三十一年四月大將軍仇鸞帥師出塞襲俺答於威
寧海敗績而還隆慶四年大同總兵馬芳出右衛
與俺答戰于威寧海子破之
夾石溝南一百三十里廣靈界
火燒嶺西南一百十三里廣靈界建堡
米薪關堡南二十里周三百二十丈壕深二丈門二
方城堡南七十里周二百四十丈壕深一丈門二
上畔莊堡西南二十里周一百九十丈高三丈壕深二
丈
蕭牆堡東三十里下營堡東二十里上營堡東二
十三里于西堡南四十里興隆堡舊名蝦蟆窊
南七十五里鎗架營南七十里龍池堡南八十
里馬營堡南一百里堿家堡南七十里温小
堡南七十五里後谷堡南六十里欒玉堡西四
十里東雙寨西四十里南河堡西二十里娘
子城西四十五里石厰寨西三十五里王進堡
西二里谷前堡北五里谷後堡北八里東馬
房北二十里沙屯堡北二十五里西馬房北二
十里大營盤北七十五里四方墩北五十五里
三墩子至城三十里王家墩北三十五里李
家寨北三十里石嘴墩北三十五里
興和路齊天保六年發夫一百八十萬人築長城自幽
州北夏口至恒州九百餘里蹟在宣德興和西即天
城也今舊榆林縣北有古長城遺跡宋景定三年
十一月元置隆興府治撫州割宣德之懷安天城屬
之號興和路懷安縣晉置天城縣遼置(新平尢近興和)元
至正十八年九月關先生掠大同興和塞外諸郡
明洪武末調大興衛左所來守興和是為興和所永
樂元年以興和無援移置宣府鎮城
山西通志卷十一
