山西通志卷九十九
名宦(十七)
保德州
宋
鄭文寳字仲賢太平興國八年進士咸平中任河東轉
運使嘗上言管内廣銳兵萬餘難得資糧請徙置近
南諸州又欲使強壯戸市馬備征役宰相李沆等言
不便復令文寳條對文寳執前議且言土人久留恐
或生事議卒罷先是麟府屯重兵皆河東輸饋雖地
里甚邇而限河津之阻土人利於河東民罕至則芻
粟增價上常訪使邊者言河裁闊數十步乃詔文寳
於府州定羌軍經度置浮橋人以為便會繼遷圍麟
州令乘𫝊晨夜赴之圍解遷刑部員外郎賜金紫景
德元年冬遼人犯邊又徙河東文寳安集所部募鄉
兵張邊備又領番漢兵赴河北手詔褒諭後以兵部
員外郎卒
張亢字公夀臨濮人第進士仁宗時夏人自後河川襲
府州縱遊騎抄麟府間時豐州已破麟府勢孤朝廷
議棄河外守保德軍未果以亢為并代都鈐轄管勾
麟府軍馬事州東焦山有石炭穴亢築東勝堡下城
旁有蔬畦築金城堡州北沙阬有水泉築安定堡置
兵以守遂襲擊琉璃堡大破之夏人棄堡去乃築宣
威砦捍寇又敗賊於栢子砦斬六百餘級乃修建寧
砦夏人數出争遂戰於兔毛川敵大潰斬二千級不
踰月築清塞百勝中候建寧鎮川五堡麟府路始通
亢復奏請增並邊諸栅以相維持則可以廣田牧壯
河外之勢議未下徙并代副都總管御史梁堅劾亢
出庫銀給牙吏往成都市易奪引進使為本路鈐轄
及夏人與遼戰河外復引進使副都總管知代州兼
河東沿邊安撫事范仲淹宣撫河東復奏亢前所增
廣堡砦宜使就其事詔既下明鎬以為不可屢牒止
之亢曰受詔置堡砦豈可得經略牒而止耶坐違節
度死所甘心堡砦必為也每得牒置案上督役愈急
及成乃發封自劾朝廷置不問蕃漢歸者數千戸歲
減戍兵萬人河外遂為并汾屏蔽徙知瀛州後陜西
轉運使言亢所易庫銀非自入者屢遷徐州總管卒
亢好施輕財凡燕犒饋遺類皆過厚至遣人貿易助
其費猶不足以此人樂為之用馭軍嚴明所至有風
蹟民圖像祠之
高繼宣瓊次子善騎射知讀書康定中授恩州團練使
知并州初元昊叛聲言侵關隴繼宣請備麟府未幾
羌兵果入寇河外陷豐州乃命涖并賊俄寇麟府繼
宣率兵營陵井抵天門關是夕大雨及河師半濟黑
凌暴合舟不得進乃具牲酒為文以禱已而凌解師
濟進屯府谷敗賊于三松嶺築寧遠砦相視地脉鑿
石出泉又城五砦遷眉州防禦使卒
高渙廣陵人熙寧間授朝散大夫知保德軍創建文廟
於南坡
孔文仲字經父臨江新喻人舉進士南省第一制舉對
策九千言言新法不便罷通判保德軍時征西夏衆
數十萬皆道境上久不解邊人厭苦文仲陳三不便
曰大兵未出而丁夫預集河東雇夫勞民而損費諸
路出兵首尾不相應虞夏商周之盛未嘗無外侮然
懷柔制禦之要不在彼而在此也元祐初召入仕至
中書舍人卒蘇軾歎曰世方嘉軟熟而惡峥嶸求勁
直如吾經父者今無有矣
徐徽言字彦猷衢子西安人負氣豪舉喜談功名事大
觀二年賜武舉絶倫及第歴保德軍監押以邊功加
闔門祗候平陽府軍馬鈐轄權知保德軍政總領河
西軍馬宣和四年定天德雲内兩城宣撫使童貫嫉
其功復棄去改知火山軍兼統制河西軍馬徙赴石
州靖康初遷武翼郎閤門宣贊舍人金圍太原分兵
絶饟道自隰石以北命令不通者累月徽言以三千
人渡河一戰破之遷武經郎知晉寧軍兼嵐石路沿
邊安撫使聶昌出河東為金人所劫以便宜割河西
三州隸西夏徽言率兵復取三州并取嵐石等州教
戈船卒乘羊皮渾脱亂流以掩敵金人益備克胡砦
吳堡津遣守領為九州都統與晉寧對壘徽言出竒
兵襲逐之時河東郡縣淪沒遺民日候大軍至徽言
隂結汾晉土豪數十萬約復故地則奏官為守長聽
世襲條其事以聞候報可即身率精甲𢷬太原徑取
雁門留兵戍守且曰定全晉則形勝為我有中原當
指期克復投機一時會不可失奏上詔徽言聽王庶
節制議遂格建炎二年冬金自蒲津涉河圍之時環
河東皆陷獨晉寧屹然孤墉横當強寇徽言遣没人
泅河召逃民幾萬衆浮筏渡與金人鏖河上大小數
十戰後裨校啟外郭納金兵徽言與太原路兵馬都
監孫昂決戰門中格殺甚衆退嬰牙城金兵挾以去
不屈死之初徽言與劉光世束髮雅故光世被命援
太原次吳堡津輒頓不進徽言移書趣行不聽又諭
以太原旦暮望救總管承詔赴急不宜稽遲取方命
罪光世猶前郤徽言即露章劾其逗撓封副與之光
世惶遽引道至是死節事聞贈晉州觀察使諡忠壯
何灌字仲源開封祥符人武選登第為河東從事經略
使韓縝雖數試其才而常沮抑之不假借久乃語之
曰君竒士也他日當據吾坐為府州火山軍巡檢盜
蘇延福狡悍為二邊患灌親梟其首嘗申畫賈胡疃
泉界遼人舉兵灌發輒中或著巖石皆沒鏃敵歛去
為河東將與夏人遇鐵騎來追灌射皆徹甲至洞胸
出背疊貫後騎羌懼而引却知寧化軍豐州徙熙河
又提點河東刑獄及梁方平守黎陽拜灌武泰軍節
度使河東河北制置副使靖康元年正月方平奔灌
師遂潰戰沒于汴城西
遼
耶律赫紳初為西南巡邊官以廉潔稱重熙十一年党
項部人多叛入西夏赫紳受詔巡西邊沿河要地多
建城堡以鎮之後致仕卒
金
高懷貞廣陵人大定元年授朝散大夫知保德軍上騎
都尉開國子食邑五百戸賜紫金魚袋改建文廟於
城内西北隅
李晏隴西人由進士於大定間授少中大夫知保德軍
事輕車都尉修城便汲政平訟理盜賊屏息人以古
治渤海目之
張令臣博平人泰和元年授奉議大夫知保德軍提督
常平倉事上騎都尉開國子食邑五百戸賜紫金魚
袋重修文廟殿宇兩廡垣墉補缺像正位次起講堂
齋舍庖厨等類有碑記
元
吳公失名汴梁人至正間以廣平等處兵農宣慰使司
都元帥樞密院討賊至武州興縣兵亂來侵保德公
征退明年府谷縣軍侵河曲保德公至河曲委院判
袁公守保德河西兵退州以安凡袁公為民請命悉
慨允又明年請於朝除袁公知是州民心悦服
袁公失名光州人至正十三年府谷官軍作亂公承上
官命撫禦之定羌之民獲有寧宇明年授知州凡有
糧儲科役造作必躬詣樞府請省減才略明敏耆士
為建坊監碑記之
許仲傑字漢臣長清人至正十三年由毗陵推官以廉
能擢知保德州捐俸修州治兼置供奉上官器具及
甃砌儒學垣基有碑記
明
藺普整府谷人洪武間知保德州創立之始治績居多
宋鎮永樂間知保德州存心公正涖政勤能撫字有方
士民頌德
任泰陜西咸寧人宣德間任保德州知州廉直無私遇
事立決雖當艱大無少滯人推公敏祀名宦
陸鏞江南崑山人天順間以進士任保德州知州性温
厚尚德化誠能格物嘗遇旱禱雨立應擢工部郎祀
名宦
李邦彦直隸薊州人弘治間以監生任河曲縣知縣有
吏材修舉廢墜百度一新而噢咻疾苦尤至調嵐縣
擢均州知州以禦流寇功遷河東鹽運司副使祀名
宦
周山紹興人弘治間以舉人任保德州知州立心正大
處事公勤士依民懷治行為當時最考滿當遷州人
霍升等走京師請加銜仍知州事祀名宦
李澤歴城人正德間以舉人任保德州知州澤先官沔
縣晉忻州及涖保德興除利病不遺餘力民皆愛戴
武宗幸山西糧餉不給澤奉部院檄召買唐家會未
旬日得米三百石草十萬束公用充足中外頼之後
以疾求去送者載道祀名宦
王鍵永平人正德間知河曲縣廉介有幹略善於事親
母以事督責怡然受之民皆感服以績最調陽曲歴
西安同知
王汝安邠州人正德間由襄陽判擢保德州知州勤於
政不遑寧處修城垣學舍建八蜡廟復修惠民井石
橋以濟民之病渴病涉者遇旱禱雨輒應陞本府同
知
王紘山東陵縣人正德間以舉人任河曲縣知縣清正
能自立以不納賄逆瑾罷官瑾誅御史解冕抗疏白
之起知山隂縣祀名宦
藍雲錦衣衞人嘉靖間知保德州開水渠砌石城胥有
碑記陞本府同知
齊恩陜西隆德人嘉靖中以鳴贊任河曲縣知縣外明
内寬廉辨中濟以仁恕敵入犯恩揚兵河東多設旗
幟金鼓之聲不絶敵大驚急卷甲去乃整船筏拯民
之避兵者皆得濟事聞遣官賚之祀名宦
郝九齡高陵人嘉靖間河曲典史勤介自勵當修築邊
牆時散帑十萬錙銖不少苟歴任八年以防秋有功
朝廷賜金褒異之
王世臣太原人嘉靖間任灰溝營守備套寇自陜西潰
邊入犯世臣率其弟遇之於冰橋峽衆謂衆寡不敵
宜稍退以避其鋒世臣不聽奮勇直前兄弟同死于
敵千總李虎亦力戰殁後七年寇自唐家會入把總
徐堯臣率衆奮擊面中六矢身被七創猶鏖戰不退
遂殁于陣
胡柟字棟隆陜西洵陽人萬歷中以選貢任夏縣知縣
遷保德州知州殫心民事百廢具舉在保德州修城
垣立社倉闢養濟院惠民局修文廟製祭器繪祭儀
圖補經籍數十部立社學延師訓童蒙輯州志坊表
舖舍監獄悉修舉後陞鄖陽同知將去老幼焚香送
者百里不絶建生祠四十餘處
高應科邢臺人萬歷間以舉人知河曲縣操履清潔衣
食如貧生屢經薦剡在任三載以憂歸百姓遮道泣
送如失慈母
韓朝貢膚施人萬歷間以舉人任保德州知州貌甚樸
有揮霍材嘗請銷絶軍蠲河糧力與上官抗卒如其
議又以州為邊陲邑城垣尤重倡衆甃其四面朝貢
先官嵐縣嵐縣人謳思之至是州人亦建祠祀焉
王甲號劍塘利津人萬歷間以舉人任保德州知州甲
先任大同通判有廉能聲及涖州益厲清操剖決是
非片言悉得黠者至不敢吐一辭後擢䕫州府同知
祀名宦
黨傑陜西城固人萬歷四年以進士知河曲縣溫厚縝
栗馭豪猾甚嚴而噢咻小弱則倍極仁恕持身廉潔
正供外絲毫無所取三年如一日尋以艱歸後補文
安縣行取監察御史
周鴻圖山東即墨人崇禎間由明經以軍功歴升參政
強毅有大略流賊久據城不下鴻圖統川貴兵進𠞰
同事首鼠不前鴻圖曰兵貴拙速未聞巧遲乃直抵
城下據賊水道與戰大敗之八日城遂下即任岢嵐
道以縣城被賊瘡痍屢發賑粟有收難婦者悉令還
之一卒抗令即斬以徇邊境得安
崔從教北直遷安人由鄉進士除太原令崇禎間巡撫
宋統殷援剿流賊檄從教司餉隨署縣事時城甫下
路將李春芳縱兵大掠公力禁得止又念賊病渴潰
城恐賊亦以渴制我遂建議築水城兵荒後飢疫大
行請賑蠲租全活甚衆河民德之
秦樂天三原人崇禎間以進士知河曲縣時當兵燹際
士庶一日數驚樂天百計撫綏申築水城尤加意學
校陞戶部主事
解州
周
徒師沼魏大夫說苑魏太子語經侯徒師沼治魏而市
無預賈
田文魏相也吳起不悦謂文曰請與子論功可乎文曰
可起曰將三軍使士卒樂死敵國不敢謀子孰與起
文曰不如子起曰治百官親萬民實府庫子孰與起
文曰不如子起曰守西河而秦兵不敢東嚮韓趙賓
從子孰與起文曰不如子起曰此三者皆出吾下而
位加吾上何也文曰主少國疑大臣未附百姓不信
方是之時屬之於子乎屬之於我乎起默然良久曰
屬之子矣文曰此乃吾所以居子之上也起乃自知
弗如文文既卒公叔為相尚魏公主而害起公叔之
僕說公叔讒起起奔楚
孔子慎魯人孔子七世孫也年五十七嘗為魏相
漢
杜詩字公君河内汲人少有才能世祖召見賜以棨戟
復使之河東誅降賊楊異等詩到大陽聞賊規欲北
渡乃與長史急焚其船部勒郡兵將突騎趁擊斬異
等賊遂翦滅累遷南陽太守時人方於召信臣故南
陽為之語曰前有召父後有杜母被徵卒司隸校尉
鮑永上書言詩貧困無田宅喪無所歸詔使治喪郡
邸賻絹千疋
毛義字少節廬江人家貧以孝行稱為安陽尉南陽人
張奉慕其名往候之坐定而府檄適至以義守令義
捧檄而入喜動顔色奉心賤之因辭去及義母卒去
官行服數辟公府為安邑令進退必以禮後舉賢良
公車徵遂不至奉歎曰賢者固不可測往日之喜乃
為親屈也元和元年詔告廬江太守曰前安邑令毛
義躬履遜讓比徵辭病淳潔之風東州稱仁書不云
乎彰厥有常吉哉其賜義穀千斛常以八月長吏存
問賜羊酒顯兹異行
李孚字子憲本姓馮鉅鹿人建安中守解長名為嚴能
精斷稍遷司隸校尉終平陽太守
北魏
薛引字寧宗拔子少有父風太和六年襲爵鎮西大將
軍河東公例降侯除立忠將軍河北太守郡帶山河
路多盜賊有韓馬兩姓各二千餘家恃強憑險最為
狡害劫掠道路侵暴鄉閭引至郡之日即收其奸魁
二十餘人一時戮之於是羣盜懾氣郡中清肅二十
三年卒於郡諡敬
柳崇字僧生河東解人方雅有器量兼有學行舉秀才
射策高第為尚書右外兵郎中時河東河北二郡争
境其間有鹽池之饒虞坂之便守宰及民皆恐外割
公私朋競紛囂臺府高祖遣崇檢斷官民息訟遷本
郡邑中正又領邑中正出為河北太守崇初届郡郡
民張明失馬疑十餘人崇見之不問賊事人人别借
以溫顔更問其親老存不農桑多少而微察其辭色
即獲正賊吕穆等二人餘皆放遣郡中畏服境内帖
然卒於官諡穆
裴夙字買興河東聞喜人沈雅有器識為河北太守以
忠恕接下百姓感之卒於郡
裴俠字嵩和河東解人祖思齊舉秀才俠幼而聰慧州
舉秀才從孝武入關王思政鎮玉壁以俠為長史未
幾為齊神武所攻神武以書招思政思政令俠草報
辭甚壯烈太祖嘉之曰雖魯連無以加也除河北郡
守俠躬履儉素愛民如子所食惟菽麥鹽菜而已吏
民莫不懷之此郡舊制有漁獵夫三十人以供郡守
俠曰以口腹役人吾所不為也乃悉罷之又有丁三
十人供郡守役使俠亦不以入私並收庸直為官市
馬歲月既積馬遂成羣去職之日一無所取民歌之
曰肥鮮不食丁庸不取裴公貞惠為世規矩俠嘗與
諸牧守俱謁太祖太祖命俠使别立謂諸牧守曰裴
俠清慎奉公為天下之最今衆中有如俠者可與之
俱立衆皆默然無敢應者太祖乃厚賜朝野歎服號
為獨立君九年入為大行臺郎中周武成元年卒於
工部中大夫贈蒲州刺史諡貞河北郡前功曹張回
及吏民等感俠遺愛乃作頌紀其清德焉
張軌字元軌濟北臨邑人少好學志識開朗杖策入關
封夀張縣子大統六年為河北郡守在郡三年聲績
甚著臨人治術有循吏之美宰人者多推尚之章武
公導出鎮泰州為長史加撫軍將軍大都督卒惟有
素書數百卷諡質
隋
王度按說郛古鏡記文中子兄大業九年以御史出兼
芮城令用古鏡滅妖蛇其年冬以御史帶芮城令持
節河北道開倉賑給陜東
唐
褚遂良貞觀中以黃門侍郎為廵察使夏縣衞孝女為
父報讐詣吏請罪遂良以聞太宗特令免罪給𫝊徙
雍州令有司以禮嫁之
李傑相州淦陽人舉明經神龍初為河東道巡察黜陟
使奏課為諸使最先天中晉陜州刺史水陸𤼵運使
置使自傑始累拜御史大夫卒贈戸部尚書
姜師度魏人舉明經開元初遷陜州刺史開運道以便
太原倉兩京水陸轉運所省萬計六年以蒲州為河
中府拜為河中令先是安邑兩池漸涸師度發卒開
拓疏決水道置為鹽屯大收其利師度勤於為政又
有巧思所至興溝洫之利公私賴之終將作大匠
劉晏字士安曹州南華人舉神童授秘書省正字累授
夏縣令有能名歴拜門下侍郎同平章事
盧從愿字子龔相州臨漳人舉明經授夏縣尉累官吏
部侍郎有名歴刑部尚書開元十六年坐事貶絳州
刺史後拜吏部尚書卒諡文
崔日用滑州靈昌人舉進士初為芮城尉累遷黃門侍
郎參知機務封齊國公終并州大都督府長史諡昭
吕元膺東平人姿儀瓌秀有器識策賢良高第調安邑
尉累官河中節度使入拜吏部侍郎正色立朝有台
宰望以疾改太子賓客卒贈吏部尚書
宋
侯贇并州太原人父義漢遼州刺史贇以蔭補殿前承
旨周顯德中遷供奉官江南平命領三門集津發運
事宋初為諸衞將軍朝廷歲仰關中穀麥以給國用
命贇掌其事歴三十年國用無闕累遷至右武衞將
軍開寶中歴知建安軍楊徐二州皆有善政太宗移
知福州改右衞將軍吳越納欵詔馳往兩浙諸州閱
視軍儲芻茭累遷左右二衞大將軍知靈州按視蕃
落晏犒以時得邊士心部内大治在朔方十餘年上
求可代者而難其人淳化二年卒於官年七十四贈
本衞上將軍
雷有終字道成同州郃縣人德驤子太宗時德驤任陜
西轉運奏為解州通判特許德驤不巡察是州有終
入奏鹽池利害令還又權知軍事省通判淳化三年
知并州真宗加工部侍郎二年代還旋平蜀寇景德
中為并代副都部署賜黃金四百兩内艱起復幸澶
淵詔率所部由土門抵鎮州與大兵會時王超桑贊
逗撓唯有終赴援威聲甚振河北列城賴其雄張俄
而遼修好命還屯所就判并州召拜宣徽北院使卒
有終沈敏善斷能撫士卒豐晏犒官嘗屢為償宿負
千萬云
李建中字得中家洛陽太平興國進士嘗知解州恬于
榮利前後三求掌西京留臺卒建中書札為宋第一
軼出蘇黃米蔡上自署巖夫民伯云
王禹偁字元之淳化四年自商洛移刺解州多善政見
州堂壁間石刻上鐫鹽池詩
歐陽修廬陵人慶歷初以右正言為河東制置使募民
開墾廢田憫河東賦重奏罷十餘事
史新至和間以司封官解州有能名重新潺湲亭以樂
其母先是新父亦官解州為一時盛事
尹源字子漸河南人與弟洙皆以文學知名舉進士知
芮城縣有政聲後知懷州卒
張戩長安人横渠弟由進士累調知靈寳縣熙寧初為
御史裏行累章論王安石亂法出知公安縣改夏縣
縣素多訟戩反復教諭不數月而訟衰靈寳之民遮
使者車請曰今夏令張君乃吾昔日之賢令也願乞
張君還舊治使者為言於朝去之日遮道送無不泣
下者後徙監司竹監卒于官嘉靖十七年增祀
陳師錫字伯備建州建陽人舉進士廷試神宗閱其文
屢讀屢歎曰此必陳師錫也啟封果然擢第三元祐
中以秘閣校理知解州徽宗初為殿中侍御史首論
蔡京蔡卞斥出卒
邵伯溫字子文洛陽人雍子父友司馬光等屈名位輩
行與為再世交光入相嘗欲薦伯温未果而薨後為
潞州長子縣尉光子康詣闕邢恕召康詣河陽伯温
謂康曰公休除喪未見君不宜枉道先見朋友康曰
已諾之伯温曰恕傾巧或以事要公休若從之必為
異日之悔康竟往恕果勸康作書稱蔡確以為他日
全身保家計康恕同年登科第又出光門下康遂作
書如恕言恕蓋以康為光子言確有定策功世必見
信既而梁燾以諫議召恕亦要燾至河陽論確功且
以康書為證燾不悦會吴處厚奏確罪燾與劉安世
請誅確且論恕罪亦命康分析康始悔之康卒子植
幼宣仁后憫之吕大防謂康素以伯溫可託請以伯
溫為西京教授以教植伯溫既至官則誨植曰温公
之孫大諫之子賢愚在天下可畏也植聞之力學不
懈卒有立後復知芮城縣仕至都轉運副使卒趙鼎
少從伯溫游及相乞行追錄贈秘閣修撰
張杲之符離人元祐間權知解州軍州兼管内勸農事
雍和鎮静民咸樂之
張成元祐間知解縣為政平恕吏民多懷思之
張䙼延平人元祐間通判解州軍事兼管内勸農事政
尚寬簡吏民多信懷焉
李衡知解州廉静不為矯激民安物阜人咸思之
麻吉平陸縣尹尊禮生儒創建學校
李士衡成紀人知解州居官廉潔不求名譽
邵興州人建炎中為宋將守解州與金兵力戰著名
金
王庭直夀春人皇統中為夏縣令文學政事蔚有可觀
耶律德元遼人大定間知解州軍事時歲旱綠林之黨
嘯聚山谷德元曰先除民害後祈雨澤神必不違密
與數騎直造賊穴追捕之賊黨平遂祈雨於五龍祠
雨隨降民歌頌之
張敏富平人登大定四年進士初授山西解州判官調
聞喜令有惠政民為立碑
田特秀京兆人承安間知解州治民以寬繩吏以嚴政
暇集郡諸生講解亹亹不倦
元
鄭公至元間以尚書省宣使守解州清白整肅勸農興
學吏民從化嘗禱雨有應
葛榮至元間平陸縣尹重修縣治儒學政績著聞
張式覃懷人大德間夏縣尹修孔子廟溫公祠
蘄用古先為曲沃長大德間知解州嚴而不苛境内清
肅嘗修山泉之利引流入城愛人利物有碑記頌功
額哲布哈蒙古人居燕山延祐二年監安邑事性英明
涖政公平洞達經史有綱紀門無私謁不尚華靡所
居若寒士讞獄無不得情鄰壤之甿亦願就質有遺
愛碑祀名宦祠
薛信解州人延祐間任解縣尹士庶服化奸邪畏威嘗
捐貲修五龍廟為鄉里祈禱所歴陞晉寧路治中夀
八十餘
程伯啟任平陸令重建縣治禮士愛民有良吏風
戴侯至正元年以陜西省平章保舉監安邑事禁豪強
除宿弊值歲凶貸官儲以濟飢民多賴之
布延布哈至正間平陸縣尹天資明敏學問宏裕涖治
一以愛民為心每遇東作介騎減從自攜乾餱勞民
畎畝故室多盖藏家絃戶誦去後民思慕之為立遺
愛碑
許義夫碭山人為夏邑縣尹親詣鄉社教民稼穡見勤
謹者出己俸賞之怠惰者罰之三年間境内豐足
辛邦彦汾西人由寧晉榆社主簿調夏縣令廉惠明察
建司馬溫公祠立臯門李綽等堰及常平倉有德政
碑
蒲機興元人進士知芮城縣嚴明剛正吏畏民懷罷修
池之夫革石榴之貢開墾荒蕪全活逃亡
王仲文祥符人知夏縣為政寬簡濟恤孤貧嘗出郊勸
農自齎米煮粥民私增棗數枚食畢乃遺棗於民年
老致仕遂家於夏縣子翰孫汝正俱以文學名
明
閻育會稽人洪武間以禮部員外郎改任夏縣以循良
著績
傅衡臨淄人洪武間平陸典史涖事明敏贊治公勤以
績最陞監察御史
張謙明初由解州判陞平陸尹忠信篤敬慕司馬君實
為人秩滿占籍夏縣四方之士多歸之卒葬司馬墓
側
白威河南新野人建文間以舉人任安邑教諭積學通
今古凡利害有關于民者皆抗疏言之得允行永樂
七年擢知本縣尋入為御史祀名宦
劉珪興平人永樂初知夏縣廉能懋著明於大體不矜
苛細吏畏民懷仕至山東左參議
蘇洪南陽人永樂間知安邑縣以平勤仁恕著稱
雷零商縣人永樂間夏縣訓導勤於講授士多樂從
盧立魁直隸高安人永樂三年以儒士任平陸縣教諭
有師範勤訓督得蘇湖遺法祀名宦
蘇浩河南南陽人永樂十九年以進士任安邑縣知縣
廉謹事無大小必審處之寬厚不苛祀名宦
林元叔任解州秉心正直履行光明剖決如流施教不
怠
寇恕字道用中部人性簡静深易學任平陸鄉寧聞喜
三縣教立條約敦本實陞綿竹知縣
愈士真江南婺源人永樂間以進士任芮城縣知縣清
白有特操先官郎中風采大著及涖芮城能以古循
良治撫綏小弱均賦役修學校興舉悉中民情而規
為措置百度具飭祀名宦
吳惠江西浮梁人正統七年以進士任解州知州質凝
重亦復廉幹有為御衆接下具有法度嘗貸錢于民
遇逋賦即收其息足之又時行民間聽紡織聲勸懲
其勤惰遇貧不能婚者悉給以貲俾成禮修葺廟學
取諸囊中無所擾嘗欲開鹽場利百姓為當道所沮
悒怏累日比入覲喜甚謂可面奏其事會卒京邸不
果解人聞之皆流涕祀名宦
雷縉陜西同州人正統七年以舉人任夏縣知縣墾荒
田濬水利凡有興作俱關百年大計嘗值編審差役
視貧富無規免者暇時召父老子弟以孝弟勤儉戒
勸之祀名宦
李英陜西寳雞人成化間以監生任芮城縣知縣廉介
公正有幹濟材勸農息訟又以其餘力修衙舍閭里
不擾祀名宦
李濟陜西三原人成化間以監生任芮城縣主簿歴本
縣縣丞遷知縣在芮十九年悉民間疾苦因民為治
藹然如家人父子祀名宦
姜洪廣德人弘治二年以進士官御史謫夏縣知縣忠
鯁有重望為政以嚴明勝導士以禮以節儉率民先
是令雷縉慈祥愷惻人歌慈母至是謂洪為嚴父並
立祠祀之後累官本省巡撫
李鑾山東東阿人弘治十二年以舉人任安邑縣知縣
廉明公正洞悉民隠一時夙弊剗除略盡尋以疾卒
祀名宦
霍恩字天錫易州人弘治十五年進士知安邑縣正德
時改上蔡六年流賊至死最烈贈官賜祭予蔭立祠
如典制
李溥定州人弘治間任解州以禮自持嚴而能容人皆
畏敬之奸頑屏跡陞南部員外郎
吕柟字仲木高陵人正德三年進士第一授修撰嘉靖
時大禮議興與張桂忤以十三事自陳中以大禮未
定諂言日進引為己罪下詔獄謫解州判官攝行州
事恤煢獨減丁役勸農桑興水利築堤護鹽池行吕
氏鄉約及文公家禮求子夏後建司馬温公祠四方
學者日至御史為闢解梁書院以居之居三年御史
盧煥等累薦陞南京宗人府經歴累晉南京禮部右
侍郎致仕卒解梁士聞之皆設位行心喪柟受業渭
南薛敬之接河津薛瑄之𫝊學者稱涇野先生
李銳直隸河間人正德十四年以舉人任平陸縣知縣
端重不妄言動涖政能勤自晨至夜分不倦未浹期
政教修明擢平定知州祀名宦
鮮冕巴縣人正德間知安邑縣涖任行政以愛民為心
清操冰節有古循良風
楊宜直隸衡水人嘉靖二年以進士知夏縣涖任五旬
櫛弊鋤奸威惠大孚以母憂去服闋改知山東維縣
歴官南京工部侍郎
鍾恕南陽人嘉靖八年以舉人知夏縣建敬一亭啟聖
祠示我周行堂葺儀門修復獨樂園救荒有術重纂
縣志陞南京工部主事
徐祚江南宣城人嘉靖十六年以進士知夏縣節用愛
民民歡然若更生陞監察御史
黃棟河南湯隂人嘉靖十七年以舉人任夏縣知縣性
公謹能以廉自飭在官四年終始一節尋擢平凉府
知府以廉名為天下第一
劉汀直隸南宫人嘉靖二十年以進士知安邑縣政尚
嚴明當路有為年家報讐逮其父子斃於獄更欲及
其幼孫汀密防不遣獲免繪象歲時祀焉承委管鹽
公直得衆心監臨將閱池鹽丁萬餘人争門幾至敗
輿麾之不從急呼汀至跨羸馬揚鞭一指萬丁奔避
以此見忌死於非辜
李全内江縣人嘉靖二十一年以進士調夏縣政平訟
理歴官山西參議
沈瑶浙江德清人嘉靖三十二年以進士任夏縣知縣
邃于學有文名朔望詣學宫為諸生剖析義理講解
不倦涖政嚴而能明有嫠婦新歿臺使者以孝烈旌
之力請改正尋議建藩府瑶曰鹽課為國家大務若
以剪桐勢必至侵牟恐為大害事因得寢比入覲行
李一肩祀名宦
岳粹冠縣人嘉靖二十七年以進士知夏縣節己愛民
陞戸部主事
王言大衞輝府人嘉靖四十年以舉人知夏縣建惠民
樓修學舍改立温公書院訟簡民安陞保定府通判
季遐齡夏津舉人嘉靖四十二年知夏縣才識諳練吏
民畏服節省財力與民休息陞太原府同知累陞山
西參議
岳相夀光縣人嘉靖四十二年以進士知武進調夏縣
撫弱鋤強尋丁母憂扶襯步歸士民以孝稱之歴官
光禄寺少卿
李溥定州人嘉靖四十五年以進士知夏縣政平訟簡
用省民安陞戸部主事歴官陜西副使
張世威渭南縣人嘉靖間以吏員授夏縣縣丞循循雅
量有儒者風精律學事多平反陞岢嵐衞經歴邑人
立石思之
邢宗道涇陽縣人嘉靖間以吏員授夏縣縣丞持身廉
催科不擾邑人立石頌之
趙金直隸束鹿縣人嘉靖間以知印授夏縣主簿平易
近民優于政事陞經歴
𫝊永淳號熙宇北直靈夀人以進士知芮城縣渾厚高
雅有守有為均糧豁丁行取御史歴陞都察院左都
御史吏部尚書夀至八十有二子維鱗進士官至工
部尚書
江浡静寧人淳厚耿介讀書以研理為先嘉靖間任芮
城政績著聞
劉希孟安邱進士隆慶間任安邑清介自持一塵不染
徵賦有羨即抵正額遐邇皆知其正直有不侵下不
奉上之謠陞吏部主事
陳世寳鉅鹿縣人隆慶五年以舉人知夏縣知大體愷
悌愛人築明倫堂建尊經閣先是儒學門西向仍改
從初科第鵲起縣西三十里牛家凹為萑苻藪世寳
剏築城堡招集流移盜賊屏息百姓名為陳家莊後
陞監察御史
李廷陳淶水舉人隆慶間任萬泉剛毅有為誠心愛下
興學校正風俗均税糧革驛馬惠民之政多端有去
思碑
楊溢臨潼縣人萬歷三年以舉人知夏縣廉勤信果政
事井井有條以狷介不容于時尋去職
孫養默鄒平縣人萬歷九年以舉人知夏縣問學淵深
工詩文為政慈祥愷悌陞衞輝府同知
柳佐臨清進士萬歷間任夏縣才識高明政體諳練邑
號多訟剖決如流三月後訟簡刑清民賴以安調曲
沃
袁應春鳳翔人萬歷間以靈石知縣調夏縣時太監張
忠奉命開鑛威福大作令長皆長跪白事應春獨抗
禮曰公雖貴内侍也令雖卑臣子也無庭參理忠大
怒劾之降永寧衞經歴天啟改元以薦起刑部主事
至員外
韓薰為夏縣知縣稅使張忠奏調薰簡僻吏部尚書李
戴以内官不當擅舉刺疏争之戸科給事中程紹力
争鐫秩斥薰為民
魏學徵萬歷間由舉人知平陸縣體恤民瘼舉弱抑強
引渠水以資灌溉建文臺以振士風人懷其惠去後
為立德政碑
李藴秀直隸永年人天啟二年以舉人任平陸縣知縣
性剛果鋤豪強不少假而培養士類則情義倍至祀
名宦
姜士佐山東膠州人天啟五年以舉人任芮城縣知縣
性仁慈撫民造士具有才幹修城堡救凶荒勸開墾
曲盡其術祀名宦
王楫泰安進士天啟間自拓城調安邑一清如水政尚
仁慈邑人戴之陞戶部主事
王濤字濬仲崑山人萬歷末舉於鄉以教諭擢解州知
州補隨州崇禎十年正月賊至死尤烈贈太常少卿
與蔡懋德並祀雙忠祠
閻堯年直隸隆平人崇禎間以選貢任解州知州性廉
潔雅習庶務遇事洞見本末務持公正後官苑馬寺
卿祀名宦
袁葵直隸東明人崇禎間以進士任夏縣知縣有幹濟
才勤于政事未踰年化行恩浹調洪洞祀名宦
湯維新山東濟寧人崇禎間以進士任平陸縣知縣性
方正以廉潔自矢勤于撫綏有循吏遺風後入覲行
槖蕭然祀名宦
房之屏宛平人舉于鄉崇禎末為安邑知縣流賊陷城
北向拜天子入署拜母命妻子各自盡投井未死賊
曳出斬之
國朝
劉之屏萬全衞人順治四年以進士任夏縣知縣撫字
心勞人稱劉父姜逆之亂之屏登陴督守手刃二賊
力竭死於城上
贈按察司僉事蔭子入監祀忠烈祠
遲日巽廣寧人順治七年以貢生知夏縣時姜逆初平
流移未復而餘孽猶潛伏伺釁日巽哀前令劉之屏
以無備殉乃繕治城堡集鄉勇勤訓練賊間竊發輒
躬督以往殄滅無遺種乃止而脅從者又勤撫恤之
俾胥復業又力請蠲積逋夏人始蘇日巽當新造不
苟役役簿書錢穀間為德於夏甚厚故夏人至今思
之
鄒藴賢遼東人順治十年知解州時當朝廷定鼎初凋
瘵未復藴賢不喜為苛刻輕徭緩徵噢咻撫摩吏民
安之而堅確有守利弊當興除雖有力者撼之不為
動未幾瘡痍漸起閭里改觀後遷蘇州知府以去州
人建祠祀之
鄭四端陳留人順治十三年以進士知夏縣性嚴重訾
笑不苟而諮訪民疾苦殊詳懇邑有諧媚者微詞諷
刺俾自遠夏故多賢令劉遲最著至嚴明正直則推
四端為第一解組士民閉門留之累日乃能出境
江闓貴州貴陽人康熙三十年以舉人知解州勤學殖
有知人鑑賞識胥登甲乙榜為政安静不擾士民若
不知有官先是未申間民多宿逋檄一歲並徵闓詳
請分年帶徵民懷之
絳州
漢
吳漢字子顔南陽宛人為安樂令說太守彭寵歸光武
帝世祖即位以功拜大司馬封舞陽侯建武三年率
建威大將軍耿弇虎牙大將軍蓋延擊青犢於軹西
大破降之十五年率揚武將軍馬成捕虜將軍馬武
擊塞北徙雁門代郡上谷吏人六萬餘口置居庸常
山關以東二十年卒諡曰忠侯
趙岐京兆長陵人少舉明經有才藝永興二年辟為皮
氏長河東太守劉祐去郡而中常侍左悺兄勝代之
岐恥事即日棄官西歸有孟子註行於世
陳寔字仲弓潁川許人出於單微有志好學坐立誦讀
司空黃瓊辟選理劇補聞喜長旬月以期喪去官復
再遷除太邱長修德清静百姓以安寔在鄉閭平心
率物争訟者歎曰寧為刑罰所加不為陳君所短後
三公每缺議者歸之中平四年年八十四卒海内赴
者三萬餘人制衰麻者以百數共刊石立碑諡為文
範先生
魏
賈逵字梁道襄陵人初為郡吏守絳邑長有賢聲郭援
之攻河東所經城邑皆下逵堅守援召單于急攻之
城將潰絳父老與援要不相害逵絳人既潰援聞逵
名欲使為將以兵劫之逵不為動左右引逵使叩頭
逵叱之曰安有國家長吏為賊叩頭援怒將斬之絳
吏民皆乘城呼曰殺我賢君寧俱死耳左右義逵多
為請遂得免初逵過皮氏曰争地先據者勝圍急知
不免乃使人間行送印綬歸郡且曰急據皮氏援既
并絳衆將進兵逵乃以他計疑援謀人祝奥援由是
留七日郡從逵言故得無敗仕至豫州刺史
晉
摯虞字仲洽京兆長安人少事皇甫謐才學通博著述
不倦武帝詔諸賢良方正直言會東堂親策之虞對
切直擢太子舍人除聞喜令時天子留心政道又吳
寇新平天下乂安虞上太康頌以美晉德以母憂解
職惠帝末歴光禄勲太常卿卒
北魏
陸凱字智君馥子好學除正平太守在郡七年號為良
吏卒諡惠
楊檦正平高梁人為邵州刺史少慷慨值爾朱榮亂以
義烈聞拜伏波將軍後從孝武入關以功進爵為侯
威名大振凡鄰境據險自恃如司馬恭侯景之徒皆
不戰而自遁其見憚於敵如此朝廷錄其功令子襲
封
唐永初大統初為東雍州刺史性清廉家無積蓄世咸
稱之
王思政太原祁人有籌策魏孝武封祁縣侯拜中軍大
將軍大都督總宿衞兵及西遷晉太原郡公大統中
鎮弘農思政以玉壁地在險要請築城即自營度移
鎮之遷并州刺史仍鎮玉壁八年東魏來寇思政守
禦有備敵人晝夜攻圍卒不能克乃收軍還以全城
功授驃騎大將軍復鎮弘農太祖命舉代己者思政
乃進所部都督韋孝寬其後東魏來攻孝寬卒能全
城時論稱其知人十三年思政入守潁川陷於東魏
韋叔裕字孝寬京兆杜陵人少以字行沈敏和正涉獵
經史大統六年為晉州刺史尋移鎮玉壁兼攝南汾
州事先是山胡恃險屢為刧盜孝寬示以威信州境
肅然進授大都督十二年齊神武領山東之衆志圖
西入以玉壁衝要先命攻之連營數十里至於城下
盡攻擊之術孝寬咸拒破之神武無如之何乃遣倉
曹參軍祖孝徵謂曰未聞救兵何不降孝寬報云我
城池嚴固兵食有餘攻者自勞守者常逸孝寬關西
男子必不為降將軍也俄而孝徵復謂城中人曰韋
城主受彼榮禄或復可爾自外軍士何為相隨入湯
火中耶乃射募格於城中云能斬城主降者拜太尉
封開國郡公邑萬戸賞帛萬疋孝寬手題書背反射
城外云若有斬高歡者一依此賞孝寬弟子遷先在
山東又鎖至城下臨以白刃云若不早降便行大戮
孝寬慷慨激揚略無顧意士卒莫不感勵神武苦戰
六旬傷及病死者十四五智力俱困因而發疾其夜
遁去後因此忿恚遂殂魏文帝嘉孝寬功令殿中尚
書長孫紹遠左丞王悦至玉壁勞問授驃騎大將軍
開府儀同三司晉爵建忠郡公廢帝二年入為雍州
刺史恭帝二年周文北巡命還鎮玉壁周孝閔帝初
入為小司徒保定初以孝寬立勲玉壁遂於玉壁置
勲州仍授勲州刺史齊人遣使至玉壁求通互市晉
公護以其相持日久絶無使命一日忽來求交易疑
别有故又以皇姑皇世母先沒在彼因其請和之際
或可致之遂令司門下大夫尹公正至玉壁共孝寬
詳議孝寬乃於郊盛設供帳令公正接對使人兼論
皇家親屬在東之意使者辭色甚悦時又有汾州胡
抄得關東人孝寬復放東還並致書一牘具陳朝廷
欲敦鄰好遂以禮送皇姑及護母等孝寬善於撫御
能得人心所遣間諜入齊者皆為盡力亦有齊人得
孝寬金貨遥通書疏故齊動静周朝皆先知時有主
帥許盆孝寬託以心膂令守一戍盆乃以城東入孝
寬怒遣諜取之俄而斬首而還其能致物情如此汾
州之北離石以南悉賊抄掠居人阻斷河路孝寬深
患之而地入於齊無方誅剪欲當其要處置一大城
乃於河西徵役徒十萬甲士百人遣開府姚岳監築
之岳色懼以兵少為難孝寬曰計成此城十日即畢
既去晉州四百餘里一日創手二日偽境始知設令
晉州徵兵二日方集謀議之間自稽三日計其軍行
二日不到我之城隍足得辦矣乃令築之齊人果至
南首疑有大軍仍停留不進其夜又令汾水以南傍
介山稷山諸村所在縱火齊人謂是軍營遂收兵自
固版築克就卒如其言四年晉柱國時晉公護將東
伐孝寬遣長史辛道憲啟陳不可護不納既而大軍
果不利後孔城遂陷宜陽被圍孝寬乃謂其將帥曰
宜陽一城之地未能損益然兩國争之勞師數載彼
多君子寧乏謀猷若棄崤東來圖汾北我之疆界必
見侵擾今宜於華谷及長秋速築城以杜賊志脱其
先我圖之實難於是畫地形具陳其狀晉公護令長
史叱羅協謂使人曰韋公子孫雖多數不滿百汾北
築城遣誰固守事遂不行天和五年晉爵鄭國公增
邑通前一萬戶是歲齊人果解宜陽之圍經略汾北
遂築城守之建德後武帝志在平齊孝寬上疏陳三
策書奏武帝遣使重幣聘齊後遂大舉再駕而定山
東卒如孝寬之策五年帝東伐過幸玉壁觀禦敵衆
之所深歎美之移時乃去孝寬請為先驅帝以玉壁
要衝非孝寬無以鎮之乃不許及趙王招率兵出稽
胡與大軍犄角乃勅孝寬為行軍總管圍守華谷以
應接之孝寬克其四城武帝平晉州復令孝寬還舊
鎮及帝凱還復幸玉壁詔孝寬隨駕還京晉上柱國
大象二年平相州還十一月卒諡襄
裴文舉字道裕河東聞喜人父邃為州里推挹大統三
年東魏來侵邃乃糾合鄉人分據險要以自固時東
魏以正平為東雍州遣其將司馬恭鎮之每遣間人
扇動百姓邃密遣都督韓僧明入城喻其將士即有
五百餘人許為内應期日未至恭知之乃棄城夜走
因是東雍遂内屬及李弼略地東境邃為之鄉導多
所降下太祖嘉之特賞衣服封澄城縣子除正平郡
守卒於官文舉少忠謹涉獵經史周初襲爵保定三
年遷絳州刺史邃之任正平也以廉約自守每行
春省俗單車而已及文舉臨州一遵其法百姓美而
化之總管韋孝寬特相欽重每與談論不覺膝前於
席天和初晉驃騎大將軍開府儀同三司尋為孝寬
柱國府司馬六年晉公初文舉叔父季和為曲沃令
卒於聞喜川而叔母韋氏卒於正平縣屬東西分隔
韋氏墳隴在齊境及文舉在本州每加賞募齊人感
其孝義潛相要結以韋氏柩西歸竟得合葬宣政元
年卒
郭賢字道因揚州人博涉經史有謀略世宗初為勲州
刺史鎮玉壁以廉平稱卒諡曰節
裴果字戎昭河東聞喜人少慷慨有志略周太祖曾使
并州與果相遇果知非常人密託附焉永安末從軍
討羣賊乘黃驄馬衣青袍每先登陷陣時人號為黃
驄年少永熙中授河北郡守沙苑之役率宗黨歸西
魏解玉壁圍摧鋒陷擊所向披靡除正平郡守正平
果本郡也以威猛為政百姓畏之盜賊亦為之屏息
果歴牧數州號為稱職卒諡質
王德代武川人雖不知書而斷決處分無以過孝武西
遷行東雍州事在州未幾百姓懷之封河間郡公卒
諡獻
東魏
劉豐普樂人為南汾州刺史河隂之役豐功居先丞相
高歡執其手嘉歎之
北周
梁禦字善通其先安定人後因官北邊遂家於武川禦
少好學長更好弓馬爾朱天光西討引為左右共平
關右封白水縣伯邑三百戶後與諸將翊戴太祖大
統時晉爵廣平郡公出為東雍州刺史為政舉大綱
而已民庶稱焉四年卒於州臨終惟以國步未康為
恨言不及家諡武昭
劉亮中山人少倜儻有縱横計略從賀拔岳西征常先
鋒陷陣與諸將謀迎太祖以勇敢見知為時名將謀
策又多合機宜太祖曰卿文武兼資即孤之孔明也
賜名亮封長廣郡公大統十年出為東雍州刺史為
政清静百姓安之在職三歲卒於州諡襄配享太祖
廟庭
達奚武字成興代人為賀拔岳别將同翊戴太祖廢帝
元年以大將軍出鎮玉壁量地形勝立樂昌胡營新
城三防齊將高苟子以千騎攻新城武邀擊之悉虜
其衆周受禪拜柱國武成初轉大宗伯封鄭國公齊
將斛律敦侵汾絳武以萬騎禦之敦退武築栢壁城
留開府權嚴薛羽生守之保定三年遷太保以三萬
騎自東道與北道隋公楊忠期會晉陽武至平陽後
期不進而忠已還齊將斛律明月遺武書乃班師天
和三年轉太傅五年卒諡桓子震襲爵建德五年從
東伐率步騎一萬守統軍川攻克義寧烏蘇二鎮并
州平晉上柱國隋初卒
泉企孝武時為東雍州刺史高歡專政孝武有西顧之
心欲委企以山南之事乃除洛州刺史常州都督未
幾孝武西遷歡率衆至潼關企遣其子元禮督鄉里
五千出大谷以禦之高歡不敢進梁魏興與洛州接
壤表請内屬詔企為行臺尚書以鎮之大行臺賀拔
岳以企昔涖東雍為吏民所懷乃表復為刺史詔許
之
王長述京兆霸城人魏太尉罷孫襲扶風郡公改封龍
門周時為晉州刺史轉玉壁總管長史歴職並有能
名以功進柱國隋開皇初卒諡莊
隋
梁軌開皇間為臨汾令開鼓堆泉十二渠以溉民田利
甚溥民歌頌之為立祠渠旁
韋世康京兆杜陵人仕周從平齊授司州總管長史時
東夏初定世康綏撫之士民胥悦尉遲迥之亂高祖
謂世康曰汾絳舊是周齊分界因此亂階恐生搖動
今以委公善為吾守因授絳州刺史以雅望鎮之闔
境清肅世康性恬素好古不以得喪干懷在州嘗慨
然有止足之志與子弟書道意諸弟報以事恐難遂
乃止在任數年有惠政奏課連最擢禮部尚書進爵
上庸郡公終荆州都督贈大將軍諡文
于璽字伯符周上柱國翼子從武帝平齊封黎陽縣公
隋開皇中為汴州刺史有能名為邵州刺史加上大
將軍進郡公在州數年甚有恩惠後檢校江陵總管
州人張願等數千人詣闕上表請留璽上嘉歎良久
令還邵州父老相賀卒于熊州刺史諡曰静
陳叔達字子聰陳宣帝子隋大業中為絳郡通守受學
於文中子叔達下捕賊之令曰無急也請自新者原
之以觀其後文中子聞之曰陳守可與言政矣文中
子嘗在絳出於野遇叔達曰夫子何之乎文中子曰
將之夏叔達令勸吏息役董常聞之曰吾知夫子行
國矣未嘗虚行也叔達嘗謂薛收曰吾行令於郡縣
而盜不止夫子居於鄉里而争者息何也收曰此以
言化彼以心化叔達曰吾過矣退而静居三月盜賊
出境文中子聞之曰收善言叔達善聽後仕唐為黃
門侍郎判納言諡忠王凝嘗以文中子𫝊屬之
張軌字世謩以内軍將軍為臨汾令臨汾民病滷生物
瘠疲因鑿山引水溉田利甚溥
唐
李道宗高祖從子武德元年封略陽郡公劉武周逼河
東道宗年十七從太宗率衆拒之登玉壁城望賊請
深壁高壘以挫其鋒若糧運致竭自當離散後賊果
食盡夜遁追及介州一戰破之出為靈州總管始突
厥郁射設入居五原道宗逐出之震耀威武斥地千
里貞觀三年為大同道行軍大總管與李靖襲破頡
利道宗親執之累封江夏王坐事削封邑十三年出
為晉州刺史十四年拜禮部尚書永徽初加特進坐
房遺愛流象州道卒
楊大寳鳳翔人武德初為龍門令劉武周陷晉絳攻之
不降城破被害襃贈全節侯
羅士信齊歴城人大業中年十四從通守張須陁擊賊
以驍勇顯武德初歸國以功擢授絳州總管封郯國
公從征劉黑闥城陷遇害時年二十八諡曰勇
李元軌高祖第十四子封霍王貞觀十年授絳州刺史
閉閣讀書吏事責成於長史司馬謹慎自守與物無
忤為人不妄垂拱中至陳倉卒
李元禮高祖第十子封徐王貞觀十七年為絳州刺史
以善政聞太宗降璽書勞勉賜以錦綵永徽四年加
司徒兼潞州刺史咸亨三年卒
長孫恕貞觀二十三年為龍門縣令於縣東南鑿十石
壚渠溉田良沃畝收十石縣西二十一里馬鞍塢亦
恕所鑿
李元懿高祖第十三子封滕王貞觀十年改封鄭王歴
潞州刺史總章中累授絳州刺史數斷大獄甚有平
允之譽高宗嘉之降璽書襃美賜物三百段咸亨四
年卒諡惠
鮮于紹為絳州刺史高宗儀鳳中為同州刺史仍賜絹
二百疋賞清廉也
李元嘉高祖子封韓王垂拱中刺絳州與越王子冲圖
舉兵冲敗元嘉至京師謀泄后逼令自殺
李湛義府幼子沈厚有度襲河間郡公則天末與敬暉
等誅張昌宗張易之神龍中為絳州刺史累拜左領
軍大將軍開元十年卒贈幽州都督
張知謇蒲州河東人擢明經第則天朝晉州稷州刺史
又歴房和舒延德定洺宣貝洛同華十三州所在以
循良稱累拜大理卿封范陽郡公卒
李朝隱字光國京兆三原人以明法舉拜臨汾尉擢至
大理丞神龍中争五王不宜輕用法貶嶺南宰相言
其清正上更以為聞喜令遷絳州刺史復為大理卿
訊武疆令裴景仙丐贓言其先寂有國功宜宥景仙
得不死後拜御史大夫充嶺南採訪處置使卒諡曰
貞
韓思復字紹出京兆長安人長山縣男倫孫舉秀才高
第襲祖封為刺史治行名天下開元中歴絳州拜黃
門侍郎元宗北巡為行在巡問賑給大使遷御史大
夫進伯卒諡曰文上親題其碑曰有唐忠孝韓長山
之墓
嚴浚華隂人為絳州刺史威惠並行吏民畏服
嚴挺之天寳間為絳州刺史明皇欲進用李林甫忌嫉
之因招挺之弟損之佯與叙故舊云當以子為員外
郎又云朝廷待賢兄極深須作一計入京既見當有
大用令損之取絳郡一狀云有少風氣乞入京師就
醫林甫持狀奏云挺之年高近患風氣且授一閒官
天子歎咤久之林甫奏授員外詹事便令東京養疾
李栖筠字貞一趙人第進士李光弼守河陽高其才引
為行軍司馬兼糧料使至德中改絳州刺史累遷御
史大夫封贊皇縣子卒諡文獻栖筠為天下士歸重
不敢有所斥稱贊皇公云
韋陟字殷卿安石子襲郇國公肅宗初歴拜御史大夫
坐事出為絳州刺史判尚書省事卒諡忠孝陟早有
名為李林甫楊國忠擯廢而海内望其為相云
蘇震雍州武功人瓌孫詵子彊學有成人風伯父頲曰
吾家有子至德中累拜文部侍郎從廣平王平長安
後為絳州刺史以勞封岐國公終太常卿贈禮部尚
書
盧元輔字子望宰相盧杞子以清行聞擢進士歴絳州
刺史課最召授吏部郎中進兵部侍郎卒元輔端静
介正人不以杞之惡為累云
李憲晟子初調太原府參軍事歴遷絳州刺史絳有幻
人怵民以亂憲執誅之濱汾相地治新倉免負戴勞
後以平淮蔡封凉國公以平淄青晉同平章事絳人
利賴為昭義節度使卒諡武
韋武京兆萬年人貞元中自禮部員外郎出為絳州刺
史鑿汾水灌田萬三千餘頃璽書勞勉元和初入為
京兆尹卒贈吏部尚書
樊宗師字紹述河中人澤子擢軍謀宏遠科為絳州刺
史有治迹進諫議大夫卒宗師家富好施妻子告不
給則其為吏之廉可知矣
李漢少事韓愈通古學屬辭雄蔚為人剛略類愈愈愛
重以子妻之擢進士第以御史中丞吏部侍郎坐牛
李黨改絳州司馬詔有司二十年不得用不數年徙
絳州刺史
杜黃裳字遵素京兆萬年人擢進士元和中為晉絳節
度使達權變有大略後平蜀擒劉闢以功拜平章封
邠國公
陸扆字祥文陜人光啟二年進士為絳州刺史唐彦謙
判官嗜學有才思鄭從讜寓絳州與之談宴無間先
後稱之於朝位至清顯歴同平章事再當國罷遇害
於白馬驛
狄惟謙梁公之後為絳州刺史有名稱
王欒為龍門令有能名李勉薦之時稱知人祀名宦
王晬初為鄭南令為權倖所誣免以推擇為龍門令有
能名
王瑶為絳州刺史李克用陷州瑶力拒死之
後唐
張廷藴開封襄邑人事晉遷軍校李繼韜叛於潞州為
馬步軍都指揮使將兵為前鋒至潞日已暮即率兵
百餘踰濠登城城守者不能禦遂破潞州明旦明宗
與元行欽後至明宗心頗慊之後歴絳州防禦使卒
廷藴素廉歴七州家無餘貲
山西通志卷九十九
