山西通志卷一百五十二
列女(四)
潞安府
長治縣
戰國
趙奢妻括之母也趙王以趙括為將代廉頗其母上書
言扵王曰括不可使將王曰何以對曰始妾事其父
時為將身所奉飯飲而進食者以十數所友者以百
數大王及宗室所賞賜者盡以予軍吏士大夫受命
之日不問家事今括一旦為將東向而朝軍吏無敢
仰視之者王所賜金帛歸藏扵家而日視便利田宅
可買者買之王以為何如其父父子異心願王勿遣
王曰母置之吾已決矣括母因曰王終遣之即有如
不稱妾得無随坐乎王許諾趙括既代廉頗悉更約
束易置軍吏秦將白起聞之縦竒兵佯敗走而絶其
糧道分斷其軍為二士卒離心四十餘日軍餓趙括
出銳卒自搏戰秦軍射殺趙括括軍敗數十萬之衆
遂降秦秦悉阬之趙前後所亡凡四十五萬明年秦
兵遂圍邯鄲歲餘幾不得脫賴楚魏諸侯來救乃得
解邯鄲之圍趙王亦以括母先言竟不誅也
鮑宣妻桓氏之女字少君宣嘗就少君父學父竒其清
苦以女妻之裝送貲賄甚盛宣不悅謂妻曰少君生
富驕習美飾而吾寔貧賤不可當禮妻曰大人以先
生脩德守約故使賤妾侍執巾櫛既奉承君子惟命
是從宣笑曰能如是是吾志也妻乃悉歸侍御服飾
更著短布裳與宣共挽鹿車歸鄉里拜姑禮畢提甕
出汲脩行婦道鄉邦稱之宣哀帝時官至司隸校尉
子永建武初為魯郡太守永子昱從容問少君曰太
夫人寧復識挽鹿車時不對曰先姑有言存不忘亡
安不忘危吾焉敢忘乎
隋
陸讓母馮氏者上黨人性仁愛有母儀讓即其孽子也
開皇末為播州刺史數有聚斂贜貨狼藉為司馬所
奏案覆得實將就刑馮氏蓬頭垢面詣朝堂數讓罪
扵是流涕嗚咽親持杯粥勸讓食既而上表求哀辭
情甚切帝愍然為之改容獻皇后甚竒其意致請扵
上書侍御史柳彧進曰馮氏母德之至有感行路如
或戮之何以為勸上扵是集京城士庶扵朱雀門遣
舍人宣詔曰馮氏以嫡母之德足為世範慈愛之道
義感人神特宜矜免用奬風俗讓可減死除名復下
詔褒美之賜物五百段集命婦與馮相識以旌寵異
唐
李氏邯鄲人李嚴女潞州幕張谷納為侍人號新聲當
劉從諫潛圖窺脅新聲諫谷曰始天子以從諫為節
度非有野戰攻城之功直以其父挈齊十二州還天
子去就間未能奪其嗣耳自有潞澤未聞以一縷一
蹄為天子壽左右皆無賴章武朝數鎮顛覆皆雄才
傑器尚不能固天子恩况從諫擢自兒女手中不以
法得亦宜以不法終君當脫族西去大丈夫勿顧一
飯恩以骨肉腥健兒食言訖悲涕谷不決者三月恐
言泄縊之未幾劉正拒命其下王協等殺正及谷並
夷其族
宋
李氏翰林學士吳育之弟婦駙馬都尉李遵勖妹寡不
更嫁御史唐詢因怨育遂奏育不使嫁欲用此誣李
氏自盡
元
程宅妻武氏潞州人夫亡守節不二至元二年旌表平
章政事李魏公益書額曰門旌程宅武氏高年耆德
牛贇妻張氏潞州人年十七歸贇二十二夫亡子一遺
腹生一女遭兵燹産盡攜子女歸依父母父母哀之
令改適矢死不從壽八十七而卒觀風者錄其行詔
立石扵墓表之
明
鎮國將軍朱詮銶繼室王氏義門端之女贈光禄卿佐
之妹七歲失恃于歸後相鎮國敬以承志儉以治家
嘗以不及事舅姑為恨當祭祀䕫䕫如也撫前夫人
女不啻所生及鎮國捐館終身御縞素絶慶弔不禮
賓不精食更嚴扵内範子婦謁見先教以孝弟經史
次之著有女範十篇傳誦扵世
千戶張英妻王氏英平荆襄戰死朝命護喪歸諭祭葬
王迎柩觸殞復甦既葬哭於墓道淚盡繼以血哀毁
而死
庠生張子明妻王氏年二十一夫暴卒王痛哭即縊死
柩側
趙敬妻牛氏年二十二夫亡子鋐未週歲誓不再適撫
子補郡諸生尋亦卒苦節四十八年弘治間奏表
廩生盧清妻吳氏清父母客臨洺相繼没清貧甚不能
歸葬詣彼封墳守之課徒自給居二年復之汴以疾
卒吳聞訃痛絶歎曰吾舅姑委骨扵北良人殞命扵
南天乎何毒痡至此乃寄幼孤扵女兄鬻女為道路
費抵臨洺號扵野值前徒指以瘞處因得收二骸歸
復入汴負夫骨還至河水漲不能渡遇其姻商彼者
佐之以渡而三喪乃畢葬先兆矣學正劉崧言扵州
守馬暾出俸金贖其女仍厚恤之
監生宿昭妻儀賓政之母黃氏年二十六昭亡矢殉姻
戚以養老育孤勖之氏斥鉛綺稱未亡人治生業功
苦服艱不遺扵力朝夕奉養曲盡其禮舅姑安之忘
其子亡宿氏業益振子政能讀父書以克家稱弘治
間旌表太史賈詠為之傳劉文安公龍撰貞節錄序
昭弟瑢亦早卒妻王氏守節有嫂氏風
李紀妻毛氏紀守臨洮時何驛丞子景明方十歲紀夫
婦大竒之育扵室紀執詩書毛執燈燭晝夜課景明
讀愛撫逾已子後景明登第官副使為有明一代詩
人之冠
雄山四貞正德辛未歲盜起齊魯鼓行而西無慮數千
百抵潞境西火鎮劫掠財物搜獵婦女四女傑然出
乎其間投馬大罵剔目斷臂而死者趙公賢女悶兒
也仆地被拽膚裂血流道路朱殷罵而被殺者焦相
妻程氏也不受甘言之誘怒目大罵與程同殺者袁
佩女鷹菊也被驅遇井自謂得死所抱幼女投死者
王川妻平氏也宼退聞其事詔旌為四貞建祠扵雄
山南命春秋致祭見劉文安公龍貞烈倡和序
周景妻王氏景及父誌胥客死鄲縣王年二十四聞訃
痛幾絶拮据迎二喪歸葬長子倫甫數歲次子備方
在娠撫成括遺貲使治商家遂裕性好施煖食以飼
丐者尤肅扵内政子孫禀命如嚴君守節四十餘年
以壽終
典膳栗木妻陳氏木早卒遺孤永爵甫三歲永禄未週
姑李祖姑韓俱衰老孀居氏仰事俯育憂勞曲盡嘉
靖庚子二子同舉扵鄉甲辰永禄登進士事聞詔旌
為三節之門陳氏累贈至夫人
庠生閻誠妻程氏誠應省試輿疾歸自度不起謂氏曰
為我善事父母死且無憾氏泣曰舅姑有兄嫂在君
脫不幸妾願從地下誠卒遂自縊
焦鈞妻原氏鄭林繼妻姬氏夫亡俱自縊以殉
程天佑妻劉氏天佑病傾簪珥市醫藥比卒哀痛絶飲
食九日不死潛自縊
義媼贈光禄任環僕婦也環守太倉統兵征倭出海上
倭乘間攻城急内人約投井死媪請先體肥塞井口
不能上下環至圍解問内人胥圍井泣因啟甓出媼
眷屬得生
梅守釗妻楊氏瀋陽衛人少孀守節三十年有司旌之
指揮薛朝印妻劉氏年十九朝印死扵陣號泣將自縊
顧遺姙四月不可使夫無嗣後生男奎長襲父職志
行無玷士人賦詩美之
栗繼芳繼室任氏磁州人嫁甫八月夫亡有同里進士
尹長子欲娶之任曰為栗氏婦即為栗氏鬼萬一更
迫命盡今日矣事遂寢撫前子嚴慈並濟卒令有成
守節四十餘年而卒
生員劉珽妻張氏早寡食貧課子宸舉正德己卯鄉試
赴禮闈卒扵道妻戴痛子幼姑老勉稱未亡人撫子
學顔為郡廩生旋亦卒顔妻張氏哀毁而死張與戴
胥守數十年以壽終
焦貞女東阿主簿焦鉦女字李曉將娶而曉卒女欲臨
其喪父母不許縊扵室幾死母因偕往哭盡哀姑牛
氏老且盲女願畱養曲盡孝敬姑常曰即兒在承歡
當不加扵婦也姑復目明如初人謂孝感所致事聞
旌表壽八十九終其女姪適袁近禮夫亡亦守志不
二殆焦家之教有素歟
郝淮妻孔氏初淮存時有友寄白金數百扵淮淮没或
勸弗與氏正色曰不義之行寧不玷夫扵地下耶悉
召還之氏年二十八而寡撫繼英有成壽八十而卒
原文會妻宋氏嫁未期夫亡遺腹生子常守節六十餘
年巡按旌其門
李貞女庠生李日達女字雲和中尉珵園未婚而夫卒
女年十七臨喪哀甚持服三年畢僻處一室屏絶鉛
華舅姑給衣食擇菲薄者受之事聞建坊旌表壽五
十八歲卒
郭明妻宋氏夫亡遺子二苦志撫孤長紀娶馮氏次繕
娶張氏相繼俱寡二氏協志養姑馮有子鑑張無子
共撫成之
璩可大妻郭氏年十七歸可大不二載而寡子女俱無
食貧守節壽九十有一
周再燦妻賈氏年二十夫亡子女無出矢志不二壽七
十終
程氏三烈程宗道之女舉人程于藩之妹一適本縣賈
名卿一適壼關張斗熙一適本縣周基邠崇禎五年
流賊肆掠父率三女避土洞中賊至圍洞縦火匿者
竄出賊牽張婦載馬上投地大罵賊怒殺之賈婦倒
投溷□死周婦墮崖不死復扵野自經
程萬里妻袁氏萬里被賊殺袁抱幼子暨二女趨赴井
長女徘徊氏推入之轉顧幼者已逸去氏即抱子自
沈死
朱綱妻賈氏被賊掠欲汚之大罵不屈賊縦火氏投烈
焰而死
趙惟徵妻秦氏惟徵子學會妻璩氏賊廹秦不屈截其
十指俱斷投火死璩投窖中賊擊以石死
張門三烈袁氏庠生張于京母李氏于京妻又李氏于
正妻于京堂嫂也孀居遭壬申之亂袁攜二李避趙
家莊土洞中賊搜獲袁罵賊立殺之繫京妻扵馬項
不從馳馬曳死繫正妻扵店大罵投火死司李袁嘉
其姑婦貞烈給銀收瘞之
省祭宋體道妻郭氏崇禎壬午寇至同居諸婦皆羅拜
郭匿垝垣坐地不跪賊怒詰之郭瞪目厲聲曰老婦
跪亦死不跪亦死已安排不活矣延頸受刃至死猶
含糊罵賊不絶
庠生杜良材妻侯氏任賊破蘇店執氏索金帛氏紿賊
曰可隨我至瘞金處行及井遂墜入死之
庠生靳愈光妻王氏任賊之亂氏攜一女二子避杜氏
岑樓内聞夫遇害泣曰無主矣忍為賊擄乎時女已
及筓先叱入井氏即從之二幼子亦號泣隨母俱下
比出屍母女猶相抱云
劉守倉妻韓氏賊執守倉將殺之氏奔救伏守倉身哀
懇曰寧殺我毋殺夫賊殺韓并殺守倉
延慶知州程應登繼妻韓氏及笄歸程撫前子女不啻
已出兩從宦遊以清白相其夫應登卒哭而絶者數
四殯虞之後坐卧一小樓供應登像朝夕蔬果必奠
不奠不食也三十餘年未嘗少輟壽七十六卒
兵部尚書程正已妻朱氏賦性端方于歸後操井臼勤
紡績克供婦職正已弱冠成進士任顯要氏略無貴
倨容正已忤璫禍且不測氏曰與楊左諸君同難又
何愧也正已抱疾五年侍奉甚至及捐館幾不欲生
稱未亡人者三十載婦儀母德為時推重翰林李中
白銘其墓
南通州知州栗永馨側室郭氏敬謹周密綜理諸務巨
細咸愜永馨意及永馨夫婦相繼没家事裨益一身
氏區畫井井撫兩子淑瑞延師督課俾得成名氏子
女無出年二十一孀居苦節五十年至七十而卒
瀋裕王側妃趙氏甲申闖變將入宫妃投井死孝廉胡
守德輓以詩有誰知正氣在香閨落落丈夫弗如也
之句
王氏梁家莊人逸其夫姓氏夫亡無子豫製一棺以矢
志崇禎十三年大祲鬻棺自給餘米數升卑土人鑿
夫穴生入其中即令掩覆聞者哀之
璩森妻高氏王鏜妻李氏袁汴妻張氏李德化妻王氏
王世光妻賈氏生員任汝賢妻吳氏潞州衛百戶王
榮妻武氏生員魏文淵妻王氏原江妻郭氏鮑鳳妻
王氏江椿妻栗氏江紹祖妻趙氏王聚良妻馬氏庠
生仇渙妻李氏蘇懃妻阮氏典膳李□妻崔氏蘇時
中妻常氏蘇時和妻李氏庠生潘桂妻王氏以上俱
守志節
國朝
庠生程崞妻王氏年二十一夫亡絶粒矢殉姑曲諭而
止紡績治生計事畜之餘悉以繕家廟宗黨賢之康
熙三十四年建坊旌表
庠生胡夢吉妻宋氏年十九夫亡撫孤琮列庠序守節
五十載康熙五十一年建坊旌表
楊相妻田氏年二十夫亡事姑撫子守節四十餘年雍
正元年建坊旌表
庠生李璐妻栗氏年十九夫亡撫六月孤守志歴三十
五年雍正四年建坊旌表
宋之翼妻趙氏年十九夫亡撫子守節歴四十一年雍
正四年疏請旌表
武生崔靜妻孫氏年二十五夫亡守節育子壽八十餘
雍正五年建坊旌表
劉安妻申氏年二十六夫亡以事育為已任無何翁姑
没兩子繼亡前後辦五喪撫四孤壽九十有三雍正
五年疏請旌表
牛化龍妻張氏年十九夫亡矢守貞節雍正六年疏請
旌表
郭鈞妻李氏及筓適鈞舅姑已没事伯姑婉孌柔順得
其懽心年十九夫亡矢守撫遺腹子澂列庠食餼雍
正五年建坊旌表
宋近臣妻田氏年十七姑卧病命氏取莱扵圃隣人李
悅尾而戲其後氏泣且罵悅直前強之罵益厲廹以
利刃屹不為動詈罵如初悅因手剸焉氏死七日事
敗露論悅如法雍正五年疏請旌表
庠生申嘉行妻程氏姜賊變氏與一子三女胥為賊繫
引至安城營伍中氏挽三女同墜營旁井中死後月
餘蹤跡得之凡汲十二屍而氏屍出衣衫浥瀾顔面
如生
貢生楊大任妻宋氏盜踵其門長女已及筓一子尚幼
氏攜子女同入井死
庠生任憲妻李氏避盜關壁村為賊所獲據地求死賊
遂殺之
庠生郭永寧妻彭氏姜逆變隨永寧避馬家寨賊攻亟
永寧謂之曰盍行乎氏曰去將焉往不如先君一死
竟自縊
貢生景光大妻李氏姜逆之變光大遇害氏謂其子星
曰婦女被擄而死棄骸道路非禮也可穿穴井中匿
我後賊用火爇遂破面流血變形投繯死
申周翰妻朱氏盜至夫被掠姑投井氏亦從之又杜大
壯妻張氏避盜破城村夫被殺氏觸石而亡朱翰垣
繼妻阮氏避亂針漳村寇迫同夫墜井死
生員吳大勲妻李氏避亂潞城南社村大勲死氏哀號
數絶親隣慰之氏曰吾志祈速死耳越日縊扵寢
通判程尚勤副室晉氏年二十五夫亡守節撫孤正緒
領戊子鄉薦第一氏享永年
武生程正學繼妻張氏夫亡矢守大司馬澂源憫其志
以二子之玠嗣之守節三十餘年卒
廉高遷妻朱氏年十八夫亡無子女家貧如洗氏勵節
事親歴三十四年卒
張師孔繼妻王氏夫亡姑老氏縫紉資養撫前子紀恩
勤備至壽七十七卒
生員任之檊妻張氏早寡撫遺孤五人有成歴四十餘
年卒
李遂妻杜氏年二十八而寡守節撫孤孀居五十五年
巡按旌之
貢生姚天向妻田氏夫卒無子家素貧氏勤苦守志年
逾八十猶績縷無間
王氏前副使張克儉妻克儉監軍襄陽抗節殉城氏孀
居無子姜賊之變避難故縣土洞中賊攻垂破氏曰
我命婦也義不受辱投懸崖死
監生馬宛妾李氏性柔順事嫡牛氏雍睦無忤牛遘疾
李祝天求代疾篤李竊語人曰我死母自愈也遂自
謚牛聞之一慟亦亡
沈國昌妻王氏有孝行姑疾篤氏斷指沸湯和藥以進
姑病尋愈
蘇婦袁氏少寡撫孤成立娶賈氏子尋卒賈殉夫自縊
姑婦節烈鄉黨稱之
武女劉妻賈氏生長寒門賦性貞潔淫僧往來其家見
賈少艾與其姑潛圖之始誘以利繼迫以威賈拒不
從竟死非命紳士白其事扵邑宰淫僧置法而氏節
遂著
趙克光妻鄭氏夫亡撫孤雛維宁食餼扵庠孫青州司
馬良璧太平令良玉弱齡喪母亦胥氏撫成守節四
十九年享壽七十有一
庾盛粢妻李氏庠生張運昌妻花氏李養田妻王氏韓
貴松妻白氏王之琦妻常氏原維康妻武氏李相國
妻李氏張顯妻原氏秦光榮妻晉氏監生程塏妻張
氏趙旺才妻蕭氏賈忠謀妻王氏武進士鄭之賓妻
李氏李福妻鄭氏韓烈妻璩氏王翼妻劉氏王弼妻
張氏庠生霍文封妻賈氏蕭可順妻鮑氏王廷輔妻
宋氏劉希賢妻崔氏庠生戴天澤妻任氏宋國寧妻
郭氏董諫誠妻陳氏庠生胡涵妻趙氏子胡廷梅妻
王氏郜沆妻王氏趙增慶妻范氏郭敬妻張氏李芬
妻李氏崔抱珠妻胡氏崔光先妻王氏李潤枚妻賀
氏舉人任昌言妻温氏劉忻妻路氏于光顯妻梁氏
郝自興妻郭氏黃鼐妻郭氏秦國政妻李氏李光亮
妻牛氏路英妻李氏張璿妻李氏宋學禮妻張氏庠
生杜祺齡繼妻牛氏屈三寳妻劉氏庠生郭維翰妻
宋氏劉正發妻馮氏張申寬妻楊氏李功勲妻姬氏
韓桂蘭妻姜氏李進禄妻馮氏郝正已妻劉氏杜一
發妻王氏胡士儒妻璩氏劉國安妻陳氏李振妻張
氏周際泰妻李氏崔萬鎰妻王氏顧乃猷妻李氏趙
文秀妻李氏王自增妻萬氏郭養龍妻曹氏賈載之
妻李氏郭嘉全妻原氏許光明妻原氏申德強妻陳
氏王迎祥妻潘氏賈連妻孟氏李鐸妻苗氏庠生黃
秉正妻趙氏靳尚母王氏盧三瑾妻崔氏秦斌妻王
氏武名弼妻馬氏監生郜沛妻陳氏璩好裕妻劉氏
賀珍妻陳氏武三坤妻牛氏孟崑妻宋氏李樸妻王
氏宋普妻李氏以上俱守志節
長子縣
晉
楊氏故苻秦后也慕容永簒位扵長子願以為上夫人
楊氏引劒刺之為永所殺
明
吳子寧妻李氏年二十三夫亡無子守節終身建文二
年詔旌貞節
索經妻關氏年二十五夫亡守節五十年撫二子進禄
世禄成立詔旌
閻宗魯妻郭氏年二十夫亡遺子世卿甫七月撫孤砥
學世卿以明經官博士
兖州推官陳天爵繼妻潘氏天爵居官清素比卒囊槖
蕭然氏甘貧荼苦撫族子為嗣守節三十年而終
韓卿妻高氏夫早亡子德萃亦夭高與子婦胡氏食貧
守志機杼相對不夜分不止歲時伏臘號泣之聲徹
扵道路有司旌其雙節
原瑞妻侯氏字君正瑞亡君正長號頓地眦裂出血明
日忽聲咽不出家人走視僵立頫頸死血淚漬柩不
滅
鎮原知縣張美繼妻馮氏年二十夫亡無出欲從死以
救免課前子問明力學萬歴己卯舉扵鄉
張臻妻崔氏夫亡撫子子亡撫孫孀居垂七十年書香
世繼邑中以為美談
吳守謙妻王氏年十八夫亡時方娠越三月舉子尚質
守節撫孤畢生如一
高思純妻孔氏早寡遺孤甫五月撫養成立充郡庠生
守節四十餘年奉詔旌表
楊烈女字穿羅庠生學程女年十四未適人崇禎七年
為流寇所執誘以珠帛不顧迫以刀鋸不懼至刺腹
斷背女仍罵不輟賊怒解其屍父學程見女死觸階
罵賊亦遇害
阮夢鳳妻王氏年十八夫亡撫子守節二十餘年值甲
申闖變投井死
生員任肯堂妻劉氏崇禎間被寇掠大罵不屈賊斷其
左股罵愈厲賊碎其頭死而復甦時抱娠越三月生
男任相事繼母以孝聞
生員王銓妻馮氏高嶽妻馬氏王三策妻潘氏生員劉
世科妻任氏任道管妻索氏陳大玉妻張氏李進明
妻程氏生員馬承恩妻劉氏以上俱守志節
國朝
趙龍鱗妻李氏姜賊之變避難西山路遇遊騎將劫之
去氏罵不絶口賊怒裂屍剖心死
舉人馮景星妻曹氏生員范鵬程妻李氏姜賊之變被
執俱不屈赴井死
修武令范士偉妻高氏孀居數載盜起攜幼女字生員
趙完城者同赴井死
銀工郭顯魁妻衛氏年二十六魁亡誓不再適子幼家
貧煢煢無依卒以饑寒死
庠生張克勤妻鮑氏克儉妻馬氏俱少寡鮑以次子嗣
馬後紹祖姑崔氏遺媺妯娌交勵志節以終
趙烈女小字興梅農民趙民順女幼字同里周根辛未
合卺而根辛卒訃聞興梅欲臨其喪父母弗許遂涕
泣絶食得間自縊扵樓署縣事劉芳猷勒石表其墓
曰烈女趙興梅墓
生員楊□妻馮氏崔宗義繼妻陳氏裴宗器妻連氏曹
紱妻王氏王永慶妻鮑氏典史梁鳴鳳繼妻王氏醫
官田時興妻羅氏廪生鮑盤妻李氏生員馬秉貞妻
鮑氏吏目常用妻衛氏裴光裕妻孫氏栗鳳鳴妻常
氏生員曹綬妻馮氏李大賢妻楊氏胡昇妻牛氏生
員賈希顔妻李氏生員趙士俊妻鮑氏監生趙士英
妻牛氏生員李趨庭妻馬氏生員韓澄心妻高氏生
員宋三俊妻衛氏儀賓趙俊傑繼妻張氏生員趙文
英妻牛氏監生趙文英妻王氏孟承光妻張氏張嘉
德妻苗氏生員李廷樞妻劉氏郭顯奎妻衛氏廩生
曹履新妻楊氏高車妻田氏生員牛鳴時妻申氏栗
德妻楊氏劉淑聲妻張氏以上俱守志節
屯留縣
南齊
鮑令暉照之妹也照有大雷岸與妹書詩品齊鮑令暉
歌詩往往嶃絶清巧擬古尤勝惟百願靡矣照嘗答
孝武云臣妹才自亞于左芬臣才不及太沖爾
明
王廷秀妻張氏年十七適王越二年夫遘疾臨危氏謂
夫曰爾毋我虞我必爾從也遂潛赴後園自縊
李朝卿妻郭氏年二十夫亡事親撫子誓不易節子之
茂中嘉靖庚子鄉試事聞詔旌
生員張承輔妻段氏年二十一夫亡無子撫族姪應奎
守節直指史齊歲給粟布旌之
馮邦器妻鄭氏年十九夫亡無子遺一女及筓亦夭煢
煢孤苦盡瘁事姑事聞詔旌其閭
申福妻李氏子文興妻常氏孫良妻李氏胥年二十有
竒而寡撫孤守志三世同操李以徒手傭織奉兩姑
人尤難之
李梗妻張氏梗吏壺關遘疾卒氏易衣飾具棺歸葬時
年二十有四紡績課子子尋夭孤苦勵操人咸重之
監生申所見妻李氏年二十三夫卒子宏才宏道俱幼
撫孤二十年宏道復夭婦姚氏年十七永矢不二李
嘆曰吾夫夭吾子又夭薄德之致也爰是恤孤賑寡
宗黨之不能婚娶葬埋者傾貲助之厥後宏才領己
酉鄉薦咸謂苦節種德之報萬歷間詔旌
生員李楠妻王氏夫殁無子女茹苦勵操歲饑富人嘉
其節周以粟氏正色拒曰吾孀婦何以受此卒却之
聞者欽嘆壽九十五終
生員暴所學妻李氏生員暴所性妻郭氏妯娌胥少寡
誓不二天撫子成立並詔旌表
馮王擢妻常氏年二十夫亡里中少年悅其色願娶之
氏挾利刃自矢曰吾頭可斷此志不可奪卒完節享
壽終萬歷間旌表
舉人王弼妻郭氏年二十一夫卒時有豪貴求婚氏叱
曰吾夫弱冠成名不幸早逝妾雖無子誓不辱夫求
者慚而退
王文淵妻楊氏年十九生子肝未期夫没育肝成立娶
韓氏年二十四生子堯聘肝以吏卒扵京韓扶柩歸
葬事姑終身無忤堯聘娶霍氏早卒霍亦矢守不替
邑以三節稱
申周屏妻霍氏年二十夫亡無子女形影自憐冰檗畢
世當事奬之
生員徐一耀妻李氏年二十五夫亡子陞甫歲繼姑欲
奪其志氏號泣願與子俱死姑意遂寢當道歲給花
布旌奬
生員宋師濂妻申氏師濂卒三日勺水不入口曰未亡
人為將亡人矣家人不為意夫殮畢氏引刀自刎而
死
生員劉禧妻段氏年二十夫亡從容殮夫畢至夜自縊
兩柩並列扵庭柩下忽産靈芝草二莖鄉黨傳為異
事
生員李珙妻張氏年十八珙亡子鍾岳甫二歲張引刃
刺面堅志不奪壽七十五卒珙弟李珽妻鄭氏年十
五歸珽閱七月珽亡誓不他適足跡不履戶庭鄉黨
以雙節稱
李道隆妻楊氏苗隆妻王氏宋朝臣妻韓氏趙雲鵬妻
郭氏劉一清妻李氏張龕妻宋氏李席珍妻馮氏李
成章妻陳氏以上俱守志節
國朝
庠生孫家彦妻李氏年二十三家彥病革子竒蘭俱幼
家彦囑兩兄晰産各撫其子盖慮氏志之不堅也氏
曰君胡不諒我耶家彥没矢節課子竒以拔貢授寧
海令蘭為歲貢生夀八十一而終
申餘銀妻李氏年二十七夫故明季盜起負姑竄徙十
數年無寧晷姑卒無恙子一契撫成列邑庠
苖世莊妻申氏年二十三夫亡哀毁幾不欲生所親責
以存祀氏守節撫子而終
舉人張景行妻楊氏生員鄭之明妻宋氏生員馮珩妻
趙氏原武令李如梧妻鄭氏庠生霍嗣周妻尹氏宋
桂妻楊氏陳洪恩妻蘇氏以上俱守志節
襄垣縣
元
皇甫慶妻張氏年二十慶卒以死自誓守節不渝至正
五年旌表
史諒妻趙氏于歸二載諒卒貧無所倚攜孤惠居父母
所父母諷改適趙曰我忍死至今特以邈孤欲存宗
祀之一綫耳如以獸行汚我當即引繩自縊父母知
不可奪止之惠生子嗣宗甫二歲惠卒妻楊氏守志
如姑克昌厥後為不忝家範云
明
師克己妻李氏年二十餘夫亡遺一子紡績自給守節
五十餘年洪武間詔旌
劉濓妻衛氏年二十夫亡氏恪修婦道事姑至孝事聞
詔旌編修張治撰節婦碑
生員李高妻路氏年二十五夫亡舅姑欲嫁之氏誓死
不變長子豸登鄉薦年九十以壽終
張伊智妻韓氏生而貞靜明慧叔治教授諸生說詩至
柏舟韓從帳後聽曰為人婦不幸不當如是耶治大
奇之及筓適伊智年二十四伊智卒内外無倚有里
中少年欲娶者韓截所韜髮示之乃已家素貧日夜
辟纑食子女痛兒以貧故失學兒出服徭扵官輒哭
又恐兒聞傷其心還輒輟哭面之韓未寡前二載父
母遣車來迎心動謝弗往會宼闌入塞闔室俱殱韓
徒跣求父母屍吮血而碧葬焉邑令旌其節孝少保
劉龍撰誌銘
庠生崔濟妻常氏年二十七夫亡豪家有強婚者氏自
縊救甦剪髮訴之當事卒全其志
崔瑄妻趙氏年二十一夫亡撫子守節壽九十六卒
監生王永芳妻崔氏年二十二夫亡撫子守節壽九十
三卒
郝華妻李氏少寡撫子思仁長娶栗氏生一子不育思
仁尋卒栗矢死靡他事姑垂三十年姑没負土封墓
不櫛髮不茹葷哀毁終喪直指旌其門曰姑婦雙貞
王應春妻趙氏年十六適應春春以貧窮縊死氏年二
十三哀痛矢殉潛引刀自刎姑張氏哭而謂之曰而
翁早逝我嘗懷此志以而夫幼未果今吾婦成之吾
無憾矣當道旌之
郗自省妻郝氏族無賴某逼汚不從自刎死有司以聞
建坊旌表
申承文妻侯氏崇禎六年為流寇所執厲罵不屈賊立
殺之
庠生邢宗齊妻張氏流寇至一門被執張紿賊曰若釋
我翁夫我當汝從賊果釋之翁夫去既遠張奮罵曰
我士人婦豈從賊耶抱幼子投深溝死
國朝
生員李名閧妻鄭氏年十九夫亡矢死或紿之曰墓封
未百日不敢啟爾縦死不與而夫同穴也氏諾旋有
求婚者氏曰過百日可也及期浣衣沐浴墓祭其夫
奠畢旋繞塚傍從者先行氏挽髮纏頸挂樹枝而死
陳烈女父柱早故許字李璽家貧母欲敗盟女不能違
乘間自縊死
姚士前妻苗氏夫亡氏擗踊長號曰夫死奚以生為遂
赴井死
陳烈女字珍姐陳三星之妹也許聘李希言之義子其
希言子不材三星議改婚扵郝女聞自縊死
李小更妻栗氏年十八完婚甫九日小更就食河南十
載不返翁姑憫其少詭言小更死冀絶其念令轉適
氏號泣不食竟自縊
趙韓璽妻楊氏年十八夫亡撫遺腹子黻祚弱冠列庠
序未幾子夭撫孫孫没更撫曾孫叠罹凶慘閭里哀
之
趙之璽妻王氏少寡姑李氏哭子喪明醫藥罔效氏舌
䑛四年姑目復明鄉里稱為貞孝
郝二妻盧氏年二十夫亡無子女家赤貧砥志守節壽
七十餘
邱果妻苗氏年二十四夫亡無翁姑無子女孑身荼苦
壽八十七卒族人胥敬憐之具棺禮葬
高文秀妻侯氏歲病疫翁故夫亡一月相繼死者六人
氏年二十三匍匐辦喪葬苦守志節終始弗渝
趙雲梯妻崔氏馮景成妻趙氏李之平妻趙氏庠生趙
顯宗妻王氏曹運利妻李氏白崇雅妻韓氏王士明
妻郝氏栗嵐妻黃氏常玘妻翟氏解柳妻張氏王道
亨妻傅氏韓琛妻陳氏庠生李名濂妻郗氏李振翼
妻姚氏宋士俊妻郝氏郝誥妻韓氏張朱妻李氏庠
生賈燝繼妻趙氏劉聲芳妻邱氏鄭敦仁妻邱氏庠
生王聘妻張氏生員趙運世妻秦氏楊增梁妻武氏
郭應明妻李氏李鍾白妻郭氏廩生郭皇圖妻李氏
子維京妻崔氏增生李茂生妻馮氏增生鄭為仁妻
劉氏知州賈待旌妻趙氏以上俱守志節
潞城縣
明
史廣妻朱氏年二十七夫亡遺子甫二歲矢守貞節成
化六年旌表
李芳妻宋氏年二十五夫亡子禄甫五歲昭甫二歲撫
育有成守節三十年成化六年旌表
生員馬負書妻張氏年二十夫亡遺孤甫期礪志守節
其後父罹青羊之變氏哀痛切心目雙瞽子鏜晨昏
禱天目忽復明享壽八旬卒鏜任學博見孝行
秦鍾妻王氏年二十四夫亡食貧守志訓子邦寵成立
凡三十餘年卒
趙志道妻賈氏少寡守節訓子貞元列黌序當道旌之
歲貢王民化妻孫氏年二十一夫亡矢志堅貞撫孤恭
已成名壽七十三卒
國朝
申本妻孫氏少寡守志養姑三十餘年子增松妻李氏
孀節如其姑訓子紹宗為邑諸生
王發馨妻史氏年二十三夫故無子家徒壁立守節三
十五年冰操有如一日
生員曹錦妻梁氏年二十夫故遺一女姑年逾六旬氏
盡力孝養一節終身
廩生江達妻申氏廩生王允中妻秦氏秦鳳儀妻李氏
申崇德妻王氏王紃妻崔氏閻必中妻王氏監生侯
晉錫妻武氏廩生王建功妻汪氏申璜妻段氏武生
秦洛妻劉氏以上俱守志節
黎城縣
周
黎莊公夫人衛侯女也既往而不同欲所務者異未嘗
得見其傅母閔夫人之賢公反不納憐其失意又恐
其已見遣而不以時去謂夫人曰夫婦之道有義則
合無義則去今不得意胡不去乎乃賦詩曰式微式
微胡不歸夫人曰婦人之道一而已矣彼雖不吾以
吾何可以離扵婦道乎乃賦詩曰微君之故胡為乎
中露終執貞一不違婦道以俟君命漢劉歆作頌曰
黎莊夫人執行不衰莊公不偶行節乃乖傅母勸去
作詩式微夫人守一終不肯歸又贊曰去歸之義夫
人豈昧不改之節猶為當遂傅母不情式微何為中
露之詩君子乃序
宋
武時妻宇文氏宇文光女早寡靖康末金兵陷黎大肆
劫掠兵將脅汚之氏曰我儒家女名門婦肯受辱扵
汝耶即墜井死氏父光亦以是日死難
明
劉志純妻段氏年二十一而寡勵志守貞孝慈克盡年
六十餘卒成化三年詔旌
靳正妻王氏年二十夫亡守節終身成化六年旌表
季麟妻王氏年二十三夫亡守節無玷成化六年旌表
庠生李信妻韓氏韓洪妻楊氏俱早寡守節始終如一
有司上其事詔旌
庠生季芬妻劉氏芬貧依從祖居病篤無子有幼女二
囑氏攜女别適氏且悲且憤誓以死從芬卒殮畢遂
扄戶自盡
生員韓魏妻王氏年十八夫故號痛絶粒死
王尚志妻張氏年十九而寡撫子汝學娶張氏年十六
亦寡方保姙越月舉子國忻兩孀茹苦撫孤成列邑
庠未幾國忻亦卒妻趙氏年二十一從兩姑守志邑
稱世節
李嘉妻崔氏崇禎甲戌流賊掠長寧氏被繫蓬首垢面
詈罵不屈賊強披以綺繡載之馬上臨絶險而墮賊
怒碎挫之
王氏失其夫姓氏王進業女年二十夫亡翁姑強之嫁
氏不從潛出赴河死
李佩玉妻王氏年十七夫亡時母方病氏語婢曰老母
事完當求我所母没遂不食而死
王俊士妻李氏貢生李宰女俊士性跅&KR1375;見疾扵繼母
父逐之母嗔不釋復送之官繫獄逼氏改適氏泣踊
不從多方營救卒不獲解氏曰夫無生妾奚忍獨生
遂先夫自縊時年一十有六
王世榮妻孫氏王廷詔妻靳氏唐麟妻王氏庠生韓永
寧妻李氏韓楚母李氏妻楊氏廩生王行讓妻高氏
廩生高忠士妻王氏廩生王國祚妻徐氏王進業妻
劉氏庠生高可仰妻史氏妾劉氏高鳳鳴妻李氏庠
生王珠妻李氏庠生李養性繼妻王氏王嗣榮妻胡
氏王嗣賢妻師氏王嗣隆妻李氏靳文魁妻張氏祝
永疆妻周氏庠生王承寵妻郭氏以上俱守志節
國朝
庠生高碧雯妻李氏夫亡矢守撫子成立康熙五十九
年建坊旌表
庠生韓杜妻張氏妾宋氏夫亡並勵貞操畢生如一
庠生李養純妻王氏夫亡守志事病翁十年無怠容壽
七旬卒子占黃以孝聞
申本正妻李氏子國相妻靳氏胥少寡撫孤守志鄉里
稱為雙節之門
主事李甲黃副室馬氏代州人年十五歸李知書識大
義甲黃病矢死乞從葬甲黃心許之康熙丙午冬甲
黃卒扵官氏隨柩歸里既葬越丁未九月氏語其母
曰兒死今日恐遺夫子有婦人從死之名也母聞驚
遽方慰之氏疾墜樓死時年二十一歲嫡子馥爰啟
父穴而祔焉閔其志也
劉才妻石氏才貧甚荼苦操作奉姑無間言才病篤與
氏訣曰我死擇勝我者事之氏嘿然才殁三日乘間
投井死邑令鄧文詔表其墓曰烈婦石氏之墓
庠生李深妻趙氏深以受誣憤恚死氏號泣不絶聲不
食數日死之
李進貞妻王氏年二十一夫亡欲殉者再家人阻之夫
既葬托言飼蠶遂入室自縊
壺關縣
唐
張延賞夫人苗氏宰相苖晉卿女延賞累代台鉉為女
擇婿莫有入其意者夫人有朗鑑特選韋臯以為必
貴既就婚臯性度高曠不拘小節延賞悔之至不齒
禮一門婢僕漸見輕侮夫人待之常厚而抱不平臯
妻泣曰韋郎七尺軀學兼文武豈有沈滯扵兹為尊
卑見誚而虚擲光隂乎臯乃辭去後權隴右軍事德
宗幸奉天西面之功獨居其上帝旋自金吾持節西
川以代延賞詭名韓翔去城三十里有報延賞者曰
代相公韋臯非韓翔也夫人曰是必韋郎延賞笑曰
天下同姓名何限彼韋生應已委棄溝壑安能乘吾
位乎夫人曰韋郎昔雖貧賤氣凌霄漢以不屈媚相
公因而見尤成事立功必此人也次早入州延賞憂
愧曰吾不識人遂潛去臯待夫人過扵布素時
元
王宣妻郭氏王為壺關甲族四世同爨宣提領本州稅
課時以能稱宣没郭守節四十年宣從弟宇從姪英
俱早逝宇妻李氏守節五十年英妻李氏守節四十
年胥以壽終一門三節縣尹郅朗上其事扵中書免
徭役加優恤翰林國史院編修趙天麟為之志
王天祐妻劉氏將没囑其婦曰我不幸早逝汝善事我
母訓我子毋貽我羞劉曰夫天也言不可負既寡啜
粥面墨衣布簪荆事育無愆學正楊雲為撰賢孝碑
明
王觀妻程氏年十九夫亡遺孤昇平甫期持喪三年每
詣夫塋輒悲號幾絶終身紡績以養舅姑洪武二十
九年旌表
生員楊昱妻吕氏昱卒吕自縊以殉嘉靖十二年詔旌
閻贇妻張氏年二十一夫亡遺子節撫訓成立尋亦卒
苦守撫孫巡按陳表其閭
生員郭恢妻張氏少寡守節三十年内外無間言奏聞
旌之
牛進寳妻杜氏年二十四夫故苦節六十一年壽八十
五卒萬歷四十一年詔旌
姬守節妻郭氏節早卒矢志終身萬歷四十二年詔旌
韓天民妻李氏年二十五夫亡撫子之屏娶婦牛氏閱
四載之屏亦亡牛從姑守志撫孤成立
生員張朱妻王氏歸朱二載夫没遺子一孀居二十餘
年崇禎壬申身罹賊鋒怒罵不屈死
張斗熙妻程氏崇禎壬申偕姊適賈者妹適周者避難
扵縣南高家陀賊鋒四警三氏知不免張摳衣覆面
墮巖下身首俱碎賈投厠周投繯胥死難焉
牛相妻路氏馬漢妻程氏平齊妻張氏平翊妻張氏楊
凖妻李氏生員閻鉅妻宋氏陳設妻萬氏陳志高妻
吳氏郭江妻宋氏梁欽妻劉氏吳棟妻王氏監生宋
洽妻秦氏張弛妻楊氏秦一卿妻李氏庠生陳霆妻
常氏以上俱守志節
國朝
劉加義妻向氏劉加廷妻牛氏姜瓖之變二氏俱被執
同聲詈罵賊露刃脅之二氏延頸掠髮夷然就戮賊
遂殺之月餘收其屍形骸不毁通判牛倬弔以詩曰
露冷風寒泣暮蛩哀猿啼處弔芳蹤雙魂不逐鉛華
落縹渺東山第一峯
皇甫德妻晉氏年十八避盜紅嶺寇攻急矢不辱身夫
婦預相訣寇至果遇害
生員姬屏周妻牛氏年十九夫亡守節歴三十餘載撫
子升元列黌序
吳璉妻宋氏夫亡哀慟幾絶越日投井死
庠生秦孕昌妻郭氏庠生馬聞仁妻楊氏王德能妻申
氏張令教妻王氏庠生段耀妻李氏雷起璧妻崔氏
郭世全妻岳氏以上俱守志節
平順縣
明
李輝妻党氏年二十一夫亡子倫甫一歲矢死守志歴
五十五年成化間詔旌
曹汝桐妻郭氏年十七夫亡遺姙生子鵾撫成尋亦卒
又撫孤孫壽七十二卒奉詔旌表
生員郭應曾妻曹氏年十七夫故守志終身當事旌云
貞貫金石節軼古今
史載德妻張氏年二十四夫亡守節五十餘年
生員張隆母王氏妻張氏崇禎五年流寇破城被擄不
屈同遇害
生員馬負書妻張氏年二十一夫亡訓子鏜由歲貢任
教諭年八十餘卒
國朝
王帝禪妻張氏年二十夫故事親撫子守節四十七年
雍正八年疏請旌表
石崑玉妻李氏年二十一夫亡遺子二長鼎新次鼎臣
撫訓甫成相繼没鼎臣妻王氏時年二十食貧撫子
貞操嫓美其姑
王梣妻舒氏子孕生妻申氏胥早寡苦志撫孤婦姑一
轍
王加節妻閻氏年二十夫亡撫孤克明尋卒復撫孫閻
省苦守五十餘年卒
劉攀桂妻任氏年二十四夫遘疾氏泣謂隣嫗曰夫脫不
諱吾年少無子奚以生為攀桂卒含殮畢氏投崖死
生員石鼎象妻張氏廩生王象辰妻耿氏王親臣妻馬
氏生員秦殿掄妻趙氏生員常天眷妻任氏申繼儒
妻柳氏王亨妻崔氏王增福妻王氏王緒妻陳氏石
鳳廷妻楊氏以上俱守志節
山西通志卷一百五十二
