山西通志卷一百六十二
祥異(一)
三晉名賢雅工推算史蘇之沈思郭璞之察微關朗
之洞極李業興之九宫行基李淳風之法象劉羲叟
之春秋災異胥探極邃奥而又能以書發之盖得其
𫝊者殊尠矣雖然司天有職隂陽有學不可以略而
不書志祥異
上古
太昊時龍馬負圖出於河(見外紀)龍馬者天地之精其為
形也馬身而龍鱗故謂之龍馬高八尺五寸類駱有
翼蹈水不沒聖人在位負圖出於孟河之中焉(孔安國書)
(疏所按舊通志作河圖出在榮河縣)
神農之時天雨粟神農耕而種之(汲冡周書)炎帝教民耒耜
百穀滋阜神芝發其色靈苗擢佳穎朱草蔓於階卿
雲蕩於巖(王子年拾遺記)羊頭山下神農泉北有穀關即神
農得嘉穀處(北魏地形志)昔者二皇鳳至於庭(淮南子神舊志作)
(農時鳳凰巢於天冡岡註在今潞城縣)
陶唐
堯之庭有草生焉曰蓂莢十五之前日生一葉十五之
後日落一葉小餘則一葉厭而不落觀之可以知旬
朔故又名歷草(史記)堯時蓂莢夾階而生舜亦如之(帝王)
(世紀後或云即朱草按大戴禮朱草日生一莢至十五日日落一葉周而復始則蓂莢類爾孝經援神)
(契云朱草生蓂莢孳乃二物也抱朴子又名仙茅云)聖王仁功濟天下者堯也
天降精於庭為薤感百隂而為菖蒲(世紀典術菖按吳氏本草蒲)
(名堯薤)堯在位七年麒麟遊於藪澤(唐傳)堯即政七十載
德政清平比隆伏羲鳳凰巢於阿閣驩林(尚書中候)陶唐
之世景星見甘露降醴泉溢朱草生鳳凰巢于阿閣
龍見宫沼宫中一日而十瑞(鄭樵通志)堯時有屈軼草佞
人入朝則屈而指之名指佞草(博物志)堯時嘉禾七莖
三十五穟(詩含神霧)堯生神禾晉有蠱粟(述異記)陶唐之世
南夷有越裳氏重譯来朝獻神龜盖千歲方三尺餘
背有科斗文記開闢以来堯命錄之謂之龜歷(鄭樵通志)
堯遭洪水而民無菜色(楊震𫝊)桐挺東廂於是訪桐以
定閏(路史)日月如合璧五星如連珠(宋符瑞志)堯率舜等遊
首山觀河渚有五老飛為流星上入昴(論語䜟)堯遊河
渚赤龍負圖以出圖亦如綈(春秋兀命苞)堯時三年耕餘
一年食謂之升平九年耕餘三年食謂之登平二十
年耕餘七年食謂之太平(兔園策注)太平之時雲則五色
而為慶三色而成矞(吕氏春秋南按舊志五色雲現於長子之山經日不散因名)
(山為慶雲)萐脯生于厨(符瑞志萐脯一名倚扇狀如篷大枝葉小根根如絲轉而成風殺蠅)
(堯時生于厨)堯時有獬廌緝其毛為帝帳(田俅子曰張揖漢書注獬廌)
(似鹿而一角人君賞罰得中則生于朝廷觸不直者又按論衡云獬廌一角羊也青色四足或曰似熊)
堯時龍馬銜甲赤文綠色臨壇上甲似龜廣袤九尺
上有五色文(春秋緯)
有虞
帝舜受終鳳凰儀黃龍感朱草生蓂莢滋(洛書靈凖聽)嘉黃
星之靡鋒明虞帝之不競(宋張淵觀象賦當注星員而無鋒鋩言舜以土德)
(王天下揖讓而受也)當是時景星出房慶雲興百工相和而歌
帝乃載歌(宋書符瑞志歌見詩辭)靈美休著百獸率舞鳳司晨
(尚書中候)舜鼔琴而黃河清(琴書)舜時有三足烏至金車見
于庭(瑞應圖)虞舜在位五老遊於國都五星之精也(拾遺)
(記)萐莆瑞草也舜時生於庖厨扇暑而涼(許慎說文按萐莆)
(一名倚翣冬凋夏生無風自搖羞饌而馨之俗作萐脯謂肉物者非是)舜詣大茂山將
登祀值大雪弗能進而遙祀之俄有石飛墜帝前遂
以安王名(北岳大茂山碑姑按飛石事唐宋間人屢辨其誣仍舊志存之)地出乘
黃之馬(宋符瑞志則王者德御四方出)西王母獻白環玉玦(宋符瑞志)
(載此所謂獻益地之圖也禹貢渠搜流沙益符應西北云)舜時后稷播植天降
秬秠故詩曰天降嘉種惟秬惟秠(孫氏瑞應圖)
夏
禹方興時方澤出馬(隨巢子)昔夏之興也祝融降於崇山
(國語)禹治水時神龜負文列于背有數自一至九(孔安國書)
(疏)飛兔日行三萬里禹治水勤勞歴年天應其德而
至(瑞應圖)夏得水德青龍止於郊草木鬯茂(漢書郊祀志)禹
時麒麟步于庭(吳越春秋)騊駼者后土之獸自能語言王
者仁孝則出禹治水有功而来(瑞應圖蹄一名䭾)禹立八十
有五載八風循通而百穀用成木榮冬敷天雨稻(古史)
禹鑄九鼎擇雌金為隂鼎雄金為陽鼎太白星見九
日不沒(拾遺記)嘉禾異本同秀(符瑞志德嘉禾五榖之長王者盛則二苗共)
(秀)
孔甲時龍戰于庭流漦匵之(綱目前編)有夏孔甲擾于有帝
帝賜乘龍河漢各二各有雌雄孔甲不能食而未獲
豢龍氏有陶唐氏後劉累學擾龍于豢龍氏事孔甲
能飲食之夏后嘉之賜氏曰御龍(左氏傳)
商
祖乙圮于耿作祖乙(書序)王之世遷都于耿為水所圮王
懼以巫咸之子賢為相諸侯賓服天下大和(大紀自按商)
(河亶甲以後河決屢世為患至盤庚始遷於殷)
周
唐叔得禾異畆同穎獻諸天子王命歸周公于東作歸
禾周公既得命禾旅天子之命作嘉禾(書序)
桓王十一年七月壬辰朔日食貫中央上下竟而黃京
房以為是歲曲沃伯之應劉歆以為六月趙與晉分
(漢五行志世按漢儒推步日食詳載占騐故載之後史家不指涉晉事者不錄)
惠王十三年九月庚午朔日有食之董仲舒劉向為晉
世子申生之應(同上)十六年晉獻公伐霍霍公求奔
齊晉大旱卜之曰霍太山為祟使趙夙召霍君于齊
復之以奉霍太山之祀晉復穰(史記)二十二年九月戊
申朔日有食之董仲舒劉向以為晉滅虢及奚齊卓
子之應劉歆以為七月秦晉分(五行志)
襄王三年雨金於晉(竹書紀年)七年五月日有食之劉向以
為象晉文公將行霸道後伐衞執曹伯敗楚城濮朝
天王河陽其效也董仲舒以為秦獲惠公之應(五行志)
十七年晉文公田有大蛇高如堤阻道竟之文公還
車而反齋宿三日請于廟自辠施德於民未半旬蛇
臭腐死(晉史乘)二十四年十二月己卯晉文公卒庚辰
將殯於曲沃出絳柩有聲如牛劉向以為近鼓妖也
將有急怒之謀以生兵革之禍(五行志)
頃王六年秋七月有星孛于北斗𫝊以為趙穿之應(同)
(上)
匡王元年六月辛丑朔日有食之董仲舒劉向以為晉
靈公之應(同上)
定王六年秋七月甲子日有食之既董仲舒劉向以為
楚敗晉于邲亦其應(同上)晉人獲秦諜殺諸絳市六
日而蘇(左傳)八年夏四月丙辰日有食之董仲舒劉向
以為晉滅潞氏甲氏亦其應十五年夏六月癸夘日
有食之董仲舒劉向以為王師敗于茅戎晉敗齊於
鞌其應也(五行志)二十一年夏梁山崩壅河三日不流
晉君帥羣臣哭之乃流(穀梁傳)劉歆以為梁山晉望也
古者三代命祀祭不越望吉凶禍福不是過也美
惡周必復是歲歲在鶉火至十七年復在鶉火而有
三郤厲公之應(五行志)
簡王十一年六月丙寅朔日有食之董仲舒劉向以為
晉敗楚鄭于鄢陵執魯侯十二年春正月雨木冰或
曰今之長老名木冰為木介介者甲甲兵象也是歲
晉有鄢陵之戰十二月丁巳朔日有食之董仲舒劉
向以為晉厲公之應(同上)
靈王十四年秋八月丁巳日有食之董仲舒劉向以為
晉大夫專政之象二十年九月庚戌朔日有食之董
仲舒以為欒盈入於曲沃劉歆以為七月秦晉分二
十三年八月癸巳朔日有食之既劉歆以為六月晉
趙分(同上)
景王十一年春石言於晉魏榆晉侯問於師曠曰石何
故言對曰石不能言神或憑焉不然民聽濫也抑臣
又聞之曰作事不時怨讟動於民則有非言之物而
言今宫室崇侈民力彫盡怨讟並作莫保其性石言
不亦宜乎於是晉侯方築虒祁之宫叔向曰子野之
言君子哉君子之言信而有徵(左傳)魏管輅以為晉平
奢泰斬伐林木殘破金石民力既盡怨及山澤二精
並作金石同氣則兑為口舌口舌之妖動于靈石𫝊
曰輕百姓飾城郭則金不從革此之謂也(三國史)師曠
時玉龜出河東之涯為聖圖出河負籙䜟書(瑞應圖一作)
(玉羊師曠時至)十三年春王正月有星出婺女鄭裨竈言於
子産曰七月戊子晉君將死今茲歲在顓頊之虚姜
氏實守其地居其維首而有妖星焉告邑姜也邑姜
晉之妣也天以七紀戊子逢公以登星斯於是乎出
吾是以譏之(左傳定舊志作王)十四年河赤於龍門三里(竹書)
(紀年定舊志作王)二十年夏六月甲戌朔日有食之董仲舒
以為時宿在畢晉國象也(五行志)
敬王七年秋龍見於絳郊魏獻子問於蔡墨曰吾聞之
蟲莫知於龍以其不生得也謂之知信乎對曰人實
不知非龍實知古者畜龍故國有豢龍氏有御龍氏
龍水物也水官弃矣故龍不生得(左傳六舊志作年)二十二
年冬十一月丙寅朔日有食之董仲舒劉向以為晉
三大夫分晉之應二十五年八月庚辰朔日有食之
劉歆以為六月晉趙分(五行志)
元王六年澮絶於梁丹水三日絶不流(竹書紀年)
貞定王三年乙亥晉地震六年戊寅晉河絶於河扈十
有二年甲申晉河水赤三日(綱目前編)
考王二年壬寅龍門河水赤三日十有三年癸丑晉桃
李冬實(綱目前編)
八年彗星見於晉十三年晉無雲而雷(舊志)
威烈王三年晉大旱地生鹽(竹書紀年)十有三年戊辰晉河
岸崩壅龍門至於底柱(綱目前編)
三年冬十一月晉有大火下於北方其聲如鼔四
年四月晉大雨雪二十年五月絳有三犬率衆犬
數萬聚於絳殺一犬於東方一犬於西方(舊志)
安王十五年魏大風晝昏(竹書紀年)
烈王三年夏六月趙雨雪(史記)
顯王二年河水赤於龍門三日(竹書紀年)九年魏彗星見十
年魏星晝墜有聲(史記)二十三年絳中地&KR2050;西絶於汾
(竹書紀年)
二年夏六月甲戌朔日食有星孛於大辰乙亥太
白犯昴七年大雨三月(舊志)
慎靚王時月生齒齕畢大星趙尹史占有兵變趙君曰
天下共一畢知為何國也下史於獄其後公子牙謀
逆如史所言(後漢李郃書)
趙幽繆王五年代地大動自樂徐以西北至平隂臺
屋牆垣大半壊地坼東西百三十步六年趙大饑民
譌言曰趙為號秦為笑(舊志說化哭)以為不信視地之生
毛(史記)
秦
始皇元年封嫪毐為長信侯以太原郡為毐國宫室苑
囿自恣政事斷焉故天冬雷始皇既冠誅毐四月大
寒民有凍死者八年河魚大上劉向曰近魚孽也𫝊
以為長安君之應(漢五行志)
四年晉大雪(舊志)
漢
文帝三年秋天下旱(漢五行志)
中元年夏六月蓬星出尾北可六丈(兩鎮三關志)
後二年正月壬寅天欃夕出西南占曰為兵後有寇
入雲中(漢天文志)
景帝中三年正月丁亥金木合於觜觽為白衣之會三
月丁酉彗星夜見西北色白長丈在觜觽旦去益小
十五日不見六月甲子蓬星見尾北可六丈丁卯在
箕北近漢稍小去時大如桃壬申去凡十日中五年
四月乙巳水火合於參(天文志)
景帝後二年秋晉大旱冬十月日月皆赤十二月
雷日色如紫五星逆行太微月貫天街中(舊志)
武帝元光元年六月客星見於房占曰為兵起二年十
一月有武州塞之役(同上)四年四月隕霜殺草木𫝊
亦以為武州塞之應六年夏大旱蝗𫝊亦以為馬邑
之應(五行志)
元朔二年三月乙亥晦日有食之明年夏匃奴入代
郡雁門次年復入代郡定襄五年春大旱秋匃奴入
代(漢書)
元狩三年春有星孛於東方秋匃奴入右平定襄殺
略千餘人遣謁者勸有水災郡種宿麥舉吏民能假
貸貧民者以名聞(漢書)
元鼎元年夏五月得鼎汾水上(漢書應劭曰得寳鼎故因是改元)四
年六月得寳鼎后土祠旁(同上)
元封四年幸河東三月祠后土詔曰朕躬祭后土地
祗見光集於靈壇一夜三燭幸中都宫殿上見光賜
三縣及楊氏皆無出今年租賦六年春三月行幸河
東祠后土詔曰朕禮首山昆田出珍物化或為黃金
祭后土神光三燭賜天下貧民布帛人一疋(同上)
太初二年夏四月詔曰朕用事介山祭后土皆有光
應(同上)
武帝元狩二年汾濱有光如絳(舊志)
昭帝始元二年冬無冰𫝊以為上年九歲大將軍霍光
秉政之應(同行志)
宣帝本始元年四月壬戌甲夜辰星與參出西方(天文志)
地節元年正月有星孛于西方去太白二丈所劉向
以為太白為大將彗孛加之埽滅象也明年大將軍
霍光薨(五行志)正月戊午乙夜月食熒惑占以為霍禹
霍山之應(同上)
宣帝時大司馬霍禹所居第門自壊時禹内不順外
不敬見戒不改卒受誅(五行志)
神爵元年三月行幸河東祠后土詔曰東濟大河天
氣清靜神魚舞河幸萬歲宫神爵翔集其以五年為
神爵元年甘泉河東行所過無出田租(漢書)
五鳳三年三月行幸河東祠后土詔曰朕飭躬齋戒
郊上帝祠后土神光並見或興於谷燭燿齋宫十有
餘刻甘露降神爵集已詔有司告祠上帝宗廟(同上)
五鳳三年上黨大熟(舊志一又載黃龍元年客星見昴條考天文志乃元帝)
(初元二年也)
元帝初元二年客星見昴分居卷舌東可五尺青白色
炎長三寸(天文志)五年夏四月有星孛於參(漢書)
成帝建始三年夏大水郡國十九雨山谷水出凡殺四
千餘人壊官寺民舍八萬三千餘所𫝊曰簡宗廟不
禱祠廢祭祀逆天時則水不潤下此元年有司奏徙
河東后土於長安之應也(五行志)
陽朔二年秋關東大水流民欲入函谷天井壺口五
阮關者勿苛留(漢書)
哀帝建平元年十二月白氣出西南從地上至天出參
下貫天厠廣如一匹布長十餘丈十餘日去(天文志舊志)
(訛作元帝永光元年)二年定襄牡馬生駒三足隨羣飲食太守
以聞馬國之武用三足不任用之象後侍中董賢新
都侯王莽胥為大司馬(五行志)
建平四年上黨地裂(舊志)
新莽天鳳元年緣邊大饑人相食(漢書)
後漢
光武帝建武二年秋天下野穀滋生麻菽尤盛或生苽
菜果實野蠶成繭山民收其絮採獲穀果以為蓄積
(東觀漢記)七年三月癸亥晦日有食之在畢五度𫝊以為
邊兵四月丙寅日有暈抱白虹貫暈在畢八度𫝊曰
晉分也(後漢五行志)十二年正月己未小星流百枚以上
或西北或正北或東北二夜止六月戊戌晨小星流
百枚以上四面行𫝊以為是時匃奴入河東中國未
安民或流散後三年吳漢馬武又徙雁門代郡上谷
關西縣吏民六萬餘口置常山關居庸關以東以避
寇是小民流移之應(天文志)七月丁丑月犯昴頭兩星
(天文志)平陽雨雹大如杯壊敗吏民廬舍(五行志注)十五年
正月丁未有星孛於昴(後漢書三天文志云彗星見昴炎長丈凡四十九日)
明帝永平四年八月辛酉客星出梗河西北指貫索七
十日去𫝊以為次年匃奴入五原又入雲中之應十
四年正月戊子客星出昴六十日在軒轅右角昴主
邊兵十六年四月癸未太白犯畢畢為邊兵後匃奴
入雲中(天文志)
章帝建初元年正月丁巳太白在昴西一尺(同上)五年
二月戊辰木火俱在參(古今注)
元和三年正月北巡以太牢祀北岳山見黃白氣(宋符)
(瑞志)
和帝永元元年正月辛卯有流星起參長四丈有光色
黃白古今注曰癸亥鎮在參七年二月癸酉金火俱
在參十六年四月戊午客星從紫宫酉行至昴(天文志)
殤帝延平元年五月壬辰河東恒山崩(五行志)
安帝永初元年六月丁巳河東楊地陷東西百四十步
南北百二十步深三丈五尺十一月民訛言相驚司
隸并冀州民人流移(五行志)三年并州大饑人相食(後漢)
(書)六年河東池水變色皆赤如血(五行志)
元初元年六月丁巳河東地陷(後漢書)三年十一月己
亥客星在虚危南至胃昴(天文志)平陸有瓜異處同蒂
共生一瓜時以爲嘉瓜(宋劉敬叔異苑)
延光二年春正月丙辰河東大風(後漢書)三月丙申河
東大風拔樹(五行志)三年二月辛未太白犯昴五月癸
丑太白入畢(天文志)
安帝延光二年秋九月河東上言木連理(舊志)
順帝永建二年七月丁酉太白犯昴(古今注)
陽嘉元年閏月戊子客星氣白廣二尺長五丈起天
苑西南主馬牛為外軍色白為兵是時邊吏出塞鈔
掠鮮卑怨恨鈔代郡殺傷吏民以馬牛起兵馬牛亦
死於兵革至十餘年乃息(天文志出本紀作客星天苑)十有一月
甲申望都蒲隂狼殺女子九十七人詔賜狼所殺者
錢人三千(後漢書)
永和四年秋八月太原郡旱民庶流冗癸丑遣光禄
大夫案行稟貸除更賦(同上)六年二月癸未彗星昏
見西北歴昴畢(天文志)
建康元年九月丙午太原雁門地震(後漢書)
桓帝建和元年秋七月河東言木連理(同上)河東有嘉
瓜兩體同蒂(宋符瑞志)
永夀三年七月河東地裂(五行志)
永康元年五月丙申上黨地裂(五行志作五月丙午上黨□氏地各裂)
十一月河西言白兔見(後漢書則按符瑞志云王者尊耆老白兔至然種類殊)
(多不贅錄宋符瑞志又云永康元年十一月白雉見西河)
靈帝建寧四年五月河東雨雹山水大出漂壊廬舍五
百餘家注袁山松書曰是河東水暴出也河東地裂
十二處裂合長十里百七十步深不見底建寧中羣
狼數十頭入晉陽南城門囓人(五行志)
熹平五年夏旱蔡邕作伯夷叔齊碑曰熹平五年天
下大旱禱請名山求獲答應時處士平陽蘇騰字元
成夢陟首陽有神馬之使在道明覺而思之以其夢
陟狀上聞天子開三府請雨使者與郡縣戶曹掾吏
登山升祠手書要曰君貺我聖主以洪澤之福天尋
興雲即降甘雨也(同上)
光和元年八月彗星出亢北入天市中長數尺稍長
至五六丈赤色經歴十餘宿八十餘日乃消於天苑
中(天文志)六年秋五原山岸崩(後漢書)
建寧四年上黨地裂(舊志)
獻帝初平元年二月壬辰白虹貫日韓馥與袁術書曰
凶出于代郡(五行志)
興平二年太白犯鎮星於牛斗過天津熒惑逆行守
北河是歲敗於曹陽欲浮河東下太史令王立言不
可犯乃止十月壬寅幸華隂露次道南是夜有赤氣
貫紫宫十二月乙亥幸安邑(後漢書)
魏
少帝正始元年四月戊午月犯昴東頭第一星十月庚
寅月又犯昴北第四星九年三月彗星見昴長六尺
色青白芒西南指(晉天文志)
元帝咸熙二年二月太行崩(晉五行志)
晉
武帝泰始元年十二月鳳凰見上黨高都白龍二見太
原祁(宋符瑞志)三年三月太行山崩十年四月乙亥甘露
降西河離石(宋五行志)
咸寧元年九月甘露降太原晉陽(同上)二年六(月)白
龍二見於新興井中(晉書六舊志作年)八月庚辰河東平陽
地震三年八月上黨霜害三豆四年六月丁未廣武
地震甲子又震司州螟七月司州大水傷秋稼壊屋
室有死者五年五月辛卯雁門雨雹傷秋稼閏月壬
子新興又雨雹八月庚子河東又雨雹兼傷秋稼三
豆(晉五行志)
太康元年三月河東霜雹傷桑麥(同上)夏四月河東
雨雹傷秋稼(晉書)五月平陽上黨雁門雨雹傷禾麥三
豆二年三月甲午河東隕霜害桑五月庚寅河東上
黨雨雹傷禾稼(五行志)七月上黨又暴風雨雹傷秋稼
(晉書門宋五行志平陽上黨雁雨雹傷禾麥三豆)六年六月雁門雨雹十月
新興山崩涌水出九年幽州代郡有犬鼻行地三百
餘步(五行志)
泰始四年河東雨雹地裂五年八月庚子河東雪
傷禾咸寧二年三月河東隕霜害桑六年鳳凰巢於
榆次太康二年十二月并州大雪三年夏六月上
黨大風折木壞屋(舊志)
惠帝元康三年填星歲星太白聚於畢昴(晉天文志)四年九
月雁門新興太原上黨災風傷稼(五行志)五年九月雁
門新興太原上黨大風傷禾稼(晉書)
永寧元年二月太白出西方(晉天文志)自夏及秋青徐幽
并四州旱(宋五行志)八月戊午熒惑守昴(晉天文志閏自正月至於月)
(五星互經天縦横無常)十月平陽風雹折木傷稼太原新興青
蟲食禾甚者十傷五六(五行志)
太安二年太白入昴(天文志)
永興二年八月有星孛於昴(同上)離石大饑(晉書)
永寧元年五月雁門雨雹(舊志)
懷帝永嘉二年前趙主劉淵遷都平陽汾水中得玉璽
文曰有新保之盖王莽時璽也得者因增泉海光三
字元海以為己瑞大赦境内改元河瑞(晉書)八月鳳凰
集於蒲子(十六國春秋)四年五月幽并司州大蝗食草木
牛馬毛皆盡(晉書)五年司州螽(五行志)
永嘉四年夏大旱(舊志)
愍帝建興元年十二月河東地震雨肉(晉書)二年九月蒲
子馬生人(五行志州舊志作肆)十月大將軍劉琨掘地得玉
璽使參軍郎碩奉之歸於京師(宋符瑞志)三年(即劉聰建元元年)
正月平陽地震其崇明觀陷為池水赤如血赤氣至
天有赤龍奮迅而去流星起於牽牛入紫微龍形委
蛇其光照地落於平陽北十里視之則肉臭聞於平
陽長三十步廣二十七步肉旁常有哭聲晝夜不止
數日聰后劉氏産一蛇一獸各害人而走尋之不得
頃之見於隕肉之旁(晉五行志)劉聰改年雨血於其東宫
延明殿徹瓦在地者深五寸平陽地震雨血於東宫
廣袤頃餘武庫陷入地一丈五尺河東大蝗唯不食
黍豆靳準率部人收而埋之後乃鑚土飛出復食黍
豆平陽饑甚犬與豕交有豕著進賢冠升聰坐犬冠
武冠帶綬與豕並升俄而鬭死殿上宿衞莫有見其
入者四年(即聰麟嘉元年)聰東宫四門無故自壊後内史女
人化為丈夫五年春正月帝在平陽庚子虹霓彌天
三日並照秋七月大旱司州螽蝗(晉書)石言於平陽(晉五)
(行志)聰境内大蝗平陽冀雍尤甚河汾大溢漂沒千餘
家東宫災異門閣宫殿蕩然(晉書)
東晉
元帝建武元年五月聰所居螽斯則百堂災平陽西明
門社自亡霍山崩河朔大蝗初穿地而生二旬則化
狀若蠶七八日而卧四日蜕而飛彌亘百草唯不食
三豆及麻并冀尤甚(同上)
太興元年雨血於平陽廣袤十里劉粲改元漢昌雨
血於平陽(同上)
永昌元年十二月幽并大雨(晉五行志大宋志作并州雪)
明帝太寧元年十二月幽并大雪(同上州宋志作并大雪)
成帝咸和六年十一月熒惑守胃昴(天文志)七年(即石勒建平三)
(年)雹起西河介山大如雞子平地三尺洿下丈餘行
人禽獸死者萬數歴太原樂平武鄉趙郡廣平鉅鹿
千餘里樹木摧折禾稼蕩然(晉書)八年秋七月熒惑入
昴八月月又犯昴九年六月八月月又犯昴(天文志)
咸康二年二月丙戌月入昴己亥太白犯昴十一月
月犯昴二月八月月又犯昴(同上)三年時石季龍稱
大趙武鄉長城徙人韓疆獲黑玉璽方四寸七分龜
紐金文詣鄴獻之(晉書)五年四月乙未月犯歲星在昴
(天文志)
康帝建元二年正月壬午太白入昴(同上)
穆帝永和四年四月太白入昴五年十月月犯昴(同上)
熒惑犯昴月及熒惑北犯河鼔(晉書)六年六月己丑月
犯昴七年二月太白犯昴十年正月己卯月蝕昴星
(天文志)大雨霖河渭溢蒲津監寇登得一屐於河長七
尺三寸人跡稱之指長尺餘文深一寸(晉書)
升平三年三月乙酉月犯太白在昴(天文志)
永和三月并地前後進蒼麟十六白鹿七八月大
雪十一年正月上黨郡獻白雉(舊志)
孝武帝太元十年四月乙亥太白晝見於畢昴(天文志)二
十一年有大黃星出於昴畢之分五十餘日慕容氏
太史王先曰大兵鏘鏘其鋒不可當冬十一月黃星
又見魏太祖皇始元年也(魏書)
太元九年秋七月澤州旱饑井涸(舊志改按隋開皇初長平郡)
(為澤州此不知何考)
安帝義熙五年二月甲子月犯昴九月壬寅月犯昴閏
月丁酉月又犯昴六年五月己亥月掩昴第三星(天文)
(志)十一年五月己酉霍山崩出銅鐘六枚(晉書)
義熙五年春三月恒山崩七年春二月代郡紫荆
山白鹿見(舊志)
宋孝武帝大明二年三月壬子樓煩平地出醴泉豫州
刺史宗慤以聞六月丁亥白雀見河東定襄縣荆州
刺史朱修之以聞五年十月白雀見太原青州刺史
劉道隆以獻(宋書故胥僑郡也附錄)
北魏
道武帝天興二年七月獲嘉禾於平城縣異莖同穎八
月平城南十里郊嘉禾一莖九穗告於宗廟七月并
州獻白雉三年四月有木連理生於代郡天門關之
路左四年正月上黨郡獻白雉二月并州獻白雉五
年八月上曜軍覽谷見白燕一(魏靈徵志)五年十月戊申
月暈左角時攻姚興弟平於乾璧克之太史令晁崇
奏角蟲將死上慮牛疫乃命諸軍併重焚車丙戌車
駕北引牛大疫死者十八九官軍所馭巨犗數百同
日斃於路側首尾相屬麋鹿亦多死(魏天象志)
天賜六年三月恒山崩四月震天安殿東序命左校
以衝車攻殿東西兩序屋毁之(靈徵志)
明元帝永興三年二月代京民趙温家有白鼠以獻甲
午代京大風北苑獲白鼠一割之腹中有三子盡白
(同上)六月庚子月犯歲星在畢占曰有邊兵後上黨
民勞聰士臻羣聚為盜(天象志)六月代京獲白燕十一
月丙午代京又大風十二月北塞候人獲玉版二以
獻四年正月癸卯元會而大風晦冥乃罷三月上幸
西宫獲白鼠一八月御府民張安獲白鼠一閏月代
京又獲白燕九月建興郡獻白鹿(靈徵志)十月辛亥月
掩天關占曰有兵後濩澤民劉逸自號征東將軍三
巴王署置官屬攻逼建興郡元城侯元屈等討平之
五年三月戊辰月行參犯太白八月庚申月犯太白
占曰憂兵後赫連屈丐入寇河東殺掠吏民三城護
軍張昌等要擊之(天象志)十一月庚寅代京大風起自
西方(靈徵志)
神瑞元年二月填入東井犯天尊旱象也先是月犯
歲於畢占曰饑在晉代(天象志)四月代京大風二年正
月代京大風(靈徵志)三月丁巳月入畢占曰兵起(天象志)
五月獵於&KR3288;崘山獲白鼠一平城獲白鼠三六月平
城獲白鼠二八月豫章王䕫獲白鼠一(靈徵志)代京民
饑聽出山東就食(北史)
泰常元年十一月代京民獲白□一以獻二年六月
代京獲白燕(靈徵志)十一月癸未月犯東井南轅西頭
第一星占曰有水(天象志)三年三月代京獲白鼠一(靈徵)
(志)八月雁門大雨水傷稼復其租税(北史)十月辛巳有
大流星出昴歷天津乃分為三須臾有聲占曰車騎
滿野明年四月帝有事於東廟蕃服之君以其職来
祭者盖數百國(天象志)十一月代京獲白梟又獲白鼠
一四年正月新興郡獻白雉二十二月新興又獻白
雉二五年十二月壬辰湧泉出於平城(靈徵志)八年五
月雁門大守祝阿侯梁越獲白雀以獻(魏書)
太武帝始光二年十月大雪數尺(靈徵志)雁門太守平舒
侯許洛陽家田三生嘉禾皆異壟合穎太武嘉之晉
爵北地公(北史)四年六月甘露降於太學(靈徵志)
神䴥元年二月上黨郡獻白雉二年六月甘露降於
平城宫三年三月有白龍二見於代京人家井中(同上)
延和元年六月甲戌代京水溢壊民廬舍數百家二
年三月樓煩南山木連理(同上)
大延元年白雉三隻集於平陽太祖之廟(北史)自三月
不雨至六月使有司遍請羣神數日大雨是日有婦
人持一玉印至潞縣侯孫家賣之孫家得印竒之求
訪婦人莫知所在其文曰旱疫平寇天師曰龍文紐
書云此神中三字印也八月雁門獻白鼠二年四月
甲申代京暴風宫牆倒殺數十人十一月丁卯并州
地震三年十二月代京大風揚沙折樹四年三月乙
未代京地震(靈徵志)
太平真君元年二月代京有黑風竟天廣五丈餘五
月丙午河東地震二年七月天有黃光洞照議者僉
謂榮光也五年八月華林園諸果盡花(同上)六年二
月西幸上黨觀連理樹於泫氏(北史)二月丙辰白龍見
代京井中八年五月雁門郡獻白雀北鎮寒雪人畜
多凍死(靈徵志)
文成帝興安二年七月戊戌詔曰於苑内獲方寸玉印
其文曰子孫長夀(北史)
興光元年二月有雲五色所謂景雲太平之應也(靈徵)
(志)
太安二年十月白鹿見於代京西苑三年三月有白
狼一見於太平郡議者曰白狼見於成湯之世故殷
道用興太平嘉名也又世祖本封而白狼見焉無窮
之徵也(同上)四年八月熒惑守畢值徼垣之南占曰
歲饉十二月六鎮雲中高平飢詔開倉廩賑之流徙
者諭還桑梓(天象志)
和平二年三月壬午代京大風晦冥七月甘露降於
代京十一月雁門泉水穿石湧出(靈徵志)閏月戊子帝
以旱故減膳責躬澍雨大降六年有人於靈丘得玉
印一以獻詔以示中書侍郎高祐祐曰印上有籀書
二字文曰宋夀夀者命也我獲其命是歸我之徵(北史)
又舊志載文成和平二年雲中獲白鹿獻文延興
間三則考魏書獻文無延興年號當屬孝文
孝文帝延興元年十一月肆州秀容民獲麟以獻秘書
令楊崇奏鐘律郎李生于代京見長生連理樹三年
五月白雀見於代郡六月代京獲大龜秋秀容郡婦
人一産四男四産十六男(靈徵志)四年二月甲寅月犯
歲星占曰饑越二年雲中饑(天象志)五月雁門﨑城有
聲如雷自上西引十餘聲聲止地震五年五月代京
赤風(靈徵志)八月乙亥月掩畢占曰有邊兵(天象志)
承明元年八月庚申并州鄉郡大雹平地尺草木禾
稼皆盡九月并州上言木連理相去一丈二尺中有
五枝相連(靈徵志)
太和元年正月雲中饑詔開倉賑恤(北史)三月武川鎮
獻玉印青質素文其文曰太昌四月辛酉代京地震
(靈徵志)五月乙酉車駕祈雨於武州山俄而澍雨大洽
(北史)五月代京有雌雞二頭上生冠如角與衆雞異辛
亥有狐魅截人髮(靈徵志)是歲雲中又饑(天象志)十月代
京南遊越谷見青碧石柱數百枚二年三月白燕見
於并州(靈徵志)夏四月代京蝗甲辰祈天災於北苑親
自禮焉減膳避正殿丙午澍雨大洽曲赦京師(北史禮)
(志云二年旱帝親祈皇天日月五星於苑中祭之夕大雨遂赦京師)七月庚申武川鎮
大風吹失六家羊角而上不知所在丁卯并州地震
有聲九月白烏見于京師三年三月肆州獻一角鹿
(靈徵志)五月丁巳帝祈雨於北苑閉陽門是日澍雨大
洽(北史)戊午震東廟東中門屋南鴟尾七月朔州吐京
鎮大霜禾豆盡死十月丁夘代京地震四年五月己
酉并州地震九月甲子朔代京大風雨雪三尺(靈徵志)
五年九月辛巳填犯辰星于軫占曰為饑且有壅川
溢水之變是歲代京大霖雨六年正月癸亥月在畢
暈參兩肩五車三星胃昴畢京師不見營州以聞(天象)
(志)七年三月肆州風霜殺菽四月丁卯肆州地震有
聲八年四月肆州暴風蝗白燕集於代京十一月丙
申并州地震(靈徵志)九年正月丁丑月在參暈觜參兩
肩東井北河五車三星占曰水是年代京水傷稼(天象)
(志)六月肆州及司州靈丘廣昌鎮霣霜庚戌肆州及
靈丘廣昌鎮暴風折木九月朔州大水殺千餘人(靈徵)
(志)代京及州鎮十三水旱傷稼(北史)十年正月辛未并
州地震殷殷有聲二月甲子代京地震丙寅又震三
月壬子又震七月并州治中張萬夀表建興濩澤縣
民賈日成四月中養蠶有絲網成幕中有卷物似絹
帶長四尺廣三寸薄上復得黃繭二狀如履形(靈徵志)
十有一年二月甲子肆州之雁門及代郡民饑開倉
賑恤(北史)是歲大旱都民饑牛又疫或以馬驢槖駝供
駕輓耕載詔聽民就豐行者十五六十有二年五月
壬寅代京連日大風甲辰尤甚發屋拔樹六月壬申
又大風十有四年七月丁酉朔代京大風拔樹發屋
八月乙未汾州霣霜(靈徵志)九月癸丑有雄雉集於太
華殿十有六年十一月乙亥高祖與沙門道登幸侍
中省日入六鼓見一鬼衣黃褶袴當戶欲入時以為
人叱之而退問諸左右咸言不見唯上與道登見之
(靈徵志)十有七年二月庚戌火土合於室凡五星分野
熒惑統朱鳥之宿而填以軒鼓寓之皆周鶉火之分
室又并州之分是為步自并州而經始洛邑之祥也
(天象志注)六月代京木連理十有九年六月司州平陽郡
獲白狐以獻(舊志狐鳥)二十年正月辛未并州地震二十
有二年九月辛卯并州地震二十有三年三月肆州
上言陽曲縣羊生羔一頭二身一牝一牡三耳八足
十月并州上言百節連理生懸甕山閏月正平郡獻
白燕(靈徵志)
孝文承明元年秋八月白鹿見於雲中(舊志)
宣武帝景明元年三月乙巳恒岳祠災六月丁亥建興
郡霣霜殺草八月乙亥并朔汾州司州之正平平陽
頻暴風霣霜三年二月平陽郡上言襄陵縣木連理
九月丙辰東秦州暴風昏霧拔樹發屋四年正月壬
申并州地震三月己未司州之河北河東正平平陽
大風拔樹四月汾州上言五城郡木連理五月癸酉
汾州大雨雹六月乙巳又大雨雹草木稼雉兔皆死
七月甲戌暴風大雨雹起自汾州經并相司兖至徐
州而止廣十里所過草木無遺十一月丁巳恒山崩
(靈徵志)
正始元年五月壬戌武川鎮霣霜大雨雪六月辛卯
懷朔鎮霣霜七月河東郡上言聞喜縣木連理戊辰
東泰州霣霜暴風拔樹發屋十月建興郡獻白鳩十
一月甲寅朔州雷電癸亥恒山崩二年正月汾州上
言平昌縣木連理四月并州獻白鳩五月肆州獻三
足烏壬申恒汾二州霣霜殺稼七月戊戌恒州霣霜
(同上)九月癸未月在昴十五分蝕十占曰饑(天象志)己
丑恒州地震三年六月汾州上言永安縣木連理(靈徵)
(志)四年九月丙戌司州民饑開倉賑恤(北史)
永平二年三月己丑并州霣霜二年四月司州上言
恒農北陜縣木連理辛亥武川鎮霣霜(靈徵志)三年夏
四月平陽之禽昌襄陵二縣大疫自正月至此月死
者二千七百三十人(北史)四年五月庚戌恒州地震殷
殷有聲十月己巳又震有聲如雷(靈徵志)
延昌元年四月庚辰并朔州地震恒州之繁峙桑乾
靈丘肆州之秀容雁門地震陷裂山崩泉湧殺五千
三百一十人傷者二千七百二十二人牛馬雜畜死
傷者三千餘十一月己酉肆州地震(同上)二年五月
甲寅日有蝕之京師不見恒州以聞(天象志)八月平陽
郡獻三足烏三年正月辛亥有司奏肆州上言秀容
郡敷城縣自延昌元年四月地震於今不止四年閏
月汾州獻白狐二八月恒州獻白雀(靈徵志)
又按舊志載正始元年甘露降於九原山延昌元
年夏代州地坼秋八月平陽郡獻白烏
孝明帝熙平元年二月赤烏見肆州秀容郡三月肆州
獻白雉四月肆州表送白鼠十一月肆州獻一角獸
(靈徵志)十二月甲辰月暈東井觜參五車占曰大旱(天象)
(志)二年十一月己未并州表送祁縣民韓僧真女令
姬從母右脇而生靈太后令付掖庭辛未恒州進馬
駒肉尾長一尺騣處不生毛(靈徵志)
神龜元年正月汾州上言永安縣木連理四月赤烏
見并州之晉陽縣(同上)
正光元年五月并州上言上黨東山谷中木連理(同上)
晉陽有虹為女宇文顯進之異聲如鐘復為虹而去
(劉恕通鑑外紀)二年七月朔州獻嘉禾三年五月肆州獻三
足烏六月平陽郡獻白狐并州靜林寺僧在陽邑城
西橡谷得玉壁五珪十印一玉柱一玉盖一並以獻
八月肆州獻嘉禾一根生六穗五年五月平陽又獻
白狐(靈徵志)
孝莊帝永安二年晉陽龍見於井中久不去(同上)三年
五月乙亥太白在參晝見參為晉陽之墟(天象志)長星
出中台埽太角恒州人高榮祖頗明天文爾朱榮問
之曰是何祥也答曰除舊布新象也人以為即誅榮
之應(北史)
前廢帝普泰元年十月甲寅金火歲土聚於觜參甚明
大晉魏之墟也是時渤海王歡起兵信都(天象志神北齊書)
(武帝紀普泰元年十月歲星熒惑鎮星太白聚於觜參是時神武起於信都至是破兆)
出帝永熙元年十一月辛丑有大流星出昴北東南流
轢畢貫參光明照地有聲如雷(天象志)三年三月并州
三級寺南門災(靈徵志)
普泰二年九月平城地震十一月大星出昴(舊志)
東魏
孝靜帝天平二年十一月癸丑龍見并州人家井中三
年八月并肆涿建四州霣霜大饑四年春詔所在開
倉賑恤(北史又靈徵志三年秋并肆汾建晉秦陜東雍南汾秦州霜旱民饑流散)四年四
月乙酉并肆汾建晉東雍南汾秦陜九州霜旱人饑
流散開倉賑恤(北齊書)八月并州獻嘉禾上言木連理
(靈徵志)
元象元年七月肆州獻白雀八月東雍州獻嘉禾上
黨郡上言木連理(同上)
武定元年九月齊獻武王上言并州木連理(同上)二
年十一月西河地陷有火出(北史)三年八月并州獻嘉
禾冬并州地震汾州西河北山有火潜行地下熱氣
上出(靈徵志)四年十一月辛亥高澄至晉陽有惡鳥集
亭樹使斛律光射殺之(齊書)五年十一月汾州上言木
連理六年五月晉州上言木連理七年夏并州鄉郡
地震(靈徵志)
興和三年絳大旱武定三年代地震(舊志)
北齊
神武為晉州刺史時州庫角無故自崩神武異之無幾
自晉陽舉兵赴洛(齊書)
文宣帝天保中行幸晉陽路中頻有甘露之瑞朝臣皆
作甘露頌尚書符令中書令邢邵為之序(同上)
孝昭帝皇建二年十月己酉野雉棲於前殿之庭(同上)
武成帝河清元年八月甲寅月掩畢其三年周師與突
厥入并州(隋天文志)長城地多生毛或白或黑長四五寸
近白祥也(隋五行志)二年四月并汾晉東雍南汾五州蟲
旱傷稼遣使賑恤(齊書)并州地震(隋五行志)十二月大雨雪
連月南北千餘里平地數尺霜晝下雨血於大原三
年晉陽訛言有鬼兵百姓競擊銅鐡以捍之四年正
月辛未幸晉陽三月彗星見有物隕於殿庭如赤漆
鼓帶小鈴殿上石自起兩兩相對又有神見後園萬
夀堂前山穴中有體壯大不辨其面兩齒絶白長出
於唇直宿嬪御已下七百人咸見焉(北齊書)
後主天統三年并州汾水溢(五行志)
武平二年并州獻五足牛洪範五行𫝊曰牛事應宫
室之象也尋發卒仙都苑穿池築山樓殿間起窮華
極麗(同上)三年十一月乙亥天狗下西北占曰其下
有大戰後周武帝攻晉州進兵平并州(天文志)四年正
月并州有狐媚多截人髮(齊書)朔州府門外無何有小
兒脚跡又擁土為城雉之狀時人怪而察之乃狐媚
所為漸流至并鄴(五行志)五年五月大旱晉陽得死魃
長二尺面頂各二目帝聞之使刻木為其形以獻(齊書)
六年七年頻歲春冬木冰(五行志)七年八月丁卯行幸
晉陽雉集於御座獲之有司不敢以聞(齊書)有鸛巢并
州嘉陽殿并州招遠樓下有赤蛇與黑蛇鬭數日赤
蛇死并肆諸州多狼而食人五行𫝊狼貪暴之獸大
體以白色為主兵之表也又似犬近犬禍也(五行志)
又舊志載武成河清二年九月蒲州嘉禾異畝同
穎乃後周保定三年也今入周
北周
武帝保定二年閏正月癸巳太白入昴三年九月己丑
蒲州獻嘉禾異畝同穎(周書)
天和二年六月甲子月入畢(同上)五年正月乙巳月
在氐暈有白虹長丈所貫之處有彗相連接規北斗
第四星時齊主遣斛律明月寇周邊於汾北築城自
華谷至於龍門周詔齊公憲率師禦之自龍門度汾
水拔其新築五城之應也(隋天文志)
建德三年十月蒲州饑詔遭饑乏絶者令向郿城以
西及荆州管内就食五年十一月己卯河東地震六
年七月癸未應州獻芝草九月甲申絳州獻白雀(周書)
六年十月己未庚申月連暈規昴畢五車及參占曰
兵起又曰王自將兵癸亥帝率衆攻晉州是日虹見
晉州城上首向南尾入紫宫長十餘丈庚午克之丁
卯夜白虹見長十餘丈頭在南尾入紫宫中明年正
月平齊(隋天文志)齊有石像汗流濕地(新唐書五行志)
又舊志載武帝建德六年高平獲赤雀太原獲蒼
烏乃隋文帝開皇元年周建德六年也
隋
文帝開皇元年高平獲赤雀太原獲蒼烏安邑掘地得
古鐡版文曰皇始天年賚楊鐡券王興文年霍州有
老翁化為猛獸(五行志之按隋地理志臨汾郡有霍邑乃今霍州也若蕭梁所置之霍)
(州開皇初改為霍山縣屬廬江郡此似非晉事以舊志存之)上黨有人宅後每夜
有人呼聲求之不得去宅一里所但見人參一本枝
葉峻茂因掘去之其根五尺餘具體人狀呼聲遂絶
(同上)十四年并州大蝗(隋書)十六年并州蝗(五行志)
仁夀二年西河有人乘騾在道忽為迴風所飄并一
車上千餘尺乃墜皆碎焉四年雁門采谷村有婦人
生一肉卵大如斗埋之數日後所埋處雲霧晝合從
地雷震而上視之洞穴失卵所在(同上)代州總管府
内井中甃上生花如蓮併有龍見時變為鐡馬甲士彎
弓上射之象又有神人長數丈見於城下其跡長四
尺五寸七月乙未日青無光八日乃復(隋書)
開皇六年獲瑞石二十年春平定無雲而雷夏四
月天有聲(舊志)
煬帝大業元年雁門人房回安母年百歲額上生角長
二寸雁門百姓間犬多去其主羣聚於野形頓變如
狼而噉噬行人數年而止恒山有牛四脚膝上各生
一蹄其後建東都開溝洫天下雞多夜鳴京房易飛
候曰雞夜鳴急令又云昏而鳴百姓有事人定鳴多
戰夜半鳴流血漫漫四年燕代緣邊諸郡旱太原廏
馬死者大半帝怒遣使案問主者曰每夜廏中馬無
故自驚因而致死帝令巫者視之巫者知將有遼左
之役因希旨言先帝令楊素史萬歲取之將鬼兵以
伐遼也帝大悦因釋主者五年代郡饑(五行志)七年十
月乙夘底柱山崩偃河逆流數十里(隋書)八年天下旱
百姓流亡六軍凍餒死者十八九(五行志)十一年六月
有星孛於文昌東行長五六寸色黑而銳夜動搖
西北行數日至文昌去宫四五寸不入却行而沒其
八月有雁門之圍(天文志)秋七月丙辰義師次靈石縣
隋武牙郎將宋老生屯霍邑會霖雨積旬餽運不給
高祖命旋師有白衣老父詣軍門曰余為霍山神使
謁唐皇帝曰八月雨止路出霍邑東南吾當濟師高
祖曰此神不欺趙無恤豈負我哉(舊唐書其詳别見關隘)十二
年龍門河清(五行志)十三年六月鎮星贏而旋於參參
唐星也李淳風曰鎮星主福未當居而居所宿國吉
(新唐書天文志)
恭帝義寧二年三月乙丑太原獻羖羊無頭而不死(新唐)
(書五行志)
唐
高祖武德初使子元吉留守晉陽獲瑞石有文曰李淵
萬吉築壇祠以少牢(新唐書地理志)雲中雨血三日(兩鎮三關志)
隋刺史堯君素守蒲州有鵲巢其砲機(新書五行志)白虹
降於府門兵器之端夜皆有光未幾君素為左右所
害(隋書)二年太行山聖人崖有聲(新書五行志)四年太原尼
志覺死十日而蘇(五行志)七年七月戊寅歲星犯畢占
曰有邊兵(新書天文志)河東旱九年二月蒲州河清(五行志)
壬午有星孛於胃昴(新書)
武德二年澤州騶虞見九年沁州秋水害稼(舊志)
太宗貞觀四年秋遼州蝗八年七月汾州青龍見吐物
在空中光明如火墮地地陷掘之得元金廣尺長七
寸(五行志)十年河東疾疫命醫齎藥療之(舊書)十一年九
月丁亥河溢壊陜州河北縣賜瀕河遭水家粟帛(五行)
(志)十三年三月乙丑有星孛於畢昴(天文志)十四年二
月陜州河清十五年三月澤州疫十九年秋沁州水
害稼(五行志)二十年汾州言青龍白龍見(唐會要)二十一
年秋絳蒲等州旱(五行志)十二月丁丑月食昴(天文志)二
十三年八月癸酉河東地震乙亥又震冬十一月乙
丑晉州又地震給復二年賜壓死者人絹三疋(舊書按)
(五行志河東地震晉州尤甚壓殺五十餘人)
貞觀元年潞州獻嘉禾二十年澤州白鹿見(舊志)
高宗永徽元年四月己巳晉州地震(舊書)絳州旱蝗(五行志)
二年冬十月辛卯晉州地震十一月戊寅忻州地震
五年六月癸丑蒲州汾隂縣暴雨漂沒居人浸壊廬
舍(舊書)
龍朔三年冬十月丙申絳州麟見於介山(同上)
總章元年夏四月丙辰有彗星見於畢昴之間(同上)
咸亨元年七月蒲州旱(新書)
調露二年豐州河清(五行志)
永淳元年嵐勝州兔害稼千萬為羣食苗盡兔亦不
復見(同上)
武后垂拱三年天下饑(同上)
久視元年河東旱(同上)
長安元年并州文水縣猷水竭武氏井溢長安中并
州晉祠水赤如血(同上)
垂拱三年春雌雞化為雄(舊志)
中宗神龍二年十一月辛亥月犯昴(天文志)
景龍元年六月庚午雨土於陜州(舊書)是時明皇臨上
黨日抱戴八月十四夜月重輪(詳唐潘炎賦及上黨瑞應圖)二年
二月丁酉有星孛於胃昴間(天文志)四月臨淄王兼潞
州别駕州境有黃龍白日昇天嘗出畋有紫雲在其
上後從者望而得之前後符瑞凡一十九事(舊書)九月
黃龍見於上黨伏牛山之南岡(玉海)四年王將朝京師
夜術士韓禮筮之蓍一莖孑然獨立禮驚曰蓍立竒
瑞非常也(舊書)帝昔居是邦也紫雲在天神光燭室白
鹿来擾黃龍上升隴出仙洞而神魚躍山開禪穴而
靈鐘韻謠言合䜟巨跡引途嘉李旁連神蓍自立(張說)
(述聖頌)
睿宗景雲二年正月甲戌并汾絳三州地震壊廬舍壓
死百餘人(五行志三按舊書作年)
明皇開元四年六月辛未陜州大風拔木(舊書)十一年二
月壬子祠后土於汾隂獲寳鼎因改汾隂縣為寳鼎
縣賜文武官階勲爵帛三月辛未至自汾隂免所過
今税(新書)十二年五月太原獻異馬駒兩肋各十六肉
尾無毛河東旱帝親禱雨宫中設壇席暴立三日八
月潞州霜殺稼九月蒲州旱十五年晉州大水(五行志)
十八年六月癸酉有星孛于畢昴(舊書)
天寳十四年二月熒惑太白鬭于畢昴間至四月乃
伏(天文志)天寳中楊仲昌為孝義令鸞降庭樹太守蕭
恕表上其政(新唐書)
開元八年十二月隰州慶雲見十二年十一月榮
光出於河赤兔見於壇曲沃旱十八年沁州月見
五彩二十七年七月蒲州慶雲見連理木生天寳
五載九月文水縣野蠶成繭(舊志)
肅宗至德元載十一月辛亥朔河西地震裂有聲陷廬
舍至二載三月乃止(五行志)
乾元二年七月嵐州合河關河三十里清如井水凡
四日(同上)三年四月丁巳有彗星色白長四尺東方
疾行歴畢昴觜觹參至右執法西凡五旬餘昴畢為
趙參為唐(天文志)
寳應元年九月甲午泰州至陜州二百餘里河清澄
澈見底(五行志)
代宗廣德二年六月丁卯有星隕於汾州(舊書妖天文志作星)
大歷二年三月丁巳河中獻玄狐(同上)河東水災(五行)
(志)七年十二月丙寅有長星出於參(舊書亘天文志其長天長星)
(彗屬參唐星也)九年晉州神山縣慶唐觀枯檜復生(五行志舊志)
(作興虚觀)六月戶部侍郎判度支韓滉奏安邑鹽池生乳
鹽(舊書)十年九月戊申月暈熒惑畢昴參東及五車暈
中有黑氣乍合乍散十二月丙子月出東方上有白
氣十餘道如匹練貫五車及畢觜觹參中夜散去占
曰其宿則晉分也(天文志)十二年冬十月丁亥韓滉言
解縣兩池生瑞鹽乃置祠號寳應靈慶池(舊書)
永泰元年太原五色雲見嘉禾生大歷五年八月
太原獲白鳥白鵲各一獻之十一月澤州嘉禾生
是歲大有年七年七月絳州芝草生九月太原嘉
禾生十二月臨晉縣嘉禾生(舊志)
德宗建中二年霍山裂(五行志)
興元元年冬十月潞澤河東等節度螟蝗為害蒸民
饑饉每節度賜米五萬石(舊書)
貞元三年十一月己卯河中地震(五行志作丁丑)四年七月
乙亥河自陜州至河隂水色如墨流入汴口至汴州
一宿而復九年四月辛酉地震有聲如雷河中尤甚
壊城壁廬舍地裂水涌(同上)十二年四月嵐州暴雨
水深二丈十四年恒州有巨人跡(五行志)
建中元年澤州慶雲見貞元十年八月潞州進白
鶻十一年八月潞州獲白鵲獻之十五年正月潞
州進白鳥二十一年七月潞州進白雀芝草嘉禾
生上黨慶雲見(舊志)
憲宗元和四年十二月羣烏夜集於太行山上(五行志)七
年正月癸酉振武河溢毁東受降城(舊書)文水武士彠
碑失其龜頭十二年六月河中潞澤晉隰水害稼(五行)
(志)十三年十月甲子月犯昴趙分也(天文志)
元和七年甘露降(舊志)
穆宗長慶元年二月乙亥太白犯昴趙分也三月庚戌
太白犯五車因晝見至七月以歷度推之在唐及趙
魏之分占曰兵起(天文志)六月有星孛于昴(舊書志按天文作)
(長一丈凡十四)七月戊午河水赤三日四年絳州虸蚄害稼
(五行志)
文宗太和元年夏河中旱秋河東虸蚄害稼(同上)冬十
一月丙寅河中薛平奏虞鄉縣有白虎入靈峰觀(舊書)
四年秋七月太原饑(五行志)八月太原柳公綽奏雲代
蔚三州山谷間石化為麫人取食之五年春太原旱
六年秋河中絳州旱(舊書東新書五行志云六年河旱八年夏陕州旱)九年
河中陜州旱(五行志)
開成元年河中蝗害稼二年昭義蝗(五行志)
太和六年甘露降(舊志)
武宗會昌元年五月潞州市火長子有白頸烏與鵲鬭
劉從諫在潞州有狂人折腰於市曰石雄七千人至
矣從諫捕斬之未幾天德軍石雄率兵七千人入潞
州討從諫(五行志)十一月丙寅有彗星於北落師門在
營室入紫宫并州分也(天志)文二年春代州崞縣羊生
二首連頸兩尾三年冬沁源桃李華(五行志)
會昌四年八月龍見於榮河(舊志)
宣宗大中三年十月辛巳振武地震(新書河五行志云振武西天德等)
(處地震壊廬舍壓死數千人)六年三月有彗星出於觜參(天文志云參唐)
(星也)八年正月陜州河清(五行志)十二年八月丁巳太原
地震(舊書)
懿宗咸通三年夏平陶民家羊生羔如犢五年冬隰石
汾等州大雨雪平地深五尺六年正月絳州大風拔
木有十圍者八月陜州蝗(五行志)十二月晉絳二州地
震(五行志云壊廬舍地裂泉湧泥出青色)七年夏陜州蝗八年正月丁
未河中府晉絳二州地震(舊書州五行志云河中晉絳三地震壊廬舍又有)
(死者)十一年沁州綿上牡馬生子十二年正月汾州孝
義縣民家鼠多銜蒿芻巢樹上鼠穴居去穴登木賤
人將貴之象(五行志)十四年四月并州民産子二頭四
手(舊書有五行志作十三年四月晉陽民家嬰兒兩頭異頸四手聫足)
咸通四年正月翼城地震(舊志)
僖宗乾符三年秋河東諸州多鼠穴屋壊衣三月止鼠
盜也五年秋大霖雨汾澮及河溢流害稼六年氾水
河魚逆流而上至垣曲平陸界魚民象也(五行志六舊志作)
(月)
廣明元年春絳州翼城縣有鵂鶹鳥羣集縣署衆鳥
逐而噪之絳州稷山縣民家豕生如人狀無眉目耳
髮六月乙巳太原大風雨拔木千株害稼百里(同上舊)
(志作乾符四年)
中和元年五月辛酉李克用與沙陀戰於晉王嶺陷
榆次陽曲而退是日大風天雨土秋河東霜禾(唐五行志)
(作河東早霜殺稼)二年九月太原桃李實(五行志作太原諸山桃杏花有實)
三年秋晉州地震(新書)
光唘元年二月翼城復有鵂鶹飛集縣署(五行志一按鵂鶹)
(名訓狐)隰州温泉民家有死者既葬且半月行人聞聲
呼地下其家發之則復生歲餘乃死秋河東大雲霧
河東有牛人言其家殺而食之七月河中永樂解縣
生草葉自相樛結如旌旗之狀時人以為旗子草占
曰其野有兵十二月陜州平陸集津山有雉二首向
背而連頸者棲集津倉廡後數月羣雉數百来鬭殺
之二年夏河東積隂六十日七月中條山鵲焚其巢
三年慈州仵城梟與䲭鬭相殺七月中條山鵲復焚其
巢(同上)
乾符二年河北馬生人中和元年春霜文德元年
太原大風雨拔木(舊志)
昭宗乾寧二年三月庚午河東地震山摧(五行志年舊志作三)
天祐元年二月辛卯太白夕見昴西色赤炎燄如火
壬辰有三角如花而動搖占曰兵起(天文志)四年太原
城門自壊(舊書)
五代
梁太祖開平元年八月丁卯隰州黃河清(五代史)
唐廢帝清泰元年十二月庚寅幸龍門旱(同上)
周太祖廣順三年六月河南北諸州旬日無鳥既而聚
澤潞之間山谷中集於林木壓樹枝折至顯德元年
河東劉崇為周師所敗故先萌其兆(五代會要)
梁乾化元年十一月甲辰流星出畢唐天成元年
雲中大有年漢乾祐二年五月太原進白鳥周廣
順二年冬十一月朔州獲黑兔三年春三月有鵲
巢於潞州南郭平地巢中七八雛(舊志)
宋
太祖建隆二年七月晉州神山縣北谷中有鐵隨水流
出方二丈三尺其重七十觔三年河北大旱晉州民
家多生魃河中府隰州春夏不雨(宋五行志)七月丁卯潞
州大雨雹十二月戊戌蒲晉慈饑賑之(宋史)四年六月
絳州有蝗(五行志元按是年即改乾德)
乾德元年二月辛亥晉絳蒲州饑命發廩賑之(宋史)隰
州饑二年河中府旱甚(五行志)四月戊申河中饑賑之
(宋史)六月潞州風雹三年七月河中府河水漲(五行志)
開寳元年春正月垣曲饑賑之(宋史)二年三月帝駐太
原城下大風一夕而止八月駐潞州積雨累日未止
三年解州水害民田五年河北諸州霖雨絳州大水
六年正月河中府大明觀内芝草生節度使陳思讓
以聞(五行志)七年六月丙申河中府饑發粟三萬賑之
(宋史)八年四月平陸縣鷙獸傷人遣使捕之生獻十頭
(五行志)
開寳八年八月河中寳鼎禾合穗(舊志)
太宗太平興國元年九月隰州獻合穗禾長尺餘四年
五月甘露降河東縣廨叢竹凡三日五年八月知慈
州張愈獻合穗禾六年河水府河漲水害七年汾州
民鄭訓妻産三女雁門縣民劉習妻産四男絳州旱
五月陜州蝗八年陜州水(五行志)九年十月嵐州獻牝
獸一角如鹿角端有肉性馴善人不能辨示羣臣參
驗以聞徐鉉滕中正王祐等引國史以為祥麟宰相
宋琪等表賀(玉海三宋史云并瑞物六十種圖付史館)
端拱二年并州民侯遠妻産三男(五行志)
淳化元年八月汾州悉達院僧智巖頭生角三寸(同上)
二年四月河水溢虞鄉等七縣民饑河中絳晉汾等
州旱(宋史)三年河東河北旱七月平定軍蝗蛾抱草自
死(五行志)
至道二年十一月代州風雹傷田稼三年汾州民趙
演妻産三男九月知代州李允正獻嘉禾穗一匣(五行)
(志)
舊志又載太平興國七年八月遼州嘉禾乃大中
祥符七年也又雲中諸項非宋地當從遼史載入
後同此
真宗咸平元年七月庚午寧化軍汾水漲(五行志)二年嵐
州春霜害稼發粟賑之(宋史)八月榆次縣民周貴田禾
三莖共穗三年八月隰州嘉禾合穗圖以獻四年九
月知河中府郭堯卿獻嘉禾合穗圖五年八月臨汾
縣民吉遇洪洞縣民范思安田並禾生隔二隴上合
為一河北饑六年五月辛亥白氣出昴至壁沒(五行志)
景德元年十一月癸丑石州地震二年二月晉州及
神山縣甘露降九月并州貢嘉禾圖三年河北饑(同上)
大中祥符元年十月河中府酒厨梁上生芝一本十
二葉其色如玉二年崞縣民張留妻産三男五月代
州地震三年五月澤州晉州甘露降八月解州鹽池
紫泉場水次二十里許不種自生其味特嘉命屯田
員外郎何敏中往祭池廟東池水自成鹽僅半池潔
白成塊晶瑩異常祀汾隂經度制置使陳堯叟繼獻
凡四千七百觔分賜近臣及諸列校寳鼎縣民張知
友田禾隔四隴相去二尺許合穗判府陳堯叟以聞
樓煩民田禾異本同穎九月河決河中府白浮梁村
(同上)冬十月辛亥河中民獲靈寳真文十一月丁酉
陜州黃河清十二月乙巳河再清當汾水合流處清
如汾水集賢校理晏殊獻河清頌四年二月癸丑次
河中府丁巳黃雲隨天書輦次寳鼎縣己未瀵泉湧
有光如燭辛酉祀后土地祗是夜月重輪還奉祗宫
紫氣四塞(宋史)三月澤州甘露降八月蒲縣禾異畎同
穎十一月河中府獻芝草(五行志)五年丁謂等上汾陽
祥瑞圖百四十八軸(玉海)十月澤州廳事梁上生白莖
紫盖芝二十四本六年八月龍門民田嘉禾生合穗
忻州秀容定襄一縣民田禾合穗大通監嘉禾生冬
慶成軍太寧廟聖製碑閣生金芝二本七年八月嵐
州牙吏燕青田禾一莖八穗一莖五穗遼州平城民
田禾隴二隴合穗有十三本或二十一本合為一者
十月慶成軍太寧廟石雙莖芝生其上合榦八年晉
州慶唐觀古柏中别生槐長丈餘九年六月蝗蝻趣
河東及霜寒始斃九月知汾州王守斌獻嘉禾圖(五行)
(志)
天禧元年二月河北河東蝗蝻復生多去歲蟄者(同上)
舊志載咸平九年七月蝗乃大中祥符九年也大
中祥符元年五龍躍於舟水四年二月八龍見榮
光溢河五年四月慈州饑鄉寧縣生石脂六年五
臺山吉祥鳥見形翅甚大其飛也四黃鳥導之四
鵲從之
仁宗天聖三年十一月辛卯晉絳陜解饑發粟賑之(宋史)
五年七月壬寅遼山舊河淩地摧搭獲古錢一百四
十六千五百四十二文六年五月乙夘河北蝗忻州
禾異本同穎(五行志)
明道二年河東蝗(宋史)
景祐三年六月河北久旱遣使詣北嶽祈雨四年七
月黑氣長丈餘出畢昴下十二月甲申忻代并三州
地震壊廬舍覆壓吏民忻州死者萬九千七百四十
二人傷者五千六百五十五人畜擾死者五萬餘代
州死者七百五十九人并州千八百九十八遣使撫
存其民賜死傷之家錢有差(五行志)
寳元元年正月庚申并忻代三州地震(五行志)
康定元年二月辛夘月太白俱犯昴(宋史)
慶歷三年五月九日忻州地大震(五行志)十二月丁巳
河北雨赤雪(宋史祐舊志作景元年)四年三月丙戌夜代州五
臺山寺火五月庚午忻州地震西北有聲如雷(本紀作乙)
(酉)六年七月丁亥河東大雨壊忻代等州城壁九月
定襄縣嘉禾隔二隴合穗七年汾州嘉禾合穗(五行志)
皇祐二年九月石州嘉禾異畝合穗十二月石州禾
四莖合一穗(同上)
至和二年河東自春隕霜殺桑并州太宗神御殿火
(同上)
嘉祐二年八月河東沿邊久雨瀕河之民多流移七
年六月代州不雨山水暴入城九月平遙縣禾異畝
合穗(同上)
慶歷三年十二月河東地震嘉祐五年正月辛卯
有星出畢(舊志)
英宗治平元年晉州河中府慶成軍旱(五行志)三年三月
辛巳彗星晨見於昴如太白長丈有五尺壬午孛於
畢如月(宋史)
舊志載治平七年春夏河東大旱按治平無七年
當屬訛
神宗熙寧元年二月壬戌河東饑貸饑民粟(宋史)十二月
嵐州獲白鹿三年河北旱四年二月辛巳晉州汾州
禾異隴同穗七年自春及夏河北河東久旱六月陜
州大雨漂溺陜平陸二縣(本紀作五月乙丑)河北威勝軍饑
八年兩河饑潞城縣禾合穗者二九年七月太原府
汾河夏秋霖雨水大漲石州麥秀兩岐火山軍禾間
五壟秀容縣間四壟皆異壟同穎八月河北河東旱
(五行志)
元豐元年九月河中府甘露降(宋史)二年旱四年代州
禾合穗六月河北蝗五年憲州禾異畝同穎六年威
勝軍武鄉縣禾二本間五壟合穗(五行志)七年河東饑
詔蠲税(宋史)八年澤州隰州威勝軍禾合穗或異畝同
穎(五行志)
哲宗元祐元年石州禾異畝同穎二年二月辛亥代州
地震有聲忻州隰州禾異畆同穎忻州禾合穗三年
代州豐州禾合穗五年平定軍禾異畝同穗六年晉
州平定軍禾合穗(同上)
紹聖元年十一月丙戌太原府地震二年嵐州禾合
穗三年長子縣麥秀兩岐嵐州禾兩根合穗者二又
禾異畝同穎合秀至九穗四年六月己酉太原府地
震有聲河中府麥秀三穗隰州禾合穗(同上)
元符元年晉州潞州禾合穗二年八月甲戌太原府
地震(同上)十一月河中猗氏縣民妻一産四男子(宋史)
三年五月己巳太原府又震(五行志)癸巳河東饑詔帥
臣計度賑恤(宋史)
紹聖四年絳州産瑞蓮(舊志)
徽宗建中靖國元年晉州禾合穗十一月辛亥太原府
潞晉隰代石嵐等州岢嵐威勝保化寧化軍地震彌
旬晝夜不止壊城壁屋宇人畜多死自後有司多抑
而不奏(五行志)
崇寧元年春正月丁丑太原等十一郡地震詔賜錢
有差(宋史)二年晉寧軍忻州禾合穗三年十月澤州芝
草生五年保德軍岢嵐軍禾合穗(五行志)
大觀二年十二月岢嵐軍園池生瑞木陜州河清宰
臣等率百官拜表賀三年隆德府保德軍禾合穗(五行)
(志)
政和元年五月丁亥解池生紅鹽(宋史)二年元圭始出
晉州上一石綠色方三尺餘當中有文曰堯天正其
字如掌大而端楷類手畫者堯字居右天正字綴行
於左都堂騐視礱石三分而字畫愈明又於堯字之
下隱約出一瑞字位置始均盖曰天正堯瑞云或謂
晉陽堯都也方玄圭出乃有此瑞三年絳州火四年
澤州槐木連理(五行志)六年秋七月己未解池生紅鹽
(宋史)
重和元年三月陜州言牛生麒麟(五行志)
宣和元年十二月嵐州黃河清(宋史)二年諸路蝗七年
七月己亥河東諸郡或震裂(五行志)
政和四年三月岢嵐木連理六年隰州木連理宣
和二年秋九月澤州成湯廟芝生於梁六莖並秀
是後歲屢稔六年閏三月河東地震(舊志)
孝宗隆興元年十二月壬午夜白氣見西南方出尾入
昴(五行志)
乾道九年正月庚午白氣見西北方出奎入参三月
戊辰白氣如帶自參及角東西亘天十一月丙寅又
出女入昴十二月庚午亦如之(同上)
淳熙十六年七月陽城霜殺稼幾盡(同上)
寧宗嘉定十六年春河北路新附山西民饑(同上)
遼
太宗會同四年九月壬申有星孛於晉分(遼史)
穆宗應歷二年九月甲寅朔雲州進嘉禾四莖二穗(食貨)
(志時謂重農所召)十一月己卯日南至朔州民進黑兔(同上)
聖宗統和六年八月大同軍節度使耶律摩濟言今歲
霜旱乏食乞增價折粟以利貧民詔從之(同上)
太平二年三月地震雲應二州屋摧地陷嵬白山裂
數百步泉湧成流(同上)
道宗咸雍四年正月辛卯西京饑三月甲申應州饑庚
寅朔州饑遣使賑之六月壬子西北路雨穀方三十
里(同上)
太康元年正月壬寅雲州饑賑之(同上)
夀隆四年三月丙子有司奏黃河清五年冬十月戊
辰遼州饑賑之(同上)
金
太祖天輔六年三月師攻西京有火如斗墜其城中是
月城降(金五行志)
熙宗天眷三年六月大旱使蕭彦讓田㲄決西京囚(金史)
皇統二年秋西京河東大熟(五行志)三年七月庚辰太
原路進獬豸并瑞麥四年蒲解饑流民典雇為奴婢
者官給絹贖為良放還其家(金史)
天眷三年澤州并寧鄉縣地震皇統三年八月寧
鄉高平嘉禾生曲沃秋大熟六年盂重門山五色
雲見(舊志)
海陵王正隆二年秋河東蝗(金史)五年二月辛未河東
地震(五行志)六年九月黃龍見雲中(金史)
世宗大定四年五月旱乙巳詔禮部尚書王競禱雨於
北嶽(金史)七月嵐州進白兔二十一年六月戊申西南
路招討司博囉海水之地雨雹三十餘里小者如雞
卵其一最大者廣三尺長丈餘四五日始消十六年
河東旱蝗十七年七月大雨滹沱溢(五行志)二十九年
冬十月辛丑沁州進嘉禾十二月戊戌河東南北路
提刑司言寧化保德嵐州饑(金史)
大定元年春正月平定州風雷大雨雪民大饑十
七年丁酉秋石州東鄉白果地産嘉禾四壟莖長
三尺五寸石州定湖縣令表獻於朝民請刻石進
士吳希尹記十八年雲州饑(舊志州按金史地理志石所領無定湖)
章宗明昌二年五月桓撫等州旱(五行志)
承安元年夏四月戊寅以久不雨命禮部尚書張禕
祈於北岳六月乙丑平晉縣民利通家蠶自成綿段
長七尺一寸五分闊四尺九寸詔賜絹十匹(金史)
泰和三年潞州有大鳥(舊志八考金五行志泰和二年月丙申磁州武安)
(縣鼓山石聖臺有大鳥十集於臺上其羽五色爛然文多赤黃赭冠雞項尾闊而修狀若鯉魚尾而)
(長高可逾人九子差小侍傍亦高四五尺禽鳥萬數形色各異或飛或蹲或步或立皆成行列首皆)
(正向如朝拱然初自東南来勢如連雲聲如殷雷林木震動牧者驚惶即驅牛擊物以驚之殊不為)
(動俄有大鳥如鵰鶚者怒来摶擊之民益恐奔告縣官皆以為鳳凰也命工圖上之留二日西北去)
(按視其處糞迹數頃其色各異遺禽數千累日不能去所食皆巨鯉大者丈餘魚骨蔽地章宗以其)
(事告宗廟詔中外據此則非潞州事也)
衞紹王大安元年十一月丙申平陽地震有聲自西
北来戊戌夜又震自此時復震動浮山縣尤劇城廨
居民圮者十七八死者凡二三千人二年詔免租税
給葬錢有差六月大旱賑貧民闕食者三年二月河
東大旱(五行志)
崇慶元年河東旱賑之(同上)五月河東大饑斗米錢
數千流殍滿野十月曲赦西京十一月河東南路陜
西東路旱災(金史)二年河東大旱(五行志)
至寧元年正月河東陜西饑賑之(金史)七月河東旱遣
工部尚書高道拉祈雨嶽瀆至是雨足時斗米至萬
二千者(五行志)
舊志又載崇寧三年曲沃旱考金史無崇寧年
號豈以崇慶至寧訛而為一耶
宣宗貞祐二年冬黃河自陜州界至衞州八柳樹清十
餘日纖鱗皆見(五行志)
興定元年八月戊申木星晝見於昴六十有七日乃
伏三年五月壬子太白晝見於參(金史)
舊志又載貞祐二年絳縣吳村民席憲地内麥一
莖而穗有四五岐至六七岐者二畝餘繪圖以奏
一時題咏甚多縣令周澤有記絳縣志又稱崇寧
三年事
元
太祖十七年八月平陽有星晝見(元史)
世祖中統元年五月澤州饑(元五行志)八月癸亥澤州潞州
旱民饑勅賑之二年秋七月庚辰西京隕霜殺稼十
一月庚午太隂犯昴三年五月甲申西京隕霜平陽
雨雹四年夏四月武州隕霜殺稼(元史)七月興松雲三
州雨雹害稼(五行志)
至元元年夏四月壬子太原平陽大旱民饑分遣西
僧祈雨(五行志作二月)十一月丁酉太原路臨州進嘉禾二
莖(元史)四年五月乙未應州大水十月辛未太原進嘉
禾二本異畝同穎六年七月壬戌西京大雨雹(五行志作)
(大同縣)九月戊戌豐州雲内東勝旱免其租税(元史)十二
月豐州及渾源縣大水(五行志)七年九月西京饑勅諸
王阿濟格所部就食太原八年二月西京饑賑之(元史)
四月廣靈縣旱(五行志)六月遼州和順解州聞喜縣虸
蚄生平陽蝗十二年太原路旱十三年平陽路旱十
五年春正月癸巳西京饑發粟一萬石賑之仍諭阿
哈瑪特廣積貯以備闕乏十七年忻州蝗八月平陽旱
十一月太原路堅州進嘉禾六莖十八年平陽路松
山縣旱(元史此按元地理志平陽路無縣豈或志失之耶)十九年秋八月大
同路蝗(兩鎮三關志)二十年六月太原等路沁河水涌溢
壊民田(五行志)二十二年五月戊戌平陽旱二十三年
秋七月壬申平陽饑民就食隣郡所在發倉賑之二
十四年西京風雹害稼太原霖雨害稼屋壊壓死者
衆平陽春旱二麥枯死秋種不入土(元史)二十五年陽
曲縣雨雹十二月太原路河溢害稼二十六年夏平
陽大同大雨雹絳州大旱(五行志)十一月己巳桓州饑
二十七年春二月己夘興州饑(元史)七月大同平陽太
原隕霜殺禾八月沁水溢(五行志)九月壬寅河東山西
道饑十一月興松二州隕霜殺禾二十八年三月平
陽太原等路饑民流移就食有饑而死者五月辛亥
太原饑免本年田租甲寅桓州饑賑之八月乙丑朔
平陽地震壊民廬舍萬八百二十六區壓死百五十
人二十九年二月壬申澤州獻嘉禾(元史)
又舊志載至元元年六月雲中隕霜二十八年八
月大同赤氣蔽天二十三年夏寧鄉大旱二十七
年澤州蝗二十九年寧鄉饑又載二十八年懷仁
縣河岸事乃至正二十八年也
成宗元貞元年七月太原平陽等路旱二年四月平陽
之絳州饑賑之五月河中府猗氏縣雨雹太原平晉
水六月大同太原雹(五行志作太原交河離石夀陽等縣雨雹)七月平陽
蝗(五行志作八月)太原雹蝗十二月太原旱(元史)
大德元年六月太原風雹(五行志作太原崞州雨雹害稼)平陽旱(五行)
(志作曲沃縣)三年八月大同雨雹五年大寧水六年六月
大同路饑以糧賑之(元史)八月大同太原隕霜殺禾(五行)
(志)七年二月太原大同饑減直糶糧以賑之五月太
原饑八月辛卯夜地震平陽太原尤甚村堡移徙地
裂成渠人民壓死不可勝計遣使分道賑濟仍免大
原平陽本年差税(元史)平陽趙城縣范宣義郇堡徙十
餘里(五行志)時郇保山移所過居民廬舍皆摧壓傾圮
將近孝子李忠家忽分為二行五十餘步復合忠家
獨完(元孝友𫝊)太原徐溝祁縣及汾州平遙介休西河孝
義等縣地震成渠泉湧黑沙汾州北城陷長一里東
城陷七十餘步(五行志)八年正月平陽地震不止已修
民屋復壊五月蔚州之靈仙太原之陽曲大同之白
登大風雨雹害稼人有死者八月太原之交城陽曲
管州嵐州大同之懷仁雨雹隕霜殺禾(元史)九年二月
大同平地縣瑪勒德濟家牛生麒麟而死(五行志)四月
己酉大同路地震有聲如雷壊官民廬舍五千餘間
壓死二千餘人懷仁縣地裂二所湧水盡黑漂出松
柏朽木遣使賑之(五行志作地裂二所其一廣十八步深十五丈其一廣六十六步深)
(一丈)五月癸亥以地震改平陽路為晉寧太原路為冀
寧六月桓州雨雹(元史)晉寧冀寧大同等郡大雨雹害
稼嘉禾生應州山隂縣十一月壬子大同地震十二
月丙子又震(五行志)十年閏正月晉寧冀寧地震不止
二月大同路暴風大雪壊民廬舍明日雨沙隂霾馬
牛多斃人亦有死者七月大同之渾源隕霜殺禾十
一年七月晉寧路水八月冀寧路地震文水平遙祁
霍邑水(元史縣五行志作文水汾水溢)
大德七年九月高平火(舊志)
武宗至大元年五月晉寧等處蝗八月戊子大寧雨雹
己酉大同隕霜殺禾九月丙寅蒲縣地震十月癸巳
蒲縣陵縣地震二年六月崞州雨雹七月河中解絳
等州蝗十二月壬戌陽曲縣地震有聲如雷三年十
二月戊申冀寧路地震四年六月大同路宣寧縣民
家産犢而死頗類麒麟車載以獻左右曰古所謂瑞
物也帝曰五穀豐熟百姓安業乃為瑞也(五行志云牛生一犢)
(其質有鱗無毛其色青黃類若麟者以其鞹上之)七月太原霖雨傷稼(五行志云)
(河東祁縣)大同宣寧縣雨雹積五寸苗稼盡隕(元史)
仁宗皇慶二年二月庚辰冀寧路饑三月晉寧大同大
寧饑五月冀寧路饑(元史)七月平定州雨雹八月大同
懷仁縣雨雹嘉禾生渾源州一莖四穗(五行志)
延祐元年六月白登縣雨雹損稼傷人畜(元史)七月冀
寧隕霜殺稼(五行志)八月丁未冀寧路地震壊官民廬
舍二年正月戊辰晉寧等處民饑給鈔賑之(元史)五月
大同郡雷雹害稼(五行志)三年九月己未冀寧等郡地
震四年正月壬戌冀寧地震秋七月辛夘冀寧路地
震(元史)解州鹽池水(五行志)五年九月大同路金城縣大
雨雹六年六月庚戌大同縣雨雹大如雞卵七年二
月大同豐勝諸驛饑賑之五月命僧禱雨大同雲内
豐勝諸郡縣饑大同雨雹大者如雞卵發粟萬三千
石貸之(元史)八月汾州平遙縣水大同路雷風雨雹(五行)
(志)
延祐六年解池瑞鹽結秀運司表賀(河東鹽法志)
英宗至治元年三月己丑大同路麒麟生(元史)大同路大
風走沙土壅沒麥田一百餘頃六月大同路旱(五行志)
丁卯大同雨雹三年五月大同路雁門屯田旱損麥
(元史)冀寧大旱(五行志)七月冀寧興和大同三路屬縣隕
霜秋忻州定襄縣隕霜殺禾(元史)
泰定帝泰定元年三月冀寧石州離石寧鄉縣旱饑賑
米兩月(同上)五月陽曲縣雨雹傷稼(五行志)六月晉寧
饑大同渾源河水溢漂民廬舍(元史)臨汾縣旱八月大
同白登縣雨雹(五行志)三年六月大同屬縣大水秋七
月大同渾源河溢九月汾州平遙汾水溢(元史)四年六
月潞霍二州旱七月冀寧定襄縣大同武應二州雨
雹害稼(五行志)八月晉寧路旱十一月辛卯冀寧路陽
曲縣地震十二月庚子絳州太平縣趙氏婦一産三
子(元史)
致和元年二月癸亥解州鹽池黑龍堰壊三月晉寧
路及冀寧路平定州饑賑糶米三萬石(元史)五月大同
饑冀寧路屬縣雨雹(五行志)
泰定三年秋滎河蝗四年秋滎河旱(舊志)
文宗天歷二年二月大同路告饑賑糶糧萬三千石七
月陽曲縣雨雹大者如雞卵八月己酉冀寧之忻州
兵後薦饑賑鈔萬錠癸丑晉寧路饑十二月甲午冀
寧路旱饑賑糧二千九百石(元史)
至順元年七月大同冀寧自夏至於是月不雨晉寧
蝗(五行志云興州東勝州及榆次縣旱解州蝗)閏七月辛卯大同晉寧諸
路屬縣隕霜殺稼(五行志云大同山隂晉寧潞城隰州等縣)二年四月壬
戌潞州潞城縣大雨水溢河中府蝗晉寧冀寧大同
諸路屬縣皆旱不能種告饑(五行志云霍隰石三州旱)六月晉寧
路屬縣蝗秋七月冀寧屬縣雨雹傷稼(五行志云十二月清源雨)
(雹)三年六月汾州大水乙丑晉寧桑災八月渾源雲
内二州隕霜殺禾冀寧路之陽曲河曲二縣旱(同上)
至順四年解池預期呈秀有勅賜御香瑞鹽碑勒
石於廟(河東鹽法志)
順帝至元三年六月沁河渾河水溢五年春正月冀寧
路交城等縣饑賑米七千石桓州饑賑鈔二千錠(同上)
至正元年九月己丑冀寧路嘉禾生異畝同穎(五行志云)
(大原縣)二年春正月大同饑人相食二月大同路渾源
州饑以鈔六萬錠米一萬石賑之三月辛巳冀寧路
饑賑糶米三萬石夏四月辛丑冀寧路平晉縣地震
聲鳴如雷裂地尺餘民居皆傾六月汾水大溢八月
冀寧路饑賑糶米萬五千石(元史冀五行志云大同郡及寧平晉榆次徐)
(溝縣汾州孝義縣忻州皆大旱自春至秋人有相食者保德州大饑)三年忻州大饑三
月至四月風霾晝晦(五行志)八月甲午朔晉寧路臨汾
縣獻嘉禾一莖有八穗者(元史)六年五月辛卯絳州雨
雹大者二尺餘(五行志)七年夏四月河東大旱民多饑
死遣使賑之(元史)五月河東地坼泉湧崩城陷屋傷人
民(五行志)十二月晉寧饑(元史)十年五月汾州平遙縣雨
雹七月平遙縣汾水溢徐溝地震十二月庚子孝義
縣雷雨(五行志)十一年夏四月壬午冀寧路屬縣多地
震半月乃止(五行志云汾忻二州文水平晉榆次夀陽四縣遼州之榆社皆地震聲如雷霆)
(圮房屋壓死者甚衆)五月癸丑文水縣雨雹(元史)七月冀寧路平
晉文水二縣大水汾河汎溢東西兩岸漂沒田禾數
百頃(五行志)冬十月己丑太白晝見熒惑犯歲星十一
月丙辰孛星見於昴宿(天文志)十二年正月保德大疫
(五行志)二月丙戌霍州靈石縣地震(元史)九月壬午冀寧
保德州雨水冰十月丙午趙城縣霍山崩湧石數里
前三日山鳴如雷禽獸驚散十三年四月冀寧榆次
縣雨毛如馬鬃七月汾州白彪山坼十二月庚戌襄
垣縣有火墜於東南無雲而雷聲震天地汾州雷雨
(五行志)大同路疫死者大半十四年夏四月癸巳朔汾
州介休縣地震泉湧秋七月甲子潞州襄垣縣大風
拔禾偃木壬午太隂犯昴宿汾州孝義縣地震八月
冀寧路榆次縣桃李花十二月辛卯絳州北方有紅
氣如火蔽天(元史)孝義縣雷雨(五行志)十五年正月丙戌
大同路饑出糧一萬石減價糶之六月丁丑保德州
地震十一月戊戌介休縣桃杏花(元史)十六年大同路
秦城鄉嘉禾生一莖二穗五穗有九穗者有異莖而
同穗者(五行志)十七年十一月汾州桃杏花(元史)十八年
二月乙亥冀寧陵川地震(五行志)三月辛丑大同路夜
黑氣蔽西方有聲如雷少頃東北方有雲如火交射
中天遍地俱見火光空中有兵戈之聲(元史以五行志云物觸)
(地輒有火起)五月遼州蝗六月汾州大疫霍州春夏大旱
(五行志)十九年夏四月癸亥朔汾水暴漲五月河東等
處蝗飛蔽天人馬不能行所落溝塹盡平民大饑秋
七月介休靈石蝗八月大同路蝗襄垣縣螟蝝(五行志云)
(冀寧文水榆次夀陽徐溝四縣及汾州孝義平遙介休三縣晉寧潞州及壺關潞城襄垣三縣霍州趙城)
(靈石二縣隰之永和沁之武鄕遼之榆社皆蝗食禾稼草木俱盡所至蔽日礙人馬不能行填坑塹皆盈)
(饑民捕蝗以為食或曝乾而積之又罄則人相食)九月丙午夜白虹貫天(元史)
二十年汾州介休縣自四月至秋不雨(五行志)二十一
年正月癸酉石州大風拔木六畜俱鳴民所持槍忽
生火焰抹之即無搖之即有秋七月己巳忻州西北
有赤氣蔽天如血八月乙酉大同路北方夜有赤氣
蔽天移時方散十月癸巳絳州有赤氣見北方如火
十一月戊辰黃河自平陸三門磧下至孟津五百餘
里皆清凡七日命秘書少監程徐祀之(元史)十二月冀
寧路石州河水清至明年春冰泮始如故二十三年
三月壬戌大同路夜有赤氣亘天中侵北斗(五行志)六
月丁巳絳州有白虹二道衝斗牛間庚申平陽路有
白氣三道一貫北極一貫北斗一貫天漢至夜分乃
滅(元史)七月隰州永和縣大雨雹害稼八月丙辰忻州
東北夜有赤氣亘天中有白色如蛇形徐徐而行逾
時方散(五行志州本紀作忻)二十四年正月庚辰保德州民
家産豬一頭兩脚(五行志云豕生豚一首二身八蹄二尾)六月保德州
黃龍見井中(元史咸五行志云見于寧井中)癸卯保德州三星書
見有白氣横突其中九月癸酉冀寧平晉縣西北方
至夜天紅半壁有頃從東而散二十五年秋潞州淫
雨害稼(五行志)二十六年六月壬子朔汾州介休縣地
震平遙縣大雨雹秋七月辛巳朔徐溝縣地震介休
縣大水石州大星如斗自西南而落(元史)辛亥冀寧路
徐溝縣石忻臨三州汾之孝義平遙二縣同日地震
有壓死者(五行志)二十七年春正月乙未絳州夜聞天
鼓鳴將旦復鳴其聲如空中戰鬭者五月辛巳大同
隕霜殺麥七月丁酉絳州星隕光耀如晝(元史)秋冀寧
路徐溝縣大風雨雹拔木害稼徐溝介休二縣雨雪
(五行志)二十八年六月庚子朔徐溝地震壬戌臨州保
德州地震五日不止(元史五行志云冀寧文水徐溝二縣汾州孝義介休二縣臨州)
(保德州隰之石樓皆地震)閏七月乙丑文水縣白虹貫日自東北
直遶西南雲影中似日非日如鏡者三色青白逾時
方沒十一月懷仁縣河岸崩(五行志)
至元二年榆次縣饑四年夏太原大旱至正二年
忻州定襄縣隕霜殺禾十一年洪洞縣長至日雷
雹大雨雪大谷縣地震十八年春饑冬十月兩日
相鬭二十八年大饑(舊志)
山西通志卷一百六十二
