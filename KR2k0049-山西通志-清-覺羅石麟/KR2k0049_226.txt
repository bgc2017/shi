山西通志卷二百二十六
藝文(四十五)(詩六)
七絶
唐
崔處士林亭王維
綠樹隂濃蓋四隣青苔日厚自無塵科頭箕踞長松下
白眼看他世上人
贈裴旻將軍
腰間寳劍七星文臂上琱弓百戰勲見說雲中擒黠虜
始知天上有將軍
渭城曲
渭城朝雨浥輕塵客舍青青柳色新勸君更盡一杯酒
西出陽關無故人
寄韓鵬李頎
爲政心閒物自閒朝看飛鳥暮飛還寄書河上神明宰
羡爾城頭姑射山
送薛大夫赴安陸王昌齡
津頭雲雨暗湘山遷客離憂楚地顔遥送扁舟安陸郡
天邊何處穆陵關
塞下常建
鐡馬胡裘出漢營分麾百道救龍城左賢未遁旌竿折
過在將軍不在兵
虢州後亭送李判官使赴晉絳岑參
西原驛路挂城頭客散紅亭雨未收君去試看汾水上
白雲猶似漢時秋
獻封大夫破播仙凱歌六首
漢將承恩西破戎捷書先奏未央宫天子預開麟閣待
祗今誰數貳師功
官軍西出過樓蘭營幕傍臨月窟寒蒲海曉霜凝馬尾
䓤山夜雪撲旌竿
鳴笳疊鼓擁回軍破國平蕃昔未聞丈夫鵲印搖邊月
大將龍旗掣海雲
日落轅門鼓角鳴千羣面縛出蕃城洗兵魚海雲迎陣
秣馬龍堆月照營
蕃軍遥見漢家營滿谷連山遍哭聲萬箭千刀一夜殺
平明流血浸空城
暮雨旌旗濕未乾胡煙白草日光寒昨夜將軍連曉戰
蕃軍只見馬空鞍
涼州詞(集異記云開元中之渙與王昌齡高適齊名共詣旗亭貰酒小飲有梨園伶官十數)
(人會讌三人因避席隈映擁爐以觀焉俄有妙妓四軰奏樂皆當時名部昌齡等私相約曰我)
(軰各擅詩名每不自定甲乙今者可以密觀諸伶所謳若詩入歌詞之多者爲優初謳昌齡詩)
(次謳適詩又次復謳昌齡詩之渙自以得名已久因指諸妓中最佳者曰待此子所唱如非我)
(詩即終身不敢與子争衡次至䨇鬟發聲果謳黃河云云因大諧笑諸伶詣問語其事乃競拜)
(乞就筵席三人從之飲醉竟日)王之渙
黃河遠上白雲間一片孤城萬仞山羌笛何須怨楊柳
春光不度玉門關
過宋氏五女舊居竇常
謝庭風韻婕妤才天縱斯文去不迴一宅柳花今似雪
鄉人擬築望仙臺
河中府崇福寺看花盧綸
聞道山花如火紅平明登寺已經風老僧無見亦無說
應與看人心不同
題伯夷廟
中條山下黃礓石壘作夷齊廟裏神落葉滿階塵滿座
不知澆酒爲何人
將赴京留獻令公
沙鶴驚鳴野雨收大河風物颯然秋力微恩重諒難報
不是行人不解愁
度破訥沙二首李益
眼見風來沙旋移經年不省草生時莫言塞北無春到
總有春來何處知
破訥沙頭鴈正飛鸊鵜泉上戰初歸平明日出東南地
滿磧寒光生鐡衣
夜上受降城聞笛
回樂峯前沙似雪受降城外月如霜不知何處吹蘆管
一夜征人盡望鄉
上黃堆烽
心期紫閣山中月身過黃堆烽上雲年髮已從書劔老
戎衣更逐霍將軍
昭君詞李端
李陵初送子卿回漢月明明照帳來憶著長安舊遊處
千門萬戶玉樓臺
裴十六廳即事劉商
主人能政訟庭閒帆影雲峯戶牖間每到夕陽嵐翠近
只言籬障倚前山
送紅線冷朝陽
採菱歌怨木蘭舟送客䰟銷百尺樓還似洛妃乘霧去
碧天無際水空流
太原贈李屬侍御楊巨源
路入桑乾塞鴈飛棗郎年少有光輝春風走馬三千里
不廢看花君繡衣
題五老峯下費君書院
解向花間栽碧松門前不負老人峯已將心事隨身隠
認得溪雲第幾重
奉使鎮州行次承天行營奉酬裴司空
韓愈
竄逐三年海上歸逄公復此著征衣旋吟佳句還鞭馬
恨不身先去鳥飛
夕次夀陽驛題吳郎中詩後
風光欲動別長安春半邊城特地寒不見園花兼巷柳
馬頭惟有月團團
讀蘇屬國傳陳羽
天山西北居延海沙塞重重不見春腸斷帝鄉遥望日
節旄零落漢家臣
美溫尚書鎮定興元以詩寄賀劉禹錫
旌旗入境犬無聲戮盡鯨鯢漢水清從此世人開耳目
始知名將出書生
題石勒城二首呂溫
長驅到處積人頭大旆連營壓上游建業烏棲何足問
慨然歸去王中州
天生傑異固難馴應變摧枯若有神夷甫自能疑倚嘯
忍將虛誕誤時人
讀鄂公傳白居易
高臥深居不見人功名斗藪似灰塵唯留一部清商樂
月下風前伴老身
登甘露臺劉言史
偶至無塵空翠間雨花甘露境閒閒身心未寂終爲累
非想天中獨退還
旅次文水縣喜遇李少府施肩吾
爲君三日廢行程一縣官人是酒朋共憶襄陽同醉處
尚書坐上納銀觥
雲州飲席
酒腸雖滿少歡情身在雲州望帝城巡次合當誰改令
先須爲我打還京
贈王屋劉道士
小有洞中長住客大羅天下後來仙出門即是尋常處
未可還他跨鶴鞭
過汾水關張祜
千里南來背日行關門無事一侯嬴山根百尺路前去
半夜耳中汾水聲
舜井朱慶餘
碧甃磷磷不記年青蘿鎻在小山顚向來下視千山水
疑是蒼梧萬里天
再經天涯地角山雍陶
每憶雲山養短才悔緣名利入塵埃十年馬足行多少
两度天涯地角來
度桑乾河
南客豈曾諳塞北年年唯見鴈飛回今朝忽渡桑乾水
不似身來似夢來
自蔚州南入眞谷有似劔門因有歸思
我家蜀地身離久忽見胡山似劔門馬上欲垂千里淚
耳邊唯欠一聲猿
隂地關見入蕃公主石上手跡
漢家公主昔和蕃石上今餘手跡存風雨幾年侵不滅
分明纖指印苔痕
青塜杜牧
青塜前頭隴水流燕支山上暮雲秋蛾眉一墜窮泉路
夜夜孤䰟月下愁
題木蘭廟
彎弓征戰作男兒夢裏曾經與畫眉幾度思歸還把酒
拂雲堆上祝明妃
渾河中李商隱
九廟無塵八馬回奉天城壘長春苔咸陽原上英雄骨
半向君家養馬來
所居永樂縣久旱縣宰祈禱得雨因賦詩
甘膏滴滴是精誠晝夜如絲一尺盈秪怪閭閻喧鼓吹
邑人同報束長生
題朝陽巖牛叢
躡石攀蘿路不迷曉天風好浪花低洞名獨占朝陽號
應有梧桐待鳳棲
皇華舖題薛逢
孤戌迢迢蜀路長鳥鳴山館客思鄉更看絶頂煙霞外
數樹岩花照夕陽
伏牛山薛能
虎蹲峰狀屈名牛落日連村好望秋不爲時危耕不得
一犁風雨便歸休
蒲中齋後晚望
河邊霽色無人見身𢃄春風立岸頭濁水茫茫有何意
日斜還向古蒲州
太原使院晚出
青門無路入清朝濫作將軍最下僚同舍盡歸身獨在
晚風開印葉蕭蕭
渡桑乾河賈島
客舍并州已十霜歸心日夜憶咸陽無端更渡桑乾水
却望并州是故鄉
題河中紫極宮溫庭筠
昔年曾伴玉眞遊每到仙宮即是秋曼倩不歸花落盡
滿叢煙露月當樓
隨邊使過五原儲嗣宗
偶逐星車犯虜塵故鄉常恐到無因五原西去陽關廢
日漫平沙不見人
聞河中王鐸加都統高駢
煉汞燒鉛四十年至今猶在藥爐前不知子晉緣何事
只學吹簫便得仙
澠池汪遵
西秦北趙各稱高池上張筵列我曹何事君王親擊缶
相如有劔可吹毛
晉河
風引征帆管吹高晉君張晏俟雄豪舟人笑指千餘客
誰是煙霄六翮毛
自河西歸山二首司空圖
一水悠悠一葉危往來長恨阻歸期鄉關不是無華表
自爲多驚獨上遲
水闊風驚去路危孤舟欲上更遲遲鶴羣長擾三珠樹
不借人間一隻騎
憶中條
燕辭旅舍人空在螢出疎籬菊正芳堪恨昔年聯句地
念經僧掃過重陽
故鄉杏花
寄花寄酒喜新開左把花枝右把杯欲問花枝與杯酒
故人何得不同來
證因亭
峰北幽亭願證因他生此地却容身上方僧在時應到
笑認前銜記寫眞
光啓丁未別山
草堂琴畫已拌燒猶託鄰僧護燕巢此去不緣名利去
若逢逋客莫相嘲
虞鄉北原
澤北邨貧煙火獰稚田冬旱倩牛耕老人惆悵逢人訴
開盡黃花麥未金
上方
花落更同悲木落鶯聲相續即蟬聲榮枯了得無多事
只是閒人漫繫情
王官二首
風荷似醉和花舞沙鳥無情伴客閒總是此中皆有恨
更看微雨半遮山
荷塘煙罩小齋虚景物皆宜入畫圖盡日無人只高臥
一䨇白鳥隔紗厨
李居士
高風只在五峰前應是精靈降作賢萬里無雲惟一鶴
鄉中同看却昇天
修史亭五首
山前鄰叟去紛紛獨強衰羸愛杜門漸覺一家看冷落
地爐生火自溫存
甘心七十且酣歌自算平生幸已多不似香山白居士
晚將心地著禪魔
烏紗巾上是青天檢束酬知四十年誰料平生臂鷹手
挑燈自送佛前錢
少年已慣擲年光時節催驅獨不忙今日無疑亦無病
前程無事擾醫王
籬落輕寒整頓新雪晴步屣會諸鄰自從南至歌風頂
始見人煙外有人
力疾山下吳村看杏花十九首
春來漸覺一川明馬上繁花作陣迎掉臂只將詩酒敵
不勞金鼔助横行
閶闔曾排捧御鑪猶看曉月認金鋪羸形不畫凌煙閣
只爲微才激壯圖
鏡留雪鬢暖消無春到梨花日又晡移取扶桑階下種
年年看長礙金烏
折來未盡不須休年少争來莫與留更願狂風知我意
一時吹向海西頭
才情百巧鬭風光却笑雕花刻葉忙熨帖新巾來與裹
猶看騰踏少年場
浮世榮枯總不知且憂花陣被風欺儂家自有麒麟閣
第一功名只賞詩
白衫裁袖本教寬朱紫由來亦一般王老小兒吹笛看
我儂試舞爾儂看
單牀薄被又羇棲待到花開亦甚迷若道折多還有罪
只應鶯囀是金雞
近來桃李半燒枯歸臥鄉園只老夫莫算明年人在否
不知花得更開無
漢王何事損精神花滿深宫不見春穠豔三千臨粉鏡
獨悲掩面李夫人
能豔能芳自一家勝鸞勝鳳勝煙霞客來須共醒醒看
碾盡明昌幾角茶
造化無端欲自神裁紅剪翠爲新春不如分減閒心力
更助英豪濟活人
徘徊自勸莫沾纓分付年年谷口鶯却頼無情容易别
有情早箇不勝情
閒步偏宜舞袖迎春光何事獨無情垂楊合是詩家物
只愛敷溪道北生
亦知王大是昌齡杜二其如律韻清還有酸寒堪笑處
擬誇朱&KR0807;更峥嶸
潘郎愛說是詩家枉占河陽一縣花千載幾人搜警句
補方金字愛晴霞
行樂溪邊步轉遲出山漸減探花期去年四度今三度
恐到憑人折去時
此身衰病轉堪嗟長忍春寒獨惜花更恨新詩無紙寫
蜀牋堆積是誰家
昨日黃昏始看回夢中相約又銜杯起來聞道風飄却
猶擬教人掃取來
代崇徽公主意李山甫
金釵墜地鬢堆雲自别朝陽帝豈聞遣妾一身安社稷
不知何處用將軍
傅巖胡曾
巖前版築不求伸方寸那希據要津自是武丁安寢夜
一宵宫裏夢賢人
泜水
韓信經營按鏌鎁臨戎叱咤有誰加猶疑轉戰逢勍敵
更向軍中問左車
馬陵
墜葉蕭蕭九月天驅兵獨過馬陵前路旁古木蟲書處
記得將軍破敵年
首陽山
孤竹夷齊恥戰争望塵遮道請休兵首陽山倒爲平地
應始無人說姓名
摩笄山
春草綿綿代日低山邊立馬看摩笄黃鶯也解追前事
來向夫人死處啼
長平
長平瓦震武安初趙卒俄成戲鼎魚四十萬人俱下世
元戎何用讀兵書
平城
漢帝西征䧟虜塵一朝圍解議和親當時已有吹毛劔
何事無人殺奉春
箕山
寂寂箕山春復秋更無人到此溪頭棄瓢巖畔中宵月
千載空聞屬許由
居延
漠漠平沙際碧天問人云此是居延停驂一顧猶魂斷
蘇武曾禁十九年
李陵臺
北入單于萬里疆五千兵敗滯窮荒英雄不伏蠻夷死
更築高臺望故鄉
黃河曉渡羅鄴
大河平野正窮秋羸馬羸僮古渡頭昨夜蓮花峰下月
隔簾相伴到明愁
初秋到慈州冬首換絳牧唐彦謙
秋杪初攀玉樹枝隔年無計待春暉自嫌暫作仙城守
不逐鶯來共燕飛
北齊
草草招提強據鞍周師乘勝莫回看背城肯戰知虚實
争奈人前忍笑難
塞上曲周朴
一陣風來一陣砂有人行處没人家黃河九曲冰先合
紫塞三春不見花
借薛尚書集鄭谷
江天冬暖似花時上國音塵杳未知正被蟲聲喧老耳
今君又借薛能詩
幷州韓偓
戍旗青草接榆關雨裏幷州四月寒誰會憑闌潛忍淚
不勝天際似江干
豫讓吳融
韓魏同謀反覆深晉陽三版免成沉趙襄當面何須恨
不把干將訪負心
豫讓橋
豫讓酬恩歲已深高名不朽到如今年年橋上行人過
誰有當時國士心
壺關道中作韋莊
處處兵戈路不通却從山北去江東黃昏欲到壺關寨
匹馬寒嘶野草中
垣縣山中尋李書記山居不遇留題河次店
白雲紅樹𡵻㟍東名鳥羣飛古畫中仙吏不知何處隱
山南山北雨濛濛
青塜張蠙
傾國可能勝效國無勞冥寞更思回太眞雖是承恩死
祗作飛塵向馬嵬
經慈州感謝郎中黃滔
金聲乃是古詩流况有池塘春草儔莫道宣城獨垂號
雲山彼此謝公遊
張儀徐夤
荆楚南來又北歸分明舌在不應違懷王本是無心者
籠得蒼蠅却放飛
唐堯周曇
祅氛不起瑞烟輕端拱垂衣日月明傳事四方無外役
茅茨深處土階平
虞舜
進善懲奸立帝功功成揖讓益溫恭滿朝卿士多元凱
爲黜兜苖與四凶
舜妃二首
蒼梧一望隔重雲帝子悲尋不記春何事淚痕偏在竹
貞姿應念節高人
瀟湘何代泣幽魂骨化重泉志尚存若道地中休下淚
不應新竹有啼痕
夷齊
讓國由衷義亦乖不知天命匹夫才將除暴虐誠能阻
何異﨑嶇助紂來
平公
鴻鵠輕騰萬里高何殊朝野得賢豪能知翼戴穹蒼力
不是蒙茸腹背毛
趙宣子
門人曾不有提彌連嗾呀呀孰敢支臨難若教無苟免
亂朝争那以獒爲
郄成子
陳樂無懽璧在隅宰臣懷智有微謨苟非成子當明哲
誰是仁人可托孤
靈輙
失水枯鱗得再生翳桑無地謝深情朱輪未染酬恩血
公子何由見赤誠
叔向
重祿存家不敢言小臣憂禍亦如然明開諫諍能無罪
秪此宜爲理國先
智伯
三國連兵敵就擒晉陽城下碧波深風濤撼處看沉趙
舟楫不從飜自沈
文公
滅虢吞虞未息兵柔秦敗楚霸威成文公徒欲三強服
分晉元來是六卿
景公
覺病當宜早問師病深難療恨難追晉侯徒有秦毉緩
疾在膏肓救已遲
博陸侯
棟梁徒自保堅貞毁穴難防雀鼠争不是主人知詐僞
如何柱石免欹傾
師曠
老能勸學照餘生似夜隨燈到處明往行前言如不見
暗中無燭若爲行
鮑宣妻
君惡奢華意不歡一言從儉亦何難但能和樂同琴瑟
未必恩情在綺紈
前趙劉聰
戎羯誰令識善言刑將不捨遽能原垂成却罷鳳儀殿
仍改逍遥納諫園
題龍渦洞張仁溥
折花擕酒看龍渦鏤玉長旌俊彦過他日各爲雲外客
碧紗籠却又如何
閒居雜興陳陶
虞韶九奏音猶在只是巴童自棄遺閒臥清秋憶師曠
好風搖動古松枝
王坦之(晉)孫元宴
晉祚安危只此行坦之何必苦憂驚謝公合定寰區在
争遣當時事得成
王恭(晉)
春風濯濯柳容儀鶴氅神情舉世推可惜教君仗旄鉞
枉將心地托牢之
王僧辨(陳)
彼此英雄各有名石頭高臥擬争衡當時堪笑王僧辨
待欲將心託聖明
送客之潞府韓翃
官柳青青匹馬嘶迴風暮雨入銅鞮佳期别在春山裏
應是人葠五葉齊
過鴈門次履道韻宋𩔖
隴水無情各自流潘郎䨇鬢不禁秋一天寒色鴈初過
滿地月明人欲愁
題中條静觀(侯道華上昇處)鄭遨
松頂留衣上玉霄永傳異跡在中條不知揖徧諸仙否
欲請還丹問昨宵
題端正樹貞元文士
昔日偏霑雨露榮德皇西幸賜嘉名馬嵬此去無多地
合向楊妃冡上生
玉龍子詩天寳時人
聖運潛符瑞玉龍自興雲雨更無蹤不如渭水沙中得
争保鑾輿復九重
寄歐陽詹太原妓
自從別後減容光半是思郎半恨郎欲識舊來雲髻樣
爲奴開取縷金箱
突厥三臺盛小叢
鴈門山上鴈初飛馬邑闌中馬正肥日旰山西逢驛使
殷勤南北送征衣
書石壁王氏
何事潘郎戀别筵歡情未斷妾心懸汰王灘下相思處
猨叫空山月滿船
宋
霍岳杜衍
萬古神山入盛談而今眞得對晴嵐禪門邂逅能留客
茶泛磁甌酒欲酣
玉兔寺王隨
霜毫感應早呈祥誰布黃金建寳坊古殿幡花遶眞聖
美名靈跡異諸方
殿庭松栢午隂濃地占神山絶境中瑞質有靈千古在
金田疑是玉蟾宮
遊開化寺(在舍利山)韓琦
蒙山崦裏藏神宮朝蒼暮翠嵐光濃枯松老栢競醜怪
危巒峻嶺相彌縫
潞安城南柳林二首歐陽修
一路黃沙白日寒柳林秋色送征鞍更堪昨夜西風落
霜葉烟條太已殘
野路籬花放蕊新古墩殘柳閱黃塵葉稀風起逢搖落
猶挽長條贈遠人
嵩巫亭富弼
平地烟霄此半分繡楣丹檻照清汾風簾暮抱秋空碧
剰見西山數嶺雲
過李長者故居楊謨
方山百里路﨑嶇按部因尋長者居伏虎已歸天女去
隴頭新見萬松株
三月晦日登豐州故城司馬光
春盡蕪城天一涯白榆生莢柳生花滿川戰骨知誰罪
深屬來人戒覆車
過北平王祠
唐相靈祠古到今庭前槐栢綠成隂昔時圖像雖通妙
難狀籌謀爲國心
夷齊
夷齊䨇骨已成塵獨有清名日日新餓死溝中人不識
可憐今古幾何人
題岢嵐軍雲際寺邵堯夫
烟嵐一簇峙崔嵬到此令人心自灰上有神仙無氏姓
洞門閒倚白雲開
謝王澤州寄長松兼簡張天覺二首
蘇軾
莫道長松浪得名能教覆額两眉青便將徑寸同千尺
知有竒功似茯苓
憑君說與埋輪使速寄長松作解嘲無復青黏和漆葉
枉將鍾乳敵仙茅
三陽山陳希夷
華山高處是吾宫出即凌虛跨曉風臺殿不將金鎻閉
來時自有白雲封
題陽關圖黃庭堅
斷腸聲裏無形影畫出無聲亦斷腸想得陽關更西路
北風低草見牛羊
駐岢嵐軍
日斜汾沁催騎馬雪暗岢嵐傳酒杯塞上金湯惟粟粒
胸中冰鏡是人才
過靈泉寺四首黃廉
鳥噪僧眠春晝遲松隂樓殿日高時入門未脫征裘立
拂壁先看學士詩
六年道路三經此山色泉聲似故人慚愧老僧相慰問
官郎何事過門頻
瘦馬行行不著鞭一逢泉石便留連每來無可相求索
只是松窗借榻眠
攬勝尋幽本爲閒可能忙裏去游山權宜且輟公家事
看徧林泉夜始還
明仙訪上人不遇蘇過
暫抛塵土叩雲扉山色空濛翠濕衣澗水松風俱有恨
道人瓶鉢幾時歸
羅漢寺段讓
解職歸來謝世譁東風閒步到僧家何時許我棲雲榻
夜掃寒爐煮雪花
題紫團山三十六景王寀
迎暘峰
陽燧初升八極車飛光猶𢃄赤城霞山英固有葵心在
不許羣峰取次遮
倚秀峰
山形疊疊掩禪關長薄蕭森落照間天女欲誇新結束
都將翠藻簇煙鬟
天杠
不分蒼梧西北傾只將一柱與搘撑而今六幕安然處
不使斯人樂太平
磨崖
家山本與語溪接使節曾過砥柱遊見說紫團銘勒處
西風千里重回頭
濯纓溪
江上老人終獨往塵中孺子果何知溪翁欲識滄浪意
看取青霄浸月時
東華表
借問遼東鶴歸來得許悲浮生隨念變何待塜纍纍(附)
西華表
寄謝西朝相神奸古有圖如何延客處庭燎照豐狐(附)
碧蘿峰
風曳山妃𢃄雲穿木客衣青松容嫋嫋紅葉半飛飛月
爲幽人罷春從舊處歸明朝碧峰外試與絆斜暉(附)
金屋山
雲拂層峰四面朝朝陽北過更岧嶤金仙自合居金屋
不爲膠東貯阿嬌
鴟尾山
天借溪頭奠佛居全將帝所作規模漢家不識眞鴟尾
何笑區區問越巫
山翁崖
仙翁愛山居留形在東嶺風林度嘯聲雲壑漾飛影華
髮欲蕭蕭青瞳猶耿耿追蹤有名流回首發深省(附)
駐雲亭
塵迹初從世網收一邱一壑此優游却應化作飛雲片
長向亭前伴客留
老人峰
江廬已别游河侶商洛休陪謁漢賓獨立南山千嶂裏
長將萬夀祝嚴宸
南極園
清徵有逸仙疇昔下南極紫氣遠成圖照此太白域芝
田手所耘地靈亦知嗇雲根一十八劚握安可得惟餘
亂峯間喬林竦寒色(附)
紫團勝賞聞之舊矣壺關大夫俾圖作讚欲得予詩
時在管城錦繡潭上自食至晡三十六景賦之遍點
竄一二字耳因以草卷寄之時政和六年秋九月既
望乙巳輔道書郡志曰輔道書字神竒原刻十二石
亦以搨本累僧碎之埋於山麓後人蹤跡掘之止得
八石嵌之慈雲寺壁間後止存四石順治十八年知
縣朱輔移置學宫
安邑飲葡萄酒詩王孚
風含翠蔓舞蒼虬露濕驪珠拂素秋釀酒儘堪留客醉
比來何必問涼州
王官瀑布雷臨
區區奔走漫華巔一别王官十四年綠玉峽中噴白玉
溉田澆竹滿平川
三門砥柱張保源
鑿開山骨過長河水土方平叙九歌舉世但傳神禹力
誰人知是帝功多
游休休亭鄭集
世事心知不可爲拂衣歸此養天機先生獨善端無意
肯續春秋辨是非
前題蒋之竒
勢利煎人漫白頭休休休去是良謀應須買取堪騎鶴
跨入芝田閬苑游
訪王官谷休休亭二首仇伯玉
飄香山徑踏殘花來訪仙鄉隱處家當日廟堂延至計
未應懷璧老煙霞
山鵶營巢欲哺兒晴杏拆早先離披盤回一徑穿碧篠
谷口數家耕水湄
游王官谷王干
耐辱幽人不願名一邱一壑遂高情門前流水無冬夏
想見先生到骨清
前題二首王欽臣
表聖於文尚未高善將名利比秋毫王官谷裏當安臥
天子呼來亦遯逃
鍾鼎山林出處明中間不合枉高情有錢須買王官谷
流水聲中過一生
去任辭湯廟張之才
一官來此四經春不負蒼天不負民神道有靈應信我
去時猶似到時貧
金
按部道中二首蕭貢
窟野河中水没腰管岑官路雪封條一年樂事能多少
強半光隂馬上消
寒城睥睨插山隅秋半霜風塞草枯月轉譙樓天未曉
角聲吹徹小單于
岢嵐
岢嵐地勢横三汊河朔城墉挂一箕紫塞高連寒日短
黃榆落盡長年悲
後趙
擬倫人物指高光可笑梟雛不自量正使成名皆䜿子
英雄也未到君行
眞容院詩
魔宮佛界等空虛此理何曾屬有無直向臺山始相見
可中還有二文殊
讀火山瑩禪師詩卷(禪師隩州白氏岐山令君舉樞判文舉之弟自幼日有詩)
(名河東嘗有詩云十日柴門九不開松庭雨後滿蒼苔草鞵挂起跏趺坐消得文殊更一來歸)
(寂後客有示其集者因題其上)
長短都歸一夢中身前身後兩無窮李憕信士今如在
定向江湖訪澤公
戊戌二月中旬登稷山清榭張萬公
問囚推案朝還莫危坐不知春淺深今日檐間看風色
一株紅杏暗驚心
疊翠樓郝俁
畫樓西畔石州山指點雲烟識翠鬟回首十年眞一夢
淡天如水夕陽間
過胥相墓密國公璹
亭亭華表映朱門始見征西宰相尊下馬讀碑人不識
夷山高處望中原
瓶形嶺早發元德明
海雲蕭瑟雪花乾人在羊腸百八盤閒客不知名利苦
見時應作畫中看
山園梨葉有青紅相半者戲作一詩
霜輕霜重偶然中一葉雖殊萬葉同不信世間閒草木
解隨兒女作青紅
過鳳皇山
鳳皇聞說似天壇北去南來馬上看想得松聲滿岩谷
秋風無際海波寒
沁水山寺王寂
兩峽山高月半輪五更人起馬嘶頻無端又上長安道
輸與僧窗飽睡人
自靈泉寺詣偃月山李廣
立馬松間首重回亂峰無數翠成堆爲尋偃月山前路
直向白雲深處來
白巖寺羣山環抱村落相望亦竒觀也惜乎無水
因作絶句書石當有水出李晏
只有山光無水聲我疑神物固巖扄如何鑿得飛泉出
當爲山僧叱六丁
山寺尋春春已歸紫梅猶有折殘枝老僧兀坐如枯木
花謝花開總不知
題郝文忠公墓
仗節江南羡此行眞州猶稔使君名佳城鬱鬱埋西滸
恨不生還蘇子卿
鳥影過寒塘武天和
著眼分明莫作疑從來形影本同歸不應水底青天上
更有飛禽仰面飛
題都君錫隱居李安時
恬處深山物外身門前常是聚蹄輪已知谷口馳名久
孰謂清朝乏子眞
寒食次陶公韻二首趙安時
莫怪山城後放花神靈秘惜晚生芽他鄉早發還先謝
春色都留聚我家
宛似安仁滿縣花風流善政作根芽太平官府看看見
再活疲民數百家
送二道者歸汾州許安仁
介休山下兩閒人來訪汾陽舊使君明日却歸塵外去
一䨇白鶴上青雲
青塜王元節
環珮魂歸青塜月琵琶聲斷黑山秋漢家多少征西將
泉下相逢也合羞
即事二首劉昂
雨洗明河畫扇收胡牀露冷藥闌秋墻隂未得中庭月
一點螢光草際流
山花山雨相兼落溪水溪雲一樣閒野店無人問春事
酒旗風外鳥關關
王官谷
潛溪時照塵埃客微雨不遮天柱峰斜日落花人去盡
淡煙樓閣數聲鐘
題王官表聖祠姚仿
表聖當年曾退棲林泉良是昔人非可憐天柱千尋立
竟日無人空翠微
游王官谷謁司空表聖祠三首蔡珪
簿書期會敢遷延暫爾城樓借榻眠咫尺王官未能去
俗緣妨我愛山緣
黃塵烏帽走西州溽暑秋霖兩滯留居士有靈應見笑
微官何事不休休
雲裏高欄面面風欄邊列樹障秋空憑君爲我開穠綠
盡放南山入眼中
醉經齋爲虞鄉麻長官賦周昂
詩書讀破自融神不羡雲安麴米春黃卷至今眞味在
莫將糟粕待前人
贈益公和尚還超山王庭筠
平沙漠漠鴈翩翩風弄菰蒲水拍天短艇得魚撐月去
一聲漁笛破寒煙
八月十五日過泥河見鴈
家在孤雲落照間行人已上鴈門關憑君爲報平安信
才是雲中第一山
蔡村道中楊雲翼
水連深竹竹連沙村落蕭蕭已暮鴉行盡畫圖三十里
青山影裏見人家
陽春門隄上
薄薄晴雲漏日高雪消土脉潤如膏東風可是多才思
先送輕黃到柳梢
北園劉從益
碧梧斜影落胡牀白葛烏巾滿意涼宴坐不知紅日晚
笋輿歸路麥花香
食松子雷思
千嵓玉立盡長松半夜珠璣落雪風休道東游無所得
歲寒梁棟滿胸中
題天柱峰
一峯凝碧倚晴空一水縈紆一徑通中有幽人猶說古
誰知高興與今同
藏雲洞
仙人愛茹紫芝香占得中條最上方何事紅塵飛不到
幽居常被白雲藏
憩三詔亭王伯迪
水竹蕭森一徑開濯纓亭下洗塵埃情知相約皆無實
不礙偷閒乘興來
望天柱峰三絶李楫
買得王官作主人青山伴侶碧溪鄰千縑盡散傍人手
想見清無一點塵
先生節義全終始名與青山萬古高遺像僅存人已遠
滿嵓修竹冷蕭騷
仕路奔馳兩鬢華誰能來此老烟霞而今三詔亭前水
都屬尋常射利家
游王官谷王隆吉
不見高人耐辱公倚天山色自清雄憑君莫促東州駕
且看蒼崖瀉玉虹
遠祖鴈門武皇李汾
死心唐室正諸侯鐡馬南來隘九州當日三垂岡上意
諸孫空抱腐儒羞
讀裕之弟詩藁有鶯聲柳巷深之句漫題三詩其
後元好古
阿翁醉語戲兒癡說著蟬詩也道竒吳下阿蒙非向日
新篇争遣九泉知
鶯藏深樹只聞聲不著詩家畫不成慙愧阿兄無好語
五言城下把降旌
傳家詩學在諸郎剖腹留書死敢忘背上錦囊三箭在
直須千古說穿楊
崆峒山圖爲横溪翁賦二首劉祖謙
好竒仍有客相擕絶頂披雲快一躋三十六峯青似染
五年拄笏羡横溪
獨占名山每羡渠京塵今日汙吟鬚西州十載經行處
惆悵雲烟是畫圖
寄陳正叔雷希顔劉光謙
東南形勝古徐州人物休評第幾流落落陳雷天下士
故應連榻臥黃樓
李鴈門史公奕
天下三分二屬梁區區獨木欲支唐錦囊三矢傳遺恨
不救朱三著赭黃
西京道中蔡松年
來時綠水稻如鍼歸日青梢没鶴深莫忘共山買田約
藕花相間柳隂隂
藺相如墓田天澤
翠疊峰巒步幛新上卿廟貌萬年春可憐完璧歸來後
故里蕭蕭也入秦
山中馬天來
青林寂寂鳥關關畫出風煙落照間脫却草鞋臨水坐
野雲分我一邊閒
山隂縣史肅
湧雲驅雨不成霖山徑危行未要深午夢初回烏鳥樂
小亭斜日柳隂隂
寶嵓僧舍宗道
寂寂鐘魚栢滿軒午風輕颺煮茶烟西堂竟日無人到
只許山人借榻眠
文中子讀經董文甫
紛紛述作史才雄聽似秋來百草蟲不是春雷轟蟄窟
蚓蛇會得化成龍
晉祠史士舉
小橋流水竹蕭森竹裏人家一徑深只欠東風小籬落
梅花疎淡月籠隂
糧山積雪王綱
休糧山頂雪成堆趙壁秦城迹已埋獨喜豐年應有兆
陽春一曲向誰裁
遊棲巖寺張瓚
林表招人白塔明竹間蘭芷石泉清惠崇水墨西軒景
烟帶平蕪水帶城
清明上已游春劉汲
山城無事早休衙閒逐東風看落花行處不敢呵喝鬧
恐驚林外野人家
過興儒里顔諮
雲林垂幕覆山村半嶺牛羊日已曛名謂興儒應不妄
太平今日正崇文
王官飛湍陳庾
表聖當年愛此山倚樓終日看飛湍後人空飲貽溪水
不學先生便挂冠
三門集津圖閻長言
津門未爲天下險勿作駭相觀兹圖偃月堂中李林甫
有人能寫此心無
題裕之樂府後王中立
常恨小山無後身元郎樂府更清新紅裙婢子那能曉
送與凌煙閣上人
述懷何宏中
馬革盛尸每恨遲西山餓踣更何辭姓名不到中興歷
付與皇天后土知
遊天壇雜咏五首元好問
芳樹隂隂鳥語譁綠雲晴雪映紅霞青山可是堪人恨
藏著中岩十里花
漫山白白與紅紅小樹低叢看不供總道楂花香氣好
就中偏愛玉瓏鬆(花名)
溪童相對採椿芽指似陽坡說種瓜想得近山營馬少
清秋深處有人家
湍聲洶洶落懸崖見說蛟龍擘石開安得天瓢一翻倒
躡雲平下看風雷
仙壇倒影鳳麟洲一道雲光插素秋也是天公閒不得
海東移著海西頭
南樓
汀樹微茫岸草青滹沱四月水泠泠鳳山可是生來巧
堪與南樓作畫屏
過鴈門關二絶
雞聲未動發南樓澗水隨人向北流欲望讀書山遠近
鴈門關上懶回頭
稜層石磴倚高梯穹谷無人綠樹齊總爲古來征戌苦
宿雲常傍塞垣低
登臺山雜詠五首
西北天低五頂高茫茫松海露靈鼇太行直上猶千里
井底殘山枉呌號
山上離宮魏故基黃金佛閣到今疑異時人讀清涼傳
應記諸孫賦黍離
一國春風帝子家綠雲晴雪間紅霞香綿穩藉僧溪草
蜀錦驚看佛鉢花
沈沈龍穴貯雲煙百草千花雨露偏佛土休將人境比
誰家隨步得金蓮
靈蛇不與世相關時復蜿蜒水石間何處天瓢待霖雨
一龕香火梵仙山
翠巖峰
顛風作力掃隂霾白日青天四望開好箇臺山眞面目
争教坡老不曾來
眞容院
兜羅綿界寶光雲雲際同瞻化現身解脫文殊俱有說
是中知有木強人
錦繡峰
登臨夙有故鄉緣試手清涼第一篇知被錢郎笑寒乞
不將錦繡裹山川
登龍和山
懸麻白雨映層崖過盡行雲晚照開可是登臨動高興
馬蹄新自太行來
遊天池
天池一雨灑塵埃全晉堂堂四望開不上朝元峰北嶺
眞成不到此山來
聖阜山
馬水横陳聖阜前滹沱陂堰遠相連魚多只說牛家滙
何處秋風有釣船
讀書山居
斜陽高樹挂晴虹肅肅微涼雨氣中一道鷺鷥花不斷
密香吹滿馬頭風
西溪二仙廟留題
期歲之間一再來青山無恙畫屏開出門依舊黃塵道
啼殺金衣喚不回
過故關
過關天日正晴明誰道山神不世情遠客得歸心緒别
隴汧間作斷腸聲
鄉郡雜詩二首(予家自五代以後自汝州遷平定宋末又自平定遷於忻故文字中)
(以平定爲鄉郡)
一溝流水幾橋横岸上人家種柳成來歲春風一千樹
綠烟和雨暗重城
新堂縹緲接飛樓雲錦周遭霜樹秋若道使君無妙思
冠山移得近城頭
石勒問道圖
輕比韓彭作李陽高僧久已笑君狂中原果有劉文叔
肯向鈴聲朁戾岡
題金鳳井
此地曾云海眼開古今人喜暢竒哉料應丹穴相穿透
飛出摩天金鳳來
前高山
蛟聚蛙喧杳不聞已甘麋鹿與同羣胸中所得知多少
半是青松半是雲
寄女嚴
鸛崖魚窟路間關旬月無繇一往還寒食歸寧見鄰女
舉家回首望西山
度石嶺
四海虛名直幾錢世間何限好林泉無情石嶺關頭路
行去行來又十年
初挈家還讀書山雜詩二首
天門筆勢到閒閒相國文章玉筍班從此晉陽方志上
繫舟山是讀書山
眼中華屋記生存舊事無人可共論老樹婆娑三百尺
青衫還見讀書孫
家山歸夢圖
遊騎北來塵滿城月明空照漢家營卷中止有家山在
一片鄉心畫不成
南關二首
風裏秋蓬不自繇一生幾度過隆州無情團栢關前水
流盡朱顔到白頭
路轉川迴失繫舟更教兩驛過徐溝多情團栢關前水
却共清汾一處流
過龍泉寺
泉石烟霞自一家殘生隨分了生涯雞鳴山下題詩客
曾到靈巖不用誇
河邊&KR1489;䍽尚能飛無角無麟自一齊甲子紛紛更兒戲
壁間休笑阜昌題
遠渠寒溜夜潺潺說有蛟龍在石間可惜九天霖雨手
一泓泉水伴僧閒
砥柱
南北争教恨大江吳家纔了又陳亡畫工只說三門險
不記茅津一葦航
元
讀遺山詩四首劉秉忠
劔氣從教犯斗牛百川横放海難收九天直上無凝滯
更看銀河一派流
北里笙歌勸酒杯南隣門巷冷如灰秋風萬里方搖落
叫殺孤鴻春不回
青雲高興入冥搜一字非工未肯休直到雪消冰泮後
百川春水自東流
雲霞閃鑠動霓旌轟磕征鼙震地聲千里折衝歸指畫
將壇孫子獨論兵
題李晉王墓李俊民
雄名凛凛震沙陀爲國功深奈老何多少三垂岡上恨
伶人那進百年歌
關將軍廟
鼎足相吞勢未分誰能傾蓋得將軍曹吳不是中原手
天下英雄有使君
和平大行路韻
鑿開險阻若天成暫使時間眼界平却羡長安西去路
青山不管送人行
游司馬山
千年古廟映崇岡寂寂空庭草樹荒見說旱時求得雨
一池應有老龍藏
卜居
東鄰西舍兩三家&KR0609;&KR0609;墻頭落棗花慚愧畫梁䨇燕子
笑人今日又天涯
水簾洞
倒傾蛟室瀉瓊瑰派落空巖雪浪堆卷地風姨收不起
素娥垂下玉鈎來
雪後送寶泉之碧落
酒面輕風不作寒天花散落滿人間殷勤行脚休辭遠
出得城門是雪山
弔石勒塜郝經
都門長嘯氣憑凌瓜葛中原霸業興夜葬山間人不見
至今猶有廬墳僧
禹廟王惲
大地河山繡錯明野烟孤廟枕荒城杜鵑饒舌知何事
血灑東風怨未平
遊棲嵓寺三首
翠嵓回抱鬱蒼官絶境軒横杳靄間老矣瑞峰(寺僧名)應
健在護持長伴八龍閒(宇文周末年大禁釋教有曇延師者遯隱北山久之有樵叟日)
(來聽經后師道成復有七人者來師問故曰予八人皆龍也其一已傳師教故予等亦來受戒)
一徑縈紆入杳冥望川亭迥夕陽明欲知眼界寬多少
故出秦川似掌平
層巖重倚尚斜陽山下風煙一漫蒼恨殺愛山王老子
不來同宿贊公房
過虞坂
雞聲茅店月微茫山遠行人促曉裝良馬虺隤身自健
不須拭目認孫陽
鹽池
解梁城下解鹽池萬寶騰光奪日輝我欲大觀窮化窟
乳泉一賦了天機
沁水山中雜咏二首
石徑穿雲曲又斜蒼松影裏見仙家一溪流水清如玉
送出山中自落花
山中夏日似秋涼小小幽花暗暗香獨臥客窗清不寐
滿庭風月野蒼蒼
過横望嶺
終日山行不厭山出山聊喜慰衰顔朝來横望關頭路
滿目風煙看洛川
澤潞即事雜思三首
自古徒兵澤潞雄選齊尤見四州公堂堂氣與鼙聲壯
閃閃旗翻日脚紅
角聲催日上牙城白羽風清坐閱兵盾鼻恐煩磨檄墨
莫教華髮等閒生
一檄風馳萬有降天兵開國古無雙寄聲璧月瓊枝客
鐡鎻休誇一葦江
莊宗横吹圖
郭相西征奏凱還阿嬌歡寵鏡交鸞却嫌暖殿春風燠
玉管横翻曉吹寒
王官飛湍
石竇懸流雪練飛夜深和月映松扉恨我不遇貽溪老
一笑山間說化機
汾脽懷古三首
武皇誇大喜雄竒鼎出汾隂恐事爲更著夀王相嫵媚
守經深見漢儒卑
神倪三面削蒼崖中擁汾隂寶氣開夾道老槐君莫訝
虬枝曾拂漢旗來
畢祀汾隂事已亡尚留奎翰繪春光年年依舊秋風起
滿徑黃花空自香
李陵臺袁桷
雪滚寒沙風滾灰眼穿猶上望鄉臺隴西可是無迴鴈
不寄平安一字來
汾水秋風段成已
一曲劉郎發棹歌歡聲未已耐悲何只今回首空陳迹
依舊秋風捲素波
仙掌擎月
月出山頭未數竿仙人掌上玉團團瑞光冷射三千丈
絶勝碧蓮峰下看
虞坂曉行
林外晨雞第一聲隴頭殘月伴人行未知局促鹽車下
老驥蕭蕭又幾鳴
首陽晴雪
薇歌一曲對西山萬古清愁老翠巒望斷空巖人不見
光搖銀海玉峰間
贈師嵓卿
老大溪山入夢頻強憑圖畫寫情眞歸與不及身強健
山有英靈恐笑人
雲中暮雨
古壘雲藏一徑微河山依舊昔人非貪徵往古興亡事
不覺城頭雨濕衣
登臨晉製錦樓王思誠
製錦樓高倚縣衙神宮佛殿帶人家晚來縱目憑軒望
日落&KR1453;原散彩霞
臨晉道中
&KR1453;原回首望汾隂寶鼎精銷瑞氣沈千古帝王行幸地
草荒輦路暮雲深
沙陀晚行曹之謙
野曠天晴落日黃西風衰草白茫茫窮邊四望行人絶
惟見孤雲逐鴈行
虞坂曉行
長坂悠悠接古虞行人鞍馬問征途寒鴉隱樹鳴初起
殘月低山淡欲無
馮小憐楊維楨
前山較獵御同車一笑平陽等戰蝸挽得后衣才上馬
琵琶又入代王家
玉峰山張守大
與客擕琴到玉峰琪花瑶草遶仙宮道人亦喜招凡客
話盡黃庭月上桐
過陳司諫墓劉祁
鸞坡烏府舊遊空三尺孤墳野寺中猶有憂時心不死
墓門昨夜起秋風
七星臺王泰亨
雲低天闊七星臺鳴鴈遠銜霜信來汾水晉山今古夢
夕陽無語重徘徊
羅漢寺喬君章
芙蕖綽約水雲鄉百畝濃隂一徑長暫喜借牀尋好夢
不知身世在平陽
汾州北席里石氏節婦陳旅
北里高樓晝掩扉水銅光冷上苔衣寸心誓比南山石
汾水秋風鴈不歸
巡蒲化樂道中李文煥
滑滑春泥徧野田行人恐濕錦障韉停驂暫借山中宿
長日悠悠酷似年
春丁即事杜思名
阼階燈火已闌珊向晚東風却作寒須信人間歡會少
金荷倒捲不辭乾
虞坂曉行陳庾
五更風露正清冥馬首殘蟾分外明好句墮前俄失去
微吟倏過古虞城
馬首山宋克篤
馬頭山望紫金山中有仙人自往還多少塵緣消不盡
謾勞魂夢翠微間
題二賢祠楊奐
從經操懿狎孤兒世事尤非扣馬時若道後人眞可誑
空山焉有二賢祠(癸丑二月望奉天楊奐題首陽山夷齊廟同里王璨張端平陸員擇從行)
春丁即事張浩然
一代文章復炳然泮宮爼豆會羣賢闌珊燈火人歸後
門掩西風又隔年
松子嶺張仲尹
密密松隂遮嶺面層層山勢插雲衢時人盡重王維筆
到此還應畫得無
松峰書院寄孔伯儀二首呂思誠
玉瓶擕酒遠相邀羸馬何思道路遥流水遶門山色近
薰風楊柳亂鳴蜩
夕陽林樹欲棲鴉偶到東山處士家松子嶺高嵐氣潤
幽軒開碧落松花
荆浩秋山問竒圖吳鎮
霜落林端萬壑幽白雲紅葉入溪流朝來尚有尋眞至
共向山亭領素秋
北極山連綮
撑破白雲積翠環孤峰遥倚北辰間黎川歴歴憑高望
幾點村煙落照間
和江受益
竒峰翠嵂出雲霄更比終南太華高萬壑煙霞深有意
向人招隱莫徒勞
繡屏山連綮
削玉青山列臥屏野芳如繡照人明天教遮護黎侯國
不蔽西周討亂兵
和江受益
翠屏横列隔塵寰煙靄空濛映遠山千古若非佳勝地
白雲安得一生閒
臥牛峰連綮
濯濯齊郊懶借名一峰突兀自爲情疑從脫駕桃林後
芳草青青臥太平
和江受益
不分山骨與牛形巖洞腹空石脊平恨殺農夫鞭不起
一犁好雨誤春耕
題明仙寺彦齡
路轉花溪不踏塵仰頭人語半天聞到門不計山重數
但覺衣襟有白雲
留題南趙古廟胡巨源
麟皴老樹鐡生斑神宇荒涼野壑閒地僻無人秋寂寂
一川紅影夕陽間
代王城李溥光
一脈金波喚作泉孤城小小帶疎煙從容三讓登車後
黼黻炎劉四百年
文谷道中小倉月(釋)
星河空翠撲人衣細路東風却水西青嶂馬蹄三峽曉
淡烟花木子規啼
晉溪
靈祠金璧水雲間澤國蘇民玉一泉幾點白鷗紅蓼岸
渡頭煙月洞庭船
明
漳川秋晚瀋安王朱銓鉌
漳川綠水抱新堤風月無邊任品題獨把釣竿歸興晚
夕陽野鳥傍人啼
宿沁水山店張昌
屋頭山色晴煙重枕底溪聲客夢涼却羡主翁無世慮
石牀高臥咏滄浪
登玉清宮四首
曾是瑶臺醉月人錦袍猶帶碧桃春神仙有路誰知處
復向蓬萊問玉眞
黃金百鍊本來眞物外寧知别有春袖却當年修月手
廣寒宮裏伴閒人
沁水南來帶淺沙江邊仙館并川斜道人不解紅塵事
閒坐蒼苔數落花
怒風挾雨捲飛沙雨過琳宮月已斜天氣晚涼宜客臥
隔墻香是紫薇花
段干木祠王翰
殺妻吳起非良將食子樂羊眞鄙人争若先生無一事
西河能解虎狼秦
瑤臺夜月
一逕穿雲小洞天楩楠千尺宿風烟清溪遶屋歸來晚
月滿瑶臺秋滿天
栢塔秋風
一塔崔巍駕碧空森森翠栢起秋風雲深寶殿無人到
咫尺仙居未許通
禹城朝雨
一天疎雨亂山低誰喚扁舟過小溪何處鏘鏘響瓊玉
飛泉只在禹城西
□寺晚鐘
梵宇峰頭鎻暮烟寒鐘初動月娟娟衲僧講罷歸來晚
一百八聲霜滿天
秦樓夕照
樓閣參差倚翠微蹇驢䭾醉抱琴歸清高自得林泉趣
千朵芙蓉照夕暉
巫谷晚晴
積雨初收巫谷春蹇驢何處共尋真白雲東望瑶臺近
千樹碧桃和露新
條山積雪
踏遍溪橋不見梅高吟天地靜無埃舉鞭可是瑶臺路
自怪曾騎白鳳來
涑水横橋
涑水西風曉雨收馬蹄蹀躞過溪頭扁舟誰唱江南曲
鴈落平沙烟水秋
并州寒食浦源
夢入故園千里遠覺來寒食在并州垂楊不是相思樹
那得花開便白頭
雙花嶺王達善
樺樹亭亭立澗隈兩僧遺跡已成灰夜深風響岩前葉
疑是雙笻步月來
度桑乾
三月清冰潔似銀黃沙兩岸不知津可憐一片無情地
水亦年年解渡人
題玉龍洞
千尺危橋跨兩崖土龍飛去殿崔嵬試教偷眼看沙漠
馬上人如一蟻來
春日嘉溪耿絅
嘉溪春暖柳垂絲上有黃鸝深處啼挾彈或驚公子過
翀雲飛去夕陽西
藺相如高啓
危計難成五步間置君虎口卒全還世人莫笑三閭懦
不勸懷王會武關
雲中曲盧柟
高關塞頭殺氣横居延川内少人行黃沙欲沒李陵墓
明月長懸蘇武城
題延壽寺壁李濓
虎頭山下楓林月雁尾溪邊野寺鐘底事逢僧耽話久
萬峰沓沓白雲重
寧武關
城邊無日不風沙白草黃雲萬里賒夜夜城頭聽觱篥
吹殘隴水又梅花
興讓里薛瑄
岐陽日色正輝輝纔被餘光便息機郤把爭田為棄土
頓令江漢總思歸
后土祠
一木為橋渡斷溪山風山水冷淒淒千年古廟藏崖下
萬里黃河正在西
宿長平弔賈魯
長平驛是相公家不見當時富貴花只有蒼蒼喬木在
至今猶宿夕陽鴉
沁水行臺初春睡起于謙
雪消土潤草痕青煙暖風柔柳帶輕啼鳥一聲來枕上
夢回春意滿山城
題留耕亭卷二首邢讓
方寸良田遺後人仁耕義耨可終身不須歲歲占風雨
管取豐登過四鄰
白玉黃金謾作堆他年徒為子孫危遺安有道春常在
惟有襄陽老父知
雲中即事王越
二月山城雪尚飛年年草色見春遲不知上國閒桃李
開到東風第幾枝
宿武鄉舖喬宇
前林昏黑引松明忽聽雷鞭殷地聲恰有郵亭堪寄宿
空山風雨夜三更
平定郗家泊王瓊
數𣲖清泉石際生潺潺流出珮珂聲古今遊客知多少
誰識無窮造化情
蒲州普救寺别景良弼王雲鳳
古寺秋風酒一杯河聲山色坐中來相擕更上高原望
多少園亭畫裏開
過強記村有感劉龍
花時輿入趙家村邀我嘗春老瓦盆南望故廬剛二里
夕陽誰為倚柴門
條山麓舖吕子與蘇守設酒相待吕出所賦桃花
詩因漫成五首康海
誰謂峰隂春事遲亭臺處處有花枝芳花自惜春風好
不道衰翁鬢已絲
弱柳迎風太不禁夭桃夾岸笑春深朝辭函谷尋君至
羡爾春山方獨吟
十年一見復逡巡百歲如斯豈是頻不向郵亭飲美酒
桃花笑殺五陵人
自别承明二十年春風三過武亭川條山更聽桃花曲
何啻華陽脩竹篇
絶壁香來花已飛背巖雲暗濕羅衣知君習靜栖山郡
笑我尋春却釣磯
過壽陽次韓昌黎韻二首陸深
又從東北望長安玉宇瓊樓高處寒四月炎凉渾未定
一杯閒啜小龍團
無心是處夢魂安古栢臺深五月寒自笑青山老居士
松窗閒殺舊蒲團
雲中曲送人十首李夢陽
自從虜逼鴈門關漢家四野多空壘行子遥遥看獨戍
桑乾水冰暮沙起
壯士驅車出漢關馬頭絲絡紫金環莽莽黃雲迷代北
淒淒白霧滿燕山
季冬飲馬長城窟沙礫飛揚帶白骨榆臺嶺邊聞鬼啼
猶是今年戰亡卒
黑帽徤兒黃貉裘匹馬追胡紫塞頭相逢不肯通名姓
但稱家住古雲州
城上黃旗張暮天元戎宅内鼔闐闐底事鄰悲并巷哭
雲州明日是新年
紫水東來入黑河紇干山下雪花多小兒攔街吹觱篥
婦人能唱海西歌
白登山寒低朔雲野馬黃羊各一羣冐頓曾圍漢天子
胡兒惟說李將軍
黃毛愛子出打圍昏宿李陵古臺下忽傳烽火入邊城
城中將軍夜秣馬
戰士黃鬚立道傍自言曾射左賢王可憐孤績無人論
贈與青裘白馬郎
北風吹日馬毛僵腰間角弓不可張逢君莫唱雲中曲
臘月雲中更斷腸
端氏城楊子器
端氏城西縣路斜行人無地問三家尊前休唱銅鞮曲
風颭椒條落細花
題畫桑維翰銕研唐寅
書生豪氣壓千軍示者扶桑一卷文鐵研未穿時世改
功名回首信浮雲
麝香張信
山麝逃風遠谷藏一山行過四山香臍堂自養千鈞弩
枉怨虞人鼻孔長
和王公遊藐姑射山作二首(元王憚有遊姑射洞詩)常倫
野亭酌酒水潺湲畫出崔嵬鏡裏山接䍦倒載山翁醉
落盡青天日未還
河東城西姑射山蓮花秀出洞雲間欲借使君行樂處
吾將從此謝人間
憶王屋山人孫一元
幾時不見鹿皮翁回首碧雲天自東記得去秋新月夜
荳花棚下說年豐
權店驛題韓邦竒
四月深山似九秋瀟瀟寒雨長離愁仲宣無復荆州意
日暮他鄉一倚樓
題襄陵分司三首
汾水春深落晚霞沿堤十里盡桃花畫船簫鼓遊人醉
漫說風流是杜家
薰風綠沼碧荷香玳筵歌兒舞袖長一醉襄陵傾百盞
不知風景是平陽
姑射泉邊萬竹稠清風樓外四山秋重陽醉後歸來晚
黃菊紛紛插滿頭
題山南洞王崇慶
洞口仙人去未還桃花流水自閑閑天風搖落暮雲碧
海鶴一聲醉夢間
晚登沁州城有感謝榛
蒼茫野色幾沙灘漳水東流倚堞看烟火滿城天向夕
一鵰飛過不知寒
蒲州酒清冽芬旨與羊羔並而不羶遠出桑落襄
陽之上特以遠故不易得王世貞
屑瓊為麯露為漿超出人間色味香應從帝女傳遺法
不向河東羡索郎
娘子關偶成
夫人城北走降氐娘子軍前高義旗今日關頭成獨笑
可無巾幗贈男兒
題馬嶺山中泉自嘲兼呈于鱗子與
拆峽分流各吐竒爭先翻道出山遲即令到海成何事
竟日行吟無倦時
太原酒頗清醇而不甚釅難醉易醒余嘗取其初
熟者以汾州羊羔劑半嘗之瀉水晶杯不復辨
色清美為天下冠一時諸公嘖嘖轟飲至醉
未應誇詡和羹手偶向尊前壓獻酬他日邯鄲解圍後
與官求作醉鄉侯
羊羔酒出山西汾州孝義諸縣白色瑩徹如冰清
美饒風味遠出襄陵之上小挾羶氣耳
清心玉映五銖衣可是朱顔有慍羝為道臯蘭秋月下
流蘇帳底見明妃
襄陵酒出平陽襄陵縣色黃白香釅而所致者多
過甘不堪釂獨趙兵巡齎兩瓿味極殊絶累白
不厭以無甘味故也
㳙然甘露布松梢似玉如飴味更饒尚有碧霄真沆瀣
無將一滴貯天瓢
食滹沱魚戲作
滹沱魚尾真全赤况復車輪敗後炊三輔周遭二千里
從今魚樂也應知
潞州鮮紅酒蓋燒酒也入口味稍美易進而作劇
吻咽間如刺或云即葡萄酒遺法也
潞州城中酒價高胭脂滴出小檀槽華胥一去不易返
漢使何煩種葡萄
遊西山絶句九首王道行
飛瀑
搖空珠瀑瀉銀河客倚絲桐發浩歌流水聲中意無限
落花千片奈愁何
懸崖
飛閣千尋嵌碧空翠微窮處乍聞鐘白雲仙犬迎人吠
幻作龍吟在水中
觀濤
峽束奔流勢轉高渦盤碣石小秋毫淹留不盡憑欄興
遲爾仍觀八月濤
入峽
遍插芙蓉亦太竒極天鳥道水之湄清亝野衲能相餉
步屧萋萋不厭遲
石家□
風磴霾雲猿度愁行行中道幾人留平田忽出藤蘿外
水湧蓮峰九𣲖浮
宿龍鳳寺
百尺垂虹控紫烟逶迤閣道邈難攀我來亦是巢居子
夜半濤聲枕上懸
元泉寺
山腰解束見平阡海會同歸極樂天方外吾非一宿覺
堂中人是五燈傳
七佛標靈山上山天門陡絶水潺湲相傳心印無些子
只在堂頭麈尾間
胭脂坡
落花流水帶胭脂窈窕春山看作眉直北胡姬羞奪色
降王何處正愁思
清涼石
臺東一片清涼石多少遊人說靈跡不辨龍蛇遶策行
金蓮隠隠扶雙屐
拜二虎和尚墓
短幹長髯老比邱多年說法野干愁懶朝金闕隨中使
飛錫騰空隻履留
陽曲灣作二首高叔嗣
閒庭芳草日分長疎雨高槐夏轉涼一片鄉心千里目
青山無數晚蒼蒼
胡天杳杳夏吹風涼雨濛濛夜已空夢入梁園樵采路
覺來身在戍樓中
題李節婦郭氏任環
孀居寂寞已多年玉潔冰清出自然此事難將塵土暗
裝黃進入九重天
佛耳摩雲二首張鐸
百道飛泉遶翠微四圍丹嶂映禪扉時看鬭雀汙經案
似解真僧已息機
狹徑前村人去獨長空斜日鳥飛雙憑軒一幅春山畫
漫學丹青寫北窗
大通寺見芍藥曾銑
底事匆匆春已闌花時每惜賞花難翻憐野寺風光别
麥已黃時見藥欄
雲中樂朱日藩
塞門楊柳未經霜錦帕貂裘馬上妝帶得相思出關去
銀釵嶺上斷人腸
境中勝槩二首朱繪
玉屏山高雲木蒼六月山隂冰雪涼淨掃雲烟眠石榻
山人無夢不羲皇
娘子關頭水拍天老君洞口赤霞懸驚雷激浪三千丈
洞裏仙人不得眠
題忠順夫人畫像四首于慎行
燕支山色點平蕪染出春愁上畫圖一曲胡笳明月夜
邊聲又度小單于
邊城新舞柘枝辭降得渾邪罷漢師不道長安春色少
甘泉宫裏畫閼氏
天山獵罷雪漫漫繡袜斜隈七寳鞍半醉屠蘇雙頰冷
桃花一片殢春寒
蓮花寳鋏綠雲鬟不脱襜褕欵漢關枉殺白登城下畫
虜中原自有紅顔
紅線詩五首屠隆
結束戎裝劍陸離月華星彩共低垂嚴城秋冷銅焦死
魂斷三千外宅兒
龍文匕首髻烏蠻一霎遥空响珮環街鼓未休營卒卧
滿身風露魏城還
直拂銀河織女機天風颯颯泛霞衣手持北斗黃金合
千里關山度若飛
忽離璚筵下玉階湘裙低覆蹋雲鞋情知不是人間别
歌散香銷十二釵
金銀宫闕是儂家暫插鸞釵拂鬢鴉一逐孤雲天外去
朱門空鎻碧桃花
虎溪軒董其昌
仲舉無心除一室盧鴻有句寫千峰欲參苕帚閒中意
九點秋山雨後容
夜抵平刑關邢大道
猶龍紫氣自西來入夜關門帶月開俗吏只今非尹喜
青牛亦識是仙才
忻州白鶴觀剏自唐開元間每歲二月望羣鶴戾止
因以得名事見元遺山記遺山自謂幼及兩見兵
荒後不至矣寥寥至今且踰三百年昨歲丁酉州
城告完高堅異常仲春月滿之期羣鶴復集觀上
羽族飛𩔖得氣之先或不誣矣稍稍修葺其觀存
故跡耳因為絶句二首魏允貞
白鶴觀頭白鶴羣土人不見只曾聞誰知三百年來後
又覩聯翩下碧雲
百年築地議紛紛經始功成早報聞不信胎禽齊候月
為看雉堞已連雲
題三娘子畫像三首馮琦
氍毺春暖鎻芙蓉爭羡胡姬拜漢封繞膝錦襕珠勒馬
當胸寳袜繡盤龍
塞北佳人亦自饒白題胡舞為誰嬌青霜已盡邊城草
一片棃花冷不銷
紅妝一隊隂山下亂點駝酥醉朔野塞外爭傳娘子軍
邊頭不牧烏孫馬
除夕太原府四首程可中
鴈門南渡路千盤殘歴猶從馬上看醉抱白頭燈影下
錦箏搊殺不成驩
逆旅相留慰苦辛蕭蕭同侣二三人篴中誰譜梅花引
已送江南十日春
檀槽鐵撥素絲絃此技都誇三晉專里耳只今貪小令
金元遺調漸無傳
城闕春潛雪盡融誰家花勝出王宫更寒緩下葳蕤鎻
元旦催傳進樂工
初宿海會寺二首李蔉
靈泉流水夜淙淙月小松高鶴影雙石榻覺來秋燭冷
諷經聲滿碧山窗
聽泉問竹開珠閣剔蘚看碑坐翠微碧殿秋來人跡少
天風時動六銖衣
武林館中與徐仁卿同宿因贈徐渭
長說邊關好試材幕中進止自須裁連宵一騎重圍裹
不見鈞州王秀才(時王邦直為虜所害)
邊詞
黃酋墮馬已成禽漢卒爭功被脱身魂魄至今留黑石
兜鍪連歲落魚鱗
漢軍爭看繡裲襠十萬彎&KR1249;一女郎喚起木蘭親與較
看他用箭是誰長
長纓辦取鎻嬌嬈馬上纖腰恐不牢好把鴛鴦鞾上腦
倩誰雙縛馬鞍鞽
女郎那取復梟英此是胡王女外甥帳底琵琶推第一
更誰紅頰倚蘆笙
老胡寵向一人多窄袖銀貂茜叵羅遞與遼東黃鷂子
側將雲鬢打天鵝
姑姑花帽細銀披兩靨腮棃洒練椎個個菱花不離手
時時站馬上胭脂
咏米山李雪山
積雪如山夜唱籌廉頗為趙破秦謀將軍老去三軍散
一夜青山盡白頭
曉發漳源張銓
一夜秋風捲肅霜曉來黃葉亂飄颺獨憐山鳥依巢近
不似征人在遠鄉
南山看牡丹瞿潛
山深夏半尚飛霜榖雨花開麥漸黃莫怨東風遲爾意
洛陽先發早飄颺
覆宿山王鑰
何年天上殞真星化作竒峰萬丈清北至雲中南石嶺
行人一望識佳名
北斗山
峰勢連環似七星嶙峋香色倚天清夜深斗柄東西指
山與天樞一樣横
題䍶
曾將蹤跡驗圖經出沒知時信有靈莫訝近來年不稔
一泓深處靜潛形
高歡城詩劉遂初
魏相旌旄夕未還鄖公名節蓋人間盛時文化無烽火
玉璧關頭月滿山
馮衍王鏳
馮衍才華世絶倫時清主聖不容身江淹賦裏誰堪恨
獨有關門對孺人
懷五臺舊居德清
叶斗峰頭雪未消别來音信久寥寥炎方屢夢經行處
曳杖閒過獨木橋
送人還壺關明周
林花未吐怯輕寒人在天涯送客還千里好山迎馬首
白雲飛處是壺關
晉臺獨夜文鳳翔妻(武氏)
晉臺玉鏡照春流綠草朱鱗步步幽百子帳頭香自暖
銀牀歸坐夜懸鈎
余秦中女子也幼承父訓頗能詩畫不幸二九喪
匹今年二十有一矣又遭難被虜路過平陽偶
書一絶以待知音失名(名媛)
萬樹飛沙雜暮烟鬢雲歴亂舞風前馬強手弱寒鞭滯
回首鄉關落日邊
國朝
舊有樊川圖不知者每以杜曲相儗近以午亭山
村自别石谷為予畫之陳廷敬
虞山粉本富陽翁老去仙人隔閬風前世畫師今在眼
依稀黃石是黃公
午亭山莊圖詩五首(有序)
酈道元水經注沁水逕午壁亭而南友人朱竹垞謂予
何不取以名其園比同在内直輒好語山水園林之勝
於是玉峰尚書為作午亭記當此時予未嘗有園也已
而家居闢山村股濓泉之水鑿池其中横橋小舟咫尺
具煙波之勢以實竹垞之命果有午園矣蓋予所居樊
川終累牧之城南下杜之稱思有以别之且吾居近午壁
亭沁水之涯也爰即樊川故居又名曰午亭山村午亭之
間山高水清林廬池舫幽居之跡則王君石谷為予畫焉
使玉峰而在當為更作一記他日請竹垞為予記之夫
五畝一區而為名之多如此甚矣夫吾之溺於其名也
午壁亭名載水經秦時流水漢時亭何人更與桑欽注
一畝園中水木青
午亭人在翠微間林際清暉自往還砥柱析城至王屋
天教看盡好雲山
吴淞煙雨石湖春不到江南老竟真山水連天溪艇窄
也能作意向詩人
西湖杭潁别圖經吳楚湖山兩洞庭獨訝樊川同小杜
朱坡不比漢家亭
丹青老手荆關筆重寫天隨舊釣船晚喚午亭還識否
世人曾擬杜樊川
懷七柿灘
洞陽風落滿林霜苹蔗甘寒味許長解道黃柑三百顆
不如紅柿熟千章
野史亭
柔翰功名一葉萍也將文字照丹青朱門萬戸淒涼盡
惟有元家野史亭
郭景純墓
香火情多故國緣來看靈爽在江天後湖亦借公名重
多恐先生是水仙
元日毛錦來寄辛復元先生遺書語錄十三種展
讀有賦魏象樞
汾河設教又河津羽翼尼山一派眞千百年來誰繼續
綘州夫子是天民
遺書遠寄自平陽司李重封墨幾行獻罷椒花開卷處
上元别是一春光
布粟從來意味長三更續火復燒香守先待後人難見
彷彿當年坐講堂
宗社安危話不虚廟堂束帛意何如可憐扶地撐天手
空付江西薦士書
望應州塔
十里烟雲一望通浮圖如削插長空何年種得菩提子
幻出金蓮大地中
遊百榖山失名
幽谷登臨眼界遥峰巒隱隱水迢迢君親南北懸情切
不問仙人王子喬
硃砂洞趙三麒
洞裏有天堪十月桃源無路可尋仙撥開赤水山頭望
衝破丹爐一徑烟
醉雪石
露濕秋雲杖履寒蓬萊踏遍遇仙難何如謝傅東山屐
遠黛眉尖一色看
卜子講壇(四首)畢振姬
五老巑岏草木童西河詩景對秋空小冠子夏盲於易
文學初傳河上公
魚鱗濕氣薄雲屯假蓋應憐子夏貧避雨崤陵一百里
泥封無路上星辰
學樂聽詩臥未成中山風什小戎聲晨鐘喚出西河守
吳起猶嫺曾子兵
函谷繙經義不臣道存天地轉鴻鈞五千牛腹沈雲氣
夫子西遊不到秦
雪後望吉祥寺松
雪隱禪花石磬閒上方僧衲帶雲還一龕冷浸琉璃鏡
門外蒼龍吼萬山
雨中度故關王士禎
危棧飛流萬仞山戌樓遙指暮雲間西風忽送瀟瀟雨
滿路槐花出故關
郭有道墓
大槐坂上逐車塵爭效先生折角巾至竟清流解亡國
望門投止是何人
謁文忠烈公祠
精神如破貝州時晚節猶能動四夷天遣不同韓富没
姓名留冠黨人碑
洪洞縣謁韓忠定公祠
弘恭已自收蕭傳夏惲翻能殺呂強枉使空同奮刀筆
子規不勸李東陽
晉興澤陳奕禧
鹽道峰巒望絶竒涑川長泛晉興陂張陽猶指東張在
事業韓曹久不知
翠屏俯接水雲鄉皛溔清陂廿里長却怪漁人閒不得
黃蘆深處曉鳴榔
方山
方嶺磻溪隱者居援蘿尋葛興何如鴦漿頂上無人跡
誰識銅芸與女疎
送吳濩入太原三首朱彝尊
娘子關西木葉殘烟霜回首井陘寒馬頭不改團團月
絶壁韓詩拂蘚看
并州山繞崛&KR2118;蒼桐葉祠前栢幾行蘋號長生水難老
憑君抄入篋中方
周郎(在浚)近在蓮花幕點筆題詩興不孤暇日經過頻問
訊硬黃曾搨石經無
題吳徵君雯詩卷
藉甚吳郎大雅材賦詩不上栢梁臺翻飛却似横汾鴈
幾度秋風上苑來
再度雁門關(時聞舍弟彝鑒病卒)
雁門關北雁初飛萬里征人淚濕衣回首秋風行已斷
天南消息到應稀
明妃曲
上林消息斷歸鴻記抱琵琶出漢宮紅頰近來憔悴盡
春風更遜畫圖中
扈從雜記三首高士竒
雄關一綫倚天開峭壁攢厓入五臺極目雁門沙塞遠
雪中更得辨纖埃
佛頂分來五髻青浮空鳳刹玉輿停茜衫黃帽搖金
鐸宮錦齊開梵字經
紫府仙山實奥區長杉鬱鬱壑爭趨興來那得勾龍爽
重寫峰巒入畫圖(宣和畫譜載蜀人勾龍爽有紫府仙山圖)
再遊小崦山白尹謙
千尺崖間挂古松泉聲無恙答山鐘游人指引松間路
踏破蒼雲數十重
過火燒嶺李煥斗
策馬崇岡行步難杏花枝上鳥緡蠻自從身作延陵長
幾度衝寒過此山
鵰王崖(邑之東北石崖岈嵯鵰多居其岩谷故名下即箭溝)趙漪
壁立崚嶒似落猿蒼鵰飛處見荒村時聞虎嘯空山裏
常囑癡兒緊閉門
元姬山高嵐
螺髻雲裳塵外妝春風豔豔麝蘭香山禽似託當時曲
婉囀人前弄巧簧
仙人洞石鳳臺
栢林常挂青霞色蘿洞時飛丹竈煙往日夢游今日到
翠微掩映水涓涓
人日渡桑乾沈會霖
一灘縑水織長堤積雪迴風度午溪馬首寒鴉飛復落
不知春在雁門西
沙米葉(此種惟塞北産之余辨其葉可作羹即千歲榖)杜登春
沙場紅葉鬭芳辰千歲名傳穀粒勻剪取作羹柔滑甚
秋來何必更思蓴
弔晉太子耶律妃墓四絶墓在城南二里許俗稱
淨梵王太子妃者可發大噱且謗佛矣詩並正
之康乃心
琉璃碧瓦照蒼苔猶似鸞車寶扇開妙麗夫人應有相
故教金粟傍如來
題大同觀音寺梅徐化溥
誰把羅浮向此移清芬禪味兩相宜便當携手趙松雪
來訪中峰百韻詩
晚瀉軍持灌玉芳蚤傳春信到禪房絶塵應少繁花色
入定偏來自在香
玉泉潄石李芳黃
幽壑泉飛瀉建瓴松溪繚繞出沙汀中流潄玉猶堪枕
直砥秋濤一柱清
方山謁李長者祠讀華嚴論二首以呈長者長者
得無拈花微笑否何世璂
空林晏坐得神全天女提壺亦偶然但使此心無虎在
諸君何必愧通圓(長者名)
古栢千章遶佛廬金剛(泉名)一滴水成渠就中多少西來
意蛇足華嚴論未如
游筆架山次白玉蟾韻性善(釋)
白雲隱没舊山家活計甜&KR1085;與苦茶睡起不知人世事
石臺講罷落天花
五里莊壁上重書義棠橋詩愛玉(名媛)
霧鬢風鬟亂曉妝淡雲孤月影微茫自憐薄命同秋草
戎馬鞍頭困海棠
仝題
結束殘妝向北征朔風吹雨淚無聲可憐目斷江雲裏
縱有思親夢不成
詩餘
唐
河瀆神閻選
汾水碧依依黃雲落葉初飛翠娥一去不言歸廟門空
掩斜暉四壁隂森排古畫依舊瓊輪羽駕小殿沈沈
清夜銀燈飄落香灺
定西番
雞祿山前遊騎邊草白朔天明馬蹄輕鵲面弓離短
韔彎來月欲成一隻鳴&KR1076;雲外曉鴻驚
金
玉樓春(宴河中瑞雲亭)馮延登
長原迤邐孤麋臥野色微茫河界破草承行屨綠雲深
花觸飛丸紅雨妥高亭初試煎茶火醉玉漸譁春滿
座行杯莫厭轉籌頻佳節等閒飛鳥過
浣溪沙(河中環勝樓感懷)李獻能
垂柳隂隂水拍堤欲窮遠目望還迷平蕪盡處莫天低
萬里中原猶北顧十年長路却西歸倚樓懷抱有誰
知
梅花引(過天門關作)趙秉文
山如峽天如席石顚樹老冰崖坼雪霏霏水洄洄先生
此道胡爲乎來哉石頭路滑馬蹄蹶昂頭貪看山竒
絶短童隨皺雙眉休說清寒形容想更飢
驀山溪(賦崇福荷花崇福在太原晉溪)趙可
雲房西下天共滄波遠走馬記狂游正芙蕖平鋪鏡面
浮空欄檻招我倒芳尊看花醉把花歸扶路清香滿
水楓舊曲應逐歌塵散時節又新涼料開徧横湖清淺
冰姿好在莫道總無情殘月下曉風前有恨何人見
望海潮(代州南樓)
雲朔南陲全趙幕府河山襟帶名藩有朱樓縹緲千雉
回旋雲度飛狐絶險天圍紫塞高寒弔興亡遺跡咫尺
西陵烟樹蒼然時移事改極目傷心不堪獨倚危闌
惟是年年飛雁霜雪知還樓上四時長好人生一世誰
閑故人有酒一尊高興不減東山
婆羅門引(保德西樓作)李晏
汗融畏日豈知高處有風清倚闌襟䄂涼生坐上看崩
雲脫懷不礙亂峰青待目窮千里却怕傷情河汾古
城聽裂岸怒濤驚好是烽沉幽障鼔臥邊亭西樓老子
更無用胸中十萬兵酒到處莫放杯停
雁邱二首元好問
問世間情是何物直教生死相許天南地北䨇飛客老
翅幾回寒暑歡樂趣離别苦就中更有癡兒女君應有
語渺萬里層雲千山暮雪隻影向誰去
横汾路寂寞當年簫鼔荒烟依舊平楚招魂楚些何嗟
及山鬼暗啼風雨天也妬未信與鶯兒燕子俱黃土千
秋萬古爲留待騷人狂歌痛飲來訪雁邱處
元
浣溪沙二闋(晉溪)姜彧
方丈惟空瞰碧潭潭光山色靜相涵開軒千里供晴嵐
流水桃花疑物外小橋烟柳似江南挽將風月入醺
酣
山滴嵐光水拍堤草香沙暖淨無泥只疑悞入武陵溪
兩岸桃花紅日出四圍高柳到天垂一尊心事百年
期
鷓鴣天(晉溪)
滿谷瀟瀟落葉黃繡衣驄馬駐平岡一川野色迷秋色
四面山光接水光花作陣酒爲漿晉祠風物正重陽
慇懃留住皇華使同放乾坤入醉鄉
點綘唇(天聖宫)郭章
翠栢丹崖碧雲深鎻神仙府勢盤龍虎樓觀雄中土
我欲停時又恐斜陽暮黃塵路客懷良苦滿目西山雨
明
清音亭張昌
四面嵐霏簇綺筵䨇渠流水響涓涓蕭瑟西風吹敗葉
一葉葉一枝枝都是行人恨别離
踏莎行(弔韓侯)韓邦竒
高嶺連雲寒烟帶雨長楊滿路悲風起將軍墓上草蕭
蕭荒祠白日眠狐鼠九里山前未央宮裏淒涼往事
煩胸臆烏江汾水兩悠悠東流不盡英雄泪
減字木蘭花(行部大寧)失名
槐隂正午颯颯涼風生綺戶減却行厨野䔩山殽自有
餘重盤累楪盡是生民膏與血寄語諸賢幾處來朝
竈未烟
國朝
喫酒兒(喫酒兒鳥聲也故山多有余於薊門道中偶聞之遂成二闋)
白尹謙
喫酒兒細叮嚀酒杯到手不須停眼前有酒不盡醉枉
向醒時林下聽
喫酒兒喚路衢酒旗招處盡情沽客舍三更眠未穩枝
間啼鳥笑人愚
千秋歲(尋秋阜城訪曹陶菴孝廉)王維藩
澗曲峰迴游盡秋難賦鴈不到將秋誤啾唧壁無蛩蕭
瑟山無樹人止見髩邊昨夜霜微度
瀟灑淡如菊潔靜人如玉枕孤邱蛻世俗安步以當車
晚食以當肉晏如也萬壑秋風藏公腹
菩薩蠻(送當如弟入秦時客臨汾)顧貞觀
秋空倚劍人何處羈心遠掛咸陽樹隴水咽殘星黃河
西畔行幾多鄉淚滴一夜關山笛誰按小伊州清霜
入鬢流
菩薩蠻(早發星軺驛是太行山絶頂處)
山城半夜催金柝酒醒孤館燈花落窗白一聲雞枕函
聞馬嘶門前烏桕樹霜月迷行處遙憶獨眠人曉寒
驚夢頻
滿庭芳(同朱彛尊作)曹溶
殿宿莓苔岡平贔屭虛寢遙控簾鈎義兒成隊左右列
松楸誰放沙陀雁影盤仙李飛入并州收京闕赤心家
世長拱紫宸樓英雄誇亞子提刀百戰囊矢前騶漸
司香遺廟薶玉荒邱事去棠棃漫落滹沱化淚點長流
金鳬出伶官天下麥飯一時休
夏初臨(天龍寺是高歡避暑宮舊址)朱彝尊
賀六渾來主三軍隊壺關王氣曾分人說當年離宮築
向雲根燒烟一片氤氳想香姜古瓦猶存琵琶何處聽
殘勅勒銷盡英魂霜鷹自去青雀空飛畫樓十二冰
井無痕春風裊娜依然芳草羅裙驅馬斜陽到鳴鐘佛
火黃昏伴殘僧千山萬山涼月松門
蝶戀花(重遊晉祠題壁)
十里浮嵐山近遠小雨初收最喜春沙軟又是天涯芳
草徧年年汾水看歸雁繫馬青松猶在眼勝地重來
暗記韶華變依舊紛紛涼月滿照人獨上溪橋畔
虞美人(寒食太原道中)
去年寒食横汾曲曉雨平蕪綠今年寒食尚横汾又聽
餳簫吹入杏花村古今多少横汾客飲馬臺駘澤并
州雖好不如歸輸與一雙新燕舊巢飛
桃源憶故人(祁縣登樓作)
高樓百尺誰家院靜鎻葳𬎼春晚可惜蝦鬚簾卷只是
無人盻登樓搔首斜陽滿風起落花如霰可惜鵝兒
酒煖只是無人勸
畫堂春(徐溝道上作)
東城朝日亂啼鴉雨晴芳草天涯輕塵初碾一痕沙何
處香車春水青羅帶緩春山碧玉篸斜春風依舊小
桃花花外誰家
摸魚子(贈吳天章)
愛蓮洋無多行卷才華直恁明秀紛紛日下柴車至逸
藻吳郎希有李十九慣把汝詩篇三載藏懷袖今秋邂
逅便訪我城東涼波殘月曉度玉河柳交期合不在
時時握手傾心偶共杯酒六街聽倦鼕鼕鼓頗厭征衣
塵垢殘雪後待驅馬蘆溝轉入孤山口蒼厓若臼伴翠
竹黃梅香林守歲清興爾能否
柳梢青(應州客感)
金鳳城偏沙攢細草柳擘晴綿九十春來連宵雁底幾
日花前禁他塞北風烟虛想像湖南扣舷夢裏頻歸
愁邊易醉不似當年
清平樂(馬邑道中)
客何爲者日日風塵惹燕子春來秋又社萬事不如歸
也家書字字行行秋深只道還鄉不信行人更遠黃
沙白草茫茫
鎮西(送陳六謙之官安邑)
雪晴鳷鵲正酸風交射河橋外鴈壺重瀉沉吟者計郵
籤此去娘子關西春光滿野琴堂到時元夜蘭燭灺
玉鈎山翠繞晝簾靜也料哦松合多亭榭堪游冶笑丞
哉何負紙尾交箝龍蛇恣寫須添墨池官舍
河瀆神(妒女祠集句)
山木女郎祠(王維)西路翩翩去時(韓翃)綵旛新翦綠楊絲(韋莊)
槐花點散罘罳(陳元初)練帶平鋪吹不起(李賀)漠漠黃花
覆水(朱放)繡領任垂蓬髻(杜牧)含情咫尺千里(魚元機)
菩薩蠻(登雲中清朔樓)
夕陽一半樽前落月明又上闌干角邊馬盡歸心鄉思
深不深小樓家萬里也有愁人倚望斷尺書傳鴈飛
秋滿天
采桑子(雲州書感)
去年一丈天山雪凍鵲枝頭暢好春游到得春來祗是
愁炎風匹馬黃塵裏又盻清秋涼月南樓到得秋來
總是愁
燕山亭(清明日王湛求方伯招同劉津逮趙秋水毛子霞孔子威飲金粟園杏花下)
鐘鼓新晴立馬斜陽滿樹臙脂透深映短墻曲護危闌
更綴數行風柳燕外遊絲惹多少粉香紅溜依舊正一
笑花前去年時候况値寒食佳辰問挑菜何人鬭雞
曾否春衫試罷玉笛吹殘須盡百壺清酒剛得黃昏又
疎影月明如晝搔首想來歲故園渡口
蘭陵王(過晉藩舊邸)
馬蹄捷遙望參差雉堞斜陽外芳草斷垣朱邸猶存舊
城闕平臺歌吹絶禁得黃鸝調舌妝樓畔烟柳樹株時
見柔條路人折閒尋老翁說記帶指黃河圭翦桐葉
霓旌千騎春山列任桂樹招隱鴈池斟酒回眸琴瑟看
盡滅問誰是豪傑明月最淒切聽短笛飄零哀角嗚
咽葳𬎼不閉窗紗裂有藥鼎霜碓畫廊塵屧罘罳深鎻
兔苑冷一片雪
虞美人(雲中送俞右吉之鄴下集句)
來時萬里同爲客(司空文明)廣武原西北(張祜)看看北鴈又南
飛(施肩吾)愼莫愁思顦顇損容輝(王維)無端更渡桑乾水
(賈島)行路難如此(杜甫)蕭蕭羸馬正塵埃(羅隱)烟裏歌聲隱隱
(魚元機)入叢臺(上官儀)
消息(度雁門關)
千里重關憑誰踏遍鴈銜蘆處亂水滹沱屑霄冰雪鳥
道連勾注畫角吹愁黃沙拂面猶有行人來去問長塗
斜陽瘦馬又穿入離亭樹猿臂將軍鴉兒節度說盡
英雄難據竊國眞王論功醉尉世事都如許有限春衣
無多山店酧酒徒成虛語垂楊老東風不管雨絲烟絮
滿庭芳(李晉王墓下作)
獨眼龍飛鴉兒軍至百戰眞是英雄沙陀去後席卷定
河東多少義兒子將千人敵一一論功爭誇道生來亞
子信不媿而翁前驅囊矢日三垂岡上置酒臨風歎
綠衣天下回首成空冷落珠𥜗散盡殘碑斷不辨魚蟲
西林外哀湍斜照法鼓影堂中
山西通志卷二百二十六
