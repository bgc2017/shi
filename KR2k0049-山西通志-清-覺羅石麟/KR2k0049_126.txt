山西通志卷一百二十六
人物(二十六)
遼州
夏
箕伯舜後路史夏之世有箕伯箕伯之後箕子事殷世
本虞思後箕伯
殷
箕子路史箕子之先箕伯之封小國也春秋猶有箕崇
之國姓纂遼之榆社東南三十里古箕城在遼西與
瑯琊益都襄邑異榆社志箕子食采於榆社唐因名
箕州有廟存焉每年六月十一日土人祭享
周
箕鄭晉大夫晉饑文公問於鄭曰救饑何以對曰信公
曰安信對曰信於君心信於名信於令信於事信於
君心則美惡不踰信於名則上下不干信於令則時
無廢功信於事則民從事有業於是乎民知君心貧
而不懼藏出如入何匱之有公使為箕及清原之蒐
使佐新上軍
唐
高君狀貞觀十七年齊王祐之變引兵擊高莊村村人
高君狀遙責祐曰主上提三尺劒取天下億兆蒙休
仰之如天王忽驅城中數百人欲為亂以犯君父無
異一手摇泰山何不自量之甚也祐縱擊之慙不能
殺事平以君狀為榆社令
後五代
王建立遼州榆社人唐明宗為代州刺史以為虞候將
明宗自魏而南建立殺常山監軍并其守兵明宗家
屬得無患由是益愛之明宗即位為成德軍節度副
使尋拜節度使檢校太尉同中書門下平章事建立
與安重誨素不叶重誨言建立通王都明宗不欲傷
建立亟召還京師建立入見亦多言重誨過失乃以
建立為右僕射同中書門下平章事判三司事居歲
餘自言不識文字願解三司久之出為平盧軍節度
使又徙上黨建立求解職以太子少保致仕廢帝立
復起為天平軍節度使晉高祖時徙鎮平盧天福五
年來朝高祖勞之曰三十年前老兄可毋拜賜以肩
輿入朝給二宦者掖而升殿宴見甚渥又徙昭義賜
以玉斧蜀馬累封韓王建立晚節戒殺生所至人稍
安之卒年七十贈尚書令
王守恩建立子以蔭補稍遷諸衞將軍建立已卒家於
潞昭義節度使張從恩與守恩姻家以守恩權巡檢
使守潞州而從恩入見遼主守恩因以潞州降漢漢
高祖即位為昭義軍節度使徙鎮靖難西京留守加
同中書門下平章事周太祖以頭子命白文珂代為
留守遂奉朝請於京師周顯德中為左金吾衞上將
軍以卒
宋
薛超遼州平城人少有勇力乾德初應募為虎捷卒從
崔彦進伐蜀錄功補虞候遷十將太平興國初四遷
至天武指揮使從征太原領遊騎千人備禦鎮定境
上以張軍勢車駕還從大將劉廷翰率兵至徐河遇
遼兵挑戰超躍馬直前連射斃數人敵勢遂却大軍
乘之奮斬萬餘級以功加步軍都頭神衛軍校領叙
州刺史雍熙三年敵至鴈門西陘敗之追至寰州又
乘勝抵應州胥降還加馬步都軍頭淳化初屯鎮州
遷天武指揮使領澄州團練使卒年五十七
金
馬塘遼州人大定間為長子令舊有訟年久不決塘至
剖決如流人皆懷服撫流亡均徭賦邑為立去思碑
移喇阿里哈遼州人任霍州刺史興定年元兵至戰敗
與寶昌軍節度使孔祖湯俱被執不跪向闕而立元
人叢矢射殺之祀霍州名宦
元
梁宇遼州人為榆社丞歴仕趙城汾西太原簿徐溝尹
擊強治姦廉能有聲治行為諸縣最陞雲南行臺御
史整肅百僚雖姦吏毁謗日至不少挫轉四川肅政
廉訪司事舉賢良遏姦黨審冤抑肅風化凡按治所
經不憚艱險瘴毒蜀人壯之
明
張旟榆社人洪武庚午舉人永樂間任安丘知縣時值
唐賽兒妖術惑人寇掠郡邑旟率兵督戰不利一日
旟上城觀之見白旗下妖氣曰白色者西方金也可
用火攻遂扯衫帶塗燭油縛箭上燃之箭中旗果焚
妖氣遂散乘勝大破之事聞陞山東左參議後值海
寇為亂旟又以計平之後沒於陣上嘉其忠旌表東
人立廟祀之
高巍遼州人尚氣節能文章母蕭有痼疾事奉無少懈
母卒廬墓三年洪武中旌孝行由太學生試前軍都
督府左斷事疏墾河南山東北平荒田又條上抑末
技慎選舉惜名器數事上嘉納之尋以決事不稱戍
關索嶺特許代役曰以旌孝子建文初歸遼州知州
王欽應詔辟巍巍因上書曰賈誼有言欲天下治安
莫如衆建諸侯而少其力真裁制諸侯之良策也今
盍師其意勿行晁錯削奪之謀而效主父偃推恩之
策命秦晉燕蜀子弟分王於齊兖吳楚湘潭齊兖吳
楚湘潭子弟分王於秦晉燕蜀其餘寧遼谷代慶肅
等比類而分王之如此則藩王之權不削而自削矣
臣又願益隆親親之禮歲時伏臘使人餽問賢者下
詔褒賞之驕逸不法者初犯容之再犯赦之三犯不
改則告太廟廢處之豈有不順服哉上頷之已而燕
兵起從李景隆出師參贊軍務巍復上書言臣願使
燕曉以禍福感以親親之誼令休兵歸藩上壯其言
許之巍至燕自稱國朝處士高巍再拜上書燕王殿
下天子嗣位布維新之政天下愛戴皆曰内有聖明
外有藩翰成康之治再見於今矣不謂大王顯與朝
廷絶張三軍抗六師臣不知大王意何也今在朝諸
臣文者智輳武者奮勇執言仗義以順討逆勝敗之
機明於指掌皆云大王藉口誅左班文臣實則吳王
濞故智其心路人所共知巍竊恐奸雄無賴乘隙奮
激萬一有失大王得罪名義矣今大王據北平取密
雲下永平襲雄縣掩正定雖易若建瓴然自兵興以
來業經數月尚不能出蕞爾一隅地且大王所綂將
士計不過三十萬以一國有限之衆應天下之師亦
易罷矣大王與天子義則君臣親則骨肉尚生離間
况三十萬異姓之士能保其同心協力效死於殿下
乎巍每念至此未始不為大王灑泣流涕也願大王
信巍言上表謝罪再修親好朝廷鑒大王無他必蒙
寬宥太祖在天之靈亦安矣倘執迷不悟舍千乘之
尊捐一國之富恃小勝忘大義以寡抗衆為僥倖不
可成之悖事巍不知大王所稅駕也况大喪未終毒
興師旅其與泰伯夷齊求仁讓國之義不大逕庭乎
雖大王有肅清朝廷之心天下不無簒奪嫡統之議
即幸而不敗謂大王何如人巍白髮書生蜉蝣微命
性不畏死洪武十七年蒙旌孝行巍竊自負既為孝
子當為忠臣死忠死孝巍至願也如蒙賜死獲見太
祖在天之靈巍亦可以無愧矣書數上皆不報已而
景隆兵敗巍拔舍南歸至臨邑遇參政鐵鉉相持痛
哭奔濟南誓死拒守屢敗燕兵及金川門啟巍自經
死驛舍
楊祕遼州人永樂間貢除知徐州練達老成撫綏有法
在任二十餘年以善政稱勅賜食河南參政俸
常顯榆社人弱冠登天順庚辰進士選庶吉士歴任南
京戸科給事中累陞四川巡撫所至皆有惠政嘗具
奏請減荒糧正德六年祀鄉賢
王雲鳳字應韶和順人父佐南京戸部尚書雲鳳弱冠
舉成化二十年進士授禮部主客主事弘治九年再
遷祠祭郎中請天下府州縣學校悉立名宦鄉賢祠
遂為定制副使楊茂言事得罪抗章救之請斬中官
李廣以謝天下直聲震於時先後多論建又數代尚
書條奏帝亦識其名而廣憾不置會南郊視牲乘馬
駕後廣構下詔獄謫陜州知州廣死擢陜西提學僉
事正德初歴山東按察使所至皆以嚴著母喪除張
綵薦起國子祭酒綵誅言官劾之遂乞休改南京右
通政謝病歸楊一清為吏部起右僉都御史巡撫宣
府疏請建儲及免調邊軍父喪除起督兩浙鹽課再
疏辭免未幾卒
李隆字世昌榆社人成化丁未進士授洛陽知縣剛毅
廉勤一塵不染人不敢干以私丁艱補内黃政績一
如洛陽陞鈞州知州以最擢崇寧知府勞勩致疾未
任卒
常在榆社人父經成化中舉人任山東單縣有惠政成
弘治乙丑進士任山陽知縣持身廉謹撫民仁恕召
為御史出按遼東陜西激揚得體遷河間知府值凶
荒悉心賑恤遠者遣官分給近者日哺以粥又瘟疫
大作施藥餌救濟多所全活民甚德之子應文字汝
實嘉靖壬辰進士任上海知縣公明仁恕甫三月政
通人和以不習水土辭歸所著有左傳要語等書
陳桂和順人弘治辛酉舉人事繼母至孝事詳隂隲錄
諸書任蘭陽知縣時流賊作亂修城守衞士民恃以
無恐外艱歸撫按保留
趙一亨遼州人正德丁卯舉人流寇陷城其僕曰從水
門可出亨叱之曰豈我輩所為也罵賊死
趙鶴遼州人正德戊辰進士任御史陞僉事居官清慎
聲名卓然後家居二十年慎取與有雅操士論翕服
楊永祐遼州人正德庚午舉人任山陽教諭學約森嚴
勤於誨導中丁丑進士授刑部主事嘉靖初抗章論
事復内豎侵占民田若干頃卒於官入山陽名宦
張友程遼州人萬歷己酉舉人授刑部主事流寇陷城
被執其子廷琰哭隨友程厲聲曰我去死耳汝隨我
何為及見賊首叱之跪友程曰吾膝豈為賊屈賊怒
殺之
李化龍榆社人錦製孫弱冠登崇禎戊辰進士初授中
書科舍人歴湖廣道御史授戸科給事中上疏彈時
宰及當道者調幕職不就名動京師有鐵面小李之
謠明紀編年與詹爾選有一鳴輒斥之言
侯標遼州人崇禎庚午舉人流賊陷城官軍圍之賊誘
以書云兵退免其死標曰恨不殺汝耳身命何足惜
遂遇害父於畿廩生弟楷樞皆死之巡道馬之陞表
其節義
王顯名遼州人崇禎癸未進士甲申遭逆闖逼勒令仕
顯名不從
國朝順治壬辰歲詔舉地方人才巡撫劉弘遇巡按劉
漪交章薦舉顯名卧病不起
楊于楷遼州人崇禎時為行人五年紫金梁等寇遼州
于楷方里居與主事張友程佐知州李呈章拒守力
屈城陷于楷被執罵賊死友程及舉人趙一亨侯標
並死之贈光禄少卿
樂濟衆和順人崇禎時累官昌平副使六年六月賊陷
和順濟衆方里居被傷不屈投井死贈太僕少卿
劉啟先孝友素著流寇逼城預囑妾女整衣手燈以待
城陷呼曰跟我來至城隍廟井曰此爾等死地也妾
王抱三歲女並女二姐投井死啟先與姪諸生永祚
為賊執繫至常金麟家啟先厲聲罵賊永祚與麟父
子各奪賊棍擊傷數賊賊遂蜂擁亂斫死
王心正諸生流寇陷城妻騫媳李女大姐俱投井死賊
怒遂殺心正正子千總身極奮持大刀殺傷數賊力
竭而死
國朝
趙瀚榆社人順治元年恩貢官同州同知署白水知縣
在同州二年鋤強字弱克舉其職及攝篆白水會賊
餘黨來攻勢不支因為所執賊素聞瀚材緩語誘降
瀚瞑目不對已而大罵曰世寧有降賊趙瀚耶吾守
土官城亡與亡死耳絮語何為賊猶不忍殺瀚罵不
少休旁一賊曰是終不為我用不如殺之以成其志
遂割舌斷手以死瀚父明經學忠三任廣文以經術
教士瀚習聞大義故克立峻節如此
王道平字亨衢榆社人慷慨有竒節家貧力學教授生
徒善事父母父早逝憂毁三年不入城市事大母孀
母尤盡誠孝以貢任聞喜訓導年老告歸及卒門人
私諡曰文惠先生
沁州
晉
李憙字季和上黨銅鞮人父佺漢大鴻臚憙少有高行
博學研精與北海管寧以賢良徵不行累辟三府不
就司馬宣王辟為太傅屬固辭疾郡縣扶輿上道時
母疾篤乃竊踰泫氏城而徒還遂遭喪論者嘉其志
節後為并州别駕驍騎將軍秦朗過并州州將畢軌
令乘車至閤憙固諫以為不可軌不得已從之景王
命為大將軍從事中郎憙到引見曰昔先公辟君而
君不應今孤命君而君至何也對曰先君以禮見待
憙得以禮進退明公以法見繩憙畏法而至景王甚
重之轉司馬尋拜右長史從攻毋丘儉還遷御史中
丞當官正色不憚強禦百寮震肅薦樂安孫璞時稱
知人尋遷大司馬公事免司馬伷鎮鄴為軍司頃之
除凉州刺史加揚威將軍假節領護羌校尉綏御華
夷甚有聲績羌犯塞憙因其隙會不及啟聞輒以便
宜出軍深入遂大克獲以功重免譴時人比漢馮甘
還拜冀州刺史累遷司隸校尉晉初行司徒事副太
尉鄭沖奉策泰始初封祁侯憙上言故立進令劉友
前尚書山濤中山王睦故尚書僕射武陔各占官三
更稻田請免濤睦等官陔貶諡詔考竟友濤等勿問
而深嘉憙曰易稱王臣蹇蹇匪躬之故今憙亢志在
公當官而行可謂邦之司直矣光武有云貴戚且斂
手以避二鮑豈其然乎憙為二代司隸朝野稱之公
事免其年為太子太傅并攝衆事訓道盡規遷尚書
僕射拜特進光禄大夫以老遜位詔曰光禄大夫特
進李憙仗德居義當升台司毗亮朕躬而以年尊致
仕雖優游無為可以頤神而虛心之望能不憮然其
因光禄之號改假金紫置官騎十人賜錢五十萬禄
賜班禮一如三司門施行馬初憙為僕射時凉州虜
寇邊憙倡義遣軍討之朝議不從後虜果大縱逸涼
州覆沒朝廷深悔焉以憙清素貧儉賜絹百匹及齊
王攸出鎮憙上疏諫爭辭甚懇切憙清非異衆而家
無儲積親舊故人分衣共食未嘗私以王官及卒追
贈太保諡曰成子贊嗣少子儉字仲約歴左積弩將
軍屯騎校尉儉子弘字世彦少有清節永嘉末歴給
事黃門侍郎散騎常侍
唐
李尚隱其先出趙郡世居銅鞮年二十舉明經再調下
邽主簿刺史姚班器之神龍中左臺中丞侯令德為
關内黜陟使尚隱佐之以最擢左臺監察御史顯劾
崔湜鄭愔罪皆斥去睦州刺史馮昭泰性鷙刻嘗誣
繫桐廬令李師旦二百餘家御史皆稱病不敢往覆
驗尚隱曰善良方蒙枉不為申明可乎因請行果推
雪其冤湜愔復當路出為伊闕令湜等誅元宗知尚
隱方嚴繇定州司馬擢吏部員外郎封高邑縣男未
幾進御史中丞窮治御史王旭具得姦贓遂抵罪進
兵部侍郎俄出為蒲州刺史浮屠懷照妖妄劾流播
州再遷河南尹尚隱性剛亮論議皆披心示誠處事
分明御下不苛察尤詳練故實前後制令誦記略無
遺坐小法左遷桂州都督上遣使勞曰知卿忠公然
國法須爾因賜雜綵百匹遣之遷廣州都督五府經
略使及還人裒金以贈尚隱曰吾自性分不可易非
畏人知也代王丘為御史大夫按司農卿陳思問贓
累鉅萬思問流死改太子詹事不閱旬進戸部尚書
前後更揚益二州長史東都留守爵高邑伯開元二
十八年以太子賓客卒年七十五諡曰貞尚隱三入
御史府輒繩惡吏素議歸重仕官未嘗以過謫惟劾
詆幸臣及坐小法左遷復見用以循吏終始云
李師行上黨武鄉人唐延州司馬年八十一卒儀鳳二
年丁丑十二月初八日葬箕山之南父寧前鄉縣令
有惠政(寧曾為本縣令)子名可等五人康熙年間磚壁村南
耕得墓誌
後五代
郭延魯沁州綿上人父饒事晉數立軍功為沁州刺史
九年有惠愛州人思之延魯以善槊累遷神武都知
兵馬使朱守殷反從攻汴州先登爲汴州馬步軍都
指揮使累遷復州刺史歎曰吾先君為沁州九年民
到於今思之吾今幸得為刺史其敢忘吾先君之志
由是益以廉平自勵民甚賴之秩滿州人乞留不許
皆遮道攀號天福中拜單州刺史卒於官時刺史皆
以軍功拜而延魯父子特以善政著聞
元
趙國寳父全歸太祖下真定諸郡擢副元帥安撫沁州
卒壬子詔有功於國者錄其子國寳襲同知沁州事
歴尹洪洞襄陵滏陽諸縣時大軍攻襄樊供給軍需
無虛日國寶指揮立辦民不怨嗟詔授陜州知州兼
管勸農事秩滿歸每戒諸子曰吾雖武弁而性嗜經
史汝輩讀聖人書學聖人道精思力行勿致面牆之
悔至元二十四年卒年六十九贈衛輝路總管輕車
都尉追封天水郡侯
杜思明字彥昭沁州長官豐長子隨父官沁州遂家焉
豐致仕思明襲爵悉遵父道中綂新法肇立例遷隰
陜鄧三州刺史以嚴肅為政人初憚其過剛旣而盜
賊屏跡姦胥畏威則又無不愛悦至元丙子從丞相
巴延伐宋命攻陽羅堡奮勇先登士卒踴躍遂克之
授明威將軍吉州路總管達嚕噶齊請告歸卒年六
十四子淵長寧州知州
杜思忠字信甫豐次子沁州諸軍鄂囉長官會高麗金
令公作亂詔思忠討之宣以仁義片言折服凱還授
承務郎淇陽固鎮鐵冶提舉弟思問僉河西隴右道
提刑按察司事
杜思敬字亨甫豐三子事世祖潛邸由鎮撫累遷治書
侍御史阿哈瑪特敗臺臣以失言并逐世祖獨諒思敬
涖職如故出為順德安西總管再入中臺為侍御史
議事當世祖意拜中書參知政事改四川行省左丞
疾不赴以中書左丞致仕卒年八十六諡文定子肯
構通奉大夫河東山西道宣慰使贈康靖公肯播奉
訓大夫會州知州肯獲資善大夫陜西省左丞肯構
子宣光禄大夫集賢殿大學士贈晉國公惠承務郎
龍游縣尹肯穫子文獻中奉大夫晉寧同知
明
龐清武鄉人洪武乙丑進士任監察御史嘗被召赴稍
遲上詰之對曰送父還鄉上使追之至則儲錢數貫
蒜一連而已上笑曰汝名清可謂不愧厥名矣御書
惟清二字賜之陞揚州知府
宋訥沁源人由貢士官大名府知府靖難兵起死之
魏祥沁源人任萬泉都司指揮使累官京營參將正統
間力戰而死
崔矩沁源人景泰癸酉舉人任秦州知州涖官清白守
正不阿當道忌之免歸貧如洗
劉潔沁源人成化中貢知中部縣慈仁有大略拔滯補
偏不苟取予建修廟學衙署廣積倉儲遇凶年活民
甚衆
竇明武鄉人正德辛未進士仕給事中疏時政四事及
京營軍弊又疏晉地荒糧俱見嘉納後出知裕州擢
鳳翔府累陞陜西布政使俱有政聲
張鵬字鳴南沁州人嘉靖丙戌進士授河南府推官明
刑慎獄甫二載撫按交薦者七父卒官所無以為殮
知府范代備喪具服除補衢府八閱月以薦拜江西
道監察御史上經略七邊封事嘉納之出按甘肅劾
將劉文等匿賊不聞罪鑿鞏昌井數十人食其利復
按山東建湖南書院於會城以課士立石泰岳禁捨
身投崖之陋墾膠莒荒田數百頃聖母梓宫南附上
疏力言復寓書當路申其指又以其産修葺沁城後
敵入境桑梓獲全轉大理事右丞持正無所迴避甫
一年疾作乞歸卒於家所著有東巡集諫草及遺文
八卷
楊復楚沁州所副千戸嘉靖間勦綿山土賊楊甫等被
賊火焚死州人立祠祀之奉旨加一級襲正千戸
徐朝宗沁源人歲貢任南宫訓導德性謙恭儀容修整
居鄉不履城市不謁有司嘉靖三十二年兵科給事
中張廷槐謫本縣令悉朝宗素行深敬禮焉
魏鰲字景能武鄉人由貢士授獻縣縣丞薦剡九次檄
旌十九次陞香河知縣解組歸後補府谷縣吏畏民
懷治行為延鄜第一後以強項歸里
魏雲中字定遠武鄉人萬歷二十九年進士除項城知
縣擢御史劾禮部侍郎史繼偕南京兵部尚書黃克
纘又劾太僕少卿徐兆魁貪穢尋劾誠意伯劉藎臣
又劾文選郎中周應秋納賄鬻官引進匪人流毒天
下給事中吳亮嗣詆雲中借端掃除吏部尚書趙煥
亦為應秋辨遂劾煥曲庇屬官亮嗣諂吏部秋以年
例出為甘肅僉事不赴天啟元年起通州兵備召為
尚書卿三年冬屢遷右僉都御史巡撫寧夏繕堡鑿
渠興屯練士明年罷歸崇禎二年召拜兵部右侍郎
行邊還言王象乾策善款議始定乃列上八事訪屬
部厚偵探謹内外恤將卒修營舍復額兵定功罪擇
守令上褒納之象乾請老卽命兼右僉都御史總督
宣大山西軍務帥師入衞三年罷歸家居修城築臺
以禦寇鄉人賴之
程啟南武鄉人萬歷辛丑進士授襄陽推官剖斷多所
平反陞兵部武選司主事歴郎中管理清黃遷濟南
道副使會大饑繪圖使吏抱以上書乞不賦山澤許
得支官舍之儲蓄賙之所活甚衆時青齊盜發練兵
芟薙盜悉平屢遷藩臬晉太常寺卿所在有冰蘗聲
論魏璫疏入即日斥退璫敗起通政使加工部左侍
郎以疾辭歸鄉居請豁沁州浮糧累金三千餘兩條
立權店守備治次舍設防兵三百名夀九十
陳所行字力如武鄉人萬歷丁未進士豁達英偉每以
蒼生為己任家貧歲儉二親茹荼流涕曰丈夫不能
鍾鼎養親何以為人扄戸下帷竟成名筮仕永年開
水渠平俵價時有烏鴉捕蝗之異陞工部主事督建
工作省帑金十餘萬出為大名府知府審重囚五百
餘名槩為平反後補蘇州府大盜葉朗生連三省謀
不軌捕首惡二十人反側悉安
霍守典沁州人萬歷庚戌進士禮科都給事中天啟間
魏璫以生祠額名請守典特疏糾參璫恚甚除太常
少卿隨罷職家居遇流寇變捐己資週城築欄馬牆
為捍蔽後州人不及進城者多賴保全
魏光緒字孟韜號元白武鄉人萬歷癸丑進士由行人
授御史挺擊一案聚訟十餘年光緒抗疏再四卒屈
傍議東巡招撫寇孽數十萬兩朝存信錄記其事璫
逆囑所親不遂矯旨降調戊辰起原官尋陞太僕卿
力爭本寺牧地十萬餘頃陞湖廣巡撫殱倡亂渠魁
計平土司彭元景為忌者所中罷歸遇屢飢盡發積
粟以賑之立慈幼局乳遺棄嬰兒捐資修築城垣義
舉尤多
郭衛民字莘野沁州人孝友敦行内外無間妻王氏病
廢終身調護不畜妾媵里中嘉其德義以貢授平度
州訓導遷屯留教諭以疾辭道經屯留諸生郊迎請
就職謝曰一命固當勉就但身老矣兼以疾恐不能
朝夕訓課負多士以負朝廷也遂歸踰年卒士論推
重
姚啟崇沁源人崇禎中為蒲城縣丞賊至佐知州朱一
綂守城不屈死
魏令望字于野武鄉人崇禎中舉進士授商邱知縣調
太康十四年二月賊至固守不下賊怒攻破之屠其
城令望闔門自焚死
張運亨沁州所正千戶崇禎間調征河曲流賊力戰死
事聞贈指揮同知子孫世襲
魏都梁沁州副千戶原任協鎮直隸通津等處地方副
總兵在籍崇禎五年流寇逼境都梁力戰死事聞贈
榮禄大夫都督同知子襲陞指揮僉事
魏權中武鄉人崇禎間貢士知陜西郿縣長才大略果
於任事當流寇猖獗時權中隨宜守禦斬獲頗衆陞
西安同知
程嘉積字心貺武鄉人沈靜端方里稱純孝以廕任太
常典簿陞後府經歴力謝世職例金遷刑部員外多
所平反後轉本部郎中出猛如虎于獄後為名將以
死報國
魏歲官西安白水教諭崇禎間闖賊陷城衣冠自縊死
時暌由千戸官至利民參將罷歸流寇犯沁拒敵陣亡
贈都指揮僉事
左沖霄隨父永清奉新縣丞署華林賊起從征擒殺賊
首陳九安九珠等廿餘人賊結陣進攻奮勇破之父
得免又與妹夫劉玉深入賊巢力竭被執不屈死事
聞封忠勇將軍令有司歲時致祀
張輔官沁州人陵縣知縣山東寇亂抗節不屈公服坐
庭為賊所害
宋之弼字鼎鉉别號雪航沁源人歲貢任蒲州訓導崇
禎十七年流賊李自成陷蒲州之弼伐鼔集諸生於
明倫堂北向再拜引佩刀刺胸創甚諸生環抱泣救
從間道扶回原籍隱居不仕晚年好易樂為後輩講
學自號山木老人夀九十八歲
國朝
趙天麒字平符武鄉縣人幼穎悟數歲能書大字人稱
神童年十一為諸生直指王拔冠晉省崇禎壬午以
五經舉於鄉明年成進士時流寇犯豫嘗召對天麒
陳戰守八策胥中機宜將官之禁近以親老辭甲申
闖賊遣其黨來聘天麒焚冠服投深崖下以衣挂樹
得不死
國初直指黃以遺佚薦姜逆之亂授偽官不從劫其家
亦不為動母尋卒廬墓三年服闋當路交章薦天麒
以父春秋高疏請終養因築笑橰園種樹織麻以其
仂供父此父卒遂不食既斂瞑目不復語已而語其
子曰我死必與爾祖同日葬瓦棺紙衣使後世知為
處士墓足矣遂卒著理學真詮北原山房稿續高士
傳四書正一傳諸書行於世
吳琠字伯美號銅川沁州人世居徐村長身偉貌音吐
如鐘年十八舉甲午鄉試順治己亥成進士丁未知
河南確山縣墾荒寬稅民克廣阡陌而賦不益政聲
著聞甲寅舉卓異是歲行取授吏部稽勲司主事陞
驗封司員外郎調文選司陞驗封司郎中調考功司
尋調文選司郎中銓綜有紀蔚州魏敏果象樞亟稱
之戊午内陞借補鴻臚寺少卿轉光禄寺又轉通政
使司右參議銓制右參議例轉左辛酉超擢右通政
蓋異數也壬戌擢太僕寺卿尋擢都察院協理院事
左副都御史疏請復督撫巡歴地方曰督撫
命下日
功令不許見客涖任守令又不得參謁上官凡有舉動不
過據道府之揭報憑胥吏之訪聞耳而道府或各任
愛憎胥役亦自行毁譽真者未必揭揭者未必真實
者不盡聞聞者不盡實革火耗而火耗愈甚禁私派
而私派愈增請亟
勅直省督撫親歴各屬體驗採訪或謂督撫巡歴地方勞
苦夫使督撫賢則必能絶迎送却供應使其不肖則
雖高卧會城而暮夜之餽遺踵至矣又請復巡撫道
員管兵曰巡撫道員無一旅之衛提督總兵各建高
牙前日撫臣如馬雄鎮道臣如陳啟泰輩雖懷忠義
之心空拳莫施向使各有兵馬奚至束手宜及此時
亟復舊制使巡撫道員仍各管兵減提督增總兵而
以一鎮之兵酌分數鎮以聽總督巡撫節度則力小
勢分庶無尾大不掉之患矣又請更報盜之令以靖
盜源法司核議全案以杜出入之失胥鑿鑿中名實
父喪闋里居侍母者久之己巳起補左副都御史尋
擢兵部右侍郎十月
命巡撫湖北是歲楚地旱涖任而雨歲遂恒稔庚午監臨
鄉試主考武鄉試胥恪厥職湖北自裁兵之變黠猾
率指仇人為賊黨瓜蔓株牽琠槩不究訊間懲其妄
訐者人心大定淬厲屬郡縣俾為良吏怙終則繩劾
無少貸吏治一清會秦饑民多流入襄陽倡宦於楚
者減俸糴米八千五百石有竒以分賑之全活四萬
口壬申
命運荆州積貯米至襄陽以濟陜而用兵船載之六月琠
語糧儲道王道熙曰荆州兵船胥灣泊大江必至漢
口又逆漢江流撑駕至澤口始獲抵襄計程二千餘
里今荆州運漕船業撤回若乘水漲順道赴襄才七
百餘里一旬可達即疏陳便宜行事
聖祖仁皇帝深嘉之六月母喪甲戌四月
命陞補湖廣總督服闋赴任懸闕半朞以竢十二月至夏
口士氓懽迎乙亥議酌裁兵密與鈐轄者商搉之不
動聲色而事定武岡州氓閧州牧遴員諭解捕其首
窴於法而劾罷州牧一境帖然故事土司見州縣吏
不敢鈞禮後大吏少優假之琠槩却餽遺俾謁見胥
如舊制丙子請廣鄉試中式額獲增十有七名六月
陞都察院掌院事左都御史丁丑會試
命為副總裁五月
上諭吳琠張鵬翮居官清廉甚好吳琠著補授刑部尚書
張鵬翮著陞補都察院左都御史是歲總裁武會試
充文武
殿試讀卷官而任刑部浹朞有竒衆胥稱平恕戊寅七月
授
保和殿大學士兼刑部尚書中外章奏見輒洞然舊典雖
久而不忘偕辦閣事者咸賴之庚辰會試注疾
特命為總裁偕丁丑胥號得人兩江總督缺
上曰朕思想數日如此等缺難得相宜之人必如吳琠者
方稱其任尋
賜御書風度端凝龍綾扁額壬午四月又
賜思誠堂扁額癸未五月二十日
召至澹寧居
賜御書千文一卷
御筆題其後曰朕臨米芾書千文數卷此卷賜大學士吳
琠吳琠為人寬厚和平持已清潔先任封疆文武軍民
受其實惠者至今頌之朝中之事面折廷爭必得其正
朕甚重之故書其後以紀其大臣之體琠裝潢成軸勒
諸石而撰跋以識殊遇焉至其他
賜書賜字賜衣賜饌不具書琠階至資政大夫充
三朝國史政治典訓
親征平定朔漠方略一統志總裁監修明史乙酉閏四月
十二日疾端坐薨於寢年六十有九
遣内大臣侍衛副都統内閣學士各一員
賜奠茶酒吏部請補大學士缺
上曰吳琠國家大臣現在治喪尚未出殯朕心不忍這員
缺俟其歸葬之日再行啟奏其始終
眷注若此禮部請給全葬并
遣官讀文致祭
賜諡文端
諭祭文曰國家褒崇舊德恩必深於始終篤念老成禮不
殊乎存沒用備哀榮之典丕彰弼亮之賢爾保和殿大
學士兼刑部尚書吳琠操履端方性資凝重初官邑宰
早著循聲擢任銓曹允孚物望迨晉階於卿貳惟知潔
已奉公旋開府於荆湘尤克正身率屬總兵綱而丰裁
卓立掌邦禁而讞鞫持平嘉才品之兼優久資心膂鑒
藎誠之自矢特畀鈞衡慎以居躬每贊襄乎國是清能
容物更儀表乎官常倚眷方殷遽聞溘逝軫懷何已彌
念前勞載考彝章爰頒諭祭嗚呼靖共匪懈固守職之
恒經寵卹攸隆乃勸忠之至意陳兹奠醊聿弘逮下之
仁賁及泉壚式示酬庸之義靈其不昧尚克歆承又
御製碑文曰國家登崇良弼翊贊鴻猷其有歴中外而聲
績聿彰勤夙夜而恪恭匪懈則必恩深存歿禮備哀榮
用以奬老成風有位典至鉅也爾保和殿大學士兼刑
部尚書諡文端吳琠賦性寬和持躬敬慎初膺民社即
號循良累任京朝咸勤職守由開府而晉總制荆湖宣
保障之勞陟憲長而掌秋曹法紀著公平之譽特遷政
府俾佐化權翼翼小心益篤藎誠之悃休休大度盡消
偏黨之私寄以腹心正資調爕忽捐館舍深用憫傷溯
敡歴於生平始終罔玷念勤勞於密勿褒卹宜優諡曰
文端表乃懿行嗚呼舊德夙昭新恩載煥特頒綸綍用
增泉壤之光爰勒貞珉永賁松楸之色初琠在楚會沁
州乙丙薦饑令家人糴賑全活滋衆簡明賦役全書
之始造也有司議增沁屬糧千三百兩力爭於承宣
使改正既沒而沁人德之祠於徐村之月嶺暨州城
興文街會城亦崇祀三立祠著詩文二卷藏於家子
時謙甲戌進士時諫戊寅拔貢舉孝廉方正
平定州
周
姬于晉太子封為仇猶伯有遺愛於民民立廟祀之並
祀名宦盂舊志贊曰於昭我盂姬君封邑惠及當時
德垂後世自古迄今人心攸繫
赤章曼支仇猶臣智伯欲伐仇猶國道險難不通乃鑄
大鐘遺之載以廣車仇猶大悦闢險塗納之赤章曼
支諫曰不可此小所以事大而今大以遺小兵必隨
不可不聽遂納之曼支因斷轂而馳至十九日而仇
猶亡也
晉
逯明盂人勇敢有謀略常從石勒以十八騎立竒功進
爵上柱國
元魏
關寳顒平定人為冀州刺史有武定八年紀德碑字畫
剥落不可辨
北周
王雄字雄壺布頭太原人父崙追贈柱國大將軍少傅
安康郡公雄儀貌魁梧少有謀略魏末從賀拔岳入
關除金紫光禄大夫孝武西遷封臨真縣伯大統中
進武威郡公累遷大將軍行同州事恭帝元年賜姓
可頻氏周初授少傅進柱國大將軍武成初進庸國
公邑萬戸出為涇州總管保定四年從晉公護東征
至芒山與齊斛律明月戰退走左右皆散矢又盡唯
餘一奴一矢在焉雄按矟不及明月者丈餘曰惜爾
不殺但生將爾見天子明月又射雄中額抱馬走至
營卒贈使持節太保同華等二十州諸軍事同州刺
史諡曰忠
王謙字敇萬雄子性恭謹以父功封安樂縣伯保定二
年又回封武威郡公雄卒朝議以謙父殞行陣特加
殊寵授柱國大將軍襲庸國公建德五年東征謙力
戰進上柱國六年授益州總管十八州諸軍事隋文
帝輔政會梁睿為益州總管謙以父子受國恩將圖
匡復遂舉兵署置官司隆州刺史高阿那肱為謙畫
三策曰公親率精銳直指散關蜀人知公有勤王之
節必當各思效命此上策也出兵梁漢以顧望天下
此中策也坐守劒南發兵自衛此下策也謙參用其
中下之策遣兵鎮始州隋文帝即以睿為行軍元帥
發利鳳文秦成諸州兵擊之謙衆號十萬盡銳攻利
州總管豆盧勣拒戰將四旬達奚惎等諸軍聞睿將
至衆遂潰符子英攻巴州又為刺史吕珍所破睿縱
兵深入謙自率衆逆戰左右軍皆叛謙奔新都縣令
王寶執而斬之阿那肱尋亦被害
唐
王君廓并州石艾人大業末聚兵為盜衆稍集掠夏縣
虞鄉間歸李密密不甚禮乃歸國授上柱國假河内
太守常山郡公遷遼州刺史徙封上谷從戰東都有
功為右武衞將軍詔勞之曰爾以十三人破賊萬自
古以少制衆無有也賜雜綵百段别下轘轅羅川二
縣破世充將魏隱擊糧道緱氏沈米艘三十柁進爵
彭國公鎮幽州擊突厥俘斬二千獲馬五千匹入朝
帝賜所乘馬令自廷中乘以出謂侍臣曰昔藺相如
叱秦王目眥皆裂君廓往繫建德李勣遏之至發憤
大呼鼻耳皆流血其勇何特古人哉朕當不以例賞
乃賜錦袍金帶還幽州會大都督廬江王瑗欲奪君
廓兵以委王詵君廓從數騎候詵留騎於外曰聞呼
聲則入乃獨款詵詐曰有急變當白詵方沐握髮出
即斬之因執瑗以功授幽州都督瑗家口悉賜之進
左光禄大夫賜帛千段長吏李元道數以法繩督猜
惑不自安會被召至渭南殺驛吏亡奔野人殺之上
顧前功為收葬待其家如初
王行敏并州樂平人隋末為盜長高祖興來降拜潞州
刺史遷屯衞將軍劉武周入并州寇上黨取長子壺
關或言刺史郭子武懦上遣行敏馳往既至與子武
不協賊圍急儲偫空乏衆恫懼會有告子武潛謀遂
斬之賊尋去又敗竇建德兵於武陟武德四年徇燕
趙與劉黑闥戰歴亭破之既而釋甲不設備為黑闥
所掩縛致麾下終不屈賊遂斬之且死西向跪曰臣
之忠惟陛下知之上聞而悼惜
張士貴盂人食邑盧氏從高祖遊屢立竒功進爵上將
軍從太宗東征有功進爵勛國公子填孫廷寳曾孫
知彰玄孫鑛俱襲前職悉有勲功於朝
崔珏一名元靖樂平人貞觀間進士仕長子令廉介公
直發姦摘伏民不敢欺虎傷人珏以一使持檄追虎
至殺之
五代
李蕘并州盂人署晉祖參謀天福初為開封推官言屈
節遼人非久長策出為魯山令卒
宋
李謙溥并州盂人蕘子性慷慨重然諾通左氏春秋從
晉祖入汴補殿直奉使於遼改東頭供奉官及周祖
討三叛守鄴都往來宣布密令甚愛之周廣順初遷
供備庫副使征劉崇遼州刺史張乙堅壁不下單騎
往說之乙以城降改閑廏使為晉州兵馬都監以偏
師入河東境頻致克捷世宗親征淮南隰守卒謙溥
謂節帥楊廷璋曰大寧咽喉要地不可闕守若俟報
則孤城陷矣廷璋署謙溥權隰州至即嚴飭守備凡
八日并人果來寇拒却之後旬餘復攻城與廷璋夾
擊并人悉遁明年攻破孝義縣領衢州刺史恭帝時
為澶州巡檢使城莫州數旬而就改丹州謙溥少與
宋宣祖同里閈弟謙昇為太祖布衣交母閻氏嘗厚
待太祖既即位數迎閻氏入宫命左右掖之坐賜飲
食話舊故賞賚優厚建隆四年移謙溥慈州兼晉隰
緣邊都廵檢行石州事以興同砦為治所會命四路
進兵孫延進等出隂地以謙溥為先鋒因畫攻取策
諸將共沮之不用軍還次白壁關謙溥請嚴備亦不
聽乃獨令所部擐甲俄追騎至獨拒戰并人引退移
隰州刺史征太原為汾州路都監親征晉陽又為東
砦都監党進遣伐木西山并人逼西砦大將趙贊禦
之不退謙溥亟麾所部赴之太祖遽至怪赴援者非
精甲問之乃謙溥也甚喜謙溥在州十年敵人不敢
犯境有招收將劉進勇力絶人撫之甚厚得其死力
恒以少擊衆并人患之為蠟丸書間進趙贊以聞謙
溥願以舉宗四十口保進上悟釋之賜以禁軍都校
戎帳服具進感激願自效尋遷謙溥濟州團練使後
邊將失律復以為晉隰緣邊巡檢使邊民喜爭迎勞
於道左六年領兵入太原連拔七砦以疾求歸卒年
六十二上痛惜之賻贈有加葬事官給謙昇雍熙中
許王納其女為夫人擢如京副使子允恭内殿崇班
閤門祗候
高防字修已并州夀陽人性沈厚守禮法父從慶戍天
井關與梁軍戰死防事母孝好學善為詩張從恩奏
攝太原府倉曹掾表澶州判官親校段洪進盜官木
紿曰判官使為之從恩召防詰防即引伏洪進得免
終不自明既而命騎追還賓主如初人稍言防自誣
以活人從恩益加禮重入為國子監丞從恩又辟西
京推官召拜殿中丞充鹽鐵推官母服除隨從恩歴
鄆晉潞三鎮判官晉王北行防請固守臣節從恩不
能用命副使趙行遷知留後王守恩為巡檢與防同
領郡事防與守恩謀誅行遷以城歸漢祖加檢校金
部郎中乾祐初授屯田員外郎改浚儀令以與楊邠
有隙免周初起為刑部員外郎改開封令遷府少尹
除刑部郎中宿州民以刃殺妻妻族受賂偽言風狂
病瘖防請再劾卒窴于法世宗尹京簡求僚佐宰相
以防薦周祖曰朕方欲用之命為判官世宗拜左諫
議大夫賜金紫鞍勒馬顯德二年遷給事中從征淮
南權知秦州事兼判海陵監事會吳師至遷州民入
牙城分兵固守以俟外援遂與韓令坤敗之詔嘉奬
三年改左散騎常侍召歸歴知蔡宋二州再從南征
知泗州事復知蔡州五年遷戶部侍郎為西南面水
陸轉運制置使屢發芻糧赴鳳州為征討備宋征李
筠為潞州東北路計度轉運使拜尚書左丞賜銀器
綵帛鞍勒馬建隆二年出知秦州齊之以刑舊俗稍
革州西北夕陽鎮多大木議建採造務闢地數百里
築堡要地自渭而北夏人有之自渭而南秦州有之
夏部尚波於等涉渭奪木棧出與戰俘四十七人以
獻代歸為樞密直學士知鳳翔乾德元年卒年五十
九上甚悼惜賜其子太府寺丞延緒詔曰爾父有幹
蠱之才懷匪躬之節朕所毗倚遽兹淪亡聞之䀌傷
不能自己矧素尚清白諒無餘資殯殮所須特宜優
恤遣供奉官陳彦珣部署歸葬西洛
苗訓盂人博通經史善天文占候之術周末以指揮使
從宋太祖北征見日下復有一日久相摩盪指謂楚
昭輔曰此天命也後累官檢校工部尚書子守信造
乾元歷累官司天少監今縣東白土坡有訓墓
李允正字修已謙溥子蔭補供奉官掌左藏庫又掌三
班遷閤門祗候通事舍人淳化中命討戎瀘州蠻遷
西上閤門副使提總汴城慮囚請詔御史臺給印紙
作囚簿署禁繫月日庶無淹滯詔從之又提點左右
藏屢乘傳北面經度邊要五年為衞州修河部署會
建清遠軍積石砦命詣瀚海部分其役還拜西上閤
門使并州駐泊鈐轄俄知州事徙代州咸平初使蜀
詢訪民事轉東上歴知鎮莫二州又為并代馬步軍
鈐轄駕駐大名率大原軍出土門來會所部廣銳騎
士數百素練習命賜緡錢屯邢州與石保吉逐遼人
遼人遁復還并代五年為涇邠寧路鈐轄兼安撫都
監又與錢若水同詣洪德懷安沿邊諸砦經度邊事
加領誠州刺史復鈐轄并代進四方館使代馬知節
為鄜延部署兼知延州改客省使知定州兼鎮定都
鈐轄大中祥符三年移河陽部署以便養會張崇貴
卒亟徙鄜延部署領河州團練使允正頗知書性嚴
毅疎財喜自修飭累典邊任徙永興軍卒年五十一
李允則字垂範并州盂人謙溥子少以材略聞蔭補衙
内指揮使改左班殿直太平興國七年始置榷場於
靜戎軍允則典其事遷使河東路決繫囚原治逋欠
又使荆湖路察官吏與轉運使檢視錢帛器甲刑獄
遂擢閤門祗候濬治京師諸河創水門鄭州水磑西
川賊劉旰平上官正議修城未決命往視還言四川
以無城難守宜如正議又言兵分則緩急不為用請
併屯要害以便餽餉高溪州蠻田彦伊入寇遣詣辰
州悉招輯之累遷供備庫副使知潭州真宗曰朕在
南衙畢士安嘗道卿家世今以湖南屬卿初州人出
絹謂地稅計屋輸絹謂屋稅營田戶給牛歲輸米四
斛牛死猶輸謂枯骨稅民輸茶自九斤至三十五斤
允則請除三稅茶以十三斤半為定制民皆便之湖
湘山田多不耕令馬芻皆輸本色由是山田悉墾湖
南飢先賑而後奏曰須報踰月則飢者無及矣明年
洊飢請以家貲質於轉使乃得發廩賤糶因募饑民
堪役者隸軍籍得萬人轉運使請發募兵禦邵州允
則曰今蠻不攪無名益戍是長邊患也奏罷之陳堯
叟安撫湖民列治狀請留堯叟以聞召還連對三日
上曰畢士安不謬知人遷洛苑副使知滄州允則濬
浮陽湖葺營壘官舍間穿井遼尋來攻老幼皆入保
而水不乏斵冰代砲遂解去上復召曰頃有言卿濬
井葺屋為勞民者及遼師至始見善為備也轉鎮定
高陽三路行營兵馬都監押大陣東面自陳武藝非
所長不可當邊劇上曰卿為我運籌策不必當矢石
也凡諸路宣勅必先屬允則省而後行及王超敗勸
超衰絰向師哭以解衆忿遼通好徙於瀛州上言朝
廷已許和議但擇邊將謹誓約有言和好非利者請
一切斥去遷西上閤門副使何承矩為河北緣邊安
撫提點榷場及承矩疾詔自擇代乃請允則知雄州
初榷場禁異物而邏者得所易珉玉帶允則曰此以
我無用易彼有用也縱不治遷東上閤門使奬州刺
使河北既罷兵允則治城壘不輟遼主曰南朝尚修
城備得無違誓約乎其相張儉曰李雄州為安撫使
其人長者不足疑既而詔詰之奏曰初通好不即完
治恐他日頽圯因此廢守則邊患不可測也上以為
然城北舊有甕城允則欲合大城為一先建東嶽祠
出黃金百兩為供器道以鼔吹居人爭獻金銀久之
密徹去聲言盜自北至下令捕盜三移文北界乃興
版築揚言以護祠而卒就關城浚壕起月隄自此甕
城人悉内城中始州民多以草覆屋允則取材木西
山大為倉廪營舍始教民陶瓦甓標里閈置廊市邸
舍水磑城上悉累甓下環以溝塹蒔麻植榆柳廣閻
承翰所修屯田架石橋構亭榭列隄道以通安肅廣
信順安軍歲修褉事召界河戰棹為競渡縱北人遊
觀潛寓水戰州北舊多設陷馬坑城下起樓為斥堠
望十里自罷兵人莫敢登允則曰南北旣講和矣安
用此為命徹樓夷坑為諸軍蔬圃濬井疏洫列畦隴
築短垣縱横其中植以荆棘而其地益阻隘因治坊
巷徙浮圖北原上州民旦夕登望三十里下令安撫
司隙地悉種榆久之榆滿塞下顧謂僚佐曰此步兵
之地不利騎戰豈獨資屋材耶上元舊不燃燈允則
結綵山聚優樂使民夜縱遊明日偵北帥欲間入觀
允則與同僚伺郊外紫衣人果至與入傳舍不交一
言出女奴羅侍左右劇飲而罷且置其騾廡下使遁
去即幽州統軍也後數日為遼所誅嘗宴軍而甲仗
庫火作樂飲酒不輟副使請救不答少頃火熄悉瘞
所焚物密遣吏持檄瀛州以茗籠運器甲不浹旬兵
數已完人無知者樞密院請劾狀上曰允則必有謂
姑詰之對曰兵械所藏儆火甚嚴方宴而焚必姦人
所為舍宴而救事或不測又得諜釋縛厚遇之諜言
南面大王遣來因出所刺緣邊金穀兵馬數允則曰
若所得謬矣呼主吏按籍書實數與之諜請加緘印
因厚賜以金縱還諜遽至還所與數緘印如故反出
遼兵馬財力地里委曲以報一日有訴為遼人毆傷
而遁者允則不治與傷者錢二千衆以為怯逾月幽
州以其事來詰答以無有蓋他諜欲以毆人為質驗
比得報以為妄乃殺諜雲翼卒亡入遼移文督還遼
報以不知所在允則曰在某所遼人駭不敢隱即歸
卒乃斬以徇歴四方館引進使高州團練使天禧二
年以客省使知鎮州徙潞州仁宗初領康州防禦使
天聖六年卒允則不事威儀間步出遇民可語者延
坐與語以是洞知人情訟至無大小面訊立斷善撫
士卒皆得其用盜發輒獲身無兼衣食無重羞不畜
資財在河北二十餘年事功最多其方略設施雖寓
於遊觀亭𫝊間後人亦莫敢隳至國信往來費用儀
式多所裁定晚年居京師有自遼亡歸者皆命舍允
則家允則卒始寓樞密院大程官營
潘夙盂人美從孫天聖中夙上書推論時政授仁夀主
簿歴知韶滑桂州累遷河北轉運使知河中府章惇
察訪荆湖討蠻猺夙陳憂邊狀以知潭州再遷光禄
卿知鄂州俱有惠於民
張象賢盂人皇祐進士授工部主事陞集賢學士兼尚
書僕射性貞毅凡有私謁必嚴辭斥之弟象仁授校
書郎言事落職隱白鹿山象儀亦進士擢殿中侍御
史彈劾不避權勢轉吏部尚書特進左僕射弟兄常
以睦族為訓子孫貴顯為名臣者甚衆
侯道濟盂人祖元父暠皆以武勇聞道濟始以儒學登
科任丹徒縣令贈比部員外郎子可孫仲良著書為
世名儒悉道濟家教云
李霖盂人少貧無書可讀乃傭書讀聰慧過人博古通
今領元豐七年鄉薦授河南太守時逢凶荒人民流
竄霖勞來安撫務得其所民戴之如父母
張文德象賢子熙寧間進士擢右正言轉光禄卿工部
侍郎至禮部尚書卒清介自持人不敢干以私常曰
吾祖家世儒業未嘗敢以貪汚自累汝曹效之勿效
吾之不才也吾見世之貪者不旋踵為他人有貪究
何益徒取後人笑耳汝能自守縱不能以自大亦不
失為清白吏子孫也
吳師古盂人紹興初進士狀元因鋟青於金坐流袁州
子元英觀文殿學士元美太常寺主簿三進恢復策
秦檜矯詔竄容州孫芾尹隆州府曾孫直翰林學士
張崇嗣盂人舉進士遷樞密承宣檢校兵部尚書韓令
坤以崇剛直不阿門無私謁薦授成德軍節度使賜
紫金魚袋四子昭禮昭信昭義昭懿悉有令名
金
閻顯樂平人天會間充義兵千戶剛勇有才時干戈甫
定闢草萊招離散境内以安官至龍虎衛將軍沁南
節度使弟甫才智明敏懷遠大將軍招撫副使
楊雲翼字之美其先贊皇檀山人六代祖忠客平定之
樂平遂家焉曾祖青祖郁考恒皆贈官雲翼天資穎
悟初學語輒畫地作字日誦數千言明昌五年經義
進士第一詞賦亦中乙科特授承務郎應奉翰林文
字承安四年出為陜西東路總管府判官泰和元年
由太學博士遷太常寺丞兼翰林修撰七年歴簽上
京東京路按察司事章宗召見咨以當世之務稱旨
大安元年張行簡薦其才且精術數授提點司天臺
兼翰林修撰有以太乙新歷上進者尚書省檄令參
訂摘其不合者二十餘條歷家稱焉俄授禮部郎中
崇慶元年以病歸貞祐二年宣宗閱官簿記其姓名
起授前職兼吏部郎中三年轉禮部侍郎仍兼提點
於國家事知無不言四年元及夏兵入鄜延潼關失
守朝議用兵部尚書富察阿爾布色為副元帥以禦
之雲翼言其人言浮於實必誤大事不聽後果敗時
主兵者不能外禦而欲取償於宋故頻歲南伐但有
言者則謂與宋有謀隂為之地雖宰執不敢發一語
雲翼獨嘗建言國家之慮不在於未得淮南之前而
在於既得淮南之後蓋淮南平則大江以北盡為戰
地進而爭利於舟楫之間恐勁弓良馬有不得騁者
矣彼若扼江為屯潛師於淮以斷饟道或決水以瀦
淮南之地則我軍何以善其後乎及時全倡議南伐
宣宗以問雲翼對曰朝臣率皆諛詞天下有治有亂
國勢有弱有強今但言治而不言亂言強而不言弱
言勝而不言負此議論所以偏也臣請兩言之夫將
有事於宋者非貪其土地也第恐西北有驚而南又
綴之則我三面受敵矣故欲我師乘勢先動以阻其
進借使宋人失淮且不敢來此戰勝之利也就如所
料彼江之南其地尚廣豈不能集數萬之衆伺我有
驚而出師耶戰而勝且如此如不勝害將若何且以
騎當步理宜萬全臣猶恐其有不敢恃者蓋今之事
勢與泰和不同泰和以冬征今以夏往此天時不同
也冬則水涸而陸多夏則水潦而塗淖此地利不同
也泰和舉天下全力驅糺軍以為前鋒今能之乎此
人事不同也議者徒見泰和之易而不知今日之難
請以夏人觀之向日弓箭手在西邊者一遇敵則搏
戰袒射彼已奔北不暇今乃陷吾城而執守臣敗吾
軍而禽主將夏人既非前日奈何以宋人獨如前日
哉願陛下思其勝之之利又思敗之之害無悦甘言
無貽後悔章奏不報時全果大敗於淮上一軍全沒
宣宗責諸將曰尚使我何面目見楊雲翼耶河朔民
為游騎所迫泅河而南論罪當死雲翼曰法所重私
渡者防姦僞也今平民特為逭死計而有司殺之後
惟從敵而已宣宗悟盡釋之興定元年六月遷翰林
侍講學士兼修國史知集賢院事兼前職諭以卿遇
事敢言議論忠讜故特留之右丞相高琪主榷油議
百官同聲獨與趙秉文時戬等數人以為不可議遂
格高琪後以事譴之不恤也二年拜禮部尚書三年
築京師子城役兵民數萬夏秋病者相籍雲翼提舉
醫藥多所全濟四年改吏部尚書雲翼奏賞罰國之
大信凡軍興以來入粟補官及以戰功遷授者宜從
寬錄以勸將來上召與戸部尚書高䕫學士趙秉文
賜坐内殿問以講和之策或以力戰為言上俯首不
樂雲翼徐舉孟子以大事小之說解之曰今日奚計
哉使生靈息肩則社稷之福也上色乃和十一月改
御史中丞大臣言權京兆行省完顔承立不法詔就
鞫之獄成廷奏承立所坐皆細事不足問向元兵掠
平凉以西數州皆破承立坐擁強兵瞻望不進自餘
小失何足追咎鄜延帥臣完顔哈達以孤城當兵衝
屢立戰績願明其功罪以誅賞之則天下知所勸懲
矣承立由是免官而合達遂掌機務哀宗即位首命
攝太常卿尋拜翰林學士時河南旱詔遣官理冤獄
而不及陜西雲翼上言天地人通為一體豈可專治
一支受病處而置其餘哉上是之正大三年復為禮
部尚書兼侍讀詔集百官議省費雲翼曰省費事小
戸部司農足以辦之尚書省出政之地事無大小皆
當總領今軍旅大事樞密專制宰相不得預聞欲使
利病兩不相蔽得乎上嘉納之明年設益政院以為
選首每召見賜坐不名詔講尚書雲翼為言帝王之
學不必如經生分章析句但知為國大綱足矣因舉
任賢去邪與治同道與亂同事有言逆於汝心有言
遜於汝志數條敷繹詳明上聽忘倦尋與秉文同撰
進龜鑑萬年錄二十篇當時朝士廷議多顧望依違
寖以成俗一日經筵畢因言人臣有事君之禮有事
君之義禮不敢齒君之路馬入君門則趨見君之几
杖則起君命召不俟駕而行受命不宿於家是皆事
君之禮也然國家利害生民休戚君曰可而有否者
替其否君曰否而有可者獻其可言有不從雖引裾
折檻斷鞅軔輪有不恤焉苟徒徇事君之虛禮而不
知事君之大義國家奚賴上改容禮曰非卿朕不聞
此言又嘗患風痺稍愈上問愈之之方對曰但當治
心心和則邪氣不干治國亦然人君先正其心則朝
廷百官莫不一於正矣上矍然知其為醫諫也夏人
既通好遣徽猷閣學士李弁來議互市往返不能決
遣雲翼往議乃定五年卒年五十九諡文獻雲翼天
性雅重自律甚嚴而待人寬恕與人交分一定死生
禍福不少變著文集校大金禮儀續通鑑若干卷周
禮辨左氏莊列賦五星聚井辨縣象賦各一篇勾股
機要象數雜說等書藏於家
吕允平定人宗禮五世孫性剛介初仕燕南按察司奏
差有正定籍兵賄主吏以避征戍允廉實正以法臺
臣以聞官僚率增秩允顧不與或勸其自陳允不從
後陳言切中時弊遷漢中道肅政廉訪司僉事致仕
詔知平定州事以子思誠貴封齊國公
趙彝盂人金末為太原府監軍使瘁躬效力艱險不避
元興遂隱不仕
聶珪平定人授都元帥總管平定等處兵馬子大本有
學行從憲宗下蜀後為平江路治中孫輝大器子官
兵工二部尚書後以陜西行省參政致仕
元
陳玉盂人父纖屢立大功授汾西大將軍時值金亂玉
惻然曰軍民何罪而陷於死地正丈夫用命之秋遂
捐軀濟難奮勇而前保於東山世祖嘉之命懸帶金
牌授龍虎衛上將軍防禦使弟珽果敢有謀善騎射
亦授監軍使
杜安盂人少有謀略從世祖累立戰功授龍虎衛指揮
使後擢鎮遠大將軍值南蠻叛遣安討之不戰而平
傅顔平定人至元間為安丘簿陞本縣尹歲飢捐俸賑
恤富室感動悉願出粟以裨仁政部使者奏顔五課
悉最陞上都留守司斷事轉工部主事累遷瑞州路
總管中大夫毁淫祠變惡俗禁黠兵善政最著至正
間應詔上封事數千言反覆以恤民為說上欲大用
之忽疾卒
伯德履信字順之平定人少聰慧篤志好學博通經史
大德元年以鄉薦領忻州學事正已率人人皆化之
邪辟者避不敢見五年解任歸里於萇池村建立義
學教誨生徒多所造就
張文盂人父士完延祐二年進士授徽州同知文亦延
祐中進士授元氏尉勸民力田累官海南道廉訪使
子光孝至元進士知賓州能窮治姦貪光孝子聚聚
子知名皆至治進士知名累官青州知府盜賊屏跡
知名子起元登進士授平原令以孝友稱賊過相戒
不入子季秀俱登鄉進士秀授施州司理民有爭訟
片言決之性剛直時有冤獄力辨於朝為執政沮落
職
宋超有學行旁通醫術仕終集賢大學士仁宗勅翰林
學士程鉅夫為撰碑
吕思誠字仲實平定人父允金漢中廉訪司僉事思誠
生而目有神光見者異之長入國子學為陪堂生登
泰定元年進士授景州蓚縣尹每歲春行田樹畜勤
者賞以農器人爭趨事印識文簿畀社長凡不孝弟
不事生業者悉書之罰其輸作天旱道士持青蛇曰
盧師谷小青龍也禱之即雨思誠以其惑衆殺蛇逐
道士雨亦隨至縣多淫祠悉命毁之尋擢翰林院國
史編修官文宗取閱國史院長貳無敢言思誠獨爭
曰國史紀當代人君善惡自古無親閱之者事得已
順帝初拜監察御史劾奏平章薩里特穆爾不宜首
罷科舉疏留中思誠納印綬殿前遂出僉廣西廉訪
司事後移浙西時達實特穆爾為南臺御史大夫嗾
思誠劾江浙省臣謝曰吾為天子耳目不為臺臣鷹
犬也行省平章左吉貪黷疏其罪流之嶺南入為侍
御史監察御史劾平章鞏卜班御史大夫額森特穆
爾欲緩其章思誠趣入奏鞏卜班遂罷額森特穆爾
銜之思誠即謁告去尋遷河東廉訪使召為集賢侍
講學士兼國子祭酒出為湖廣參政諸生抗疏留之
不得復入中書參知政事拜左丞知經筵事兼國子
祭酒上賜玉帶眷顧倍篤御史大夫納琳誣參政孔
思立受贓或欲連中之納麟曰吕左丞素有廉聲難
以相及議造至正交鈔語尤深切御史承風旨劾狂
妄奪其誥命并所賜玉帶左遷湖廣左丞迫遣之思
誠不為動時武昌方為賊據思誠抵城下語諸將曰
賊與諸君相持久必不知吾來出不意可以入城賊
倉猝無備果盡驚走思誠遂入大會軍民官吏曰賊
去示吾弱也規將復來於是申號令備器械葺城郭
先謀自守徐議出征苗軍暴横正色叱之不敢動尋
召還復為中書左丞思誠去二日城復陷至正十五
年御史臺又劾罷之卒諡忠肅思誠三為祭酒諸生
從化後多為名士著兩漢通紀若干卷
劉可字獻之盂人奉命撫定太原分治本縣主簿西鄉
事兵革之後遺黎反側賦歛繁重可以方略寬貸之
上下悦服子興洪孫珍俱有賢名
㙮海字天祥盂人任廬州路總管時有飛蝗海禱於天
蝗引去民乏食開廪減直糶之陞朝請大夫領太原
府事改姓孫
曹文章字德華盂人少有異才年六十餘舉濠州刺史
時豪姓最多前後刺州者咸不能制文章處治有法
逮下以恩豪姓感化
吳琇方山人豪邁有謀略至正間盜賊蠭起琇時為通
判防禦使所部肅然賊不敢近上聞擢太師兼安遠
大將軍
葛禋字從禮平定人居鄉以孝友稱歴中外以德望為
名流推重晉工部尚書河間總管卒贈嘉議大夫中
書禮部尚書追封頓丘侯諡禧敏
文忠盂縣人有膽略授金吾衛將軍所至多立竒功後
除道州監軍使軍人有疾親為嘗湯藥莫不感奮
耿承祖平定人以父文廕授夀陽尉治尚嚴肅號霜面
尉改平晉主簿以公廉稱尋為崇文閣照磨特賜金
字象牌便出入遷婺州路知事母老歸養後舉孝廉
授太常太祝
山西通志卷一百二十六
