山西通志卷九十三
名宦(十一)
大同府
周
李伯齊人趙孝成王悅之以為代郡守人告伯反孝成
王方饋不墮食告者復至王不應已而伯使言齊舉
兵擊燕恐其擊燕為名而以兵襲趙故發兵自備今
燕齊已合臣請要其敝而地可多割自是從事於外者
始不自疑於中
趙固為代相武靈王十八年秦武王卒王使固迎秦公子稷於
燕送歸立為秦王是為昭王二十年又使固主胡致其兵
漢
張蒼陽武人好書律歷張耳歸漢漢以蒼為常山守從
淮陰侯擊趙蒼得陳餘趙地平以蒼為代相偹邊寇
後復以代相從攻臧荼有功六年封北平侯食邑千
二百戶文帝四年為丞相景帝六年卒諡曰文侯
傅寬賜號共德君封陽陵侯七年四月擊陳豨屬太尉
勃以相國代丞相噲擊豨一月徙為代相國將屯二
歲為丞相將屯孝惠五年卒諡曰景侯
孟舒嘗事趙王張敖高帝八年貫高等謀發詔捕敖羣
臣有敢隨趙王罪三族惟田叔孟舒等十餘人赭衣
自髠鉗隨敖至長安敖事白得出進言叔等十人上
召見與語漢廷臣無能出其右上悅盡拜為郡守諸
侯相舒為雲中守孝文帝初立召漢中守田叔問曰
公知天下長者乎對曰臣何足以知之上曰公長者
宜知之叔頓首曰故雲中守孟舒長者也是時舒坐
寇大入雲中免上曰先帝置孟舒雲中十餘年矣虜
常一入舒不能堅守無故士卒戰死者數百人長者
固殺人乎叔叩頭曰夫貫高等謀發下明詔趙有敢
隨張王者罪三族然孟舒自髠鉗隨王以身死之豈
自知為雲中守哉漢與楚相距士卒罷敝而冒頓來
為邊寇孟舒知士卒罷敝不忍出言士爭臨城死敵
如子為父以故死者數百人孟舒豈敺之哉是乃孟
舒所以為長者于是上曰賢哉孟舒復召以為雲中
守
魏尚槐里人為雲中守其軍市租盡以饗士卒私養錢
五日一椎牛饗賓客軍吏舍人匈奴遠避不近雲中
塞寇嘗一入尚率車騎擊之所殺甚衆坐上功首虜
差六級削官後文帝以馮唐言令唐持節赦尚復以
為雲中守
李廣隴西成紀人世世受射景帝時為雁門雲中太守
武帝即位左右言廣名將也入為未央衛尉後為驍
騎將軍屬護軍將軍軍馬邑旁漢軍皆無功後四歲
以衛尉為將軍出鴈門塞北兵多破廣軍生得廣單
于素聞廣賢令曰得李廣必生致之騎得廣廣時傷
置兩馬間絡而盛之卧行十餘里廣陽死睨其旁有
一兒騎善馬暫騰而上馬因抱兒鞭馬南馳數十里
得其餘軍騎數百追之廣行取兒弓射殺追騎以故
得脫至漢贖為庶人元朔六年廣復為將軍出定襄
諸將多為侯者而廣軍無功廣歴七郡太守前後四
十餘年得賞賜輒分其麾下飲食與士卒共之家無
餘財終不言生產事將兵乏絶處見水士卒不盡飲
不近水不盡餐不嘗食寬緩不苛士以此愛樂為用
為人長猨臂其善射亦天性雖子孫他人學者莫能
及塞北嘗號曰飛將軍元狩四年大將軍驃騎將軍
出塞令廣并於右將軍趙食其軍出東道回惑失道
後大將軍長史急責幕府上簿乃自剄百姓聞之知
與不知老壯皆為垂泣廣子椒為代郡太守
辛慶忌字子真狄道人少以父任所在著名成帝時執
金吾數年坐小法左遷為雲中太守復徵為光禄勳
仕至左將軍為國虎臣外國敬其威信卒官
馮立上黨潞人成帝河平三年遷五原太守居職公廉
甚有治行
馮參立弟為人務嚴初為渭陵令徙為郎永始二年遷
代郡太守民甚德之
王霸字元伯潁川潁陽人從光武渡河北破王郎建武
初拜偏將軍九年與吳漢等四將軍五萬餘人擊盧
芳將賈覽閔堪于高柳遂拜上谷太守領屯兵如故
捕擊邊寇無拘郡界十年吳漢等四將軍六萬人出
高柳擊賈覽詔霸與漁陽太守陳訢將兵為諸軍鋒
左南將軍將數千騎救覽霸等連戰於平城下破之
還入鴈門與驃騎大將軍杜茂會攻盧芳將尹由於
崞繁峙不克盧芳與南部烏桓連兵寇盜尤數緣邊
愁苦十三年詔將弛刑徒六千餘人與杜茂治飛狐
道堆石布土築起亭障自代至平城三百餘里凡大
小數十百戰識邊事數上書言宜結和親又陳委輸
可從温水漕以省陸轉輸之勞事皆施行後南部烏
桓降服北邊無事霸在上谷二十餘歲三十年定封
淮陵侯永平二年以病免後數月卒
耿舒况子弇弟更始徵代郡太守趙永况勸永不應召
令詣光武光武遣永復郡而代令張□據城拒永招
迎北部烏桓以為援助光武以舒為復胡將軍使擊
□破之後封牟平侯卒
蘇竟字伯况扶風平陵人平帝世以明易為博士講書
祭酒善圖緯能通百家之言王莽時拜代郡中尉時
北邊擾亂民多罹禍竟終完輯一郡光武即位就拜
代郡太守使固塞以拒邊寇建武五年冬盧芳略得
諸郡帝使偏將軍隨弟屯代郡竟病篤以兵屬弟詣
京師謝罪拜侍中竟潛樂道術作記誨篇及文章傳
於世年七十卒
廉范字叔度京兆杜陵人趙將廉頗之後也漢興以廉
氏豪宗自苦陘徙焉曾祖父褒祖丹范舉茂才遷雲
中太守會寇大入塞烽火日通故事寇過五千人移
書傍郡吏欲傳檄求救范不聽自率士卒拒之寇衆
盛而范兵不敵會日暮令軍士各交縛兩炬三頭爇
火營中星列寇遙望火多謂漢兵救至大驚待旦將
退范乃令軍中蓐食晨往赴之斬首數百級寇自相
轔藉死者千餘人由此不敢復向雲中後頻歴郡守
世伏其好義
成嚴為雲中太守建光元年擊其至鞬兵敗力戰殁
楊穆為雲中太守成嚴功曹建光元年秋其至鞬寇居
庸嚴擊之兵敗穆以身捍嚴與俱戰歿
李超為代郡太守永建元年鮮卑寇郡超戰死
杜密字周甫潁川陽城人為人沈質少有厲俗志為司
徒胡廣所辟稍遷代郡太守累官太僕黨事起免歸
與李膺俱坐而名行相次故時人亦稱李杜焉後復
為太僕明年坐黨事被徵自殺
晉
辟閭嵩段匹磾署代郡太守劉琨被拘嵩與琨所署雁
門太守王據後將軍韓據連謀密作攻具欲襲段匹
磾事覺嵩及王據被害
北魏
崔弘清河人初仕燕為高陽太守魏道武破常山弘奔
海渚道武素聞其名遣吏追獲以為黃門侍郎與張
衮對掌機要創立法度及道武即帝位命吏部郎鄧
淵立官制協音律儀曹郎董謐制禮三公郎王德定
律令太史令龜崇考天象弘時為尚書總裁之以為
永式又分尚書三十六曹及外署凡置三百六十曹
令八部大人主之以弘為吏部尚書通署三十六曹
如令僕統事明元帝即位詔弘與長孫嵩安同奚斤
等八人坐止車門右共聽時政時人謂之八公是時
徵郡縣豪右内徙民戀土不樂寇盜羣起帝引八公
議之曰朕欲為民除蠧而守宰不能撫綏使之紛亂
今犯者既衆不可盡誅吾欲大赦以安之何如元城
侯屈曰不如誅其首惡赦其餘黨弘曰赦雖非正可
以行權屈欲先誅後赦曷若一赦而遂定乎赦而不
從誅未晚也帝從之既而遣于栗磾討不從命者所
向皆平弘終天部大人封白馬公卒謚文貞
崔浩弘之子研精經術練習制度凡朝廷禮儀軍國書
詔無不關掌纖妍潔白如美婦人常自謂才比子房
而稽古過之明元帝嘗召語至夜半賜御醥醪十觚
水晶鹽一兩曰朕味卿言如此故欲共饗其美神䴥
中進撫軍大將軍浩善占天文嘗置銅鋌酢器中夜
有所見即以鋌畫紙作字記之帝每如浩家問以災
異或倉卒不及束帶奉進蔬食帝必為之舉筯或立
嘗而還嘗指浩以示高車渠帥曰此人恇纖懦弱不
能彎弓持矛然胸中所懷乃過於甲兵朕之前後有
功皆此人所教也又𠡠尚書曰軍國大計汝曹所不
能決者皆當咨浩然後施行北涼使至帝執浩手目
之曰汝所聞崔公此則是也才略之美於今無比朕
行止咨之豫陳成敗若合符契後以史事被大戮浩
既死之後帝北伐會傳北部尚書李孝伯卒帝聞之
嘆曰李宣城可惜既而曰朕失言崔司徒可惜李宣
城可哀宣城即孝伯也自浩之誅軍國諫議皆出孝
伯寵眷亞於浩
高允渤海人字恭伯仕魏太武為侍郎授太子經太武
嘗問允何政為先允曰臣少賤惟知農事若國家廣
田積榖公私有備則飢饉不足憂也時魏多封禁良
田故允及之太武乃命悉除其禁以賦百姓及與崔
浩同修國史浩得罪被收太子召允謂曰吾自導卿
脫至尊有問但依吾語太子入言允小心慎密且制
由崔浩請赦其罪魏主問允曰國書皆浩所為乎對
曰太祖紀前著作郎所為先帝及今紀臣與浩共為
之然浩所領事多總裁而已至於著作臣多於浩殿
下以臣侍講日久欲匄其生耳魏主顧謂太子曰直
哉此人情所難宜特除其罪以旌之遂赦之太子晃
監國頗營田園收其利允諫曰天地無私故能覆載
王者無私故能容養願殿下親近忠良斥遠邪佞所
在田園分給貧下文成之立也允預其謀及陸麗等
皆受賞而不及允允終身不言太安四年遷為中書
令咸陽公允好直諫事有不便輒求見屏人極言魏
主甚重之呼為令公而不名時魏百官無禄允嘗使
諸子樵採自給魏主至其第唯茅屋布被而已魏主
嘆息賜以粟帛拜其子悅為郡守天安元年允請立
郡學置博士助教生員從之孝文太和二年以允為
中書監議定律令詔乘車入殿朝賀不拜允仁恕簡
靜歴事五帝出入三省五十餘年未嘗有譴年九十
八卒贈司空諡曰文賻襚甚厚魏初以來存亡蒙賚
皆莫及也
李安世仕孝文帝為給事中先是民多蔭附皆無官役
而豪強徵斂倍於公賦安世上言歲飢民流田業多
為豪右所占奪雖桑井難復宜更均量使力業相稱
又所争之田宜限年斷事久難明悉歸今主以絶詐
妄帝善之由是始議均田詔諸男夫十五以上受露
田四十畝婦人二十畝奴婢依良丁牛一頭受田三
十畝限至四牛所授之田率倍之三易之田再倍之
以供耕作及還受之盈縮人年及課則受田老免及
身沒則還田奴婢牛隨有無以還之初受田者男夫
給二十畝課種桑五十株桑田皆為世業終身不還
恒計現口有餘者無受無還不足者受種如法盈者
得賣其盈諸宰民之官名隨近給公田有差更代相
付賣者坐如律
高祐仕孝文帝為秘書令帝問祐曰何以止盜對曰昔
宋均立德猛虎渡河卓茂行化蝗不入境況盜賊人
也苟守宰得人治化有方止之易矣又言今之選舉
不採識治之優劣專簡年勞之多少非所以盡人才
也若停薄藝棄朽勞唯才是舉則官方穆矣又勳舊
之臣才非撫民者可加以爵賞不宜委以方任所以
王者可私人以財不可私人以官者也帝善之祐出
鎮滑臺命縣立學校黨立小學
來大千代人累遷征北大將軍賜爵廬陵公鎮雲中兼
統白道軍事寇賊北叛大千前後追擊莫不平殄世
祖以其壯勇數有戰功兼悉北境險要詔巡撫六鎮
以防寇虜經略布置甚得事宜後吐京反以大千為
都將討平之在吐京卒喪還停於平城南世祖出還
見而問之左右以對世祖悼嘆者良久詔曰大千忠
勇盡節功在可嘉今聽喪入殯城内諡莊
司馬楚之字德秀晉宣帝弟太常馗之八世孫父榮期
晉梁益二州刺史宋高祖&KR0642;司馬戚屬楚之亡匿諸
沙門中濟江自歴陽西入義陽竟陵蠻中轉側汝潁
之間收衆據長社歸之者常萬餘人太宗末遣使請
降世祖初徵入朝封瑯琊王車駕伐蠕蠕詔與濟陰
公盧中山等督運以繼大軍時鎮北將軍封杳亡入
蠕蠕說令擊楚之等以絶糧運蠕蠕乃遣奸覘入楚
之軍截驢耳而去有告失驢耳者諸將莫能察楚之
曰必是覘賊截之以為驗耳賊將至矣即使軍人伐
柳為城水灌之令凍城立而賊至冰峻城固不可攻
逼賊乃走散世祖聞而嘉之尋拜假節侍中鎮西大
將軍開府儀同三司雲中鎮大將朔州刺史在邊二
十餘年以清儉著聞和平五年薨年七十五高宗悼
惜之諡貞王陪葬金陵
司馬躍字寶龍楚之次子尚趙郡公主代兄金龍為雲
中鎮將朔州刺史假安北將軍河内公躍請罷河西
苑封與民墾殖有司執奏此麋鹿所聚大官取給今
若與民至於奉獻時禽懼有所闕詔曰此地若任稼
穡雖有獸利事須廢封若是山澗虞禁何損尋先朝
置此豈苟藉斯禽諒亦以俟軍行薪蒸之用其更論
之躍固請以與民高祖從之太和十九年卒楚之父
子相繼鎮雲中朔土服其威德
元順字子和任城王澄長子九歲師事樂安陳豐初書
王羲之小學篇數千言晝夜誦之旬有五日一皆通
徹豐竒之曰江夏黃童不得無雙也年十六通杜氏
春秋篤志好古性蹇諤淡於榮利累除給事黃門侍
郎時領軍元义威勢尤盛順鯁言正議曾不阿旨繇
此見憚出除平北將軍恒州刺史順謂义曰北鎮紛
紜方為國梗桑乾舊都根本所繋請假都督為國捍
屏义心疑難不欲授以兵官謂順曰此朝廷之事非
我所裁順曰叔父既握國柄殺生由已自言天之歷
數應在我躬何得復有朝廷也义彌忿憚之尋轉齊
州刺史後除吏部尚書兼僕射河陰之難為陵戶鮮
于康努所害家徒四壁無以殮止有書數千卷而已
諡文烈子朗年十七手刃康努以首祭順墓
李崇孝武時為尚書令貴戚重望器識英敏沃野鎮民
破六韓拔陵反加北討大都督命將軍崔暹廣安王
深皆受節度敗於白道崇引還雲中謂諸將曰雲中
者白道之衝賊之咽喉若此地不全則并肆危矣乃
請費穆為朔州刺史以鎮之先是崇擊柔然阿那瓖
於平城長史魏蘭根說崇曰昔緣邊諸鎮地廣人稀
或徵發中原強宗子弟或國之肺腑寄以爪牙中年
以來有司號為府尹役同厮養理當憤怨宜改鎮立
州分置郡縣凡是府尹悉免為民入仕次叙一準其
舊文武兼用威恩並施此計若行國家庶免北顧之
憂崇奏之不報至是深復上言曰先朝都平城以北
邊為重盛簡親賢擁麾作鎮配以高門子弟非為不
廢仕宦乃更獨得復除當時人物忻慕為之太和中
李沖用事涼州士人悉免厮役帝鄉舊人仍防邊戍
本鎮驅使遂隔清途自非得道皆與為伍又峻邊兵
之格鎮人不聽浮遊在外於是少者不得從師長者
不得遊宦獨為匪人言之流涕自定伊洛邊任益輕
唯滯底凡材乃出為鎮將轉相模習專尚聚斂或諸
方奸吏犯罪配邊為之指蹤政以賄立邊人無不切
齒李崇請改鎮為州抑亦先覺朝廷未許而拔陵為
亂此段之舉指望銷乎而崔暹隻輪不返將士之情
莫不解體恐諸鎮尋亦如此天下之事何易可量亦
不省及東西部敇勒皆叛附拔陵始思李崇之言詔
諸州鎮軍實非有罪配隸者皆免為民改鎮為州遂
破拔陵
費穆字朗興代人于之孫也襲男爵六鎮反叛詔穆為
别將隸都督李崇北伐都督崔暹失利崇將班師會
諸將議曰朔州是白道之衝賊之咽喉若此處不全
則并肆危矣今欲選諸將一人留以鎮捍不知誰堪
此任僉曰無過穆者崇乃請為朔州刺史仍輔國將
軍尋改除雲州刺史穆招離聚散頗得人心時北境
州鎮悉皆淪沒惟穆獨據一城四面抗拒孝昌中二
絳蜀反以穆為都督討平之後晉封趙平郡開國公
元顥以河陰酷濫事起於穆詰而殺焉莊帝諡武宣
北周
于翼字文若謹子尚平原公主大象初拜大司徒詔巡
長城立亭鄣西自雁門東至碣石創新改舊咸得其
要害晉上柱國卒贈蒲州刺史諡穆
隋
長孫晟字季晟河南洛陽人屢使突厥以功累授左勳
衛驃騎將軍開皇十九年染干來降遣晟領五萬人
於朔州築大利城以處之晟又奏染干部落歸者既
衆雖在長城之内猶被雍閭抄略往來辛苦不得寧
居請徙五原以河為固於夏勝兩州之間東西至河
南北四百里掘為横塹令處其内任情放牧免於抄
略人必自安上並從之明年復還大利城安撫新附
終右驍衛將軍唐貞觀中追贈司空上柱國齊國公
諡曰獻
杜彥雲中人周累封襄武縣侯隨開皇初進爵公累轉
雲州總管十八年拜朔州總管果強自任騎射惟精
績樹平陳威昭禦寇突厥寇雲州復拜雲州總管
賀婁子幹字萬夀本代人世居關右周時封武川縣公
隋晉鉅鹿郡公開皇中拜雲州刺史甚為寇所憚後
數年突厥雍虞閭遣使請降并獻羊馬詔為行軍總
管出西北道應接之還拜雲州總管以突厥所獻馬
百匹羊千口賜之下書曰自公守北門風塵不警突
厥所獻還以賜公母憂去職卒諡懷
唐
李靖本名藥師雍州三原人姿貌瓌偉有文武材略大
業末累除馬邑郡丞義兵將起靖自鏁上變至長安
道塞而止高祖克長安執靖將斬之靖大呼曰公起
義兵本為天下除亂乃以私怨斬壯士乎高祖壯其
言秦王又固請捨之尋入秦王幕府從趙郡王孝恭
破開州蠻冉肇則上手敇曰既往不咎向事吾久已
忘之遂平東南地亘萬里武德八年突厥寇太原以
靖為行軍總管與張瑾屯太谷時諸軍不利獨靖以
完軍歸貞觀初以刑部尚書檢校中書令三年轉兵
部尚書為代州道行軍總管率驍騎三千自馬邑直
趨惡陽嶺以逼突厥四年進擊定襄破之獲隋齊王
子楊正道及隋蕭后送于京師可汗脫身遁磧口以
功進封代國公又以靖為定襄道行軍總管引兵襲
頡利牙帳殺其妻義成公主擒頡利以獻斥地自陰
山北至大漠上因大赦天下賜民五日酺拜尚書右
僕射九年破吐谷渾改封衛國公十三年卒冊贈司
徒并州大都督諡曰景武靖為唐勳臣第一高祖嘗
曰使功不如使過果然
婁師德原武人天授初檢校豐州都督儉約率下衣皮
袴每患軍輸不給乃悉屯田積榖百萬兵用饒足無
轉餉和糴之費
盧簡方盧鈞鎮太原表節度府判官會党項羌擾鈞使
簡方督兵乘邊旁河相險集樹堢障自神山至鹿泉
綿三百里扈遏其衝賊不得騁候邏便之累拜大同
軍防禦使大開屯田練兵侈鬭沙陀畏附擢義昌節
度使入拜大僕卿領大同節度久之徙振武軍卒
後晉
吳巒字寶川鄆州盧縣人清泰中為大同節度判官遼
師過雲州節度使沙彥珣出城迎謁為遼所執城中
推巒主州事巒即閉門拒守遼以兵圍之晉高祖立
以雲州入於遼而巒猶守城不下遼師圍之凡七月
高祖義巒所為乃以書告遼使解兵去而召巒為武
寧軍節度副使後殉城於貝州
宋
楊業善戰號無敵雍熙三年副潘美為雲應軍行營都
部署遼人復取寰州業力戰重傷為遼所獲不食三
日死
田重進幽州人太平興國四年從征太原還錄功擢天
德軍節度使雍熙中北征率兵傅飛狐城下伏兵飛
狐南口擒遼驍將大鵬翼及監軍馬贇副將何萬通
并渤海軍三十餘人斬數千級俘獲萬計逐北四十
里連下飛狐靈邱等城進攻蔚州其牙校李存璋等
殺蕭卓琳執耿紹忠率吏民來附會曹彬師不利乃
還卒贈侍中
吕誨開封人仁宗朝進士熙寧初任大同兼交城令𣙜
鹽不廢而民安詳史入名宦
遼
耶律學古字伊遜是裕悦洼之庶孫好學工詩乾亨二
年為彰國軍節度使時南境未靜民思休息乃禁寇
掠以安之會宋將潘美率兵分道來侵學古以軍少
虚張旗幟雜丁黃為疑兵是夜適獨虎峪舉烽火遣
人偵視見敵俘掠村野擊之悉獲所掠物擒其將領
自是學古與潘美各守邊約無侵軼民獲安業以功
為特哩衮卒
邢抱樸應州人好學博古統和四年山西州縣被兵命
抱樸鎮撫之民始安後為南院樞密使卒
張儉宛平人性端慤不事外節統和十四年舉進士第
一調雲州幕官故事車駕經行長吏當有所獻聖宗
獵雲中節度使進曰臣境無他產惟幕僚張儉一代
之寶願以為獻先是上夢四人侍側賜食人二口至
聞儉名始悟召見容止樸野訪及世務口奏三十餘
事由此顧遇特異踐歴清華號稱明幹太平中為大
同軍節度使後仕至太師加尚父封陳王卒
耶律薩喇性忠直沉厚清寧初累遷西南面招討使以
治稱後為耶律伊遜黨誣首被害
蕭蘇克薩圖嚕布部人性沉毅清寧中為彰國軍節度使
咸雍十年以北院樞密副使經略西南邊撒宋堡障
戍以皮室軍上嘉之後為耶律伊遜黨誣告被害與
薩喇胥繪像宜福殿
耶律博廸系出季父房咸雍八年為彰國軍節度使道
宗獵達嚕噶山博迪謁於行宫帝問邊事對曰自應
州南境至天池皆我耕牧之地清寧間邊將不謹為
宋所侵烽堠内移似非所宜道宗然之拜北面林牙
後遣人使宋得其侵地命博廸往定疆界累遷北院
樞密使卒
金
劉樞字居中通州三河人刻意經史登天眷二年進士
為飛狐令蔚州刺史恃功貪汙無所顧忌屬邑皆厭
苦之樞一無所應乃摭以他事繋獄將致之死郡人
有憐樞者導樞脫走訴於朝會廉察使至守倅而下
皆抵罪廢獨樞治狀入優等躐遷奉直大夫仕至中
都路轉運使卒
劉仲洙字師魯順天宛平人大定三年登進士第歴龍
門主簿章宗即位除西京路提刑副使先是田㲄等
以黨罪廢錮者三十餘家仲洙知其冤上書力辨帝
從之乃復㲄官爵而黨禁遂解明昌二年授并王傅
兼知大同府事尋改平陽後為定海軍節度使時仲
洙兄仲淵以罪謫石州仲洙請以萊易石朝廷義而
不許致仕卒仲洙果於從政所在有功績號能吏
劉仲誠宛平人明昌間知大同府誠信剛直治多善政
稱良吏云
完顏守貞希尹孫襲祖穆昆大定二十五年為西京警
巡使世宗愛其剛直授中都左警巡使遷同知西京
留守事御史臺奏守貞治有善狀世宗因謂侍臣曰
守貞勳臣子又有材能全勝其兄守道他日可用也
明昌初拜參知政事進尚書左丞改西京留守四年
召拜平章政事封蕭國公承安元年降授河中防禦
使卒諡肅守貞剛直明亮臧否無少隠故為胥持國
輩所忌竟以直罷後趙秉文上書言君子故相完顏
守貞小人今參知政事胥持國也
伊喇呼喇大定二十六年為彰國軍節度使應州寺僧
與判大宗正事曹王永功有舊將訴事於呼喇求永
功手書為地呼喇得書奏之上謂宰臣曰水功以書
囑事呼喇此雖細微不可不懲凡人小過不懲遂至
大咎有犯必懲庶幾能改是亦教也皆曰今用法無
私臣下敢不敬畏於是永功解職
完顔阿錫克宗室子好學問襲北京路筈栢山明安聽訟
明決人信而愛之察廉能除彰國軍節度副使及改
上京留守判官提刑司奏彰國軍治狀遷同知率賓
路節度事仕至河南統軍使卒
烏凌阿暉明德后兄除富僧格羣牧使謹畜牧不事遊
宴孳產蕃息進秩改特默羣牧使大定時遷都點檢
卒
元
劉伯林濟南人好任俠善騎射金末為威寧防城千戸
壬申太祖圍威寧伯林以城降即以金都提控原職
授之命𨕖士卒為一軍招降山後諸州太祖北還留
伯林屯天成遏金兵前後數十戰進攻西京錄功賜
金虎符克西京留守兼兵馬副元帥戊寅從攻下太
原平陽己卯破潞絳及火山聞喜諸州縣時欲徙聞
喜民實天成伯林以北地人艱食力爭止之部曲俘
獲萬計悉縱之在威寧十餘年務農積榖與民休息
隣境凋瘵而威寧獨為樂土語人曰吾聞活千人者
後必封吾所活何啻萬餘人子孫必有興者辛巳以
疾卒累贈太師封秦國公諡忠順
蘇克齊喇氏使金不辱命賜護駕士五人昔使過崞州
崞人盜殺其良馬兼以崞民賜之乙未為山西大達
嚕噶齊回回六人將誅力言其可恕至雲中皆釋之
後有至大官者其寬大愛人多類此卒封宣寧王謚
忠襄
張思明字士曕家輝州皇慶五年除西京宣慰使嶺北
戍士多貧歲凶相挺為變思明恩威並行邊境乃安
王居禮字子敬泰定間知應州修學開渠著有善績
韓浩宜都元帥兼應州彰國軍節度使善附循士卒一
軍傾心又愛護百姓性持正人不敢干以私至今土
人猶知有韓元帥云
崔敬字伯恭惠州人至元六年僉山北廉訪司事按部
宣寧有李秀坐造偽鈔連數千人皆與秀不相識敬
疑而讞之秀曰吾以訓童子為業捶楚之下不敢不
誣服耳敬訽知始謀者乃大同王濁十餘年事不泄
而有司誤以李秀為王濁也移文至大同果得王濁
為真造偽鈔者人皆傳頌之
孫德謙河南睢州人任中書省歴大同行省平章事明
兵既克大都元主已北行徐達遣將圍大同德謙嬰
城固守自知力不能支乃手書自決作詩數章詞義
激烈城陷不屈死
明
章存道龍泉人御史中丞溢之子也溢集義兵存道撫
其衆遂成練卒授處州衛指揮副使洪武三年守平
陽轉左衛指揮同知己從湯和北伐守哈墩不刺營
五年從和征陽和遇敵於斷頭山力戰死之
譚廣字仲宏丹徒人領神機營馬獨肥時號譚家馬從
征迤北充驍騎將軍十一年練軍山西十二年從征
九龍口為前鋒賊數萬憑崖廣以神箭萬人射之死
者無算乘勝夾擊賊大敗論功晉都督僉事後鎮宣
府二十年稱名將封水寧伯卒諡襄毅
鄭允先天台人洪武間任渾源州仁愛有學公暇即詣
學與諸生講論經史歲餘閭閻充足俗尚醇厚士風
興起立祠祀之
陳立誠洪武間知應州創建悉出經畫諸務皆由措置
改築城池移修廟學規模弘遠永為依賴
張文煥洪武間任白祥鎮巡檢忠勇有清操敵騎逼邊
文煥率弓兵二百人奮勇徑進中流矢歿妻聞之亦
自縊以殉遺子一貧不能自活召至京師以父俸給
之
王達善江南無錫人洪武間任大同府訓導學問淵博
氣度和雅馭諸生恩義兼至稱經人兩師嘗著天游
小藁梅花百咏後累官翰林學士
陳質建文初以參將守大同中軍都督同知助宋忠保
懷來忠敗退守大同代王欲舉兵應燕質持之不得
發燕師攻大同堅守不下蔚州廣昌附於燕旋復取
之永樂初被害
王士嘉字道亨武城人建文中繇國子生除大同山陰
知縣善決疑獄有齎錢百緡卧樹下失之者士嘉曰
此樹為祟吾將治之趨駕出士民傾城往視偵不往
者果得盜代王内藏失物戸扄如故士嘉曰此必狙
公教狙竊之乃陳幣於庭呼羣狙過伺而觀之果有
狙攫去詰其主皆服人以為神後為禮部右侍郎致
仕卒
鄭亨合肥人嗣大興左衛副千戶靖難兵起從破紫荆
關掠廣昌取蔚州直抵大同封武安侯仁宗初拜征
西前將軍鎮大同墾田積榖邊備繕完自是大同希
寇患宣德間再鎮大同轉餉宣府招降酋長四十九
人請于朝厚撫之歸附者相屬九年卒亨嚴肅重厚
善撫士恥掊克大同鎮守中官撓軍政據理裁正其
人不悅然其卒也深悼惜之贈漳國公諡忠毅
王良永樂間以戶部主事來督大同軍餉甚有威信大
為邊士所服
周郁濟南人永樂間知渾源州時旱蝗郁齋沐虔禱蝗
飛出境川南有虎傷人郁牒于神是夜虎果入籠中
後陞荆州知府所在民有餘思
羅亨信字用實東莞人永樂二年進士宣德中為御史
清軍山西有聲有薦其堪方面者命食按察僉事俸
待遷正德中以右僉都御史巡撫宣府大同汰諸衛
冗官老弱者四百八十餘人參將石亨請簡大同民
三之一為軍亨信奏止之晉右副都御史巡撫如故
時遣官度二鎮軍田一軍八十畝外悉徵稅五升亨
信言永樂時詔邊軍盡力墾田毋徵稅陛下復申命
之今奈何忽為此舉塞北諸軍防邊勞苦無他生業
惟事田作每歲自冬徂春迎送瓦刺使臣三月始得
就田七月又復刈草八月以後修治關梁計一歲中
曾無休暇況邊地磽瘠霜早收薄若一收稅則民不
復耕必致竄逸上納其言景帝初晉左副都御史致
仕卒
周安鳳陽人襲振武衛指揮僉事宣德間從征交趾奮
勇深入殺賊數十人賊益衆圍之格鬭死于陣弟讓
等十二人俱戰死事聞憫其忠遣進士王奎諭祭
李儀涿州人以薦舉進英宗初始設諸邊廵撫僉都御
史丁璿方督大同宣府軍儲而儀以右僉都御史巡
撫其地盛有所建置號令一新時欲遣方政楊洪襲
迤北諸部儀乞勅政等無窮追不納督糧參政劉璉
不職儀劾之璉亦誣儀適參將石亨欲奏鎮守中官
郭敬罪先咨儀儀誤緘咨牒于核餉主事文卷中戶
部以聞亨敬遂相訐命儀璉自陳而切責敬等璉止
停俸二歲儀雖引罪自負其直詞頗激被劾下吏瘐
死儀居官廉謹邊人素德之建昭德祠以祀璿上元
人永樂中進士繇御史擢居是職後為副都御史卒
所至有政聲
魏源字文淵建昌縣人永樂四年進士累遷刑部尚書
正統二年命往大同宣府督察諸將便宜從事源按
行天城朔州諸險要令將吏分守免屯軍租一年儲
火器為邊備諸依權貴避役者悉括歸伍邊務脩飭
後致仕卒
陳懷合肥人襲父職正定副千戶永樂中晉都指揮使
涖山西都司事正統二年以左都督鎮大同時漠北
人進貢者日給廩餼為軍民害言子朝得減省後封
平鄉伯死于土木贈侯諡忠毅
盧睿字仲思婺之東陽人永樂辛丑進士為御史廉正
明決正統丁巳陞右僉都御史巡撫宣大嚴法令剗
蠧弊節費廣儲摧強撫弱時北部入貢勢頗張慮其
包藏禍心上疏言馭遠之道在恩威相濟辛酉改命
參贊寧夏軍務以疾歸性孝友廉介見義勇為家無
餘資而貧困者多賴之
李福真寧人由監生任大同同知英宗北狩時福冒險
進貢久無怠志回鑾日陞本府知府進陞參政仍管
府事
李隆字彥平和州人襲父濬襄城伯雄偉有將略讀書
好文論事侃侃正統十一年巡邊大同賜寶刀一申
飭戒備内外凛凛訖還不戮一人明年卒
郭登字元登武定侯英孫好談兵工詩明武將無及者
正統十四年車駕北征扈從至大同拜都督僉事充
參將佐總兵官劉安鎮守及旋師登告學士曹鼐等
駕宜入紫荆關王振不從遂及於敗時大同軍壘蕭
條城門盡閉人心洶洶登慷慨奮勵修城堞繕兵械
撫循士卒弔死問傷親為裹創傅藥曰吾誓與此城
共存亡矣也先擁駕至閉門不納英宗遣人謂登曰
朕與登有姻何拒朕若是登奏曰臣奉命守城不知
其他景帝初晉都督同知充副總兵尋代安為總兵
官也先入將所部入援先馳蠟書奏奏至敵已退上
褒荅之晉右都督却敵城下上用兵方略十餘事景
泰元年春敗敵於沙窩以八百騎破數千人封定襄
伯四月又敗寇於土城六月再却寇鎮守中官陳公
與登搆上遣人代公還登愈感奮及英宗還代王頌
登功云有自敵中來者言其初計欲取大同為巢穴
故數來攻及每至輙敗有一營數十人不還者敵氣
懾遂奉駕還乞降勅奬勞兵部言登已封伯乃止二
年以老疾乞休舉石彪自代不許時沈固在大同久
事多廢登劾奏之而薦尚書楊寧布政使年富又言
大同既有御史又有廵按御史僉都御史任寧宜止
巡撫宣府上悉從之遂以富代固而徹固及寧還總
兵孫鏜與登互訐詔切責鏜已勅登與鏜兩戒之秋
以疾召還成化中提督十二團營卒贈侯諡忠武登
為將兼智勇紀律嚴明料敵制勝動合機宜詳武事
黃彪平樂人正統間以舉人知應州賑濟有方催徵不
擾祀名宦
霍瑄字廷璧鳳翔人繇鄉舉入國學授大同通判用薦
就擢知府也先擁英宗至城下瑄與理餉侍郎沈固
等出謁奉命括金帛充犒固悉所有獻之已而復至
郭登成嚴弗應瑄號泣從水竇匍匐出叩馬嗚咽衆
露刃叱之不為動因獻英宗服物出金帛犒軍英宗
嘉歎密諭瑄與登堅守瑄還也先數出沒大同渾源
伺軍民樵采脫歸者率傷殘瑄具為奏老弱聽暫徙
發粟賑而所留城守丁壯除賦役秩滿當遷鎮巡諸
臣乞留詔加山西右參政仍治府事英宗復位德瑄
及固徵拜瑄工部右侍郎而固亦以石亨薦起為戶
部尚書既而巡撫上瑄治行賜誥旌異瑄在大同時
巡撫年富被逮瑄資其家還里為鎮守太監韋力轉
所惡撻之十餘瑄至是以聞且言力轉每宴輒用妓
樂服御僭侈強取部民女為妾力轉被逮訐瑄上兩
釋之瑄後致仕卒
許貴字用和江都人襲父成永新伯以武進伯朱冕薦
為山西行都司督操大同諸衛士馬久之守備大同
西路也先入從石亨戰陽和渡口敗績貴力戰得還
時貴當敵衝人心尤洶懼激戰士以忠義敵來擊敗
之晉都指揮使景泰元年春充右參將敵寇威遠追
敗之蒲州營奪還所略人畜敵萬騎逼城下禦却之
再遷都督同知大同乏馬命求民間得八百餘匹所
司不給直貴為請乃予之嘗募死士入敵壘劫馬百
餘悉畀戰士皆樂為用分守中官韋力轉淫虐衆莫
敢言貴獨劾奏三年還京天順五年卒
年富字大有懷遠人本姓嚴後訛為年以會試副榜注
銓景泰二年為右副都御史巡撫大同提督軍務時
經喪敗法度廢弛叢弊尤甚富一意拊循奏免秋賦
罷諸州縣稅課局停太原民之轉餉大同者武清侯
石亨武安侯鄭宏武進伯朱瑛令家人領官庫銀帛
糴米實邊多所乾没富首請按治詔宥亨等抵家人
罪亨慮久雨壞關城潛遣卒十餘人行視卒遂越關
抵大同富復劾亨專擅亨輸罪已削襄垣王府菜戶
又杖其厨役之署教授事者已又劾分守中官韋力
轉參將石彪及山西參政林厚罪豪家愈側目相與
摭富罪巡按御史白其誣遂不問當是時富威名重
天下而當事大臣于謙等力保持之故得行其志母
憂詔乘傳奔喪起復視事七年富上言往時諸邊雖
設鎮守監鎗内官其數猶少自土木變後諸邊悉增
如陽和天城諸處一城二人擾民殊甚今邊務稍寧
請減汰格不行又言洪武定制軍官私罪牧贖惟笞
則然杖卽降授徒流俱充軍律明甚今屢變更犯贓
者輕皆復職重惟立功刑不足懲更無顧憚此皆法
官過也於是廷議流徒輸贖如故惟于本衛差操不
得復領軍矣英國公張懋及鄭宏各置田莊于邊境
歲役軍耕種富劾之還軍于伍天順元年革巡撫官
富亦罷歸頃之石彪以前憾誣劾富逮下詔獄李賢
稱富能袪弊上曰此必彪為富抑不得遂共私耳已
而事果無驗令致仕後召任戶部尚書卒諡恭定
胡貞扶風人先知永和景泰間擢應州買牛給耕雪冤
除獄政聲益茂祀名宦
章綸桐城人景泰中以給事中謫應州判擢本州洞達
治理案無留牘敏練仁恕有功地方歴官參政
李秉字執中曹縣人正統元年進士天順中復設巡撫
大臣薦秉才以右僉都御史撫大同都指揮孫英先
以罪貶秩還衛總兵李文妄行詔令復職秉至即斥
之裨將徐旺領騎卒操練秉以旺不勝任解其官怨
謗紛起會天城守備中官陳例久病秉請易以羅付
責專擅徵下詔獄指揮門達訊之斥為民憲府時起
左都御史成化二年秋命自遼東抵大同整飭邊備
更將帥申軍令而還未幾命為總督數破敵勞以羊
酒賜麒麟服加太子少保入為吏部尚書致仕卒贈
太子太保諡襄敏
王宇字仲宏祥符人童丱時日記萬言巡撫于謙奇之
登正統四年進士天順二年為右副都御史巡撫宣
府命兼撫大同石亨及從子彪驕恣大同其舊鎮地
徵索尤横宇抗疏論其奸乞置之法疏雖不行聞者
敬憚督餉郎中楊益不能備芻藁為宇所劾戶部庇
之宇並劾尚書沈固等皆輸罪晉大理卿卒
王越字世昌濬縣人善射有大略登景泰二年進士天
順七年大同巡撫韓雍召還上難其代喟然曰安得
如雍者而任之李賢因薦越召入見上喜其岸異即
擢右副都御史以行甫至遭母憂奪情視事越乃繕
器甲簡卒伍修堡砦為經久計成化三年寇入塞督
將士禦却之秋兼巡撫宣府五年冬寇入河套延綏
巡撫王銳請濟師詔越帥師赴之破寇六年正月還
尋復援延綏晉左副都御史又晉右都御史七年越
以方西征辭大同巡撫詔聽之十六年出師援榆林
越提督軍務與太監汪直將輕騎循塞垣而西至大
同聞敵帳在威寧海子乃盡選宣大兩鎮兵二萬出
孤店潛行至猫兒莊分數道值大風雨雪晦暝進至
威寧寇猶未覺掩擊大破之斬首四百三十餘級獲
馬駝牛羊六千封威寧伯十七年復與直帥師出大
同適寇入掠追擊至黑石崖擒斬百二十餘人獲馬
七百匹晉太子太傅五月大同總兵官孫鉞卒即命
越代之而以直總鎮宣大後加少保兼太子太傅卒
贈太傅諡襄敏
賈節城武舉人天順間知應州存心寬恕為政慈祥人
皆悅服祀名宦
鄭寧字志道祥符人正統間進士由主事累官四川右
布政擢太僕寺卿成化間遷左僉都御史巡撫宣府
時盛暑築城堡工役數千人天久旱有司祈禱莫應
寧曰此勞民弗息之徵也乃下令罷役是夕天大雨
穡事有秋邊人胥悅以内艱歸遣官諭祭奪情起復
供職固請終制不允再至鎮軍民咸迎拜喜曰我公
來矣逾年移大同寧在邊七年疆場無事延見境内
士大夫咨詢民瘼次第舉行以疾致仕三上始得請
其歸也囊無餘貲閒居十四年服食淡泊數至匱乏
詔有司歲給米四十石弘治間卒
陳夀字本仁其先新淦人籍寧遠衛成化八年進士授
戶科給事中視宣大邊防劾去鎮守中官不檢者仕
至刑部尚書致仕卒
余子俊字士英青神人景泰二年進士成化二十年以
戶部尚書太子太保兼左副都御史總督大同宣府
軍務冬還朝二十一年復出行邊先是子俊巡撫延
綏東起清水營西抵花馬池延袤千七百七十里咸
鑿崖築墻掘塹其下連續不絶每二三里置敵臺崖
砦為巡警之所又於崖砦空處築短墻横一斜二如
箕狀以瞭敵避射凡築城堡十一邊墩十五小墩七
十八崖砦八百十九役軍四萬人不三月而城牆内
地悉分屯墾及巡歴宣大請以延綏邊牆法行之宣
大因歲歉而止比復出銳欲行之言東起四海冶西
抵黃河延袤千三百餘里舊有墩百七十應增築四
百四十墩高廣皆三丈計役夫八萬六千數月可成
詔明年四月即工而歲比不登上下難之子俊又欲
責成於邊臣而已不親其事謗議遂起至冬疏請還
改左都御史巡撫大同中官韋敬讒子俊假修邊多
侵耗命工部侍郎杜謙勘之敬又核子俊私恩怨易
將帥下兵部覈侍郎阮勤等為白命謙并按問而中
朝多欲傾子俊子俊危甚謙還奏易置將帥如勤等
言所費無私然為銀百五十萬米菽二百三十萬二
十二年二月遂落太子太保致仕去二十三年上悟
子俊無罪而修邊功不可泯復召為兵部尚書弘治
二年卒贈太保諡肅敏子俊嘗曰大臣謀國當身任
利害豈得遠怨市恩為自全計其所修邊垣迄為數
世利云
李敏字公勉襄城人景泰五年進士成化時歴山西右
布政使累擢右副都御史巡撫大同敵騎出沒塞下
掩殺墩軍敏伏壯士突擒之修治垣塹敵不敢犯大
同居極邊孔廟無雅樂敏上奏獲頒賜焉居三年召
為兵部右侍郎累遷戶部尚書先是敏在大同見山
東河南轉餉至者道遠耗費乃會計歲支外悉令輸
銀民輕齎易達而將士得以其贏治軍裝交便之至
是并請畿輔山西陜西州縣歲輸糧各邊者每糧一
石徵銀一兩以十九輸邊依時值折軍餉有餘則召
糴以備軍興上從之自是北方之稅皆折銀繇敏始
也弘治四年歸卒贈太子少保諡恭靖
孫洪字伯大山東昌邑人景泰間進士授兵部主事成
化間歴陞河南參政左右布政使遷右副都御史巡
撫大同以威寧海子之捷進左副都御史食正二品
俸尋巡撫河南後為周府儀賓劉宣所訐致仕去蓋
王府怨之實非其罪
胡汝礪寧夏人成化中進士累官知大同府鎮守中官
不檢下繩之急中官怒汝礪即移疾求去吏部惜其
才固留之繇是益發舒敢任事官至兵部尚書卒
孫博字約之景州人成化中北部犯大同太監汪直與
都御史王越保國公朱永將團營軍北伐博以紀功
從先是博為給事嘗疏論直直恚甚至是請以為從
或危之博曰諫吾職也死生榮辱吾命也將安避乎
既抵大同每出戰輒令隨營博意氣峭拔兜鍪繡襖
馳突萬衆間如健將間聚議機宜益侃侃雄辨久之
直亦敬服師還論功遷山西按察使僉事致仕歸復
疏論本州知州馬某貪虐狀為所毒馬尋伏誅
丘璐字仲玉蘭陽人陵子成化壬辰進士由給事中累
遷至山西布政司左參政分守大同沉靜博學建白
施設多中民隠病卒於官家無餘貲歸無室處人以
是高之
蕭智寶雞舉人成化間知應州才稱果斷政尚清明丈
土地民畏如神厚學校士服其訓祀名宦
張文質扶風人成化間以舉人知渾源州時有妖狼為
祟牒城隍攝狼至磔于南墠之右歲旱禱雨立應他
邑歲歉渾源獨稔調知澤州民思之為立碑
汪昱延慶州人成化間以舉人知應州持身清素居官
公恕民安事妥吏畏弊絶祀名宦
于璧新城人成化間以舉人任渾源州學正學富才優
教嚴品肅集諸生號舍朝夕啓廸人才極一時之盛
徵拜御史
陳梁涇陽人成化中以舉人任渾源知州地有恒山素
禁樵採梁奏弛禁民獲利南人充大同軍役不服水
土多死者梁上其狀遂各調本土衛所軍民圖像祀
焉陞戅州同知
蔣琬江都人定西侯貴孫嗣侯成化中督十二團營兼
總神機營上言大同宣府諸塞下腴田無慮數十萬
悉為豪右所占請遣給事御史按覈定其科額時不
盡行十三年帥京軍防秋大同宣府陳機宜十餘事
皆報可累加太保卒諡毅敏
劉璽字廷玉遷安人襲開平衛指揮使習兵書善騎射
充右參將分守陽和勅部兵三千訓肄聽調成化十
六年從王越征威寧海子晉都指揮使十八年戰黑
石崖有功晉署都督僉事遷大同副總兵十九年秋
亦思馬因入璽守懷仁聞總兵官許寧失利亟還兵
援大呼陷陣與子鵬力戰圍乃解以功予實授尋以
右副總兵分守代州兼督偏頭諸關請易鎮守總兵
銜上曲從之弘治中佩征西將軍印卒連呼殺賊而
暝
劉寧字世安山陽人襲永寧衛指揮使成化十八年為
左參將分守陽和成化十九年秋亦思馬因圍大同
總兵官許寧於夏米莊寧援兵至敵乃退無何復入
掠寧將兵三千連敗之聚落站白登柳林小鵓鴿峪
時諸將多失利許寧以下獲罪寧超薦都督同知改
左副總兵協守大同與偏頭關總兵周璽並著功北
邊稱名將時入貢數萬人懷異志寧率二十騎直抵
其營衆駭愕有部長勒馬引弓出寧前下馬與諸部
長坐舉策指畫宣威德一人語不遜寧摑其面奮臂
起其長叱之退寧復坐與語呼酒勸飲皆感悟卒如
約弘治十三年大同告警命為副總兵從平江伯陳
銳禦之銳無將略與寧不協止毋戰坐停半俸閒住
尋還全俸卒贈廣昌伯
謝綬字朝章朝城人成化甲辰進士授任邱令歴陞都
察院右僉都御史巡撫大同時也先旃廬百餘里葆
聚塞下數入侵盜綬至鎮簡練軍實墾田殖榖威名
流聞部落遠徙不敢近塞又設伏險阨寇騎零抄出
入輒要擊之日對將吏商軍務方略夜治文書按圖
籍指畫山川險易及寇中曲折皆如身履好撫卹士
卒調給芻糧燕犒無不周至屢奉璽書褒美以勞成
疾卒於軍府訃聞詔守臣臨祭如法
歐信字孚先薊州人成化甲辰進士修幹美儀邊幅整
峻以郎中督餉大同增置東大有倉乘賤易粟備用
歲積至五十萬石歴陞右副都御史巡撫大同始至
即選將訓兵綜理屯牧修舉廢墜未逾年卒
許進字季升靈寶人成化二年進士弘治元年為右僉
都御史巡撫大同小王子久不進貢遣使千五百餘
人欵關進以便宜納之請於朝詔許五百餘人至京
師已而屢侵邊進被劾不問尋復窺邊進整軍待之
新寧伯譚祐以京軍援寇乃遁去又乞通貢進再為
請上許之時大同士馬盛強邊防修整貢使每至闕
率下馬脫弓矢入館俛首聽命無敢譁會進與分守
中官石岩相訐岩徵還進亦謫兖州知府十三年火
篩大舉犯大同邊將屢敗勅進與太監金輔平江伯
陳銳率京軍禦之進仕至吏部尚書致仕卒贈太子
太保諡襄毅
張文燧遷安人弘治間以監知馬邑縣忠厚誠實吏畏
民懷致仕歸士民思之
石玠字邦秀藁城人成化末與弟珤同舉進士弘治中
為御史出覈大同軍儲條奏悉中機宜正德中為右
副都御史巡撫大同後官至戶部尚書歸卒玠有操
行居官亦持正
薛敬之字顯思渭南人從蘭州周蕙游以歲貢生入國
學與同舍陳獻章並有盛名成化末為應州知州課
績為天下第一弘治九年遷金華同知致仕卒
史琳字天瑞成化丙戌進士性坦夷宏豁不設崖岸喜
談兵為給事巡按多建白三為提督初赴宣府大同
值寇退治兵食以防其後尋以捷聞弘治乙丑宣府
失利劇命出師琳與大帥分駐宣府大同諸路斬獲
以百計捷再上褒諭如初特命中官迎勞於關錫賚
甚厚終都察院右都御史卒於官贈太子太保賜葬
祭
洪漢字天章號雲一成化壬辰進士任部曹甚風厲歴
陞右副都御史巡撫大同參贊軍務撫恤軍民搜剔
蠧弊風紀振而邊境肅然上疏極言便益地方八事
而增守備以專責任演神機以期實用置方田以遏
北騎寬住俸以惜逃官尤為八事中切要者因觸忤
中官回籍
王獻臣字敬止其先吳人籍錦衣衛弘治六年進士為
御史巡大同邊還言自威遠失利士無戰心今復令
修築邊垣豈勝畚鍤勞宜量修要害悉罷其餘且亟
正諸將姚信陳廣閉營避寇及馬昇王杲秦恭喪師
罪悉蠲大同延綏旱傷逋賦以寬軍民多獲允東厰
以非理訐奏遂杖謫人皆冤之終知縣
楊志學字遜夫徐州人弘治六年進士巡撫大同邊人
愛之累官刑部尚書卒諡康惠
李介字守貞高密人成化五年進士歴兵部左侍郎弘
治十年寇謀犯大同命兼左僉都御史往督軍餉且
經略之比至寇已退乃大修戎備察核官田牛具錢
還之軍以其資償軍所逋馬價邊人咸悅先後條上
便宜二十事卒贈尚書
劉大夏華容人俶儻有大略持正不撓弘治十年大同
行師乏糧大夏以戶部侍郎出經畫之或曰北邊糧
草半屬京貴子弟公剛介此行恐取禍大夏曰處天
下事以理不以勢定天下事在近不在遠候至彼圖
之既至詢咨父老得其要領揭榜通衢云某倉缺糧
若干石每石給官銀若干凡境内外官員客商願輸
者米自十石以上草自百束以上聽即中貴子弟不
禁也不兩月倉場有餘積家有餘財邊事賴之尋為
兵部尚書卒諡忠宣
山西通志卷九十三
