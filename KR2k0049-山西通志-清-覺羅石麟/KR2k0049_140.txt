山西通志卷一百四十
人物(四十)(文苑五)
絳州
漢
司馬談龍門人父喜為五大夫談學天官於唐都受易
於楊何習道論於黃子仕建元元封之間為太史令
掌天官不治民元封元年武帝始建漢家之封而談
留滯周南不得與從事發憤且卒子遷適使巴蜀返
見談於河雒之間談執遷手而泣曰予先周室之太
史也自上世嘗顯功名虞夏典天官事後世中棄絶
於予乎女復為太史則續吾祖矣今天子接千歲之
統封泰山而予不得從行是命也夫予死爾必為太
史為太史毋忘吾所欲論著矣且夫立身揚名於後
世以顯父母此孝之大也自獲麟以來四百有餘歲
而諸侯相兼史記放絶今漢興海内一統明主賢君
忠臣義士予為太史而不論載廢天下之文予甚懼
焉爾其念哉遷俯首流涕曰小子不敏請悉論先人
所次舊聞不敢闕乃卒談號太史公嘗愍學者不達
其意而師誖爰論隂陽儒墨名法道德六家要指焉
司馬遷談子生龍門耕牧河山之陽年十歲誦古文二
十而南游江淮上會稽探禹穴窺九疑浮沅湘北涉
汶泗講業齊魯之都觀夫子遺風鄉射鄒嶧阮困蕃
薛彭城過梁楚以歸仕為郎中奉使西征巴蜀以南
略卭筰昆明還報命而談卒三歲遷復為太史令號
太史公紬史記石室金匱之書五年而當太初元年
十一月甲子朔旦冬至遷曰先人有言自周公卒五
百歲而有孔子孔子至於今五百歲有能紹而明之
正易𫝊繼春秋本詩書禮樂之際意在斯乎意在斯
乎小子何敢讓焉上大夫壺遂曰孔子作春秋垂空
文以斷禮義當一王之法今夫子所論欲以何明遷
曰余聞之先人虙戲至純厚作易八卦堯舜之盛尚
書載之禮樂作焉湯武之隆詩人歌之春秋采善貶
惡推三代之德褒周室非獨刺譏而已也漢興已來
至今天子獲符瑞封禪改正朔易服色受命於穆清
澤流罔極海外殊俗重譯款塞請來獻見者不可勝
道臣下百官力誦聖德猶不能宣盡其意且士賢能
矣而不用有國者之恥也主上明聖德不布聞有司
之過也余掌其官廢明聖盛德不載滅功臣賢大夫
之業不述墮先人所言罪莫大焉余所謂述故事整
齊其世𫝊非所謂作也於是論次其文七年而遭李
陵之禍幽於縲紲乃喟然而嘆曰是余之罪夫身虧
不用矣退而深維曰夫詩書𨼆約者欲遂其志之思
也卒述陶唐以來至於麟止自黃帝始又嘗從孔安
國問古文尚書載堯典禹貢洪範微子金縢諸篇多
古文說其自序曰惟漢繼五帝末流接三代絶業周
道既廢秦撥去古文焚滅詩書故明堂石室金匱玉
版圖籍散亂漢興蕭何次律令韓信申軍法張蒼為
章程叔孫通定禮儀則文學彬彬稍進詩書往往間
出自曹參薦蓋公言黃老而賈誼鼂錯明申韓公孫
弘以儒顯百年之間天下遺文故事靡不畢集太史
公仍父子相繼纂其職曰於戲余惟先人嘗掌斯事
顯於唐虞至於周復典之故司馬氏世主天官至於
余乎欽念哉網羅天下放失舊聞王迹所興原始察
終見盛觀衰論考之行事略三代錄秦漢上記軒轅
下至於兹著十二本紀既科條之矣並時異世年差
不明作十表禮樂損益律歷改易兵權山川鬼神天
人之際承敝通變作八書二十八宿環北辰三十輻
共一轂運行無窮輔弼股肱之臣配焉忠信行道以
奉主上作三十世家扶義俶儻不令已失時立功名
於天下作七十列𫝊凡百三十篇五十二萬六千五
百字為太史公書序略以拾遺補藝成一家言協六
經異𫝊齊百家雜語藏之名山副在京師以竢後聖
君子而十篇缺有錄無書遷既被刑為中書令尊寵
任職故人益州刺史任安子遷書責以古賢臣之義
遷報曰鄙没世而文采不表於後又曰草創此書惜
其不成是以就極刑而無愠色蓋其雅忘也遷卒後
書稍出宣帝時外孫平通侯楊惲祖述其書遂宣布
焉王莽時封遷後為史通子
晉
裴頠字逸民河東聞喜人秀子弘雅有遠識博學稽古
御史中丞周弼見而嘆曰頠若武庫五兵縱横一時
之傑也賈充即頠從母夫表頠才德英茂詔襲爵固
讓不許太康二年徵為太子中庶子遷散騎常侍惠
帝初轉國子祭酒兼右軍將軍初頠兄子憬為白衣
頠論述世勲賜爵高陽亭侯楊駿黨左軍將軍劉豫
遇頠問太傅所在頠紿之遂委而去尋詔代豫領左
軍將軍屯萬春門及駿誅以功當封武昌侯頠請封
憬不聽累遷侍中奏修國學刻石寫經皇太子既講
釋奠祀孔子飲饗射侯甚有儀序頠通博多聞兼明
醫術又上言宜改諸度量若未能悉革可先改太醫
權衡不能用樂廣嘗與頠清言欲以理服之而頠辭
論豐博廣笑而不言時人謂頠為言談之林藪頠請
增崇謝淑妃位號仍啟增置後衛率吏給三千兵於
是東宮宿衛萬人遷尚書侍中如故加光禄大夫每
授一職未嘗不殷勤固讓頠與司空張華侍中賈模
議廢賈氏華模不同謀遂寢頠乃旦夕勸說從母廣
城君令戒諭賈氏親待東宮而已遷尚書左僕射侍
中如故頠雖賈氏親屬然雅望素隆四海不謂以親
戚進也惟恐其不居位俄復使專任門下事固讓不
聽頠上言賈模適亡復以臣代崇外戚之望彰偏私
之舉后族何常有能自保皆知重親無脱者也然漢
二十四帝惟孝文光武明帝不重外戚皆保其宗豈
將獨賢實以安理故也昔穆叔不拜越禮之饗臣亦
不敢聞殊常之詔又表云咎繇謨虞伊尹相商呂望
翊周蕭張佐漢咸播功化光格四極暨於繼體咎單
傅說祖已樊仲亦隆中興或明揚側陋或起自庶族
豈非尚德之舉以臻斯美哉歴觀近世不能慕遠溺
於近情昔疏廣戒太子以舅氏為官屬前世以為知
禮况朝廷何取於外戚正復才均尚當先其疏者以
明至公漢世不用馮野王即其事也表上皆優詔敦
譬時以陳凖子匡韓蔚子嵩並侍東宮頠諫曰東宮
之建所與游接宜用成德童子侍從非光闡遐風之
弘理也愍懷廢頠與張華苦爭不從頠深患時俗放
蕩不尊儒術何晏阮籍素有高名口談浮虚不遵禮
法至王衍之徒聲譽大盛位高勢重不以物務自嬰
遂相放效風教陵替乃著崇有之論以釋其蔽王衍
等攻難交至並莫能屈又著辯才論古今精義皆辨
識焉初趙王倫諂事賈氏頠甚惡之倫數求官頠與
張華復固執不許倫欲先除朝望因廢賈氏遂遇害
年三十四二子嵩該徙帶方倫誅追復本官改葬以
卿禮諡曰成嵩嗣爵為中書黃門侍郎荀綽稱其有
父祖風該出後從伯&KR2079;為散騎常侍並為乞活賊陳
午所害
裴綽字季舒徽少子器宇宏曠官至黃門侍郎長水校
尉子遐善言玄理音辭清暢泠然若琴瑟嘗與河南
郭象談論一坐嗟服又嘗在平東將軍周馥坐與人
闈棋馥司馬行酒遐未即飲司馬曳遐墮地遐徐起
還坐顔色不變復碁如故其性虚和如此東海王越
引為主簿後為越子毗所害
南宋
裴松之字世期河東聞喜人祖昧光禄大夫父珪正員
外郎松之博覽墳籍立身簡素年二十拜殿中將軍
義熙初為故鄣令在縣有績入為尚書祠部郎表陳
諸欲立碑者宜悉令言上為朝議所許然後聽之庶
可防遏無徵顯彰茂實由是普斷宋武帝領司州刺
史為州主簿轉中從事行州事宋國初建武帝敇毛
德祖曰裴松之廊廟之才不宜久居邊務今召為太
子洗馬與殷景仁同可令知之時議立五廟樂松之
言妃臧氏廟宜與四廟同除零陵内史徵為國子博
士元嘉三年兼散騎常侍使湘州甚得奉使之義論
者美之轉中書侍郎上使注陳壽三國志松之鳩集
𫝊記廣增異聞既成奏之上覽之曰裴世期為不朽
矣出為永嘉太守勤恤百姓吏人便之後為南琅邪
太守致仕拜中散大夫尋為國子博士進太中大夫
使續成何承天國史未及撰述卒著文論及晉記並
行於世
裴駰松之子南中郎參軍注司馬遷史記行於世
南齊
裴昭明駰子少𫝊儒史之業宋泰始中為太學博士時
議太子婚納徵用玉璧虎皮昭明曰禮納徵儷皮鄭
注云皮為庭實鹿皮也晉太子納妃注以虎皮二太
元中公主納徵虎豹皮各一此豈謂婚禮不祥王公
之羞故取虎豹文蔚以尊其事虎豹雖文而徵禮所
不言熊羆雖古而婚禮所不及珪璋雖美或為用各
異今宜凖經誥凡諸僻謬一皆詳正於是參議加珪
璋豹熊羆皮各二元徽中出為長沙郡丞罷任刺史
王藴之曰卿清貧必無還資湘中人士有須一禮之
命者我不愛也昭明曰下官忝為郡佐不能光益上
府豈以鴻都之事仰累清風歴祠部通直郎齊永明
三年使魏武帝曰使還當以一郡相賞還為始安内
史郡人龔元宜以玉印玉板惑衆前後太守敬之昭
明付獄案罪及還甚貧罄武帝曰裴昭明罷郡無宅
不知古人誰可比遷射聲校尉九年復北使建武初
為安北長史廣陵太守代還昭明歴郡皆清勤常曰
人生何事聚畜一身外亦復何須子孫若不才我聚
彼散若能自立不如一經故終身不事産業中興二
年卒
梁
裴子野字幾原昭明之子生而失母九歲祖母殷氏亡
泣血哀慟家人異之少好學善屬文仕齊江夏王行
參軍父寢疾禱請備至涕泗霑濡父夜夢見其容且
召視如夢俄而疾間以為孝感命著孝感𫝊固辭及
居父喪墓草為枯白兔白鳩馴擾其側梁天監初尚
書僕射范雲將表之會雲卒不果子野於樂安任昉
為從中表獨不至門久之始兼廷尉正同僚代署名
奏不允從坐免或勸言之笑曰雖慙柳季之道豈因
訟以受服終無恨意中書郎范縝未相遇遷國子博
士上表讓之有司以資歴非次不為通後為諸暨令
不行鞭罰爭者示之以禮合境遂無訟子野常欲繼
成曾祖松之宋史業更撰為宋略二十卷叙事評論
多善沈約歎曰吾弗逮也蘭陵蕭琛亦美其評論曰
可與過秦王命分路揚鑣矣吏部尚書徐勉言之武
帝以為著作郎掌修國史及起居注尋兼中書通事
舍人除通直員外著作舍人如故敕又掌中書詔誥
時白題及滑國由岷山道入貢莫知所出子野曰漢
潁隂侯斬胡白題將一人服虔注云白題胡名也又
漢定遠侯擊虜入滑此其後乎時人服其博識敕使
撰方國使圖凡二十國子野與沛國劉顯南陽劉
之遴陳郡殷芝陳留阮孝緒吳郡顧協京兆韋稜皆
博學深相賞好顯尤推重之長平侯蕭勱范陽張纘
每討論墳籍咸折衷焉居繼母曹氏喪過禮復為員
外郎普通七年敕撰移魏文受詔立成上召尚書僕
射徐勉太子詹事周捨鴻臚卿劉之遴中書侍郎朱
异集壽光殿觀之時並歎服上曰其形雖弱其文甚
壯俄又敕為書喻魏相元乂夜受旨及五鼓催令速
上徐起操筆昧爽便就上深嘉焉自是諸符檄皆令
具草子野為文典而速不尚靡麗制多法古或問其
為文速者答云人皆成於手我獨成於心遷中書侍
郎鴻臚卿領步兵校尉在禁省十餘年默静自守未
嘗請謁所得俸悉給外家中表借官地二畆起茅屋
數間妻子恒苦饑寒以教誨為本子姪若奉嚴君劉
顯常推高之深信釋教終身飯麥食蔬中大通二年
卒遺命務存儉約上為之流涕贈散騎常侍即日舉
哀賜諡貞子異數也子野少集註喪服續裴氏家𫝊
各二卷抄合後漢事四十餘卷又敕撰衆僧𫝊二十
卷百官九品二卷附益諡法一卷方國使圖一卷文
集二十卷並行於世又欲𫝊齊梁春秋事未就卒及
葬相東王為墓誌銘陳於藏内邵陵王又立墓誌堙
於羨道羨道列誌自此始子騫通直郎
元魏
王虬殷之後宋昇明二年始北事魏家河汾太和中嘗
累薦王肅出為並州刺史文中子晉陽穆公之述曰
政大論八篇其言帝王之道著矣子彦為同州刺史
文中子同州府君之述曰政小論八篇其言王霸之
業盡矣又曰内難而能正其志同州府君以之彦子
一為濟州刺史文中子安康獻公之述曰皇極讜議
九篇其言三才之去就深矣又曰禮樂之作獻公之
志也
裴敬憲字孝虞宣子少有志行學博才清撫訓諸弟專
以讀書為業澹於榮利風氣俊遠郡徵功曹不就諸
府辟命先進其弟司州牧高陽王雍舉秀才射策高
第除太學博士性和雅未嘗失色於人工隸草解音
律五言獨擅一時名聲甚重後進咸宗慕之中山王
將之部朝賢送於河梁賦詩言别以敬憲為最少有
氣病年三十三卒人甚悼之敬憲世為德鄉里孝昌
中蜀賊陳雙熾所過殘暴至敬憲宅輒約束不得焚
燒其為物所伏如此永興三年贈中書侍郎諡曰文
裴莊伯字孝夏宣次子博識多聞文才與敬憲相亞器
度閒雅喜愠不形於色善以約言辨物司空任城王
澄辟行參軍甚加知賞年二十一上神龜頌時人異
之臨淮王彧北討引為記室參軍委以章奏及聞敬
憲寢疾求假不許遂徑自還亦矜而不問扶侍兄病
晝夜不離形容憔悴因葬敬憲遇病卒年二十八兄
弟才學知名同年俱喪世共嗟惜之永安三年贈通
直散騎侍郎諡曰獻兄弟並無子所著詞藻莫為集
錄弟獻伯廷尉卿濟州刺史少以學尚風流有名京
洛為政傷於嚴但以清白流譽遷殿中尚書卒
裴伯茂仲規嗣子少有風望學涉羣書文藻富贍釋褐
奉朝請大將軍京兆王繼西討引為鎧曹參軍行臺
長孫承業南征降蜀陳雙熾為郎中承業還留知行
臺事以平薛鳳賢等封平陽伯再遷散騎常侍典起
居注太昌初為中書侍郎永熙中為廣平王贊文學
後加中軍大將軍伯茂好飲酒頗疏傲曾為豁情賦
天平初還鄴又為遷都賦二年内宴殿中尚書章成
王景哲啟伯茂以棃擊案禁庭内令人挈衣後竟無
坐卒年三十九殯於家園友人常景李渾王元景盧
元明魏季景李騫等十許人於墓傍置酒設祭飲酹
涕泣各賦詩一篇李騫寄以示魏收收時在晉陽作
論叙伯茂其十字云臨風想元度對酒思公榮時人
以為得事實贈散騎常侍衛將軍度支尚書雍州刺
史重贈吏部尚書諡曰文伯茂撰晉書竟未能成嗣
子孝才武平末位中書舍人
北齊
裴讓之字士禮佗子少好學有文情年十六喪父殆不
勝哀魏天平中舉秀才對策高第累遷屯田主客郎
中省中語曰能賦詩裴讓之為太原公開府記室與
楊愔善每清談竟日愔曰此人風流警拔裴文季為
不亡矣梁使至常令攝主客郎弟諏之奔關右兄弟
皆拘繋齊神武問之答曰昔吳蜀二國諸葛兄弟各
得盡心况讓之老母在此君臣分定失忠與孝愚夫
不為伏願明公以誠信待物若以不信處物物亦安
能自信以此定霸猶却行而求道耳神武善其言兄
弟俱釋歴文襄大將軍主簿兼中書舍人後兼散騎
常侍聘梁文襄嘗入朝讓之導引儀容藴藉文襄目
之曰士禮佳舍人也遷長兼中書侍郎領舍人齊受
禪流涕歔欷以參掌儀注封寧都縣男除清河太守
至郡未幾姦吏斂迹盜賊清靖清河豪吏田轉貴孫
舍興奸猾多侵削因事脇人取財讓之以其亂法殺
之侍中高德政舊與讓之不協密譖於上楊愔請救
文宣大怒曰欲得與裴讓之同冢耶竟賜死嗣子樊
生矩
裴諏之字士正佗次子少好儒學釋褐太學博士嘗從
常景借書百卷十許日便返景疑其不能讀每卷策
問應對無遺景歎曰應奉五行俱下禰衡一覽便記
今復見之於裴生矣楊愔闔門改葬託諏之頓作十
餘墓誌文皆可觀讓之諏之及皇甫和和弟亮並知
名洛下語曰諏勝於讓和不如亮司空高乾請為戶
曹參軍不受署大司馬沛王辟記室西魏領軍獨孤
信入金墉號曰洛陽遺彦後居南山洛州刺史王元
軌召為中從事西師忽至遂隨入關為大行臺倉曹
郎中卒贈徐州刺史
裴讞之字士平佗第三子七歲勤學早知名累遷司徒
主簿楊愔每歎曰河東士族京官不少唯此家兄弟
全無鄉音讞之不妄交游唯與隴西辛術趙郡李繪
頓丘李構清河崔瞻為忘年友昭帝末轉儀曹郎儀
注喪禮皆能裁正為許昌太守客旅過郡出私財供
給民無所預吏人懷之仕周卒伊川太守
裴謀之字士令佗第四子少有風格邢邵每云我裴四
武成為開府辟參軍掌書記
北周
裴漢字仲霄聞喜人寬弟操尚弘雅聰敏好學嘗見人
作百字詩一覽便誦魏孝武初解褐員外散騎侍郎
大統五年除大丞相府士曹行參軍轉墨曹漢善尺
牘尤便簿領理識明贍斷割如流相府語曰日下燦
爛有裴漢武成中為司車路下大夫參議格令有條
理天和五年加車騎大將軍儀同三司晉公護擅權
漢直道自守八年不徙雅好賓游每良時美景必招
引時彦宴賞留連間以篇什自寬没後遂斷絶游從
不聽琴瑟歲時哀慟而已撫養兄弟子情甚篤至借
人異書必躬自錄本疾疢未嘗釋卷卒贈晉州刺史
子鏡人少聰敏涉獵經史為大將軍譚公會記室參
軍累遷春官府都上士仕隋位兵曹郎漢弟尼字景
尼性弘雅有器局位御正下大夫卒贈隨州刺史子
之𨼆趙王招府記室參軍之隠弟師人好學有識度
起家秦王䞇府記室參軍仍兼侍讀
隋
王隆字伯高一子𫝊高祖元則業教授門人千餘隋開
皇初以國子博士待詔雲龍門帝嘗從容問之隆對
深切上默然曰先生朕之陸賈也何以教朕隆承詔
著興衰要論七篇每奏上稱善文中子銅川府君之
述曰興衰要論七篇其言六代之得失明矣隆出為
昌樂令遷猗氏銅川所治著稱秩滿退歸遂不仕卒
薛道衡嘗與楊素論王通曰鄉人也是其家𫝊七世
矣皆有經濟之道而位不逢故河汾王氏儒林推之
裴政字德表河東聞喜人高祖壽孫從宋武帝徙壽陽
歴前軍長史廬江太守祖邃梁侍中左衛將軍豫州
大都督父之禮廷尉卿政幼明敏博聞強記達於時
政年十五辟邵陵王府法曹參軍事轉起部郎枝江
令湘東王召為宣惠府記室尋除通直散騎侍郎加
壯武將軍帥師隨王琳討侯景擒賊帥宋子仙旋為
先鋒入建鄴以軍功連最封夷陵侯徵授給事黃門
侍郎復副王琳拒蕭紀破之於硤口加平越中郎將
鎮南府長史周師圍荆州琳自桂州來赴難政請從
間道先報至百里洲為周人所獲蕭詧說之鏁送至
城下使謂元帝曰王僧辯已自為帝王琳不復能來
政許之既而告城中曰援兵大至各思自勉吾被擒
當碎身報國監者擊其口終不易辭詧命趣行戮蔡
大業諫曰此民望也若殺之則荆州不可下矣因得
釋會江陵陷送關中周文帝聞其忠授員外散騎侍
郎引事相府命與盧辯依周禮建六官尋授刑部下
大夫轉少司憲政明習故事又參定周律簿案盈几
剖決如流用法寬平囚犯極刑者許妻子入獄就之
皆曰死無所恨又善鍾律嘗與長孫紹遠論樂宣帝
時免隋高祖攝政召復官開皇元年轉率更令加上
儀同三司詔與蘇威等修定律令政採魏晉刑典下
至齊梁㳂革輕重取其折衷同撰著者十餘人皆取
決於政進散騎常侍轉左庶子多所匡正東宮大事
皆委之通事舍人趙元愷作武職辭見帳未成劉榮
語元愷云但爾口奏不須造帳後榮諱無此語付政
推問附榮者言政欲陷榮太子召政責之政奏曰凡
推事有兩一察情一據證審其曲直以定是非臣察
劉榮位高任重縱令實語元愷蓋是纖介之愆計理
而論不須隠諱又察元愷受制於榮豈敢以無端之
言妄相點累二人之情理正相似元愷引左衛率崔
蒨等為證蒨等欵狀悉與元愷符同察情既敵須以
證定臣謂榮語元愷事必非虚太子稱政平直政好
面折人短而退無後言時雲定興數入侍政數切諫
又謂定興曰公所為不合禮度又元妃暴薨道路藉
藉非令名也願公自引退不然將及禍太子益疎政
出為襄州總管妻子不之官秩奉散給僚吏民犯罪
者悉知之或竟歲不發至再三犯乃因都會時親案
其罪五人處死流徙者甚衆合境惶懼令行禁止稱
為神明爾後殆無爭訟卒官年八十九著承聖降錄
十卷後高祖追憶曰向遣裴政劉行本在匡弼承華
應不令至此子南金膳部郎
王(缺名)文中子兄也嘗讀說苑文中子見之曰美哉兄之
志也於以進物不亦可乎起家為御史將行謂文中
子曰何以贈我文中子曰清而無介直而無執曰何
以加乎文中子曰太和為之表至心為之内守之以
恭行之以道退而謂董常曰大厦將顛非一木所支
也常為芮城令重隂陽王氏家書稱芮城府君
宇文儉文中子父友也或問儉文中子曰君子儒也疏
通知遠其書之所深乎銅川府君重之豈徒然哉
王伯華龍門人文中子之族父也邃於易
程元絳人文中子在絳元因薛收而來與之言六經元
退謂收曰夫子載造彜倫一匡皇極微夫子吾其失
道左見矣於是備聞六經之義元嘗偕收見文中子
問曰二生之學文奚志也對曰尼父之經夫子之續
不敢怠也文中子曰允矣君子展也大成居而安動
而變可以佐王矣文中子嘗謂聞過而有喜色程元
能之謂李靖智勝仁程元仁勝智而又嘗許程元王
孝逸之文王凝曰夫子得程仇董薛而六經益明對
問之作四生之力也
霍汲晉人隠於漁雅精樂律文中子嘗曰吾正樂於霍
生見持竿者幾焉吾將退而求諸野矣
王凝字叔恬文中子弟從受元經文中子曰賢哉凝也
權則未而可與立矣又嘗謂魏徵曰汝與凝皆天之
直人也徵也遂凝也挺若並行於時有用捨焉謂李
靖曰凝也若容於時則王法不撓矣文中子卒事寡
嫂以恭順著居家不肉食曰無求飽一布被二十年
不易曰無為費天下也貞觀中起家監察御史時杜
淹為御史大夫凝疏劾侯君集太宗以君集有功而
長孫無忌善君集乃與淹不協而貶凝為胡蘇令又
為太原令凝臨官計日受俸鄉人有誣其税者一歲
再輸平居栗如子弟非公服不見閨門肅若朝廷年
踰七十手不輟經慨然曰日月逝矣不可使文中子
之教不達於兹也召三子而教之略例焉
裴晞聞喜人文中子舅也受詩於文中子嘗問穆公之
事文中子曰舅氏不聞鳳凰乎覽德輝而下何必懷
彼也
唐
王勃字子安絳州龍門人通孫六歲善文辭九歲得顔
師古注漢書讀之作指瑕以摘其失麟德初劉祥道
巡行關内表於朝對策高第年未及冠授朝散郎數
獻頌闕下沛王召署府修撰論次平臺祕略書成王
愛重之時諸王鬭雞勃戲為文檄英王雞上曰是且
交構斥出府勃既廢客劍南嘗登葛憒山曠望慨然
思諸葛亮之功賦詩見情聞虢州多藥草求補參軍
坐官奴曹達事除名父福畤由雍州司功參軍左遷
交阯令勃往省度海溺水痵而卒年二十九歲初道
出鍾陵九月九日都督大宴滕王閣宿命其壻作序
以夸客因出紙筆徧請客莫敢當至勃不辭都督怒
起更衣遣吏伺其文輒報一再報語益竒乃矍然曰
天才也請遂成文極歡罷勃屬文初不精思先磨墨
數升則酣飲引被覆面卧及寤援筆成篇不易一字
時人謂勃為腹藁尤喜著書與楊炯盧照鄰駱賓王
皆以文章齊名號四傑嘗起漢魏至晉作書百二十
篇以續古尚書後亡其序有錄無書者十篇勃補完
缺逸定著二十五篇嘗謂人子不可不知醫從長安
曹元游盡得其要嘗讀易夜夢若有告者曰易有太
極子勉思之寤而作易發揮數篇至晉卦會病止又
謂王者乘土王世五十數盡千年乘金王世四十九
數九百年乘水王世二十數六百年乘木王世三十
數八百年乘火王世二十數七百年天地之常也自
黃帝至漢五運適周土復歸唐唐應繼周漢不可承
周隋短祚乃斥魏晉以降非正統皆五行沴氣遂作
唐家千歲歷天寳中崔昌采勃舊說上五行應運歷
請承周漢廢周隋為閏於是詔以唐承漢廢介酅公
尊周漢為二王後以商為三恪焉
魏萬嘗居王屋山後名顥上元初登第初遇李白於廣
陵白曰爾後必著大名於天下因盡出其文命集之
其還王屋山也白為之序稱其愛文好古焉
王含績之後長於詩文有祖風韓昌黎推重之嘗為書
文以相交與
裴說天祐三年進士官終禮部員外郎詩一卷行世弟
諧同年進士終桂嶺攝令亦能詩
盧陵龍門人舉進士官至工部尚書讀書龍門山註春
秋孝經每以經義決時議
宋
王益柔字勝之曙子抗直尚氣喜論天下事蔭殿中丞
上備邊選將策杜衍丁度宣撫河東益柔寓書言河
外兵饟無法非易帥臣轉運使不可因條其可任者
衍度使還以學行政事薦知介休縣慶歷用范仲淹
富弼韓琦忌者多攻之益柔上書論辨言尤切直尹
洙貶慶州益柔訟之不聽范仲淹未識面以館閣薦
除集賢校理預蘇舜欽奏邸會韓琦言益柔狂語何
足深計張方平等皆近臣今西陲用兵大事何限一
不論列而同狀攻一王益柔此其意可見矣上感悟
但黜監復州酒久之為開封府推官鹽鐵判官凡所
需不應法暨有司迎合者悉論之出為兩淛京東西
轉運使上言考課法願參以唐四善兼取行實列為
三等不行熙寧元年入判度支審官院轉對言人君
之難莫大於辨邪正邪正之辨莫大於置相相之忠
邪百官之賢否也若唐高宗之李義府明皇之李林
甫德宗之盧杞憲宗之皇甫鎛帝王之鑑也高宗德
宗之昏蒙固無足論明皇憲宗之聰明乃蔽於二人
如此以二人之庸猶足以致禍况誦六藝挾才智以
文致其姦說者哉意蓋指王安石也判吏部流内銓
舊制選人當改京官滿十人乃引見由是士多困滯
且舉者有故輒不用益柔請才二人即引見衆論翕
然稱之直舍人院知制誥兼直學士院董氊遇明堂
恩中書熟狀加光禄大夫而舊階已特進益柔以聞
上謂中書曰非翰林幾何不為羌夷所笑宰相怒其
不申堂用他事罷其兼直遷龍圖閣直學士祕書監
知蔡揚亳州江寧應天府卒年七十二益柔少力學
通羣書為文日數千言尹洙見之曰贍而不流制而
不窘語淳而厲氣壯而長未可量也獨不喜詩賦范
仲淹薦試館職乞試以策論特聽之司馬光嘗曰自
吾為資治通鑑人多欲求觀讀未終一紙已欠伸思
睡能閱之終篇者惟王勝之耳其好學類此
金
梁襄字公贊絳州人父定早亡養於叔父寧性穎悟日
記千餘言大定三年擢進士第調耀州同官縣主簿
遷邠州淳化令有善政察廉升慶陽府推官召為薛
王府掾時世宗將幸金蓮川有司具辦襄上疏極諫
言尤詳切世宗納之遂為罷行仍諭輔臣曰梁襄諫
朕毋幸金蓮川朕以其言可取故罷其行襄由是以
直聲聞擢禮部主事太子司經選為監察御史坐失
察宗室弈事罰俸一月尋轉中都路都轉運戶籍判
官未幾遷通遠軍節度副使以喪去服闋授安國軍
節度副使同知定武軍節度事避父諱改震武軍太
常卿張暐曹州刺史段鐸薦襄學問該博練習典故
可任禮官轉同知順義軍節度使事歴東勝州隩州
刺史終保大軍節度使襄長于春秋左氏傳至地理
氏族無不該貫自蚤達至晩貴膳服常淡薄議者雖
謂太儉而人士雅欽之
孫鎮字安常絳州人高才博學嘗中省試魁承安二年
五赴廷試賜第以陜令致仕年八十四卒有注東坡
樂府歴代登科記行世弟寧州刺史錡字安世潘原
令鉉字安道同牓擢第鄉人榮之號三桂孫氏
段克已字復之河東稷山人與弟成已並以才名禮部
尚書趙秉文目曰二妙大書雙飛二字名其里金末
以進士貢北渡後與成已辟地龍門山二十年而卒
人稱遯菴先生孫轉吏部侍郎刻二妙集於家塾吳
澄序河東二段先生心廣而識超氣盛而才雄其詩
蓋陶杜兼而有之者也
段成已字誠之號菊軒稷山人恒子天性孝友主宜陽
簿册皇璽書即家焉授平陽路提舉學校事尋以老
引退國子祭酒周文懿公稱其文在班馬之間得聖
賢正學氣象雍容所著有菊軒集今失
段整由賓貢升太學其叔季良恒給其費令篤學整卒
能成業為時聞人後以文藝擢太平縣尹
宗經稷山人領解元舉進士所著有雲巖文集
段鈞字平仲稷山人矩子以文行著聞其弟鐸師事之
同遊場屋有聲都人稱為河東二段名其居曰雙桂
里早卒
元
段思誠字仲明號芹溪稷山人克己子詩文健雅大德
間國史院承旨閻文公訪河東文獻與西溪並薦於
朝授河東儒學教授謝去
段思温字叔恭號聞過稷山人克己子少孤從仲父成
已學遂成名儒貫通經史尤邃易春秋詩文純正皇
子安西王辟為記室參軍不赴廉静寡欲授業鄉里
多所造就積書萬卷以遺子孫卒之日遠近赴弔市
為之罷
段思義字季方號西溪稷山人成已子受學於父國史
院承旨閻文公與芹溪並薦於朝授平陽路儒學教
授不就往來韓城愛其風土因徙居焉以經史授徒
不倦
明
李彦英絳州人元時巨儒洪武御極博訪天下通經學
古士使主師席門人高鐸時為僉都御史因以彦英
名上授平陽絳州兩學訓導彦英端正有師範勤於
訓誨一時登甲乙榜者兩地為多人稱五經夫子
薛貞河津人中洪武甲子鄉試授元氏教諭官滿赴闕
太祖詔擇儒官可備顧問者吏部以二十人上貞在
列嘗進講尚書大禹謨意義曉暢太祖稱善尋復授
滎陽教諭改馬湖府長官司吏目馬湖地甚僻人皆
獠類貞結茅以居饔飱不給泊如也獠人感其化咸
奉命不敢肆永樂初復任滎陽教諭改鄢陵九年徙
河内未幾卒貞文清瑄父也簡澹寡欲學以仁義道
德為本深斥異端邪怪之說後以文清貴贈大理寺
少卿
賈正儀聞喜人文學贍富洪武間舉秀才授河南道御
史有直聲累官河南參政清介自持謝政歸紡績為
生太祖聞而奬之
楊峙字景瑞河津人宣德癸夘舉人謹慤工詩薛文清
公雅重之
楊潤河津人少從薛文清學稱高弟景泰癸酉舉於鄉
授涇陽教諭動遵規矩訓迪為一時廣文最擢國子
監監丞禄薄不能迎養因悉舉俸錢以奉父而自甘
澹泊蓋文行兼至云
史英字廷珍稷山人讀書得體要為諸生即以薛文清
自期待&KR1471;成化戊戌進士知棗強縣革奸弊靖盜賊
墾荒賑饑一時復業者百二十戶五百三十二口捐
俸資藥餌完婚喪者一千五百餘人擢監察御史清
理長淮鹽課按蘇松首劾周駙馬兄貪横寘於法入
掌河南道再按徽寧以剛直忤劉瑾調河南副使徑
拂衣歸不赴著就正一得諸稿所言皆主敬窮理之
學
任佐稷山人正德丙子舉人温厚純篤署洛南教諭飭
學敦行士習丕變陞國子學正丁艱制終北上道由
晉陽赴都憲張瀚處呈減本縣代納文水等縣均徭
二千餘兩復補太學會駕臨幸賜衣一襲尋晉南京
戶部主事監江隂倉糧督鈔淮安皆革其弊晉員外
郎中總督倉場乂晉鎮遠知府飭兵輯民武衛肅然
尋陞貴州按察司副使值討苖人亂内外籌計居多
晉遼東苑馬寺卿所著有四書辯異書忩翼言汾野
詩集
李汝寬字嚴夫聞喜人嘉靖丙辰進士授清豐知縣政
尚嚴明而行以寬大邑有繼母素以嚚著一日詣縣
庭控其子汝寬以情法諭戒之卒感悟母子相樂如
初擢大理評事以平反著解組歸購書數百卷築樓
藏之日坐其中吟披不釋手著有在澗集藏於家
陶梓絳州人嘉靖甲午舉人任睢州遷兩浙鹽運副去
之日士民不忍舍卒於杭轝櫬過睢士民哭奠留二
日始得歸梓德性温雅平生無疾言遽色師呂涇野
得身心之學焉
梁格字君正稷山人長史濬子性儉約嘉靖乙未進士
授濟陽知縣濟陽故煩劇地俗健訟格至别淑慝審
情偽懲治一二梗令者如法俗為一變其他罷無名
之税戢閹寺之横凡有關民利害者毅然無所顧憚
一時復業者數百戶嘗奉檄勘禹城疑獄徑釋之其
人持百金來謝亟麾去清苦之操數年如一日嘗作
雪糧吟以見志擢南京兵科給事中行至平陽得母
訃擗踊泣血遂遘疾踰年卒所著窺易集四書古義
補定齋存稿藏於家
梁紀字理夫該貫經史倚廬父墓者三年領鄉薦以母
老不仕後迫母命勉上公車夢母疾即亟返事聞賜
秩都察院都事嘗買姚村腴田若干畆斥以為民居
民為立祠祀之著有樗櫟子等書十四種祀鄉賢
梁綱字正夫號承齋稷山人給事格子孝廉紀弟也嘉
靖壬子解元壬戌成進士授戶部主事筦天津易州
倉督密雲餉搜括頻年乾没及羨餘三千餘金悉以
上聞遷河南副使條上利病數十事大吏嘉之命通
省共為遵守遷湖廣參政請歸與兄紀侍母甘旨不
復出綱喜臨池大小書法俱精工既歸築知止軒讀
書其中前後薦章二十餘上俱不赴所著高梁生集
計十三種共二百一十卷弟維戊午舉人
梁維字持夫號水岩稷山人格季子聰慧博洽天性孝
友從二兄受業典墳無所不讀尤工書法領嘉靖戊
午鄉薦齊名伯仲時擬三鳳云所著有三桂堂集六
子抄史編類抄若干卷藏於家
趙用光字哲臣河津人三聘子登萬歷乙未進士官至
詹事府少詹掌翰林院事兼侍讀學士性孝友居官
清介學以致知主敬為宗典文衡拔文士丘毛伯等
所著有蒼雪軒文集河東巡鹽李日宣為之序
王臣直原名聯科字聖隣絳州人萬歷庚子舉人授泗
州知州丁内艱起開州治兵捕盜為濬滑一帶保障
公暇集諸知名士談道賦詩培植不遺餘力開人士
集其文曰澶淵雜著詩曰夜告亭草工八分書崇禎
間書蹟𫝊入禁中上見之欣賞謂筆法渾成有北人
氣骨詔董金吾徵書於任所賦詩書帛以進有孤葵
惟向日寸草自知春之句先是秦寇渡河分守道委
練鄉勇為桑梓衛人倚為安子太武崇禎庚午舉人
劉有綸字代予河津人萬歴壬子舉人事父光禄至孝
讓産兄弟始終無間言常從毘陵王翼菴究理學淵
源讀書晉陽書院問字屨滿寄籍廣陵置講院興教
寺當事每造廬請終歲無私謁丙子佐邑令甃城淮
撫朱大典擬薦修實錄因官之堅辭授桐鄉知縣未
任卒著四書自言明誠續言三忠詩文保甲議鹽法
條議麟旨諸書
任憲字憲章稷山人苑馬卿佐子慷慨有氣節萬歷年
以貢授郟縣訓導未受事即條上興學六款涖任後
白秦生疑獄恥昝生兄弟䦧於牆作詩自責未幾遷
山隂教諭修號舍二十四間集諸生講習其中再遷
大同教授笞丁生越控受責以為惰教之戒又祀忠
臣周尚文郭琥二人旌孝子趙榮貴一人節婦朱劉
氏五人以為世勸久之以慶府紀善歸里家居嘗與
夏縣馬鳳巢書言治河與大同何士魁書言治兵蓋
雖退居不忘國恤云所著求心錄禮注補遺兩齋範
略蒙求小補繹古繁言藝林正體禮俗明微諸書兵
燹後多散軼不全惟龍鍾草七册藏於家
甯二翰號林垣聞喜人三翰從兄天啟間貢幼與三翰
俱有文名稱河東二甯篤嗜詩書尤好奬掖人士立
社董泊廟躬為評隲不少爽三中副車不樂仕進講
文課藝髦而不倦三子二登甲科人以為善教尋卒
所著有四書易經心印等集
韓霖字雨公號寓菴絳州人長身竦肩音如洪鐘為文
有竒氣書法在蘇米間少為傅東渤文太青兩先生
所知黃石齋馬素修董思白諸公咸樂為推許天啟
辛酉舉於鄉與其兄孝廉雲競爽先是年舞象時從
兄遊雲間窺見婁東指趣後遂益嗜遊為聚書計嘗
南至金陵東覽虎邱震澤汎舟南下武林又西南探
匡廬觀瀑布水復由淮南北上謁孔林撫手植檜前
後購書數萬卷法書數千卷既歸築卅乘藏書樓以
貯之日與二三弟子較勘編摩又於讀書之暇學兵
法於徐光啟學銃法於高則聖務為當世有用之士
顧未及一試遽以避寇罹禍死所著守圉全書救荒
全書祖絳帖考砲臺圖說數十種兵燹之餘存者亦
僅矣
裴邦奇號巢雲聞喜人問學綜博不事舉子業以詩名
與汾陽孔探花天胤謝山人榛唱和有巢雲詩集四
卷
李僑字養高聞喜人崇禎壬午貢孝友端良澹泊寧静
性嗜書雖髦不倦教授生徒負笈擔簦學舍不能容
知名者百餘人兼精韻學從遊皆知聲律士林尊為
師範年八十四無疾卒
梁珙稷山人博綜古今補弟子員載酒問字者接踵雖
終日談論無倦容知縣姚延啟扁曰伯鸞高節年六
十八趺坐而終
姚綬字公綬號松溪稷山人少以文學補弟子員喜詩
賦尋自引退卜居紫金山麓鑿池注水灌田自給知
縣孫倌為構室三楹題曰高士幽居所著有金山樵
隠若干卷
辛全字復元號天齋絳州人生而胸有赤痣稱神童方
總角時講河圖洛書輒能驚其長老弱冠從塾師即
有志聖賢之學每讀程朱書焚香端坐錄其言行以
為法則一時有辛夫子之稱畢守道自嚴聞其名造
廬訪焉南提學居益駐節州中召試明體適用策列
諸生俾餼於庠尋奉安邑曹真予為師學益進一日
於廣座間或言中庸無聲無臭兩無字最為元妙全
曰不如孟子父子有親五有字更加切實聞者咸頫
首老儒李承賜年七十餘遂願北面稱弟子關中馮
少墟楚中賀陽亨各以所學來質吳相國甡倪祭酒
元璐路御史振飛等推挽恐後比膺貢入京師賀相
國逢聖特疏聞於朝詔以知府用全亦欲舉素所論
著如衡門芹經世碩畫見諸行事未幾以内艱歸遽
嬰病卒全早喪父哀毁如禮持七戒三年事孀母愛
敬兼至奉伯兄備極愉和安貧樂道終其身既殁門
人私諡曰文敬
文顯道字子行諸生遊辛全門講學明道好勸人為善
人稱文夫子又車國幼事辛全有篤實君子之譽劉
澤長字恒齋公府中遇冤抑婉為伸救聞辛全講學
忻然從之著劉子俚言見三晉語錄中
魯世任字媿尹垣曲人性端方事親孝從絳州辛全學
力行不倦天啟末舉於鄉崇禎十年為鄭州知州建
天中書院集士子講肄其中遠近樂從者千人十三
年秋給事中范士髦薦世任及内丘故太原通判喬
中和稱為醇儒乞召試平臺備顧問不報十五年流
賊來犯親勒民兵禦之河干戰敗自刎死士民肖像
祀之書院中
譚登仕絳縣人天啟間貢授同州訓導陞泰安教諭洛
南知縣服官清謹性嗜學嘗以大學配河圖洛書文
太青稱其眼空千古所著有太極圖解四書事天象
略道一九論等書行世
國朝
王復初字心一號雲將絳州人父曰善有學行復初少
聞為學大指已復私淑其鄉辛復元不為剽掠之學
由拔貢生中順天戊子副榜授古田知縣以嚴行恕
吏民胥奉法唯謹遷揚州府鹽政同知伸許生之屈
贖鄒吏之妻政聲藉甚致仕歸闢嚴正齋日與党冰
壑王君棟闡明性學不一與外事嘗十舉鄉飲大賓
里人重之
王樸絳州人州博士弟子尋謝去顓精性理諸書與曲
沃賈荆生大寧曹陶庵共相商確其學一以誠實敦
篤為主曹手書迂齋二字遺之故自號曰迂叟著有
純孝篇闡幽集思齊錄燕居錄諸書
李生光字闇章絳州人幼端方不與羣兒伍年十歲從
閻隆宇受尚書父殁窘或勸易業迄不肯曰父命也
後聞辛復元講道河汾負笈就弟子列嘗著儒教辨
正崇正闢邪彙編及自警詩友于篇諸書學者多𫝊
誦之
王兆□絳州人歲貢生剛方不樂與富貴人交非義一
介不取年八十猶授徒不懈𨗳窽批郤多所成就著
有四書宗朱正旨行於世
閻懷珍字月生稷山人幼嗜學取朱子小學日夜潛玩
常期見諸行事亦日舉以教人進退坐立皆有法度
兄有疾子亡孫幼復無為主中饋者朝夕其側十餘
年如一日中年喪偶終其身不娶同學某官都下延
入幕中歲奉束脩如干比某殁賣田賻之如其數雖
瓶無儲粟泊如也年八十三歲卒
翟鳳翥字象陸聞喜人同官教諭期古孫順治丙戌進
士官刑部主事遷饒州知府以卓異擢屯田道再擢
陜西按察司使遷湖廣右布政使福建左布政使左
遷福建鹽驛道卒於官鳳翥為諸生時袁督學繼咸
深器之既通籍由曹郎洊躋藩岳所至號清惠而尤
以培護士類為先務在饒州建芝山書院集諸生日
課之在陕西修少墟馮公書院在湖廣修漢陽書院
買田以贍諸生然雅負幹略克肩大事其始涖饒也
有盜盤踞山中時出為民害遣一老卒持所撰鐸書
往招之賊黨感泣胥解散及理屯政條上屯務十事
至今垂為甲令雅喜譔文章尤好褒闡潛德雖賣菜
灑削無或遺著涑水篇桐園譜裴氏家譜聞喜乘行
於世子貞儀甲午拔貢營葬事甫訖嘔血卒人痛惜
之
党成字憲公絳州人世居城北山厓下近明藩府藏冰
地故號冰壑居士學者因稱冰壑先生幼為學即有
志聖賢村居鍵戸日誦貫濓洛關閩諸書以身體之
家甚貧取與畫然一介不苟與人語率本諸經嘗為
賈舍人荆生作一齋解援周元公程正公說無巵辭
又嘗為人辨朱陸異同探本原窮歸宿是非疑似瞭
如指掌著學庸澹言日知若干種見者謂篤實精醇
可擬讀書錄魏大司寇環極聞其名寄書講學三返
卒不答魏益高之年將髦貧日益甚讀書好古晏如
也卒後數年州守為樹碑於墓上
李毓秀字子潛絳州人隸國學注選縣丞從冰壑党成
游幾二十年守師說不敢變尤研精學庸或問輯宋
儒大文約亦或問為多嘗曰西銘太極相為表裏西
銘言其當然太極言其所以然西銘猶大學太極猶
中庸也晩而講易敦復齋年八十三卒太平王御史
奐曾深惋惜焉
柴平富字丕公絳州人貢生性端方幼時言笑不苟比
長聞李子潛名往師之篤嗜小學内則諸書祖父母
亡寢苫枕塊不入私室者六年著四書偶抄壁經拾
遺周易雜記藏於家
張克嶷字拗齋聞喜人少學於父根樸復從曲沃衛蒿
游蒿與根樸稱經師而克嶷沈潛載籍文淡宕而鬱
茂詩亦具森致戊午己未聯&KR1471;進士選翰林院庶吉
士藝苑如山左趙執信輩皆斂手推避遷刑部主事
歴員外郎中執法堅确嘗移文内務府窮治受賄者
必得實乃止出知平樂府以内艱歸復知潮州府外
艱歸潮濱海郡奸弊叢滋克嶷布衣蔬食昕夕坐聽
事蘄釐剔而以噢咻為本隸邑奸匪斬竿起邑令閉
門治守禦具克嶷曰第登白葉岐山豎旗鳴鼓聲言
大兵且至彼將自潰何用張皇為令如其言賊黨果
斬渠魁以獻既歸閉戶讀書垂二十年卒著東澗山
房集消閒編
吉州
國朝
曹續祖字子成號陶菴鄉寧人順治甲午舉人性至孝
既舉於鄉念母春秋高不樂仕閉門侍養終身不出
比母殁自始喪暨虞儀節胥遵家禮雅嗜讀書尤顓
精理學家言參考互訂老而愈篤年八十猶莊誦宋
六子書不少輟文集皆闡發義理之言洪洞范進士
鄗鼎嘗稱為吾鄉第一孝廉其他雜著如四書綱領
四書竊疑易書啟蒙約義太極通書薛錄臥雲洞年
譜曹氏家譜大寧縣志凡數十種
隰州
元
閻復字子靖平陽和州人祖衍仕金殁於王事父忠僑
高唐州復始生有竒光照室及長性簡重美丰儀弱
冠入東平學嚴實請元好問校諸生入選者四人復
為首徐琰李謙孟祺次焉初掌行臺書記至元八年
王磐薦為翰林應奉充會同館副使兼接伴使扈駕
上京賦應制詩一篇寓規諷意世祖顧之喜曰有才
如此何可不用十四年出僉河北道事尋召還遷翰
林直學士建議定銓選校官法上屢命至榻前面授
詔旨每具草進悉曲當上意立尚書省召復入便殿
問曰朕欲命卿執政何如復謝不足勝任上謂侍臣
曰書生識義理存謙讓是也勿強尋以撰僧格輔政
碑免成宗立復除集賢學士撰曲阜廟碑疏言京師
宜首建宣聖廟學定釋奠雅樂曲阜林廟戸不宜聽
有司併入民籍其後賜孔林灑掃二十八戶祀田五
千畆皆復之請也大德三年彗星見疏言定律令頒
封贈增俸給通調内外官且曰古者刑不上大夫今
郡守之貴以徵租受杖非所以厲廉隅江南公田租
太重宜減以貸貧民多采用之上嘗召問曰左相難
得人卿為朕舉所知復以哈喇哈遜對上大喜即命
入相復亦拜翰林學士承旨武宗初首陳三事曰惜
名器明賞罰擇人材詞皆剴切遙授平章政事力辭
不許尋乞骸骨詔給半俸終養卒年七十七諡文康
有靖軒集五十卷𫝊於世
明
宋可大字受之其先隰州人遷臨汾幼業儒以貧窶貿
易陜州從王惺所遊得聞正學居親喪哀禮兼盡訓
從子以義方後惺所宦遊平水可大無尺牘陳乞惺
所卒服心喪三年
山西通志卷一百四十
