山西通志卷一百七十八
辨證(三)
寧武府
寧武縣
樓煩見周王會圖
史記趙世家武靈王行新地遂出代西遇樓煩王於西
河而致其兵言致其人而用之也是以楚漢之際多
用樓煩人别為一軍高祖功臣侯年表陽都侯丁復
以趙將從起鄴至霸上為樓煩將而項羽本紀漢有
善騎射者樓煩(應劭曰樓煩胡也今樓煩縣)則漢有樓煩之兵矣
灌嬰𫝊擊破柘公王武斬樓煩將五人攻龍且生得
樓煩將十人擊項籍軍陳下斬樓煩將二人攻黥布
别將於相斬樓煩將三人功臣表平定侯齊受以驍
騎都尉擊項籍得樓煩將則項王及黥布亦各有樓
煩之兵矣史記武靈王破林胡樓煩築高闕塞
按林胡樓煩在今寧武府西北及岢嵐州東北地
高闕塞在今歸化城西北
漢志太原郡汾陽注北山汾水所出西南至汾隂入河
過郡二行千三百四十里冀州寖雁門郡樓煩注
應劭曰故樓煩胡地武州注莽曰桓州
後漢志雁門郡武州注武帝誘匈奴入武州塞雁門
郡樓煩
按地形志穎州汝陽弋陽三郡南兖州下蔡郡均
有樓煩非此樓煩也
隋大業四年置樓煩郡
唐武德四年置北管州六年併入嵐州號嵐州樓煩郡
龍紀元年置憲州
龍紀中李克用表置天池縣宋熙寧中省城在静樂縣
北
襄陽城在縣北九十里寧化軍南八十里址少存
按天池管涔山在寧武少南而嵐谷即寧化所地
故尹耕曰北管廢則寧武入於嵐合之唐地理志
寧武静樂皆樓煩也
北漢乾祐五年二月置寧化軍於嵐州界又置雄勇鎮
於其北備周師也
宋太平興國五年置寧化軍屬有寧化縣熙寧三年廢
縣元祐元年復崇寧三年又廢為鎮
金大定三年升為寧化州
寧武府界辨寧武古樓煩國樓煩城在静樂縣南
七十里一在崞縣或云在西百里馬家莊要之静樂
寧武皆樓煩地也寧武在宋為寧化軍金為寧化州
領寧化一縣乃明寧化所也静樂東北百六十里有
管涔山唐置管州於此静樂永安鎮與寧武接界兩
縣治相距百八十里東八十里為朔州寧武北三十
里即神池縣治有虎北等山官莊狼窩等村隸焉神
池西八十里即五寨縣治有店坪等山小辛下莊等
村隸焉五寨在静樂西北距五寨荷葉坪山界凡百
里由五寨而北百四十里即偏關縣治東至老營所
西北至草地邊牆均八十里而偏關西南即保德州
河曲縣治也寧化所在永安鎮北與寧武所相距四
十里(神武在今神池縣地武州在今五寨縣地)
偏關縣
偏關有韓光寨東五砦西三井昔𫝊元將韓光所築
按北漢天會元年置偏頭砦於韓光嶺之上即今
偏頭關城也金有寒光堡是韓光之名著久矣至
於韓光築寨史𫝊無考恐涉附會
神池縣
神池古鄯陽地古鄯陽今朔州朔州西南今神池周
赧王十九年秦使蒙鷔拔趙新城狼孟
遼志武州神武縣魏置晉改新城後唐太祖生神武川
之新城即此初隸朔後置州併寧遠為一縣來屬
唐憲宗元和三年居突厥别部沙陀朱邪盡忠於五原
其人勇而善鬭每為回紇所苦故盡忠與子執宜率
衆内附後以五原近回紇遂徙之定襄賜國姓
括地志新城一名小平城在朔州鄯陽縣西南狼孟縣
名在曲陽北
尹耕曰平城有三皆在冀北一曰平城古城也漢高圍
白登之所至者為今大同一曰新平城拓跋猗盧新
城也其子六修之所居者在今馬邑縣北一曰小平
城亦古城也秦蒙鷔之所拔者今神池稍南寧武關
地也小平城見吞於秦而兩漢無聞新平城見據於
六修而魏不復見獨平城為魏都後復為鎮稱京置
府至今顯焉
據此則今神池稍南寧武關地即小平城秦蒙鷔
所拔者也
五寨縣
闞駰十三州志善無縣南七十五里有中陵縣世祖建
武二十五年置
水經注武縣在善無西百五十里北俗謂之太羅城水
亦籍稱焉
咸平五年十二月遷麟州内屬人於樓煩
遼志朔州武州宣威軍下刺史趙惠文王置武州塞魏
置神武縣唐末置武州後唐改毅州遼重熙九年復
武州號宣威軍統縣一即神武縣也
武州城在岢嵐州北百一十里朔州西南百五十里本
趙武州塞漢為雁門郡武州縣晉改為新城後唐李
克用生神武川之新城即此遼金曰武州治寧遠縣
明初仍置州隸大同府後革今城存鎮西為屯留堡
元武州註唐隸定襄馬邑二郡遼置武州宣威軍元至
元二年割寧邊州之半來屬舊領寧邊縣及司候司
四年省入州
按漢所築武州城在境内自明洪武九年遷今城
武州遂廢今為武州村
澤州府
鳳臺縣
漢志高都注莞谷丹水所出東南入泫水有天井關屬
上黨郡
後漢志註國策夏季居天井即天門也博物記縣南地
名即垂陽阿侯國同屬上黨郡
地形志建州註慕容永分上黨置建興郡真君九年省
和平五年復永安中罷郡置州治高都城領郡四
高都長平安平泰寧高都郡註永安中置
領縣二高都註漢晉屬上黨後屬陽阿注二漢
屬上黨晉罷後復屬有武靳關
隋志長平郡丹川註舊曰高都後齊置長平高都二郡
後周併為高平郡開皇初郡廢十八年改為丹川大
業初置長平郡有太行山
唐本治濩澤武德八年徙治端氏貞觀元年徙治晉城
天寶二年更郡名高平
唐志高平郡晉城註本丹川武德元年置建州三年析
丹川置晉城以隸之六年州廢隸蓋州徙州來治九
年省丹川蓋城入晉城貞觀元年州廢以晉城高平
陵川來屬天祐二年更曰丹川南有天井關一名太
行關
宋澤州亦號高平郡屬河東道開寶四年析澤州直屬
京
金元光元年升為節鎮軍曰忠昌二年升節度使
元志金為平陽府元初置司候司及領晉城高平陽城
沁水端氏陵川六縣至元三年省司候司陵川縣入
晉城省端氏入沁水後復置陵川領五縣
澤州界辨澤州為晉東南要地秦曰上黨高都後
魏曰建州後周曰高平隋曰澤州曰長平唐曰蓋州
宋屬河東元屬平陽明為澤州東界河南衞輝府輝
縣南界河南懷慶府河内縣西界平陽府翼城縣北
界潞安府長子縣隋唐以來雖頻徙郡州治而分割
入他郡者殊少金以州隸潞州昭義軍後改隸孟州
而終復昭義其揆一也
按秦漢之置縣後魏之建州北齊之置郡皆在高
都今治東三十里有高都城即唐之晉城故縣隋
丹川故縣在府治内即後周之高都縣漢陽阿故
縣在治北大陽鎮即魏之建興郡也相傳晉太始
元年有鳳集高都之北故今以名縣云
高平縣
漢志注泫氏楊谷絳水所出南至壄王入沁應劭曰山
海經泫水所出者也
後漢志泫氏有長平亭注白起破趙長平上黨記白城
在郡南山中百二十里
晉永興五年劉曜取泫氏
地形志建州長平郡領縣二高平注永安中置治高
平城泫氏注二漢晉屬上黨郡治有羊頭城
泫氏故城見水經注即後魏析泫氏置高平縣也今
王報村人稱廢縣
隋志注舊曰平高齊末改焉又併泫氏縣入焉有關官
唐武德初置蓋州城天寶間廢即今米山鎮
唐初隸蓋州後隸澤州有泫水一曰丹水有省冤谷北
有長平關
高平辨今隸澤州之高平二漢晉為泫氏縣屬上
黨郡治山海經所謂泫水所出是也北魏建州長平
郡永安中置領縣二治元氏城時分元氏置高平高
平之名見於晉者止此而地形志載四高平兖州高
平郡即故梁國漢景帝分為山陽國武帝改為郡晉
武帝更名領縣四有高平二漢屬山陽晉屬前漢槖
也後漢章帝更名有洸水千秋城胡陸城齊城高平
山承雀山伏羲廟東楚州高平郡治大徐城領縣四
有高平乃武定七年改蕭衍東平陽平清河歸義四
郡置也南建州高平郡領縣四有高平蓋魏因蕭衍
所置治高平城也原州高平郡領縣四有高平蓋太
延二年置鎮正光五年乃改置州并置郡縣治高平
城也計其地或在山東或在江西或在江南徐州或
在陜西固原均非漢之泫氏地又半屬陵川不可以
不辨
陽城縣
路史臣瓚之世本禹都陽城在大梁之南今陳留浚儀
故寰宇記登封古郜城引地理志潁川陽城為禹都
非也乃澤之陽城堯舜皆居河東北不居河南
漢志濩澤注禹貢析城山在西南應劭曰有濩澤在西
北
後漢志濩澤侯國有析城山
地形志安平郡濩澤注二漢屬河東晉平陽後屬
建州泰寧郡注孝昌中置及縣領縣四東永安西
河西濩澤高延(以東永安西濩澤附錄)
隋志有嶕嶢山濩澤山
唐初澤州治濩澤城尋移州端氏天寶元年更濩澤為
陽城天祐二年更曰濩澤
金元光二年升為勣州有王屋山濩澤
十道記澤州以濩澤得名
按舊志澤州城勣州城陽陵故驛即今縣治
陵川縣
舊唐志陵川漢泫氏縣隋改陵川武德初屬蓋州貞觀
元年隸澤州(即蓋州更名)
按高平乃漢泫氏縣地而縣治實在陵川也今高
平縣北二十餘里王報村有泫谷水
隋與丹川沁水端氏濩澤高平同屬長平郡開皇十六
年置陵川
元至元二年省入晉城後復屬
沁水縣
漢志河東郡端氏後漢注史記韓趙魏分晉封晉端
氏河内郡沁水
地形志建州安平郡領縣二端氏濩澤端氏註二
漢屬河東晉屬平陽後屬真君七年省太和二十年
復
隋志沁水註舊置廣寧郡後齊郡廢縣改為永寧開皇
十八年改焉有輔山端氏註後魏置安平郡開皇
初郡廢有巨峻山秦川水
路史原伯爵后杼居原杜預云沁水西北有原城今河
内軹履癸以原侯夸師者紀年帝杼居原自原遷
於老王(路史老王地闕)
水經濟有二源東源出原城即晉伐者今孟州濟源西
北九里有古原城
張五典曰舊志謂周文王第十六子封原即此地今考
左傳載晉文公伐原事註云原在沁水西北故舊志
云爾按國語及淮南子諸書云周襄王以陽樊温原
畿内四邑賜晉文公其後温與原叛文公伐之三日
不降文公命班師曰吾與諸大夫期三日今三日不
克吾寧失原不可失信於諸大夫原人聞之乃降温
人聞之亦降則原與温固接壤也温即今温縣樊陽
皆在濟源俱屬河南懷慶府而原安得獨在此地乎
蓋沁水南流入河亦經懷慶所云沁水西北者固指
彼處而言也叔虞封唐在今翼城縣與沁水相去甚
近故云屬唐(路史杜註及張氏說當互參之)
原辨趙衰守原在王屋山北温與陽樊在王屋山
南然三日内聞風皆降不必壤相接也古史考趙衰
居原在原平縣即今代州崞縣按周穆王封造父於
趙城晉獻公賜趙夙耿夙生衰世為晉卿原守去耿
遠而去趙城甚近後襄子無䘏北滅代而并智氏強
於韓魏列為諸侯武靈王拓地至燕代西併雲中九
原崞縣之原平或襄子以後追祀其祖非文公故封
也且霍太山以北文公時尚屬狄地未為晉有至平
公敗狄於太原晉陽乃為趙氏邑則原城在沁水為
核
蒲州府
蒲州界辨蒲郡本虞帝建都地春秋後屬魏秦及
兩漢魏晉以後皆為河東郡北魏分河東北鄉二郡
屬雍州復屬秦州後周改蒲州兼置郡隋開皇初郡
廢復置唐初為蒲州開元九年置中都改河中府尋
復又置河東採訪使治此宋仍為郡置護國軍節度
使屬陜西路金天會間降為州置防禦使天德元年
升為府大定五年置陜西元帥府元憲宗置河解萬
戶府至元三年府罷仍為河中府明屬平陽府今以
河東西别山陜之界陜在河東尚有大慶關以西河
灘地而界墻屹立仍截然不混統計所轄地前漢領
二十四縣後漢領二十城晉領縣九唐領縣十三宋
金領縣七元領縣六或治安邑或治河東或治蒲坂
或治桑泉於中或分榮州或分虞州或别置慶成軍
或兼置南北解變更不一轍矣
國朝繇平陽分直隸州州復升府且於臨晉分虞鄉復
隋唐之舊制焉
二漢晉河東郡或屬司隸或屬司州今平陽澤州解絳
隰地多屬焉魏分隸秦州隋唐以後猶兼有平陽解
絳地如龍門稷山襄陵安邑夏芮城河北等是也宋
領縣與今同金元多河津一縣
元憲宗置河解萬戶府領河解二州河中府領錄事司
及河東等七縣至元三年省虞鄉入臨晉省萬泉入
猗氏併錄事司入河東罷萬戶府而河中府仍領解
州八年割解州隸平陽路河中止領五縣十五年復
置萬泉縣來屬領縣六
永濟縣
蒲坂地記蒲州河東縣二里故蒲坂城舜所都也城中
有舜廟城外有舜宅舜井及二妃壇故老𫝊云即釐
降二女於媯汭之所
羅泌歴山辨歴山今河東縣之雷首山也其山九名
一曰首陽臨河與太華對峙即謂歴觀揚雄所云登
歴觀以遥望者樂史謂在偃師西北二十五里有舜
廟舜井媯水汭水媯南汭北然後魏輿地圖上谷記
下洛城西南四十里有潘城城西北三里亦有歴山
形如覆釜下有舜瞽二祠云是舜居帝之蹤跡何聞
至是而齊之歴城南五里又有歴山水經注云上有
舜祠縣東復有舜井亦云耕處寰宇記在縣東百步
云舜之所穿又有華水與歴山井通曾子固言舜耕
歴山漁雷澤陶河濱作什器於夀邱就時於負夏康
成謂歴山在河東雷澤在濟隂而負夏則衞地皇甫
謐乃謂夀邱在魯東門之北河濱為即陶邱乃定陶
西南之陶邱亭耕稼陶漁皆舜之初年其地必不大
相遠今皆在魯衞間則歴山不得獨在河東遂以為
娶後所居後世因有媯水而遷就之夫河中乃帝所
生若所都則歴城古歴下也其相去也遠矣耕漁之
時徒以瞽瞍不順暫即荒野顧非日後就販之比其
初未必遠去父母之側河濱雷澤其說未悉按九域
志濟南濮陽河中皆有歴山俱存祠廟而今秦地池陽
澧陽始寧河縣上虞無錫亦皆有之子列子云舜耕
河陽書大𫝊云舜陶河濱按元和志乃河東縣北四
十里之故陶城蘇氏演義云歴山有四一河中二齊
之歴陽縣三冀州四漢之雷澤雷澤不聞有二耕漁
必不相遠即此為是今曹濮間有舜豢龍井定陶城
皆其蹤也然歴山何止是哉信都之歴山樂史亦以
為舜耕在是援神契云舜生姚墟應劭謂與雷澤相
近寰宇記在雷澤縣東十三里歴山在縣西北十六
里今濮之雷澤西北六十里有小山孤立謂之歴山
山北有小阜屬池目之姚墟劭謐緣之皆記舜耕之
所而池之建德東十里更有堯城山縣南三十里有
堯城堯祠云堯巡狩所至梁武於此立太原府縣北
二十里為舜城有舜井有歴山上有堯舜二祠元和
郡志謂是兩帝南巡所至而周處記始寧界復有舜
所耕田一山多柞因謂□山而以具區為之雷澤以
其中有大小雷山也王介甫從之妄矣夫使帝果南
巡至是亦何預耕漁之日耶且以姚媯之名在在而
是金之西城故有姚方媯墟杜佑謂舜生此而世本
亦謂媯墟舜所生金在西城今長沙縣有媯水舜所
都而上虞之損石號蒍公嶄會稽有媯水三撫之泉
經之東入海圖經亦以為釐降之地祝阿故縣又有
濼水俗呼娥姜水原有娥英之廟水原山上有帝堯
祠下開大穴謂之舜井兖之泗源又有陶墟亦有舜
井其西阜號媯亭山山下一漏澤方十五里指為帝
之所漁不知此自姚墟謝息之所遷者又水經注上
虞一曰虞濱太康地記為避丹朱之所而雷澤亦非
一周處謂是太湖故寰宇引尚書釋言謂在震澤若
陽城漢濩澤縣墨子則言舜漁在此澤今在陽城西
北十二里寰宇記為烏鵎切矣郡國志言邑西今有
地名舜田然今潭之益陽岳之沅江故梁之重華縣
有虞帝城記亦謂是所都而述異記去湘水岸三十
里有相思宫望帝臺志為二妃之迹冷道臨武桂陽
藍山等處悉有帝舜之祠藍山更有舜水舜鄉縣西
十五里與永明西十五里皆有娥皇女英之廟江華
太平鄉有舜女寺即按歴城東南十里之廟山晏氏
三齊記在縣東南後人思舜而置廟也湘中記云地
有舜之遺風人民純朴故老猶彈五絃之琴為漁父
辭莫不以為虞帝之居豈盡信耶
永濟界辨黃河之東古屬蒲州境繇臨晉夏吳夾
馬口界達榮河河津以上達河曲此山陜界也顧唐
河東縣與河西縣皆屬河東郡或廢或置凡數變焉
開元八年析河東置河西縣乾元三年更同州之朝
邑曰河西來屬大歷五年復朝邑河東别置蒲津關
宋熙寧三年乃省河西入河東蒲城西舊為黃河岸
鐵牛今尚存更西數里有大慶關即昔蒲津關臨晉
關也明隆慶四年河徙而西移關於河東退灘漸涸
為田朝邑蒲州人互爭占
國朝雍正七年特命大臣查丈立界牆以别山陜則
河東亦有陜地與唐宋兼轄河西者異矣
永樂屬永濟辨繇永濟城西而南有雷首山即中
條矗起處馬融注首陽在蒲坂華山之北河曲之中
是也過夷齊廟南東數十里有永樂鎮即唐永樂縣
後周置永樂郡尋復省隋開皇罷永樂郡以芮城屬
河東郡唐永樂河東二縣同隸河東郡唐書注云武
德三年置河東貞觀十年廢大歷十年復置有歴山
有風陵關有芳醞監武德元年分芮城縣置永樂二
年以永樂河北芮城置芮州九年州廢以永樂隸鼎
州河北芮城屬陜州貞觀八年後永樂又隸虢州神
龍元年復屬河東宋熙寧六年乃省永樂為鎮入焉
金河東鎮二合河永樂合河即匼河云
永濟虞鄉界辨蒲州永濟在金為河東縣金地理
志注有中條山五老山黃河媯汭而注虞鄉縣則云
有雷首山中條山檀道山按黃河媯汭在蒲西境中
條沿虞解以東迄而漸北其極西則矗起雷首河流
於此一曲檀道山一名方山又曰鹽道山又曰百梯
山而五老山又在方山之東去虞鄉城裁十里虞鄉
界既西及雷首河東界又東至五老豈兩邑互相管
轄乎大凡山勢綿聯其左右前後正側皆得以故名
概之嘗詢之土人謂繇方山五老山而上度危徑漸
見平原地甚寬廣其南即今永濟芮城二邑境也蒲
州舊志云歴山在州南六十里媯汭泉出焉方山在
州東南一百二十里永樂鎮後純陽宫即在其麓外
此所載山水尚夥而五老山不見州志今以地形揆
之則雖謂虞鄉奄有方山五老山之隂永濟奄有方
山五老山之陽也可而今虞鄉西界裁止草平頭與
雷首相距三十里是與金時界異也
臨晉縣
漢志顔師古註臨晉故大荔秦獲之更名有河水祠芮
鄉故芮國莽曰監晉應劭曰臨晉水故曰臨晉臣瓚
曰晉水在河之東此縣在河之西不得云臨晉水也
舊說曰秦築高壘以臨晉國故曰臨晉師古曰瓚說
是也說者或以為魏文侯伐秦置臨晉非也文侯重
城之耳豈始置乎
王恭先臨晉辨舊志謂秦築高壘以臨晉國即今之
臨晉非也考班氏註左馮翊臨晉縣故大荔也秦取
之更名應劭曰以臨晉水故名臣瓚曰晉水在河之
東此縣在河之西不得云臨晉水也舊說秦築高壘
以臨晉國故曰臨晉章懷註曰臨晉故城在今同州
朝邑縣西南斯言當矣史淮隂侯𫝊魏王豹盛兵蒲
坂塞臨晉師古曰臨晉在河之西濱東臨晉境魏世
家文侯十六年伐秦築臨晉正義曰在同州澄城縣
界前曹參𫝊參以中尉從漢王出臨晉關伍被傳淮
南王曰先要成臯之口塞轘轅伊闕之道守武關然
此北尚有臨晉關地理通釋云即蒲津關在臨晉縣
由諸說觀之史記所謂塞臨晉者塞對河之臨晉關
耳小司馬不諳地形乃曰臨晉縣名在河東岸對舊
關不知漢時河東止有解縣而無臨晉此說一誤後
人沿為口實一統志於蒲州臨晉遂曰秦築高壘以
臨晉國故名夫築壘臨晉本無所出獨見於臣瓚之
注漢書既引以實馮翊不知諸儒何見欲引入河東
也即曰河曲可入王官可俘而高壘何不可築但河
東西未聞一時有兩臨晉譌以𫝊譌建安馮智舒因
之作質實編以註朱子綱目質而不實貽誤尤甚予
固不得不為之辨
宋白曰天寶之更今名必有所據則應劭臨晉水之說
未可厚非按魏世家哀王十六年秦拔我蒲坂晉陽
括地志云晉陽故城今名晉城在蒲州虞鄉縣西三
十五里抑或以臨晉陽而名之
臨晉辨按臨晉之名始於唐天寶十三載臨晉水
臨晉境二說昔人互持未決據顔師古註臨晉故大
荔秦獲之更名又據章懷註大荔古戎國秦獲之改
曰臨晉今同州城是也又據地理通釋臨晉關即蒲
津關在臨晉縣晉志註臨晉屬馮翊郡不屬河東合
上三說所指皆非今臨晉治也同州蒲津去今臨晉
止百里然不可混
虞鄉縣
路史虞帝先世所封河東虞阪所謂嬪於虞者今解之
虞鄉一曰吳在虞城北十三州志云平陸吳山上有
虞城舜始封是穆王登薄山寘軫之隥宿於虞是也
杜註在河東大陽樂史以為安邑故武德為虞州乃
都也
路史解唐叔後今河中臨晉東南故解城在桑泉之南
虞鄉東三十里城猶屬解僖十五年解梁以賂秦者
非昭二十二年之解後魏為二南解虞鄉北解臨晉
地形志河東郡南解註二漢晉曰解屬後改有桑泉城
北解註太和十一年置有張楊城
北周世宗二年於河東置蒲州河北置虞州弘農置陜
州正平置絳州邵郡置邵州隋改南解為虞鄉有
石錐山百梯山百徑山今臨晉縣西南三十里五姓
湖北有故城即其地也大業九年徙虞鄉縣於今解
州治唐武德元年更虞鄉為解縣而於解西五十里
别置虞鄉縣元後虞鄉鎮是也世祖至元三年省虞
鄉入臨晉虞田臨晉南六十里西魏置虞鄉縣隋
隸蒲州唐因之元省入臨晉
唐河中府義寧元年治桑泉武德三年徙治河東
舊通志夏封舜之子商均於虞即今臨晉縣之虞鄉舊
縣志虞鄉以舜都名古解梁地
國朝雍正八年復分臨晉置虞鄉縣雍正辛亥署刑
部侍郎韓光基等奏臣到臨晉縣隨赴坡上縣川併
虞鄉山下一帶地方相度形勢察訪輿論蓋因原任
侍郎王璣條奏分設虞鄉縣於坡上地方而撫臣石
(闕)以坡上去臨晉縣治僅十餘里請將虞邑設於洓
水河南之虞鄉鎮臣等竊以虞南臨北中隔洓水一
河實天成之界限請即以洓水一河為两縣交界凢沿
河村莊坐落河南者俱編入河南就近之里分以歸
虞鄉坐落河北者俱編入河北就近之里分以歸臨
晉統計臨晉一縣應分四十一里平陽衛四所新設
虞鄉一縣應分二十四里
臨虞今古分合辨虞鄉在唐虞夏商皆屬畿内春
秋屬解梁奄有桑泉等地戰國屬魏漢置解縣屬河
東郡魏正始晉太康皆名解以司州領之後魏太和
元年曰安定西魏大統十一年改分南解北解南解
有桑泉城(見魏書註)又改綏化又曰虞鄉有石錐山百梯
山百徑山(見隋書註)北解有張楊城(見魏書註)尋廢隋開皇十
六年置桑泉有三嶷山(見隋書註)北面併今猗氏之半又
别置虞州兼得今安邑地有鹽池銀冶至大業初州
廢(見隋書註)又改南解為虞鄉義寧元年虞鄉屬安邑郡
唐武德元年更虞鄉為解縣屬虞州而於解西五十
里别置虞鄉縣(即元廢縣後之虞鄉鎮也)三年析桑泉置溫泉縣
九年省入桑泉貞觀十七年廢虞州省解入虞鄉有
鹽池女鹽池紫泉監二十二年復以地入解天授二
年復析解縣置虞鄉北十五里有涑水渠渠即貞觀
十七年刺史薛萬徹開自聞喜引入下臨晉者也(見唐)
(書註)五代至宋金惟周世宗二年於河北復置虞州餘
皆名虞鄉元世祖至元二年乃省虞鄉入臨晉按虞
鄉名始於西魏(見隋書註)屬虞州者前後止數十年而漢
後隋前皆屬河東唐罷郡為州屬蒲州宋金元屬河
中府明屬平陽府蒲州臨晉名始於天寶十三載前
此與虞鄉或分或合其北解故城在今臨晉東南城
東城西兩村之間非今解州治也(見郭為觀郇城考)惟南解
昔人所指各别考解州舊志南解管至虞鄉鎮即今
虞鄉縣是也臨晉舊志虞鄉在臨晉西南三十里五
姓村北之古城即古解梁地也郭為觀則謂在卿頭
村即今涑水南逕處也意卿頭五姓以及元虞鄉鎮
皆古南解所轄乎抑五姓湖即張楊池臨晉舊志引
括地志云張楊城一名東張城在蒲州虞鄉縣西北
四十里則五姓湖倘亦北解所轄乎春秋桑泉故城
在今臨晉東北與魏桑泉城隋桑泉城亦未可混為
一隋桑泉即北解故城是也自省虞鄉入臨晉幾五
百年今以涑水姚渠中隔徵輸不便是以有復設虞
鄉之議其管轄以涑河為界屬蒲州府自猗氏祁村
智光以東臨晉五姓村以西沿河如東西渠下東西
坈頭大小姚村楊村蒲落頭等村以南直達條山之
隂皆隸虞鄉其餘河北各村皆隸臨晉天成界畫良
規不易矣
隋書註開皇十六年置虞州大業初州廢唐書註義
寧元年以安邑虞鄉夏置安邑郡武德元年曰虞州
又析置桐鄉縣三年析安邑置興樂縣貞觀元年省
十七年州廢按虞州治在安邑蓋兼夏與虞鄉而轄
之言虞鄉即解在其中矣
虞鄉有百梯山石錐山百徑山見於隋書今考百梯
山即方山在虞鄉西南平陸有錐子山一名石錐壁
即石錐山解州東有百徑嶺即百徑山亦與平陸接
界然則隋書所載之虞鄉其東南疆域殆甚廣歟
魏地形志河東郡北解縣有張楊城水經注云張楊
城即漢書曹參𫝊之所謂東張矣蘇林曰屬河東即
斯城也括地志云張楊城一名東張城在蒲州虞鄉
縣西北四十里今按地形五姓村北之古城距張楊
池止四五里距虞鄉治止二十餘里括地志所指虞
鄉西北四十里疑指卿頭故城以及城東城西兩村
之故城非今虞鄉縣治也
平陽衛所屯營有五舊隸臨晉
國朝雍正三年裁衛五年始隸於縣田賦丁徭與民畫
一八年分設虞縣以涑河為界右所在涑河南故隸
虞鄉其左所中所前後所仍屬臨晉晉府羣牧十三
營本散列東西今以夏吳浪店夾馬口下馬營在西
北隅與臨晉近故屬臨晉其餘九營在涑河南故撥
入虞鄉從民便也
虞鄉虞城辨虞都蒲坂即蒲州永濟也虞鄉相距
六十里在甸服内臨晉舊志謂虞鄉以舜都故名他
無所考問武王克商求太伯仲雍後得周章已為吳
君别封其弟虞仲於故夏墟在河東大陽縣今夏縣
有大陽故關即平陸縣東北六十里古虞城亦謂之
西吳(一作西虞)𫝊十二世為虞公即出奔共池者也後晉
假道伐虢上陽遂被襲遷其民於今孝義縣之虞城
舜後與周後不可合為一也有謂虞封上公公侯方
百里安知虞鄉不屬虞仲乎按今虞芮所讓閒田尚
存繇王官谷越横嶺至芮城凡五十餘里繇解州城
東循鹽池王家井而南越山至平陸縣凡百里古虞
城又在今縣東北六十里去虞鄉甚遼闊越嶺而轄
似為未便若虞鄉達蒲坂地差平坦則以虞鄉為舜
後封似為近之抑史記帝舜為有虞皇甫謐註舜嬪
於虞因以為氏今河東大陽西山上虞城是杜預註
虞思虞舜後諸侯也思有虞君也路史虞帝先世所
封河東虞坂所謂嬪於虞者今解之虞鄉前編舜之
先國於虞為虞氏系出虞幕十三州志云平陸吳山
上有虞城舜始封是穆天子登薄山寘軨之隥宿於
虞是也又路史平陸東北六十里吳山上有故虞城
虞井本帝舜之後國所謂西虞合此數說意舜後封
域殊廣且袤及平陸境内乎史載舜子商均封國夏
后之時或失或續不可詳考今歸德府虞城縣昔𫝊
禹封商均於此在漢亦名虞縣而今榮河又稱古綸
地左傳載夏少康逃奔有虞虞思妻之二姚而邑諸
綸舊註綸即虞邑博物志以汾隂為古綸汲冡古文
括地志竹書紀年皆謂在鞏洛間此可闕疑路史又
以解為唐叔後謂叔虞子良食采於解邑遂以邑為
氏云
猗氏縣
前後漢猗氏胥屬河東郡註地道記曰左傳文十三年
詹嘉處瑕在縣東北(日知錄中嘗辨之)晉屬河東郡註古猗
頓城魏屬河東郡注有介山塘又北猗氏屬北鄉
郡註太和十一年置有解城隋屬河東郡註西魏
改曰桑泉後周復焉
附錄
前漢猗氏屬上黨郡後漢猗氏屬上黨郡註漢書音
義縣出鶡
職方氏冀州畜宜牛羊上黨舊有猗氏縣(岳陽有猗氏關)地當
在長子屯留西北間
漢鮑宣徙長子曰宜畜牧唐藩鎮澤潞𫝊大將李萬江
有津梁種馬元李植以谷量牛馬富甲諸州明弘正
時壺關猶有張萬羊之稱
屯留漢晉魏胥屬上黨郡地形志上黨郡屯留註二
漢晉屬有屯留城鳳凰山一名天冢山大王山上有
關龍逢祠有疑山邁澤黃河嶺絳水自寄氏界來入
濁漳因名交漳余吾城陽水源出三槐山東流合車
臺水東南入絳水
寄氏註二漢為猗氏屬北魏景明元年復改有猗氏
城三想山北有水源出蒲谷東南流入絳水有八禮
泉上黨谷有盤秀嶺藍水出其南東入濁漳有方山
伏牛山樂陽註普泰中分長子寄氏置有望天嶺
絳水所出有堯廟
岳陽漢屬上黨郡魏屬義寧郡隋屬臨汾郡唐屬晉州
宋金屬平陽郡元屬晉寧路元志岳陽註下本猗
氏縣屬平陽府至元三年省入岳陽縣四年以縣當
東西驛路之要復置併岳陽和川二縣入焉後改為
岳陽縣
猗氏辨猗氏古屬河東郡以猗頓所居名迄元明
不改獨西魏改曰桑泉後周復焉隸汾隂郡桑泉即
今臨晉北坡臨晉在隋開皇亦曰桑泉有三嶷山金
置臨晉亦有三嶷山後魏屬河東郡者曰猗氏註云
有介山塘屬北鄉郡者曰北猗氏註云有解城古解
在臨晉三嶷屬猗氏西北隅二邑分合無常自昔然
矣然胥屬蒲州府境惟屯留岳陽舊亦名猗氏屯留
有余吾之地及寄氏之半魏書註云寄氏二漢為猗
氏屬北魏景明元年復改有猗氏城岳陽在元屬晉
寧路註云本猗氏縣屬平陽府至元三年省入岳陽
岳陽别有猗氏關按屯留岳陽接壤在沁水浮山北
去蒲屬之猗氏且五百里考前後漢猗氏隸河東郡
而上黨郡又有陭氏猗氏史筆精嚴必無冗複又孔
叢子曰猗頓之間術於陶朱公也曰欲速富當畜五
㹀乃適上黨之西河大畜牛羊於猗氏之南十年後
貲息不可勝計名馳天下然則北繇平潞南逮蒲阪
將胥猗頓畜牧蕃息地邪
郇瑕
路史荀侯爵珣郇也今猗氏西南古郇城是杜佑云猗
氏古珣國竹書紀年次於郇者或云邠之三水栒邑
非也晉伐荀以賜原氏則河東矣汾水所經荀城也
又曰荀逝敖采本鄭地重耳軍盧柳濕次於郇者
按晉語狐偃盟於郇韋云鄭地非河東郇是韋昭
失之於前而羅泌失之於後也
漢志右扶風栒邑有豳鄉詩豳國公劉所都應劭曰左
傳畢原酆郇文之昭也郇侯賈伯伐晉是也臣瓚曰
汲郡古文晉武公滅郇以賜大夫原氏黯是為荀叔
又云文公城荀然則荀當在晉之境内不得在扶風
界也今河東有荀城古荀國師古曰栒讀與荀同
文王第十七子封郇國郇音荀一音環今有環音之氏
而未聞荀者氏族博考云按譜文王第十七子然原
郇二侯不在其例此譜系之家失於紀載原郇為文
王之昭左氏甚明(第十七子一本作第十五子)
元和志猗氏西南四里絳之正平西十五里
郇伯故城縣南十八里周文王第十五子封此南三里
有涑水故道
郇城縣南二十里隋大業九年廢
北平故壘即北城址也唐馬燧討李懷光築此
路史縣南二十里有猗氏故城魯人因陶朱興富於猗
氏因曰猗頓
路史杜預云郇瑕古國伏氏云在解東郇瑕氏之墟也
地薄水淺近於鹽謂鹽澤也然郇與瑕二郇音環
路史苦苦成也王符云郄犨采於苦曰苦城故城在鹽
池東北後或為枯齊人改曰車成(一作古城謬)
舊志晉公子重耳濟河圍令狐入桑泉令狐在今縣西
十里桑泉之析置則自隋開皇十六年始也春秋杜
氏注郇瑕之地沃饒而近鹽在解縣西北鹽今猗氏
縣鹽池也魏都賦注鹽池在猗氏縣南四十六里柳
子厚曰猗氏之鹽晉寳之大也唐書地理志注猗氏
為次畿地有孤山元王思誠詩條山河水壯封疆城
外嵋原百里長蒲坂東通猗頓宅桑泉南下接虞鄉
亦統諸邑而論之
郭為觀郇伯故城考邑城南十八里有郇伯故城俗
乃稱為猗氏故城而指臨晉之亭東村小蓋堡為郇
伯城誤矣按水經注涑水又西逕猗氏縣故城北又
西逕郇城杜元凱春秋釋地云今解縣西北有郇城
服虔曰郇國在解縣東郇瑕氏之墟也按竹書紀年
云晉惠公十五年秦穆公送公子重耳圍令狐桑泉
臼衰皆降秦師狐毛先軫禦秦至於廬柳穆公使公
子縶來與師言退舍次於郇春秋之文與竹書不殊
今解故城東北二十四里有故城在猗氏故城西北
鄉俗名為郇城考服虔之說又與俗符賢於杜氏單
文孤證矣據此則解縣西北之說注已先駁之矣考
解故城有二皆非今治今治乃唐改隋虞鄉縣故治
為之而别於其西五十里置虞鄉縣其故城一在臨
晉之城東城西兩村之間乃北解也一在卿頭村乃
南解也其故跡皆存北解置於元魏間不久而廢桑
欽漢時人則水經所謂又西過解縣南并注所謂西
南逕解縣故城南者皆指南解言也其故址正在郇
城西南二十餘里况涑水故道現在郇城南三里許
非注中西逕郇城之明證乎注又云郇在猗氏故城
西北今猗氏故址雖不可考然以地勢度之必在今
解安二境之界按注謂鹽田本司鹽都尉治故杜預
曰猗氏有鹽池後罷尉司分猗氏安邑置縣以守之
則其城必近鹽田可知也况注明謂涑水逕猗氏故
城北今郇城迤東數十里涑水故道宛在也非逕其
北而何哉如以郇為猗則古城之脉東北自名條岡
來坡坨連亘界無隱伏之處涑水安得越而西逕乎
至於亭東村小蓋堡居峩&KR1453;之原地勢高亢南距涑
水故道不啻五十里又安得謂之逕乎又春秋傳云
郇瑕地沃饒近盬今亭東去鹽池七十里豈得言近峩
嵋磽瘠之地又豈得言沃饒乎且即亭東之名義釋
之亦斷非故郇也蓋秦漢建置大者曰縣曰邑小者
曰鄉曰亭有尉有長如泗上亭長灞陵亭尉是也然
則亭束必是古亭遺址亦猶北解故城之左右以城
東城西名村也豈得妄指為郇都乎况古城遺址周
廻十餘里四方八門規模宏闊其為國都之制而非
縣邑之制也夫復何疑(隋地理志河東郡虞鄉後魏曰安定西魏改曰南解又改)
(曰綏化又曰虞鄉此郭氏郇伯故城考之案據也)
猗氏城郇城解城桑泉令狐臼城等地通辨今猗
氏城非郇伯故城也故城在今縣治南十八里猗故
址不可考然酈註瑕城在故解城東北二十四里猗
氏故城西北俗名郇城郭為觀據此以辨且謂北解
在今臨晉城東城西兩村之間南解在卿頭村去郇
城西南二十餘里按郇城在猗縣南二十里隋大業
九年廢與郇伯故城似屬兩地左傳郇瑕每分舉而
諸大夫皆曰必居郇瑕氏之地則連及之揆其里道
疑亦不相遠也猗氏故城應在郇城東南郭為觀謂
應在解安之交乃今解非古解也但杜釋地云今解
西北有郇城又曰猗氏縣東北有瑕城服虔曰郇國
在解縣東解東解西二說不符意晉時解之東境所
轄甚廣西北二字苐據一境而言耳晉志註解謂有
鹽池今池東西共一百二十里地形可據至服虔所
云在解縣東則無論南北解皆屬東境此無可疑者
卿頭去城東城西兩村約二十五里城東城西在今
涑河北卿頭在涑河南古令狐在今猗氏之西北隅
春秋桑泉故城在今臨晉東北隅後漢解有桑泉城
杜註在縣西二十里後魏南解有桑泉城疑皆在臨
晉而西魏改猗氏曰桑泉隋桑泉有三疑山則又兼
界今之臨猗二邑矣臼城後漢亦屬解晉文公取臼
衰即此據杜預註在縣東南是謂在解縣東南也應
屬今虞鄉
萬泉縣
唐書河中府萬泉註本隸泰州武德三年析稷山安邑
猗氏汾隂龍門置州廢隸絳州大順二年來屬有介
山
顧炎武緜上辨左傳僖二十四年晉侯賞從亡者介
之推不言祿祿亦弗及遂隱而死晉侯求之不獲以
緜上為之田杜氏曰西河介休縣南有地名緜上水
經注石桐水即緜水出介休縣之緜山北流逕石桐
寺西即介子推之祠也袁崧郡國志曰界休縣有介
山有緜上聚子推廟今其山南跨靈石東跨沁源世
以為之推所隠而漢魏以來𫝊有焚山之事太原上
黨西河雁門之民至寒食不敢舉火石勒禁之而雹
起西河介山大如雞子平地三尺前史載之無異辭
也然考之於𫝊襄公十三年晉悼公蒐於緜上以治
兵使士匄將中軍讓於荀偃此必在近國都之地又
定公六年趙簡子逆宋樂祁飲之酒於緜上自宋如
晉其路豈出於西河界休乎況文公之時霍山以北
大抵皆狄地與晉都遠不相及今翼城縣西亦有緜
山俗謂之小緜山近曲沃當必是簡子逆樂祁之地
(襄公二十九年齊高豎致盧而出奔晉晉人城緜而寘旃緜或即緜山)今萬泉縣南二
里有介山漢書武帝紀詔曰朕用事介山祭后土皆
有光應地理志汾隂介山在南(今萬泉古汾隂地)揚雄傳其
三月將祭后土上廼帥羣臣横大河湊汾隂既祭行
遊介山回安邑顧龍門覽鹽池登歴觀陟西岳以望
八荒雄作河東賦曰靈輿安步周流容與以覽於介
山嗟文公而愍推兮勤大禹於龍門水經注亦引此
謂晉太康記及地道記與永初記竝言子推隠於是
山而辨之以為非然可見漢時已有二說矣
榮河縣
榮河古綸地夏少康邑左傳昔有過澆殺斟灌以伐
斟鄩滅夏后相后緡方娠逃出自竇歸於有仍生少
康焉為仍牧正惎澆能戒之澆使椒求之逃奔有虞
為之庖正以除其害虞思於是妻之以二姚而邑諸
綸有田一成有衆一旅能布其德而兆其謀以收夏
衆撫其官職使女艾諜澆使季杼誘豷遂滅過戈復
禹之績祀夏配天不失舊物
正義括地志云故鋤城在滑州衛城縣十里晉地記
云河南有窮谷蓋本有窮氏所遷也括地志云商邱
今宋城也斟灌故城在青州夀光縣東五十四里斟
鄩故城今青州北海縣是也故過鄉亭在萊州掖縣
西北二十里本過國地故鬲城在洛州密縣界杜預
云國名今平原鬲縣也戈在宋鄭之間也寒國在北
海平夀縣東寒亭也伯明其君也臣瓚云斟鄩在河
南蓋後遷北海也汲冢古文云太康居斟鄩羿亦居
之夏季又居之尚書云太康失邦兄弟五人須於洛
汭此即太康居之為近洛也又吳起對魏武侯曰夏
季之居左河濟右太華伊闕在其南羊腸在其北又
周書度邑篇云武王問太公吾將因有夏之居即河
南是也括地志云故鄒城在洛州鞏縣西南五十八
里蓋夏季所居也陽翟縣又是禹所封為夏伯
日知錄夏之都本在安邑太康畋於洛表而羿距於河
則冀方之地入於羿矣惟河之東與南為夏所有至
後失國依於二斟於是使澆用師殺斟灌(在今夀光縣)以
伐斟鄩(在今濰縣)而相遂滅(左傳哀元年)乃處澆於過(今掖縣)以
致東方處豷於戈(杜氏解在宋鄭之間)以控南國(襄四年)其時靡
奔有鬲(今在德平縣)在河之東少康奔有虞(今虞城縣)在河之
南而自河以内無不安於亂賊者矣合魏絳伍員二
人之言可以觀當日之形勢而少康之所以布德兆
謀者亦難乎其為力矣(竹書謂太康元年即居斟鄩非也)
博物志以汾隂為古綸今汾隂北九里汾隂城(宋州虞城西二)
(十五里綸城乃正說也)後漢書黃瓊至綸氏稱疾不進章懷注
綸氏即夏之綸國少康之邑也竹書紀年云楚及秦
伐鄭綸氏今洛州故嵩陽縣城是也(李膺還居綸氏教授常千人)
注綸氏縣屬潁川郡故城今陽城縣也
綸辨前漢汾隂屬河東郡註介山在南後漢汾隂
有介山註引博物記曰古之綸少康邑縣西北有狐
谷亭郭璞爾雅註曰縣有水口如車輪許濆沸涌出
其深無限名之為瀵此榮河所據以名古綸者也顧
前漢潁川郡别有綸氏後漢志梁國所隸之虞有空
桐地有桐地有桐亭有綸城少康邑按瀵水見爾雅
水經注皆在汾隂縣如臨晉有瀵泉同州郃陽亦有
瀵皆可考惟少康邑不見於汾隂本文而特紀於梁
國今以博物記錄之
汾隂城縣北九里周顯王十四年秦伐魏取汾隂土人
名殷湯城
漢志注汾隂介山在南
地形志秦州北鄉郡領縣二北猗氏汾隂注二漢
晉屬河東後屬有北鄉城后土祠
隋汾隂注舊置汾隂郡開皇初郡廢有龍門山
唐寶鼎註義寧元年以汾隂龍門置汾隂郡武德元年
曰泰州州廢來屬開元十年獲寶鼎更名有后土祠
宋大中祥符中以榮河為慶成軍熙寧元年廢以榮河
隸府而縣治置軍使
金貞祐三年升榮州以河津萬泉隸焉有黃河汾水睢
邱元初廢州復縣
遼州
地形志樂平郡遼陽註晉屬太平真君九年併鄉孝昌
二年復有黃澤嶺遼陽城
隋志樂平註舊置樂平郡開皇初廢郡十六年分置遼
州及東山縣大業初廢州及東山縣有臯落山有清
漳水和順註舊曰梁榆開皇十年改有九京山
遼山註後魏曰遼陽後齊省開皇十年置改名焉十
六年屬遼州并置交漳縣大業初廢州并罷交漳入
焉有萁轑水平城註開皇十六年置有徐水石艾
註有蒙山以上同屬太原郡
唐志遼州樂平郡下武德三年析并州之樂平遼山平
城石艾置六年徙治遼山八年曰箕州先天元年避
玄宗名曰儀州中和三年復曰遼州領縣四遼山
榆社平城和順
宋熙寕七年州廢省平城和順二縣為鎮入遼山縣隸
平定軍省榆社縣為鎮入威勝軍武鄉縣元豐八年
復置州縣鎮並復來隸元祐元年復置遼山和順平
城榆社縣屬樂平郡
金遼州中刺史天會六年以與東京遼州同加南字天
德三年復去南字
元隸晉寧路
明一統志隋置平城縣隸并州金廢為鎮後復置改曰
儀城遼陽城本涅氏縣後魏改遼陽北齊省隋置遼
山縣於此城唐廢遼陽城在縣北唐武德三年以
枯河漲潦徙今治
遼州界辨遼州在秦漢為上黨地後魏曰遼陽隋
曰遼山唐曰遼州曰箕州曰儀州曰樂平宋曰平定
元屬平陽路明為遼州東界河南彰德府武安縣西
界太原府太谷縣南界沁州武鄉縣北界平定州樂
平縣按州南北太行山綿亘八九百里而州治在太
行絶頂云
和順縣
舊唐志和順漢沾縣地隋為和順縣武德初屬并州三
年改屬遼州是年析置義興縣六年省
縣治東北有和順古城與今縣城相倚
榆社縣
隋開皇初改涅縣為榆社今西北三十里社城鎮漢涅
縣址也
唐志榆社本隸太原郡義寧元年析上黨之鄉置武德
元年隸韓州三年以縣及并州之平城置榆州又析
置偃武縣六年州廢省偃武以榆社平城來屬地
理新書石晉韓王王建立以地多桑榆仍名縣曰榆
社
路史榆州孤而無使曲沃伐之而亡(見博物志當亦周書文今不見)儀
之榆社或云魏榆(晉之雝榆亦曰魏榆杜預云朝歌東有雝榆城今衡縣隋改)
故縣在治東六十里高嶺盤隔有城址或曰遼山縣或
曰古箕城
古城址在治東北與今縣城相倚周四百八十丈
按榆社與武鄉在漢同為涅縣故地而在晉同名
武鄉隋於武鄉析置榆社在宋同屬威勝軍即今
沁州是宋以前遼沁殆合為一也
沁州
後漢志涅有閼與聚(今俗名烏蘇村)
地形志鄉郡銅鞮註二漢晉屬上黨有銅鞮城有烏蘇
城沙石堆有堯祠襄垣郡五原註建義元年分上
黨郡之屯留置
隋志銅鞮註有舊涅縣後周改為陽城開皇十八年改
為甲水大業初省入有銅鞮水(甲水城在今治北)
唐沁州本義寧郡義寧元年置天寶元年更名陽城郡
領沁源和川綿上三縣
宋太平興國三年於潞州銅鞮縣亂柳石圍中建威勝
軍
金志沁州中錦山郡宋威勝軍天會六年升為州元光
二年升為節鎮軍曰義勝領銅鞮武鄉沁源綿上四
縣
元領銅鞮沁源武鄉三縣
銅鞮城在州南四十里晉大夫羊舌赤邑漢縣隸上黨
郡金徙沁州治此明省入沁州今名故縣村
斷梁城在州東北廣袤二里三面絶澗上黨記銅鞮
晉别宫墟關猶存北城去晉宫二十里羊舌所邑左
傳成九年晉執鄭伯於此
沁州界辨沁州為晉銅鞮大夫羊舌赤邑銅鞮山
在州城南又傳有舊宫遺址秦漢屬上黨郡沁源即
榖遠沁水自出魏置義寧郡郡治在縣隋廢復置後
又升為郡又析置和川縣唐稱陽城郡屬韓州改屬
潞州又稱沁州武鄉即涅氏石勒分上黨置武鄉郡
魏罷復置領陽城襄垣鄉銅鞮四縣隋析榆社兼南
垣州又改豐州唐屬韓州及潞州自涅城徙治於南
亭川即今治也兩縣在宋均屬威勝軍一名銅川神
武軍是沁州所轄本與潞澤遼通自明分建州治領
二縣沁源在州西界平遙介休岳陽靈石武鄉在州
東北繇河南彰德府涉縣過潞安府達太原府祁縣
尤為南北要路隋唐間州治在沁故至今州以沁名
其發源不在州治也
沁源縣
隋書沁源註後魏置縣及義寧郡開皇初廢十六年置
沁州義寧縣十八年改為和川大業初州廢又廢和
川縣入焉
唐書武德二年析置招遠縣三年省義寧元年析沁
源置和川
宋太平興國六年廢沁州以沁源縣隸威勝軍
金元光二年升穀州
元至元十年省綿上入沁源
武鄉縣
漢志注涅氏涅水也師古曰涅水出焉故以名縣章懷
注涅縣名屬上黨郡故城在今潞州鄉縣西
地形志鄉郡註石勒分上黨置武鄉郡後罷延和二年
置領縣四陽城注二漢晉上黨曰涅永安中改有
涅城襄垣鄉注郡治晉屬上黨真君九年罷遼
陽屬焉有武鄉城魏城榆社城銅鞮
隋書鄉注開皇初廢舊郡十六年分置榆社縣大業初
廢又有後魏南垣州尋改豐州後周廢
舊唐志武鄉漢垣縣後魏曰沮城移治於南亭川改為
鄉縣屬韓州州廢屬潞州則天加武字神龍元年去
武字復為鄉縣後又加武字屬潞州上黨郡
宋武鄉注熙寧七年廢遼州以榆社縣為鎮入焉元豐
八年復置遼州以榆社往隸
金志有胡甲水武鄉水
元至元三年省入銅鞮後復立
平定州
趙武靈王二十一年攻中山趙祒為右軍許鈞為左軍
公子章為中軍王并將之牛剪將軍騎趙希並將胡
代趙與之陘合軍曲陽攻取丹邱華陽鴟上塞王軍
取鄗石邑封龍東垣中山獻四邑和王許之罷兵
徐廣曰徑者山絶之名常山有井陘中山有苦陘上黨
有閼與正義陘陘山也在并州陘縣東南十八里
趙希并將代趙之兵與諸軍向井陘之側共出定州
上曲陽縣攻取丹邱華陽鴟上之關括地志上曲
陽故城在定州曲陽縣西五里丹邱邢州縣括地
志北岳五别名三曰華陽臺徐廣曰鴟一作鴻鴻
上故關在定州唐縣東北六十里鄗在常山括
地志石邑故城在恒州鹿泉縣南三十五里封龍山
在鹿泉縣南四十五里
漢志注綿曼水東至蒲吾入虖池水
地形志樂平郡石艾註前漢屬太原後罷晉屬真君九
年罷孝昌六年復故名上艾後改有井陘關葦澤關
董卓城妬女泉及祠
路史艾侯爵穆鼎有艾侯作□王俅以為共誤并之廣
陽漢之上艾後漢石艾也又吳有艾縣隋入建寧有
艾陵今在武寧
廣陽城州東南三十里古上艾縣後改石艾唐天寶初
改廣陽縣至宋徙榆關而廢古廣陽城在州西南
今名廣陽村
唐武德八年賽魚城為受州治貞觀八年州廢唐建
承天軍為太原恒山之界後唐莊宗會趙王鎔於此
宋太平興國時廢今名承天都娘子關在焉
太平興國四年以廣陽地當衝要又先克復乃升為平
定軍
金平定州有刺史本宋平定軍大定二年升為州興定
二年為防禦十一月復降為刺郡領平定樂平二縣
元至元二年省倚郭平定樂平二縣入本州七年復
立樂平領一縣
明井陘兵備道駐獲鹿隸山西職官
按二漢俱有平定縣屬西河郡莽曰隂平亭非此
平定也此平定宋始更名
平定界辨太原東二百八十里為平定州衆山環
繞當井陘要衝為直隸正定之門戶漢以後或隸太
原郡或隸常山國或隸樂平郡或隸遼州或隸受州
或隸鎮州宋為平定軍而金升為州元明因之
國朝分太原之夀陽盂二縣與樂平同隸州治而新舊
固關間又增置甘桃驛焉
夀陽縣
夀陽辨夀陽在太原榆次之東魏地形志中都註
有榆次城夀陽城受陽註晉屬樂平真君九年罷樂
平屬有大陵城文谷水隋書夀陽註開皇十年改州
南受陽縣為文水分州東故夀陽置夀陽有鷰巖唐
書盂註武德三年以盂受陽置受州夀陽註本受陽
武德六年徙受州來治又以遼州之石艾樂平隸之
貞觀八年州廢縣皆來屬十一年更名有方山按今
之文水即魏之夀陽隋之夀陽非即受陽也其州東
故夀陽疑即魏中都之夀陽城以地形别之當以在
榆次者為西夀陽以隸平定州者為東夀陽云金興
定二年九月割隸平定州四年以夀陽縣西張寨置
晉州按此晉州與平陽之晉州有辨
盂縣
路史仇吾一曰仇繇韓子云仇繇小國為智伯所滅後
有仇吾氏(吕春秋中山國有夙繇之君智伯伐亡之即仇繇之誤)一作&KR2316;猶非
國策云智伯欲伐之遺以大鐘(韓子智伯以大鐘遺仇繇又云遺以廣車)
按河東盂縣有原仇城或云即盂之外城仇繇城俗
名原仇九域志亦在九原并(又云&KR2316;猶班志屬臨淮今泗之漣水或以為即)
(仇繇非智伯所伐不在是)
按今縣北六里有仇猶山東有仇猶城又𫝊仇猶
妃殉於腥河
漢志盂注晉大夫盂丙邑後漢志注作盂邴邑
路史盂盂丙盂大夫祁氏漢縣隸太原唐邢今陽曲東
北八十里故盂城定八年劉子伐盂(讀志云國)非衞東盂
也(定十四年蒯瞶獻齊者也又哀四年盂周地)若宋盂(僖二十一年公作霍穀作雩一作宇)
隋開皇十六年置原仇大業初改盂縣有白鹿山
唐隸太原府武德三年以盂受陽置受州貞觀元年省
并州之烏河縣入焉
金興定中升為州聽絳州元帥府節制置刺史尋復有
白馬山泉仇山滹沱水
元亦名州
張淑譽盂邑辨仇猶國名見戰國策作叴由即今之
盂縣是也縣治東北里許仇猶故城基尚在趙之所
謂原仇城即此按左傳頃公十二年韓宣子卒魏獻
子為政分祁氏之田為七分羊舌氏之田為三盂丙
為盂邑大夫此魯昭公二十八年事也疑此時晉國
别有盂邑非今之盂但未知邑治在何處舊志以今
之盂為盂丙之食邑因誤以盂丙即仇猶亡國之主
似誤又按史記通鑑綱目等書皆載荀瑤滅夙繇注
曰翟國也戰國策作叴由目曰初智伯欲滅夙繇而
無道乃鑄大鐘方車二軌以遺之夙繇之君斬岸堙
谷以迎鐘赤艸蔓枝諫曰智伯貪而無信欲伐我而
無道今師必隨之不聽赤草蔓枝曰為人臣不忠貞
罪也忠貞不用遠身可也遂斷轂而行至齊而夙繇
亡所載甚明舊志以盂丙為仇猶之君以赤艸蔓枝
為盂丙家臣亦誤按舊志趙滅仇猶置原仇城此今
之盂縣無疑又云秦屬太原漢於原仇西百里置盂
縣注云疑即撫城縣或曰即大盂縣未知孰是愚按
此乃盂丙食邑之盂與仇猶無與又按舊志云春秋
時在太原府東北八十里置大盂城注云即今黃鼠
村然訪之乃在黃鼠之北三十里此乃戰國之盂盂
丙所分或在是乎總於今之盂無與(與漢書註稍異)
日知錄曰春秋地名盂者有五僖公二十一年宋公楚
子陳侯蔡侯鄭伯許男曹伯會於盂宋之盂也定公
八年單子伐簡城劉子伐盂以定王室周之盂也十
四年衞太子蒯聵獻盂於齊衞之盂也而晉則有二
盂昭公二十八年盂丙為盂大夫今太原盂縣哀公
四年齊國夏伐晉取邢任欒鄗逆時隂人盂壺口此
盂當在邢洛之間
樂平縣
昭公二十二年晉荀吳使師偽糴者負甲以息於昔陽
之門遂襲鼔滅之杜註樂平沾縣東有昔陽城
寰宇記荀吳假道於鮮虞遂入昔陽鮮虞在北昔陽在
南晉恐肥為備故從北偽東南行往會齊師乃先還
假道鮮虞遂入昔陽也
劉炫曰肥鼔並在鉅鹿有昔氏鉅鹿昔陽城
按水經注一卷中昔陽城兩見一在下曲陽一在
沾縣疑有二昔陽城蓋肥都沾縣鼔都下曲陽也
路史昔陽本肥(肥子後遷昔陽)今平定之樂平東五十里有昔
陽故城昭十二年晉滅之故鉅鹿境一曰夕陽開皇
置昔陽於下曲陽今祁之鼓城
九域志趙鞅晉陽
列子襄子攻狄取左人中人應劭地理記中人城西北
四十里有左人城左人之故邑左人即今定之唐縣
地形志樂平郡樂平注晉屬真君九年併治孝昌二年
復有象山祠沾嶺八賦嶺樂平郡後漢獻帝置真
君九年治太原孝昌二年復治沾城領縣三遼陽
樂平石艾
漢沾縣隸上黨郡隋置遼州於此今治西南有城址
隋志樂平注舊置樂平郡開皇初郡廢十六年分置遼
州及東山縣大業初廢州及山東縣有臯洛山有清
漳水
金興定四年從遼州刺史行元帥府事郭文振請升樂
平縣為臯州
臯落城在東南七十里即春秋臯落氏所居漢置縣今
為臯落村
正定志鼓聚在晉州西漢書晉荀吳滅鼓昔陽亭即此
日知錄漢書地理志鉅鹿下曲陽應劭曰晉荀吳滅鼓
今鼓聚昔陽亭是也水經注泜水東逕肥纍縣之故
城南又東逕昔陽城南本鼓聚十三州志曰今其城
昔陽亭是矣京相璠曰白狄之别也下曲陽有鼓聚
其說皆同史記趙世家惠文王十六年廉頗將攻齊
昔陽取之夫昔陽在鉅鹿故屬之齊豈得越太行而
有樂平乎
忻州
漢建安二年正月省雲中定襄五原朔方郡郡置一縣
領其民合為新興郡今故城址尚存二十一年議
者以南單于部久居塞内與編戶同而不輸貢賦浸
難禁治單于入朝魏王曹操遂留之鄴下使右賢王
歸統其國分其衆為五部居北部於新興郡
地形志肆州注治九原天賜二年為鎮真君七年置州
領郡三永安秀容雁門秀容郡注永興二年
置真君七年併肆盧敷城二郡屬焉領縣四
秀容注永興二年置有秀容城原平城肆盧城石鼓山
神女郎神金山神護君神風神石城注永興二年
置有大頽石神肆盧注治新會城真君七年併三
會屬焉有清天神大羅山臺城大䢴城敷城注始
光初置郡真君七年改治敷城有石谷山亞角神車
輪泉神
舊通志肆州故城亦名秀容在西北五十里後魏肆州
治此後周徙州治雁門縣通考即積粟所在(肆盧川亦在此)
(一名肆樓川)
尔朱氏世居北秀容道武初又令遷居南秀容羽健未
遷仍後此北魏永興置秀容郡後併肆盧敷城共領
縣四隋屬樓煩郡唐屬忻州定襄郡
按南秀容即今忻州北界北秀容三百里乃神池
五寨岢嵐縣永寧州等境也
水經注魏土地記秀容胡徙居此立秀容護軍東去汾
水六十里
唐忻州定襄郡本新興郡義寧元年以樓煩郡之秀容
置
舊唐志秀容漢汾陽縣地治郭下隋自秀容故城移於
此因改為秀容縣
宋志定襄郡團練屬忻州
定襄縣
漢建安中曹操驅塞下流民以實新興郡始治定襄縣
地形志肆州永安郡注後漢建安中置新興郡永安中
改領縣五定襄注前漢屬定襄後漢屬雲中晉屬新
興真君七年併雲中九原晉昌屬焉永安中屬有趙
武靈王祠介君神五石神聖人祠皇天神定襄城撫
城陽曲平寇注真君七年併三堆朔方定陽屬
焉永安中屬有雞頭山神祠三會河蒲子注始光
三年置真君七年併平河屬焉永安中屬有索山祠
驢夷
北齊河清二年周將楊忠襲并州不克而還遂於古城
北面築城(先未有城)置定襄平寇蒲子三縣其中移肆州
於雁門
隋書定襄郡註開皇五年置雲州總管府大業元年府
廢領縣一大利註大業初置帶郡有長城有隂山有
紫河
隋開皇十年移平寇於代州之崞縣省定襄并秀容
唐武德二年劉武周將楊長材據定襄四年李大恩討
平之封定襄王析秀容復置定襄舊唐志定襄漢
陽曲縣地後漢末移陽曲於太原界置乃於陽曲古
城置定襄縣後廢武德四年分秀容縣復置有石門
關
宋熙寧五年省定襄入秀容元祐元年定襄復為縣入
忻州
古定襄城在城外漢為縣後廢今縣乃其内城也魏土
風記夏后氏築或曰趙襄子又曰石勒起兵築相傳
通忻州劉家溝屠岸賈洞
定襄辨今之定襄古陽曲也漢高帝置定襄郡領
縣十二曰成樂桐過都武武進襄隂武臯駱安陶武
成武要定襄復陸後漢以故屬雁門之善無中陵與
桐過武成駱隸定襄郡而以定襄縣改屬雲中郡建
安時移陽曲於太原界乃於其故城置定襄縣隸新
興郡晉改晉昌縣北魏定襄并雲中九原晉昌三縣
來屬隋省入秀容唐武德初析秀容置定襄隸忻州
貞觀十四年自朔州北定襄城移雲中置定襄縣永
淳元年移民於朔州開元二十年移雲州仍改定襄
為雲中縣屬雲中郡宋省入秀容後復為定襄金元
因之此定襄郡縣之始末也大抵古雲中定襄地本
相近古雲中在朔郡邊外古東勝界定襄在雲中東
南魏都定襄之盛樂(盛樂即成樂)背負隂山前帶黃河後
自雲中徙都平城即今大同郡治雁門關外又有小
平城皆雁門郡地東南有參合坡則屬代郡唐徙定
襄於雲中後改雲州亦即今大同地他如唐豐州之
安樂戍永濟柵大同川大同故城與古雲中地近而
與今大同相去數百里若指今大同為漢雲中因指
今定襄以槩古之定襄是一誤且再誤也夫定襄有
郡縣之分即定襄縣亦南北屢遷漢書郡國志凡郡
治所在縣名必先書前漢定襄郡首成樂在今歸化
城唐書貞觀十五年突厥思摩帥衆兵渡河居於故
定襄城即其地也後漢定襄郡首善無在今朔州十
三州志所云舊定襄郡是也至漢定襄縣前屬定襄
郡後屬雲中郡今右玉西有故城即故縣大同忻州
均非漢初定襄縣地忻州有新興故城肆州故城今
定襄縣有永安城撫城古陽曲城距縣百里有古定
襄城與魏地形志定襄註總合即舊唐書所云建安
時於陽曲故城置定襄縣者亦為有據大同縣西北
二十里有定襄城明一統志謂漢郡唐縣皆治此按
二漢郡治首盛樂善無不聞治平城若指此為唐貞
觀中所置定襄縣後改為雲中縣者則得之矣又按
唐書忻州析秀容置定襄意定襄既改雲中而秀容
之析在其後歟今以二漢定襄郡所屬十二縣五城
按之近日郡縣歸化城近成樂朔州近善無右玉近
桐過五寨近中陵其餘則多在塞外(如武進有白渠水出塞外西至)
(沙陵入河西部都尉治武臯有荒干水出塞外西至沙陵入河中部都尉治是也)緣置新興
郡後人民四散雖漢末驅塞外民實之惠帝又遷弘
農三千戶於此而自元魏時圖籍已多散失至於唐
别置定襄都督府僑治寧朔領州四道通大同雲中
此又在夏州塞外云
靜樂縣
唐志靜樂註武德四年置管州仍析置汾陽六度二縣
五年曰北管州六年州廢省汾陽六度以靜樂來屬
有天池祠有管涔山北有樓煩關有隋故汾陽宫
憲州本樓煩監牧嵐州刺史領之貞元十五年别置
監牧使龍紀元年李克用表置州領樓煩元池天池
三縣
按憲州當在寧武寧化間
宋憲州汾源郡軍事初置樓煩咸平五年移置靜樂軍
縣遂廢軍又廢樓煩改隸嵐州熙寧三年廢憲州以
靜樂縣隸嵐州十年復憲州仍領靜樂縣政和五年
賜郡名咸平九年廢天池元池入靜樂(天池縣城在今縣北)
(百六十里唐志註天池即雁門關)
金興定三年管州升防禦
元初置河北路都元帥府後為下州隸冀寧路
元史唐以靜樂置管州後州廢屬嵐州後又為憲州宋
為靜樂軍金為靜樂郡又改為管州元太祖十六年
以嵐州之岢嵐寧化樓煩併入本州至元二十二年
割岢嵐隸嵐州而寧化樓煩併入本州
按元史則宋金元時之靜樂所轄廣矣
明於縣北八十里置寧化守禦所千戶
黃圖昌曰宋置崇化火山岢嵐樓煩四軍岢嵐雖重兵
而移置嵐谷樓煩雖舊號而頗近靜樂蓋岢嵐本因
嵐谷得名而樓煩則自併北管後已漸南矣獨崇化
為今之寧化去寧武為近火山屬有偏頭去偏頭為
近
契丹占天池廟地知并州韓琦以曩時彼所求修廟檄
正之
永安城舊為横水鎮内有只吉大王殿明弘治間移為
縣後堂
山西通志卷一百七十八
