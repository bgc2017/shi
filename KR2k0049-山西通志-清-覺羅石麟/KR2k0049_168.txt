山西通志卷一百六十八
寺觀(一)
北魏書靈徵志代都風物爰有考焉寺觀著錄以備
土風之一則蓋亦靈徵遺指匪必埒楊氏伽藍記段
氏寺塔記也志寺觀
太原府
陽曲縣
夀寧寺在臬署西宋大中祥符年建有真宗御製碑記
字多剥落後殿宇多圮
國朝康熙五十二年按察使岳岱重修後增建千佛閣
給事中鄭崑璽記土人名大鐘寺朱彛尊集宋太
宗書庫碑大中祥符四年真宗御書勒石在太原府
夀寧教寺碑為風雨崩剥其半没土中歲久盡蝕文
凡二千餘言僅存數百字隂石尤泐所可識者有太
宗御製文集四十卷又集一十卷怡懷詩一卷迴文
詩一卷逍遙詠一卷至理勤懷篇一卷棋勢圖琴譜
各二卷蓮花心漏迴文圖若干卷雜書扇子一百三
十六柄雜書簇子七百五十三軸今尤剥落不可辨
按舊志祥符間建寺真宗御製碑記是碑為建寺
作也而碑記不存裁存太宗書庫碑錄之以志遺
蹟
崇善寺在城東南隅舊名白馬寺後掘地得石碣復改
名延夀明洪武初拓築新城於寺外十四年晉恭王
薦母高皇后即故址除闢南北袤三百四十四步東
西廣一百七十六步建大雄殿九間高十餘仞週以
石欄迴廊一百四楹後建大悲殿七間東西迴廊前
門三楹重門五楹經閣法堂方丈僧舍厨房禪室井
亭藏輪具備南隂有贍寺地四十頃洪武間置僧綱
司成化十六年增葺晉莊王撰記正德丁丑僧繼然
重修郝本記嘉靖三十九年重修題曰白馬存延夀
故址孔天孕記内供大士文殊二畫像出自晉藩相
傳吳道子筆西井樓南有大古碑高一丈廣七尺螭
首五尺卧土中初名宗善寺僧不能久居堪輿家增
山字遂名崇善土人名新寺
文殊寺二一在西蕭牆角明萬歷丁巳僧如安重修萬
砥記崇禎七年晉王重修并建白衣殿尚時彦記一
在鄯都村元至正間重修
報恩寺二一在前所街舊名鴻祐宋元豐七年建李單
子嘗寓此後建通明閣於前百步寺遂廢明正德間
河東王重建改今名崇禎間增修河東王撰記一在
城北隅舊為通政參議裴希度別墅闖賊逼太原裴
母范氏盡節於井希度因改為寺亦名報恩大學士
胡世安撰碑
彌陀寺二一在大南門西金大定四年建明洪武五年
重建
國朝康熙四年巡撫楊熙重修一在南市西為小彌陀
寺指揮陳彬家佛堂寺西有古漆井
崇真寺在大南門内元至正間建明成化嘉靖間繼修
普光寺在七府營街漢建安間建唐初賜名普照以金
相上有普照王字從僧伽之請也中宗避天后諱改
今名宋元豐六年河東安撫使呂惠卿為僧求迦葉
書偈寺中碣石尚存元時大寳法王嘗棲此明初西
域神僧板特達從晉恭王之國住寺中弘治間梁魔
頭圓寂於此内建影堂有遺像影堂前有圓通殿為
古觀音海會嘉靖初相𫝊呂仙至此遂名為迎仙院
萬歷己酉年五臺山僧人憩寺中尅日坐化土人又
𫝊寺歴百年出一異人永樂間重修嘉靖三十四年
普簡王修萬歷甲寅晉裕王修影堂而移板特達於
後崇禎五年晉王撰碑銘
國朝康熙五十二年重修後院五十八年又建山門雍
正三年建鐘鼓二樓有扁額三曰晉光第一地曰歡
喜地曰菩提德本明晉藩文思堂書
開化寺在開化寺街晉廣昌安僖王禱母病於此病愈
表賜今名發帑金命中貴安澄督修天順丁丑嘉靖
戊子繼修寺貯全藏明末散佚棟宇亦頽
國朝康熙三年巡撫楊熙倡修補繕全藏
熙寧寺在羊市南路
國朝康熙十四年建
善法寺舊在南門外菜園村西明崇禎十二年僧鎮隆
建名南十方院接待寺
國朝康熙元年移建菜園官道東改今名雍正四年重
葺
太平寺在水西關
國朝初建
圓通寺在北關明洪武間建景泰七年修隆慶六年僧
圓通募修
國朝康熙二十年知縣戴夢熊重修
善安寺在城東門外明成化二十二年晉府承奉正張
泰建晉王題額善安弘治二年河東王撰記今改名
延慶
按邑志延慶寺在城東安善禪寺在城北今考寺
碑延慶即善安志誤分為二又訛善安為安善城
東為城北今改正
永祚寺在城東南門外高岡明萬歷中釋佛登奉勅建
慈聖太后佐以金錢造兩浮圖各十三層名曰宣文
土人呼雙塔寺京山李維楨記登得舍利藏塔内萬
歷壬子重九巡按蘇維霖考官郭士望王成得訪登
觀舍利維霖撰碑
國朝順治十五年重修康熙五十九年八月相𫝊塔頂
有光大如車輪色紺碧移時方息云
千佛寺在城南十里狄村唐貞元間建金大定間僧清
福重建明洪武間併慈雲芳林二寺為一正統嘉靖
間繼修
慈觀寺在城東南十里狄村明嘉靖間拓建
國朝順治間重修
白雲寺在城南十里紅土溝舊有净業庵繇溝中鑿磴
道上佛殿三楹奉釋迦思惟出山像三面陶穴以棲
僧衆萬歷四年土人延僧圓喜住持王道行撰碑
國朝康熙二年僧天澤闢東畔地建寺清凉僧明豁撰
記康熙丙寅都司陸君興建藏經閣五楹四十六年
僧平山重修遂成臨濟法席雍正九年僧了然重修
建毘盧閣彌號閎整焉庵近狄村有古碑題曰白雲
飛處蓋取唐書狄梁公𫝊語也巡撫圖納因改今名
大寧寺在城西十里西社村明宣德七年重修正德十
一年再修王珮撰記
洪福寺二一在城東北十里辛村明洪武十三年建一
在城東楊家峪明天啓三年重修胡良翰撰記
龍泉寺在城西二十里桃園洞西土人名水峪寺
隆興寺在城西北二十五里張村元元貞二年修明成
化間僧廣祥重修嘉靖十九年僧妙銳拓建二十四
年僧玅琦撰記
長安寺在城東北二十里北窰村元泰定四年建明嘉
靖十二年修有碑
廣仁寺在城西三十里西名村明洪武十二年建萬歷
間繼葺崇禎七年重修有碑
治平寺在城西三十里狼虎山土人名狼虎寺元魏曇
始禪師棲此内有曇始行状碑宋大觀二年五月立
石
慧覺寺在城西北三十里西村元延祐四年建明洪武
間修併寳泉寺入焉正綂十二年僧覺遇再修嘉靖
十三年又修
崛&KR2118;寺在城西三十里崛&KR2118;山下呼延村唐貞元二年
建額曰三教堂山上有多福寺即古崛&KR2118;教寺明弘
治間更今名而山下寺遂專崛&KR2118;名矣嘉靖間重修
萬歷二十七年立石
多福寺二一在城西北三十五里呼延村西崛&KR2118;山舊
題曰崛&KR2118;教寺明洪武間重建昔有闍黎汲水於汾
淚滴如珠乃詣文殊告乏水命黑龍神護歸獲二龍
池今寺有文殊闍黎殿閣萬歴戊申重建有碑記明
侍郎張頤知縣梁之垣夏宏晉王朱求桂靖安王朱
新環胥有詩明寺僧昌海與洪蓮義金稱三高士永
樂中詔選赴京纂修大藏經授太原府僧綱司都綱
云一在城南三里
土堂寺二一在城西北四十里劉村金太和五年建舊
名净因内有土洞殊高敞名土堂有大佛像相𫝊一
日曀霾山中隠隠有人聲曰我出忽山頽土洞中大
佛現焉明天啓二年文世登撰碑張頤夏宏朱新環
胥有詩一在牛站門外東南
棗華寺在城東十五里淖馬村
威德寺在城西北四十里西煙村明嘉靖三十四年僧
永成修
天王寺在城北四十里范家村元時建明洪武十五年
重修
國朝康熙三十八年重修有碑
大慈寺在城北五十里萬夀村阪泉山側宋大中祥符
六年修熙寧間重修元季毁明弘治十七年王文秀
偕僧智昶復修束鹿刁毅撰記嘉靖十八年僧明清
重葺有碑
元泉寺在城西北五十里山中上有七佛堂峭岩滴水
額曰元泉有宋崇寧年石碣明洪武間僧乏水就流
而居岩阿尤勝亦號元泉嘉靖間僧如愚建藏經閣
寺舊汲水於汾僧道源始穿二井隆慶二年釋法海
撰碑
金剛寺在城北六十里東張村宋宣和元年勅建明正
德五年僧綱道安重修嘉靖七年任經濟撰記
三覺寺在城北六十里劉村明洪武十二年建
佛堂寺在城北六十五里郁利村金天會間杜潮公捨
宅建元中統間僧衍公增修大德七年僧琮進砌石
堰寺釋道公有戒行相𫝊龍神聽講能預决風雨又
有雲公圓寂時願殯南河為建浮圖號鎮水塔
清修寺在城北八十里東黃鼠村東北有唐開元九年
墓誌村即唐黃鼠鎮也元至元間建明正德二年重
修雨暘蝗蝻必禱歲七月七日祈年報賽田瑞撰記
寳峰寺在城西百里河下村金天德間建大定間修明
洪武五年重修成化萬歷繼修
悠慶寺在城西北一百十里西小店明萬歷乙巳年重
修
净因禪院在北關明萬歷二十三年僧融盤創建名十
方海會禪林晉藩額曰千夀寺後建文殊閣貯藏經
國朝康熙三十一年重修
寳林禪院在城東黑土溝明晉藩宦侍建嘉靖戊午重
修立石萬歷二十九年李賦直又撰碑
十方院在東關明崇禎十四年建潘雲翼撰碑
大士庵在城東南隅土人名小五臺舊為王道行桂子
園後歸河東府改名金粟園有金粟坊桂藂軒歲寒
居蒼雲塢丹藥院有斐堂香雪塢懶雲窩燈然樓樓
下為金漁池池上架石為橋有流觴曲水錦雲鄉富
春亭清凉界石槐隂亭超然臺諸勝明季兵燬遂廢
國朝順治丙申巡撫陳應泰給田撰記立石後僧募建
文殊大士二閣康熙六十年大旱知縣沈一葵禱繋
舟山之小五臺歸供神水於文殊閣雨立沛六十一
年一葵復禱應雍正三年總督伊都立重修
觀音堂在城北九十里白村金明昌六年建
西方境在東岡村元中統間建勅名妙覺寺詳碑記明
隆慶間僧清嘉募修改今名萬歷十二年勒石
元通觀在城東南鐡匠巷舊名天慶宫相𫝊有李單子
者好服單子人謂單子李神仙地故坎而竅土人名
海眼單子初就食鴻佑寺僧不為禮單子艴然懸白
鏹竿頭令人投石取鏹至者雲集遂實而平之上建
玉皇閣九楹高百餘尺名通明閣為會城巨觀元韓
德麟詩所謂乘興登高閣凭欄眼界寬望中無限景
宜向畫圖看者也明洪武初晉恭王建五祖七真殿
十五年殿後建道祖法堂正統十年晉憲王左布政
石璞都指揮僉事陳亨於閣前建三清殿十二年勅頒
道經一藏凡四百八十函弘治元年建左右二殿門
廊鉢堂兩廡八十六間繪老子八十一化圖弘治十
四年河東王撰記
按天順間百戶李斌修閣記唐太和三年重修宫
與閣皆權輿於唐閣猶唐時建造自太和迄今如
魯靈光之巋然獨存也萬歷中碑記唐太和三年
李單子神仙建閣舊志又載元中統元年建考欽
頒道藏經息字函載元按察使王博文撰棲真子
墓碑稱單子治病禱雨竒騐太宗三年辛卯府尹
石抹公請住持天慶故宫以興復崇建為事具見
榮禄宋公撰萬夀宫碑據此則為古觀無疑太宗
辛卯去中統三十餘年舊志似誤其言單子以興
復崇建為事則觀始自唐閣或單子剏建抑中統
中别有修建而舊志略而不詳與河東王記又謂
觀有李單子塑像相𫝊即始建閣者抑唐太和三
年單子剏建而李記誤作修與觀内又有勅碑
普濟觀在城北郭土人名栢樹園明晉王建
國朝巡撫穆爾賽重修
神清觀在城東十五里淖馬村元延祐六年建明永樂
初修弘治六年夀官王欽病中夢神𫝊語疾瘳倡修
三清殿寧化河東二王佽佐之地艱於水觀左山下
甘泉夜湧道士張演寳穿洞五又井於山麓度三尺
輒得泉嘉靖十七年霍鵬撰碑隆慶六年王道行又
撰碑
卿雲觀在城北九十里太平鄉辛莊蘂羅山下元至元
十一年全真李志朴建河東山西道按察使西溪王
公書額教授伶賢甫撰記志朴弟子張居敬至元二
十八年授太原路都道錄所劄付充本宗門下題領
勾當三十年授天下元門演道大宗師掌教真人管
領諸路道教付身充本宗提點元貞元年重修皇慶
元年立碑
西谿觀在城東北九十里高村元至元十五年全真杜
志元建提刑按察使史杠撰碑
純陽宫在天衢街貢院東明萬歷二十五年朱新場朱
邦祚建相𫝊規畫皆仙乩布置内八卦樓降筆樓亭
洞幽曲對額皆乩筆題碑二一鍾離權乩筆一李太
白乩筆
太原縣
净明寺在縣北二里隋仁夀二年建賜額惠明内有塔
阿育王所造舍利塔八萬四千之一也宋太平興國
四年太宗降劉繼元詔毁古城塔壞而光仍見詔復
建咸平二年三月壬戌大震電風寺塔災六月遣内
侍王守真發諸州兵一千三百修之景德三年七月
塔成纍甓九級崇一百五十八尺詔以汾州僧啓璘
主寺事賜金書九軸歲度五僧大中祥符二年詔廣
堂廬五十四間以東封泰山所得芝草十有一本賜
之元豐八年吕惠卿撰舍利塔記僧惠素立石元末
廢明洪武十八年僧德閡重建併顯光等寺入焉正
德十六年重修
國朝康熙間再修
華塔寺在縣西三里安仁鄉唐貞觀八年僧法寳建内
有無垢净光佛舍利塔天寳間修宋咸平二年重修
元至正間塔毁明洪武間復建併明仙定慧明秀流
福四寺入焉宋太宗平河東建塔于太原故城塔
毁真宗欲新之遣内工經度計工二百萬上疑命東
頭供奉官侍其曙往减費十九
崇福寺在縣南五里安仁都北齊天保二年僧永安建
唐大歷二年修會昌五年廢元至正初重建尋廢明
洪武十年重建併上生寺入焉
童子寺在縣西十里龍山上北齊天保七年弘禮禪師
建時有二童子見于山有大石似世尊遂鐫佛像高
一百七十尺因名童子寺前建燃燈石塔高一丈六
尺後鑿二石室以處衆僧顯祖嘗登童子佛寺望并
州城曰此是何等城或曰此是金城湯池天府國上
云我謂唐邕是金城此非金城也金天輔元年燬于
兵明嘉靖初僧道永重建
懸甕寺在縣西南十里懸甕山魏熙平初沙門靈辨造
華嚴論于此北齊天保三年僧離辨建緣山鑿石室
宋仁宗時地震寺廢元至正三年修
奉聖寺在晉祠南唐武德五年鄂國公尉遲恭禮釋滿
公捐别墅創建高祖賜額十方奉聖禪寺公遺像在
焉金貞祐間兵燬正殿中殿法堂窣堵波僅存元初
釋洪智重建後希深一間淺公浩公杲公昌公惠公
喜公胥有戒行歴加繕葺皇慶二年王居實撰碑至
正十八年災明洪武二十四年併明月龍福二寺入
焉内刻唐李德裕為張弘靖祭唐叔虞文
明月寺在縣南十里晉祠東
雨花寺在縣西南十里明仙谷明洪武十年重建
上生寺在縣西南十里晉源都北齊天統二年僧清輝
建明永樂十四年重建
太山寺在縣西十里風谷山麓唐景雲元年建明洪武
二十四年併觀音童子等五寺入焉
明仙寺在縣西南十里龍山金天會二年僧净慧建五
洞石室三龕内有宋元豐八年呂惠卿撰三聖堂銘
碑蘇過書詩石碣元彦齡明王瑄史士舉胥有詩
彌勒寺在縣北十里武家庄
崇聖寺在縣東十里汾河西宋太平興國四年太宗平
劉繼元毁太原城置平晉縣于汾東改行在為佛寺
賜號平晉一名回鑾御製平晉記并賦及五七言詩
刻石寺中大中祥符二年改額崇聖皇祐五年奉太
宗御容于資聖院統平殿(宋禮志太宗取劉繼元于并州是太平之統也即崇)
(聖寺殿名曰統平以奉太宗)嘉祐元年統平殿災詔復加崇建(諫官)
(范鎮言并州素無火災自建神御殿未幾輒焚天意若曰祖宗御容非郡國所宜奉安者近聞下并州復)
(加崇建是徒事土木重困民力非所以答天意也)熙寧初汾水溢寺毁元豐
二年詔重建殿堂樓閣三百六十餘楹左右淨房十
區以處僧衆後壖垣為館舍數十區以待使客外築
防千尺崇丈有五尺以防水患詔韓絳撰記元豐八
年立石明弘治十四年碑吼三日夜一夕沒于汾鄉
民復于故趾建殿焉
閒居寺在縣西南十二里馬坊山唐貞觀二年僧洪辨
建元至元七年僧行果修今圮明王珮有詩
大雲寺在縣西北十二里金勝村金大定間建後廢止
存大石佛頭高三尺餘明永樂間重修
法華寺在縣西十五里蒙山北齊天保二年建賜額開
化後鑿石通蹊依山刻佛像高二百尺後主一夜燃
油萬盆光照宫内隋仁夀元年建佛閣改淨明時唐
高祖在藩邸至寺瞻禮夜夢滿空毫光數丈及即位
復改開化乾寧二年晉王李克用建莊嚴閣自乙卯
至己未始成功三十萬後寖廢晉開運二年節度使
北平王劉智遠重建太閣五層一百三十間創建斗
帳四間閣上二十四忩竹網及麻網一十五扇特蓋
行牆五間學士蘇禹珪撰碑宋淳化元年修釋迦如
來舍利二塔元末毁明洪武十八年晉恭王重建内
有元雪峰道行碑王好古撰唐晉陽尉吳少微金王
庭筠明王瓊并有詩
白雲迎福寺在縣西十五里龍山唐相裴休退隠于此
六祖寺在縣東十五里劉藍村金大定四年僧眀真建
元至元元年僧桂堂修至正十八年廢明洪武十七
年僧惠空重建併聖夀圓照吉祥諸寺入焉
明秀寺在縣南十五里北郭都
流福寺在縣東十五里汾河西柳林庄
隆福寺在縣南十五里張村
甘泉寺在縣西北十五里開化谷
普照寺在縣西南十五里馬坊山乃桑維翰祠也今廢
洪福寺在縣南二十里落陽村
顯光寺在縣東北二十里下庄村
觀音寺二一在縣西北二十里黑陀山一在孫家寨
昔遼永州興王寺有白衣觀音像太宗援石晉自潞
州迴入幽州幸大悲閣指此像曰我夢神人令送石
郎即此也因移木葉山建廟春秋告賽尊為家神興
軍必告之乃合符𫝊箭于諸部由此白衣觀音海内
争建庵寺而幽州為尤盛云
天龍寺在縣西南三十里王索西都北齊皇建元年建
内有石室二十四龕石佛四尊隋開皇四年鐫石室
銘寺東一里鑿壁為池有天龍廟内有千佛樓北漢
廣運二年劉繼元命嬖臣范超冶金為佛同平章事
李惲撰碑金天會二年廢元至正二年重建明洪武
二十四年併仙巖寺入焉正德初僧道永建高閣以
庇石佛嘉靖二十五年西巖鑿石洞三龕以避兵明
釋洪連刺血書五大部經文于此明總督蘇祐有詩
仙巖寺在縣西南三十里葦谷山北齊天保二年建為
避暑宫後賜今額有齊主宫存址明周文端經有詩
永寧寺在縣東北三十里吳村
夀聖寺二一在縣東北三十里許壇一在縣東十里温
庄
定慧寺在縣西北四十里胡谷里
萬光寺在黃林村
大佛寺在汾水西隋開皇中釋澄空于汾西將鑄佛像
鳩集金炭二十年啓爐無成又二十年復無成又二
十年登爐巔百尺揚聲語觀者曰吾欲捨命金液倘
大像圓滿後五十年當為建重閣俄金液赫耀投身
而入及啓爐鐡像高七十尺莊麗端妙毫髮胥具唐
開元初天平軍節度使李暠捐錢七萬緡建重閣覆
之北都謂之平等閣計僧投爐日至是適五十年矣
定國寺東魏建寺新成齊神武謂陳元康温子昇曰昔
作芒山寺碑文時稱絶妙今定國寺碑當使誰作辭
也元康荐祖珽才學乃給筆札就禁所具草二日内
成其文甚麗神武以其工且速特恕罪不問
大基聖寺北齊後主天綂五年夏四月詔以并州尚書
省為之
摩尼寺舊唐書唐元和二年正月庚子回紇請于太原
府置摩尼寺許之
斛律寺唐誅宦官晉王憐河東監軍張承業不忍殺匿
之斛律寺中按宋太宗平北漢破太原城縱火焚
廬舍金元好問詩仙佛所廬百餘所思役天財千萬
古争教一炬成焦土今考其載正史者存之
三級佛寺魏永安三年十二月甲寅孝莊遷于晉陽甲
子史紀遺事于城内三級佛寺
興國寺在太原古城温大雅創業起居注隋大業末唐
公募兵得數千人兵司總帳以聞請安營處指興國
寺曰此其興國者也宜于此寺安處又曰處之興國
可謂嘉名
長春觀在縣西南三里城角村元延祐元年道士劉志
元建學士陳儼撰碑明洪武十八年道士胡維賢重
修
聖夀觀在縣西五里蒙山下隋文帝父楊忠為周將伐
齊立碑於此今廢
昊天觀在縣西十里龍山絶頂元元貞元年披雲子宋
德芳建觀東石崖列石室八龕披雲子鑿一曰虛皇
二曰三清三曰卧如龕内卧像一𫝊為披雲子卧化
地四曰元真五曰三天大法師六曰七真七八胥曰
辨道凡鐫石像二十有七尊明洪武間併北極觀入
焉正德初内官暢英重修是時雲間陸本居石洞以
道術著内又有全真庵宋德芳撰碑
真武觀在縣西北十二里董茹堡北明弘治間修
清貞觀在縣北十五里金勝村元延祐二年道士魏道
貞建今廢
玉真觀在縣東北二十里舊平晉縣城内元至元間道
士張德雲建
遇仙觀在縣東三十五里温庄元大德二年道士尹志
平建
元真觀在縣東北三十五里王名村元延祐四年道士
張志全建
龍泉觀在縣東南二十五里三賢村元大德五年披雲
子宋德芳建
榆次縣
延夀寺在縣東北金皇統五年僧惠鑑建明宣德三年
重葺正德七年增修
常樂寺在縣西南宋嘉祐元年僧福聚建明正統十二
年修嘉靖二十九年重修周鈇記
顯聖寺在縣南關東金皇統四年僧廣惠建明洪武十
二年重修
永夀寺在縣東源渦村漢建寧元年建唐元和十二年
自村東移置今所宋大中祥符年增建經閣併浮圖
二
寳直寺在縣東東硯子村唐咸亨二年建金大定八年
僧善仙重修
承宣寺在縣東西硯子村唐咸亨二年建宋熙寧七年
僧妙果重修金大定二年敕賜今額
興教寺在縣東訓谷村宋政和三年僧洪演建中有五
龍聖井水甘潔冬夏無盈涸禱雨輒應
觀音寺在縣東長寧村西北緣山麓映流泉明正德十
五年建
萬夀寺在縣東南趙村宋宣和元年重建
永平寺在縣東南雙村宋宣和二年重建
化成寺在縣東南楊梁村金天會十一年僧德成重建
真果寺在縣東南榆城村金皇統五年僧安善建
治平寺在縣東南馬欄村寳峯山頂元至元二年重建
下有龍池清澈可鑒
妙相寺在縣南長夀村唐光宅中建舊有塔宋政和元
年僧志和修今毁
資聖寺在縣南王都村金皇統三年建
夀聖寺在縣西南北席村元中統元年建
保安寺在縣西南褚村金皇統九年建明萬歷十七年
重修尚書褚鈇撰記
廣悟寺在縣西南西白村金皇統九年建明正統十年
重修
延慶寺在縣西南西陽村唐貞觀三年僧宗寬建
雙林寺在縣西北張村宋天聖二年建
圓慶寺在縣西北使趙村唐貞元十一年建明洪武二
年修嘉靖間增葺
聖夀寺在縣北龍田村金大定五年僧福顯建
慧日寺在縣東北趙村金皇綂三年僧妙廣建嘉靖十
五年重修
紫巖寺宋天聖初麻衣和尚法濟卧化于此
菩薩堂在縣北王胡村金大定間重修
水晶院在縣北四十里烏金山内有龍池相𫝊文殊飲
獅處
真常觀在縣西元至正七年隠真子陶志頤建太原路
教授張欽記
慶陽觀在縣東南張胡村元中統三年道士石志玉建
皇慶四年道士張志欽重修
保全觀在縣南雙塔村金大定二年建
清真觀在縣西北鳴李村元至正二年道士李志昇建
明洪武七年重修
靈應宫在縣東南五里明嘉靖十一年建
萬春宫在縣北聶村金皇統二年建元隠真子陶志頤
修煉于此
太谷縣
資福寺在縣東南金大定二十五年建明洪武間置僧
會司楊魔頭棲此能前知晉恭王甚重之
國朝康熙間屢修
天王寺在縣東南元延祐四年建
觀音寺在縣東南金大定二十五年建
普慈寺在縣西南舊名無邊相𫝊鳳凰元年建即晉武
帝泰始八年也宋治平中重建改今額元祐五年重
修
寳林寺在縣西北宋治平年賜額
安禪寺在縣西南元延祐三年建
離相寺在縣西街元延祐七年建
萬安寺二一在縣治後金皇綂七年建一在縣南十里
西咸陽村元至元十年建
永康寺在縣南門外明正綂二年建
崇勝寺在縣西南三里付井村金大定五年建
大時寺二一在縣西北十里登豐村金皇綂三年建一
在縣東北七里韓武都金大定九年建
天仁寺二一在縣北五里上善村宋治平二年建一在
縣東北二十里中孝都宋政和二年建
法安寺二一在縣東北五里韓武都宋嘉祐六年建一
在縣北十五里郭村元至大二年建
光梵寺在縣東十里石象村宋治平四年建
慈濟寺在縣東十里杏林村金大定二年建
聖果寺在縣南十里東咸陽村金皇綂八年建
梵天寺在縣南十里東咸都金大定五年建
清涼寺在縣南十里侯城村金皇綂九年建
淨覺寺在縣南十里侯城村元至元三年建
福嚴寺在縣南十里侯城村元至大三年建
法雲寺二一在縣南十里張村金皇綂八年建一在縣
南二十里四卦村元至元二年建
永慶寺二一在縣西南十里洸村金正隆二年建一在
縣東北二十五里信義村元至順二年建
慧明寺在縣東北十里朝陽都元天歷元年建
淨信寺在縣東十五里陽邑村唐開元元年建
聖安寺在縣東北十五里胡村宋太平興國二年建
常樂寺在縣東北十五里敦坊都金天會十年建
光化寺在縣西南十五里白城村宋咸平二年建
宣梵寺在縣東南十八里惠安村金承安五年建
萬夀寺在縣東北二十五里小常村金天會元年建
妙香寺在縣東北二十五里小常村金皇綂七年建
夀安寺在縣東二十五里太白都金皇綂八年建
永安寺在縣東北三十里信義村金天會十二年建
保勝寺在縣東北三十里西薄都村金大定二十五年
建
永寧寺在縣東三十里回馬村金明昌五年建
大智寺在縣東三十里西盧村金貞元元年建
安定寺在縣東北三十里西盧都金皇綂四年建
夀聖寺二一在縣東三十里小白都元至順元年建一
在縣東北七十里梁平村金正隆三年建
治平寺在縣東北四十里東盧都元延祐六年建
貞寂寺在縣東北四十里大郭村宋大觀元年建
普向寺在縣東北四十里任村都金皇綂元年建
定明寺在縣東北四十里西薄都金大定四年建
法寧寺在縣東四十五里閻村金天會十二年建
寳峰寺在縣東南六十里浮圖村元至治元年建
安淨寺在縣東北七十里梁平村金正隆四年建
崇果寺在縣東北八十里佛谷里宋治平二年建
貞夀寺在縣東南九十里佛谷村金正隆二年建
淨圓寺在縣東北百里佛谷都金皇綂二年建
玉真觀在東門外
迎祥觀在縣東南隅元至正二十三年建即今城隍廟
隆道觀在縣南十里鳳凰山下唐時白將軍建宋重修晉
陽志大唐時當里佐命白將軍所修香火之地殘碑
剥落不可讀
龍泉觀在縣東南十三里侯城村元至正十五年建
紫微觀在縣東北十五里胡村元大德七年建
元真觀在縣東北二十五里信義村宋明道元年建元
大德七年修
又元觀在縣東北五十里曲河都元皇慶二年建
神霄宫在縣治東宋崇寧元年建
祁縣
石佛寺在城内舉善坊金明昌年建
善音寺在城内舉善坊明宣德年建
上生寺在縣治南金明昌年建
三教寺在縣治北關外明崇禎間建邑人李而洵撰碑
記
明覺寺在縣東北三里會善村元延祐間建
仁濟寺在縣西五里東冀都金明昌元年建
清真寺在縣西五里東冀都元至元五年建
清淨寺在縣西北五里北谷豐村元延祐三年建
淨信寺在縣東南七里祁城村金明昌元年建
慈智寺在縣東北七里王村明正德六年建
普照寺在縣西北八里城趙都金明昌二年建
福興寺在縣北八里豐澤村元至順年建
法林寺在縣東南十里小韓村元延祐四年建
普寧寺在縣西北十里修善村元大德八年建
惠安寺在縣東北十里西六支村金承安年建
寳勝寺在縣西南十里榮仁村金明昌元年建
集勝寺在縣西十五里西建安村金明昌五年建
勝果寺在縣北十五里東西陽羽二屯中佛像相𫝊神
樹雕成
法嚴寺在縣東十五里東六支村明嘉靖十年改建
興梵寺在縣東二十里西𬋩村宋天聖三年建
延夀寺在縣東北二十里張庄村元延祐三年建
仁王寺在縣西北二十里西陽羽村金明昌三年建
悟真寺在縣東北二十五里上真都明嘉靖八年修
洪福寺在縣東南二十五里梁村元大德三年建
清法寺在縣東南二十五里中梁都元延祐五年建
洪濟寺在縣北三十里北左村元延祐四年建
觀音寺在縣東北三十五里大安南村元時建
聖覺寺在縣東南三十五里子洪鎮金明昌七年建
妙因寺在縣東北三十五里白圭鎮金明昌元年建
幽仙寺在縣東南六十里下幘山宋宣和二年建諸仙
禪師棲此徒全福受法焉
大清觀在縣治麓臺坊街元至正二年建
延祥觀在西關廂街北元至元四年建
保真觀在縣二十五里東管村金明昌三年建
玉真觀在縣東南二十五里澗壑村東明嘉靖二十七
年改建
遇真觀在縣東北四十里小義村元大德三年建
玉清觀在水馬觀有牡丹甚茂弘治間王府析移枝遂
槁後村民由省會歸途遇女子求載及觀下車入叩
之則烏有也既而花復盛開
徐溝縣
夀聖寺在縣東南隅宋治平間建明宣德嘉靖崇禎間
增葺
國朝康熙二十九年重修閻弘泰記
真空寺二一在縣西南隅明嘉靖間建
國朝康熙二十二年重建劉弘輔記一在縣東楚王村
明景泰間建
洪福寺在縣東明景泰間建
玉泉寺在縣東北明正德間建
福夀寺在縣東史家社明正德間建
明因寺在縣東賈村
靜寧寺在縣大賞鎮
白雀寺在縣南北内道村明天順間建
太歷寺在縣東南李青村宋紹興間建
福興寺在縣西南高花村明景泰間建燬于兵釋佛幻
興建凡缺材用輒曰某日某當送至至期胥騐
混元寺在縣北隆全堡
國朝康熙三十八年知縣簡能建
千佛洞在縣東關外明萬歷三十四年建
長春觀在縣西金大定間建
太微觀在縣東南大賞鎮宋延祐二年建(明一綂志東十五里)
紫薇觀在縣西北郝村
純陽宫在縣西南隅
清源縣
淨梵寺在縣西南宋政和三年僧寳嚴建明洪武二十
四年置僧會司
永清寺在縣治後元至正二十八年建
普照寺在南關西街金大定七年建
大通寺在南關昇平街後金皇綂二年建
寳嚴寺在南關半陂街元元貞二年建
崇興寺在羅郭都宋皇祐三年建
聖師寺在堯城鎮金天會三年建
化成寺在孟封村元皇慶元年建
寳林寺在青堆北村元延祐二年建
洪濟寺在安南村元元貞二年建
二山寺在故平都元至正二十八年建
永興寺在孔村元至元二十九年建
永勝寺在故驛鎮西宋天聖五年建
清泉寺在故平都中隠山元至正二十四年建明洪武
二十四年併仁山寳嚴永興寳梵四寺入焉寺最幽
勝所謂中隠環青也
淨真寺在白石上都大屋村金皇綂四年建
香巖寺在馬峪山金明昌元年建周世科有詩
慈雲寺在梁畢村宋紹聖間建
法雲寺在梁畢村宋元符元年建
寳梵寺在東于村明成化十一年建
崇仁寺在高白鎮金明昌四年建
方山寺在高白鎮西宋端拱年建
三教堂在高白鎮元至元六年建
淨修閣在高白鎮明成化二年李氏女善果建又建孝
感樓于閣東女恥隸樂籍習禪于樓年八十五以處
子終邑人題額
太微觀在縣東元大德元年建
元通觀在梁畢村元大德三年建
交城縣
離相寺在縣東南隅宋大觀元年建明嘉靖間鑄鐡佛
舊有塔萬歷二十八年修增高一丈五尺
國朝康熙四十六年又修
定慧寺在城西南隅道德坊唐貞觀二年建號西律院
宋太平興國三年改今額元至元二年重建明洪武
間置僧會司永樂九年重修萬歷甲午又修彭憲范
記天啟四年知縣芮浩重修有碑記
惠衆寺在縣南五里西汾陽村宋雍熙四年建明正綂
三年修
國朝順治十四年移建村東
天寧寺在縣西北五里卦山號佳勝地唐貞元二年建
明洪武九年修十九年併永福觀音二寺入焉嘉靖
間重修
國朝康熙四十七年知縣洪璟又修并記山門臨壑懸
崕中斷五十三年易石砌數百磴武攀龍記寺上為
毘盧閣再上為石佛堂山巔建塔
永寧寺在縣西北二十里石壁山地最幽勝元魏延興
二年建名石壁元中寺太和間修有甘露之應雁門
僧曇鸞魏主號為神鸞晚移住寺中唐太宗幸北京
文德皇后不豫臨寺見僧綽公詔名山形勝皆表梵
刹開元二十六年僧普公鑄鐡彌勒像林諤作頌房
璘妻高氏書碑書家尤寳之所謂香籨大令也貞元
十一年建甘露無碍義壇甘露垂珠草樹者三日李
逢吉撰碑賜名石壁永寧寺元和間甘露又降賜名
龍山石壁永寧禪寺宋龍潭禪師居寺夜誦華嚴經
有鳩鴿二鳥集左右聽之一日胥墜地死縣北坡底
村榮氏攣生二子啼不止師尋至摩其頂曰勿泣果
止稍長胥從師棲北溝西崕下龍堂凡四十年胥坐
化世稱鳩鴿二師崕東有石庵顯蹟遺像在焉元僧
安身多異術中綂三年命為僧錄司賜禪衣二襲織
龍鳳山河最為工巧貯寺庫中世守為重寳至今猶
新寺有金章宗詩萬松老人趙點和檮戭元郝天挺
明陳軏鄭正胥有詩
定香寺在縣西南三十里唐大觀二年建明正綂九年
修
常樂寺在縣西北四十里元魏武定三年鎮遠將軍伏
興建明宣德五年修成化四年重修
夀隆寺在縣西四十里西社村元至元十三年建
衆聖寺在縣西北五十里元至正十年建明景泰五年
修
百泉寺在縣北七十里元至正十三年建明正綂三年
修
興濟寺在縣北九十里宋天聖四年建明景泰六年修
金山寺在縣西九十里明宣德九年建成化四年修
治平寺在縣北一百里屯蘭都宋慶歷二年建明洪武
間併慈氏福勝聖夀興福明福福興六寺入焉
元真觀在縣西北隅元元帥覃公為道士程志保建定
宗賜志保金冠法衣改額大元真萬夀宫中綂間賜
號沖虛清淨至德真人自號通真子至元十七年三
月化葬北山麓王構記觀久廢
國朝康熙間重修有碑
栖霞觀在縣西北四十里曲里村元至元年建石頭道
人張可曇化此
崇真觀在縣西北五十里西社村元中綂三年建明洪
武二十四年置道會司
文水縣
明教寺在縣西北隅唐貞觀十二年建明洪武間置僧
會司
安禪寺在縣東南隅明宣德年建
蘭若寺在縣南十里下祠都明宣德二年重建舊傳有
大鐘洪武時飛至金陵王峋有詩
多寳寺在縣東二十里元至元十三年建
淨居寺在縣南二十五里平陶都金大定間建
洪勝寺在縣西北三十里熊耳山土人呼熊耳寺寺多
佳卉木前有牡丹一株穿石而生不資灌溉花艷冶
相𫝊仙植元時燹復生明晉藩鑿取之旋取旋生一
說寺僧惡尋芳客以湯沃死一日見紅衣婦入寺覓
之無蹤花復生云
龍泉寺在縣東北昇泉都唐開元年建
觀音寺在縣東雲周村元至正年建
長樂寺在縣東原西都元至正四年建
寳界寺在縣東南下曲村金大定年建
梵安寺在縣南上賢村有塔高十餘丈宋崇寧二年建
瑞相寺在縣南岳村後魏延昌三年建
甘泉寺在縣西南四十里馬西都明正綂年建
崇聖寺在縣西土堂村塔高十丈明正綂六年建
東巖寺在縣西北土安都元至正元年建
淨土寺在縣西北北榆都明永樂間建
夀寧寺在縣北北徐村唐天夀元年建寺前翠栢千株
文胥左紐金學士郝俁有詩
崇勝禪院宋康定元年勅賜額有碑
元真觀在縣東北隅唐開元二年建明洪武間置道會
司
紫雲觀在縣南十里金明昌七年建
凝然觀在縣南十六里武澇村元延祐二年建
岢嵐州
香嚴寺在州城内肅穆街南宋元豐間建寺先州而建
相𫝊初塑大雄殿像未竟詰朝寳相衣服胥自成
弘福寺在居仁街西宋宣和間紫衣禪師建明洪武正
綂間增修天啟二年重葺寺西壁有宋徽宗御筆手
詔碑
草偃寺在州南十里王龍都元至正十六年建今廢
雲際寺在州西山石徑盤曲號佳勝地宋天聖年建嘉
靖間兵燹汪可受有詩又有下雲際寺在州西四十
里宋宣和三年建
塔院寺在州北丘子坡明正綂年建
三教寺在州北草城村元元貞二年建
崇典寺在州東北四十里康家會元至正間建
崇梵寺在州西七十里旛竿村金明昌六年建
瑞雲寺在州北八十里東雪山嶺唐貞元十二年建
聖安寺在州北九十里金明昌六年建
白勝庵在城南三十里寺溝會北西岩為龍嵓寺故址
老子觀在北嶽廟東北
凌霄觀在州東二十里東山下宋宣和年建
神霄玉清萬夀宫在州治東有宋徽宗御製并書碑刻
胥存
真慶宫在州東北明正綂年建
嵐縣
龍宫寺在縣西北金明昌中建明洪武間置僧會司宣
德成化間繼葺知縣孫緝記正德十年又修知縣秦
鉞記
西古寺在縣西一里黃簽山金明昌年建
興祥寺在城北一里西山麓舊名獅子崖寺明嘉靖間
郭儉創建
國朝康熙丙戌知縣嚴文炳以子疾禱于寺而痊拓建
題今額自為記
太清觀在縣北街明宣德間修
天慶觀在縣南門外宋大中祥符年建明洪武初置道
會司宣德天順間繼修
國朝康熙四十八年知縣嚴文炳倡修自為記
延夀觀在縣東南十五里白家庄元至正間建
神霄玉清宫在縣北門外道人趙龜頤嘗飛昇于此
興縣
慶安寺在縣西北岡元至元十四年建明洪武間置僧
會司
崇教寺在縣西三十里唐時建明成化戊戌重修
棲霞觀在縣東北土山巔金明昌間建觀右有通惠泉
凡三穴水出神祠座下尤甘冽注庭内井達于外井
兩龍口一注一洩潛流至水門引入城大旱不涸闔
邑賴焉
平陽府
臨汾縣
北禪寺在城内大德坊唐貞觀二年建明洪武間置僧
綱司併廣禪清涼二寺入焉永樂七年改僧綱司於
天寧寺
大雲禪寺在城内安道坊唐貞觀中建俗名鐡佛寺内
有大鐡佛頭上建浮圖
天寧寺在城内明德坊唐時建
崇法寺在城内崇寧坊金泰和初建
國朝康熙三十四年地震毁僧普祥重建一名南禪寺
奉慈寺在城西南隅舊名普安堂元至正三年建明萬
歷三十九年勅改今名
慈雲寺唐貞觀三年勅建太宗破薛舉立昭仁寺於幽
州破王世充立昭覺寺於潞州破劉武周立弘濟寺
於汾州破宋金剛立慈雲寺於晉州破宋老生立普
濟寺於呂州破竇建德立等慈寺於鄭州破劉黑闥
立昭福寺於洺州並給度牒勅撰碑記
廣教寺在城東半里金天會中建
龍巖寺在城東十里金大定中建
白蓮寺在城西南十里元至順間建
靈泉寺在城西北十里宋太平興國中建
文殊寺在城西北十里元至元中建
延夀寺在城東十五里元致和中建
普照寺在城東十五里宋元祐中建
迴光寺在城西十五里元大德元年建明洪武間併顯
應洪教小迴光三寺入焉永樂十七年修
廣照寺在城東北四十五里元至元中建
四洲寺在城西二十里金太和中建
光孝寺在城西北二十里元至正中建
清涼寺在城北二十五里金明昌中建
乾明寺在城西南二十五里元大德中建
木塔寺在城東南二十五里内有木塔元至正初建
羅漢寺在城西三十里洪堡村元至正中建
普濟寺三一在城北三十里金大定中建一在城南三
十里一在城西南十里元至元中建
洪教寺在城西南三十里元大德中建
法華院在東羊村宋崇寧中建
水陸社在城西南隅安道坊普安堂側明崇禎乙亥年
建内藏水陸畫一百二十軸相𫝊為吳道子筆社之
得名以此先是嘉靖間城北有隙地乃廢寺遺址也
地中方數尺許雨不濡雪不積夜常見竒光西河郡
王心異之掘地深五丈得巨石函外以鐡緄二道束
之發之中函以錫又中函以木木函啟而道子畫軸
見矣王甚珍之後嗣王以予平陽衞呂指揮使呂卒
崇禎間寺僧以常真得之因創殿藏焉今存王士禄
有詩
天慶觀在城内大通坊舊名元妙觀唐顯慶中建金大
定間重修元延祐間重修明洪武間置道紀司併紫
極玉虛二觀入焉
常清觀在城西門外唐弘道初建
會仙觀在城西北二里元大德癸卯地震廢至正間平
章王泰亨重建李洞撰記
沖虛觀在城西北二十里元至正中重建
清源觀在城北二十五里元至正中重建
龍祥觀在城東南三里宋大觀中建
光宅宫在城南帝堯廟東元至元六年道士姜信建堯
廟餘村建宫以居道衆世守廟祀
崇聖宫在城北二里初名乾元觀元淵静大師楊道源
建前紫微殿後三清殿又後通明閣廊廡庫寮庖湢
具備後地震圯至元二年大師盧道恭重建改今名
元尚書清河元公復初撰記吳興趙孟頫書明宗朱
新塸重修邢大道撰記
紫極宫宋祥符中神光子甄棲真居此乾興元年即宫
西北隅自甃殯室
襄陵縣
聖夀寺在縣治西通信坊街宋咸平三年建元至正七
年賜額進士劉湛題額
普救寺在縣東南火尖山巔唐廣德二年賜額内建浮
圖乃慈濟得道處有碑記
興樂寺在縣治西南迎薰門外舊為化度院明天順二
年賜今額成化九年燬僧僖廣重修大學士劉定之
撰記内貯大藏經六千六百四十卷萬歷間集諸僧
翻誦事竣勒碑採石磨之山水畢露達摩妙相見焉
知縣陳勖作竒石贊併撰瑞碑記
靈光寺在縣東南北梁村金皇綂中重建平陽府楊伯
雄撰記知縣薛所藴重修有碑内有塔高十三級後
有藏經閣
釋迦寺在縣南京安鎮宋崇寧五年建致和二年賜額
明成化十年燬十三年重建
慶夀寺在縣東南王村元至元九年重修知州王士元
撰碑
超化寺在縣東南趙曲鎮元至順二年重修
普潤寺在縣東南安里村金大定七年建
福勝寺在縣東南梁坡村金大定十一年建
慈氏院在縣東南安南梁村唐開元中建宋太平興國
二年賜額
國朝康熙九年重修
香巖院在縣南崔村元延祐五年建
好生庵在趙曲東門外有兵部尚書劉餘祐碑記
紫極觀在縣治屏霍門外下寺里宋崇寧三年以老君
觀改建明正綂五年重修
清陽觀在屏霍門外西北元至正六年建明宣德二年
重修
朝陽觀一名阜山道院在京安鎮元至正四年建明宣
德六年重修建為觀
玉清觀在縣南北陳村元至順三年建元綂元年賜額
龍翔觀在京安鎮金泰和二年建元至元六年重修
棲霞觀在縣東南安西梁村元延祐四年建
龍祥觀在縣西浪泉村金大定二年重建
萬聖觀在縣西齊村元世祖賜額真人酈希誠修煉於
此至元年上昇葬仙塋劉賡撰碑
天真萬夀宫在縣治東南金進士王元輔故宅元至正
六年建明成化十六年修(明一綂志金建)
朝陽洞在縣南故關澗北崖高四丈許好事者穴之如
石洞然梁古賓以道流主其洞名曰朝陽至元十三
年國子助教盧希古撰記
洪洞縣
佛殿寺在縣見賢坊宋天聖四年建明嘉靖元年改學
宫遷寺於城東北隅易名古佛禪寺僧會司在焉
四洲寺在縣朝陽坊東明嘉靖十三年改麗澤書院
永清寺在縣朝陽坊元元綂三年建于璞有詩
興化寺在縣東北隅元大德中建今廢
羅漢寺在縣西二里孝思坊晉永和二年建又名西藍
寺内有通幽橋雪香亭邃綠亭花心亭月波亭杯池
環碧亭寒翠軒宜雨亭宋至治間置今為汾水所齧
徙寺附城名仍舊宋韓舜卿元喬君章刁震亨李策
上官瑜明韓文韓廷偉胥有詩
會勝寺在縣東蜀村里元大定二十一年建
洪教寺在縣東故縣里唐長安二年建
鹿苑寺在縣東南内鼻里即福嚴寺宋治平二年建有
王安石碑記
洪佛寺在縣東南吉村金大定二年建元至元六年修
普照寺在縣東南栢村里元大德七年建明萬歷九年
修
崇福寺在縣南張郭里唐咸通二年建明成化十九年
重修
實際寺在縣南師村里元至元元年建明正德十四年
修有御史李復初碑記
先師寺在縣南范中里元大德二年建
彌勒寺在縣西南段村宋天聖八年建
寂照寺二一在縣西程曲村元至元六年建一在縣南
羊獬里元大德十一年建
照慶寺在縣西龍馬村元大德元年建
祝夀寺在高公里元至正元年建明嘉靖十三年修
五聖寺在縣西白石里元泰定元年建
普覺寺在縣西汾州里元泰定二年建
泰雲寺二一在縣東坊塠里唐天寳十載建一在縣西
龍李里元至治元年建
法雲寺在縣西萬安里金大定十年建
廣濟寺在縣永安里唐貞觀二年建後為汾水所齧改
徙賈村北寺名仍舊
玉虚觀在朝陽坊高埠宋太平興國二年建明嘉靖四
十四年修
元都觀在縣治東北朝陽坊元泰定四年建明洪武十
五年設道會司併玉虚玉清玉峰三觀入焉
玉峰觀在玉峰門外崖上南洞里元至元六年建張守
大有詩
日新觀在縣東故縣里元至元六年建明嘉靖五年修
元張守大有詩
慶陽觀在縣東蘇村里元至元六年建明嘉靖十九年
修
棲霞觀在縣東南羊里元至正二年建明成化二年重
修
翠峯觀在縣南馮張里元至正二年建明嘉靖三十五
年修
頤真觀在縣南董庄村元至元四年建明正德五年修
朝元觀在縣南東西里宋宣和八年建
雲溪觀在縣西南段里元至正二年建
真陽觀在縣西楊家庄元至元年建明正德二年修
沖虚觀在縣西張家庄明景泰元年重修
慶雲觀在縣西北李里元至正十年建
清和觀在縣西長命里元至正二十五年重修
龍祥觀在縣西萬北里金承安二年建
開元觀在縣西龍馬村明景泰四年重修
清虚觀在縣西北段里宋太平興國二年建明嘉靖四
十四年修
太虛觀在縣東北永寧村元皇慶二年建明嘉靖十九
年修
浮山縣
羅漢寺在縣西街
玉兔寺在縣西南十里故神山縣廢城也唐武德二年
平陽西北今汾西地有玉兔見遣使祭之勅建玉兔
觀麟德初兔復見勅增修萬歲通天二年兔又見履
空而行遣中使王文恭求獲玉兔偕平陽守杜承衍
躬往兔出徐步趁之經數日兔至平陽東神山縣西
南隅而𨼆𨼆處穿地丈餘獲玉石兔上貢命建玉兔
觀于其地長安二年河東路巡按使刑部尚書李景
副使王永署平陽守錢光演同遊觀中于風穴山脚
下見一僧引十餘巨虎頂放白光言此地有虎患吾
伏之告以姓氏言訖而化因奏改觀為寺後唐清泰
二年正月十八日獵人見玉兔入穴掘之見庵門啟
視容像如生有羅漢現身記元大德七年地震寺廢
僧法雲重修明洪武間置僧會司改置羅漢院寺有
宋明道二年僧靜萬集王右軍書賈昌朝王隨詩
萬歲通天二年九月始改神功元年故有二年
大義寺在縣西南二十里張堡村金大定二十九年建
清微觀在縣西北五里宋元祐七年建有記
寧真觀在縣西八里辛村元延祐七年建明洪武間置
道會司併洪禧二真龍祥太清大華五觀入焉
天聖宫在縣南三十五里羊角山之麓唐武德二年二
月老子見於大樹下衣冠儼若鬢髮皤然白馬在前
青童侍側謂里民吉善行曰吾唐皇帝之遠祖也言
訖不見遂詣長安奏聞命左親衛都督杜昴于羊角
山致祭老子再見復命有司于其地建祠開元十四
年詔改慶唐觀御書額及碑文賜之改羊角山為龍
角山并改浮山縣為神山縣命高力士董修前老君
殿次三清殿又次三皇殿内有六聖御容後唐長興
中增修宋景德二年二月甘露降殿栢白鶴來翔勅
建前後三門道院行廊大小三百餘間大聖五年詔
改觀為天聖宫大中祥符七年遣宰相王旦奉玉册
玉寳上徽號曰太上老君混元上德皇帝八年古栢
别生槐高一丈有竒觀東南有洞唐大歴中嘗勅以
玉簡金龍投其中至晉天福間有奉使新羅者至其
國見二寳出水中還長安表進内有唐金籙齋頌碑
宋孫景文紀事碑
趙城縣
寳嚴寺在縣東門外唐武德元年建元大德中重修明
洪武十五年置僧會司永樂十年修
興唐寺在霍山谷中鎮廟東南唐貞元年建喬宇霍山
記云唐太宗始建斷碑猶存依山帶壑特勝他處宋
杜衍元趙承禧胥有詩
休糧寺在霍山巔休糧寺本名慈雲漢建和中建寺左
泉湧出名打鼓泉旁有說法臺金状元王綱知府孫
濬胥有詩
廣勝寺二一在霍山上一在下漢建和元年建栢萬株
枝盡南向所謂廣勝竒栢也下有霍泉旁有有本觀
瀾二亭山上有飛虹塔為阿育王藏舍利處明永樂
十四年修正德間僧達連重修高三百六十尺寺有
唐太宗御製讚宋李曼王筍王淵亭監煉&KR0552;王說張
𫝊新若通曹量元麻秉彝詩
容攝寺在永樂里宋太平興國中建
安福寺在小胡麻里明洪武五年建
華嚴寺在馬牧里宋建隆三年建
維摩寺在師村里唐貞觀中建
普濟寺在董村里漢建和元年建
寂照寺在道覺里宋咸平元年建
消糧寺在羅云里宋太平興國二年建
靈岩寺二一在樊村里唐武德三年建一在馬牧南里
元至大元年建
巖泉寺在樊村里元至正三年建
紅崖寺在中鎮廟南周顯德年建
龍泉寺在許村里唐武德三年建
西安寺在柴村里元至正元年建
崇勝院宋太平興國六年賜號興唐
天寧觀在桂林坊一名萬夀宫宋太平興國五年建
騰雲觀在城東南一里周顯德三年建名卧雲觀明嘉
靖間知縣賀國定更今名
補天觀在侯村里宋慶元四年建
先天觀在大棘里唐時建
棲雲觀在楊堡里晉永和三年建
白雲觀在石子里元大德七年建
碧觀觀在仇池里唐貞觀三年建
紫微觀在伏牛里漢建和元年建
長春觀在上紀落里唐時建
玉虛觀在董村里宋咸平四年建
明河觀在道覺里元至治元年建
清真觀在韓侯里唐貞觀二年建
玉清觀在王樂里金大定二年建
翠峯觀在小胡麻里唐長安二年建
東華觀在柴村里元大德三年建
崇寧觀在安定里宋太平興國六年建
慶真觀在南步里元大德五年建
聚仙觀在胡麻西宋天聖八年建
真一觀在柴村里唐天寳二年建
三清觀在胡坦里金大定十八年建
祥光觀在李岩里唐天寳十年建
清和觀在道覺里唐長安二年建
披雲觀在伏牛里漢建和間建
太平縣
善惠寺在縣西八里北膏腴内有塔北齊天通二年建
初名敬屈宋嘉祏八年賜今額
雲夀寺二一在縣東北十五里連村後梁貞明三年建
初名遠果金大定十三年賜今額一在縣西南十五
里賈岡村元至元間建
國朝順治十八年修進士王錫韓記
慈蔭寺在縣東北十八里柴王村明萬歷間勅賜額貯
藏經及欽賜衣鉢并頒藏御牌旗棍之屬
凉馬寺在縣東南二十五里北柴村東乃晉獻公九層
臺遺址也漢永平間建宋嘉祐七年賜今額
慈寺院二一在縣城内西南隅明正綂十四年重修置
僧會司
國朝順治十二年修一在縣西南二十里南王村元皇
慶三年重修内有轉輪藏藏佛經(明一統志名慈氏寺)
永慶院在縣東十五里南賈村金明昌三年建明初村
舍火院巋然獨存
國朝順治十六年修進士李弘敏記
長春觀在縣北關明正統十三年重修置道會司
修真觀在縣南關西高阜殿壁繪人物元朱好古筆稱
精妙有鐘聲聞百里今猶達三十里外
真遊觀在縣東四十里伯皇村西中多栢紋旋紐胥千
百年物殿前一株幹分三枝號三清栢相𫝊唐天寳
八載四月一日東北村王叟種瓜於陽坡方治苗倏
見一道人紫衣金冠自東南來索瓜叟曰方今初夏
安得有瓜道人指曰此瓜已熟何言無也叟隨所指
視之有二瓜香倍異倏失道人鄉人咸曰此仙瓜也
表進長安命於瓜所建觀賜額真遊
天夀觀在縣汾東東北村唐時賜額即今南壇也八卦
攢頂木不加斵土人𫝊魯班造
岳陽縣
大覺寺在縣西一里舊名香巖金大定三年建明洪武
間置僧會司
圓覺寺在縣北十五里四次山相𫝊唐公主四次修道
處
露巖寺在縣北五十里鳳凰山其山有風洞六月凝冰
麻衣寺在縣北八十里所謂心灣塔影也
金山寺在縣北百里
延慶觀在縣東山上宋宣和二年建内有聖泉明洪武
間置道會司併通元清華仙遊棲真臨溪龍泉清泉
七觀入焉
龍泉觀在縣北十五里
曲沃縣
秋林寺在縣西二十五里張少村元魏延昌三年建明
洪武初併福勝寺入焉
靈光寺在縣東三十里東閻村唐初建有王勃碑文
感應寺在縣西關宋嘉祐五年建有塔地震兩分(明一綂志)
(宋景祐中建)
五印寺在縣西關僧會司在焉内浮圖高十三級前代
裂為二似雙塔然歴數百年仍竦峙
𫝊教寺在縣西南四十里宋嘉祐八年建明洪武初併
昌福寺入焉
崇慶寺在高陽村金大定二十年勅建
興國寺在高縣金興定三年勅建
普救寺一名山㟲寺在縣東北六十里太尖山唐釋曇
璲天寳元年遊山中二兔引徑入戒行清潔龍神聽
講土人建寺祀之後遇旱禱雨立應廣德二年晉絳
守張光俊楊子宏表聞代宗賜額普救賜曇璲號慈
濟大師寺居山巔苦乏水庭中鑿石井貯雨雪賈鳴
璽詩所謂山高行汲遠積雪好烹茶也左右多異木
西北峯浮圖立雲中曇璲建後有石室曇璲修煉處
國朝釋機公蛻化寺中東廊遺跡存
慈雲院在庭城村金大定時建
普濟院二一在尉村金大定二年勅建一在褚牛里元
時勅建
清涼院二一在文吉村金大定二年勅建一在南莊元
時勅建
香岩院在史村金大定勅建
圓通庵在城東關釋普月化此建塔藏之
白衣庵在縣東北蘇村釋江公卓錫於此村人築庵居
之
國朝康熙十三年修五十七年重修賈鳴璽撰記
淨土庵在城北二十里白集村釋心如建賈鳴璽題額
老子廟在城南二十里紫金山舊為佛刹元時道士有
軍功奏改老子廟四圍胥老栢
玉清觀在縣東金大定年建明洪武間置道會司今廢
九龍觀在縣南二十里景明村内古栢一大十數圍乃
千年物也相𫝊九龍神為村人
紫陽宫在縣南二十里紫稜寨在紫金山巔絶壁如削
宫據其上北望縣城如彈丸黑子
紫霞宫在紫金山上昔有好南華者築宫日習静其中
丹爐存宫側有風洞
先天宫在東常村
無量洞在侯馬鎮
翼城縣
太平興國寺在城西門外高阜唐咸通中建初名慶國
宋太平興國中賜今額舊有十二院曰天王曰北羅漢
曰西羅漢曰南羅漢曰華嚴曰經藏曰上生曰觀音
曰文殊曰慈氏曰大雄殿今存大雄華嚴藏經餘胥
廢明弘治九年僧守珍守璡修王泰記寺後有咸通
間墓塔碑寺前有宋新修舍利塔碑文胥剥落
金仙寺舊在東門外元延祐間徙同穎坊有裕公和尚
道行碑元學士承旨趙孟頫撰并書
興龍寺在欒池曲舊名羅漢洞元至治元年建
香雲寺在南梁村唐太和三年建中多古栢
夀聖寺在下交村宋治平四年重修
法雲寺在南衛里唐太和三年建
天竺寺在唐城村宋元祐七年重修
龍興寺在陵下村宋靖康二年重修
雲𨼆寺在楊窊村東北元至正三年重修
石相寺在堡子村元至順元年重修
佛岩寺在澮史西元至正間重修
福興寺在鄭庄村元延祐二年建
大悲寺在上白馬村明萬歷間僧悟繼至京募藏經五
千四十八卷後坐化
彌陀院在澗下村元大德八年建寺有黃梅又名梅花
寺
延慶院在人望村金大定三年重修
大覺院在天馬村南唐貞觀二年建
法輪院在中衞村東金天德二年建
興國院在北史村南金天會十二年建
淨土院在辛安村南元延祐三年建
慈氏院在仵級村元中綂三年重修
惠濟院在南史村金大定四年建明嘉靖二十六年重
修
永寧院在城西澗清頭橋上
國朝康熙二年僧圓永募建
碧雲庵在古署村北馬跑泉東元馮道人建
千佛窟在翔臯山後有佛像千尊故名窟殊幽邃四季
風聲不絶土人𫝊通觀音洞窟旁有寺
觀音洞在石門村崖洞口有觀音祠又名菩薩崖
翔清觀在南梁村宋元豐四年建
頤貞觀在丁村元至元元年重修
長春觀在南史村元道人張志和建又有清和觀在西
閻村亦志和建
乾兀觀在李順村元大德八年重修
棲雲觀在下流村元延祐元年建
棲貞觀舊在東河下北崖澮水上元初釋丁公建明嘉
靖二十四年為澮水所浸改建北原元皇甫琰有詩
安静觀二一在四望里元大德三年重修一在西復續
村元大德八年重修
仙洞觀在風雨壇南元元貞二年重修
懸泉觀在四望里元大德三年重修
慶唐宫在石橋村唐開元十四年建
紫陽宫在唐城坊宋紫陽真人張伯端修煉於此
伯端悟真篇學仙須是學天仙惟有金丹最的端
乃南宗之祖也今紫陽杏林紫賢遺蹟存三晉者
惟此
汾西縣
巖棲寺在縣西禮義坊元至順三年建明洪武間置僧
會司
興原寺在縣東金大定二年建
覺圓寺在水潤里元延祐二年建
建福寺在縣西四十里勍香鎮唐太和元年建
聖水寺在縣西四十里
洪濟寺在三雲村元至順二年建
彌勒寺在伏朱里
沖祐觀在縣西北禮義坊唐武德二年有玉兔見遣使
祭之勅建玉兔觀麟德初兔復見勅令增修宋宣和
五年改今額元大德中重建明洪武間置道會司併
招仙葆光虛静三觀入焉(詳浮山)
靈石縣
資夀寺在縣東蘇期村元泰定三年建明洪武間置僧
會司併興國崇福安靖三寺入焉
惠濟寺在縣北街
永福寺宋文彦博藏經記高曾祖墳在汾州介休二縣
父母墳在西京伊闕縣皆所在有奉墳僧得賜額曰
永福教忠積慶得撥放童行内介休空王院西京資
聖院乃因舊院已各有藏經惟永福教忠院近特捨
俸賜金帛各置經一大藏付逐院收掌
清涼寺在小水鎮東山上
保安寺在石膏山
棲𨼆寺在張岫村
雲峰寺在楊家塢
兜率寺在東南五十里東曲里東村舊名大慶元大德
三年重建改今額明洪武間併聖夀寺入焉
天聖寺在冷泉鎮汾河西
大雲寺在冷泉鎮呂柟有詩
興國寺在馬家庄
安静寺在金庄村
白山寺在東羅村
夀聖寺在張志村
多寳寺在椒峪村
慈雲寺在王雨村
聖福寺在葦溝村
聖夀寺在雙白里田家山一名老兒浮屠寺世𫝊張果
老遊此坐化遺骸即瘞座下洞并鐡匙鐡碗鐡拐鐡
鞋諸物
石佛寺在秦王嶺
惠安寺在縣西南四十里魯班纏相𫝊魯班所修寺後
有石穴深幽不敢入大風中出四時不息
川寳寺在許家店
白衣庵在石膏山𫝊為白衣觀音坐化地
蟠龍庵在水頭鎮西岳廟後
瑞雲觀在縣東門外金時建名修真觀元至順年修明
洪武間改今額置道會司
修真觀在東曲里西村
舍支觀在温家庄
霍州
西福昌寺在城宣化坊唐貞觀四年勅尉遲恭監建許
敬宗撰碑初名普濟宋太平興國二年改今額元大
德七年地震圯延祐三年僧聚成重建至正十八年
燬明洪武十五年置僧正司僧了印重修
東福昌寺在西福昌寺東唐貞觀四年僧清宜奉勅建
後地震圮延祐四年僧圓琳重建後改霍山驛明洪
武十八年僧賢仁奉勘合仍建為寺有碑記今改名
祝聖
廣順寺在城宣一里金天會十一年僧德善建後地震
圯元延祐三年重建
普濟寺初學記唐太宗破宋老生於此貞觀三年勅建
給度牒勅撰碑記詔曰有隋失道九服沸騰朕親總
元戎致兹明罰其有桀犬嬰此湯羅銜鬚義憤終乎
握節各徇所奉咸有可嘉日往月來逝川斯遠雖項
籍放命封樹紀於丘墳紀信捐生丹素著於圖象猶
恐九泉之下尚淪鼎鑊八難之間永纏冰炭愀然疚
懷用忘興寝所以樹其福田濟其營魄可以建義以
來交兵之處為義士兇徒殞命戎陣者各建寺刹招
延勝侣望法鼓所振變炎火於青蓮清梵所聞易苦
海於甘露所司量定處所並立寺名支配僧徒及修
院宇具為事條以聞稱朕哀矜之意仍命虞世南李
百藥褚遂良顔師古岑文本許敬宗朱子奢等為碑
銘以紀功業
金田寺二一在楊家庄宋政和四年建一在杜庄村胥
有記
玉泉寺二一在陶唐谷下有泉自山落水如玉故名宋
初建刹依岩壑俯瞰川流孤泉獨噴岑麓幽欝夙稱
竒勝明嘉靖元年郡鎮國將軍聰澓廓修三十六年
州牧褚相改為唐帝祠州人頌之一在谷口山麓明
正統年建
香岩寺在靳壁村南金大定三年建有碑
雲峰寺在靳壁村唐大中三年建有記
龍岩寺在石鼻村有記
興國寺在郭庄村唐貞觀十年建有碑
寳峯寺在義城村有記
大章寺在大章村高阜有碑記
雁塔寺在州南山巔明嘉靖四十二年知州李春建𤾉
谷塔學正陳潤撰記後因建寺
太清觀在城宣一里宋天聖二年道人陶崇仁建有碑
記元延祐三年道人趙太師修明洪武十五年設道
正司
國朝康熙六年州牧查振宗率李勝等重修内有尚青
山塑像
清虚觀在下樂平村唐顯慶二年建有碑
慶雲觀在大章村有碑記
白龍觀在白龍村有記
山西通志卷一百六十八
