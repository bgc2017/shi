山西通志卷五十二
武事(三)
大同府
大同縣
漢文帝四年匃奴絶和親大入雲中三萬騎殺掠甚衆
漢使三將軍屯北地代屯勾注趙屯飛狐口元光
元年十一月驃騎將軍李廣屯雲中冬南部助漢
扞戍當於骨都侯屯五原呼衍骨都侯屯雲中郎氏
骨都侯屯定襄栗籍骨都侯屯代左南將軍屯鴈門
皆領部衆為郡縣偵邏耳目六年遣輕車將軍公
孫賀出雲中本始四年遣前將軍韓增三萬餘騎
出雲中塞千二百餘里至烏員(師古曰地名也音云)斬首捕虜
至侯山百餘級(師古曰侯山山名也於此山斬捕得人)虜馬牛羊二千
餘王莽遣厭難將軍陳欽震狄將軍王巡出雲中
建武十四年秋九月平城人賈丹殺盧芳將尹由
來降(平城屬鴈門郡今雲州定襄縣也)永平十六年二月北部大入
雲中塞烽火日通故事寇過五千人移書旁郡吏欲
移書求救太守廉范不聽自率士卒拒之會日暮令
軍士各交縛兩炬三頭爇火營中星列寇遥望火多
謂漢救兵至大驚待旦將退范乃令軍中蓐食晨往
赴之斬首數百級寇自相轔籍死者千餘人由此不
敢復向雲中陽嘉四年十月烏桓寇雲中遮截商
賈牛車千餘兩度遼將軍耿&KR0929;率二千餘人擊之不
利又戰於沙南斬首五百烏桓遂圍&KR0929;於蘭池乃發
積射士二千人度遼營千人配上郡屯以討之烏桓
始退(後漢書沙南有蘭池烏桓圍耿曄於此沙南縣漢屬雲中蘭池地在沙南)永夀二
年秋鮮卑檀石槐將三四千騎寇雲中鮮卑檀石
槐立庭於彈汗山去高柳三百餘里永夀二年七月
寇雲中熹平六年八月烏桓校尉夏育出高柳中
郎將田晏出雲中中郎將臧旻率南匃奴出雁門各
將萬騎出塞二千餘里鮮卑檀石槐逆戰育等大敗
魏鴈門太守牽招鮮卑來犯輒摧破之又搆間其
大人步度歸泄歸泥等令與軻比能為隙後漢建興
四年招率歸泥擊比能於雲中故郡敗之時比能入
居代郡矣晉太元元年十二月秦兵破代置戍雲
中九年前秦寧朔將軍宋萬三千騎從雲中援秦
姚萇邀擊萬大敗之後燕太元二十一年三月燕
主慕容垂密發踰青嶺經天門鑿山開道出魏不意
直指雲中後魏陳留公拓跋虔部落三萬餘家先鎮
平城垂次獵嶺以遼西王農高陽王隆為前鋒襲擊
之時燕兵新敗皆畏魏惟龍城兵勇銳爭先虔素不
設備徵兵未集閠月乙卯農等軍至平城乃覺虔率
麾下邀擊敗死遂拔平城收其部衆三萬餘人魏主
珪欲出走會垂寢疾乃還師後魏始光元年宜城
王奚斤將軍安原閭大肥出雲中白道至漠南蠕
蠕大檀寇雲中太武親討之三日二夜至雲中大檀
騎圍太武五十餘重騎逼馬首相次如堵焉士卒大
懼太武顔色自若衆情乃安先是大檀弟大那與社
崘爭國敗而來奔大檀以大那子於陟斤為部帥軍
士射於陟斤殺之大檀恐乃還延和五年太武西
伐沮渠牧犍宜都王穆夀輔景穆居守長樂王嵇敬
建寧公崇二萬人鎮漠南以備蠕蠕吳提果犯塞夀
素不設備賊至七介山京邑大駭爭奔中城司空長
孫道生拒之於吐頽山會敬崇等破吳提兄乞列歸
於陰山之北斬首萬餘級吳提聞而遁走道生追至
漠南還太和五年二月沙門法秀謀反伏誅十
九年定州刺史穆泰自陳病久乞為恒州遂轉陸叡
為定州以泰代焉泰不願遷都叡未及發而泰已至
遂潛相扇誘圖為變乃與叡及安樂侯元隆樂陵王
思譽等謀推朔州刺史陽平王順為主順偽許以安
之密表其事遣任城王澄率并肆兵以討之澄遣治
書侍御史李煥先單車入代宣示禍福泰自度必敗
率麾下數百人攻煥郭門不克單馬走出城西為人
擒送澄亦尋到泰等皆伏誅高祖遷洛陽敕洛陽侯
于烈鎮代京參委留臺庶政及穆泰之逆代鄉舊族
同惡者甚多唯烈一宗無所染預正光四年八月
拔陵寇雲州魏雲州刺史費穆招撫離散四面拒敵
時北境州鎮俱没惟雲州一城獨存七年七月朔州
鮮於阿胡擁州流民東下攻魏平城城内開門應之
行臺元纂奔冀州隋仁夀元年行軍元帥楊素出
雲州敗達頭可汗元年正月突厥寇恒安遣柱國
韓洪擊之官軍敗績平寇縣公李景適送義成公主
至恒安鎮率所領數百人援之力戰三日殺虜甚衆
唐貞觀四年二月總管李靖繇馬邑任城王道宗
出大同道幽州都督衞孝節出恒安道永隆元年
七月突厥寇雲中都督竇懷哲中即將程務挺擊走
之永淳元年十月突厥骨咄祿保績於劉海莊十
一月小王子糾河套七萬餘騎由井坪入遂掠朔州
至偏頭關乃退九年正月復入瑾伏兵龍灣出縱擊
敗之由是終瑾任不再犯十五年八月由寺墕入至
馬站營九月由巖頭溝入十月復由巗頭溝入一歲
凡三犯十六年八月由平魯衞入至老營十九年八
月由朔州入二十一年七月由朔州入參將張守忠
邀擊於六支村戰死隆慶元年十月黃台吉寇偏頭
關逮繫鎮巡劉燾王之誥副參田世威等命閣部與
文武臣商禦寇策
神池縣
周赧王十九年秦使蒙鷔攻趙拔新城狼孟漢高祖
七年塞北左右賢王信將王黃等屯廣武以南至晉
陽與漢兵戰漢兵大破之追至於離石復破之(師古曰離)
(石西河之縣)塞北復聚兵樓煩西北漢令車騎來擊常敗
走漢乘勝追北聞北部居代谷上居晉陽使人視之
還報曰可擊遂至平城上白登魏青龍元年六月
保塞鮮卑大人步度根與叛鮮卑大人軻比能私通
并州刺史畢軌表輒出軍以外威比能内鎮步度根
帝省表曰步度根已為比能所誘有自疑心今軌出
軍適使二部驚合為一何所威鎮乎促勅軌已出軍
者慎勿越塞過勾注也比詔書到軌已進軍屯陰館
遣將軍蘇尚董弼追鮮卑比能遣子將千餘騎迎步
度根部落與尚弼相遇戰於樓煩二將没步度根部
落皆叛出塞與比能合寇邊遣驍騎將軍秦朗將中
軍討之寇乃至漠北東魏興和三年四月蠕蠕阿
那瓌奉馬千匹為聘禮遣使迎蘭陵郡長公主於新
城之南齊神武躬送公主死如長松自倒非我伐之
也後唐天成四年四月契丹寇雲州清泰元年
十二月寇雲州晉天福二年二月契丹主德光北
歸至雲州大同彰國振武三節度迎見皆留之不遣
雲州判官吳巒集兵治具閉城自守不受割地之命
德光以兵圍之半歲不能下晉主召巒歸遼神册
元年安瑞平雲州天慶十年秋獵沙嶺冬復至西
京保大二年宋宣和四年也正月遼主延禧獵於
鴛鴦濼聞金兵至遂奔雲州三月金尼瑪哈敗遼
兵於北安州獲其將衞實訥埒因知遼主在雲州宿
衞單寡報其都統舍音曰機會不可失也於是舍音
出青嶺尼瑪哈出瓢嶺遼主聞金師將至趨白水濼
尼瑪哈以精騎襲之將近遼主行營遼主乃覺率輕
騎走夾山(夾山在雲中北)遼主出奔使耿守忠救雲州金舍
音與尼瑪哈擊走之時雲州城西有浮圖遼兵據守
更下射攻城者舍音曰必奪是城乃可下會金將斡
勒呼博囉攻浮圖奪之以精銳下射城中城中震慄
留守蕭察喇開門降四年正月夏稱藩於金金以
下寨以北陰山以南雲中之地二千里畀之雲中古
雲中也初金人約夏羌之請割拓䟦故地雲中二
千里遺之止以朔武二州歸宋宣和十一年夏人舉
兵侵朔武界譚稹禦之不退金又以兵攻應蔚逐守
臣又陷飛狐靈邱兩縣宗翰等攻西京實默羅索
等於城東為木洞以捍蔽矢石於北隅以芻茭塞其
隍城中出兵萬餘將燒之温德赫布哈率衆力戰執
旗者被創布哈自執旗奮擊却之又為四輪革車高
出於堞實默與麾下乘車先登諸軍繼之遂克西京
與遼步騎五千戰於朔州之境斬首三百級復敗遼
騎三百於河陰遼兵五千屯於馬邑縣南復擊破之
隳其營壘盡得其車馬器械遼兵三萬列營於西京
之西闍毋以三千擊之使士卒皆去馬陣於溝塹之
間曰以一擊十不致之死地不可使戰也謂衆曰若
不勝敵不可以求生於是人皆殊死戰遼兵遂敗追
至其營而止眀日復敗其兵七百餘人西京既降
復叛時糧餉垂盡議欲罷攻宗䧺曰西京都會也若
委而去之則降者離心遼之餘黨與夏人得以窺伺
矣乃立重賞以激士心既而夜中有火大如斗墜於
城中宗雄曰此城破之象也及克西京賜宗雄黃金
百兩衣十襲及奴婢等與宗翰等擊耿守忠兵七千
於西京之東四十里大破之宗翰襲遼主於五院
司希尹為前驅所將纔八騎與遼主戰一日三敗之
眀日希尹得降人瑪展言遼主在漠委輜重將奔西
京幾及遼主於白水濼南遼主以輕騎遁去盡獲其
内庫寳物遂至西京西京降使富察守之希尹至伊
實部不及遼主而還西京未下總領左翼護衞瓜
爾佳實訥獲城中生口乃知城中潛遣人求救於外都
統府得為之備却其救兵西京乃下金大安二年
八月留守呼沙呼及元穆呼哩戰於定安敗績元遂
陷雲朔豐勝三年十一月西京留守赫舍哩呼沙
呼棄西京走還京師是時西南至忻代皆歸元貞
祐三年三月壬午西京軍民變遣官撫諭之元太
祖七年秋圍西京金元帥左都監鄂屯襄率師來援
上遣兵誘至密谷口遂擊之盡殪復攻西京上中流
矢遂撤圍元西京郝道章陰結武仙抄掠州縣恒
州元帥岱遜擒殺之至正十八年二月黃河萬戶
田豐降劉福通以曹濮兵轉掠而西踰太行焚上黨
遂掠晉冀雁門及大同諸州復大掠而南三月辛
酉大同諸縣陷六月關先生破頭潘等分二道一
出絳州一出沁州踰太行破遼州轉掠晉冀雁門之
間至是復掠大同諸州及塞外諸路平章察罕特穆
爾遣將關保擊却之九月丙午賊兵攻大同路十
月大同路陷達嚕噶齊諤勒哲特穆爾棄城遁十月
關先生南攻保定不下攻陷完州遂北掠塞外攻大
同達嚕噶齊諤勒哲特穆爾城遁城陷十九年二
月博囉特穆爾移鎮大同置大都督兵農司分為十
道皆以博囉領之博囉率兵與關先生戰於雲中走
之遂南向爭晉冀三月詔博囉特穆爾移兵至大
同置大都督兵農司專督屯糧以博囉特穆爾領之
二十二年三月博囉特穆爾遣裨將伊蘇布哈等
招兵五萬戍大同二十三年御史大夫婁達實與
知樞密院事圖沁特穆爾得罪皇太子皆奔大同博
囉特穆爾匿之軍中二十四年四月戊辰庫庫特
穆爾奉命討博囉特穆爾屯兵冀寧其東道以白索
珠領兵二萬守禦京師其中道以摩該珠展領兵四
萬西道以關保領軍五萬合擊之關保等兵逼大同
博囉特穆爾留兵守大同而自率兵與婁達實圖沁
特穆爾復大舉向闕二十五年四月乙巳關保等
進圍大同乙卯入大同明洪武元年九月右丞薛
顯參政傅友德攻大同擒元喬右丞等三十四人以
歸二年正月副將軍常遇春率郭英湯和耿炳文
汪興祖陳德謝成郭子興攻大同元右丞相庫庫特
穆爾奔甘肅守將珠展亦棄城遁遂取大同七月
元圖魯卜孔興以重兵攻大同眀李文忠師至太原
聞之率譚濟馮勝周顯繆美蕭夀孔禮等出雁門九
月過馬邑抵梅峪口遇元邏騎數千敗之擒其平章
劉塔本進次白陽門又擒四大王時雨雪文忠疑有
伏自率數騎入山覘之會前軍去大同四十里止壁
文忠至驚曰此豈駐兵地耶寇來敗矣麾之令前五
里阻水而壁密遣人間行達城中與都督汪興祖期
是夜圖魯卜悉衆來攻文忠令將士秣馬蓐食堅壁
不動以二營委敵督令死戰不之救自寅至辰度其
饑疲乃分軍為兩翼鼓行疾馳薄其陣聲撼林木城
中亦開門出戰腹背奮擊大破之追至炭窖擒圖魯
卜降其衆萬餘輜重無算孔興走綏德遂進兵東勝
州至莽格倉而還八年正月征虜大將軍馮勝出
大同定未下沙布爾地踰月還三十二年燕王繇
紫荆歴廣昌蔚州進收大同張玉朱能薛祿陳亨亨
子愆皆從正統十四年夏額森謀入寇都督同知
毛勝偕平鄉伯陳懷等率京軍三萬鎮大同懷戰殁
勝脱還八月己酉上駐大同中官王振益欲北鎮
守太監郭敬密告曰北必墮敵計振始懼班師至雙
寨雨甚振初議道紫荆關繇蔚州邀上幸其第既恐
蹂鄉稼復改道宣府紆迴奔走壬戍始次土木威喇
追至師大潰遂北狩振亦為亂兵所殺九月額森
擁駕至使袁彬入城索金幣約賂至即歸駕參將郭
英閉門不納而總兵劉安與侍郎沈固給事中孫祥
知府霍瑄等出謁以金幣進請如約額森笑不應是
夕駕駐城西郭登謀遣壯士劫敵迎駕入城不果眀
日敵擁駕去冬寇六百騎逼城下總兵官郭登擊
却之景泰元年春額森自順聖川入駐沙窩登敗
之追至栲栲山再敗之得所掠人畜八百有竒封定
襄伯自土木之敗邊將無敢與敵戰至是登以八百
騎破寇數千邊軍為增氣四月額森數千騎復奄
至登出東門戰佯北誘之入土城伏起敗之寇遂遁
登度寇且復至令軍士齎毒酒羊豕楮錢偽祭塜見
敵佯走寇爭飲食死者甚衆六月寇復以二千騎
入登再擊却之額森奉英宗至城外聲言送駕還
登設計具朝服候月城内伏兵城上俟駕入即下月
城閘既及門寇覺之遂擁駕去天順中瑪拉噶據
套分掠水泉營及朔州佩將軍印楊信屢却之寇遂
東入大同六年信與副將徐恕參將張瑛分道出塞
遇敵戰胡柴堡敗之寇且戰且却復敗之獲馬五百
餘匹成化五年提督軍務王越選輕騎出孤店關
俘敵於威寧海子十七年二月保國公朱永與太
監汪直提督軍務王越出師大同禦伊斯瑪音獲首
百二十十八年春巡撫何喬新敗寇於灰溝十
九年小王子大入總兵官永新伯許寧與巡撫郭鏜
太監蔡新斂兵守别遣將劉寧董昇與周璽相犄角
寇大掠焚代王别墅王趣戰至使衆哭於轅門寧憤
激與鏜等營城外寇預伏兵以十餘人為誘新麾下
馳擊寧將士爭赴之遇伏大敗死者千餘人寧奔夏
米莊鏜新疾馳入城會璽等來援寇乃退寧還陣亡
婦女號呼詬詈擲以瓦礫寧由是喪氣寇去復入麾
下劉寧宋澄莊鑑等禦之七戰寇始退十九年七
月寇入鎮兵戰不利小王子入宣大告急以朱永
為鎮朔大將軍中官蔡新監其軍督諸將周玉李璵
等擊敗之伊斯瑪音大入大同總兵官許寧分遣
副總兵周璽守懷仁寧與游擊董昇營西山自將中
軍擊之夏米莊敗績寧昇被圍數重幾䧟亟發巨炮
擊之敵多死圍乃解璽聞中軍失利亟還兵援夜遇
敵乘勝前銳甚厲將士曰今日有進無退大呼陷陣
敵少却久之短兵接臂中流矢拔鏃戰益急與子鵬
及麾下壯士擊殺數十人會寧兵至中軍潰卒亦稍
集敵乃退許寧等亦還二十一年督軍務余子俊
請築長城五月都指揮顧綱以京營兵六千助役
弘治十三年和碩入大同平江伯陳銳等不能禦詔
保國公朱暉等佩大將軍印代之嘉靖三年七月
鎮兵殺巡撫都御史張文錦十二年十月鎮兵殺
總兵官李瑾總督劉源清都督郤永討之兵駐聚樂
堡永趣鎮城南攻南關破之遂為長圍以守賊乘間
出突戰官兵數不利源清令為地道垂成為賊所
覺復引水灌城城土堅不隳時戶部即中詹榮居憂
不及出與游擊戴廉指揮馬昇謀昇揚言曰官兵斷
炭路城中凍甚詹即中有信義盍挽之一出乞軍門
諸叛不疑榮至軍計事畢復與兵部主事楚書謀令
書賫詔入榮還紿曰炭路許通然聞有天使賫赦至
闔城或可生也昇復揚言天使至衆迎書入宣慰畢
書出是夜昇與同盟分擒諸首惡二十餘人斬之次
日大軍退舍榮令開諸城門去備具迎巡撫都御史
樊繼祖以入尹九宮記十二年耕為藁城令藁有
張尚書子麟者家居一日鄉人至報大同之變耕走
謁張因言下城策張曰此事只要朝廷主張果欲大
懲之乘其未備募人入城縱火為善又曰聞大同如
渾河水去城近可灌也後聞用兵時穴地道决水注
之城不隳因思宋史有太祖灌太原契丹使臣譏其
不知俟涸之語疑之庚子耕改官歸父老謂耕曰兵
已退數日水涸城乃隳於是知古今事勢不遠而人
之智識才力有逮不逮也乙亥耕過東平謁故總督
劉公源清語及灌城俟涸事劉公曰彼時實思不至
此十三年正月叛兵遣邢通事勾寇濟農青巴圖
以五萬騎至官軍堅壁不敢戰而餉道斷絶聚樂堡
兵與寇角不利永屯南城不能相援也中外大震諸
叛欲盡納寇入城城中人不聽乃止已而寇自解去
或曰有陜西游擊某潛出塞襲其輜重寇聞之乃退
陜西梁震素知大同悍卒縱肆態十五年十月命
為大同鎮守總兵官率所親家丁三百輩馳至申嚴
約束禁治私聚一軍大驚其家丁輩時時向鎮兵語
曰爾敢蔑主將者恃其衆耳兒即輩在此無不一當
百五步之内恐爾不得用其衆鎮兵皆咋舌十六
年二月梁震出塞與諳達衆戰於玉林川廢宣寧縣
斬百四十餘級三月又戰於紅崖兒斬百八十餘級
十七年二月入安子山十八年閠七月諳達繇石窰
溝八時五堡初就梁震禦却之七月又入總兵官周
尚文禦之斬五十餘級内一人金帶錦裘二十三年
九月入大同總督翟鵬禦却之二十四年和川奉國
將軍充灼坐罪奪爵怨望乃與襄垣中尉充□謀引
寇入大同殺代王以舉事應州人羅廷璽與其黨王
廷榮以白蓮教惑衆入見充灼為妖言充灼因與畫
計約奉小王子入居大同藉塞外兵攻雁門取平陽
充灼為王事定即計殺小王子充灼然之先遣人持
火箭焚大同草場五六所而令通塞外語者衞奉闌
出邊總兵周尚文邏卒遮獲其所獻表物鞫實以聞
充灼等伏誅嘉靖二十九年諳達數萬騎入塞伏
精銳谿谷中巡按御史胡宗憲信敵誘乘醉趣總兵
張達出師達欲持重宗憲厲聲責之不得已率所部
出達素勇敢好離營繞鬭至是憤怒挺身陷陣寇兵
圍之數匝達左右突不得出副總兵林椿别擊零騎
於彌陀山聞達急引兵西救一日三戰亦陷重圍矢
如雨達椿俱死軍盡殁三十一年三月詔仇鸞帥兵
赴大同三十二年二月寇入宣府閠三月大同副總
兵郭都出戰死之三十三年七月寇入大同官軍敗
績十二月寇大同總督許論巡撫王忬擊走之三十
四年十二月寇大入總兵馬芳擊却之三十九年二
月大同總兵劉漢自鎮河口出塞搗寇帳於灰河斬
首二十八級奪高駝一百七十餘隻時寇聚喜峰口
外漢乘虚攻其巢穴以牽制之寇果狼狽西顧自後
各鎮往往乘間出剿寇始有戒心遠徙其幕四十二
年寇犯龍鬚墩巡撫萬恭甫至伏兵擊却之隆慶元
年九月寇大同參將劉國禦却之甲申二月闖賊犯
大同兵民皆欲降命城守不應總兵朱三樂自刎巡
撫衞景瑗督理糧儲戶部即中徐有聲朱家仕俱死
之李自成入大同六日殺代府宗室殆盡留偽將張
天琳守之天琳凶暴閱兩月陽和軍民約鎮城軍民
内應殺天琳
懷仁縣
隋大業末劉武周自桑乾鎮徙定襄金完顔希卜蘇
年十六從伐宋攻下懷仁縣功居最眀弘治十八
年六月和碩由懷仁入寇應州嘉靖十七年九月
諳達入由野狐嶺直犯鎮城南掠懷仁乃退三十一
年二月萬騎入塞抵懷仁管家堡大掠居民總兵徐
仁等言馬市既通無庸戍守各觀望不戰游擊劉潭
陰遣厮卒約結鬻路獨中軍指揮王恭率所部禦戰
於管家堡力屈死之
山陰縣
遼天顯九年九月乙卯太宗次雲州丁巳拔河陰冬十
月丁亥又略地至靈邱父老進牛酒犒師十一月辛
丑圍武州之陽城壬寅陽城降癸卯斡齊爾城降括所
俘丁壯籍於軍十二月駐蹕百湖之西南眀嘉靖
十年十月諳達寇夾鎮城西下總兵彭楧堅壁南山
不敢戰遂入懷仁山陰至廣武大掠而去
應州
漢建安二十三年四月代郡烏桓反曹操以子彰為中
郎將夏侯尚為參軍擊之彰入涿烏桓數千卒至時
兵馬未集彰用田預計固守要隙敵散退彰追之身
自搏戰馳射敵騎應弦而倒前後相屬戰至半日鎧
中數箭意氣益厲乘勝逐北至桑乾(雲中志今地屬應州漢代郡縣)
去代二百餘里長史諸將皆以為新涉遠地士馬疲
頓又受節制不得過代不可深進彰曰率師而行惟
利所在何節制乎遁走未遠追之必破從令縱敵非
良將也遂上馬令軍中後出者斬一日夜相及擊大
破之(魏土地記代城北九十里有桑乾城城西渡桑乾水水經注魏任城王彰以建安二十三年伐)
(烏丸入涿郡遂北逐至桑乾止於此也今當係蔚州北然去代二百里則地屬應州之說亦當存之)後
魏皇始二年二月時以栢肆塢之役遠近流言賀蘭
部帥附力眷紇突隣部帥匿物尼紇奚部帥叱努根
聚黨反於陰館南安公元順率軍討之不克死者數
千詔安遠將軍庾岳總萬騎還討叱努根等滅之
遼道宗女梁宋國大長公主特烈適蕭特默為都統
與金人戰於實訥圖被擒公主從天祚出奔眀年金
攻應州留公主守輜重金人圍之公主奔行在所天
祚潛遁為金人所獲宋志應州故屬大同軍節
度唐置彰國軍石晉以賂契丹宣和五年契丹將蘇
京以州來降金人尋逐京復取之宣和五年十一
月金以兵攻應蔚逐守臣金下西京實默攻應州
未下退營於州北十餘里夜遣阿里布率兵四百伺
敵城中果出兵三千來襲阿里布道與之遇斬首百
餘獲馬六十後遼兵三萬出馬邑境以千兵擊之斬
其將於陣金宗望攻平州遣托克索討應州賊平
之撫安其民而還瓜爾佳沃哩布從定雲中又從宗
翰屯應州遼軍在近境以所部擊敗之金興定二
年六月甲辰樞密院言諸道表稱元集兵應州飛狐
將分道南下觀其意不在河北而在陜西河東各路
義士土兵蕃漢弓箭手宜於農隙教閱以備緩急
眀洪治十三年六月和碩掠應州及馬邑懷仁廣昌
十八年寇繇懷仁入應州正德十一年十月寇應州
鎮兵出戰有功嘉靖八年十月諳達掠井坪應朔三
十六年九月衆二十萬入破應州四十餘堡總督楊
順殺避難民婦上首功得不罷去
渾源州
宋雍熙三年取渾源遼耶律色珍復取之金泰和元
年西京副都統田琢募壯士二萬復取渾源白登駐
師弘州眀正德八年和碩掠渾源嘉靖十三年正
月叛兵糾諳達入鎮城指代王府曰俟官兵退以此
相酬寇留精騎相持餘衆分掠渾應朔懷諸州縣乃
去十五年掠渾源十九年七月寇渾源二十四年七
月朱克灼焚草場
國朝順治五年守備唐虎寳峰寨人方應祥(朱氏冐舅姓)附
姜瓖六年二月殺知州榮爾竒大兵攻圍月餘三
月四日砲隕東北城隅乃䧟應祥力戰於巷衆磔之
靈邱縣
漢高帝十二年陳豨奔靈邱將軍周勃樊噲擊斬之代
地悉定信成侯酈商與周勃定代郡雁門得代丞
相程縱守相郭同將軍以下至六百石十九人隋
大業十二年正月雁門人翟松柏起兵於靈邱衆至
數萬轉攻旁縣後唐清泰元年九月契丹東丹王
突欲奔唐上書請討耶律德光遂自將南侵次於雲
州分兵略靈邱宋太平興國四年李繼隆領媯州
刺史護三交屯兵與潘美出征北邊破靈邱縣盡略
其人以歸宣和五年十一月金陷靈邱元至正
十九年三月賊由飛狐靈邱犯蔚州眀嘉靖十五
年八月諳達由弘寺口入掠靈邱十九年七月寇衆
十餘萬入分二道東入宣府右衞掠至廣靈縣西入
弘寺東口掠懷仁渾源靈邱馬邑朔州復由弘寺東
口而出二十年七月由左衞猪兒窊入至太原復掠
靈邱而出二十三年十月由膳房堡入蔚三縣欲叩
紫荆關馬疲而去二十二年俺答分道掠廣靈
廣靈縣
漢永建元年八月鮮卑寇代郡代郡太守李超戰殁
建安末代郡叛遣鄢陵侯曹彰討之以夏侯彰參軍
事定代地晉昇平三年匃奴賀賴頭部三萬餘降
於燕燕主儁拜賴頭寧西將軍雲中郡公處之代郡
平舒眀嘉靖二十四年渾源盜郭尚儒等聚衆四
百餘處廣靈山西鐡橛崖為巢穴執守備方琦參將
李欽等以計擒之
國朝順治六年二月渾源賊朱廷佐縣賊李青等攻城
捍禦獲全
廣昌縣
漢樊噲遷左丞相破得綦母卭尹潘軍於無終廣昌破
陳豨别將王黃軍代南因擊韓信軍參合所將卒斬
韓信擊豨騎横谷斬將軍趙既虜代丞相馮梁守孫
奮大將王黃將軍大將一人太僕解福等十人與諸
將共定代鄉邑七十三建安中鄢陵侯曹彰征代
郡以田豫為相軍次易北寇伏騎擊之軍人擾亂莫
知所為豫因地形回車結圜陣弓弩持滿於内疑兵
塞其隙寇不能進散去追擊大破之唐光化三年
七月周德威以五千騎出飛狐救劉仁恭天祐九
年正月晉王李存勖遣周德威出飛狐與趙將王德
眀義武將程巖會於易水以伐燕晉王李存勖攻
劉守光李嗣源及李嗣昭將兵三萬别出飛狐定山
後取武媯儒三州晉開運元年八月鎮州兵襲飛
狐遼大同節度使耶律科爾阿敗之乃引還宋雍熙
三年正月庚寅以侍衞步軍都指揮使田重進為定
州路都部署出飛狐三月丁丑重進戰飛狐北破之
癸未重進戰飛狐北獲其西南面招安使大鵬翼等
辛卯重進攻飛狐遼守將呂行德張繼從劉知進等
舉城降以其縣為飛狐軍丙申進圍靈邱守將穆超
以城降四月辛丑重進戰飛狐北破其衆己酉重進
再戰飛狐北再破之殺二將乙卯重進至蔚州牙校
李存璋等殺大將蕭都哩以城降五月庚午曹彬敗
於岐溝關夜渡拒馬河屯易州丙子召彬等還命田
重進屯定州(宋太宗本紀)三月田重進兵至飛狐南遇遼
兵先鋒輔超擊破之遂至城北遼西南面招安使大
鵬翼率衆來拒重進陣於東數戰不利用袁繼忠計
潛命荆嗣出其西乘暮以短兵接遼師大敗投崖死
者甚衆居數日大鵬翼復來挑戰重進以五百騎付
嗣時遼兵二萬餘嗣度力不敵而宋將譚廷美屯小
沼乃單騎潛至廷美所約列隊平川别遣二百人揭
白幟於道側嗣回即以所部疾驅往鬭遼師見旗幟
連亘疑大軍繼至欲遁時重進兵亦至以衆乘之遼
師大潰擒大鵬翼及監軍馬贇副將何萬通并渤海
軍三十餘人斬首數千級俘獲萬計逐北四十里遂
下飛狐靈邱克蔚五月遼山西路兵馬都統耶律
色珍至定安擊宋將賀令圖軍敗之追至五臺(蔚州東北)
(九十里)斬首數萬眀日攻蔚州城中發間使求救於潘
美美遣軍救之復為遼將耶律題伏兵所扼城中不
知突出求戰色珍縱兵腹背擊之宋師大潰斜軫追
至飛狐斬首三萬遂復陷蔚州美令圖後復發兵至
飛狐亦敗袁繼忠為定州路馬步軍都監田重進
用其計伏兵飛狐南口擒大鵬翼師還為後殿行列
甚整宣和五年十一月金陷飛狐峪金同知忠
順軍節度使田琢經略山西宋嘉定七年二月自飛
狐道還蔚州弘州刺史魏用伏甲路側將邀殺之琢
知其謀自外道入定安用遂入蔚攻定安琢敗之
元至正二十年正月博囉特穆爾追蔚州賊楊誠至
飛狐縣東關誠棄軍遁降其潰卒遂回駐大同明
建文元年十二月靖難兵攻廣昌守將楊宗叛以城
降時李景隆駐德州燕王曰我先趨大同彼必来援
南兵脆弱不堪此苦寒地疲於奔命不戰而屈其兵
矣遂出紫荆關攻廣昌二年正月急攻大同景隆疾
引去出紫荆關燕王還北平二年燕北平指揮僉
事陳詳破廣昌弘治十三年六月和碩掠廣昌
工部侍即史琳經略紫荆諸關及靈邱廣昌隘塞
嘉靖十九年濟囊入七月諳達繇萬全右衞紅糖
口入宣府總兵白爵戰不利寇遂大掠而南踰十八
盤渡口過蔚州進薄廣昌又欲循山而東爵尾其後
參將章鎮計曰寇衆尾之無益乃分精騎伏蔚東山
下參將徐珏亦遣兵斷美峪口寇不得東先驅入山
者多棄馬步返鎮邀擊於大比莊斬七十餘級寇引
去二十二年由蔚州至三家村是年十月入蔚
州廣靈廣昌破三家村欲叩紫荆關馬疲而去三
十二年七月諳達巴圖爾寇大同下渾源東犯靈邱
廣昌長驅抵浮圖峪關南大震固原游擊陳鳳寧夏
游擊朱玉來援寇前鋒已越峪而南鳳等夾擊之馳
去疾追及峪守者為具食二人齊呼曰稍緩恐失賊
俟旋軍飽食耳策馬竟去及之三家村大戰移日殺
傷相當詰朝寇欲北遁慮二人躡其後乃以驍騎綴
鳳等軍而分道疾馳出塞是年寇至雲中弘賜堡
徑趨紫荆四鎮合兵禦之寇敗遁楊博言保安廣昌
乃兩關咽喉扼吭而治於勢為易寇侵保安每折而
西必躪蔚州則廣昌尤急請設參將與紫荆倒馬表
裏策應從之
陽高縣
漢熹平元年十二月鮮卑寇并州光和三年冬閠月
鮮卑寇幽并二州四年十月鮮卑寇幽并二州
中平二年十一月鮮卑寇幽并二州三年十二月
鮮卑寇幽并二州建安中代郡烏丸能臣氐等叛
求屬扶羅韓扶羅韓將萬餘騎迎之到桑乾氐等議
以為扶羅韓部威禁寬緩恐不見濟更遣人呼軻比
能比能即將萬餘騎到於會上殺扶羅韓扶羅韓子
泄歸泥及部衆悉屬比能步度根由是怨軻比能魏
文帝初步度根將其衆萬餘落保太原鴈門郡使人
招呼泄歸泥曰汝父為比能所殺不念報仇反屬怨
家不如還我我與汝骨肉至親豈與仇等歸泥將其
部落迯歸比能追之不及黃初五年步度根詣闕貢
獻厚加賞賜一心守邊不為寇害青龍元年步度根
為比能所誘將泄歸泥及部衆悉保比能寇鈔并州
殺略吏民上遣驍騎將軍秦朗征之歸泥叛比能將
其部衆降拜歸義王居并州如故步度根為比能所
殺晉太元十一年八月劉顯自善無南走馬邑遣
其弟亢埿迎窟咄趨高柳欲以兵納於代代主珪乞
師於慕容垂乃自弩山遷牛川屯兵延水左右南出
代谷會垂子賀驎於高柳擊亢埿破之窟咄奔劉衞
辰衞辰殺之後魏皇始元年三月慕容垂來寇桑
乾川陳留公元虔先鎮平城時徵兵未集虔率麾下
邀擊失利死之垂遂至平城西北踰山結營聞魏師
將至乃築城自守遂遁走箕澹奔代郡孔萇追澹
於桑乾金貞祐四年三月震武軍節度使兼宣撫
副使完顔伯嘉奏西京副統程琢智勇過人持心忠
孝以私財募集壯士二萬復取渾源白登有恢復山
西之志已命駐於弘州矣近者靖大中完顔茂吉達
以三千人歸國各遷節度副使今山西已不守琢收
合餘衆盡忠於國百戰不挫臣恐失機會輒擬琢昭
勇大將軍同知西京留守事兼領一路義軍結以空
名勅二十道許擇有謀略者充州縣制可仍賜琢姓
完顔氏眀洪武五年十一月王保保寇大同徐達
李文忠馮勝至貓兒莊遇雪退壁於雁踏堡邏騎獲
其平章鄧博囉特穆爾達詰之知懷柔有伏兵分兵
掩擊擒其將康同巴拜夜遁(貓兒莊在陽和北)六年右副
將軍李文忠行邊留屯代縣七年遣部將分道出塞
一軍出賽音布拉川俘平章陳安禮一軍出順寧楊門
斬珍珠克哷一軍出白登擒太尉布哈正統時郭敬
鎮大同歲造箭鏃數十甕以振命遺衛拉特衛拉特以
良馬報振十四年八月敬及西寧侯宋瑛駙馬都尉
井源為前鋒遇敵陽和敬又撓使敗景泰中實達
爾叛出塞為邊患兵部右侍即王偉視邊尚書于謙
屬圖之會實達爾隨貢使入至陽和城壯士從道旁突
出斷其頭去使者不敢詰成化十三年六月和碩
大節分道入寇東路歷天城陽和駐營蔚州城西煖
泉正德十二年九月幸陽和魏城二十七日獵天
雨冰雹軍士有死者是夜又有星隕之異明日駕赴
大同又眀日也先以衆數萬圍陽和轉掠應州命諸
邊將擊之寇尋引去嘉靖三十二年諳達大舉犯大
同總督蘇祐督總兵李淶及諸將禦之永安堡宣大
總兵劉大章吳瑛壁近地不肯前寇遂得利去沈
㴶王世揚𫝊公總督宣大山西安兔南騷蔚廣復壁
白馬關公曰會須一大創此而後安寢檄各路出塞
前後擒斬五百餘級奪獲馬牛羊無算安兔懼叩關
悔罪而白登甌脫烽銷燧息
天鎮縣
漢元光六年遣騎將軍公孫敖出代失師而還元朔
元年秋將軍李息出代三年夏寇入代殺太守共
友四年夏寇三萬騎入代殺略數千人五年夏
寇入代殺略數千人秋寇入代殺都尉朱英元
狩四年驃騎將軍霍去病出代將五萬騎獲千餘級
封狼居胥山乃還王莽遣振武將軍王嘉平狄將
軍王萌出代郡元初五年二月鮮卑寇代郡殺長
吏秋代郡鮮卑萬餘騎穿塞入寇分攻城邑燒宮
寺殺長吏而去乃發緣邊甲卒黎陽營兵屯上谷以
備之永建元年秋鮮卑其至鞬寇代郡太守李超
戰死陽嘉二年八月鮮卑寇代郡永嘉元年六
月鮮卑寇代郡晉建興四年十二月劉琨使箕澹
救樂平琨自為後繼屯廣牧(廣牧縣名漢屬朔方今天成)後魏太
祖崩京師草草肥如侯賀泥出舉烽於安陽城北賀
蘭部人皆往赴之太宗即位乃罷唐永徽元年獲
突厥别部車鼻可汗詔免死處其衆鬱督軍山置狼
山都督府統之又置單于大都護府於雲中領狼山
雲中桑乾三都督府蘇農等二十四州(兩鎮三關志鬱都軍山在)
(宣府北境外)永隆元年三月裴行儉為總管出定襄討突
厥阿史德温傅奉職二部戰於黑山大破之其下斬
泥熟匐首降擒温傅奉職餘衆奔保狼山行儉復逐
出之(黑山在懷来城西北)景福初赫連鐸攻天成軍幽州節度
使李匡威助之壁雲州李克用自神堆引軍夜入雲
州遼兵衞志約尼伊蘭汗十一年大德哷勒府額
爾竒木安巴堅總兵四十萬伐代北克郡縣九俘九萬
五千口金大定二年契丹伊喇鄂斡敗於霿&KR2038;河
六月後西走花道布薩忠義赫舍哩志寧追及於梟
嶺西陷泉大敗之詔選西京路新舊軍萬人備守禦
恐其衝突也鄂斡入奚部時出兵蘇嚕克淀古北口
興化間詔西南路招討使完顔思敬以所部兵入奚
地鄂斡勢窮謀自羊城道西京奔夏國大軍追益急
度不得西乃北走沙陀間九月庚子碩和卓實圖噶
執鄂斡詣思敬降西北路招討使李嘉努追偽監軍
諾延至天成縣納延降志寧等追餘黨至燕子城盡
得其黨前至茂巴勒達之地悉獲之元太祖壬申
圍威寧金防城千戶以城降遂留屯天鎮遇金兵前
後數十戰眀正統十四年八月癸卯六師次萬全
峪甲辰次懷安乙巳次天城丙午次陽和丁未次聚
落驛戊申至大同正德十二年寇數千騎繇北山
西河入洗馬林守備張杲以五百騎禦之至饅頭山
寇四面合圍杲一矢斃其鐵騎略陣者漸引去嘉
靖辛丑大同敗軍石大節王三李侃擁衆號十七萬
駐牧近邊乃繇天城徑趨三關總帥丁謹帥衆禦之
全軍敗没關門不守直抵山西省城
朔平府
右玉縣
後魏正光五年三月沃野鎮人破落汗拔陵聚衆反殺
鎮將號真王元年詔臨淮王彧為鎮軍將軍假征北
將軍都督北征諸軍事以討之五月臨淮王彧敗於
五原壬申詔尚書令李崇為大都督率廣陽王淵等
北討七月戊午都督崔暹失利於白道大都督李崇
率衆還平城(肅宗紀)詔尚書令李崇加使持節開府北
討大都督撫軍將軍崔暹鎮軍將軍廣陽王淵皆受
崇節度又詔崇子光禄大夫神軌假平北將軍隨崇
北討崇至五原崔暹大敗於白道之北賊遂并力攻
崇崇與廣陽王淵力戰累破賊衆相持至冬乃引還
平城(李平𫝊)東魏興和二年十二月阿至羅别部遣使
請降齊神武帥衆迎之出武川塞不見大獵而還
眀成化十七年瓦剌因威寧海之怨復擁衆入山西
巡撫何喬新策其擾東路豫伏於灰溝以待之寇至
伏起斬獲甚衆正德十二年冬小王子以五萬騎
自玉林入屬上幸陽和親部署總兵王勳等遇敵於
應州敵圍之上督諸將兵往援衆殊死戰敵稍却會
暮止營眀日敵來攻自辰至酉戰百餘合敵引而西
追至平魯朔州值大風黑霧晝晦上乃還命宣捷於
朝嘉靖三十六年秋入大同右衞攻毁七十
餘堡殺虜甚衆冬錫林阿妾托斯齊私部目錫哷格懼
誅來降總督楊順自詡為竒功致之關下錫林阿来索
不得乃縱掠大同諸墩堡圍右衞數匝順恐詭言敵
願易我以趙全邱富本兵許論以為便乃遣托斯齊
至白登夜逸出塞紿之西走陰告錫林阿錫林阿執而戮
之敵狎知順無能圍右衞益急分兵圍左衞及威遠
平魯二衞城歲且盡道路梗又深犯宣薊西鄙震動
於是右衛烽火斷絶者六閱月大學士嚴嵩與許論議
欲棄右衞上不聽詔發兵措餉而以兵部侍即江東
代順時故將尚表以餽餉入圍城悉力捍禦粟盡食
牛馬撤屋為薪士卒無變志表時出兵突戰獲諳達
孫及壻與其部將各一人會江東及巡撫楊選總兵
張承勳等各嚴兵進圍乃解三十七年正月俺答圍
大同右衞四月不解時議者以為非兵部尚書楊博
往不可乃命博出督宣大軍務仍虛部中位以待之
博徵諸鎮兵聲言出塞北伐羽檄日數十下聞
之引去守將尚表勵衆死守四閱月博上其功優叙
之王德戰死奏立祠加卹參將周現通寇奏禠之自
是邊人始奮博復陳善後二十餘事築牛心諸堡為
烽堠二千八百餘所濬壕千餘里五旬訖功詔加太
子太保閠七月楊博於大同右衞築土堡墩臺接連
左衞濬壕二道各長十八里賜銀幣奬諭劉漢平魯
衞人嘉靖三十九年春總兵大同懲鎮兵積弱倡謀
選精銳嗣後各鎮始乘間出勦秋劉漢大破虜於豐
州大同右衞邊外由土城舊城而北經二黑河一灰
河歷三百里其地曰豐州崇山環合水草豐美叛人
邱富趙全李自馨等居之築城建墩搆宮殿甚麗開
良田數千頃接東勝州號曰拜甡者華言城也富等
勾引入寇所擄掠華人及叛出者俱聚拜甡教之製
鉤杆攻城具時諳達引衆西掠閱二年留千騎守老
弱夏徙大青山口外避暑惟富等不徙漢與巡撫李
文進密謀部分參將王孟夏麻禄等五十三人率銳
卒三千馳進漢與趙竒以重兵分三哨營於玉林川
隘為後繼孟夏等贏糧疾驅昧爽鼓譟奮斬八十三
級生擒七十二人焚其宮室餘衆奔匿趙全匿墩上
幾獲之俄而戎騎大至我兵引退且戰且却分哨迭
戰還與大兵合翼日入邊往返凡五日許國楊襄
毅博神道碑戊午召還本部公方疏辭會敵圍大同
右衞急召公往據公乃墨縗出關敵聞曰楊太師至
矣遽解圍去先是右衞被圍久其將士固守無二以
公疏請褒䘏條戰守及善後十事奏行之又築牛心
等堡寨墩臺二千八百七十二座大濠二長各三十
里小濠六十四交互聯絡敵左右顧不得騁而南敵
首哱素時以輕騎擾邊計擒之斬其黨十五人分兵
襲擊斬獲又若千人
朔州
漢高祖六年九月宼圍韓王信於馬邑信降十一年
冬太尉周勃道太原入定代地至馬邑馬邑不下攻
殘之武帝即位眀和親約束厚遇關市饒給之匈
奴自單于以下皆親漢往來長城下漢使馬邑人聶
翁壹間闌出物與匈奴交易乃為賣馬邑城策單于
既入漢塞未至馬邑百餘里見畜布野而無人牧者
怪之乃攻亭時雁門尉史行徼見宼保此亭單于得
欲刺之尉史知漢謀乃下亭樓具告單于單于大驚
曰吾固疑之乃引兵還出曰吾得尉史天也以尉史
為天王漢兵約單于入馬邑而縱兵單于不至以故
無所得王恢部出代擊輜重聞單于還乒多不敢出
漢以恢本建造兵謀而不進誅恢自後匈奴絶和親
攻當路塞建元六年雁門馬邑豪聶壹因大行王
恢言匃奴初和親信邊可誘以利致之伏兵襲擊必
破之道也上從恢議陰使聶壹為間亡入匃奴謂單
于曰吾能斬馬邑令丞以城降財物可盡得單于許
之聶壹乃詐斬死罪囚懸其頭馬邑城下視單于使
者為信曰馬邑長吏已死可急來於是單于穿塞將
十萬騎入武州塞是時漢伏兵車騎材官三十餘萬
匿馬邑旁谷中衞尉李廣為驍騎將軍太僕公孫賀
為輕車將軍大行王恢為將屯將軍大中大夫李息
為材官將軍御史大夫韓安國為護軍將軍諸將皆
屬約單于入馬邑縱兵王恢李息别從代主擊輜重
單于入塞未至馬邑百餘里覺之還去塞下傳言單
于已去漢兵追至塞度弗及王恢等皆罷兵元初
六年秋鮮卑入馬城寨殺長吏度遼將軍鄧遵發積
射士三千人及中即將馬續率南部與遼西右北平
兵馬會出塞擊鮮卑大破之獲生口及牛羊財物甚
衆又發積射士三千人馬三千匹詣度遼營屯守
建光元年鮮卑其至鞬擊殺雲中太守成嚴於軍都
乃圍烏桓校尉徐常於馬城度遼將軍耿䕫與幽州
刺史龐參發廣陽漁陽涿郡軍卒分為兩道救之常
夜得潛出與虁等并力並進攻賊圍解之陽嘉三
年秋鮮卑穿塞入馬城代郡太守擊之不能克永
和五年冬中即將張耽將幽州烏桓諸郡營兵擊南
部車紐等戰於馬邑斬首三千級獲生口及兵器牛
羊甚衆車紐等將諸豪帥骨都侯乞降魏文帝初
自高柳以東濊陌以西鮮卑數十部比能彌加素利
共要誓不得以馬與魏市護烏桓校尉田豫乃先搆
離之素利違盟出馬千匹與官為比能所攻求救於
豫豫恐遂相兼并為害滋深將銳卒深入宼庭宼斷
截歸路豫乃從他道引去行數十里宼知之追豫至
馬城圍之十重豫密嚴使司馬建旌旗鳴鼓吹將步
騎從南門出宼皆屬目往赴之豫將精銳自北門出
鼓譟而起兩頭俱發出其不意宼衆散亂皆棄弓馬
步走追討二十餘里僵尸蔽地太和二年田豫遣
夏澤舍詣比能女壻鬱築鞬部舍為鞬所殺秋豫將
西部鮮卑蒲頭泄歸泥等出塞討鬱築鞬大破之遂
至馬城比能自將三萬騎圍豫七日上谷太守閻志
柔之弟也素為鮮卑所信志往解喻即解圍去魏
氏春秋比能圍豫帝聞之計未有所出以問中書監
令孫資對曰上谷太守閻志柔弟也為比能素所歸
信今馳詔使說比能可不勞師而自解矣帝從之比
能果釋豫而還晉太元十二年慕容垂遣太原王
楷趙王麟擊劉顯大破之顯奔馬邑西山後魏太祖
引兵會麟擊顯於彌澤又破之顯奔西燕後魏登
國元年三月劉顯自善無南走馬邑其族弩真率所
部来降二年六月親征劉顯於馬邑南追至彌澤大
破之顯南奔慕容永天興五年正月柔然社崘以
魏師伐秦入參合陂南至善無北澤常山王遵以萬
騎追之不及始光四年世祖征涼州命中書監穆
壽輔恭宗總錄機要内外聽焉行次雲中將濟河宴
諸將於宮世祖别御靜室召壽及司徒崔浩尚書李
順謂壽曰蠕蠕吳提與牧犍連和今聞朕征涼州必
來犯塞若伏兵漠南殄之為易朕故留壯兵肥馬使
卿輔佐太子收田既訖便可分伏要害以待寇至引
使深入然後擊之擒之必矣涼州路遠朕不得救卿
若違朕指授為寇侵害朕還斬卿崔浩李順為證非
虚言也夀頓首受詔壽信卜筮之言謂賊不来竟不
設備而吳提果至侵及善無京師大駭壽不知所為
欲築西郭門請恭宗避保南山惠太后不聽乃止遣
司空長孫道生等擊走之世祖還以無大損傷故不
追咎魏沃野鎮民破六韓拔陵聚衆反引兵南侵
遣别帥衞可孤圍武川鎮又攻懷朔鎮懷朔鎮將陽
鈞擢尖山賀拔度拔為統軍三子允勝岳為軍主以
拒之被圍經年外援不至賀拔勝潰圍出至朔州告
都督北討諸軍事臨淮王彧曰懷朔旦夕淪陷陷則
武川亦危矣彧許出師勝復突圍而入鈞復遣勝出
覘武川武川已陷勝馳還懷朔亦潰勝父子俱為可
孤所虜彧與拔陵戰於五原兵敗後賀拔度拔父子
及武川宇文肱糾合鄉里豪傑輿珍念賢乙弗庫根
尉遲真檀等共襲衞可孤殺之會度拔與鐵勒戰没
勝為刺史費穆遊騎武川鎮反詔崔暹為都督隸
大都督李崇討之違崇節度為賊所敗單騎潛還
暹歸以女妓園田貨元乂事在正光五年前也宇
文肱與衞可孤戰於武川南河臨陣墜馬子顥與數
騎奔救擊殺數十人賊衆披靡肱乃得上馬引去俄
而賊追騎大至顥遂戰没後追封邵國公五年六
月拔陵圍廣陽王琛於五原軍主賀拔勝募二百人
開東門出戰斬首百餘級賊遂退軍數十里琛拔軍
向朔州勝常為殿孝昌元年三月破落汗拔陵别
帥王也不盧等攻䧟懷朔鎮蠕蠕阿那瓌率衆討
破六韓拔陵勒衆十萬從武川鎮西向沃野頻戰克
捷四月拔陵圍廣陽王琛於五原琛遣軍主賀拔
勝出戰得自拔至朔州參軍于謹曰寇盜蜂起未宜
專用武力請奉威命諭以禍福以離其黨琛然之謹
素通諸國語乃單騎詣叛營見其酋長開示恩信於
是西部鐵部酋長乜列河等將三萬餘戸相率南遷
琛欲迎降者於折敷嶺謹曰拔陵兵勢甚盛聞乜列
河降必以兵追之先據險要未易敵也不若以乜列
河餌之而伏兵邀擊可必破也琛從之拔陵果引兵
追乜列河於嶺上盡俘其衆伏兵發拔陵大敗復得
乜列河之衆而還是時柔然阿那環亦為魏擊拔陵
破之拔陵徙避二年三月癸巳朔州城人鮮於阿
胡庫狄豐樂據城反勅勒斛律洛陽作逆桑乾西
與費也頭牧子迭相犄角别游爾朱榮率騎破洛陽
於深井逐牧子於河西齊天保四年十二月突厥
復攻茹茹茹茹舉國南奔癸亥帝自晉陽北討突厥
迎納茹茹乃立阿那瓌子菴羅辰為主置之馬邑川
給其廩餼繒帛親追突厥於朔州突厥請降許之而
還六年六月丁卯帝如晉陽壬申親討茹茹甲戌
諸軍大會於祁蓮池乙亥出塞至庫狄谷百餘里内
無水泉六軍渴乏俄而大雨秋七月己卯帝頓白道
留輜重親率輕騎五千追茹茹壬午及於懷朔鎮帝
躬當矢石頻大破之遂至沃野獲其俟利等并口二
萬餘牛羊數十萬頭俟利郁久閭李家提率部人數
百降周保定二年北齊河清元年也朝議將與突
厥伐齊公卿咸曰齊氏地半天下國富兵強若從漠
北入并州極為險阻且大將斛律明月未易可當今
欲探其巢窟非十萬不可忠獨曰師克在和不在衆
萬騎足矣明月豎子亦何能為三年乃以忠為元帥
大將軍楊纂李穆王傑爾朱敏及開府元壽田弘慕
容延等十餘人皆隸焉又令達奚武帥步騎三萬自
南道而進期會晉陽忠乃留敏據什賁遊兵河上忠
出武川過故宅祭先人饗將士席卷二十餘鎮齊人
守陘嶺之隘忠縱竒兵奮擊大破之又留楊纂屯靈
邱為後拒突厥木汗可汗控地頭可汗步雖可汗等
以十萬騎来會四年正月朔攻晉陽是時大雪數旬
風寒慘烈齊人乃悉其精銳鼓譟而出突厥震駭引
上西山不肯戰衆皆失色忠令其衆曰事勢在天無
以衆寡為意乃率七百人步戰死者十四五以武後
期不至乃班師齊人亦不敢逼突厥於是縱兵大掠
自晉陽至欒城七百餘里人畜無孑遺俘斬甚衆高
祖遣使迎勞忠於夏州是歲晉公護出洛陽又令忠
出沃野以應接突厥屬護退忠亦罷兵周武帝尅
并州以封輔相為北朔州總管此地齊之重鎮諸勇
士多聚焉前率長趙穆司馬王當萬等謀執輔相迎
任城王於瀛州事不果便迎定州刺史范陽王紹義
紹義至馬邑輔相及其屬韓阿奴等數十人皆齊故
臣自肆州以北城戍二百八十餘盡從輔相及紹義
至皆反焉紹義與靈州刺史袁洪猛引兵南至欲取
并州至新興而肆州已為周守前隊二儀同以所部
降周周兵擊顯州執刺史陸瓊又攻䧟諸城紹義還
保北朔州將宇文神舉軍逼馬邑紹義遣杜眀遠拒
之兵大敗紹義曰有死而已不能降人遂奔突厥
隋開皇二年上柱國李兖破突厥六月乙酉復破突
厥於馬邑大業九年始畢可汗率騎數萬來寇馬
邑復令二特勒將兵南過太守王仁恭簡精銳逆擊
破之其二特勒衆亦驚潰仁恭縱兵乘之獲數千級
并斬二特勒未幾復入定襄仁恭率兵四千掩擊斬
千餘級大獲六畜而歸十一年突厥犯塞山西河
東慰撫大使李淵與馬邑太守王仁恭擊之隋兵少
不敵淵選精騎二千為游軍居處飲食隨水草如突
厥而射獵馳騁示以閒暇别選善射者伏為竒兵寇
見淵疑不敢戰淵乘而擊之突厥敗走十三年鷹
揚府校尉劉武周與其徒張萬歲等十餘人候馬邑
郡太守王仁恭視事偽上謁萬歲自後入斬仁恭開
倉賑給郡内皆從之馳檄屬城皆下自稱太守鴈門
丞陳孝意虎賁即將王智辨合兵圍其桑乾鎮會突
厥至武周與共擊智辨破之孝意奔還雁門劉武
周敗突厥復以苑君璋統其部曲使郁射設監兵高
滿政因衆不忍夜脅君璋歸唐君璋奔突厥滿政以
城歸君璋引突厥攻䧟馬邑殺滿政乃去唐武德
三年高祖召劉世讓問以備邊對曰突厥數南宼者
以馬邑為之中頓也如使勇將屯近地厚儲金帛以
招降者數出竒兵略踐禾稼不踰歲馬邑可圖也帝
曰非公無可任者乃使來屯朔州六年六月高滿
政盡殺突厥戍兵以馬邑降唐十月苑君璋攻馬
邑高滿政禦之一日戰十餘合會糧盡右虞候杜士
遠殺滿政以降七年突厥宼馬邑總管秦武通擊
却之貞觀十五年十二月總管李世勣衆六萬騎
三千出朔州擊延陀十九年十二月江夏王道宗
屯朔州嗣聖元年七月突厥寇朔州武衞將軍程
務挺擊却之裴行儉討突厥於黑山至朔州計曰
頃蕭嗣業運糧被掠兵多餒死所以敗也狡寇狃忲
不可不備乃詐為糧車三百乘每車伏壯士五人各
齎陌刀勁弩以羸兵數百人援之兼伏精兵居險以
待之賊果大下羸兵棄車散走賊驅車就泉并解□
牧馬方擬取糧車中壯士齊發伏兵亦至殺獲殆盡
賊衆奔潰自後糧運無敢近者天祐三年八月契
丹主阿保機率十萬騎入塞攻朔州拔之勒石紀功
於青塚之南時自代北至河曲踰陰山悉為契丹所
屬後晉天福五年六月契丹朔州節度副使趙崇
逐節度使耶律畫里以朔州歸晉契丹圍之褭古只
戰没十二月陷城盡誅丁壯仍以土戸三十萬為褭
古只部曲開運三年九月癸卯北面行營都統劉
知遠及契丹戰於朔州敗之宋宣和五年遼保大
三年也七月兩河燕山路宣撫使内侍譚稹與金申
約定界稹至招朔應寰蔚諸州降人為朔應軍名朔
寧軍十一月金以武朔二州歸宋時遼應蔚二州
守將亦以州降金尋復取之七年十二月金尼瑪
哈攻朔州克之遂南下金貞祐三年十二月乙酉
朔徙州民分屯嵐石隰吉絳解等州元己卯穆呼
哩以蕭特穆爾等出雲朔攻降岢嵐火山軍眀洪
武二年正月參政傅友德屯朔州時武朔未下五
年正月指揮謝彥守朔州六年四月寇武朔臨江
侯陳德鞏昌侯郭子興禦却之八月寇朔州謝彥
擊破之擒其將知樞密院張寳院使哈喇巴圖參政
高德并其部衆十月副將軍李文忠出朔州擒元
太尉巴延布哈二十五年三月安慶侯仇政理振
武朔州武備成化十三年六月和碩達吉自大同
東西路入西路歴威遠左衞駐營朔州副總兵姚信
等不敢戰縱掠數日引去十六年敵三萬騎寇大同
連營五十里殺掠人畜數萬總兵許寧禦之兵敗以
捷聞敵既得利長驅入順聖川散掠渾源朔諸州山
西巡撫邊鏞與參將支玉等&KR0662;力捍禦乃去嘉靖
七年六月諳達繇火石梁寇朔州二十年又繇朔州
入至王野梁副總兵丁璋游擊周宇禦之時璋已得
疾乘板輿督戰甚力與宇俱死寇遂深入逼太原
二十一年敵掠朔州抵廣武由太原南下沁汾襄垣
長子皆被殘復北屯祁縣參將張世忠督兵力戰敵
圍之數重自已至申所殺傷相當已而世忠矢盡見
殺百戸張宣張臣俱死敵遂從雁門故道去秋復入
朔州六月丁酉諳達諸部及高懷智李天章等各擁
衆數萬入朔州精兵戴鐵浮圖馬具鎧刀矢銛利望
之若霜雪遂繇白草溝掠太原而南凡掠十衞三十
八州縣殺僇男女二十餘萬牛馬羊豕二百萬衣襆
金錢稱是焚公私廬舍八萬區蹂田禾數十萬頃七
月庚午始出(州縣衛不勝書志於始掠地)三十九年寇大舉入犯
大同總兵劉漢南保應州遂潰墻繇朔州南下山西
總兵王懷邦莫為計棄馬千啖寇而急趨太原去其
營五百里聲言繞寇前實避之五臺崞縣皆被掠四
十二年寇五萬騎至朔州川巡撫萬恭與戰老高墓
列車為陣發火器寇少却忽風起火反焚車寇復大
至諸將殊死戰寇乃去
馬邑縣
魏太和二年護烏桓校尉田豫出塞為軻比能圍於馬
邑城雁門太守牽招勒兵赴救又馳檄張形勢云當
西北掩取寇窟然後會兵東討檄到豫軍踴躍又遺
一通於蹊要寇即恐怖軍到故平城胥潰散比能復
大合騎來到平州塞北招潛行撲討大斬首級大
和中雁門太守牽招以蜀諸葛亮數出而鮮卑軻比
能狡猾能相交通表為防備議者以為懸遠未之信
也會亮時在祁山果遣使連結比能比能至故北地
石城與相首尾乃詔招從便宜圖之時比能已還漠
南招與刺史畢軌議曰寇遷徙無常若勞師遠追則
遲速不相及若欲潛襲則山溪艱險資糧轉運難以
密辦可使守新興雁門二牙門出屯陘北外以鎮撫
内令兵田儲畜資糧秋冬馬肥州郡兵合乘釁征討
計必全克未及施行會招卒晉太元十二年六月
魏主珪討劉顯復乞師於燕慕容垂垂遣子賀驎與
俱追顯至彌澤大破之顯降於慕容永(彌澤在馬邑)後魏
天興五年蠕蠕社崘聞道武征姚興遂犯塞入自參
合陂南至犲山及善無北澤時遣常山王遵以萬騎
追之不及隋開皇二年六月突厥寇馬邑柱國李
崇擊破之大業十三年二月馬邑校尉劉武周殺
太守王仁恭舉兵作亂北連突厥自稱定陽可汗壬
寅破武賁即將王智辨於桑乾鎮智辨死之大業
末始畢率騎數萬寇馬邑復令二特勒將兵南過時
馬邑郡兵不滿三千太守王仁恭簡精銳逆擊破之
其二特勒衆亦潰仁恭縦兵乘之獲數千級并斬二
特勒後唐天成五年正月契丹陷寰州長興元
年正月遼太宗弟徇代北拔寰州多俘而還宋雍
熙二年遼統和三年也四月遣忠武軍節度使潘美
復屯三交口三年正月北伐以靜難軍節度使田
重進為定州路都部署出飛狐二月壬戌以忠武
軍節度使潘美為雲應朔等州都部署雲州觀察使
楊業副之出雁門三月丁丑田重進戰飛狐北又
破之潘美自西陘入與契丹兵遇追至寰州破之其
刺史趙彥章以城降辛巳潘美圍朔州其節度副使
趙希贊以城降癸未田重進戰飛狐北獲其西南
面招安使大鵬翼康州刺史馬贇馬軍指揮使何萬
通丁亥潘美至應州其節度副使艾正觀察判官
宋雄以城降辛卯田重進攻飛狐其守將呂行德
張繼從劉知進等舉城降以其縣為飛狐軍丙申
進圍靈邱其守將穆超以城降夏四月辛丑潘美
克雲州田重進克戰飛狐北破其衆己酉田重進
戰飛狐北又破之殺二將乙卯重進至蔚州其牙
校李存璋許彥欽殺大將蕭都哩執其監城使同知
節度使耿紹忠以城降五月庚午曹彬之師大敗
於岐溝關丙子命田重進屯定州潘美還代州徙
雲應寰朔吏民及吐渾部族分置河東京西會契丹
十萬衆復䧟寰州揚業護送遷民遇之苦戰力盡為
所擒守節而死田重進由飛狐道潘美楊繼業由
雁門道来侵庚辰寰州刺史趙彥章以城附於宋辛
巳義順軍節度副使趙希贊以朔州附於宋癸未遼
軍與宋田重進戰於飛狐不利冀州防禦使大鵬翼
康州刺史馬贇馬軍指揮使何萬通陷焉丁亥以北
院樞密使耶律色珍為山西兵馬都統彰國軍節度
使艾正觀察判官宋雄以應州附於宋辛卯武定軍
馬步軍都指揮使呂行德副都指揮使張繼從馬軍
都指揮使劉知進等以飛狐附於宋丙申步軍都指
揮使薛超以靈邱附於宋詔遣使賜樞密使色珍密
旨及彰國軍節度使雙寬印以趣征討夏四月辛丑
宋潘美陷雲州癸丑詔兩部突騎赴蔚州以助達蘭
將軍拜格統平州兵馬黃皮室都監努格北府都監
雅里各以步兵赴蔚州以助色珍庚戌以色珍為諸
路兵馬都統岱善兵馬副部署迪子都監以岱善補
韓德威甲寅蔚州左右都押衙李存璋許彥欽等殺
節度使蕭卓琳執監城使銅州節度使耿紹忠以城
附於宋五月庚辰詔遣詳衮巴雅爾率弘義宫兵及南
北皮室即君伊喇四軍赴應朔二州界與特哩衮瑶昇
招討韓德威同禦宋兵在山西之未退者辛巳瑶昇
軍赴山西癸未色珍遣判官博諾奏復蔚州斬首二
萬餘級乘勝攻下靈邱飛狐戊子色珍奏宋軍復圍
蔚州擊破之詔以兵授瑶昇韓德威等壬辰嚴諭瑶
昇韓德威據城未降必盡掩殺無使遁逃六月甲辰
詔南京留守休格遣礟守西助色珍甲寅色珍奏復
寰州癸亥以節度使韓拜格翰林學士邢抱朴等充
雲州宣諭招撫使七月丙子樞密使色珍遣侍御訥
哷岱噶楚噶奏復朔州擒宋將楊繼業及上所獲將
校印綬誥勅辛卯色珍奏大軍至蔚州營於州左得
諜報敵兵且至乃設伏以待敵至縦兵逆擊追奔逐
北至飛狐口遂乘勝鼓行而西入寰州殺守城吏卒
千餘人守將楊繼業初以驍勇自負號楊無敵北據
雲朔數州至是引兵南出朔州三十里至狼牙村惡
其名不進左右固請乃行遇色珍伏四起中流矢墮
馬被擒瘡發不食三日死遂涵其首以獻詔詳衮薩
木實傳其首裕悦休格以示諸軍仍以朔州之捷宣
諭南京平州將吏自是宋守雲應諸州者聞繼業死
皆棄城遁八月丁酉以北大王博諾寧為山後五州
都管乙卯色珍還自軍獻俘己未復山西今年租賦
詔第山西諸將校功過而賞罰之繼業敗在朔州
南三十里當係辛家莊之西青竒塔特之北而志於馬
邑者以色珍先復寰州其設伏多在寰地也是役
也轄哩常居先鋒偵候有功題子冒矢石登寰州城
擒繼業功居多黃皮室糺都監耶律諾衮盡復所陷
城邑蕭巴雅爾總永興宫分糺及錫里伊喇二皮室
等軍收復城邑而蕭達蘭為諸軍副部署宋宣和
四年遼保大二年也四月金已克雲州遣其將羅索
攻破朔州實默阿里布攻破應州遼出兵馬邑復為
所敗元致和元年九月諸王呼喇台承上都之命
各起所部兵南侵冀寧還次馬邑至是被執其所俘
男女千人悉還其家眀正德元年和碩以五萬騎
攻大同趨朔州掠馬邑
左雲縣
漢元朔四年夏寇入定襄殺略數千人六年春二月
大將軍衛青將六將軍兵十餘萬騎出定襄斬首三
千餘級還休士馬於定襄雲中雁門夏四月衛青
復將六將軍絶幕大克獲元狩四年大將軍衞青
將四將軍出定襄將五萬騎至幕北斬萬九千級至
闐顔山乃還太初三年正月寇入定襄雲中殺掠
數千人行壊光禄諸亭障建武十五年十一月定
襄都尉陰承叛太守隨誅之延光二年十一月鮮
卑敗南部於曼伯隋開皇末行軍總管李景與上
眀公楊紀送義成公主於突厥至恒安遇突厥來寇
時代州總管韓洪為寇所敗景率所領數百人援之
力戰三日殺虜甚衆大業末突厥入定襄馬邑太
守王仁恭率兵四千掩擊斬千餘級大獲六畜而歸
唐會昌二年河東節度使劉沔進屯雁門關回鶻
寇雲州沔擊之斬七禆將敗其衆以還眀弘治十
二年和碩入大同左衞大掠八日游擊張俊遣兵三
百邀其前復分兵三百應之而親禦之荆東莊依河
結營擊却三萬餘騎嘉靖七年春諳達掠山西夏
入大同中路參將李蓁禦却之冬復寇大同指揮趙
源戰死二十年七月繇左衞猪兒窊入南抵太原二
十一年七月繇左衞吳家口入歴太原汾州抵平陽
三十三年犯左衞
平魯縣
漢永初三年南部檀叛使遼東太守耿蘷率鮮卑及諸
郡兵屯雁門與車騎將軍何熙共擊之熙推䕫為先
鋒而遣其司馬耿溥劉祉將二千人與䕫俱進到屬
國故城薁鞬日逐王三千餘人遮漢兵䕫自擊其左
令鮮卑攻其右寇遂敗走追斬千餘級殺其名王六
人獲穹廬車重千餘兩馬畜生口甚衆鮮卑馬多羸
病遂擅出塞䕫不能獨進以不窮追左轉雲中太守
隋開皇末漢王諒與行軍總管史萬歲率柱國張
定和大將軍李藥王楊義臣等繇馬邑道出塞至大
斤山與寇相遇達頭遣使問曰隋將為誰候騎報史
萬歲也突厥復問曰得非敦煌戍卒乎候騎曰是也
達頭聞之懼而引去萬歲馳追百餘里乃及擊大破
之斬數千級逐北入磧數百里寇遁逃而還行軍
總管李景從史萬歲擊突厥於大斤山别路邀賊大
破之唐會昌三年河東節度使劉沔與天德行營
副使石雄料勁騎及沙陀契苾等雜虜夜出雲州走
馬邑抵安衆塞逢虜與戰破之烏介方薄振武雄馳
入城夜穴壘出鏖兵烏介驚引去雄追北烏介被創
走雄遇公主奉主還降特勒以下衆數萬盡收輜帑
及所賜詔書可汗收所餘往依黑車子宋淳化五
年遼統和十二年也契丹衆萬餘入府州折御卿大
敗之於子河汊斬五千級獲馬千匹契丹將號突厥
大尉司徒錫里死者二十餘人擒其托歡眀天順
五年寇入平魯城誘指揮許顆等入伏殺之正德
二年秋額森連營數十入宣大塞總制叢蘭告急命
太監張永督宣大延綏兵都督白玉為大將協蘭守
禦已寇至平魯城南蘭等預置毒飯於田間如農家
餉而設伏以待敵至中毒伏兵發多死嘉靖十六
年六月諳達寇平魯二十年秋下石嶺關趨太原濟
囊繼由平魯衞入掠平定壽陽諸處總兵丁璋遊擊
周宇先後戰死二十一年七月寇回師掠平魯
山西通志卷五十二
