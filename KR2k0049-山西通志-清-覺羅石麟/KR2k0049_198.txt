山西通志卷一百九十八
藝文(十七)(碑碣八)
明
冊誥封亞中大夫宗人府儀賓玉松仇公墓誌
呂柟
玉松諱森字時茂仇公别號玉松子潞州雄山鎮東火
人也予於正德初病臥涇野時已聞時茂兄弟同㸑三
世矣比八九年間時茂遣人問同心堂記乃獲覩家範
之略嘉靖三年七月予自史館謫判解州過潞時茂邀
予至東火遍觀祠屋及有序師儉諸堂義學鄉約諸所
貞女烈婦四氏祠接見同會老幼二百餘人已而晏予
於禮賓堂諸弟侄子孫皆侍時茂洗爵酌獻於予謂諸
弟子曰此公而至吾家止為有家範耳諸子弟如不能
守訓痛祖先於地下辱名公於四方矣言未訖淚如雨
下予亦不覺涕出已而嘆曰予之此行忽身入夷惠之
里目覩時雍之俗矣然讀書至取科第有官内外乃無
毫髮益於人豈能如時茂哉越明年時茂訪予於解州
留數日聫榻於運城王生之書館而别歸遂重訂鄉約
集成請刪改序題又明年創建雄山書院請為記廼記
方在途而時茂不禄矣實五年十一月六日酉時也距
生成化四年三月九日壽五十有九歲其從弟時欄具
狀遣人索銘狀曰兄之父諱鴻字騰時潛德弗仕學者
私諡為貞篤先生母丁氏實生兄年十四失怙從致仕
教諭陵川姬先生彰學有志科目瀋藩内邱恭僖王聞
而愛之遂選為上艾縣主儀賓云他日叔父義官鶴得
鄭氏旌義編於從叔父義官鸞常議欲推行未就而卒
乃同宿州吏目兄楫偕羣從弟以禮葬叔父畢即謀繼
其志遂立祠堂述家範常見周公程子於夢寐兄為大
宗子府第違祖宅八十里每遇時祀及朔日參祠清明
墓祭雖祁寒暑雨靡有失期若得新物必使人致而薦
之然後入口初祠堂成齋沐三日祭畢效鄭冲素作誓
詞一通詞云吾家子孫及諸婦敢有不孝不弟不同心
協力以保家範或積異財潛謀分析者祖宗逹於神明
殛罰之勿使敗壞厥家令各書名畫字讀而焚之衆皆
凛然退今二十餘年子孫未敢欺上行私家範既成婦
女小子有過舉者輕則會衆誨之甚則自罰跪而撾其
面衆皆不忍輕犯在城閨門尤嚴三尺童子不入中闑
雖縣主謦欬聲亦為之寒慄置玉松别墅於南莊以適
情有負暄亭吸月臺綠野樓秋夏常居連夜疏食藜羹
與傭人同苦樂鄰莊僧寄錢二十緡十餘年無人知其
僧暴卒且無弟子親屬乃出所寄錢以葬僧餘皆頒於
僧之鄰人創斷金會於城中與同寅牛宿栗郗四君每
月五會講讀四書周易司馬通鑑務體諸心而見諸行
有奬有罰且誓於本州城隍干謁有司者諸神必逹天
以殞厥身隳厥嗣前郡守申公曰非飲射讀法不得一
見五君子其守廵提學諸公至潞者多詣會所談論移
日冀南分守三原王公躬訪於家値兄他出則謂子熙
曰女父學行俱優我稔聞之呂九川矣正德六年五月
間一日忽迎養祖母陳於城中至六日而流賊奄至大
劫東西火村前一日合家婦女亦就陳母得脱去潞人
皆以為孝誠所感賊漁獵臨莊婦女間有不從賊而死
者趙女袁女焦婦王婦四人兄嘆曰此輩若不激揚風
俗自此汚矣於是具四女婦事實同會友四人呈諸廵
撫王公獲給葬銀奏聞豎碑建祠載在祠典其後聞風
而起者又有二焦平丁四烈女婦焉初流賊之初至也
索馬否則火其家兄曰放火一家之害與馬則害及四
方矣乃不與馬卒火其家而不恤鎮國將軍孤巖及西
火人王俊者孝子也百戶劉璽者忠臣也兄皆白於廵
按王公移文以奬之於是一鄉咸以不為善自愧張瓚
兄弟異居數年而復合秦倫王經及家僮王堪郭交倉
喪親三年亦不御酒肉有子熙郡庠生則使之越太行
山從覃懷何粹夫先生學謂之曰汝去不特取法文字
凡事皆宜師也城中第宅年久零落盡撤舊餙朴素渾
堅或嫌其太素兄曰不云居第傳子孫乎是歲門之南
北槐十餘樹慈烏巢居殆遍識者以為孝義所感嘗於
積雨行途中甚難即覓工十餘自南莊至城二十五里
皆平治之以便行客山西大參苑洛韓公嘉其孝義自
冀北移文奬勸兼犒羊酒以賀焉乃一日嘆曰昔人尚
友千古而吾未及一鄉於是弔虎谷先生於和順訪隠
士趙王泉於蒼溪又北訪寇□水公於榆次西問喬白
岩公於樂平南謁韓司徒公於洪洞又西謁陶司馬於
絳州又南訪李司徒公於沁水東謁張僉憲於下莊解
州之行亦是時也四年冬以年六十倦於勤勞瀋府朔
望朝參不便手草奏稿欲辭禄創高樓軒於南關外謝
絶人事以琴書自怡遣人至京商於諸名公皆以為不
可乃止然兄於斯禄以宗黨漸繁得之亦未嘗獨享正
德五年冬支二百金遠近族人人給銀五錢以百金糴
米遇時艱食依原價糶給鄉鄰之困乏者因流賊兵火
八年又支百金族人如前各給錢一緍鄉鄰為酒食大
會三百餘人嘉靖四年奏准禄米折支河東鹽又得二
百金二從叔母及族人置上衣一襲是歲同會百七十
六人皆置深衣各一襲布履各一事有例許併里分本
鎮六里人多雜處數年借貸差税不便兄謂義官弟朴
曰若併作一里此先宿州兄志也於是費百五十金有
竒而里併自此二税及諸役必以俸銀依官價代輸後
收原本不受息自正德改元以來凡與大比必餞贐諸
士曰此吾里選之賢也今年春偶感寒疾方汗小愈因
貞篤先生忌辰冐風祀於祖宅復作不能行遂宿南莊
夏至當祀於祠堂扶病齋居後移入城中疾數月召子
熙謂曰人生五十不為夭我又加九矣倘不起請汝石
岩叔父及鄉中知禮者考禮以葬我終之前夕天殞一
星光如月城中四鄰皆駭之知事者謂天必失一大賢
次日兄卒云卜明年二月二十五日祔葬於陽堰之原
所為詩文有玉松稿家譜及刊行雄山集鄉約集成貞
烈倡和集虎谷王先生墓銘諸書子熙廪膳生員即上
艾縣主所出娶李氏廣平府判堂之女其狀與予所見
甚合予於是三收淚而銘之
虎谷先生墓誌銘
嗚呼虎谷先生有作人化俗之文有禁暴戡亂之武有
因時明禮之才有援古修樂之具其提學關中時柟為
所造士親見儀範身奉教約雖使顔孟設科無以過之
當其志固欲使天下人各得其所也及柟為修撰時嘗
同河内何粹夫謁先生因講馬陵注不合何子少先生
而先生後當轉官首讓何子於朝堂其志固欲使天下
賢皆盡其用也嗚呼先生古睿聖之徒乃今已矣將天
下不欲斯人之有知乎嗚呼痛哉先生年十九歲成化
癸卯鄉舉明年甲辰舉進士丁未除禮部主客司主事
即清忠效官獨立不懼無故足不躡公門不赴無名飲
晏或謗其矯激久亦自息時憲宗弗豫禮部沿舊舉醮
先生言於部尚書周公洪謀曰祈禱固臣子至情苐行
佛老於宮非禮若為壇於南郊隙地大臣率屬禱於天
三日可乃不克用弘治庚戌土魯番貢獅子先生商於
司郎中欲却之不從遂䄂藁以見於部侍郎周公經尚
書耿公裕皆然之司郎中怒乃又婉轉與語疏入得允
天下傳為盛事辛亥陞祠祭司員外郎乙卯部尚書倪
公岳因災異倡府部院官疏弊政用先生四事草一懲
邪慝二禁給度三停減齋醮四設處宗室言甚剴切丙
辰陞郎中他日倪公默語先生曰朝廷必欲度僧奈何
先生曰當力爭之曰勢已成矣可奈何先生乃疏列千
餘言三上皆不報僧道通中貴者謀欲普度撼以危語
先生不動久之旨下度僧不多而逃軍囚犯不與時人
皆喜其有回天之力時太監李廣與夀寧侯表裏通惡
怨徹中外人莫敢言先生乃又獨上疏乞斬廣洩神人
憤以弭災變廣怒令道士設醮咒死術以舒恨亦不驗
乃令校尉數伺先生出入十二月朔聖駕郊天看牲回
誣以駕後騎馬下錦衣衞獄先生被罪從容有詩題獄
壁蓋充養有道見危授命者如此戊午三月謫知河南
陜州命下怡然就道比至問民疾苦興利祛害惟恐後
州城高阜井深二百尺民艱於水乃勸富僧通唐人長
孫操廣濟渠水入城民皆踴躍日受百狀皆與别白匹
夫匹婦得言其情口訊手判仍應他務人以為有劉穆
之風沈姓兄弟因甕爭訟買甕遺之兄弟感謝屬邑靈
寶有誣民殺夫有其妻者邑吏鍜鍊成獄先生察得其
情并其妻皆出之尚書許公進之姪犯法亦治如律許
公稱為眞君子謝其相信之深雨雹傷禾乃單騎遍勘
村落穿林入谷晚宿民舍自出米菜食之里老亦自裹
糗糧以從每催徵嚴令禁派里老不敢求索乃有勢豪
謀利病窮民者則痛治之以戒衆而又表賢者之閭講
程朱之學毁僧尼寺以正風俗拆太山廟以給學田於
是士民翕懷服膺擬諸古循良吏己未冬朝覲南京科
道官上疏言先生及布政司周瑍等經術氣節撫字鋤
強才行政優不凡欲照天順四年例賜衣服楮幣宴於
禮部不果行十月李廣因先生劾奏漸疎於上懼誅飲
毒死吏部員外郎張綵及鴻臚寺丞俞琳編修劉瑞御
史張天衢皆上疏乞窮李廣賣官鬻爵之弊奬先生之
犯顔敢諫以慰人心閱月乃陞陜西按察司僉事奉勅
提督學校道過陜州父老擁輿號泣如别慈母自卯至
巳始獲出郭至則教人先德行後文藝鋤刁惡拔信善
崇正學毁淫祠學政肅清三秦風動豪傑之士莫不興
起辛酉陞副使奉勅整飭洮河岷州邊備州雜夷俗頗
乖禮法乃申孝弟革宿弊所按部贓官汚吏有望風而
逋者軍法嚴明邊卒悦畏西烽不警其條疏八事并禁
約三十餘事皆可常行甲子考績都御史楊先生用寧
及御史季春交薦其賢乃復改提學關中士子相賀曰
王先生復來後學得依歸矣於是士子益自策勵甚至
有駢肩接踵向往於道駸駸乎復漢之舊者矣是時尚
書馬公文昇柄銓衡因馬儀之士為憾有磨氣之說先
生聞而作神劍詩以曉之正德丁卯陞山東按察使關
防凛然不敢犯雖同僚有事乖理法者亦必曰愼勿使
先生知衆嘆服曰王公非今之按察也即羣吏之賢否
博詢訟者密記之以行奬責一時畏若神明時劉瑾專
横因前官事隂使校尉至山東緝訪一無刺舉事因以
寢八月丁母夫人憂歸明年吏部尚書張公綵欲起復
先生乃上書力止之己巳服闋陞國子監祭酒先生始
被命欲堅辭有友遺書言執政者誦太祖寰中士夫不
為君用者當殺身滅家語於是先生父大司徒公曰吾
老矣汝置我何處死乎不得已收拾平生詩文付門生
周朝著藏之泣而就道至無所餽瑾怒欲重以禍竟不
能得而罷時國學教廢先生朝夕講說約束大嚴誹謗
四出値瑾苛時人皆危之先生不為動六館士子卒感
服先生欲更六堂名曰主敬窮理修身修道教諸生讀
小學以上逹瑾聞怒曰王雲鳳亂成法欲代邢死耶先
生以道不行怏怏求去會瑾下獄遂上疏乞致仕時相
有忌先生者乃改南京通政司右通政先生復上疏陳
乞准回原籍養病壬申御史楊邦珍通政使丁公鳳都
御史石先生邦秀交贊其賢上命巡撫宣府地方先生
上疏以疾辭不允乃上楊太宰書稿傳京師人爭錄誦
先生再欲辭去尚書公迫之行不獲已奉勅之鎮豪猾
久攬糧草者聞風遁迹至便宜從事將官犯法依律重
輕罰米至萬餘石用足軍食先生號令嚴明法度整肅
自參將以下頤指氣使莫或敢喘息練習軍士率有紀
律日戒諭防衞如賊在敵畏不敢輕入北門鎻鑰時論
歸之兩閱月丁父尚書公喪歸將士遮道感泣有餽以
香帛者不受乙亥二月服闋八月除職如故清理浙江
鹽法先生上疏乞致仕疏入不允且促使供職先生復
上疏推讓賢能懇乞致仕上不允准養病病痊起用先
生曰吾志遂矣先生生而神氣清徹舉止端重異羣兒
年十一歲與鄉人立適妓女過拜不答同舍生或借其
扇潛與妓女赴人宴先生知之後以扇還擲之地下至
或截其䄂同舍生慚取他扇償之少年趨向之正既異
流俗如此長益刻苦自厲穎悟出羣六經百家言一誦
輙不忘文章頃刻立就二十登進士相識以花紅迎賀
却之曰惡用是炫燿為哉衆嘆其不可及觀戶部山東
司政時廣東陳白沙陜西薛先生顯思負重名及門者
尊之若程朱先生聞其言論評之人以為允先生負經
濟之學以堯舜君民為心天下想見風采累辭不出人
以道未大行為恨天資豪邁狀貌魁異智識卓越器度
宏遠博學力行以聖賢為標的居無惰容自少至老如
一日常曰一息不敬便與天道不相似理明義精視國
家民生利害痛切於身遇事敢為機動矢發無礙一有
弛張上下嚮應雖權力弗能齟齬臨死生禍福之際有
定見不苟趨避守官清介人不敢干以私歴仕三十年
治行可采旌擢之典獨後於人時論稱屈恬不動念拜
官力辭再三乃已一不得志即奉身而退人以進退合
義為稱尤篤孝友執親喪勺水三日不入口臥苫枕塊
哀毁骨立妻妾不同寢處有父在一衣不私製一錢不
私蓄人以為難自負奬拔善類始終不渝嫉惡甚嚴不
少假貸家居屢空茹蔬衣敝恬然自樂門庭内外斬斬
五尺童子非禀白招呼不敢入宜人李氏正順莊謹先
生相敬如賓邑宰有貪酷者不時戒諭里人困苦恒注
意區處之或誣罪至死力為白於官得出後學執經問
難語之諄諄忘倦與人接貌莊氣和言與心孚可畏而
親談當世事至綱紀不振則感慨泣下及奸臣貪官怒
氣勃然鬚髮亦奮有搏擊之狀憂國之誠老而彌篤或
杖竹於門跨驢於野不改布衣時行農夫見者嘆息曰
此人入朝天下受福然不理於讒佞之口乃信於愚朴
之民天理在人心有不可得而泯滅者如此於書無所
不讀尤邃性理之言書法眞草隸篆自成一家端勁如
其為人四方人多求之文有氣力不假雕刻纂倣而出
入古格滔滔不竭詩賦亦清竒古雅所著書有小學章
句博趣齋稿四書私記若干卷先生為學守敬義事君
秉忠誠功業樹中外聲名滿朝野道德文章政事皆可
擬之古人云先生諱雲鳳字應韶世居山西和順之虎
谷因號焉父諱佐南京戶部尚書母馬氏誥封淑人感
竒夢生先生生於成化元年乙酉七月二十五日戌時
卒於正德十三年七月二十二日亥時配李氏誥封安
人女四一適同邑監生周孟霄男周守約一適榆次宼
都御史天叙男宼陽一適太原陜西僉事閻鐸男閻徵
甫一尚幼銘曰嗚呼虎谷先生志欲行道於天下而位
未會當非時耶然亦少有試矣由今言之又不可謂不
試也嗚呼虎谷先生
太子少保兵部尚書兼都察院右都御史楊公墓
志瞿景淳
公諱守禮字秉節號南澗其先山西霍州人也在國初
公高祖諱敬先始徙保安曾祖諱謙祖諱瓘瓘仕為蒲
城縣丞父諱通仕至鞏昌府通判自瓘再徙蒲州故今
為蒲州人公生而岐嶷才敏過人讀書過目輙成誦早
歲即有聲郡庠正德庚午舉於鄉明年登進士第授戸
部主事三年陞員外郎會洛魏盜起朝議以畿輔宜得
嚴明吏任兵備乃陞公河南按察使僉事俾駐洛魏盜
尋解散人多其才既而以父憂去服除改湖廣按察司
僉事時荆州有大盜聚衆横行湖湘間郡縣不能制乃
陞公副使俾駐荆州公至絶不言盜賊事俟分布已定
乃一舉縛之衆以為神會以芮傑事忤執政遂以微文
中公謫判四川叙州府是年華陽饑民多流亡巡撫唐
公奏公任成都知府多方賑恤流民底定以功陞四川
按察司副使兵備建昌尋陞陜西按察司治陜一年案
無留牘獄無滯囚乃陞山東右布政使尋轉左時四川
蠻夷擾亂天子以公在蜀有威信特命公為都察院右
副都御史巡撫四川公單車入蜀親歴營寨激勵將士
不三月遂誅元兇五寨悉平方議酬公會藩司張文魁
與公故有隙奏請㢠廻避且摘公他事因謫為河南左參
政公累有大功謫不以罪薦者益力乃擢為浙江按察
使尋陞四川右布政使復改山東左俱未任乃命公以
右副都御史巡撫寧夏時虜酋吉囊駐牧寧夏歲苦侵
掠鎮兵復多規内徙公至則稽舊籍以實軍伍復關隘
以扼虜衝併屯戍以寬士力歲中再獲功捕斬首二百
餘級虜遂不敢復犯會總督缺天子即命公為右都御
史總督三邊軍務尋加兵部尚書公既習知夷情凡所
指授多中機宜又每讓功於人人亦樂為用初陳邊務
以固守為先比虜入公已成備不獲逞多遭挫衂後虜
連年東宼山西詔抽延綏兵互為犄角虜遂乘虛直犯
花馬池花馬池扼三邊要衝虜自計必可入公率衆乘
城激以重賞仍出精騎置陣直當虜營旗幟精明鼓角
諠亮虜來薄輙斃我矢石遂逡巡遁去君子謂公功於
是為多使虜得入即戰而捷所損已多况未必捷也公
在鎮幾三年天子五降勅嘉奬賜以銀幣最後陞太子
少保會太淑人李氏卒以憂去任詔遣官葬祭蒲人以
為榮公凡兩任右副都御史在寧夏時乃獲贈祖瓘父
通俱右副都御史祖母吳氏嫡母高氏生母李氏俱太
淑人云既終制天下望公復用每六卿缺必推公公亦
不敢一日忘朝廷家居十餘年足不及公府城南十餘
里有山曰東盤泉石佳勝公築精舍偃息吟嘯其中或
經月不還親舊從之游輙傾倒不倦頌其功則嘿不應
人之望公如安石之在東山云公沉毅有謀事至立决
皆若素定尤好推薦賢能常若不及故所至能以功名
顯於世然性剛方恥諧俗取容故屢躓屢起用有不䆒
君子惜之歲乙卯秦晉地大震頑民嘯起摽掠公授諸
守禦官以方略折其萌芽衆頼以安無何公亦卒是歲
丁巳公遺孤走京師請䘏典詔採禮臣議賜祭葬如例
贈光禄寺少卿王君墓表劉龍
河南西平知縣王君汝弼死於官守既膺恤典喪歸於
潞其孤國子生某入謝畢將圖襄事乃奉遵化知縣李
君堂狀請予表墓予友太僕少卿孟君時元實為君銘
弘治乙卯君領山西鄉薦太僕與予皆君同榜故壤地
相接而相與為厚且壯君之死節為同鄉同榜增重誠
不可以無述也銘以太僕而予則表之君倜儻有大志
素以才賢自負謂功名可立致天下事皆不足為稠人
廣坐中言論侃侃稍欲自見衆為傾聽信其不誣且有
徵於後也既屢屈禮闈受汝寧西平令始至即惠愛為
政招徠失業撫輯其居者汲汲不少暇邑無廢事獄無
滯囚時稱廉平會齊魯間盜蜂起肆行劫掠遠近騷動
君曰盜且至不可無備築城浚隍大修戰守之具教民
日事習武已而延及河洛聞西平有備不敢犯嘗公出
道遇羣賊欲辱之毅然持正不為屈賊曰壯士舍之苐
取其馬而去久之勢益猖獗擁衆數萬奄至城下大呼
曰納我館之出而子女發而金帛則可以免不然且屠
邑君曰是尚可以為邑哉是亦何以令為哉乃誓士民
晝夜嚴兵固守且戰殺賊數十人有酋領躍馬出挑君
引弓一發斃之賊不勝忿趣攻益急時官軍皆遥駐不
敢為援凡三日力竭城䧟被執竿之旗首使其黨射之
君瞑目大罵幾絶復置之地少蘇則挺刃於頸抑令就
跪君罵曰我天子命官爾逋誅逆賊恨不能斬汝有死
而已膝不可屈遂殺而裂之事聞朝廷嘉其節義贈光
禄寺少卿諭祭一壇蔭孤為國子生令有司給棺歛傳
送還鄉恩至渥也方賊鋒之銳郡縣瓦解有委印綬棄
城遠遁者有盛其供帳宴犒開門迎欵者士氣不振聞
者大以為憂君慮之其熟矣先是遣室李携其子歸家
曰不可使先人無後則以義命自處分於必死不待城
䧟而後决也自是諸路聞風死者相繼城守皆堅賊奔
竄無所於得勢漸衰歇諸將乘之奮勵而起兇渠以次
就擒今在河南僅殘孽百數逃伏延喘搜原剔藪指日
底定未必不自君發之也故予始聞君死哭之以詩有
張巡不為綱常計郭令難成社㮨功之句誠知士節如
此賊不足平也使當時握重兵者已能遣一禆往援則
城亦自不陷君亦且不死雖其幸不免獲有建立亦未
必烈烈如今日豈天將啟太平固欲死君以節為豪傑
倡首使人人自效以為反正之計與論者以睢陽既陷
而援至謂天以全節畀巡遠為唐氏興復之基正此意
也予故備論於此使他日史氏書平賊之功知有所本
以附睢陽之例若夫世系履歴葬事之詳有太僕誌銘
在予可略云
光禄寺署丞李公墓表
陜西苑馬寺丞李君堂自平凉凾表入賀聖夀既竣事
過予懇曰昔吾祖光禄署丞死王事吾父以衣冠為葬
痛之終身以及於堂餘六十年於兹矣歲時展謁墓次
輙悽慘不勝若吾祖有在顧未有以表之兹實先人志
而堂之責也敢以煩執事按公諱昱字文昭號愼齋世
為潞州人天性剛毅篤於為義慷慨自許動以古人為
法治尚書領宣德乙卯鄉薦卒業太學屢會試不偶已
而授光禄寺署丞正統己巳扈從英廟䧟於虜廷虜人
欲用之公曰主辱臣死死有重於泰山有輕於鴻毛顧
自處何如耳今日固吾死所也遂不屈遇害尋被恤典
進階徵仕郎贈父昂如其官母及妻俱封孺人蔭子淳
入監讀書其制詞有曰人孰不死惟死於國事乃為榮
也嗚呼君臣之義無所逃於天地策名委質死生以之
故殺身成仁舍生取義見危授命臨難毋苟免聖賢垂
訓不一而足靖康之變李侍郎若水以扈從死節即為
後人所重名耀史冊流芳百世公豈其苗裔歟雖卒以
非命而守死善道為朝廷所嘉榮及存沒其受賞已厚
至子淳歴汝寧揚州推官高唐同知孫堂以鄉薦宰宜
君遵化而擢苑馬父子接武仕途功名烜赫為鄉閭延
譽則天之報公者亦未嘗不豐也節義人之大閑死於
其職亦惟成就一是而已初非有所為而為之顧獲福
之隆有如此者然則節義何負於人人何憚而不為哉
愚故表之以勵風化云
喬少保墓表
公姓喬氏名宇字希大號白巖世居太原之樂平曾祖
鑑主湯隂縣簿祖毅工部右侍郎父鳳兵部職方司郎
中俱贈光禄大夫柱國少保兼太子太保吏部尚書曾
祖妣李氏祖妣王氏妣路氏俱贈一品夫人路夫人嘗
感異夢生公少竒穎比成童日誦千餘言為文浩瀚即
折衷理道人多竒之時公從職方公宦京師少師邃庵
楊公為中書舍人學行道誼名天下職方公以公與兄
光禄公宗從焉一時四方之士從遊雲集而談經取第
之學莫盛於此公以竒才壯志藻思沛然儕輩莫之與
京十七歲以金吾衛籍中成化庚子順天鄉試錄其文
以式甲辰中李旻榜進士通政司觀政天下名士就交
者甚衆相與講學之餘政事之要無不考焉復倡為詩
賦一變時文之陋丙午授禮部儀制司主事是歲東宮
皇太子婚禮成及五王冠禮畢俱有文綺白金之賜明
年會試天下士署提調官綜理有法撤棘之日簾内什
用之器類為有司所取公則悉還之民丁未太宜人路
氏卒歸葬樂平公杜門謝客讀禮之暇惟以讀書考䆒
為事自是所養益深己酉邃庵楊公以山西提學丁内
艱歸公命僕馬追送於長子縣時暑雨漳水泛漲屢遇
險谷幾出不測公處之坦如祖塋有松樹數百株皆職
方公手自封植夏有蟲食之殆盡公自為文以祭遂止
庚戌服闋縣令趙鸞以金為贐公却之不受除吏部文
選司主事公任禮部時才名甚茂一時元老爭至門下
太宰三原王公特有是選壬子署考功員外郎補文選
郎中日益策勵門無私謁清畏人知凡三與考察惟公
惟愼輿論稱允至於拔進賢才杜塞僥倖屏退僉壬無
不贊而行之一時聲名籍甚為士類仰止壬戌遷太常
寺少卿八月有事南郊公導駕齋壇孝廟竒公貌曰眞
太常也乙丑孝廟賓天公以執事哀送梓宮於泰陵正
德改元丙寅武宗皇帝即位告祭天下山川公分祭中
鎮霍山黃河西海媧皇商湯王陵及晉代藩諸王陵園
事竣之日咨諏民隠為六事上之多見采納一曰恤邊
民二曰厚邊軍三曰廣儲蓄四曰省科派五曰愼守令
六曰重祀典君子稱公有良使風焉戊辰轉正卿無何
轉光禄卿專以裁汰浮費以甦民困為務數十年積冗
煥然更新一歲陞戸部右侍郎庚午遷左侍郎邊餉供
億不乏積弊革除無遺春至六月不雨漕河涸公奉命
禱祭海嶽精誠所格駐節雨澤隨之祭竣遂霖雨四沛
無不霑足時宦官瑾用事大肆饕虐公卿多被通關公
恬然自守後瑾敗公皭然不為所汚辛未轉南京禮部
尚書公在南都禮曹事務清簡公餘得縱讀國初所藏
秘書於是所見愈邃清暇肆遊江南山水大放厥辭如
雲日光潔雖片語隻字為世珍重士林往往以不得公
詞翰為耻甲戌公考滿例贈祖考禮部尚書給誥命廕
一子送國子監讀書乙亥改兵部尚書參贊機務公自
條陳宿弊以明舊章數事一曰嚴操練以修武備一曰
禁役占以肅軍政一曰禁冗員以寬民利一曰買戰馬
以振軍威一曰定船差以便進貢一曰修船隻以便差
用遂為定規以至考察軍政量力任使咸得盡其才後
多致大位者公治尚簡靜說者謂得畢公保釐之道時
烏思藏傳聞國西有童子記其前生事者以為活佛上
遣使迎之公上疏極論其事有傷國體且言國朝祖宗
相承所以不絶番僧朝貢者不過羈縻遠方而已非崇
奉信惑之也陛下天縱聖明無微不燭抑豈不知西方
異端佛教無益中國乎南京御史林有年以言事被逮
公論救以為御史朝廷耳目之官凡政體民隠皆當言
之其言善則微婉將順而無悍訐之失其言未當則憤
激太過而少和平之氣雖言有不同原其心皆忠於陛
下非為身家也近奉聖旨差錦衣衞官校拏解來京中
外聞之罔不警駭豈以諫官而被逮失禮御臣下之道
疏上遂得釋上巡狩無時宣大之地往來數矣又復事
於關陜以征伐為名公上言天命人心累數百言無不
剴切是時前星未耀中外危疑公疏乞早建立儲以安
宗社不報己卯寧藩宸濠告變刻日東下欲取留都公
乃預為戰守之具一時草創皆備率九卿臺諫籲天誓
以死守城門設文武大臣各二員率軍以守城暗設軍
二營以防不虞未幾濠預遣死士二三百人潛入留都
伏於鼓樓街攬頭某人為内應伺期而發守備太監劉
瑯實共謀之公廉知先縛攬頭一鞫而知之多執間諜
以次而擒梟首江岸都城獲安賊計少阻而公江防城
守甚多嚴備尋聞賊至安慶為安慶守備楊銳敗之濠
怒曰安慶一蕞爾尚如此况南京乎且聞喬尚書甚有
備將如何也乃殺方士數十人賊退兵是夜西北風惡
甚舟纜盡絶比曉至鄱陽湖遂為中丞王公乘之不戰
而潰先是公視機務時密得濠反狀又知指揮銳有才
略可用乃署為安慶守備戒之曰安慶南京上游也密
邇江西賊計汝必先知知則速來告賊至必先攻安慶
則汝死守之未幾賊變銳果成其用公之功於是為大
設使安慶無銳順流而下燋爛者豈能成殄滅之功哉
較論公之功當受上賞終以爵不酬勞為天下惜之先
是濠變分布偽檄留都諸臣不敢上聞公獨密遣官馳
奏時上在西海廵獵覽奏回内遂謀親征十二月上南
狩至則叛逆已平遂受朝政於行在初有旨命百官以
戎服朝見公獨以兩京禮儀一體豈容有異遂朝服率
諸臣見時倖臣江彬以權寵勢燄傾人欲謀不軌公以
雅量鎮服其邪彬始欲搆公使人攟摭其事卒無所得
駐蹕既久宸極為虛公倡九卿臺諫凡三上章公獨伏
闕上疏勸回鑾輿以安定社稷為計九月上還公扈從
至揚州歸辛巳五月公考績錄前功加柱國少保太子
太保七月詔拜北京吏部尚書辨論官材總統百度至
於君子小人之際尤加意焉賢必進不肖必退中外翕
然稱之上入承大統新政之初銳意圖治甚倚重於公
公亦忠勤靡倦知無不言言無不盡革弊興廢公力尤
多上疏早視朝以隆聖政蓋為人君法祖憲天莫不以
勤而治天下臣工莫不交相慶幸上遂嘉納焉壬午上
御極之初命侍經筵上親耕藉田與行九推禮幸太學
釋奠先師孔子特與分獻禮畢復至彝倫堂命祭酒司
業講書賜坐聽及賜茶而退癸未王會之期裁革冗濫
至四千餘員宿垢積汚廓然一新君子謂太平熙洽之
治蓋始於此矣春三月廷試天下士公為讀卷官所選
多文名之士夏偶値休沐上遣内使賜賚粥米瓜菜三
次復遣鴻臚寺慰問甲申公以議興國大禮凡三抗疏
乞休遂得俞允歲給人夫月米馳驛還鄉有司以禮存
問公歸樂平拓地建宅徜徉於山水中至朝廷之事多
不言及辛卯鎮江少師邃庵楊公卒公門下士也挐舟
渡江弔之及過江之日江南父老識公者舉手加額曰
活我公也多遺之以禮不受十月歸偶感痰疾於十二
月十六日卒春秋六十有八公少從少師楊公遊遂為
高弟既舉進士又從文正西涯李公遊益肆力于文字
間其所友者皆一時之彦德行道誼漸磨者深焉公居
清職雖少煩劇餘暇必友會作文而性命道德浩如也
至今北方之士言文苑者必以公為首焉為文不以蹈
襲為工出入六經深沉醲郁自成一家有克蒙稿若干
卷其為詩始擬古作後擺落陳詩往往多自得語樂府
雄雋有漢魏風識者以為渾然一代大家之作尤嗜山
水嘗歴雲中上恒霍登嵩華海岱太行及江南名山搜
竒抉隠人莫之及通篆籀有二李風晚精鑒賞名書帖
一見知也性淳儉所用皆陶甓器衣服恂恂與寒士角
而延接儒雅如恐不及見善如己出見不善義形於色
卒之日天地晦冥隂霾集霰布滿城郭數十里之内樹
木盡白識與不識言之多有嘆息泣下者至二妾從死
尤人所難可以見公之誠無所不謹也公娶董氏封一
品夫人先卒次室包氏生子永殷補公禮部廕娶陳氏
孫男一繩武聘孫氏已於嘉靖十三年二月十七日葬
於長夀山侍郎公勅塋之次嗚呼公已矣追念疇昔九
原永隔不可復得而見之矣忠賢凋喪世故奚頼吾人
安歸惟公丰骨玉屹舉止凝重雍粹若天成加以踐履
充養動為遠大作程自郎署迄槐位躡華陟要内外㢠廻
翔四十餘年歴事四朝受知列聖夙夜圖報苐黽勉以
忠愛為主加以積誠崇格履坦執下翼正操約不詭不
激不援不隨率皆於天理上發見大斥權奸獨力期回
天定邦國安社稷慷慨任重以故直聲壯節丕振中外
睦族屬化鄉曲息強暴恤親舊大抵根本卓然暢之以
為經緯若公者可謂生順沒寧垂竹帛之清芬還河嶽
之正氣若夫考其行則如珪璋之潔遡其業則如日星
之炳揆其雅望則如山嶽之屹鍾靈挺秀譬之景星鳳
凰輝映兩間而為世之瑞國之珍者自有吾道之清議
天下之公論在焉龍仲子承恩為公從甥龍與公姻契
且同鄕同朝知公為最詳永殷持一石陳公所著狀龍
叙而俟銘之以光幽壤俾附家乘匪但子孫千百䙫之
幸也
壺關三老墓碑
予觀史册記古人事有名存姓亡者有姓存名逸者亦
有事存並失其姓名者歴世既遠簡册磨滅傳寫脱誤
變故推遷勢則爾耳存其一固幸矣間有事關名教人
品高越後世所仰慕乃不獲識其姓名憾可知也故好
古之士必欲訪其遺蹟參互考訂無所不用其極有以
補之而後快於心焉按孝武時壺關三老茂上書史失
其姓邑之故蹟雖見郡志然實未得其地三原張君友
直來宰是邑謂漢名賢不宜冺冺為千古闕典蓋潛心
數載求之未釋也間嘗以公事遠出過一村曰崇賢意
村以賢得名必有賢者出乎其間因以訪諸父老則曰
村左純山之陽有巨塜不詳所自至則荒榛寸草無可
徵者或言此地耕者得一片石隠隠有字藏之近村古
寺取視則唐人令狐璋墓志也其序世系則曰昔先祖
茂夾輔周室光翼漢朝封為壺關三老諡云徵君以茂
為遠祖茂之姓當為令狐矣顔師古註三老茂云荀悦
漢紀稱令狐茂不知於何所得及考漢紀乃止云壺關
三老並失茂字不知師古復何以得此又後漢書郡國
志引上黨記亦云令狐徵君隠城東山中去郡六十里
卒葬其山即武帝末年上書訟戾太子冤者也前史失
其姓亦無徵君之號據璋誌則號與上黨記合而師古
未為無據漢記傳刻或近時逸之豈璋欲祖茂取記為
譜系而附會之耶令狐為姓罕壺關小邑蓋不多得雖
漢唐相去之遠苟名賢後無絶則璋為茂出亦理所有
况其誌得於茂所隠山假令妄以為祖身後之石何以
特出此地其墟墓相聫居昭穆相承傳宜非自外至者
但江充之禍漢興已百餘年三老之為官必耆宿乃得
周制五十命為大夫夾輔又卿相之職今跨秦而上雖
在周季據上書已老之身遡股肱先任之日亦無慮二
三百歲胡不倫如是也况璋所取在姓不在夀使三老
未及事周當止以光翼為言夾輔之談可無庸矣此則
不可曉者或謂周末賢者避世若圯上老人呼留侯孺
子後不復見疑為鬼物乃三老董公遮說僅一見於册
其年皆不可考籛鏗孔門所稱而夀閱夏商之世亦安
敢謂其必無也哉又按高帝四年舉民五十以上有修
行能率衆為善者置以為三老則三老亦不皆耆宿璋
既欲祖茂侈其名夀誇示後世容亦有之所惜班氏號
古良史不能為三老考姓太史公足跡遍天下最漢儒
博雅與茂同晉産且目擊巫蠱之事而本紀不載觀史
者類以先入為主曰遷固尚然餘復何望雖紀於上黨
志於郡國著於漢紀峉無究心焉者坐是故也張君乃
千載後復得璋志雖遥遥華胄難以取必而茂姓益有
徵其高蹈之所首邱之地皆因以考見非其懷賢好古
物色之表章之何以完是曠古之闕典哉自今過者歛
袵起敬或低回不能去歲時伏臘將有以蘋藻祭者君
實為之書於石喜三老之遇也若其訟太子冤為漢家
國本綱常計則史備載前人有論予可略云
中允孫君墓誌銘
君諱紹祖字遠宗别號我山其先直隸廣德人高祖諱
福二者從戎振武衞始家於代曾祖諱才隠德弗仕祖
諱勝贈光禄少卿考諱璋以昜鳴代領弘治壬子鄉薦
贈檢討生子五人長紹先任翰林院檢討早逝次即君
幼警敏過人方七歲時聞講周昜輙能會大義少檢討
君二歲檢討君亦畏其逼嘗與兄屬對語意卓犖若或
駕之聞者以為雙鳳長補郡庠弟子員即受知督學王
凝齋石東滹諸公咸以偉器稱之正德丁卯舉於鄉會
試弗偶遊太學太學生樂與之遊以資麗澤比卒業將
歸謀於檢討君曰先君齎志蚤逝授封館職叔宰扶風
者以節顯吾兄弟亦既沗衣冠後各華其身矣兩叔猶
布衣能無歉乎檢討君然之遂稱貸為補散官且製衣
冠凾至代召親黨觴夀獻之咸榮其家而多君之舉城
東故有小園搆精舍誦習代之文士多就之益大有得
辛未舉進士改庶吉士初扶風君委城略陽尹賊力戰
而死略陽尹閻某者畏罪匿不以聞君贊檢討君力為
疏理朝廷嘉其節贈光禄寺少卿諭祭一壇子紹卿廕
補胄監今為裕州同知癸酉授編修蔚有文名為儕輩
推重會檢討君訃至自代即疏請歸葬蒙允時一子方
疹殤二日劉孺人以哭子病幾死君馳往不暇顧路經
廣昌諸邊邑警報方急竟冐險兼程抵家痛廹若不欲
生其友愛類如此既襄事奉母太孺人張入京携兄所
遺孤視如已出母素性嚴君與劉孺人曲為奉承問所
欲而進務得其歡心戊寅秋太孺人誕日堂下忽生瑞
草一本秀異天成鄉人僉謂孝感繪為圖賦詩詠之庚
辰丁太孺人憂服闋召修武宗實錄筆削多中肯綮為
總裁諸公所嘉乙酉實錄成賜銀幣衣服腆甚晉右春
坊右中允經筵進講必積誠累日色温氣和開陳懇切
上特嘉納君白而長身儀觀甚偉性明敏見事即了無
滯礙尤善談吐論世符情論經符理聽者唯唯忘倦仗
義好施友人嘗貸金若干聞其歿往弔取劵焚之既入
翰林嗜學益篤博極羣書詩文軼宕自成一家工書法
為時所尚襟度夷曠不嬰世故與人無忤一見猶平生
病在告問遺相望卒之日遠近驚駭或失聲曰孫宮允
一至此乎卒以嘉靖丙戌十月朔距其生成化乙巳十
月廿有七日為夀四十有二配劉氏封孺人鹽運使繹
之女先卒繼鄭氏參將之女女一許聘官舍生李乾卜
丁亥月日啟劉孺人壙合葬從先兆也君弟鄉貢士紹
魁聞君疾來省弗及見扶柩以歸乃手疏事行請予銘
其胄監弟紹忠復自代來速曩予承乏史館垂三十年
見君兄弟相繼以吉士入喜甚稱孫氏二難為鄉曲之
榮謂其遠大不可量十載間復見其相繼淪謝竟不果
大用為孫氏惜且悲之甚銘其可辭哉銘曰難兄難弟
競爽於文海内則希矧此一門河山表裏靈氣攸存龍
泉蚤失恨已無垠倏爾大阿相繼以淪造物無情予奪
不倫不倫奈何吁嗟乎二孫
明通議大夫兵部左侍郎贈工部尚書襄敏張公
墓誌銘孔天印
嘉靖三十九年庚申三月二十三日通議大夫兵部左
侍郎南川先生張公卒於家卜明年辛酉某月某日葬
時其弟都察院右僉都御史永石公玭廵撫順天乃先
期以其從姪進士德化所述公行狀寓書於外史印曰
子知吾兄者幸作銘嗚呼悲夫哲人其亡失我柱蓍顧
其立德與功炳炳而在敢不銘公諱珩字珮玉别號南
川世稱南川先生始祖和之自秦遷石故張氏家世石
州焉高祖居曾祖大全俱戢德弗耀祖讓贈都察院右
都御史兼兵部右侍郎考文紳初封監察御史歴贈大
理寺左少卿都察院右都御史兼兵部右侍郎母康氏
歴贈夫人繼母馮氏歴封夫人咸以公貴云叔考禮起
家弘治中進士公八歲從授小學十四授昜母兄時齋
先生即潛心性命之學敦尚儒行才章兼美焉中正德
癸酉鄉試辛巳登進士第自癸迄辛蓋專力聖學者九
年壬午皇上即位為嘉靖元年授試御史上疏請崇正
闢邪以新聖政癸未實授陜西道監察御史清審京通
鋪行奏革投充占役二十餘家給補負欠物價二萬餘
兩尋奉勅廵鹽兩淮條上清理十二事綜覈利弊盡見
興除如罷權奄掛號之例杜姦商請托之門乃其大者
蓋正德以來權姦用事鹽法大壞至公始一釐正國課
之外歲得羡銀一百三十餘萬解貯大倉大司農秦公
表乞旌勞得賜羊酒文幣有差又造運船以省荒年之
徵派清草場以來貧竈之復業至於講學興禮問苦賑
饑所以敦士習續民命亹亹如也事竣巡按畿輔復巡
按陜西所至具貞紀憲天奬廉正絀貪邪察冤隠除横
暴在畿輔則奪勲貴濫討之莊田而歸之民發武吏積
稔之罪惡而收其黨在陜西則正強宗驕横之罪而訓
典昭革奏帶冐功之弊而名器審監臨舉選最號得人
窮邊下邑靡不諮歴至於講學興禮問苦賑饑所以敦
士習續民命一亹亹如淮揚焉事竣部議超擢會外艱
弗果壬辰起復掌河南道振紀揭紘匡益弘多時講官
員缺大學士方公薦公學行純明補翰林侍講公三疏
力辭之已乃陞南京太僕寺少卿未幾轉大理寺左少
卿尋引疾告歸居歲餘召還陞都察院右僉都御史巡
撫延綏是時邊計久疎公至罷不急之務汰無益之員
躬勵將士融以恩威愼審機宜戰守無失尤自節約以
弭貪競忠信以倡勇敢蓋凢所經略壹意安攘而已故
延鎮獨稱底寧己亥陞南京都察院右副都御史提督
操江尋取㢠廻坐院進階嘉議大夫辛丑偕吏部考察天
下官員多視公為凖裁其年陞左副都御史會宣大總
督之缺廷推屬公公上疏言鄉人不便從事遂以迕旨
落職為民癸卯召復原職巡撫寧夏凡所經略安攘一
如延綏時其年陞兵部右侍郎兼都察院右僉都御史
總督陜西三邊軍務公至總統方略計出萬全居中調
度算靡遺策大要以飭内治為上廣德心為本故其選
將練兵整備設禦率以靜制動以逸待勞臨事决議必
開誠布公無用智自私之意以故公威重如山岳惠流
若江河云是時四鎮大吏如翁公萬逹等皆一時鴻略
之臣無弗敬服公節制者前後斬獲首虜五百八十有
竒生擒十一奪獲馬駝六千二百有竒夷器一萬四千
有竒蒙璽書金幣褒奬者三乙巳陞都察院右都御史
仍兼兵部右侍郎丙午陞戸部尚書督理太倉兼管西
苑農事未任以延綏失利被繫議配慶陽壬子召起用
復以都察院右副都御史巡撫延綏癸丑陞南京兵部
右侍郎隨轉本兵之左適丁繼母馮憂制終撫按交薦
起用而公忽不起矣公生於成化丙午十一月二十五
日享年七十有五葬於山寺平原之新兆從公卜也先
是奏聞於朝以公功德允元贈工部尚書諡襄敏仍廕
一子送監讀書其致祭造葬各遣官從事焉甚渥典也
元配王氏累封夫人生子賢路娶車氏早亡女一適車
珏副室楊氏李氏楊生子賢門殤女一適監生馮潮李
生子平路即恩廕者聘綏德都御史孫公女賢路有子
曰緘即官生公自御史歴太僕廷尉及中丞司馬皆簡
授重殷罔弗宣序而經制西陲之功久且大矣然兩陟
再窒未䆒厥勲其竭忠盡瘁而已者耶公忠孝仁明廉
允剛毅涵養定正踐履精實尤博綜羣籍𦕈覿衆有而
體當於一源故所出功行文辭不愧古人生平樂取人
善尤好指誨後進泊懷遠度淵渟山峙令儀令望邦國
之典型人倫之師表云所遺有恩光絲綸錄心學圃南
川紀年奏議文集各若干卷傳於世系之銘曰在昔貴
立厥維德功德由學懋功以德崇維公純備精典博通
以事以業宣勤亮忠侍史僕射命滋益恭綏彼西土式
遏宼戎文武是憲實司馬公進庸兩窒望出遂終人為
公惜公罔時恫諡贈徽顯曰襄司空再廕厥嗣俾世克
鴻景行坦坦高山隆隆銘其弗朽曷其有窮
韓忠定公墓碑銘費宏
士有負正氣懷直道憤世嫉邪以身犯難嬰龍鱗撩虎
尾不少顧䘏雖阽危瀕死得竒禍於一時然高風大節
天下仰之後世頌之視彼脂韋淟涊喪名辱身以苟目
前之富貴者其品流區别已相什伯况天定勝人剥終
必復其名位福履分所當得者卒之若持劵取償無一
缺焉豈非所謂君子以得福為常而得禍為不幸耶求
之於今則公庶幾乎無媿於此矣當正德之初中官劉
瑾等嬖於武宗潛肆蠱惑謀移政柄公時為戸部尚書
曰亂其始此矣為人臣子忍坐視而無言耶率百僚伏
闕流涕請誅瑾等武宗幾悟將以瑾等寘於法公同列
有乘時窺相位者與瑾等和應害其成瑾愈肆遂入中
樞賞罰黜陟悉由已出銜公入骨髓矯詔罷之給事徐
昂上疏救公瑾出昂再降公秩尋令以冠帶閒住其子
高唐州知州士聰刑部主事士竒皆黜為民瑾怒猶未
巳乃煅公在部時計簿有遺失者以為公罪遣官校械
繫至京將煅煉殺之公在獄與司馬東山劉公倡和如
平日瑾吹求既無所得乃矯詔勿擬公罪罰輸邊米千
石又緣他事羅織而罰者倍之自是家業盡破幾無以
為養越五年瑾誅有詔復公舊職廷臣薦公百疏而瑾
黨尚在卒不行今天子嗣極憫公守正罹害賜勅褒慰
特加公太子太保階光禄大夫勲柱國賜誥贈其三世
復廕孫一人為光禄寺署丞及公捐館訃聞上悼念不
已再賜誥贈特進光禄大夫太傅諡忠定仍遣官諭祭
營葬嗚呼公以孤忠報主甘受竒禍一時縉紳莫不為
公扼腕而彼惡直醜正之徒則或傍觀竊笑以公為不
智其甚者忿公異已且從而下石焉其亦可慨也已然
貞松勁栢挺立於歲寒之後完名盛福公卒兼而有之
非公之所立無愧於天無負於國家曷克以臻此耶公
以某年某月某日卜葬大錫溝之原士竒與其從子廷
偉衰絰詣予欲一言銘公墓道予素荷公知安敢辭公
諱文字貫道號質菴姓韓氏其先世為相人蓋魏公之
裔也譜稱七世祖諱永値金兵之亂去相徙居山西之
洪洞是為洪洞人曾大父諱昌祖諱淵父諱肅皆以公
貴贈光禄大夫柱國太子太保戸部尚書曾祖妣張祖
妣李妣吉皆贈一品夫人公將生吉夢紫衣人抱送文
潞公與之因名文幼負竒質才思溢發既長從太史襄
陵邢公遜之遊學益淵博領成化乙酉鄉薦登丙戌進
士第初拜工科給事中持節封韓府高平王諸餽遺悉
却不受會左都御史王越總邊事徼功啓釁率同官列
其罪狀又論薦前冢宰李公秉司馬王公竑可大用語
涉宮禁純皇帝震怒逮至文華殿拷掠幾死陜西紀功
郎中張瑾疏總兵等官殺降罔上命公往覈之率以情
之輕重具實還奏人服其公乙未陞右給事中以直言
為當道所忌戊戌考滿始陞湖廣右參議提督太嶽太
和宮分守荆南談者以用非其地為公負屈而公處之
裕如勤於其職分守中官與其下皆嚴憚歛戢境内頼
之又稽覈諸宮羡銀易榖創庾以為荒備越三年用巡
撫吳公克誠薦改理司事會九溪酋長白嘴鼻與鄰境
爭地相攻撫按屬公往視其爭遂息歴七年以右轉左
聞者駭然未幾以外艱歸弘治戊申終喪赴部冡宰王
端毅公知公久滯陞山東左參政濟南之俗乘旱輙聚
衆發人墓而暴其尸謂之打魃公曰是甚於尫巫之暴
矣亟下令禁之越二年庚戌用宗伯倪文毅公之薦超
陞雲南左布政使先是土官襲代旁支恃賄與力輙相
仇奪土吏滿兩考者例不赴京復於境内轉相參補皆
宿弊也至公始立法以釐正之越三年癸丑陞都察院
右副都御史巡撫湖廣地方兼贊理軍務武昌諸郡歲
歉疏乞蠲逋賦以蘇窮民乙卯改撫河南値懷孟以北
旱饑令所司發銀賑貸復竭誠雩禱致雨歲乃大熟丙
辰轉戸部右侍郎丁巳以内艱歸庚申終喪改吏部明
年轉左銓綜平允士論歸之癸亥陞南京兵部尚書參
贊機務先是會守備中官議事多遜避不發一言或探
其意嚮以為可否公曰事之可否有理與法吾惟以無
私處之可拱嘿為避禍耶遇事輙昌言商確聞者無不
敬服値水旱相仍民饑而死者相繼公移文戸部欲預
支三月糧以平糴價所司疑未請公以身任之竟發米
三十三萬石民頼以安甲子改戸部尚書於是時敬皇
帝勵精圖治公感激遭遇蚤夜勤瘁期於足國早朝畢
嘗被召直至榻前諭以鹽法廢弛邊餉空虛屬公稽考
舊制及諸沮壞之弊公䟽陳七事極其剴切皆嘉納之
時監軍以征虜宿兵近塞日費不貲戚畹中貴往往侵
民田窩占鹽引黃冠又以左道禳禬蠧耗帑積公銳却
抑之雖怨謗弗恤也蓋公自筮仕以來剔歴中外幾四
十年凡職所當為為之未嘗不盡其力晚節末路以身
殉國尤極忠懇不以利害得喪易其所守凛乎有古大
臣之風此後生小子所以仰其聲光咨嗟願慕而自有
不容已焉者也公將逝雷電交作天色晦冥弔者如市
莫不悲號哽咽蓋嘉靖丙戌二月十五日也距其生正
統辛酉九月二十六日享年八十有六配張德與公合
先公三十年卒累贈一品夫人子男三長士聰中壬子
鄉試以知州致仕次即士竒登壬戌進士今為湖廣左
參政季士賢中乙卯鄉試授開封府同知以乞侍公養
進階兩淮運司同知致仕孫男七廷彦以廕補國子生
授光禄寺典簿廷臣中壬午鄉試廷瑞即所蔭署丞者
也廷采國子生廷偉登丙戌進士今為南京戸部主事
次廷建廷選俱習舉子業孫女四長適國子生郭瑶次
適李旦次適副都御史張潤之子元憲一尚幼曾孫男
五曰景休景維景愈景復景偓曾孫女三長聘御史南
仝之子有栲次聘都司副斷事郭鎏之子維屏一尚幼
所著有質菴奏議質菴存稿歸田稿藏於家公丰骨玉
立凝重和粹有若天成加以奮勵充養學知原本動必
志於遠大故平生所立卓然不苟卒以勲業振耀為時
名卿其子能奉公之教而世其業公可謂死而不朽矣
銘曰士貴自立保終為難志不物挫斯謂之完宋有名
臣曰魏公韓社稷頼之如河如山初終一節罔避險艱
公豈其裔嚮往夙端以身許國丹心桓桓起家青𤨏乃
歴屛翰㢠廻翔臺省衎衎鴻磐國有桑癰公嫉其奸曰此
巨蠧治亂所關首唱百僚伏闕叩閽危言劘切烈甚輿
棺剛大之氣可激懦頑我道若是寧我失官如彼砥柱
䇄於狂瀾壁立萬仞可望莫攀聖明御極進公穹班褒
忠嘉直恩綸屢頒麟袍玉帶鶴髮朱顔聲光煜煜洋溢
宇寰如彼松栢挺於歲寒風饕雪虐不摧以殘抑有子
孫如玉如蘭趾美續聞世其衣冠公死不朽既順且安
忠定之諡在公無慙巋然堂封過者聳觀
南京國子監祭酒閻樸墓誌傅希摰
公諱樸字文甫號又泉生而頎厚穎敏五歲學諭公面
授三字經俄即成誦垂髫讀書數行下學諭公家塾多
執經士每授之經旨衆猶未領解方繹思公指摘大義
得言外趣聽者肅然長補邑庠弟子員文名茂藉自六
經外博綜羣籍靡不洞究其藴文思溢發頃刻數千言
且馴典舂容絕無流亞督學松臯許公一試輒驚畏曰
翰苑名流也以是西陂劉公嵩渚李公方城楊公咸極
口稱奇每試冠多士仍揭其文於堂壁為之式嘉靖戊
子以易冠省榜次年卒業太學有宿儒稱善易祖陸氏
而力詆程朱傳解公與之辨析宿儒語塞謝曰不意子
尤精於易若是愚當縮甲胄矣壬辰舉進士選庶吉士
既而上疑有倖進者命復試至再連擢第一元輔李文
康公閱其卷嘆賞曰天下士也甲午授檢討乙未充會
試同考官入彀者率顯名仕籍丙申充經筵官詔入史
館校錄五經四書大全尋在告部書屢促還朝戊戌春
充廷試掌卷官己亥立東宫慎簡端輔晉右春坊右贊
善兼秩如舊頃詔司禮監教中侍已又建議薛文清公
瑄得濂洛正傳可入從祀不報庚子復在告掃軌養重
益游心聖賢之學意有所會即以身心體騐之遐邇來
學者為之闡𤼵幽奥亹亹無倦嘗曰性無内道無外動
静之間體用存焉要在一以貫之又曰大學之誠意中
庸之誠身皆是主静工夫士林傳為名言辛丑北虜卒
薄邑城城中人驚譁欲潰公慰諭無恐隨一二鄉士夫
率士賈輿隸登城運礌石與有司協力固守之虜悉衆
攻南門一健賊徑趨城下公募善射者一矢貫膝虜倉
皇遯去圍乃解壬寅丁學諭公憂乙巳終制丁未如京
復除前職是秋命主武舉會試戊申纂修大明會典兼
署左右春坊司經局印人謂並綰三章實一時異數前
此未有也有守臣請復河套勅下九卿翰林院詹事春
坊堂上官會議諸君無敢直言者公曰謀國者貴有成
算今海内困敝兵食兩虚若不量彼已深入穹荒脫或
致蹉跌則天下事去矣吾備員宫寮義關休戚願以死
諍之衆相顧錯愕但首鼠依違已爾題覆疏入聖明果
察計左而奪議者俸人咸服公之籌邊勝借箸云已而
清理貼黃秋八月簡命主試京闈所取多貧士會試連
第十五人内唐汝楫賜狀元及第癸丑復第十八人入
翰林吉士二人得人之盛近科罕儷時計資望當超擢
奈權貴嫉不附已諷銓部故淹之公屢疏歸弗允庚戌
夏始進南京國子監祭酒扶疾之任首進六館士語之
曰世之不治士習舛也士習之舛教不立也若等立志
當以聖賢為凖學聖賢事一誠其本五倫其實六德六
行六藝其目也二三子勖諸每堂事竣詣東廂與諸生
說經義稽課業并問其服習行履何如季考舊惟襲套
傳抄公先期率丞博以下宿公署詰旦嚴試之如鄉會
試例越二日品第精當榜其優者於門士皆勃然自奮
留都諸卿貳嘖嘖嘆曰簡而肅嚴而公詳而有制不愧
人師矣公自負俊偉恥為媕娿當路態蒞監僅五旬忽
有旨下坐赴任違限令聞住蓋有隂柅於中者比解任
闔監官生送至江滸别去有欷歔泣下者既歸闢小園
結屋數楹列琴樽圖史於左右居嘗嘯吟其中視榮名
淡如也春秋展墓外惟杜門兀坐考訂古義得失一切
紛華悉屏絶之暇則課僮僕耕耨以供伏臘日訓兒曹
曰孝弟忠信四字是學者大根本天德王道皆由此出
性尤篤孝友十齡背母攀號頓踣宦成事父如冲孺當
食必執器供侍葬祭從厚所需皆獨辦諸昆弟無秋毫
費也繼母李氏性峭愎公婉順事之務得懽心兄梅乏
嗣為之出貲娶妾卒育有子女季弟恒早世恤其嫠字
二孤俱授以室乙巳歲大祲罄積貯以賑濟之所全活
以千計邑尹辛樂卒助以栢棺直可數鎰後以金帛酬
之弗受同年董官暴死京邸厚賻之而歸其櫬偷兒被
獲請死公諭遣之不忍寘之法里人趙從善誣坐殺人
成獄繫累十餘年公移書白其冤得釋羣盗事發讐攀
村氓傅榮等三人栲訊無完膚公惻曰無辜受害持法
者獨不虚心一讞耶亟屬邑令以情訴得不枉其樂施
急難類如此祿仕二十年謝病顯晦居其半觀風臺臣
薦疏八上公莞爾曰諸公愛我深我盡置之勿論事久
而仇消論定於蓋棺既而公偶嬰時疾適有山鳥鬭庭
公慘慘語兒輩田鳥徵吾數其賈長沙䜟乎自是冉冉
痾沉遂與兒輩訣曰為吾後者務讀書明道力田治生
勿晏安惰手足勿奇靡蕩心志語畢整衣而逝實隆慶
丁卯九月十三日也所著有詩文若干卷通鑑逸旨若
干卷榆次志八卷山西通志藁若干卷嗚呼天生人傑
夫豈偶然亦豈徒然乃公抱經濟之鴻猷而未竟厥施
負豪邁之襟期而不利攸往擅山斗之重望而未躋膴
階持堅正之氣節而不理人口豈天無意於斯世耶所
幸二妙聯科鵬摶可待繩祖武而裕後昆誠所謂千里
駒也天之篤蔭善人其孰與兹
張文毅公墓碑申時行
上御極之三年蒲坂張公以宮詹晉宗伯大學士入參
機密又八年秉政踰年以父封公之喪歸其廬蓋上時
時念公也嘗顧問左右張少師無恙乎何時服除於是
朝士大夫驩傳張公且復召海内延頸而望太平曰張
公且復召然未及召而公卒上聞震悼輟一日視朝賜
祭加等為十三壇遣官治葬事贈太師諡文毅廕一子
尚寳丞及是公伯子甲徵等奉閣學山隂公狀屬余紀
其墓隧之石余與公共事三朝凡公之論議著作與其
厝注於國家者皆余所親覩即不斐其何敢辭公諱四
維字子維别號鳳磐山西蒲州人也其先自解徙世以
高義聞里中曾祖寧配雷祖誼配王繼解父允齡號嵋
川公配王實生公以公貴曾祖祖父贈封俱如其官妣
皆一品夫人公生而穎異甫能言解夫人弄之膝上問
兒所欲公亢聲曰欲一當明主康濟天下解夫人大驚
年十五舉茂才高等督學劉公少許可獨奇公推曰國
士嘉靖己酉科舉鄉試第二人癸丑成進士以庶吉士
第一讀中秘書乙卯授翰林院編修無何丁内艱服闋
補職壬戌乙丑兩充會試同考官分校永樂大典是時
詞林少事日遊遨徵逐公獨與同志楗戸讀書窮詣博
覽而尤好深沉之思袁文榮公嘗以博物策士屬公代
對立具草袁公歎曰此真博物君子矣徐文貞公嘗召
諸司臣集直中語及國計屬公考訂贏縮推利害所由
曰此參政異日憂也隆慶丁卯大典錄成陞右春坊右
中允予五品服莊皇帝首御講幄以公充經筵日講官
公盟心登對多所開發莊皇帝常竦意聽之是年主順
天鄉試尋陞左春坊左諭德兼翰林院侍讀戊辰冬請
假歸省賜銀幣給傳㠯行及春而復己巳陞翰林院學
士尋陞吏部右侍郎轉左新鄭高公雅重公推轂甚亟
而同事者意忌以為軋已從中撓之公遂以疾乞歸壬
申春上出閣講學慎簡官僚以公充侍班官協理詹事
府尋掌府事兼教庶吉士無何復引疾歸萬歷甲戌詔
再起公以原官仍掌詹事府事充世廟實錄副總裁肅
皇帝在位久章牘浩繁諸司掌故皆闕軼公極意蒐討
自嘉靖辛卯以後朝章軍務國賦人才皆犂然具備江
陵張公瞿然稱服乙亥上簡置弼臣陞公禮部尚書兼
東閣大學士入内閣參預機務公既拜命侍上講讀於
便殿賜公御書一德和衷大字公稽首謝出上㠯公器
度不凡注視者久之丙子充重修會典總裁官丁丑主
會試肅皇帝實錄成加太子太保進文淵閣大學士賜
銀幣鞍馬戊寅春大婚以公贊襄六禮勞加少保進武
英殿大學士廕一子中書舍人庚辰一品滿考加柱國
少傅兼太子太傅廕一子國子生壬午以決策功進兼
太子太師廕一子錦衣百戸世襲凡三進秩皆予三代
誥命自江陵柄國以刑名一切痛繩海内既没而親信
之人尚與權璫表裏閣中議多齟齬不行公燕居深念
間為余言此難以顯爭而可默奪令以寬大從事少安
人心會皇嗣誕生而公喜可知也曰時不可失乃手書
勸上宜以大慶施惠天下出諸司所擬寬條屬余損益凡
數十事以進上欣然命行之尋㠯詔恩加公少師吏
部尚書中極殿大學士廕一子尚寳丞先是席江陵寵
者憚公而是余故起新昌位余上以逼公及新昌論罷
設事搆隙乃因陽城太宰劾罷嗾御史并劾公上曰元
輔忠臣御史何得妄言持其章不下手詔趣公出憚公
者愈不自安則夤緣罪人爵關說權璫保將為公難御
史疏再入上怒鐫御史三級出之外公上疏引咎乞宥
言者上褒答不許是時權璫驕恣甚上積不能平言官
亦微知上指乃共為疏論爵及保不法狀上震怒立諭
公擬旨曰奴輩盗我威福久其亟誅之乃下爵詔獄論
死安置保於南京籍其家言者因追論江陵事上欲窮
竟其獄公從中救解事已請詔臺省舉鯁骨端亮之臣
期月間耆賢在列朝宁改觀焉一日上視朝公立金臺
側眩暈欲仆上曰張先生不耐早寒命中使扶送至閣
癸未從駕閱夀宫陟峻嶺上顧近侍曰可令二人掖張
先生其優眷如此無何&KR1453;川公訃至公哀毁不欲生上
特遣中使慰唁微示以奪情意公泣固謝曰臣死且不
敢上憐之賜賻襚特厚仍命馳傳給道里費遣行人護
行公辭上於文華殿勸上以法祖孝親講學勤政清心
寡慾惜財愛民保終如始因泣下上為之動容慰勞甚
至公歸夀宮閱定上猶錄公勞賜白金文綺廕一子國
子生比服闋上將召公而公疾革不起是為萬歷乙酉
十月距其生嘉靖丙戌五月享年六十公孝友天篤内
行甚謹與人交斷斷不能苟合而厚於故舊嵋川公家
居月一馳使定省聞訃匍匐兼程廢寢食道病幾殆甫
至家後母胡夫人亡兩弟又亡公雖病猶強起為經紀
喪事宫保楊南澗公知公於髫齔公以國士報既沒而
葺其祠諸故人遺孤無所歸公皆衣食之新鄭去國公
時赴宮詹命自獲鹿取道會於逆旅江陵嘗以問公公
曰昔事高公猶今事公也去而遠之謂公誼何聞者稱
服公居恒簡重至臨大事決大疑迎刃立斷在閣中數
為余稱楊文襄公曰本朝經濟國手無如是翁其誅瑾
一事大有作用可謂振古之豪傑意若深有慨於文襄
者乃公所扶危定傾安利天下余竊以為過之公配王
氏封一品夫人者三有子六人長甲徵兵部武庫司主
事次泰徵禮部儀制司員外郎次定徵中書舍人次久
徵次元徵俱國子生娶皆名族詳在志中甲徵等以丁
亥三月葬公於蒲之風陵鄉蓋公所自卜壤上即以賜
公從公志也公柄事未久而去去當復召而閔然不能
須臾天固未欲平海内耶何奪公之亟也嗚呼悲哉余
故撮公之大者揭之碑而系㠯銘曰翼翼虞都代鍾賢
哲佐運匡時有聲烈烈顯允文毅應期挺生才為國華
行為士程肅皇之朝雍容載筆掞藻垂鴻鑾坡石室曁
事穆考執經周旋盟心解頤廣厦細旃冲聖在宥公歸
來復勒成信書乃符夢卜天子曰咨汝作舟霖其代予
言其沃朕心公拜稽首對揚休命一德和衷不絿不競
乃持火匕易寒為春滌煩去苛化瑟維新乃屛僉壬以
肅在位射隼於墉投鼠於器乃徵遺逸置之天衢澗無
考槃場無逝駒夙夜劬勞不遑啓處盡瘁厥躬以報明
主帝眷元臣曰寵綏之其顛其危俾掖持之信若蓍蔡
歡若魚水君臣之交終如其始素車西邁欒欒棘人豈
不懷恩非孝無親祥琴在堂蒲輪在路乘箕行天公不
返顧柄政無何其勲則崇帝心所懷朝野攸同去則有
思沒則有恤何其厚矣用酬良弼不墜厥功不隕厥聲
於千百年視此刻銘
王襄毅公墓碑
萬歷戊子冬十一月十有七日少保大司馬蒲坂王公
薨於里第其伯子謙為職方郎泣而言於朝上若曰是
惟熊羆不二心之臣捍疆圉綏國家卓有成績其視功
載優䘏如令乃詔贈太保諡襄毅廕一子胄學賜祭九
壇遣官治葬而職方若以墓隧之石未刻也來徵余言
余時以疆事蒙誹辭未暇再踰年既解職去乃克為之
蓋余逮事世穆兩朝承之國史竊覩記嘉靖中虜數盜
邊起漁陽盡酒泉張掖分三大部而諳達最桀黠誘致
緣邊逋人趙全等居之拜甡為耳目指使每入犯必饜
飽以出而庚戌之變至薄都城犯陵寢破州屠邑所過
為邱墟天子督過文武大吏逮繫誅死相屬然莫能制
也而莊皇帝時虜酋悔禍歸命闕庭解辮交臂而受要
束則自公總督宣大始諳達之孫曰巴罕鼐濟者以内
郄來降公納之曰此天授我也因熟計其便者三有如
虜按兵坐索則令以全等為市隂散其黨便一如以兵
挾求則嬰城固守示之必殺以制其命便二即棄不顧
則如漢置屬國故事異時與諳達諸子角立其勢自分
便三乃具言狀下部覆請詔官巴罕鼐濟為指揮使撫
馭機宜悉如公畫諳達果分道大入索降者公堅壁不
與戰伺其懈縱奇兵左右擊之重兵遏其前一日七戰
所殺傷過當虜氣大沮乃使使數輩來言歸吾孫矢不
近塞已又言歸吾孫且欵塞然殊無意執全等公盛陳
兵仗召使者立庭下出巴罕示之因讓之曰而酋不念
而孫欲速之死耶而以全等故搆釁中國而孫來上貰
不誅厚撫之恩至大而何惜叛人不執以謝過耶且而
孫與全等孰親因遣一偏將喻旨諳達感泣請受封通
貢保塞為外臣遂縛全等九人獻俘闕下磔於市公謂
諳達雖臣服不犯大同然其子姓部落甚衆非盡入羈紲
令東市西犯謾詞諉責以愚我非算也則令諳達籠致
諸部部酋皆報如約公乃為會奏條陳錫封號等八事
衆論譁然不可章日數上上詔廷臣集議之或可或否
或可否半無敢堅决公聞而嘆曰絶虜易耳幾會一失
難可復得奈何令九邊繹騷無已時且虜懷德内嚮非
有所要脅市與開原廣寧等非創制也夫言者乃以舌
戰與耳食何異利害吾獨身任之執政咸是公議因講
帷面奏計乃定有司按永樂中封三王故事勅封諳達
為順義王諸部酋授官有差公臨邊宣上威德定約束
諸酋羅拜歡呼奉表謝貢馬五百有奇其上駟以實内
廐餘留邊給軍歲市馬牛羊以萬億計陜西貢馬附宣
大入其市准宣大一如公策上乃祭告郊廟御殿受賀
自是虜歲貢馬入市受撫賞以為常諳達死其子若孫
再嗣王封皆遵奉法程無二志邊境銷烽卧鼓殆二十
年歲省大司農金錢數十萬則公之功為多始巴罕來
降或謂之左伊秩訾詐未可信其歸也則慮如悉怛謀
阻向化心市馬則稱引嘉靖中事謂旦夕必渝盟徒以
招侮議撫當則比於漢致金繒宋納幣詘體隳重而公
皆抗言折之以身負荷卒決大計安利國家蓋至於西
陲久安軍吏一不戒以資虜而言者遂極詆貢市欲挑
釁決鬭甚乃咎公失筴以是知人臣任事難而公之任
邊事尤難也於呼公諱崇古字學甫别號鑑川其先出
龍門文中子國初由汾隂徙蒲為州人曾祖榮祖馨鄧
州學正父瑶三世皆以公貴贈光禄大夫柱國少保兼
太子太保兵部尚書曾祖母張祖母張母孫皆一品夫
人公少有文譽嘉靖丁酉舉於鄉辛丑成進士授刑部
主事歴員外郎郎中居曹強敏有執嘗繩中貴人部校
中貴人銜之欲中以事遣邏卒伺其門終無所得分宜
搆陷貴溪獄具公不署名時服其正尋出知安慶府丁
外艱服闋補汝寧大盜師尚詔起公計戮其渠率郡賴
以完會訊伊藩罰其左右羣小歸所侵民田伊藩憾甚
誣奏公不能害也繼擢常鎮兵備副使常鎮之有兵備
自公始以倭故公創海防條議躬擐甲往來清江柘林
間出海殱倭二百餘級尋丁繼母憂起補陜西鄜延兵
備轉參政無何擢按察使秦王家兒暴横長安中公語
長史吾用惠文彈治此曹不難難者株連王耳王間使
人謝過從是歛戢再踰年擢河南右布政使尋晉右僉
都御史巡撫寧夏至則嚴飭秋防繕塞自花馬池至平
虜城聯絡以拒虜約諸將令家丁與軍士同甘苦功罪
共之無偏私人人咸奮虜犯清水營遣帥鼎擊走之乃
以間引河水溉田剏書院羣庠生講業焉虜憚公東徙
寇榆林潰瓦渣梁殺大將公提兵救之存其危城絕口
不言功功故不錄秩滿晉右副都御史尋晉兵部右侍
郎兼僉都御史總督三邊軍務首陳四鎮便宜十事及
延寧要務八事皆得請覈實舉行旌旗壁壘皆變虜三
入塞公遣將岢一奎蔣龍擊走之仍命龍等出長城二
百餘里𢷬虜巢穴覆之復遣兵狙伺破之靖虜衛虜囓
指出血謂公天神益復遠塞又𤼵兵剿桑園盗平之先
以功晉右都御史時宣大虜患劇上命公以原官移鎮
宣大公手疏言六事其最切者曰備内郡曰革紛議皆
報允虜易公新至悉精騎攻五堡公拒却之及巴罕内
附封貢之議定邊境既安而公益以修邊練兵積榖為
務凡四報工程墾田八十餘萬畝其馭虜施設變化人
莫能測虜奉胡僧戒殺欲迎佛因而許之黃酋跳梁因
間其父子令各自為備及内困請降則好語慰之拒弗
内也終其身亦無他其善操縱多此類公歴邊鎮最久
熟諳虜情孳孳戰守之務在寧夏斬首二百餘級虜獲
無算修邊垣三萬七千二百餘丈督陜西時斬首七百
六十餘級虜獲無算修邊六百餘里城堡墩臺稱之其
始鎮宣大斬首虜四十六級虜獲四千餘虜既疑罷戰
而修邊至一千六百餘里招降殆千人蓋戰伐則尚首
功羈則先内備其勢然也會遣大臣閱邊還皆推公賜
敕褒賚上念公久勞召還協理京營營務振舉尋改刑
部尚書數讞獄法都中宿猾之為民害者御史言事侵
當塗有旨論戍公持不可曰祖宗設言官罪不言不罪
敢言此於法不當戍忤旨切責已改兵部尚書且一品
再考而言者遂承望詆公上持其章不下公抗書求三
上彌懇詔許之給驛以行自公敡歴中外受誥封者五
特敕奬勵者一賜御書正已率屬者一加俸者再中官
就第賜勞者再廕錦衣世正千戸者一國子生者五因
事賞賚白金文綺麟蟒章服之賜不可勝數最後以扯
酋欵封追叙公首事勞晉原廕正千戸一階為指揮僉
事仍詔有司存問隆恩異數於人臣寡二云公里居十
有二年乃薨距生正德乙亥四月二十一日年七十有
四配張氏累封一品夫人子男二長即職方郎謙丁丑
進士次官生益孫男六人長之楨錦衣衛管衛事都指
揮僉事中丙戌武舉餘皆官生所著有山堂彙稿歸與
漫稿及諸奏議若干卷行於世以庚寅年十月二十七
日葬於郡東十里峩嵋原公之孝友篤於家庭行誼布
於閭里及姻族姓氏詳在楊太史元祥狀中不具載載
其大者公有女適都督同知楊俊卿元祥其子公之外
孫也銘曰周稱方叔克壯其猷晉利和戎實維絳謀嘉
隆之間玁狁孔熾有赫皇威以督疆吏桓桓司馬允武
允文英聲茂實卓爾不羣仗鉞擁旄陳師鞠旅自西自
北不遑啓處蠢爾内訌踴躍用兵駾其喙矣莫我敢攖
虜雛突(缺)回回屈膝公曰天授機不可失終纓賈餌策
將安施曷若諸酋來就羈縻發言盈庭譁如沸鼎公披
腹心握其要領單于左賢聿來獻琛解辮受約不叛不
侵執訊獻俘伏我斧鑕九塞弢戈四郊息燧當其首事
人持兩端決疑定分孰如公難非常之原衆情所懼訏
謨碩畫孰如公豫帝曰休哉時惟藎臣窮階異數庸酬茂
勲公還立朝垂紳正色王之爪牙邦之司直既倦而休
鳳翥鴻冥朝寬純德鄕有典型公如長城險固萬里屹
然金湯安危所倚公如喬嶽坐鎮八區膚寸崇朝膏澤
所需天不憖遺帝有殊錫封疆之思邦家之戚虞都鄭
谷公有莬裘將作經營公有樂邱生也有涯功施㒺極
於千百年過者必式
山西通志卷一百九十八
