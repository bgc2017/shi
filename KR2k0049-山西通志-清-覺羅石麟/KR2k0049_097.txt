山西通志卷九十七
名宦(十五)
蒲州府
宋
柴成務字寳臣曹州濟隂人乾德中京府拔解太宗為
尹首薦之遂中進士甲科淳化中以左諫議大夫知
河中府時銀夏未寧蒲津當餽輓之衝事皆辦集得
脱戶八百家以附籍府城街陌頗隘狹成務曰國家
承平日久如車駕臨幸何以駐千乘萬騎耶乃奏撤
民廬廣之其後真宗祀汾陰果留蹕河中衢路寬闢
顯敞咸以為便咸平初遷給事中卒
周起字萬卿淄州鄒平人第進士累官樞密直學士祀
汾隂留權知河中府三遷右諫議大夫知并州召拜
同知樞密院事改副使坐善寇準降秩卒諡安惠起
性剛介不畏權要故所至有風烈而敷奏協宜措施
得體朝政實攸賴焉數賜書褒諭
孫僅字鄰幾蔡州汝陽人少與兄何俱有名咸平進士
甲科兄弟連冠貢籍時人榮之制科策復入第四等
累官權知開封府授左諫議大夫知河中府晉給事
中卒僅諳民政而為治以寬云
薛顔萬泉人舉三禮中第累官河東轉運使祀汾隂徙
陜西河中浮橋歲為水所敗顔即北岸釃上流為支
渠以殺水怒因取渠水溉其旁田民頗利之終光禄
卿
李虛己字公受建安人第進士歴官以能任職稱真宗
嘗稱其儒雅循謹特遷右諫議大夫數月出知河中
府召權御史中丞以工部侍郎分司卒
趙湘字巨源華州人進士甲科真宗祀汾隂為考制度
副使請如周官置土訓錄所過州縣山川與風俗好
惡日上奏御從之後又以直昭文館知河中府終集
賢院學士
王濟字巨川饒陽人試學士院累官有聲景德初以監
察御史知河中府遼南侵上幸澶淵詔緣河斷橋梁
毁船舫稽緩者論以軍法濟曰陜西有關防隔閡舳
艫遠屬軍儲數萬一旦沈之可惜又搖動民心因密
奏寢其事上深嘉歎遣使褒諭召拜侍御史知雜事
范仲淹字希文蘇州人舉進士高第為秘閣校理尋通
判河中府為政仁厚惠愛及民甚溥後召拜樞密使
復除參知政事諡文正
吳育字春卿建安人試禮部第一中甲科慶歷五年拜
樞密副使尋改參知政事復改樞密副使未幾出累
除宣徽南院使經略鄜延夏人侵耕龐籍守并州欲
築堡備之育謂要契未明而亟城麟府必受患移文
河東又疏於朝不報既而郭恩陷太原將佐皆得罪
去育求解宣徽復為資政殿大學士尚書左丞知河
中府徙河南卒諡正肅
朱選天長人仁宗初知河中府忠厚有守上稱為長者
楊偕坊州中郡人歴知河中府時元昊反劉平石元孫
皆戰沒偕馳告延州曰大兵十萬且至矣其具芻糧
儲什器以俟賊聞遂解去夏竦議增土兵偕言不便
時賴其言遂至不擾
梅摯字公儀成都新繁人第進士為侍御史言多觸貴
戚同知嘉祐二年貢舉以右諫議大夫知河中府卒
摯性淳静不為矯厲之行政跡如其為人
趙尚寬字濟之河南人安仁子知平陽縣鄰邑有大囚
十數破械夜逸殺居民將犯境尚寬趣尉出捕曰盜
謂我不能來方怠惰易敗也宜急往毋使得散漫又
遣徼巡兵躡其後悉獲之嘉祐中考課第一又徙知
河中府神勇卒苦大校貪虐刊匿名書告變尚寬命
焚之曰妄言耳衆乃安已而奏黜校分士卒隸他營
官至司農卿卒詔賜錢五十萬
蔣堂字希魯常州宜興人第進士仁宗時以天章閣待
制發運江淮前後五年不一載物遺汴京權貴上嘉
之就除河東路都轉運使未行知洪州又以樞密直
學士知河中府以禮部侍郎致仕卒
趙瞻字大觀盩厔人仁宗時知萬泉捐圭田修學宫士
自遠而至改知夏縣作八監堂書古賢令長治跡以
自鑒移知永昌縣治平中以濮議繇侍御史出通判
汾州元祐三年擢簽書樞密院事四年同知院事卒
諡懿簡
狄青西河人初隸御馬直累擢樞密副使出平儂智高
復為樞密副使遷護國軍節度使河中尹還至汴京
拜樞密使以同平章事出判陳州卒贈中書令諡武
襄
顔太初字醇之顔子四十七世孫居彭城博學有雋才
第進士為臨晉主簿政聲焯著因事至同州葬通判
宋武父子蘇舜欽表其事於墓左後為南京國子監
說書卒
朱夀昌字康叔揚州天長人以父巽蔭至知廣德軍母
劉氏巽妾也方娠而出夀昌生數歲始歸母子不相
見五十年熙寧初與家人辭訣棄官入秦遂得之於
同州夀昌以養母故求通判河中府數歲母卒居喪
幾喪明累官司農少卿卒
范純仁字堯夫仲淹子第進士熙寧中知河中府元豐
中復知河中府諸路閱保甲妨農論諫甚力錄事參
軍宋儋年暴死純仁使其子弟視喪小殮口鼻血出
純仁疑其非命按得其妾與小吏姦因會置毒鼈肉
中純仁問食肉在第幾巡曰豈有既中毒而尚能終
席者乎再訊之則儋年素不食鼈其曰毒鼈肉者盖
妾與吏欲為變獄張本以避死爾實儋年醉歸毒於
酒而殺之遂正其罪元祐初同知樞密院事三年拜
尚書右僕射兼中書侍郎明年罷踰年加觀文殿大
學士知太原府其境土狹民衆惜地不葬純仁遣僚
屬收無主燼骨别男女異穴葬者三千餘又推之一
路葬以萬數計夏人犯境朝廷欲罪將吏純仁自引
咎求貶有詔貶官一等再徙復召轉右僕射再出外
入黨禁卒諡忠宣純仁嘗曰吾生平所學得之忠恕
二字一生用不盡而仲淹嘗謂諸子純仁得其忠云
孫路字正甫開封人第進士司馬光用其言乃不棄河
湟徽宗時歴知太原河中府卒
狄棐字輔之潭州長沙人第進士以樞密直學士知河
中府有中貴人過郡言將援棐於上前棐答以他語
退謂所親曰吾湘潭一寒士今官侍從可以老而自
汚耶為政愷悌不為表襮死之日家無餘貲
潘夙字伯恭美從孫生於將家能留心邊務神宗時以
直昭文館知河中府終光禄卿
楚建中字正叔洛陽人第進士知榮河縣民苦鹽税不
平建中約田多寡以為輕重元祐中文彦博薦為戸
部侍郎不拜卒
游師雄字景叔學於張載第進士熟西事建洮州雋功
紹聖中以衞尉少卿知河中府終直龍圖閣
范百禄字子功成都華陽人鎮兄子第進士累任華要
多所論列元祐中拜中書侍郎罷為資政殿學士知
河中府卒
孫載崑山人紹聖初為河中府戶曹更三守皆立威嚴
者載獨與之争持曲直不事詭隨後除河東轉運判
官時稱為循吏
宇文昌齡字伯修成都䨇流人第進士涖官所至有聲
紹聖中知河中府後以戸部侍郎卒詔為封𫝊護送
官給其葬費
晁補之字無咎濟州鉅野人宗慤曾孫舉進士試開封
及禮部别院皆第一徽宗初以國史編修實錄檢討
官為諫官管師仁所誣奏出知河中府修河橋以便
民民畫祠其像後號歸來子卒補之蘇門四學士之
一也
晁詠之字以道濟州鉅野人補之從弟舉進士又舉宏
詞一時𫝊誦其文為河中教授元符末應詔上書論
事罷官後提點崇福宫卒
郭忠孝字立文河南人逵子受易中庸於程氏第進士
宣和間為河東路提舉盜販鹽者衆止治其首餘悉
寬貸宰相王黼怒之坐免靖康初命提點永興軍刑
獄措置保甲忠孝得勝兵三萬遣兵趣澤潞聽宣撫
司節制永興帥范致虛入援忠孝曰金人深入而河
東無守備不致坐困乎願分兵走太行扼其歸路遂
以蒲縣軍三千破金人于猗氏踰絳州破太平砦入
平陽郛會淆澠師潰乃引還後殉永興城
王闢之臨淄人為河東縣令吏治膚敏常慕夷齊高節
乃毁淫祠作新廟祠之
郝仲連昌元人建炎初金人犯河中守臣席益遁去時
仲連引兵屯河中就權府事率衆與金人力戰度不
能守先自殺其家人城陷不屈而死
蒲夀晟咸淳間知蒲州性儉約於民毫無所取建曾井
汲水二瓶置座右人頌之曰曾氏井泉千古冽蒲侯
心事一般清
金
牛德昌字彦欽蔚州定安人皇統二年進士為萬泉令
屬蒲陜薦饑羣盜充斥州縣城門晝閉德昌到官即
日開城門縦百姓出入牓曰民苦饑寒剽掠鄉聚以
偷旦夕之命甚可憐也豈奸宄比耶能自新者概不
問賊皆感激解散縣境以安府尹王伯龍嘉之禮待
甚厚累官太原尹卒贈中奉大夫
李愈絳州正平人正隆間詞賦進士歴武定節度西京
留守憲臺廉察皆最改知河中府事
馬伯禄字天錫三河人幼志學事繼母孝登大定二年
詞賦進士調武清簿歴龍水令同知北京路轉運使
南京提刑侍御史所至皆以清直能幹聞轉知河中
府事卒諡忠貞
王蔚香河人大定間為良鄉丞有卓異績超授河東北
路轉運使廉為諸路最加知河中府
吳鑄長春人大定三年宰榮河撫民有方蝗不入境旱
禱即雨民刻石頌之
張萬公字良輔東平東阿人幼聰悟喜讀書登正隆二
年進士第章宗初為彰國軍節度使明昌二年拜參
知政事六年知河中府時軍興調發叢劇悉為寬假
使民力易辦人為繪像於薰風樓又建去思堂尋入
為平章政事封夀國公卒諡文貞配享章宗廟庭
劉從謙字光甫以明經擢進士泰和元年任萬泉主簿
寬猛適中舉錯有法嘗罄俸資以修廟學祀名宦
李復亨字仲修河津人年十八舉進士調臨晉縣主簿
護送官馬入府宿逆旅有盜殺馬復亨曰不利而殺
之必有讐者盡索逆旅同人過客同邑人槖中盛佩
刃謂之曰刀衊馬血火煅之則刃青其人款服果有
仇遷南和令累官參知政事兼修國史終安國軍節
度使
田世英字用之河中人博學能文長於詩中興定二年
經義進士與同年張瓚毛麾段繼昌齊名調絳州教
授遷虞鄉主簿及尹已而退居鄉里教授生徒郡士
大半出其門學者稱田先生
馮璧字叔獻正定縣人承安二年經義進士制策復優
等興定四年遷刑部郎中關中旱詔與吏部侍郎畏
所審理冤獄時河中帥阿嚕岱及僚屬十數人皆以
棄城罪當死繫同州獄待報同州官僚承望風旨問
璧何以處之璧曰河中今日重地朝議擬為駐蹕之
所若失此則河南陜西有唇亡之憂以彼宗室勲貴
故使鎮之平居無事竭民膏血為浚築計一旦有警
乃遽焚蕩而去此而不誅三尺法無用矣竟以無冤
上之後北歸卒
博和哩元光元年正月罷京兆行尚書省以知河中府
事權安撫使時陜西西路轉運使瓜爾佳德新上言曰
臣伏見知河中府博和哩廉直忠孝公家之利知無
不為實朝廷之良臣也去歲兵入延安博和哩遣將調
兵城賴以完不為無功今哈達敏珠爾各授世封而博
和哩改知河中府切謂方今用人之時使謀略之臣不
獲展力緩急或失事機誠宜復行省之任使與承裔
共守京兆令哈達邁珠捍禦延安以藩衞河南則内
外安矣不報六月召為大司農正大元年復往陜西
拜平章政事卒贈右丞相東平郡王
完顔阿格内族也時有兩阿格皆護衞出身一曰草火
阿格每得賊好以草火燎之一曰板子阿格正大八
年以兩阿格將兵二萬守河中九月元兵來攻十一
月攻愈急軍士日夜死鬭十二月城陷草阿格戰數
十合被擒為元兵所殺板阿格率敗卒三千奪船走
閿鄉杖死人謂河中城守不下德順多冤之
晁會高平人為猗氏令丰儀竒偉器度恢宏善訓誨勤
撫字時分俸以給貧乏陞興平軍節度副使
康錫趙州人任河中府治中氣質重厚公家事知無不
為與雷淵冀禹錫齊名
富察羅索明安人舉進士知河中府事後死王事贈資
德大夫定國軍節度使諡襄勇
劉瑋字德玉咸平人舉進士特賜及第歴官戶部尚書
出濟南移鎮河中府上嘗問考課法對曰考課之法
本欲綜核名實今提刑司體察廉能贓濫以行賞罰
亦其意也别議設法恐太繁上將擊毬武殿聞瑋卒
而止諡安敏
完顔宗道本名八十上京司屬司人通周易孟子善騎
射知河中府有惠政民立像於層觀以時祀之
侯小叔河東人為河中府判官權安撫副使散家財以
賞戰士元兵圍河中急人勸小叔降之皆斬密遣經
歴官張思祖潰圍出奔告於汴京明日城陷小叔死
之
元
石天應字瑞之興中永德人善騎射豪爽不羈屢從穆
呼哩大小二百餘戰常以身先士卒辛巳秋八月從
穆呼哩征陜右假道西夏自東勝濟河南拔葭州穆
呼哩表授金紫光禄大夫陜西河東路行臺兵馬都
元帥一日謁穆呼哩於汾水東穆呼哩諭以進取之
策天應還鎮召將佐謂曰河東西皆平川廣野可以
駐軍規取關陜諸君以為如何或諫曰河中雖用武
之地南有潼關西有京兆皆金軍所屯且民新附其
心未一守之恐貽噬臍之悔天應曰河中雖迫於二
鎮實用武立功之地北接汾晉西連同華地五千餘
里戶數十萬若起漕運以通餽餉則關内可尅期而
定關内既定長河以南在吾目中矣吾年垂六十老
耄將至一旦卧病牀笫聞後生輩立功名死不瞑目
矣男兒要當死戰陣以報國是吾志也秋九月遂移
軍河中既而金軍果潛入中條襲河中天應知之先
移驍將吳澤伏兵要路澤勇而嗜酒是夕方醉卧林
中金兵由間道已直抵城下時兵燼後守具未完新
附者争縋而去敵乘隙入天應見火舉知敵已入奮
身角戰左右從者四十餘騎皆曰吳澤誤我或勸西
渡河天應曰先時人諫我南遷我違衆而來此事急
棄去是不武也縱太師不罪我何面目以見同列乎
今日唯死而已汝等勉之少頃敵兵四合天應飲血
力戰至日午死之穆呼哩聞而痛惜焉初天應死事
時弟天禹子佐中在軍中伺敵少懈倒抽其斧反斫
之突城而出趨穆呼哩行營求得蒙古軍數千回與
敵戰敗之穆呼哩嘉其勇奏授金符行元帥子安琬
襲後授大同等處萬戶張匡衍穆呼哩行錄天應聞
中條山賊侯七侯八欲夜襲其城即遣部將吳權甫
領兵出潛道左權甫醉失期故城陷天應遇害此可
徵穆呼哩之深倚天應也名臣事略羣盜燒居民府
舍遁以天應子幹可代領其衆
李守賢字才叔大寧義州人金大安初暨兄廷植弟守
正守忠歸款命守忠為都元帥守河東朝廷以全晉
為要害之地非守賢鎮撫之不可遷河東南路兵馬
都總管既至河東人皆曰吾等可恃以生矣戊子加
金紫光禄大夫知平陽府事兼本路兵馬都總管庚
寅太宗南伐道平陽見田野不治以問守賢對曰民
貧窘乏耕具致然詔給牛萬頭仍徙關中生口墾地
河東辛夘平陽當移粟萬石輸雲中守賢奏百姓疲
敝不任輓載上嘉納之時河中未下守賢建言以為
將士逗留沮撓多所傷溺臣請自北面鑿城先登如
其言城果下遂構浮橋明年由蒲津南濟潼關二月
大破趙雄兵於芮城甲午卒
姚思聰字逹夫進士泰定二年知萬泉縣歴任清白治
有能聲所至政平訟理有蝗不入境之異
石正卿泰定四年宰萬泉政尚廉平獄無冤濫後秩滿
遷正平尹人為立石頌德
博郭勒岱字守道至正間為萬泉令民紀其政績於碑
祀名宦
胡元真字幹卿知萬泉縣秉性剛直守節清苦豪猾畏
威奸諛喪氣有修學記
楊布哈河西寧夏人多爾濟子以蔭補官歴僉河東廉
訪司事嘗出按部民有殺子以誣怨者獄成布哈讞
之曰以十歲兒受十一創且彼以斧殺怨必盡其力
何創痕之淺反不入膚耶遂得其情平反出之河東
民饑先捐貲以賑請未得命即發公廩繼之民賴不
死天歷初除通政院判將行值陜西諸軍拒路布哈
獨率衆出禦呼西人諭之曰民者祖宗艱難所致國
家大事何與於民汝等既昧逆順又欲殘此無辜吾
有為民死爾不汝從也陣潰遂見殺二僕亦見執曰
吾主既為國死吾縱為人奴今苟得生他日何以見
吾主於地下欲起殺讐讐要斬之至順二年贈嘉議
大夫禮部尚書以褒其忠
劉天孚字裕民大名人由中書驛史累官知河中府視
事始兩月陜西行省丞相阿斯罕舉兵至河中天孚
日夜治戰守具選丁壯分守要害阿思罕歛船濟兵
遂入城以扼河渡鎖舟楫為天孚罪欲脅使附已天
孚佩刀直前衆遏之不得進退謂幕僚王從善等曰
吾家本微賤荷朝命至此今不幸遭大變吾何忍從
之而負上恩哉且與其辱於阿斯罕之手吾寧蹈河
以死遂拂衣出時天寒河冰方堅天孚拔取佩刀斫
冰開北望為國語若祝謝者再拜已脱衣帽岸滸投
水中阿斯罕籍其家郡人咸哀痛之事平詔其弟天
惠給驛以歸其柩贈推誠秉節功臣中奉大夫河東
山西道宣慰使護軍彭城郡侯諡忠毅
靳克忠字唐臣潞州人知河中府期年政事修舉西賊
猖亂克忠以忠義自勉誓死禦賊或勸少避其鋒曰
吾守臣也去將安之城陷公服坐廳事執至額森特
穆爾前抗論不屈遂遇害封郡公
巴扎哈雅輝和爾人自和州轉河中府達嚕噶齊陜西行
臺御史額森特穆爾叛軍河西岸哈雅與知府靳克
忠極力捍禦相拒旬日統軍者宵遁賊遂自大慶關
渡河被執不屈死於奉元省門之外
和爾實至正間知河中府涖政二載聲譽籍甚以憂去
後為河東運使惠愛尤多民為立碑紀之
董輔卿河中人至正間知猗氏縣田賦徭役任編氓社
戸自相推派行之以公民稱便焉未期政平訟理民
為立碑
裕嚕實克特穆爾萬泉令通經重道公廉有為嘗請免賦
以濟民饑民為立石頌德
明
康茂才字夀卿蘄州人嘗為都水營田使修水利興屯
田洪武元年從經略中原留守陜州規運饋餉造浮
橋渡師鎮河中撫綏瘡痍民立石頌德招來絳解二
州扼潼關秦兵不敢東陜西平移鎮山西卒追封蘄
國公諡武義子鐸以父功封蘄春侯卒子淵幼未襲
授散騎舍人已而革冠服勒居山西遂不得嗣弘治
末錄茂才後為世襲千戸
汪德洪武初任萬泉縣知縣廉敏有肆應材當開國初
悉心興舉久之規模乃立祀名宦
徐政湖廣大冶人洪武三年任蒲州知州愷悌慈祥民
服其化當兵火後翕然有熙皥遺意祀名宦
邵童西和人洪武八年以舉人任蒲州同知恭謹守法
上官累旌異之祀名宦
季錫字天禄咸寧人永樂戊子解元授蒲州學正毅然
以師道自居教人立身制行皆以身先之出其門者
多成令器陞給事中
何福全陜西鳳翔人宣德間以吏員任萬泉縣縣丞充
勸農官省耕耘察紡績雖風雨不倦廉潔自矢有二
婦夜織一偶出其一問曰晴乎曰晴如何爺蓋名動
婦孺如此累官參政祀名宦
張廉山東泰安人正統初任蒲州州判擢本州知州政
務實惠不市虚聲嘗以憂去職民盧静等以千金賻
拒不受相率走闕下乞留命仍治州事課吏讀律教
民耕織無牛種木棉者為之勸借修學宫舜廟及河
海神祠平反冤獄尋致仕去民肖像祀之
盧祥字仲和東莞人正統間進士官吏科給事中以言
事謫蒲州州判幼多技能年三十後始習舉業官諫
垣疏糾大臣王文項文曜姦惡及為州佐慷慨就任
勤其職不懈曰吾素位而行也天順初召為禮科都
給事中累官延綏巡撫
崔明直隸新城人成化間以舉人知萬泉縣慈惠精明
鋤奸剔蠧興學育才治行為一時最邑有冤死者以
蝴蝶辨其獄罪人立得螟蟲生將害稼為禱於神鴉
食之殆盡民有幼子為狼噬訴於明次日狼忽自斃
因以示之當時稱為五竒絳州陶參議銓有碑記其
事
毛鳳來河南西平人成化間以進士任臨晉縣知縣冲
年入仕民多易之值甲辰大饑盡發倉粟以賑又募
富民出貸百姓賴以存活時盜賊蠭起乘機劫掠鳳
來嚴禁四捕立磔諸市盜尋息
蔡晟睢州人成化間任蒲州老成平易下民稱頌以憂
去
馬遜臨清人成化間任榮河政多恤民修祠著績陞太
原通判
張安陜西環縣人成化間繼毛鳳來知臨晉縣時凶荒
雖脱力田無具流離者觀望不能歸且該年税糧催
徵如故安極力請免民獲漸甦與毛令並歌咏之
許鵬字雲程直隸山陽縣人由舉人任四川卬州成化
二十三年補蒲州政績優異撫按請行旌勸詔賜誥
命及其父母重修學宫創建書院有碑記
胡昂字文謙直隸正定縣人弘治初以進士知蒲州涖
政嚴明吏民畏服捐俸修城視公如家去任日行李
蕭然州人醵金為贐力却之後過郡士民攀留延款
至不忍别
潘林新野人弘治初蒲州同知幹理公勤剖決精審卒
於官民哭奠久而不忘
高騰臨穎人弘治間任榮河修廢舉墜訟平政理民深
懷焉
徐誼長山人弘治十一年以貢生任猗氏縣知縣清潔
不妄取遇事必審求其當而剔奸釐弊尤以才幹稱
擢靈州知州祀名宦
馬綸直隸神武衞人正德五年以舉人任猗氏縣知縣
剛毅執法無所私然仁厚不苛畏威者亦懷德擢臨
清知州祀名宦
王大節直隸大名人嘉靖元年以舉人任萬泉縣知縣
性嚴明不寬假豪猾民得樂業邑西門外有土橋歲
久傾圮涉者病之大節悉力規畫易之以石因名以
永利又以其餘修又西之永安長橋卧波迄今稱便
王懋陜西咸寧人嘉靖六年以御史謫萬泉縣典史立
朝有大節降今官能以慈惠著尤好崇奬士類政暇
輒授經諸生嘗以民艱於水鑿池畜之在今崇德街
號曰惠民擢長垣知縣累官懷慶知府
張讓山東諸城人嘉靖八年以進士任榮河縣知縣清
直不與時諧因解組歸士民涕泣遮留後官南太僕
寺丞祀名宦
孫恪河南信陽人嘉靖十四年以舉人任臨晉縣知縣
清癯美容儀為人豈弟慈祥值歲旱齋戒步禱家人
恐其羸止之弗聽澍雨遍境内尋以疾卒
張舜臣山東章邱人嘉靖二十年以進士任臨晉縣知
縣儀容修整揚休山立與人言笑不苟勸勵學校刊
輯縣志擢吏部主事累遷戶部尚書
邢綸陜西南鄭人嘉靖二十二年以舉人任猗氏縣知
縣仁慈有清操善折獄不喜鈎距而悉得其情間徵
贖鍰輒貯倉庾中值凶荒即用以賑救尤優禮文士
扶持誘掖俾克成立後五十年猶得稱善地者皆綸
力也累官柳州知府
張佳印字肖甫四川銅梁人由進士以禮部郎中謫河
南陳州同知嘉靖四十一年陞知蒲州時地震未久
賦不時供委曲拊循而國賦亦不廢工吟咏善書所
歴名勝題咏殆遍陞穎川道河南僉使歴官太子太
保兵部尚書諡襄憲
范文原直隸定興人嘉靖四十五年以選貢任萬泉縣
知縣冰蘗自矢遇所當為則毅然不撓嘗修背城以
固疆圉平街道以利往來又雅善形家言於北門外
建文昌廟復於廟東北建臺護之今稱范公臺擢永
平府同知
侯祁鄆城人嘉靖間自深澤縣調任榮河承地震後能
經理籌畫選兵飭武禁暴安民一切營繕修復如制
且以興文為己任建大寧書院設師儒其中時親誨
之
宋訓河南新蔡人隆慶元年以進士任蒲州知州廉幹
有為築州城創鼔樓修河中書院所興舉悉關百年
大計累官通政司參議
李廷棟直隸淶水人隆慶三年以舉人任萬泉縣知縣
興學校正風俗均税糧革驛馬民被實惠而修葺古
城復薛通之舊使敵騎不獲馳騁厥功尤偉
齊君問偃師人嘉靖間任猗氏為政以德讓風厲尤雅
意古文公餘輒親出郊規度田畝品格山原以為催
徵緩急豪猾無所容其奸
王欽安定人清修苦節事繼母以孝聞隆慶間任萬泉
鋤強抑惡有聲三晉邑人紀其嘉績畫十二圖將内
召以疾歸
史邦直號正庵山東樂陵人隆慶間以進士知臨晉縣
有吏才數微行境内田廬里居皆能識其處邑軍民
雜處軍故驕恣不用命捕者臨所屯輒稱官司凌親
籓邦直曰夫非食吾之土者耶且若有王胡不衞若
王而越千里以屯食於我而我法之玩乃急草諸戍
横絶請徙他方狀旦暮躬持檄上屯生員胡某者聞
之懼丐學校諸生請命邦直曰惟吾法是聽吾貰汝
胡生唯唯應命於是屯軍人人争就約束乃按籍定
戸積戸成屯屯立一頭諸屯有事事立一大管丁隸
戸戸隸屯而屯隸之大管事月朔大管事赴縣畫夘
具有無違犯報官官復覈一二強暴者寘之法無不
凜凜奉縣官命惟謹三載考滿量移西安府丞累遷
河東按察司僉事督理鳳陽屯牧致仕卒於家
王毓陽陜西綏德州人萬歷三年以進士任臨晉縣知
縣凡前令史邦直規制悉遵守之弗失間有未合者
稍稍變通故治不勞而聲稱遠毓陽先任静樂至是
以廉能調臨晉云
何允升河南把縣人萬歷三年以進士任猗氏縣知縣
時當承平上恬下熙奸弊叢生允升殫力釐剔撫善
良鋤奸俠崇學校繩豪貴恩義兼至時稱其體備四
時擢知蒲州仍卵翼邑人不替後入為兵部員外卒
於官囊止數金不能具棺斂事聞給葬以歸
趙岸陜西盩厔人萬歷九年以進士任臨晉縣知縣廉
明善斷雖大獄案件不移時輒具百姓歡呼稱無冤鄰邑
質成者踵相接值歲旱禱雨四野霑足尋以勞卒祀名宦
陳經濟號衡吾禹州人萬歷十三年由進士除猗氏令
性澹泊沈毅力為地方謀生養丙戌歲大饑經濟借
鏹上官並捐俸設粥厰活人無算所攜銀帶一束拆
以餬口堂下槐角甚繁得豆數石與縣尉分啖之達
官輶軒迂徑不入邑會邊儲告詘部使者嚴督繫經
承吏經濟曰官實不才吏乎何尤乃奪索自繫使者
駭去解州七郎堰護城堤也延二十里州守請於上
官起十縣夫築之經濟曰城堤非鹽堤可比奈何徵
役各縣乎弗應州守關提不已詣解見守争之乃罷
至今猗無七郎堰工皆經濟力也
吴崇禮山東寧陽人萬歷十五年以進士知蒲縣調劇
臨晉邑北地廣人稀抛荒者衆崇禮置官莊具牛種
召集流亡今其莊名曰吳家莊任滿擢監察御史
高惟岡陜西神木人萬歷二十六年以進士任臨晉縣
知縣修舉廢墜自縣治學宫城垣一切聿新又於蛾
眉頂築文星臺下建文昌閣以聚風氣祀名宦
李景登廣寧進士萬歷間任猗氏才敏氣恬不以崖岸
自異為政務持大體請除荒地課業諸生陞吏部主
事
白宗舜清澗舉人萬歷間知蒲州蒲素多豪右宗舜一
介不取禁絶干謁嚴革諸弊猾吏畏服
勇慎霸州舉人萬歷間任蒲州居官五載不輕言笑案
無留牘刑政有關大犯者權勢不能奪
郭九有涇陽進士萬歷間任猗氏操嚴冰霜發奸懲暴
凜不可犯丁憂歸服闋再補猗氏邑人鼓舞歡迎駢
填道路始終不易其操陞禮部主事
許倜直隸高陽人崇禎初以舉人任萬泉縣知縣自守
廉潔愛民以誠於奸弊所在澄清務盡尋調夏縣祀
名宦
朱之馮字樂三大興人天啟五年進士崇禎中為河東
副使所部鄰秦豫寇警日至大猾朱全宇潛通秦賊
令廢將謝鳴進執殺之部内以寧晉宣府巡撫徇節
黃光煒羅山人崇禎二年以舉人任猗氏縣教諭立期
課藝輒具酒肴勞之賢才奮起科第甲一時擢知吉
州甲申闖寇過河陷州城將立偽官州民願得光煒
光煒微服遠遁莫知所終
李昌齡咸寧人崇禎十二年由舉人除猗氏令關西馮
從吾門下士也潛心理道砥行直方下車即誓於神
曰負所學者天厭之革火耗絶私餽鉏弊洞奸胥徒
凜凜講學勸農於學宫禋祀尤為加毖製樂器習舞
容勒圖於石俾永為遵守尋以不嫵於俗解仕去邑
人至今慕之
閔自寅浙江烏程人崇禎十三年以舉人任臨晉縣知
縣能不畏權要不愛功名以行其志屬河内大饑朝
廷多事中原流寇充斥窮民幾欲揭竿自寅蒿目時
艱多方補捄故民雖流離死亡而卒無怨叛者陞常
州府同知
李樹聲岐山人知猗氏縣廉静不擾有德及人丁内艱
不復仕逆闖僭號樹聲曰吾家六世受國恩今安往
乎即夕呼天而逝
張斗河南温縣人崇禎間以選貢任萬泉縣知縣嚴肅
有才能流寇侵境督吏民禦之寇不敢犯尋調趙城
後擢大同府同知
王橓徵安陽人舉於鄉歴官蒲州知州忤豪宗謝事歸
十七年二月為賊執不食死
國朝
林天擎字玉礎奉天蓋州衞人順治二年以貢生知蒲
州招集流亡俾村墟炊烟相屬寬城内宣平二里夫
役俾無困於供億安插滿兵尤有幹略兵民胥頌之
後累官南贑巡撫
錢法裕遼東籍浙江仁和人順治三年任蒲州知州才
敏心恕政舉而民不擾姜逆之亂城陷被執不屈死
贈布政司參議
賜祭葬祀忠烈祠
陳素抱鐵嶺人順治三年知猗氏縣陳蠻子脅衆為亂
衆請討之素抱曰愚而詐人必不附其敗可立俟也
何討為已而果為鄉勇所殺衆皆驚服迨姜逆之變
陝督孟喬芳統兵來𠞰時素抱業遷潼關兵備道矣
伺制府渡河哀懇曰猗氏某舊治民必不與賊為亂
即或為所脅亦日夜望捄援若玉石不分恐非軍門
安民至意因請以子佩從行渡河佩馳至猗號召士
民迎王師制府慰勞甚至令軍中無得入猗境猗民
至今頌之
許嗣興奉天開原人康熙十一年任蒲州知州葺廟學
復河中書院治豪猾為民害者胥斂迹時檄民運米
西安屢詳請運至陜界止獲允客兵往返胥慴伏不
敢肆民德之後歴官福建巡撫祀名宦
陶自悦字艾圃江南武進人康熙三十四年以進士知
猗氏縣自悦性淳厚深於經學涖政寬以字羸弱嚴
以治豪猾有循吏風雅工制義得荆川震川法日進
邑中知名士口授指畫諄復不少倦猗氏故多英雋
得自悦倡導彌淬厲奮躍一時科第甲山右久之遷
澤州知州治澤如猗氏澤人之感頌也亦如猗氏嘗
輯州志指要精覈在武功吉水二志間後以病請告
歸
陳騰章廣西賀縣舉人初任浙江新城令康熙五十三
年補猗氏令慈惠廉平簡静不擾時用師哈密軍需
車仗鞍屉口袋等項催檄旁午騰章設法備辨不責
於里甲民胥德之後卒於官貧不能葬賴同官資助
越二年始克歸里
遼州
周
趙奢趙之田部吏也收租税而平原君家不肯出奢以
法治之殺其用事者九人平原君將殺奢奢因說曰
君於趙為貴公子今縱君家而不奉公則法削法削
則國弱國弱則諸侯加兵諸侯加兵是無趙也君安
得有此富乎以君之貴奉公如法則上下平上下平
則國彊國彊則趙固而君為貴戚豈輕於天下耶平
原君以為賢言於王王用之治國賦國賦大平民富
而府庫實秦伐韓軍於閼與廉頗樂乘言難救王召
問奢對曰其道險狹譬之猶兩鼠鬭於穴中將勇者
勝王乃令奢將救之兵去邯鄲三十里令軍中曰有
以軍事諫者死秦軍軍武安西鼓譟勒兵武安屋瓦
盡振軍中候有一人言急救武安立斬之堅壁留二
十八日不行復益增壘秦間來入奢善食而遣之間
以報秦將秦將大喜奢既遣秦間乃卷甲而趨之二
日一夜至令善射者去閼與五十里而軍軍壘成秦
人聞之悉甲而至軍士許歴請以軍事諫奢曰納之
歴曰秦人不意趙師至此其來氣盛將軍必厚集其
陣以待之不然必敗奢曰請受令歴曰請就鈇鑕之
誅奢曰胥後令歴復請諫曰先據北山上者勝後至
者敗奢即發萬人趨之秦兵後至争山不得上奢縱
兵擊大破之秦軍解而走遂解閼與之圍賜號為馬
服君以歴為國尉奢於是與廉頗藺相如同位
唐
高君狀齊州人引大義諫齊王祐祐擊擒之愧其言不
能殺祐敗詔擢榆社令
吕義忠河東監軍朝廷詔王逢王元逵討楊弁義忠聞
之即日召榆社本道兵誅弁以聞
宋
馬仁瑀大名夏津人從周世宗征高平師不利仁瑀控
弦躍馬挺身出陣遂敗之世宗至上黨諸將坐失律
誅者七十餘人擢仁瑀為弓箭直控鶴指揮使宋初
從征澤潞又以功領常州防禦使開寳四年遷瀛州
防禦使威名尤著太平興國初移知遼州四年征太
原命分兵攻城遷朔州觀察使判瀛州事七年卒贈
節度
安守忠字信臣陽曲人開寳五年知遼州民有陰召并
寇謀内應者事泄悉斬以徇九年征太原與孫晏宣
由遼州入既而與路羅砦監押馬繼恩會兵入賊境
燔砦四十餘獲牛羊數千太平興國初移知靈州守
忠謹慤淡泊為治簡静所至藩郡樂施予豐宴犒故
時論與之太祖征太原多與謀議而人罕知云
臧丙字夢夀大名人太平興國初進士平晉陽以丙為
右贊善大夫知遼州丙素剛果有吏幹會同年生馮
汝士知石州與監軍不協一夕剚刃於腹而死丙上
言汝士死非自殺乞按治上遣鞠之召丙問狀丙曰
汝士居牧守之任不聞有私罪若冤死不明不加宿
直者以罪今後書生不能治邊郡矣上嘉其直改著
作郎後充河東轉運使兼本路營田使終右諫議大
夫
劉渙以諫官劾劉太后左遷典遼州治行卓異
李宏知遼州宣撫使韓綘築囉兀砦調三十萬夫遼州
最窮僻上戸猶配夫四百三十四僦直計三千緡下
者十六人直十萬輦運經二十二驛民多破産上下
莫敢言宏能約民力所勝而餽不失期以訴其實令
鞫罪御史裏行范育使河東請貸被劾官吏從之
范育字巽之邠州三水人祥子第進士神宗時為監察
御史裏行使河東論韓綘築囉兀二砦始調外郡稍
遠邊城前後三十萬夫宣撫使不先告期轉運使臨
時督辦致民皆破産獨遼守李宏能約民力所勝而
餽不失期顧以訴其實翻令鞫罪願貸被劾官吏其
芻糧在道者隨所至受之使已困之民咸蒙德澤從
之後知河中府終戸部侍郎
金
伊喇子敬字同文遼五院人父巴勒天祚西走留督輜
重已而輜重被掠乃自髠逃於山林子敬讀書好學
除同知遼州事舊本廳自有占地歲入數百貫州官
歲取其課地主以為例未嘗請辯子敬曰已有公田
何為更取民田竟不取秩滿郡人請留於行臺省不
許大定時為諫議大夫上幸西京州縣官入見明安
穆昆不得隨班子敬奏軍民一體合令明安穆昆隨
入見上嘉納之於是責讓宣徽院及端午朝會詔依
子敬奏行之子敬言山後禁獵地太廣有妨百姓耕
墾上用其言遂以四外獵地與民後自簽書樞密院
事出為河中尹河中地熱上恐子敬不耐暑改興中
尹致仕卒
馬克禮漢馬援後知和順縣事德惠及民君子謂不忝
其先有德政碑
吕宗禮性穎悟有才辯行業過人天會九年詔郡邑設
吏員鄉里以宗禮謹慤推試吏事擢律科進士第一
權遼州事充河州知法權防禦判官轉文林郎遼州
司候判官卒祀名宦
柴庭明昌七年為武略將軍充遼州司戸飛騎尉有治
行禱雨輒應
楊伯元開封人初為榆次令有惠政以憂去起遼州刺
史政績益著
郭文振字拯之太原人承安二年進士累官遼州刺史
貞祐四年昭義節度使必嚕納阿嚕岱請升遼州為節
鎮廷議遼州城郭人戸不稱節鎮而文振有功當遷
乃以本官充宣差從宜都提控文振治遼州深得衆
心興定三年行河東北路元帥府事刺史從宜如故
招降太原東山二百餘村得壯士七千人十月與張
開合堅臺州兵復取太原四年詔升樂平縣為臯州夀
陽縣西張寨為晉州從文振之請也又言武夫悍
卒乞行帥府擅請便宜乞分遣公廉官徧詣訪察而
澤潞等處芻糧猶廣人民猶衆乞選重臣復置行省
皆聽節制時澤潞已詔張開規畫不能盡用文振言
但令南京兵馬使珠嘉賽音行帥府於懷孟而已是
歲封晉陽公河東北路皆隸焉文振奏盂州每以豪
猾不逞之人攝行州事朝廷重於更代就令主之去
年伯特和攝刺史提控伯特安殺之奪其職河東行
省以陳景璠代安安内不能平因誣告景璠死罪朝
廷未及按問安輒逐之恥受臣節制宣言於衆待道
路稍通當受恒山公節制今正定已不守安猶向慕
不已臣徵兵諸郡安輒詭辭不遣臣若興師是自生
一敵非國家之便也聞安有女臣輒違律令為姪孫
述娶之安遂見許臣非願與安為姻為公家計屑就
之耳自結親以來安頗循率以從王事法不當娶而
輒娶之敢以此罪為請宣宗嘉其意遣近臣慰喻焉
又乞選官安集武仙境土從之五年奏臣所統嵐管
隩石寧化保德諸州境土闊遠不能周知利害恐誤
軍國大計伏見葭州刺史瓜爾佳芬徹智勇過人深悉
河東事勢乞令行元帥府事或為本路兵馬都總管
與臣分治擇便地處之仍受文振節制上黨張開以
厚賞招文振將士頗有亡歸者詔分遼潞粟賑太原
饑民開不與文振奏其事詔遣使慰喻焉復請富察
分治嵐管以西諸州從之又請分上黨粟以贍太原
詔文振與開計度頃之詔以石州隸晉陽公府元光
元年請遣行元帥府惟良還林州不許又上書乞遣
前平章政事胥鼎行省河北諸公府帥府並聽節制
不報二年詔應援史詠復河東是歲遼州不能守徙
其軍於衞州
元
李僎絳州人至元六年任榆社令直諒廉明篤信和易
務德化不恃刑威二年夏大旱禱於廣靈王崔府君
廟暴身烈日中朝夕拜懇越四日雨衣履盡濕拜祝
猶未已四境沾足歲大熟邑人立石頌焉
王天祐上黨人至元十五年任榆社令興學勸農政教
兼舉士民戴德焉
秦松齡大德間任榆社尹天資篤實為政寬平
温都爾字瑞芝喀喇氏通經成宗時除遼州達嚕噶齊
以政聞賜上尊名幣除集賢直學士後遷襄陽路達
嚕噶齊山西大饑河南行省恐流民入境為變檄守
武關温都爾驗良民輒聽度關吏曰得毋違上命乎
温都爾曰吾防奸耳非讐良民可不開其生路耶又
煮粥以食之活數萬人
許有壬字可用居湯隂延祐二年進士授同知遼州事
會關中有警鄰州聽州民出避棄孩嬰滿道有壬獨
率弓箭手閉城門以守卒獲無虞州有追逮不許胥
隸足跡至村疃唯給信牌令執里役者呼之民安而
事集右族貪虐者懲之冤獄雖有成案皆平反而責
其罪州遂大治六年己未遷山北廉訪司經歴
張欽祖至正間知和順縣事鼎新學校譽重當時
梁宇初為榆社丞歴任趙城汾西太原徐溝擊強治奸
廉能有聲治行為諸縣最
明
周至善洪武間任榆社縣知縣均賦役停訟獄能公能
勤上下稱之祀名宦
石亨陜西鳳翔人永樂中知遼州為政仁恕民有去思
碑
段浩齊河人宣德中知遼州為政公直民甚悦之
劉和金谿人正統間舉人任遼州學正以春秋教授諸
生晝夜不倦一時成就者最多士子春秋之學至今
宗之
祁誠漷縣人正統間知遼州為政勤險深得民心每朔
望詣學為諸生講書史亹亹不倦祀名宦
黃銊舒城人景泰間以舉人知遼州聰明果斷莅政克
勤修學校舉百廢士民思慕不忘祀名宦
羅綱餘姚人天順間以舉人知遼州威惠並施加意學
校公暇即課試諸生祀名宦
連盛永年人成化間以進士知和順縣莅政公勤吏民
畏懷陞御史
陳鎰臨清人成化間以舉人知遼州秉性剛毅鋤強去
暴盜賊屏跡吏畏民悦祀名宦
楊和固安人成化間遼州學正厚重博學教誨謹嚴士
子畏威懷德稱儒林第一
于璧字良玉新城人由進士任知縣擢監察御史立朝
不避權要弘治二年左遷遼州州判越一年士民詣
京祈知本州百廢俱舉於學校尤加意數百年來科
第蟬聯皆培植力也陞苑馬寺卿
陳賢順天人弘治間遼州訓導教士有方士多從之祀
名宦
党傑固城縣舉人榆社教諭以成就後學為心講易課
文情同父子陞知縣行取御史士子思之不忘
高貫江隂人初為刑部郎中正德中以忤劉瑾謫知遼
州誠心愛民暇則課文藝士林頌之
楊惠洛陽人正德間以舉人知遼州置學田修公署養
士愛民善詩文纂修州志
王寵平度州人正德間以舉人知榆社縣慈祥愷悌刑
不嚴而民畏政不猛而事集莅任七載人樂其業陞
鳳陽通判祀名宦
梁如京薊州人嘉靖間以舉人知榆社縣一清如水發
摘如神以憂去清風兩袖行李蕭然
高思敬陜西人嘉靖間以舉人知和順縣清廉仁愛有
循吏風崇祀名宦
楊魁儀封人嘉靖間以舉人知和順縣持身清介行政
仁慈士民稱頌祀名宦
張蓁新鄉人嘉靖間以舉人知遼州玉潔冰清愛民如
子去之日老幼莫不悲號
劉漢完縣人嘉靖間以舉人知榆社縣性耿介門無私
謁風教所被民雖貧不甘為盜尤加惠庠序士勃然
興起崇祀名宦
康朴長安人嘉靖間以舉人知榆社縣丰采温和襟懷
慈惠勸農興學薄歛省刑民立祠祀之
董槃涉縣人嘉靖間以監生知榆社縣負揮霍才復勵
精為治流賊犯境守禦有方卒保無虞
季文察遼州同知進所著樂書四種部覆多前人所未
發得合依永和聲之旨詔授太常寺典簿
許應逵嘉興人隆慶間以進士知遼州清廉持已慈愛
臨民
樊自新陜西人隆慶間以貢知和順縣廉介律己平易
近民祀名宦
李朝綱隆慶間以貢任和順教諭純篤不浮誨人唯本
忠孝祀名宦
張正儒新安人萬歷間以舉人知和順縣廉明果斷豪
猾屏跡祀名宦
萬象新宜興人萬歷間以舉人知和順縣合里併甲薄
賦輕徭祀名宦
張儒枝江人萬歷間以貢知和順縣愷悌慈愛視民如
子祀名宦
朱進忠桐栢人萬歷間以貢任榆社縣撫字有方民立
石建祠
岳惟華曲周人萬歷間以進士知遼州申免漂沒地糧
士民感頌不衰
李繼元寧夏人萬歷間以貢知和順縣修城垣賑災荒
暇則閉閣纂縣志士民依之祀名宦
雍學詩閬中人萬歷間以貢知榆社縣自奉淡泊勤於
治賑濟有方所活以萬計致政歸當道給勘合資路
費民甚思之
吳永圖韓城人萬歷間以舉人知榆社縣緝盜賊申鄉
約課士勸農恤孤拯弱嘗辨吳子誠冤反曹封野獄
發徐貞女誣一時稱為青天審編里役獨宿公所集
里老戸甲詳定上下民以為允遷晉府審理輿論惜
之
冀孟曾上蔡人萬歷間以吏員授榆社縣丞潔己愛民
捐逋賦減額糧課紡織勤樹藝凡有便於民無不畢
舉陞階州同知民擁留不忍舍建祠祀之
李嘉會鄆城人崇禎間以貢知榆社縣端方有守吏才
明決政務寬仁常以化誨平兩造之情有循吏風
杜佇静海人崇禎間以貢知榆社縣為政得寬猛之宜
視國如家士民勒石頌德
馮道亨寧静人貢生知榆社縣臨民以寬尤善育材人
立祠祀之
李卑字侍平榆林人崇禎中累官孤山副總兵陜賊多
流入山西詔卑及賀人龍各率部卒千隸宣大總督
張宗衡麾下會王自用陷遼州聞官兵至棄城去六
年春諸軍入城多殺良民冒功卑獨嚴戢其下無所
擾已敗賊于陽城賊入濟源山中又敗之於天井關
移討河北賊晉總兵官七年卒贈右都督卑所至軍
民安堵當倉卒鎮静如常
李呈章信陽州人崇禎中知遼州五年紫金梁來寇拒
守力屈城陷死之
曾淑尼江南人崇禎間以吏員任遼州吏目流寇破州
城淑尼以末僚慷慨自矢殉死難之義
胡景化南鄭人崇禎間任榆社典史時流寇肆毒景化
守禦不懈邑賴以全民立石建祠
沁州
周
樂霄魏獻子分羊舌之田為七邑三命霄為銅鞮大夫
孔子聞獻子舉霄曰遠不失舉可謂義矣
北魏
韋崇字洪基京兆杜陵人寓居河洛高祖納其女為充
華嬪除南穎川太守不好發摘細事郡中大治頻居
中正以平直見稱出為鄉郡太守更滿應代吏民詣
闕乞留復延三年在郡凡九年轉司徒諮議久之卒
唐
孟神慶華州華隂人永徽初沁州刺史以清介著名
裴行立稷山人守貞曾孫以軍勞累授沁州刺史遷衞
尉少卿口陳願治民試一縣除河東令寬猛時當歷
安南都護卒贈右散騎常侍
王思禮高麗人以戰功遷兵部尚書霍國公兼沁州節
度使思禮善守多積儲持法嚴整人不敢犯故多戰
功保全境土
唐漢賓莒公儉之苗裔也會昌間昭義節度劉從諫署
為武鄉令從諫卒子稹拒命漢賓固諫不從舉族見
害昭義平敕贈武鄉令
後唐
李存賢許州人本姓王太祖養為子遷沁州刺史先時
沁州當敵衝徙其南百餘里據險立柵而居至存賢
為刺史曰徙城避敵豈勇者所為乃復城故州梁兵
屢攻之存賢力自拒守卒不能近遷武州刺史山北
團練使又遷慈州天祐十八年梁兵攻朱友謙於河
中莊宗遣存賢援之是時河中食少人心多疑諜者
曰河中人欲殺子以歸梁宜亟去存賢曰死王事吾
志也復何恨哉卒擊走梁兵後為盧龍軍節度使卒
郭饒沁州綿上人以驍勇數立軍功為沁州刺史者九
年為政有惠愛州人思之
宋
解暉洺州臨洺人隸兵籍戍雁門與遼人接戰斬七級
獲酋一人以功遷奉國軍隊長周廣順初從王峻援
晉州率敢死士三千餘夜入遼師帳擊之殺獲甚衆
宋初從征澤州力戰目中流矢師還策勲為内外馬
步軍副都軍頭右第二軍都指揮使乾德六年詔領
部軍屯上黨從李繼勲略太原開寳九年破太原軍
於境上斬千餘級獲馬三十匹太平興國二年詔於
潞州北亂柳石圍中築城置威勝軍以暉為軍使從
征并州先下隆州賜予有加復令與石彦贇督戰士
隸城西行營劉繼元降以太原宫女三人賜之俄以
功遷本州團練使雍熙初充雲應寰朔忻代等州都
巡檢使三年代歸終右千牛衞大將軍暉頻立戰功
金創徧體時稱驍將
曹光實雅州百丈人太平興國四年征河東知威勝軍
事令調軍食光實願提一旅奮銳先登上曰資糧事
重亦足宣力也河東平命為汾遼石沁都巡檢使五
年與潘美分道出雁門為前鋒遇敵迎擊敗之斬數
千級優詔褒奬後為李繼遷誘害贈賻加等
王仲寳字器之密州高密人以捕賊功累徙澤潞晉絳
慈隰威勝軍巡檢使至官才八日獲太行山宿賊八
十人賜金帛緡錢終左屯衞大將軍致仕卒
金
王特起崞縣人進士太和中為正定錄事參軍有惠政
改沁源令愛民禮士去後人思之崇祀名宦
禹顯代州人以戰功授義勝軍節度使兼沁州招撫使
元光初元兵攻河東顯扼龍猪谷擊破其衆擒元帥
韓光國俘獲甚衆後守襄垣與元兵戰於玉女寨大
捷以内變城陷被擒不屈而死
李完字全道朔州馬邑人經童出身復登詞賦進士第
以任澄城主簿廉遷定襄令世宗嘗選能吏八人按
行天下完其一也後任河間府治中提刑司言完習
法律有治劇才陞沁州刺史仍以璽書褒諭承安中
卒完長於吏治所至姦惡屏迹民皆便之
楊潤襄垣人金末同知沁南節度使銅鞮令城陷死難
元
趙全平陽襄陵人氣宇英邁有膽智金末羣盜起挈家
據綿山之陽日從數百人事射獵元太祖南下率衆
歸附從國舅下正定洺磁銅臺諸郡以功擢副元帥
安撫沁州治績用成卒於官
陳思濟字濟民柘成人以才器見稱世祖即位建省部
俾掌敷奏姚樞許衡皆器重之剛直守正不附權要
至元五年拜監察御史劾阿哈瑪特不法帝命廷臣正
之思濟厲聲曰御史言官也非為辨訟拂袖而出知
沁州簡要不務苛察遷簽河南江北等處行中書省
事卒年七十贈吏部尚書諡文肅
張德鄰字友仁壺關人至元間任沁源尹履正奉公不
避權勢除煩苛抑貪鄙武鄉民孫元往以疑盜繫獄
援引至數十人上官屬德鄰按問委曲推究元住獲
平反議者咸服其明綿營戍卒擾民以法繩之莫敢
犯涖任三年盜息民安受代之日吏民嘆息為立去
思碑聖裔孔克方有記崇祀名宦
杜豐為沁州長官十餘年寬徭薄賦勸課農桑民以富
足請老卒沁州人立祠祀之
達實瑪勒中山人監生久客江淮得性理之學至正初
擢武鄉尹居官行政皆本平日所學鋤強扶弱有不
吐不茹之風去任邑民思之為立遺愛碑崇祀名宦
李唐臣武鄉人至正六年任本縣尹秉公守正值久旱
痛自刻責遂大雨四郊霑足歲稔嘉禾生有一本六
穗之異崇祀名宦
張綱武鄉人至正間任本縣尹政教兼施威愛並用嘗
謂僚倅曰牧民者有恤民心恤民言心恤者民信言
恤者民疑時妖氛為患綱諭以大義遠近不惑崇祀
名宦
明
邵善高郵州人洪武六年任沁源令首建縣治公廨修
立學校招集士類陞工部郎中
鄺孟珏興山人洪武間由人才知沁源勸農興學均平
賦役陞左督府斷事
吕昭字克明江南崑山人永樂間沁州知州先以薦授
徐州訓導上書言事蒙嘉納改浦城縣丞陞今官貧
不能治裝蒲城人醵金贈之卻弗受至徐州天甚寒
猶衣單衣前受業弟子為製一裘賃蹇驢涖沁益著
廉謹子旦舉進士貽書戒之勉其以廉自守言甚厲
沁人至今思之
高亮灤州人天順初由舉人知武鄉縣常巡阡陌課農
桑省民疾苦道遇田婦饁耕者亮取視之皆糠粃藜
藿亮流涕曰民窮如此牧民者之罪也後入覲民争
餽贐儀亮一無所受
張玘霸州人成化間以監知沁州勸課農桑作興學校
流民多歸復及代百姓赴闕奏留增秩復知州事
席勤學邠州人成化間以進士知沁州真心愛民奏減
田賦若干隆禮學校課藝惟勤卒於官民咸愛之
白惟勤字勉之清澗人以舉人知沁州加意撫循獄訟
尤能明察時有婦暮行賊豔其首飾以沙撲面適一
人突至捄之婦目眯無從辯識賊誣捄者為劫弗能
決惟勤密函蒼頭於箱置二囚側令二囚自相訐悉
得其情比再鞫賊猶執詞如初惟勤啟箱出蒼頭證
之賊驚服捄者獲免時稱為神明陞衞輝府同知
許英寧陽人成化間以歲貢知武鄉興學校勸農桑均
徭役清詞訟流民復業者千餘家鄉里有盜馬者畏
其威復返其主民立德政碑
李彦成磁州人弘治間沁州訓導正其楷模篤於訓迪
士多有造彬彬向風
高璉醴泉人弘治中由舉人任武鄉縣常誦前人言曰
催科不擾是催科中撫字刑罰無私是刑罰中教化
父老至今頌之
曾暹吉水人由舉人任沁州學正明經博史以善誨聞
陞國子監助教
馬圖林縣人正德間以舉人知沁州省賦除繁潔己愛
下祀名宦
王崇慶直隸開州人正德間以進士官主事上疏忤旨
謫沁州州判高才邃學名山勝蹟所在嘯咏尋入為
部曹擢分巡冀南道駐汾州惟正風俗敦士習是務
嘗毁懸元宫為子夏祠撒静心寺為察院後以母老
請歸累官南京吏部尚書
馮繼祖興平人正德末以舉人知沁源縣增修城池撫
弱除強有能吏風
路永聰漢隂人由解州判官陞沁州同知有文名居官
以循良著稱
李雄留守衞人由舉人任沁州學正深明經義勤於講
解文風丕變
黃義漢陰人沁州訓導訓誨不倦持身不苟士人宗之
齊聞道鄜州人由舉人任武鄉教諭布衣蔬食貧苦自
勵振作人文科名蔚起陞黎城知縣岢嵐知州以清
節著聞
劉遷高陵人嘉靖中由舉人任武鄉縣涖政惟勤宅心
以恕嘗修南城甫底績遇北兵至全城無虞民懽然
曰微劉使君吾儕盡罹鋒刃矣益敬愛如父母云
賈德潤雞澤人嘉靖間以舉人任沁源縣知縣性嚴重
遇事英敏嘗勸民輸粟實倉廩備不虞敵兵闌入抵
縣境先期歛人畜城中指授方略督士民固守城獲
保全
張廷槐字子徵萬全都司人初以進士任兵科給事中
遇事敢言不避權貴左遷婺源縣丞擢知沁源縣為
政持大體念地僻民貧賦役煩重請弛不急之務徵
調之令悉報罷公餘興學課士甄拔賢才修學宫闢
射圃行冠禮正風俗與文翁比烈累官按察司副使
俞汝為字毅夫江南華亭人萬歷間以進士官山東僉
事左遷沁州知州汝爲敡歴郡縣威望素著涖州事
招流移重學校術者言漳水徑南下於州不利州不
能蓄衆豐財以此遂築石渠使東流汾州改府後割
沁及屬邑隸之民疲於奔命為上疏闕下復舊制沁
陽驛舊設募夫為民累建議革之嘗修州志稱精核
在沁五年擢工部去沁人立祠祀之
史應元萬歷間知沁州清勤仁恕剔蠧惠民善政甚多
士民尸祝之祀名宦
干木静海人萬歷間以舉人知沁源縣清儉安静未幾
乞休歸
黃元會寧夏中衞人萬歷間以貢知武鄉縣催科不擾
編審無私開荒田招流移勤樹藝教紡織修學育才
築堤捍患在任九載士民德之建生祠勒其事於石
靳賢字子哲陜西静寧州人萬歷五年以舉人任沁源
縣釐奸剔弊吏畏民懷嘗遵例履畝定税減三分之
一縣城舊係土築每歲傾圮申請當道甃以磚石為
生民竪百年保障陞潞安府通判岢嵐州知州乞休
去沁人立生祠祀焉
侯體乾歸德人萬歷間以貢知沁源縣文學操守胥為
當時推重居官勸化風俗表揚節義裁省里長勸課
農桑嘗捐柴馬銀完窮民逋税人尤稱之尋以母老
乞休當道檄留不顧去百姓遮道扳泣如失慈母
范廷輔號鷺猗山東滋陽人崇禎四年以舉人任沁源縣
性直才敏以清慎著稱時流寇猖獗因於城西紫金
山建保安寨又於城外增重門嚴啟閉復勸助米豆
召兵捍禦地方賴之調芮城歴陞山西守寧道沁民
立祠祀焉
范禎交趾人沁州判官征𠞰有功陞本州知州薄賦緩
刑懷遺澤者歴久不忘
孔聞讜曲阜人至聖裔崇禎間以舉人知沁源縣正直
不阿清廉自矢緩征以紓民困鋤暴以格奸豪保成
定亂功績甚偉民立祠祀之
余一鳳龍游人崇禎間以舉人知武鄉縣丰格修整才
識敏練分較鄉闈一時號稱得人
國朝
李芳莎永年人順治元年由拔貢令武鄉清節自持發
奸摘伏如神暇則以詩歌自娱地方利弊亦往往托
之於詩當時以為詩史嘗延邑中紳士開局修志進
退筆削芳莎一人任之陞永州同知
劉璇永平人順治元年以貢生任沁源縣知縣沁源明
季稱盜藪民多習鬭健訐訟璇教以禮讓招逋撫羸
著循良聲後以鄖陽同知死吳逆之難
張一龍奉天錦州人順治六年以貢生知沁源縣姜逆
之亂太行綿霍間多為賊脅及大兵進𠞰主者議縣
人脅從罪一龍涕泣固争願以百口保其無他主者
感動下令軍士無得妄殺縣人始獲完聚後遷郴州
知州以去遮道送者趾相屬已復建祠肖像以祀焉
王國棟遼東鐵嶺衞人順治七年以貢士知沁州時姜
逆亂後國棟知民疾苦履田畝覈勘得無主荒地若
干沒水石荒地若干具詳撫臣白如梅
題豁糧銀七千餘兩由是民免追呼荒地以次開墾國
賦仍無缺額迄今八十年沁人思之
汪宗魯江南懷寧人康熙六年以進士知沁州有清操
薪水悉自給民有訟以木為皂率令自拘到案立剖
之役人皆拱手無所事事由是修城隍飾廟學嚴保
甲勸農桑懲游惰又為設義塚建養濟院暇則進諸生
命以詩文丹黃甲乙不倦涖官六年沁人迄今謳思
之
李琛直隸高陽人康熙十八年以蔭生知武鄉縣縣舊
有飛糧為民病琛甫受事具詳懇請豁免不允則趨
會城面陳至痛哭不能止抑鬱成疾以卒縣人德之
附祀明劉黃二公祠中復立專祠於姜村以祀焉
山西通志卷九十七
