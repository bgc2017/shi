山西通志卷六十四
氏族一
古者諸侯以字為氏以諡為族官有世功則有官族
邑亦如之後世或氏於國於諡於官於爵於氏於居
於志於事者不一姓居上氏居下列代姓氏晉尤盛
於齊秦豫是故望隸晉郡邑胥載之又有望不隸晉
而其原本出於晉曁代北諸氏族尤著者亦具列焉
以附後魏官氏志唐宰相世系表之義志氏族
趙氏出自嬴姓顓頊裔孫伯益帝舜賜以嬴姓十三世
孫造父周穆王封於趙城因以為氏其地河東永安
縣是也六世孫奄父號公仲生叔帶去周仕晉文侯
五世孫夙晉獻公賜采邑於耿河東皮氏縣有耿鄉
是也夙生共孟共孟生衰字子餘諡曰成季成季十
八世孫嘉為代王後降於秦秦使嘉子公輔主西戎
西戎懷之號曰趙王世居隴西天水西縣漢京兆
尹廣漢世居涿郡宋僖祖生長於燕卽其後也元
按扎爾永古特族人居雲中幼孤鞠於外大父卓裕勒嘉
譌為趙家因氏趙平章世延其後也
孫氏一出自媯姓武為吳將軍孫髕髕八世孫詢字會
宗安定太守詢曾孫福為太原太守遇赤眉之難遂
居太原中都
李氏咎繇為理氏裔孫理利貞之後趙郡李氏出自
秦司徒曇次子璣字伯衡秦太傅三子雲牧齊牧為
趙相封武安君始居趙郡趙納頓弱之間殺牧齊為
中山相亦家焉卽中山始祖也牧三子汨弘鮮汨秦
中大夫詹事生諒左車仲車左車趙廣武君生常伯
遐遐孫秉字世範潁川太守因徙家焉秉八世孫膺
子瑾避難復居趙雞田李氏本河南部落稽阿跌
之族良臣襲雞田州刺史子光進振武節度使賜姓
李弟光顔河東節度使守司徒兼侍中代北李氏
本沙陀部落姓朱邪氏執宜代北行營招撫使蔚州
刺史子赤心賜姓李附鄭王屬籍賜名國昌代北節
度使檢校太尉
周氏明陽曲周莊懿瑄文端經父子賜諡瑄南京刑部
尚書經太子太保禮部尚書
王氏出自姬姓周靈王太子晉子宗敬為司徒時人號
曰王家因以為氏十五世孫翦秦大將軍生賁字典
武陵侯生離字明武城侯二子元威元避秦亂遷於
琅邪後家臨沂都鄉南仁里太原王氏出自離次子
威漢揚州刺史九世孫霸居太原晉陽後漢連聘不
至霸二十世孫澤雁門太守生昶魏司空京陵穆侯
昶五世孫緝散騎侍郎生慧龍後魏寧南將軍長社
穆侯孫瓊四子遵業廣業延業季和號四房王氏
韓愈王仲舒神道碑王氏皆王者之後在太原者為
姬姓春秋時王子成父敗狄有功因賜氏戴少年
王榮碑自翦至魏凡三十四代有昶自王昶父漢
雁門太守澤已有名稱忱又秀出綏亦著稱八葉繼
軌軒冕莫與為比焉白居易王士寬墓誌翦為秦
將軍三世而生珣珣居太原故今為太原人又十九
代而生瓊自王慧龍入魏國三世一身至瓊有四
子時人語曰英英濟濟王家兄弟魏高祖置中正
從容謂郭祚曰并州中正卿家故應推王瓊也祚退
謂寮友曰瓊真偽今日未辨我家何為減之然此第
李冲吹嘘之說爾王勃倬彼我系詩倬彼我系出
自有周分疆錫社派别支流居衞仕宋臣嬴相劉廼
武廼文或公或侯粤自太原播徂江澨自東旋西擇
木開宇田彼河曲家乎汾浦國史補四姓滎陽鄭
岡頭盧澤底李士門崔皆為鼎甲太原王亦四姓之
匹而呼為鈒鏤王家喻銀質而金飾柳芳姓系錄論
今流俗獨以崔盧李鄭為四姓加太原王氏號五姓
王顔追樹十八代祖王卓神道碑後魏定氏族僉
以太原王為天下首姓故古今時諺有鼎蓋之名蓋
謂蓋海内甲族著姓也太原王氏唐有大房王氏
第二房王氏河東王氏烏丸王氏汾州長史王氏
烏丸王氏霸長子殷後漢中山太守食邑祁縣五世
孫允懋懋七世孫冏後魏度支尚書護烏丸校尉廣
陽侯因號烏丸王氏生神念中山王氏亦出晉陽
後魏王叡封中山王號中山王氏汾州長史王滿
亦太原晉陽人其後為播起太原王氏世居祁縣
後徙平州至縉從侯希逸南遷居河内溫縣子智興
宣武節度使守太傅雁門郡王王望出太原周靈
王太子晉之後世傳晉登仙是王家太子遂稱王氏
又二十一望中河東乃天水等九望之一也殷王子
比干之後北海陳留乃齊王田和之後也介子推
姓王名光
馮(始平)望一出上黨周文王十五子畢公高之後畢萬
封魏食采馮城因氏馮跋傳畢萬之子孫食采馮
鄉馮亭為韓上黨守入趙趙封為華陽君戰沒長
平宗族由是分散或留潞或在趙在趙者為官帥將
官帥將子為代相及秦滅六國而馮亭之後馮母擇
馮去疾馮劫皆為秦將相焉漢馮唐卽代相子又潞
馮奉世以良家子選為郎
陳(潁川)出自媯姓虞帝舜之後夏禹封舜子商均於虞
城三十二世孫遏父為周陶正武王妻以元女大姬
生滿封之於陳賜姓媯以奉舜祀是為胡公九世孫
厲公他生敬仲完奔齊以國為姓旣而食邑於田又
為田氏陳媯姓也然伍員曰虞思妻之以二姚是
又為姚姓也蓋媯姓始於周姚姓自夏有之然則堯
賜舜姓賜以姚也謂為嬀誤矣姚姓有虞國至商有
遂國未知虞存於商否至周則遂虞皆為姬姓國矣
而封胡公於陳自是陳稱媯不復言姚
衞(河東)羽音周文王第八子康叔封於衞以國為氏
韓(南陽)韓氏出自姬姓晉穆侯㵒少子曲沃桓叔成師
生武子萬食采韓原生定伯定伯生子輿子輿生獻
子厥從封遂為韓氏路史萬唐叔十一世孫杜預
以為出曲沃或以為成師之子俱妄韓有韓何横
俠罌言賈褐李呂及韓侯無忌公族韓褐韓籍韓嬰
韓信信都之氏
楊氏出自姬姓周宣王子尚父封為楊侯路史楊侯
曾孫失國平王以賜晉封叔肸後氏為楊一云晉武
公子伯僑生文文生突羊舌大夫也又云晉之公族
食邑於羊舌凡三縣一曰銅鞮二曰揚氏三曰平陽
突生職職五子赤肸鮒虎季夙赤字伯華為銅鞮大
夫生子容肸字叔佃亦曰叔譽鮒字叔魚虎字叔熊
號羊舌四族叔向晉太傅食采揚氏其地平陽揚氏
縣是也叔向生伯石字食我以邑為氏號曰楊石黨
於祁盈盈得罪於晉并滅羊舌氏叔向子孫逃於華
山仙谷遂居華隂楊氏有六唐叔虞之後封楊以
封為氏又周宣王子尚父封後為氏又周景王之後
又晉之公族食邑於羊舌凡三縣一曰楊氏楊(弘)
(農)唐叔虞之後伯僑自晉歸周封楊家食采於楊因
氏一云周宣王曾孫封為晉所滅其後為氏焉楊
(天水)揚雄自序平陽别一族周宣王子尚父封為楊
侯揚雄自序曰其先出自有周伯僑者以支庶初
食采於晉之揚因氏焉不知伯僑周何别也揚在河
汾之間周衰而揚氏或稱侯號曰揚侯會晉六卿爭
權韓魏趙興而范中行智伯弊當是時偪揚侯揚侯
逃於楚巫山因家焉漢興溯江上處巴江州揚季官
至廬江太守復遡江上處㟭山之陽曰□自季至雄
五世而傳一子故雄無他揚于蜀危素楊氏族譜
序予讀宋侍講學士無為楊公序其家譜分新昌院
淮南院蜀院閩院丹陽房滎陽房其先皆羊舌氏之
後而華陰最先盛矣盛事錄楊公博以師傅位太
宰而子俊民以會魁歷提學太僕少卿俊卿武會試
第一至錦衣衞都指揮俊士舉進士餘蔭叙又二人
(時俊民未任尚書也)
何(廬江)唐叔虞裔孫韓王安之後訛韓為何
吕(河東)羽音吕氏出自姜姓炎帝裔孫為諸侯號共
工氏有地在弘農之間從孫伯夷佐堯掌禮使徧掌
四岳為諸侯伯號太岳又佐禹治水有功賜氏曰吕
封為吕侯吕者膂也謂能股肱心膂也其地蔡州新
蔡是也歷夏商世有國土周穆王時吕侯入為司寇
宣王世改吕為甫春秋時為強國所并而周武王時
吕尚號太公望封於齊十九世孫康公貸遷於海濱
康公七世孫禮奔秦為柱國少宰北平侯禮孫青以
令尹從漢高祖封陽信侯當康公未失國時吕氏子
孫先已散居韓魏齊魯之間後又徙東平壽張魏徐
州刺史萬年亭侯虔孫行鈞其後世居河東柳宗
元嶺南節度判官吕恭墓誌吕氏世居河東至延之
始大
張氏出自姬姓張仲後裔事晉為大夫張侯生老老生
趯趯生骼至三卿分晉張氏仕韓後裔宇避地居方
城四世孫華二子椲韙韙隨元帝南遷六世孫隆復
還河東後徙洛陽路史韓哀侯少子婼采平為平
氏婼氏張氏灌氏河東張氏本出晉司空華裔孫
吒子隋河東郡丞自范陽徙居河東猗氏
魏(鉅鹿)周文王第十五子封於畢曰畢公高裔孫畢萬
仕晉封魏後分晉以國氏焉畢公高後國絶裔孫
萬為晉獻公大夫封於魏河中河西縣是也因為魏
氏萬生芒季芒季生武子犨犨生悼子悼子生莊子
絳絳生嬴嬴生獻子舒舒生襄子曼多曼多生文子
須須生桓子桓子生文侯都都生武侯擊擊生惠王
罃遷大梁禇少孫三代系論平陽在河東晉地分
為魏國以詩言之亦可為周世
陶(濟陽)陶唐氏之後又虞思爲周陶正以官為氏陶
?命子詩悠悠我祖爰有陶唐邈為虞賓歷世重光
御龍勤夏豕韋翼商穆穆司徒厥族以昌柳芳姓
系錄論於事則巫乙匠陶氏陶氏有三宋翰林
承旨陶榖本姓唐避晉高祖諱改焉榖唐彦謙之孫
也
栢氏李翺栢良器神道碑栢氏系自有周叔虞封晉其
支子有受邑于伯為采地者因以爲姓後世生宗宗
以直顯景公厲公之時三郤惡宗共譛殺之其客畢
陽以其子州犂奔楚于是改伯為栢及漢有鴻者由
議郎為魏郡守子孫家焉
竇(扶風)夏王相遭有窮之難后方娠出自竇後生少康
竇氏出自姒姓夏后氏帝相失國其妃有仍氏女
方娠逃出自竇奔歸有仍氏生子曰少康少康二子
曰杼曰龍留居有仍遂為竇氏龍六十九世孫鳴犢
為晉大夫葬常山及六卿分晉竇氏遂居平陽鳴犢
生仲仲八世孫充避秦之難徙清河
葛(梁國)風俗通葛天氏之後子孫氏焉夏時葛伯嬴國
也亦為葛氏河南官氏志賀葛氏改為葛氏
范氏(高平)帝堯裔孫劉氏累之後伊祁姓自虞以上為
陶唐氏夏為御龍氏商為豕韋氏周為唐杜氏周衰
奔晉為范氏
馬(扶風)嬴姓伯益之後趙王子趙奢封馬服君子孫氏
焉元馬祖常撰曾祖月合乃神道碑父錫禮吉思
為金鳳翔兵馬判官死節官名有馬因以立氏
苗氏出自芊姓楚鬭伯比曾孫賁皇奔晉晉侯與之苗
邑因以為氏其地河内軹縣南苗亭是也上黨長子
縣有苗襲䕫苗(東陽)望一出上黨
鳳望出平陽
袁(汝南)陳胡公七代孫莊伯生轅濤塗以王父字為氏
後去車為袁或作爰元姚燧延安兵馬總管袁湘
神道碑袁虞舜裔也舜生姚墟居媯汭子孫以地姚
姓以水媯姓以有天下之號則虞姓及周武封胡公
滿於陳以國陳姓以陳公諡又胡姓袁則肇於陳大
夫轅濤塗西京轅固生猶未省文至後漢太尉安而
下始為袁矣河東袁氏本出陳郡智弘相高宗
柳(河東)商音魯大夫展禽食邑於柳下以邑為氏秦
并天下柳氏遂遷於河東秦末有柳安即展禽裔
柳氏出自姬姓魯孝公子夷伯展孫無駭生禽字季
為魯士師諡曰惠食采於柳下遂姓柳氏楚滅魯仕
楚秦并天下柳氏遷於河東秦末柳下惠裔孫安始
居解縣安十四世孫軌晉吏部尚書生景猷晉侍中
二子耆純耆太守號西眷耆子恭南徙汝潁遂仕江
表四世孫僧習與豫州刺史裴叔業據州歸於後魏
純平陽太守生卓晉永嘉中遷於襄陽四子輔恬傑
奮號東眷安孫隗齊相六世孫豐後漢光禄勲六世
孫軌二子耆純號東西眷耆宗元之先柳宗元叔
父殿中侍御史府君墓版文柳氏之先自黃帝歷周
魯其著者無駭以字為展氏禽以食采為柳姓厥後
昌大世家河東柳冕芳子字敬叔博學富文詞且
世史官父子並居集賢院
鮑(上黨)宫音夏禹之後有鮑敬叔仕齊食采于鮑生
叔牙鮑氏有三
唐氏有二堯之後為唐周以封晉此晉之唐也伊祁姓
夑父之後封于唐為楚所并此楚之唐也姬姓堯
之後分為六唐氏杜氏范氏劉氏韋氏祁氏唐(晉)
(昌)陶唐氏之後封唐侯以國為氏又望出太原杜
甫敬寄族弟唐十八使君詩與君陶唐後盛族多其
人
費(江夏)商辛臣費仲夏禹之後
廉(河東)角音顓頊曾孫大廉之後以字為氏河東
郡縣多廉村
薛(河東)徵音黃帝二十五子一為任姓裔孫奚仲居
薛至仲虺為湯左相代為侯伯歷三代凡六十四葉
周末為楚所滅公子登仕楚懷王賜沛邑為大夫遂
以國為氏薛氏出自任姓黃帝孫顓頊少子陽封
于任十二世孫奚仲為夏車正禹封為薛侯其地魯
國薛縣是也奚仲遷於邳十二世孫仲虺復居薛為
湯左相臣扈祖巳皆其胄裔也祖巳七世孫成徙國
於摰更號摯國至武王克商後封為薛侯歷三代凡
六十四世至愍侯洪為楚所滅洪十三世孫愿為淮
陽太守因徙居焉愿十世孫兖州别駕蘭為曹操所
殺子永從蜀先主入蜀為蜀郡太守永生齊巴蜀二
郡太守蜀亡率戶五千降魏為光禄大夫徙河東汾
陰世號蜀薛二子懿始懿襲鄢陵侯三子恢雕興恢
號北祖雕號南祖興號西祖南祖薛氏西祖興
三子紇清濤濤與北祖南祖分綂部衆號三薛都統
濤四世孫洪祚洪隆瑚昂積善號五房亦為瀵上五
門薛氏大房衆議以薛氏河東茂族魏高祖曰薛
氏蜀也豈可入郡姓直閣薛宗起執戟在殿下出次
對曰臣之先人漢末仕蜀二世歸河東今六世相襲
非蜀人也陛下黃帝之裔不嘗受封北土耶今不預
郡姓何以生為乃碎戟於地高祖徐曰然則朕甲卿
乙乎仍曰卿非宗起乃起宗也河南官氏志叱干
氏改為薛劉禹錫薛謇神道碑自奚仲為夏車服
大夫距今數千年乘軒服冕舄奕冠世言氏族者署
為關内甲姓天意若曰始有功於車錫爾子孫世世
有之薛瑄汾陰阡表河津古河東地我先世自得
姓以來卽居之鮮有徙寓四方者故族屬蕃大不下
數百人家沒而葬於汾陰之南坡封樹纍纍焉薛
氏血脉譜文王曹夫人姜氏見赤龍交而孕十二月
生子手把薛字因氏為薛
畢(河南)望出太原畢公高之後以國為氏
郝(太原)徵音郝氏出自郝省氏太昊之佐也商帝乙
之世裔孫期封於太原之郝鄉因以為氏裔孫晏秦
上卿晏孫瑗太原守生䕫漢匈奴中郎將裔孫晉末
因官徙潤州丹陽又徙安陸
鄔(太原)晉大夫鄔臧之後食邑于鄔
于氏出自姬姓周武王第二子邘叔子孫以國為氏復
去邑為于氏其後自東海郯縣隨拓跋鄰徙代改為
萬紐于氏後魏孝文時復為于氏路史赤于之後
有于氏邘氏盂氏萬紐于氏于氏自栗磾至勁累
世貴盛一皇后四贈公三領軍二尚書令三開國公
周于文公謹子孫繁衍皆至顯達當時莫比謹即
勁從曾孫也
傅(清河)殷相傅說築於傅巖因以為氏傅氏出自姬
姓黃帝裔孫大由封于傅邑商時虞虢之界有傅氏
居於巖旁號為傅巖盤庚得說於此命以為相裔孫
漢義陽侯介子始居北地
元(河南)北魏孝文帝改拓跋氏為元氏又望出太原
黃帝生昌意昌意少子悃居北十一世為鮮卑君長
魏書自孝文帝以前宗族皆書元氏
卜(西河)羽音周禮卜人氏以官爲氏
平(汝南)韓哀侯少子婼食采平邑因氏焉
和(汝南)羲和掌天地之官和仲和叔因以為氏
姚(吳興)舜生于姚墟謂之姚虞後因氏胡公滿之孫亦
爲姚氏舜姓姚其後為媯又為陳為田為穰為威
為法為王為袁爲轅為儲為占為息為陸為司馬爲
胡母為顓孫子獻子鞅子芒子尚子禽子輿子寤子
沮子夏子宋第二第五第八姚義從學河東受王
佐之道
汪(平陽)商音汪芒氏之後
祁(太原)徵音帝堯伊祁之後與祈通祁氏有三晉
獻公孫英食采於祁遂以為氏又隰叔之後又黃帝
後
毛(西河)羽音周文王第九子封毛稱毛伯以國爲氏
禹(隴西)夏禹之後
狄氏出自姬姓周成王母弟孝伯封於狄城因以為氏
孔子弟子狄黑裔孫漢博士三世居天水後秦樂平
侯伯支裔孫恭居太原生湛東魏帳内正都督臨邑
子孫孝緒唐尚書左丞臨穎男生知遜越州刺史生
仁傑路史狄子寒侯皆武穆也後各為氏謝邁
撫州狄守祠堂記公江陵人唐宰相梁公之苗裔以
儒術吏事顯公能世其家者也
伏(太原)商音伏羲風姓之後子孫氏焉與任宿須句
顓臾同祖風后解人
宋氏出自子姓殷王帝乙長子啓周武王封之於宋三
十六世至君偃為楚所滅子孫以國為氏楚有上將
軍義義生昌漢中尉始居西河介休十二世孫晃晃
三子恭畿洽徙廣平利人魏書宋隱字處默西河
介休人祖奭晉昌黎太守後為慕容廆長史祖活中
書監父恭尚書徐州刺史慕容儁徙鄴恭始家於廣
平
紀(平陽)徵音炎帝之後封於紀以國為氏
祝(太原)商音周武王封黃帝之後於祝因氏又祝史
之後以官爲氏
董(隴西)角音黃帝之後似姓國有飂叔安裔子董父
好龍龍多歸之曰豢龍氏舜賜姓董因氏董氏有
二董父之後以字爲氏董氏出自姬姓董父裔孫
辛有辛有子孫分適晉有董狐裔孫翳封翟王都高
奴遂居隴西漢江都相仲舒少子之孫自廣州徙隴
西裔孫徙河東
梁(安定)秦仲有功封其少子康於夏陽是為梁伯後為
秦所滅子孫以國為氏唐上柱國梁思墓誌秦仲
伐西戎有功周平王東遷封少子康於夏陽梁山因
而命氏
杜(京兆)祁姓帝堯劉累之後在周為唐杜氏成王滅唐
遷封杜伯為宣王所滅杜洩奔魯因氏焉師古曰
唐杜二國名也殷末豕韋徙國於唐周成王滅唐遷
之於杜為杜伯杜伯之子隰叔奔晉士會卽隰叔之
裔孫也唐太原晉陽縣也杜京兆杜縣也
阮(陳留)殷有阮國在汾渭之間子孫以國為氏
席(安定)晉大夫籍談之後伯黶司晉典籍因氏裔孫環
避項羽名改為席路史陽奕司籍或以籍席出於
荀
賈(武威)唐叔虞少子公明康王封于賈為賈伯河東臨
汾有賈鄉即其地也為晉所滅以國為氏通志康
王以虞之幼子公明為賈伯曲沃滅之有賈氏右行
氏賈孫氏晉公族狐偃之子射姑為晉太師食邑
于賈字季他亦號賈季
路氏有四一潞子爵晉滅之以國為氏
童(雁門)宫音顓頊生老童以王父字為氏
郭(太原)商音郭氏出自姬姓周武王封文王弟虢叔
於西虢封虢仲於東虢西虢地在虞鄭之間平王東
遷奪虢叔之地與鄭武公楚莊王起陸渾之師伐周
責王滅虢于是平王求虢叔裔孫序封於陽曲號曰
郭公虢謂之郭聲之轉也因以為氏後漢末大司農
郭全代居陽曲孫鎮謁者僕射昌平侯裔孫徙潁川
後魏祠部尚書介休宋弁自許膏腴孝文帝以郭
祚晉魏名門從容謂弁曰卿固當推郭祚之門魏
孝文帝幸長安行經渭橋過郭淮廟問黃門侍郎郭
祚曰是卿祖宗所承耶祚曰是臣七世祖帝曰先賢
後哲頓在一門因敕以太牢祭淮廟令祚自撰祭文
華隂郭氏亦出自太原漢有郭亭亭曾孫光禄大
夫廣智玄孫馮翊太守孟儒子孫自太原徙馮翊
昌樂郭氏亦出自太原後漢郭泰字林宗世居介休
裔孫居魏州昌樂五代唐郭崇韜為樞密使用事
自宰相豆盧革等附之以其姓郭因問崇韜曰汾陽
王本太原人徙華陰公世家雁門豈其宗𣲖耶崇韜
曰因遭亂亡失譜牒嘗聞先人言上距汾陽四世耳
革曰然則固從祖也
鍾氏出自子姓與宗氏皆晉伯宗之後也伯宗子州犁
仕楚食采于鍾離因以為姓楚漢時鍾離昧二子長
曰發居九江仍故姓次曰接居潁川長社為鍾氏
高氏出自姜姓後漢高洪渤海太守因居渤海蓚縣裔
孫泰北燕吏部尚書中書令曾孫樹生歡乃北齊神
武也高士廉遷尚書右僕射三世此官世榮其貴
夏(會稽)夏氏有二其一夏后之後以國為氏其一陳靈
公子子夏之後左氏傳所謂少西氏也歸有光夏
氏世譜夏今陜州夏縣禹所都因以為有天下之號
者也
田(雁門)徵音舜後陳厲公子完字敬仲仕齊號田氏
敬仲仕齊初有采地因號田氏又云陳田聲相近
也後徙陽陵又徙北平晉公族有田氏
樊(上黨)商音文王後虞仲支孫為周卿士食采于樊
因氏又望出南陽
胡(安定)周武王元女配胡公滿封于陳為周陶正以諡
為姓
霍(太原)羽音周文王第六子霍叔之後以國為氏又
望出河東禇少孫三代系論古諸侯以國為姓霍
者國名也武王封弟叔處於霍晉獻公滅霍公後世
爲庶民往來居平陽國語先且居蒲城伯後受霍
為霍伯何世守霍文敏公韜行實得姓自周封霍
叔家太原其後世自太原徙南雄又自南雄徙南海
虞(陳留)舜有天下號曰虞子商均為虞賓因為虞氏又
武王弟叔虞之後以字爲氏虞氏有二姚姓之虞
舜後也姬姓之虞仲雍之後也
萬(扶風)商音畢萬之後一云芮伯萬之後以字為氏
又望出河南萬氏有三
昝(太原)徵音
房(清河)堯子丹朱封房邑侯以邑爲氏房氏出祁姓
舜封堯子丹朱於房朱生陵以國為氏陵四十七世
孫漢常山太守雅徙清河繹幕
裘本仇氏避難改焉(求氏同)
解(平陽)商音唐叔虞子良食采于解以邑為氏
宗氏出自子姓宋襄公母弟敖仕晉孫伯宗為三卿所
殺子州犁奔楚食采於鍾離州犁少子連家於南陽
以王父字為氏世居河東宗(京兆)望一出河東周
大夫伯宗之後以官為氏
包(上黨)羽音楚大夫申包胥之後以字為氏又望出
丹陽
龔(武陵)晉大夫龔堅之後
嵇(譙國)夏少康封子季杼于會稽遂為會稽氏漢初徙
譙稽氏改為嵇氏
裴(河東)商音裴氏出自風姓顓頊裔孫大業生女華
女華生大費大費生臯陶臯陶生伯益賜姓嬴氏生
大廉大廉十一世孫蜚廉蜚廉六世孫非子周孝王
使養馬汧渭之間以馬蕃息封之於秦為附庸使續
嬴氏號曰秦嬴非子之支孫封&KR1548;鄉因以為氏今聞
喜&KR1548;城是也六世孫陵當周僖王之時封為解邑君
乃去邑從衣為裴裴衣長貌裴氏有三伯益之後
封裴鄉以鄉為氏又晉平公封顓帝孫於裴中號裴
君子孫以為氏裴王二族盛於魏晉之世時人以
為八裴方八王徽比王祥楷比王衍康比王綏綽比
王澄瓉比王敦遐比王導頠比王戎邈比王元裴
氏居燕者號東眷居涼者號西眷居河東者號中眷
西眷裴出自茂長子徽魏冀州刺史蘭陵武公以
其子孫多仕西涼故號西眷四子黎康楷綽黎二子
粹苞粹子詵暅詵避地涼州及苻堅克河西復還解
縣洗馬裴出自粹子暅暅生慬自河西歸桑梓居
解縣洗馬川號洗馬裴南來吳裴出自黎第二子
苞苞孫嗣嗣子扈度江居襄陽扈孫叔業齊南兖州
刺史初歸北號南來吳裴事後魏豫州刺史蘭陵忠
武公中眷裴氏出自嗣中子天明晉太尉宋公版
諮議恭軍并州别駕號中眷東眷裴出自茂第三
子輯輯孫武晉大將軍元菟太守永嘉末避地平州
裴氏定著五房唐宰相十七人
荀氏有二本侯國也又荀林父以邑為氏荀(河内)文
王第十七子郇侯改邑為氏
羊(河上)羊舌氏之後肸叔向鮒叔魚春秋時始單姓羊
甄(中山)舜陶甄河濱因氏
芮(平原)周司徒芮伯萬之後
儲(河東)羽音陳敬仲裔齊儲子之後後漢河東儲
大伯光武初為諫議大夫
邴與丙同望出魯國晉大夫食采于邴因氏焉
井(扶風)虞大夫井伯姜子牙之後以字為氏
段氏干木之子隠如入關去干氏改為段氏
巫(平陽)商音以技為氏
焦(中山)周武王封神農之後於焦因氏焉
弓(太原)羽音魯大夫叔弓之後以王父字為氏
侯(上谷)晉侯緡之後適他國以侯為氏侯氏有二其
一夏后氏之後封於侯子孫因以為氏
伊(陳留)古有伊祁氏其後以伊爲氏
宫(太原)羽音虞大夫宫之竒之後又望出河東
仇(平陽)宫音宋仇牧之後
欒(西河)徵音唐叔虞之後晉靖侯孫賓食采欒邑因
氏焉欒氏有二一欒賓之後姬姓也以邑為氏
祖(范陽)殷祖甲祖乙支庶因氏祖乙祖辛祖丁祖庚
之子孫皆稱祖氏
武(太原)羽音出自姬姓周平王少子生而有文在手
曰武遂以為氏漢有武臣為趙王梁鄒孝侯臣十四
世孫陔晉左僕射薛定侯陔五世孫平北將軍五兵
尚書晉陽公洽别封大陵縣賜田五十頃因居之
李嶠攀龍臺碑元和姓纂胥曰有文在手柳芳姓
系錄論於諡則文武成宣氏洽生祭酒神龜神龜
生本州大中正司徒越王長史襲壽陽公克己克己
生北齊鎮遠將軍襲壽陽公居常居常生後周永昌
王諮議參軍儉儉生隋東都丞華華生士彠權德
輿武就神道碑周室之興本於忠厚趙王之裔厥有
勛賢元魏有五兵尚書雁門朔方雲中馬邑四郡太
守洽啟封晉陽田禄益大李翺武儒衡墓誌銘武
宗出自周聖發之苗厥孫聘魯乃列春秋秦漢之交
曰臣王趙實大其家亭侯以紹厥支十七晉陽乃封
子孫因家以及於唐
劉氏出自祁姓帝堯陶唐氏子孫生子有文在手曰劉
因以為名高祖頌漢帝本系出自唐帝降及於周
在秦作劉涉魏而東遂為豐公劉(彭城)陶唐氏之
後受封於劉裔孫劉累又劉康公乃周定王母弟也
劉氏有五堯之後有劉累為劉氏成王封王季之
子於劉邑亦為劉氏唐末五代亂衣冠舊族多離
去鄉里或爵命中絶而世系無所攷惟劉氏自温叟
十二代祖北齊中書侍郎環雋以下仕者相繼而世
牒具存焉環雋乃左賢王去卑裔孫庫仁之後
景(晉陽)角音芊姓楚公族之後漢初徙豪傑於關中
今陜西多此姓唐宰相元載本景氏
龍(武陵)舜臣董父好龍曰擾龍氏以王父字為氏龍
氏有二舜臣龍為納言以名為氏又董父己姓以能
畜龍故賜氏為豢龍氏子孫以為氏
幸(雁門)宫音
郜(京兆)周文王第十一子封于郜子孫以為氏左傳
焚我箕郜
黎(京兆)黎侯殷周時國子孫以為氏又風俗通云九黎
之後今嶺南多此姓
薄(雁門)宫音
白氏出自姬姓虞公族井伯奚媵伯姬於秦受邑於百
里因號百里奚奚生視字孟明古人皆先字後名故
稱為孟明視孟明視二子一曰西乞術二曰白乙丙
其後以為氏裔孫武安君起賜死杜郵始皇思其功
封其子仲於太原故子孫世為太原人白居易故
鞏縣令白府君行狀始皇思武安之功封其子仲於
太原子孫因家焉故今為太原人自武安以下凡二
十七代至府君高祖諱建北齊五兵尚書
蒲(河東)角音蒲洪先代家居池上生蒲長三丈因以
為氏至洪改姓苻
鄂(武昌)晉鄂侯之後子孫以國為氏鄂氏有二
籍(廣平)出於伯氏司晉之典籍以官為氏藉卽籍字
卓(西河)徵音
藺(中山)晉韓厥支孫仕趙食采於藺以邑為氏李東
陽順天府尹藺琦墓誌藺出晉韓厥支孫以邑為氏
今世頗希見居濟南德平者為鉅族
屠蒯晉膳宰也屠氏職以割牲為事
池(西河)徵音以居為姓
喬氏出自姬姓本橋氏漢太尉玄六世孫勤居同州勤
孫達後周文帝命橋氏去木義取高遠也世居太原
陰氏有三夷吾六代孫為陰大夫以邑為氏
鬱(太原)宫音與蔚姓通
胥(瑯琊)胥氏有二晉大夫胥臣之後以字為氏
能(音耐)商音熊摰之後避難改為能氏
倉倉頡之後
莘(天水)夏后啓支子封莘因氏焉
党(馮翊)與黨姓通晉大夫黨氏之後
原氏周文王第十六子原伯之後路史胥臣為原大
夫次卿也故先縠曰原縠繼于彘武王姓姬其後
為原爲霍為狐為耼為郜為士為晉為韓為欒為郤
爲温為祁為苟為中行為智為輔為續為羊舌為叔
向為畢為郇爲馮為魏爲虞為虢為梁沁水原城
崞縣原平驛
宰(西河)徵音周大夫宰孔之後以官為氏
郤(濟陰)晉大夫郤生豹豹生芮芮生缺
通(西河)商音巴大夫食采通州因氏焉
冀(渤海)晉大夫郤芮食采于冀其後以為氏
尚望出上黨周太師尚父之後
農(雁門)宫音風俗通神農之後
温(平原)唐叔虞之後晉公族受封河南之温因以命氏
又郤至食采于温號温温氏有二唐叔虞之後封
温以封為氏又温悤氏改温氏漢温疥封栒侯孫
何始居太原祁縣何十四世孫晉江州刺史始安忠
武公温嶠從子楷随桓謐奔於後魏温大雅與弟
彦博大有皆知名薛道衡見之歎曰三人者皆卿相
材也高祖兵興引為大將軍府記室參軍主文檄帝
受禪黃門侍郎對管華近帝謂曰我起晉陽為卿一
門温造天子愛其才問造家世及年對曰臣五世
祖大雅外五世祖李勣臣犬馬之齒三十有二帝竒
之温庭筠述懷詩采地荒遺野爰田失故都注予
先祖國朝公相晉陽佐命食采於并汾也
柴(平陽)商音姜姓齊文公子高之後後有柴高子孫
以為氏楊億柴成務墓誌銘其先平陽人漢棘蒲
之後也世亂流寓不常厥居公之遠祖占籍河朔積
德有後宗派盛焉五代祖賡因官曹南遂家於濟陰
郡
閻(太原)宫音唐叔虞之後晉成公子懿食采於閻邑
晉滅子孫散處河洛裔孫昌晉時奔於代王猗盧遂
居馬邑孫滿後魏諸曹大夫自馬邑又徙河南孫善
龍驤將軍雲中鎮將軍因居雲州盛樂獨孤及右
金吾衛將軍閻用之墓誌遠祖曰文周昭王瑕之後
也生而手有文曰閻康王竒之命封閻城文四十五代
孫滿仕後魏
連(上黨)徵音齊大夫連稱之後
茹魏世宗時吳人茹皓宦達自云本出雁門雁門人
諂附者乃因薦皓於司徒請為肆州大中正詔特依
許
魚(雁門)羽音宋司馬子魚之後以王父字為氏
易(太原)徵音齊大夫易牙之後即雍巫也今江東多
此姓
戈蒲州有戈氏出河東
居(雁門)宫音晉大夫先且居之後以王父字為氏
衡(雁門)伊尹為湯阿衡子孫以衡為氏
步(平陽)羽音晉大夫步揚之後食采于步因氏焉
三國志步隲其後也路史步居温則為步温
耿(高陽)望一出河東殷時侯國尚書祖乙圯于耿晉大
夫趙夙滅之因氏焉耿清惠九疇刑部尚書文恪
裕太子太保吏部尚書
滿(山陽)望出河東陳胡公滿之後
弘(太原)角音風俗通衛大夫弘演之後
匡(太原)角音須句之後為魯匡邑宰因氏
文(雁門)商音文王支孫以諡為氏又有本姓敬避諱
去苟為文介休文潞公之先乃敬氏也
歐(平陽)商音
沃(太原)羽音子姓殷王沃丁之後今吳興有此姓
越(太原)羽音夏少康之後姒姓越王勾踐裔孫無疆
爲楚所滅子孫以國為氏河南官氏志越疆氏改為
越氏焉
師(太原)徵音周師尹之後
聶(河東)徵音衛大夫食采于聶因氏焉魏馬邑張
遼本聶壹之後以避怨變姓
辛(隴西)姒姓之後夏后氏封支子于莘後去草為氏
辛出自姒氏夏后啓封支子于莘莘辛聲相近遂為
辛氏周太史辛甲為文王臣封於長子秦有將軍辛
騰家於中山苦陘曾孫蒲漢初以豪傑徙隴西狄道
簡(范陽)晉續簡伯之後
饒(平陽)羽音
曾(魯國)夏少康子成烈封為鄫太子巫去邑為曾
關氏有二風俗通云關令尹喜之後又云夏大夫關龍
逢之後蜀前將軍漢壽亭侯生侍中興其後世居
信都裔孫播相唐德宗
蒯(襄陽)晉大夫蒯得之後
相(西河)商音武洛山出四姓其一曰相(平聲)氏
續(雁門)羽音晉大夫狐鞫居食采于續故謂之續姓
苑舜七友續牙之後路史繇祁易續則為續祁
士(河南)士氏有二隰叔為晉士師以官為氏又士季氏
之後以字為氏
州晉有州綽州賓其先食采于州因以為氏州氏
有二
鹿徵音趙大夫食采五鹿因氏焉
姒氏有二伯鯀之姓姒伯鯀之姓爲堯崇伯賜姓姒
氏其後把為姒姓之後又云禹母吞薏而生因姓姒
氏禹姓姒其後為夏為啓又為把為稽為夏侯于
越
狐氏有二唐叔之後世為晉卿狐姬姓周平王子狐
之後貴族之女故兼氏言之世本有大狐氏小狐
氏溱為大狐氏射姑為小狐氏路史狐本重耳外
祖狐突郤陽狐皆采温故後以狐為温出蓋晉後以
封狐爾
狼氏有二晉大夫狼瞫之後
顛氏有二晉大夫顛頡之後顛徵音周臣太顛之
後
苟(河内)望一出西河敬姓避名晉諱去文姓苟與去
苟姓文者同苟氏之族見於後世者有田氏程氏
輔氏智氏
敬(平陽)商音出自媯姓陳厲公子完適齊諡曰敬仲
子孫以諡為氏敬仲之後至秦有敬丕丕生教為河
東太守子孫因官家焉裔孫昌漢封猗氏敬氏至
宋以諱改為文今潞公家是其氏也亦爲恭氏
遲(太原)徵音
騏(河東)周之時有騏期
耆堯姓伊耆之後
衰趙衰之後
恭晉太子申生諡恭君其後以為氏
隨(河内)晉大夫隨武子之後與隋姓同隋文帝去走為
隋
羲堯掌天地之官子孫氏焉
丕晉大夫丕鄭之後
卑望出雁門卑耳國之後
媯舜居媯汭其後因以為氏
箕晉大夫箕鄭之後
歸(京兆)春秋晉有歸生婦人子孫因之以為氏
閭(頓丘)唐叔之後
新晉大夫新穆稚子之後
壺晉大夫邑也子孫以國為氏
鞮東鞮後風俗通晉銅鞮伯華之後路史□遆蹄
鞮鮭出於銅鞮
斤望出代郡
臺臺駘之後
繁望出上黨商人七族有繁氏
軍冠軍侯之後因以為氏見姓苑
吞(晉陽)
來(平陽)商之支孫食采于郲避難去邑因以爲氏
爰(濮陽)卽袁氏陳胡公九代孫爰伯諸之後
丹堯子丹朱之後
觀姒姓夏有觀扈皆同姓之國子孫以國為氏
先(絳郡)商音晉大夫先軫先蔑之後路史先軫封
原且居徙霍有霍伯有先氏左行氏
綿(梓潼)晉大夫食采綿上因氏焉
招(南海)晉步招之後以名為氏
臯(廣陵)臯陶氏之後
蛾姓苑晉大夫蛾析之後
嘉晉大夫嘉父之後
杷本巴氏東樓公之後後漢杷康避董卓改為杷氏
媧女媧氏之後
堯(上黨)角音帝堯之後支孫以為氏
褒姒姓禹之後也
□(太原)趙大夫食采深澤□邑因氏焉
英(晉陵)臯陶之後以國為氏
乘(平陽)楚大夫子乘之後以王父字為氏
徵理徵之後
牟(平陽)宫音祝融之後為牟國子孫以國爲氏
投郇伯周畿内侯桓王代鄭投先驅以策其後氏焉
舟晉大夫舟之僑之後
莒嬴姓伯益之後封于莒其後以國為氏
娥姓苑堯妻舜以娥皇後有此姓
盈晉欒盈之後
囊(平陽)楚莊王子囊之後以字為氏
嬴(太原)秦姓伯益之後望出太原河東
生姓苑陰飴生之後以名為氏
嬰晉大夫趙嬰齊之後
韶州名見林寳姓苑望出太原今開封有此姓
并州名見姓苑
甥亦作生晉吕甥之後
繒姓苑夏后有繒氏
鄫姒姓夏少康封少子曲烈于鄫其後為氏
陘晉大夫以邑為氏
仍姓苑有仍氏生少康以國為氏
樓(杞國)夏少康之佐周封杞東樓公支孫以樓為氏今
東陽多此姓
犨晉大夫郤犨之後
臨(西河)八凱大臨之後
瞫狼瞫之後
男夏后有男氏
杞姒姓夏后之後封于杞以國為氏
理(西河)咎繇為堯理官子孫遂為理氏
侶官氏志姒亦改為侶
蒍(音委)出自劉累之後杜伯子蒍為晉司空後以為氏
紙後魏書禹後渴侯氏改為紙氏
堵(河東)羽音
絺路史犨分於郤郤出於絺晉國以采氏者絺郤
步涉畜傗鄐臼若冀解張楊陽端續温祁鄔羊介翼
盂駒州欒原霍及揚干銅鞮羊舌祈夜長魚五鹿東
關郄州
啓夏后啓之後
輔(扶風)晉之公族智氏亡其宗别焉
苦郤犨號苦成子苦為别封之邑以邑為氏
主嬴姓卽主父氏今同州有此姓
苑望出馬邑殷武丁子文封苑其後為氏
展(河東)魯孝公子展之後無駭卒公命以字為展氏
矯風俗通晉大夫矯父之後後漢有扶風矯慎
丙(平陽)商音齊大夫丙敬之後
咎卽舅氏舅犯左傳亦作咎犯
減(汝南)巫咸氏之後
酉出太原黃帝十四子之一姓也
啖望出河東亦作噉唐啖助精春秋學
舅晉大夫舅犯之後姬姓狐氏晉惠公文公皆狐氏
甥故以犯為舅因以為氏
絳晉穆侯遷都於絳後以為氏
智(天水)望一出河東姬姓卽荀氏别食智邑又為智氏
義(河東)漢秦州義道人年一百五十歲
餽晉中行穆伯攻鼓餽閒倫欲其嗇夫而下之不從
樹(河南)後魏書樹洛干氏後改姓樹姓苑云河東人
具(魏郡)風俗通晉大夫具丙之後
麗晉匠麗之後
壴(河東)本姓樹改作壴
彘士會支子魴别食采彘邑
鑄風俗通左傳宣叔娶於鑄氏
介姓苑望出太原
祭(太原)徵音周公第五子封祭稱祭伯後因氏
代古代君為趙襄子所滅以代為氏
舜(河東)角音見姓苑
亢(去聲)見姓苑
晉(虢郡)望出平陽三家滅晉靜公遷為家人子孫因以
為氏晉公族有晉進戊恭整舅咎羊田獻射席籍
及士貞樓季大戊叔魚叔向叔夙季嬰揚食食我凡
䦚伯宗伯州公仇公師弗忌臼季子羽之氏
員(平涼)本姓劉氏以忠諫比伍員改姓員氏賜名懷遠
唐員半千臨汾人(員音運)
獻晉獻公之後
貫望出西河
射晉大夫虢射之後
曠師曠之後
頡倉頡之後
勃(頓丘)晉有寺人勃鞮梁武帝改豫章王為勃氏
實實沈之後以名爲氏
六偃姓臯陶之後以國為氏
曲望出雁門晉穆侯封少子于曲沃因氏焉
洓(音七)水名見姓苑
蓼臯陶之後封于蓼以國為氏
郄(山陽)晉大夫郄元子食邑于郄因以為氏(洪武正韻作隙)
幕舜祖幕之後
悦(昌黎亦作說)傅說之後以說為氏
鐸望出絳州今絳州有此姓
百秦大夫百里奚之後
落風俗通皋落氏狄國也亦狄别種
拓拓跋氏改為拓又元姓
莢風俗通莢成僖子晉大夫也王僧孺百家志荀永
之娶平陽莢氏
伯晉大夫荀林父之後父為中行伯其後以王父字
為氏
格(陳留)允格之後見姓苑
虢(弘農)王季之子虢仲國為晉所滅子孫以國為氏
析望出西河風俗通衛公族大夫析米鉏之後以
王父字為氏
翼(東海)姬姓晉翼侯居翼城因氏焉
稷后稷之子子孫氏焉
源後魏聖武帝詰汾長子七世孫秃髮傉檀據南涼
子賀降後魏太武見之曰與卿同源可改為源氏
婁出自姒姓夏少康裔孫東樓公封于杞為楚所滅
子孫食邑於婁因以為氏城陽諸縣有婁鄉是也
尉元魏八姓也秦漢置尉堠官其先有居此職者因
以氏焉
隗畢振姬曰黃帝封神農參盧於潞商周别為赤白
之狄狄歴廧咎臯落九州之戎有隗氏臯落氏戎氏
春秋晉人滅潞以潞子嬰兒歸留吁鐸辰甲氏沙子
鼓子奄為晉有有潞氏路氏露氏榆氏中路氏失地
也
二字姓
侯岡地記倉頡姓侯岡氏
伊祈(堯姓)
子州莊子堯以天下與子州支父
栢成風俗通栢成子高堯時諸侯也
阪上上黨屯留人其先居阪上因氏
陶丘帝堯子丹朱居陶丘因氏
癸比癸比女為舜妃
西王新序子夏曰禹學於西王國
中英虞舜有五英樂掌中央者因以為氏
豢龍古飂叔安裔子曰董父好龍龍多歸之帝舜嘉
之賜氏曰豢龍氏
司徒舜為堯司徒支孫氏焉
司空(頓丘)禹為堯司空支孫氏焉
成功禹治水成功而少子遂以為氏
有男姒姓史記禹後有有男氏
舒蓼世本舒蓼姓臯陶之後
關龍夏忠臣關龍逄之後
擾龍劉累之後
鍾古風俗通鍾古夏内史也因氏焉
御龍風俗通陶唐氏之後有劉累學擾龍事夏九甲
賜氏曰御龍氏九甲卽孔甲也
葛伯嬴姓夏時諸侯為商所滅子孫因以為氏
傅餘英賢傳傅說為相子孫留傅巖者號傅餘氏
巫咸商卿士其後氏焉
司馬(河内)程伯休父為周司馬錫以官族因氏
歐陽(渤海)越王勾踐之後支孫封烏程亭侯因氏焉
歐陽修石本歐陽氏譜圖序歐陽氏之先本出於夏
禹之苗裔自帝少康封其庶子於會稽使守禹祀歴
夏商周以世相傳至於允常子曰勾踐是為越王越
王勾踐傳五世至王無疆為楚威王所滅其諸族子
分散爭立皆受封於楚而無疆之子蹄封於烏程歐
餘山之陽為歐陽亭侯其後子孫遂以為氏
夏侯(譙國)夏禹之後封杞楚滅簡公弟他奔魯封夏陽
侯因氏焉
令狐氏出自姬姓周文王子畢公高裔孫畢萬為晉大
夫生芒季芒季生武子魏犨犨生顆以獲秦將杜回
功别封令狐生文子頡因以為氏世居太原秦有太
原守五馬亭侯範十四世孫漢建威將軍邁與翟義
起兵討王莽兵敗死之三子伯友文公稱皆奔燉煌
友入龜兹文公入疏勒稱為故吏所匿遂居效榖
鍾離姬姓卽鍾氏以伯州犂居鍾離故曰鍾離
東樓姒氏少康之後支孫封為東樓公因為東樓
冬日趙衰之於人如冬日可愛故因氏焉
中行晉公族隰叔之後荀林父將中行故曰中行氏
公族風俗通晉成公立嫡子為公族大夫韓無忌號
公族穆子後漢有勃海公族進階
吾丘
祁夜英賢傳祁大夫之後
蒲成晉大夫有蒲成南
郄州世本晉郄豹孫步陽生郄州因氏焉
夷吾姬姓晉惠公名夷吾其後支庶以名為氏
司功晉大夫司空景子因官為氏
屠岸晉大夫有屠岸賈
狐丘晉大夫狐丘林之後英賢傳士目狐丘封人之
裔
西門(晉陽)徵音晉大夫居西門因氏焉
安是英賢傳晉大夫安是叔施
新垣風俗通魏將新垣衍畢公高之後
韓褐姬姓晉韓厥之後
原伯原伯絞之後因氏焉
周蓋英賢傳晉孝公時
邯鄲嬴姓趙穿食邑邯鄲因以爲氏
韓餘世本韓宣子之後因氏焉
韓嬰姬姓姓纂晉韓宣子孫為韓嬰氏
韓言姬姓韓厥生無忌無忌生襄襄生子魚為韓言
氏
韓厥姬姓韓獻子厥支孫氏焉
韓籍姬姓晉韓延之子籍字叔禽為韓籍氏
韓侯周宣王時韓侯支孫氏焉
瑕呂晉有瑕呂飴甥
顓孫媯姓陳公子顓孫仕晉子孫氏焉
胡非媯姓陳胡公後有公子非其後子孫為胡非氏
胡母風俗通胡母姓本陳胡公之後也公子完奔齊
遂有齊國齊宣王母弟别封母鄉遠本胡公近取母
邑故曰胡母氏
先榖晉國士氏之别族也隰叔初封於先故以為氏
臯落姬姓東山臯落氏赤狄别種
王官晉大夫有王官無地
羊舌姬姓晉公族靖侯之後食采於此故為羊舌大
夫
相里咎繇之後為理氏晉大夫里克被戮少子季連
逃居相城因為相里氏
梁由晉大夫有梁由靡
楊孫楊晉邑也其先有食采於楊者
長魚晉有長魚矯
梁其姬姓大夫梁其踁之後
梁餘晉下車御梁餘子養之後
姑布晉大夫有姑布子卿
唐孫祁姓堯之裔唐侯子孫仕晉號唐孫氏
青史陸璟獻英賢傳晉太史董狐之子受封青史之
田因氏焉
侯史風俗通董狐為晉侯史官因氏焉
仇吾韓子云仇吾國為智伯所滅因氏焉
樓季姬姓晉穆侯庶子樓季之後
投壺中行穆子相晉侯投壺而生子因以為姓
南鄉晉高士居隱南鄉因氏焉
三烏風俗通凡氏干職三烏五鹿有三烏大夫因氏
焉
函與晉大夫范臯夷食采函與因氏焉
子獻媯姓陳桓公孫子獻之後
子羽姬姓姓纂云晉公族子羽之後為楚隋邑大夫
路史韓起庶子亦曰子羽
子尚媯姓陳僖公生廪丘子尚裔因氏焉
五鹿姬姓風俗通衛邑也晉公子重耳封舅犯於五
鹿支孫氏焉代郡成陽縣有五鹿氏柳芳姓系錄
論於志則三烏五鹿氏
主父嬴姓趙武靈王號主父支孫因以為氏
子鞅媯姓陳僖公生簡子齒為子鞅氏
子芒媯姓陳僖公生盈字子芒之後
子輿媯姓陳桓公生子石難為子輿氏
子禽媯姓陳僖公生惠子子得為子禽氏
苦成姬姓郄犨别封於苦為苦成子庫成風俗通
本苦成方言變為庫成路史苦成庫成古成車成
出於苦
子寤媯姓陳僖公生宣子其後為子寤氏
子沮媯姓陳桓公生子輿為子沮氏
子夏媯姓陳公子少西字子夏因氏
子宋媯姓陳宣公生子楚其後為子宋氏
武成嬴姓風俗通趙平原君勝封武成君因氏焉
偃師媯姓陳太子偃師之後
梗陽晉有梗陽巫皋
右行晉屠擊將右行因氏焉
戲陽晉邑子孫以邑爲氏
步陽晉大夫步陽御戎一作步揚
利孫晉大夫公子利孫其後氏焉
季嬰世本晉季嬰之後
季夙世本晉靖侯孫季夙之後
魏疆姬姓魏武子支孫莊子快為魏疆氏
大戊姬姓晉公子大戊之後
大狐姬姓世本晉大夫大狐伯生突突生饒號為大
狐氏
褐餘?夫論曲沃桓叔之後
段干姓苑段干木之後西河人
少室國語少室周為趙簡子戎右
匠麗晉有匠麗氏
伯州晉有伯州犁
下軍晉欒黶為下軍大夫支孫氏焉路史欒書下
軍及嘉若欒出於欒
屋廬周屋廬子著書言彭耼之法晉賢人
鬭耆芈姓英賢傳鬭伯比之後孫鬭耆仕晉因氏焉
北唐英賢傳晉有高人越者隠伏於北唐因氏焉
叔帶嬴姓趙夙字叔帶以字為氏
叔向晉羊舌大夫之後羊舌肸字叔向以字為氏
叔魚羊舌鮒字叔魚以字為氏
弗忌姬姓晉大夫欒弗忌之後
樂王晉大夫樂王鮒之後
續祁姬姓晉隰叔之後與士氏同族祁奚舉子午自
代父子相續為政因氏
伯宗世本晉孫伯起生伯宗因氏焉
百里(秦國)風俗通秦相百里奚之後其先虞人家於百
里因氏焉
綦連代人號綦連部卽以為氏其先姬姓六國末
避亂出保祁連山因以山為姓北人語譌故曰綦連
冠軍漢霍去病封冠軍侯因氏焉
廣武漢李左車封廣武君因氏焉
第二其先齊諸田漢武帝徙之諸陵以門秩次第田
廣之孫舊登為第二氏
第八風俗通齊諸田後田廣弟英為八門因氏焉
太傅漢太子太傅疏廣曾孫彦則避王莽亂於太原
因氏
呼延呼衍氏入中國改為呼延氏
拓拔黃帝子昌裔之後受封北土黃帝以土德王北
人以土為拓後授為拔故號拓拔氏孝文時改姓元
長孫氏出自拓跋鬱律生二子長曰沙莫雄次曰什翼
犍什翼犍卽後魏道武皇帝祖也後魏法七分其國
人以兄弟分統之沙莫雄為南部大人號為托跋氏
生嵩太尉北平宣王道武以嵩宗室之長改為長孫
氏至孝文以獻帝長兄為紇骨氏後改胡氏次兄普
氏為周氏又次兄為達奚氏改奚氏又次兄為伊婁
氏改為婁氏又次兄敦丘氏為丘氏又次兄俟氏為
万俟氏魏官氏志侯氏後改為亥氏以上號七族叔
父之後乙旃氏為叔孫氏疏屬車焜氏改為車氏是
為十姓太和中詔自代北而徙者皆為河南洛陽人
代初有九十九姓後自十姓外餘部諸姓内入者凡
一百三十五氏太和十九年詔以穆陸賀劉樓于嵇
尉八姓同四姓其餘為姓為族有差若三世官不至
姓班有族官則入族官無族官則不入姓族
万俟後魏獻帝季弟後為十姓官氏志稱万俟氏
尉遲(太原)徵音與後魏同起尉遲部之後孝文時改
為氏
伊婁氏族志後魏獻帝與鄰第六弟為伊婁氏為十
姓
九百姓苑代郡有九百里為小吏
賀蘭有紇伏者與后夜俱起爲賀蘭莫何弗因以為
氏
賀若代居元朔隨魏南遷北俗謂志正為賀若因以
為氏
賀拔(下邳)與後魏同出陰山代為長北人謂地為拔總
有其地土人相賀因氏焉
賀婁代人本居漠北以國為氏孝文改為婁氏
獨孤(高平)其先本姓劉氏至後魏在北有三十六部獨
劉不與因為氏
乙弗代人世統部落
斛律代人世為部落統帥號斛律部因氏焉
斛斯其先居廣牧世襲莫弗大人號斛斯部因氏焉
紇干代人孝文改爲干氏
紇骨後魏獻帝兄紇骨氏為十姓居代北
達奚後魏獻帝第五弟之後為十姓
拓王本姓王樂浪人遠祖羆後魏伏波將軍鎮武川
賜姓拓王氏
爾朱爾朱榮北秀容人世為部落長其先居爾朱川
因為氏焉
屋引本居元朔隨魏南遷孝文改為屋氏
素和檀石槐之後後魏書以本白部故號素和孝文
改為和氏
叱羅改為羅氏
叱努改為狼氏
薩孤代人隨魏南徙
是連自代北隨魏南徙
可達代北武川人隨魏南徙
叱利(一云叱列)西部大人後魏各依舊號
乞干代人隨魏南徙
叱干代人後魏獻帝定姓為叱干氏居武川
折婁本鮮卑隨魏南徙
吐萬代人世為部落帥
車焜後魏獻帝命疏族為車焜氏繫十姓之列孝文
改為車氏
普氏後魏獻帝次兄為普氏孝文改為周氏
乙旃後魏官氏志獻帝命叔父之裔為乙旃氏是為
十姓
拔略後魏官氏志拔略改為蘇氏
俟利後魏疋孤之後猶方伯也
温孤代人改為温氏
疋婁改為婁氏齊神武后其女也
大蒙姓纂今同蒲二州多此姓或改姓為憑
可頻周書王雄傳太原人唐志代人涇州總管庸國
公西魏賜姓可頻氏生謙周益州總管
宇文氏世襲鮮卑大人至普回因獵得玉璽自以為天
授北俗謂天為宇璽為文因號宇文氏或云神農氏
為黃帝所滅子孫遁居北方鮮卑俗呼草為俟汾以
神農有嘗草之功因自號俟汾氏其後音訛遂為宇
文氏普回裔孫拔拔陵陵仕後魏都牧主開府儀同
三司安定忠侯以豪傑徙居代州武川縣生系仕至
内阿干二子韜阿頭韜三子肱顥泰泰乃後周太祖
也庾信宇文顯墓誌公諱顯上黨武鄉人自大霧
浮河長虹映渚承源於若水纂系於蒼林上黨居韓
之西常山在趙之北因地為氏可略而言焉
三字姓
侯莫陳後魏别部居庫斛真水周書云武川人世為
渠帥隨魏南遷號侯莫陳氏庾信侯莫陳道生墓
誌本系隂山出自國族降及於魏在秦作劉
叱伏列周書云代郡西部人其先為第一領人酋長
破六韓其先代人隨魏南遷
可朱渾世代北又居懷朔鎮隨魏南遷
步六孤代北人孝文改為陸氏
丘穆陵代人孝文改為穆氏
紇豆陵代人孝文改為竇氏
莫多婁代人隨魏遷洛陽
莫且婁代人
莫侯盧代人
莫那婁代人
莫胡盧代人孝文改為陽氏
譬歷辰代人改為張氏
四字姓
自死獨膊代人
井疆六斤代人
附
後魏遷洛有八氏十姓咸出帝族又有三十六族則諸
國之從魏者九十二姓世為部落大人者並為河南洛
陽人其中國士人則第其門閥有四海大姓郡姓州姓
縣姓及周太祖入關諸姓子孫有功者並令為其宗長
仍撰譜錄紀其所承又以關内諸州為其本望
唐太宗詔高士廉韋挺岑文本令狐德棻責天下譜牒
參考史傳檢正真偽進忠賢退悖惡先宗室後外戚退
新門進舊望右膏粱左寒畯合二百九十三姓千六百
五十一家為九等號曰氏族志而崔幹仍居第一太宗
欲以今日冠冕為等級高下遂以崔幹為第三姓班其
書天下高宗時許敬宗以不叙武后世又李義府恥其
家無名為子求婚不得更以孔志約楊二卿史元道吕
才等十二人刊定之裁廣類例合二百三十五姓二千
二百八十七家四后遂居第一姓改為姓氏錄搢紳目
為勲格義府奏悉索氏族志燒之又詔後魏太原王瓊
與隴西李寳滎陽鄭温范陽盧子遷盧澤盧輔清河崔
宗伯崔元孫前燕博陵崔懿晉趙郡李楷凡七姓十家
不得自為婚先是後魏太和中定四海望族以寳等為
貴其後矜尚門地故氏族志一切降之王妃主壻皆取
當世勲貴名臣家未嘗尚山東舊族後房玄齡魏徵李
勣復與婚故望不減然每姓第其房望雖一姓中高下
懸隔其後衰宗落譜昭穆所不齒者皆稱禁婚嫁益自
貴男女皆潛相聘娶訖不能禁云
山西通志卷六十四
