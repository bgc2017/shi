山西通志卷一百三十
人物(三十)
解州
梁
柳慶遠字文和河東解人元景弟子也父叔珍義陽内
史慶遠仕齊魏興太守郡暴水欲移把城慶遠曰吾
聞江河長不過三日命築土而已俄水退百姓服之
後為襄陽令林惲薦之于梁武帝武帝曰文和吾已
知之辟為别駕慶遠謂所親曰定霸者其吾君乎盡
誠協贊及起兵常居帷幄為謀主從軍東下身先士
卒武帝行營見慶遠頓舍嚴整每嘆曰人人若是吾
又何憂建康平為侍中帶淮陵齊昌二郡太守城内
嘗夜火武帝斂諸門籥悉付慶遠其見任如此霸府
建為從事中郎梁初封重安侯位散騎常侍改封雲
杜出為雍州刺史加都督上餞於新亭曰卿衣錦還
鄉朕無西顧憂矣始武帝為雍州慶遠為别駕謂曰
昔羊公語劉弘卿後當居吾處今相觀亦復如是曾
未十年而慶遠督府談者以為逾於魏詠之累遷侍
中領軍將軍給扶出為雍州刺史慶遠重為本州厲
清節士庶懷之卒官贈開府儀同三司諡曰忠惠喪
還上親出臨之其寵眷如此
柳憕字文深世隆子好元言通老易梁武至姑孰候接
小郊與諸人同憩逆旅食俱去行里餘命左右燒逆
旅舍以絶後追當時服其善斷歴給事黃門侍郎與
琅邪王峻齊名俱為中庶子時人號為方玉後為鎮
北始興王長史移鎮益州復請憕上曰柳憕風標才
氣恐不能久為少主臣王堅請為鎮西長蜀郡太守
涖政廉恪益部懷之
柳忱字文若世隆子年數歲父及母閻氏竝疾忱不解
帶經年及居喪以毁聞仕齊西中郎主簿勸長史蕭
穎胄同武帝為寧朔將軍累遷侍中郢州平穎胄議
遷都夏口忱以巴峽未賓不宜輕捨根本搖動人心
俄而巴東兵至峽口遷都議乃息論者以為見機梁
初封州陵伯歴五兵尚書祕書監散騎常侍改給事
中光禄大夫卒諡穆忱與兄惔惲憕三兩年間四人
迭為侍中復居方伯當世罕比子範嗣
柳津字元舉慶遠子性強直歴散騎常侍太子詹事襲
雲杜侯太清三年卒
柳仲禮津子勇力兼人少有膽氣為簡文帝雍州長史
及簡文入都留仲禮襄陽馬仗軍人悉付之撫循故
舊甚得衆和起家著作佐郎遷電威將軍封陽泉縣
侯中大通中西魏將賀拔勝逼樊鄧出擊破之除黃
門郎遷司州刺史上使畫工圖之仲禮屢啟以精兵
三萬討侯景不許景濟江與諸藩赴援見推總督景
素聞其名甚憚之仲禮亦自謂當世英雄諸將莫己
若也韋粲見攻仲禮方食投箸被練馳之騎能屬者
七十比至粲已敗仲禮因與景戰於青塘大破之仲
禮矟將及景而賊將支伯仁自後再斫仲禮中肩馬
陷淖賊聚矟刺之騎將郭山石救之以免自此壯氣
外衰不復言戰及臺城陷開營降時援軍甚衆軍士
咸欲盡力及聞降莫不歎憤論者以為梁禍始於朱
异成于仲禮既而景遷仲禮西上至江陵湘東王以
為雍州刺史襲襄陽孫暠執魏戍人以竟陵降仲禮
置孥於安陸而以輕兵至漴頭將侵襄陽魏將楊忠
援之仲禮戰漴頭大敗并弟子禮没於魏
柳敬禮津子少以勇烈聞而性麤暴襄陽有柳四郎歌
起家著作佐郎稍遷扶風太守率馬步三千援臺城
與侯景頻戰甚著威名及景令仲禮經略上流留敬
禮為質景餞仲禮於後渚敬禮謂仲禮曰景今來會
敬禮抱之兄便可殺雖死無恨仲禮壯其言許之及
酒數行敬禮目仲禮見備衛嚴不敢動遂不果會景
攻晉熙敬禮與南康王會理謀襲其城尅期將發建
安侯蕭賁告之遂遇害臨死曰我兄老婢也今日就
死豈非天乎
柳遐字子昇河東解人宋太尉元景從孫祖叔珍義陽
内史父季遠梁宜都太守遐幼而爽邁神彩嶷然髫
歲便有成人之量篤好文學動合規矩世父慶遠特
器之梁西昌侯蕭藻鎮雍州遐時年十二修謁風儀
端肅進止詳雅藻羨之試遣左右踐遐衣裾遐徐步
稍前曾不顧盻仕梁尚書功論郎謝舉時為僕射與
語嘉之曰江漢英靈見於此矣岳陽王蕭詧承制授
吏部郎賜爵聞喜公尋進持節侍中驃騎大將軍開
府儀同三司及詧踐位於江陵以襄陽歸周辭詧曰
陛下中興鼎業龍飛舊楚臣昔因幸會早奉名節理
當以身許國期之始終自晉氏南遷臣宗族蓋寡從
祖太尉世父儀同從父司空竝以位望隆重遂家於
金陵唯留先臣獨守墳栢嘗誡臣等使不違此志今
襄陽既入北朝臣若陪隨鑾蹕進則無益塵露退則
有虧先旨詧重違其志遂許之因留鄉里以經籍自
娛周時頻徵固辭以疾及詧殂舉哀行舊臣之服保
定中又徵之始入朝授驃騎大將軍開府儀同三司
霍州刺史導人務先以德不用命者乃微加貶其下
感而化之曰我君仁惠其可欺乎卒贈金安二州刺
史遐初為州主簿父卒於揚州自襄陽奔赴六日而
至哀感行路後奉喪西歸中流風起遐抱棺號慟俄
頃風止母嘗乳間發疽醫云此疾無可救理惟得人
吮膿或望微止其痛遐應聲即吮旬日遂瘳咸以為
孝感性温裕略無喜慍未嘗論人之短尤尚施與家
無餘財十子靖莊最知名北史贊柳遐立身之道進
退有節觀其眷戀墳隴其孝可移於朝廷盡禮舊主
其忠可事於新君夫能推此類以求賢則知人幾於
易矣
北魏
裴瑗字珍寳太和中析屬河北郡少孤貧清苦自立為
汝南王悦郎中令孝靜初卒於雍州刺史
裴衍字文舒粲弟學識優於諸兄才亦過之事親以孝
聞兼有將略仕齊位陰平太守歸魏授通直郎衍堅
辭宣武末出山歴建興河内二郡太守廉貞寡欲善
撫百姓人吏追思之孝昌初梁將曹敬宗寇荆州為
别將與恒農太守王羆往救衍大破之荆州圍解除
北道都督鎮鄴西之武城封安陽縣子密表相州刺
史安樂王鑒異圖詔衍與都督源子邕李神軌等討
平之除相州刺史北道大都督進封臨汝縣公與子
邕北討葛榮軍敗見害贈車騎大將軍司空相州刺
史子嵩襲父爵嵩子篆遼西太守循太原太守
柳崇字僧生河東解人七世祖軌晉廷尉卿崇方雅有
器量身長八尺美鬚明目兼有學行舉秀才射策高
第解褐太尉主簿轉尚書右外兵郎中檢斷河東河
北二郡上下息訟屬荆郢新附又持節經略加慰諭
還遷太子洗馬本郡中正累遷河中太守郡中畏服
卒于官贈岐州刺史諡穆崇文章寇亂遺失長子慶
和性沈靜不競于時位給事中本郡中正卒慶和弟
楷字士則身長八尺善草書頗涉文史位撫軍司馬
西魏
柳虯字仲盤河東解人五世祖恭後趙河東郡守後仕
江表祖緝宋州别駕宋安郡守父僧習善隸書敏於
當世與豫州刺史裴叔業據州歸魏歴北地潁川二
郡守揚州大中正虯年十三專精好學時貴游竝車
服華盛唯虯不事容飾徧受五經略通大義兼涉子
史雅好屬文孝昌中揚州刺史李憲舉秀才兖州刺
史馮儁引為府主簿揚川刺史樊義又以為揚州中
從事加鎮遠將軍棄官還洛陽大統三年馮翊王元
季海領軍獨孤信鎮洛陽時舊京人物唯虯在陽城
裴諏在潁川信等俱徵之以虯為行臺郎中諏為北
府屬竝掌文翰時人語曰北府裴諏南府柳虯虯勵
精從事通夜不寢季海常云柳郎中判事我不復重
看四年入朝為獨孤信開府從事中郎信出鎮秦隴
為二府司馬不綜府事唯在左右談論而已因使留
為丞相府記室封美陽縣男請史官記事者當朝顯
言其狀事遂施行十四年除秘書丞領著作舊丞不
參史事始令監掌焉遷中書侍郎修起居注仍領丞
事虯以為時有古今非文有古今為文質論廢帝初
遷秘書監加車騎大將軍儀同三司虯嘗弊衣蔬食
曰衣不過適體食不過充飢孜孜營求徒勞思慮耳
恭帝元年冬卒年五十四贈兖州刺史諡曰孝有文
章數十篇行於世子鴻漸嗣
柳元達河東解人涉獵經史仕齊諸王參軍與裴叔業
姻婭叔業獻欵元達贊成其計入魏除司徒諮議參
軍封南頓縣子卒改封夏陽子絳襲絳弟遠字季雲
好彈琴耽酒時有文詠孝武初除儀同開府參軍事
放情琹酒每出行返家人或問消息荅云無所聞縱
聞亦不解後客游卒元達弟元瑜位陰平太守卒子
諧有文學善鼓琴以新聲手勢京師士子翕然從學
除著作佐郎於河陰遇害
北周
柳檜字季華虯弟性剛果任氣少文善騎射年十八起
家奉朝請居父喪毁瘠骨立服闋除陽城郡丞防城
都督大統四年從戰河橋先登授都督鎮鄯州八年
拜湟河郡守仍典軍事尋加平東將軍大中大夫吐
谷渾入寇檜兵少撫而勉之衆心乃安因率數十人
先擊餘衆乘之渾大敗走封萬年縣子時吐谷渾數
侵疆場檜屢戰必破之數年不敢為寇十四年遷河
州别駕轉帥都督俄拜使持節撫軍將軍大都督居
三載徵還時檜兄虯為秘書丞弟慶為尚書左丞檜
曰兄則職典簡牘褒貶人倫弟則管轄都司股肱朝
廷可謂榮寵矣然而四方未靜車書不一檜唯當蒙
矢石履危難以報國恩耳頃之周文謂檜曰九曲國
之東鄙勞君守之遂鎮九曲尋從王雄討上津魏興
平之除魏興華陽二郡守安康人黃衆寳將圍州城
先圍檜郡郡城卑下士衆寡弱又無守禦之備連戰
十餘日士卒僅存城陷身被十餘創遂為賊所獲既
而衆寳進圍東梁州縛檜置城下欲令誘城檜大呼
曰羣賊烏合糧食已罄行即退散各宜勉之衆寳臨
檜以兵曰速更汝辭不爾便就戮檜守節不變遂害
之棄屍水中城中人皆為流涕後兄子止戈收檜屍
還長安贈東梁州刺史子斌字伯達年十七為齊公
憲記室早卒
柳鷟檜弟好學善屬文卒於魏臨淮王記室參軍事子
帶韋字孝孫少好學深沈有度量身長八尺三寸美
風儀善占對周文辟參軍事令使梁邵陵南平二王
行至安州遇段寳等反矯為周文書以安之竝即降
附及見邵陵具申周意邵陵遣使隨報命授輔國將
軍中散大夫後為行臺左丞從達奚武南討梁宜豐
侯蕭修守南鄭武攻之未拔令入城說修降之廢帝
元年出為解縣令加驃騎將軍左光禄大夫轉汾陰
令發擿姦伏百姓畏而懷之周武成元年授武藏下
大夫天和二年封康城縣男累遷兵部中大夫仍領
武藏五年轉武藏中大夫俄遷驃騎大將軍開府儀
同三司凡居劇職十有餘年處斷無滯官曹清肅為
益州總管譙王儉府長史領益州刺史漢王贊别駕
總知軍事及東討徵為前軍總管齊王憲府長史以
功授上開府儀同大將軍進爵公又為并州司會并
州總管陳王純府長史卒諡曰愷子祚嗣少有名譽
位宣納上士入隋為司勲侍郎
柳慶字更興鷟弟幼聰明有器量博涉羣書不為章句
年十三父僧習試令誦賦一篇千餘言立讀三遍便
誦之無所漏時僧習為潁川郡守將選鄉官貴勢競
來請託拒之而其使俟荅慶具書草僧習讀嘆曰此
兒有意氣丈夫理當如是即依所草以報起家奉朝
請慶出後第四叔及父喪議者不許服重慶泣曰禮
緣人情若於出後之家更有苴斬之服可奪此以從
彼今四叔薨背已久情事不追豈容奪禮乖違天性
遂以苫凷終喪既葬負土成墳孝武將西遷慶以散
騎侍郎馳傳入關至高平見周文共論時事周文請
迎輿駕令慶復命帝欲往荆州慶曰關中金城千里
天下之彊國也荆州地無要害寧足以固鴻基帝納
之及西遷以母老不從獨孤信鎮洛陽乃得入關除
相府東閤祭酒大統十年除尚書都兵郎中并領記
室時北雍州獻白鹿羣臣欲賀尚書蘇綽謂慶曰近
代已來文章華靡江左彌復輕薄洛陽後進祖述未
巳君職典文房宜製此表以革前弊慶操筆立成辭
兼文質綽讀而笑曰枳橘猶自可移况才子也尋領
雍州别駕廣陵王欣甥孟氏屢為兇横或告其盜牛
慶捕得實趣令就禁孟氏益驕慶大集僚吏盛言孟
氏倚權侵虐狀言畢令笞殺之貴戚斂手賈人持金
二千斤詣京寄人居止常自執管鑰而竝失之主人
自誣服慶疑之召問賈人曰頗與人同宿飲乎曰日
者曾與一沙門再宴醉而晝寢慶曰沙門乃真盜耳
即遣捕之盡獲所失金十二年為計部郎中别駕如
故有胡家被劫郡縣按察莫知賊所鄰近多被囚慶
作匿名書多牓官門曰若聽先首免罪便欲來告慶
乃施免罪之牒居二日廣陵王欣家奴面縛自告牒
下因盡獲黨與慶之守正明察皆此類也每嘆曰昔
于公斷獄無私闢高門以待封倘斯言有驗吾其庶
幾乎封清河縣男除尚書左丞攝計部周文嘗怒安
定國臣王茂將殺之而非其罪朝臣莫敢諫慶進爭
之周文逾怒曰卿亦須坐之執慶於前慶辭氣不撓
抗聲曰慶謹竭愚誠實不敢愛死但懼公為不明之
君耳周文乃悟而赦茂已不及矣明日謂慶曰吾不
用卿言遂令王茂冤死可賜茂家錢帛以旌吾過尋
進爵為子慶威儀端肅樞機明辨每發號令常使宣
之天性亢直無所回避周文深委仗焉恭帝初進驃
騎大將軍開府儀同三司尚書右僕射轉左僕射領
著作又拜司會中大夫周初賜姓宇文氏進平齊縣
公晉公護欲引為腹心慶辭之又與楊寬有隙遂見
疎忌出為萬州刺史明帝留為雍州别駕領京兆尹
武成二年除宜州刺史寬囚慶故吏求司會時罪失
案驗積六十餘日吏或死於獄終無所言唯得乘錦
數匹時人服其廉慎又入為司會兄子雄亮刃仇人
黃衆寳晉公護讓慶擅殺人對曰慶聞父母之讐不
同天昆弟之讐不同國明公以孝臨天下何責於此
乎護逾怒慶辭色無屈竟免卒贈鄜綏丹三州刺史
諡曰景子機嗣
隋
柳雄亮字信誠檜子檜見害雄亮時年十四哀毁過禮
陰有復仇之志武帝時衆寳率其部歸長安帝待之
甚厚雄亮手斬衆寳於城中請罪闕下帝特原之後
累遷内史中大夫賜爵汝陽縣子隋初拜尚書考功
侍郎遷給事黃門侍郎尚書省奏事多所駁正俄檢
校太子左庶子進爵伯秦王俊鎮隴右出為秦州總
管府司馬領山南道行臺左丞卒子贊嗣
柳敏字白澤河東解縣人晉太常純七世孫父懿魏車
騎大將軍儀同三司汾州刺史敏九歲而孤事母以
孝聞性好學涉獵經史陰陽卜筮之術靡不習焉年
未弱冠起家員外散騎侍郎累遷河東郡丞朝議以
敏本邑故授之敏處物平允甚得時譽周文克復河
東見而器之曰今日不喜得河東喜得卿也拜丞相
府參軍事轉戸曹參軍兼記室每有四方賓客恒令
接之吉凶禮儀亦令監綜又與蘇綽等修撰新制遷
禮部郎中封武成縣子加帥都督領本鄉兵俄進大
都督母憂旬日間鬚髮半白尋起吏部郎中毁瘠過
禮杖而後起周文歎異之特加賞賜尉遲迥伐蜀為
行軍司馬軍中籌略竝委之益州平進驃騎大將軍
開府儀同三司加侍中遷尚書賜姓宇文氏拜禮部
中大夫周初進爵公又除河東郡守復徵拜禮部出
為郢州刺史甚得物情及將還朝夷夏士人竝齎酒
餚物産候於路敏從他道而還復拜禮部敏操履方
正性又恭勤朝必夙興待旦又久處臺閣明練故事
近儀或乖者皆案據舊章刊正取中遷小宗伯監修
國史轉小司馬又監修律令進大將軍出為鄜州刺
史以疾不之部進武德郡公武帝及宣帝竝親幸其
第問疾開皇元年進上大將軍太子太保卒贈五州
諸軍事晉州刺史
柳莊字思敬霞子少有器量博覽墳籍兼善辭令濟陽
蔡大寳有重名於江左時為岳陽王諮議見莊歎曰
襄陽水鏡復在於兹遂以女妻之俄而詧辟參軍累
遷鴻臚卿隋文帝輔政蕭巋令莊奉書入關文帝執
莊手而别時梁之將帥咸請與尉遲迥連衡唯巋疑
不可會莊至自長安申文帝結託之意遂言曰今尉
遲迥雖曰舊將昏耄已甚消難王謙常人之下者非
有匡合之才况山東庸蜀從化日近周室之恩未洽
於朝廷臣料之迥等終當覆滅隋公必遷周鼎未若
保境息人以觀其變巋深以為然未幾消難迥謙皆
敗巋謂莊曰近若從衆言社稷已不守矣隋初莊又
入朝帝深慰勉之及為晉王廣納妃於梁莊因是往
來四五反前後賜物數千段梁國廢授開府儀同三
司除給事黃門侍郎莊明習舊章雅達政事凡所駁
正帝莫不稱善蘇威重莊器識常奏云江南人有學
業者多不習世務習世務者又無學業能兼之者不
過柳莊高熲亦厚之同官陳茂心不平譖愬頗行尚
書省嘗奏流罪奏曰法如是更重之是法不信於民
心也而處以大辟莊據法執由是忤旨茂因奏莊不
親監丸藥十一年詔莊以行軍總管長史隨軍討徐
璒璒平授饒州刺史甚有能名卒於官
柳旦弘弟也字匡德解人工騎射頗涉書籍仕周兵部
下大夫以行軍長史從討王謙有功授儀同三司開
皇元年加開府封新城縣男授掌設驃騎歴羅浙魯
三州刺史竝有能名大業初拜龍川太守開設學校
大變山洞風詔褒美之徵為太常少卿攝判黃門侍
郎事卒子燮河内郡掾
柳肅旦弟字匡仁解人少聰敏嫺於占對仕周宣納上
士隋文帝作相引為賓曹參軍開皇初授太子洗馬
陳使謝泉來聘詔肅宴接時論稱其華辯歴太子内
舍人遷僕射嘗諫曰但患不孝無患見疑劉臻鼓搖
脣舌適相詿誤願勿納之後卒坐除名大業中事白
召守禮部侍郎坐事免後守工部侍郎大見親任幸
遼嘗委涿郡留守卒官
柳謇之字公正解人父蔡年周順州刺史謇之身長七
尺五寸儀容甚偉風神爽亮進止可觀兒時齊王憲
遇於塗與語大竒之奏為國子生以明經擢第拜宫
師中士轉守廟下士武帝有事太廟謇之讀祝文音
韻清雅觀者屬目上善之擢為宣納上士隋開皇初
拜通事舍人尋遷内史舍人歴兵部司勲二曹侍郎
朝廷以謇之雅望善談謔又飲酒至一石不亂每陳
使至輒令接對遷光禄少卿出入十餘年參掌敷奏
宗女光化公主妻吐谷渾命兼散騎常侍送之復送
義成公主於啟民前後得贈馬二千匹雜物稱是皆
散之宗族家無餘財出為肅息二州刺史俱有惠政
大業初拜光禄啟民畜牧定襄馬邑間諭令出還拜
黃門侍郎齊王長史上法服臨軒引謇之詣齊王所
西面立宣勅謂曰我出藩之初從内送王子相於我
曰事無大小皆委之無得昵近小人疎遠子相若與
謇之從事一如子相也後竟坐除名及幸遼召檢校
燕郡事坐供頓戍嶺南卒子威明
柳昂字千里解人敏子幼聰穎有器識幹局過人周武
帝時為内史中大夫開府儀同三司賜爵文城郡公
當途用事百寮皆出其下昂竭誠獻替知無不為謙
虚未嘗驕物時論重之宣帝疎昂然不離本職周末
拜大宗伯隋加上開府拜潞州刺史有惠政卒官
裴謁之字士敬佗第六子少有志節好直言文宣末年
上書正諫言甚切直白刃臨頸辭色不變文宣曰癡
漢何敢如此楊愔曰望取後世名爾文宣投刀歎曰
我終不成爾名遣人送出齊亡卒於壺關令
柳裘字茂和河東解人齊司空世隆之曾孫也祖惔梁
尚書左僕射父明太子舍人義興太守裘少聰慧弱
冠有令名梁歴尚書郎駙馬都尉遣請和於魏俄而
江陵陷遂入關中周明武間自麟趾學士累遷太子
侍讀封昌樂縣侯除天官府都上士宣帝初拜儀同
三司進爵公轉御飾大夫留侍禁中與劉昉韋謩皇
甫績同謀引高祖入總萬機裘進曰宜早定大計如
更遷延恐貽後悔從之進上開府拜内史大夫委以
機密令往喻并州總管李穆盛陳利害穆遂歸心又
令喻司馬消難未到而消難奔陳即令隨便安集淮
南賜馬及雜物開皇元年進大將軍拜許州刺史在
官清簡吏民懷之復轉曹州刺史其後上思裘問曰
曹州刺史何當入朝或對曰即今冬也裘尋卒為傷
惜者久之諡安子惠童嗣
柳儉字道約河東解人祖元璋魏司州大中正相華二
州刺史父裕周聞喜令儉有局量立行清苦為州里
所敬仕周宣納上士畿伯大夫隋初擢拜水部侍郎
封率道縣伯尋為廣漢太守甚有能名擢拜蓬州刺
史訟者庭決遣之獄無繫囚蜀王秀時鎮益州列上
其事遷卭州刺史在職十餘年人夷悦服後坐秀免
妻子衣食不贍人咸歎伏大業初徵之時牧州領郡
竝帶戎資唯儉起自良吏上嘉其績特授朝散大夫
拜弘化太守清節愈勵五年入朝郡國畢集上謂納
言蘇威吏部尚書牛弘曰其中清名天下第一者為
誰威等以儉對又問其次威以涿郡贊務郭絢潁川
贊務敬肅二人對賜儉帛二百匹絢肅各一百匹令
朝集使送至郡邸以旌異焉論者美之及大業末撫
結人夷卒無離叛竟以保全恭帝時與留守李粲縞
素於州南向慟哭既而歸京拜上大將軍歲餘卒年
八十九
柳彧字幼文河東解人七世祖卓隨晉南遷寓襄陽父
仲禮為梁將歸周復家解彧少好學涉經史周大冢
宰宇文護引為中外府記室久而出為寧州總管掾
詣闕求試武帝異之以為司武中士轉鄭令平齊大
賞從官留京者不預彧表言留從事同功勞須等於
是留守竝加品級隋初累遷尚書虞部侍郎母憂起
為屯田侍郎固讓不許左僕射高熲子弘德封應國
公申牒請列門戟彧判曰僕射之子更不異居父之
戟槊已列門外尊有壓卑之義子有避父之理豈容
門外既設内閤又施事竟不行熲聞而歎伏後遷治
書侍御史當朝正色百寮敬憚上嘉其婞直謂彧曰
大丈夫當立名於世無容容而已賜錢十萬米百石
時刺史多任武將類不稱職彧表論其弊且言把州
刺史和平子賄賂公行上善之平子竟免應州刺史
唐君明母喪娶雍州長史庫狄士文從妹彧請禁錮
終身二人竟坐得罪時風俗頽壊彧多所矯正上甚
嘉之又請詳決經國大事其餘細務責成所司上覽
而嘉之後以忤旨免尋復令視事因謂彧曰無改爾
心以其家貧勅有司為築宅因曰柳彧正直士國之
寳也其見重如此右僕射楊素百寮慴憚無敢忤嘗
以少譴勅送南臺素恃貴坐彧牀彧從外來至階下
端笏整容曰奉勅治公罪素遽下彧據案而坐立素
於庭辨詰事狀素銜之彧見都邑百姓每至正月十
五日作角觝之戲遞相誇競糜費財力奏請禁絶之
詔可是歲持節巡省河北五十二州奏免長吏贓汚
不稱職者二百餘人州縣肅然莫不震懼賜絹布二
百疋氊三十領拜儀同三司歲餘加員外散騎常侍
治書如故仁壽初復持節巡省太原道十九州賜絹
百五十疋彧嘗得博陵李文博治道集十卷蜀王秀
遣人求之彧送於秀素因搆彧除名配戍懷遠鎮徵
還至晉陽為漢王諒使所逼召入城而諒反形已露
彧度不得免遂詐中惡不食自稱危篤諒怒囚之素
又奏彧心懷兩端坐徙敦煌後徵還卒於道子紹介
休令
柳機字匡時解人慶之子也偉容儀有器局頗涉經史
年十九周武帝時為魯公引為記室及嗣位累遷太
子宫尹封平齊縣公宣帝時為御正上大夫屢諫不
聽求出拜華州刺史周末徵還義形於色無所陳請
俄拜衛州刺史隋初進爵建安郡公徵為納言機性
寬簡有雅望而無所損益又好飲酒不親細務數年
出為華州刺史尋轉冀州刺史後徵入朝以其子述
尚主禮遇益隆初機在周與族人昂俱歴顯要至是
竝為外職上賜宴楊素戲曰二柳俱摧孤楊獨聳坐
者歡笑機竟無言尋還州前後作守俱稱寬惠後徵
還卒贈大將軍青州刺史諡簡子述嗣
柳述字業隆機子性明敏有幹略頗涉文藝蔭太子親
衛尚蘭陵公主拜開府儀司三司内史侍郎上於諸
壻中特見寵遇歲餘判兵部尚書事父艱尋起攝給
事黃門侍郎襲建安郡公仁壽中判吏部尚書事述
雖職務修理為當時所稱而不達大體又無所降屈
數於上前面折楊素短判事有不合素意或令述改
輒謂將命者曰語僕射道尚書不肯素銜之拜兵部
尚書參掌機密抗表陳讓命攝兵部與楊素黃門侍
郎元巖等侍仁壽宫令述召房陵王述與元巖出外
作敕書素見之謀矯詔執述巖屬吏大業初除名謫
龍川徙寧越癘卒
柳調昂子歴秘書郎侍御史左僕射楊素嘗於朝堂見
調獨言曰柳條通體弱獨搖不須風調斂版正色曰
調信無取公不當以為侍御信有可取不應發此言
公當具瞻之地樞機何可輕發素甚竒之大業中累
遷尚書左司郎中清素守常為時所美
姚暹大業中為都水監先是鹽苦客水為患暹乃濬水
豐渠兼築堤堰自安邑楊家莊西至臨晉五姓湖水
有所歸乃不為害後人名曰姚暹渠
郭絢河東安邑人初為尚書令史後以軍功拜儀同歴
數州司馬長史皆以能名大業初刑部尚書宇文㢸
巡省河北引絢為副上以涿郡為遼衝要聞絢有幹
局拜涿郡贊務吏人悅服數載遷通守兼領留守逐
捕山東盜多所剋獲時諸郡唯涿獨全後擊竇建德
於河間戰死人吏哭之數月不息
唐
柳亨字嘉禮蒲州解人隋大業末為王屋長姿貌魁異
高祖以外孫竇妻之三遷左衛中郎將壽陵縣男貶
卭州刺史進散騎常侍代還太宗幸南山召見哀之
拜光禄少卿亨謝賓客身安靜素力吏事終檢校岐
州刺史贈禮部尚書幽州都督諡曰恭
竇靜平陸人少敦厚有大志練習時務武德初為并州
大總管長史時突厥數為邊患糧道不屬表請屯田
以省餽餉收粟十萬斛又請斷石嶺以為障塞便於
固守
柳範蒲州解人貞觀中為御史時吳王恪好田獵範彈
治之太宗曰權萬紀不能輔導恪罪當死範進曰房
元齡事陛下猶不能諫止畋獵豈宜獨罪萬紀上拂
衣起召謂曰何廷折我範謝曰主聖則臣直陛下仁
聖臣敢不盡愚乃解高宗時歴尚書右丞揚州大都
督府長史
趙仁本陜州河北人貞觀中累拜殿中侍御史自義寧
以來詔勅皆手自纂錄臨事暗記甚為當時所伏會
有勅差御史一人遠使同列辭託仁本越次請行謂
治書侍御史馬周曰食君之禄死君之事雖復跋涉
艱難不敢辭也及迴稱旨擢吏部員外郎乾封中歴
東臺侍郎同東西臺之品轉司列少常伯知政事如
故時許敬宗為右相仁本拒其請託為所搆俄授尚
書左丞罷知政事咸亨初卒
柳奭字子邵蒲州解人父隋時使高麗卒往迎喪號踊
盡哀為夷人所慕貞觀中累遷中書舍人外孫王后
立遷中書侍郎進中書令罷為吏部尚書后廢貶愛
州刺史許敬宗等搆譖遣使殺之没其家期以上親
竝流嶺表奭房隸桂州為奴婢神龍初復官爵緣坐
者悉免開元初澤兄渙為中書舍人上言臣從伯祖
奭去顯慶三年與禇遂良等五門同被譴戮雖被原
雪而子孫殆盡唯曾孫無忝客籍龔州陛下先天後
詔書嘗任宰相家竝錄其後况臣之伯祖無辜被誅
今藁窆未還後嗣僑處願許伯祖歸葬孤孫北遷乃
詔無忝護奭柩歸官給喪事無忝後歴潭州都督
張騰芮城人仕桃林令永淳元年卒年八十六葬後光
宅元年其子武智與姪寳藏行墓側見騰衣冠整肅
從侍二人良久方失武智等號攀莫及乃刻石為像
日供奉之石像今尚存
柳澤亨曾孫耿介少言笑風度方嚴景雲中為右率府
鎧曹參軍澤詣闕上疏極諫言太平公主與胡僧慧
範以此誤陛下故語曰姚宋為相邪不如正太平用
事正不如邪又言尚醫奉御彭君慶以巫覡小伎超
授三品奈何輕用名器加非其人不報澤入調會有
詔選者得言事又上書極言宜懲孝和寵任之失睿
宗善之拜監察御史開元中轉殿中侍御史監嶺南
選時市舶使周慶立造竒器以進澤上書曰不見可
欲使心不亂是知見可欲而心必亂矣慶立雕製詭
物造作竒器用浮巧為珍玩以譎怪為異寳乃治國
之巨蠧明主所宜嚴罰者也昔露臺無費明君不忍
象箸非大忠臣憤歎慶立求媚聖意搖蕩上心陛下
信而使之乎是宣淫於天下慶立矯而為之乎是禁
典之所無赦陛下新即位固宜昭宣菲薄廣示節儉
豈可以怪好示四方哉元宗稱善歴遷太子右庶子
為鄭州刺史未行卒贈兵部侍郎
張守珪陜州河北人姿幹瓌壯慷慨尚節義善騎射以
平樂府别駕從郭虔瓘守北庭突厥侵輪臺遣往援
中道逢賊苦戰斬首千餘級禽頡斤一人開元初寇
復攻北庭守珪從儳道奏事京師因上書言利害請
出蒲昌輪臺夾擊賊再遷幽州良杜府果毅時盧齊
卿為刺史引與共榻坐曰不十年子當節度是州為
國重將願以子孫託稍遷建康軍使王君&KR0930;死詔為
瓜州刺史墨離軍使督餘衆完故城版築方立寇奄
至衆失色守珪曰創痍之餘詎可矢石相确須權以
勝之遂置酒城上會諸將作樂寇疑有備不敢攻引
去守珪縱兵擊敗之乃修復位署招流冗使復業瓜
州升都督府即詔守珪為都督州地沙塉常瀦雪水
溉田時渠堨為寇毁材木無所出守珪密禱神一夕
水暴至大木數千章塞流下因取修堰防耕者如舊
州人神之刻石紀事遷鄯州刺史隴右節度使徙幽
州長史河北節度副大使俄加採訪處置等使每戰
輒勝契丹奚大敗上喜詔告九廟契丹酋屈刺及突
于懼遣使詐降守珪得其情遣右衛騎曹王悔詣部
計事屈刺無降意將殺悔契丹别帥李過折與突于
爭權悔因間誘之夜斬屈刺及突于盡滅其黨以衆
降守珪次紫蒙川大閱軍實賞將士二十三年入見
命酺燕為守珪飲賦詩寵之加拜輔國大將軍右羽
林大將軍賜金綵授二子官詔立碑紀功久之復討
契丹餘黨於捺禄山虜獲不訾會裨將趙堪白真陀
羅等彊使平盧軍使烏知義度湟水邀奚矯詔脅之
知義敗還事頗泄謁者牛仙童按實厚賂之仙童敗
事逮守珪以功貶括州刺史卒
柳渾字夷曠一字惟深本名載解縣人梁僕射惔六世
孫僑襄州早孤方十餘歲有巫曰兒相夭且賤為浮
屠可緩死渾曰去聖教為異術不若速死學愈篤與
游者皆有名士天寳初擢進士第調單父尉累除衢
州司馬棄官隠武寧山召拜監察御史放曠不樂檢
局求外職宰相惜其才留為左補闕大歷初江西魏
少游表判官州僧夜飲火其廬歸罪瘖奴獄具渾白
奴冤少游趣訊僧僧首伏路嗣恭代少游遷團練副
使俄為袁州刺史祐甫輔政薦為諫議大夫浙江東
西黜陟使入為尚書右丞朱泚亂渾匿終南山賊以
宰相召執其子搒笞之搜索所在渾羸服步至奉天
改右散騎常侍賊平更今名貞元元年遷兵部侍郎
封宜城縣伯關播用李元平守汝州渾曰是夫衒玉
而賈石者也往必見擒何賊之攘既而果為李希烈
縛三年同中書門下平章事仍判門下省上嘗親擇
吏宰畿邑政有狀宰相皆賀渾獨不賀曰此特京兆
尹職耳陛下當擇臣輩以輔聖德臣當選京兆尹承
大化尹當求令長代尹擇令非所宜上然之玉工作
帶誤毁一銙私市它玉足之論死渾曰於法誤傷乘
輿器服罪當杖請論如律由是工不死左丞田季羔
從子伯彊請賣私第募兵渾曰季羔先朝號名臣世
孝謹表闕於門隋時舊第惟田一族耳討賊自有國
計豈容不肖子毁門構徼一時倖損風教哉請薄責
以示懲沮上嘉納韓滉省中搒吏渾惡其專質讓曰
省闥非刑人地而搒吏至死公家先相國以狷察不
滿歲輒罷今奈何蹈前非顓立威福豈尊主卑臣義
邪滉稍裭其威白志貞除浙西觀察使渾奏志貞興
小史縱嘉其才不當超劇職臣以死守不敢奉詔會
渾移疾即日詔施行因乞骸骨不許門下吏白過官
渾曰士千里辭家以干禄小邑主辦豈慮不能是歲
擬官無退異者渾瑊與吐蕃會平涼上語大臣以和
戎息師之便渾跪白曰夷狄易以兵制難以信結臣
竊憂之李晟繼言曰蕃戎多不情誠如渾言上變色
曰渾儒生未達邊事大臣亦當爾邪皆頓首謝夜半
邠寧飛奏吐蕃劫盟上即以其表示渾明日慰之曰
卿儒士乃知軍戎萬里情乎益禮異之宰相張延賞
遣親厚謂曰明公舊德第慎言於朝則位可久渾曰
為吾謝張公渾頭可斷舌不可禁卒為所擠以右散
騎常侍罷政事渾警辯好談謔清儉不營産利免後
數日置酒召故人出游酣肆乃還時李勉盧翰皆以
舊相闔門奉朝請歎曰吾等視柳宜城真拘俗之人
哉五年卒年七十五諡曰貞
張曉芮城人巡兄也開元中位監察御史與巡皆以名
稱重一時
張巡字巡鄧州南陽人居芮城博通羣書曉戰陣法氣
志高邁不與庸俗合開元末擢進士第繇太子通事
舍人出為清河令治績最以困阨歸者傾貲振護無
吝秩滿還都或勸一見楊國忠荅曰是方為怪祥更
調真源令土多豪猾大吏華南金恣肆邑中語曰南
金口明府手巡以法誅南金赦餘黨政簡約民甚宜
之天寳十五載正月安禄山將張通悟陷宋曹州譙
郡太守楊萬石逼巡為長史使西迎賊軍巡率吏哭
元祖祠遂起兵討賊從者千餘至雍丘與單父尉賈
賁合有衆二千是時雍丘令令狐潮舉縣附賊淮陽
囚殺守者迎賁等入乃屠潮妻子磔城上潮怨賁還
攻雍丘賁趨門躪死巡馳騎決戰身被創不顧士乃
奉巡主軍間道表諸朝騰牋嗣吳王祇府祇舉兖以
東委巡經略潮以賊衆四萬薄城人大恐巡諭諸將
曰賊知城中虚實有輕我心今出不意可驚而潰也
乃分千人乘城以數隊出身前驅直薄潮軍軍却明
日賊攻城設百樓巡栅城上束芻灌膏焚樓賊不敢
向巡視隙擊之積六旬大小數百戰士帶甲食裹創
鬭潮遂敗走追之幾獲潮怒復率衆來然素善巡至
城下以情語曰足下羸兵守危堞忠無所立盍相從
共富貴乎巡曰古者父死於君義不報子乃銜妻孥
怨假力于賊吾見君頭于通衢為百世笑奈何潮赧
然去時大將六人皆官開府特進白巡以勢不敵不
如降巡陽許諾明日堂上設元宗畫像率軍士朝人
人盡泣巡引六將至責以大誼斬之士心益勸會糧
乏潮餉賊鹽米數百艘且至巡夜壁城南潮悉軍來
拒巡遣勇士銜枚濱河取鹽米千斛焚其餘而還城
中矢盡巡縛藁為人千餘被黑衣縋城下潮兵爭射
之久乃知藁人還得箭數十萬其後復夜縋人賊笑
不設備乃以死士五百斫潮營潮軍大亂焚壘幕追
奔十餘里賊慙益兵圍之薪水竭巡紿潮欲走請退
軍二舍潮許之遂空城四出三十里撤屋發木而還
為備潮怒圍復合巡徐謂潮曰君歸馬三千匹我得
馬且出奔潮歸馬巡悉以給驍將約曰賊至人取一
將明日潮怒欲戰陣未成三十騎突出擒將十四斬
百餘級收器械牛馬潮遁還陳留不復出七月潮率
賊將瞿伯玉攻城遣偽使者四人傳賊命招巡巡斬
以徇餘縶送祇所圍凡四月賊常數萬巡衆纔千餘
每戰輒克偏將雷萬春嘗立城上與潮語伏弩發六
矢著面萬春不動潮疑刻木人諜得其實乃大驚遙
謂巡曰向見雷將軍知君之令嚴矣河南節度使嗣
虢王巨屯彭城假巡先鋒俄而東平濟陰陷巨引兵
東走臨淮賊將楊朝宗謀趨寧陵絶巡餉路巡外失
巨依拔衆保寧陵馬裁三百兵三千至雎陽與太守
許遠城父令姚誾等合尚衡遣將南霽雲至雎陽與
巡計事霽雲退謂人曰張公開心待人真吾所事也
遂留不肯去巡遣萬春霽雲等領兵戰寧陵北斬賊
將二十殺萬餘人投尸於汴水為不流朝宗夜去詔
拜巡主客郎中副河南節度使巡籍將士有功者請
於巨巨纔授折衝果毅巡諫曰今詎可吝賞與貲巨
不聽至德二載安慶緒遣尹子竒將同羅突厥奚勁
兵與朝宗合凡十餘萬攻雎陽巡勵士固守日中二
十戰氣不衰遠專治軍糧戰具前此遠大將田秀榮
潛與賊通巡召登城讓之斬首示賊因出薄戰子竒
敗獲車馬牛羊悉分士秋毫無入其家詔拜御史中
丞巡欲乘勝擊陳留子竒聞復圍城巡語其下曰吾
蒙上恩賊若復來止有死耳諸君雖捐軀而賞不直
勲以此痛恨聞者感慨乃椎牛大饗悉軍戰賊望兵
少大笑巡遠親鼓之賊潰追北數十里五月賊刈麥
乃濟師巡夜鳴鼓嚴隊若將出賊申警俄息鼔賊覘
城上兵休乃弛備巡使霽雲等開門徑抵子竒所斬
將拔旗大酋被甲引千騎麾幟乘城招巡巡陰縋勇
士數十人隍中持鉤陌刀彊弩約曰聞鼓聲而奮酋
恃衆不為備城上譟伏發擒之弩注矢外向救兵不
能前俄而縋士復登陴賊皆愕眙巡欲射子竒莫能
辨因剡蒿為矢中者喜謂巡矢盡走白子竒乃得其
狀使霽雲射一發中左目賊還七月復圍城初雎陽
穀六萬斛而巨發其半餫濮陽濟陰遠固爭不聽至
是食盡士日賦米一勺齕木皮鬻紙而食才千餘人
皆癯劣不能彀賊以雲衝傅堞巡出鉤干拄之使不
得進篝火焚梯賊以鉤車木馬進巡輒破碎之賊服
其機不復攻穿壕立栅以守巡士多餓死存者皆痍
傷氣乏巡出愛妾曰諸君經年乏食而忠義不少衰
吾恨不割肌以啖衆寧惜一妾而坐視士飢乃殺以
大饗坐者皆泣巡彊令食之遠亦殺奴僮以哺卒至
羅雀掘鼠煮鎧弩以食賊將李懷忠過城下巡問君
事禄山幾何曰二朞巡曰君祖父官乎曰然曰君世
受官奈何從賊關弓與我确懷忠曰不然我昔為將
數死戰竟没賊此殆天也巡曰一日事平君父母妻
子竝誅何忍為此懷忠掩涕去俄率其黨數十人降
巡前後說降賊將甚多皆得其死力御史大夫賀蘭
進明代巨節度屯臨淮許叔冀尚衡次彭城皆觀望
莫肯救巡使霽雲如叔冀請師不應霽雲嫚罵叔冀
不敢應巡復遣如臨淮告急引精騎三十冒圍出賊
萬衆遮之霽雲左右射皆披靡既見進明進明言兵
出無益霽雲曰城或未下如已亡請以死謝大夫進
明懼師出叔冀襲之又忌巡聲威恐成功而欲留霽
雲為大饗樂作霽雲泣曰昨出雎陽時將士不粒食
已彌月今義不忍獨享雖食弗下咽霽雲請置一指
以示信歸報中丞因拔佩刀斷指一座大驚為出涕
卒不食去抽矢回射佛寺浮屠著甎曰吾破賊還必
滅賀蘭此矢所以志也至真源李賁遺馬百匹次寧
陵得城使廉坦兵三千夜冒圍入賊覺拒之且戰且
引兵多死所至才千人方大霧巡聞戰聲曰此霽雲
等聲也乃啟門驅賊牛數百入將士相持泣賊知外
援絶圍益急衆議東奔巡議以雎陽保障江淮若棄
之賊乘勝鼓而南江淮必亡且帥飢衆行必不達十
月癸丑賊攻城士病不能戰巡西向拜曰臣生不能
報死為鬼以癘賊城遂陷與遠俱執巡衆見之起且
哭巡曰安之勿怖死乃命也衆不能仰視子竒曰聞
公督戰大呼輒眥裂血面嚼齒皆碎何至是荅曰吾
欲氣吞逆賊顧力屈耳子竒以刀抉其齒存者三四
巡罵曰我為君父死爾附賊乃犬彘也安得久子竒
將釋之賊衆懼其得衆心乃以刃脅降巡不屈又降
霽雲未應巡呼曰南八男兒死爾不可為不義屈霽
雲笑曰欲將有為也公知我者敢不死亦不肯降乃
與姚誾雷萬春等三十六人遇害巡年四十九送遠
至偃師亦不屈死巡長七尺鬚髯每怒盡張讀書不
過三復終身不忘為文章不立藁守雎陽士卒居人
一見問姓名其後無不識更潮及子竒大小四百戰
斬將三百卒十餘萬其用兵未嘗依古法勒大將教
戰各出其意或問之荅曰古者軍有左右前後大將
居中三軍望之以齊進退今胡人務馳突雲合烏散
變態百出故吾止使兵識將意將識士情上下相習
人自為戰爾其械甲取之於敵未嘗自修每戰不親
臨行陣有退者巡已立其所曰我不去此為我決戰
士感其誠皆一當百待人無所疑賞罰信與衆共甘
苦寒暑雖厮養必整衣見之下爭致死力故能以少
擊衆未嘗敗被圍久初殺馬食既盡及婦人老弱凡
食三萬口人知將死而莫有畔者城破遺民止四百
而已始肅宗詔中書侍郎張鎬代進明節度河南率
四節度犄角救雎陽巡亡三日而鎬至十日而廣平
王收東京鎬命中書舍人蕭昕誄其行時議者或謂
巡與其食人寧若全人有名士張澹李紓董南史張
建封樊晃朱巨川李翰咸謂巡蔽遮江淮沮賊勢天
下不亡其功也由是人無異言詔贈揚州大都督遠
霽雲贈官有差竝寵其子孫睢陽雍丘賜徭税三年
巡子亞夫拜金吾大將軍立廟睢陽歲時致祭德宗
差次至德後將相以巡遠霽雲為上貞元中復官巡
它子去疾贈巡妻申國夫人賜帛百自是訖僖宗求
忠臣後無不及三人者大中時圖巡遠霽雲像於凌
煙閣雎陽至今祠享號雙廟云新唐書傳贊惟宋三
葉章聖東巡過其廟留駕裴回咨巡等雄挺盡節異
代著金石刻贊明厥忠與夷齊踣西山孔子稱仁何
以異云
巡遣南霽雲雷萬春敗賊於寧陵别將二十有五
石承平李辭陸元鍠朱珪宋若虚楊振威耿慶禮
馬日昇張惟清廉坦張重孫景趨趙連城王森喬
紹俊張恭默祝忠李嘉隠翟良輔孫庭皎馮顔四
人逸其姓名胥死巡難(附錄張巡𫝊後)
姚誾陜州平陸人崇族孫父弇開元初處州刺史誾性
豪蕩好飲謔善絲竹天寳末歴壽安尉遷城父令與
張巡親善以守雎陽功至德二年春加東平太守與
巡同死難贈潞州大都督官一子
張獻誠守珪子天寳末安禄山授偽署後為史思明將
兵數萬守汴州東都平史朝義走汴獻誠不納以州
降拜汴州刺史封南陽郡公改寳應軍左廂兵馬使
更封鄧國公來朝禮賜尤渥擢山南西道節度使擒
南山劇賊高玉俄兼劍南東川節度戰梓州敗於崔
旴大歷三年以疾歸舉其弟獻恭自代以檢校戶部
尚書知省事辭位卒獻誠喜功名為政寬裕有機略
隨方制變而簡廉不逮於父
張獻恭獻誠從弟數有軍功以右羽林軍代獻誠為劒
南東川節度使大歷末破吐蕃於岷州久之拜東都
留守累遷檢校吏部尚書德宗欲徙盧杞為饒州刺
史給事中袁高上還詔書獻恭見上曰高所奏宜聽
上不荅復前曰高乃陛下良臣當優異之遂不徙杞
世稱其不撓子煦積閱亦至夏州節度使元和八年
振武軍逐節度使詔以本軍進討許以便宜賜縑三
萬為軍資河東王鍔遣兵五千為援煦入捕亂卒蘇
國珍等數百人誅之卒贈太子太保
張獻甫獻誠從弟以軍功試光禄卿殿中監從河中節
度使賈耽討梁崇義有勞又從渾瑊討朱泚戰多累
遷金吾將軍檢校工部尚書領禁兵戍咸陽累年兵
農悦安貞元四年領邠寧節度使斷山浚塹選巖要
地築烽堡請復鹽州及洪門洛原鎮屯兵詔可遣兵
馬使魏茪逐吐蕃築鹽夏二城虜衆畏不敢入寇十
二年加檢校尚書左僕射卒贈司空
曲環陜州安邑人客隴右少喜兵法資勇敢善騎射天
寳中從哥舒翰討吐蕃拔石堡取黃河九曲洪濟等
城授果毅别將從魯炅守鄧州與賊武令珣戰尤力
加左清道率從李抱玉屯河陽又自將兵守澤州破
賊銳將安曉拜羽林將軍與諸將平河北累轉金吾
大將軍大歷中戍隴州數破吐蕃以功兼太常卿德
宗初以邠隴兵五千馳救劒南收七盤城威武軍維
茂等州吐蕃破走威名大振加太子賓客賜名馬預
討涇州劉文喜遷開府儀同三司封晉昌郡王邠隴
兵馬使救徐州敗李納衆功最建中三年擢邠隴行
營節度使守寧陵戰陳州斬李希烈衆三萬五千級
擒其將翟崇暉進檢校工部尚書兼陳州刺史希烈
平改陳許節度賜封三百戸勤身節用寬賦斂簡條
教不三歲歸者繦係訓農治兵榖食豐衍轉檢校尚
書左僕射貞元十五年卒年七十四贈司空
柳子華解人公綽諸父也始辟嚴武劒南府累遷池州
刺史代宗命葺華清宫以子華為昭應令檢校金部
郎中修宮使設棘圍於市徇邑中曰得華清宮瓦石
材用投圍中踰三日不還者死不終日已山積矣營
辦略足宰相元載奴主别墅自稱郎將怙勢縱暴租
賦未嘗入官子華因奴入謁收付獄劾發宿罪杖殺
之一邑震服預知其終自為墓銘子公器公度公度
善攝生年八十餘有彊力嘗云吾初無術但未嘗以
氣海煖冷物熟生物不以元氣佐喜怒耳位光禄少
卿公器生遵遵生璨
柳晟河中解人六世祖敏後周太子太保父潭尚和政
公主官太僕卿晟年十二父喪以孝聞代宗養宮中
使受學於吳大瓘并子通元率十日輒上所學既長
拜檢校太常卿德宗初親信用事從至奉天自請說
賊黨上壯其志得遣泚將郭常張光晟皆晟雅故晟
出密詔陳禍福逆順常奉詔謀泄泚捕繫之晟夜半
坎垣毁械而亡斷髮為浮屠間歸奉天上為流涕乘
輿還擢元王府長史吳通元得罪晟理其辜第止之
不聽凡三上書上意解通元得減死晟累遷將作少
監護作崇陵封河東縣子授山南西道節度使府兵
討劉闢還復詔戍梓州軍謀變晟聞疾驅入勞士卒
曰若知劉闢得罪而誅之奈何復欲使後人誅若等
耶士皆免胄拜入為將作監使回鶻奉册立可汗逆
折之諸貴人愕然駭皆跪伏成禮還為左金吾衛大
將軍晉爵公卒年六十九詔從官臨吊贈太子少保
晟敏於辯下士樂施嘗貢獻不如詔憲宗以其賢置
弗暴云
陽城字亢宗陜州夏縣人世為官族資好學貧不能得
書求為集賢院吏竊院書讀之晝夜不出戶六年無
所不通及進士第乃去隠中條山與弟階域常易衣
出年長不肯娶謂弟曰吾與若孤惸相育既娶則間
外姓雖共處而益疏我不忍弟義之亦不娶遂終身
城謙恭簡素遇人長幼如一遠近慕其行來學者跡
接閭里爭訟不詣官而詣城有盜其樹者城遇之退
自匿嘗絶糧遣奴求米奴以米易酒醉卧路城怪而
與弟迎之奴未醒乃負以歸及覺痛咎謝城曰寒而
飲何責焉寡妹依城居其子四十餘癡不知人城常
負以出入始妹之夫客死城與弟行千里負其柩歸
葬歲飢屏跡不過鄰里屑榆為粥講論不輟山東節
度府聞城義遺五百縑城固辭使者委而去城置之
未嘗發會里人鄭俶欲葬親貸於人無得城舉縑與
之俶既葬還曰願為奴以償德城曰吾子非也能同
我為學乎俶泣謝即教以書俶不能業城更徙遠阜
使顓其習學如初自斃城驚且哭為服緦麻瘞之陜
虢觀察使李泌數禮餉城受之泌欲辟致不起乃薦
諸朝詔以著作佐郎召拜賜緋魚泌使參軍事韓傑
奉詔至其家城封還詔自稱病憊泌不敢彊及為宰
相又言之德宗召拜右諫議大夫遣長安尉楊寧賫
束帛詣其家城褐衣到闕下辭讓上遣中人持緋衣
衣之召見賜帛五十疋初城未起搢紳想見風采既
處諫議官士以為且死職天下益憚之及受命他諫
官論事苛細而城未肯言韓愈作爭臣論譏之城不
屑方與二弟延客日夜飲客欲諫止城揣知其情強
飲客客辭即自引滿不得已酬酢或醉仆席上城先
醉卧客懷中不能聽客語常以木枕布衾質錢人重
其賢爭售之每約二弟吾所俸入而可度月食米幾
何薪菜鹽幾錢先具之餘送酒家無留也服用無贏
副客或稱其佳輒喜舉授之居位八年人不能窺及
裴延齡誣逐陸贄張滂李克等無敢言城聞曰吾諫
官不可令無罪大臣被殺乃約拾遺王仲舒守延英
閤上疏極論延齡罪慷慨引誼申直贄等累日不止
聞者寒懼城愈厲詔宰相抵城罪順宗時開救良久
得免勅諭遣然上欲遂相延齡城顯語曰延齡為相
吾當取白麻壊之哭於庭上不相延齡城力也坐是
下遷國子司業引諸生告之曰凡學者所以學為忠
與孝也諸生有久不省親者乎明日謁城還養者二
十輩有三年不歸侍者斥之簡孝秀德行升堂上沈
酗不率教者皆罷躬講經籍生徒斤斤皆有法度薛
約狂直言事謫連州吏捕迹得之城家城坐吏於門
引約飲食訖步至都外與别坐出為道州刺史太學
諸生何蕃李償王魯卿李讜等二百人頓首闕下請
留城柳宗元遺書褒勵之蕃等守闕下數日為吏遮
抑不得上既行皆泣涕立石紀德至道州治民如治
家宜罰罰之宜賞賞之不以簿書介意月俸取足收
其餘日炊米二斛魚一大鬵置甌杓道上人共食之
州貢侏儒城哀其生離無所進詔求之奏曰州民盡
短若以貢不知何者可貢自是罷州人感之以陽名
子吏有幸於前刺史者拾不法事告城欲脱連染罪
城輒搒殺之賦税不時觀察使數誚責州當上考功
第城自署曰撫字心勞催科政拙考下下觀察府遣
判官督賦至州怪城不迎吏曰刺史以為有罪自囚
於獄判官驚馳入謁曰使君何罪我奉命來候安否
耳留數日城不敢歸仆門闔寢館外以待命判官遽
辭去府復遣官來按舉義之不欲行乃載妻子中道
逃去順宗立召還而城已卒年七十贈左散騎常侍
賜其家錢二十萬官護喪歸葬
城傳書定州北平人北平乃漢魏後無終陽氏望
猶之瑯琊王范陽盧氏也城故里以夏縣中條山
為實
柳公綽字寬解人僑華原幼孝友性質嚴重起居皆有
禮法屬文典正不讀非聖書舉賢良方正直言極諫
補校書郎間一年再登其科授渭南尉歲歉每飯不
過一器歲豐乃復或問之荅曰四方飢病獨能飽乎
累遷開州刺史寇常逼城吏請以右職署渠帥公綽
曰若同惡邪立誅之寇引去遷侍御史吏部員外郎
與裴度俱為武元衡劒南判官尤相引重召為吏部
郎中憲宗喜武功且數出游畋奏太醫箴以諷上高
其才遣使謂曰卿言氣行無間隙不在大愛朕深者
當置之坐隅踰月拜御史中丞公綽本與裴垍善李
吉甫復當國出為湖南觀察使時方討蔡詔發卒五
千隸安州刺史李聽公綽請自行許之引兵度江抵
安州聽迎謁公綽曰公世將曉兵吾且欲署職以兵
法從事即授都知兵馬使中軍先鋒行營都虞候三
牒選兵六千戒諸校曰行營事一決都將聽遂盡力
當時服其知權軍出公綽數省問其家疾病生死厚
給之婦人敖蕩者沈之江軍中感服曰中丞為我知
家事敢不死戰故鄂軍每戰輒克元和十一年除給
事中宣諭鄆軍州復命拜京兆尹方赴府神策校乘
馬不避即時搒死上怒其專殺公綽曰此非獨試臣
乃輕陛下法上曰既死不以聞可乎公綽曰臣不當
奏在市死職金吾在防死職左右巡使乃解母服除
為刑部侍郎領鹽鐵轉運使轉兵部兼御史大夫長
慶元年復為京兆尹時幽鎮用兵使驛係道上言比
館遞匱乏驛置多闕敕使衣緋紫者所乘至三四十
騎黃綠者不下十數吏不得視劵隨口輒供驛馬盡
乃掠奪民馬怨嗟驚擾行李殆絶請著定限以息其
弊詔條檢定數宦官嫉之改吏部侍郎遷御史大夫
詔百官問韓弘疾弘遣子辭不能見公綽謂曰百司
省候是謂異禮宜力疾見公卿弘挾扶以出改禮部
尚書以祖諱換左丞俄檢校戶部尚書山南東道節
度使行部至鄧縣吏有納賄舞文二人同繫獄縣令
謂必殺貪者公綽判曰贓吏犯法法在姦吏壊法法
亡誅舞文者其廄馬害圉人輒殺之寳歷元年就遷
檢校左僕射牛僧孺為武昌節度使具軍容伏謁左
右諫荅曰竒章始去台宰方鎮重宰相所以尊朝廷
也道士獻丹藥問所從來曰自薊門遽曰惜哉藥自
朱克融境來雖驗何益即棄藥而逐道士入為刑部
尚書俄拜邠寧節度使上言神策事宜詔屯營緩急
悉受節度復為刑部尚書姑鞭婦至死府欲殺之公
綽曰尊毆卑非鬭也且子在以妻而戮其母不順遂
減論太和四年為河東節度歲惡樽節用度輟宴飲
衣食與士卒鈞回紇遣李暢驅馬萬匹來市待以至
意暢德之不妄馳獵陘北沙陁部勇武治廢栅十一
募兵三千留屯塞上妻母來者令夫人飲食問遺之
沙陀感恩悉力保障以病乞代授兵部尚書忽顧左
右召故吏韋長曰為我白宰相徐州專殺李聽親吏
非用高瑀不能安因瞑目不復語後二日卒年六十
八贈太子太保諡曰元公綽居喪毁慕三年不澡沐
事後母薛謹甚外兄薛宫早卒為育其女嫁之嘗曰
吾涖官未嘗以私喜怒加於人子孫其昌乎與錢徽
蔣乂杜元穎薛存誠善取士如許康佐鄭朗盧簡辭
崔璵夏侯孜李拭韋長皆知名顯貴云
柳公權字誠懸公綽弟也年十二工辭賦元和初擢進
士第李聽鎮夏州表掌書記入奏拜右拾遺侍書學
士再遷司封員外郎上問用筆法對曰心正則筆正
筆正乃可法矣上改容悟其以筆諫也改右司郎中
弘文館學士文宗復召侍書遷中書舍人充翰林書
詔學士嘗與六學士對便殿上稱漢文帝恭儉因舉
袂曰此三澣矣學士皆賀獨公權無言上問之對曰
人主當進賢退不肖納諫諍明賞罰服澣濯之衣此
小節耳非有益治道者異日周墀同對論事不阿墀
為惴恐公權益不奪上徐曰卿有諍臣風可屈居諫
議大夫乃自舍人下遷仍為學士知制誥開成三年
轉工部侍郎召問得失因言郭旼領邠寧而議者頗
有臧否上疑之荅曰旼誠勲舊然人謂獻二女乃有
是除信乎上曰女自參承太后耳公權曰疑嫌間不
可戶曉因引王珪諫廬江王妃事是日命送女還旼
家其忠益多類此遷學士承旨武宗立罷為右散騎
常侍宰相崔珙引為集賢院學士知院事李德裕不
悦左授太子詹事改賓客累封河東郡公復為常侍
進至太子少師咸通初以太子太保致仕卒年八十
八贈太子太師公權博貫經術於詩書左氏春秋國
語莊周書尤邃每解一義必數十百言通音律而不
喜奏樂曰聞之令人驕怠公綽嘗曰家弟本志儒學
蓋匪止以工書名也
柳仲郢字諭蒙公綽子工文著尚書二十四司箴為韓
愈咨賞元和末及進士第為校書郎牛僧孺辟武昌
幕府有父風矩僧孺歎曰非積習名教安及此邪入
為監察御史遷侍御史禁卒誣里人斫墓柏射殺之
中尉護免其死仲郢監罰執曰賊不死是亂典刑遂
獨召京兆杖之朝廷嘉其守會昌初累轉吏部郎中
詔減冗官條簡浹日損千二百五十員議者厭伏遷
左諫議大夫武宗築望仙臺累諫諄切御史崔元藻
按吳湘獄得罪仲郢切諫宰相李德裕不為嫌奏拜
京兆尹置權量於東西市使貿易用之禁私製者北
司吏入粟違約殺而尸之自是人無敢犯政號嚴明
禁軍校劉詡毆其母不待奏即捕取之死杖下改右
散騎常侍知吏部銓德裕頗抑進士科時以進士選
無受惡官者又當調者持闕簿令自閱即擬唱吏無
能為姦宣宗初坐德裕厚善出為鄭州刺史節度使
周墀高其績及入相薦授河南尹召拜戶部侍郎墀
罷它宰相惡仲郢左遷秘書監數月復出河南尹以
寬惠為政或言不類京兆時荅曰輦轂之下先彈壓
郡邑之治本惠養烏可類乎擢劒南東川節度使大
吏邊章簡挾勢肆貪因事殺之官下肅然居五年召
為吏部侍郎俄改兵部領鹽鐵轉運使劉習以藥術
進詔署鹽官仲郢言名分不正乃賜縑遣還大中十
二年辭疾以刑部尚書罷使轉戶部封河東縣男為
山南西道節度使貶雷州刺史尋以太子賓客分司
東都起為虢州刺史以檢校尚書左僕射東都留守
咸通五年為天平節度使卒於鎮仲郢方嚴尚氣義
事親甚謹李德裕貶取其兄子從質為鹽鐵推官每
私居内齋束帶正色服用簡素父子更九鎮五為京
兆再為河南皆不奏瑞不度浮屠急於摘貪吏濟單
弱每旱潦必貸匱蠲負里無逋家衣冠孤女不能自
歸者斥廩為婚嫁在朝非慶弔不至宰相第家書萬
卷所藏必三本上者貯庫其副常所閱下者幼學焉
仲郢嘗手抄六經司馬遷班固范曄史皆一鈔魏晉
及南北朝史再又類所鈔它書凡三十篇號柳氏自
備旁錄仙佛書甚衆皆楷小精真無行字
柳珪字交元仲郢子大中中與璧繼擢進士皆秀整而
文杜牧李商隠稱之杜悰鎮西川表幕府久乃至會
悰徙歸其積俸珪不納悰舉故事為言卒辭之以藍
田尉直弘文館遷右拾遺仲郢請令就養詔可終衛
尉少卿
柳璧字寳玉仲郢子擢進士第馬植鎮汴州辟管書記
又從李瓚桂州規正其不法瓚不聽拂衣去尋軍亂
擢右補闕再轉屯田員外郎幸蜀授翰林學士累遷
右諫議大夫
柳玭仲郢子以明經補秘書正字由書判拔萃累轉左
補闕高湜再鎮昭義皆表為副擢刑部員外郎湜貶
三疏申理湜後得槀嗟歎以為其言雖自辯不加也
出為嶺南節度副使廨中橘熟既食納直於官除起
居郎黃巢入奔行在遷中書舍人御史中丞文德元
年以吏部侍郎修國史拜御史大夫直清有父風昭
宗欲倚以為相中官譖玭煩碎非廊廟器乃止坐事
貶瀘州刺史卒光化初復官爵柳氏世閥玭常述家
訓以戒子孫焉(柳玭家誡朱子列於小學)
山西通志卷一百三十
