山西通志卷一百十三
人物(十三)
潞安府
金
宋楫長子人天德年擢第除著作郎母老乞歸養後官
至孟州防禦使子元吉元圭相繼登進士胥有名於
時元吉為兵部員外郎
元
宋子貞字周臣潞州長子人早好學工詞賦與族兄知
柔同補金太學生有名稱大小宋後東平嚴實用為
詳議官兼提舉學校汴梁下饑民北徙多方賑救全
活者以萬計金流寓士悉引見薦用拔名儒張特立
劉肅李昶輩於羇旅間士聞風而至故東平一時人
材盛於他鎮七年為行臺右司郎中東平統五十餘
城子貞倣前代觀察採訪制命官分三道糾舉官吏
立程式定期會大小始有紀綱將弁占部曲戸謂之
脚寨擅賦役幾四百所令悉歸州縣實子忠濟復請
於朝授參議東平路事勸忠濟首新廟學延前進士
康曄王磐為教官招生徒數百俾習經藝程試必親
臨齊魯儒風一變世祖南伐召問方略對曰本朝威
武有餘仁德未洽所以拒命者特畏死耳若已降不
殺脅從罔治可𫝊檄定也世祖善其言中統初授益
都路宣撫使尋拜右三部尚書李璮反命參議軍前
行省事說史天澤曰璮擁衆東來坐守孤城宜增築
外城防其奔突彼糧盡援絶當不攻自破議與天澤
合事平上書陳便宜曰官爵人主之柄選法宜盡歸
吏部律令國之紀綱宜早行刊定監司總統一路用
非其才不厭人望乞選公廉有才德者為之州縣官
相傳以世非法賦斂民窮無告宜遷轉以革其弊乂
請建國學教胄子敇州郡提學課試諸生三年一貢
舉至元二年與左丞相耶律鑄行省山東還授翰林
學士參議中書省事言朝省之事不宜數行數改刑
部尚書嚴忠範年少宜選老於刑名者代之又請改
北京行省為宣慰司控制東北州郡頒俸祿定職田
並從之拜中書平章政事帝悔用子貞晩及以老求
退帝曰卿氣力未衰勉措置大事俟百司差有條理
聽卿自便三年十一月懇辭乃得請敇中書大政即
其家訪問子貞每聞朝廷事不便必封疏上奏卒年
八十一
任志潞州人穆呼哩略地至潞志首迎附充元帥收輯
山寨每與金兵戰輒勝金擒其長子如山招之曰降
則子生否則死志曰我為大朝帥豈愛一子親射其
子殪之穆呼哩嘗召志議事道經武安其縣已反志
死之子存襲元帥金將武仙攻潞州存亦戰死詔有
司廩給其妻孥仍賜第居之世為潞州長官
劉宣字伯宣潞人金末徙太原幼喜讀書慨然有澄清
志宣撫使張德輝器重之薦為中書省掾暇則往從
祭酒許衡講明理學初為河北河南道勸農副使至
元中以丞相安圖薦超拜吏部尚書世祖將伐交趾
宣上言曰連年日本之役百姓愁戚官府擾攘今春
始得停罷江浙軍民歡聲雷動安南小邦臣事已久
歲貢未嘗愆期邊帥生事興兵彼因避竄海島使大
舉無功將士傷殘今又下令再征聞者莫不恐懼自
古興兵必須天時中原平土猶避盛夏交廣炎瘴之
區毒氣害人甚於兵刃今以七月會諸道兵於静江
比至安南病死必衆緩急遇敵何以應之又交趾無
糧水路難通無車馬牛畜䭾載不免陸運一夫擔米
五斗往還自食外官得其半若十萬石用四十萬人
止可供一二月軍糧搬載船料軍需用衆五六十萬
廣西湖南調度頻數民多離散即戸令供役亦不能
辦況湖南密邇溪峒寇盜常多萬一姦人伺隙大兵
一出乘虛生變雖有留後人馬疲弱衰老猝難以應
若不計出萬全恐將復蹈前轍及再征日本又上言
曰近議復置征東行省再興日本之師此役不息安
危繫焉索多建伐占城海牙言平交趾三數年間湖
廣江西供給船隻軍需糧運官民大擾廣東羣盗蝟
興軍兵遠涉江海瘴毒之地死傷過半且交趾與我
接境蕞爾小邦遣親王提兵深入尚未見功索多為
賊所殪自遺辱國況日本海洋萬里疆土闊遠非二
國可比今次出師動衆履險縱不遇風可達彼岸倭
國地廣徒衆猥多彼兵四集我師無援萬一不利欲
發救兵其能飛渡邪隋伐高麗三次大舉數見敗北
喪師百萬唐太宗以英武自負親征高麗雖取數城
而還徒增追悔且高麗平壞諸地皆居陸地去中原
不遠以二國之衆加之且不能克況日本僻在海隅
與中國相懸萬里哉上納其言二十五年由集賢學
士除南臺御史中丞時江浙行省丞相孟古岱悍戾
縱恣慮臺臣發其奸而忌宣尤甚日遣其黨赴建康
伺隙臺班皆求自解惟宣屹不為動忙古歹因羅織
宣子逮繫揚州獄又令建康酒務淘金等官誣告行
臺沮壞錢穀遣行省鞫狀宣及御史六人胥逮既登
舟行省以軍船列兵衛驅迫之宣不勝憤遂自剄船
中始宣將行時以一緘付從子自誠令勿啓及死視
其書云觸怒大臣誣搆成罪豈能與經斷小人交口
辨訟屈膝為容於怨家之前身為臺臣義不受辱當
自引決但不獲以身殉國為恨且别有遺藁具言孟
古岱罪狀塗注勾抹辭句難辨前治書侍御史霍肅
為敘次其文讀者悲惋宣既死行省言罪重自殺前
後搆成其事郎中張斯立也延祐四年從子自持上
宣行實御史臺以聞追封彭城郡公諡忠憲
高觽上黨人父守忠元初為千戸從攻黃州殁觽初備
宿衛累官工部侍郎世祖北幸丞相阿哈瑪特留守大
都專權貪恣千戸王著等謀殺之觽馳驛以聞後遷
河南等路宣慰使
李孟字道復潞州上黨人祖昌祚本州宣撫使父唐歷
仕秦蜀僑居漢中孟生而敏悟七歲能文通貫經史
授徒於家遠近爭從之世祖時省臺辟薦皆不就成
宗初遣往陜西採訪先朝聖政備史館紀述孟討論
編次以進時武仁二宗將出閣求名儒輔導有薦者
曰布衣李孟有宰相才宜令為太子師大德初武宗
撫軍北方孟侍仁宗於宫中進講多所禆益及仁宗
侍母居懷孟又如官山孟常單騎從在懷州四年每
進言堯舜之道惟孝弟今大兄在朔方大母有居外
之憂殿下當奉迎意旨以娛樂之則孝弟之道皆得
矣及安西王阿南達之潛謀也丞相哈喇哈遜密使
來告仁宗疑未行孟曰支子不嗣世祖典訓今太子
遠在萬里宗廟社稷危疑之秋殿下當奉大母急還
都以折奸謀固人心不則國家安危未可測仁宗猶
豫未定孟復進曰倘邪謀得成以一紙書召還則母
子且不克保何論宗社仁宗戄然乃奉母后還大都
時哈喇哈遜稱病堅臥仁宗遣孟往問計適成后使
視疾孟入長揖坐前引其手診脈衆以為醫者不疑
既而知安西謀立有日還告曰事急矣先發者制人
後即為人所制左右疑懼未敢發皆曰俟大兄至徐
圖之未晩孟曰羣邪違棄祖訓欲立庶子天命人心
皆弗與殿下一入内庭則凡知君臣之義者無不為
用先清宮禁以迎大兄計之上也倘安西既正位號
縱太子至彼豈甘退就藩服如是則宗社危矣且危
身以及其親非孝也遺禍難於其長非弟也得時弗
為非智也臨機不斷無勇也仗義而動事必萬全仁
宗曰當以卜決之孟召卜者使以吉告筮遇乾之暌
占大吉孟曰筮不違人仁宗起衆翼之上馬孟及諸
臣皆步從入自延春門哈喇哈遜自東掖來就見至
殿廊收首謀及同惡者悉送獄奉璽北迎武宗中外
帖然仁宗監國使孟參知政事規畫庶務羣小多不
樂既事定言於仁宗曰執政大臣當自天子親用今
鑾輿在道孟未見顔色不敢冐大任固辭弗許遂逃
去不知所之武宗初或讒孟當内難初定時嘗勸仁
宗自取上察其誣弗聽仁宗為皇太子侍内宴飲半
忽戚然改容上顧語曰吾弟何故不樂對曰賴天祖
之靈神器有歸然成今日母子兄弟之歡者李道復
之功為多適有所思不自知其見於色耳上感其言
命搜訪之得於許昌陘山召見玉德殿上指謂宰臣
曰此皇祖妣命為朕賓師者特授中書平章政事同
知樞密院事仁宗初眞拜平章政事孟以國事為已
任見當時賜與太廣名爵太濫風俗太僭擬每言人
君之柄在刑與賞刑不足懲賞不足勸何以為治司
空司徒太尉古之三公也自大德以來封拜繁多冐
濫不可計數釋老二教設官統治權抗有司撓亂政
事僧道尤苦其擾並宜汰罷尋兼領國子學孟言方
今老成凋謝四方儒士成材者勿限資級請擢任國
學翰林諸職俾知所激勸皆從之上欲痛剗除吏弊
孟言胥吏亦有賢者在變化激厲之而已上曰卿儒
者宜與此曹氣類不合而復為長者之言卿於朕前
惟舉人所長而不斥其短朕尤深服會歲旱臺臣言
燮理非人孟曰燮理之責儒臣獨孟一人請避賢路
上曰朕與卿相與終始自今勿復言賜爵秦國公上
親授之印又圖其像敇詞臣為贊且御書秋谷二字
賜之入見必坐語移時嘗賜錢十萬貫令將作監治
第孟曰臣布衣際遇非望富貴也辭不受更以樽節
財用為請上納其言罷諸營繕皇慶初請告歸葬事
訖入朝慰勞甚至因屢請解政務乃命以平章政事
議中書省事又三表乞還國公印始允上每與論用
人之方孟曰人材所出固非一途然漢唐宋金科舉
得人為盛今欲興天下之賢能以科舉取之猶勝於
他途進者然必先德行經術而後文辭乃可得眞材
也上決意行之延祐改元復拜平章政事改封韓國
公又堅乞致政上不得已許之英宗初特們德爾以
孟素不附已搆之奪其前後封拜制命左遷集賢侍
講學士欲因其不屑害之孟拜命欣然入院宣徽使
以聞曰李孟今日供職例當賜酒上愕然曰李道復
乃肯俯就集賢邪由是讒者不得入至治元年卒御
史交章辨其誣詔復原官進封魏國公諡文忠孟三
入中書退居一室蕭然如布衣凡獻納謀議常自毁
其稿子獻官御史中丞尚氣節著述多行世
靳祥潞州人僑大名師事陵川郝溫兼善星歷金末失
母母悲泣而盲祥訪得之䑛其目百日復明人稱其
孝劉敏行省燕京辟寘幕下無辜者多賴以免卒諡
安靖
嘉彬字仲文潞州人父兆平金有功授平陽太原等處
都達嚕噶齊彬累擢内臺御史糾平章阿哈瑪特受賄
事旌彬直言遷内臺治書進刑部尚書轉正議大夫
僉湖廣行中書省事卒追封京兆郡侯
王利用字國賓潞人大德初為安西興元兩路總管減
職田租額站戸之役於他郡者悉除之民甚便焉有
婦毒殺其夫問所從來吏教婦指為富商所貨利用
曰家富而貨毒藥豈人情哉訊之果冤
王守忠潞州人少卓犖不羈通律學至大間授隰州判
官佐政有方延祐初調尹岳陽遷閿鄉陞江州路判
官進絳州知州子亹中書監照磨
秦起宗字元卿上黨人僑深水曾大父當金季□山麓
為洞奉親以居傍□大洞匿里中百人閉之具牛酒
出待兵兵入見親屬曰孝士也遂去里人曰秦父生
我起宗生長兵間學書無從得紙父順削柳為簡寫
授之成誦削去更書年十七蒙古字學成辟武衛驛
史御史中丞塔察爾愛其才遷中臺史持文嚴密無
所泄仁宗初轉中書史累遷太子家令司典簿官上
言東宫官屬輔導德義財賦非所治也朝廷是之遷
南臺御史建康多水微行檢災得實人以為神明文
宗初命威順王征八番時蜀囊嘉特未平起宗極言
武昌重鎮當備上流之師親王不可遠去力止之及
王入見上曰八番之行非秦元卿幾為失計後八番
師還無敢擾朝議以起宗治蜀幕府忘其名曰秦元
卿上引筆改曰起宗其眷注如此拜中臺御史劾中
丞和尚不報起宗從臺官入見跽辨久之敇令起起
宗不起會日暮出明日有赦起宗又奏不罪和尚無
以正國法和尚服辜上曰為御史當如是矣元會賜
濟遜服令得與大宴又劾閩縣布扎爾流之嶺南盡
言無諱皆見聽用有御史奏議一卷遷都漕運使上
召諭遣之又為撫州路總管供張甚盛問其費所從
出小吏曰借辦於民遂亟使歸之几席僅給而已因
諭衆曰我素農家安儉約庶使民化之居一歲請老
以兵部尚書致仕卒諡昭肅子四鈞西臺御史鏞延
徽寺經歷銓都省掾鐸蚤卒
王伯淵字嘉甫壺關人性謹恪廉静有為少充宿衛選
歷官會福院判至治二年以母老棄職就養母殁後
優游里社日與昆季及耆老相過從怡然自得識者
羨之後至元三年十二月以疾終年七十有八儒士
李景文為之志
靳克忠字唐臣潞州人通經術精吏治累官西臺御史
後知河中府天歷元年特穆爾叛從大慶關渡河克
忠不從具公服坐廳事遇害贈陝西行臺參知政事
諡忠愍子文用廕擢西臺御史除福建行省參政
靳泌字唐輔擢中書天歷間陝西大歉泌奉命載楮幣
六萬以賑分給均平元統乙亥遼陽大熟泌奉符平
糴計入粟八十萬斛民不擾而國用饒
李執中襄垣人登進士至順間累立豐功官至禮部尚
書
權執中至正間同知汴梁路均州事文學政事為時所
稱
連肇襄垣人博學有文章至元間舉進士歷潞城陵川
汾州教官為阿都敦太尉府參軍又為山東道考試
貢舉官殁贈集賢院學士以文章名
楊仁風襄垣人父潤元末同知沁南節度守銅鞮令城
陷死之仁風幼聰敏能文至元進士第為刑部郎中
累官遼陽參知政事以中書左丞致仕
王梅字鼎臣潞州人守忠從孫仕元由端本堂說書除
寧紹宣撫照磨轉行臺御史中書左司郎中禮部侍
郎改河東宣撫同知守太行隘口保鄉士還為樞密
副使
李維馨字庭芳潞州人質敏好學有經濟才江淮兵起
托克托請為幕扼要鋤強止殺遂平禍亂丁父憂値曹
濮盜橫行鄉民奔竄惟馨率衆憑險伺便生縳數十
百人賊不敢入後應察罕特穆爾聘說以據上黨翼
京師屯磁邢以次剪滅羣盗皆如其策明洪武中考
正禮樂惟馨在召中事竣辭歸復召以老病辭許之
守其先世雄山書院建萬松亭知非齋可已堂一時
耆宿如宋濓陶凱輩嘉其高尚連章贈别海門瞿莊
亦有詩贈之著有知非齋稿一卷及宋遼金正統論
今亦不存孫通仕明為夏津主簿曾孫誠義民素貢
士授嵩縣知縣八世孫策任寶豐主簿能詩有睡庵
集十一世孫日章舉人
章誠字友道潞州人授兵部主事累官戸部尚書以公
嚴稱出為山東行省參政晉右丞致仕歸與尚書李
惟馨解元杜斆結社唱和人稱雄山三老其子孫衣
冠鼎盛一時
張和潞州人由儒士除青州路經歷陞陝西行省左司
郎中在官廉能
李公弼潞州人沉毅多大略以武功累官定遠將軍同
知沁州節度使
王周平順人先任平山縣主簿遷潞城縣宰再遷潞州
錄事
張時髦壺關人進士授吉州判官陞本縣尹充河南江
北等處行中書省儒學提舉官至秘書監丞資性深
純文章贍雅
馬繩武壺關人祖以吏業顯名及繩武儒吏兼通累陞
吏部郎中以臨事明敏拜監察御史歷官江南浙江
道廉訪副使同知上都留守司事
王汝礪字藎臣由隴右廉訪掾有政聲加授江西湖廣
道廉訪知事
權秉中翰林待制兼國史院編修遷監察御史
靳繼昌奉議大夫揚州路滁州知州終朝散大夫晉寧
路同知致仕有政聲
明
杜斆字致道壺關人舉元鄉試第一除高平教諭遷臺
州學正歸家教授通易詩書三經自號拙庵老人洪
武十三年罷中書省其職掌於六部十四年詔舉賢
才戸部尚書范敏舉斆及杜佑等召至告之太廟以
為四輔官斆主夏官攝秋冬官無太子賓客位公侯
伯都督之次屢賜敇諭隆以坐論之禮命協贊政事
均調四時又賜敇嘉勉斆薦宋訥任國子助教訥後
卒為名臣斆致仕歸卒著有四輔集行世
郭翀字子翔壺關人洪武庚戌舉鄉試第八明年會試
賜榜眼及第官吏部考功主事翀博學治春秋有名
每與友人賈敏李約談論輒以第一人自許廷試傳
臚果第一高皇帝在燭影下見其貎頗寢因以吳伯
宗易之而寘翀第二翀與伯宗等相唱和有句曰鳳
凰城闕紫霄間歷數丕承王氣還敏與約亦同登辛
亥進士
栗恕長子人洪武七年以才猷學術應辟召累官吏部
尚書恕幼負異質有學識當元季閉戸深居常有澄
清志晉掌銓衡甄拔士類拯濟時艱海内翕然以公
輔推之後徙居會寧通顯累世
連楹字子聰襄垣人肇孫幼孤性極孝奉母訓讀書山
中日炊米一杓刻厲進修舉洪武甲子鄉試授翰林
檢討轉春坊改御史糾彈無所避因專其任歷六七
考不調靖難兵起與同列姚鏞相誓糾察大小臣工
有懷二心者露章彈之及金川門不守猶以大義抗
諫遂就死當時死節諸臣多遭夷族其親族皆變姓
名隱匿去逮禁弛稍稍復業斂衣冠而葬之及查錄
其後始明著其事入鄉賢樹碑道左
任毅長子人洪武二十七年以貢署蘇州知府歷重慶
開封二府入為工部左侍郎謫本部主事遷員外郎
中致仕歸毅風姿俊偉學問贍博三守大郡俱著偉
績及入為卿貳聲望益峻降謫後日夜勤其職告歸
優游林泉識者尤推服焉
王士弘潞州人洪武庚午舉人知浙江寧海縣時方氏
初平籍温台明三郡兵黠者竄平人其中士弘曰奈
何誣民為兵抗疏言其狀辭甚切事得寢尋遷南雄
府通判卒於官三郡民至今思之事載憲章錄
曹鶴字九臯潞州人元總管璣子刑部郎中伯堅後洪
武間舉賢良方正拜右副都御史轉左晉左都御史
以才品為時重弟九齡亦以薦官四輔至武英殿大
學士
趙泰字熙和潞城人永樂中由舉人入監歷事都察院
授常州府同知有廉惠聲濬孟瀆得勝二河作魏村
閘諸所興築民無言勞者周忱與況鍾議減重糧泰
亦檢常州官田租請並減之遷工部郎中命塞東昌
決河忱薦為協同都運益勤其職尋卒
劉昭字克明號約禮居士上黨人宣德丙午經魁丁未
進士正統辛酉擢南給事中糾舉秉公不避權要除
宦官監收倉糧之害奏嚴皇城門禁戊辰以大臣薦
知臨洮修學宫闢荒蕪捐俸賑饑平反冤獄臨洮人
士作歌頌之
李昱字文昭潞州人性剛烈赴義慷慨宣德乙卯舉人
授光祿寺署丞正統己巳也先入寇逆振強駕親征
陷於土木昱為也先所得欲大用之昱曰主辱臣死
斯吾致命秋也卒不屈以殉事聞進階徵仕郎贈父
母如制錄子淳為國子生
趙偉字士竒潞州人正統戊午舉人授開封府同知巡
撫于謙薦衛輝府知府未任艱歸補萊州府同知二
年遷青州府知府値旱荒飛蝗蔽天禱於神大雨如
注蝗盡斃民一家三人悉坐死擇其稍輕者活之使
得有後涖政八年壇壝廟學以次修舉後以朝會入
都抗疏致仕優游里巷中歷十餘年卒子汝璋貢士
任教授
劉潔字清之襄垣人舉人端子景泰庚午舉人任廣東
道監察御史數上疏言事從征荆襄間運籌決勝功
最著遷浙江副使老成持重洞達機宜雪獄救荒清
鹽理漕悉井井有條理尋卒於官以孫龍貴贈南京
吏部尚書所著有一庵集子鳳儀進士鳳鳴舉人孫
龍䕫進士
阮勤字必成長子人父河自交趾歸附調長子典史因
占籍焉勤清愼自好景泰甲戌進士授大理寺左評
事補右評事遷寺副出為台州府知府建鄉賢祠修
上蔡書院在台九年遷山東參政民立祠祀之歷山
東左右布政使擢右副都御史巡撫陜西召為刑部
右侍郎轉左未幾調南京屢以老疾乞休未允考滿
晉正二品復乞歸晉階致仕尋有詔起用卒不赴勤
敭歷中外二十餘年剛毅方正始終如一解組後十
年卒訃聞賜祭葬如例
楊能壺關人姿儀瓌秀有才識天順己卯舉人授東昌
府同知在任廉明譽徹上下時有妖言連逮千餘人
皆抵死能力辯得釋陞本府知府以幹濟稱子竒另
有傳
廉政字養民潞州人天順己卯舉人任安邱知縣仁惠
著聲調澠池値歲祲餓莩枕藉悉心拯救復以狀聞
得蠲䘏全活萬計時司馬徐戚屬官洛陽貪虐大著
監司屬政按訊遂律其罪或危之曰吾寧坐免殃民
蠧政所不敢為事上竟以獲罪歸民咸思之
李紀字朝振潞州人成化乙酉舉人授故城知縣遷錦
衣衛經歷歷臨洮府知府降長蘆鹽運司同知遷福
建鹽運司運使甫一年致仕紀嚴毅沉默為文詞滔
滔如江河故城俗婚姻論財為立中正法不率輒痛
治之有官田為豪家侵據按籍責之悉吐實薄其租
稅給民之無依者在臨洮以嚴明為治謂番漢雜處
非操法無以遠惡巡撫有故舊販綿葛紀曰某不能
為貴人儈而漁民也將執之其人懼而走在長蘆福
建益峻潔自厲嘗以事入都諸商人供具道旁策馬
亟趨過不少顧垂殁會親戚子弟出篋笥示之惟圖
書衣幘而已生平雅好吟咏所著有默庵集孫敏德
進士累官陝西左布政使
楊奇字秀夫壺關人能之子成化辛丑進士授戸部主
事弘治改元上裕國安民疏極言足食足兵之法在
端本澄源進陝西司郎中時甘肅弗靖奇奉敇整督
軍餉將行上疏言備邊七事上嘉納之尋陞嘉興知
府改䕫州有惠政民飲江水遠汲為難鑿井得美泉
以姓名之䕫人感慕為作生祠
王馴襄垣人成化中以例貢官渭南縣丞果敢有才力
渭南為孔道諸達官貴人往來如織其僕役恃勢凌
灼馴抗言與争據律例折之諸人咸相戒無犯此彊
項吏嘗兼攝驛務傳逓者胥斂迹驛傳為之稍蘇
侯璽長子人弘治己酉舉人任白水知縣嚴明能斷案
無留牘先是邑多逋賦璽督催有法民皆樂輸尋調
澄城縣白水民思之祀名宦累官河南僉事致仕歸
劉鳳儀字天瑞襄垣人潔長子弘治庚戌進士授高密
知縣興學校廣儲蓄彌盗賊招撫逃亡二千餘家旱
蝗為文自責蝗入海死陞戸部主事遷刑部員外郎
劉龍字舜卿號紫巖襄垣人弘治乙卯鄉試第二己未
進士廷對探花及第授翰林院編修充經筵講官修
孝宗實錄改授兵部職方主事陞吏部考功員外郎
尋陞左春坊左中允兼翰林院修撰侍講學士兩典
順天鄉試掌院事嘉靖初開筵進講簡暢明切扈蹕
南郊修武宗實錄陞禮部右侍郎尋轉左日講如故
陞南京吏部尚書考察京職去留允當改南兵部尙
書裁中貴人以法雖魏國永康撫寧亦鮮假借時宣
大有警條上機宜六事濟川諸衛船工料請敇印差
官經理俾以時給錦衣衞沙州湖塘之利奏遣其屬
偕督屯使者勾稽如法補四營軍丁盈萬伍遂充編
黃船軍往返以三月為限歸塢還營有定期不得影
匿空耗月糧江北飛熊等衞屯所鹽徒肆行鈔暴奏
選三衞屯軍舍餘列營操備以都指揮領之盗乃息
考選軍政禁絶請託汰黜莫敢譁歷尚書六年召還
京屢疏乞休特允馳驛歸卒年七十八贈太子太保
諡文安
劉䕫字舜弼號黃巖襄垣人員外鳳儀子尚書龍弟正
德庚午辛未聯雋選翰林院庶吉士改兵科給事中
同考丁丑會試轉刑戸科給事中世廟入繼詔起太
監蕭公敬疏謂非所以令天下不報京東民田為權
倖侵據悉斥以還民改翰林院檢討艱歸補原官與
修武廟實錄出為河南僉事以抗直忤旨謫大名府
通判葺元城書院進諸生商𣙜經史擢南京都察院
經歷歷戸部郎中出為江西副使河南提學貴州學
政所至聲績懋著轉山東按察使平反冤獄號明允
晉右僉都御史巡撫保定緩賦驅蝗拯濟有法値邊
警飭兵屯守要害軍政克舉三年以病乞歸又六年
卒所著有黃巖集金陵稿恒陽集處州錄大名吟並
奏議七卷
栗銘字警之潞州人弘治己未進士知信陽丹徒二縣
剛正有風力不屈權勢徵拜給事中以宗親改南直
徐州知州
王佐字汝弼潞州人舉於鄉正德中為西平知縣六年
流賊攻城佐手殺賊數十人矢斃其賊帥賊忿急攻
三日佐力屈被執罵不絶口賊懸諸竿殺而支解之
贈官賜祭予廕立祠如典制
張美長子人嘉靖戊子舉人授鎮原知縣値歲歉殫力
賑濟多所全活再補公安條議興革四事會邑災拜
禱大雨滅火調蠡縣以病歸所至有去後思
李延康字允吉長治人進士延馨弟嘉靖壬辰進士授
汝寧府推官有剛直聲擢監察御史按陝西再按順
天發奸摘伏稱廉平出為河南僉事陝西參議治汝
寧豪獄及商雒礦徒皆不肯濫及無辜後以湖廣參
政告歸卒延康祖安定知縣翥父雒南縣丞玹皆有
遺愛在秦中延康兩涖其地秦人感歎益追慕其祖
父不置子如松舉人衡州府知府
趙希䕫字一卿潞州人父秉中陝州同知博雅有時名
希䕫嘉靖乙未進士任安州知州歷官河南左布政
使以藩親不得為京官加食正一品俸且開散官廕
子之例方為州時僅弱冠嘗督堤工水大至衆皆驚
散乃獨立衝所衆還競築堤得不壞時世廟南巡所
經多獲罪安肅知縣逃當道以希䕫攝之設黃布為
行宮供億無異物上喜欲以為巡撫地方官不拜
時値獻后梓宫南下中人護喪郡縣苦之臨清知州
亦逃當道又以攝州據理應酬中人悅服銅仁小平
茶苗叛官軍征之不服希䕫時在貴州以他道署事
撫按以兵事屬焉賊退入深箐兵不得進乃為砲駁
望烟飛擊賊逾深遁遂伐木開道入其穴授苗豪安
天朝以方略使立功贖罪苗遂平拓地二百里蒙賞
金幣為藩臬長以和馭下有趙佛之稱致仕歸絶請
謁勸化鄉人随分歸善壽八十七而終子三于實儀
賓于敏官至知府于樸貢士
周欽字克敬長治人嘉靖十八年以貢知陝西咸陽縣
遷歸德府通判性儉樸政以仁恕為先官秦中七年
城郭廨學橋梁圩堤無不畢舉而均田一事尤愜輿
論嘗攝篆鄰邑亦必籌久遠在豫惠安伯以椒房親
占民田七百頃悉勒歸本業以積勞乞休不允欽徑
去諸大吏請諸朝令致仕子一梧進士累官陝西副
使
栗永祿字士學潞州人嘉靖庚子解元甲辰進士以宗
親外授壽州知州州故有古芍陂塘久廢力為開濬
遷蘇州府同知歷陝西僉事副使浙江參政調河南
參議遷直隸副使備兵昌平獲諜者得入寇奸謀預
為備及至督將士力戰大創之以功受上賞調陝西
參議分守河西兼理靈州鹽課下車問民疾苦不數
月庶政一新徵為光祿卿轉順天府府尹穆廟歎其
有邊才越數日昌平警至遂以副都御史出鎮其地
威望所震咸逡巡引去改河南巡撫入為兵部侍郎
督南京糧儲罷歸復起兵部侍郎巡撫甘肅尋致仕
歸卒賜祭葬如例贈廕有加兄永爵同登庚子榜累
官磁州知州
李之茂字汝培號七泉屯留人嘉靖庚子舉人為山東
滋陽令嘗夕按圜扉有童子而桁楊泣者則其祖負
官金而三世逮者也之茂惻然以百金代償釋之河
決徐沛間之茂督治夏村隄有功加俸一級尋拜南
臺監察御史巡視鳳陽倉魏國子争爵事連勲貴命
南臺議法之茂挺身斷曲直襲乃定因以骨鯁忤勢
要且抗疏論相國攝銓憲非高皇帝法遂出補陝西
按察司僉事丁内艱免喪起補河南分巡汝洛間按
貪暴以法盧氏礦盜倡亂設方略擒之忌者以蜚語
上聞下所司考驗事白補四川治兵漵瀘時都蠻新
平之茂招&KR1880;反側修戒備將吏偷安者嚴罸之有詔
省官以漵瀘事兼領川南當徙職會妻喪遂歸不復
起
陳吉字守正潞州人嘉靖辛丑進士知湖廣鈞州性剛
毅嚴於嫉惡藩邸徽庶人橫肆吉裁以法因與惡搆
飛語中之安置海南凡七年閉戸讀書略無遷謫意
庶人既誅誣始白有詔復其官歸卒於家子兆玉貢
士寶雞縣教諭
任環字應乾長治人嘉靖二十三年進士歷知黃平沙
河滑縣並有能名遷蘇州同知倭患起獨以身任之
三十一年閏三月禦賊寶山洋小校張治戰死環奮
前摶賊相持數日賊遁尋犯太倉環馳赴之短兵接
身被三創宰夫捍環出死之賊亦引去已而復至裹
瘡出海擊之濤怒作意氣彌厲竟敗賊俘斬百餘復
連戰陰沙保山南沙皆捷擢按察僉事整飭蘇松兵
備倭歸惟南沙三百人舟壞不能去與總兵湯克寬
列兵守之數月賊大至踰年犯蘇州城閉鄉民繞城
號環盡納之全活數萬計率副將解明道擊退賊論
前後功進右參政賊掠常熟率知縣王鈇破其巢焚
舟二十七賊尋掠陸涇壩都督周于德敗環偕總兵
俞大猷擊敗之焚舟三十餘賊犯吳江人擊敗鶯
脰湖頃賊於三板沙奪舟出海襲敗之馬蹟山别部
屯嘉定火爇之盡死論功廕一子副千戸母憂奪哀
賊屯新場環與都司李經率永順保靖兵攻之土舍
彭翅死停俸賊平乞終制許之踰二年卒年四十給
事中徐師會頌其功贈光祿卿再廕一子副千戸建
祠蘇州春秋致祭環嘗與士卒同寢食所得賜予悉
分給事急終夜露宿或數日絶餐書姓名於體曰戰
死分也先人遺體他日或收葬將士皆感激故所向
有功
張邦彦字德崇潞州人安貧嗜學言動以禮嘉靖甲辰
進士任汶上知縣以抗激歸其貧無異諸生時弟邦
立子正蒙皆貢士邦立任歷城主簿以禮自持不随
衆趨巡撫孫鑛重其為人欲薦之衆以簿為傲吏無
推者終把縣丞
李尚智字子愚屯留人嘉靖甲辰進士知直隸清苑縣
擢監察御史轉山東青州知府直隸密雲副使補四
川參政山東按察使晉右僉都御史巡撫延綏調保
定尚智藴經世略居官以廉潔為先而出以公愼自
郡縣至開府所至皆有惠政在延綏控制五路讋伏
諸番尤稱一時屛翰致政後家無長物布衣蔬食稱
貸自給怡如也當道數十薦皆不起世以清望推之
楊世卿長子人嘉靖丙午舉人授沙河知縣歷知州同
知陞南京戸部員外郎中致仕所至有政績以理學
名一時科貢多出其門
李尚實潞州人嘉靖壬子舉人知河南輝縣補淇縣秩
滿遷裕州知州淇人走闕下乞復任詔以知州留知
淇縣尋為直指使者所擠劾歸尚實有異才詞賦文
章胥自出機軸有奇氣性狷介衆謂恃才軋人故為
所忌既歸貧益甚一日求妻鳳釵易米共晨爨妻曰
君以貪掛御史白簡乃無米炊耶尚實曰謀米及婦
使一釵不保吾不貪誰貪者聞者啞然子夢熊舉人
滄州知州孫專業舉人柏鄉知縣三世胥稱清白吏
鮑承廕字子傳長治人嘉靖丙辰進士授中書舍人有
聲改監察御史時西山僧徒作佛事特疏禁止三巡
直省俱著風裁出為河南副使山東參政轉河南按
察使歷左右布政使卒承廕父龍戊戌進士知崐山
縣禦倭寇有功曾孫奇順治辛卯舉人
郜光先字子孝長治人嘉靖己未進士初知上海縣徵
為監察御史遷大理寺丞晉少卿擢右僉都御史歷
右副都御史巡撫延綏改左副都御史協理院事甫
一年復出撫薊遼保定兼理邊務晉兵部右侍郎轉
左總督三邊軍務艱歸補原官總督如故晉兵部尚
書加太子少保光先嚴重有威官御史時發憲長姦
贓及諸豪宗横肆狀風采凜然在兵部邊人求内附
衆莫敢決光先謂外示羈縻内修武備斯可以制其
死命議定朝野倚賴之襟度冲穆無城府生平服官
半在戎馬中聞父病革一慟而絶訃聞贈太子太保
予祭四壇命行人董葬事視常典有加
馬宜春長子人廉介博學中辛酉鄉試時新中舉人里
甲派百金為賀宜春固辭不受遂革其弊至今遵之
後授&KR1307;縣知縣不樂仕進遂歸
暴孟奇字玉溪屯留人嘉靖乙丑進士任戸部主事改
御史歷衞輝府知府陝西臨鞏兵備副使性直戅練
達剛果蘭大猾十許人冐餉金鉅萬比事發耗蕩無
寸絲孟奇以首惡正憲典代償贖鍰二千金凡屬牽
引俱為讞釋往者實粟塞下粟貴而賤入商戒不來
孟奇言於督撫平其入商不受困而倉廩充盈北城
臨河易圯大為甃砌州民賴之
王濟美平順人嘉靖間貢金鄉縣丞陞德州判官卒於
任朱侍郎疏奏居家孝友歷任清勤督修河工有效
出納錢糧無侵云祀金鄉名宦
王璃長子人嘉靖中貢任祁縣訓導陞無極教諭推誠
訓誨諸生立碑識之再陞湖州教授湖人與安定幷
祀有王蘇湖之稱
栗永馨字子明長治人萬歷丙子舉人幼孤事母孝年
二十二舉於鄉授南通州知州潔巳愛民正直不阿
時織造宦監勢張甚永馨抗禮不屈遂歸里與唐珪
數人詩文唱和
周一梧字唐珪長治人通判欽子幼聰敏留心經濟嘗
著十六策籌時事萬歷壬午以易魁於鄉越十年壬
辰成進士授戸部主事歷員外郎中會征島寇關白
等一梧以督餉從運糧八十萬石出為歸德知府未
至調常州知府以稅閹激變改蘇州知府既至持以
鎮定反側者胥自安明年變復作擒首惡數人遣戍
之尋以疾請歸家居閉門修郡志秉筆直書迄今稱
信史起陝西河西副使時&KR0624;賊方熾一梧至修戰守
具威聲遠播&KR0624;賊遁事聞朝廷方議晉秩遽卒秦人
為樹碑子再勲舉人累官金華府知府
王基洪襄垣人萬歷辛丑進士選翰林庶吉士授監察
御史出按陝西抗疏列稅璫罪狀得旨撤回再按浙
江值水旱民飢又疏請易折色並得賑銀十萬出為
應天督學校士稱公明會淮撫被論以持正議與同
官忤引疾歸
吉人字國貞長治人性至孝萬歷甲辰進士授獲鹿知
縣選江西道御史出按甘肅兼理學政剔弊興學有
風節陞東昌副使時漕涸舟膠疏濬牽挽凡兩閱月
萬艘抵通
李一爵昱裔孫萬歷丙午舉人知狄道淶水胥有惠政
陞通州知州通為逋賦劇郡蠧胥盤據出入蒙混三
載五易其守一爵嚴為清覈諸事節省年餘賦課悉
完又代徵壓次一千五百有奇蠧胥銜之中以匿揭
郡人叩閽昭雪以原官補用不赴
程尚勤字必勵應登子博學有才思嘗預纂修郡志以
明經授平陽訓導陞醴泉知縣保定府通判分署易
州軍士有脫巾者尚勤單騎往諭歸伍後致仕祀醴
泉名宦
程正已字道先號澂原長治人萬歷丁未進士初授行
人司行人官九年後先三持節皆以廉介著擢吏部
主事歷員外郎遷郎中掌癸亥察典佐尚書趙南星
澄清流品稱前後考功第一晉太僕寺少卿以都察
院僉都御史巡撫保定逆璫魏忠賢以部民交讙拒
弗許思乘間中傷之及副都楊漣僉都左光斗難發
遂遭削奪謫配平陶懷宗登極起兵部右侍郎轉左
時國家多事調兵食日不暇給以勞悴遘疾致仕歸
後敘延寧功賜金幣有差既殁敘四川功賜如前子
之璿以䘏請贈兵部尚書祭葬廕子如懿典
程正家尚勤之子萬歷壬子舉於鄉初授南陽府推官
歷讞大獄多所平反時衆兵充斥諸帥跋扈當道重
其才識題為監紀驅馳米鄧左三帥間有靈閿襄東
方城諸捷擒土寇劉中湖於裕州殱巨憝楊四於舞
陽及恢復鄧浙二城一歲三膺褒錫唐庶人假入衞
謀不軌道出裕州正家適攝州事尼其行及懷宗震
怒有廢錮之命使者慮變屬正家擒之陞戸部王事
歷員外郎中召買草束樽節為多督大官糧儲毫無
所染國變卒於京
暴謙貞字襟漳屯留人參政孟奇孫也學博才高剛直
有祖烈萬歷癸丑進士選翰林庶吉士歷吏刑工三
科給事中焚草掖垣得昔人批勅遺意典浙江辛酉
鄉試稱得士遷太常寺少卿提督四譯館於八館六
辭益勤無怠擢河南巡撫與魏璫忤未任卒
劉大武襄垣人自許州判陞靈臺知縣性明敏發奸摘
伏人不敢欺破囉哩賊於橫渠盗賊屏息夜聞績紡
讀書者晨即賞勞課士勵俗著有循聲
張克儉字禹型屯留人崇禎四年進士授輝縣知縣六
年春賊犯輝縣乘城固守賊不能下久之遷兵部主
事被薦召對稱旨十二年擢湖廣僉事監鄖襄諸軍
楊嗣昌鎮襄陽命為守禦備深倚仗之明年春命安
輯降盜克儉上書嗣昌言襄陽自古要區今筦鑰獻
陵視昔尤重近兩河饑民雲集新舊降丁逼處其間
一夫呌呼即足致亂況秦兵以長武之變西歸勛房
軍府初立降營棋置奚啻放虎自衞紫漢西興初無
重門之備何恃而不恐嗣昌不以為意報曰昔高仁
厚六日降賊百萬迄擒阡能監軍何怯耶及嗣昌入
蜀委以留務錄破賊功加右參議監軍如故未幾以
本官移守下川南道鄖陽巡撫袁繼咸奏留之十四
年二月擢右僉都御史巡撫河南未聞命獻忠假督
府軍符誑入襄陽城克儉倉皇奔救襄府為賊所執
大罵死
朱珵壦長治人崇禎間以宗貢知陝西秦安縣拊恤窮
民以循聲著委攝伏羌縣未任値寇至督士民守禦
城破為所執縶至伏羌令招守陴者珵壦遙謂舊令
曰幸固守無降我忍辱至此蓋欲得死所耳言訖回
首謂寇何不速殺我遂死伏羌城下伏羌人感其忠
相率堅守寇迄不能下
朱迥溙潞安人崇禎間以宗貢知山東鄒平縣遇變殉
難瀋藩在當時雅稱守禮其以宗貢應者率皆窮經
史無聲色狗馬之習及綰綬膺民社如桂陽知州珵
堝臨朐知縣迥□胥稱循良而迥溙尤以節顯云
申周輔屯留人崇禎間以貢授臨淄縣訓導倜儻有氣
節居官日進諸生迪德訓行講論經史尤以器識為
先後遇寇難死之
馮調鸞平順人崇禎間貢任石城知縣時流氛橫熾調
鸞修增城垣團練鄉勇守禦有方地方乂安陞懷慶
通判民為建祠立碑
朱迥滼瀋府宗室崇禎末宗貢任白水知縣文雅能詩
明吏事人不敢欺會賊潛入城城陷猶力戰射賊遂
遇害
馮世選長治人有才力闖將劉忠既遁城中不設備忽
數騎闌入西門選以道標材官與子當急引弓射退
之比閉門登陴賊已擁百餘騎抵城下矣闔郡生命
賴其保全云
靳聖居長治人崇禎末授慶陽府推官性廉潔負氣好
義見當時臣賊者嚼齒奮罵不少止比闖賊陷關中
至慶陽城破死之
國朝
王鼐字允調長治人順治丙戌進士授江西南安府推
官攝豐城瑞金寧都三縣篆所至有循聲艱歸補袁
州府推官治行最入為江西道監察御史巡視西城
疏請裁道標以節浮費變藩產以助軍需設海防屯
田以安土著胥侃侃中名實補福建道監察御史首
疏請開經筵旋掌山東道巡視東城以年例轉廣東
嶺西參議道未幾裁缺歸里閉門謝客歷三十餘年
以卒鼐立朝敢言而抗疏辨潞焚機罷市事夙弊遂
除邑人賴之
季還春長治人戊子己丑聯雋進士授漵浦知縣以辰
沅道梗攝慈利縣事甫㳝任賊黨猝至慈利無城可
守遂以身殉還春讀書得體要通籍益肆力經濟之
學而遽罹凶鋒以死君子惜之
馬之迅字敏仲長治人順治乙未武進士充一等侍衛
授福建提標旗鼓守備擒海寇張貴連志韜等有功
遷廣東廣川水師營都司僉書再以平海寇楊三王
占三等功調海安左營都司康熙九年遷湖廣彛陵
鎮標中營遊擊十三年吳逆至湖湘土寇竊發鎮帥
徐悉精銳南下獨留之迅及老弱數百人城守未幾
川寇集城下之迅乘城拒守間出奇兵擊走之八月
圍復合城中將内潰之迅示以整暇衆始定一日亭
午度寇已懈潛師出城免胄奮擊追殺數十里寇多
死之迅亦被創以歸寇憤甚復糾黨來攻之迅力疾
固守左右請歸署斥之曰吾守臣與城共存亡何歸
為久之以前創卒語子聲曰我死汝必赴軍前盡殺
賊不爾我目且不瞑事聞
賜祭葬贈昭勇將軍
陳復新字煥然潞城人少喜觀史傳忠烈事以吏除任
邱典史知縣徐事胥委之具有條理甲寅改廬陵或
尼其行復新慨然曰業已捧檄復見難而避謂忠義
何驅車徑進涖任解民夫三千役軍前甫回署而賊
兵遽至官民胥駭散遂為所執偽將軍韓委以官復
新不受羈民舍以兵守之復新乘間令僕亡去自經
死賊黨哀其忠斂以棺事平其子始迎襯歸葬祀廬
陵名宦
崔珩舉人官壺關教諭土寇陷城守節死
馬聲字正希長治人康熙丙午武舉吳逆之變聲家居
以父之迅佐鎮彛陵遂率家丁馳至鎮分守南城父
追賊被創聲割股以進父創重訖不起制府蔡以金
革義授援勦右路遊擊聲誓殺賊報父讐將部下二
千人轉戰楚粤間功最遷督標副將署總兵事遂率
師直抵昆明賊帥郭壯圖開門突出聲佐諸將力禦
之賊死亡略盡降其卒數萬滇平調雲南副將制府
范令賫邊圖入奏
聖祖仁皇帝知為忠勲裔顧問移時擢雲南左都督總兵官
駐永北鎮永北孤懸金沙江外番羌雜處聲繕城隍
謹烽燧修器械明賞罸凡十有五年兵民安堵蒗蕖
諸土司胥奉約束唯謹為一時干城選焉
汾州府
周
尹吉甫周卿士也宣王即位命吉甫帥師伐玁狁有功
而歸詩人作歌以序其事曰薄伐玁狁至於太原文
武吉甫萬邦為憲鄭樵通志曰汾州故尹地也周為
尹氏采其地有吉甫墓
子然晉介山人稱介山子然大戴禮曰觀於四方不忘
其親苟思其親不盡其樂蓋介山子然之行也
漢
宋昌楚上將軍義子居西河介休為代王中尉丞相陳
平太尉周勃朱虛侯劉章等共誅諸呂謀立代王使
人迎之郎中令張武等議皆曰漢大臣皆故高帝時
將習兵事多謀詐其屬意非止此也特畏高帝呂太
后威耳今已誅諸呂以迎大王為名實不可信願稱
疾無往以觀其變昌進曰羣臣之議皆非也夫秦失
其政豪傑並起人人自以為得之者以萬數然卒踐
天子位者劉氏也天下絶望一矣高帝王子弟地犬
牙相制所謂磐石之宗也天下服其強二矣漢興除
秦煩苛均法令施德惠人人自安難動搖三矣夫以
呂太后之嚴立諸呂為三王擅權專制然而太尉以
一節入北軍一呼士皆袒左為劉氏畔諸呂卒以滅
之此乃天授非人力也今大臣雖欲為變百姓弗為
使其黨寧能專一耶内有朱虛東牟之親外畏吳楚
淮南琅琊齊代之強方今高帝子獨淮南王與大王
大王又長賢聖仁孝聞於天下故大臣因天下之心
而欲迎立大王大王勿疑也代王報太后計猶豫未
定遣太后弟薄昭見太尉勃勃等具言所以迎立王
者昭還報曰信矣無可疑者代王笑謂昌曰果如公
言乃令昌驂乘張武等六人乘六乘傳詣長安至高
陵止而使昌先至長安觀變昌至渭橋丞相以下
皆迎昌還報代王乃進至渭橋羣臣拜謁稱臣代
王下拜太尉勃進曰願請間宋昌曰所言公公言之
所言私王者無私太尉勃乃跪上天子璽閏七月己
酉入代邸即日夕入未央宫夜拜昌為衞將軍領南
北軍張武為郎中令行殿中元年六月詔曰方大臣
誅諸呂迎朕朕狐疑皆止朕唯中尉宋昌勸朕朕已
得保宗廟已尊昌為衛將軍其封昌為壯武侯諸從
朕六人官皆至九卿
漕仲叔西河人任俠名聞州郡而有謙退之風
郭翁中西河人與太原魯翁孺雖為任俠而恂恂有退
讓君子之風
孫會宗西河人有智略為安定太守嘗與華陰楊惲書
諫戒之為言大臣廢退當闔門惶懼為可憐之意不
當治產業通賓客有稱譽惲不能改後遇禍會宗以
與惲厚善免官
魏
孫資字彦龍太原中都人博覧傳紀講業太學同郡王
允見而奇之歷縣令魏武為司空辟之會兄為鄉人
所害資手刃報讐乃將家屬避地河東尋復為本郡
所命以疾辭友人河東賈逵勸應命乃往應之署功
曹舉計吏尚書令荀彧歎曰北州承喪亂已久謂其
賢智零落今日乃復見孫計君乎表留為尚書郎辭
還尋參丞相軍事魏初轉右丞特命為中書令加給
事中賜爵關中侯與劉放並掌機密晉關内侯明帝
初尤見寵任加散騎常侍晉樂陽亭侯漢諸葛亮出
南鄭時議大發兵資曰昔武帝征南鄭取張魯陽平
之役危而後濟又自往拔出夏侯淵軍數言南鄭直
為天獄中斜谷道為五百里石穴耳言其深險喜出
淵軍之辭也又武帝聖於用兵察蜀賊棲於山巖視
吳虜竄於江湖皆撓而避之不責將士之力不争一
朝之忿誠所謂見勝而戰知難而退也今若進軍就
南鄭討亮道既險阻計用精兵又轉運鎮守南方四
州遏禦水賊凡用十五六萬人必當復更有所發興
天下騷動費力廣大此誠宜深慮夫守戰之力力役
參倍但以今日見兵分命大將據諸要險威足以震
懾彊寇鎮静疆場將士虎睡百姓無事數年之間中
國日盛吳蜀二虜必自罷弊乃止時聞吳彭綺舉兵
議因此伐之資曰鄱陽宗人前後數有舉義者衆弱
謀淺旋輒乖散昔文皇嘗密論賊形勢言洞浦殺萬
人得舡千萬數日間舡人復會江陵被圍歷月權裁
以千數百兵住東門而其土地無解散者是有法禁
上下相奉持之明驗也以此推綺懼未能為權腹心
大疾也綺果敗太和末吳遣周賀浮海招誘公孫淵
上欲邀討之朝議多以為不可惟資決行策果大敗
之晉左鄉侯烏丸校尉田豫至馬邑故城比能帥三
萬騎圍之上問資對曰上谷太守閻志柔弟也為比
能素所歸信令馳詔使說比能可不勞師而自解矣
從之比能果釋豫而還加侍中光祿大夫時内圖禦
寇外規廟勝資皆管之然自以受腹心常讓事於上
朝臣會議擇其善者推成之衆人有譴過輒為請解
征東將軍滿寵涼州刺史徐邈並被譖資皆盛陳素
行卒使得保其功名者資力也初資鄉人司空掾田
豫梁相宗豔皆妬害資而揚豐黨豫搆造謗端資終
無恨意豫等遂結為婚姻資曰吾無憾心不知所釋
此為卿自薄之卿自厚之耳乃為長子宏取其女及
田豫老疾文致其子於本郡以為孝廉揚豐子後為
尚方吏將致法資請活之其不念舊惡如比景初二
年封中都侯薦武衞將軍曹爽代燕王宇輔政請速
召太尉司馬宣王齊王初增邑三百并前千戸封愛
子一人亭侯次子騎都尉餘子皆郎中正始元年加
右光祿大夫金章紫綬儀同三司六年轉衞將軍領
令如故七年復封子一人亭侯年老遜位以列侯朝
朔朢位特進曹爽遇害復為侍中領中書令嘉平二
年復遜位就拜驃騎將軍轉侍中特進如故三年卒
諡貞子宏嗣資涖官勤愼自修優於放然皆多將順
抑辛毘而助王思至密陳損益亦多裨焉咸熙中以
資著勲前朝改封宏離石子
晉
王殷家於祁覇之後也為雲中太守以春秋周易訓鄉
里為子孫資元孫述著春秋義統公府辟不就述五
代孫㝢遭永嘉之難遂東遷焉
孫康盛曾孫少貧常映雪讀書褆躬清介交游不雜起
部郎官至御史大夫
王延西河人九歲母喪泣血三年幾至滅性每至忌月
則悲涕三旬繼母卜氏遇之無道常以蒲穰及敗麻
頭與延貯衣其姑聞而問之延知而不言事母彌謹
卜氏嘗盛冬思生魚叱延不獲杖之流血延尋汾叩
凌而哭忽有一魚長五尺躍出水上延取以進母卜
氏食之積日不盡於是心悟撫延如己生延事親色
養夏則扇枕冬則身温被隆冬盛寒體無全衣而親
極滋味後母終服喪居於墓側非其蠶不衣非其耕
不食屬天下喪亂随劉元海遷於平陽農桑之暇訓
誘宗族侃侃不倦家牛生一犢他人認之延牽而授
之其人後自知妄認送犢還延叩頭謝罪延仍以與
之不復取也年六十方仕於劉聰稍遷尚書左丞至
金紫光祿大夫靳準之亂以延為左光祿大夫延大
罵不受準遂殺之
前趙(附)
傅虎為劉聰討虜將軍晉陽之戰虎以參軍從中山王
曜與代公猗盧子六修戰於汾東曜兵敗墜馬身中
七創幾為六修所獲虎以馬授曜曜不受曰當今危
亡之際人各思免卿當乘以自濟吾創已甚重自分
死此虎泣曰虎小人蒙大王識拔至此常思效命今
其時矣且漢室始基大難未弭天下可無虎何可一
日無大王也乃扶曜上馬驅令渡汾自還戰死聰甚
哀之追贈幽州刺史
後燕(附)
宋洽介休人活子為慕容垂尚書魏太祖圍中山洽專
守北圍當洽所統魏軍士多傷城陷被殺子順訓並
下腐刑
梁
孫伯翳康子初梁武帝為司徒與范雲善後雲佐帝起
兵將至都先以軍迎伯翳伯翳曰蕭征東以濟世雄
武挾天子令諸侯天時人事寧俟多說雲曰此正會
吾心今羽翮未備不得不就羈籠檻希足下聽之位
終驃騎將軍
元魏
張濟字士度西河人父千秋慕容永驍騎將軍後來奔拜
建節將軍賜爵成紀侯濟涉獵書傳清辯善儀容為行
人拜散騎侍郎襲爵晉雍州刺史楊佺期乞師帝遣濟
為常山王遵從事即報之濟自襄陽還帝問濟江南事
濟曰江南全無紀綱佺期問臣魏伐中山幾十萬衆臣
答曰十餘萬佺期曰魏被甲戎馬可有幾匹臣答中軍
精騎十餘萬外軍無數又曰魏定中山徙幾戸於北臣
答七萬餘家佺期曰都何城臣答都平城又曰魏帝欲
為久都平城將移也臣答非所知也佺期聞朝廷不都
山東貎有喜色曰洛城救援仰恃於魏道武嘉其辭後
以累使稱旨拜勝兵將軍卒子多羅襲爵坐事除
宋宣字道茂恭次子與范陽盧元渤海高允博陵崔建
從子愔俱被徵拜中書博士後拜侍郎行司徒校尉
卒諡簡子謨字乾仁襲爵卒遼西太守子鸞襲位東
莞太守
宋愔西河介休人神䴥中被徵拜中書博士員外散騎
常侍使江南爵列人子卒於廣平太守子顯襲
宋弁字義和父叔珍娶趙郡李敷妹緣坐弁出後伯顯
至京師見尚書李冲言論移日冲異之曰此人一日
千里王佐才也襲顯爵與李彪迭相袛好彪請為著
作佐郎遷尚書殿中郎中孝文朝會訪政道弁自下
而對聲姿清亮進止可觀帝稱善久之因是大被知
遇賜名弁意取弁和獻玉楚王不知寶之也遷中書
侍郎兼員外散騎常侍使齊齊司徒蕭子良秘書丞
王融皆稱美弁以為志氣謇諤不逮李彪而體韻和
雅舉止閒邃過之轉散騎侍郎孝文問江左事弁曰
蕭氏父子無大功於天下既以逆取不能順守必不
能貽厥孫謀保有南海若物憚其威身免為幸後從
南征為司徒司馬東道副將軍有盜馬靽者斬而殉
三軍震懼黃門郎崔光薦弁自代帝不許亦賞光
知人尋兼司徒左長史時大選内外羣官并定四海
士族弁專參銓量之任排高門大族而申達舊族淪
滯者多稱旨為并州大中正遷散騎常侍尋遷右衛
將軍領黃門屢陳讓帝曰吾為相知者卿亦不可有
辭豈得專守一官不助朕為政其被知遇如此孝文
北都之選李冲頗抑宋氏及李彪抗冲冲謂彪曰爾
如狗耳為人所嗾冲劾彪不至大罪弁之力也孝文
在汝南不豫小瘳引見門下及宗室弁歔欷流涕由
是益重之車駕征馬圈留弁以本官兼祠部尚書攝
七兵事執其手曰國之大事在祀與戎故令卿綰攝
二曹弁頓首辭謝弁劬勞王事恩遇亞於李冲帝每
稱弁可為吏部尚書遺命以弁為之與咸陽王禧等
六人輔政而弁先卒年三十八贈瀛州刺史諡正順
子維字伯緒襲爵為給事中出為益州龍驤府長史
辭清河王懌以維名臣子薦為通直郎辟其弟紀行
參軍元乂以富貴許之維告懌黜為燕州昌平郡守
紀為秦州大羌令及乂殺懌徵維為散騎侍郎紀為
太學博士領侍御史維超遷通直常侍又除洛州刺
史紀超遷尚書郎紀字仲烈初弁謂族弟世景言維
疎險而紀識慧不足終必敗吾業世景以為不爾至
是果然聞者以為知子莫若父後除營州刺史靈太
后反政除名尋賜死子春卿早卒紀子欽仁嗣武定
末為太尉祭酒紀明帝末為北道行臺御史卒晉陽
弁族弟穎字文賢魏郡太守涼州刺史鴻貴定州北
平府參軍送戍兵酷而愚伏法
宋翻字飛鳥西河介休人弁族弟也少有操行世人以
剛斷許之為河陰令順陽公主家奴為劫攝而不送
翻將兵圍主宅執主壻馮穆步驅向縣炎暑立日中
縣舊有大枷號彌尾青吏請焚之翻曰置南牆下以
待豪右尋有内監楊小駒詣縣請事辭色不遜翻命
取青尾以鎖之小駒入訴於宣武敇河南尹推之詔
曰卿故違明法豈不欲作威以買名翻對曰造者非
臣買名者亦宜非臣所以留者非敢施於百姓欲待
兇暴之徒如駒者耳於是威震京師又為洛陽令孝
莊時除司徒左長史河南尹畏憚權勢更相承接名
大減損卒官贈侍中衞將軍相州刺史孝武初重贈
驃騎大將軍儀同三司尚書左僕射雍州刺史諡正
烈翻弟毓字道和敦篤有志行卒於太中大夫子世
良
宋世景翻弟少自修立事親以孝聞與弟道璵下帷誦
讀博覽羣言尤精經義族兄弁甚重之舉秀才上第
再遷彭城王勰開府法曹行參軍勰愛其才學雅相
器敬孝文甚嘉異之兼司徒法曹行參軍裁決疑獄
剖判如流轉尚書祠部郎彭城王勰每稱曰宋世景
精微尚書僕射才也臺中疑事右僕射游肇常委之
兼領數曹深著稱績左僕射源懷引為行臺郎巡察
州鎮十有餘所黜陟賞罸莫不咸允遷七鎮别置諸
戍明設亭侯以備不虞懷大相委重還薦之宣武以
為不減李冲帝曰朕亦聞之後為伏波將軍行滎陽
太守鄭氏素豪橫濟州刺史鄭尚弟遠慶先為苑陵
令多所受納世景下車召誡之遠慶行意自若世景
繩之以法遠慶懼棄官亡走屬縣莫不改肅終日坐
聽事未嘗寢息事巨細必知發奸摘伏有若神明嘗
有一吏休滿還郡食人雞豚又有一幹受人一帽又
食二雞世景叱而告之吏幹叩頭伏罪於是上下震
悚莫敢犯禁坐弟道璵事除名道璵死哭之酸感行
路歲餘母喪不勝哀而卒世景撰晉書未就遺腹子
季儒位太學博士曾至譙宋為文弔嵇康甚有理致
後夜寢室壞壓而殞時人悼惜之道璵少敏俊自太
學博士轉京兆王愉法曹行參軍坐愉得罪作詩及
挽歌詞寄之朋親以見冤痛
北齊
宋世軌世良弟幼脩整好法律天保初歷尚書三公二
千石都官郎中兼幷州長史執獄寬平多所全濟為
都官郎中有囚事枉將送垂致法世軌追止之切奏
其狀遂免遷廷尉少卿洛州人聚結欲劫河橋徒黨
千七百人數年不斷世軌判其事唯殺魁首從坐悉
舍大理正蘇珍之以平幹知名寺中語曰決定嫌疑
蘇珍之視表見裏宋世軌時人以為寺中二絶南臺
囚到廷尉世軌多雪之遂上書言中尉畢義雲酷擅
文宣引見親敇曰我知臺欺寺久卿能執理抗衡但
守此心勿慮不富貴及卒諸繫囚皆哭曰宋廷尉死
我等豈有生路贈光州刺史諡曰平無子世良第五
子朝基嗣
張亮字伯德西河隰城人初事爾朱兆兆奔秀容左右
皆密通誠款亮獨無啓疏兆死亮伏屍哭神武嘉歎
之授丞相府參軍漸見親待委以書記之任天平中
為文襄行臺郎中典七兵事雖為臺郎常在神武左
右遷右丞高仲密叛與斛律金守河陽周文帝於上
流放火船欲燒河橋亮備小艇百餘皆載長鎖鎖頭
施釘火船將至即馳小船以釘釘之引鎖向岸火船
不得及橋橋全亮之計也後自大中大夫拜幽州刺
史累遷尚書右僕射西南道行臺亮性質直勤力強
濟深為神武文襄信任然久在左右不能廉潔天保
初别封安定縣男位中領軍卒贈司空
隋
郭衍字彥文太原介休人父以舍人從魏孝武入關官
至侍中衍少驍武善騎射周陳王純引為左右累遷
大都督募人於天水得樂徙千餘家屯陝城拜使持
節車騎大將軍儀同三司率所領禦寇一歲數告捷
齊人憚服王益任之建德中議伐齊衍請為前鋒攻
河隂城授儀同大將軍武帝圍晉州慮齊兵來援令
衍從陳王守千里徑又從大戰於晉州追齊師至高
壁敗之從平幷州以功授開府封武強縣公邑一千
二百戸賜姓叱羅氏宣政元年為右中軍熊渠中大
夫從韋孝寬戰於武陟進戰相州尉遲迥敗迥弟子青
州總管勤與迥子惇祐東奔衍將精騎一千追破之
執祐於陣勤遯惇亦逸衍入據濟州城擊餘黨於濟
北累戰破之執送京師超授上柱國封武山郡公賞
賜七千段密畫計勸高祖開皇元年敇復舊姓為行
軍總管屯平涼數歲突厥不入徵為開漕渠大監部
率水工鑿渠引渭水經大興城北東至潼關漕運四
百餘里關内賴之名曰富民渠五年授瀛州刺史大
水親備船栰幷齎糧拯救民多獲濟衍先開倉賑䘏
後始聞奏上大善之選授朔州總管所部桓安鎮選
沃饒地置屯田又築桑乾鎮十年從晉王廣出鎮楊
州命為總管領精銳萬人先屯京口戰於貴洲南敗
之生擒魁帥獲舟楫糧儲進討東陽永嘉宣城黟歙
諸洞盡平之授蔣州刺史遷洪州總管晉王䁥衍及
入為太子徵授左監門率轉左宗衞率漢王起兵使
衍馳還總兵居守大業元年拜左武衞大將軍幸江
都令統左軍改授光祿大夫又從討吐谷渾出金山
道納降二萬餘戸初封爵例除六年封正定侯卒贈
左衞大將軍賵賜甚厚諡襄長子臻虎牙郎將次子
嗣本孝昌縣令
唐
唐深介休人按唐史深立心寬恕制行端莊貞觀八年
事太宗為殿前護駕將軍有功後太宗封境内神祇
敇深為太尉元知縣徐養正立碑
宋務光字子昂一名烈汾州西河人舉進士及第調洛
陽尉遷右衞騎曹參軍神龍元年大水求言光上書
言水者陰類後廷近習或有離中饋之職以干外政
願杜絶其萌精擇賢能早建儲副姻戚如武三思等
不宜任以機要秘書監鄭普思國子祭酒葉静能宜
放遠不省俄以監察御史巡察河南道時滑州輸丁
少而封戸多務光建言通邑大都不以封今命侯之
家專擇雄奥滑州七縣而分封者五王賦少於侯租
入家倍於輸國請以封戸均餘州又請食賦附租庸
歲送停封使息傳驛之勞不納以考最進殿中侍御
史遷右臺嘗薦汝州參軍事李欽憲後為名臣卒年
四十二
李之悌令文子長八尺開元中歷劒南節度使太原尹
嘗流朱鳶會蠻陷驩州授總管擊之募壯士八人被
重甲大呼薄賊曰獠動即死賊七百人皆伏不能興
遂平賊弟之遜為連州參軍
辛雲京漢左將軍慶忌二十八代孫世為將家子斬馘
常冠諸軍遷太常卿史思明屯相州雲京將銳兵四
千襲滏陽破之授開府儀同三司太原軍亂肅宗以
雲京性沉毅授太原尹封金城郡王信賞必罸軍中
畏服太原大治加檢校尚書右僕射同中書門下平
章事卒贈太尉諡忠獻所賜土田多在孝義子孫因
家焉簪纓不絶
梁思字恭其先安定人思幼好儒術重交遊値朝廷用
師奮身從戎累功加上柱國大歷十二年卒年八十
七
後五代
薛鐵山官至刺史破黃巢黨克復唐室單騎入長安一
時勇智將罕出其右
薛融汾州平遙人少以儒學知名唐明宗時為右補闕
直弘文館晉高祖鎮太原為觀察判官高祖拒命延
見賓佐問以可否融從容對曰融本儒生爾軍旅之
事未嘗學也進退存亡之理豈易言哉高祖不之責
也高祖立拜吏部郎中兼侍御史知雜事累拜左諫
議大夫遷中書舍人融曰文辭非臣所長辭不拜時
詔修洛陽大内融上疏切諫高祖褒納其言詔罷役
遷御史中丞改尚書右丞分司西京卒年六十
李彥從拳勇善騎射工劒術漢時為濮州刺史威攝豪
猾恩庇善良尤精法律州故有老吏舞文者皆斂戢
侯益汾州平遥人以拳勇隸晉王麾下從莊宗攻大名
先登擒軍校擢馬前直副兵馬使征劉守光先登遷
軍使破洺州機石傷足莊宗親以藥傅之改護衞指
揮使梁小將李立李建以饒勇聞軍中憚之會戰河
上益挺身出鬭擒二將遷馬前直指揮使入汴為本
直副都校從明宗討趙在禮益脫身歸洛莊宗撫其
背明宗立益面縛明宗曰爾盡忠節又何罪也改本
直左廂都校天成初朱守殷據夷門率所部斬關先
入轉左右馬前從馬直都校領潘州刺史從王晏球
討王都逆擊契丹唐河北破之遂克其城授寧州刺
史入為羽林軍五十指揮都校領費州刺史命帥師
討夏州李彛超追還廣順初潞王舉兵鳳翔以益為
西面行營都虞侯益稱疾出為商州刺史蜀軍寇金
州率鎮兵襲擊大破之賜襲衣名馬加西面行營都
巡檢使晉初召為奉國都校領光州防禦使張從賓
據河陽以益為西面行營副都部署率禁兵數千人
次虎牢從賓軍萬餘人夾氾水而陣益親鼓士乘之
大敗其衆擊殺殆盡汜水為之不流從賓乘馬入水
溺死築京觀刻石紀功拜河陽三城節度充鄴都行
營都虞候范延光降移鎮潞州天福四年晉祖追念
虎牢功遷武寧軍節度同平章事遣中使謂益曰朕
思卿前年七月九日大立戰功故復以此月此日徙
卿鎮彭門領相印仍賜門戟改卿里為將相鄉勲賢
里九月徐州火出金粟賑之明年徙鎮秦州充西面
都部署階州王君懷投蜀益亦潛遺書於蜀乃移河
中尹護國軍節度率僚屬歸汴契丹授鳳翔節度漢
祖加兼侍中益浚城隍為備孟昶遣益所親掌樞密
王回齎書招益復遣益故吏綿州刺史吳崇憚厚遺
之益遂與其子歸蜀昶令何重建率川兵數萬出大
散關以應之漢祖遣客省使王景崇率禁軍數千倍
道趨岐下召益入朝引景崇至臥内曰益苟遲疑不
決即以便宜從事景崇至京兆合岐雍邠涇之師以
破蜀軍益懼即入朝會隱帝立景崇欲誅益慮上不
知密旨益遣景崇里人從事程渥往說景崇曰侯君
親戚爪牙甚衆事若妄發禍亦旋踵至矣景崇拒之
即率數十騎奔入朝厚賂史弘肇輩言景崇驕橫狀
乃授開封尹兼中書令封魯國公景崇聞之遂據城
害益親屬七十餘口及周祖起兵議出師益獻計曰
兵不宜輕出況大名戍卒家屬盡在城不如閉關遣
其母妻招之可不戰而定慕容彦超沮之上遣益與
彦超及張彦超閻進卿吳虔裕守澶州至赤岡周師
奄至戰留子陂軍不利乃夜謁周祖慰勞遣還廣順
初封楚國公改太子太師又改封齊國顯德元年致
仕賜茶葉錢帛宗初遣賜器幣歲一來朝太祖以耆
舊厚待之乾德初郊祀詔綴中書門下班禮與丞相
等三年卒年八十贈中書令五子仁愿仁矩仁寶仁
遇仁興仁愿至左金吾衞大將軍蓬州刺史仁遇西
内園使仁興右屯衛將軍仁愿子延濟西京作坊使
蓬州刺史
山西通志卷一百十三
