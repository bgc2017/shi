山西通志卷一百六十四
祠廟(一)
禋祀之禮所以答幽會要大典集禮諸書具在宜詳
覈也我
國家昭格明神為民錫福凡壇廟祭祀規制備極精詳
故於創建諸條胥為載列昭令典也而家人委巷常
祀亦多採之以備土風之一則焉志祠廟
太原府
陽曲縣
先農壇在城東門外大寺西雍正四年欽奉
上諭通行直省擇潔淨之地照九卿所耕耤田四畆九
分之數設立先農壇於雍正五年為始每歲仲春
亥日府尹督撫及府州縣衞所等官率所屬之員耆
老農夫恭祭先農神照九卿耕耤之例行九推之
禮其設立先農壇並恭祭先農俱令動支正項
錢糧其所用數目各該地方官報明戶部查核耤田
所收之米粟敬謹收貯以供各該處祭祀之粢盛雍
正五年陽曲令孔興宗建造大殿五間捲掤三間門
樓一座圍牆四十七丈壇制高二尺一寸寬二丈五
尺神牌高二尺四寸寬六寸座高五寸寬九寸五分
紅牌金字祭品羊一豕一帛一鉶一籩四豆四簠二
簋二致祭前期致齋二日祭日主祭官及各官俱朝
服行禮禮畢各官俱易□袍補服巡撫秉耒知縣執
青箱知府播種(其外府州縣則守縣秉耒佐貳執青箱以次遞降)耕時耆老
一人牽牛農夫二人扶犂九推九返農夫終畆農具
俱用赤色牛隻用黑色箱用青色籽種悉照土宜壇
宇用勤謹農夫二名看守免其差役給與口糧五年
三月又奉部議耕耤日期每年十月朔頒歷後交欽
天監預擇吉期奉請頒行各省同日舉行著為令
附考
衞宏漢儀春始東耕於耤田引詩先農則神農也
賀循耤田儀漢耕日以太牢祭先農於田所薛綜
注二京賦田在國之辰地賀循云所種之穀黍稷
穜稑稑早也穜晩也干寳周禮注穜晩秔稻之屬
稑陵穀黍稷之屬五經要義壇於田以祀先農如
社月令郡國守相皆勸民始耕如儀諸行出入皆
鳴鐘皆作樂其有災𤯝有他故若請雨止雨皆不鳴
鐘不作樂後漢縣邑常以乙未日祠先農於乙地
魏秦靜議風伯雨師靈星先農社稷為國六神
唐韋叔夏張齊賢等奏經無先農禮王自為立社曰
王社先儒以為在耤田也永徽中猶曰耤田垂拱後
乃為先農然則先農與社一神今先農壇請改曰帝
社壇以合古王社之義其祭准令以孟令吉亥祠后
土以勾龍氏配於是為帝社壇又立帝稷壇於西如
太社太稷而壇不設方邑以異於太社開元十九
年停帝稷而祀神農氏於壇上以后稷配宋雍熙
中用大祠制景德四年以判太常禮院孫奭言改用
上辛後亥日政和四年有司議為中祠尋復為大祠
社稷壇舊在東門内
國朝移於南關東五龍神之祠康熙十三年改建北郭
外雍正十年欽奉
上諭敬謹修理仍令造冊報部每遇該管官員陞遷事
故俱照例入交盤項内查明接受又奉部頒規制陽
曲令盛典奉文修造壇制横縦胥廣二丈五尺高二
尺一寸陛各三級繚以周垣西門紅油其石主長二
尺五寸方一尺瘞於壇南正中去壇二尺五寸只露
圓尖神牌二以木為之朱漆青字填寫神號届祭期
設於壇上祭畢蔵弆附近之圓通寺潔淨處所每歲
春秋二仲上戊日陳設致祭祭品帛二俱黑色羊一
豕一鉶一籩四豆四簠簋各二
附考
祭法昔歴山氏之有天下也其子曰農能殖百穀夏
之衰也周棄繼之故祀以為稷家語孔子曰古之平
治水土及播殖百穀者衆矣惟勾龍兼於社而棄為
稷神易代奉之無敢益者明不可與等云左傳蔡墨
曰稷田正也有烈山氏之子曰柱為稷自夏以上祀
之賈逵鄭康成皆云烈山炎帝之號杜預注烈山
氏神農世諸侯按帝王世紀神農本起烈山然則初
封烈山為諸侯後為天子猶帝堯初為唐侯然也魯
語其子曰柱祭法其子曰農者劉炫云盖柱是名其
官曰農猶呼周棄為稷禮疏湯既勝夏廢柱而以
棄代之漢郊祀志或言曰周興而邑立后稷之祠
至今血食天下於是高祖制詔御史其令天下立靈
星祠漢元始中太師光大司徒宫羲和歆等八十
一人議漢興禮樂稍定已有官社未立官稷遂於官
社後立官稷以夏禹配食官社后稷配食官稷稷種
穀樹師古曰穀樹楮樹也其子類穀故於稷種後
漢禮儀志郡縣置社稷太守令長侍祠牲用羊豕唯
州所治有社無稷以其使官古者師行有載社主不
載稷也宋志以春秋二仲及臘日祭太社太稷為
大祀其州縣祭社稷如小祀春秋二祭刺史縣令初
獻上佐縣丞亞獻州博士縣簿尉終獻牲用少牢元
豐中令州縣社主用石元祐中又下祭服制度於郡
縣
風雲雷雨山川城隍壇舊在城東門内
國朝康熙十三年改建神廟一座在南郭外雍正十年
三月欽奉
上諭敬謹修理陽曲令盛典奉文於廟東官地建壇繚
以周垣壇制悉遵部頒制度同壇設三神位風雲雷
雨居中山川居左城隍居右制帛七風雲雷雨帛四
山川帛二城隍帛一俱白色祭品陳設行禮與社稷
壇同
附考
周禮大宗伯以槱燎祀風師雨師漢志雍有二十
八宿風伯雨師四海之屬百有餘廟師古曰風伯飛
廉也雨師屏翳也一曰屏號而說者乃謂風伯箕星
也雨師畢星也此志既言二十八宿又有風伯雨師
則知非箕畢也後漢縣邑常以丙戌日祀風伯於
戌地以己丑日祀雨師於丑地用羊豕唐制諸郡
置風伯壇於杜壇東雨師壇於西各稍北數十步卑
下於社壇祀用羊一籩豆各八簠簋各二宋咸平
二年旱詔有司祀雷師雨師大中祥符初詔惟邊地
要劇者通判致祭餘皆長吏親享熙寧中有司請兆
風師於西郊祠以立春後丑日兆雨師於北郊祠以
立夏後申日仍依熙寧舊儀以雷師從雨師之位又
請用柏柴升煙以歆神又請用樂制樂章以為降神
之節元制風伯旗青質赤火熖脚畫神人犬首朱
髮鬼形豹汗胯朱袴負風囊立雲氣中雨師旗青質
赤熖脚畫神人冠五梁冠朱衣黃袍黑襕黃帶白袴
皂舄右手仗劍左手捧鐘雷公旗青質赤火燄脚畫
神人犬首鬼形白擁項朱犢鼻黃帶右手持斧左手
持鑿運連鼓於火中電母旗青質赤火燄脚畫神人
為女子形纁衣朱裳白袴兩手運光
厲壇在北門外新堡北歲清明日七月望日十月朔日
祭無祀鬼神迎城隍神主之(以上諸壇府州縣胥建不再書)
龍王廟在巡撫署東雍正五年奉
勅建造正殿三間東西兩廡四間牌樓一座大門三間
中奉山西福晉宣澤王神位神像法身由
内府塑造虔供廟中每逢朔望巡撫親率同城各屬五
鼓行香凡有祈禱雨澤薰壇步禱甘澍立沛靈應如
響每歲秋成後肅將祀典報賽晉省連歲豐登實惟
神佑焉
城隍廟在府治北前代各有封號明洪武三年五月詔
定稱本府州縣城隍之神
國朝因之倪岳正祀典疏天下府州縣皆有城隍之
祭
八蜡廟在南郭官亭東
按蜡之為祭所以報本反始息老送終也歲以二
月合聚萬物而索饗之其神有八鄭康成謂一曰
先嗇二曰司嗇三曰農四曰郵表畷五曰猫虎六
曰防七曰水庸八曰昆蟲是也先儒謂昆蟲是為
田害也不當祭而易以百種謂百穀之種也盖自
伊耆神農以下蜡祭之禮皆所不廢夏更名曰嘉
平商曰清祭周曰大蜡今府州縣胥有八蜡廟亦
古之遺意也又合里有虸蚄神廟即八蜡中之昆
蟲
旗纛廟舊在學道今移新寺巷内軍牙六纛之神
諸衞所胥建歲霜降日武職官詣教場致祭
馬神廟四一在新堡一在鐡匠巷一在柴市巷一在半
坡街馬敞内周官校人春祭馬祖夏祭先牧秋祭
馬社冬祭馬步
牛神廟在牛站(以上諸廟各州縣胥建不具書)
泰山廟城内外胥建在鐘樓街者金碧焜耀稱鉅觀
東為九天衞房聖母元君廣嗣宫邃深肅穆四月十
八日聖誕香火尤盛明永樂五年晉王府長史吳從
禮重修廣嗣宫
國朝康熙三十六年重修四十五年五十五年住持道
士毘陵金澍暨唐希慶程明道等相繼募修
北極廟在城十一所倪正岳祀典疏北極佑聖真
君者真武神也靖康初詔加號助順曰佑聖助順真
武靈應真君圖誌又云真武為靖樂王太子遇紫虚
元君授以道秘東遊遇天神授以寳劍入武當修煉
功成白日飛昇奉上帝命鎮北方披髮跣足建皂纛
元旗統攝元天之位明太祖於雞鳴山建廟太宗於
京城艮隅并武當山各重建廟宇而兩京歲春秋及
京師月朔望各遣官致祭武當山則命内外官員專
一提督憲宗嘗範金為像屢遣内官陳善齎往武當
安奉
三皇廟舊在縣治北今在城隍廟西前代祀為醫師按
元元貞初命郡縣通祀三皇太昊伏羲以勾芒配炎
帝神農以祝融配軒轅黃帝以風后配黃帝臣俞跗
以下十人姓名載於醫書者並從祀有司於春秋二
季行事而以醫師主之
軒轅廟三一在阪泉山一在布政司小巷南一在南關
關聖廟城内外鄉村皆建在都司街東者為明嘉靖
七年奉勅重修詳見解州在西校尉營者為道士程
明道張昌泰等募修
文昌廟四一在府學文明殿上一在貢院西一在前所
街一在鎮遠門瓮城内其在順城門外者尤巨倪
岳正祀典䟽云按神姓張諱亞子其先越雋人西晉
丁未二月三日生蚤得異人大洞訣凝真於蜀之梓
童九曲溪上因報母仇徙居劍州之七曲山仕晉戰
沒立廟祀之唐明皇幸蜀追封左丞僖宗入蜀封濟
順王宋咸和中改封英顯王宋志立冬後亥日祀
司中司命司人司禄元加號輔元開化文昌司禄
弘文帝君又按文昌六星在北斗魁前為天之六府
道家謂上帝命梓潼神掌文昌府事及人間禄籍故
學校中多立祠祀之歲以二月三日為帝君誕生之
辰遣官致祭
火神廟在西門外演武亭後宋祀大火以閼伯配建
中靖國元年有司言祝融高辛氏之火正也閼伯陶
唐氏之火正也祝融既為上公則閼伯亦當服上公
衮冕九章之服從之(以上諸廟州縣胥建唯創建甚古及規模最巨者則書)
烈帝廟在府前所街東
天仙聖母廟三一在橋頭街一在娘娘營一在城東南
拐角
子孫聖母廟在七府營
三官廟三一在沙河街西城下一在娘娘營南城下一
在西村
財神廟在鐡匠巷
黑虎廟在府治門西
二郎神廟在二郎堂前
五神廟在真武廟西(以上諸廟州縣多建不再書)
五聖廟有五胥在前衞街及小東門
蒼頡廟在東角聖母廟中今廢
汾河神廟在西門外演武堂東祀臺駘神以尹鐸董安
于配金張守愚廟記神之靈應在人者唐有令狐楚
謝雨文之碑晉有昌寧公之封宋有靈感元應公之
贈宣濟廣惠之額明萬歷中巡撫李景元築壩得
臺駘像於晉祠前因建廟奉臺駘三楹左右鐘樓碑
樓二楹後奉尹董二公三楹左右翼室六楹門二重
繚以周垣額曰萬年保障萬自約撰碑
國朝順治九年巡撫劉弘遇重修
三靈侯廟在南關外舊志云三侯者孚靈侯唐宏字文
明威靈侯葛雍字文樂浹靈侯周武字文剛胥周厲
王臣諫不聽去之吳吳王厚禮之會楚侵吳三人各
以神策進楚懼而降吳王欲大加封賞不受宣王即
位復歸周後救大子靖王之難宣王遷三臣於東兗
治民有惠政没並加侯封宋真宗因其靈應賜號三
原真君祈禱輒應
按北魏清河傅融性豪俠有三子靈度靈根靈越
融嘗謂人曰吾昨夜夢有一駿馬無堪乘者人曰
何由得人乘有一人曰惟傅靈度堪乘此馬又有
弓一張亦無人堪引人曰惟有傅靈根可彎此弓
又有數紙文書人皆讀不能解人曰惟有傅靈越
能解此文融謂其三子文武材幹足為一世之雄
嘗從容謂鄉人曰汝聞之不隔蟲之子有三靈此
圖䜟文也好事者然之故豪勇士多相歸附後三
靈胥以壯烈聞靈越子竪眼又為魏名將此出正
史三靈侯當指此
晏公廟二一在前所街一在前衞街乃江湖水神也
漢文帝廟在城東北文帝三年五月幸太原見故羣臣
舉功行賞諸民里賜牛酒復晉陽中都民三歲租留
遊太原十餘日故後人立廟祠之
開平忠武王廟在府治東祀明勲臣常遇春歲二月九
日五月十九日八月十二日有司致祭
婁金神廟在西門外明萬自約記云跡得婁金神遺貌
而廟之前列鐡犬三在楹狺狺作厭河狀豎一栅坊
題曰鎖鑰金湯
英濟侯廟元至正中監郡朝烈大夫蒙古鄂通塔海
特穆爾鑿石於祠宣德癸丑巡撫于謙撰禱雨輒應
碑
金龍四大王廟在鐡匠巷明崇禎十三年
國朝康熙十八年新建西院(闕)神謝氏詳錢塘縣志及
金龍聖蹟碑
烈石龍王廟禱雨多應又大新街有井龍王廟
坂泉神祠在東八十里左傳晉文公將納襄王使卜偃
卜之遇黃帝戰於版泉之兆遂立廟祀焉明洪武四
年改稱今號歲四月十七日教官致祭
狐大夫廟三一在南關小木橋門外一在牛站門外一
在肅家營祀晉大夫狐突宋景祐中賜祠額曰忠惠
元大德初建前明於七月十五日有司致祭
竇大夫祠在西北四十里烈石谷口祀趙簡子臣竇犨
金元間稱英濟侯廟大定二年縣令史純撰感應
碑云陽曲縣境有竇城距廟二十里通德鄉即神之
故城元至正中冀寧牧塔海特穆爾立碑明洪武初
改稱晉大夫竇鳴犢之神有司歲以四月五日致祭
三立祠舊在汾河書院祀文中子司馬温公薛文清萬
歷初祠廢巡撫魏允貞更議鄉賢自風后以下至伯
夷叔齊十有七人位南向名宦自叔向以下至明吕
文簡十有八人西向鄉賢自董狐以下至薛文清十
有六人東向寓賢卜子夏田子方段干木别為位居
鄉賢上題曰三立祠
國朝順治間巡撫白如梅移祀書院樓中
蕭相國祠在縣治東北祀漢相蕭何以有造律功故州
縣多祀焉不具書
文中子祠在府學崇聖祠東門人董常薛收程元璋配
享
狄公祠在南關橋口祀唐梁公狄仁傑唐制中宗廟
以司空梁文惠公狄仁傑配享天寳六載正月十二
日勅宋仁宗時錄裔孫國寳命以官
包孝肅公祠在南關祀宋待制包拯
三賢祠在開平王廟東祀明遼州高巍澤州張昺浮山
暴昭
三功祠舊在城東隅後移南關順城街今移順城門外
文昌廟中祀明巡撫萬恭驛𫝊道郭斗督學道陳瑞
三忠祠在鎮朔牌樓南祀明忠烈張銓忠節高邦佐忠
愍何廷魁
藏山神祠元呂思誠記城之右有藏山神祠山則去
城三十里亦有祠在焉至正三年予為書州判官蒲
公所作碑
畢將軍祠在北門内祀明死節遊擊將軍畢文
胡公祠在提學道左祀明吏部尚書滁州胡松松嘗任
提學
周公祠在提學道左祀提學僉事周繼昌
李宗伯祠在府治西明萬歷中宗室建祀禮部侍郎晉
江李廷機
魏少司馬祠在都察院譙樓南街東祀明巡撫都御史
南樂魏允貞
于公祠在南關牛站門外祀知府于惟一
忠烈祠在三橋街
國朝順治七年巡撫劉弘遇建祀姜瓖叛逆時死節諸
臣
勅贈巡撫祝世昌光禄寺卿金元祥王昌齡劉澤溥太
常寺卿徐淳太僕寺卿楊致祥董廷柏等三十九人
申公祠在鎮朔牌樓南祀巡撫申朝紀
國朝順治四年建
鑌鐡祠在旗纛廟東
土地祠在府西痘疹多禱於此(州縣胥建不具書)
忠義祠在學宫側雍正七年知縣孔興宗奉
勅建祠内設石碑一通刊刻前後忠義孝弟姓氏祠中
設牌每年春秋二次有司肅祀
節孝祠在大南門步市街雍正七年知縣孔興宗奉
勅建規制祭祀與忠義祠同(已上二祠各州縣胥建不具書)
太原縣
臺駘神廟一名汾水川祠在晉澤南左傳金天氏有裔
子曰昧為元冥師生臺駘能業其官宣汾洮障大澤
以處太原帝用嘉之封諸汾川臺駘盖汾神也後人
立廟祀之唐河東節度使盧鈞改為汾水川祠晉天
福中封昌寧公宋封靈感元應公賜額宣濟員外郎
掌禹錫撰記真宗祀汾隂命曹利用祭汾河明洪武
七年重修歲五月五日有司致祭
趙襄子廟在縣南祀晉卿趙無䘏五代時潞王從珂與
石敬塘同入廟中神像屹然起立今不存姑布子
卿見簡子簡子徧召諸子相之無為將軍者無䘏至
則子卿起曰此真將軍矣簡子曰其母賤子卿曰天
所授雖賤必貴簡子乃告諸子曰吾藏寳符於常山
上先得者賞諸子求之無所得無䘏還曰已得符矣
從常山上臨代代可取也簡子於是知無䘏果賢乃
廢太子伯魯而立無䘏厥後晉陽之難晉師圍而灌
之沈竈産鼃民無畔志
苻堅廟晉太元十年苻丕稱尊號於晉陽立堅行廟
忠襄潁川王廟在舊縣城中元至正間建
九龍廟晉陽志九龍廟在晉陽故城北郭平晉縣西
二十里有九龍池宋太平興國中建金大定十六年
重修崔昱記宋史咸平中王嗣宗知并州州境有卧
龍王廟每窮冬闔境致祭值風雪寒甚老幼踣道嗣
宗亟毁之
天龍廟在西南三十里天龍寺旁穿壁為池又西十五
里明仙谷有白龍廟今廢北二十里有龍母廟
青陽廟在西南十五里廢
唐叔虞祠在西南懸瓮山麓晉水發源處叔虞封唐子
燮因晉水更國號曰晉遂以名祠魏地形志晉陽
有晉王祠即此昔智伯遏水以灌晉陽後人因之蓄
為池沼西際山枕水為祠結飛梁於池上北齊天寳
中大興營建為北都之勝齊高祖徵范陽祖鴻勲
至并州作晉祠記好事者翫其文後主改為大崇
皇寺唐高祖舉義旗嘗禱於此太宗親製銘文又有
飛帛書刻石後晉天福六年封興安王宋太平興國
九年既下河東即加完繕殿前百餘步為三門又二
百步許為景清門門之外東數十步合南北驛路作
亭以庇善利難老二泉與祠下泉分灌民田及治水
碾磨趙昌言撰碑銘天聖間改封汾東王元至元四
年重修又建寢殿於後代彀撰記明改稱唐叔虞之
神有司歲以三月二十五日致祭嘉靖中重修詳見
巡撫蘇祐碑副使高汝行記天啓三年布政司蔡復
一重修有記
介子推祠魏地形志土地記胥載
尹鐸祠在西門外縣令金礪建國語趙簡子使尹鐸
為晉陽請曰以為繭絲乎抑為保障乎簡子曰保障
哉尹鐸損其戶數簡子誡襄子曰晉國有難爾無以
尹鐸為少無以晉陽為遠必以為歸
石婆祠北齊武明太后病内使皆令呼太后為石婆
盖有俗忌故改名石婆祠即是武明婁大后祠太
后久居晉陽故晉人感其惠而祠之
李驤祠漢北京留守劉崇為太原少尹李驤立祠歲
時祀之
晉水賢祠在晉祠初名晉溪書院明撫按三司為王恭
襄建前臨晉水大池恭襄子朝立改扁今名内祀唐
李太白宋韓魏公范文正歐陽文忠公與恭襄木主
並祀前堂
晉源神祠在西南十里晉祠内宋天聖間建女郎祠於
水源之西熙寧中守臣請號顯靈昭濟聖母廟額曰
惠遠宣和五年宣撫使姜仲謙撰晉祠謝雨文明洪
武初遣使禱雨有應加封廣惠顯應昭濟聖母四年
改稱今號歲七月二日致祭景泰二年成化二年胥
遣官致祭
按宋史太原城西十里谷中有娘子廟太平興國
四年曹翰從征太原軍中乏水翰往禱之穿渠得
水人馬以給當即晉源神
特默台祠元太宗時嘗駐軍太原土人德之立祠
榆次縣
尹吉甫廟在縣南庄村俗稱攘戎大王
孟母廟在古城西南隅相𫝊其地有三徙鄉為孟母故
宅明弘治間孫昌建今圮又學宫東舊有孟母廟廟
前有斷機堂址存
罕山廟在罕山巔元中統二年鄉人張祥建
知伯廟二一在東南三十里麓臺山唐開元二十九年
張忠建一在縣東南三十里杜堡村元至正中建
三義廟二一在縣治西南明成化中建一在聶村明萬
歷中縣令張鶴騰重修祀蜀先主關忠義侯張桓侯
泰山廟在縣治東北宋祥符間縣令裴聚建崇閎爽闓
甲諸臺觀明士人多依為講肄所僉事原森有記
原過祠北魏志榆次縣有原過祠
兩賢祠在縣治東十餘武祀晉荀浪宋文彦博二公嘗
為邑令胥有惠政
國朝康熙十九年劉令星創建又於神座前搆鳳臺竚
鐡鳳
鹿臺山祠魏地形志載晉陽以山隸縣境故入焉
五龍祠在磚井北鄉禱雨輒應明萬歷間重修知府張
澤撰記舊志縣西北使趙村有五龍廟元時建明
正統三年重修今置為堡
按五龍紀兄弟五人並乘龍上下治五方司五行
布山岳繼人皇御世
太谷縣
三靈侯廟在趙襄子廟西
狐大夫廟二一在北街路東一在縣西南十五里白城
村元中統三年建一名利應狐突神廟
韓厥廟在四卦山祀晉大夫韓厥
趙襄子廟在縣治西
諸葛武侯廟在南十餘里咸陽谷口元至大中鄉人弓
德福重修子仲禮補繪神像太原府教授程易撰記
唐太宗廟在北五里上善村元至正十一年以三公祠
改建
李靖廟在東里
西嶽廟在東北五十里曲河都元至正三年建
碧霞元君廟東西門外各一
無佞侯廟二一在南門内路東一在東南三十里回馬
村神本末載浮山
叔虞祠宋宣一和五年邑令張伯玉遊祠下有詩
妬女祠在西北十里龍泉鄉萬年頓相𫝊祀介之推妹
唐開元中玄宗幸太原過而建焉旁有龍泉祠
祁縣
成湯廟二一在祁城都元至元中建明嘉靖中徙置舊
址北三十餘步一在子洪鎮雙泉山半金大定中建
元主簿何世禄記明一統志昭餘祁藪側祀成湯歲
旱土人爆沙聚祠中置瓶其上以禱得水輒應
祁大夫廟二一在郜城村明隆慶間重建一在西關知
縣張松建撰記云改西郭觀音堂為祠以祁午羊舌
赤配後廢
國朝康熙十二年重建左傳杜註祁大夫祁奚也食
邑於祁因以為氏祁縣今屬太原
中嶽廟在西北七里宋時建歴代增修元至元中教諭
李之芳記云相𫝊昔人載玉主過此有按乘不舉之
異遂立廟云
潤濟侯廟在東南麓臺山頂宋宰相張商英建
利應侯廟在西建安村北祀狐突金大定間建邑人温
昉記
二帝行祠在東六支村祀堯舜二帝元大德明嘉靖間
胥重葺
王司徒祠二一在修善村司徒墓西北知縣吳善道建
一在西關馬王廟東知縣朱珵建
按王公誅董卓功在漢室祁為桑梓地故廟祀焉
温氏先賢祠在會善村西北縣令吳善道建祀温序大
雅彦博大有諸賢胥祁人也
張都督祠在西六支村明嘉靖二十一年參將張世忠
力戰歿建祠祀之百戶張宣張臣祔
徐溝縣
狐偃廟在縣東北内道堡西
卧龍廟在東賈村又東嶽廟西有龍王堂歲七月十五
日祭
碧霞元君聖母廟在城東北歲四月十八日祭
原過祠魏地形志同過水一出原祠下
西母祠在西門内歲三月十五日祭
清源縣
帝堯廟在堯城鎮舊𫝊陶唐造歷之所故立廟
三靈侯廟在南門闉金大定四年建
龍王廟康熙十六年重修雖數楹而民嚴祀之
白龍神廟在縣西白石山口明萬歷十八年知縣邵涖
建
國朝順治十七年重修康熙十五年知縣儲方慶重修
撰記又縣北關亦有廟
狐大夫祠在西南五里馬鞍山下元至正二十六年建
里克祠在仁山巔金大定十年建縣令儲方慶有詩
梗陽大夫祠在南關梗陽街祀魏戊左傳魏獻子謂
成鱄曰吾與戊也縣人其以我為黨乎對曰戊之為
人也遠不忘君近不逼同居利思義在約思純有守
心而無淫行雖與之縣不亦可乎冬梗陽人有獄魏
戊不能斷以獄上其大宗賂以女樂獻子將受之魏
戊使閻沒女寬諫乃辭梗陽人
趙簡子祠二一在西北五里平泉村元至大四年建一
在南關西北隅明隆慶中重建
交城縣
竇舜華廟金史純陽曲濟祠記舜華廟在交城
舞陽侯廟在西北五里瓦窰河東
三義廟在縣治東北三月十五日祀
魏孝文廟在西北曲里村相傳魏孝文曾避暑萬根谷
明一統志元魏道武帝牧地在孝文山孝文魏賢
君後人思其德故立廟
崔府君廟在東關歲六月六日祭
河神廟二一在西城外龍王廟右七月二十三日祀一
在西北瓦窰河卧虹堤四月十五日祀
昭濟聖母廟在縣治東南隅俗名下廟即晉祠聖母七
月二日祀
水泉聖母廟在北十二里水淤廟存
虸蚄廟在東南十里地名辛北遇蝗蝻禱輒止明正德
五年重修韓祐撰記
聖母靈應宫在北十三里王山下縣令吳騰龍建四月
八日祀又有聖母廟在卦山殿東南縣令張文壁建
狐大夫祠在北郭一曰廣惠廟明韓祐碑亭記云神為
却波故城人墓在馬鞍山立祠已久唐長史王及善
徙山南遺祠於縣北屢著靈應宋封忠惠護國利應
侯明洪武初止稱本爵歲中元土人以神誕報賽永
樂中加香燭價米三石六斗
國朝縣令趙吉士建四望樓於廟後
趙介二公祠在卦山麓
薛公祠在東關街北祀明縣令薛國柱康熙四十六年
重建
文水縣
唐堯廟在平陶村舊𫝊堯為唐侯時都此
湯王廟在下曲村
子夏廟在南五里樂村明正德季年重修記云樂村古
西河地也子夏退隠西河沒後西河之民祀以鄉社
禮儀漢永平中封河東公漢唐以来禱必應宋祈報
禮必祀子夏廟元延祐中重修又小城南暨平陶村
胥有廟孝義村暨義武都胥名河東公祠
狐神廟在石東都
趙簡子廟在縣南街
三靈侯廟在冀周村
忠惠利應侯廟韓城桑村胥建
漢文帝廟賢馬都待賢都胥建
魏孝文廟在縣北崖底村
后土廟在朝陽門外又龍泉村暨大城南胥建
聖母廟在開栅鎮祀軒轅妃西陵氏内古槐一徑四圍
世𫝊植千歲有竒
五龍王廟東城都南賢都胥建又有黑龍王廟在梁
家堡青龍廟在章多村又前庄山暨義武都胥建龍
王廟
二郎廟在南仁都相𫝊宋征行千戶閻萬困於邊外遇
二郎神騎白馬頃刻抵南仁祠後萬感神貺屢修明
嘉靖末孫榮先撰記搜神記神姓趙名昱隋煬帝
時為嘉州守斬蛟除害蜀人立祠灌口唐太宗封為
勇將軍明皇加赤城王宋真宗朝張詠奏請錫號清
源妙道真君
九江聖母廟在河南都
麻衣仙姑廟在東北桑村姑任姓曾聘魏氏遁居汾陽
之黃蘆山石室魏氏詣山請歸姑披麻衣走入洞因
名麻衣仙洞洞有姑手痕屢著靈應因立桑村廟明
洪武末重建嘉靖中邑人武恕撰仙姑錫雨記
文谷神祠在文谷都一曰文水龍堂金邑令耶律忠以
禱雨輒應建醋務都監石為楷撰記
河東公祠二一在孝義村一在義武都
岢嵐州
晏公廟在南薰街北
玉皇廟在城東北隅明萬歷元年建禱雨屢應二十六
年知州劉養浩修張邦博撰文
火神廟在香巖寺東明萬歷間知州張鑑建魏廷馥撰
記
三義祠在城内賈三畏建并撰記
嵐縣
上帝廟在北一里明時建
國朝順治十六年重修
風伯廟在東南有風后山
大萬山神廟在大萬山元至正年建
靈淵侯神廟在南六十里大萬山下有白龍池元至正
二十八年雨澇為災本州鎮禦拜布哈知州趙中禱
應重修學正王安記州判劉源有靈淵廟禱雨詩
白龍山神廟在西南小萬村旱禱輒應
折御卿廟宋禮志云折御卿於嵐州以功業建廟
五龍神廟在東門外明洪武間建
龐聖母廟在西南七十里馬蹄泉
昭濟聖母祠在南四十里劉庄又縣北十里有水母祠
興縣
狐突廟在東南七十里崔家原相𫝊狐突食邑於此
崇應侯廟在南百五十里紫金山上元至正間建
崔府君廟在東關
龍王廟在北關祀大禹暨五龍神
廣應王神祠在南合嵖山上有龍池舊建合溪龍王廟
明洪武七年改稱今號有司歲祀
水神殿在北關祀水母即通惠泉源
平陽府
臨汾縣
蒼頡廟在城北關明正德十三年知府閔槐撤三教祠
改建金明昌五年正月乙亥以葉嚕固紳始製國
字詔加封贈依蒼頡立廟盩厔例祠於上京納爾輝
莊是盩厔乃史皇秩祀臨汾亦其次也
堯廟禮記堯能賞均刑法以義終北魏紀太和十
六年詔曰帝堯樹則天之功興巍巍之治可祀於平
陽令牧守攝行祀事魏土地記平陽城東十里汾
水東原上有堯神屋石碑廟在城南八里舊址在汾
西晉元康中建汾東唐顯慶三年移建於此齊天
保元年六月辛巳詔堯祠舜廟下及孔父老君等載
於祀典者咸秩無遺水經注汾水側有堯廟廟前
有碑隋制祀帝堯於平陽以契配唐開元禮祝
版文曰維某年歲次月朔日開元神武皇帝諱謹遣
具官姓名敢告於帝陶唐氏惟帝則天而行光被四
表式遵祀典敬以制幣犧齊粢盛庶品祇薦於帝陶
唐氏配坐敢昭告於唐司徒惟公敬敷五教弘贊
彛倫率由舊章配享於帝陶唐氏敬以制幣云云天
寳六載以羲仲和叔配元和志有堯帝廟在臨汾
東八里及南六里宋乾德元年詔以稷契配每三
年仲春月行享牲用太牢開寳九年七月丁亥命修
前代帝王祠廟咸平元年十一月詔葺歴代帝王陵
廟淳熙四年靜江守臣張栻言臣所領州有唐帝
祠去城二十里而近其山曰堯山高廣為一境之望
祠雖不詳所自始然有唐衡岳道士彌明詩刻即知
其来舊矣臣已肇修祠宇請著之祀典俾長吏檢校
葺治從之金皇統三年重修高平郡范櫜撰記
元至元二十四年閏二月勅春秋二仲丙日祀帝堯
廟又至元間道士姜善信募修詔賜額曰光澤之宫
殿曰文思門曰賓穆賜白金二百兩良田十五頃為
贍宫香火費翰林直講學士王磐奉勅撰記明正統
間左布政石璞議修堯廟一夕大風拔木積廟前皆
棟梁材見崔銑石璞墓誌又知府萬觀重修正德間
巡按周倫中顔廣運殿祀堯右重華殿祀舜左文命
殿祀禹名三聖廟後為光天閣後丹朱廟左為娥皇
女英廟東為三聖考廟擴地七百畆有竒廡楹數百
間春秋致祭
國朝康熙三十四年地震傾塌奉
旨發帑命工部員外郎倭倫建修頒發
御書扁堯殿曰光被四表舜殿曰濬哲文明禹殿曰萬
世永賴堯陵在府東六十里
文王廟在養濟院明萬歷十五年知縣邢雲路建
魏道武帝廟世祖太延元年有白雉三隻集於平陽
太祖之廟唐天寳中後魏道武皇帝廟以太尉長
孫嵩中書令崔元伯配
唐太宗廟在東十五里明正統五年修
李衞公廟在東關外
潁川忠襄王廟元孫元記
無佞侯廟二一在東三十里卧龍岡為上廟一在東二
里為下廟舊𫝊神臨汾人
鎮汾廟在西北半里
龍王廟在關帝廟東
太歲廟在西北隅明永樂間建
醫師廟在東門外明萬歷間知縣邢雲路建
曹相國祠在平善坊參封平陽侯故立祠宋乾德初有
司言漢相曹參為當時勲德之冠詔置守塜三戶
舞陽候祠在東二里祀漢樊噲明洪武十九年修
霍將軍祠在西八里祀漢霍光唐天寳七載建
國朝順治間重修宋五禮新儀祀漢中宗孝宣皇帝
於永興軍大司馬大將軍博陸宣成侯霍光配祀世
宗孝武皇帝於永興軍以驃騎將軍冠軍景桓侯霍
去病配
汾水神祠在西一里土人名河神廟
平水神祠在西二十五里平水上世祀神龍金毛麾康
澤王廟碑劉淵據平陽時築陶唐金城有韓媪得巨
卵嬰兒化蛇之異斬蛇尾而泉湧焉資以灌溉因祠
之曰龍子祠旱禱輒應新舊圖經寰宇記所載並同
宋熙寧八年封澤民侯額曰敏濟崇寧五年加封靈
濟公宣和元年加康澤王有唐天祐二年宋寳元三
年政和四年感應碑元縣令江陵黃氏創獻殿設齋
廳置風師雷師山靈河伯諸殿廟門仍曰敏濟中門
三門曰善利正殿曰康澤後設龍母殿以事韓媪
國朝康熙三十四年傾圮四十六年知府劉棨禱雨有
應重修兩廡有雷電風雨神祠歲三月三日致祭
宋王士元陳賡金段成已曹之謙胥有詩
澇水神祠在東北八里澇水渠上歲三月十月中旬致
祭
澐泉神祠在東南二十里東亢村舊名深泉金時曰亢
元曰澐禱雨輒應
后土祠元至元十二年詔立后土祠於臨汾
特默台祠元太宗時嘗駐軍平陽土人德之立祠
王公祠在城北五里高河橋上知府王溱修橋民立祠
祀
劉公祠在北關外同知劉衍胙築堰開樊家河民立祠
祀
多羅謙郡王祠在鼓樓東王諱瓦克達謚襄
國朝順治五年以大將軍招撫未靖駐劄平陽鎮靜不
擾兵民感德建祠以祀
張恭肅公祠在普祐坊祀尚書張潤
三太子祠即晉山書院在府治東北明嘉靖三十四年
知府王楠建祀南昌徐鐸京衞李琮任邱閔槐扁曰
親賢堂
邢公祠在府北關祀明知縣邢雲路以修樊家河祀之
襄陵縣
軒轅廟在東南赤鄧村元至元十年重建
伯益廟在縣治西南興義坊元至元六年建明正統間
邑令張柔重修教諭劉元撰記
賈將軍廟在西南賈朱村内祀膠東侯賈復
三義廟在興義坊街西元至正五年建明隆慶五年修
靈顯真君廟在南關廂今改八蜡廟相𫝊漢建始元年
建明隆慶六年增真武關聖像更名三真廟為邑巨
觀萬歷中重修邑人大理左評事高士望記
后土聖母廟在西南南許村元延祐中建明宣德時重
修
河神廟在東水關汾河西岸明洪武初建
金龍大王廟在東郭村汾河岸明萬歷癸卯年建
東嶽廟在東南東張村元至元八年重修
金火廟在縣南京安鎮元延祐七年建
席老師祠在席村元至正二十年重修修翼撰記
巢許祠在東南荆村下有水名巢溪即巢父祠
黃石公祠在少石山有石洞相𫝊子房辟穀處
留侯祠在東南十里張村
卧龍祠祀諸葛忠武侯元劉中記
張公祠在通信坊又有蕭公祠在縣東水關廂房公祠
在南關
蒙溪先生祠在東南張纂村元延祐四年建祀平陽路
儒學教授張著翰林學士王惲撰碑子儒學提舉思
敬記
卧龍神祠在東南四十里崇山上相𫝊隋時有巨蛇卧
其上故名舊志云元延祐三年重修祈雨輒應張
思敬記至正己亥監邑仲威公禱雨靈應教諭陳敏
記二十四年重修劉中記一云祀諸葛忠武侯
平水神祠在平山之麓山下出泉𣲖分十二灌臨汾襄
陵二縣田勅封平水泉之神即今龍祠
華池神祠在姑射山南華池峪
龍王祠在縣西焦石嶺祈雨輒應
華大王祠在龍樹谷
洪洞縣
伏義廟在東南五十里卦底村廟後有塜元大德十年
建廟東有畫卦臺相𫝊伏羲畫卦處
媧皇廟在東南十五里范村元大德十年鄉人張元慶
建
黃帝廟在西十里公孫村元至正十四年鄉人侯義夫
建
堯廟在南二十五里羊獬村元至正十四年鄉人楊道
甫建
虞士師廟在南十五里皋陶村東北宋李松真蓼王
廟碑云湖陽古蓼國也堯封皋陶之胄居之後為強
楚所滅文仲聞而哀之曰皋陶不祀其可忽惟蓼滅
罹於宋季凡二千載山麓斷礲之間遺祠猶存後增
長源王顯潤王迭為配享宋五禮新儀祀帝有虞
氏於道州以虞相廷堅配元元統二年里人段亨
建廟明景泰初參政祝顥屬知縣尹鑑重修顥撰記
嘉靖元年巡按王秀檄知縣孫巨鯨增修韓忠定文
僉事李濓胥撰記并置廟器
按祝顥記云城南一十三里官道東有臯陶墓道
西原上有祠地可百弓坦平爽塏面離闢戸繚以周
周垣祠屋三楹中肖神像旁設齋廚數楹制皆坌
儉予按部茲邑命有司封植其墓正其祠額凡地
里𫝊舍觸神諱者改之尚書汝作士廟額止宜
稱士士師乃周官也故事祀皋陶於廷尉寺晉禮
移祀於律署
舜廟在西四十里圈頭村宋天聖七年鄉人李良輔建
師曠廟一曰聰聖祠在師村東百步韓非子晉平公
令師曠鼓清角一奏雲從四方起再奏大風雨隨之
裂帷幔破俎豆墮廊瓦淮南子師曠瞽而為太宰
晉國無亂政金大定四年鄉人文子義建廟三楹
後為寢宫前為享亭中肖像趙廣聰撰記元犬定八
年里人任安仁至正二十四年里人楊政胥重修處
士張守大撰記云縣東二十里有聚落曰師相𫝊為
子野故里里之東百餘步遺墓尚存祠建墓旁一云
絳人明范弘嗣纂公言行各散見者并後人文賦詩
歌錄為四卷曰聰聖志
關王廟在恒德坊街北元大德十年鄉人蘇漢臣建明
嘉靖十年縣令張天禄增修同知于璞記萬歷十三
年戶部員外郎晉朝臣增修自為記新建寢宫太常
卿晉應槐記
真武廟在孝義坊元至大元年鄉人張楫建明永樂十
五年重修提學僉事宋拯記
孫真人廟在南三里秦保里祀唐高士孫思邈元至元
二十四年鄉人賈竒建大德癸卯地震圮尋重飭明
嘉靖壬辰建會仙閣為門萬歷辛亥重修邢大道有
重修安樂廟記
韓仙君廟在東二十里蜀村宋至德元年里人范信建
元至元元年楊義重修
婁山神廟在西四十里婁山上元至正間建
靈貺廟在南三十里上張村元皇慶元年建
太歲廟在孝思坊明嘉靖二十年重修
袄神廟在德化坊元大德七年建至大二年鄉人商德
夫重修
三皇廟在東十五里故縣村元至順三年建
娥皇女英祠在西二十五里英山上
英山神祠在西三十里
劉徽柔祠安次人金天眷二年進士任洪洞令有異
政秩滿邑人立生祠刻石頌德
鄭忠肅公祠在南十七里橋村東祀元鄭鼎至正十一
年鄉人徐忠建嘗開麗渠有功故祀之
韓忠定公祠明武宗初劉瑾恣横公首疏鋤奸祠舊
在城北賈村之原巡按御史黃洪毗建萬歷壬寅縣
令周永春以廟址西逼汾水改建城中垣德里故社
學堂六楹邑人邢大道撰記
金城祠在東嶽廟東南隅明崇禎間建祀邑令王詔詔
為令時甃城以甎後流寇三薄城下獲安堵邑人立
祠額曰金城報厥功也并祀邑紳太僕卿韓廷偉僉
事王三接員外晉朝臣知縣韓廷芳參政劉應時都
御史晉應槐御史于應昌椽史楊應科李柱等義民
柳成條商山等分列焉
東明神魏地形志洪洞有東明神
浮山縣
帝堯廟在東八里堯山上金皇統三年邑宰牛承值重
修高平范櫜記相𫝊堯嘗避暑茲山有歷代碑記
司空廟在東南二十里風穴山上一名司空山
禹湯廟在北十里南王村唐建元大德九年錄事沈永
之重修以伯益伊尹配
國朝康熙間增修又北街有湯王廟明崇禎中建
嘉潤侯廟在東峰山有泉曰華池唐開元十八年勅建
祀左伯桃今稱二峰神歲四月八日有司致祀左伯
桃羊角哀燕人聞楚王善待士同入楚值雨雪糧少
併糧與哀令入事楚自餓死於空樹中哀至楚為上
大夫言於楚王備禮葬伯桃
孚祐將軍廟在龍角山西峰上祀羊角哀宋開寳六年
重修校書郎李承翰撰記
關聖廟在南街明萬歷乙酉年建
國朝順治己亥縣令楊名世重修有記
唐太宗廟在秦王嶺太宗既破宋老生於霍邑從霍山
東分兵間道潜行至此曾率游騎轉戰於柏壁村因
立廟
無佞侯廟在西南十里梁村東街唐建明季追封無佞
王
李靖廟在王村鎮唐建
聖王廟在東二十里要裏莊明初建基宇崇閎東路七
十餘社鄉民報賽於此
清源王廟在東南十五里濟廟溝廟前有清池土人名
濟水眼金大定二年建
大生廟在南十里大衞村規模閎麗宋時重建
洪道真君廟在北八里柏村溝宗元時建一名小澗龍
王歲四月十日土人享賽
龍王廟在西二十里浮谷鄉有龍池
堯姑廟在西北三十里楊村河西
趙城縣
中鎮霍山廟在東北四十里霍山之麓苑川里宋乾德
五年重修節度判官閭光記節度副使張仁藝書金
大定二十八年重修宣武將軍行縣令仇守中撰記
邑狀元及第王綱書
華胥廟在侯村祀華胥聖母漢建和中建
伏義廟舊志在東南伏牛村元至大初建
媧皇廟在東門外五里許侯村里風俗通女媧禱祀神
祗而為女媒因置婚姻帝王世紀云女媧氏風姓
也當大化之初以木德王肇嫁娶製笙簧煉石補天
斷鼇立極唐天寳六年重修宋開寳六年於趙
城得媧皇原廟遂命中使蕆事有司揆功特新祠宇
裴麗澤撰碑銘并序乾德四年詔給守陵五戸長吏
春秋奉祀政和三年仲春仲秋享女媧氏於晉州金
時重修王綱撰碑銘并序元至元元年羽士張志一
重修廟貌宏敞廣盈五里大德癸卯地震傾圮明洪
武三年遣官齎金香盒一重十六觔命有司常加修
葺以附近人員守之有司春秋肅祀三歲遣官致祭
改元亦然正統壬戌廟災祇存後殿邑令何子聰奉
勅新之奉政大夫越府左長史宋拯撰記嘉靖甲子
復災重修寢廟教諭竇經撰記嘉靖六年遣東寧伯
焦棟致祭三十五年遣戶部左侍郎鄒守愚致祭是
年三月七日鄒守愚率山西按察司副使汪来僉事
趙祖元致祭胥有祭文
國朝順治八年遣官致祭
諭祭文曰自古帝王受天明命繼道統而新治統聖賢
代起先後一揆功德載籍炳如日星朕誕膺
天眷紹纉丕基景慕前徽圖追芳躅明禋大典用宜肇隆
敬遣專官代將牲帛爰修殷薦之誠用展儀型之志
伏惟格歆尚其薦饗康熙七年遣官致祭二十七年
遣官致祭
諭祭文曰自古帝王受天明命御歷膺圖朝代雖殊而
繼治同道先後一揆朕承眷佑臨制萬方稽古禮文
肅修祀事茲以
皇祖妣孝莊仁宣誠憲恭懿翊天啟聖文皇后神主升祔
太廟禮成特遣專官代將牲帛虔修禋祀之典用抒景行
之忱仰冀明靈鑒茲誠悃三十五年遣官致祭
諭祭文曰自古帝王繼天出治道法兼隆莫不慈惠嘉
師覃恩遐邇朕勤恤民依永期殷阜邇年以来郡縣
水旱間告年穀歉登早夜孜孜深切軫念用是專官
秩祀為民祈福冀靈爽之默贊溥利樂於羣生尚鑒
精忱俯垂歆格三十六年遣官致祭
諭祭文曰自古帝王受天景命制治綏猷必禁暴除殘
以乂安黎庶緬懷往烈道實同符朕欽承帝祉臨御
九區茲以狡寇跳梁親征漠北蕩滌邪氣廓清邊徼
永消兵革以與普天率土樂育太和敬遣專官代將
牲帛昭告在先哲后虔修禋祀式彰安攘之模用展
景行之志仰企明靈俯垂鑒饗四十二年遣官致祭
諭祭文曰自古帝王繼天立極出震承乾莫不道洽寰
區仁周遐邇朕欽承丕緒撫馭兆民思致時雍常殷
惕厲茲歴四十餘載今歲適屆五旬宵旰兢兢無敢
暇逸漸致民生康阜世運昇平頃因淮黃告成親行
巡歴再授方略善後是期觀民志之歡欣滋朕心之
軫恤遄回鑾馭大沛恩膏用遣專官敬修祀典伏冀
默贊郅隆之治益弘仁夀之休尚鑒精誠俯垂昭格
又
諭祭文曰朕勤求治理眷念西陲農隙巡行省方問俗
適河東之大郡睇古帝之舊陵松柏猶存感懷往昔
惟帝功垂人世名著簡編永皇初沕穆之風啟中古
文明之治考稽歲遠瞻企心殷特遣專官用申禋祀
神其鑒格尚克來歆五十二年遣官致祭
諭祭文曰自古帝王繼天出治建極綏猷莫不潤被生
民仁周寰宇朕躬膺寳歷仰紹前徽夙夜孜孜不遑
暇逸茲御極五十餘年適當六旬初届所幸四方寧
謐百姓乂和稼穡歲登風雨時若維庶徵之協應爰
羣祀之虔修特遣專官式循舊典冀益贊雍熙之運
尚永貽仁夀之庥俯鑒精誠用垂歆格五十八年遣
官致祭
諭祭文曰自古帝王受天景命建極綏猷垂萬世之經
常備一朝之典禮朕欽承
帝祉臨御九圍夙夜惟寅敬將祀典茲以
皇妣孝惠仁憲端懿純德順天翼聖章皇后神主升祔
太廟禮成特遣專官代將牲帛用展苾芬之敬聿昭禋祀
之虔仰冀明靈尚其歆享雍正元年遣官致祭
諭祭文曰自古帝王繼天出治建極綏猷莫不澤被生
民仁周海宇惟我
皇考峻德鴻勲嫓美前古顯謨承烈垂裕後昆朕以渺躬
纉膺大寳當茲嗣位之始宜修享祀之儀特遣專官
虔申昭告惟冀時和歲稔物阜民安淳風徧洽乎寰
區厚德常敷於率土尚其歆格鑒此精誠二年遣
官致祭
諭祭文曰自古帝王體天立極表正萬邦愷澤徧於寰
宇仁風及於奕&KR1124;朕丕承大統遙企曩徽茲於雍正
元年十一月二十五日恭奉
聖祖合天鴻運文武睿哲恭儉寬裕孝敬誠信功德大成
仁皇帝主配享
圜丘禮成特遣專官虔申昭告惟冀永贊修和之治益昭
安阜之庥鑒此精誠尚其歆格
趙簡子廟在東北三里許廟後有塜明正統十二年重
修
豫讓廟在南八里官路西有古碑一
紀信廟在上紀落里元至正初年建明一統志云祠
後有塜
樊噲廟在樊村里廟後有塜
真人廟在石明里祀元姜善信郭元長建
造父廟宋政和三年賜趙城縣造父祠為慶祚廟
太平縣
媧皇廟在北門内街西
軒轅廟在東十五里南賈村又東南三十里永固村北
二十里蘇家莊胥有廟
帝堯廟在東南三十五里宋政和二年重修
帝舜廟在西一里元大德二年重修
禹王廟在東南十五里明正統七年建
古虞官廟在東三十里汾水東北社村有伯益墓墓旁
建祠春秋肅祀前明中葉有司以廟隔汾水改建縣
治之北而汾東廟寢頽廢崇禎時縣令魏公韓修復
立碑
國朝康熙四十七年縣令顧欽重修邑人王奐曾撰記
又縣南中黃村趙雄庄胥有廟
湯王廟在南關廂街西
祚德三侯廟在南二十五里古晉城北門外宋建隆
初詔恤前代功臣烈士於是晉程嬰公孫杵臼置守
冡三戶元豐四年邵武承議郎吴處厚上言臣嘗讀
史記考趙氏廢興本末當屠岸賈之難程嬰公孫杵
臼盡死以全趙孤宋有天下二人忠義未見褒表宜
訪其墓域特為建祠帝覽其疏矍然時鄆王疾亟即
以處厚為將作丞訪得兩墓於絳封侯立廟嬰封成
信侯杵臼封忠智侯立祠墓側載之祠典敇碑云
中書門下牒程嬰公孫杵臼牒奉敇趙氏之先始大
於晉下宫之難程嬰公孫杵臼以死脱孤兒復存趙
宗忠義著焉自昔有功於世者罔不廟食况國家胄
緒之所出嬰杵臼有立孤絶續之德而常祀不載良
為闕典朕命使者訪其塋墓得之於絳宜即建祠疏
封侯爵威靈如在永食厥土程嬰宜特封成信侯公
孫杵臼宜特封忠智侯牒準敇故牒元豐四年七月
牒元符三年臣僚言按史記韓厥之功不在程嬰
杵臼之下請於祚德廟設位從祀從之崇寧三年詔
封厥義成侯寳慶二年十一月詔修祚德廟又西
北六里程公村有程嬰墓縣西北十里三公村有杵
臼墓各有祠
關帝廟在縣治東元大德四年縣令劉淳甫建碑記云
廟創國初丁亥歲為太祖二十二年廟先在衙道東
南陬後徙此前後累修各有碑
后土東嶽廟在南二里元至正六年建
浮惠聖母廟三一在景毛村南一在陳郭村一在西姚
吉村
五龍廟在城東元至元中建前有雩風亭迎春禱雨
荀大夫祠在東北二十里荀董村
董良史祠在東北二十里荀董村祀董狐左傳孔子曰
董狐古之良史也書法不隠
趙大夫祠在南十五里汾陽村祀趙宣子盾
韓獻子祠在西六里厥店村有墓
李將軍祠在東北十里北李村祀趙將武安君牧又縣
西五里孝子村有李將軍墓
文中子祠二一在東南三十里萬王里元至順四年縣
令郝信臣建傍有墓又有龍門溝讀書洞遺蹟一在
西門外明平陽府通判黃鐘建有司春秋致祭嘉靖
十四年縣令耿儒重修有記
牛尚書祠在東南二十五里東牛村祀隋吏部尚書牛
弘
三公祠在清儲鎮省民亭祀明渭南侯于魯張誼
國朝西充趙心忭歲二月十二日致祀
岳陽縣
帝舜廟在北城
關帝廟在南關
安樂廟在縣東
郤大夫祠在北門内
中正行祠在城西北隅
開天殿在金堆村祀三皇五帝
元武殿在西北七十里霍山頂順治間建邑人李夢辰
記
曲沃縣
黃帝廟三一在喬山中峰後周顯德時建今廟燬石柱
鐡瓦猶存遇旱禱者有片雲止簷際輒雨史記黃
帝葬喬山皇覽曰喬山在上郡或曰茲山盖葬黃帝
之衣冠巴陵楊一清有詩一在城利字約本濟瀆廟
後人於廟西鑿井得古碑大書黃帝廟三字其隂為
黃帝贊因改祀黃帝土人名井廟井在今天池内北
對學宫一名硯池一在蒙城鎮明知縣劉璣建制極
壯麗
國朝康熙三十八年重修有司肅祀縣令潘錦記
成湯廟在城潔字約
恭世子廟在城而字約下西門内廟後有墓左傳莊
公二十八年夏使太子居曲沃閔公元年為太子城
曲沃僖公四年姬謂太子曰君夢齊姜必速祭之太
子祭於曲沃歸胙於公公田姬置諸宫中六日公至
毒而獻之公祭之地地墳與犬犬斃與小臣小臣亦
斃姬泣曰賊由太子太子奔新城十二月戊申縊於
新城檀弓晉侯將殺其太子申生公子重耳謂之
曰子盍言子之志於公乎曰不可君安驪姬是我傷
公之心也然則盍行乎曰天下豈有無父之國哉吾
何行如之使人辭於狐突曰申生有罪不念伯氏之
言也以至於死申生不敢愛其死雖然吾君老矣子
少國家多難伯氏不出而圖吾君伯氏苟出而圖吾
君申生受賜而死再拜稽首乃卒是以為恭世子也
荀息廟在奚齊廟旁又荀王村有墓左傳初獻公使
荀息傅奚齊公病召之曰以是藐諸孤辱在大夫其
若之何稽首而對曰臣竭其股肱之力加之以忠貞其濟
君之靈也不濟則以死繼之公曰何謂忠貞對曰公
家之利知無不為忠也送往事居耦居無猜貞也冬
十月里克殺奚齊於次荀息將死之人曰不如立卓
子而輔之荀息立公子卓以葬十一月里克殺公子
卓於朝荀息死之
奚齊廟在北十里
蠶姑廟在西關外土人𫝊介之推從重耳出亡追急推
以子林代死及重耳入晉推妻並林妻尋推至此聞
其焚死綿山遂俱投井死鄉人立廟祀之
安樂廟邢大道記城南渡澗二里而近有唐孫思邈
先生祠榜曰安樂
濟瀆廟三一在東關一在濟溪一在城元祐中建
介林廟在安吉村
九龍王廟在東南二十里景明村歲清明日用水十一
村祀之南與飛瀑對白石園在其左
龍王廟在東北三十里海頭村據温泉上歲清明日用
水二十一村祀之八景所謂龍廟蓮潭也
臺駘祠在臺神村
程公祠家語孔子之郯遭晉賢士程子於途傾盖而
語束幣而贈程子卒葬於此故立祠舊志廟在縣西
龍頭山
秦子令將軍祠在秦村相傳晉文時人
李莊簡公祠在明南莊祀明禮部尚書李浩正德中以
劉瑾擅政致仕夀八十餘歲屢勅存問歿後立祠縣
治西偏有司春秋祀之
節烈祠在城利字約初祀縣令王明善康熙四十四年
知縣潘錦改祀本縣烈女有記
翼城縣
三皇廟在縣治後明崇禎初建
國初增拓
唐叔虞廟二一在故城村宋天聖間重修一在剪桐坊
宋天聖六年建
衞莊公廟在廟下村相傳衞蒯瞶出奔翼教民以桑麻
之利民為立廟元大德八年重修
介子推廟在覆釡山下相𫝊晉文公思子推立廟祀之
一名小綿山宋提刑學士張商英有詩題廟序云介
子推不忍舅犯之要君攜母去之所謂求仁而得仁
者也世𫝊龍蛇噪悱之章厚誣義士以詩辨之
魏武子廟在武子庄晉文公出亡從者五臣武子與
焉相𫝊食采於此土人名武子莊
漢文帝廟在感軍村東南元延祐間暨明永樂成化間
咸加葺嘉靖三十七年重修邑錢士聰有記相𫝊
文帝訪河上翁奉薄太后至此故泉名釵股屯曰感
軍
華池廟二一在羊角山北峰曰華池嘉潤侯一在羊角
山南峰曰孚祐大將軍
按即浮山羊角山廟盖浮山在山北翼城在山南
也
關王廟在鐘樓南縣署後元皇慶初邑令劉方建明嘉
靖萬歷中胥重修
后土廟在東門内古柏蒼蔚元太宗七年商酒都監尚
利賓有記明萬歴十年建承天樓
國朝順治五年重修規模宏麗為邑巨觀
泰山廟在北門外冰清鎮西北明嘉靖十一年參政吳
廷翰改書院今復為廟
喬澤廟二一在翔皋山上一在灤池前土人名欒將軍
廟唐大歷二年邑令韓佲重修宋大觀四年賜額喬
澤政和元年邑令田顥重修有記
風雨神廟在四望村舊志云唐李靖嘗宿此山中夜半
雷風大作雨下如注後人立廟祀之一在東王里西
北隅
明李太后廟在馬仙莊明崇禎間立后父繇翼城徙
漷縣徽號慈聖宣文明肅貞夀端獻恭熹尊謚孝定
貞純欽仁端肅弼天祚聖别祀崇先殿馬仙莊乃故
里也
石姑神祠在北十五里龍女村有善淵土人𫝊張老夫
婦於淵旁得一卵持歸化為女同居飲食常豐給後
入石姑山石縫土人祀為石姑神
潞公祠在教諭署西南
汾水縣
青山龍王廟二一在青山頂金大定中建元皇慶初重
修隰州學正孫文通撰文延祐二年明洪武三年胥
重修一在縣西門外正殿三楹元至正十五年建明
成化中重修
國朝康熙十三年縣令蒋鳴龍增建饗堂二楹
小潺龍王廟在東北五里禱雨輒應又有高天龍王廟
在城西古郡村
轟轟龍王廟在東十五里神號淵逸真人屢著靈應康
熙十三年縣令蔣鳴龍以禱雨重建
九天聖母廟在下團柏村
柏神廟在板底村
藐姑仙人祠在西六十里姑射山
真人祠在青山巔山麓有真人洞榜曰真人祠宋時建
金朝棟有記元至元三十一年重葺大德七年地震
圮至大二年重葺隰州學正孫文通記
商山神祠在東南六十里商山巔
褒忠祠在學宫西祀明殉節保安知州閻生斗
靈石縣
媧皇廟在南關鎮
禹王廟三一在城西北望川原上一在西南王禹原胥
𫝊禹治汾過此一在舖頭村
介之推廟在東三十五里綿山下相傳晉文公求推不
得縦火焚林推抱樹死樹名黃蘆惟此山枯榮各半
後人廟祀之今號神林明嘉靖十七年縣令种奎增
建張騰芳記
子夏廟在西一里子夏里之南即河東公祠明弘治中
重修邑人都御史吳珉撰記
淮隂侯廟在南二十里金明昌間建元大德中增葺至
正庚子又重葺集賢學士歸𤾉撰記縣志縣南有
韓侯嶺高祖征陳豨吕后斬信未央宫函首来送值
帝師還過此遂葬之嶺上相𫝊廟像即遺像云
義勇武安王廟在郭家溝橋北明萬歷間知縣白夏重
修撰記
李衞公廟在小水鎮西岳廟内相𫝊李靖遇虬髯公於
此有英雄竒遇坊
河神廟二一在冷泉鎮一在張家庄
金水龍王廟在城北堤又余庄村西河村胥有龍王廟
霍州
中鎮霍山廟虞書𫝊曰中祀泰岳霍山貢兩伯之樂
焉夏伯之樂舞謾或其歌聲比中謠名曰初慮羲伯
之樂無將陽其歌聲比大謠名曰朱干前編云禹
貢冀州自有泰嶽今猶謂之霍泰山則堯都冀州盖
以泰岳為中岳焦竑經濟編隋制祀四鎮冀州鎮
霍山按鄭康成註周禮四望有五嶽四鎮四瀆後
世祀典祇有五嶽四瀆而無四鎮至是始祀之而又
以霍山為中鎮是為五鎮唐貞觀四年立廟開元
八年三月封應聖公開成二年勅命重修刑部尚書
鄭瀚撰碑銘并序水經云霍太山廟鳥鵲不棲其
林猛獸常守其庭即此廟也宋以土王日祀霍山
於晉州政和四年八月戊寅封四鎮山為王紹興
中祀中鎮位樂歌云禹畫九州河内曰冀霍山崇崇
作鎮積勢我祀如何百昌旨味承神燕娛諸神畢至
金大定十七年有司以殿宇傾毁具文申請遂賜
錢一十三萬委官復新之每歲土極之日差顯官一
員暨所屬備禮禋祀廟側有崇勝院特委僧一員歲
主其事二十八年縣令仇守中撰重修廟記貞祐之
亂河朔神祠無不灰燼而霍山廟獨存中書省左司
郎中李植暨府官張仲良等重修劉祁撰記元成
宗大德二年二月加封中鎮霍山為崇德應靈王勅
有司歲時與嶽瀆同祀至元三年定祀典以六月
中嶽鎮土王日祀霍山於平陽府界歲祀銀香合一
重二十五兩銷金幡二鈔二百五十貫惟登寳位祭
告加銀五十兩中統鈔二百五十貫明洪武二年
正月十五日改稱中鎮霍山之神遣楊瑩然賫金香
盒一具重十六觔以三月初六日祀以祠下撰勅賜
中鎮記命有司春秋肅祀每遇改元暨兵荒仍遣官
祭告建文元年二月癸亥鴻臚寺序班周敖國子監
生袁綱奉命以香幣牲醴祭告中鎮勒文於碑永樂
四年秋七月征安南遣官祭告景泰元年遣吏科給
事中喬毅致祭六年遣都察院右僉都御史蕭祗致
祭天順元年遣戶科右給事中李錫致祭成化二十
年遣禮部左侍郎兼翰林院學士徐潽致祭正德六
年遣山西布政司右參議夏景和致祭嘉靖十一年
遣平陽府霍州知州王子謹致祭二十三年遣山西
巡撫王崇祭告三十五年山西地震遣戸部左侍郎
鄒守愚致祭四十年遣山西巡撫楊宗氣致祭
國朝順治八年遣官致祭
諭祭文曰惟神巒倚龍門峰盤太嶽竦汾挹絳育物福
民朕誕膺
天命祗荷神庥特遣專官用申殷薦惟神鑒焉康熙六年
二十一年胥遣官致祭二十三年遣官致祭
諭祭文曰惟神協尊嵩室峙鎮岳陽坤極宅中萬類滋
大朕祇承神祐考禮時巡特遣專官用申殷薦神其
鑒焉二十七年遣官致祭
諭祭文曰惟神鍾竒觀阜作鎮中岳澤沛山河功符二
室朕纉承祖宗丕基虔恭明祀茲以
皇祖妣孝莊仁宣誠憲恭懿翊天啟聖文皇后神主升祔
太廟禮成特遣專官用申秩祭惟神鑒焉三十五年遣官
致祭
諭祭文曰惟神高峙嶽陽尊同嵩室靈爽孔赫作鎮中
區朕勤恤民依永期殷阜邇年以来郡縣水旱間告
年穀歉登早夜孜孜深切軫念用是專官秩祀冀雨
暘之時若庶稼穡之屢豐惟神鑒焉三十六年遣官
致祭
諭祭文曰惟神靈標顯赫位鎮中央衍澤横汾齊名泰
嶽朕以𠞰除狡寇三履遐荒期埽邊塵乂安中外今
者祇承神佑塞北永清用告成功專官秩祀惟神鑒
焉四十二年遣官致祭
諭祭文曰惟神望重八紘功齊二室威靈丕赫作鎮中
方朕祇承休命統馭寰區夙夜勤勞殫思上理歷茲
四十餘載今者適届五旬海宇昇平民生樂業見輿
情之愛戴沛下土之恩膏特遣專官虔申秩祀尚憑
靈貺益錫蕃禧佑我國家共登仁夀神其鑒焉又頒
御書秀峙中區匾額懸正殿内五十二年遣官致祭
諭祭文曰惟神德配嵩高位侔衡岳靈威有赫作鎮中
邦朕纉受鴻圖撫臨區宇殫思上理夙夜勤求惟日
孜孜不遑暇逸茲御極五十餘年適當六旬初届所
幸四方寧謐百姓乂和稼穡歲登風雨時若維庶徵
之協應爰秩祭之虔修特遣專官式循舊典冀益贊
雍熙之運尚永貽仁夀之庥俯鑒精誠用垂歆格五
十八年遣官致祭
諭祭文曰惟神位正岳陽鎮標山右占雲降澤挺秀呈
祥朕纉承
祖宗丕基虔恭明祀茲以
皇妣孝惠仁慈端懿純德順天翼聖章皇后神主升祔
太廟禮成特遣專官用申秩祭惟神鑒焉雍正元年遣官
致祭
諭祭文曰惟神德配嵩高位侔衡岳靈威有赫作鎮中
邦朕纉受丕基繼承景命竊念
皇考膺圖以来百靈效順四海從風坐享昇平六十餘載
茲當嗣位之始宜隆祀享之儀特遣專官虔申昭告
惟冀時和歲稔物阜民安淳風徧洽乎寰區厚德長
敷於率土尚其歆格鑒此精誠
介之推廟在安樂村高岡上有碑記
唐太宗廟在杜庄村又州城東北有先鋒臺州東三十
里有神指土徑橋開元禮太宗廟配享有贈司徒
申文獻公高士廉貞觀二十三年九月二十四日勅
商山廟二一在東關一在白龍村西岡
聖王廟在城東南高阜
碧霞元君廟在東北三里明嘉靖二十六年儀賓喬惟
鸞建劉熙撰記
龍王廟三一在玉皇廟有池名龍池溝進士張昌記一
在東王村一在小澗村各有碑記
帝堯祠在霍山陶唐谷相𫝊堯避暑地宋建玉泉寺明
嘉靖三十六年知州禇相建祠肖像春秋致祀有碑
記
宋老生祠在東二里明成化八年知州鮑克恭建於墓
前有宋張商英詩碑
曹學正祠祀明霍州學正曹端深明理學教人務實
踐識者謂曹之學行在吳康齋與弼之右學者稱月
川先生後調蒲州學正霍諸生上章留之蒲諸生亦
上章爭之霍州先得允遂留霍諸生立祠祀之今蒲
州亦有祠
山西通志卷一百六十四
