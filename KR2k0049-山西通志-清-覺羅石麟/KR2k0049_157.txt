山西通志卷一百五十七
列女(九)
代州
周
代王妻趙襄子姊襄子欲并代約與代王遇於勾注之
塞乃令工人作為金斗長其尾令可以擊人與代王
飲隂告廚人曰即酒酣樂進熱啜反斗以擊之於是
酒酣樂進熱啜廚人進斟因反斗以擊代王殺之王
腦塗地其姊聞之因摩䈂以自刺故至今有摩䈂山
漢
王霸妻廣武人霸少立高節光武時連徵不仕妻亦美
志行初霸與同郡令狐子伯為友後子伯為楚相而
其子為郡功曹子伯乃令子奉書於霸車馬服從雍
容如也霸子時方耕於野聞賓至投耒而歸見令狐
子沮怍不能仰視霸目之有愧容客去而久卧不起
妻怪問其故始不肯告妻請罪而後言曰吾與子伯
素不相若向見其子容服甚光舉措有適而我兒曹
蓬髮歴齒未知禮則見客而有慚色父子恩深不覺
自失耳妻曰君少修清節不顧榮禄今子伯之貴孰
與君之高奈何忘宿志而慚兒女子乎霸屈起而笑
曰有是哉遂共終身隠遯
明
御史戈福妻王氏福初家貧甚氏奉姑雖薄物必致精
潔成化末福登進士授御史氏以姑老獨留侍養姑
齒落不能食氏哺以乳姑疾嘗糞以試甘苦後福卒
於任姑亦憂死氏殯殮成禮鄉人嘖嘖稱孝事聞朝
廷賜誥命褒贈之
杜廣妻張氏年二十一夫卒遺子幼氏矢志撫孤長娶
婦王氏數年子亦卒王氏與姑相繼守節姑年八十
王年五十而終人稱一門雙節
王才妻劉氏年十九才死孤鎮在抱氏撫訓成立舉於
鄉雖年老不輕出戶庭御史齊上聞旌表
趙温妻劉氏年十七適温越二載而寡繼姑勸曰家貧
甚新婦少何不自為計氏泣曰婦即饑死死作趙氏
鬼不復向他氏求活剪髮垢面勵志彌篤卒年八十
二
戈之屏妻馬氏之屏為名諸生勤讀遘危疾向氏時頌
古昔節義婦氏泣曰夫命妾妾死無二心之屏卒遺
子女各一無何子死女適人氏零丁獨處苦志以殁
王維垣妻賀氏處室時父病割股療之適維垣事翁姑
益謹年二十五維垣卒剪髮納棺以代殉砥志撫孤
饑寒無變志其女弟適崞縣程子朝年十九而孀節
如其姊為難兄弟云
生員李棟妻任氏年二十棟死氏不甚哭泣越三月遺
腹生子氏泣曰往夫死宜即死少隠忍者恐傷遺腹
耳今幸舉子為李生後吾願畢矣因囑孤於舅遂不
食而死
冀廷威妻王氏住雁門都堡有姿容性激烈北部破堡
被執氏大罵曰我良家子豈為汝辱耶兵怒攅殺之
且裂其屍
吳芹妻丁氏年十六芹死夜縊垂斃姑解之屛居守節
對妯姒未嘗露齒
張堯卿妻陳氏年二十堯卿應試太原卒訃聞痛絶自
決齒去其四示必不他適宗黨推重其節
陜西總師孫傅廷妻張氏傅廷兵䧟自刎時張駐任西
安聞訃托幼子于老僕率三妾二女胥赴井死
金世文妻賈氏趙彦妻管氏生員馮盛世妻李氏振武
衛舉人馮明期妻任氏以上俱守志節
國朝
蔡貴妻王氏年十五歸貴肅雍和睦家無間言越十載
貴貿易遠方遘疾卒客邸訃聞氏矢殉時方抱妊家
人慰止之已果舉男甫彌月會歸柩抵里氏即乘間
自縊康熙二十六年建坊旌表
五臺縣
金
聶孝女字舜英尚書左右司員外郎天驥女適進士張
伯豪豪死依父母居崔立反哀宗遷歸德天驥留汴
立劫殺宰相天驥被創甚女日夜涕泣療治弗效乃
刲其股雜他肉以進天驥竟死時京城圍久食盡重
以喋血之變剽奪凌暴無復人紀舜英讀書知禮義
思以自完葬其父之明日絶脰而死一時士女賢之
其家以舜英合葬伯豪之墓元好問銘其墓曰嗟惟
孝女之死自遂死而有知乃父子之聚以子則孝以
婦則義以斷則勇以守則智於今之人麟鳳之瑞
明
劉壽貞舉人劉復初女幼聰慧嘗讀古今烈女傳籍諸
書許字盧春未婚春役於京卒壽貞年十八泣曰禮
烈女不事二夫妾雖未及舉案即其妻也變服被髮
犇號櫬前葬如禮遂往事舅姑終身盡孝有司聞其
事詔旌僉事章𢡟為之傳其婢感其貞節亦不適人
壽貞死削髮為尼
庠生徐光明妻康氏娶甫三月光明卒父母令改適氏
曰腹有遺娠得男可繼徐氏且夫肉未寒何忍議此
生子康不育氏曰吾所不死者欲存徐君一脈耳孤
已死何生為遂自縊事聞旌表
陳福朝妻田氏年十九夫亡誓與俱死竟自縊
劉烈女名玉許聘崞士人子張某為妻未婚張氏子亡
訃至女欲臨其喪父母不許女誓死父母不得已偕
往弔焉女私藏匕首以去既至拜舅姑畢撫棺三匝
自刎柩前有司上其事詔旌
陳女名淑英許字劉氏子劉早卒女誓曰婦人從一而
終親以名許妾以心從雖未婚勿可二也易服奔喪
事舅姑克盡孝道年六十餘奉詔旌表
曲女名秋葉大同靈丘人歲䘲父大保挈家就食臺邑
僦居林泉村庠生安崇德家崇德見其美屢欲私之
女峻拒不從哭訴於父母父母去不決女憤恚自縊
死時年十有七歲有司以事聞詔旌安生寘法萬歷
三十五年巡按康為買地改葬刻石於墓立傳以誌
之
生員王奇中妻陳氏年二十三夫故守節五十年奉旌
陳紀妻孫氏年二十而寡守節四十餘成化初旌表陳
俊妻師氏陳价妻王氏皆其孫婦也早孀無子嫓節
祖姑王嗣姪正學讀書列明經具以事聞並詔旌表
嘉靖間知縣楊啟春為整舊坊題曰一門節義三世
恩榮
生員解雯妻賀氏雯以孝行聞閭里雯故氏年二十矢
志不二撫子汝淮讀書成名邑人頌之曰夫為孝子
妻為節婦
高相儒妻鄭氏生子岑未週相儒卒氏年二十四或勸
之改嫁氏正色曰吾父翁皆詩禮家婦人從一而終
自幼習聞豈肯事二姓耶守節撫孤卒年七十有二
萬歷間詔旌
庠生曲致化妻楊氏致化以秋闈被放抑鬱而卒氏痛
夫矢殉密縊於柩側事聞建節烈坊以表之
庠生孫嗣芳妻王氏别駕茂才女嗣芳省試卒於客邸
氏聞悼痛幾絶柩歸縊以殉有司聞其事詔旌
貢生王玉業妻李氏玉業任葉縣丞卒於官訃至矢殉
諸姑慰之曰若夫無子若為守孝俟服闋死未晩也
氏素善屬文尤工于詩從兹不操筆硯惟讀列女傳
女訓諸書形毁骨立三年服除夫殯畢投繯于寢次
段鳳妻張氏貢生張如倫妻武氏胡彦賓妻安氏王實
妻張氏以上俱守志節
國朝
杜青雲妻王氏青雲家五臺山下素貧税居喇嘛僧舍
一日青雲他出喇嘛鎖呐木元旦過其家見氏獨處
曰是可劫而致也命徒薩木住守門身先入犯氏怒
喊持刃格禦喇嘛驚遁青雲歸訴之遂投繯死雍正
二年事聞旌表
白時興妻党氏時興故無子姑老家貧氏織絍辦生事
菽水承歡縣令賢之歲周以粟
王則堯妻安氏則堯家貧傭工他郡氏採田薊於野遇
族翁王伏高逼汚之氏怒罵奔逸訴於縣引刀刺頸
未死復自經邑令夏大廷有贊
陳五倫妻李氏五倫故無子家甚窘氏矢志不嫁夏秋
拾遺穗餘則力役以供姑錙積銖累豫為備棺衾姑
至大耋卒氏亦垂老隣有呂氏者憐之留養以終
羅清妻沈氏年二十餘清病劇命其妻别適氏泣曰妾
事君有年寧不諒妾耶君死妾請從之清卒殮畢投
柩側死
吏部郎中王維妻楊氏明流寇亂鄉里竄匿氏與夫相
失度不免遂自殺後以夫貴贈淑人
任氏適夏縣柴雲龍寄居五臺雲龍商于外被劫身死
訃聞氏痛哭不食自經以殉
劉性妻張氏年十五適劉閱三載生女甫期性卒氏痛
絶復甦忍死襄事既殯依父居茹荼終老
呂珩妻曲氏曲致和妻徐氏張瑛妻韓氏生員王之桂
妻張氏子王公瑞妻馬氏庠生曲文晶妻薄氏庠生
張素藴妻王氏楊盛基妻胡氏庠生曲佐辰妻薄氏
庠生王星五妻白氏張登閣妻白氏張景元妻徐氏
以上俱守志節
繁峙縣
明
糜巖妻侯氏生子麟甫四歲巖病劇囑氏曰親老失養
不孝滋大願終吾志死亦瞑目氏泣誓曰有不踐斯
言者天必殛之孀居五十餘年養姑育幼歴百折不
磨天順間旌表
高山妻張氏年二十而寡父母以無子欲嫁之氏不從
撫姪文豸為嗣課讀成名
李敏妻姚氏馬珽妻陳氏師禄妻楊氏張九成妻宋氏
牛樊元妻范氏陳鳳梧妻孫氏張九職妻鄭氏鄭文
魁妻張氏張皇師妻吳氏王曰是妻侯氏王杰妻鄭
氏陳登與妻李氏妾賈氏以上俱守志節
崞縣
元
吉彥亨妻馬氏彥亨早卒人勸之他適氏誓死不二至
順三年詔旌其門
譚君澤妻張氏君澤卒誓不再適事姑育子奉詔旌
表
辛氏汴梁路總管王德素妻德素居汴卒氏年少三女
皆在室子九齡甫六歲氏躬自教育各底于成扶櫬
歸葬故里有司以聞詔旌
明
譚子信妻靳氏夫亡年少子甫三歲矢志守節洪武七
年旌表
要二烈女要聚剛女正統間北部入寇二女被執犯之
不從以善言紿至崖邊相繼投崖死後人名其崖曰
烈女崖都御史李楠頌以詩邑令陸壽先為之傳
任彪妻賀氏年十九夫亡有遺娠繼毋欲奪其志氏流
涕誓死繼母疾事湯藥無倦及卒鬻產營葬撫子任
惠業儒授官壽八十而終嘉靖二十四年旌表
李欽妻趙氏年二十夫亡誓守勿二織絍治生姑兩目
失明氏祝天舌䑛左目復見
李林妻王氏年十八夫亡一女甫歲誓死守節王女李
氏後適生員高賢早孀勵志如其母李女高氏適秦
養民復孀勵志亦如其母三世一轍時人賢之
義官石錦妻田氏御史田益女少割股療父疾適錦早
孀欲從死益以撫孤勸氏截耳殉葬年七十而終
武本妻李氏本亡誓不欲生得間縊以殉有司表其門
蘇奈妻皇甫氏奈卒營殮具氏謂匠曰斵棺令可容二
人家人驚愕防綦嚴既而漸弛潛自縊
生員石懷寶妻李氏苑馬卿瓚之女于歸三月懷寶病
氏侍奉年餘形神勞悴洎卒矢節靜默謹飭終身不
聞叱咤聲卒年八十歲
程子朝妻賀氏年十五適子朝越三載子朝卒氏欲自
盡舅姑以抱娠止之旋生子儉性至孝母病割股嘗
糞時人以節母孝子稱
陳光先妻張氏年二十一光先忽棄家從黃冠遊臨别
囑曰我行矣家無以養汝其嫁氏涕泣以誓曰妾不
能挽君之行侍巾櫛終身命也豈更辱身于人以為
吾君羞光先去數載知無歸志會有以改嫁勸氏撫
膺大慟絶食十一日而死具題旌表邑令陸壽先立
傳
弓子仁妻李氏結褵甫三月子仁卒氏年十有八歲或
勸之嫁氏曰幸懷娠得男則守子以存祀不男則守
身以從夫復奚適耶彌月生子國賢撫養成立孀居
七十而卒
生員郝良田妻張氏年二十歲夫亡二子俱幼勵節撫
孤長桂芳登鄉薦官郡丞卒年七十有八
楊三烈女楊茂女也長曰小許兒次曰小舍兒次曰小
乞兒生而淑婉不類貧家女富民呂廷要聞其美聘
長女為妾女心恥之遂縊而死其次與季以父受廷
要財盟不可敗姊死必於我二人是求亦相繼縊死
巡院旌奬立祠邑令劉壽先撰三烈女傳
生員陳可九妻楊氏年二十一夫亡遺腹生子三元盡
瘁撫孤有司旌其門
李三戒妻靳氏年少夫亡斷髮矢志壽八十三歲卒
劉思漢妻亢氏年十九生子甫數月夫卒氏剪髮殉夫
示無二志孀居五十餘載有司旌之
張計妻賀氏年十八適計生女甫歲夫病篤訣曰汝死
我必不生少孀無倚恐家人之撓我志也夫卒隨自
縊
王桐妻劉氏年二十三夫故撫子喬林尋亦殁遺幼孫
二氏鞠育備至胥底于成
張蘭繼妻施氏歸蘭時前子時亨未歲後亨與氏子泰
俱患痘瘡勢甚篤氏焚香祝天願斃泰以存亨二子
胥保無恙衣服飲食亨視泰有加且不令泰知也亨
事母亦孝人以母賢子孝稱
生員李昌時妻王氏昌時卒五日不食死于柩側
生員寇良政妻張氏崇禎七年流寇肆掠氏抱幼子投
井死
王綉妻常氏王貫母張氏生員賀賢妻禇氏張昊妻郝
氏(通志作賀氏)以上俱守志節
國朝
狄貞女幼字張夢麟將嫁而夫卒女欲奔喪守志父母
善之通其意于張張喜卜吉迎歸登堂拜舅姑畢易
衰絰行未亡人禮事舅姑尤極謹順邑令張奇其節
謀于族衆嗣以二子康熙五十九年疏請旌表
賀烈女郝琪聘妻及笄將歸琪墜崖死女聞訃单車過
門易縞持服哭盡哀其侍婢安氏女欣然從之琪既
葬女曰我事已了夜與婢安櫛沐整飭女左婢右相
望雉經雍正六年疏請旌表
張允中繼妻封氏允中任銓曹遘疾篤氏憂慘時形允
中會其意囑曰慎勿以二柩苦累長途氏然之踰時
旋里即自縊
保德州
宋
趙寧妻馬氏十世同居勅封配德夫人
楊文廣楊業之孫妻慕容氏州南慕塔村人雄勇善戰
明
吳馨繼妻張氏年二十夫卒遺前妻子相七歲爵五歲
氏子梅朴在襁褓氏一體撫育内外無間有司旌其
門
檢討王邵妻郭氏嘉印之亂邵同州人死守氏脱簮珥
佐軍
張廷學妻曹氏通書史早寡二子希載希良俱幼矢守
撫孤巡按仇給帖復其家
劉希明妻張氏生子二夫被寇殺氏哀痛不食而死御
史宋緟旌曰貞烈月給衣糧於其子
袁汝椿妻張氏年二十二生子林秀甫兩月夫亡哀毁
幾絶茹苦撫孤卒年七十有司旌之復其家
嚴機妻崔氏生子甫週機死視殮畢夜縊於棺側知州
楊從書親弔其門
廩生李欽妻韓氏夫亡孤亦夭氏甘貧守志年七十有
二卒
張茂迪妻楊氏夫早亡遺幼子應棟撫訓游庠娶婦翟
氏應棟被水死二孫俱在抱姑媳同志撫孤時稱雙
節
千戶戴辰妻趙氏夫殁於陣遺孤延泰甫三歲翁冕踰
七旬氏伏屍慟絶越二載翁復變孑身攜子扶兩柩
東歸艱苦備至年四十八卒當道旌其門
生員盛思科妻高氏早寡無子矢死不二有司表之歲
給粟以贍
生員孫蒙訓妻楊氏年二十五夫亡妾武氏生子甫月
餘氏撫守不移有司給粟旌之
獲鹿縣丞王維藩妻李氏年二十一夫卒於官有遺娠
扶柩歸中途舉子卒撫有成
吳學詩妻李氏年二十四而寡子季瑜甫五歲與姑馬
氏共勵苦節訓子成名
陳烈女小字敬經歴嘉藎女經略奇瑜妹也生而婉娩
聰慧幼字郭氏子貧且無行經略漸貴顯恥之將解
盟烈女知之謂母曰噫馬鞍矣母不省既而曰兒垢
甚將澡母信之為沸湯以進乃扄戶自縊事聞建坊
立祠巡按劉四端撰碑記
經略陳奇瑜諸妾奇瑜多姬侍會闖變遷大族實咸陽
經略當遷賊將郝安才與經略僕謀誘致止之姬張
氏名耐郡民一考女見經略不反懼辱身飲毒死後
經略嗾唐通殺安才取僕首以祭姬塑像烈女祠中
經略死又有郭氏名宗正王氏名綴者亦死焉先是
宗正父欲嫁之宗正讓父曰我寧死不再事人遂與
王氏謀詣張夫人操櫛畢即自澡盛飾紉其衣既毒
覆衾以斃其後十八載有故經略所寵楊氏者卒其
無寵者東氏以鬱病乳死又有陳氏秦氏兩人相倚
足不窺戶後十五載陳先卒秦最後死蓋皆有烈女
之風焉白琳合傳之
陳嘉藎妾白氏拔貢奇璜母早寡守志州牧給匾旌奬
貢生馬上行妻楊氏生員楊璋妻康氏夫故誓不獨生
俱自縊以殉
張守信妻高氏賈荗妻趙氏張敬妻劉氏高章妻白氏
呂公廷妻王氏高槐妻楊氏袁鶴壽妻王氏以上俱
守志節
國朝
廩生陳燦妻馬氏年二十九而寡事姑承顔順志課子
學成有聲藝苑守節四十七年雍正元年疏請旌表
李氏夫死於寇收者將至氏提刀俟於門欲為行刺計
比至知不諧遂自刎
拔貢生王立本妻汪氏年二十六夫故子恒方五歲氏
伏棺慟絶舅姑忍痛哀咽撫慰之氏強起如舅姑命
苦節四十三年卒初子恒欲為母請旌氏曰旌者未
必節節者不求旌竟勿許
徐永昌妻陳氏年二十四夫亡無子女寄食母家孀居
四十餘年姻婭罕識其面
副榜王考祥妻馬氏夫亡家窘汲水灌園勤勞自食撫
二子俱成立
舉人徐元菼妻康氏年二十餘夫亡子承基在抱矢志
苦守州牧唐文德為置節田贍給之
廩生張射斗妻王氏夫死家毁於兵燹氏瀕危得免甘
貧撫子歴久不渝
馬臧妻楊氏臧以功名扼於時投河死子未週氏茹荼
守志歴二十餘年卒
張文蔚妻馬氏年二十七夫故視殮畢即飲毒死知州
蘇東柱弔以詩
胡永貢妻吳氏王宇妻楊氏馬自修妻郝氏王正南妻
張氏生員王郢妻楊氏生員高資妻崔氏康興妻崔
氏王順妻李氏廩生劉三顧妻王氏生員高沖漢妻
呂氏郝理妻劉氏張尚元妻劉氏生員李希靖妻徐
氏郝應舉妻劉氏王立轂妻孫氏王迥妻郭氏生員
楊凌漢妻李氏生員陳永昌妻李氏陳永祚妻劉氏
楊進尚妻喬氏生員張博妻陳氏閻大行妻趙氏魯
國華妻陳氏張一高妻張氏康奠世妻王氏以上俱
守志節
河曲縣
明
何景秀妻張氏年二十夫亡子貫方二歲氏守節撫孤
壽七十有五正德間旌表
庠生李宗夏妻范氏年十九子匝歲夫亡舅姑欲奪其
志氏堅拒不從克勵厥志卒年七十
庠生王嘉會妻劉氏西部入犯氏被掠挾之上馬踞地
號哭罵曰吾名家女豈從汝耶遂遇害
何九畏妻苗氏年十五歸九畏家貧甚朝夕糠粃相得
甚歡越四載九畏病篤泣與氏訣氏曰必不忍君獨
處泉臺也洎卒氏哭盡哀檢夫遺髮衣履及已女紅
之類盡納入枕乘間火之縊死夫側時年十八歲京
兆苗朝陽為之傳
貢生李九鵬妻丁氏年二十二鵬死遺腹生子時奇苦
節五十九年卒
呂景宗母劉氏年十九而寡景宗方娠氏矢志守節祝
天無絶呂後已果舉子撫訓有成壽八十二歲卒
石星妻王氏年二十三夫故甘貧守志歴五十六年邑
令范旌其門歲給粟帛優之
修武令任轍妻秦氏年十九夫亡遺子德教等俱幼氏
辛勤撫字玉子於成孀居凡四十年
王成科妻喬氏年十九歲弟成舉妻何氏年十七歲會
王加印亂相戒勿辱身同時自縊
丁紹謨妻王氏孀居守志聞賊變墮城死
貢生苗敏行妻孫氏王加印䧟城二子牽衣侍側氏不
顧泣曰少緩吾不得死矣遂絶裾投井侍婢玉姐從
之不及為賊所執餌以玩好悉投諸地脅以利刅詈
斥之被殺
王積學妻樊氏孀居被逼自刎幾絶
舉人王環繼妻閻氏庠生王璽妻趙氏夫亡胥守志節
國朝
廩生劉述祖妻薛氏年二十六夫亡事舅姑盡孝舅姑
殁喪葬如禮訓二子胥為知名士寡嫂無依迎養已
室相與勵撡以終雍正九年疏請旌表
縣丞李柱妻賀氏夫亡家徒壁立以女紅佐薪水教子
光緒餼於庠
閻銓妻鍾氏年二十銓故或勸其擇所從氏矢死撫子
壽七十八而終
王琮妻劉氏王瑨妻劉氏妯娌也夫亡同績紡撫二子
有成邑人稱為雙節
李大全母劉氏年二十七而寡大全甫一歲苦志守節
終身無間
侯冕妻吳氏年二十八冕故孝養舅姑撫子成立
生員王德母李氏夫亡矢志撫成遺腹子德鄉里欽之
廩生王廷選妻趙氏少寡遺子四歲苦節三十餘載
賀仕瀛妻鄔氏夫亡上事七旬衰翁下撫一歲孤子極
盡勞瘁邑侯旌之
薛琳母苗氏年二十二夫亡守節五十餘年始終不渝
廩生苗金盛妻丁氏年二十九金盛卒家貧無子女矢
死持節鄉閭重之
生員張百謙妻白氏夫卒孀居五十餘年
守備劉興漢妻張氏年二十五興漢卒持節三十餘載
楊士英母薛氏年二十一夫亡家貧多遺逋氏百計支
撑撫四子成立
張士勇妻李氏年二十九士勇殁遺幼女三母勸其改
適氏不從勵操終身
生員王聘妻王氏年二十二聘亡有勸其他適氏勃然
曰某寧有二天耶卒不奪
增生王節母楊氏年二十四夫故女工自給撫節讀書
成立
辛增海妻王氏年十八增海死誓不再醮貞操迄老弗
渝
庠生侯玢妻賀氏年二十九玢亡無子封髮以示不二
事舅姑以孝聞
許顯威妻秦氏年二十四夫亡子甫彌月孀守六十餘
年訖無寧日
白夢墊妻侯氏年二十八夢墊卒撫成二子克全孀節
高炯妻侯氏年二十二炯殁矢節孝事舅姑尤嚴課子
杜成香繼妻趙氏夫亡前子䞇幼氏教誨同已子邑以
賢節稱
解州
魏
乳母秦攻魏破之少子亡而不得令於國曰有得公子
者賜金千斤匿者罪至十族公子乳母與俱亡人謂
乳母曰得公子者賞甚重乳母當知公子處而言之
乳母應之曰我知其處雖知之然寧死不可以言也
為人養子不能隠而言之是畔上畏死吾聞忠不畔
上勇不畏死凡養人子者務生之非務殺之也豈可見
利畏誅之故廢義而行詐哉吾不能生而使公子獨
死矣遂與公子俱逃澤中秦軍見而射之乳母以身
蔽之著十二矢遂不令公子中秦王聞之饗祭祀以
大牢具爵其兄為大夫
晉
閻氏柳世隆妻應宋明帝為孔道存所敗衆散逃隠道
存購之甚急軍人有貌相似者斬送之時閻氏與世
隆母郭氏並縶襄陽獄道存以所送首示之郭氏見
首悲情小歇而閻氏號呌方甚竊謂郭曰今見不悲
為人所覺惟當大慟以滅之世隆竟免
隋
蘭陵公主字阿五文帝第五女也美姿容性婉順帝於
諸女中特所鍾愛適河東柳述時年十八諸姊並驕
踞主獨折節遵婦道事舅姑甚謹遇疾必親奉湯藥
帝聞之大悦由是述漸見寵遇初晉王廣欲以主配
其妃弟蕭瑒文帝將許之後遂適述晉王因不悦及
述用事彌惡之文帝崩述徙嶺表煬帝令主與述離
絶將改嫁之公主以死自誓不復朝謁表求免主號
與述同徙帝大怒曰天下豈無男子欲與述同徙邪
主曰先帝以妾適柳家今其有辠妾當從坐帝不悦
主憂憤卒時年三十二臨終上表生不得從夫死乞
葬柳氏帝覽表愈怒竟不哭葬主於洪瀆川資送甚
薄朝野傷之
襄城王楊恪妃柳氏循州刺史柳旦女妃姿貌端麗年
十餘以良家子合相見聘為妃未幾恪被廢妃修婦
道事之愈敬煬帝嗣位復徙邊帝令使者殺恪於道
與妃決妃曰若王死妾誓不獨生於是相對慟哭恪
死棺斂訖妃謂使者曰妾誓與楊氏同穴若身死得
不别埋君之惠也遂撫棺號慟自經而卒見者莫不
流涕
唐
韓氏僕射臯女歸兵部尚書柳公綽善訓子子仲郢幼
即嗜學常和熊膽丸使夜咀嚥以助勤
明
解謙妻趙氏年二十夫亡矢守壽七十餘成化六年旌
表
張清妻馬氏永樂間太宗北征清隨軍運糧卒於漠北
氏年二十七或憐其貧令改適氏不從紡績養舅姑
撫二女適人壽八十三卒
生員李瑾妻張氏瑾卒遺子三氏守節育子課讀成名
長濡正統甲子鄉舉次瀹應成化中貢年八十三卒
費旺母尚氏夫亡兄受人財強再嫁尚矢節寧受笞不
從(通志楊氏)
張瑞妻劉氏年十九夫亡有遺娠越五月生子良食貧
撫孤艱辛萬狀六十餘歲卒
王進妻張氏年十六夫亡撫遺腹子永昭守志孝養舅
姑始終如一鄉黨稱之
譚廷誥妻丘氏年十九夫故子應春甫歲餘氏矢志撫
孤備嘗艱苦應春能自立事母以孝聞司理黃希周
贈以詩曰孤貞耿耿金石烈雅節亭亭星斗寒州守
樊問仁為刊詩墓碑
馬秉德妻張氏適馬月餘地震夫罹災氏誓死守志撫
遺腹子員娶婦生孫未幾員又殁氏與媳董氏砥志
育孫雖叠遭摧折一節不撓
生員李大芳妻程氏刑郎程鵬女幼聰慧嗜讀書長適
大芳年二十三而寡撫遺腹子椿亭為德望士椿亭
卒諸孫皆幼氏口授經書從師講學考校勤惰卒造
有成氏能琴夫亡終身不再鼓
生員耿四目妻張氏夫亡姑憐其少令他適氏佯順姑
意曰母老且病子既不存婦當代養俟母百年後嫁
未晩也後年餘姑卒紡績自給堅守以終
高盛妻尚氏馬健妻樊氏史鵬妻高氏扆觀妻喬氏李
海妻郭氏李威妻衞氏生員楊蓁妻耿氏范巖妻郭
氏郭濟妻馬氏張學妻相氏樊景妻李氏喬政妻衞
氏趙豹妻王氏生員張徽妻胡氏裴學妻丘氏主簿
焦孟楨妻董氏孫膺寵妻侯氏以上俱守志節
國朝
生員柳星妻邱氏姜逆之變賊入柳室索金帛夫婦並
受拷掠氏紿賊釋夫攜幼女投井死
生員李宗高妻王氏于歸數月宗高省父維揚卒氏年
甫十六哀慟幾絶撫姪㿩嗣夫後服縞茹素足不踰
閾閱十餘年㿩冠將議婚而氏疾力疾完姻曰吾今
可以見夫矣旬日而卒
廩生楊若彛妻馬氏年二十五夫亡撫子鳳娶婦游庠
尋亦夭媳魚氏共姑守志終始弗渝
呂周佐妻畢氏守志撫孤子帝簡妻王氏殉夫死節當
事咸加旌奬
生員姜任周妻李氏年十九夫亡姑瞽子在抱以姜逆
之變遷徙無常憂勞盡瘁處患難中事姑無失禮州
牧旌其閭
庠生介孝珪妻扆氏年十九夫亡子倜方四歲姑遘疾
醫藥罔效氏素禮大士像恍聞告語曰非腕肉莫療
氏即割一臠進姑啜羹病尋愈後姑知其狀感而泣
下學使李觀光旌之曰盡孝完貞
李順妻任氏民家婦也順愚貧無寸土會歲凶姑謂氏
曰我母子固即于死累汝何為汝宜自為計吾為汝
主之氏曰餓死命也不聽嘗為富室傭女紅與之食
必懷以遺姑寧飢不忍食姑近八旬患癱瘓氏喂飲
食侍溲溺晨夕無間姑殁將葬霖雨連旬氏率夫哭
告鄉里衆感其孝咸為發喪築土頃刻而成
序班趙曙妻尚氏王懋功妻劉氏知縣侯聚貴母趙氏
庠生扆安世母侯氏王淑琳妻喬氏李璘妻楊氏劉
明珙妻李氏王鋥妻張氏趙秉忠妻劉氏王申生嗣
母喬氏貢生李鼎嘉繼妻王氏呂汝翼妻胡氏焦植
妻侯氏史棟妻李氏王銘妻趙氏趙欽普妻馮氏董
世皥妻李氏李俊升妻郭氏張佩豸妻扆氏王之鼐
妻邸氏孫呈墀妻董氏侯僎妻史氏魚某妻馬氏鞏
維屛妻王氏趙璨垽妻尚氏南居恭妻鄭氏高岱妻
姜氏杜作楹繼妻周氏鄭皥繼妻劉氏魚曰典妻侯
氏楊長生妻許氏趙畏命妻馮氏趙二辰妻張氏楊
藴美妻靳氏張為炳妻李氏費大明妻劉氏馬崇慶
妻楊氏相國□妻王氏薛奕清母張氏蒲奔蓁妻張
氏陳國相妻郭氏王省妻張氏王德修妻劉氏劉永
明祖母李氏衛諸村某妻李氏(失夫姓名)雷兆豐妻馮氏
李正高妻侯氏以上俱守志節
安邑縣
漢
樂羊子妻樂羊子從學七年不返妻躬勤養姑嘗有他
舍雞謬入園中姑盗殺而食之妻對雞不飡而泣姑
怪問其故妻曰自傷居貧始食他肉姑竟棄之
晉
衞氏安邑人太保瓘之女也初瓘為司空帳下督榮晦
有罪瓘斥遣之及楚王瑋矯詔殺瓘晦隨兵瓘子孫
皆及禍璋誅瓘女與閭鄉侯國臣書曰先公名諡未
顯無異凡人每怪一國蔑然無言春秋之失其咎安
在悲憤感慨故以示意於是太保主簿劉繇等執黃
旙撾登聞鼓上言乃族誅晦諡瓘曰成
衞夫人名鑠展之女李矩妻學書於鍾繇
明
訓導劉達妻李氏夫亡守節時富民慕其姿求為室姑
已允諾氏引刀截其左耳永不櫛沭年七十五卒
仝璘妻尉氏年二十夫亡織絍育子成化二十年歲饑
困餒異甚夏邑富民欲娶之氏矢死不奪卒年七十
有七
張鉞妻遺其姓成化二十年大饑鉞攜妻就食河南渡
河中流鉞囑妻曰我死汝從人便勿我念也鉞投水
妻躍而從之相繼淪没
陳泫妻申氏年二十九夫亡立志守節族人利其産逼
改適氏正色詈之斷指以示志年六十八卒
李汝安妻馬氏年二十夫亡無子一女適庠生崔雲峯
先故杜門寂守跬步不越雖至親亦罕識之孀居六
十餘年直指奏請旌表
郭錫妻張氏年二十六而寡守節五十四年奉詔旌表
郭孔皆妻張氏年十四于歸越六載夫亡子女俱無奉
孀姑孝敬不替富民景姓者欲娶之嚴詞拒絶守貞
六十二年
庠生王繼仁妻劉氏夫没哀慟不食夫就窆氏命役人
曰築無堅為我待之旬日氏果亡直指尚旌其貞烈
王海妻廉氏年十七夫亡苦節四十三年事姑以孝聞
奉詔旌表仍賜以田
趙良進妻侯氏蚤孤育于伯父轉育於所親年十四適
良進貧為人傭越兩月良進病侍疾甚謹又三月良
進故其母將令改嫁氏語母曰止用一陌黃錢耳母
不解而去氏即自縊巡鹽侍御曾移檄鹺司發鍰建
祠都御史曹于汴撰祠記
胡世德妻劉氏年二十夫故奉衰姑撫孤女備極辛楚
壽八十有一鹽院旌其門
吳三樂妻李氏年二十一夫亡抱姒子為嗣未三歲子
没姒王氏恚曰爾命無兒致吾兒夭折詬詈頻加氏
輒遜謝不與校宗黨以此難之
運司吏衞養民妻高氏養民家頗饒病故張姓者利其
資賂媒逼娶高即閉門自縊死
生員劉寓仁妻謝氏少寡家貧氏荼蘗矢志撫遺腹子
允寬讀書成立孫席民成進士疏陳旌表
訓導裴衷妻周氏夫亡事姑訓子矢死無二子君賜成
進士請旨旌表
司吏馬國良妻呂氏年十九夫亡無子誓不二天守志
終老事聞建坊旌表
景愈昌妻王氏夫亡無子女夫弟愈芳逼他適氏蠲遺
產悉授之愈芳尋復賂媒妁有後議氏恚仰毒隣婦
救之甦後愈芳鬻產他往不相顧氏卒受餓死
楊遵義妻黃氏翁姑同寢疾勢危篤氏割股為饌奉之
病胥愈當事聞而奬之歲給粟三石
張永祚妻景氏年十六適張甫三月夫死守節六十二
年建坊旌表
朱廷試妻呂氏早寡守節事孀姑撫二女事聞詔旌表
景永徽妻曹氏都御史于汴長女年十九夫亡守節母
夫人侯氏病篤割股食之痛絶而甦孀居四十一年
被旌
生員景懋才妻王氏夫亡撫姪為子清操潔白奉詔旌
表
王永明妻劉氏夫亡家酷貧孀姑周氏年九旬饔飱不
繼氏典身養之年老怯寒夜必懷之以卧閭里咸稱
孝婦邑令旌之
王之傑妻古氏庠生王鼎隆妻員氏王鼎盛妻相氏叛
將任國奇引兵入鎮三氏恐被辱俱投井死
貢生楊時和妻劉氏闖逆䧟城抗節不屈罵賊被害
李貞佐母喬氏貞佐知郟縣李自成來寇城䧟貞佐罵
賊被殺母喬亦死之
大參王國楨妻宋氏庠生張懋才妻柴氏二氏以賢孝
聞
張校妻王氏生員路檀妻馬氏吏部劉崇文繼妻孫氏
劉漢民妻李氏楊三省妻王氏典膳路遷妻張氏生
員喬尚賓妻路氏曹時聘妻常氏周諮妻胡氏生員
張任重妻李氏生員吳濟妻文氏推官蘇希轍繼妻
張氏以上俱守志節
國朝
王治妻李氏早寡撫孤守節四十餘年子國楠貴為御
史疏陳旌表
楊恒初妻李氏年十六而寡楊貞初妻王氏年二十而
寡苦志守節俱歴五十年並邀旌表
生員馬崇疆妻周氏年二十四而寡紡績教子壽八十
三歲卒子珽成進士康熙二十七年建坊旌表
劉孟奇妻靳氏年十九夫亡孀居四十餘年疏請旌表
庠生蘇九埏繼妻楊氏年二十三夫亡依孀姑張守志
勤以持家儉以自給訓二子胥為邑諸生雍正五年
建坊旌表
呂俊英妻蔡氏年二十夫亡食貧守志姑殁質子營葬
事人尤憫之孀居六十餘年卒
庠生李肇元妻曹氏明都憲于汴次女孝敬淑慎遇盜
投井死又歲貢劉愈洸妻路氏庠生席于陛妻胡氏
郭懷妻周氏張君惠妻胡氏子其謨妻李氏其策妻
趙氏寇警懼辱胥投井死
舉人路光奎母申氏生員劉際皡妻路氏丁養珍妻孫
氏張君綸妻郭氏孀居守志俱死寇難
生員曹曰泰妻薛氏事姑嫜以孝稱母病侍湯藥衣不
解帶及母没淚盡繼以血三日而死
劉輔國妻文氏年十九夫亡氏矢死絶粒姑曰是速我
祖孫之命也氏聞稍進食忍泣哀咽不令姑知越六
月遺腹舉次子二劉歴三年二劉離襁褓氏曰吾今
可酬素志矣漸減飲食不時涕零不數月而卒
馬騏妻景氏年十八夫亡自縊救免夫既殯不食七日
而死
邢烈女邢繼祖女也許字王偘未合巹會上元節舉家
出遊女獨留刺繡有王方者踰牆挑之女且泣且罵
方脇以刅女罵益厲方怒刺殺之
董克忠母謝氏妻令狐氏俱以貞節聞子印游庠有義
行舉鄉飲賓
生員李禧印妻王氏被掠不屈躍入溝中死又張鳳鳴
妻馬氏罵賊被殺
庠生周光祚妻犢氏姜逆之變賊艷其色迫之去時幼
子在抱善言誘賊授夫以竄既遠氏乃挺身詈罵賊
怒殺之
王承志妻張氏楊文薦妻張氏媳相氏周麟祥妻張氏
生員劉之蕭妻樊氏生員李隆印妻趙氏舉人喬士
鶚妻張氏喬擇祚妻張氏李一江妻吳氏張三友妻
賈氏楊應兆妻王氏生員王永圖妻梁氏子生員王
右曾妻張氏子編修王寬妻郭氏張譽妻周氏張凝
祺妻喬氏生員康如琬妻謝氏縣丞衞如錫妻楊氏
中翰劉以煜妻彭氏張肇奕繼母喬氏舉人王价妻
衞氏妾甯氏生員李□妻呂氏典簿呂坪妻弋氏生
員周珊妻王氏生員景昌會妻南氏生員劉士珍妻
喬氏縣丞葉其昌繼妻王氏子士僖妻方氏進士張
瑾妻曹氏生員王大治妻謝氏貢生馬之駰妻李氏
常奎光妻姜氏崔巖妻張氏武舉劉鎮疆妻謝氏生
員董四境妻令狐氏生員馬文蜒妻路氏南起鳳妻
李氏李濬妻萬氏朱綸妻馬氏丁燦妻石氏生員張
躋龍妻毛氏馬爾室妻曹氏周淑妻張氏馬㝫妻王
氏萬時富妻張氏馬綸緒妻王氏生員謝學曾妻劉
氏生員郭用中妻張氏生員王殿基妻郭氏劉奎光
妻周氏生員朱曠妻楊氏王鳳妻陳氏祁有年妻梁
氏左家秀妻王氏生員丁賓妻郭氏郭鳴業妻李氏
生員王宇妻張氏生員楊景母李氏生員王江妻馬
氏生員丁宏妻李氏相秉均妻張氏董九德妻謝氏
郭鵬程妻許氏生員李階妻周氏吳道興妻楊氏生
員楊為樨妻廉氏生員邵之蕃妻張氏馬之勝妻王
氏呂開芳妻柴氏生員楊涎妻樊氏孟星瑞妻何氏
以上俱守志節
夏縣
唐
衞孝女字無忌父為鄉人衞長則所殺無忌甫六歲母
更嫁無兄弟及長志報父讐會從父大延客長則在
坐無忌抵以甓殺之詣吏稱父讐既復請就刑巡按
大使褚遂良以聞太宗嘉其孝烈特免其罪給傳徙
雍州賜田宅令有司以禮嫁之
宋
司馬沂妻李氏年二十八沂没父母欲奪其志翁姑亦
遣焉李不可惡衣蔬食躬執勤勞教二子詠里詠早
卒里登進士第累官太常少卿氏封永壽太君
司馬&KR1460;妻王氏進士王禹女生子京未逾歲而&KR1460;殁矢
守志節京長以蔭補官氏封福昌縣太君年七十九
卒
司馬夢求母程氏嫁甫及門夫死誓不他適旌曰節婦
撫族子夢求為後官江陵以忠殉國
金
周均實妻王氏年十九適均實生子甫歲夫卒氏誓死
不嫁年七十而卒大定元年旌表其門
曹二妻郭氏年十九適曹生子甫二歲夫亡砥節撫孤
卒年七十有五大定五年旌表
元
沔陽路判劉權妻孫氏權卒夫人撫遺孤文質文浩克
底成立文浩早喪偶孫曰海甫週歲夫人親鞠育之
後發解登第孀居四十年卒
明
車輅妻盧氏輅早卒生子甫八月氏撫育幼子誓不再
適壽八十而終嘉靖三年詔旌子尚儒恩給冠帶復
其身
脱鷹妻馬氏年十九適鷹又九年夫亡守節六十二年
卒子偉事母以孝聞涇野呂柟表其門曰節孝
藺芳母夏縣人芳為吉安知府母自奉甚約日蔬食芳
日所治事暮必告母有不當輒教誡之芳受命唯謹
由是為良吏
藺㫤妻高氏少司空芳之孫婦也年二十二㫤卒孝翁
姑撫幼子家聲不墜壽百有三歲時子進亦年八十
二咸謂名臣貞婦之報云
周宣妻張氏少寡撫四歲孤贇成立贇事母盡孝一日
外出母忽中風仆地歸而痛悔三年不出戸庭候母
起居嘉靖三年以母節子孝詔錫冠帶復其身
嘉小芝舉人嘉縉女孫少孤貧母孀弟幼誓處室以盡
孝養逮母卒弟益無依撫之如母成立授室依以終
身有司表其門曰孝貞
趙四女趙煥次女許字李汶未嫁而汶没四女易服奔
喪留養姑嫜誓不他適歴艱苦無變志隆慶三年奉
詔旌表萬歷間巡撫檄修墳墓
任明妻樊氏夫亡無子守志不嫁事舅姑克盡婦道夫
姪迪幼失母繼母逐之氏撫養如子迪亦事氏如母
弘治末大疫夫弟峻舉家俱病人爭避之氏獨為餽
湯藥勤省視卒得全活氏亦無染壽九十三卒
王永清妻劉氏年二十餘夫卒姑嚴厲杖之無愠色母
每以為憂氏慰之曰無非教我婦道耳姑卒治葬如
禮遺腹子自修列邑庠
馮虎威妻武氏夫亡遺幼子大用撫養成立娶盧氏尋
亦卒盧痛夫自縊姑救解力止之婦姑矢節不渝直
指題請旌表
翟正妻介氏年二十一夫卒豪民慕其色強委禽焉且
挾以勢令必從氏泣涕不食矢以死曰請舁棺以待
豪民懼卒不敢奪
馮魁妻崔氏姑李早孀以節顯崔年二十亦寡撫遺腹
子勤甫成勤又卒勤妻甯氏砥志如兩姑當事旌其
門曰三世貞節
主簿李棠繼妻黃氏夫故子甫週矢守不變前子授產
尋俱廢氏復召與已子同㸑當事旌之
尉時常妻田氏事姑盡孝姑病割股食之氏生五子壽
百歲曾孫百人咸謂孝行之報云
馬廷思妻楊氏夫亡誓不再醮苦節四十九年撫遺腹
子士芳成立具題旌表
孫禎妻柴氏崇禎五年避賊山谷賊搜獲引其手氏囓
其肉而棄之曰賊汚吾手執其臂又囓其肉而棄之
曰賊汚吾臂賊義釋之而去氏罵不絶聲賊返立斃
刃下
介星妻劉氏寇變姑抱病氏守姑不忍去寇至姑驚死
氏罵賊被殺
太學生馬巒繼妻毛氏年十八適巒明年遭家難罹禍
幾不測比辨釋巒入太學二十餘年毛撫前子珂如
已出織絍資讀箕裘不墜胥氏之力云
郭彪妻賈氏張淮妻李氏衞宣妻王氏裴慶妻王氏李
存哲妻景氏高鸞妻秦氏尹魁妻李氏知縣張玫繼
妻田氏子邑庠生張儲秀妻裴氏李安妻廖氏張大
良妻李氏劉世璋妻董氏任尚和妻張氏趙良佑妻
張氏樊玭妻張氏劉貴妻晉氏子劉現妻李氏衞琛
妻王氏李養性妻周氏王道成妻樊氏生員張象妻
楊氏生員衞道寧妻張氏龐良弼妻楊氏樊尚智妻
尉氏鄭繼宰妻陳氏杜尚玲妻王氏李彦珍妻陶氏
劉琪妻張氏賈佑妻侯氏田祥妻李氏李純左妻衞
氏衛仁妻張氏樊紳妻左氏生員郭瀾妻苗氏李尚
志妻衞氏高鳳妻趙氏李汝香妻楊氏蘇有節妻尉
氏郭邦正妻李氏張萬金妻孔氏賀有功妻王氏盧
存梧妻陳氏劉廷相妻馬氏馬棟繼妻王氏以上俱
守志節
國朝
張問仁繼妻王氏夫亡前二子胥幼舅姑已老氏矢志
事育無愆直指具疏旌表
李九明妻衞氏年二十夫亡子甫二歲守節七十餘年
直指疏請旌表
閻厚妻李氏年十九夫亡孝姑撫子以節壽終建坊旌
表
晉思忠妻盧氏年二十二夫亡守節事姑一日姑攜孫
外出氏獨居機杼族人晉文忠乘機入犯氏誓不受
汚捩其襟裾疾呼隣里文忠懼取機旁鐵鎚擊殺之
事聞建坊旌表
蘭國秀妻房氏國秀務農業地與崔進娃隣秋抄國秀
薙豆進娃耕房亦以助夫至進娃時往來絮語旋即
驅牛返匿溝下伺國秀負擔歸進娃奔赴田間欲與
為亂氏忿批其頰大呼進娃以土塞其口手呃其吭
而死康熙四十九年事聞旌表
張九昌妻王氏張九全妻蔡氏俱二十而寡清修苦節
妯娌同揆當事以雙節旌其門
賈玗妻傅氏玗故無子誓同死家人防之氏曰非其時
也何防焉越月殯夫訖出遺貲衣飾畀夫弟且語母
氏曰我死爾無啟釁端得間遂自經
庠生馮景運妻董氏姜瓖之變攜子女避亂尉郭鎮堡
堡破氏棄子女赴井死
貢生楊燦妻張氏順治甲午燦赴省試氏歸寧夜半土
賊竊發突入氏寢擁執上馬氏倒投于地罵賊不休
賊怒攢刀刺殺之
周廷旦妻張氏為盜所掠奪其襁褓兒氏仆地不起厲
聲罵曰寧死必不為爾辱賊斫其頭顱血腦交流而
死
生員鄭玹妻張氏姑久病卧不安席氏以雙股貼之臃
腫弗恤後遇盜同室女生姐俱自縊
生員馬淑援妻韓氏年十九夫亡無子痛姑孤苦無依
誓守不去姑殁鬻產營葬事家計益窘歲䘲人咸逃
竄就食氏獨忍餓而死
馬棟繼妻王氏庠生申信妻劉氏生員王謨妻衞氏盧
應誠妻姚氏司馬嶧妻李氏段文秀妻裴氏梁元棟
妻申氏王景堯妻靳氏王一綱妻車氏生員樊燮乾
妻郭氏崔自新妻樊氏生員張素妻李氏生員秦鼎
妻李氏裴琯妻杜氏席登科妻李氏丁務登妻賈氏
張王度妻田氏生員樊一采妻李氏王鳳皥妻郭氏
賈文選妻韓氏生員張大輝妻裴氏蘇克省妻景氏
張成道妻崔氏生員司馬嵩妻李氏生員張漸鴻妻
盧氏張焜妻蘇氏段尚謹妻王氏趙瑆妻張氏趙世
輝妻胡氏生員李登朝妻張氏任應德妻解氏劉金
池繼妻李氏樊養魁妻賈氏毛翔妻裴氏盧光大妻
張氏生員彭松年妻盧氏賈丕著妻李氏毛仲&KR2878;妻
秦氏庠生張明妻李氏李馨妻楊氏鄭居觀妻張氏
以上俱守志節
平陸縣
元
進士孫某妻吳氏夫亡無子所親欲奪其志再醮巨室
王氏子吳堅拒不從後遇亂投崖死詳見楊奐詩
明
毛緯妻王氏年二十六夫亡子甫五歲養姑育子歴六
十餘年洪武十八年詔旌
舉人姜某妻蕭氏蕭伯政女年十九夫亡子甫週守節
四十餘年永樂八年事聞旌表
生員杜元昭妻費氏年二十夫亡家素貧奉姑甚謹每
典衣以供甘旨人以衣盡詰之費曰姑年有限衣何
足計氏蓋欲殉姑終也姑殁果自縊
生員趙光妻張氏(舊志光先)年十六適光光死剪髮示志終
始不渝御史宋旌其門
趙克敬妻周氏年二十八夫亡無子姑欲嫁之不可紡
績養姑完志以殁
裴士悦妻張氏年二十四夫亡誓不再適隣婦新寡以
無依謀諸張張勖以貞守婦亦感悟自厲蓋有錫類
之義焉
生員楊信妻董氏信以貢殁于京氏年二十携幼子負
骸歸葬守身教子一節不移
國朝
何孝娥何守臣女守臣本農夫有女五娥最幼姿色殊
異守臣欲婚士人選擇愆期守臣死依母母病朝夕
侍奉甚至母亡號慟欲絶或慰之娥曰二親繼殁四
姊適人一兄菽麥不分我命不猶又將安往葬母畢
諸姊欲挽與俱去娥逸出縊母墓桑下
楊烈女生而殊美父凌霓業農夫婦偕往田間女獨居
室惡少伺之踰牆下逼女詈罵不屈惡少以弓弦勒
死
庠生鄧一魁妻閻氏年十七夫亡撫在抱子起蛟事八
旬衰姑苦節六十餘年卒
生員趙連興母張氏繼妻周氏姑婦孀居持節撫孤嘗
割腴田百二十畝歲取租賦贍義學里中孤兒得以
肄業至今賴之
庠生趙連科妻李氏子庠生永禧妻員氏俱青年守志
姑婦一心里人稱為雙節
庠生李呈祥妻員氏年二十一夫亡撫孤子撫孤孫俱
先氏卒孤苦萬狀閭里哀之
鄧進龍妻張氏順治六年歸進龍會姜瓖之變氏倉卒
隨衆趨避自度不免行至絶崖深百丈下臨大河氏
泣曰吾得死所矣坐地不行衆挽之去不聽俄而寇
至見新婦爭趨之氏投身巖下死
陳惟謙妻仝氏姜逆之變避居張村堡被掠氏抱幼子
玉平投深谷中死三日收殮面色如生兒竟無恙
吳發隆妻令狐氏發隆役於官家計蕩然氏美而賢食
貧作苦晏如也發隆以役赴省南畝就蕪氏往視之
道經元帝廟惡少挽入逼汚不從被勒死
員鼎鼐妻薛氏暨姪媳毛氏胥早寡矢守薛父可權早
亡母劉氏亦青年砥志氏秉于慈訓蓋有素云
生員荆捷然妻趙氏年二十五夫亡託孤翁姑遂投繯
而死
王建統妻侯氏少寡子幼事八旬祖翁孀姑卧病七載
侍湯藥無倦輿論賢之
趙薦妻李氏夫亡家窘翁患癱氏調飲食周旋床褥間
凡五易寒暑不少懈
趙學晉妻李氏年二十七夫亡遺子振世甫數月守節
五十九年壽八十七歲孫五人曾孫十五人元孫二
人一堂五世咸謂苦節之報
李煥妻王氏煥卒遺女二氏慟失所天隨自縊二女亦
病亡
廩生員名世妻裴氏趙弘祚妻武氏陳其謨妻姜氏生
員趙大受妻周氏增生杜維祉妻王氏庠生張大紀
妻侯氏貢生員順妻毛氏生員鄧高妻段氏增生劉
繩祖妻王氏生員荆永麗妻焦氏生員劉惋妻馬氏
趙永時妻荆氏廩生郭叔建妻李氏生員趙大琬妻
姜氏劉星義妻姚氏姜輝妻員氏生員解聖統繼妻
史氏張文行繼妻杜氏生員薛可權妻劉氏喬聮柱
妻張氏子琦妻令狐氏薛之琦妻冀氏子可拭妻史
氏生員史鈿妻劉氏仲子媳趙氏任玉妻趙氏荆楊
妻張氏郭禹畿妻高氏喬得源妻馬氏生員呂賡颺
妻張氏員鼎建妻趙氏王四門妻毛氏生員令狐永
昌妻薛氏李讓妻胡氏關成瑞妻曹氏譚惟源妻令
狐氏生員史齡祚妻陳氏生員毛之彩妻王氏冀啟
運繼妻李氏樊秉樞妻員氏裴章妻張氏郭叔魚妻
劉氏王智妻趙氏姜佐周妻牛氏生員呂盡美妻李
氏喬居坤妻席氏喬四達妻呂氏薛之坦妻劉氏吳
琮妻毛氏劉忱妻史氏李文成妻劉氏杜鍾傑妻關
氏生員趙仁術妻楊氏生員荆夢鰲妻王氏以上俱
守志節
芮城縣
明
李榮妻張氏榮戍邊殁於陣氏年十九子文質甫週歲
撫訓成立後文質富甲一邑輸粟千斛以賑荒蒙旨
旌表
李氏二女東關人成化甲辰歲大饑父卒二女年已笄
笥中饒有粧具人勸之出鬻二女慚不肯出遂餓而
死
柳蘭女柳奉春女父母早喪遺一弟一妹俱在襁褓蘭
女終身不嫁撫弟妹成立年六十一卒當事旌之鄉
人稱曰柳貞節
賈進妻安氏有婦德事舅姑以謹順聞年二十一夫亡
子廷錫甫三歲撫孤有成孫曾林立卒年九十有六
李際春妻賈氏年二十九夫亡有勸嫁者氏斷髮誓守
撫四子皆成壽八十有四卒長子光耀暨妻賈氏侍
母疾衣不解帶者四十日邑以孝稱
生員任家聲妻楊氏母陳以貞節聞氏夙嫻家教于歸
後事翁姑甚謹姑病殁夫死于孝舉家悲慟氏略無
戚容匜盥整飭拜辭諸尊人乘間自縊以殉題請建
坊立祠邑令姜為之傳
雷煥妻趙氏名潤姐煥病足經年侍奉不少懈煥卒氏
即自縊事聞建坊立祠
生員蘭應楨妻趙氏楨以哭母死氏七日不食謚于柩
側縣令旌曰烈孝成雙
武生趙之瑜妻張氏之瑜病卒氏不踰時即自縊事聞
建坊旌表
生員石光瑞妻趙氏夫病半載每日焚香祝天願代忽
睛空雷震紅光熌爍照耀一室異香經時始散光瑞
遂殁氏亦闔戸自經事聞建坊旌表
生員趙之璿妻李氏夫亡誓不獨生乘機自盡邑令黃
旌其門
王大統妾高氏夫死殉節見任少參傳其後序云雷烈
婦死不踰年王大統妾亦以烈死
白女名亮兒年及笄家貧獨居強暴欲汚之不從闔戶
雉經知縣范抵強暴于法表曰白骨含香
董運昌妻陳氏夫亡從死時年二十一歲天啟壬戌邑
令王旌其門
姚智妻尚氏生員王景美妻劉氏監生李鋹繼妻張氏
董某妻趙氏王彪妻李氏薛廷倫妻常氏杜學詩妻
楊氏李度妻任氏妾趙氏范九儀母關氏李楨妻董
氏檢校王景旦妻蔡氏以上俱守志節
國朝
李燨妻張氏燨性至孝父殁哀毁卒氏年二十三上事
七旬孀姑下撫四歲孤子勤勞守節歴五十餘年疏
請旌表
廩生薛佩蘭妻王氏夫以痛父死氏拊棺哀慟誓與俱
死遂自縊
巡檢董其宇妻王氏夫亡子幼守節二十餘年值姜逆
之變自刎死當事聞其事勒石墓前表之
姚玉鏡姚鳳翀之次女姜逆之變玉鏡偕母妹走避南
坡下中途賊突至玉鏡密囑母曰我已矣若等東奔
當得脱母妹去既遠女即以石自擊其額伏地大罵
冒白刅而死
張茂遠妻韓氏結褵未久遇盜投井死越八日始得其
屍面如生茂遠痛妻貞烈抱恨成疾卒
張氏名佛兒王之興妻姜逆之變為賊兵所掠驅之行
經井傍躍入自盡
孫萬正妻王氏有女年及笄寇至恐被汚先推女入井
氏亦從之又王希望妻趙氏蕭禹妻李氏董建都妻
楊氏寇迫胥不辱投井死
薛珍妾董氏珍為諸生好華侈家中落怏怏而殁氏殉
夫不食死
廩生陰啟元繼妻楊氏啟元子温妻李氏温子汝良妻
薛氏三世孀居志操如一楊與李歴四十年卒薛痛
夫泣子抑鬱早亡
賈從詔妻王氏從詔有痼疾謹事三載卒不起氏年十
九歲力勤織絍撫子昌運有成壽逾八十終
孫迎吉繼妻劉氏撫前子爵如已出遇盜逼氏投井掠
其子而去溺水兩日不濡遇救出痛哭求子卒得其
音耗傾資贖回
張元吉妻趙氏元吉早世决志從夫親黨勸之不聽越
旬日自縊又生員王汝器妻張氏呂林鍾妻趙氏胥
以殉夫死
生員崔齊昆妻楊氏夫死投繯喪次家人解之起坐如
常次日卒自縊先是氏處室時隣婦有再醮者見之
曰婦可更嫁乎拂袖而返
廩生蘭日昌妻薛氏張博妻李氏生員楊宏遴妻范氏
媳陰氏高永起妻焦氏媳任氏薛鼎貴妻韓氏媳李
氏李申捷妻韓氏農民李啟藻妾秦氏景應昇妻陳
氏董恭妻張氏扆王章妻楊氏馬紹武妻陳氏生員
南宗适妻王氏生員楊宏左妻李氏趙啟盛妻董氏
拔貢隂澤繼妻張氏常壽妻李氏張自興妻王氏嗣
子張伯愚妻韓氏宋長壽妻張氏龐斌妻謝氏李一
民妻賈氏生員王汝嘉妻張氏生員孫宏祚妻王氏
党文定妻史氏楊起炎妻任氏生員樊並生妻蕭氏
任家憲繼母劉氏薛毓&KR0581;妻李氏楊作柱妻張氏韓
允繼妻陰氏薛佩紱妻任氏張鳴玉妻任氏張裕妻
景氏生員楊森妻張氏生員韓夢蓮妻任氏曹丕濬
祖母李氏生員賈我待妻李氏王玢妻李氏生員任
平衡妻姚氏以上俱守志節
山西通志卷一百五十七
