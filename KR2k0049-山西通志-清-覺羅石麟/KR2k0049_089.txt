山西通志卷八十九
名宦(七)
平陽府
周
趙朝趙勝曾孫魏獻子為政以為平陽大夫謂朝餘子
之不失職能守業者也
僚安晉人魏獻子為政以賢舉為楊氏大夫
郤犨缺從子景公時大夫食邑於襄陵與郤至郤錡並
稱號三郤俱有才辨為使有禮謀事有智臨戎有文
漢
葛龔字元甫梁國寧陵人以善文記知名性慷慨壯烈
勇力過人永初中舉孝廉拜蕩隂令州舉茂才為臨
汾令居二縣皆有稱績著文賦碑誄書記凡二十篇
皇甫嵩字義真安定朝那人度遼將軍規之兄子也父
節鴈門太守嵩少有文武志介好詩書習弓馬初舉
孝廉茂才為臨汾令父喪去官後平黃巾封槐里侯
拜太尉卒贈驃騎將軍印綬
魏
鍾繇字元常潁川長社人建安中以司隸校尉持節督
關中諸軍會單于擾平陽率諸軍圍之未拔而袁尚
河東太守郭援到衆甚盛諸將議欲釋之去繇曰袁
氏方強援之來關中隂與之通所以未悉叛者顧吾
威名故耳若棄而去示之以弱所在之民誰非寇讐
縱吾欲歸其得至乎此為未戰先自敗也且援剛愎
好勝必易吾軍若渡汾為營及其未濟擊之可大克
也時張既說馬騰騰遣子超將精兵逆之援至果輕
渡汾衆止之不從濟水未半擊大破之斬援降單于
後詔徵河東太守王邑邑心不願徵郡掾衛固及中
郎將范先等詣繇求乞邑而後太守杜畿已入界繇
不聽先等促邑交符邑乃歸許固尋與張晟張琰及
高幹等並為寇又率諸將討破之繇封定陵侯仕至
太𫝊卒諡曰成
張既字德容馮翊高陵人舉茂才司隸校尉鍾繇遣說
馬騰等騰遣子超會擊袁氏并州刺史高幹河東太
守郭援大破之斬援幹降而復舉兵河東衛固等應
之以既為議郎參繇軍事徵馬騰等會擊斬固幹奔
荆州魏時封西鄉侯卒諡曰肅
杜畿字伯侯京兆杜陵人舉孝廉建安中高幹舉兵并
州河東太守王邑被徵河東人衛固范先外以請邑
為名而内實通幹魏武謂荀彧曰河東被山帶河四
鄰多變當今要地也君為我舉蕭何寇恂以鎮之彧
曰杜畿勇足以當大難智能應變乃其人也於是追
拜畿為河東太守固等使兵絶陜津彧謂畿曰宜須
大兵畿曰河東有三萬戸非皆欲為亂也今兵廹之
急欲為善者無主必懼而聽於固固等勢專必以死
戰討之不勝四隣應之天下之變未息也討之而勝
是殘一郡之民也且固等未顯絶王命外以請故君
為名必不害新君吾單車直往出其不意固為人多
計而無斷必偽受吾吾得居郡一月以計縻之足矣
遂詭道從郖津度范先於門下斬殺主簿已下三十
餘人畿舉動自若固曰殺之無損徒有惡名遂奉之
畿謂衛固范先曰衛范河東之望也吾仰成而已然
君臣有定義成敗同之大事當共平議以固為都督
行丞事領功曹將校吏兵三千餘人皆范先督之固
等喜雖陽事畿不以為意固欲大發兵畿患之說固
曰今大發兵衆必擾不如徐以貲募兵固遂為貲調
發數十日乃定又入喻固等曰人情顧家諸將掾吏
可分遣休息固等惡逆衆心又從之於是善人隂為
援惡人分散固等密調兵未至畿知諸縣附己因出
赴張辟拒守固等與幹晟共攻畿不下遂敗固等伏
誅黨與皆赦之使復其居業時郡縣皆殘破河東最
先定少耗減畿治之崇寬惠與民無為嘗詞訟有相
告者畿親見為陳大義遣令歸諦思之若意有所不
盡更來詣府鄉邑父老自相責怒曰有君如此奈何
不從其教自是少有詞訟班下屬縣舉孝子貞婦順
孫復其徭役隨時慰勉之漸課民畜特牛草馬下逮
雞豚犬豕皆有章程百姓勸農家家豐實畿乃曰民
富矣不可不教也於是冬月修戎講武又開學宫親
自執經教授郡中化之韓遂馬超舉兵河東雖接境
民無異心魏武西征至蒲阪與敵夾渭為軍軍食一
仰河東及敵破餘粟二十餘萬斛下令曰河東太守
杜畿孔子所謂禹吾無間然矣增秩中二千石魏武
征漢中遣五千人運運者自率勉曰人生有一死不
可負我府君終無一人逃亡其得人心如此魏國建
入為尚書事平更令曰昔蕭何定關中寇恂平河内
卿有其功間將授卿以納言之職顧念河東吾股肱
之郡充實之所足以制天下故且煩卿卧鎮之畿在
河東十六年常為天下最魏初封豐樂亭侯為尚書
僕射試船陶河没贈太僕諡曰威畿初在郡被書錄
寡婦畿但取寡者故所送少及趙儼代畿而所送多
民益思之子恕正始中官河東太守所在務存大體
其樹惠愛益得百姓歡心雖不及畿而立朝建議蓋
有可觀焉後河東樂詳年九十餘上書頌畿之遺績
朝廷感焉詔復封孫預為豐樂亭侯
吉茂字叔暢馮翊池陽人建安中舉茂才除臨汾令居
官清淨吏民不忍欺轉為武德侯庶子景初中卒茂
修行從少至長室如懸磬饋遺一不肯受
吕虔字子洛伍城人魏太祖在兖州聞虔有膽策以為
從事將家兵守湖陸襄陵尉杜松部民炅母等作亂
與昌稀通太祖以虔代松虔到招誘炅母渠帥及同
惡數十人賜酒食簡壯士伏其側察炅母等醉盡格
殺之撫其餘衆羣賊乃平太祖以虔領太山太守徐
州刺史封萬年侯
晉
徐邈字景山燕國薊人黃初中歴平陽太守所在著稱
封都亭侯官至司空嘉平初卒諡曰穆朝廷追思清
節之士詔曰夫顯賢表德聖王所重舉善而教仲尼
所美故司空徐邈征東將軍胡質衛尉田豫皆服職
前朝歷事四世出統戎馬入贊庶政忠清在公憂國
忘私不營產業身没之後家無餘財朕甚嘉之其賜
邈等家穀二千斛錢三十萬布告天下
李重字茂曾江夏鍾武人太熙中為行討魯護軍平陽
太守崇德化修學校表篤行拔賢能清簡無欲正身
率下在職三年彈黜四縣弟嶷亡表去官永康初趙
王倫用為相國左司馬以憂卒家貧宅宇狹小無殯
殮之地詔典客署營喪追贈散騎常侍諡曰成
李矩字世迴平陽人封東明亭侯為平陽郡督護後鄉
人推為塢主愍帝時領河東平陽太守饑饉相仍又
多疫癘矩垂心撫恤百姓頼焉會長安羣盗東下所
在多虜掠矩遣部將擊破之盡得賊所略婦女千餘
人諸將以為非矩所部欲盡留之矩曰俱是國家臣
妾焉有彼此乃一時遣之後至魯陽墜馬卒
北魏
崔元珍博陵安平人正光末山胡作逆除平陽太守假
右將軍為别將以討之頻破賊郡内以安武泰初改
郡為唐州仍除刺史加右將軍以破賊勲賜爵涼城
侯爾朱榮之趣洛也遣其都督樊子鵠取唐州元珍
與行臺郎酈憚拒守不從為子鵠所陷被害世咸痛
之
高市貴善無人少有武用孝昌初恒州内部敕勒劉崘
等聚衆反市貴為都督率衆討崘一戰破之預翼戴
莊帝勲為秀容大都督第一領民酋長賜爵上洛縣
伯爾朱榮擊葛榮於㵚口為先鋒都督榮平除使持
節汾州刺史尋為晉州刺史紇豆陵步藩侵并州高
祖破之市貴亦從行有功封常山郡公高祖起義市
貴預其謀天平初復除晉州刺史高祖尋以洪洞要
險遣市貴鎮之沙苑失利晉州行事封祖業棄城而
還州民柴覽聚衆作逆命市貴討覽覽奔柴壁市貴
破斬之是時東雍南汾二州境多盜因市貴平覽皆
散歸復業後秀容人五千戸叛應山胡復為行臺統
諸軍討平之元象中除晉州刺史西道軍司卒子阿
那肱
北齊
莫多婁貸文太安狄那人驍果有膽氣從高祖舉義封
石城縣子從平爾朱兆於赤谼嶺獲兆屍天平中除
晉州刺史汾州胡賊為寇竊高祖親討之以貸文為
先鋒每有戰功還賚奴婢三十人牛馬各五十匹布
一千仍為汾陜東雍晉泰五州大都督後與太
保尉景攻東雍南汾二州克之元象初與周軍戰没
於源澗子敬顯彊直勤幹恒從斛律光征討數有戰
功位至領軍將軍武平中車駕幸晉陽每令督留臺
兵馬糺察盗賊京師肅然七年從後主平陽敗歸并
州與唐邕等推立安德王稱尊號安德敗羣官皆投
周軍惟敬顯走還鄴周平鄴執斬於閶闔門外責其
不留平陽也
封子繪字仲藻渤海蓚人隆之子也太昌中從定并汾
肆數州平爾朱兆及山胡等孝靜初從征夏州二年
除衛將軍平陽太守晉州北界霍山舊號千里徑山
坂高峻每大軍往來士馬勞若子繪啟高祖請於舊
徑東谷别開一路高祖從之仍令子繪領汾晉二州
夫修治旬日而就高祖親總六軍路徑新道嘉其省
便賜穀二百斛後大軍討復東雍平柴壁及喬山紫
谷絳蜀等子繪恒以太守前驅慰勞徵兵運糧軍士
無乏四年西討為大都督領冀州兵從高祖自㵚口
西趣并州會大軍於玉壁及師還晉陽引入内室面
受密旨銜命山東安撫州郡河清三年卒諡簡
斛律光字明月朔州勅勒部人金子也少工騎射以武
藝知名當時傳號落雕都督天保三年除晉州刺史
東有周天柱新安牛頭三戍招引亡叛屢為寇竊七
年光率步騎五千襲破之又大破周儀同王敬儁等
獲口五百餘人雜畜千餘頭而還九年又率衆取周
絳州白馬澮交翼城等四戍除朔州刺史十年二月
率騎一萬討周開府曹迴斬之栢谷城主儀同薛禹
生棄城奔遁遂取文侯鎮立戍置栅而還乾明元年
除并州刺史河清二年四月率步騎二萬築勲掌城
於軹關西仍築長城二百里置十三戍三年正月周
遣將達奚成興等來寇平陽詔光率步騎三萬禦之
成興等聞而退走光逐北入其境獲二千餘口而還
遷司徒冬又以邙山大捷遷太尉天統元年轉大將
軍三年襲爵咸陽王并襲第一領民酋長轉遷太保
武平元年詔加右丞相并州刺史冬率步騎五萬於
玉壁築華谷龍門二城與周齊國公宇文憲申國公
拓跋顯敬等相持憲等不敢動光乃進圍定陽仍築
南汾城置州以逼之夷夏萬餘戶並來内附二年率
衆築平隴衛壁統戎等鎮戍十有三所周柱國抱罕
公普屯威柱國韋孝寬等步騎萬餘來逼平隴與光
戰於汾水之北光大破之俘斬千計軍還詔復令率
步騎五萬出平陽道攻姚襄白亭城戍皆克之獲其
城主儀同大都督等九人捕虜數千人拜左丞相光
在朝堂嘗怒祖珽帝賜穆提婆晉陽之田光言於朝
曰此田神武帝以來常種禾飼馬數千匹以擬寇難
今賜提婆無乃闕軍務也繇是祖穆積怨周玉壁城
將韋孝寬作謠言令間諜漏其文於鄴曰百升飛上
天明月照長安又曰高山不推自崩槲樹不扶自竪
祖珽穆提婆暨何洪珍因搆譖之乃引光入拉殺於
涼風堂盡滅其族惟小子鍾年數歲獲免周武帝聞
光死大喜赦其境内後入鄴追贈上柱國公指詔書
曰此人若在朕豈能至鄴
北周
柳霞字子昇河東解人曾祖卓徙襄陽霞幼而英爽邁
世父慶遠特器異之霞為岳陽王察聞喜縣公持節
侍中後察以襄陽歸周保定中詧入朝授使持節驃
騎大將軍開府儀同三司霍州諸軍事霍州刺史霞
導民務先以德再三不用命者乃微加貶異示之恥
而已其下感而化之不復為過咸曰我君仁惠如此
其可欺乎天和中卒
隋
李徹字廣達朔方巖綠人性謹厚有才具初仕周宇文
護子中山公訓為蒲州刺史令徹以本官從焉建德
五年從武帝伐齊拔晉州與齊王憲屯鷄栖原齊主
以大軍至戰於晉州城北憲師敗徹與楊素宇文慶
等力戰軍頼以全復從帝破齊師於汾北乘勝下高
壁拔晉陽封蔡陽縣公隋初轉雲州刺史晉王廣鎮
并州妙選正人有文武幹者為之寮佐詔徹總晉王
府軍事時蜀王秀亦鎮益州上謂侍臣曰安得文同
王子相武如李廣達者乎其見重如此以軍功累封
安郡公進位柱國開皇十年徙封城陽郡公卒
周摇字世安洛陽人剛果有武藝性謹厚動遵法度初
仕魏開府儀同三司摇從平齊每戰有功授柱國封
䕫國公拜晉州總管時隋高祖為定州總管文獻皇
后自京師詣定路經摇所至禮甚薄白后曰公廨甚
富於財限法不敢輒費又王臣無得效私高祖以其
奉法每嘉之隋開皇中卒諡曰恭
宋老生未詳何處人代王侑遣老生帥兵三萬守霍邑
唐兵至老生與戰馬蹶被擒死之事見人物明成化
八年知州鮑克恭立祠墓前
唐
李孝恭高祖族姪武德中平蕭銑輔公祏封河間王歷
晉州刺史貞觀中為禮部尚書卒諡曰元
蕭瑀字時文梁明帝子初仕隋内史侍郎嘗從幸鴈門
瑀進謀曰可賀敦與兵馬事况義成公主乎若走一
介使鐫喻宜不戰而解又願赦高麗專討突厥則人
自奮從之突厥果解去武德初歸唐封宋國公貞觀
中援晉州都督歷太子太保卒諡貞
劉齊賢魏州觀城人道祥子襲封自侍御史出為晉州
司馬高宗聞其方正甚禮之時將軍史興宗從苑中
弋獵因言晉州出好鷂劉齊賢見為司馬請使捕之
上曰劉齊賢豈覓鷂人耶卿何以此待之遂止永淳
元年累遷黃門侍郎同平章事代裴炎為侍中力辨
炎事再貶吉州被害
李寬永徽二年為晉州刺史於臨汾縣東二十五里夏
柴堰引潏水溉田
陶善鼎為臨汾縣令縣東北十里舊有高梁堰武德中
引高梁水溉田入百金泊貞觀十三年為水所壞永
徽二年刺史李寬自東二十五里夏柴堰引潏水溉
田善鼎復治百金泊亦引潏水溉田乾封二年堰壞
乃西引晉水盡心民事
崔翳為曲沃令永徽元年於縣東北三十五里開新絳
渠引古堆水溉田百餘頃
張懷器以成均學生明經擢第俄補麟臺校讐累官至
咸陽縣丞嗣聖間以應舉及第授翼城令引翔高之
泉以便灌溉開會隂之道以通行旅又闢荒田五百
餘頃邑人愛之盧照鄰為作去思碑
尹思貞京兆長安人舉明經長安中累遷秋官尚書以
忤張昌宗再徙晉州刺史前後為十三州刺史皆以
清簡為政奏課連最封天水郡公遷御史大夫卒贈
黃門監諡簡
魏知古深州陸澤人第進士神龍中授晉州刺史累遷
同中書門下三品為侍中封梁國公罷政使卒諡曰
忠宋璟聞而嘆曰叔向古遺直子產古遺愛兼之者
其魏公乎
蕭至忠沂州人秘書丞少監德言孫神龍中拜黃門侍
郎同平章事遷侍中中書令景雲初出為晉州刺史
甚有能名默啜遣大臣來朝見至忠風采逡巡畏俯
謂人曰是宜入相何乃居外乎先天二年復為中書
令
康日知靈州人祖植當開元時縛康待賓封天山縣男
日知事李惟岳為趙州刺史惟岳拒命與部下共盟
固州擢深趙觀察使復破王武俊徙奉誠軍節度再
轉晉絳加檢校尚書左僕射封會稽郡王卒贈太子
太師
崔倫字叙及深州安平人第進士歷吏部員外郎陷禄
山不汙偽官下遷晉州長史李齊物訟其忠授長安
令使吐蕃拘留六年不屈卒贈工部尚書
李侃建中末項城令李希烈遣兵攻之侃嚴守不下賊
引去詔遷太平令
李愬晟子德宗初為晉州刺史以治異等加金紫光禄
大夫後以平蔡功累進尚書左僕射同中書門下平
章事
韋丹字文明京兆萬年人孝寬六世孫舉五經高第元
和元年拜晉慈隰觀察使封咸陽郡公閱歲自陳所
治三州非要害地不足張職為國家費不如屬之河
東上從之徙江南西道觀察使有惠政載元和實錄
王逢許州人忠武軍節度沛子以功歷諸衛將軍太和
中從石雄劉沔破回紇於天德軍王宰攻劉稹逢領
陳許七千人屯翼城賊平累遷忠武節度使
王式太原人起子擢賢良方正科大中中為晉州刺史
飭郵傳器用畢給會河曲大歉流民徙他州不納獨
式勞恤之活數千人時特峨胡亦饑將入寇汾澮聞
式嚴備不敢道境報其種落曰晉州刺史當避之以
善最稱後平浙東仇甫功尤偉終左金吾大將軍
後唐
張仲温長興元年為翼城令才識饒敏縣舊治翔高山
下風氣雖敦而險隘不足仲温建議徙置王逢寨據
險以守今縣治即其地也
後周
程光遠顯德間由進士以大理司直兼監察御史守翼
持清介杜賄遺弊絶風清百姓戴之如父母風厲著
聞鎮邊使王德都虞候張進鎮翼常戒其下曰勿犯
程公其見嚴憚如此
宋
楊廷璋字温玉正定人周初為昭義兵馬都監世宗時
鎮晉州有惠愛厲拔北漢堡砦置保安興同白壁等
十餘砦遣監軍李謙溥知隰州合勢大敗并人世宗
喜曰吾舅真能禦寇詔褒之加檢校太保恭帝加檢
校太傅宋初加檢校太尉吏民詣闕請立碑頌功德
命盧多遜撰文賜之李筠潛遣吏齎蠟書求援械送
汴京因上攻取策即下詔委以經略及率所部入隂
地分賊勢賊平歸鎮廷璋善待士幕府多知名人在
晉州命荆罕儒為鈐轄罕儒以廷璋周朝近親每入
府中從者皆持刀劍欲圖廷璋廷璋推誠待之殊不
設備罕儒亦不敢發終亦無患
王晏徐州滕人戍陜州斬遼將劉愿歸漢祖以為絳州
防禦使遷建雄軍節度加同平章事周祖加兼侍中
廣順元年劉崇來侵敗之宋初封趙國公從征李筠
致仕卒
趙贊字元輔幽州薊人延壽子七歲誦書二十七卷賜
童子及第後遼署河中節度延壽北歸贊得留鎮河
中漢祖加檢校太尉仍鎮河中宋乾德六年為建雄
軍節度秋為汾州路部署開寳二年又為河東道行
營前軍馬步軍都虞候車駕薄城下分軍四面贊扼
其西偏并人乘勝自突門潛犯贊壘贊率衆擊之久
而方退弩矢貫足太祖勞問數四賜良藥傅之四年
改鄜州太宗封衛國公卒贈侍中贊接士大夫以禮
馭下有方略吏民畏服亦賢帥也
王明字如晦大名成安人周廣順初劉崇寇晉州命藥
元福將兵禦之事多諮於明先是州縣吏部送丁壯
餉糧多遁去元福怒盡驅官吏出軍門將就戮明馳
往止之曰今軍儲無闕丁夫數萬人文吏懦不能制
斬之何益不如寬以待之賊敗凱旋公無專殺之名
不亦善乎元福感悟悉免其死既而崇衆宵遁即命
元福鎮晉州奏署明為書記賜緋魚宋開寳中平嶺
南江南功尤著雍熙四年知并州晉秩禮部侍郎卒
張去華字信臣開封袤邑人第進士從太祖征太原以
起居舍人監隨駕左藏庫後以將作少監知晉州景
德中以工部侍郎致仕卒去華嘗獻元元論大旨以
養民務穡為急真宗命以縑素寫其論為十八軸列
置龍圖閣之四壁云
崔遵度字堅白淄川人純介好學太平興國進士為臨
汾主簿有惠政部晉州芻糧三抵綏州涉無定河河
沙與水混流無定跡陷溺相繼遵度憫之著銘以紀
焉端拱初轉運副使夏侯濤上其勤狀召歸擢著作
佐郎後為昇王友卒
任中正曹州濟隂人太宗時第進士以監察御史按晉
州盛梁獄論如法遷殿中侍御史既而有與梁善者
密中之出為荆湖轉運使真宗時以樞密直學士知
并州遷給事中累拜樞密副使參知政事降秩卒諡
康懿
李垂字舜工聊城人咸平進士修起居注不謁丁謂出
累遷知晉州又知絳州明道中召還祗候李康伯言
宜謁宰相垂曰我若昔謁丁崖州則乾興初已為翰
林學士矣今已老大見大臣不公常欲面折之焉能
趨炎附熱看人眉睫以冀推輓乎道之不行命也復
出知均州卒
李若谷祥符間為翼城縣主簿振厲學校貧民有不能
嫁娶者捐俸餘以給士民咸愛之
陳希古天禧間由進士以秘書著作郎知翼城縣有文
學多所振刷百度修舉邑之風俗一變
劉隨字仲豫開封考城人第進士為右正言坐不察舉
人私授策辭累徙通判晉州還朝遷右司諫累疏言
丁謂王欽若惡又諫章獻后終天章閣待制隨臨事
明銳敢行人號水晶燈籠
尹洙字師魯河南人第進士調正平縣主簿慶歷中以
右司諫知渭州兼領涇原路經略公事再徙知晉州
遷起居舍人直龍圖閣知潞州會董士廉訟洙詔遣
御史劉湜就鞫不得他罪而以假公使錢貸才將孫
用湜誣洙自貸坐貶崇信軍節度副使卒洙於西事
尤練習為慶歷名臣所至胥有治績而不克盡其用
云
司馬池字和中夏縣人第進士涖政質易不為剸割以
天章閣待制知河中府再徙知晉州卒
李及之字公達濮州人迪弟子也由蔭登第仁宗時知
晉州吏事精明所至稱職致仕卒
孫甫字之翰許州陽翟人初舉進士得同學究出身再
舉進士及第李紘薦其材遷大理寺丞知絳州翼城
縣杜衍辟之後又以直史館知晉州終於侍讀
孫固管城人進士知霍邑縣時相韓琦知其賢諭使來
見固不肯往琦器重之
陳子履由進士以校書郎知翼城縣歐陽修為序送之
政有仁聲
扈周卿大名人嘉祐中為襄陵邑令終日無少怠未半
歲爭訟衰息政恬俗熙每有施設民追思之
孫民先嘉祐初任曲沃縣事勤慎愛民作興學校祀名
宦
向淙以通直郎知翼城縣疎豁明敏政簡刑清興滯補
弊紀律森然吏民畏愛之嘗開東圃雖有樂事而闔
境謐如稱良吏
劉恕字道源筠州人渙子少穎悟書過目即成誦舉進
士講經義擢第一而廷試不中格更試講經復第一
遂賜第為和川令發強擿伏一時能吏自以為不及
恕為人重意義急然諾郡守得罪被劾屬吏皆連坐
恕獨恤其妻子如已骨肉又面數轉運使深文峻詆
司馬光編修資治通鑑英宗命擇館閣英才共修之
光對曰專精史學臣得而知者惟劉恕耳即召為局
僚遇史事紛錯難治者輒以委之恕卒後七年通鑑
成追錄其勞官其子
李察以朝奉郎知翼城縣政平訟簡不喜鉤距時訪民
間疾若惻然軫恤建有阜民廳民皆頌之
吕誨字獻可開封人端孫舉進士治平中為侍御史知
雜事以濮議出神宗初徙知晉州加集賢殿修撰知
河中府召入累遷御史中丞首論王安石司馬光嘗
勸止之後深服其先見明年誨疾光往省之至則目
已瞑聞光哭聲蹷然而起張目強視曰天下事尚可
為君實勉之光曰更有以見屬乎曰無有遂卒海内
痛惜之
李清臣字邦直魏人舉進士為和川令歲滿薦者踰十
數應得京官適舉將薛向有公事未竟閼銓格判銓
張掞擿使自陳勿用清臣曰人以家保已而已捨之
薄矣願待之掞離席曰君能如是未可量也應材識
兼茂科入等元豐六年拜尚書右丞哲宗初轉左丞
出外元祐九年復拜中書侍郎徽宗初再拜門下侍
郎為曾布所陷出外卒清臣起身窮約以儉自持居
官奉法母敢撓以私云
王巖叟字彥霖大名清平人十八舉明經科鄉與省試
廷對皆第一熙寧中監晉州折博煉鹽務元祐中拜
中書舍人滕甫帥太原為走馬承受所撼徙穎昌巖
叟封還詞頭言進退帥臣理宜重慎今以小臣一言
易之使後人畏憚不自保此風寝長非委任安邊之
福乃止六年簽書樞密院事罷為端明殿學士卒
李周字純之馮翊人第進士為洪洞令民有世絶而官
錄其產者其族晚得遺劵周取以還之郡吏咎周周
曰利民所以利國也縣南有澗支流湓入歲賦菑楗
調徒遏之周始築新堤民不告病元祐中以集賢院
學士知河中府卒
司馬樸字又季夏縣人育於外祖范純仁調晉寧軍參
軍通判不法轉運使王似調樸伺其過樸曰下使陷
長官不惟亂常人且不食吾餘矣不敢奉教似賢而
薦之靖康初入為右部虞司員外郎
祁昂晉寧統制與徐徽言同被執不屈而死贈成忠郎
團練使父翊宣和末知朔寧府救太原死於陣世著
忠義云
李若水字清卿洺州曲周人上舍登第調平陽府司錄
靖康中以著作佐郎為使見金宗翰於雲中纔歸兵
已南下復假徽猷閣學士往至中牟還晉禮部尚書
殉節青城諡忠愍
宗澤字汝霖婺州義烏人第進士調晉州趙城令下車
請升縣為軍書聞不盡如所請澤曰承平時固無慮
他日有警當知吾言矣高宗初除龍圖閣學士言刑
部指揮云不得謄播赦文於河之東西陜之蒲解是
褫天下忠義之氣而自絶其民也臣雖駑怯當躬冒
矢石為諸將先李綱薦知開封府河東巨寇王善擁
衆七十萬車萬乘澤單騎至營招降之又連結河東
山水砦忠義民兵卒贈觀文殿學士諡忠簡
金
張浩字浩然遼陽渤海人天會八年賜進士及第天眷
中為平陽尹平陽多盜臨汾男子夜掠人婦浩捕得
搒殺之盗遂衰息近郊有淫祠郡人頗事之廟祝田
主爭香火之利累年不决浩撤其祠投其像水中強
宗黠吏屏迹莫敢犯者郡中大治乃繕葺堯帝祠作
擊壤遺風亭後封蜀王拜左丞相太師卒諡文康配
享世宗廟庭
劉徽柔字君美大興安次人天眷二年擢進士第為開
遠軍節度掌書記遷洪洞令明敏善聽斷縣人楊遠
者投牒於縣以為夜雨屋壞壓其姪死號訴哀切徽
柔熟視而笑曰汝利姪財而殺之乃誣雨耶叱付獄
其人立伏曰公神明也不敢延死遂寘於法秩滿縣
人遮戀不得去者彌日為立生祠刻石頌德大定二
年同知河東南路轉運使事以廉第一改知平定軍
仕至中都路轉運使卒
丁暐仁字藏用大興府宛平人皇統二年登進士第為
和川令前令罷耎不事事羣小越法干禁無所憚暐
仁申明法禁皆屏息或走入他縣以避之有董祐者
最強悍畏服暐仁以刀斷指誓終身不復犯法凡租
賦與百姓前為期率比他邑先辦大定中同知西京
留守事首興學校以明養士之法卒官陜西西路轉
運使
李晏高平人皇統間歷岳陽令攝隰州蒲縣政立判百
餘事衆皆畏服
楊伯雄字希雲正定藁城人皇統二年進士大定時為
平陽尹先是張浩治平陽有惠政及伯雄為尹百姓
稱之曰前有張後有楊徙河中尹卒謚莊獻伯雄族
兄伯淵喜收古書天會十年賜進士第知平定軍用
廉遷平州路轉運使致仕卒
楊時翼城人大定間為本縣令篤忠愛戒貪殘教民務
本民德之
胥鼎字和之持國子大定二十八年進士入官以能稱
至寧初拜參知政事貞祐二年五月宣宗南遷留為
汾陽軍節度使兼汾州管内觀察使十一月改知平
陽府事兼河東南路兵馬都總管權宣撫使通達吏
事為政鎮靜三年四月建言積軍儲備黃河等十三
事又言郡再被兵人戸散亡樓櫓未完器甲極少廩
庾無兩月食夏田已為兵蹂復不雨秋種未下雖有
復業殘民皆老幼莫能耕種豈足徵求比聞北方劉
伯林聚兵野狐嶺將深入平陽絳解河中遂抵河南
戰禦有期儲積未備不速措置實關社稷生靈大計
乞降空名宣勑一千紫衣師德號度牒三千以補軍
儲詔如數亟給之七月就拜宣撫使兼前職朝廷欲
起代州戍兵五千言嶺外軍已皆南徙代為邊要正
宜益兵保定今更損其力一朝兵至何以待之平陽
以代為籓籬豈宜撤去詔從之又言近聞朝廷定令
臣清野臣所部乃河東南路太原則北路也元兵若
來必始於北故清野當先北面後南况北路禾稼早
熟兵無所掠勢當自止不然南路雖清而穀草委積
於北是資兵而召之南也臣已移文北路乞更諭之
已而元兵果出境以能設方略退兵進官一階十月
言臣所將義軍皆從來背本趨末勇猛凶悍盗竊亡
命之徒苟無訓練統攝官以制之則朋聚黨植無所
不至乞許臣便宜置總領義軍使副及彈壓仍每五
千人設訓練一員不惟預為防閑使有畏忌且令武
藝精熟人各為用上從之四年正月元兵略霍吉隰
三州已而步騎六萬圍平陽急攻者十餘日鼎遣兵
屢却之且上言臣以便宜立官賞預張文牓招還脅
從人七千有竒續至者又六千餘俱令復業竊謂凡
被俘未歸者更宜多方招誘已歸者所居從便優加
存恤從之二月拜樞密副使權尚書左丞行省於平
陽時河南粟麥不令興販渡河鼎言河東多山險平
時地利不遺夏秋薦熟猶常藉陜西河南通販物料
况今屢值兵戎農民寖少且無雨雪闕食為甚又解
州屯兵數多糧儲僅及一月伏見陜州大陽渡河中
大慶渡皆邀阻粟麥不令過河臣恐軍民不安或生
内患伏望朝廷聽其輸販以紓解州之急從之又言
河東兵革之餘疲民稍復然丁牛既少莫能耕稼重
以亢旱蝗螟而餽餉所須徵科頗急貧無依者俱已
乏食富戸宿藏亦為盗發蓋絶無而僅有焉其憔悴
亦已甚矣有司宜奉朝廷德意以謀安集而潞州帥
府遣官於遼沁諸郡搜括餘粟懸重賞誘人告訐州
縣憚帥府鞭箠械繫所在騷然甚可憐憫今北兵既
去惟宜汰冗兵省浮費招集流亡勸督農事彼不是
務而使瘡痍之民重罹兹若是兵未來而先自敝也
願朝廷亟止之如經費果闕以恩例勸民入粟不猶
愈於強括乎又言霍州回牛鳳棲嶺諸阨戌卒幾四
千今兵既去而農事方興乞量留偵候餘悉遣歸有
驚復徵既休民力且息縣官萬一兵來亦足禦遏是
舉一事而獲二利也詔趣行之又言河東兩路農民
寖少而兵戍益多是以每歲糧儲嘗若不繼竊見潞
州元帥府雖設鬻爵恩例然條目至少進獻無幾宜
增益其條如中都時於是尚書省更定制奏行諸路
焉又言行省行部宜量民力徵歛交鈔河中宣撫司
亦言寳劵所支已多民不貴乞驗民貧富徵之然陜
西若一體徵收則彼中所有日凑於河東其與不歛
何異又河北寳劵以不許行河南繇是愈滯將誤軍
儲而啟釁端時寳劵限路分行用因鼎言罷之又言
朝廷命擇義軍為三等臣即檄所司而潞帥必嚕納阿
嚕岱請從本府所定無輕變易臣竊是其言時阿嚕
岱奏亦至詔遂許之是歲冬元兵越潼關委知平陽
府事權元帥左監軍同知府事完顔僧嘉努權右監
軍以鎮守河東而率河東南路懷孟諸兵入援拜尚
書右丞及元兵還至平陽鼎遣兵拒戰不利乃去興
定元年議西征又奏臣近遣太原汾嵐官軍以備西
征太原路元帥左監軍烏庫哩德升甚言其失計臣
愚謂德升所言可取付尚書省議之三年正月元兵
復入陜西令節制河東八月上言臣奉詔兼節制近
晉安帥府令百里之内止留桑棗菓木餘皆伐之方
今秋收乃為此舉以奪其事既不能禦敵而又害民
非計也且一朝警急其所伐木豈能盡去使不資敵
乎他木雖伐桑棗舍屋獨非木乎此殆徒勞臣已下
帥府止之而左都監完顔閭山乃言嘗奉旨清野臣
愚不知其可詔從鼎便宜規畫九月元兵徇勝東州
又令領兵赴河中金南渡後書生鎮方面者惟鼎一
人宣宗嘗諭委卿河東事果能勉力以保無虞哀宗
亦曰卿往在河東殘破孤危殆不易保卿一至而定
迄卿移鎮敵不復侵此晉人官晉者之駿勲也仕至
平章政事累封英國公正大元年七月卒於衛州
趙景温丹陽人泰和間為襄陵令寬於御衆勇於立義
多善政以廉謹著稱
劉仲誠宛平人知大同府尋改平陽府性剛古果於從
善治民有方為一時能吏
李革河津人性穎悟讀書一再誦輒不忘舉進士累官
戸吏二部尚書貞祐中拜參知政事後出知平陽城
被圍屢出戰裨將出降革自殺贈尚書左丞
伊喇阿里哈遼人興定中為霍州刺史元兵至戰敗與
寳昌軍節度副使孔祖湯俱被執不跪向闕立元人
叢矢射殺之祖湯亦不屈死
孫九鼎定襄人明經狀元以尚書員外郎知翼城縣事
時多盗鼎多方勦捕之梟其渠魁餘黨解散
元
王明安燕人太祖時遷守霍州以忠勤擢為平陽總管
元帥奏留鎮守忠恪不移卓有異政
王惲字仲謀衛州汲縣人至元九年授承直郎平陽路
總管府判官太平縣民陳氏殺其兄行賂緩獄蔓引
逮繫者三百餘人至五年不决委惲决之一訊即得
其實乃盡出逮繫者時絳久旱一夕大雨大德八年
卒追封太原郡公
趙世延字子敬居雲中至元二十六年為監察御史按
平陽郡監額森呼圖克贓巨萬甚平允
劉源字巨川翼城人以儒吏兼通充宣慰佐史奏對稱
旨授勅牒為西京路經歷至元二十九年遷授將仕
郎本縣尹廉能簡靜有蒲鞭遺風葺學校不勞民力
翕然修舉
劉秉恕字長卿秉忠弟至元間歷官平陽路總管歲荒
民艱食輒開倉以賑之全活者衆卒於官
多爾濟西夏人至元間任襄陵有德政民為立石頌之
按扎爾拓跋氏嘗扈從南征命領蒙古軍為前鋒己夘
河中府降兵北還以按扎爾領前鋒總帥仍統所部
兵屯平陽以備金攝國王事金將赫舍哩擁兵畏按
扎爾威名不敢輕犯其境壬午金將侯小叔陷河中
城元帥石天應死焉將趨中條按扎爾進兵擊之斬
首數萬級免者僅十數癸未春至聞喜縣西下馬村
穆呼哩卒令按扎爾居守平陽甲午封功臣賜平陽
戶六百一十有四驅戶三千獵戶四未幾卒
李伯温守賢之孫彀之子也行平陽元帥府事鎮青龍
堡及平陽陷弟守忠被執選驍勇拒守久之金人盡
銳來攻守卒多夜遁李成導敵入伯温登堞樓曰吾
兄弟仗節擁麾受方面之寄今不幸失利當以死報
國吾弟已被執我不可再辱汝等宜自逃生士卒尚
不忍去伯温即拔劍殺家屬投井中以刃植柱刺心
而死金人登樓見伯温抱柱如生無不嗟歎
李守正伯温子為平陽守活俘甚衆以功授河東南路
兵馬都元帥庚寅上黨晉陽攻汾州將陷守正赴援
敵懼解去汾州持牛酒迎犒者道不絶且泣謝曰幸
公完是州德甚大願奉是州以從關中兵屯吉州酋
領楊鐵槍以數千人叛出兵擒之軒成據隰州守正
往擊之中矢傷足及歸創甚會金完顔哈達攻平陽
守正裹瘡戰没大帥以其兄守忠代之
李守忠守正兄官至河東南路兵馬都元帥兼知平陽
府事壬午冬平陽公胡景山以青龍堡來降丁亥夏
四月援國王按扎爾於洪洞會高梁師潰城遂陷金
人執守忠至汴誘以高爵守忠罵之惡金人怒置鐵
籠中火炙死
伊遜岱爾東原人大德間知洪洞縣能以文學潤飾吏
治
楊佑之大德年任翼城縣主簿精敏有幹略勸農興學
後鄉舉賈之美李邦獻等立碑記之
杜英延祐間任曲沃重學育士敬神恤民
郝信臣至順間任太平捐俸濟民有惠政碑存焉
冉大年至順間任靈石勤於政事案無留牘暇則巡行
郊陌勸課農桑民甚德之鼎建孔子廟於靜昇村今
愬像俱存
閻得中至正間任曲沃首建社稷壇鼎新文廟惠愛黔
黎作興人材民歌之曰泮宫之崇以扶儒宗社稷之
封以祈年豐肇之者誰令尹之功
瑪蘇庫必以華容縣逹嚕噶齊調翼城豪邁以經濟自
任公退杜門一無所交雖家人亦不敢以私事溷嘗
值客兵雲合恣侵掠即闔城門集丁壯禁戢驕横秋
毫無犯百姓德之後受代北歸邑人驚相謂曰公何
來遲而去速也爭挽留不已為立碑頌之
楊宜翼城人時元孫任本縣尹縣之東山有炭窟穿斸
歲久患崩圯宜親視其地創為開置以便民南川水
利灌田甚廣民爭訟不已宜斷理得其平治三十餘
年政廉明善謀斷無少玷闕
實勒必敬昇至正十五年以黎城主簿監翼禮士愛民建
社學免其徭役
葉企顔上蔡人至正十九年以統軍元帥行翼城縣尹
事撫慰軍民行伍無庚癸之呼編戸絶追呼之擾遠
近懷服有遺愛焉
楊文選河南人至正間鎮守靈石公廉慈惠士民愛之
為立頌德碑
阿勒坦布哈伊山人至正間薦授岳陽縣達嚕噶齊恤刑
薄賦招集流亡惟恐一民失所有政績碑
王元禮至正初任翼城尹開誠心布公道奬善良疾姦
慝興學校有古循吏風
呼圖克特穆爾字伸威蒙古館陶人至正中任翼城達嚕
噶齊政舉民服嘗值春旱躬詣卧龍祠禱雨輒應民
立感應碑
莊欽祖趙城尹禦虜患崇文教政績甚異
山西通志卷八十九
