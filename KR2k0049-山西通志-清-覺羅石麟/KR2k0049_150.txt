山西通志卷一百五十
列女(二)
平陽府
臨汾縣
唐
敤首舜女弟象欲殺舜敤首常保護焉尤善娥皇女英
舜所以烝烝乂不格姦者亦繇敤首左右之也
周
齊姜晉公子重耳適齊所妻也有馬二十乘重耳安之
從者以為不可將行謀於桑下蠶妾在其上以告姜
氏姜氏殺之而言於公子曰子有四方之志其聞之
者吾殺之矣公子曰無之姜曰行也懷與安實敗名
公子不可姜氏與子犯謀醉而遣之
季隗狄女初晉公子重耳之及於難也晉人伐諸蒲城
遂奔狄狄人伐廧咎如獲其二女叔隗季隗納諸公
子公子取季隗生伯鯈叔劉以叔隗妻趙衰生盾將
適齊謂季隗曰待我二十五年不來而後嫁對曰我
二十五年矣又如是而嫁則就木焉請待子處狄十二年
而行惠王三十六年秦伯納公子於晉是為文公狄
人歸季隗而請其二子
文嬴秦穆公女晉文公夫人文公卒襄公即位夏四月
辛巳晉敗秦師於殽獲百里孟明視西乞術白乙丙
以歸文嬴請三帥曰彼實構吾二君寡君若得而食
之不厭君何辱討焉使歸就戮於秦以逞寡君之志
若何公許之
趙姬晉文公女也文公反國以妻趙衰生原同屏括樓
嬰趙姬請逆盾與其母衰辭姬曰得寵而忘舊何以
使人必逆之固請許之來以盾為才請於公以為嫡
子而使其三子下之以叔隗為内子而已下之
穆嬴襄公夫人靈公母也襄公卒靈公少晉人以難故
欲立長君使先蔑士會如秦逆公子雍穆嬴日抱太
子以啼於朝曰先君何罪其嗣亦何罪舍適嗣不立
而外求君將焉寘此出朝則抱以適趙氏頓首于宣
子曰先君奉此子也而屬諸子曰此子也才吾受子
之賜不才吾唯子之怨今君雖終言猶在耳而棄之
若何宣子與諸大夫皆患穆嬴且畏逼乃背先蔑而
立靈公
伯宗妻伯宗朝以喜歸其妻曰子貌有喜何也曰吾言
於朝諸大夫皆謂我智似陽子對曰陽子華而不實
主言而無謀是以難及其身子何喜焉伯宗曰吾飲
諸大夫酒而與之語爾試聽之曰諾既飲其妻曰諸
大夫莫子若也然而民不能戴其上久矣難必及子
子盍亟索士憗庇州犂焉得畢陽及欒弗忌之難諸
大夫害伯將謀而殺之畢陽實送州犂於荆
叔姬羊舌子之妻叔向叔魚之母初叔向欲娶申公巫
臣氏姬欲娶其黨叔向曰吾母多而庶鮮吾懲舅氏
矣姬曰子靈之妻殺三夫一君一子而忘一國兩卿
矣可無懲乎吾聞之甚美必有甚惡是鄭穆少妃姚
子之子子貉之姝也子貉早死無後而天鍾美於是
將必以是大有敗也女何以為哉夫有尤物足以移
人苟非德義則必有禍叔向懼不敢取平公強使取
之生伯石伯石始生子容之母走謁諸姑曰長叔姒
生男姑視之及堂聞其聲而還曰是豺狼之聲也狼
子野心非是莫喪羊舌氏也
弓工妻晉平公使工為弓三年乃成射不穿一札公怒
將殺工其妻見公曰妾之夫造此弓亦勞矣而不穿
一札是君不能射也妾聞射之道左手如拒右手如
附枝右手發箭左手不知公以其儀而射七札此儀
也端身如榦直臂如枝左臂毫髮不動巧力盡用之
右手是射家極則也
范母晉范獻子妻其三子遊於趙氏簡子乘馬園中園
多株問曰奈何其少子曰可以三悅使民簡子從之
少子歸伐其謀母嘆曰終滅范者必是子也夫伐功
施勞鮮能布仁乘偽行詐莫能久長後智伯滅范氏
君子謂范母為知難本
女娟趙簡子伐楚與津吏期津吏醉不能渡簡子欲殺
之娟請以身代曰妾父尚醉恐心不知非而體不知
痛也簡子釋其父弗誅將渡少檝者一人娟請曰願
備父役簡子弗許娟曰湯伐夏左驂牝驪右驂牝黃
而放桀武王伐紂左驂牝騏右驂牝駵而克紂主君
但欲渡耳用一婦人何傷因發河檄之歌以鳴其意
簡子說曰昔者不穀夢娶豈此女耶將使人祝祓以
為夫人娟曰婦人之道非媒不嫁妾有嚴親在不敢
聞命簡子歸乃納幣於父母而娶為夫人
魏文侯妹許嫁於秦于歸不肯去至縣西南二十里見
峻坂驚怖墮車死因葬焉號曰志女陵
晉
靳康女者不知何許人也美姿容有志操劉曜之誅靳
氏將納靳女為妻靳曰陛下既滅其父母兄弟復何
用妾為妾聞逆人之誅也尚汙宫伐樹而況其子女
乎因號泣請死曜哀之免康一子
唐
平陽公主高祖第三女也妻臨汾柴紹義兵起主與紹
並在長安遣使召之紹即間行赴太原公主乃歸鄠
縣散家財招引山中亡命得數百人起兵以應高祖
時有賊潘仁聚衆司竹園未有所屬公主遣家僮馬
三保說以利害潘仁攻鄠縣陷又說羣盜李仲文向
善志邱師利等各率衆數千來會京師留守頻遣軍
討主率三寳潘仁屢挫其鋒主掠地至武功盩厔始
平皆下之每申明法令禁侵掠故遠近奔赴得兵七
萬公主令間使以聞高祖大悅及義軍渡河遣紹將
數百騎趨華陰傍南山以迎公主時公主引精兵萬
餘與大宗軍會於渭北與紹各置幕府俱圍京城營
中號曰娘子軍封為平陽公主以有軍功賞賚獨異
於他主六年薨及葬詔加前後羽葆鼓吹大輅麾幢
班劍四十人虎賁甲卒太常奏議以禮婦人無鼓吹
高祖曰鼓吹軍樂也往者公主舉兵以應義旗親執
金鼓有克定之勲周之文母列於十亂公主功參佐命
非常婦人比也遂特加之以旌殊績謚曰昭公主
李拯妻盧氏美姿能屬文拯字昌時咸通末擢進士累
遷考功郎中黃巢亂避地平陽僖宗召為翰林學士
帝出寶雞陷於嗣襄王熅熅敗拯死盧伏屍哭王行
瑜兵逼之不從脅以刃斷一臂死
李氏殿中丞孫復妻相國李廸之姪女廸守兖見復樂
道安貧五十不娶以弟女妻之李歸後甘淡薄事夫
盡禮有荆釵裙布風
元
崔氏周珠勒呼妻丁亥歲從珠勒呼官平陽金將來攻城克
之下令官屬妻子敢匿者死時珠勒呼以使事在上黨
崔氏急即抱幼子貞以詭計自言於將將信之使軍
吏書其臂出之崔氏曰婦人臂使人執而書非禮也
以金賂吏使書之紙吏曰吾知汝誠賢婦然令不敢
違命崔自揎袖吏懸筆而書焉既出有言其詐者將
怒命追之崔與貞伏土窖三日得免既會珠勒呼未
幾珠勒呼病亡崔年二十九即大慟柩前誓不更嫁
斥去麗飾服皂布敝衣放散婢僕躬自紡績悉以資
產遺親舊有權貴使人諷求娶輒自爬毁其面不欲
生四十年未嘗妄言笑預吉會治家教子有法人比
古烈婦云
趙烈女年二十未嫁寇亂被驅迫以行度不能免紿賊
曰吾取所藏金以遺汝賊信之遂還投於厠而死
刁茂先妻劉氏嫁五十日夫卒哀毁過情自縊人救之
泣曰婦人從一而終何救為竟不食而死
明
張晟妻李氏元末晟為乾州學政卒時關中民起不能
還子文瑗甫九歲氏紡績度日兵稍息與子負骸歸
葬守節終身永樂初旌表
段蒼妻鄧氏年二十五夫亡守節子順妻張氏年二十
六順亦亡張守節如姑成化間並蒙旌表
安惟齡妻賈氏年二十七夫卒氏哀毁幾絶屏膏沐勤
織絍事育盡道弘治間旌表
張倫妻劉氏早寡誓不他適奉翁姑以孝聞郡守李奏
旌
樊志紳妻苗氏年十九夫卒遺子甫一歲甘貧守志夀
七十卒
宋鉞妻魏氏早寡無子女杜門守志親屬不往還比隣
終年罕見其面後遭火燼困守益堅卒年八十僉事
楊旌其門
王府典膳苟文質妻寇氏早孀矢志事育姑殁營葬無
違禮建享堂以時祭祀築茶室以濟行人䘏貧窮睦
鄉黨卓有賢聲布政亢思謙為之傳
荀晉妻杜氏年二十五夫亡一女先夭食貧苦守夀七
十三終
解琮妻劉氏夫亡子在襁褓事親撫孤夀八十有四郡
守李旌其門
侯鐸妻康氏年二十五夫卒守節撫孤僉事高旌之
張鳳妻孫氏夫卒家貧親負土築墳遺孤五歲尋亦殁
守節不變夀八十三終
喬永年妻朱氏幼嫺母訓比歸喬克盡婦道闖變夫死
氏於兵燹中奉老親穉子竄徙流離卒保無恙苦節
三十六年卒
亢政妻傅氏年二十八夫亡孀居五十二載貞操無玷
廵按宋旌其門
國朝
楊名譽妻裴氏年十八適名譽家貧僦居於李即為之
傭以償其值暮春主人繕葺房舍羣工雜沓翁將探姑
洪洞慮裴稚弱扄之乃出有李先真者闚其無人遂
踰垣下氏急趨出門鍵氏乃大聲嚴拒先真懼扼氏
吭而死邑令王承露讞得其實先真抵死氏請建坊
旌表
喬五滿妻郭氏志行純潔里稱賢婦居與族人賴娃比
五滿往浮山賴娃窣入逼之氏峻拒不從賴娃怒取
鐮刀斫殺之事聞康熙五十三年建坊旌表
平陽衛李齊妻衛氏年逾百齡雍正三年旌表
賜貞夀扁額
秦得民妻李氏少孀矢殉或勸之曰老姑幼子皆若責
也徒死何為氏乃勉食粥糜奉姑撫子歴五十三年
夀八十二卒雍正七年具疏旌表
平陽節婦不詳姓氏亦不知何許人姜瓖之亂被掠行
至定州唐城村清水河側帝君閣下以柴頭書絶命詞
於壁自縊而死定州王知州具棺殮之致祭立墓殯
於閣後勒詞於石竪之閣下題壁云妾古晉平陽
名門之女因姜瓖作賊為所掠百般逼辱抵死不從
行至古滱中山陶唐故地回首家鄉歸期永斷涉水
登山何時是止思父母不得見想丈夫不能睹時庚
寅四月十五夕也明月在天清水在傍願自盡於此
上不愧於父母次無慚於夫壻庶幾與水同清與月
同明而已血淚春衫染絳紗哭聲飛渡河東家寄
將樓下香魂在願結來生並蒂花紅顔何事盡成
灰棄女抛兒逐馬來夫面不知何日會妾身此去幾
時回兩行珠淚頻偷滴一片愁眉鎖不開今夜清風
天上月存亡二字苦哀哉古滱能分濁與清妾身
怎肯墮風塵孤兒未許從他姓烈女何曾事二人白
練自懸心似鐵黃泉有恨骨如銀深山鶴唳猿啼處
過客聞之亦慘神薄命難婦題
王國利妻亢氏年十九夫亡子甫一歲冰蘗矢守夀九
十有一孫家瑞登賢書
党九德妻張氏九德弟妻李氏胥早孀砥志守節撫孤
成名縣令旌為雙節
劉崇晉妻王氏年二十八崇晉卒矢守不二遇盜懼辱
抱女投火死
易州判蔣吉人妻楊氏年二十夫病割股食之罔效卒
慟哭屢絶守節以夀終
王之相妻劉氏之相坐罪遣戍氏泣與相訣曰妾聞貞
女不出閨門今相從數千里日與解卒為伍必多受
侮與其辱而生母寧死為愈遂閤戶自經
梁曇妻李氏年十八夫殁于賈子甫兩月家貧日啖野
莱以療飢苦節六十七年卒先是曇嘗植槐于庭氏
愛護唯謹紡績不離其處氏曰此吾夫手植也見之
如見吾夫矣鄉人因呼為節婦槐云
庠生李希穆妻田氏年二十一而寡姑以痛子終舅娶
繼姑田奉事加謹子長甫娶又與舅相繼亡一堂三嫠
撫事兼心既又遭地震姑媳俱罹害田隻身勞瘁婚
喪備舉苦節五十五年卒
監生亢時律妻李氏年十九喪夫撫孤嗣晉嗣晉復夭
婦賈氏年少無子撫從孫愔承祀婦姑苦志以終
庠生吕聲宣妻韓氏年二十一夫亡撫子宫成娶婦未
幾子亡孫夭苦不能堪而志行彌篤
樊恪妻張氏恪客死於外氏年二十五家貧不能歸櫬
晨夕號慟鄰里為之動容遺孤殤嗣姪亦夭叠罹凶
慘志行彌堅
李明經妻亢氏年十五歸李越二載而李卒視殮畢旋
即自縊
張文㼁妻徐氏秉性貞潔遇無禮刎頸不殞復投繯而
死
諸生宋嗣光婢張氏嗣光年八十妻子俱卒惟張侍巾
櫛生子立業甫十歲而嗣光殁家貧冬無完褐㸑不
舉火所親諷之嫁張泫然曰我若有他如立業何立
業有他如吾主何卒不變志
姚珍妻張氏珍僑京師病卒二子俱幼氏二千里舁柩
歸葬年六十子成立將為氏稱慶氏曰未亡人以速
死為幸不幸而長年固受弔不受慶也
斐光前妻李氏年二十一而寡無出父母欲嫁之氏曰
婦人失節何異犬豕如果相迫命盡今日矣父母意
寢氏七十有二卒
劉之忠妻于氏適之忠三載之忠遘癘疾卒昕夕號泣
勺水不入口有諷之者曰婦青年勿徒自苦氏瞪目
者久之乃佯節哀進飲食中夜解絰自經柩側
季晉芳妻高氏年二十二夫卒子炳章生甫兩月有微
諷以終身計者氏厲聲曰背夫不義棄子不慈終身
之計孰大於是言者語塞性至孝父病日夜虔禱夢
神示以醫姓氏求之果得其人而愈孀居四十二載
足不踰戶外對子婦未嘗見齒
王瓚妻暢氏年二十夫亡無子撫姪為嗣守節四十餘
年邑令陳宗標表之
庠生李培妻范氏年二十一而寡子女俱無食貧守志
歴三十二年終
樊金直妻吉氏金直貧推車販鬻年十八夫殁遺腹生
子三登四壁蕭然敝輪餘側氏傭浣濯勤紡績育養
孤雛日難飽食苦節四十餘年見者哀之
趙琯妻王氏劉祐妻白氏亢世陛妻陳氏庠生張紀維
妻劉氏張在午妻荀氏王法堯妻劉氏張淑範妻鄧
氏李慧生妻宋氏常久照妻安氏毛文耀妻羅氏陳
義興妻張氏馬晉錫妻王氏貢生蔣弘績繼妻劉氏
侯祥昇妻亢氏武鎮妻邊氏賀大奇妻宋氏張儀軒
妻鑑氏馬某妻席氏裴養真繼妻王氏孝廉桑拱陽
妻高氏鄭國寧妻刁氏陳葵忠妻康氏賈復旺妻茹
氏任尚美妻王氏生員陳所知妻朱氏生員徐祖武
妻荀氏廩生郭屹如妻王氏田可珍妻亢氏喬萬年
妻王氏席如珍妻安氏劉宇顯妻姚氏黃承志妻于
氏生員田生琳妻亢氏馬呈林妻宋氏劉有聲妻張
氏主簿宋道淳妻朱氏秦岡妻盧氏荀賢妻張氏郭
儼妻盧氏李守仁妻賈氏庠生亢以㒜妻王氏通判
亢宗琬繼妻徐氏王選繼妻郭氏王珽妻衛氏賀慶
垣妻王氏賀阜妻馮氏庠生李精白妻孔氏裴吉妻
妻郭氏席守和妻李氏解祥妻王氏張汝涵妻李氏
李延秀妻王氏張内韜妻陰氏李希堯妻張氏李一
統妻鄧氏王貴廷妻劉氏王復茂妻陳氏李泰妻趙
氏孟則伋妻劉氏張守本妻秦氏暢丕傑妻張氏陳
復興妻茹氏庠生張純妻鄭氏庠生王九圖妻桑氏
吳起鳳妻張氏張宏儒妻郭氏監生燕國士妻宋氏
亢統祖妻王氏白應元妻盧氏賀進孝妻荀氏張正
元妻董氏張光連妻景氏庠生亢宗&KR1729;妻張氏王思
泰妻高氏庠生劉憲古妻張氏毛采妻裴氏劉敏妻
吳氏郝時選妻李氏章如玉妻張氏席如才妻安氏
吉星妻許氏李璨繼妻劉氏劉兆慶妻王氏郭鶴齡
妻張氏荀溶妻陳氏高承允妻狄氏張珣妻王氏李
之紀妻張氏張紀成妻賈氏張孜妻趙氏張國賓妻
郭氏張璽妻任氏庠生陳俊士妻宋氏竇光榮妻徐
氏竇道還妻鄧氏武文炳妻彎氏侯佐妻盧氏廪生
樊之棫妻李氏賀元傑妻程氏郭聯捷妻遆氏庠生
宋時勄妻李氏張重妻單氏李以緯妻侯氏張元品
妻白氏以上俱守志節
襄陵縣
元
秦潤夫繼妻柴氏晉寧人潤夫前妻遺一子氏鞠如己
出未幾氏有子潤夫死家事日微氏勤苦紡績遣二
子就學至正末賊犯晉寧長子為賊驅迫在圍中既
而得脫初在賊時有惡少與張福為讐往滅其家及
官軍至福訴其事事連柴氏長子法當誅氏引次子
詣官泣訴曰往從惡者吾次子非吾長子也次子曰
我之罪可加於兄乎鞫之至死不易言官反疑次子
非柴所出訊之他囚始得其情官義柴氏之行遂釋
其長子而次子亦得不死事聞旌之復其家
吳榮歸妻李氏生子著甫四歲榮歸以吏值兵南略邑
陷而死氏年二十三時值歲祲備極艱苦義不再醮
母欲奪其志不聽竄伏山谷間遇危難抱子涕泣禱
曰天苟不絶夫祀幸是子之或存也逾十年竟全以
歸子長就學登仕年八十四終至元十三年事達省
部除免本戶差役
靳清妻張氏生子三歲夫亡誓不他適敬翁姑睦鄰里
訓子有成以夀終有司具題旌表
杜信卿妻姚氏早寡無子撫姪為嗣愛育如己出閨門
凜肅終身無霽容至正二十一年旌表
明
吳承祖妻王氏生子希顏甫一歲承祖亡氏年二十有
三誓不他適奉舅姑尤謹紡績以給衣食甘旨無缺
比殁葬祭如禮洪武二十七年旌表與元祖姑李氏
號一門雙節
解鵬妻李氏年二十子孜方四歲鵬故孀守四十餘年
終始一節成化十五年旌表
高盛妻王氏年二十二夫亡子幼氏辛勤事育矢志不
渝弘治間旌表
舉人李葆妻高氏夫故撫子弘道有成萬歷五年具題
旌表其孫李拭妻閻氏韶年孀守亦以節聞
張黑子妻賀氏年三十清白食貧流寇至四野剽掠氏
恐不免闔戶自經
劉廷贊妻梁氏僑寓廣陵乙酉城陷攜二子登樓舉大
自焚
吳道成妻馬氏年二十四夫故哀毁幾絶事孀姑撫幼
子備歴艱辛長子世芳早歿妻李氏守志如姑
張銓妻賈氏夫亡子允紳亦早夭婦王氏年二十餘同
守志節訓孫君弼登賢書
加如松妻王氏年十九夫故有豪族逼娶氏志堅金石
鳴官拒之
李科妻孫氏崔忠妻喬氏秦廷材妻吉氏吳椿妻白氏
郭尚智妻鄧氏梁汾妻崔氏張九霄妻李氏武舉郭
連霄妻亢氏郭明圖妻薛氏盧本實妻解氏狄來朝
妻梁氏以上俱守志節
國朝
許應鳳妻賈氏貧家婦也鬻女女啼氏親送之晩歸遇
鄰人衛升于道衛乘夜逼之氏堅不從疾聲呼救衛
扼其喉而死康熙二十八年建坊旌表
李騰勝妻霍氏年二十夫故誓以死守事姑教子歴五
十餘年卒
生員翟師孟妻段氏年二十五夫故師貢妻楊氏年二
十八夫故毁面全身一門雙節
楊捷妻亢氏捷宦遊秦中卒氏與幼子跋涉東歸煢煢
無依苦節三十餘年
朱九思妻梁氏年二十五夫故勤紡績養舅姑送終教
二子成立
蔣貞女許字高昂未婚昂卒女臨喪守志終身不字
盧象頥妻梁氏年二十夫亡家貧子幼遇儉歲無以自
給徧縫衣履投水死
崔育橋妻陳氏梁宗仁妻秦氏張希孔妻郝氏裴晉彥
妻李氏監生李&KR0929;然妻翟氏宋邦秀妻劉氏張士秀
妻王氏楊宗美妻孔氏梁鼎隆妻張氏生員趙嗣忭
妻鄧氏許祥吉妻李氏王積德妻賈氏劉玗妻張氏
張天德妻張氏段如綱妻李氏霍光亮妻趙氏盧琯
妻王氏庠生徐國翰妻楊氏庠生徐國秉妻盧氏副
榜楊振妻郭氏庠生王育宣妻趙氏庠生翟邦臣妻
韓氏庠生張健翷妻武氏庠生梁瑋妻席氏庠生衛
冀妻霍氏以上俱守志節
洪洞縣
漢
義姰河東人義縱姊也以醫幸王太后問有子兄弟為
官者乎姊曰有弟無行不可太后乃告上拜義姰弟
縱為中郎補上黨郡中令歴河南都尉南陽定襄太
守以鷹擊毛摯為治後徙右内史以廢格沮事棄市
明
吉祥妻范氏年二十祥卒子思友方三歲撫孤守節洪
武間旌表
郭倫妻石氏少寡守志撫子諺成立天順間旌表
續慧妻胡氏年二十二夫亡織絍自活境苦節堅成化
間旌表
南珍妻鄭氏年二十夫亡事姑撫子守節終身成化間
旌表
岳巔妻孫氏年二十七夫亡子旺方六歲矢志守節成
化間旌表
韓通妻宋氏年十九通病劇囑氏别適氏曰君非知妾
者比卒毁容垢面足不域閫限卒年八十三歲弘治
間旌表
郭用先妻商氏用先卒遺服生子𤾉身歴百瘁十九孀
居夀八十卒弘治間旌表
衛敦妻韓氏歸敦三載而寡誓撫遺孤貧不變志八十
二而卒正德間旌表
生員鄭謙妻裴氏年二十二遺幼子良相謙卒氏哀毁
踰情深閨孑處年七十未嘗一返母家嘉靖間旌表
魚臺知縣王相妻孔氏年二十四相卒冰霜勵操教子
三接成進士嘉靖間旌表
李俊妻南氏年十八俊卒子天祥甫五月勵志育孤夀
八十而終
王儒妻南氏年二十三夫亡撫子希顏成立娶柳氏年
十九生子弘智甫八日希顏卒婦姑同撫弱孤俱八
十夀終弘智妻段氏亦早孀課子一正為諸生邑稱
三節婦家
南椿妻柳氏少寡撫一歲子穩既妻穩亦夭遺瞽孫一
柳與婦樊氏共撫以存南祀姑婦節孝兩全宗黨賢
之
樊廷玉妻衛氏年二十三夫亡無子苦守志節舅姑殁
竭力營喪葬夀八十有五嗣姪婦張氏事衛以孝聞
郭佩妻左氏年二十七佩卒事八旬衰翁撫子贇甫成
子婦相繼卒孫文煥亦早夭畢生苦志有司旌之
運同韓士賢繼妻南氏早孀無子女節義自矢歴四十
餘年卒
段守禮妻岳氏年二十三夫亡一子尋卒誓死不嫁貞
守終身
知州宋溱繼妻張氏年二十五溱卒於官子亦殤扶柩
抵里苦志以終
生員柳生香妻吉士年二十七生香亡無子撫姪為嗣
愛逾己出家貧養翁姑無缺禮事聞旌表
韓克祖妻左氏年二十三夫亡弛容釋妝甘貧茹苦訓
二子胥列膠庠夀七十有六建坊旌表
庠生韓景翃妻李氏年二十一夫亡矢志冰霜二子續
祖纘祖俱登科第封氏太孺人夀八十有一具題旌
表
生員董惟慎妻韓氏年二十三生子用惠方三歲惟慎
卒心盟不渝閨壼肅然建坊旌表
生員郭養性繼妻張氏年二十夫亡守節六十年
監生衛成恩繼妻趙氏早寡無出撫前子守志以夀終
郎中晉承忠繼妻李氏年二十五承忠亡無子深居後
院不出閫不面人三十二年如一日
王家楩妻李氏幼敏慧嗜讀列女傳略識大義年十五
適楩二十二而楩卒截髮矢志洎子澤滂稍長氏謂
王氏有後可以從夫漸減飲食積病旬日而亡
高尚古妻郭氏年十九夫亡無子家貧如洗苦節六十
四年卒
守備李伸妻吉氏崇禎甲申逆闖犯太原氏勸伸力戰
且勖以殉難及城陷氏脫釵自刺其頸不死尋抱幼
女投井中寇去收其屍面如生
河間知府韓居觀繼妻鄭氏逆闖陷都城居觀偕氏攜
兩幼子出避過定興匿稠桑中賊勢奄至氏求絶觀
蹙額不忍氏曰我不死汝父子必不免矣且於此不
死恐後無死所也遂決意縊桑下藁葬道旁時年二
十二歲禮部尚書白孕謙作詩以輓之
趙國士妻范氏年十九夫卒矢守流寇肆掠氏恐辱身
上下裳服重複縫紉抱幼孫投井死
鄭達妻周氏張涇妻鄭氏南紵妻段氏柳鳳妻南氏韓
得芳妻張氏張鳳來妻梁氏南畝妻張氏楊機妻李
氏劉官妻張氏周南妻石氏張世倫妻魯氏南倣妻
梁氏李秉孝妻鄭氏晉邦臣妻石氏張復泰妻于氏
李同妻南氏生員吕翔繼妻柳氏南煥妻郭氏盧一
桂妻陰氏藉士魁妻劉氏張永中妻鄭士知州李如
松妻韓氏生員韓景顔妻劉氏吳天福妻韓氏生員
劉克寬妻段氏成廷聘妻李氏南有恒妻李氏仇朝
臣妻李氏知縣王嘉棟繼妻逯氏廩生石尚才妻衛
氏生員趙同升妻晉氏廩生宋文瑞妻陰氏生員劉
世範妻楊氏生員韓準祖妻商氏以上俱守志節
國朝
增生楊學震妻陰氏年二十夫亡矢守撫孤克底大成
長善孝廉官學正仲義進士官尚書氏封太夫人建
坊旌表
生員安宗宙妻員氏年二十七夫亡子甫一歲老翁年
八旬紡績資饋養會吳三桂變比鄰咸走避氏獨守
翁不忍去里以孝稱孀居四十七載雍正八年疏請
旌表
歙縣尹晉淑說妻衛氏姜賊變執搢紳索餉氏與子泓
避匿山砦賊役瓮滿躡捕甚迫氏恐見辱遂自縊
任光統妻岳氏光統傭工異地卒氏年十八甘貧守節
竭蹶以歸夫柩事舅姑生養死葬俱盡禮鄉黨翕然
稱之
生員石若玉妻喬氏于歸後勤苦相夫夫病傾奩醫藥
卒不起氏辭父母從容縊柩側
段氏治銀支某妻也嫁未久夫遘惡疾氏度不能起預
為治斂具先縊夫側越明日支亦死時年二十一
晉淑嶠妻劉氏年十六適淑嶠甫二載淑嶠殁決志殉
夫脫簪刺其頸不死旋解帶自縊知縣金貴親奠誄
以辭
楊大旺妻許氏少寡遺腹舉子茂林窮居土穴紡績自
食歴五十餘年卒
王聘妻蕭氏年二十四聘亡守節撫子母病刲股療之
孀居三十四年卒
生員晉承賓妻左氏年二十六夫亡子淑景甫五歲託
孤叔姒一志從夫晨夕號泣柩傍每至氣絶復甦卒
以哀毁亡
生員晉淑琦妻王氏年十八夫亡無子誓死不二守節
五十年卒
生員晉家昌妻劉氏年二十一夫亡無子女甘貧守志
凡四十五年備歴艱辛
于鯨妻段氏鳴雷妻鄭氏霆霽妻段氏胥少孀守志撫
孤世稱一門三節
韓恭妻翟氏鄭之康妻陰氏楊于楓妻衛氏范效琦繼
妻邢氏生員劉其春妻楊氏生員樊奇生妻郭氏生
員段衮錫妻劉氏生員柳垂經妻韓氏韓希祖妻張
氏廩生晉淑鏊妻朱氏韓景愈妻柴氏嚴濱妻柳氏
鄭宏基妻葛氏郭承祐妻李氏生員李元禎妻高氏
同知王家楹繼妻郭氏王家齡妻邢氏前行人司韓
續祖繼妻趙氏生員晉淑博妻王氏劉師禹妻石氏
同知楊茂續妻張氏生員盧鴻祚妻王氏張承業妻
董氏董其蒙妻李氏蘇又軾妻賈氏生員王鼎妻梁
氏生員燕瑞妻范氏喬巍妻燕氏宋士俊妻孫氏生
員范聊鼎妻王氏楊振基妻王氏生員范翼妻劉氏
李彬妻杜氏李天裕母黃氏廩生任得民妻李氏王
繼祚妻程氏李國禎妻黃氏生員高鳴謙妻于氏生
員鄭珻繼妻華氏以上俱守志節
浮山縣
元
衛旗妻馬氏年十八夫故子禎甫二歲織絍養舅姑守
志三十餘年至大八年旌表
楊貞女幼字邑人衛貞既受聘貞以商卒於外訃聞女
哭之慟曰妾通名於衛即衛婦也誓守終身至正八
年旌表
明
陳敬妻郭氏年十七適陳甫數月陳勤王遠戍臨行與
氏訣曰此行歸否未卜善保遺孕育子以祀陳死且
無憾氏曰謹受命雖非子亦寧忍負君後生子俊撫
成之陳竟不返曾孫孜官陜西布政使上蔡陳遜學
撰文表其墓
蓋理妻張氏年十八而寡子世望未週張苦守撫孤家
範嚴肅蒙旌
廩生許鳳妻張氏敏慧淑慎未有子鳳遘疾不起疑氏
無固志諷之曰吾產頗饒且笥中尚餘膳銀十載可
以粗贍子將若何氏曰君脫不諱妾身且不有奚有
於此後鳳死七日之昧爽束妝易服哭諸靈遂自縊
高衡妻陳氏年二十夫亡三子胥幼家徒四壁氏與孀
姑矢守以節夀終
郭九仞妻張氏崇禎間賊至被獲欲犯之氏誘以善言
防衛稍懈投深崖死奉旌
齊國才妻葛氏崇禎間賊紫金梁攻破南王洞氏被執
與鳴臯妻張氏相繼死節詔旌
齊鳴臯妻張氏為賊所掠迫之俱去時氏方在制服縞
素紿曰我既行宜易吉服以從賊意弛乘間投道旁
井中死詔旌
衛道妻張氏王心妻張氏侯維新妻陳氏喬維通妻張
氏張權妻高氏李約妻王氏衛朝紀妻齊氏成文妻
喬氏蓋國典妻鄒氏楊瑶森妻陳氏生員李日暢妻
侯氏許克己妻郭氏崔應雛妻秦氏柏完紳妻賈氏
周家宰妻姜氏李鎧妻史氏黃浩妻張氏以上俱守
志節
國朝
高景妻張氏年二十五夫亡姑老子幼家徒四壁或勸
之改適氏泣曰未亡人誓不為兩姓婦且是老而孩
者將焉置之守志養姑訓二子皆克有成雍正五年
疏請旌表
酃縣令張垚妾賈氏少敏慧能讀女傳論語曉大義事
夫及嫡甚謹年十八垚病以年少令别嫁氏曰主君
脫不諱妾願相從垚微哂之氏曰主疑我乎請先死
以明志家人以為誑不之察越二日垚病篤遂自縊
而垚竟無恙
葛勣元妻秦氏夫卒遺一女庶子紱方幼氏鞠育周至
女外適恩無私及事翁姑及九旬色養不衰閭里賢
之
蓋禄重妻柏氏段徵妻秦氏楊祥妻鄭氏張桓妻段氏
柏耀妻石氏許文鑑妻李氏例貢張大績繼妻崔氏
張皇猷妻霍氏楊起林妻張氏秦淵妻程氏陳信妻
王氏喬永綿妻石氏王金魁妻高氏孫邦美妻蓋氏
王定圖妻高氏衛封妻秦氏衛疆妻張氏侯傳妻張
氏周日增妻程氏段審妻姚氏葛之福妻秦氏張銘
妻周氏以上俱守志節
趙城縣
元
徐榖妻張氏從夫宦永濟倉事夫卒家貧氏匍匐扶柩
歸葬大德秋八月地震屋傾舅被壓氏躬拾瓦礫血
指不知痛尤善事姑垂訓戒子祭酒蔡文淵為之傳
郭德元妻張氏張温甫女年二十四夫亡子幼勤紡績
嚴課讀七十七歲卒至正間旌表
李益妻宋氏孝子李忠母夫卒勵志操終身無斁有貞
節門銘
明
監生賈澄妻李氏年二十三夫亡無子誓不再適孝事
舅姑咸登八旬有奇葬祭以禮孀居三十餘年正德
間旌表
喬貫妻師氏師岡女正德辛未遇賊變不屈死
王大威妻賈氏正德辛未城陷被掠縶之行過母家門
紿曰此吾家也入辭老母將永從汝行矣賊縱之遂
投井中賊怒下石擊死
楊烈女山東金鄉人隨父表正任本學訓導居宦邸未
適人為賊所掠得間自縊
劉翹妻賈氏歸翹甫朞年十七而寡遺腹生子元鳳撫
成列明經任山東霑化令廉能有聲無愧母訓
賈學禮妻師氏早孀守節撫孤當道咸旌其門
生員賈三才妻羅氏早寡矢節訓孤慶徵荷徵胥登仕
籍提學周旌其門
張烈女名雪梅張汝強女崇禎五年冬為賊所獲挾之
上馬行經大節溝奮投崖下死時年十六歲
賈秉英妻史氏有姿容遇賊不辱抱兒投崖賊怒趨至
崖下刀斫死
師孔妻王氏楊汝槐妻喬氏生員張其治妻王氏以上
俱守志節
國朝
生員閻承詔妻李氏年二十七夫亡無子姑垂暮忍死
侍養姑病三年湯藥必親調守節五十一年卒
張慎行妻閻氏年十六夫亡遺娠生子貞節自矢撫存
夫祀
王縉妻張氏縉賈卒於客邸氏年二十二家貧寄居母
氏百計返夫櫬親拾土纍其墓男女婚嫁次第備舉
苦守三十九年鄉黨盡難其節
盧文炳妻王氏生員衛康妻晉氏生員李世藩妻晉氏
生員高進妻張氏王柏陽妻李氏以上俱守志節
山西通志卷一百五十
