山西通志卷一百四十五
孝義(五)
解州
北魏
閻元明少而孝著鄕里孝文太和五年除北隨郡太守
元明以遠離親養悲慕母亦慈念喪明元明哀號上
訴請歸養母目復明刺史呂壽恩列狀上聞詔州郡
表為孝門復其租調兵役令終母年後母亡服闋心
喪不輟每當忌日悲慟感及傍隣昆弟雍和百口同
居
後周
張元芮城人年十六祖失明元晝夜祈禱一夕夢神人
以金篦療祖目越三日祖目癢因䑛之果明後人立
祠謂之張府君廟
隋
鈕因字孝政性至孝後周武成中父母喪廬於墓側負
土成墳廬前生麻一株高丈許圍之合拱枝葉鬱茂
又夏常有青鳥棲其上因舉聲哭鳥即悲鳴時人以
為孝感武帝表其閭擢授甘棠令開皇初卒其子士
雄少質直孝友喪父亦廬墓側負土成墳庭有一槐
甚鬱及士雄居喪樹遂枯服闋還宅槐復榮高祖聞
之嘆其父子至孝下詔褒美號其居為累德里
唐
張琇父審素以儁州都督被誣為御史楊汪所誅琇徙
嶺南久之逃還殺汪于都城繫表于斧以訴父冤吏
捕以聞張九齡欲活之明皇謂孝子不顧命殺之可
成其志臨刑色自如曰下見先人夫復何恨
張志寬隋末喪父哀毁骨立為州里所稱賊帥王君廓
屢寇掠獨不犯其廬鄰里賴而免者百餘家後為里
長于縣一日稱母疾急求歸令問其狀志寬曰若心
痛則知母有疾矣令大怒曰妖妄之辭也繫於獄馳
驗其母如所言令異之慰諭遣歸後丁母憂廬墓側
負土成墳鳥巢於樹志寬哭臨鳥輒悲鳴高祖授以
員外郎散騎常侍以旌表其門閭
曹文行與孫懷應相里志邵法同皆於事親居喪著有
孝行者任君義衞開皆數世同居者天子俱旌門賜
粟州縣存問復税有授以官者見唐書
衞元表南鍛事親居喪著孝行旌表門閭賜粟帛州縣
存問復賦税
都兒諫議大夫夏縣陽城奴也化城德方介自約或哀
其餒與之食不納後致糠覈數桮乃受
宋
董孝章大中祥符時十世同居又有潞州邢濬八世同
居隰州趙友七世同居所在請加旌表俱從之仍蠲
其課調
樊景温陜州芮城人兄弟異居積年大中祥符中樗樹
五枝并為一感其異復聚鄕人稱其雍睦
劉太為醫助教居親喪絶葷者三年司馬光稱為今士
大夫所難能作序賻禮
劉永一太弟孝廉謙謹事父母人無間言昆弟友愛奉
養服勞終身不倦居鄕里遇有睚眥啓釁者輒勸諭
使歸於好熙寧初巫咸水溢民多溺死永一家臨大
河每日持竿立門外見他人有物溺水者輒為摘取
還之鄕人負債不償立焚其券
婁應字循之解州人少負智勇尚氣節祖興起家於解
不數年遂致富盛元豐間虜屢犯邊朝廷出師深討
應為解戶籍首計家産過一縣之多科率比他處三
倍應以罄産為誓逮邊事少寧産已隳蕩八九未嘗
有纖芥怨尤復自發憤整理家業不數年十倍於前
會朝廷鬻爵以贍邊備應輸貲授將作監主簿子三
人綬授益州助教絢應進士舉官修武郎純聰明豁
達有父風孫康慶州助教
司馬浩少攻詩凡八上不遇遂絶意進取專治家事為
人魁岸慷慨尚義於宗族恩尤篤司馬氏累世同居
口衆産寡浩力營衣食贍之均一無私孀婦孤兒皆
獲其所數十年無怨言祖墓迫隘族貧尊卑長幼前
後積二十九喪浩於祖墓傍相地為新瑩悉舉而葬
之弟子里早孤浩識其雋異教督甚嚴其後卒取進
士仕至太常少卿所至著名先是鄕人導涑水溉田
利甚溥歲久岸益深峭田旱不足輸租浩率鄕人請
於令築埭下流復資其用温國公為撰墓表嘉靖十
七年入鄕賢祠
司馬沂夏縣人曾祖林祖政父炳皆不仕累世同居食
口甚衆貧無以贍沂幼孝謹父兄悉以家事付之儉
勤以成其家父兄甘旨不缺時有餘力及其鄕人沂
以惡衣蔬食終身王安石撰墓表稱其謹身節用以
養父母而道行於妻子嘉靖十七年入鄕賢祠
周文燦其兄嗜酒仰燦為生兄或酗毆燦隣人不平而
唁之怒曰吾兄未嘗毆我爾何離間吾弟兄也
蘇慶文夏縣人事繼母以孝聞母少寡慶文懼其妻不
能敬事每戒之曰汝事吾母少不謹必逐汝妻奉教
母得安其室終身
臺亨夏縣人工畫元豐中修景靈宫調天下畫工詣京
師選其優者待詔翰林畀以官祿亨名第一以父老
固辭歸養閭里賢之
金
張錦河東人大定十年尚書省奏錦自言復父仇法當
死上曰彼復父仇又自言之烈士也以減死論
張仁檝東漢河間相衡之後世為荆州從事中郎將關
内侯征南將軍北郡太守宣威將軍等官明昌三年
有司以仁檝四世同居事聞詔表其門免族差二年
太常博士毛麾為記云
元
趙天爵字伯廉嘗為吏多平反惇行孝弟治家甚嚴三
子皆頎然玉立母喪廬墓三年父繼喪又如之惟蔬
食菜羹不茹酒肉不與妻妾見有司以聞詔旌其門
復其身
王天爵字仁傑家饒於財有善行以粟貸人年饑但取
其本凶則已之鄕里咸稱義士值始生辰輒寢苫一
月
明
劉復禮安邑人洪武間兄復初里選中人才時兄未有
嗣復禮願代往授沂水邑丞令干紀丞坐失舉罪曰
為臣若此何以自白且如後代何遂不食死七世孫
澤商于淮有負貲累千金者貧無以償遂焚券
周遜夏縣人洪武間任分水主簿母喪廬墓三年又諸
生秦應槐亦以廬墓稱孝
張斌安邑人永樂間募士北征兄當遣斌曰兄老無嗣
請代往後以扈駕功授錦衣衞百戶辭歸養親兄果
有子斌子祜孫璡璲胥顯
呂讓字志謙解州人永樂間貢生事親以孝稱
張普圓安邑人永樂中以孝被旌
李福榮解州人正統四年以捐賑旌門
陳孟芝芮城人母卒廬墓寄宿樹下鄕人憐其貧為置
一室朝夕不繼胥安之又李捷科亦以廬墓稱孝
李文質南思忠胥芮城人正統間輸粟賑饑旌義民又
李沛生亦以輸賑稱義
張璲夏縣人弘治間賑饑
呂完安邑人正德間父殁廬墓常有數狼伴之縣令疑
其事黎明詣墳驗視果如人言
王旬解州人好學明義性克孝嘉靖乙卯地震被壓甫
出即問祖宗神主嘗建祠堂歲率子弟修祀事
張綱甫安邑人嘉靖丙辰輸穀八百石以賑荒
扆繡字廷器解州孝廉昭之子敦厚遜讓父命析居貲
産惟弟所取概不問
張英字居傑解州歲貢以孝友稱官兵馬司指揮陞淮
安府通判有惠政子璠服父喪泣血十日而卒
閻親字本登解州貢入太學日夜思親遂馳歸終身不
仕
侯加采字亮余解州人由進士累官四川遵義副使初
任順德時聞母病即解官歸兄病如之居官有慶仁
聲
呂鳴韶字宗舜解州人事繼母撫諸弟以孝友著由歲
貢任元氏教諭出俸濟貧生人競稱之
李希稷字又田解州人素行端謹事繼母撫孤姪以孝
友稱由歲貢生任大同府教授
譚應春解州人幼孤力耕事母以孝聞又呂論事母趙
曙居喪人咸稱之
侯大本解州人撫孤賑貧拾還遺金鄕里稱之
李通拾還遺金著義聲
李鼎新安邑武舉好義樂施事孀母至孝慮違色養終
身不會試
景于岡安邑諸生事孀母以孝稱奉旨旌表
劉鑑安邑烈婦李氏孫輸穀得官母病危沐浴請禱割
左腋肉作羹進之頓愈逾二紀始卒
景簫安邑人性孝父病危日夜悲號割股作羹進之疾
尋愈
喬安安邑人侍父伯泰疾躬親湯藥衣不解帶者百餘
日父卒哀毁廬墓絶葷酒寢苫塊負土成墳父嗜桃
李于墓旁種百株甫三尺而花實母王卒廬墓如前
塋中穀生雙岐桃李秋榮
王鳳安邑人母卒廬墓有白狼伏墓左鳳不懼忽越牆
陷竇中以手扶出之狼再四回顧自後時來復歴三
年
李瑛安邑人廬父墓三年絶甘旨擇隙種瓜備時祭孟
冬猶生人謂孝感
張光射安邑人事親孝晨興必請所食父游止飲常預
授錢酒肆少遠則攜家膳從之昆弟有無與共妯娌
化焉事長睦族並有仁讓聲
景嘉會安邑人學優行高事親能孝以弟嘉柱乏嗣病
故日夕悲慟竟卒
曹良良曹中丞于汴曰吾族老僕曹寧其子良良垂髫
時以搖箕為生每得毫釐則為父母具美味稍長傭
工其父母不乏酒肉嗟乎此非孝子乎哉未可忽也
為作良良歌歌曰曹寧夫婦病且老有子良良行孝
道苦筋竭力得毫釐奉養雙親常温飽我雖峩冠為
朝臣睹此美行感懷抱世上豈乏峩冠人上天下地
能論討妻羅子綺愁不足不為父母添布襖嗟爾良
良是吾師願爾多壽多財寶
劉允寬運學諸生事母四十年母嗜瓜豆身任桔橰母
病攣夜哀痛竟得愈子廉民亦諸生遊曹于汴門母
喪廬墓著六言訓正須辨無無齋集行世
曹希舜勤儉好禮又楊吉士性耿直時號楊公平
劉春力農課子解紛周急人並高之
楊琯安邑人少孤貧拾金還主孝事孀母官齊河教諭
遷新安令冰蘖自持卒於官囊槖蕭然士民痛之
王承家運學諸生孝事孀母撫養孤甥以子貴封國子
監學正祀鄕賢
李茂春安邑選貢官無極令母圽廬墓三年又王畿奠
歲貢官廣昌教諭吳琨諸生亦胥廬墓
張啟蒙運庠諸生事母孝母壽至九十有七殁未逾月
以哀毁卒
劉近寬安邑人有孝行官京倉大使以清廉著又路旁
穿井植樹行人賴之
郝本彰安邑人事繼母撫異母弟孝友備至家貧好學
每喜勸人為善晚别妻子不知所終
宋登雲運庠諸生事母孝母八旬失明日夜號泣得名
醫療之明如舊壽至百歲
郭國泰山海關都司辭官養親撫孤姪如己子庚辰大
祲出粟數百石以賑族黨又劉有占任薊遼副總兵
是年亦捐貲賑饑
解通夏縣人應召言吏部選法不公降河泊所大使到
任歸處家雍睦五世同居又李棠四世同居
曹欽夏縣人弟婦寡而無子病且死欽謂子曰伊有諸
女家貲任分給愼勿與聞諸子尊欽言無敢爭
曹恭夏縣人為童子師拾還遺金數百兩行田間遇盜
禾蔬者亟避之
張憲夏縣人與族叔瓚俱以淳謹化里人憲娶瞽妻生
二子終身相敬不衰
孫天濟夏縣人母白遘疾弗愈刲股作羹進之遂瘳
楊休夏縣諸生性剛直克孝友廬父母墓凡六年卒於
墓側
張孝夏縣諸生母喪廬墓李樹重花尤好掩胔骼以忠
厚稱卒後里人立石裴介里以表之
衞九錫夏縣人父殁廬墓不御酒肉歲時必哭泣聞者
悲之
馮得意夏縣人幼孤事母及祖母皆以孝稱待族隣有
恩義尤精外科活人甚衆有致謝者却之
劉漢臣夏縣人性孝母病嘗糞居喪不茹鹽菜服却温
絮人稱其孝
馮珊夏縣人嘗拾還遺金幼孤與叔同居析㸑時讓多
取少叔卒愛弟尤篤迎養寡姨助甥完娶人多稱之
趙克己夏縣人親疾百日不解帶内外艱六載不御酒
肉官靈臺訓導遷鄜州學正胥有聲
裴紳夏縣人善治生好助人婚葬戊子壬辰捐粟賑荒
至千石辛丑寇變輸金二百五十兩豆穀三百石馬
數十匹蒲商某假貲貿易被盜懼不敢歸紳曰全軀
足矣貲何足云兄純為諸生尚義好施子錫鑰並有
父風旌奬
馬杉夏縣人事親極孝父痿痺日侍父側夜則臥牀下
父盥櫛時拭汚穢不少倦父殁哀毁踰禮衰老拜墓
號泣不輟撫弟有恩弟亦以孝聞
盧應詰夏縣諸生歲凶發粟二百石貸邑人又建義塾
八十楹延師教族里子弟胥給膏火資族子某貧且
廢學及邑諸生某力不克婚葬胥助之義塚橋梁修
建尤多
張文明夏縣諸生父喪晝夜柩側者二年既病猶哀號
不輟事兄謹居鄕亦著仁聲庚辰歲荒出粟辛巳大
疫聘醫給藥全活甚衆
張瑛夏縣人官榆林永豐倉大使副使有薛春鬻女得
銀十兩償糧亟贖還之後陞巡檢道出茌平女已適
舉人劉寧父女肅謝酬金堅不受壽八十餘端坐而
逝
胡以成夏縣人好周急或竊其田禾亟避之鄰有新婦
失金釵翁姑急索倩工製就紿還其家俄獲釵驚問
以成曰失釵事小倘致不測所傷實多姑為此以解
耳其人愧謝
齊忠義夏縣人母疾捐修石橋以求愈後屢毁屢修無
怠色又有馬上德建朱吕橋里人劉養勇助之
楊有成夏縣舉人令完縣以清廉著居家孝友與弟同
㸑終身誨四姪一子胥成名家産均分
楊自升夏縣人事繼母撫幼弟稱孝友由舉人官滄州
牧時隣封多殘破升獨捐貲鼓衆堅守城賴以安宦
歸大饑賑粥多全活
王漢夏縣人拾錢不得其主以造橋梁盧存義拾金還
主備粥賑民又胡以修賈守約姜一貫張楫並以還
金稱義
郭伉夏縣諸生父母相繼逝葬後猶獨居不入私室者
三年人稱其孝
裴應時夏縣人性孝友母疾朝夕侍養躬親湯藥二十
餘年其周貧修學賑荒俱有聲
王錫福夏縣人家世清貧適潦水突衝祖塋赴險拾骨
葬祭盡禮人服其孝
王璋平陸人父殁京師負柩歸葬事繼母克孝撫幼弟
友愛三世同居時論稱之
趙宗岐父太學生仲德早卒事母王以孝聞母卒廬墓
三年又李志和陳守職胥廬墓六年
毛汝尹平陸人事嫠母撫弱弟稱孝友母喪廬墓三年
王國泰號雲峰平陸貢生幼孤兄應泰撫育之同㸑五
十年事兄嫂謹家無私蓄訓姪有義方
崔榮嘗三詣闕下奏免荒糧詔從之
李宏平陸廩生設社學捐官租輸賑掩骸捐築外城代
銀納馬為善不倦
趙蓁平陸諸生不與人較安貧力學以禮自持
崔吉字天祐號條陽平陸人有至性居憂六載哀毁骨
立里人化之官華州同知祀鄕賢
王濟民字字元平陸舉人令欒城丁内艱哀毁踰禮至
嘔血服除改知河内所在有聲贍族尤篤
李錦芮城歲貢親喪廬墓六年卒于墓所子澤歲貢生
孫柄並廬墓柄亦卒墓所
任紹統芮城人出穀千石賑饑勅令入監以旌其義
靳茂芮城人年七十夏月負父澡浴疾嘗糞甘苦里婦
盜籬薪見而徐呼曰勿傷汝手缺薪何不告我也
李孝芮城人父疾禱於神廟刲股進之疾遂愈又趙承
祚亦以刲股稱孝
郭維藩芮城諸生性至孝事繼母撫幼弟人無間言鰥
居五十載壽至九旬
任家聲芮城諸生知府裕統子母病衣不解帶者年餘
及亡七日弗食毁瘠不起天啟間同妻並旌孝烈
申我欽夏縣諸生幼孤事母撫弟稱孝友盜夜逼祖寢
亟擲衣飾以餌祖遂得脱崇禎十三年以母命給族
黨麥全活甚衆賊至與弟我猷效死衛母賊感其孝
而去子昌言孫翀胥登賢書
王肇益安邑諸生鳳翔司理家禧子也闖賊索餉代父
受刑凡三日遂死賊憐其父而釋之
侯佐字東俾解人崇禎間進士任建平合肥令俱有能
聲擢刑曹轉吏曹以公恕聞在籍遭亂急父難死之
祀鄕賢
國朝
蕭熙載諸生順治乙酉避闖難父被圍投井號泣從之
並死焉妻藺氏撫孤壽八十有四
劉曰晏解州諸生事親孝順治己丑姜瓖之變寇且至
依父不去賊嘆其孝而釋之比殁哀慕不忘八載不
入妻室
李琮生字彝山其先同州人宦解州遂家運城世理鹽
筴後業儒琮生學陶朱術尋復理鹽筴抗言鹽政多
所建白有謀割地梗鹽法者拉蘆商構訟琮生赴闕
上書竟直其事
秦章夏縣人年四十無子兄文諸生亦無子弟錦有二
子然皆孩提也順治十一年餘孽夜肆掠章與妻馮
棄其幼女各負一姪踰牆走賊射之走益急質明歸
視女故無恙文先為賊殺至是錦亦烙死文妻及女
皆掠去章泣訪所在鬻産贖之婚嫁悉資焉章後亦
有子
員碩字鴻聲平陸人幼孤事母最謹由恩貢授黃岩縣
丞攝縣篆値閩逆催科撫字兩得其道邑舊俗人死
多不葬捐貲瘞者不啻萬數
員鼎甲平陸諸生兄亡弟殁撫姪胥至成立嫂薛得以
節終並其力云
張志尹芮城例監康熙十四年協濟秦省捐粟三千石
又平治通秦大道三十里又嘗鑿井建橋施茶粥焉
令狐種平陸人樂善好施村有洪澗盤旋病涉每歲修
橋以利行人自明隆慶以來百數十載子孫曾玄歴
五世仍修不輟
張冠玉芮城貢生事親能孝康熙三十一年大疫捐棺
不繼復施葦蓆五百餘掩之
杜化豹平陸人兄弟早亡撫諸姪如己子周貧恤寡善
行頗著
李甲捷芮城人與妻韓氏俱有孝行父母繼逝幼弟三
人一七歲一四歲一甫週胥異母弟也夫婦養且訓
胥克成立甲捷老無子爭迎養及卒各立木主祀之
絳州
梁
裴子野性至孝幼居祖母喪哀慟如成人父疾禱請備
至涕泣沾濡父遂愈及殁殮葬盡禮其墓哭處草為
之枯有白兔白鳩馴擾其側
北魏
吳悉達兄弟三人俱幼父母為人所殺四時號慕感動
鄕隣及長為報仇避地永安兄弟同居四十餘年讓
逸競勞閨門和睦鄰人孤窘者輒解衣輟糧濟之鄕
閭五百餘人詣州請刺史表贈其父渤海太守後圖
改葬失父舊墓所晝夜哭禱于神出行所履地忽陷
得父銘記因遷葬宗祖以下三世九喪哀毁如初有
司奏聞旌其閭北史列孝義明永樂間與裴敬彝並
傳
裴安祖河東聞喜人少聰慧年八九歲就師講詩至鹿
鳴篇語諸兄云鹿得食相呼而况人乎自此未曾獨
食弱冠州辟主簿人有兄弟爭財詣州相訟安祖以
禮義責讓明日相率謝罪州内欽服之後鄕人勸其
仕進安祖曰高尚之事非敢庶幾但京師遼遠實憚
於棲遲耳閒居養志不出城邑後孝文幸河東存訪
故老安祖朝於蒲坂帝與語甚悦拜安邑令以老病
固辭詔給一時俸以供湯藥焉年八十三卒於家
裴修字元奇駿子清辯好學歴位秘書中散主客令累
遷中大夫兼祠部曹事斟酌故實咸有條貫卒諡曰
恭伯追贈東秦州刺史修早孤居喪以孝聞二弟三
妹並在幼弱撫養訓誨甚有義方次弟務早喪修哀
感行路愛育孤姪同於己子及將異居奴婢田宅悉
推與之時人稱焉
北齊
裴訥之字士言佗第五子純謹有局量弱冠為平原公
開府墨曹掌書記從至并州其母在鄴忽得心痛訥
之是日不勝思慕心亦驚痛乃請急還當時以為孝
感文宣幸晉陽留為齊帥領東宫管記轉太子舍人
奏中書舍人事坐杜弼事免官卒大統中追贈平州
刺史
北周
梁慎其先安定人官晉遂家焉九歲善文辭天性至孝
授洛川曲周縣主簿親殁泣血設影供養出告入面
不異生時墓側結廬負土益塚時有鳩翔醴泉之瑞
絳州刺史孟說奏狀勅下旌表其門弟九思甫能言
即知孝親敬長後以孝弟徵岢嵐州錄事參軍操履
清潔不期月教化大行尋引退晨昏事父母遺像有
如生日
裴漢性不飲酒而雅好賓遊父殁後遂絶遊從不御琴
瑟歲時哀慟而已撫兄弟子情甚篤位車騎大將軍
隋
裴子通仕隋為大中大夫哭母喪明白鳥巢於塚樾兄
弟八人皆有孝行詔表世為義門裴氏
裴叔卿景鴻子博涉有孝行時號裴曾子為隋貝丘令
子神舉神符
唐
趙師舉絳州人父為人所殺師舉幼母改嫁仇家師舉
長晝為人傭夜讀書久之手殺讐人詣官自陳高宗
嘉其孝赦之
王景暠夏縣呂崇茂反宋金剛又寇澮州景暠率鄕黨
千餘家據險抗賊卒獲保全太宗嘉之命檢校桐鄕
令不受改為驃騎將軍又不受高祖聞而徵之及見
勞之曰卿固守忠誠克全鄕曲國有常典所以授卿
每辭不受何也景暠對曰桐臣鄕也拒逆臣分也不
敢邀功故辭祖善其對封桐鄕男加位開府
裴敬彝絳州聞喜人子通曾孫七歲能文章性謹敏宗
族重之號甘露頂父臨黃令智周為下所訟敬彝年
十四詣巡察使唐臨直枉臨奇之試命作賦賦工父
罪已釋表敬彝於朝補陳王府典籖一日忽泣涕曰
大人病痛吾輒然今心悸而痛事叵測乃請急倍道
歸而父已卒羸毁踰禮乾封初累遷監察御史母病
醫許仁則躄不能乘敬彝自為輿往迎居喪詔贈縑
帛官為作靈轝終服以著作郎兼修國史歴中書舍
人太子左庶子武后時酷吏陷之没於嶺南
王義為御史中丞裴度騶盜害宰相武元衡又擊傷度
首哄導駭伏獨義持盜大呼盜斷義手度墜溝得不
死而元衡竟不免於難
王助字子工通孫七歲喪母悲號隣里為泣居父憂哀
毁骨立為監察御史裏行初勔勮勃皆著才名故杜
易簡稱為三珠樹其後助劼又以文顯劼早卒福畤
少子勸亦有文名
高霖皇稷山人秀岩子以孝友直方聞於時先任開府
儀同三司檢校國子祭酒兼御史大夫充成德軍節
度使兼都虞候經略副使丁父憂竭産盡心徒跣扱
袵扶柩自幽陵歸葬廉城
王質通五世孫少孤客壽春力耕養母講學授徒無仕
進意逾四十始擢科累官諫議大夫以直諫出為虢
州刺史後為河南尹終宣歙觀察使清白畏愼所至
有惠政民胥德之
王操邵元同張衡曹存勲李文褒董文海李文秀張仙
兒張公憲張子英皆事親居喪著孝行旌表門閭賜
粟帛州縣存問復賦税有授以官者
元
姚子智居喪廬墓見元史孝友傳(一作好志)
呂祐字伯通晉安人至正二十六年城破有卒入室脅
其母索貲不得揮刃欲斫之祐急以身蔽母奪其刃
指盡落傷仆地良久而甦開目視母曰母幸無恙死
可無恨遂瞑目而死
唐義橋三十喪父母五十猶衰麻常建橋於稷山縣南
汾水上
劉信字仲寬穎悟非常少孤事母至孝或勸之仕曰余
夙喪父今以身事君如事母何居鄕無小大悉持以
敬人有爭訟難決者詣請平之母殁隱居龍門讀書
終身後旌表其門
段承祚謙和好禮動止有則任國學正尋以母老歸養
屢徵不起教授于鄕嘗有隣婦失金環疑取火承祚
家時失之不辯而償妻有難色承祚曰恐逼人命耳
後婦得遺環于漿甕中人服其德量
明
侯裕福絳州人父懷玉病危號泣絶食祝天求代父病
以愈尋被牛觝腸出氣絶隣人納而縫之遂甦時謂
孝感事母張尤謹母卒同弟裕祿哀毁廬墓門旁枯
井亦生甘泉
鄭恩絳州人正統間以捐賑旌門又辛思恭梁瑤耿維
哲亦嘗輸賑焉
李邦教聞喜人守母王殯十有五月哀毁蔬食常如始
喪比葬廬墓獨居十三月服闋親黨迎之始歸又有
呂辛陵親喪亦廬墓
張林李興賈金並聞喜人正統四年胥以捐賑旌門
丁貴垣曲人成化間以捐賑旌門
李興垣曲人事嫠母張孝侍疾嘗藥夜不就寢比卒哀
毁骨立負土成墳廬墓側黃白二犬馴擾不離前有
旱橋溝忽湧清泉人名孝子泉成化十七年旌門
裴增稷山人孝事繼母慈育孤姪嘉靖間旌門
陳璽絳州人父恕任貴州參議卒於官扶柩歸葬廬墓
終喪事聞旌表後以貢任隆慶州州判
張益絳州人父聰客死扶櫬歸每至逆旅依櫬露宿風
雨弗移弟增毆人死益憫弟無子為代其罪竟得免
許河城南創建浮橋州人便之萬歷十四年偕許敦實
輸金助賑
劉有學字雨河河津人同弟有容並領萬歷庚子鄕薦
雅負文名母病不上春官執喪時淚盡血出事詳袁
了凡傳中祀鄕賢
吳國相河津人萬歷間拾還遺金以義稱
劉承雲河津人官光祿署丞萬歷丁巳捐賑至二千金
旌門又李子隆任直任寬柴彦解得永普安然薛原
修吳有文俱以捐賑旌義民
趙軏河津人歲荒輸賑二千石生平資助婚葬者七十
餘家
段時盛梁從高應高陶天長胥刲股愈親疾
李國定絳州增生事親孝殁則刻像奉之每飯必祭一
如生存詳見旌孝錄
趙紞絳州人賈西寧嘗鬻木綿數萬斤僕潛輕其衡即
折衡而逐之積粟減値以濟饑不能償者胥貸除又
拾還黃金數斤人以為難
張國紀絳州人業賈周忠介被逮時緹騎索金即投緡
船中倡諸賈佽助之僦居三林有謀囊槖盜者責以
大義復出私囊周之由是鄉人獲免難
孫統絳州人客三原或貸金五十如約償還子母已入
惻然憫其苦為焚其券與之又捐金賑饑市䕠掩骼
秦人德之
王弘先絳州人七歲能文十二歲補弟子員淹貫經史
母疾衣不解帶者月餘母卒以哀毁亡
張貞教絳州諸生時有宗室逼居學宫欲毁牆垣以通
馳道與弟名教奮力爭之禍幾不測白諸當事事乃
平後由歲貢授澠池訓導
衞登強絳州人好義樂施嘗為族人代納丁糧時無子
相士謂有隂隲紋年五十當舉子已而果然又衞聚
德亦置義田供族逋賦韓傑惠濟族人亦置義宅
陳鎮明字潛夫絳州人好詩書隱於商遇困乏者力周
給之嘗著復性語以自娛見三晉語錄中
張眞字子純絳州人遊雲間晨瀉盥水地隙中受水甚
虛怪而發之有錢一嬰遽掩之里中亦以孝弟聞
任宗陟絳州人少以舅党冰壑為師志洛閩學事繼母
能孝家貧資脩脯以活有得悉以供母氏不敢私冰
壑雅稱之
衞宜信字爾紳絳州人歲貢生讀書不事口耳雅蘄力
行事父母至孝家雖貧甘旨不少缺居喪不飲酒不
茹葷三年不入内室嘗於稷山縣道上建茶亭行旅
賴之
李芳聞喜諸生幼孤事母譚惟謹母病禱天求代比卒
哀毁廬墓穀麥並多岐穗
解良温聞喜人孝事繼母拾還遺金又有温敞亦拾還
遺金
温洸字汝勵聞喜諸生七歲就外傅長跪誦書曰僧家
誦經且然何况我輩幼孤事兄如父析居後一日不
見亟候之遇諸途必趨揖問所向雖耄不衰嘗之南
橋見樵夫投水問之為鬻布被盜不敢歸見母紿曰
我得其人矣引取妻所績布以與之行田間見盜果
者在樹疾退而匿拾金不昧寬洪不校詳見光祿文
翔鳳志
解省身號東野聞喜人謙和恭謹每朔望聞木鐸及官
府傳呼聲雖坐臥必起肅立年至九十弗少懈
寗二翰聞喜貢生事父孝父喪事繼母有加年踰七十
定省不少疎
楊佐聞喜貢生冬月袖扇路遇婦女輒自蔽失偶不再
娶邑人稱為楊古
李儶字明晦聞喜人孝友恂謹母景年八十餘儶年已
七十矣晨昏問視如兒時由歲貢官訓導遷學正
翟夢標字懷玉聞喜貢生工詩賦施方藥活人無算遭
闖變不屈死
翟夢杰字興余聞喜人性孝友事父及繼母備極色養
事三兄讓産讓財由將材官都司遷薊鎮以終養歸
葉士旺聞喜人好義樂施同居五世
張學孔聞喜諸生母病剪髮斷指願以身代病果愈
楊仲李玹並聞喜人輸賑修橋以義稱
李儀聞喜人志稱孝弟力田疎財仗義
王益聞喜舉人父殁焚券以千金計周濟鄉族毫無吝
色事繼母以孝聞
王贇聞喜人篤實端方毁家救荒絶口不言人過
杜文敬河津人性至孝家貧養親備極豐潔母卒哀毁
廬墓三年
侯鶴齡河津人幼知孝祖疾侍湯藥終歲不懈母多病
因精研醫理多施方藥以乞母壽母卒齋戒三年
邵文烺字鳳衢由選貢令冠縣遷處州通判事親克孝
居鄉捐金賑荒修城多義行
張居元稷山人性至孝甫七歲即代母操薪水或從外
歸遇父睡熟跣行跪牀下竢覺乃起母姚疾篤嘗糞
籲禱以愈由貢生令贊皇乞歸終養父卒哀毁骨立
歲時奠享如生
胡澤事親克孝每食必請所欲父遘亟疾衣不解帶絶
食籲天求代疾尋愈澤少失恃哀毁幾殆父強之始
啜粥弟甫週歲且多疾懷抱食飲者六年繼母馬性
卞急怒則長跪竟日俟色解方起稷山人胥稱孝友
梁蕙字若生號存石稷山人紀子廩監遙授西安府通
判博學工詩書法揮灑入神嘗開義倉以賑饑民給
乳媼以活棄嬰著六種吟行世
裴全稷山人父以債負羈獄中時方十餘歲傭工供食
代父受比訊者憐之釋其父
寗學倫稷山人幼孤痛哭幾至失明事母侍疾嘗糞稱
孝
寗桂字攀之母喪徒跣三年不食菜果不扇不爐由舉
人官戶部郎以清節著
史三長梁廷吉胥以刲股稱孝
張三綱賈日鼎胥以還金稱義
閻士堯王世勤賈王勝胥有輸賑之義
任之奇稷山人家貧盡孝母卒廬墓終身不衣衫服
范應奎絳縣諸生幼孤奉母至孝又拾還遺金云
陳讓絳縣歲貢生善事繼母年饑賑粥掩骼置祭田著
易經說四書一得隨筆久訛一訂諸書
趙進垣曲人七歲喪父事母克盡子職母卒執喪如禮
以孝聞
劉紹宗負米百里躬侍湯藥以孝友稱舟行値颶風炷
香禱天得無恙
文汝衡垣曲人父三任教職獨侍左右定省惟謹比卒
哀毁骨立絶食數日葬値雪泣禱得霽葬已大雪如
故
常目垣曲人性孝謹侍父廷疾湯藥不懈比卒絶食數
日既葬悲泣三年涖官者三食必祭哀慕終身有思
親卷
普曰仁垣曲人穎悟有才志存忠孝祖母王喪明侍奉
惟謹父暉擢南臺御史護送祖母就養舟抵下邳夜
起問安失足溺死寄葬江岸勒石名孝孫塚
文希韓垣曲人幼孤事母陳躬侍湯藥以孝聞痛母苦
節力請得旌塾中建祠歲時祀之
文昭垣曲人母朱早寡事之惟謹比殁偕弟昶寢三年
後宰鄠有治聲嘉穀數生罄俸與弟中分撫姪如子
人共推之
張濟垣曲人家貧克孝每延父客竭力款洽父殁廬墓
蔬食水飲一夕夢父拜大成殿即捐金助修學宫焉
李義垣曲人幼孤事母惟謹母亡朝夕出入詣墳拜告
者三年
郭萬里垣曲人事母魯祖母趙定省温凊人無間言
郭元祥事父母及大父母庶母孝兄弟族黨胥稱仁讓
常延藩掾不樂仕進倜儻好施予
劉隥隆垣曲人儉而好施歲荒輸賑一千二百石得旌
表後又荒輸一千餘石縣令喬某詣視其囷存不盈
百歎息而去
劉明垣曲人嗜讀書牧羊山中手持漢書一帙憩樹下
讀之一夕暮還遺書於野犬銜歸子盈事親克孝蔬
果鮮味不進不敢先嘗
程君愛垣曲人家貧力學遊辛全門下事嫠母以孝聞
趙名孕都憲載孫幼孤事母許有老萊子遺風母年八
十艱步履特製小輿躬自舁之食必問所欲比卒哀
毁幾絶
文登襄之子母卒廬墓三年
魯聖裔垣曲諸生父卒京邸徒步負歸途中早夜焚香
奠飯如親存比葬哀毁骨立鄕人重之
鄭元吉垣曲人傭書養母申時觀鬻菜養母時並稱為
孝子
文鴻儒垣曲人事父及繼母色養備至母卒哀哭過情
父年九十扶持不離跬步異母弟所生四子撫養成
立如同己出
文朝佐垣曲人幼孤事母盡孝有伯俞風
文希程垣曲人憲副皓孫貲産遜異母兄弟一日拾梁
姓白金壹觔即付還梁謝不顧為諸生以詩文自娛
劉光薦王得民周急扶危代完逋賦族黨德之
郭從林馬服主並垣曲人崇禎間捐助軍糈尤以廣掩
胔骸著義
王宗仁崇禎間罄貲賑饑不足則借金遠糴以濟之全
活甚衆又有張繼美亦輸穀賑荒
柴孟冬諸生崇禎庚午賊陷村堡與子寅忠同日戰死
又有諸生黃時度王有光張體素史官盧如棟任大
觀鄉民柴皇棟張永林原養重馬世武史國顯等皆
被傷不屈死
盧繼芳絳縣貢生流賊犯晉督鄉兵往禦死之又有郭
帝都諸生亦以禦賊被執不屈死
史宗禹稷山人事母盡孝崇禎間旌門
張翼舒河津人崇禎庚午舉人工文章尤勤教育及門
多名舊士庚辰歲荒賑粟二千石有奇
趙承業聞喜人賊至獨守親喪賊欲剖棺以身護之被
殺
張綿聞喜諸生張羽義子羽卒事母吳極孝崇禎四年
負母避賊洞中賊薰洞執母以身捍之罵不絶口賊
並投烈焰中死
吳思聰李思誠並絳州人崇禎間輸金賑饑思聰尤好
掩委骼云
康丕承絳州人崇禎辛巳歲大饑賑粥施藥全活甚衆
闖賊渡河勒餉代兄丕景受刑無怨又嘗修建汾水
橋先聖廟城上炮臺城南石堤及師吳某夫婦養生
送終諸事踴躍為之不少吝
來童絳州人家貧傭工於外崇禎間餓莩填壑歸覓父
屍不得號泣三日絶食死
魯紹孔垣曲諸生置義田建義宅遠歴東魯扶叔柩歸
抱疾往秦尋從弟獲之崇禎十三年捐貲賑饑
孫枝妍絳州諸生闖變索餉挺身代父父得脱賊怒加
梃刃閱日死
韓無斁絳州諸生闖變時避亂稷山夜半賊執其父義
不肯逃遂與其弟無期死之
陶治恭介琰次子官右府都事疏乞終養承顔順志親
卒哀毁廬墓庭産瑞芝
陶世徵恭介琰第三子選貢生好施予闖執世徵索餉
里中被德者為醵千餘金以脫其難生平勤學會講
著作甚富
國朝
王家琮絳州諸生居鄉號公正舊例歲報富民凡上官
供應悉資之琮力請於州守弊遂除
董復眞聞喜縣人有至性事父嘉德以孝聞父為族人
承公毆殺號泣訟冤依律抵比闖賊破縣獄囚胥逸
承公出入自如順治八年復眞猝遇承公於田畔徑
往撲之承公不勝仆於地復眞出利斧斷承公手足
承公死詣縣請罪縣令鄺奕垣旁搜前案覆視之獲
免
任弘埏河津諸生闖賊之亂殺其父三榮母辛氏而掠
弘埏去弘埏至禹門口奮身投河適附巨冰以免賊
黨駭嘆嘗築袤堤導瓜峪水自甲至癸凡十道溉田
數千畝為邑永利子允釐亦以行義著
段世慶字光緝絳州諸生孝友好義賑粥施藥祀鄕賢
又段世雲建汾水橋歲給水手工資子孫克繼之
吳偉字巨卿絳州諸生建義學置學田又置田備完族
人逋賦以義稱子作賓貢生
郝啟絳州人家庭和敬五世同居
楊檟絳州人建義學並置産課租入為館餼王大令震
亨有碑記
王鍾靈聞喜人順治戊戌進士選翰林院庶吉士授檢
討主湖廣癸夘鄉試請終養服除補原官累遷左右
春坊中允再遷翰林院侍讀與修平逆方略後獲告
歸鍾靈性篤孝十一歲居母喪哀毁如成人繼母丁
嚴厲鍾靈事之甚謹丁亦愛之盜嘗夜入室逼父母
寢鍾靈亟起持長矛往格仆其一人羣盜攢刺中十
餘槍幾斃得請家居捫舌循牆不敢少軼越而郡邑
利病輒力言丁亥採買草豆議令平陽輸大同鍾靈
控免其役里人感之
張錦鳳字伯章河津人倜儻有曠志事母方以孝聞母
冬月病思魚既而有饋魚者胥謂孝感里有神峪泉
時成深壑迺破千金産築石洞以捍水又築石堤五
百餘尺瀦泉水溉田數十頃嘗行炭窰見明季枯骨
萬計澘然出涕曰此無主吾見之即其主也斂而藏諸
巨塚晉人推為義士焉
閻守瑞字小泉絳州人父大江樂善好施守瑞禀質剛
方言笑取與不苟治家嚴肅童稚飲食坐立悉有規
矩婦女不冠不裙不得出入戶庭謁廟焚修事禁弗
行少以孝行稱撫愛諸弟甚摰一錢尺布不入私室
外姑教以私蓄未終辭而出終身不至其門督學嵇
曾筠旌曰友行克貞李子潛有傳
儀兆羲字天一絳州人性孝友與弟兆祥析居分已産
以給之教養二姪胥克成立州人李某負債遇於道
涕泣言數日未舉火憐其貧更付金若干又嘗焚逋
券七百金年八十七
賜絹米頂帶如例無病卒
閻雋字君美絳州人少讀書尋以事廢然有暇輒雒誦
不輟事父母能孝家人謀析居涕泣者凡數日督子
讀書日益嚴嘗建宋五子祠立嚶鳴社垂殁猶區畫
社倉且以屬其子云
翟垣聞喜人孝友嗜學建義學於西門外延師授餐以
訓後進辛未歲荒租入千斛罄以賑粥由舉人令太
平禁止溺女習俗稍變
楊棻聞喜人以父永寧廕官興化同知遷馬湖守解組
歸辛未歲祲出米賑粥復給戚里麥穀數百石弛窮
民田租五千石又捐千金築城垣居民德之
牛化麒聞喜諸生甫十歲母卒事繼母孝昏定晨省終
身如一日母疾親嘗湯藥及卒哀毁骨立人皆以為
難云
寗獻誠字心一河津歲貢任夏津訓導父令高密卒於
官扶櫬歸號泣不輟行人皆為涕零母殁負土成墳
廬墓三年
史絢稷山人孝友和翕五世同居
吳伯宗稷山人幼喪父母與弟伯祧伯樂依祖以活比
祖殁遇荒伯樂為人掠賣不知其處伯宗歴秦蜀楚
豫間徧求之不得聞在越蹤跡年餘復不得又聞在
燕復跋涉入京師遇人輒涕泣訪問聞高翰林者知
弟所在因宛轉以情告高哀之處伯宗家中而馳書
西江召伯樂來會伯宗自以見有期意喜甚頃之伯
祧以書至謂以尋弟故亦被人掠賣關外閻莊頭家
矣伯宗聞之大哭立起如關外將與之直高百計沮
之不為止至則見閻索其弟閻大怒斥之去匿伯祧
不出遂訴之都閫箠之幾死臥月餘訴如前箠又幾
死伯宗卒不懼閱三年號訴如初至時閻知不可奪
因縱伯祧去伯宗因與偕入京師而伯樂亦自西江
來兄弟獲全既相喜旋相泣也一時搢紳艷稱之
杜士則字天一稷山人少有至性事父母以孝聞嘗冬
月温被如古人事雖細微必請而後行無敢專者治
生稍有餘即以奉二人不自私也比奉諱遇有事猶
跪告主前如生時年幾七十鬚髮皤皤言及父母輒
孺子泣不止至今邑人稱孝者歸焉
張養心絳縣諸生幼孤奉母馬以孝聞母被賊執棄水
中心亦被縛號呼乞命賊感而釋之
柴之棕絳縣諸生好義樂施修平通翼山路及沃邑交
裏橋梁魯峪孔道費金粟以數百計子帝蔭亦有父
風又有任珩亦以周急賑荒著義聲
王積業絳縣人豪俠好施拾還遺金又王淵郭恩賜祁
國英亦以還金稱義
董攔門垣曲縣農家子不識詩書又家徒壁立而至性
過人總角為人傭工日得數錢輒以奉父母年十四
父病無錢營醫藥徧稽首祠廟以禱父痛楚甚攔門
淚淫淫下走庭中伏地曰請斷指以代父痛語訖舉
斧斷三指血流滿前暈幾絶觀者胥感歎父病尋愈
攔門亦無恙縣令給扁曰斷指全孝
王錫絳縣人家甚貧孝友特至父聘士授陜西同心驛
驛丞錫徒步從之未半載聘士殁錫悉典衣裝以殮
復號泣歸里盡産以迎櫬時沍寒同心守備蕭請竢
春且代乞賻䘏錫力辭即日就道晝則以繩繫柩躬
自挽夜則露宿柩側而號抵家墜指裂頸無復人形
見者胥酸鼻母喬氏臥病二載奉事尤力比殁祔父
墓慟幾絶從弟理瑧幼孤不能自活錫字之俾胥有
室邑令盧將表之以勵俗固辭雍正八年旌表
陳佐周絳縣人十五歲父所性卒毁甚非杖不能起所
性故選貢五經諸史胥有論著佐周見父手澤輒涕
泣不止事母李氏不命之退不敢退母或加譴責必
跪受湯藥必親嘗即溺器亦必親滌嘗徒步百里訪
醫遇盜將殺之虎忽出叢薄間盜駭遁虎亦逡巡去
母殁寢柩次三年不入室佐周嘗建家廟刊族譜人
胥謂能守家學雍正八年旌表
吉州
元
馮愈父敬夫病篤籲天割股調藥父遂愈事聞至正間
旌表其門
明
王爵鄉寧人母喪哀奠盡禮侍父榻者三年朝夕不怠
由貢生官至蘇州守
徐椿吉州人以廬墓稱孝
鄭崇雅鄉寧貢生任徐溝教諭聞母病棄官歸子四人
皆有名人謂孝感
盧爌鄉寧恩貢歲饑施粥半載全活甚衆又楊鳳翀官
千總廢産救荒人並德之
冀三聘節婦盧子與妻潘氏事母以孝聞
王有祿鄉寧人正統四年捐賑旌門又鄭崇仁亦輸賑
王凛鄉寧人家甚貧父病思得肉食與婦定謀剪髮易
之道經龍王廟致禱得夢於十里外杏樹下取泉飲
父疾尋愈
國朝
韓倬鄉寧進士官兗州守周急好施曾濟里甲金數百
兩邑人德之
隰州
宋
趙友七世同居眞宗時旌表蠲其賦役
元
賀賁父種德徙居京兆賁有謀略善攻戰略關中兵後
集屍滿野賁為大塚收瘞之得白金七千餘兩乃持
五千兩獻世祖以助軍後以賁總管京兆諸軍鄂囉
卒追封雍國公諡貞獻子仁傑孫惟一相繼為上都
留守
孫秀實大寧人性剛毅喜周人急里人王仲和嘗託秀
實貸富人鈔二千錠貧不能償棄其親逃去數年其
親思之疾秀實日饋薪米存問終不樂秀實哀之
悉為代償取券還其親復命奴控馬齎金訪仲和使
歸父子歡聚聞者莫不嗟美又李懷玉等貸秀實鈔
一千五百度無以償盡還其券
明
蘇四國隰州諸生母病危籲天刲股以進病尋愈
曹鼎蒲縣人成化間父官綏德州倉大使卒貧甚置柩
車中妻引于前而自後推之行至黃河糧絶相向哭
倏大風吹樹葉滿前視之乃紅棗也遂得餬口扶柩
歸里
郭昇蒲縣人出粟賑荒正統六年旌門又韓藝正德間
輸賑六百石
宋承綬隰州人事親稱孝居喪哀毁茹素力循古禮先
後無間桑拱陽兩作復古歌以風之
鄧凰隰州人急公好義輸米賑饑倡植桑麻其撫孤姪
至成立尤有聲
曹懋通蒲縣人父病躬侍湯藥不解𢃄者數十日焚香
籲天請以身代比卒廬墓三年善事繼母撫異母弟
尤為周至
劉餘芳隰州諸生父湛然殁於六安州徒步長號負骨
歸葬
楊潤隰州人事繼母孝修學賑饑鄉人稱義士
史登義王復榮宋良儒楊春濤俱隰州人以輸賑稱義
張機大寧人邑有荒塚石題明孝子貢士張機之墓旁
註廬墓以思親三年不改殺身以全母一死猶生乃
萬歷十七年知縣程某語也
曹鴻逵字肖亭大寧人父汝相患癱疾侍飲食起居十
餘年不懈比病危如醫言嘗糞甘苦以卜存亡母安
暮年昏憒旦夕扶哺如父時母卒已九十七歲矣隆
冬號泣鬚眉皆冰廬墓三年櫛沐俱廢時稱東街曹
孝子
馬尹昌大寧貢生官香河丞有治聲祀名宦初昌病劇
弟尹康祝天求代卒昌感其義田産悉以畀姪世安
劉鳳鳴大寧歲貢曲事繼母卒致底豫族居犯而不校
人尤服其雅量
曹定國字世用大寧廪生事父克孝跬步不離學使按
郡嘉其誠篤給餼終養
張文炳字斯光大寧人父萬鵬酒後殺人請抵父罪其
人復甦時以為孝感
曹自得大寧歲貢性廉介家貧乏米出門求貸路拾遺
金還之
馮玉貢生幼孤好周䘏邑有干鼇零丁無歸撫養婚配
至成立厚賜遣之鼇由監生除淄川丞事玉如父終
身不替
李善永和貢生流寇至大罵力戰死子世隆世奇蒙難
復甦追賊至臨汾擒之詔旌義士
馬如璧永和人親喪前後廬墓六年
藥科永和人崇禎五年闖賊圍城手持火具擊殺無算
賊懼而遁隨出已貲設兵三百至今賴之
張斗宸字薇垣歲貢生馮三旌諸生胥大寧人崇禎壬
申闖寇陷城俱死之
張士粹字懿宇大寧貢生崇禎七年出粟賑饑又以廬
墓稱孝
曹良棟蒲縣人素行狷介崇禎七年大饑棟久不舉火
親知聞而餽之棟曰吾既不能自食而反因食累人
於義何居堅却高臥七日而死
劉光蒲貢生事親竭力父疾籲天求代疾尋愈執喪哀
毁絶葷酒者六載桑拱陽作仁孝詩以贈之
馬行敏永和人官西安照磨崇禎八年土寇充斥單騎
追至石樓手斬二級以還十五年知縣冀殉城死經
紀其喪並送眷屬歸里
李養榮隰州貢生官王府教授事親至孝前後廬墓六
年有白兔之異子愈秀字誠所諸生死闖難祀鄕賢
呂大成字宗韶隰州諸生闖賊陷城投井死又有王家
棟宋希唐曁子永隆同戰死
國朝
宋斗星隰州人饒智略順治戊子土賊王登憲糾其黨
攻州之曇索堡斗星督僮僕曁鄉人捍禦已而賊益
衆不能支間道走汾州請兵三百人兼程至賊退據
老兒山為持久計斗星伏兵山側從數人誘賊賊遽
出戰斗星死鬭賊將還伏兵起乘之賊遂大亂擒斬
無算曇索堡獲無恙
馮聖眞大寧縣人家甚貧客作以養父每饋食至不敢
先嘗必疾趨執㸑供父食乃還傭所或饋食少腆則
攜歸以食父主者知之復以食饋聖眞堅不肯曰焉
有一人傭而兩人食者比父卒負土為墳哀毁三年
邑令以扁特旌之然聖眞故無廬扁懸關廟之左廊
山西通志卷一百四十五
