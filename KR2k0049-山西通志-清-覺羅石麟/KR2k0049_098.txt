山西通志卷九十八
名宦(十六)
平定州
周
韓固韓起孫魏獻子為政以為馬首大夫謂固餘子之
不失職能守業者也
孟丙晉人魏獻子為政以賢舉為盂大夫
晉
曹志字允恭譙國譙人陳思王植之子也少好學以才
行稱襲爵改濟北晉初降鄄城縣公詔曰前濟北王
曹志履德清純才高行潔好古博物為魏宗英朕甚
嘉之其以志為樂平太守志在郡上書以為宜尊儒
重道請為博士置吏卒後為散騎常侍卒諡定
焦球為樂平太守劉琨遣攻常山斬其太守邢泰
隋
張季珣京兆人開皇中累遷并州司馬仁夀末漢王諒
舉兵季珣守井陘以功歴都水監
唐
殷開山名嶠以字行鄠縣人初為隋太谷長又為石艾
長高祖起兵召補大將軍掾從攻西河招慰關輔降
羣盜封鄖國公圖形凌烟閣諡節貞
宋
翟守素濟州任城人歴漢周領承天軍使開寳中從征
太原孫方進圍汾州監其軍九年詔與郭進率兵深
入并人境蹈藉禾稼多所虜獲太宗初領憲州刺史
雍熙四年知潞州命為代北方田都部署并州兵馬
鈴轄淳化中屯石州卒守素綿立内職五十餘年所
至有治績
張煦字輔陽開封人太宗時以内殿崇班為鎮定邢趙
山西土門路都巡檢使遼騎兵剽境上煦以所部斬
首數十走之葛霸周瑩李繼宣稱其幹舉有詔嘉奬
復為岢嵐軍使天禧三年以西上閣門使為并代鈴
轄請近郡卒
程琳字天球諡文簡大中祥符間知并州夀陽縣性方
重寡言笑凡所處畫簡嚴明敏邑大治後累階至開
府儀同三司勲上柱國爵廣平郡公食邑七千四百
戶卒贈中書令
吕陶字元鈞成都人第進士知夀陽縣帥唐介辟僉書
判官暇日促膝晤語告以立朝事君大節曰君廊廟
人也薦應熙寧制科論新法不便入等元祐時仕至
給事中紹聖時以集賢院學士知潞州後致仕卒
張元淳字不渝元祐初任夀陽縣下令必信遇民以誠
不數月人服其化庭無留訟邑故孔子廟近市湫隘
歲久圮陋元淳卜地改建為屋四十楹規制大備復
延邑有學行者處師位而首遣其子入學與諸生齒
由是邑之人始奮然思向學焉
孟天常字子履河南人元祐末任夀陽令以能治劇稱
興滯舉廢多所建置潞州司戶參軍張山為之記
李京字伯升趙州人第進士歴平定軍判官後為監察
御史屢上直言為鄉里吳鼎臣所陷貶卒
金
趙秉文字周臣磁州滏陽人幼穎悟登大定二十五年
進士第為同知岢嵐軍州事泰和二年十月為寧邊
州刺史三年改平定州前政苛於用刑每聞赦將至
先掊賊死乃拜赦而盜愈繁秉文為政一從寬簡旬
月盜悉屏跡歲飢出祿粟倡豪民以賑全活者甚衆
仕至翰林學士卒
智楫大定間知盂縣寬而有制百事具舉越二載夏大
旱禱於藏山引咎自責俄大雨歲乃登
耿昉束鹿人為平定軍宣武指揮使性資沈雅才略博
宏恤軍愛民重學造士後占籍焉
元
顧思孝延祐間平定州學正作文簡古以儒雅稱於時
阿爾斯蘭哈雅平定校尉達嚕噶齊時大旱祈雨有應
民立感應碑
拜珠東平王安圖之孫至元狀元為盂州守恭敬仁愛
士民賴之皇慶七年平章政事進左丞相振立紀綱
修舉廢墜裁不急之務杜僥倖之門加惠兵民輕徭
薄税天下晏然祀名宦
巴拜至正元年同知平定州事時春三月不雨至夏六
月禾稼就槁保保兔冠跣足禱于崔府君廟明日雨
大降秋七月復不雨禱如初雨復降遂命修其廟翰
林學士揭傒斯為之記
崔可儀任夀陽主簿築濬城池分工共理以勤慎著
袁士廉知夀陽縣創築城垣有功民社
拜珠至正間同知㿻州事時雜役繁重又修管芹泉驛
舍出奏於朝罷其役人民賴之祀名宦
劉福平定元帥府監軍衆服其恩信子熙載有學行父
子相繼者一十餘年
明
鄭居敬洪武初任盂縣知縣值兵燹後逃亡不可數計
居敬悉力招徠漸次復業而壇壝公宇以時修舉規
模具備
趙梓陜西涇陽人洪武初任盂縣縣丞招集流移修舉
廢墜盂漸以治祀名宦
程宗道舒城人洪武間任平定州知州時當草創宗道
悉力吏治披荆棘撫凋瘵使閭閻有起色州署學宫
及壇社郵𫝊無不具舉
吳原庸江南濠州人洪武間任夀陽縣知縣時經兵荒
民多失業原庸招集流散教之力作建縣治毁淫祠
修學宫廟壇驛舖釐然具舉
邵子俊洪武間任盂縣知縣性剛直遇事慷慨具得體
要尤能悉人情偽以片言決之祀名宦
王靄洪武間任盂縣知縣清寧寡欲凡所建設悉準民
情政事之暇躬至閭閻教以孝弟祀名宦
朱貴永樂間任盂縣縣丞性廉敏剛腸疾惡有犯者必
痛治之豪猾屏迹良善獲安
謝琰陜西咸寧人永樂間以舉人任盂縣教諭每夜巡
諸生讀書處察其勤惰而賞罰之隆冬盛暑不為間
李本淨靈寳人永樂間任盂縣知縣仁慈不苛嘗期以
德化民境内嘉禾有一本三四穗者人咸謂善政所
感
舒本謙餘姚人宣德間知平定州安静不擾惠愛及民
民多懷之
許通泗州人正統間知平定州性剛果善斷吏畏民懷
夏廷器餘姚人正統間任平定州學正築石樓書院督
諸生肄業其中平定自金元以來雅號文學地得廷
器指授益知向往人材鵲起比去諸生立祠祀之
梁昱江南崑山人景泰間以舉人任平定州知州性仁
厚文學政事卓然為一時冠比卒士民罷市哭之
張誠陜西人成化間以舉人任夀陽縣知縣冰蘖自持
寬嚴竝濟待文學士尤加禮一時儒風丕振祀名宦
趙鸞直隸東安人成化間以舉人任樂平縣知縣性和
易所注厝惟求宜民刑清政簡邑大治詳見德政碑
王子玉直隸寳坻人成化間以監生任樂平縣知縣值
歲洊飢民多流亡子玉緩賦税輕徭役悉力招徠復
業者漸至二年康阜為諸邑最乃增修學舍督諸生
日夜讀書文風丕變士民為勒政蹟于石
吳鼒咸寧人成化間任平定州知州練習吏事為政不
拘一轍彰善癉惡調劑得平
朱恭鉅鹿人成化間以舉人知夀陽縣涖政和平民受
其惠有古循吏風
張仲文直隸易州人成化間以舉人任樂平縣知縣和
厚近民興學造士尤能以教化先吏治
李熙曲陽人弘治間以舉人任盂縣知縣明敏有剸斷
材民以訟至者以數語立決之皆讋伏訟漸息
吕琦平隂人弘治間以監生任盂縣知縣清白自厲政
尚嚴凡所厝注一本獨斷然能合民情宜土俗
吕循矩寳坻人弘治間以舉人任盂縣教諭端重有師
範科條嚴謹涖任九年多所成就
景芳山東定陶人正德間任平定州知州莊重有威望
不受私謁善發奸摘伏後擢慶陽府同知
劉華江西人正德間任平定州州判有至性事親孝雅
善草書得懷素筆意居官清慎祀名宦
張鳳霄陜西韓城人正德間以舉人任盂縣知縣性温
厚工文章以經術飭吏事撫民禮士俱有成效尋以
病卒遠近皆流涕
吳冕臨川人嘉靖間平定州同操守嚴潔敷政慈祥陞
都司斷事
高光烈山東膠州人嘉靖中任平定州知州性廉潔政
尚寬平見用嚴刑者輒深惡之然賦辦事集吏民畏
服雖武健者謝弗如尋調絳州去之日士民攀卧悲
號
蔡俸祥符人嘉靖間知平定州沈静文雅甫下車鈎鉅
書算宿弊一清郡民稱快
羅錦直隸滿城人嘉靖間以舉人任夀陽縣知縣甘淡
泊持守甚嚴苞苴竿牘屏弗與通為政不毛舉細務
嘗舉不急公費悉罷之居二載政行化洽公庭絶敲
扑聲以致仕去
申傑直隸靈夀人嘉靖間以舉人任夀陽縣知縣樸直
自持嘗以小弱不安悉豪強者為之厲有犯者輒痛
治之雖勢家請託弗聽尋卒于官祀名宦
董希孟隆德人嘉靖間以監生任盂縣知縣清廉有守
一介不取歴七載如一日待人尤委曲詳盡人亦不
敢干以私
徐廷直隸蕭縣人嘉靖間由吏員任夀陽縣丞廉敏有
治才時值邊警增城垣建樓櫓邑賴以保障焉
吳達陜西安定人嘉靖間由監生任夀陽主簿改建明
倫堂立射圃亭更新大成殿及兩廡創名宦鄉賢祠
學校之制至是始備
蹇達四川巴縣人隆慶六年以進士知平定州學問博
雅為時宗匠居官以廉自厲遇事斧劈理解動中機
宜訟庭清暇官吏悉袖手而綱舉目張迄無廢事後
累官薊遼總督兵部尚書
江櫓蘭州人隆慶間以舉人知夀陽仁愛廉明鄰邑有
冤者悉往訴稱為江青天陞正定府通判有去思碑
喬應萃陜西清水人萬歷十一年知樂平縣廉能清淨
有古循良風陞重慶府通判
宋燾泰安州人萬歷二十九年進士自庶吉士授御史
任氣好搏擊江西參政姜士昌疏論沈一貫鐫三級
燾論救復詆一貫刺李廷機上怒謫平定州判官旋
請假卒天啟初贈光禄寺少卿
藍尚質膚施人萬歷間以監生知夀陽政尚勤儉務以
躬行化民邑素不諳紡織尚質始教之迄今民賴其
利
錢一鶚山東掖縣人萬歷二十年以舉人任樂平令搏
擊豪強噢咻孤弱持躬清苦陞錦衣衞經歴累官知
府
張國璽直隸任邱人萬歷間以進士任盂縣知縣平賦
均徭釐奸剔弊尤善折獄大吏竒其材有疑案悉以
委之一時有東察院之謠
于明善山東臨清人萬歷間以監生任盂縣主簿性通
敏勤於官職嘗丈地均糧一秉公正數世食其利
趙原贊皇人以舉人任盂縣教諭持身清苦勤於教誨
秩滿諸生上疏留之歴三十年致仕歸
國朝
孔興範曲阜人至聖裔康熙十九年以恩貢知盂縣盂
城西北隅濱河舊築堤以護歲久盡圮水漲輒役民
編簍寔石禦之又廟學上漏下穿丹堊漫漶興範首
謁廟惕然弗寧及觀河之重為民病也慨然曰神依
於民吾知所先後矣於是庀材鳩工俸錢胥蠲佐經
費不足募諸有力者不兩月築堤一百二十餘丈高
十五尺厚稱之踰年廟功亦以次告成偕諸生釋菜
焉興範性儉嘗衣布衣出見客涖官六年寬嚴並濟
盂人稱之
忻州
北魏
元匡字建扶廣平王洛侯嗣子性耿介有氣節孝文器
之謂曰叔父必能儀刑社稷匡輔朕躬今可改名為
匡以成克終之美宣武時除肆州刺史廉慎自修甚
有聲績遷恒州刺史後為御史中尉封東平郡王卒
諡文貞
崔振字廷根博陵安平人挺之弟也少有學行居家孝
友正始初除龍驤將軍肆州刺史在任有政績還朝
除河東太守永平中卒於郡諡定振歴官四十餘載
考課恒為稱職議者善之
楊津雲中平城人肆州太守性孝友涖官勤慎巨細必
親屢立戰功不妄殺降人咸稱其仁
閻慶印為東秦州敷城太守歲儉常以家粟千石賑恤
人賴以濟部人陽寶龍一千餘人申頌美政有司以
聞靈太后卒無褒賞
隋
周法尚汝南成安人陳總督江州刺史炅次子果勁有
風槩好讀兵書為定襄太守煬帝幸榆林内史令元
夀請御營外分二十四軍法尚曰結為方陣四面外
拒六官及百官家口並在其間車騎為壁壘此與據
城何異若戰而捷抽騎追奔或戰不利屯營自守帝
善之
唐
李丕與劉從諫善署昭義大將及劉稹阻命軍中疾其
才丕懼乞為游奕深入遂自歸武宗召見擢忻州刺
史太原楊弁亂遣人誘丕丕斬之以兵扼走集李德
裕曰度支戸部物積代州今丕塞其路賊破矣乃趣
丕討弁兵未至而弁已擒遷汾晉二州刺史大中初
拜振武節度使檢校刑部尚書卒
後唐
相里金字奉金并州人為人勇悍而折節下士同光中
拜忻州刺史是時諸州皆用武人多以部曲主場務
漁蠧公私以利自入金獨禁部曲不與事厚其給養
使掌家事而已清泰三年以金為太原四面步軍都
指揮使晉高祖立為建雄軍節度使卒贈太師
宋
賀惟忠定襄人性剛果知書曉兵法初仕周知易州宋
興授本州刺史兼易定祁等州都巡檢捍禦有功撫
士卒得其死力戰無不克名震北邊十餘年契丹不
敢南牧
裴莊字端已□州閬中人蜀第明經太宗時權忻州錄
事參軍先是并州偫積軍儲條制甚峻掌出納者常
十餘人莊代之獨任其事擢授絳州防禦推官提點
并嵐二州緡帛芻糧改遼州判官仍涖舊局雍熙三
年命將巡邊掌隨軍糧料内客省使楊守一稱薦之
授大理寺丞時遷河朔降戶於汝洛遣莊安輯之俄
通判忻州未上道改澶州景德中知潞州祀汾隂為
北嶽加號冊禮副使撰北行記三卷以獻卒年八十
一
張佶渭南人端拱至道年忻州通判史稱勤幹威惠
胡則字子正婺州永康人太宗時第進士調憲州錄事
參軍時靈夏用兵轉運使索湘命部送芻糧為一月
計則曰為百日備尚恐不支奈何為一月邪湘懼無
以給遣則入奏太宗因問邊策對稱旨顧左右曰州
縣豈乏人命記姓名中書後李繼隆師久不解湘語
則曰微子幾敗我事一日繼隆移文轉運使曰兵且
深入糧有繼乎則告湘曰彼師老將歸欲以糧乏為
辭耳姑以有餘報之後果為則所料仁宗初權三司
使通京東西陜西鹽法民便之後遷兵部侍郎致仕
卒
張旨字仲微懷州河内人仁宗時通判忻州復通判府
州元昊攻不能下後提點河東路刑獄范仲淹歐陽
修胥言其鷙武有謀略除閣門使固辭後以光禄卿
知潞州移知晉州請判西臺卒
郭諮平棘人進士聰敏過人建治河方田諸議造車弩
兵械有巧思歐陽修文彦博等薦之知忻州史稱巧
智才略自見於功利之間有足稱者
張永趙郡人知忻州州産鹽轉運使欲以盜賊罪罪兵
吏永上言惡鹽累防兵非計詔弛其禁民甚德之餘
政多類此
劉景文知忻州剛正公嚴恩洽民庶
金
傅慎徽沙溪人宋末進士金天德年忻州刺史淳質篤
古有惠政重修學校
石琚中山人天眷二年狀元以廉幹由刑臺改令秀容
縣額設勾直十五人市井無賴竄名者甚衆琚至逐
去民大悦有訟者召至諄諄誨諭使自愧服期月大
治
段德祥陽曲人以徵辟召見上竒之授定襄簿兼縣尉
慈祥樂易明敏有為
居理貞唐元人承父廕監管州有政聲
劉煥字德文中山人天德元年進士以監察御史攝戶
部員外郎代州錢監雜青銅鑄錢錢色惡類鐵錢民
間盜鑄抵罪者衆朝廷患之下尚書省議煥奏曰錢
寶純用黃銅精治之中濡以錫若青銅可鑄歴代何
緣不用自代州取二分與四六分青黃雜糅務省銅
而功易就由是民間盜鑄陷罪者衆非朝廷意也必
欲為天下利宜純用黃銅得數少而利遠其新錢已
流行者宜驗數輸納準換從之遷管州刺史以廉升
鄭州防禦使遷遼東路轉運使卒
周美巴蜀人知管州德政顯著有去思碑記
元
樊天勝定襄人以武功授九原府元帥知定襄郡時從
常山軍取忻州大帥怒其民欲盡戮之天勝哀訴得
免
劉璧忻州人歴郡首遷本州兵馬都總管知府事涖政
仁賢吏民懷畏
王克義崞縣人國子生至正間授平準職轉定襄尹期
月治化大行民比之龍圖
劉德新洺水人至正間自柘城尹調定襄未期年政理
事修部使者薦於朝民為立碑頌德
明
譚章齊安人洪武初静樂縣丞建置縣署多善政任滿
還京民為立碑
楊大德洪武初知静樂縣有德政修碾河堤壇舍廟祠
公署多所營造
葉砥浙江山隂人洪武初以進士任定襄縣知縣當大
兵後境内蕭然砥悉心招撫殘黎乃有起色雅善屬
文一時碑版多出其手擢考功郎中與修永樂大典
鍾友諒浙江錢塘人洪武間以舉人任忻州知州有長
材當開國初安輯殘黎創制立法修舉城郭公署祠
廟壇壝咸備擢金華知府
李郁仁宗時為定襄主簿言縣有故渠溉田六百餘頃
宜亟浚治後任盂縣令郁稟性寬弘循循雅飭不事
鞭扑百廢具興
史魁平鄉人正統間任静樂縣知縣有謀略能任艱鉅
涖任時邊警日至魁繕城垣裕倉儲設守禦皆有法
度復集丁壯教以騎射於是人有固志上下相安尋
擢蔚州知州
王節定陶人成化間任静樂縣知縣存心行政悉本慈
仁尋調陽曲禮賢下士均賦平徭祀名宦
劉清山東夀張人成化間以舉人任忻州知州居心平
恕涖政寬和修廟學驅游民立倉庾屏盜賊善政釐
然嘗遇歲荒勸富人蠲賑得粟萬石鏹千兩按戶分
給菜色立起秩滿去民立碑識之
騫璿永夀人成化間任静樂縣知縣尋擢保德州知州
兩任邊地平刑恤民俱著循績而修葺廟學敦崇教
化士人尤𫝊誦
王軒山東臨清人弘治間以進士任忻州知州移建學
宫開雲牧兩河鹵地立四倉備凶荒剿平土寇平刑
獄均徭賦擢員外郎歴官鳳翔知府
唐素字希文東平舉人正德間知忻州性簡易政尚因
民招撫有術徵科不擾陞正定府同知老稚扳轅不
絶三日始得出境
田登陜西長安人正德間以進士任定襄縣知縣廉介
有威望寬猛得宜政事之暇親詣學宫引諸生講論
經史終日不倦後擢主事累官參政
周夢綵直隸阜城人嘉靖間以舉人任忻州知州敵騎
入犯念城郭傾圮將不支又懼以修築為閭井擾乃
即市廛征其力頽城復完於各鄉屯田清丈後為立
石碣勒田畝四至及戶口租數俾無得侵越民咸便
之祀名宦
時通錦衣衞進士嘉靖間由慶陽知府謫忻州規模弘
大不事曲謹執法甚嚴不憚豪横徵收賦徭止示以
限期令民自輸無敢玩者革驛逓裁濫應尤為民便
范箕字斗南京衞籍進士嘉靖間知忻州有揮霍才訟
者纍纍剖決立盡而律己甚嚴馭下尤肅百姓比之
龐統劉穆之云陞員外郎歴官參議
張榮河南祥符人嘉靖間以舉人任定襄縣知縣自奉
儉約而勤于恤民修學校通水利置義倉病者施藥
殁者給棺人咸宜之
李東萊山東人嘉靖間静樂主簿盡力城垣而廉介敏
捷陞經歴邑人頌美不忘
張學道盩厔進士隆慶間知静樂縣忠&KR0548;勤篤期于以
德化民左右不得干一語嘉意學政士風一變調安
陽陞主事
劉綬陜西洛川人隆慶間以貢生任静樂縣縣丞明敏
善聽斷擢知縣是適攢併都戶調停有法民不擾流
亡悉歸又以城垣卑薄增修令高厚足禦侮遷蓬州
知州
陶光寵固安人萬歷初由兖州判擢知忻州寬和勤慎
加意恤民留心造士清丈地畝有均平之頌遷晉府
長史士民赴會城終其任省問不絶
田應揚雞澤舉人萬歷間由廣昌知縣擢忻州賦性冲
恬心切愷悌服食依然寒素喜下問田婦擔兒不憚
諮詢陞萊州府同知
張堯行宜川人萬歷間以貢生任忻州知州端毅有執
持不為利害惑嘗以城垣為州根本以甎甃之嚴督
精覈日夕不少倦及告成幾嘔血
楊維嶽餘姚人萬歴二十九年以進士知漳州府謫忻
州政尚廉平徵解不染指聽訟立𤼵訊單舞文者斂
迹歲荒煮粥惠民撫流移八百餘家開水渠三十五
道墾荒地五十餘頃清驛𫝊捐俸修學繕堡民甚德
之
王濯征西安護衞舉人萬歷間知定襄縣剛直嚴明發
奸摘伏吏胥斂迹節里甲廣儲蓄置社倉力寢添設
驛逓之議民獲安静陞保定府通判
白璧陜西清澗人萬歷十一年以舉人任定襄縣潔己
愛民練才應務省里甲撫流移憫旱災便民壯簡詞
訟免勾稽集士課文助喪完娶與夫修坊鑿井恢廓
明倫堂諸善政未可殫述十五年陞絳州知州士民
立石頌德
王立愛崇義人萬歷間以貢任定襄縣知縣廉敏愛民
嘗給以紡車令習女工又令種樹道旁為材木用暇
時飭廟學崇節孝興起教化一變澆漓之俗後擢鎮江
府通判士民肖像祀之
王毓陽陜西綏德人萬歷間以進士任静樂縣知縣政
務廉平嘗以驛𫝊滋擾請移縣内親為參驗給付民
尤便之改臨晉擢工科給事中
劉沂號蓮洲完縣人萬歷間以貢任静樂縣知縣性伉
直善折獄嘗改立莊頭令戶自為輸納豪猾者不得
中飽又改建文廟士窮乏不能自振者時周給之尋
擢平凉府通判
國朝
祝文光遼東人順治四年以監生任定襄縣知縣有廉
聲姜逆之亂死於難
黃圖昌直隸長垣人康熙三十四年以進士知静樂縣
涖任歲適洊飢亟議賑貸俾胥獲保聚加意學校月
集諸生兩課之退食之暇稽往牒參輿論纂静樂縣
志庸昭一方文獻邑人謳思罔斁焉
代州
周
李牧趙北邊良將也常居代雁門備匈奴以便宜置吏
市租皆收入幕府為士卒費日擊數牛饗士習騎射
謹烽火多閒諜厚遇戰士為約曰匈奴即入盜急入
收保有敢捕虜者斬匈奴每入烽火謹輒入收保不
敢戰如是者數歲亦不亡失匈奴以李牧為怯雖趙
邊兵亦以為吾將怯趙王讓李牧牧如故趙王怒召
之使他人代將歲餘匈奴每來出戰數不利失亡多
邊不得田畜復請李牧牧杜門不出固稱疾趙王乃
復彊起使將兵牧曰王必用臣臣如前乃敢奉令王
許之牧至如故約匈奴數歲無所得終以為怯邊士
日得賞賜而不用皆願一戰乃具選車得千三百乘
選騎得萬千匹百金之士五萬人彀者十萬人悉勒
習戰大縱畜牧人民滿野匈奴小入佯北不勝以數
千人委之單于聞之大率衆來入牧多為竒陳張左
右翼擊之大破殺匈奴十餘萬騎滅襜襤破東胡降
林胡單于奔走其後十餘歲匈奴不敢近趙邊城趙
悼襄王元年使牧攻燕拔武遂方城後七年秦破趙
殺將扈輒於武遂城斬首十萬趙乃以牧為大將軍
擊秦軍於宜安大破秦軍走秦將桓齮封為武安君
居三年秦攻番吾牧擊破秦軍南距韓魏趙王遷七
年秦使王翦攻趙趙使牧及司馬尚禦之秦多與趙
王寵臣郭開金為反間言李牧司馬尚欲反趙王乃
使趙葱及齊將顔聚代牧牧不受命趙使人微捕得
牧斬之廢司馬尚後三月王翦急擊趙大破殺趙葱
虜趙王遷及顔聚遂滅趙
漢
程不識孝景時以數直諫為大中大夫為人廉謹於文
法元光元年衞尉李廣為驍騎將軍屯雲中不識為
車騎將軍屯雁門廣行無步曲行陣就善水草屯舍
人人自便不擊刁斗自衞幕府省文書然亦遠斥堠
未嘗遇害不識正步曲行伍營陣擊刁斗吏治軍簿
至明軍不得自便不識曰李將軍極簡易然虜卒犯
之無以禁而其士亦安佚樂為之死我軍雖煩擾而
虜亦不得犯我是時漢邊郡李廣程不識皆為名將
入為長樂衞尉至今稱軍法嚴整者曰程不識李光
弼之治兵
趙充國字翁孫隴西上邽人後徙金城令居始為騎士
以六郡良家子善騎射補羽林為人沈勇有大略少
好將帥之節而學兵法通知四夷事武帝時擢後將
軍及尊立宣帝封營平侯本始中為蒲類將軍復為
後將軍少府匈奴大發十餘萬騎南旁塞至符奚盧
山欲入為寇亡者題除渠堂降漢言之遣充國將四
萬騎屯緣邊九郡單于聞之引去及破先零歸復為
後將軍衞尉甘露二年卒諡曰壯侯後與霍光等列
畫未央宫
段會宗字子松天水上邽人竟寧中為西域都護西域
敬其威信更盡還為沛郡太守以單于當朝徙為雁
門太守數年坐法免西域諸國上書願得會宗陽朔
中復為都護後元延中賜爵關内侯
杜茂字諸公南陽冠軍人初歸光武於河北常從征伐
建武三年以功拜驃騎大將軍七年詔引兵北屯田
晉陽廣武以備邊九年與雁門太守郭凉擊盧芳將
尹由於繁峙芳將賈覽率騎萬餘救之茂戰軍敗引
入樓煩城時盧芳據高柳數寇邊十二年遣謁者段
忠將衆郡弛刑配茂鎮守北邊因發邊卒築亭候修
烽火又發委輸金帛繒絮供給軍士并賜邊民冠盖
相望茂亦建屯田驢車轉運尹由將賈丹等遂詣雁
門太守郭凉降芳亡入塞北定封參蘧鄉侯卒
郭凉字公文右北平人壯猛而通經書多智略從擊彭
寵有功封廣武侯建武九年為雁門太守與將軍杜
茂擊盧芳將尹由於繁峙十二年尹由將賈丹霍匡
解勝本雁門人共殺由詣凉凉上狀皆封為列侯詔
送委輸金帛賜茂凉軍吏及平城降民自是盧芳城
邑稍稍來降凉誅其豪右郇氏之屬鎮撫羸弱旬月
間雁門且平芳遂亡入塞北帝擢凉子為中郎宿衞
左右
王澤㫤父代州太守有治聲
魏
牽招字子經安平觀津人袁紹辟為督軍從事建安九
年紹子尚遣至上黨督致軍糧未還而鄴破時尚外
兄高幹為并州刺史招以并州左有恒山之險右有
大河之固帶甲五萬北阻彊胡勸幹迎尚并力觀變
幹既不能從而隂欲害招招聞之間行去道隔不得
追遂東詣魏武仍辟冀州從事魏黃初中為雁門太
守郡在邊陲雖有候望之備而寇鈔不斷招既教民
戰陣又表復烏丸五百餘家租調使備鞍馬遠遣偵
候寇每犯塞勒兵逆擊來輒摧破吏民膽氣日銳荒
野無虞又搆間離散使更相猜疑鮮卑大人步度根
泄歸泥等與軻比能為隙將部落三萬餘家詣郡附
塞勅令還擊比能殺比能弟苴羅侯及叛烏丸歸義
侯王同王寄等大結怨讐招遂自出率歸泥等討比
能於雲中故郡大破之招通河西鮮卑附頭等十餘
萬家繕治陘北故上館城置屯戍以鎮内外夷人大
小莫不歸心諸叛亡雖親戚不敢藏匿咸悉收送於
是野居晏閉寇賊静息乃簡選有才識者詣太學受
業還相授教數年中庠序大興又鑿原開渠注水城
内民賴之太和初賜爵關内侯二年護烏桓校尉田
豫出塞為軻比能圍於故馬邑城招整勒兵馬欲赴
救并州以常憲禁之招謂節將見圍不可拘於吏議
自表輒行又竝馳布羽檄寇恐怖軍到故平城便皆
潰走招在郡十二年卒官威風遠振其治邊之稱埒
于田豫百姓追思之
傅容漁陽人繼牽招為雁門太守有名績
晉
索靖字幼安敦煌人舉賢良方正對策高第擢尚書郎
靖草書與尚書令衞瓘齊名號一臺二妙在臺積年
除雁門太守太安末拜使持節監洛城諸軍事與賊
戰大破之靖亦被傷而卒贈司空封安樂亭侯諡曰
莊
北魏
梁越新興人博通經𫝊魏道武以其謹厚遷上大夫令
授諸皇子經書明元初以師傅恩封祝阿侯出為雁
門太守獲白雀以獻拜光禄大夫
北齊
斛斯萬善河南人驍勇果毅以軍功拜武賁郎將突厥
圍雁門萬善奮擊之所向皆破每賊至獨出當其鋒
或下馬坐地引強弓射賊所中皆殪由是莫敢逼城
十餘日竟退萬善之力也其後頻討羣盜累遷至將
軍卒
隋
王頒字景彦太原祁縣人性至孝有文武幹局開皇中
以平陳功拜代州刺史甚有惠政
馮孝慈仁夀中代州司馬驍勇善戰漢王諒舉兵遣將
來攻孝慈與總管李景等拒守後與楊義臣援兵擊
賊大破之城賴以全
侯莫陳义仁夀中儀同三司漢王諒之亂與李景等共
守代州多謀畫工拒守之術
吕玉仁夀中代州司法參軍驍勇善戰漢王諒反與總
管李景等共相守禦城獲全
陳孝意河東人大業末為雁門郡丞時長吏多贓汚孝
意清節彌厲發奸摘伏動若有神吏民稱之劉武周
反孝意與武賁郎將王智辨率兵討之戰於下館城
反為所敗武周遂轉攻傍郡前郡丞楊長仁雁門令
王確等竝桀黠為無賴所歸謀應武周孝意隂知之
族滅其家郡中戰慄莫敢異志武周引兵來攻孝意
拒之每戰克捷堅守百餘日糧盡為校尉張倫所殺
唐
劉世讓雍州醴泉人武德二年從永安王孝基討夏縣
吕崇茂軍敗為賊所囚唐儉令世讓逃還白獨孤懷
恩潛謀封弘農郡公喪闋檢校并州總管竇建德援
王世充率萬騎出黃沙嶺襲洺州會突厥入又詔以
兵屯雁門保武州突厥與高開道等合衆攻使客說
之不下鹵退下制褒美之召拜廣州總管高祖問以
備邊策世讓請於崞城置智勇之將多儲金帛數出
竒兵略馬邑城高祖使馳驛往經略之突厥懼乃縱
反間言世讓與可汗通謀高祖不察遂遇害
張公謹字弘慎魏州繁水人武德末以功累授左武侯
將軍封定遠部公貞觀元年拜代州都督上表請置
屯田以省轉運又言前後時政十餘事竝見納用遣
李靖經略突厥公謹為副言突厥可取狀太宗納之
破定襄敗頡利進封鄒國公轉襄州都督卒諡曰襄
十三年改封郯國公
張儉雍州新豐人貞觀初以軍功累遷朔州刺史時頡
利自恃強盛每有所求輒遣書稱勑緣邊逓相承稟
儉獨拒不受太宗聞而嘉之儉又廣營屯田歲致穀
十萬斛邊糧益饒及遭霜旱勸百姓相贍遂免饑殍
州境獨安李靖平突厥有思結部貧窮離散儉招慰
安集之其在磧北者親屬分住私相往還儉竝不拘
責但存紀綱羈縻而已及儉檢校勝州以母憂解朔
州後將疑思結遽以奏聞議發兵進討仍起儉為使
儉單車推誠入其部落召諸首領布腹心咸匍匐歸
命便移就代州即令檢校代州都督勸令營田歲數
豐稔慮其私蓄富實易生驕侈表請和糴擬充貯備
蕃人喜悦邊軍大收其利擊高麗封皖城郡公改東
夷都護卒諡曰密
韋懷質貞觀中繁峙令太宗伐高麗命韋挺運餉至盧
思臺不進上令懷質往挺所支度軍糧檢覆渠水
薛仁貴絳州龍門人以軍功歴右威衞大將軍封平陽
郡公開耀元年拜右領軍衞將軍檢校代州都督擊
突厥元珍於雲州突厥問曰唐將為誰曰薛仁貴突
厥曰吾聞薛將軍流象州死矣安得復生仁貴脱兜
鍪見之突厥相視失色下馬羅拜稍稍遁去仁貴因
進擊大破之斬首萬級獲生口三萬牛馬稱是其年
卒贈左驍衞大將軍官給舉護喪還鄉里
杜希望京兆萬年人開元中為代州都督召還京師對
邊事玄宗竒之拜鄯州都督以邊功著終西河太守
賈循京兆華原人有大略為邊將累功歴光禄卿安禄
山兼河東節度表循兼雁門太守為副禄山趨東都
使循守幽州與顔杲卿連謀遇害贈太尉諡曰忠
後唐
王建立遼州榆社人為代州虞侯將莊宗嘗遣女奴之
代州祭墓女奴侵擾代人建立捕而笞之莊宗怒欲
殺之明宗時為刺史庇護之以免後封韓王
後周
柳開後周仕監察御史出知代州完城壕治戰具甚有
方略仍以金百兩錢數萬資貧生之不能葬其父母
者
宋
孔守正開封浚儀人宋開寳中從何繼筠大敗遼師於
石嶺關太宗征晉陽分主城西洞屋率步卒大呼先
登繼與内侍蔡守恩等率騎兵力戰并軍遂潰淳化
初領代州部署連移并代夏綏麟府三鎮改代夏二
州部署真宗初復徙代州咸平初守正上言四任雁
門邊亭久安願東北以自效人胥壯之
楊業太原人北漢建雄軍節度使歸宋為代州刺史兼
三交駐泊兵馬都部署屢敗遼師遷雲州觀察使仍
判代州雍熙三年為雲應路副都部署連拔雲應寰
朔四州命護四州民入内地力戰陳家谷口被執不
食卒子延昭時以供奉官為先鋒戰朔州城下流矢
貫臂鬭益急仕至高陽關副都部署卒
張齊賢曹州宛句人太祖幸西都嘗條陳十事首曰下
并汾太平興國二年第進士四年代還會親征晉陽
上謁忻州新下命知州事明年召還雍熙三年代州
楊業戰沒齊賢請行授給事中知代州與部署潘美
同領緣邊兵馬時遼兵自湖谷入齊賢誓衆慷慨一
以當百遼兵遂却先是約潘美以并師來會戰間使
為遼人所得既而美使至云密詔不許出戰齊賢夜
發兵二百人持一幟負一束芻距州城西南三十里
列幟燃芻遼兵以為并師至駭北走齊賢先伏步兵
二千於土磴砦掩擊大敗之捷奏且歸功漢贇端拱
元年冬拜工部侍郎遼人又自大石路南侵齊賢簡
廂兵千人為二部分屯繁峙崞縣果為繁峙兵所敗
二年置屯田領河東制置方田都部署入拜樞密副
使淳化二年拜參知政事同平章事真宗初再拜同
平章事以司空致仕卒諡文定
陳恕河北營田使改刺代州築城壘修戰具太祖知恕
有心計詔為鹽鐵使
譚延美大名朝城人雍熙三年與田重進出飛狐北曰
彼恃衆易我宜出其不意先攻之即麾騎軍直進遂
獲大鵬翼端拱二年授邕州觀察使判亳州兼知代
州是時任邊郡者皆領内地一州處其家屬從知潞
州咸平中卒贈建武軍節度
劉文質字士彬保州保塞人太宗時以西京左藏庫副
使為岢嵐軍使賜金帶名馬祥符中為石隰緣邊同
都巡檢使天禧中知代州先是番部獲逃卒給絹二
匹茶五斤卒皆論死時捕得百三十九人文質取二
十九人以赦後論如法餘悉配隸他州再知代州卒
韓守英字德華開封祥符人為入内高品從征河東數
奉詔至石嶺關督戰取隆州歴并代路兵馬鈐轄遼
圍岢嵐軍與鈐轄張志言知府州折惟昌帥所部渡
河抵朔州以牽賊勢遂破狼水砦俘數百人獲馬牛
羊鎧甲以數萬計賊為解去賜錦袍金帶又為并代
路都鈐轄建言本路宿兵多百姓困於飛輓今幸邊
郡無事請留騎軍千餘人悉徙内地真宗曰邊臣能
體朝廷恤民之意宜詔諸路視此行之後為景福殿
使延福宫使卒
馮行已拯子皇祐中知代州管幹緣邊安撫事時河西
番部盜耕屈野河西田言不宜以細故啟大釁但加
戒戢足矣五臺山寺調廂兵義勇繕葺為除和糴穀
三萬言不可損歲入之儲以事不急之務終金州觀
察使
劉永年字君錫太原人美孫仁宗時知代州遼人取西
山木積千餘里輦載相屬於路前守不敢過永年遣
人焚之一夕盡事聞上稱善遼移檄捕縱火盜永年
曰盜固有罪然發在我境何預汝事乃不敢復言上
嘗問禦戎策對合旨書忠孝字以賜英宗時復知代
州歴太原副都總管卒諡莊恪
武英字漢傑太原人仁宗時以右班殿直為忻代州同
巡檢會州將出獵留飲英曰今空郡而來萬一敵乘
間入城奈何既而敵百餘騎果入寇英領衆左右馳
射悉擒獲之以功遷左班殿直後戰歿于好水川贈
邢州觀察使
郭恩開封人仁宗時以崇儀使為并代州鈐轄管勾麟
府軍馬事戰敗於屈野河不屈死贈同州觀察使
王仲寳字器之密州高密人仁宗時為澤潞晉絳慈隰
威勝軍巡檢使至官裁八日獲太行山宿賊八十人
賜金帛緡錢遷内殿承制後為并代州鈐轄加西上
閤門使建言緣邊博糴屬羌苦之請寬法使得復業
以捍邊境久之遷東上閤門使元昊寇延州仲寳將
兵至賀蘭谷以分兵勢敗蕃將羅逋於長雞嶺後又
以磁州防禦使知代州致仕卒
吕大忠字進伯京兆藍田人第進士為晉城令熙寧中
令與劉忱使遼議代北地會父喪起知代州遼使蕭
素梁穎至代設次據主席大忠與之争乃移次長城
北換西上閤門使知石州大忠數與素穎會屢以理
折之素穎稍屈已而復使蕭禧來求代北地神宗召
執政與大忠劉忱議將從其請大忠曰彼遣一使即
與地五百里若使魏王英弼來求關南則何如神宗
曰卿是何言也對曰陛下既以臣言為不然恐不可
啟其漸忱曰大忠之言社稷大計願陛下熟思之議
卒不決罷大忠終喪其後竟以分水嶺為界大忠仕
至寳文閣直學士卒
劉舜卿字希元開封人神宗時知代州加客省副使遼
遣諜盜西關鎖舜卿密易舊鐍而大之數日遼以鎖
來歸舜卿曰吾未嘗亡鎖也引視納之不能受慚去
誅諜者仕至步軍副都指揮使卒諡毅敏舜卿知書
曉吏事謹文法善料敵著名北州
周永清字肅之靈州人以蔭入仕熙寧中知代州遼求
地命韓縝分畫永清貳焉入對言疆境不可輕與人
臣職守土不願行固遣之復上章陳利害竟以母病
辭終東上閤門使
郭遵開封人以左班殿直為并代路巡檢累遷延州西
路都巡檢使從劉平力戰歿特贈果州團練使遵用
鐵杵槍槊共重九十斤
姚孝錫豐縣人徽宗時調代州兵曹金兵入雁門州將
議以城降官屬惶懼孝錫投牀大鼾略不為意大府
遂注孝錫為五臺簿因家五臺善治生歲饑出粟萬
石賑之全活甚衆
史抗濟源人宣和末為代州沿邊安撫副使金圍代急
抗夜呼其二子稽古稽哲謂曰吾昔語用事者鴈門
控制一道宜擇帥增戍以謀未形之患若使横流則
無所措矣言雖切皆不吾省今重圍既固外援不至
吾用六壬術占之明日城必陷吾將死事汝輩亦勿
以妻子為念也能聽吾言當令家屬自裁然後同赴
義二子泣曰唯命明日城果破父子三人突圍力戰
死於城隅
折可與雲中人徽宗時同張忠輔守崞縣金人攻城可
與出戰不利被執不屈死之
張忠輔宣和末為將同崔中折可與守崞縣金人來攻
嬰城固守率士卒以死拒敵中度不可支有二心忠
輔宣言曰必欲降請先殺我中設伏紿約議事斬忠
輔首擲陴外既開城門可與不屈見殺可與兄可求
建炎中言於朝官可與子五人而忠輔不與士論惜
之
李翼宣和末為代州西路巡檢使金取代遣使諭降翼
射殺招降者誓死士堅守圍急力不能支城破被執
怒罵不屈死之
李聳宣和末為崞縣令金人破城與縣丞王唐臣縣尉
劉子英同死之
王忠植紹興十年知代州舉兵復石代等十一州遂以
為建寧軍承宣使又為河東路經略安撫使胡世將
命救慶陽叛將趙惟清執之令降金不屈死贈奉國
軍節度使諡義節
金
完顔衷中都司屬司人世祖之曾孫也為代州宣銳軍
都指揮使歲旱州委禱雨於五臺靈潭步致其水雨
隨下人為刻石紀之後除順義軍節度使陛辭賜金
幣特寵異之移鎮西泰和六年致仕卒衷孝悌貞謹
深悉金源婚禮婚嫁每令衷相之治復有能稱
張大爵五臺人天眷中以進士任崞縣丞廉謹剛直果
於從政世宗甚愛之累遷戶部侍郎
趙晦為代州士曹善篆隸詩筆高雅有集𫝊與宇文虚
中有舊時守崞縣聞虚中以使事羈平城遂駕短轅
下澤與虚中相聚凡旬日而歸虚中為賦詩以識一
時之事
李華河南河津人由進士知代州為政愷悌凡事務存
大體不尚苛刻累擢參知政事
毛瑞卿彭城進士為崞縣簿摧折豪右奸民斂跡排比
戶計貧富適當貞祐三年陞尚書令史
鄂屯綽華善為代州經略使貞祐四年八月元兵攻代
州華善禦戰敗績身被數創就執不屈死
周鼎定襄人未十歲涉獵六經應童子舉越八年以進
士授五臺主簿轉陽曲令興定間城陷與妻子俱死
元
楊士衡清凉軍團練節度使天資孝友敏而勤學
明
陸亨洪武四年鎮守鴈門繕甲練兵戎伍整肅州城關
堡皆所營建至今賴之
侯彦實建昌人洪武間知代州政教兼舉後陞應天治
中
成璡直隸興化人洪武間任代州學正博學高才能以
教化諸生為務不以時當肇造苟且尋薦知蔚州累
官北平右參政贈吏部侍郎祀名宦
李昇陜西盩厔人洪武間授五臺典史有吏才雅意愛
民值邑霜殺禾即以狀聞求賑大吏委官勘稱不實
置昇於獄昇略無怨望曰為民得罪雖死何憾耆庶
争訴其誣得復職
劉英順天寳坻人洪武間任繁峙縣知縣經理賦役號
均平嘗以抗疏言事解官去父老數百人備列治狀
詣闕保留得復任考滿改雲陽縣祀名宦
曹鼐寧晉人宣德二年以舉人授代州學正有文名課
諸生頃刻十餘草立就尋以年冲乞煩劇自效改太
和典史後舉進士第一人授翰林院修撰累官内閣
大學士死土木之難贈太傅諡文忠
周安江南鳳陽人宣德間以振武衞指揮僉事從征交
趾奮勇入重地殺賊數十人賊益衆格鬭以死弟讓
等一十二人竝與難事聞遣進士王奎諭祭於家
張智正統中知五臺縣在任九年政多善績
閻莊蘭州人崞縣丞撫民公恕持己清勤尤注意於學
校上下悦服崞民懷之
朱銳齊河人景泰間知五臺縣抑暴扶良修舉廢墜境
内清肅後陞知代州及告歸道出五臺民留三載敬
愛不殊疇昔
周宣龍溪進士成化間太僕少卿考牧惟勤九年考滿
陞正卿寺之設卿自此始宣有學行政暇與生徒講
解多所成就今代士多書經皆所𫝊授
徐綬直隸昌平人成化間以舉人任崞縣知縣時值歲
饑親詣富室給印簿貸粟以賑比稔悉為徵還又修
來宣普濟二橋濟病涉者創養濟院養孤寡殘疾祀
名宦
郝槃武剛人弘治間任代州州判仁慈而敏督理税事
寬嚴得中有劉玉者家甚貧逋税甚多因鬻妻償之
槃得其實捐俸贖還祀名宦
陳志直隸元城人弘治間以舉人任崞縣知縣廉公自
持勤於其職暇時為諸生講論經史後封太和伯祀
名宦
馬通字致遠同州人以太學生任博野束鹿皆有能聲
弘治間補繁峙知縣邑故傅邊頑梗逋賦士不知學
通勤於勸課選社師訓民間子弟督胥習受書俗為
一變賦亦畢輸會大水沒禾他邑承風旨減報通獨
詣司臺力争得報全災邑人感悦他邑民以不生繁
峙為恨卒於官以孫自強貴贈宫保大學士
秦偉三原人正德戊寅任雁門兵備副使剛直不畏權
右小吏貪墨及強宗怙勢者望之斂跡
許銘宛平人進士正德間任太僕卿為政暇輒與代士
講論經史立課法以勸勵之一時士嗜文學科目多
出其門
張綏直隸滄州人正德間以舉人任代州知州廉敏熟
法律居官以幹濟稱衙署學舍頽廢者悉為修葺又
以滹沱巨津病涉者衆為創橋以濟之祀名宦
陳伯安錦衣衞人嘉靖己丑任代州兵備副使伯安先
為御史抗太監劉瑾謫外任漸起刑部郎中諫南巡
罰跪門者五晝夜居代時更持風裁儲糧修邊隠然
有方面之重
郭宗臯福山人嘉靖戊戌任代州兵備副使自奉儉約
而法令嚴整兇豪潛伏撫民以恩有隠咸得自達聞
訃奔喪即日徒步歸哀慘備至送者萬餘人中坐構
戍隆慶初起廢歴南京兵部尚書
王鎬字宗周灤州人嘉靖間進士授評事選御史按江
西河南嘗諭其屬曰當興而不興者為善人遺害也
當革而不革者為惡人殖利也巡視之所輒奏去甚
者宰執銜之出為山西副使兵備代州時有邊警而
代當其衝鎬禦備免患銜者媒孽其間左遷湖廣轉
山東復轉山西副使湖廣布政都御史巡撫寧夏忤
嵩歸里
張紹芳鄠縣人嘉靖間以舉人任五臺縣知縣有明敏
才雅善撫字屢務營建民不為病祀名宦
胡松滁州人嘉靖壬寅任山西督學使陳邊事十二條
擢參政備兵三關松疏辭不允修營壘市戰馬募丁
壯甫有序賊適大至提督不能備委罪松削籍家居
十五年起參政進都御史平江西賊終吏部尚書諡
莊肅
李士元河南洛陽人嘉靖間以舉人任代州知州代地
使客過者旁午小民多苦供億士元特設支房命謹
愿吏掌之又上官遣吏來督賦輒索錢物不應則捶
館人士元命如數以給未出境已具文詳報後雖強
畀之不敢受矣尋被論去祀名宦
楊啓允狄道舉人知五臺縣世宗建三殿採木於邑募
民伐山木得二十萬時亢旱水竭艱輓運啓允禱於
天曰朝廷營建在邇徵木孔急民力疲矣願錫之雨
是夕果大霈如注木盡浮出尋知朔州内捍郡邑外
輸軍餉遂解右衛之困遷戶部郎中
葉露新雲南人隆慶間以舉人任代州知州冰蘖自矢
執法甚嚴有犯者必痛懲之時人比之包拯祀名宦
周仕字汝信三原人萬歷間進士為鍾祥知縣力抗強
璫績著循良歴陞兵部郎中晉秩參政治兵雁門擢
山西按察使河南布政使所至有聲飲冰茹蘖一介
必嚴歸之日環堵肅然
南逢吉號姜泉渭南人以易舉進士高第授儀制司主
事骨氣丰稜峻潔而果斷由雲南督學副使陞兵備
雁門諭三關將士循習令甲講明陣法以備寇數巡
關外軍聲大振上備邊便宜五事語觸忌諱罷歸著
有姜泉集越中紀𫝊若干卷藏於家註解會稽三賦
刻在會稽郡中
陳讜蠡縣人萬歷間以舉人知五臺縣政事練達催科
有方振修學校奬拔士類陞太原府通判
劉楫濟剡城人萬歷間以貢知崞縣廉明仁恕旌善除
暴豪猾斂跡地方安静
南居益字思受渭南人少厲操行舉萬歷二十九年進
士累官山西提學副使雁門參政繕治亭障省費萬
計歴按察使左右布政使竝在山西天啟二年入為
太僕卿崇禎時為工部尚書削籍歸十六年賊陷渭
南加炮烙不屈死
黃思道浙江仁和人萬歷間以舉人任代州知州素廉
能涖任時適大閱部院使者一時俱集費叢不支思
道調度有方不待嚴督胥早辦尋卒於官幾無以殮
民立祠祀之
周弘禴湖廣麻城人以戶部主事謫代州州判忠讜敢
言風采震朝宁及涖代佐州守興除利害加意學校
集一時俊士課之讀授以文法嘗隨直指巡部多所
平反纂修州志祀名宦
光祖信陽人萬歷間知五臺縣耿介清廉勤於其職嘗
增修廟學勒貪廉二箴於石以自警
江若練文登人天啟間以貢任長治丞擢知崞縣廉明
公勤力請罷葦租又請空地租輸學給寒生婚喪不
足者實心愛民備載善政實錄
閻夢䕫鹿邑人崇禎末為代州參將城破抗節死
國朝
劉正字方若一字振之直隸任邱人順治初以選貢生
授代州知州士有問業者親課督不懈州人某為仇
家所訐禍不測力白其枉得釋懷數百金以謝峻拒
之姜逆變賊數萬攻城者百日正内戢外禦比敬
謹親王至圍始解或指聚落為賊黨抗聲折之密令
具牛酒犒師胥獲免晉太原府同知領代州如故尋
改商州知州以去
許可用遼東盖州人順治四年以弟子員任鴈平道慷
慨饒謀略姜瓖變代人劉遷應之衆數萬屯城下攻
甚力可用督兵民捍禦而密遣人赴軍前請合𠞰遷
遂授首圍獲解在任三年擢陜西關西道代人立祠
聶營村
崔尚質遼東人順治四年任繁峙縣知縣治行最一時
姜逆之亂賊劉遷聚黨來攻尚質登城設守禦具既
而城潰令家人自焚乃殉城
贈按察司僉事祀忠烈祠
周遠祚臨汾縣人順治間以舉人任繁峙縣教諭姜逆
之亂勒受偽職死之
李延夀鑲藍旗人順治五年以鎮朔將軍總兵宣府姜
逆之亂五臺被圍急延夀聞之拜表徑提兵往援偵
竇村為賊巢佯言往代州進𠞰而潛師出峨口夜抵
竇村金戈鐵馬鏗鳴逵衢賊慴伏莫敢動擒斬無遺
其脅從來投者日數百人慰諭復業令入山谷招其
徒黨賊乃解圍聚堯山砦以守砦高數百丈四面陡
絶賊掠財物輸其間猝難破遂設長圍圍之越數月
賊少懈募死士數十夜半綴絙直造砦門鳴鼓賊駭
潰胥墜崖死尋榜示民凡賊虜掠聽還之或誣張某
胡某通賊擒至即釋之而治告者以法在五臺二年
班師焚香送者數百里不絶已復建祠祀之
范印心河南河内人順治五年以進士任崞縣知縣性
廉潔克勤其職首請驛馬之牧於民者還諸官姜逆
亂殫力防禦邑獲安比官兵往返糗糒芻秣畢具而
不以擾民又請蠲逋賦贖俘掠婦女民德之累任河
東分守道得監司體諸生王大作被構下獄燭其誣
力出之民尤懷其德祀府縣名宦
張道祥江南徐州人康熙十三年以官生任鴈平道多
惠政庚申代饑祥捐俸煮糜三所購米河東常山平
價糶之全活滋衆又捐千七百金修代書院設義學
涖任十一年擢湖南按察使代人思之
梁繼祖奉天人康熙年由舉人任五臺縣知縣為政以
嚴勝椎埋胠篋胥斂迹修孔廟設四鄉義學立養濟
院胥得政體洊歴平陽府知府號清慎今祀五臺名
宦
山西通志卷九十八
