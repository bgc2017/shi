山西通志卷二百六
藝文(二十五)(記六)
明
明太祖遣祀恒嶽祠祭魏士舉
洪武二年春正月四日羣臣來朝皇帝若曰朕自起義
臨濠率衆渡江宅於金陵每獲城池必祭其境内山川
於今十有五年罔敢或怠邇者命將出師中原底平嶽
瀆海鎮悉在封域朕託天地祖宗之靈武功之成雖藉
人力然山川之神實默相予况自古帝王之有天下莫
不禮秩尊崇朕曷敢違於是親選敦樸廉潔之臣賜以
衣冠俾齋沐端肅以俟遂以是月十五日授祝幣而遣
焉臣士舉承詔將事唯謹二月十九日祭於祠下威靈
歆格祀事孔明礱石鐫文用垂悠久惟神收蔵萬類奠
於朔方典禮攸崇綱維斯在尚期隂陽以和風雨以時
物不疵癘民庶乂安是我聖天子所望於神明者而亦
神明祚我邦之靈驗也本年二月内藏庫副使臣魏某
謹記
重修五龍廟記嚴把
城南二里舊有聖應五龍王廟兵變後殘毁殆盡洪武
二年春不雨禱而雨秋七月不雨禱而雨闔境霑足歲
大熟民乃謀曰聖應吾邑之所庇也革運之初宰官涖
政之始有禱輒應弗葺其宇無以荅神庥衆皆曰善争
出財力樂觀其成八月鳩工役正殿與門因其舊而新
之左右廊廡凡三十四間悉新成又設支祠二東曰田
蠶司西曰地祇司門之左曰致思禱而坐息之所也殿
之右曰陳設祭而具饌之所也神像烜赫龍位備具内
外丹艧煥然五彩落成之日衆請誌其本末於石余考
前進士連紊作重修廟碑不載其所自始聖應之名則
元大德年間禮部所錫也所謂五龍則引上黨五龍附
會之蓋上黨五龍之神曰會應無聖應名號及考黎城
境内西去縣五十里鰲山有蒼龍又五十餘里隴阜山
有昭澤龍西北二十里有嵐山龍北去百二十里有石
囤龍相望五里間有蜡崗龍皆能出雲興雨而最靈異
者昭澤也此黎城境内之五龍昔人合祠於此故名夫
龍神物也能巨能細能飛能潛變幻不可測蛻其形於
蒼茫晻靄之間旁薄乎宇宙而依據乎山川喜則霖雨
以澤物怒則為雹為霆以戕之豈黎城一邑為然哉廟
而祀之上以荅神明之洪庥下以廣民庶之嘉貺於戲
盛哉余不敏佐職斯土材不足以大庇斯民而聖應資
隂陽之大德風雨以時物無疵癘功在國家不可以不
記乃作祭享之詩曰山川深秀雲飛揚神靈晻靄彌穹
蒼膏雨甘露施四方隴阜之水慶源長鰲峰石囤與蜡
岡嵐山縹緲參翺翔靈旂旆旆森龍章神來格兮民物
康千林棗實百頃桑大田禾黍秋穰穰父老再拜瞻耿
光於萬斯年永不忘
重修神農廟記杜斆
國家追祀典示報功也所在建廟歲享示感德也洪武
三年庚戌六月詔新天下名山大川暨羣神之號辛亥
命所司凡聖帝賢王春秋祭祀載於典祭以時仰惟炎
帝神農氏之廟在在當祭奈廟建荒僻未獲追崇考諸
廟址去城東南五十里許里曰安化二里廟寓里七里
村山水環抱神儀靈嚴歲久罔知建始世傳帝嘗百草
經此里人德之建廟歲祭時洪武癸丑鄉耆向明軰議
於衆曰洪荒之世三皇紀籙五帝方興建我炎帝以火
德王天下民茹草木未知粒食帝則樹以五榖教以稼
穡農事興矣民有疾病未知藥石帝則歴嘗百草遂作
方書醫道立矣農事興而民食足醫道立而民生夀澤
及當時恩垂後世其功德豈淺鮮也耶吾軰坐視廟宇
傾頽垣墉淪没神將安依敬將安施可乎前人何感德
而創之于前後人何背德而棄之于後兹惟歲時頗豐
貧者輸力富者輸財俾殿宇垣墉一舉而新感德之報
亦可少盡也衆悉從之樂事赴工戒期不爽正殿五楹
兩廡各三楹華以金飾繚以墻垣次第而成遂請予記
以垂悠久予曰追崇祀典國家之公也建廟歲享里人
之私也公祀私享雖異報功感德則一非私創淫祀以
惑世誣民者也是以具始末錄之以為記
壺關縣新築南池記
壺關踞太行顛地高亢土峭剛獨闕井泉利民會有力
者掘井深九仞始及泉雖水脈津津汲挹曾弗滿瓶井
直抵州境泊他聚落乃積雪鑿冰給旦夕用其民尚有
饑渴之害洪武丙辰九月三山郭公丞是縣興利除害
政教以行憂民渴饑不啻由已越明年丁巳春三月乃
會羣吏屬耆衆而告曰縣之治南關故地爾衆向集雨
潦苐以澣衣飲畜今洿壤淤塞棄同無用我將即農隙
借民力是鑿是濬通西郊大泊泓澄惟供飲食可乎衆
乃舉手加額同一辭曰何民生之幸於是上於州司而
允其請乃十日召集近縣郭民畚鍤齊興不旬日而池
成其漘則護以木栅而防崩嚙之患其岸則繚以垣墉
而限汚穢之雜坤隅為閘兩壁翼張而横板横施俟大
雨流行則起之以石硤注瀉而入水艮隅為門兩楹山
峙而扄鐍豎設令衆人汲挹則開之由石級上上而出
水廣則呀焉窪焉廓其有容殆如天造地設深則瀇焉
滉焉淵其不測宛若隂闢陽闔於以免往復遠汲之勞
於以慰饑渴燥吻之思衆請其名則曰惠澤蓋取語云
因民所利惠而不費之謂嗚呼旨哉嘗稽易大象澤無
水則曰困澤有水則曰節夫澤水有無其卦則為困為
節猶地之廢興其水則為潔為洿今池轉洿為潔猶卦
轉困為節既變通以盡利復推行以為通乃因天之澤
為地之澤以地之澤為民之澤公可謂能體易以利民
者矣夫古之為國者惟水事為重故障大澤勤其官受
封者公既陂大其量淵深其學由是將為州為府而登
庸於朝澤加天下則惠利所及其淵深其流長而或可
以涯涘哉縣南方耆衆某軰請文刻石而紀功績以示
永久俾勿替公名栢字永齡由進士擢濛陽簿今為壺
關丞
陽城縣創修廟學記宋訥
上宅四海之元年山西載定詔宰臣選材賢為郡縣官
以撫慰之陽城得知縣李侯芾簿方侯渭明年縣以治
聞又明年制下郡縣立學官每學又置訓導四人佐其
教咸給以禄定弟子員各有差部使者敦勵稽考之其
教道德六藝武學律學將作養全材以副時用天下翕
然向風陽城為邑四依山麓廟學枕城東南學基狹隘
室下陋小二侯謀曰教養之地愧德他縣是為弗職吾
邑雖貧薄顧不能拓而新之上以宣布聖天子崇建人
文之盛下以推廣學校之美於將來乎廼相舊學西有
地蕪廢以道喻民材集役來築基督工復監以幕賓紀
質中構堂五楹高明宏麗顔曰明倫左右為齋十楹與
堂尤稱堂東少後構庖厨之舍三楹又即廟東隙地開
廣路轉而北之樹櫺星門於横街於是廟之氣象學之
規模大過於前代矣又增置祭品為庫貯之是歲秋役
興焉冬落成焉將為學刻石走書請文於訥訥惟紀事
宜叙其實興學宜推其本禮始立學釋奠先聖先師者
非廟也後始為廟以祭夫子通乎天下禮制䆮盛郡縣
無小大皆建學尤以廟為重焉因學尊廟因廟表學廟
焉而不敦夫學非制也皇上建皇極叙彛倫當汛掃區
宇之際奬勸封殖如恐不及規模宏遠矣二侯興學斯
無負於開迪之志樂育之德也為邑知重學校與為學
知重講習豈無所見而然哉雖然學校立矣教非其教
不可也教養備矣學非其學不可也廟焉學焉豈特使
士子羣居族立為言語文辭之工正欲成就人材明斯
道濟斯民也道之所以為道學之所以為學盖不越易
詩書春秋之外亦不離綱常倫理之間即物以窮理反
身以求仁審乎小學文藝之細以推致乎典禮會通之
大本乎平居屋漏之隠而充極於天地鬼神之著此係
於教者為甚大係於學者為甚切不有以明之孰得而
知之嗚呼其說亦微矣乎聖人在上天下文明祥不祥
於鳳麟寳不寳於金璧正人端士濟濟羣出明斯道而
濟斯民為邦家太平之屏翰也將自今日始此訥不辭
而樂書之以勵同志以無忘二侯之德
静齋記方孝孺
陵川郝君仲安治關市之征於浦江恐夫躁心煩慮之
不足以應物也闢小齋於公署之旁陳書史於左右公
退則斂膝澄坐以養心名之曰静齋而願得予言夫静
之為學著於易述於禮而大備於濓洛諸君子之書人
皆誦之余不敢以為郝君告然余少時嘗從諸老生遊
於市修衢廣巷車馬往來鼓吹溢耳珠玉錦繡之肆交
陳乎前余憧憧而行不知其所底及暮而歸失道者數
四至家而思之凡觸乎目者漫不能記而老生坐為人
言所遇馬幾蹄車幾輪鼓吹幾部道中人語者歌者所
語何言所歌何辭何為道以行行凡幾里皆識之無所
失余大驚以問老人曰予知子之所由忘乎心之為物
静則明動則眩子不見夫鑑乎妍媸大小畢應者以其
静耳使人持而搖之與破鬲何異余問吾心何以不静
老人曰嘻子何見之暮也子見夫車馬得無願乘之乎
見夫悅耳而娛目者得無願有之乎人惟無欲視寳貨
猶瓦礫也視車馬猶草芥也視鼓吹猶蛙蟬之響也心
安往而不静子有欲之之心存雖欲静而明得乎余聞
其言始駭而悟退而養吾心三年果與老人無異今也
雖處於廊廟之上置余於寳藏之中余心未嘗動也是
非情偽紛錯乎前而應之未嘗勞也郝君之為是職與
遊乎市者略同矣而人咸以無欲稱之庶幾知静者乎
苟能無欲雖手執筆而聽訟口斷曲直而目察銖兩中
之寂然者未嘗少變也奚必處一室而後能静乎浦江
俗好淳古異人才士必有𨼆於市者郝君密求而問焉
其必以余言為然矣
雲郡府學碑記楊榮
永樂癸卯扈駕北征奉使大同躬謁先聖廟周覽殿堂
圯壊弗堪退見諸生濟濟有揖讓禮義風因諷鎮守諸
公維新之去又三年乃有明詔修學校而參政沈公固
武安侯鄭公亨參將曹公儉各捐貲聚財以為倡鳩所
部兵民建大成殿暨兩廡櫺星門并堂舍齋室無不備
具始覺崇峻宏敞而屬予記予惟國家列聖相承其於
學校之政皆惓惓致謹賢才之興日新月盛而又加諸
公當邊事之繁而知尊聖道新學宫可謂知為治之本
而識慮過人遠矣大同縣儒學舊與府學共列一區縣
前府後嘉靖十二年亂兵火焚十四年知府王允修重
建稍易其基與府學並左府右縣惟是縣庠西偏狹隘
越四十年科目乏人至萬歷三年廵道馮子履於城内
西北搆地别建嗣後知縣解經邦于明倫堂後建太乙
閣三十四年知縣孫體元重修鑿泮池建奎樓
白仁岩寺記弋謙
代郡西行三十餘里則抵茹山自茹山逕入又西行五
里許而抵崞亦代之屬邑其上有岩名曰白仁岩有寺
名曰白仁岩禪寺實晉浮屠氏遠公之肇造也有故碑
可考首載其岩風景秀麗形勢竒怪高者則怖登深者
則駭瞰險者弗能踰危者弗敢仰暨名葩異卉森列左
右珍禽馴獸往來飛走與夫祥氛瑞靄舒卷於晨昏嵐
光林影錯映於上下千容萬態倏忽變化歎其難於形
狀也次載遠公闢石為室環堵為扄所居之菴松蘿擁
護演法之臺鳥獸諦聽又有靈泉龍祠每值歲旱祈禱
輒雨神異之迹尤夥管毫弗克盡其事也又終載其寺
樓觀臺榭殿廊門廡僧軒厨庫繪塑之容陶埴之屬靡
不悉備自時而後雖有相繼修葺如僧慧開等然歴歲
既久迭遭兵燹若其景物形勝天造地設産於開闢固
千載猶一日矣至於遠公經營之跡悉殘滅無餘所遺
者荒蕪之基址耳迨夫聖朝尊崇佛教祐翊國度於是
江黃氏慧菴禪師蚤投竺乾寺智原長老為弟子三十
載道業既成聞北有名山勝景來遊五臺覩清涼福地
喜捐衣鉢創建千佛之殿功完見其寺僧煩雜乃自謂
曰兹非吾所宜居也遂舍去來遊圓果寺見其邇於門
囂復自謂曰兹非吾所宜居也又舍去卒遊白仁岩之
境一睇其山即曰吾所當栖老於斯矣居無何覩其故
基仰而歎息俯而涕下不忍聽其墮敗如是也遂謀同
僧友微菴奮然𤼵興修之志勞身焦思不憚勤苦遍歴
施主化緣聚貨市材募匠以舉是役遠近聞之咸賢慧
菴微菴之志自是趨事赴工者雲集輻輳故幾歲之間
正殿前殿伽藍祖師廟并山門禪堂東西廊廡一一周
畢觀其棟宇宏壯象貌尊嚴金碧晃輝黝堊芳菲雖故
所刻遠公之功殆弗過也落成之日請予記之予既樂
其山形竒偉為一州之絶景復樂慧菴微菴興墜維廢
而其事竟有成是皆可書也故弗辭而為之記
重修后土廟記李賢
汾隂有后土廟者乃漢武帝之所作也古之王者於建
都之初為圜丘於南郊謂之泰壇燔柴以祭天為方澤
於北郊謂之泰折瘞埋以祭地所以達諸陽隂之義初
不擇所於遠方至漢武帝則不然其祭天也不於南郊
而於甘泉其祭地也不於北郊而於汾隂後世人君所
有好尚武帝所為親幸其祠而祀之者宜乎汾隂后土
之廟至今而猶存也然郊祭天惟天子得以行之社祭
地自天子至於庶人皆可以通行之所以尊天而親地
也記曰社所以神地之道也又曰唯為社事單出里然
為社田國人畢作唯社丘乘供粢盛嗚呼聖人制禮至
於祭地如此誠以地道之大乃載物生財之本而報本
反始之意不得不厚焉非有偏也無何吏科給事中樊
君冕持簡告余曰汾隂后土之廟歲久傾頽有孫能氏
者率其鄉人各捐己資重修之而廟宇樓閣煥然一新
盖能嘗嬰疾禱於是廟而愈况凡水旱疾疫往禱者無
有不應而后土之神隂祐是方之人多矣是以不待官
府驅使而咸𤼵誠心為之起工十載餘已落成不速不
廹用圖堅緻於久遠異得不朽之文昭示後世幸甚予
惟后土載生物之功至大庶人皆得以祭之者所以報
本反始也今言其神靈應如此盖造化正氣真實無
偽人能以誠感之未有不應者而是方之人於報本始
之意雖未之䆒然因其靈而崇奉敬仰之心初不異焉
先王親地之禮亦將由此而見矣嘗觀汾隂圖誌后土
廟在汾水大河之曲謂之汾脽蓋脽者尻也言汾之尻
處在邑之西北歴代造修之詳具載碑刻元則歲時致
祭焉本朝祀神悉從古制后土之祀在都之郊而汾隂
后土不復列於祀典所以崇奉之者屬於是方之人焉
為有司者亦宜順其所欲戒其䙝慢俾之敬仰而無替
也邑曩名汾隂隋改曰寳鼎宋改曰榮河皆因后土呈
祥而立名或謂軒轅掃地而祭后土於汾脽之上莫考
其詳云
重修廟學記薛瑄
陵川為澤州屬縣其廟學自我明定天下即規建置逮
今歴年既久大成殿兩廡櫺星門以及堂齋諸屋宇皆
穿剥弗治事神育才咸失其宜知縣事任通𤼵身鄉舉
涖任之初謁廟視學大懼學政不修遂謀及僚佐以農
隙時斧斤山林陶冶瓦甓與凡作屋之不可無者悉具
焉乃新大成殿兩廡益塑像新櫺星門次及明倫堂兩
齋皆新之棟桷覆瓦圬鏝丹碧之飾壯麗光彩巍然
皆有加於前以至神厨牲房與凡士之會食退修諸室
悉皆增葺經始於天順三年二月訖工於是歲九月教
諭張瑄訓導郭堅陳佑俱預勞勛竣事因進士張瓚求
記刊石以示久余惟學校乃為治之本自虞舜有典樂
司徒之官以職教事至夏商周學政大備於時有小學
大學為教人之序灑掃應對六藝八目為教人之條要
其歸則在乎知其性分之所固有職分之所當為而已
漢唐歴代以來雖有學校求如三代之盛則寂寂焉盖
三代之時聖道大明故教法有其本自孟氏殁道既不
傳故教法失其真焉宋二程朱子既有以接孟氏之𫝊
乃深探隆古教人之法必由小學大學達夫諸經之精
藴其歸亦在乎知其分量之所固有職分之所當為而
已其為說雖明然屢為狂言所扼故諸君子之道竟不
得大行於學政逮我皇明當文運大隆之際於是内建
成均外設郡縣學其教人法一本於程朱氏之說以達
於古聖賢之道由是學校之政大有以復三代之盛是
豈漢唐歴代建學之可擬哉今任尹知為政急務乃大
新廟學於事神之道既揭其虔而為士子之遊於斯者
其必循教法以進其學以求知性分之所固有職分之
所當為為子必孝為臣必忠俾大節卓然有立於時
有垂於後庶無負於我國家建學育才之意云於是乎
書
蒲州重修文廟記
蒲州廟學得州治東南爽塏之地爰自皇明混一寰區
武功既偃文治誕興而廟學實肇建焉逮今歲月浸久
大成殿以及兩廡門宇厨庫棟楹悉有腐撓穿漏漫弊
缺落之處殿之規制亦廹於庫隘每春秋釋奠鼎鉶豆
籩几案羅列周旋執事殆不可容薦祼興俯不中法式
行禮者病焉咸寧張公廉初以鄉貢士累官州判官未
幾民皆安其政之良適州缺守吏民相率狀其績於朝
遂就陞知州事公念廟學實國家崇建教道人才所自
出關繫甚大一州之政宜莫先焉即謀諸僚佐量功度
費鳩工取材廣大成殿為門者五東西廡門宇厨庫悉
易其木瓦腐折破壊者丹堊圬鏝之弗飾者新之作始
於正統十二年二月訖工於七月百需之出公處之有
方民不知費而廟宇落成又視師生堂齋退息庖厨之
舍有弊漏者有狹小者將次第完修而改作之學正張
璁訓導杜翀柳儀以書來求為記其事竊觀春秋凡用
民力雖時且制亦書見勞民為重事也當時魯僖公修
泮宫矣而不見於經者以學校為政之先務雖用民力
不可廢也今郡守張公新理廟學而且民不告勞其知
為政之先務者與昔之為吏者類皆以簿書期會為急
於教道人材漫不加省甚至崇淫祠以徼福侈私居以
肆志視公之政為何如哉公他政之善尤多於此見其
大者云
平陽府儒學記
平陽為山右之大郡統屬三十有五而郡學實人才風化
之所自出為支屬所觀法焉郡之政固非一端宜莫先
於學政今姜守德政三衢名家子早遊太學出令上元
上元為應天劇邑素稱難治姜守歴職九載法無不舉
遂陞禮部郎官又三年再陞知是府涖任之初進謁大
成至聖文宣王廟庭退見神廟學舍率多敝陋及配
室當立而未備守因志諸心及半載間值時豐人和乃
區畫埏埴之具斲削之材洎百需既合於是僦工集役
先作神廟次作明倫堂作學門以及師生宅居退室繚
垣道途靡不增修完整坦易平直又表頖宫之扁覆以
重屋始事於天順五年二月凡五閱月而訖工學舍為
之鼎然一新郡博葉純洎同官諸生咸願刻石以紀其
事乃來求余文余惟道之大原出於天若昔唐虞三代
之教人雖名有不同而皆本於道盖道之明即人倫之
明考諸載籍可見已自孟軻氏沒堯舜禹湯文武周公
孔子顔曾思孟之道不傳至漢唐以來間而設學立經
置師弟子員然道既鬱而不傳而其所以為教為學者
徒矻矻於訓詁名物口耳枝葉之淺陋甚至惑於異端
雜於功利汨於百家衆技之偏曲支離雖有磊雅行愷
增廣生員如漢唐之盛者亦徒侈當時之觀美卒不能
䆒大道之歸以復隆古明倫之盛至宋河南二程夫子
出始有以接孟氏千載不傳之統於是𤼵明性即理也
以見道之大原出於天表章大學中庸相表裏為學之
次第造道之閫奥次讀論語孟子周子以剛柔善惡中
焉而已矣謂為師之道張子教人必欲變化氣質復天
地之性至朱子會萃周程張子諸人而遡堯舜禹湯文
武周公魯鄒之道註釋大學語孟中庸為講學之本又
集小學為大學之根基以至詩易既有傳義諸經亦𤼵
其大旨資治通鑑綱目則理一天人義兼巨細由是教
人之法大備雖所入之塗各異而其要歸皆本於明道
明倫如唐虞三代之教然當是時雖與同志講論往復
極為明備而屢為狂言所阨竟莫能施其教於學政達
其道於天下逮我皇明統一萬方道隆千古内建國子
監外設府州縣學而師弟子之所以講習小學四書諸
經史之義理皆本於周程張朱之說以求堯舜以來千
古聖賢之道而前季訓詁詞章異端功利偏曲支離諸
說皆不能有雜乎其間由是濓洛關閩之學得以備明
學政盛行於天下而大有以復古昔明道明倫之盛今
平陽郡學人才風化所關姜守知為政之先務而新化
理政事神育才咸有作為今為師為生徒者其必盡思
聖朝建學之意相與篤志講明正學而無怠庶幾人材
所出有實用而風化之美亦延及於支屬所謂明倫者
將不為虛語斯於姜守之興學與有稱焉於是乎書
重修孔子廟記
皇明定有天下之初即隆古聖王之學政設國子監郡
縣學廟祀先師大成至聖文宣王及七十二子凡先儒
之有功於聖門者亦皆從祀廟廡選師儒以育天下之
英才由是學政大備於内外至列聖相承咸崇師道今
我皇上治協重光尤重教事近年復申命憲臣分督天
下學政天順七年六月解州之安邑知縣事楊罄乃祗
承上命蓋以孔子大成殿及廡門皆歲久圯剥弗治遂
集匠役量工興事撤去棟宇之腐壊者悉易以美材盖
瓦亦埏埴堅緻以至繪采無不完飾又一新聖賢之肖
像興役不亟不徐至是年八月訖工於是師生洎邑之
耆庶雜然而言曰是役也實楊令祗若上命乃克有成
緒不有所記何以示後遂來求辭將鑱諸石余惟學政
之崇卑實關世道之隆替三代學政崇而世道固無間
然漢唐歴代亦皆以能崇學政享國長久惟若秦之焚
詩書廢學政其效可見我皇明建學純法隆古既正聖
賢之祀興教人之方則自周子二程子朱子以上遡孔
顔曾思孟子堯舜禹湯文武周公之道以復性為本以
明倫為先而異端雜學皆不得以淆其間是其學政又
非漢唐歴代之可擬今以安邑一縣楊罄能舉學政觀
之則自畿甸以及方岳為守令者孰敢不祗承上命以
各舉其學政而天下之英才被我朝廷教飬之恩陶詩
書禮義之澤皆將以正學自勉古人自期思有以培輔
夫國家之洪祚於億萬斯年之久世道之隆足以遠追
三代矣楊罄陜西靈臺人丁卯舉人政有能稱學政尤
其首者故咸願有記遂叙其事而繫之以詩曰惟此清
廟聖賢是栖綿歴歲久圯剥弗治皇有大命俾時葺理
凡在守臣孰不悚起楊令安邑惟謹祇承乃作周廡乃
作大成以及門宇無不崇舉有翼棟梁有堅甓礎延於
肖像聿克就新高宏儼肅允稱典神濟濟士子爰瞻爰
止學仰正傳人倫天理有造其德進職百工罄竭忠藎
以荅聖明匪圖榮肥式篤仁義庶學有光垂聲永世
烈石祠禱雨感應碑記于謙
隂陽不測之謂神真實無妄之謂誠誠為神之實體神
為誠之妙用故有其誠則有其神無其誠則無其神斷
斷乎其不可誣也然神之靈不一有因山川毓秀人心
景慕而靈者名山大川能出雲雨以利天下者是已有
生立名節死享血食而靈者古之忠臣烈士載在祀典
而能利國庇民者是已要皆以誠感之而後有以致其
靈不然則幽顯之間漠然而不相通矣宣德癸丑歲自
春徂夏山西闔境不雨衆咸以歲事為憂欽差鎮守山
西都督李公謙詢於部使者及藩臬諸公若郡邑吏涓
吉備禮齋沐致禱於郡城西北之烈石祠祠為趙簡子
臣竇嗚犢血食之所屢著靈驗而為郡人所宗其地山
川環抱樹木蓊鬱朝雲暮靄恒出扵簷楹棟宇間祠
之右有池靈源浚𤼵澄波滉漾穹甲巨鱗出沒於天光
雲影中隐現恍惚若有神以憑之者當致禱之初靈風
振衣微靄觸石而光景為之漸伏神之聽之若響若荅
比旋車而雲隂四垂雷電交作甘霖誕降若六丁挽天
瓢而下注之沛然莫之能禦於是焦者以沃仆者以起
凡昔之憔悴而頻蹙者舉欣欣然而有喜色矣是雖神
之靈亦誠意之所感也諸公將立石以昭神貺會予奉
命出撫河南山西而弭節太原遂屬筆於予予惟神之
遺烈載在信史而無庸書惟聖朝深恤民隠故居官者
咸以救災恤患為念匪神之靈亦安能轉亢旱而為豐
穣也哉受神之賜旌於石以報之禮也乃著其感應而
復為之銘銘曰有翼者祠峙於西北厥神之靈既顯而
赫生著英烈死享廟食歲惟亢旱民憂菜色有嘉閫帥
時用憫惻詢謀僉同臬司方伯齋沐致虔罔不精白祗
禱於神神應靡忒如問而荅如求而得泫雲搆隂爰降
甘澤以慰士女以滋稼穡病者以甦愁者以懌降福穰
穰曷其有極神不我違敢稽報德樹石廟門表表奕奕
自今伊始神人咸適歲獲豐穰民遂生植粢盛修潔以
享以格永戴神休萬古無斁
修解池垣塹記彭華
箕子陳洪範以食貨為首政孔子繫易以理財正辭禁
民為非為義聖人治天下未嘗不理財以利民而理之
之道莫先乎興山澤自然之利自管仲以鹽利富國後
遂有𣙜鹽法鹽品非一而自然之利莫踰解池池之垣
塹不密護視不周或雜流浸淫以入則鹽不就或小人
相羣以私竊至爭鬭不可禁國家設都轉運司募民入
芻粟於邊予劵給鹽往往得利於兩淮而兩浙次之解
反出其下豈以事事者有未備歟御史廬陵王公臣首
奉璽書往視事下車初即宣朝廷法意痛繩貪墨力禁
奸盜且時出納平估直一切當興復者靡不舉行傍池
地侵漏於人者悉取歸之官周池垣塹遂以興築環池
四面為垣南北高十有三尺厚如之而垣之上厚三分
之二東西高減南北之三尺厚又減二尺垣外為塹深
十尺闊如之塹外為堰堰自中條山北麓來者俱完其
舊垣下置二十四舖舖置邏卒五人經始於成化甲午
春正月數越月而訖工初興役時素為奸利者洶洶造
飛語君屹不為動慎選監督之人奬任之事皆心計口
講惟其宜而饋廪及板幹畚鍤甓石凡百物皆預有備
又躬自勞徠察其惰勤而懲勸之故人爭赴而樂有成
鹽大熟盜不得私竊鉅商細賈競聚池下鹽大售於時
解池之利漸出兩浙兩淮上矣公留一歲卒運使孟公
徵記予曰是惟侍御公之功夫為國家興自然之利而
不使民陷於為非一宜書事有成效不自矜而功歸於
人二宜書矧冀嗣而來之者勿隳前功以為利於無窮
三宜書不可以不書遂為之書
霍州頒書閣記曹端
道在宇宙間充塞流行所以無物不有無時不然也若
夫率而行之則本乎德行而莫大於三綱五常明而傳
之則托於文學而莫精於六經四書苟微明而傳之者
則率而行之者寡矣是故由一心一身以逹之家國天
下者皆不能無一治一亂而充塞流行之本體則自如
耳邃古之世相繼而作君師自皇而帝而王雖應時稱
號不同而道則一其謨訓莫不孔昭焉其典法莫不垂
憲焉至我先師孔子則道其道德其德而惜乎無時與
位要之公天下之心則一而已是以取前聖之法之訓
誦而傳之於其徒贊修删定以成六經為萬世則又以
帝王大學教人之法詔門人曾子述而𫝊之為大學曾子
有子又筆夫子𫝊道之語為論語至子思之作中庸孟
子之述七篇是謂四書遂與六經同為載道之文經世
之法嗚呼孔門之學一帝王之教耳帝王之教一天地
之化耳豈自私用智者比哉降自秦漢經殘教弛由是
士之所求乎書者類以記誦剽剠為功而不求乎窮理
修身之要其甚焉者則遂絶學捐書而相與馳騖於荒
虚浮誕之域道之不明不行也固宜逮有宋濓洛關閩
大儒軰出其於天地人物之理古今聖賢之藴靡不精
究厥衷說有宗指道雖頼以明而行之者尚寡欽惟我
太祖高皇行帝王之道紹帝王之統滌三代以下之陋
習還三代以上之淳風所謂闢乾坤於再造揭日月於
重明其作大誥三篇真足以邁五超三為臣民福夀之
至寳也太宗文皇承大統宣重光萬幾之暇乃與儒臣
講明帝學切劘治道精䆒干聖𫝊心之法而為五經四
書性理大全與夫為善隂隲孝順事實諸書悉頒賜
天下學校以為明道作人之具猗歟休哉端先正霍州
學乃與諸生即講堂後龜頭作重屋貯之逮再正是學
與州之守相庠之英彦郡之諸先生計新大成門作講
堂抱厦經始間黃門李公錫繡衣羅公信僉憲高公英
以軍政按是州爰例謁廟勸學知之僉曰與其堂前抱
厦弗若堂後為重屋以貯頒賜書籍端謹諾之暨書生
白之司土時知州寧津趙公凱同知溧水葉公茂築而
復之尋為雨水所圯復白州倅建德徐公鎦再築之包
以石完固整齊號為石址建閣於上時州暨隣邑官吏
士大夫靡不樂以貲力助之經始於是歲春仲至秋孟
而落成焉咸謂端曰盍志於石端曰無石太守趙公即
以家蓄成石遺端遂不辭而謹為之記
首陽書院記李東陽
蒲州舊有首陽書院元至元間郡人王弘善所建因山
而名入國朝知州事者改為倉場名亦俱冺弘治初元
山陽許侯鵬來知是州既修廟學詢諸士夫得所謂書
院者圖新復之遍閱祠廟撒其非所當祀即其居而重
建焉中為堂曰崇德以施講授後為堂曰養正以蔵古
今圖籍傍為左右廡以為肄習之所又後為祠堂三區
中以祀夷齊二賢左祀名宦右祀鄉賢而總名則因其
舊夫書院之制肇於宋初及學制大行而所謂書院亦
未嘗罷要皆為作人而設也然必有凖則之地而後可
以教必有趨向之塗而後可以為學聖人者百世之師
也孟子稱伯夷之風可以廉貪立懦韓子亦謂微伯夷
亂臣賊子接跡後世矣故雖其羇遊飢死之鄉流風餘
韻在人耳目天下之有君親者固於是有儆焉而况薰
染漸漬出乎其地者哉然則院之有祀其義有所在而
禮亦不為無所起也學扵是者亦知所以自勵乎
張公敷華重建鹽池神祠記
曩歲山西副使陳君抵予書曰弘治甲寅軍儲闕賦有
司弗能給巡撫張公念惟解池鹽利可取奏之朝給三
十萬引某分巡河東實授檄焉時歲饑民病先𤼵粟賑
之始俾就役會大雨公繼至憂甚劇乃共禱於神翼日
近池州縣皆雨而池獨無越十日鹽大結課不勞而數
足足之日雨復大至公歸惠於神因慨其祠傾圯爰出
贖金仍籍民之居貨取重利者各出資為木石費命安
邑以官夫佐之始於冬十月至明年四月而成亦若神
相之者又明年張公以南京兵部侍郎北上語加詳曰
此敷華所賴以舒吾憂者也予惟天下地利鹽為大煮
海之力菹薪之伐牢盆之制勞甚矣而歲課每不給惟
解池所出朝取夕復其利不窮周官所謂盬鹽韓獻子
所謂國之寳者顧其産必視暘雨燥濕為豐約雖大鈞
之運歸於無朕而土地所在必有神焉主之神液隂漉
孕靈富媪柳宗元嘗言之矣然所謂神者不必有形與
聲而昭示響答或不可冺則存乎人焉故曰有其誠有
其神誠於為國為民者神必有以應有其舉之莫敢廢
其兹祠之類也乎且夫存乎人者非特事神故也蓋必
量其貴賤節其賦入如昔之監司者則公私兼利不求
神而自足若夫豪家之占奪近池之障恡神雖有知亦
安得而與力哉此寳應寳慶之封亦議禮者之所異也
予嘉張陳之誠於國與民且徵神之靈也故記之
初公建冰檗堂記康海
潛江初君按山西數月政通事獲百度聿貞於是舉廢
興圯經營河東察院扁其涖事之堂曰風紀退食之
堂曰退思私寢之堂曰冰檗以書來關内請余為冰檗
堂記予聞君高才令譽於大夫之間甚熟方愧無以覩
其丰采乃以簡命治鹽於是地即吾陜所逮見者眎之
何嘗索索然但以瑣細苛察加官吏升斗合勺責市曹
纖微特較於末犯綱紀反略於横鯨者哉自惟山林僻
久荒於翰墨無以表著賢謨聿申嘉告肆覿來章憮然
於懷抑已久矣夫志者事之緒也覧者感之端也弗有
所覧感奚生焉弗有所志事奚成焉故君子款識其恒
器者所以嚴警戒慎操履也然器苟閴於罔用則感
或局於未稽豈若是堂升降必覩寢興與俱覿於其
目則生於其心篤於其行則善於其事哉明諸𣙜悉罷
茶鹽之政視往加嚴乃獨以風憲之官領其事蓋利甚則
奸生枝繁則本拔欲通其閼而疏其塞非有冰檗之操
則動躓於轉移事瞀於聞見雖有強志之士無能為也
君今滿而歸矣凡其所已行者皆昭然在人人莫不以
為難顧亦職分之常而敦戒懋修如是數者又不但御
史而已凡有官者尚克省之哉
重修大邊記周經
春秋中外之辨所謂謹者豈黷兵武勤遠略哉亦各
安其分限而固其封守而已祖訓戒貪遠地而於西北
戍兵則有時謹備之諭此高帝明見萬世防禦之上策
也列聖遵守選將練兵惟慎而鎮巡其地者亦惟心上
之心視機戰守焉大同去邊甚邇昔之守臣蓋嘗於九
十里外築小城曰小邊又於百里外築大城曰大邊其
為防邊也甚固歲久各有傾圯繼守之人雖嘗繕修
然寖為風雨摧剥又被乘夜竊穿於時修復之議雖篤
而邊釁之懼勞費之憚遷延弗舉遂使小邊僅存而大
邊蕩然矣弘治庚申邊外肆虐小邊之外據為牧場而
民庶牛馬殺掠無算出師以禦往往失利當宁以為憂
乃召僉都御史劉公宇於山東都督僉事莊公鑑於宣
府偕以撫綏其人民而總治其軍事協心靖共法行威
立窺犯者聞之即遁去時辛酉歲也劉公躬飭邊圉精
甲兵之務而莊公及巡按御史韓公春皆韙其議具疏
陳奏上特從之仍降勅以諭其必恤衆必慎防必敏其
功公奉承精白於是積財用調芻粟具畚鍤會調兵校
壯庶凡六萬人而分帥以督之者一百五十四員公復
親涖其地憫暑雨時賞勞嚴限期禁侵暴而參伍以會
之時戶部郎中吕君賢督儲於邊實多贊襄而按察
副使陳君寬李君惟聰布政參議王君璠參將楊君彪
蔡君瑁以至都指揮劉江知府紀經綸或司需料或布
營壘或糾奸弊或撫逃亡而僉事王君從鼎則專事乎
修築堡砦皆克竭忠效勤以奬其成焉工興於夏四月
訖於秋八月仗天時之順乘人心之和成此數十年未
復之功於四閱月之間可謂難矣其城之廣一丈五尺
高一丈三尺其延亘起西陽河接偏頭關凡九百八十
里其增置斥堠也百加增堡砦也六百有七十挑鑿坑
塹也百萬高深形勢如岡如川而保障復故矣然公心
以為未足也又採議作威敵之器兵器精製斥堠既
密而堡砦亦嚴自今伊始庶其無邊患矣事聞上嘉
勞之晉公副都御史凡與事者各賞有差副使陳君
復謀諸知府胡汝礪曰公之謐邊也大矣不勒貞珉何以
厲後乃具書幣遣騎使以謁於予予惟門柝以待暴弧
矢以禦遠以至山川扼塞之限城郭溝池之固皆設險
守國之道也勞費一時安利百世諸君子之績不其偉
哉
學田記王雲鳳
宋元學校皆有賜田間有未賜則守令之賢者必為之
處以與之洪武十五年太祖高皇帝以天下學田多寡
不同著令每歲給米府一千石州八百縣六百田有餘
者歸之官不足則割他田足焉後去田而為徵米於有
司以至於今然是時諸生府惟四十州三十縣二十盖
凡學於學者無不廪食之人後增有曰增廣各如廪膳
之數有曰附學無名數之限故每學之中廩食者不過
三四分之一其孤貧之士困於飢寒廹於婚喪而無所
控訴者多矣州縣或有閒田官必令與吏耕以自取其
入否則因賄賂請託以與人耕若告之曰以資諸生之
養則置若罔聞也大抵近世士大夫不稽古禮文教化
儒業之務乃習尚固然已非一日遼州故隙地數段皆
前守自耕及與人耕者今守楊侯取以畀之學請於巡
撫何公公從請焉其耕獲之役斂散之法具有明約余
聞而喜之余向守陜州曾毁泰山廟以其址予學監司
以為非及提學陜西有學正書院每欲置田數十頃謀
之數年此可彼否竟以無成今楊侯能行人所不行之
事何公能從人所不從之請然則余之喜豈特為諸生
温飽之私哉有感於是焉爾侯之好儒而篤於禮教且
致其上之相信如此諸生可不知所以副侯之意乎今
學者雖羣然終日誦聖賢之書而不知以一言用之於
身規為識見無以異於鄉里之常人迨入仕路則又以
智巧求合於時姦譎求富於利惟便其身之為而鮮有
君民之念然則何取於學哉吾遼諸生自今返此而求
吾所以為人者於吾所讀之書主敬以存其心窮理以
明其智行道以復其性窮則以是修於家達則以是用
於世則侯之意庶乎其不負矣侯諱惠字澤民洛陽人
以宰費治高遷而來愛養貧弱招徠流亡吏惕姦慝境
無盜賊頒吕氏鄉約以化其民其政之善皆可書云
夫子洞記喬宇
平定之西九里山勢秀拔曰冠山元左丞吕公思誠書院
舊址在焉士有肄業者恒僦居僧寺中太守孫君朝用
在庠時嘗讀書於此每有興復之志而未遂暨謝政歸
則書院已為汪參政藻督州重修矣君見而嘆曰兹山
去郡學甚遠諸士子終歲弗克盡釋奠之誠匪設聖容
瞻拜朝夕罔有慢慵其何以厲學乃相書院南有巨石
高丈餘廣倍之中可劖鑿以垂永久遂捐資命工琢為
洞肖夫子像以曾子顔子配又疊石為二洞以備士類
息偃游藝之所繚以垣墉欲與書院相表裏經始於嘉
靖五年春二月落成於冬十一月君書來屬宇記之或
有聞而疑者曰夫子之道大如天地然普天率土皆廟
祀以王者之禮其尊崇者至矣今創洞以居無乃幾
於褻乎余曰二氏之琳宫梵宇遍區内金碧髹堊窮極
侈麗至於深山岩洞之像設亦莫不然觀者不以為異
而兹以為異耶或曰彼之術售幻以愚人與吾道殊太
山丘垤皎日爝火有目者自能知之焉足以較等差哉
余曰不然宣聖之道貫古今如一日雖不繋於洞之有
無但學者誦講於斯食寢於斯瞻其容謁其位所以親
之也親則情至而摳趨對越之下殆有默契恍悟於羹
墻夢寐間者上而道德性命之懿亦由是以進豈直科
目之資而已乎蒙之彖曰養正聖功兌之象曰朋友講
習是其感發興起之妙與親炙之者奚有間耶况禮以
義起因山之石以鑿洞厥功亦不費太守君取義於此
可謂探本於衆人之所未知而用力於故典之所未備
者有禆於後學大矣若曰徒取觀美而已烏足以知太
守之心哉疑者釋然而退因書以為記
八蜡廟記
平定舊有八蜡廟在州郭門之東屋室垣墉歲久圯壞
弗稱揭虔意大梁蔡侯重夫來守是郡謁境内應祀
之神顧曕而歎曰邦以民為本民以食為天蜡祭者重
農祈榖之美制可恬然視弗加念耶是誠在我不可以
緩乃親往規畫庀材鳩衆擇耆老尚義者重其役以司
出納凡百需給備具罔有匱乏閱數月而告成為正堂
三楹龕如其蜡數左右廡凡六楹拱以中門繚以周垣
規制隆然而起頓改舊觀於是州之人士請余文記之
嘗攷諸載籍伊耆氏始為蜡蜡有八先嗇一也司嗇二
也農三也郵表畷四也貓虎五也河坊六也水庸七也
昆蟲八也蜡之祭也主先嗇大蜡之時索鬼神而以十
二月合聚萬物勞農以休息年不順成則八蜡不通先
王立法仁之至義之盡所謂三時告勞一日為澤者歴
秦漢唐宋以來代有其祀至皇朝尤崇是典祀之京邑
祀之邦國祀之郡縣著為令以式天下報本返始之義
大矣哉但吏於土者往往靡知所重以為祭非所先者
謂之慢以為非所當祭者謂之庸慢與庸因仍相襲其
廟祀之廢也固宜夫幽明一理年榖豐歉之祈水旱扎
瘥之禱禮樂具於此休咎徵於彼受斯民而牧之者其
可忽諸蔡侯今兹之役非徒為美觀以要譽者亦非俾
吾民謟事以干福禱罪如他淫祀之為者盖將推廣國
家事神重農之本意以惠養黎元其志不亦可嘉矣哉
然此特其善政之一耳方來復有大焉者尚當特書之
是為記
恒山記
北嶽在渾源州之南紛綴典籍書著其為舜北廵狩之
所為恒山水經著其高三千九百丈為元嶽福地記著
其周圍一百三十里為總元之天予家太行白巖之傍
距嶽五百餘里心竊慕之未及登覽懷想者二十餘年
至正德改元奉天子命分告於西蕃園陵鎮瀆道經渾
源去北嶽僅十里許遂南行至麓其勢馮馮煴煴恣生
於天縱盤於地其胸盪高雲其顛經赤曰余載喜載愕
斂色循坡東迤嶺北而上是多珍花靈草枝態不類桃
芳李葩映帶左右山半稍憩俯深窺高如緣虛歴空上
七里是為虎風口其間多横松強栢狀如飛龍怒虬葉
皆四衍懞懞然怪其太茂從者云是嶽神所保護人樵
尺寸必有殃故環山之斤斧不敢至其上路益險登頓
二里始至嶽廟頽楹古像余肅顔再拜廟之上有飛石
窟兩崖壁立豁然中虛相傳飛於曲陽縣今尚有石突
峙故歴代怯升登者就祠於曲陽以為亦嶽靈所寓也
然歲之春走千里之民來焚香於廟下有禱輒應赫昭
於四方如此豈但護松栢然哉余遂題名於懸巖筆詩
於碑及新廟之廳上又數十步為聚仙臺臺上有石坪
於是振衣絶頂而放覽焉東則漁陽上谷西則大同以
南奔峰來趨北盡渾源雲中之境南目五臺隠隠在三
百里以外而翠屏五峰晝錦封龍諸山皆俯首伏脊於
其下因想有虞君臣會朝之事不覺愴然又憶在京都
時嘗夢登高山眺遠今灼灼與夢無異故知遠遊非偶
然者
鴈門山記
鴈門山在代州北三十五里志云以鴈出其門故名一
名鴈門塞關因山以立凡山西之關四十有餘皆踞隘
保固而聳拔雄壯則鴈門為最故趙之李牧漢之郅都
備邊於此匃奴不敢近塞固皆一時良將而不可謂非
地險以成之也迨我皇朝則特設武臣守禦熊羆之士
雲屯於此而又專屬憲臺以提督之地亦可謂要而重
矣余在代州北行皆登陟盤繞之路溪水潺潺流其民
皆依山居高下置屋圖不可盡午上關折西躡高嶺絶
頂四望則繁峙五臺聳其東寧武諸山帶其西正陽石
鼓挺其南朔州馬邑臨邊之地在其北長坡峻坂茫然
無際又見危旌高旗飄飄雉堞之上寒林古塞依依斜
陽之下頗動黃沙紫塞之思因賦詩三首筆於關之城
樓
五臺山記
正德丙寅夏𤼵沙澗驛由南峪口十五里入山長松古
杉掀空障谷鹿遊於巖鳥鳴於叢上嶺至華嚴口望諸
臺甚邇靈雲怪霧凄風密雪相雜而起恍然窅然倏隂
以晴造化竒觀不可形述又十八盤下嶺石徑确犖萬
澗汨汨冷冷如笙如簧凡揭涉七十里至顯通寺因北
岡而來風景殊絶梵刹數十擁於左右此下地漸寬夷
夜遂宿於顯通厥明山空澄霽但覺風颼颼起林間有
僧進曰諸臺風雪繁猛石且冰路且泥不利躋躡予笑
而不顧乘小輿徑上中臺緣岡行十里至玉亭寺嶺丹
碧暎輝甍閣於山腰又十里至歡喜嶺風果觱𤼵如隆
冬時幾不能往稍憩嶺下風忽和遂至絶頂見四臺各
拱其方如分如織其形勢又各秀拔如爭竒鬭麗於雲
表余遂題名於壁上薄晚下山遊玉華真容圓通諸寺
皆清幽廣䆳寺傍飲三珠泉馨冽異常其沸正如珠狀
去泉百步許觀七寳珠樹高二丈許下為一幹岐分七
條上復拱合為一然後枝葉衍縱披覆四下復歸宿於
寺又明日離寺山行過飯仙山陽伯峪寺二十里過竹
林寺又過嶺曰金閣殿唐太宗所建今已廢下嶺為清
凉寺遠望宫殿綴附半巖儼若圖畫南有清凉石輻員
數丈重層復級而上俗傳可坐千人又行十里晚至佛
光寺宿焉已出在南臺之外也
霍山記
孟夏至趙城覽周穆王封造父之地以趨中鎮時適雨
霽由峪口入十五里至鎮下其形勢可伯仲於諸嶽冢
秀而崒翼拱而嶞廟在山麓遂行謁其中鎮之神像冕
旒紳笏南面而中臨才參政汝栗來僉事伯韶陪而在
焉余謂二君曰先祖侍郎於景泰元年以吏科給事中
分告即位於此越今將六十年予又叨承前役二君皆
歎曰竒哉祖孫之相輝也及遍觀歴代祭告碑而府君
之碑乃仆裂於地余泫然二君曰向有司具石以鐫今
告文者尚幸有副在公無悲也廟外皆本山分脈合抱
以繞其前有古松數株高數丈槎枒詭怪如青幢鐵幹
枝皆東向十四日二君請遊興唐寺寺在廟南之山趾
唐太宗始建斷碑猶存依山帶壑特勝他處歸復宿於
齋居十五日黎明服玄衣祭冠肅拜於殿下以天子命
告訖篆今告文於石又篆前仆碑於副石余欲登其巔
去廟尚有三十餘里棘莽羅密且為熊吼蛇掛之區畏
不敢登因歎古書云西方之美者有霍山之多珠玉焉
今亦不知其處所矣
龍門山記
予少讀禹書至於導河自積石歴龍門未嘗不渺然想
游其地今幸奉命傳祀於西及將往行禮於商湯王廟
下適河津去龍門止三十里且有才來二君偕遂出河
津西門是時隂雲四翳風顛木號而興以勃𤼵奈路沾
雨由石棧進謁神禹王廟徧覽壁間圖畫東西壁皆次
第治水隨刊之蹟每段標以經語怪怪竒竒於所見圖
畫變化雄妙者莫踰於此東有圖其標曰雪竇飛泉堯
郡席天章筆西有圖其標曰烟凝古栢晉溪素菴筆後
屛有圖二其標曰揭石尋珠湧露出波前楣有圖其標
曰春江晩渡雪軒誠意筆想皆宋元名公因題名於柱
二君設酒於飛丹亭下瞰黃河自西北而來驚濤駭波
騰驤而下輪風驟雨相挾而作勢益洶湧蒼崖青嶂為
之響振二君復舉酒酒半樂甚爰命榜人舉&KR0699;河濱得
三魚乃復烹魚歡然對酌聫句至夜分乃寢厥明乃復
登看鶴樓以眺遠近河山俯視洪流陡絶百仞凛然有
垂堂之戒河之西是為陜西韓城之境其山亦自北而
來亦號龍門與東岸之山相照而斷三秦記云龍門外
懸泉而兩旁有山水陸不通魚鱉莫上今觀之誠若此
復覽拖岸而東卉木繁密得懸石峙若有待予乃大篆
龍門二字筆二詩已又賦禹門渡一章
晉祠記
初七日起行過太原城西以太原人國子生宋灝善篆
而劖石遂與偕行西南行四十五里至於周唐叔虞始
封之地虞有祠於太原縣之西南是為晉祠下輿謁焉
祠之右有晉源神廟其像為聖母殿前皆蟠飾雕金
龍於柱宋額曰惠遠祠並東臨於泉上泉自懸甕山而
出此結二穴以泄穴廣二尺許因甃石池之溢泛為溪
北折而東瀰漫盈决渠穿澮引條經井絡用溉田疇方
四十里晉陽之民稲粱而食者皆饗其利號為膏腴故
歲孟秋持牲酒報賽源神於祠下者纚屬於道是時農
事方興初苖被野清流數𣲖環繞於綠畦之外復有垂
楊掛絲晴花吐蕊掩映川源殊有江鄉之景通渠間即
智伯用以灌晉陽處凡有三𣲖同入於汾河祠内有唐
太宗御製碑碑後唐宋石刻左右列傍有千年栢桑皮
黛幹蒼蒼盖於祠上為祠增色幽鳥往來鳴於樹間予
與宋生談於柳隂之下佳景逸𤼵予為詩俾宋生篆刻
於祠内之石
汾陽祠記
在榮河東北十里處告新天子即位於商湯王祠畢才
來二公進曰汾陽古祠去此不遠盍往觀之可以紓從
者一日之勞二十六日遂由縣西北行十里而至頽然
荒祠倚於脽旁啓括轉扉且前後杲杲白日照於中堂
鳥巢於梁苔侵於堂登謁后皇翠冠翟裳於是循祠
之北求漢武之明壇登軒轅之郊臺探巫錦之鼎區皆
茫茫杳杳不可辯矣去祠三百步許是為汾河重湍駛
濤是河津而來河之濱見卧有崇碑埋有穹龜去流惟
跬步拂而觀之乃宋真宗西封文也相與惻感遂鳩隸
人培土而深貫木而旋系繩而引使依於祠所庶幾不
忘二公曰元鼎之時此地乃漢天子望拜之所必嚴觀
辟路雖當時善遊之士恐不可到今也蕩然丘墟曠然
步趨况有龍門吐雲中條獻竒不亦可樂也哉遂舉酒
於臺上酒酣在祠西求大舸浮河而南中流覽景俯仰
古今翕然興𤼵相與咏秋風之辭余又為之歌曰帝昔
來兮壇下駐龍輿兮輝煌帝一去兮不返壇有栢兮蒼
蒼悲千秋兮萬歲汾之水兮湯湯歌罷不覺抵於崖上
姑射山記
孟夏十八日早𤼵堯廟才來二君曰姑射之山莊周所
謂有神人居之者其下有龍祠亦勝可往觀焉按志云
三登山在襄陵縣西南一十五里其山九十餘里其形
三磴其北有龍鬭峪内有龍㴻神祠姑射自西北蜿蜒
而來平其支石孔其陽三磴其鉤帶故曰姑射耳飛駕
至祠下祠面東巍宫謐奥塗丹飾堊其像冕旒而處者
曰龍王有泉自山下東流經祠南跨建水亭其規制皚
爽宏麗水氣林光明風艷日皆納而有二君觴於亭上
臨風賦詩移席山半即𤼵源所泉抱山麓而出紛紛的
的如星拱然予命僕夫穴蓋一石聚石而計有百十餘
穴流珠噴玉皓然清塋併歸有渠溉襄陵西北之田四
十餘里而東入於汾河予與二君盤踞而坐東望遥川
廣原陀陀遂遂林樹如纂繡綴錦貞脆相雜徘徊談笑
薄暮以歸宿於襄陵之察院泉流潺潺聲於榻下且木
竹之盛宛如江南煎茗賦詩一夜幾不能寐
萬泉縣鑿井記
萬泉縣隸平陽舊為汾隂地以萬泉名雖因東谷多泉
實志水少也城故無井率積雪雨為蓄水計以甖瓶盎
桶取汲他所往返動數十里擔負戴曳之難百倍厥力
然民不告病而安之者生於斯地有不獲不然爾三原
穆君伯寅以名御史出案山西振舉憲度䆒訪民瘼所
屬郡邑必親歴其處嘉靖戊子夏四月臨萬泉憂水之
乏爰進父老諭之曰井固不可強鑿然精誠則可感格
於神乃檄稷山令賈憲往董其役前期齋沐告祭而後
舉事百姓荷畚鍤赴工者爭趨效勞罔敢後不踰月而
鑿井之一民飲之喜曰自創置縣治以來有此城郭即
有此人民有此人民即掘此井千百年中殆不知其幾
掘也而卒不可得井去此地甚遠雖或有井又皆七八
十丈許此井僅二三十丈而已且清冽而甘甲於他井
匪巡按君惠念我民我曷以有今日無老穉婦女無遠
邇羣黎衆觀駭異以為神哉此事也衆謂竒績不可不
勒於石以永其𫝊於是邑令張鯨以告和順令鄒瓚獻
卿請余記之余聞而歎曰天下之事安習故常弗克振
建者恒多苟因民所利利之至公無我則一施為間神
人胥悦必有嘿佑其成者若耿恭之出泉韓朝宗之息
井患載於史册歴歴可徵信非偶獲而倖致之者也易
曰水上有風井君子以勞民勸相書曰至諴感神穆君
此舉協人情宜土俗盖出於澤民濟物之誠振古所未
有之功固其宜哉自今而後人將稱之曰此穆公井也又
將以井之清潔比其操履及泉受福比其事業是皆不
可以不書遂為記
熊公重築池墻碑記王九思
鹽於民用功埒五榖惟解鹽湧水為池一百餘里祥颷
拂拂來自東南水膚凝結便成玉粒蓋覆載之竒寳生
民之鉅幸也於是全晉之地以及雍豫蜀漢之交悉仰
於此國朝樹之運司官之長貳因池以興利執劵以御
商𣙜課以供國流販以裕民歲命御史一人涖其事若
官之臧否鹽法不法悉以憲度從事正德丁丑南昌熊
公天秀實當其任剔蠧摘纇威行惠流然守池之卒日
以盜聞公往閱則短垣及肩莫能捍禦歎曰細民見利
而弗動非情也以國利與盗者慢也誨盜而殺之非仁
也歸諭其長吏欲為一勞永逸之策曰戒爾役徒具爾
版幹輯爾工材其以五月之吉有事於池敢後者罰又
簡其吏之能且長者授以方略俾之往督曰更其勞佚
時其飲食垣之欲堅門之欲嚴其以十月之終卒事乃
各應命興事之晨公躍馬往勞執役幾三萬人罔不忻
喜及期役完垣以厚計丈有五尺高倍三之一圜如池
之闊而加多焉其外為馳道為隍其深廣如垣之厚有
水環焉門之南北西向者各一其上有樓以楹計者各
三其樓之相距為舖者六十以楹計者各一凡門與舖
各守以人於是昔盜皆散去守卒夜卧警柝不聞郡縣
長吏相與謀曰惟兹池之故重利所委盜賊踵至日殺
人於庭罔或畏死惟公洞視遐覽好謀善斷滋𣙜以給
公有體國之忠渝寇以為良有子民之仁安邑知縣張
鏜告諸前史王九思為記功之碑其銘曰條山之北鉅
河之東啟秘𤼵祥肇自洪蒙圜為澄陂寳鹺乃興乾敷
坤承翊我皇明良賈懋遷如流罔滯惠浹羣藩以禆國
計相彼四匝頽乎俴埒慢藏誨盜其曷可輟皇眷斯土
乃畀熊公驅我子民以築周墉周墉崇崇亦孔之固載
作之民慎此夙莫孰曰寇狡維我其畫孰曰民懿惟寇
之革士慶於宫商歌載塗公不爾留翺翔天衢使也秉
公作此銘詩敢告後人嗣以治之
山西通志卷二百六
