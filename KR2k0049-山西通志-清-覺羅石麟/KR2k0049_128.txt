山西通志卷一百二十八
人物(二十八)
代州
後五代
李嗣本本姓張氏鴈門人世為銅冶鎮將嗣本少事後
唐太祖愛之賜姓名養為子從擊居庸關以功遷義
兒軍使從破王行瑜遷威遠軍使從攻羅弘信以先
鋒兵破湯陰從莊宗破潞州夾城累以戰功遷代州
刺史雲州防禦使振武節度使天祐十三年從莊宗
擊劉鄩於故元城下洺磁諸州六月還軍振武契丹
入代北嗣本戰殁
李存進振武人本姓孫名重進晉王賜姓名為養子從
破黃巢莊宗時遷行營都尉侯磁沁二州刺史後代
李嗣昭為招討使與張文禮子處求戰殁於陣追贈
太尉
史儼代州人以騎射給事武皇為帳中將驍勇絶衆善
設伏望塵揣敵所向皆捷
李承嗣代州人從武皇討賊關輔為前鋒攻華陰擒黃
巢使王汀以獻朱玫亂承嗣率兵援鄜州至渭橋迎
駕玫既殺入京師承嗣又率兵攻岐人追至趙城合
大軍攻平陽三日而拔
史建瑭鴈門人父敬思為九府都督常將騎兵為先鋒
晉王東追黃巢還過上源驛獨敬思與薛鐵山賀回
鶻等十餘人侍梁兵夜圍驛敬思登驛樓射殺梁兵
十餘人晉王縋尉氏出門敬思為梁追兵所得見殺
建瑭少為裨校自晉拒潞州已為晉兵先鋒梁兵數
為建瑭所殺相戒常避史先鋒王景仁攻趙建瑭以
先鋒兵出井陘戰于栢鄉周德威擊其左建瑭擊其
右梁軍皆走遂大敗之以功加檢校左僕射天祐九
年晉攻燕梁太祖自將圍趙棗彊蓚縣以救燕時晉
精兵皆北攻燕獨符存審與建瑭以三千騎屯趙州
梁軍破棗彊存審扼下博橋建瑭分其麾下五百騎
為五隊一之衡水一之南宫一之信都一之阜城而
自將其一約各取梁芻牧者十人會下博至暮擒梁
兵數十皆殺之各留其一人縱使逸去告之曰晉王
軍且大至明日率百騎為梁旗幟雜其芻牧者暮叩
梁營殺其守門卒縱火大呼斬擊數十百人而梁芻
牧者各有所亡失又傳言晉軍且至梁太祖夜拔營
去蓚縣人追擊梁軍多獲輜重鎧甲梁太祖方病由
是增劇而晉軍以故得并力以收燕者二人之力也
後從入魏博敗劉鄩於故元城累以功歴貝相二州
刺史十八年討張文禮以先鋒兵下趙州執其刺史
王鋋攻鎮州城門中流矢卒年四十二子匡翰尚晉
高祖女魯國長公主匡翰沈毅有謀接下以禮歴天
雄軍步軍彰聖馬軍都指揮使事晉為懷和二州刺
史鄭州防禦使義成軍節度使兵民愛之匡翰好讀
書尤喜春秋三傳義成軍從事關徹嘗醉罵匡翰曰
近聞張彦澤臠張式未見史匡翰斬關徹匡翰引滿
自罰慰勉之人皆服其量卒年四十
郭崇韜代州鴈門人為河東教練使為人明敏能應對
以幹材見稱莊宗為晉王孟知祥薦之代為中門使
甚見親信晉兵圍張文禮契丹救之至新樂晉人欲
解圍去崇韜曰契丹之來非救文禮為王都以利誘
之耳且晉新破梁軍宜乘己振之勢不可遽自退怯
莊宗然之果敗契丹莊宗即位拜兵部尚書樞密使
梁王彦章擊破德勝唐軍東保楊劉莊宗出戰復敗
問崇韜計安出是時唐已得鄆州矣崇韜曰彦章圍
我於此其志在取鄆州也臣願得兵數千據河下流
築壘於必爭之地以應鄆州為名彦章必來爭既分
其兵可以圖也然版築之功難卒就陛下日以精兵
挑戰使彦章兵不得東十日壘成矣莊宗遣崇韜與
毛璋將數千人夜行渡河築壘於博州東晝夜督役
六日壘成彦章果引兵急攻壘不克所失大半還趨
楊劉莊宗迎擊遂敗之康延孝自梁奔唐崇韜延之
卧内盡得虚實是時莊宗軍朝城段凝軍臨河諸將
謂成敗未可知請棄鄆與梁而西取衛州黎陽以河
為界與梁約罷兵毋相攻莊宗召崇韜問計崇韜曰
陛下興兵仗義將士疲戰爭生民苦轉餉者十餘年
矣况今大號已建自河以北人皆引首以望成功而
思休息今得一鄆州不能守而棄之雖欲指河為界
誰為陛下守之且唐未失德勝時四方商賈征輸畢
集薪芻糧餉其積如山自失南城保楊劉道路轉徙
耗亡大半而魏博五州秋稼不稔竭民而斂不支數
月此豈按兵持久之時乎臣自康延孝來盡得梁之
虚實此真天亡之時也願陛下分兵守魏固楊劉而
自鄆長驅擣其巢穴不出半月天下定矣莊宗問司
天司天言歲不利用兵崇韜曰古者命將鑿凶門而
出况成算已決常談何足信也莊宗即日下令軍中
歸其家屬於魏夜渡楊劉從鄆州入襲汴州八日而
滅梁賜崇韜鐵劵拜侍中成德軍節度使依前樞密
使莊宗與諸將以兵取天下而崇韜未嘗居戰陣徒
以謀議居佐命第一功位兼將相遂以天下為己任
遇事無所回避而宦官伶人用事特不便也初崇韜
與宦官馬紹宏俱為中門使而紹宏位在上及莊宗
即位崇韜以張居翰為樞密使紹宏為宣徽使紹宏
側目崇韜多裁抑伶人常諫曰陛下所與共取天下
者皆英豪忠勇之人今大功始就封賞未及而先以
伶人為刺史恐失天下心伶人亦多怨之崇韜頗懼
故人子弟曰今中宫未立而劉氏有寵宜請立劉氏
為皇后而多建天下利害以便民者白之崇韜乃上
書請立劉氏為皇后崇韜素廉入洛始受四方賂遺
或以為言崇韜曰今藩鎮諸侯多梁舊將皆主上斬
袪射鈎之人也若一切拒之豈無反側且藏於私室
何異公帑明年南郊乃悉獻其所藏以佐賞給已郊
遂立劉氏為皇后崇韜略表乞身莊宗不許因建天
下利害二十五事施行之徙忠武節度使自陳權位
已極言甚懇至遂罷其命仍為侍中樞密使同光三
年夏莊宗患宫中暑濕遣宫苑使王允平營高樓宦
官曰郭崇韜眉頭不伸嘗為租庸惜財用陛下雖欲
有作其可得乎乃使人問崇韜曰昔吾與梁對壘於
河上雖祁寒盛暑被甲跨馬不以為勞今居深宫蔭
廣厦不勝其熱何也崇韜對曰陛下昔以天下為心
今以一身為意艱難逸豫為慮不同其勢自然也願
陛下無忘創業之難常如河上則可使繁暑坐變清
涼莊宗默然終遣允平起樓崇韜果切諫宦官曰崇
韜之第無異皇居安知陛下之熱由是讒間愈入河
南縣令羅貫頗為崇韜所知貫不受權豪請託宦官
伶人書積几案一不報又奉河南尹張全義不屈縣
民恃全義為不法者皆按誅之全義使人告劉皇后
為白貫事而左右日夜共攻其短會皇太后崩葬壽
安坤陵莊宗幸陵作所道路泥塗橋壊宦官言屬河
南即下貫獄明日傳詔殺之崇韜諫曰貫罪無佗橋
道不修法不當死莊宗怒曰太后靈駕將發天子車
輿往來橋道不修卿言無罪是朋黨也崇韜曰貫雖
有罪當具獄行法於有司陛下以萬乘之尊怒一縣
令使天下人言陛下用法不公臣等之過也莊宗曰
貫公所愛任公裁決因起入宫崇韜隨之論不已莊
宗自闔殿門崇韜不得入貫卒見殺明年征蜀議擇
大將崇韜以讒見危思立大功為自安之計乃請魏
王繼岌為元帥莊宗曰公為我擇其副崇韜未及言
莊宗曰吾得之矣無以易卿也乃以繼岌為西南面
行營都統崇韜為招討使軍政皆決崇韜唐軍入蜀
所過迎降遂平蜀嘗謂繼岌曰王有破蜀功師旋必
為太子當盡去宦官至於騸馬亦不可騎繼岌監軍
李從襲等切齒莊宗遣宦官向延嗣勞軍崇韜不郊
迎延嗣大怒因與從襲等共搆之延嗣還上蜀簿莊
宗少之延嗣因言蜀之寳貨皆入崇韜且誣其有異
志莊宗怒遣宦官馬彦珪至蜀視崇韜去就彦珪以
告劉皇后劉皇后教彦珪矯詔魏王殺之崇韜子五
人其二從死於蜀餘皆見殺其破蜀所得皆籍没明
宗即位詔許歸葬以其太原故宅賜其一孫當崇韜
用事時自宰相豆盧革韋悦等皆傾附之崇韜父諱
弘革等即因佗事奏改弘文館為崇文館以其姓郭
因以為子儀之後崇韜伐蜀過子儀墓號慟而去聞
者頗非之然崇韜盡忠國家有大略其已破蜀因遣
使者以唐威德風諭南詔諸蠻欲因以綏來之可謂
有志矣
安彦威字國俊代州崞縣人少隸唐明宗麾下善射頗
知兵法明宗出鎮常為牙將以謹厚見信及秦王從
榮鎮鄴為護聖指揮使從榮判六軍遷捧聖指揮使
領寧國軍節度使晉高祖立拜北京留守徙鎮歸德
時河決滑州命塞之彦威出私錢募民治隄遷西京
留守歲大饑賑撫饑民犯法者皆寬貸之饑民不忍
流去母憂哀毁過制出帝時拜北面行營副都統悉
出家財佐軍用以疾卒彦威與安太妃同宗出帝事
為舅彦威未嘗自言及卒太妃臨哭人始知其同宗
也當時益稱其慎重
張敬達字志通代州人小字生鐵少以騎射為廳直軍
使明宗時為河東馬步軍都指揮使領欽州刺史累
遷彰國大同軍節度使徙鎮武信晉昌清泰二年為
北面副總管以分節度使石敬塘之兵三年夏徙敬
塘鎮天平遂以敬達為大同彰國振武威塞等軍蕃
漢馬步軍都部署敬瑭拒命即以敬達為太原四面
招討使六月兵圍太原九月遼太宗自鴈門入援敬
塘敬達陣於西山遼師以羸騎三千趨唐軍唐軍爭
馳之遼兵走追至汾曲伏發死者萬餘人敬達收軍
栅晉安遼師圍之自晉安寨南長百餘里闊五十里
唐遣趙延壽范延光等來救皆不敢前副招討使楊
光遠勸降敬達不忍背唐光遠促之不已敬達曰諸
公何相迫邪何不殺我而降光遠即斬敬達降遼太
宗哀其忠遣人收葬之
郝勝字世剛崞縣人隆之後氣槩勝人仕晉為管軍戸
懸帶銀符
扈彦珂代州鴈門人幼事王建立以謹厚稱晉天福中
建立遺表薦彦珂得補河東節度左都押衙漢初擢
宣徽南院使尋授鎮國軍節度華商等州觀察處置
使乾祐初周祖總兵征三叛道出華州時議多以先
討王景崇趙思綰為便周祖意未決彦珂曰三叛連
衡推李守貞為主宜先擊河中河中平則永興鳳翔
失勢矣今舍近圖遠若景崇思綰逆戰於前守貞兵
其後腹背受敵為之奈何周祖從其言及平河中以
功遷護國軍節度朝議少其暗弱廣順初就加同平
章事移鎮滑州歲餘代歸請開宴不納以滑州李守
貞宅賜之世宗賜左衛上將軍顯德三年授開府儀
同三司太子太師致仕歸西京宋初就賜器幣數月
卒年七十五
宋
楊宗閔代州崞縣人為永興軍路總管與唐重同守永
興金人陷城迎戰死之後諡忠介賜廟曰顯忠
楊震字子發代州崞縣人善騎射為安邊巡檢河東軍
征臧底河敵據山為城下瞰官軍震率壯士拔劍先
登斬數百級衆乘勝平之上功第一從折可存討方
臘自浙東轉擊至三界鎮斬八千級追襲至黃巖賊
帥吕師囊扼斷頭之險下石肆擊累日不得進震請
以輕兵緣山背上憑高鼓譟發矢石賊驚走已復縱
火自衛震身被重鎧與麾下履火突入生得師囊殺
首領三十人進秩五等還知麟州建寧砦初遼將小
博囉西奔破豐州攻麟府震父宗閔屢摧敗之俘其
父母妻子靖康元年十月太原陷博囉圍建寧扣壁
語震令降時守兵不滿百震約斬一級賞若干官帑
竭繼以家人服珥吏士感奮越旬矢盡城不守與子
居中執中力戰没年四十四閤門俱喪唯長子存中
從征河北獨免明年宗閔亦死事於長安建炎二年
贈武經郎後諡曰忠毅
楊存中本名沂中字正甫代州崞縣人魁梧沈鷙少讀
書數百言力能絶人慨然語人曰大丈夫當以武功
取富貴焉用俯首為腐儒哉於是學孫吳法善騎射
宣和末應募擊賊積功至忠翊郎靖康元年與張俊
田師中從信德府守臣梁揚祖以萬兵援汴後隸張
俊部曲俊薦之召見賜袍帶晝夜扈衛寢幄不頃刻
去側上知其忠謹親信之劇賊李昱據任城以數騎
入擊殺數百人上乘高望見介胄盡赤壯之飲以酒
曰酌此血漢存中請復往曰此賊膽碎即成擒矣遂
大破之復任城遷閣門祗候建炎二年討賊徐明於
嘉興先登主帥將屠城力諫止之郡賴以全遷滎州
刺史高宗南渡以勝捷軍從張俊守吳門從討苖劉
遷貴州圍練使尋為御前右軍統領金人攻明州又
從俊殊死戰破之以竒功遷文州防禦使御前中軍
統制紹興元年從俊討李成諸將欲分道進存中曰
兵分則力弱又諸將位均勢敵非招討督之必不用
命俊然之存中率兵數十首破賊於豫章玉隆觀追
至筠州賊驍將以衆十萬來援存中謂俊曰彼衆我
寡擊之當用竒願以騎見屬公以步兵居前後從之
存中夜銜枚渡筠河出西山馳下擊賊俊以步兵夾
攻俘八千人諸將議盡殱之存中曰殺降吾不忍遂
乘勝追至九江成遁去遷宣州觀察使二年春進神
武中軍統制宰相吕頥浩袖勅授之俊奏留上曰宿
衛之帥朕所選用不可易也存中固辭且謂位與韓
世忠張俊抗實不自安不許遣中使宣押乃視事兼
提舉宿衛親兵時中軍卒不滿五千請拘神武卒借
出者軍政寖修三年討平嚴州妖賊繆羅除帶御器
械加保信軍承宣使權發遣鄜延路馬步軍副總管
六年為龍神衛四廂都指揮使密州觀察使先是韓
世忠圍淮陽乞張俊將趙密為助趙鼎曰存中武勇
不減於密盍令存中助之都督張浚請於朝故有是
命於是存中以八隊萬人趨督府助世忠十月劉猊
衆十萬次濠壽間浚使存中往泗州與張俊合賊先
犯定遠存中以兵二千襲取於越家坊既而與猊兵
遇藕塘賊據山列陣矢下如雨存中急擊之且使統
制吳錫以勁騎五千突其陣陣亂存中鼓大軍乘之
自以精騎衝其脅大呼曰破賊矣賊錯愕駭視前軍
統制張宗顔自泗來乘背擊之賊大敗猊以首抵謀
主李愕曰適見髯將軍銳不可當果楊殿前也即以
數騎遁去餘黨萬人僵立存中躍馬叱之皆怖而降
劉麟時在順昌孔彦丹圍光州皆拔砦遁得賊舟數
百艘車數千兩上遣中使勞賜謂宰執曰卿輩始知
朕得人也除保成軍節度使殿前都虞候尋兼領馬
步帥存中奏祖宗置三衙鼎列相制今令臣獨總非
故事也不允七年為淮南西路制置使不果行九年
遷殿前副都指揮使十年為淮北宣撫副使引兵至
宿州以步軍退屯於泗將五百騎夜襲柳子鎮黎明
不見敵而還金人以精兵伏歸路遂橫奔而潰既而
自壽春渡淮歸泗人心始安冬引兵還十一年以殿
司兵三萬戍淮與金戰於柘皐金兵以拐子馬翼進
存中曰敵恃弓矢吾有以屈之使萬人操長斧如牆
而進諸軍鼓譟奮擊金人大敗退屯紫金山死者以
萬計而濠圍猶未解宣撫使張俊邀存中及判官劉
錡會於黃連埠距濠六十里聞城陷存中曰戰爾相
公與太尉在後存中當居前錡請退師據險俊命存
中與都統制王德偕至濠煙起城中金人伏萬騎分
兩翼出存中以策麾軍曰那回諸軍以為令其走也
遂奔自宣化渡江歸加檢校少保開府儀同三司兼
領殿前都指揮使蓋錄柘皐之功也十二年都護永
固陵拜少傅十四年請詣太學上曰學校既興武人
亦知崇尚如漢羽林士皆通孝經况其他乎二十年
封恭國公二十八年拜少師恩數視樞密使存中以
凡重地皆有統制官獨荆襄無之請於朝於是荆南
襄陽初置諸統制存中在殿巖凡二十五載權寵日
盛李浩陸游王十朋陳俊卿相繼言之三十一年罷
為太傅醴泉觀使進封同安郡王賜玉帶朝朔朢上
備敵十策九月為御營宿衛使命往京口為守江計
與虞允文協力拒敵敵不能濟遂輕舟渡江以伺敵
及金請和存中奏無遽許之上如建康詔扈蹕因語
宰相曰楊存中唯命東西忠無與二朕之郭子儀也
金復請和存中請拘之江口移書審問若能歸我族
屬還舊壤損歲幣復白溝之界以通兄弟之好如是
則和議可從不然請斬其使亟圖恢復會駕還以為
江淮荆襄路宣撫使給舍不書黃仍奉祠隆興元年
復起為御營使二年議割蜀之和尚原以畀金存中
入對曰和尚原隴右藩要敵得之則可以睥睨漢川
我得之則可以下兵秦雍曩議予金人吳璘力爭不
從今璘在遠不及知臣若不言非特負陛下亦有媿
於璘近者王師盡銳而後得願毋棄未幾詔同都督
江淮事升都督陛辭賜坐賜玉鞍勒時諸軍各守分
地不相統一存中集諸將調護之始更相為援上親
札賜之曰諸帥協和互相策應卿之力也會金深入
朝議欲舍淮保江存中持不可乃已金兵在揚州臨
江固壘以老之金尋請盟乾道元年班師加昭慶軍
節度使復奉祠時興屯田獻楚州私田三萬九千畝
二年卒年六十五以太師致仕追封和王諡武恭高
宗追念舊臣為之出涕賻錢十萬高宗眷存中尤深
嘗曰朕於存中撫綏之過於子弟存中天資敢勇大
小二百餘戰身被五十餘創宿衛出入四十年最寡
過孝宗以為舊臣尤禮異之呼郡王而不名嘗以家
廟祭器為請遂許祭五世前所無也祖母劉流落蜀
隴日夜禱祠訪問卒迎以歸御軍寬而有紀將士專
以才勇選不私部曲李顯忠以罪斥奏為統制官後
為名將嘗以尅敵弓雖勁而蹶張難遂以意創馬皇
弩思巧製工發易中遠人服其精云子偰工部侍郎
倓簽書樞密院事昭慶軍節度使
金
李師雄字伯威雁門人有材力喜談兵慕古之英雄故
名師雄宋宣和中以騎射登科累官大名清平尉金
師至出降攝兵馬都監為齊大總管府先鋒都統制
知淄州齊廢為汴京馬軍都虞候歴知寧海軍曹州
刺史皇統二年為武勝軍節度使正隆末為河州防
禦使以事就逮臨洮宋將吳璘兵至城下州人謀出
降師雄止之宋將權儀鞭馬上浮橋射之墜橋下遂
擒之宋師退後從元帥左監軍圖克坦喀齊喀攻河州有
功未幾疾卒
張永通五臺人大節之祖宋鄉學生舉鄉薦友睦兄弟
田宅悉以推之鄰有寄笥毫無所動試進士稿就未
成真忽目眩不能書有欲為之代者不許曰予之忽
不能視乃天之所以示懲也代之則欺君以欺天矣
得第何為翰林蘇珊銘其墓曰功名糠粃富貴浮雲
宗族稱友鄉黨稱仁
張大節字信之代州五臺人擢天德三年進士第調崞
縣丞改東京市令世宗判留務甚愛重之海陵修汴
京命領其役世宗改元或勸東赴富貴可一朝遂答
曰自有定分何遽爾隨例補尚書省令史擢秘書郎
大理司直會左警巡使闕世宗謂宰臣曰朕得其人
矣遂授大節以杖殺豪民解職未幾起授同知洺州
防禦使事入為太府丞工部員外郎盧溝水囓安次
承詔護視堤城擢修内司使推排東京路戸籍人服
其平進工部郎中與吏部員外郎麻珪涖阜通監鑄
錢積銅皆窳惡議徵民所給直大節獨以為有司受
納之過於民何與事聞得免就改戸部郎中廉得定
襄退吏誣縣民匿銅者十八村坐吏罪名斵石以頌
召授工部侍郎改戸部世宗東巡徙太府監從行支
應皆藉以辦尋為宋生日使還授横海軍節度使過
闕謁謝東宫顯宗撫慰良久曰萬事惟中可也因榜
其公堂曰惟中郡境有巨盜久不獲因設方略擒之
河自衛決而東相宜繕堤水不為害章宗即位擢中
都路都轉運使言河東賦重宜減議者不同大節以
他路田賦質之遂命減焉乞休優以鄉郡徙知太原
府近郭有男子被殺聞其妻哭聲不哀召而審之果
獲姦夫人以為神西山有晉叔虞祠舊有施錢輸公
使庫悉還之令給營繕選授河東路提刑使未赴留
知大興府治有能名閱歲復移廣寧轉震武軍節度
使部有銀冶議以官𣙜為便獨奏山澤之利當與民
共宜明示約束於民授地輸課則游手者有所資當
官者無所損斯為兩便上從之世宗嘗語宰臣大節
賦性忠實果於從政遠在王翛之上惜乎用之太晚
又語近臣曰某某非不幹然不及張大節忠實也致
仕承安五年卒年八十大節廉勤好學能勵勉後進
所學得於任倜待倜子如親而加厚又善弈棋當世
推為第一與張景仁埓
張巖叟字孟弼大節子大定十九年進士調葭州司候
判官再除雄州觀察判官補尚書省令史除大理評
事再遷監察御史同知河東北路轉運使事中都路
都轉運副使刑部員外郎忻州刺史父憂闋起復大
理少卿河北東西大名等路按察轉運副使累遷刑
部侍郎兼䕫王傅太常卿兼國子祭酒大安三年集
三品官議塞諸城門以為兵備巖叟曰塞門所以受
兵是任城而不任人莫若遣兵擇將背城疾戰時議
多之除鎮西軍節度使移定國軍貞祐二年改昭義
復移沁南逾年以老致仕退寓洛陽卒
胥鼎字和之繁峙人持國子也大定二十八年進士第
入官以能稱累遷大理丞父喪起復為著作郎宰臣
奏鼎甚幹濟章宗曰著作職閒今姑授之尋歴右司
郎中工部侍郎泰和六年言急遞鋪轉送文檄之制
從之至寧初中都受兵繇戶部尚書拜參知政事貞
祐初出觀察兖州未赴改知大興府兼中都路兵馬
都總管二年正月民多闕食奏有能贍給貧人者宜
計所贍遷官升職以奬勸之遂定權鬻恩例如進官
升職丁憂人許應舉求仕官監戶從良等入粟草各
有數全活甚衆二年四月拜尚書右丞仍兼知府事
五月宣宗南遷留為汾陽軍節度使兼汾州觀察使
十一月改知平陽府兼河東南路兵馬都總管三年
四月建言利害如積軍儲備黃河選官讞獄簡將練
卒鈔法版籍凡十三事上頗採用又請降空名宣勅
千道度牒三千以補軍儲七月就拜宣撫使兼前職
言代州戍兵不可調發又言清野當先太原北路而
後平陽南路既而元兵果出境賜詔奬諭曰卿以文
武之才膺兵民之寄往鎮方面式固邊防坐釋朕憂
孰如卿力益懋忠勤之節以收綏靖之功仰副予心
嗣有後寵尋進官一階又請便宜置總領義軍使副
及彈壓每五千人設訓練一員四年正月元兵略霍
吉隰三州復以步騎六萬圍平陽急攻十餘日屢衂
之招還脅從人七千有竒續至者又六千餘請優加
存恤二月拜樞密副使權尚書左丞行省於平陽時
鼎抗表求退上不許因晉拜焉且遣近侍諭曰卿父
子皆朕所知向卿執政時因有人言遂以河東事相
委果能勉力以保無虞方國家多難非卿孰可倚者
卿退易耳能勿慮社稷之計乎今特授卿是任咫尺
防秋更宜悉意鼎請陜州大陽渡河中大慶渡無邀
阻粟麥過河聽其輸販以紓解州之急從之又請潞
州帥府無搜括遼沁諸州餘粟又請霍州回牛鳳棲
嶺諸阸戍卒量留偵候餘悉遣歸又請潞州元帥府
鬻爵恩例增益其條如中都時而行省行部量民力
徵斂交鈔鼎所言皆利益民兵不為高談虚畫事胥
允行是歲冬元兵駐同耀鼎偵知勢將叩關委河中
經略使圖們呼圖克們領軍赴援宰臣請命鼎益兵渡
河以掣其肘鼎聞元兵已越關先遣潞州元帥左監
軍必喇阿嚕岱領軍一萬孟州經略使圖克坦伯嘉領
兵五千由便道濟河以趨關陜乃委知平陽府王質
同知府事完顔僧嘉努權左右監軍以鎮守河東鼎
時拜尚書左丞兼樞密副使自領河東南路懷孟諸
軍合萬五千由河中部道入援而遣河中府判官布
薩薩固珠領軍趨陜西併力禦之且慮北兵㧖河移
檄絳解吉隰孟州經略司會兵以為夾攻之勢已而
元兵果由三門集津北渡而去上言河北潰散軍兵
流亡人戶及山西河東老幼俱從河南在處僑居各
無本業易至動搖倘北兵誘為鄉道驅之攻城豈不
益資其力乞朝廷遣官撫慰及令所司嚴為防閑庶
幾不至生釁上從其計遣御史陳規等充安撫捕盜
官巡行郡邑元兵還至平陽鼎遣兵拒戰不利乃去
興定元年正月命選兵三萬五千付圖們呼圖克們統
之西征馳奏曰自北兵經過之後民食不給兵力未
完若又出師非獨饋運為勞而民將流亡愈至失所
或宋人乘隙而動復何以制之此繫國家社稷大計
方今事勢止當禦備南邊西征未可議也遂止尋晉
拜平章政事封莘國公三月詔鼎舉兵伐宋且令勿
復有言以沮成算鼎已分兵繇秦鞏鳳翔三路並進
而上書極陳其六不可宰臣以為諸軍既進無復可
議遂寢既而元帥承裔等取宋大散關上問鼎鼎奏
散關至驀關諸隘其地遠甚中間堡壘相望如欲分
屯非萬人不可而又有恒州虢縣所直數關宋兵皆
固守如舊緩急有事當復分散關之兵餘衆數少必
不能支而鳳翔恒隴亦無應援恐兩失之不若焚燬
此關但屯邊隘以張其勢彼或來侵互相應援易為
力也後承裔伊喇布哈克武休將至興元鼎請諭帥
臣無肆焚掠若一郡帖然秋毫不犯則其餘三十軍
將不攻自下矣上是之及論伐宋功遷官一階二年
鼎以宣宗多親細務奏言天下之大萬機之衆錢穀
之冗非九重所能兼必付之有司天子操大綱責成
功而已況今多故豈可躬親細務臣願自今委任大
臣坐收成算上覽奏不悦高琪曰法上天行健太平
之階也鼎言非是上喜之三年正月請掌兵守邊隘
官減資歴月日如沿邊州府官格又言近制軍前立
功犯罪之人行省行院帥府不得輒行誅賞夫賞由
中出則恩有所歸兹固至當至於部分犯罪主將不
得施行則下無所畏而令莫得行矣詔自今四品以
下官皆得裁決時元兵復入陜西朝臣或中沮之上
諭樞密院曰鼎規畫必無謬誤自今令節制河東鼎
多料敵策九月元兵徇東勝州又令領兵赴河中上
嘗謂宰臣曰鼎薦巴古拉自代巴古拉固佳至於駕馭
人才處決機務不及鼎多矣卿等不須指授又遣諭
曰卿專制方面不必一一中覆徒為逗留也四年進
封温國公致仕仍居京師嘗遣近侍就第延問時勅
宰臣邀赴省議利害焉晉陽公郭文振又以總制公
府薦之哀宗正大二年起拜平章政事進封英國公
行尚書省於衛州上諭曰卿向在河東朝廷倚重今
河朔州郡多歸附須卿圖畫卿先朝大臣必濟吾事
大河以北卿皆節制鼎力疾赴鎮河朔州郡來歸者
益衆三年復請老且舉代者詔答曰卿往在河東殘
破孤危殆不易保卿一至而定迄卿移鎮敵不復侵
何乃過為嫌避且君臣均為一體朕待下亦豈自殊
自外之語殆為過計况餘人才力孰可副卿者卿年
高久勞於外朕豈不知但國家百年積累之基河朔
億萬生靈之命卿當勉出壯圖同濟大事鼎惶懼不
敢退是年七月卒鼎通達吏事有度量為政鎮靜所
在無賢不肖皆得其懽心南渡以來書生鎮方面者
惟鼎一人而已
聶天驥字元吉五臺人至寧進士調汝陰簿歴睢州司
候封睢令興定初辟尚書省令史時胥吏擅威士多
附之獨天驥不少假借尋授吏部主事權監察御史
夏使互市會同館外戚有身貿易者天驥言大官近
利失朝廷體且取輕外方遂忤太后旨出為同知汝
州防禦使事未赴特旨遙領金安軍節度副使兼行
陜西尚書省都事未幾入為右司員外郎轉京兆治
中尋行衛州尚書六部事宿州總帥約赫德救慶陽
充經歴官圍解從别帥守邠帥欲棄州而東天驥力
勸止之不從帥逮天驥降京兆治中尋有訟其冤者
召為開封簽事旬月復右司員外郎母憂奪哀復職
留汴中崔立變天驥被創甚卧一十餘日其女舜英
謁醫救療天驥歎曰吾幸得死兒女曹乃為謁醫尚
欲我活耶竟鬱鬱以死
禹顯鴈門人貞祐初隸上黨公張開累有戰功授義勝
軍節度使兼沁州招撫副使元光二年四月元將達
哩岱安扎爾攻河東張開遣顯扼龍舟谷夾攻敗之
擒元帥韓光國獲輜重甲仗甚衆追至祁縣而還所
歴州縣悉復之顯願將兵二百守襄垣八年不遷元
將集河朔步騎數千攻之數四不能拔既而戰於玉
女寨大獲開言於朝權元帥府都監正大六年十一
月軍内變城破被擒帥以鐵繩鈐之密與部曲二十
人遁去將往從開元兵四向追顯顯匿山寺中被執
不屈死時年四十一
楊閏代州人少孤鞠姊夫禹顯家後上黨公張開令顯
以綿上招撫使守襄垣閏從之晝止敵驅夜斫營凡
戰禦事不以勞顯塹夷城積石力戰五年敵引去不
敢逼授懷遠大將軍同知沁南軍節度使事尋行銅
鞮令行夜至隘樓止宿其上中敵偵刺未殊猶張空
拳搏數人以僨年二十有九明年顯亦斃開不能獨
守上黨遂走汴
劉會繁峙人興定間起布衣授堅州判官時當草創會
披荆棘捍豺虎政績著聞累遷驃騎上將軍堅州都
元帥兼節度使
楊思義崞縣人年十四登第受文水簿調盂縣政績顯
著陞太谷令
喬天翼五臺人金末為合河令元兵至城陷不屈死
完顔玖珠武州刺史元兵挾其子姪抵城下曰苟不速
降俱殺之住曰以死報國遑恤家屬城破力戰而死
元
王兆繁峙人少有雄氣好俠遊排難解紛不避強禦元
兵及縣境金人棄城奔潰城中遺民謀走南山乃率
衆詣主帥欵附邑賴以安累遷昭武將軍節游獵勤
政務招集散亡勸課農桑弟斌善騎射兆恃為爪牙
嘗捕金將武仙餘黨於五臺山中
韓仲彬繁峙人至元間以明經舉知應州金城縣事為
政公平持身廉謹後同知堅州服官益虔以績最遷
知代州
皇甫德丰采竒偉穆呼哩器之延諮時務德議論英發
拜信威將軍本州觀察判官行元帥府事扇仁風鋤
強梗興學校勸農桑民以良牧稱之
劉好德幼聰明德學昭著仕為高平尹縣久凋殘民多
流移好德撫安復業興學育才士風丕變
殷仲温繁峙人父珍有隠德州縣累辟不就仲温廉慎
膚敏起家奉宸副使有政績五遷朝列大夫僉中書
院事
王克義崞縣人幼好學至正初由國子生授平準職轉
定襄縣尹旬月而治民比之龍圖常騎驢往來其家
人至今稱之
明
齊麟五臺人洪武乙丑中式殿試二甲第一入翰林為
編修累官禮部右侍郎稱理學名臣
韓士竒繁峙人永樂庚子舉人歴任陜西分巡關内道
天順間賊首定山等嘯聚圖攻漢中士竒募兵□器
潛伏要地故梳洗橋西岸下候賊兵半渡縱兵擊之
賊大潰生擒定山黨屬五百餘賊遂平以薦陞本司
副使
弋謙代州人永樂九年進士除監察御史出按江西言
事忤旨貶峽山知縣復坐事免仁宗素知謙骨鯁召
為大理少卿直陳時政多見納既復言五事詞太激
上不懌尚書吕震等因劾謙誣罔都御史劉觀令衆
御史合糾謙楊士竒曰謙不諳大體然心感超擢恩
欲圖報耳主聖則臣直惟陛下優容之上乃不罪謙
然每見謙詞色甚厲士竒從容言陛下詔求直言謙
言不當觸怒外廷悚惕以言為戒今四方朝覲之臣
皆集闕下見謙如此將謂陛下不能容直言矣上惕
然曰此固朕不能容亦吕震輩迎合以益朕過今自
當置謙遂免謙朝參令專視司事言事者益少上復
召士竒曰朕怒謙矯激過實耳朝臣果月餘無言爾
語諸臣白朕心士竒乞親降璽書遂引過諭百官無
以謙為戒而復謙朝參已中官採木四川貪横召謙
諭曰爾清鯁為朕往治之擢副都御史賜鈔以行遂
罷採木之役宣德初為交趾右布政使王通棄交阯
謙亦論罪正統初釋之土木之變謙布衣赴闕下薦通
及甯懋阮遷等十三人皆竒才可用廷臣奏留謙不
報景泰二年復至京疏薦通等于謙奏錄通等命弋
謙代臣總軍務不許罷歸卒
賈忠崞縣人正統甲子舉人知滄州有異政設法救荒
民無失所九年滿民詣闕請留更任九年累遷苑馬
寺卿
田益字損之崞縣人性忠孝鯁直不阿勢力天順己卯
舉人知河南光山縣廉明果斷政稱第一擢監察御
史權倖斂跡巡鳳陽政多平反貪汚望風解綬陞陜
西僉事兵備甘州甚有政譽
王鑰代州人天順己卯舉人授開封府訓導期年解組
歸教授郡中明經之士多出其門晚年益工詩好游
覽足跡徧境内所著有鴈門勝跡稿
梁璟字廷美崞縣人天順末進士授兵科給事中成化
時屢遷都給事中項忠驅荆襄流民復業劾其縱兵
逼迫延綏用兵令山西預征芻粟以供民相率逃太
原一縣五日而逃者甚多璟疏陳其困獲寬減又請
順天永平二府分設一巡撫以薊州邊務屬之令巡
撫陳濓專撫保定六府兼督紫荆諸關從之遂為定
制已請起致仕尚書王竑李秉而斥都御史王越并
及宫闈隠事被杖武靖伯趙輔謀典營府事極論其
罪乃罷擢陜西左參政分守洮岷西番入寇斬其魁
内艱闋還原任歴左右布政使先後在陜十五年多
政績孝宗初遷右副都御史巡撫湖廣弘治二年饑
請免徵兩京漕糧八十九萬餘石從之提督五當山
中官貢黃精梅笋茶芽諸物武當道士至八百道童
更倍月給油臘香楮灑掃夫役以千計中官陳喜又
令領護持勅皆力請停免外艱除再撫四川七年召
拜南京吏部右侍郎久之就進戶部尚書致仕歸卒
趙文博代州人舉進士為御史天順時同張鵬楊瑄等
劾石亨曹吉祥下獄擬遣戍尋貶淳化知縣有善政
憲宗初擢衛輝知府特賜封誥累遷右副都御史巡
撫河南卒
崔元代州人尚憲宗女永康公主世宗入繼以迎立功
封京山侯給誥劵諭禮部曰永樂初年太宗入繼大
統駙馬都尉王寧以翊戴功進封永春侯非無故事
也已坐張延齡事下詔獄尋釋元好交文士有譽於
時寵幸優渥勛臣戚畹莫敢望焉卒贈左柱國太傅
兼太子太傅諡榮恭
趙清代州人成化癸卯舉人授齊河知縣適勘事外出
過邑之洪店有盜王山殺人於民人王臻之側衆誣
執臻臻不勝榜掠誣服清還至洪店一牛奔向清跪
而悲鳴若有所訴清問之則臻牛也清曰臻冤乎遂
辨釋臻然殺人者未得衆猶疑後鞫大盜王山因得
其情齊河人稱神明作青牛記
張檄代州人成化癸卯舉人歴官陜西副使環慶兵備
識明而量弘於兵食計尤練又強記過人凡接於目
者終其身不忘在慶三年以安靜稱之
賀瑻崞縣人成化丙午舉人任三原訓導立心清慎造
士有方陞南京國子監助教弟璠字寳之成化間舉
人任長安知縣廉靜寡慾改知高陵㠯柟有雀飲硯
池犬驚樂韻之句以事忤逆瑾免官瑾誅起鄠縣多
惠政
劉淮字濬之號西溪代州崞縣人高祖得賢洪武間調
戍宣府前衛遂家焉淮有勇力好學問成化庚子襲
蔭弘治壬子出守保安新城歴陞宣府副總兵賜飛
魚一襲龍門所虜酋花當久肆侵犯奮兵勦之捷問
進級賜金帛注中府都督僉事佩鎮朔將軍印鎮宣
府統馭得宜地方寧謐充團營東官廳左參將武宗
幸邊邊將爭起取寵淮獨謙退武宗稱為劉夫子嘉
靖間鎮守關陜終其任虜無侵暴註左軍都督僉事
奉勅鎮守遼東招來夷落振肅軍威以年老辭歸卒
於家
王敨崞縣人成化間貢性剛方授房山知縣不避權倖
陞判西安督糧郡縣既有期不果行太守嚴問其故
敨曰吾心動恐有親故踰日母訃至巡撫熊嘉其孝
感賻以金後補汝寧通判政尚寬簡汝民思焉
謝璽代州人寧波推官鐸子弘治庚戌進士授容城知
縣多惠政民有去後思歴按察司僉事以破萬山寇
功賜金幣家居廉靜子國表進士國詔國徵舉人表
子之莆詔子蘭
王源五臺人弘治十二年進士正德中為川北僉事六
年正月行部會賊藍廷瑞鄢本恕等掠通巴至營山
源率典史鄧俊禦之皆為所殺贈副使廕子
劉繹字以成代州人弘治丙辰進士授戶部主事遷郎
中督理遼東糧儲正德中以不肯賄瑾瑾怒械至京
師以大枷枷之同鄉有王菴者侍左右晝夜不離月
餘得不死冢宰張為言於瑾罷為民後起監察御史
遷衛輝知府值賊劉六等剽掠豫中竭力守禦遷長
蘆鹽運司運使致仕歸初繹荷枷時有黃冠至邸遺
藥一丸謂其家人曰日剥一分食之藥盡則難盡矣
是日繹夢仙人自雲中下納藥口中既覺猶有餘香
而監守者亦言老人來送藥忽不見一時相傳以為
異事云
孫璽字廷信代州人舉於鄉連知諸城扶風縣正德六
年都御史藍章以略陽漢中要地舊無城而其令嚴
順懦不足任檄璽往城之七年正月功未畢而川賊
至順欲去璽拔刀砍坐几曰欲去者視此乃率僚屬
監守數日城陷璽被執大罵不屈賊臠殺之順逃去
誣璽俱逃溺於江以他人屍斂璽子啟視非是訟於
朝勘得死節狀贈光禄少卿賜祭予廕抵順罪
孫紹祖字我山代州人檢討紹先弟也正德辛未進士
選翰林庶吉士授編修嘉靖初纂修武宗實錄賜銀
幣衣服特厚晉右春坊右中允充經筵講官紹祖長
身偉儀觀孝友特至在庶常以叔璽官扶風築城略
陽遇賊力戰死略陽官吏匿不以聞與兄力為申理
得祭葬贈䘏如例及涖編修兄卒於里第疏請歸葬
時一子方殤妻劉以哭子垂斃略不少顧星夜馳至
家撫柩慟哭既葬奉母張如都侍養宦邸後母誕日
庭下産瑞草一本生平博極羣書詩文超軼有竒氣
尤工書法卒年四十二
陳皋謨代州人正德辛未進士知三河無錫二縣俱有
惠政拜工科給事中疏劾席尚書再劾武定侯尋告
歸不再出家徒四壁鄉評重之
閻仲宇字仲夫代州人正德癸酉舉人授華陰知縣以
卓異起部郎抗權貴謫州同陞同州知州剔弊舉廢
數月而治巨盜劉漢聚衆劫掠前吏不敢問仲宇逮
治將具獄盜大言曰吾家累千金豈為盜者意以陰
動仲宇即撲殺之民喜形於謠
安瑄五臺人正德間由例貢授夏邑縣丞流賊劉六等
焚掠縣境瑄與守城事城破為賊所獲以身殉事聞
贈開封府同知錄子節為國子生河南忠臣錄有贊
郝璋崞縣人嘉靖壬午舉人授上蔡知縣積粟活民補
靈寳為政寬而不縱嚴而不苛擢知陳州蝗不入境
陟大名府同知尤多惠政民思之
阿其麟代州人嘉靖癸未進士授寧晉知縣三年以峭
直罷歸閉戶擁圖史絶跡城市巡撫楊巍訪之於廬
再往始一見居蓬蓽無異編氓
謝蘭字與德代州人嘉靖丙戌進士授正定府推官奉
委踏南宫寧晉兩邑皇莊主者欲益賦蘭以地瘠多
水患力與爭退曰吾寧獲罪上官不忍貽害小民也
擢監察御史按遼左再按浙江洊歴右副都御史巡
撫陜西秦隴饑黠者嘯聚山巖間肆剽掠蘭為請帑
金賑餓者復大陳兵威又遣檄諭之斬渠魁數人餘
黨解散事聞晉秩二品賜金幣有差督臣議復東勝
蘭力持不可事得寢尋入為兵部侍郎致仕歸卒年
七十九歲
吳嘉會字惟禮别號南里其先楚人國初從太祖北征
屯代遂為代人嘉靖甲午書魁乙未進士授行人陞
刑部主事辨壩上盜有聲郎署間擢山東僉憲賑饑
築堤禦寇詔賜金帛轉本省藩參單縣妖人楊惠等
倡亂官兵攻之不克單車詣壘諭之衆悉解散縛渠
兇數十人磔諸市東土以寧遷陜西參政未行拜都
察院右僉都御史整飭薊鎮邊務在鎮日夜庀戰守
具起居庸盡山海關剏修石垣四萬丈甓敵臺烽堠
二千六百座有竒分其地為十區區設參遊兩將軍
分綂健卒合之凡八萬人怒馬堅甲長戟利鍛于時
薊鎮稱虎豹九關天下隘云鎮薊七年匹馬不得入
塞世宗褒賚甚優屢晉貳本兵因為相嵩所忌罷歸
卒年七十七穆宗遣官諭祭葬如卿臣禮著有奏議
十卷
王夢弼代州人嘉靖乙未進士歴刑科都給事時楚世
子獄具詔毋覆奏即行刑夢弼欲奏同列懼夢弼曰
楚獄誠無冤但覆奏制也竟三覆奏尋晉都御史巡
撫寧夏屢有戰功廕子進官後襲牧畜獲首功最多
督帥欲捷報夢弼曰擣巢功不與臨陣功同有近例
但奏遵例擣巢而已謝歸卒賜祭葬如例
姚舜德五臺人嘉靖間貢任饒陽教諭陞衛州學正廣
寧前衛教授西事告急烽煙不息詔選邊材可用者
以舜德智深勇沈權行巡邊四閱月西事漸寧勅賜
五品俸寧夏勒碑誌功
亢慶鴻崞縣人嘉靖間貢知陜西同官縣建奎光樓修
濟陽永壽諸寨為縣防守為政日久民甚德之
董暘繁峙人幼膂力過人就武職累戰奮不顧身解太
原圍平宣府清風之亂以功陞遊擊將軍嘉靖間敵
入馬市口暘血戰死之贈鎮國將軍建褒忠祠春秋
祀之子一奎一元皆歴陞總兵都督并推良將
李楠崞縣人萬歷丁丑進士授刑部陜西司主事屢攝
湖廣浙江諸司事歴員外郎中出守直隸鳳翔府補
保定府遷陜西副使分巡江西尋改靖邊兵備親歴
川原籌邊務屢疏乞身七年復起陜西副使分巡河
内遷本省按察使歴布政使擢巡撫楠起家刑曹洊
歴開府清介公正及持節西陲積馘斬為京觀城垣
屹如金湯戰苦功高朝廷特以璽書褒之
楊恂字伯純代州人萬歷十一年進士授行人擢刑科
給事中錦衣冗官多至二千人請大加裁汰不用累
遷戸科都給事中征倭師多冒破帑金請嚴勅邊臣
而劾武庫郎劉黃裳侵耗黃裳卒罷尋上節財四議
格不行御史冀體極論首輔趙志皋貶三秩復斥為
民恂論志皋并及張位曰今之議執政者僉曰擬旨
失當也貪鄙無為也是固可憂而所憂有大於是者
許茂橓罷閒錦衣厚齎金玉為奸被人緝獲使大臣
清節素孚彼安敢冒昧如此乃緝獲者被責而行賄
者不問欲天下澄清其可得耶可憂者一楊應龍負
固不服執政貪其重餌與之交通如近日綦江捕獲
奸人得所投本兵及提督巡捕私書其餘四緘及黃
金五百白金千虎豹皮數十不言所投臣細詢播人
始囁嚅言曰求票擬耳夫票擬輔臣是也而使小醜
得以利動哉可憂者二推陞者吏部職也邇來剏專
擅之說以蠱惑聖聰陛下入其言而疑之於是内託
上意外諉廷推或正或陪惟意所欲苟兩者俱無當
則駁令更推少不如意譴謫加焉倘謂簡在帝心非
政府所預何所用者非梓里姻親則門牆密契也如
是而猶曰吏部專擅乎可憂者三言官天子耳目糾
繩獻納其職也邇來進朋黨之說以激聖怒陛下納
其譖而惡之於是假託天威肆行胸臆非顯斥於建
白之時則陰中於遷除之日倘謂斷自宸衷無可挽
救何所斥者非宿昔積怨則近日深讐也如是而猶
謂言官結黨乎可憂者四首輔志皋日薄西山固無
足責位素負物望乃所為若斯且其機械獨深朋邪
日衆將來之禍更有難言者請罷志皋而防位嚴飭
陳干陛沈一貫毋效二人所為疏入忤旨以原品調
陜西按察經歴引疾歸久之吏部尚書蔡國珍起廢
及恂未召卒
楊夢弼五臺人萬歷庚子舉人任淅川蝗不入境時萑
苻盜起親詣賊壘諭以順逆賊衆拜伏調滎澤擒巨
憝祝布論如法闔境稱快陞陜西鞏昌同知撫按交
疏懇留士民復詣闕請遂改授開封同知本府儀封
王所為不軌與撫按議奏撫按難之夢弼曰孔子墮
三都強公室今強藩不法安忍坐視遂詣闕陳情王
懼遺金十萬即將原金解奏詔削王籍為庶人名震
中州神宗親書御屏曰天下清官第二員賜勅褒美
丁父喪歸親築塋壘三年内形毁骨立以哀毁卒
張鳳翼代州人萬歷四十一年進士授戸部主事歴廣
寧兵備副使憂歸天啟初起右參政飭遵化兵備三
年五月擢右僉都御史巡撫遼東請專守關門與樞
輔孫承宗異議内艱歸六年秋起巡撫保定明年九
月以三王之藩加兵部右侍郎進右都御史兼兵部
右侍郎總督薊遼崇禎元年謝病去三年起總督薊
遼保定軍務與諸將馬世龍等協謀復四城進太子
少保兵部尚書世廕錦衣指揮僉事鳳翼以西協單
弱疏陳增良將宿重兵備火器預軍儲遠哨探數事
從之已復謝病去久之召為兵部尚書六年二月與
吏部尚書李長庚召對平臺諭以為國任事潔已率
屬鳳翼頓首退尋以宣大兵寡上言國初額軍宣府
十五萬一千今止六萬七千大同十三萬五千今止
七萬五千乞兩鎮各增募萬人分營訓練且月餉止
五錢安能致赳桓之士乞一人食二餉從之七年以
恢復功加太子太保請命三邊總督兼督河南山西
湖廣軍務賊將南犯請移江北巡撫楊一鵬鎮鳳陽
温體仁不聽八年鳳陽陷戴罪視事請令朱大典鎮
鳳陽推盧象升為總理鳳翼又言𠞰賊之役原議集
兵七萬二千隨賊所向以殄滅為期督臣以三萬分
布豫楚數千里地力薄又久戍生疾故尤世威徐來
朝俱潰以二萬人布散三秦千里内勢分又孤軍無
援故艾萬年曹文詔俱敗今既益以祖寬李重鎮倪
寵牟文綬兵萬二千又募楚兵七千合九萬有竒兵
力厚矣賊在關内者屬總督關外者屬總理倘賊盡
出關則總督合𠞰於豫盡入關則總理合𠞰於秦臣
更有慮者賊號三四十萬更番迭出勢衆而力合我
零星四應勢寡而力分賊所至因糧於我人皆宿飽
我所至樵蘇後爨動輒呼庚賊馬多行疾一日而十
舍可至我步多行緩三日而重繭難馳衆寡饑飽勞
逸之勢相懸如此賊何日平乞嚴勅兩督臣以一二
萬人為一軍俾前茅後勁中權聯絡相貫然後可制
賊而不為賊制今賊大勢東行北有黃河南有長江
東有漕渠彼無舟楫豈能飛越我兵從西北窮追猶
易為力此防河扼險目前要策所當申飭者也上稱
善命速行之鳳翼自請督師討賊不允九年請勅河
南鄖陽陜西三巡撫各督將吏扼防毋使軼出四川
湖廣兩巡撫移師近界聽援𠞰而總理二臣以大軍
入山蹙之且嚴遏米商通販賊可盡殄上以為然七
月賜上方劍盡督諸鎮勤王兵治軍書不休九月朔
卒奪官十一年七月論前𠞰寇功詔叙復自庚辰後
易中樞十四人皆不久獲罪鳳翼獨居位五載言官
屢劾皆不聽
孫傅庭字伯雅振武衛人自父以上四世舉於鄉傅庭
儀表頎碩沈毅多籌略萬歷四十七年聯雋進士授
永城知縣以才調商邱天啟初白蓮賊黨伏歸德傅
庭弭其變擢吏部騐封主事屢遷稽勲郎中請告歸
崇禎時佐有司禦流寇城西北垣倏塌數十丈散家
貲督修令兵數百陣於郊而築於郭城獲全八年秋
起騐封郎中時時談兵當事羣目為邊才超遷順天
府丞九年四月擢右僉都御史巡撫陜西召見平臺
面陳方略上稱善傅庭慨然任平賊練舊卒三千人
為標兵賊整齊王據商雒檄副將羅尚文擊斬之時
高迎祥最強拓養坤黨最衆所謂闖王蝎子塊也迎
祥至盩厔傅庭策其飢疲親擊於黑水峪四日三捷
生致之闕下餘衆殱殆盡增秩一等拓養坤懼及其
黨張耀文來降傅庭復清屯軍得守兵九千餉銀一
十四萬兩有竒米麥二萬石有竒上命諸撫以陜西
為法而兵部尚書楊嗣昌嫉之時議合勦計用兵十
二萬加餉至二百八十萬限百日平賊令傅庭扼商
雒傅庭言兵貴精不貴多恐致潰蹶且民不堪重困
又言賊入商雒而臣不能禦則治臣罪若臣扼商雒
而踰期不能滅賊誤𠞰事者必非臣嗣昌益銜之十
一年春坐失援漢陰石泉削加秩大天王等犯慶陽
寳雞傅庭復簡勝兵六千人繇商雒還軍戰合水破
走之獲其二子會過天星混天星等逼澄城復分兵
五道力戰楊家嶺黃龍山大敗賊大天王遂降傅庭
駐中部率標兵東遏而檄曹變蛟等從慶陽西拒且
伏兵三水淳化間賊飢出掠傅庭一日夜馳二百五
十里賊驚西奔至職田莊遇伏走寳雞復折而走隴
州皆遇伏凡三敗賊死無算過天星流天星並降又
討平漢中餘賊降鄠縣一條龍城固搖天動遺黨闖
將以二十騎繇秦嶺南遁入豫關中羣盜悉平上大
喜嘉奬備至河南賊羅汝才馬進忠賀一龍左金王
等十三部西窺潼關傅庭計曰天下大寇盡在此矣
乃引兵東賊退追出關連戰閿鄉靈寳山間賊大敗
貫其營而東復自東而西賊窘甚忽得熊文燦檄謂
毋妬吾撫功傅庭怏怏還嗣昌抑將士功不奏咸解
體十月召入衛俄擢兵部右侍郎兼右僉都御史督
諸鎮援軍賜尚方劍十二年正月總督保定山東河
南軍務二月至建昌時嗣昌已入閣傅庭又與總監
高起潛牴牾遂以疏請陛見上詰責督軍大學士劉
宇亮亦委咎傅庭詔下勘議斥為民十三年正月命
長繫待決及文燦撫事壊嗣昌敗上漸思傅庭兵部
尚書陳新甲偕庭臣多薦之十五年正月詔起兵部
右侍郎召見傅庭指陳形勢上勞奬甚至賜酒饌銀
幣命督京軍救開封傅庭兼程馳赴會汪喬年敗殁
賀人龍潰入關中即命往代且諭密誅人龍傅庭與
巡撫張爾忠等謀召人龍斬之而撫定其部曲益日
夜治軍六月上遣御史蘇京趣出關九月師抵潼關
而開封已陷李自成迎戰於郟縣之塚頭鋒高傑等
逐北三十里羅汝才援自成後部將左勷蕭慎鼎衆
潰傅庭走鞏縣由孟縣入關執斬慎鼎而勷出馬二
千匹以贖是役也天大雨糧不至士卒採青柿以食
凍且餒故敗豫人謂之柿園之役上令圖功自贖傅
庭益募勇士開屯田繕器積粟令三家出一壯丁置
火車三萬輛載火砲甲仗戰則驅以拒馬止則環以
自衛十六年五月命兼督河南四川軍務進兵部尚
書改稱督師加督山西湖廣貴州及江南北軍務賜
尚方劍傅庭請以總兵牛成虎將前鋒高傑將中軍
王定官撫民將延寧兵為後勁而以白廣恩統火車
營檄左良玉赴汝寧夾擊時關中紳士咸請趣傅庭
出關上亦急平賊頻責讓傅庭不得已乃令陜西巡
撫馮師孔駐商雒而遣成虎以三千餘騎先趨雒陽
至澠池擊走賊遊兵八月遂綂大軍出至滋澗下馬
搜伏賊走又追至汝州賊盡奔寳豐九月師次汝州
偽都尉李養純降諜報賊老營在唐縣偽將吏屯寳
豐傅庭遣將襲唐縣而自趨攻寳豐自成來援廣恩
傑夾擊再戰自成敗走遂克寳豐他將亦克唐縣師
次郟縣賊萬騎逆戰復大破之軍聲大振會天久雨
道濘糧車不能前攻破郟縣裁得馬騾數百殺食之
後軍譟於汝州陰通賊賊大至傅庭乃分軍三令廣
恩由大道己與傑由小道還軍迎糧而留副將陳永
福為後拒戒毋動前軍既移後軍亂永福雖斬之不
能止亦引退賊追及之二十一日官軍還戰賊置陣
五重官軍力戰已破其三重遇驍騎陣稍動推火車
者駭棄車走馬軍亦走賊騎乘之官軍死者四萬餘
人失亡輜重馬騾無算傅庭與傑以數千人走河北
從山西渡河轉入潼關廣恩亦從之賊隨至傑請徑
入西安憑堅城固守傅庭曰賊一入關則全秦糜沸
秦人尚為我用乎不納十月六日自成攻關廣恩戰
敗傑不救傅庭登陴固守賊分兵從南山遶出其背
夾攻官軍大敗關城遂陷傅庭憤躍馬揮刀大呼衝
入賊陣戰死年五十一後數日西安亦陷時命核實
恤典竟不逮云
高斗垣繁峙人崇禎十二年由恩貢生授西平知縣為
人孤鯁以清慎得民城陷被執不屈死
崔賢代州人舉于鄉崇禎中知新河縣九年七月以殉
難聞
國朝
馮如京字秋水代州人戊辰恩貢授永平府灤州知州
興利除弊勸善懲惡清驛累招流移課農桑興學校
三年治成陞本府同知
國朝定鼎授永平知府尋陞陜西榆林副使兵備靖邊
時巨盜黃色俊逼靖邊城如京率標下數百人擊之
破其巢而殱焉事聞
賜賫有加遷西寧參政適西河&KR0624;賊叛劫甘州院鎮皆被
害如京鼓勵士卒且戰且守三閱月賊不得逞事平
陞爵一級遷浙江金衢嚴分守參政平巨寇翁大泮
功陞江南右布政乙未冬
詔求直言疏崇理學謹兵權實京倉慎邊守四事廷論韙
之擢廣東左布政使督撫以卓異舉己亥覲
京師疏别荒税以足徵輸禁雜派以供惟正嚴委署以
肅官方移重鎮以清海氛四事切指粤事甚悉
朝廷嘉之下部次第舉行歸粤至江南壽州念母夫人
年高不便迎養乞致仕歸里承顔侍奉者十數年及
殁哀毁骨立服闋未幾而卒年六十八歲
賜祭葬所著有秋水集粤槎日紀北征紀略宫詞春秋大
成聖賢正諦古今雁字詩選行世又有一統志略歴
代詩錄理學鈔史疑等集藏於家
高鼎大同籍五臺人少健捷善走雙目有光夜中能遠
辨細物精火器落飛鳥不少爽闖寇焚掠糾里中諸
少年自保寇不敢窺
國初慨然請效行間
朝廷嘉之命為參將歴副將至總兵從經略穆𠞰吳逆
會王輔臣叛鼎被羈留嘗具賊中虚實密遣人歸報
及大兵至關山遂以衆來會將軍趙委守烽火臺烽
火臺平以功召至引
見授福建興化總兵未至改四川松潘總兵蓋將軍趙以
黃勝漳臘制臺弓槓之間為全蜀要扞非鼎不克勝
任也久之年老請致仕
聖祖仁皇帝幸雲中駐
蹕里第
召見慰勞為
題邊山夙將四字以賜焉
張琳崞縣弟子員寧武賊起攻大陽堡琳率衆禦之殺
賊三人既而賊大至力戰為賊殺
詔旌其門
李旦時崞縣貢生寧武賊起練鄉勇禦之治一棺以示
必死賊至力戰殁子弟子員舍玉見父被執誓殺賊
報仇是日亦殁於陣
詔旌其門
亢得時滿洲籍崞縣人少穎悟十二歲成諸生大兵入
關以書生仗策謁軍門陳機宜累官中外所至輒樹
績順治十五年督漕運兼兵部尚書禁包攬代納之
弊權緩急度支之宜克舉其職次年殁於王事得時
居鄉雅以任恤著比殁皆為流涕
閻士樟五臺人以貢生任交河知縣補德興再補永寧
士樟有才略姜瓖之亂避居山谷中潛入城協令守
禦踰年城獲全在交河招集流亡復業者日至在德
興擒盜魁論如法餘悉歸農嘗設祭田百畝祀始祖
捐萬金賑飢其卒也里中皆為流涕
保德州
宋
朱光河曲人初仕周領永州防禦使宋受禪以翊戴功
擢龍捷右廂指揮領軍征南伐竹為筏倚道厲淮擾
亂南寇得利而歸帝曰他日見君面今日見君心吾
事就矣歴任節度使太祖遊相扶杖造朝乞老卒封
沛郡開國公
金
郭汝翼其先平陽人徙居保德遂占籍焉族繁盛俱業
儒汝翼與弟汝霖俱以易學鄉舉汝翼授朝請郎集
賢院校理
元
狄元昌保德人宋樞密武襄公青後弟元勝元德元禄
俱以人才選授提領十二郡管郭等諸驛傳元昌善
騎射多藝能鄉里有窘迫求之者指囤貸施臨終取
劵焚之曰吾身後不可令子孫徵負於人累官兵部
侍郎天水郡伯子八孫十二皆貴顯
狄琮字子玉保德人軀幹魁梧尚氣節有并州豪傑風
讀書了大義慨然以功名為志辭親詣京識者薦其
名于裕宗宿衛晉王至元庚寅王封梁開藩雲南擢
奉議大夫王府司馬府中事咸諮之王改封晉鎮邊
西陲剏内史府轉朝列大夫内史府司馬暇則講貫
經訓凡諷諫必盡忠王每嘉納未幾進大中大夫知
無不言大德辛丑王薨哭之慟至嘔血曰吾尚可以
生乎癸夘召子東山諭之曰為人臣子惟忠與孝爾
其勿違言訖梁棟間有聲如磬視之逝矣子東山為
人倜儻不羈善繼先志剛正明達有為有守初仕中
書舍人河間治監察御史同知大都路都總管以材
選授中書禮部郎中進大中大夫同僉宣徽院事尋
擢前官
郭伯順汝翼之後性惇朴通五經尤精於易蔚為儒宗
恬於利禄有司屢辟不就鄉里敬尚士類多從之大
德八年應奉翰林文字承事郎同知訓誥兼修國史
編修官
明
李貫字一之河曲人弘治己酉舉人授成都知縣補盂
縣有能聲時流賊趙風子等攻掠山左郡縣薦為曹
州知州賊至城下人皆惶懼貫厲聲誓衆曰吾輩食
君禄而貽君父憂為生民恥何顔立天地間能為我
殺賊拒敵者國有重賞否則妻子為擒其何能活衆
奮遂率其子九麟募城中少年百人邀賊截擊斬獲
數十賊遂奔遁事聞優賞有差旋移祁州築紫金等
隘口一十八處清慎果毅巖疆用奠以母老乞終養
歸
李文翰字内英河曲人正德丁卯舉人授儀真知縣政
尚平易嘗梓農書教民樹穡尤崇士類己卯冬武宗
南巡供役浩繁悉力經理不辭勞瘁歴任六年擢知
商州又六載陞河澗府同知律身莊肅與人和易
張綬保德人正德間貢居鄉恂恂奉親惟謹力學篤行
人無間言始丁内艱不飲酒茹葷比葬廬墓三年入
太學人望從之往本州與河曲歲辦額設大為民病
綬齋心屬稿祈存留本處備官軍歲支詔可其奏後
授山東齊東縣丞
徐堯臣保德人嘉靖間以百戶統軍於唐家會鑿冰敵
衆踏冰入犯堯臣拒堵力戰面中五矢刀傷七處殁
於陣事聞恤錄加陞副千戶
戴辰所千戶嘉靖三十七年寇圍豐阜城奉檄往援語
妻趙曰後事畀爾謹奉舅撫孤轉戰重圍身中一十
七創力竭而死寇亦解去事聞贈明威將軍指揮僉
事
徐棟浩之子官至老營副總兵隆慶四年陣亡贈都督
指揮僉事
韓友范字一咸領萬歷戊午鄉薦令鹿邑守慶陽累以
禦寇功陞神木道副使城陷夜以金簪自刺不死後
罵賊遇害
姜名武字我揚保德州人舉天啟二年武會試授大同
威遠守備崇禎初遷大水峪游擊築杏山城遷宣府
西城參將擊斬大盜王科移守宣府右衛擢通州副
總兵護諸陵以故官典保定總督楊文岳中軍兼忠
勇營團練事十五年從文岳往援開封左良玉軍潰
諸營悉奔獨名武一軍堅壁不動侵晨賊大至督麾
下血戰殺數百人力竭被執大罵為賊磔死贈特進
榮禄大夫右都督廕外衛世襲總旗十七年其子援
王來聘甄竒傑例乃議贈特進光禄大夫左都督世
廕錦衣百戶而部議上不果行
高日晄字翼皇崇禎中兵部進士官寧武關遊擊闖賊
陷城同總兵周遇吉死之
常道行字昭五工制藝兩擬省元不售以貢授黑水監
正闖寇陷城死之又楊于階字翼極崇禎朝歲貢令
河南濟源縣亦死闖難
國朝
呂朝京保德州人性厚而烈順治七年牛逆破州城大兵
來勦朝京念復城後玉石莫繇分若說賊使解甲歸降
庶有鳩乎因詣主者請入城招諭主者許之既至懇曲
啟導牛顧謂來伺間叱令斬之朝京不少動神色如常
張射斗保德州人幼讀書知大義及為諸生餼於庠志氣
益激昂順治七年牛賊入州城嚴刑督吏民為守射
斗憤甚日夜思誅之謀定未發浙人章正賓欲媚牛
以情告牛將殺射斗而懼其得人心猝莫敢動佯以
好誘入文廟遽執而殺之後州人卒殺牛正賓亦為
府谷賊所殺
姜宗吕字琅璵保德州人明右都督名武子名武援開
封血戰死於柳樹坡宗吕往求父屍不可得遂詣闕
上書請䘏於楊總督文岳所得父故衣招魂以斂又
以父所得䘏典不應法復詣闕陳請
國朝順治戊子舉於鄉己丑姜逆之變守備牛化麟應
賊列劍鈹階下逼宗吕至將加害宗吕斥以大義賊
囁嚅不能出聲宗吕徐步去比賊平州人多以從賊
伏法獨宗吕得免己亥成進士授濰縣知縣未涖任
卒人胥惜之
姜橚字仲端號崑麓保德州人祖名武前後軍都督僉
事崇禎十五年殉節於朱仙鎮之柳樹坡父宗吕順
治己亥進士橚中戊午鄉試乙丑成進士知麻城縣
入為行人司行人選戶科給事中
命副己卯江南主考甫竣事内陞鴻臚寺少卿仍帶戶科
提督兩浙學政擢都察院僉都御史副都御史尋擢
工部右侍郎轉吏部左侍郎以病卒於官馳驛歸葬
褒䘏為獨厚當其官麻城也甫下車定徵收法設庫書
六人擇謹實者司稽察賦畢輸而無追呼擾定保甲
法俾民罷去守堡樓役守家而鄰右助之三年無盜
警麻城俗奸儈多蝕行商嚴治不少貸曰賈人亦吾
人柰何令流離縣界耶在戶科疏請核捐納清兵餉
持議侃侃典試得方苞蔣錫震劉學洙潘旂郁士超
輩數十人胥有聲督淛學文尚清肅力矯醲肥之習
間不足取額輒訪前代忠臣烈士裔足之涖湖州有
以温寳忠嫡孫聞者核再四曰慎無使溫體仁家冒
得之涖處州有老諸生不克書訖卷者問之劉文成
公後也准給頂杭織造敖雅遇之淡如而敖嘗對
上曰一錢不要一情不聽蓋公好也
南巡
賜御書廉靜匾癸未繇僉憲擢副憲甫六日甲申受工侍
之
命業得疾而右侍郎例稽察錢局檢點不少弛病增劇十
月復攝刑部右侍郎事旋晉秩吏侍其距卒亦甫六
日也班行胥惜之
山西通志卷一百二十八
