欽定四庫全書
山西通志卷一百八十二
藝文
御製
聖祖仁皇帝御製文
清凉山新志序
朕惟清凉山古稱文殊大士演教之區也兹山聳峙
於雁門雲中之表接恒嶽而俯滹沱横臨朔塞藩屏
京畿其地風勁而高寒層冰結於隂巖積雪留於炎
夏故名清凉然地雖寒而嘉木芳草蒙茸山谷稱靈
異焉五峯竦立上矗霄漢日月之所迴環烟霞之所
虧蔽蒼然深秀其為神臯奥區蓋自昔而已然矣是
以自漢迄今歴代皆有崇建古刹精藍徧滿巖岫宇
内稱靈山佛土最著者有三峨嵋普陀而五臺為尤
盛焉我
世祖章皇帝上為
慈闈祝釐下為蒼生錫福賜金遣使屢沛恩施朕數經駐
蹕兹山為
兩宫祈康寧福祉因而登五峯陟臺懷各為文勒石以紀
之琪樹靈葩形於篇詠蓋嘗念佛教以清淨慈惠為
本以戒定智慧為宗亦有裨於勸善遠慝兹山又密
邇塞垣遠離塵俗當為清修者之所棲泊故於此每
惓惓焉山之有志所以紀形勝述建置載藝文俾後
之人有所稽考往蹟舊聞不致湮沒兹編詳簡適中
不蕪不支清凉勝境可撫卷而得其梗槩也因敘於
簡端
南臺普濟寺碑文(康熙三十九年)
南臺世傳文殊示現之處也臺當山之陽地稍暄暖
金蕖日菊佛鉢之花生徧崖谷若錦繡之相錯故其
峯曰錦繡之峯峯有寺曰普濟蓋宋所建云佛氏之
教息心淨業以獨善其身而文殊所願在饒益衆生
布施以廣仁義持戒以守信忍辱以為謙精進以施
敬禪定以守靜知慧以通理其慈惠之心有獨弘者
自漢以來清凉之山代有精舍至宋之十寺為國祝
釐恒賜詔褒答載籍傳之所從來久矣山之僧棲巖
飲澗以自甘惟守其師之說以獨善其身寺有圮者
力不能興葺也朕登南臺乃命復新普濟寺以居僧
徒之息心淨業者俾祝釐於是登臨者睹象教之精
嚴慈惠之心可以油然而生矣
東臺望海寺碑文(康熙三十九年)
周官職方氏掌天下之圖辨九州之國州表一山以
為鎮躋其巔可以望海者則揚之會稽兖之岱青之
沂幽之醫無閭凡四山焉惟岱距海較近登日觀望
扶桑其岧嶤峻極尤非他山可比也五臺隸并州州
境無海而臺之東峯以望海名蓋雲中上黨晉地踞
天下之脊山之麓既高而臺之高復三十餘里龍泉
以東岡巒陵阜皆處其下遠瞰滄瀛諸州景光惝恍
儼若紫瀾浩淼與青顥之氣混涵相接記稱旭日方
升望天海若陂澤信有以哉臺有寺榱棟桯桷不蔽
風雨朕省方登此命加修葺復其初製蓮臺法相固
極莊嚴已四方之人得於焉信宿縱睇渤海之朝暾
以視夫岱宗日觀又何多讓邪遂礱片石文以紀之
中臺演教寺碑文(康熙三十九年)
五臺之山高出雲代然不與嶽鎮之列山經禹貢以
及道書所稱洞天福地均莫之載蓋自昔為釋子所
棲故與峨嵋普陀號三靈山之三山者或在海上或
當巴蜀險遠之區惟兹山峙神京之右千里而近宜
登陟者較多焉朕嘗覽觀載記謂兹山東有離岳火
珠西有麗農瑤室南有洞光珠樹北有玉澗瓊枝中
峯則有自明之金環光之璧是靈秀所鍾中臺為尤
異矣臺高三十有九里游者至是必思憩息之地此
自唐以來演教寺之所由建也山峻多風寺久傾圯
朕爰命工拓而新之譬之於物澤雉十步一啄百步
一飲鵬之飛九萬里而扶搖六月而息其遠邇高下
雖殊方其息自適之情則一也朕之命新兹寺亦欲
登是山者咸有自適之樂焉爾
北臺靈應寺碑文(康熙三十九年)
清凉山左鄰恒嶽右接天池環基五百餘里五峯竦
峙而北臺為最高歲癸亥二月朕鑾輅西巡登其層
巘雲氣生舄履之下開闔萬變時春雪方霽青霄夐
絶天風颯然所謂身歴清淨之域目睇澄鮮之境心
游太古之地盈縮造化吐納顥氣泠然善也臺名叶
斗峯舊有靈應寺丹青虧剝杗廇敧傾朕念衣緇之
流不外仁義以為教故熙隆之代亦所不廢矧曼殊
化宇恒著感通遠邇之人蘄嚮久矣爰命崇其陛戺
飾其題楶土木瓦石丹堊金碧之需財自内出不涉
經費工以傭給役弗違農是以工敏於事而民若不
知秋八月告落成焉董事之臣請製文勒石以志之
用以上昭景福於
慈闈下廣惠嘉於兆庶垂示於億萬斯年爾
西臺法雷寺碑文(康熙三十九年)
朕聞鷲嶺蜂臺不少水晶之域鵠林鹿苑恒開金粟
之園莫不獻露裛之千花蔭春浮之雙樹迺有龍湫
抱鉢偕猿鶴以高棲燕子成龕捫藤蘿而直上况夫
竺法蘭之初地舊是花宫勾龍爽之畫圖羣推紫府
緗蓮照野智炬長然青豆開房精廬用結西臺絶頂
有法雷寺焉方廣化城文殊密宇琉璃布地霄鄰掛
月之峯栲栳名山磴轉干雲之石仙人五百青髻曾
游沙界三千玉毫盡徹指修蛇之負壑恒嶽匪遙數
歸雁之銜蘆并門在下朕對清凉之勝景招閶闔之
長風北瞻則畢月昴車西顧則參旗井鉞憫此伽藍
久廢飭其瓴甋重新紺馬銖衣長轉相輪於雲表桐
魚茶版仍流清響於山椒庶使龍象行時金閣遠符
大歷狻猊坐處神光復現元和云爾
菩薩頂大文殊院碑文(康熙三十九年)
夫坤輿九壤厥有名區方志所標莫之勝紀若其巒
隴緜邈巖岡崇阻縈紆窈窕悠然遠望列峰競秀壁
立霞駮不可殫視則惟清凉山之五臺為最勝五臺
竝高數十里如覆盂如懸棧閣如鶻摩天如鼇脊出
海飛㟧穹岫飄渺超忽而風高氣寒土脈深陿遠近
如一至夫鬱盤迴薄斥為廣衍之地藴真萃異信為
靈跡之所棲託者惟臺懷為最勝臺懷居五臺之中
左襟右帶前頫後仰若在懷抱其地陽陸平林舊多
梵刹有菩薩頂文殊院者相傳文殊示現於此其殿
廡尤莊嚴弘邃殆福地之精藍神坰之奥蹟也我朝
建鼎以來歲有給賜為國祝釐蓋其境域過清不可
以業四民故於禪棲為宜雖寥迥深岨介於無何有
之鄉巾瓶施乞遠莫能致然象教所感伊蒲之供率
集於四方居其地者亦類能謹教律嚴心行致其潔
虔以一歸於慈氏之訓庶克稱國家優厚之意焉朕
西巡駐蹕兹地因劖詞於石列之院中以垂示無極
云
射虎川臺麓寺碑文(康熙三十九年)
五臺峙京邑之西緜亘晉代數州地是為天下靈區
奥境以壯固神京癸亥春二月朕省巡民俗言陟兹
山而觀覽焉去臺懷數十里適有虎隱現叢薄間朕
偶御弧矢一發殪之里人皆歡呼曰是為民害久矣
今鑾輿臨幸而此獸用殛殆天之所以除民災也因
號其地曰射虎川且相率為浮屠之宫以表厥異既
成襟帶山澤面勢爽塏重櫨巨棟鳥革翬飛與臺上
諸名刹相映帶稱勝槩焉邦人重其事請朕製文勒
碑以垂永久夫事雖微而苟有利於民則皆可紀以
示後嘗觀周禮特命官掌設弧矢以攻猛獸蓋虎豹
鷙戾能戕人害物者必殄滅之仁民故也朕乘輿所
歴偶接於耳目之前爰發一矢斃一獸事則適然而
羣心咸悦流傳以為嘉美其有合於先王服猛之義
也夫故俯順其請因勒斯文用誌巡歴之歲時云爾
五臺殊像寺碑文(康熙三十九年)
蓋惟清凉福地拱紫塞以標靈臺頂名山矗蒼穹而
聳秀文殊飛錫之所夙號神臯吉祥闡教之區舊多
精刹況龕留古佛為法海之殊觀壤接中臺乃香林
之勝境創琳宫於自昔葺紺宇以維新兹殊像禪寺
開基臺畔結宇山阿谷邇鳳林環千巖之紫翠堂臨
鹿苑俯萬壑之煙霞峯曰梵仙望層巒於天際泉稱
般若落清磵於雲中殿有金容因名殊像天人肅穆
羣瞻龍象之尊儀度莊嚴共禮狻猊之座青蓮妙相
琉璃光映於林端碧樹幽棲鐘磬聲聞於嶺外迺以
歲年歴久陳跡都荒風雨所摧僧寮非舊慨此丹楹
畫壁無非蛛網塵封朕為
慈闈祝釐故爾法駕戾止憫兹頽廢爰命締修梵宇再興
唄筵如故祇園金地依然多寳之場佛頂珠光重現
牟尼之瑞招提既肅緇衲咸歸室可賴以安禪用勵
清修之衆事有禆於勸俗聿弘覺善之門式勒貞珉
永垂奕禩
五臺碧山寺碑文(康熙三十九年)
原夫園成祇樹聿標鷲嶺之竒香滿栴檀定據琳宫
之勝况山雄雲代宇結清凉文殊演教而開基天龍
八部迦葉瞻容而頫首螺髻千身繄朔塞之名區實
梵王之法界經駝白馬覩貝畫之常新地布黃金喜
薝林之重燦兹碧山寺棟構臺柯翬飛巖畔牓傳普
濟化城之玉磶猶存谷號萃嚴德水之青蓮時現銀
龕珠洞映三藏之神光疊嶂層巒萃五方之靈秀浮
煙罨翠迥接蒼穹含藹流清傍分綠澗何羣峰之凝
碧繞大室以增幽雁塔崚嶒朱夏帶隂山之雪鶴林
高下白毫連紫極之雲兹因歲月遷移川陵委寂禪
枝忍草侵榛蔓以交蕪寳鐸雕甍歴風霜而黯色朕
親來佛地藉祝
慈禧爰整金繩丕施珠網啓琉璃之淨國寳樹攢香燦瓔
珞之紅樓曇花四照相輪自備巧傍新幡丹鳳飛來
還棲舊刹苾芻競集弘參不二之宗象力攸崇衆證
無為之果用鐫貞石永煥名山
臺麓寺碑文(康熙四十年)
朕惟道源普濟金輪轉靈鷲之峰象設莊嚴蘭若啓
閻浮之地蓋振鐸聲於祇樹教澤彌長秀螺髻於蓮
臺拜瞻斯肅况復文殊聖宅遙連紫塞之煙雲大士
名區近作神京之屏翰五峰屹峙千嶂迴環三春開
四照之花長夏積經年之雪緬此清凉之靈境實為
萬里之幽棲若乃路入山隈寺名臺麓飄法幢於雲
表影拂虹霓響清磬於林端聲浮澗壑維兹勝域迥
異恒規朕永惟佛教之弘深欲躋羣生於仁壽巡行
駐輦式禮香林仰祈嘉祉於
慈幃敬製金容於袐殿出尚方之丹碧選内府之香檀刻
鏤精工集經營於匠氏威儀豐約裁尺度於朕心妙
相端凝映雲霞而煥彩粹容圓滿偕日月以齊輝瓔
珞紛披寳鏡照大千之界蓮花璀璨祥煙籠丈六之
身敬送臺山奉安淨土繡旛香輦出鳳闕而西行法
鼓鯨鐘望雁門而賁止遠近覩旌幢之盛天人瞻龍
象之儀莫不注目竦觀齋心稽首講堂鈴鐸傳唄唱
於天風畫栱琉璃朗慧燈於長夜繞徑挺菩薩之樹
巡檐現優鉢之香智海汪洋川嶽益增其炳煥慈雲
瀰漫草木咸載其光華貝闕常新琳宫日麗嗣後六
時禪誦望寳筏以知歸四遠緇流禮精藍而式化宗
風丕振品類咸休用勒貞珉昭示無極
重修清凉山羅睺寺碑文(康熙四十一年)
朕省方觀民所過名山大川壯觀勝蹟與夫往聖先
賢講學明道之地心切向往多所表章而釋氏之宫
標靈顯異所在多有亦間留題以寄遐懷嘗一再至
五臺山慨然於清凉眞境如游崆峒汾水之間登眺
五峰俱賜匾額維兹羅睺寺其地近文殊現相處其
取義似皈依西方十六祖創建自唐顯迹於宋續修
於勝國賢藩迨我
先朝曾闢院以供十方暨朕躬亦嘗寵以翰墨而日月
既久榱題傾圯赤白漫漶今住持僧元旦復規而新
之加麗焉夫浮屠義不三宿則無地非桑下也以無
所住為常住亦何處不清凉也然其過化之所往往
留精舍焉亦弟子職也往聞羅睺擊鐘集大衆以别
聲聞而宋丞相張商英常見神燈兹寺中則今元旦
之舉於將廢也鐘聲燈影或者復聞聞而見見乎因
援筆而賜之記
五臺山湧泉寺碑文(康熙四十四年)
地湧璇源山澤著醒心之號天開金界禪宫標盥掌
之名故鍊性高僧每棲真於碧澗而薰修淨侣多遯
迹於丹泉用浣滌乎塵氛乃流傳夫靈蹟五臺山湧
泉寺者祇陀化域震旦清都宿列井參聳蓮花之五
萼山連恒岱環柏峪以千盤師利垂光神燈燭夜摩
騰演教仙梵飄空陟中頂之岧嶤指北巖而迤邐路
入清凉之谷萬𣲖跳珠俗稱澡浴之池一泓噀玉神
膏滭沸金猊駐影而徘徊細縠淵淪香象凌波而蹴
踏諸天撝護四衆皈依既撥蘚以披榛遂結亭而甃
石雪竇寫空明之色月林生定慧之香朕以西巡駕
臨初地喜清瀾之不竭念聖境之未湮爰發帑金式
扶象教揭獅堂以纓壑紺碧重興翼雁舍以連霄煙
嵐增煥雖慈恩廣大千江共印圓輝而誠愫感通一
勺亦沾法乳珠旛寳網無雲不現吉祥粥鼓齋鐘是
水皆分功德緜靈長於億載甘露恒滋普福利於羣
生祥河永濟泐諸貞石昭示來兹
五臺山廣宗寺碑文(康熙四十六年)
蓋聞教闡浮提資神功於廣運理融淨域表大義於
正宗山號清凉藏名歡喜覽勝則雁門紫塞標竒則
鹿苑珠林式承由舊之規宜示維新之象廣宗寺者
幽棲妙境禪悦精藍泉飛猊座之旁塔湧鷲峰之半
當其開基曩代鑿石成龕架宇虚巖範銅為瓦大孚
金像儼然分照十方小朵天城久矣齊稱五佛屬星
霜之流易致風雨之漂搖朕法駕時巡祇園涖止特
頒金帑再飾寳坊畫棟於以重輝雲楣因兹永煥風
旛高卓偕鐵鳳以翺翔月鏡長圓竝金羊而焜燿種
福田於福地事重祝釐宣梵唄於梵天意兼勸俗庶
幾宏敷廣席徹權實之指歸丕振宗傳識源流之派
别云爾
五臺山顯通寺碑文(康熙四十六年)
山分五頂亘右輔之雄區地接三霄顯西方之化域
惟大士棲真之所高揭獅牀為竺蘭演教之場羣標
雁舍靡不矗瓊梯於碧漢耀琳宇於丹巖兹顯通寺
者創自永平闢大孚之靈蹟拓於元魏增善住之崇
基唐宗始易前稱勝代再頒嘉號玉花園畔紺雨繽
紛甘露津邊璇源滴瀝神燈煥彩散列巘以千星飛
閣翔空絢明霞於萬疊洵臺懷之上刹恒朔之名藍
也朕駕鑾輅以時巡望鷲峰而企嚮身雲忽湧陟初
地之清凉心月常圓燭慧光之鴻朗特捐淨施香界
重開聿改舊觀熏修倍肅石上辟支現影顯示吉祥
函中舍利升輝盡生歡喜葳蕤紫菌宛同四照交枝
曲折紅泉即是八功衍派上以緜
慈闈之景算壽岳彌崇下以錫兆姓之繁禧祥河普潤爰
鐫片碣用詔來兹
五臺山棲賢寺碑文(康熙四十六年)
蓋惟鷲嶺西來西土旋移樂土鳳林東望東臺即是
春臺漸近神京雲湧一峰獨秀迴翔震旦蓮開五朵
齊明谷鋪錦繡之花輝連忍草溝注清凉之水法具
慈航名高選佛之場眺瀛洲而若鏡跡表棲賢之社
探石洞以如霞儼然證道之區允矣降真之所昔者
大士於此現身早証圓通闡從聞思修之教顯標真
實偕隨聲應感之緣曾為七佛之師化宣累劫今作
十方之主澤普羣生幸兹常喜之國都瞻禮妙德之
相好出緡錢於内帑香火頻仍啓傑構於靈山莊嚴
斯在祇園遐敞地分五百坤輿寳座一乘光徧三千
世界禪枝影靜願風雨之調均覺海波澄信金湯之
擁護祝
慈有慶九天之壽域常新緜祚無疆兆姓之福田永賴礱
鐫貞石託記載於斯文抒寫至懷俾昭垂於來許
中臺菩薩頂碑文(康熙四十六年)
碧落千尋浮法雲於五髻紺宫百疊湧慧日於一螺
摩騰天眼之所憑阿育神光之所攝譬諸木金水火
行配土而居中岱霍華恒岳得嵩而峻極洵祇林之
勝槩梵界之偉觀矣兹菩薩頂寺者區包靈跡閣貯
真容默贊化機初布貞觀墨詔顯資治理載新景德
豐碑瑞像現於毫端金繩拓於覺路羣龍北向樓臺
當地脈之中雙練南飛鐘磬隔煙波之外基緣闢而
加廣殿以配而彌尊栴檀與婆律同熏薝蔔共優曇
竝馥結大士跏趺之座峰擁蓮花登普賢般若之臺
河呈香象百千賢劫俱歸不二法門萬億人天各證
前三妙諦從此招提永煥欄楯重開臨列障以標竒
冠諸方而首出用銘貞石作鎮名山
五臺山白雲寺碑文(康熙四十六年)
三明闡教弘塵海之津梁八正開宗示靈山之門閾
白雲寺者五臺之接待院也面臨逵道已饒林麓之
觀後枕巖椒即是煙霞之宅乍棼絲而出岫紺馬羣
翔俄散綺以盈川玉毫同色縈青繚白朝暮皆宜罨
翠浮嵐隂晴互換松寮爽塏霏香靄於諸天蓮社蕭
閒隔氛埃於下界聖真兹焉顯化開士託以潛棲溯
厥由來亦云舊矣然而法輪未建秘境猶湮階繡苔
錢難覓雀離之舍壁留蝸篆莫瞻螺髻之容惟洪構
之有期信勝因之不昧朕旁搜竺典結念名區特頒
内府之金鏐用飾上方之象設天龍八部齊拱齋筵
鐘板六時共修禪誦刹竿高峙風琴動而月鏡升梵
宇長新意蕊飛而心燈炳冀願船之普濟道在弘慈
庶覺路之咸登義存廣善云爾
賜大學士(臣)吳琠臨米芾千文跋
朕臨米芾書千文數卷此卷賜大學士吳琠吳琠為
人寬厚和平持己清潔先任封疆文武軍民受其實
惠者至今頌之朝中之事面折廷爭必得其正朕甚
重之故書其後以紀其大臣之體
聖祖仁皇帝御製詩
自長城嶺至臺懷
山行竟日夕風景一以殊萬馬魚貫前宛若登天衢
雲際冠層峰雪外辨修途叢卉未甲坼寒禽互喧呼
曲磵響環玦空籟鳴笙竽縱乏綺麗觀煙蘿澹相娛
流覽多所欣未覺道路紆五臺遙八抱鬱鬱誠靈區
翠微未及上身已臨清都佳氣愜遐賞曠懷抗遠圖
陶唐此故土餘澤仍漸濡刻玉緬往迹游河景前模
載咏蟋蟀吟遺風今有無
顯通寺
蘭若翠微重諸天第一峰金輪開漢日紫府覓仙蹤
雪映交窗迥雲封閣道濃夕陽松影外處處報疎鐘
殊像寺法相最異
五髻瞻殊像千花聚法筵經營思哲匠髣髴見初禪
緤馬明霞外燃燈畫壁前不須仙梵放清磬已泠然
駐蹕靈鷲峰文殊寺
地敞層臺近林開法像遙香泉分乳鉢佛火簇松寮
紺馬迎鑾入朱幢引隊飄竺蘭遺蹟在選勝歴山椒
菩薩頂
四十餘年禮世伽本來面目是天家清凉無物何所
有叶斗峰横問法華
天花
靈山過雨萬松青朵朵緗雲摘翠屏玉笈重緘敕飛
騎先調六膳進
慈寧
登望海峰
誰架鼇為柱神州左一方重關連委粟半夜豁扶桑
曉散嵐光白晴收水氣黃瀛壖不可極萬里自蒼茫
北臺眺望
絶磴摩羣峭高寒逼斗宫鐘鳴千嶂外人語九霄中
朔雪晴猶積春冰暖未融憑虚看陸海此地即方蓬
娑羅樹歌
娑羅珍木不易得此樹惟應月中植想見初從西域
移山中有人多未識海桐結蕊松栝形千花散盡七
葉青山禽迴翔不敢集虚堂落子風泠泠楚州遺碑
今已偃峨眉雪外雙林遠未若兹山近可游靈根終
古蟠層巘繁隂亭午轉團圞回睇精藍路幾盤憑教
紫府仙山樹寫入披香殿裏看
冬日重登清凉山
紫府名山憶舊蹤招提駐䍐認雲松隂崖尚有春時
雪落日仍聽下界鐘塞遠渾河寒更白林疎恒嶽翠
逾重祝釐交叶人天慶銀牓新題徧五峰
過固關入山西境
鳥道入雲中風光塞漠同人依險地立城自越山叢
俗樸觀民舍才多壯士雄芹泉連冀北回首指青驄
幸西省至太原
黎元瞻翠蓋三晉力桑麻納稼知豐稔祈年憶靜嘉
邊無戍卒苦巷有讀書家此幸非游玩隆冬見玉花
過平定州
勞農豈憚元英節寒景風沙透體來誌有鵲山無覓
處目前惟見凍雲迴
賜山西布政使(臣)永泰
賦得綠樹隂濃夏日長
綠槐影蔭碧紗廚茂樹紛紛葉漸殊綿雨新霖消九
夏薰風初熱未三驅末垂蟬咽濃隂下修景雲開炎
暑無長日山中吟咏畢氣清塞外鄙源珠
賜雁平道(臣)李毓柱
盛夏晩偶成
蟬聲急處秋將近緜雨過時暑漸微樹色渺茫憑遠
閣雲峰掩映罩斜暉西成平野年當稔煙息關山事
不違披覽牙籖心自得揮毫乙夜勉羣機
晚發古北口望霧靈山
流吹凌晨發長旓出塞分遠峰猶見月古木半籠雲
地迥連人迹山迴簇馬羣觀風當景夏澗草自含薰
賜澤州知州(臣)陶自悦
憩小陵河
河水流不息晝夜去涓涓昔為征戰地今是豫遊年
駐馬孤岑外移舟古岸前殘陽下新柳約略見春妍
賜遼州知州(臣)吕猶龍
潞河三首之一
瀲灩春波散碧漪白蘋初葉麥初岐潞河三月桃花
水正是乘舟薦鮪時
賜遼州知州(臣)陳九陛
西湖再作
面面山容淡盈盈水態清流紋瀠傑閣波影蕩高城
燕舞知迎棹花低解避旌乘春弘沛澤隨地稔民情
賜平定州知州(臣)劉孚嘉
禁園秋霽
樹冷催蟬咽荷疎表影長深秋殘暑氣微爽待高陽
戶外遠塵蹟園中多蕙香溶溶新雨霽吟乏媿成章
賜渾源州知州(臣)劉顯功
咏蟬
飲露當凉夜吟風向晩晴乍移深樹影又聽别枝聲
與物心無競離塵翼最輕秋懷聊寄咏愛爾獨能清
賜翼城縣知縣(臣)馬文鏞
榴花
未結千房實先開五月花紅銷連戶下妝似漢時槎
賜臨縣知縣(臣)李芃
雜詩之二
桃花歴落李花開綠柳含煙傍水隈鴻雁平沙看不
盡春光曖曖入篷來
賜山隂縣知縣(臣)甯朝鼎
山中曉色
星漢參差曉色開高峰初日射莓苔閒來駐蹕山邨
靜坐愛明霞入酒杯
賜高平縣知縣(臣)梅建
咏蒙恬所築長城
萬里經營到海涯紛紛調發逐浮誇當時用盡生民
力天下何曾屬爾家
賜沁源縣知縣(臣)柳滋芳
雜詩之一
條風鼓棹動清漪夾岸青青楊柳垂輕轉牙檣觀易
水波光日影映旌旗
賜樂平縣知縣(臣)馬光
途次逢寒食
何處來春風淡蕩開晴旭不見杏花紅纔逢柳梢綠
賜太原總兵官(臣)馬見伯
咏鶴
夜警三霄露秋凌萬里雲立同薛稷畫舞憶鮑昭文
賜太原營參將(臣)鐵金城
禁旅凱旋聞雁再作
上林秋曉淨煙霏每聽征鴻憶授衣此日諸軍齊奏
凱銜書不用更南飛
賜大同總兵官(臣)張文煥
三道河晩望
磧樹隱霧深河流帶沙淺不須朔風吹先有飛蓬卷
賜撫標中軍左營遊擊(臣)張玉珍
咏大石磯
遠近峰迴合潺湲磵淺深一磯横大石萬騎出層林
蒙密巖花發緜蠻谷鳥吟龍堆塵不到憑眺足娛心
賜直隸巡撫(臣)于成龍詩(幷序)
直隸巡撫于成龍秉性醇樸廉介夙聞朕心嘉賴俾
典節鉞保釐畿輔惟能激濁揚清始終如一清潔之
操白首彌勵真國家之可重人所不能也兹來陛見
爰賜以詩用示鼓勵之義且以風有位焉
自昔崇廉治勤思吏道澄郊圻王化始鎖鑰重臣膺
政績聞留犢風期素飲冰勖哉貞晩節褒命日欽承
賜大學士(臣)吳琠
下長江舟中作
一鷺蘆中起雙鷗沙上鳴翠煙含碧嶂瑞靄覆瓊英
洲轉牙檣亂江流大塊横智仁山水德動靜也移情
賜大學士(臣)吳琠(臣)陳廷敬各一
山莊書懷
待旦勤勤望雨晴京南塞北察安氓已知雲斂無霪
潦未卜田間有稻稉八月秋成歡宇内四方風景解
春卿大川舟楫同憂慼更覺凝承信洛英
賜吏部尚書(臣)陳廷敬
西湖二首
湖光開瀲灩臨幸及芳時淺翠堆山色輕香拂水湄
彩桴看自動畫鷁覺平移靜坐觀羣類資生得所宜
晴雨分山色臨流啓壯觀樓臺横水面梵塔插雲端
忽訝松間竹當誇巖下蘭風光被草木無處不成歡
(此首書金扇一柄)
賜大學士(臣)陳廷敬
午日
令序當重午南臺日正中玉階鳴瀑水瑶軫奏薰風
菖葉浮杯綠榴花照檻紅臨流看競渡轉憶濟川功
麥秋盈野志喜
去冬盈尺雪占年今夏翛翛麥隴全萬畝皆齊誕降
穀千家秀實已登阡先憂暘雨惟民疾後樂時豐紀
玉箋志喜雕蟲晩學愧薰風南至影花甎
回舟至常州府是夜甘霖大沛
夏淺雲高惜阪田江南比歲賴豐年麥秋徧野堪收
穫靈雨愆期倍惕乾夜半篷窗聞淅瀝曉來練浦聽
潺湲此行往返無他事益見民情遠近虔
賜大學士(臣)陳廷敬詩(并序)
朕覽皇清文穎内大學士陳廷敬作各體詩清雅醇
厚非積字累句之初學所能窺也故作五言近體一
律以表風度
横經召視草記事翼鴻毛禮義傳家訓清新授紫毫
房姚比點韻李杜竝詩豪何似昇平相開懷宫錦袍
賜輓大學士(臣)陳廷敬
世傳詩賦重名在獨遺榮去歲傷元輔連年痛大羹
朝恩葵衷勵國典玉衡平儒雅空階歎長嗟光潤生
賜編修(臣)陳壯履
初寒
灑雪凝霜正渺漫曉來朔色滿林巒何當吹徧鄒陽
律盡却人間黍谷寒
賜四川布政使(臣)于凖
偶成五言絶句
石岸衆芳靜斜陽柳色邊揮毫意獨遠魚躍在深淵
賜山東鹽道(臣)王廷掄
南廵舟行會通河雜咏四首之一
遲日煙雲靜芳春膏澤多時暘時雨望祝稔竝祥和
插花瓶詩
香泉一勺淨無塵小器翻成席上珍密把英華齊借
口虚將心腹暗藏春送行不是沙頭玉引恨元非井
底銀貪揀梢枝停立久閨中偏稱曉妝人
賜甲戌進士候選知縣(臣)吳時謙
克魯倫河上流雨後草生
晩從岸曲駐前旌雨歇行營草怒生一望青青河上
色平蕪共聽馬嘶聲
賜太原府學教授(臣)何祖武
為省春耕歴灞灃鑾輿頻止勸農功柴門掩處煙邨
靜碧水長橋落彩虹
聖祖仁皇帝御書
賜汾州府知府(臣)沈寧
桃紅復含宿雨柳綠更帶朝煙花落家童未掃鳥啼
山客猶眠
賜大同府知府(臣)葉九思
設險諸侯地承平聖主巡東君朝二月南旆擁三辰
寒出重關道年隨行路新瑞雲叢捧日芳樹曲迎春
舞咏光馳道恩華及從臣汾川花鳥意併奉屬車塵
賜太原府督捕同知(臣)戴天祐
重營舊館喜初成要共羣賢聽鹿鳴三爵何妨奠蘋
藻一編詎敢議明誠深源定自閒中得妙用元從樂
處生莫問無窮菴外事此心聊與此山盟(錄朱子次卜掌書落)
(成白鹿佳句)
賜汾州府通判(臣)韓開藩
雞鳴紫陌曙光寒鶯囀皇州春色闌金闕曉鐘開萬
戶玉階僊仗擁千官花迎劔佩星初落柳拂旌旗露
未乾獨有鳳凰池上客陽春一曲和皆難
賜沁州知州(臣)王天錫
亭子當風納晩凉小橋流水度方塘得詩歸去猶回
首還有餘情照夕陽(錄唐句)
輕舸迎仙客悠悠湖上來當軒對尊酒四面芙蓉開
賜代州知州(臣)滕天憲
西嶽鎮皇京中峰入太清玉鑾重嶺應緹騎薄雲迎
白日懸高掌寒宮類削成軒遊會神處漢幸望仙情
舊廟青林古新碑綠字生羣臣願封岱迴駕勒鴻名
(臨米芾書)
賜保德州知州(臣)唐文德
北闕垂旒暇南宮聽禮回天臨祥鳳轉恩向濯龍開
蘭氣薰仙帳榴花引御杯水從金穴吐雲是玉衣來
池影搖歌席林香散舞臺不知行漏晩清蹕尚徘徊
賜交城縣知縣(臣)張丙厚
一溪春水徹雲根流水桃花片片新若道長生是虚
語洞中爭得有秦人
賜大同縣知縣(臣)周全功
銀燭朝天紫陌長禁城春色曉蒼蒼千條弱柳垂青
瑣百囀流鶯繞建章劔佩聲隨玉墀步衣冠身惹御
鑪香共沐恩波鳳池上朝朝染翰侍君王
賜壽陽縣知縣(臣)劉應熙
春山繞蓮蘆白雲降幽戶卒歲聊自娛時人莫留顧
(朱子詩)
賜盂縣知縣(臣)俞欽
欲向江東去定將誰舉杯稽山無賀老却掉酒船回
(錄唐句)
賜五臺縣知縣(臣)方正璂
考槃雖在陸滉瀁水雲深正爾滄洲趣難忘魏闕心
賜崞縣知縣(臣)馬暹
罷釣歸來不繫船江邨月落正堪眠總然一夜風吹
去只在蘆花淺水邊
賜大學士(臣)吳琠(并序)
尋章摘句華麗詞藻非帝王之所本朕四十餘年惟
日兢兢未嘗晷刻少釋萬幾自驚有始無終之誚念
兹在兹也政事稍暇頗好書射歴年以來所積臨摹
字幅賜卿等觀看
滿庭花木半新栽石自平湖遠岸來筍迸鄰家還長
竹地經山雨幾生苔井當深夜泉微上閣入高秋戶
漸開行背曲江誰到此琴書鎖著未朝回(臨米芾書)
賜翰林院掌院學士(臣)陳廷敬
曲江絲柳變煙條寒谷冰隨暖氣消纔見春光生綺
陌旋聞天樂動雲韶(倣董其昌書)
空山無鳥跡何物知人意委曲結繩文離披學書字
賜戶部尚書(臣)陳廷敬
仕倦成流落游頻慣轉蓬熱來隨意住凉至逐緣東
入境親疎集他鄉彼此同暖衣兼飽食但覺媿梁鴻
(臨米芾書)又臨晝錦堂記一卷獅子賦一卷
香閣東山下煙花象外幽懸燈千嶂夕捲幔五湖秋
畫壁餘鴻雁紗窗宿斗牛更疑天路上夢與白雲遊
(倣董其昌書扇一柄)
賜吏部尚書(臣)陳廷敬
天漢支機罷仙嶺博碁餘零陵舊是燕昆池本學魚
雲移蓮勢出苔駁錦紋疏還當穀城下别自解兵書
(臨米芾)
千里楓林煙雨深無朝無暮有猿吟停橈靜聽曲中
意此是雲山韶濩音(臨子昂)
晉水千廬合汾橋萬國從開唐天業盛入沛聖恩濃
下輦迴三象題碑駐六龍睿明懸日月千載此時逢
(臨米芾)
新加大邑綬仍黃近與單車向洛陽顧盼一過丞相
府風流三接令公香南川粳稻花侵縣西嶺雲霞色
滿堂共道進賢蒙上賞看君幾歲作臺郎
和風吹綠野梅雨灑芳田細流添舊澗宿霧足朝煙
雁溼行無次花沾色更鮮對此欣登歲披襟弄五絃
(俱臨董其昌)又錄周子愛蓮說金扇一柄千字文一卷
(臨米芾)
賜大學士(臣)陳廷敬
波羅密多心經一册
墨刻穹覽寺碑文一册
東嶽廟碑文一卷
賜編修(臣)陳壯履
酌酒會臨泉石抱琴好倚長松南園露葵朝折東谷
黃梁夜舂
山茶相對本誰栽細雨無人我獨來說似與君君不
見爛紅如火雪中開(錄東坡句金扇一柄)
山横鶴嶺水學龍津瑞雲一片仙童兩人三秋雪薄
九日寒新真花暫落畫樹長春横石臨砌飛煙枕嶺
壁遶藤苗窗銜竹影菊落秋潭桐疎寒井仁者可樂
將因愛靜(倣黃廷堅書至仁山銘)
渭水自縈秦塞曲黃山舊遶漢宮斜鑾輿迥出千門
柳閣道迴看上苑花雲裏帝城雙鳳闕雨中春樹萬
人家為乘陽氣行時令不是宸游玩物華(金扇一柄)
賜浙江提學(臣)姜橚
春草池塘綠忽驚花嶼紅亂英深淺色芳氣有無中
置酒賓朋集披襟賞咏同若非摹寫得應逐彩雲空
賜編修(臣)鄭崑英
亭臺經壓少塵沙春近登臨意氣佳更喜輕寒勒成
雪未春先放一城花(臨黃庭堅)
賜原任雲南布政使(臣)劉橒
露滴梧葉鳴風秋桂花發中有學仙侶吹簫弄明月
賜在籍守制原任浙江按察使(臣)于凖
樹色參差隱翠微泉流百丈向空飛傳聞此處投竿
佐遂使兹辰扈蹕歸(臨董其昌)
賜郎中(臣)王奐曾
密友從春放紅薇過夏榮團枝殊自得顧我若含情
漫有蘭花色寧無對石聲却憐皎皎月依舊滿船行
賜江都縣知縣(臣)晉璿
自愛新梅好行尋一徑斜不教人掃石恐損落來花
聖祖仁皇帝御書匾額
堯殿
光被四表
舜殿
濬哲文明
禹殿
萬世永賴
文廟
萬世師表(各省府州縣胥行頒發)
霍山神廟
秀峙中區
恒山神廟
化垂悠久
海神廟
源遠流長
河神廟
砥柱河津
關帝廟(解州)
義炳乾坤
五臺山菩薩頂
五臺聖境
珠林花雨
靈峰聖境
斗室
塔院寺
景標清漢
金粟如來像
顯通寺
甘露津
紺園
殊像寺
瑞相天然
妙德菴
香閣慈雲
松風水月
清凉石
水晶域
心會真如
玉花池
天開淥池
白雲寺
法雲真際
碧山寺
入雲天籟
棲賢社
小匡山
鵠苑
澡浴池
無垢
本臺
古南臺
南臺普濟寺
大方廣室
物外游
北臺靈應寺
神湫
栖真境
龍參
火珠白月
東臺望海寺
自在
般若原
西臺
蓮井
初地
中臺
翠巖
古雪
湧泉寺
法雨晴飛
壽寧寺
白毫光現
圓照寺
勝幡西振
金閣寺
具神通力
鎮海寺
金光輪藏
慈雲社
真實相
羅睺寺
八正門
黑岸洞
定水心蓮
石嘴普濟寺
梵覺
萬年冰
淨域
八功德水
宵潤
銅瓦臺
雲嵋
般若寺
雁堂
千佛洞
禪悅
娑羅樹
栴林
紫府廟
列真之宇
長壽寺
松石禪
臺麓寺
十刹圓光
五峰化育
雲岡石佛寺
莊嚴法相
廵撫大堂
清慎勤
保釐重任
激濁揚清
巡撫二堂
弘粹經遠
學院大堂
玉堂清要
布政使司大堂
龍飛
風雲思
按察使司大堂
澄清郡邑
清慎勤
冀寧道三堂
彰有德
賜提督山西學政(臣)汪灝
敦倫典教
賜太原總兵官(臣)韓天伏
尚威嚴
賜大同總兵官(臣)俞益謨
焜燿虎符
賜大同總兵官(臣)馬見伯
三軍挾纊
賜大同總兵官(臣)張文煥
建牙統衆
賜雁平道(臣)李毓柱
冰霜志
賜平陽府知府(臣)王輔
寬簡便民
賜平陽府知府(臣)秦棠
清素
賜大學士(臣)吳琠
風度端凝
思誠堂
賜大學士(臣)陳廷敬
龍飛鳳舞
清慎勤
格物
點翰堂
清立堂
博文約禮
午亭山邨
賜大學士(臣)衛周祚
表率班聯
賜兩江總督諡清端(臣)于成龍
高行清粹
賜浙江巡撫(臣)張泰交
受祜堂
推誠遇人
賜浙江按察使(臣)于凖
廉察之寄
清慎勤
賜江寧巡撫(臣)于凖父贈光祿大夫(臣)于廷翼
紹德貽謀
賜江寧巡撫(臣)于凖母封一品夫人張氏
壽幃恩永
賜江寧巡撫(臣)于凖
敷惠寧人
賜編修(臣)陳壯履生母孺人李氏
般若相
賜編修(臣)陳壯履
凝暉堂
賜浙江提學(臣)姜橚
廉靜
賜太僕寺少卿(臣)王廷揚父(臣)王璇
古稀人瑞
賜吏部文選司郎中(臣)梁欽構
引年
賜江南督糧道(臣)周訓成
駐顔
賜廣西提督(臣)張旺
持重
賜榮祿大夫(臣)張文能
武略傳家
賜松潘鎮總兵(臣)高鼎
邊山夙將
賜丁未進士(臣)范鄗鼎
山林雲鶴
賜太原縣九十一歲生員(臣)馬電
秀眉
賜八十三歲清凉老人
見性
聖祖仁皇帝御書對聮
巡撫大堂
正己風羣吏精心理庶民
撫安千里路宣布九霄恩
賜布政使(臣)永泰
遠處塵埃少閒中日月長
玉露始從今夜白金風初向此宵凉
賜解州知州(臣)王國柱
雲間東嶺千重出樹裏南湖一片明
賜霍州知州(臣)李紹祖
日色纔臨仙掌動香煙欲傍袞龍浮
賜忻州知州(臣)董衍祥
雲移雉尾開宮扇日繞龍鱗識聖顔
賜吉州知州(臣)張燦
閒尋綺思千花麗靜想高吟六義清
賜陽曲縣知縣(臣)黃應中
雲裏帝城雙鳳闕雨中春樹萬人家
賜榆次縣知縣(臣)祖良才
劇暑悲難度清風喜却回
賜祁縣知縣(臣)高鼐臣
巖邊樹色含風冷石上泉聲帶雨秋
賜清源縣知縣(臣)丁克成
文入妙來無過熟書從疑處更須參
賜太平縣知縣(臣)李清鎧
渭北春天樹江東日暮雲
賜長治縣知縣(臣)江國興
雲峰四起迎宸幄水樹千重入御筵
賜壺關縣知縣(臣)張逸少
古調詩吟山色裏無絃琴在月明中
賜平順縣知縣(臣)徐國琇
朝罷香煙攜滿袖詩成珠玉在揮毫
賜大同縣知縣(臣)余崧生
萬物静觀皆自得四時佳興與人同
賜臨晉縣知縣(臣)徐忻
明月松間照清泉石上流
賜武鄉縣知縣(臣)祝兆□
雲飛北闕輕煙散雨歇南山積翠來
賜五臺縣知縣(臣)方正璂
金闕曉鐘開萬戶玉階仙仗擁千官
賜大學士(臣)吳琠
約失之鮮矣誠樂莫大焉
恒心依北斗生意屬西銘
無技喜推天下士有懷愛讀古人書
賜大學士(臣)陳廷敬
朝罷香煙攜滿袖詩成珠玉在揮毫
精研書史知今古慎典絲綸見泰平
謹言慎行皆臣職教孝成忠是朕心
春歸喬木濃隂茂秋到黃花晩節香
賜兩江總督諡清端(臣)于成龍
歴仕甘棠隨地蔭兩江清節至今傳
賜誥贈光祿大夫(臣)于廷翼
一經式訓光先業屢錫承恩裕後昆
賜江寧巡撫(臣)于凖
愷澤三吳滋化雨節旄再世繼清風
賜編修(臣)陳壯履
雲裏帝城雙鳳闕雨中春樹萬人家
傳家惟力學報國在持忠
書閣山雲起琴齋澗月留
賜浙江提學(臣)姜橚
表裏常交正動靜自弗違
賜太僕寺少卿(臣)王廷揚
晨搖玉佩趨金殿夕捧天書拜瑣闈
賜刑部福建司主事(臣)劉芳
解藤開澗戶踏石過溪泉
皇上御製詩
賜大學士(臣)田從典
百工允敕重朝端職握樞機未易殫出納望同天北
斗清芬品擬省中蘭分曹政洽調元氣補衮心懸效
寸丹日昃共期勞庶績履聲長聽下金鑾
皇上御書
文廟
生民未有(各省府州縣胥行頒發)
賜山西巡撫(臣)諾岷
澤潤蒸黎
賜贈太僕寺卿汾州府知府(臣)黃廷柏
成仁取義
賜大學士(臣)田從典
清謹公方
元衡介福
德重純誠嘉猷資輔弼禮崇惠養眉壽備恩榮
山西通志卷一百八十二
