山西通志卷二百十二
藝文(三十一)(序一)
漢
史記集解序裴駰
班固有言曰司馬遷據左氏國語采世本戰國策述楚
漢春秋接其後事訖於天漢其言前漢詳矣至於采經
摭傳分散數家之事甚多疏略或有牴牾亦其所涉獵
者廣博貫穿經傳馳騁古今上下數千載間斯已勤矣
又其是非頗謬於聖人論大道則先黃老而後六經序
游俠則退處士而進姦雄述貨殖則崇勢利而羞貧賤
此其所蔽也然自劉向揚雄博極羣書皆稱遷有良史
之才服其善序事理辯而不華質而不俚其文直其事
核不虚美不隱惡故謂之實錄駰以為固之所言世稱
其當雖時有紕繆實勒成一家總其大較信命世之宏
才也考較此書文句不同有多有少莫辯其實而世之
惑者定彼從此是非相貿眞偽舛雜故中散大夫東莞
徐廣研核衆本為作音義具列異同兼述訓解粗有所
發明而殊憾省略聊以愚管增演徐氏采經傳百家並
先儒之說豫是有益悉皆抄内刪其游辭取其要實或
義在可疑則數家兼列漢書音義稱臣瓉者莫知氏姓
今直云瓉曰又都無姓名者但云漢書音義時見微意
有所裨補譬慧星之繼朝陽飛塵之集華嶽以徐為本
號曰集解未詳則闕弗敢臆說人心不同聞見異辭班
氏所謂疏略牴牾者依違不悉辯也愧非胥臣之多聞
子産之博物妄言末學蕪穢舊史豈足以關諸畜德庶
賢無所用心而已
詩小序衞宏
葛屨刺褊也魏地陿隘其民機巧趨利其君儉嗇褊急
而無德以將之汾沮洳刺儉也其君儉以能勤刺不得
禮也園有桃刺時也大夫憂其君國小而廹而儉以嗇
不能用其民而無德教日以侵削故作是詩也陟岵孝
子行役思念父母也國迫而數侵削役乎大國父母兄
弟離散而作是詩也十畝之間刺時也言其國削小民
無所居焉伐檀刺貪也在位貪鄙無功而受禄君子不
得進仕爾碩鼠刺重斂也國人刺其君重斂蠶食于民
不修其政貪而畏人若大鼠也蟋蟀刺晉僖公也儉不
中禮故作是詩以閔之欲其及時以禮自娛樂也此晉
也而謂之唐本其風俗憂深思遠儉而用禮乃有堯之
遺風焉山有樞刺晉昭公也不能修道以正其國有財
不能用有鐘鼓不能以自樂有朝廷不能洒掃政荒民
散將以危亡四隣謀取其國家而不知國人作詩以刺
之也揚之水刺晉昭公也昭公分國以封沃沃盛強昭
公微弱國人將叛而歸沃焉椒聊刺晉昭公也君子見
沃之盛強能修其政知其蕃衍盛大子孫將有晉國焉
綢繆刺晉亂也國亂則婚姻不得其時焉杕杜刺時也
君不能親其宗族骨肉離散獨居而無兄弟將為沃所
并耳羔裘刺時也晉人刺其在位不恤其民也鴇羽刺
時也昭公之後大亂五世君子下從征役不得養其父
母而作是詩也無衣美晉武公也武公始并晉國其大
夫為之請命乎天子之使而作是詩也有杕之杜刺晉
武公也武公寡特兼其宗族而不求賢以自輔焉葛生
刺晉獻公也好攻戰則國人多喪矣采苓刺晉獻公也
獻公好聽䜛焉
晉
爾雅序郭璞
夫爾雅者所以通訓詁之指歸叙詩人之興詠總絶代
之命詞辯同實而殊號者也誠九流之津涉六藝之鈐
鍵學覽者之潭奥摛翰者之華苑也乃可以博物不惑
多識於鳥獸草木之名者莫近於爾雅爾雅者蓋興於
中古隆於漢氏豹鼠既辯其業亦顯英儒贍聞之士洪
筆麗藻之客靡不歆玩耽味為之義訓璞不揣寡昧少
而習焉沉研鑚極二九載矣雖註者十餘然猶未詳備
并多紛謬有所漏略是以復綴集異聞會萃舊說考方
國之語采謠俗之志錯綜樊孫博觀羣言剟其瑕礫摩
其蕭稂事有隱滯援據徵之其所未了闕而不論别為
音圖用袪未寤輒復擁篲清道企望塵躅者以將來君
子為亦有涉乎此也
山海經序
世之覽山海經者皆以其閎誕迂誇多竒怪俶儻之言
莫不疑焉嘗試論之曰莊生有云人之所知莫若其所
不知吾於山海經見之矣夫以宇宙之寥廓羣生之紛
紜隂陽之煦蒸萬殊之區分精氣渾淆自相濆薄遊魂
靈怪觸像而構流行於山川麗狀於木石者惡可勝言
乎然則總其所以乖鼓之於一響成其所以變混之於
一象世之所謂異未知其所以異世之所謂不異未知
其所以不異何者物不自異待我而後異異果在我非
物異也故吳人見布而疑黂越人見罽而駭毳夫翫所
習見而竒所希聞此人情之常蔽也今略舉可以明之
者陽火出於冰水隂鼠出於炎山而俗之論者莫之或
怪及談山海經所載而咸怪之是不怪所可怪而怪所
不可怪也不怪所可怪則幾於無怪矣怪所不可怪則
未始有可怪也夫能然所不可不可所不可然則理無
不然矣案汲郡竹書及穆天子傳穆王西征見西王母
執璧帛之好獻錦組之屬穆王享王母於瑶池之上賦
詩往來辭義可觀遂襲崑崙之邱遊軒轅之宫眺鍾山
之嶺玩帝者之寳勒石王母之山紀跡玄圃之上乃取
其嘉木豔草竒鳥怪獸玉石珍瑰之器金膏燭銀之寳
歸而殖養之於四國穆王駕八駿之乘右服盗驪左驂
騄耳造父為御犇戎為右萬里長騖以周歴四荒名山
大川靡不登濟東升大人之堂西燕王母之廬南轢黿
鼉之梁北躡積羽之衢窮歡極娛然後旋歸案史記說
穆王得盗驪騄耳驊騮之驥使造父御之以西廵狩見
西王母樂而忘歸亦與竹書同左傳曰穆王欲肆其心
使天下皆有車轍馬跡焉竹書所載則是其事也而譙
周之徒足為通識瑰儒而雅不平此驗之史考以著其
妄司馬遷叙大宛傳亦云自張騫使大夏之後窮河源
惡覩所謂崑崙者乎至禹本紀山海經所有怪物余不
敢言也不亦悲乎若竹書不潛出於千載以作徵於今
日者則山海之言其幾乎廢矣若乃東方生曉畢方之
名劉子政辨盗械之尸王頎訪兩面之客海民獲長臂
之衣精驗潛效絶代懸符於戲羣惑者其可以少寤乎
是故聖王原化以極變象物以應怪鑒無滯賾曲盡幽
情神焉廋哉神焉廋哉蓋此書跨世七代歴載三千雖
暫顯於漢而尋亦寢廢其山川名號所在多有舛謬與
今不同師訓莫傳遂將湮泯道之所存俗之所喪悲夫
余有懼焉故為之創傳疏其壅閡闢其茀蕪領其玄致
標其洞涉庶幾令逸文不墜於世竒言不絶於今夏后
之迹靡刊於將來八荒之事有聞於後裔不亦可乎夫
蘙薈之翔詎以論垂天之凌蹄涔之遊無以知絳虬之
騰鈞天之庭豈伶人之所躡無航之津豈蒼兕之所涉
非天下之至通難與言山海之義矣嗚呼達觀博物之
客其鑒之哉
禹貢地域圖序裴秀
圖書之設由來尚矣自古立象垂制而頼其用三代置
其官國史掌厥職暨漢屠咸陽丞相蕭何盡收秦之圖
籍今秘書既無古之地圖又無蕭何所得惟有漢氏輿
地及括地諸雜圖各不設分率又不考正凖望亦不備
載名山大川雖有麤形皆不精審不可依據或荒外迂
誕之言不合事實於義無取大晉龍興混一六合以清
宇宙始於庸蜀冞入其阻文皇帝乃命有司撰訪吳蜀
地圖蜀土既定六軍所經地域遠近山川險易征路迂
直校騐圖記罔或有差今上考禹貢山海川流原隰陂
澤古之九州及今之十六州郡國縣邑疆界鄉陬及古
國盟會舊名水陸徑路為地圖十八篇制圖之體有六
焉一曰分率所以辨廣輪之度也二曰凖望所以正彼
此之體也三曰道理所以定所由之數也四曰高下五
曰方邪六曰迂直此三者各因地而制宜所以校夷險
之異也有圖象而無分率則無以審遠近之差有分率
而無凖望雖得之於一隅必失之於他方有凖望而無
道理則施於山海絶隔之地不能以相通有道理而無
高下方邪迂直之校則徑路之數必與遠近之實相違
失凖望之正矣故以此六者參而攷之然遠近之實定
於分率彼此之實定於道理度數之實定於高下方邪
迂直之算故雖有峻山鉅海之隔絶域殊方之迥登降
詭曲之因皆可得舉而定者凖望之法既正則曲直遠
近無所隱其形也
唐
冬日羈遊汾隂送韋少府入洛序王勃
游汾勝壤樓船高漢帝之詞卜洛名都城邑辨周公之
跡仰天文而窺日月雖共光華憑地理而考山川即殊
南北韋少府玉山四照珠胎一色縱横振鋒穎之才吐
納積江湖之量子雲筆札擁鸞鳳於行間孫楚文詞列
宫商於調下牽絲一命披林野而隨班考績三年指蘭
臺而赴選移征駕背長亭地隔風煙人離歲月(四字缺)既
同斟桂之歡岐路風塵即斷驚蓬之思下官詩書拓落
羽翮摧頽朝廷無立錐之處邱園有括囊之所山中事
業暫到漁樵天下棲遲少留城闕忽逢萍水對雲雨以
無聊倍切窮途撫形骸而何託於時冰霜裂地星象廽
天朔風動而關塞寒明月下而樓臺曙各題一字傳之
兩鄉云爾
春夜桑泉别少府序
下官以窮途萬里動脂轄以長驅王公以傾餞百壺别
芳筵而促興是以青陽半序明月中宵離亭擁花草之
芳別館積琴歌之思去留懽盡動息(二字缺)惜投分之幾
何恨知音之忽間他鄉握手自傷關塞之春異縣分襟
意切悽惶之路既而星河漸落煙霧仍開高林静而霜
鳥飛長路曉而征驂動含情不拜空佇聽於南昌揮涕
無言請投文於西候因探一字四韻成篇
送李愿歸盤谷序韓愈
太行之陽有盤谷盤谷之間泉甘而土肥草木叢茂居
民鮮少或曰謂其環兩山之間故曰盤或曰是谷也宅
幽而勢阻隱者之所盤旋友人李愿居之愿之言曰人
之稱大丈夫者我知之矣利澤施於人名聲昭於時坐
於廟堂進退百官而佐天子出令其在外則樹旗旄羅
弓矢武夫前呵從者塞塗供給之人各執其物夾道而
疾馳喜有賞怒有刑才俊滿前道古今而譽盛德入耳
而不煩曲眉豐頰清聲而便體秀外而惠中飄輕裙翳
長袖粉白黛綠者列屋而閒居妒寵而負恃争妍而取
憐大丈夫之遇知於主上用力於當世者之所為也吾
非惡此而逃之是有命焉不可倖而致也窮居而野處
升高而望遠坐茂樹以終日濯清泉而自潔採於山美
可茹釣於水鮮可食起居無時惟適之安與其譽於前
孰若無毁於其後與其樂於身孰若無憂於其心車服
不維刀鋸不加理亂不知黜陟不聞大丈夫不遇於時
者之所為也我則行之伺候於公卿之門奔走於形勢
之塗足將進而趦趄口將言而囁嚅處汚穢而不羞觸
刑辟而誅戮僥倖於萬一老死而後止者其於為人賢
不肖何如也昌黎韓愈聞其言而壯之與之酒而為之
歌曰盤之中維子之宫盤之土維子之稼盤之泉可濯
可沿盤之阻誰爭子所窈而深廓其有容繚而曲如往
而復嗟盤之樂兮樂且無央虎豹遠跡兮蛟龍遁藏鬼
神守護兮呵禁不祥飲且食兮壽而康無不足兮奚所
望膏吾車兮秣吾馬從子於盤兮終吾生以徜徉
送薛存義之任序柳宗元
河東薛存義將行柳子載肉于爼崇酒于觴追而送之
江滸飲食之且告曰凡吏於土者若知其職乎蓋民之
役非以役民而已也凡民之食於土者出其十一傭乎
吏使司平於我也今受其直怠其事者天下皆然豈惟
怠之又從而盗之向使傭一夫於家受若直怠若事又
盗若貨噐則必甚怒而黜罰之矣以今天下多𩔖此而
民莫敢肆其怒與黜罰何哉勢不同也勢不同而理同
如吾民何有達于理者得不恐而畏乎存義假令零陵
二年矣蚤作而夜思勤力而勞心訟者平賦者均老弱
無懷詐暴憎其為不虚取直也的矣其知恐而畏也審
矣吾賤且辱不得與考績幽明之說於其往也故賞以
酒肉而重之以辭
送獨孤申叔侍親往河東序
河東古吾土也家世遷徙莫能就緒聞其間有大河條
山氣蓋關左文士往往徜佯臨望坐得勝槩焉吾固翹
翹褰裳奮懷舊都日以滋甚獨孤生周人也往而先我
且又愛慕文雅甚達經要才與身長志益強力挾是而
東夫豈徒往乎溫凊奉引之隟必有美製儻飛以示我
我將易觀而待所不敢忽古之序者期以申導志義不
為富厚而今也反是生至於晉出吾斯文於筆硯之伍
其有評我太簡者愼勿以知文許之
送從弟謀歸江陵序
吾與謀由高祖王父而異謀少吾二歲往時在長安居
相邇也與謀皆甚少獨見謀在衆少言好經書心異之
其後吾為京兆從事謀來舉進士復相得益知謀盛為
文辭通外家書一再不勝懼禄養之緩棄去為廣州從
事復佐邕州連得薦舉至御史後以智免歸家江陵有
宅一區環之以桑有僮指三百有田五百畝樹之穀藝
之麻養有牲出有車無求於人日率諸弟具滑甘豐柔
視寒燠之宜其隟則讀書講古人所為求其道之至者
以相勵也過永州為吾留信次具道其所為者凡士人
居家孝悌恭儉為吏祗肅出則信入則厚足其家不以
非道進其身不以苟得時退則退尊老無井臼之勞安
和而益夀兄弟衎衎以相友不謀食而食給不謀道而
道顯則謀之去進士為從事於遠始也吾疑焉今也吾
是焉别九歲而會於此視其貎益偉問其業益習叩其
志益堅於虖吾宗不振久矣識者曰今之世稍有人焉
若謀之出處庸非所謂人與或問管仲孔子曰人也謀
雖不識於管仲其於為道無悖亦可以有是名也抑又
聞聖人之道學焉而必至謀之業良矣而又增焉志專
矣而又若不足焉孔子之門不道管晏則謀之為人也
其可度哉吾不智觸罪擯越楚間六年築室茨草為圃
乎湘之西穿池可以漁種黍可以酒甘終為永州民又
恨徒費禄食而無所答下愧農夫上慙王官追計往時
咎過日夜反覆無一食而安於口平於心若是者豈不
以少好名譽嗜味得毒而至於是耶用是愈賢謀之去
進士為從事以足其家終始孝悌今雖欲羡之豈復可
得謀在南方有令名其所為日聞於人吾恐謀不幸又
為吾之所悔者將已之而不能得可若何然謀以信厚
少言蓄其志以周於事雖履吾跡將不至乎吾之禍則
謀何悔之有苟能是雖至於大富貴又何慄耶振吾宗
者其惟望乎爾
送澥序
人咸言吾宗宜碩大有積德焉在高宗時並居尚書省
二十二人遭諸武以故衰耗武氏敗猶不能興為尚書
吏者間十數歲乃一人永貞元年吾與族兄登並為禮
部屬吾黜而季父公綽更為刑部郎則加稠焉又觀宗
中為文雅者炳炳然以十數仁義固其素也意者復興
乎自吾為僇人居南鄉後之穎然出者吾不見之也其
在道路幸而過予者獨得澥澥質厚不諂敦朴有裕若
器焉必隆然大而後可以有受擇所以入之者而已矣
其文蓄積甚富好慕甚正若墻焉必基之廣而後可以
有蔽擇其所以出之者而已矣勤聖人之道輔以孝悌
復嚮時之美吾於澥焉是望汝往哉見諸宗人為我謝
而勉焉無若大山之麓止而不得升也其惟川之不已
乎吾去子終老於兹矣
送文暢上人登五臺遂遊河朔序
昔之桑門上首好與賢士大夫游晉宋以來有道林道
安遠法師休上人其所與游則謝安石王逸少習鑿齒
謝靈運鮑昭之徒皆時之選由是眞乘法印與儒典並
用而人知嚮方今有釋文暢者道源生知善根宿植深
嗜法語忘甘露之味服道江表蓋三十年謂王城雄都
宜有大士遂躡虚而西驅錫逾紀而秦人蒙利者益衆
雲代之間有靈山焉與竺乾鷲嶺角立相望而往解脱
者去來回復如在步武則勤求秘寳作禮大聖非此地
莫可故又捨筏西土振塵朔陲將欲與文殊不二之會
脱去穢累超詣覺路吾徒不得而留也天官顧公夏官
韓公廷尉鄭公吏部郎中楊公劉公有安石之德逸少
之高鑿齒之才皆厚於上人而襲其道風佇立瞻望懼
往而不返也吾輩嘗希靈運明遠之文雅故詩而序之
又從而諭之曰今燕魏趙代之間天子分命重臣典司
方岳辟用文儒之士以緣餙政令服勤聖人之教尊禮
浮圖之事者比比有焉上人之往也將統合儒釋宣滌
凝滯然後蔑衣裓之贈委財施之會不顧矣其來也盍
亦徵其歌詩以焜耀迥躅偉長德璉之述作豈擅重千
祀哉庶欲切觀風之職而知鄭重耳
王君注握竒經叙
余少頗好奕無從得國工之譜而獨以意為之寤寐而
懸思焉久之其於戰守攻圍之間若或有得算焉而因
以勝於人其不能勝而敗焉者則咎於思之所不至而
已藝既稍習而已得國譜則余所以勝者大率多古人
已試之術其敗焉者則古人已先為之營救布置余於
是自笑其思之不極不能盡合於古人而又惜不早得
國譜以助余之思也以是知古人之精神寓之於譜奕
者索諸已之精神與索諸古人之精神苟有得焉其致
一也奚必譜之是而心思之非奚必心思之是而譜之
非乎然則言兵法者何以異此伏羲畫象貞坎悔乾為
師已寓居中握竒之義而握竒經則世傳以為黃帝書
蓋戰法自黃帝始也顧其文簡奥世鮮知者王君以窮
經餘力推究其說為之註釋其諸家言兵有及於握竒
者悉取而附之其營算占候亦綴焉以為兵家金書君
示余余竊嘆其有似於吾所謂奕之譜也蓋史稱衞霍
不學古兵法而每戰輒勝然觀其環車為營縱輕銳往
當匈奴實得經中所載二壘游兵之義至諸葛氏摹握
竒為八陣鈎角聮絡一一古法宜其可以必勝矣而竟
不能成混一之功豈其所當之敵有堅脆耶何暗合古
法與純用古法者其效乃若是相反耶然君頗自竒其
說以為得吾書而用之内靖草竊外盪醜虜特為易事
蓋余之於奕也雖知思與譜之不二然以譜措之懸思
則差較毫釐以懸思措之臨局則又差較毫釐是以聖
人自謂能行三軍而又曰軍旅未學言兵之不可以嘗
試也王君年始衰矣而志尚壯今塞垣多故安知不有
知君而舉之者使人儒服立軍門親鼓鼙之間以與老
將角短長而知其勝算之果不能出吾書也則王君乃
可以自信矣
河中鸛鵲樓集序李翰
後周大冡宰宇文護軍鎮河外之地築為層樓遐標碧
空影倒洪流二百餘載獨立乎中州以其佳氣在下代
為勝槩四方雋秀有登者悠然遠心如思龍門如望崑
崙河南尹趙公受帝新命宣風三晉右賢好士遊人若
歸小子承連帥之眷列在下客八月天高獲登兹樓乃
復俯視舜城傍窺秦塞紫氣度關而西入黃河觸華而
東滙龍據虎視下臨八洲前輩暢諸題詩上層名播前
後山川景象備於一言上客有前美原尉宇文邈前櫟
陽郡鄭鯤文行光達名重當時吳興姚係長樂馮曾清
河崔邠鴻筆佳什聲聞遠方將刷羽看天追飛太清相
與言詩
送薛評事還晉州序符載
十八年秋七月余自潯陽來赴丞相府與評事始相値
初揖其風貎次聆其嘉話終覽其篇詠如遊三山入仙
洞沉深窈窱稍造異境烟霞草樹别有姿狀使人澹然
忘歸也夫詩之所主大者存諷刺備勸戒觀風俗之美
惡細者眄江山采雲物導性情之幽滯評事公之什才
思凝遠高韻孤枝躍出寥廓至於天池雲飛鶴去不可
附近尚使名聲濩落晚歲不偶斯乃執文柄者之咎也
薛生何有哉廣陵握手秋往汾晉渺渺長路蕭辰氣清
想君馬上見落葉聽候鴈一吟一嘯自有遐趣亦足以
開遊子顔也千里之别勿復恨恨
聯句詩序吕溫
河東柳茂直與余有潘楊之睦且道義相得也余兄弟
志守拙默不交當世晨昏之外靖專一室顧我者唯茂
直而已以為切磋蓋常事討論有宴息導志氣徒然起
憤議世事余欲無言其或晴天曠景浩蕩多思永夜高
月耿耿不寐或風露初曉怳若有得或煙雨如晦緬懷
所思何以節宣舒慘暢達情性其有易於詩乎乃因翰
墨之飽飲酒之暇屬物命篇聯珠唱玉審韻諧律同聲
相應研情比象造境皆會亦猶衆壑合注浸為大川羣
山出雲混成一氣朗宣五色微闡六義雖小道必有可
觀其在兹矣茂直命余序述存以編簡俾後之觀者知
吾黨所立之濫觴
送無知上人往五臺山序歐陽詹
無生永存旨不易源綿兮在煩滴兮處渾釋氏子味其
實歸其根其教雖傳非言可言惟相似者復到其門無
知上人其到門者歟上人從儒至道從道至釋如歴星
月以得白日若棄扇翣而灑長風眞空洞照熱惱頓盡
水其性雲其身周四海以終静出六合而非寄維揚秋
杪方至自閩日未成旬作臺山之適目關河於不計擬
衣食乎隨施怡如也澹如也此行逢流得抵虚舟無程
峩峩五峯幾日而上登異清凉佀善知識所至也之至
玄之又玄乎予弱冠之年同世諦之學神不遠逮溺在
名利禮足而别悽然自傷岐途既殊聊各以行勉哉無
知公勉哉歐陽生
柳柳州文集序嚴有翼
叔文工言治道順宗在東宫頗信重之及踐祚方欲有
所施為然與文珍韋臯等相忤内外䜛譛交口詆誣一
時在朝例遭竄逐而八司馬之號紛然出矣作史者不
復審訂其是非以一時成敗論人故黨人之名不可湔
洗子厚亦可謂大不幸矣尚頼本朝文正范公之推明
之也曰劉禹錫柳宗元吕溫坐王叔文黨貶廢不用覽
數君子之述作理意精密涉道非淺如叔文狂甚義必
不交叔文以藝進東宫人望素輕然傳稱知書好論理
道為太子所信順宗即位遂見用引禹錫等决事禁中
及議罷中人兵權牴牾文珍輩又絶韋臯私請欲斬劉
闢其意非忠乎臯銜之會順宗病篤臯揣太子意請監
國而誅叔文憲宗納臯之謀而行内禪故當朝左右謂
之黨人者豈復見雪唐書蕪駁因其成敗而書之無所
裁正孟子曰盡信書不如無書吾聞夫子褒貶不以一
毫而廢人之善也文正公之論人可謂明且恕矣
東臯子集序吕才
君姓王氏諱勣字無功太原祁人也高祖晉穆公自南
歸北始家河汾焉歴宋魏迄于周隋六世冠冕國史家
牒詳焉君性好學博聞強記與李播陳永吕才為莫逆
之交隂陽歷數之術無不洞曉大業末應孝悌廉潔舉
射高第除秘書正字君性簡放飲酒至數斗不醉嘗云
恨不逢劉伶與閉戶轟飲因著醉鄉記及五斗先生傳
以𩔖酒德頌云雅善鼓琴加減舊弄作山水操為知音
者所賞高情勝氣獨步當時及為正字端簪理笏非其
好也以疾罷乞署外職除揚州六合縣丞君篤於酒德
頗妨職務時天下亂藩部法嚴屢被勘劾君歎曰羅網
高懸去將安所遂出所受俸錢積於縣城門前託以風
疾輕舟夜遁隋季板蕩客遊河北去還龍門武德中詔
徵以前揚州六合縣丞待詔門下省時省官例日給良
醖三升君第七弟静為武皇千牛謂曰待詔可樂否君
曰吾待詔禄俸殊為蕭瑟但良醖三升差可戀爾待詔
江國公君之故人也聞之曰三升良醖未足以絆王先
生判日給王待詔一斗時人號為斗酒學士貞觀初以
足疾罷歸欲定長往之計而困於貧貞觀中以家貧赴
選時太樂有府吏焦革家善醖酒冠絶當時君苦求為
太樂丞選司以非士職不授君再三請曰此中有深意
且士庶清濁天下所安不聞莊周避漆園老𣆀耻柱下
卒授焉數月而焦革死妻袁氏時送美酒歲餘袁又死
君歎曰天廼不令吾飽美酒遂掛冠歸田自是太樂丞
為清流君後追述焦革酒經一卷其術精悉兼採杜康
儀狄已來善為酒人為酒譜一卷太史令李淳風見而
悦之曰王君可謂酒家之南董君歴職皆以好酒鄉里
或咍之因著無心子以喻志河汾中先有渚田十數頃
稱良沃鄰渚又有隱士仲長子光服食養性君重其貞
素願與相近遂結廬河渚縱意琴酒慶弔禮絶十有餘
年河渚東南隅有連沙磐石地頗顯敞君於其側遂為
杜康立廟歲時致祭以焦革配焉貞觀中京兆杜松之
清河崔公善繼為本州刺史皆請與君相見君曰柰何
悉欲坐召嚴君平竟不見崔杜高君調趣卒不敢屈但
歲時贈以美酒鹿脯詩書往來不絶君又葛巾聮牛躬
耕東臯每著書自稱東臯子晚歲醉飲無節鄉人或諫
止之則笑曰汝輩不解理正當然或乘牛駕驢出入郊
郭止宿酒店動經歲月往往題咏作詩好事者錄之諷
詠并傳於代貞觀十八年終於家時年若干臨終自尅
死日遺命薄葬兼豫自為墓誌所著詩賦並多散逸鳩
訪未畢且緝成五卷又著會心高士傳五卷酒譜二卷
及注老子並别成一家不列於集云
風后握機圖序嚴從
中黃子曰予觀風后握機圖殆有情哉然年代遷遠文
字損益或致僭訛矣惜乎夫兵者榮賤覆殺之大機也
天地神靈之所閟也洞則王昧則亡故黃帝湯武得其
道矣然則兵之用也豈惟道乎亦有工拙矣語大旨有
三微焉昔伊尹勸湯吕望勸周子房勸漢祖鄧禹勸光
武可謂知運命之微也樂生破竹迎刃之喻曹劌三鼓
候衰而作可謂知和氣之微也孫臏邀敵於馬陵韓信
置軍於水上可謂知地勢之微也故古人有言曰能知
三微覇世之師至夫以智料智因竒縱竒千變萬化不
可殫備今夫握機者約而遠幾而深用少以濟廣貫一
以締萬微乎微乎可以神會難以跡融非智合曩賢役
心淵妙者不可以常識偕之今予依風后大旨略為此
圖以擬方陣陣有八物有八容八八相値可離可合中
有容效三元天子上將所居常静不動以象元極以配
黃中其理微矣若乃四衡夾三軸九地夾二天吟龍嘯
虎當前後之衡雲鳥風蛇居搏掣之要敵寡則從虎翼
之屬風蛇之勢合而圍之彼衆則奮龍虎之衡接雲鳥
之勢突而擊之亦百勝之術也昔諸葛孔明以傑時之
智將求其源而未得也乃曰八陣成可以横行天下然
武侯陣法亦有虎翼翔鳥足明武侯所習則風后五圖
也桓溫見蜀將八陣云是常山蛇勢徒妄言耳常山蛇
者法出孫子謂之率然蓋直陣也故桓溫覽孫子而有
是言殊無指哉然此離合之勢竒正之術故曰或離而
為八或合而為一以正合以竒勝其要此矣公孫子儒
者也至注釋務析精奥而多引空言以誣後人何哉馬
㧾述云增字發明未得精了更益煩蕪予昔常覽焉中
失其本每思經述近乃得之聊因時暇刊繁舉要序而
第焉二百八十言殆不過尺并為圖式以悟後賢庶有
頼云爾
宋
思鳳亭序文彦博
楊盈川所居廨舍好治亭榭其榜額皆制美名大為遠
近所咲夫考室命名者衆矣或即其地號而著或因其
事實而稱揭而書之斯用無愧苟異於是則徒豐其額
美其名必為有識者之撫掌天聖庚午歲九月七日彥
博受命於榆次越明年春正月四日始到官邑之生齒
受戶口冊籍者五萬二千戶僑居而末業者不少焉河
東之邑斯最為大嘖言控訴庭無虚日敏政者蒞之猶
憚弗及顧予菲劣豈敢逸豫蓋夙夜而奉公者迄三時
矣未窺園圃歲聿云暮適西成告登而邑中之園亭得
以觀覽縣令表位之南舊有小園頹廢已甚乃縈垣薙
草惟塗塈茨無變本而增華但踵故而加餙亦既成室
必也命名可書者有三而思鳳是其一也詢於父老之
口質以往圖之載皆曰荀浪嘗宰是邑治有善迹鳳集
其境後人思之乃用名鄉今縣南有荀政鄉焉愚謂賢
宰之迹未可遽冺因扁是亭曰思鳳所謂即地號而著
因事實而稱者斯得之矣自時居是亭者誠能修荀公
之政致祥禽之集則後之人思之亦如今之思荀公者
矣詩曰荀令吟琴地吁嗟集鳳兮想同桑雉擾應並棘
鸞棲承乏今無敢思賢古若稽我來求舊址即署改新
題不獨懷希驥聊將警割雞一闚循吏表芳躅愧攀躋
明道二年五月四日
司馬公詩序范純仁
古之君子修身以齊家然後刑於國與天下蓋其言動
有法出處有常子孫幼而視之長而習之不為外物之
所遷則皆當為賢子弟猶齊人之子不能無齊言也書
曰積善之家必有餘慶詩云貽厥孫謀以燕翼子繇此
道也端明殿學士司馬公以清德直道名重天下其修
身治家動有法度其子弟習而化之日趨於善蓋亦不
言之教矣又伸之以詩章俾日諷誦簡策則其積善貽
謀之道可謂之備宜其子子孫孫世有令人苟尚不能
自修而入於君子之塗者則其人可知矣宏予之子壻
也持公詩求序於予予樂道公之盛德又因以勉之熙
寧八年月日
唐柳先生文集後序穆修
唐之文章初未去周隋五代之氣中間稱得李杜其才
始用為勝而號專雄謌詩之道未極渾備至韓柳氏起
然後能大吐古人之文其言與仁義相華實而不雜如
韓元和盛德柳平淮西雅章之𩔖皆辭嚴義偉製述如
經能崒然聳唐德於盛漢之表蔑愧讓者非二先生之
文則誰與予少嗜觀二家之文常病柳不全見於世出
人間者殘落纔百餘篇韓則雖目其全至所缺墜亡字
失句獨於集家為甚志欲補得其正而傳之多從好事
訪善本前後累數十得所長輒加注竄遇行四方遠道
或他書不暇持獨齎韓以自隨幸會人所寳有就假取
正凡用力於斯已蹈二紀外文始幾定而惟柳之道疑
其未克光明於時何故伏其文而不大耀也求索之莫
獲則既已矣於懷不圖晚節遂見其書聮為八九大編
䕫州前序其首以卷别者凡四十有五眞配韓之鉅文
歟書字甚樸不𩔖今蹟蓋往者之藏書也從考覽之或
卒卷莫迎其誤脱有一二廢字由其陳故劘滅讀無甚
害更資研證就眞爾因按其舊錄為别本與隴西李之
才參讀累月詳而後止嗚呼天厚予嗜多矣始而饜我
以韓既而飫我以柳謂天不吾厚豈不誣也哉世之學
者如不志於古則已苟志於古求踐立言之域捨二先
生而不由雖曰能之非予所敢知也天聖九年秋七月
河南穆修伯長後序
柳如京文集序張景
一氣為萬物母至於隂陽開闔嘘吸消長為晝夜為寒
暑為變化為死生皆一氣之動也庸不知斡之而致其
動者果何物哉不知其何物所以為神也人之道不遠
是焉至道無用用之者有其動也故為德為教為慈愛
為威嚴為賞罰為法度為立功為立言亦不知用之而
應其動者又何物也夫至道潛於至誠至誠藴於至明
離潛發藴其至而不知所至者非神乎哉堯舜之揖讓
湯武之征伐周公之制禮樂孔子之作經典孟軻之拒
楊墨韓愈之排釋老大小雖殊皆出於不測而垂於無
窮也先生生於晉末長於宋初拯五代之横流扶百世
之大教續韓孟而助周孔非先生孰能哉先生之道非
常儒可道也先生之文非常儒可文也離其言於往跡
會其旨於前經破昏蕩疑拒邪歸正學者宗信以仰以
頼先生之用可測乎藏其用於神矣然其生不得大位
不克著之於事業而盡在於文章文章蓋空言也先生
豈徒為空言哉足以觀其志矣今輯其遺文九十五篇
為十五卷命之曰河東先生集先生名氏官爵暨行事
備之行狀而繫於集後
送陳子履赴絳州翼城序歐陽修
予昔過鄭遇子履於管城其後二歲子履西自馮翊舍
予於洛陽而去又明年復來遂舉鄉進士自河南貢于
京師又明年予方解官洛陽以來則子履中甲科為校
書郎其冬得翼城令於絳又明年春西拜其親於洛而
後行自鄭之遇及兹行凡六歲而四見之焉其始也純
然氣和而貌野再見之則道所學問出其文辭煒然有
出於衆人矣又見之則挾其藝以較於郡士而以其能
勝之今之行也又曰我將試其為政於絳而日力廣其
學當盡落其華而成其實直取古人之所以尚以距今
之為者其修已力行之道屢見而屢進進且不已而志
又大焉孔子曰未見其止孟子曰孰能禦之者歟夫年
少者心銳氣盛者好剛苟有志焉無不至也然君子之
於臨政也欲果其行必審其思審而後果則不可易而
後悔而學者亦在一朝疑其所趨而後博其聞其致思
必精其發辭必易待其足於中而後見於外予友河南
富彥國常與予語於此今彥國在絳而子履往焉又從
而辨之後之復見子履豈特若前之見者乎將有駭然
者矣
送太原秀才序
仲尼之徒子思伋記中庸事列于曲臺學欲服圓冠習
矩步者皆造次必於中庸聞太原生得之矣生之履行
無改是也月旅析木地居軫斿霜風動天萬竅號怒摇
鞭長䟦強飯自重時寳元二年十月初七日
資治通鑑音註序胡三省
古者國有史以紀年書事晉乘楚檮杌雖不可復見春
秋經聖人筆削周轍既東二百四十二年事昭如日星
秦滅諸侯燔天下書以國各有史刺譏其先疾之尤甚
詩書所以復見者諸儒能藏之屋壁諸國史記各藏諸
其國國滅而史從之至漢時獨有秦記太史公因春秋
以為十二諸侯年表因秦記以為六國年表三代則為
世表當其時黃帝以來牒記猶存具有年數子長稽其
歷譜牒終始五德之傳咸與古文乖異且謂孔子序書
略無年月雖頗有然多闕夫子之弗論次蓋其愼也子
長述夫子之意故其表三代也以世不以年汲冡紀年
出於晉太康初編年相次起自夏殷周止魏哀王之二
十年此魏國史記脱秦火之厄而晉得之子長不得見
也子長之史雖為紀表書傳世家自班孟堅以下不能
易雖以紀紀年而書事略甚蓋其事分見志傳紀宜略
也自荀悦漢紀以下紀年書事世有其人獨梁武帝通
史至六百卷侯景之亂王僧辨平建業與文德殿書七
萬卷俱西江陵之陷其書燼焉唐四庫書編年四十一
家九百四十七卷而王仲淹元經十五卷蕭穎士依春
秋義𩔖作傳百卷逸矣今四十一家書存者復無幾乙
部書以遷固等書為正史編年𩔖次之蓋紀傳表志之
書行編年之書特以備乙庫之藏耳宋英宗命司馬光論
次歴代君臣事迹為編年一書神宗以鑑於往事有資治道
賜名資治通鑑且為序其造端立意之由温公之意專取關
國家盛衰繫民生休戚善可為法惡可為戒者以為是
書治平熙寧間公與諸人議國事相是非之日也蕭曹
畫一之辨不足以勝變法者之口分司西京不豫國論
專以史局為事其忠憤感慨不能自已於言者則智伯
才德之論樊英名實之說唐太宗君臣之議樂李德裕
牛僧孺爭維州事之𩔖也至黃幡綽石野猪排諧之語
猶書與局官欲存之以示警此其微意後人不能盡知
也編年豈徒哉世之論者率曰經以載道史以紀事史
與經不可同日論也夫道無不在散於事為之間因事
之得失成敗可以知道之萬世亡弊史可少與為人君
而不知通鑑則欲治而不知自治之源惡亂而不知防
亂之術為人臣而不知通鑑則上無以事君下無以治
民為人子而不知通鑑則謀身必至於辱先作事不足
以垂世乃知用兵行師創法立制而不知迹古人之所
以得鑑古人之所以失則求勝而敗圖利而害此必然
者也孔子序書斷自唐虞訖文侯之命而繫之秦魯春
秋則始於平王之四十九年左邱明傳春秋止哀之二
十七年趙襄子惎智伯事通鑑則書趙興智滅以先事
以見孔子定書而作春秋通鑑之作實接春秋左氏後
也温公徧閱舊典旁採小說抉擿幽隱薈萃為書勞矣
而修書分屬漢則劉攽三國訖南北朝則劉恕唐則范
祖禹各因其所長屬之皆天下選也歴十九年而成則
合十六代一千三百六十二年行事為一書豈一人心
思耳目之力哉公自言修通鑑成惟王勝之借一讀他
人讀未盡二紙已欠伸思睡是正文二百九十四卷有
未能遍觀者若考異三十卷所以參定羣書異同俾歸
於一目錄三十卷年經國緯不特使諸國事雜然並錄
者粲然有别而已前代歷法之更造天文之失行實著
於目錄上方是可以凡書目錄觀邪先君素篤史學每
謂三省曰史漢自服虔應劭至三劉注解多矣章懷注
范史裴松之注陳夀史雖間有音釋其實廣異聞補未
盡以示博洽晉書之楊正衡唐書之竇苹董衝吾無取
焉徐無黨註五代史粗言歐公書法義例他未之及也
通鑑先有劉安世音義十卷而世不傳釋文本出於蜀
史灼馬時行為之序今海陵板本又有溫公之子康釋
文與灼本大同小異公休於書局為檢閱官是其得溫
公辟咡之教詔劉范諸公羣居之講明不應乖剌乃爾
意海陵釋文非公休為之若能刊正乎三省捧手對曰
願學焉乃大肆力於是書依陸德明經典釋文釐為廣
註九十七卷著論十篇自周訖五代略叙興亡大致以
考異及所註者散入通鑑各文之下歷法天文則隨目
錄所書而附註焉凡紀事之本末地名之異同州縣之
建置離合制度之因革損益悉疏其所以然若釋文之
舛謬悉改正之别著辨誤十二卷嗚呼註班書者多矣
晉灼集服應之義而辨其當否臣瓚總諸家之說而駁
以己見至小顔新註則又譏服應之疎紊尚多晉之剖
斷蓋尠訾臣瓚以差爽詆蔡謨以牴牾自謂窮波討源
搆會甄釋無復遺恨而劉氏兄弟之所以議顔者猶顔
之議前人也人苦不自覺前註之失吾知之吾註之失
吾不能知也又古人註書文約而義見今吾所註博則
博矣返之於約有未能焉世運推遷文公儒師從而凋
謝吾無從取正或勉以北學於中國嘻有志焉然吾衰
矣
絳守居園池記序孫冲
長慶中樊宗師為絳州刺史嘗作絳守居園池記其辭
句隱僻不明宗師與韓退之親且相推善觀退之文大
不如此咸平六年七月冲奉詔為絳通判觀園池記其
石甚卑小文字多摧缺因熟讀及遊覽園池考其亭臺
池塘渠竇花木隄原川河井閭墻墉門戶凡為宗師筆
記處所者雖與舊多徙移然歴歴可見猶視其文未能
過半樊之所記有亭曰洄連曰香曰新曰望月曰栢有
塘曰蒼塘有隄曰風隄有原曰鼇䖶原惟正西曰白濱
今無遺址又疑其指水涯為亭名也冲登城西與北引
望所謂黃原决天汾水鈎帶者在其記又得之一二其
亭為今之所存者惟香亭與望月焉按其出處又非舊
也其餘皆非當時所名者也得非遭梁周間鎮是郡者
咸因循改易也蒼塘湮没矣風亭鼇䖶原雖問老吏故
民是非難校今之亭有東南者曰四望居高臺臨鄽市
可以望也依斛律光廟之東曰望京據北曰香香之西
北曰會賓前垂崖之下連栢隂曰水簾池之中曰水心
跨昂橋歴虎豹門而西曰曲水既北少西夾池曰望月
又北限篠竹搆水曰禮賢且西曰密梨園曰感恩南對
遠引曰射圃可以習射也前畦夏花新竹三四本壓堤
屈律西北來竇水上走别一亭曰姑射西北正與姑射
山相對最居北城上西連廢門臺樓東北可周覽人家
依崖壑列屋高下水竹葩花老棗翳桑隂密欝䆳磑響
激流引溉蔬圃環折縈帶尤可登望今題二亭曰浩氣
菡萏皆北向浩氣連仁豐廳後當公退時可逍遥養浩
然之氣也菡萏蔭虎豹門其下皆芙渠菡萏也今之亭
既異於樊文且多焉其餘渠竇引决花木蔭滋歲久且
古與記舛訛不可騐矣記之易解者曰西南有門曰虎
豹其門猶在左畫虎鼓怒挾力呀而人立所謂萬力千
氣彘伏地雹火雷風黑山右胡人鬅黃㠾纍珠丹碧錦
襖身刀囊鞾撾縚悉如記白豹黃班焉皆非故物也亦
後來好事者圖之又曰考其臺亭沼池之增蓋豪王才
侯襲以竒意相勝至今過客尚往往指可創起處如此
不過數處俾人再三讀之可曉其理如曰水本於正平
軌正平帶郭縣也隋開皇十三年内軍將軍為臨汾令
臨汾即正平也十八年改正平焉軌字世謩材令也患
州民井滷生物瘠疲因鑿山原自北三十里引鼓水圖
經云鼓堆水地缺絶經濠坎則續之以槽穿城牖入衙
注池别分走街衖阡陌汩汩然鳴激溝渠又灌溉畦町
訖入於汾河其文多如此𩔖故欲使人昏迷往往莫辨
其理頃縣前有梁軌遺記熟見其蹟則知水本於正平
軌由此而發語也餘無遺據則皆莫能知嗚呼文者道
之車輿也欲道之不漓在文之中正夫聖人文章八卦
彖辭爻象之體雖不膚淺然終能傳解孔子繫辭則皎
然流暢其詩書禮樂之文披之皆可究意是聖人於文
章本在達意垂法而已不必湏竒怪難入也由經書外
子史百家之言固可通導獨揚雄太元凖易而為之當
時之人或不肯一覽故文章在乎正而不雜但如兩漢
風骨則仲尼周公復出固無所嫌也太子中舍耿君說
知是州將一年常念園池既歴年歲惜其文字缺落因
磨石别刊之俾不墜没亦大好事者也略而序之冀後
來者知文之指歸
元
拙菴看山圖序李惟馨
山水佳麗武夷為最次則太行東南壺關陵川之間也
壺關縣東南一舍里曰林青即致道别業聚廬而托處
者數世矣鄉曰紫團乃太行絶頂若武夷之幔亭峯也
世傳神仙所宅山曰紫團山洞曰紫團洞仙曰紫團師
所産人參曰紫團參洞一名曰翠微洞中有潭曰白龍
泓澄渟滙其遠近淺深皆不可測盛夏雷雲出於其中
舊志云樂氏二女微子之後採藥於山中常栖於洞服
食人參得道仙去宋政和間勅賜冲惠冲淑真人廟額
曰眞澤其他殊名異迹不可勝紀東迤百里而近百丈
原康節故居稍南孫登長嘯之所少北則隆慮也峯石
峙靈草木秀潤翠松蒼檜凌雲千丈修竹茂林與山無
窮䓤蒨醲郁撥拂雲霞蔽虧日月名狀罔極羣山竦立
芒角峭拔森若劔戟風清雨霽乘興登覽使人神移目
眩應接不暇如瀑布水簾垂虹噴日天巧捷出五嶽三
塗似難伯仲但人迹罕到未嘗表麗其勝景也大抵一
溪一壑一盤一曲丹崖堊壁疊嶂㠝峯上接霄漢下瞰
烟靄試一臨之毛骨聳竪雖洞天神府無以加焉致道
每憩於兹時令童僕挈榼提壺或吟咏雲根或獨酌松
下因而誅茅結屋扁曰拙菴於是乎竒嵓絶巘環列於
軒戶之外几席之上仍命工肖形蠟屐幅巾野服藜杖
自名曰拙菴看山圖諗予為文大凡地有勝境得人而
後發人有心匠得物而後開境心相遇固有時耶襄陽
峴山蓋諸山之小者而其壯著於荆州豈非羊叔子杜
元凱相繼於此以成其勝哉至於流風餘韻藹然被於
江漢之間是兹山待其人而後著紫團山有待於致道
以彰顯也致道博學多聞謙和儒雅胸次洒落襟懷夷
敞不為崖岸斬絶之行近功小利未易以動深明於易
其吉凶消長進退存亡之理自有繩尺嘗為郡直學講
明傳授他人莫及一領鄉薦以投牒自媒為耻後不復
出門人登第者恒有本末是時閫外得專封拜擢為陜
西儒學提舉亦弗屑就古所謂爵禄慶賞有不可致之
人今復見矣自是以來年高而德劭學富而力行教授
鄉里叮嚀懇至將以博其業也雖嘗觴咏於泉石間但
遣懷舒興耽樂放蕩如晉人無檢束也好樂如斯者有
安重堅實與己志同安重堅實其道光明予於致道見
之矣
二妙集序吳澂
中州遺老値元興金亡之會或身殁而名存或身隱而
名顯其詩文傳於今者竊聞其一二矣有如河東二段
先生則未之見也心廣而識超氣盛而才雄其藴諸中
者參衆德之妙其發諸外者綜羣言之美夫豈徒從事
於枝葉以為詩為文者之所能及哉於時干戈未息殺
氣彌漫賢者避世苟得一罅隙地聊可娛生則怡然自
適以畢餘齡幾若澹然與世相忘者然形之於言間亦
不能自禁若曰冤血流未盡白骨如山邱若曰四海疲
攻戰何當洗甲兵則陶之逹杜之憂蓋兼有之其逹也
天固無如人何其憂也人亦無如天何是以達之辭著
而憂之意微後之善觀者猶可於此而察其衷焉伯氏
諱克己字復之人稱遯菴先生在金以進士貢金亡餘
二十年而卒終身不仕仲氏諱成已字誠之人稱菊軒
先生在金登進士第主宜陽簿年過八十至元間乃卒
雖被提舉學校官之命亦不復仕遯翁之孫輔由應奉
翰林敭歴臺閣今以天官侍郎知選舉邂逅於京師出
其家藏二妙集以示一覽如覩靖節三復不置也而嘆
曰斯人也而於斯時也斯時也而毓斯人也昔之耆彦
嘗評二公謂復之磊落不凡誠之謹厚化服摹寫蓋得
其眞予亦云然
送李庭芳還山西序陶凱
山西實古晉冀之域其地山高水深風氣盤礴其人剛
勁而質朴其土俗勤於耕稼人多自食其力故其謀生
儉嗇其操干戈習戰鬭者皆知勇於義其業儒明經訓
者必通明而果斷故上之人樂得其人而用之仕於其
郡若縣者亦皆樂得其民而治之我國家受天明命削
平羣雄薄海内外罔不臣服乃旁求俊乂以佐衆職而
於晉冀之士尤拳拳焉以其人出於風土之性&KR1925;異他
所得一士輒訪求其餘無問已仕未仕者惟其才是用
士皆洗心滌慮思效用於時上黨李庭芳氏世儒家仕
元嘗掌兵曹國家考禮定樂召至闕下竣事還山中復
賜召與同列至者凡若干人皆授以職事獨庭芳以老
疾辭上許之且賜之衣使歸而終老焉然昔以庭芳蔚
為老成練逹之士俾任職於朝孰若施教於鄉則凡後
進之士有不聞其風而興起者乎庭芳家居四詠有可
已堂知非齋始終交杖及萬松亭朝野多士為文辭述
其所志庭芳知可已而已之亦已久矣知今是而昔非
者亦已信矣遂與斯杖為始終交而居萬松之中歲寒
不易其操使人慕用而法式之則晉冀之民沾被國家
承平之化有不復為唐虞之世鄒魯之風者乎此予之
所深望於庭芳也庭芳還其同鄉王中立氏與予同官
儀曹徵予贈言於是乎書
新編關王事蹟序胡琦
予初讀三國志至漢壽亭侯關忠義傳未嘗不釋卷而
歎想見其為人而哀其志之不得伸也後在當陽訪求
章鄉侯死所每過之尚凛凛如生未嘗不徘徊瞻顧慨
然感動而嘉其大節之不可奪也嘗謂漢自中平已後
天下大亂曹操遷天子於許都孫權擅土地於江表二
人用心可知矣是時羣材並出從而附之者莫非漢臣
漢危不扶而佐魏吳傾覆之人迹其所為遺臭天下後
世孰若關王大勇憤發心不忘義事漢昭烈誓同生死
守荆州九年賊畏之如虎討樊之舉鼓忠義之氣破奸
雄之膽可不謂壯哉惜乎事機垂成禍生於所忽廼守
其志終始不回卓然為漢忠臣獨見稱於後世廟食玉
泉至今不絶四方祈謁靈應如響不亦盛乎及考其事
蹟本末具存國志所不載者散在衆籍文字交錯難用
撿尋覽之者不無病焉而世俗所傳道聽途說鄙俚怪
誕予竊笑之故嘗有刊正之志而未能也舊令尹孫君
吉甫燕山之彦也好古而文大德丙午過予漳濱問三
國所以興亡又問關王成敗之由及玉泉靈顯之迹予
一一據實以對吉甫喜甚且曰先生盍裒為一家之書
予應之曰此僕本心也不敢以愚淺辭於是退而具草
以本傳為主旁搜前史互閱故書校其同異差次而推
衍之編為實錄其文則因於舊其事則詳於前乃因而
論之以備遺亡又輒用己意稽古騐今列為八圖神像
圖世系圖年譜圖司馬印圖夀亭侯印圖大王塜圖顯
烈廟圖追封爵號圖又廣覽載記採事摭實析作四門
曰靈異曰制命曰碑記曰題詠積年而後成立名曰關
王事蹟凡五卷别為玉泉志三卷以附其後雖不足傳
之將來且欲抄之山房以成吉甫之美意焉耳若夫重
刊厥誤續補其遺以俟後之君子至大元年正月上元
日
山西通志卷二百十二
