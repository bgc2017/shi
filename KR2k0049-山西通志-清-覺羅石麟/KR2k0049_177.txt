山西通志卷一百七十七
辨證(二)
潞安府
長治縣
綦母恢見魏王曰秦悉塞外之兵與周之衆以攻南陽
而兩上黨絶矣樊餘謂楚王曰韓兼兩上黨以臨趙
即趙羊腸以上危王海注戰國策所謂兩上黨者
蓋在韓趙之間猶安邑魏地而云取韓安邑也
史記正義秦上黨郡今澤潞儀沁等四州之地兼相州
之半韓總有之至七國時趙得儀沁二州之地韓猶
有潞州及澤州之半半屬趙魏沁州在羊腸坂之西
儀并代三州在勾注山之南秦以三郡攻趙之澤潞
則勾注之南趙無地趙收天下伐齊蘇厲為齊說趙
王曰秦盡韓魏之上黨則地與國都邦屬而壤挈者
七百里秦以三軍強弩坐羊腸之上即地去邯鄲二
十里且齊以三軍攻王之上黨而危其北則勾注之
西非王之有也潞安志一曰韓魏之上黨一曰王之
上黨地三晉均有之矣
玉海呂氏曰秦并六國始於韓者蓋李斯之策也杜牧
曰秦萃銳三晉經六世乃能得韓遂折天下脊後得
趙因拾取諸國林氏曰六國并於秦者秦知天下之
勢取韓魏以執其樞也
秦坑降卒之二年復攻趙定太原上黨尚有未降邑也
又十三年而悉拔上黨諸城立太原郡以上黨屬之
韓信定魏地置上黨郡
周大象元年五月辛亥以潞州上黨郡為代國邑一萬
戶代王達之國宣政元年正月癸酉分并州上黨
郡置潞州
舊唐書上黨漢壺關縣隋分置上黨州所治武德二
年置總管府於潞州貞觀二年廢八年置都督府
開元十四年升潞州為大都督府與并益荆揚同
以儀石二州隸焉天寳(缺)年置澤潞沁節度使治潞
州相衛節度號昭義領相衛貝磁邢洺六州又詔
昭義軍兼領澤潞徙治潞州昭義節度使節制澤
潞邢洺磁五州而治潞州節度使孟方立謂潞州山
川高險而人俗勁悍自劉稹以來常逐其帥且已邢
人也因徙其軍於邢州而潞人怨方立之徙因以澤
潞二州歸於晉晉遣李克修為澤潞節度使方立以
邢洺磁三州自為昭義軍唐廣明後昭義節度使
高潯與賊戰石橋敗績其將劉廣擅還據潞州别將
孟方立殺廣因取邢洺磁三州貳於已昭義所隸惟
澤一州上以兵部侍郎鄭昌圖權守潞人心多附方
立昌圖不能制朝議以大臣鎮撫授王徽同平章事
領昭義節度使是時李克用亦爭澤潞徽度未能以
兵抗之奉表固辭詔可
五代史考潞州唐故曰昭義梁末帝時屬梁改曰匡義
歲餘唐滅梁改曰安義晉復曰昭義邢州故屬昭義
軍節度昭義所統澤潞邢洺磁五州唐末孟方立為
昭義軍節度使徙其軍額於邢州而澤潞二州入於
晉故當唐末有兩昭義軍梁晉之爭或入於梁或入
於晉梁以邢洺磁三州為保義軍莊宗滅梁改曰安
國
後唐莊宗以潞州城池高深將屢叛悉夷之
宋太平興國初改昭德軍節度使後領河東路兵馬鈐
轄兼提舉澤晉絳州威勝軍屯駐泊本城兵馬巡檢
事本潞州建中靖國元年改為軍崇寧三年陞為
府仍還昭德舊節
金天會六年節度使兼潞南遼沁觀察處置使宣宗
時置潞州元帥府
金末林州元帥府徙潞民往來疲甚上黨公張開請並
立元帥府從之
元初為隆德府行都元帥府事太宗三年復為潞州隸
平陽路至元三年乃以錄事司併入上黨縣
明初省上黨入潞州嘉靖中析為長治
上黨廢縣漢壺關縣地隋析置上黨縣明省入潞州共
境有子城隋開皇三年築周三里一十步今改府治
潞安界辨潞安自明嘉靖陞為府前此名潞州考
唐武德二年於潞州置總管府貞觀八年改置都督
府開元時升為大都督府相衛節度號昭義領相衛
貝磁邢洺六州又詔兼領潞澤徙治潞州則是昭義
軍所轄非獨今山西境也邢即順德邢臺等地洺即
廣平永平等地磁即磁州屬今皆為直隸兩西境唐
末潞州節度使孟方立徙軍於邢州而澤潞二州入
於晉方立以邢洺磁三州自為昭義軍故有兩昭義
軍其後或改匡義或改安義或改保義或改安國梁
晉分爭各有更易宋上黨郡昭義軍節度陞為隆德
府大都督府鈐轄兵馬兼提舉威勝軍屯金節度使
兼潞南等觀察處置使又置潞州元帥府誠重其地
也又考隋唐宋金元涉縣皆隸上黨潞州金貞祐
興定間且升為崇州隸以黎城元至元三年乃以涉
縣割入於正定府
長治壺關辨秦置上黨郡治壺關城漢治長子城
前漢壺關註云有羊腸阪即黎亭是後漢註云文王
戡黎即此又引上黨記曰東山在城東魏地志註董
卓亂治壺關城慕容儁治安民城後遷壺關城皇始
元年遷治安民真君中復治壺關隋開皇初廢上黨
郡有壺關縣大業初復置郡廢壺關入上黨唐武德
四年析上黨置壺關有啟聖宫有瑞閣有五龍山馬
駒山宋以後皆名上黨别置壺關明初省入潞州嘉
靖七年升州為府十年乃置長治附郭今壺關在府
治東二十五里蓋長治即隋唐以後之上黨縣上黨
即古壺關也
長子縣
漢志注長子周史辛甲所封鹿谷山濁漳水所出東至
鄴入清漳師古曰讀曰長短之長今俗為長幼之長
非也
後漢志注上黨郡秦置雒陽北千五百里
周禮職方氏其川漳註漳出長子長丁丈反左傳晉人
執石買於長子註長丁丈反長從上聲舊矣顔師古
謂為長狄所居而得名夫赤狄見於春秋而武王封
辛甲已稱長子則顔說誤也
戰國策趙襄子出亡問所之左右曰長子城厚完
職方氏冀州畜宜牛羊上黨舊有猗氏縣(岳陽有猗氏關)地當
在長子屯留西北間
地形志長子慕容永所都有長子城應城傾城幸城有
鮑宣墓
隋志長子註後齊廢開皇九年置曰寄氏縣十八年改
為長子舊有屯留樂陽二縣後齊廢
通考隋置長子元明因之
長子故城在縣西
長子辨山海經蒼梧之山舜葬於陽丹朱葬於隂
括地志云丹朱故城在鄧州内鄉縣内鄉亦有丹朱
墓考浮山為丹朱食邑而平陽府及陽城縣皆有丹
朱墓長子縣又有丹朱陵郭守邦曰陵當作嶺聲相
近遂傳訛也或曰此堯暄父子墓或曰嶺土色赤故
名丹朱陵非以胤子之故按武王封辛甲於長子晉
人執石買於長子是周以前已有長子地名西又近
浮山界即謂邑名因丹朱而傳也可
洹氏辨水經注曰洹水出上黨洹氏縣洹山山在
長子縣今考上黨古無洹氏縣邑惟秦漢有泫氏縣
今高平是也有泫水出丹朱嶺下即丹水是也丹水
亦屬高平丹朱嶺即長子與高平分界處考唐書
有洹水縣本隸相州天祐三年後屬魏州亦非洹氏
縣
屯留縣
襄公十七年晉人執孫蒯於純留趙肅侯元年奪晉
君端氏地徙於屯留純留水經註一名戎屯晉
人滅赤狄甲氏及留吁留吁今屯留也甲氏潞之
遺種留吁其殘邑也銅鞮有甲水疑即甲氏也周
赧四年秦惠王伐韓張儀曰路當屯留之道
竹書紀年鄭取屯留長子(鄭即韓)
秦始皇八年長安君擊趙反死屯留軍吏皆斬遷其民
於臨兆八年成安君擊趙壁於屯留
漢志註屯留桑欽言絳水出西南東入海師古曰屯音
純
括地志屯留故城在潞州長子縣東北三十里本漢屯
留縣城也
上黨郡余吾地形志襄垣郡建義分上黨之屯留置
後齊廢屯留開皇十六年復
續通考屯留唐自霍壁移今治元初併入襄垣後復置
屯留辨屯留一名余吾一名純留一名戎屯一名
留吁此胥見於史傳可考至前漢上黨郡陭氏後漢
曰猗氏後魏改稱寄氏註云有猗氏城建義元年又
分屯留置建義縣有鹿臺山及祠又普泰中分長子
屯留置樂陽縣有望天嶺絳水所出有堯祠此舊誌
所以謂屯留有寄氏之半也屯留故城在長子東北
為韓趙要地樂陽縣今隸長子為樂陽村又考開皇
九年置寄氏縣十八年改為長子則長子亦兼有漢
猗氏地云
襄垣縣
漢志注襄垣莽曰上黨亭
地形志鄉郡襄垣註二漢晉屬上黨襄垣郡建義元
年置治襄垣城領縣四襄垣五原建義刈陵
隋書襄垣註舊置襄垣郡後齊郡廢後周置韓州大業
初州廢有鹿臺山
舊唐書銅鞮漢縣隋屬韓州武德元年屬沁州三年分
置甲水縣五年移治□水堡六年移於今所屬韓州
省甲水縣韓州廢屬潞州
按韓州領襄垣黎城涉銅鞮鄉五縣貞觀十七年
州廢
襄垣辨漢晉以前隋唐以後襄垣皆屬上黨郡惟
北魏於鄉郡置襄垣註有五音山神祠襄垣城臨川
城又於襄垣郡置襄垣註建義元年分鄉郡之襄垣
置有安民城襄垣城即郡治也按鄉郡置於延和二
年由延和至建義凡九十餘年非有兩襄垣特增易
其城郭更移其郡屬耳他如漢涅縣之故城北魏之
臨川城後周置韓州之韓城唐開元龍見之青城皆
非今治或曰趙襄子曾築城甘水之陽故即以襄垣
名縣云
潞城縣
宣公十五年六月癸卯晉荀林父敗赤狄於曲梁辛亥
滅潞晉師滅赤狄潞氏以潞子嬰兒歸獲長狄
焚如晉敗范中行之師於潞獲籍秦高疆
路史潞參盧役春秋潞子都曲梁(即鷄澤縣)周置潞州(建德七年)
今之潞城漢縣亦作路漢志注潞故潞子國
地形志刈陵註二漢晉曰潞屬上黨真君十一年改後
屬有黎城潞城武軍城涉城有涉太臺壁
隋開皇十六年置有黃阜山
續通考唐末改潞子縣尋復潞城宋金元明因之
古潞城縣東北四十里漢縣後魏改刈陵縣移沁水北
城遂廢潞縣故城在潞城縣西
微子遺迹辨史記微子持祭器造軍門武王釋之復
其位成王誅武庚後乃命之代殷後奉先祀作微子
之命以申之國於宋殷之餘民甚戴愛之據九域志
博州有微子城或云在魯或云徐沛東南微山有微
子冢路史皆以為非今考河南歸德府城西南有微
子墓新鄉縣亦有廟而潞城東北十五里有微子城
居民因以名其村鎮更上五里有微子嶺潞水出其
下西流入濁漳為冀州巨津且邑有三仁廟存焉考
其地去宋遠矣閻若璩四書釋地微箕二國名鄭康
成謂俱在圻内今潞城縣東北有微子城榆社縣東
南有古箕城皆其所封地疑近是今按潞城與榆社
胥近殷都而潞城尤近應屬微國初封不得以宋微
兩地為疑
黎城縣
西伯戡黎大紀黎不共王命商不知討西伯發戡之
後漢志壺關有黎亭故黎國文王戡黎即此續
通考隋氏始置黎城元省入潞城元祐初復置金元
明因之
路史黎黎氏故國一作黎山氏服虔曰子姓國侯爵玉
篇作□□文王所戡者與殷都接今潞城東十八里
有黎侯城黎亭衛地故黎侯寓衛
毛詩物考黎任姓侯爵黃氏曰今潞州上黨黎城壺關
三縣皆古黎國地鄭箋黎在衛西在濬縣西二里乃
失國而寓於此非黎國也
路史黎夏諸侯九黎杜預云東夷國晉侯略狄土立黎
侯非文王所戡矣故晉志二黎國
路史飢(&KR2239;耆)昔文王伐飢本作&KR2239;音祈即耆黎也周書傳
五年伐耆而大傳作戡耆故說以為黎也
隋書後魏以潞縣被誅遺人置十八年改名黎城有積
布山松門嶺
唐志天祐元年更名黎亭
宋志黎城註天聖三年徙治涉之中南白馬驛熙寧三
年省入潞城縣元祐元年復
元志黎城至元二年併涉縣偏城等十三村入焉
羅萃曰黎亭即黎陽故城一曰黎侯城水經黎陽故城
在黎山東北班志上黨壺關東北有黎亭九域志亭
在黎侯嶺上今通利之黎陽漢黎縣有黎陽山古今
山川記云衛黎陽國也黎侯寓衛以中路泥中二邑
處之
通鑑前編商自武乙以來復都河北在今衛州之朝歌
而黎今潞州之黎城至衛計地三百餘里耳則黎乃
商畿内侯國也
明秀王兄澍論書至西伯戡黎長史王誠主吳氏說曰
戡黎者武王也右史趙銳主孔氏說曰實文王事爭
之失色見澍曰經義未有定論不嫌往復若是非先
朝簡二先生意也
日知錄以關中并天下者必先於得河東秦取三晉而
後滅燕齊秦苻氏取晉陽而後滅燕宇文氏取晉陽
而後滅燕齊故西伯戡黎而殷人恐矣
黎辨黎城縣名定於隋白馬驛之黎城自宋始遷
黎本強大今長治壺關黎城等縣皆古黎地或曰子
姓或曰任姓皆侯國爵其後恃壺口關吾兒峪之險
不共王命故西伯戡之尚書戡黎乃指全國而言非
謂今治白馬驛之黎城也後漢書壺關有黎亭故黎
國即水經所云黎陽故城在黎山東北九域志所云
亭在黎侯嶺上者是元併涉縣金隸崇州後魏本刈
陵至春秋時黎侯失國而寓衛黎在衛西詩故云匪
車不東山川記以黎陽山為衛黎侯國應指所寓之
地而名之二漢晉魏郡魏黎陽郡隋汲郡唐魏州宋
衛州金濬州皆載黎陽非文王所戡之黎也
壺關縣
漢志壺關注有羊腸阪沾水東至朝歌入淇應劭曰黎
侯國也今黎亭是
地形志上黨郡註秦置治壺關城前漢治長子城董卓
作亂治壺關城慕容儁治安民城後遷壺關城皇
始元年遷治安民真君中復治壺關有白馬祠劉公
祠上黨關石井關天井關領屯留長子壺關寄氏樂
陽
舊唐志潞州壺關武德四年分上黨置移治於高望堡
貞觀十七年移治進流川
宋金元明治皆仍舊
平順縣
續通考平順本壺關之東鄙潞城之東南地陵川之北
鄙嘉靖中析其地以置縣
縣本青羊里舊隸潞城明嘉靖三年里人霸吏陳卿起
為盜潞城令不能制嘯聚滋衆恃險出没事聞調河
南山西官兵勦之八年賊平兵科都給事中夏言勘
奏建縣治
王世貞張孚敬傳潞州盜陳卿據青羊山殺官吏中外
頗務姑息為撫安計而公獨破之卒捕誅卿
汾州府
汾陽縣
竹書紀年西河后啟征之
夷吾遺里克書誠得立請遂封子於汾陽之邑
按此則春秋時已有汾陽之稱矣
魏西河守吳起築城西河以拒秦闢地千里
史記秦惠公初稱王得上郡西河
史記衛青空河南地置朔方郡隂山縣郡隸并州縣隸
西河
徐廣曰臯狼地名在西河索隱按地理志臯狼是西
河郡之縣名蓋孟增幸於周成王成王居之於臯狼
故云臯狼
後漢志太原郡於離兹氏註莽曰兹同縣南十五里
鞏村即漢兹氏故城漢高帝封沂陽侯嬰為侯國史
記夏侯嬰食邑兹氏是也俗名甄子城又傅會魏文
甄夫人之說不足據按司馬子盛碑西河縣城即
兹氏
西河郡註武帝置雒陽北千二百里也統十三城有
中陽
地形志晉州西河郡舊汾州孝昌二年為賊所破遂居
平陽界還置郡隰城孝昌中置汾州西河郡置
兹氏城隰城有虞城陽城靈州註太延二年置
薄骨律鎮孝昌中改後䧟關西天平中置寄治汾州
隰城縣界
隋開皇元年築長城汾州刺史韋冲綏懷亡叛者
隋西河郡註後魏置汾州後齊置南朔州後周改介州
統隰城介休永安平遥靈石綿上六縣
舊唐志汾州西河漢美稷縣隋為隰城縣上元元年九
月改為西河縣
唐西河郡註本浩州武德三年更名汾州領西河孝義
介休靈石平遥五縣宋金領縣同宋西河郡軍事金
天會六年置汾陽軍節度使又置河東南北路提刑
司元初立汾州元帥府後府廢領西河平遥介休孝
義四縣
按開皇置西汾州改隰州又隋書東魏置文成郡
為南汾州均非此汾州也惟西河郡下註隰城舊
置西河郡者近是然亦非今之隰州
括地志中陽即西陽在汾州隰城南即今孝義縣也晉
嘗省入隰城縣
通典隰城有美稷鄉即漢美稷縣地又有漢京陵縣即
晉趙文子與叔向觀於九原之所
路史趙藺漢西河屬縣
金志汾州上宋西河郡軍事天會六年置汾陽軍節度
使後又置河東南北路提刑司領五縣西河註有
謁泉山比干山文水汾水
元太祖十三年穆呼哩克汾州立汾州元帥府割靈石
縣隸平陽之霍州至元二年行州事屬太原路
汾州舊志秦惠王伐魏魏入西河於秦及始皇郡縣天
下始隸太原郡治兹氏後漢書西河郡武帝元朔
四年置建武十年省定襄郡徙其民於西河
魏置西河郡治兹氏晉太寧初劉曜自隴長驅至西
河金鼓聲沸河動地張平跨有西河地
縣東十五里有瀦城文湖汾水交流之西晉改曰隰城
漢改曰西河明省入汾州
按隋書太原郡有汾陽縣乃舊陽曲開皇六年改
陽直者也非此汾陽
汾隰界辨汾州郡治在汾陽其南三十里為孝義
東為平遙西為寧鄉東南為介休西北為永寧臨縣
西南為石樓而隰州去汾郡治凡二百七十里為古
蒲子地或因汾陽孝義舊為隰城所分遂謂與隰州
同轄此未覈也汾陽漢為美稷又為兹氏孝義漢魏
為中陽二縣在晉同曰隰城北魏亦曰隰城太延中
改為什星軍太和八年復隰城又析隰城為永安隋
曰隰城唐上元元年改汾陽曰西河貞觀元年改永
安曰孝義宋以後因之隋唐二縣皆屬西河郡是隰
城非隰州甚著漢河東郡蒲子晉劉淵據之後置大
昌郡北魏為長夀縣屬仵城郡太和間於此置南汾
州後周置龍泉郡隋初廢郡復置西汾州尋改隰州
又改縣曰隰川唐武德元年復為隰州天寳元年改
大寧郡乾元元年仍為隰州金天會六年改南隰州
天德三年去南字元為隰川明併隰川為隰州若以
汾之隰城指為隰州又以魏齊時隰州嘗有南汾州
西汾州之名而指為汾州是兩誤也顧所以誤稱亦
有故魏延和三年汾州為鎮太和八年西河郡治在
兹氏城領隰城介休永安三縣十二年置汾州治蒲
子城孝昌中䧟賊移治西河遂居平陽界還置郡並
置永安隰城介休三縣屬晉州武定五年又以永安
中所置隰城介休五城三縣改屬義州五城郡當其
治蒲子城在後周所改石城之蒲子縣地未嘗在隰
州地而隰州舊名蒲子此西汾州南汾州所以易混
今之汾州也(魏孝文置石城縣屬汾州五城郡周大象二年改蒲子縣)計自魏高
祖太和十二年至肅宗孝昌三年共三十九年其治
蒲子城未久不覈其遷徙之迹而遽指汾州隰州為
一地則古今之地名其不混淆者幾希
平遙縣
趙武靈王十年秦取中都西陽安邑徐廣曰太原有中
都縣西河有中陽縣
晉陽志漢高祖十一年討韓信遣太尉周勃平定代地
遂取山陽太原之區亦屬代立子恒為代王都晉陽
後都中都魏時廢為縣屬平陶
尹耕代國考代自入漢以來其國數易大抵有三曰
山北也山南也山東也山北之代舊國也始於商湯
歴代因之是故齊桓之所服趙襄之所并代成安陽
之所封公子嘉之所奔趙歇陳餘之所王夏說之所
守劉喜之所棄陳豨之所監皆是也所謂蔚之廢城
也山南之代徙都也始於高帝十一年分山北為郡
而稍割太原地益之以自為國是故文帝之始封中
年之所徙入繼之所自臨幸之所復以及於武子參
之所分後武徙淮陽子參之所合皆是也所謂晉陽
中都也山東之代再徙也始於武帝元鼎中漢廣關
以常山為阻徙代於清河後王莽繼絶改號廣宗是
故王義之所都子年之所廢如意之所服皆是也所
謂清河也語其都則始為代繼為晉陽中都終為清
河前後三變也語其號則始為代繼為代太原復為
代終為廣宗前後四變也故凡言代王代相國其在
文帝以前者為吾土而以後者否凡言代郡代守尉
則上自趙秦下終兩漢皆吾土也
按代即故蔚州由代遷晉陽中都在漢孝文之世
如淳以為先都晉陽後遷中都正義引括地志中
都故城在汾州平遥縣西南十二里日知錄文帝
過太原復晉陽中都三歲又立子武為代王都中
都即今平遥縣此當與太原廣昌參覈
漢志太原郡中都平陶註莽曰多穰京陵註莽曰
致城師古曰即九京如淳曰文紀言都中都又文
帝過太原復晉陽中都二歲似遷都於中都也
後漢志平陶京陵註春秋時九京禮記曰趙武從
先大夫於九京鄭玄曰京字之誤當為九原方氏曰
指其冡之高曰京指其地之廣曰原
隋平遥註開皇十六年析置清世縣大業初廢入焉又
後魏置蔚州後周廢有鹿臺山
舊唐志汾州平遥漢平陶縣後魏廟諱改陶為遥武德
屬介州州廢來屬
元初屬太原府至元二年屬汾州
按二漢之平陶後魏之平遥俱屬太原郡蓋是時
汾州未置郡也
介休縣
左傳杜註西河界休縣南有地綿上
晉滅虞虢遷其民於此地曰虞城
漢志界休註莽曰界美鄔註九澤在北是為昭餘祁
并州藪晉大夫司馬彌牟邑
後漢志鄔註史記韓信破夏說於鄔界休有千畝聚
註左傳曰晉為千畝之戰在縣南
按漢太原郡鄔縣後徙武陵遂廢
地形志太原郡鄔註有中都有鄔城太岳山慮水入區
夷澤西河郡介休註孝昌中置寧州註興和中
置寄治汾州介休城領郡四武康郡治東多城
靈武郡初平郡武定郡蔚州註永安中改懷
荒禦夷二鎮置寄治并州鄔縣界領郡三始昌郡
領縣二於門蘭泉忠義郡領縣二葦池
楊柳附恩郡領縣三兩涼利石化政
後魏明帝時為寇擊破静帝時築城遷朔州軍居之立
南朔州即汾州介休為屬邑
按魏徙鄔城縣民居武城在今治東北齊入平遙
遂廢
隋書註後魏置定陽郡平昌縣後周改郡曰介休以介
休縣入焉開皇初郡廢十八年縣改曰介休
唐書註義寧元年以介休平遙置介休郡武德元年曰
介州貞觀元年州廢以二縣来屬有鼠雀谷有介山
元初隸太原府至元年屬汾州省小靈石入焉
路史介之推先國即汾之介休有介山綿上山地今沁
之綿上竇苹以為密界晉黔陬乃介根也
按郡國志界休有介山有綿上聚子推廟萬泉亦
有介山俱𫝊為子推隠處祝志介休之綿上盤踞
深固可以藏隠故求而不獲萬泉之介山屹然孤
立因傅會以為推隱而日知錄引漢書武帝紀及
揚雄河東賦為介山証兩說固當參覈
孝義縣
漢志西河郡中陽
地形志汾州西河郡註永安中置治永安縣白坑城
永安註分隰城置南汾州南吐京郡領縣一新
城中陽郡領縣二洛陵昌寧顯州註永安
中置治汾州六壁城領郡四定戎郡治瓜城縣二
零山陽林建平郡州治縣二昇原赤谷
真君郡治東多城武昌郡治團城
西河有土軍縣元魏太平真君九年改吐京郡
北齊天保元年併介休入永安後周宣政元年復置
唐志孝義本永安貞觀元年更名
宋書太平興國元年改為中陽後復為孝義熙寧五年
省為鎮入介休元祐元年復
元至元三年割溫泉縣之半隸本縣置巡檢司
按地形志浮陽郡有高城縣註二漢晉屬渤海治
高城有平津鄉興和中編流民立東西河郡隰城
縣武定末罷此屬滄州與汾州隰城别
臨縣
漢志西河郡臨水注莽曰監水
唐志石州昌化郡臨泉注本太和縣武德三年更名置
北和州别析置太和縣四年以太和隸東會州貞觀
三年州廢以臨泉來屬
宋元符二年升葭蘆吳堡二寨為晉寧軍以石州之臨
泉縣隸焉
金志石州臨泉宋隸晉寧軍有黃河臨泉水貞祐末
元兵南下先諸郡歸附(臨泉令袁湘夜載鴟夷濟河欵巴罕營降)穆呼哩
曰此平定夏國之兆也升臨泉為大定府
元志臨州宋置晉寧軍金廢軍置臨水縣隸石州中統
二年仍改臨泉縣直隸太原府三年升臨州
縣南三十里為古烏突郡建於北魏領縣六隋開皇三
年改善訓府有古城址唐高祖廢為五址東大岳南
宰都西玉溪北古壇中善慶今東關豐市街碑記猶
存臨泉古城在今治西北
石樓縣
魏孝文帝置嶺西縣屬吐京郡後改嶺西為吐京縣
地形志汾州吐京郡真君九年置孝昌中䧟寄治西河
領縣二新城註世祖名嶺東吐京註世祖名嶺西
胥太和二十一年改
後魏孝文置長夀縣隋廢唐初復置尋省後周置臨
河郡及縣唐初復置縣後省
隋志石樓註舊置吐京及吐京縣開皇初郡廢十八年
縣改名
舊唐志石樓漢土軍縣隋改為石樓武德二年於縣置
西德州領長夀臨河石樓三縣貞觀元年廢西德州
省長夀臨河二縣以石樓屬東和州二年又省東和
州以石樓屬隰州北有上平津
金屬隰州
明萬歷壬子平陽易靈石縣石樓改隸汾州府
永寧州
通典初趙之離石邑後為秦趙二國之境秦本紀昭王
伐趙取離石是也周慎靚十一年趙武靈王破林
胡樓煩始築離石城
漢建武二十五年居烏桓於塞内二十六年遣中郎將
段郴授南單于璽綬入居雲中郴將兵衛護之二十
七年徙南單于部於西河美稷
永和五年徙西河郡居靈石注離石縣名在郡南五百
九里西河本都平定縣至此徙於離石(時又徙上郡居夏陽朔方)
(居五原)西河即勝州東河古有西河郡
地形志晉州北五城郡領縣三平昌石城北平
昌郡縣胥興和二年置
唐石州昌化郡本離石郡天寳元年更名領縣五離
石註有孝文山平夷定胡註武德三年置西定
州貞觀二年州廢來屬又析孟門縣七年省西有孟
門關臨泉方山註武德二年以縣置方州三年
州廢來屬今縣治北有方山城
宋石州昌化郡軍事舊帶嵐石隰三州都巡檢使元豐
五年置葭蘆吳堡二砦隸州因置二砦沿邊都巡檢
使遂令三州各帶沿邊都巡檢使初領縣五元符二
年陞葭蘆砦為晉寧軍以州之臨泉縣隸焉大觀三
年復以定胡縣隸晉寧軍領離石平夷方山三縣
金志石州舊昌化軍刺史興定五年復隸晉陽從郭文
振之請也領縣六離石註倚有胡公山離石水石窟
鎮方山註貞祐四年徙置積翠山有方山赤洪水
孟門註舊名定胡明昌六年更名宋隸晉寧軍有
黃河寧鄉水溫泉註貞祐四年改隸汾州有遠望
山溫泉臨泉註宋隸晉寧軍有黃河臨泉水寧
鄉註舊名平夷明昌六年更
元志石州等處怯憐口千戶所延祐七年置
元中統二年省離石縣入本州三年復立至元三年省
溫泉入孝義以臨泉為臨州舊置司候司後與孟門
方山俱省入離石領離石寧鄉二縣
定胡城後改孟門城西百二十里宋為離石縣有嘉禾
碑元改離石巡檢司明因之今廢址存
明隆慶元年署州事太原府同知李春芳以石失二字
同音請更名為永寧
王運新呂梁山辨按春秋成五年乙亥夏梁山崩書
而不繫之國為天下紀異也左氏謂晉侯以傳召伯
宗謀之公羊以為河上之山其崩壅河三日不流穀
梁云梁山崩壅遏河三日不流具載伯宗對晉侯之
語呂不韋云呂梁未鑿河出孟門之上酈道元謂呂
梁之石崇竦河流激盪有震動天地之語諸說皆言
為晉山也胡氏乃引韓奕之詩証為韓國之鎮言韓
為晉滅而大夫韓氏以為邑焉張氏為同州韓城有
禹貢梁山說與胡氏合杜氏云梁山在馮翊夏陽縣
北方輿勝覽云梁山在同州郃陽縣諸說皆言非晉
山也東魯徐先生昌論斷云若言韓國之鎮則韓在
河西實為雍地而治梁及岐不應繫之冀州也獨九
峰蔡氏書傳所指在離石東北與左氏諸說合而公
穀不韋道元所云壅河不流呂梁未鑿震動天地之
語則為無稽竊意公穀得之傳聞而未至其地胡氏
諸人亦徒求河上之山不復審辨州域之異遂有韓
郃等語或韓郃地近大河禹跡曾及之而山名偶同
焉故也余夙慕梁山之勝有味乎徐先生之記每欲
躬探古跡而未敢確定其是非甲寅秋始登絶頂徘
徊四望高冠諸山下視崩石磑磑益信胡氏諸人實
未嘗親至其地而承訛踵誤遂有諸說之紛紛也夫
禹之治水也必登高遠暸相度詳明然後施疏導之
功使止求之傍河之山則必顧此遺彼不蹈鯀考之
轍不止又焉能天地平成俾烝民乃粒嘆明德於不
衰哉因服徐先生之考辨精詳而信呂梁之在吾石
者無疑是為辨
按梁山屬冀州不屬雍州禹貢已是鐵案太史公
曰遷生龍門韋昭注云在縣北博物記曰有韓原
韓武子采邑是韓原非河西之地而爾雅曰梁山
晉望此一語尤可証梁山之為晉地困學紀聞所
辨甚晰見汾州狐岐山下
壺口龍門辨禹貢於冀言壺口於雍言龍門兩州
分屬夾河對峙後人以河東有龍門縣疑有二龍門
非也河東岸古無龍門縣名惟漢之皮氏縣後魏改
為龍門宋改曰河津縣西北二十五里有龍門山即
壺口之南支而孟門即龍門之上口在隰州大寧西
南與陜西宜川相對錐指云東必得西而始成其為
口西必得東而始成其為門二語可謂明辨至汾隂
縣之西南有平山一名壺口山杜預註潞縣有壺口
關長治縣古壺關治有壺口山浮山縣西南有蜀山
亦名壺口皆非禹貢之壺口壺口之載於冀州者當
以隰州大寧為正
大同府
大同縣
尹耕四郡考夫大同之地古雲中九原定襄代郡趙
秦漢之所置也趙并代以有代斥胡以有雲中九原
而置郡則皆於赧王之十五年於是秦因之為三郡
漢增置定襄為四郡夫秦漢時天下不過三十餘郡
而北地處其四則夫西北之陬豈止是哉故嘗曰三
代以來東南之地漸闢而西北之地漸淪固理勢之
自然也今以其故城考之則雲中在勝州榆林五原
即廢豐州代為蔚廢城定襄在今府城西北皆非今
府城也以其屬考之則雲中有咸陽陶林沙南北與
之屬九原有臨沃文國武都曼柏之屬定襄有成樂
桐過襄隂復陶之屬代郡有高柳鹵城班氏平邑之
屬皆非今所屬也然則今大同者雲中之東境定襄
之南境代郡之北境而九原之南鄰也是故合其全
則四郡不得不紀指其實則代南境為太原雲中定
襄西北境與九原俱在塞外矣是則考興廢者不可
不知也
京東考古錄世言燕雲十六州自石敬塘以賂契丹不
屬中國者四百四十餘年蓋不盡然考之於史晉高祖
所割以畀契丹者山前之州七曰幽(今順天府)曰薊(今薊州)曰瀛
(今河間府)曰莫(今任邱縣)曰涿(今涿州)曰檀(今密雲縣)曰順(今順義縣)山後
之州九曰新(今保安州)曰媯(今延慶州)曰儒(今永寧縣)曰武(今在朔州西境)
曰雲(今大同府)曰應(今應州)曰寰(今馬邑縣)曰朔(今朔州)曰蔚(今蔚州)
而營平二州則後唐時契丹自以兵取之矣其後周
世宗復關南北則瀛莫二州復歸中國而其餘十四
州遂淪於契丹并所取營平二州亦適得十六之數
若霸州乃周世宗所置灤州乃契丹所置又不在十
六州之内者也
周赧王十五年趙置雲中九原代郡雲中舊城在勝
州榆林縣東北九原舊城在大同西北即唐改豐州
者趙置郡復築長城自代並隂山下至高闕為塞
隂山在朔州塞外高闕在五原北兩山相對如闕
甚高
漢高帝十一年詔曰頗取山南太原之地益屬代代之
雲中以西為雲中郡十二年分雲中置定襄郡
漢志雲中郡注秦置莾曰受降屬并州領縣十一雲
中注莾曰遠服咸陽注莾曰賁武陶林注東部
都尉治楨陵注緣胡山在西北西部都尉治莾曰
楨陸犢和沙陵注莾曰希恩原陽沙南
北輿注中部都尉治師古曰闞駰云廣陵有輿故此
加北武泉注莾曰順泉陽夀注莾曰常得
通典秦雲中郡今雲中單于府是也後魏道武自雲中
徙都平城即此雲中今馬邑郡北平城即今郡隋雲
内縣恒安鎮也雲中漢舊縣隋曰雲内縣白登山
白登臺漢高帝初被匈奴圍於此有故高柳城參合
陂後魏盛樂縣亦在今郡界單于臺在今縣西北百
餘里漢武元封元年勒兵十八萬騎出長城北登單
于臺
晉建興元年代公猗盧城盛樂為北都治故平城為南
都又城新平城於灅水之陽使其子六修居之魏
孝文帝生於平城紫宫
地形志恒州注天興中置司州治代都平城太和中改
孝昌中䧟天平二年置寄治肆州秀容郡城領郡八
代郡秦置孝昌中䧟天平二年置領縣四平城
注二漢晉屬雁門後屬太平武周注二漢屬雁
門晉罷後復屬永固善無郡梁城郡天平二
年置領縣二參合注前漢屬代後漢晉罷後復屬
裋鴻注一本作祗鴻繁峙郡高柳郡北靈
邱郡内附郡靈邱郡(附錄)雲州注舊置朔州後
䧟永昌中改寄治并州界領郡四盛樂郡注永熙
中置領縣二歸順注永興中置州郡治還安注
永熙中置雲中郡注秦置領縣二延民注永興
中置雲陽注永熙中置建安郡注永熙中置領
縣二永定永樂胥永熙中置真興郡注永熙中
置領縣三真興建義南思胥永熙中置(中有大同地故)
(附錄縣後)
後魏天興元年秋七月遷都平城十二月徙六州二十
二郡守宰豪傑吏民二千家於代都泰常七年九
月辛亥築平城外郭周回三十二里魏定中山分
徙吏民及徒何種人工伎巧十萬餘家以充京都給
耕牛計口受田天興初制定京邑東至代郡西及善
無南極隂館北盡參合為畿内田其外四方四維置
八部帥以監之勸課農耕量校收入以為殿最又躬
耕藉田率先百姓自後比歲大熟匹中八十餘斛
天賜三年六月發八部人自五百里内繕修都城
尹耕曰魏畿封東至代則上谷不與西至善無則五
原不與南極隂館則限以雁門北盡參合則舍置豐
勝魏之畿内正與今日大同同也
唐會昌三年三月以雲朔蔚應諸州為大同道罷屬河
東置都團練使領之未幾改防禦使後升為節度
唐志雲州雲中郡有雲中樓煩二守捉城
舊唐志雲州隋馬邑郡東雲内縣界恒安鎮也武德四
年平劉武周六年置北恒州七年州廢貞觀十四年
自朔州北定襄城移雲州及定襄縣置於此(即後魏所都平)
(城)永淳元年為賊所破因廢(州及縣俱廢)乃移百姓於朔
州開元二十年復為雲州(仍改定襄縣為雲中縣)天寳元年改
為雲中郡乾元元年復為雲州領縣一在京師東北
一千九百四十里去東都一千六百四十二里貞
觀四年四月置雲中定襄都督府
雲中府唐雲州大同軍節度石晉以賂契丹契丹號為
西京宣和三年始得雲中府武應朔蔚奉聖歸化儒
媯等州謂山後九州也
宋慶歷四年十一月遼號雲州為西京置大同府遼
志西京大同府趙武靈王始置雲中郡秦屬代王國
後為平城縣魏屬新興郡晉仍屬雁門劉琨表封猗
盧為代王都平城元魏道武建都孝文改為司州牧
置代尹遷洛改萬年又置恒州齊文宣廢州為恒安
鎮今謂之東城尋復恒州周復恒安鎮改朔州隋仍
為鎮唐武德四年置北恒州七年廢貞觀十四年移
雲中定襄縣於此永淳元年移民朔州開元十八年
置雲中州天寳元年改雲中郡乾元元年曰雲州乾
符三年李國昌為大同軍節度使子雲中守捉使李
克用據州廣明元年奔北地後敗黃巢取雲南既而
與太祖會於雲州之東城後唐同光三年復以雲州
為大同軍節度使晉高祖初割山前代北地為賂大
同來屬因建西京敵樓棚櫓具廣袤二十里門東曰
迎春南曰朝陽西曰定西北曰拱極元魏宫垣占城
之北面雙闕尚在清寧八年建華嚴寺奉安諸帝石
像銅像又有天王寺留守司衙南曰西省北門之東
曰大同府北門之西曰大同驛初為大同軍節度重
熙十三年升為西京府曰大同統州二縣七大同
縣本大同川地重熙十七年西夏犯邊析雲中縣置
戶一萬雲中縣趙置㳂革與京府同戶一萬天
成縣長青縣奉義縣懷仁縣懷安縣弘
州德州
按趙武靈王始置雲中郡大同縣本大同川地考
據未確
遼制大同歲納三司税錢折粟重熙十三年升府為
西京置留守司十二月己丑幸西京
金天眷元年己酉省西京州縣皇統元年以燕京路
隸尚書省西京及山後諸郡族隸元帥府舊置兵馬
都部署司天德二年改置本路都總管府後更置留
守司
元初置警巡院至元二十五年七月改雲州為大同路
隸山西道宣慰使司
明洪武五年七月置山西行都指揮使司七年秋八
月置分巡冀北道二十五年八月城定邊鎮朔衛
永樂六年置巡撫都御史七年置鎮守總兵官
大同遂稱鎮景泰五年置分守參議道天順元
年置戶部督餉郎中
雲中城在北郭外後漢建遼為西京唐為雲中郡近又
有故高柳城參合陂
高山衛城縣西八十里洪武初設衛始築宣德初調附
天城衛城遂廢今垜堞存
宣寧廢縣在城西北八十里本遼宣德縣置德州昭聖
軍金廢州改縣曰宣寧隸大同府元因之明省
雲中辨大同之號雲中郡也兆於後周昉於唐相
沿且千數百載昔蘇秦說燕文侯曰燕西有雲中九
原趙武靈王二十六年攘地北至代西至雲中九原
又嘗欲將士大夫繇其境直南襲秦是二郡者趙之
西界秦之北界也秦置雲中郡漢因之領縣十一治
雲中後漢無犢和陽夀以定襄郡之定襄成樂武進
隸焉漢末郡廢入新興郡後魏仍置雲中郡領延民
縣太平真君七年以雲中縣屬永安郡之定襄永熙
中又置雲陽縣郡本隸朔州改曰雲州此元魏以前
雲中郡之大略也今之大同漢雁門郡之平城元魏
之代都也代公猗盧六年城盛樂為北都修故平城
為南都天興初置司州太和中改恒州洎齊天保中
州廢為恒安鎮隸太平縣終魏齊之世不聞以平城
為雲中郡也後周始改太平縣曰雲中隋曰雲内恒
安鎮屬焉唐貞觀十四年自朔州北定襄城徙雲州
暨定襄縣來治洎開元二十年改定襄縣為雲中平
城之號雲中於是乎始吕令問賦平城曰雲中古城
是也夫秦漢之雲中古城以唐志覈之雲中都護府
為近其地負隂山帶黃河即元魏之盛樂故都也然
元魏之盛樂以為後漢之雲中郡地則可以為秦漢
之雲中郡城則不可何者范史郡國志凡縣名先書
者必郡所治而二漢雲中郡胥治雲中縣以是知盛
樂之非雲中故郡也今即以唐志推之龍朔三年置
雲中都護府麟德元年改單于大都護府東北距朔
州五百五十七里計其距恒安鎮蓋不翅四五百里
而後人乃概號為雲中亦已疎矣其說兆於後周昉
於唐而遼西京志又從而實之謂趙武靈王嘗置雲
中郡於此又謂雲中縣趙置是蓋以唐郡為漢郡而
不知唐之置雲州於恒安鎮與僑郡同匪故郡也遼
志業以大同為雲中郡故以奉義為漢陶林懷仁為
漢沙南二縣胥雲中屬也以漢地覈之當在平城之
西北不當在平城之東南其謬蓋與雲中郡之說等
又嘗考之唐之中受降城西二百里有大同川其東
為故大同城又嘗於朔州鄯陽縣東三十五里置大
同軍城胥非大同川故地也遼重熙十七年西夏犯
邊始析雲中置大同縣而遼志云大同縣本大同川
地然則古郡縣之遷移而寖失其真者又可勝道哉
大同辨今大同縣漢平城地也魏屬新興郡晉屬
雁門郡後魏屬代郡隋為雲内縣初屬朔州後屬馬
邑郡有純真山白登山武周山有隰水(見隋志)唐貞觀
置定襄縣尋廢開元復置縣曰雲中為雲州治遼析
雲州置大同縣金元以後皆無異名周遼志暨明一
統志山西舊通志皆指縣地為大同川地考唐書中
受降城西二百里大同川有天德軍大同川之西有
天安軍皆天寳十三載置天德軍乾元後徙屯永濟
柵故大同城也元和九年李吉甫奏修復舊城北有
安樂戍此皆在長城之外距今縣七百餘里舊志胥
悞
唐鎮北大都護府有大同長寧二縣非此大同
懷仁縣
漢志&KR1261;陶注孟康曰音汪屬雁門郡續漢志雲中郡
沙南縣有蘭池城
遼志西京奉義縣本漢陶林縣地後唐武皇與太祖會
此遼析雲中置戶三千懷仁縣本漢沙南縣元魏
葛榮亂縣廢隋開皇二年移雲内於此大業二年置
大利縣屬雲州改屬定襄郡隋末䧟突厥李克用敗
赫連鐸駐兵於此遼改懷仁在京南六十里遼析
雲中縣地置懷仁縣因太祖與晉王李克用面會東
城取懷想仁人之義
隋志定襄郡註開皇五年置雲州總管府大業元年府
廢統縣一大利註大業初置帶郡有長城有隂山有
紫河
按此則大利當在朔州左雲北懷仁要隸雲内縣
地也遼史尚宜覈
舊志懷仁漢置沙南縣後魏廢隋大業初置大利縣遼
析雲中縣地置懷仁縣金升雲州元復名懷仁隸大
同路
國朝併安東中屯衛於縣分八里三佃一所雍正四年
又併大同前衛八村於縣名前衛里
懷仁辨遼志懷仁即漢沙南按沙南在漢屬雲中
郡今大同乃雲中東境也後人誤以平城為雲中郡
指隋後之疆域為兩漢疆域宜其多舛懷仁在大同
府西南七十里與漢雁門郡之&KR1261;陶為近沙南見桑
欽水經河水又東過雲中楨陵縣南又東過沙南縣
北從縣東屈南過沙陵西今歸化城有沙陵湖則沙
南應更在沙陵之北又考懷仁北郭外有北沙河南
郭外有南沙河即舊志所謂沙泉也然此泉自明季
始著不得據以解漢之沙南而桑乾枝水俗名南池
池北有&KR1261;陶縣之故城在十五里内
山隂縣
山隂漢隂館地北魏屬神武郡北齊改太平郡隋置神
武縣屬馬邑郡唐廢遼置河隂縣屬應州金改山隂
置忠州元仍山隂至元二年併金城入尋復置明隸
大同府應州今則直隸大同府
按山隂即河隂以在桑乾河南曰河隂在復宿山
北曰山隂
應州
漢志雁門郡秦置句注山在隂館莽曰填狄屬并州領
縣十四善無注莽曰隂館沃陽注鹽澤在東北
有長城西部都尉治莽曰敬陽疆隂注諸聞澤在
東北莽曰伏隂中陵注莽曰遮害隂館埒注
莽曰填狄亭繁峙樓煩武州&KR1261;陶劇陽
崞平城馬邑
後漢志雁門郡十四城隂館繁峙樓煩武州
&KR1261;陶劇陽崞平城埒馬邑鹵城
廣武原平疆隂
後魏屬神武郡北齊屬太平郡後周郡廢置隂城縣隋
廢唐置金城
遼志應州彰國軍上節度唐武德中置金城縣後改應
州(以龍首雁門二山南北相應故名)後唐明宗州人也天成元年升
彰國軍節度興唐軍寰州隸焉遼因之北龍首山南
雁門兵事屬西京路部署司統縣三金城本漢隂
館縣地漢末廢為隂館城大業末䧟突厥唐始置金
城縣遼因之渾源縣河隂縣本漢隂館縣地初
隸朔州清寧中來屬(河隂即山隂)
遼開泰三年三月戊申雲應朔州置轉運使
元志唐末置應州後唐升彰國軍元初仍為應州領金
城山隂二縣至元二年山隂併入金城後復置州治
在金城
鹵城在州境漢為鹵城縣隸代郡後漢隸雁門郡明
洪武七年以州隸大同府
國朝順治十六年裁安東中屯衛併應州領山隂縣今
山隂則直隸大同府
渾源州
趙孝成王十九年以汾門與燕易平舒渾源乃肇於平
舒
漢為平舒崞二縣地平舒屬代郡莾曰平葆崞屬雁門
郡莾曰崞張
元魏神武郡石城縣隋為平寇縣唐為崞縣屬代州後
唐置渾源縣以渾源川名或云因八水合而渾流故
名屬應州遼仍舊金升為州仍置縣在郭下併置司
候司元改恒隂縣隸西京(即今大同府)至元四年省入州
明調安東中屯衛中前二所分守
尹耕三曲陽辨按漢地里志曲陽有二一曰上曲陽
屬常山郡注曰在恒山北谷即禹貢恒水所出處有
恒山祠一曰下曲陽屬涿鹿郡注曰今鼔聚昔陽亭
晉荀吳滅鼓即此常山有上曲陽故此加下今正定
府復有曲陽縣既非鼔聚又不在恒山北谷是三曲
陽也攷定州志曰曲陽即秦所志曲逆後因之有曲
逆溪在城北曲而西流漢地里志曰曲逆屬中山國
蒲水所出東入濡又曰濡水在城北曲而西流故曰
曲逆章帝醜其名改曰蒲隂則今之曲陽為漢之曲
逆明矣今曲陽既為曲逆則恒山祠古在上曲陽不
在今曲陽也舜北巡守曰至於北岳漢武修封還至
上曲陽祀恒山皆不在今曲陽也飛石之說胡為者
哉故嘗斷之曰上曲陽以山得名言在恒山之陽也
曲逆以水得名言其水之曲流也上曲陽既在北谷
山行峻絶其廢遂久曲陽曲逆同而轉逆為陽後人
以其去岳遠而無徵復為飛石之說以文之唐人失
河北石晉割燕雲宋人守正定咸不能至岳下奉玉
帛而且便其在曲陽也經千年無更正之者則夫表
峙鎮之方備柴告之典復唐虞會同之跡不有待於
今日耶若必求上曲陽遺址祠之則唐虞秦漢都平
陽關中車馬自西南而來入山而北故於山陽之谷
建邑置祠今冠蓋俎豆率自北而南亦何必谷中之
上曲陽也修岳麓掃土之遺正曲逆飛石之謬於渾
源州可也
靈邱縣
魏天平二年置恒州靈邱郡又置北靈邱郡領靈邱莎
泉二縣
隋書後魏置靈邱郡後齊省莎泉縣入焉後周置蔚州
又立大昌縣開皇初郡廢縣併入焉大業初州廢靈
邱屬雁門郡
唐蔚州興唐郡本安邊郡雁門郡之靈邱上谷郡之飛
狐縣地唐初没突厥武德六年置州并置靈邱飛狐
二縣僑治陽曲七年僑治繁峙八年僑治秀容故北
恒州城貞觀五年破突厥復故地還治靈邱開元初
徙治安邊至德二載更郡名復故治領靈邱飛狐興
唐三縣東北有横野軍乾元元年徙天成軍合之
而廢横野軍西有清塞軍本清塞守捉城貞元十五
年置
按魏置北靈邱郡在梁大同元年時猶未名蔚州
也後周改靈邱郡為蔚州隋乃以縣隸州金為成
州元明俱隸蔚州縣西北有唐河出高是山周職
方并州川曰嘔夷是也
宋起鳳靈邱辨靈邱之見稱於孟氏註已明釋其為
齊下邑也按是邑在周慎靚王二年齊已命名以今
輿地考之當隸山左其建置廢革山左屬邑自有成
書不具論獨是疑者或謂今之邑其齊地之舊乎或
謂邑之名同時有兩稱乎皆非也攷周威烈王二十
三年戊寅晉大夫魏斯趙籍韓虔三分晉地為諸侯
邑時為趙西北邊尚未有邑在威烈王二十三年之
前猶屬晉其明年屬趙明矣齊地之廣無逾趙之中
山燕之易水而至雲中上谷間者是說也可以無辯
而同時兩邑之議不容無言子輿責蚳鼃之辭靈邱
蓋慎靚王時齊有是邑趙固未嘗設也至周赧王八
年甲寅趙始傳及武靈與肥義謀易服騎射雖中為
公子成諫止然數出境游獵卒葬此終未置邑中間
歴秦楚垂九十九年漢高帝興乃於十一年乙已冬
命太尉周勃入代擊陳豨豨乃奔此破其軍因有武
靈之邱始置邑名焉由漢高遡周慎靚王相去凡一
百一十有五年前此百餘歲而以靈邱獨顯者齊邑
也後此百餘歲而以靈邱並著者漢邑也地隔千餘
里世易四五姓名雖同而跡則異豈得以齊誣趙並
以趙誣漢乎故不可辯
廣靈廣昌靈邱三縣明皆隸大同府蔚州在周秦
漢胥為代地
國朝改蔚州屬宣化而三縣仍隸大同府為紫荆倒馬
二關出入要地
廣靈縣
廣靈即漢之延陵唐為安邊縣又改興唐縣屬蔚州後
唐同光二年契丹寇蔚州始置廣陵縣元改廣靈
廣昌縣
廣昌縣前漢隸代郡注云淶水東南至容城入河過郡
三行五百里并州寖莾曰廣屏隋改名飛狐屬上谷
郡唐飛狐與靈邱興唐同隸蔚州宋升為飛狐軍遼
復為縣至明方復名廣昌崇禎間更為廣川州兼治
靈邱廣昌二縣尋復舊今縣因舊名而飛狐口仍為
要地
無終即今玉田去廣昌越七八百里舊通志縣志
指廣昌為古無終地宜覈
日知錄春秋時代尚未通中國趙襄子乃言從常山上
臨代代可取也正議曰地道記云恒山在上曲陽縣
西北百四十里北行四百五十里得恒山岋號飛狐
口北則代郡也水經注引梅福上事曰代谷者恒山
在其南北塞在其北谷中之地上谷在東代郡在西
此則今之蔚州乃古代國項羽徙趙王歇為代王歇
更立陳餘為代王漢高帝立兄劉仲為代王皆此地
也(今蔚州東二十里相傳有代王城)十年陳豨反十一年破豨立子
恒為代王都晉陽(高祖紀)則今之太原縣矣孝文紀則
云都中都(陳豨𫝊同)而文帝過太原復晉陽中都二歲(如淳)
(以為先都晉陽後遷中都)又立子武為代王都中都則今之平遙
縣矣(正義引括地志中都故城在汾州平遙縣西南十二里)又按衛綰代大陵
人大陵今在文水縣北而屬代代都中都故也代凡
三遷而皆非今代州今代州之名自隋始
陽高縣
陽高古雲内雲中地也金曰長清後改白登元亦曰白
登至元二年廢為鎮尋復明洪武中廢入大同縣築
陽和城天順二年置衛領以指揮千戶
國朝順治三年併高山衛為一衛曰陽高衛掌印一員
領之裁指揮千戶五年移府治於陽高城衛升為府
八年復舊雍正三年改為陽高縣距大同府治百二
十里
天鎮縣
天鎮為晉魏之廣牧縣與唐之天成軍相近後唐為雲
中縣地遼析置天成縣隸西京大同府元隸宣德府
明洪武改設天城鎮遠二衛
國初併為天鎮衛雍正三年改為縣距大同府治百八
十里
按明一統志大同府城西北二十八里有定襄城
漢郡唐縣皆治此今陽高天鎮在府治二百里内
當即唐雲内之恒安鎮北恒州也陽高志長青縣
有青坡山即今雲門山陽高亦長青縣地此說近
是又𫝊天鎮為唐玉泉驛與古榆林縣近云
朔平府
朔平府界辨左雲右玉明洪武二十五年始設衛
置屯永樂七年復調大同左右二衛於其地正統間
以邊外玉林併入右衛雲川併入左衛平魯在明為
老軍營成化十七年始設
國朝雍正三年乃置朔平府而三衛俱改為縣與朔州
同隸焉北魏延和二年始置懷朔鎮於定襄故城後
改名朔州在今州北三百八十里後廢北齊天保六
年復置在今州南四十七里新城後徙馬邑隋唐俱置
馬邑郡治鄯陽鄯陽即元魏桑乾郡地也宋徽宗時
置朔寧府而内附不久遼置順義軍領縣或二或三
不止今州治地也又今朔州即古馬邑郡而馬邑後
自設縣云
按朔平府逼近邊城北通沙漠東燕西秦為晉省
咽喉要地漢唐以後分郡置州代有更易與大同
府地大率相通爰考古名附後
朔方考朔方今寧夏以北地漢武帝置朔方郡順
帝徙朔方治五原北魏延和二年於漢之五原郡置
鎮後改懷朔孝昌中改為州朔州之名始此然非漢
朔方地也五原城在隋置勝州榆林縣之西唐後仍
郡名而漸徙於東北長城外有無定河即奢延水一
曰朔方水與今朔州相距甚遠
豐州考豐州在戰國屬趙秦九原漢五原郡地五
原郡城在榆林郡界後漢及魏晉漸淪没隋文帝時
因舊永豐鎮改縣置州豐州之名始此煬帝廢州置
五原郡貞觀四年以居突厥降戶置豐州(亦在五原郡即後周)
(之永豐鎮也在黃河西)不領縣十一年州廢天寳中改九原郡
領九原永豐二縣景龍二年朔方軍總管張仁愿築
三受降城後唐改天德軍遼更名應天軍復為州領
二縣富民縣本漢朔方郡臨戎縣有黑山神振武縣
本漢定襄郡盛樂縣負隂山帶黃河即元魏所都也
宋初攻契丹得之後沒於西夏徙置府州地名曰寧
豐金初仍豐州領縣二後改天德軍總管府大定中
析豐州置淨州領天山縣元復為豐州舊有錄事司
及富民縣至元中以大同平地縣入焉明初置玉林
雲川等衛後棄於外今由右玉殺虎堡出口西北二
百四十里為歸化城城東五十餘里藏經塔有金天
輔中碑城中都統署有元延祐中碑皆刻豐州據此
則金元之豐州即在歸化城左右隋唐之豐州五原
本在河西遼乃改置河北遼志云豐州有大鹽濼九
十九泉沒越濼古磧口非豐州故地也歸化城東北
有水名豐灘遶城而西曲注黃河
唐書三受降城俱列豐州而豐州之九原永豐二縣
或省入勝州之河濱或省入靈州之懷遠或省入延
州之豐林此胥指河西豐州非河東豐州也
西受降城在豐州西北八十里高闕塞在豐州河
之西史記趙築長城自代傍隂山下至高闕即此
稠陽塞亦在豐州漢稠陽縣屬五原郡漢書竇憲出
雞鹿塞鄧隲出稠陽塞遂至燕然山豐州境内有
黑山官山七寳山有紫河黑河
勝州考勝州戰國趙地秦為雲中九原漢為雲中
五原史記秦却匈奴樹榆為塞州南故有榆溪塞隋
初置勝州治榆林縣勝州之名始此煬帝廢州置榆
林郡唐為勝州榆林郡(元史唐東受降城南直榆林後因濱河徙置綏遠峰南即)
(今東勝州是也距城在東勝州東北八里東南朔州四百里)領縣二榆林縣即漢
河南縣地有故雲中城拂雲堆金河紫塞河自馬邑
郡鄯陽縣流入有榆林關縣西有漢五原城河濱縣
亦即漢河南縣地東臨河岸(明一統志縣在大同西五百餘里本隋榆林縣)
(地唐析置此縣縣東北有河濱關)遼史所載略同而太祖神冊元年
破後唐振武軍勝州之民皆趨河東州廢後石晉割
地復置勝州是遼之勝州先在河西後在河東故大
同紀曰遼以唐勝州在河西乃加東字也唐决勝州
在河南按即勝州為明河套地杜佑李吉甫說甚明
(元史金初屬西夏後復取之元至元二年省寧邊州之半入焉舊有東勝縣及錄事司四年省入州寧)
(邊州在東勝州東南三百里遼置州金置鎮西軍元乃省入武東勝二州)今黃河西來遶
東受降城而南注其所經即故東勝地在歸化城之
西平魯縣西北口外有明玉林衛城亦與勝州相近
云
東勝州境内有金河泊承紫河入黃河又有君子津
雲州考秦漢有雲中郡晉為新興郡北魏道武自
雲中徙都平城即雲州地(即今大同)孝文遷洛改為司州
牧又置恒州北齊文宣廢州為恒安鎮後周曰雲中
隋開皇初置馬邑郡雲内縣唐武德中於故雲内之
恒安鎮置北恒州七年廢(今朔平在恒州之西)貞觀十四年復
置自朔州北定襄城徙治定襄縣永淳元年為默啜
所破徙民於朔州開元十八年復置更名雲州雲州
之名始此有隂山道青坡道皆出兵路也(後魏築雲州城永熙)
(中寄治并州界今名雲州村在文水縣東四十里非此雲州)遼為西京析雲中置
雲州於懷仁縣地為雲西雲西之名始此金置總管
府元為大同路領大同白登宣寧平地懷仁五縣至
元二年以平地縣省入豐州今右玉縣東至大同府
北至歸化城約二百里似屬豐州地左雲縣疑即雲
西地云
明一統志云州境内有拂雲堆考唐書中受降城有
拂雲堆祠接靈州境
雲内州考唐於雲中郡置都督府後改横塞軍又
移天德軍即中受降城地遼初為開遠軍置代州北
雲朔招討道宗清寧初改雲内州雲内州之名始此
領柔服寧人二縣有威塞軍(此在唐為積塞軍)古可敦城大
同川天安軍永濟柵安樂戍拂雲堆在黃河東西壖
金仍為雲内州領柔服雲川二縣及寧人鎮元廢雲
川縣設錄事司至正四年省司縣入州按朔平誌謂
今歸化城西南托克托城北有舊城址古塔石柱刻金
正隆中雲内州錄事司郭說字云
雲内州西有天瑞泊又有紫河黑河經流明一統志
云雲内州有居延川一名居延澤在朔州北按此澤
在甘州極北距朔州甚遠恐係兩地
朔平全郡在雲中五原定襄雁門之界右玉在豐淨
二州之界左雲在雲州雲西之境平魯在豐勝雲内
寧邊州之界歸化城兼豐淨雲内東勝之地朔州即
漢雁門之馬邑隋唐之鄯陽今馬邑北魏廣武平原
齊朔州北道行臺隋鄯陽地唐開元中析鄯陽東三
十里即大同軍附郭置馬邑縣南至朔州四十里即
今縣也
朔平志謂洪武二十八年立大同五衛迤東五衛東
勝五衛永樂間徙東勝中前後三所千戶於懷仁等
處此亦未覈至東勝五衛在大同西北今邊外三十
五里有玉林舊城其西有紅城黑城脱脱城三地城
垣尚存云
右玉縣
漢建武二十年冬省五原郡徙其民
宣帝甘露元年單于呼韓邪入朝自請願留居光禄塞
下矢志保受降城許之命董忠韓昌將兵送之因留
衛單于助誅不服贍給其穀米三萬餘
晉安帝元興元年魏居越勒莫弗部於五原
唐太宗貞觀四年既禽突厥頡利降其衆十餘萬盡居
之内地於豐勝靈夏朔代之間
朔州
正義括地志云趙武靈王長城在朔州善陽縣北按水
經云百道長城北山上有長垣若頽毁焉㳂溪亘嶺
東西無極蓋趙武靈王所築也
通典秦代郡今安邊及馬邑之北境皆是漢有定襄
郡在今馬邑郡地
通典晉懷帝時劉琨表以鮮卑猗盧為大單于封代公
徙馬邑即其地也其後稱魏建都今於郡地兼置懷
朔鎮及遷洛後遂於郡北三百餘里置朔州葛榮之
亂又廢北齊復置朔州隋初置總管府煬帝初府廢
置代郡尋屬馬邑郡後魏初雲中在今郡北三百餘
里定襄故城北齊置朔州在故都西南新城一名平
城後移於馬邑即今郡城也
地形志恒州善無郡天平二年置領縣二善無沃
陽魏有六鎮沃野懷朔武川柔元懷荒禦夷(附錄)
朔州本漢五原郡延和二年置為鎮後改為懷朔孝
昌中改為州後䧟今寄治并州界領郡五大安郡
領縣二狄那捍殊廣寧郡領縣二石門
中川神武郡領縣二尖山殊頽太平郡領
縣三太平太清永寧附化郡領縣四附
化息澤五原廣牧(中多朔州地)
梁普通三年魏主詡居柔然於懷朔之北五年八月
魏東西部勑勒皆叛附拔陵乃改懷朔鎮為州
元帝承聖二年齊主居柔然於馬邑川
周建德六年二月北朔州置總管府
隋志馬邑郡注舊置朔州開皇初置總管府大業初府
廢統縣四善陽注後齊置縣曰招遠郡曰廣安開
皇初郡廢大業初縣改曰善陽置代郡尋曰馬邑又
有後魏桑乾郡後齊以置朔州及廣寧郡後周郡廢
大業初州廢神武注後魏置神武郡後齊改曰太
平後周罷郡有桑乾水雲内開陽
隋文帝開皇十九年突厥突利入朝立為啟民可汗築
大利城於朔州以居之
唐朔州馬邑郡本治善陽建中中節度使馬燧徙治馬
邑後復故治領二縣善陽注武德四年省常寧縣入
焉馬邑注開元五年析善陽於大同軍城置
舊唐志朔州善陽漢定襄地有秦時馬邑城武州塞後
魏置桑乾郡隋為善陽縣
水經注石門鄣西北光禄城即懷朔鎮城也中陵水
又西北流逕善無縣故城西王莽之隂館也
十三州志曰舊定襄郡志地理志曰雁門郡治
宋志朔州唐置後唐為振武軍石晉以賂契丹宣和五
年守將韓正以州來降金人尋逐正復取之
元志唐改馬邑郡為朔州後唐升鎮武軍宋為朔寧府
金為朔州元因之
按漢善無前屬雁門後屬定襄皆係郡治魏天平
二年置善無郡善無沃陽二縣屬焉在勾注山之
西北與朔州為近
馬邑縣
漢志雁門郡劇陽註莽曰善陽馬邑註莽曰章昭
秦時築城於武州塞内名馬邑搜神記晉地記師古註
章懷注皆同按今朔州即古馬邑其故城在今州東
今之馬邑非古馬邑也
漢太原郡之廣武縣城在今治南後唐天成三年置
寰州治寰清縣即今馬邑縣境
左雲縣
大同紀漢建武十三年盧芳奔四郡歸正省定襄徙其
民於西河漢書以省定襄為十年事按芳竊據諸郡
十年芳未破也何以得省必芳奔而始經理邊郡也
二十七年太尉趙熹典邊事上言請復緣邊諸郡
乃復置五原定襄郡
平魯縣
漢文帝十一年夏募民實雲中十二年三月募民輸
粟雲中
晉咸康五年三月代王什翼犍立遷於雲中大元十
六年魏主珪居北部柔然於雲中元興二年魏居
尉遲部萬餘家於雲中
唐永徽元年九月置單于都護府時同置瀚海都護
府領金微新黎等七都督仙萼賀蘭等八州三年復
徙瀚海都護府於雲中為雲中都護府磧以北蕃州
隸瀚海以南隸雲中景龍二年三月置三受降城
尹耕曰按單于都護府置在雲中今瀚海都護府復曰
徙置雲中是雲中有兩都護府也考之史李靖破突
厥遷三百帳於雲中阿史德氏為之長後部落漸衆
議立可汗帝曰今可汗古單于也乃更為單于都護
府是單于都護專統遷戶而瀚海之徙雲中者則統
磧南蕃州雖同城而職任異也或曰瀚海所徙史文
曰古雲中單于府所置但曰雲中是其時有兩城也
單于置於新城瀚海徙於舊城不相妨也一統志曰
新雲中在今大同城北郭外古雲中在豐勝之間相
去四百餘里理或然也
歸化城
大青山祁連山隂山陽山等地通辨歸化城在遼
金元豐州之城其西有隂山陽山大青山北通瀚海
南臨黃河秦使蒙恬北擊胡渡河取高闕據陽山北
假後漢五原郡西安陽北有隂山武帝克匈奴因置
隂山縣徐廣謂隂山在河南陽山在河北水經注鍾
山即隂山又曰陽山即隂山元延祐修道碑又謂大
青山即天山即祁連山明一統志大青山即隂山是
諸山名雖異而實同也按石碌山之西為隂山山東
南為東受降城隂山之西為陽山更西為大青山山
東南為中受降城西南為西受降城城西越長寧河
阿保之南即賀蘭山也至甘州為漢張掖郡窮石之
東為焉支山肅州為漢酒泉郡高臺之南為祁連山
此皆在嘉峪以東至於伊州之北為天山其西為柳
陳城更西為高昌即明火州為漢車師唐交河蒲類
兩縣地是天山與祁連已東西判然矣金時以邊外
稱天為祁連置静州天山縣遂名大青為祁連而元
亦因之宜覈水經注山在中國之極北故名隂山水
北曰陽山在河水之北故亦謂之陽山以此正徐廣
隂山在河南一語之誤誠是矣然河自明季三部落
之西北轉逕大青山之隂其南有馬隂山山以東即
周朔方漢朔方郡及明河套故地水經所云河水又
南逕馬隂山西是也徐廣之所謂隂山在河南庸或
指此山乎抑宜覈
按輿地有名異而實同者如條山蒲山雷首山之
類是也有名同而實異者如長城外有賀蘭山朔
州右玉亦胥有賀蘭山肅州有祁連山大青山亦
名祁連山五寨别有祁連池又如大同虞鄉盂縣
胥有方山潞安大寧浮山胥有壺口山遼州武鄉
平陸黎城胥有箕山永濟長治胥有首陽山介休
平定州胥有綿山此類甚多當析觀之
青冡辨青冡漢明妃墓也宋遼以來諸史多言青
冡今在歸化城南十餘里黑河之側夫歸化城漢五
原郡地距幕北絶遠而宋史云太平興國八年豐州
刺史王承美敗遼師追北至青冡百餘里遼史神冊
元年八月太祖拔朔州勒石記功於青冡之南西京
志亦云豐州有青冡元史太祖十四年駐軍青冡繇
東勝渡河收西夏合諸史覈之其地胥近歸化城此
又何說也按漢史甘露元年呼韓邪欵塞願留居光
祿塞下保漢受降城而北邊息警者六十餘年豈其
時王歙軰實𨗳之而遂克返葬與抑好事者艷青冡
之名鑿空駕虛流𫝊至宋遼遂援為典要與老杜云
一去紫臺連朔漠獨留青冡向黃昏曰一去曰獨留
似有疑辭間嘗詢之商旅塞草皆黃未聞此冡之獨
青也然則志其名無鑿其地可也
山西通志卷一百七十七
