山西通志卷一百六
人物(六)
太原府
宋
呼延贊幷州太原人父琮周淄州馬步都指揮使贊少
為驍騎卒太祖以其材勇補東班入承旨遷驍䧺軍
使從討西川當前鋒身中數創以功補副指揮使太
平興國初親選軍校以為鐵騎軍指揮使從征太原
先登乘城及堞而墜者數四賜金帛奬之俄從崔翰
戍定州翰言其勇擢馬步軍副都軍頭稍遷内員僚
直都虞侯獻陣圖兵要及樹營砦之策求領邊任召
見自陳武藝具裝執鞬馳騎揮鐵鞭棗槊旋繞廷中
數四又引其四子必興必改必求必顯以入更迭舞
劒槃槊賜白金衣帶端拱二年領富州刺史再加都
軍頭為保州刺史冀州副都部署改遼州刺史復為
都軍頭領扶州刺史加康州團練使咸平二年從幸
大名為行宫内外都廵檢上嘗補軍校皆叙己功贊
獨進曰臣月俸百千所用不及半忝幸多矣不敢更
求遷擢再拜而退三年卒贊有膽勇鷙悍輕率常言
願死於敵徧文其體為赤心殺賊字至妻孥僕使皆
然諸子耳後刺曰出門忘家為國臨陣忘生為主所
作破陣刀降魔杵鐵折上巾兩旁有刅皆重十數斤
絳帕首乘騅馬冬月嘗以水沃孩幼冀長耐寒而勁
健必顯後擢副都軍頭
吳元載廷祚子建隆初授太子右春坊通事舍人賜緋
魚袋廷祚鎮秦雍補衙門都校後授供奉官太平興
國三年加閤門祗候使遼九年擢西上閤門副使出
知陕州雍熙三年徙秦州州民李益為長道縣酒務
官家饒財僮奴數千指長吏皆畏之民負息錢郡為
督理推官馮伉不從益遣奴拽下馬毁辱之伉屢表
不得逹後因市馬譯者附表以聞詔元載逮捕權貴
已報益益亡命物色急捕之獲於河中府民郝氏家
御史府具得其狀斬之益子光禄寺丞仕衡除籍民
皆飯僧相慶端拱初遷西上閤門使淳化二年領富
州刺史俄徙知成都府王小波擾不能捕滅受代歸
時李仕衡通判華州遣人閱行裝元載拒之仕衡抗
章疏其罪坐責郢州團練副使移單州授左衛將軍
致政卒年五十三子昭明内殿崇班昭矩太子中舍
楊業并州太原人父信漢麟州刺史業幼倜儻任侠善
騎射畋獵恒倍獲嘗曰我他日用兵亦猶用鷹犬逐
雉兔爾弱冠事劉崇為保衞指揮使以驍勇聞累遷
建雄軍節度使屢立戰功所向克捷國人號為無敵
太宗征太原素聞其名嘗購求之既而業勸其主繼
元降上遣中使召見業大喜以為右領軍衞大將軍
授鄭州刺史上以業老於邊事復遷代州兼三交駐
泊兵馬都部署密封槖裝賜予甚厚會遼師入鴈門
自西陘出由小陘至鴈門北口南嚮背擊之遼師大
敗以功遷雲州觀察使仍判鄭州代州自是遼人望
見業旌旗即引去主將戍邊者多忌之或潜上謗書
上皆不問封其奏以付業雍熙三年北征命業副潘
美為雲應路行營都部署以西上閣門使王侁軍器
庫使劉文裕護其軍諸軍連拔雲應寰朔四州師次
桑乾河會班師美等歸代州未幾詔遷四州民於内
地令美等以所部兵護之時遼復陷寰州業謂美等
曰宜領兵出大石路先遣人密告雲朔州俟大軍離
代州日令雲州衆先出我師次應州即令朔州民出
城直入石碣谷遣強弩千人列谷口以騎士援於中
路庶保萬全侁曰但趨鴈門北川中鼓行而往文裕
亦贊成之業曰不可此必敗之勢也侁語侵之業曰
業非避死盖時有未利徒令殺傷士卒而功不立今
君責業以不死當為諸公先將行泣謂美曰此行必
不利業太原降將分當死上不殺寵以連帥授之兵
柄非縱敵不擊盖伺其便將立尺寸功以報國恩今
諸君責業以避敵業當先死於敵因指陳家谷口曰
諸君於此張步兵彊弩為左右翼以援俟業轉戰至
此即以步兵夾擊救之不然無遺類矣侁陣谷口使
人望之以為遼師敗走欲爭其功即領兵離谷口美
不能制業力戰至暮果至谷口望見無人即再率帳
下士力戰身被數十創士卒殆盡業猶手刅數十百
人馬重傷遂為遼人所擒其子延玉亦没焉業太息
曰上遇我厚期討賊捍邊以報而為姦臣所廹復何
面目求活耶乃不食三日死上聞之痛惜甚下詔曰
執干戈而衞社稷聞鼔鼙而思將帥盡力死敵立節
邁倫不有追崇曷彰義烈故雲州觀察使楊業誠堅
金石氣激風雲挺隴上之雄才本山西之茂族自委
戎乘式資戰功方提貔虎之師以效邊陲之用而羣
帥敗約援兵不前獨以孤軍陷於沙漠勁果猋厲百
死不回求之古人何以加此是用特舉徽典以旌遺
忠魂而有靈知我深意可贈太尉大同軍節度賜其
家布帛千匹粟千石大將軍潘美降三官監軍王侁
劉文裕胥除名業不知書忠烈武勇有智謀練習攻
戰與士卒同甘苦代北苦寒但挟纊露坐理軍事傍
不設火侍者殆僵仆而業怡然無寒色為政簡易御
下有恩故士卒樂為之用朔州之敗麾下尚百餘人
業謂曰汝等各有父母妻子與我俱死無益也可走
還報衆皆感泣不肯去淄州刺史王貴殺數十人矢
盡遂死餘亦死無一生還者聞者皆流涕朝廷錄其
子供奉官延朗崇儀副使次子殿直延浦延訓供奉
官延環延貴延彬殿直
馬峰幷州太原人仕劉繼元至樞密使左僕射致仕太
原平為將作監遷太府卿分司西京峰善服餌養生
體強無疾頗好持論雍熙元年卒年八十餘
王貴幷州太原人廣順初補衞士宋初累遷散員都指
揮使馬步軍都軍頭領勝州刺史太平興國二年為
淄州刺史從潘美北征攻沁州立戰功及從楊業射
殺遼兵數十人矢盡張空弮又擊殺數人遂遇害年
七十三擢其子文晟供奉官文昱殿直
張繼能字守拙并州太原人父贊晉内班繼能建隆初
以黃門事禁中太平興國初為内品從征河東主城
南洞屋遷高品為高陽鎮定路先鋒都監從崔彦進
戰長城口多所俘馘明年又與彦進敗遼於唐興口
轉殿頭高品雍熙中監李繼隆軍徙護定州屯兵領
驍捷卒三千屯五回嶺端拱初遷入内殿頭從趙保
忠討李繼遷保忠薦其材命同經略代還掌内弓箭
庫淳化三年與白承睿護芻粟入靈武命領驍卒五
千同諸將主軍務俄為本州都監城威州清遠軍護
其役工畢命同張延洲知軍事又同田紹斌掌積石
砦遷内供奉官靈環慶清遠軍後陣都監轉鬭敗西
人復還清遠遷内殿崇班供備庫副使復護環州屯
兵徙涇原儀渭都廵檢使真宗遷崇儀使靈環十州
軍兵馬都監兼廵檢安撫使咸平三年為川陕兩路
招安廵檢使成都平留為利州招安廵檢復為邠寧
駐泊都監坐清遠軍陷又焚棄青岡砦流儋州景德
二年赦為内侍省内常侍又為陕西捕賊廵檢獲千
餘人改内殿崇班朝陵為行宮四面廵檢四年討宜
州卒陳進為廣南東西路安撫副使賊平授供備庫
使東封留為舊城内廵檢鈐轄加東染院使大中祥
符二年擢入内内侍省副都知時宗室說書給公膳
專遣主之俄提點郡縣主諸院事三年兼羣牧都監
祀汾隂留掌大内兼舊城内廵檢鈐轄領會州刺史
謁太清宫為天書扶侍都監七年為涇原儀渭鎮戎
軍兩路鈐轄徙鄜延都鈐轄先是内屬戶殺漢口者
止罰孳畜繼能則麗於常法繇是西人不敢犯日課
卒截竹為簽署字其上備將士記殺獲功狀賊聞之
甚懼歸朝復蒞羣牧仁宗在儲宫嘗親書一幅賜之
繼能以聞真宗亦為標題其末人以為榮九年左授
西染院使掌往来國信天禧初復西京左藏庫使坐
事降授西京作坊使出為邠寧鈐轄掌瑞聖園尋領
往来國信所三年復西京左藏庫使内侍右班副都
知遷崇儀使轉内園使掌瓊林苑五年卒年六十五
特贈汀州團練使錄其子懷忠大理寺丞孫逖三班
奉職遜借春坊祗候繼能性沉密知兵喜讀書而好
治生云
慕容德豐字日新延釗次子幼聰悟八歲父鎮山南補
衙内指揮使父卒授如京使征太原領御砦南面廵
檢征南唐為洞子都監尋為昇州都監以廉潔聞俄
領蔚州刺史太平興國二年知愛州兼邠寧都廵檢
使嘗破小遇族奪名馬數十匹詔褒諭居任九年簡
靜為治邊鎮安之雍熙四年使登莱閱強壯還拜西
上閤門使出為定遠軍鈐轄命領後陣中隊别將萬
騎以禦邊屢知邢延二州又代侯延廣知靈武就賜
白金三千兩改四方館使徙慶州又改靈州兼部署
榖貴出私廪賑饑全活者衆轉引進使賊入境擊走
之咸平二年遷客省使知鎮州遼南侵繕兵固守餉
饋不絶詔奬之改知滄州德豐輕財好施厚享將士
身居邊陲母與妻孥尚留京貧甚特給團練使俸尋
進穎州團練使知貝瀛二州五年卒年五十五家無
餘財子惟素至殿内承副
慕容德琛延釗從子蔭補供奉官累遷内殿崇班知䕫
州李順黨張餘領衆十萬舟千艘來寇與戰龍山斬
首千餘級又與白繼贇擊斬二萬餘悉焚其舟賊剽
開州圍雲安德琛往援又斬百餘級累詔褒諭歴西
京作坊左藏副使咸平二年轉崇儀荆湖北路鈐轄
蠻擾灃鼎境與戰於北汊奪耕牛鎧甲斬馘以歸徙
峡路鈐轄未至復知䕫州景德中領梧州刺史復任
峡路遷莊宅使并代鈐轄知憲州天禧初改右監門
衛大將軍
尹憲并州晉陽人開寳中事太宗藩邸即位擢殿直充
延州保安軍使改供奉官太平興國四年護府州屯
兵與鄜州三族會攻嵐州破敵千餘擒知州馬延忠
拔緣河諸砦以功轉西京作坊副使入朔州界破寧
武軍殺其軍使獲人馬器甲甚衆轉供備庫使護夏
州兵殺戮三汊醜奴莊岌伽羅膩葉十四族及誘其
渠帥屢降詔書褒美雍熙初就知夏州攻破地斤澤
李繼遷遁走俘獲四百餘帳憲奏請抽移諸帳於所
部别置騎兵號曰平砦以備用詔從之俄殺蘆關及
南山野狸數族代還為洪州廵檢尋護莫州屯兵三
年知瀛州兼兵馬鈐轄淳化初為四方館使連護鎮
定屯兵改知貝州移高陽關兵馬鈐轄五年知定州
與部署王榮不恊榮毆憲仆因疾卒年六十三
劉通并州人曾祖質絳州刺史祖維嶽父延慶右驍衞
將軍通嘗從潘美征廣南又累戰北面積勞至虎捷
都指揮使領嘉州刺史太平興國中扈蹕太原卒贈
穎州防禦使長女為真宗妃大中祥符五年妃正位
累贈維嶽天平軍節度中書令兼尚書令延慶彰化
軍節度許國公通太師尚書令魏王謚武懿累追封
祖母宋氏安國太夫人母河南縣君元氏育國太夫
人妻龐氏晉國太夫人女婿龔知進贈衞尉卿知進
妻追封南安郡君初通窆汴城西天禧二年七月具
鹵簿鼔吹改葬於祥符鄧公原后親臨奠真宗御製
祭文置靈坐右
吳元扆字君華廷祚子太平興國八年尚蔡國公主授
左衞將軍駙馬都尉明年領愛州刺史進團練使雍
熙三年表求試劇郡命知鄆州尋知河陽還朝改鄯
州觀察使特詔朝會序班次節度使禄賜悉增之再
知河陽淳化五年秋霖河溢城將壞元扆躬涉泥滓
督工補塞民多構木樹抄命濟以舟楫設餅餌以食
時澶陕悉罹水災河陽頼以安真宗初換安州觀察
使知澶州咸平三年轉運使劉錫上其治狀詔嘉奬
遷寧國軍留後知定州時王超王繼忠踰唐河與遼
戰元扆度其必敗急發州兵護河橋超輩果敗遼人
乘之至橋見陣兵甚盛遂引去考滿吏民詣闕貢馬
疏其善政十事願借留樹碑表德政詔褒之屬歲旱
吏白召巫以士龍請雨元扆曰巫本妖民龍止獸也
安能格天惟精誠可以動天乃設壇潔齋三日百拜
祈禱澍雨沾洽景德三年代歸拜武勝軍節度三年
為修諸陵都部署出知潞州初并代澤潞皆分轄戍
卒後并於太原至是以元扆臨鎮遂分領澤潞晉綘
慈隰威勝七州軍戎事委元扆專總之加檢校太𫝊
知徐州大中祥符四年改領山南東道卒年五十贈
中書令謚忠惠子弟進秩者五人五年葬時上元欲
觀燈上為移次夕元扆性謹讓待賓佐以禮喜讀春
秋左氏聲色狗馬不介意禄賜即給親族公主乳媪
得入參宮禁元扆慮其妄有請託白上拒之真宗深
所嘉嘆於駙馬中獨稱其賢及殁甚悼惜之子守禮
六宅使澄州刺史以國甥特贈和州防禦使守嚴内
殿崇班天禧中錄守嚴子承嗣承緒殿直守良内殿
崇班守讓閤門祗候
楊延昭本名延朗後改焉業之子也幼沉默寡言多戲
為軍陣業曰此兒類我征行必從太平興國中補供
奉官業攻應朔延昭為先鋒戰朔州城下流矢貫臂
鬭益急以崇儀副使知景州為江淮南都廵檢使改
崇儀使知定遠軍徙保州緣邊都廵檢使就加如京
使咸平二年冬遼攻遂城城小無備長圍數日遼蕭
后督戰衆心危懼延昭悉集城中丁壯登陴賦器甲
護守會大寒汲水灌城上旦悉為冰堅滑不可上遼
人潰去獲鎧仗甚衆以功拜莫州刺史屢請益兵於
傅潜不許及潜抵罪召赴行在屢得對訪以邊要上
甚悅指示諸王曰延昭父業為前朝名將延昭治兵
護塞有父風深可嘉也厚賜遣還是冬遼南侵延昭
伏銳兵于羊山西自北掩擊且戰且退及西山伏發
遼衆大敗獲其將函首以獻進團練使與保州楊嗣
並命上謂宰相曰延昭等並出疎外以忠勇自效朝
中多忌朕力保庇以及此五年遼侵保州延昭與嗣
未成列為遼所襲命李繼宣王何代之上曰延昭素
以勇聞當觀其後效六年夏遼復侵望都繼宣逗遛
復命延昭為都廵檢使條上防秋利害又徙寧邊軍
部署景德元年詔益延昭兵滿萬人如遼騎入寇則
屯靜安軍東令莫州部署石普屯馬村西以護屯田
斷黑盧口萬年橋奔衝路仍會諸路兵犄角追襲令
魏能張凝田敏竒兵牽制之時王超為都部署不聽
隸屬延昭上言遼師頓澶淵去北境千里人馬俱乏
雖衆易敗凡有剽掠率在馬上願飭諸軍扼其要路
衆可殱焉即幽易數州可襲而取不報乃率兵抵遼
境破古城俘馘甚衆及請和選邊州守臣御筆命知
保州兼緣邊都廵檢使二年追叙守禦勞進防禦使
俄徙高陽關副都部署在屯九年大中祥符七年卒
年五十七延昭智勇善戰所得俸賜悉犒軍未嘗問
家事出入騎從如小校號令嚴明與士卒同甘苦遇
敵必身先行陣克捷推功于下故人樂為用在邊防
二十餘年遼人憚之目為楊六郎及卒上嗟悼之遣
中使護櫬歸河朔人多望柩而泣錄三子官常從門
客亦試藝敘之
鄧守恩并州人十歲以黃門事太宗淳化中從王繼恩
討成都盜至道初就護西蜀屯兵咸平初以大内高
班為鎮定都監入掌騏驥院龍騎卒剽環慶往擒翦
之景德初為澶濮都廵檢又使環慶戎瀘廵察邊事
大中祥符初按獄濮州雪冤人十餘預監修玉清昭
應宫會靈觀七年兼修真遊殿景靈宫累遷大内高
品供奉官宫成遷内殿承制八年預修大内改西京
作坊副使九年營造皆畢授東染院使充會靈觀都
監天禧二年掌軍頭引見司修祥源觀成遷崇儀使
三年授大内押班為修滑州决河鈐轄改如京使還
任四年春河復故道遷文思院使歸領昭州刺史掌
皇城國信二司整肅禁衞遷大内副都知會建天章
閣命領其事又勾當資善堂兼春坊司守恩長七尺
狀貌甚偉涖事幹敏以彊果稱五年卒年四十八贈
淄州防禦使錄其子官
劉美通子初事真宗於藩邸以謹力被親信即位補三
班奉職再遷右侍禁咸平中傅潜流房州擇美監軍
潜徙穎又為陳潁廵檢嘗遣美廉陳州石保吉美曰
保吉營繕過度拙於檢下誠或有之自餘保無他患
上意乃解充閤門祗候大中祥符二年護屯兵漢州
歴遷供奉官徙嘉州撫循士卒有恩改内殿崇班提
點在京倉場東西八作司以舉職聞遷洛苑副使八
年預修大内以勞改南作坊使同勾當皇城司天禧
初遷洛苑使領勤州刺史與周懷政聫職未嘗阿附
親從卒偵邏按籍分番均使焉三年授龍神衞四廂
都指揮使領昭州防禦使改侍衞馬軍都虞侯五年
加武勝軍節度觀察留後卒年六十廢朝三日贈太
尉昭德軍節度錄其二子旁親遷補者數人追封妻
宋氏河内郡夫人仁宗贈侍中子從德字復本美卒
年十四自殿直遷供備庫副使後以崇儀使真拜恩
州刺史改和州又遷蔡州團練使出知衞州薦縣吏
李熙輔於朝后喜曰兒能薦士知所以為政矣即日
擢京官從事鄭驤亦擢美官改恩州兵馬都總管知
相州從德妻王蒙正女蒙正至即官為郡守既而從
德卒年二十四贈保寧軍節度使封滎國公諡康懷
錄内外姻戚門人及僮隸數十人從德娣壻龍圖閣
直學士馬季良母越國夫人錢氏兄唯演子集賢校
理瞹及蒙正皆遷二官戴融嘗佐從德衞州以為三
司度支判官御史曹修古楊偕郭勸推直官叚少連
論之胥坐貶
李延渥晉卿子蔭補供奉官尋為閤門祗候三遷西京
左藏庫使咸平初歴知平戎寧邊順安軍保州威虜
軍鈐轄又知冀州六年徙瀛州景德元年十月遼師
抵城下四面夾攻延渥率州兵強壯又集廵檢史普
所部乘城發礧石巨木擊之皆纍纍而墜殺傷甚衆
翼日遼主與其母親鼓衆急擊延渥分兵拒守益堅
遼人遁去死者三萬餘傷倍之獲鎧甲兵矢竿牌數
百萬賜錦袍金帶將士緡錢遷本州團練使初戍棚
垂板護城纔數寸許遼師射之矢集其上凡二百餘
及請葺城詔取板視之上亟稱其勞二年徙知邢州
歷天䧺軍貝州副都部署知冀貝博三州大中祥符
八年以疾換右領軍衞大將軍領演州團練使明年
以左武衞大將軍致仕天禧初卒子宗禹内殿崇班
王貽永字季長溥孫性清慎寡言不好聲伎生十餘歲
時舅魏咸信見而竒之曰後當類我咸平中尚鄭國
公主授右衞將軍駙馬都尉從封泰山領高州刺史
再遷右監門衛大將軍奬州團練使求外補得知單
州真宗曰和衆靜治所當先也真拜洺州團練使徙
徐州河决徐大水作隄城南以禦之改衞州進懷州
防禦使知澶定二州徙成德軍遷耀州觀察使復知
澶州歴彰化武定軍節度使觀察留後拜安德軍節
度使出知天雄軍徙節保寧知鄆州州介梁山多水
患貽永相度地勢為築東西道三十餘里民便之復
徙定州又徙成德擢同知樞密院事改副使加宣徽
南院使進樞密院使久之拜同中書門下平章事加
兼侍中徙節鎮海以疾求罷遣上醫診視上臨問頒
尚方珍藥手取糜粥飲之貽永願罷樞筦解使相上
冀其愈聽罷侍中徙節彰德同平章事樞密使如故
疾稍間入見命其子道卿掖登垂拱殿賜五日一朝
遇朝參許休殿側至和初復以疾辭拜尚書右僕射
檢校太師兼侍中景靈宫使卒贈太師中書令諡康
靖貽永能遠權勢在樞密十五年迄無過失人稱其
謙靜道卿西上閣門使
狄棐字輔之陽曲人唐相仁傑十四代孫徙長沙少以
文謁路振振器愛之妻以女第進士以大理評事知
分宜縣歴開封府司錄知璧州為寇凖所厚薦通判
益州擢開封府判官歴京西益州路轉運江淮制置
發運使累遷太常少卿知廣州加直昭文館代還不
以南海物自隨人稱其廉拜右諫議大夫龍圖閣直
學士權判吏部流内銓出知滑州進給事中徙天䧺
軍坐公事降知隨州徙同州勾當三班院進樞密直
學士歴知陕鄭州河中河南府復判流内銓出知揚
州未行卒棐在河中中貴人言將援棐棐答以他語
涖政愷悌不為表襮卒之日家無餘貲
王信字公亮太原人家故饒財少勇悍大中祥符中盜
起晉絳澤潞數州信應募籍軍與其徒生擒賊七十
人以功補龍神衞指揮使部使者薦召閱武藝遷御
前忠佐軍領河中府同華鄜延丹坊州慶成軍管界
捉賊又遷龍衞都虞候兼鄜延廵檢劉平石元孫戰
歿信以所部兵薄賊斬數十級遷捧日都虞侯改西
京作坊使知鎮戎軍徙保安軍兼鄜延路兵馬都監
始至敵衆數萬夜薄城軍吏氣懾信領勁兵三千出
南門與戰失其前鋒因按兵不動遲明潜上東山整
軍乘勢而下擊走之多獲首級馬牛遷鈐轄兼經略
安撫招討都監領貴州刺史葛懷敏敗信出兵拒敵
俘斬甚衆進保州刺史就遷馬步軍都總管遂為招
討副使累遷馬步軍都虞侯象州防禦使徙高陽關
路王則變明鎬奏為貝州城下都總管城破則遁執
之拜感德軍節度觀察留後召為步軍副都指揮使
卒贈武密軍節度兼侍中
王凱字勝之從祖審鈞僑京兆饒于財散施結客日馳
獵南山下尹寇凖見而竒之言全斌取蜀有勞審鈞
又死忠義當錄其孤遂為三班奉職監鳳翔盩厔稅
歴左右班殿直監益州市買院轉慶州合水鎮兵馬
監押監在京草場又自右侍禁䧺州兵馬監押擢閤
門祗候定邢趙都廵檢使徙麟州都監嘗出雙烽橋
染枝谷遇夏人破之又破龐青黃羅部再戰于伺候
烽前後斬三百餘級獲馬牛槖駞器械以數千計夏
人圍麟州乘城拒鬭晝夜三十一日始解去遷西頭
供奉官代還為内殿崇班麟州路緣邊都巡檢使護
糧道于青眉浪寇猝大至與同巡檢張岊相失乃分
兵出其後夾擊之復與岊合斬首百餘級又入兔毛
川遇賊三萬凱兵祗六千陷圍中流矢中面鬭不解
斬首幷自蹂踐死者以千數内侍宋永誠哭于軍劾
罷之遷南作坊副使改幷代州鈐轄管勾麟府軍馬
事夏人二萬寇青塞堡凱出鞋邪谷轉戰四十里至
杜&KR2600;川大敗之得所掠馬牛以還經略明鎬上其功
領資州刺史會平甘陵盜拜澤州刺史知邠州澤州
團練使歴環慶幷代定州路副都總管神龍衛四廂
捧日天武四廂都指揮使綿州防禦使累遷侍衞親
軍步軍副都指揮使涇州觀察使又徙秦鳳路入辭
諭以唃氏木征交易阻絶宜安靜以處之至則與主
帥撫以恩信遂復常貢召拜武勝軍節度觀察留後
侍衞親軍馬軍副都指揮使卒年六十六贈彰武軍
節度使諡莊恪凱篤于故舊治軍有紀律善撫士卒
平居與均飲食臨陣毅然不少假故士卒畏服戰無
不力前後與敵遇未嘗挫䘐子緘
石普太原人唐河中節度䧺之後自幽州徙祖全周鐵
騎軍使父通事晉邸普十歲給事邸中以謹信見親
補寄班祗候遷東頭供奉官捕獲永興賊邢槖馳賈
秃指數百人遷内殿崇班帶御器械為西川行營先
鋒討平李順遷西京作坊使領欽州刺史順餘黨稱
卭南王又為西川都提舉捉賊使入奏面陳致亂由
賦斂苛急農民失業宜稍蠲減之使自為生則不討
而自平許之普即還蜀揭榜諭上意蜀人悅服賊平
賜白金三千兩襲衣金帶鞍勒馬遷洛苑使領富州
團練使延州緣邊都廵檢使追殺羌乜羽王均亂為
川峡路招安廵檢使從雷有終擊破賊于天回鎮圍
益州城繕車砲又為地道攻城均平進冀州賜黃金
三百兩白金三千兩特命兼帶御器械為保州兵馬
鈐轄北面行營押策先鋒戰廉良城長城口獲俘馘
器甲甚衆徙定州路副都總管靈州失守徙永興軍
上言臣嘗將兵輒破一錢與别將各持其半用相合
為信上乃置𫝊信牌又獻禦戎圖請設塹以䧟敵馬
幷上所置戰械甚衆徙莫州總管望都敗令統軍一
萬屯莫州浚靜戎順安軍營田河道徙屯順安西與
魏能楊延昭田敏犄角掌御劒内侍馮仁俊與普不
叶上召仁俊還又令率所部屯乾寧軍徙冀州總管
澶淵之役王繼忠遣人持信箭遺普且通密表和議
成遷容州觀察使鄜延路副總管趙德明納欵普言
不宜授以押蕃落使名目恐總制屬羌強横將不可
制乃止兼管内蕃落使徙幷代路改桂州觀察使鎮
州路總管遷保平軍節度觀察留後幸汾隂還至陕
駐蹕城中賜詩令扈從拜河西軍節度使知河陽徙
許州築大流堰引河通漕京師上軍機條目二卷用
將機宜要訣二圖上言聞唃厮囉欲隂報曺瑋請以
所獻陣圖付瑋可使必勝會請罷醮設歲省緡錢七
千餘萬王欽若乘機構之除名貶賀州聽挈家以行
甫至授左清道率府副率稍復左千牛衞將軍遷左
領軍衞大將軍仁宗遷左屯衞又降將軍歴左千牛
左屯衞大將軍自蔡州起知信陽軍徙光州復貶左
監門車府副率居滁州尋以左衞將軍分司西京給
官第居蔡州遷大將軍卒普性倜儻有膽略凡預討
伐聞敵即馳赴西平蜀盗大小數十戰衆推其勇通
兵書隂陽六甲星歴推步之術太宗嘗謂普剛驁少
合然藉其善戰每厚遇之後值忌日必盡室詣佛寺
齋薦以為常
夏守恩字君殊幷州榆次人父遇武騎軍校與契丹戰
殁補守恩下班殿侍給事襄王宫遷西頭供奉官真
宗初四遷至北作坊使普州刺史從幸澶淵數見任
使遷博州刺史歴龍神衞捧日天武四廂都指揮使
泰州防禦使章獻預政以守恩領親兵倚用之擢殿
前都虞侯天聖初以安遠軍留後管勾殿前馬步軍
都指揮使加步軍副都指揮使威塞軍節度使為永
定陵總管雷允恭誅徙節河陽三城歸鎮知澶相曹
三州幷代路馬步軍都總管歴天䧺泰寧武寧三節
度使為真定府定州路都總管通判李參發其贓編
管連州卒
夏守贇字子美守恩弟幼召入襄王宫稍長習通文字
真宗初授右侍禁命往綏夏伺察李繼遷遷西頭供
奉官寄班祗候幸大名為駕前走馬承受時康保裔
戰沒部曲畏誅言保裔降賊守贇受密詔變服往廉
得其情還奏詔恤其家移承受真定路幸澶淵汾隂
皆為駕前廵檢遷綾錦副使幸亳州修行宫轉崇儀
使提舉倉草堨甚見親信遷西上閤門使提舉諸司
庫務以右千牛衞大將軍昭州刺史為樞密都承旨
兼領三班院每遼使至與楊崇勲迭為館伴凡十餘
年擢侍衞親軍殿前步軍都虞侯改馬軍并代州都
總管累遷步軍馬軍殿前副都指揮使建武鎮東保
大軍節度使除殿前都指揮使徙節定國又徙鎮海
罷管軍踰年徙定州路都總管寳元二年召知樞密
院事上問西事守贇言宜倂小障兵以據衝要伺便
邀擊功或可成上然之辨劉平石元孫之枉自請將
兵擊賊換宣徽南院使陕西馬步軍都總管兼經略
安撫緣邊招討使命以御劎隨之尋詔駐軍河中居
數月徙屯鄜州康定元年召同知樞密院事以子隨
卒請罷以宣徽南院使天平軍節度連判澶相二州
復為真定府定州等路都總管徙高陽關判瀛州卒
贈太尉諡忠僖
郭承祐字天錫從義曾孫娶舒王元偁女授西頭供奉
官補左清道率府率春坊左謁者真宗為玉石小牌
二勒銘以戒飭之仁宗初遷西染院副使兼閤道通
事舍人勾當翰林司遷西上閤門副使坐事編管徙
許州别駕起率府率遷西京作坊使勾當右騏驥院
進六宅使象州團練使承祐多言事指切人過失同
列謂之武諫官真授衛州刺史知相州入為羣牧副
史改濰州團練使歴知曺鄭澶鄆貝州徙澶州兵馬
總管役卒有異謀廉得不待奏捕斬之再知澶州入
為龍神衞四廂都指揮父喪起真定府定州等路副
都總管諫官歐陽修余靖論之改知相州尋徙大名
府副都總管樞密使杜衍奏罷軍權為相州觀察使
永興軍副都總管改知邢州徙河陽兵馬總管衍去
復為殿前都虞侯幷代州副都總管兼知代州徙邢
州諫官錢明逸論之改相州徙秦鳳路副總管累遷
建武軍節度使殿前副都指揮使尋以宣徽南院使
判應天府府壁壘不完盗至卒無以禦承祐始城南
關浚沙濉盟三河徙亳州諫官論之罷宣徽許州都
總管徙節保静軍知徐州轉運使蘇舜元薦之改知
鄭州卒贈太尉諡密
閻守恭幷州榆次人父榮倜儻有志略劉繼元欲召至
帳下辭不就守恭體貌竒偉劉氏平徙太原民於大
名府因僑家焉往来負販幷汾間過西山聞郭進為
都廵檢使慨然曰進不遇主亦行伍爾吾豈不及進
邪遂應募隸拱聖軍擢殿前押班咸平中從幸河北
以功為捧日副指揮使歴拱聖龍衞捧日指揮使累
遷左第二軍乾州刺史明道中以德州刺史為永興
軍兵馬鈐轄徙幷代路守恭性沉勇御軍嚴雖家居
如對賓客常訪求士大夫取郭進事師法之俸禄悉
散予人在幷州因春社會客曰守恭太原一貧民爾
徒步位刺史老復官鄕里踰分多矣今日與卿輩訣
後十日卒
劉從廣字景元美次子始生補西頭供奉官還内殿崇
班侍仁宗左右後真拜崇州團練使娶荆王元儼女
為滁州防禦使時年十七自言夏釁起不能扞疆場
坐耗縣官願上所給公使錢上嘉納之為羣牧都監
改副使特拜宣州觀察使同勾當三班院請補外知
洺州漳水溢穿隨故渠以殺水勢洺人便之徙邢州
籍鄉軍罷老者聽引子弟自代著為令召領三班院
出知襄州徙正定府路馬步軍副都總管卒贈昭慶
軍節度使謚良惠從廣性謹飭喜交士大夫當時稱
之
劉永年字君錫從德子生四歲授内殿崇班仁宗使賦
小山詩有一柱擎天語上誤投金杯瑤津亭下戱曰
能取之乎永年一躍持出上拊其首曰竒童子也常
置内中年十二始聽出外累遷廉州團練使為陕州
都監郭邈山等為盗密遣壯士夜渡河殺其渠二十
餘人衆遂散遷鈐轄擢幹辦皇城司改單州團練使
永興軍路總管副張昇使遼遼人夜取巨石塞驛門
手擲棄之遼人驚以為神出知涇州賜詩寵之郡兵
歲以香藥為折支三司不時輦致振武卒突入通判
聽事請以他物代給語不遜召至庭下數其罪斬二
人餘不敢動同提舉在京諸司庫務知代州遼取西
山木焚之一夕盡上稱善遼移檄捕縱火盗永年曰
盜固有罪然發在我境何湏汝事乃不敢復言上嘗
問禦戎策對合旨書忠孝字以賜英宗遷沂州防禦
使復知代州歴步軍馬軍殿前都虞侯太原定州路
副都總管征安南請先士卒渡富良江不許遷扈州
觀察使步軍副都指揮使卒贈崇信軍節度使謚曰
莊恪
牛拱辰文水人天聖進士歴倅岢嵐定襄遷駕部員外
賜三品服進虞部郎中知房陵所至去苛細而寬約
束清心潔己未嘗為子孫業
潘夙太原人天聖中上書論時政授仁夀簿歴知韶滑
桂州累遷河北轉運使知河中府章惇察訪荆湖討
蠻猺夙陳憂邊狀知潭州再遷光禄卿知鄂州
丁僖嵐縣人天聖朝進士任樞密使文武兼全恩威幷
著弊革而獄平化行而民安
高若訥字敏之幷州榆次人僑衞州進士及第補彰德
軍節度推官改秘書省著作佐郎再遷太常博士知
商河縣縣有職分田牛種皆假於民獨廢不耕御史
知雜楊偕薦為監察御史裏行遷尚書主客員外郎
殿中侍御史裏行改左司諫同管勾國子監遷起居
舍人知諫院范仲淹奪職歐陽修移書責之未幾加
直史館以刑部員外郎兼侍御史知雜事王蒙正知
蔡州若訥言蒙正起裨販因緣戚里得官向徙郴州
物論猶不平今予之大州可乎詔寢其命大慶殿設
祈福道場言大慶殿非禮不御非法服不坐國之路
寢也豈可聚老釋為凟慢閻文應為入内都知言其
肆横不法請出之遂出文應又言二府對纔數刻何
以盡萬幾宜賜坐從容如唐延英故事擢天章閣待
制知永興軍留判吏部流内銓出為河東路都轉運
使召還兼侍讀權判尚書刑部母服除加龍圖閣直
學士史館修撰以右諫議大夫權御史中丞時宰相
賈昌朝與參知政事吳育數爭事明年旱言隂陽不
和責在宰相洪範大臣不肅則雨不時若昌朝及育
皆罷若訥代育為樞密副使王則據貝州或議招降
言河朔重兵所積今釋不討後且啓亂階及破城議
貸知州張得一言守城不死自當誅况為賊屈得一
遂棄市以工部侍郎參知政事為樞密使凡内降恩
多覆奏不行入内都知王守忠欲得節度使固執以
為不可坐前騶敺斃路人皇祐五年罷觀文殿學士
兼翰林侍讀學士尚書左丞同羣牧制置使判尚書
都省卒贈右僕射諡文莊若訥彊學善記自秦漢以
来諸𫝊記無不該通尤喜申韓管子書明歴學通醫
書雖國醫皆屈服張仲景傷寒論訣孫思邈方書及
外臺秘要久不𫝊悉考校訛謬行之名醫多出衞州
皆本高氏學皇祐中以漢貨泉度一寸依隋書定尺
十五種上之幷損益祠祭服器悉施用有集二十卷
范雍字伯純世家太原會祖仁恕蜀宰相祖從龜刑部
侍郎入朝改右屯衛將軍僑河南雍中進士第為洛
陽主簿累官殿中丞知端州遷太常博士寇凖辟河
南通判還判三司開拆司河决滑州選京東轉運副
使歴河北陕西轉運使入為三司戶部副使又徙度
支以尚書工部郎中為龍圖閣待制陕西都轉運使
還提舉諸司庫務勾當三班院為環原州安撫使建
言屬羌罰羊舊輸錢而比年責使出羊羌人頗患之
請輸錢如舊罪輕者以漢法贖金從之遷右諫議大
夫權三司使論平滑州水患勞加龍圖閣直學士明
年拜樞密副使母憂起遷給事中玉清昭應宫災雍
抗言小殿僅存不若悉燔之如因其所存又將繕葺
之則民不堪命非所以畏天戒也遂詔勿葺遷尚書
禮部侍郎罷為戶部侍郎知陕州改永興軍歲饑加
賑恤請知河陽進吏部徙應天府又改河南進資政
殿學士陳安邊六事請天䧺軍聚甲兵以備河北永
興軍河中府益募士兵以備陕西即涇原環慶有警
河中援之既而元昊拒命拜振武軍節度使知延州
請益師不報元昊光遣人通欵雍信之一日破金明
砦乘勝至城下劉平石元孫夜戰三川口大敗雍閉
門堅守左遷戶部侍郎知安州居一歲復吏部知河
中府又復資政殿學士知永興軍兼轉運司事遷尚
書左丞加大學士初完永興城詔止其役雍匿詔而
趨成之明年賊犯定川永興獨不憂寇復徙河南遷
禮部尚書卒贈太子太師謚忠獻雍為治尚恕喜薦
士後多至公卿狄青為小校時坐法當斬雍貸之子
宗傑兵部員外郎直史館歴陕西轉運使卒子子竒
楊文廣字仲容延昭子以班行討張海有功授殿直范
仲淹宣撫陕西與語竒之置麾下從狄青南征知德
順軍為廣西鈐轄知宜邕二州累遷左藏庫使𢃄御
器械治平中上以文廣名將後且有功擢成州團練
使龍神衞四廂都指揮使遷興州防禦使秦鳳副都
總管韓琦使築篳篥城文廣聲言城噴珠率衆急趨
篳篥比暮至其所部分已定遲明敵騎大至知不可
犯而去遺書曰當白國主以數萬精騎逐汝文廣襲
之斬獲甚衆或問其故答曰此必爭之地彼若知而
據之則未可圖也詔褒諭賜襲衣帶馬知涇州鎮戎
軍為定州路副都總管遷步軍都虞侯遼爭代州地
界文廣獻陣圖幷取幽燕策未報而卒贈同州觀察
使
盧政太原文水人為神衞都軍頭從劉平戰延州寇薄
西南隅兵不得成列政引數騎挑戰發伏弩二百射
却之日暮政說平曰今處山間又逼汙澤宜速退保
後山湏明决鬭不然彼夜出乘高蹙我何以禦之平
不聽遂敗政脫身歸及黃德和誣平政言平被執非
降也因自陳失主將當死上義其言赦之以為供奉
官德州兵馬監押預討貝州率勇敢數百飛繯絓堞
而登守者莫能亢大軍乘以入遷内殿承制征儂智
高有功歴秦鳳高陽關都鈐轄累遷捧日天武四廂
都指揮使三衞都虞侯副都指揮使涇原定幷代四
路副都總管累轉祁州團練昌州防禦黔州觀察使
拜武泰軍節度使時年七十三氣貌不衰侍立殿下
雖久無惰容能上馬踴躍觀者壯之卒贈開府儀同
三司
武英字漢傑太原人父密侍禁鎮定同廵檢戰殁望都
贈西京左坊使錄英三班借職以右班殿直為忻代
州同廵檢州將出獵敵乘間引百餘騎来寇英領衆
左右馳射悉擒獲之以功轉左班殿直監䧺州𣙜場
改右侍禁閤門祗候為環州都廵檢使徙洪德砦主
又徙慶州柔遠砦元昊寇延州英主兵攻後橋以分
敵勢擢内殿承制環慶路駐泊都監破黨平族又從
任福破白豹城遷禮賓副使尋兼涇原行營都監與
福合戰張家堡諸將皆趨利英度前必有伏衆不聽
伏果發福敗英猶力戰自辰至申矢盡傷重遂遇害
贈邢州觀察使錄子永符東頭供奉官永孚西頭供
奉官永昌左侍禁姪永保左班殿直永錫三班奉職
夏隨字君正守贇子慎重少過頗好儒多與士大夫游
初蔭殿侍為率府副率仁宗初除内殿承制歴閤門
使出為天䧺軍兵馬鈐轄出知衛州徙邠州累遷泰
州防禦使為鄜延路副都總管徙環慶復還鄜延獲
元昊偽書錦袍銀帶以遺金明李士彬隨力辨其行
間士彬感激擊賊自效轉耀州觀察使知亳州劉平
敗徙知河中以父為經略留領會靈觀事守贇還復
為陕西副都總管兼緣邊招討副使卒贈昭信軍節
度使諡莊恪
安俊字智用太原人祖贇高州團練使仁宗開資善堂
俊以將家子謹厚選為祗候即位補右班殿直累遷
東頭供奉官閤門祗候為環州都監破元昊吃□井
那諸砦韓琦上其功遷内殿崇班環慶路都監徙涇
原與狄青范恪同召使備北邊擢内園副使改禮賓
使會葛懷敏敗命為秦鳳路鈐轄復徙涇原條上禦
戎十三事再改原麟州遷六宅使貴州刺史再知忻
代州帥臣誣奏降京東路鈐轄知青州富弼為辨理
真除虢州刺史徙高陽關路又遷原州刺史知滄涇
冀三州秦州築古渭城徙秦鳳路總管歴龍神衛捧
日天武四廂都指揮使果州團練使環慶路副總管
遷侍衞步軍都虞候陵州防禦使卒贈閬州觀察使
俊在邊久故羌人識之种世衡嘗問降俘若屬於吾
將誰畏曰畏安太保指俊於坐曰此長髯將軍是也
楊察字隠甫其先晉人從唐僖宗入蜀僑成都祖鈞從
孟昶歸朝父居簡真宗時都官員外郎宦廬州又僑
合肥察幼孤七歲始能言母知書自教之景祐元年
舉進士甲科除將作監丞通判宿州遷著作郎直集
賢院出知穎夀二州入為開封推官判三司鹽鐵度
支勾院修起居注歴江南東路轉運兼按察使行部
數擿奸隠衆皆畏伏尤以舉官為急務不效俗吏掎
拾羡餘召為右正言知制誥權判禮部貢院時請罷
糊名考士及變文格察奏防禁一潰則奔競復起且
文無今昔惟以體要為宗若肆其澶漫亦非唐氏科
選之法議遂寢避妻父晏殊嫌換龍圖閣待制母服
除復知制誥拜翰林學士權知開封府遷右諫議大
夫權御史中丞論事無所避言舉御史格太密恐英
偉之士或有所遺又言御史故事許風聞縱所言不
當繫朝廷采擇近何郯以疑似遽令中書詰問臣恐
臺諫官畏罪緘默非所以廣言路也又數以言事忤
宰相陳執中尋坐失出罷知信州復以侍讀學士徙
揚州兼龍圖閣學士知永興軍加端明殿學士知益
州遷禮部侍郎權知開封府復兼翰林學士權三司
使内侍楊永德毁察於帝三司有獄辭連衞士詔移
開封鞠之察乞罷遷戶部侍郎兼三學士提舉集禧
觀進承旨踰年復充三司使察遇事明决勤於吏職
雖多益喜不厭癰𤼵猶入對商畫財利歸而大頓人
以為用神太竭卒贈禮部尚書諡宣懿察美風儀敏
於屬文為制誥皆雅緻有體當世稱之有文集二十
卷兄子庶嗣
楊畋字樂道太原人保静軍節度使重勛之曾孫第進
士授秘書省校書郎幷州錄事參軍再遷大理寺丞
知岳州慶歴三年湖南猺唐和劫掠州縣擢殿中丞
提點本路州獄專治盗賊事戰孤漿峒前軍衂畋踣
巖下卒厲衆平六峒以功遷太常博士尋坐部將胡
元歿降知太平州歲餘賊益肆御史按視還言殄賊
非畋不可乃授東染院使荆湖南路兵馬鈐轄賊聞
畋至皆走嶺南又詔往韶連等州招安之乃約賊使
出峒授田為民而轉運使欲授以官與貲畋曰賊飽
貲糧據峒穴其勢不久必復亂眀年春賊果復出陽
山畋即領衆出嶺外涉夏秋凡十五戰賊平願還舊
官改尚書屯田員外郎直史館知隨州召還為三司
戸部判官奉使河東父艱會儂智高陷邕州召至賜
服飾御巾入對便殿即日除起居舍人知諫院廣南
東西路體量安撫經制賊盗畋至韶州賊勢愈熾坐
落知諫院知鄂州再降屯田員外郎知光化軍明年
又降太常博士徙邠州復起居舍人為河東轉運使
入為三司戸部副使遷吏部員外郎使遼以曾伯祖
業嘗陷虜辭不行河北舊以土絹給軍裝三司使張
方平易以他州絹畋奏聞又密陳其不可久之擢天
章閤待制兼侍讀判吏部流内銓上言願擇宗室使
侍膳嘉祐三年冬河北地震明年日食正旦復疏宜
早立皇嗣以答天意改知制誥李珣自防禦使遷觀
察劉永年自團練使遷防禦畋當草制封還詞頭因
言祖宗故事郭進戍西山董遵誨姚内斌守環慶與
強寇對壘各十餘年未嘗轉官移鎮重名器也今珣
等無尺寸功特以外戚故除之恐非祖宗意不報進
龍圖閣直學士復知諫院嘉祐六年大水畋上言洪
範五行𫝊簡宗廟則水不潤下又曰聽之不聰厥罰
常水臣愚以為萬機之聽必有失於審者七廟之享
必有失於順者惟積思而矯正之乃下其章禮官并
兩制考議遂詔南郊以太祖定配改温成廟為祠殿
卒贈右諫議大夫畋出將家折節喜學問討蠻時家
問至即焚之與士卒同甘苦性清介謹畏每奏事必
發封數四而後上自奉甚約及卒家無餘貲特賜黃
金二百兩復賜講讀官御飛白書扇遣使特賜置其
柩
趙密字微叔太原清源人政和四年用材武試崇政殿
授河北隊將戍燕高宗開府檄統先鋒援汴建炎元
年從張俊討任城寇李昱俊遇伏密奔射斃數人乃
脫擢閤門祗候統靖勝軍平賊董青趙萬徐明等累
功轉武節即左軍統領金陷揚州士民渡江衆數萬
密露立水濱麾舟濟之破苗傅赤心軍於臨平金入
明州殊死戰敗之進武功大夫陞統制紹興元年大
破李成馬進皆北遁賜金帶轉親衞大夫康州刺史
總管涇原馬步軍平張莽蕩尋入衛十年金侵亳宿
從俊營合肥出西路時水潦暴漲涉六晝夜始達宿
與敵遇敗之眀年敵犯滁濠密進擊之且命張守忠
以五百騎出全椒縣伏篁竹間敵疑宵遁密乃引兵
出六丈河斷其歸路又敗之進中衞恊忠大夫和州
團練防禦使尋拜宣州觀察使為龍神衛四廂都指
揮使主管侍衞步軍海寇朱眀暴横密授張守忠方
略曰海與陸異窮之則日月相持非策之善要在拊
定之耳守忠用其計眀降進定江軍承宣使崇信軍
節度使轉太尉拜開府儀同三司明年領殿前都指
揮使獻酒坊六十六所錢十萬緡銀五萬兩助軍詔
奬之告老以萬夀觀使奉朝請隆興二年進少保致
仕俄再為殿前都指揮使敵聲言航海密不為動迄
如所料和議成罷為醴泉觀使乾道元年九月致仕
卒年七十一贈少傅
金
郭文振字拯之太原人承安二年進士累官遼州刺史
充宣差從宜都提控治遼深得衆心興定三年遥授
中都副留守權元帥左都監行河東北路元帥府事
招降太原東山二百餘村遷老幼於山寨得壯士七
十分駐營柵防護秋穫奏若秋高無兵直取太原河
東可復優詔許之十月權右都監與張開合堅臺州
兵復取太原四年請升樂平縣為臯州夀陽縣西張
寨為晉州從之上疏曰揚子雲有言御得其道則天
下狙詐咸作使御失其道則天下狙詐咸作敵有天
下者審所御而已河朔自用兵之後郡邑蕭然並無
官長武夫悍卒因緣而起以為得志僣越名位瓜分
角競以相侵攘雖有内除之官亦不得領其職所為
不法可勝言哉乞行帥府擅請便宜妄自誇張以尊
大其權包藏之心盖可知也朝廷因而撫之假權𫝊
授至與各路帥府力侔勢均不相統屬陕西行省總
為節制相去遼遠道路梗塞卒難聞知故飛揚䟦扈
無所畏憚鄰道相望莫敢誰何自平陽城破以来河
朔不置行省朝廷信臣不復往来布揚聲教但令曳
刺行報而已所司勞以酒食悅以貨財借其聲譽共
欺朝廷姦倖既行遂至驕恣變故之生何所不有此
臣所以夙夜痛心而為之憂懼也乞分遣公廉之官
徧詣訪察庶知所在利害之實伏見澤潞等處芻糧
猶廣人民猶衆地多險阻乞選重臣復置行省皆聽
節制上下相維可臂指使之則國勢日重奸惡不萌
矣時澤潞已詔張開規畫不能盡用其言二月封晉
陽公河東北路皆隸焉奏調協孟州提控伯特安事
遣近臣慰諭又奏武仙所統境土甚大雖與林州元
帥府共招撫之乞更選本土州縣官重其職任同與
安集可使還定宣宗用其策又薦葭州刺史瓜爾佳
芬徹行嵐管隩石寧化保德諸州元帥府事從之元
光元年林州行元帥府惟良得罪召還奏惟良在林
州五年政尚寬厚大得民心今茲被召軍民遮路泣
留其去未幾㠖尖之衆作亂逐招撫使康塘乞遣還
林州為便不許文振上書乞遣前平章政事胥鼎行
省河北諸公府帥府並聽節制詔諭百姓使知不忘
遺黎之意然後以河南陕西精銳幷力恢復不報復
奏河朔百姓引領南望臣再四請於樞府但以會合
府兵為言公府雖號分封力實單弱且不相統攝所
在被兵朝廷不即遣兵復河北人心將以為舉河朔
而棄之甚非計也大抵欲起胥鼎為行省定河北朝
廷不能用二年詔應援史詠復河東是歲遼州不能
守徙其軍於孟州以部將郝安等為副護㳂山諸寨
累辭公府不許頃之部將汾州招撫使王遇與孟州
防禦使納喇瑪古魯不相能復徙衞州自此不可以
為軍迄正大間寓於衛而已
趙益太原人讀書肄業元兵入鳩合土豪保聚山峡屢
戰有功晉陽公郭文振署夀陽令駐兵榆次重原寨
遂率衆收復太原夜登城斬馘甚衆獲老幼二萬餘
口馬仗不可計陞太原治中復擢同知府事兼招撫
使元光元年八月元兵攻城益急知不可支乃焚府
庫殺妻子沉符印于井遂自殺贈銀青榮禄大夫河
東北路宣撫使仍求其子孫
叚德祥陽曲人慈祥樂易遇事果敢金主聞其賢召至
竒其狀貌授定襄縣主簿兼本縣尉
劉海興州人舉進士第一人仕至河南府尹死于國難
子孫遂家河南焉
元
郝巴圖太原人善騎射通譯語太祖遣使宋往返數四
以辨穪從侵宋以功拜宣德等五路萬戶後還治太
原凡遠道租稅過重者悉除之卒追封冀國公子天
益天舉天澤皆至總管
張德輝字耀卿冀寧交城人少力學數舉於卿及北渡
史天澤辟經歴官從南征時軍士逃者必戮德輝言
太過止配令穴城光州下蓽山民結寨德輝曰鄉民
為自保計當曉以禍福果相繼来降世祖在潜邸召
見問曰孔子殁已久今其性安在對曰聖人與天地
終始無往不在殿下能行聖人之道性即在是矣又
問或云遼以釋廢金以儒亡有諸對曰遼事臣未敢
知金季乃所親睹宰執皆武弁世爵間用一二儒臣
及論軍國大計又不使預聞大抵以儒進者三十之
一然則金之淪亡自有任其咎者儒何與焉又問祖
宗法度德輝指銀槃喻曰當求謹厚者司掌乃永為
寳用又問農家對曰農桑天下之本衣食所從出今
男耕女織終歲勤苦而親民之吏復横歛以盡之則
民鮮有不凍餒者矣問孔子廟食禮對曰尊崇與否
於聖人無所損益特以見時君崇儒重道之意耳又
問典兵宰民對曰莫如更遣宗室之賢如扣肯布哈
者使掌兵權勲舊如呼喇呼者使主民政則天下均
受賜矣及將還又陳先務七事曰敦孝友擇人才察
下情貴兼聽親君子信賞罰節用度切直多所開悟
尋與元裕北覲請世祖為儒教大宗師世祖悅受之
因啟累朝有旨蠲儒戶兵賦即令行之仍命提調正
定學校世祖初命宣撫河東擊豪強黜贓吏均賦役
耆耋不遠千里来謁曰六十年不復見此太平官府
矣河東徭役官吏率賦一征十乃閱實戶編均其等
第出納有法汾晉地廣官世守吏結為朋黨得姦贓
尤甚者數十人械庭下數其罪惡杖出之所部肅然
考績為十路最陛見命疏所急務條四事曰嚴保舉
以取人財給俸禄以養廉吏易世官而遷都邑正刑
罰而勿屢赦帝嘉納焉遷東平路宣慰使奏免遠輸
豆粟二十萬斛和糶粟十萬斛同知寳合丁議官賦
蠒絲令民稅而後輸德輝曰是誣上以毒下也且輸
納后期之責孰任之遂罷其事宣慰使巴爾議誅盗
賊德輝曰吾豈敢曲法從汝妄殺乎至元三年召參
議中書省事或言㳂邊將校冐代軍士將遣使按治
德輝奏曰若悉䋲以法則人不自安今但易其部署
選武毅有才略者任之則軍政自新委風憲官體究
則宿弊自革五年擢侍御史辭請老命舉任風憲者
疏烏庫哩真張邦彦圖克坦公履張家張肅李槃張昉
曺椿年西方賓周止高逸民王博文劉郁孫汝輯王
惲胡祗遹周砥李謙魏初鄭扆凡二十人德輝剛直
博學有經濟器性不喜嬉笑與元裕李冶游封龍山
時人號為龍山三老卒年八十
何榮祖字繼先太原人父瑛金貞祐間試文法入優等
補吏後授眀威將軍守鉅鹿尹權軍器監主事因僑
廣平榮祖狀貌魁偉世業吏遂以吏累遷中書省掾
擢御史臺都事始折節讀書日記數千言阿哈瑪特置
總庫于其家號曰和市監察御史苑方等斥其非阿
哈瑪特知榮祖主之奏為左右司都事以隸己未幾御
史臺除治書侍御史升侍御史又出為山東按察使
阿哈瑪特不克逞僉事李唐卿劾特穆爾喇實貪墨遂
摭告唐卿縱反者榮祖得其情欲抵告者罪同鞫官
議以失口亂言之罪坐之榮祖不可俄遷河南按察
使卒杖其人唐卿之誣獲白平凉府言南人二十餘
輩遁行省欲上聞會榮祖為參政止之曰何必上聞
去者皆人奴今遁往求其家移文召捕之可也已而
俱獲治以本罪其於事眀决多類此除雲南行省恭
知政事以母老辭拜御史中丞復出為山東東西道
按察使時宣慰使樂實姚演開膠州海道糧舶遇暴
風多漂覆樂實督漕卒償之按察官莫敢言榮祖曰
第上奏若見譴吾自當之即草辭以奏詔免其徵召
入為尚書參知政事時桑哥理筭錢榖榮祖數請罷
之不從屢懇請不已乃稍緩之而畿内民苦尤甚榮
祖每以為辭同僚止之榮祖執愈堅至忤旨不少屈
竟不署其牘未踰月而害民之弊皆聞上乃思榮祖
言召問所宜榮祖請歲終立局考校人以為便立為
常式詔賜鈔萬一千貫榮祖條中外百官規程欲矯
時弊僧格抑不為通榮祖以病告特授集賢大學士
尋起為尚書右丞僧格敗改中書右丞奏行所定至
元新格請改提刑按察司為肅政廉訪司立監治法
又上言國家用度不可不足天下百姓不可不安今
理財者弗顧民力之困言治者弗圖國計之大且當
用之人恒多得用之人恒少省部實為根本必擇材
而用之按察司雖監臨一道其職在除蠧弊安斯民
苟有弗至則省臺又當遣官體察之庶有所益上深
然之屢以老疾乞解詔免署事惟預議中書而食其
禄尋拜昭文館大學士預中書省事又加平章政事
先是定大德律令至是詔元老大臣聚聽之歸廣平
卒年七十九贈光禄大夫大司徒柱國追封趙國公
謚文憲榮祖僦第以居飲器用青瓷杯中宫賜以上
尊及金五十兩銀五百兩鈔二萬五千貫俾置器買
宅以旌其廉著大畜十集學易記載道集觀物外篇
等書子惠秘書少監
覃資榮其先懷来人父宣金末為定羌軍刺史沒於王
事資榮與弟資用子澄山阜相繼為交城令因占籍
焉資榮官至懷遠大將軍錫金虎符陞行元帥府事
資用官至定遠大將軍元帥左監軍
覃澄交城人資榮子襲職為交城令有文谷水分溉交
城田文陽郭帥專其利而堰之澄折以理令决水均
利於民請免僑民逋賦能来歸者復三年公私便之
歴官陕西四川道提刑按察使兼同知宣慰使封宏
農郡公謚忠宣弟山阜代令交城終知東勝州子克
修陕西漢中道提刑按察使贈禮部尚書追封宏農
郡侯謚文憲克思中山知府上騎都尉封宏農郡侯
山阜子克柔通使舍人克修子忠以南洛尹遷保德
州同知陞南康府判次質兵部侍郎次文河南省宣
慰使克思子敬漢陽知府
齊喇西域人世居太原由中書驛史從賽音諤德濟為雲南
行省幕官諸洞欵附嘗頒詔於緬緬王稽顙仕至資
善大夫雲南行中書省左丞大德四年卒
郝佑字君輔小字都嚕巴爾台由宿衛補官仁宗時拜殿
中侍御史以廉直著名被知遇遷陕西行省𠫭知政
事拜陕西行御史臺侍御史子忠恕翰林侍制獻所
著無逸圖命總裁宋遼金三史成歸隠終身
王守誠陽曲人泰定初進士由秘書郎累官禮部尚書
與修三史至正間使四川薦賢直枉為諸道最進行
省左丞卒謚文昭所著有文集
劉濬字濟川興州人金狀元海曾孫繇廉訪司書吏調
連江縣寧善鄉廵檢至正十三年江西賊帥王善寇
閩官軍守羅源縣與連江接壤濬妻正定史氏故相
家女有才識謂濬曰事急矣可聚兵以捍一方於是
盡出奩中物募壯士百餘命仲子健將之浃旬間衆
至數萬賊尋破羅源分兩道攻福州濬拒之辰山三
戰三捷俄福州陷衆多潰濬獨帥健兵進遇賊於中
麻突其陣斬前鋒五人賊兵大至鏖戰三時頃濬中
箭墜馬健下馬掖之胥被獲濬戟手大罵賊縳濬階
下先斫手一指罵彌厲再斫一指亦如之指且盡斫
兩腕次及兩足濬色不少變罵聲猶不絶遂割其喉
舌而死健亦以死拒賊善義之舍健使歛濬屍健歸
請兵於帥以復讐弗聽健盡散家貲結死士百人詐
為工商流丐入賊中夜半發火大譟賊驚擾自相屠
戮健手斬殺父者張破四幷擒善及寇首陳伯祥来
獻磔之贈濬福建行省檢校官授健古田縣尹官為
濬立祠福州北門外歲時致祭
馮純陽曲人舉進士為河南行省平章後封魏國公子
思温累官彰德路總管後封晉國公思温子本翰林
檢討
馮恩陽曲人通經籍敦行誼蒞官廉眀善理冤抑累官
御史中丞集賢院大學士
郭周岢嵐人官義勇軍萬戶遇歲饑發廪賑貸多所全
活超授本州防禦使賜金牌充宣差提控再進鎮國
上將軍鎮遠節度使兼嵐州管内觀察使河東北路
關外六州都元帥懸帶虎頭金牌便宜行事卒於官
武祺太谷人以儒進歴知安慶路桐城縣事𤼵奸摘伏
果斷如神淮西廉訪司與安慶路交章舉薦歷省部
臺二十餘年官至甘肅行省參政妻王氏罵寇死節
杜克温太谷人上都廵警院使有沒入男女奏許令配
偶有古杜母之謠歷官銅鐵冶提舉使
武簡如太谷人性寬厚任大理評事議獄多仁恕終開
州刺史
高福太谷人授龍虎衛上將軍南北二路征討元帥事
王佐字元輔晉寧人賊至為所獲欲降之佐傲岸自如
詬賊不輟見害
賀方字伯京晉寧人以文學名為治書侍御史眀兵下
集慶死之
山西通志卷一百六
