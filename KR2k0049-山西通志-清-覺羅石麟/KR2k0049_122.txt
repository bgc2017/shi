山西通志卷一百二十二
人物(二十二)
澤州府
明
王仲達澤州人洪武二年以孝廉舉知中江事秩滿乞
還養親永樂初復取入仕堅志乞養如初上賜勅奬
諭給鈔錠以歸
茹太素澤州人洪武三年鄉舉上書稱旨授監察御史
六年擢四川按察使以平允稱七年召為刑部侍郎
上言御史未有定考宜令守院御史一體察核檢覈
天下錢糧請增置磨勘司官吏各分為科省衞會議
軍民事請用按察司一員糾正皆從之尋降刑部主
事陳時務累萬言上令中書郎王敏誦而聽之中言
才能之士數年來幸存者百無一二今所任率迂儒
俗吏上召太素面詰杖之次夕復令人誦得其可行
者四事因令中書定奏對式俾無繁文摘太素疏中
可行者下所司上自序其首頒示中外十年遷浙江
右參政尋賜侍親十六年召為刑部試郎中一月遷
都察院僉都御史俄降翰林院檢討十八年擢戸部
尚書太素抗直不屈屢瀕於罪上時宥之嘗宴便殿
賜酒曰金杯同汝飲白刃不相饒太素叩首續韻曰
丹誠圖報國不避聖心焦上為惻然未幾謫御史復
坐詹徽事與同官繫足治事後坐法
張昺澤州人洪武中舉人材累官工部右侍郎建文初
議諸藩更置守臣乃以昺為北平布政使而以謝貴
為都指揮使並受密命伺察燕事至則王稱疾久不
出謀甚秘昺知必為變乃部署在城七衞及屯田軍
士列九門防守建文元年七月六日逮燕府官校王
偽縛官校置庭中將付使者紿昺貴入至端禮門為
伏兵所執昺及貴不屈死後金川門啓族昺家焚殺
其近戚程亨等永樂初嘗夢被髮為厲出其屍焚之
面如生正德中知州馬如驥立祠祀之
楊砥字大用澤州人洪武末由進士授行人司右司副
歴官湖廣布政司參議建文中言帝堯之德始於親
九族今宜惇睦諸藩無自剪枝葉斥不省父喪廬墓
成祖初起鴻臚寺卿乞終制服闋擢禮部左侍郎坐
巡視河渠降工部主事改禮部歴北京行太僕寺卿
兼苑馬寺吴橋至天津等衞大水決堤請開德州東
南黃河故道及土河以殺水勢上命工部侍郎藺芳
經理之又請令民五丁養種馬一匹每十匹立羣頭
一人五十馬立羣長一人養馬家歲蠲租糧之半而
薊州以東至山海諸衞水草豐美其屯軍人養種馬
一匹租亦免其半命軍租盡蠲之餘悉從其議於是
馬大蕃息砥剛介有守尤篤孝母喪哀毁卒
賈五會高平人授錦衣衞指揮聞靖難兵南下集鄉兵
拒敵死之家屬悉遭俘戮
侯璡字廷玉澤州人慷慨有大志登宣德二年進士授
行人烏撒烏蒙争地詔遣璡諭解之正其疆理而還
副侍郎章敞使交阯關門卑先驅請傴而入璡叱曰
此狗竇耳土人由之固當奈何辱天使交人為毁關
乃入及歸餽遺無所受御史劉濱酗酒璡劾黜之遷
兵部主事正統初從尚書柴車出鐵關禦阿台有功
進郎中從王驥征麓川至金齒遣援大侯州賊衆三
萬至都督指揮馬讓盧鉞擊走之遂由高黎貢山兼
程夜行會大軍壓其巢麓川平以功拜禮部右侍郎
出鎮雲南驥再討麓川璡以功遷左召還尋調兵部
十一年復鎮雲南驥南征思機發璡破之鬼哭山璽
書褒賚景帝初命總督貴州軍務討苗韋同烈時副
總兵田禮已解新添平越圍璡遂遣兵攻敗都盧水
西諸賊水西道始通又調雲南兵由烏撒會師開畢
節諸路檄普安土兵援安南衞而自率師攻破紫塘
彌勒等十餘寨會賊復圍平越回師擊退之遂分哨
七盤坡羊腸河楊老堡解清平圍東至重安江與驥
兵會興隆抵鎮遠進兵部尚書擒改賞偽王王阿同
并其黨三十四人别賊阿趙掠清平復討擒之水西
苗阿忽等六族乞歸化詔隨方處置以勞瘁卒時景
泰元年八月也賜祭葬廕其子錦衣衞世襲千戸
原傑字子英陽城人正統十年進士授南御史尋改北
巡按江南捕誅劇盜復按順天諸府大水牧馬多斃
傑請免責償而開中鹽引以賑飢為部所格景帝卒
從傑議超擢江西按察使劾寧王奠培革其護衞治
行聞賜誥旌異遷山東左布政使成化二年就拜右
副都御史巡撫其地歲凶賑救民無流移召為戸部
左侍郎軍民墾黃河淤地奸徒多獻王府傑請獻者
謫戍并罪受獻者從之江西盜起以傑嘗再涖其地
得民詔往治捕戮六百餘人餘悉解散改左副都御
史還佐院事荆襄流民數十萬朝廷以為憂十二年
命傑出撫徧歴山谿宣朝廷德意諸流民願附籍於
是大會湖廣河南陜西撫按官籍之得戶十一萬三
千有竒口四十三萬八千有竒其無産及頑梗者驅
還鄉而附籍者用輕則定賦民大悦因相地勢以襄
陽所轄鄖縣居竹房上津商洛諸縣中道路四達去
襄陽五百餘里山林阻深猝有盜賊府難遥制乃拓
其城置鄖陽府以縣附之且置湖廣行都司增兵設
戍而析竹山置竹谿析鄖置鄖西析漢中之洵陽置
白河與竹山上津房咸隸新府又於西安增山陽南
陽增南召桐栢汝州增伊陽各隸其舊府制既定薦
知鄧州吳遠為鄖陽知府諸縣皆擇隣境良吏為之
流人得所四境乂安將還以地界湖廣河南陜西事
無統紀因薦御史吳道宏自代詔即擢道宏大理少
卿撫治鄖陽襄陽荆州南陽西安漢中六府鄖陽有
撫治大臣自此始傑以功進右都御史請還朝會南
兵部缺尚書以傑任之疏辭不許遂卒於南陽年六
十一鄖襄民為立祠贈太子太保諡襄敏錄子宗敏
國子生
楊繼宗字承芳陽城人天順初進士授刑部主事囚遇
疫時其食飲令三日一櫛浴全活甚衆河間民張文
郭禮送盜逸文桎梏代盜繼宗辨出之成化初用王
翺薦擢嘉興知府以一僕自隨署齋蕭然人莫敢犯
而時問疾苦袪除之併夏税徵於秋糧里役侵漁弊
遂絶大興社學子弟八歲不就學者罰父兄遇學官
以賓禮文教大興御史孔儒清軍里老多撻死繼宗
榜曰御史杖人至死者詣府報名因入見曰為治有
體公但剔奸弊勸懲官吏若比戸稽核則有司非憲
體也儒瀕行突入署發篋視之敝衣數襲而已儒慙
而去中官過遺以菱芡歷書中官索錢即發牒取庫
金曰金具在與我印券中官咋舌不敢受入覲汪直
欲見之不可憲宗問直朝覲官孰廉直對曰天下不
愛錢惟楊繼宗一人耳九載秩滿超遷浙江按察使
數忤中官張慶慶兄司禮敏毁繼宗上曰得非不私一
錢之楊繼宗乎敏遺書慶曰善遇之上已知其人矣聞
母喪立出止驛亭盡籍廨中器物付有司惟攜一僕
書數卷而還服除以右僉都御史巡撫順天奪還莊
田侵民業者按行關塞武備大飭星變陳言歴指中
官及文武諸臣貪殘狀且請召還中官出鎮者治中
陳翼訐其過權貴因中之左遷雲南副使孝宗立遷
湖廣按察使命汲水百斛滌廳畢而後視事曰吾以
除穢也無何復以僉都御史巡撫雲南三司多舊僚
相見歡然既而出位揖之曰明日有公事諸君幸相
諒遂劾罷不職者八人未幾卒繼宗剛峭而謙厚為
知府謁上官朝覲謁吏部必衣繡服曰此朝廷法服
也按察浙江時倉官千餘人坐缺糧繫獄繼宗欲寬
之而無由會月俸溢原數較他司亦然因悟倉吏缺
糧之由將具實以聞衆懼請捐俸代償繫者獲釋嘗
監鄉試得二卷具朝服再拜曰二子當大魁天下吾
為朝廷得人賀及拆卷王華李旻也人服其鑑天啓
初諡貞肅
段正字以中號介菴澤州人成化乙酉經魁聯捷進士
令元城日勤聽斷獄無留滯邑有水患多方疏塞民
賴以安拜監察御史巡按河南貪墨望風遁再按江
西歲薦饑閩盜復起賑理隄備布約束四十餘條得
無事特命再巡一年遷浙江按察司副使會大水規
畫救治民免漂溺如在元城時尋以累謫柳州同知
值艱改汝寧汝寧科率重民病無告力争於守得損
十之三四擢荆州知府舉河南右參政旋陞江西左
參政興利除害都憲王公恕稱為一道福星卒年五
十八貧不能治葬所著有介菴集栢臺公案諸程日
記宦遊記
張綸陽城人成化辛夘舉人知陜西甘泉縣流寇為亂
綸令子率民兵晝夜守禦且請援兵寇遂遁民藉以
安事載陜西通志
王道陵川人成化甲午舉人知陜西朝邑縣正德戊寅
大陽民田千頃淪於河道請於當事以糧折布又縣
當山陜要衝不置驛民不勝勞請得郃陽澄城協濟
民獲休息遷判河南所著有六泉集
宋鑑字克明陽城人成化戊戌進士少有大志力學達
旦不寐人以鐵眼呼之知舞陽縣廉剛嚴正加意學
校尋擢御史執法不避權勢出知廬州除大奸去宿
弊法不徇人斷不留獄每行州縣孜孜問民疾苦而
剗剔之在任七年治績為天下最丁艱歸不出
田鐸字振之陽城人成化十四年進士授戸部主事遷
員外郎郎中弘治二年命賑四川坐誤謫蓬州知州
州東南有江洲八十二頃為豪右所據鐸悉以還民
建大小二十四橋又鑿三溪山以便行旅御史行部
至蓬訝民寂無訟已乃知州無冤民也太息去薦擢
廣東僉事遷四川參議不赴以老告歸正德時劉瑾
矯詔言鐸理廣東鹽法簿牒未明逮赴廣未就道而
瑾誅或勸毋行鐸不聽行次九江卒年八十二見明
紀循吏𫝊
畢璽高平人成化庚子舉人授任邱知縣剛果有為修
城池建橋梁值邊警民恃以不恐轉德州知州揚州
府同知所在有治績陞戸部郎中總理遼東糧儲轉
兩淮鹽運使清操惠政歴久不忘家居著有石屏文
集家乘餘錄
李瀚字叔淵其先翼城人徙沁水成化庚子解元辛丑
進士授樂亭令擢監察御史巡陜西革茶馬弊密遣
使擒終南山妖僧歴陞右副都御史董漕政時榮王
由運河之國貴璫冀得賄輒阻遏糧運適瀚會議北
上白之王始不為擾陞吏部右侍郎尋轉左起廢疏
壅士類允愜進南戸部尚書論析公庾府帑戸口田
賦盈縮之數歴歴如指諸掌疏請裁冗食節浮費廣
儲蓄時廩藏空虛瀚乘秋熟發帑金代兵餉積米數
十萬斛尋告休歸子承恩正德庚午舉人直隸良鄉
知縣曾孫一鵬通判保定府
常軏沁水人成化辛丑進士授大理寺評事陟右寺副
讞獄多所平反陞河南僉事行部至密縣有平民被
拷自誣伏為盜者至西平及裕州有鄉曲豪民為公
私巨蠧者他官莫敢問軏為雪其冤正其罪民翕然
頌之尋卒於官行無貲四年始克歸葬
郭淳高平人成化癸夘舉人西安同知清慎不苟取與
死邊事
張黻字廷儀陽城人成化甲辰進士知靈夀縣清慎簡
默不苟言笑拜御史巡按陜西有重犯久當刑前吏
畏避不敢決黻至立決之陞陜西副使卒於官笥中
惟俸金六十兩憲長令各屬致賻始得歸葬
白鑑字孔彰陽城人成化丙午舉人倜儻有大志授文
登知縣政尚寬簡廉節自勵以憂歸起補杞縣杞稱
繁劇訟牒盈庭剖析明當治行稱第一調漢隂值逆
瑾流毒棄官歸瑾誅起洛南一如歴三縣時居三載
告歸百姓遮留若失慈母年九十有三卒
常賜沁水人弘治己酉解元癸丑進士任直隸行唐知
縣累陞陜西按察司副使賜早失怙叔軏撫育教誨
之卒能顯達子倫正德五年亞元六年進士任大理
寺評事
孟春澤州人弘治丙辰進士天性剛方才猷超邁初授
南刑曹清慎有聲守嚴州以廉官第一擢冏寺巡撫
宣府威惠并著軍民賴之以直道為江彬所排落職
嘉靖初薦起巡撫順天聲績赫奕時大旱奏辯御史
許銘冤并乞斬貪弁暨宸濠逆黨以答天譴及佐銓
清譽著聞世廟特賜行不自欺四字以旌之未幾大
獄起復以直言忤時宰遂與顔頤夀馬錄同時削籍
疾革囑殮以青袍角帶贈工部尚書子陽另有𫝊
王玹字邦器陽城人弘治己未進士初授刑部主事繼
補戸部屢奉監督倉差能剔弊大司農韓忠定以廉
静稱之遷刑部員外郎陞山東司郎中時逆瑾耑尚
嚴刻玹持平恕為瑾所惡思中之無可乘未幾遷陜
西僉事川陜總督洪聞其賢取軍前贊畫瑾誅調河
南分巡汝寧道劇賊劉六等踞上蔡逼汝城玹誓死
守已而賊攻城遭挫劫奔潰衆將慶功玹以賊首尚
在不可乃密奏賊可平狀朝命撲剿有賊黨汝人趙
秀母繫獄玹出之秀感激思效適賊首趙璠與劉六
等會兵秀急走報玹玹率部下官兵盡擒之解送軍
門紀功官吳玉榮索賄不應人皆優叙玹止賞綵帛
銀牌而已歴兵備薊州及山東參政俱有績命勘開
原執貢使之誣莊鎮俱獲罪人多忌之遂解綬歸卒
於家
張軏陽城人弘治辛酉舉人温良貞諒勤慎廉能任隆
慶知州時武宗北狩三駐蹕於境嬖倖江彬播弄威
福暨東厰太監張銳守備孫璽周瑁輩求索無厭輒
不為動有皇義子馬元吉者厥姪以事屬按軏以正
法繩之尋誣以事奉旨東厰處分竟辯白巡按章綸
擊節嘆曰處危險而存心不失其正當紛擾而遇事
不避其難直哉守也陞萊州府同知居萊三載才守
益著卒於官
武思明陵川人弘治壬戌進士為金壇知縣性質樸衣
食供用澹若寒士愛民好士汲汲如不暇莅政未及
期奸宄吏胥遁迹人以神明目之居鄉卓有志操推
誠立教一時科目多出其門
郜相字立之澤州人正德丁夘舉人嘉靖間朝邑知縣
廉謹自持政平訟理役均盜息特建忠臣高翔劉烈
女祠號知大體
段豸字世高澤州人隸籍錦衣衞舉進士正德時官兵
科都給事中以劉瑾累謫棗強知縣六年流賊至連
戰却之及城陷中四矢一鎗瞑目大呼殺賊而死賊
遂屠其城豸贈官賜祭予廕立祠如典制
申良字延賢高平人登鄉薦授招遠知縣山東盜起豫
為戰守具追擊盜至黃縣俘斬數百人已復破走之
歴知諸城良鄉權貴往來要索悉拒之進安吉知州
錦衣葉瓊倚錢寧勢奪民田良讞還之民瓊嗾奸人
誣奏事得白稍遷常州同知招遠民懷其政圖像祠
之入為戸部員外郎以諫大禮杖死贈太僕少卿
孟陽字子乾澤州人吏部侍郎春之子也正德九年進
士為行人久不遷或諷之見當路不可武宗將南巡
語諸僚曰此舉繫社稷安危一命之士皆與有憂豈
必言官乃當效死遂與同官李紹賢詹軾劉槩李惠
上疏切諫廷杖四十卒春聞子死諫哭之以詩語甚
悲壯人争𫝊之
何麟沁水人藩椽也武宗微行由大同抵太原門閉不
得入大怒還遣中官逮諸守臣麟曰皇上但逮不啓
門者未有主名此易為耳若厚賄中官不令羅織愿
與俱往即上怒不測麟一身曾何足恤哉遂抵京上
疏曰陛下巡幸晉陽惟時司城門者實臣麟一人他
臣無與也臣不能啓門恭迎鑾輿臣罪萬死但陛下
輕宗廟社稷而遠事巡遊且易服微行無清道警蹕
之詔白龍魚服臣下何由辨焉昔漢光武夜獵至上
東門守臣郅惲拒而弗納光武以為守法而賞之今
小臣欲守郅惲之節而陛下乃有不敬之誅臣恐後
世以為臣之不幸不若郅惲而陛下寬仁之量亦遠
遜光武也疏入上怒稍釋廷杖六十釋去不問麟還
撫按以下皆郊迎致敬
張好古陽城人嘉靖癸未進士元城知縣時皇親怙勢
擅作威福好古以法繩之詔繫獄謫靈臺典史復鹽
城知縣陞刑部主事先是陽邑均徭溢額大為民累
好古奏豁民甚德之轉四川僉事
郭昊陽城人嘉靖乙酉舉人淄川知縣寬易簡静引溉
田決疑獄伸沈枉先是藩臬諸司所用煤炭皆淄所
供昊請分派鄰郡以甦淄民上官多不悦左遷懷慶
府教授卒於官
丁謹澤州人嘉靖丙戌進士觀戸部政勞軍固原人服
其清介授宜興知縣請免額外之徵濬淤没之田民
多利賴建祀祠之
鍾鑑澤州人嘉靖己丑進士知巢縣調獻縣補洛陽歴
河南知府陜西副使陞參政時關隴大饑全活以億
萬計方艾引疾乞休讀書教子士論高之所著有禮
經主意
孟霦澤州人嘉靖己丑進士任陜西督糧道明敏廉介
剛柔交濟督儲有方每師出糧餉充裕臺體嚴肅放
衙後優悠詩翰蕭然事外
郭鋆字允重高平人祖定成化乙未進士父坤弘治已
酉舉人鋆正德己夘以春秋魁山西嘉靖壬辰以春
秋魁天下授行人歴工禮刑戶四科給事建言持大
體劾官邪先其急且要不毛舉細過變亂成法以博
名高所言如重邦本疏論都御史工部尚書不職疏
世宗皆是而行之丁内艱賜諭祭歴官工部右侍郎
總理蘆溝橋元雷殿寳源局諸大工轉左修京師外
城工竣食尚書俸致仕八年卒
裴宇字子大澤州人嘉靖辛丑進士官翰林至禮部尚
書先是陪京振武營軍譁殘殺重臣驕縱不可治宇
攝本兵呼首謀諭禍福立折其邪心分衆使隸神策
三大營旬日而定轉工部尚書清洲田乾沒之弊多
所著述張毅敏養蒙師事之
李豸陽城人嘉靖辛丑進士任郃陽知縣民狡悍多負
公租豸嚴懾而寬恤之俗丕變有横豪害人擒治如
法邑有豸除虎害之謠累陞湖廣按察肅憲度恤刑
獄平叛逆師尚詔以功歴河南山東布政平賦節用
賑飢溉田善績懋著泰山香緡久為諸司折俸宿弊
也豸令貯府庫以待公用檢通省郡邑積贏萬金以
實内帑薦章數十上兩考左轄績以覃恩階正二品
加從一品俸疏歸夀七十一卒子可久亦登進士歴
官四川僉事
趙輄高平人嘉靖甲辰進士官工科時内豎煬竈世宗
私置禁器輄抗疏謫封邱丞尋復罷職後十九年穆
宗朝補禮科上戎服郊祀輄遮道以止疏請薛文清
入祀廟庭悉蒙嘉納
王國光字汝觀號疎菴陽城人嘉靖二十三年進士授
吳江知縣鄰邑疑獄來質訊輒得情調儀封擢兵部
主事改吏部歴文選郎中屢遷順天府尹戸部右侍
郎總督倉場謝病去隆慶四年起刑部左侍郎拜南
京刑部尚書未上改戸部尚書再督倉場神宗初還
理部事時簿牒繁冗州縣有繕書輸解交納諸費疏
請裁併去繁文十三四胥稱簡便戸部十三司弘治
後以公署隘惟郎中一人治事吏胥弊益滋國光盡
令入署職務得修舉邊餉告匱請勑邊臣核實且畫
經久策以聞耗蠧遂捐萬歷元年奏言國初天下州
縣存留夏税秋糧可一千二百萬石其時議主寬大
歲用外計贏銀百萬有餘使有司歲徵無缺則州縣
積貯自豐水旱盜賊不能為災患今一遘兵荒輒留
京儲發内帑由有司視存留甚緩苟事催科則謂擾
民弊遂至此請行天下撫按官督所司具報出入存
留逋負之數臣部得通融會計以其餘濟邊有司催
徵不力者悉以新令從事制可京軍支糧通判候伺
甚艱請遣部郎一人司之名坐糧廳騐發無過三日
諸軍便之天下錢穀散隷諸司請歸併責成畿輔府
州縣歸福建司南畿歸四川司鹽課歸山東司關税
歸貴州司淮徐臨德諸倉歸雲南司御馬象房及二
十四馬房芻料歸廣西司遂為定制三年京察乞罷
特留之明年復固請詔乘𫝊歸瀕行以所輯條例名
萬歷會計錄上之上令戸部訂正及書成詔褒諭焉
五年冬起吏部尚書陳采實政别繁簡責令守恤卑
官罷加納數事皆允行八年外察請毋限日期詔許
之且命詿誤者聽從公辨雪尋加太子太保國光有
才智初掌邦計多所建白及是張居正枋政居正卒
閒住已念其勞命復官致仕
馮時亨陵川人嘉靖丙午舉人由濟南府判擢陜西金
州知州時巨寇何勉嘯聚時亨給軍餉多所贊畫清
廉自勵德政民思
馮顗高平人慷慨有大志嘉靖丙午舉人武邑知縣累
陞南京戸部郎中遼陽僉事所歴止攜一僕眷屬不
與焉清操卓行世所罕覩
張昇陽城人嘉靖庚戌進士知清苑縣多惠政擢戸部
主事調兵部員外郎中出為衞輝知府衞故多大俠
昇按以法境内肅然郡資百泉灌田部使藉口漕運
厲其禁昇抗言非便禁遂弛民不苦旱擢陜西副使
改大名轉河南布政尋告歸性喜施與丙戌大疫延
醫施藥發粟賑飢與鄉人處温温然若不知有官者
卒年八十七孫慎言為吏部尚書
衞心陽城人嘉靖庚戌進士授宜陽知縣銳意有為開
渠灌田丈地均賦刻流澤平賦二集調臨淄
李春芳字元實沁水人嘉靖癸丑進士盩厔知縣資性
明爽值荒歲能勸富以貸貧尤善營度計長久擢兵
科給事中
郭東高平人嘉靖丙辰進士刑部主事時以親老不能
抵任疏請終養里居十八年後歴官太常卿淡泊自
奉恂恂下人建石堂會招延文士以恭勤節儉為訓
鄉里推重焉
李可久豸子嘉靖壬戌進士唐縣知縣歴河間同知山
東按察司僉事俱有政績忤當道謫知華州擢南武
選郎中晉四川僉事自劾去居鄉仁厚邑父子登制
科者自可久始
常存仁高平人嘉靖乙丑進士授邢臺知縣有囚婦誣
坐殺夫論死仁得其情遂釋之教諭趙某者卒於官
貧不能還葬存仁捐俸助之後為彰德知府府寄貯
公罪銀萬餘悉不取及兵備榆林彰德以前銀餽却
之如故居官二十載囊無餘貲里無餘産皆知為清
白吏云
王淑陵字之義陽城人嘉靖乙丑進士授嵩縣知縣嵩
故有鑛穴多巨盜淑陵至多方緝捕又廉其渠魁假
以把總名目勒令擒𠞰一時肅清興學勸農善政種
種人肖像祀焉擢評事轉工部主事歴官湖廣參政
所至有聲
劉東星字子明沁水人隆慶二年進士改庶吉士授兵
科給事中非時考察謫蒲城縣丞徙盧氏知縣累遷
湖廣左布政使萬歷二十年擢右僉都御史巡撫保
定時征倭師集天津而天津河間皆被災請漕米十
萬石平糴民乃濟召為左副都御史進吏部右侍郎
以父老請侍養歸而父卒二十六年河決單之黃堌
起工部左侍郎兼右僉都御史總理河漕初尚書潘
季馴議開黃河上流循商虞而下歴丁家道口出徐
州小浮橋即元賈魯所浚故道也以費鉅未果東星
即其地開濬起曲里舖至三仙臺抵小浮橋又濬漕
渠自徐邳至宿五閱月工竣費僅十萬進工部尚書
兼右副都御史明年渠邵伯界首二湖又明年奏開
泇河泇界滕嶧間南通淮海引漕甚便前總督翁大
立尚書朱衡都御史傅希摰屢言之迄無成畫河臣
舒應龍嘗鑿韓莊工亦中輟東星力任其役初議費
百二十萬及工起費止七萬而渠已成十之三會疾
求去屢旨慰留卒後李化龍循其遺跡與李三才共
成之漕永便焉東星性儉約歴官三十年敝衣蔬食
如一日天啓初諡莊靖
趙九思澤州人隆慶辛未進士為咸寧知縣省刑薄賦
視民如子聲望大著行取南部尋調北計部陞陜西
鄜延兵備道值年荒流移絡繹下車調停諭檄所部
併力墾荒捐俸助牛種全活者衆裁班軍五百省州
縣供應甚多後解歸布袍蔬水怡然自得日手一編
不異寒士著讀書樂文
張養蒙字泰亨澤州人萬歷五年進士選庶吉士歴吏
科左給事中少負才名明習天下事居言職慷慨好
建白時南北多水旱條上治奸民恤流民愛富民三
事上嘉納之錦衣都指揮羅秀夤緣得僉書言秀本
太監滕祥奴賄入禁衞往歲營僉書兵部尚書王遴
持正為所中傷去未幾秀即躐用物議沸騰疏發其
狀乃黜秀御史高維崧等言事被謫養蒙偕同官論
救復特疏訟之奪俸故事部曹不得改科道至是多
營求以養蒙言而罷尋選工科都給事中採木四川
及額商人輸木後者詔追銀以養蒙言獲免都御史
潘季馴奏報河工疏言河臣報成未久急求謝事而
繼者復告患矣其故皆由不久任也夫官不久任其
弊有三後先異時也人已異見也功罪難執也請倣
邊臣例增秩久任上深然之詔潞安進綢二千四百
疋復命增五千率同官力争不從出為河南右參政
尋召太僕少卿四遷左副都御史二十四年極諫時
政闕失三輕二重之弊一部院體漸輕冬官一曹亞
卿專署已為異事乃冢宰何官數月虚位法司議劉
世延罪竟爾留中主事劉冠南疏入即發何小臣聽
而大臣不聽單疏下而公疏不下哉以至戸曹三疏
諫開礦臣院九疏催行取皆置不報議大事則十疏
而九不行遇廷推則十人而九不用國事將何賴乎
一科道之職漸輕五科都給事中久虚不補御史曹
學程一繫不釋考選臺諫屢請屢格乃至服闋補任
亦皆廢閣是不欲言路之充也國是將何定乎一撫
按之任漸輕如開礦一事撫按有言咸蒙切責於是
鄭一麟以千戸而妄劾孫鑛王虎以中官而妄劾李
盛春夫閽人武弁得以制巡撫之命紀綱不倒置乎
一進獻之途漸重今下僚捐俸儒士獻貲名為助工
實懷覬幸甚者百戸王守仁以謀復世爵妄搆楚府
主簿張以述以求復舊秩妄獻白鹿而部臣糾之不
聽言官糾之不聽不至如嘉靖末年之濁亂不止也
一内差之勢漸重中使紛然四出乞請之章無日不
上批答之旨無言不温左右藉武弁以營差武弁藉
左右以網利採礦不已必及採珠皇店不止漸及皇
莊繼而營市舶繼而復鎮守内可以謀坐營外可以
謀監軍正德敝風其鑒不遠惟早見而速圖之社稷
蒼生之福也不報又明年六月兩宫三殿繼災復上
疏曰近日之災前古未有請躬謁郊廟以謝嚴譴立
御便殿以通物情早建國本以繫人心停銀礦皇店
之役杜四海亂階減宦官宫妾之刑弭蕭墻隠禍然
此皆應天實事猶非應天實心也臣仰瞻穆清成心
有四一曰好逸一曰好疑一曰好勝一曰好貨願戒
此四者亟圖更張庶天意可回國祚可保不省尋遷
戸部右侍郎督朝鮮餉事寧予一子官三十年署部
事會有疾固辭罷歸卒於家天啓初賜諡毅敏
楊植陽城人萬歷丁丑進士任益都知縣嚴明果斷夙
弊頓絶在任六年纖毫不染擢大理司評事轉兵部
主事守山海關通商賈兵戎關政一新轉刑部員外
郎歴薊州僉事河南參議遼東副使所至稱能終養
歸起補陜西關西道益勵操守加意振刷疾革家人
雜贖鍰檄諸文移中怒而擲去居官三十年僅茅屋
數椽薄田三十畝
衞一鳳字伯瑞陽城人萬歷庚辰進士授刑部主事精
法律手為爰書吏不能為奸歴郎中皭然不淄有國
士稱陞紹興知府丁内艱起青州府政簡而肅忤御
史將計傾之東撫孫鑛語所屬曰衞某飲青州一勺
水安能浼也薦陞鞏昌副使火直入犯以捷賜金丁
外艱起青州兵備時河決黃家口諸地改濟寧河道
一鳳結茒河濱晝夜督修三年報最有治河如治兵
之稱年飢米價騰貴一鳳預支諸役廩姑高其價商
集價減人咸賴之遷參政復移青州陞應天府丞妖
民劉天緒倡亂密以方略捕滅轉鄖陽巡撫會秦寇
嘯聚草檄遣裨將諭以禍福遂解散節省兵餉七千
有竒晉南兵部侍郎遷南刑部尚書改兵部屢疏乞
休不允晉階資德大夫正治上卿天啓元年三疏得
歸未幾魏忠賢禍起人服其先見云居家十三年夀
八十四卒贈太子少保遣官祭葬子廷憲成進士歴
知淮安有父風
白所知字廷謨陽城人萬歷間以解元登癸未進士授
禮部主事歴郎中秉公持潔直聲達於宫禁每啓事
朝上夕下數裁抑貴倖以憂去罷官杜門謝客優游
林下二十年光宗即位召起太常少卿歴轉工部左
侍郎修慶陵工竣賜幣晉尚書累疏求去賜乘𫝊歸
復以三殿成敘功加太子太保既歸究心理學及養
生家言食不兼味衣無紈綺見後生諄諄教以孝弟
謙謹享年八十六所著惺心錄見三晉語錄
韓范字思兼沁水人萬歷丙戌進士授工部主事理南
旺閘立八禁調十二事漕商兩利陞營繕司員外值
定陵培土暨長公主建府等工並興一清權璫破冒
節帑十餘萬冢宰孫丕揚擬調吏部或沮之大司農
張養蒙不平范曰士何官不可做但恐人負官耳可
擇官乎陞兵部武選司郎中適選軍政嚴毅廉靖黜
中璫所私千戸鮑供權貴銜之借霍文炳事降陜西
金縣典史甲辰丁外艱貧不能襄喪事當道力助之
始勉成禮家居二十七年泰昌初起南武選司郎中
天啓元年陞南通政司右參議明年陞順天府丞進
通政司右通政值魏忠賢矯旨杖郎中萬燝范上執
政書引王文端封還詔書事以諷之海内翕然仰焉
後時政日非自以不合時宜作五官四體問答寓意
致仕年六十九卒所著有經世集要司馬紀略司空
紀略家訓格言本支世系圖考藏於家
張志芳字廷芝陽城人萬歷辛夘舉人性篤孝父喪三
年不居於内初任陽信知縣值歲大祲設法賑濟全
活以數萬計陞宿州陽信父老號泣攀留不忍舍建
生祠竪碑張潑扁其第曰天下清廉第一以内艱歸
起補滄州改知景州景當白蓮之變愚民蠢動單騎
曉諭告以禍福率歸田畝境賴以安又甦驛𫝊申保
甲除羨耗三年獨居一日迎漕使偶墮水拯出易衣
皆粗布無寸帛使者嘆曰真清正人也特疏表異擢
戸部員外景民立祠奉命署太倉甫兩月積餘米一
千七百石奏聞賜宴旌之陞郎中督天津餉親視權
量三軍戴德晉僉事仍莅津門焦勞拮据釐諸弊孔
飛輓時至璽書褒之加陞一級進參議積勞成疾卒
於官軍民聞訃各以白布括髮號泣為建祠竪碑
孫居相字伯輔沁水人萬歷二十年進士除恩縣知縣
徵授南京御史負氣敢言嘗疏陳時政謂政事日廢
治道日乖天變人怨究且瓦解土崩縱珠玉金寳亘
地彌天何救危亂不省誠意伯劉世延罪廢居南京
益不法疏發其奸并及南京勲臣子弟暴横狀遂下
世延吏安遠東寧忻城諸侯伯子弟悉按問強暴為
戢税使楊雲激變雲南太和山中官黃勲嗾道士毆
知府皆極論其罪時中外多缺官居相兼攝七差署
諸道印事皆辦治劾大學士沈一貫奸貪植黨一貫
遂去居相亦奪禄一年服闋起官巡漕運御史王時
熙魏雲中外轉都御史孫瑋不與聞居相再疏劾吏
部尚書趙煥煥引退鄭繼之代煥出宋槃潘之祥亦
據法力争吏部侍郎方從哲由中旨起官中書張光
房等五人以鯁議擯不與科道選並抗章論列時言
路多附吏部居相力與抗氣不少沮於是過庭訓唐
世濟李徵儀劉光復趙興邦周永春姚宗文吳亮嗣
汪有功王萬祚輩羣起為難居相連疏搘拄迄不能
害四十五年卒以年例出江西參政不就天啓元年
起光禄少卿改太僕擢右僉都御史巡撫陜西四年
春召拜兵部右侍郎冬引疾歸給事中陳序劾居相
出趙南星門結楊漣虞廷陛又劾居相力薦李三才
遙結史記事遂削奪崇禎元年起戸部右侍郎督鼓
鑄改吏部左侍郎以戸部尚書總督倉場請轉漕無
多雇民舟給事中楊時化劾高平知縣喬淳貪虐坐
贓二萬淳有奥援而居相報時化書憤激謫戍卒弟
鼎相歴吏部郎中副都御史巡撫湖廣亦有名東林
中
張五典字和衷沁水縣人萬歷壬辰進士授行人遷戸
部主事監天津倉歴員外郎遷郎中值京察執政假
中旨留其私人五典上書亟論其失出為濟南參議
遷河南副使時大盜張西崗妖人潘大賢聚衆為亂
五典授諸將方略先後俱撲滅已而桐栢礦賊起五
典偵得其狀隨出三牌一禁入山鬻賊食者一令亟
為食飲以待賊一令民各歸鄉井賊無所得食出見
壺漿陳路隅大驚詰其故曰此張道爺指也因出牌
示之皆感泣去遷山東參政守海右歲荒盜且起遼
米因海禁不得時至會攝登萊道篆開海禁遼船至
者相屬遷山東右布政入為太僕寺少卿遷南京大
理寺卿乞終養加兵部尚書卒贈太子太保五典性
嚴重居朝廷中立無所附張新建在位欲令出門下
卒不往雖平進九列卒亦不獲大用云
白所行字廷鵠陽城人萬歷丁酉舉人任肅寧知縣地
多盜捕緝一清矢志廉潔錙銖弗染調四川大寧冰
蘖如肅寧以勞瘁卒於官囊槖蕭然不能歸葬兄所
學知宛唐遣子迎櫬始得返里
楊瀚字海涵陽城人萬歷丁酉舉人初授寧遠知縣除
土豪殱渠寇道路肅然百姓安堵起補良鄉邑素稱
衝繁瀚揮霍有餘戢強鋤暴政聲倍著晉南大理寺
評事持法明允刑名以清及歸婣睦寬忍梓里感誦
不衰
李春茂字震陽陽城人萬歷甲辰進士初授行人轉兵
曹清冒濫立規條宿弊盡革及藩臬秦楚募兵設餉
鼓鑄轉輸力濟時艱陞順天府尹肅清輦轂彈壓豪
強尋加右都御史里居時秦寇蹂躪捐貲率衆築砦
里人賴以奠安卒年七十五
張銓字宇衡沁水人萬歷三十二年進士授保定推官
擢御史巡視陜西茶馬憂歸起按江西時經略出師
銓馳奏言以短擊長以勞赴逸以客當主非計之得
今不必徵兵四方但當就近調募屯集要害若加賦
選丁騷擾天下恐識者之憂不在一方因請發帑金
補大僚宥直言開儲講先為自治之本又言今宿將
並起宜一事權唐九節度相州之潰可為明鑑又言
張承蔭不宜恤又論經略非大帥才而力薦熊廷弼
四十八年夏復上疏言自軍興以來所司創議加賦
畝增銀三釐乃未幾至七釐又未幾至九釐辟之身
一方肩背也天下腹心也今合天下以救一方一方
未必安而天下已危宜聯人心以固根本豈可朘削
無已驅之使亂且内廷積金如山以有用之物置無
用之地與瓦礫糞土何異乃發帑之請呌閽不應加
派之議朝奏夕可臣殊不得其解銓疏皆關軍國安
危而上與當軸卒不省熹宗初出按遼經略下納降
令銓力爭不聽曰禍始此矣天啓元年三月請令巡
撫薛國用帥河西兵總督文球帥山海兵以廣聲援
疏甫上軍大潰銓與袁應泰分守應泰令銓退保河
西不從守三日銓衣冠向闕拜又遥拜其父母自經
事聞贈大理卿再贈兵部尚書諡忠烈官其子道濬
錦衣指揮僉事詔以所贈官加父五典妻霍氏守竇
莊堡名夫人城道濬既官錦衣以忠臣子見重屢加
都指揮僉事僉書衞所受王永光指屢疏攻錢龍錫
成基命文震孟毛羽健等卒戍海寧
楊新期字周卜陽城人貞肅七世孫萬歷丁未進士初
任項陽知縣調雍邱補蠡吾調渭南凡四縣清名籍
甚百弊釐剔擢御史抗論三案不避觸諱按湖廣興
除皆關百年利害復命謝絶竿牘甚峻熹宗朝忤魏
忠賢削籍崇禎初召還臺持憲紀十三年衣大布飯
脱粟不愧祖風
王用士字旂召陽城人萬歷己酉舉人事繼母以孝聞
任考城仁聲籍甚豪猾伏匿補静海建義倉清郵𫝊
繕城垣濬河渠邑舊無志創修之三載績最會漕運
覆損菽石台司責償於静正辭拒之曰秋水時至静
民何辜君其問諸水濱臺司遂疏罷其官即日怡然
就道父老卧轍垂涕不忍捨既抵里杜門謝客督課
諸子卒年六十有九
張慎言字金銘陽城人祖昇河南參政慎言工詩文舉
萬歷三十八年進士除夀張知縣有能聲調繁曹縣
出庫銀糴粟備賑民賴以濟泰昌時擢御史劾罷順
天府丞劉蔚太常少卿官應震光禄少卿劉光復會
議三案言不究張差黨與所以全父子之情然必摘
發奸謀所以明君臣之義至崔文昇投涼劑李可灼
進紅丸法當駢首恩反賜金誰秉國成一至此極若
夫鼎鬯為重簪履為輕即神廟之鄭妃且先徙以為
望選侍不即移宫計將安待無何賈繼春以請安選
侍被譴疏救之奪俸二年天啓初督畿輔屯田言天
津静海興濟間沃野萬頃可墾為田近同知盧觀象
墾田三千餘畆其溝洫廬舍之制種植疏濬之方犂
然具備可倣而行因列上官種佃種民種軍種屯種
五法又言遼人入關宜招集津門以無家之衆墾不
耕之田於計為便從之嘗疏薦趙南星劾馮銓五年
三月假歸曹欽程誣劾之徵贓戍肅州崇禎元年起
故官請京察先治媚璫者其他始付考功報可旋擢
太僕少卿歴太常卿刑部右侍郎讞耿如杞獄不稱
旨下吏歸久之召為工部右侍郎廷議開採鼓鑄屯
田鹽法諸事悉根本計大學士楊嗣昌議改府州縣
佐為練備練總慎言以更制事大歴陳八議其後卒
不能行由左侍郎遷南京戸部尚書七疏引疾不允
尋改南京吏部尚書掌右都御史事後寓蕪宣間疽
發戒勿藥卒年六十九慎言少孤鞠於祖母為御史
訃聞乞歸執喪三年
張光前字爾荷澤州人萬歷三十八年進士授蒲圻知
縣補安肅擢吏部驗封主事歴文選員外郎稽勲郎
中乞假去天啓四年吏部尚書趙南星起為文選郎
中甫視事魏忠賢假廷推謝應祥事矯旨切責南星
時與推應祥者員外郎夏嘉遇非光前也光前抗疏
争之曰南星人品事業昭灼人耳目忽奉嚴旨責以
不公忠臣竊惑之選郎諸曹領袖尚書臂指南星所
甄别進退臣實佐之功罪與共乞先賜罷斥亦被旨
切責尋以推喬允升等代南星削侍郎陳于廷及楊
漣左光斗籍光前又抗疏曰會推尚書于廷主議臣
執筆謹席藁待罪遂貶三秩調外光前操行清嚴峻
却請謁知縣石三畏贓私狼籍將受臺諫出為王官
明年光前兄右布政使光縉治兵遵化奄黨門克新
劾之亦削籍兄弟並以忤奄去見稱於世崇禎元年
起光禄少卿不赴三年起太常已進大理少卿累疏
乞休卒
韓肫仁字伯倫沁水人萬歷癸丑進士授大理寺評事
殫心訊牒每於死中求生而平反之由寺副歴寺正
凡三年陞青州知府除供億興學校清滯獄擿黠吏
抑豪右開水田懲左道興利除弊事事修舉適白蓮
教聚徒數千有欲借以邀功者肫仁不可止捕首惡
抵法餘解散嘗攝道篆鉤餘數百金悉貯庫筦庫者
以例請肫仁曰若知取羨例耶不知不取羡吾例也
嚴叱之旌節孝禮士夫吏畏民懷適仲弟訃至一痛
幾絶日夜悲思曰人四體而失其二何能身遂上書
告終養解綬歸青老幼牽衣填道不忍舍抵家旬月
乃下褒章准以副使職銜終養尋奉旨旌其門曰節
孝所著有養中養才類編
田立家字正國陽城人端凝魁岸年十八始折節讀書
萬歷丙辰進士任鳳翔推官補開封歴陞兵部主事
典陜西試掌武選留心黜陟戎政一清陞河南參議
陜西副使晉按察使加從二品服俸會詿誤去未幾
起視遼海改河南右參議積粟賑荒年八十有九卒
張鵬雲字漢冲陽城人萬歷丙辰進士由商邱令為刑
科給事中挺擊議起疏劾劉廷元出參議四川尋為
權璫矯旨削籍崇禎初起禮科歴兵科都給事中遷
太常少卿晉右僉都御史巡撫順天安輯百姓彈壓
勲戚引疾歸當事誣以規避罷官性介不立名譽在
言路持論侃侃退輒焚其草里居凡七年絶口朝政
卒
王允成字述文澤州人萬歷中舉於鄉除獲鹿知縣以
治行異等徵授南京御史首論遼左失事諸臣請正
刑辟熹宗初降兩諭罪李選侍大學士方從哲封還
之允成陳保治十事中言張差闖宮說者謂風癲青
宮豈發風之地龐保劉成豈並風之人今鄭氏四十
年之恩威猶在卵翼心腹實繁有徒當思所以防之
比者聖諭多從中出孰若事無大小盡歸内閣且借
聽貂璫未必無熒惑願為記言記事法今日某璫作
何事明日某璫發何言上所欲行而某璫請止上所
欲罷而某璫請行臨朝一一對臣下言之孰是孰非
可以力辨至元輔方從哲屢劾不去陛下於選侍移
宮後發一勅諭不過如常人表明心跡耳從哲輒封
還夫封后之命都督之命貶謫周朝瑞之命何皆不
封還司馬昭之心路人知之矣姚宗文鼓同列攻熊
廷弼允成再疏論列天啓元年請䘏先朝直臣列楊
天民等三十六人以上從之俄陳任輔弼擇經略慎
中樞專大帥更戎政嚴賞罰數事末言陛下孤立禁
中先朝怙權恃寵諸奄與今日左右近習互相忌嫉
恐乘機肆毒彼此相戕夫防護禁庭責在内閣及司
禮務令潛消默化俾聖躬與皇弟並得高枕無憂斯
根本至計已劾刑部尚書黃克纘倡言保護選侍貽
悮賈繼春又曲庇盜寳内侍至辨御史焦源溥綱常
疏剌謬特甚又極論内降及留中之害停俸已疏斥
府丞邵輔忠又請戒姑息破因循時中貴劉朝魏進
忠與乳媪客氏相倚為奸抗疏歴數其罪略言劉朝
客氏魏進忠用事關睢之好合曾幾何時而三宫有
寂寞之恨范氏之得寵何時選入而突然有慧妃之
封内廷顧命之璫犬食其餘不蒙帷蓋之澤外廷顧
命之老中旨趣出立見田里之收且劉朝輩初亦不
預外事自沈㴶邵輔忠導之遂恣肆無忌浸假而王
心一倪思輝朱欽相斥矣浸假而司空用陪推矣浸
假而中旨用考官矣是易置大臣在二䜿也王紀滿
朝薦並削職為編氓是驅除大臣在二䜿也惡周朝
瑞之正直忽有不許推用之旨是轉遷百官在二䜿
也小宗繼大宗諸子不得封郡王乃部科争秦藩事
相繼而去是進退諸藩在二䜿也招權納賄作福作
威二䜿弄權於外客氏主謀於中王振劉瑾之禍將
復見今日三年六月允成又劾魏進忠言外廷受遺
之臣因孫杰一疏而去内廷受遺之臣因霍維華一
疏而去忠肝義膽之王紀萬死一生之滿朝薦接踵
削籍而當代師表如鄒元標馮從吾孫慎行輩顧命
重臣如周嘉謨楊漣輩臺省直臣如毛士龍熊得陽
江秉謙侯震暘周朝瑞惠世揚夏之令輩詞林直臣
如文震孟鄭鄤或立遭貶斥或自遜遐荒皆誰為之
進忠者忠賢初名也四年吏部尚書趙南星調允成
於北御史張訥劾南星調允成非法遂除名後給事
中陳維新復劾之詔提問坐以贓私莊烈帝初以允
成嘗請保護識其名召復故官未幾卒
蔡勲字堯宇澤州人萬歷中歲貢授安邑縣訓導崇正
學敦節義知縣劉弘化雅重之稱其德學兼優真古
文大家三載陞鳳陽府教授文教大行士風丕變逾
年遷山西行都司天城鎮遠兩衞武學教授遂掛冠
歸里益殫力於學奬誘人羣循循有方性尤孝友養
事寡姊終身不怠受人託必克底績卒七十有八
張登雲號月亭鵬雲兄任江山縣主簿陞遂平縣丞署
確山篆廉介不染邑有解糧賠累之苦力為革除民
甚德之陞京山衞經歴致政歸先是赴銓掣山隂簿
吏詭以江山同鄉白孕謙令其急辨登雲曰總一簿
若辨吏當何罪置之人服其量後以孫爾素貴贈刑
部右侍郎弟慶雲字肇興天啓丁夘舉人
王徵俊字夢卜陽城人天啓五年進士授韓城知縣崇
禎初流賊至禦却之坐大計謫歸德照磨巡按李日
宣疏薦給事中吕黃鍾請用天下必不可少之人亦
及徵俊乃量移滕縣知縣累官右參政分守寧前憂
歸十七年二月賊陷陽城被執不屈繫之獄士民争
訟其德賊乃釋之抵家北面再拜投繯卒
張慶雲字肇興陽城人天啓丁夘舉人殉難贈承直郎
宛平縣知縣
王國丞陽城人天啓間貢事繼母以孝聞父産悉讓異
母弟家徒四壁英邁不羈精研經史初授河津訓導
建五經堂課士陞萊州教授掛冠歸里
白所藴陽城人天啓間貢温淳謹飭孝友性成授崞縣
訓導未幾致仕居里䘏貧周急三䣊間咸倚毗之會
軍興旁午多所蠲佐壬申寇氛方息有被掠難婦不
能歸者為給貲斧送還大司農張慎言嘗曰衞司馬
之服官白司訓之居鄉砥行礪節真後進模楷享年
七十有二
張光奎澤州人仕至山東右參政崇禎五年流賊再犯
澤州光奎方里居與兄守備光璽千總劉自安等率
衆固守八日援兵不至城陷並死之贈光禄卿光璽
等贈恤有差
王采澤州人舉進士崇禎中知蠡縣九年七月以殉難
聞
衞廷憲字扶區大司馬一鳳子崇禎丁丑進士授戶部
主事𣙜崇文值歲祲商賈不時乃嚴稽痛革潔已從
事遠近歡舞朝以其清特免税額二萬實為曠典晉
郎中出守淮安加意振刷罔畏彊禦部臺旗鼓不避
道繩之以法部臺頗不懌既廉其清介狀喜曰吾知
非能為滌衷必不能為強項益欽重之以勞瘁卒於
官
楊暄高平人崇禎十三年進士授渭南知縣歲大凶畢
力拯救緝奸人斃於杖民稍獲安十六年十月李自
成抵渭南暄已擢兵部主事未行圖城守而邑人開
門迎賊暄被縛索印不予詬罵死
丁泰運字孟尚澤州人崇禎十三年進士除武陟知縣
調河内著廉直聲十七年二月朔賊將劉方亮自蒲
坂渡河逼懷慶監司以下皆竄泰運獨守南城力不
支被執賊擁見方亮使跪不屈燒鐵鎖炙之亦不從
乃遇害
張履旋慎言子舉崇禎十五年鄉試賊陷陽城歎曰吾
父決不為亂臣吾豈為賊子遂投崖死贈御史
路如瀛陵川人崇禎中為臨清州同知十五年閏十一
月殉城
田世福陽城人崇禎時為宜城訓導十五年冬城陷死
之
國朝
張京號綠雪澤州人前辛酉舉人知高陽縣浚何承矩
淀乘城守圉城獲全
國初知當塗縣食脱粟飯什物胥瓦缶折獄無冤民畏
服之輯讞語為琴餘錄行取工科給事中劾巡方三
御史不職御史銜之嗾論當塗卸代不清赴質無左
驗坐誣者罪尋罷巡方蓋權輿於京也
詔還其官卒
李藻字鑑明號慶餘陽城人前辛酉舉人知保定縣調
大成已而知涿州所至皆有政聲擢兵部職方司員
外郎以知兵稱遷遵化監軍道屬弁陳錮金□中詭
以蜜進立糾之不少假調湖廣沔陽道棄官將歸浮
沈楚地會大將軍帥兵南下聞其才委署湖廣按察
使兼武漢兵巡道尋授辰常僉事道歴順慶參議襄
陽副使以卓異内陞太常寺少卿在順慶時方鎖闈
試士賊忽擁衆至諸生洶洶將散走同官錯愕藻時
為提調能以整暇竣試事在襄陽議復均州襄陽城
門久燬潛度尺寸密為門夜繇水道載入翼日鎖鑰
屹然賊黨駭遁居太常未幾遷通政使司右通政再
遷宗人府府丞
覃恩加一級遂擢刑部右侍郎加尚書服俸以嬰寒疾乞
休蒙慰留卒於官
賜祭二壇給全葬仍
遣官護送以歸
石鳳臺號翥雲陽城人天啓乙丑進士陜西通志云初
授韓城知縣調停驛站民力獲紓歴任關輔兵憲
皇清平定秦省首署巡撫保全省城寬嚴相濟百姓一時
賴之
張瑃字伯珩陽城人幼聰敏十五歲為弟子員十九登
壬午鄉試聯捷癸未進士授原武知縣邑初隸版圖
數值兵燹招撫流亡墾荒緩征嚴保甲興學校戢盜
安民加意綏輯申閉河口免騷驛之煩裁汰冗役無
追呼之擾其年同考得十二人後成進士者八屢經
薦剡以卓異徵為御史百姓遮道擁留立碑建祠入
祀名宦己丑按四川時版圖所入止保順二府鼓勵
將士漸次開闢諭吏以潔已愛民飭將以束兵守律
請撥牛種五萬散給兵民本年奏報接應軍需外貯
粟六千八百有竒辛夘再巡淮鹽革積弊嚴絶請謁
夾帶私販皆親行盤查抽掣引鹽計十三萬又完正
課帶徵逋額溢二十三萬臺省交薦晉大理寺丞轉
順天府丞歴大理寺卿工部右侍郎
特旨以兵部右侍郎兼都察院右副都御史巡撫陜西
褒封三代如其官秦當破傷災沴之餘又值軍興煩費之
日綜理緩急悉合機宜表率文武正直廉明秦人戴
之如天地父母辛丑調福建督糧道去之日百姓軹
轍郊原頂香揮淚祖餞壺漿幾百里祀名宦抵閩通
商賈禁侵漁塞漏巵革羨耗蓄儲饒裕拮据二載以
積勞卒於官年四十有二康熙六年提學道博采輿
論追崇名宦歲享祭祀
王曰俞字熙仲陽城人前癸未進士
國初官孟縣知縣遇事咄嗟立辦涖任方踰月政令大
行會闖孽數萬集城下攻擊七晝夜曰俞仗劍登埤
督士民守禦賊將引去已而大雨如注城壞因乘隙
以入曰俞復率家人巷戰力竭為賊所執迫之降罵
不絶口遂遇害事聞
賜祭一壇入河陽名宦祠
諭祭曰同讐者義士之壯懷殉城者貞臣之亮節爾知縣
王曰俞任當守土偶值賊氛乃能抗志靡他以死明義
朕甚嘉之憫之爰賜祭一壇旌爾風烈九原不冺尚克
欽承
毛一豸字香林鳳臺人順治丙戌進士性廉潔能耐艱
苦官戸曹監淮安倉有羨額隨穵運通州收軍草數
百萬束輒藉草以居
世祖章皇帝東巡
賜裘帽以榮之尋以京察上考遷郎中督餉固原解餉至
輒給軍士不少利秒忽有
旨毛某清官第一加三級並
賜額以旌遷興安參議道佐平李來亨功最會州有火患
泣下成疾卒卒之日至無以為歛
李棠馥字子棻號漢清高平人順治丙戌進士授刑部
河南司主事歴四川司員外郎遷郎中精研律意而
本以寬恕尚書党公亟稱之己丑
詔郎署著聲望者考授直省督學道得湖南參議先是為
員外時同考戊子順天鄉試所拔多名宿及抵楚能
以經術佐風藻楚士翕然庚寅艱歸服除補湖廣荆
西道時西山遺孽未靖
禁旅經過議雜處民間力持不可往復争論卒令營於郊
外閭里安堵遷陜西驛鹽道副使驛故難支大兵
進取三川隣邑協鏹又不以時至疏請如協額數從
本邑解項兑支而以他邑協者解司庫諸驛獲蘇丙
申遷督糧道左參政尋遷四川按察司在蜀一年超
遷兵部右侍郎
世祖章皇帝召見殿上慰問之奏對詳覈庚子甄别卿貳得
旨褒諭才品與職任相宜踰年以疾請告歸丁未奉例如
京補戸部右侍郎總督倉場復改兵部右侍郎未幾
具疏自陳以年老致仕既歸徜徉棻谷中展閱經史
甲寅輸家糧一千石上佐軍餉比卒手書屬子猶以
未報
國恩為恨云
田六善字兼三陽城人少孤苦讀書不少輟乙酉丙戌
聯雋進士知太康縣以治行入為戸部廣東司王事
㩁臨清關監鳳倉兼㩁臨淮關罷濫征革竒羨歴員
外郎廣東司郎中選授江南道監察御史疏請弛馬
禁獲
允又請勸清吏以養百姓勸督撫以養清吏尋掌江南道
巡視長蘆鹺政假歸甲辰補貴州道歴掌陜西廣東
道疏稱吏部條例日繁曰吏部用人行政有偶出意
見實係過誤者奉
旨皆循為例是意見可以再行過誤可以再舉也例既無
所不有弊故無不可為意欲如此即有此例意欲如
彼即有彼例請除請
旨欽定條陳準行外餘不得槩引為例
上甚是之又有再選裁兵暨留任之弊督撫止參衰老微
官諸疏付詳議為多巡視京通二倉勾稽精覈還掌
山東道内陞歸日讀歴代史會
詔内陞者仍補科道遂以正四品服俸管刑科給事中事
疏陳滿洲皆勞苦功高之人請除反叛外一准於律
無得株連又陳急停報盜之令總計緝盜之功而
聖學宜先讀史疏曰祈
諭日講諸臣通鑑與經書並進仍令不許忌諱其言尤偉
尋掌戸科印補光禄寺少卿遷通政司右參議甲寅
擢都察院左僉都御史時滇閩倡亂時條上剿討大
計而置重兵建昌衢州扼固原糧道嚴山西河汛諸
疏尤中機宜胥得
旨密下又請嚴禁首告叛犯楊起隆之誣累遷順天府府
尹會發帑銀買米京城米騰踊抗章請罷民德之又
擢左副都御史尋擢工部左侍郎應
詔陳言曰推布政仍宜於按察中挨次求之推按察仍宜
於參政中挨次求之而知縣捐納先用即用是明以
困窮之民為償債之地也又請復差巡按曰道府州
縣規禮非遣巡方終不能革祈出其不意以示不測
戊午調戸部右侍郎督理錢法奉使閱視河工還
慰勞有加旋轉左侍郎以老請致仕歸後十年卒六善嘗
贊魏敏果臺綱舉于清端撫保定著鷦棲幔坡集拾
瑤錄子㴶舉人刑部主事
張爾素字賁園陽城人丙戌進士選庶吉士補祕書院
編修己丑同考所得皆名流壬辰擢左春坊左諭德
癸巳以内績出為江南參政廉潔自矢纖塵不染士
民立碑頌之遷陜西按察使決久滯之獄冤抑昭雪
遠邇稱服乙未陞湖廣右布政使時大兵征黔滇協
理糧餉籌畫周詳公餘立書院羅三楚名士談經課
藝士風丕變丙申以外賢復入為通政司使宣通言
路尋陞刑部右侍郎父病請歸養丁外艱哀毁過禮
蒙
恩賜祭服闋起原職丁巳丁内艱丙申擢本部左侍郎會
求直言引禮經大法小廉之義疏論十三省巡撫為
天下𫝊誦辛亥引年乞歸以原官致仕年六十三無
病卒
勅賜祭葬
段上彩字五雲陽城人丙戌進士授沐陽知縣性仁慈
有循吏風以治行高等獲薦會齊寇竊發猝夜至潰
城以入執上彩座上上彩低首緩步已而倏奮起擊
賊帥幾中賊大怒遂剖其腹以死妻劉氏子公樞暨
二僕胥不屈被殺事聞
贈奉政大夫江南按察司僉事
賜祭葬廕一子入監
王用傑陽城人歲貢生順治三年知澄城縣時寇未靖
請兵親剿執賊魁康姬衞戮之餘就撫四境帖然乃
修
文廟復衙署澄邑始復舊焉
竇明遇字亨吾一字更生沁水縣竇莊人竇莊明張忠
烈銓故里也幼倜儻有大志
國初仗劍謁豫親王於轅門安徽劉中丞竒之召隸
麾下踰二年李中丞代益稔其能委捕沔池趙正賊
望風解散既而李調撫廣東題授撫標中軍遊擊兼
管左營事時粤初定紅旗賊梁標相等鈔掠郡縣而
東山白水西山搗黽岡諸地胥負固部精兵五百擒
東山偽總兵周瓊飛張權璽斬西山偽總兵張易能
林志昂閱二年而羣盜以次平尋協守肇慶甫入城
賊兵四合笑曰豈以我遠來疲敝耶開壁迎戰大破
之已又調剿羅定力戰連破二十餘寨賊將羅成基
駭潰無何賊復犯羅定戰屢捷而賊驅數萬人屯城
下則曰吾兵寡晝易為所乘不如夜擊彼不我測也
乃夜率士鼓而出奮臂大呼衆皆殊死鬭賊散復聚
者數四已而師逼深溝不能軍北向再拜曰臣力竭
矣復顧家丁曰幸語吾弟速歸事老母遂自刎死事
聞
贈副將
予祭葬子應夀以難廕補直隸杜勝路守備遷廣東龍門
都司當明遇殉難時生甫六齡
何印沁水人順治六年姜逆黨沈等盡破堡寨獨端氏
堡屹峙賊環攻印中三箭血流盈襟猶飛石擊賊不
少輟賊退印力竭而死人謂端氏不被賊禍者胥印
力也
王紀字子魯沁水人順治辛夘鄉試聯捷壬辰進士選
翰林院庶吉士授禮科給事中遷戸工右左議論侃
侃不避權勢出為分守陜西隴右道參議以卓異
賜蟒衣一襲遷江南蘇松兵備副使一年遷分守山東濟
南道參政在江南設伏平湖寇唐四之亂完納覆嘉
定逋負之罪山東辨紳士扳扯之冤人皆尸祝之乞
終養歸尋以薦軍前任用卒年五十有二
田逢吉字凝只高平人順治乙未進士選翰林院庶吉
士授編修累官内國史院學士終浙江巡撫逢吉年
五歲父馭遠為流賊所執以刃脅之號泣父旁若請
代狀賊感動得無害在翰林戊戌分校庚戌王試所
拔取士如孝感安溪遂寧太倉崑山即墨武進猗氏
平湖諸公後胥為當世名臣任學士日或議出穀貸
民秋成後少收其息逢吉曰此與青苗法何異事獲
寢嘗奉使賑淮陽奏請寬逃人禁使流移者獲隨地
收養全活無算及巡撫浙江適耿逆亂李制府之芳
督師金衢逢吉留會城治軍務早夜不少休久之以
勞成疾請告去然自以受
國厚恩未獲親致殄滅為恨云
楊榮蔭字半嵋陽城人進士有詩才順治十七年知桂
林府多惠政艱去康熙七年復知平樂府人不敢干
以私奸猾多羅織猺獞肆吞噬或至鋌而走險榮蔭
廉得其情蔓詞槩不准獄幾空庚戌春疫出貲治之
活者數萬人三𣙜關税正額外銖黍不妄取修學宫
治府署繕城垣粤西人號循吏焉
陳廷敬字子端一字說巖澤州人九世祖居陽城郭峪
村少警慧九歲賦牡丹截句曰要使物皆春人胥異
焉舉丁酉鄉試戊戌成進士選翰林院庶吉士初名
敬榜有同姓名者
世祖章皇帝特命加廷字以别之辛丑
聖祖仁皇帝嗣位授内秘書院檢討康熙壬寅假歸越四載
赴
闕己酉擢國子監司業庚戌遷弘文院侍讀辛亥復設翰
林院改侍講轉侍讀尋擢侍講學士壬子充
日講起居注官癸丑轉侍讀學士乙夘擢詹事府詹事兼
翰林院侍讀學士
命祭北鎮著北鎮集丙辰遷内閣學士兼禮部侍郎充
經筵講官丁巳改翰林院掌院學士教習庶吉士廷敬雅
嗜讀書擩嚌經史
講幄初開首膺
特簡日進講
弘德殿中敷演詳愷析義在文句之外嘗薦戸部郎中王
士禎詩學戊午正月
遣侍衞𫝊召
命偕士禎胥以詩進
上覽廷敬石榴子詩曰風霜歴後含苞實只有丹心老不
迷誦之至再玉音琅然廷敬又力薦士禎翼日擢士
禎為翰林院侍讀閏三月
命偕士禎日直南書房廷敬自
弘德殿講訖即入南書房内直廬以為常旋
詔舉博學鴻詞復疏薦戸部主事汪琬琬亦尋入翰林十
一月母喪
遣内閣翰林二學士齎茶酒慰問母張以廷敬任詹事
時
封淑人舊亡賜祭葬例又准以學士
賜䘏胥異數也辛酉十月補翰林院掌院學士講官如故
命撰朝會燕饗樂章凡十有四篇癸亥擢禮部右侍郎兼
翰林院學士尋轉左
太宗
世祖聖訓總裁缺復以
命廷敬學士遷它官仍典書局自廷敬始甲子遷吏部左
侍郎管右侍郎事仍兼翰林院學士舊制吏部兩侍
郎一兼學士時左侍郎張士甄業兼銜
特命兩侍郎並兼之戸部右侍郎舊理錢法又
特命廷敬督理爬㧧積弊錢法一清九月擢都察院掌院
事左都御史仍理錢法時議旗兵屯外城緝盜賊御
史李時謙言其非便廷敬申時謙指事遂寢嘗以奢
儉為貪廉根柢請定官員士庶冠服衣裘飾用之制
婚喪之禮又請嚴考試親民官嚴督撫責成議水旱
報免法而特疏劾雲南巡撫虧餉至九十餘萬兩外
臺肅然丙寅九月遷工部尚書丁夘二月轉戸部九
月又轉吏部會楚撫事起有欲以姻連鈎致事端者
亡左驗而廷敬請引退
命以吏部銜解任仍管理修書總裁四日一至内直庚午
二月
特旨補左都御史兼内直書局疏言科道當切實指陳無
毛舉細故剔摘成例而進言貴簡明無冗詞多而論
事少知靈夀縣陸龍其知清苑縣邵嗣堯胥有政聲
薦其廉後胥擢御史七月復遷工部尚書辛未六月
調刑部秦撫請叛黨子弟妻三人從遣部議發烏喇
獨議律無緣坐或言軍流徒杖無得稽延以竢熱審
時帖業行追毁之督捕咨辟逃人某獨議某非發烏
喇後再逃者争良久乃定鞭責給主壬申父喪慰問
予祭葬有加禮甲戌十月即家起補戸部尚書是時服闋
甫七日也十二月至
闕時
召入内直戊寅冬長直
内廷己夘十月轉吏部戒選人無得謁見又戒司屬曰當
駁必先呈稿無得臨選駁一人繇是駁者差尠舉人
補中書缺請欲就知縣教職者聽揀選例當部試疏
言中式有榜名奚用試請序憲綱直省而前後又以
牓名為序考官例當檢舉冒籍言考官罪在不公明
冒籍非其罪也請罷之胥
允行壬午三月桐城張文端公英致仕
命總理南書房事自是部務畢輒入直以為常廷敬常獲
賜御書點翰堂額時又
賜清立堂額博文約禮四大字癸未四月
命為文淵閣大學士兼吏部尚書故事大臣入内閣不復
侍
經筵兼之者桐城澤州二相也廷敬性尤慎密凡造膝面
對暨中官轉達語未嘗少泄乙酉
南巡閱河丁亥復
南巡閱溜淮套胥扈從庚寅十一月力請謝事奉
旨卿才品優長文學素裕久侍講幄積有勤勞自簡任機
務以來恪慎益著倚毗方殷覽奏以衰老乞罷情詞懇
切著以原官致仕
賜御書午亭山村扁額又
賜御書宋韓魏公琦詩春歸喬木濃隂茂秋到黃花晚節
香聯時編緝
御製文集竢蕆繕寫乃行辛夘五月會丹徒張文正公玉
書薨於熱河邸舍
特命暫理閣務廷敬不請俸章奏必書
予告於銜是冬復直
内廷壬辰三月疾
遣内侍内大臣内直諸臣往來閱問四月十九日薨於
寢
賜紫杉閟器一具賻銀千兩
特遣皇子臨奠滿漢九卿胥集又
賜御製輓詩
予祭奠加祭一筵
賜諡文正令行人護喪回里廷敬始終職文翰繇詞臣至
列卿為御史大夫二大司空大司徒冢宰胥二大司
寇一以薦陟宰輔階至光禄大夫晉三級自壬子至
癸亥胥為
日講官自丁巳後胥為
經筵講官
三朝國史玉牒幸魯盛典皇輿表大清會典
律例一統志平定三逆平定朔漠治河方略
政治典訓
聖訓明史胥為總裁官鑑古集覽古文淵鑑佩文韻府方
輿路程字典諸書胥
命裁定焉亟典文衡同考辛丑會試副總裁壬戌會試總
裁辛未癸未會試前後得士如馬世俊金德嘉張瑗
王式丹輩胥極一時選又總裁癸丑武會試充文武
殿試讀卷官七至
賜字賜書賜服器宴饌不勝書廷敬著尊聞堂集八十卷
晚年手定為五十卷曰午亭文編又午亭歸去集二
卷午亭者陳氏陽城别業緣水經注沁水流逕午壁
而名所謂午亭山村也又嘗承
賜箑
御製詩擬諸姚房李杜序曰朕覽皇清文穎大學士陳廷
敬各體詩清雅醇厚非積字累句之學所能窺者故作
詩以表風度其被
褒嘉若此子謙吉邳睢靈壁河務同知豫朋甲戌進士庶
吉士壯履丁丑進士
日講起居注官侍讀學士
内廷供奉復為編修
曹廷偉字文雄陵川人以恩貢授定南縣知縣噢咻疾
苦弘奬風流士民胥愛之會金逆衆雲集殫力捍禦
卒不屈以死長子翰明次子諸生際盛猶子翊明僕
曹伏新等胥不屈遇害凡十一人廷偉深曉大義臨
難父子主僕駢戮聞者為流涕賊平
贈江西按察司僉事
予祭葬廕一子入監
張茂生字子發陽城人巡撫瑃子由廕生官戸部浙江
貴州主事遷廣東司員外郎廣西司郎中以終養歸
茂生嗜讀書在戸部勤慎為曹司最母老請歸立社
倉置義田設蒙經二學延知名士主師席雅崇正學
建宋五賢祠刊朱子薛子要錄及魏敏果庸言行於
世里居二十七年卒邑人罷市往哭著息齋集丁丑
集尚德尚儉諸箴
張泰交字公孚號洎谷陽城人前吏部侍郎慎言從孫
辛酉壬戌聯雋進士知太和縣縣附大理郭供億滋
繁營卒驕悍至以廳事為校射場泰交視事有挾弓
矢來者禁之不遜則治以法而規地搆室俾無得與
民錯居道府供億詳歸大理諸隸邑民始蘇居五年
擢廣西道監察御史請通選法請賑山東飢民獲賑
全活者二十八萬有竒巡視北城見旗民塗毆職官
問之則舊嘗稱貸業償數倍者也鞭其背索劵毁之
宿猾李三號賽黃彪殺人而誣張乙掌山東道具論
如法時奉考選科道各舉所知之命班行謂科道亦
宜舉泰交曰若科道出科道門豈復能糾劾吾輩耶
左都御史張文端公是之語聞遂
命巡視長蘆鹽政疏引裕商廉聲彌著己夘秋内陞故事
臺臣奉差不列名蓋異數也補太僕寺少卿
特命提督江南學政人稱公埓猗氏遂寧二學使云歴大
理寺卿副都御史一歲三遷至刑部右侍郎仍令訖
學政任癸未春
命巡撫浙江涖任四日恭遇南幸
賜推誠遇人扁泰交&KR0570;吏務飭練卒伍大閱羅木營毁玉
環東洛南麂諸山棚以絶賊艘樵汲又修江塘易土
以石立廟鎮之及
駕再巡浙慰諭有加尋以疾請
特遣中書噶來視卒
賜䘏踰常等
田從典字克五號嶢山陽城人嘗讀書縣東山之虎谷
又號虎谷少研精易周禮游學濟源聞父雨時有微
疾鷄未鳴歸走太行山徑間虎前後嘯翳林不輟黎
明行旅徐來驚曰此何地乃敢夜行耶兒時拾學宫
鋸餘材父因藉為枕後父卒銘其上而弆於篋展視
輒流涕中甲子鄉試第二戊辰成進士喪闋乙亥知
廣東英德縣英德地瘠而衝民喜訐首懲以刀筆搆
訟者訟寖減釐田畆嚴詭寄舊輸賦有附封幾埓正
額名均平又有到鄉規例豪猾收民賦代輸名硬當
里長胥痛革之建近聖書齋捐俸買田五十畆又收
廢書院田百五十畆贍秀民之肄業者立約八條而
祠宋寓賢唐介鄭俠洪皓以表之準英德民始知向
學己夘行取甲申授雲南道監察御史改協理浙江
道疏陳調繁曰州縣求調之弊有三一曰希圖美缺
一曰規避衝地一曰豫為卓異薦舉地督撫濫調之
弊亦有三一曰曲徇請託一曰公行賄賂一曰引用
腹心請舊例宜調補外其餘槩不准濫調且嚴定督
撫違例處分則妄念既息吏治自清晉掌山西山東
陜西道疏陳知縣行取更新例宜立定期而并宜推
廣於同知知州且知縣行取既不繇督撫保舉京官
考選亦不當令堂官保送胥
允行惟同知知州如舊例從典在臺六期兩巡視西城革
鋪墊供應暨報單錢嚴私鑄抑強暴吏束手至不名
一錢掌登聞院監乙酉内場又累奉
命查察通倉夜宿神祠竢廟祝受宿直乃入清望大著庚
寅
聖祖仁皇帝命内陞以四品京堂用是時資俸才掌山西道
也借補通政司右參議尋轉左晉右通政司轉左壬
辰擢光禄寺卿尋擢都察院協理院事左副都御史
兼管光禄寺事又擢兵部右侍郎仍帶寺事凡任光
禄八年鈎稽精詳盤踞招買者斂手累歲虧欠請限
年帶銷蒙
恩豁免至鉅萬而供億以時節浮費亦且累萬為前後光
禄寺最任兵部慎兩司選法嚴核劄付銜缺吏不得
上下其手私謁餽遺胥絶凡案件胥錄小冊昕夕查
覈以備遺忘意所不可不為面從嘗著砭愚說以見
志時議武臣罷任回籍獨謂年近者自當勒歸若占
籍已久結婚姻葬墳墓而原籍又無恒産者宜令入
籍獲
允行己亥十二月陞都察院掌院事左都御史臺規胥振
而於屬御史雅存大體以培言官氣節庚子十月陞
戸部尚書承趙恭毅公申喬後官吏警肅兼濟之以
寬而奏銷規例必覈銖分無敢匿辰解兑已發批迴
無敢少淹招買關領支銷必覈嘗曰帑庫萃海宇民
力計臣惟蘄撙節冗費少效涓埃爾辛丑會試
命為總裁識者服其藻鑑壬寅十一月
聖天子嗣位優禮老臣
命偕諸王大臣於東華門内乘馬雍正元年總理事例
上嘉其清正議優敘
命偕大學士恭點
聖祖仁皇帝神主故事行禮胥用閣臣蓋特典也
命為武會試總裁
賜箑
御製詩曰百工允勅重朝端職握樞機未易殫出納望同
天北斗清芬品擬省中蘭分曹政治調元氣補衮心懸
效寸丹日昃共期勞庶績履聲長聽下金鑾尋
賜御書清謹公方四大字九月轉吏部尚書銓綜胥敘甲
辰
命為順天鄉試主考六月
命入閣協理大學士事三年四月正授
文華殿大學士兼吏部尚書尋為首輔清望雅孚百僚
儀楷嘗以年老健忘恐誤機務啓奏内出記事石摺
賜之四年五月微疾繕摺具奏
天語慰諭有加六年三月疾復作奏曰靖共匪懈乃人臣
服官之大義物皆戀主恩未報而思歸固臣之所不
忍言也而度德量力尤人臣敬事之小心蚉豈負山
年逾衰而曠位又臣之所不敢出也况機務重大非
他職可比倘有貽悮關係匪輕不得已仰懇
聖慈准臣回籍調理則草野餘生皆荷
恩賜矣奉
旨卿才品優長老成練達端方公直恪慎恭謹服官供職
宣力多年簡任綸扉正加倚眷覽奏以老病乞休情詞
懇切著加太子太師銜以原官致仕於居第頒賞筵宴
令部院堂官齊集賜帑金五千兩為還家路費及高年
頤養之資馳驛回籍起行前著來陛辭朕面加恩諭起
行之日著在京官員等祖餞其行歸途所過地方其有
司在二十里以内者俱著迎送旋里之後懸掛朕所賜
御書扁額時令巡撫兩司親至其家將來頤養康健一
二年後再入京陛見以慰朕眷念老臣之至意該部知
道扁曰元衡介福聯曰德重純誠嘉猷資輔弼禮崇惠
養眉夀備恩榮從典入辭
褒賜有加前後
賜書賜衣賜器賜宴不勝紀海宇胥頌明良盛事焉四月
十六日起行公卿祖餞供張駢集翼日疾寖劇二十
日薨於良鄉驛之寢年七十有八
上深為軫惻
遣散秩大臣一員三旗侍衞六員往奠茶酒又
遣内閣漢學士一員滿洲侍讀學士一員辦理喪事仍
令地方官委員送至原籍禮部議給全葬祭
賜諡文端又以子懋幼令巡撫時存撫焉從典階至光禄
大夫晉五級族子御史嘉榖嘗問公荷
聖主倚注而同列胥敬信奚道致之曰樸誠而已又問屬
吏曰任之而盡其才有小過則寬其咎此勵下之道
也雍正四年重陽節侍
御宴賦栢梁體從典獨得誠字韻曰
皇衷感召惟至誠人胥以為誠感從典工制義著嶢山集
四卷既沒晉人崇祀三立祠
竇斯在沁水人有幹略以貢生授保安知縣兼攝定邊
靖邊所至皆有惠政康熙申酉間西醜跳梁斯在年
踰耆獨請行間自效當事憫其老不許斯在曰軍興
不獲列戎事斯在不男子矣乃以輓運任之斯在走
沙漠不憚勞商𣙜胥中肯綮嬰病猶口談指畫邊事
不少輟比卒不能斂士民賻之乃克成禮今保安定
邊靖邊胥祀名宦
王廷揚字賡菴號松坪鳳臺人歲貢生以例官戸部四
川司員外郎遷浙江司郎中請侍養歸復趨軍前運
豆三千五百石草三十萬邑洊飢糴穀數千石給賑
有差又蠲補布政司庫賑平定四州縣平遥九州縣
銀八萬兩大吏狀上其事而計部亦言廷揚在長蘆
捐銀十萬兩佽佐軍需得
旨以太僕寺少卿通政司右參議遇缺即用廕子鋂視一
品猶子鈞以副使道即用越二年廷揚補太僕寺少
卿轉大理寺少卿尋擢都察院左僉都御史
特命經理營田水利駐霸州綜理縝密度支出入唯謹還
京侍耕耤進退無失禮遷宗人府府丞調通政使司
通政使遷戸部右侍郎改工部右侍郎晉左侍郎經
理營田水利如故陪祀
景陵以疾卒
命馳驛返其喪䘏典有加
山西通志卷一百二十二
