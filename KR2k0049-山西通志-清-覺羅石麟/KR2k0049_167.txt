山西通志卷一百六十七
祠廟(四)
代州
舜廟在東南十五里舜山
關王廟在州西南隅元天歷中建明弘治萬歷間胥重
修最稱鉅麗
白楊神廟唐令狐楚新廟碑代郡東四十里白楊有
祀實代之主舊志以白楊神為漢文帝者謬
泰寧廟在泰山廟西
羊舌大夫祠在西二十里陽明堡祀晉叔向
趙武靈王祠在紫荆山巔
李將軍祠祀趙將李牧有二一在州東南三十五里
聶營村一在城南後移城北又移城中太僕寺牧守
雁門破寇十萬衆十餘歲不敢近趙邊城故祀之明
夏啓題廟碑隂云李將軍不祀者數年有異流托堪
輿之說而責土人之廢祀也隨化去不可見都御史
韓邦竒有記
代王神祠魏地形志永安郡驢彛縣有代王神祠
扶蘇太子祠在東二十里宋政和八年建
勾注陘祠在勾注山巔前代累封廣祐靈應王洪武初
改稱山神宋慶歷中郡守張元以禱雨靈應撰記
後勅封順應侯王崇極撰記
北斗山神祠在雁門故縣北一名牛斗山宋金元洊加
封號曰順德侯佑順公廣佑靈應王明正德四年祈
雨靈應孫紹先撰記
亞澤祠魏志在雁門
茹僕射祠在西峩口祀唐僕射茹昇嘗治峩谷水穿渠
溉田故立祠
楊將軍祠在鹿蹄澗祀宋刺史楊業太平興國三年遼
十萬衆寇雁門業以數百騎破之
二聖祠在西城第一門内
崇報祠在平糴倉後
五臺縣
臺駘廟在西南八里紫羅山
趙文子廟在東北四十里歲四月十五日祭
李將軍廟在西城下縣令吳琮建
漢文帝廟在南十里南神山上一曰南神堖相傳帝為
代王時獵于兹山歲三月三日土人結社祀之宋
時重修進士孫儼記
葛仙翁廟在縣南元延祐中建
襄王廟在縣西南元至正中建
青山聖母廟在西北十里七月二十八日祀
碧霞元君廟在東北四十里九女山
雨神廟在縣南八里寳峯山
風神大王廟在北三十里北齊武平元年建
蒼山大王廟邑人張壎記云五嶽神降靈於周定王
時晉大夫家姓趙氏鄉人因祈雨靈應立祠
龍灣龍王廟五一在東北四十里禱雨靈應一在麟鳳
寺一在礦山縣東二十里一在峯山縣西北二里一
在蕭家河少北
二帝行祠在縣西三十里元至元間建
趙簡子祠在南四十里簡子山
蘇子瞻祠相𫝊蘇文忠公遊五臺憩此
五郎祠在北臺樓觀谷西宋楊業第五子出家於此
龍王宫舊在城南東阜後圯于河徙河東東巖今更移
東阜之東閻襄撰記
繁峙縣
五穀行祠在雙井村明洪武年建
李衞公祠二一在大李村一在小李村
崞縣
堯廟在堯元山
崞山廟北魏世祖保母惠太后竇氏崞山别立寢廟
建碑頌德
崞山神廟在崞山相𫝊建邑時有神兵助役名鬼兒坪
立廟祀焉魏孝文遣官致祭又傳神即秦將軍蒙
恬宋政和五年重建祠有司歲七月五日致祭
按元遺山崞山神記廟中有崞山神扁金安陽王
尚書無競筆
東嶽廟在南門外元至治三年建明成化初重修
關王廟在東古城内明縣令袁應春重修撰記
凭牛神廟在凭牛山宋大中祥符二年駕詣亳州夜宿
孤山店衆馬不能起上怪問其故居民對曰此地有
通聖郎君俗稱牛羊將軍上封為廣禪侯馬行如故
因立廟明洪武十五年重修有司歲五月五日致祭
靈湫廟王大定請賜廟額記政和元年勅名靈湫廟
廣禪侯廟在上封都有水名神池宋祥符中建
栢枝神廟在栢枝山祀蘇魯都宋建明時七月二日有
司致祭
風龍神廟在西北二十五里今徙玉皇廟前歲三月三
日有司致祭明成化中重修
白龍王廟在西關外歲五月十八日有司致祭
虸蚄神廟在湯武河南魏家庄東元至元間建明洪武
六年重修弘治末增拓縣令莒仁撰記
魏鄭公祠在龍泉相𫝊駐師於此以劍插地泉湧後人
建祠明弘治中重修靳瑄撰記舊志云西北二十
五里龍池都有湧泉神祠唐魏徵李靖統兵過此後
人立祠又壽陽西北五十里亦有祠
李衞公祠在北三十里
五峯聖母祠在五峯山元至正三年建歲四月八日有
司致祭旱禱輒應明徐綬記云元至順元年暨明
洪武十一年胥重修成化嘉靖間祈雨屢騐
烈婦張氏祠在南關街東
楊氏三烈女祠在縣西南八十里
保德州
河神廟五一在城北坡下明弘治十八年建
國朝順治九年重修一在東郭山一在東關關帝廟左
一在娘娘廟後一在康家灘
護國顯應王廟在州市東祀崔府君金皇統九年郡人
張順元建元大德中李廷顯重修有碑記
靈感廟在州西南後會村舊傳文殊菩薩化現於此旱
禱立應
山神廟在南三十里
聖母廟二一在城内明崇禎中重修一在東郭山
龍神廟二一在南郭關帝廟左一在義合都三十里元
至正十年修
五龍祠在南五十里龍池旁祈雨輒應
趙元帥祠在州東義門都三十里
里社壇五都各一壇
河曲縣
禹王廟在西五里黃河岸歲三月十八日致祭舊𫝊河
中有禹跡金承安太和間刺史梁襄判官杜逢春有
詩暨碑刻明正統間重修嘉靖三年縣令裴倧復修
崔府君廟在南二里明正德中重修
北嶽廟在五門樓虸蚄寨上以二月朔暨八日鄉人祭
禱
河神廟在天澗河東今廢
龍王廟並北嶽廟民嚴祀之
聖母廟在娘娘灘有碑記
解州
舜廟在東北三十里趙村
風后廟二一在東五里中條山北址存一在城東關外
街北明萬歷間建
關聖廟關聖州東十八里常平里小馮村人武安王
廟在州城西門外百步南面條山北負硝池古紀宋
大中祥符甲寅建祭以四月八日(王受封爵之日)明弘治三
年立春秋二祀
國朝順治元年定每年五月十三日祭九年
勅封忠義神武關聖大帝以四月初八五月十三日祭六
月二十四日以太牢祀康熙五十七年十月
御書義炳乾坤匾額敬懸殿内雍正四年聖裔解州關居
斌授五經博士世襲雍正五年加封關世三代為公
郡縣胥立廟(光昭公裕昌公成忠公)後殿設供二仲月上戊日
五月十三日有司肅祀前殿用太牢後殿用少牢八
月定制五月十三日祭春秋二仲月庚日祭七年郡
縣胥歲三祀
附考
漢景耀三年秋九月追謚故前將軍關某曰壯繆侯
程敏政爵謚考關將軍仕漢封漢夀亭侯謚壯繆
而今之祠扁止題曰壽亭侯不書謚意以漢為國名
故不書以繆為惡謚故削之為神諱也考之史漢夀
本縣名在犍為史稱費褘遇害於漢夀唐人詩亦曰
漢夀城邊野草春又昭烈勸進表前列銜曰前將軍
漢壽亭侯關某若以漢為國名不當錯置於職名之
下至於謚法武功不成曰繆而繆穆古通用若秦穆
公魯穆公在孟子漢穆生晉穆彤在史皆為繆宋岳
飛謚武穆與此同意古絳黃希聲曰篁□此論有
見但蜀有漢壽屬梓潼郡乃昭烈入益州後所改葭
萌之地今四川保寧府廣元縣也侯以建安五年在
許受封何得預指此地乎東漢順帝陽嘉中改索陽
縣為漢壽在今常德府武陵縣北封時獨有此耳至
昭烈勸進時侯遇害已二年若昭烈進漢中王羣下
上天子表有曰盪寇將軍漢夀亭侯臣關某顧不引
此何也張萱謚議布德執義曰穆中情見貌曰穆
禮記大傳以序昭穆古本作繆左傳穆多作繆說
文長箋謚法名與實爽曰繆當作謬俗溷穆謚法布
德執義中情見貌通曰穆秦國兼有二君遂溷讀繆
為謬非是汲冢周書謚法解名與實爽曰謬不作
繆宋崇寧元年追封忠惠公大觀二年加封武
安王李燾續通鑑長編宣和五年正月己夘禮部
奏關某勅封義勇武安王今以從祀武成王廟契勘
從祀諸將例不顯謚號合稱蜀將武安王從之徽宗
實錄曰武安王關某加義勇燾以謂禮部元奏乃是
去義勇實錄誤也建炎二年三月二十五日加封
壯繆義勇淳熙十四年十一月二十一日加封英
濟(荆門志鄭南加封記同)淳熙十四年加封英濟王告勅詳藝
文明洪武元年復稱夀亭侯(禮官不考落漢字)嘉靖十年
稱漢將軍壽亭侯萬歷十八年加封協天護國忠義
帝勅解州廟名英烈四十二年十月十日加封三界
伏魔大帝神威遠震天尊關聖帝君天啟四年六月
太常言漢前將軍夀亭侯業已帝而祝文猶侯似不
相蒙有旨神號遵皇祖加勅封祀王弇州續藁關
將軍廟成客有請圖廊壁者予謂公以勇烈冠一時
則無如白馬先登馘顏良首樊城破曹氏七軍僇龐
德降于禁以勲猷垂身後則無如七日役神鬼建玉
泉寺為荆州第一刹驅風雨剪蚩尤俾河東鹽政復
故夫白馬樊城之蹟人人能言之後二事稍秘按天
台智者以隋開皇十二年至當陽上金龍池月夜有
具王者威儀二人一長而美髯豐表一少而秀發長
者前致詞曰予關某彼某子平也漢末分擾事不果
願死有餘烈叨主此山敢問大德聖師何枉神足智
者曰欲建立道場耳神曰願憫我愚特垂攝受此去
一舍山如覆船厥土深嘉吾二人當為力建一刹供
護佛法願師安禪七日以須其成師既出定湫潭萬
尺化為平陸棟宇煥麗巧奪人目神即受五戒智者
具書晉王廣上其事錫以嘉名而公遂為此寺伽藍
神矣智者所謂肉身菩薩也宋政和中解州解池鹽
至期而敗課輙不登帝召虛靖張真人詢之曰此蚩
尤神暴也帝曰誰能勝之曰臣以委直日關帥可也
尋解州奏大風霆偃巨木已而霽則池水平若鏡鹽
復課矣帝召虛靖而勞之曰關帥其可得乎曰可俄
而見大身遂充庭帝懼拈一崇寧錢投之曰以為信
明當勅拜崇寧真君也兩藏所記當不謬而史志俱
遺之按黃帝經序曰黃帝殺蚩尤其血化為鹵今之
解池是也又真定有蚩尤塚七所每當祭蚩尤其日
白氣貫天則蚩尤之主鹽池蓋數千年猶存耳公固
義勇使不受天台戒作玉泉功德縱不令墮蚩尤道
其去阿修羅能幾也尤子求善丹青聞予語而繪公
四事于絹素以獻子求之所能貌者桓桓﨣﨣之氣
與指撝跳盪分身百應之神竒而已公所為功與其
志不得也因敬為拈出之始貌公者皆面赤而先師
所見者則晳而微酡馬亦純白故子求特因之周
倉平陸人縣北三十里有將軍堡倉嘗屯兵於此
三結義廟在州治東北禮賢坊街東明萬歷二十四年
建
張桓侯廟在東北二十里龍居村
后土廟在南五里中條山之麓
成寳公廟在分雲嶺世傳神尸鹽澤宋宣和間建今廢
潁川忠襄王廟在州南隅至正十四年中書平章政事
察罕特穆爾破汝南妖賊於安邑南原又明年破賊
於聞喜解人立廟樹碑孫著撰文
張公祠在西十五里底張村祀漢博望侯張騫
柳公祠在州治北今移州署南祀唐柳州刺史柳宗元
按唐書柳子厚河東人第進士博學宏詞科授校
書郎遷監察御史禮部員外郎後貶永州司馬徙
柳州刺史卒於官州人廟祀之韓愈柳州羅池廟
碑序嘗與郡將魏忠謝寧歐陽翼飲酒驛亭謂曰
吾棄於時而寄於此與君等好也明年吾將死死
而為神後三年為廟祀我及期而死三年孟秋辛
夘侯降于州之後堂歐陽翼等見而拜之其夕夢
翼而告之曰館我於羅池其月丙辰廟成大祭過
客李儀醉酒慢侮堂上得疾扶出廟門即死明年
春魏忠歐陽翼使謝寧來京師請書其事於石余
謂柳侯生能澤其民死能驚動禍福之以食其土
可謂靈也已柳子厚龍城錄羅池北龍城勝地
也役者得白石上微辨刻書云龍城柳神所守驅
厲鬼山左首福土氓制九醜觀此則子厚之為神
冥冥中久定矣
元祐七年詔賜唐柳宗元羅池廟為靈文廟崇寧
三年封柳宗元為文惠侯制詞曰生而昭爽後且不
忘
胡公祠在關帝廟西掖門内祀唐諫議大夫振武將軍
節度使胡証歲春秋二仲上戊日祭
柳呂二先生祠在州治北即黃慈寺廢址
安邑縣
池神廟在鹽池内唐大歷十二年建中為鹽池神殿左
為條山神殿右為風洞神殿淡泉神廟在前左日神
廟在東雨神廟在日神廟東胥鹽運司致祭大歷十
三年韓滉奏解池產瑞鹽請置神祠賜號曰寳應靈
慶池神曰靈慶公張濯撰記貞元十三年修太常博
士崔敖撰頌貞元十七年四月知解縣池陸位安邑
池韋縱立池神祠頌碑崔敖撰文宋景德辛丑立成
寳公廟高平范克允記崇寧四年封池神東曰資
寳公西曰惠康公淡泉神曰普濟公鹽風神曰薦寳
侯大觀二年晉池神為王鹽風神為成寳公元加封
鹽池神誥解州鹽池靈慶公可加號福源靈慶公學
士王緯撰記元元貞三年加封解州鹽池神惠康王
曰廣濟惠康王資寳王曰永澤資寳王靈慶公曰福
源靈慶公明初封為鹽池之神萬歷十七年錫廟號
曰靈祐祠十九年御史蔣春芳重修池廟改為東西
池神合祀於中以條山風洞二神左右配享
國朝順治八年御史趙如瑾重修雍正五年冬十月鹽
花不種自生多至七百餘萬觔運司朱一鳳分司王
又樸重修巡鹽御史碩色
題請加號以旌神功
欽定昭惠裕阜鹽池之神製造神牌安設致祭一次仍
令每歲春秋致祭
帝舜廟在鳴條岡有唐開元二十六年碑明嘉靖中廟
廢萬歷中縣吳愈復修
三聖廟在運城西北六里舊為河東書院萬歷八年相
臣張居正毁天下書院都運李廷觀不果行改祀堯
舜禹三聖後更名宗聖館復名育才館又西北二十
里有四聖廟祀堯舜禹湯元延祐五年重建
后稷廟在原王庄
周文王廟在市北村
韓文公廟在呂儒村
后土廟二一在縣城西門外一在運城北門外
黑龍神廟舊建黑龍潭旁今移任村春秋致祭
表忠祠祀夏大夫關龍逢舊在運城東察院左後移
院右唐乾元中張謂書碑隂文
段干木祠在縣東北五十里明洪武十五年重修見一
統志
杜康祠舊通志在中杜里
吳泰軒祠在運城東門内明侍御史
夏縣
舜帝廟在西南十五里姚村
禹廟二一在西十五里禹王城城中有青臺世傳禹治
水八年塗山氏望思之地也後人於臺上建廟祀禹
祭法鯀障鴻水而殛死禹能修鯀之功魏太和十六
年詔曰夏禹禦洪水之災建天下之利可祀於安邑
用清酌尸祭隋制以伯益配唐開元禮祝版文曰維
某年歲次月朔日開元神武皇帝諱某謹遣具官姓
名敢昭告于夏王禹惟王克平九土功施萬代式遵
故實云云配座敢昭告于伯益氏惟公贊敷下土克
蕃庶物率由舊章配享於夏王禹天寳七年詔夏王
禹都安邑置一廟享祭仍取當時將相德業可稱者
二人以虞伯益秩宗伯夷配咸通九年縣令李備修
傅覃撰記後漢乾祐元年重修原州司馬楊榮祚撰
記宋初三年一享乾德元年詔仍以伯益配有司每
三歲仲春月行享牲用太牢崇寧四年詔於中太一
宫南作寳成宫中置殿曰神靈祀黃帝東廡殿曰成
功祀夏后氏禮用中祀幣用白仲春之月牲用太牢
官造祭品元致和元年舜禹廟並依堯祠故事歲春
秋仲月上旬卜日有司吉蠲致祭官給祭物至正十
四年重葺祠宇學士歐陽原功撰記有贍廟田八十
畆明正德十年重修吕柟撰記嘉靖九年縣令鍾恕
以啟少康配享三十四年地震止存正殿遺像後縣
令李遐齡李溥增修青臺舊土基砌以磚石增高十
有三仞臺上建殿六楹以棲禹像遵舊制也萬歷十
九年縣令高奎重葺復清丈贍廟地一頃一十九畆
國朝康熙四十五年縣令蔣起龍重修歲三月二十二
日有司以少牢致祭一在城中明萬歷二年縣令陳
世寳建進士王象乾撰記明末水圯廢為藥王祠
國朝康熙十五年縣令羅在公釐正臺上建樓題曰文
命為邑鉅觀
伯益廟在西十里下留村五月五日致祭蝗蝻為災禱
祀輒應
后稷廟在西六十里稷王山下
晁錯廟在西三十里上晁村
陽公廟在縣治南十里中條山下柳谷口有陽公鄉唐
諫議大夫城嘗隱於此韓昌黎諍臣論云學廣而聞
多居于晉之鄙薰其德而善良者幾千人柳谷舊有
廟縣令姜洪重修撰記
孫真人廟在蓮池禹廟左
五龍廟在西四十里鳴條岡上唐武德六年建六月朔
日有司致祭
西山龍王廟在東百餘里麻乂里旱禱輒應
風王廟在南栢塔山有風洞歲清明日有司致祭今廢
巫相祠二一在東瑤臺山下一名巫咸山祀商相巫咸
有二相墓山之左有巫谷按巫咸父子世為商相
孔安國書傳巫咸臣名馬融曰巫男巫也名咸殷
之巫也孔穎達正義君奭𫝊曰巫氏也當以巫為
氏名咸鄭康成曰巫咸謂之巫官吕氏春秋巫
彭作醫巫咸作筮史記帝大戊時伊陟贊言于巫
咸巫咸治王家有成作咸乂四篇又曰帝祖乙立殷
復興巫賢任職宋崇寧間禱雨有應詔封昭潤侯
事見斷碑大觀三年中書舍人張邦昌定算學詔封
商相巫咸河東公山麓有祠久廢明洪武八年縣令
閻育等建新祠而以巫咸侑成化十三年弘治四年
嘉靖四十四年
國朝康熙四十六年縣令胥重修歲清明日七月望日
十月朔日有司肅祀一在東門外
介之推祠在裴介里里多介姓故立祠
温公祠二一在縣學左祀邑先賢宋司馬温公宋史
本傳元祐元年九月光薨京師人罷市往弔鬻衣以
致奠巷哭以過車嶺南封州父老亦相率具祭都中
及四方皆畫像以祀飲食必祝崇寧二年四月詔
毁光繪像靖康元年二月贈太師三月錄其後建炎
三年六月詔罷蔡確配享更以左僕射贈太師司馬
光配享哲宗廟庭靖康初臣僚言司馬光之後再絶
復立族子正正亦卒而光遺表恩澤已五十年不可
復奏請許移奏見存曾孫使之世禄從之紹興十八
年以監登聞鼓徐璉言繪像于景靈宫之壁宋設
配享功臣位于横街之南次内共十六位太師司馬
光在横街之南道東西向端平二年十一月詔以
司馬光從祀孔子廟庭郡人祀公于縣學之左自
宋迄元垂三百年延祐六年河東僉事額森布哈暨
縣令李榮祖重繪神像國子祭酒李穉賓撰記明巡
鹽御史潛江祁杲因舊祠隘陋改祠于縣治東北一
在城西鳴條岡高堠里墓旁
奈曼公生祠在縣南朱呂里元奈曼察罕特穆爾字廷
瑞銀青光禄大夫中書平章政事陜西諸道行御史
臺中丞有捍禦功邑人立祠祀之歸暘撰記今廢碑
存
王氏世賢祠在城西門内明正德六年巡撫姜洪建祀
翰林王翰長史王勵知府王政
賢令祠舊志云在北固門内祀縣令高福楊宜鍾恕徐
祚黃棟李全岳粹王言大岳相季遐齡李溥陳世寳
楊溢孫養默胡柟縣丞張世威邢宗道主簿王相趙
金馮待聘
平陸縣
神禹廟在東五十里三門山上禹導河東至砥柱鑿三
門故立廟唐天寳間鄉人梁友仁建元至正間增修
明景泰時縣令李榮重修嘉靖三十四年更定祭儀
歲三月十日有司致祭
吳泰伯廟在縣治北吳山之麓周武王克殷求泰伯仲
雍之後周章已君吳封其弟虞仲於周之北故夏墟
因廟祀焉宋咸平間耆民關成甫等建元至元時重
修明洪武乙亥歲增修翰林編修王翰撰記弘治十
三年重葺給事中馬騤撰記嘉靖重修歲三月望
日致祭
思鄉廟在縣治南金雞堡上世傳為壽亭侯思鄉云宋
開慶中建元大德明洪武間重修以地震圯嘉靖三
十九年縣令馬義重建
國朝康熙七年縣令陳國泰復修
宫之竒廟在東北舊辛宫里榖梁晉假道於虞以伐
虢宫之竒諫曰晉國之使者辭卑而幣重必不便於
虞虞公弗聽宫之竒又諫曰語曰唇亡則齒寒其虞
虢之謂乎正祀考曰直言切諫強之弗從愛國忠
君惜其不遇宋祥符三年耆民安國卿等立廟元
至元間重修明王翰有宫之竒廟詩
大郎廟在縣北賢良里中條山南一峯上宋太平興國
三年建
卧龍王廟在縣西西侯村元至正中建明成化間修旱
禱輒應
傅岩祠在縣東聖人澗上史記商王武丁夜夢得聖人
名曰說以夢所見視羣臣百吏皆非也於是廼使百
工營求之野得說於傅險中是時說為胥靡築於傅
險見于武丁武丁曰是也與之語果聖人舉以為相
殷國大治遂以傅險姓之號曰傅說唐大歷間縣
尉李同肇建侍御史楊轔撰文胡曾謁祠有詩宋五
禮新儀祀商高宗于陳州以商相傅說配元延祐初縣
令劉珪重修主簿續執中撰記嘉靖乙夘地震圯旋
重建歲四月八日有司致祭
讓畔神祠在縣西界興讓村祀虞芮二君史記虞芮
之君有獄不能决乃如周入界耕者皆讓畔民俗皆
讓長皆慚相謂曰吾所争周人所恥何往為祗取辱
耳遂還俱讓而去以所争田為閒田至今民無耕者
唐大中二年鄉人張仁檝建廟元元統明正德間胥
加葺焉四月八日有司致祭
五戸將軍神祠在東三十里集津水經注晉泰始二
年正月武帝遣監運大中大夫趙國都匠中郎將河
東樂世帥衆五千餘人修治河灘事見五戸祠銘五
戸灘名也有神祠通謂之五戸將軍亦不知所以也
周將軍祠在北三十里有將軍城遺廟址存將軍平
陸人有武勇板觔虬髮儀容甚偉初為張寳將自恨
事非其主後遇關公於卧牛山上翻然曰遇將軍如
披雲霧而見青天願步隨雖千里不辭也遂相從樊
城之役魏將龐德戰走乘小舟欲還曹仁營倉深知
水性驅大筏衝翻小舟生擒龐德上筏其驍健如此
後守麥城死之
芮城縣
地皇氏廟在西北十三里廟下有泉泉旁有村胥名地
皇
大禹廟在東南四十里陌底渡曲裏村宋雍熙四年建
明正統二年重修
芮王廟在西十五里即讓畔神祠芮民廟祀之繇秦漢
迄唐不替梁開平初勅建祠宇周顯德間勅重葺宋
端拱中詔毁淫祠兹廟不廢有碑金明昌時亦有碑
今胥不存元大德初進士何南卿撰記云正殿榜曰
桑柔賁廕義取芮良夫之詩也門樓高敞獻有殿舞
有庭歌有臺左廊右廡廟貌崇煥歲清明中秋享祀
不忒又云㐲劍現宋帝之宫霖雨退西狄之寇活焦
枯之稼而殿重興救張地之厄而露臺建聲靈赫然
具存石碣按記廟舊在縣西二十里鄭村即芮伯
故城後徙縣西十五里枕崇岡九域志有芮君祠
六軍廟在西二十里鄭村左傳桓公四年秋秦師侵
芮敗焉小之也冬王師秦師圍魏執芮伯萬以歸相
傳周之六軍按兵不動芮人感之立祠
齊太公廟在東二十里東呂村南坡下有古碑二詳古
蹟唐開元十九年置太公尚父廟封武成王配
享西河守吳起列於右從祀(左)趙信平君廉頗
漢相國平陽侯曹參左丞相絳侯周勃大司馬
冠軍侯霍去病魏征東將軍晉陽侯張遼蜀前
將軍夀亭侯關公前燕太宰錄尚書太原王慕容
恪梁太尉永寧郡公王僧辨隋上柱國新義公
韓擒虎兵部尚書同中書門下三品中山公王晙
(右)趙馬服君趙奢大將軍武安君李牧漢大將軍
長平侯衞青後魏太尉北平王長孫嵩北齊右
丞相咸陽王斛律光唐禮部尚書聞喜公裴行儉
兵部尚書同中書門下三品代國公郭元振太
尉中書令尚父汾陽郡王郭子儀(以上胥晉省人故錄之)宋建
隆三年詔修武成廟與國學相對祥符元年加謚昭
烈宋志以春秋二仲上戊釋奠武成王廟為中祀今
東呂村廟相傳太公裔孫所建
段干木廟二一在東十里東張村有墓國語文侯過其
廬必式又按圖經云先生于原上草廬中高枕而卧
秦遂解兵祠舊建縣東署曰魏文侯師段干木廟唐
貞觀元年范陽盧士牟撰碑銘宋制段干木廟有祈
報禮一在西北二十三里下段村村多段氏明萬歷
癸丑縣令趙廷琰暨裔孫段國禧建薛倫撰記
陳侯廟三一在東北三里廟下村祀漢陳平一在水門
村一在洪原村
蔡侯廟在西南三十里蔡村東祀漢蔡邕明任裕統有
重修廟記
張桓侯廟在東岳廟左
西平王廟在陌底鎮祀唐功臣李晟宋政和元年李弼
亮記
風雨二王廟在東北八里後周廣順元年辛亥守神祠
張德重修廊宇共三十四楹周七十七步宋大中祥
符六年癸丑有石記題曰陜府芮城縣風雨二王廟
重修立石王舜民曰風雨廟在古魏城東北數十
步高岡上舊傳漢唐前建歲二月二日縣官親祭祈
禱輒應
河神廟在陌底渡明崇禎六年縣令范廷輔建
豐節侯廟在縣西門外勅封豐節侯禱雨輒應
卜子夏祠即文學書院魏文侯師子夏處舊有書院址
微存明萬歷四十年縣令趙廷琰建祠以田子方段
干木配享
國朝康熙初縣令畢盛讚重葺一在書院西北一里
三賢祠在東十里東張村祀卜子夏田子方段干木明
嘉靖中重修地震圯萬歷季年縣令趙廷琰重修
關聖祠在東北五十里中條横嶺上解州要路乏水多
盜明萬歷季年縣令趙廷琰建任光統撰記
萬丁祠在東北三十五里朱陽村相傳陳侯裔孫率其
族人萬丁討羌戎克之
張睢陽祠在南門内明崇禎九年巡撫吳甡建祀唐忠
臣張巡以南霽雲雷萬春配享按公南陽人相傳
遷葬芮城子孫家焉今江淮間祠宇相望號東平王
何喬新東平王廟碑道家者流謂王受命上帝為
瘟部帥察民善惡而賞罰焉王著神南土號封屢
加其曰東平威烈昭濟顯慶靈祐王者宋景定元年
十一月所封也
張府君祠在中街祀後周孝孫張元
王莊毅公祠在城東門内祀明太子太保刑部尚書王
紀崇禎五年奉勅建春秋致祭
絳州
黃帝廟在東北二十里木贊村元時建
禹王廟在南門東元中統年建明嘉靖中圯於河
伯益廟在州治中明成化間州守言芳建
羊舌廟在西關有羊舌氏故里里人陶虛泉有記後廢
為迎候廳羊舌子好直不容於晉去而之三室之
邑邑之人攘羊而遺之羊舌子不受姬曰不如受而
埋之羊舌子曰何不餉肸與鮒姬曰南方有鳥曰吉
乾食其子不擇肉子多不義今肸與鮒童子也隨大
人而化不可食以不義之肉乃盛以甕埋壚隂後攘
羊事敗吏發而視之舌尚存吏曰君子哉羊舌子不
與攘羊矣
祚德三侯廟宋元豐二年建今圯
靈輙廟在西關有哺饑坂靈輙墓左傳宣子田於首
山舍於翳桑見靈輙餓食之舍其半曰宦三年矣未
知母之存否今近焉請以遺之使盡之而為之簞食
與肉置諸槖以與之既而與為公介倒戟以禦公徒
而免之問何故對曰翳桑之餓人也問其名居不告
而退遂自亡也元王惲有詩明永樂間廟重修
紀信廟在北門外
東嶽廟在城東南隅元郭晉有記明成化間重建規模
宏敞
華池龍王廟在羊角山禱雨輒應又馬首山有龍王祠
孚惠聖母廟在鼓堆山巔
五龍廟在西三林里元至元二十六年建
斛律光祠在衙子城東北隅金鄉貢進士孫鎮有墓記
按記文唐長慶後守土者憫王之冤即墓地建影
堂晉天福中勅史張廷藴增拓今廢
梁公祠在北十里鼓堆北隅祀隋内軍將軍臨汾令梁
軌宋治平元年薛宗儒撰記略云開皇十六年梁公
以亢陽頻災遂鑿山源開渠十二灌田五百頃邑民
歌頌刻石戴賜後四百餘年宋太守王恪邑令宋基
建祠元至正初郡守李榮祖得斷碑於榛莽中砌孚
惠廟壁張載輿記
富公祠在州治儀門東正平令孫申有記明州守言芳
易謨屈大升胥重葺宋申之富公祠記富公以將
作監丞開决絳郡即便廳事植竹賞詠後通守易堂
名曰富公
按富公以將作監丞通判絳州士民懷之故立祠
元祐初配享神宗廟庭紹聖中章惇謂弼嘗得罪
罷配享靖康復舊典
四瀆行祠在城北澤掌村元延祐元年建
陶恭介公祠在察院南明嘉靖十年建侍郎江曉記
聞喜縣
姜嫄廟在西北平池村元至元初建順帝至元六年重
修縣令張敏記
國朝順治九年重修邑人李振壧記
舜廟在縣西姚村
禹廟南官庄東吳村胥建歲春秋致祭元歐陽元記
后稷廟在北門外宋太平興國三年建歲春秋有司致
祭
二帝廟在東鎮
伯益廟在宋家庄村
董父廟在倉底村北即董池神廟祠舊為婦人像土人
名婆神金天眷中縣令賈葵謂董父有豢龍之功改
正神位葺祠有記明隆慶壬申重修崇禎十四年縣
令劉芳改建
成湯廟二一在南關外宋元祐間建元至正元年達嚕
噶齊巴延布哈增修縣令張敏記明洪武二十四年
重修一在條山中峯前有湫池禱雨多應
關帝廟在西關宋大觀三年建穎川阮升卿撰記元大
德七年地震圯至正二年重修明正德嘉靖萬歷崇
禎間胥增修
五龍廟在北二十里峩嵋嶺嘉靖間建邑人李汝寬記
又有黑龍祠在黨家庄
商虎將軍廟在湯山池旁
漢五虎將廟在南十五里槐樹坊
國朝順治五年建
二公祠在東門外明嘉靖四十年御史吳過改金塔寺
為之祀唐裴晉公宋趙豐公邑人王宗舜有記崇禎
八年都御史吳甡重修宋五禮新儀祀唐憲宗章
武皇帝於華州以中書令晉公裴度配唐制憲宗
廟配享贈太師裴度會昌六年十月勅宋仁宗時
孫瑜知蔡州毁吳元濟像以其祠祀裴度
趙豐公祠二一在東五十里阜底村趙鼎謫吉陽軍書
銘旌曰身騎箕尾歸天上氣作山河壯本朝不食卒
後追封豐國公宋禮志淳熙中以特進觀文殿大學
士諡忠簡趙鼎配享高宗廟庭明嘉靖二年縣令張
問行重修御史朱實昌記一在縣學東偏元學士歐
陽元撰記今廢
桐鄉畏壘祠在東關祀邑令任邱史載德盩厔李復聘
涪州文作新城王象乾靈壽申田孟津喬允升六人
翟繡裳記今廢
王公祠在東關祀邑令王象乾
河津縣
大禹廟在西北二十五里龍門東山巖上水經注大禹
疏決梁山巖際鐫跡遺蹟尚存岸上并有廟祠祠前
有石碑三所二碑大字紊滅不可復識一碑是太和
中立元中統三年修河中禹廟廟成命侍臣阿哈圖
代祭至元初道士姜善信奉勅重建賜名建極宫七
月龍門禹廟成命侍臣持香致祭有祝文致和元年
禮部移太常送博士議舜禹之廟合依堯祠故事每
歲春秋仲月上旬卜日有司蠲潔致祭官給祭物明
嘉靖十五年御史余光縣令樊得仁建眺翠延勝二
亭二十七年御史谷嶠縣令雍焯重修扁曰萬世永
賴縣令張汝乾建龍門坊臨流亭元王思誠河津
縣總圖記臨思閣在龍門山頂俗名看河樓明薛文
清遊龍門山記禹廟宫曰明德制極宏麗明末燬于
兵惟臨思閣看河樓東司尚存相傳廟壁有吳道子
山水手蹟今不存
國朝順治中修復正殿寢殿鐘鼓二樓東西廊舍
夏少康廟在西北四十里雙峯山下西嵦村
太史公廟在西二十五里元王思誠縣總圖記墓前有
廟廟前有碑晉永嘉四年漢陽太守殷濟建石室立
碑樹垣太史公自叙曰遷生龍門耕牧河山之陽
杜康廟呂才東臯子集序河渚東南隅地頗顯敞遂
為杜康立廟歲時致祭以焦革配焉
唐高祖廟唐地理志龍門有高祖廟貞觀中置
后土廟在西北十五里黃沙嶺上土人名高廟廟垣西
有竹繵遺蹟相傳唐以前廟臨黃河係舟人挽舟者
子夏祠在西北五里辛封村明弘治間僉事胡漢建正
德間副使吳江修
三賢祠祀子夏司馬遷文中子縣令劉達重修撰記
文中子祠在南三十里通化村相傳即文中子故里中
說云疏屬之南汾水之曲有先人之敝廬可以蔽風
雨有田可以具饘粥此其地也明嘉靖間從祀孔廟
十七年縣令陳大策於故里建祠隆慶六年縣令張
汝乾改建
按通化村非河汾之北祠宜建黃頰山
三聖祠在縣治西南明嘉靖二十五年御史余時縣令
雍焯建
平遼王祠在東十五里大黃村即薛仁貴故里村西有
紅蓼灘即仁貴射雁處縣令劉芳久撰奉祀祭文
薛文清公祠在縣治南明弘治九年科臣具奏禮部具
題勅下省邑特建祠宇兼賜名額嘉靖五年重修呂
柟撰記三十一年御史尚維持&KR0702;縣令高文學重修
李承華撰記又縣治大街西有舊宅即文清講學處
弘治戊申山西參政王盛題其門曰文清書院有記
隆慶初縣令張汝乾拓地增建縣令劉希孟以弟子
配饗者四人閻禹錫白良輔張鼎李㫤從祀者十二
人謝琚衞述王復楊潤周盛王盛楊諶荆詡杜駿陳
銓楊廉張九功
稷山縣
后稷廟祭法烈山氏之有天下也其子曰農能殖百
穀夏之興也周棄繼之故祀以為稷漢高祖二年或
言周興而邑立后稷之祠至今血食天下於是制詔
天下立靈星祠常以歲時祀以牛注后稷祠而謂
之靈星者以稷配靈星山海經后稷之孫叔均始
作牛耕宋蜡祭東方設大明位西方設夜明位以
神農氏后稷氏配配位以北為上南北壇設神農位
以后稷配縣南五十里有稷神山土人名稷王山
相傳為后稷教稼地又下迪村有稷王城今稷廟有
二一在稷神山頂東南有塔刻后稷明堂四字元至
正間道士李自貞重建明隆慶元年縣令孫倌修王
時濟記一在縣治西南元至正五年建廟後有聖母
姜嫄祠段循記明弘治十年重修東西壁繪農功王
業圖萬歷三十四年建寢宫螽斯宫各三楹天啟間
縣令焦浴重修植栢數十株
羲和廟在東北十五里中舍村祀陶唐歴官羲和氏元
至正間重修廟後有塚明時三月望日有司致祭
禹王廟二一在華峪村元延祐二年建一在西舍村
泰伯廟在高渠村有碑
廉將軍廟在廉城村有記
李牧廟在李老庄有李牧寨
漢文帝廟在小寗里寺庄村有碑記曰景帝令郡國立
廟
關王廟在東北隅元中統至正間胥重葺内有神刀二
欵識宋政和年號古槐二唐宋時物也明正統間增
修永平路知事張獻言記
韋公廟西魏保定初以韋孝寬立勲玉壁遂於玉壁
置勲州宋元祐間建廟元王鄆詩短碑盛說鄖君靈
萬騎隂風想平甸鄖君蓋韋公封號也明萬歷間縣
令李汝器重建東郭外梁綱記
薛萬徹廟在勲重村又峩嵋嶺有故宅
龍王廟在東一里元至正四年建
先天聖母廟在苑曲村
斛律王祠北齊并州刺史斛律光守平隴有捍禦功
明萬歷間縣令劉三錫建廟城隍廟東撰記今入雨
花寺碑存
裴文獻公祠在東郭祀唐尚書僕射裴耀卿族人裴訪
建
二段祠在平隴村明隆慶三年縣令孫倌建梁綱記
后土祠二一在東北二十里李老庄宋皇祐三年京兆
人段美禱於汾隂祠因立廟汾陽郭田記云内有古
栢一株一在城西一里元大德四年達嚕噶齊裴世
賢修撰記
絳縣
姜嫄廟在南三十里烟庄存雲嶺廟旁有塚金泰和中
進士王藻石刻云昔有伐木得斷碑於土中者字多
漫漶而香火特盛元至正七年縣尉郭道遠重修有
記明天順八年修有司致祭
臯陶廟在岡底
晉文公廟在東二十里下村有塚呂夢得撰記
介子推廟在郇王寨宋張商英有詩
絳侯廟漢高祖六年周勃封絳侯宋五禮新儀祀漢
太宗孝文皇帝以絳侯周勃配
湫池龍王祠在南十五里湫池山頂旱禱有應
華池龍王祠在東十五里華池山又有帶溪龍王祠在
縣東三里
坤柔祠舊志在西五里吳堡
垣曲縣
堯廟在瞽塚村下堡
舜廟二一在瞽塚村上堡舊志縣北四十里為諸馮山
浚井在焉山北為歴山土人名舜王坪東有大阜為
瞍塚東南有雷澤蓋大舜桑梓地也一在臯落嶺相
傳公輸子建
禹王廟在西南二十五里金大定間許達建
湯王廟四墱坂峪子下亳磨頭各一
湯妃廟在城東康熙五年縣令紀弘謨重修
邵公廟後魏高允為懷州刺史秋月巡境問民疾苦
至邵縣見邵公廟廢毁不立曰邵公之德闕而不禮
為善者何望乃表聞修葺之
閻羅廟在清廉村韓擒虎嘗云生為上柱國死作閻羅
王故名
武廟在西門内明萬歷間縣令梁綱建邑中書舍人張
翰芳記春秋二仲上戊日祭
伯王廟在城南一里
真武廟在五虎澗鷹嘴山巔下臨黃河上逼巉巖規模
壯麗
龍王廟在南亳清河岸春秋二仲上戊日祭
娥皇女英祠在歴山村南中庄里
車萬戸侯祠諱湯舊在清廉村後改建謝村裔孫車
驂奉祀
二公祠祀大中丞葉琪分巡道劉世忠平陽太守李
琮
忠烈祠在西關廂祀明典史宋宗文暨鄉勇何某等諸
人
吉州
盤古廟在西五里岳家庄
伏羲廟在庖山巔相𫝊伏羲為人祖故此山亦名人祖
山有舊碑𫝊為伏羲氏故宫
大禹廟在古龍門上口倚梯城魏孝文立碑
龍王廟三一在北門外知州林家徵重修一在西門外
水潭前一在壺口前
石槽祠元和志禹鑿山河水下趨峻急深七丈經行
之處元禁捕魚今山中鑿空架槽闊五十步東流懸
注七十餘尺魚鼈所不能遊號石槽東岸有石槽祠
禹之施功始此
晉文公祠在錦屏山巔明季燬於兵
國朝州守南鵬重建
王真人祠在曹庄村
鄉寧縣
禹王廟在西百里即禹門
廉頗廟在南二十里尖山上
白起廟在西南三十里林山上
后土廟在東關金大定中建元至元中葺元貞元年明
洪武萬歷間胥重葺
龍王廟在東二里又有五龍宫在東南九十里
晉文祠在北二十里
荀息祠在東十五里栢山上墓存宋建隆五年建
國朝康熙間縣令張聯箕重葺撰記
院川廟泰定三年孟夏記坐東北之岡陵環西南之川
澤
隰州
三皇廟舊在州東三十里合桑村有嘗穀臺六月六日
祭後移北街明崇禎十五年知州戈用中建
神農廟舊志在州北合桑村六月六日祀
晉文公廟宋劉景文博學能詩凜凜有英氣為東南
將領蘇軾薦之得隰州以没景文晩歲嘗夢與晉文
公神交夢中酬唱甚多家有編錄既至隰州三日謁
神祠所歷之地及拜瞻神像曉然夢中往還所在一
日夢文公云已受帝旨得景文為代月餘景文得疾
郡人有宿郊外者見郡守嚴衛而入文公祠中凌晨
趨府景文已屬纊矣
五鹿大夫廟在東南七十里五鹿山上
伍員廟在仵城鎮
曹氏三侯廟在熟村
豐濟廟在南十里即龍子湫祠宋崇寧二年禱雨有應
賜額豐濟大觀四年勅封順民侯廟明洪武初改稱
今號
國朝康熙四十八年知州錢以塏重修
潤國侯廟在紫金山巔
卜子祠在安國寺左
國朝州守錢以塏建
述聖祠在卜子祠左
龍子湫祠在州東南十里歲以四七月初十日有司致
祭
蒲縣
蒲伊子廟在北五十里蒲子山世傳堯師蒲伊子隱此
晉文公廟在西南一里翠屏山嶺旁有歲寒亭壁多題
咏明末傾圯左傳莊公二十八年夏晉侯使重耳
居蒲城杜註今平陽蒲子縣僖公五年晉寺人披伐
蒲蒲城人欲戰重耳不可曰保君父之命而享其生
禄於是乎得人有人而校罪莫大焉乃徇曰校者吾
讐也遂出奔狄又西門内有行祠歲五月五日祀
老子廟在縣東四十里
五鹿大王廟在北五十里五鹿山祀狐突
華池廟在西四十里張庄村
龍神廟舊在西南二里龍神溝今移小東關歲六月六
日致祭又有黑龍神廟在薛關鎮
唐侯廟在縣西二里
大寧縣
伏羲廟在西南六十里土人名人祖山
孔山廟在城北
孔聖祠在大德村舊有至聖暨四配十哲像明末縣令
丁嘉謨移像於學祠廢
國朝康熙己巳鄉民於故址重建小廟仍肖聖賢像其
中扁曰孔聖祠
共工氏祠在縣南阿龍村
朱太尉祠在北二十里房村
孔大王祠在孔山巔
石子神祠在南六十里世傳衞大夫石碏之後
曹仙媪祠在馬鬭關宋時有一仙媼攜幼女引一犬示
寂於此肖像立祠居民有疾禱於神龕紙空裹輒有
藥服之輒愈元大德元年丁酉夏郭季隆撰記
河伯祠在馬鬭關
青龍神祠在西五十里青龍堙山巔又有龍王祠在東
關
聖母祠在翠微山
法王祠在西關東南隅明隆慶壬申掘地得像邑令羅
斐建廟
永和縣
華池廟在縣西郊
佶北神廟在東北佶北山
雙山神廟在東南雙山
捕狐神廟在東南捕狐山
伯王廟在縣南五里
后土祠在縣治西隅圪塔即聖母祠
龍王祠在東城下舊志有碑云北齊河清二年有龍躍
自泉中立祠池上遂名為液泉
山西通志卷一百六十七
