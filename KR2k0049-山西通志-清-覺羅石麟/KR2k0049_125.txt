山西通志卷一百二十五
人物(二十五)
蒲州府
明
祝春蒲州人學行冠一時有偉望明初以儒士舉為通
政司參議累擢詹事府少詹事卒於官太祖惜之賻
䘏特厚
蔡瑄榮河人洪武開國初以學行貢於廷授儀禮司序
班有賢聲累擢通政使司通政使糾正乖謬百僚肅
然尋以病乞還卒於道訃聞太祖震悼製文以祭復
其家三年
袁泰萬泉人洪武四年進士授羅山縣丞擢都察院試
僉都御史遷左右副都御史泰才辨明習法律居心
廉正當太祖開國初用重典繩臣下泰輒據理法爭
甚力多所保全卒於官太祖深悼之遣使致祭
趙鼒字玉鉉蒲州人洪武庚午舉人授汧陽儒學訓導
汧陽故隴西地俗多獷悍諸生率弧矢自雄鼒至嚴
為科條以身表率踰年士風丕變秩滿調三河丁内
外艱補滑縣所至皆飭教法如汧陽時正統元年致
仕歸卒年八十一薛文清公為之誌又漢中同知王
聚淮安同知李威白水丞謝伯榮上林錄事賈教俱
賢而夀至正統間始歿當時以生同時壯同仕老同
歸砥礪名節保全終始稱為河東五老監察御史謝
琚有五老傳謂中條有五老峰實鍾生賢喆云
陳榮祖臨晉人洪武庚午舉人授富平洛南商縣濟源
知縣守正不阿為權貴所構幾危以治行得免府志
稱其居官有留犢之遺風處鄉踵息訟之懿範陜西
通志云商縣兵火之餘縣治俱廢榮祖為政有方吏
民畏服創建祠宇壇壝百廢具興
薛魯蒲州人建文己卯舉人官工科給事中嘗三奉命
使占城交趾儀觀雄偉議論慷慨所至輒傾其座人
後卒於交趾勅賜歸葬
張福蒲州人永樂庚子舉人授鞏昌府教授淹貫經史
勤於訓迪人材多所造就陞國學助教後陞山東平
度知州律己廉介鋤強扶弱稱循吏尋陞大名知府
卒於官平度民詣闕求立祠報功制定祭儀春秋祀
之子侃景泰癸酉舉人授西安同知發姦摘伏陞鞏
昌知府招撫勞來嘉意綏輯歲祲蠲稅發賑禱祀祈
霖民不為災進階亞中大夫
衞述蒲州人少從薛文清學以躬行為本文取達意不
纖麗以為工景泰庚午舉於鄉授武定州知州剛直
清敏及拊循小弱倍極仁慈調莒州毁淫祠興學校
修廢舉墜涖任十年代去民咸思之
孟琳蒲州人景泰庚午舉人聰穎厚重從學薛文清得
其正傳會試時石亨托鄉誼相延不往除知邳州陞
淮安同知涖事精敏綽有政聲子汝濬歴官知府卒
貧不舉喪楊襄毅為之經紀汝涖通判希孔進士為
扶風知縣卒於官士民具棺槨皆以節著翰林時芳
亦其孫云
謝廷桂蒲州人景泰癸酉解元會試時曹石輩爭館之
廷桂拒曰君危如朝露欲凂我耶未幾果敗成化初
同知常州廉明果斷治行為江左第一陞河間知府
未任以事憤激辨章凡十餘上違制被謫弘治末放
歸田里
張達蒲州人成化甲午舉人授陳留知縣挺持大體擊
強悍舉廢弛豪猾革心去之日縣人為建祠轉光州
政聲益著
王瓚萬泉人父庭寧晉知縣瓚少有才名舉成化甲午
鄉試授山東即墨知縣廉潔鯁直事至立判居七載
卒於官幾無以為殮人甚悼之
謝豸廷桂仲子弘治己酉舉人工文藻饒治才守寧羌
民為構祠西平巨寇東治河決宸濠之亂從容安輯
兩賜璽書褒之晉階朝議大夫
翟敬字行簡猗氏人弘治庚戌進士授翰林院檢討性
耿介遇權貴用事者於庭直斥其奸聞者汗下免官
歸數年補河南布政司照磨遷休寧知縣平徭役理
疑獄一時以青天呼之後官遼東行太僕寺少卿致
仕卒年九十六歲
景佐蒲州人弘治庚戌進士授東安知縣有惠政遷都
察院經歴因忤逆瑾矯詔下錦衣衞獄尋謫開州判
官累陞河南參政所至執法吏民莫犯比歸杜門養
重姪溱正德辛巳進士與兄瀾相友愛嘗途遇盜兄
弟爭代死以免於難
鄭岳字汝華蒲州人弘治癸丑進士授戸部主事遷員
外郎疏論總督許進總兵趙日永二人出為湖廣僉
事遷廣西副使調廣東所至皆有異政十三道合疏
其治績聞於朝遷江西按察使歴左右布政使勘副
使李夢陽御史江萬實訐奏事為逆藩宸濠所陷罷
歸宸濠敗起四川右布政使以母喪未終不赴嘉靖
初擢右副都御史廵撫江西既至請賑恤受兵郡縣
論次討平逆藩軍功贈祀死事諸臣未三月擢大理
寺卿疏陳時政皆切中遷兵部右侍郎轉左侍郎大
同兵變議令首領官各誅首惡事立定總兵桂勇有
平逆功大璫奪以與其弟姪力駁正之權倖胥側目
羣起媒孽其短因致仕歸家居十五年薦起者六卒
不用蓋以議大禮為張桂諸人所忌云
王璽猗氏人弘治戊午舉人嘗讀書桃花洞掘地得一
石文曰大將王璽益自負正德辛未成進士除行人
承命出使以廉介自重册封列藩一介不染備兵寧
夏謹畏平恕人不敢欺張恭肅為巡撫議以代己會
丁内艱歸再備兵榆林遘艱歸家居十五年卒識者
惜其才之不盡云
史魯字宗道蒲州人南陽經歴臣子正德戊辰進士授
鎮江推官性剛毅涖政嚴明數平反冤獄有懷金謝
者峻拒不受太宰某以刺來為人干請裂以還之治
其人如法擢南京刑科給事中章二十餘上中劾冢
宰及參贊司馬守備太監並逆藩宸濠姦謀尤偉尋
為倖臣錢寧所忌罷官歸家居閉門高卧安貧樂道
蒲人謂為楊貞菴瑩後一人
郭震蒲州人正德戊辰進士授大理寺評事累官河南
僉事時流賊騷徐豫間震防禦保障屢著竒謀穎人
立生祠祀之終遼東苑馬少卿
楊守禮字秉節蒲州人正德六年進士除戸部主事嘉
靖初屢遷湖廣僉事以計擒公安賊魁坐事謫叙州
通判累遷右副都御史巡撫四川與副將何卿平諸
番賚銀幣初守禮貶叙州為僉事張文奎所辱至是
文奎遷四川參議以先所摭事奏詔俱解職守禮才
器敏達中外以為能工部尚書秦金等會薦起河南
參政再遷右副都御史巡撫寧夏寇犯固原為總督
劉天和所敗欲自寧夏去守禮與總兵官任傑等邀
敗之尋進右都御史總督軍務代天和錄前功進兵
部尚書總兵官李義楊信連却吉囊三賜璽書銀幣
以乞休降俸二級秋寇三萬騎抵綏德遊擊張鵬却
之總兵官吳英追出塞東路參將周尚文兵亦至夾
擊敗之而巡按御史殷學請治罪部議延綏遊兵俱
調宣大寇方避實擊虛而我能以寡勝衆宜錄其功
乃加守禮太子少保謫學於外守禮尋以憂去二十
九年秋舉邊才首被薦詔趣上道寇退止不行久之
卒
景溱字濟之蒲州人正德癸酉舉人庚辰進士授南京
陜西道監察御史留都倉場中官久依為市溱搜詭
冒慎出納革樣米禁公私科擾儲政一清遷北臺尋
按畿内首罷貴臣赴陵供需繼疏止薊山開礦免刑
興利辨冤救荒悉稱旨詔築沙河宮城溱條上四事
工遂停尋按江右嚴科條數十&KR0833;北還衣敝不充原
笥人以趙清獻比之擢順天府丞疏陳徵畿民牛車
穵運京粟出關不便以疾作乞歸年六十二卒
姒昂蒲州人正德己卯舉人醇篤馴雅三任知縣兩遷
府判賢聲丕著有古循良風陜西通志云姒昂字伯
謙嘉靖間韓城知縣時吏胥多不檢昂至約束如濕
薪兩造聽訊隸人不敢索一錢廊吏終歲食數斗粟
抱文案趨承而已里甲飼馬外無别供上官遣隸人
至韓日給三飯飯之外不得竊逞隸人轉相告後遂
絶跡於韓韓人以青天呼之
楊贍字叔俊蒲州人正德己卯舉人知扶風縣秩滿擢
監察御史疏請薛文清瑄從祀孔廟出按江北激揚
清濁貪墨斂迹相水勢築石堤居民利之遷四川川
北道尋謝政歸著祀先睦族錄行於世後以子博貴
贈兵部尚書
黃連字續之萬泉人正德中官湖州府檢校陞大興縣
主簿流寇犯境率民兵及家衆禦之弩殪數人賊攻
益急死於陣事聞贈大興知縣遣官諭祭祀忠義祠
李軏萬泉人有孝行親歿廬墓三年正德中官江西南
康照磨流寇陷城守臣皆遁獨與妻暢子某死之
劉溱蒲州人正德中以貢授平涼知縣愷悌作士惠和
撫民居官居鄉清白一致子成德進士為風力御史
歴參議富著作成德從子一正一中俱進士一正歴
官陜西參議剛果不阿一中授澄縣知縣學識精邃
所著有大易圖
張嘉賓號兩山猗氏人少雋穎習舉子業累科不第入
上舍為福山丞雅不樂敲扑棄官歸以絃歌自娛徧
歴境内名勝有馬生者官罷不能歸嘉賓養之數年
卒資給而遣之
薛侃榮河人性貞介幼聰敏從事刀筆公辦勤勵法律
精明以例應銓正德中除河内縣尉清苦絶倫一塵
不染上下咸服其才守列薦剡陞知曹縣恩不病威
慈不礙法滕糧移曹曹苦累力請開豁曹民懽呼稱
慶擢保定通判憂歸復除平涼通判尋陞隴州知州
卒於官歴宦途二十餘年蔬食布衣無異寒素而實
心經畫持法嚴毅確乎不少寬假士君子雅敬之
任彬蒲州人嘉靖壬午舉人授武強教諭陞平谷知縣
守城禦寇有功陞知州轉兵備副使致仕平谷有生
祠子諫辰萬歷辛卯舉人東昌府同知能紹父業
何尚德字汝修猗氏人天姿穎異於墳典多所授閱德
器純粹望之如卿雲和璧中嘉靖壬午經元授興安
州知州涖任四載省刑薄斂以清廉著行之日庫有
餘贖七百金毫不為染尤人所難陞開封同知子弟
甲科一時稱盛
杜漸字于逵猗氏人嘗從學於宋震博通經書子史嘉
靖壬午舉人任齊東知縣調掖縣艱歸補商城肅宗
南巡中貴索供億不遂中傷落職商民扶老攜幼犯
蹕請留不許立祠祀焉卒後十餘年汝南喻按鹽河
東下車首謂鄉士大夫曰吾素不識杜君每見商民
談及未嘗不流涕因竪循良坊於門
荀汝安蒲州人嘉靖乙酉舉人歴官四川按察司僉事
吕涇野贊曰在中州為良有司在南臺為真御史在
西蜀為名僉憲此可以知其人矣
楊博字惟約蒲州人父瞻御史終四川僉事博舉嘉靖
八年進士除盩厔知縣調長安徵為兵部武庫主事
歴職方郎中大學士翟鑾巡九邊以博自隨所過山
川形勢士卒多寡強弱皆疏記之至肅州屬番數百
遮道要賞鑾慮來者益衆不能給博請鑾盛儀衞集
諸番轅門外數以天子宰相至不悉衆遠迎將縛以
屬吏諸番羅拜請罪乃稍賚其先至者餘皆懼不復
來鑾大喜還薦博可屬大事尚書張瓚一切倚博辦
上或中夜降手詔隨事條答悉稱旨毛伯溫代瓚博
當遷特奏留之已遷山東提學副使轉督糧參政二
十五年超拜右僉都御史巡撫甘肅大興屯利請募
民墾田永免科修築肅州榆樹泉甘州平川境外大
蘆泉諸地墩臺鑿龍首諸渠初罕東屬番遷肅州博
為築金墖白城七堡召其長令率屬徙居之凡七百
餘帳總兵官王繼祖却寇永昌鎮羌參將蔡勲等戰
鎮番山丹三告捷斬首百四十餘級進博右副都御
史母憂歸先是仇鸞鎮甘肅博常發其貪罔三十事
及鸞拜大將軍數毁之不聽服闋召拜兵部右侍郎
轉左經略薊州保定潮河川水湍悍不可城博緣水
勢建石墩置戍守還督九門尋遷總督薊遼保定軍
務三十三年秋巴圖爾及達喇遜十餘萬騎入薊鎮
攻牆上數遣騎貨博博擐甲宿古北口城上督總兵
官周益昌等力禦上大喜馳賜緋豸衣犒軍萬金寇
攻四晝夜不得入乃并攻孤山口登牆官軍斷一人
腕乃退屯虎頭山博募死士夜以火驚其營寇擾亂
比明悉去進右都御史廕子錦衣千戸明年復入擊
却之擢兵部尚書加太子少保嚴嵩父子招權利一
切格不行會父憂去俄起兵部尚書代許論博疏辭
而大同右衞圍急改總督宣大山西軍務博墨縗馳
出關寇引去右衞圍六月守將王德戰亡芻粟且盡
死守無二心博厚加褒䘏奏行善後十事給事中張
學顔請留博鎮撫奏蠲被寇租因僉其丁壯為義勇
造偏箱車百輛有驚則右衞車東左衞車西使相聲
援又以大同牆圮急繕治塞銀釵驛馬諸嶺以絶窺
紫荆路備居庸南山以絶窺天夀路修陽方神池諸
牆塹以絶入山西路乃於大同牛心山諸地築堡九
墩臺九十二接左衛高山站以達鎮城濬大濠二各
十八里小濠六十有四五旬訖功賜勅奬賚上數欲
召還嵩雅不喜博請俟秋防畢徐議之秋防訖給事
中王文炳請召還上以邊防非博不可命加太子太
保留鎮如故布色巴琳及叛人伊德濟等數寇邊先
後計擒之又數出竒兵襲寇寇稍徙帳因議築故總
督翁萬達所創邊牆招還民為寇掠者六千百餘人
又請通宣大荒田水利薄其租報可移薊遼總督召
還加少保每先事為防上眷倚若左右手王直求封
爵持不可久之改吏部尚書隆慶初請錄建言諸臣
死者皆贈卹給事中胡應嘉有言連疏乞休並慰留
且斥言者一品滿三考進少傅兼太子太傅時將游
南海子率同列諫御史詹仰庇以直言罷力爭之屯
鹽都御史龐尚鵬被論議留忤旨謝病歸尚書劉體
乾等交章乞留不聽大學士高拱薦博堪本兵詔以
吏部尚書理兵部事博魁梧豐碩臨事安閒有識量
自翟鑾幕府知名出入中外四十餘年始終以兵事
著六年改吏部進少師兼太子太師明年秋疾作三
疏乞致仕歸逾年卒贈太傅諡襄毅當徐階之被齮
齕也博造高拱力為解拱亦心動事獲已後王大臣
獄興博語張居正曰高公雖麤暴天日在上安得有
此都御史葛守禮復與博曰事急矣非公莫能救要
詣居正博曰願相公持公議養元氣因歴數先廟政
府同心輔政及後來遞相傾軋者居正憤曰二公謂
我甘心高公耶博曰非敢然也然非公不能回天會
守禮偕都督朱希孝會訊博隂為畫計使校尉怵大
臣改供又令拱僕雜稠人中令大臣識别茫然莫辨
事乃白人胥稱博長者焉
張邦士蒲州人邦教弟嘉靖辛卯舉人歴官山東右參
政府志云早擢制科晩推賓席經國則累奏撻伐之
功治家則丕著義方之訓其他贍貧卹寒賑荒蠲券
種種芳軌不悉數也
王光宇字德潛臨晉人嘉靖乙未進士性孝友母目盲
禱於天母目復明歴官戸部郎中督糧甘肅嚴禁姦
蠧士貧未娶者助婚資時蘭泉劉驛丞賣女妓家為
贖歸之敵騎入疆授將士方略以捷聞陞僉事巡隴
右輯民撫番豪黠斂跡民立生祠
裴紳字子書聞喜人晉公度後元時有澤民者以功授
銀符領平陽事始定居於蒲遂為蒲人嘉靖甲午舉
人戊戌進士授行人擢監察御史督理長蘆山東鹽
課時多私販首執鄭尚書僕置之法民無敢犯按正
定寇連犯太原議增紫荆諸埤塹有白金文綺之
賜按浙江上海防六事檄臬司問都御史戮平民報
首功遷山東提學副使陞河南參政補四川擢江西
按察使河南右布政使拜都察院右僉都御史巡撫
陜西寇犯延綏提旅遏其南下寇復自寧夏入督衆
迎拒斬首八十餘級以捷聞乃簡西安等衞卒三千
人奏設參將一員為内地備初紳督學山東有求庇
其子弟者不得遂多方中之罷歸卒年五十五
王輪蒲州人嘉靖戊戌進士生有至性祖母嚴苦志守
節業得旨旌其門與人言淚猶淫淫下居鄉以任卹
著通籍數十年所得俸錢悉以周族黨起庶僚四歴
巡撫保釐之績為功於疆索甚大在薊鎮時嘗出巡
塞外輿夫偶蹶撲地墮輪水中衆懼失色輪不之罪
人皆服其雅量卒後追叙邊功賜祭葬有加
楊時芳字道亨猗氏人四歲能辨四聲十歲以童子謁
令賈口試青燈夙負青雲志對曰赤縣長懸赤子心
令撫首嗟異十三歲入庠弱冠舉庚子鄉試授寳坻
知縣調正寧陞慶陽府通判督餉寧夏舉綱振維不
緣俗吏文法中貴人捕銀魚止傳舍銜不刺謁因擠
排乃曰以此受汚芬香多矣或言其城荒凉曰萬井
鹹水一階沙葱正吾著力處也及歸敝衣羸馬恬淡
自處弟聯芳乙卯經魁早卒人歎為雙珠失一子璠
甲寅貢歴任教授
何尚賢猗氏人尚德弟嘉靖甲辰進士由南郎中出為
延安同知禦邊有功陞漢中知府擒劇賊何勉致仕
歸動履飭謹非弔問未嘗出閭稱有道君子卒鄉人
私諡曰貞定子東麟貢士善詩文東鳳丙子經魁
王崇古字學甫蒲州人嘉靖二十年進士除刑部主事
由郎中歴知安慶汝寧遷常鎮兵備副使擊倭夏港
追殲之靖江從巡撫曹邦輔戰滸墅已偕俞大猷追
倭出海累進陜西按察使河南右布政使四十三年
擢右僉都御史巡撫寧夏崇古喜譚兵具知諸邊阨
塞身歴行陣修戰守納降附數出兵搗巢寇屢殘他
鎮寧夏獨完隆慶初加右副都御史冬進兵部右侍
郎兼右僉都御史總督陜西延寧甘肅軍務崇古奏
給四鎮旗牌撫臣得用軍法督戰又指畫地圖分授
諸大將趙岢雷龍等數有功著力&KR0693;行牧河東龍潛
出興武襲破其營斬獲多加崇古右都御史吉能入
為防秋兵所遏移營白城子龍等出花馬池長城關
與戰大敗之凡在陜七年先後獲首功甚多四年正
月改總督宣大山西軍務崇古禁邊卒闌出而縱其
素通寇者深入為間又檄勞番漢陷寇軍民率衆降
及自拔者悉存撫之歸者接踵西番衛喇特黃毛諸種
一歲中降者踰二千人冬十月諳達孫巴罕鼐濟率
妻子十餘人來歸巡撫方逢時以告崇古念因此制
諳達則趙全等可除也留之大同慰藉甚至偕逢時
疏於朝陳三策而以安置海濱給配諸將為無策奏
至朝議紛然御史饒仁侃武尚賢葉夢熊皆言敵情
叵測夢熊至引宋受郭藥師張㲄事為喻兵部尚書
郭乾不能決大學士高拱張居正力主崇古議詔授
把漢指揮使賜緋衣一襲而黜夢熊於外以息異議
諳達方掠番聞而急歸調新愛兵分道入索巴罕甚
急崇古偕逢時遣百戸鮑崇德入其營諳達盛氣待
之崇德曰今朝廷待而孫甚厚稱兵是速其死也諳
達聞言心動使使詗之崇古令把漢緋袍金帶見使
者諳達喜過望崇德因說之曰趙全等旦至巴罕夕
返諳達大喜屛人語曰是天遣之合也幸封我為王
永長北方諸部孰敢為患他日我孫當襲封彼受厚
恩豈敢負耶遂遣使與崇德俱來又為新愛求官并
請互市崇古以聞悉報可諳達遂縛全等十餘人以
獻崇古亦遣使送巴罕歸上祭告郊廟磔全等於市
加崇古太子少保兵部尚書總督如故巴罕既歸諳
達與其妻撫之泣遣使報謝誓不犯大同崇古令要
土蠻琨都楞濟農等皆入貢諳達報如約惟土蠻以
諸部主不能強致崇古念土蠻勢孤薊昌可無患令
將士勿燒荒搗巢而疏請通貢市朝議復譁尚書乾
謂馬市世廟明禁不宜許給事中章端甫請勅崇古
無邀近功忽遠慮崇古復疏力爭之因條封貢八事
以上詔下廷議定國公徐文璧侍郎張四維二十二
人言可許英國公張溶尚書張守直十七人言不可
許尚書朱衡等五人言封貢便互市不便獨僉都御
史李棠極言當許狀郭乾悉上衆議會御經筵閣臣
李春芳等面請外示羈縻内修守備乃詔封諳達順
義王琨都楞新愛等皆授官封巴罕昭勇將軍指揮
使如故諳達率諸部受詔甚恭使使貢馬執趙全餘
黨以獻上嘉其誠賜金幣又給王印加撫賞惟貢使
不聽入京河套濟農亦如約請命陜西總督王之誥
議令濟農一二年不犯方許封貢崇古復疏剖明之
亦授都督同知崇古乃廣召商販聽令貿易布帛菽
粟皮革遠自江淮湖廣輻輳塞下因收其稅以充犒
賞其大小部長則官給金繒歲市馬各有數崇古仍
歲詣弘賜堡宣諭威德諸部羅拜無敢譁自是邊境
休息東起延永西抵嘉峪七鎮數千里軍民樂業歲
省兵費什三詔進太子太保萬歷初詔理戎政給事
中劉鉉劾行賄詔責妄言已加少保遷刑部尚書改
兵部初諳達從孫青噶台吉求諳達西掠番崇古作
書止之諳達亦報書謝至是欲西迎佛崇古言西行
非諳達意且以迎佛為名不可沮宜飭邊鎮嚴守備
而隂泄其謀於番族鉉及同官彭應時南京御史陳
堂交論崇古弛防徇敵崇古疏辨乞休上優詔報之
給事中尹瑾御史高維崧再疏劾崇古力請致仕乃
允歸新愛徹哩克相繼襲封十五年詔以崇古竭忠
首事三封告成廕一子世錦衣千戸有司以禮存問
又二年卒贈太保諡襄毅崇古身歴七鎮勲著華裔
封貢初廷議紛呶幸明季牽制文法之習是時尚未
熾僅獲成功順義歸款二十年崇古乃歿總督梅友
松撫馭失宜西邊始擾而禍已紓於嘉靖時至宣大
則歸款迄明季不變子謙萬歷五年進士官工部主
事榷稅杭州羅木營兵變脅執巡撫吳善言謙馳諭
之乃解終太僕少卿孫之楨以廕累官太子太保左
都督掌錦衣衞事凡十有七年之采萬歷二十六年
進士官兵部右侍郎陜西三邊總督
羅鳳翺蒲州人嘉靖丙午舉人官國子監博士擢監察
御史出按山東監臨鄉試歴都察院都御史巡撫寧
夏鳳翺為政先自治不督厲下僚然不嚴而威承其
流者皆凜凜知自愛兄鳳翔亦以孝廉入仕籍有名
於時時人稱為雙鳳
傅希孟字仲道蒲州人嘉靖丙午舉人任同州知州性
簡素質直去家不兩舍而絶無行遊者奉檄度田履
畝按覈不攜庖饌冰蘗之操三年如一日遷漢中府
同知又遷順天府治中歴姚安知府卒之日家四壁
立
衛鈞臨晉人嘉靖己酉舉人授任縣知縣潔已愛民卒
於官吏民哭弔如喪私親及歸送越他境有望塵墮
淚者入名宦兄鈿辛卯舉人由新城知縣陞昌平知
州耿介廉㓗時陶嚴煽毒鈿執法不避權勢卒為所
構弟鏻辛酉舉人任扶風知縣有惠政補肥鄉實心
愛民招撫流移復業者甚衆至定徵規緩期限禁侵
漁善政尤多後免歸百姓立德政碑
馮舜漁蒲州人嘉靖癸丑進士舜漁世宦裔習聞政事
歴中外二十年俱著聲績陞延綏都御史初試時州
守臨潼趙閱其藝首擢之趙尋議辟及按察陜西力
與平反時論稱之
張四維字子維蒲州人嘉靖三十二年進士改庶吉士
授編修隆慶初進右中允直經筵尋遷左諭德四維
嫺文辭倜儻有才智明習時事楊博王崇古久歴邊
陲善談兵四維博同里而崇古姊子也以故亦習知
邊務高拱深器之拱掌吏部超擢翰林學士甫兩月
拜吏部左侍郎諳達封貢議起朝右持不決四維為
交關於拱款事遂成拱益才四維進左侍郎請告歸
尋召充東宫侍班神宗初張居正當國復移疾歸萬
歷二年復召掌詹事府三年三月居正請增置閣臣
引薦四維遂以禮部尚書兼東閣大學士入贊機務
居正卒四維為首輔累加至少師吏部尚書中極殿
大學士初四維為次輔凡惡居正者擬旨不盡如居
正意既得政知中外積苦居正欲大收人心會皇子
生頒詔天下疏言今法紀修明海宇寧謐足稱治平
而文武諸臣不達朝廷勵精本意務為促急煩碎致
徵斂無藝政令乖舛中外囂然喪其樂生之心誠宜
及此大慶蕩滌煩苛弘敷惠澤俾四海蒸黎咸戴帝
德此固人心培國脈之要術也上嘉納之自是朝政
稍變言路亦獲發舒言事司禮馮保欲因兩宫徽號
封已為伯四維力持之保黨謂四維與吏部尚書王
國光同鄉相厚可構也御史曹一䕫劾國光拔四維
中表弟王謙為吏部主事上慰留四維御史張問達
復劾之上謫問達於外已而四維門生李植輩發保
姦狀保及其黨皆逐朝事一大變四維謂除惡務本
本既除餘黨可略請上與更始而汲引海内正人為
居正所沈抑者雖未即盡登用然力反前事時望屬
之雲南貢金後期欲罪守土官又詔取雲南舊貯礦
銀二十萬皆諫止之詔江西陶磁器十萬多竒巧難
成四維亦力諫尋以父喪歸賜賚優渥亞居正焉服
將闋卒贈太師諡文毅四維著條麓堂集子泰徵甲
徵胥舉進士泰徵累官湖廣參政甲徵工部郎中
陳允直蒲州人嘉靖乙卯舉人歴高陽胙城知縣鳳陽
判泗州知州戸部郎中常德知府允直富經濟在胙
城繕城垣葺學宫在鳳陽殲盜安民在泗州築堤息
患胥以善政著及為戸曹筦錢穀出納詳慎一切倚
辦以慶成侍宴扈從賜金綺任常德剔釐姦弊布惠
宣德郡人尤尸祝之致政歸屢正賓席
陳力字子列猗氏人嘉靖戊午舉人授澄城知縣勤心
撫字轉保定通判督餉懷來部使倚重謝政歸理舊
業課子孫官長罕識其面子三重長治訓導弟情澄
城教諭
王承休字子順號明峰蒲州人嘉靖辛酉舉人授國子
監學錄累陞兵部武選司員外郎革冒濫影占員役
一切請託不行人以包待制稱之陞車駕司郎中各
郡邑所解騾馬鋪陳諸費歲萬金向寄武庫關支不
時或委諸館人多所漏巵創節濟庫於本署後廡以
貯嚴出入防侵漏大司馬嘉之陞陜西布政司參議
課農桑修武備賑凶荒禱雨輒應擢山東按察使束
裝日兩袖清風會大計以不能阿奉直指罷歸卒年
七十八
任汝亮猗氏人嘉靖壬戌進士授戸部主事監檀城餉
却羨金筦大倉查盤數不相符詔逮獄汝亮抗疏廷
辨中貴索賂汝亮奮言曰天朝法紀有賂免耶中貴
駭散尋釋改兵部歴任泉州知府時亢旱郡人祈於
九鯉湖神夢語曰太守雨何不悟汝亮下車雨即如
注泉州山湧一泉能愈人疾石上題字云巨雷闢石
神泉湧出見者神清食之無疾以傳以誦良二千石
汝亮左遷興國泉湮而字亦滅卒於官不能殮同官
朱正色助治喪具以歸後人有遇汝亮於武當者始
終以竒著云
張問明猗氏人十歲以神童補弟子員嘉靖壬戌進士
授光山知縣光宋元交戍地習為盜藪以計除之拜
御史雄才敏政風動朝野閱視湖川雲貴世廟曰西
南萬里須此人方稱旨按三吳江右世族凌毒法無
少遜忤政府改南戸部歴吏部出河間民爭賀曰此
舊御史不徇勢而惠我者以疾歸處鄉慷慨有大節
一時人士無不想慕其丰采其在廷諸疏草輒自削
去今散落不存
楊俊民字伯章蒲州人博子也嘉靖四十一年進士除
戸部主事歴禮部郎中隆慶初遷河南提學副使高
拱甥劉生得罪杖黜之拱兄僉都御史捷歿有司請
祠弗許尋轉右參政萬歷初入為太僕少卿博致政
侍歸起故官累遷兵部左侍郎署部事時議徹哩克
嗣封俊民言款未可遽罷惟外勒西部使盡還巢申
定市額使無濫索而已議遂定進戸部尚書總督倉
場十九年還理部事河南大飢請發銀米各數十萬
以稽緩自劾求罷疏六上不允小人競請開礦爭不
得滿三考累加太子太保卒官贈少保後贈少傅兼
太子太傅
賈仁元字西池萬泉人嘉靖壬戌進士初授歴城知縣
入為兵部主事改戸部補刑部遷戸部員外郎歴郎
中出知保定府遷山東臨清兵備副史轉陜西西涼
左參政以邊功遷山東按察右布政使特擢陜西延
綏巡撫都察院以軍功廕子世襲錦衣衞千戸並復
其族入為兵部左侍郎協理京營戎政充經筵官三
疏祈致仕加兵部尚書馳驛回籍食俸如在官時仁
元自釋褐洊登樞府胥以清操著練兵足餉尤加意
文教在延綏嘗集寮屬詣鄉約所講解忠孝節義事
卒後遣官諭祭葬給墓田七十畝祀名宦
韓楫蒲州人嘉靖乙丑進士選翰林院庶吉士遷刑科
給事中忠直敢言穆宗登極前後三上劄極陳君道
在正始元輔徐階持其疏稱為中興第一又以薛文
清瑄學術醇正疏請從祀後累官至通政使
楊相蒲州人嘉靖乙丑進士授成安知縣擢御史按陜
西茶馬繼按河南巡京營心體洞豁遇事剛果考成
憲酌時宜疏言茶馬四事理財三事皆關大體至論
成國不當追王膠河不當動衆尤為時所稱誦轉山
東副使湖廣參政以疾告歸姪焞同科舉人子暄萬
歷丙子舉人
董汝漢字昭夫萬泉人嘉靖乙丑進士授咸寧知縣陞
兵部武選司主事絶苞苴門無私謁遷寧夏兵備副
使順義王將東歸尚負固未發汝漢直言撫之感服
而去轉關南參政亂民聞風解散晉左右布政致政
歸居鄉二十年加惠閭黨待以舉火者百餘家子璜
貢監賑貧卹乏利賴一方稱世德焉
郭昂猗氏人嘉靖間監生任興平縣丞多惠政民歴久
不忘祀名宦子鎬字子京由例貢復仕興平父子相
繼秦民稱之子銓字衡山庠生博學端方祀鄉賢
荆琨字汝石猗氏人嘉靖間以貢授清水訓導歴武功
教諭西寧教授琨性端慤恬淡家居謝交游教子孫
以藝行純修嘗曰承家不在名位而在不失其身持
身不在文譽而在不愧於心時稱名言及卒門無雜
弔之賓有王太尉風陜西通志云清水訓導教育有
方捐俸補葺廟宫集諸生於官舍講習天旱出粟賙
貧五載如一日
周有光榮河人隆慶辛未進士歴陜西參議清理糧儲
冒濫者修邊牆二百餘里邊境賴以安諳達引弦數
萬從赤水口窺寧夏嚴兵以討誘致主謀者切責之
諭以禍福懾服去時有忌其才者隂媒孽之賴侍御
韓國貞等連章得白事繼母極孝外母趙從母宋皆
孀婦也無所歸皆迎養終其身而保全羅開府之嗣
撫字張隱士之孤士論尤高之
王國瑚字夏器猗氏人萬歷癸酉鄉試壬辰進士初授
行人歴戸部主事督明智厰積羨草五萬餘督中南
倉積羨米四萬餘悉報部堂大司農刊榜為後官式
陞延安知府重恤民艱嚴禁苞苴諸屬肅然滌慮以
延城逼近西陲無井日用率汲外河嘆曰若遇警嬰
城有坐困耳乃謀穿井得甘井二十餘處辛酉秋吉
囊擁部落十餘萬入安塞口直薄郡城環攻七晝夜
埤上矢石雨下復出竒殲壯級十八顆敵知有備殺
鄉導投欵書三紙遁出榆林總兵杜文煥提師觀望
撫軍以解圍之功歸杜報捷國瑚守土斬獲匿不聞
尋遷肅州兵道投牒大部乞以病免御史練國事特
疏薦之謂國瑚功在社稷宜膺不次冢宰張問達題
叙前勞擢光禄寺少卿癸亥詣闕值權璫竊秉引退
遂削籍崇禎元年凡璫奪秩均蒙環召卒引禮不出
講學著書自娛
衞廉字汝潔猗氏人萬歷丙子舉人就襄垣教諭補屯
留教諭以清慎為士林所推重陞待詔歴戸部主事
監兌山東河南羨鍰毫不染指陞貴州副使苗獠雜
處綏輯有方諸番感悦督撫倚重焉尋轉大參政享
夀八十有七
荆州土字厚齋臨晉人萬歷丁丑進士授臨朐知縣臨
胊濱海邑地瘠民貧兼值凶荒既至捐俸立官莊具
牛種平賦輕刑五年邑大治擢御史正言讜論持大
體亦不專以鷹擊為能出督漕政按蘇松再按順天
遷大理丞轉左右少卿特簡右僉都御史巡撫河南
時兩河比歲災沴甫受命即疏請寬賦役撫流移行
部至汜水疾作聞朝廷遣内官開礦境内伏枕具疏
未及上而卒州土長身豐下形如山岳坐立不欹步
履進退具有矩則與人言舂容詳雅和氣可掬遇是
非利害挺然特立人謂和而能栗云子養喬進士應
喬舉人孫祚永爾植進士服官胥有聲
劉以平字體衡猗氏人父珍有隱德里人有應收糧役
者夜失金以珍同寓疑之珍傾貲代償不與校關某
重其義遂以長女字平後女病久不起而某雅慕世
德不欲以病廢女配平及婚以次女往入門見無病
咨詢媒氏知其次曰病女吾婦也棄之不義且恐速
其死次女既歸吾家吾無遣還理即妻弟以寬可也
遂更迎病女時女果泣涕求死聞夫家親迎至乃解
以平十六補弟子員聯雋萬歷己卯庚辰進士授戸
部主事榷稅河西務以冰孽自勵差理大同橋車戸
舊貸庫金八千餘不能償大司徒欲扣糧追補以平
抗論曰上方恤困未遑寧責償乎遂忤旨出為潞藩
長史王好畋遊諫啟四上弗聽約文武官員宿朝房
為叩馬計忽中涓馳報曰王知公等阻諫靴中置兩
刃矣胡不自為謀以平曰吾虞墮三尺耳安能為七
尺計乎王怒策㭬手以平曰腕可斷馬難前王斂容
自悔敬如師親書純一正紀仁德清廉十餘扁入謝
遂條陳十事王嘉納之嘗委韓弁代衛篆韓夜持四
十金為夀對曰而令楊伯起誚我耶麾之去擢雲南
參議行之日王賜金幣杯盤鏤國號以示眷顧宫眷
軍民建祠祀之至雲南兼攝七篆督儲清戎課吏折
獄咸辦土司阿克等嘯聚殘破郡邑設竒勦之地方
安堵陞苑馬寺卿乞歸弟早卒撫姪過於子田宅必
擇善者先以予姪曰吾非厚姪薄子也於無父之子
不得不加意爾人共高其誼
荆州俊字章甫猗氏人教授琨孫也萬歷癸未進士知
陜西長安縣擢監察御史執政某以子為同年生欲
引以自重謝去不顧嘗抗疏請止貢金花又糾諸貂
璫姦貪不法狀出為山東參議值蝗災力請蠲賦與
撫軍忤謝病歸尋起寧夏臨鞏副使套騎大入督將
士禦之血戰甚力轉臯蘭整飭道酋長賓兔父子據
松山為亂出兵搗其巢大小十七戰皆奏捷加左布
政使艱歸起莊浪監軍道未任擢甘肅巡撫入為刑
部侍郎卒諡正襄祭葬如懿典弟州土副榜貢教諭
長治捐俸代倉吏王俊輸逋糧俊請以女侍拒不納
後中己卯舉人官東平知州
郅述中蒲州人萬歷辛卯舉人麟遊知縣平生清介自
矢一事病民如身受其痛邑故苦疲述中徐為經畫
不以督責矜張一鷄一黍無或擾月三課士捐俸供
薪水後左遷去屢廢屢起秦晉皆著冰蘗聲
喬應甲猗氏人萬歷二十年進士授襄陽推官入為御
史巡視兩淮鹽政引疾歸起補原職邵輔忠攻李三
才應甲亦極論其罪以年例出為寧夏副使不赴泰
昌初起南京太常少卿復引去天啟四年冬為左副
都御史道中上十三疏以三才為黨魁且請宣其疏
史館後撰三朝要典盡採入焉巡撫陜西監司以盜
告大怒欲劾之由是郡縣不敢告盜議者追論流賊
禍始於應甲云六年春遷南京右都御史落職閒住
卒
韓爌字象雲蒲州人萬歷二十年進士授庶吉士進編
修歴官少詹事充東宫講官四十五年擢禮部右侍
郎協理詹事府四十七年副史繼偕總裁會試命教
習庶吉士泰昌元年八月拜禮部尚書兼東閣大學
士入參機務未幾與方從哲劉一燝同受顧命竭誠
翼衛中外倚以為重大帥李如柏如楨罪當逮中旨
寬之與一燝執奏逮如律加太子太保戸部尚書文
淵閣大學士一燝當國協心佐理天啟元年正月請
十二日即開經筵自後日講不輟從之廷臣請發帑
爌一燝亦以為言詔發百萬兩候補御史劉重劾一
燝及兵部尚書崔景榮鐫秩調外爌特論救尋加少
保吏部尚書武英殿大學士廕一子尚寳司丞復加
少傅兼太子太傅建極殿大學士客氏封奉聖夫人
大婚成當出外爌一燝引祖制為言命擇日出宫二
年四月禮部尚書孫慎行劾方從哲用李可灼紅丸
藥爌特疏白其事且曰議法者勿以小疑成大疑編
摹者勿以信史為謗史繇是從哲得善去而可灼戍
邊即慎行不以為異議也文震孟建言忠賢嗾上杖
之爌力爭始降級調外三年加少師兼太子太師及
楊漣劾魏忠賢二十四大罪忠賢求援於爌爌不應
忠賢深銜之旣葉向高罷爌為首輔廉直自持勢不
能敵姦詭而同官顧秉謙魏廣微輩又蘄傾之冬忠
賢假會推事逐趙南星高攀龍爌急上言一日去兩
大臣臣民失望且中旨徑宣不復到閣而攀龍一疏
經臣等票擬又復更易大駭觀聽傳旨切責未幾又
逐楊漣左光斗朝政大變故事閣中秉筆止首輔一
人廣微欲分其柄囑忠賢傳諭爌同寅協恭而責次
輔毋件食爌惶懼抗疏乞休略言臣備位綸扉咎愆
日積如詰戎宜先營衞而觀兵禁掖無能紓宵旰之
憂忠直尚稽召還而搒掠朝堂無能回震霆之怒後
先諸臣之罷斥諭旨中出之紛更臣既不能先時深
念有調劑之方又不能臨事執持為封還之戅皆臣
罪之大者今釋此不問而責臣以協恭責同官以協
贊糠粃偶前極知非據芟除將及尚昧妨賢乞亟褫
臣官為佐理溺職之戒命馳驛還籍爌疏謝有左右
前後務近端良重綸綍以重仕途肅紀綱以肅朝宁
語忠賢等益恨五年七月御史李魯生劾爌削籍又
假黃龍光事坐贓二千杖斃其家人爌鬻貸以償棲
止先墓莊烈初復故官崇禎元年言者爭請召用為
楊維垣等所扼至五月始遣行人召之十二月還朝
復為首輔上諭以擬旨務消異同二年正月大學士
劉鴻訓被重譴爌疏救不聽溫體仁訐錢謙益御史
任贊化亦疏訐體仁上切責贊化爌請寬贊化以安
體仁上因謂東林於朝事何補爌退具揭言但當論
其才品臧否職業修廢而黜陟之若戈矛妄起於朝
堂畛域横分於宫府非國之福也又力救贊化不納
皇長子生請盡蠲天下積逋報可時大治忠賢黨爌
與李標錢龍錫主之列上忠賢客氏而下坐死者崔
呈秀等六人劉志選等十九人坐戍者魏廣微等十
一人逆孽魏志德等二十八人城旦者顧秉謙等一
百二十七人削籍者徐應元等三十二人閒住者黃
立極等四十三人名曰欽定逆案頒行天下南京禮
部主事王永吉擊吏部尚書王永光上將罪之爌言
永吉不宥永光必不安乃止奪禄一年永光又以毛
羽健疏劾請究主使爌言永光不宜請究言官不納
然羽健卒獲免初熊廷弼傳首至是其子兆璧詣闕
疏請爌言廷弼之死由逆閹欲殺楊漣魏大中誣以
行賄因盡殺漣等復懸坐廷弼贓銀十七萬刑及妻
孥冤之甚者乃許收葬時議汰各鎮兵裁驛卒爌言
汰兵止當清占冒及增設冗兵爾衝地額兵不可汰
也驛傳疲累當責按臣核減以甦民困其所節省仍
還之民上然之永光引故御史高捷史&KR1159;都御史曹
于汴持不可爌言故事當聽都察院咨用不從九月
請停秋決亦不從三年正月中書舍人加尚寶卿原
抱竒劾爌主款以爌袁崇煥座主也上貶抱竒秩無
何左庶子丁進工部主事李逢申劾疏繼上爌三疏
引疾詔賜白金彩幣馳驛遣行人護歸進逢申並爌
會試所舉士也爌先後作相老成慎重引正人抑邪
黨天下稱其賢十七年春蒲州陷憤鬱而卒年八十
杜思望號友山猗氏人萬歷壬辰進士授文安知縣嚬
笑不假邑多閹族驕横戾民思望絶其交際有過輒
繩以法衆皆斂戢縣有蘆陂歲可貨數百金往者皆
入私槖思望牒請充本縣幫差支用百姓立石頌之
秩滿部考廉官第一廷推以臺省未任卒
孟希孔字于時蒲州人琳孫萬歷辛丑進士授扶風知
縣簡重寡言笑望之凜然而沖懷可即初下車屏去
文法曲為綏輯徵收羨餘寄之公帑凡營建公費即
以充之不更加泒於民招撫流移予以牛種寬積逋
不輕鞭扑民感其德輸納莫敢後期崇奬士類申理
冤枉隣封皆愛戴之後卒於官士民為之具棺
李嵩榮河人萬歷甲辰進士授行人選御史神宗稱其
直按吳時值大饑力疏請賑發帑金四十萬復因救
御史劉光復忤旨左遷未任起河南道陞太僕卿巡
撫登萊陞南京戸部侍郎所著有按吳疏草撫登疏
草醒園文集行世
李棲鳳字翀元臨晉人萬歷甲辰進士知三原縣入為
兵部主事歴員外郎中尋以西陲有警借補神木道
西夷驅衆十餘萬來犯堅壁待之督兵邀歸路破其
衆馘斬五百餘級套長濟農畏威來款塞倡革八年
舊賞省金錢三十萬濟農慴伏不敢出一語再補懷
隆副使款夷茂奇塔特屢求增賞背盟入寇棲鳳鼔勵
將士大陳兵威乞炭懼斂衆求款久之然後許邊境
獲寧擢湖廣巡撫兼提督軍務魏璫用事諷直省建
生祠棲鳳峻拒之璫恨甚欲為中傷計會以憂去獲
免莊烈御極特起兵部右侍郎鎮昌平屢辭不獲力
疾赴任卒於道弟棲鵬以歲貢任井陘知縣能拒強
紳關說終慶陽府同知棲鳳為諸生時赴省試道經
曲沃有老父言為鹽法所累公得志其拯此一方民
棲鳳後卒白當事除其害
張庭蒲州人萬歷三十五年進士四十三年挺擊事起
庭上言奸人突入大内狙擊青宫陛下宜何如震怒
立窮主謀乃廷臣交章一無批答何也君側藏奸上
下蒙蔽皆由陛下精神偏注皇太子召見甚稀而前
此册立選婚及近時東宫出講郭妃卜葬諸事陛下
皆弗勝遲回強而後可彼宦寺者安得不妄生測度
隂蓄不逞以僥倖於萬一哉不報晉郎中被齮齕引
退抑鬱卒天啟初御史張慎言方震孺魏光緒楊新
期交章訟庭及陸大受李俸冤乃贈庭光禄少卿都
御史高攀龍請加庭俸廕諡不果
王春貞字元復國瑚長子七歲父置膝上指示河圖數
言下明了及見洛書即問圖書異同之故父大奇之
萬歷癸卯經魁丁未進士授行人奉使楚肅二藩王
有常餽悉卻之曰吾安可初筮仕即黷官常乎孝友
樂易出於天性以疾卒時年三十有三諸紳有四不
宜死之誄三世進士皆初任行人時咸榮之
張焴乾猗氏人初名煥乾避御諱更名焴乾字斗如父
問德由訓導歴通判焴乾事母甚孝己酉舉人授長
葛知縣建磚城民樂赴工不數月工竣適初度邑衆
謀為夀力謝絶即以醵金作敵臺時值兵荒土寇乘
間竊發一日賊兵數千薄城下相傳為大營劉寇也
人心皇皇焴乾以靜鎮之督率登陴六晝夜始解圍
去移開隨調蘇州通判乞終養歸夀八十有六卒
賈芳字茂蘅號槐陽蒲州人萬歷貢生授正定府通判
駐曲陽署井陘定州曲陽饒陽事凡四年十膺奬牒
八登薦牘以卓異咨題天啟癸亥擢順天府通判累
陞浙江司郎中崇禎戊辰南庾匱軍譁請留漕糧接
濟詔許留十萬石已督臣涖事聚卿僚謀再請留二
十萬疏入得罪小人乘機中之事幾不白方扄署中
時手書片紙付仲子云朝家功罪懸殊榮辱自異官
可還朝廷身可還造化他不及私家一語己巳事明
還里卒於平定州年七十一芳性孝事親出入必告
每飯視匕箸即他適寧愆候以需居喪已艾猶孺子
泣禫除食寢不能復初宦邸薦告必啜泣父卒時呼
芳夫婦稱其孝舉手若謝狀而逝
楊宗業蒲州人武舉官都督僉事浙江總兵萬歷間殉
難贈都督同知
閻養醇號復我猗氏人帶經負耒力學不輟四壁蕭然
處之晏如年幾三十始室天啟辛酉亞魁仍甘貧株
守鄉人不知其為孝廉也任榆次教諭甫三月憂歸
哀毁成疾卒
荆可棟猗氏人崇禎戊辰進士由行人擢南給事中嘗
疏請免本縣逃故丁額及平陽加𣲖銀二千有竒邑
人立碑紀德又輸金修建西城月門立巡鋪建文昌
閣築重城一週凡火器兵備一一修飭城守以完
馮守禮猗氏人舉於鄉縣令有疑獄語訴者得馮孝廉
一刺獄即解其人懷金以告拒不聽銓平定州學正
諸生兄弟爭産相訐餽以金嚴却之開示以友悌皆
解去繇莒州學正遷知萊蕪縣崇禎十五年與二子
攄奇拱奇並殉難
韓承宣蒲州人大學士爌之孫也舉進士崇禎中知歴
城縣十二年正月與妻妾同死節獲贈卹
郭俊義拔貢生知涼州盜起以身殉難
韓印勲字振廷嗣職為副千戸太平寇警戰還殿後賊
衆蜂至矢盡被創死贈指揮同知
王震仲魁梧有膽略由武會副榜除許莊堡操守防禦
有功累遷正定府中營遊擊臨贊邢西土寇猖獗單
騎往諭降者數千人奉檄援易州捲甲疾趨以全城
功進本營副總兵建牙河間保督楊文岳帷幄機密
悉咨籌畫叛將任國竒率衆四千横踞泊頭鎮計欲
往勦而標兵調赴開封禦闖寇乃募步卒三百為後
勁率親丁四十騎夜搗賊營賊錯愕奔竄既知孤軍
援絶復哨黨圍之數重震仲躍馬奮呼突圍轉戰自
辰至酉矢集如蝟北向呼曰臣力竭矣遂歿於陣
相希尹兵部進士累官甘肅副總兵與賊戰多竒功闖
陷蒲州被執瞋目大罵鬚髯盡張賊怒欲殺之罵益
甚時行刑者公舊卒也泣曰吾負公恩奈何尹曰吾
為國死夫何憾但吾髯不可使血汚遂銜鬚受刃時
知府樊邦正參將張夢鯉皆抗節不屈死州人謂之
三忠云
姚昌祚臨晉人舉人令新野調泌陽張獻忠兵至城陷
手鏦十餘人負傷被執瞋目大罵賊殺之子在紳姪
在鈞亦從死事聞贈河南按察司僉事賜祭葬廕一
子
景淑範官莒州知州有才思慷慨殉城
國朝
趙之璿字子璧榮河人
國初以拔貢知河南沈邱縣縣故有里長司徭役編戶
患苦號世世里長下車首革之大猾某殺人而匿其
屍于蘆感異夢得諸城南立寘法擢湖廣郴州知州
甫數月解組歸嘗自號澹足以見志之璿内行篤而
書畫尤工人多襲弆之
衞紹芳字猶箴號復菴猗氏人順治乙酉丙戌聯雋進
士知尉氏縣行取兵部主事累任漳南道僉事撫寧
化賊黃素禾永定廖明祈倚險為亂決水灌之賊宵
潰轉川北道參議郝承裔之變總督李國英檄督餉
協勦兼程至嘉定三月賊平叙功轉督貴州學政崇
雅黜浮以薛文清王文成語錄訓士士貧者捐俸賑
之遷浙江巡海道致仕卒子既齊
田厥茂字心耕蒲州人訓導永年子順治丙戌進士累
官福建布政使司右布政卒於官厥茂所至有聲績
嘗督學陜西號為公明復建正學名臣祠春秋飭豆
籩唯謹又考覈忠臣金侍御毓峒黃憲使綗吳明府
從義節婦晉氏朱氏闡發幽隱秦人尤稱道之
馮臯彊永濟人順治乙未進士同知漢中府吳逆之變
隨大軍進討至擂鼓臺為賊所獲誘之降授以偽職
不屈曰吾為王臣今被擒惟一死是求餘何言賊不
忍殺閉幽室中復以威劫之則歎曰頭可斷舌可拔
彼睢陽常山豈直古之人哉賊知不可奪囚古寺閱
五年不少屈洎奮威將軍復漢中大將軍圖陜督哈
具疏上聞
命原官錄用臯彊以老投劾歸卒於家
張含瑾字荆函蒲州人幼端凝有文望補潼關衞諸生
丁酉中陜西鄉試己亥成進士授建昌府推官檢視
案牘夜分不少倦讞鞫以片言折之咸叩頭讋服大
豪黃某睚眦殺人捕置於獄暮夜餽千金祈少緩不
許卒伏其辜丁未缺裁改陽春知縣陽春介萬山為
渠黨嘯聚地請於督府團結義勇親搗其巢穴城守
某弁激變兵士洶洶單騎入營招首領諭以禍福亹
亹千百言衆始投戈泣下以艱歸服除補宜興知縣
裁兩月即以病乞休而士民胥頌之家居十年杜門
却軌里黨推為祭酒卒後崇祀盱江書院
衞既齊字伯嚴號爾錫猗氏人副使紹芳子幼端謹弱
冠舉甲辰進士選翰林院庶吉士授翰林院檢討同
考庚戌會試應
詔陳直言尋外補霸州州判攝固安永清平谷篆有循績
艱歸服闋赴部超擢山東布政使涖政廉潔郡邑上
賦吏以貼平羨銀進斥還之歲饑捐穀捐衣建歴山
書院以課士再護撫篆清八十餘案釋無辜數百人
擢順天府府尹又擢都察院左副都御史䟽請賑山
陜旱蝗改右副都御史巡撫貴州會黎苗以變聞具
疏檢舉逮
京候訊謫戍黑龍江日坐土室中手一編踰年放還後
復
命修永定河委培高堰督工不少輟卒於淮上
邵嗣堯字子昆號九緘猗氏人中癸卯鄉試庚戌成進
士知臨淄縣艱歸補栢鄉縣為忌者所中落職久之
以薦授清苑縣入為江西道監察御史調直隸守道
又以參議道提督江南學政卒於官嗣堯性廉介不
畏強禦遇事霆發機激勢要憚之在栢鄉魏大學士
裔介其座主也家人間罹法嚴治不少貸魏公賢之
旗丁毒毆子錢家入縣庭猶揮拳不輟怒繫之獄移
文都統訊主者主者不敢承具論如法歲饑或言勒
積粟家出粟則曰人惟不積粟故歲饑輒束手吾方
蘄令積粟家獲厚利何勒為翼日有蠲粟五十石者
已而蠲滋衆歲不為災盜殺人境上捕得以疾斃於
獄忌者嗾撫軍糾之士民走上官辨枉數十百為羣
而盜子亦言父實斃於疾魏總憲象樞時巡畿輔力
白其事撫軍深悔之在清苑屢斷疑獄任御史疏請
發倉米平糶又疏飢民多賣子女祈准贖還任守道
嚼冰囓雪署舍蕭然嘗以協理運米單車走秦楚數
千里見佛總制倫力言水陸胥弗便事獲寢先是為
御史時
聖祖仁皇帝嘗謂廷臣曰如陸龍其邵嗣堯做學道定不賣
秀才龍其嗣堯同年生也至是江南督學缺
特命嗣堯以參議道行學院事蓋異數云嗣堯涖任苞苴
竿牘無敢至前試三郡疾卒自製殮衣朝服外表裏
胥布也常州士為醵金築祠於江隂試院之左
山西通志卷一百二十五
