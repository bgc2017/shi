山西通志卷九十五
名宦(十三)
朔平府
漢
韓安國梁成安人嘗受韓子襍家說於鄒田生所事梁
孝王有忠直聲建元六年為御史大夫元光元年雁
門馬邑豪聶壹因大行王恢言上曰匈奴初和親
親信邊可誘以利隂使聶壹為間亡入匈奴曰吾
能斬馬邑令丞吏以城降財物可盡得單于許之時
安國與恢力辯卒從恢議伏車騎材官三十餘萬匿
馬邑旁谷中衞尉李廣為驍騎將軍太僕公孫賀為
輕車將軍大行王恢為將屯將軍大中大夫李息為
材官將軍御史大夫韓安國為護軍將軍諸將皆屬
護軍約單于入馬邑而漢兵縱發王恢李息李廣别
從代主擊其輜重單于入漢長城武州塞覺引兵還
漢兵追至塞度弗及罷安國後行丞相事元朔二年
卒
耿秉字伯初大司馬國子以父任為郎建初元年拜度
遼將軍視事七年匈奴懷其恩信徵為執金吾章和
二年封美陽侯永光三年卒諡曰桓侯
宋漢字仲和以經行著名舉茂才四遷西河太守又為
度遼將軍立名節以威恩著稱拜大中大夫卒策曰
宋漢清修雪白正直無邪前在方外仍統軍實懷柔
異類莫匪嘉績戎車載戢邊人用寧予錄乃勲引登
九列因病退讓守約彌堅將授三事未克而終朝廷
愍悼恒其愴然詩不云乎肇敏戎功用錫爾祉其令
將相大夫會葬加賜錢十萬及其在殯以全素絲羔
羊之節焉
耿曄字季遇順帝初鮮卑寇緣邊殺代郡太守曄以烏
桓校尉率諸郡卒出塞討擊大破之自後頻出輒克
獲威振北方遷度遼將軍
馬續字季則七歲能通論語博觀羣籍善九章算術順
帝時為度遼將軍續所在有恩威稱
种暠字景伯洛陽人仲山甫之後也舉孝廉桓帝時遷
使匈奴中郎將後寇入并凉二州擢為度遼將軍暠
到營所先宣恩信誘降諸部其有不服然後加討羌
虜先時有生見獲質於郡縣者悉遣還之誠心懷撫
信賞分明由是羌胡龜兹莎車烏孫等皆來順服暠
乃去烽燧除候望邊方晏然無警入為大司農遷司
徒卒并涼邊人咸為發哀匈奴聞暠卒舉國傷惜單
于每入朝賀望見墳墓輒哭泣祭祀
李膺字元禮潁川襄城人祖父修為太尉膺性簡亢無
所交接唯以同郡荀淑陳實為師友舉孝廉累官烏
桓校尉以公事免永夀二年鮮卑寇雲中桓帝聞膺
能乃復徵為度遼將軍先是羌虜及疏勒龜兹數出
攻鈔張掖酒泉雲中請郡百姓屢被其害自膺到邊
皆望風懼服先所掠男女悉送還塞下自是之後聲
震遠域後再為司隸校尉獨持風裁以名聲自高士
有被其容接者名為登龍門遭黨事免歸起為長樂
少府陳竇敗復廢張儉事起收捕鈎黨乃詣獄拷死
段熲字紀明武威姑臧人舉孝廉延熹二年遷護羌校
尉擊燒當等八種羌破之五年遷并州刺史六年冬
復以熲為護羌校尉擊滇那等羌凡百八十戰悉破
之封新豐縣侯後歴太尉司隸校尉楊球奏誅王甫
并及熲遂飲鴆卒
皇甫規字威明安定朝那人祖父稜度遼將軍規舉賢
良方正對策梁冀忿其刺已以為下第託疾免歸冀
誅拜太山太守延熹四年為中郎將討破羌零吾後
徵拜度遼將軍至營數月上書薦中郎將張奐以自
代曰臣聞人無常俗而政有治亂兵無強弱而將有
能否伏見中郎將張奐才略兼優宜正元帥以從衆
望若猶謂愚臣宜充軍事者願乞冗官以為奐副朝
廷從之以奐代為度遼將軍規為使匈奴中郎將及
奐遷大司農規復代為度遼將軍規為人多意算自
以連在大位欲退身避第數上病不見聽會友人上
郡太守王旻喪還規縞素越界到下亭迎之因令客
密告并州刺史胡芳言規擅遠軍營公違禁憲當急
舉奏芳曰威明欲避第仕塗故激發我耳吾當為朝
廷愛才何能中此子計耶遂無所問及黨事大起天
下名賢多見染逮規雖為名將素譽不高自以西州
豪傑恥不得與乃自上言附黨宜坐朝廷知而不問
時人以為規賢在事數歲北邊威服永康元年徵為
尚書後封夀成亭侯邑二百戸讓封不受再轉護羌
校尉卒
橋元字公祖梁國睢陽人舉孝廉桓帝末鮮卑南部及
高句驪嗣子伯固並畔為寇鈔四府舉元為度遼將
軍假黃鉞元至鎮休兵養士然後督諸守討擊及伯
固等皆破散退在職三年邊境安静後遷太尉卒
崔寔字子眞涿郡安平人瑗子也舉至孝獨行明於政
體吏才有餘論當世便事數十條名曰政論指切時
要言辯而确當世稱之拜議郎遷大將軍冀司馬與
邊韶延篤等著作東觀出為五原太守五原土宜麻
枲而俗不知織績民冬月無衣積細草而卧其中見
吏則衣草而出寔至官斥賣儲峙為作紡績織絍綀
縕之具以教之民得以免寒苦是時寇連入雲中朔
方殺略吏民一歲至九奔命寔整勵士馬嚴烽候寇
不敢犯常為邊最先是瑗妻劉氏有母儀淑德博覽
書𫝊及寔在五原常訓以臨民之政寔之善績母有
其助焉後拜尚書稱疾免歸卒
陳翔字子麟汝南邵陵人少知名善交結察孝廉太尉
周景辟舉高第累遷定襄太守後坐黨事考黃門北
寺獄以無騐見原卒於家
賈琮字孟堅東郡聊城人舉孝廉中平元年舉為交趾
刺史民歌賈父又為冀州刺史州界翕然靈帝後大
將軍何進表為度遼將軍卒於官
魏
田豫字國讓漁陽雍奴人鄢陵侯曹彰征代郡以為相
彰平代皆豫策也魏文帝初持節護烏桓校尉比能
彌加素利共要誓豫以戎狄為一非内地之利乃先
搆離之素利為比能所攻求救豫單將銳卒深入寇
前後斷截豫從他道引去寇追到馬城圍之十重豫
出其不意追擊破之烏丸王骨進桀黠豫因出塞按
行單將麾下百餘騎入進部進逆拜遂使左右斬之
顯其罪惡以令衆皆怖慴不敢動便以進弟代進威
震沙漠山賊高艾聚數千人寇鈔豫誘使素利部斬
艾封長樂亭侯為校尉九年恒摧抑兼并乖散彊猾
凡逋亡奸宄皆搆刺攪離使凶邪之謀不遂聚居之
類不安而幽州刺史王雄支黨毁之遂轉為汝南太
守領并州刺史外部聞其威名相率來獻豫性清約
儉素賞賜皆散之將士素利等數來客見多遺牛馬
豫悉轉送官皆以為前所遺物顯露不如持金乃密
懷金三十斤謂豫曰願避左右從之因跪曰我見公
貧故前後遺公牛馬公輒送官今密以此上公可以
為家資豫張袖受之答其厚意去後皆悉付外具以
狀聞詔褒之曰昔魏絳開懷以納戎今卿舉袖以受
狄金朕甚嘉焉賜絹五百疋豫以其半藏少府後復
來以半給與外夷咸高豫節州界寧肅百姓懷之徵
為衞尉稱疾食卿禄卒嘉平六年下詔褒揚賜其家
錢穀
北魏
元安夀陽平王新城子景穆帝孫也高祖賜名頤累遷
懷朔鎮大將都督三道諸軍事北討詔徵赴京勗以
戰伐之事對曰當仰仗廟算使呼韓同渭橋之禮帝
歎曰壯哉王言朕所望也未發遭母憂詔遣侍臣以
金革敦喻既殯而發與陸叡集三道諸將議軍途所
詣於是中道出黑山東道趨士盧河西道向侯延河
軍過大磧大破蠕蠕頤入朝詔曰王之前言果不虚
也後除朔州刺史及恒州刺史穆泰謀反遣使推頤
為主頤密以狀聞泰等伏誅帝甚嘉之景明六年薨
於青州刺史諡曰莊
源懷隴西王賀子謙恭寬雅有大度襲爵拜征南將軍
尋持節督諸軍屯於漠南又督諸軍征蠕蠕六道大
將咸受節度遷尚書令後例降公加衞大將軍景明
二年除車騎大將軍詔為使持節加侍中行臺巡行
北邊六鎮恒燕朔三州賑給貧乏兼採風俗考論殿
最事之得失皆先决後聞自京師遷洛邊朔遥遠加
連年旱儉百姓困弊懷銜命巡撫存恤有方便宜運
轉有無通濟時后父于勁勢傾朝野勁兄于祚與懷
宿昔通婚時為沃野鎮將頗有受納懷將入鎮祚郊
迎道左懷不與語即劾祚免官懷朔鎮將元尼須與
懷少舊亦貪穢狼籍置酒請懷謂懷曰命之長短由
卿之口豈可不相寬貸懷曰今日之集乃是源懷與
故人飲酒之坐非鞫獄之所也明日公庭始為使人
檢鎮將罪狀之處尼須揮淚而已無以對之懷既而
表劾尼須其奉公不撓皆此類也懷又表曰景明以
來北番連年災旱高原陸野不任營殖唯有水田少
可菑畝然主將參僚專擅腴美瘠土荒疇乃給百姓
因此困弊日月滋甚諸鎮水田請依地令分給細民
先貧後富若分付不平令一人怨訟者鎮將已下連
署之官各奪一時之禄四人已上奪禄一周北邊番
鎮事異諸夏往日置官全不差别沃野一鎮自將已
下八百餘人黎庶怨嗟僉曰煩猥邊隅事尠實少畿
服請主帥吏佐五分減二詔曰省表具恤民之懷已
勅有司一依所上下為永準如斯之比不便於民損
化害政者其備列以聞時細民為豪彊陵壓積年枉
滯一朝見申者日有百數所上事宜便於北邊者凡
四十餘條皆見嘉納正始元年九月蠕蠕率十二萬
騎欲直趨沃野懷朔南寇恒代詔加使持節侍中出
據北番指授規略隨須徵發諸所處分皆以便宜從
事又詔懷子直寢徽隨懷北行詔賜馬一匹細鎧一
具御矟一枝懷拜受訖乃於其庭跨鞍執矟大呼顧
謂賓客曰氣力雖衰尚得如此蠕蠕雖畏壯輕老我
亦未便可欺今奉廟勝之規總驍悍之衆足以擒其
酋帥獻俘闕下耳時年六十一懷至雲中蠕蠕亡遁
旋至恒代按視諸鎮左右要害之地可以築城置戍
之處皆量其高下揣其厚薄及儲糧積仗之宜犬牙
相救之勢凡表五十八條自魏歴齊北鎮諸戍東西
九城是也遷驃騎大將軍三年六月卒年六十三懷
性寬容簡約不好煩碎恒語人曰為貴人理世務當
舉綱維何必須太仔細也譬如為屋但外望高顯楹
棟平正基壁完牢風雨不入足矣斧斤不平斵削不
密非屋之病也故府寺議諡靖諡穆而詔曰府寺所
執並不克允愛民好與曰惠可諡惠公
宇文福其先南單于之遠屬也世為擁部大人福少驍
果有膂力性忠清以信馭人甚得聲譽後除懷朔大
將至鎮卒
宋世景河南尹飜第三弟西河人徙廣平少自修立精
經義族兄弁甚重之對策上第左僕射源懷引為行
臺郎巡察州鎮十有餘所黜陟賞罰莫不咸允遷徙
七鎮别置諸戍明設亭堠以備北部懷大相委重還
薦於世宗曰宋世景文武才略當今寡儔清平忠直
亦少其比陛下若任之以機要終不減李冲也後母
喪毁卒撰晉書未就
婁寳代人伏連曾孫性淳樸好讀書明帝時為朔州刺
史時邊事屢興人多流散及寳至稍安集之殘壤舊
宅皆命葺構人歸繼路歲考為天下最
楊椿華陰人朔州刺史寬謹之性英敏之才内政修明
外防甚肅
北齊
高叡小名須拔父琛高祖弟也封南趙郡公斛斯椿等
釁結高祖將謀内討以晉陽根本召琛掌留後事以
為并肆汾大行臺僕射領六州九酋長大都督其相
府政事琛悉決之卒諡貞平叡生三旬而孤聰慧夙
成特為高祖所愛襲爵顯祖受禪晉王天保八年除
北朔州刺史都督北燕北蔚北恒三州及庫推以西
黃河以東長城諸鎮諸軍事叡慰撫新遷量置烽戍
内防外禦備有條法大為兵民所安有無水之處禱
而掘井鍫插裁下泉源湧出至後號曰趙郡王泉九
年車駕幸樓煩朝於行宫從還晉陽皇建初行并州
事孝昭臨崩預受顧託奉迎世祖於鄴突厥侵軼并
州帝親御戎六軍進止皆令取叡節度以功復封宣
城郡公世祖崩葬後數日議出姦倖和士開執之彌
固乃被搆算拉殺於雀離佛院
高勱字敬德清河王岳子改封樂安王出為朔州行臺
僕射後主晉州敗太后從玉門道還鄴都敇勱統領
兵馬侍衞時佞幸閽寺猶行暴虐民間雞犬悉放鷹
犬搏噬取之勱收儀同三司苟子溢徇軍欲行大戮
太后有令然後釋之劉文殊竊謂勱曰子溢之徒言
成禍福何容如此豈不慮後生毁謗耶勱攘袂語文
殊曰自獻武皇帝以來撫養士卒委政親賢用武行
師未有折衂今西寇已次并州達官多悉委叛正坐
此輩專政弄權所以内外離心衣冠解體若得今日
斬此卒明日及誅亦無所恨王國家姻婭須同疾惡
反為此言豈所望乎後入周
段榮字子茂姑臧武威人祖信家於五原郡榮專意星
象高祖建義山東贊成大策為行臺右丞西北道慰
諭大使巡方曉喻所在下之卒諡昭景
叱列平代郡西部人襲第一領民酋長孝昌末拔陵反
叛茹茹餘衆入寇馬邑平以統軍屬有戰功後牧子
作亂劉胡崘斛律可那律俱時搆逆以平為都督討
定胡崘等高祖起義平歸誠從平爾朱兆武定初除
廓州刺史齊天保中卒諡莊
北周
李淑仁隴西人朔州刺史驍健有武力征伐多竒功
庫狄迴洛代人朔州刺史少有武力儀貌魁偉以果斷
稱
隋
源雄字世略西平樂都人隴西王纂子周封朔方郡公
隋歴朔州總管突厥來寇雄輒捕斬之深為北部所
畏平陳進位上柱國復鎮朔州二歲徵還卒
郭衍字彦文太原介休人周儀同大將軍伐齊令衍從
陳王守千里徑又從戰於晉州追至高壁大敗之仍
從平并州以功授上柱國累封武山郡公隋開皇五
年授朔州總管所部恒安鎮北接番境常勞轉運衍
乃選沃饒地置屯田歲剰粟萬餘石民免轉輸之勞
又築桑乾鎮皆稱旨十年從晉王廣鎮揚州大業中
再封真定侯卒諡襄
李充隴西成紀人慷慨有英略開皇中授上柱國武陽
郡公拜朔州總管甚有威名為寇所憚
裴肅字神封河東聞喜人開皇十七年自繕部侍遷朔
州長史有能名
李克開皇中為朔州刺史有威名
王仁恭字元實天水上邽人仁夀中歴驃騎將軍從楊
素擊平漢王諒進大將軍拜吕州刺史突厥寇邊詔
以本官領馬邑大守始畢率騎數萬寇馬邑復令二
特勒將兵南過時郡兵不滿三千仁恭簡精銳逆擊
破之獲數千級并斬二特勒其後突厥復入定襄仁
恭率兵四千掩擊之斬千餘級大獲六畜而還尋為
校尉劉武周所害
宇文弼字公輔洛陽人慷慨有大節博學多能歴朔州
總管
韓果少驍雄善騎射以功歴陞朔州刺史
魚俱羅馮翊下邽人身長八尺膂力絶人聲氣雄壯言
聞數百步累以戰功封高唐縣公進柱國仁夀中拜
豐州總管初突厥數入境為寇俱羅輒擒斬之自是
突厥畏懼屏迹不敢畜牧於塞上後討賊劉元進等
以誣死
楊廓大業中為朔州刺史煬帝北巡過代州邱和獻食
甚精至朔州廓獨無所獻
唐
李素立趙州高邑人貞觀中累拜揚州都督府司馬初
突厥鐵勒部内附即其地為瀚海都護府即燕然都
護也詔素立領之時闕泥熟别部數梗邊素立以為
不足用兵遣使諭降夷人感其惠率馬牛以獻素立
止受酒一杯歸其餘乃開屯田立署次虜益畏服封
高邑縣侯綿州刺史後徙蒲州會卒高宗特廢朝一
日諡曰平
田仁會雍州長安人擢制舉仕累左武侯中郎將太宗
征高麗而薛延陀以數萬騎掩河内詔與執失思力
率兵擊敗之尾逐數百里延陀幾生得璽書嘉慰六
遷勝州都督境有宿賊依山剽行人仁會發騎捕格
夷之城門夜開道無寇跡累遷右衞將軍卒諡曰威
程務挺洺州平恩人以軍功遷右領軍衞中郎將破突
厥六萬騎於雲州永隆中阿史那伏念叛詔裴行儉
討之務挺為副將仍檢校豐州都督時伏念屯東牙
山務挺引兵赴之伏念懼乃間道降於行儉裴炎以
為非行儉功封務挺平原郡公遷左武衞大將軍單
于道安撫大使禦突厥善綏禦士服其威愛突厥憚
之不敢盜邊後申救裴炎被害突厥聞之率相慶為
立祠每出師輒禱焉
唐璿字休璟京兆始平人明經高第永淳中為朔州長
史突厥圍豐州都督崔知辨戰死時議棄豐保靈夏
璿上疏詳陳其利害高宗從之以功封宋國公同中
書門下三品卒贈荆州大都督諡忠
張仁愿華州下邽人有文武才則天時為并州都督長
史神龍二年移潞州三年突厥入寇朔方軍總管沙
吒忠義為賊所敗詔攝御史大夫代忠義統衆仁愿
至軍而賊衆已退乃躡其後夜掩擊大破之先朔方
軍北與突厥以河為界河北岸有拂雲神祠突厥將
入寇必先詣祠祭酧求福因牧馬料兵而後渡河時
默啜盡衆西擊突騎施婆葛仁愿請乘虚奪取漠南
地於河北築三受降城首尾相應以絶其南寇之路
太子少師唐休璟以為兩漢以來皆北守黃河今於
寇境築城恐勞人費功終為賊虜所有建議以為不
便仁愿固請不已中宗竟從之仁愿表留年滿鎮兵
以助功時咸陽兵二百餘人逃歸盡擒之一時斬城
下軍中股栗役者盡力六旬而三城就以拂雲祠為
中城與東西兩城相去各四百餘里皆據津濟遥相
應接其北皆大磧也拓地三百餘里於牛頭朝那山
北置烽堠一千八百所自是突厥不得度山放牧朔
方無復寇掠減鎮兵數萬人仁愿初建三城不置壅
門及卻敵戰格或曰邊城不為守備何也仁愿曰兵
貴攻取不宜退守寇若至此即當併力出戰迴顧望
城猶須斬之何用守備生其退恧之心也其後常元
楷為總管始築壅門議者益重仁愿而輕元楷焉仁
愿嘗奏用監察御史張敬忠等數十人皆以文章著
稱多至大官時稱其知人景龍二年拜左衞大將軍
同中書門下三品封韓國公春還朝秋復督軍備邊
中宗賦詩祖餞賞賜不可勝紀尋加鎮軍大將軍睿
宗初致仕加兵部尚書卒贈太子少傅仁愿為將號
令嚴將吏信服按邊撫師賞罰必值功罪後人思之
為立祠受降城出師輒享焉
王晙滄州景城人擢明經第則天末累拜鴻臚卿充朔
方副大總管安北大都護豐安定遠等城並受節度
開元二年以破吐蕃功封清源縣男進并州都督府
長史明年突厥默啜為拔曳固所殺其下多降分置
河曲晙上書言宜置内地不然者且必有變書未報
而虜已叛乃敇晙將并州兵濟河以討之晙間行卷
甲捨幕趨山谷夜遇雪恐失期誓於神曰晙事君不
以忠不討有罪天所殛者當自蒙罰士衆無罪心誠
忠而天監之則止雪反風以奬成功俄而和霽自東
道追及大破之獲級三千又破&KR0932;趺部勺磨等封清
源公徙封中山郡公進吏部尚書太原尹代張說為
兵部尚書同中書門下三品充朔方節度大使河北
河西河東隴右盡屬卒贈尚書左丞相諡忠烈
田歸道雍州長安人仁會子擢明經第累拜左衞郎將
默啜請和將至單于都護府詔攝司賓卿往勞默啜
請六胡州地及都護府地不得執歸道將害之歸道
色不撓詈且讓為陳害福會有詔賜默啜綵粟許結
婚於是更以禮遣歸道既還具陳默啜不臣狀請備
邊已而果驗神龍中遷右金吾將軍卒追封原國公
諡曰烈
解琬魏州元城人舉幽素乘邊二十年景雲二年再拜
朔方軍大總管分遣隨軍要籍官料三城兵省戍十
萬尋授右武衞大將軍兼檢校晉州刺史賜爵濟南
縣男終同州刺史
顔真卿字清臣開元進士甲科四命為監察御史使河
隴時五原有冤獄久不決天且旱真卿辯獄而雨郡
人呼御史雨復充河東朔方試覆屯交兵使朔方令
鄭延祚母卒二十九年殯僧舍垣地真卿劾奏之兄
弟終身不齒天下聳動歴拜太子太師封魯郡公死
節諡忠烈
韓游瓌靈武人始為朔方節度郭子儀裨將安禄山使
阿史那從禮將同羅突厥五千騎偽降於朔方出塞
門誘河曲九蕃府六胡叛部落五十萬子儀使游瓌
率辛京杲擊破之九蕃府還附以功累拜邠寧節度
使檢校尚書左僕射與馬燧渾瑊共平河中終右龍
武統軍諡曰襄
李光進河曲部落稽阿跌之族隸朔方軍姊適舍利葛
旃殺僕固瑒而事河東節度使辛雲京因依葛旃家
於太原至德中以破賊功授代州刺史封范陽郡公
郭子儀討大同横野及河北殘寇用光進為都知兵
馬使封武威郡王元和四年討王承宗范希朝表為
步都虞候六年充單于大都護振武節度使賜姓李
氏卒贈尚書左僕射
李景略幽州良鄉人大歷末客河中闔門讀書李懷光
為朔方節度景略署巡官五原將張光殺其妻以貲
市獄前後不能決景略覈實論殺之既而有若如厲
者敬謝庭中如光妻狀顯名於時回紇將南寇朝議
當得良將舉景略拜豐州刺史天德軍都防禦使窮
塞苦寒地瘠鹵邊戸勞瘁景略至節用約已與士同
甘苦鑿感應永清二渠溉田數百頃儲廩器械畢具
威令肅然以禮制虜聲雄北疆回紇畏之卒於屯贈
工部尚書
任迪簡京兆萬年人舉進士為天德軍使李景略判官
性重厚嘗軍宴行酒者誤以醯進迪簡以景略性嚴
慮坐主酒者乃勉飲盡之而偽容其過以酒薄白景
略請換之於是軍中皆感悦貞元二十年景略卒衆
以其長者議請為帥監軍聞之拘迪簡於别室軍衆
連呼而至發扃取之表聞德宗使察之具以軍情奏
除豐州刺史天德軍使時公私缺乏欲饗士無所給
至與門下同糲食身居戟戸踰月軍中感其公請安
卧内三年上下完充自殿中監授兼御史大夫加常
侍入拜太常少卿出鎮易定以疾改太子賓客卒諡
曰襄
石雄徐州人敢毅善戰黨項擾河西召隸振武劉沔軍
破羌有勞會昌初回鶻入寇連年掠雲朔牙五原塞
下詔雄為天德防禦副使兼朔州刺史佐劉沔屯雲
州沔召雄謀雄即選沙陀李國昌及契苾拓跋雜虜
三千騎夜發馬邑旦登振武城望之見罽車十餘乘
從者朱碧衣諜者曰公主帳也雄潛使喻之穴城夜
出縱牛馬鼓譟直𢷬烏介帳可汗單騎走斬萬級獲
馬牛羊不貲迎公主還進豐州防禦使武寧李彦佐
討劉&KR1027;逗留以雄為晉絳行營諸軍副使時王宰屯
萬善劉沔屯石會關顧望莫先進雄受命即勒兵越
烏嶺破賊五壁斬獲千計賊大震雄臨財廉賜與輒
置軍門自取一匹縑餘悉分士伍繇是衆感發無不
奮武宗喜曰今將帥義而勇罕雄比者就拜行營節
度使代彦佐徙河中稹危蹙其大將郭誼密獻款衆
疑其詐雄大言曰誼為稹謀主今欲殺稹乃誼自謀
又何疑雄以七千人徑薄潞受誼降進檢校兵部尚
書徙河陽白敏中猥曰黑山天井功所酬已厭拜神
武統軍卒
范希朝河中虞鄉人德宗初除振武節度使加檢校禮
部尚書振武有党項室韋諸郡時為盜希朝於要害
置柵堡斥候嚴密人遂獲安為盜者必殺無赦戎虜
甚憚之曰有張光晟苦城久矣今聞是乃更姓名而
來其見畏如此蕃落凡有進獻無所受積十四年皆
保塞不為横城中少樹希朝於他處市柳子命軍人
種之俄遂成林居人賴之貞元末表請入朝時諸鎮
不以事自述職者希朝而已拜檢校右僕射兼金吾
大將軍元和初累遷河東節度使敗王承宗於木刀
溝除左龍武統軍致仕卒贈太子太師諡曰宣武
高霞寓范陽人從平劉闢封感義郡王元和五年以左
威衞將軍從吐突承瓘擊王承宗加散騎常侍承瓘
執昭義盧從史其軍驚遣霞寓諭之麾而大呼曰元
惡縳矣公等宜自安即脱鎧揖而前衆遂定欲留為
帥霞寓間道去明年改豐州刺史三城都團練防禦
使累遷工部尚書左衞大將軍長慶三年為振武節
度使吐蕃攻鹽豐二州以兵五千屯拂雲堆寇引去
浚金河溉鹵地數千頃歴右金吾衞大將軍卒贈太
保
史獻忠字元貞建康人少為魏牙門將以善戰顯名大
中初突厥擾河東鈔漕米行賈命為振武軍節度使
先是鎮帥使游奕兵覘戎有良馬牛彊取之歸值十
一戎人因興盜掠獻忠廉儉少所欲常曰吾居河朔
去此三千里乃乘五健馬今守邊發吾餘俸不患無
馬何忍豪市哉故所至莫不懷德累封北海縣子檢
校尚書左僕射卒贈司空
宋
賀懷浦開封陳留人孝惠后兄也太平興國初以岳州
刺史領兵屯三交雍熙三年從楊業北征没於陣
薛超遼州平城人雍熙三年以神衞軍都校從潘美至
西陘敗遼師追至寰州降之超連被創流血濡甲縷
部分軍士自若遂下應州仕至天武指揮使卒
孫益宣和末以福州觀察使知朔寧府命救太原時敵
勢張甚或言不若北𢷬雲中彼將士室家在焉所謂
攻其所必救也益曰此策固善無違君命因躍馬冒
圍至城下張孝純不肯啟門遂死之益天資忠勇傾
貲以賞戰士能得人死力云
遼
耶律實廸孟父楚國王之後便弓馬勇於攻戰統和四
年為右皮室祥衮時宋將楊繼業陷山西郡縣從樞
密使色珍禦之凡戰必以身先矢無虚發繼業敗於
朔州之南匿深林中實廸望袍影而射繼業墮馬先
是軍令須生擒繼業實廸以故不能為功後屢有戰
績卒
金
耶律懷義遼宗室金宗翰取西京天祚謀奔於夏懷義
諫止之不聽乃竊取廏馬歸金命領謀克從軍天會
初帥府以新降諸部大小遠近不一令懷義易置之
承制以為西南路招討使乃擇諸部衝要之地建城
市通商賈諸部兵革之餘人多匱乏自是衣食歲滋
畜牧蕃息矣從宗翰伐宋降馬邑破雁門屯軍進攻
太原以所部别降清源縣徐溝鎮遂與諸將别屯汾
州之境時河東陜西路兵來攻太原劉光世折可求
柵於文水西山懷義捕得生口盡知宋兵屯守要害
乃分兵襲敗之明年從羅索取汾州及其屬邑遂過
平陽出澤潞以趨河陽所至皆降七年還鎮十年改
西北路懷義在西陲幾十年撫御有恩及去老幼遮
道攀戀數日不得發天眷初為太原尹治有能聲後
封蕭王海陵末卒於雲中
完顔芬徹伊克孫領明安皇統間除同知開遠軍節度
使斥候嚴整邊境無事大定中再遷開遠軍節度使
卒芬徹廉潔忠直臨事能斷凡被任使咸稱
蕭仲宣遼中書令守司空特默子從天祚至實納圖天
祚留仲宣侍母遂皆見獲皇統時歴順義昭義軍節
度使為政平易小吏不敢為姦賄賂禁絶奴婢入郡
人莫識其面朔潞百姓皆為立祠刻石頌之正隆二
年卒
完顔永元字惇禮本名約尼代王充子幼聰敏日誦千
言大定中為順義軍節度使朔州西境多盜而猾吏
大姓蠧獄訟瞀亂賦役永元剔其夙姦百姓安之坐
賣馬與驛人解職又起歴昭義絳陽軍節度使後卒
永元歴典大藩多知民間利害所至稱治順義政迹
尤著民為立祠
孟奎字元秀遼陽人大定二十一年進士平章政事完
顔守貞禮接士大夫在其門者號冷巖十俊奎其一
也累遷同知西京路轉運使事改僉河東南北路按
察司事武州刺史上言三事貞祐初卒諡莊肅
富察哲魯字文叔東京路明安人大定二十二年進士
累官順義軍節度使西京人李安兄弟争財府縣不
能決按察司移哲魯平理月餘不問會釋奠孔子廟
乃引安兄弟與諸生敘齒列坐會酒陳說古之友悌
數事安兄弟感悟謝曰節使父母也誓不復争相讓
而歸朔州多盜哲魯禁絶游食及多蓄兵器因行春
撫諭之盜乃衰息獄空賜錫宴錢以褒之貞祐中致
仕卒
伊喇冨森東北路烏楞古河明安人以蔭補吏歴順義
軍節度副使部内世襲明安穆昆掠民婦女藏之窟
室人頗聞之無敢發其罪者冨森請於節度使願自
效既跡得其所在率衆人索之得婦女四十三人木
吞抵罪轉同知開遠軍節度事後致仕元光元年卒
元
趙伯忽世延子為䕫州路總管天歷初囊嘉特據蜀死
於難諡忠愍
明
石享鳳翔人洪武間知朔州勸民力穡訟至立得其情
兩諭解之民皆感悦後坐事免官朔父老争赴闕頌
其治行乞留詔從之
黃里雲内州同知洪武五年秋蒙古兵突入城里率兵
巷戰力屈死之
朱榮字仲華沂州人永樂十二年冬以左都督充總兵
官鎮大同修忙牛嶺兔毛河赤山榆楊口來勝諸城
寇不敢近居三年召還封武進伯佩征虜前將軍邙
卒贈侯諡忠靖
張復長葛人永樂間任朔州以才幹稱
吕文延津人成化間知朔州性廉直人不敢干以私體
恤民隱備至尤善營建自學宫以至舖舍胥煥然一
新時稱循吏
莊鑑遼東人襲遼右衞指揮使驍猛有膽決遇賊輒奮
成化十九年為大同西路參將亦思馬因入邀其歸
戰牛心山寇遂遁鑑所部無亡失賚銀幣後鎮宣府
以才與大同總兵官張俊易鎮卒
齊夀蠡縣人弘治四年以監生知馬邑縣禁戢兇徒撫
安善類盖令之才守兼優者
程端山東冠縣人弘治十一年由舉人知朔州邃性理
學於算術尤精勤政愛民不求媚上嘗匾其軒曰競
辰有競辰稿并周天圖說
張俊宣府前衞人嗣世職指揮使累擢大同游擊將軍
弘治十二年以功晉都指揮同知火篩入左衞擊却
三萬餘騎上大喜立擢都督僉事未幾總兵官王璽
失事被徵即命俊代之冬以寇入戴罪後晉同知卒
李端直山東曹州人弘治十七年由舉人知朔州清慎
公直為當道重一時難決之獄悉以委之皆能辨理
民以為不冤創修朔州誌
翟鵬字志南撫寧衞人正德三年進士嘉靖二十年俺
答入山西内地兵部請遣大臣督軍起鵬右僉都御
史整飭畿輔山西河南軍務兼督餉鵬馳至俺答已
飽去而吉囊軍復寇汾石諸州鵬往來馳驅不能有
所挫寇退乃召還二十一年三月總督樊繼祖罷除
鵬兵部右侍郎代之上疏言將吏遇被掠人牧近塞
宜多方招徠殺降邀功者宜罪寇入官軍遏敵雖無
功竟賴以安者當錄如賊衆我寡奮身戰雖有傷折
未至殘生民者罪當原於法俘馘論功損挫論罪乃
有摧鋒陷陣不暇斬首而在後掩取者反積級受功
有逡巡觀望幸苟全而力戰當先者反以損軍治罪
非戎律之平皆從其議會降人言寇且大入鵬連乞
兵餉上怒令革職閒住因罷總督官不設鵬受事僅
百日而去七月俺答復大入縱掠太原潞安兵部請
復設總督乃起鵬故官令兼督山東河南軍務巡撫
以下並聽節制鵬受命寇已出塞即馳赴朔州請調
陜西薊遼客兵八支及宣大三關主兵兼募土著選
驍銳者十萬統以良將列四營分布塞上每營當一
面寇入境游兵挑之誘其追諸營夾擊脱不可禦急
趨關南依墻守邀擊其困歸上從之鵬乃濬壕築垣
修邊墻九百三十餘里增新墩二百九十二護墩堡
一十四建營舍一千五百間得地萬四千九百餘頃
募軍千五百人人給五十畝省倉儲無算疏請東至
平刑西至偏關畫地分守增游兵三支分駐雁門寧
武偏關寇攻墻戍兵拒游兵出關夾攻此守中有戰
東大同西老營堡因地設伏伺寇所向又於宣大三
關間各設勁兵而别選戰士六千分兩營遇警令總
督武臣張鳳隨機策應此戰中有守上從其議且命
自今遇敵逗遛者都指揮以下即斬總兵官以下先
取死罪狀奏先是鵬遣千戸火赤力率兵三百不見
寇復選精銳一百遠至豐州西北遇牧馬者百餘人
擊斬二十三級奪其馬還未入塞寇大至官軍饑憊
盡棄所獲奔鵬具實陳狀上以將士敢深入仍行遷
賞舊例兵皆團操鎮城聞警出戰自邊患熾每夏秋
間分駐邊堡謂之暗伏鵬請入秋悉令赴塞畫地分
守謂之擺邊九月終還鎮遂著為令二十三年正月
上以去歲無寇降敇奬之賜襲衣三月晉兵部尚書
上倚鵬殄寇錫命屢加而責效甚急鵬亦竭智力然
勢不能呼吸應變九月薊州巡撫朱方請撤諸路防
秋兵兵部尚書毛伯溫因并撤宣大三關客兵十月
寇繇順聖川經浮圖峪入鵬在朔州聞警夜半至馬
邑調兵食復趨渾源遣諸將禦敵御史楊本深兵科
戴夢桂劾鵬逗遛遂遣官械鵬坐戍卒而以兵部左
侍郎張漢代人皆惜之隆慶初復官
楊博字惟約蒲州人嘉靖八年進士三十五年兵部尚
書許論罷起博代之博未終喪疏辭而上以大同右
衞圍急改博總督宣大山西軍務博墨縗馳出關未
至侍郎江東等以大軍進寇引去右衞圍六月守將
王德戰亡芻粟且盡士死守無二心博厚加褒䘏奏
行善後十事事訖當還以給事中張學顔言留博鎮
撫奏蠲被寇租因僉其丁壯為義勇分隸諸將博以
邊人不習車戰寇入輒不支請造偏箱車百輛有警
則右衞車東左衞車西使相聲援又以大同墻圮繕
治為急次則塞銀釵驛馬諸嶺以絶窺紫荆路備居
庸南山以絶窺畿甸路修陽方神池諸墻塹以絶入
山西路乃於大同牛心山諸處築堡九墩臺九十二
接左衞高山站以達鎮城濬大壕二各十八里小壕
六十有四五旬訖功賜敇奬賚上數欲召博還又虞
邊以問大學士嚴嵩嵩素不喜博請令江東署部事
俟秋防畢徐議之遂不召是歲秋防訖給事中王文
炳請召博還上以邊防非博不可命加太子太保留
鎮如故哱素把伶及叛人了都記等數以輕騎寇邊
博先後計擒之又數出竒兵襲寇寇稍徙帳因議築
總督翁萬達所創邊墻招還内地民為寇掠者千六
百餘人又請通宣大荒田水利薄其租報可旋移薊
遼總督後晉吏部尚書少師致仕卒贈太傅諡襄毅
吾一奎北直宣化府人左衞副將嘉靖四十年邊寇屬
堡一奎冒矢石親斬十餘級敵解去
王一鳴齊東縣人嘉靖間由舉人知馬邑縣事性溫厚
政尚寬和訓生徒以振士風開河渠以固城郭士民
賴之
崔世榮為大同參將嘉靖四十五年冬寇犯威遠衞世
榮以兵二百禦之與子大朝大賓俱死樊皮嶺獲贈
䘏
陳董德字懋修歸善人嘉靖四十四年進士萬歷初為
兵科給事中成國公朱希忠卒贈定襄王力争之忤
張居正出為饒州知府操江都御史王篆承居正旨
誣劾之謫馬邑典史復除名後終湖廣僉事
申其學山東人萬歷間以貢知朔州深悉民隠當時稱
循良第一陞長沙府
李熙大同右衞人沈毅有謀以昌平總兵掛征西大將
軍印鎮大同先是萬歷間為薊鎮裨將與士卒同甘
苦傷者撫死者葬軍士感德及鎮大同會當款後訓
練士卒常若有事召入掌後軍都督府
屈煒陜西蒲城人萬歷二十三年由選貢知朔州不虐
善良不畏彊禦在任八年加銜府同知仍管州事致
仕
趙岢陜西榆林衞人左衞副將訓練軍士有方後總鎮
宣大
邵定左衞人任三關遊擊戎騎大舉入寇定領兵截殺
日暮入草垜山堡被圍數日食盡死之
國朝
王京順德人順治元年任朔州吏目姜逆之亂死其官
楊逵太康人順治三年以拔貢通判朔州風采凜然歲
饑捐俸煮粥全活甚衆雅好崇奬士類請業者經指
授胥有法姜逆之亂賊黨姚徇朔州逵首倡義諭衆
而守備張英實通賊逵覘知密計擒之錮於獄設守
禦具翼日登陴道標康姓英黨也按佩刀怒目視逵
逵立起奪其刀英子復鼓譟賊黨乘之入城因為所
執賊欲誘之降逵大怒目眥盡裂罵賊不絶口賊怒
磔殺之事聞
贈山西按察司僉事
徐一范江南蕪湖人以進士任禮部郎中轉左衞兵備
道時業知姜瓖變私念猶子明弼知馬邑縣可藉以
殺賊驅車直前不少沮北至城下傷於梃蓋賊黨環
匝一范固無繇察也至死罵不絶口
宋子玉遼東人順治間任大同兵備道駐朔州姜逆之
亂密與通判楊知州王謀靖内患既而變猝起謀不
克遂因手刃愛子以死
王家珍遼東人順治五年任朔州知州十二月死姜逆
之亂家珍有幹略涖任不半期竟以節殉識者惜之
彭有德遼東人順治間以軍功陞右衞參將姜逆之亂
勢甚熾有德抗志不屈賊圍署捍禦不支單騎潰圍
投親王帳家人六十餘口胥遇害後仕至大同總
兵
費揚武正白旗滿洲人以内大臣撫遠大將軍兼攝右
衞建威將軍康熙三十五年統滿漢兵出殺虎口與
大同總兵康調元殺虎口恊鎮王元登天山過瀚海
直抵招磨多地方征厄魯特嘎爾噶爾丹飲藥死擒
其妻子以歸凱旋論功封為一等公餘陞賞有差
徐宗仁陜西長安人先以把總出西寧先登又𠞰西海
爾各隆寺有功雍正六年擢殺虎口副將涖任後復
赴陜從征駐峩崙磯轉戰卜羅&KR1897;井紅山峽殺賊甚
衆賊悉以衆至宗仁據山待之自辰至未戰益力以
火器傷殞授世襲拜他拉布勒哈番祀忠勇祠
寧武府
唐
李大恩宗室子封定襄郡王武德四年守雁門突厥頡
利與馬邑苑君璋帥衆來攻大恩擊走之頡利懼乃
放還前拘使臣孫順德蘇瓌鄭元璹請和五年春大
恩奏突厥饑荒馬邑可圖詔與殿内少監獨孤晟帥
師討之期以二月會馬邑晟後期不至大恩頓兵新
城突厥遣數萬騎與劉黑闥合軍圍之大恩戰殁於
陣
宋
趙滋字子深開封人韓琦言真將帥才薦授并代路鈐
轄改管勾河東經略司公事建言代州寧化軍有地
萬頃皆肥美可募人田作教戰射為堡砦人以為利
終天武捧日四廂都指揮使滋馭軍嚴簿書米鹽皆
有條法而性尤廉謹月得公使酒不以入家云
郭逵字仲通邢州人慶歷中通事舍人坐使遼黜為汾
州都監時龐籍鎮河東俾權忻州遼來求天池廟地
籍不能決以諉逵逵訪得太平興國中故牘證為王
土檄報之遼人愧伏治平二年同簽書樞密院出判
永興坐案王韶落宣徽使知潞州徙太原復宣徽使
再貶致仕哲宗起知潞州進廣州觀察治知河中辭
歸洛卒
崔鶠字德符陽翟人第進士徽宗初極論司馬光忠章
惇姦蔡京籍為邪黨移病屏處十餘年宣和六年起
通判寧化軍召入道中草疏曰數十年來王公卿相
皆自蔡京出要使一門生死則一門生用一故吏逐
則一故吏來更持政柄無一人立異無一人害己者
此京之本謀也海㝢胥壯之晉龍圖閣直學士卒
張汝明字舜文廬陵人第進士徽宗時以司門員外郎
通判寧化軍地界遼文移數往來汝明名觸其諱遼
以檄暴於朝安撫使問故衆欲委罪於吏汝明曰詭
辭欺君吾不為也責監夀州麻步場晚知岳州卒
金
完顔玖珠宗室子為武州刺史唐古博克遜為軍事判
官貞祐二年十一月元兵取玖珠子姪抵城下謂之
曰山東河南今皆降我汝之家屬我亦得已不速降
且殺之玖珠曰當以死報國遑恤家為無何城破力
戰而死博克遜亦不屈死焉贈玖珠臨海軍節度使
加驃騎衞上將軍博克遜建州刺史加鎮國上將軍
仍令樹碑歲時致祭
元
魏賽音布哈息州人至正間以河南省右丞統兵守偏
頭關克武州不戮一人民為立碑思之
明
汪興祖巢縣人洪武元年以都督兼右率府使西取大
同將三衞卒守之再敗敵兵斬獲無算進克武朔二
州獲知院馬廣等命為晉王武傅兼山西行都督府
僉事三年冬封東勝侯四年伐蜀中飛石死
馮徵綏德衞人弘治末署指揮僉事守備偏頭關正德
七年𠞰流賊力戰洛南死贈洛南伯明年是日徵死
所風霾大作又明年亦如之建祠
陳經正德間以太原左衞指揮任寧武守備少有大節
善騎射博涉經史工書畫事繼母以孝聞涖官值邊
警率所部奮勇力戰殁於陣事聞贈昭勇將軍立祠
春秋祀之
李淶容城人廕保定後衞指揮僉事累晉山西總兵官
寇四入驢皮砦諸處淶及游擊史略禦却之寇再矙
三關淶拒險不得入俄突神池利民堡迎戰於野猪
溝驅之出境晉署都督同知以援河曲老營堡稍後
停俸嘉靖三十二年寇犯大同壁永安堡寇得利去
尋復自大同入山西巡撫趙時春帥師至廣武聞有
零騎欲親擊之淶力諫不從追及於大蟲嶺伏兵四
起淶太息謂時春曰公急去吾死此時春奔寇欲追
之淶殊死遮擊與子松及遊擊李柱參將馮恩守備
孔賓高遷指揮陳金尹忠俞輝皆戰死一軍盡殁贈
淶少保左都督諡忠愍廕子世指揮使立祠予祭葬
松亦贈指揮同知恩以下贈䘏有差
丁璋為山西副總兵嘉靖二十年寇犯寧武關石湖嶺
大戰死之贈䘏如制
李如松字子茂鐵嶺衞人寧遠伯成梁長子也驍果善
戰少從父諳兵機萬歷十一年為山西總兵官給事
中黃道瞻等數言如松父子不當並居重鎮大學士
申時行請保全之召僉書右府十五年鎮宣府復與
山西李迎恩更鎮其後軍政拾遺給事中閱視數遭
論劾上終眷之不為動後平寧夏朝鮮二十六年搗
土蠻巢力戰死諡忠烈
李修吉字允敬同州人萬歷丙戌進士初授萊州司理
讞獄多所平反遷戸部主事出理寧武糧儲度支明
允宿弊一清又條議時宜急需四事皆經國要務疏
上深見嘉納未幾被誣劾掛冠去修吉性醇謹不務
紛華尤篤志純儒業著理學邇言二卷
陳昌祚福建長樂人前督學道瑞子萬歷間以進士任
偏關兵備道輯安兵民尤嘉惠學校嘗過三功祠下
眷懷先澤移建南城外順城街中復紀其顛末勒之
貞珉祀名宦
魯欽長清人萬歷末為山西副總兵天啓中為貴州總
理勇敢善戰名冠西南諸將六年禦安邦彦殉節贈
少保左都督建祠曰旌忠
楊仲業為山西總兵官天啓中改援遼總兵官父子並
戰死贈都督同知世廕千戶從愍忠祠附祀
李輔明遼東人崇禎十二年為山西總兵官被劾罷十
六年冬戰殁於寧遠贈左都督列壇前屯祀之
王允懋字有懷霸州人第進士崇禎時知太原府遷寧
武兵備副使李自成既陷太原遣使說降斬之與總
兵周遇吉固守城陷自刎死妻楊投井殉
國朝
金光祥遼東人順治五年任寧武兵備僉事道性嚴厲
姜逆之亂寧武兵從之光祥自縊死
贈光禄寺少卿廕子入監祀忠烈祠
李吉順治間任寧武副將姜逆之亂部下徧從賊執吉
說降吉力斥之投繯死
張國纓京衞人順治年以武進士任偏關參將姜逆之
亂時業告疾得請矣聞變不以去位為解出戰為賊
殺
邱登戎順治間任寧武營把總死姜逆之亂
詔恤其家祀忠烈祠
山西通志卷九十五
