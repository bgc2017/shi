山西通志卷六十一
帝王(分據附)(后妃附)
陶唐氏有虞氏夏后氏尚矣
今際唐虞時而稽古帝堯帝舜大禹鄒嶧氏曰其揆一
也信哉載厥略挈厥綱也他若不都於晉而產於晉
締造於晉曁分據於晉者胥附載焉后妃列諸後以
著健順之義志帝王
上古
鉅靈氏之在天下也握大象持化權乘太極而蹠灝淑
立乎無間行乎無窮揣丸變化而與物相弊□出於
汾脽(汾水之脽上也其地隆起若尻脽然今成慶軍是成慶軍今榮河縣)揮五丁之士
驅陰陽返山川正流竝生神化大凝居旡恒處或云
治蜀蓋以其迹躔焉(薛綜以鉅靈為河神蓋本水經所引謂國語華岳當河河神巨)
(靈手盪脚踏開而為兩言之)
泰逢氏和山者實為河之九都吉神泰逢司之於萯山
之陽出入有光(見山海經今東陽有萯山孔甲畋處字音培集韻倍負同音培云河神亦)
(云倍尾山世紀云即東首陽山太平御覧作萯山音為頻繆矣)泰逢氏之神也
有巢氏人氓機智而物始為敵爪牙角毒槩不足以勝
禽獸有聖者作樓木而巢教之巢居以避之號大巢
氏其為民也登巢椓蟸食鳥獸之肉飲其血嘬其臑
茹其皮毛未有火化捆栗以為食草棲木末命之曰
有巢氏之民其政好生而惡殺節上而羨下治三百
餘載棲於石婁之顔(石樓縣東南六十里有石樓山)
女皇氏㚿媧雲姓一曰女希太昊氏之女弟出於承匡
生而神靈佐太昊正姓氏職婚姻通行媒以重萬民
之判是曰神媒太昊氏衰共工振滔洪水墮天綱絶
地紀覆中冀於是女皇氏役其神力以與共工氏較
滅共工氏而遷之然後四極正冀州寧地平天成萬
物復生㚿媧乃立號曰女皇氏治於中皇山之原所
謂女媧山也在位百三十載列子天地一物也物
有不足故女媧氏煉五色石以補其闕淮南子女
㚿氏殺黑龍以濟冀州
倉帝史皇氏名頡姓侯岡龍顏侈哆四目靈光上天作
令為百王憲實有睿德生而能書及受河圖錄字(孝經)
(援神契云奎主文章蒼頡倣象十體書斷云科斗即古文别名蒼頡即古文之祖也)於是窮天
地之變仰觀奎星圓曲之勢俯察龜文鳥羽山川掌
指而刱文字形位成文聲韻以相生為字以正君臣
之分以嚴父子之儀以肅尊卑之序法度以出禮樂
以興刑法以著為政立教領事辨官一成不外於是
而天地之蘊盡矣天為雨粟鬼為夜哭龍為潛藏(王充)
(論衡河出圖洛出書聖帝之瑞蒼頡作文字業與天地同指與鬼神合何非何惡而致雨粟鬼哭之怪哉)
(圖書文章與作書何異使天地鬼神惡人作書則圖書出乃無此怪哉蒼頡作書適與之會爾蓋一說也)
文字備具以存乎記注乃著績别生正名孚號而升
封於介邱紀文字以昭異世而文治日昌矣治百有
一十載書人禋之前編黃帝命蒼頡為左史蒼頡
見鳥獸之迹體類象形而制字使天下義理必歸文
字天下文字必歸六書(備考)
陶唐
帝堯陶唐氏姬姓高辛氏之第二子也母帝嚳四妃陳
豐氏曰慶都(史作陳鋒借)嘗觀三河之首黃雲覆之震十
有四月而生於丹陵曰堯是曰放勲身侔十尺豐下
兌上龍顏日角八采三眸聰明密微其言不忒其德
不回仁如天智如神明如日而晦如陰年十三佐摰
封植受封於陶(今壽光有堯水伏琛晏謨皆以為堯頓駕處)明人察物昭
義崇仁禁詐偽正法度不廢窮民不傲無告底德靡
懈百姓和欣於是改國於唐勤勞不居儉而用禮不
貴時巧不視文繡溫飯煗羹不餒不易褍衣袿履不
敝不更御蛖柈土杋夏葛衣而冬鹿裘栝柱采椽為
人愛費不以鶉居易九市不以私故留耕時年十有
七以侯伯踐帝位曰陶唐氏都於平陽以火紀德為
赤帝色尚白黃收純衣彤車白馬乃立三公六卿百
揆暨百執事居於明堂斥題不枅土階不戚茅茨不
劗泊如也重先務急親賢務求賢聖乃更制五服均
五等五國相維設四岳八伯以典諸侯均井邑都鄙
而臨民以十二牧春省耕秋省斂因地之生美為貢
賦因人之好惡為政教三歲貢士而賓興之立四學
以詔於國而養更老在位七年民不作忒鴟鴞逃於
絶域麒麟遊於藪澤猶師善綣許由尹中而學於務
成子附詢政行人問老衢室務急讜言以為教先逵
立建善之旌廷置敢諫之鼓塗說巷議咸所不廢乃
命羲和絶地天通羲載上天黎獻下地俾主陰陽視
四星以知民之緩急著推術設蔀首演紀於虛之初
建困敦而首大呂桐梃東廂蓂生下庭龜書乃來於
是稽蓂以正月訪桐以定閏錄龜字而施之分積定
時日得故百穀乂風雨時百工釐庶功興又放山川
谿谷之音以歌八風作大章之樂(章明也言堯德章明也)制咸
池之舞而為經首之詩以享上帝命之曰大咸為金
三等禺民邊山之玉赤野末光之珠以為上幣汝漢
右洿之金以為中幣泉貨以成下幣伐西夏劘丹浦
六十二載洚水平復澤兵稱旅屠長蛇於洞庭射十
日繳大風於青丘殺窫窳禽封豕於桑林殊鑿齒於
疇華之野戮九嬰於凶水之上而夷夏廣陿險易遠
近始復道里於是為世載七十矣游於康衢聞童子
謠曰天生烝民莫非爾極不識不知順帝之則乃修
壇河洛榮光出河休氣四塞越歲仲春率百工沈璧
於洛且告䄠事禮聖姑射拜師沮洳(述征記堯巡登此山)陞首
山道河渚遇五老而濟焉(論語撰攷堯率舜等登首山道河渚有五老游焉詳)
(野王符瑞圖)乃賞侯伯封偰弃又東沈書日畟受圖以歸
庶政惟和萬國咸寧民皆迪吉莫不振動服化比屋
可封而隮仁壽焉帝化格上下信孚升潛慶雲鮮菩
五緯順軌景星炳曜甘露被野神禾滋畝朱草茁牧
醴泉泆岫倚翣生廚蒲薤茁鳳巢閣榮光幕河河馬
輦籙一日而十瑞至立於靈扉雲生牖坐於華殿松
生棟僥民獻其沒羽封人祝之壽富比隆伏羲後世
莫及本紀帝姓伊耆名放勲母陳鋒氏女曰慶都
感赤龍之祥孕十有四月而生帝於丹陵育於母家
伊侯之國後徙耆故曰伊耆氏年十有三封陶十有
五封唐為唐侯摰在位九年諸侯尊帝為天子年十
有六踐位於平陽以火德王以建寅之月為歲首(元載)
(甲辰七四十有一載甲申舜生于諸馮壬七十載癸丑十二載乙卯又二十有七載午)
有虞
帝舜有虞氏姚姓其先國于虞始為虞氏自敬康而下
其祖也敬康生窮係係出虞幕後之幕姓宗焉是生
喬牛喬牛生瞽叟瞽叟生舜舜長九尺太上員首(春秋)
(繁露云舜形體太上而圓首長於天文純於孝思)龍顏日衡方庭甚口面顄
亡髦懷珠握褒形卷婁色黳露目童重曜濬哲文明
溫恭通智敏敦好學而尤長於天文初家於冀夙喪
其母年二十以孝友聞四海歷陽之耕侵畔乃往耕
焉田父推畔爭以督亢授濩澤之漁争坻乃往漁焉
鮫人㢲長争以深潭與東人之陶苦窳陶于河濱期
年而器以利牧羊潢陽而獲玉歷於河巖所至嚮合
當其田也旱則為耕者鑿隤險則為畋者表虎與四
海俱利是故光如日月而天下歸之灰於常羊什器
於壽丘就時負夏未嘗暫息頓丘買貴於是販於頓
丘傳虛賣賤於是債於傳虛以均救之編蒲結罟躬
耕處苦而民從之一徙成邑再徙成都三徙成國至
鄧之虛而百千萬家小大說之初堯在位七十載夢
長人見而論治舜之潛德堯實知之於是疇咨於衆
詢四岳得諸服澤之陽南面而與之言席龍垤而蔭
翳桑蔭不移而堯志得錫之絺衣雅琴命之姚姓妃
以肓婭以罃以觀其内九子事之以觀其外二女嬪
媯純篤盡道九子尊虞服勤靡懈妻有桑田身有南
畝帝乃歷試諸難致以昭華之玉而䄠舜焉乃欽若
昊天在璿璣玉□以齊七政輯五瑞以四仲巡四守
定八伯之樂設三公四輔師保疑丞既釐下土方别
居方别生分類錫土姓而下亡違者壇四奥沈四海
而函夏正舉八凱八元十六相得而天地治二十有
八載月正元日假于文祖都於蒲及安邑以土承火
色尚赤改正易服明庭玉階立七廟祠中霤社用土
封祭先首而尚氣血腥爓祭冕□紱絑緇衣纁裳深
衣縕袍以視朝兩敦玉斝泰尊梡俎犧尊匭豆大路
越席水陸修絜以致敬于鬼神日南至禘員丘配以
黃帝以夏正祭帝南郊配高辛以北至祀神州于北
郊五天佐五人神于明堂高陽唐堯配焉春礿夏禘
秋嘗冬蒸乃駕五龍乘鑾輅載絜旌小綏大綏日三
朝于瞽瞍蘷蘷䄢㮚惟盡子道乃建百官主五等親
親任賢建弟象於有庳封黃帝之孫子十有九人為
侯伯惟五祀定鍾石論人聲鳥獸咸變乃更著四時
推律呂均十有二變而道弘廣遂勃然興韶于大麓
之野聲成而綵鳳至故其樂曰舟張辟雝鶬鶬相從
八風回回鳳凰喈喈言其和也因農而擾兵因獮而
蒐練寓之牧伯故干戈不試而人皆體之養國老於
上庠養庶老於下庠憲其行止深衣燕禮脫屨陞堂
俎割牲餽醬進爵公攝几卿納舃祝鯁祝□善則記
之以為惇史藏金巉巖之山捐珠五湖之淵而下服
度掘地財取水利股肱不居故祠於田曰荷此長耜
耕彼南畝四海俱有志利民也乃作米廩以教于國
以藏帝籍立兩學以教國士爰省中河登南山觀河
渚錄皇圖壇沈稷下榮光休至屈軼產觀景星燿房
古黃委□山車垂綏蟠龍屈信於其藏魚鼈孚游於
其穴長胡獻白狼之霜西母進益疆之版立三十有
三載咨禹而㢲位焉于時八風循通卿雲叢叢俊乂
百工胥龢而歌曰慶雲爛兮糺縵縵兮日月光華旦
復旦兮八伯拜手而進曰明明上天爛然星敶日月
光華宏於一人洎三載禹征苖有苖格遂於洞庭張
樂作大唐之樂以歌帝美作大化大訓六府九原之
章以颺禹功而君臣之美盡矣年百十有一本紀
帝姚姓名重華踐位於蒲坂以土德王色尚青仍以
建寅之月為歲首鄭樵通志舜目重瞳龍顏大口
黑色長六尺生於姚墟故姓以姚竹書紀年曰舜
三十二年命夏后總師陟方岳三十三年夏后受命
神宗三十五年命夏后征有苖四十九年帝征鳴條
(沈約注鳴條有蒼梧山今海州九域志東海有蒼梧山也)北魏延興元年十二
月壬辰詔訪舜後獲東萊郡民媯苟之復其家畢世
以彰聖德之不朽(九載丙戌春正月元日格於文祖三載戊子考績五載庚寅作)
(箾韶命三十有三載戊午春正月朔旦禹受於神宗又十有六載甲戌)
夏
帝禹夏后氏姒姓名禹一曰伯禹是為文命其先出於
高陽高陽生駱明駱明生白馬生是為伯&KR1360;字熙汶
山廣柔人封崇伯納有莘氏曰志是為修己年壯不
字獲若后于石紐服之而孕歲有二月以六月六日
屠疈而生禹於僰道之石紐鄉所謂刳兒坪者長于
西羌身長九尺有只虎鼻河目□齒鳥喙三屚戴成
鈐襄玉斗玉骭履已聲為律身為度其德不違其仁
可親師於大成摰暨墨如子高學於西王悝實懋聖
德夢自湔於河西四岳舉之舜進之拜治水土爵司
空乃度人徒以傅土勞身焦思輕尺璧憐寸陰志勤
天下左凖繩右規矩纚長風沐甚雨治水七年傷功
未就愁然沈思于是上觀於河河精授圖乃北見六
子獲玉匱之書以從事受黑書于臨洮得綠字于濁
水乃駐江山棲桐柏受策鬼神之書乃得童律狂章
鴻蒙之徒制其水怪乘龍降之乃命范成光郭哀御
以通原聞宛委黃帝書乃吉䄢刲白馬三月庚子登
覆鬴探穴獲五符知治水要於是復岳下龍門受玉
簡以揆地遂周行天下主名山川以利於民山川脈
理土地所宜風炁所生畢究其政草木企走蜚動蟲
魚俾益疏之以為岳瀆山海二經東造絶迹西延積
石南逾赤岸北過元谷而裵回乎崑崙察六扈青泉
赤淵分入洞穴金匱玉符以鎮川瀆東至槫木日出
九津青羌之野攢樹之所㨉天之山鳥谷青山之鄉
窮髮帶方之地南至交趾孫濮續樠之域丹栗沸水
之際南族黃支之堵不死之望西過三危之阨巫山
之下飲露之民竒肱三面北至太正之谷夏海之窮
祝栗之界禺強之里積冰積石之山未嘗暇息勤考
之勲憂其黔首身解陓之河外鑿二十䖟韘十七湛
疏三江道四涇通十有二渚開峽口闢伊闕鑿轘轅
破碣石伐山封仂以載厥程泄流沙於西隅決弱水
於北漢鬟九河於緡淵道五水於東北功之所施名
川三百支流三千明德遠矣乃命豎□步經大章行
緯暢於八極方以為國十國而有長長有師五長而
一師師五十國州十有二師州有牧牧稟命于上京
小大之國内外之侯三正之所用者蓋七千矣凡得
齒千百五十五萬四千有竒於是封之高密以處于
櫟是為有夏曰夏伯舜為天子命為司徒代典百揆
内輔虞位外行九伯三十有三載爰命以位三載奉
辭誓伐有苖班師而苗格乃興九招命臯陶為夏龠
足鼓龍簨簴八佾六列皮弁素積九成而功昭曰大
夏十有五載禹即真王以金行都陽城太原(即晉陽世紀云)
(禹自安邑徙晉陽漢志自平陽遷安邑後徙晉陽通典幷州太原禹所都注云禹都或為今太原或為今)
(平陽或為河東安邑或云今河南陽翟不一也)安邑(世紀云或居安邑今陜之夏縣魏太和元年析)
(安邑置以禹都名北十五里有夏宫夏故城夏禹臺十道志云縣有夏禹宮夏静與洛下書云安邑禹舊)
(宮有石殿陰戸丹庭紫房俗名&KR0784;姬故房臺在縣西北十五里十三州志云塗山氏思本國築以望之臺)
(猶在夏城南安邑塗山臺俗謂青臺上有禹祠縣東南五十五里中條山有望川夏后避暑離宮之所地)
(形志河北有北安邑縣漢晉屬河東又有南安邑注太和十一年置元和志今安邑地太和十一年别置)
(十八年為夏縣寰宇記置脫誤)革正朔奠服色以日至六十日為正
色尚黑其祀戸祭先心社用松牲用黝大事斂用昏
戎事乘雒驪尚明水而旂緌山罍揭豆琖斝四槤以
施之宗廟元堂世室九階三階厥用亡文衣裳細布
牟追元冕衮龍而山韍立尸而卒祭祭以其闇明旦
而復祚貴爵上齒養國老於東序養庶老於西序燕
衣而饗修五等以賞諸侯禘黃帝而封丹朱唐商均
之子於虞立三公九卿百二十官(尚書云建官惟百鄭玄云虞官六十)
(唐官未聞堯舜同道或皆六十幷屬官而言則皆有百夏官百二十員尚書云夏商官倍則二百鄭玄曰)
(百二十三夏制九卿亦記曰夏后氏官百天子有公九卿也有六卿殷周皆然)三妃九嬪
以為内治三歲攷績五歲定政先祿而後威先賞而
後罰見耕者五偶而式之過邑必下見山仰之見谷
俯之以禮荀道秉禮之士適郊遇其縛於路謖降拊
而泣之左右曰彼則不刑於王何痛焉曰天下有道
民不罹辜堯舜之民以堯舜為心朕為民辟百姓各
以其心是用矜之立諫幡陳諫鼓投一饋而七起一
沐而三捉髮諸侯朝覲而親報之士月見而躬接之
命伯封叔及昭明作衍歷歲紀甲寅鈐天行施故建
首寅而後冬夏正春斤不升山下罟不趣淵以宛生
長而專民力乃布令曰九月除道十月成梁時儆曰
收而場功偫乃畚□營室之中上工其始火之初見
期於司里速畦堘之就而執成男女之功故生不失
宜而物不失性人不失事天得時而萬財成焉昔孔
子觀夏道得其四時之書者是矣越在先時閼伯火
正實事唐虞及是更以相土居之商虛入為王官出
長諸侯有勤於民以食於味命任奚為車正子吉光
暨相土佐之昇物以時五材皆良乃剙鉤車建綏旆
相土始乘肇用六馬於是登降有數乃封奚仲於薛
命孟涂為理刑正訟從以為神主乃備祭用簠簋嶡
俎雞彝龍勺雕勒粉澤流髹其上蔣席袇鞇頗緣觴
酌有采籩豆有踐而當時之不内者三十有三國命
扶登氏為承夏之樂歌九敘以樂其成是謂九夏(夏禹)
(作大夏夏大也言禹能大堯舜之德)設五器於庭而詔於簴曰有以道
憲我者聲鼓以義告我者鳴鐘以事詔者振鐸以憂
聞者發聲以獄復者揮鞀正天下於五聲後世寶用
至於追蠡作棧鐘於會稽以定奏遠方圖物貢金九
牧鑄九鼎於紫金條荆之山鼎成而太白見者九日
立一十有五歲七表承風化制殊類青縈九陽竒怪
之所際莫不内拱八風循通而百穀用成木榮冬敷
天雨稻蜚菟應騊駼出方澤出馬靈龜穴庭元龍銜
雲乃大計治道外美州靡息慎之功内演龍德以當
天心撰元要集天書以藏南浮之洞遂致羣神於鍾
山以觀其用執玉帛且萬數防風氏後至戮之以徇
於諸侯伐屈驁攻曹魏而萬國定自塗山南省舟濟
於江黃龍負舟人甚恐后清儀亡易龍顧弭鱗而逝
乃巡大越追思覆鬴之書於是復會諸侯於江南作
刀劒伐靡山而邑之時年百有六矣實祀於社亦謂
白帝鄭樵通志帝姒姓名文命黃帝軒轅氏之元
孫也母有莘氏女曰脩己長九尺二寸踐位於安邑
即韓國也以金德王仍有虞以建寅之月為正月色
尚黑社用松牲用玄以黑為徽號在位八歲(元歲丙子會諸)
(侯於塗山執玉帛者萬國四歲己夘鑄九鼎八歲癸未)
帝啓曰會一曰建伯禹娶於塗山生啓塗山氏能明訓
教而致其化故啓知王事達君臣義持禹之功洎繼
世扈氏不恭(今鄠縣)乃遷廟與有扈氏大戰甘澤召六
卿而誓整軍實以伐之不勝六卿請攻之帝曰不可
吾地非淺民非寡也兵刃接焉而不勝是我德薄而
教不善也何以伐為於是般師琴瑟不張鐘弗撞鼓
弗攷不因席不仍味親親長長尊賢委能隠神期月
而扈來享命冥為司空封孟凃於丹乃立五廟筮遷
鼎禘黃帝而郊縣(鄭云夏無祖但宗禹而已幷四親為五)命大廉祭鼎
昆吾之谿而筮享大阾之上是為釣臺之享又筮於
晉之虛作旋臺於水之陽爰棘賓商九辨九歌舞九
韶聲九辨而人皆仰夏之功又於海外大樂之野舞
九伐馬焉在位十有六歲年九十一(前編元歲甲申二歲乙酉伯益)
(歸政就國于箕山之隂在位九歲少異古史)
帝太康以佚豫蔑厥德畋於洛表過時弗返有窮氏羿
因民弗忍距諸河太康夸翔河上其弟仲康立在位
十有九歲失政又都陽夏十歲焉(按太康不能濟河更都陽夏以傳仲)
(康迄於后相皆在兖豫之境大河之東南羿據冀方之都寒浞代之皆大河之北至浞滅相而夏統始中)
(斷後四十餘年少康遂克復舊物云仲康元歲壬戌在位十有三歲夏后相元歲乙亥徙都商依同姓)
(諸侯斟灌斟鄩氏在位二十有八歲)
帝少康初奡之禍后緡方震亟出自竇歸於有仍生少
康少長為仍牧正忌奡而能戒之奡使臣椒求之奔
有虞為之庖正姚思妻之二姚而邑諸綸有田一成
衆一旅乃布德兆謀撫其官職旋收夏衆而用之慶
得四息伯杼曲列龍留季杼俱賢逮事乃俾女艾諜
奡季杼誘豷伯靡自鬲收二斟之燼滅浞而立少康
少康滅澆於過而伯杼復滅豷於戈復禹之績以紹
都於櫟於是方夷來賓獻其樂舞祀夏配天不失舊
物正法度振凋攰嚴祀崇禮丘史記帝相出居商丘
少康復歸安邑天下之民歸心焉是以振祚四百後
世莫及在位四十有六歲年八十有八矣九子伯杼
嗣少康二十有二歲甲子自有仍奔虞四十歲壬午
夏遺臣靡興師討浞伏誅奉王踐位王命誅澆及豷
復禹舊績夏道復興諸侯畢朝共六十有一歲
帝杼一曰伯杼一曰季杼是為帝輿始作矛甲滅弋懿
都於原五歲征東海伐三壽在位十有七歲(元歲甲辰)
帝槐一曰芬帝杼子在位二十有六歲子芒如立(元歲辛酉)
帝芒如元歲首以元圭賓河乃東狩十有八歲子洩立
(元歲丁亥)
帝洩是為世宗在位十有六歲子不降立(元歲乙巳)
帝不降是為帝江六歲伐九苑五十有九歲弟扃嗣(元歲)
(辛酉)
帝扄號曰高陽二十有一歲子厪嗣(元歲庚申)
帝厪一曰頓立二十有一歲子孔甲立(元歲辛酉)
帝孔甲得乘龍於河渚劉累擾之賜之氏曰御龍在位
四十歲後居西河其年子臯立(元歲壬寅夏陶弘景古今鋒曰孔甲八)
(年九月歲次甲辰采牛首山之鐵以鑄劍三仁山金氏前編曰按經世紀年甲辰孔甲即位之歲也陶)
(氏以為八年豈考於古鉊字書難辨誤以為八年與前編在位三十有一歲)
帝臯是為簡臯十有一歲葬於殽所謂南陵子敬發立
(元歲癸酉)
帝敬發一曰惠是為后敬其始即位諸夷式賓獻其樂
舞於是思禹之功庸意於治十有二歲弟履癸立(元歲)
(甲子子前編在位十有九歲履癸踐位)
帝履癸自少康中興比孔甲諸侯之存者不能以四千
至是始遷於垂湯脩德諸侯皆歸之五十有一歲走
鳴條焉(元歲癸夘有前編在位五十二歲)
商
祖乙子姓成湯五世孫河亶甲子都於相有河決之患
徙都於耿九祀圮於耿復徙都於邢以巫咸之子賢
為相商道復興諸侯賓服在位十有九祀(耿今吉州暨河津縣)
(書序祖乙圮於耿作祖乙元祀丙申康前編耿在河中府龍門縣邢在邢州隴岡縣而鄭成嘗曰祖乙)
(居耿以後奢侈踰禮土地迫近山川常圮焉至陽甲立盤庚為之臣乃謀徙居湯舊都民居耿久奢淫成)
(俗故不樂徙夫曰居耿以後曰民居耿久則商七王之胥都耿可徵矣)
祖辛祖乙子在位十有六祀(元祀乙卯)
沃甲祖辛弟在位二十有五祀(元祀辛未)
祖丁祖辛子在位三十有二祀(元祀丙申)
南庚沃甲子在位二十有五祀(元祀戊辰)
陽甲祖丁子在位七祀(元祀癸巳)
盤庚陽甲弟自祖乙以來都河北盤庚嘗與陽甲謀徙
居湯舊都及踐位耿又圮於河爰渡河遷於殷復成
湯業改國號曰殷其時世家大室習於沃饒之利而
民亦安土重遷於是反覆誥諭作盤庚三篇殷道復
興諸侯畢朝元祀庚子遷都於殷
北魏
太祖道武帝諱珪五世祖猗盧晉封為代王傳至孫什
翼健為符健所倂祖昭成帝父獻明帝母曰獻明賀
后遊於雲澤夢日出室内寤而見光自牖屬天歘然
有感生帝於參合陂北其夜復有光明昭成大悅羣
臣稱慶大赦告於祖宗明年有榆生於埋胞之坎俄
遂成林弱而能言目有光耀廣顙大耳衆咸異之南
部大人劉庫仁嘗謂其子曰興復洪業光揚祖宗者
必此主也登國元年春即代王位居定襄之盛樂郊
天建元大會於牛川夏四月改稱魏王皇始元年始
建天子旌旗出入警蹕八月討慕容寶親勒兵四十
餘萬南出馬邑踰句注九月次陽曲乘西山臨觀晉
陽寶幷州牧慕容農棄城東遁幷州平十一月至正
定常山以東悉平天興元年定國號為魏秋七月遷
都平城始營宮室建宗廟立社稷追尊成帝已下及
后諡號以土德王服色尚黃數用五五年七月西征
至於柴壁大破姚平軍天賜六年十月年三十九在
位二十三年葬盛樂金陵
太宗明元帝諱嗣太祖長子母曰劉貴人登國七年生
於雲中宮帝明叡寬毅非禮不動天興六年封齊王
拜相國天賜六年入誅清河王邵即位改元永興禮
愛儒生好覽史傳以劉向所撰新序說苑於經典正
義多有所闕乃撰新集三十篇採諸經史該洽古義
兼資文武焉在位十五年年三十二葬雲中金陵(永興)
(五年神瑞二年太常八年)
世祖太武帝諱燾太宗長子母曰杜貴嬪天賜五年生
於東宮體貌瓌異道武竒之曰成吾業者必此兒也
泰常七年立為皇太子命總攝百揆聰明大度意豁
如也及八年即位改元始光性清儉素服御飲膳取
給而已賞賜皆勲績之家臨敵常與士卒同在矢石
間命將出師指授方略性又知人拔士於卒伍之中
賞不避賊刑不避親故能掃統萬平秦隴剪遼海盪
河源南夏荷擔北蠕削跡在位二十八年年四十五
葬雲中金陵(始光四年神䴥四年延和三年太延五年太平真君十一年正平二年)
高宗文成帝諱濬太武帝孫景穆太子子也母閻氏真
君元年六月生於東宮少聰達太武愛之常置左右
號世嫡皇孫既長風格異常每有大政常參决可不
正平二年十月即位追尊景穆太子廟號恭宗皇妣
為后初太武經略四方内頗虛耗文成静以鎮之養
威布德懷輯中外在位十四年年二十六葬雲中金
陵(興安二年興光一年太安五年和平六年)
顯祖獻文帝諱弘文成帝長子母李貴人興光元年七
月生於隂山之北太安二年立為皇太子聰叡機悟
仁孝純至禮敬師友和平六年即位常有遺世之心
皇興五年八月禪太子上尊號為太上在位五年年
二十三葬雲中金陵皇興二年五月乙卯田於崞山
遂幸繁峙十月辛丑田於冷泉三年四月丁酉田於
崞山(天安二年皇興五年)
高祖孝文帝諱宏獻文帝長子母李夫人皇興元年生
於平城紫宮神光照室天地氤氳和氣充塞襁褓岐
嶷長而淵裕仁孝有君人之表顯祖尤愛異之三年
立為皇太子五年受内禪即改元延興太和十七年
自平城徙都河洛治行之美江左莫逮好讀書手不
釋卷自太和十年已後詔策皆帝之文性儉素常服
澣濯衣鞍勒鐵木而已在位二十九年年三十三歲
葬長陵太和元年四月壬申幸崞山二年四月甲
申幸崞山三年四月丙申幸崞山四年五月丙申朔
幸火山七月辛亥幸火山太和七年四月庚子幸崞
山八年四月庚申行幸旋鴻池幸崞山太和十八
年二月壬寅北巡閏月癸亥次勾注陘南皇太子朝
於蒲池壬申至平城宮癸酉臨朝堂部分遷留甲戌
謁永固陵三月壬辰太極殿諭在代羣臣遷移之略
秋七月壬辰北巡戊戌謁金陵辛丑幸朔州八月皇
太子朝於行宮行幸陰山觀雲川丁未幸閱武臺臨
觀講武癸丑幸懷朔鎮己未幸武川鎮辛酉幸撫冥
鎮甲子幸柔元鎮乙丑南還所過皆親見高年問民
疾苦貧窘孤老賜以束帛丙寅詔六鎮及禦夷鎮人
年八十以上而無子孫昆弟終身給其廩粟七十以
上家貧者各賜粟十斛又詔北城人年滿七十以上
聽一身還鄉又令一子扶養終後乃遣歸邊年八十
以上皆聽還戊辰次旋鴻池庚午謁永固陵辛未還
平城宮冬十月親告太廟奉迎神主車駕發平城十
一月至洛陽二十一年正月乙巳北巡二月壬戌次
太原親見高年問所不便癸酉至平城甲戌謁永固
陵癸未行幸雲中三月庚寅至自雲中辛卯謁金陵
乙未南巡己酉次離石甲寅詔汾州民百年以上假
縣令九十以上賜爵三級八十以上賜爵二級七十
以上賜爵一級丙辰次平陽遣使者以太牢祭唐堯
夏四月庚申幸龍門以太牢祭大禹癸亥幸蒲坂以
太牢祭虞舜戊辰詔修虞舜夏禹廟辛未行幸長安
北齊
文宣帝諱洋字子進神武第二子文襄母弟母武明太
后初孕帝每夜有赤光照室以生於晉陽一名晉陽
黑色大頰兌下鱗身重踝瞻視審定不好戱弄深沈
有大度内雖明敏貌若不足神武嘗令諸子各理亂
絲帝獨抽刀斬之曰亂者當斬天平八年夏五月受
魏禪即位於鄴改元天保是年冬十月御金輅幸晉
陽宮朝太后於内殿曲赦幷州太原郡晉陽縣及相
國府四獄囚以太原為義旗初起地詔復三年租十
年冬十月居晉陽宮德陽堂年三十一廟號顯祖葬
武寧陵少帝名殷字正道文宣帝長子母李后天保
元年立為皇太子時年六歲性敏慧溫裕開朗天保
十年即位於晉陽宣德殿改元乾明秋八月為濟南
王常山王演入纂大統皇建二年殂於晉陽時年十
七葬武寧陵諡閔悼王
孝昭帝諱演字延安神武帝第六子文宣母弟幼而英
峙聰敏有識度深沈能斷武明后早所愛重魏元象
元年封常山郡公天保初進爵為王少帝初除太傅
錄尚書事朝政皆決於帝既戮楊愔燕子獻等為大
丞相都督中外諸軍錄尚書事尋如晉陽軍國大政
咸諮決焉遂即位於晉陽宣德殿改元皇建二年冬
十月居晉陽宮年二十七葬文静陵
武成帝諱湛神武第九子孝昭母弟風度高爽儀表偉
傑神武尤所鍾愛為聘蠕蠕菴羅辰女號鄰和公主
帝時年八歲冠服端嚴中外歎異元象中封長廣郡
公天保初進爵為王皇建二年徵入及晉陽宮崇德
殿乃即位於南宮改元大寧河清二年十二月至晉
陽三年春正月大敗周軍於城西四年四月傳皇太
子軍國大事咸以奏聞天統四年十二月居鄴宮年
三十二葬永平陵(大寧一年河清四年)
後主諱緯字仁綱武成帝長子母胡后夢於海上坐玉
盆日入裠下遂有娠天保七年生於幷州邸少美容
儀武成愛寵拜世子及大寧二年立為皇太子河清
四年夏四月受内禪即位於晉陽宮改元天統七年
十二月晉州軍敗還晉陽除安德王延宗為相國委
以備禦守晉陽後為周將尉遲綱所獲周封溫國公
(天統五年武平五年)
唐
高祖神堯皇帝諱淵字叔德隴西成紀人生而體有三
乳性寬仁襲封唐公隋大業十一年拜山西河東慰
撫大使十三年拜太原留守是時子世民陰結豪傑
與晉陽令劉文静謀舉兵計已決而高祖未之知晉
陽宮副監裴寂具以告會江都遣使來逮而劉武周
攻汾陽宮乃集將吏告以募兵擊賊旬日間得衆一
萬副留守王威高君雅見兵大集疑有變欲因禱雨
晉祠圖高祖高祖遂殺之以起兵傳檄諸郡稱義兵
開大將軍府置三軍開倉庫賑窮乏杖白旗誓衆以
元吉為太原留守遣將張綸徇下離石龍泉文城三
郡敗隋虎牙郎將宋老生於霍邑下臨汾郡克絳郡
次龍門隋驍衛大將軍屈突通守河東絶津梁高祖
以少牢祀河乃濟十一月克長安立代王改元義寧
隋授假黃鉞使持節大都督中外諸軍事大丞相錄
尚書事晉封唐王二年受禪國號大唐在位九年年
七十一葬獻陵太宗貞觀十五年幷州僧道老人
等上表以太原王業始基明年登封已後願時臨幸
上賜宴從容謂曰飛鳥過故鄉猶躑躅徘徊况朕於
太原起義兵復小游觀誠所不忘岱禮若畢或冀與
公等相見十九年帝自伐高麗還十二月次幷州二
十年正月赦幷州起義時編戶給復三年高宗顯
慶五年正月如幷州次長平賜父老布帛二月赦幷
州義旗初嘗任五品以上葬幷州者祭之加佐命功
臣食别封者子孫二階大將軍府僚佐存者一階民
年八十以上版授刺史縣令賜酺三日祠舊宅三月
后宴親族鄰里於朝堂會命婦於内殿賜幷州長史
司馬勲一轉婦人八十以上版授郡君賜氊衾粟帛
上講武於城西四月如東都龍朔二年三月乙巳上
如河北縣辛亥如蒲州元宗開元十一年正月如
幷州次潞州赦囚給復五年以故第為飛龍宮次幷
州改幷州為北都赦太原府給復一年下戸三年元
從家五年版授侍老八十以上上縣令婦人縣君九
十以上上州長史婦人郡君百歲以上上州刺史婦
人郡夫人二月如汾陰祠后土三月至自汾陰二十
年十月如潞州赦囚給復三年賜高年粟帛十一月
如北都赦北都給復三年如汾陰祠后土大赦免供
頓州今歲稅賜諸州侍老帛民酺三日十二月至自
汾陰
後唐
莊宗諱存勖晉王克用長子善騎射膽勇過人稍習春
秋通大義天祐五年即王位於太原時梁兵十萬攻
潞州圍以夾城王謂諸將曰上黨河東之藩蔽梁人
幸我喪謂我少而新立無能為也宜乘其怠擊之乃
出兵直抵夾城大敗梁兵凱旋告廟六年遣周德威
攻晉州敗梁軍於蒙坑同光元年四月己巳即位追
尊晉王為太祖立廟於太原自唐高祖太宗懿宗昭
宗為七廟冬十月襲破汴遂都焉四年年四十三葬
雍陵
明宗應州人父霓為鴈門部將生子邈吉烈以騎射事
太祖為人質厚寡言執事恭謹太祖養以為子賜名
嗣源所將騎五百號横衝軍歴拜代州相州刺史節
度昭德軍同光元年徙鎮横海是時梁唐相拒於河
上莊宗欲攻鄆州以斷梁右臂嗣源對曰夾河之兵
久矣非出竒則大計不决臣請獨當之以步騎五千
涉濟襲破鄆州王彥章急攻鄆州莊宗悉軍救之嗣
源為先鋒擊敗梁軍追至中都擒彥章彥章雖敗而
段凝悉將梁兵屯河上莊宗未知所嚮嗣源曰此去
汴州不數百里前無險阻信宿可至汴州已破段凝
豈足顧哉乃遣嗣源以千騎先至汴州攻封邱門王
瓚開門降莊宗後至大喜手攬其衣以頭觸之曰天
下與爾共之拜中書令二年賜以鐵劵同光四年遣
討趙在禮三月甲寅入於魏以其兵南入汴州四月
入洛陽監國即位改元天成時春秋已高不邇聲色
不樂游畋愛人恤物於五代之君有足稱者在位十
年子宋王從厚立尋為潞王從珂所害
後晉
高祖姓石氏名敬塘其先從朱邪歸唐入居陰山為人
沈厚寡言明宗愛之妻以女是為永寧公主常隸明
宗麾下天成元年拜保義軍節度使二年十月拜宣
武軍節度使三年徙鎮天雄尋拜河東節度清泰帝
疑之三年五月徙鎮天平敬塘不受命謂其屬曰先
帝授吾太原使老焉今無故而遷是疑吾也且太原
地險而粟多吾當内檄諸鎮外求援於契丹張敬達
等來討九月遼太宗入自鴈門大敗敬達兵乃築壇
晉城南十一月丁酉立之國號晉己亥改元天福閏
月己卯次河陽辛巳至自太原在位七年葬顯陵
後漢
高祖姓劉氏諱知遠其先為沙陀部人後世居於太原
知遠弱不好弄嚴重寡言面紫色目多白睛與晉高
祖俱事明宗為偏將德勝之役晉高祖馬甲斷梁兵
幾及知遠以所乘馬授之復取高祖馬殿而還高祖
德之及留守北京以為押衙高祖鎮河東對舉兵知
遠與桑維翰密為謀畫及即位太原以為侍衛親軍
都虞候領保義軍節度使遼太宗送高祖至潞州臨
决指知遠曰此都君甚操刺(徐無黨曰世俗謂勇猛為操刺)無大故
勿棄之天福六年拜河東節度使北京留守出帝拜
中書令封太原王又拜北面行營都統封北平王然
未嘗出兵開運四年遣牙將王峻奉表於遼遼太宗
賜以木拐峻還乃議建國二月辛未即位太原稱天
福十二年國號漢三月丙戌朔蠲河東雜稅四月史
弘肇取潞州澤州五月甲午太原尹劉崇為北京留
守丙申如東京戊申次絳州六月甲子至自太原二
年正月改元乾祐更名暠時年五十四
附
渤海王追尊高祖神武帝高歡字賀六渾渤海蓚人
四世祖泰仕慕容氏曾祖湖後歸魏為右將軍湖第
三子謐仕魏侍御史坐法徙居懷朔鎮謐生樹性通
率不事家業住居白道南數有赤光紫氣之異鄰人
以為怪勸徙居避之樹曰安知非吉居之自若及歡
生而妣韓氏殂養於同產姊壻鎮獄隊尉景家歡既
累世北邊故習其俗長而深沈有大度輕財重士為
豪俠所宗目有精光長頭高顴齒白如玉少有人傑
表家貧及聘武明后始有馬得給鎮為隊主鎮將遼
西段長常竒其貌謂曰君有康濟才便以子孫為託
自隊主轉為函使嘗乘驛過建興雲霧晝晦雷聲隨
之半日乃絶若有神應者每行道路往來無風塵色
又嘗夢履衆星而行覺而内喜為函使六年自洛還
傾產結客自是乃有澄清志與懷朔省事雲中司馬
子如及秀容劉貴中山賈顯智為奔走友懷朔戸曹
史孫騰外兵史侯景亦相友結孝昌元年從杜洛周
私與尉景段榮蔡儁圖之不果而逃為其騎所追子
澄及魏永熙后皆幼武明后於牛上抱負之澄屢落
牛歡彎弓將射之以决去后呼榮求救賴榮遽下取
之以免遂奔葛榮又亡歸爾朱榮於秀容先是劉貴
事榮盛言歡美至是始得見以憔悴故未之竒也貴
乃為歡更衣復求見因隨榮之廏廏有惡馬榮命剪
之歡不加羈絆而翦竟不蹄齧已而起曰御惡人亦
如此馬矣榮遂坐歡於牀下屛左右訪時事歡曰聞
公有馬十二各色别為羣將此竟何用也榮曰但言
爾意歡曰以明公雄武乘時奮發討鄭儼徐紇霸業
可舉鞭而成此賀六渾之意也榮大悅語自日中至
夜半乃出自是每參軍謀既而榮以歡為親信都督
榮舉兵為前鋒榮入洛以定策勲封銅鞮伯累遷第
三鎮人酋長常在榮帳内榮嘗問左右曰一日無我
誰可主軍皆稱爾朱兆曰此正可統三千騎以還堪
代我主衆者唯賀六渾耳因誡兆曰爾非所匹終當
為穿鼻乃以歡為晉州刺史無何榮誅兆自晉陽將
舉兵召歡使長史孫騰辭以絳蜀汾胡未靖不可委
去兆恨焉自是始有圖兆計及兆入洛聞之大驚又
使孫騰偽賀兆因密覘孝莊所在將劫以舉義不果
乃以書喻之言不宜受惡名於海内兆不納而封歡
為平陽郡公初孝莊誅榮知其黨必有謀乃密敕步
藩令襲兆後藩既敗兆等兵勢日盛兆又請救於歡
歡内圖兆復慮步藩難除乃與兆悉力破之藩死深
德歡誓為兄弟時葛榮衆流入幷肆者二十餘萬皆
不聊生寇攘大小二十六艸竊不止兆問計歡曰六
鎮破殘不可盡殺宜選王腹心私使統焉若有犯直
罪其帥則所罪者寡兆曰善誰可行也賀拔允時在
坐請歡歡拳毆之折其一齒曰生平天柱時奴軰伏
處分如鷹犬今日天下安置在王而阿鞫泥敢誣下
罔上請殺之兆以歡為誠遂委焉歡以兆醉恐醒後
或致疑貳遂出宣言受委統州鎮兵可集汾東受令
乃建牙陽曲川署梗陽驛子為親信都督兵士素惡
兆而樂歡莫不皆至居無何又使劉貴請兆以幷肆
頻年霜早降戸掘黃鼠而食之皆面無榖色請令就
食山東待溫飽而處分之兆從其議其長史慕容紹
宗諫時兆左右已受歡金因譖紹宗與歡舊有隙兆
乃禁紹宗而催歡發歡自晉陽出滏口路逢爾朱榮
妻北鄉長公主自洛陽來馬三百匹盡奪易之兆聞
乃釋紹宗自追歡至襄垣會漳水暴長橋壞歡隔水
拜曰所以借公主馬非有他故備山東盜耳王受公
主言自來賜追今渡河而死不辭此輩便叛兆自陳
無此意因輕馬渡與歡坐帳下陳謝遂授刀引頸使
斫己歡大哭曰自天柱薨背賀六渾更何所仰今旁
人搆間至此何忍復出此言兆投刀於地遂刑白馬
而盟誓為兄弟留宿夜飲尉景伏壯士欲執兆歡齧
臂止之曰今殺之其黨必奔歸聚結兵飢馬瘦不可
相支不如且置之兆雖勁捷兇狡無謀不足圖也旦
日兆歸營又召歡歡將上馬詣之孫騰牽衣乃止兆
隔水肆罵馳還晉陽歡行舍大王山六旬而進將出
滏口倍加約束過麥地輒步牽馬遠近聞之皆稱高
儀同將兵整肅益歸心焉普泰元年三月封渤海王
四月加授東道大行臺第一領人酋長永熙元年晉
大丞相柱國大將軍太師閏三月大勝於韓陵孝武
初授大丞相天柱大將軍太師增封幷前十五萬戸
辭天柱減戸五萬七月帥師北伐自滏口入爾朱兆
大掠晉陽北保秀容幷州平王以晉陽四塞乃建大
丞相府而定居焉二年正月大破兆於赤洪嶺兆斃
親臨厚葬之慕容紹宗以爾朱榮妻子及餘衆自保
烏突城降天平元年遷費也頭部於河東三年七月
魏孝武至長安己酉王入洛九月魏孝静遷鄴留洛
部分事畢還晉陽自是軍國政務皆歸相府武定五
年正月丙午薨八月葬鄴漳水之西齊天保初追崇
獻武帝廟號太祖天統元年改諡神武廟號高祖
渤海王追尊世宗文襄帝高澄字子惠神武長子也
母曰婁太后生而岐嶷神武異之魏中興元年立為
渤海王世子就杜詢講學敏悟過人詢甚歎服二年
加侍中開府儀同三司尚孝静帝妹馮翊長公主時
年十二神情雋爽便若成人神武試問以時事得失
辨析無不中理自是軍國籌策皆預之天平元年加
使持節尚書令大行臺幷州刺史三年入輔朝政加
領軍左右畿大都督大象元年攝吏部尚書興和二
年加大將軍領中書監仍攝吏部尚書武定四年十
一月神武西討班師馳赴軍所侍衞還晉陽五年正
月丙午神武薨夏四月壬申朝於鄴六月丁丑還晉
陽七月戊戌魏詔為使持節大丞相都督中外諸軍
錄尚書事大行臺渤海王八月辛未朝鄴固辭丞相
魏詔可復辭前大將軍餘如故六年三月從太行返
晉陽六月巡北邊城戍賑賜有差七月還晉陽居北
城東柏堂以寵琅琊公主欲其來往無所避忌侍衞
皆出外辛卯遇盜蘭京而殂時年二十九葬峻成陵
齊初追諡文襄廟號世宗
安定郡公追尊太祖文帝宇文泰字黑獺代郡武川
人世居朔野為大人有普回者因狩得玉璽三枚文
曰璽普回以為天授魏天興初四世祖陵徙武川陵
生系系生韜韜生肱糾合鄉里斬賊衞可孤後沒於
定州肱娶王氏生泰任俠有氣幹有黑氣如蓋下覆
其形及長身長八尺方顙廣額美鬚髯髮長委地垂
手過膝背有黑子宛轉如盤龍形面色紫光人望而
敬畏之少有大度不事家人生業輕財好施以交結
賢士大夫為務初隨爾朱榮例遷晉陽以統軍從榮
征討後以别將從賀拔岳討東海王顥於洛陽孝莊
時以功封寧都子後從岳入關太昌元年為關西大
行臺左丞齊神武既誅爾朱氏遂專朝政帝請往觀
之至幷州神武以帝非常人曰此小兒眼目異將留
之帝詭陳忠欵具托左右苦求復命倍道而行行一
日而神武悔發上驛千里追至關不及而還會岳為
侯莫陳悅所害遂統岳軍魏詔為大都督魏都長安
軍國之政咸决焉加授大將軍雍州刺史兼尚書令
封略陽郡公晉丞相大統元年都督中外諸軍封安
定郡公三年齊神武率衆下蒲坂涉洛大破之於沙
苑八年十月齊神武侵汾絳圍玉壁帝出軍蒲坂神
武退度汾追之遂遁去恭帝三年進位太師大冢宰
十月薨於雲陽宫年五十五葬成陵武成元年初諡
文公孝閔受禪尊為文王遂追上尊號廟號太祖
晉王追尊太祖武帝李克用國昌子少驍勇善騎射
能仰中雙鳬軍中號曰李鵶兒其一目眇及其貴也
又號獨眼龍其威名蓋於代北初為唐雲州守捉使
及國昌拒命自稱雲中留後唐欲招輯之拜大同軍
防禦使從國昌入塞北中和元年代北起軍使陳景
思發沙陀吐渾萬人行至絳州沙陀軍亂景思念非
克用不可將乃以詔書召之於塞北承制以為代州
刺史鴈門以北行營節度使二年十一月景思克用
以步騎萬七千赴京師三年正月至於河中進屯乾
阬黃巢黨驚曰鵶兒軍至矣二月敗巢將黃鄴於石
隄谷三月又敗趙璋尚讓於良田坡横尸三十里是
時諸鎮兵大戰渭橋賊敗走入城克用乘勝追之自
光泰門先戰入望春宮昇陽殿巢敗南走出藍田關
京師平克用功第一拜檢校司空同中書門下平章
事河東節度使十一月遣其弟克修攻昭義孟方立
取澤潞二州巢南走攻陳州四年克用以兵五萬救
之自河中渡河四月敗尚讓於太康又敗黃鄴於西
華巢且走且戰至中牟臨河未渡而克用追及之賊
衆驚潰比至封邱又敗之巢脱身走克用一日夜馳
二百里追至冤朐不及而還過汴州休軍封禪寺朱
全忠饗之於上源驛夜酒罷克用醉卧伏兵發火起
侍者郭景銖滅燭匿克用牀下以水醒面而告以難
會天大雨滅火得從者薛鐵山賀回鶻等隨電光縋
尉氏門出還軍中七月至太原請加兵於汴遣弟克
修將兵萬人屯河中僖宗和解之用破巢功封隴西
郡王光啓元年河中王重榮與宦者田令孜有隙徙
兖州詔克用以兵護王處存代鎮重榮偽為詔書言
令重榮與處存誅克用因曰此朱全忠之謀也克用
信之八上表請討全忠僖宗不許克用大怒以兵助
重榮敗邠州朱玫於沙苑縱火大掠乘輿出居於興
元克用退屯河中朱玫亦立襄王熅僖宗遣諫議大
夫劉崇望以詔書召克用且道軍容使楊復恭意使
進兵討玫等克用陽諾而不行大順元年擊破孟遷
取郉洺磁三州乃遣安金俊攻赫連鐸於雲州幽州
李匡威救鐸戰於蔚州金俊大敗於是匡威鐸及朱
全忠皆請因其敗伐之昭宗以克用破黃巢功高不
可伐下其事臺省四品官議議者多言不可宰相張
濬獨謂可伐全忠陰賂濬使持其議益堅昭宗不得
已以濬為太原四面行營兵馬都統韓建為副使十
一月濬及克用戰於陰地濬軍三戰三敗濬建遁歸
克用兵大掠晉絳至於河中上表自訴天子優詔答
之二年二月復拜河東節度使隴西郡王加檢校太
師兼中書令四月攻赫連鐸於雲州圍之百餘日鐸
走吐渾八月太蒐於太原出晉絳掠懷孟至於郉州
遂攻王鎔於鎮州前軍李存孝取臨城進攻元氏李
匡威救鎔乃還景福元年王鎔攻郉州李存孝李嗣
勲敗鎔於堯山二月會王處存攻鎔戰於新市為鎔
所敗八月匡威攻雲州以牽克用之兵克用潛入於
雲州返出擊匡威匡威敗走乾寧二年河中王重盈
卒其諸子珂珙争立克用請立珂李茂貞王行瑜韓
建請立珙昭宗許克用立珂茂貞等兵入犯聞克用
亦起兵乃皆罷去六月克用攻絳州斬王珙弟刺史
瑤七月至於河中行瑜弟行約茂貞假子閻圭皆謀
劫遷昭宗出居於石門克用軍留月餘不進昭宗遣
延王戒丕丹王允兄事之且告急八月克用進軍渭
橋以為邠寧四面行營都統十一月擊破邠州行瑜
走至慶州見殺克用還軍雲陽請擊茂貞昭宗慰勞
之使與茂貞解仇以紓難拜忠正平難功臣封晉王
三年正月昭宗復以張濬為相克用曰此朱全忠之
謀也上表力争濬命遽止遂自將擊魏戰於洹水亡
其子落落六月破魏成安洹水臨漳等十餘邑十月
又敗魏人於白龍潭進攻觀音門朱全忠救至乃解
四年劉仁恭叛晉克用以兵五萬擊仁恭戰於安塞
大敗光化元年朱全忠遣葛從周攻下郉洺磁三州
克用遣周德威出青山口遇戰於張公橋大敗冬潞
州守將薛志勤卒李罕之據潞州叛附於朱全忠二
年全忠遣氏叔琮攻破承天軍又破遼州至於榆次
周德威敗之於洞渦秋李嗣昭復取澤潞三年嗣昭
敗汴軍於沙河復取洺州朱全忠自將圍之嗣昭走
青山口遇汴伏兵大敗秋嗣昭取懷州是歲汴人攻
鎮定鎮定皆絶晉以附於朱全忠天復元年全忠攻
下晉絳河中執王珂以歸晉失三與國乃下意為書
幣聘梁以求和全忠以為晉弱可取乃大舉擊晉四
月氏叔琮入天井張文敬入新口葛從周入土門王
處直入飛狐侯言入陰地叔琮取澤州其别將白奉
國破承天軍遼州守將張鄂汾州守將李瑭皆迎降
晉人大懼會天大雨霖梁兵多疾皆解去五月晉復
取汾州誅李瑭六月周德威李嗣昭取慈隰二年進
攻晉絳大敗於蒲縣梁軍乘勝破汾慈隰三州遂圍
太原克用謀出奔雲州未决而梁大疫解去周德威
復取汾慈隰三州四年梁遷唐都於洛陽改元曰天
祐克用謂天祐非唐號不可稱乃仍稱天復五年會
契丹阿保機於雲中約為兄弟六年梁攻燕滄州劉
仁恭來乞師克用恨仁恭反覆欲不許其子存勗諫
曰此吾復振之時也今天下之勢歸梁者十七八其
所憚者惟我與仁恭耳若燕晉合勢非梁之福也夫
為天下者不顧小怨且彼嘗困我而我急其難可因
以德而懷之是謂一舉而兩得此不可失之機也克
用以為然乃為燕出兵攻破潞州梁圍乃解去以李
嗣昭為潞州留後七年梁兵十萬攻潞州圍以夾城
遣周德威救潞州軍於亂柳冬克用疾是歲梁滅唐
克用復稱天祐四年五年正月辛卯卒年五十三子
存勗立葬克用於鴈門莊宗即位追諡曰武帝廟號
太祖
分據附
晉
劉淵字元海新興左部人冒頓之後也初漢高祖以
宗女妻冒頓故其子孫冒姓劉氏建武初右奥鞬日
逐王比自立為南單于入居西河美稷祖於扶羅助
漢討平黃巾以衆留漢自立為單于父豹為左賢王
魏武分其衆為五部以豹為左部帥劉氏雖分居五
部然皆家居晉陽汾澗之濱豹妻呼延氏魏嘉平中
祈子於龍門俄見一大魚頂有二角軒鬐躍鱗而至
祭所巫覡皆異之曰此竒祥也其夜夢所見魚變為
人左手把一物大如半雞子光景非常授呼延氏曰
此日精也服之生貴子孕十三月而生淵左手文有
其名遂以名焉齠齡英慧師事上黨崔游習毛詩京
氏易馬氏尚書尤好學春秋左氏傳孫吳兵法史漢
諸子無不綜覽嘗謂同門生朱紀范隆曰吾嘗鄙隨
陸無武絳灌無文於是遂學武事妙絶於衆猿臂善
射膂力過人姿儀魁偉屯留崔懿之襄陵公師彧皆
善相人一見元海深相崇敬太原王渾虛襟友之命
子濟拜焉泰始之後渾屢言之於武帝帝召與語大
悅之後秦凉覆沒上黨李熹曰陛下誠能發匈奴五
部之衆假淵一將軍之號鼓行而西可指期而定孔
恂曰淵若能平凉州恐凉州方有難耳蛟龍得雲雨
非復池中物也乃止及豹卒淵代為左部帥太康末
拜北部都尉明刑法禁奸邪輕財好施推誠接物五
部雋傑無不至者幽冀名儒後門秀士亦皆游焉楊
駿輔政以為五部大都督封漢光鄉侯成都王穎鎮
鄴表行寧朔將軍監五部軍事時淵從祖劉宣等竊
議曰左賢王淵姿器絶人幹宇超世天若不恢崇單
于終不虛生此人也於是密共推為大單于招集五
部聲言應穎幷州刺史騰安北將軍王浚起兵代穎
淵請還說五部以赴難至左國城宣等上大單于之
號二旬之間衆已五萬都於離石永興元年為壇南
郊即漢王位年號元熙追尊劉禪為孝懷帝立漢高
祖以下三祖五宗神主而祭之遣劉曜寇太原泫氏
屯留長子中都皆陷之淵遂進據河東攻蒲坂平陽
皆陷之入都蒲子永嘉二年稱尊號改元永鳳以平
陽有紫氣兼陶唐舊都於是遷都平陽汾水中得玉
璽文曰有新保之蓋王莽時璽得者增泉海光三字淵
以為己瑞改年河瑞至永嘉四年在位六年矣諡光
文廟號高祖墓號永光陵子和立旋為劉聰所害
劉聰淵第四子母張夫人夢日入懷十五月生聰幼
而聰悟年十四究通經史兼綜百家孫吳兵法靡不
誦之十五習擊刺猿臂善射彎弓三百斤膂力驍捷
冠絶一時舉良將累遷右部都尉善於撫接五部豪
右無不歸之淵為北單于立為右賢王及即大單于
位更拜鹿蠡王既害劉和羣臣勸進於是以永嘉四
年稱尊號改元光興署其衞尉呼延晏為前鋒大都
督自宜陽入洛川命王彌劉曜及石勒進師會之攻
陷洛陽改年嘉平旋遣劉曜陷長安大赦改元麟嘉
至太興元年在位九年矣諡昭武廟號烈宗子粲立
尋為靳準所害劉氏男女無少長皆殲焉
石勒字世龍初名㔨上黨武鄉人祖耶奕干父周曷
朱一名乞翼加竝為部落小卒勒生時赤光滿室白
氣自天屬於中庭年十四隨邑人行販洛陽倚嘯上
東門王衍見而異之馳遣收之會勒已去長而壯健
有膽力雄武好騎射所居武鄉北原山下草木皆有
鐵騎象家園中生人參花葉甚茂悉成人狀父老及
相者皆曰此兒狀貌竒異志度非常其終不可量也
時多嗤笑惟鄔人郭敬陽曲甯驅以為信然竝加資
贍勒感其恩為之力耕每聞鞞鐸之音歸以告其母
母曰作勞耳非不祥也大安中幷州飢勒與諸部人
亡散鴈門還依甯驅北澤都尉劉監欲略賣之勒於
是潛詣納降都尉李川路逢郭敬泣拜自陳飢寒敬
對之流涕以帶貨鬻食之幷給以衣服勒謂敬曰族
屬飢甚宜誘將冀州就穀因執賣之可以兩濟會幷
州刺史東瀛公騰執諸部於山東賣充軍食使將軍
郭陽張隆將詣冀州勒亦在其中敬先以勒屬郭陽
及兄子時陽敬族兄也道路飢困賴陽時而濟既而
賣與茌平人師懽為奴每耕作於野常聞鼓角之聲
勒以告諸奴諸奴歸以告懽懽亦竒其狀貌免之懽
家鄰於馬牧與牧率魏郡汲桑往來勒以能相馬自
托於桑嘗傭武安臨水為游軍所囚會有羣鹿旁過
軍人逐之勒乃獲免俄見一老父謂勒曰向羣鹿者
我也特相救爾拜而受命遂招集王陽蘷安等八騎
為盜後郭敖劉徵等十騎又赴之號十八騎復東如
赤龍騄驥諸苑中乘苑馬遠掠繒寶以賂汲桑是歲
劉淵稱漢王於黎亭陽平人公師藩等起兵趙魏勒
與汲桑帥牧人乘苑馬數百騎赴之桑始命勒以石
為姓勒為名藩拜勒為前隊督後歸淵淵署為輔漢
將軍平晉王及淵稱尊號授勒平東大將軍復授安
東大將軍開府置左右長史等官乃引張賓為謀主
刁膺張敬為股肱蘷安孔萇為爪牙支雄呼延莫等
為將帥劉聰復授勒幷州刺史汲郡公持節開府後
頻加封爵太興二年稱趙王令武鄉耆舊赴襄國親
與齒坐歡飲語及平生初勒與李陽鄰居歲常争麻
池迭相毆擊至是謂父老曰李陽壯士也漚麻是布
衣之恨孤方崇信於天下寧讎匹夫乎乃使召陽既
至勒與酣謔引陽臂笑曰孤往日厭卿老拳卿亦飽
孤毒手因賜甲第一區拜參軍都尉令曰武鄉吾之
豐沛魂魄當歸之其復三世咸和五年號趙天王尋
稱尊號改元建平自襄國都臨漳至咸和七年在位
十五年矣年六十夜瘞山谷莫知其所備文物虛葬
號高平陵諡明廟號高祖子弘立石虎廢為海陽王
尋害之年二十二
石虎字季龍勒之從子祖曰㔨邪父曰寇覓勒父朱
幼而子季龍年六七歲有善相者曰此兒貌竒有壯
骨永興中與勒相失後劉琨送勒母王及虎於葛陂
時年十七好馳獵年十八稍折節身長七尺五寸趫
捷善弓馬勇冠當時勒深嘉之拜征虜將軍御衆嚴
而不煩莫敢犯者指授方略所向無前勒都襄國仗
以專征之任南擒劉岳北走拓跋東平齊魯西走秦
雍尅殄十有三州虎之功居多咸康元年虎廢勒子
弘稱居攝趙天王改年建武永和五年稱尊號建元
大寧至大和六年在位十五歲矣子世遵鑒立未幾
為冉閔所害
慕容永字叔明廆弟運孫隨暐徙長安後鮮卑東還
刁雲殺慕容忠推永為大都督中外諸軍事大將軍
雍秦梁凉四州牧河東王稱藩於慕容垂苻丕至平
陽永遣使求假道還東丕弗許遣王永及苻纂攻之
永大敗其師於襄陵丕奔東垣永盡收其臣佐遂進
據上黨之長子稱尊號改元中興有衆十萬所統凡
八郡慕容垂遣其丹陽王瓚龍驤張崇攻永弟支於
晉陽又遣慕容楷出自滏口慕容農入自壺關垂進
師入自天井關至於壺壁永師大敗奔還長子慕容
瓚攻克晉陽燕建興九年六月慕容垂進圍長子永
欲奔後秦侍中蘭英曰垂七十老翁厭苦兵革終不
能頓兵連歲以攻我也但當城守備之耳永從之秋
八月永困急遣子常山公弘等求救於晉雍州刺史
郄恢幷獻玉璽一紐晉出兵救之永恐晉兵不至又
遣太子亮為質於晉平視追亮及於高都獲之永又
告急於魏太祖遣陳留公虔將軍庾岳帥騎五萬東
渡河屯秀容以救之時晉魏兵皆未至大逸豆歸部
將賈韜等潛為内應開門内垂兵垂進兵入城永奔
北門為前驅所獲垂數而戮之幷斬其所署公卿以
下大逸豆歸等四十餘人永所統新舊八郡戸七萬
六千八百及乘輿服御圖書伎樂珍寶悉獲之
苻丕字永叔堅長庶子少而聰慧好學博綜經史堅
與言將略嘉之命鄧羌教以兵法文武才幹亞於苻
融出鎮於鄴東夏安之堅自淮淝敗歸丕為慕容垂
所逼自鄴奔枋頭會幽州刺史王永平州刺史苻冲
率衆三萬屯壺關遣使招丕丕乃率男女六萬餘口
如潞州驃騎張蚝幷州刺史王騰迎之入據晉陽始
知堅五將問舉哀於晉陽三軍縞素王永留苻冲守
壺關率騎一萬會丕勸稱尊號從之太元十年即位
於晉陽南立堅行宮改元太安於是王永宣檄州郡
期以孟冬會軍臨晉於是天水姜延馮翊寇明等承
檄起兵各有衆數萬遣使應丕丕留王騰守晉陽楊
輔戍壺關率衆四萬進據平陽時慕容永稱藩於垂
丕遣王永及苻纂攻之永大敗死之丕奔東垣為晉
揚威將軍馮該所殺執其二子寧壽送於建康苻登
稱號諡為哀平丕在位二年
北漢世祖神武帝諱旻漢高祖母弟初名崇美鬚髯
目重瞳子高祖即位以為太原尹北京留守隠帝少
政在大臣周太祖為樞密使與旻素有隙旻頗不自
安判官鄭珙曰晉陽兵雄天下十州征賦足以自給
公為宗室老不以此時為計後必為人所制旻乃罷
上供征賦收豪傑籍丁民以益兵三年周太祖起魏
佯立旻子贇為嗣尋殺之旻以周廣順元年正月即
位於太原仍稱乾祐不改元不立宗廟四時祭用家
人禮月俸宰相八緡節度使三十緡其餘薄有資給
嘗謂張元徽等曰吾以高祖之業贇之冤義不為郭
公屈爾期與公等勉力以復國家之讎至於稱尊一
方豈獲已耶以子承鈞為太原尹判官鄭珙趙華為
宰相時遼將潘聿撚遺書其子承鈞遂令承鈞復書
言願循晉室故事求援北朝許之又遣通事舍人李
𧦬使於遼乞兵為援遼世宗與旻約為父子國旻遣
宰相鄭珙致書稱姪以叔父事之遼遣燕王述軋冊
尊旻為大漢神武帝幷冊旻妻為后又以黃騮九龍
十二稻玉帶報聘已而遣樞密直學王得中聘於遼
穆宗求兵以攻周遼助兵五萬出陰地攻晉州為王
峻所敗時内供軍國外奉遼賦役繁重逃入周境者
甚衆乾祐七年正月周太祖殂旻聞之喜遣使乞兵
遼遣楊衮將鐵馬萬騎及諸部兵號稱十萬以助旻
自將騎兵三萬攻潞州周世宗親征戰於高平旻軍
大敗自高平被褐戴笠乘遼所贈黃騮晝夜兼行力
憊幾不能支歸為黃騮治廏飾以金銀食以三品料
號自在將軍收散卒繕甲兵完城塹以備周周進攻
太原去城三百步圍之匝自四月至六月不克遼將
撻烈敗符彥卿於忻口世宗班師旻以憂得疾明年
十一月卒年六十葬於交城北山旻在位四年子承
鈞立
睿宗名鈞初名承鈞世祖次子幼而穎異性孝謹頗
好學工書世祖卒承鈞行三年喪禮遣人奉表於遼
自稱男遼穆宗答詔許嗣位更名鈞既立赦境内時
年二十九仍稱乾祐不改元三年喪畢始改乾祐九
年為天會元年立七廟於高祖舊第號顯聖宮天會
四年宋興周昭義節度使李筠奉表乞兵為援承鈞
自將出團柏谷羣臣餞之汾水僕射趙華曰李筠舉
事輕易今不圖成敗空國興師臣實憂之鈞至太平
驛封筠隴西郡王筠見鈞儀衞不備非如王者悔臣
之後筠敗死天會六年四月太原民潛逃降宋者四
百七十人自旻世凡舉事必稟遼而承鈞之立多略
遼遣使責之承鈞惶恐謝罪自李筠敗復失遼援無
復南侵意地產狹薄歲輸遼國用日削鈞嗣位之後
勤於為政愛民禮士故雖兵戈不息而境内粗安宋
太祖嘗因界上諜者謂鈞曰君家與周氏世為讎宜
其不屈我與爾無所間何為困此一方人若有志中
國宜下太行以决勝負鈞遣諜者復命曰河東土地
甲兵不足以當中國之十一然鈞家世非叛者區區
守此懼漢氏之不血食也太祖哀其言故終其世不
加兵鈞立十三年病卒
少主繼恩本姓薛氏父釗晉初為營卒娶世祖女生
繼恩高祖典禁兵以釗從子壻也除其軍籍置之門
下高祖後領方鎮爵位通顯世祖女視高祖永寧公
主故姊妹行也貴倨居中釗罕得見釗怏怏一日乘
醉引佩刀刺之世祖女奮衣得脫釗即自裁時繼恩
尚幼世祖以睿宗無嗣令養為己子而世祖女再適
何氏生繼元何氏死世祖女亦歿睿宗復撫繼元為
子繼恩事睿宗盡恭昏定晨省無違禮及為太原尹
選軟不治睿宗嘗語郭無為繼恩殊非濟世才無為
默然不對睿宗既殂繼恩告哀於遼然後嗣位服縗
裳視事寢處居勤政閣而睿宗故執事百司宿衞皆
在太原府廨繼恩怨無為初不助己且惡其專政加
守司空外示優禮而内實疎之欲逐無為月餘不能
决天會十二年七月獨處一室左右親信無得從己
酉供奉官侯霸榮率十餘人挺刃入閣扃其戸繼恩
驚起霸榮害之無為使人梯屋入殺霸榮幷其黨繼
恩立六十餘日幷人深疑無為無為與羣臣議立繼
元平章中書事張昭敏獨曰宜立宗姓以慰民望世
祖嫡孫繼文久留遼宜迎立之可以固宗社結強援
無為不從以繼元易制立之
英武帝名繼元天會初授歸義府都督加太保遷右
金吾衞大將軍充大内都點檢少主時進太師兼太
原尹既襲位仍稱天會不改元十二年十一月告即
位於遼且乞師遼遣塔拉將諸道兵救之宋詔諭令
降約授平盧軍節度使又别詔無為授安國節度無
為得詔色動勸繼元納款不從天會十三年三月宋
攻太原築長連城圍之立砦於城四面又命壅汾晉
二水以灌城幷人大恐會城中有積草漂出塞之得
無害無為復勸繼元出降不從乃遣使乞封冊於遼
且趣援師閏月遼遣韓知璠冊立之知璠習兵事居
圍城中晝夜督察固守遼復遣南大王來援時宋師
頓兵甘草地中會暑雨軍士多疾遂引兵還繼元命
決城下水注之臺駘澤中水已落而城多摧圮又籍
宋所棄軍儲得粟三十萬茶絹各數萬賴以少濟是
月殺郭無為十四年遼歸使臣十六人十七年遣使
於遼改元廣運廣運二年三月遼與宋成遣使來告
命通好於宋繼元聞命慟哭謀出兵攻遼宣徽使馬
峰固諫乃止六月遼策繼元為英武帝賜御衣玉帶
鞍馬等物三年八月宋將党進潘美等分五道來攻
會宋太宗立召諸將還六年宋太宗自帥師來攻四
月至太原城潘美等屢敗繼元兵進築土城長圍四
合矢石如雨晝夜不息城無完堞太宗屢以手詔諭
降時外援弗至餉道又絶國人大懼馬軍都指揮使
郭萬超踰城降宋自是親信臣多亡城中益危迫宋
太宗移城南復手詔諭速降當保富貴城上有白雲
如人狀前樞密使馬峰老疾居家舁入見流涕歴數
興亡之理乃遣客省使李勲奉表乞降遲明繼元率
官屬縞衣紗帽待罪臺下太宗賜襲衣玉帶金銀鞍
勒馬三匹金器銀器錦綵及文武從官各賜物有差
授檢校太師右衞上將軍封彭城郡公世祖自乾祐
四年稱尊號歴四主二十九年而亡繼元美風儀善
談論頗通禪學居潛邸時嘗得僧繼顒紫檀如意每
接僧秉此揮譚名為握君踐祚淳化中薨追封彭城
郡王賵賻加等
后妃
上古
姜嫄有邰氏之女帝嚳元妃姜嫄出祀郊禖見巨人跡
而履其拇遂身動如孕居期而生子以為不祥棄之
隘巷馬牛過者皆避不踐徙置之林中適會山林多
人置之寒冰飛鳥以其翼覆薦之姜嫄以為神遂收
養之因名曰棄姜嫄之性清静專一好種稼穡棄能
承其教卒致其名今聞喜北稷山麓有水池相傳棄
稷處
陶唐
聖后女皇帝王世紀云堯娶富宜氏女曰女皇生丹朱
或云即中山夫人靁澤縣西五十步有中山夫人
祠堯之四妃帝繫表作散宜氏繆
有虞
握登舜母含神紐云握登見大虹意感而生舜於姚墟
帝命驗云感樞星生舜
娥皇堯長女嬪於虞為舜元妃史記正義曰娥皇無
子女英生商均舜升天子娥皇為后女英為妃
女英堯次女嬪於虞為舜二妃尸子妻以娥媵以皇
娥皇衆女之英非也鄭康成曰舜二妃陸佃曰三妃
崔琦外戚箴昔在帝舜德隆英皇章懷注帝舜妃
娥皇女英聰明貞仁事舜於畎畝之中事瞽瞍謙讓
恭敬思盡婦道也韓退之以娥皇為正而女英為
庶皇長故曰君次為夫人路史妃以肓婭以罃肓
即娥皇字娥娙皇肓聲相滋也罃即女英見世本
癸比氏皇甫謐癸比氏虞舜之第三妃也生二女一曰
宵明一曰燭光山海經洞庭之山帝之二女居之處
河大澤光照百里
夏
修己鯀妻帝王世紀云修己山行見流星貫昴夢接意
感生禹世紀禹母獲月精石如薏苡吞之而生禹
塗山氏呂氏春秋禹年三十娶於塗山氏乃舜攝位之
十五年也塗山氏曰趫是為攸女世本禹納塗
山氏是為攸女周易連山曰塗山之子名曰攸女
生余索隠曰杜預云塗山在壽春東北皇甫謐云
今九江當塗有禹廟則塗山在江南也系本云塗山
氏女名女媧是禹娶塗山氏號女媧也書曰辛壬
癸甲啓呱呱而泣予弗子惟荒度土功列女傳塗
山氏能明訓教而致其化呂氏曰禹娶于塗山不
以私害公自辛至甲越四辰而往治水越絶書以
故啓知王事達君臣義路史后僑生啓及均十
三州志塗山氏思本國築臺以望之基在夏城南
二姚左傳伍員曰少康奔有虞為之庖正虞思妻之以
二姚而邑諸綸
漢
薄太后父吳人魏豹立為王母魏媼納其女於魏宮有
許富者善相相薄姬云當生天子漢使曹參等擊虜
魏王薄姬輸織室高祖入織室見薄姬有色詔納後
宮歲餘召而幸之薄姬曰昨暮夜妾夢蒼龍據吾腹
内高帝曰此貴徵也一幸生男是為代王其後薄姬
希見高祖後從子之代為代王太后代王立十七年
大臣迎立之是為孝文帝而太后改號曰皇太后以
孝景帝前二年葬近霸陵號曰南陵
孝武衞皇后字子夫出平陽侯邑為平陽主謳者武帝
初即位數歲無子平陽主求諸良家子十餘人飾置
家武帝祓霸上還因過平陽主主見所侍美人上弗
悅既飲謳者進上望見獨悅子夫武帝起更衣子夫
侍尚衣軒中得幸上還坐驩甚賜平陽主金千斤主
因奏子夫奉送入宮歲餘竟不復幸武帝擇宮人不
中用者斥出歸之子夫得見涕泣請出上憐之復幸
遂有身尊寵日隆召其兄衞長君弟青為侍中而子
夫後大幸有寵凡生三女一男男名據時陳皇后驕
貴及廢乃立子夫為后子據為皇太子衞氏枝屬以
軍功起家五人為侯貴震天下天下歌之曰生男無
喜生女無怒獨不見衞子夫霸天下後遭巫蠱自殺
宣帝立追諡思后
孝元馮昭儀潞人奉世女平帝祖母也元帝即位二年
以選入宮後五年就館生男拜為婕妤寵與傅昭儀
等建昭中上幸虎圈鬭獸熊逸出圈攀檻欲上殿左
右貴人傅昭儀等皆驚走馮婕妤直前當熊而立左
右格殺熊上問人情驚懼何故當前婕妤對曰猛獸
得人而止妾恐熊至御坐故以身當之元帝嗟歎以
此深敬重焉傅昭儀等皆慚明年夏男立為信都王
尊婕妤為昭儀成帝初為信都太后河平中隨王之
國後徙中山是為孝王孝王薨一男嗣為王有眚病
太后自養視數禱祠解哀帝即位傅昭儀上尊號因
素怨馮太后誣以罪飲藥自殺
孝成班婕妤鴈門樓煩人況女成帝初即位選入後宮
始為少使俄而大幸為婕妤居增城舍再就館有男
數月失之成帝游於後庭嘗欲與同輦載辭曰觀古
圖畫賢聖之君皆有名臣在側三代末乃有嬖女今
欲同輦得毋近似之乎上善其言而止太后聞之喜
曰古有樊姬今有班婕妤婕妤誦詩及窈窕德象女
師之篇每進見上疏依則古禮鴻嘉後進侍者李平
平亦立為婕妤其後趙飛燕姊弟寖盛婕妤失寵稀
復進見鴻嘉三年趙飛燕譖告許后班婕妤挾媚道
祝詛怨詈許后坐廢考問班婕妤婕妤對曰妾聞死
生有命富貴在天修正尚未蒙福為邪欲以何望使
鬼神有知不受不臣之愬如其無知愬之何益故不
為也上善其對憐憫之賜黃金百斤婕妤恐久見危
求供養太后長信宮上許焉婕妤退處作賦自傷悼
後充奉園陵卒因葬園中
晉
惠賈皇后名南風小名旹襄陵人充女初武帝欲為太
子娶衞瓘女曰衞公女有五可賈公女有五不可衞
家種賢而多子美而長白賈家種妬而少子醜而短
黑元后固請荀顗荀勖竝稱充女之賢乃定婚年十
五大太子二歲泰始八年二月冊拜太子妃妬忌多
權詐嬪御罕進惠帝初立為后生河東臨海始平公
主哀獻皇女後以詿害承華斃
簡文順王皇后諱簡姬太原晉陽人遐女后以冠族初
為會稽王妃生子道生為世子永和四年母子竝失
意被廢以憂薨咸安二年孝武帝即位追尊曰順后
葬高平陵追贈后父遐特進光祿大夫散騎常侍
孝武定王皇后諱法慧哀靖皇后之姪也蘊女初帝將
納后訪於公卿時蘊子恭以弱冠見僕射謝安安深
敬重之既而謂人曰昔毛嘉恥於魏朝楊駿幾傾晉
室若帝納后蔭望如王蘊乃可既而訪蘊女容德淑
令乃舉以應選寧康三年中軍將軍桓冲等奏議於
是帝始納焉封蘊妻劉氏為樂平鄉君蘊加訓誡后
自改飭太元五年年二十一葬隆平陵
哀靖王皇后諱穆之太原晉陽人司徒左長史濛女初
為琅琊王妃哀帝初立為后追贈母袁氏為安國鄉
君后無子終於興寧二年時在位三年矣
南齊
武穆裴皇后諱惠昭河東聞喜人祖封之給事中父璣
之左軍參軍性剛嚴竟陵王子良妃袁氏有過后加
訓罰昇明三年為齊世子妃建元元年為皇子妃二
年薨諡穆妃葬休安陵時議欲立石誌王儉曰石誌
不出禮起宋元嘉中顔延之為王球石誌素族無銘
策故以紀行自爾以來共相祖習儲妃之重禮絶恒
例既有哀策不煩石誌從之武帝即位追尊為后贈
父璣之金紫光祿大夫母檀氏餘杭廣昌鄉元君
陳
宣柳皇后諱敬言河東解縣人曾祖世隆祖惲父偃后
九歲幹理家事有若成人侯景之亂后與弟盼往江
陵依梁元帝帝以長城公主故待遇甚厚以配宣帝
承聖二年生後主於江陵及魏尅江陵宣帝遷關右
后與後主俱留穰城天嘉二年還朝后為安成王妃
宣帝即位立為后后美姿容身長七尺二寸手垂過
膝初宣帝居鄉里先娶吳興錢氏及即位拜貴妃甚
有寵后傾心下之每尚方供奉物其上者皆推於貴
妃而已御其次焉及始興王叔陵之變後主賴后與
吳媼救而獲免後主即位尊為皇太后宮曰弘範百
司衆務皆决於后後主創愈乃歸政焉后性謙謹未
嘗以宗族為請雖飲食亦無所分遺後入長安隋大
業十二年薨於東都年八十二葬洛陽之芒山
北魏
太武敬哀賀皇后代人初為夫人生景穆太子神䴥元
年薨追贈貴嬪葬雲中金陵後追尊號諡配享太廟
景穆恭皇后郁久閭氏河東王毗妺也少以才選入東
宮有寵生文成帝而薨文成即位追尊號諡葬雲中
金陵配享太廟
孝武高皇后齊神武長女孝武初嘗納為后
孝静高皇后齊神武第二女天平四年詔聘為后神武
前後固辭不許興和初嘗詔司徒孫騰司空襄城王
昶等奉詔致禮以后駕迎於晉陽之丞相第五月立
為后大赦
北齊
武明皇后婁氏諱昭君代人贈司徒内干女少明悟強
族多聘之竝不肻行及見神武城上執役驚曰此真
吾夫也乃使婢通意又數致私財使以聘已父母不
得已而許焉神武既有澄清之志傾產以結英豪密
謀秘策后恒參預及拜渤海王妃閫闥之事悉决焉
后高明嚴斷雅遵儉約往來外舍侍從不過十人性
寬厚不妬忌神武姬侍咸加恩待神武嘗將西討出
師后夜㝈生一男一女左右以危急請追告神武后
弗聽曰王出統大兵何得以我故輕離軍幕死生命
也來復何為神武聞之嗟歎良久沙苑敗後侯景屢
言請精騎二萬必能取之神武悦以告后后曰若如
其言豈有還理得獺失景亦有何利乃止神武逼於
蠕蠕欲娶其女而未决后曰國家大計願勿疑也及
蠕蠕公主至后避正室處之神武媿而拜謝焉后曰
彼將有覺願絶勿顧慈愛諸子不異己出躬自紡績
人賜一袍一袴手縫戎服以帥左右弟昭以功名自
達其餘未嘗為謀爵位每言有才當用義不以私亂
公文襄嗣位進為太妃文宣將受魏禪后固執不許
因是中止天保初尊為皇太后宮曰宣訓濟南初尊
為太皇太后尚書令楊愔等輔政密與孝昭及諸大
將定策戮之孝昭即位復為皇太后後又下詔立武
成帝大寧二年春用巫媼言改姓石氏時年六十二
矣五月甲申合葬義平陵太后凡孕六男二女皆感
異夢焉
上黨韓太妃軌之妹也神武微時欲聘之軌母不許及
神武貴韓氏寡乃納之
北周
文帝皇后叱奴氏代人也周文帝為丞相納為姬生武
帝天和三年六月尊為皇太后建德三年五月葬永
固陵
宣帝皇后尉遲氏名繁熾蜀公迴孫女有美色初適杞
公亮子西陽公溫以宗婦例入朝後入宮拜長貴妃
大象二年三月立為天右大皇后尋出俗為尼改名
華道隋開皇十五年殂
明敬皇后獨孤氏太保衞公信長女帝在藩納為夫人
二年正月立為王后四月葬昭陵武成初追崇皇后
後合葬焉
隋
文獻皇后獨孤氏諱伽羅雲中人周大司馬衞公信女
信見文帝有竒表故以后妻焉時年十四帝興后相
得誓無異生子后姊為周明帝后長女為周宣帝后
貴戚之盛莫與為比每謙卑自守及隋文帝居禁中
總百揆后使李圓通白曰騎虎之勢必不得下勉之
隋初立為后突厥與中國交市有明珠一篋價值八
百萬幽州總管陰壽白后市之后曰將士罷勞未若
以八百萬分賞有功百寮聞而畢賀帝臨朝后輒與
上方輦而進至閤乃止使宮官伺有失政隨匡諫多
所弘益候退朝同至宴寢相顧欣然后早失二親常
懷感慕見公卿有父母者每致禮焉有司奏周禮百
官之妻命於王后請依古制后曰以婦人與政或從
此漸不可開其源也不許后每見諸公主舉周家公
主以誡后姑子都督崔長仁犯法將以后故免之后
曰國家之事焉可顧私長仁竟坐死異母弟陀以猫
鬼咒詛后坐當死后三日不食為之請命曰陀若蠧
政害民者不敢言坐為妾身敢請其命陀於是減死
一等后雅性儉約嘗合藥須胡粉一兩宮内不用求
之竟不得又欲賜柱國劉嵩妻織成衣領宮内亦無
上以后不好華麗時齊七寶車及鏡臺絶巧麗使毁
車而以鏡臺賜后后雅好讀書識達今古凡言事皆
與上意合每聞大理决囚輒流涕然性尤妬後宮莫
敢進御嘗以高熲因尉遲迥孫女謂己為一婦人遂
銜恨承華妃元氏暴薨后意愛妾雲氏害之由是諷
黜高熲立晉王廣皆其謀也仁壽二年八月年五十
九矣葬太陵
唐
高宗王皇后幷州祁人魏尚書左僕射思政孫從祖母
同安長公主以后婉淑白太宗以為晉王妃王居東
宮妃亦進冊帝即位立為后父仁祐以特進封魏國
公母柳本國夫人仁祐卒贈司空初蕭良姊有寵而
武才人為昭儀俄争寵更相毁短昭儀誣后與母挾
媚道蠱上詔解魏國夫人門籍李義府等陰佐昭儀
以偏言激怒遂廢后良姊皆為庶人后母兄宗族悉
流嶺南盡奪其父仁祐官爵俄被害改姓蟒
高宗武皇后幷州文水人士彠女太宗聞其美召為才
人方十四母楊慟泣與訣后獨自如曰見天子庸知
非福何兒女悲乎母韙其意止泣既見賜號武媚後
與嬪御皆為比丘尼高宗過佛廬才人見且泣上感
動王后廉知狀引内後宮以撓蕭妃寵才人有權數
譎變不窮始下詞降體事后后喜數譽於上故進為
昭儀一旦顧幸在蕭右寖與后不協后性簡重不曲
事上下昭儀伺后所薄必欵結之得賜予盡以分遺
由是后及妃所為必得得輒以聞昭儀生女后就顧
弄去昭儀潛斃兒衾下伺上至陽為歡言發衾視兒
死矣又驚問左右皆曰后適來昭儀即悲涕由是得
入其訾后無以自解昭儀乃誣后與母厭勝將遂廢
之長孫無忌褚遂良等頻死固争而李義府許敬宗
素險側即表請昭儀為后乃廢王后詔李勣于志寧
奉璽綬進昭儀為后麟德初后為蠱祝宦人王伏勝
發之將廢西臺侍郎上官儀與上意合后諷許敬宗
搆儀殺之自逐無忌遂良貶死道路目語及儀見誅
政歸房帷上元元年進號天后中宗即位稱皇太后
嗣聖元年臨朝神龍元年復辟徙太后上陽宮是歲
年八十一矣諡曰則天大聖后祔乾陵后臨朝後詳
遺事
玄宗貞順武皇后恒安王攸止女從父延秀再從叔三
思幼入宮上即位寖得幸時王后廢進冊惠妃禮秩
比后封所生母楊鄭國夫人弟忠國子祭酒信秘書
監將遂立為后御史潘好禮上疏極諫遂不果立生
壽王盛王咸宜太華二公主妃薨年四十餘贈尊號
及諡葬敬陵
貴妃楊氏隋梁郡通守汪四世孫徙籍蒲州遂為永樂
之獨頭村人幼孤養叔父家始為壽王妃開元二十
四年或言妃姿質天挺宜充掖庭遂召内禁中即為
自出妃意者丐籍女官號太真更為壽王聘韋昭訓
女而太真得幸號娘子儀體與后等天寶初進冊貴
妃追贈父元琰太尉齊國公擢叔父元珪光祿卿宗
兄銛鴻臚卿錡侍御史尚太華公主而釗亦寖顯釗
國忠也三姊皆美詔呼為姨封韓虢秦三國夫人銛
以上柱國門列戟與錡國忠諸姨五家第舍聯亘率
一堂費緡千萬詔為元琰立家廟上自書其碑銛秦
國早死故韓虢與國忠貴最久妃年三十八及禍乃
天寶十五載也
孝敬皇后裴氏聞喜人冀國公居道女
郝氏玄宗在潞潛邸時偶出獵西火鎮郝洽謁見隨
幸其第見其女秀整許充後宮
後唐
廢帝劉皇后父茂威應州渾源人為人強悍初封沛國
夫人上即位立為后弟延皓拜宣徽南院使清泰二
年為天雄軍節度使延皓素謹厚及貴而改節在鄴
不恤軍士都虞候張令昭逐之走相州有司請行軍
法以后故免其官爵而已晉兵將至后偕焚焉
晉
高祖李皇后唐明宗女后初號永寧公主清泰二年封
魏國長公主自清泰初嘗疑高祖三年公主自太原
入朝千春節辭歸留之不得醉語侵之公主歸以語
高祖高祖由是益不自安晉初公主當為后以宗廟
未立謙抑未遑天福八年冊尊為皇太后太后為人
強敏高祖常嚴憚之馮后用事數訓誡之開運三年
遼太宗使人謂太后曰吾聞重貴不從母教而至於
此可求自便勿與俱行太后答曰重貴事妾甚謹所
失者違先君之命絶兩國之歡今幸蒙大惠全生保
家母不隨子欲何所歸竟隨北行漢乾祐三年八月
卒於建州
安太妃代北人為敬儒妻生出帝封秦國夫人出帝立
尊為皇太妃妃老而失明後從北遷卒於建州
漢
高祖李皇后晉陽人父為農高祖少為軍卒牧馬晉陽
夜入其家劫取之高祖已貴封魏國夫人生隠帝開
運四年高祖起兵太原賞軍士帑藏不足欲斂於民
后諫曰今起事號為義兵民未知惠而先奪其財殆
非救民之意也今後宮所有請悉出之雖其不足士
亦不以為怨高祖為改容謝之漢初立為后隠帝尊
為皇太后郭允明等游戲后數切責之及慕容彥超
敗於劉子陂上欲出臨兵太后止之曰郭威本吾家
人非其危疑何肯至此今若按兵無動以詔諭威威
必有說則君臣之際庶幾尚全不克從周太祖入汴
舉事皆稱太后詔已而議立湘陰公贇贇未至乃請
太后臨朝俄而太祖出征軍士擁之以還請事太后
為母於是遷於太平宮上尊號曰昭聖皇太后終顯
德元年一云禪代後昭聖太后歸太原云
宋
太宗明德李皇后潞州上黨人淄州刺史處耘第二女
開寶中太祖為太宗聘為妃既納幣太平興國三年
始入宮年十九雍熙元年十二月立為后后性恭謹
莊肅撫育諸子及嬪御甚厚至道二年封后嫡母吳
氏為衞國太夫人後改封楚國又封后母陳氏為韓
國太夫人真宗即位尊為皇太后居西宫嘉慶殿咸
平二年宰相請别建宮從之四年宮成移居之仍上
宮名曰萬安景德元年年四十五矣諡明德三年十
月祔葬永熙陵與懿德符后同祔太宗廟室
真宗章穆郭皇后太原人宣徽南院使守文第二女淳
化二年真宗在襄邸太宗為聘之封魯國夫人進封
秦國真宗嗣位立為后后謙約惠下性惡奢靡族屬
入謁禁中服飾華侈必加戒勖有以家事求言於上
者終不許兄子出嫁以貧欲祈恩賚但以裝具給之
上尤加禮重景德四年從幸西京還年終三十二上
深悼之禮官奏七日釋服特詔增至十三日諡莊穆
命翰林學士楊億撰哀策葬永熙陵之西北神主享
於别廟以后弟崇仁為莊宅使康州刺史姪承慶承
壽皆遷官祥符中封后母梁氏萊國太夫人仁宗即
位升祔真宗廟室改諡章穆
仁宗郭皇后應州金城人平盧軍節度使崇孫天聖二
年立為后頗見疎後尚氏與楊美人俱幸數忿争一
日尚氏於上前有侵后語后不勝忿批其頰上自起
救之因誤批焉大内都知閻文應謀廢后勸以爪痕
示執政呂夷簡曰古亦有之后遂廢詔封為净妃玉
京冲妙仙師賜名清悟居長樂宮於是中丞孔道輔
諫官御史范仲淹段少連等十人伏閣言后無過不
可廢俱被黜責景祐元年出居瑤華宮又賜號金庭
教主冲静元師後遣使存問賜以樂府后和答之辭
甚愴婉嘗密令召入后曰若再見召者須百官立班
受冊方可屬小疾遣文應挾醫往診視數日暴薨中
外深疑文應不得其實乃追復后而停諡冊祔廟之
禮焉
明
孝定李太后穆宗妃神宗生母翼城人徙漷縣父偉封
武清伯穆宗在裕邸時選為才人進貴妃生神宗進
皇貴妃萬歷元年上徽稱曰慈聖皇太后故事皇后
進尊為皇太后若有生母稱尊號者則加徽號以别
之時馮保風張居正以竝尊於是尊陳后曰仁聖李
貴妃曰慈聖始無别矣仁聖居慈慶宮慈聖居慈寧
宮居正請太后護視帝乃徙居乾清太后主持國是
專任張居正上御經筵入常令效講臣進講於前當
朝五更至寢所呼曰起敇左右掖坐取水盥面挈之
登輦以出故起居最嚴神宗嘗在西城曲宴戱割内
侍髮翼日太后傳語閣臣居正具劄切諫令草罪已
御札又召上長跪數其過云六年大婚太后將返慈
寧宮敇居正謂吾不能視朝夕先生親受付托其朝
夕納誨三月進徽號曰宣文十年進明肅十二年同
仁聖謁山陵二十九年進貞壽端獻三十四年進慈
聖宣文明肅貞壽端獻恭熹四十二年二月上尊諡
曰孝定貞純欽仁端肅弼天祚聖皇太后合葬昭陵
别祀崇先殿后好佛天下名勝地多置梵刹動費鉅
萬云初光宗未冊立給事中姜應麟等疏請被謫太后
聞之弗善也福王之國行有日鄭貴妃欲遲之明年
以祝太后誕為解太后曰吾潞王亦可來上壽乎貴
妃乃不敢留御史曹學程以建言論死太后憐其母
老言於上釋學程后生神宗及靖王潞王
附
蜀高祖李后晉王克用弟克讓女蜀高祖孟知祥為
教練使時晉王竒其才以弟女妻之莊宗即位封瓊
華長公主知祥鎮西川后與子仁贊尚留太原明宗
踐祚知祥使迎之明宗欲以恩結知祥命李仁矩送
歸蜀已而改封為福慶長公主長興三年薨贈晉國
雍順長公主葬於成都星宿山知祥稱尊號追策焉
李太后太原人唐莊宗嬪御也莊宗以賜孟知祥一
日夢大星墜於懷告李后后曰婢有福相當生貴子
遂常令知府事未幾生後主為人明辯知大體初封
夫人蜀明德元年進封貴妃後主踐位尊為皇太后
太后累從征伐備歴艱難由是性尚慈儉居恒戒後
主以固福壽為務後主初頗遵行之廣政末典兵者
多非其人太后曰吾昔見莊宗跨河與梁戰及先帝
在幷州捍契丹入蜀定兩川諸將非有大功不得主
兵故士卒畏服今王昭遠出自厮養伊審徵韓保貞
趙崇韜皆膏粱乳臭子素不習兵疆場有事安能禦
大敵乎以吾觀之惟高彥儔太原舊人秉心忠實多
所經練終不負汝自餘無足任者不克從及歸宋太
祖盛加優禮賜御衣一襲金銀器綿氊褥等物詔書
呼為國母以禁轝肩至宮庭命宮嬪扶掖親酌酒勞
之曰母善自愛無戚戚思蜀他日當送母歸太后曰
妾家太原倘得還故鄉不勝大願時北漢尚存太祖
大喜曰俟平劉鈞當如母願後主之歿也太后不哭
以酒酹地祝曰女不能死社稷苟生以取羞吾所以
忍死者以女在也吾今何用生為因不食而死太祖
聞而傷之賻贈加等同後主葬於洛陽
山西通志卷六十一
