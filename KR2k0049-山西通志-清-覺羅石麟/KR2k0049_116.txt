山西通志卷一百十六
人物(十六)
大同府
北齊
可朱渾元字道元先世遼東人曾祖護野肱為懷朔鎮
將遂家焉元寬仁有武略少與齊高祖相知初隸尒
朱榮以功封東縣伯孝武帝立為渭州刺史元既早
為高祖知遇恒表疏與高祖往來周文帝有疑心元
乃率所部發渭州西北度烏蘭津歷河源二州境乃
得東出從靈州東北入雲州高祖聞其來遣平陽守
高崇迎之至晉陽引見執手賜帛千疋并奴婢田宅
其兄弟四人先在并州者胥進官爵所部督將皆賞
以爵邑封元縣公除車騎大將軍從討西魏擒金祚
皇甫智遷并州刺史天保初封扶風王顯祖時屢立
戰功遷太師卒
薛孤延代人少驍果從神武起兵以功累加儀同三司
從西征至蒲津及竇泰失利班師延後殿且戰且行
一日斫折十五刀神武嘗閱馬於北牧道逢暴雨大
雷火燒浮圖神武令延觀之延按矟直前大呼繞浮
圖走火遂滅延還鬚及馬&KR1058;尾皆焦神武嘆曰延乃
能與霹靂鬭後封平秦公討穎川專監造土山以酒
醉為敵所襲據齊初别賜爵都昌縣公延性好酒率
多昏醉以善戰每大軍征討常為前鋒位太子太保
張瓊字德連代人少壯健有武用為爾朱榮都督歴濟
州刺史後歸神武拜滄州刺史加驃騎大將軍開府
儀同三司天平中神武襲尅夏州以瓊為慰勞大使
留鎮之尋為周所陷卒贈司徒都督恒州刺史瓊子
欣尚魏平陽公主除駙馬都尉驃騎大將軍開府儀
同三司建州刺史南鄭伯瓊常憂其太盛曰凡人官
爵莫若處中欣位秩太高深為憂慮欣尋為孝武所
害時人稱瓊先見
慕容紹宗字紹宗太原王恪之後也曾祖騰歸魏遂居
代祖郁岐州刺史父遠恒州刺史紹宗容貌恢毅少
言深沉有膽略爾朱榮即其從舅子也榮欲悉誅洛
中人士對曰公既執忠義忽欲殱夷多士實謂非策
不從後以軍功封索盧侯遷爾朱兆長史及兆敗紹
宗於烏突城攜爾朱榮妻子并兆餘衆自歸神武加
恩禮官爵如故軍謀兵略時參預焉及遷鄴令紹宗
知府庫圖籍諸事累遷青州刺史丞相記室孫搴譖
之徵還元象初以軍功進爵公累遷御史中尉梁劉
烏黑入寇徐方授徐州刺史執烏黑殺之還除尚書
左僕射侯景反命紹宗為東南道行臺加開府改封
燕郡公擒梁貞陽侯蕭明於寒山迴軍討侯景于渦
陽時景軍甚盛初聞韓軌往討之曰噉猪腸小兒聞
高岳往曰此兵精人凡爾諸將被輕及聞紹宗至扣
鞍曰誰教鮮卑小兒解遣紹宗來若然高王未死邪
及與景戰諸將頻敗無肯先者紹宗麾兵徑進諸將
從之因大捷西魏遣王思政據潁川又以紹宗為南
道行臺堰洧水灌城與劉豐臨堰見北有塵氣乃入
艦同坐暴風從東北來纜斷飄艦徑向敵城紹宗自
度不免投水卒三軍將士莫不悲惋朝廷嗟傷焉贈
太尉諡曰景惠皇建初配享文襄廟庭
庫狄伏連字仲山代人事爾朱榮至直閣將軍後從神
武賜爵蛇丘男天保初儀同三司尋加開府性質朴
勤公事直衛宫闕曉夕不離帝所頗以此見知然恡
而愚為鄭州刺史居室患蠅杖門者曰何故聽入武
平中封宜都郡王除領軍大將軍尋與琅琊王矯殺
和士開伏法
步大汗薩代郡西部人祖榮代郡太守父居龍驤將軍
領人别將薩初從爾朱榮入洛及平葛榮累功為都
督又從爾朱兆入洛及韓陵之敗降神武遷車騎大
將軍封行唐縣公晉州刺史齊初改封義陽郡公
綦連猛字武兒代人父元成燕郡太守猛少有志氣便
弓馬初事尒朱榮榮沒從兆尒朱京纏欲投齊神武
召與俱舉矟謂曰不從我者死從至途即背京纏復
歸兆兆敗猛見獲杖一百以配尉景既而為神武親
信後尒朱文暢將為亂猛曰昔事其父兄寧今日受
死不忍告而殺之神武聞之曰事人當如此舍其罪
而益親之以軍功封廣興縣侯梁使來聘求角武藝
文襄遣猛就館接之雙𢃄兩鞬左右馳射梁人引弓
兩張皆三石猛遂并取四張疊挽之過度梁人嗟服
天保初除東秦州刺史河清三年加開府突厥逼晉
陽猛覘賊中一騎將超出來鬭即斬之天統五年除
并省尚書令領軍大將軍封山陽王及和士開死漸
預朝政趙彥深引知機事祖珽排之出為定州刺史
削王爵以開府赴州寬惠清慎吏人稱之復授膠州
刺史除大將軍齊亡入周卒初猛與尉興慶謝猥餒
竝善射小心給事神武左右神武使相者視之曰猛
大貴尉謝無官及芒山之役興慶被殺神武嘆曰富
貴定在天也
張纂字徽纂代郡平城人為尒朱兆長史使于神武遂
被顧識及相州拔参丞相軍事封武安縣伯累遷行
臺右丞從征玉壁軍還至晉州寒雨饑凍州以邊禁
不聽入城時纂為别使遇見輒令開門納之分寄人
家給其火食多所全濟神武聞而善之纂事神武二
十餘歲通𫝊教令甚見親賞文宣時卒於護軍將軍
婁昭字菩薩代郡平城人武明皇后之母弟也祖提雄
傑有識度家僮千數牛馬以谷量性好周給士多歸
附之魏太武時以功封真定侯父内干有武力未仕
而卒昭貴魏朝贈司徒齊初追封太原王昭方雅正
直有大度深謀腰帶八尺弓馬冠時神武少親重之
昭亦早識人雄曲盡禮敬數隨獵每言不宜乘危歷
險神武將出信都昭贊成大策為中軍大都督從破
尒朱兆於廣阿封安喜伯改濟北公又徙濮陽郡公
授領軍將軍斛斯椿賀拔勝搆間以疾辭還晉陽後
從入洛兖州刺史樊子鵠據城昭為東道大都督伐
之子鵠平諸將勸盡捕誅其黨昭曰此州無狀横被
殘賊其賊是怨其人何罪遂皆捨焉後轉大司馬仍
領軍遷司徒出為定州刺史事委寮屬舉其大綱而
已卒于州贈假黃鉞太師太尉諡曰武齊初祭告其
墓封太原王皇建初配享神武廟庭長子仲逵嗣改
封濮陽王次子定遠少歷顯職别封臨淮郡王武成
末受顧命位司空趙郡王奏黜和士開定遠納士開
賂遂成趙郡之禍尋除瀛州刺史與穆提婆有隙以
高思好事遇禍
張華原字國滿代郡人少明敏有器度初為齊神武驃
騎府法曹參軍賜爵新城伯累遷大丞相府屬深被
親待恒令宣諭意旨除散騎常侍周文據雍州神武
使華原入關說焉周文謂曰若能屈驥足於此當共
享富貴不爾命懸今日華原曰殞首而已不敢聞命
周文嘉其亮正乃使東還尋悔遣追不及神武以華
原久不返每嘆惜之聞其來喜見於色除相府右長
史遷驃騎大將軍特進進爵為公仍徙封新安後為
兖州刺史華原有幹略達政體至州廣布耳目以威
禁境内大賊及隣州亡命三百餘人詣華原歸款撫
以恩信放歸田里人懷感附寇盗寢息州獄先有繫
囚千餘人華原科簡輕重隨事決遣至年暮惟有重
罪者數十人各給假五日曰期盡速還囚等曰有君
如是何忍背之依期畢至州境數有猛獸為暴華原
臨政州東北七十里甑山中忽有六駮食猛獸咸以
為化感所致卒官州人大小莫不號慕為樹碑立祠
四時祭焉贈司空公尚書左僕射子宰均嗣
房謨字敬放河南洛陽人其先居代本姓屋引氏少淳
厚沉深内敏正光末歷昌平代郡太守所在著廉惠
六鎮亂謨率郡人入九崢山結壘拒守無援乃率所
部奔中山鮮于修禮之亂朝廷以謨得北邊人情假
燕州事為脩禮所執仍陷葛榮榮敗尒朱榮啓授行
冀州事尋除太寧太守榮死其黨徵兵謨不應遣弟
毓詣闕孝莊以毓為都督毓弟欽為行臺竝持節詣
謨同為經略後為賊黨建州刺史是蘭安定執繫州
獄蜀人聞謨被囚竝叛安定於是給謨弱馬令軍前
慰勞諸賊見謨莫不遙拜謨先所乘馬安定别給將
士戰敗蜀人得之謂謨遇害莫不悲泣善養其馬不
聽乘騎兒童婦女競投草粟皆言此房公馬也其結
愛人心如此尒朱世隆聞而嘉之捨其罪以為東北
道行臺神武入洛遷潁川太守孝武入關神武以謨
忠貞遣其弟毓為大使持節勞問時軍國未寧徵發
煩速至有數使共徵一物公私勞擾謨請事遣一使
下自催勒朝廷從之徵為丞相右長史以清直甚被
賞遇謨悉心盡力知無不為神武討關右以謨兼大
行臺左丞長史如故揔知府省務天平三年行定州
事請左右拾遺補闕固不肯行神武責而罷之未幾
出為兖州刺史謨選用廉清廣布恩信寮屬守令有
犯必知轉徐州刺史合境欣說謨為政如在瑕邱先
是當州兵皆寮佐驅使謨至咸加檢勒不令煩擾又
使傭賃令作衣服終歲還家無不温飽全濟甚多神
武表謨清能以為勸勵徵拜侍中兼國史謨無他材
學每求退身不許尋兼吏部尚書加衛大將軍以子
子遠罪解官久之詔復本將軍起為大丞相左長史
除晉州刺史加驃騎大將軍攝南汾州事境接西魏
多所降附謨撫接殷勤人樂為用常以己禄物充饗
賚文襄嘉之聽用公物西魏懼乃增置城戍慕義者
自相糾合擊破之龍門已北西魏戍皆平文襄特賜
粟千石絹二百疋班示天下卒于州州府相帥贈物
及車牛妻子遵遺志拒而不納謨寡嗜慾貞白自守
内營家産足為富贍不假官俸是以世稱清白贈司
空諡曰文惠子廣嗣廣弟恭懿恭懿字慎言沈深有
局量達於從政仕齊平恩令濟隂太守竝有能名預
尉遲迥亂廢於家隋開皇初吏部尚書蘇威舉為新
豐令政為三輔最上嘉之賜物四百段以所得賜分
給窮乏未幾復賜米三百石又賑貧人上聞止之時
雍州諸縣令每朔朝謁上必呼恭懿至榻前訪以化
下之術歷澤德二州司馬盧愷復奏其政美上復賜
以帛授海州刺史未幾國子博士何妥奏恭懿尉遲
迥之黨威愷曲相舉薦上怒恭懿竟放嶺南徵還至
洪州卒論者冤之
侯莫陳相代人祖社伏頽魏第一領人酋長父斛古提
朔州刺史白水公相七歲喪父號慕過人及長性雄
傑從神武起兵破韓陵力戰有功封平陽縣伯改封
白水郡公天保初累遷司空公進白水王又遷大將
軍拜太尉公兼瀛州刺史歷太保朔州刺史又授太
傅别封義寧郡公卒于州贈假黃鉞右丞相太宰太
尉都督朔州刺史次子晉貴有幹略襲白水王武衛
將軍開府儀同三司梁州刺史歸周授上大將軍封
信安縣公子仲宣太常丞子弘穎弘信雍州司士參
軍子行方行儉行恭
庫狄迴洛代人少有武力儀貌魁偉初事尒朱氏神武
舉兵擁衆來歸從破韓陵以軍功封順陽縣子累遷
夏州刺史昭帝初封順陽郡王大寧初為朔州刺史
轉太子太師卒贈太尉定州刺史
叱列平字殺鬼代郡西部人善射馭襲第一領人酋長
臨江伯魏末以軍功至武衛將軍隨尒朱榮破葛榮
平元顥封定陶縣伯後歸神武從破韓陵天保初累
遷兖州刺史開府儀同三司卒贈都督瀛州刺史諡
莊惠子孝冲嗣孝冲弟長义武平末侍中開府儀同
三司封新寧王隋開皇中位上柱國卒于涇州刺史
在官以清幹稱
王峻字巒嵩靈邱人明悟有幹略歷事神武文襄為相
府佐賜爵北平男除營州刺史遠設斥&KR1380;廣置疑兵
邊賊不敢發合境獲安室韋不朝貢要其行路大破
之虜酋帥厚加恩禮放還遂獻誠款蠕蠕主菴羅辰
東徙峻設伏大破之於此遁走歴尚書河清中位南
道行臺以罪配甲坊武平初卒於侍中贈司空
段琛字懷寶代人少有武用從神武出山東起兵天保
中開府儀同三司兖州刺史
尉摽代人從神武出山東太寧初位司徒封海昌王卒
子相貴嗣
范舍樂代人有武藝筋力絶人從神武出山東位東雍
州刺史開府儀同三司封平舒侯
康德代人從神武出山東歴數州刺史并省尚書左僕
射開府儀同三司封新蔡王
尉相貴摽子武平末開府儀同三司晉州道行臺尚書
僕射晉州刺史及行臺左丞侯子欽等密啓周武帝
請師求為内應周武自率衆至城下子欽等夜開城
門引軍入鎖相貴送長安卒
尉相願摽次子強幹有膽略武平末開府儀同三司領
軍大將軍自平陽至并州及到鄴每立計將殺高阿
那肱廢後主立廣寧王事竟不果及廣寧被出相願
拔佩刀斫柱而歎曰大事去矣知復何言
高寶寧代人武平末為營州刺史鎮和龍夷夏重其威
信周武帝平齊遣使招慰不受范陽王紹義在突厥
寶寧上表勸進范陽王署為丞相盧昌期據范陽起
兵寳寧引紹義集夷夏兵數萬救之至潞河知周宇
文神舉屠范陽還據和龍
慕容三藏紹宗子幼聰敏多武略頗有父風武平初襲
燕郡公以軍功歷武衛大將軍周師入鄴齊後主東
遁委三藏留守鄴宫齊王公皆降三藏猶拒戰及齊
平武帝引見恩禮甚厚授儀同大將軍隋開皇元年
授吳州刺史九年副襄陽公韋洸討平嶺南洸卒詔
檢校廣州道行軍事以功授大將軍後遷廓州刺史
人歌頌之文帝數有勞問又畜産繁滋獲醍醐奉獻
賚物百段十三年州界連雲山響稱萬歲者三詔頒
郡國仍遣使醮山其日景雲浮於上雉兔馴壇側文
帝大悅改封河内縣男歷疊州總管和州刺史淮南
郡太守所在有惠政改授金紫光禄大夫大業七年
卒
北周
于謹字思敬代人栗磾六世孫沉深有識量略窺經史
尤好孫子兵書屏居未有仕進志或勸之謹曰州郡
之職昔人所鄙台鼎之位須待時來太宰元天穆見
之歎曰王佐材也及破六韓拔陵引蠕蠕為援大行
臺元纂討之夙聞謹名辟鎧曹參軍事從軍北伐蠕
蠕出塞謹追之前後十七戰盡降其衆後率輕騎出
塞覘賊屬鐵勒數千騎奄至謹以衆寡不敵散其騎
使匿叢薄間又遣人升山指麾若分部軍衆賊雖疑
有伏恃衆進逼謹謹以常乘駿馬一紫一騧賊先所
識乃使二人各乘一馬突陣而出賊以為謹争逐之
謹率餘軍擊其追騎賊走因得入塞正光四年行臺
廣陽王元深北伐引為長流參軍使其世子佛陁拜
焉遂與廣陽破賊主斛律野穀禄等請馳往喻之謹
兼解諸國語單騎入賊示以恩信於是西部鐵勒酋
長也列河等三萬餘戸並款附相率南遷廣陽與謹
至析郭嶺迎接之謹曰拔陵聞也列河等款附必來
要擊彼若先據險則難與爭鋒今以也列河等餌之
當競來抄掠然後設伏而待必指掌破之廣陽然其
計拔陵果來要擊破也列河於嶺上部衆皆沒謹伏
兵發賊大敗悉收也列河之衆孝昌元年又隨廣陽
王征鮮于修禮軍次白斗牛邏停軍中山侍中元晏
譖廣陽於靈太后且曰于謹智略過人為其謀主詔
立榜募獲謹者重賞謹聞之請詣闕披露腹心廣陽
許之謹遂到榜下曰吾知此人衆共詰之謹曰我即
是也有司以聞靈太后見之大怒謹備述廣陽忠款
兼陳停軍狀遂捨之後從爾朱天光戰韓陵天光敗
遂入關周文帝以謹為夏州防城大都督兼夏州長
史及賀拔岳被害謹言于周文曰關中秦漢舊都古
稱天府今若據其要害招集英雄足觀時變且車駕
在洛逼迫羣兇若請都關右挟天子而令諸侯千載
一時也周文大悅會有敕追謹為關内大都督謹因
進都關中策魏帝西遷從周文征潼關破回洛城授
北雍州刺史進爵藍田縣公大統三年東伐為前鋒
進拔弘農擒東魏陕州刺史李徽伯神武至沙苑謹
力戰進爵常山郡公又從戰河橋拜大丞相府長史
兼大行臺尚書再遷太子太保芒山之戰大軍不利
謹率麾下偽降立於路左齊神武乘勝逐北不以為
虞謹自後擊之敵大駭軍亂以此大軍得全十二年
拜尚書左僕射領司農卿侯景款附謹諫以為景情
難測周文不聽尋兼大行臺尚書大丞相長史鎮潼
關加授華州刺史賜秬鬯一卣珪瓚副焉俄拜司空
恭帝元年除雍州刺史命出攻梁元帝於江陵周文
餞于青泥谷長孫儉曰為蕭繹計將如何謹曰曜兵
漢沔席捲渡江直據丹陽是其上策移郭内居人退
保子城以待援至是其中策若難於移動據守羅郭
是其下策儉曰揣繹出何策謹曰必用下儉曰何也
曰蕭氏保據江南緜歴數紀屬中原有故未遑外略
又以我有齊氏之患必謂力不能分且繹懦而無謀
多疑少斷愚人難與慮始皆戀邑居既惡遷移當保
羅郭所以用下策謹令中山公護及大將軍楊忠等
先據江津斷其走路梁人樹木栅于外城廣輪六十
里謹悉衆圍之旬有六日外城遂陷梁主退保子城
翌日率其太子以下面縳出降尋殺之虜其男女十
餘萬人收其府庫珍寳得宋渾天儀梁日晷銅表魏
相風烏銅蟠螭趺大玉徑四尺圍七尺及諸輿輦法
物以獻軍無私焉立蕭詧為梁主振旅而旋周文親
至其第宴語極歡賞奴婢一千口及梁寳物并金石
絲竹樂一部别封新野郡公固辭不許又令司樂作
常山公平梁歌十首使工人歌之謹自以功名既立
願保優閒乃上駿馬及鎧甲周文識其意曰今巨猾
未平公豈得便爾獨善不受六官建拜大司寇及中
山公護受顧命而名位素下羣公各圖執政護密訪
於謹謹曰今日必以死争若對衆定策公必不得讓
明日羣公會議謹曰丞相奄棄百寮嗣子雖幼而中
山公親則猶子兼受顧託軍國大事理須歸之詞色
抗厲衆皆悚動護曰此是家事護何敢辭謹既周文
等夷護每申禮敬至是謹乃起曰公若統理軍國謹
等便有所依遂再拜羣公迫于謹亦拜衆議始定孝
閔踐祚進封燕國公邑萬戸遷太傅大宗伯與李弼
侯莫陳崇等參議朝政賀蘭祥討吐谷渾明帝令謹
遙統其軍授以方略保定二年乞骸骨優詔不許三
年以謹為三老固辭又不許賜延年杖武帝幸太學
以食之三老入門皇帝迎拜屏間三老答拜有司設
三老席於中楹南向太師晉公護升階設席施几三
老升席南面憑几而坐師道自居大司寇椘國公寧
升階正舄皇帝升立於斧扆之前西面有司進饌皇
帝跪設醬豆親自袒割三老食訖皇帝又親跪授爵
以酳有司撤訖皇帝北面訪道三老乃起立於席皇
帝請誨三老言畢皇帝再拜受之三老答拜禮成而
出及晉公護東伐謹時有病護以其㝛將舊臣請與
同行詢訪戎略軍還賜鐘磬一部天和二年又賜安
車一乘尋授雍州牧三年卒年七十六武帝親臨詔
譙王儉監護喪事賜繒千段粟麥千斛贈本官加使
持節太師雍恒等二十州諸軍事雍州刺史諡曰文
及葬王公以下咸送郊外配享文帝廟庭謹有智謀
善事上名位雖重愈存謙挹每朝參往來不過兩三
騎朝廷軍國務多與謹決謹亦竭其智能故功臣中
特見委信始終若一人無間言每誡諸子務存靜退
子孫繁衍皆至顯達當時莫比
乙弗鳳朗子仕周位宫伯開府儀同三司與周閔帝謀
宇文護見殺
竇熾字光成扶風平陵人後漢大鴻臚章之後章子統
靈帝時鴈門太守避竇武之難奔匈奴為部落大人
後魏南徙子孫因家代賜姓紇豆陵武累世仕魏皆
至大官父略平遠將軍以熾著勲贈少保柱國大將
軍建昌公熾性嚴明有謀略美鬚髯身長八尺二寸
少從范陽忻忻受毛詩左氏春秋通大義善騎射膂
力過人正光末隨略避地定州投葛榮榮破熾乃將
家隨爾朱榮於并州時葛榮别帥韓婁等據薊城熾
從驃騎將軍侯深討之手斬婁以功拜揚烈將軍孝
武即位蠕蠕等諸蕃竝遣使朝貢帝臨軒宴之有鴟
飛鳴殿前帝欲矜示遠人給熾御箭兩隻命射之應
弦而落諸蕃咸歎異焉尋隨東南道行臺樊子鵠追
尒朱仲遠時梁主遣元樹入寇據譙城子鵠令熾擊
破之封行唐縣子進爵上洛縣伯帝與齊神武構隙
以熾有威重拜閤内大都督遷朱衣直閤從帝西遷
仍與其兄善敗武衛將軍高金龍於千秋門因入宫
城取御馬四十匹并鞍勒進之行所帝大悦賜熾及
善駿馬各二匹駑馬十匹大統元年别封正定縣公
從周文禽竇泰復弘農破沙苑皆有功河橋之戰諸
將退走熾獨從兩騎為敵人追至芒山熾乃下馬背
山抗之敵衆漸多矢下如雨熾騎士所執弓竝為敵
人所射破熾乃總收其箭以射之所中人馬應弦而
倒敵稍引退突圍出又從太保李弼討白額稽胡破
之高仲密以北豫州來赴熾從周文援之至洛陽會
東魏人據芒山為陣周文率輕騎奪擊熾獨追至石
濟而還大統十三年進使持節驃騎大將軍開府儀
同三司加侍中出為涇州刺史莅職數年政號清靜
改封安武縣公廢帝元年除原州刺史抑挫豪右申
理幽滯在州十載甚有政績州城北有泉水熾屢經
游踐嘗與僚吏宴於泉側及去職至此泉者莫不懷
之恭帝元年進爵廣武郡公蠕蠕寇廣武熾度河至
麴伏川大破之武成二年拜柱國大將軍保定元年
進封鄧國公邑一萬戸别食資陽縣一千戸收其租
賦天和五年自大宗伯左遷宜州刺史晉公護誅徵
拜太傅熾既朝之元老名望素隆軍國大謀常與參
議嘗有疾周武幸其第問之帝謀伐齊熾年已衰老
扼腕曰臣雖朽邁請執干櫓帝壯其志節以熾二子
武當公恭為左二軍總管齊平進位上柱國宣政元
年兼雍州牧周宣營建東京以熾為京洛營作大監
大象初改食樂陵縣邑戸如舊隋文輔政尉遲迥舉
兵熾移入金墉與洛州刺史平涼公元亨同心固守
權行洛陽鎮事相州平熾入朝文帝初為相國百寮
勸進自以累世受恩不肯署牋人高其節文帝踐極
拜太傅加殊禮贊拜不名開皇四年八月薨年七十
八贈八州諸軍事冀州刺史諡曰恭熾事親孝奉諸
兄以悌順聞位望隆重子孫皆處列位為當時盛族
子茂嗣茂有弟十三人恭威最知名恭位至大將軍
從周武平齊封贊國公除西兖州總管熾兄善以中
軍大都督南城公從魏孝武西遷仕至太僕衛尉卿
汾北華瀛三州刺史驃騎大將軍開府儀同三司永
富縣公諡曰忠子榮定嗣
竇榮定善子沉深有器容貌魁偉美鬚髯便弓馬為魏
文帝千牛備身周文竒之授平東將軍賜爵宜君縣
子北芒之役周師不利榮定帥精騎擊却齊師以功
拜上儀同尋進位開府襲爵永富縣公除忠州刺史
齊平加上開府拜前將軍佽飛中大夫其妻隋文帝
姊安成長公主也文帝少與契厚榮定亦知帝有人
君表尤相維結帝作相領左右宫伯使鎮守天臺總
統露門内兩廂仗衛常㝛禁中尉遲迥初平朝廷頗
以山東為意拜洛州總管以鎮之前後賜縑四千疋
西涼女樂一部受禪來朝賜馬三百疋部曲八十戸
坐事除名公主曰天子姊乃作田舍兒妻尋拜右武
候大將軍上數幸其第恩錫甚厚以佐命功拜上柱
國歷位寧州刺史右武候大將軍秦州總管突厥寇
邊為行軍元帥出涼州戰於高越原兩軍相持地無
水士卒渴甚死者十二三榮定仰天太息俄而㴻雨
軍復振於是進擊數挫其鋒突厥憚之請盟而去賜
縑萬疋進爵安豐郡公復封子憲為安康郡公賜縑
五千疋拜右武衛大將軍帝欲以為三公固辭乃止
及卒帝為之廢朝令左衛大將軍元旻監護喪事賻
絹三千疋贈冀州刺史陳國公諡曰懿子抗嗣抗美
容儀性通率長於巧思父卒後恩遇彌厚位定州刺
史檢校幽州總管煬帝即位與漢王諒通謀除名弟
慶襲封陳公慶亦有姿容性和厚頗工草隸初封永
富郡公位河東太守衛尉卿大業末為南郡太守弟
璡亦工草隸頗解鐘律歷位潁川南郡扶風太守
楊纂廣寧人父安仁魏朔州鎮將纂少慷慨有志略勇
力兼人年二十從齊神武起兵信都軍功稍遷武州
刺史以賞薄懷怨每嘆曰大丈夫富貴何必故鄉若
以妻子經懷豈不沮人雄志大統初間行入關授征
南將軍大都督封永興縣侯從周文解洛陽圍河橋
芒山之戰纂每先登軍中推其敢勇遷驃騎大將軍
開府儀同三司加侍中進爵為公賜姓莫胡盧氏授
岐州刺史周孝閔踐阼進爵宋熙郡公保定元年位
大將軍改封隴東郡公除隴州刺史從隋公楊忠東
伐至并州而還天和六年進柱國大將軍轉華州刺
史性質樸不識文字前後莅職但推誠信而已吏人
以其忠恕頗亦懷之尋卒于州子睿位至上柱國漁
陽郡公
陸騰字顯聖旭子少慷慨有大節從爾朱榮平葛榮以
功賜爵清河縣伯遷通直散騎常侍孝武西遷時使
青州遂留鄴為陽城郡守大統九年大軍東討陽城
被執周文釋而與語騰盛論東州人物敘述時事辭
理抑揚周文嘆曰卿真不背本也即拜帳内大都督
除太子庶子遷武衛將軍騰既為周文所知思欲立
功安康賊黃衆寳等作亂詔騰率軍大破之還拜龍
州刺史使通江由路直出南秦周文謂曰此卿取柱
國之日即解所服金帶賜之州人李廣嗣李武等憑
據巖險騰密令多造飛梯襲執廣嗣等於鼓下斬之
進位驃騎大將軍開府儀同三司轉江州刺史進爵
上庸縣公復擊殺陵州木籠獠等周明帝初陵眉等
八州夷夏反攻破郡縣騰率兵討平之齊公憲作鎮
於蜀以騰為隆州刺史兵馬鎮防皆委騰統攝趙公
招代憲復請留之遷隆州總管領刺史保定二年資
州石槃人據險自守騰率軍討破之而蠻獠恃險畔
服無常騰量山川形勢隨便開道莫不畏威承風稽
顙請服所開之路多得古銘胥是諸葛亮桓温舊道
䥫山獠抄斷内江路使驛不通騰進軍討之一日下
其三城招納降附者三萬戸帝以騰母在齊未令東
討晉公護詭言齊已誅公母兄騰乃發哀泣血志在
復讐晉公護東征命副齊公憲東伐天和初信州蠻
蜑據江硖叛詔騰討之所向摧破築京觀以旌武功
又討平涪陵郡守蘭休祖之亂巴蜀悉定詔令樹碑
記功績焉騰自在龍州至是前後破平諸賊凡賞得
奴婢八百口牛馬稱是四年遷江陵總管陳遣其將
章昭達圍江陵騰夜開門奮擊大破之陳人決龍川
寧朔隄引水灌江陵城騰親率將士戰于西堤陳人
乃遁加位柱國進爵上庸郡公建德二年徵拜大司
空尋出為涇州總管宣政元年冬薨於京師贈太尉
公諡曰定子元嗣元字士鑒仕齊為奉朝請成平縣
令齊平武帝見元特加勞勉即拜地官府都上士大
象末為隋文相府内兵參軍元弟融字士傾最知名
少歷顯職大象末位至大將軍定陵縣公
梁椿字千年代人從尒朱榮入洛又從賀拔岳討平万
俟醜奴仍從周文平侯莫陳悦大統中以戰功封東
平郡公位開府儀同三司周孝閔踐阼除華州刺史
改封清陵郡公保定元年拜大將軍卒於位贈都督
恒州刺史諡曰烈椿性果毅善于撫納所獲賞物分
賜麾下每踐敵場咸得其死力雅好儉素不營貲産
子明以椿功賜爵豐陽縣公襲椿爵舊封回授弟朗
伊婁穆字奴千代人父靈善騎射為周文所知嘗謂之
曰伊尹阿衡於殷致主堯舜卿既姓伊庶卿不替前
緒賜名尹歴衛將軍隆州刺史盧奴縣公穆弱冠為
周文帳内親信以機辯見知歴中書舍人通直散騎
常侍嘗入白事周文望見悅之字之曰奴千作儀同
面見我矣於是拜儀同三司賜封安陽縣伯周孝閔
踐阼進位驃騎大將軍建德中卒
趙昶字長舒天水南安人曾祖襄仕魏至中山太守因
家於代昶弱冠以材力聞魏北中郎將高千鎮陕以
昶為長史中軍都督周太祖平弘農擢為相府典籖
清水氐作亂遣昶諭降之汾州胡叛再遣昶慰勞之
皆知其虚實及大軍往討昶為先驅遂破之封章武
縣伯拜安夷郡守𢃄長蛇鎮將氐俗荒獷昶威懷以
禮莫不悅服加授帥都督誘斬叛氐除大都督行南
秦州事時氐帥蓋閙等反復討禽之又與史寧破宕
昌羌僚二十餘萬拜武州刺史恭帝初加驃騎大將
軍開府儀同三司討平潭水羌及鳳州興州叛賊昶
屢為將帥傾心下士虜獲氐羌撫而使之皆為昶盡
力太祖常曰不煩國家士馬而能威服氐羌者趙昶
有之矣周眀帝錄前後功進爵長道郡公賜姓宇文
氏二年徵拜賓部中大夫行吏部卒
達奚武字成興代人祖眷父長並為鎮將武少倜儻好
馳射賀拔岳引為别將及岳為侯莫陳悅所害與趙
貴同翊戴周文帝從平悦封須昌縣伯大統初自大
丞相府中兵參軍出為東秦州刺史齊神武與竇泰
高敖曹三道夹侵周文欲并兵擊泰諸將多異議惟
武及蘇綽意同遂擒之周文進圖弘農遣武從兩騎
覘候武與其候騎遇即交戰斬六級獲三人而反齊
神武趣沙苑周文復遣武覘之武從三騎皆衣敵人
衣至暮下馬潛聽其軍號歷營若警夜者或有不如
法往往撻之具知敵情以告遂從破之進高陽郡公
四年周文援洛陽武為前鋒破莫多婁貸文又進至
河橋力戰斬其司徒高敖曹再遷雍州刺史復從戰
芒山時周軍不利齊神武乘勝至陕武禦之乃退七
年詔武經略漢川梁梁州刺史宜豐侯蕭修固守南
鄭武圍之修請服會梁將楊乾運救修修更不下武
擊走乾運修乃降自劍門以北悉平明年振旅還朝
議欲以武為柱國武曰我作柱國不應在元子孝前
固辭以大將軍出鎮玉璧周初授柱國大司寇齊豫
州刺史司馬消難來附詔迎之以歸武成初轉大宗
伯進鄭國公齊將斛律敦侵汾綘武禦之敦退武築
栢壁城留開府權嚴薛羽生守之保定三年遷太保
周軍東伐隋公楊忠引突厥自北道武以三萬騎自
東期會晉陽武至平陽後期不進而忠已還乃班師
出為同州刺史明年從晉公護東伐時尉遲迴圍洛
陽為敵所敗武於芒山禦之至夜收軍齊王憲欲待
明更戰武曰洛陽軍散人情駭動不因夜速還明日
欲歸不得矣遂全軍而返天和三年轉太傅武居重
位不持威儀行常單馬左右從一兩人門外不施戟
或言其輕率武曰吾昔在布衣豈望富貴今日富貴
不可頓忘疇昔且天下未平國恩未報安可過事威
容乎武在同州時旱敕祀華岳岳廟舊在山下常所
祈禱武曰吾備位三公不能燮理隂陽不可同於衆
人在常祀所必須登峰展誠尋其聖奥時武年逾六
十攀藤而上稽首祈請晩即于岳上藉草而宿夢白
衣執武手曰快辛苦甚相嘉尚武驚覺至旦雲霧四
起俄而㴻雨武帝璽書勞之賜綵百匹卒贈太傅十
五州諸軍事同州刺史諡曰桓
庫狄峙本段匹磾之後徙居代祖凌武威郡守父正上
洛郡守峙少以弘厚知名善騎射有謀略仕魏高陽
郡守政存仁恕百姓悅之孝武西遷棄官從入關大
統元年拜中書舍人參掌機密以恭謹見稱遷黃門
侍郎朝議欲結和蠕蠕使峙往峙容貌魁梧善於辭
令蠕蠕主雅信重之自是不復為寇周文曰昔魏絳
和戎見稱前史以君方之彼有愧色封高邑縣公累
遷驃騎將軍開府儀同三司拜侍中蠕蠕滅後突厥
強盛雖與周通好而外連齊氏周文又令峙銜命喻
之突厥即執齊使來歸進安豐郡公歷小司空小司
寇明帝初為益州刺史都督三十一州諸軍事峙性
寬和尚清靜為夷獠所安後為宜州刺史入為少師
乞致政詔許之卒諡曰定子嶷嗣少知名位開府儀
同三司職方中大夫蔡州刺史卒嶷弟徵從平齊拜
儀同大將軍賜爵樂陵縣公徵弟徽亦以軍功至儀
同大將軍保城縣男徽弟嶔性弘厚以齊右下大夫
從武帝東伐入并州軍敗侍臣殱焉及帝之出唯嶔
侍從以功授上儀同大將軍遷開府歴右宫伯賜爵
樂城縣侯仕隋至戸部尚書
竇毅字天武熾兄子父岳早卒以毅勲追贈大將軍冀
州刺史毅深沉有器度事親以孝聞魏孝武初起家
員外散騎侍郎齊神武擅朝毅慨然有徇主志從孝
武西遷封奉高縣子禽竇泰復弘農戰沙苑皆有功
進爵安武縣公恭帝元年進授驃騎大將軍開府儀
同三司大都督改封永安縣公出為幽州刺史周孝
閔踐阼進爵神武郡公保定三年拜大將軍與齊爭
衡並結突厥為外援許納女於周齊主亦遣使求婚
突厥欲有悔朝廷令楊荐等往返十餘方復前好至
期往逆猶懼改圖以毅勲戚威重令為使毅至齊使
亦在突厥君臣有貳志毅抗言正色以大義責之卒
以皇后歸别封成都縣公進位柱國歴司州刺史蒲
金二州總管加上柱國入為大司馬隋開皇初拜定
州總管累居藩鎮咸得人和二年薨於州贈襄郢等
六州刺史諡曰肅毅性溫和謹慎自守尚周文帝第
五女襄陽公主特為朝廷所委信未嘗有矜惰之容
子賢嗣賢字託賢志業通敏少知名宣政元年授使
持節儀同大將軍開皇中襲爵神武公除遷州刺史
毅第二女即唐高祖太穆后武德元年詔贈毅司空
使持節總管荆郢等十州諸軍事荆州刺史把國公
又追贈賢子紹宣泰州刺史并襲賢爵紹宣無子乃
以紹宣兄子德藏嗣
叱列伏龜字摩頭陁代郡西部人其先為部落大人魏
初入附世為第一領人酋長龜容貌瓌偉腰帶十圍
進止詳雅兼有武藝嗣父業復為領人酋長孝昌三
年以别將從長孫承業西征累遷金紫光禄大夫從
還洛授都督遂為齊神武所寵任授大都督沙苑之
敗來降周文解縛禮之仍以邵惠公女妻之大統四
年封長樂縣公常從征討亟有戰功歴侍中驃騎大
將軍開府儀同三司恒州刺史卒子椿嗣椿字千年
明帝時位驃騎大將軍開府儀同三司改封永世縣
公天和初除左宫伯進位大將軍
尉遲迥字薄居羅代人父俟兜尚周文帝姊昌樂大長
公主武成初追贈柱國大將軍太傅長樂郡公諡定
迥少聰敏美容儀及長有大志好施愛士尚魏文帝
女金明公主拜駙馬都尉封西都侯大統十一年拜
侍中驃騎大將軍開府儀同三司進魏安郡公十五
年遷尚書左僕射兼領軍將軍周文深委仗之十六
年拜大將軍梁武陵王紀在蜀率衆東下梁元帝請
救周文曰蜀可圖矣取蜀制梁在兹一舉諸將多有
異同唯迥以為紀盡銳東下蜀地空虛伐之必有征
無戰周文曰伐蜀之事一以委汝於是令迥督開府
元珍乙弗亞侯吕陵始叱奴興綦連雄宇文昇等六
軍取晉夀開平林舊道前軍臨劍閣紀安州刺史樂
廣降紀梁州刺史楊乾運已送誠款而猶據潼水遣
元珍侯吕陵始等襲之乾運還保潼川珍等圍之乾
運降遂渡涪江至青溪時夏中連雨山路險峻迥親
勞問將士進軍圍紀益州刺史蕭撝紀前南梁州刺
史史欣景幽州刺史趙拔扈等為撝外援迥分遣元
珍乙弗亞擊破之拔扈遁走欣景降撝被圍五旬戰
頻敗乞降許之乃與紀子宜都王圓肅率其文武詣
軍門請見迥以禮接之號令嚴肅軍無私焉詔以為
大都督益潼等十二州諸軍事益州刺史三年加督
六州以平蜀功封一子安固郡公自劍閣以南得承
制封拜及黜陟迥明賞罰布恩威綏輯新邦經略未
附夷人懷而歸之性至孝時大長公主年高多病周
文知其至性徵入朝以慰其母意仍賜迥衮冕之服
蜀人思之為立碑頌德拜小宗伯周初進柱國大將
軍取霍去病冠軍之義改封寧蜀公遷大司馬尋鎮
隴右武成元年進蜀國公邑萬戸除秦州總管秦渭
等十四州諸軍事隴右大都督保定二年拜大司馬
從晉公護攻洛陽齊王憲等軍於芒山齊衆渡河諸
軍驚散迥率麾下反行却敵諸將乃得全師而還遷
太保太傅建德初拜太師加上柱國宣帝初為大右
弼轉大前疑出為相州總管隋文帝輔政令迥子魏
安郡公惇以會葬徵迥尋令鄖國公韋孝寬代為總
管迥謀舉兵留惇不受代遂殺長史晉昶集文武士
庶登城北樓而令之衆咸從命乃自稱大總管承制
署官司奉趙王招少子以號令迥弟子勤時為青州
總管亦從迥迥所管相衛黎毛洛貝趙冀瀛滄勤所
統青齊膠光莒諸州皆從之衆數十萬榮州刺史宇
文胄申州刺史李惠東楚州刺史費也利進國東潼
州刺史曹孝達各據州以應迥徐州總管司錄席毗
前東平郡守畢義緒據兖州及徐州之蘭陵郡亦以
應迥永橋鎮將紇豆陵惠以城降迥迥又北結高寳
寧以通突厥南連陳人隋文帝以韋孝寬為元帥攻
之迥遣石愻攻建州刺史宇文弁以州降迥又遣韓
長業攻陷潞州執刺史趙威署城人郭子勝為刺史
赫連士猷攻晉州即據小鄉城紇豆陵惠襲陷定州
之鉅鹿郡遂圍恒州宇文威攻汴州烏丸尼尉遲擕
率膠光青齊莒兖之衆圍沂州檀譲攻陷曹亳二州
屯兵梁郡東南道行臺席毗衆號八萬軍於藩城攻
陷昌應下邑豐縣李惠自申州攻永州焚之而還宇
文胄軍於洛口梁子康攻懷州魏安公惇率衆十萬
人入武德軍於沁東孝寬等諸軍隔水相持不進隋
文帝又遣高熲馳驛督戰惇兵布二十餘里麾軍少
却欲待孝寬軍半渡而擊之孝寬因其却乃鳴鼓齊
進惇遂大敗孝寬進至鄴迥與其子惇祐等又悉卒
十三萬陣於城南勤率衆五萬自青州來赴麾下兵
皆力戰孝寬軍失利而却鄴中士女觀者如堵高熲
與李詢先犯觀者因其擾而乘之迥衆大敗遂入鄴
走保北城孝寬縱兵圍之李詢以其屬先登迥上樓
射殺數人乃自殺勤惇祐等東走青州未至開府郭
衍追獲之迥自起兵至於敗凡經六十八日子誼開
府資中郡公誼弟寬大將軍長樂郡公先卒寬弟順
授開府安固郡公後以女為宣帝皇后拜上柱國封
胙國公順弟惇軍正下大夫魏安郡公惇弟祐西都
郡公皆被害而誼等諸子以年幼並獲全武德中許
改葬
尉遲綱字婆羅少與兄迥依舅氏周文帝入關迥綱與
母昌樂大長公主留晉陽後方入關常陪侍帷幄出
入卧内以軍功封廣宗縣伯綱驍果有膂力善騎射
周文委以心膂河橋之戰周文馬中流矢綱與李穆
等左右力戰文帝方得乘馬大統十四年進平昌郡
公廢帝二年拜大將軍兼領軍及立齊王仍為中領
軍總宿衛事迥伐蜀綱從周文送於城西周文命射
走兔誓曰若獲此兔必當破蜀俄綱獲兔而返又嘗
從狩雲陽見五鹿俱走綱獲其三周初掌禁兵除小
司馬明帝初進柱國大將軍武成元年進吳國公邑
萬戸除涇州總管歴少傅大司空陕州總管晉公護
東伐留鎮京師軍還復歸鎮天和二年以政績可紀
賜帛及錢榖增邑以褒賞之阿史那后入塞詔綱率
衆迎衛三年追論河橋功封一子縣公四年卒贈太
保諡曰武子安以嫡嗣大象末位柱國入隋歴鴻臚
卿左衛大將軍
尉遲運綱長子少彊濟志在立功魏大統十六年以父
勲封安喜縣侯周明帝立以定策勲進周城縣公歴
隴州刺史遷左武伯中大夫尋加軍司馬職兼文武
甚見委任進廣業郡公轉右司衛時選忠諒鯁正者
匡弼東宫以運為右宫正建德三年帝幸雲陽宫又
令兼司武與長孫覧輔皇太子居守衛刺王直率其
黨襲肅章門覽懼走運時偶在門中直兵奄至不暇
命左右手自闔門直黨與運争門斫傷運指僅而得
閉直既不得入乃縱火運恐火盡直黨得進取宫中
材木及牀以益火用膏油灌之火轉熾久之直不得
進乃退運率留守兵因其退擊之直敗走是夜微運
宫中已不守矣武帝嘉之授大將軍四年出為同州
刺史同州蒲津潼關等六防諸軍事帝伐齊召運參
議五年拜柱國進盧國公轉司武上大夫總宿衛軍
事及雲陽宫秘喪未發運總侍衛兵還京師宣帝初
授上柱國運為宫正時嘗進諫又與王軌宇文孝伯
等皆為武帝親待軌被害出為秦州總管以憂卒贈
大後丞七州諸軍事秦州刺史諡曰忠子靖嗣運弟
勤大象末靑州總管起兵應迥勤弟敬尚明帝女河
南公主位儀同三司
達奚震字猛略武子少驍勇走及奔馬周文嘗渭北校
獵時有兔過震射之馬倒而震足不傾躓因步走一
發中兔馬纔起遂回身騰上周文喜曰非此父不生
此子賜雜綵一百段後封魏昌縣公明帝初拜司右
中大夫加驃騎大將軍開府儀同三司武成初進廣
平郡公除華州刺史頗有政術天和三年拜柱國建
德初襲鄭國公從平鄴拜大宗伯震父嘗為此職時
論榮之宣政中出為原州總管隋開皇初卒於家
達奚惎武子大象末益州刺史與王謙起兵被害
隋
達奚長儒字富仁代人祖俟魏定州刺史父慶驃騎大
將軍儀同三司長儒少懷節操膽烈過人十五襲樂
安公周太祖引為親信以質直恭樸授大都督數有
戰功天和中除渭南郡守遷驃騎大將軍開府儀同
三司從平齊遷上開府進安成郡公别封一子縣公
宣政元年除左前軍勇猛中大夫後與烏丸軌圍陳
將吳明徹於吕梁陳遣驍將劉景率勁勇七千來援
長儒逆拒之取車輪數百繫以大石沉之清水連轂
相次景軍至船艦礙輪不得進乃縱竒兵水陸俱發
大破之獲明徹以功進大將軍尋授行軍總管北巡
沙塞卒與虜遇接戰大破之文帝作相王謙舉兵於
蜀沙氐楊永安扇動利興武文沙龍等六州以應謙
詔長儒擊破之謙二子亡歸並捕斬之隋初進上大
將軍封蘄春郡公開皇二年突厥沙鉢略衆十餘萬
南掠詔為行軍總管率衆二千擊之遇於周槃衆寡
不敵軍中大懼長儒慷慨神色愈烈為寇所衝突散
而復聚轉戰三日五兵咸盡士卒以拳毆之手皆骨
見凡十四戰殺傷萬計虜氣奪乃解去長儒身被五
創通中者二戰士死傷十八九突厥本欲大掠秦隴
既逢長儒兵皆力戰意大沮明日於戰處慟哭而去
優詔加上柱國餘勲迴授一子戰亡將士皆贈官三
轉世襲授長儒寧州刺史尋轉鄜州母憂去水漿不
入口五日上嘉歎起為夏州總管突厥憚之不敢窺
塞以病免又除襄州總管在職二年轉蘭州總管凉
原靈三總管皆受節度率衆出祁連山西至蒲類海
還復轉荆州總管三十六州諸軍事高祖曰江陵要
害國之南門今以委公朕無慮也歲餘卒官諡曰威
子嵩大業時太僕少卿
吐萬緒字長緒代郡鮮卑人父通周郢州刺史緒有武
略起家撫軍將軍襲爵元夀縣公數從征伐累遷大
將軍小司武隋初拜襄州總管進穀城郡公尋轉青
州總管頗有治名歲餘以緒有威略徙朔州總管甚
為北夷所憚文帝有吞陳志轉徐州總管令修戰具
及大舉濟江領行軍總管屯兵江北陳平拜夏州總
管晉王廣在藩頗見親遇後引為東宫右虞候率及
嗣位拜晉絳二州刺史馳傳之官未出關而漢王諒
已遣兵據蒲阪斷河橋緒不得進詔率兵從楊素擊
破之拜左武候將軍大業初轉光禄卿賀若弼遇讒
引緒為證緒明其無罪坐免歲餘守東平太守南巡
迎謁命升龍舟緒因頓首陳謝拜金紫光禄大夫太
守如故征高麗請為先鋒拜左屯衛大將軍率馬步
數萬指蓋馬道及班師留鎮懷遠進左光禄大夫徵
討劉元進緒率衆至楊子津元進自茅浦將渡江緒
勒兵擊走緒因濟江背水為柵明旦又大挫之賊解
潤州圍而去緒進屯曲阿元進復結柵拒緒挑令出
戰乘陣未整騎突之賊衆遂潰赴江死者數萬元進
夜遁偽僕射朱燮管崇等屯毗陵連營百餘里緒乘
勢進擊復破之賊退保黃山進軍圍蹙賊請降元進
朱燮僅以身免陣斬管崇及陸顗等五千餘人收子
女一萬餘口進解會稽圍元進復據建安令進討之
緒以士卒疲敝請息甲待來春坐配防建安尋詔徵
緒還至永嘉疾卒
尉遲崇代人周儀同大將軍以兵鎮恒山時隋高祖甚
親待之及為丞相崇以尉遲迴宗族自囚於獄遣使
請罪高祖慰諭之令入朝恒置左右開皇初封秦興
縣公歲餘從行軍總管達奚長儒擊突厥於周槃力
戰而死贈大將軍豫州刺史後下優詔令子義臣姓
楊氏編之屬籍
杜彦雲中人性勇果善騎射初仕周以功拜隴州刺史
賜爵水安縣伯隋文帝為丞相從韋孝寬擊尉遲迴
以功進位上柱國改封襄武縣侯拜魏郡太守隋初
授丹州刺史進爵為公徵為左武衛將軍以行軍總
管與韓擒虎平陳進位柱國賜其子寳安爵昌陽縣
公高智慧之亂復以行軍總管從楊素討平之又擊
斬彭山賊李陁及徐州封宜二洞叛人拜洪州總管
有能名徵拜雲州總管突厥畏憚之遼東之役以行
軍總管從漢王至營州以彦曉習軍旅令總統五十
營事及還拜朔州總管突厥寇雲州帝令楊素擊走
之猶恐為邊患復拜彦雲州總管卒子寶虔大業末
至文城郡丞
賀婁子幹字萬夀代人以驍武知名開皇初為行軍總
管從元諧擊吐谷渾於涼州功居優明年復大破突
厥於蘭州冊授上將軍尋拜工部尚書及突厥吐谷
渾復犯塞又悉破之高祖以其曉習邊事授榆關總
管十鎮諸軍事歲餘拜雲中刺史為敵所憚卒諡懷
庫狄嶔代人性弘厚有局度開皇中官民部尚書
楊義臣代人尉遲崇子崇死事以義臣襲崇官爵時尚
幼養于宫中年未弱冠奉詔宿衛賞賜甚厚上嘗從
容言及恩舊嗟歎久之因下詔賜姓楊氏編之屬籍
為皇從孫賜錢三萬貫酒三十斛米麥各百斛尋拜
陜州刺史義臣性謹厚能馳射有將領才上甚重之
後突厥達頭入塞以行軍總管率步騎三萬出白道
遇戰大破之突厥又入雁門馬邑義臣擊之寇遂出
塞追至大斤山與史萬歲合軍擊大破之功不錄仁
夀初拜朔州總管賜御甲四年八月漢王諒將喬鍾
葵攻代州總管李景詔義臣救之義臣率馬步二萬
夜出西徑鍾葵兵銳甚義臣詭伏牛驢數千頭於澗谷
鳴鼓疾進鍾葵軍以為伏兵發因而大潰縱擊破之
以功進位上大將軍賜物二千段雜綵五百段女妓
十人良馬二十匹尋授相州刺史後三歲徵為宗正
卿轉太僕卿從征吐谷渾屯琵琶峡連營八十里南
接元夀北連段文振合圍渾主於覆袁川及征高麗
至鴨綠水與乙支文德戰每為先鋒一日七捷後坐
免俄而復位明年為軍副趣平壤會班師檢校趙郡
太守妖賊向海公寇扶風安定間奉詔擊平之尋復
從東征進左光禄大夫時渤海高士達清河張金稱
並聚衆數萬攻陷郡縣段達討之不能尅詔義臣率
東征還兵擊之大破士達斬金稱又收合降賊入豆
子□將格殺擒之以狀聞奏而義臣威名盛遽追入
朝賊由是復熾義臣以功進光禄大夫尋拜禮部尚
書卒官
房兆代人本姓屋引氏剛毅有武略頻為行軍總管擊
胡官至上柱國徐州總管
唐
于邵字相門代人僑萬年天寶末第進士以書超絶補
崇文校書郎由比部郎中為道州刺史徙巴州部獠
薄城邵勵兵拒戰且遣使諭曉獠丐降邵儒服出賊
見皆拜即引去遷梓州辭疾授兵部郎中崔寧表度
支副使俄以諫議大夫知制誥進禮部侍郎朝有大
典冊必出其手為三司使治薛邕獄貶桂州長史復
為太子賓客坐杭州刺史貶衢州别駕徙江州卒年
八十一邵孝悌有行晩塗益修潔樊澤始舉賢良邵
望見曰將相材也崔元翰舉進士年五十矣邵以其
文擢異等曰後當司詔令已而皆然獨孤授舉博學
宏辭吏部考當乙邵覆之置甲科人咨其公
侯仲莊蔚州人為定武將軍擒安太清有功累加冠軍
將軍僕固懷恩叛仲莊訓兵自守德宗幸奉天遷左
衛將軍留鎮奉天者幾二十年
宋長生廣昌人河内太守忠以竭力義不屈節
山西通志卷一百十六
