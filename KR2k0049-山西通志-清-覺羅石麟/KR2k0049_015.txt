山西通志卷十五
關隘(七)
遼州
黃澤關州東一百二十里十八盤山路通河南武安縣
元舊關也明洪武十一年設巡檢司今復設弁兵駐
防周三百六十步高一丈十八盤東西一徑盤旋
路有十八轉即黃澤關摩天嶺州東九十里峯巒
峻絶勢欲摩天轉鞍嶺州東八十里嶺勢高險﨑
嶇難行地形志遼陽有黃澤嶺宋志遼州有黃
澤砦宋志磁州武安有固鎮永安黃澤海回四砦
金關一黃澤元元統二年晉寧路遼山縣十八
盤立巡檢司
國朝順治十一年撥兵駐黃澤關康熙六年撥攜室兵
永為駐防郭緣生述征記滏口陘在磁州武安縣
當以黃澤關為正後魏永安中齊神武就食山東自
晉陽出滏口太昌中神武自鄴入滏口擊爾朱兆於
晉陽即關東西道也隋煬帝初漢王諒將綦毋良
自滏口徇黎陽塞白馬津余公理自太行下河内俱
為行軍總管史祥所敗梁乾化三年五月賀德倫
告急於晉晉王引大軍自黃澤嶺東下與苻存審會
於臨清遂入魏博梁貞明元年開封尹劉鄩以兵
屯於魏唐莊宗入魏鄩謂晉兵悉從莊宗赴魏而太
原可襲乃結草為人執以旗幟以驢負之往來城上
而潛軍出黃澤關襲太原晉兵望梁旗幟往來不知
其去也以故不追及軍去已二日莊宗曰劉鄩長於
襲人短於決戰計彼行纔及山下亟發騎兵追之會
隂雨積旬黃澤道險泥深尺餘士卒援藤葛而進皆
腹疾足腫或墜崖谷十二三晉將李嗣恩倍道先入
鄩至樂平不克進而旋明正德六年賊楊虎等自
十八盤還破武安田悦自稱魏博留後欲阻山為
界曰邢磁如兩眼在吾腹中不可不取發兵圍之邢
州刺史李共臨洺州將張伾堅壁固守告急於澤潞
節度使李抱真請討之唐會昌四年詔發昭義騎
兵五百步兵千五百戍振武潞卒乘醉回旗入城閉
門大譟節度使盧鈞奔潞城以避之李德裕奏請詔
河東王宰以步騎一千守石會關三千自儀州路據
武安以斷邢洺之路又令河陽石雄引兵守澤州河
中韋恭甫發步騎千人戍晉州都將李文矩以禍福
諭之乃遣人謝盧鈞於潞城鈞還入上黨復遣之戍
振武行一驛乃潛選兵追之明日及於太平驛盡殺
之
八賦嶺西一百里地隸和順壤接榆次太谷漳水在遼
境者起州西八賦嶺地形志樂平有八賦嶺
摩天嶺東一百一十里武安界東六十五里至芹泉
鎮九十里至大南莊一百一十里至摩天嶺(黃澤關下云州)
(九十里此繇遼州言之摩天嶺下云東一百一十里者此繇武安界言之也黃澤關不叙摩天嶺形勢不)
(全而摩天嶺又自有形勢故復見焉)
莊峻嶺東北一百一十里邢臺界
土門嶺南三十里兩峯對峙如門翻轅嶺南三十里
路最陡險州南路村有隘隅口
上交漳下交漳蛤䗫灘千畆川狐兒巖熟
峪村洞子巖十里店東西寨村相峪村
申家灘雲頭底柏兒峪馮婆峪七里店
石匣村直峪溝夫峪里後窰峪宋家口
突堤村曹家寨芍藥溝秋林灘故縣堡
版峪堡東西五指莊窠巖隘峪里紅巖里
長城鎮桐峪鎮寒桃鎮栗城鎮黃漳鎮
芹泉鎮拐兒鎮麻田鎮
和順縣
黃榆嶺口東七十里又東五里直隸邢臺縣界路通順
德府山勢﨑嶇巉峻直上二十里南連清風岵北接
馬嶺口為太行絶頂東疆第一險隘地明洪武三年
置巡檢司後裁今設防兵據守黃榆嶺關清風嶺
關北三十里順德府西南一百八十里石磴盤旋形
險道衝邊牆敵樓官廨軍壘悉備(汎隸順德府)嶺有重關
巖高木密黃榆古戍即此漢建安九年袁尚武安
長尹楷屯毛城通上黨糧道夏四月曹操留曹洪攻
鄴自將擊楷破之而還
馬嶺關黃榆嶺關北三十里順德府西北一百六十里
居民千家山勢殊險邊牆敵樓官廨軍壘悉備下有
澗溝二十餘丈名鬼谷相傳王詡藏修於此又即龐
涓夜度處(汎隸順德府)
清風嶺關黃榆嶺關南三十里順德府西南一百八十
里山勢高聳盛夏不知暑邊牆敵樓水門各一澗水
通流其下(汎隸順德府)
露蘿嶺關順德府西一百八十里兵禦悉備(汎隸順德府)
黃背巖關在沙河縣西南一百九十里山勢崇高兵防
悉備北至數道巖關三十五里
數道巖關在沙河縣西一百五十里澗溝之路旋繞數
層
八賦嶺口西一百二十里儀城鎮嶺有二懸崖曲磴西
北曰黑虎關赴太原要道西南曰青龍關赴平汾要
道設巡檢司(古儀州城址尚存)
松子嶺口北四十五里和順樂平二縣界山勢最高四
季風鳴蜿蜒奥曲袤亘二十餘里嶺有關路通正定
五代河東守險之地今潞澤遼入直隸孔道也明正
統八年置巡檢司後裁今設防兵汛守
石鼔嶺南四十五里上有石鼓王思誠詩南嶺風吹
石鼓鳴
風門嶺又東五里邢臺縣界
桃樹平嶺又東五里邢臺縣界
黨城口東四十五里又東二十里至風門嶺東北二十
五里至黃榆嶺口
和順古城在縣城西北與縣城相倚垣蹟微存周圍四
百六十步古閼與聚也周赧王四十六年秦攻趙
閼與不拔秦伐韓軍於閼與廉頗樂乘曰道遠險
狹難救趙奢曰道遠險狹譬之猶兩鼠鬭於穴中將
勇者勝趙惠文王令趙奢將救之兵去邯鄲三十里
而令軍中曰有以軍事諫者死秦軍軍武安西鼓譟
勒兵武安屋瓦盡振軍中候有一人言急救武安奢
立斬之堅壁留二十八日不行復益增壘秦間來入
奢善食而遣之間以報秦將秦將大喜趙奢已遣秦
間乃卷甲而趨之二日一夜至令善射者去閼與五
十里而軍軍壘成秦人聞之悉軍而至軍士許歴請
以軍事諫奢曰内之歴曰秦人不意趙師至此其來
氣盛將軍必厚集其陣以待之不然必敗奢曰請受
令歴曰請就鈇鑕之誅奢曰胥後令欲戰許歴復請
諫曰先據北山上者勝後至者敗趙奢許諾即發萬
人趨之秦兵後至爭山不得上趙奢縱兵擊之大破
秦軍秦軍解而走遂解閼與之圍而歸王賜奢號為
馬服君以許歴為國尉如耳見成陵君曰昔魏伐
趙斷羊腸拔閼與括地志閼與聚落今名烏蘇城
在潞州銅鞮縣西北二十里又儀州和順縣城亦云
韓閼與邑二所未詳又有閼與山在洺州武安縣西
五十里正義閼與山在洺州武安縣西南五十里
趙奢距秦軍於閼與即此山也按括地志云言距秦
軍在此山疑其太近洺州既去邯鄲三十里而軍又
云趨之二日一夜至閼與五十里而軍壘成據今洺
州去潞州三百里間而隔相州恐潞州閼與聚城是
所距據處正義閼與故城在潞州及儀州索隱
在上黨沾縣西通典漢沾縣地即韓之閼與邑
通典儀之和順韓之閼與寰宇記今名曷蘇城銅
鞮西北二十里今潞之銅鞮故閼與城漢梁榆也九
域志一曰榆城盧川征艱賦訪梁榆之虛郭乃閼與
之舊都即此明一統志閼與城名在沁州城西北
二十里史記趙奢大破秦軍解閼與之圍即此地漢
曰閼與聚俗呼烏蘇村按諸說惟水經注索隱及
括地志和順縣城得之正義未有計過險狹及既去
邯鄲三語亦善畫道里形勢蓋二日一夜至閼與五
十里是趙兵業過黃榆嶺口不懼其險狹難救也先
據北山是先據松子嶺松子嶺在縣北三十里不類
八賦石鼓之遠而山又最高險得以高臨下之勢也
沁州西北二十里烏蘇村距吾兒峪太遠非邯鄲進
兵便地武安縣西南五十里正義辨已晳韓信擒
夏說於閼與亦當屬和順蓋和順北百六十里而至
柏井驛為信駐兵地又三十里而至井陘口道里殊
不遠也今縣有韓信舊寨古壘尚存
馬嶺曲鎮東五十里虎峪鎮東六十里傾城村東
八十里青家寨東六十里寒湖鎮西四十五里
横嶺鎮西八十里儀城鎮西一百二十里馬
陵村西一百三十里北安驛村南二十五里南
安驛村南三十里石勒村北三十里西石勒村
北九十里馬防鎮北九十里松烟鎮
榆社縣
馬陵關西北八十里太谷縣界舊設巡檢司今廢梁
惠王三十年太子申與齊戰敗於馬陵徐廣曰在元
城索隱按紀年云二十八年與齊田朌戰於馬陵又
上二年魏敗韓馬陵十八年趙又敗魏桂陵桂陵與
馬陵異處正義虞喜志林云馬陵在濮州鄄城縣東
北六十里有陵澗谷深峻可以置伏按龐涓即敗此
也徐說馬陵在魏州元城縣東南一里龐涓敗非此
地也按馬陵之役太子申過外黃見外黃徐子不聽
其言而敗括地志外黃有南北二城在汴州雍邱縣
界雍邱今開封府杞縣與濮州差近次則元城而與
今太谷榆社絶遠已於太谷志中辨之要之馬陵關
自是太原遼州要疆殊不繫龐涓墓孫臏坡也北
有孫臏坡相傳孫臏伏萬弩處
黃花嶺西五十里舊設巡檢司今廢漳河源出縣西
北六十里黃花嶺
武鄉嶺東四十里接遼州界嶺下即儀川河源
狗腰關南五十里接武鄉界
雲簇鎮西三十里步兵防守市集勝邑城
社城鎮西北三十里後漢涅縣晉改武鄉縣墉堞盡廢
今為市鎮其途北通太原府西通太谷
魏城鎮南三十里偃武廢縣有遺址南通武鄉上黨通
衢
箕城鎮東三十里唐箕州治此廢
沁州
交口堡北三十五里韓侍里漳源鎮交口鎮西北
渡漳源經走馬嶺乃武鄉界也繇此而權店龍舟峪
麓臺團柏谷險道二百里有竒鎮寔為綰轂口
段柳村南五十里陳柳里段柳舖南十里宋太平
興國二年於銅鞮縣界亂柳石圍中建威勝軍以銅
鞮武鄉二縣屬之唐天祐四年晉王李克用以蕃
漢都指揮使周德威為行營都指揮使壁於高河與
梁拒戰及晉王病篤乃退營亂柳即今段柳村也
周世宗時建雄軍節度使楊廷璋前後率兵入太原
境拔仁義高壁等砦獲刺史軍校數十人俘其民數
千戸獲兵器羊馬數萬計幷人棄沁州二百里退保
新城廷璋遂置保安興同白壁等十餘砦是時沁
州僑治沁源綿上間新城乃亂柳北城也顯德六
年夏楊廷璋率所部入河東界下堡砦十三降巡檢
使靳漢晁等三人
常脚嶺東二十里武鄉道
聖佛嶺西五十里沁源道祝志南六十里沁源縣西北
七十里
鳴蘇村西北二十里漢地理志閼與聚土人訛為鳴
蘇通典有閼與故城漢韓信擒代相夏說於此閼
與當以水經注索隱括地志為正說詳和順
故縣鎮西南四十里郭莊鎮在州北牛侍鎮西湯
鎮胥在州東北倪村在州東荆村在州東南
花山寨東北三十里西峪寨西北六十里喬村
寨西北二十五里段村寨西二十五里堯神寨
西南三十里寺莊寨西南四十里上執寨西南
四十里南仁寨西南四十五里新店寨西南三
十五里黃后寨西五十里道興寨西南二十里
開村寨西二十里南泉寨西南六十里郭村
寨西南二十五里王可寨西北四十里松交鎮
孫村在州西
沁源縣
綿上關北八十里綿上都綿山北一百二十里盤踞
百里連介休介山抱腹巖萬峯層踞澗壑杳邃冬雪
入夏不消樵人嘗得冰蛆綿上縣故城在北八十
里綿山下即今綿上鎮也明洪武二年置巡檢司
後裁水峪河在北七十五里源出水峪村至綿上
鎮東入沁河宋志綿上縣寳元二年自大通監來
隸威勝軍慶歷六年徙砦軍西北大覺寺地金志
綿上有羊頭山沁水
郭道鎮北少西六十里仁霧山北五十里郭道鎮之
東自綿山分脉而來綿亘六七十里突起高峯旁分
兩臂彎環迴抱前胥起銳峯如雙闕中通一道沁河
縈繞於外湱河西北八十里源出靈石縣界太平
頭石巖下三穴出水甚急至郭道鎮入沁河隆慶
元年九月俺答兵至郭道鎮而返
鵰巢嶺東南五十里接屯留縣境縣志綿山鎮其北
沁河繞其南鵰巢嶺踞其東霍太山峙其西
柴店關唐置今廢唐志有柴店關今南路有柴則坪
鐵冶柴則坪寨
保安寨城西紫金山明崇禎五年知縣范廷輔建以衛
城
柏子鎮在西南叢山中近岳陽界
韓洪鎮在西少北
綿上堡官軍鎮堡霍登堡興居堡王莊堡
王和堡大色堡王段堡任家莊堡石渠寨
下留寨安樂館寨侯壁寨陽城寨師莊
寨郭道寨王鳳寨定陽寨蠢則峪寨
武鄉縣
南關西一百二十里南關驛涅源都南關里領村
二十有六中有南關(三晉咽喉地)石板溝權店(置驛)勲歡護
甲(即古分水嶺)合渠(南北二水至此合為一渠)渠溝諸村分水嶺在
龍舟洞西一百里護甲鎮洞水一源分為二𣲖其一
北流龍舟峪其一南流繇權店驛至縣合漳水即涅
水也護甲山在西北一百里(一名侯甲)其山有口即分
水嶺涅水出焉麓臺山在西北一百二十里接沁
源靈石祁平遙四縣境隂辿在西一百三十里南
關鎮北兩峯對峙高出雲表山半一道裁通往來護
甲水繞其下昔人建立南關壘尚存金武鄉鎮一
南關王世貞適晉紀行午飯沁州又數十里小憩
舖舍大雨忽作轉入深谷中兩傍皆峭壁中通間道
飛瀑懸崖而下聲如轟雷計别取高嶺箭括一門十
步九退時時行絶磴間陽壁直上不可捫隂壑數十
百丈大約如蜀中左擔山之險抵一舖束燎而前凡
數渡水河流砰湃噌□若擊數千鉦行里許復逶迤
攀高嶺其峻陿視前更倍勉上輙前踣下輙後踣又
里許道差寬而權店驛候火亦至抵驛將二鼔矣明
日已稍晴乃發兩岸皆高山絶雲中為巨澗沿澗水
而北崩峽東流峽皆石骨左道盡則渡而右右道盡
復渡而左凡數十渡氣竭興亦盡未至南關驛大抵
無非山者其中罅為澗澗傍稍高為道道稍有羨地
則為市舍羨地稍寬而稍阜險則為城邑城邑之所
不盡坡陀上下則為田明隆慶元年俺答大入至
南關而返(合祁縣龍舟峪觀之乃得其形勢之全)
昴車關西北三里唐置今廢漳川鄉下關村昴車關
故址漳水經此(漳川鄉又有上關村)唐志北有昴車關唐
討劉稹河東節度使劉沔將步騎二千守昴車關壁
榆社又取石會關
土河寨東七十里西南北三面阻絶深澗東面有牆今
名土河村
洪水鎮東七十里(舊名横水土音訛為洪水)唐討劉稹於昭義軍會
横水戍兵叛入太原逐其帥李石奉裨將楊弁主留
後事即此地也横水戍莫詳處所鳳翔東十里夜
乂河之說甚為迂遠李德裕曰李相正以河東無兵
故發横水兵赴榆社則縣志洪水鎮之說亦未慤核
但洪水東北距墨鐙峯三十里黃水自榆社北來鎮
適據其衝而武鄉東境最延袤自繫控制勝地
大界峽東八十里黎城界
故城鎮西北五十里古蔡臯狼地涅城西五十里漢
上黨郡涅縣地後趙郡治今名故城城堞尚存臯
狼城西五十里自交口北至團柏谷子洪鎮大約
皆古蔡臯狼地智伯瑤求之將以制晉陽也故趙襄
子不許鎮城特其南原爾故城鎮西十二里至權
店驛
開壑口北十里榆社界
高嶺南二十里襄垣界
重城寨在墨鐙鎮石壁萬仞半崖一徑差可陟寨巔而
草木翳之不知其有寨也石竇清泉可以撤橋宴坐
墨鐙至鍋窰嶺十二里遼州界
攀龍鎮東四十里東至大界峽四十里東北至鍋窰嶺
六十五里
重柵寨(一名岑彭寨)在縣東墨鐙村驢腦寨(一名馬武寨)
監張東二十里韓壁寨東五十里(中多古寨)北馬樂
村東五十里大曲鎮東七十里段村西十里
南亭西十里陽城地勢臨高面俯漳川古陽城縣
地石盤西九十里信義西七十里
平定州
井陘關舊名井陘故關路通井陘縣即漢韓信擊趙下
井陘口也明正統二年置故關巡檢司後裁故關
山州東九十里兩山險隘關踞其中即古井陘口北
十里為娘子關甘桃口在井陘關南三里明築城
建新固關設守禦千戸所一員隘口有巡檢司地隸
平定汎隸正定府惡石口在正定府城西自是西
南一十五關口至故關故關在井陘縣西四十里
共轄隘口三十六處通典石艾東有故關甚險固
正義井陘故關在幷州石艾縣陘東十八里即井
陘口宋志平定軍有故井陘關柏井砦太平興國
二年以鎮州廣陽砦建為軍柏井城在州東五十
里漢韓信所築史稱未至井陘口三十里而舍即其
地也唐長慶初裴晉公駐兵承天軍分兵置守
宋太祖開寳中改置柏井寨命太子賓客殿中侍御
史雲騎尉李温守禦明嘉靖二十一年重修號柏
井堡四面據河地勢高二十丈方二里許東北隅樂
平縣建倉糧草場以備客兵芻餉韓信擊趙駐兵
於今平定州築城為塞以榆塞門遂名榆關即州城
上城也試劍峯在州東二十里分裂類劍劈傳為
韓信駐兵試劍地漢高帝三年十月韓信張耳欲
東下井陘擊趙趙王歇成安君陳餘聚兵井陘口號
稱二十萬廣武君李左車曰信耳乘勝遠鬪其鋒不
可當今井陘之道車不得方軌騎不得成列其勢糧
食必在後願假臣竒兵三萬從間道絶其輜重足下
深溝高壘勿與戰彼前不得鬪退後不得還野無所
掠不至十日而兩將之頭可致於戱下否則必為所
擒矣成安君不聽韓信使人間視知其不用還報大
喜乃敢引兵遂下未至井陘口三十里止舍夜半傳
發選輕騎二千人人持一赤幟從間道&KR1181;山而望趙
軍誡曰趙見我走必空壁逐我若疾入趙壁拔趙幟
立漢赤幟令其裨將傳餐曰今日破趙會食諸將皆
莫信佯應曰諾信謂軍吏曰趙已先據便地為壁且
彼未見吾大將旗鼓未肯擊前行恐吾至阻險而還
乃使萬人先行出背水陣趙軍望見大笑平旦信建
大將旗鼓鼓行出井陘口趙開壁擊之大戰良久於
是信張耳佯棄鼔旗走水上軍水上軍開入之復疾
戰趙果空壁争漢鼔旗逐韓信張耳信耳已入水上
軍軍皆殊死戰不可敗信所出竒兵二千騎共候趙
空壁逐利馳入趙壁皆拔趙幟立漢赤幟二千趙軍
已不勝不能得信等欲還歸壁壁皆漢赤幟大驚以
為漢皆已得趙王將矣遂亂遁走趙將雖斬之不能
禁也於是漢兵夾擊大破虜趙軍斬成安君泜水上
擒趙王歇諸將賀問曰兵法右背山陵前左水澤今
將軍反背水陣曰破趙會食臣等不信然竟以勝此
何術也信曰此在兵法顧諸君不察耳兵法不曰䧟
之死地而後生置之亡地而後存乎且信非得素拊
循士大夫也此所謂驅市人而戰之其勢非置之死
地使人人自為戰令予之生地皆走尚可得而用乎
諸將皆服曰善非臣所及也水經注綿蔓水又東流
逕樂陽縣故城西右合井陘山水水出井陘山世謂
之鹿泉水也東北流屈逕陳餘壘而俗謂之故壁城
昔在楚漢韓信東入餘拒之於此不納左車之計悉
衆西戰信遣竒兵自間道出立幟於其壘師奔失據
遂死汦上其水又屈逕其壘南又東逕城西東注綿
蔓正義綿蔓水一名阜將一名回星自幷州流入
井陘界即信背水陣陷之死地即此水也綿蔓水
一名畢發在州東九十里娘子關平地突起下赴絶
澗懸流千尺號水簾洞即井陘冶河之源也東至蒲
吾入滹沱水即澤發水元楊先韓淮隂侯廟記獲
鹿舊有淮隂廟在土門西道北岸上即井陘口古戰
處也晉太元十三年慕容垂遣鎮西將軍丹陽王
纘龍驤將軍張崇出井陘攻慕容永弟武鄉公友於
晉陽九年五月克晉陽後魏冠軍將軍于栗磾潛
至晉陽開韓信故道自井陘攻常山拔之普泰元
年八月爾朱兆率步騎二萬出井陘趨殷州李元忠
時鎮廣阿棄城還信都隋末石艾人王君廓掠邯
鄲邯鄲人王君愕說曰井陘之險可先取君廓從之
遂屯井陘山唐天復元年四月梁將葛從周入土
門抵晉陽後周顯德四年四月周李重進將兵入
土門己巳敗北漢兵於百井斬首二千餘級宋開
寳二年閏五月駕自太原還戊辰駐蹕於鎮州太
平興國四年四月壬戌帝發鎮州庚午次太原明
平定州志序平定太原支郡地稱巖險四方有事塞
井陘之口足以自固國家錯置州將直隸後軍都督
府有深意焉嘉靖辛丑俺答入太原候騎薄其城
下畿輔震驚守臣奏立新固關為外拒於黃榆馬陵
諸關築長城數百里刁斗之聲相聞故關教場在
故關内西山下後唐同平章事馮道嘗戒明宗曰
臣為河東掌書記時奉使中山過井陘之險懼馬蹷
失不敢怠於銜轡及至平地謂無足慮遽跌而傷凡
蹈危者慮深而獲全居安者患生於所忽此人情之
常也日知錄建武十五年徙雁門代郡上谷三郡
民置常山關居庸關以東
娘子關州東北九十里井陘關北十里即古葦澤城相
傳唐平陽公主駐兵於此一說以妬女祠名大歷元
年河東節度使張開府築有胡伯成記今廢裴晉公
征河朔駐兵於此明嘉靖二十一年建城設百戸一
員地隸平定州承天都汛隸正定府隋開皇十六
年置葦澤縣屬幷州唐貞觀元年省入井陘承天
山東八十五里山形峭拔上有老君洞承天軍城
東北八十五里承天山上唐建承天軍為太原恒山
之界葦澤城在井陘縣東北二十五里金鎮二
承天東百井唐光化二年氏叔琮破承天軍遂破
遼州至榆次四月取澤潞天復元年四月汴别將
白奉國破承天軍五代趙王王鎔會晉王李存勖
於承天軍奉觴為夀存勖以鎔父友尊禮之酒酣為
鎔歌拔佩刀斷衣而盟許以女妻鎔子昭誨明洪
武二十四年廢承天軍為砦嘉靖二十二年復修
為承天寨桃水西九十里出壽陽縣太平谷經州
境至亂柳受南川嘉水會石門河青玉峽至承天都
合澤發水繇石峽東流入冶河色如桃花一名桃江
或曰即洮水綿山東九十里娘子關一名紫金山
澤發水出焉裴度老君洞題名鎮州四面行營都
招討節度觀察處置使為北都留守司空兼門下侍
郎平章事晉國公駐兵承天軍曹命修守禦千戸
所記秦王翦漢韓信唐裴度五代漢祖劉暠皆統大
軍駐於平定
盤石關東北七十里一名石門口路通平山縣界唐
志廣陽東有井陘故關東北有盤石故關葦澤故關
白城口東一百四十里路通贊皇縣界
厭谷口東一百四十里路通元氏縣界
西交口山武鄉縣界
黃土寨州西義井都托天寨州西測魚都北峯寨
州西新興都禹家寨州南郭村都廣陽寨州南
廣陽都東昌寨州南尚義都梨園寨州南寧艾
都東峪寨州南東郊都西郊舖淮隂寨州東東
會都柏井鎮羅鍋寨州東營莊都晉盤寨州東
測魚都青龍寨州北盤石都移穰寨州北移穰
都卧虎寨州北白羊都聖僧寨州北白羊都
秋村寨州北拒城都
壽陽縣
饑虎寨北三十里西張村四面壁立高十餘丈廣十四
五畆井深十三丈北峙青龍寨相距裁十數武亦險
絶
西張寨金興定四年從遼州刺史從宜行元帥府事郭
文振請升壽陽縣西張寨為晉州
黃嶺西北五十里黃嶺墩嶺皆黃沙明嘉靖九
年十月俺答南下蹂盂之方山等村至黃嶺界而還
崇禎十六年十二月叛將白光木率衆繇黃嶺抵
宗艾鎮次日官兵追之未及鎮二里許至婁家坪為
賊伏兵所敗次日復追至縣南賈卜坪大戰官兵復
敗
東王坡西四十里上下﨑嶇
捨身崖西六十里陡險
遂成鎮西七十里要羅山中明嘉靖十三年分巡僉事
方日乾檄主簿牟嘉績建鎮今廢
渦山南八十里南接和順界
太安鎮西五十里為太安驛太安寨張淨鎮東三十
里宗艾鎮北二十里宗艾寨在北定二都廢
解愁鎮北三十里解愁寨在北定三都廢雷公
寨在雷公村山南寨在東寧四都景上寨在東
寧五都白馬寨在南康一都孤嘴寨在南康三
都燕竹寨在西安一都清平寨在西安二都
狄那寨在西安三都西堖寨在西安四都孫家
寨在西安八都温家寨在北定一都獨北寨在
北定三都寨底寨在北定三都長榆寨在北定
三都羊頭寨在北定四都保安寨在北定七都
上峪寨在北定七都
盂縣
榆棗關東北一百一十里伏馬關東北四十里滹沱河
所經路通平山縣古設關今廢土人名榆棗口繇縣
北至五臺路(省志縣東北四十里誤)
伏馬關東北七十里舊名白馬關路通平山縣古設關
今廢白馬山東北七十里東有白馬關圖經白
馬之山牧馬之水出焉唐志盂縣東北有白馬故
關金志有白馬山泉仇山滹沱水元癸未河北
西路都元帥史天倪徇山遂克三關不浹旬定四十
餘砦
六嶺關東北六十里路通平山縣唐博野樂壽二縣
介范陽成德間每交兵先薄二城故常為劇屯德宗
以李寰守博野王廷凑叛二縣堅壁固守寰所領士
隸右神策號忻州營牛元翼出深州寰亦引兵三千
趨忻州廷凑邀之寰斬三百級追者不敢前後授横
海節度使討李同捷按軍不進乃罷忻州營(博野趨忻州當)
(繇盂縣)
兩嶺山西一百二十里陽曲界山勢如畫當二邑東西
之交二十里無聚落
十八盤關東北八十里平山縣界
中社北六十里
牽牛堡在牽牛山牛村堡杜村堡洪塘堡小
坪堡小湖堡新莊堡梁村堡蔣村堡郭
秋堡漢戸堡凌井村堡蘭村堡樓里堡
待賢堡石假堡西烟鎮西烟堡城武村堡
樂平縣
黃沙嶺東一百二十里接贊皇縣界嶺東為九龍關
老人峯東六十里踞黃沙嶺隘口爾朱兆至廣阿
齊獻武王令遙授幷州刺史李密募殷定二州兵五
千鎮黃沙井陘二道竇建德援王世充命檢校幷
州總管劉世讓率萬騎出黃沙嶺襲洺州唐李諲
承天寨記開府張公奉璋於黃沙嶺築德化城十
八盤嶺贊皇縣西六十里山勢嵯峨林木叢茂中有
小徑縈紆上下有十八盤
鶴度嶺東九十里五代時北漢守險之地隘口有石城
今隸直隸臨城縣嶺東下高卑迥殊號為天險一
名仙臺又名錦繡臺元好問詩仙人臺高鶴飛度
錦繡堂空去無路人言馬嶺差可行若比黃榆猶坦
步喬宇詩更指西南佳勝處太行青翠接中條
鶴度嶺在内邱縣西一百七十里漫天嶺在鶴度
嶺北麥穗嶺在漫天嶺東鶴度嶺關在内邱縣
西一百七十里山高惟鶴可度最為險要仰面攻者
弗克錦繡堂關與鶴度嶺關相聯
馬嶺關東南一百里接邢臺縣界直隸設兵戍守白
巖山麓踞馬嶺隘口乃北漢守險地也遺址尚存東
接邢臺縣境王雲鳳詩厚坤忽擁太行脊上倚青
天纔一尺瀑布直下三千丈六月時有冰花積鳴泉
汨汨山翠微一泓不動玻瓈碧馬嶺石橋
松子嶺南四十里接和順縣界嶺北有小松水又有松
溪水蘇祐詩高穿虎豹羣太行應絶頂孫繼魯
詩太行松子嶺天作出羣山
静陽村縣東北漢劉崇置砦以扼周師北控井陘漫天
南控黃沙黃榆宋志樂平有静陽砦金鎮一淨
陽
石人寨在臯村周二百步高七十餘丈山狹而盤旋下
有大石窰可容數百人繇窰門鳥道而上即寨也金
元時閻甫閻顯率鄉人避兵於此巖間一石若兩人
相負因以名寨
安陽寨在北界都村青花寨在野頭村黑石寨在
孔子村石龕寨在白陽峪口寨裡鎮店上鎮
忻州
忻口北五十五里兩山中夾滹沱水寔晉陽門戸萬歷
二十九年巡撫魏允貞用石甃堡險固可守忻口
諸山北五十五里山甚多踞滹沱曲鎮堡在焉玉
箭崖忻口北東岸俗名將軍背忻口故城北五十
里在忻口堡西半址存相傳漢高祖自平城還師駐
此築城水東有猫寨宋志秀容有石嶺關忻口雲
内徒合四砦通典忻州因忻口為名後周圍太
原契丹救漢出忻代世宗遣符彦卿拒之以史彦超
為先鋒戰忻口彦超左右馳擊解而復合者數四遂
殁於陣世宗遽班師遼應歷時周人侵漢以南院
大王塔喇都統西南道軍援之周已下太原數城漢
人不敢戰及聞特烈兵至周主遣郭從義尚鈞等率
精騎拒於忻口特烈擊敗之獲其將史彦超周軍遁
歸復所陷城邑
雲内口西七十里龍門山北雲中水所經也宋孟良常
守此明初巡檢朱德亮守之亦名寨西隘口西至蒲
閣寨通静嵐石隰等路北至沙溝寨通寧化寧武等
邊嘉靖三十四年吉囊自寧化等處寇太原由此北
出即雲内鎮一名雲内堡省志寨西隘口乃雲内
鎮也一名雲内堡忻州西北明洪武間置巡司後裁
孟良城西北七十里蒲閣寨東又雲内口東有教場址
存
石嶺關南四十里界陽曲縣設巡檢司通考秀容有
石嶺關定襄石嶺關甚險固六郎城南四十里
石嶺關北宋楊延昭駐兵於此
赤塘關西南五十里路村一都東南入省城唐赤塘
關屬陽曲金石嶺關專屬忻州雲内赤塘一帶
西南直通晉陽東高西高二堡州治西北六十里
地皆平衍唐宋戍石嶺赤塘二關郡置防禦團練使
明不設兵嘉靖庚申諳達由寧武諸口入犯忻口迤
西東高西高等都一帶平衍騎渡沙河直抵郡城入
雲内口過赤塘直抵省會赤塘谷西五十里白馬
山谷即五代時劉赤塘所隱也
白馬山西南六十里北連大嶺山西南界静樂遼保
寧初宋圍太原以北院大王耶律烏哲率兵往援至
白馬嶺遣勁卒夜出間道疾馳駐太原西鳴鼓舉火
宋兵以為大軍至懼而宵遁北漢廣運六年三月
遼乾亨元年也南府宰相耶律沙援北漢與宋將郭
進遇於白馬嶺時遼兵阻大澗沙與諸將欲待後軍
至而戰冀王迪里監軍穆濟等以為急擊之便沙不
能奪敵烈等以先鋒渡澗未半為宋人所擊兵潰敵
烈及其子蛙哥沙之子德里突吕不部節度使圖敏
黃皮室詳衮唐古等五將俱没士卒死傷甚衆會南
院大王色珍兵至萬矢俱發敵軍始退
牛尾莊巡檢司西南百里牛尾莊寨在忻州西南九
十里白馬山西南路通静樂縣界明洪武七年置巡
檢司
沙溝寨西北七十里洪武間置巡檢司
貓寨北五十里白村里忻口東極險元設戍兵明正統
末也先入石巨射退四十七騎寨獲全
雲中山西北八十里與雙尖山連北界崞縣
大嶺山雲中山西二十里北連崞縣黃嵬山西界静樂
虎頭山寨遊邀堡胥東南二十里代郡堡東北三十
五里三交堡西六十里魏家溝寨王家寨胥西
七十里蔡尖寨西七十五里高崖寨西南七十
里麻會鎮堡南二十里關城堡南四十里上
下閙峪二堡西四十里米家寨西北六十里南
高寨西北五十里部落堡北五十五里吳家堡
北四十里高村屯堡東北四十里
定襄縣
蔣村東北二十里滹沱河北有蕎麥寨勢極峻聳隔河
南對神山寨與玉池灣胥要地明嘉靖末俺答破
蕎麥寨
神山寨東北十五里滹沱河南壘石山嶺北對蕎麥寨
虎頭山西南三十五里西接石嶺關以形似名
段木山東北四十里接大關明嘉靖四十年土賊夜
藏段木山晝出擄掠兵巡道王喬年及常參將設計
誘之夜發兵擒獲四十餘人餘黨解散
開門峪東南十五里一山中分相對如門今盂縣故
城名自開城相傳趙盾射龍於此
龍頭山西北三十五里滹沱河水經其旁對水西忻口鎮
玉池凹南三十里盂縣宋莊界
叢蒙山南二十五羣峯聯絡山尤聳峙
上湯頭村山寨西北三十里崞縣板市界
卧虎山北三十里
青石村土寨東北三十五里五臺東冶村界
五石峪山東二十里
十八盤山東三十里盤旋而上一十八轉接五臺大關
窰頭山東南二十五里上有羊腸産石炭
東酈村堡東十里劉暉村山寨東南十里南王村
山寨東南十五里張村堡南十里罈村堡南十
里智村堡西南十五里長安村堡西十里藍
臺村堡西十五里向陽村堡西北三十里横山
村甎堡北三十里鎮安村堡東北二十五里砂
村山寨東北二十五里芳蘭村堡東北三十里
牛臺村堡東北三十里芳蘭鎮中霍村横山
村南受羅村
静樂縣
兩嶺關東六十五里土城周三百五十步高一丈一尺
兩嶺山高五里盤踞四十里兩山相對面北北嶺面
東南東至石莊北至忻州界西至固鎮乃管涔山東
北枝轉南折北之兩脊也西北諸鎮並榆林寧夏取
道焉明初調太原左衛官軍又置巡檢司守之洪
武八年移巡檢司於順水村今在故鎮兩嶺隘在
縣東南六十里南通陽曲縣
鹿徑嶺關西六十里嵐縣界路通岢嵐舊置巡檢司後
裁鹿徑嶺山(一名鹿綻嶺)西六十里蘆芽西出枝南度者在
嵐縣界趙吉士議據管涔鹿徑則宣大河保隔而
為二而偏頭寧武直拊其背而㧖其吭洪谷岢嵐
洪谷即今鹿徑嶺道也詳岢嵐
娑婆嶺隘東八十里土城如兩嶺明初調太原左衛兵
守之洪武七年置巡檢司後司移天門關婆娑隘
西五十里有馬家會隘口東北十里有石神嶺隘口
通忻州界西北三里有橋門嶺隘口東南十餘
里有楊寨溝隘口南十里有懸鐘嶺隘口通忻州
牛尾寨
樓煩鎮南七十里東臨汾水西抵周洪山通交城縣本
宋金縣也元改置巡檢司明因之洪武二年建樓煩
巡檢司舊稱副巡檢以土人為之樓煩城南七十
里址存通考憲州本樓煩監牧嵐州刺史領之唐
貞元十五年别置監牧使隋煬帝十一年秋九月
自雁門郡入樓煩關以還唐樓煩郡東南去理所
二百五十里兵三千人唐北有樓煩關宋白續
通典憲州故樓煩監牧唐昭宗龍紀元年李克用
表置憲州北漢因之領縣三(樓煩池元池天)宋咸平五
年以州地卑隘多水潦移治静樂軍之静樂縣遂廢
軍又廢天池元池二縣入静樂非今樓煩鎮也
故鎮巡檢司洪武八年置
風溝堡武家莊甎堡下馬城堡高家堡桑園
堡巾字山堡磨管峪堡鳳凰山寨北馬房
屯寨西馬房屯寨龍和寨任家村寨南樓
煩鎮閻市崖天城店西馬房鎮北永安鎮
代州
雁門關古勾注東西陘之地雙闕斗絶雁度其間故名
古有雁門關明洪武七年置代州振武衛轄六千
戸所即代北四十里置關仍置守禦所景泰元年以
都御史提督關務後用山西巡撫兼之關外大石牆
三道小石橋二十五道北為廣武站轄隘口十八東
為水峪為胡峪為馬蘭為茹越為小石為大石為北
樓為太安為團城為平刑西為太和一名白草溝為
水芹為吊橋為廟嶺一名夾柳樹為石匣一名鵰窩
梁為陽武峪為元岡為蘆板口胥有堡正德十一
年都御史李鉞於雁門東築七堡石牆吳城六即以
遏山隂之衝東梁坡亂石灘駱駝石以遏應州之衝
天井梁以遏渾源州之衝雁門西築四堡八岔石匣
小蓮花以遏馬邑之衝夾柳樹鵰鶚梁以遏朔州之
衝嘉靖十九年都御史劉臬請城雁門隘塞三百
里高闊以一丈五尺為式掣回大同協守班軍分戍
十八隘雁門平刑盤道梁為阨塞繇雁門東顧則平
刑西顧則盤道梁介乎東者則水峪胡峪馬蘭茹越
小石大石太安團城凌雲葫蘆焉介乎西者則太和
白草八岔小蓮夾柳燕水鵰窩元岡焉是所名十八
隘也自宋有之而州西二十二里陽明堡正走晉陽
道都御史許守謙兵備張惟誠砌築甎石為内助之
險野史代城之北層巒疊嶂四十里至雁門節節
高上直在雲端關外即古沙漠地二十里至廣武站
視關又在十里之上即宋楊六郎屯兵故址烽墩鱗
鱗俱在嘉靖時吉囊從寇家梁入犯忻州崞縣一帶
蓋寇之行必於山巔高阜處故名山脊曰梁萬歷三
十三年巡撫李景元為築牆之議綿亘十五里堅固
精好外護雁門内鞏省會寇不敢窺焉楊六郎寨
雁門關北口東山上隸馬邑縣在縣南五十里其西
五里有佳吉寨傅家坪土橋石橋皆在雁門關
三關志雁門封山表郡舊矣十八隘自宋有之宋失
山後以此為防山西之關四十有餘皆踞隘保固
而聳拔雄壯則雁門為最喬宇雁門山記午上關
折西躡高嶺絶頂四望則繁峙五臺聳其東寧武諸
山帶其西正陽石鼓挺其南朔州馬邑臨邊之地在
其北鄧亨疏代州雁門關西抵寧武偏頭東連紫
荆倒馬逼近朔州威遠為京畿之藩籬作山西之屛
垣自正統景泰年間以來也先俺答節從雁門關東
茹越等口入寇直至忻州繁峙五臺等州縣考之郡
志亦云外遶羣山中開平壤自古戰守之區論之目
前則偏頭寧武地方之要害相為甲乙圖之深遠則
代州雁門關隘之緊關尤當注意
雁門守禦千戸所在布政司北三百六十里東至水峪
口代州界二十里西至盤道梁堡三十里南至代州
界三十里北至廣武城二十里東南到代州治爾
雅八陵西俞雁門是也(郭璞曰即雁門山)山海經雁門者雁
飛出於其間吕氏春秋雁門九塞之一五朝志
雁門有關官有長城有纍頭山有夏屋山通典雁
門郡南二十里有東陘關甚險固唐志雁門有東
陘關西陘關宋志雁門有西陘胡谷雁門三砦
金志雁門有夏屋山雁門山滹沱水鎮三雁門西陘
胡谷趙武靈王北略中山至於房子遂之代北至
無窮登黃華之上召樓緩謀彊兵趙將李牧常居
代雁門備邊以便宜置吏市租皆輸入幕府為士卒
費日擊數牛饗士習騎射謹烽火多間諜約曰寇即
入盜即入收保有敢捕虜者斬寇每入烽火謹輙入
收保不敢戰如是數歲亦不亡失然寇以牧為怯趙
王讓之牧如故乃使他人代將出戰數不利復請牧
牧曰王必用臣臣如前乃敢奉令王許之牧至如故
約邊士日得賞賜而不用皆願一戰於是乃具選車
得千三百乘選騎得萬三千匹百金之士五萬人悉
勒習戰大縱畜牧人民滿野寇小入佯北不勝以數
千人委之寇大率衆來入牧多為竒陣張左右翼擊
大破之殺十餘萬騎滅襜襤破東胡降林胡單于奔
走其後十餘歲不敢近趙塞漢元光元年十一月
中尉程不識為車騎將軍屯雁門五年發卒萬人
治雁門阻險六年遣驍騎將軍李廣出雁門失道
而還元朔元年三月寇入雁門敗都尉殺略三千
餘人遣將軍衛青出雁門獲首虜數千級北齊河
清二年周師及突厥至幷州望齊軍營甚整突厥咎
周人曰爾言齊亂故來伐之今齊人眼中亦有鐡何
可當耶乃還至陘嶺凍滑鋪氊以度馬寒瘦膝已下
皆無毛比至長城死且盡截矟杖之以歸隋大業
十三年雁門丞陳孝意奔還雁門雁門人殺之以城
歸劉武周唐大歷十三年回紇襲振武攻東陘入
寇太原河東節度使鮑防與戰於陽曲敗績代州都
督張光晟又戰於羊虎谷破之寇乃去宋宣和七
年十二月金尼瑪哈由雁門趨太原所過皆陷明
景泰元年刑部右侍郎江瀾督修雁門關雁門關
巡檢司
國朝雍正四年設
廣武城在布政司北三百八十里東至茹越口堡九十
五里西至朔平府馬邑縣界二十里南至代州六十
里北至大同府應州界十里雁門關守備初駐代
州嘉靖二十三年移駐廣武城廣武西二十里至
太和嶺太和二十里至水勤口水勤二十里至弔橋
嶺弔橋三十里至廟嶺廟嶺三十五里至石匣口石匣
十里至陽武峪陽武二十里至元岡口元岡三十里
接寧武關之蘆板寨廣武東十五里至水峪口水
峪三十里至胡峪口胡峪二十里至馬蘭口馬蘭三
十里至茹越口茹越三十里至小石口小石十里至
大石口大石四十里至北樓北樓五十里至太安嶺
太安五十里至團城口團城五十里接平刑關之平
刑嶺廣武城東横背嶺又東為葫蘆口又東為凌
雲口又東為水峪口廣武城西為太和口又西為白
草口又西為八岔口廣武墩南十三里至雁門北
口北口十里至雁塔雁塔十里至南口南口十里至
代廣武北傳烽渾源州繇山南孤山墩應州繇山
南羊腦墩山隂縣繇山南圪塔墩而傳崞忻州北則
繇蘆板東則繇代柏林崖至班聶三關志廣武當
朔州馬邑大川之衝通忻代崞峙諸郡縣之要道凡
由大同左右衛而入勢當首犯東越廣武則北樓平
刑皆敵衝也西越白草溝則夾柳樹鵰窩梁皆要害
也雁門警備於是為急嘉靖二十一年七月俺答
糾青台吉呪剌哈哈剌漢及叛人高懷智李天章等
寇廣武南掠太原抵平陽韓信嶺乃還
白草溝勾注山在州西北二十五里一名西陘上為
太和嶺後為白草溝即廣武舊站通雲中史記正
義代州雁門縣有勾注山勾注徑勾注山之仄漢
高帝自晉陽至平城繇此越代谷水經注陘山南
北有長嶺嶺上東西有通道即鉼鐙也魏勾注碑
北方之險有盧龍飛狐勾注為之首括地志勾注
山一名西陘山夏屋山一名賈屋山在雁門縣蘇
厲遺趙王書秦反巠分先俞於趙徐廣曰爾雅曰西
俞雁門是也正義曰巠音邢分字誤當作山字括地
志云勾注山一名西陘山在代州雁門縣西北四十
里俞音戍郭注云西隃即雁門山也按西先聲相近
蓋陘山西隃二山之地並在代州雁門縣皆趙地也
穆天子傳北巡至於鉼山之隊東升三道之隥獵於
山北大風雨雪作黃竹之詩以歸金志縣有西陘
鎮
廣武故城州西十五里陘口之南即漢械繫婁敬地
廣武城在馬邑縣南八十里韓王信與匈奴屯廣武
以南漢兵大破之即此漢為縣屬太原郡雁門廢
縣州西北四十里即漢廣武縣隋改雁門有東西陘
二關今廢漢平城廢縣在雁門縣之西括地志廣
武故城在代州雁門縣勾注山南四十五里通典
廣武縣故城在雁門縣西南有勾注山一名西陘山
舊唐志漢廣武縣隋為雁門縣明一統志廣武
故城在代州西一十五里漢營隂館即今治魏徙
雁門治廣武今州西故城尋還隂館營上館城漢
高帝七年十月右賢王將萬餘騎與王黃等屯廣武
以南寇晉陽將軍周勃酈商夏侯嬰破之追至離石
定雁門樓煩諸縣夏侯嬰三陷陣漢文帝後四年
寇大入雲中代屯勾注後五年寇三萬騎入雲中故
楚相蘇意為將軍屯勾注應劭曰山險名也在雁
門隂館魏牽招為雁門太守鮮卑步度根泄歸泥
等將部落三萬附塞招自將歸泥等討軻比於雲中
故郡大破之招通河西鮮卑附頭等十餘萬家繕治
陘北故上館城置屯戍以鎮内外晉咸和三年趙
石虎以五千騎伐代代王紇那戰於勾注敗績奔大
寗元魏皇始元年八月自將兵四十萬南出馬邑
踰勾注燕幷州牧遼西王農棄城遁幷土悉降武
定元年八月齊獻武召夫五萬於肆州北山築城西
自馬陵戍東自土隥四十日罷周保定四年正月
伐齊元帥楊忠以突厥衆壞齊長城而入席卷三十
餘鎮齊人守陘嶺之隘忠擊破之留其裨將楊纂屯
靈邱以為後拒而自以兵攻晉陽不利引還纂亦解
歸隋大業十一年八月北巡始畢勒騎四十萬謀
來襲義成公主遣使告變乃疾馳至雁門始畢兵亦
至圍雁門城中兵民十五萬食止支二旬諸屬城皆
破惟崞城守始畢急攻雁門矢及御前蕭瑀請諭將
士不復東征高麗厚為賞格且使人於義成公主以
詔書繫木浮水以出徵兵從之九月唐公李淵子世
民應募說屯衛將軍雲定興曰始畢以我倉卒不能
赴援宜晝引旌旗夜鳴鉦鼓必謂我救兵大至不戰
遁矣定興從之會義成公主亦使使告始畢曰北邊
有急乃解圍去遂入樓煩關以還按魏徙雁門郡
治廣武今廣武廢縣也郡尋還隂館隋開皇五年改
廣武曰雁門縣即魏所徙郡治今廣武舊站也唐
武德二年始畢可汗佐劉武周以五百騎入勾注
宋太平興國五年三月契丹十萬騎入雁門代州刺
使楊業率麾下數百騎自西陘出由小徑至雁門北
口南向背擊之大破契丹殺其節度使駙馬侍中蕭
多囉自是見業旌旗輒引去雍熙三年三月都部
署潘美自西陘入與契丹兵遇追至寰州破之神衛
軍都校薛超從潘美北征至雁門西陘路與遼師遇
敗之斬首五百餘級超連被創血濡甲縷部分軍士
自若熙寧七年沿邊增修戍壘起舖舍雁門以
北稍侵入蔚應朔三州界遼遣使來言疆事詔太常
少卿劉怩境上會議八年春遼使蕭禧來會於大黃
平議不能决初遼指蔚朔應分水嶺土隴為界及行
視無土隴乃曰但以分水嶺為界凡山皆有分水無
可指據遼復遣蕭禧來致圖書詔知開封府韓縝代
怩復遣使知制誥沈括先報聘括詣樞密院閱故牘
得頃歲所議疆事書指石長城為界去今所争黃嵬
山三十餘里言之帝喜曰大臣殊不究本末幾誤國
事括至遼遼相楊益戒來就議括得地訟之籍數十
以應之遼知不可奪遂舍黃嵬而以天池請括還王
安石進曰將欲取之必固與之於是詔縝割畀遼東
西失地凡七百餘里其後遼復包取兩不耕地下臨
雁門遂起用兵之釁時提點河東刑獄蔡廉上言不
可失要險起寇心不聽兩鎮三關志北方之險盧
龍飛狐勾注為之首宋之立國不競於岐溝之戰未
能復盧龍不勝於陳家谷之師未能復飛狐兹又無
名捐此不能全勾注譬之防川堤障悉淪何以遠溺
故嘗曰宋之南渡不在於汴京之括金而在於分水
嶺之畫界宋之遂亡不在於瓊崖之覆舟而在於襄
鄧之失守尹耕宋割分水嶺論夫地險有二山水
是也水險主客共之山險主可專利宋人所割分水
嶺之地今不可考然嘗登雁門踰夏屋極目於勾注
廣武之間而知陘山形如人字一脊中分山南據脊
則利歸山南山北據脊則利歸山北遼人所以拳拳
於此也金朔州鄯陽縣有桑乾河太和嶺天池雁
門關覇德山而代州雁門縣有夏屋山雁門山有雁
門西陘胡谷鎮是雁門勾注之險分隸朔代元破野
狐嶺軍所以易於長驅深入也元戊寅穆呼哩自
西陘由太和嶺入河東攻太原忻代澤潞汾霍等州
悉降之遂徇平陽金興定二年八月己酉元遣穆
呼哩等帥步騎數萬自太和嶺徇河東乙夘收代州
己夘十月復由雲中歴太和寨入葭州元大德五
年興屯田於太和嶺之間分山隂雁門馬邑鄯陽洪
濟金城寧武七屯韓安國曰孝文帝嘗擁天下之
精兵聚之廣武常谿三關志雁門郡治廣武井水
鹹苦民擔輦遠汲往返七里漢建興四年魏雁門太
守牽招凖望地勢因山陵之宜開廣武渠注水城内
甚得其濟
峪口州南東西二峩之中南入五臺界峩嶺曲徑通
微盤折而上越嶺復盤折而下五里至五臺白崖村
峩口州東南六十里接繁峙界有峩口寨堡西二十
有黑山寨堡
水峪口廣武站東十五里翁萬達疏自水峪鴉兒崖
起東至馬蘭口霍家坡止為垣五十三里有竒增添
敵臺九十六舖屋二百八十八品窖五萬四千八百
胡峪口水峪口東三十里
葫蘆口廣武横嶺背東横嶺盤道勢最糾結故明時
垣工最詳
凌雲口葫蘆口東北少東南至水峪口翁萬達疏自
凌雲口莱樹溝起至大安口閻家嶺止為垣四十五
五里有竒石塹三十之一增添敵臺一十八舖屋五
十四自凌雲口黃沙坡起東至大安嶺盡境及葫蘆
頭横牆地止為垣二十丈五尺削崖垣二里有竒增
添敵臺五十四舖屋一百二十六品窖六千九百二
十四
馬蘭口凌雲口少西北錯繁峙應州界翁萬達疏自
霍家坡起東至凌雲口黃沙坡止為垣四十里有竒
增添敵臺八十一舖屋二百四十三品窖七千九百
七里堡西七里馬站堡西十五里古城堡西十五
里八里堡西二十里窰子頭堡西二十里陽
明堡西二十二里茹解堡西三十里平城堡東
五里二十里舖堡東二十里門王堡東二十里
聶營村堡東三十里下社村堡東四十里梨
園堡南七里下田堡西北七里上田堡西北十
五里花家村堡西北二十里宇文堡西北二十
里常河堡西北二十里官園堡西北三十里
磨方堡東北十五里薄村堡東北十五里赤土
堡東北二十里馬村堡東北三十里三家村堡
東北四十里望台堡東北四十里鹿蹄澗堡東
北四十里胡峪堡東北六十里高村堡東南八
里金盤村堡東南十里選仁村堡東南十五里
下庄村堡東南十五里東帳村堡東南二十里
黑山庄堡東南四十里堡子土堡西南十五里
趙村堡西南二十里徐村堡西南二十里閻村
堡西南二十五里白水堡西南十七里下茹解
堡西南三十里
五臺縣
石盆口縣東十五里為茹村繇茹村而東至石盆洞口
繇石盆洞口入東北一谷為上峪袤四十五里路通
高洪口臺懷鎮射虎川長城嶺繇石盆口南為下峪
一水中流兩山夾岸路南通牛道嶺東南通黑山關
石盆口東山有柏寨有石盆溝北漢天會十一
年三月招收指揮使閻章以石盆砦詣宋鎮州降
高洪口東南七十里南連石佛口北接大峪口路通阜
平縣關口山明洪武九年置巡檢司上峪北山下
為河口村虒陽河清水河滙此又上為高洪口又渡
河北至松巖村入峪四十五里至是少平高洪口
巡檢司今寓城中
長城嶺由高洪口沿河至石嘴村北進則臺懷鎮又繇
石嘴北上過紅崖為射虎川又北鐡舖村過盧家莊
子東上二里至長城嶺直隸龍泉關界龍泉關東
臺東南六十里
大峪口東北五十里福勝都東通阜平縣西通崞縣北
通繁峙縣明永樂八年置巡檢司今裁縣東北四
十里為竇村鎮繇鎮東少北至南道頭又東至大峪
口又東北至香城溝夾道山泉多虎豹又盤山而入
至繁峙縣界西瓦梁
飯仙口東北一百二十里明永樂九年置巡檢司今裁
西南二十里有狐野口又西北二十里有趙勝口
石佛谷東南五十里百蘭都
黑山東南九十里接平山縣界山東為黑山關小峪
兩山夾水一日度河者數十至耿家莊蓮花盆東入
一谷翳林飛瀑為懸鐘堂又過砂崖吕家莊至黑山
關自黑山關下抵縣城百里澗山行水流逶曲即
東峪溝也油盆池在黑山下
摩天寨東北九十里峭壁插天高二十餘里上平地數
頃可馳射摩雲山唐末蒲絳民避亂五臺壁摩
雲山羣賊往攻不克李罕之以百人攻拔之衆號李
摩雲
曹寨南七十餘里峻峋拔起四面石壁滹沱繞其下
國朝順治六年姜賊據之總兵李延壽募壯士登寨軍
中夜先擊鼓以亂賊之聽乃鑿石下鐵椎如猿狖攀
援而上賊不為備遂破
竇村鎮
國朝順治六年姜黨穴竇村鎮宣府總兵李延壽聲言
牧馬代州刻期繇峩口進兵出賊不意夜驟馬竇村
賊驚遁縱擊無一脱者五臺圍解
臺懷鎮康熙五十二年設營墩汎三隸縣地餘隸繁峙
金剛庫康熙五十二年設營墩汎四
水月堂寨東北七十里上如覆甑下如壁立元黃寨
豆村山東山高峻揚武寨東四十里險峻&KR0946;髻
寨南三十里狐突寨南四十里槐隂堡立崖上
東冶堡東峽堡高家莊堡穡頭堡建安
堡河邊堡兩澗堡泉巖堡郭家寨堡
繁峙縣
茹越口堡北六十里明正統十年築在布政司東北九
十三里東至小石口堡二十里西至廣武城南至繁
峙縣六十里北至大同府應州四十里應州南三
十里為茹越北口龍灣山南四十里為茹越北口
宋志有繁峙茹越大石義興冶寳興軍瓶形梅回麻
谷八砦金志繁峙縣有茹越鎮後唐末詔應州
修茹越口遼以雲州為西京則茹越之路自通
明正統十四年九月瓦剌繇茹越口入掠忻崞繁峙
五臺
小石口堡東北八十里明正德十一年築在布政司東
北四百一十里東至北樓城三十里西至茹越口堡
二十里南至繁峙縣四十里北至大同府靈邱縣界
二十里應州東南三十里大石口同小石峪北
二里有大石峪水隸應州小石峪有小石峪水隸應
州
大石口堡東北八十里明正德十一年築宋端拱元
年遼人自大石路南侵知代州張齊賢預簡廂兵千
人為二部分屯繁峙崞縣下令曰代西有寇則崞縣
之師應之代東有寇則繁峙之師應之比接戰則郡
兵集矣至是果為繁峙兵所敗宋張耆言契丹雲
應蔚朔四郡間遣人以文移至幷代非觀邊虛實即
欲察識道路宜密諭代州自雲應蔚至者繇大石口
入自朔至者繇土隥入餘間路塞之以示險金志
繁峙縣有大石鎮
北樓口城東北一百一十里布政司東北四百二十里
東至平刑關六十里西至小石口堡三十里南至繁
峙縣界四十里北至大同府廣昌縣界二十里明
正德十一年城北樓諸堡凡十有一幷設北樓倉
北樓北口在應州東南四十里北樓口南通朗嶺
關嘉靖二十三年置游擊將軍别為營駐北樓口
三關參將守備分駐北樓口各一員唐武德七
年頡利願欸北樓關請互市上不之拒胡松荅翟
中丞書雁門守備雖帶管其地然設在代州勢難遙
制且代城甚堅其中固有代州振武衛與按察分司
自足捍禦宜改置北樓口使備東十隘王家屛三
邊修守記甓二城北樓廣武增築土堡六古計砂澗
福連房大營屯黑圪塔中莊
朗嶺關(舊名狼嶺)東一百里應州南四十里路通應州界振
武衛守備關下有馬跑泉
平刑關東一百三十里路通靈邱縣一名瓶形雁門
關東二百三十五里路通靈邱縣西北連渾源州大
寨口南接正定府阜平縣界平刑營在布政司東
北五百里東至直隸阜平縣界三十里西至繁峙縣
一百三十里南至直隸阜平縣界十八里北至大同
府渾源州一百二十里大寨頭關在渾源州西南
一百一十里明設守備一員百戸一員征撡馬軍
五百名守堡旗軍一百八十四名金志繁峙縣有
瓶形鎮宣府鎮摘兵三千在平刑關駐劄專應援
吳王口别鎮兵三千在廣昌縣駐劄專應援浮圖峪
插箭嶺等處嘉靖二十三年巡撫都御史曾銑議
大城雁門長城自老營丫角山至平刑關東八百餘
里楊博據要害疏大同則當守渾源靈邱廣昌銀
釵驛馬等嶺協同保定鎮巡固守紫荆倒馬馬水口
等處使不能越關而南山西則當守陽方神池老營
堡偏關等處使不能越關而西其五臺繁峙平刑設
在關外尤當一體戒嚴明設平刑軍站去砂澗驛
太白驛各七十里
平刑關巡檢司雍正九年巡撫石麟題請繁峙縣平
刑關距縣治一百三十里路通直隸深山曲徑甚屬
險要應裁平刑倉大使設平刑關巡檢專司巡緝兼
理倉務
馬蘭口西北六十里代州應州界翁萬達疏自馬蘭
峪起東至平刑關止為垣三十九里塹十之一增添
敵臺五舖屋十五品窖一萬六千九百四十五
車道場口北樓營迤東南
太安嶺北樓城迤東東至鷂子澗溝十五里迤東接平
刑營汛南至大營堡三十二里西至下角峪石罅嘴
三十里迤西接北樓營汛北至石罅嘴二里迤北接
渾源營汛翁萬達疏自太安嶺起東至平刑關三
嶺子盡境止為垣七十三丈增添敵臺八十九舖屋
一百六十七品窖一萬四千七百四十八
臺懷鎮大名烟西六十里至峩口接代州東路汛獅
子窩東至金閣嶺墩接五臺縣地
東城嶺在縣西南
峩嶺東南五十里越嶺至五臺大柏舖
西瓦厰村縣南五臺界繇東瓦厰村上金嶺入臺山
故縣堡三泉堡砂澗堡太白堡楊興堡
崞縣
夾柳樹堡西北六十里明正德十一年築盤道口宋
土隥砦宋志崞有蘆板陽武石峽土隥四砦張耆
言契丹文移自朔至者宜繇土隥入以示險唐武
德中上問劉世讓以備邊策答曰突厥數南寇者恃
有馬邑為地耳如使勇將屯崞城厚儲金帛以招降
者數出竒兵略城下踐禾稼不踰歲馬邑可圖也上
曰非公無可任者乃使馳驛經略於是世讓至馬邑
高滿政以地來降宋雍熙三年十二月代州副部
署盧漢贇敗契丹於土隥堡雍熙中代州楊業戰
没上訪近臣以策齊賢請行即授給事中知代州與
部署潘美同領緣邊兵馬是時遼兵自胡谷入寇薄
城下神衛都校馬正以所部列南門外衆寡不敵副
部署盧漢贇畏懦保壁自固齊賢選廂軍二千出正
之右誓衆慷慨一以當百遼衆遂却先是約潘美以
幷師來會戰無何間使為遼人所得齊賢以師期既
漏且虞美衆為遼所乘既而美使至云師出幷州至
北井得密詔東師敗績於君子館幷之全軍不許出
戰已還州矣於是遼兵塞川齊賢曰賊知美之來而
不知美之退乃閉其使密室中夜發兵二百人持一
幟負一束芻距州城西南三十里列幟燃芻遼兵遙
見火光中有旗幟意謂幷師至矣駭而北走齊賢先
伏土兵二千於土隥砦掩擊大敗之擒其北大王之
子一人帳前舍利一人斬首百級獲馬二千器甲甚
衆翁萬達疏自夾柳樹西界小西溝起東至水峪
口鴉兒崖止為垣十五里增添敵臺一百舖屋三百
盤道口堡布政司北三百七十里東至雁門所三
十里西至陽方口堡六十里南至崞縣七十里北至
朔州六十里
陽武峪西南六十五里陽武堡有楊六郎寨秦太
子扶蘇軍於此有太子崖唐大歷十三年代州都
督張光晟擊敗回紇於陽武峪後唐清泰三年遼
太宗繇陽武峪入雁門抵太原敗唐兵宋都巡檢
使楊延昭守陽武峪驍勇善戰遼人憚之時部將孟
良焦贊同守焉嘉靖二十年七月俺答由左衛猪
兒窊入掠馬邑朔州遂入陽武峪抵太原明正德
間崞縣閻俊自陽武峪抵寧武關沿山鑿石架橋
宋左拾遺張齊賢疏自河東初下臣知忻州捕得遼
納米典史皆云自山後轉盤以授河東以臣料遼能
自備軍食則於太原非不盡力然終為我有者力不
足也河東初平人心未固嵐憲忻代未有軍砦入寇
則田牧頓失擾邊則守備可虞及國家守要害增壁
壘左控右扼疆事甚嚴恩信已行民心已定乃於雁
門陽武峪來争小利此其智力可料而知也陽武
峪巡檢司縣西七十里
石佛谷(石佛峪口)西三十里北接朔州界元末用石壘寨明
因之南通廟嶺其西北有郎嶺關明洪武七年千戸
王原築郎嶺口在西北四十里雁門有東陘西
陘之險崞縣有陽武石門之險朔州西南七十里
翠峯山東連石碣峪唐志崞有石門(註石門關即今崞城也)
蘆板口西南六十里明時傳烽崞縣繇蘆板始金志
崞鎮一蘆板蘆板寨巡檢司明設今裁
鵰窩梁口北八十里胡松答翟中丞書五寨堡遠距
偏頭寧武二關幾可二百里許敵小至要不敢深至
其域大舉則將自保不暇是亦無用之贅員也莫若
移五寨守備於夾柳鵰窩梁之間使守西隘八口
蓮花口堡明正德十一年築蓮花口西為盤道梁界
嘉靖二十年七月俺答繇小蓮花口火燒溝入繇
山頂牛心寺宋家溝白九川廟嶺梁南下是月復繇
此口出牛心寺口北五十里宋家溝口北五十
里白九川口西北四十五里廟嶺梁西三十里
王野梁口北五十五里此與夾柳樹路相通明嘉
靖後修内邊首及王野梁
八岔口堡明正德十一年八月提督都御史李鉞經略
關東西隘口各築堡置官守之八岔小蓮花於是創
築堡焉
弔橋嶺北二十里上有秦王寨弔橋嶺巡檢司後改
入石嶺關隸陽曲縣
元岡口堡西南八十里有孟良城址存堡南十里有
焦贊寨
石匣口西北四十五里
平山梁口西北三十五里
燕兒水口北六十里
羅漢洞口西南七十里胡松答翟中丞書代朔崞峙
之間土名魚兒川等處地頗曠衍截長補短方可數
千頃許比緣四方亡命逋逃於此俱治有屋廬伏藏
間諜至難詰禁又斬伐山木日相吞食宜擇為衆所
推者使為保長總小甲以管轄之防秋則授之器甲
令擺邊
唐林崗南五十里南北通衢三關要道
上陽武西四十里咸陽西北二十里清安堡北三
十里段家堡南高堡朔寧堡榆灣堡焦
家堡西莊堡神山堡橋溝堡茹莊堡天
寧堡大常堡懷化堡辛莊堡半址堡雙
山堡南賈堡上封堡同樂堡貴茹堡崇
仁堡横道堡白石堡班聶堡天涯寨茹
岳堡天家堡天元堡(以上土堡)原平堡清安堡
清和堡(以上甎堡)
山西通志卷十五
