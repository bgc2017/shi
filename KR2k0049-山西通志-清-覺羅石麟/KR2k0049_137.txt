山西通志卷一百三十七
人物(三十七)(文苑二)
潞安府
漢
馮逡字子產左將軍奉世子通易太常察孝廉為郎補
謁者建昭中選為復土校尉光禄勲于永舉茂材為
美陽令功次遷長樂屯衞司馬清河都尉隴西太守
治行廉平年四十餘卒
馮衍字敬通上黨潞人徙杜陵祖野王衍幼有奇才年
九歲能誦詩至二十而博通羣書王莽時諸公多薦
舉之衍辭不肻仕莽遣更始將軍廉丹討伐山東丹
辟衍為掾與俱至定陶衍因說丹歸正丹不聽進擊
無鹽與赤眉戰死衍乃亡命河東更始二年鮑永行
大將軍事安集北方衍以計說永永素重衍且得自
置偏裨將五人乃以衍為立漢將軍領狼孟長屯太
原與上黨太守田邑繕甲養士扞衞并土及世祖即
位邑遣使詣洛陽獻璧馬因招永衍永衍等疑不肯
降而忿邑背前約衍遺書責邑邑報書勸衍歸降衍
不從或訛言更始隨赤眉在北永衍信之故屯兵介
休方移書上黨云更始在雍永遣弟升及壻張舒誘
降涅城邑書勸永降永不答後永衍審知更始已殁
乃共罷兵幅巾降於河内帝怨衍等不時至永以立
功得贖罪遂任用之而衍獨見黜永謂衍曰昔高祖
賞季布之罪誅丁固之功今遭明主亦何憂哉衍曰
記有之人有挑其鄰人之妻者挑其長者長者詈之
挑其少者少者報之後其夫死而取其長者或謂之
曰夫非詈爾者邪曰在人欲其報我在我欲其詈人
也夫天命難知人道易守守道之臣何患死亡頃之
為曲陽令誅斬劇賊郭勝等降五千餘人論功當封
以讒毁故賞不行建武六年九月丙寅晦日食衍上
書陳八事其一曰顯文德二曰褒武烈三曰修舊功
四曰招俊傑五曰明好惡六曰簡法令七曰差秩禄
八曰撫邊境書奏帝將召見初衍為狼孟長以罪摧
陷大姓令狐略是時略為司空長史讒之於尚書令
王護尚書周生豐曰衍所以求見者欲毁君也護等
懼之即共排間衍遂不得入後衞尉隂興新陽侯隂
就深敬重衍衍遂與之交結由是為諸王所聘請尋
為司隸從事帝懲西京外戚賓客故皆以法繩之衍
由此得罪西歸故郡閉門自保建武末上疏自陳書
奏猶以前過不用衍不得志退而作顯志賦以自勵
顯志者言光明風化之情昭章元妙之思也顯宗即
位又多短衍以文過其實遂廢於家然雅有大志不
戚戚於貧賤居常慷慨歎曰衍少事名賢經歴顯位
懷金垂紫揭節奉使不求苟得常有凌雲之志三公
之貴千金之富不得其願不介於懷貧而不衰賤而
不恨年雖疲曳猶庶幾名賢之風修道德於幽冥之
路以終身名為後世法居貧年老卒於家所著賦誄
銘說問交德誥慎情書記說自序官錄說策五十篇
肅宗甚重其文
晉
崔遊字子相上黨人少好學儒術甄明恬靜謙退自少
及長口未嘗語及財利魏末察孝廉除相府舍人出
爲氐池長甚有惠政以病免遂為廢疾泰始初錄叙
故府僚屬就家拜郎中年七十餘猶敦學不倦撰喪
服圖行於世劉元海命為御史大夫固辭不就卒於
家時年九十二
續咸字孝宗上黨人性孝謹敦重履道貞素師事京兆
杜預專春秋鄭氏易教授常數十人博覽羣言善文
論又修陳杜律明達刑書永嘉中歴廷尉平東安太
守劉琨從事中郎後没石勒為理曹參軍持法平祥
時比于公著遠游志異物志汲冢古文釋皆十卷行
於世年九十七卒季龍贈儀同三司
前宋
鮑照字明遠由屯留徙東海文詞贍逸尤長於樂府始
謁宋臨川王義慶貢詩言志擢為國侍郎遷秣陵令
選為中書舍人時頗多忌賦述不敢盡其才後臨海王
子頊鎮荆州以為前軍參軍子頊敗遇害鍾嶸詩
品鮑照詩其源出於二張善形狀寫物之詞得景陽
之諔詭含茂先之靡縵骨節強於謝琨驅邁疾於延
年總四家而擅美跨兩代而孤出嗟其才秀人微故
取湮當代然貴尚巧似不避危仄頗傷清雅之調故
言險俗者多以附照
北魏
王煦屯留人華隂徐遵明詣山東求學至上黨乃師煦
受尚書毛詩禮記一歲辭去(晉書作王聰遵明受尚書鄭氏學)
李業興上黨長子人祖虯父玄紀以儒學舉孝廉玄紀
卒於金鄉令業興少志學師事徐遵明時漁陽鮮于
靈馥亦聚徒教授而遵明著錄尚寡業興詣靈馥黌
舍類受業靈馥曰李生久逐羌博士何所得也業興
不言及靈馥說左傳業興問大義數條靈馥不能對
乃振衣而起曰羌弟子正如此耳徑還自此靈馥生
徒傾學就遵明學徒大盛業興之為也後乃博涉百
家圖緯風角天文占候無不討練尤長算歷雅自矜
負禮待不足雖權貴不屈後為王遵業門客舉孝廉
為校書郎以世行趙匪歷節氣候辰下算延昌中乃
為戊子元歷上之時屯騎校尉張洪盪寇將軍張龍
詳等九家各獻新歷宣武詔共為一歷洪等推業興
為主成戊子歷正光三年奏行之業興以殷歷甲寅
黃帝辛夘徒有積元術數亡缺又修之各為一卷傳
於世建義初典儀注尋除著作郎永安三年以前造
歷勲賜爵長子伯孝武帝初封屯留縣子除通直散
騎常侍永熙三年二月釋奠與魏季景温子昇竇瑗
為摘句後入為侍讀遷鄴起部郎中辛術奏今皇居
徙御百度創始營構一興必宜中制李業興碩學通
儒博聞多識萬門千戸所宜詢訪今求就之披圖按
記考定是非參古雜今折中為制詔從之尚書右僕
射營構大匠高隆之纂修三署樂器衣服又奏請共
事天平四年與李諧盧元明使梁梁散騎常侍朱異
問曰魏洛中委粟山是南郊邪圓丘邪曰委粟是圓
丘非南郊異曰郊丘異所是用鄭義我此中用王義
曰然洛京郊丘用鄭解異曰若然女子逆降傍親亦
從鄭否曰此亦不專從若此間用王義除禫應用二
十五月何以王儉喪禮禫用二十七月也異不答業
興曰我昨見明堂四柱方屋都無九五之室當是裴
頠所制明堂上圓下方裴唯除室耳今此上不圓何
也異曰圓方俗說經典無文曰圓方之言出處甚明
卿自不見見卿錄梁主孝經義亦云上圓下方豈非
自相矛盾異曰若然圓方竟出何經業興曰出孝經
援神契異曰緯候何可信也業興曰靈威仰叶光紀
之類經典亦無所出卿復信不異不答梁武問詩周
南王者之風擊之周公召南仁賢之風繫之召公何
名為繫對曰鄭注儀禮云昔太王王季居於岐陽躬
行召南之教以興王業及文王行今周南之教以受
命作邑於酆文王為諸侯之地所化之國今既登九
五之尊不可復守諸侯之地故分封二公名為繋梁
武又問尚書正月上日受終於文祖此時何正對曰
夏正月梁武言何以得知曰按尚書中候運衡篇日
月營始故知夏正又問堯時以前何月為正對曰自
堯以上書典不載實所不知梁武又云寅賓出日是
正月日中星鳥以殷仲春即是二月何得云不知對
曰雖三正不同言時節者皆據夏時正月周禮仲春
二月會男女之無夫家者雖自周書月亦夏時堯之
日月亦當如此梁武又曰孔子聖人何與原壤為友
對曰孔子即自解言親者不失其親故者不失其故
又問壤何處人對曰注云原壤孔子幼之舊故是魯
人又問聖人何以存故舊之小節廢不孝之大罪對
曰原壤所行事自彰著幼少之交非是今始既無大
故何容棄之又問孔子何以書原壤事對曰此是後
人所錄非孔子自制猶合葬於防禮記中如此比動
有百數又問易有太極極是有無對曰所傳太極是
有還遷散騎常侍加中軍大將軍武定元年除國子
祭酒仍侍讀神武以業興明術數軍行常問焉芒山
之役有風從西來入營業興曰小人風來當大勝神
武曰若勝以爾為本州刺史既而為太原太守五年
齊文襄引為中外府諮議參軍造九宫行棋歷以五
百為章四千四十為蔀九百八十七為升分還以己
未為元始終相維不復移轉與今歷法術不同至於
氣序交分景度盈縮不異也文襄征潁川業興曰往
必克克後凶文襄既克欲以業興當凶而殺之業興
鳩集文籍手自補修題帖家書垂將萬卷覽讀不息
多有異聞諸儒服其深博性豪俠重意氣急難歸之
便容匿好合傾身無吝乖忤便即疵毁時人以此疾
之至於學術精微當時莫及二子崇祖傳父業
李崇祖字子述上黨長子人業興子盧景裕講易崇祖
時年十一論難往復景裕憚之姚文安難服虔左傳
解七十七條名曰駁妄崇祖申明服氏名曰釋謬營
三臺有勞封屯留縣侯
宋
張仲容上黨人徽宗時登科仕屯田員外郎以好士名
天下後致仕以詩名孫温泰和六年登第亦以詩樂
府見稱
金
王良臣字大用潞人承安五年進士作詩以敏捷稱又
於内典有得入翰林與李欽叔善從軍南征欽叔與
行道中酬唱甚多興定初自請北行没於軍中贈孟
州防禦使
董文甫字國華潞人承安中進士性淳質恬於世味於
心學有所得自號無事道人子安仁亦學道父子嘗
閒居寳豐閉戸不出以習靜為業朝夕不繼晏如也
文甫歴金昌府判官禮部員外郎昌武軍節度副使
正大中以公事至把縣自知死期作書與家人及同
官又作詩貽把縣令佐詩畢擲筆於地以扇障面而
逝
宋楫字濟川長子人年十九天德三年擢第除著作郎
母老丏歸養許之泰和三年以省掾從吏部尚書梁
肅使宋副趙王府長史直臣獵淮上射一虎斃之楫
有詩記其事語意俊拔泗州守刻石於鎮淮堂楫官
至孟州防禦使子元吉字祐之明昌二年進士元圭
字達之泰和三年進士皆有名曾孫弘道
元
宋衟字弘道潞州長子人金兵部員外郎元吉孫善記
誦屏居河内者十餘年趙璧經略河南以禮聘至中
統三年授翰林修撰又從璧濟南襄陽多贊大計為
征東行省員外郎持詔往高麗徙江華島居民於平
壤歸復命賜勞良厚遷太常少卿兼領籍田署事太
子珍戬以耆德召見應對詳雅命擇可備顧問者舉
郭祐何瑋徐琰馬紹楊居寬何榮祖楊仁風等太子
曰盡為我致之除秘書監太子以江西分地命衟銓
舉守令初立詹事院首以衟為太子賓客卒有秬山
集十卷
張䂮至元年間鄉舉授沂州同知高才絶學以文章名
世
連綮字士徵淹經史通韜略辭翰自成一家中河東鄉
進士授河南儒學提舉不受卒贈集賢直學士朝列
大夫
王天祐上黨人天資穎悟有偉才累官太常博士議大
禮多見俞允皇慶間以潞州知州進階奉議大夫子
璋琮璜琥俱有名
杜汝楫潞城人文章德行一時推重與同邑高不器齊
名不器後登上第見李質碑記中
明
申甫字維嶽壺關人髫年力學以文名既冠負笈遊秦
中漸漬師友所造益深洪武庚戌開科以易魁於鄉
官潞州學正築麗澤齋與諸生講習四輔杜斆為之
記後遷蕪湖知縣甫與斆同學友也斆應召入都甫
賦南坡太行路清時三詩送之反覆規切深得古人
贈别之義
李濬襄垣人永樂壬辰進士初授兵部主事陞保定知
府尋調河間所至有善政致仕歸以詩酒自適所著
有雲谿稿瀛海集
宋朴潞州人正德丁夘舉人任國子博士古質尚行喜
讀書為文宏博詩宗魏晉宦遊四十年清貞淡泊囊
無長物
趙初黎城人力學恬淡重行誼薄紛華隠居田溪之陽
創蒼溪書院以讀書著述為事建聖賢道統堂春秋
率子弟行釋菜禮吕柟過黎城聞其人命駕就訪與
辯論終日歎美而去
李新芳字元德潞州人嘉靖癸未進士性剛介寡合燕
居危坐如對神明嘗有句曰身心無可告天地面目
如何對聖賢釋褐後歴淮安保定府推官胥以廉明
著入為戸部主事改監察御史出按真定鋤強伸枉
風裁凜然尋為忌者所中罷官歸杜門讀書從遊日
衆達官貴人皆稱漳野先生
程應登字司晉潞州人幼負異質遊李侍御漳埜門與
任光禄輩相切劘又主陵川宗約教以詩文著弱冠
領庚子舉人授雎州知州補延慶州所至嚴請託絶
賂遺兩任咸以守制歸里制終乃浩然歎曰向為親
出今可已矣遂不赴補以孫正已貴贈兵部右侍郎
張鐸字邦敷號西林壺關人鎮弟嘉靖乙酉舉人丙戌
進士選翰林院庶吉士歴兵部郎中湖州府知府鯁
直豪邁若不可繩以法度然生平大節無一不中矩
矱其與人接也雖山翁野叟莫不盡其歡退而叩其
臧否當其意者無幾人所著有西林稿警心要言全
唐律詩明詩律選湖州府志壺關志若干卷傳世詳
見栗應麟所撰誌銘
栗應麟字仁甫潞州人嘉靖己丑進士知河南陳州歴
直隸順德府同知遷陜西僉事解組歸應麟負才名
好吟咏詩詞婉麗文亦能成一家以易魁天下宗親
例不得為中朝官洊歴外任以才見忌卒不至大用
栗應宏字道甫潞安人弱冠舉於鄉累試南宫不第耕
讀太行山中高叔嗣解司封歸應宏擔簦相造雞黍
定交叔嗣作紫團山人歌贈之云紫團高山槩青雲
栗家兄弟殊不羣陳州一出驅五馬令弟二十窺三
墳陳州者應宏兄應麟也應宏山居詩六卷叔嗣為
之序
沈國華潞安人萬歷丁酉舉人任藍田知縣精明果決
聽斷如流公事暇延儒生論文立會文館躬詣會所
課之饌具皆出俸資嘗摹王摩詰輞川圖勒於石沈
鬱秀潤賞鑒家亟稱焉後陞寧海知州
申尚德潞城人天啓間貢生秉至性事親孝為學能窺
根柢又諳練時勢莊烈御極躬上書闕下陳聖治聖
學拔本塞源諸論不省歸而閉戸讀書從事姚江之
學嘗著致知源流以表章之又輯青解以解大學裴
園抄臆以解中庸并鄉黨訓孔氏世醫說諸書
李瑶屯留人通判思謙子思謙以孝廉起家居官清介
林居後閉門讀書惟課子是務瑶能承其家學潛心
玩索天啓間以貢任高平訓導秩滿遷陜西紫陽縣
尋歸端居一室繹聖學指趣嘗曰尋未發時氣象此
古人扼要所在學者所宜留心也子鐘進士孫楷舉
人皆能世其業
國朝
李甲黃字九影號金漳黎城人順治初以舉人試安邑
教諭遷安平知縣入為工部主事卒於官甲黃幼有
志聖學教安邑書曹月川蒲霍教條以訓學者嘗於
弘運書院析朱陸同異吕少宗伯崇烈歎嘉之涖安
平著勸俗歌揭之通衢諸生有廬於墓者月造其阡
給以廩而於惡少魚肉鄉里暨以私鹽入人槖而誣
之者按治不少假晉秩冬曹督理寳源錢局勾稽精
核𣙜木古北口僦民舍經畫尤勞勩暇則手一卷諷
誦不輟嘗曰吾讀它編如食珍膳非不悅口但一飽
更無餘味至周易性理諸書如布帛菽粟雖日用而
不厭也及卒王弘祚深惜之著靜觀齋語錄磊園文
集藏於家
李元黃字行漳黎城縣人水部甲黃弟少多病不能日
讀書而成童即善屬文督學李直指王交稱之後病
時作日攜茶鐺嘯咏别墅當事多薦文行以親老懇
辭踞皋比為諸生講授批卻導&KR1094;&KR1154;然立解
程之玿字二漳長治縣人歲貢生博學好古文辭詩賦
精雅藝林推之亦通岐黃術著舌耕堂詩古文隨手
錄續乘餘錄潞安詩選程氏人物考金剛經集解醫
海勺波百餘卷而潞志拾遺一書考覈典核鑑古者
尤激賞焉
孫奇字象陽屯留人順治間恩貢官浙江寧海縣知縣
奇七歲喪父母李氏厲苦節督奇讀書奇淬厲文名
籍甚及涖寧海有政聲尋投劾歸鍵戸讀書嘗著父
子夫婦昆弟朋友四箴訓其子弟晉人傳誦以為名
言邑令屠纂縣志邀奇參考互訂閱三年乃克成書
論者尤多其勤云
趙良玉字爾栗長治人少與兄通判良璧讀書朝爽樓
午夜不倦有名詞壇以歲貢生官襄陵教諭啓迪備
至補猗氏拔喬府丞雲名於童子中令以軍需激變
良玉開誠撫慰得帖然遷大同教授值歲飢與有司
設法分賑比擢太平知縣以兄通判殁鬱鬱不樂遂
不赴歸築序樂園教子弟讀書暇時彈琴賦詩怡情
魚鳥花木間後十餘年卒鮑孝廉芝有傳
汾州府
漢
宋沖字子浚介休人以有道司徒徵水經注曰城南有
徵士郭林宗宋子浚二碑
晉
孫楚字子荆太原中都人祖資魏驃騎將軍父宏南陽
太守楚才藻卓絶爽邁不羣年四十餘始參鎮東軍
事司馬文王遣符劭孫郁使吳將軍石苞令楚作書
遺孫皓劭等不敢通楚後遷佐著作郎復參石苞驃
騎軍事負其才氣頗侮易苞初至長揖曰天子命我
參卿軍事嫌隙遂構又與鄉人郭奕忿爭遂湮廢積
年初參軍不敬府主楚既輕苞遂制施敬自楚始征
西將軍扶風王駿起為參軍轉梁令遷衞將軍司馬
時龍見武庫井中羣臣將上賀楚言筦庫之士或有
隠伏厮役之賢没於行伍故龍見光景有所感悟願
赦小過起淹滯申命公卿舉獨行君子又舉亮拔秀
異之才無繫世族必先逸賤惠帝初為馮翊太守卒
初楚與同郡王濟友善濟為本州大中正訪問銓邑
人品狀至楚濟曰此人非卿所能目吾自為之乃狀
楚曰天才英博亮拔不羣楚少欲隠居謂濟曰當欲
枕石漱流誤云漱石枕流濟曰流非可枕石非可漱
楚曰所以枕流欲洗其耳所以漱石欲厲其齒楚除
婦服作詩示濟濟曰未知文生於情情生於文覽之
悽然增伉儷之重三子衆洵纂纂子統綽
孫統字承公纂子幼過江誕任不羈善屬文時人以為
有楚風征北將軍褚裒聞其名命為參軍辭不就家
會稽性好山水乃求為鄞令轉吳寧不留心碎務名
山勝川靡不窮究後為餘姚令卒子騰嗣以博學稱
位至廷尉騰弟登少善名理注老子行於世仕至尚
書郎早卒
孫綽字興公纂子博學善屬文少與高陽許詢俱有高
尙之志居會稽游放山水作遂初賦以致其意沙門
支遁嘗問綽君何如許答曰高情遠致弟子早已服
膺然一咏一吟許將北面矣絶重張衡左思賦每云
三都二京五經之鼓吹也嘗作天台山賦辭致甚工
初成以示友人范雲期云卿試擲地當作金石聲雲
期每至佳句亦輒云應是我輩語除著作佐郎襲長
樂侯綽性通率好譏調嘗與習鑿齒共行綽在前顧
曰沙之汰之瓦石在後鑿齒曰簸之颺之糠粃在前
征西將軍庾亮請為參軍補章安令徵拜太學博士
遷尚書郎又為揚州刺史轉永嘉太守遷散騎常侍
領著作郎時大司馬桓温將移都洛陽人情疑懼莫
敢先諫上表論之桓温不悅曰致意興公何不尋君
遂初賦而強知人國家事邪尋轉廷尉卿領著作綽
少以文才稱於時文士綽為其冠温王郄庾諸賢卒
必須綽為碑文然後刊石焉年五十有八卒子嗣有
綽風文章相亞嘗侍統綽賦蘭亭集詩位至中軍參
軍早卒
孫盛字安國太原中都人祖楚馮翊太守父恂潁川太
守恂遇賊被害盛年十歲避難渡江及長博學善言
名理時殷浩擅名一時與抗論者惟盛而已盛嘗詣
浩談論對食奮擲麈尾毛悉落飯中食冷而復煖者
數四至暮忘餐理竟不定盛又著醫卜及易象妙於
見形論浩等竟無以難由是知名起家佐著作郎出
補瀏陽令太守陶侃請為參軍庾亮又引為征西主
簿轉參軍時南蠻校尉陶稱讒構亮與王導頗懷疑
貳盛密諫亮曰王公神情朗達常有世外之懷豈肯
為凡人事邪此必佞邪之徒欲間内外耳亮納之庾
翼又引為安西諮議參軍尋遷廷尉正桓温仍留為
參軍與俱伐蜀軍次彭模温以輕兵入蜀盛領羸老
輜重在後賊數千忽至衆皆遑遽盛部分諸將并力
拒之應時敗走蜀平賜爵安懷侯累遷温從事中郎
從入關平洛以功進封吳昌縣侯出補長沙太守累
遷祕書監加給事中年七十二卒盛篤學不倦自少
至老手不釋卷著魏氏春秋晉陽秋并造詩賦論難
數十篇
孫放字齊莊盛子幼稱令慧年七八歲在荆州與父從
庾亮獵亮曰君亦來邪應聲答曰無小無大從公于
邁亮又問欲齊何莊邪放曰欲齊莊周亮曰不慕仲
尼邪答曰仲尼生而知之非希企所及亮大奇之曰
王輔嗣弗過也庾翼子爰客嘗候盛見放問曰安國
何在答曰庾稚恭家爰客大笑曰諸孫太盛有兒如
此曰未若諸庾翼翼既而語人曰我故得重呼奴父
也終長沙相
元魏
宋隠字處默西河介休人曾祖奭祖浩父恭世仕慕容
氏位並通顯隠性至孝專精好學仕慕容垂為并州
别駕道武平中山拜尚書吏部郎積遷行臺右丞領
選母喪歸被徵棄妻子匿長樂數年卒臨終謂其子
經曰汝等苟能入順父兄出悌鄉黨仕郡幸至功曹
史以忠清奉之足矣不勞遠詣臺閣恐不能富貴徒
延門戸累耳若忘吾言是死若父也使鬼有知吾不
歸食矣
張偉字仲業太原中都人學通諸經鄉里受業者常數
百人雖有頑固問至數十告喻無愠色常依附經典
教以孝悌門人事之如父性清雅非法不言太武時
與高允等俱徵授中書博士累遷中書侍郎太原國
大中正使酒泉慰渠沮無諱又使宋賜爵成皋子出
為營州刺史進建安公卒贈并州刺史諡曰康
按神䴥四年詔范陽盧元等四十二人皆冠冕之
胄著聞州邦並以禮徵就命者三十五人拜中書
博士偉與渤海高允並以本官領衞大將軍樂安
王範從事中郎允與偉及廣平游雅同業相友允
徵士頌列晉士名曰營州刺史建安公太原張偉
仲業行司隸校尉中都侯西河宋宣道茂太平太
守平原子鴈門李熙士元廣平太守列人侯西河
宋愔祕書郎鴈門王道雅祕書郎鴈門閔弼其序
曰張仲業東臨營州遲其還返一叙於懷青衿於
垂殁之年寫情於桑榆之末其人不幸復至殞殁
進涉無寄心之所出入無解顔之地其頌曰仲業
淵長雅性清到憲章古式綢繆典誥時值險難常
一其操納衆以仁訓下以孝化被龍川民歸其教
宣頌曰道茂夙成弱冠播民與朋以信行物以誠
怡怡昆弟穆穆家庭發嚮九皋翰飛紫冥頻在省
闥亦司於京刑以之中政以之平熙頌曰士元先
覺介然不惑振袂來庭始賓王國蹈方履正好是
繩墨淑人君子其儀不忒愔與博陵崔建合頌曰
崔宋二賢誕性英偉擢潁閭閻聞名象魏謇謇儀
形邈邈風氣達而不矜素而能賁道雅弼與中山
張綱上谷張誕合頌曰張綱柔嘉叔術正直道雅
洽聞弼為兼識拔萃衡門俱漸鴻翼發憤忘餐豈
要斗食率履從仁罔愆於式失不繫心得不形色
允列頌同徵而偉獨摽於序其雅契可知矣
北齊
宋世良毓子字元友年十五有膽氣隨伯父翻在南兖
州屢有戰功行臺臨淮王彧與語奇之尒朱榮有不
臣迹帝將圖之密令彧將兵赴洛彧假世良都督令
還南兖發兵以聽期世良請簡三千騎五日必到洛
陽并陳三策彧皆不能從尋為殿中侍御史詣河北
括戸還見汲郡城旁多骸骨移書州郡令收瘞其夜
大雨遷殿中世良奏殿中主齊會之事請改付餘曹
帝曰卿意不欲親庖厨邪付右兵以為永式河州刺
史梁景叡枹罕羌首恃遠不敬秦州刺史侯莫陳悅
受其贈遺常為送表並奏其罪帝嘉之謂長孫永業
曰宋郎中實有家風甚可重也拜清河太守世良才
識閑明尤善政術在郡未幾聲問甚高陽平郡移盜
三十餘人訊其情狀唯送十二人餘皆放之陽平太
守魏明朗怒云輒放吾賊及推問明朗大服郡東南
有曲隄成公一姓阻而居之羣盜多萃此人語曰寧
度東吳會稽不歴成公曲隄世良施八條之制盜奔
他境人又謠曰曲隄雖險賊何益但有宋公自屏迹
齊天保初大赦郡無一囚率羣吏拜詔而已其冬醴
泉出於界内代至傾城祖道有老人丁金剛者泣而
前謝曰府君非唯善政清亦徹底今失賢者人何以
濟莫不攀轅涕泣卒於東郡太守贈信州刺史撰字
略五篇宋氏别錄十卷子伯宗位侍御史性清退好
學多所撰述齊亡不仕隋大業初卒於家
唐
宋令文汾州人高宗時為東臺詳正學士富文辭且工
書有力絶人世稱三絶都下有牛善觸人莫敢攖令
文直往拔取角折其頸殺之子三之問以文章起問
弟之悌以蹻勇聞之遜精草隸世謂各得父一絶云
宋之問字延清一名少連汾州人令文子偉儀貌雄於
辯甫冠武后詔與楊炯分直習藝館累轉尚方監丞
左奉宸内供奉武后游洛南龍門詔從臣賦詩左史
東方虯詩先成后賜錦袍之問俄頃獻后覽之嗟賞
更奪袍以賜張易之敗貶瀧州參軍事逃歸洛陽以
訐張仲之擢鴻臚主簿景龍中遷考功員外郎下遷
汴州長史改越州長史頗自力為政窮歴剡溪山置
酒賦詩流布京師人人傳諷睿宗初流欽州賜死魏
建安後汔江左詩律屢變至沈約庾信以音韻相婉
附屬對精密及之問沈佺期又加靡麗回忌聲病約
句準篇如錦繡成文學者宗之號為沈宋語曰蘇李
居前沈宋比肩張說與徐堅論曰李嶠崔融薛稷
宋之問之文如良金美玉無施不可
薛能字太拙汾州人會昌六年進士第大中末書判中
選補盩厔尉李福鎮滑表署觀察判官歴御史都官
刑部員外郎福徙西蜀奏以自副咸通中攝嘉州刺
史遷主客度支刑部郎中權知京兆尹事授工部尚
書節度徐州徙忠武廣明元年徐軍戍溵水經許能
以舊軍館之城中軍懼見襲大將周岌因逐能屠其
家自稱留後能僻於詩日賦一章集十卷
宋
趙睿孝義人辨博幹濟從事使府綽有能聲太宗尹開
封授雍丘太原二縣令邑中大治進安申觀察判官
事皆應手而辦睿有文學能詩上生辰獻詩百韻為
壽上亟稱之
趙昌言睿子字仲謨舉進士廷試日太宗嘉睿能教寘
甲科累官樞密副使遷戸部侍郎卒贈吏部尚書諡
景肅昌言尚氣槩所至以威斷立名尤善推奬後進
初掌漕湖時李沆通判潭州昌言謂有台輔之望表
聞於朝王旦宰平江昌言一見識其遠大以女妻之
人服其知人
金
馬天來字雲章人稱元章介休人黃裳牓經義進士博
學多技能畫入神品百年來無出其右李屏山常言
天下辯士有三王仲澤馬元章純甫其一也天來住
太學十九年貧苦人不能堪而談笑自若大安初調
潁州司候靈璧簿召為國史院編修官正大九年卒
年六十一劉紹先贈詩云波瀾口頰談元駛土木形
骸與世違疇昔麻鞵見天子只今道服勝朝衣蓋實
錄也元章多作詩欲别出盧仝馬異之外又多用俳
體作譏刺語云
吳永石州人舉進士少好學廣蓄書籍構萬卷堂置書
其中家世誦讀子孫皆登進士仕多顯爵
吳希尹石州人父永廣蓄書顔其堂曰萬卷以為家塾
希尹力學知名當世大定間登進士第官至同知陜
西東路轉運使子章亦舉進士仕至翰林學士元遺
山嘗受學焉
李晉字子益鄉貢進士善文詞自號西源老人亦稱西
源散人
元
吕㳘字蒙甫西河人少?心性理之學既以國語文字
為廣平大名教授秩滿薦歴江南諸道行御史臺監
察御史首上疏條八事絀貪懦之吏弭蜀寇之兵天
歷初由南臺都御史僉海北海南道廉訪司使所至
興學校正風俗斷疑獄弭盜寇詔加亞中大夫丁父
憂服除起為襄陽總管本路諸軍鄂囉總管政績甚
著授大中大夫大明路總管兼府尹本路諸軍總管
内勸農事知河防事會臺議宿望擢拜嘉議大夫海
北海南道肅政廉訪使卒於官贈禮部尚書封河東
郡侯諡簡肅
柳誠汾陽人有德行能文章仕國子監助教正祀考讚
曰德行純篤問學淵閎太學仰為真儒鄉人稱為學
士
高岡寧鄉人年十五即通六經至元間任石州同知達
民情精吏事不嚴而民治子產萃知乾州
張益西河人資性醇厚器度温恭廷試第一官國子監
司業子大猷亦舉進士官儒學提舉益有詩曰乳燕
引雛歸鳳閣遊魚銜子過龍門
明
蘭以權字世衡西河人博學能詩洪武中選授中書省
照磨以安撫廣西功陞禮部員外郎進應天府尹
梁卞介休人洪武間由通經儒士授本縣訓導施教有
方尤諳治體辛產博器之薦擢御史病卒
霍莘字希伊孝義人永樂丙戌進士奉勑歸里完婚勑
曰朕惟聖賢之學終始無間德業大成必資持久爾
積學能文克膺舉薦省覽敷言良深嘉歎兹特命爾
歸榮故鄉以成德業副朕所期毋自滿而驕毋自怠
而縱博學審問慎思明辨篤行求至希聖希賢俟朕
有命爾即來朝欽哉勑諭後拜監察御史
馮思翊汾陽人隠居讀書聚徒講學孔文谷王文翰賴
君恩等皆出其門
劉有誠寧鄉人嘉靖丙辰進士聰明穎異幼號神童壯
年入仕所至有聲督學關中品題多名士為人嚴毅
耿介著有自警語宦遊二紀
趙訥字孟敏孝義人嘉靖己未進士初授定興令賑饑
有法調江都時權貴欲以其邑稅糧派鄰邑不從陞
刑部主事服闋補戸部差管徐州倉出羨餘修吕梁
洪橋轉郎中陞四川保寧府知府甫三月乞歸囊槖
蕭然束𢃄無飾金銀者訥秉性儉約不治家人生產
嗜讀書寒暑不輟教人以孝友為先實行副之刻語
錄詩文三十卷郡縣舊志續纂年七十九卒門人私
諡文直先生
孔天孕字汝錫汾陽縣人嘉靖壬辰賜榜眼及第例官
翰林以宗親外補陜西按察司僉事提督學政降祁
州知州遷河南按察司僉事備兵潁州復以布政司
參議提督浙江學政歴陜西按察使右布政使遷河
南左布政使謝政歸天孕好讀書詩文高古晚年寄
興山水園林間與王明甫吕仲和裴庸甫諸人相倡
和所著文谷集若干卷行於世
張冕字服周孝義人嘉靖壬辰進士授戸部主事監收
太倉轉本部員外郎陞河南僉事分巡大梁至洧川
因颶風辨野寺之冤人咸異之陞霸州兵備副使平
土寇益勵操守及歸行李蕭然居家二十年博極羣
書德行文學遠近推重著有勝溪文集併縣舊志
郭儒號一泉祁縣人嘉靖丁酉舉人授淳化知縣涖任
六年致仕歸行李一肩視來時無異邑人士醵餽千
金却弗受其居官修城堡及文廟學舍停徭役均賦
稅課諸生文藝躬歴會所甲乙必當冬夏給薪水必
備致政家居耕耘自給年踰八十力學不衰篤信朱
子及許魯齋薛敬軒三子嘗輯為續近思錄而序之
謂學者由兹錄以求三子由三子以求周程張四子
並求孔孟則聖賢可歴階而馴致矣當世以為知言
薛東海永寧人嘉靖癸丑進士任滑縣知縣官守剛方
居鄉儉素談道嗜學至耄不倦作四書解酲錄易經
解酲錄
國朝
朱之俊字滄起汾陽縣人前明壬戌進士官國子司業
國朝起翰林祕書院侍讀充纂修
國史副總裁以終養歸之俊少穎悟讀書先經後史渟
滙演漾復肆覽名山鉅川偕海内耆宿游詩古文辭
克成一家言以上附汾晉作者著硯廬全集五經纂
注瑯環選奇諸書藝苑重之
大同府
漢
苑升字辯卿代郡人九歲通論語孝經及長習梁丘易
老子教授後生王莽大司空王邑辟為議曹史時莽
頻發兵役徵賦繁興升奏記於邑邑雖然其言而竟
不用升稱病乞身邑不聽令乘傳使上黨升遂與漢
兵會因留不還建武二年光武徵詣懷宫拜議郎遷
博士上疏讓曰臣與博士梁恭山陽太守吕羌俱修
梁丘易二臣年並耆艾經學深明而臣不以時退與
恭並立深知羌學又不能達慚負二老無顔於世誦
而不行知而不言不可開口以為人師願推博士以
避恭羌帝不許然由是重之數詔引見每有大議輒
見訪問時尚書令韓歆上疏欲為費氏易左氏春秋
立博士詔下其議四年正月朝公卿大夫博士見於
雲臺帝曰范博士可前平說升起對曰左氏不祖孔
子而出於丘明師徒相傳又無其人且非先帝所存
無因得立遂與韓歆及大中大夫許淑等互相辯難
日中乃罷升復退而奏左氏之失凡十四事時難者
以太史公多引左氏升又上太史公違戾五經謬孔
子言及左氏春秋不可錄三十一事詔以下博士後
還鄉里永平中為聊城令坐事免卒於家
晉
秦秀字元良新興雲中人父朗魏驍騎將軍秀少敦學
行以忠直知名咸寧中為博士何曾卒下禮官議諡
秀議諡法名與實爽曰謬怙亂肆行曰醜曾之行已
與此同宜諡謬醜公時雖不同秀議而聞者懼焉秀
性忌讒佞疾之如讎素輕鄙賈充及伐吳聞其為大
都督謂所親曰充文案小才乃居伐國大任吾將哭
以送師或止秀曰此不赦之罪乃止及孫皓降於王
濬充未知之方以吳未可平抗表請班師與濬告捷
表同至朝野以充位居人上智出人下僉以秀為知
言及充卒秀議充舍宗族弗授而以異姓為後諡法
昏亂紀度曰荒請諡荒公不從王濬平吳而為王渾
譖毁雖不從無明賞罸以濬為輔國大將軍秀上言
輔國之號率以舊恩此為王濬無功之時受九列之
顯位有功之後更得寵人之辱號也後與劉暾等同
議齊王攸事除名尋復起為博士秀性悻直與物多
忤為博士前後二十年卒於官
趙至字景真代郡人寓居洛陽緱氏令到官至年十三
與母同觀母曰汝先世本非微賤世亂流離遂為士
伍爾後能如此不至感母言詣師受業聞父耕叱牛
聲投書而泣師怪問之至曰我小未能榮養使老父
不免勤苦師甚異之年十四詣洛陽游太學遇嵇康
於學寫石經徘徊視之不能去請問姓名康曰年少
何以問曰觀君風器非常所以問耳康異而告之後
乃亡到山陽求康不得而還又將遠學母禁之至遂
佯狂年十六游鄴復與康遇隨康還山改名浚字允
元及康卒至詣魏興太守張嗣宗優遇之隨嗣宗到
溳川欲因入吳而嗣宗卒乃占戸遼西初至友康兄
子蕃及將遠適乃與蕃書叙離并陳其志至身長七
尺四寸論議精辯有縱横才氣遼西舉郡計吏到洛
與父遇時母已亡父欲令其宦立弗之告仍戒以不
歸至還遼西幽州三辟部從事斷九獄見稱精審太
康中以良吏赴洛方知母亡初至自恥士伍欲以宦
學立名而志不克就慟哭嘔血卒年三十七
魯勝字叔時代郡人少有才藻為佐著作郎元康初遷
建康令到官著正天論云以冬至之後立晷測影準
度日月星臣按日月裁徑百里無千里星十里不百
里遂表上求下羣公卿士考論若臣言合理當得改
先代之失而正天地之紀如無據騐甘即刑戮以彰
虚妄之罪不報嘗歲日望氣便稱疾去官中書令張
華遣子勸其更仕再徵博士舉中書郎皆不就其著
述為世所稱遭亂遺失惟注墨辯存
元魏
燕鳳字子章代人少好學博綜經史明習隂陽讖緯昭
成素聞其名使以禮致之鳳不應聘乃以軍圍代曰
鳳不來者將屠之代人懼遂送鳳昭成待以賓禮後
拜代王左長史參決國事又以經授獻明帝常使苻
堅堅問鳳曰代王何如人對曰寬和仁愛經略高遠
一時雄主也堅曰彼國人馬多少鳳曰控弦之士數
十萬見馬一百萬匹堅曰卿言人衆則可說馬太多
鳳曰雲中川自東山至西河二百里北山至南山百
餘里每歲孟秋馬常大集略為滿川以此推之使人
言猶未盡鳳還堅厚加贈遺後堅欲遷道武於長安
鳳固請曰代王遺孫幼沖莫相輔立其别部大人劉
庫仁勇而有智鐵弗衞辰狡猾多端皆不可獨任宜
分部為二令人統之兩人素有深讎其勢莫能先發
此禦邊之上策待其孫長乃存而立之是陛下大惠
於亡國也堅從之鳳尋東還道武即位歴吏部郎給
事黃門侍郎行臺尚書甚見器重明元世與崔宏封
懿梁越等入講經傳出議朝政太武初以舊勲賜爵
平舒侯卒子才襲
陸暐字道暉凱子與弟恭之並有時譽洛陽令賈珍歎
曰僕以年老更覩雙璧又嘗兄弟共候黃門郎孫惠
蔚謂諸賓曰不意二陸復在坐隅吾德謝張公無以
延譽暐位尚書右戸三公郎坐事免後除伏波將軍
卒贈冠軍恒州刺史暐擬急就篇為悟蒙章及七誘
十醉章表數十篇子元規位尚書郎元規子撥隂陽
律歷多所通解位并州長史參軍
陸恭之字季順凱子有操尚位東荆州刺史贈吏部尚
書諡懿著文章詩賦凡千餘篇子&KR0929;字仁崇篤志文
學齊律序乃其詞也位終通直散騎常侍弟寬字仁
惠太子中舍人待詔文林館寬兄弟並有才品議者
稱為三虎
陸歸俟子位東宫舍人駕部校尉子珍夏州刺史贈太
僕卿諡靜珍子旭性淡雅好易緯候之學撰五星要
訣及兩儀真圖太和中徵拜中書博士遷散騎常侍
後隠於太行山屢徵不起卒贈并汾恒肆四州刺史
子騰
崔鴻字彥鸞少好讀書博綜經史稍遷尚書都兵郎中
詔公卿朝士儒學才明者三十人議定律令於尚書
上省鴻與伯光俱在其中時論榮之後為三公郎中
加員外散騎常侍延昌三年父憂解任甘露降其廬
前樹十一月宣武以本官徵鴻四年復有甘露降其
京兆宅之庭樹遷中散大夫高陽王友仍領郎中正
光元年加前將軍修孝文宣武起居注光撰魏史徒
有卷目初未考正闕略尤多每云此史會非我世所
成但須記錄時事以待後人臨殁言鴻於孝明五年
詔鴻以本官修輯國史孝昌初拜給事黃門侍郎加
散騎常侍齊州大中正尋卒贈鎮東將軍度支尚書
青州刺史鴻弱冠便有著述志見晉魏前史皆成一
家無所措意以劉元海等並因世故跨僭一方各有
國書未有一統鴻乃撰為十六國春秋勒成百卷因
其舊記時有增損正光以前不敢顯行其書後以光
貴重乃頗傳讀然鴻經綜既廣多有違謬未能考正
子子元秘書郎永安中奏上父書事發逃竄會赦免
尋為叔鵾所殺
穆子容崇裔孫士儒子少好學無所不覽求天下書逢
即寫錄所得萬餘卷魏末為兼通直散騎常侍聘梁
齊初卒於司農卿
宇文忠之河南洛陽人其先南單于之遠屬世據東部
後居代郡父侃卒於書侍御史忠之涉獵文史頗有
筆札釋褐太學博士天平初除中書侍郎敕修國史
元象初兼通直散騎常侍副鄭伯猷使梁武定初為
尚書右丞仍修史以事除名忠之自為中書郎六七
年遇尚書省選右丞預選者皆射策忠之試焉既獲
丞職遂大為忻滿云後卒於君山
北周
斛斯徵字士亮椿子博涉羣書尤精三禮兼解音律有
至性居父喪朝夕共一溢米少以父勲賜爵城陽郡
公大統末起家通直散騎常侍遷太常少卿孝武遷
西雅樂廢缺徵博采遺逸稽諸典故創新改舊方始
備焉樂有錞于者近代絶此器或自蜀得之皆莫能
識徵見曰此錞于也衆弗信徵遂依干寳周禮注以
芒筒捋之其聲極清仍取以合樂六宫建拜司樂下
大夫遷司樂中大夫進驃騎大將軍開府儀同三司
轉内史下大夫天和三年周武以徵經有師法詔令
授皇諸子宣帝時為魯公與諸皇子咸服青衿行束
脩之禮並呼徵為夫子儒者榮之六年除司宗中大
夫行内史仍攝樂部進封岐國公尋轉小宗伯除太
子太傅仍小宗伯宣帝嗣位遷上將軍大宗伯後指
陳帝失上疏極諫不納鄭譯復譖之遂下獄懼不免
獄卒張元平哀之以佩刀穿牆送之出元平被捶拷
百數終無所言徵匿於人家遇赦得免坐除名隋文
踐極例復官爵除太子太傅仍詔修撰樂書開皇四
年卒年五十六子該嗣徵所撰樂典十卷兄恢散騎
常侍新蔡郡公子政嗣
隋
于仲文謹孫仕周為東郡太守尉遲迴作亂誘仲文不
從奔隋進位大將軍煬帝時掌文武選事嘗撰漢書
刊繁并略覽各三十卷
遼
邢抱朴應州人父簡刑部郎中母陳氏生六子親授以
經抱朴性穎悟好學博古保寧初為政事舍人知制
誥累遷翰林學士加禮部侍郎統和三年命勾檢顯
陵四年山西州縣被兵命與雲川節度使韓布格等
充宣諭招撫使往鎮慰之民始獲安加戸部尚書遷
翰林學士承旨與室昉同修實錄決南京滯獄還優
詔褒美十年拜參知政事韓德讓薦按察諸道守令
能否而黜陟之大協人望素以孝稱母憂固辭起復
宰相密諭上意乃從及耶律休格留守南京多滯獄
復詔平鞫人無冤者二十年改南院樞密使又二年
卒輟朝三日贈侍中弟抱質統和二十九年由南府
宰相擢知南院樞密使事以年老詔乘小車入朝開
泰元年命督有司具拜山大射柳禮儀復為大同軍
節度使加開府儀同三司守司空兼侍中時人榮之
金
雷思字西仲渾源人天德三年進士大定中任大理司
直持法寬平仕至同知北京轉運使事有易解行世
號學易先生弟志字尚仲亦第進士仕至永定軍節
度使思季子淵
董戣應州人明昌四年六月癸丑賜有司所舉德行才
能之士應州董戣同進士出身
劉摰雲中人明昌五年三月庚子詔各路所舉德行才
能之士雲中劉摰特賜同進士出身
宗道字雲叟山隂人以足疾不仕有詩云家藏千卷富
身得一生閒茅屋經年補柴門盡日關
張檝字巨濟先世泰州長春人有官山隂者遂占籍焉
曾祖頤宗銀青榮禄大夫祖惠懷遠大將軍父天白
虢縣簿檝明昌五年詞賦第一仕至鎮戎州刺史為
人有藴藉善談論文賦詩筆截然有律度時人甚愛
重之中州集稱張内翰云
劉勲字少宣雲中人後居濟南少日住太學與兄譙庭
老胥有聲場屋間南渡後專於詩學往往為人所傳
其先世本衣冠家風流藴藉都無科舉氣見於文字
者亦然工詩長尺牘落筆皆可觀樂府如暮鵶庭院
春隂淡句尤可喜
劉撝渾源人舉進士仕至石州刺史自號南山翁著賦
為時楷範子汲亦舉進士為翰林供奉自號西岩老
人有文集
劉從益字雲卿渾源人高祖撝天會初詞賦進士子孫
多由科第入仕從益博學通經能文詩尤工五言登
大安元年進士累官監察御史坐與當路辨曲直得
罪去久之起為葉縣令修學勵俗有古良吏風葉自
兵興戸減三之一田多不毛其歲賦七萬如故乃請
於大司農為減一萬民甚賴之流亡歸者四千餘家
未幾被召百姓乞留不許入授應奉翰林文字踰月
疾卒年四十四葉人聞之以端午罷酒為位而哭且
立石頌德焉有蓬門集若干卷子祁字京叔在太學
有文名值金末喪亂作歸潛志與元裕之壬辰雜編
雖微有異同而金末事猶足徵焉
雷淵字希顔一字季默應州渾源人父思名進士仕至
同知北京轉運使註易行於世淵庶出父殁不能安
於家乃發憤入太學衣敝履穿坐榻無席恒兀坐讀
書其友商衡每賙恤之後從李之純游為詩文喜新
奇與康錫冀禹錫齊名俱登至寧元年詞賦進士甲
科攝遂平縣事年少氣銳擊豪右發奸伏一邑稱神
明以擅笞州魁吏罷調涇州錄事坐高庭玉獄幾死
後改東平河朔驕將悍卒倚外敵為重自行臺以下
皆撫摩之淵出入軍中偃然不為屈不數月閭巷多
畫像以事雖大將亦不敢易之尋遷東阿令轉徐州
觀察判官興定末召為英王府文學兼記室參軍轉
應奉翰林文字正大庚寅倒迴谷之役嘗上書破朝
臣孤注之論引援深切灼然易見主兵者沮之策竟
不行拜監察御史言五事稱旨其所彈劾不避權貴
出巡郡邑所至有威譽奸豪不法立箠殺之至蔡州
杖殺五百人號雷半千為人所訟罷去久之宰相侯
摰薦為太學博士南京轉運司戸籍判官入為翰林
修撰一夕暴卒年四十八淵軀幹雄偉髯張口哆顔
渥丹眼如望洋遇不平則疾惡之氣見於顔間或嚼
齒大罵不休善結交凡當塗貴要與布衣名士無不
往來居京師賓客踵門雖貧而待客甚腆涖官喜立
名凡居一職輒震耀亦坐此不達
曹之謙應州人興定進士文名著於金元間寓居平陽
三十載講明道學為斯文式遠近多從之游所著有
兊齋文集行於世
元
魏初璠從孫以為後好讀書為文簡而有法中統間拜
國史院編修擢監察御史疏時政帝欣納之官至南
臺御史中丞子必復集賢侍講學士
雷膺字產正渾源州人父淵金御史膺生十歲而孤篤
志於學太宗時詔設科選試膺甫弱冠得與選遂以
文學稱史天澤辟掌書記中統初授大名路宣撫司
員外郎至元中拜監察御史首言當正君心以正朝
廷百官且斥聚斂之臣不宜作相出為山西道僉事
轉山南湖北道副使時江南新附諸將利俘獲膺出
令得還為民者凡數千計母服闋起浙西道按察使
時蘇湖多雨傷稼百姓艱食請發廩米二十萬石賑
之行省議存三之一膺曰宣布皇澤惠養困窮臣職
也豈可效有司出納之吝邪省官不能奪年六十二
致仕成宗召諸故老議政膺為稱首延見便殿賜白
玉帶環大德元年卒追封馮翊郡公諡文穆
吳明志大同人號樂齋累官國子助教文學重於一時
嘗獻定本萬言策行於世
許子遜大同人授中奉大夫集賢學士有才識通經習
古凡詔誥必更其手文章振卓於時
李巖大同人初業儒薄於仕進博覽經史旁通書算之
學為和寧路學正棄歸日以著述為事嘗採衆說釋
朱晦菴集註名曰經筵講藁凡四十九卷具表上進
明
郭紀大同人正統甲子舉鄉試第一辛未成進士選監
察御史屢官江西左布政使紀少有雋才釋褐後肆
力於詩古文辭書法琴曲亦皆精妙當世稱為三絶
所著聽鶴軒詩集易解撮要諸書行於世
張應武大同人嘉靖中貢生授大城縣知縣以仁恕為
治號廉平遷河間府通判益務寬大未幾乞休去應
武深經術於易尤邃既歸後探討不輟孫爾基進士
官終寧紹副使
王濬初字啓哲山隂人贈太保諡文端家屏之長子耽
經史以少年舉萬歷乙酉解元既而屢困公車旁搜
博採舉凡朝常國典悉皆儲㣥罹大故請贈請䘏請
並祭合葬殫心竭力既免喪授中書舍人一時大制
作皆出其手久之遷戸曹嘗解懸賞銀赴督府塗中
有句曰聞說甘泉烽火急何能飛翰到轅門已而出
守粤西鎮靜條理間亦寄意柳州佳山水以疾乞歸
閉戸歌風戸外一無所與真不媿名宰相家子弟也
何廷俊大同人萬歷間貢平陽教授陞項城知縣遇旱
禱雨輒應蝗不能災及歸杜門著述中年喪偶不復
再娶所著有會約題式四書義神授書義神授等集
學者稱為憑槐先生
左光圖字翼宸應州人天啓辛酉舉人授河南嵩縣知
縣光圖性至孝母早卒繼母薄常虐使之光圖色愈
恭雖呵責敬承不違薄寖愛如己出嵩之破也光圖
為賊所得將殺之薄泣曰我繼母也兒事我孝願以
我代兒死先是光圖涖嵩賊遣使持偽牌脅降光圖
碎牌杖其使曰若當斬姑活若以語賊嵩邑官民誓
且滅賊朝食矣比賊至登陴固守閱數月旁邑胥陷
城遂破光圖投水中不死因奉薄入嵩山薄尋卒間
道奉柩歸葬蕭然自守屢日不火食泊如也親知餽
遺之胥不受尋殁著有知非集詩學步吟諸書
國朝
徐化溥號雲門大同縣人明崇禎間歲貢以齒寖高無
復仕進意化溥早喪父學殖猶未就顧不以凶閔少
阻鍵戸下帷經史暨它瑣雜書胥究閫奥著古文詞
詩歌風骨尤高一時名人如曹秋岳魏環極皆重之
譔雲中志十四卷詳密簡括可佐國史年逾耄日坐
小窗前手一編吟咏不輟間策蹇驢過知舊或徑詣
佳山水數日乃返雲門集若干卷馮學博訥生為刊
行於世
郭傳芳字九芝大同威遠衛人父之麟前九江府監紀
同知傳芳從行之麟殉職徒步萬里負主歸順治戊
子膺選貢乃往迎父柩曹侍郎秋岳嘗言雲中有二
士徐化溥與傳芳也銓注咸寧縣丞諸上官雅知之
會修陜西通志命司其事署郃陽長安縣篆所至有
聲遷富平知縣滇逆之變涼寇麇至衷甲乘大霧徑
搗其巢斬渠首二人獲偽劄三十餘紙時轉輸填委
多所寬假嘗抗聲曰為百姓即所以為
朝廷也舉卓異
賜袍服以年資遷達州知州邑人攀泣信宿不得發抵達
匝月病卒無以為斂甥僕從者亦繼死後子訓導荆
石匍匐往始克以喪歸富平人李太史因篤志其墓
朔平府
北齊
王紘字師羅太安狄那人父基讀書有智略神武遣往
關中周文留不遣後逃歸歴南益北豫二州刺史遇
害贈吏部尚書紘善騎射愛文學性敏捷年十三揚
州刺史太原郭元貞撫其背曰讀何書曰誦孝經曰
孝經云何曰在上不驕為下不亂元貞曰吾豈驕乎
紘曰君子防未萌亦願留意元貞稱善十五隨父在
北豫州行臺侯景與人論掩衣法為當左右尚書敬
顯儁曰右袵應是紘進曰五帝異儀三王殊制掩衣
左右何足是非景奇其早慧賚以名馬興和中為庫
直奉朝請文襄遇禍紘冒矢捍禦以忠節進爵平春
縣男為領左右都督文宣嘗與左右飲酒曰快哉大
樂紘曰亦有大苦帝曰何苦紘曰長夜荒飲不悟國
破是謂大苦帝默然後拜驃騎大將軍武平初加開
府儀同三司上言突厥與周相影響宜為之備尋兼
侍中聘周使還即真未幾卒紘好著述作鑒誡二十
四篇
遼
邊貫道豐州人遼時舉進士第一子元勲元恕元鼎胥
有名號三邊元勲金天會十年進士終河間路轉運
使元鼎十歲能詩天德三年第進士以事停銓世宗
初太師張浩表薦供奉翰林出為邢州幕官復坐誣
累不復仕元鼎資稟疎俊詩文有高意時輩少及
金
党懷英字世傑馬邑人宋太尉進十一代孫後僑馮翊
父純睦泰安軍錄事參軍卒官又僑奉符懷英魁東
府解應舉不得意遂脫略世務放浪山水間簞瓢屢
空晏如也大定十年第進士調莒州軍事判官累除
汝隂縣尹國史院編修官應奉翰林文字翰林待制
兼同修國史懷英能屬文工篆籀當時稱第一學者
宗之大定二十九年與鳳翔府治中郝俁充遼史刊
修官上嘗曰近日制詔惟党懷英最善明昌元年再
遷國子祭酒二年遷侍講學士明年議開邊防濠塹
懷英等十六人請罷其役詔從之遷翰林學士承安
二年乞致仕改泰寧軍節度使為政寬簡人懷之明
年召為翰林學士承旨久之致仕大安三年卒年七
十八諡文獻懷英致仕後章宗詔直學士陳大任繼
成遼史云趙秉文撰墓志曰公之文似歐公不為
尖新奇險之語詩似陶謝奄有魏晉篆籀入神李陽
冰之後一人而已嘗謂唐人韓蔡不通字學八分自
篆籀中來故公書上軋鍾蔡其下不論也小楷如虞
褚亦當為中朝第一書法以魯公為正柳誠懸以下
不論也古人名一藝而公獨兼之可謂全矣
李完馬邑人以經童出身復登詞賦進士第累官至南
京路按察使長於吏治所至奸惡屏迹民皆便之
李淵馬邑人完子登重寧進士累官翰林修撰文喜新
奇嘗為御史巡河南豪猾望風遁去後歸元以文章
稱
元
李膺馬邑人完孫生七歲而孤事母以孝聞太宗時詔
郡國設科選士凡占儒籍者復其家膺甫弱冠與其
選愈自砥礪遂以文學稱薦為翰林修撰同知制誥
兼國史院編修徵拜集賢學士卒諡文穆子肇順總
管府判官孫豫南陽府穰縣尹
孟攀鱗字駕之雲内人幼日誦萬言能綴文時號奇童
金正大七年進士仕至招討使北歸居平陽陜西帥
府辟詳議官遂家長安中統初授翰林待制同修國
史條陳數十事大抵勸上以郊天地祀太廟制禮樂
建學校行科舉擇守令以字民儲米粟以贍軍省無
名之賦罷不急之役百司統於六部紀綱悉由中書
為久安長治計世宗悉嘉納之嘗與論王鶚許衡優
劣對曰百一文華之士可置翰苑仲平明經傳道足
為後學矜式帝深然其言又詔問宗廟郊祀儀制悉
據經典以對時帝將親祀命同太常定禮儀乃夜畫
郊祀及宗廟圖以進帝皆親覽焉俄以病請令就議
陜西五路四川行省事卒封平原郡公諡文定
董朴朔州人初仕為陜西道按察司檢法太史院主事
皆不就集賢院奏其賢除授翰林院修撰承務郎同
知制誥兼國史院編修官致仕稱為龍岡先生
明
武文馬邑人正德戊辰進士任韓城旌德知縣博學能
文聰穎有高操五經備具創修邑志
郭世禄字介軒威遠衞人貢士萬歷間陜西醴泉教諭
莊重不佻士多造就著戒士勸學諸訓
相俊字世英朔州人淹貫禮儀博通經史凡天文歷誌
兵家術數之書無不披閱著名世籍
蕭廣字惟力朔州人讀書工詩少有令名
寧武府
漢
班伯況子少受詩於師丹又受鄭寬中張禹金華之業
又講異同於許商河平中上使伯持節迎單于於塞
下會定襄大姓石季羣輩報怨殺追捕吏伯上狀因
自請願試守期月上即拜伯為定襄太守定襄聞伯
素貴年少自請治劇畏其下車作威吏民竦息伯至
請問耆老父祖故人有舊恩者迎延滿堂日惟供具
執子孫禮郡中益弛諸所賓禮皆名豪懷恩醉酒共
諫伯宜頗攝錄盜賊具言本謀亡匿處伯曰是所望
於父師矣乃召屬縣長吏選精進掾史分部收捕及
他隠伏旬日盡得郡中震㮚咸稱神明歲餘上徵伯
伯上書願過故郡上父祖冢有詔太守都尉以下會
因召宗族各以親疎加恩施散數百金北州以為榮
長老紀焉既至以侍中光禄大夫養病遷水衡都尉
與許商師丹兩師並侍中皆秩中二千石卒年三十
八朝廷愍惜焉
班斿況子博學有俊材舉賢良方正官至右曹中郎將
以選受詔進讀羣書賜秘書之副早卒子嗣弟穉少
為黃門郎中常侍出為西河屬國都尉遷廣平相平
帝時使使者采頌聲穉無所上由是班氏不顯莽朝
亦不罹咎穉生彪彪生固超女昭
北周
雷紹字道宗武川鎮人有膂力善騎射年十八給事鎮
府使洛陽見京都禮儀之美還謂同輩曰徒知邊備
尚武以圖富貴不謂文學身之寳也生世不學其猶
穴處何所見焉遂辭母求師經年通孝經論語嘗讀
書至人行莫大於孝投卷歎曰吾離違侍養非人子
之道即還鄉里躬耕奉養母憂哀毁骨立由是知名
召補鎮佐後為賀拔岳長史岳有大事嘗訪而後行
紹勸迎孝武西都長安岳曰吾本意也後岳欲保關
中坐觀成敗紹知計不用請任邊州遂為京兆太守
清平理物甚得人和初岳數與侯莫陳悅宴語紹謂
岳曰公其慎之岳不從果及於難紹棄郡馳赴岳軍
與寇洛等迎周文帝悅平以功授大都督涼州刺史
李叔仁擁州不受代遂歸永熙三年為渭州刺史進
爵昌國伯周文以恩舊接之卒於州紹性好施禄賜
皆分贍親故及卒無以送終還葬長安文帝素服臨
弔贈太尉賜東園秘器子渙
山西通志卷一百三十七
