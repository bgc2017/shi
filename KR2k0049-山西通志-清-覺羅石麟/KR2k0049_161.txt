山西通志卷一百六十一
藝術
魏徵藝術篇析陰陽卜筮醫巫音律相術技巧而舉
其尤著者曰言陰陽則箕子曉音律則師曠叙卜筮
則史扁史蘇論相術則内史叔服姑布子卿語醫則
扁鵲巧思則奚仲咸思侔造化通靈入妙或弘道以
濟時或隱身以利物此多産於晉暨載於晉之紀乘
者也而例推其餘代不乏人一藝雖微其成也艱矣
志藝術
唐
靈應侯俗傳神醫也在堯之時曾愈疾因立廟祀之廟
在長子縣西五十里方山之巔
金道華路史帝堯時有金道華種蘭
虞
古董父黃帝裔孫左傳晉太史蔡墨曰昔飂叔安有裔
子曰父好龍能求其嗜欲飲食之龍多歸焉乃擾畜
龍以服事帝舜帝賜姓董氏使豢龍封諸鬷川鬷川
氏其後也所居地有陂澤多生蒲葦因名其里曰董
澤明成化壬辰冬池水裂血鱗如鑑蓋龍蜕也今澤
旁尚多董姓澤在聞喜縣東四十里
夏
劉累堯之裔嘗學擾龍於豢龍氏帝孔甲獲二龍不能
食累為飲食之帝嘉之賜氏曰御龍受豕韋之後一
龍死潛醢以食帝帝饗之既而使求之懼遷於魯范
氏其後也
周
辛廖晉大夫初畢萬筮仕於晉遇屯之比辛廖占之曰
吉屯固比入吉孰大焉其必蕃昌震為土車從馬足
居之兄長之母覆之衆歸之六體不易合而能固安
而能殺公侯之卦也公侯之子孫必復其始
史蘇晉卜筮之史獻公卜伐驪戎史蘇占之曰勝而不
吉公曰何謂也對曰遇兆挾以銜骨齒牙為猾戎夏
交捽交捽是交勝也臣故云且懼有口&KR2092;民國移心
焉公曰何口之有口在寡人寡人弗受誰敢興之對
曰苟可以&KR2092;其入也必甘受逞而不知胡可壅也公
不聽遂伐驪戎克之獲驪姬以歸有寵立以為夫人
卒致禍亂後筮嫁伯姬於秦遇歸妺之暌史蘇占之
曰不吉其繇曰士刲羊亦无衁也女承筐亦元貺也
西鄰責言不可償也歸妺之暌猶无相也震之離亦
離之震為雷為火為嬴敗姬車說其輻火焚其旗不
利行師敗於宗邱歸妺暌孤宼張之弧姪其從姑六
年其逋逃歸其國而棄其家明年其死於高梁之虚
及秦穆公伐晉獲惠公明年歸惠公而質其太子圉
又八年惠公卒文公入殺懷公於高梁言胥驗焉
卜偃晉掌卜大夫獻公伐虢圍上陽問於卜偃曰吾其
濟乎對曰克之公曰何時對曰童謠云丙之晨龍尾
伏辰均服振振取虢之旂鶉之賁賁天策焞焞火中
成軍虢公其奔其九月十月之交乎丙子旦日在尾
月在策鶉火中必是時也冬十二月丙子朔晉滅虢
虢公醜奔周後襄王出居于鄭文公將納王使卜偃
卜之曰吉遇黃帝戰于阪泉之兆公曰吾不堪也對
曰周禮未改今之王古之帝也公曰筮之遇大有之暌
曰吉遇公用享於天子之卦戰克而王饗吉孰大焉
且是卦也天為澤以當日天子降心以逆公不亦可
乎大有去暌而復亦其所也卒納王殺太叔晉侯朝
王王饗醴命之宥
卜招父梁太卜惠公之在梁也梁伯妻之梁嬴孕過期
卜招父與其子卜之其子曰將生一男一女招曰然
男為人臣女為人妾故名男曰圉女曰妾及子圉西
質妾為宦女焉
董因晉臣秦伯納晉文公因迎公於河公問曰吾其濟
乎對曰歲在大梁將集天行元年始受實沈之星也
實沈之虚晉人是居所以興也今君當之無不濟矣
君之行也歲在大火大火閼伯之星也是謂大辰辰
以成善后稷是相唐叔以封瞽史記曰嗣續其祖如
榖之滋必有晉國臣筮之得泰之八曰是謂天地配
享小往大來今及之矣何不濟之有且以辰出而以
參入皆晉祥也而天之大紀也濟且秉成必霸諸侯
子孫頼之君無懼矣
史援趙史初趙盾夢見叔帶持要而哭甚悲己而笑拊
手且歌盾卜之兆絶而後好史援占之曰此夢甚惡
非君之身乃君之子然亦君之咎至孫趙將世益衰
後盾卒子朔嗣為屠岸賈所誅趙氏絶十五年景公
立盾孫武
桑田巫晉人景公夢大厲披髮及地搏膺而踊曰殺余
孫不義余得請於帝矣壞大門及寢門而入公懼入
於室又壞戶公覺召桑田巫巫言如夢公曰何如曰
不食新矣六月丙子晉侯欲麥使甸人獻麥饋人為
之召桑田巫示而殺之將食張如厠陷而卒
巫臯梗陽人荀偃夢與厲公訟弗勝公擊墜其首戴而
奉之以走見臯他日見諸道與之言同臯曰惟有事
於東方則可以逞偃許諾乃請悼公伐齊師還偃癉
疽生瘍於頭卒
繁人晉弓工平公使為弓三年乃成公引之射不穿一
札公怒將殺之其妻請見具言射法公如其言射穿
七札繁人得出錫金三鎰
師曠字子野晉樂師審聲知音時稱多聞平公會諸侯
同討不庭齊侯畏晉師之衆脱歸夜曠告公曰鳥烏
之聲樂齊師其遁果如其言楚人伐鄭乃曰無害吾
驟歌北風又歌南風南風不競楚必無功既而果然
師涓晉樂師呂氏春秋晉平公鑄大鐘工皆以為調矣
師曠曰不調後世有知音者將知鐘之不調也臣竊
為君恥之至於涓而果知鐘之不調也
史趙史墨史龜皆晉史宋公伐鄭晉趙鞅卜救鄭遇水
遇火占之諸史史趙史墨史龜曰是謂沈陽可以興
兵利以伐姜不利于商伐齊則可敵宋不吉史墨曰
盈水名也子水位也名位敵不可干也火帝為火師
姜姓其後也水勝火伐姜則可史趙曰鄭方有罪救
鄭則不吉不知其他乃止
姑布子卿見趙簡子簡子徧召諸子相之子卿曰無為
將軍者簡子曰趙氏其滅乎子卿曰吾嘗見一子於
路殆君之子也簡子召子母䘏母䘏至則子卿起曰
此真將軍矣簡子曰此其母賤翟婢也奚道貴哉子
卿曰天所授雖賤必貴自是之後簡子盡召諸子與
語母䘏最賢簡子乃告諸子曰吾藏寳符於常山上
先得者賞諸子馳之常山上求無所得母䘏還曰已
得符矣簡子曰奏之母䘏曰從常山上臨代代可取
也簡子於是知母䘏果賢乃廢子伯魯而以母䘏為
太子
蓋聶榆次人善擊劍荆軻嘗遊過榆次與聶論劍聶怒
而目之軻出人或言復召荆卿聶曰曩者吾與論劍
有不稱者吾目之試往是宜去不敢留使使往之主
人軻已駕而去榆次矣使者還報聶曰固去也吾曩
者目攝之
漢
衞綰大陵人以戲車為郎事文帝仕至承相
吾丘夀王趙人年少以善格五召待詔仕至大中大夫
子輿儀長孺皆西河人馬援上馬式表曰昔有騏驥一
日千里伯樂見之昭然不惑近世有西河子輿亦明
相法子輿傳西河儀長孺長孺傳茂陵丁君都君都
傳成紀楊子阿臣援嘗師事子阿受相馬骨法考之
於行事輒有驗效長孺又見尚友錄
魏
正始前有沙門學相遊懷朔舉目見人皆有富貴之表
以為必無此理燔其書而後皆如言乃知相法不虚
也
晉
崔懿之屯留人精相法與崔游友善劉元海遊上黨懿
之見而驚顧語游曰此人非常大貴元海聞其善相
引至别所解衣觀之當心有三赤毫長三尺六寸懿
之拜曰鬚與此齊則表裏相應大貴逼矣元海稱尊
號辟懿之起家中書監
公孫彧襄陵人與屯留崔懿之皆善相及見劉淵驚相
謂曰此人形貎非常吾所未見也於是深相崇敬推
分結恩後淵稱尊號果如所言
郭公客居河東精於卜筮郭璞從之受業公以青囊中
書九卷與之
郭璞字景純河東聞喜人受郭公青囊中書遂洞五行
天文卜筮之術禳災轉禍通致無方雖京房管輅不
能過也惠懷之際避地東南抵將軍趙固會固所乘
良馬死固惜之不接賓客璞至門吏不為通璞曰吾
能活馬吏驚入白固固趨出曰君能活吾馬乎璞曰
得健夫二三十人皆持長竿東行三十里有丘林社
廟者便以竿打拍當得一物宜急持歸得此馬活矣
固如其言果得一物似猴持歸此馬死便嘘吸其鼻
頃之馬起奮迅嘶鳴食如常不復見向物至廬江太
守胡孟康被丞相召為軍諮祭酒時江淮清晏孟康
無心南渡璞為占曰敗康不之信璞將促裝去之愛
主人婢無由而得乃取小荳三斗繞主人宅散之主
人晨見赤衣人數千圍其家就視則滅甚惡之請璞
為卦璞曰君家不宜畜此婢可於東南二十里賣之
慎勿爭價則此妖可除也主人從之璞陰令人賤買
此婢復為符投於井中數千赤衣人皆反縛一一自
投於井璞擕婢去後數旬而廬江陷璞過江宣城太
守殷祐引為參軍時有物大如水牛灰色卑脚脚類
象胸前尾上皆白大力而遲鈍來到城下祐使人伏
而取之令璞作卦遇遯之蠱其卦曰艮體連乾其物
壯巨山潛之畜匪兕匪虎身與鬼并精見二午法當
為禽兩翼不許遂被一創還其本墅按卦名之是為
驢鼠卜適了伏者以戟刺之深尺餘遂去不復見郡
綱紀上祠請殺之巫云廟神不悦曰此是䢼亭驢山
君鼠使詣荆山暫來過我不須觸之其精妙如此祐
遷石頭督護璞隨往時有鼯鼠出延陵璞占之曰此
郡東當有妖欲稱制者尋亦自死矣後當有妖樹生
然若瑞而非瑞辛螫之木也儻有此者應在東南數
百里期明年矣無錫縣歘有茱萸四株交枝而生若
連理者其年盜殺吳興太守袁琇或以問璞璞曰卯
爻發而沴金此木不曲直而成災也王導嘗令作卦
璞言公有震厄可命駕西出十里得一栢樹截斷如
身長置常寢處災可消導從其言數日果震栢樹粉
碎璞葬母卜地暨陽去水百步許人以近水言璞曰
當即為陸矣其後沙漲去墓數十里皆為桑田璞嘗
為人葬帝微服往觀之因問主人何以葬龍角此法
當滅族主人曰郭璞云此葬龍耳不出三年當致天
子也帝曰出天子邪答曰能致天子問耳帝甚異之
璞素與桓彛友善彛每造之或值璞在婦間便入璞
曰卿來他處自可徑前但不可厠上相尋耳恐客主
有殃彛後因醉詣璞正逢在厠掩而觀之見璞裸身
被髮銜刀設醊璞見彛撫心大驚曰吾每囑卿勿來
乃更如是非但禍吾卿亦不免矣璞終嬰王敦之禍
彛亦死蘇峻之難敦收璞將斬之璞謂行刑者欲何
之曰南崗頭璞曰必在雙栢樹下既至果然復去此
樹應有大鵲巢衆索之不得璞更令尋覓果於枝間
得一大鵲巢密葉蔽之初璞中興初行經越城間遇
一人呼其姓名因以袴褶遺之其人辭不受璞曰但
其後自當知其人遂受而去至是果此人行刑初庾
翼幼時嘗令璞筮公家及身卦成曰建元之末丘山
傾長順之初子凋零及康帝初將改元為建元或謂
庾冰曰子忘郭生之言邪丘山上名此號不宜用冰
撫心歎恨及何充改元為永和庾翼歎曰天道精微
乃當如是長順者永和也吾庸得免乎其年翼卒冰
又令筮其後嗣卦成曰卿諸子並當貴盛然有白龍
者凶徵至矣若墓碑生金庾氏之大忌也後冰子藴
為廣州刺史妾房内忽有一新生白狗子莫知所由
來其妾秘愛之不令蘊知狗轉長大藴入見狗眉眼
分明又身至長而弱異於常狗蘊甚怪之將出共視
在衆人前忽失所在蘊慨然曰殆白龍乎庾氏禍至
矣又墓碑生金俄而為桓溫所滅禇裒總角詣庾亮
亮使璞筮之卦成璞駭然亮曰有不祥乎璞曰此非
人臣卦不知此年少何以乃表斯祥二十年外吾言
方驗及二十九年而康獻后臨朝有司以裒后父議
加不臣之禮璞之占驗皆如此類也璞門人趙載嘗
竊青囊未及讀而為火所焚
王叔和高平人為太醫令博通經史洞識修養之道精
診切纂岐伯華陀等書撰脈經辨最詳張仲景作傷
寒論文字錯簡未易序次求得叔和彙撰始成全書
見唐甘伯宗名醫傳考
王顯并州人景明四年公孫崇表頃蒙付并州民王顯
進所獻古銅權稽之古範考以今制鐘律凖度與權
參合昔造猶新始創若舊異世同符如合規矩
北魏
祁纖河東人好相人世祖賢之拜為上大夫
郭善明甚機巧當文成時北京宫殿多其製作
范甯兒善圍棋孝文時曾與李彪使齊齊令江南上品
王抗與對甯兒制勝而還
高崇祖恒州人善天文每占吉凶有驗永安中特除中
散大夫
北齊
王春河東安邑人少精易占明陰陽風角齊神武引為
館客韓陵之戰四面受敵從寅至午三合三離將士
皆懼神武將退軍春叩馬諫曰比至未時必當大捷
遽縛其子詣軍門為質若不勝請斬之賊果大敗後
從征討恒令占卜其言多中位東徐州刺史賜爵安
夷縣公
張遠遊河東人有道術齊文襄别置館京師而禮接焉
北周
冀儁字僧儁太原陽邑人也性沈謹善隸書特工模寫
太祖引為記室時侯莫陳悦阻兵隴右太祖志在平
之乃令儁偽為魏帝勅書與費也頭令將兵助太祖
討悦儁依舊勅模寫及代舍人主書等署與真無異
太祖大悦費也頭已曾得魏帝勅書及見此勅不以
為疑遂遣步騎一千受太祖節度大統初除丞相府
城局參軍封長安縣男邑二百戶從復弘農戰沙苑
進爵為子出為華州中正十三年遷襄洛郡守尋徵
教世宗及宋獻公等隸書儁以書字所興起自蒼頡
若同常俗未為合禮遂啓太祖釋奠蒼頡及先聖先
師除黃門侍郎累遷撫軍將軍右金紫光禄大夫都
督通直散騎常侍車騎大將軍儀同三司世宗二年
以本官為大使廵歴州郡察風俗理冤滯還拜小御
正尋出為湖州刺史性靜退每以清約自處前後所
歴頗有聲稱尋加驃騎大將軍開府儀同三司改封
昌樂縣伯又進爵為侯增邑并前一千六百戶
隋
銅川府君善筮開皇四年文中子始生筮之遇坤之師
為上德而居下位之兆曰是子必能通天下之志遂
名曰通
北山黃公善醫先寢食而後鍼藥汾陰侯生善筮先人
事而後說卦
唐
李淳風太原人僑雍父播隋高唐尉棄官為道士有文
學自號黃冠子注老子撰方志圖文集十卷並行於
代淳風幼俊爽博涉羣書尤明天文歷算陰陽之學
貞觀初以駮傅仁均歷議多所折衷授將仕郎直太
史局尋上言渾天儀宜改造太宗異其說令造之至
貞觀七年成加授承務郎十五年除太常博士尋轉
太史丞預撰晉書及五代史其天文律歷五行志皆
淳風所作也又預撰文思博要二十二年遷太史令
太宗嘗密召淳風訪以武氏秘記淳風言其兆已成
因勸無殱疑似太宗善其言而止淳風每占候吉凶
合若符契當世術家疑有神相非學習可致然竟不
能測也顯慶元年以修國史功封昌樂縣男復詔與
算學博士梁述助教王真儒等注五曹孫子十部算
經令國學行用龍朔二年改授秘閣郎中又增損劉
焯皇極歷改撰麟德歷代戊寅歷術者稱其精密咸
亨初還為太史令年六十九卒撰典章文物志乙巳
占秘閣錄並演齊人要術等十餘部多傳於代子該
孫仙宗並為太史令
狄梁公性嫻醫藥尤妙針術顯慶中應制入關路由華
州闤闠之北稠人廣衆聚觀如堵狄梁公引轡遙望
有巨牌大字云能療此兒酬絹千疋即就觀之有富
室兒年可十四五卧牌下鼻端生贅大如拳石根蒂
綴鼻纔如食筋或觸之酸痛刻骨於是兩眼為贅所
繩目精翻白痛楚危亟頃刻將絶惻然久之乃曰吾
能為也其父母洎親屬叩頭祈請即輦千絹置於坐
側公因令扶起即於腦後下針寸許仍詢病者曰針
氣已達病處乎病人頷之公遽抽針而肬贅應手而
落雙目瞪亦如初曾無病痛其父母親眷且泣且拜
則以縑物奉焉公笑曰吾哀爾命之危逼吾蓋急病
行志耳吾非鬻技者也不顧而去
丘延翰聞喜人永徽時遊太山於石室中遇神人授玉
經即海角經也洞曉陰陽依法扦擇罔有不吉開元
中為縣人卜葬地星氣交現太史奏曰河東聞喜有
異氣朝廷忌之遣使斷其所扦山詔捕之大索勿得
詔原其罪詣闕陳陰陽之說以天機等書進呈秘以
金函玉篆號八字天機拜亞大夫之官祀山仙祠
唐彬茂太原人有前知術高宗時老臨死封一狀詒其
妻曰吾死後年名垂拱即詣闕獻之慎勿開也垂拱
初其妻獻之狀中預陳唐室易周及突厥至趙定事
後皆驗
韓凝禮上黨人明易學揲蓍竒中明皇如京命凝禮揲
一蓍翅立三起二偃凝禮曰此龍飛之象未占有孚
應在仲冬一陽動也後果驗凝禮起家五品潘炎為
之賦曰惟彼神蓍生而有知用知不測明以稽疑擢
九尺之纖幹伏千年之寳龜德圓而神兮無幽不及
其生三百兮其用五十惟聖人之觀象乃神動而鬼
入列八卦以效變翹孤莖而孑立數彰得一命乃自
天同大横之有夏表或躍而在田其察也深其功也
大稱美名於神物齊妙用於神蔡是曰元后兹為筮
從氣受陰陽夜分而彩露兼涵幽贊天地朝覆而輕
雲數重蓍而有靈立定天保可謂神助用光天造功
深莫善仲尼且許以鉤深屈於不知大公徒言乎腐
草蓍之立兮發其祥吾君得之尊以光明乎太極演
彼歸藏因卜祝之符瑞應天人之會昌
衞大經解梁人以文學聞常閉門絶人事周知天文歴
象窮冥索元後以夀終墓於解梁之野開元中天水
姜師度奉詔鑿無鹹以溉鹽田剗室廬潰丘墓甚多
既至衞先生墓前發其地得一石刻字為銘曰姜師
度更移向南三五步蓋先生之詞也師度異其事命
工人遷其河遠先生之墓數十步
管涔隱者隱於管涔山李德裕掌記北門隱者謂之曰
君明年當在人君左右為文翰之職須值沖主德裕
聞之愕然變色隱者亦悔失言避席求去德裕問何為對
曰君有宿緣其年秋登朝至明年穆宗纘緒召入禁苑
荆浩唐末沁水人善畫世稱荆關董巨為畫家正宗其
山水節要曰凡畫山水意在筆先大山尺樹寸馬豆
人此其法也遠人無目遠樹無枝遠山無皴高與雲
齊遠水無波隱隱似有此其式也山腰雲塞石壁泉
塞樓臺樹塞道路人塞石分三面路分兩岐樹看頂
&KR3314;水看岸基此其訣也凡畫山水尖峻者峰平夷者
嶺峭壁者崖有穴者岫圓形者巒懸石者巖兩山夾
水者澗夾路者壑水注川者溪泉通川者谷路下平
土山者陂似土而高者坂若能辨别乎此則知山水
之彷彿也觀者先看氣象後辨清濁定衆峰之揖拱
列羣岫之威儀多則亂少則漫不多不少要分遠近
遠山不得連近山遠水不得連近水山要迴抱水要
瀠迴茂林古寺樓觀可安斷岸頽隄小橋宜置有路
處人行無路處林木岸絶處古渡山絶處荒村水闊
處征帆林密處店舍懸崖古木根露而藤纏臨流怪
石嵌空而水痕凡作林木遠則疎平近則森密有葉
者枝柔無葉者枝硬松皮似鱗栢皮纏身生於土者
修長而勁直長於石者拳曲而伶仃古木節多而半
死寒林慘淡以蕭森凡畫山水須按四時春景則霧
鎖烟横樹林隱隱山色堆青遠山拖藍夏景則林木
蔽天綠蕪平阪倚雲瀑布近水幽亭秋景則水天一
色霞鶩齊飛雁横烟塞蘆渚沙汀冬景則即地為雪
水淺沙平凍雲匝地酒旗孤村漁舟倚岸樵者負薪
風雨則不分天地難辨東西行人傘笠漁父蓑衣有
風無雨枝葉斜披有雨無風枝葉下垂雨霽則雲收
天碧薄靄依稀山光淺翠網曬斜暉曉景則千山欲
曙輕霧霏霏朦朧殘月氣象熹微暮景則山啣落日
犬吠疎籬僧投遠寺帆卸江湄行人歸急半掩柴扉
或烟斜霧横或遠岫雲歸或秋江古渡或荒塜斷碑
或洞庭春色或瀟湘霧迷如此之類謂之畫題筆法
布置更在臨時山形不得重犯樹頭不得整齊樹藉
山以為骨山藉樹以為衣樹不可繁要見山之秀麗
山不可亂要顯樹之光輝若能留意於此顧心會於
精微
王方慶雅有才度博學多聞篤好經典精於藥性活人
無算
裴元證河東人通儒術該曉圖䜟
五代
馬重績字洞微少學數術明太乙五紀八象三統大歷
居於太原唐莊宗每征伐必問之所言無不中拜大
理司直晉高祖起太原被圍勢甚危急命重績筮之
遇同人曰天火之象乾健而離明健者君之德也明
者南面而饗之所以治天下也同人者人所同也必
有同我者焉易曰戰乎乾乾西北也又曰相見乎離
離南方也其同我者自北而南乎乾西北也戰而勝
其九月十月之交乎是歲九月遼助晉敗唐軍天福
初拜太子右贊善大夫遷司天監明年張從賓反命
重績筮之遇隨曰南瞻析木水不自續虚而動之動
隨其覆歲將秋矣無能為也七月而從賓敗賜良馬
器幣三年重績上言歷象王者所以正一氣之元宣
萬邦之命而古今所紀考審多差宣明氣朔正而星
度不驗崇元五星得而歲差一日以宣明之氣朔合
崇元之五星二歷相參然後符合自前世諸歷皆起
天正十一月為歲首用太古甲子為上元積歲愈多
差闊愈甚臣輒合二歷創為新法以唐天寳十四載
乙未為上元雨水正月中為氣首司天監趙仁錡等
言明年庚子正月朔用重績歷考之皆合乃下詔頒
行之號調元歷重績又言漏刻之法以中星考晝夜
為一百刻八刻六十分刻之二十為一時時以四刻
十分為正此自古所用也今失其傳以午正為時始
下侵未四刻十分而為午由是晝夜昏曉皆失其正
請依古改正從之重績卒年六十四
宋
苗訓河中人善天文占候之術仕周為殿前散員右第
一直散指揮使顯德末從太祖北征訓視日上復有
一日久相摩盪指謂楚昭輔曰此天命也夕次陳喬
太祖為六師推戴訓皆預白其事既受禪擢為翰林
天文尋加銀青光禄大夫檢校工部尚書年七十餘
卒子守信
馮文智并州人世以方技為業太平興國中詣都自陳
召試補醫學加樂源縣主簿端拱初授少府監主簿
逾年轉醫官加少府監丞嘗隸并代部署淳化五年
府州折御卿疾文智診療獲愈御卿表薦之賜緋加
光禄寺丞咸平二年明德后不豫文智侍醫既愈加
尚藥奉御賜金紫六年直翰林醫官院東封轉醫官
副使祀汾陰又加檢校主客員外郎大中祥符五年
卒
薛化光絳州正平人善數術嘗以平晉策干太宗行在
召見罷歸適子奎始生撫其首曰是子必至公輔後
果執政云
苗守信訓子少習父業補司天歷算尋授江安縣主簿
改司天臺主簿知算造太平興國中以應天歷小差
詔造新歷及成賜號乾元歷頗為精密優賜束帛雍
熙中遷冬官正端拱初改太子洗馬判司天監未幾
轉殿中丞權少監事立本品之下俄賜金紫至道二
年上以梁雍宿兵令宰相召守信問以天道咎證所
在守信奏曰臣仰瞻元象及推驗太一經歷宫分其
荆楚吳越交廣並皆安寧自來五緯陵犯彗星見及
水神太乙臨井鬼之間屬秦雍分及梁益之間民罹
其災水神太乙來歲入燕分歲在房心正當京都之
地自兹朝野有慶詔付史館明年真授少監咸平三
年卒子舜卿為國子博士
高若訥并州榆次人彊學善記因母病遂通醫書雖國
醫皆屈伏張仲景傷寒論訣孫思邈方書及外臺秘
要久不傳悉考校訛謬行之世始知有是書名醫多
出衞州皆本高氏學焉
張德明字顯道襄陵人性不喜華飾精醫術常施藥救
人尤急於貧困遠近求者無虚日太原提刑种師道
來求醫應手而愈師道悦遂以朝廷所降妙應大師
勅旨易而與之因酬其功
張騤字公度潞州人家世業醫騤尤精於方脈意在活
人不責其報黃魯直母安康郡君病秘結諸醫不能
治騤投餌即愈魯直感而厚贈之却不受
都嚮進士陵川人博學通醫徽宗時官宣議郎掌太醫
院事遠邇求診應手愈能以其術鳴
僧懷丙正定人巧思出天性非學所能至河中府浮梁
用鐵牛八維之一牛且數萬斤後以暴漲絶梁鐵牛
没於河募能出之者懷丙以一大舟實土夾牛維之
用大木為權衡鉤牛徐去其土舟浮牛出轉運使張
燾以聞賜紫衣
馬遠其先河中人後居錢塘工山水人物花鳥種種臻
妙獨步畫院光寧兩朝授待詔子麟能世家學然不
逮父遠愛其子多於己畫上題作麟畫蓋欲麟得譽
故後為畫院祗候
元
孫威渾源人幼沈鷙有巧思元初雲中來附守帥表授
義軍千戶從軍攻潞州及鳳翔皆有功善為甲嘗以
意製蹄筋翎根鎧以獻大祖親射之不能徹大悦賜
名伊克烏蘭佩以金符授順天安平河南平陽諸路
工匠都總管太祖嘗問諸將衣其甲者曰汝等知所
愛重否諸將對皆失旨太祖曰能捍蔽爾輩以與我
國家立功者非威之甲耶而爾輩言不及此何也復
以錦衣賜威每從戰伐民有横被俘戮者輒以蒐簡
工匠為言而全活之卒贈中奉大夫武備院使神川
郡公諡忠惠
孫拱威之子巧思如其父嘗製甲二百八十襲以獻至
元十一年别製疊盾其製張為盾斂則合而易持世
祖以為古所未有賜以幣帛二十二年除武備少卿
大都路軍器人匠都總管元貞九年為益都路總管
兼府尹卒於官贈大司農神川郡公諡文莊
田忠良字正卿趙城人僑中山通儒家雜家言嘗識太
保劉秉忠於微時秉忠薦之世祖視其狀貎曰是雖
以陰陽家進必將為國用俄指西序第二人曰彼手
中握何物曰雞卵視之果然又曰朕有事縈心曰當
是一名僧病耳上曰然國師也命秉忠試星歷遁甲
諸書諸生皆罕及詔授太史官上曰朕用兵襄樊累
年不決對曰在酉年矣至元十一年元帥阿爾哈雅
請益兵十萬渡江上密問曰汝試筮之濟否曰濟上
御幄殿曰今拜一大將取江南朕心已定果何人耶
忠良環視左右目一人曰是偉丈夫可屬大事上笑
曰此巴延也七月十五夜白氣貫三台曰三公其亡
乎尋劉秉忠卒獵御林駐輦曰朕有所遺曰其數珠
乎明日二十里外當有持之來獻者已而果然上問
南征將士能渡江否忠良曰明年正月當奏捷至期
果取鄂州嘗以違和問曰聖體行自安矣閱月愈賜
銀五百兩與丞相和爾果斯視山陵俄叛兵圍三匝
忠良引衆夜歸敵殊不覺和爾果斯以為神上賜黃
金十兩皇子北平王諾木罕丞相安圖征海都奏曰
不吉及諸王錫里濟劫入海都命忠良致禱曰無庸
皇子未年當還後果然駕駐龍興北奏曰宿衛士日
食一瓜豈能充饑上俾均其食汴梁河清三百里上
曰憲宗生河清朕生河又清今河復清何邪曰應在
皇太子命為太常丞少府為諸王強通建宅忠良仆
其柱曰太廟前豈諸王建宅所邪上曰卿言是也又
曰太廟前無馳道非禮也即勅闢道或請太廟牲不
用牛忠良曰梁武帝用麪為犧牲後如何邪將征日
本奏曰海隅何足勞天戈不聽武宗初進司徒奏冬
至祀天請以太祖配夏至祭地請世祖配制可皇慶
初卒封趙國公諡忠獻
靳德進潞州人祥子為人材辨幼讀書通大義父殁益
自刻勵尤精星歷之學太保劉秉忠選授天文星歷
卜筮三科管勾凡交蝕躔次六氣祲沴所言休咎輒
應時因天象進規諫多所禆益累遷秘書監掌司天
臺事從征納延揆日時率中機會嘗陳天道好生請
緩師以待其降又奏宜括天下術士設陰陽教官使
訓學者仍歲貢一人從之著為令成宗撫軍北邊德
進從行凡攻戰取勝皆豫尅期日無不驗者成宗初
歴陳世祖進賢納諫咨詢治亂之原上嘉之授昭文
館大學士知太史院領司天臺事或請以瓦易都城
苫廩德進曰若是役驟興物必踴貴議遂寢勅中書
自今凡集議政事必使德進預焉尋丐閒仁宗在東
宫特令中書留之上召見白海行宫授中書右丞議
通政院事領太史院如故以疾卒追封魏國公謚文
穆
劉致字時中河東人官翰林待制風情高簡蚤負聲譽
能篆著復古糾繆編傳世行草宗晉人而不純熟
孫公亮渾源人世業造甲元初授諸路工匠總管公亮
少有志練習國典後拜監察御史累官江西等處行
工部尚書致仕
朱好古襄陵人善畫山水人物與同邑張茂卿暢雲瑞
俱以畫名家人得之若拱璧號襄陵三畫
王翼陽城人穎悟強記旁通律歷尤工詩因染疾棄進
士業精求醫術療人多竒驗著素問注疑難傷寒歌
括若干卷算術一卷詩五百篇
秦邦紀壺關人號雲岑子至元間以善畫賜官待詔嘗
畫五龍廟牧鶴圖見明四輔杜斆序
吕義字伯宜平定州人善易學尤精卜筮堪輿星歷諸
術勅授晉寧路教授子豫有父風世其業授饒州路
陰陽學教授
孫固太平人號古真道人始誕時姑射山草木不生者
三年長於儒術兼精閏法百工技藝無所不通人稱
為百會先生
梁周泰字白亨元至正間授平陽路醫學教授子權孫
叔東皆世其業人稱其有濟人功
李肯堂高平人巧思強記善楷書及篆籕之學有西溪
法帖傳世
魏文昌壺關人元季入神宇見梁端有書取視則風雲
變色持歸鑿地窖肄習之遂盡遁甲覆射之術嘗被
逮剪紙為兔鋤禾雜沓競逐得脱川有桑掛其冠文昌
手拔殆盡迄今其地無桑云
彭舜安字國寳崞縣人世業醫頗通儒書自號西林翁
延齡羽化葬於壓師坡下後里人多見之又傳椒寢
有疾遣使召之遇諸塗既愈辭歸詔賚其家則殁已
數年矣因立廟刻石以紀云
明
韓昌洪洞人家世業醫有陰德時見推車者仆道診視
知寒移暖室藥之汗愈及行資以米洪武初避兵岳
陽山中遇異人授秘術不竢診視一見即知人生死
孫肅七歲誤吞鐵釘舉家惶遽文昌曰勿憂三年後釘
當出他日且生貴子後釘果從脇下出已乃生忠定
云
申九寧屯留人精天文數學洪武初授五官挈壺能逆
占吉凶上召問應對如響
白能嵐縣人通書史雅善丹艧永樂間詔至闕下上覽
畫深賞之賜冠帶以寵異焉
王順胡良保德州人善繪事永樂時建太廟徵天下繪
士詣京師良順偕往繪畢成祖往視以手撫順肩稱
賞不置仍命繡御手於肩焉
馬繪安邑人精陰陽術永樂七年以薦辟授禮科給事
中終欽天監監副
仝寅安邑人少瞽性聰警學京房易占斷多竒中英宗
北狩陰遣太監裴當問之寅筮得乾之初九附奏曰
龍君象也四初之應也龍潛躍必以秋應以壬午浹
歲而更龍變化之物也庚者更也庚午秋車駕其還
乎還則必幽或躍應焉後七八年必復辟午火德之
正也丁者壬之合也其歲丁丑月壬寅日壬午乎既
而乜先復入寇石亨召問休咎寅筮之曰無能為也
且彼氣已驕戰必克果敗去及英宗還居南宫指揮
盧忠上變妄言請寅筮之寅叱以大義曰是大凶兆
忠大懼佯為風狀後英宗復位授錦衣衞百戶子孫
世襲
武瓛字大器介休人性聰敏母久病乃之抱腹巖研究
内難諸書三年以脈訣未真遠遊參得異人傳治病
按脈決生死若神遇危症出巧思治之沈疴立起瓛
嘗戒子孫非甚眀理勿輕學醫云
吕瑛義裔孫精醫道為醫學典科天順間召入侍御藥
局名動中外後請告卒於家
陳璉字宗器稷山人繪山水諸科胥極精妙成化中繇
布政司都吏除金吾右衞指揮使經歴陞趙州判官
子嶂孫桂能世其業
喬莊簡公樂平人能為四體書而隸筆尤佳今西北諸
名山多存詩記題名
李良貴字廷爵盂縣人祖福全本農遇異人授以鍜鍊
雲根之術且曰爾後世子孫必致位公卿父鎮繼役
營建有勞官文思院大使母陳氏感異夢而生良貴
性穎悟通經史正德甲戌授文思院副使嘉靖間轉
營繕所所副建大工屢蒙賞賚歴陞中憲大夫晉嘉
議大夫通政使疾卒殯承天之郵舍有司辦棺衾繇
驛歸里賜祭葬
王斆聞喜人偉幹修容能詩弘治間以天文授欽天監
臺官與當時名公倡和胥推重焉
梁承齋稷山人大書二尺以上最有名小行草疎爽不
密而無俗氣
宋銓潞州人嘗遇異人授秘方嘉靖八年郡别駕傅必
用夜宴德風亭醉墮折左股衆醫莫能治銓出藥三
粒大如豆啖之骨尋續有聲更以手熨起行如常一
時稱神
萬瑄潞州人通元理善畫寫意胥入神年九十猶作小
景見王公長揖不拜人皆重之
溫徽介休人知府廉之子嫻於彈弓流賊寇城徽發三
彈中三賊之目賊駭解去又善琴棋書畫寫竹尤工
杜纘宇字公甫陽曲人幼補弟子員得羸疾因治岐黃
家言以意自藥凡八年而病愈間療人疾他醫謝技
窮宇多以竒收之邑人王道行遘危疾宇投劑十餘
有起色謂宜静攝王不戒忽嘔痰數升營脱脈代太
谿絶指下纘宇曰代脈有暴損者可治戒勿飲食日夜
進附子獨參湯又為灸靈天樞氣海關元諸穴百餘
壯脈始得還凡服參盡十斤附子八兩有竒不雜他
藥一銖百餘日而愈或云附子毒纘宇笑下附纔二十
分之一而以參制之毒將焉施蓋用附以直達湧泉
健參力下行譬如命大夫頤指賊曹捕誅不道若嫌
其猛利是偵卒游徼無所用而爪牙可廢也聞者胥
服然纘宇品殊介雅不欲以醫見巡撫魏允貞母病或
以纘宇薦纘宇固謝不往魏屛侍從詣室跪請乃行病
愈魏出諸醫方視之纘宇指一方曰此與愚意同但愚必
百劑乃克痊公求效太速彼一投不效即斥矣公可
以酬某者酬之魏益加敬後以明經授兖州府别駕
王文端公家屏善楷書在翰林時神宗甚愛重之嘗命
諸講臣書扇公書訖誤用私印竄滅其跡上問故諭
復用私印而手擇十扇獨畀家屏書凡答客札無慮
數千百字筆不少懈盈楮嚴毅對之令人生敬
楊炳字文彪蒲州人精醫術決人生死不爽嘗赴安邑
宿逆旅一少年欲試之從窗牖躍入僵卧牀上呻吟
求救炳診視大驚曰郎君殆將不起左右皆竊笑是
夕少年果死或問其故曰腸已裂不可復治也其後
世多習醫州人稱為藥丸楊氏崇禎間侍郎李立祠
州城東門
高應元太原人行草書竒逸飛動而署書尤絶今存縣
北甕城暨古城寺懸鏡中天便是西天二署
韓醫婦介休人以醫術遊四方孝義令周祐母患噎湯
勺不入口奄奄垂盡聞韓婦治噎有竒術僕馬迎之
至以花椒煮水令屢潄之出一白石長三寸許六稜
而末銳隱隱紅紋如線納之口中令咽其液數以指
摩搯咽喉外用箸探吻喀喀然出一肉片卷之狀若
虬能蜿蜒動婦言噎人者其物有二一居喉一居心
坎仍治如前法復出一物隨呼麪茶食之三日而起
贈以絹錢及所乘馬婦取錢餘謝弗受周令為刻石
以志之
朱表抄字竹溪陽曲榮靖王曾孫好讀秦漢以上書工
詩賦善草書少子知鰲能世其家學
劉居仁字元儒號雲谷山人善篆隸篆刻尤絶參政傅
霖嘗館之
陳魯高平人少學易入五臺見老翁授開心符魯跪吞
之遂明卜筮陰陽九宫兵法風雨無不立應
王友古高平人博物洽聞尤精天文及九章法且布算
而知人之隱嘗集渾天欹器銅烏漏刻候風諸巧製
并圖之以為凖
申相長治人業岐黃研究脈理尤精傷寒一科著診家
秘要傷寒捷法歌稱良醫云
張英平陽人幼穎悟不事師傅善畫人物翎毛尤工戲
墨號平水翁有編集畫譜行世平陽知府樊瑩有溪
山不減王摩詰臺閣無慚董伯仁之句
楊文昭字震寰蒲州諸生屢試不售隱於藝嘗以栴檀
作佛像宛如生人遊京師諸貴人多招致之楊昂藏
自負恥於干謁其所交皆一時名彦最著者如韓少
師爌吕尚書惟祺錢尚書龍惕曹中丞于汴程布衣
嘉燧而於錢程稱莫逆今錢集中約震寰遊吳程集
中贈蒲州楊生稱磊落竒男子者皆謂文昭也
王復丸絳州人善草書莊烈帝甚賞之謂有北人勁氣
嘗下御帖令草數幅以進
翟師程襄陵邑諸生善書不橅前人筆法而自成一家
更精畫龍虎山水人物亦不蹈尋常蹊徑
郭世元潞安人書畫胥絶沈平度令藍田延世元臨摩
詰輞川圖雲林山水臺榭人物毫髮絲縷備極工巧
晩年宗巨然潑墨更為蒼潤識者競珍賞之書撫聖
教黃庭才思亦敏有遺賦百二十篇
李春先雲中世醫精研脈理全活多人時呼為李仙
穆香郎嵐縣人生有道術樓居嘗有言談聲及視之無
所見能用鐵點金年三十而逝
國朝
王适字古弦陽曲人偉幹修髯善飲酒終日夜不醉工
墨畫初宗韶秀晩彌雄蒼
三銅道人不知何許人諸生成周佐母病喉百藥罔效
一道人過門索蔬具見之曰喉有祟吾為手療否且
殆矣擊所持棕扇柄出紅丸七令吞之又彈頂後吐
數肉蛾蠕蠕動旋納之袖中語周佐謝我三斤銅足
矣取以付再出失道人所在殆非世人也遂著三銅
道人傳傳諸人周佐才而有義聲高平畢振姬與之
友
趙文徵字鳳伯順治時貢士善畫山水空絶依傍竒古
自成一體間題小詩亦清老可觀
吳燧號芝田臨汾人善書邑關帝廟春秋樓三大字高
丈餘燧醉後縛箒為筆信手揮成墨瀋淋漓識者疑
有神助
趙興運榮河人性恬雅不喜紛囂通天文望氣占風六
壬竒門諸數順治初偶語儕輩曰某夜觀天象執法
星北流會廵按劉達私出適厠其側聞之愕然
衞侶瑗曲沃人精醫術於脈尤精決人生死如響友人
劉玉生方娶婦侶瑗曰是女有病吾當診其脈五年
後當不起後五年果卒著家傳纂要鍼灸全書兩書
賈舍人荆生為序以徐秋夫稱之
曹鶴徵絳縣人遇異人授鍼法沈疴宿疚應鍼而起四
方至者戶外屨常滿年九十有八歲神彌旺
孟必達字泰交沁州人善六壬數有以失物叩之者必
達曰此四足物非牛非犬當為猫其人笑曰是也必
達曰向東南求之得矣如其言果得猫州牧汪宗魯
子歸江南愆期不至汪憂之召問必達曰此蓋問行
人也即至矣汪方在疑似間必達又曰已入北門矣
汪益疑之言未已子果至繞道京師果入自北門也
汪以為神顔其閭曰前知
山西通志卷一百六十一
