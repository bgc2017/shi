山西通志卷一百
名宦(十八)
絳州
宋
吕夷簡字坦夫夀州人蒙正弟子第進士補絳州軍事
推官天聖中參知政事拜同平章事罷歲中而復相
又與王曾同罷未幾復相封許國公兼樞密使詔拜
司空平章軍國重事以太尉致仕卒贈太師中書令
諡文靖夷簡於天下事屈伸舒卷動有操術後配饗
仁宗廟庭
李垂字舜工明道中知絳州修夫子廟還朝閣門祗侯
李康伯謁之因謂曰舜工文學議論稱於天下諸公
欲用為知制誥但宰相以未曾相識盍一往見之垂
曰我若昔謁丁崖州則乾興初已為翰林學士矣今
已老大焉能趨炎附熱看人眉睫以冀推挽乎執政
惡之出知均州
慈卿字釋回咸平間聞喜令李垂修學記云田賦平而
民足川原肅而寇絶
富弼字彦國河南人舉茂材異等通判絳州慶歷三年
拜樞密副使四年遼人受禮雲中且發兵會元昊伐
呆兒族於河東為近上疑二邊同謀弼曰兵出無名
遼人不為也或請調發為備弼曰如此正墮其計臣
請任之乃止遼人卒不動夏竦中以飛語乃出外累
遷宣徽南院使判并州至和二年召拜同平章事嘉
祐六年母艱英宗初召為樞密使二年求解熙寧二
年復同平章事尋争新法出累封韓國公遼人争河
東地界言其不可許晉司徒卒諡文忠配享神宗廟
庭
張昇字杲卿韓城人第進士以母老求知絳州嘉祐三
年擢樞密副使遷參知政事樞密使致仕卒諡康節
昇忠謹清直仁宗嘗謂為孤立云
宋敏求字次道綬子賜進士及第治平中知制誥判太
常寺神宗初坐論宗室服貶秩知絳州然敏求議初
不誤宰相曾公亮惡禮院因是去之是歲即詔還後
加龍圖閣學士卒特贈禮部侍郎敏求藏書三萬卷
熟朝廷典故嘗建言河北陜西河東舉子性朴茂而
詞藻不工故登第者少請令轉運司擇薦有行藝材
武者特官之使人才參用而士有可進之路又州郡
有學舍而無學官故士輕去鄉里以求師請置學官
後頗施行之
李大臨字才元華陽人第進士為絳州推官杜衍安撫
河東薦為國子監直講終天章閣待制大臨與宋敏
求蘇頌稱熙寧三舍人
錢惟濟知絳州有強奪民條桑者不能得乃自斫其右
臂誣以陷人惟濟引問面給以食盜以左手舉筯因
語之曰他人行刃則上重下輕今下重上輕正用左
手傷右臂也誣者引服
安公武威人為龍門令愛民課士寓撫字於催科正風
化於學校公餘講習舊業証辨新條能以經術飾吏
治嘗於廳事東作醉經庵以寓沈酣經籍之意汝南
袁幾刻石以頌其德政
劉&KR0929;字耀卿河南洛陽人温叟子進士及第知龍門縣
羣盜殺人捕得之將械送府恐道亡去皆斬之衆服
其果後以龍圖閣直學士知河中府卒曄嘗善河中
處士李讀讀卒為陳其高行詔以著作郎贈之
謝皓字商老入太學與游權老龔吉老齊名時人目為
三老元豐中第進士歴金部郎官遼使至命皓代張
閈等接對皓曰不疑於物物亦誠焉苟待之以誠彼
雖無知亦當屈服明年以太常少卿使遼比還凡北
界山川地理名物情狀皆以聞遷司農少卿出守絳
州以公廉稱
唐肅字叔元杭州錢塘人七歲能誦五經第進士歴官
善辨疑獄嘗知聞喜縣終龍圖閣待制
金
梁肅字孟容奉聖州人幼勤學天眷二年擢進士第調
平遥縣主簿遷絳縣令以廉入為尚書省令史仕至
參知政事卒諡貞憲
范承吉字寵之好問學遼天慶八年進士内科歸金天
眷四年從攻太原五年知絳州先是軍興民有為將
士所掠而逃歸者承吉使吏徧諭俾其自實凡數千
人俱白元帥府許自贖為良或貧無貲者以公厨代
輸六年改河東北路轉運使時承宋季之弊民賦繁
重失當承吉為經畫立法簡便所入增十數萬斛官
既足而民有餘歴同知平陽尹西京副留守遷河東
南路轉運使歴鎮西軍節度使致仕卒
楊子益正隆中為聞喜令廉以持己優於治繁政績懋
著民為立碑
郭通亳州人大定初擢陜西路轉運司都勾判官時晉
絳戸税轉運平凉通監視之官吏無敢有秋毫之犯
二州民舉手加額後為絳陽軍節度副使父老咸曰
此昔平凉閔恤我曹者也再期年大治絳人繪像於
天寧寺舍立石紀德終清河防禦使
王宗儒大定間為聞喜縣丞署縣事能決獄弭盜興學
愛民
王靚遂州人以詞賦擢進士第調聞喜丞廉潔詳辨民
皆畏服
高汝礪金城人大定中進士為石絳二州刺史人謂政
事文學可比樊宗師富鄭公後相宣宗號良相卒配
享宣廟
鈕祜禄貞西南路招討司人大定二十八年進士貞祐中
歴汾陽軍節度使四年改昭義軍充潞州經略使興
定二年權元帥左都監守晉安府三年十一月城破
貞與府官十一人皆死之
納喇多囉羅大名路布爾罕明安人寡言笑好讀書承
安二年進士第一除應奉翰林文字貞祐中遷絳陽
軍節度使權河東南路宣撫副使是時兵興多囉羅
完城郭繕器械料才壯為鄉兵延問耆老招致儒士
咨以備禦之策鹽米儲㣥勸富民出粟郡賴以完賜
詔褒諭加資善大夫官其次子烏紳改權經略使被
召以疾不能行卒於絳州
孔祖湯泰和三年進士興定中為寳昌軍節度副使與
霍州刺史阿里哈同被元獲令之跪不從而死贈資
善大夫同知平陽府事
孫鼎臣為河津令以辟舉入仕清慎明敏才極一時之
選號良吏
張升大同人為絳州錄事趙偉反謂所識者誼不能從
赴水死
元
劉亨范陽人元初以功充行軍副總管時河東被兵之
餘民物空竭上言建國以民為本今河東殺掠殆盡
收存恤亡此其時也會以絳州邊地難其人授亨絳
州節度使兼行帥府事卒於師無子兄德仁襲職金
將移刺副樞攻絳州城陷死之
靳和曲沃人居鄉喜周貧乏導人以善後仕元知絳州
政治公平
岳弘南頓人至元十八年為垣曲尹兼管諸軍治有殊
績縣治儒學並景山亭皆其所建
彭仲德東明人至元中知絳州有遺愛碑
左庫庫楚河間東光人大德七年知垣曲縣性廉介好
讀書法令嚴明吏民畏服有去思碑
王傑澤州人延祐間任聞喜縣尹均賦康時興學倡化
廉幹多著美績
劉尚質曲沃人泰定間任稷山縣尹守己清廉為政平
易後遷翰林院編修擢御史忠直敢言得風憲體引
年休致日與學士靳榮題咏邑人以二賢名之
巴爾斯布哈偃師人舉進士知聞喜縣六事備舉政治有
聲部使者舉為守令之最朝廷遣賜宫幣以旌之
葛禋字克敬文安人至正二年任稷山縣尹撫民多方
邑樹碑頌之
李榮祖雲中人至正初知絳州有政績碑
宋克篤長白人至正間進士知絳州時稱其文章政事
方文潞公
劉履謙至正間以絳判知絳縣政績昭著
徹爾特穆爾景州東光人至正十九年任稷山達嚕噶
齊睦寮寀撫百姓興利革弊政化大行
程元直亳州人初知交城勸農興學政平訟簡人心悦
服陞知絳州
王晉卿安民坊人官金牌元帥守孟津立大功
伊遜唐古人至正十八年自中書任稷山達嚕噶齊才
猷過人愛民如子時賊寇逼境邑人大恐欲潰伊遜與
縣尹張名昭主簿法顯祖同心恊謀以為備禦卒賴
保全民立碑頌之
張名昭順德人至正十八年任稷山縣尹撫民禦賊與
伊遜同政
明
隂&KR0929;容城人洪武間任聞喜以廉幹稱
李公讓濮州人中書省掾洪武初任稷山勤慎公廉修
舉廢墜後調江西新喻縣民攀戀不忍其去
顧登洪武十年任絳州知州精彊有心計凡廟社祠壇
踵前牧經理者或修或建規制悉備祀名宦
王汝霖江西湖口人洪武間以進士任河津縣知縣性
廉敏有理煩治劇材政事修舉民安其化開國初治
行最著祀名宦
崔弘毅丹徒人洪武初任垣曲值羣盜競起設法弭之
民頼以安後陞湖廣僉事
林軒樂清人永樂十六年以舉人任稷山縣教諭學深
養邃日引諸生與講忠孝大節師範丕著祀名宦
張居彦浙江上虞人永樂十九年以舉人任絳縣訓導
學優行修被其教者皆卓然能自樹立累官福建僉
事祀名宦
董威同州人永樂間稷山教諭善於提誨士多樂從
王汝積浙江金華人宣德間以舉人知絳州絳居民稠
密産薄税重多健訟汝積謂人給斯教可行教行斯
訟可息躬歴隴畆勸農桑課勤惰不數年土田悉墾
漸饒裕乃大葺孔子廟修舉學政勵諸生延師儒教
民間子弟雖愚且賤懇懇誨之不倦旁邑民間以事
至亦必教以敦本節用之道凡有徵集第書片紙付
里甲悉踴躍樂赴無敢後者舊俗好鬭不勝輒投井
死親屬厚誣必至破産乃已嚴禁之有自斃者槩不
受理劫盜出其途能先知即掩補置之法在任九年
訟息獄空教化大行當考績遽卒士民勒其政蹟于
石祀名宦
李學河南祥符人正統四年任絳州知州執法不撓洞
悉民隱所興舉悉得體要民肖像羊舌廟中祀名宦
劉智山東長城人正統十四年以監生任絳縣知縣性
溫厚為政以公平著歴九年百姓走闕下乞留晉六
品階仍知縣事又九年始致仕歸祀名宦
李哲正統間知垣曲縣因舊城狹隘兼以南面湮沒展
修高丈餘民賴保障尋修廳宇厥功甚偉
包得仁蒙隂人正統間知絳縣法令嚴明豪強懾服才
能卓越調文水
胡士寧江西樂平人景泰元年任稷山縣知縣廉幹有
為涖任時見城池頽廢慨然以修濬為任勞來有方
祀名宦
朱凱肅寧人景泰初知垣曲縣興學校勸農桑政績甚
著陞太僕寺丞
趙愷陜西清水人天順七年任河津縣愛民如子號稱
長者邑大旱禱雨有應立碑儀門左
張諒河南鹿邑人天順八年以貢士任稷山縣知縣清
介甘淡泊雅能優禮文士布德施惠吏民悦服而革
弊除奸以嚴行愛尤得惠人遺意擢知吉州祀名宦
言芳山東鄒平人成化六年以進士任絳州知州學有
盛名居官清正衙舍蕭然幾可羅雀尋以憂去祀名
宦
賈定河南通許人成化十八年以進士任絳州知州通
敏有吏材遇疑難能立為剖畫絳有屠人誘人出殺
諸谷中歸而私其妻不從復殺之而摟其處女隨鬻
他所以滅其迹事久弗白定廉得之論如法絳有積
薪逋者破産糜家仍無以償定立法通一州丁戸共
足其數自是歲無逋者嘗立善惡二籍歲終覈其實
誅賞有差會大飢絳人獨免因上救荒八事是年平
垣曲盜規畫所及鄰境胥受賜後改易州尋復擢山
西僉事祀名宦
劉觀平度州人成化間知絳州廉勤威斷吏畏民懷居
三年懇求休致得命之日即單車就道循良之迹去
就之義不愧古人
蔡蓁東萊人成化間絳縣訓導勸課士業督修學宫
張瑶華隂人成化間絳縣訓導敬以持己勤以課士陞
國子監助教
茹紹賢鳳翔人成化間知垣曲縣明斷廉能豪強屏跡
陳能安化人成化間知絳縣有功民社政績茂著
張詢字信卿延安衞人持身清介篤信好學動以古人
為法授徒幾百人成化間以監生任聞喜丞嘗為縣
輸餉延綏總兵詢鄉人也為留羨餘金以遺之詢還
貯之縣庫上其事于府後致仕歸貧不能自存詢處
之泰然以夀終
王琳山東安邱人弘治十一年以舉人任聞喜縣知縣
雅志廉潔為政以威嚴勝吏胥震叠豪猾聞風斂迹
又以其暇葺學宫修縣志祀名宦
吳璇山東高唐人弘治初以舉人任垣曲建倉儲蓄以
備歲荒增舍講習士類翕然嚮風十三年調繁聞喜
縣知縣明敏洞悉民情見文廟規制未備力以修葺
為任創兩廡易&KR0905;星門堅緻完好祀名宦
楊澤直隸河間人弘治間以進士任聞喜縣知縣廉潔
有才略居官條理精詳一時夙弊盡革而尤以學校
農桑為本祀名宦
張憲涇陽人性至孝朝廷旌之弘治間絳州學正持己
清慎誨人勤篤又嘗捐俸造祭器有碑存焉
蘇昱武邑人弘治間任絳縣剛毅果斷立城市集場
鄧中和膠州人弘治間垣曲教諭學行殊常教化丕振
後先莫能出其右
晁讓山東東阿人正德三年以舉人任河津縣知縣廉
介無私遇事惟法制是守雖權貴不為屈祀名宦
來亨胙城人正德五年以舉人任稷山縣知縣明敏練
吏事以廉自勵革除一切陋規而繕城垣緝賊盜具
得方略祀名宦
王一麟四川青神人正德七年以進士知絳縣政平訟
簡和易近民暇日與諸生講解吟咏禱雨多應陞戸
部主事
王誥直隸靈夀人正德八年以貢生任河津縣教諭篤
學恥言利日進諸生課誦讀尤以修行為本模範秩
然祀名宦
易謨河南固始人正德九年以進士任絳州知州清而
有為熟悉民間利害興除胥得其宜政聲最著擢西
安府同知樹去思碑肖像富鄭公祠中祀名宦
李文潔江西貴溪人正德十二年以舉人任絳州知州
性剛正遇事能洞本末斷以行之無留滯嘗為興學
校毁淫祠均賦税鋤豪強風清弊絶擢建寧同知祀
名宦
王松年陜西寧夏人正德十四年以監生任稷山縣縣
丞慷慨有長材涖官以廉幹著後回賊犯境督民兵
禦之遂被害
史章長垣人正德間絳縣教諭勤敏課士
毛纘長垣人正德間絳縣教諭溫溫持己循循教人
李時直隸涿州人正德間以進士任聞喜縣知縣伉直
不撓而豁達有遠略先知長安以忤逆瑾去及涖聞
喜直流寇亂談笑間守禦具備為當路所忌仕卒不
達祀名宦
王諤陜西西安人正德間以進士任河津縣知縣性剛
明遇訟獄立為剖決然務持大體嘗繕完城郭改建
學校政教修眀擢主事歴兖州知府祀名宦
張廷相河南杞縣人監生嘉靖四年任垣曲縣丞清苦
自勵重修廟學壇壝嚚頑懾服值蝗旱多方拯救復
詣京疏請發帑金六千兩穀千石民賴以活後見嫉
上官被逮久之事白丁艱去百姓擁道號泣為立碑
肖像祀之
李朝綱陜西武功人嘉靖五年以舉人任聞喜縣知縣
性廉介自奉甚薄以布為被雖汙不易於衙蠧市魋
馭之甚嚴凶荒發粟賑飢祀名宦
閻倬陜西隴州人嘉靖八年以舉人任聞喜縣知縣蔬
食練服自奉如布衣嘗裁革侯馬貼役又擇諸生三
人授以春秋後皆登甲乙榜祀名宦
高義河南葉縣人嘉靖八年以舉人任稷山縣知縣廉
而能平遇事公謹吏民畏服歲飢設法賑貸祀名宦
李光遠直隸平山人嘉靖十三年以監生由縣丞陞知
絳縣公介廉慎改建學校新縣治及幕所鐘樓政績
顯著陞平凉府通判民遮道送者百里不絶
于藁直隸長垣人嘉靖二十三年以舉人任稷山縣知
縣性剛直遇訟獄剖決如流先任武陟調今官益勤
其職興學校禁奸頑修築城池民争鼓舞擢蔚州知
州祀名宦
溫季春陜西涇州人嘉靖二十三年以監生任稷山縣
縣丞嘗奉委催科能令民競相勸輸在任九年清慎
如一日祀名宦
金翮山東樂清人嘉靖三十二年以刑部郎中謫絳州
同知有清操愛民如子念絳牛頭遠赴瑞石驛為累
滋甚力請折銀解納後攝州事興利除害節省歲數
千金擢徽州通判祀名宦
羅田河南光山人嘉靖三十九年以進士任聞喜縣知
縣寬弘不苛平心御物刑政皆有條理祀名宦
李復聘陜西盩厔人嘉靖四十年以進士知聞喜縣持
己嚴峻遇物和平長才大略修舉百廢城池公署廟
祠坊表營繕一新然皆取諸宫中未嘗擾及民間歲
遇大旱復聘刺血為文禱于神畢倚廟墻而哭是夕
雷雨大作四野霑足歲大熟後擢御史為關中六君
子之一聞喜人祀之畏壘六名宦祠中
馬三樂山東陽信人嘉靖四十二年以進士任聞喜縣
知縣挺特有定守嘗毁淫祠或說以禍福不為動設
法賑飢加意興學邑初逋税甚多至是悉勸輸如額
上官争異之祀名宦
邢化山東臨邑人嘉靖四十三年以官生任絳州知州
廉辦不為刻覈遇訟獄悉令自拘有以和息請者即
聽之弗徵贖鍰學正李必昌南海人也與其妻一時
俱卒稚子弱女貧不能歸擇義民老媪護送歸里擢
延安同知祀名宦
蕭儼陜西涇縣人嘉靖四十三年以兵馬使謫絳州同
知博學工文議論悉本經史舊例汾水架橋板樁之
徵歲以百計儼署篆以舊板收貯候用壞者易之不
復徵銀後遂奉為成法署臨汾臨晉諸縣俱有聲祀
名宦
史載德任邱人嘉靖間以進士知聞喜縣威重廉勤賑
饑荒懲䜛横除恊夫設館餐修學舍明條教嘗以均
糧遺悔邑人不怨桐鄉畏壘首祀之
張問行内黃進士嘉靖間任聞喜咨利弊正風俗戒奢
靡立品節勸農桑給牛種作養人才平息詞訟與物
無忤雖婦人小子見之不異家人陞監察御史有生
祠
李棠清苑人嘉靖間以員外郎謫稷山典史政尚嚴明
志甘清苦均里甲減徭役有德於民
嚴天祥朝邑人嘉靖進士知絳縣廉正執法民有毆傷
人股以死者累檢股無他天祥取二股察其形色迥
異一訊具服遠近稱神以治行異等陞御史
劉朝麒臨洮衞舉人嘉靖末知絳州絳有靈邱藩封招
納無賴子弟甚為民害朝麒正其罪諸宗人欲危之
朝麒論以法卒解去
宋應昌浙江仁和人隆慶元年以進士知絳州州城濱
汾常患水囓應昌至築石隄護之民間地糧多飛詭
應昌親為清丈弊永絶公館供具舊皆𣲖之里甲應
昌悉以官辦閭閻無擾後歴官右都御史祀名宦
馬文朝邑舉人隆慶初聞喜教諭老成忠厚廉靖安詳
遇寵辱而喜怒不形重道義而束修不校卒於官士
人咸慟惜之
張汝乾陜西洛南人隆慶四年由貢士知河津縣築城
池修隄堰興水利放里長正赤歷編審悉公嚴課士
子崇正學飭祠宇治邑若家修復縣志
張允濟固安人隆慶間以郎中出知絳州丰度威嚴不
事鈎索人自不欺甫一年以内艱歸人咸惜之
文作涪州人隆慶間以進士知聞喜縣清苦勤慎洞悉
民情陞兵部主事
申田靈夀人萬歷初以進士知聞喜縣布衣蔬食儉約
自甘胥吏有進羨餘者指戒石語以矢之民有匹馬
清風之謠
敖得義湖廣竹溪人萬歷四年以歲貢任絳州同知和
而能介州人多以産構訟牧委得義聽之惟理是直
一無所徇擢南安通判祀名宦
馬懋山東安邱人萬歷十年以恩貢任稷山縣知縣清
勤剛斷勇于任事遇歲荒請賑倍他邑捕巨盜王邦
清立斃之嘗申減代納文水嵐縣徭銀七百兩尋卒
於官祀名宦
劉庚山東夀光人萬歷十三年任絳州同知以文涉時
政由南都主事左遷一時名震中外時州牧愎而奢
聞庚至乃稍自戢未幾以艱去後累官浙江按察使
祀名宦
苗應元山東武定人萬歷十七年以舉人任稷山縣知
縣時當大荒後民間疾苦悉為袪除賦役火耗禁之
尤切吏胥悉凜凜不敢上下其手甫年餘遽卒于官
百姓如失怙恃祀棠陰祠
劉一相山東長山人萬歷十九年以進士任稷山縣知
縣愷悌慈祥尤加意學校拔諸生雋異者親為講授
諸生奮起以不得與為恥擢南京兵部主事祀棠隂
祠
杜濬直隸任邱人萬歷十九年以舉人任絳州知州廉
明能斷然樂與民相安絳俗故輕生雖小忿輒自斃
以累人濬嚴禁之有犯者悉令自瘞俗為一變佐貳
咸閉戶安坐無所事事尋致仕歸祀名宦
李希召河南蘭陽人萬歷二十一年以進士任稷山縣
知縣廉明善斷事無留滯衙蠧市魋相率吐真情絳
藩聞之亦戒左右無犯遇士大夫特厚貧乏者資給
之或有冤抑必亟與昭雪調合水縣祀棠隂祠
陳大烈江南丹徒人萬歷二十七年以監生任稷山縣
縣丞明敏清慎常奉檄催徵悉却常例弗進後署縣
篆以安静為治境内帖然祀棠隂祠
白鯤直隸南和人萬歷三十二年由舉人任河津縣修
遮馬峪清泉灌于間等里民田至今賴之陞本府同
知
崔儒秀字敬初河南陜州人萬歷三十三年以進士知
絳縣性敏捷有胆識發奸摘伏如神勤于課士親為
指授縣人代鄉寧安邑輸納苦累滋甚力請得豁免
尋調翼城累官開原監軍道遼陷殉節死祀名宦
吴峻陜西鳳翔人萬歷三十四年以舉人任稷山縣知
縣雅甘淡泊日用薪米悉自給不委支役上下省會
以一二隸自隨見者不知為令君也嘗立大社集諸
生論文開薛村渠使資灌溉甫八月以憂去祀棠陰
祠
喬允升孟津人萬歷間以進士知聞喜縣長才雅量有
政聲因錢糧合戸催徵奸民每多拖累乃設門簿至
今便之
張耀字融我三原人萬歷中舉於鄉除聞喜知縣以慈
惠撫民民為立祠歴官貴州布政使寇孫可望等至
不屈死
周鳴秦商州舉人萬歷間任聞喜縣清而不苛勸民完
逋税諭民息争訟立月課取名士甲乙之民有乏耕
具者民間婦女有乏紡車者官給之以疾卒士民慟
惜之
時化濰縣人舉人萬歷末知聞喜縣廉介敏練剛正無
私興利除弊事事求為可久申革力銀貽惠無窮執
法不撓為權勢不喜遂解綬歸百姓攀號不忍舍歴
久猶思念之
薛承教咸陽進士萬歷間任稷山剛明開爽率正不阿
遇事擔當興除無遺力申減站銀創建汾橋永為民
便陞南京戸部主事有去思碑
王豫立涇陽進士萬歷間知稷山縣慈愛精明時礦使
四出大璫將臨稷邑妄云鳳凰山銀可採以文走使
止之去之日囊無一錢士民攀送號泣有生祠
陳堯賓遵化吏員萬歷間稷山主簿幹局絶敏丈田多
所擘畫大荒盜無巨細悉籍其名有犯無不立獲羣
盜股慄避跡境中以安陞齊河縣丞
馬文烇河南項城人天啟五年由舉人知河津縣清廉
仁厚士民如依慈母尋以耿直不容于時被論去卧
轍攀轅車不獲前文烇喜曰士民如此無官愈于有
官矣後為塑像河汾廟
秦宗文武陽人崇禎五年任垣曲典史有胆略流寇入
犯宗文督鄉勇隨大兵進𠞰與賊遇奮臂力戰所向
披靡遂殁于陣事聞祀忠烈祠中
雷翀陜西郃陽人崇禎六年以舉人任絳州知州忠厚
朴直于士民曲加惠愛遇大猾為民患者則立殱之
祀名宦
國朝
張文德遼東人順治三年知垣曲縣刑清政簡潔己愛
民卒于官士民感涕建祠祀之
李榮宗山東費縣人順治四年以進士任垣曲縣知縣
姜逆之亂城陷被執罵賊死
贈按察司僉事廕子入監祀忠烈祠
周茂覺浙江人順治間任垣曲縣典史嘗積其仂修廳
署不𫝊舍視之姜逆之亂死於城守
邵起鳳正藍旗人順治七年以貢知垣曲縣姜逆之亂
賊黨破縣城盤踞垂一年民日夜望解倒懸及大兵
至或議屠戮起鳳時未涖任適在軍亟請於主者曰
垣人從賊乃迫於不得已非其本心今奉辭伐罪正
宜開釋無辜與之更始若肆為殺戮殊非國家弔民
至意且有地無人亦何需此曠土為主者因下令妄
戮平民者按軍法入境市不易肆垣人胥安堵無恙
孟孔脉字祖尼富平人康熙元年以舉人任稷山知縣
明於聽斷訟者胥心服無後言歲饑民多鬻子女蠲
俸贖之凡百餘人歸富平卒
崔鳴鷟内邱人康熙八年以進士知河津縣首革現役
雜派諸弊均水利正經界嚴保甲抑豪強修學建橋
以次畢舉措置有方事集而民不擾民愛之外艱歸
冒風雪走上官祈留鳴鷟中夜去後數年有同姓宦
過者民閧𫝊以為鳴鷟復至趨迎如鶩既而知其訛
輒嗟嘆者久之
朱天爵正紅旗漢軍康熙十八年以監生知稷山縣甘
澹泊蔬米胥平買馭吏甚嚴馬草豆舊出自民間胥
給價購買客兵過境銜勒有法後擢都察院經歴
許自俊江南嘉定人康熙十九年以進士知聞喜縣攜
一子一僕食脱粟飯佐以青菜往來郡會城策蹇而
已贄上官詩綾扇外無他物用法平民多勸輸雅工
詩文名勝地題詠殆徧尋以乞休去行李蕭然當時
稱清白吏
許榖字詒孫江南常熟人康熙四十二年以翰林庶吉
士改垣曲知縣噢咻疾苦有古循吏風尤以振起斯
文為急徵賦時輒進排年問鄉讀書若干人隨以題
往文成即令排年攜來為論次其當否盖恐往返道
塗或至廢日也間得雋異士輒加優禮以勸繇是窮
鄉後進胥蘄詣令君商榷文字朴蹇之習一變凡平
陽大小試胥贊誦垣曲文風不輟涖任八年以憂去
垣曲士民至今思之
吉州
北魏
裴慶孫聞喜人正光末汾州吐京郡部聚黨作逆慶孫
擊之大潰後復鴈集北連蠡升南通絳蜀兇徒轉盛
慶孫又討之至汾陽城朝廷以此地披山帶河衿要
之所遂立郡因以慶孫為太守假節輔國將軍
斛律金朔州勅勒部人性敦直善騎射行兵用塞外法
望塵識馬步多少嗅地知軍度遠近初為軍主與懷
朔鎮將楊鈞送茹茹主阿那瓌還瓌見金射獵深歎
其工後瓌入寇高陸金拒擊破之正光末破六韓拔
陵反金度陵終敗滅乃統所部萬戸詣雲州授第二
領民酋長稍引南出黃瓜堆為杜洛周所破部衆分
散金與兄平脱身歸爾朱榮累遷都督從破葛榮齊
高祖建義山東金贊成大策留守信都領恒雲燕朔
顯六州大都督從平晉陽追滅爾朱兆太昌初為汾
州刺史當州大都督從高祖破紇豆陵於河西天平
初遷鄴使金領步騎三萬鎮風陵以備西寇軍罷還
晉陽沙苑不利東雍諸城復為西軍所據金與尉景
庫狄干等討復之大象中高祖禦周文帝於河陽使
金徑往太州為犄角之勢金到晉州以軍退不行仍
與行臺薛循義共圍喬山之寇俄而高祖至共討平
之因從高祖攻下南絳邵郡等數城武定初除大司
馬轉第一領民酋長三年高祖出軍襲山胡分為二
道以金為南道軍司繇黃櫨嶺出高祖自出北道度
赤洪嶺會金於烏突戍合擊破之四年詔金繇冀州
率衆從烏蘇道會高祖於晉州仍從攻玉壁軍還使
金總督大衆從歸晉陽世宗嗣事為肆州刺史齊天
保初封咸陽郡王刺史如故冬朝晉陽宫金病帝幸
其宅臨視病愈還州三年就除太師從征奚賊軍還
帝幸肆州與金宴射而去四年解州還晉陽車駕復
幸其第六宫及諸王盡從置酒作樂極夜方罷帝忻
甚詔金孫武都尚義寧公主成禮日帝從皇太后幸
金宅皇后太子及諸王等皆從其見親待如此後詔
率二萬騎屯白道以備茹茹寇帥豆婆吐久備將三
千餘戸密欲西過候騎還告金勒所部追擊盡俘其
衆茹茹但鉢將舉國西徙金獲其候騎送之并表陳
擊取之勢顯祖於是率衆與金共討於吐賴獲二萬
餘戶而還晉位右丞相遷左丞相卒年八十贈假黃
鉞相國諡武
房謨字敬叔河南洛陽人其先代人也少淳厚正光末
歴代郡太守著廉惠聲及六鎮亂謨率郡人入九峥
山結壘拒守外無救援奔中山孝莊時除大寧太守
爾朱榮死其黨徵兵謨不應前後斬其三使遣弟毓
詣闕孝莊以毓為都督毓弟欽為行臺並持節詣謨
同為經略及洛京陷為賊黨建州刺史是蘭安定執
繫州獄蜀人聞謨被囚並叛安定給謨弱馬令軍前
慰勞諸賊見謨莫不遥拜謨先所乘馬安定别給將
士戰敗蜀人得之謂謨遇害莫不悲泣善養其馬不
聽乘騎兒童婦女競投草粟皆言此房公馬也其結
愛人心如此孝静時除晉州刺史加驃騎大將軍又
攝南汾州事先時境接西魏土人多受其官為之防
守至是酋長鎮將及都督守令前後降附者三百餘
人謨撫接殷勤人樂為用爰及深險胡夷咸來歸附
謨常以己禄物充其饗賚齊文襄嘉之聽用公物西
魏懼乃增置城戍慕義者自相糾合擊破之自是龍
門以北西魏戍皆平文襄特賜粟千石絹二百匹班
示天下卒於州州府相率贈物及車牛妻子遵其遺
志拒而不納贈司空諡曰文惠
皮景和琅邪下邳人父慶賓正光中使懷朔遇世亂因
家廣寧之石門縣景和少通敏善騎射武定二年征
步落稽世宗疑賊有伏兵令景和將五六騎深入一
谷中值賊百餘人便共格戰景和射數十人莫不應
弦而倒高祖嘗令景和射一野豕一箭而獲之深見
歎賞封永寧縣開國子從定稽胡從討茹茹菴羅辰
於陘比又從平茹茹餘燼河清三年突厥圍逼晉陽
令督領後軍赴并州未到賊已退仍除領左右大將
軍又除并省五兵尚書周通好後常令景和對接每
與使人同射百發百中武平中又從斛律光率衆西
討尅姚襄白亭二城别封永寧郡開國公晉文城郡
王卒
北齊
堯奮字彦舉上黨長子人雄弟也賜爵安夷縣子晉伯
為南汾州刺史胡夷畏憚之西魏行臺薛崇禮舉衆
攻奮與戰大破之崇禮兄弟乞降送於相府轉穎州
卒
北周
宇文測字澄鏡太祖族子少篤學旬月不窺戶牖尚宣
武女陽平公主從孝武入關封廣川縣公大統六年
除使持節大都督行汾州事測政存簡惠頗得民和
地接東魏數相鈔竊或有獲其為寇者多縛送之測
皆命解縛置之賓館然後引與相見如客禮焉仍設
酒餚宴勞放還其國并給糧餼衞送出境自是東魏
人大慙乃不為寇汾晉之間各安其業兩界之民遂
通慶弔不復為仇讐矣時論稱之方於羊叔子或有
告測與外境交通懷二心者太祖怒曰測為我安邊
吾知其無二志何為間我骨肉生此貝錦乃命斬之
仍許測以便宜從事卒諡靖
韓裒字弘業居昌黎涉獵經史深沈有遠略避地夏州
太祖時為刺史待以客禮裒勸令赴平凉周保定三
年為汾州刺史州界北接太原當千里徑先是齊寇
數入民廢耕桑前後刺史莫能防扞裒至適會寇來
裒乃不下屬縣人既不及設備以故多被抄掠齊人
喜相謂曰汾州不覺吾至先未集兵今者之還必莫
能追躡我矣由是益懈不為營壘裒已先勒精銳伏
北山中分據險阻邀其歸路乘其衆怠縱伏擊之盡
獲其衆故事獲生口者並囚送京師裒因是奏曰所
獲賊衆不足為多俘而辱之但益其忿耳請一切放
還以德報怨有詔許焉自此抄兵頗息裒歴事三帝
高祖常以師道處之卒諡貞
楊敷字文衍華隂人鈞之孫也少有志操襲鈞爵臨貞
縣伯周初晉侯保定中陳公純鎮陜西以敷為總管
長史天和六年為汾州諸軍事汾州刺史晉公齊將
段孝先率衆五萬來寇梯衝地道晝夜攻城敷親當
矢石隨事捍禦拒守累旬孝先攻之愈急時城中兵
不滿二千戰死者已十四五糧儲又盡公私窮蹙齊
公憲總兵赴救憚孝先不敢進軍敷知必陷没乃召
其衆謂之曰吾與卿等俱在邊鎮實願同心戮力破
賊全城但彊寇四面攻圍日久吾等糧食已盡救援
斷絶守死窮城非丈夫也今勝兵之士猶數百人欲
突圍出戰生死一決儻或得免猶冀生還受罪闕廷
孰與死於寇乎吾計決矣於諸君意何如衆咸涕泣
從命敷乃率見兵夜出擊殺齊軍數十人齊軍衆稍
却俄而孝先率諸軍盡銳圍之敷殊死戰矢盡為孝
先所擒齊人方欲任用之敷不為之屈遂以憂懼卒
於鄴高祖平齊諡忠壯
唐
劉迫由進士任吉州刺史性剛直夙稱廉能理民決訟
悉推誠布公祀名宦
宋
劉舒皇祐三年任鄉寧縣初縣治附河數遭水患舒改
遷故壘自是民有寧宇
朱弁婺源人建炎間為吉州圖練使如金通問守節不
屈
金
伍禮厚興定中任吉州同知元兵陷吉與其妻墜崖死
元
牛天麟恒山人元貞年任鄉寧縣重建文廟作興學校
王元士字堯佐恩州人至正四年以進士任吉州知州
為政不苛士民咸戴祀名宦
時公權任吉隰二州統兵官河南中書行省右丞課士
撫民教養移俗練兵設備恩威兼濟嘗禦寇炳七寨
為時保陣二郡賴之
明
王暉狄道人永樂間鄉寧主簿廉潔慈祥撫字有方民
懷其德歴久頌之
辛繼先襄城人吉州學正一介不取忠厚正直人稱為
羲皇以上人祀名宦
蔣暘安樂縣人嘉靖二十一年以進士知吉州崇學校
築城垣稱良牧焉陞陜西僉事
包鍾乾州人嘉靖間吉州判事母以孝愛民以仁創築
外城不私派一錢
張敬一韓城舉人隆慶間任鄉寧精明歴練減賦清田
民懷吏畏為一時循吏冠入祠名宦
李時茂乾州人萬歷年以舉人知鄉寧縣節愛恤民嚴
明馭吏嘗捐俸修常平倉及養濟院整理儒學號舍
清逋賦完額税鄰民訟上官咸願得鄉寧李青天廉
時論稱之
楊家龍曲陽縣人崇禎十年由選貢知鄉寧縣拯災傷
撫流困清操亮節三載如一當流寇蹂躪時邑猶賴
以稍甦焉
國朝
侯世爵遼東人順治七年以貢知鄉寧縣姜逆之變賊
黨衞敏破縣城據之焚掠甚慘世爵簡卒徒躬自督
率誓不與賊俱立賊聞風震恐委城去世爵招撫流
亡慰安反側閱二年民始有更生之樂比解組百姓
多攀轅流涕
隰州
唐
李琛高祖從父兄子封襄邑王歴蒲絳二州總管宋金
剛陷澮州時稽胡多叛轉琛為隰州總管以鎮之馭
衆寬簡夷夏安之三年卒
甯嘉勗聖歷三年為永和丞愍懷被害宫府僚吏莫敢
近嘉勗解衣裹首號哭時人義之宗楚客聞而大怒
收付制獄貶平興丞尋卒睿宗初下制曰甯嘉勗能
重名節事高欒向幽塗已往生氣凜然静言忠義追
存褒寵可贈永和縣令
宋
李謙溥并州盂人周世宗征劉崇說降遼州刺史張乙
師還留為晉州兵馬都監屢捷詔褒之顯德四年署
權隰州事浚城隍嚴兵備并人至與節帥楊廷璋夾
攻敗之五年破孝義仍監軍建隆四年為慈州刺史
兼晉隰緣邊都巡檢行石州事以興同砦為治所冬
與諸將入隂地關還次白壁關獨振甲嚴備并師至
獲全尋移隰州刺史開寳元年為汾州路都監太祖
征晉陽為東砦都監伐木西山以給軍用未至聞鼓
聲乃并人逼西砦大將趙贊禦之并衆未退謙溥麾
所部赴之太祖遽至觀戰怪其赴援者非精甲問之
乃謙溥也上甚喜謙溥在州十年敵人不敢犯境有
招收將劉進勇力絶人謙溥撫之厚藉其死力往來
境上以少襲衆并人患之為蠟丸書以間進佯遺書
道中晉帥趙贊得之以聞太祖令械進送闕下謙溥
上言進為并人所惡此乃反間上遽釋之三年召還
後邊將失律復為晉隰緣邊巡檢使邊民聞之喜争
相迎勞於道左六年拔太原七砦八年疾歸卒賻贈
有加
姚坦字明白曹州濟陰人開寳中以尚書擢第調補江
陵尉歴隰州推官將作監丞知潯州太平興國三年
召還為著作佐郎通判唐州八年諸王出閤詔給諫
以上於朝班中舉年五十以上通經有文行者以備宫
僚乃以坦為皇子翊善仍賜緋魚歴殿中丞倉部員外
郎賜金紫遷本曹郎中轉考功仍為益王府翊善坦
性木強固滯王嘗於邸中為假山費數百萬既成召
賓僚樂飲置酒共觀之坦獨俛首王強使視之曰但
見血山耳安得假山王驚問故坦曰在田舍時見州
縣催租鞭笞流血被體此假山皆民租税所為非血
山而何是時太宗亦為假山聞而毁之王少佚豫坦
即醜詆上嘗戒之曰元傑知書好學亦足為賢王矣
少不中節亦須婉辭規諷况無大故而詆訐之豈禆
贊之道邪頃之左右乃教王詐稱疾不朝太宗日使
視疾逾月不瘳甚憂之召王乳母問狀乳母曰王本
無疾徒以姚坦檢束居常不得自便王不樂故成疾
上怒曰吾選端士輔王為善王不能用其諫而又詐
疾欲使朕去正人以自便何可得也且王年少必爾
輩為之謀耳因命捽至後苑杖之數十召坦慰諭曰
卿居王宫能以正為羣小所疾大為不易卿但如是
勿慮讒間朕必不聽王薨改衛尉少卿判吏部南曹
景德初求補郡俾知鄧州轉運使表其治狀詔嘉奬
之大中祥符初復知光州二年卒年七十五
葛懷敏知隰州有守禦功
薛奎字宿藝絳州正平人第進士眞宗時任隰州軍事
推官州民嘗聚博僧舍一日盜殺寺奴取財去博者
適至血偶涴衣邏卒捕送州考訊誣服奎獨疑之白
州緩其獄後果得殺人者仁宗初章獻稱制時或讒
奎繇中丞改授集賢院學士知并州累官參知政事
卒諡簡肅
趙及字希之幽州良鄉人父德遼蔚州靈邱令歸宋家
偃師及第進士為慈州軍事推官仁宗時以直昭文
館知河中府特拜天章閣待制右司郎中後司留臺
卒及所治有聲民吏愛之
吕公弼字寳臣夷簡子賜進士出身治平中拜樞密副
使神宗進樞密使將論新法罷為觀文殿學士知太
原府韓絳宣撫秦晉將取囉兀城令河東發兵二萬
趨神堂新堡公弼曰虜必設伏以待永和關雖回遠
可安行乃由永和既而新路援兵果遇伏詔褒之又
拓麟州城包淮沙泉於中以疾請知鄭州後拜宣徽
南院使卒諡惠穆
劉奉世字仲馮臨江新喻人敞子第進士元祐七年僉
書樞密院事章惇當國乞免去紹聖中邢恕劾之再
貶隰州團練副使政和中終端明殿學士奉世優於
吏治政尚安静云
劉景文元祐中守隰州治以最稱
杜純字孝錫濮州鄄城人用蔭累官大理正隰州商尹
竒貿溫泉&KR0552;有羨數云官潤之守欲械訊河東純曰
竒情止爾若傅致其罪恐自是民無復敢貨&KR0552;則數
百萬之儲皆為土石請姑沒其羨而釋其人卿楊汲
奏為立異廢於家元祐中擢侍御史終集賢院學士
(附)
金
施宜生邵武人天德中為隰州刺史有惠政
李曼高平人判隰州軍事政尚平易號為循良
楊貞吉州人父椿常為融州刺史貞擢明昌五年進士
仕至河東南路招撫吉隰便宜經略使築牛心寨以
禦元兵寨臨黃河貞以甯德及子克義監戰克義死
之輿尸至貞嘆曰我以身報國子何足惜無何元兵
復自鄜延渡河圍吉安招撫張冲同知伍禮厚守之
禮厚貞子壻也元兵夜攻吉安堡并牛心寨事急貞
謂禮厚曰爾業進士致身五品亦欲降耶禮厚并其
妻墜崖死之又謂子克敬克讓曰國事去矣吾不忍
汝輩為人虜相繼墜巖死之夫人孟氏自縊死貞朝
服南望痛哭再拜赴河死後數日屍横河上門人張
安石收葬焉
劉汲大定間由進士任蒲縣令政平訟簡民物康阜
王天祐潞安府人太常博士進階奉議大夫知隰州穎
性疎通偉才精勵屢議大禮國度以貞歴著治猷民
生允殖
元
王守忠潞州人至大間隰州判官佐政有方
韓昇隰州人為本州刺史以策干太師穆呼哩授千夫
長經略有功授戶部尚書佩金虎符子奭相繼為本
州刺史
李良中山人由春官出為蒲縣主簿慈祥明決刑獄不
濫莅任半載四境晏如
楊思聰知大寧縣政平訟理蝗不入境
明
李昇盩厔人洪武初舉明經知永和縣坐事降五臺縣
典史以秋霜殺禾請賑獲罪百姓訴於朝特詔陞䕫
州知府祀名宦
辛耀即墨人洪武間以工科給事中出知永和為政公
廉以農桑學校為首務累陞陜西按察使
霍毅蒲城人永樂間以刑部員外出任大寧公平忠厚
剖決詳明以縣地磽瘠諭民植桑棗以活興利除害
民安其業越三年復原官後擢本省僉事亦以振肅
聞
胡貞扶風人正綂初知永和縣嘗買牛數百給貧民耕
種修廟學廳舍築城郭
墨春字景方高陵人成化元年以舉人知隰州仁以御
民嚴以束吏崇儒興教化民成俗
董瑜内黃人成化四年以舉人知隰州為政寬嚴得宜
百廢俱興歴任九載無大辟獄有靈芝嘉禾之異祀
名宦
艾芳弘治間知大寧縣居官清謹莅政嚴明重修城池
去之日民不能忘
劉兟長安人弘治間蒲縣丞勤政勵操執法維嚴陞御
史
劉欽館陶人正德間知永和縣持身清苦以邑人曠學
朝夕督誘雖隆冬盛暑不倦歴六年士多有造
葛蘭信陽人嘉靖初知蒲縣斷獄明允鄰封不決者質
成之倉庾盈溢遇歲荒賑濟有方民獲全
牛惠咸寧人嘉靖間知蒲縣秉性剛方立政廉平興革
恊宜吏畏民懷去任民歌之曰來時行李蕭然去時
行李蕭然泰嶽祠前經過寸心不負皇天
韓超然山東臨淄人隆慶三年以貢生任蒲縣知縣清
介有為於城池水利修舉必力而潔己愛民正供外
絲毫無所染祀名宦
邵蕙陜西寧州人隆慶六年以舉人知大寧縣重築北
寨建高覽樓增西關城門凡三於北寨内建書院於
小寨中置倉舍又築南門外石堤以障河水久而不
泐尋陞真定府通判
吳崇禮山東寧陽人萬歷十五年以進士知蒲縣潔己
愛民歲荒多方賑貸尋以才調臨晉後官兵部尚書
儲至俊字賓賢靖州人萬歷四十三年以貢知隰州植
桑麻勸織紡修大觀樓開東門建文昌閣修學宫鑿
泮池剏尊經閣招來流移輕徭薄賦貧民逋亡者咸
復業焉
余建隆開化人萬歷間知永和縣操履貞嚴踰年致仕
束裝無具隰州守親臨祖餞忽報有地坎陷得宋古
錢一窖守曰此天為廉吏賜也命市之以為資斧隨
一僕負傘而歸見者莫不嗟嘆
劉紹宗山東武城人知大寧縣政教兼舉考滿民赴部
保留復任三年
周培忠興平人崇禎七年知隰州當流寇陷城之後荒
蕪滿目民私祝曰必得一清如水者來官此地可保
萬全培忠至果如民願培養元氣萬民復業
史掌文直隸良鄉人崇禎間任大寧典史時盜賊蜂起
掌文至適築濬城池因督其事鼓舞有方民咸樂於
趨事復時走山谷親為緝捕盜靖民安壬申流寇集
城下攻甚亟掌文分地守力屈死之
左中道崇禎間任大寧教諭端嚴有師範壬申流寇破
城或以無守土責勸之去中道斥之卒殉難死
國朝
郭琯沙河人順治二年以貢知蒲縣蒲小邑俗頗椎魯
舞文吏多擅作威福以故逃亡日積琯莅任風采凜
然人望而知畏性通敏里閈利病周知無遺凡有興
舉口勅手揮左右奉成命無敢以一言進者或用微
詞餂之輒大聲呵曰汝輩苐奉行文書何得與民事
聞者胥咋舌退當時以鐵耳稱之後遷徽州府通判
徐士鶚浙江人順治六年任大寧縣典史姜逆之亂守
城不少規避城破死之妻子亦偕死焉
鍾夢豹直隸宛平人順治間任永和縣典史姜逆之亂
誓以身殉不屈死祀忠烈祠
王添貴遼陽人順治六年以貢生知隰州姜逆之變土
賊蜂起隰在萬山中害尤劇添貴率大兵徑𢷬巢穴
賊黨懼悉潰走添貴開諭令歸農乃釋戈涖州輯流
亡修城垣興學校胥有政績而當率兵𠞰賊時將領
以居民從賊議屠城添貴懇請始獲免隰人至今德
之
吳興祚遼東清河人順治十二年以貢生知大寧縣大
寧介萬山流寇蹂躪後民多逋土田率蕪穢不治學
宫幾絶士跡興祚約束吏胥俾無得擾民利必興弊
必革捐俸修廟學奬厲文士餼不足者胥佽之再期
民多復業里閈寖聞絃誦聲後以治行報最遷官至
兩廣總督
李其昌字遜伯廣東程鄉人康熙初任隰州專防都司
十三年以病歸劉進忠叛脅與亂不屈賊掘地埋之
並殱其家子方猷裁十五歲籲官請復仇卒得賊首
祭父墓
梅鋗字銅巖宣城人康熙十四年以進士知大寧縣嚴
取舍遇事洞見本末雖黠猾者不能眩厲精治簿書
有争訟者以片言折之而不喜為鞭朴多委曲開導
令去馭吏胥獨嚴嘗誡曰百姓一杯水汝輩胥無得
妄受也後累官左都御史
山西通志卷一百
