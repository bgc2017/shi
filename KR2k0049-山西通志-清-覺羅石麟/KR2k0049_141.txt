山西通志卷一百四十一
孝義(一)
洪範以攸好德爲五福之一蓋好德之人皇則錫之
福惟孝惟義順德也我
國家敦崇實行所以牖世覺民者備至又特著
令典忠孝節義各建專祠或大節彌昭或幽光待發胥
受福無艾矣山西爲唐虞舊俗沐化最深今有履孝
秉義可以示勸者固天性使然而
聖朝斂五福以錫庶民之德厚澤深仁可想見焉志孝
義
太原府
漢
馮魴王莽末虞都尉及殺申屠季兄謀滅季族季亾歸
魴魴將季歸逄尉弟長卿欲執季魴叱曰我與季雖
無素故士窮相歸要當以死任之遂與季歸季謝曰
蒙恩得全無報牛馬財物悉以獻公魴作色拒之季
慚不復言光武聞而嘉之徵拜虞令歴官司空賜爵
關内侯
郇越少明經飭行平帝時州郡舉孝廉茂才後以病去
官嘗散貲十餘萬施九族州里志節甚高顯名於世
子恁有清節屢徵不起
温壽序子爲鄒平侯相棄官乞序骸骨歸葬光武嘉其
孝許之
晉
田蘭并人晉有汲桑者力能扛鼎殘忍少恩六月盛暑
重裘使十數人扇之忽不清凉便斬扇者大姓田蘭
斬於平原士女慶賀奔走道路而歌曰士爲將軍何
可羞六月重裀被狐裘不識寒暑斷人頭雄兒田蘭
爲報讐中夜斬之謝并州
南齊
孫淡太原人居長沙事母孝母疾淡廢眠食以瘳爲期
恐母哀之不使知也豫章王領湘州拜驃騎行參軍
建元三年蠲其租税表其閭里
北魏
王元遜祁人從父應援守潁川城陷遂罹害
隋
韓子誕文水人親沒負土築墳居喪盡禮詔旌其孝及
卒視其脊骨皆毁大業末表其門閭唐貞觀中蠲其
賦役
郭世雋字弘文一作郭&KR1441;文水人家雍睦七世同居犬
豕同乳鳥雀同巢時人以爲義感事聞文帝遣平昌
公宇文弼詣其家勞問侍書御史柳彧廵省北河旌
其門閭漢王諒爲并州總管聞而嘉之賜其兄弟二
十人衣各一襲
張道源祁人年十四居父喪盡孝縣令郭湛署所居曰
至孝里隋末政亂辭監察御史歸後仕唐歴秋官尚
書進封南陽侯
唐
武弘度文水人補相州司兵參軍永徽中父卒自徐州
被髮徒跣趨喪所負土築塋晨夕號日一溢米素芝
産廬前狸擾其旁下詔褒美旌其門
王士昊太原府人節度使令狐楚奏狀曰右臣得太原
府牒前件人爲母阿張患病割股奉母其母所得疾
漸損者臣伏以登於大孝在禮爲難忍其甚痛於人
不易王士昊長於市井利在錐刀誓以誠明之心療
其羸老之疾割肉於股饋羹於堂信可以感通神明
風變人俗某猥司廉察獲守方隅以此至性恐須旌
表
馮秀誠榆次縣人節度使令狐楚奏狀曰右臣得太原
府牒前件人爲母久病割股奉母所疾漸損者臣差
當縣主簿劉戡檢驗得狀具如前申者臣伏以縱螫
及膚口猶難忍援刀刺骨心豈易安前件人出於畎
畆之中長在草茅之下天生仁孝日用元和忘甚痛
於己軀期有瘳於親疾人倫共感名教所宗斯實陛
下仁奄周王孝逾虞帝陶蒸動物之性啟迪仁人之
心况臣守在方隅職司廉察據其至性恐合褒稱
王燾珪孫性至孝爲徐州司馬母有疾躬奉湯劑彌年
不廢𢃄數從高醫游遂窮其術因著外臺秘要討繹
精切世寳焉歴給事中鄴郡太守治聞於時
温振中書令彦博之子少有雅望官至太子舍人居喪
以哀毁卒
盧遺仁王知道胥太原人事親居喪著孝行旌表門閭
賜粟帛州縣存問復賦税
五代
張郎太原人叔父憲爲莊宗魏博推官王師與梁師戰
不利憲奔馬北渡梁軍急追殆將不濟至晚渡河人
多陷水而沒憲與郎履冰而行將及岸冰陷郎號泣
以馬垂引之憲曰吾兒去矣勿使俱陷郎曰忍覩季
父如此俱死無恨郎偃沐引垂憲躍身而出是夜莊
宗令於軍中求憲或曰與王緘俱沒矣莊宗垂淚求
尸數日聞其免也遣使慰勞
宋
劉孝忠并州太原人母病經三年割股肉斷左乳以食
母母病心痛劇燃火掌中代母受痛母尋愈後數歲
母卒傭爲富家奴得錢以葬富家知其孝養爲己子
後養父失明䑛之經七日復能視劉鈞聞而召見給
衣服錢帛銀鞍勒馬署宣陵副使開寳二年太祖親
征太原召見慰諭
金
王忠立岢嵐人妻亾不再娶結廬蘆芽山隠居終老
元
温義祁人五世同居長幼無私財家庭無間言至元丙
子旌其門曰義門
姚相文水人捐立學田見邑志
明
程宗齊陽曲人性孝友親疾求以身代及卒悲悼廢食
愛弟宗望誓不析居嘗置義塚及園畦三百以贍族
人子書亦有孝行
白祥文水人父賁令長山以事連坐當刑祥願代之臨
刑神色不變成祖嘉其孝父子俱免大宥天下時銜
祥恩者繪像祀之
段廷用陽曲人奉孀母極孝母故日夜悲號旣葬於墓
側起茅屋枕苫飯蔬敝衣垢面歲饑盗不忍驚害種
瓜麥雙岐並蒂人以爲孝感云
周紳陽曲人事孀母姜圖刀圭以奉甘旨侍疾送終胥
如禮結廬墓側盜賊相戒勿驚
程書陽曲人父宗齊母張氏書朝夕奉養父中濕衣不
解帶延八月竟不起哀毁骨立事母彌孝敬鄉評重
之舉於官綽楔表門
朱愼鍛晉靖安王長子幼好詩書敦孝道奉兩尊承顔
順志性若天成母妃盧疾危呼天割股以進後又因
盧病晨夜侍疾求以身代及母愈因過勞成疾而卒
馬謨太原人父早逝事母器用飲食精潔或自斑舞令
諸婢觚角歌呼以悅親心日取厠褕躬自浣滌母登
大耋喜不勝懼祝天以己算益之及施濟無告哺育
棄兒以祈母壽母卒飲食胥廢葬畢以哀思亾
王英太原左衛人少孤育於祖母病刲股以進尋愈登
成化鄉試授滕縣令有惠政陞登州府通判
陳舉太原左衛人事嫠母至九旬孝思愈篤母卒廬墓
三載舉時年已七十矣
趙定太原前衛人兄宥遘難鬻所居以助之一夕竊者
入其室善言勸諭慮爲邏者所獲天明始遣去子某
登賢書
段廷宴太原貢士任撫寧縣令事親竭力居喪三年人
莫覩其面
趙威晉太原人父本爲諸生游學威晉生未期歲及長
以不識父面爲恨言輒流涕遍詢僧道或告以在終
南山卽日推小車覓之果得扶歸
趙洪遠太原人父珺母張自受飢寒竭力奉養巡按趙
飭所在給穀以示奬
劉玘臣太原人父病噎食百計求愈不得或以刲股可
療從之病果愈
程巖陽曲人孝事嫠母五十年如一日母亾所遺服飾
分散兄弟喪祭之費己獨任之
陳天壽陽曲人事嫠母至孝宗黨某某貧病且死醫藥
殯歛皆出其力又張珠夫婦遘疫人率畏避二子方
脱襁褓擕之以歸卒賴全活
趙復性榆次庠生以孝聞父卒號泣不食數隕絶及葬
廬墓草衣糲食終喪不忍離族人毁其廬載歸後旌
表
劉陽插部内侵時未週歲母棄之祖母王道聞啼聲挾
陽以歸王氏寡居四十餘年陽朝夕不離及歿圖形
事之
韓朝花太谷人家貧業推小車出外必計往還日備飲
食費以供父母出告反面跪拜問安始終不二聞妻
少觸忤卽痛箠之
程文宿太谷人朴實不知書母疾祝天以己算益之母
卒哀毁骨立廬墓三年又李元顯貢生事母至孝母
卒茹淡三年
賈謨太谷人家貧業染母年七十逐日力養得美食卽
以奉母母悅乃安
孫昂交城人父歿廬墓羣鴉悉集朝去暮來嘗之蒲州
渡黃河有老人同渡拽舟使獨後俄見前船覆溺昂
乃得免
張浚明交城諸生事繼母撫羣從以孝友著
徐永詔交城人任韶州檢校年二十九妻張氏亾義不
再娶壽至八十有一
劉盈清源人童年知孝居喪哀毁踰禮母蘇病危刲臂
肉以進病尋愈
劉漸清源庠生少孤竭力事母母疾亟哀禱得仙方服
之卽愈
劉秉寬清源人母畢氏病刲股以進病卽愈一夕如聞
母呼驚覺出門屋梁隨折枕爲之碎弟秉暢誤傷人
至死訟於官寬憫其無子代受刑其人二日復甦遂
得釋又王遠閻海俱以廬墓稱孝
董玉常清源人置義田百畆於堯城鎮建買社學以育
才惠不責償人多高之又時輝牛昭蘇雲端荒年輸
粟全活甚多
孟養氣文水人事繼母撫諸弟以孝友著
張鳳翔文水舉人孝事嚴父父沒號泣蔬食三年又李
玫王府典膳事嫠母惟謹母卒廬墓盜不忍驚又胡
誥邑庠孝親廬墓所人皆稱爲孝子窑
郭拖字子福文水人性孝父廷詩好施與拖能繼之親
疾禱神求代歿則號泣廬墓年老無子夢神語曰爾
孝德格天當錫爾子果舉嗣應鰲應泰孫鉉俱以文
行名
高智文水縣志作高階又李伯現又王鸞字鳴臯德量
寬厚強暴感化咸稱長者
鄭位爲文水諸生事繼母以孝聞友諸弟歲試赴汾州
拾遺金悉歸失者性不喜飲鄉有忿爭率置酒解之
家頗貧周給無倦色以子之僑貴三膺封又諸生王
在庭拾還遺金又嚴應祥兄弟同爨五十載子國魁
孫調鼎胥魁於鄉
王景能祁人事孀母以孝聞孫天爵領鄉薦又渠永昌
孝友累賓鄉飲壽至九十九歲又閻紹芳祖喪承重
茹素三年又胡濂赴兄急難慷慨殺身
李瓚太谷人孝母宜家百口同㸑曾獲盜乃素相識遂
遺布疋遣之
李春茂嵐縣志作楊春茂孝事父母母歿事父尤謹直
指某給粟以旌之
邸憲章嵐縣人力農好施與敦孝弟父疾步禱恒嶽不
解衣者旬月母疾籲天求代疾尋愈母卒哀毁不離
柩旁不尚佛事子瑀事父母及繼母曲承意旨以歲
薦判簿岐山有政聲孫如翼亦有孝行又劉光旭貢
生李大盛俱以刲股愈親疾
温和嵐縣歲貢判河間主簿祖希範早卒善事祖母張
氏稱順孫父錦卒事嫡母梁生母田以孝稱
郭安興縣人有孝行任陜西衛經歷前後廬墓六年有
白鶴旋繞之異又有諸生白孝古廬墓六年均奏得
旌表又有監生康玉潔諸生王朝冕及兄朝冠親死
亦以廬墓稱孝
胡玉琴興縣人父博娶關氏生尚默次娶甄氏生玉琴
甄病兄弟並事之維謹及歿並廬墓側父殁琴復廬
墓哭思成疾卒妻劉氏年少撫孤稱節孝
邸鳳軒虜犯石州率衆禦之事聞拔之太學任山東䒿
隂縣令有治才
韓子名興縣人祖母母俱孀居竭力奉養祖母卒哀毁
骨立母卒廬墓三年
馮時亨興縣人父璄爲諸生早卒母康氏遘危疾思得
鹿肉禱於城隍神刲股肉代之疾尋愈又有白璽亦
祀孝義祠
孫光勲興縣人歲旱輸賑奏得旌表子守訓年五十無
子賈太原買得一妾知爲都司張某女張虧官帑八
百兩以女售人訓惻然傾囊償之不告姓名而去後
舉三子又有王琳拾還遺金官至太倉州牧
孫興太原人尚義好施邑舉鄉飲辭不赴
朱景祥岢嵐人正統間蠲粟一千五百石賑荒勅建坊
表又栗仲仁天順成化間蠲粟拯飢表給冠帶
董志山行客遺金追還之堅不受謝又高幹公直好義
卒年八十九又王璞昶五世孫周急賑荒養姑撫妹
人以爲難昶與郝希敏正統年均以捐賑奉勅建坊
杜弘付太谷人正綂間捐賑一千五百石旌表
于敏榆次人正綂中輸財助官賑濟旌義民
白好古興縣人弘治中以孝被旌
王朝冕興縣人母疾禱神代死及卒隨柩廬墓三年朝
夕哭奠有司賜米帛扁旌
閻表陳立王文胥交城人正德時捐賑各二千石旌表
金中夫一作天夫榆次人弱冠時父鼎罹危疾刲股和
湯以進疾遂瘳登正德鄉試任戸部司務歷工部郎
中大工屢興財不告匱詔褒其能尋守鞏昌多惠政
逾年歸家無餘蓄
高自脩孫光勲胥陽曲人隆慶中輸財助官賑濟旌義
民
常福交城庠生父克言殁廬墓日夜悲泣者三年萬歷
間旌表又有吕誠母死廬墓稱孝
韓友范岢嵐人萬歷戊午舉人崇禎間任陜西慶陽知
府時歲荒斗米銀三兩友范設法賑饑全活者甚衆
馬㻞陽曲人富而好施閭有婚喪輒爲周助插部内侵
捐金給守城夫役嘗助修書院及城隍廟費千緡孫
諫登進士又李讓世積德好施予子希賜以明經充
恩選兩任巨邑王光欽萬歷間捐修橋梁表給冠𢃄
張運通字徹侯榆次縣人七歲父御史養以劾權璫下
獄運通入犴狴侍左右尋復具疏闕下請以身代士
大夫胥驚異之御史在獄七年甲申賊出之於獄將
甘心焉運通號泣蘄免血淚迸流賊稱其孝釋御史
後又以追餉解鎮安運通從之拾橡栗以自給行逹
商州猝遇虎虎逡巡去父殁喪葬無違禮事母尤篤
邑令劉星嘗著孝子傳
裴潤陽曲諸生居喪哀毁廬墓三年以子希度官贈奉
政大夫通政司右參議祀鄉賢
馮瓊字德華陽曲貢士授定興訓導陞延津王府教授
不就以孝友稱博學介行舉鄉飲妻卒不再娶卒年
七十有九又陳邦鎮府學生妻亾不再娶表給冠帶
江明陽曲北城鄉約闖圍太原率夫禦城城陷不去被
殺時有生員樊維藩督守陴者賊至亦被殺
楊方生字爾楨陽曲人體貌偉岸性慷慨尚節義闖寇
之變二弟爲賊所執時方生居鄉聞之急奔入城詣
賊曰我楊氏冢子某有事當任於二弟無與賊因釋
其弟囚之凡兩月幾死後得脱弟充鎗手當行戍方
生求代不得乃隨弟行左右之及歸而兄弟食貧雍
睦無間言
張治經齊榎俱監生張治度趙芳任三譲桑葕祈州俊
李聯捷王國昌李塾侯之翰齊人道宼獻瑜寇獻琜
宼永湸褚延文李瑭李幹智大用褚延寬李登龍宼
省身發身王琯王建元孫承志董萬有李自登程雲
步張辨齊文輝王度弘翟漢傑張鳳翔張運隆郝龍
正俱生員侯祥副榜郝應麟王輔國俱武舉闖賊陷
榆次城守城死義
武象乾太谷諸生闖賊至伏卧室中二賊入并手刃之
後父子四人爲衆賊所執俱死之又諸生員觀光及
杜光輝趙譔李元芳同妻員氏俱不屈死
國朝
潘一桂陽曲人鬻飯事親父性好飲醉必夜歸桂執燭
侯門扶之終身不倦父歿廬墓人稱潘孝子
甄于廷興縣人兄懷廷與邑豪趙姓隙順治元年趙率
黨數百人猝至鄕人閉堡門以守趙督衆攻曰第縛
甄懷廷孫奕□來當卽解圍去奕□亦隙於趙也懷
廷奮曰奈何以一人而害數百家請就縛奕□亦無
難色鄉人縳奕□下趙攢刃刺之懷廷將下于廷力
挽曰兄爲吾父宗子且無嗣不可以死弟當代兄下
懷廷不肯曰死自吾分兩人相爭久之鄉人胥感泣
不得已縛于廷下趙熟視曰非也于廷慟哭言狀趙
亦感動投刃率其衆徑去
馬電字躍如太原縣人補博士弟子性仁厚好周人急
施粟施藥施槥終其身里人劉養病棘以所積四十
金托電電辭不獲不得已受之後五年養妻蘄他適
訟於官電曰是固有之第劉養遺言竢其子婚娶乃
給還今子未十歲若何涖縣事黃曰第與之電卽手
四十金還養妻又出四十金曰此五年子錢也黃躍
然起曰義士義士蓋電所爲類若此歲癸未
聖祖仁皇帝西巡幸其家電率四世子孫跪迎賜坐問
年幾何對曰九十
聖祖大喜解御服衣冠賜之又
御書秀眉二字命廵撫製扁懸其家後諸孫成武舉四人
張雲鳳字建閣徐溝人八歲失母淚盡繼之以血父爲
勸慰始飲食事父及繼母色養無違父病湯藥浣滌
必躬親同臥起二十餘年比卒苫塊饘粥如禮素冠
披髮終三載嚴勖妻孥事母惟謹
蘇曰祥徐溝人生未十歲母吕氏殁哭甚哀日夜聲不
絶父娶繼母事之如母父病衣不解帶二百日後父
及繼母殁墓胥手築旣葬廬父母繼母墓胥三年邑
人將聞諸官曰祥曰是俾我芒刺在背也力辭之順
治十年縣令高給孺慕高風扁
李瀛蕊尚義好施嘗建洞渦河橋利行人城東五里許
南北孔路也捐地十四畝構屋數椽冬夏施茶粥人
比諸義漿云
孫天繡字雲章興縣人崇仁令世藎子少豪邁讀書輒
成誦嘗言道在人倫功在日用識者以爲確論子正
淦爲趙某所殺獄成論抵三年猶未决天繡乘間入
獄刺殺之自繫請罪著復仇或問以明志歲旱出蓄
米減價糶之不足請於官祈兵米平糴而以其價予
兵市估以平
張繼仲清源人生未浹旬父商於外年十六誓往尋之
道出關東遇猛虎以意默禱虎逡巡去明年果得父
歸鄉稱孝子
楊漸逵交城人好義俠埋胔掩骼者累載年八十預知
死期沐浴端逝
任道遠交城縣農家子天性純孝定省胥合節父母安
之母殁父娶後妻獨能委曲承順若不知爲異母其
母亦雅愛道遠逾於己子縣令米聞之請旌以示勸
焉
鄭浩文水人親老家貧力養二十年如一日傭工於外
二親繼殁哀號奔喪廬墓哭奠
劉光旭嵐縣人歲貢生早喪父母邸氏守志撫之乃克
成立母嬰病光旭心如刺百計醫之㒺效乃持刀自
割其股以爲母食之萬一霍然愈不然亦以代母痛
也而母卒獲無恙
李大盛嵐縣人家甚貧糠覈自饜而事父母膳必備父
嬰病氣息支綴如屬大盛聞割股事多功亟刲臂肉
和羹以匙進甫入口父目倏開食旣頗甘之不數日
病寖愈而大盛雅不語人也
平陽府
周
靈輒晉人趙宣子遊首山舍於翳桑見輒餓食之輒舍
其半問之曰宦遊四方不知母之存亾請以遺母因
與簞食肩肉已而爲晉宰夫宣子弗知也靈公伏兵
攻宣子輒倒戈戟以禦公徒問其故曰翳桑餓人也
問其名不告而退遂自亾
鉏麑晉力士晉靈公使賊趙盾晨往寢門闢矣盛服將
朝尚早坐而假寐麑退而歎曰不忘恭敬民之主也
賊民之主不忠棄君之命不信有一於此不如死也
觸槐而死
提彌明趙盾之右靈公飲盾酒伏甲將攻之明知之趨
登曰臣侍君宴過三爵非禮也遂扶以下公嗾獒明
搏而殺之鬭且出明死之盾獲出奔
李榮趙將李牧子也父亾廬於墓側號痛之聲悽及風
木所近居民皆化之今以孝子名村
北魏
廉景孫平陽人少厲志節以明經舉郡孝廉爲刺史房
謨所重謨先與子結婚盧氏及卒盧氏將改適他姓
景孫代訟之臺府不爲理乃持繩詣神廟前北面大
呼曰房謨清吏忠事高祖及其死也妻子見陵神而
有知當助申之今引决訴於地下便以繩自經於樹
衛士見之救解送所司朝廷哀其至誠命女號房族
唐
盧操河東人幼勤學通孝經論語事繼母張氏以孝稱
張生三子溺愛命操主炊操服勤不倦張遣子讀書
命操隨驢執鞭三弟縱酒忤人致踵詬母操泣拜慰
解之惡少云不忍以三賊而詆長者相與拜操而去
繼母亾操持喪哀毁訓弟有恩後擢明經授臨勇尉
官舍設父母几筵出告反面晨興冠帶讀孝經一遍
然後視事讀至喪親章號咽不勝孝行卓然二子雲
文俱恭謹有父風
張金城吕神通吕雲吕志挺吕元光趙舉張祐姚熾張
師德馮巨源杜山藏俱河東人史載事親居喪克著
孝行
李忠孝韓放河東人陳涉河東將史載刲股療親疾給
帛旌門
王助通孫舉進士七歲喪母哀號鄰里爲泣居父憂哀
毁骨立服除爲監察御史裏行
宋
李居仁父早喪事母孝日授生徒以供飲膳母殁築土
爲墳高四丈餘時名其巷曰孝母名其族曰墳臺李
氏至今因之
金
王佐金季進士元時從父居上都教授里巷不與時俯
仰會賊至倉卒不能避爲賊所獲佐傲岸自如罵賊
不輟見害
許琇讀書樂善登大定進士會兵亂負母避山東旣而
歸鄉服父喪始終如禮鄉黨取法焉子良力田積善
不求聞達孝行炳著廬親墓三年不怠里閈稱爲孝
子
元
房輯鄉貢士祖祺父希文俱擅學行名輯有孝行至正
間盜陷平陽繼母爲賊所執將殺之輯以身護遂遇
害
吳著至元初平陽路長官歴陞延安路轉運使母喪廬
於墓側負土崇封瘠甚不怠以孝廉著稱於時
孫抑舉進士仕至刑部郎中有孝行關保之變挈家避
兵平陽之北村遇賊欲刃其母抑以身翼請代得免
父爲所擄抑奮身往尋之屢瀕危殆竟奉父歸里稱
篤孝
張天瑞浮山人殷富甲於鄉里世祖西征道經平水天
瑞以才略備參謀會軍乏食輸粟萬石助之一軍悉
贍封爲萬戸侯錫以五蠻蟒玉墓文具載其事
李忠與弟恕皆幼孤天性至孝事孀母宋氏克供子職
大德七年地大震郇堡山移所過居民廬舍皆摧壓
傾圮將近忠家分爲兩行五十餘步復合忠家獨完
人皆以爲孝感元李崇德爲作孝感碑
張利習書通律官直隸祁蠡參佐有贖父難者遺金利
拾還之躬治蠶桑每誕日舉所得絲絮以濟貧人
胡光遠太平人母喪廬墓一夕夢母欲食魚晨起號天
將求魚以祭見生魚五尾列墓前俱有囓痕鄰里驚
異方共聚觀有獺出草中浮水去始知獺取獻以狀
聞於官表其閭
靳昺字克昌德淵子學士榮弟六歲知學諸疏義皆能
默誦而不喜爲文章然每落筆雖作者不能及同兄
奉母王氏以官於朝母卒昺與兄護喪還家至平定
之平潭大雷雨昺扶柩上呼天長號榮呼之避水曰
吾避奈母喪何須臾暴水至遂漂没而死水退得柩
於三里外事聞詔賜孝子靳昺碑學士揭傒斯奉勅
撰文
明
崔敏字好學襄陵人生四十日其父仕元爲綿竹尹不
通音問三十年敏依母與兄居元末兵亂人皆駭竄
兄母亦散離不知其所敏念父母辭室家往求之遂
入秦訪母不得由秦入蜀度劍閣過瞿塘抵於綿竹
城邑屢經兵燹草密人稀欲求父丘壠不可得躑躅
荒荆叢棘間仰天號痛旣絕復蘇者四復之秦次鳳
翔於親戚處訪知其父葬處即啟攢負骸以歸葬於
先塋計所跋涉不下萬餘里經三寒暑時人稱爲崔
孝子云鄉人張昌有傳
郭璿霍州人性篤孝嘗從李白雲曹月川講明正學登
永樂間舉人任南城兵馬指揮父喪徒步歸廬墓側
有白兔穴居馴若家畜月川作歌以表之(一作睿)
張恕永樂年以賢良徵授懷慶府知事母病告終養及
卒竟日哀號痛絶復甦負土築壠廬墓三年朝夕哭
奠又鄭威官山東按察知事亦以廬墓稱孝
劉元貞翼城人性篤孝父平令宜黃卒哀毁廬墓常致
羣鳥飛繞異草叢生瓜蒂開蓮之異永樂中旌其門
續鳳臨汾庠生母游氏卒哀毁廬墓成疾感夢而愈有
白燕集墳枯木復生之異宣德間旌表後官雲南布
政司照磨又孫泰通亦廬母喪
王省趙城人幼孤事母孝愛弟撫姪鄉曲推重以子應
豫貴贈奉政大夫孫顯圖亦有孝聲
鄭威翼城人性至孝父喪寢苫枕塊廬墓三年
陳王度太平諸生母病籲天求代及卒廬墓三年張子
強爲立碑
薛從周與韓登胡志剛胥翼城人捐粟賑饑詔旌異之
曰國家施仁養民爲首爾能出穀麥一千五百石用
助賑濟有司以聞朕用嘉之今特賜爾勅奬勞以羊
酒旌爲義民仍免本戸雜役三年尚允蹈忠厚表勵
鄉俗用副朝廷褒嘉之典時正統四年二月十一日
又常遠任愛民王士仁焦欽王永吉亦嘗輸粟賑饑
靳馳曲沃人正統間補河南掾聞喪號泣步歸廬墓三
年
張彦直曹義李福榮李興張林胥臨汾人正統間輪賑
旌門
段世榮洪洞人正統間輸米賑荒旌爲義民
李德義丁朋益李讓韓聚源梁政胥太平人正統間以
輸賑旌門
盧淵王復新孫仲銘胥襄陵人正統間輸賑旌爲義民
又喬淮隆慶間捐金脩城勅建坊表又高自修歲荒
捐賑題授七品官又高溱喬栢隆慶間亦捐貲修城
云
李滿庫岳陽人事嫠母以孝聞尤好義行冬施粥火夏
施茶漿累年不輟
馬化龍岳陽人事親極孝親殁不御酒肉者十餘年
劉繩陽趙城人事親孝父殁後哀毁骨立廬墓三年(按趙)
(城縣志作純陽)
薛貫郭鰲胥霍州人景泰間蠲賑授七品散官
劉琰襄陵人幼喪父哀慟如成人家貧事母謹母老病
不能行常負以出入及卒水漿不飲者三日廬於墓
次鵲巢庭樹又負土築臺建祠其上三載面垢髮結
親識餽者率以與饑貧天順間旌其門
楊輔平陽衛指揮僉事成化中以孝被旌
賈煥原敦楊芳張亨衛全胥趙城人成化間以輸賑旌
門又賈猷賈鉞賈鎮賈鸞賈清師麟俱輸賑授七品
散官又王士通喬友恭賈錡賈淮賈沂賈子豪劉瑄
賈思義俱輸賑旌門授散官載見邑志
劉登第趙城諸生居繼母喪廬墓三年兄弟析居田土
每取其瘠者鄉黨稱之
王淦秋岳陽人生彌歲父亾母李氏撫之七歲即知孝
養十二歲肄業郡中聞母病輒奔歸隆冬單衣露禱
願以身代日夜不寢母尋愈事聞旌其門
閻順霍州人家貧就業臨汾幼患足疾拘攣不能伸屈
兩手托泥鏝以尻着地而行每値寒食節必備祭物
赴州拜掃忽一日回至洪洞縣拱辰橋遇一人問曰
子何往曰之臨汾其人曰何不行曰足疾不能行其
人用針刺其患處即起行若無疾者人皆以爲孝感
所致咸稱閻孝子
吉昂翼城人家貧甫七歲父鸞卒母梁再適楊氏昂敏
慧通隂陽學賣卜得粟饌雖夜半必先奉其母鄰
里歎服
張璽臨汾人父益母吉氏俱患瘋疾璽百計求愈母殁
阻於父命不果廬墓刻像以事如生時弘治間旌門
梁澄襄陵人事親孝謹奉養備至親病灑血書表禱神
得愈
陳俊浮山人節婦郭氏遺腹子痛父死王事母孀居曰
慈烏反哺羊羔跪乳矧人不如物乎自是朝夕拜母
食必親供宗黨稱之卒年九十二孫陳孜官布政
齊一本浮山人少孤母栢氏失明力田色養垂四十年
族伯思明貧老無子養生送終皆其力
楊鳳翼城人好書籍聚數千卷通醫術嘗蓄善藥
以濟人貧不能葬者必助之弘治中歲饑出銀若干
賑貧乏又張讓陳瀚丁應科亦以修城修橋著義聲
朱竒渾陽曲府輔國將軍事母丁氏甚孝弘治間郡守張
文佐上其事賜書褒美旌其門有天谷子集皆名公
卿所題也子表樣表㯆居父喪亦以孝稱
李曉靈石人事母篤孝母病刲左臂肉進之病尋愈乂
刲右臂以愈父亦得無恙云
關朝臣靈石人幼能篤孝母病刲左臂肉以愈之父任
青州府倉副使未任而故晝扶柩行夜倚柩泣歸家
以禮終葬鄉人稱之
劉憲靈邑諸生朴實有孝行正德六年母壽八十餘負
避流賊賊至憲曰寧殺我勿傷我母遂遇害事聞旌
表立石並賜金助葬祀鄉賢
曹自強事親至孝行已克端丁母憂廬墓三年悲哀如
一日靈石令何錦給扁旌之
亢良玉臨汾庠生事親孝母殁廬墓側有朱草叢生棗
葉如蓮之應正德間旌門
張寶靈石人幼有至性事孀母房氏極盡心力家貧貸
米供養自甘粗糲母病藥石弗效刲股爲羹以愈之
官鳳翔訓導蘭州學正迎養倍至後卒於官旅襯蕭
然幾不能歸里
閻思義靈石人二歲喪父事母楊氏孝侍疾不離左右
嘗藥割股母卒廬墓三年又劉強母病貧不能供藥
餌割股愈親疾以孝聞
李大經臨汾人少賈於外母老遂跬步不出父母沒廬
墓各三年正德間旌門子承芳庠生父疾夜禱求代
疾竟愈父卒廬墓有羣鴉夜集白蛇盤塚之異亦得
旌表
王立賢靈石人天性純謹母趙氏早亾事繼母董氏如
生母母病嘗藥父病禱以身代父殁隕絶數次尋築
廬墓傍哀痛成疾卒
張進寶岳陽人事母盡孝母卒廬墓食粥枕苫者三年
李明襄陵人家貧事親盡孝送終廬墓有司賢之延於
賓席又陳經庠生六歲喪父事母劉氏曲取歡心母
卒廬墓浹年未嘗歸
趙德太平人正德中新野典史諸生徐茂者貧幾廢學
鞠而成之茂登進士官御史授山西參議首詣德家
德已故尊德妻以母禮辟德子楚吏職後楚任盩厔
典史
陳琮翼城人累世積德正德間客河東有符某爲同夥
盜三百金忿不欲生琮如數付之盜愧感潛以銀還
符符返琮貲琮遜謝無德色又嘗助諸生王某葬事
捐修聞喜東鎮路橋梁焉
翟公佑靈石省祭官與弟公忠友愛深至嘉靖壬寅土
寇猝至執之兄弟爭死遂俱遇害
李秉霖父埍樂施霖能繼之嘉靖間餓殍盈野多作棺
瘞之周貧乏助婚喪利濟甚衆嘗患瘋疾手足不能
舉久而自愈太平人謂隂德所感
盧登好義樂施臨汾舉人楊世正曾貸銀若干後夫婦
繼亾二子孤幼無倚攜歸育之猶己子嘉靖七年大
饑給穀賑貧不責償人多義之
曲沃張君密秦德方馬元操李君則太平趙德儼任君
義衞開龍梁神義賀見涉張竒異皆數世同居旌表
門閭賜粟帛州縣存問復賦稅有授以官者
賈世隆嘉靖間出粟九十石賑饑縣達諸部旌其閭曰
尚行五世孫佩徵有傳載平陽府志
王世文汾西人入太學幼孤撫二弟至成立二弟早亾
撫姪五人同爨四十載析産分居不少私嘉靖間輸
賑二百石
李梅霍州人嘉靖間率鄉民禦山東賊被創不屈死又
劉文英土寇破堡罵不絶聲死子澤芳聞難執刀追
之賊爲辟易
蓋文卿嘉靖間人常拾還遺金又喬登俊歲荒賑貧亦
嘗拾還遺金
常一清翼城諸生樂易孝友嘗鬻産以償弟債或誚其
愚清曰負人錢財而不償不義坐視弟辱不仁不仁
不義何以爲人邑人劉志有義士傳又張紹孝友好
義嘉靖時巡按穆公檄縣榜其名於旌善亭
樊進學加銜守備賊盤據白素村等處進學奉縣命領
兵壯衝賊營連戰數合死子光裕挺身救父衆寡不
敵亦同殉
段光彩周三光俱邑千總賊屯聚冀氏山中奉縣命領
鄉勇征討殱於賊
周瑞浮山千總父得咯血疾危甚刲股愈之
鄭琬霍州庠生聘張氏女旣而女患篤疾張自求退親
琬不肯曰古人有娶雙瞽者吾雖不及古人豈有背
義而别娶耶竟娶之遇待更從厚焉
張諤靈石人與弟詔誥胥以孝友稱親小疾必籲天求
代父廷芳左股病癰醫鍼之血潰兄弟吮咂瘡頓愈
後親終泣血茹素三年如一日嘉靖間避兵渡河河
無舟惟一木函諤讓詔先賊已逼諤遽赴中流遇淺
灘得不死人以爲友誼所感
王宗璽三鑒父以生員改守備賊勢逼近和川堡璽率
鄉勇迎戰連殺二賊死
李茂彩夢辰姪賊至辛莊彩上房左右前後賊矢亂射
彩揭瓦迎敵打傷二賊相持半日渾身中箭賊愛驍
勇不忍加害欲掠同行彩罵口不絶死
邢一科賈良薦俱太平縣民授縣千總賊往來故縣里
二人督鄉勇頻截賊尾頗有奪獲一日賊設計誘鄉
民入山二人當前戰令衆各奔逃遂力戰死
楊權思孝子爲錢穀使不私羨餘僚友服其廉人皆德
之
王應科岳陽人萬歷中以孝被旌
李承寵曲沃人莊簡之孫孝友謙抑不妄交遊萬&KR0851;庚
辰貢入太學同貢浮山趙某宦河西卒於官柩不能
舉爲厚其賻而歸之
楊乙六太平人累世同居萬歷中旌義門
張瑤翼城人家世貧乏母疾湯藥不懈及卒號絶復甦
寢苫枕塊塑母像於廬朝夕拜奠事父亦篤孝萬歷
六年旌其門(按山右孝子傳作張瑤澮)
李寀曲沃人事親篤孝親殁哀毁廬墓凡六年嘗於墓
次拾遺槖發視爲太平某物往送還之著有忠孝錄
景仰顔曾錄覺後五歌人子十二惑等書藏於家
郝根曲沃人貧傭於人母年九十餘得美食必歸奉之
妻張氏以不孝見出
商麟洪洞監生與同邑李時春並以拾還遺金著義聲
張修德秦可興鄧希孔盧宣鄭藎卿胥襄陵人並以輸
賑稱義
韓孕緒字元祚太平生員居家能以禮性樂施予知縣
王化行旌曰恩覃梓里課三子入泮遂與二三知己
陶情詩酒有蛩吟雜著
黃景春霍州人幼貧爲酒家傭有客攜妻子假宿者次
日早行遺匣景春開視胥金飾也追十許里付之客
分半謝之景春不受
王扶殿賈珍張問政胡澄胥太平人並以拾還遺金稱
義
邢弼教霍州人元飛翰十世孫父卒於揚奔訃水漿不
入口者三日扶柩歸跣足徒行暑日中三千里瘞葬
廬墓已年餘其母詣廬勸之歸晝侍母側夜卧靈旁
不入私室母病祈天求代夢紫衣人送藥二味病果
愈又施棺掩骼煮粥濟貧修河堤贖難婦人稱爲克
繼父志補郡學生官光禄寺署丞
周洪陞霍州庠生父煥任山東新城縣丞城陷被執挺
身蔽之曰寧殺我乞留父命立地粉身時年二十六
妻朱氏年二十餘苦節四十年
師敬岳陽人父早亾母張失明竭力承歡曲盡孝道
周鑑官湖廣按察司僉事年四十妻張宜人卒義不再
娶歷官山東參政二十年家居二十年内無婢妾蕭
然獨處時咸稱其義
薛福汾西人事親孝母卒廬墓三年
劉志進士官至右參議俞旨歸養母曹氏同寢食者二
十年居身耿介都御史張松榜其門曰孝廉祀鄉賢
又王三錫事母孝九十三歲如一日
錢國用官鳳翔司李事王父母以孝稱居喪哀毁踰禮
撫弟姪有恩祀鄉賢又上官薦上官陞崔允升俱以
孝友著聲
譚繼宗翼城人邑中代辦他邑差錢甚爲民累繼宗詣
闕奏請免之
張榮魁太平人商秦隴道拾遺金則鞏昌楊某物也魁
曰掩人之有而有之奚義視人之困而不救奚仁亟
追還之王體復有張義士傳又衞福家貧拾遺金堅
不受謝子孫亦頗繁盛
高榜有義行太平縣南惠遠橋爲水衝決榜至鬻宅以
修之
李即芬太平諸生祖母病願減已算以增其壽後果如
所禱
田一照太平人三歲失怙事母篤孝自遇生辰終日不
進一水一粒嘗刺血告天祈母壽母卒幾百歲哀毁
不入私室者三年事聞旌其門
張寶珍太平廪生親殁廬墓所有狼守之寇過相謂曰
此孝子廬也愼勿驚又楊天職父喪廬墓三年捐穀
救荒有碑記子春洽亦有義聲
周敏洪洞人肄業國學聞母喪奔歸徑趨墓所結廬三
年朝夕悲號聞者痛之
宋載唐卿後裔歴官太僕寺寺丞多善政奉使洪都夜
夢二親乞休歸
石永春洪洞人名醫良寶子父卒七年母亦卒每痛貧
不能養廬墓三年日夜號泣有白兔馴擾之異
晉統洪洞人兄某坐侵官糧病故捐貲以完之撫姪銑
錫如己出周貧焚券壽踰八十又劉恭周急焚劵壽
至九十八子孫並顯
范祖文洪洞諸生父正己探親山東遂病亾文奔赴所
在貧至不能具棺貸布抱櫬匍匐歸里
李蘭洪洞諸生父侃客嶺表蘭往省聞殁於江痛哭求
之不獲時母年已老即就殁處祭畢歸養母疾𠻳咳
嘗藥嘗糞累求身代病尋愈既以母卒不得與父同
穴晝夜號泣露宿墓側且半載友人憐其苦爲鑿穴
以居之三年盜賊不驚狼虎不犯鄉人率相饋問偶
得痢疾幾死夢吞血竭而愈人謂孝感撫按競致羊
酒以示旌奬云
隂禄洪洞人弟彪景輝母商以產輝亾遂鞠於姑禄家
漸饒裕姑復生子頗窘禄遂招輝還家彪有難色禄
曰若來請以我財分之姑責其婚聘貲訟於官禄倍
償之
張滿洪洞人天性孝友事親撫姪人無間言築城外堤
濬副霍渠至今人食其利
衞希相洪洞諸生清臣衞太守之裔也少失怙恃事大
父母孝及卒哀痛幾絶廬墓負虆燃燈朝夕以致奠
鄭剛素尚義理友人楊敬曾寄白金若干聞其失火來
慰問意所寄併燼矣剛迎謂曰原寄悉救無一失盡
還之歲荒民窘多負官租有司以剛德孚衆委之催
督乃諭以大義爭輸恐後其尤貧者白令緩之洪洞
人感其義號曰鄭廉使孫傑進士官知府
李弼唐太平人父病飯必親視及卒痛不欲生竟繼殞
柴壯國太平人有孝行繼母生三子矣父故欲嫁跪泣
得留又嘗獨典身以償父債繼母病澣穢滌溺數月
趙禹襄陵人幼孤事嫠母及祖父母備極色養客於淮
里人有縲繫者傾囊脱之善楷書有義方壽躋九秩
郭尚禮襄陵人事嫠母以孝聞撫弟尚智至成立弟死
撫姪如己子子守邦舉鄉薦乃曰生計不必爲子慮
矣慮姪耳悉推腴産與之
盧閣曲沃進士父世登母王氏襁褓失怙性篤孝祖父
母圽亦廬墓所偶遊京邸心悸遄歸母果病焚香禱
天願以身代病尋愈舅某孤貧且死鬻田殯之異母
兄病候侍罔間鄰失火及閣宅而熄時謂孝感事聞
旌其門
李明性字復本曲沃人性厚重有偷兒犯之置勿問偷
兒自詘請罪或鬻業僞增價值率償如其指族子某
債息過當召而責之手裂其券妻亾當左窆形家以
爲不利明性曰家之昌在德不在窆以子尚賢貴贈
右副都御史
閻思學靈石人好施予萬歷間輸穀五百石賑荒旌門
明年大旱禱雨術士索銀三百急如數付之術士曰
世有此人雨將至矣果雨三日又正統間劉英輸賑
旌門景泰間蔡友福助邊餉嘉靖間輸賑俱授七品
散官梁儀鳳萬歷間以輸賑旌爲義官又劉英輸賑
稱義
蓋大綏浮山人家富好施歲晚必出粟麥百石以濟貧
乏里有寒士常肅禮以餽之萬歷丙戌斗粟千錢邑
人許龍出粟千石以賑荒大綏亦與楊森陳萬年出
粟佐之
孔江臨汾人官陜西安定訓導弟涇郡庠生皆有孝行
父母繼卒扶柩合葬廬墓側再遇盜劫居廬如故當
道目爲雙孝
西河王朱竒溯晉定王曾孫也生數月父順簡王薨稍
長求父不得痛哭刻旃檀像祀之母葉夫人病渴稽
顙禱天俄見甘泉湧出夫人飲之病尋愈後母卒哀
毁骨立宫墀古栢生竒花兩頭異香襲人嘉靖時薨
壽七十有六諡恭定子表相嗣爵亦有孝行又朱新
娃陽曲府輔國中尉事母孝每施茶粥以乞母壽云
王汝鍾臨汾人施粥周急多義行又張志深夜拾五十
金請於縣榜得其人還之
宋永賴儒官孝友尚義兄弟四人親殁獨任喪祭償父
債千金
丁放臨汾人嘉靖間率焦堡等九村民開樊家河修堰
導水灌田六十頃
張滋尚書潤之弟孝友好義當事委修平水官河疏泉
濬渠漑田二萬有餘郡守王溱有張長公行水記狀
元吕柟有修平水官河記勒碑龍子祠前
張正心臨汾人闖賊執其兄索餉五千金力不及半正
心傾囊濟之以脱兄難家遂淡泊絶無怨言
孫武臨汾貢生竭力事親親殁三年不入内室嘗館某
中丞所片言解紛其人聞贈千金却不受年七十餘
盛服詣姻家歌妓扶以升階歸即剪其袖
邵錦臨汾人家貧好學閉戶十年貫涉經史市米歸贏
一斗急返之或憐其貧有所贈遺一毫不取時目爲
原憲云
王寵靈石貢生邑志稱其吮疽事親不侈孝名闖賊時
百折不回祀鄉賢
王之棟武舉之楨弟官都司因救兄死於難
韓續祖洪洞人由進士授行人事母盡孝撫姪如子祀
鄉賢
侯甸汾西廪生闖賊渡河大哭孔廟焚衣冠偽詔掄才
親友逼試誓死不往遂混跡田畝焉
王志禹襄陵人流寇亂輸豆數百石佐軍需
范芸茂洪洞諸生有學行明末負母避賊母方危病忽
得痊愈與茂偕趨賊追之不及甲申避亂卦地山夜
半賊執其父而去茂隨之入城賊大怒曰汝聞令否
對曰偕來者令當死如父老且病何請就刑賊義而
釋之杜門著書有明十六家小品評洪乘續編栩齋
集
范苹茂洪洞人幼孤事嫠母不啻嚴父承顔頤志百計
求歡母疾危篤籲天求代者久之疾竟愈復分己子
乳乳孤姪撫育成立及母卒哀毁過甚營葬甫竣卒
張曹語太平諸生及張思讓會流賊犯境率衆禦之兵
潰力戰死院司申請得祠祀
王昌祉洪洞人父家璋闖賊追餉請代受刑賊憐其孝
釋之
國朝
劉有恒霍州人父一達明時死於張五倫之手抗辨得
擬絞抵後以闖變獄囚脱網走順治五年有恒遇五
倫於賈村不持兵而鬭五倫亦攘臂不少避而卒克
捽而仆之斃於地有恒大聲語村人此吾父讐吾行
求數年今始畢願煩視之吾行自列於官入獄中具
桎梏以請府檄襄陵令會勘得情謂爲父復讐獲釋
范韓字五雲洪洞諸生教授生徒多所成就家貧好善
撫姪之麟如己出明末餓莩盈野割腴地九畝以為
義塚
袁雅度翼城人性至孝闖寇陷翼以其祖宗顯嘗為天
柱令執祖母薛氏責輸餉雅度請代寇怒以刀斫其
臂血如注衣履胥赤雅度曰寧死不願見祖母受刑
也薛獲釋寇縛雅度施桁楊桁楊立壊復取復壊如
前寇驚愕胥釋之後孝養終身不衰
張明仁臨汾人太學生年十歲隨親避亂即能委曲開
慰博親懽心親殁撫愛四弟尤篤地震後收養女子
二人數年後訪得其父還之建義學焚借券人多其
高義云
袁鏘珂字二懷翼城人性孝友不苟取與為諸生時寇
至居人胥逃竄鏘珂獨守父柩不去撫幼弟有恩義
弟嘗賦詩曰兄也視猶子父兮兼以師舉前己卯舉
人貧益甚或遺以百金謝弗受坐卧一室三十年邑
人尊仰之
楊樞襄陵庠生秉性仁厚撫從姪之濟之澧教育婚配
如己出善楷行草書
張汝水臨汾人好施予數十年不怠設崔村義渡又捐
粟八百石修險道二十餘里
劉遜臨汾人輸粟救荒授義官
何思祥靈石人與子起蛟騰蛟胥驍勇姜逆之亂山賊
亟誘入黨堅拒不從尋為賊擒怒罵不絶口賊磔之
李先春浮山人武生邢翟之役領鄉兵衝陣揮大刀連
殺數賊以誤踐危石而蹶遂被害子金娃亦同時戰
死
秦士鳳浮山武生姜逆之亂分守東城後追邢翟村賊
據山險直前逼之賊頗却而後軍不繼遂陷沒時同
行義勇劉波武生喬謹胥以救士鳳殱焉
范爾梅字个臣洪洞歲貢幼有至性總角時聞人講孝
弟即問其義云何長從宗老進士彪西游蘄以身體
之父殁哀毁幾殆事母尤摰母卒寢苫次三年不入
室從伯父母耄疾子賈於外侍養唯謹兄弟無間言
設館得束脯金不私蓄一錢著大易輪圖五經隨筆
四書札記樂律考周禮備考諸書
柳吉祥翼城人順治間沃賊郭中極圍城捍禦得免後
復大至與義士王國寧等二十六人臨河大戰力竭
而死邑人立廟祀之有記
王昌緒趙城廪生事父以孝聞父娶繼妻四色養如生
母父病篤顧仲子昌齡叔子昌鼎有憂色昌緒悉推
產讓之人共高其行
周寵霍州人客揚州有江南饑民數千倡義設賑全活
之漕督疏請授九品頂帶
衞廷□趙城縣人邑弟子員少讀子游問孝章即能起
敬父授徒平陽月必負衣一候起居後聞父病日已
暮徑徒步往不少顧至洪洞縣南空中若語曰此孝
子宜避之及至父曰昨夢汝且至果然後父殁慟幾
絶事母謹夕必竢鼾聲乃退或請偕遊揚州以百金
治裝固辭曰母在顧可遠游乎卒時自以不能揚名
顯親有虧子職涕泣不能止繼妻賈氏年甚幼能養
姑以終廷□志
張冕曲沃諸生多謀略順治間盜起圍城者再竭力守
禦城得全時以冕功為第一
范起鳳岳陽縣人事父母雅以孝聞一日帶刀人馳馬
過蓋索逋者也衆疑為賊或言其黨行且至起鳳父
星鼎竄沁河脱履將濟旋從他道逸去不暇取履起
鳳亟往跡父至河濱見履以為父且溺於水也大哭
失聲遽泅水以求父屍久之無所得慟益甚不能復
出遂死於水然其父固無恙也事在順治十六年
蘇加誠曲沃縣人家貧母老病出為人傭約曰傭不敢
計直但飲食吾母足矣日早起輒負母坐樹下力作
田間不少懈餉至輒跪進其母母食訖乃敢食日暮
復負以歸或并與其直不受固與之裁受其半將以
佐養也邑王進士之旦聞之為授室焉
徐漸忠曲沃縣人幼孤事母以孝聞母殁廬於墓凡一
十四年後棄家出遊不知所終
王維哲襄陵歲貢善詩文篤孝友四世同居内外無間
言
牛希顔弟宗顔俱靈石庠生三世同居始終無間言
梁天成靈石庠生好周濟出銀代族人包納差糧者幾
二十年兄天賜天藝亦有義聲
劉恒耀霍州人太學生事繼母以孝稱母病侍奉三月
鬚髮半白嘗買荀姓子為童憐其乏嗣亟還之其他
捐賑煮粥亦多義行
成文耀霍州貢生康熙二十四年歲荒捐賑三百石又
代賠里人逋賦一千二百餘金明年招徠鄉隣給籽
助粟訖無德色子均亦有父風
閻西來靈石人本姓劉名旺子閻民載之義男也民載
夫婦相繼病死有子二人長五歲次三歲舅氏姑母
各攜其一以去旺子向姑舅家哭請其孤不得枕門
長號三日負之而歸躬自賣炭以贍二孤衣食比壯
為成家室
張星燦靈石人與弟星燝事親俱以孝稱母甘茹素燝
亦斷絶葷酒母殁三年始肉食兄弟同爨終身
王湛初靈石人事繼母曲盡孝養家貧歲歉甘旨不缺
於供母卒哀毁骨立弟某經營北直負債鬻身湛初
尋得其地家貧賣子贖之富翁亦為感動不取一錢
云
劉砥中霍州諸生事親克孝父殁廬墓三載母殁亦然
王升秀襄陵歲貢博學曾修邑志又拾還遺金士林以
清介推之
楊效榮翼城人邑弟子員少年喪父奉母膳殊腆而身
率妻子食糠覈比殁杖然後起及葬廬墓側三年所
司建坊旌之范進士鄗鼎載入師善錄中
辛應昌翼城庠生慷慨有氣節遊淮數載歸晨起放舟
見有投水者救起詢之則被盜負富人資勢不欲生
也傾館穀百餘金以付其人不告姓名而去
王世蔭翼城庠生洪洞張弘善寄金三百餘被宼劫張
已絶望蔭招張還之張感泣下
高毓慶翼城人四世同居歲饑煮賑全活甚衆澤潞數
百人立碑以志其高義
秦民瞻翼城庠生天性孝友父被誣挺身代之事獲伸
與弟析產讓肥取瘠尤慷慨喜任事修石門坡黃家
鋪坡給孤貧花布行人茶湯掩骼漏澤多義行子鏡
舉人亦有父風
楊起麟靈石人撫弟姪有恩置義田若干畝贍族人又
出金取息以資族中老穉貧窮婚喪諸費擇其賢者
掌之母族何氏亦為捐金營息及里中徭役縣中遞
應官車各有裁制約計千緡有范文正公遺意云
張奎璧郡庠生事繼母孝撫二姪同居三十年無私財
妻多病姪為謀娶妾舁至家矣以義女嫁之婢至十
六即擇人遣之不少留歲饑出粟活里人三十餘家
為完逋賦邑令賽璋舉孝廉卒之日里巷多流涕
張國鑑臨汾人年十二父母繼亾廬墓三載後官乾州
巡檢以禦寇賑荒著名
吳弘道臨汾人五世同居
劉三俊臨汾人好談忠孝事刊格言以勸人有韓某負
債鬻子俊為代償之崔某聘不能娶久傭於外妻家
有悔志急解囊助成婚又常拾還遺金施茶粥為鄉
里推重
賈鳴瑩字晶懷曲沃諸生孝友有文名堂兄鳴璽老而
貧鳴瑩隂買栢喬山為送終具將卒復以五十金備
祭田又捐五十金修理城工克成其父俟徵之志
王道洽字伯陽曲沃諸生事父以孝著撫孤甥衛維藩
李崇信至成立邑令潘禮延之道洽不一至其室比
潘遷官去始徒步祖道潘喜甚解囊琴以贈之
王子岐曲沃諸生母疾籲天求代比卒廬墓三年
張龍鱗霍州人性至孝幼得父母歡心比長以善養稱
父沒廬墓側朝夕必拜拜哭必哀三年不少間高岡
之上甘泉湧焉服闋歸侍母泉旋涸母殁復廬墓泉
亦復湧當時謠曰泉流兮決決誰能飲兮孝子之血
又曰泉流兮淫淫誰弗飲兮孝子之心
李天植曲沃人未生時父客於外不通音問者十數年
旣長與母訣别誓不得父不歸也徒步江南蹤跡三
十載至廣東高要縣境三易其處函骨以歸時稱竒
孝
朱良科臨汾人常拾還遺金年四十無嗣買凌氏兒為
己子見其父母苦别狀不問所値遽返之後竟舉嗣
又夜獲偷兒識為里中子從容謝遣終身不言其名
訓子亦頗有義方
亢以㒜臨汾人少孤與弟以份友愛特至施藥瘞骨鄉
人稱之又蔣有德蔣吉人黨九成張崇祚劉光祥張
崇禔張維淳郭治民救荒掩骼多義行
李栻臨汾人生六月父殁維揚稍長力田養母旣而泣
曰吾父羈魂千里不知暴露何所而栻儼然安居是
罪人也請及母健時往尋之抵揚蹤跡不得號泣街
衢忽遇父執聶三者指引所葬處匍匐負歸二千餘
里人以爲難栻性好周濟族孤某族嫂某撫養婚葬
各竭其力他焚券賑急率多義行
楊煌臨汾諸生事祖母母以孝聞母患疽疾煌客於外
聞之千里徒歸踵血淋漓弗覺也撫孤姪至成立待
瞽妻有恩禮建義塾葬故友扶危拯急人多高之
張大統字淳菴浮山縣人康熙丁酉舉於鄉好施解雖
傾囊槖不惜嘗捐五千金修學宫萬餘金修梅尾山
道子丑洊饑捐米百石銀百兩佐賑復煮糜門左右
哺寠人訖三年捐社倉穀八百石省大吏給孝友為
政扁以旌焉
張光燦字文垣浮山歲貢早喪母事繼母秦孝秦亦愛
如己出雅樂施賑時鬻産以濟人急歲久貧不能償
輒焚券契設義學教里中子弟里人多稱其德
喬弘濟臨汾人事嫠母朱曲盡孝養母殁廬墓三年哀
毁成疾卒又張州竒亦以廬墓稱孝
李樹竒臨汾拔貢母病籲天求代不茹葷者三年
范演臨汾貢生事母孝左右母側跬步不離庚子辛丑
歲大旱捐銀粟周濟鄉人又納官三百金以佐賑濟
雍正丙午歲又代輸一族逋賦云
閻吉兆霍州人父文玉為閻文清所斃依律絞父柩亦
淹文清家後文清赦免吉兆思刃仇人之胸而苦於
無間一日糾兄弟伏文清門外佯好語誘之出羣起
擊立斃父柩側叩辭柩前詣州陳父仇旣復甘刑戮
不辭州牧廉得其實為援報仇例上請雍正八年蒙
恩減等
山西通志卷一百四十一
