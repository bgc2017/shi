輿地廣記卷二十九
宋歐陽忞撰
成都府
次府成都府自三代以前為蜀國其君曰蠶叢曰伯雍
曰魚鳬曰杜宇曰開明相繼王之周武王伐商蜀人從
焉牧誓所謂庸蜀是也秦惠王時巴蜀相攻惠王乃使
張儀司馬錯等伐蜀取之置蜀郡西漢因之蜀王本治
廣都樊鄉儀既平蜀乃自赤里街移治於少城儀所築
也謂之龜城至昭王時李冰為蜀守穿二江行成都中
以灌溉土田蜀由此為沃野蜀人始未知學漢景帝時
文翁為蜀守乃立學宫教民以經術文藝於是蜀之學
者比齊魯焉武帝置益州以統之王莽敗公孫述據蜀
光武遣吳漢討平之亦為蜀郡東漢末劉焉為益州牧
始自廣漢之雒移治於成都其子璋為劉備所取據其
地魏咸熙中遣鄧艾伐取之晉武帝改為成都國尋復
置蜀郡兼為益州刺史治惠帝之末李特僭號於蜀後
桓温滅之其地復為晉有安帝時譙縱又竊據之為朱
齡石所滅宋及齊梁皆因晉舊後周令尉遲迴克而有
之州郡復因梁焉隋開皇初郡廢大業初復置唐武德
初改為益州天寳元年又改為蜀郡十五載明皇幸蜀
駐蹕成都至德二年駕廻秦京乃改蜀郡為成都府又
分為劍南西川節度唐末王建據之而滅於後唐孟知
祥又據之皇朝乾德三年王師克蜀太平興國六年降
為益州端拱元年復升成都府劔南西川淳化五年復為
益州嘉祐四年復升為府六年復為劍南西川今縣九
次赤成都縣在府西古蜀國也秦既平蜀張儀築成都
以象咸陽為蜀郡治西漢因之漢末又為益州刺史治
焉晉宋齊梁陳皆因之唐為成都府治成都舊謂之錦
官城言官之所織錦也亦猶合浦之珠官云又或名之
曰錦里城北有升仙橋蜀人司馬相如將入長安題其
柱曰不乘高車駟馬不過汝下後奉使歸蜀果如志焉
李冰㳂水造橋上應七星曰冲理橋曰市橋曰江橋曰
萬里橋曰笮橋曰永平橋曰長升橋吳漢伐公孫述光
武謂漢曰安軍宜在七星間盖謂是也沲江鎮以沲水
之山經為名禹貢言岷山導江東别為沲而爾雅亦言
江有沱凡江之别出者皆曰沱非獨此有之故禹治水
於荆州之域亦曰浮于江沱潜漢也武擔山蜀王紀云
武擔山精化為女子蜀王納以為妃妃死王憐之令五
丁力士擔土於成都為冡以葬妃故曰武擔今山上有
石照存焉
次赤華陽縣在府城東本成都縣地唐貞觀十七年析
置蜀縣乾元元年更名華陽昔人論蜀之繁富曰地稱
天府原號華陽故晉常璩作蜀書誦之華陽國志縣之
得名實本諸此府學有石室漢蜀守文翁興學校人作
石室以奉祠之
次畿新都縣漢舊縣也故城在今縣東属廣漢郡晉置
新都郡於雒而以縣屬焉隋開皇十八年改新都縣曰
興樂大業初省興樂入成都唐武德二年復置新都縣
属益州
次畿郫縣漢舊縣也故城在今縣北屬蜀郡宋晉齊梁
周隋皆因之唐屬益州蜀王杜宇號曰望帝都郫有墓
在焉犀浦鎮本成都縣地唐垂拱二年析置犀浦縣屬
益州秦時李冰作石犀五以厭水精穿石犀渠於南江
命之曰犀牛里縣取此以為名耳不在其地也皇朝熙
寧五年省為鎮入郫縣
次畿雙流縣本漢廣都縣後置寧蜀郡後周郡廢屬蜀
郡隋仁夀元年以太子名廣故改曰雙流唐屬益州秦
時李冰穿二江行成都中故左思蜀都賦云帶二江之
雙流按外江在今羅城之南笮橋下内江在今子城之
南衆安橋下自唐乾符中高駢作羅城遂作麋棗堰轉
内江水從城北流又屈而南與外江水合故今子城之
南不復成江然則二江雙流未嘗歴此縣之境特取蜀
中事而名之耳
次畿温江縣本郫縣地西魏析置温江縣隋開皇初省
入郫仁夀初復置萬春縣大業初又省唐武德三年復
置萬春縣屬益州貞觀元年更名温江有新源水開元
二十三年長史章仇兼瓊因蜀王秀故渠益開通之以
漕西山竹木
次畿新繁縣漢曰繁縣屬蜀郡晉因之唐為新繁屬益
州
次畿廣都縣本漢舊縣地隋改廣都曰雙流唐龍朔二
年又析雙流置廣都縣屬益州
次畿靈泉縣本漢成都縣地唐貞觀元年析蜀縣置東
陽縣屬益州天寳元年更名靈池皇朝天聖四年改曰
靈泉
上眉州秦屬蜀郡漢屬犍為郡晉宋皆因之齊置齊通
郡梁及後周皆因之隋開皇初廢齊通入眉山郡唐武
德二年析嘉州置眉州天寳元年改為通義郡後復為
眉州皇朝因之統縣四
望眉山縣本漢武陽縣地後分置齊通縣為齊通郡治
梁及後周皆因之隋開皇初郡廢改齊通曰廣通仁夀
元年改為通義唐置眉州皇朝太平興國二年改為眉
山按西魏置眉州隋置眉山郡皆在今嘉州其後州縣
之名遷於此耳
望彭山縣本漢武陽縣屬犍為郡東漢為郡治焉晉因
之後郡遷於僰道乃改武陽為犍為縣置江州西魏改
縣曰隆山以縣有鼎鼻山地形隆起故也後周省州置
隆山郡隋開皇初屬陵州唐貞觀元年省隆山入通義
二年復置来屬先天元年改為彭山取彭女山為名有
彭亡聚相傳彭祖亡於此後漢岑彭伐公孫述次其地
惡之會夜不及徙營果為述刺客所殺黃龍鎮在赤水
口漢末黃龍見于武陽赤水劉先主以為受命之祥
望丹稜縣南齊置齊樂縣後周因之隋開皇初改曰丹
稜屬嘉州唐武德二年来屬
望青神縣本漢南安縣地後周置青神縣及青神郡隋
開皇初郡廢屬嘉州唐武德二年来屬舊治思濛水口
八年移於今治昔蠶叢氏衣青衣以勸農桑縣盖取此
為名
望蜀州秦二漢屬蜀郡晉永和中桓温平蜀置晉原郡
宋齊屬晉康郡後周廢隋屬蜀郡唐垂拱二年析置蜀
州天寳元年曰唐安郡皇朝因之今縣四
望晉原縣本漢江原縣屬蜀郡李雄據蜀置江原郡桓
温克之置晉原郡縣為多融後周郡廢改縣為晉原隋
属蜀郡唐垂拱二年置蜀州
望新津縣本漢武陽縣地後周置新津縣以為犍為郡
治焉隋開皇初郡廢属蜀郡唐垂拱二年來屬有天柱山
通齊堰自卭江口引渠南下百二十里至眉州西南入
江溉田千六百頃唐開元二十八年採訪使章仇兼瓊
開
望江原縣本漢江原縣地後魏置僰通縣大業初省入
新津唐武德二年復置唐隆縣屬益州垂拱二年来屬
長夀二年改曰武隆神龍元年復曰唐隆先天元年更
名唐安後又曰唐興皇朝開寳四年改唐興曰江原
望永康縣本青城縣之横渠鎮孟蜀廣政中置永康縣
属蜀州有天國山
望彭州秦二漢及晉屬蜀郡桓温平蜀置寧蜀郡梁置
東益州西魏置天水郡後周州廢置九隴郡隋開皇初
郡廢仁夀初置濛州大業初州廢屬蜀郡唐武德三年
復置濛州貞觀三年又廢垂拱二年置彭州以天彭山
為名漢湔氏道有大彭山兩山相對其形如闕謂之天
彭門亦曰天彭闕江水逕其間今在茂州特取其名耳
天寳元年曰濛陽郡皇朝因之今縣三
望九隴縣本漢繁縣地晉置晉夀縣後周改為九隴及
置九隴郡隋属蜀郡唐置彭州武后時益州長史劉易
從决唐昌沱江鑿川派流合堋口琅岐水溉九隴唐昌
田民為立祠有九隴山
望崇寧縣唐儀鳳二年析九隴導江郫縣置唐昌縣屬
益州垂拱二年来屬長夀二年改為周昌神龍初復故
名皇朝開寳四年改為永昌崇寧中改為崇寧
望濛陽縣唐儀鳳二年析九隴什祁雒縣置屬益州垂
拱二年来屬有瀰濛水
上綿州秦屬蜀郡漢屬廣漢郡晉宋齊屬梓潼郡後置
巴西郡後魏兼置潼州隋開皇初郡廢改潼州曰綿州
以綿水為名大業初州廢置金山郡唐武德元年復為
綿州天寳元年曰巴西郡皇朝因之今縣八
望巴西縣本漢涪縣屬廣漢郡後漢伐公孫述禆將臧
宫進破涪城斬公孫恢即此西魏改涪曰巴西隋置金
山郡唐置綿州有涪水
望彰明縣本漢涪縣地後置漢昌縣西魏改為昌隆隋
屬金山郡唐屬綿州先天元年改曰昌明後唐改曰彰
明有涪水有唐李白碑白之先世嘗流巂州其後内移
白生於此縣
緊魏城縣本漢涪縣地西魏置隋屬金山郡唐屬綿州
緊羅江縣本漢涪縣地後置潺亭縣西魏改為萬安及
置萬安郡隋開皇初郡廢屬金山郡唐屬綿州天寳元
年改為羅江按水經注潺水出潺山水源有金銀歴潺
亭而下注涪水今羅江即古之潺亭則羅江水亦古所
謂潺水歟有羅潰化江因以為名
上神泉縣本漢涪縣地後置西充國隋開皇十六年改
曰神泉以縣西有泉能愈疾故也屬金山郡唐屬綿州
有綿水
上龍安縣本金山縣後周置隋屬金山郡唐屬綿州武
德三年更名龍安有龍安山西北有松嶺關西昌鎮本
益昌縣隋開皇四年省入金山唐永淳元年復置西昌
縣屬綿州皇朝熙寧五年省為鎮入龍安
中鹽泉縣唐武德三年析魏城置屬綿州有梓潼水
中石泉縣本漢廣柔縣地属蜀郡隋為汶山縣地屬汶
山郡唐貞觀八年析置石泉縣屬茂州皇朝熙寧九年
来屬有石紐山禹之所生也華陽國志云夷人營其地
方百里不敢居畏禹神靈也
上漢州秦屬蜀郡漢屬廣漢郡東漢為郡治兼為益州
刺史治焉晉置新都郡宋齊為廣漢晉熙二郡隋開皇
初郡廢屬蜀郡唐垂拱二年分置漢州天寳元年為德
陽郡皇朝因之今縣四
上雒縣漢屬廣漢郡東漢為益州刺史治至劉焉乃徙
治成都晉置新都郡宋齊為廣漢郡隋屬蜀郡唐置漢
州洛水出章山南逕雒縣因取名焉劉備自涪攻雒龐
士元中流矢死於此有嚴君平卜臺
望什邡縣漢屬廣漢郡高帝封雍齒為侯國晉屬新都
郡後周置曰方寧隋省之唐武德二年析雒縣復置什
邡屬漢州有洛通山即右章山也洛水所出
望綿竹縣漢屬廣漢郡故城在縣東晉屬新都郡後置
晉熙郡隋開皇初郡廢為晉熙縣十八年改曰孝水大
業三年復曰綿竹唐武德三年属濛州貞觀二年州廢
屬益州垂拱二年来屬冇紫巖山綿水所出孝泉鎮東
漢姜詩所居詩至孝母好飲江水嗜魚膾舍側忽有酒
泉常出雙鯉
望德陽縣本綿竹縣地東漢析置屬廣漢郡晉因之後
周廢焉唐武德三年分雒縣復置屬益州垂拱二年來
屬魏將鄧艾自油江出綿竹破蜀將諸葛瞻於此因築
京觀有鹿頭關唐高崇文破劉闢守兵於此有劍閣道
三十里至險
上嘉州秦屬蜀郡二漢屬犍為郡晉宋齊梁皆因之西
魏置眉州取峩眉山為名後周改曰青州取青衣水為
名後又改曰嘉州取漢嘉郡為名隋大業初置眉山郡
唐武德元年復曰嘉州天寳元年曰犍為郡皇朝因之
今縣五
上龍游縣本漢南安縣初屬蜀郡故鄧通在文帝景帝
時而其傳云蜀郡南安人也武帝平夜郎置犍為郡乃
以南安為之屬縣焉東南以後皆因之後周置峨眉縣
隋開皇九年改曰青衣隋軍伐陳有龍見于江引舟而
進十年改曰龍游唐屬嘉州自西魏以来置眉州青州
嘉州眉山郡皆治此漢之青衣本屬蜀郡其地於今為
雅之盧山名山公孫述據蜀青衣不賓光武嘉之陽嘉
二年改曰漢嘉劉先主因置漢嘉郡領漢嘉徙陽嚴道
旄牛四縣實今之雅州盧山名山地也青衣水出盧山
徼外東南流逕嚴道洪雅夾江至龍游而與岷江合龍
游居青衣水口有青水山青衣津故前世於是置青州
嘉州不知龍游乃南安故地非青衣漢嘉本土也唐顔
師古注漢書彭越傳杜佑述通典嘉州事皆以龍游為
青衣盖已久矣平羌鎮本漢南安縣地後周置平羌縣
及平羌郡隋開皇初郡廢屬眉山郡皇朝熙寧五年省
入龍游有熊耳峽諸葛忠武鑿山開道盖今湖瀼峡云
上洪雅縣後周洪雅鎮隋開皇十三年置縣屬眉山郡
唐武德元年置犍州貞觀元年州廢屬眉州開元七年
置義州半以獠戶置南安平鄉二縣八年州廢省二縣
以洪雅屬眉州皇朝淳化四年来屬
中夾江縣本漢南安縣地隋開皇三年析龍游平羌置
屬眉山郡唐屬嘉州舊治洷上武德元年移於今治
中峨眉縣本漢南縣地隋開皇十三年置屬眉山郡唐
属嘉州有峩眉山大渡河綏山鎮隋招致生獠於榮樂
城置綏山縣取旁山以為名唐屬嘉州皇朝乾德四年
省入峨眉
下犍為縣本武陽縣後周置隋開皇初改曰犍為屬戎
州唐上元元年来屬其後遂以嘉州為犍為郡按漢武
帝開夜郎置犍為郡因山立名初治鄨縣其地盖在今
瀘南徼外後徙治僰道今戎州是也東漢及晉徙治武
陽今眉州彭山是也始雖因平夜郎以置犍為然郡之
北境本大半本巴蜀舊縣如南安武陽牛鞞資中江陽
僰道是也而漢史地理志夜郎縣乃屬䍧牱郡則知今
嘉州非夜郎故地夜郎盖於今珍播等州人徒見嘉州
號犍為郡及領犍為縣遂以為本夜郎國杜佑述通典
亦承誤焉郡之東山有大石雙峙說者以為唐蒙開夜
郎立此石闕以表之抑又妄矣
上卭州秦屬蜀郡二漢及晉皆因之宋齊屬晉康郡梁
置卭州西魏因之及置臨卭郡隋開皇初郡廢大業初
州廢屬臨卭郡唐武德元年置卭州天寳元年曰臨卭
郡今縣六
望臨卭縣漢晉屬蜀郡西魏置臨卭郡隋開皇初郡廢
唐顯慶二年卭州自依政徙治焉漢司馬相如酤酒令
文君當壚相如滌器於市中即此臨溪鎮本臨卭縣地
西魏分置臨溪縣隋省之唐復置屬卭州皇朝熙寧五
年省入臨卭
望依政縣本臨卭縣地梁置卭州西魏因之及置依政
縣隋大業初州廢唐初卭州治此後徙治臨卭
望安仁縣唐武德三年析臨卭依政置屬卭州貞觀十
七年省咸亨元年復置有斜江水
望大邑縣唐咸亨二年析益州之晉原置屬卭州有鶴
鳴山後漢張道陵隠居於此著作符書有斜江水
上蒲江縣本臨卭縣地西魏置廣定縣及蒲原郡隋開
皇初郡廢仁夀初改廣定曰蒲江屬臨卭郡唐曰蒲江
屬卭州有蒲江水
中火井縣本臨卭縣地後周置火井鎮隋末升為縣唐
属卭州有火井舊說云欲出其火先以家火投之須臾
隆隆如雷聲爛然通天光曜十里左思蜀都賦云火井
沉榮於幽泉高焰飛煽於天垂今無復見矣有卭池李
膺記曰臨卭老姥得水蛇飼之漸長丈餘後姥為令所
殺蛇見夢於令曰我當報仇是夜四十里俱陷為湖按
陷池在卭都今為化外嶲州非臨(闕)
輿地廣記卷二十九
