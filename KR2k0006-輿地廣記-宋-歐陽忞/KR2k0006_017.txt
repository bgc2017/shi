輿地廣記卷十七
宋歐陽忞撰
陜西路化外州
安西大都護府漢為龜兹國唐立安西府初治西州顯
慶二年平賀魯析其地立濛池崑陵二郡護府分種落
列置州縣西盡波斯國皆隸安西而徙府治高昌故地
三年又徙治龜兹都督府而故府復為西州咸亨元年
吐蕃陷都護府長夀二年收復安西四鎮至德元載更
名鎮西後復為安西吐蕃既侵河隴唯李元忠守北庭
郭昕守安西與沙陀回紇相依攻之久不下建中二年
元忠昕遣使間道入奏詔各為大都護並為節度貞元
三年吐蕃攻沙陀回紇北庭安西無援遂陷領四鎮
龜兹都督府都護府所治本龜兹國
毗沙都督府本于闐國
疎勒都督府本疎勒國
焉耆都督府本焉耆國
北庭大都護府在流沙之西北漢為烏孫故地東漢為
車師後王庭歷代為北蕃所居唐貞觀中討高昌於時
突厥屯兵於可汗浮圖城與高昌相影響及高昌既平
懼而來降乃以其地立庭州長安二年改曰北庭都護
貞元三年陷吐蕃領縣四
下金滿縣
下輪臺縣唐大歷六年置
下後庭縣本蒲類隸西州後來屬寳應元年更名其三
縣並貞觀十四年置
下西海縣寳應元年置
大都督府靈州古為戎狄地秦屬北地郡二漢魏晉皆
因之元魏太武帝平赫連昌置薄骨律鎮河渚上舊是
赫連杲地至明帝立靈州初治河北後徙治東園所築
城後周立普樂郡隋開皇三年郡廢大業初州廢立靈
武郡唐武德元年改曰靈州天寳元年曰靈武郡升為
朔方軍節度領縣四
望回樂縣本二漢富平縣地屬北地郡晉及元魏因之
後省焉故城在縣西南元魏置回樂縣及立靈州後周
立普樂郡西魏立臨河郡隋開皇元年改臨河郡曰新
昌三年州郡並廢大業初立靈郡唐武德元年曰靈州
四年析置豐安縣貞觀四年於回樂境内立回州以豐
安隸焉十三年州廢省豐安天寳末明皇西狩太子即
位於靈武是為肅宗
上靈武縣漢屬北地郡東漢省之後周置曰建安又立
歷城郡隋開皇三年郡廢屬靈州十八年改建安為廣
潤仁夀元年改今名唐因之
緊懷遠縣漢富平縣地後周置及立懷遠郡隋開皇三
年郡廢屬靈州唐立豐州武德六年廢省九原永豐二
縣入懷遠
上保静縣本弘静隋開皇十一年置唐神龍元年曰安
静至德元載更名有賀蘭山
中都督夏州古為戎狄秦屬上郡後為匈奴所有漢武
帝伐胡取河南地立朔方郡東漢因之後復沒於戎狄
晉末赫連勃勃建都於此國號大夏子昌為元魏太武
所滅以其地立夏州西魏立弘化郡隋開皇初郡廢大
業初州廢立朔方郡唐貞觀二年平梁師都改為夏州
天寳元年曰朔方郡後升静難軍節度領縣三
上朔方縣二漢屬朔方郡後廢晉末赫連勃勃於黑水
之南榮都號為統萬烝土以築城鐵錐刺入一寸即殺
作人不及一寸行錐者死元魏立夏州及置嚴綠縣西
魏立弘化郡隋曰夏州復曰朔方郡後為梁師都所據
唐克之改為夏州貞觀三年改巖綠為朔方縣唐末拓
䟦思恭為静難軍節度使其後世擅立相承至今為梗
中下德静縣隋末置唐貞觀七年隸北開州八年曰化
州十三年州廢來屬
中下寧朔縣後周置隸弘化郡隋屬朔方郡唐武德六
年立南夏州貞觀二年州廢縣省入朔方五年復置來
屬長安二年省開元四年又置九年省其後又置
中都督凉州古為戎狄秦時屬匈奴使休屠王居其地
漢武帝太初四年開立武威郡東漢魏晉因之兼立凉
州前凉張軌後凉吕光皆據之北凉且渠蒙遜亦自張掖
徙居焉元魏後周亦曰武威郡隋開皇初郡廢大業初
州廢立武威郡唐武德二年平李軌立凉州天寳初曰
武威郡後為河西節度領縣五
中下姑臧縣本匈奴蓋藏城後人語訛遂曰姑臧二漢
魏晉皆武威郡治兼為凉州刺史治焉前凉後凉北凉
皆據此元魏後周亦為武威郡隋唐為凉州或為武威
郡漢鶉隂縣隸安定郡東漢來屬後省故城在今縣東
南漢顯美縣屬張掖郡東漢來屬晉以後因之後周省
入姑臧府禹貢豬野澤古休屠城蓋并得漢武威休屠
二縣地
下神烏縣本漢鸞烏縣屬武威郡後省唐總章元年於
漢縣故城復置神龍元年更名
中昌松縣本漢蒼松屬武威郡魏晉因之後凉昌光改
為昌松元魏立昌松郡後周郡廢隋開皇初改縣為永
始後復曰昌松唐因之漢允街縣神爵二年置屬金城
郡東南漢揟次縣屬武威郡東漢以後因之元魏屬昌
松郡後周省入昌松
中下大寳縣本番和二漢屬張掖郡晉屬武威郡元魏
立番和郡後周郡廢為鎮隋開皇中為縣併障燕支二
縣入焉唐咸亨元年立雄州調露元年州廢來屬天寳
三載以山出醴泉更名有焉支山
中嘉麟縣本鸞烏二漢屬武威郡後省唐武德三年復
置神烏縣貞觀元年省神龍元年改武威縣為神烏而
於鸞烏故城置嘉麟縣景龍元年省先天二年復置
中都督沙州昔舜竄三苗於三危即此其後世為戎狄
地出美瓜長者狐入其中食之首尾不出左傳所謂元
姓之戎居於瓜州是也戰國及秦月氏有其地漢時入
匈奴武帝開之屬酒泉郡後分立敦煌郡東漢魏晉因
之西凉李暠初據此元魏亦曰敦煌郡兼立瓜州後周
因之隋開皇初郡廢大業初州廢復為燉煌郡唐武德
二年曰瓜州五年改為西沙州貞觀七年曰沙州天寳
元年曰燉煌郡自禄山之亂河右沒於吐蕃大中後吐
蕃微弱首領張義潮以瓜沙十一州來歸而宣懿德微
不暇疆理名存有司而已後唐莊宗時升為歸義軍節
度領縣二
下敦煌縣二漢為郡治晉亦屬焉北魏立瓜州後周改
縣為鳴沙隋大業初復為敦煌唐立沙州漢郊榖縣屬
敦煌郡晉因之元魏立郊榖郡後周郡縣皆廢入焉禹
貢三危山在東南有三峯有神沙山冬夏有聲如雷渥
洼水漢元鼎中土人得竒馬以獻武帝欲異之乃云從
渥洼水中出於是作天馬之歌
下夀昌縣本龍勒二漢屬敦煌郡晉因之元魏立夀昌
郡後周郡縣皆廢入敦煌唐武德二年析敦煌置夀昌
永徽元年省乾封二年復置開元二十六年又省後復
置治漢龍勒縣故城陽關在縣西六里玉門關在西北
一百十八里二關之西三百餘里有蒲昌海一名鹽澤
廣袤三四百里則葱嶺于闐兩河之所注也
下都督瓜州古西戎地戰國時月氏有之後入匈奴漢
屬敦煌郡東漢魏晉皆因之元康五年立晉昌郡後廢
元魏後周為前樂郡隋開皇初郡廢屬瓜州唐武德五
年改瓜州為西沙州而析晉昌别立瓜州天寳元年曰
晉昌郡領縣二
中下晉昌縣本冥安二漢晉屬敦煌郡惠帝分屬晉昌
郡西凉李暠改為凉興郡元魏改為常樂郡後周省冥
安别置凉興郡隋開皇初郡廢屬瓜州改凉興為常樂
縣唐武德四年更名晉昌五年别立瓜州於此
中下常樂郡本府至二漢屬敦煌郡魏分置宜禾縣晉
立晉昌郡李暠改晉昌郡曰凉興元魏改郡曰常樂後
周廢縣别置於冥安故城焉既而改常樂縣為晉昌武
德元年别置常樂於此
下都督鹽州春秋戎狄之地秦屬北地郡二漢因之魏
晉荒廢元魏立大興郡西魏改為五原郡兼立西安州
後改州曰鹽州又改郡為大興郡隋開皇初郡廢大業
初州廢立鹽川郡唐武德二年平梁師都立鹽州天寳
元年曰五原郡貞觀三年没吐蕃九年復城之領縣一
上五原縣漢馬領縣地屬北地郡後置五原縣元魏立大
大興郡西魏立鹽州隋曰鹽川郡唐曰鹽州府烏池白
池細項池四瓦窰池鹽
上白池縣本興寧隋末置景龍三年更名
中府勝州本春秋戎狄之地戰國屬趙秦屬雲中九原
二郡二漢屬雲中五原二郡魏晉後荒廢隋開皇二十
年立勝州大業初州廢立榆林郡唐武德中平梁師都
立勝州天寳元年曰榆林郡領縣二
中下榆林縣本漢雲中之沙南五原之五原地南界有
榆溪塞即蒙恬為秦侵胡闢地數千里累石為城植榆
為塞是也隋開皇七年置榆林縣二十年立勝州大業
初立榆林郡唐因之漢五原縣故城在今縣西有隋故
榆林宫東有榆林關
中下河濱縣亦漢治南縣地唐貞觀三年置以東臨河
岸故名及立雲州四年曰威州八年州廢來屬東北有
河濱關
下都督西州漢為軍師前王國元帝置戊巳校尉屯田
車師故地地形高敞因名高昌壘前凉張駿立高昌郡
元魏和平元年為蠕蠕所并以闕伯周為高昌王高昌
稱王自此始孝文時金城麴嘉稱王於此傳數世至唐
貞觀十四年討平之以其地立西州開元中曰金山
都督府天寳元年曰兖河郡領縣五
下前庭縣本漢高昌壘壘有八城本中國人也張駿立
高昌郡吕光且渠蒙遜皆因之後闕伯周始建國至麴
又泰為唐所滅立西州及置高昌縣寳應元年改為前
庭取車師前王庭以名之
下柳中縣取漢舊地為名
中下交河縣漢車師前王國治交河城河水分流繞城
下故號交河唐取以名縣
中蒲昌縣唐以始昌故城置本隸庭州後來屬東南有
蒲類海胡人呼為婆悉海
下天山縣其五縣皆唐貞觀十四年與州同置
下伊州在敦煌北大磧之外為戎狄之地非九州之限
東漢明帝時伐匈奴始取伊吾盧地置宜禾都尉以屯
田竇憲班超初築城於此班勇為西城長史乃居焉爾
後多為屯田兵鎮之所未為郡縣元魏始立伊吾郡後
又為鄯善所據唐貞觀四年西域雜胡内附乃立西伊
州六年曰伊州天寳元年曰伊吾郡領縣三五代時曰
胡盧磧為仲雲之族牙帳仲雲小月氏之遺種也
下伊吾縣本匈奴地曰伊吾盧在敦煌之北大磧之外
南去玉門關八百里東去陽關二千七百三十里東漢
以後為屯田兵鎮之所晉置伊吾縣屬敦煌郡元魏立
伊吾郡後廢唐立伊州復置縣有天山胡人呼為折盧
漫山每過之皆下馬拜一名雪山
下納職縣唐貞觀四年以鄯善所築故城置開元六年
省十五年復置
下柔遠縣唐貞觀四年置取縣東柔遠故城以名之
下甘州春秋戰國為戎狄秦及漢初為匈奴所有使昆
邪王居之武帝太初元年昆邪王來降以其地立張掖
郡東漢魏晉皆因之北凉且渠蒙遜始都於此元魏置
張掖郡西魏置西凉州尋改曰甘州因州東甘峻山為
名後周因之隋開皇初郡廢大業初州廢復為張掖郡
唐武德二年平李軌立甘州天寳初曰張掖郡領縣二
五代時為回鶻牙帳
上張掖縣晉舊縣本匈奴昆邪王地漢立張掖郡治觻
得縣東漢因之晉改曰永平縣西魏立甘州隋廢郡大
業初改永平為張掖縣唐因之漢昭武縣屬張掖郡晉
改曰臨澤故城在縣西北漢張掖縣屬武威郡東漢因
之後省故城亦在縣西北漢居延縣張掖都尉治東漢
興十二年立西海郡魏晉因之後廢故城在今縣東北
故臨松郡前凉張天錫置元魏因之後廢為縣後周省
入有遮虜障漢將軍路博德所築有祁連山臨松山甘
峻山合黎山居延澤禹貢所謂導弱水至於合黎餘波
入於流沙居延澤即古流沙也
中下刪丹縣漢屬張掖郡東漢因之後分屬西郡晉因
之元魏改縣曰山丹隋大業初復改曰刪丹屬張掖郡
唐屬甘州漢日勒縣屬張掖郡東漢因之後分立西郡
魏晉元魏因之改縣曰永寧西魏郡廢又改曰弱水後
周省入山丹故城在縣東南有焉支山匈奴初失祁連
焉支二山惜之歌曰奪我祁連山使我六畜不繁息失
我焉支山使我婦女無顔色
下肅州古月氏地後入匈奴漢太初元年開立酒泉郡
東漢魏晉因之西凉李暠自敦煌徙居於此元魏後周
亦為酒泉郡隋開皇初郡廢仁夀中立肅州大業初州
廢入張掖郡唐武德二年分立肅州天寳元年曰酒泉
郡領縣三
中下酒泉縣本福禄漢立酒泉郡城下有金泉味如酒
因以名焉東漢以後皆因之元魏置酒泉軍後復為郡
隋郡廢立肅州州廢屬張掖郡義寧元年改福禄為酒
泉唐立肅州西南有崑崙山周穆王見西王母於此漢
平帝時金城塞外羌獻魚鹽之地遂得西王母石室以
為西海郡後為吐谷渾所都隋大業三年討之復立西
海郡
下福禄縣本漢樂涫縣屬酒泉郡東漢晉因之後省唐
既改福禄縣為酒泉武德二年於樂涫故城復置
中下玉門縣漢屬酒泉郡時罷玉門關屯徙其人於此
因以名縣東漢魏晉因之元魏立會稽郡併新鄉延興
入會稽縣隋開皇中改縣為玉門屬瓜州唐武德二年
來屬貞觀元年省後復置開元中沒吐蕃因置玉門軍天
寳十四載廢軍為縣北有獨登山出鹽以充貢有神雨
山
下疊州歷代為諸羌所據晉屬汶山郡宋齊因之後為
西魏後周所有武帝立西疆恒香二郡兼立疊州隋開
皇初二郡並廢大業初州廢入臨洮同昌二郡唐武德
二年復立疊州天寳元年曰合川郡領縣二
下合川縣後周置及立西疆郡隋郡廢屬臨洮郡唐立
疊州故疊川縣後周置及立疊州隋廢州屬臨洮郡唐
武德二年來屬貞觀二年省入焉有白嶺山
下常芬縣後周置及立恒香郡隋郡廢屬同昌郡唐武
德元年立芬州高宗上元二年陷吐蕃神龍元年州廢
來屬有弱水
下宕州歷代為諸羌所據元魏武帝時始内附封為宕
昌王後周立宕昌國武帝天和元年置宕州隋大業初
州廢為宕昌郡唐武德元年復為宕州天寳元年曰懷
道郡領縣二
下懷道縣後周置及立甘松郡隋開皇初郡廢屬宕州
唐為州治貞觀三年省和戎縣入焉
下良恭縣本陽宕後周置及立宕昌郡兼立宕州隋郡
廢後州廢復為宕昌郡唐屬宕州貞觀元年以成州之
潭水來屬後省入焉
下都督府豐州春秋為戎狄戰國屬趙秦屬九原郡漢
屬五原郡東漢因之魏晉後為匈奴所没隋文帝置豐
州煬帝初州廢置五原郡唐貞觀四年以突厥降戶立
豐州不領縣十一年州廢入靈州二十三年復立天寳
元年曰九原郡領縣二
中下九原縣二漢屬五原郡後没匈奴唐永徽四年復
置
中下永豐縣唐永徽元年置麟德元年别置豐安縣天
寳末省東受降城唐景雲二年朔方軍總管張仁愿築
三受降城
中受降城有拂雲堆祠
西受降城開元初為河所圮十年總管張說於城東别
置新城北三百里有鸊鵜泉
上宥州歷代地理與鹽州同唐調露元年於露夏南境
以降突厥立魯州麗州含州塞州依州契州以唐人為刺
史謂之六胡州長安四年併為匡長二州神龍三年立
蘭池都督府分六州為縣開元十年復立魯麗契塞四
州十年平康待賓遷其人於河南及江淮十八年復為
匡長二州二十六年還所遷胡戶立宥州及延恩等縣
天寳元年曰寧朔郡至德二載更郡曰懷德乾元元年
復故名寳應後廢元和九年於經略軍復置距故州東
北三百里十五年徙治長澤為吐蕃所破長慶四年節
度使李祐復奏置領縣二
中延恩縣唐開元二十六年以故匡州地置又以故塞
門縣地置懷德縣以故蘭池州之長泉縣地置歸仁縣
寳應後皆省元和九年復置延恩有經略軍在榆多勒
城天寳中王忠嗣奏置
中下長澤縣本漢三封縣地屬朔方郡後省元魏置長
澤及立闡熙大安二郡又立長州隋開皇三年郡並廢
大業三年州廢入朔方郡唐貞觀七年立長州十三年
州廢隸夏州元和十五年來屬有胡洛鹽池
輿地廣記卷十七
