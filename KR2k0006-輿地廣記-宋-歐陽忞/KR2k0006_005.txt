輿地廣記卷五
宋歐陽忞撰
四京
東京開封府今治開封祥符二縣春秋時為衛陳鄭三
國之境戰國時属魏秦属三川郡漢属陳留河南穎川
淮陽郡東漢改淮陽為陳國晉屬陳留滎陽隸川元魏
屬陳留許昌東魏分置開封郡兼立梁州北齊罷開封
郡後周改梁州為汴州陪開皇初罷陳留郡大業初罷
汴州分入滎陽等郡唐武德四年復立汴州開元中為
河南採訪使治所興元元年自宋州徙宣武軍於此以
劉玄佐為節度使梁以州建國升為東京開封府後唐
復為汴州宣武軍晉復升為東京開封府漢周及皇朝
因之今縣十四
赤開封縣二漢屬河南郡晉屬榮陽郡東魏置開封郡
北齊郡郡廢隨屬榮陽郡唐武德四年屬汴州正觀元
年省延和元年新浚儀尉氏復置移在郭下與浚儀分
治有汴河蓋古茛蕩渠也首受黃河水隋煬帝開浚以
通江淮漕運兼引汴水亦曰通濟渠皇朝元豐中導洛
通入謂之清汴有惠民河浚溝其地則衛詩所謂浚郊
浚都者也有蓬池亦曰逢澤故衛國之匡地竹書紀年
云梁惠王發逢忌之藪以賜民即此唐天寳元載更名
福源地禁漁採有沙海戰國策顔率言大梁之君臣欲
得九鼎謀於沙海之上在此蓼堤梁孝王築東至睢陽
長三百里有吹臺今曰繁臺本晉師曠作之梁孝王增
築焉
赤祥符縣本大梁魏惠王所築惠王六年自安邑徙都
于此故亦曰梁惠王竹書紀年云惠王為大溝于此郛
以行圃田之水縣北有浚水像而儀之故謂之浚儀秦
始皇二十三年攻魏引河水灌地而拔之二漢屬陳留
郡晉及後魏因之東魏兼立梁州後周改為汴州隋開
皇初郡罷大業初州罷屬榮陽郡隋末浚儀故縣為李
密所陷縣人王要漢師豪族置縣于今所而自為令唐
高祖因立汴州以要漢為刺史武德四年移縣于州北
正觀元年復移州西皇朝大中祥符二年更名有夷門
山夷門者大梁城之東門也魏人侯嬴抱關于此有蔡
河蓋古琵琶溝也有廣濟河金水河有寒泉阪衛詩所
謂爰有寒泉在浚之下
畿尉氏縣古獄官曰尉氏此本鄭獄官尉氏之邑二漢
屬陳留郡晉及元魏因之東魏屬開封郡北齊省隋開
皇六年復置屬穎川郡唐武德四年置洧州正觀元年
州廢汴州有惠民河長明溝三亭岡魏范睢與秦使王
稽期于三亭之南即此有制澤陂左傳注榮陽宛陵縣
東有制澤亦一宛陵地也
畿陳留縣留本鄭邑後為陳所並故曰陳留有莘城國
語謂之莘墟漢武帝元狩元年置陳留郡晉為陳留國
治小黃而省陳留縣隋開皇十六年復置屬梁郡唐屬
洧州小黃縣漢高帝於此兵敗母時兵死後招魂葬號
昭靈后其處曰小黃園漢亦曰小黃縣故城在縣東北
二漢屬陳留郡晉及元魏因之北齊省有皇恒山狼丘
汴河睢溝其水首受莨蕩水東入泗
畿雍丘縣故杞國姒姓周武王封禹後東樓公先春秋
時徙魯東北二漢屬陳留郡曹操圍張超于此城晉亦
屬陳留東晉祖逖鎮此以禦石勒元魏置陽夏郡隨開
皇初郡廢十六年置杞州大業初州廢屬梁郡唐武德
四年復置杞州正觀元年州廢屬汴州圉廢鎮本漢圉
縣屬睢陽國故城在東南翟義興兵王莽遣孫建擊之
于圉地義師大敗積尸萬數立為京觀東漢及晉屬陳
留郡元魏屬陽夏郡北齊省隋開皇六年復置曰圉城
屬梁郡唐正觀元年省漢外黃縣故城在東二漢屬陳
留郡晉屬陳留國元魏省北齊復置隋屬濟陰郡唐正
觀元年省有葵邱齊桓公會諸侯于此
畿封丘縣古封父之國左傳所謂周以封父之繁弱賜
魯是也二漢屬陳留郡晉及元魏因之北齊省隋開皇
十六年復置屬東郡唐屬汴州亦漢平丘縣地有黑山
白溝河封丘臺期城黃池吳王夫差會諸侯于此
畿中牟縣趙襄子時佛肸以中牟叛置鼎于庭不與已
者烹之趙獻侯自耿徙此二漢屬河南郡晉及元魏屬
滎陽郡東魏置廣武郡隋開皇初郡廢改中牟曰内牟
屬鄭州十八年改内牟曰圃田唐武德三年復曰中牟
亦屬鄭州梁開平元年來屬後唐同光初還之晉天福
中復來屬北十二里有中牟臺是為官渡城曹公袁紹
相持之所有圃田澤為豫州之藪有汴河鄭河
畿陽武縣兩漢屬河南郡晉元魏屬滎陽郡東魏屬廣
武郡隋唐屬鄭州梁開平元年來屬有博浪沙張良擊
秦始皇之所有黑陽山黃河汴河白溝
畿酸棗縣戰國時嘗為韓所都刺客聶政為&KR1499;陽嚴仲
子殺韓相俠累于此秦拔魏置縣漢因之以其地多酸
棗因以為名屬陳留郡東漢晉因之元魏屬東都北齊
省隋開皇六年復置屬滎陽郡唐屬滑州梁開平元年
來屬唐同光初還之晉天福中復來屬有土山黃河金
堤漢文帝時河決金堤即此有酸棗臺有延津袁紹渡
津南立壁以拒曹公紹將淳于瓊宿烏巢在縣東為曹
公所襲破之于此
畿長垣縣本衛之匡邑孔子畏于匡者故城在今縣南
春秋會于匡即此地二漢為長垣縣屬陳留郡晉屬陳
留國元魏屬東都隋開皇十六年改曰匡城屬滑州唐
因之梁復曰長垣來屬後唐又曰匡城皇朝復為長垣
有&KR1499;水刁河漢長羅縣故城在東北古蒲邑在此子路
為之宰
畿東明縣本漢東昏縣屬陳留郡王恭改曰東明東漢
復曰東昏後省為東明鎮皇朝建隆四年升為縣濟陽
鎮本濟陽縣二漢屬陳留郡南頓君為令生光武于縣
舍晉屬陳留郡元魏屬陽夏郡隋屬濟陰郡唐正觀元
年省入宛句皇朝建隆四年來屬
畿扶溝縣縣有扶亭又有洧水溝故以為名漢屬淮陽
國東漢屬陳留郡晉省元魏復置東魏屬許昌郡隋屬
穎川郡唐屬許州梁開平元年來屬漢新汲縣故城在
西本鄭之曲洧左傳諸侯伐鄭自祁童至于曲洧是也
畿鄢陵縣本鄭地春秋鄭伯克段于鄢即此戰國謂之
安陵二漢屬穎川郡晉元魏因之東魏屬許昌郡北齊
省隋開皇七年復置屬許州十六年置許州大業初州
縣廢屬穎川郡唐屬許州梁開平元年來屬後唐同光
初還之晉天福中復來屬有祁耶山洧水白亭
畿咸平縣漢為陳留扶溝二縣地後為通許鎮皇朝咸
平五年外為咸平縣有牛首城春秋諸侯伐鄭師于牛
首有裘亭
西京河南府周武王克商定鼎于郟鄏成王卜澗水東
瀍水西而作洛邑謂之王城今皇城是也又卜瀍水東
而作下都以遷商頑民謂之成周今洛陽故城是也平
王避犬戎之難乃自豐東遷而居王城至敬王與子朝
爭立子朝據王城于是晉魏舒合都侯之大夫城成周
以居敬王至考王封弟桓公于河南以續周公之官職
其後遂為西周即王城也桓公之孫惠公又封少子于
鞏號為東周王赧時東西周分治王赧徙居西周秦滅
二周置三川郡謂伊洛河也秦亡項羽立瑕丘申陽為
河南王漢高帝取之置河南郡亦屬弘農穎川帝始欲
都此感奉春君之言而止光武中興都雒邑置河南尹
兼置司隸魏晉因之兼置司州後為劉聰所陷東晉末
穎川劉裕再克河洛建置郡府終不能有後魏孝文乃
代徙(闕)置河南尹並司州東魏置洛州北齊後
周及隋皆因之大業初年作新都改曰豫州三年復為
河南郡唐平王世充置洛州顯慶二年升為東都開元
元年改為河南府天寳元年曰東京梁唐晉漢周常以
為都梁開平元年改為西京後唐為洛京晉為西京漢
周及皇朝皆因之今縣十五
赤河南縣古郟鄏地周武王遷鼎成王卜宅是為王城
平王東遷居之後為西周君所封二漢為河南縣魏晉
以來因之隋自洛陽故城移都城於此郡遂徙焉唐因
之有闕塞山俗曰龍門有伊洛澗瀍四川漢榖城縣在
西北北齊常山王演築以拒周師又築孝水戍在縣西
北
赤洛陽縣本周下都商頑民所遷是為成周城中有狄
泉敬王避子朝之難居之秦晉三川郡兼封文信侯吕
不韋楚封瑕丘申陽為河南郡東漢魏晉元魏皆魏晉
元魏皆為帝都東魏置洛陽郡隋開皇初郡廢大業初
移都城于河南縣而洛陽縣亦徙在都城中其故城遂
空皇朝熙寧八年省入河南元祐二年復置魚豢曰漢
火德火忌水故光武去水而加佳魏土德土水之母也
故除佳而加水有北邙山魏明欲平之令登臺見孟津
辛毗諫乃止東魏高歡破宇文泰軍唐史思明敗李光
弼軍皆在此有金墉城在故城西北角魏明帝所築有
漢平陰縣故城在縣北五十里魏文帝改為河陰後魏
爾朱榮舉兵入洛朝士三千人遇禍于此
赤永安縣本鞏緱氏登封三縣地近世為永安鎮屬鞏
皇朝景德四年升為縣有少室山鳳臺山轘轅山青龍
河
畿偃師縣帝嚳所都亦古亳邑也商有三亳成湯居西
亳此即也至盤庚又自河北徙治于此亳商家從此而
改國號曰殷周武王伐紂而還欲示休戎之意名為偃
師二漢屬河南郡晉以來省隋開皇十六年復置屬河
南郡自晉之有尸鄉田横自刎處緱氏鎮古滑國(原闕)
為緱氏縣屬河郡自晉至唐因之皇朝熙寧八年省(原闕)
偃師有緱山王子晉控鶴上升之所有黃河曲洛
畿鞏縣春秋時鞏國戰國時東周居此二漢屬河南郡
晉元魏因之東魏屬成臯郡北齊省隋開皇十六年復
置屬河南郡唐因之有洛口倉為李密所據(原闕)漢平縣
故城在西北俗謂之小平其北有小平津
畿登封縣漢武帝登中岳少室漢書在山下聞有言萬
歲云于是以三百戸奉祠命曰崇高邑屬穎川郡東漢
省入陽城東魏分潁陽置堙陽縣隋開皇六年改曰武
林十八年曰輪氏大業初曰嵩陽屬河南郡唐萬歲登
封元年更名登封屬河南有嵩高山禹貢所謂外方山
有陽城山禹避舜之子于此二漢為陽城縣屬穎川郡
元魏置陽城郡隋唐皆屬河南萬歲登封元年更名告
成天祐二年改為陽邑後省有箕山昔堯將遜位許由
恥之逃隠于此立許由冡有測景臺昔周公以土圭測
日景求地中以陽城為地中焉漢綸氏縣故城在西南
畿穎陽縣二漢為輪氏縣地晉省之後魏改曰臨武後
周省之唐載初元年析河南伊闕嵩陽復置臨武縣屬
河南府開元年五月更名穎陽皇朝熙寧八年省入登
封元祐二年復置有箕山潁水
畿新安縣昔項羽坑秦降卒二十萬于此二漢屬弘農
郡晉屬河南郡東魏置新安郡後周置東垣縣隋仁壽
四年省新安入東垣大業初更名新安屬河南郡唐因
之有漢函谷關武帝元鼎三年楊僕以有功恥為關外
人乃上書乞移關于新安以家財給其費後周武帝保
定中改關城為通洛防以備齊寇有缺門山金谷水
畿澠池縣有古東西俱利二城秦昭王與趙惠文王相
會澠池藺相如劫秦王令為趙兵鼓缶處蓋云秦趙(原闕)
利也漢晉屬弘農郡元魏置澠池郡後周及隨屬河南
郡唐因之有天壇山廣陽山澠池水
畿永寧縣本漢宜陽澠池屬弘農部後因置熊耳縣隋
耳縣隋因之屬河南郡義寧二年更名永寧西北有二
嶺山連入峽石界其南陵夏后臯之墓其北陵文王之
所避風雨春秋晉襄公敗秦師于殽又有回溪馮異處
俗名曰坑長四里闊二丈深二丈五尺自漢以前道皆
由此建安中曹公西征巴漢惡南路之險更開北道自
後行旅率多從之有熊耳山劉盆子積田之所有嶕嶢
山後周置黃櫨同軌永昌三城以備齊
畿長水縣本漢盧氏縣地屬弘農郡後魏置南陜縣
屬全門郡西魏改為長淵隋義寧元年改為長水唐顯
慶二年來屬土剗在西北二十五里蓋古關之塞垣後
周以為鎮防有松陽山洛水
畿壽安縣本漢宜陽河南縣地後魏置甘棠縣隋仁壽
四年更名壽安屬河南郡唐因之高齊置孔城防以備
周在縣東南有銅屏山鹿蹄山
畿福昌縣本宜陽縣秦武王欲通三引以窺周室乃使
甘茂約魏以攻韓遂拔宜陽二漢晉屬弘農郡元魏置
宜陽郡東魏置陽州後周改曰熊州隋開皇初郡廢大
業初州廢以宜陽屬河南郡唐武德二年改曰福昌因
隋宫為名故韓城在縣東劉盆子降光武處縣城東南
北三面峭絶天險後周屯重兵于此以備高齊東魏又
置荆門郡後周省入有女几山
畿伊陽縣本漢陸渾縣地唐先天元年析置伊陽屬河
南府陸渾戎名初在秦晉之西北後秦晉遷之於伊川因
以名縣漢屬弘農郡晉屬河南郡東魏置伊川郡又有北
荆州後周改曰和州隋開皇初郡廢改和州曰伊川大
業初州廢以陸渾屬河南郡後省入伊陽後周置兵于
伊陽備齊有三塗山春秋晉伐陸渾請有事于三塗即
此伊闕鎮本戎蠻三國漢惠帝置新城縣屬河南郡東
漢晉因之東魏置新城郡隋開皇初都廢屬河南郡十
八年改縣曰伊闕北有依闕故關昔大禹疏鑿以通水
兩山相對望之若闕伊水歴其間北流謂之伊闕云皇
朝熙寧五年省入伊陽
畿河清縣南臨黃河左傳云晉陰郡此唐咸亨四年析
河南洛陽新安王屋濟源河陽六縣置大基縣屬河南
府先天元年改名河清有栢崖故城在縣西東魏將侯
景所築有青要山滽滽水
南京應天府高辛氏子閼伯所居商丘也周武王封微
子啟是為宋國戰國時齊楚魏滅之三分其地秦置碭
郡漢為梁國東漢晉因之元魏為梁郡後周置梁州隋
開皇初廢十六年置宋州大業初州廢又為梁郡唐復
為宋州天寶元年曰睢陽郡梁號為宣武軍節度後唐
改歸德軍皇朝景德四年升應天府大中祥符七年升
南京今縣四
赤宋城縣古商丘也閼伯微子漢梁孝王皆都之漢曰
睢陽縣後漢晉元魏因之隋開皇十八年改曰宋城唐
屬宋州張巡許遠死節于此有梁孝王兔園平臺雁鶩
池春秋時隕石五見在蓼堤即梁孝王開道也
畿榖熟縣商之南亳成湯所都也後漢置榖熟縣屬梁
國晉因之後魏廢焉隋開皇十六年復置屬梁郡唐屬
宋州
畿下邑縣漢屬梁國晉因之北齊廢巴吾縣入焉隋屬
梁郡唐屬宋州
畿虞城縣夏封舜後于此少康避有過之難奔有虞即
此有綸城即少康邑漢置虞縣屬梁國晉因之元魏曰
蕭縣北齊廢隋文帝開皇十六年置虞地縣屬梁郡唐
屬宋州有禹貢孟諸藪
北京大名府春秋時屬晉衛戰國時屬衛二漢屬魏郡
東郡清和魏文帝分置陽平郡晉因之宋文帝東陽平
郡元魏因之後周大象二年置魏州隋大業初置武陽
郡唐武德四年平竇建德改置魏州龍朔二年更名冀
州咸亨三年復曰魏州天寳元年曰魏郡自代宗後為
田承嗣史憲誠何進滔羅洪信所據曰大名府置天雄
軍二代皆因之後唐建鄴都晉漢因之至周罷大名府
後唐曰興唐晉漢周復曰大名皇朝慶歴二年升為北
京今縣十一
赤元城縣魏武侯公子元食邑于此因以名縣二漢屬
魏郡魏置陽平郡晉元魏因之東魏屬魏郡後周置魏
州隋置武陽郡唐為魏州五代漢以來為大名府有沙
麓春秋時沙麓崩即此有馬陵魏龐涓為齊孫臏所破
于此大名鎮漢館陶縣地東魏分館陶西界置貴鄉縣
後周隋唐因之後唐更名廣晉漢乾祐初改為大名皇
朝熙寧六年省入元城按左傳獻公賜畢萬魏卜偃曰
萬盈數也魏大名也其地于今為河中之永樂非元城
之魏也漢以大名名此失矣
畿莘縣本漢陽平縣屬東郡魏晉元魏屬陽平郡北齊
改曰樂平隋開皇六年復曰陽平八年改曰清邑十六
年置莘州大業初州廢改清邑為莘縣屬武陽郡唐屬
魏州春秋衛宣公使盜殺公子伋于莘即此漢東武陽
縣故城在南
畿内黃縣漢魏元魏屬魏郡東魏併入臨漳開皇十六
年復置屬汲郡唐屬相州天祐三年來屬漢繁陽縣故
城在縣西北
畿戍安縣本斥丘縣地漢晉元魏屬魏郡東魏併入臨
漳故城在縣西北北齊置成安縣隋屬魏郡唐屬相州
天祐二年更名斥丘來屬後唐復為成安洹水縣晉長
樂縣地後周分臨漳縣東北界置洹水縣隋屬魏郡唐
屬相州天祐三年來屬皇朝熙寧六年省入成安蘇秦
令六國之將相會盟于此水上即此
畿魏縣戰國為魏武侯别都漢晉元魏屬魏郡北齊廢
之隋開皇六年復置屬武陽郡唐屬魏州
畿館陶縣漢屬魏郡魏晉元魏屬陽平郡後置毛州隋
煬帝大業初州廢以館陶屬武陽郡唐屬魏州漢書溝
洫志河北決于館陶分為屯氏河而後世誤以為毛氏
河乃置毛州失之甚矣
畿臨清縣後漢廣宗縣水經注言趙立建興郡于廣宗
故城内置臨清縣後魏因之北齊廢焉隋開皇六年復
置屬清河郡唐屬貝州後來屬永濟鎮唐大歴七年田
承嗣析臨清置永濟縣屬貝州天祐三年來屬皇朝熙
寧六年省
畿宗城縣後漢廣宗縣屬鉅鹿郡晉屬安平國隋仁壽
元年改曰宗城屬清河郡唐屬貝州天祐三年來屬經
城鎮本後漢經縣屬安平國晉因之北齊廣焉隋開皇
六年復置經城縣屬清河郡唐屬貝州皇朝熙寧六年
省入宗城
畿夏津縣本二漢鄃縣屬清河郡晉因之其後廢焉隋
開皇十六年復置唐屬貝州天寳九年更名夏津後來
屬
畿清平縣本漢清陽縣屬清河郡後漢省焉隋開皇六
年置貝丘縣十六年改曰清平唐屬博州後來屬
畿冠氏縣春秋晉邑左傳齊為衛故伐晉冠氏是也隋
開皇六年分館陶東界置屬武陽郡唐屬魏州清水鎮
本漢清淵縣屬魏郡晉陽平郡隋屬清河郡唐避高祖
諱改為清泉縣後為清水正觀元年省入冠氏
輿地廣記卷五
