輿地廣記卷十一
宋歐陽忞撰
河北西路
次府真定府春秋時屬鮮虞為晉所滅戰國時屬趙秦
屬鉅鹿郡漢高帝置恒山郡後避文帝諱改曰常山亦
屬真定國東漢屬常山國魏晉復為郡元魏因之後周
兼立恒州隋開皇初郡廢大業初州廢復立常山郡唐
武德初復曰恒州後升為成德軍節度元年十五年避
穆宗諱曰鎮州五代時曰真定府梁以諱改曰武順唐
復曰成德晉曰順德漢復曰成德周及皇朝因之今縣
九
次赤真定縣本中山國之東烜邑漢十一年代相陳豨
反其將趙利守東垣高帝攻拔之改曰真定元鼎四年
立真定國東漢併入常山魏晉為郡治在今縣南元魏
道武移郡治於此今府城是也自唐寳應後叛將李寳
臣王武俊王廷凑等相繼據之有滹沱水
次畿槀城縣漢屬真定國北齊立鉅鹿郡後周因之隋
開皇初郡廢十年立廉州大業初廢義寧元年復立鉅
鹿郡唐武德元年改曰廉州貞觀元年州廢來屬九門
縣二漢屬常山郡魏晉元魏因之北齊省隋開皇六年
復置皇朝開寳六年省入
次畿欒城縣春秋晉大夫欒氏之邑漢為牛棘縣地東
漢置欒城縣北齊省隋開皇十六年復置屬欒州大業
初州廢屬趙郡唐本屬趙州大歷三年來屬
次畿元氏縣本趙公子元之封邑漢高帝立恒山郡治
此故城在焉東漢為國魏晉元魏屬趙國北齊省隋開
皇六年復置唐屬趙州五代時來屬
次畿井陘縣漢屬恒山郡東漢魏晉元魏皆因之後省
北齊廢石邑以置井陘隋開皇六年復石邑分置井陘
有逕山其道險隘李左車所謂車不得方軌騎不得成
列是也有綿蔓水韓信攻趙背水為陣即此
次畿獲鹿縣漢石邑縣地隋開皇十六年分置鹿泉縣
唐天寳十五載更名獲鹿石邑鎮本漢縣皇朝開寳六
年省有井陘口亦曰土門秦始皇興兵塞井陘口漢韓
信出井陘破陳軍唐李光弼出土門破史思明軍皆在
此地有萆山滹池水
次畿平山縣本晉之蒲邑二漢為蒲吾縣屬常山郡魏
晉皆因之後徙焉隋開皇十六年置房山縣唐天寳十
五載改為平山
次畿行唐縣二漢曰南行唐屬常山郡魏晉以後皆因
之隋曰行唐屬恒山郡唐屬鎮州五代屬真定府有禹
貢恒水
次畿靈夀縣漢屬常山郡魏晉以後皆因之後周立蒲
吾郡隋開皇初郡廢唐屬鎮州五代時屬真定府皇朝
熙寧八年省元祐二年復置焉有禹貢衛水
望相州商王河亶甲居相此其地也春秋時屬晉戰國
時屬魏後屬趙秦屬邯郸郡二漢為魏郡曹公為魏王
都此晉亦為魏郡後趙石季龍前燕慕容儁皆都之後
魏置相州東魏北齊又都焉改為清都尹後周復置相
州及魏郡隋初郡廢大業初州廢復置魏郡唐為相州
天寳元年曰鄴郡故屬天雄軍節度梁分置昭德軍而
天雄軍亂遂入于晉莊宗滅梁復屬天雄晉高祖置彭
德軍今縣四
緊安陽縣漢為侯國曹魏時併入鄴徐廣晉紀曰石遵
自孚城北入斬張豹扵安陽後周移鄴縣及相州扵安
陽故城遂改為安陽縣魏郡治焉唐為相州有韓陵山
高歡破爾朱兆扵北永和鎮本漢内黃縣地隋開皇十
四年置長樂縣十八年改曰堯城屬魏郡唐屬相州天
祐三年改曰永定皇朝天聖七年改曰永和熙寧六年
省入安陽
緊湯隂縣本二漢蕩隂縣屬河南郡晉屬魏郡後廢焉
隋開皇六年復置屬汲郡唐屬相州貞觀元年改為湯
隂有羑里城商紂囚周文王之所
緊臨漳縣本漢鄴縣地東漢天平初析置臨漳縣屬魏
郡後周及隋因之唐屬相州魏文侯七年始封此地以
西門豹為鄴令民不敢欺至襄王時史起為鄴令引漳
水溉鄴民頼其用漢高十二年置魏郡治此漢末袁紹
為冀州牧鎮鄴曹公取之以為鄴都作三臺皆因城為
基晉亂胡作石季龍慕容儁皆都之後魏置相州東魏
北齊又都焉後周平齊復置相州隋文輔政總管尉遲
迥舉兵不順韋孝寬討平之乃焚燒鄴縣徙其居民南
遷四十里以安陽城置鄴縣屬魏郡唐屬相州皇朝熙
寧六年省入臨漳
中林慮縣本漢隆慮縣屬河内郡後漢避殤帝名改曰
林慮晉屬魏郡後魏置林慮郡北齊廢之後復置隋開
皇初又廢之大業初屬魏郡唐屬相州
次府中山府堯時都扵此春秋時為鮮虞戰國初為中
山國後為魏所并後又屬趙秦屬上谷鉅鹿二郡漢高
帝置中山郡景帝三年改為國後漢晉皆因之後燕慕
容垂移都扵此置中山尹後魏為中山郡兼置安州大
唐改為定州升義武軍節度皇朝太平興國元年改定
武軍政和三年改中山府中山郡今縣七
緊安喜縣古中山國魏文侯使樂羊伐取之以封太子
擊漢為盧奴縣城内西北隅有水淵而不流色正黑或
云黑水曰盧不流曰奴故以取名後魏皇始二年滅慕
容寳立安州道武帝天興三年改曰定州北齊改為安
喜後周置鮮虞郡隋開皇初郡廢置鮮虞縣大業初廢
安喜入焉屬博陵郡唐屬定州武德四年改鮮虞曰安
喜故陘邑縣本漢苦陘屬中山國後漢章帝改曰漢昌
魏改曰魏昌晉元魏因之北齊廢焉隋開皇十六年復
置曰隋昌屬博陵郡唐武德四年改曰唐昌屬定州天
寳元年改曰陘邑皇朝康定元年省入安喜
緊無極縣二漢為無極屬中山國晉省之後魏復置隋
屬博陵郡唐屬定州武后改毋極為無極景福二年置
祁州周徙治蒲陵皇朝景德元年来屬
上曲陽縣漢為上曲陽屬常山郡後漢屬中山國晉屬
常山郡北齊去上字隋開皇六年改為石邑屬博陵郡
七年改曰恒陽唐屬定州元和十五年改為曲陽在北
岳常山西
中唐縣昔堯為唐侯國扵此春秋時屬北燕昭十二年
齊高偃納北燕伯欵扵唐是也漢屬中山國後漢及晉
皆因之北齊廢焉隋開皇十六年復置屬博陵郡唐屬
定州舊治中人城縣西四十里有中人亭左傳昭十三
年晉荀吳侵鮮虞及中人大獲而歸是也聖歷元年徙
治今所
中望都縣昔堯母慶都所居有堯山在北慶都山在南
登堯山見慶都山故以望都名縣漢屬中山國後漢及
晉皆因之北齊省入北平唐武德四年復置屬定州初
治安險故城貞觀八年徙治今所
中新樂縣古鮮虞國子姓漢為新市縣屬中山國後漢
及晉皆因之後廢焉隋開皇十六年置曰新樂縣屬博
陵郡唐屬定州
中下北平縣漢屬中山國後漢及晉皆因之後魏置北
平郡北齊郡廢隋屬博陵郡唐屬定州萬歲通天二年
契丹攻之不下更名徇忠神龍元年復舊漢曲逆縣濡
水扵城北曲而西流故曰曲逆左傳哀四年齊國夏伐
晉取曲逆是也漢高帝過之曰壯哉吾行天下唯洛陽
與是耳詔封陳平為曲逆侯屬中山國後漢章帝醜其
名改曰蒲隂晉因之北齊廢入北平
上邢州春秋時為邢國衛人滅之戰國時屬趙秦屬鉅
鹿邯郸郡常山王張耳都焉漢屬趙國廣平鉅鹿常山
郡後漢因之晉屬鉅鹿趙國後趙石勒亦都焉後魏為鉅
鹿郡隋置邢州後為㐮國郡唐復為邢州天寳元年屬
鉅鹿郡梁升保義軍節度後唐改為安國軍今縣八
上龍國縣故邢國秦時謂之信都項羽立張耳為常山
王居此更名曰襄國漢屬趙國後漢因之晉省焉石勒
陷皇州干寳曰襄國因山憑險形勝之地可都也大興
元年勒僣號扵襄國其後為慕容氏所滅隋開皇九年
改為龍岡縣襄國郡焉唐為邢州有夷儀城在縣北一
百五十里春秋僖五年邢遷于夷儀即此
上沙河縣漢襄國縣地隋開皇十六年置沙河縣屬襄
國郡唐武德元年置温州四年州廢来屬有湯水
上鉅鹿縣本漢南蠻縣屬鉅鹿郡後漢因之晉省焉隋
扵南蠻故城置鉅鹿縣屬襄國郡唐武德四年屬趙州
貞觀元年來屬有禹貢大陸澤
上平鄉縣本鉅鹿縣秦始皇二十五年滅趙以為鉅鹿
郡秦將王離圍趙王歇扵此漢因之後漢及晉徙治廮
陶而鉅鹿屬焉北齊縣廢置平鄉縣屬襄國郡唐屬邢
州皇朝熙寧六年省入鉅鹿元祐元年復置
上内丘縣本中丘縣漢屬常山郡後漢屬趙國晉因之
元魏屬南趙郡隋曰内丘屬襄國郡唐武德四年屬趙
州五年来屬有干言山詩所謂出宿扵干飲餞扵言是
也
中堯山縣本柏人春秋晉邑也漢屬趙國高帝過趙欲
宿心動問縣名何曰柏人上曰柏人者廹扵人也去弗
宿趙相貫高等果有逆謀後漢及晉皆屬趙國元魏屬
南趙郡隋屬㐮國郡唐屬邢州天寳元年改為堯山皇
朝熙寧六年省入内丘元祐元年復置
中南和縣地屬廣平國後漢屬鉅鹿郡晉省之後復置
後周置南和郡隋開皇初郡廢屬襄國郡唐屬邢州
中任縣春秋晉邑也鄭皇(闕)扵晉為任大夫漢屬廣平
國後漢屬鉅鹿郡晉省之隋開皇初六年復置屬襄國
郡大業初省入南和唐武德四年復置屬邢州皇朝熙
寧三年省入南和元祐元年復置
雄懷州禹貢三懷之地太行山在焉春秋時周襄王以
陽樊温原攅茅之國賜晉武公晉扵是始啟南陽又云
武王克商蘇忿生以為温司寇其左有隤懷是也戰國
時屬魏兼屬衛秦滅衛徙其君相扵野至二世廢角為
庶人以其地屬三川郡項羽立司馬邛為殷王都此漢
初為殷國尋更名河内郡後漢因之晉分屬汲郡後魏
置懷州兼置河内郡隋初郡廢而懷州如故煬帝初州
廢復置河南郡唐為懷州天寳初曰河内郡今縣三
緊河内縣本野王秦始皇徙衛君角扵此阻其山而保
之漢屬河内郡後漢因之晉為郡治後魏兼置懷州隋
開皇十六年改野王為河内唐為懷州西北三十里有
䢴城故䢴國也周武王子所封太行山在西北武德鎮
本秦縣始皇東巡自以武德定天下因以名縣焉二漢
屬河南郡晉為郡治後置武德郡隋開皇初郡廢十八
年改州縣為邢丘大業初又改曰安昌屬河内郡唐武
德二年復名武德屬懷州皇朝熙寧六年省入河内漢
射犬縣故城在北平臯縣故城在西
中武陟縣本漢懷縣地隋開皇十六年析置武陟大業
初省焉唐武德二年置陟州及修武縣四年州廢改修
武為武陟屬懷州故懷縣本禹貢覃懷之地後為晉邑
春秋時赤狄伐晉圍懷是也二漢為河内郡晉屬河内
隋大業初廢之後復置唐貞觀元年省入武陟故城在
今縣之西
上修武縣本商之甯邑周武王伐紂勤兵扵甯更名修
武晉始啟南郡即此故有南陽城二漢屬河内郡晉屬
汲郡隋屬河内郡唐武德四年改修武為武陟而别置
修武縣扵隋修武故城屬懷州漢山陽縣屬河内郡後
漢晉皆因之魏阮籍嵇康等同居山陽時人號竹林七
賢後縣廢故城在今縣西北有雍城故雍國周文王子
所封左傳僖二十四年富辰曰郜雍曹滕文之昭也有
濁鹿城漢獻帝為山陽公居此
望衛州春秋時分屬於晉衛戰國時屬魏秦屬三川郡
二漢屬河内郡魏置朝歌郡晉改為汲郡後魏因之東
魏置義州後周改為衛州又置修武郡隋初郡廢煬帝
初州廢復置汲郡唐為衛州天寳元年曰汲郡今縣四
中汲縣故商都牧野之邑水經注云太公生於汲城北
三十里有太公泉泉上有太公廟相傳云太公之故居
也二漢屬河内郡魏屬朝歌郡晉為汲郡治焉太康初
縣人有發魏安釐王冡大得古書皆簡編科斗文字所
謂汲冡書也北齊置五城郡後周廢為五城縣隋開皇
六年復改為汲屬汲郡唐屬衛州
上獲嘉縣本漢汲縣地武帝南越相吕嘉反𤼵兵討之
元鼎六年行幸至汲新中鄉得吕嘉首因以為獲嘉縣
屬河内郡後漢因之晉屬汲郡後周置修武郡隋開皇
初郡廢十六年置殷州大業初州廢屬河内郡唐屬衛
州
緊新鄉縣隋開皇初析汲獲嘉二縣於古新樂城置屬
河内郡唐屬衛州皇朝熙寧六年省入汲元祐三年復
置東北有故臨清關東南有故延津關
中共城縣故共國左傳隠元年鄭太叔出奔共是也二
漢屬河内郡晉屬汲郡北有共山隠者孫登所處北齊
縣廢隋開皇六年復置曰故城屬河内郡唐屬衛州
望洺州春秋時為赤狄所有後屬晉戰國時屬趙秦屬
邯鄲郡漢置漢平國後漢國廢為鉅鹿郡之西境魏置
廣平郡晉及後魏皆因之後周置洺州隨大業初置武
安郡後為洺州天寳元年曰廣平郡今縣五
上永年縣今曲梁左傳宣十五年晉荀林父敗赤狄于
曲梁是也漢屬廣平國後漢屬魏郡魏晉屬廣平郡地
齊省曲梁入洺州廣平縣廣平漢為國治自魏至隋皆
為郡隨仁夀元年避太子名改廣平曰永年為武安郡
治唐為洺州漢廣平縣故城在今縣北臨洺鎮本漢易
陽縣屬趙國後漢因之晉屬廣平郡東魏屬魏郡隋開
皇六年改易陽曰邯鄲十年改邯鄲為臨洺屬武安郡
唐屬洺州皇朝熙寧六年省入永年
望肥鄉縣漢為邯溝縣地屬魏郡曹魏置肥鄉縣屬廣
平郡晉因之東魏省焉隋開皇十六年復置屬武安郡
唐屬洺州漢列人縣屬廣平國後漢屬鉅鹿郡晉屬廣
平郡故城在今縣東北
緊平恩縣本漢舘陶之别鄉元帝分置立恩以封石父
許伯為侯國屬魏郡後漢因之晉及元魏屬廣平郡隋
屬武安郡唐屬洺州
中鷄澤縣春秋襄三年公會諸侯同盟扵鷄澤漢為曲
梁縣地隋開皇初置鷄澤縣屬洺州大業初省入永年
唐武德四年復置杜預注左傳云鷄澤在曲梁西南曲
梁今永年也此縣在永年東北非古鷄澤地矣
上曲周縣漢武帝建元四年置屬廣平國東漢屬鉅鹿
郡晉省之唐武德四年復置屬洺州皇朝熙寧三年省
入鷄澤元祐四年復置洺水鎮本漢斥漳縣屬廣平國
後漢屬鉅鹿郡魏晉屬廣平郡北齊省入平恩隋復置
改曰洺水屬武安之郡唐屬洺州會昌三年入曲周
望深州春秋時屬晉戰國時屬魏秦蜀鉅鹿郡漢屬信
都國後漢屬安平國魏晉為博陵國後魏北齊後周為
博陵郡隋開皇初郡廢十六年置深州大業初廢屬博
陵郡唐武德四年置深州貞觀十七年州廢先天二年
復置天寳元年曰饒陽郡今縣五
望静安縣本下博漢屬韓信都國後漢屬安平國光武避
王郎自龍陽南出至下博城西惶惑不知所之有白衣
老父在道旁指曰努力信都為長安守去此八十里光
武即馳赴之晉亦屬安平國隋屬信都唐初屬冀州後
来屬後周為州治焉皇朝太平興國八年置静安軍雍
熙二年軍廢還蜀三年縣省四年復置改為静安故陸
澤縣本郻縣漢屬鉅鹿郡後漢作鄡晉屬趙國唐先天二
年析饒陽鹿城扵故鄡城陸澤縣為深州州治所後周
徙治静安皇朝雍熙四年省入焉有禹貢大陸澤
望束鹿縣本漢郻縣地屬鉅鹿郡北齊改郡曰安國隋
開皇六年改曰安定十八年改曰鹿城屬信都郡唐屬
深州天寳十五載改曰束鹿五代時屬真定國皇朝淳
化元年来屬漢貫縣故城在西南
望安平縣漢屬涿郡後漢屬安平國魏晉為博陵國治
焉此齊置博陵郡隋開皇初郡廢十六年置深州大業
初州廢屬博陵郡唐武德四年屬深州貞觀十七年還
故屬先天二年来屬
望饒陽縣漢屬涿郡後漢屬安平國魏晉屬博陵國後
魏屬博陵郡隋開皇中分置安平蕪萎二縣大業初省
入焉屬河間郡唐武德四年置深州治此貞觀十七年
州廢屬瀛州先天二年置州後復来屬而州徙之陸澤
焉東北有無蔞亭漢光武避王郎扵此
望武彊縣本武隧秦破趙將扈輒扵武隧即此漢屬河
間國後漢屬安平國晉因之後分置武彊縣元魏屬武
邑郡隋開皇初郡廢省武遂入焉屬信都郡唐初屬冀
州貞觀元年屬深州十七年屬冀州先天二年復来屬
開元二年屬冀州永泰元年又来屬唐末屬冀州五代
時又来屬
輿地廣記卷十一
