輿地廣記卷三十
宋歐陽忞撰
成都府
上黎州漢屬蜀越巂二郡晉時李特據蜀置漢源郡後
周置黎州隋仁夀初置金州大業初州廢唐武德元年
復置九年又廢大足元年置黎州神龍三年州廢開元
四年復置天寳元年曰洪源郡後曰漢源郡今縣一
下漢源縣本嚴道縣地李特置漢源郡桓温平蜀廢之
隋大業初置漢源縣屬臨卭郡唐武德四年置登州九
年州廢屬雅州貞觀二年屬巂州永徽三年復故大足
元年置黎州取古沈黎郡為名有卭崃九折坂漢王陽
為益州刺史行部至此嘆曰奉先人遺體奈何數乘此
險後王尊為刺史至坂叱其馭曰驅之王陽為孝子王
尊為忠臣漢源鎮本縣所治後徙治於州郭而以故縣
為鎮通望鎮本陽山縣唐武德元年析巂州之臺登置
屬登州九年州廢屬雅州貞觀二年屬巂州大足元年
屬黎州天寳元年改曰通望皇朝慶歷七年省入漢源
故飛越縣唐儀鳳二年析漢源置以飛越山為名初屬
雅州後屬黎州五代之際省入漢源按沈黎郡本莋都
地漢武帝開之置郡既而罷之李特據蜀復置沈黎郡
桓温平蜀廢宋齊以来復置後周置黎州及沈黎郡尋
並廢隋開皇初置沈黎縣仁夀初置登州大業初州廢
後縣亦省其地在今化外巂州之域所謂古沈黎城是
也
上雅州秦屬蜀郡西漢因之東漢為蜀郡屬國劉備置
漢嘉郡晉因之永嘉後亂離此地蕪廢西魏開生獠置
蒙山郡隋初郡廢置雅州煬帝初州廢置臨卭郡唐復
曰雅州天寳元年曰盧山郡今縣五
中嚴道縣漢屬蜀郡漢制縣冇蠻夷曰道晉屬漢嘉郡
西魏置始陽縣及蒙山郡隋開皇初郡廢十三年改始
陽曰蒙山尋置雅州大業初置臨卭郡改蒙山縣曰嚴
道唐復曰雅州有蔡山禹貢所謂蔡蒙旅平是也今曰
周公山始陽鎮本漢徙縣屬蜀郡晉曰徙陽屬漢嘉郡
西魏曰始陽唐以為鎮
上盧江縣本漢青衣縣地屬蜀郡隋置盧山鎮仁夀末
升為縣屬臨卭郡唐屬雅州儀鳳二年析置大渡縣長
安二年省靈關寨本漢靈關道屬越嶲郡後廢唐初置
靈關縣武德六年省晉左思蜀都賦云廓靈關而為門
謂此也
中名山縣本漢青衣縣地西魏置蒙山縣隋開皇十三
年改始陽曰蒙山而改蒙山曰名山屬臨卭郡唐屬雅
州漢彭越徙蜀青衣盖在此也有禹貢蒙山
中百丈縣唐武德中置百丈鎮貞觀八年升為縣屬雅
州有百丈山
中上榮經縣本嚴道縣地晉屬漢嘉郡唐武德三年置
榮經縣屬雅州有卭崃山漢淮南厲王徙嚴道卭郵即
此有故銅山漢文帝賜鄧通嚴道銅山得自鑄錢盖此
山也
上茂州本冉駹國漢武帝開其地置文山郡尋罷屬蜀
郡東漢靈帝時復置汶山郡晉宋齊皆因之梁置繩州
及北部郡後周改繩州曰汶州隋初郡廢改汶州為蜀
州尋改曰會州大業初州廢復置汶山郡唐武德元年
復曰會州四年曰南會州貞觀八年更名茂州取茂濕
山為名天寳元年曰通化郡今縣二
下汶山縣本漢汶江湔氐三縣地文山郡治焉故城在
今縣北二里郡罷屬蜀郡後復置汶山郡及汶山縣晉
因之宋曰廣陽縣梁置北部郡開皇初郡廢屬會州仁
夀元年復改廣陽曰汶山唐置茂州禹貢岷山在西北
俗謂之鐵豹嶺禹之導江發跡於此河圖括地象曰岷
山之精上為井絡帝以會昌神以建福故泉流深遠為
四瀆之首
下汶川縣本漢綿虒廣柔二縣地初屬汶山郡尋屬蜀
郡晉屬汶山郡後周置汶川縣及汶山郡隋開皇初郡
廢屬會州唐屬茂州皇朝熙寧九年即縣治置威戎軍
使有玉壘山與導江相連湔水所出
下簡州秦屬蜀郡漢為犍為郡東漢及晉皆因之宋齊
屬蜀郡西魏置資州及武康郡後周移州治資中隋置
簡州以賴簡池為名煬帝初州廢併其地入蜀郡唐武
德三年後置簡州天寳元年曰陽安郡今縣二
上陽安縣本漢牛鞞縣屬犍為郡東漢及晉皆因之西
魏改牛鞞為陽安置武康郡隋開皇初郡廢仁夀初置
簡州大業初州廢唐復置
中平泉縣本漢牛鞞縣地西魏置婆閏縣隋開皇十八
年更名屬蜀郡唐屬簡州貴平鎮本漢廣都縣地西魏
置貴平縣及和仁郡隋開皇初郡廢屬陵州唐因之皇
朝熙寧五年省入平泉
下威州盖古冉駹國漢武帝開之屬文山郡蜀劉備禪
時姜維馬忠等討汶山叛羌即此地也唐武德七年白
狗羌降附乃於姜維故城置維州領金山定廉二縣貞
觀元年羌叛州縣俱罷二年復立維州移治於姜維城東
麟德二年自羈縻州為正州天寳元年曰維川郡廣德
元年没吐蕃初吐蕃巴陷河西隴右更欲圖蜀川累攻
維州不下乃以婦人嫁維州門者二十年中生二子及
蕃兵攻城二子内應城遂陷吐蕃得之號無憂城韋皋
在蜀收復不克大和中守將悉怛謀以州歸唐李德裕受
之而為牛僧孺所沮復棄其地大中三年社悰鎮蜀吐
蕃亂離首領内附乃復屬西川皇朝景祐三年以京遞
發濰州斷獄文書誤至維州因改曰威州謂唐置此州
以威制羌戎故也今縣二
下保寧縣本薛城隋初蜀師討叛羌以其地置薛城戍
大業末没於羌唐武德元年置維州貞觀二年自姜維
故城徙州治此及置薛城縣後改曰保寧有沱水自羈
縻悉州流出東逕保寧又東逕祺春又東逕通化又東
逕嘉會又東至汶州與大江合
下通化縣本漢廣柔縣地隋開皇初置金川縣仁夀初
改曰通化屬汶山郡後廢焉唐咸亨二年以生羌戶置
小封縣後復改曰通化屬茂州後屬維州皇朝天聖元
年改曰金川景祐四年復舊治平三年即縣治置通化
軍使縣在保覇二州之間
祺州唐開元二十八年以維州之定廉縣置奉州及雲
山郡天寳八年徙治天保軍更郡名曰天保郡廣德元
年没吐蕃乾德元年嗣歸誠王董嘉俊以州来歸更州
名保州以嘉俊為刺史又更曰古州其後復曰保州領
縣四曰定廉本隋定廉鎮後没於羌武德七年招白狗
羌置曰歸順曰雲山皆天寳八年析定廉置曰安居没
蕃後縣皆廢唯首領董氏世襲刺史羈縻於威州皇朝
政和四年刺史董氏入朝以其地置祺州今縣一
春祺縣本定廉縣地皇朝政和四年置
亨州漢為廣柔縣地屬蜀郡晉屬汶山郡唐天寳元年
招附生羌置覇州及静戎郡領縣四曰安信曰牙利曰
保寧曰歸化廣德元年没吐蕃後縣皆廢首領董氏歸
附世襲刺史羈縻於威州皇朝政和四年刺史董氏入
朝以其地置亨州今縣一
嘉會縣本信安縣地皇朝政和四年置舊保覇二州在
威州之裏名為羈縻而據吾腹脅不與它等雖受爵命
而猶以蕃夷自待恭順之心未能純一往往多幸生羌
擾攘藉已與之和好因挾以自重而邀厚賞近緣二酋
挈籍自獻於是有詔令建築郡邑置吏以治之無亡矢
遺鏃之費而土為王土民為王民自茂如威不涉異域
有久逸永寧之道焉
同下州永康軍自秦至隋屬蜀郡唐屬彭蜀二州皇朝
乾德四年置永康軍治導江之灌口鎮熙寧五年軍廢
元祐初復置今縣二
望導江縣本漢郫綿虒二縣地屬蜀郡蜀置都安縣屬
汶山郡後周改都安曰汶山隋改廣陽曰汶山在茂州
郭下而此縣廢舊治灌口唐武德元年以其地置□龍
縣尋更名曰導江移於今治屬益州三年屬濛州貞觀
元年州廢屬益州後改曰灌寧垂拱二年属彭州開元
中復為導江皇朝乾德四年来屬而以灌口為軍治熙
寧五年軍廢復屬彭州元祐初来屬有玉壘山與汶州
相連左思蜀都賦所謂包玉壘而為宇是也有蠶崖關
以扼西山之走集秦時蜀守李冰作大堰於江以溉諸
縣作三石人於白沙郵立立水中刻字為約口水竭不
至是盛不沒腰是以蜀人不知饑饉沃野千里世號陸
海有廣濟王廟所以祠冰也
望青城縣本漢江源縣地後置齊基郡後周郡廢改曰清城縣
隋屬蜀郡唐垂拱二年屬蜀州開元十八年去水作青城皇朝乾
德四年來屬熙寧五年軍廢復屬蜀州元祐初來屬有青城山
同下州仙井監秦屬蜀郡二漢屬犍為郡晉及宋齊皆
因之梁置懷仁郡後周置陵州取陵井為名隋置隆山
郡唐武德元年復為陵州天寳元年曰仁夀郡皇朝熙
寧五年廢為陵井監政和三年改為仙井今縣二
望仁夀縣漢武陽縣地晉置西城戍以為鹽井之防梁
置懷仁郡西魏改西城戍置普寧縣隋開皇初郡廢十
八年改普寧為仁夀縣大業初置隆山郡唐為隆州有
陵井東漢張道陵所開有毒龍藏井中及鹽神玉女十
二為祟天師以道力驅出毒龍禁玉女於井下然後人
獲鹹泉之利皇朝不欲斥天師名故改陵井為仙井有
天師廟今為至道觀有玉女祠今號靈真夫人
中下井研縣漢武陽縣地東漢置西陽郡西魏置蒲亭
縣隋改為井研屬隆山郡唐属陵州始建鎮隋開皇十
一年置縣隸隂山郡唐屬陵州皇朝咸平四年省入井
研
成都府路化外州
下都督府松州本諸羌之地後周置扶州及龍涸郡隋
隸同昌汶山二郡唐武德元年置松州以地産甘松為
名天寳元年曰交川郡東至扶州南至翼州西北接吐
蕃領縣四
下嘉誠縣後魏時白水羌豪治據此地其子舒彭遣使
朝貢乃封為甘松縣子始置甘松縣魏亂又絶後周復
招慰之天和六年置扶州領龍涸郡隋開皇二年郡廢
而州徙治于同昌改甘松縣為嘉城屬同昌郡唐置松
州有甘松嶺江水之所發源也
下交川縣隋開皇初置屬汶山郡唐武德元年来屬
下平唐縣唐垂拱元年析交州及當州之通軌翼針置
屬當州天寳元年来屬
下鹽泉縣
下當州本諸羌之地後周置覃州及覃州榮鄉二郡隋
開皇初郡廢四年州廢屬汶山郡唐貞觀二十一年析
松州置當州以地産當歸為名天寳元年曰江源郡東
至翼州南至翼水縣東北至松州西北接生羌領縣三
中下通軌縣後周置隋屬汶山郡唐屬松州貞觀中羌
酋董和那蓬固守松州有功於是析松州之通軌置當
州以和那蓬為刺史後其子屈寧襲焉
下利和縣顯慶二年析通軌置
下谷利縣文明元年開生羌置
下悉州本生羌之地後周置廣年左封二郡隋開皇初
並廢屬汶山郡唐顯慶元年析當州置悉州以悉唐川
為名天寳元年曰歸誠郡東南至翼州西北至當州領
縣二
中左封縣本廣年後周置隋仁夀初改曰左封屬汶山
郡唐武德元年屬翼州貞觀二十一年屬當州顯慶元
年生羌首領董係北射内附乃以左封置悉州并置悉
唐識臼二縣治悉唐以係北射為刺史咸亨二年徙治
左封而以悉唐置静州
下歸誠縣垂拱二年析左封置
下静州本諸羌之地唐置悉州後州徙焉儀鳳二年置
南和州天授二年改為静州天寳元年曰静川郡東至
悉州南至威州西至平戎城北至當州領縣三
中悉唐縣唐顯慶元年置為悉州治焉咸亨元年悉州
徙治左封而以悉唐置翼州都督府儀鳳元年翼州還
治翼針乃於悉唐置南和州後改曰静州
中静居縣有静川州縣所以取名也
下清道縣
下恭州本諸羌之地唐為廣平縣屬静州開元二十四
年分置恭州天寳元年曰恭化郡東至柘州南至威州
北至吐蕃白崖鎮領縣三
下和集縣本廣平縣屬静州開元二十四年置恭州天
寳元年改曰和集
下博恭縣開元二十四年析廣平置
下烈山縣開元二十四年析廣平置
下柘州本諸羌之地唐顯慶三年開置天寳元年曰蓬
山郡東至静州南至威州北至恭州松嶺鎮領縣二
下柘縣
下喬珠縣
下翼州本漢蠶陵縣地屬文山郡郡廢屬蜀郡晉復屬
汶山郡後周置翼針縣及翼針郡隋開皇初郡廢屬會
州後屬汶山郡唐武德元年析置翼州天寳元年曰臨
翼郡東至石泉縣南至茂州西至悉州北至松州領縣
三
下衛山縣本翼針天寳元年更名
下翼水縣後周置曰龍求及置清江郡隋開皇初郡廢
改縣曰清江十八年又改曰翼水漢蠶陵縣故城在今
縣西
下峨和縣
下真州本隋翼水縣地唐屬翼州天寳五載析置昭德
郡乾元元年改曰真州領縣四
中下真符縣天寳五載析雞川昭德二縣以為州治
中下雞川縣先天元年析翼水縣開生獠置屬悉州天
寳元年屬翼州五載来屬
下昭德縣本識臼縣顯慶元年開生獠置屬悉州天寳
元年屬翼州改曰昭德五載来屬
中下昭遠縣
下乾州本諸羌之地唐大歷三年開西山置領縣二
下招武縣
下寧遠縣
下姚州本南夷故滇池國漢武帝開之置益州郡東漢
分益州置永昌郡蜀劉氏分永昌置建寧郡又分永昌
建寧置雲南郡晉及宋齊皆因之兼置寧州西魏周隋
不能遠有唐武德四年安撫大使李英奏置姚州於漢
之雲南故地以此州内人多姚姓因以為名麟德元年
徙州治於弄棟川雲南郡後南詔蠻閣羅鳳舉攻殺雲
南太守張虔陀自是姚州没於南詔自巂州南西至瀘
經陽蓬鹿谷菁口會川四百五十里至瀘州乃南渡瀘
水經裒州徽州三百五十里至姚州州西距南詔羊苴
咩城三百里領縣三
下姚城縣故漢弄棟縣地
下瀘南縣本長城垂拱元年置天寳初更名
下長明縣
中都督府巂州本南夷故卭都國漢武帝開之置越巂
郡東漢晉宋皆因之後周置嚴州隋開皇六年改曰西
寧州十八年又改曰巂州大業初復置越巂郡唐武德
元年改曰巂州至德二載没吐蕃貞元十三年節度使
韋皋以兵收復之本治越巂縣太和五年為蠻寇所破
六年李德裕徙州治臺登縣南至姚州北至黎州領縣
九
中臺登縣漢属越巂郡有孫水司馬相如檄文所謂梁
孫源是也晉因之一名白沙江後周置白沙郡隋開皇
初郡廢屬越巂郡唐為郡治
中越巂縣本漢中都縣地為越巂郡治焉後置越巂縣
中卭部縣本漢蘭縣屬越巂郡後周置卭部縣及卭部
郡隋開皇初郡廢来屬
中蘇祁縣本漢蘇夷縣屬越巂郡後周平南夷於故城
復置及置亮善郡隋開皇初郡廢来屬
中西瀘縣本卭都縣地梁置可泉縣及宣化郡隋開皇
初郡廢来屬唐天寳元年改可泉曰西瀘
中昆明縣本漢定莋縣屬越巂郡後周置定莋鎮唐武
德二年改為昆明縣昆明在巂之西南今羈縻南寧諸
爨所居是也
中和集縣唐貞觀八年置
中昌明縣唐貞觀二十二年開松外蠻置牢州及松外
尋聲林開三縣永徽三年州廢省三縣入昌明
中會川縣本卭都縣唐上元二年徙治會川因更名有
瀘津關瀘水出曲羅東下三百里始曰瀘水兩峰有殺
氣暑月舊不行故諸葛亮表言五月渡瀘深入不毛也
其水下合繩水若水孫水淹水逕馬湖總曰馬湖江東
北至叙州與岷江合
輿地廣記卷三十
