輿地廣記卷三十四
宋歐陽忞撰
福建路
大都督府福州春秋為七閩地戰國越王無疆為楚所
滅子孫分散或居閩地以州服於楚秦為閩中郡而越
後世曰無諸從諸侯平秦漢高帝五年封為閩越王都
此及武帝時閩越反國除徙其民於江淮之間其地遂
空後有逃遁山谷者頗出立為治縣屬會稽郡東漢因
之吴分屬建安郡晉太康三年立晉安郡宋齊因之陳
兼立閩州後改曰豐州隋平陳郡廢改州曰泉州大業
初州廢立建安郡唐武德六年曰泉州景雲二年曰閩
州開元十三年改今名天寳元年曰長樂郡後升威武
軍節度唐末為閩王氏所據石晉時入吳越後周改彰
武軍皇朝太平興國二年復曰威武軍今縣十二
望閩縣漢封閩越王無諸都此後隸治縣屬會稽郡東
漢為侯官都尉吳屬建安郡晉太康三年分立晉安郡
及置源豐縣以為郡治宋齊因之後省入東侯官隋開
皇九年郡廢改縣曰原豐十二年更今名大業初置建
安郡唐曰泉州又曰閩州又曰福德有九仙山福山金
﨑山
望侯官縣東漢置侯官都尉晉曰侯官縣屬晉安郡宋
齊因之後曰東侯官而省原豐入焉隋開皇九年改東
侯官曰原豐唐武德六年復置與閩縣分治郭下八年
省長安二年析閩復置元和三年省五年復置有閩山
螺江昔閩人謝端釣得異螺因名之有侯官浦
望福清縣本禺安唐聖歷二年析長樂置天寳元年改
為福清唐朱梁改為永昌後唐同光初復故名晉天福
初改為南臺後復故後更今名有練門江
望懷安縣皇朝太平興國二年析閩豐有方洪塘江
望長溪縣唐武德六年置尋省入連江長安二年復置
有仙遊山白水江
望連江縣本温麻晉太康四年以温麻船屯置縣屬晉安
安郡宋因之後省唐武德六年析閩地置尋更名有材
塘唐貞觀元年築
望古田縣唐永泰二年析侯官尤溪置有石塘山古田
口
緊長樂縣本新寧唐武德六年析閩置尋更名有海壇
山演江
緊永福縣本永泰唐咸通二年析連江及閩置皇朝崇
寧元年更名有高蓋山
中閩清縣朱梁乾化元年王審知扵梅溪場置有竹山
鍾湖
中羅源縣本永州自五代置皇朝天寳五年改為永昌乾
興元年改今名有四明山
中寧德縣五代置有大海
上建州春秋為七閩地戰國為越人所居秦屬閩中郡
二漢屬會稽郡吳永安三年分置建安郡晉宋齊梁因
之陳屬閩州後屬豐州隋平陳郡廢屬泉州大業初州
廢屬建安郡唐武德四年立建州天寶元年曰建安郡
唐末為閩王氏所有升鎮武軍節度石晉時入南唐改
永安軍又改忠義軍後降軍事皇朝端拱元年升建寧
軍今縣七
望建安縣蓋越王句踐冶鑄之所漢誅閩越徙其民以
空其地有遁逃山谷者後頗出焉乃立為冶縣屬會稽
郡東漢分冶地為會稽東南二部都尉東部台州是也
南部今縣是也吳置建安縣以為郡治晉以後因之隋
廢郡屬泉州州廢屬建安郡唐立建州有白鶴山茶山
建安水東溪
望甌寧縣皇朝治平三年析建安建陽浦城置與建安
分治郭下咸寧三年省元祐四年復置
望建陽縣晉太康中置屬建安郡宋以後因之後省唐
武德四年復置八年省入建安垂拱三年復置有浮石
山建陽溪
望浦城縣漢末置漢興縣吳改曰吳興屬建安郡晉宋
因之後省隋末復置唐武德四年改為唐興後省入建
安載初元年復置天授二年曰武寧神龍元年復名曰
唐興天寳元年更今名有孤山太湖山
望崇安縣皇朝淳化五年升崇安場為縣有武夷山
緊開隸縣皇朝咸平五年升開隸鎮為縣有洞宫山
上松溪縣五代時置有松溪
上泉州春秋為七閩地戰國為越人所居秦屬閩中郡
漢屬閩越國後及東漢屬會稽郡吳屬建安郡晉屬晉
安郡宋齊因之後置南安郡隋平陳郡廢屬泉州唐初
亦屬焉聖歷二年立武榮州三年廢久視元年復置景
雲二年更名天寳元年曰清源郡唐末為閩王氏所有
石晉時附于南唐升清源軍節度皇朝太平興國三年
改平海軍今縣七
上晉江縣唐開元八年析南安置而自南安徙州治此
有泉山晉江
中南安縣吳置東安縣晉改曰晉安屬晉安郡宋以後
因之後置南安郡隋平陳郡廢改縣曰南安屬泉州唐
武德五年置豐州貞觀元年州廢屬泉州聖歷二年立
武榮州後改為泉州而徙治晉江有金雞山晉水
中同安縣晉屬晉安郡後省五代復置
中惠安縣皇朝淳化五年析晉江置有錦田山洛陽江
中永春縣五代置有石鼓山
下清溪縣五代置有廬山溪水
下德化縣五代置有靈馨山
上南劍州春秋為七閩地戰國為越人所居秦屬閩中
郡漢屬閩越國後及東漢屬會稽郡吴屬建安郡晉宋
齊梁陳因之隋屬泉州唐屬建福汀三州南唐李景立
劍州亦曰劍浦郡皇朝太平興國四年為南劍州今縣
五
緊劍浦縣本延平晉屬建安郡後省五代置及劍浦縣
南唐立建州初治延平後徙劍浦而延安省入有延平
津晉張華雷煥所佩龍泉太阿二寳劍後躍入水化為
二龍即此津也
上將樂縣晉宋屬建安郡後省唐武德五年析邵武復
置撫州七年省垂拱四年析邵武及故綏城地復置屬
建州元和三年省五年復置皇朝太平興國四年來屬
上左溪縣唐開元二十九年開山洞置屬福州南唐時
來屬
中沙縣宋曰沙村縣屬建安郡後省唐武德四年置沙
縣屬建州後省入建安永徽六年復置大業十二年屬
汀州
下順昌縣南唐置
下汀州春秋為七閩地戰國為越人所居秦屬閩中郡
漢屬閩越閩後及東漢屬會稽郡吳屬建安郡晉宋以
後屬晉安郡隋屬泉州唐開元二十四年開福撫二州
山洞置汀州天寳元年曰臨汀郡唐末為閩王氏所有
石晉時附南唐後改南州皇朝乾德四年復故名今縣
五
望長汀縣本晉新羅縣地屬晉安郡唐開元二十四年
開山洞置治新羅大歷四年徙治白石皆長汀縣地有
靈蛇山鄞江溪
望寧化縣唐開元二十四年開山洞置有鐡石山黃連
洞
上上杭縣本長汀縣之上杭場皇朝淳化五年升為縣
有香嶺山鍾嵒
上武平縣本長汀縣之武平場皇朝淳化五年升為縣
有靈洞山
清流縣皇朝元符元年析長汀寧化置
下漳州春秋七閩地戰國為越人所居秦屬閩中郡漢
屬閩越國後及東漢屬會稽郡吳屬建安郡晉宋以後
屬晉安郡隋屬泉州唐垂拱二年析福州西南境置天
寶元年曰漳浦郡唐末為閩王氏所有石晉時入南唐
今縣四
望龍溪縣梁置屬南安郡隋唐屬泉州聖歷二年屬武
榮州開元二十九年來屬乾元二年州自李澳川徙治
焉有九龍山
望漳浦縣唐垂拱二年置為州治開元四年徙治李澳
川故懷恩縣與漳浦同置二十九年省入有九侯山李
澳溪
望龍巖縣唐開元二十四年置屬汀州大歷十二年來
屬
望長泰縣五代置屬泉州皇朝太平興國五年來屬有
鼓鳴山
同下州邵武軍歷代地理與建州同皇朝太平興國五
年立邵武軍今縣四
望邵武縣本昭武吳置屬建安郡晉武帝更名宋齊因
之後省隋開皇十二年復置屬撫州唐武德四年復置
綏城縣屬建州七年邵武亦屬貞觀三年省綏城入焉
皇朝太平興國五年立軍有飛猿嶺邵武溪
望光澤縣皇朝太平興國六年析邵武置有烏君山烏
嶺
望泰寧縣本歸化南唐置屬建州皇朝太平興國五年
來屬元祐元年更名有梅溪
望建寧縣本歸化南唐置屬建州皇朝太平興國五年
來屬有百丈山三溪
同下州興化軍歷代地理與泉州同皇朝太平興國四
年為興化軍今縣三
望莆田縣隋開皇中屬泉州尋省入南安唐武德五年
析南安復置皇朝以縣之游洋百丈二鎮地立太平軍
尋改興化有壺公山昔有人隠於此遇一老翁引至絶
頂見宫闕臺殿翁曰此壺中日月也
望仙遊縣本清源唐聖歷二年析莆田置屬泉州天寶
元年更名皇朝太平興國四年來屬有九仙大目溪
中興化縣皇朝太平興國四年析莆置有百丈溪
輿地廣記卷三十四
