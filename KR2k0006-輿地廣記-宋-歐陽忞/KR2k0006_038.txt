輿地廣記卷三十八
宋歐陽忞撰
廣南路化外州
安南大都督護府古路越之地秦屬象郡漢屬南越元
鼎六年立交趾郡東漢建安八年兼立交州治龍編十
五年徙治蒼梧之廣信十六年又徙南海之番禺尋復
治龍編分立武平郡晉因之宋又分立宋平郡齊以後
因之隋平陳三郡並廢大業初州廢復立交趾郡唐武
德五年曰交州調露元年曰安南郡護府至德二載改
曰鎮南大歷三年復安南領縣七
上宋平縣宋置及立郡隋平陳郡廢屬交州大業初州
廢立交趾郡唐武德四年立宋州六年曰南宋州貞觀
元年州廢來屬寳歷元年府自交趾徙治此故南定縣
唐武德四年析宋平置隸定州五年來屬後省
中下太平縣本隆平唐武德四年置以縣立隆州六年
曰南隆州貞觀元年州廢來屬先天元年更名
中下交趾縣本漢羸&KR1454;縣地高帝立南越侯織為南海王
居此武帝以為交趾郡治焉隋置交趾縣後省唐武德
五年立慈州并置慈廉烏延武立三縣貞觀元年州廢
省三縣更置杜佑云今南方夷人其足大指開廣皆並
足而立其指交故名
上朱鳶縣漢屬交趾郡晉以後因之隋屬交州唐武德
四年立鳶州并置臨高安定二縣貞觀元年州廢省二縣
以朱鳶來屬故苟漏縣漢晉屬交趾郡産丹沙葛洪乞
為苟漏令以求丹沙即此交州記云有潛水牛上岸共
鬭角軟還復生後縣省
中下龍編縣漢屬交趾郡初置縣城有交趾盤編於南
北二津之間因取名焉東漢自羸&KR1454;移郡治此兼立交
州晉以後因之隋屬交趾郡唐武德四年立龍州并置
武寧中樂二縣貞觀元年州廢省二縣以龍編屬仙州
州廢來屬
中下平道縣自未為郡縣時其地有雒田隨海潮上下
民墾食其田因名為雒民君長曰雒王臣佐曰雒侯設
諸雒將後蜀王子討雒王滅之自稱安陽王居此後南
越王佗舉衆攻安陽王王有神弩一發殺三百人南越
知安陽不可克乃遣太子始詐降而事之王女曰眉珠
私與始通始令眉珠取神弩視之則竊以鋸截弩逃歸
報南越進兵攻安陽王王遂敗亡入海其地并於南越
有王宫城故基在焉東漢為封溪縣地屬交趾郡晉屬
武平郡齊置昌國縣梁陳因之隋更名屬交州唐武德
四年立道州并置昌國縣六年曰南道州是年更名仙
州貞觀七年州廢省昌國以平道來屬
中下武平縣本東漢封溪縣地吳置武寧縣及立武平
郡晉以後因之後改縣曰武定隋屬交州開皇十八年
改縣曰隆平唐武德四年改曰武平隸道州五年來屬
下都督峯州古文朗國亦陸梁地秦屬象郡漢屬南越
後及東漢屬交趾郡吳分立新興郡晉武帝改曰新昌
郡宋齊梁陳因之陳兼立興州隋平陳郡廢為峯州天
寳元年曰承化郡武德四年復立峯州天寳元年曰承
化郡領縣五
下嘉興縣本漢麗泠縣地東漢分屬封溪吳分置嘉寧
縣屬新興郡晉武帝改郡曰新昌後以嘉寧為郡治焉
宋以後因之陳兼立興州隋平陳郡廢開皇十八年改
州曰峯州大業初州廢屬交趾郡唐復立峯州初東漢
建武中朱鳶雒將子名詩索麊泠雒將女徵側為妻側
為人有膽勇將詩起兵攻破郡縣徵側為王麊泠得交
趾九真二郡光武遣伏波將軍馬援討之側詩走金溪
它中二年乃克於是置封溪縣吳晉因之屬武平郡後
省隋末復置唐武德四年來屬貞觀元年省入嘉寧
下承化縣
下新昌縣舊屬新昌郡隋屬交趾郡唐武德四年來屬
下嵩山縣唐元和復置
下朱綠縣唐元和復置
望瀼州隋大將軍劉方始開此路置鎮守尋廢不通唐
貞觀中清平公李弘節尋劉方故道開置瀼州以逹交
趾今州在鬱林之西南交趾之東北天寳元年曰臨潭
郡領縣四
下瀼江縣
下波零縣
下鵠山縣
下弘遠縣貞元後没於蠻夷州縣名存而已
下巖州唐調露二年析横貴二州立以巖岡之北因為
名天寳元年曰樂寧郡領縣四
下常樂縣本安樂蕭銑分興德置貞觀元年省乾封元
年復置屬鬱林州永隆元年來屬至德二載更名
下恩封縣本伏龍洞當牢白二州之境調露二年與高
城石巖同置
下高城縣以高城水為名
下石巖縣
下田州唐開元中開蠻洞立天寳元年曰横山郡領縣
五
下都救縣
下惠佳縣
下武龍縣
下横山縣
下如賴縣皆與州同置
下愛州秦象郡地漢屬南越元鼎六年立九真郡東漢
以後因之梁兼立愛州隋平陳郡廢大業初州廢復立
九真郡唐武德五年復為州天寳元年曰九真郡領縣
六
下九真縣梁立愛州陳因之隋立九真郡治此唐復立
愛州縣省
下安順縣本常樂晉屬九真郡隋更名唐武德五年立
順州并析置東河建昌邊河三縣貞觀元年州廢省三
縣入安順來屬
下崇平縣舊曰高安隋開皇十八年改曰隆安屬九真
郡唐武德五年立安州并置教山建道都握三縣又置
山州并置同山真潤古安西安建初五縣貞觀元年廢
安州省教山建道都握入隆安來屬又廢山州省岡山
真潤古安西安入建初來屬八年省建初先天元年更
隆安曰崇安至德二載又更今名
下日南縣本漢居風縣地屬九真郡吳改曰移風後析
置日南縣隋屬九真唐武德五年立積州并置積善津
梧方載三縣又以移風縣立前真州并置九臯建正真
寧三縣又以胥浦縣立胥州并置攀龍如侯博犢鎮星
四縣九年更積州曰南陵州貞觀元年曰後真州是年
廢前真州省九臯建正真寧以移風隸南陵州又廢胥
州省攀龍如侯博犢鎮星以胥浦隸南陵州十年州亦
廢以軍安日南胥浦來屬天寳中省移風胥浦漢晉九
真郡治胥浦後治移風義熙九年交州刺吏杜慧度造
九真水口與林邑王范胡逹戰禽斬胡逹二子虜獲百
餘人胡逹退五月慧度自九真水歷都粟浦復襲九真
長圍跨山重栅斷浦驅象前鋒接刃城下連日交戰津
梧晉屬九真郡後省唐復置後又省有居風山山上有
風門常有風山有金牛往往夜見照耀千里時鬭則海
水沸溢
下長林縣本無編二漢屬九真郡晉省之唐復置後更
名漢西干縣故城在縣東
下驩州古越裳氏之國重九譯者也秦屬象郡漢屬九
真郡吳分立九德郡晉宋齊因之梁兼立德州隋改曰
驩州大業初州廢立日南郡唐武德五年立南德州八
年改曰德州貞觀元年更名天寳元年曰日南郡領縣
三
中下九德縣古越裳氏之國也周時獻白雉於成王秦
屬象郡二漢屬九真郡其地為寶網之所居及寳網卒
其子黨繼立黨服從吳化於是孫皓改為九德郡及九
德縣晉以後因之梁立德州隋曰驩州唐武德五年置
安遠曇羅光安三縣是年以光安置源州又置水源安
銀河龍長江四縣貞觀八年復改為驩州廢曇羅水源
河龍長江以安遠安銀來屬浦陽縣晉屬九德郡隋屬日
南郡唐屬驩州
下越裳縣隋屬日南郡唐屬驩州武德五年又以日南
郡之文谷金寧二縣立智州是年又置明州貞觀十三
年廢明州省其萬安明引明定入越裳曰南智後又廢智
州省文谷金寧入越裳來屬
下懷驩縣本咸驩二漢屬九真郡晉屬九德郡隋屬日
南郡唐武德五年屬驩州并置安人扶演相景西源四
縣治安人貞觀元年更名演州十三年省相景十六年
州廢省安人扶演西源以咸驩來屬後更咸驩曰懷驩
下陸州秦屬象郡漢屬交趾郡晉宋齊因之梁立黃州
及寧海郡隋平陳郡廢改黃州曰玉州大業初州廢入
寧越郡唐武德五年立玉山州貞觀二年州廢入欽州
高宗上元二年復立更名陸州天寳元年曰玉山郡領
縣三
下烏雷縣唐曰安海徙陸州治此
下華清縣本玉山隋大業初省入安海唐復置天寶中
更名
下寧海縣本安平梁置及立黃州寧海郡隋改州為玉
州改縣曰安海唐立玉州後徙治焉雷改曰陸州至德
二載改縣曰寧海
下福禄州自隋以前地理與福禄郡同後為生獠所據
唐龍朔三年智州刺史謝法成招慰生獠昆明北樓及
生獠等七千餘落總章二年置福禄州以處之天寶元
年改為福禄郡至德二載改為唐杜郡乾元元年復為
福禄郡
環州領縣一零縣
下龍□縣
下饒勉縣
下思恩縣
下武石縣
下銅蔡縣
下歌良縣
下長山縣
下其常縣以上皆與福禄州同
下湯州本秦象郡地唐立
下湯泉縣
下綠水縣
下羅韶縣以上皆與州同置
下演州歷代地理與驩州同自唐武德五年立驩州貞
觀九年改為演州而别立驩州十六年演州廢入驩州
廣德二年析驩州復立本忠義郡亦曰龍池郡
輿地廣記卷三十八
