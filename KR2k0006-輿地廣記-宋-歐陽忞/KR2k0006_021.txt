輿地廣記卷二十一
宋歐陽忞撰
淮南西路
緊夀州春秋戰國屬楚漢屬九江沛二郡東漢屬九江
郡兼置揚州魏晉宋齊梁屬淮南郡齊兼置豫州後魏
曰揚州梁曰南豫州東魏曰揚州陳曰豫州後周曰揚
州隋屬汝隂淮南二郡唐屬潁夀二州後唐天成三年
升為忠正軍節度周顯德中自夀春徙治潁州之下蔡
皇朝因之今縣五
緊下蔡縣故州來國為楚所滅左傳楚靈王狩于州來
次于潁尾地蓋在淮潁之會後吳取之以封季札至夫
差時蔡成公自新蔡徙此謂之下蔡秦相李斯其縣人
也漢屬沛郡東漢屬九江郡晉屬淮南郡梁置汴郡北
齊郡廢隋屬汝隂郡唐屬潁州周世宗伐南唐克夀春
乃自夀春徙州治此有硤石山潁水淮水梁大同中於
硤石山築城距東魏即縣城也
望安豐縣漢陽泉安風蓼三縣地屬六安國東漢屬廬
江郡魏置安豐郡晉後魏梁陳皆因之隋開皇初郡廢
屬夀州唐因之有芍陂楚相孫叔敖所造徑百里灌田
萬頃魏太尉王凌與吳將張休文戰於芍陂即此有六
國故城在縣南又有蓼國皆臯陶之後偃姓後項羽封
黥布為九江王都六漢高帝元年别為衡山國五年屬
淮南國文帝十六年復為衡山武帝元狩二年别為六
安國治六而以蓼為屬東漢國廢以六蓼屬廬江郡晉
省蓼而六屬廬江後省六入安豐陂中有大冢即臯陶
冢楚人謂之公琴
望霍丘縣漢安豐松滋二縣地晉屬安豐郡後立霍丘
戍隋開皇十九年置霍丘縣屬夀州唐武德四年以松
滋霍丘二縣置蓼州七年州廢來屬縣北有安豐津魏
母丘儉既敗藏水草中安豐津都尉部民張屬斬之即
此松滋漢屬廬江郡晉屬安豐郡唐省
緊夀春縣戰國時楚考烈王自陳徙都夀春命曰郢秦
滅楚置九江郡漢高帝封子長為淮南王長子安謀反
誅地入又為九江郡東漢因之為揚州刺史治魏王凌
母丘儉諸葛誕皆以揚州相繼起兵欲興魏室並為司
馬氏所誅晉為淮南郡兼置揚州避鄭皇后諱改夀春
曰夀陽後復曰夀春元魏因之隋改揚州曰夀州唐因
之周世宗伐南唐劉仁曕固守不降世宗以其難克遂
徙州治下蔡而復其軍曰忠正軍曰吾以旌仁曕之節
也有八公山上有淮南王安廟圖安及八公像後晉謝
玄北禦苻堅祈八公山及陳於淝水堅望見山上草木
皆為旌旗之狀秦師遂敗
中六安縣本漢潜安豐二縣地晉永和中謝尚鎮馬頭
城在今縣北梁置霍州及岳安郡及岳安縣北齊州廢隋
開皇初郡廢改縣為霍山屬廬州唐武德四年以霍山
應城潜城三縣置霍州貞觀元年州廢省應城潜城以
霍山來屬神功元年曰武昌神龍元年復改名開元二
十七年改為盛唐皇朝開寳四年改為六安霍山鎮唐
天寳初析盛唐别置霍山縣開寳元年省為鎮入盛唐
有霍山有禹貢大别山潜本楚邑漢屬廬江郡東漢晉
因之後省焉唐武德五年復置潜縣貞觀中省入霍山
有汶水潜水
上廬州春秋屬舒戰國屬楚秦屬九江郡漢屬廬江九
江二郡東漢因之曹公用劉馥為揚州刺史以合肥空
城建立州治魏遂以為重鎮晉屬淮南廬江二郡梁置
南豫州尋改曰合州隋開皇初改曰廬州大業初州廢
唐長興二年升為昭順軍節度周顯德五年改為保信
軍皇朝因之今縣三
上合肥縣應劭曰夏水自城父東南至此與肥合故曰
合肥二漢屬九江郡魏以張遼守之吳孫權率衆十萬
攻圍不克明帝時滿寵都督揚州諸軍鎮北於西北三
十里築新城孫權欲圍之不敢下船後諸葛恪圍新城
亦失利而退晉屬淮南郡後廢焉梁置汝隂縣及汝隂
郡隋開皇初郡廢為合肥置廬州唐因之有金牛山淝
水淮水
中慎縣本浚遒縣二漢屬九江郡故城在今縣南晉屬
淮南郡後改為慎縣東魏置平梁郡陳曰梁郡隋開皇
初郡廢屬廬州唐因之
下舒城縣古舒國偃姓後為楚所滅二漢舒縣為廬江
郡治後廢焉唐開元二十三年析合肥廬江置舒城縣
屬廬州有龍舒山龍舒水
望蘄州春秋戰國屬楚秦屬九江郡二漢屬江夏郡吳
置蘄春郡晉廢屬弋陽郡北齊置雍州及齊昌郡後周
改州曰蘄州隋開皇初郡廢大業初州廢置蘄春郡唐
武德四年曰蘄州天寳元年曰蘄春郡皇朝因之今縣
五
望蘄春縣二漢屬江夏郡吳置蘄春郡晉屬弋陽郡改
縣曰蘄陽梁改曰蘄水北齊改曰齊昌郡隋開皇初郡
廢置蘄州十八年縣復曰蘄春唐因之
望蘄水縣漢蘄春縣地宋置浠水縣及永安郡隋開皇
初郡廢屬蘄州唐武德四年改縣曰蘭溪天寳元年改
曰蘄水
羅田縣
望廣濟縣唐武德四年析蘄春置永寧縣天寳元年改
名廣濟有積布山黃石山
望黃梅縣漢蘄春縣地晉元帝置新蔡郡及永興縣後
郡廢隋開皇初改縣為新蔡十八年又改為黃梅屬蘄
州有黃梅山
上和州春秋屬吳戰國屬楚秦漢屬九江郡漢末揚州
刺史自夀春徙治此吳為重鎮晉屬淮南郡惠帝永興
元年分置歴陽郡宋兼置南豫州齊梁皆因之北齊置
和州隋開皇初郡廢大業初州廢復置歴陽郡唐武德
三年改為和州天寳元年曰歴陽郡皇朝因之今縣三
緊歴陽縣秦漢屬九江郡漢末為揚州治晉置歴陽郡
宋置南豫州北齊置和州隋唐因之有歴湖
中含山縣唐武德四年析歴陽置八年省長安四年復
置更名武夀神龍元年復故名有濡湏水吳孫權築濡
須塢以拒曹公漢建安二十年公自圍之不克後黃武
二年魏軍又攻之不拔
中烏江縣本秦東城縣之烏江亭項羽欲渡烏江即此
二漢屬九江郡晉置烏江縣屬淮南郡魏置江都郡北
齊改為齊江郡陳改為臨江郡後漢改為同江郡隋開
皇初郡廢屬和州
上舒州春秋為皖國及羣舒地戰國屬楚秦屬九江郡二漢屬
廬江郡吳孫權克皖城遂為重鎮晉亦屬廬江郡安帝置晉熙
郡宋齊因之梁兼置豫州後改曰晉州北齊改曰二州陳又改
曰晉州隋開皇初郡廢置熙州大業初州廢置同安郡唐武德
四年改為舒州天寳元年復為同安郡皇朝因之今縣五
上懷寧縣故皖國二漢為縣屬廬江郡漢末吳克皖城
赤烏四年諸葛恪死之晉亦屬廬江郡後改皖縣為懷
寧置晉熙郡隋郡廢置熙州復置同安郡東改為舒州
有潜山一名天柱山漢武帝嘗登此
上桐城縣本漢樅陽縣屬廬江郡武帝自尋陽浮江薄
樅陽而出是也東漢省之梁復置及置樅陽郡隋開皇
初郡廢屬熙州十八年改縣曰同安唐屬舒州至德二
載更名桐城有漢朱邑祠有盛唐山樅陽水
上宿松縣本漢皖縣地梁置高塘郡隋開皇初郡廢置
高塘縣屬熙州十八年改縣曰宿松唐武德四年置嚴
州八年州廢來屬有長葛山雷水
上望江縣本漢皖縣地晉置新治縣陳置大雷郡隋開
皇初郡廢十一年改縣曰義鄉十八年又曰望江屬熙
州唐武德四年置高州尋改曰智州七年州廢屬嚴州
八年州廢來屬
上太湖縣本漢皖縣地宋置太湖縣隋開皇初改曰晉
熙後復故名屬熙州唐屬舒州
上濠州本鍾離子國春秋時楚滅之以為縣吳又取之
戰國復屬楚秦及二漢屬九江郡晉屬淮南郡東晉置
鍾離郡宋齊梁因之齊兼置北徐州北齊改曰西楚州
隋開皇初郡廢置濠州大業初州廢置鍾離郡字初作
豪唐元和三年改從濠天寳元年復曰鍾離郡皇朝因
之今縣二
望鍾離縣故鍾離三國嬴姓後為楚邊邑楚平王時吳
之邊邑卑梁處女與鍾離小童争桑兩家交怒相攻滅
兩邑長又怒而起兵相攻遂滅卑梁吳王聞之又怒使
公子光伐楚拔鍾離而還東晉置鍾離郡隋置濠州唐
因之又後魏置當塗縣及馬頭郡北齊改為馬頭縣置
荆山郡隋開皇初郡廢改縣曰塗山屬濠州唐武德七
年省入鍾離有塗山禹之所娶也有濠水莊子與惠子
觀魚之所梁武帝堰淮水於鍾離以灌夀陽即此
望定遠縣本漢東城縣屬九江郡項羽兵敗東城即此
地東漢因之晉屬淮南郡梁改東城曰定遠置臨濠郡
北齊改郡曰廣安隋開皇初郡廢屬濠州唐因之晉曰
西曲陽屬淮南郡北齊省入定遠
上光州春秋為黃弦二國皆為楚所滅戰國屬楚秦屬
九江郡二漢屬汝南江夏郡至魏分置弋陽郡晉宋齊
梁因之兼置光州後魏亦為弋陽郡北齊置南郢州後
周置淮南郡隋開皇初州郡俱廢大業初復置弋陽郡
唐曰光州天寳元年曰弋陽郡皇朝因之今縣四
上定城縣故黃國也楚人滅之二漢為弋陽縣屬汝南
郡故城在今縣西魏置弋陽郡北齊置南郢州後廢為
南北二弋陽縣又省北弋陽入南弋陽改為定城縣後
周又置淮南郡隋初州郡俱廢後屬弋陽郡唐武德三
年置弦州貞觀元年州廢屬光州太極元年州自光山
徙來治此有黃水
望固始縣本&KR1051;丘楚孫叔敖子所封之邑秦之滅楚蒙
恬攻&KR1051;即此漢為&KR1051;縣屬汝南郡光武更名固始晉屬
汝隂郡梁置蓼縣北齊復故名置北建州後周改為澮
州隋開皇初州廢後屬弋陽郡唐屬弋州商城鎮本蔣
國周公之後楚滅之以為期思縣漢屬汝南郡東漢因
之晉屬弋陽郡後廢宋置包信縣梁置義城郡及建州
隋開皇初並廢改包信為殷城屬弋陽郡唐武德元年
置義州貞觀元年州廢來屬皇朝建隆元年改曰商城
後省為鎮入固始
中下光山縣故弦國楚人滅之漢為西陽縣屬江夏郡
晉為弋陽郡治梁置光州及光城郡隋開皇初郡廢置
光山縣大業初置弋陽郡唐為光州太極元年州徙治
定城
中下仙居縣本二漢[車犬]縣地屬江夏郡故城今在縣北
四十里晉屬弋陽郡宋分[車犬]縣置樂安縣梁置宋安郡
隋開皇三年郡廢後屬弋陽郡唐屬光州有僕僕先生
居縣黃土山常餌杏丹乘雲往來刺史李休光以為妖
叱左右執之龍虎見乎側先生乘之而去天寳元年乃
詔改樂安縣為仙居
下黃州春秋戰國屬楚秦屬南郡二漢屬江夏郡晉初
屬弋陽郡後屬西陽郡宋因之齊分置齊安郡北齊兼置衡州
後周因之隋開皇初郡廢改衡州曰黃州大業初州廢
置永安郡唐武德三年復為黃州天寳元年復曰齊安
郡皇朝因之今縣三
望黃岡縣本漢西陵縣地屬江夏郡晉屬弋陽郡後屬
西陽國北齊置南安縣及齊安郡隋開皇初郡廢改縣
曰黃岡置黃州大業初置永安郡唐復曰黃州邾縣故
城在今縣東南一百二十里楚宣王滅邾徙之於此故
曰邾項羽封吳芮為衡山王都此漢屬江夏郡東漢因
之晉屬弋陽郡後廢東晉毛寳守邾城為石季龍所敗
有卒投江水遇白龜救之
上黃陂縣本漢西陵縣地北齊置南司州後周置黃陂
縣改南司州曰黃州隋開皇初移州治黃岡縣唐武德
三年置南司州七年州廢來屬
中麻城縣本漢西陵縣地梁置信安縣陳置定州後周
改曰亭州隋開皇初郡廢十八年改縣曰麻城屬黃州
唐武德三年置亭州八年州廢來屬
同下州無為軍自五代以前地理與廬州同皇朝太平
興國三年以巢縣之無為鎮置無為軍今縣三
望無為縣漢襄安縣屬廬江郡東漢晉因之梁改曰蘄
縣隋開皇初復改為襄安屬廬江郡後併入巢縣置無
為鎮皇朝太平興國三年以鎮置無為軍熙寧三年析
巢廬江二縣置無為縣
望巢縣古曰南巢成湯放桀於此周初巢伯來朝春秋
為羣舒邑叛楚故楚人圍巢二漢為居巢縣屬廬江郡
晉因之隋曰襄安縣唐武德三年置巢州七年州廢改
襄安為巢縣屬廬州皇朝太平興國三年來屬有巢湖
在縣東南
望廬江縣本漢龍舒縣地屬廬江郡東漢晉因之齊改
曰廬江縣置廬江郡梁置湖州北齊州廢隋開皇初郡
廢屬廬州唐因之皇朝太平興國三年來屬
輿地廣記卷二十一
