輿地廣記卷十六
宋歐陽忞撰
陜西秦鳳路下
下府渭州秦屬北地郡二漢屬安定郡晉因之元魏屬
太平郡隋初屬原州後屬平凉郡唐屬原州寳應元年
渭州没吐蕃元和四年以原州之平凉縣置行渭州廣
明元年為吐蕃所破中和四年復置後曰隴西郡今縣
五
中平凉縣漢朝那涇陽二縣地屬安定郡後周置平凉
縣屬原州隋屬平凉郡唐屬原州元和四年置行渭州
今因之有笄頭山禹貢涇水所出西有隴山有六盤關
西北五里有吐蕃會盟壇唐貞觀五年築
中潘原縣本隂盤二漢屬安定郡晉省之後復置元魏
置平凉郡隋開皇初郡廢屬安定郡唐屬涇州天寳元
年改為潘原縣周顯德六年來屬
中安化縣故屬儀州皇朝熙寧五年州廢來屬
中崇信縣皇朝乾德元年以舊崇信軍地置崇信縣屬
鳳翔府淳化中屬儀州熙寧五年州廢來屬
中下華亭縣隋大業初置屬安定郡唐元和三年省入
汧源後復置儀州皇朝熙寧五年州廢來屬
望原州自唐已上地理與涇州同廣德元年原州没吐
蕃置行原州於靈臺之百里城貞元十九年徙治平凉
元和三年又徙治臨涇大中三年收復關隴歸治平高
廣明後沒吐蕃又僑治臨涇本屬涇州後唐清泰三年
割屬原州後曰平凉郡今縣二
中臨涇縣漢屬安定郡東漢及晉為郡治焉元魏亦屬
安定後廢之隋大業初置湫谷縣尋改曰臨涇屬安定
郡唐屬涇州後為原州治所有漢朝那縣故城
中彭陽縣二漢屬安定郡晉省之後復置元魏置西北
地郡隋改縣為彭原唐武德二年析彭原置豐義縣屬
寧州皇朝太平興國元年改曰彭陽至道三年來屬
中下階州古為白馬氏國西戎之别種也漢武帝
開之置武都郡東漢晉因之後沒於氐楊茂搜元
魏置武街郡西魏置武州隋開皇初郡廢大業初
州廢置武都郡唐武德元年置武州天寳元年曰武都
郡因没吐蕃廢大歷二年復置為行州咸通中始得故
地龍紀初遣使招葺之景福元年更名階州今縣二
中下福津縣漢武都縣地元魏置翫當縣及武街郡西
魏又於今縣東北三十里萬郡故城置覆津縣後周省
翫當入覆津隋開皇初武階郡廢屬武州唐因之景福
元年改覆津曰福津後為州治故盤堤縣本西魏置南
五部縣後改名隋屬武都郡唐屬武州没蕃後不復置
中下將利縣故白馬氐國漢為武都縣為郡治焉天池
大澤在其西東漢及晉皆因之元魏改武都縣曰石門
西魏改曰安育置武州後周改安育曰將利仍置武都
郡隋開皇初郡廢大業初復置唐為武州治後徙福津
上河州古西羌地秦屬隴西郡漢屬金城隴西二郡東
漢屬隴西郡漢末宋建自稱河首平漢王據此曹公遣
夏侯淵討平之晉惠帝時置晉興郡前秦苻堅置河州
西秦乞伏乾歸又據於此元魏亦置河州後周置枹罕
郡隋開皇初郡廢大業初州廢復置枹罕郡唐武德二
年平李軌置河州天寳元年曰安昌郡領縣三
中下枹罕縣本罕羌侯邑漢為枹罕縣屬金城郡東漢
省之晉屬晉興郡苻秦置河州元魏因之後周置枹罕
郡隋因之唐為河州
中下大夏縣漢屬隴西郡東漢因之晉屬進興郡前凉
張駿置大夏郡隋屬枹罕郡唐屬河州貞觀八年省入
枹罕五年復置
中下鳳林州本白石縣漢屬金城郡東漢屬隴西郡張
駿改白石為永固屬晉興郡唐貞觀七年於縣置烏州
十一年州廢置安昌縣來屬天寳元年更名鳳林廣德
元年州没吐蕃皇朝熙寧六年收復置枹罕縣七年省
之今曰安鄉郡縣一
寧河縣本寧河寨皇朝崇寧四年升為縣
下蘭州古西羌地秦屬隴西郡漢屬金城隴西二郡東
漢魏晉因之前凉張實分置廣武郡張駿又分置武始
郡後為西秦乞伏國仁南凉秃髮烏孤所分據元魏後
周屬武始郡隋開皇初郡廢置蘭州大業初州廢復置
金城郡唐武德二年平薛舉置蘭州以臯蘭山為名天
寳元年曰金城郡領縣二
下五泉縣本金城縣漢屬金城郡為氐羌所據東漢及
晉因之有故苑川城西秦乞伏國仁據此後曰子城縣
置金城郡隋開皇初郡廢置蘭州大業初州廢置金城
郡復改縣曰金城後改曰五泉唐咸亨二年復曰金城
天寳元年復曰五泉
下金城縣本漢允吾縣為金城郡治所張駿置廣武郡
南凉秃髮烏孤據此隋廢郡為廣武縣唐屬蘭州乾元
二年更名金城漢浩亹允吾二縣故城在西南廣德元
年州陷吐蕃皇朝元豐四年收復今縣一
蘭泉縣
鞏州古雍州地春秋時屬羌戎秦屬隴西郡二漢因之
靈帝分立南安郡晉屬隴西南安二郡元魏為隴西南
安安陽三郡兼置渭州後周併為南安郡隋開皇初郡
廢大業初州廢復置隴西郡唐武德元年置渭州天寳
元年曰隴西郡寳應元年沒吐蕃後廢皇朝皇祐四年
以渭州地置古渭寨熙寧五年改通遠軍崇寧三年改
為鞏州今縣三
隴西縣本襄武縣地二漢屬隴西郡晉為郡治焉元魏
置渭州隋為隴西郡唐渭州沒吐蕃廢皇朝為通遠軍
元祐五年於郭下置隴西縣隋舊有隴西縣本獂道縣
漢屬天水郡在襄武之東靈帝置南安郡晉因之又置
中陶縣後省獂道入中陶隋開皇初南安郡廢改中陶
為内陶又改為武陽十年又改為隴西唐因之沒蕃後
廢
永寧縣本永寧寨皇朝升為縣
寧遠縣本寧遠寨皇朝崇寧四年升為縣
會州古為西羌秦屬隴西郡漢屬金城安定二郡地後
漢屬金城武威二郡西魏置會州後周廢之隋屬平凉
郡唐武德二年平李軌置會州天寳元年曰會寧領縣
二
上會寧縣本漢枝陽縣地屬金城郡晉張寔分屬廣武
郡西魏置會州後周廢之隋開皇十六年置會寧縣屬
平凉郡唐置會州
上烏蘭縣本漢祖厲縣地屬安定郡東漢屬武威郡晉
省之後周置烏蘭關唐武德九年置縣後州沒吐蕃皇
朝收復今縣一
敷川縣
西安州秦漢屬北地郡唐屬靈州皇朝置西安州
西寧州古西羌所居漢武帝西逐諸羌乃渡河湟築令
居塞昭帝時屬金城郡東漢末置西平郡晉因之永嘉
後秃髮烏孤初稱西平王其弟利鹿孤復都西平即此
地也後魏置鄯州後周置樂都郡隋開皇初郡廢大業
初州廢置西平郡唐武德二年平薛舉置鄯州天寳元
年曰西平郡領縣三
中湟水縣二漢破羌縣地屬金城郡建安中改為西平
郡晉因之元魏置鄯州後周置樂都郡隋開皇十八年
改西都曰湟水大業初為西平郡唐為鄯州破羌縣故
城在縣西
中龍支縣漢允吾縣地東漢為龍耆縣元魏改曰北金
城西魏改曰龍支隋屬枹罕郡唐屬鄯州
中鄯城縣唐儀鳳三年置屬鄯州漢西平郡故城在西
有土樓山上元二年州没於吐蕃至皇朝收復始置
節度加號寳德軍
湟州古雍州地漢晉後屬西平郡唐屬鄯州皇朝置湟
州有湟水東入河
廓州古西羌地東漢延熹中護羌校尉段熲追燒何大
豪至河首積石山出塞二千餘里即此地也漢末屬西
平郡前凉置湟河郡元魏屬鄯州後周武帝逐吐谷渾
置廓州及洮河郡隋開皇初州郡並廢大業初置澆河郡
唐武德二年置鄜州天寳元年曰寧塞郡領縣三
下廣成縣本燒當羌地元魏置廣威縣隋仁夀初改為
化隆縣屬西平郡唐置廓州先天元年改化隆曰化成
天寳元年曰廣威
下逹化縣後周置逹化郡并縣隋開皇初郡廢屬澆河
郡有故澆河城晉時吐谷渾主阿豺所築在縣西一百
二十里
下米川縣漢枹罕縣地屬金城郡唐貞觀五年置米州
及米川縣十年州廢屬河州永徽六年來屬廣德元年
州沒吐蕃皇朝收復
同下州鎮戎軍秦屬北地郡東漢因之晉屬新平郡元
魏太武置高平鎮後為高平郡兼置原州隋初郡廢大
業初州廢置平凉郡唐武德元年曰原州天寳元年曰
平凉郡廣德元年没吐蕃後廢皇朝至道元年以故平
高縣地置鎮戎軍
高平寨慶歷二年置本漢高平縣為安定郡治焉東漢
屬安定郡光武自征隗囂河西太守竇融率五郡太守
與車駕會高平是也晉省之元魏置高平鎮後改為平
高縣置原州隋為平凉郡唐為原州
同下州德順軍自五代以前地理與渭州同皇朝慶歷
三年以渭州隴干地置德順軍今縣一
隴干縣皇朝元祐八年置
同下州懷德軍本平夏城皇朝大觀二年升為懷德軍
以蕭關等寨隸之與西安鎮戎互為聲援應接蕭關為
邊面之壯焉蓋唐之武州蕭關縣地也
同下州積石軍本漢之金城郡河關縣地唐置軍隸隴
右節度府後没吐蕃皇朝復置有積石山禹導河自此
始河水出崑崙自古言者皆失其實禹本紀山海經水
經固已迂怪誕妄而班固所載張騫窮河源事亦為臆
說騫使大夏見葱嶺于闐二河合流注蒲昌海其水停
居皆以為潜行地中南出於積石為中國河此乃意度
之非實見蒲昌海與積石河通流也漢武帝以于闐山
出玉按古圖書因名河所出曰崑崙至唐之時吐蕃為
大國居積石西唐之聘使往來非一始見黃河在吐蕃
中西南數千里向東北流與積石河相連而吐蕃又言
崑崙在其國内長慶中劉元鼎為盟會使言河之上流
由洪濟裹西南行二千里水益狹冬春可涉夏秋乃勝
舟其南三百里三山中高而四下曰紫山直大羊同國
古所謂崑崙者也吐蕃人曰悶摩泰山東距長安五千里
河源出其間流澄緩下稍合衆流色亦行益遠它水并注
則濁河源東北直莫賀延磧尾隠測其地蓋劒南之西元
鼎所經見大略如此
下洮州古為諸羌之地後為吐谷渾所據至後周武帝
逐吐谷渾置洮陽郡兼置洮州隋開皇初郡廢大業初
州廢置臨洮郡唐武德二年置洮州天寳元年曰臨洮
洮郡領縣一
中臨潭縣本吐谷渾地後周置美相縣唐貞觀四年徙
治洪和城以故地置旭州五年又置臨潭縣八年州廢
以臨潭屬洮州徙州來治復遷于洮陽城仍于舊洪和
城置美相縣天寳中省美相併入有禹貢西傾山後名
西強山吐谷渾主阿豺嘗升西強山觀勢江源問于羣
僚曰此水東流更有何名由何郡國入何水也其長史
曾和曰此水經仇池過晉夀出宕渠號墊江至巴郡入
江度廣陵會于海阿豺曰水尚知歸吾雖塞表小國而
獨無所歸乎遣使通宋獻其方物宋少帝封為澆河公
西傾之北則洮水所出北流入河寳應元年州陷吐蕃
皇朝收復
輿地廣記卷十六
