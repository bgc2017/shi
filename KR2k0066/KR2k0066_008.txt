河防一覽卷八
明潘季馴撰
恭報續議工程疏
臣潘季馴謹題為遵奉明旨恭報續議工程以便查覈
事據管理河道工部郎中佘毅中張譽主事陳瑛管河
兵備水利營田等道參政龔大器游季勲副使張純僉
事朱東光史邦直會呈抄蒙總理河漕并漕撫衙門憲
牌仰職等即查各工内有與原議不同工程會同類總
開呈以憑覆覈奏聞依蒙隨將各工逐一查勘除兩河
分合及應築應塞工程俱與原議無異又隄工各高闊
丈尺各相度地形增減不等候通完之日冊報外所有
隄岸閘壩勢當小更難拘原議者委應裁酌用圖經久
以淮北言之如南岸遙隄原議自靈璧縣張字舖起至
邳州果字舖止共長九十八里其張字舖以上原因河
岸甚高故止議將玄黃二舖掃灣處所展築月隄長八
百五十丈今續勘得徐州三山頭起至靈璧縣張字舖
共五十餘里一帶河岸雖高然先年遇有異常泛漲亦
往往漫決若止展築玄黃二舖月隄尚有可虞相應一
幷接築遙隄計長九千餘丈庶成全隄無復遺慮其玄
黃二舖止築順水壩以遏水勢不必另行展築果字舖
以下原因縷隄頗遠故未議築遙隄續勘得果字舖至
李字舖縷隄約四里餘猶覺逼近仍應增築遙隄計長
七百五十丈北岸遙隄内邳州谷山并匙頭灣二處俱
有水溝瀦畜積水合行疏泄今議各建函洞一座以便
泄水桃源縣古城起至季太口止計六十里内原議滚
水壩三座已經建完今歲伏水漲溢之時甚賴其減泄
之力但季太口至清河縣計五十餘里未議建壩恐水
勢至此尚致漲溢勘得三義鎮地形原窪衆水所趨合
增建滚水壩一座其長闊丈尺俱照前壩庶分殺之路
既多則衝漫之患可免此淮北工程所當續議者也以
淮南言之原議修復清江等閘今勘得通濟閘逼近淮
河直受衝囓勢甚□湧且閘設年久底樁朽爛加石太
重不免坍卸相應改建於甘羅城東堅實之地仍改濬
河口斜向西南使水勢紆迴不至直射庶便啟閉前閘
既已改建則新莊閘距此不及一里難容多船而關鎖
太促水勢湍急不易啟閉相應拆卸福興閘上距通濟
閘計二十里下距清江閘止五里遠近懸絶且亦因年
久圮壞難以加石今議改建於夀州厰適中處所其清
江一閘仍照原議修復至於板閘地窪水平無庸啟閉
止須照舊免行增高又勘得原議修復五壩内信字壩
逼近淮城且係黃河掃灣先年久廢不用今已將禮智
二壩修復見在車盤船隻其仁義二壩原共一口出船
亦係黃河掃灣又與清江閘相鄰恐有意外衝漫之患
見今築隄在上以禦黃流不便修復查得舊有天妃閘
正與清河直對相應建壩一座於本閘之裏則車盤尤
便而船隻無阻矣其興鹽等處入海支河原因高堰未
築黃浦入淺等決未塞水勢浩蕩故踵襲節年舊議欲
加挑濬以洩積水近勘得高堰築完黃浦八淺俱塞下
流已乾無水可洩而海口之水反高於内地若復挑濬
則海水灌入既傷民田復損鹽利正在勘議間隨該巡
鹽御史姜璧躬親踏勘題請免濬復經司道會勘委應
停止夫興鹽等處既以無水可洩免濬支河若寳應湖
隄仍照原議於三十里之内添建減水閘六座又恐分
流太多興鹽難受況建閘初意秪因上流水溢恐致傷
隄今高堰既築通濟閘外又經題准每年水漲之時築
壩斷流則寳應湖水不甚盈溢湖隄可保無虞不必多
建減閘今議修復舊閘二座創建一座通共四座庶運
道民田俱有攸賴其開挑興鹽支河工費銀二萬五千
八百七十六兩原議於巡鹽衙門動支運司銀兩仍聽
該衙門作正支銷此淮南工程所當續議者也以上事
宜皆因地損益隨時劑量期於有濟不敢執泥俱經會
議僉同陸續呈請舉行訖今蒙行查理合類報轉奏施
行等因到臣案照先准工部咨為奉明旨陳愚見議治
兩河經略以圖永利事該臣等題議各項工程事宜本
部覆題奉聖旨這治河事宜既經河漕諸臣會議停當
依擬都准行著他們悉心著實興建永利各該經委分
任人員如有玩愒推諉虚費財力者許不時拏問參治
其未盡事宜及臨時事勢或與原議不合的也著陸續
奏聞務求有益應用錢糧你部裏便會戸部上緊議來
欽此備咨到臣俱經通行司道欽遵興舉間續據郎中
佘毅中等議將各工增損事宜節次會呈前來又經臣
等親閱相同批允舉行訖秪緣工程大體俱無更張止
於節目微有不同事涉煩瑣未敢屑屑瀆奏兹當告成
伊邇合行通查類報今據前因為照兩河大工延袤千
里臣等荒度之初止詳於兩河分合大勢而隄岸閘壩
之遠近多寡委須臨時再加斟酌仰荷我皇上坐照萬
里洞燭事機假臣以便宜之權開臣以續奏之路所據
司道陸續議報前來在淮北則有徐州三山頭起至張
字舖加築遙隄五十餘里玄黃二舖止建順水壩一道
果字舖起至李字舖加築遙隄四里餘谷山匙頭灣添
建函洞二座三義鎮添建滚水壩一座此皆原題未載
委應增益在淮南則有通濟福興二閘從新改遷新莊
逼近通濟閘勢難兩存板閘止宜仍舊信字壩逼近黃
河不便修復仁義壩改建天妃閘以裏至于興鹽等處
入海支河因高堰黃浦入淺隄成無水可洩自宜停止
而寳應湖隄減水閘止須修建四座此原備載委當更
易因時審勢隨地制宜臣等固不敢惜勞以貽一簣之
虧亦不敢妄舉以滋無益之費其應添錢糧即於原議
河工銀内通融裁節濟用並無求益加派之事除將各
隄工高闊丈尺相度地形增減不等通候查覈外相應
奏報謹具題知奉聖旨工部知道
查復舊規疏
臣潘季馴謹題為乞恩查復舊規以利漕渠事臣等謬
膺簡畀肩厥鉅艱日夕兢兢惟恐一事未周有負任使
兹幸廟堂主持諸臣效力導河防決之工駸駸然有涓
埃之驗矣但於淮安一帶閘河終有未安者臣等初至
地方目擊淮安西門外直至河口六十里運渠高墊舟
行地面昔日河岸今為漕底而閘水湍激糧運一艘非
七八百人不能牽挽過閘者臣竊怪之詢之地方俱云
自開天妃閘後專引黃水入閘且任其常流並無啟閉
而高堰決進之水又復鎖其下流以致沙淤日積萬歷
五年河渠堙塞隨濬隨淤不得已開朱家口引清水灌
之方得通舟臣等乃決意開復通濟閘以引范家湖清
流且請修舉陳瑄故事嚴其啟閉隨該工部覆奉欽依
咨行遵照見由通濟閘引水濟舟河身亦覺漸刷數年
之間或可復故矣但沙淤可免而湍溜如舊牽挽不易
而啟閉甚艱且聞淮河暴發亦有渾流臣等求其善處
之術而未得也隨行據司道等官郎中張譽等博訪志
傳查得永樂初年原由海運淮郡與黃淮二河隔絶不
通後因平江伯陳瑄疏清江浦之渠引水以通淮安東
南運艘始得直逹京師復慮黃淮之水沈沙易淤也乃
建清江福興新莊等閘遞互啟閉鎖鑰掌之漕撫開放
屬之分司法至嚴矣復慮水發之時湍急難於啟閉又
於新莊閘外暫築土壩以遏水頭水退即去壩用閘如
常延至嘉靖八年間壩禁廢弛河渠淤塞該漕運都御
史唐龍河道侍郎潘希曾題奉欽依仍復舊規載在簡
冊者班班可考也數十年來初議浸失前患復滋臣等
詢之地方耆宿皆云運渠卑隘最易沙淤淮地低窪最
易盈溢若倣古人之制嚴啟閉於春冬之時築外壩於
伏秋之際則非惟河身無壅墊之患而田廬亦無浸潦
之苦矣臣等反覆思惟請復舊規為便及查每歲三月
以前糧運俱過六月初旬鮮貢已盡其餘船隻皆可盤
壩並無妨礙即如鎮江京口閘遇冬築塞入春方啟其
例固可援也伏望敇下該部再加查議如果臣等所言
不謬每歲於六月初旬一遇運艘并鮮貢馬船過盡即
於通濟閘外暫築土壩以遏横流一應官民船隻俱由
盤壩出入至九月初旬仍舊開壩用閘庶於國計民生
兩利之矣再照人情易玩法禁易弛勢豪人員任情自
恣者難保不無地方當事之臣稍稍阿徇輒至濫觴懇
望皇上特降嚴旨容臣等刻石金書垂示各閘之上庶
幾人心有常目之警而良法無久弊之患矣謹題請旨
奉聖旨工部知道
工部覆前疏
題為乞恩查復舊規以利漕渠事該總理河漕右都御
史潘季馴題前事又該總督漕運右侍郎江一麟題同
前事俱奉聖旨工部知道欽此欽遵送司案呈到部看
得總理河漕右都御史潘季馴等題稱淮安一帶黃淮
灌入運渠高墊且閘水湍急啟閉甚難查得平江伯陳
瑄建清江福興新莊等閘遞互啟閉以防黃水之淤又
於水發之時閘外暫築土壩遏水頭以便啟閉水退即
去壩用閘如常其法至善議要修復舊規并請特降嚴
旨垂示各閘使勢豪人員不敢任情阻撓一節為照黃
淮二河之入淮郡也由先臣平江伯陳瑄疏濬清江浦
始也而其立法則甚密矣慮黃淮灌入泥沙易淤而建
閘以慎啟閉又慮水發湍急難于啟閉而築壩以遏水
衝自是渾流不入閘河不壅大為運道之利後來閘壩
廢弛淮安一帶河渠始日就墊塞費區畫矣況水發常
在六月此時糧運及鮮貢船隻俱已過盡築壩似無妨
礙雖官民船隻盤剥未便終不得因此而廢河漕大計
也且築壩止是水發時候自六月至九月初旬不過三
月餘即去壩用閘如常不便於民船者無幾時而使於
漕渠者則甚大所據都御史潘季馴等具題前來似應
依擬恭候命下本部備咨總理河漕右都御史潘季馴
漕運侍郎江一麟即查先年閘壩舊規斟酌修復凡清
江福興新莊等閘俱要以時啟閉不得開放無度以致
泥沙灌入有礙運道每歲至六月初旬運艘馬船過盡
伏水將發即於通濟閘外暫築土壩以遏横流一應官
民船隻俱暫行盤壩出入至九月初旬開壩復用閘啟
閉仍將題准明旨刊示各閘之上如有勢豪人員恃強
阻撓應拏問者徑自拏問應參奏者徑自參奏母得阿
徇假借庶人心知警法不廢格而河渠有賴矣奉聖旨
這築壩盤壩事宜俱依擬有勢豪人等阻撓的即便拏
了問罪完日於該地方枷號三箇月發落干礙職官參
奏處治
申明鮮貢船隻疏
臣潘季馴謹題為乞恩查復舊規以利漕渠事准南京
兵部咨稱案照先准臣等咨已經備行南京内守備廳
速查今運鮮貢等差總計幾起已撥裝載五月以前過
淮出口者幾起未撥差限尚遲約在築壩之後發行者
幾起一面移文本部差撥就令通濟閘外停泊以待各
差抵閘盤船前進庶免臨期誤事隨准該廳回稱冰鮮
鰣魚例在五月初旬採完楊梅例在小暑之後採取俱
各在京裝船先用底蓋鹽冰打築結實然後起運前進
冰鮮船隻勢不可盤煩為議處到部合咨河道漕運衙
門酌量前差尚在五月之内伏秋未至水勢未發姑待
二起鮮船出口方行築壩如壩不容緩前項冰鮮作何
計處使不誤事希由咨報等因到臣案照萬歷七年七
月二十六日准工部咨該臣等會題前事本部覆議每
歲至六月初旬伏水將發即于通濟閘外暫築土壩以
遏横流一應官民船隻俱暫行盤壩出入至九月初旬
開壩仍將題准明旨刊示各閘之上如有勢豪人員恃
強阻撓應拏問者徑自拏問應參奏者徑自參奏母得
阿徇假借等因題奉聖旨這築壩盤壩事宜俱依擬有
勢豪人等阻撓的即便拏了問罪完日於該地方枷號
三箇月發落干礙職官參奏處治欽此備咨臣等通行
欽遵間今歲遇閏五月二十二日即已入伏相應先期
築壩誠恐鮮貢船隻所至後期預咨該部轉行早發去
後今准前因該臣會同漕撫右都御史江一麟議照清
江裏河向因外河伏水帶入泥沙致坫漕渠應照先臣
陳瑄舊規先期築壩已經題奉嚴旨通合遵守今該監
既謂冰鮮鰣魚在五月初旬楊梅在小暑之後各採完
若肯較常早發沿途無滯計五月二十以前二項鮮船
俱可趕到若至入伏之日各船愆期不至勢難久待隨
經咨覆該部及延至入伏之日定行築壩外但恐各監
拘泥故常逗遛不發延至壩成又以盤船不便推諉臣
等不無掣肘況所進冰鮮不多盤壩只須頃刻即使車
盤不便亦可預撥馬船停泊壩外鮮到之日對船般剥
亦無妨礙漕渠關係甚重似當量從權宜伏望皇上軫
念國計敇下該部申飭南京守備衙門每歲冰鮮船隻
較常催儧早發務在伏前旬日抵淮不至有礙築壩萬
一愆期即從天妃壩車盤或預撥馬船停泊外河船剥
著為定例庶臨期不致妨阻而漕渠永無沙坫矣謹題
請旨奉聖旨工部知道
工部覆前疏
題為乞恩查復舊規以利漕渠事該總理河漕尚書潘
季馴總督漕撫右都御史江一麟題為前事奉聖旨工
部知道欽此欽遵抄出到部送司案呈到部看得冰鮮
船隻關係上供而築壩護漕關係國計均之有不可緩
者今據河臣題稱遵旨築壩當在伏水未發之先其勢
必不能停築以待船據守臣回稱鮮船發行常在閘壩
既成之後其勢又不能車船以盤壩似於上供國計兩
有所妨然臣等竊以為無傷也查得正德嘉靖年間五
月已有鰣魚到京且既稱鮮品尤宜早進既係薦廟尤
該及時但近年以來進鮮内臣每以採鮮既完之後方
行措辦裝具附載貨物勾當稽留動踰旬日沿途淹頓
又致愆期比至京師則色味俱變不惟有礙築壩且於
薦鮮之義亦甚無當也臣省吾先任南京見守備太監
喬郎每事用心整飭才復優於幹濟即據今回稱鰣魚
例在五月初旬採完蓋四月二十日前後已行採矣若
隨船器用如冰鹽之類預備停當一經採完即便發行
不過半月即可過淮正是伏前之期自於築壩無礙至
於楊梅等物又與魚鮮不同即至壩成不妨盤剥但今
年閏月伏早此時議行恐不及事而壩又不容緩築萬
一鰣魚到遲必須設法對船般剥方克有濟此在内守
備臣及河漕大臣各以上供國計不分彼此一體籌度
處置自當無誤其剥完之後自淮以北仍須嚴令地方
官多方護送速進務期共濟不得應付遲緩至于以後
年分鰣魚鮮船定限五月初頭發行伏前定限過淮楊
梅等船定從便聽將南京馬快空船於未築壩之先預
撥過淮停泊壩外以俟般剥則上供既無後時之虞國
計亦得先事之備矣又訪得南京進鮮各船每將起程
之時有無籍棍徒號稱夥光設局詐騙肆意把持要得
倚船覓利領差内臣萬一不從即遍遞誣狀使船不得
行在京不遂復隨至沿途騷擾管河各官或有不察墮
其計中即復稽留延緩是以船行不得如期非盡由發
船之果遲也合無恭候命下容臣等行南京及河漕各
衙門出示嚴禁如有前項棍徒仍前作梗者即便拏問
從重究罪仍枷號通渠或濱河處所示警至於到淮般
剥之際在河漕大臣尤宜加意禁約使奉差者不苦於
道路之難則般剝從容儧進便利所關於築壩治漕者
實非小補均乞聖明裁定敇下欽遵施行奉聖旨是
報黃浦築塞疏
為恭報黃浦築塞事據管理南河郎中張譽呈稱蒙臣
等牌督修築黃浦決口隨行揚州府同知韓相鳩工聚
料于本年三月初三日興工官夫晝夜併力攔河北壩
于本月初十日南壩于十二日各合口斷流訖又蒙本
院部親臨工所仍恐卑薄難恃又於北壩之外加築一
壩共闊十丈足禦水患為照黃浦衝決為害已極經營
數年勞費不貲妨運病民莫此為甚即今兩壩告成横
流堵截山寳興鹽一帶生靈悉得平土而居耕穫而食
官民船艘往來無虞復業編氓歡聲載道誠地方無窮
之利也除將舊口填土接築老隄通候工完另呈合先
具報等因到臣據此案查先該臣等題為河患已除流
民復業乞恩蠲租以廣招徠事已將高堰隄成黃浦見
在興築緣由于本月初一日具題訖臣隨督行該司設
法督築黃浦去後今據前因該臣會同漕撫侍郎江一
麟照得高堰據黃浦之上游而黃浦為興寳鹽城之門
戸高堰既築黃浦之工自易黃浦既塞則興寳鹽城一
帶田地盡行乾出自兹兩河横流㳙滴皆由正道千里
之内民業皆可耕穫而海口河身日見深刷亦可免壅
潰之患矣除將正口填築高厚務俾永賴仍候大工全
完另報外為此具題奉聖旨工部知道
河工告成疏
臣潘季馴謹題為恭報兩河工成仰慰聖衷事萬歷七
年十月初六日據管河郎中佘毅中張譽主事陳瑛管
河兵備營田等道參政龔大器游季勲副使張純僉事
朱東光史邦直會呈節奉總理河漕并總督漕撫衙門
劄付俱為奉明旨陳愚見議治兩河經略以圖永利等
事行職等將派定工程鳩夫辦料刻期興舉該職等遵
依督率分委府州縣等官親詣工所照式率作俱自萬
歷六年九月十五等日興工至今陸續通完訖總計築
過土隄長一十萬二千二百六十八丈三尺一寸砌過石
隄長三千三百七十四丈九尺塞過大小決口共一百三
十九處建過減水石壩四座每座長三十丈修建過新舊
閘三座車壩三座築過攔河順水等壩十道建過函洞
二座減水閘四座濬過運河淤淺長一萬一千五百六
十三丈五尺開過河渠二道栽過低柳八十三萬二千
二百株其各隄高卑酌量地形低昂隨宜增損自一丈
二尺以至七八尺不等數目煩瑣聽候勘官至日另冊
開送覈實外照得數年以來黃淮二河胥失故道至以
地方州縣為壑蓋由黃河惟恃縷隄而縷隄逼近河濱
束水太急每遇伏秋輒被衝決横溢肆潰一瀉千里莫
之底極北岸則決崔鎮季太等處南岸則決龍窩周營
等處共百餘口而又從小河口白洋河灌入挾永堌諸
湖之水越歸仁集直射泗州陵寢以至正河流緩泥沙
停滯河身墊高淮水又因高家堰年久圮壞潰決東奔
破黃浦決入淺而山陽高寳興鹽悉成沮洳清口將為
平陸黃淮分流淤沙㒺滌雲梯關入海之路坐此淺狹
而運道民生俱病矣自去秋興工之後諸決盡塞水悉
歸漕衝刷力專日就深廣今遙隄告竣自徐抵淮六百
餘里兩隄相望基址既遠且皆真土膠泥夯杵堅實絶
無往歲雜沙虚鬆之弊蜿蟺綿亘殆如長山夾峙而河
流于其中即使異常泛漲縷隄不支而溢至遙隄勢力
淺緩容蓄寬舒必復歸漕不能潰出譬之重門待暴則
暴必難侵增纊禦寒則寒必難入兼以歸仁一隄横截
于宿桃南岸要害之區使黃水不得南決泗州至于桃
清北岸又有減水四壩以節宣盈溢之水不令傷隄故
在遙隄之内則運渠可無淺阻在遙隄之外則民田可
免渰没雖不能保河水之不溢而能保其必不奪河固
不能保縷隄之無虞而能保其至遙即止蓋嘗考弘治
以前張秋數塞數決自先任都御史劉大夏將黃陵岡
一帶增築太行隄一道而張秋之患遂息此其已試之
明驗也今職等所築之遙隄即太行隄之别名耳況係
眞正淤土較之太行雜沙又有不侔者故今歲伏初驟
漲桃清一帶水為遙隄所束稍落即歸正漕沙隨水刷
河身愈深河岸愈峻前歲桃清之河膠不可檝今深且
不測而兩岸迥然高矣上流如吕渠兩崖俱露巉石波
流湍急漸復舊洪徐邳一帶年來篙探及底者今測之
皆深七入丈兩岸居民無復昔年蕩析播遷之苦此黃
水復其故道之效也高家堰屹然如城堅固足恃今淮
水涓滴盡趨清口會黃入海清口日深上流日涸故不
特堰内之地可耕而堰外湖坡漸成赤地蓋堰外原係
民田田之外為湖湖之外為淮向皆混為一壑而今始
復其本體矣其高寳一帶因上流俱已築塞湖水不至
漲滿且寳應石隄新砌堅緻故雖秋間霖潦浹旬隄俱
如故黃浦入淺築塞之後俱各無虞柳浦灣一帶新隄
環抱淮城並無齧損不特高寳田地得以耕藝而上自
虹泗盱眙下及山陽興鹽等處皆成沃壤此淮水復其
故道之效也見今淮城以西清河以東二瀆交流儼若
涇渭誠所謂同為逆河以入于海矣海口之深測之已
十餘丈蓋借水攻水以河治河黃淮並注水滌沙行無
復壅滯非特不相為扼而且交相為用故當秋漲之日
而其景象如此昔年沙墊河淺水溢地上秖見其多今
則沙刷河深水由地中秪見其少地方士民皆謂二十
年來所曠見也此蓋仰仗我皇上聖德格天神明協相
聖心獨斷廟算堅持是以本院部得行初志職等得效
腁胝向使少為異議所搖則此時不知更作何狀矣今
財力不多費而功徧于兩河時日不久曠而效收于期
月數千里魚鼈之民一旦登于袵席億萬年命脈之路
一旦底于翕寧職等幸獲遭逢曷勝慶幸除各用過錢
糧另行冊報外所據完過工程擬合開坐呈報施行等
因到臣據此案查萬歷六年五月十五日該臣欽奉上
諭都察院右都御史兼工部左侍郎潘季馴近年河淮
泛濫為害運道梗塞民不安居朕甚憂之已屢有旨責
之地方官經理奈無實心任事之臣動以工費艱鉅為
解又當事諸臣意見不同事多掣肘以致日久無功今
特命爾前去督理河漕事務將河道御史暫行裁革以
其事專屬於爾其南北直隸山東河南地方有與河道
相干者就令各該巡撫官照地分管俱聽爾提督爾宜
親歴河流所經會同各巡撫官督同各部屬司道等官
悉心協慮講求致害之因博采平治之策備查草灣口
何為既開復淤及今作何開通全淮水何為南徙不復
及今作何疏導徐邳河身高並州城何以疏之使平黃
浦崔鎮等口久塞無功何以築之使固及查諸臣歴年
建議有行奏疏逐一勘議要見老黃河故道應否開復
清桃正河應否挑濬高家堰寳應隄應否修築小浮橋
新衝口可否濟運應否加挑又徐邳以上地形南昂北
下恐隄防一潰勢必奔流北徙將為閘河之梗亦要審
其孰為正河孰為支河孰為合河或正而當厚其防或
支而當殺其勢或合而當分其流一併勘議詳妥奏聞
區處合用錢糧及選任司道等官俱許以便宜奏請給
發委用功成之日通將效勞官員一體分别陞賞如有
抗違不服及推諉誤事者文官五品以下武官四品以
下徑自提問應奏請者奏請定奪其提督軍務事宜查
照河道衙門原管行事爾候事寧之日奏請回京朝廷
以爾諳習河道素有才望特兹重任爾尚殫忠籌慮盡
心區畫俾河漕無梗塞之虞人民免昏墊之苦必有懋
賞以酬爾功毋或畏難憚勞隠忠不效及苟且塞責有
負委任爾其勉之慎之故諭欽此臣遵奉綸音會同撫
臣躬率司道等官沿河荒度周諮分合之勢博求平治
之謀羣策畢集衆諭僉同隨題為奉明旨陳愚見議治
兩河經略以圖永利事該工部覆看得都御史潘季馴
侍郎江一麟足遍口訊僉議詳酌為是六說其所修置
寢格俱目擊利害而非道聽之言庶同則繹而非弗詢
之謀蓋隄防既固塞決又蕃水無㫄駛而正流自急沙
隨水刷而海口自復此正以水治水而不為穿鑿之論
迂謾之談頃來治河之說未有逾於二臣之議等因題
奉聖旨這治河事宜既經河漕諸臣會議停當依擬都
准行著他們悉心著實興建永利各該經委分任官員
如有玩愒推諉虚費財力者許不時拏問參奏其未盡
事宜及臨時事勢或與原議不合的也著陸續奏聞務
求有益應用錢糧你部裏便會戸部上緊議來欽此備
咨臣等欽遵查照興舉施行准此又該臣等題為勘估
兩河工程乞賜早請錢糧以便興舉事欵議分督徐州
北岸自吕梁洪至邳州直河止遙隄該海防道參政龔
大器總管自桃源古城以下遥隄并塞界内決口及建
減水壩一座又先分馬厰坡遙隄該中河郎中佘毅中
總管自桃源縣界至清河縣北遥隄并塞界内決口及
建減水壩一座該添註管河道副使張純總管自徐州
南岸并靈睢界内遥隄及建減水壩一座該徐州道副
使林紹總管睢寧界内遙隄并築歸仁集隄該潁州道
僉事朱東光總管修復淮安運河各閘修築裏河兩隄
并新城北一帶幫築新舊隄及塞黃浦口催濬興鹽支
河該水利道僉事楊化總管築高家堰塞天妃閘朱家
口開復通濟閘修築趙家口迤西隄岸修復各壩該添
註管河郎中張譽總管修築寳應一帶土石隄并建減
水閘及挑濬揚州至儀真一帶河道該南河郎中施天
麟總管等因本部覆奉欽依咨行臣等分工間郎中施
天麟降調將原分寳應隄工改委營田道僉事史邦直
揚州挑淺改委該府知府虞德燁僉事楊化罷黜將原
分清江浦兩岸築隄改委主事陳瑛增修閘座改委淮
安府知府宋伯華各管理柳浦灣修築新舊隄并添寳
應入淺決工增委今補水利道副使張純黃浦口決工
增委今補南河郎中張譽各兼理副使林紹閒住原分
一工該今任參政游季勲管理俱於上年九月十五日
起土興工臣等具本題知訖又該臣等查得司道續報
工程淮北有徐州三山頭起至張字舖增築遥隄玄黃
二舖止建順水壩一道果字舖起至李字舖增築遥隄
谷山匙頭灣添建函洞二座三義鎮添建減水壩一座
此皆原題未載續議增益淮南有通濟福興二閘從新
改遷新莊逼近通濟閘勢難兩存板閘止宜仍舊信字
壩逼近黃河不便修復仁義壩改建天妃閘裏興鹽等
處支河因高堰黃浦入淺隄成無水可洩自宜停止寳
應湖隄減水閘止須修建四座此原題備載續議更易
又經具本題知訖臣等向在催督各工去後今據前因
除將報到工程逐一查覈相同外該臣會同漕運巡
撫侍郎江一麟竊照我朝建都燕冀轉輸運道實為咽
喉自儀真至淮安則資淮河之水自清河至徐州則資
黃河之水黃河自西而來淮河自南而來合流於清河
縣之東經安東達雲梯關而入於海此自宋及今兩瀆
之故道也數年以來崔鎮諸口決而黃水遂北高堰黃
浦決而淮水遂東桃清虹泗山陽高寳興泰田廬墳墓
俱成巨浸而入海故道幾成平陸臣等受事之初觸目
驚心所至之處孑遺之民扳輿號泣觀者皆為隕涕然
議論紛起有謂故道當棄者有謂諸決當留者有謂當
開支河以殺下流者有謂海口當另行開濬者臣等反
覆計議棄故道則必欲乘新衝新衝皆住址陸地漫不
成渠淺澁難以浮舟不可也留諸決則正河必奪桃清
之間僅存溝水淮揚兩郡一望成湖不可也開支河則
黃河必不兩行自古紀之淮河泛溢隨地沮洳水中鑿
渠則不能别尋他道則不得況殺者無幾而來者滔滔
昏墊之患何時而止不可也惟有開濬海口一節於理
為順方在猶豫而工部遺咨叮嚀臣等親詣踏看臣等
乃乘輕舠出雲梯關至海濱延袤四望則見積沙成灘
中間行水之路不及十分之一然海口故道則廣自二
三里以至十餘里詢之土人皆云往時深不可測近因
淮黃分流止餘涓滴入海水少而緩故沙停而積海口
淺而隘耳若兩河之水仍舊全歸故道則海口仍舊全
復原額不必别尋開鑿徒費無益也臣等乃思欲疏下
流先固上源欲遏㫄支先防正道遂決意塞決以挽其
趨築遥隄以防其決建減水壩以殺其勢而保其隄一
歲之間兩河歸正沙刷水深海口大闢田廬盡復流移
歸業禾黍頗登國計無阻而民生亦有賴矣蓋築塞似
為阻水而不知力不專則沙不刷阻之者乃所以疏之
也合流似為益水而不知力不弘則沙不滌益之者乃
所以殺之也㫄溢則水散而淺返正則水束而深水行
沙面則見其高水行河底則見其卑此既治之後與未
治之先光景大相懸絶也每歲修防不失即此便為永
圖借水攻沙以水治水臣等蒙昧之見如此而已至於
復閘壩嚴啟閉疏濬揚河之淺亦皆尋繹先臣陳瑄故
業原無竒謀秘策駭人觀聽者偶倖成功殊非人力實
皆仰賴我皇上仁孝格天中和建極誠敬潜孚而祗靈
助順恩威並運而黎獻傾心念轉輸乃足國之資軫昏
墊切儆子之慮宵旰靡皇絲綸屢飭其始也併河漕以
一事權假便宜以任展布故臣等得效芻蕘之言其既
也逮媮墮以警冥頑折淆言以定國是故臣等得竟腁
胝之力俯從改折之議國計與民困咸紓特頒賞賚之
仁臣工與夫役競勸致兹無量之功遂成一歲之内今
兩河蒸黎歌帝德而祝聖夀者且洋溢乎寰宇矣臣等
何敢貪天功以為已力哉除用過錢糧聽巡鹽衙門查
覈奏繳外謹將完過工程總數開坐伏乞敇下該部覆
議差官勘閱明實施行謹題請旨
計開
淮北工程
總管官中河郎中佘毅中督淮安府同知王琰兖州府
同知唐文華桃源縣知縣郭顯忠濟寧衞指揮文棟
等築完原分桃源縣北岸遥隄自古城起至關王廟
止長八千六百八十九丈二尺俱根闊六丈頂闊二
丈高一丈至九尺不等塞完崔鎮大決口一處及劉
真君廟等決口共三十六處共長四百六十一丈五
寸築完古城堰口隄一道長三百六十丈造完崔鎮
減水石壩一座壩身連鴈翅共長三十丈又築完續
增徐州南岸三山遙隄長二千四百二十八丈三尺
五寸俱根闊四丈頂闊一丈六尺高八九尺不等又
督淮安府同知蔡玠築完桃源縣迤南馬厰坡遙隄
長七百四十六丈根闊七丈至五丈不等頂闊二丈
高一丈至八尺不等以上各隄共栽過低柳一十六
萬一千六百株
總管官海防兵備道參政龔大器督廬州府通判宋守
中邳州知州張延熙泰州同知王法祖等築完原分
邳州北岸遥隄自吕梁山麓起至直河止長九千四
百六十四丈一尺俱根闊六丈至五丈不等頂闊二
丈至一丈五六尺不等高九尺至七八尺不等造完
續增谷山并匙頭灣函洞各一座又築完續增徐州
南岸三山遥隄長一千三百九十一丈八尺俱根闊
四丈頂闊一丈四五尺不等高八尺以上各隄共栽
過低柳五萬二千株
總管官徐州兵備道參政游季勲督淮安府同知蔡玠
徐州知州孫養魁靈璧縣知縣張允孚睢寧縣知縣
徐密桃源縣知縣郭顯忠等築完原分靈睢南岸遥隄
自竇老穀堆起至象山止長一萬一千七百五十
七丈二尺俱根闊六丈頂闊二丈高九尺造完徐昇
鎮減水石壩一座壩身連鴈翅共長三十丈又築完
續增徐州三山遥隄二千六百四十七丈一尺六寸
俱根闊四丈頂闊一丈六尺高九尺順水壩一道又
會同南河分司改建通濟閘一座并閘外攔河壩一
道以上各隄共栽過低柳一十五萬一千六百株
總管官水利道副使張純督兖州府同知樊克宅清河
縣知縣石子璞等築完原分桃源清河縣北岸遙隄
自關王廟起至護城隄止長九千七百二十一丈俱
根闊六丈頂闊二丈高一丈至八九尺不等塞完張
泗沖等決口一十八處共長二百一十一丈造完季
太鎮減水石壩一座續增三義鎮減水石壩一座壩
身連鴈翅俱長三十丈又築完續增徐州南岸三山
遙隄二千五百四十九丈俱根闊四丈頂闊一丈五
尺高八尺以上各隄共栽過低柳五萬三千株
總管官潁州兵備道僉事朱東光督鳳陽府通判李光
前廬州府通判查志文歸德府通判祝可立泗州守
備衞鎬張大德等築完原分睢寧南岸遙隄自象山
起至果字舖止長六千九百三十六丈七尺俱根闊
九丈至六丈六尺不等頂闊二丈一尺高一丈至八
尺不等又築完續增果字舖起至李字舖止遙隄長
八百四十八丈六尺俱根闊六丈六尺頂闊二丈一
尺高八九尺不等又築完原分歸仁集遙隄長七千
六百八十二丈八尺根闊六丈至四丈五尺不等頂
闊三丈至一丈不等高一丈二尺至八九尺不等内
填塞決口四十七處共長三百四十九丈以上各隄
共栽過低柳三十萬株
淮南工程
總管官南河郎中張譽督揚州府同知韓相淮安府同
知鄭國彥王琰兩淮運副曹鉷東昌府通判王一鳳
中軍都司俞尚志等修築高家堰隄六十餘里計長
一萬八百七十八丈俱根闊十五丈至八丈六丈不
等頂闊六丈至二丈高一丈二三尺不等内三千四
百丈會同徐水二道俱用樁板廂護堅固塞完大澗
渌洋湯恩口等決三十三處共長一千一百一十八
丈又塞朱家決口一處先築月壩一道長八十丈并
築本口直隄長一十四丈閉塞天妃閘一座修築趙
家口迤西兩岸隄共長六百七十四丈根闊二丈至
一丈頂闊二丈至一丈高一丈至八尺不等又修復
禮智壩各一座添設天妃壩一座又開出閘河口自
甘羅城起至淮河長二百一十三丈底闊四丈面闊
六丈深一丈兩崖築隄共長四百二十六丈根闊十
丈頂闊二丈高一丈又塞完續分黃浦決口一處先
築南北攔河壩二道共長四十五丈根闊一十三丈
頂闊十丈高二丈填築正口土隄一道長九十四丈
自水底至頂高三丈八尺根闊一十三丈又會同徐
州道改建通濟閘一座并閘外築攔河壩一道以上
各隄共栽過低柳六萬株
總管官清江厰主事陳瑛督留守司經歴屠鑰把總諸
葛堯賓鎮撫王紹武等築完清江浦南北兩岸河隄
共長三千三百九丈八尺俱根闊一丈二尺頂闊八
尺五寸高三尺五寸塞完鄭家決口一處長六十七
丈加隄一道自水底至頂高一丈三四尺不等底闊
二丈五尺頂闊九尺
總管官水利道副使張純督淮安府帶銜同知劉順之
兩淮運副曺鉷寳應縣知縣李贄修完原分淮安府
新城北舊隄自清江浦起至柳浦灣止共長九千八
百五十一丈幫闊二丈一丈五尺以至一丈不等高
四尺至二三尺不等築完新隄自柳浦灣至高嶺止
長六千六百四十丈俱根闊四丈五尺頂闊一丈五
尺高六尺築完西橋壩一座長十二丈自水底至頂
高二丈築塞入淺決口一處長八十五丈六尺内土
隄根闊七八丈不等頂闊二丈自水底至頂高二丈
至一丈四五尺不等外包砌石隄一道長八十五丈
六尺高一丈五六尺不等又石隄兩頭接築舊土隄
共長一百五十丈俱根闊三丈頂闊二丈高一丈三
四尺不等南北攔河壩二道共長五十九丈西隄一
道長二百四十一丈俱根闊五六丈不等頂闊一丈
三四尺不等自水底至頂高一丈六七尺不等以上
各隄共栽過低柳五萬四千株
總管官營田道僉事史邦直督揚州府通判王開郭紹
等修築完寳應湖土隄長四千四百九十二丈俱根
闊五丈頂闊三丈高一丈六七尺不等築完石隄長
三千三百七十四丈九尺俱根闊五尺頂闊三尺高
一丈四五尺不等上加土西面三尺東面四五尺不
等密下樁笆實土者計長一千一百一十七丈一尺
修建減水閘共四座
總管官揚州府知府虞德燁督江都縣知縣秦應驄原
任儀真縣知縣況于梧等挑完淤淺河道自高廟起
至儀真縣東關止共長一萬一千五百六十三丈五
尺挑深五尺至二三尺不等闊十四丈至八丈不等
總管官淮安府知府宋伯華督同同知劉順之通判況
于梧清河縣知縣石子璞等造完改建福興閘一座
修完清江閘一座增砌荒細石塊共長二千二百九
十二丈三尺㫄開月河一道長九十三丈築完南北
攔河壩二道共長三十五丈閘下兩岸并月河隄共
長一百二十四丈俱用樁笆廂護奉聖旨工部知道
黃河來流艱阻疏
臣潘季馴謹題為黃河來流艱阻後患可虞乞恩速賜
查議以圖治安事臣等猥以譾材謬膺重任晝夜思惟
欲求萬全之策以報陛下罔極之恩食不甘味寢不貼
蓆者三月矣而卒未能快於心也竊惟今之談河患者
莫不曰徐邳河身墊高水易溢也崔鎮諸口未塞桃清
淺阻也高堰黃浦淮水横流淮揚之民久為魚鼈也淮
黃兩河之水漫無歸宿海口沙墊也此徐州迤南之患
耳目之所覩記運道之所必資故人人得而言之也臣
等已於前月二十八日會本具題陛下俯從臣請兩年
之内或可脱淮揚昏墊之苦免運道梗阻之虞而臣等
亦得藉以少逭愆尤矣然其大可憂者不在此也敢敬
陳之臣等初抵淮安即詢黃河出接運道處所衆云出
徐州小浮橋則臣等喜以為此黃河故道之最順者也
又詢水深若干衆云深四丈餘則臣等又喜以為此河
身之本體也又詢小浮橋迤西則為胡佃溝為梁樓溝
為北陳為鴈門集為石城集而石城集以上十五里則
為崔家口即去歲八月所決之口也其間淺深俱不能
答臣等即行淮安府管河同知王琰前往測度去後隨
於四月二十九日親督淮北分司郎中佘毅中添註管
河郎中張譽徐州管河兵備副使林紹添註管河副使
張純沿河踏勘行至徐州隨據王琰揭報前項河水深
七八尺至二三尺不等而梁樓溝至北陳三十里則止
深一尺六七寸散漫湖坡一望無際原係民間住址陸
地非比沙淤可刷故河流逾年而淺阻如故也臣等不
勝驚訝隨據徐州碭山鄉民段守金龔泮王霜等各呈
稱老河故道自新集歷趙家圈蕭縣薊門出小浮橋一
向安流名曰銅幫鐵底後因河南水患另開一道出小
河口本河漸被沙淺至嘉靖三十七年河遂北徙忽東
忽西靡有定向行水河底即是陸地比之故道高出三丈
有餘停阻泛濫妨運殃民懇乞開復老河上下永利等
情臣等當督前司道并山東管河道副使邵元哲河南
管河道副使唐汝迪由夏鎮歴豐沛至崔家口復自崔
家口歴河南歸德府之虞城夏邑商丘諸縣至新集閱視
間則見黃河大勢已直趨潘家口矣隨據地方鄉老靳
廷道等稟稱去此十二三里自丁家道口以下二百二
十餘里舊河形迹見在儘可開復臣等即自潘家口歴
丁家道口馬牧集韓家道口司家道口牛黃堌趙家圈
至蕭縣一帶地方委有河形中間淤平者四分之一地
勢高亢南趨便利用錐鑚探河底俱係滂沙見水即可
衝刷又據夏邑虞城等縣鄉官王極鄉民歐陽照等七
百餘人連名呈告俱為乞疏舊河便民事竊照黃河故
道自虞城迤下蕭縣迤上夏邑迤北碭山迤南嘉靖年
間岸闊底深水勢安流既於運河無虞亦於民田無害
商賈通行貿易大遂民稱豐庶自嘉靖三十六年以後
故道漸淤河隨北徙黃流泛溢青野汪洋居民十不存
一運道屢年阻滯告乞早為開通上利下便是誠萬世
盛舉等情臣等度其言實為探本之論但道里遥遠工
費鉅艱復又沿河荒度更無省近可從者而臣等猶冀
崔家口一帶淺阻去處或可疏濬成河易為力也復督
各官駕小舠至梁樓溝北陳等處躬親測量委果淺阻
河底原係陸地委難衝刷蕭縣地方一望瀰漫民無粒
食號訴之聲令人酸楚該縣城外環水為壑城中瀦水
為池居民逃徙官吏嬰城難守見今題請遷縣臣等竊
思之一縣之害此其小也夫黃河并合汴沁諸水萬里
湍流勢若奔馬陡然遇淺形如檻限其性必怒奔潰決
裂之禍臣等恐不在徐邳而在河南山東也止緣徐州
以北非運道經行之所耳目之後人不及見止見其出
自小浮橋而不考小浮橋之所自來遂以為無虞耳豈
知水從上源決出運道必傷往年黃陵岡孫家渡趙皮
寨之故轍可鑒乎臣等又查得新集故道河身深廣自
元及我朝嘉靖年間行之甚利後一變而為溜溝再變
而為濁河又再變而為秦溝止因河身淺澀隨行隨徙
然皆有丈餘之水未若今之逾尺也淺愈甚則變愈速
臣等是以夙夜為懼也臣等又查得此河先年亦嘗建
議開復止緣工費浩繁因而寢閣臣等竊料先時諸臣
雖以工費為辭實非本心蓋誠慮黃河之性叵測萬一
開復之後復有他決罪將安辭目前既有一河可通姑
為苟安之計耳而不知臣子任君父之事惟當論可否
不當論利害惟當計其功之必成不當慮其後之難必
且所慮者他決也隨決隨塞亦非有甚難者故河變遷
之後何處不溢何年不決寧獨不慮之乎臣等與司道
諸臣計之故河之復其利有五河從潘家口出小浮橋
則新集迤東一帶河道俱為平陸曹單豐沛之民永無
昏墊之苦一利也河身深廣受水必多每歲可免泛溢
之患虞夏豐沛之民得以安居樂業二利也河從南行
去會通河甚遠閘渠可保無虞三利也來流既深建瓴
之勢導滌自易則徐州以下河身亦必因而深刷四利
也小浮橋之來流既安則秦溝可免復衝而荼城永無
淤塞之虞五利也臣等以為復之便至於復故道難仍
新衝易復故道勞仍新衝逸則臣等計之熟矣然舍難
就易趨逸避勞慮日後未可必之身謀而不惜將來必
致之大患皆非臣等之所以盡忠於陛下也臣等勘議
之後即擬具題但因伏水將發猶望水勢洶湧或可衝
刷成渠近又行據同知王琰回稱勘得北陳等處原深
一尺六七寸者今止深七八尺臣等看得伏秋暴漲之
時水增六尺有餘則客水消落之後不免仍存本體矣
伏望敕下該部查議如果臣等所言不謬擬議上請特
差素識水性科臣一員前來候秋深水落與臣等會同
山東河南撫臣及兼理河道巡鹽御史躬親勘議如果
可復即便估計錢糧會本題請早賜施行地方幸甚臣
等幸甚謹題請旨奉聖旨工部知道
申飭徐北要害疏
臣潘季馴謹題為伏秋將届徐北來流未安乞恩申飭
地方當事臣工嚴守要害處所共保無虞事先該臣于
去年六月間勘得黃河自徐州小浮橋迤北胡佃梁樓
北陳鴈門等處水僅逾尺散漫不能成渠下壅上潰勢
甚可慮博訪輿論僉謂開復新集舊河為便該臣會同漕
撫侍郎江一麟題為黃河來流艱阻後患可虞乞恩速
賜查議以圖治安事請差科臣前來會勘間該工科都
給事中王道成等題為河工艱鉅懇乞聖明特議次第
舉行以求萬全事該工部議覆咨臣及江一麟會同各
該撫按督率司道等官親詣踏勘虚心講求科臣不必
議遣臣隨咨行河南山東兩省巡撫都御史并劄行管
河道備呈巡按巡鹽御史各督行布按都三司守巡管
河等道先勘明妥通詳臣等約期會集覆議未報臣竊
惟徐淮之間水患相仍錢糧正當缺乏之時地方又值
災傷之候頻年動衆殊有隠憂今兩河之工延袤千里
至艱且鉅臣不自揣度復以徐北為請誠慮夫伏秋水
漲蕭碭從中梗阻則河南山東不無潰決之虞而去歲
伏秋已幸無恙臣言益愧其迂矣況大工至今未完若
復遠事開濬強弩之末官夫俱疲轉眼入伏大雨時行
其勢自不能不候南工報竣之後方行議處也然杞人
之憂則猶有未能釋然者臣自去冬至今節行郎中佘
毅中徐州道參政游季勲躬往踏勘其淺阻漫散如故
見分一股衝出濁河倒灌茶城濁河即嘉靖年間所決
之河也伏秋之時難保不更他徙臣再三諮訪咸謂開
復既所未能則隄防誠為喫緊查得河南則有廟王口
李景文莊前于家店劉獸醫口黃陵岡陶家店馬家口
銅瓦廂□泥河煉城口榮花樹芝麻莊山東則有楊家
口梁靖口毛王寨武家壩侯家林韋家樓單縣縷隄七
舖至十一舖太行隄十五舖至二十舖等處皆為掃灣
迎溜之所先年失事往往由此若能固守或可無虞苐
須各該河臣移駐要害處所躬親督理乃克有濟臣以
南工方在促成之際東奔西馳未遑他顧而淮安去河
南山東千有餘里文移往返動經月餘伏秋之時呼吸
變態臣坐鎮于千里之外豈能調度之適期也臣查得
先該尚書吳桂芳准吏部咨節奉聖旨河道事務著各
該巡撫官照地分管俱屬吳桂芳提督欽此臣奉勅諭
開載亦同伏望勅下該部轉行各該巡撫都御史就近
督同管河道及各該府縣等官躬親料理某處隄岸卑
薄相應加修某處水勢衝突相應捲埽大小一心晝夜
無懈則時水雖狂力既不能㫄決勢必勉就原趨而張
秋迤南一帶運道自可無虞矣再照夫人之情難於慮
始而天下之事貴在廣忠臣與江一麟具題之時諄諄
乞差科臣者誠見新集故河淹塞已久一旦剏為開復
之說殊駭觀聽且臣愚一人之見誠不自信而欲求協
於僉謀之同耳今該部既稱科臣不必議遣而復行臣
會同各該撫按是又以臣為主議之人而以各該撫按
為附矣諸臣縦有異同其誰能逆覩黃河之無恙遂決
然於拂臣之請乎亦孰肯面斥臣言之非而昌言其不必
復乎至於心知其當復而深畏其勞費之難因循不敢
言者即司道之中難保其不無也少有依違後言滋起
僨事之由端在於是且自徐州直至虞夏商丘等處臣
俱足蹈而目擊之而臣之愚見膚說亦盡於前疏矣未
經勘議者在河南山東諸臣耳伏望敕下該部催行各
該撫按及淮揚巡鹽御史徑自會期躬赴淺阻及應開
復處所逐一踏勘如果臣言可采不嫌於徇同臣言乖
違不妨於互異或俟南工報完即行議舉或念官夫積
困姑事隄防虚心講求務求協一會本具題聽該部覆
議咨臣遵奉施行則人心早定而河患可弭矣臣非敢
有所推避也正欲以諸臣之見訂臣之得失為行止也
伏望皇上特賜允行河防幸甚臣愚幸甚謹題請旨奉
聖旨工部知道
河防一覽卷八
