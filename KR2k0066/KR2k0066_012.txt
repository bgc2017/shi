河防一覽卷十二
明潘季馴撰
甄别司道疏
臣潘季馴謹題為欽遵明旨甄别司道官員以重河漕
事案照萬歷十六年十一月内准工部咨該臣題為恭
誦綸音不勝感奮敬陳治河鄙見伏候宸斷事覆奉聖
旨是近年河道官員不行遵守修防事宜因循廢弛致
有疎虞却又紛紛建議意見雜出何裨實事今後務遵
明旨加謹防禦每年終總河官將所屬河道部司等官
甄别具奏欽此除欽遵外臣竊惟南北運道不啻三千
餘里總河之臣以一身彈壓于其間豈能家喻而戶曉
日省而月視哉所賴于承宣者司道諸臣也司道不得
其人則河情難于上達法禁苦于下壅鮮不誤矣我皇
上留心國計軫念民生特降明綸諭以得人為要仍頒
嚴旨假以甄别之權此實地方之福河臣之幸也敢不
仰承德意悉心諮訪以圖報稱哉臣查得自北直隸以
至浙江專管河道者部臣五道臣二兼管河道者部臣
三道臣十一今當萬歷十七年已終相應奉旨甄别内
除莅任方新伏秋修防未經委任及浙江水利道係臣
原籍恐違近例不敢槩舉外以部臣言之如中河分司
郎中沈修虚中雅能受善廣益出自和衷不假聲色而
推赤心以鼓羣工罔炫新竒而順水道以收羣策北河
分司郎中吳之龍直諒固是本真敷施尤多諳練勿喜
更張而因革自有條理無為苛刻而章程具見整嚴南
河分司郎中黃曰謹勤恪足應糾紛老成不事粉飾始
任即值横流而疏濬獨苦施工必勤荒度而防禦有方
臨清板閘分司員外何應奇性不徇人政能剔蠧司甎
司閘而遇事皆有規條任怨任勞而一心惟知法紀南
旺分司主事王元命卓有古雅之風絶無脂韋之態言
若不出而泉閘庶務聿興體若不勝而官夫奉行惟謹
夏鎮分司主事余繼善通敏可當一面才諝克濟時艱
濁流四溢而兩月悉就安全諸作並興而一身不遺餘
力以道臣言之如徐州道山東按察使陳瑛腁胝已及
十年忠勞真如一日胷抱全河而區裁有同指掌志專
報主而注厝不異承蜩分守東兖道管泉參政郝維喬
涵養定而吐茹不形器識高而張弛自裕導泉防河之
曲當澤民利國以咸宜分守濟南道管泉參政楊芳秉
長駕遠馭之才有憂勤惕厲之意釐析河泉之源委而
擘畫甚當稽查額課之逋負而工費允資河南管河道
副使陳九仞精勤率屬而事在先勞縝密分猷而言可
底績禦狂瀾一身如棄躬畚鍤萬苦不辭濟寧管河道
副使曹時聘心事如青天白日才華若流水行雲昔守
鳳郡而防淮之譽已彰兹擢東藩而治河之功尤茂蘇
松兵備道副使李淶才可斷犀智能先物當庶務㫄午
之日而疏鑿必親值天時旱魃之秋而閭閻允附大名
兵備道副使于文熙卓犖不事詭隨誠確雅能肩仔疏
瀹衞水而王舟無阻滯之患議建隄防而魏民有保障
之功霸州兵備道副使蔣科才猷不尚揮霍趣向自是高明
流沙之通澀不常運渠之疏築知謹以上諸臣職任雖
有不同要之公廉勤恪皆為一時之選所當薦揚者也
内如郎中黃曰謹涖事雖僅九月修防已畢一年按察
使陳瑛副使陳九仞近報陞任尚未交代參政楊芳副
使曹時聘見任雖未及期前官具兼河務皆臣所轄之
地似應并薦者也如蒙敕下該部再加查議如果臣言
不謬將諸臣次第轉擢而中間相應久任者查照原題
施行庶幾防禦得人而地方永賴矣謹題請旨奉聖旨
該部知道
工部覆前疏
題為欽遵明旨甄别司道官員以重河漕事該總理河
道右都御史潘季馴題前事奉聖旨該部知道欽此該
部看得總理河道右都御史潘季馴題稱自北直隸以
至浙江專管及兼管河道部司諸臣除浙江係河臣原
籍恐違近例不敢槩舉乞將中河郎中等官沈修等徐
州道按察使等官陳瑛等次第轉擢中間相應久任者
查照原題施行一節為照漕河事規分理防守固在郡
縣承宣督率尤賴部司乃往歲薦奬獨及郡縣而部司
不與甚非所以重綜覈昭勸懲也近該河臣題奉明旨
通行甄别兹當十七年歲終照例具題前来相應如議
題請恭候命下咨行吏部將部臣沈修吳之龍黃曰謹
何應奇王元命余繼善道臣陳瑛郝維喬楊芳陳九仞
曹時聘李淶于文熙蒋科通行紀錄次第轉擢内郎中
沈修查照原題久任候九年考滿另議優擢及照蘇松
兵備係暫管河務彼江南水利既設有專官今後年終
仍查水利官舉劾其浙江水利據河臣稱係原籍遵例
不敢槩叙但查近例原籍迴避特為南道御史點差而
設若都御史統轄地方廣遠原不在此例如各邊及漕
運總督有所舉刺雖原籍亦所不遺總理河道與總督
體統相同則事權不宜獨異況全河形勢南自兩浙歴
江河淮濟以達京師凡數千里若一身之脈絡然倘偏
而不舉則脈絡不得貫通事權不得歸一合無今後每
年終查覈各司道府州縣如南北兩直隸浙江河南山
東凡與河道相干涉者無論原籍與否一體舉劾併乞
聖裁移咨總理河道及南北直隸浙江河南山東各巡
撫都御史及咨都察院轉行各巡按御史遵照施行奉
聖旨是各該司道等官但與河道相干的著總理官一
體甄别
申飭鮮船疏
臣潘季馴謹題為乞恩查復舊規以利漕渠事據管理
南河郎中黃曰謹呈前事卷查舊例淮安通濟閘外每
年伏水未發之前築攔河土壩以遏黃流内灌所有進
貢鰣魚鮮船限在五月初發行伏前過淮其楊梅等船
聽將馬快空船預撥壩外停泊盤剥節經遵行已久及
照上年前船俱不預先出口以致築壩過期黃水暴漲
倒灌裏河淤墊挑濬甚為不便近來黃河漲發多在未
入伏二十日之前勢猛難禦則口壩之築須為早圖合
無移文南京兵部并守備衙門速將鮮貢船隻催儧發
行幷撥馬快船隻依期於五月中旬俱令出口本司預
備物料定於六月初一日築壩合口庶壩工早竣河道
無虞等因到臣案照萬歷八年先該臣總理河漕會同
漕撫前任都御史江一麟題該工部覆議查得正德嘉
靖年間五月已有鰣魚到京且既稱鮮品尤宜早進既
係薦廟尤該及時但近年以來進鮮每於採鮮既完之
後方行措辦装具附載貨物勾當稽留動踰旬日沿途
淹頓又致愆期比至京師則色味俱變不惟有礙築壩
且於薦鮮之義亦甚無當也即據守臣回稱鰣魚例在
五月初旬採完蓋四月二十日前後已行採矣若隨船
器用如冰鹽之類預備停當一經採完即便發行不過
半月即可過淮正是伏前自於築壩無礙至於楊梅等
物又與鰣魚不同即至壩成不妨盤剥以後年分鰣魚
鮮船定限五月初頭發行伏前過淮楊梅等船從便聽
將南京馬快空船於未築壩之先預撥過淮停泊壩外
以俟盤剥則上供既無後時之虞國計亦得先事之備所
關于築壩治漕者寔非小補等因題奉聖旨是欽此備
咨通行欽遵外今據該司所呈近來黃河水發太早即
如去歲五月二十日水汛陡漲其流愈濁馬船到遲致
誤築壩裏河受淤挑濬工鉅乞要預催鮮船早放出口
一節委屬喫緊臣又查得徐北鎮口閘外清黃交接黃
河暴漲内灌成淤已經題奉欽依黃漲之時下板閉閘
以防内淤若貢艘稍遲南誤出口北誤入閘兩相妨礙
況鰣魚出在四月自應及時採取若船隻冰鹽預先備
辦採完即發則半月之内准可過淮出口非惟壩工不
誤而恭進品物較常必更鮮美今據該司擬于六月初
一日築壩似為長便伏望皇上軫念河漕薦新均屬重
務勅下該部如果臣言不謬咨行南京兵部及内守備
衙門預將鰣魚鮮船合用器具冰鹽先時料理完備一
經採完隨即督發嚴諭在途不許遷延期在五月十五
左右兩運盡數過淮趁赶伏水未發早進鎮口閘河其
餘貢船預撥馬快空船照限出口停泊外河以俟盤剥
仍聽臣預行該司辦完壩料將通濟閘外輭壩凖在六
月初一日合口庶幾貢期不爽河防有裨矣謹題請旨
奉聖旨該部知道
工部覆前疏
題為乞恩查復舊規以利漕渠事該總理河漕兼提督
軍務都察院右都御史潘季馴題前事奉聖旨該部知
道欽此欽遵抄出到部送司案呈到部看得淮安通濟
閘徐州鎮口閘當黃河南北之衝故每年五月間黃水
未發將鮮貢船隻催儧過盡南則築輭壩以遏横流北
則閉閘口以禦淤墊屢經題奉明旨禁例森嚴遵行已
久乃近年鮮船未行之前則器具冰鹽失于先治既發
之後則附載貨物沿途遷延如上年黃水陡發太早鮮
船出口太遲遂致築壩不前幾成大患是以河臣潘季
馴先事預防申明舊制要在四月採鮮五月過淮六月
初一日築壩較之往年稍加督速而貢品愈致鮮美閘
壩俱得蚤圖深為長便相應如議覆請但進鮮船與官
民船不同法禁難行事多阻撓自非天語丁寧未免遷
延若故伏望皇上俯念軍國大計將鮮貢限期特降嚴
旨容臣等咨行兵部轉咨南京兵部及守備衙門務要
依期採辦作速啟行限在五月十五日前後兩運盡數
過淮入口但有稽遲至六月内者許河臣參奏重處仍
咨總河都御史轉行管理南河郎中夏鎮主事預辦物
料候鮮船過淮即便築壩過徐即便下閘其輭壩定限
每年六月初一日合口如有遲悞一體查參施行奉聖
旨是進鮮船隻著該衙門依期採辦發行限五月中過
淮六月初築壩不許延緩過期致碍河防如有故違聽
總河官及該科參治
申明職掌疏
臣潘季馴謹題為明職掌一事權以便責成以裨河漕
事臣於二月十二日准工部咨該臣題為欽遵明旨甄
别司道官員以重河漕事本部覆議内開蘇松兵備係
暫管河務彼江南水利既設有專官今後年終仍查水
利官舉劾其浙江水利河臣稱係原籍不敢槩叙但查
各邊及漕運總督有所舉刺雖原籍亦所不遺總理河
道與總督體統相同則事權不宜獨異年終查覈司道
府州縣如南北兩直隸浙江河南山東凡與河道相干
涉者無論原籍與否一體舉劾等因題奉聖旨是各該
司道等官但與河道相干的著總理官一體甄别欽此
除欽遵外臣謹以今歲甄别之疏不及蘇松水利道之
故與兵水二道事體應否歸一之由敬為皇上陳之臣
於萬歷十六年六月初二日入境適值添設蘇松水利
一道副使許應逵隨亦赴任臣以事體度之漕渠必屬
之水利道矣隨於本年閏六月初八日為查取官員賢
否事牌行該道查造文武官員考語冊又為專責成嚴
修守等事案行該道申飭河防初九日為欽奉勅諭查
勘河道等事牌行該道查議濬淺築隄錢糧人夫作何
區處七月初一日准工部咨為民饑已極西成尚遠等
事案行該道將南京戶部發銀十萬兩如遇修舉水利
呈允支銷年終將支過實存數目報院覆查咨部初二
日為關防詐偽事票行該道將發去告示轉行所屬曉
諭十八日為查濬江南河道以便早運事案行該道查
勘運河某處淺阻作何疏濬并額徵河工脚米銀完欠
數目二十九日為查理歲報河道工程事牌行該道查
取萬歷十六年修過工程用過錢糧年終冊送院類造
該道俱無一字回報而水利道事務亦無一字關白臣
者隨該臣咨行應天巡撫周繼查詢管河該道緣由准
有回咨内開先據蘇松兵備道呈稱河道事宜先年并
水利俱係兵備道兼理今既設有水利專道則河道一
事應否歸於水利道專管或仍聽本道兼攝呈蒙本院
詳批河道水利原係二事仰照舊行去後今准前因相
應咨覆等因臣遂以河道事務一意責成蘇松兵備道
而水利道之事絶無干涉矣此非許應逵之有心抗臣
亦以河道原屬兵備道而謂臣職專河道水利非所司
耳故臣於年終甄别司道之疏止及李淶而不及許應
逵也即今奉有明旨無容别議但於職掌尚未申明事
權亦未歸一且水利道原無管河之責而臣乃舉刺非
所管轄之官若於事體未妥者臣查得江南水利河道
委屬兩端而副使許應逵才猷敏練智識通明先任南
河郎中河事固所素習河道事宜應否併屬本官兼理
其水利事務自有撫按專司應否亦屬河道衙門兼攝
臣不敢擅擬再照浙江司道府縣掌印水利等官工部
覆奉明旨令臣照各邊及漕運總督事例無論原籍與
否一體舉劾行間續准吏部咨該本部覆臣年終舉劾
有司官員内開浙江司道有司玩愒不職失誤河防者
許令臣據實開報彼處撫按參奏等因兩咨事體未一
有望遵行伏望敕下該部通行查議其蘇松水利惟復轉行
彼處撫按衙門再加詳酌覆請明旨著為成例以便永永遵
行庶職掌明而舉刺自當事體定而責成亦易矣臣愚
幸甚河道幸甚謹題請旨奉聖旨工部知道
工部覆前疏
題為明職掌一事權以便責成以裨河漕事該總理河
道右都御史潘季馴題前事奉聖旨工部知道欽此欽
遵抄出到部送司案查本年二月内該總理河道右都
御史潘季馴題為欽遵明旨甄别司道官員以重河漕
事内題議北直以至浙江專管及兼管河道部司諸臣
除浙江係河臣原籍恐違近例不敢槩舉乞將中河郎
中等官沈修等徐州道按察使等官陳瑛次第轉擢等
因其題前來已該本部查得蘇松兵備道副使李淶暫
管河務彼江南水利既設有專官今後年終仍查水利
官舉劾其各司道府州縣官如南北兩直隸河南山東
凡與河道相干涉者無論原籍與否一體舉劾緣由覆
奉聖旨是各該司道等官但與河道相干的著總理官
一體甄别欽此已經咨行吏部及備行順天保定鳳陽
應天浙江河南山東各撫按衙門一體欽遵訖今該前
因似應覆請案呈到部看得河道都御史潘季馴所題
大約謂漕河應屬水利屢經移文蘇松水利道查議漕
河事宜不報續准應天巡撫咨稱河道水利原係兩事
河道係兵備李淶兼攝水利係許應逵管理故年終叙
錄止及兵道而不及水道即今漕河水利應否歸一要
行彼處撫按詳酌覆請著為定例其浙江水利等官該
工部覆奉明旨許總理河臣一體舉劾又准吏部咨開
浙江司道有司失誤河防者河臣開報彼處撫按衙門
參奏兩咨事體有礙乞要通行查議各一節為照蘇松
添設水利副使一應江南水利皆其職掌而況漕河上
裨國儲下切農事尤水利之重且要者乎十六年水道
初設尚未履任該撫臣以江南旱荒亟欲借水利以濟
饑民諸凡修濬事宜暫令兵備副使李淶兼攝一面舉
行一面候新官至日交代誠得救荒權宜之策及水道
既至業有專責則漕河事務自應接管若復歸之兵道
恐非朝廷設官分職之意況水利近兼督糧每年押運
水次則漕尤其緊關疏濬豈宜别委此後河道年終仍
當查水利道舉刺至於各省直水利官凡與河道相干
涉者既奉明旨許總河一體甄别則浙江雖係河臣原
籍其司道有司苟誤河防自當論刺似不必開報彼處
撫按參奏此兩事者一關職掌一關事權職掌不明何
以盡官守事權不一何以昭勸懲河臣詳具本末特為
申明委應如議覆請恭候命下備咨總理河道應天巡
撫都御史及咨都察院轉行蘇松巡按御史督行蘇松
水利道將漕河即便管理以後興修水利做過工程用
過錢糧凡關係農務者照舊開呈彼處撫按衙門奏報
關係漕河者呈報總河衙門以憑甄别仍呈彼處撫按
知會至于浙江司道府縣掌印水利等官既奉有明旨
詐河臣一體甄别仍應欽遵施行無容别議奉聖旨是
水利道有關漕河的著遵照近旨通行甄别
縣官輕忽河務疏
臣潘季馴謹題為縣官輕忽河務重累小民乞恩俯賜
究治仍乞申飭成例以安地方以裨河防事據管理中
河郎中沈修徐州兵備副使陳文燧會呈蒙臣憲牌内
開各屬領銀買辦蘆柳樁檾等料除邳州遵行差官收
買將完與民無干外該司道即查睢寧縣因何不差職
官買運派令鄉民致生騷擾究明呈詳其徐靈宿三州
縣見今作何收買曾否累民併查議報依蒙行據淮安
府管河同知唐民敏呈稱本職親詣睢寧縣查得該縣
先領銀一千五百兩分派各社殷實薛檠等前去產料
地方收買已完見今運厰交收續領銀一千兩又分派
各社殷實劉仲弼等轉派花戶職已出示曉諭原買人
役各將原領銀兩查照原派各料已買完者仍令交厰
其未領銀兩俱委佐貳職官買解不許累民及查徐州
領過銀兩已發所屬四縣差委沛縣典史朱大積等宿
遷縣已委典史陳一揚等各前去安東等處買運惟靈
璧縣盡派該縣小民該職親詣查理行至雙溝地方據
各買料人役執稱買到料物俱被收料委官凌錫刁難
使費守候日久隨拘本犯審實搜得索受人戶蔣連等
贓銀共六兩一錢九分票發縣丞楊田收貯本犯行縣
監候外參看得睢寧縣原估埽料派及殷實義民買解
而殷實轉派花戶動衆滋怨至於靈璧縣違背原行盡
派花戶民已不勝其苦及買到交納又被委官百計刁
難索騙不貲誤工病民莫有甚于此者法難輕貸合無
請乞裁奪緣由到職該職等勘得河工辦料責成掌印
官原係節年題准事例今歲工料已經估計呈請本院
并漕撫部院詳允備行州縣著落掌印官領銀選委廉
幹職官查照上緊買辦交厰除邳徐宿遷遵照外惟睢
寧縣派之里甲殷實而殷實轉派之花戶靈璧縣則徑
派里甲騷擾小民且縱容義官索騙不惟墮工抑且累
民似應呈請定奪等因到臣卷查先該臣題為申明修
守事宜以圖永賴事款開預定工料以便工作每歲十
一月中旬司道踏勘沿河險夷分為三等類報總理衙
門批允分撥應辦物料即行各掌印官領銀如數買辦
定限正月半以前報完隨即興工四月初旬告竣著為
成規違誤參究已經工部覆奉欽依通行欽遵在卷續
于去年十一月二十一日據司道呈為會計預備十八
年歲修工料事議得徐邳靈睢宿五州縣遙縷二隄迎
溜掃灣捲埽幫護合用樁草蘆柳繩檾等料該銀一萬
三千六百四十七兩二錢一分動支淮庫歲修銀轉發
各州縣掌印官選委廉幹職官查照原估趁時置買交
厰驗足聽於正月初旬興工支用已經批允通行訖臣
又恐缺料誤工派民生事又於正月初二日牌行各州
縣將支過銀兩責差的當員役四散收買解厰交納向
未回報臣隨于正月十九日親詣徐邳一帶查理止據
邳州揭報收買將完其餘州縣屢經催促並無解到該
臣往來河濱詢知小民始知睢寧縣故違原行並無差
官買運及至興工方纔派及殷實攀連里遞其徐州靈
璧宿遷等三處恐亦類此即牌行司道查究去後今據
前因臣竊惟治河之法莫要於歲修而歲修之工必資
於草料草料不預則工作必遲而伏秋之間難保無虞
矣臣是以題請十一月中旬勘估買料正月半以前報
完興工四月初旬告竣三令五申極為詳勉而又恐其
派累小民躭延時日復與司道叮嚀告戒不曰責差的
當員役四散收買則曰選委廉幹職官上緊買辦可謂
至諄懇矣而靈睢二縣不恤民隠惟便已私揆厥所由
蓋因積胥點吏意在侵扣差官收買便難染指以至義
官凌錫大肆誅求即搜出者如此而其花費者可知矣
即義民官如此而吏書可知矣等而上之又安知掌印
官之無所私乎今時及三月諸料未備歲修之工必難
早竣不惟小民負累而於河防之事墮誤多矣既經司
道勘覈前来相應參治參照睢寧縣知縣馮紹京靈璧
縣署印縣丞董本才既昏庸志多怠肆視貧民如秦越
全無已溺已饑之懷視河務若贅疣寧有急公趨事之
義聽羣小之撥置而上官禁令若罔聞知任積棍之憑
陵而小民咨怨了無動念徇私之弊難保不無而違玩
之愆已屬難逭我皇上洞悉民艱特垂蠲賑留神國計
宵旰勤惓而紹京等乃敢玩愒如此非惟有乖人臣之
義而亦大失民牧之職矣伏望敕下該部再加查議將
馮紹京董本併一干吏書及贓犯凌錫等行臣提問依
律議擬官吏如有贓私從重究治庶人心知警而河工
自肅矣再照歲修之工每歲必不可已者若不再加申
飭著為定例日久官更未免弛惰併望特降嚴旨每歲
十一月中旬各掌印官赴司道官處關支銀兩將應辦
物料責差的當員役於出産地方分投收買定限正月
以裏報完並不許派及小民致滋騷擾如有仍前抗違
許總理衙門指名參究則地方既得安堵而修防亦可
預辦矣謹題請旨奉聖旨馮紹京等著河道衙門提了
問工部知道
旱久泉微禱雨疏
臣潘季馴謹題為旱久泉微河道艱澀乞恩俯允虔禱
以回天變以濟糧運事據管理北河郎中李民質管泉
兼理南旺濟寧閘座主事王元命濟寧管河兵備副使
曹時聘會呈據兖州府管河運司同知陳昌言報稱自
去冬至今天道亢暘汶泗泉流微細以致南旺等處河
道日澁即今重運盛行恐有阻滯預呈到職該職等看
得南旺濟寧一帶漕河地勢高亢不通江河所賴以濟
運者惟藉諸泉之水而諸泉之水必得天雨及時源流
充溢斯可盈漕利涉詎自去冬至今雨澤未霑天道亢
旱時已入夏地脈益乾泉流愈涸以涓滴有限之水充
南北二河之用勢必不能今濬河則河身不淺導泉則
泉穴俱闢多方疏引水涸如故人力至此無可奈何所
仰望者惟有雨耳乃雲作風隨須臾如掃日復一日膏
澤竟屯雖今歲糧艘不多積有諸湖之水儘可接濟但
目下過濟者止有江北運船江南重運及進貢船隻尚
多未到兹值狂風捲蕩烈日薰蒸湖水雖盈亦漸消耗
倘自今猶然不雨接濟不前殊為可慮查得萬歷十六
年久旱河淺該查勘河工都給事中常居敬山東巡撫
李戴會題請禱奉有明旨隨即霖雨滂沱運艘利涉即
今旱魃為虐不異往歲河水漸涸後事可虞除行管河
泉閘等官加謹啟閉極力疏濬職等日夜驚皇痛自修
省外合無比照前例俯賜題請恭行祈禱于泰山諸神
庶幾天意可回甘霖早澍國儲幸甚河道幸甚等因到
臣臣竊惟漕河之深淺係于泉源之盛衰而泉源之盛
衰係于雨澤之多寡蓋天時地利本自相資而人力天
工不可偏廢者也矧漕渠自鎮口閘以至臨清七百餘
里皆賴莱蕪諸泉南北分濟道里既遠水力自微其所
藉于霖雨者尤不小也臣於去年夏秋之間目擊山東
地方苦旱良久已經撫按衙門題請蠲賑入冬雨尚愆
期雪不盈寸臣逆慮漕河淺澁即嚴行司道及管河諸
臣疏導泉穴挑濬漕渠及將汶河諸水挽入湖陂貯蓄
以待不時之需凡可為漕計者似無遺力該司道所云
濬河則河身不淺導泉則泉穴俱闢誠有然者第因山
東久苦乾旱入春雨澤全無亢暘愈甚隂雲稍合旋被
風散此皆臣等奉職無狀之所致也泉流日微漕水日
涸閉閘積水兩日方可盈漕所幸今歲漕糧不多徐北業已
過濟頭幇已出臨清板閘矣獨上江運艘共計一百八
十七隻尚未過濟而鮮貢之船亦多陸續前進臣嚴行
管河各官將南旺蜀山馬場馬踏等湖封閉蓄水取有
甘結在卷候運船至日放水送舟諒亦無誤但慮狂風
簸蕩烈日薰蒸湖水不免漸消臣與司道諸臣晝夜徬
徨寢食為廢日望天降時雨以濟燃眉之急而竟未可
得也考之春秋三月不雨即以示警今不雨者自冬歴
春由春入夏矣寧能保其不涸乎臣查得萬歷十六年
四月間山東巡撫都御史李戴亦以久旱不雨漕渠淺
澁會同勘工都給事中常居敬題請躬詣泰山祈禱奉
聖旨便著該巡撫官虔誠祈禱禮部知道欽此諸臣遵
行未幾而大雨如注蓋聖德隆盛素格天心意念所及
百靈效順宜其響應如此伏望我皇上容臣比照前例
率同司道等官齋食素衣躬詣泰畤建壇祈懇仰冀旱
魃潛消甘霖速降則非惟運道可免淺澁而民生亦可
望其有年矣奉聖旨著河道官竭誠祈禱該部知道
添募夫役以裕河工疏
臣潘季馴謹題為添募夫役以裕河工以安民生事據
中河分司工部郎中沈修徐州道管河副使陳文燧呈
稱照得國家定鼎燕都歲運東南粳粟四百萬石涉江
淮經邳徐入閘必資黃淮二河濟之嘉隆以来河決崔
鎮淮決高堰高寳興鹽山清桃宿等處田廬蕩溺正河
淺涸轉運艱辛東修西潰數十年無寧宇至萬歷六年
蒙本院剏築遙隄重門禦暴盡塞諸決束水歸漕田地
始獲耕種民居亦將安堵迄今已逾十年而隄長夫少
修守乏人以致車馬踐踏風雨剝蝕日見卑薄近蒙本
院調撥山東徭夫三千九百餘名倩派徐邳靈睢宿鄉
夫一萬二千餘名大加修築工已告竣而各夫犒賞動
經數千歲修銀兩僅供物料不免稱貸于漕庫民固稱
勞官亦告匱甚非久安長治之策也為今之計必須添
夫一千二百餘名分撥險要去處專令廉幹官一員管
理修守庶幾不至墮誤但添夫不難而增餉難每夫工
食八兩該銀九千六百兩當此民窮財盡之時豈宜派
及里甲查得萬歷十六年本院會同漕撫衙門奏留二
升米銀内相應動支召募等因到臣該臣看得治河之
法平時有修築之工伏秋有防守之苦一有不周禍患
立至夫役減少固難責以全功起派鄉夫又不免於騷
擾隨查中河所管地方北自鎮口閘南至清河縣兩岸
共一千餘里而豐沛蕭碭四縣隄岸又約二百餘里原
設夫役頗多祇因工食缺乏日漸減削僅存五千五百
餘名計里分派每里不及五名中間又多逃曠以至歲
修之時不免派及鄉夫而犒賞之費動經數千貧夫所
得不多官司設處甚苦且與其勞費于既壞之後孰若
預辦于未壞之先乎所據司道之請誠有不可已者伏
望敕下該部再加查議如果臣言不謬容臣劄行司道
轉行淮安府每歲于臣等奏留輕齎二升米銀内動支
九千六百兩分發沿河各州縣募有身家之人共一千
二百名責令廉幹官員專管分布要害處所平時加上
幫築伏秋晝夜防禦庶幾河防有人閭閻無擾未必非
永賴之策也再照前項米銀以全漕計之約有二萬七
千餘兩但每歲俱有折兊即如萬歷十七年止有一萬
九千七百二十五兩十八年止有六百二十六兩六錢
以致原借漕庫欽修銀兩尚未補足以後此等年分難
保不無仍乞特賜允行漕撫衙門如遇二升米銀不足
容臣暫于漕庫借支别項銀兩給散各夫候下年解到
之日如數補還則餉不病于告匱而隄可恃以長固民
可藉以少安矣謹題請旨奉聖旨工部知道該工部覆
奉施行
官旗挾帶私貨疏
臣潘季馴謹題為官旗挾帶私貨十倍明例壅阻漕渠
乞恩申飭成規以釐夙弊以裕轉輸事據管理漕務參
政吳同春呈蒙臣憲牌查得江西南饒二衞所糧船私
帶木筏甚多塞滿河路仰道會同濟寧道速令江西運
糧把總公同管河同知將木起放在岸要見某衞所某
船見帶板木若干共秤重若干斤具數呈報催船星夜
前行木植留人看守等因又蒙漕撫部院牌仰本道即
查前船如果因帶板木變賣故行遲延每船除例帶土
宜六十石如係板木每一百斤准算一石此外但有夾
帶過多者查明入官將船催赶前進等因依蒙會同濟
寧道行委兖州府管河運司同知陳昌言江西把總賁
□秤盤過木數到道為照今歲糧船為數甚少運納宜
速詎意南饒二衞所多帶木筏擠塞河路殊屬違玩既
經管河同知查勘前来即應照議没官但板木就水秤
盤低昂恐未盡確合無備行陳同知將前堆寄濟寧板
木一百三十六萬五千一百九斤内量除二十八萬五
千一百二十九斤入官變價作正支銷仍將一百七萬
九千九百八十斤照依原盤各船數目撥給軍人收領
任其發賣及又揭稱漕運議單内開運軍土宜每船許
帶六十石沿途遇淺盤剥責令旗軍自備脚價例外多
帶者照數入官乃今法久人玩違禁攜帶十有八九各
船每到馬頭輒延緩數日雖曰挨幇實為脫貨而把總
運官亦或因公濟私帶貨覓利總分于衞衞分于所所
又分帶于旗軍遂致旗軍乘機夾帶有至數萬斤者淹
滯運艘稽悞程途莫甚于此蓋因盤驗姑息參罰之例
未定人情狃于因循相應議處以後開兊司道嚴諭各
船止帶别項土宜限定六千斤其竹木板片沈重貨物
不許稍帶違者搜獲勿論多寡即發水次衙門入官每
年南船抵瓜儀則委瓜洲江防同知抵淮則委淮安驗
單推官抵徐入閘則委管河同知逐一嚴搜果無夾帶
回報漕司案候稽考如前途驗過後官查有夾帶即係
前官容縱一體參治永為遵守庶例嚴而實效可臻源
清而流弊自絶等因呈詳到臣案查先據兖州府管河
運司同知陳昌言揭稱饒州所糧船止三十七隻稍帶
木筏八十三弔濟寧天井閘河擠塞盈滿每船載木既
多不得不卸為筏況以重船而尾復曳以重筏連綿之
勢撑駕又難閘板既啟待久水洩又以河淺為名延挨
貨賣及查南昌衞較之該所更甚緣由前來臣即牌行
兩道委官盤卸隨據濟寧管河副使曹時聘呈將秤盤
過多帶板木數目令人看守各船催赶前進呈詳到臣
已經詳批各官旗故違明例稍帶私貨不啻十倍矣今
既停留在岸姑候各運船抵灣遲速再奪間今據前因
臣看得歲漕四百餘萬自瓜儀至淮安則資諸湖與二
河之水自鎮口閘至臨清板閘則資汶泗之水每年四
五月間雨少泉微正當漕渠淺澀之際適值糧運盛行
之時臣督管河官員開湖閉閘多方蓄水以求速濟良
亦苦矣迺今各船私帶重貨公行無忌而南饒兩處運
船見卸板木重一百三十六萬五千一百餘斤而未盤
之先沿途開厰發賣已多該道所報僅及其半船内磁
鐵等器又不知其幾何矣何怪乎舟行遲滯抵灣之愆
期也究其來由運軍一貧如洗烏得有此鉅貨盡係運
官通同把總販賣營利勢壓旗軍分派裝載今歲運艘
不多南饒僅八十五隻稍帶木筏所至充塞若遇全運
之年萬艘鱗集寸步難前矣其貽漕河之害甚非眇小
所據把總賁捷及領運指揮朱維祺千戶張士維等通
同派買之弊難保不無而容情阿縱之愆已屬難逭但
沿襲日久向未申明禁例姑免參治隨批該道將給軍
并入官之數通呈漕司稽考去後其該道所議以後開
兊各道嚴諭官旗止帶别項土宜不許仍攜竹木板片
及要委官盤驗一節似應依擬除聽漕撫及巡漕衙門
設法稽查外竊惟漕米之盈虧係于漕司而運艘之遲
速係于河道合無許令總河衙門分行各管河分司各
照地方分段盤驗如運船入瓜儀至淮安通濟閘責之
南河郎中由黃河至鎮口閘責之中河郎中自鎮口至
珠梅閘責之夏鎮主事自南陽至安山閘責之南旺主
事自張秋至臨清板閘責之北河郎中但遇糧船入境
把總官投逓官旗及部運船隻名數到司就便抽盤遵
照議單除應帶土宜六十石外如有多餘或違禁仍帶
竹木板片及沿途躭延收買貨物者將貨物盡數入官
領運把總及指揮千百戶指名參呈總河衙門具奏提
問蓋各分司俱有河道之責貨重難行愆期悞事各司
自難諉咎痛癢切身又何敢徇情避怨哉至於開兊起
行之時則在該省糧儲道加意檢查嚴行戒諭指顧之
間不勞餘力而自可省沿途之擾擾矣如蒙敕下該部
再加查議覆奉明旨行臣欽遵施行仍著為定例永永
遵守庶積弊可釐而轉輸自速矣謹題請旨奉聖旨戶
部知道
戶部覆前疏
題為官旗挾帶私貨十倍明例壅阻漕渠乞恩申飭成
規以釐夙弊以裕轉輸事該總理河道右都御史潘季
馴題前事奉聖旨戶部知道欽此欽遵抄出到部送司
查得議單内一款凡運軍土宜每船許帶六十石沿途
遇淺盤剥責令旗軍自備脚價例外多帶者照數入官
監兊糧儲等官水次先行搜檢督押司道及府佐官員
沿途稽查經過儀真聽儧運御史盤詰淮安天津聽理
刑主事兵備道盤詰六十石之外俱行入官經盤官員
徇情賣法一併參治遵行在卷今該前因案呈到部看
得河道都御史潘季馴題稱江西把總賁捷總下指揮
朱維祺千戶張士維等各官旗挾帶竹木私貨沿途發
賣致遲轉運欲要將應帶土宜六十石外其餘堆寄板
木私貨盡行入官所據把總領運等官法應參治緣相
沿日久向未申明今次姑免行究以後開兊之時各要
管河分司照依地方如法盤驗有違禁多帶者盡數入
官將領運把總及指揮千百戶指名參呈仍著為定例
一節為照漕運每船附帶土宜六十石載在議單實國
家恩恤旗軍之典而不才運官通同挾帶數多以致排
擠滿河大阻運艘則非許令附帶初意若不亟行申飭
將來稽遲糧運其弊實由于此既經河道都御史題議
前來相應依擬覆請恭候命下本部移咨河道衙門轉行
各管河分司此後凡遇糧船到時即照依各管地方分
段盤驗如運船土宜除六十石外若有多餘或違禁仍
載竹木沈重等物及沿途收買貨物者將貨物盡數入
官仍將違犯運官指名參治如經管地方盤驗官員徇
情賣法亦遵照議單事例聽河道衙門一併參處至于
開兊之時則尤責成該省粮儲道加意檢查違者亦同
參治併著為定例永遠遵守併咨漕運衙門知會及應
天浙江江西湖廣山東河南各巡撫一體遵照施行奉
聖旨是
恭報三省直隄防告成疏
臣潘季馴謹題為恭報三省直隄防告成乞恩申飭修
守之法以圖永賴事伏念臣犬馬餘生甘心草莽謬蒙
我皇上天高地厚之恩拔之廢棄之中授以總河之任
靦顔受事忽復三秋兩河工程業已曲為之制而周為
之防矣才識固有未融而心力不敢不竭隄防雖已稍
備而修守不可不嚴謹將做過工程開列陳請除南河
邵伯高寳范口禮壩中河張福王家二隄夏鎮塔山鎮
口北河閘壩湖隄各欽修土石等工該臣於萬歷十七
年五月二十四日將完過緣由具疏奏報不敢贅瀆外
節據中河郎中沈修徐州兵河按察使陳瑛見任副使
陳文燧呈稱節奉本院劄案為申明修守事宜以圖永
賴等事行職等將先後題准應修隄工勒限興築上緊
報竣職等遵依督率分委府州縣等官親詣工所如法
率作至萬歷十八年五六等月各日期不等通完訖一
應料物犒賞等銀俱於歲修銀内動支並無請有别項
錢糧為照徐淮一帶河道自昔萬歷八年本院剏築遥
隄高厚堅實水循故道經今十年運艘利涉居民安堵
凡司河道者俱享平成之利近年以来風雨損壞夫役
停減修補失時加以連歲異常洪水縷隄逼臨河身掃
灣衝刷易於塌陷若非遙隄保障難免無虞今蒙督促
大加幫修悉如舊式及議築格隄以防決水横流自夏
徂秋暴漲數次河南水高一丈五尺而隄壩無恙以後
歲加修守即為久安長治之策并將加幫剏築徐州靈
璧睢寧邳州宿遷桃源清河沛縣豐縣碭山共十州縣
遙隄縷隄格隄月隄大行隄土壩等項共長一十萬四
千三十九丈一尺各高厚如式數目開呈前來又據夏
鎮主事余繼善會同徐州道呈同前因及備開加幫剏
築完沛縣徐州支廟及縷隄長隄縴路土壩等項共長
二萬一千九百六十六丈八尺各高闊數目又據河南
管河原任副使陳九仞見任副使李三才各先後呈報
幫築剏築接補完滎澤原武中牟鄭州陽武封丘祥符
陳留蘭陽儀封睢州考城商丘虞城河内武陟共一十
六州縣遙月縷横等隄新舊大壩共長一十四萬四百
九十四丈七尺九寸俱覓真淤杵實並非昔日雜沙虚
鬆可比委堪捍禦緣由并各工程細數開列前来及據
濟寧兵河陞任按察使曹子朝見任副使曹時聘節次
呈報修築完曹縣單縣新舊堤壩并加幫完太行隄共
長二萬六千四百四十七丈七尺七寸挑改過梁靖口
河渠長一百八十丈見今武王二壩逼水南徙黃河安
流等因各開報到臣據此案照萬歷十六年十月十四
日准工部咨該臣題為申明修守事宜以圖永賴事欵
開一立法增築遙隄以固隄防徐淮之民十年以來所
以得免魚鼈之患而運道不致梗阻者恃有遙隄也向
無稽考未補分寸剥蝕過半合行司道官將各隄坍損
卑薄者以原隄丈尺為凖先行加幫取平後自十八年
為始每歲加幫五寸等因工部覆奉聖旨河道每歲修
防先年題有定規乃各該官員不行著實遵守曠職悞
事這所議俱依擬行如有仍前怠玩的總河官指名參
奏重治欽此備咨前来又於本年十二月十九日准工
部咨該臣題為申明河南修守事宜以固河防事欵開
一查得黃河北岸逼鄰漕河關係甚重弘治年間先臣
劉大夏築有長隄一道起自曹縣至武陟縣詹家店止
南岸逼近省會藩封重地最為要害亦有長隄一道起
自虞城縣至滎澤縣止兩隄延亘千有餘里實為該省
屏翰但地鮮老土隄皆浮沙而河流遷改靡常多有濱
河難守者矣今據該道逐一查覈分為緩急二工容臣
嚴行刻期幫築加意驗探如有墮誤或夾雜浮沙或夯
杵不實苟且塞責者容將管河官參拿究治等因工部
覆奉聖旨依議行欽此備咨前来又於萬歷十七年十
月二十四日准工部咨該臣題為三省直修防告竣河
流近已歸漕據實恭報仰慰聖衷事本部覆議趙皮寨
至李景高口議築遙隄支將軍廟至塔山議築長隄羊
山至土山議築横隄皆區畫周悉於河道有裨相應依
擬等因題奉聖旨是河道事宜著總理等官照舊用心
經理欽此備咨前来俱經通行司道勒限興工去後查
得加幫遙隄適值去歲黃水暴漲修防不暇止將象山
一帶二十餘里加幫高厚其餘尚未施工已經嚴督中
河司道大加幫築間續據中河司道議得單家口一帶
河身獨窄隄臨河濱原題棄縷守遙惟恐黃水横肆順
隄東洩合照原題邳州横隄之制再於房村單口雙溝
成舖辛安等處各增築格隄一道又據河南管河道副
使李三才勘得判官村荆隆口陶家店馬坊營三家莊
陳隆莊大寨等處最為險要將幫舊剏新隄壩等工續
議呈詳俱經臣覆勘允當批行興舉刻期完報去後今
據前因覆覈相同臣竊惟防河如防寇自古記之矣防
寇則曰邊防防河則曰隄防邊防者防寇之内入也隄
防者防水之外出也欲水之無出而不戒於隄是猶欲
寇之無入而忘備於邊者矣且自古稱治水者莫過於
禹而考之禹貢曰九澤既陂四海會同先臣蔡沈釋之
曰九州之澤已有陂障而無決潰四海之水無不會同
而各有所歸陂障即隄也神聖如禹而猶不免致力於
隄則舍隄之外别無所以防河者矣臣於萬歷六年奉
命治河即請築遙隄以防其潰築縷隄以束其流八九
年間河流順軌故道宴然業有成效矣而歲久官更弊
滋法弛以河防為末務視隄工為贅疣一簣莫加萬夫
閒曠而車馬之蹂躪風雨之剥蝕河流之汕刷高者日
卑厚者日薄又何怪其東潰西決哉荷蒙我皇上授臣
以總理之權責臣以修復之事臣襪線微才固不能别
為新竒之策而管窺小見尤不敢為僥倖之圖惓惓以
隄防陳乞謬承俞命畢力仰成督率南直隸河南山東
司道等官將濱河一帶地方躬親荒度周爰諮諏舊有
而今圯者則議加幫舊無而宜有者則議剏築遙隄約
攔水勢取其易守也而遙隄之内復築格堤蓋慮決水
順遙而下亦可成河故欲其遇格即止也縷隄拘束河
流取其衝刷也而縷隄之内復築月隄蓋恐縷逼河流
難免衝決故欲其遇月即止也防禦之法頗稱周備較
之己卯告成之功更為詳密而夏鎮河南山東往歲原
未經理者皆一體增建矣倘能歲守不失則河流自無
衝決之患河不衝決則故道晏然翕由順軌而運艘自
無阻滯之虞矣但畚土成隄原非鐵石稍不修葺便至
傾頽歲歲修之歲歲此河也世世守之世世此河也故
歲修錢糧之設徭編雇募額夫凡以為河也而可置之
虚糜閒曠之地哉臣是以諄諄為申明修守之請也伏
望天語叮嚀嚴諭地方司道等官查照臣愚節次題奉
欽依事理每歲務將各隄頂加高五寸兩傍汕刷及卑
薄處所一體幫厚五寸年終管河官呈報各該司道要
見本隄原高闊若干今加幫共高闊若干司道官躬親
驗覈開報總河衙門覆覈年終造册奏繳不如式者指
名參究庶河防永固而國計民生俱有賴矣臣又查得
連年司道等官肩仔河工頗竭心力除府佐州縣掌印
管河官候秋防報竣另行題請奬戒原任河南管河道
副使陳九仞已經論劾難以另議外如中河分司郎中
沈修夏鎮分司主事余繼善徐州兵河道陞任按察使
陳瑛見任副使陳文燧河南管河道副使李三才山東
濟寧兵河道陞任按察使曹子朝見任副使曹時聘謀
謨已竭其心思黽勉不辭於夙夜祁寒溽暑逐逐於畚
鍤之内而寢食靡寧鳩工聚材齗齗於會計之時而錙
銖不爽大興千里之築如垣如墉皆其心膂所致共圖
久遠之計必誠必慎不為苟且之謀況工料取辦於歲
修絶無虚糜之弊而腁胝侵尋於歲月未聞倦勤之時
固皆分義當然不敢别有希冀相應咨部紀錄庶幾稍
勸羣工再照三省直之道途頗遠臣一身委有難周河
南兩岸隄工皆都御史周世選一身肩承羣策畢舉當
饑饉之日而鼔舞有方貧民樂為之用當暴漲之時而
提撕不懈地方賴以無虞實多保障之功全無矜伐之
意本官已蒙簡拔似難瀆請然臣不敢掠其功以為己
功蔽其賢而不以告之君父者也伏望敕下該部再加
查議覆奉明旨容臣遵奉施行臣愚幸甚河防幸甚謹
將完過工程數目具本開坐謹題請旨
計開
南直隸工程
總管官中河郎中沈修徐州兵河道陞任按察使陳瑛見
任副使陳文燧督同淮安府陞任同知徐伸丁憂同
知申安見任同知唐民敏分委都事胡傅指揮文棟
等
徐州迤南幫築完南北兩岸遙隄共長六千三百七十
四丈二尺剏築完谷山隄頭長六十丈加築完谷山
子隄長八十丈剏築完房村格隄長四百九十六丈
單家口格隄長三百一十八丈本口幫築完南北兩
岸縷隄共長五千八百三十八丈加幫完該州迤北
黃河上源縷隄長三千六百二十三丈
靈璧縣南岸幫築完遙隄長三千七百二十七丈剏築
完雙溝格隄長四百一十五丈填完河身底長四丈
口長六丈深七尺幫築完南岸縷隄共長二千二十
七丈五尺加築完子隄長一千六百二十丈築塞單
家口私開涵洞缺口長八十丈
睢寧縣南北兩岸幫築完遙隄長八千九十五丈剏築
完成字舖格隄長四百三十二丈七尺河口三道俱
有廂邊埽土牛幫護辛安格隄長三百五十六丈加
幫完兩岸縷隄共長一萬五千七百八十一丈補築
完成字舖隄長一百四十九丈
邳州南北兩岸幫築完遙隄共長一萬二千八百三十
二丈四尺剏築完羊山横隄長四百七十三丈築過
横隄迤西水口長四十丈加幫完縷隄共長一萬三
千八百二十五丈
宿遷縣南岸加幫完遙隄長七百四十三丈四尺修築
完歸仁集隄長五千七百五十六丈幫築完南岸縷
隄共長六千七十六丈
桃源縣南岸加幫完馬厰坡隄長一千五百丈修砌完
馬厰閘鴈翅長八丈六尺高七尺幫築完北岸遙隄
長一千三百三十七丈修補完崔鎮徐昇季太三義
四滚水壩兩鴈翅迎水接連土隄共長四十八丈
清河縣南岸加幫完張福口王家隄共長四百一十丈
幫修完縣前圍隄長一百零六丈
沛縣加幫完張村店一帶縷隄共長三千零四十丈填
補完縷隄雨淋缺口共一千八十二處共計九百二
十丈太行隄雨淋缺口共三千二百七十處共計一
千一十丈
碭山縣加幫完大壩六段共長一千四百八十六丈五
尺幫築完劉金樓白川店縷隄共長一千零八十丈
豐縣加幫完清水河大小月隄并邵家大壩邀城寺月
隄共長五千八百八十七丈補築完田劉口隄四十
六丈四尺塞完涵洞一處長二丈七尺填完縷隄缺
口水溝共一千四百五十七處補完太行隄缺口水
溝共一千五百九十七處
總管官夏鎮主事余繼善徐州兵河道陞任按察使陳瑛
見任副使陳文燧督同陞任同知徐伸丁憂同知申
安見任同知唐民敏等
沛縣境山起至留城一帶又自大隄頭起至地浜溝止
運河縴路兩次幫築完隄共長一萬五千八百丈加
幫完塔山縷隄長七百五十丈剏築完支將軍廟縷
隄長七百五十丈内有水口一百二十丈俱下埽三
層其尤要害處水口四十丈加埽一層俱用排樁深
釘幫築完留城至黃家閘東隄長二千六百三十九
丈修砌完石壩一座長闊共一百四十五丈修補完
鎮口閘東西鴈翅共長四十六丈三尺幫築完鎮口
閘西隄起至大隄頭止長一千五百四十五丈
徐州上河築完牛頭灣梁山等處壩共十五道計長三
百丈零三尺剏築完伊家林隄長三十七丈五尺
河南工程
總管官管河道原任副使陳九仞見任副使李三才督
同開封府加從四品服色同知吳克勤同知張士奇
懷慶府同知劉應聘歸德府通判蕭汝慎等管理
滎澤縣幫築完北岸甄家莊舊隄共長四千三百八十
六丈三尺四寸郭家潭等處長隄共長一千七百七
十二丈八尺填平潭窩底闊四五丈至三十二丈口
闊四丈至六丈五尺深七八尺至二丈二尺南岸幫
築完小院村舊隄長二千二十丈朱家莊等處隄長
五百四十八丈剏築完曹家屯遙隄長三百五十六
丈遶築完梨園村月隄長二百三十丈幫築完蘇家
莊舊隄長二百丈
原武縣北岸幫築完姚村隄長七百五十八丈婁家莊
隄長三百四十九丈胡村舖隄長七十二丈婁彩店
隄長三百五十六丈王村正南舊隄五段共長二百
八十九丈剏築完張家莊月隄長一千二百五十五
丈幫完本莊舊隄長二百二十三丈舊壩長一百八
十丈幫築完小陳橋等處隄長四千二十七丈七尺
師家莊舊隄共長五百四十四丈判官村舊隄長九
百三十五丈舊壩長一千零六丈
中牟縣南岸幫築完黃煉集隄共長二千四百丈剏築
完新莊集隄長七百八十七丈七尺幫築完舊隄六
百一十七丈四尺
鄭州南岸幫築完小陳橋舊隄長二百三十丈三尺
陽武縣北岸幫築完脾沙岡隄長一千八百三十四丈
六尺三寸剏築完壩長三百丈幫完舊壩長二百丈
幫完宋家莊舊隄長二百四十六丈王佑莊舊隄共
長四千四百丈南岸訾家莊後至圓墩寺止原題應
幫舊隄共長三千三百六十四丈内除一段照舊外
實幫完隄長一千八百九十四丈接補完本寺迤北
舊隄長一百七十三丈剏築完買家寨月隄長九百
丈申家寨遙隄長四百五十五丈幫築完舊隄共長
二千六百三十丈又接築完本寨迤東舊隄長四百
八十二丈
封丘縣北岸幫築完千家店中欒城舊隄共長八千八
百四十七丈二尺舊壩長七百丈幫築完蕭家莊張
家莊壩并潭窩共長一百七十五丈剏築完原題荆
隆口遙隄長二千五十六丈填完根下河身三處共
長二十八丈九尺潭窩二處共長一百七十五丈幫
築完本口壩三段共長一百四十七丈接築完隄三
段共長四十二丈幫完東姜寨老隄七段共長八百
二十丈
祥符縣南岸幫築完瓦子坡舊隄長一千八百七十一
丈一尺二寸柳青口横隄長四十六丈劉獸醫口舊
隄共長五千零五十七丈三尺剏築完原題劉獸醫
口遙隄比原估稍直省減九百六十八丈實築長二
千七百三十二丈幫築完陶家店兔伯堽埽頭集舊
隄三道共長七千七百六十六丈填完水坑六箇共
長四十四丈陶家店幫完舊壩長一百丈張家灣築
完新隄長六十丈剏築完月壩一段長三百五十丈
幫完壩岸共長一千三百二十六丈剏築完遙隄長
一千零五丈補完缺口五十七處共長二百一十二
丈填完坑窪一處長四十丈剏築完李仲英寨遙隄
長一千五百五十丈填平本隄東西兩頭坑共長二
十丈幫築完槐疙疸隄共長一千三百一十五丈填
完水坑一處長一十五丈北岸幫築完馬家口舊隄
共長一千七百七十丈填完王盧寨起至魚里止行
車路口三十六處坑窪五處共長一百四丈九尺五
寸幫完貫臺陳橋集隄長五千七百一十丈接築完
省城周圍大隄共長一萬三千八十丈修補完缺口
拖脚八十一處共長一千五百七十二丈剏築完劉
家寨遙隄長二千九百三十丈
陳留縣南岸幫築完解家堂舊隄長三千二百四十丈
北岸幫築完陳留寨隄岸二段共長一千一百四十
丈
蘭陽縣北岸加築完楊家莊舊隄長一千六百丈銅瓦
廂舊隄共長三千三百二十二丈張村集舊隄共長
一千八百五十五丈馬坊營舊隄共長二千六十三
丈剏築完本營月隄長六百五十丈又遙隄長五百
五十二丈填完溝渠坑窪一百一十八處共長二百
九十丈一尺南岸剏築完趙皮寨遙隄長一千七百
五十四丈七尺幫築完草廟舊隄長二千六百七十
丈補築完草橋等處舊隄内有車踐缺口二十一處
共折長二十一丈
儀封縣北岸剏築完煉城口隄長一百七十五丈六尺
又築完遙隄長一千七百五十丈幫築完舊隄長一
千五十丈内填完行車大埠口二處共長十丈舊壩
長六百五十六丈壩後有坑長二百五十丈填與地
平幫築完榮花樹舊隄長一千六百三十三丈填完
行車大埠口二處共長十丈加築完穵泥河舊隄長
六十九丈補築完舊壩長三百七十丈加築完三(闕)
莊舊隄長三百一十六丈舊壩長(闕)百九十一丈填
築完拖脚缺口一十九處共長一百七十丈剏築完
護壩一道長三百七十五丈南岸幫築完普家營葛
田口堤共長四千六百七十四丈岔股隄長二千六
百三十丈剏築完李景高口遙隄長六百丈大寨月
隄長六百二十丈補築完缺口拖脚二十八處共長
二百八十丈接築完護城隄三段共長九百四十丈
睢州南岸加幫完大城集舊隄二段共長三百五十丈
考城縣北岸加幫完芝麻莊月隄長七百三十丈舊壩
共長三百五十七丈八尺填完坑窪三處共長五十
三丈接築完新壩三段共長一百五十四丈五尺剏
築完本莊背後月隄一道長一千三十六丈補築完
陳隆莊護壩長八十八丈幫築完月隄長六十五丈
内有坑長六丈深一丈二尺填平上築高一丈二尺
剏築完壩岸長一百六十丈補築完李秀厰唐家水
口回龍廟流通集董家莊五處隄壩共長五百二十
四丈五尺填完水坑長二十八丈南岸幫築完遙隄
五段共長五百五十丈
商丘縣南岸補築完楊先口缺口一處長一十八丈幫
築完本口隄長三十二丈又本口迤東幫完舊隄長
四百三十八丈口西幫完隄長十六丈五尺加幫完
楚家灣東隄長十一丈
虞城縣南岸幫築完羅家口隄長二千四百丈
河内縣沁河南岸補築完古陽東西壩共九段長三百
四十四丈五尺幫築完縷水隄自閘口起至安家樓
止長二百丈
武涉縣沁河北岸補築完大原村壩二段共長四十四
丈五尺沁河東岸補築完隄長六丈五尺壩長二百
六十丈填完水口長一十五丈廟後覆土長一十一
丈廟前覆土長八丈又幫完隄長二百六十丈蓮花
口剏築完壩長一百八十三丈一尺壩後剏築完戧
隄長一百六十四丈本口添幫隄長十一丈接築完
縷隄長四十丈幫築完大樊村隄長四十五丈剏築
完郭村隄長四百八十五丈五尺沁河南岸修築完
護城隄長四百四十二丈黃河北岸詹家店王化營
剏築完隄長一百丈幫築完隄長一千三百五十九
丈内有缺口一十三處長一百六十四丈俱幫填完
山東工程
總管官濟寧兵河道陞任按察使曹子朝見任副使曹
時聘督同兖州府管河運司同知羅大奎等管理
曹縣武家壩幫築完舊老隄自二十九舖起至三十五
舖止共長二千四百丈五尺加幫完土壩馮家厰王
家壩等處共二十九道共長七百九十九丈接築完
王家壩後護壩一道長二百二十丈加築完董家口
史家樓壩四段共長四百八十丈幫築完大王廟起
至劉滿莊止隄長二百二十五丈修築完曹家集牛
市屯劉滿莊月隄共長二千五百二十三丈五尺幫
築完舊老隄三舖至七舖又自三十舖起至重隄北
頭止共長二千二百二十九丈九尺五寸幫築完王
家壩埽臺三段共長二百二十七丈填平坑窪長六
十三丈二尺二寸加築完埽臺起至窰南隄長三百
七十八丈幫築完裏河隄自八舖起至十六舖止長
四千八百七十六丈壩南重隄長一百零三丈加修
完太行隄自十七舖起至二十五舖止長四千八百
六十丈挑濬過梁靖口洩水支河長一百八十丈
單縣幫築完十八舖隄長五百四十丈縷水隄自十舖
至十七舖止長三千二百四十丈縷水月隄長五百
四十一丈五尺二寸剏築完頭舖鴈翅上壩長四十
丈加修完太行隄自十五舖起至二十舖止長二千
七百六十四丈八尺
以上通計幫築過各項隄壩共長二十六萬四千五百
六十一丈九尺六寸剏築過各項隄壩共長二萬八
千三百八十六丈五尺開挑過河渠長一百八十丈
河上易惑浮言疏
臣潘季馴謹題為垂亡之人憂思轉切謹摘河上一二
易惑浮言乞恩俯賜勘議以定久計以免勞費事伏念
臣潦倒無知久甘畎畆誤蒙我皇上拔之既棄之餘授
以總理之任二三年間殫竭心力一應事體請自聖裁
種種俱有成畫試有小效矣尚有一二事宜理本如此
而人言必不如此工本難為而人情必欲強為若不早
為勘議浮言不免蝟興全河之工未必不由此而決裂
也敢敬陳之夫鎮口閘内為汶泗清流鎮口閘外為黃
沁濁流平時清濁相當内水外出頗順惟黃水一發則
黃強清弱倒灌入漕而河渠淤澱此理勢之必然者上
源山陜以西雨少則黃水易消而内水之出速上源雨
多則黃水難消而内水之出遲此又理勢之必然者自
用河為運以來灌塞之患無歲無之其年遠無卷及旋
淤旋通者無論矣臣姑以嘉靖末年尚有卷簿可查者
言之查得嘉靖四十一二年黃水由大小溜溝會漕於
夾溝驛南黃漲漕淤糧艘阻滯該總河都御史王士翹
行徐州領夫挑通嘉靖四十四年大小溜溝淤斷該總
河都御史陳堯行徐州一面挑濬一面起剥前進隆慶
元年黃河南徙秦溝會漕於梁山之北淤塞無異溜溝
該總河尚書朱衡行徐州洪分司督夫挑濬隆慶二年
黃河衝塞濁河改至茶城與漕交會茶城之稱自此始
隆慶三年茶城淤閣重運該總河都御史翁大立具題
要從馬家橋經地浜溝至徐州子房山下另開新河以
避茶城之淤續因黃落漕通前議隨寢隆慶四年茶城
填塞八里内水漫由張孤山東衝出翁大立具題就於
張孤山開河本年冬本河復塞仍將茶城挑通原議隨
寢隆慶五年茶城淤淺該臣先任總河行委經歴韓栢
部夫常川撈濬運艘賴以無阻隆慶六年茶城淤阻該
總河侍郎萬恭行司道疏濬通行萬歷元年八月茶城
淤塞該工部題行總河衙門設法挑濬萬歷二年黃水
倒灌淤漕三十餘里該總河都御史傅希摯集夫挑濬
前給事中吳文佳題將翁都御史原議馬家橋出子房
山開河一道行傅都御史勘得子房山前蝦蟆山西俱
有伏石馬家橋一帶俱係水占難以議開前議遂止萬
歷三年十一月内黃水大發茶城淤塞十里調夫挑通
萬歷四年茶城淤淺糧運艱阻復開張孤山東以冀此
塞彼通至萬歷五年二河俱淤復開茶城正河通運萬
歷六年茶城淤淺徐州道參政游季勲築過順水丁頭
壩一十六道束水衝刷萬歷七八九十等年淤塞尤甚
至十一年間該中河郎中陳瑛議呈漕撫尚書凌雲翼
改漕河於古洪出口即今之鎮口閘河也剏建内華古
洪二閘逓互啟閉淤難深入而去黃河口僅一里挑濬
甚易人頗便之萬歷十五年秋黃水大發河與隄平而
棍徒段守金私受民船重賄將牛角灣私開黃水迸入
淤塞其遠議者欲復歸德府丁家道口故道使黃水盡
出小浮橋以免濁河倒灌該勘工都給事中常居敬看
得閘河出口無往而不會黃則無往而不受淤豈從濁
河則淤而出小浮橋則否邪具疏題寢請於古洪閘外
添設鎮口一閘去河僅八十丈縱有沙淤挑濬猶易蓋
深知清黃交接之處難免淤灌故不得已而為易濬之
計良有以也今之議者不察水勢不鑒往昔偶見淤墊
議論風生如臣昏庸無足論矣向來總河諸臣豈無一
人高才朗識者乎而卒無如之何也大小溜溝淤矣改
而為梁山北淤亦如之梁山北淤矣改而為茶城淤亦
如之茶城淤矣改而為張孤山東淤亦如之張孤山東
淤矣復改而為茶城淤亦如之茶城復淤矣改而為古
洪淤亦如之勞民傷財畢竟無益所幸郎中陳瑛都給
事中常居敬先後剏築三閘遞互啟閉而挑濬始易計
無出於此矣臣又查得萬歷十六年閏六月内該臣題
為清黃交接處所濁流倒灌易淤懇乞特降綸音以嚴
閘禁事要將古洪等閘每遇黃水暴發即下板以遏濁
流之横黃水消落則啟板以縱泉水之出比照清江浦
三閘啟閉之法刻石金書豎立各閘俾知畏忌等因題
奉聖旨是各閘啟閉嚴約俱依擬有勢豪人等阻撓的
照淮安閘壩事例即便挐問枷號干礙職官指名參奏
欽此倘如所題何至淤澱而王程難稽客心難挽閘上
官牌力難阻遏每照常居敬原題三閘遞互啟閉之法
通放船隻縱有淤淺不過八十丈旋濬旋放亦無難者
至於運艘入口大約俱在孟夏以前水未大發淤亦不
久或少加撈濬之工必無阻滯舍此之外别無他策如
謂鎮口逼近濁河故易灌塞要得别尋一道則邳州之
直河離濁河二百里矣而何其淤也宿遷縣之小河口
去濁河三百餘里矣而何其淤也清河縣之清口去濁
河五百餘里矣而全淮之力十倍於漕何以黃發即澀
而每歲初伏通濟閘外捲築輭壩以防其倒灌也要之
黃強清弱隨處相接則隨處倒灌隨處淤塞總之不出
科臣常居敬所云無往而不會黃則無往而不受淤兩
言盡之矣似不必過為紛更也但人情不見其形未信
其影必須勘議以杜後言此其一矣臣又查得濱河州
縣河高於地者在南直隸則有徐邳泗三州宿遷桃源
清河三縣在山東則有曹單金鄉城武四縣在河南則
有虞城夏邑永城三縣而河南省城則河高於地丈餘
矣惟宿遷一縣已於萬歷七年改遷山麓其餘州縣則
全恃護城一隄以為保障各處久已相安並無他說惟
徐州則議論稍多其故有二一以山陜久旱之後連歲
雨水頗多伏秋不免加漲觀者不考其源而惟歸罪於
河固無怪其然矣一以前歲十一月間知州張世美初
任未諳為義民官盧泰所愚開隄放水遂忘築塞消凌
水發黃水灌入内濠侵及街衢地方官民不歸罪于知
州張世美與義官盧泰而惟歸罪于河至有謂護隄與
城平者有謂泉從地湧者夫護城石隄自昔有之非一
二年間所築者則河之原高於地可知矣且隄高不過
丈餘遂謂與城相平城何若是其卑邪徐州為邳睢上
游徐州而水平隄隄平城也則迤南一帶州縣皆陸沈
矣有是理哉且黃河入伏始漲秋杪漸消冬春則涸隄
外露有沙灘非經年渰浸者近該徐州於去年十一月
間揭稱河水已消再過數日内水可放臣近又令人視
水將及址矣今稱入冬黃水尚與隄平則伏秋又將何
如邪至於隄内之水蓋因盧泰灌放頗多兼之去歲雨
雪甚頻徐民不善車戽一時難於消涸若謂泉從地湧
則城中之水宜向與外河相平即護隄無所用之矣何
待盧泰放灌之後方有水邪非臣所能解也然臣有治
河之責凡可圖維即宜曲處不必問其人言之有無也
臣已行徐州道將城中窪地用土墊高仍一面撥夫車
戽復查最低之處開洩自去年九月以來向在料理不
敢弛墮但為今之計惟有戽城濠之水使内水可洩固
護城之隄使外水不入正盧泰之罪以警將來或加高
徐城數尺以防不虞此則事理之所當為而人力之所
可為者也舍此惟有比照宿遷縣事例遷城而已蓋所
患者惟徐城之積水於運道原無阻礙若必欲卑黃河
伏秋之水以就徐城之地則天地氣候之自然恐非人
力所能強遏者勞民傷財之事或從此起矣人情厭舊
喜新臣言終不盡信臣在自當力諍必不依違第今衰
病已劇死有日矣獨念臣從事此河已歴三朝犬馬戀
主之情豈肯以將去而遂置此河於度外邪伏望敕下
該部轉行該地方巡撫及各差御史會同總河衙門督
行徐州道副使陳文燧或添委海潁二道中河夏鎮二
分司逐一勘議如有别策使漕黃交接之處可免淤灌
之患徐州城外之水可免暴漲之虞不妨從長計議如
必不可當仍舊貫毋徇人情毋拘成說務求經久可行
之道不為勞費無益之工則事體畫一而浮言可息矣
再照徐城被水灌浸以貽百姓之憂者盧泰實始禍之
人死有餘辜者也臣據該州申文行道提究未報此而
貸之何以警後仍容總河衙門嚴究以正法紀庶幾將
來知護隄之為重而無輕犯者矣謹題請旨奉聖旨是
司道畫地巡守疏
臣潘季馴謹題為入伏行河將屆病痼步履不前乞敕
司道畫地巡守容臣力疾稽查以保萬全事臣竊惟河
防喫緊伏秋為嚴而伏秋隄防巡視為急此臣與司道
官之責也但該道政務頗繁勢固不能專理司官事權
不重勢亦有所難行故臣受事以來春初即出秋深方
歸凡所以代該道之所不暇而助司官之所不及者一
切以身任之東奔西馳周諮荒度曾無息肩駐足之時
也今臣年七十有一去冬暴病阽危氣血兩枯形神盡
槁腰疾成痼舉足輒仆三疏乞休未奉俞旨即使旦晚
褫黜候代尚未可期文移催督之事猶自勉強支吾而
奔走跋涉之勞實非傴僂蹇澁者所能任也今歲五月
入伏初夏即當發水晝夜惶懼計無所施反覆思維惟
有司道官畫地巡行臣時加督察庶可責成除河南山
東各有專道副使一員心無他技事有成矩每歲查照
舊規用工修守無容分任外查得中河地方原有郎中
一員與徐州道共理南河地方原有郎中一員與徐州
海防二道共理夏鎮地方原有主事一員與徐州道共
理道里頗遠閱視難周一人則有所不逮兩官則易於
推諉合將邳州并睢寧桃源清河三縣坐派郎中沈修
專管修滿去任代者接管徐州并豐沛碭山靈璧宿遷
五縣坐派副使陳文燧專管山陽縣南地界起至清河
口止又有清江浦起至戴百戶營止文華寺起至高家
堰越城南止一帶河防坐派郎中黃曰謹專管高郵寶
應江都瓜儀一帶河防坐派按察使張允濟專管自珠
梅閘起至鎮口止并支將軍廟塔山一帶徐州道所轄
地方頗多相應專派主事余繼善管理如有疎虞照地
指名參究肩仔在身智慮自畢分委已定規避自無合
拳獨擊勝於十羊九牧者多矣矧今諸隄俱完兩河循
軌惟欲於掃灣迎溜之處督促埽護以免汕刷洪水暴
漲之日躬親閱視以防懈弛此司道之力所裕如者該
道一切往來姑暫停止其部臣所轄州縣有不奉該司
約束者容臣提問具奏臣職任在河蒙恩以河一日未
死何敢忘河病劇計窮萬不得已而溷干天聽如此倘
蒙我皇上以河防重務衰病非宜將臣即賜罷黜使臣
得以全河付之代者則死亦瞑目矣伏望敕下該部再
加查議如果臣言可採覆奉明旨咨臣轉行各該司道
查照應管地方欽遵施行庶幾地有專司人有專轄利
害切心經理必慎而河防允有賴矣奉聖旨這河道畫
地巡守事宜俱依擬著實行潘季馴著不妨在任調理
用心經理督察該部知道
申明修守泗隄工完疏
臣潘季馴謹題為申明修守事宜以圖永賴事據潁州
兵備副使王之猷呈稱節奉總理河道并撫按衙門劄
案行職將原題准泗州應修護城土石隄工勒限興舉
上緊報竣遵依轉行鳳陽府督率該州知州汪一右分
委同知等官馬尚絅等親詣工所如法率作將原估石
隄内應换老土自北門迤西月隄由西門香花門南門
至東門迤北新橋廟止共長一千四百五十六丈貼近
石隄内挖深七尺闊三尺仍於隄裏幫闊五尺高七尺
中心挖去五尺闊一丈一尺計土論方共築過老土三
萬一千三百六十九方自新橋口起北至西門牌坊止
應加修石隄長九百三十二丈加高二尺用石二層共
砌大石一千八百六十四丈石隄内加老土九千五百
三十九方自八蜡廟起由西門至香花門外止添建子
隄長一千六百八十丈用碎石砌高二尺五寸闊二尺
五寸自西門牌坊起迤南至東門迤北新橋口止隄長
一千一百六十五丈裂縫裏外俱用石灰兜抿又於原
議護隄之外應添修新橋迤南大隄用石長六十一丈
窰西石隄三處共用石長二十五丈攔水壩長二十五
丈攔馬牆一處以上工程自萬歷十七年七月二十五
日興舉至十八年九月二十九日通完訖已蒙本院委
官親詣各工覆加閱視丈量明白俱各修理堅固及查
採取土石遵照禁例老土在盱眙縣西五十里馬過觜
縣東二十五里龜山挖取大石在舊縣迤南澗溪青平
山離城一百二十里碎石在清河縣地名老子等山離
城四十五里俱由水路裝運悉係禁山之外並無違碍
其原發工料銀四千九百三十兩零五分七釐二毫九
微九纖五沙内支土石灰料樁木并匠作夫船工食共
用過銀三千八百九十九兩三錢六分五釐實省剰銀
一千零三十兩六錢九分二釐二毫九微九纖五沙貯
庫除用過錢糧細數已委鳳陽府推官蓋國士查盤明
的造册送覈外所據完過工程丈尺日期并經管官員
職名分别勤惰奬戒等第理合呈報等因又據鳳陽府
推官蓋國士呈蒙總理河道并漕撫衙門憲牌仰職前
去泗州將護城隄工逐一覈實依蒙親歴該州沿隄逐
工細加查閱完過工隄俱係真正老土夯杵堅實取驗
土色相同並無夾雜浮沙石隄亦皆如法修砌堅固可
垂久遠等因各呈報到臣據此案照萬歷十六年八月
内該臣具題前事欵開一加幫真土以保護隄查得泗
州護隄當水一面甃石可恃但石内土隄霖雨坍損石
將安附等因該工部覆議築土固石委宜亟舉題奉欽
依備咨前來已經備行該道估勘得前隄換土加石工
料等項通共該銀四千九百二十九兩三錢六分五釐
通詳各院隨該前任漕撫侍郎舒應龍看得修築泗隄
禦淮保城宜在冬春水落之候先行儹築如候催齊工
費完足方行興工不無稽延時日批行該道節次查發
鳳陽府并潁州庫貯無礙銀共一千七百三十二兩四
錢七分零運司醃切銀八百一十五兩零鳳陽府紙贖
等銀六百三十四兩二錢二分三毫廬州府屬并滁州
全椒來安二縣積剰銀共三百四十八兩一錢七分一
釐五毫本道自理紙贖銀三百兩潁州庫貯支剰民壯
工食銀六百五十三兩五分六釐零以上共銀四千四
百八十二兩九錢一分二釐八毫委官支領分投興工
尚少銀四百四十六兩四錢四分七釐二毫呈要查處
給發緣由通詳到臣會同撫按衙門查有淮安府庫貯
停濬草灣銀六千一百四十四兩六錢相應於内動支
銀四百四十六兩四錢四分七釐二毫解發泗州補足
原估之數作速儧工勒限本年告完聽臣等委官覈驗
工程的確錢糧明白造册奏繳其餘存停濬草灣銀兩
仍令收貯淮庫聽候原議防守清浦河工支用等因具
題本部覆奉欽依備咨前來已行該道督理動發銀兩
支用間臣等又於隄工未舉之先嚴行該道申飭禁例
泗州諸山密邇祖陵山前山後不許取土取石敢有夤
緣縱夫在於就近山場挖取者即便挐究取有該州掌
印管工官重甘結狀在卷續據該道呈報工完惟恐丈
尺短少築砌不堅又經復委鳳陽府推官蓋國士查覈
去後今據前因該臣會同總督漕撫右侍郎周寀巡按
直隸監察御史龔雲致看得淮水發自河南之桐栢山
挾七十二溪之水東會于黃以入于海其性最暴而泗
州居淮河之下流卑于祖陵之地二丈三尺一寸而龜
山横截河中約攔水勢伏秋之時不免加漲此于祖陵
形勢最為佳勝而泗州之民不免有沮洳之患矣臣等
查得宋臣歐陽修先春亭記有云景祐三年泗州張守
問民之所素病而治其尤暴者曰暴莫大于淮越明年
春作城之外隄高三十三尺則泗城之藉于護隄者久
矣隄高三十三尺則水之高可知矣而歲久浸廢前功
盡毁萬歷四五年間巡按御史見任刑部侍郎邵陛築
隄為護甃石為堅泗民恃以為安者十五年矣至今名
其隄為邵公隄而風雨淋漓車馬蹂躙内土不免傾圯
臣于受事之初躬往視之誠慮其土去而石無所附也
遂以為請隨該工部覆奉欽依漕撫侍郎舒應龍多方
搜括鳩工庀材始克有濟然該地方大小諸臣拮据鞅
掌畚鍤間者歲有二月而後告成其勤勞亦有不可泯
者然係人臣分内之事何敢過為干請除佐幕義民等
官勞勩未多臣等量行奬賞舊縣巡檢張謨酣飲廢事
徑行戒飭不敢瀆陳外如潁州兵備道副使王之猷風
猷峻潔功令嚴明勘覈務極其精詳而工作無虚飾之
弊稽查不遺于絲粟而錢糧無冒破之奸已經臣于年
終例薦仍應咨部紀錄者也如鳳陽府知府李驥千推
官蓋國士泗州知州汪一右以上三員志存捍患念切
急公綜理密而縮費大裒原額調派均而撫循尤所留
心允宜優奬仍咨吏部紀錄者也泗州同知馬尚絅泗
州衞指揮王畿泗州吏目李元嗣泗州衞鎮撫王有功
千戶陶承祖路由正盱眙縣典史曹自高以上七員殫
力驅馳勞瘁不辭于寒暑悉心催督勤劬無間于始終
所當量奬併行紀錄者也餘剰銀一千三十兩六錢九
分二釐零内將草灣銀四百四十六兩四錢四分七釐
二毫仍歸淮庫聽候修河支用其餘無礙銀五百八十
四兩二錢四分零聽候漕撫衙門作正支銷除將支用
過工料項欵銀數造册奏繳外伏望敇下該部再加查
議如果臣等所言非謬覆請明旨行臣等遵奉施行應
奬官員容行該道動支該府州無礙銀兩分别等第給
散謹題請旨奉聖旨工部知道該工部覆奉聖旨是這
各官紀錄奬戒等項俱依擬
議創石隄疏
臣潘季馴謹題為議創石隄以垂永賴事據夏鎮分司
工部都水司主事余繼善呈稱本職奉本院劄付内開
准工部咨該本院題奉欽依自珠梅閘起至鎮口閘止
併支廟塔山一帶一應修守工程專責本職管理隨查
得先蒙本院為酌議漕隄以圖經久事仰職照牌事理
即便查議近修漕河一帶縴道橋梁運艘過日委果可
恃就便一意修整堅固以垂永久如悉用土隄為便要
見前被衝損今作何法能禦衝汕之患取土作何裝運
物料錢糧作何出辦逐一虚心酌議務求確當呈詳施
行如該司别有良策不妨從長計議以憑酌議具題毋
得含糊兩可以致後艱蒙此本職俯思職掌既已分土
從此一有失誤皆職之責也豈容他諉即將所轄上下
河道與今酌議事宜細加檢點看得本管河渠鎮口當
清黃交接之處常有倒灌淤塞之虞本職請加鎮口古
洪閘石以峻隄防仍建河口木閘一座以便挑濬東築
戴家山横隄使外水不得漫入西築支廟隄令濁河不
得越過牛角灣門戶關鎖甚密兩翼相抱如環明效亦
可睹已惟運舟入漕之後必由隄岸縴挽少有殘缺便
成阻隔查得溜溝至姜家橋一帶皆係一線之隄外濱
微山吕孟諸湖内通西湖風掀浪湧内外加攻質非金
石欲保常固難矣每歲東修西補僅可支吾一時今春
風雨更甚損壞尤多該職將全缺處所採取木料搭置
橋梁既可縴挽而水勢通融又可内洩以增漕水之盛
其餘殘缺隄岸亦皆修葺完固但木橋易損客土難堅
終非一勞永逸之計查得微赤諸山多産石塊道里甚
近如多置船隻載取山石砌成兩面石隄每三里留一
水口丈餘上面鋪橋通行下縱水勢入運既成金隄之
固又有濟漕之益蓋隄而橋者也永賴之計無出於此
隨又查估得應用物料自溜溝起至姜家橋止計七千
二百丈兩面俱用石砌高一丈一二尺不等每丈用石
一十二三層不等内用底石襯護大小闊狹不等難計
丈數俱令本管夫匠於微赤等山採運合用石匠二百
名在於本管夫内選用抹縫石灰撥夫採柴燒用隄心
用土填築議令回空糧船并空載民船上於戚城下於
境山高阜處所稍帶差委職官督令遠近各隄交卸俱
未議錢糧外惟有擎石杉樁每丈用短樁六十根共四
十三萬二千根每五根折長樁一根共折八萬六千四
百根每根價銀一錢共該銀八千六百四十兩運石下
樁須用船隻今議買民船八十隻每隻價銀十兩共該
銀八百兩二項共該銀九千四百四十兩其餘零星小
費本職另行議處今值錢糧匱乏之時不敢别請乞於
原留餘剰二升米銀併歲修銀内支用雖所費僅將萬
金而以數年幫修之費權之亦略相當如蒙允行職當
矢竭犬馬力督管河同知趙坰并各州縣掌印管河官
措辦興舉此工告成則本職所轄河道一百四十餘里
登之覆盂之固無復有不舉之工遺後日之慮者矣等
因到臣卷查先該臣牌行該司會查近修内漕一帶橋
梁縴道是否可久又該臣題奉欽依分任司道畫地巡
守劄行本官去後今據前因為照主事余繼善所轄地
方實係漕黃濱鄰交會之所而二三年間本官既竭心
力築隄設閘防護頗周似無慮矣所據溜溝姜家橋一
帶縴路較之河防雖有不同而揆之利涉亦當周備今
以一線之隄居諸湖之中風浪衝刷勢所不免故隨修
隨圮旋壞旋築蓋自設隄以來即有然者本官議將本
隄兩邊用石鑲砌每三里留一橋門使内外之水通融
縈會並流出閘則既免阻遏之虞又無衝潰之患且工
費不過萬金錢糧取之歲額計無善於此矣伏望敕下
該部再加查議如果臣言可採覆奉明旨容臣督行主
事余繼善率同各掌印管河官將各項料物器具分投
措辦設法甃砌其應動銀兩派撥官夫及買船帶土一
切事宜悉照本官所議施行未盡事宜臨期再行斟酌
但道里頗遠工作亦煩矧非洗鍋待爨之工無妨次第
興舉惟在堅久可恃不必刻立限程工完之日聽總理
衙門覆覈明實如果工程堅好足垂永久優敘奏請以
勵羣工若虚應故事定行參究用過錢糧造册奏繳漕
渠幸甚臣愚幸甚謹題請旨奉聖旨工部知道該工部
覆奉聖旨是
會勘徐城鎮口疏
臣潘季馴謹題為垂亡之人憂思轉切謹摘河上一二
易惑浮言乞恩俯賜勘議以定久計以免勞費事據管
理中河郎中沈修夏鎮主事余繼善淮揚海防兵備按
察使張允濟潁州兵備副使王之猷徐州兵備副使陳
文燧會呈蒙臣并漕運巡撫右侍郎周寀劄付俱准工
部咨為前事并工科都給事中楊其休等題為臨河要
地水漲可虞乞敕勘議以慰人心事及蒙巡漕御史賈
名儒案驗奉都察院剳付同前事備行職等會同詳勘
要見各疏内所稱加隄加城以後黃水暴發有無可以
捍禦遷城避患士民意見有無翕然相同開隄分水是
否可免衝決通湖洩水是否可免停漲此外有何長便
之策足為河防久遠之利務要虚心計處毋得漫為兩
可之言致誤大計其鎮口閘座若果别有善地可以改
建亦不妨從實勘報如以清黃交會之處無往不淤見
在閘座去口尚近易於疏濬仍應照舊亦要明白聲說
以杜後議各司道務須體勘詳確會議妥當具由通詳
以憑覆勘會題施行等因奉此該職等關會勘議并行
淮安府管河同知趙坰督同徐州掌印管河官逐一勘
議去後近據呈稱查得徐城坐臨河濱歲受黃河之害
其來遠矣隆慶年間黃水暴漲幾潰西門先任同知馮
鐶解衣囊土為士民倡力堵其門萬歷初年議築護城
隄以為捍禦舊歲黃漲異常兼以隂雨過多以致徐城
積水無路洩出城内軍民房舍拆卸過半州墀學宫盡
皆沮洳近蒙本道徧歴各處相度形勢勘得自護城隄
涵洞起斜向東南歴魁山至蘇伯湖西勘至史家村陳
家林晁夏二湖楊二莊闞疃直抵宿州符離集東小河
止計長一百六十二里堪以開渠洩水分布官夫挑成
支河一道隨開涵洞放水勢若建瓴而徐城積水數日
之間日見消落今驗城濠水已洩四尺九寸三分城水
已洩三尺七寸九分見今滔滔南流居址街衢盡成亢
爽徐城已危再安士民既徙復還但此河新開善後事
宜所當計處者有三一築隄防以固保障一議閘座以
嚴啟閉一加常夫以固防守又勘得鎮口閘内係清水
外係黃流平時清水外出閘口自無淤阻若黃水漲則
清弱黃高濁流内灌不免停淤顧今閘口去河止八十
丈疏濬易於為力今若别從改遷求以免淤則先年溜
溝淤而改梁山復改茶城改張孤山改古洪又何以屢
遷屢塞也相應仍從鎮口為便但閘座既已照舊而善
後應議之事亦有三一復常夫以便挑濬一嚴啟閉以
防出入一設專官以便彈壓再照魁山支河既通徐城
積水已洩不惟目前可救沮洳即千萬禩永恃此河以
為奠安之計較比改河子房山下省費數萬金遷城丘
墟之上省費又數倍前者遷城改河之說似可免議等
因呈詳司道該職等會議得救民者變則必通而治水
者行所無事蓋天下之事無全利亦無全害而怠之則
為豫蠱擾之則為拂經權利害之大小而不怠不擾則
安民利國自無難事而衆見之公獨見之明均有不必
泥者國家定鼎燕冀歲漕東南粳粟四百萬石由徐入
鎮口達清濟實京師徐州固稱扼控衝襟而轉運漕艘
必資黃河之水黃水奔騰剽悍排山襄陵自昔患之徐
城初建隔遠黃河宋熙寧十年河決澶淵經遶城下遂
苦水患元時移城廣運倉基未幾水復衝齧城不能保
我明復還舊地萬歷初年創築護隄設減水閘以洩伏
水始得安堵邇因關陜久旱之餘仍之積潦内水難洩
兼之十七年閘吏放水灌入十八年雨雪異常積水增
漲四隅軍民房舍幾于沈竈産蛙士民紛紛異議或謂
河水冬春未消地泉湧出請從碭山縣戎家口建石壩
分黃河上流為保城計又欲改黃河子房山下出徐洪
後遠避城根是謂河病則徐亦病治河即所以治徐也
而城内積水自昔已然即改漕河未必能救遷城時久
費巨無救眉急該徐州道陳副使遵奉河撫二院明文
勘議魁山以南歴瑤家村蕭縣楊二莊宿州闞疃地方
以達小河綿亘一百六十二里可挑支河以洩城水鳩
集夫匠一萬餘名疏鑿土石工程至閏三月初三日各
工告竣初四日開放勢若建瓴浹旬之間消洩殆盡濠
水洩出城根城水洩出舊址官舍民居盡獲安堵轉徙
之民復還故處還定安集今昔殊觀不惟遷城改河之
說無容別議而有此攴河則有此州治將為永賴之利
矣但此河初開尚覺草創則善後長策誠有如本官所
議者至於鎮口閘為漕艘入閘咽喉初從溜溝溜溝淤
改之為梁山梁山淤改之為茶城茶城淤改之為張孤
山張孤山淤改之為古洪萬歷十五年古洪復淤回空
阻誤蒙皇上特遣工科常都給事中勘議增設鎮口一
閘亦知黃強清弱理勢之常清黃相會無處不淤無論
溜溝梁山茶城張孤山古洪為濁河初會勢不免於淤
墊而邳州之直河宿遷之小河乃黃河下流亦且灌阻
則舍古洪而他徙猶之古洪也且鎮口去河八十丈近
而易濬轉運數年諸艘通利惟十八年伏水發於五月
十三比昔太早經冬雨雪遂成冰凍旅使船隻稍覺濡
滯而喙喙爭鳴浮議復起今欲議長策擇善地職等謂
資黃濟漕而欲黃不為害即神禹復生未有完筴祇緣
官夫不能疏導啟閉不遵法禁則十五年八九月間阻
船數千幾致意外此則可為隠憂而漕渠有必致之水
勢治河無盡省之人功酌時宜申舊法如本官與該州
所議諸事斷然行之即行所無事而漕渠永利固非敢
持獨見而自用也謹用開欵列陳伏乞再加裁酌題覆
遵行即兩地蒙安勞費且省國計民生胥有恃賴矣等
因呈詳到臣案照先准工部咨該臣題前事謂鎮口清
黃交接無往不淤另尋別道隨地皆然徐城積水止因
義民盧泰放水灌入又兼去歲雨雪甚多以致難消乞
行勘議以息浮言以省勞費又該工科都給事中楊其
休等題為臨河要地水漲可虞乞敕勘議以慰人心事
謂徐城河水不落則地下之浸灌必深河勢日高則城
中之宣洩為難欲開月河以分水勢使徐無衝決之患
通蘇伯湖以導積水使徐無停漲之虞要行會勘從長
計議等因俱經該部覆奉聖旨是著河漕等衙門勘議
停當具奏欽此移咨臣等隨經備行各司道逐一虚心
會勘去後今據前因該臣會同漕撫侍郎周寀巡漕御
史賈名儒等將徐城新開支河併鎮口閘等處逐一躬
親閱視委與該司道所呈無異為照徐城外河原係山
東汶泗諸泉即今鎮口閘所出之水也涓涓之流卑於
徐城之地多矣自宋熙寧十年黃河南徙會淮其勢始
高徐城遂有水患據宋臣蘇軾入市卷閭井之說則彼
時河水委入徐城業再遷矣延至萬歷初年原任徐州
道副使見任南京兵部尚書舒應龍剏築護城石隄而
黃河始與徐城隔絶了無干涉矣止因萬歷十七年義
民盧泰啟閘放水内灌而十八年雨雪連綿無處開洩
遂至盈溢議論紛然或主遷城或主改河臣是以有請
勘之疏而工科都給事中楊其休等亦具疏催勘今新
開支河即科疏所稱蘇伯湖地方而此渠一開城水盡
洩内渠曾無潛滋暗長外河亦無停蓄不流則城水之
無預于外河可想見矣且故河係祖宗運渠固難輕改
而河不兩行徒滋勞費若遷城本以避水今徐城安堵
如故又似可免議遷矣至於鎮口閘外係清黃交接之
處平時清水外出其流甚順一遇黃水暴漲不免倒灌
成淤先年溜溝改梁山又改而為茶城為張孤山為古
洪竟不能免如必欲為快意可喜之事須得清黃不會
之處可也而運艘全資黃水豈能以不會哉勘工都給
事中常居敬所云無往而不會黃則無往而不淤墊誠
為不易之論也然鎮口去河止八十丈淤墊不多挑濬
亦易隨濬隨進人力可施糧運無阻部疏所稱清黃交
會之處無往不淤見在閘座去口尚近易於疏濬仍應
照舊科疏所稱鎮口乃清濁交流之會黃水一發倒灌
入漕而河遂淤黃強清弱隨通隨塞無適非是已為確
見臣等又何敢為無益之紛更哉伏望敕下該部再加
詳議覆奉明旨容臣等遵奉施行其該司道欵列事宜
臣等覆加參酌開坐于後恭候聖明裁奪臣等無任激
切屏營之至為此謹題請旨
計開
一甃石隄以固保障照得新開支河去城五里即為魁
山石渠逼臨河濱約有一百餘丈已經剏築土隄防
護但恐客土未堅暴漲易塌濁流内灌上下盈溢不
惟徐城有倒注之虞而新渠亦難免淤墊之患矣合
將前隄用石包砌以為一勞永逸之計工費銀兩應
於城隄銀内動支伏候聖裁
一建閘座以便啟閉照得州城東南護隄原設涵洞一
座見今隄開洞啟城水已洩基址街道並成亢爽則
城内之水固藉此口南注而濱河居民要從此河轉
輸倉糧搬運貨物避黃河之風濤省舟車之顧賃不
願填塞其情亦當俯從但閘座不設啟閉無時有如
黃水暴漲潰隄内灌城中之民未可安枕而臥也合
將東門減水舊閘量添工費移建本處請添閘官一
員并乞欽定名目以垂永久再撥新募人夫十名以
司啟閉如遇黃漲鍵關固守消落即行開放費用不
多而利賴無窮矣伏候聖裁
一設長夫以備修守照得魁山支河自徐州至小河延
長一百六十二里原係沙土新開日夜經流未免坍
淤且陳家林迤北土隄未堅蘇伯湖一帶伏秋黃水
可慮合照邳睢事例添設隄夫二百五十名除見在
遊夫一百名外應增一百五十名即於都事胡傅所
領二升米銀募夫内撥發專管修守本隄并護城隄
仍每五里建舖一座以便各夫棲止應用料價於城
隄銀内動支仍責成鎮口總管官兼攝其事庶緩急
有濟而近年失守灌城之事當不再蹈覆轍矣伏候
聖裁
一改隄夫以專疏濬照得鎮口閘外即為黃河黃濁倒
灌則必淤墊全藉挑濬通行而糧船體製重厚往來
多挾私貨非併力撁輓豈能利涉先該工部題覆勘
河都給事中常居敬條議將徐吕二洪人夫摘撥六
百三十三名專司鎮口諸閘嗣因年歉稅少工食不
敷裁減二百三十三名止存四百名分派前閘拽溜
其工銀改之夏鎮湖租非不稱善而糧運之時苦不
足用查得徐州上河判官分管該州一帶西隄額夫
三百二十九名原屬中河管轄而西隄專為防護内
漕應屬夏鎮分司事體方便合將前縷隄并夫改屬
夏鎮分司管理再於都事胡傅所領募夫内調撥二
百名夏鎮分司再於各閘壩裒撥七十一名共一千
名并三閘夫六十名俱責上河官管領悉聽夏鎮總
管官調度專令住守本口但有灌淤并力疏濬運艘
入口分投扯拽運完之日即行幫築西隄庶糧運無
阻而河官亦免推諉矣伏候聖裁
一信法令以防淤阻先該總河衙門題將鎮口比照淮
安閘規嚴禁啟閉該部覆議凡遇黃河暴漲即便閉
閘一應官民船隻俱遵閘規放行敢有阻撓挐問參
奏至於鮮貢諸船如遇黃水盛發亦令暫候刻石金
書昭如星日而每歲伏秋閉閘避黃往來船隻公然
違背禁例閘吏理阻備受荼毒甚至有斬關而出者
矣頻起頻淤日無寧晷而回空糧船經月守候有誤
新運誤事不小合再申飭今後除進貢龍袍鮮品船
隻嚴催五月以前入閘外其餘棕藤架木與使客等
船但遇黃漲閉閘守候外水消落啟板通行若王程
迫促不能緩待者聽該州拘留閘口内外泊船互相
倒換敢有勢要抗違法禁及家人船頭攬装違禁私
貨夾帶民船搶關射利者聽管河官呈報總河衙門
照例參挐重治庶法禁森嚴而閘口不致常淤矣伏
候聖裁
一添設職官以便彈壓照得鎮口首閘清黃交會灌淤
之患必不能免而督夫挑濬派撥撁輓阻遏勢要必
得職事稍重官員方可專責成而便駕馭也先該都
給事中常居敬題請淮安府管河同知移住境山誠
於閘務有裨但靈睢邳宿河防最為險要一官豈能
遙制故不得已仍歸邳州舊署而判官職微權輕無
可托重勢要經臨則吞聲啟閘黃水内灌則束手無
措合無添設府佐專官一員駐劄境山地方將珠梅
閘起至鎮口閘外一帶河道併徐州護隄及新開支
河防濬事宜悉付本官管理其自徐州迤南并豐碭
沛河道仍歸原設管河同知則地分而幹辦克濟任
專而責成自易矣再照設官不難而得人為難要害
之區似非練習有素者鮮不僨事查得見今添設徐
邳管河帶銜山東都事胡傅徐州管糧判官蔣繼祖
才力俱堪是任蔣繼祖履任未朞遽難轉擢胡傅歴
官河上先後已逾九年累經保薦先該河漕衙門會
請加銜管理邳州河務因註選已定未經推補合無
即將本官加陞職銜管理前項地方隄閘事務上河
判官聽其調度則付托得人而河防有賴矣伏候聖
裁奉聖旨工部知道
工部覆前疏
題為垂亡之人憂思轉切謹摘河上一二易惑浮言乞
恩俯賜勘議以定久計以免勞費事該本部題都水清
吏司案呈奉本部送工科抄出總理河道兼理軍務右
都御史潘季馴總督漕運提督軍務右侍郎周寀巡漕
御史賈名儒題同前事各等因俱奉聖旨工部知道欽
此欽遵抄出到部送司案查本年三月内該總理河道
右都御史潘季馴題前事又該工科都給事中楊其休
等題為臨河要地水漲可虞乞敕勘議以慰人心事各
題議勘改鎮口閘遷徐州城避水患緣由等因該本部
覆奉聖旨是著河漕等衙門勘議停當具奏欽此備行
河漕等衙門欽遵勘議去後今該前因案呈到部看得
治河一如治寇防口甚於防川自昨夏黃河非時驟漲
客冬徐城積水未消或議當改河以全城或議當遷城
以避河或議當改建鎮口一閘以免黃水倒灌衆論紛
紜靡所決策臣等亦知事體重大遽難輕議特以運道
民命所關苟有裨于禦災捍患即興大役動大衆自不
當以勞費為解故因右都御史潘季馴都給事中楊其
休等先後條陳覆請會勘無非欲廣集衆思確求至當
以息訛言以定久訃今該總河總漕二臣及巡漕御史
會題前因大率謂魁山支河既開城水盡洩改河遷城
無容復議鎮口閘去黃河甚近即有倒灌易於挑濬仍
應照舊并將河閘善後事宜開欵上請勘議明的衆論
僉同既可以省目前之勞費又可以破一時之羣疑相
應依擬内除添設管河府佐一欵徑咨吏部議覆外謹
將甃石隄等五事酌議覆請恭候命下容臣等移咨河
漕部院及咨都察院轉行巡漕御史督率司道等官將
一應善後事宜查照覆議著實遵行仍咨總河大臣此
外如有未盡事體不妨及時條議上聞次第修舉務使
河防州治可永恃以無虞道路傳言不更興于異日庶
幾國計民生咸有攸賴等因奉聖旨依議行
計開
一甃石隄以固保障
前件看得徐州新開支河惟魁山一帶最為緊要其隄
岸雖經用土剏築但本隄逼臨黃河誠恐客土未堅
暴漲易塌濁流内灌不惟徐城有倒注之虞而新渠
亦難免淤墊之患合依所議行令用石包砌一應工
費俱於城隄銀内動支工完將用過數目造册報部
查考伏候聖裁
一建閘座以便啟閉
前件看得徐城東南護隄原設涵洞一座目今隄開洞
啟城水已洩而濱河居民欲從此口轉輸搬運不願
填塞議要就此開閘一座時其啟閉以防黃水内灌
其石料即將東門減水舊閘量添工費移建本口仍
撥新募人夫十名常川看守以司啟閉既係民情所
願相應依擬其閘官應否添設并欽定閘名俱候工
完再加詳議移咨前來另行題請伏候聖裁
一設長夫以備修守
前件看得魁山支河延袤一百六十餘里原係沙土新
開易淤且陳家林迤北土隄未堅蘇伯湖一帶伏秋
黃水可慮其本隄及護城隄委應撥夫修守合依所
議照邳睢事例添設隄夫二百五十名除見在遊夫
一百名外應增一百五十名於都事胡傅輕齎二升
米銀内雇募撥發應用仍每五里建舖一座以便各
夫棲止一應工料價銀俱於城隄銀内支用備行夏
鎮主事總管事完將用過銀兩數目報部查考伏候
聖裁
一改隄夫以專疏濬
前件看得鎮口閘外即係黃河每遇黃水倒灌勢必墊
淤全資挑濬兼以糧艘體重貨多必藉撁挽先該本
部題覆勘河都給事中常居敬疏將徐吕二洪人夫
責撥六百三十三名以供本閘各項役使後因工食
不敷裁減二百三十三名止存四百名分派前閘拽
溜遇有修築疏濬之事動致缺人前項夫役委應增
設合依所議將徐州上河判官分管該州一帶西隄
原屬中河郎中統轄者改屬夏鎮分司管轄即將西
隄原設額夫三百二十九名再於都事胡傅所領夫
内撥二百名各閘壩裒撥七十一名共足一千名并
三閘夫六十名俱責上河判官管理悉聽夏鎮分司
調度專令住守本口遇有灌淤併力疏濬運艘入口
分投扯拽糧運完後即行幫築西隄庶事體不致互
相推諉夫役不必另增工食一更置之間費省事集
而運道有賴矣伏候聖裁
一信法令以防淤阻
前件看得鎮口閘係清黃交接之處啟閉尤當以時閘
禁不嚴則將有黃水灌入運道淤塞之患先於萬歷
十六年閏六月内該總理河道右都御史潘季馴題
稱茶城三閘要比照淮安閘禁事例將題准明旨刻
石金書豎立茶城之上該本部覆奉欽依備行欽遵
去後緣時久弊生人情玩愒法禁廢弛委當再行申
飭如龍袍貢鮮船隻照例于五月以前入閘外其餘
棕藤架木官民船隻倘遇黃水盛發通候消落啟板
放行其王程迫促不容緩待者許令地方官撥船搬
剥如有官豪勢要及家人船頭攬裝私貨夾帶民船
違禁射利者許管河官指名揭報總河衙門查照原
題從重參提究治伏候聖裁
河防一覽卷十二
