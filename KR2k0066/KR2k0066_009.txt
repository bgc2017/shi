河防一覽卷九
明潘季馴撰
覆議善後疏
臣潘季馴謹題為河工告成敷陳善後事宜以圖永利
事據管理中河郎中佘毅中南河郎中張譽徐州兵備
兼管河道按察使張純海防兵備兼管河道參政龔大
器會呈奉臣劄付備仰各司道會同即將條開事宜逐
一會議要見管河官員作何交代高堰石堤作何甃砌
清江裏河作何挑濬徐北隄防作何修守歲用錢糧作
何積貯查議明妥會呈詳報以憑覆議具題奉此又奉
總督漕撫右都御史江一麟劄付同前事依奉照欵會
議登荅明白呈乞題請施行等因到臣據此案照先准
工部咨前事該工科右給事中尹瑾條陳具題工部覆
奉欽依備咨到臣准此除將欵開定法制專責成二事
應欽遵者通行濱河有司掌印管河官著實舉行外其
重久任甃石堰等五事應議覆者已行司道會議詳報
前來該臣會同總督漕運巡撫兼管河道兵部尚書凌
雲翼逐一虚心計處覆議相同堪為永利似應依擬合
照欵列具陳伏乞敇下該部再加查議上請行臣等遵
奉施行緣係河工告成敷陳善後事宜以圖永利事理
謹題請旨
計開
一重久任以便責成先該給事中尹瑾題該工部覆議
河道關係最重類非可以穿鑿於聰明勾幹於倉卒
者全在得人任久乃可責成及要大小官員俱令久
任或考滿加陞或積勞超敘與夫就近遴補交代親
承最為治河先務合咨吏部查照隆慶六年題奉明
旨都著久任事理凡管河部屬司道及府州縣佐貳
等官果有熟諳機宜懋著積效者考滿即與陞級照
舊管事資深即與超遷用勸異勞有缺就近遴補取
其濡染習熟臨行新舊交代令其𫝊告精詳至於待
異等者一如待邊臣由道而撫由撫而督由督而本
兵不恡焉合咨臣等年終薦舉預儲可代之才遇缺
揭咨必求因才而代徑咨吏部仍知會本部以憑會
同遵行其有才志庸劣及不候交代輒先離任者聽
其不時奏劾更易究懲母或拘攣貽誤大計等因行
據司道等官議報前來該臣等覆議為照治河固難
知河不易部科首以久任交代為言誠為永賴至計
除薦舉賢能汰黜不肖容臣等欽遵著實奉行外所
據新舊交代一節管河大小官員地方有難易職掌
有緩急再須分别明白庶免臨時掣肘如中南北三
管河郎中夏鎮南旺二主事皆係專職俱應交代無
容别議外至如徐州海防潁州天津霸州大名臨清
七兵備則有兼管河道之責山東河南二副使則有
專管河道之責但潁州臨清天津霸州大名五道或
距河稍遠或閘渠晏然雖兼河道干係頗輕似應俱
免交代其徐州海防二道則為河湖喫緊之區山東
河南二道則為黃河要害之地四道憲職并其所轄
府州縣佐貳管河官如遇陞調去任等項與同各管
河分司俱應比照巡撫衙門事例守候交代仍須各
行吏部知會凡遇各官陞調去任即便就近推補勒
限赴任使舊者得免久候之苦文憑期限明開交代
之日方行計算使舊者得免違限之愆如不候代輒
先離任者容總理河漕衙門查照工部題准事例指
名參奏伏望敇下該部再加查議擬議上請行臣等
遵奉施行則人情既便政體畫一而河務聿興矣伏
乞聖裁
一甃石堰以固要衝先該給亊中尹瑾題該工部覆議
高家堰西當淮泗衝流東護淮揚沃土即今築塞已
固要將當中大澗口二十餘里用石包砌合咨臣等
今歲預行估計幹辦合用石料若干工費若干責成
徐潁海防三道併力分工同心協慮自萬歷九年興
工酌寬限期合用錢糧於大工餘剰銀内支用等因
行據司道等官議報前來該臣等覆議查得本堰自
漢陳登剏築之後至我朝平江伯陳瑄復大築之向
不甃石者非謂石之不堅亦以採石之難也去歲堰
工告竣即設官夫畫地分守每歲四月以前八月以
後水及堤根者不滿二百丈防守甚易惟是五月中
至八月盡最為喫緊如有汕刷浪窩隨時補修可保
無恙然歲久月深官更吏換首尾不知疎虞難免誠
不如甃砌山石之為一勞永逸科臣所云三利可謂
委曲明盡矣況内土既已堅厚廂石亦易為力但淮
安原不産石俱於徐州取辦而節年採伐不歇勢必
窮山遠搜石岩既遠則出山脚價自倍於昔水次去
工尚餘五百里糧艘帶運勢必病軍民舟搭載勢必
病商則自備官船專人管運之費不可惜也採石數
萬丈聚匠必須數千名非遠募於山東河南之間不
得也其直不多誰肯樂就及卸石工次般運至堰遠
者將十餘里近亦五六餘里泥塗深陷舉趾艱難比
之伐石出山之苦又有甚焉大工滿畢民勞方休勢
難驟舉故須濡遲歲月事難獨任故須分責三道該
科慮之詳矣今該臣等公同勘得大澗口極窪去處
自列字號至水字號止計長三千丈合派南河分司
三百丈徐海潁三道各九百丈每堰長一丈應砌高
一丈内外用石二層該石二十丈共該石六萬丈約
計在山採辦工價出山脚價并鑿砌工食每丈該銀
五錢九分共該銀三萬五千四百兩合用船隻除南
河分司查有見在混江龍船免造外每道該造船九
十隻共船二百七十隻每隻連篷桅什物該價銀五
十兩共銀一萬三千五百兩每船雇募水手六名共
募一千六百二十名每名每年工食銀七兩二錢大
約四年為期共該銀四萬六千六百五十六兩募夫
搬石上船下船及擡石到工大約每丈費銀三錢共
銀一萬八千兩每砌石一丈用石灰二斗銀八釐共
該銀二百四十兩堰基三千丈每丈約計用長杉二
十五根共計七萬五千根每根價銀二錢三分共該
銀九千七百五十兩樁手每丈三十工該銀一兩二
錢共銀三千六百兩管工官廩糧比照大工事例合
用府佐二員每員每日廩給銀一錢書辦一名口糧
銀四分州縣佐貳官十二員每員每日廩給銀六分
書辦一名口糧銀三分陰醫省祭等官三十員每員
每日銀四分每年該銀九百七十二兩共銀三千八
百八十八兩以上通共該銀一十三萬一千三十四
兩應於大工用剰解還戶部銀一十二萬奏請留用
尚欠銀一萬一千三十四兩再於原留用剰銀内動
支除南河分司見有船隻一面行令採運外其三道
工程今歲時月已促止可打造船隻置辦器具雇募
夫匠完備明歲採運石塊陸續細鑿備用萬歴十年
方可下樁甃砌隨砌隨採定限四年以裏工完聽總
理衙門將各效勞官員分别勤惰題請覈實賞罰如
司道等官處置得宜能於限前早竣工堅費省者破
格優處其原造船隻事畢量行變價作正支銷庶料
理周悉而堤防永固矣伏乞聖裁
一濬閘河以利運艘先該給事中尹瑾題該工部覆議
得堤成之後淮水悉出清口裏河水由地中第恐外
河日深内河日淺況前此兩河交注之沙鋪墊已久
合咨臣等將清江浦河道照南旺事例每三年兩次
嚴限大挑其揚儀河道時常撈濬應否幾年一挑著
為定例酌議奏請等因行據司道等官議報前來該
臣等覆議照得清江浦至頭二三舖一帶裏河先臣
平江伯陳瑄議為每歲一挑之法蓋因河自新莊閘外
入口多納黃流歲有積沙勢不得不爾也今改閘通
濟則全納清流宜無俟於挑濬特因往年黃流久注
淤沙久填水溢沙上舟因水浮去歲頭舖二舖便覺
淺澀曾勞挑濬是以該科目擊其事議復挑濬之法
蓋見外河既已順軌内河尤須利涉誠運渠之首務
也然舍歲挑之法而欲比照南旺事例定為三年二
挑之制者蓋知通濟閘之納清異於天妃閘之納濁
故不必復仍歲挑之勞也合無始自今歲冬初查將
應濬裏河并烏沙河淤淺去處築壩斷流多募夫役
大加挑濬不得苟且了事工完之日聽南河分司覈
實造冊奏繳以後河深利涉姑免挑濬如有淺澀即
照南旺事例三年兩濬其揚儀河道去歲挑濬之後
目前尚自深廣以後如有淺阻小則量濬大則加挑
臨時酌擬施行務求漕舟通利不致虚費工力伏乞
聖裁
一防徐北以固上流先該給事中尹瑾題該工部覆議
得全河之勢下流安則徐以南無淺阻之患上流順
則徐以北無改徙之虞今南河可以無慮獨徐北未
可忘備合咨臣等除行縷二隄遵照原題興工幫築
外其徐北豐沛碭山一帶宜大修堤工以防上流決
徙邵家等壩宜併力原築以斷秦溝舊路及縷堤有
水掃根去處俱要幫築守堤夫役每里補足十名工
食或於山東河南停役銀内解募或攤派廬鳳揚三
府或將洪夫仍舊徭徵而以徐州船税召募夫役議
擬上請至於量地建舖安插各夫召民居集免派堤
租人自為守乃稱長便等因行據司道等官議報前
來該臣等覆議照得徐北黃河乃運道上源關係尤
重今河出小浮橋固能刷洪以深河而徐南一帶決
塞堤成水無㫄溢河身益深掣水愈駛矣但徐北新
衝崔家口上下尚非故道萬一北決則上而閘河不
免泛溢之患下而徐邳一帶不免淺涸之虞臣等是
以有來流艱阻乞恩查議之請也今該科議將徐北
堤壩加意修築并議增夫防守誠為慎重上源至計
查得徐北行縷二堤先該臣會同各撫按題准大修
已督各官夫見在幇築此外如華山戚山一帶原衝
沛縣故道俱倍幇高厚足恃無恐先年碭山堤根水
掃成河近俱另築月堤以為保障而又於碭單接界
之所剏築順水斜壩長一千餘丈以截流護堤捍外
衞内見今伏水止是漫至壩根即順壩歸河不復浸
及縷堤至於豐縣邵家大壩乃遏絶秦溝舊口最為
喫緊今將正壩一百四十餘丈幫厚八丈高一丈一
二尺不等又於壩東添築二百餘丈壩西幫築九百
餘丈以防其㫄衝而上流蘇許二壩亦俱次第加幫
秦溝之患似可杜絶但自碭山以至茶城共堤一百
五十五里有竒而修守夫役共止七百二十名委不
敷用合無量照徐南事例每里派夫八名共該夫一
千二百四十名除已有七百二十名外仍該添夫五
百二十名每名工食銀七兩二錢共該銀三千七百
四十四兩查得廬鳳揚三府近年除邳隄夫已派協
濟似難再加又蕭縣因萬歷五年黃河衝漫災傷特
甚原編決淺等夫暫議停編四百餘名今閭閻生氣
初回尚難議復合候三二年之後民稍殷阜另議編派
前項增夫工食合於後開議請積貯銀内每歲按季
支給其畫地建舖一節亦應比照徐南每三里建舖
一座以便各夫棲止仍通行各州縣示諭附近居民
及復業之人聽其結廬隄上俾人自為守不許輒派
隄租以阻受㕓之念但嚴禁牲畜作踐務期保護隄
工庶沿隄皆夫上源可固而北徙之患自除矣伏乞
聖裁
一備積貯以裕經費先該給事中尹瑾題該工部覆議
得河道起自豐沛至於淮揚延袤千有餘里以葺修
則工料浩費以防守則用度鉅艱乃徒恃歲額不滿
數百之銀而支持千里之河道坐視大壞極敝而後
請發内帑似為失計見今估修徐北隄工及包砌高
堰石堤所費不貲原剰錢糧二十四萬有竒即使盡
留尚未足用宜多方措處約每歲三萬兩積貯淮安
以便支費合咨臣等從長酌議或應再行奏請或徑
自措處等因行據司道等官議報前來該臣等覆議
照得防河之法全在固守隄岸而隄岸止是土築原
非鎔鐵而成者河流之汕刷雨水之淋漓人畜之踐
踏能保其不損乎歲修之工必不可缺則工料之費
必不可少故積貯實治河第一義也今自徐屬以至
揚州一千三百餘里而取給於歲徵災逋數百之銀
是所謂無米而炊空拳而搏雖有智者其何能濟每
歲一遇水患袖手張目坐視其敝蓋由此也近者大
工肇興仰荷皇上俯從改折之議在公帑無虧額之
虞在閭閻無加派之苦以不費之惠成最繁之工實
皆廟算主持之力也然事莫難于守成患恒弭於有
備故臣等於告成之後惓惓以乞留大工餘剰銀料
以備每歲修防支費蓋誠慮及於此也今徐北大修
行縷二堤已估用五萬一千有竒加以議甃高堰石
堤必將大工餘銀盡數支銷亦未足用然則預為後
日修防之備者容可緩乎但臣等反復思惟若欲派
之濱河四郡之疲民則積災孑遺力有不堪若欲派
之各省四百萬之漕糧則所在加賦勢又不可欲再
以餘鹽贓罰為請則已經工部咨議未蒙戸部准留
似難再瀆查得萬歷五年該戶部題覆淮揚撫按會
題為仰體皇仁亟處荒蕪要區開地利以厚民生事
内稱往年凡遇挑河等役每引帶鹽徵銀以濟工用
議將淮南北共九十萬引每引許商人帶鹽六斤赴
掣每斤徵銀五釐并隨餘鹽銀兩上納另項貯庫計
每歲帶徵銀二萬七千兩以濟墾田之費原議至萬
歷八年住支查得前項帶徵銀兩往歲原供挑河之
用不係解部濟邊之數委應徵解河工備用隨該臣
等會同巡鹽御史姜璧面議得行鹽地方有限若仍
照原議墾田之費每歲徵銀二萬七千兩或有未便
合無行令兩淮運司自萬歷九年為始每引止帶鹽
四斤每斤徵銀五釐計每歲止帶徵銀一萬八千兩
解淮安府貯庫聽兩河歲修之用俟積貯稍裕又行
停徵數年若支用將匱仍舊徵貯夫銀以挑河為名
今自儀真至邳徐一帶行鹽之河既於河臣任之則
此項銀兩亦係應撥之數非於分外增益也此外别
無措處更望軫念徐淮為運道經行之地實為天下
襟喉而修河大計原為轉運糧儲戶工二部似屬一
體特賜破格議處除山東歲額不多難以協濟外合
無於河南河夫銀内每歲量裒六千兩再將揚州淮
安二鈔關并徐州倉分司所抽税銀每處各量留二
千兩并前帶徵鹽銀共足三萬之數俱解淮庫以濟
河工若或再損實難措手伏望敇下該部覆議行臣
等遵奉施行其該科原題要令濱河要地俱各建設
科厰每歲秋冬之交即行預積明歲修防之具司道
置立循環稽考收放總理憲臣歲終奏報夫物料既
備則臨事無縮手之患稽查既嚴則平時無冒破之
虞容臣等通行申飭逐一興舉無容别議均乞聖裁
奉聖旨工部知道該工部覆議揚州淮安徐州三分
司每年各准支税銀一千兩河南河夫銀六千兩之
外又加三千兩每年共支銀九千兩大工銀剰銀准
留一半其餘覆議相同奉聖旨這河工善後事宜既
已議定著凌雲翼督率各官著實修舉以終前功餘
剰解部銀都著留該處要支費明白毋容苟且冒破
其餘俱依擬
覆議河工補益疏
臣潘季馴謹題為恭覩河工垂成尚有可言懇乞聖慈
俯賜亟行以少圖補益事據管理中河郎中佘毅中南
河郎中張譽清江浦管閘主事陳瑛徐州兵備兼管河
道左參政游季勲淮揚海防兼管河道右參政龔大器
水利道副使張純潁州兵備兼管河道僉事朱東光營
田道僉事史邦直會呈奉臣劄付備仰各司道會同即
將條開事宜逐一會議要見移建衙舍作何建設守隄
官夫作何增添工食錢糧動支何項庶免分派小民其
宿遷遙隄踏勘地形要害斟酌事體緩急如應增築即
估計工費錢糧應用數目照欵查議明妥會呈詳報以
憑覆議具題施行奉此依奉遵依照欵會議登答明白
呈乞題請施行等因到臣據此案照先准工部咨前事
該巡按直隸監察御史陳世寳條陳具題該工部覆奉
欽依備咨到臣准此除乞廣賞勞之天恩一欵先行據
督工司道官郎中佘毅中等議呈各工夫役每名賞銀
五分米一斗老人吏農每名賞銀一錢省祭陰義等官
每名賞銀一錢米一斗呈詳前來批允動支各司道宣
布天恩唱名給賞外所據移建衙舍等項又經通行各
司道會議詳報去後今據前因該臣會同漕運巡撫侍
郎江一麟巡按直隸監察御史李時成姜璧通將司道
會議過事宜逐一覆加詳議欵列具陳伏乞敇下該部
再加查議上請行臣等遵奉施行緣係恭覩河工垂成
尚有可言懇乞聖慈俯賜亟行以少圖補益事理謹題
請旨
計開
一移建管河官衙舍以重責成先該御史陳世寳題該
工部覆議咨行臣等查將淮北淮南各管河官原分
地方擇要害去處建立衙舍錢糧即於河工銀内動
支不得分派小民及查有廢壞寺廟拆毁取用等因
行據司道等官議報前來覆該臣等議照淮揚徐三
府州所屬河道俱係險要之處而管河官安坐郡邑
雖間或巡視河上往來不常緩急無備今該巡漕御
史陳世寳議將各官衙舍移置河濱畫地修守深得
專任責成之法兹以淮北言之查得原設管河同知
二員已經題奉欽依一管徐靈睢寧河隄并豐沛蕭
碭黃河一管邳宿桃清河隄并茶城迤裏閘河除管
邳宿等處者原駐邳州無容别議其管徐靈等處者
原係淮安府水利同知遥制不便合創建衙舍於徐
州乃便管理其各屬州判主簿等官惟邳清桃三州
縣原俱濱河各官衙舍不必另建至於睢靈沛滕四
縣各離河窵遠先年已經題准將各官衙舍創建河
邊議定睢寧縣管河主簿駐新安鎮靈璧縣管河主
簿駐雙溝鎮沛縣管河主簿駐夏鎮滕縣管河主簿
駐戚城徐州雖係濱河而該州河道延袤頗遠故上
下管河二判官分駐茶城房村二處俱已派有信地
相應照舊分駐其宿遷縣管河主簿查得該縣河道
止南岸一面有隄管理似有餘裕歸仁新隄關係甚
大責成宜專應於本隄適中處所建葺公館一所每
歲自三月初一日起至九月半止責令本官專駐本
隄督率新設隄夫并裒撥洪夫晝夜修守多方防護
其餘月分仍駐該縣又以淮南言之通濟閘至黃浦
一帶河道及高家堰柳浦灣二隄已經題准專責淮
安府清軍同知管理若本官仍駐淮城則遼遠難於
照應查得通濟閘以上新莊鎮地方空闊與隄堰閘
座附近相應建設管河同知衙舍既可以監率官夫
修守隄堰又便於約束軍民催護糧船其山陽縣管
河主簿即應移駐黃浦鎮揚州府河道惟有高寳二
湖隄岸最宜防守管河通判衙舍相應於邵伯鎮建
置寳應縣管河主簿則當移駐瓦店高郵州管河判
官則當移駐界首江都縣管河主簿則當移駐腰舖
儀真縣管河主簿則當移駐嚮水閘其各官應建衙
舍除應駐劄本州縣及沛滕二縣主簿原設夏鎮戚
城衙舍見在無容創建外其餘俱行各州縣逐一建
設合用物料著落各掌印官即將各官原署拆赴河
濱改建仍查境内圮廢寺觀及應拆書院酌量移湊
其搬運夫匠之費估計呈請量於河工銀内動支湊
用並不擾派小民仍嚴諭各官務要遵照議定地方
常川駐劄應管隄堰不時巡視修守不許營求别差
庶衙舍不為虚設而官夫皆得實用矣伏乞聖裁
一添設新隄堰夫役以便防守先該御史陳世寳題該
工部覆議咨行臣等備查舊隄新隄舊設夫役果否
彀通融應用如不敷用應否添設長夫或應否隨時
募夫工食動支何項銀兩方得免派小民其加派漕
糧恐難輕議必於别項銀内酌處等因行據司道等
官議報前來覆該臣等議照新築隄防修守為急而
編設夫役工食為先查得淮北除宿遷以上各州縣
創築遙隄既皆堅固足恃且原設縷隄人夫布置頗
密堪以往來修守不必另議添設外其宿遷以下北
岸自古城至清河遙隄共一百零七里原無縷隄未
經設夫合另設遙隄夫役照例每三里一舖共三十
六舖每舖應設夫一十二名老人一名共該夫四百
三十二名内除裒撥中河分司洪夫二百名外實該
新設夫二百三十二名老人三十六名聽桃源清河
二縣管河官各照地督率南岸歸仁集遙隄約四十
里每三里一舖共一十三舖每舖亦設夫十二名老
人一名共該夫一百五十六名老人一十三名聽宿
遷縣管河官督率前項夫老共四百三十七名每名
各工食銀七兩二錢共該銀二千一百四十六兩四
錢及照歸仁隄最為險要修守頗難仍于洪夫内抽
撥一百四十四名每歲定限三月初旬亦付宿遷縣
管河官管領赴隄於新設夫老相兼防守至九月中
旬時水消涸方許撤放其桃源縣南岸縷隄三十九
里并馬厰坡遙隄計五里清河縣南岸縷隄一十里
零八十丈俱應一體建舖設夫查得桃源縣原有淺
夫一百六十六名清河縣原有淺夫五十三名堪以
分派亦免另議其淮南山陽等處除原額淺夫甚少
不時調發濬淺尚有不敷難於裒撥查得高家堰隄
并柳浦灣隄共一百六十里應設夫五百名俱建舖
於高堰住歇通融調撥修守西橋徐家二壩頗為險
要各應設夫三十名黃浦八淺各五十名并烏沙河
起至通濟閘止共六十里應設夫一百名各酌量地
里建置舖舍通共應設舖老四十名聽該管河同知
督率各管河主簿大使等官照地分管俱每年如式
增修積土隄上遇有坍塌及水勢衝激併力守護前
項夫老共八百名每名亦各工食銀七兩二錢共該
銀五千七百六十兩及查裒撥洪夫二百名工食舊
額每名銀六兩歲該銀一千二百兩今改常川修守
遙隄較之在洪應役頗勞合照新設隄夫一例每名
歲給銀七兩二錢除原數六兩仍舊動支徐州船税
外每名加銀一兩二錢歲該加銀二百四十兩通應
議處以上淮北淮南計應添設夫老共一千二百三
十七名共該工食銀八千九百零六兩四錢又該加
添洪夫工食銀二百四十兩通共該銀九千一百四
十六兩四錢看得漕糧既難加派疲民又難增賦别
無堪動錢糧查有淮安府四税銀兩原為修濬河工
等項公費及賠貱災傷逋負支用今水患既除賠貱
可省酌量於内歲支銀七千三百四十兩儀真縣船
税銀内歲支一千八百六兩四錢以上二項湊足夫
食銀九千一百四十六兩四錢遇閏月年分每夫加
銀六錢共銀八百六十二兩二錢聽于各夫内有曠
役扣除工食通融補給庶夫役增置得宜而錢糧措
處不擾矣伏乞聖裁
一添設管隄官部夫以保新工先該御史陳世寳題該
工部覆議咨行臣等詳議高家堰柳浦灣二隄如果
地屬要害官難兼攝奏行吏部銓選其姦徒盜決高
家堰等處水口者即照故決盜決山東南旺湖沛縣
昭陽湖等處事例一體問發仍行法司衙門增入律
例永為遵守等因除盜決事例無容再議外其增設
隄官一節行據司道等官議報前來覆該臣等議照
設隄以禦水患設夫以固隄防誠為地方永賴之計
然無專官管理事難責成查得高堰柳浦俱屬山陽
縣轄即有管河主簿一員各處河隄頗遥勢不暇給
況二隄僻在荒野向多盜決必須專官防守合無兩
隄總設大使一員專督前夫往來修守隨該臣等查
得山東東平州倉大使李時萼向委部領徭夫分築
高堰工程勤慎克濟本隄要害處所修築事宜本官
久已熟知似應改除管隄大使行令率領新設隄夫
修守本官衙舍就于高堰建設居住專聽該府清軍
同知提調如果三年修守無失效有勞績量請加陞
職銜倘有墯悞究治不貸其東平倉員缺另行銓補
庶事有專責而隄可無虞矣伏乞聖裁
一增築宿遷縣遥隄以順民情先該御史陳世寳題該
工部覆議咨行臣等委官前去宿遷一帶地方逐一
踏勘如遙隄接築果於民生漕運兩便不妨酌估具
奏擇暇舉行等因行據司道等官踏勘議報前來覆
該臣等看得濱河郡邑俱因築有遥隄永除昏墊之
患獨宿遷傍湖無隄不免向隅之泣情委可矜但該
縣北岸自直河至古城一帶從來不議築隄者正以
本處為落馬侍丘諸湖停蓄之所湖外馬陵諸山蟺
蜿環抱天然遥隄水無他泄不能奪河而水發之時
河湖相通縈迴展轉水勢稍得舒緩即漢賈讓所謂
使秋水得有所休息游波寬緩而不迫也且山東蒙
沂諸水俱由此湖入河若一槩接築遥隄則河水無
所停蓄而下流難受益多潰決之虞湖水不能外出
而渰浸愈廣反增胥溺之患耳今據各司道議於直
河官隄頭起至王珣地頭止約二十里舊有民間自
築小隄每歲三四月間水發尚小若此隄無恙則麥
亦有秋如伏秋水漲至有殘缺合行該縣掌印管河
官每歲冬春間督率本地民夫或量撥徭夫協助修
補此于漕河固無損益而于民生亦有禆補矣伏乞
聖裁奉聖旨工部知道欽此欽遵本部覆議相同題
奉聖旨是
高堰請勘疏
臣潘季馴謹題為高堰石工將興鄉官請毁甚力乞恩
速賜勘議早定國是事臣於十月十五日准工部咨覆
奉欽依行臣等遵奉題准事理採石甃砌高家堰臣即
分行各司道查照興舉南河分司郎中張譽見在下樁
甃砌間忽間泗州鄉官欲毁高堰投揭撫按衙門且赴
南都矣隨覓視之原任湖廣參議常三省者特具一揭
本官又與原任江西副使李紀劒州知州韓應聘濰縣
知縣高尚志聯名一揭危詞悍語不可殫述而中間最
所聳動人者云祖陵松柏淹枯護沙洗蕩二句臣讀之
不勝駭汗先該臣於九月間督同南河郎中張譽潁州
道副使唐鍊親詣祖陵勘議初乘坐船一入陵東沙湖
口則淺涸難進復易小舟約行六七里登岸陸行至下
馬牌邊半里許又行里許至廷墀恭謁訖當同各官并
奉祀朱宗唐周圍閱視得山基高阜松栢茂鬱湖水僅
及岡脚隄根俱露乾地當詢朱宗唐淮水暴漲之時水及
何處本官回稱至下馬橋邊墀水係是驟雨宣洩不及
隨據各司道議得為今之計惟有量將舊閘加增高闊
便洩雨水前歲所築東南隅石隄較之内地反卑無甚
關繫但已成之業亦宜修葺隨將應修隄閘及泗州護
隄工程咨覆工部訖及又查得陵東嘉靖二十一年所
築隄閘堅好如故而前歲接築石隄圮裂甚多内無托
石外無釘筍必係委管隄工員役侵扣錢糧所致復行
該道嚴查何官管理應參應究另行呈奪未報據其淹
枯洗蕩等語則臣等恭謁之時豈皆無目者耶然臣終
不自安也又於十月二十二日臣復往泗州督同該州
知州秘自謙盱眙縣知縣詹朝等躬閱祖陵則見河湖
之水較前更澀光景頓殊松柏鬱然籠雲蔽日即地濱
所栽旱柳亦皆生意勃然而塹外護沙高阜如故臣殊
怪士人口吻豈宜如此誑誕回至該州面詢知州秘自
謙彼云士夫何常親到陵上閱視止據小人相搆之語
遂形紙筆耳竊照臣與前任漕撫都御史江一麟未至
之時稱淮水為害之大高堰當復之由者不知其幾千
萬人而形之撫按之奏牘臺省之條陳者又不知其幾
千萬言也然臣亦不敢輕率舉事到任之後親詣泗州
會集生員里老人等備詢泗州水患在高堰未決之前
抑既決之後也僉曰高堰決而泗州水患為甚也清口
塞於高堰未決之前抑既決之後也僉曰高堰決而清
口塞也臣應之曰是誠然矣蓋高堰決則淮水東黃河
隨躡其後故清口塞而堰内皆住址陸地其洩不及清
口之半故泗州之水聚今塞高堰乃所以通清口而洩
泗州之水也遂斷然請于皇上而行之去春高堰既成
即聞泗水消落臣未之信也尋于五月二十二日接到
該州鄉宦御史趙卿遺臣與江一麟書云大工底績數
十年沮洳之鄉一旦膏壤諸名公必潰之役倏爾告成
國家幸甚生民幸甚古謂地平天成萬世永賴者更何
狀哉又遺各寮屬書曰治河之役古今稱難今日之河
緣雲梯關塞而不通高家堰通而不塞是以桑梓為巨
浸陵寢亦有小妨十餘年來當事者徒為長嘆兹幸神
謨妙算倏爾成功然今論功者止云兩府貧民得免魚
鼈之患三陵樹木得免渰没之虞而已而不知淮黃合
流為祖陵一大合襟所關尤重如堰功不成則淮奔而
南矣即此言之其功在朝廷豈特咽喉之樞腹心之病
云乎哉至於吾民之沃壤極目歡聲盈耳又有不能盡
述者而臣猶未之信也九月十八日又據營田道僉事
史邦直揭稱本月初七日職經越城等處達淮泗間沿
途者得高堰以東地方數年間洪波浩蕩非二三月不
見地皮比及四月復如初矣而泗城淮河瀰漲漫衍令
人蹙焉今也皆為平陸亢爽無復津涘但布種者即嘉
禾穣穣而泗州四外俱成乾灘淮由地中去隄岸十餘
丈黃童白叟共曰十數年來未見不意今日復睹平地
而職亦待罪地方既已三年往來此地歲不下數次誠
未睹有光景如今日也至於避水孑遺棄田里廬舍攜
父母妻子遠去望故土而泫然者數稔矣今皆即舊基
積土為壁鋪蘆為屋子婦歡呼雞犬聚棲職一經行咸
入照覽有不圖為樂之至於斯也泗土若民各亦互相
駭愕自遜見識不到夫以土之士民世世其中歲歲其
患又皆縉紳名流而所識見僅如此則治河者可膚淺
道哉臣睹此揭方快然自以為得矣夫據二臣書揭則
高堰未築之前與既築之後光景頓異了然在目矣陛
下與廟堂諸臣焦心勞思者數載臣等腁手胝足者逾
年方成此工今陛下且俯納科臣之言用石甃砌以為
億萬年無疆之計矣三省等遽欲毁之忍乎哉今歲之
水委果異常往歲止發一次今則再發往歲以數尺計
者今則及丈然五月末旬暴漲六月俱消七月中旬暴
漲九月俱消即三省揭中亦謂目今淮流少減遂謂祖
陵無恙誠然矣然既稱少減則消而復漲漲而復消乃
水性必然之理即徐邳間皆然不獨泗州為然也即山
陜河南皆然不獨徐邳為然也有今歲異常之雨則有
今歲異常之水三省等能使天之不雨乎南都濱臨大
江蘇浙逼近滄海五六月間街市可舟一望巨浸又聞
承天顯陵水深六七尺豈亦有高堰阻之乎臣不敢瑣
瑣辯瀆即以揭中最舛之語為皇上陳之案查嘉靖十二
年前任河道都御史朱裳請於祖陵東西南三面量築土
隄以障泛溢該都御史劉天和接管勘得祖陵西北二面
土岡聯屬永奠無虞其南面山岡之外即俯臨沙湖西有
陡湖之水亦匯於此淮河自西而來去祖陵一十三里但
遇夏秋淮水泛漲與前項湖河諸水通連會合間或渰及
岡足及下馬橋邊今據匠役王良等量得自淮河見流水
面至陵地共高二丈三尺一寸百餘年來每歲水溢未聞
衝決事體重大未敢輕擬等因又查得泗州志載元知
州韓居仁所撰淮水泛漲記内稱大德丁未夏五月淮
水泛漲漂没鄉村廬舍南門水深七尺止有二尺二寸
未抵圈甎頂城中居民驚懼因考宋辛丑之水大此二
尺丙寅小此二尺今取高低尺寸刊之於石以後水漲
官民視此勿驚懼云又查得盱眙縣石刻載邑人蒋仲
益記内稱正統六年五月連雨六月水浸泗城官民咸
避盱眙山泗州衞前水高一丈二尺漂没廬舍民大驚
駭按宋淳祐咸淳元大德及我朝洪武乙丑永樂己丑
皆大水焉不可不紀以慰後人云各志石種種在也漢
唐無考矣我朝正統以後無論矣即志刻所載自宋之
淳祐至我朝正統泗州每為水困而揭云萬歷以前堰
未築則鮮害果何說耶考之郡志高堰為漢陳登所築
而我朝平江伯陳瑄復大葺之相傳千有餘年乃云原
無高堰萬歷元年剏築如其無也則隆慶四年以前高
堰未決淮揚何以無水患乎塹外護沙原非人為自開
闢以來有之者即志刻所載歷朝大水較之今歲不啻
三倍護沙固無恙也乃今遂洗蕩乎高堰居淮水之東
中間尚隔阜陵泥墩諸湖淮水北出清口則直而順出
高堰則逆而難揭云高堰横攔直受使淮流至此紆回
曲折而不得直下是未知高堰安頓何處可論水乎又
云萬歷以前河淮於清口會合通流入海惟自高堰一
築之後淮益弱河益強蕩激泥沙日累月積此又不經
甚矣夫高堰通流則淮分而弱反為之強高堰斷流則
淮全而強反謂之弱何其舛乎先任漕撫衙門特因清
口沙塞製混江龍以滚刷之畢竟無效臣與江一麟率
同司道府州縣官二十餘員親往清口閱視僅存一線
人皆褰裳而渡此高堰大潰時也延至次年二月高堰
築而清口始闢今反言之舛甚矣三省又云淮人以此
堰為便特田土耳孰愈害及人民夫高堰決後淮揚之
民流離轉徙阽於死亡者不知其數無論已淮水東注
黃浦八淺高寳一帶横潰四決覆溺船隻阻梗運道三
省輩獨不聞乎況雲梯關外海口甚闊全賴淮黃二河
併力衝刷若決高堰清口必淤止餘濁流一股海口必
塞海口塞則下壅上潰黃河必決運道必阻此前歲之
覆轍也三省輩未之知乎臣前至泗州時有以清口淤
塞語臣者臣應之曰清口既塞則泗州城外之水從何
宣洩而今乃消落歸漕若是也語者詞少澀然臣猶不
自信隨率南河郎中張譽淮安府同知莊桐清河縣知
縣袁世南駕扁舟從諸湖中泛至清口直抵清河縣南
逐一探試得河湖相連處所匯為巨浸萬頃茫然中間
深淺不等自一丈五尺以至四五尺一入清口淮水方
有歸束以四丈之繩繫石投之未得其底蓋水散則淺
水聚則深其理然也今三省輩欲加疏濬不知從何措
手試即令彼為之當自見也又云二者以徹高堰為要
此時清口水僅三尺近堰之外深幾二丈是計其水所
從洩清口難而高堰易也此又譸張甚矣夫清口深逾
四丈堰外見有乾灘水勢迥異萬目昭彰誰能掩乎蓋
不言祖陵之傷無以動人不言清口之塞難以毁堰而
不自知其大非士人舉動矣臣諦思之三省輩寧無人
心者何其變亂黑白至此哉且其揭不行於高堰初議
之時而行於高堰久成之後不行於淮水暴漲之日而
行於淮水消落之餘何哉蓋緣泗州巨商私販北自河
南南至瓜儀勢必假道清浦運河而各閘不免稽留分
司不免税𣙜人甚苦之數年以來皆從高堰直達為利
甚大先任漕撫都御史王宗沐於萬歷元年築堰斷流
而泗人危言四起卑薄不加遂致中圮侍郎吳桂芳亦
知高堰當築幾欲興工有泗州棍徒楊明恕者造為飛
語多方煽惑因循墮誤臣初至之時亦常以游言力阻
臣堅執不允繼復請於高堰迤南五十餘里周家橋至
古溝一帶鑿渠通湖而淮安之民又欲比照高堰一體
加築臣行司道查得彼處地形亢於高堰淮水暴漲則
從此漫入白馬湖浹旬不雨仍為陸地此天然減水壩
也如欲加築則淮水暴漲不免增溢而高堰難守然留
此以洩異常之水則可如欲開鑿成河淮水從此長流
則非特淮揚被害而清口亦必復淤俱不可也任之而
已泗人無路中通向抱悒悒兹當臣將去之日復襲故
智以申前說而不知其中更有大不可者夫祖陵風水
全賴淮黃二河會合于後風氣完固為億萬年無疆之
基地方鄉乘載吳桂芳語云鳳泗皇陵全以黃淮合流
入海為水會天心萬水朝宗真萬世帝王風水與趙卿
前書所云淮黃合流為祖陵一大合襟誠知言也今若
於高堰等處從中劈畫一路分之使抱身之水反挑而
去萬一有誤誰執其咎夫三省輩偶見淮水暴漲則動
輒以陵寢為言至若分淮黃之流以壞祖宗萬年根本
之地則又悍然不顧以全淮之力出清口則以為塞中
分淮水之力則清口又以為通公乎私乎臣誠不知其
何心也臣又念之當兩河泛溢之時民生昏墊國計梗
阻則人以朝廷不遣大臣愛惜財費而嘵嘵矣今朝廷
遣大臣矣不惜財費矣一歲之間兩河順軌往來利涉
矣而泗人又欲毁成業而興新工忘大體而行私臆地
方之私臆無窮而朝廷之財力有限臣不知其所終也
此議不息則大釁猶存必須速勘明白方可杜絶後患
而見奉明旨採石甃砌淆言四起人心惶惑何以成功
誠不可不速為之計也況臣管窺之見固止於此犬馬
之力亦盡於此而寧敢遂謂其必無遺策乎今臣奉旨
離任正地方人情得以攄發之時勘議諸臣得以虚心
之日伏望敇下該部轉行尚書凌雲翼毋拘成議母靳
成功可改圖者即為改圖可增損者即為增損荒度諏
諮務求全美此固國家之幸地方之幸而使臣他日無
遺議焉亦臣之大幸也如三省等之言必不可行亦望
特降明綸著為令甲使他日懷私好事之徒不得妄生
厲階以亂國是則公論早定而事體畫一矣再照人情
不免顧忌讒口尤多推委臣若仍縻廩祿則他日勘議
者稍拂三省等意不曰雲翼同官相護必曰屬寮畏臣
徇臣而不敢持公議矣伏望將臣放歸田里使凌雲翼
等得以虚心勘議如臣之所行者是而三省輩所言者
非即欲用臣未晚也況臣自治河以來腁胝之力少而
筆舌之勞多神銷質耗心悸魂驚自知不久於人世矣
前者具疏乞歸實出懇悃謬蒙温旨眷留臣雖殞身圖
報亦所甘心何忍求去但揆之人情似己未厭臣一日
不去人言一日未息懇乞陛下憐而允之臣不勝感戴
幸望之至奉聖旨高堰築後河道安流績效已著豈可
因一二無稽之言又行勘議著遵前旨上緊修築以終
前功常三省倡言阻壞成議姑革去原職為民其餘且
不查究以後再有這等的挐來重處工部知道
遵奉明旨計議河工未盡亊宜疏
臣潘季馴謹題為遵奉明旨計議河工未盡事宜事據
中河郎中佘毅中徐州兵備兼管河道按察使張純會
呈蒙臣并總督漕運巡撫兼管河道兵部尚書凌雲翼
憲牌前事備仰司道即便會同將所管河道自清河縣
起至徐北止應議未盡事宜逐一計議要見某處工程
原議未及應該續舉某處工程原議已及即該舉行某
處隄岸卑薄應該加幫某處閘壩稀少應該增建某處
運渠淺澀應該挑濬夫料作何調辦錢糧作何動支毋
以先有成議而憚於紛更毋以專事節省而致貽後悔
此係奉旨虚心計議以終前功務求永賴善後長策該
司道必須悉心詳議估計明妥具由會呈通詳以憑覆
議施行蒙此該職等遵依督同淮安府知府樊克宅管
河運同王琰徐州管知州事運同孫養魁并淮徐所屬
各州縣掌印管河等官查議得先年淮北一帶惟恃縷
隄束水太迫卑薄雜沙每年伏秋泛漲決口不下數十
決愈多則水愈散而沙愈停沙愈停則河愈高而決愈
甚海口衝刷無力遂致淺狹以故徐吕而下兩岸田廬
溢為巨浸桃清運道僅同一溝運道民生敝壞極矣幸
賴廟堂堅持獨斷部院協心經理自萬歷六年興工以
來大小決口悉皆築塞自徐抵清除中間原有高阜可
恃外餘俱創建遥隄然又慮異常暴漲遥隄或亦難容
故又於桃清北岸崔鎮徐昇季太三義鎮等處建減水
壩四座使得宣洩入湖免傷隄址告成之後又開復邳
州北岸直河一道而蒙沂諸水徑出大河開復宿遷南
岸直河一道而靈睢積水漸已消減近又查得沂河毛
墩各涵洞一座應改減水壩見在興工若徐州以上茶
城口為清黃接會之所自改行新河以來地勢中亢泉
水力弱每歲運艘過盡之後黃河大漲之時或不免數
日淺澀先經題准三年兩挑至期本司照例請挑無容
再議是自徐抵清五百餘里之間所以導黃入海為運
道民生計者亦可謂算無遺筴矣以故水力既專奔流
迅駛淤沙日滌河身日深海口一帶今歲倍加深闊此
皆河淮合流衝刷之明效也所據淮北河工職等再四
籌維委的别無未盡若欲勉強搜索恐徒縻費無補惟
有遵照部科題奉欽依事例每歲責成掌印管河官將
遙隄應幫處所歲加幫築縷隄要害之處隨宜量修所
謂久安長治之道似不出此合行會呈具報施行又據
南河郎中張譽徐州兵備兼管河道按察使張純海防
兵備兼管河道參政龔大器潁州兵備兼管河道副使
唐鍊會呈蒙臣并總督兵部尚書凌雲翼憲牌俱為前
事行間又蒙漕撫部院憲牌為講求治水事宜以息民
患事備仰本司道即督各府州縣掌印治河等官將淮
南一帶水道逐一詳加踏勘要見某處作何疏濬某處
作何築塞尋其原委察其脈絡如射陽湖月河等項條
議應否舉行果否可為永利其高家堰既築之後淮城
已免墊溺果否泛溢猶為下流州縣之患及有一切未
盡事宜會議詳悉刻限呈報以憑施行等因蒙此俱經
備行淮安府知府樊克宅揚州府知府虞德燁率同各
州縣掌印管河等官逐一躬親踏勘查議去後節據條
議呈報前來隨該職等會議得淮南水患其源在淮黃
其重在運道而民生利病實相關焉往年高堰不塞閘
禁不嚴而淮水始南黃水又從天妃閘灌入以致淮揚
一帶浸及城市興鹽等處之田廬盡成昏墊清口遂淤
海口因塞羣議紛紛計將無出矣幸賴廟謨主持部院
殫心經畫築高家堰改天妃閘復三壩嚴啟閉而淮黃
二水並免南奔之患塞黃浦八淺修復寳應土石隄而
興鹽一帶俱有可耕之田清口因淮水衝刷而日深海
口得淮黃合流而大闢運計民生殊為永賴矣所據未
盡事宜止有高寳江都山陽年例歲修之隄向緣錢糧
缺乏工力不敷每歲止是支吾目前未能加幫高厚及
興鹽高泰以裏洩水舊渠向因黃浦八淺潰決濁流浸
灌淤墊頗多誠今日所當議者以湖隄言之除寳應大
工隄岸俱各修砌完固惟當率夫防守無容别議外其
卑薄殘缺之隄應加上工樁木者寳應土隄計長四千
八百一十七丈内量舊隄止高八尺五寸至九尺者闊
一丈五尺至二丈者今應加幫共闊二丈五尺于隄面
上加高一尺至一尺五寸共高一丈計土論方共該工
銀二千五百二十五兩一錢應添樁木銀六百九十二
兩五錢六分高郵土隄計長六千七百丈内量得舊隄
止高八尺五寸至九尺者闊二丈不等今應加幫共闊
二丈五尺于隄面上加高一尺至一尺五寸共高一丈
該工銀二千八百四十四兩應添樁木銀八百二十二
兩八錢八分江都邵伯湖隄應加添石塊樁木者計長
三千六百丈合用石塊工料銀一千二百兩應添密樁
該木價板片釘銀八千一百八十兩二錢六分二釐八
毫應幫土隄八千二百八十丈今量止高八尺五寸闊
二丈不等應該加幫共闊二丈五尺隄面上加高一尺
五寸共高一丈該工銀三千九百七十四兩四錢山陽
縣清江浦外河隄約一百五十餘丈應用樁木埽料銀
四百六十兩加築隄岸夫工銀五百四十兩以上四項
共該銀二萬一千二百三十九兩二錢二釐八毫以減
水閘言之除高寳江都新舊增置閘座可以宣洩者無
容别議外高郵南門舊橋口應改建減水壩一座寳應
子嬰溝舊閘及泰山廟後甎閘九淺石閘應改建減水
壩三座工料等項照依黃河遙隄各減水壩之費約計
每座該銀五百兩并江都邵伯湖加高閘石九座該銀
四百一十四兩三錢一分五釐共該銀二千四百一十
四兩三錢一分五釐連前隄工通共該銀二萬三千六
百五十三兩五錢一分七釐八毫以上錢糧俱應於見
請歲修積貯銀兩動支如有不敷即於大工餘剰銀内
支補者也然減水閘僅可以洩尋常盈溢之水至於伏
秋霪澇與天長六合諸山之水陡發共注於湖止憑瓜
儀二閘宣洩不及查得揚州灣頭原有運鹽官河一道
内由芒稻白塔二河直達大江勢甚通便年久淤淺先
年刑部侍郎王恕曾議挑濬計長三百四十里道里遼
遠工費不貲且議者又謂私販船隻潛度難防遂致中
寢殊不知洩水之期每年止是五六七八四箇月喫緊
若從壩口密佈樁柵就令白塔巡司防守自可禁絶其
餘月分任從照舊築壩實為兩利而無害也但慮錢糧
不敷今止議先從灣頭濬起至泰州南門止計長九十
七里挑深四尺面闊四丈底闊二丈併打壩合用夫工
銀一萬零八百兩相應於巡鹽衙門挑河銀内動支又
查得高寳江都隄内田地及興泰山鹽州縣地方外受
各減水閘之餘瀝而内蓄時伏連綿之積雨皆由射陽
湖經朦朧喻口出廟灣以入海迺其故道也渠道見存
止宜疏濬先蒙總督兩部院據鹽城知縣楊瑞雲估勘
挑濬淺處計長一萬二千六百丈合用夫役工費銀七
千五百六十兩已經覆勘明確相應於原議大工扣存
巡鹽衙門挑濬支河銀内動支者也以上數事俱係歲
修及原議未舉事宜亟應興舉務在明歲伏前報完方
克有濟但道里遼隔時日不多必須分任責成庶可速
就今議得高寳江都一帶湖隄及修建減水壩等工相
應俱屬南河分司管理疏濬灣頭鹽河分屬海防兵備
道管理疏濬射陽湖諸淺及清江浦外河隄岸分屬徐
州兵備道管理庶事有專責而工可速成矣再照鹽城
知縣楊瑞雲寳應知縣李贄揭内開稱寳應隄内重剏
月河一節委與高郵康濟河事體相同節經部院題請
勘議舉行但計工費不貲當此勞費之餘災傷之日恐
有不堪相應暫停姑候時和年豐再圖興舉者也職等
會勘無異理合呈報等因各緣由到臣據此案照先准
吏部咨為缺官事該本部題節奉聖旨河漕職任繁重
宜用重臣經理凌雲翼改兵部尚書兼都察院左副都
御史總督漕運提督軍務巡撫鳳陽等處地方兼管河
道寫敕與他著上緊赴任與同潘季馴將河工未盡事
宜虛心計議著實經理以終前功欽此備咨到臣欽遵
外續該總督漕運巡撫兼管河道尚書凌雲翼赴任與
臣會行司道各官將河工未盡事宜會勘呈報去後今
據前因該臣會同兵部尚書凌雲翼虛心講求逐細查
覈除中河司道管轄地方自清及徐五百餘里黃河經
行之處委已順流入海運道無梗居民頗安惟在查照
部科題准事例防守不懈即為永賴之策無容别議外
其寳應迤南諸湖聯絡清江浦外湍溜不多而關係内
河不小各該隄岸雖係大工之所未及實亦運道之所
必資循例歲修殊屬虛應尋常僅可支持暴漲不免衝
塌蓋人力固自有限錢糧亦所不敷無怪其然也所據
司道勘議加幫隄岸修改閘壩濬灣頭河之淤淺以殺
外湖之横流疏射陽湖之故道以洩内地之積潦工費
不煩於請發分任尤便於責成似應依擬以終前功伏
乞敕下工部查議上請備行總督衙門悉照前議督行
各司道查照動支前項銀兩嚴督各該掌印管河等官
務趁今冬天氣晴和分投修理併乞轉行兩淮巡鹽衙
門將挑河銀兩查發濟用定限來歲三月中通行完報
以備伏秋如有惰誤及苟且塞責不堪永賴者指名參
奏庶未盡之工區畫周備而運道民生端有攸賴矣奉
聖旨工部知道
申嚴鎮口閘禁疏
臣潘季馴謹題為清黃交接處所濁流倒灌易淤懇乞
特降綸音以嚴閘禁事我國家建鼎燕京歲漕四百餘
萬自徐以北則資汶泗諸泉自徐以南則資黃河之水
汶泗清而弱黃河濁而強而二水交會之處則茶城是
也每遇伏秋之時黃流盛發則必倒灌入漕沙停而淤
勢所必致然黃水消落漕水隨之而出沙隨水刷不待
濬而自通亦勢所必致也縦有淺阻不過旬日萬歷十
年中河郎中陳瑛剏建古洪内華二閘每遇黃水暴發
即下板以遏濁流之横而閘内無壅阻之苦黃水消落
則啟板以縱泉水之出而閘外有洗滌之功數年以來
頗稱利涉不意去年伏水盛發啟閉不常任其所之淤
墊頗遠而治者不知引水攻沙苐主挑濬以致廢時失
事上厪宸衷當事之臣稍加更置而人心庶幾知警矣
前月十六日臣至宿遷閱視河隄據管河同知徐伸揭
稱本月十三四日黃水陡長丈餘漫入古洪閘内臣即
令嚴閉閘板加高閘面去後至二十一日又據管閘主
事楊信報稱十九日至二十一日黃水消落盡啟各閘
諸板通漕放水衝刷成河通行無滯等因至閏六月十
一日又據徐州管河判官鄭簡揭稱本月初六日黃水
復發比前又高一尺急下閘板日夜固守至初八日午
時水退初九日啟板通行無滯等因夫兩旬之間黃水
陡發二次然前不過七日後不過三日隨長隨落此即
清黃二水相為勝負隨塞隨通之本來面目也近又該
工科都給事中常居敬題奉欽依增建口閘一座去河
愈近則沙淤愈少所淤既少則衝刷愈易足為漕河之
永利矣但設閘固欲其多而啟閉猶欲其謹閘禁不嚴
與無閘同去歲之覆轍可鑒也而管閘官牌每苦於勢
豪船隻強欲啟板放行少拂其意輒加嗔責蓋行者赴
家其心本急而以王程難緩倍道疾趨者亦或有之但
漕河關係甚大似不可以一人之私而重妨國家之大
計也臣查得萬歷八年該臣初立清江浦三閘啟閉之
法題奉聖旨這築壩盤壩事宜俱依擬有勢豪人等阻
撓的即便拿了問罪完日於該地方枷號三箇月發落
干礙職官參奏處治欽此臣刻石金書豎立各閘之上
庶幾人心少警而行未數年閘禁復弛内河漸淤又該
工科都給事中常居敬題奉欽依而臣於入淮之初即
會同漕撫都御史舒應龍首為申飭管閘工部主事黃
曰謹查復舊規呈將三閘匙鑰送赴漕撫衙門收貯每
日請發禁例始定然亦恃有先奉嚴旨昭若日星故廢
之雖久而復之不難也今古洪等閘並未奉有明旨非
惟人心不知警惕而司閘者亦無所恃以為遵守矣伏
望皇上俯念漕務至重敇下該部再加查議如果臣言
可采比照前例特降綸音容臣刻石金書豎立各閘之
上其閘上匙鑰凡遇水漲下板之時俱送赴夏鎮分司
官收掌水落即便請發庶一應船隻俱知畏忌而漕渠
可免淤塞之患矣再查萬歷十五年九月該工科都給
事中常居敬等題為河道可虞人心易怠仰體宸衷敬
陳末議以勵人心以保河漕事内一欵開報之當時工
部議將河道有無通塞河工有無興舉行令管河司屬
各官按季報部覆奉欽依在卷臣遵奉備行各管河司
道官員將黃河陡長閘座閉塞日期逐一登記通候季
終報部不敢瑣瀆天聽外謹題請旨奉聖旨工部知道
工部覆前疏
題為清黃交接處所濁流倒灌易淤懇乞特降綸音以
嚴閘禁事該總理河道右都御史潘季馴題前事等因
奉聖旨工部知道欽此欽遵抄部送司案查萬歷七年
七月内該總理河漕右都御史潘季馴題為乞恩查復
舊規以利漕渠事内題稱淮安閘壩每歲於六月初旬
運艘鮮貢馬船過盡即於通濟閘外暫築土壩以遏横
流其官民船隻出入俱暫行盤壩至九月初旬開壩復
用閘啟閉仍將題准明旨刊示各閘之上如有勢豪人
員恃強阻撓應挐問者徑自挐問應參奏者徑自參奏
毋得阿徇假借等因已該本部覆奉聖旨這築壩盤壩
事宜俱依擬有勢豪人等阻撓的即便挐了問罪完日
於該地方枷號三箇月發落干礙職官參奏處治欽此
備行總理河漕及漕運衙門欽遵訖又查得十六年四
月内該查勘督理河工工科都給事中常居敬題為酌
議河道善後事宜以禆運務以圖永利事内開嚴啟閉
以杜淤淺乞要查照先年平江伯陳瑄原立成規如山
陽通濟等閘三月初運畢即行封鎖惟遇鮮貢船隻啟
一閉二官民船隻照舊車盤等因已該本部覆奉欽依
通行河道衙門著實遵行訖今該前因似應題請案呈
到部看得茶城口係清黃交接之處而閘規之設所以
嚴啟閉之防故有閘無法與無閘同行法不嚴與無法
同所從來尚矣先是淮安閘壩奉有明旨森嚴至今幸
賴無事今茶城三閘其緊要與淮安相同而閘規未立
人有玩心若不照例申嚴將來淤阻之患或有甚於前
日者所據總理河臣題要照例請旨刊刻遵守相應如
議恭候命下本部備咨總理河道都御史轉行各該管
河官員將題准明旨刊石金書豎立茶城各閘之上凡
遇黃河暴漲即便閉閘各閘匙鑰送夏鎮主事收掌一
應官民船隻俱候啟閘放行敢有阻撓應拏問者徑自
拏問應參治者奏請定奪至於鮮貢船隻原與尋常官
民不同自難一例守候但當黃水盛發之時遽許啟閘
以行則沙隨水擁急難開通無論挑濬勞費不貲而繼
至貢船反致躭延滋甚訪得黃河水性驟長不過二三
日倘少停楫消落可期再乞天語併飭鮮貢諸船如遇
黃水盛發亦令暫候頃刻庶法行自近而河渠永有賴
矣奉聖旨是各閘啟閉嚴約俱依擬有勢豪人等阻撓
的照淮安閘壩事例即便拏問枷號干礙職官指名參
奏
河防一覽卷九
