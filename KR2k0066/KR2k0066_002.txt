河防一覽卷二
明潘季馴撰
河議辨惑
或有問於馴曰河有神乎馴應之曰有問者曰化不可
測之謂神河決而東神舍西矣河決而南神舍北矣
神之所舍孰能治之馴曰神非他即水之性也水性
無分於東西而有分於上下西上而東下則神不欲
決而西北上而南下則神不欲決而北間有決者必
其流緩而沙墊是過顙在山之類也挽上而歸下挽
其所不欲而歸于其所欲乃所以奉神非治神也孟
子曰禹之治水水之道也道即神也聰眀正直之謂
神豈有神而不道者乎故語決為神者愚夫俗子之
言慵臣慢吏推委之詞也問者曰彼言天者非與馴
曰治亂之機天實司之而天人未嘗不相須也堯之
時泛濫於中國天未厭亂故人力未至而水逆行也
使禹治之然後人得平土而居之人力至而天心順
之也如必以決委之天數既治則曰玄符效靈一切
任天之便而人力無所施焉是堯可以無憂禹可以
不治也歸天歸神誤事最大故馴不敢不首白之也
或有問於馴曰宋歐陽修有云黃河已棄之故道自古
難復而馴之見舍復故道之外無有也無乃不可乎
馴應之曰修之言未試之言也且但云難復非不可
復也馴嘗考之史曰漢元光中河決瓠子注鉅野後
二十餘年武帝自臨決河沉璧投馬羣臣負薪塞之
復禹舊跡而梁楚之地無水災云夫禹舊跡非故道
乎堙淤二十餘載而一塞決即復通之何云故道不
可復乎且即以神禹治水言之九河曰䟽濟漯曰瀹
汝漢曰決淮泗曰排傳者曰䟽通也瀹亦䟽通之意
排決皆去其壅塞也固未嘗有開鑿之說故孟子謂
之行所無事而他日告公都子者有曰禹掘地而注
之海傳者恐人以掘為疑即解之曰掘地掘去壅塞
也蓋天地開闢之初即有百川四瀆原自朝宗于海
高卑上下脉絡貫通原不假于人力歲久湮淤至堯
時泛濫之極禹不過審其高卑上下之勢去其壅塞
湮淤之處以復天地之故道耳固未常剏掘一河也
吾人知識不逮神禹遠甚乃欲舍故道而另鑿一河
可乎禹無論矣即如賈魯治河亦以復故為主傳記
可考也且自我朝以來徐邳之間屡塞屡通如以故
道為不可復則徐邳久為陸矣藉令欲棄故道而鑿
新河無論其無所也即使得便宜之地而鑿之人力
能使闊百丈以至三百丈深三四丈以至五六丈如
故河乎即使能之將置黃河於何地乎如不可置黃
河何擇於新故故則淤新則不淤馴不得而知也盡
信書不如無書修言不足信也
或有問於馴曰沙墊底高之說何如馴應之曰河底甚
深沙墊則高理所有也然以之論於旁決之時則可
非所論於河水歸漕之後也蓋旁決則水去沙停其
底自高歸漕則沙隨水刷自難墊底但沙最易停亦
易刷即一河之中溜頭趨處則深平緩處則淺此淺
彼深總不出我範圍此挽水歸漕之策必不可緩而
欲挽水者非塞決築隄不可也宋臣蘇軾吕梁詩云
坐觀入市卷閭井吏民走盡餘王尊歲寒霜重水歸
壑但見屋瓦留沙痕則比時黃河之水固嘗入市而
河流之沙高於屋矣自宋迄今墊而疏疏而墊者不
知其幾豈可以此而遂欲棄故河哉故沙墊底高者
乃故道難復之根而故道難復者乃别尋他道之根
此說最為膏盲之疾治河者宜審之
或有問於馴曰河以海為壑自海嘯之後沙塞其口以
致上流遲滯必須疏濬或别尋一路另鑿海口之為
得也馴應之曰海嘯之說未之前聞但縱有沙塞使
兩河之水順軌東下水行沙刷海能逆之不通乎蓋
上決而後下(闕)
難於重拂而以水勢度之二三年間恐當復歸正河
姑俟之可也
或有問於馴曰賈譲有云土之有川猶人之有口也
治土而防其川猶止兒啼而塞其口故禹之治水以
𨗳而今治水以障何也無乃止兒啼而塞其口乎馴
應之曰昔白圭逆水之性以隣為&KR0676;是謂之障若順
水之性隄以防溢則謂之防防之者乃所以𨗳之也
河水盛漲之時無隄則必旁溢旁溢則必泛濫而不
循軌豈能以海為壑耶故隄之者欲其不溢而循軌
以入於海也譬之嬰兒之口旁潰一癰久之成漏湯
液旁出不能下咽聲氣旁泄不能成音久之不治身
且稿矣何有於口故河以海為口障旁決而使之歸
於海者正所以宣其口也再考之禹貢云九澤既陂
四海會同傳曰九州之澤已有陂障而無決潰四海
之水無不會同而各有所歸則禹之𨗳水何嘗不以
隄哉弗之考耳問者曰隄以防水似矣水高隄高不
將隆隄於天乎馴曰若謂隄之外即水耶隄外為岸
岸下為河平時水不及岸隄若贅疣伏秋異常之水
始出岸而及隄然或三日或五日或七日或旬日即
復落歸於漕馴隄成之後逾十年矣未嘗有分寸之
加何須隆之於天也
或有問於馴曰賈譲有云今行上策徙冀州之民當水
衝者治隄歲費且萬萬出數年治河之費以業所徙
之民且以大漢方制萬里豈其與水争尺寸之地哉
此策可施於今否馴應之曰民可徙也歲運國儲肆
百萬石將安適乎問者曰決可行也馴曰崔鎮故事
可考也此決最大越三四年而深丈餘者僅去口一
二十丈間稍入坡内止深一二尺矣蓋住址陸地非
若沙淤可刷散漫無歸之水原無漕渠可容且樹椿
基磉在在有之運艘僥倖由此者往往觸敗豈可恃
為運道且運艘經行之處雖裏河亦欲築隄以便牽
挽乃可令之由決乎然則賈譲中策所謂據堅地作
石隄開水門旱則開東方下門漑冀州水則開西方
高門分河流何如馴曰河流不常與水門每不相值
或併水門而淤漫之且所漑之地亦一再歲而高矣
後將何如哉矧旱則河水已淺難於分漑潦固可泄
而西方地高水安可往丘文莊謂古今無出此策夫
乃身未經歴耶劉中丞問水集中言之甚詳蓋名言
也惟宋任伯雨曰河流混濁淤沙相半流行既久迤
邐淤澱久而決者勢也為今之策止宜寬立隄防約
欄水勢使不大叚湧流耳此即馴近築遥隄之意也
故治河者必無一勞永逸之功惟有救偏補弊之策
不可有喜新炫竒之智惟當收安常處順之休毋持
求全之心苛責於最難之事毋以束濕之見強制乎
叵測之流毋厭已試之規遂惑於道聽之說循兩河
之故道守先哲之成矩便是行所無事舍此他圖即
孟子所謂惡其鑿矣
或有問於馴曰黃淮原為二瀆今合而為一矣而自崑
崙十溪萬派如涇渭沁汴諸河與山東諸泉復合之
又何怪其溢也為今之計莫若多穿支河以殺其勢
何如馴應之曰黃流最濁以斗計之沙居其六若至
伏秋則水居其二矣以二升之水載八升之沙非極
汛溜必致停滯若水分則勢緩勢緩則沙停沙停則
河塞河不兩行自古記之支河一開正河必奪故草
灣開而西橋故道遂淤崔鎮決而桃清以下遂塞崔
家口決而秦溝遂為平陸近事固可鍳也問者曰禹
疏九河何如馴曰九河非禹所鑿特疏之耳蓋九河
乃黃河必經之地勢不能避故仍疏之而禹仍合之
同為逆河入於海其意蓋可想也然則如賈譲所云
多穿漕渠使民得以溉田分殺水怒可乎馴曰此法
行於上源河清之處或可若蘭州以下水少沙多一
灌田中禾為沙壓尚可食乎然則淮清其可分矣馴
曰引淮而西其勢必與黃會引淮而東則與決高堰
而病淮揚無異也蓋河水經行之處未有不病民者
向有欲自盱眙鑿通天長六合出&KR1000;埠入江者無論
中亘山麓必不可開而天長六合之民非我赤子哉
且所藉以敵黃而刷清口者全淮也淮若中潰清口
必塞運艘將從何處經行弗之思耳更有一節尤為
可慮清口北與黃會乃祖陵之水口也若從東再添
一口使淮水反跳而去大為堪輿家所忌臣子何忍
為之
或有問於馴曰治河之法凡三疏築濬是也濬者挑去
其沙之謂也疏之不可奚不以濬而惟以築乎馴應
之曰河底深者六七丈淺者三四丈闊者一二里隘
者一百七八十丈沙飽其中不知其幾千萬斛即以
十里計之不知用夫若干萬名為工若干月日所挑
之沙不知安頓何處縱使其能挑而盡也隄之不築
水復旁溢則沙復停塞可勝挑乎以水刷沙如湯沃
雪刷之云難挑之云易何其愚何其拗也問者曰昔
人方舟之法不可行乎馴曰湍溜之中舟難維繫而
如飴之流寓坎復盈何窮已耶此但可施於閘河而
非所論於黃河也
或有問於馴曰淮不敵黃故決高堰避而東也今馴復
合之無乃非策乎馴應之曰禹貢云𨗳淮自桐栢東
會於泗沂東入於海按泗沂即山東汶河諸水也歴
徐邳至清口而與淮會自宋神宗十年七月黃河大
決於澶州北流斷絶河遂南徙合泗沂而與淮會矣
自神宗迄今六百餘年淮黃合流無恙乃今遂有避
黃之說耶夫淮避黃而東矣而黃亦尋決崔鎮亦豈
避淮而北乎蓋高堰決而後淮水東崔鎮決而後黃
水北隄決而水分非水合而隄決也問者曰兹固然
矣數年以來兩河分流小潦即溢今復合之溢將柰
何馴曰水分則勢緩勢緩則沙停沙停則河飽尺寸
之水皆由沙面止見其高水合則勢猛勢猛則沙刷
沙刷則河深尋丈之水皆由河底止見其卑築隄束
水以水攻沙水不奔溢於兩旁則必直刷乎河底一
定之理必然之勢此合之所以愈於分也
或有問於馴曰河既隄矣可保不復決乎復決可無患
乎馴應之曰縱決亦何害哉蓋河之奪也非以一決
即能奪之決而不治正河之流日緩則沙日高沙日
高則決日多河始奪耳今之治者偶見一決鑿者便
欲棄故覓新懦者輙自委之天數議論紛起年復一
年幾何而不至奪河哉今有遥隄以障其狂有减水
壩以殺其怒必不至如往時多決縱使偶有一決水
退復塞還漕循軌可以日計何患哉往事無論矣即
如萬歴十五年河南劉獸醫等隄共決十餘處淮安
河決范家口天妃壩二處上厪宵旰特遣科臣督築
築後即成安流此其明徵矣故治河者惟以定議論
闢紛更為主河決未足深慮也
或有問於馴曰隄以遥言何也馴應之曰縷隄即近河
濱束水太急怒濤湍溜必至傷隄遥隄離河頗遠或
一里餘或二三里伏秋暴漲之時難保水不至隄然
出岸之水必淺既遠且淺其勢必緩緩則隄自易保
也或曰然則縷可棄乎馴曰縷誠不能為有無也宿
遷而下原無縷隄未嘗為遥病也假令盡削縷隄伏
秋黃水出岸淤留岸高積之數年水雖漲不能出岸
矣第已成之業不忍言棄而如雙溝辛安等處縷隄
之内頗有民居安土重遷姑行司道官諭民五月移
住遥隄九月仍歸故址從否固難強之然至危急之
時彼亦不得不以遥隄為家也問者曰縷不去則兩
隄相夾中間積潦之水或縷隄決入黃流何由宣泄
馴曰水歸漕無難也縱有積澇秋冬之間特開一缺
放之旋即填補亦易易耳若無格隄處所積水順隄
直下仍歸大河猶不足慮矣
或有問於馴曰遥隄之築是矣而直河至古城一𢃄何
以不築馴應之曰此地俱隸宿遷内有落馬侍丘等
湖湖外高岡環繞乃天然遥隄也黃水暴漲則灌入
諸湖黃水消落則諸湖之水隨之而出已經題覆如
後不敢贅也問者曰桃清二縣之北亦有諸湖聯絡
何以築之馴曰湖與宿同而湖外皆係窪地水從五
港灌口出海故崔鎮一決而桃清遂涸此則與宿異
耳問者曰止築北岸而南岸自馬厰坡而下何以不
築馴曰此處岸外即係淮河勢能敵黃黃水泛濫未
免灌入黃落仍歸故渠不能奪河故不築也
或有問於馴曰兩隄並峙重門禦暴又何需於減水壩
也與其多費以築減水之壩寕若留決之為愈乎且
與支河何異也馴應之曰防之不可不周慮之不可
不深異常暴漲之水則任其宣泄少殺河伯之怒則
隄可保也決口虚沙水衝則深故掣全河之水以奪
河壩面有石水不能汕故止減盈溢之水水落則河
身如故也俱建於北岸者欲其從灌口入海也問者
曰今四壩何以不洩水也無怪乎議者之欲毀也馴
曰初創之時伏秋水洩喧聲若雷日久河深深則可
容異常之水何嘗不洩特不常也且所謂減水壩者
減其盈溢之水也不溢則已何必減為留之以待異
常之水可也今將都給事中常勘覆原題附載集中
一停拆三壩以保成功查得萬歴七年該總督潘經
略兩河塞決固隄慮縷隄束水太急恐有奔潰也遠
創遥隄以廣容納又慮遥隄㳙滴不洩恐有嚙刷也
剏建滚水壩以便宣洩崔鎮徐昇季太等壩皆因地
勢卑下使水易趨原以防異常之漲非以減平漕之
水也數年以來束水歸漕河身漸深水不盈壩隄不
被衝此正河道之利矣議者欲將三壩再落用心良
苦職量得崔鎮壩石頂去地僅二尺八寸視遥隄低
七尺徐昇壩石頂去地僅二尺五寸視遥隄低七尺
三寸季太壩石頂去地僅一尺視遥隄低八尺三寸
臨水河岸離水面各八九尺一丈不等較之三壩各
高三四尺不等是河岸甚高石壩原低每遇伏秋水
高於岸即從各壩滚出其不得出壩者乃不得出岸
者也欲分水勢壩可拆矣一帶河岸可盡削耶據鄉
民畢九臯馮吉趙倫等訴稱壩外水鄉漸成膏膄逃
徙之民近方歸業若欲將壩改拆二層是為無壩先
年河從此決又可虞矣酌之事勢仍舊為便已經工部
覆奉欽依訖
或有問於馴曰高家堰之築淮揚甚以為便而泗州人
苦其停蓄淮水何也馴應之曰此非知水者之言也
夫高堰居淮安之西南隅去郡城四十里而近堰東
為山陽縣之西北鄉地稱膏膄堰西為阜陵泥墩范
家諸湖西南為洪澤湖淮水自鳳泗來合諸湖之水
出清口會黃河經安東縣出雲梯關以逹於海此自
禹迄今故道然也堰距湖尚存陸地里許而淮水盛
發輙及堰秦周以前無考矣史稱漢陳登築堰禦淮
至我朝平江伯陳瑄復大葺之淮揚恃以為安者二
百餘年歲久剝蝕而私販者利其直逹以免關津盤
訐往往盗決之至隆慶四年大潰淮湖之水浲洞東
注合白馬汜光諸湖決黃浦八淺而山陽高寳興塩
諸邑滙為巨浸每歲四五月間淮隂畚土塞城門穴
竇出入而城中街衢尚可舟也淮既東黃水亦躡其
後濁流西泝清口遂堙而決水行地面宣洩不及清
口之半不免停注上源而鳳陽壽泗間亦成巨浸矣
故此堰為兩河關鍵不止為淮河隄防也馴戊寅之
夏詢之泗人曰鳳泗之水畜於高堰未決之前乎抑
既決之後也僉曰高堰決而後畜也清口塞於高堰
未決之前乎抑既決之後也僉曰高堰決而後塞也
馴曰堰決而塞築則必通堰決而畜築則必逹堰成
而清口自利清口利而鳳泗水下馴何疑乎遂銳意
董諸臣築之二月決工告竣而清口遂闢七月隄工
告成而清口深闊如故八月河水大退高堰外水及
隄址者僅一百五十丈餘皆乾地再詢泗州之水盡
已歸漕膏腴可耕而泗州人士始謂高堰之當築矣
問者曰然則每歲伏秋泗水何復漲也馴曰淮水發
源於河南之桐栢山挾汝決窮潁肥濠等處七十二
溪之水至泗州下流龜山横截河中即祖陵賦中所
云下口龜山不等閒灣如牛角勢樣非凡者是也故
至泗則湧譬之咽喉之間湯飲驟下吞吐不及一時
扼塞其勢然也且淮漲於泗即黃漲於河南徐邳也
每歲伏秋皆然自古及今無異泗州水困黃遏淮矣
河南徐邳水困又誰遏之乎蓋兩水發有先後各有
消長泗人見牛未見羊耳再查萬歷六年以前黃決
崔鎮而北淮決高堰而東兩河風馬牛不相及矣而
泗州之告水灾者無歲無之石護祖陵東麓及泗州
護城隄皆其時也亦豈有黃遏之乎今將考訂志傳
卷牘中語開列於後
計開
一禹貢云𨗳淮自桐栢東會于泗沂東入于海職按泗
沂即山東汶河諸水也歴徐邳至清口而與淮會宋
神宗後黃決而南遂併泗沂而與淮會矣故昔之東
會于泗沂即今之東會于黃也
一中都志云淮河自五河東來經州城南東至清河口
會泗水東入海職按泗即泗沂之泗清河口即清口
也此與禹貢所云無異要之淮由清口入海自禹迄
今故道今云清口板沙若門限然欲舍故道而出高
堰似不可也
一地理心學云祖陵龍脉發自中條王氣攸萃前瀦水
成湖作内眀堂淮河黃河合襟作外眀堂淮上九峯
插天為遠案黃河西繞元末東開會通河遶之而聖
祖生矣職按黃淮二河合襟謂之水會天心實祖陵
鍾靈毓秀之喫緊處也今欲縱淮出高堰是分兩河
為二道且過宫反跳為堪輿家大忌臣子何敢輕議
一中都志與歐陽文集載宋臣歐陽脩先春亭記其略
有云景佑三年泗守張侯問民之所素病而治其尤
暴者曰暴莫大於淮眀年春作城之外隄因其舊而
廣之高三十三尺土實石堅捍暴備災可久而不壊
又曰泗天下之水會也先時歲大水州幾溺張侯夏
守是州築隄以禦之今所謂因其舊者是也職按脩
曰尤暴者莫大於淮則知淮之為暴於泗舊矣曰隄
高三十三尺則知水之高矣大水幾溺州而先後州
守惟以築隄為事則知禦淮之策舍隄之外無策矣
今查泗州護城隄高不及宋三之一是今之水較宋
為甚小矣再查黃河自宋神宗十年七月大決於澶
州北流斷絶河遂南徙合南清河而入於淮而先臣
丘濬大學衍義補曰此黃河入淮之始則仁宗景佑
三年黃河尚未會淮業已為泗州暴矣今乃歸罪于
黃或未可也
一查得泗州舊志載元知州韓居仁所撰淮水泛漲記
内稱大德丁未夏五月淮水泛漲漂沒鄉村廬舍南
門水深七尺止有二尺二寸未抵圈甎頂城中居民
驚懼因考宋辛丑之水大此二尺丙寅小此二尺今
取高低尺寸刊之於石以後水漲官民視此勿驚懼
云職按韓居仁記此以慰泗州官民令其勿驚勿懼
良工之心可謂獨苦且以州守載州事必無不真者
夫云漂沒鄉村廬舍未抵城門圈甎頂者止二尺二
寸宋辛丑之水大此二尺則已抵城門圈頂無疑矣
宋元泗州水患景象如此此與歐陽文忠公所云暴
莫大於淮州幾溺者可為互相參考比時已有高堰
官民何不請毀如其無堰則水漲與堰無預矣今乃
歸罪於堰不亦過乎
一嘉靖十四年先任總理河道都御史劉天和題勘議
都御史朱裳所請祖陵東西南三面量築土隄以障
泛溢内開行據直隸兵備僉事李宗樞呈稱據泗州
知州李天倫留守司僉書指揮僉事張佑鳳陽府知
府劉佐泗州衛掌印指揮同知張鏜并奉祀朱光道
等伏瞻祖陵在泗州城東北相距一十三里坐北向
南地俱土岡其岡西北自徐州諸山發脉經靈璧虹
縣逶迤起伏數百里而來會秀含靈至兹聚止陵北
有土岡聯絡倚負南有小岡横亘依憑小岡之北間
有溪水漲流先年置橋利涉凡謁陵官員俱至此下
馬是西北二面土岡聯屬永奠無虞其南面小岡之
外即俯臨沙湖西有陡湖之水亦匯於此沙湖之南
為淮河自西而來環繞東流上有塔影蘆湖龜山韓
家柯家等湖但遇夏秋淮水泛漲則西由黃岡口東
由直河口瀰漫浸溢與前項湖河諸水通連會合間
或渰及岡足及下馬橋邊惟正德十二年大水異常
漲至陵門遂侵墀陛此則曠百年而一見也今欲遵
奉原題東西南三面量築土隄一節職等淺見欲自
下馬橋邊及林木左右築隄則板築震驚鍤斧掘伐
關係匪細固非職等所敢輕議欲自陵前平地築隄
則積水長盈羣工難措抑且遠無所禦近有所妨亦
非職等所敢輕議又欲東自直河口西自黃岡口上
下五十餘里間遠築圍繞但恐此隄一成淮河一時
泛漲之水雖稍能障蔽傍溢而陵前湖河諸水又將
阻遏北侵名雖防河實則蓄水遠流未及為患而近
水先有可憂者矣尤非職等所敢輕議也又據匠役
王良等量得自淮河見流水面至岸地北水高七尺
又自岸至下馬橋邊地高八尺四寸橋邊至陵門地
高六尺陵門地至陵地高一尺七寸共高二丈三尺
一寸况基運山雖俱土岡百餘年來每歲水溢未聞
衝決寔我三祖陵寢萬年根本之地百祥肇始之區
委的事體重大未敢遽擬等因到職隨該職公同各
官恭詣祖陵伏瞻環仰博訪備詢亦與各官會議相
同竊惟祖陵數百年來奠安已久今一旦添築土隄
雖水患固當預防而工役豈宜輕動委的事體重大
非職等所敢輕議等因職按前疏係嘉靖十四年所
題地勢水勢頗為眀悉據稱陵地迥高二丈三尺一
寸則雖極大之水亦無高出玄宫者且陵前湖河諸
水向來伏秋漲溢如此要知非築高堰後(闕)
一(闕)宋唐具題蒙南
京工部委主事郭子章前來會同穎州兵備道勘得
水勢洶湧風浪衝擊崖岸逐漸坍塌逼侵栢林包砌
石工計長二百二十六丈至萬歴五年工完等因及
查廵按邵亦於此時行州將護城隄用石包砌至今
頼之稱為邵公隄按前開工程皆職未任時事比時
淮水竟從高堰決衝淮揚郡邑黃水從崔鎮決出五
港入海兩河已不會于清口矣無堰可阻無黃可遏
而其勢如此則今之水漲亦未可歸咎黃與堰也且
比時更無别策惟有護隄一事毀堰之說委難輕議
或有問於馴曰高堰之築是矣而南有越城并周家橋
淮水暴漲從此溢入白馬湖寳應縣湖水遂溢此與
高堰之決何異馴應之曰馴與司道勘議已確籌之
熟矣其不同者有三而其必不可築者一夫高堰地
形甚卑至越城稍亢越城迤南則又亢故高堰決則
全淮之水内灌冬春不止若越城周家橋則大漲乃
溢水消仍為陸地每歲漲不過兩次每溢不滿再旬
其不同一也高堰逼近淮城淮水東注不免盈溢漕
渠圍遶城廓若周家橋之水即入白馬諸湖容受有
地而淮城晏然其不同二也淮水從高堰出則黃河
濁流必遡流而上而清口遂淤今周家橋止通漫溢
之水而淮流之出清口者如故其不同三也當淮河
暴漲之時正欲藉此以殺其勢即黃河之減水壩也
若併築之則非惟高堰之水增溢難守即鳳泗亦不
免加漲矣然則即於周家橋疏鑿成河以殺淮河之
勢何如馴曰漫溢之水不多為時不久故諸湖尚可
容受若疏鑿成河則必能奪淮河之大勢而淤塞清
口泛溢淮揚之患又不免矣况私塩商舶由此直逹
寧不壊鹺政而虧清江板閘之稅耶
或有問於馴曰向來河堤之決人皆歸罪於河之猖獗
隄不能障有之乎馴應之曰河勢自無不猖獗者譬
之狂酋悍敵環城而攻惟在守城者加之意耳往事無
論矣即如近歲范家口之隄汕刷者十八管河官置
之若棄人以告者輙重笞之能無決乎決後官夫避
罪輙委之于河而上官亦恐以此得罪議論紛起而
河之罪不可觧矣譬之盂中之水至静也執事者不
戒于盂偶損一隙則水必從隙迸出主人不以治盂
而以罪水冤哉水乎良可嘆也
或有問於馴曰老黃河之說何如馴應之曰老黃河之
說吾未之前聞也考之郡志止有大清河小清河註
云即泗水之末流源出泰安州至縣西北三㲼口分
為二河大清河由治東北入淮小清河由治西南入
淮是黃未會淮之時泗沂之水或經於此並無所謂
老黃河者今據淮人云自桃源縣三義鎮經毛家溝
漁溝等處出大河口謂之老黃河故道殊不知大河
口去見行清口僅五里許至此復與黃會何能遽殺
清浦泗州水勢若如近議欲改從葉家衝周伏三莊
瓦子灘入顔家河則自漁溝而北又非老黃河故道
矣深闊須照見行之河方能改舊無論開掘之難工
費之鉅而開通之後自三義鎮迤東一帶河道必至
淤塞運艘豈能飛渡矧泗州之水自古及今皆然誌
傳開載甚明所謂老黃河者去泗二百餘里去清口
亦四十餘里豈能遠泄泗州之水此言甚易惑人既
非志乘有據之言又非合衆通方之論執已見以淆
國是如之何其可哉累經勘議並未有考訂詳確闡
發明悉者若知泗州伏秋淮水之漲即如徐邳河南
每歲黃河之漲必不可免止宜隄防則其議自息矣
其說詳具淮黃交會白
或有問於馴曰昔年徐吕二洪怪石嶙峋上浮水面湍
激之聲如雷如霆舟觸之必敗今皆無聲行者若履
坦途得非沙掩其上而然乎馴應之曰二洪本體甚
高沙能掩之是無徐州矣徐洪於嘉靖二十年為主
事陳穆所鑿吕梁洪於嘉靖二十三年為主事陳洪
範所鑿巉巖突屹之石一切削而平之剷而卑之今
河中之廻瀾亭即洪基也又安望其有聲耶皆有碑
志可考不必辯也載在古今稽證卷中
或有問於馴曰徐州城當伏秋水發之時河高於地以
至城中雨水難洩人甚苦之柰何馴應之曰此不特
徐州為然也濱河州縣皆有之如鳳陽之泗州河南
之虞城等縣皆然至如河南省城則河面高於地面
丈餘矣一城之命懸於護城一隄謹謹修守而已城
中積水惟有車戽之法而土人頗不慣此墊土增高
亦是良策而填築工費不貲官街衙舍尚可努力為
之小民未必能辦若欲為長久之計則惟有比照宿
遷縣遷城事例而士民安土重遷未必樂從查得徐
南地勢頗窪開濬一渠縱之由符離集出小河口亦
一策也或曰黃河舊由新集經蕭縣薊門出小浮橋
河水尚未至此今由石城出濁河皆係民間陸地原
非河身來源既高故下流河底亦高耳馴曰否否自
宋熙寧十年黃河南徙會淮水即高於地矣故蘇軾
守徐時有入市巷閭井屋瓦留沙痕之說且河南來
源未之有改而河流之高於省地也又何故哉此其
河勢地形高卑原自如此亦難強圖訝徐州者若知
河南省城形勢或自息喙矣(今從開渠之議積水盡洩詳見後疏)
或有問於馴曰清江浦一線之隄廣者不過三四十丈
窄者僅二十餘丈兩河掃汕能無慮乎馴應之曰陳
平江開鑿清江浦一帶通河濟運所留隄址原只如
此問者曰何以徵之馴曰不觀車盤伍壩乎伍壩去
河僅二十餘丈進船水溝每為濁流所淤常事撈濬
如更廣也何以能車盤也今河由草灣清江浦淤沙
稍遠船遂不能進矣此正陳平江之妙用也又不觀
之惠濟祠前之石隄乎乃宣德年間之所築也其廣
亦不滿二十丈此古跡也豈亦剥削而然哉且各處
遥縷隄面廣不過二丈餘尚欲恃以為固矧於二十
丈者乃云不能守乎若每歲埽護之工及磯嘴壩之
築則不可少耳
或有問於馴曰開復新集舊河之議何如馴應之曰此
全河之利也查得黃河故道自虞城以下蕭縣以上
夏邑以北碭山以南由新集歴丁家道口馬牧集韓
家道口司家道口牛黃堌趙家圈至蕭縣薊門出小
浮橋此賈魯所復故道誠永頼之業也後因河南水
患頗急另開一道出小河口意欲分殺水勢而不知
河不兩行本河漸澁至嘉靖三十七年河遂北徙忽
東忽西靡有定向行水之處即係民間住址陸地水
不能刷衝不成漕雖一望茫然而深不及丈梁樓溝
北陳等處不及二尺今大勢盡趨濁河小浮橋不過
十之一二矣夫黃河并合萬餘里間千溪萬𣲖之水
漰湃[泳-永+旱]激勢若奔馬陡然遇淺形如檻限其性必怒
奔潰決裂之禍馴恐不在徐邳而在河南山東耳水
從上源決出則運道必至淺阻嘉靖二十年間河決
亳州而二洪乾涸往事固可鑒也且濁河漫溢坡水
皆由地面徐州以下之渠不能着底衝刷以致河水
昜盈隄防甚為難苦尤可慮也馴於萬歷六年具疏
請復而河南山東當事之臣頗畏勞費會疏請止夫
欲復此河非百萬金不可委非細故然與其葺籬於
亡羊之後似不若徹土於未雨之前也姑志之以為
後日左劵原題小疏具載集中
或有問於馴曰泇河膠河與海運之議何如馴應之曰
二河之不可成備載勘議諸臣之疏一覽自悉然馴
之意則謂不當辯其可成與否也假令膠泇告成海
運無阻將置黃淮於不治乎亦將併治之也夫治河
之策莫難於我朝而亦莫善於我朝蓋自元宋以前
惟欲避河之害而已故賈譲不與河争之說為上策
自永樂以後由淮及徐藉河資運欲不與之争得乎
此之謂難然以治河之工而收治漕之利漕不可以
一歲不通則河不可以一歲不治一舉兩得乃所以
為善也故元宋以前黃河或北或南曾無寧歲我朝
河不北徙者二百餘年此兼漕之利也今欲别尋一
道遂置兩河於不治則堯舜之時泛濫於中國者此
河也縱使漕艘無阻民可得而食乎况膠河去河尚
遠若泇河必從直河沂河等處出口復與黃合而中
段相隔之地近者僅三四里每歲水漲勢必漫入可
不治乎如欲併治則張官置吏設夫備料歲費不貲
一之不支其可再乎至於海運之說尤為支漫往歲
已有明鑑不必瀆陳卷帙萬歴五年十二月内節奉
聖旨近來河淮為患民不安居朕何嘗一日不以為
念先年以運道梗塞不惜重費欲别求一道以利轉
漕乃議者謂治河即所以通漕遂降旨專責當事諸
臣著一意治河欽此大哉王言可為萬世蓍鑑馴又
何容復贅問者曰夏鎮新河非别尋一道乎馴曰此
河僅於閘河中直截一段至留城仍歸原河出茶城
仍與黃會此與三沽舊河無異特欲避卑就高非棄
黃河於不治也治河者審之
或有問於馴曰故道當循是矣然禹時河由大伾鉅鹿
入北海今入南海矣豈故道乎馴應之曰河自宋神
宗十年大決於澶州合南清河而入於淮南清河者
即泗沂之故道黃河經行五百餘年矣謂之非禹故
道則可謂之非黃河之故道則不可如必欲復禹故
道則歲漕四百萬石將安適乎膠柱而鼓瑟矣
或有問於馴曰濬睢河以為通運旁行一道且可殺河
流也其說何如馴應之曰考之括地志云睢水首受
浚儀縣浪蕩渠水東經取慮縣入泗過沛浚儀取慮
二縣皆隸河南漕河圖志云宿遷縣小河在本縣東
南十里源自開封府黃河來流經歸德州虹縣宿州
至睢寧縣東南流六十餘里至小河口以入漕河蓋
括地志所載乃黃河入北海之時故止云睢水而不
及黃河漕河圖志所載乃黃河南徙之後故直指黃
河來流也淮安志云小河在宿遷東南十里以其淺
狹故名查得弘治六年侍郎白昂曾𨗳水自歸德小
壩地方經睢寧至宿遷小河口入漕河比因河決河
南之金龍口衝張秋勢甚危急故濬此河以殺水勢
耳然不久遂淤蓋河不兩行徐邳之河與小河必無
並行者今自徐溪口迤北直至永城縣一𢃄俱成平
陸復之亦頗不難但恐此河一開則徐邳必塞若徐
邳不塞則此河必復為平陸且均一濁流也在徐邳
大河則淤在新復之小河則不淤恐無是理也况小
河口而南至清河縣尚有二百三十餘里假如近歲
河決崔鎮桃清為塞不知南來運艘將從何路逹睢
河也問者曰止濬雙溝永涸湖一帶使艘從九里溝
出小浮橋倘徐邳正河淤塞此不通而彼通可無阻
也馴曰此河原甚淺狹且湖水常盈濬工難施若正
河淤塞黃水盡從此河則泛濫無歸非特牽挽無路
而經行于樹樁基磉之間必至觸敗與由決何異也
若正河不塞而此河僅分支流則徑由正河可也何
必去夷就險為哉
或有問於馴曰改沁入衛以殺黃河之勢何如馴應之
曰黃可殺也衛不可益也移此與彼不可也衛漳暴
漲元魏二縣田地每被渰浸民已不堪况可益以沁
乎且衛水固濁而沁水尤甚以濁益濁臨德一帶必
至湮塞不可也又問水集有引沁至長垣界經張秋
出會通閘入運濟旱語亦未知沁之濁也一溝細渠
寕能當此濁流乎沁可引黃亦可引矣
或有問於馴曰茶城之淺何如馴應之曰茶城為清黃
交接處所黃強清弱故黃發必倒灌茶城與漕水相
抵沙停而淤勢所必至然黃水一落則漕水隨之而
出沙隨水刷仍復故渠亦勢所必至者但勿令漕水
中潰耳若因船隻少阻輙議改濬徒費財力無益也
此在清河口直河小河口凡係清黃相接處皆然不
獨茶城也萬歴九年該中河郎中陳瑛移河口於茶
城東八里許剏建古洪内華二閘黃漲則閉閘以避
淤黃退則啓閘以衝刷極為便利近於萬歴十六年
工科都給事中常居敬請增建鎮口閘一座去河愈
近衝刷愈易而本口無遺策矣已經題奉明旨永宜
遵守可也
或有問於馴曰漕水之出鎮口閘者甚低故難敵黃被
其倒灌而淤也今欲束之使高可乎馴應之曰漕水
發源本不甚洪而昭陽微山吕孟諸湖水為瀦蓄故
出閘者愈少耳議者欲築西隄以障之中砌減水閘
二三座漕盛則閉閘以防其洩漕涸則啓閘以藉其
流或是一策但因無處取土司道勘議未决近據地
方呈稱欲從滿家閘經荳腐店開出梁山鑿渠一道
似或可行俟圖之
或有問於馴曰五塘蓄水濟運先年設有隄閘今皆圮
矣可不復舉乎馴應之曰馴初至之時亦嘗銳意求
復反覆行勘查得小新塘與雷公上下二塘相接西
去揚州郡城十餘里水由淮子河入漕河句城塘西
去揚郡幾三十里水徑奔儀直由嚮水閘出江四塘
皆隸江都縣唐長史李襲譽所築也陳公塘隸儀真
縣其水亦奔嚮水閘出江漢廣陵太守陳登所築也
句城陳公二塘地形高阜水俱無源惟藉雨積小新
上下雷三塘受觀音閣後及上方寺後并本地高田
所下之水而局面窄小蓄水無多故漢唐巨臣築塘
積水以為溉田之計非以資運也今若慮漕渠淺涸
借此水以濟之則應任其直下不宜築塘以障其流
且冬春運河水淺彼先涸矣若慮湖水漲漫借此塘
以障之則諸水皆從揚儀徑奔出江與諸湖了不干
涉也如欲復前人之故業蓄水以溉高亢之田於民
未必無益但民間承佃為田輸價不貲歲納之課亦
不貲必須盡行償貸築隄建閘費尤不貲必須大為
處分矧田高之民欲積田窪之民欲洩築隄建閘之
後盗決者多必湏添設官夫防守當此勞費之後災
傷之餘種種難於措辦故馴謂其是尚可緩也
或有問於馴曰徐南十餘里有長塔二山中間地甚平
衍伏秋水漲正河從此分洩山磨臍溝會鰻蛤諸湖
之水由董陳二溝出宿遷縣徐州庶幾少免漲溢今
乃築隄障之大乃不可乎馴應之曰此未考也嘉靖
三十年河水由磨臍溝洩出正河遂奪工費不貲兩
年始復故河萬歴十八年水去其八幾蹈覆輙築隄
之後挽水歸漕河方深廣且塔山原有天然一壩減
水三十餘丈長山新砌石壩減水四十餘丈水漲則
洩水落歸漕隄何嘗阻遏之也
或有問於馴曰禹以治河稱神而自夏及商為年不甚
久遠而盤庚遂有播遷之患至周定王五年以後則
或南或北遷徙不常而馴欲以區區隄壩之工遂為
長久之策乎且自河南而上秦晉之間何嘗有隄哉
任之而已馴應之曰成功不難守成為難使禹之成
業世世守之盤庚不必遷也周定王以後河必不南
徙也人亡歲久王迹熄而文獻無徵故業毀而意見
雜出又何怪乎河之無常也至於秦晉之間則更有
說山多土堅水難嚙也地亢而曠運不資也河南為
城廓所拘徐邳為運道所藉隄而束之勢不得已也
世世守之世世此河也歲遠人亡道謀滋起馴不得
而知也
河防一覧卷二
