河防一覽卷七
明潘季馴撰
兩河經略疏
臣潘季馴謹題為遵奉明旨陳愚見議治兩河經略以
圖永利事據管理河道工部郎中佘毅中施天麟張譽
管河兵備等道參政龔大器副使林紹張純章時鸞僉
事朱東光水利道僉事楊化各會呈蒙臣劄付備仰職
等躬歴各該地方逐一查閱要見徐沛豐碭縷水及太
行長隄衝決者作何築塞茶城正河變遷由小浮橋出
果否成河崔鎮等決黃水泛溢正漕淤阻作何堵築徐
邳一帶長隄應否加幇宿桃以南應否接築老黃河故
道應否開復高家堰應否修築新城外一帶老隄是否
低薄或原基短促相應接築草灣既開復淤作何濬治
或應棄置仍復雲梯關故道黃浦口見今水從東決一
望瀰漫以致高寳揚州一帶淺阻因何不行築塞高寳
一帶隄岸有無足恃逐一詳議虚心講求或應修復舊
河或應别求利涉勿拘成案勿避煩勞上禆國計下奠
民生以圖久安長治之策畫圖貼說具由通詳等因蒙
此隨該職等前往徐沛淮揚等處督同淮安府知府宋
伯華揚州府知府虞德燁管河同知王琰蔡玠劉順之
并各州縣掌印管河等官逐一細加查勘從長計議看
得水性就下以海為壑向因海壅河高以致決隄四溢
運道民生胥受其病故今談河患者皆咎海口而以濬
海為工策則誠然矣第海有潮汐茫無著足不得已而
議他闢豈知海口視昔雖壅然自雲梯關四套以下闊
七八里至十餘里深皆三四丈不等縱使欲另開鑿
必須深闊相類方便注放則工力艱鉅必不能成矧
未至海口乾地猶可施工及將入海之處則潮汐往
來亦與舊口等耳且海之舊口皆係積沙人力雖不
可濬水力自能衝刷乃若新闢之地則土壌堅實不
特人力難措而水力亦不能衝故職等竊謂海無可
濬之理惟當導河以歸之海則以水治水即濬海之
策也然河又非可以人力導也欲順其性先懼其溢
惟當繕治隄防俾無旁決則水由地中沙隨水去即
導河之策也顧頻年以來無日不以繕隄為事亦無
日不以決隄為患何哉卑薄而不能支廹近而不能
容雜以浮沙而不能久隄之制未備耳是以黃決崔
鎮等口而水多北潰為無隄也淮決高家堰黃浦等
口而水多東潰隄弗固也乃議者不咎制之未備而
咎築隄為下策豈得為通論哉又有所未盡者上流
既潰隄以旁決矣至於下流復或岐而分之其趨於
雲梯關正海口者譬猶強弩之末耳蓋徒知分流以
殺其怒而不知水勢益分則其力益弱水力既弱又
安望其能導積沙以注於海乎職等故謂今日濬海
之急務必須塞決以導河尤當固隄以杜決而欲隄
之不決者必真土而勿雜浮沙高厚而勿惜鉅費譲
遠而勿與爭地斯隄於是乎可固也如徐邳桃清沿
河各隄固矣崔鎮等口塞矣則黃不旁決而衝漕力
專高家堰築矣朱家口塞矣則淮不旁決而會黃力
專淮黃既合自有控海之勢又懼其分之則力弱也
則必暫塞清江浦河而嚴司啟閉以防其内奔姑置
草灣河而專復雲梯以還其故道仍接築淮安新城
長隄以防其末流盡令淮黃全河之力涓滴悉趨於
海則力強且專下流之積沙自去下流既順上流之
淤墊自通海不濬而闢河不挑而深矣此職等所謂
固隄即所以導河導河即所以濬海也猶慮伏秋水
發暴漲傷隄職等查得吕梁上洪之磨臍溝桃源之
陵城清河之安娘城等處土性堅實可築滚水石壩
三座若水高於壩任其走洩則水勢可殺而兩隄無
虞矣至若寳應石隄之當復與夫下流支河之當疏
揚州運河之當濬皆今時之切務所宜次第併舉而
不可緩者也但前項工程自豐沛徐淮以至海口共
長千有餘里自清江浦以至儀真共長三百餘里地
勢遥遠工程浩大一時錢糧未措人夫難集除前請
發銀二十萬兩并截留漕糧八萬石一面先將豐沛
縷隄太行遥隄及徐邳一帶縷隄酌量幇築桃清南
隄併接淮安新城長隄乘時創築高家堰兩頭水勢
稍緩先行築塞寳應湖先用樁笆修築土隄外其餘
各項工程相應大加修舉者一面請發錢糧調集官
夫買辦物料次第興舉務保無虞等因并將應做工
程列欵呈詳到臣據此該臣查得接管河道卷内先
准工部咨為竭愚忠陳末見以禆安攘事該御史柴
祥題踏勘彭城淮邳等處某處河身淤塞作何疏濬
某處隄岸窄狹作何展築某處下流可開支河則滌
為數河以分水勢某處海口果有東隘則多方開通
以達於海等因又准工部咨為敷陳末議懇乞聖明
亟賜舉行以禆將來糧運大計事該御史陳世寳題
開三義鎮引入新河縣北或出大河口或出清河縣
西另開一河何者為便從長定議又准工部咨為河
患頻仍運道艱阻懇乞聖明亟賜議處以禆國計以
奠民生事該南河郎中施天麟題要停運斷流大挑
河身該部覆題動支官銀製造平底方舟長柄鐵爬
躬親試驗如果挑濬有效先於淤墊最高處遂叚濬
去或大興工役應否停運仍將高家堰并朱家等口
築塞至於高郵寳應隄間多集減水大閘隄下多開
支河俱聽從宜處置其黃浦口可塞則塞如另為入
海一路可疏下流亦宜建減水大閘水漲則任其外
流水消則儘閘而止等因又准工部咨為河患愈深
經治鮮效懇乞聖明特彰宸斷審機宜以圖匡濟事
該工科都給事中劉鉉題疏海口洩下流或濬草灣
之口使之開廣或疏雲梯關之淤使之復舊應開海
口去處如鹽城安東五港金城一帶孰為利便并查
小浮橋新衝之口可否濟運如有淺阻亦要設法開
濬等因又准工部咨為披竭愚衷敷陳治河事宜以
備採擇以安國計事該戶科給事中李淶題要見安
東金城雲梯關等處某處地方堅實可以另開一河
以洩河淮下流興化鹽城沿海廟道口新興場牛團
舖等處某處可以多濬十餘口以導射陽諸水入海
相度計議的確陸續修舉其徐吕而下河身淤高之
當疏老黃河故道之當復高家堰潰决之當築高寳
湖平水閘分水河之當修俱聽詳估等因又該臣欽
奉敇諭内開備查草灣口何為既開復淤及今作何
開通全淮水何為南徙不復及今作何疏𨗳徐邳河
身高並州城何以疏之使並黃浦崔鎮等口久塞無
功何以築之使固及查諸臣歴年建議有行奏疏遂
一勘議要見老黃河故道應否開復清桃正河應否
挑濬高家堰寳應堤應否修築小浮橋新衝口可否
濟運應否加挑又徐邳以上地形南高北下恐隄防
一潰勢必奔流北徙將為閘河之梗亦要審其孰為
正河孰為支河孰為合河或正而當厚其防或支而
當殺其勢或合而當分其流一併勘議詳妥奏聞區
處欽此又准工部咨為新開海口復淤河患不測乞
敇當事臣工多方計處以圖永濟事該工科都給事
中王道成題行臣親詣雲梯關踏勘果否原係黃河
入海之口從前何以通流今日何以一線詳相其勢
明求其故仍自海口而上逐處講求及備查草灣何
時復淤作何開濬或另擇堅實之地多開數口以為
通海之路金城以下何以久不疏通崔鎮決口何以
築之使固桃源長隄應否修築高家堰應否修理老
黃河應否開復大端委官之言決不足憑務必躬親
庶有真見合用錢糧應於何處動支原題請各官何
以處之使得效力一一籌畫委妥等因准此案照前
事已經會案劄行各該司道逐一勘議誠恐轉委屬
官不足憑信該臣會同漕運巡撫右侍郎江一麟躬
親督率沿河荒度南遡維揚看得儀真東關歴石人
頭楊子橋三汊河直抵高廟止一帶運河淤淺寳應
一帶湖隄圯壞黃浦決口淹及數邑高家堰水射淮
揚清江浦長隄卑薄柳浦灣至高嶺無隄障禦西窮
鳳泗看得全淮不下清口日益南徙北抵清桃看得
崔鎮諸決水從㫄洩一望瀰漫正河淤淺徐沛以上
崔家口新河淺阻北陳一帶水行陸地僅盈尺餘東
抵海口看得新挑草灣尋復淤塞今自清口至西橋
一帶河流復通但不及故河十分之一自安東以下
河身漸廣雖有淤淺未復全河然河水東下亦無阻
碍隨處患害一一查閱明白去後今據前因該臣會
同右侍郎江一麟議照事師古者罔愆智不鑿者乃
大孟子論智一章首以禹之治水為喻而論為政則
曰為政不因先王之道可謂智乎是大智者事必師
古而不師古則鑿矣故治河者必先求河水自然之
性而後可施其疏築之功必先求古人已試之效而
後可倣其平成之業黃水來自崑崙入徐濟運歴邳
宿桃清至清口會淮而東入於海淮水自洛及鳳歴
盱泗至清口會河而東入於海此兩河之故道即河
水自然之性也胡元歲漕江南之粟由揚州直北出
廟灣入海至永樂年間平江伯陳瑄始隄管家諸湖
通淮河為運道然慮淮水漲溢東侵淮郡也故築高
家堰隄以捍之起武家墩經小大澗至阜寧湖而淮
水無東侵之患矣又慮黃河漲溢南侵淮郡也故隄
新城之北以捍之起清江浦沿鉢池山柳浦灣迤東
而黃水無南侵之患矣尤慮河水自閘衝入不免泥
淤故嚴啟閉之禁止許漕艘鮮船由閘出入匙鑰掌
之都漕五日發籌一放而官民船隻悉由五壩車盤
是以淮郡晏然漕渠永賴而陳平江之功至今未斬
也後因剥食既久隄岸漸傾水從高家堰決入一郡
遂為魚鼈而當事者未考其故乃謂海口壅塞遂穿
支渠以洩之盖欲亟拯淮民之溺多方規畫以為疏
導之計其意甚善而其心良亦苦矣詎知旁支暫開
水勢陡趨西橋以上正河遂至淤阻而新開支河闊
僅二十餘丈深僅丈許較之故道不及三十分之一
耳豈能容受全河之水下流既壅上流自潰此崔鎮
諸口所由決也今新開尋復淤塞故河漸已通流雖
深闊未及源河十分之一而兩河全下沙隨水刷欲
其全復河身不難也河身既復面闊者七八里狹者
亦不下三四百丈滔滔東下何水不容若猶以為不
足而欲另尋他所别開一渠恐人力不至於此也以
臣等度之非惟不必另鑿一口即草灣亦須置之勿
濬矣故為今之計惟有修復平江伯之故業高築南
北兩隄以斷兩河之内灌而淮揚昏墊之苦可免至
於塞黃浦口築寳應隄濬東關等淺修五閘復五壩
之工次第舉之則淮以南之運道無虞矣堅塞桃源
以下崔鎮口諸決而全河之水可歸故道至於兩岸
遥隄或葺舊工或剏新址或因高岡或填窪下次第
舉之則淮以北之運道無虞矣淮黃二河既無旁決
並驅入海則沙隨水刷海口自復而桃清淺阻又不
足言矣此以水治水之法也若夫扒撈挑濬之說僅
可施之於閘河其黃河河身廣闊撈濬何期捍激湍
流噐具難下前人屢試無功徒費工料但恐伏秋水
發淫潦相仍不免暴漲致傷兩隄故欲於崔鎮口陵
城安娘城等處再築滚水壩三道萬一水高於壩任
其宣洩則兩隄可保而正河亦無淤塞之患矣徐州
以南之工如此而已或有難臣者曰臣等欲順水性
今淮水欲東而乃挽之使北黃水欲北而乃挽之使
東無乃水性之未適乎臣曰水以海為性也決水乃
過顙在山之水也非其性也或者又曰昔禹治河播
九河同為逆河入於海今臣等乃欲塞諸決併二瀆
而不使之少殺耶縱有滚水壩僅去浮面之水百一
耳亦烏能殺其勢也臣應之曰九河非禹所鑿特疏
之耳盖九河乃黃河必經之地勢不能避而禹仍合
之同入於海其意盖可想也况黃河經行之地惟河
南之土最鬆禹導河入海止經郟縣孟津鞏縣三處
皆隷今之河南一府其水未必如今之濁今自河南
府之閿鄉縣起至歸德之虞城縣止凡五府河已全
經其地而去禹導河之時復三千餘年流日久土日
鬆土愈鬆水愈濁故平時之水以斗計之沙居其六
一入伏秋則居其八矣以二升之水載八升之沙非
極湍急即至停滯故水分則流緩流緩則沙停勢所
必至者臣等不暇遠引他證即以近事觀之草灣一
開而西橋故道遂淤崔鎮一決而桃清以下遂澁去
歲水從崔家口出則秦溝遂為平陸此眼前事也又
何疑哉所據司道諸臣款議前來臣等復加參酌似
應允從伏望敕下該部再加查議如果臣等所言不
謬俯賜俞允行臣等遵照及時興舉除工程夫役錢
糧數目另本具陳外謹題請旨
計開
一議塞決以挽正河之水竊惟河水旁決則正流自微
水勢既微則沙淤自積民生昏墊運道梗阻皆由此
也臣等查得淮以東則有高家堰朱家口黃浦口三
決此淮水旁決處也桃源上下則有崔鎮口等大小
二十九決此黃水旁決處也俱當築塞但伏秋之水
相繼而至非惟地為水占無處取土抑且波濤洶湧
為工不堅除將決口稍窄者見在分投興築外其決
至數十丈以上者一面鳩集工料相時興舉伏候聖
裁
一議築隄防以杜潰決之虞照得隄以防決隄弗築則
決不已故隄欲堅堅則可守而水不能攻隄欲遠遠
則有容而水不能溢累年事隄防者既無真土類多
卑薄已非制矣且夾河束水窄狹尢甚是速之使決
耳合無力監前弊凡隄必尋老土凡基必從高厚又
必繹賈讓不與争地之旨倣河南遠隄之制除豐沛
太行隄原址遥遠仍舊加幫外徐邳一帶舊隄查有
迫近去處量行展築月隄仍於兩岸相度地形最窪
易以奪河者另築遥隄桃清一帶南岸多附高岡但
上自歸仁集以至朱連家墩古隄已壊相應修復下
抵馬厰坡地形頗窪相應接築以成其勢北岸自古
城至清河亦應創築遥隄一道不必再議縷隄徒糜
財力及查清江浦外河一帶至柳浦灣止為淮城北
隄除掃灣单薄量行加幇外但原基短促防護未周
仍自柳浦灣至高嶺創行接築四十餘里以遏兩河
之水盡趨於海自清江浦運河至淮安西門一帶舊
隄相應再行幇厚勿致裏河之水走洩妨運如此則
諸隄悉固全河可恃矣伏候聖裁
一議復閘壩以防外河之衝查得先該平江伯陳瑄創
開裏河仍恐外水内侵特建五閘設法甚嚴鎻鑰掌
於漕撫啟閉屬之分司運畢即行封塞一應官民并
回空船隻悉令車壩此在嘉靖初年尚爾循行故事
制非弗善也奈何法久漸弛五閘已廢其一僅存四
閘亦且坍塌殆盡漫無啟閉是以黃淮二水悉由此
倒灌致傷運道合無議復舊制將見存四閘俱加修
理嚴司啟閉俟二月前後糧運過完即行封閉惟遇
鮮貢船隻方許啟放仍行查復五壩以便官民船隻
照舊車盤毋致曲徇使客致壞良規伏候聖裁
一議剏建滚水壩以固隄岸照得黃河水濁固不可分
然伏秋之間滛潦相仍勢必暴漲兩岸為隄所固水
不能洩則奔潰之患有所不免今查得古城鎮下之
崔鎮口桃源之陵城清河之安娘城土性堅實合無
各建滚水石壩一座比隄稍卑二三尺闊三十餘丈
萬一水與隄平任其從壩滚出則歸漕者常盈而無
淤塞之患出漕者得洩而無他潰之虞全河不分而
隄自固矣伏候聖裁
一議止濬海工程以免糜費照得海口為兩河歸宿之
地委應深闊但查海口原身自清口至安東縣面闊
二三里自安東歴雲梯關至海口面闊七八里至十
餘里深各三四丈不等止因去年旁決之後自桃清
至西橋一帶淤塞尋復通流今雖未及原身十分之
一而兩河之水全歸故道並流洗刷深廣必可復舊
至云相傳海口横沙并東西二尖據土民季真等吐
稱並未望見潮上之時海舟通行無滯潮退沙面之
水尚深二尺况横沙并東西二尖各去海口三十餘
里豈能阻碍河流故臣等以為不必治亦不能治惟
有塞決挽河沙隨水去治河即所以治海也别鑿一
渠與復濬草灣徒費錢糧無濟於事伏候聖裁
一暫寢老黃河之議以仍利涉照得黃強淮弱每每逼
淮東注故議者欲復老黃河故道冀使黃水稍避高
堰民墊可瘳斯亦得策但勘得原河七十餘里中間
故道久棄無論有水無水之地詢之居民俱失其真
無從下手一不便也且已棄故道欲行開復必須深
廣與正河等乃可奪流今見存大河口窄狹不及桃
清三分之一而三義鎮入口之處背灣徑直猶恐水
未必趨二不便也又其中流如魚溝鐡線溝葉家口
隂陽口等處地勢卑窪諸決之水漫流至此一望瀰
茫築隄費鉅且恐難保三不便也况今桃清遥隄議
築則黃水自有容受崔鎮等決議塞則正河自日深
廣高家堰議築則淮水自能會黃清江浦等閘議嚴
啟閉新城北隄議行接築則淮安高寳興鹽等處自
無水患此河雖不必復可也伏候聖裁奉聖旨工部
看了來說
工部覆前疏
題為奉明旨陳愚見議治兩河經略以圖永利事該總
理河漕都御史潘季馴題前事奉聖旨工部看了來
說欽此臣等看得治河之說紛紛持議並以深濬河
身多開海口謂得上策不知海口本自深廣而不必
開河身撈濬甚難而不可開皆緣未嘗親歴其地而
徒得諸遥聞故聽其言則美施之事則泥古人云千
聞不博一見正謂是也今都御史潘季馴侍郎江一
麟足遍口訊僉議詳酌而為是六說曰塞決曰築隄
曰復閘壩曰剏滚水壩曰止濬海曰寢開老黃河其
所修置其所寢格俱目擊利害而非道聽之言庶同
則繹而非勿詢之謀蓋隄防既固塞決又審水無旁
駚而正流自急沙隨水刷而海口自復此正以水治
水而不為穿鑿之論迂漫之談頃來治河之說未有
逾于二臣之議者也再照黃淮之性變遷靡常機會
之來間不容髮臨時酌處又存乎人如有善後未盡
事宜亦勿拘原議勿狃目前事小者徑自舉行事大
者奏請定奪務求至當以期永賴所有條請事宜相
應開立前件議擬上請定奪通乞聖裁
計開
一議塞決口以挽正河之水前件臣等看得今日水患
所以為民生運道之蠧者則由河水旁決以致正流
之漸微而流沙由此日積故塞決之工誠治河者切
近之議也今都御史潘季馴等議要淮以東將高家
堰等諸決口桃源以上將崔鎮等諸決口其在稍窄
而工易者分投興築其或決闊而工鉅者一面鳩役
集料相時聿舉良有補於河務相應依擬伏乞聖裁
一議築隄防以杜潰决之虞前件臣等看得隄所以防
決防不固則決不止此勢之必然者然築隄之議甚
久築隄之工常興而不見築隄之利者則以其失之
卑薄或非真土及過于狹隘耳乃不察築隄之非善
而遂病築隄之非計不已過乎今都御史潘季馴等
建議築隄而有欲堅欲廣欲尋老土之論誠有見矣
至於徐邳桃清歸仁集馬厰坡古城清江浦至淮安
西門一帶或葺舊工或剏新址或因高岡或填窪下
或應幇厚或應接築諸所等工皆經荒度所宜籌畫
具審相應依擬令其次苐舉行庶諸隄悉固而全河
可恃矣伏乞聖裁
一議復閘壩以防外河之衝前件臣等看得右都御史
潘季馴等所議為邇來淮河二水内侵裏河以致運
道有碍者其原則在五閘圯廢漫無啟閉所致要將
修復一節為照先臣平江伯陳瑄特建五閘正以防
外水之反灌故舊制特嚴鎻鑰不時繕治懼有今日
之患爾今議要修舉蓋洞察其故恭候命下本部備
行右都御史潘季馴等將坍塌四閘即行修復查照
鎻鑰啟閉舊規俟二月終糧運過完即行封閉如遇
鮮貢船隻方許開放仍查復五壩令一應官民并回
空船隻於彼車盤如有勢豪恃強擅開者即便指名
參究伏乞聖裁
一議剏建滚水壩以固隄岸前件臣等看得秋水滛漲
兩岸為隄所固東其横濤怒浪靡得宣洩其勢不至
於他潰不已也今都御史潘季馴等條議於崔鎮口
陵城安娘城土性頗堅地方要各建滚水石壩一座
倘遇伏秋水與隄平任其從壩滚出可免他潰之虞
於河渠隄防兩有便益相應依議伏乞聖裁
一議止濬海工程以免糜費前件臣等看得濬海之議
節該科道等官題疏本部覆行踏勘為是說者蓋信
於傳聞謂海口隘窄復横沙淤梗不能容衆水之洩
以致上流溢墊此得於遥度者也今右都御史潘季
馴等足履口訊與得於臆說者殊異謂海口尚頗深
廣横沙遠不為害但得上流無滯沛然下趨刷洗日
深衝突日廣舊口自復何水不容何必為是濬口之
說以圖難措之功另開一渠以滋無益之舉乎此所
謂舛也相應議止伏乞聖裁
一暫寢老黃河之議以仍利涉前件臣等查得先該直
隷廵按陳世寳條議復老黃河故道本部覆行會勘
今右都御史潘季馴等條稱有三不便之說且稱諸
工既以議行黃水自有容受正河自日深廣淮水自
能會黃水亦自不為患以此自有四利較彼三不便
故要行暫寢良於利害大較酌之審矣相應依議伏
乞聖裁奉聖旨這治河事宜既經河漕諸臣會議停
當依擬都准行著他們悉心著實興建永利各該經
委分任人員如有玩愒推諉虛費財力者許不時拏
問參治其未盡事宜及臨時事勢或與原議不合的
也著陸續奏聞務求有益應用錢糧工部裏會戶部
上緊議來
河工事宜疏
臣潘季馴謹題為條列河工事宜乞恩俯賜俞允以
便經理事該臣會同漕運廵撫右侍郎江一麟議得
工役繁興料理宜預官夫蝟集調度須周若不先為
申明未免臨時舛錯除兩河疏築之議另行具陳外
所有一二事宜不得不上煩聖聽者敬列條欵擬議
上請伏望敇下該部再加查議如果臣言不謬俯賜
施行臣等不勝感幸
計開
一議支放照得鳩工聚材出納甚𤨏收掌銷算頭緒頗
多稽覈不嚴必滋冐破臣與撫臣百責攸萃兼以閱
視不常無暇躬親經理合無比照昔年邳工事例將
請發銀兩俱解淮安府貯庫各工應給工食應買物
料府佐等官開數赴各該分督司道官覈實給票赴
兩淮廵鹽衙門覆覈掛號方許關支每季終該府將
票類送廵鹽衙門比對號印數目相同發回附卷通
候工完類覈造冊奏繳如有姦弊按法追究庶臣等
得以專心河工而錢糧亦易於清楚矣伏乞聖裁
一議分督照得河工浩繁道里遥遠若非多官分理不
免顧此失彼分工之後錢糧出入工程次苐皆其首
尾遇有陞調等項若聽其離任則本官所分之工又
須另委補替文移往來便至逾月及到工所茫然無
措何以望其竣事而底績也合無俯念河工重大如
遇前項相應離任官員容臣等暫留完工稽其勤惰
别其功罪請旨處分方得離任庶人心專定覬覦不
萌而事亦責成矣伏乞聖裁
一議責成照得州縣正官職專親民故民易驅而事易
集也奈何相沿之弊視河患如秦越視管河官如贅
疣即以分司部屬臨之蔑如也妨工僨事實由於此
目今大工肇興諸務叢脞若非責成各掌印官鮮克
有濟合無興工之後一應派撥夫役買辦物料俱以
責之各掌印官躬親料理仍選委賢能佐貳管押夫
役赴工不許將隂醫等官搪塞如有仍前玩愒派辦
失宜以致夫役逃散物料稽遲該工司道官即時參
呈以憑奏治事完之日仍與管理河工諸臣一體分
别題請施行庶事權歸一人無推避而大工自易矣
伏乞聖裁
一議激勸照得各工委官除府佐縣正外其州縣佐貳
府衛首領及雜職隂醫義民等官或管領人夫或措
辦樁埽或運取甎石或打造器具衆務紛紜如臂使
指但各官出入泥淖櫛沭風雨艱辛畢萃殊可矜憫
有功而薄其賞誤事獨重其罰此人心之所以懈弛
而事功之所以隳墮也合無工完之後容臣等逐一
精覈如有實心任事勞苦倍常者俯賜破格超擢中
間間有劣陞王官等項准與改擢其隂醫等官原有
部劄冠帶者厚加奬犒如係義民准照題給冠帶榮
身仍與隂醫等官一體免其本等差徭庶人心爭奮
而百事易集矣伏乞聖裁
一議優恤各工夫役計工者每方給銀四分計日者每
日給銀三分而本籍本戶幇貼安家銀兩有無聽從
其便兹亦不為薄矣但貧民自食其力衝寒冐暑暴
風露日艱苦萬狀縱使稍從優厚亦不為過合無每
夫一名於工食之外再行量免丁米一年容臣等出
給印信票帖審編之時許令執票赴官告免州縣官
抗違許其赴臣告治如此則惠足使民民忘其勞矣
伏乞聖裁
一議蠲免照得淮揚河患頻仍民遭昏墊稱最苦者如
淮安所屬山陽清河桃源宿遷睢寧安東鹽城鳳陽
所屬泗州揚州所屬興化寳應徐州所屬蕭縣十一
州縣者一望沮洳寸草不長凋敝極矣適今大工興
舉用夫頗多舍近取遠隣封未免有詞而此中流移
貧民亦賴做工得食少延殘喘應派夫役既不容已
應輸賦税復加責辦實為繁苦合無軫念災極民窮
姑將前十一州縣本年見徵夏秋起運錢糧特蠲一
半行臣等揭示通知俾催科少寬人樂趨役伏乞聖
裁
一議改折照得大工肇興費用不貲帑藏空虛既難搜
括閭閻窮困又難加派臣等反覆思惟無可為處萬
不得已輒有非分之請而非所敢必也臣等竊聞太
倉之粟可備八九年之食積愈久則粟愈朽故官軍
之情有不願本色而願折色者稍加變通未為不可
合無暫將今歲漕糧除淮北及河南山東照舊兑運
外其淮南并浙江等省姑准改折照例正兑每石連
耗米輕齎折銀七錢改兑每石連耗米折銀六錢即
以五錢給軍正兑尚餘銀二錢改兑餘銀一錢兊運
停止官軍應得行月糧俱可免給以正額解京而以
餘銀并行月糧留發河工支用總計可得九十餘萬
兩以運軍應得之數而濟國家大工之需在内帑無
支發之煩在閭閻無徵派之苦在朝廷為不費之惠
在河工免缺乏之虞而在工諸臣亦得悉心疏築可
無顧此失彼之慮所謂兩利而俱全者也臣等非不
知近該科臣建議奉有明例但錢糧浩繁時當詘乏
舍此則惟有請發内帑耳故敢冐昧陳請伏望敕下
該部再加查議如可允行河工幸甚臣等幸甚伏乞聖裁
一議息浮言臣等竊惟治河固難知河不易故雖身歴
其地猶苦於措注之乖舛而况於遥度乎但勞民動
衆之事怨咨易興而往來絡繹之途議論易起至於
將迎之間稍稍簡略則以是為非變黑為白者亦不
可謂其盡無也憂國計者以急於望成之心而偶聞
必不可成之語何怪乎其形諸章牘也而不知當局
者意氣因而銷沮官夫遂生觀望少為搖奪隳敗隨
之勉強執持疎逖難逹其苦有不可言者伏望皇上
俯垂鑒照容臣等殫力驅馳悉心料理寬臣以三年
之期如有不效治臣以罪伏乞聖裁奉聖旨工部知
道
工部覆前疏
題為條列河工事宜乞恩俯賜俞允以便經理事該
總理河漕右都御史潘季馴題前事奉聖旨工部知
道欽此欽遵通抄到部送司案呈到部看得總理河
漕右都御史潘季馴題稱工役繁興官夫蝟集若不
預先申明料理之方恐臨事舛錯將河工八事條列
前來誠於漕計民生有禆除蠲免一事咨戶部徑自
題覆改折一事會同戶部議覆所有攴放等六事相
應開列前件議擬上請定奪伏乞聖裁
計開
一議支放前件臣等看得大工所費不貲出納之際若
不嚴加稽覈則冐破之弊難保不無今右都御史潘
季馴等要比照邳工事例將銀兩貯之於淮安府庫
各工應給工料府佐等官將數赴該督司道官覈實
給票仍赴廵鹽衙門掛號關支每季終該府將原票
類送廵鹽衙門覆覈倘有奸弊從重追究則關防嚴
而奸蠧革河漕二臣不至分慮而錢糧亦靡有虚冐
矣相應依擬伏乞聖裁
一議分督前件臣等看得往年分督之官往往遇有陞
遷則竟自代去以致錢糧不明勤惰無稽如是則人
心在事多存規避之私苟且塞責曾無忠事之謀因
肆侵漁所不可保望其底績也難矣今右都御史潘
季馴等議為河工浩大要多官分督倘本官遇有陞
調留待工完將經手錢糧并其勤惰稽查明白方許
離任委于責成良便恭候命下本部備咨右都御史
潘季馴侍郎江一麟將見興河工畫地分官管理本
官自委之後雖遇陞調不許擅離候工完之日將經
手錢糧稽覈明白分别勤惰奏請處分方許離任督
撫衙門仍將承委官員姓名陸續移咨吏部暫住陞
調候工完施行伏乞聖裁
一議責成前件臣等看得潘季馴等議將河工料理物
料責之各州縣掌印官管押夫役委之賢能佐貳如
有玩愒該工司道參呈奏治事完之日仍與管河諸
臣一體分别題請一節為照國家以河務為急特設
大臣以總理于上又設司道官以分理于下所以重
其事權也邇來有司以秦越視河患以贅疣視管河
之官至如分司部屬具奉有專敕而有司視之蔑如
雖經屢次申飭而故態自若即有案牘之行輙置之
閣束其間部臣稍欲盡職則有司羣然詈之為生事
百爾阻頑反欲假此以取風力之名故本部輒差司
屬則輒苦于抑氣含鬱動有掣肘為慮夫號令不行
則施為何展無惑於妨工僨事也故責成之請誠有
洞於往轍激于時態而言之也誠如所議則事權不
分而推避靡容相應依擬合候命下除本地方兩司
守廵官各有專職自行督責外本部行令司屬官凡
供事河工者倘州縣掌印官照舊玩視于案牘之行
輒置高閣不即奉行致誤工程者即一面呈本部一
面呈督撫衙門以聽參奏處治決不姑息伏乞聖裁
一議激勸前件臣等看得潘季馴等議稱在州縣佐貳
府衛首領雜職義民等官要行激勸一節為照國家
所以鼓舞人心令趨事而不懈者以賞罰之明也故
懸千金之賞令轉鉅石即憊夫亦超距而奔彼有激
爾今在工各官其出入泥淖沐櫛風雨勞苦萬狀而
不大懸賞格何以令其畢力而終事邪激勸之典似
當亟議伏候命下本部備咨都御史潘季馴等候河
工完日將供事官員查有效勞實蹟者分别等第題
請超擢中間如有劣陞王官等項亦准改擢或從另
議優處其隂醫等官重加奬犒如係義民給與冠帶
榮身仍與隂醫等官一體免其本等差徭于激勸之
大機良有得也再照管河之官惟隷于河渠諸所轄
司道或怪其接見之不常而不諒其承委之甚急或
怪其差遣之不趨而不諒其一身之難分往往是非
枘鑿有此以為極賢而彼以為不肖者有此署上考
而彼置諸劣等者以致輸勞竭力之軰俛首吞聲遲
疑埋怨傍觀者徒付之不平而督河之臣亦有無如
之何者以後凡一應管河之官其賢否悉以河臣為
主他轄上司其於考語不過註曰管河而已候河工
既完仍復照舊如此庶毁譽不致失真而從事者不
至疑畏矣伏乞聖裁
一議優恤前件臣等看得右都御史潘季馴等條稱各
工夫役冲寒冐暑暴風露日艱苦萬狀要每夫一名
於工食之外量免丁米一年出給印票遇審編之時
告免如有抗違許其告治一節為照河工夫役既備
嘗艱辛則從厚優恤亦不為過今各官條議前來蓋
深得于惠足使人之義相應依擬伏乞聖裁
一議息浮言前件臣等看得往年治河迄無成功者雖
由于措注之未盡協宜亦本于議論之太多以阻之
也蓋當局而任事者甚難旁觀而論事者甚易矧河
變靡常即身親其事者方爾旦暮矛盾興置頓異豈
可得而遥度邪且人情不一是非未必得其公所見
不同議論未必得其當敢于任事者不免于任怨而
言之出于怨口者豈足聽也謀不見用者多幸其無
成而謗毁之言將何所不至哉轉相告語熒惑聽聞
當事者奪于鑠金過憂者搖于三至即有神禹之智
恐亦難于展布矣此右都御史潘季馴等有息浮言
之論誠為有見伏望皇上俯念河工重大專委責成
勿惑于浮言勿阻于羣議以後除治河諸臣倘有欺
隱大弊及推諉不肯盡心苟完目前遺患於後者許
言官訪實照常參劾外其餘但有條陳治河利害之
疏雖各效其一得之忠而衆言淆亂要必折以真實
之見本部未敢遽為題覆悉行河漕二臣勘酌可否
明白具奏或有窒碍難行聽行寢格如此則治河之
臣可無臨事掣肘之虞而本部亦免於瀆聒聖聰之
罪矣伏乞聖裁奉聖旨河工事重必須委任責成乃
可期效今後分督司道及承委等官都著潘季馴等開
送吏部暫停陞調通候河工完日總論功罪大行賞
罰若有才幹不相宜的即便遴選具奏更調推諉
誤事的不時參奏處治毋得避怨姑息自誤大事
其各委官賢否但以該管河道官為主别道俱不
許干預其餘俱依擬
勘估工程疏
臣潘季馴謹題為勘估兩河工程乞賜早請錢糧以便
興舉事據管理河道郎中佘毅中施天麟張譽管河
兵備等道參政龔大器副使林紹張純章時鸞僉事
朱東光水利道僉事楊化各會呈前事蒙臣劄付備
行職等親歴各該地方逐一相度除河患源委疏治
事宜先行具呈訖今將職等估計過各項工程合用
錢糧分理官員派調夫數逐一會計明白及稱錢糧
無處要得題請破格蠲發等因列欵呈詳到臣案照
先為前事已該臣等會案劄行各該司道勘議過疏
治兩河經略緣由前來另本具題外又經催行細估
工程去後今據前因該臣會同漕運廵撫右侍郎江
一麟議得北自豐沛南抵瓜儀蟺蜿一千餘里中間
應築應塞應建應復工程不遺尺寸當此極敝大壞
之時欲為一勞永逸之計若非重費豈能有成所據
司道估勘銀兩官夫數目臣等復加算覈委不可已
伏望敇下該部再加查議題請速賜俞允行臣等遵
照施行地方幸甚
計開
一議錢糧照得河工募夫計土論方者築隄方廣一丈
厚一尺為四工每工給銀四分計日者每日給銀三
分徭夫日給銀一分風雨量犒此歴年議工之成規
也但土有遠近力有倍省工難處所量須加增以均
苦樂至於合用料物樁草檾麻柳稍灰鐡之類俱須
查照時價難以律論但當嚴加稽察勿滋虛冒除徐
沛碭山行縷二隄并徐邳睢靈宿遷兩岸幇隄剏築
歸仁集隄桃清接築新隄高家堰與淮口支河先共
估銀二十二萬四千三百三十二兩三錢八分已經
工部題奉欽依動發南京戶兵二部銀二十萬兩并
留漕糧八萬石除前工支用外約該剩銀一萬五千
六百六十七兩六錢二分相應聽作後工支用今估
計得崔鎮決口共長一百八十丈中段水深一丈二
尺兩頭深淺不等俱應築根闊二十丈頂闊十丈計
用人工樁草檾麻等料該銀一萬兩黃浦決口先就
上流斜築計長六十丈水深一二丈不等應築根闊
二十丈頂闊十丈計用工料銀六千兩填塞原決長
一百六十丈該用工料銀四千兩應展月隄自徐州
玄黃二舖計長八百五十丈根闊五丈頂闊一丈四
尺高一丈二尺每丈計三十八方四分共三萬二千六
百四十方計工一十三萬五百六十工該銀三千九
百一十六兩八錢應築遥隄南岸自靈璧縣張字舖
起至邳州果字舖止長九十八里北岸自吕梁山空
連築至邳州直河止長七十五里桃源古城起至清
河獾墩止長一百二十里共長二百九十三里計五
萬二千七百四十丈應築根闊六丈頂闊二丈高一
丈二尺每丈計土四十八方共二百五十三萬一千
五百二十方計工一千一十二萬六千八十工該銀
四十萬五千四十三兩二錢内查沙墊土難在邳睢
各界約長二十里桃清各界約長二十五里二處計
長八千一百丈該土三十八萬八千八百方每方量
加二工該加銀三萬一千一百四兩加樁草等料該
銀八百九十兩古城下崔鎮口桃源陵城清河安娘
城三處各建滚水石壩一座每座工料銀三千兩共
銀九千兩淮城北隄自大王廟起至柳浦灣止四十
五里零長八千二百五十二丈四尺加幇根闊二丈
二尺頂闊一丈一尺高六尺每丈計土九方九分該
土八萬一千六百九十八方八分計工二十四萬五
千九十六工四分該銀七千三百五十二兩八錢九
分六釐又自柳浦灣起至高嶺止四十餘里實長六
千四百九十六丈七尺剏築根闊四丈五尺頂闊一
丈五尺高六尺每丈計土十八方該土一十一萬六
千九百四十方六分計工四十六萬七千七百六十
二工四分但取土甚遠遍野虚沙尋距五里挖至丈
餘者若一概論方給銀恐難濟事共估銀三萬三千
七百一十兩五錢五分清江浦一帶運隄南岸自王
卿家起至壽州厰止長二千二百二十丈北岸自月
河口起至許嶺家止長八百八十丈各加高三四尺
闊一丈四五尺不等共計土二萬二千一十方計工
六萬六千三十工該銀一千九百八十兩九錢内北
岸一帶缺口計用樁料該銀四百八十六兩修復通
濟閘并塞天妃閘該用工料銀一千兩修復板閘清
江福興新莊等閘各加石六七層不等共該工料銀
一千四百九十兩四閘各開月河打壩截流該用銀
五百兩修復仁義等壩約用銀五千兩寳應湖隄自
六淺起至瓦店止長三十里添石修補工料該銀八
萬九千五百七十兩沿隄設減水閘六座每座工價
銀五百兩共銀三千兩下流應開支河如興化縣白
駒丁溪二場鹽城縣新河廟等處各應挑深闊丈尺
不等共計夫工該銀二萬五千八百七十六兩揚州
河自高廟至楊子橋計長五千八百二丈應挑深六
七尺不等共計夫工該銀一萬九千四百四十六兩
五錢儀真縣自東關至石人頭止計長四十五里量
加疏濬該銀三千五百兩舊例管工員役各有廪糧
府佐每員日給廪糧銀一錢二分每員各帶書辦一
名日給口糧四分州縣佐貳首領等官每員日給廪
糧銀六分省祭隂醫義民老人每名日給口粮銀四
分約該銀貳千兩以上總括之數大約如此至於工
程難易料價低昂裒多益寡截長補短容臣等隨時
通融計算要在節縮不至虚糜而已通共該銀六十
六萬四千八百六十六兩八錢四分六釐除前支剩
銀一萬五千六百六十七兩六錢二分徭夫減省工
食銀一萬五千兩揚州挑淺并白駒丁溪鹽場新河
廟等處支河議動廵鹽衙門銀三萬五千八百七十
六兩外尚該銀五十九萬八千三百二十三兩二錢
二分六釐臣等查得河道歲額錢糧山東南直隷原
無餘積每遇年例修築東那西補甚至縮手待敝以
至因循誤事追悔莫及止有河南一省見貯銀一十
九萬餘兩而彼中河工繁鉅如梁靖口黃陵岡孫家
渡趙皮寨銅瓦廂等處築隄防決費用不貲剜肉補
瘡勢難那借合無俯念大工緊急破格議處准照臣
等所請改折將正額解京餘銀留工支用庶為不費
之惠如有不可乞照都給事中劉鉉題請内帑支發
通貯淮安府庫聽司道官查覈赴廵鹽御史處覆覈
關支伏候聖裁
一議分督照得工程浩大道里遥遠若非多官分理畫
地責成不免顧此失彼今議徐州北岸自吕梁洪至
邳州直河止一帶遥隄七十里該海防道參政龔大
噐總管自桃源縣古城以下遥隄六十里并塞界内
缺口及建陵城滚水壩一座該淮北分司郎中佘毅
中總管自桃源界至清河獾墩止遥隄六十里并塞
界内決口及建安娘城滚水壩一座該添註管河道
副使張純總管自徐州南岸玄黃二舖月隄并靈睢
界内遥隄五十餘里及建崔鎮口滚水壩一座該徐
州道副使林紹總管自睢寧界内遥隄四十餘里并
築歸仁集隄三十五里該潁州道僉事朱東光總管
修復淮安板閘至新莊閘共四閘修築裏河兩隄并
新城北一帶幇築新舊隄及塞黃浦口該水利道僉
事楊化總管外興鹽支河先經該道呈允行各縣掌
印官開桃仍應該道查催築高家堰中段塞天妃閘
朱家口開復通濟閘修築趙家口迤西隄岸修復仁
義等五壩該添註管河郎中張譽總管修築寳應一
帶土石隄并建減水閘及挑濬揚州至儀真一帶河
道該南河分司郎中施天麟總管以上司道八員均
分八大工每司道一員分督府佐二員計用府佐一
十六員每府佐一員分督州縣佐貳首領隂醫省祭
官十員共用一百六十員聽臣等於所屬地方掄才
調取如員數不足及各官間有經手要務妨占者容
臣等於附近省分有司内查有幹濟素著者另行具
奏調用分工之後大小官員俱要悉心經理縱有應
理公務止許工上幹辦不得擅離工次工完之日通
將效勞官員分别等第及怠玩誤事者一併題請處
分以昭勸懲伏候聖裁
一議夫役照得前項工程一時並舉約用夫八萬名内
除量調各處徭夫七千五百名外今議派淮安府所
屬募夫二萬七千五百名揚廬鳳三府各募夫一萬
名徐州所屬募夫一萬名滁和二州共募夫五千名
内有災傷及衝繁州縣聽該道官酌議減免應得工
食照常支給仍行各該掌印官按籍派募如將無籍
之徒應名塞責以致臨工逃散者容臣等指名參究
伏候聖裁奉聖旨工部知道
工部覆前疏
題為勘估兩河工程乞賜早請錢糧以便興舉事該總
理河漕右都御史潘季馴題前事奉聖旨工部知道
欽此欽遵通抄到部送司案呈到部看得右都御史
潘季馴等議稱北自豐沛南抵瓜儀約有一千餘里
欲圖久遠不拔必須重費財力今將勘估過銀兩官
夫數目欵列前來誠為一勞永逸之計相應照欵開
列前件議擬上請定奪伏乞聖裁
計開
一議錢糧前件看得夫役工有難易之不同物料時有
消長之不齊若一槩取必而授之值則虧苦者有不
均之嘆而人情競詭於趨避矣今該右都御史潘季
馴侍郎江一麟議夫役工難者加增毋令苦樂不均
物料照時估價仍要嚴稽冐破委於國計民生有禆
相應依擬除勘估崔鎮等處一帶塞決築隄諸項工
程合用工料要留改折餘銀支用一節臣等已經遵
旨會同戶部議覆奉聖旨這漕糧改折不獨以措支
河工費用亦可因此以蘇息東南之民速再議停當
來說欽此欽遵隨該本部移咨戶部徑自再議外伏
候聖裁
一議分督前件看得右都御史潘季馴侍郎江一麟議
將河工自徐州北岸起至儀真止内一應築隄塞決
諸各等項工程分為八大工以司道郎中等官總管
每司道一員分督所屬府佐二員每府佐一員分督
州縣佐貳首領隂醫省祭等官十員各行幹理工完
之日要將各官分别功罪題請各一節為照河工浩
大北自豐沛南抵瓜儀延袤一千餘里非多官分管
未免顧此失彼今河漕二臣將本工畫地委官分管
條議前來誠得專委責成之意相應依擬恭候命下
本部備咨右都御史潘委馴侍郎江一麟將分工委
官事宜除原議總管官楊化施天麟奉聖旨拏降另
行外其餘各照議施行如委官不足并中間有要務
妨占難以離任者即於附近省分有司内查有幹才
者調用自分工之後大小官員俱要實心幹事務期
底績如有應理事務止許就工幹辦不許擅離工所
以致妨事工完之日將管工官員查有勤勞實績及
怠玩誤事并賣放夫役者分别等第一併題請處分
伏乞聖裁
一議夫役前件看得前項工程浩鉅必藉夫役之多以
集事若不分投雇募則恐一時短少以致妨僨厥工
今右都御史潘季馴侍郎江一麟議所用夫約八萬
名除量調各處徭夫七千五百名外議於廬鳳淮揚
徐滁和各府州酌量雇募内於災傷衝繁處所則聽
該道酌量減免條議妥當相應依擬伏候命下本部
咨行右都御史潘季馴侍郎江一麟即將前項所派
夫役仍行各掌印官按籍雇募工食照常支給如有
將無籍之徒搪塞以致臨工逃散或將老弱不堪者
充役誤事及不先時預為募處致臨時缺少或虚冐
夫役名色志在侵漁者司道等官不時查覈呈請河
漕衙門指名參奏以憑重處再照前項河工地里遥
遠夫役星散若不嚴加點閱則虛實無從稽考合無
行令募夫府州縣各掌印官選委廉能官員部押赴
工明開某官一員押夫若干名每夫或三十名或二
十名編為一隊如内有躱役影射者令互相覺察本
隊夫役即時禀明押夫委官委官具呈管工府佐追
提如有本隊互相容隱不舉者查出并治並不准工
伏乞聖裁奉聖旨依擬行
河防一覽卷七
