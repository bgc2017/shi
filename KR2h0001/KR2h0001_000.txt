御製題兩漢博聞
遷創班承范繼哉纂言功足補秦反博聞特舉兩書要
頗繆還兼百卷該(史記一百三十卷舉成數也)撰者或訛楊(侃)及魯
(黃魯曾考晁公武讀書志以兩漢博聞為楊侃撰其書採前後漢書中雋語為標目先載本文而備列諸家注)
(釋于下不加議論亦𩔖書之體明嘉靖間長洲黃魯曾購得其本刻而𫝊之今版久佚原本因有黃魯曾序該)
(撫遂稱為黃魯曾撰誤也)注之卻讓馬(司馬貞)和裴(駰史記注以裴駰集解司馬貞索隠)
(為主而張守節正義尤詳今三注並行其餘若徐廣傅瓚諸家之說附見者不可僂數而前漢書注惟載顔師)
(古後漢書注惟列章懷太子賢其諸家注釋雖亦附錄不能如史記之三注並行也)因披遺籍知
來雨(周厚堉家蔵書處名來雨樓是時盻澤甚殷見樓名亦為心動故落句及之)正值望霖
雨庶來
兩漢博聞史鈔𩔖
提要
(臣)等謹案兩漢博聞十二卷明嘉靖中黃魯
曾刊本不著撰人名氏案晁公武讀書志乃
宋楊侃所編也侃錢塘人端拱中進士官至
集賢院學士晚為制誥避真宗舊諱更名大
雅是編摘錄前後漢書不依篇第不分門𩔖
惟簡擇其字句故事列為標目而節取顔師
古及章懷太子注列於其下凡前漢書七卷
後漢書五卷雖於史學無關然較他𩔖書採
摭雜說者究為雅馴後漢書中間有引及前
漢書者必標顔師古字而所引梁劉昭續漢
志註乃與章懷註無别體例未免少疎至所
列紀傳篇目亦往往多有訛舛然如四皓條
下引顔師古註曰四皓稱號本起於此更無
姓名可稱盖隱居之人匿迹遠害不自標顯
秘其氏族故史𫝊無得而詳至於皇甫謐圈
稱之徒及諸地理書說竟為四人安姓字自
相錯互語又不經班氏不載于書諸家皆臆
說今並棄略一無取焉云云明監本漢書註
竟佚此條惟頼此書幸存則亦非無資考證
者矣乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
兩漢博聞原序
自狂秦書儒之禍而三代之文不覽者多矣漢興如隋
何魯兩生輩或者亦焚坑孑遺之子未可謂之宏雅也
厥後陳農求遺書於天下而未火者出焉蓋異於孔壁
之所藏有所槩限者矣由是人漸以傳習文始向盛如
司馬遷之史記亦煩心於勤敏播迹於勞瘁以成之而
兩漢書則又有所因述採輯頗易其間註釋訓詁不𫉬
盡遍近古載籍莫過於兩漢書也而訛謬弗考形似弗
辨則何以下淫於羣編耶韓子所謂記事者必提其要
纂言者必鈎其玄宋儒之意以為讀書者讀其實而已
其浮泛游移之辭奚足篤尚此兩漢博聞之不可以或
少也予幼學𤨏尾促狹習奔時之業遵俗師之課而壁
光螢焰注精於漢書博聞一書未之快目晩歲方遇錄
本驚歎曰初讀漢書之年而以此備參考決疑貳何其
詔我以徽哉今衰頽之甚欲再循其次如少齡氣銳之
時不能一強逮矣乃思立達者天下之公開鑿者先民
之哲急用鋟諸梓以為讀漢書者之啓鑰庶乎不坐我
弊挾持其聰明恢拓其智慮俾學者俱為宏儒則有作
必敷國華有言必為世道且有以迥絶乎不根之陋語
移責乎非古之纖家而今一時任俗率狼戾離披見此
書者是猶覿南威而匿鬼貌覩尚織而毁牛衣矣何則
有天降之人斯有天發之言有天發之言斯有天成之
文莫非模諸古而濟之以才出諸心而緯之以思講諸
𩔖而達之以神其月更而歲不同者自爾焯然蔚然掞
天章而炳地理非由妄以綴之虚以屬之也此又不可
以容譏喙肆哂頰焉噫鄭賢記世叔討論之長左史稱
子産博雅之學其不異於此書乎嘉靖戊午元日黃魯
曾撰
兩漢博聞原序
