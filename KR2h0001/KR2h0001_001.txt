兩漢博聞卷一
宋楊侃輯
北闕(高帝紀)
七年上至長安蕭何治未央宫立東闕北闕前殿武
庫太倉
師古曰未央宫雖南嚮而尚書奏事謁見之徒皆
詣北闕公車司馬亦在北焉是則以北闕為正門
而又有東門東闕至於西南兩面無門闕矣蓋蕭
何初立未央宫以厭勝之術理宜然乎(案是編於漢書本注)
(多剪裁成文今惟校正訛誤其他雖不純用本文而於義可通者皆仍之)
鳳闕漸臺井幹(郊祀志五下)
栢梁災粤人勇之廼言曰粤俗有火災復起屋必以
大用勝服之於是作建章宫其東則鳳闕高二十餘
丈其西則商中數十里北治大池漸臺高二十餘丈
名曰泰液南立神明臺井榦樓高五十丈輦道相屬焉
師古曰勇之粤人名也鳳闕三輔故事云其闕圜
上有銅鳳凰即金雀也如淳曰商中商庭也師古
曰商金也於序在秋故謂西方之庭為商庭言廣
數十里漸臺漸浸也臺在池中為水所浸故曰漸
臺一音子廉反(揚雄校獵賦云漸臺泰液注云漸臺在泰液池中)漢宮閣
疏云神明臺高五十丈上有九室恒置九天道士
百人然則神明井幹俱高五十丈也井幹者井上
木欄也其形或四角或八角張衡西京賦云井幹
疊而百層即謂此臺也幹或作韓其義並同
麒麟閣(蘇武傳二十四)
甘露三年單于始入朝上思股肱之美廼圖畫其人
於麒麟閣
張晏曰武帝獲麒麟時作此閣圖畫其象於閣遂
以為名師古曰漢宮閣疏云蕭何造
靈旗(揚雄傳五十七上)
雄奏甘泉賦曰樹靈旗
李竒曰欲伐南越告祈太一畫旗樹太一壇上名
靈旗以指所伐之國也
鐘虡(郊祀志五下)
甘露元年建章長樂鐘虡銅人皆生毛長一寸所時
以為美祥
師古曰虡神獸名也縣鐘之木刻飾為之名曰虡
也又賈山傳注曰鐘鼓之柎飾為此獸
通權火(郊祀志五上)
上宿郊見通權火
張晏曰權火㷭火也狀若井挈臯矣其法𩔖稱故
謂之權火欲令光明遠照通於祀所也漢祀五畤
於雍五十里一㷭火如淳曰權舉也師古曰凡祭
祀通舉火者或以天子不親至祠所而望拜或以
衆祠各處欲其一時薦饗宜知早晏故以火為之
節度也他皆𩔖此
承露盤(郊祀志五上)
武帝作栢梁銅柱承露僊人掌之屬
蘇林曰仙人以手掌擎盤承甘露師古曰三輔故
事云建章宫承露盤高二十丈大七圍以銅為之
上有仙人掌承露和玉屑飲之蓋張衡西京賦所
云立脩莖之仙掌承雲表之清露屑瓊蘂以朝餐
必性命之可度也
尸解(郊祀志五上)(後漢王直傳七十二下)
燕人為方僊道形解銷化
服虔曰尸解也張晏曰人老而解去故骨如變化
也今山中有龍骨世人謂之龍解骨化去應劭曰
列仙𫝊曰崔文子學仙於王子喬王子喬化為白
蜺文子驚引戈擊之俯而見之王子喬之尸也須
臾則為大鳥飛而去師古曰服張二說是也又後
漢書注云尸解者言將登仙假托為尸以解化也
陳倉寶雞(郊祀志五上)(揚雄傳五十七上)
秦文公獲若石云于陳倉北阪城祠之其神或歲不
至或歲數來也常以夜光輝若流星從東方來集于
祠城若雄雉其聲殷殷云野雞夜鳴以一牢祠之名
陳寶祠
蘇林曰質如石似肝師古曰陳倉之北阪上城中
也云語辭也殷殷聲也云傳聲之亂也野雞亦雉
也言陳寶若來而有聲則野雞皆鳴以應上言雄
雉下言野雞史駮文也臣瓚曰陳倉縣有寶夫人
祠或一歲二歲與葉君合葉君神來時天為之殷
殷雷鳴雉為之雊
揚雄校獵賦云䍐車飛揚武騎聿皇蹈飛豹追天寶
應駍聲擊流光野盡山窮囊括其雌雄
師古曰䍐車畢䍐之車也聿皇疾貌應劭曰天寶
陳寶也晉灼曰天寶雞頭而人身如淳曰陳寶神
來下時駍然有聲又有光精也應劭曰下時窮極
山川天地之間然後得其雌雄也師古曰雄在陳
倉雌在南陽也故云野盡山窮也駍音普萌反
北第(夏侯嬰𫝊十一)
惠帝賜夏侯嬰北第
師古曰北第者近北闕之第嬰最第一也故張衡
賦云北闕甲第當道直啓
東第(司馬相如傳二十七下)
司馬相如喻蜀文曰邊郡之士急國家之難而樂盡
人臣之道也故有剖符之封析圭而爵位為通侯居
列東第
師古曰東第甲宅也居帝城之東故曰東第也
甲舍(胡建傳三十七)
射甲舍門
師古曰甲舍即甲第也
柱下方書(張蒼傳十三)
張蒼秦時為御史主柱下方書
如淳曰方板也謂事在板上者也秦置柱下史蒼
為御史主其事或曰主四方文書也師古曰居殿
柱之下若今侍立御史也
計相(張蒼傳)
張蒼封北平侯遷為計相一月更以列侯為主計四
歲是時蕭何為相國而蒼乃自秦時為柱下御史明
習天下圖書計籍又善用算律歷故令蒼以列侯居
相府主郡國上計者
文穎曰以能計故號曰計相師古曰專主計籍故
號計相師古曰時所卒立非久施也師古曰去計
相之名更號主計
莫府(李廣傳二十四)
李廣莫府省文書
晉灼曰將軍職在征行無常處所在為治故言莫
府也莫大也或曰衛青征匈奴絶大莫大克獲帝
就拜大將軍於莫中府故曰莫府莫府之名始於
此也師古曰二說皆非也莫府者以軍幕為義古
字通單用耳軍旅無常居止故以帳幕言之廉頗
李牧市租皆入幕府此則非因衛青始有其號又
莫訓大於義乖矣省少也音所領反
部曲(李廣傳)
李廣行無部曲行陳
師古曰續漢書百官志云將軍領軍皆有部曲大
將軍營五部部校尉一人部下有曲曲有軍候一
人今廣尚於簡易故行道之中而不立部曲也
傅校(衛青𫝊二十五)
詔御史曰護軍都尉公孫敖三從大將軍擊匈奴常
護軍傅校獲王
師古曰傅讀曰附言敖總護諸軍每附部校以致
克捷而獲王也校者營壘之稱故謂軍之一部為
一校或曰幡旗之名非也每軍一校則别為幡耳
不名校也
票姚校尉(霍去病傳二十五)
去病為票姚校尉
服虔曰音飄搖師古曰票音頻妙反姚音羊召反
票姚勁疾之貌也荀悦漢紀作票鷂字去病後為
票騎將軍尚取票姚之字耳今讀者音飄搖則不
當其義也
金人(去病傳)
票騎將軍收休屠祭天金人
如淳曰祭天以金人為主也張晏曰佛徒祠金人
也師古曰今之佛像是也休音許虯反屠音儲
鏖兵(去病𫝊)
票騎將軍歴五王國轉戰六日過焉支山千有餘里
合短兵鏖臯蘭下
應劭曰隴西白石縣塞外河名也蘇林曰匈奴中
山關名也李竒曰鏖音麃津名也晉灼曰世俗謂
盡死殺人為鏖糟文穎曰鏖音意曹反師古曰鏖
字本從金麀聲轉寫訛耳鏖謂苦擊而多殺也臯
蘭山名也言苦戰於臯蘭山下而多殺虜也晉說
文音皆得之今俗猶謂打擊之甚者曰鏖麀牝鹿
也音於求反
部刺史(百官公卿表七上)
監御史秦官掌監郡漢省丞相遣史分刺州不常置
武帝元封五年初置部刺史掌奉詔條察州秩六百
石員十三人居部九歲舉為守相(刺史以六條察事薛宣傳五十三)
郡守尉(曹參傳九永百官表七上後漢桓帝夀元年)
秦一郡置守尉監三人
百官表曰郡尉掌佐守典武職甲卒秩比二千石景
帝二年更名郡尉曰都尉建武七年省唯邊郡往往
置都尉及屬國都尉永壽元年以太山琅邪二郡寇
賊不息置都尉
李法(胡建傳三十七)
黃帝李法
蘇林曰獄官名也天文志左角李右角將孟康曰
兵書之法也師古曰李者法官之號也總主征伐
刑戮之事也故稱其書曰李法蘇說近之
甲乙帳(東方朔傳三十五)
東方朔曰陛下誠能推甲乙之帳燔之於四通之衢
應劭曰帳多故甲乙第之耳孟康曰西域傳贊云
興甲乙之帳絡以隋珠和璧天子襲翠被馮玉几
而處其中也師古曰謂推而去之燔焚燒也
綺紈(敘傳七十上)
班伯與王許子弟為羣在於綺襦紈袴之間非其好
也
晉灼曰白綺之襦冰紈之袴也師古曰紈素也綺
今細綾也並貴戚子弟之服
彀騎(馮唐傳二十)
李牧為將選車千三百乘彀騎萬三千匹
師古曰彀張弩也
滿籯(韋賢傳四十三)
鄒魯諺曰遺子黃金滿籯不如一經
如淳曰籯竹器受三四斗今陳留俗有此器蔡謨
曰滿籯者言其多耳非器名也若論陳留之俗則
吾陳人也不聞有此器師古曰許慎說文解字云
籯笭也揚雄方言云陳楚宋魏之間謂筲為籯然
則筐籠之屬是也今書本籯字或作盈又是盈滿
之義蓋兩通也
丞相更春乃封(平當傳四十一)
平當為御史大夫至丞相以冬月賜爵關内侯明年
春上使使者召欲封當當病篤不應召室家或謂當
不可強起受侯印為子孫耶當曰起受侯印還卧而
死死有餘罪今不起者所以為子孫也
如淳曰漢儀注御史大夫為丞相更春乃封故先
賜關内侯也李竒曰以冬月非封侯時且先賜爵
關内侯也師古曰李說是也
上尊酒(平當傳)
賜當上尊酒
如淳曰律稻米一斗得酒一斗為上尊稷米一斗
得酒一斗為中尊粟米一斗得酒一斗為下尊師
古曰稷即粟也中尊者宜為黍米不當言稷且作
酒自有澆醇之異為上中下耳不必繫之米
慮囚(雋不疑傳四十一)
雋不疑為京兆尹每行縣錄囚徒還其母輙問有所
平反活幾何人
師古曰省錄之知其情狀有冤滯與不也今云慮
囚本錄聲之去者耳音力具反而近俗不曉其意
訛其文遂為思慮之慮失其源矣行音下更反如
淳曰反音幡幡奏使從輕也師古曰幾音居起反
襃衣博帶(雋不幾傳四十一)
雋不疑襃衣博帶
師古曰襃大裾也言著襃大之衣廣博之帶也而
說者乃以為朝服垂襃之衣非也
櫑具劍(雋不疑傳)
雋不疑冠進賢冠帶櫑具劍
應劭曰櫑具木標首之劍櫑落壯大也晉灼曰古
長劍首以玉作井鹿盧形上刻木作山形如蓮花
初生未敷時今大劍木首其狀似此師古曰晉說
是也櫑音磊摽音匹遥反
具獄(于定國傳四十一)
師古曰具獄者獄案已成其文備具也
躧履(雋不疑傳)(後漢崔駰傳四十二)
暴勝之躧履迎雋不疑
文穎曰躧音纚師古曰履不著跟曰躧躧謂納履
未正曳之而行言其遽也躧音山爾反
崔駰候竇憲屣履迎門
屣履謂納履曳之而行言怱遽也屣與躧同
借前箸(張良傳十)
張良曰臣請借前箸以籌之
張晏曰求借所食之箸用指畫也或曰前世著明
之事已籌度今時之不若也師古曰或說非也箸
直庶反
儋石之禄(蒯通傳十五)
守儋石之禄者闕卿相之位
應劭曰齊人名小甖為儋受一斛晉灼曰石斗石
也師古曰儋音都濫反或曰儋者一人之所負擔
也
雋永(蒯通傳十五)
蒯通論戰國時說士權變亦自序其說凡八十一首
號曰雋永
師古曰雋音字兖反雋肥肉也永長也言所論甘
美而義深長也
赤松子(張良傳十)
張良曰願棄人間事欲從赤松子游耳
師古曰赤松子仙人號也神農時為雨師服水玉
教神農能入火不燒至昆山上常止西王母石室
隨風雨上下炎帝少女追之亦得仙俱去
黃石書(張良傳)
張良嘗步遊下邳圯上有一老父衣褐至良所直墮
其履圯下顧謂良曰孺子下取履良取履圮下跪進
父曰孺子可教遂與期夜半往有頃父亦來出一編
書曰讀是為王者師後十年興十三年見我濟北榖
城山下黃石即我也其書乃太公兵法
服虔曰圯音頥楚人謂橋曰圯應劭曰汜水之上
也文穎曰沂水上橋也師古曰下邳之水非汜水
也又非沂水服說是矣
金匱之計(孝成趙皇后傳六十七下)
耿育上䟽愚臣既不能深援安危定金匱之計
師古曰援引也金匱言長久之法可藏於金匱石
室者也援音爰
五宗(司馬遷傳三十)
遷作五宗世家
師古曰景帝子凡十三人為王而母五人所生遷
謂同母者為一宗故云五宗也
紬書(司馬遷傳)
遷為太史令紬史記石室金鐀之書
如淳曰紬徹舊書故事而次述之師古曰此說非
也紬謂綴集之音胄鐀與匱同
臧獲(司馬遷傳)
且夫臧獲婢妾猶能引決
應劭曰揚雄方言云海岱之間罵奴曰臧罵婢曰
獲燕之北郊民而婿婢謂之臧女而婦奴謂之獲
晉灼曰臧獲敗敵所被虜獲為奴隸者師古曰應
說是也
土刑(司馬遷傳)
堯舜飯土簋歠土刑
師古曰簋所以盛飯也刑所以盛羹也土謂燒土
為之即瓦器也
間使(張騫傳三十一)
天子聞張騫之言欲從蜀求大夏道廼令因蜀犍為
發間使四道並出出駹出莋出徙卭出𤏡
師古曰間使者求間隙而行又注蒯通傳間使謂
使人伺間隙而單行徙音斯
鑿空(張騫傳)
張騫既至烏孫致賜諭旨即分遣副使使大宛康居
月氏大夏烏孫發道譯送騫與烏孫使數十人馬數
十匹報謝因令窺漢知其廣大騫還拜為大行歲餘
騫卒後歲餘其所遣副使通大夏之屬者皆頗與其
人俱來於是西北國始通於漢矣然騫鑿空諸後使
往者皆稱博望侯以為質於外國
蘇林曰鑿開也空通也騫始開通西域道也師古
曰空孔也猶言始鑿其孔穴也故此下言當空道
而西域傳謂孔道也
邛竹杖(張騫傳)
張騫曰臣在大夏時見卭竹杖蜀布
臣瓚曰卭山名生此竹高節可作杖服虔曰布細
布也師古曰卭竹杖人皆識之無假多釋而蘇林
乃言節間合而體離誤後學矣
黃金上幣(食貨志四下)
秦兼天下幣為二等黃金以鎰為名上幣銅錢質如
周錢文曰半兩重如其文而珠玉龜貝銀錫之屬為
器飾寶藏不為幣然各隨時輕重無常
孟康曰二十兩為鎰師古曰改周一斤之制更以
鎰為金之名數也高祖初賜張良金百鎰此尚秦
制也上幣者二等之中黃金為上而錢為下也臣
瓚曰言錢之形質如周錢唯文異耳
以斤名金(食貨志)(惠帝紀)
漢興以為秦錢重難用更令民鑄莢錢黃金一斤
師古曰復周之制更以斤名金
惠帝紀晉灼曰凡言黃金真金也不言黃謂錢也
食貨志黃金一斤直萬錢師古曰諸賜言黃者皆
與之金不言黃者一金與萬錢也
牢盆(食貨志)
孔僅東郭咸陽言願募民自給費因官器作鬻鹽官
與牢盆
蘇林曰牢價直也今世人言顧手牢如淳曰牢廩
食也古者名廩為牢盆鬻鹽盆也師古曰牢蘇說
是也鬻古煮字
宣室(賈誼傳十八)(刑法志三)
文帝思賈誼徵之至入見上方受釐坐宣室
蘇林曰宣室未央前正室也應劭曰釐祭餘肉也
漢儀注祭天地五畤皇帝不自行祠還致福釐音
禧師古曰禧福也借釐字為之耳言受神之福
刑法志云宣帝時季秋後廷尉請讞時上常幸宣室
齋居而決事
如淳曰宣室布政教之室也重用刑故齋戒以決
事晉灼曰未央宫中有宣室殿師古曰蓋其殿在
前殿之側也齋則居之
大鈞(賈誼傳)
大鈞播物坱圠無垠
如淳曰陶者作器於鈞上此以造化為大鈞也應
劭曰其氣坱圠非有限齊也師古曰今造瓦者謂
所轉為鈞言造化為人亦猶陶之造瓦爾坱音烏
朗反圠音於黠反
泉布(食貨志四下)
貨寶於金利於刀流於泉布於布束於帛
如淳曰名錢為刀者以其利於民也流行如泉也
布者布於民間李竒曰東聚也
泰半之賦(食貨志四上)
秦始皇内興功作外攘夷狄收泰半之賦
師古曰泰半三分取其二
閭左(食貨志)
發閭左之戍
應劭曰秦時以謫發之名謫戍先發吏有過及贅
壻賈人後以常有市籍者發又後以大父母父母
嘗有市籍者戍者曹輩盡復入閭取其左發之未
及取右而秦亡師古曰閭里門也言居在里門之
左者一切發之此閭左之釋應最得之諸家之義
煩穢舛錯故無所取也孟康曰秦時復除者居閭
之左後發役不供復役之也或云直先發取其左
也
九府圜法(食貨志四下)
太公為周立九府圜法
李竒曰圜即錢也圜一寸而重九兩師古曰此說
非也周官太府玉府内府外府泉府天府職内職
金職幣皆掌財幣之官故云九府圜謂均而通也
黃頭郎(鄧通傳六十三)
鄧通以濯船為黃頭郎
師古曰濯船能持櫂行船也土勝水其色黃故刺
船之郎皆著黃帽因號曰黃頭郎也濯讀曰櫂音
直孝反
破觚為圜(酷吏傳序六十)
漢興破觚而為圜斵琱而為樸
孟康曰觚方也師古曰去嚴刑而從簡易抑巧偽
而務敦厚也琱與彫同
椎埋(王温舒傳六十)
王温舒少時推埋為姦
師古曰椎殺人而埋之椎直追反
喉咽(嚴延年傳六十)
延年曰河南天下喉咽
師古曰喉咽言其所在襟要如人體之有喉咽
符節臺(延年傳)
左馮翊缺上欲徵嚴延年符已發為其名酷復止
應劭曰符竹使符也藏在符節臺欲有所拜召治
書御史符節令發符下太尉也
結髮(施讎傳五十八)
梁丘賀薦施讎結髮事師數十年
師古曰言從結髮為童丱即從師學也
戈船(武帝紀元鼎五年)
歸義越侯嚴為戈船將軍
張晏曰嚴故越人降為歸義侯越人於水中負人
船又有蛟龍之害故置戈於船下因以為名臣瓚
曰伍子胥書有戈船以載干戈因謂之戈船也
旁午(霍光傳三十八)
昌邑王受璽已來二十七日使者旁午持節詔諸官
署徵發凡一千一百二十七事
如淳曰旁午分布也師古曰一從一横為旁午猶
交橫也
梓宫(霍光傳)(後漢顯宗紀二)
服虔曰棺也師古曰以梓木為之親身之棺也葬霍
光為天子制故亦稱梓宫後漢書注云梓宫以梓木
為棺風俗通曰宫者存時所居緣生事死因以為名
輼輬車(霍光傳)
載霍光尸柩以輼輬車
文穎曰輼輬車如今喪轜車也孟康曰如衣車有
窗牖閉之則温開之則涼故名之輼輬車也臣瓚
曰秦始皇道崩秘其事載以輼輬車百官奏事如
故此不得是轜車𩔖也師古曰輼輬本安車也可
以卧息後因載喪飾以柳翣故遂為喪車耳輼者
密閉輬者旁開窗牖各别一乘後人既專以載喪
又去其一而總為藩飾合二名呼之
廟勝(趙充國傳三十九)
誠非素定廟勝之策
師古曰廟勝謂謀於廟堂而勝敵也
皸瘃(趙充國𫝊)
軍士寒手足皸瘃
文穎曰皸拆裂也瘃寒創也師古曰皸音軍瘃音竹足反
蒲輪(申公傳五十八)
王臧趙綰請立明堂以朝諸侯不能就其事乃言師
申公於是上使使束帛加璧安車以蒲裹輪駕駟迎
申公申公年八十餘
絫息(孝成班偼伃𫝊六十七下)
班偼伃賦云每寤寐而絫息兮
師古曰絫息言懼而喘息也絫古累字
左遷(周昌傳十二)
高祖召御史大夫周昌曰吾欲煩公公彊為我相趙
吾極知其左遷
師古曰是時尊右而卑左故謂貶秩位為左遷
木強(周昌傳)
贊曰周昌木強人也
師古曰言其強質如木石強音其兩反
掖門(成帝紀建始三年)
服虔曰掖門者正門之旁小門也師古曰掖門在兩
旁言如人臂掖也
瓦合之卒(酈食其傳十三)
酈食其謂高祖曰足下起瓦合之卒
師古曰謂如破瓦之相合雖曰聚合而不齊同
醖藉(薛廣德傳四十一)(後漢第五倫傳)(十一)
薛廣德為人温雅有醖藉
師古曰醖言如醖釀也藉有所薦藉也
第五倫少醖藉不修威儀
注云藴藉猶寬博也
推轂(田蚡傳二十三)
竇嬰田蚡俱好儒術推轂趙綰為御史大夫王臧為
郎中令
師古曰推轂謂升薦之若轉車轂之為也
肺附(田蚡傳)(劉向傳六)
蚡以肺附為相
師古曰舊解云肺附如肺肝之相附著也一說肺
斫木札也喻其輕薄附著大材也又劉向傳臣幸
得託肺附注云肝肺相附著猶言心膂也一說自
言於帝室猶肺札附於大材木也
除吏(田蚡傳)
田蚡為丞相入奏事語移日所言皆聽薦人或起家
至二千石權移主上上乃曰君除吏盡未吾亦欲除
吏
師古曰凡言除者除去故官就新官
關說(佞幸傳六十三)
公卿皆因關說
師古曰關說者言由之而納說亦如行者之有關
津也
揚㩁(叙傳七十下)
叙傳曰揚㩁古今
師古曰揚舉也㩁引也揚㩁者舉而引之陳其趣
也
武庫兵(毋將隆傳四十七)
古者諸侯方伯得顓征伐廼賜斧鉞漢家邊吏職在
距寇亦賜武庫兵皆任其事然後蒙之春秋之誼家
不藏甲所以抑臣威損私力也
建鼓寺(何並傳四十七)(後漢和帝紀永元六年)
何並為長陵令道不拾遺初卭成太后外家王氏貴
而侍中王林卿通輕俠傾京師後坐法免賓客愈盛
歸長陵上冢因留飲連日並遣之林卿素驕慙於賓
客既去令騎奴還至寺門拔刀剥其建鼓
師古曰諸官曹之所通呼為寺建鼓一名植鼓建
立也謂植木而旁懸鼓焉縣有此鼓者所以召集
號令為開閉之時
注云風俗通曰寺嗣也理事之吏嗣續于其中
不訾之軀(盖寬饒傳四十七)
用不訾之軀臨不測之險
師古曰訾與貲同不訾者言無貲量可以比之貴
重之極也别注云訾量也
次骨(杜周傳三十)
杜周少言重遲而内深次骨
李竒曰其用法深刻至骨
睚眦(杜欽傳三十)
報睚眦怨
師古曰睚音厓舉眼也眦即眥字謂目匡也言舉
目相忤者即報之也一說睚音五懈反眦音仕懈
反睚眦瞋目貎也兩義並通
柄臣(朱雲傳三十七)
師古曰柄臣執權之臣也
堂皇(胡建傳三十七)
師古曰室無四壁曰皇
伏質(王訢傳三十六)
王訢為被陽令繡衣御史暴勝之使持斧逐捕盗賊
以軍興從事誅二千石以下勝之過被陽欲斬訢訢
已解衣伏質
師古曰質鍖也欲斬人皆伏於鍖上
尚方斬馬劍(朱雲傳)
師古曰尚方少府之屬官也作供御器物故有斬
馬劍劍利可斬馬也
軺傳條對(梅福傳三十七)(黃霸傳五十九)
梅福求假軺傳詣行在所條對急故
師古曰軺傳小車之傳也傳音張戀反條對一一
條錄而對之又注黃霸傳曰凡言條者一一而䟽
舉之若木條然也
九九(梅福傳)(王裒傳三十四)
梅福書曰齊桓之時有以九九見者桓公不逆欲以
致大也
師古曰九九計數之書若今算經九章五曹之輩
又應劭注王裒傳曰桓公不納其人曰九九小術
而君不納之况大於九九者乎於是桓公設庭燎
之禮而見之居無幾隰朋自遠而至桓公遂以霸
魁柄(梅福傳)
梅福書云漢興以來社稷三危吕霍上官皆母后之
家也親親之道全之為右當與之賢師良傅教以忠
孝之道今廼尊寵其位授以魁柄
師古曰務全安之以為上魁柄以斗為喻也斗身
為魁
文石陛赤墀(梅福傳)
梅福曰願一登文石之陛涉赤墀之塗
應劭曰以丹淹泥塗殿上
法坐(梅福傳)
戶牖之法坐
師古曰戶牖之間謂之扆言負扆也法坐正坐也
猶言法宫法駕也坐音才卧反
珠璣(東方朔傳三十五)
東方朔云宫人垂珠璣
師古曰璣珠之不圓者
印章數五(武帝紀太初元年)
色上黃數用五
張晏曰漢據土德土數五故用五謂印文也若丞
相曰丞相之印章諸卿及守相印文不足五字者
以之足之
篇(武帝紀元光元年)
詔賢良咸以書對著之于篇
師古曰篇謂竹簡也
殿(霍光傳三十八)
鴞數鳴殿前樹上
師古曰鴞惡聲之鳥也古者宫室高大則通呼為
殿非止天子宫中
卧廬(金日磾傳三十八)
金日磾小疾卧廬
師古曰殿中所止曰廬
奏厠(日磾傳)
日磾奏厠心動
師古曰奏向也日磾方向厠而心動
三璽(霍光傳)
霍光傳昌邑王受皇帝信璽行璽大行前
孟康曰漢初有三璽天子之璽自佩行璽信璽在
符節臺大行前昭帝柩前也韋昭曰大行不反之
辭也
行内(孔光傳五十一)
王莽白太后帝幼少宜置師傅徙孔光為帝太傅位
四輔給事中領宿衛供養行内
師古曰行内行在所之内中猶言禁中也
靈壽杖(孔光傳)
賜太師孔光靈壽杖
孟康曰扶老杖也服虔曰靈壽木名師古曰木似
竹有枝節長不過八九尺圍三四寸自然有合杖
制不須削治也
青蒲(史丹傳五十二)
史丹以親密臣得侍視疾候上間獨寢時丹直入卧
内頓首伏青蒲上諫欲廢太子事
服虔曰青緣蒲席也應劭曰以青規地曰青蒲自
非皇后不得至此孟康曰以蒲青為席用蔽地也
師古曰應說是也
移病(朱博傳五十三)
朱博遷琅邪太守齊部舒緩養名博新視事右曹掾
史皆移病卧
師古曰言齊人之俗其性遲緩多自高大以養名
聲右曹上曹也移病謂移書言病也
熒惑(淮南厲王傳十四)
淮南王廢法度行邪辟有詐偽心以亂天下熒惑百
姓背叛宗廟
師古曰熒謂回繞也
印韍(陳遵傳六十二)
羞汙印韍
師古曰此韍謂印之組也
重足一迹(石顯傳六十三)
公卿以下畏石顯重足一迹
師古曰言不敢自寬縱
擊劍(司馬相如傳二十七上)
師古曰相如學擊劍擊劍者以劍遥擊而中之非
斬刺也
筆札(司馬相如傳)
相如請為天子遊獵之賦上令尚書給筆札
師古曰札木簡之薄小者也
校獵(司馬相如傳又注)(成帝紀元延二年從胡客大校獵)
相如傳云冬天子校獵
李竒曰以五校兵出獵也師古曰李說非也校獵
者以木相貫穿總為闌校遮止禽獸而獵取之說
者或以為周官校人掌田獵之馬因云校獵亦失
其義養馬稱校人者謂以為闌校以養馬耳故呼
為閑也事具周禮非以獵馬故稱校人
六玉虯(司馬相如傳)
相如賦曰乘鏤象六玉虯
張揖曰鏤象象路也以象牙䟽鏤其車輅六玉虯
謂駕六馬以玉飾其鑣勒有似玉虯龍子有角曰
虯
扈從四校(司馬相如傳)
相如傳扈從横行出乎四校之中
文穎曰凡五校今言四者一校中隨天子乘輿也
師古曰此說又非也四校者闌校之四面也言其
跋扈從恣而行出於校之四外也
垂堂(司馬相如傳)
鄙諺曰家絫千金坐不垂堂
張揖曰畏櫩瓦墮中人也師古曰垂堂者近堂邊
外自恐墜墮耳非畏櫩瓦也言富人之子則自愛
深也
行祖(臨江王榮傳二十三)
榮行祖於江陵北門
師古曰祖者送行之祭因饗飲也黃帝之子纍祖
好遠遊而死于道故後人以為行神也
白屋(吾丘壽王傳三十四)
三公有司或由窮巷起白屋裂地而封
師古曰白屋以白茅覆屋也
羽林孤兒(宣帝紀神爵元年)
應劭曰天有羽林大將軍之星林喻若林木之盛
羽羽翼鷙擊之意故以名武官如淳曰百官表取
從軍死事者之子養羽林官教以五兵號曰羽林
孤兒少壯令從軍
猶豫(高后紀八年)
師古曰猶獸名也爾雅曰猶如&KR1393;善登木此獸性
多疑慮常居山中忽聞有聲即恐有人且來害之
每豫上樹久之無人然後敢下須臾又上如此非
一故不決者稱猶豫焉一曰隴西俗謂犬子為猶
犬隨人行每豫在前待人不得又來迎候故云猶
豫&KR1393;音几
予寧三年(哀帝紀)
詔博士弟子父母死予寧三年
師古曰寧謂處家持喪服
除任子令(哀帝紀)
應劭曰任子令者漢儀注吏二千石以上視事滿
三年得任同産若子一人為郎不以德選故除之
師古曰任者保也
名田(哀帝紀)
詔曰諸侯王列侯公主吏二千石及豪富民多畜奴
婢田宅亡限與民爭利其議限列有司條奏王列侯
得名田國中列侯在長安及公主名田縣道關内侯
吏民名田皆無得過三十頃
如淳曰名田國中者自其所食國中也既收其租
税又自得有私田三十頃名田縣道者令甲諸侯
在國名田他縣罰金二兩今列侯有不之國者雖
遥食其國租税復自得田於他縣道公主亦如之
不得過三十頃
琁題(揚雄傳五十七上)
甘泉賦云珍臺閒館琁題玉英
應劭曰題頭也榱椽之頭皆以玉飾
并閭平慮(揚雄傳)
甘泉賦云攢并閭與苃䒷兮
如淳曰并閭其葉隨時改政平則平政不平則傾
也師古曰如氏所說自是平慮耳此并閭謂㯶樹
也苃䒷草名也苃步末反䒷音栝
駊騀(揚雄傳)
甘泉賦云崇丘陵之駊騀兮
蘇林曰駊騀音叵我師古曰駊騀高大狀也
明堂(平帝紀元始四年)
安漢公奏立明堂辟廱
應劭曰明堂所以正四時出教化明堂上圜下方
八窗四達布政之宫在國之陽上八窗法八風四
達法四時九室法九州十二重法十二月三十六
戶法三十六旬七十二牖法七十二候孝經曰宗
祀文王于明堂以配上帝上帝謂五時帝太昊之
屬黃帝曰合宫有虞曰總章殷曰陽館周曰明堂
辟廱者象璧圜雍之以水象教化流行
卞射武戲(哀帝紀贊)
哀帝雅性不好聲色時覽卞射武戲
蘇林曰手搏為卞角力為武戲也晉灼曰甘延壽
試卞為期門
待詔漏刻(哀帝紀)(李尋傳天文志又注)
哀帝時待詔夏賀良等建言改元易號增益漏刻以
百二十為度
應劭曰謂以材技徵召未有正官故曰待詔師古
曰舊漏晝夜共百刻今增其二十此本齊人甘忠
可所造今賀良等重言遂施行之後良等終以此
伏誅
兩漢博聞卷一
