兩漢博聞卷六
宋楊侃輯
龍樓(成帝紀十)
成帝為太子初居桂宫上嘗急召太子出龍樓門
師古曰三輔黃圖桂宫在城中近北宫非太子宫
張晏曰樓上有銅龍若白鶴飛廉之為名也
枸醬(西南夷傳六十五)
唐蒙使南粤食蒙蜀枸醬蒙問所從來曰道西北牂
柯江江廣數里出番禺城下蒙歸至長安問蜀賈人
獨蜀出枸醬多持竊出市夜郎夜郎者臨牂柯江江
廣百餘步足以行船南粤以財物役屬夜郎然亦不
能臣使也
晉灼曰枸音矩師古曰子形如桑椹耳緣木而生
非樹也味尤辛不酢今宕渠則有之食讀曰飤
舉白(叙𫝊七十上)
引滿舉白
師古曰引取滿觴而飲飲訖舉觴告白盡不也一
說白者罰爵之名也飲有不盡者則以此爵罰之
魏文侯與大夫飲酒令曰不釂者浮以大白於是
公乘不仁舉白浮君是也
自繆(孝成趙皇后傳)
鄭氏曰自縊也師古曰繆絞也居虬反
戲戟(匈奴傳六十四下)
漢賜孝單于戲戟十
師古曰戲戟有旗之戟也戲許宜反又音麾
清狂(冒邑王傳三十三)
昌邑王清狂不惠
蘇林曰凡狂者隂陽脉盡濁今此人不狂似狂者
故言清狂也或曰色理清徐而心不慧曰清狂清
狂如今曰癡也
著令(吳芮傳四)
高祖封吳芮長沙王制詔御史長沙王忠其定著令
鄧展曰漢約非劉氏不王而芮王故著令中使特
王也或曰以芮至忠故著令也故贊云著于甲令
而稱忠也
支庶(吳芮傳)
孝惠高后時封吳芮庶子二人為列侯故贊云慶流
支庶有以矣夫
樵蘇(韓信傳四)
樵蘇後爨師不宿飽
師古曰樵取薪也蘇取草也小雅白華之詩云樵
彼桑薪
食采(揚雄傳五十七上)(刑法志三)
揚雄其先出自有周伯僑者以支庶初食采於晉之
揚因氏焉揚在河汾之間
師古曰采官也以官受地謂之采地應劭曰左傳
云霍揚韓魏皆姬姓也刑法志注師古曰因官食
地故曰采地
三輔號為卿(王尊傳四十六)
如淳曰三輔皆秩中二千石號為卿也
迹射士(王尊傳)
校尉傅剛將迹射士千人逐捕南山羣盜
師古曰迹射言能尋跡而射取之也射食亦反
布鼔(王尊傳)
王尊曰毋持布鼔過雷門
師古曰雷門會稽城門也有大鼓越擊此鼓聲聞
洛陽布鼓謂以布為鼓故無聲
柱後惠文(張敞傳四十六)
應劭曰柱後以鐵為柱今法冠是也一名惠文冠
晉灼曰漢注法冠也一號柱後惠文以纚裹鐵柱
卷秦制執法服今御史服之謂之獬廌一角今冠
兩角以獬廌為名耳纚即今方目紗也纚山爾反
卷去權反
搒掠(孫寳傳四十七)(後漢陳寵傳附)
師古曰搒掠謂笞擊而考問之也搒音彭
陳寵曰獄者急於篣格酷烈之痛
注云篣即搒也古字通用格擊也又陳萬年𫝊下
獄掠治注云掠擊也力向反
抱弩負籣(韓延夀傳四十六)
如淳曰籣盛弩箭箙也師古曰鞮鞪即兜鍪也籣
盛弩矢者也其形如木桶鞮丁奚反鞪莫侯反
雞卜(郊祀志五下)
立粤祠而以雞卜
李竒曰持雞骨卜如鼠卜
挺身逃(劉屈氂傳三十六)
師古曰挺引也獨引身而逃難
傅會(爰盎贊十九)
爰盎雖不好學亦善傅會
張晏曰因宜附著合會之
衣褐(張良傳十)
師古曰褐制若裘今道士所服者是
禁錢(賈捐之傳五十四下)
賈捐之曰往者暴師曾未一年費四十餘萬大司農
錢盡乃以少府禁錢續之
師古曰少府錢主供天子故曰禁錢
浩穰(張敞傳四十六)
長安中浩穰於三輔
師古曰浩大也穰盛也言人衆之多也穰人掌反
清閒之燕(蔡義傳三十六)
蔡義上疏曰願賜清閒之燕得盡精思於前上召見
說詩甚說之
師古曰燕安息也閒讀曰閑
扼虎命中(李陵傳二十四)
力扼虎射命中
師古曰扼謂捉持之也命中者所指名處即中之
也
儲偫除舍(孫寳傳四十七)(後漢肅宗紀)
御史大夫張忠辟孫寳為屬欲令授子經更為除舍
設儲偫
師古曰除為修飾掃除也設儲偫謂豫備器物也
偫丈紀反
後漢書云南巡狩詔所經道一郡縣無得設儲跱
注云儲積也跱具也言不預有蓄備
擿觖(孫寳傳)
傅太后怒曰帝置司隸使擿觖以揚我惡我當坐之
師古曰擿觖謂挑發之擿他歴反觖音決
以日易月(文帝紀後七年)
文帝遺詔曰服大紅十五日小紅十四日纖七日釋
服
服虔曰皆當言大功小功布也纖細布衣也應劭
曰紅者中祥大祥以為領緣纖者禫也凡三十六
日而釋服矣此以日易月也晉灼曰漢書例以紅
為功也師古曰紅與功同服晉二說是也此喪制
者文帝自率已意創而為之非有取於周禮也何
為以日易月乎三年之喪其實二十七月豈有三
十六月之文禫又無七月也應氏既失之於前而
近代學者因循謬說未之思也
檉柳胡桐白草(西域傳六十六上)
樓蘭國出玉多葭葦檉柳胡桐白草
注云孟康曰白草草之白者胡桐似桑而多曲師
古曰檉柳河柳也今謂之赤檉白草似莠而細無
芒其乾熟時正白色牛馬所嗜也胡桐亦似桐不
𩔖桑也蟲食其樹而沫出下流者俗名為胡桐淚
言似眼淚也可以汗金銀工匠用之流俗語訛呼
淚為律檉丑成反
臧繦(食貨志四下)
萬室之邑必有萬鍾之臧臧繦千萬千室之邑必有
千鍾之臧臧繦百萬春以奉耕夏以奉耘耒耜器械
種饟糧食必有取澹焉故大賈畜家不得豪奪吾民
矣
孟康曰六斛四斗為鍾繦錢貫也饟與餉同謂餉
田之具也
都護督察(西域傳六十六上)
日逐王畔單于將衆來降護鄯善以西使者鄭吉迎
之既至漢封日逐王為歸德侯吉為安遠侯因使吉
并護北道故號曰都護都護之起自吉置矣都護督
察烏孫康居諸外國
師古曰都猶總也言總護南北之道督視也
單于(文帝紀)(匈奴傳六十四上)
單于者廣大之貌也言其象天單于然也
師古曰單于匈奴天子之號單音蟬
突門(後漢竇融傳附)
注云突門守城之門墨子曰城百步為一突門也
曰者(高帝紀)
師古曰日者猶往日也
倒縣(賈誼傳十八)
賈誼曰天下之埶方倒縣凡天子者天下之首何也
上也蠻夷者天下之足何也下也今匈奴嫚娒侵掠
至不敬也而漢歲致金絮采繒以奉之夷狄徵令是
主上之操也天子供貢是臣下之禮也足反居上首
顧居下倒縣如此莫之能解猶為國有人乎
碑碣(後漢竇憲傳附)
封神丘兮建隆嵑
注云神丘即燕然山也方者謂之碑圓者謂之碣
嵑亦碣也其例反
騅(項籍傳一)
羽駿馬名騅
師古曰蒼白雜毛曰騅蓋以其色名之
贈行(段會宗傳四十)
朋友以言贈行
師古曰贈行謂將别相贈也
焫膋蕭(禮樂志二郊祀歌)
李竒曰膋腸間脂也蕭香蒿也師古曰以蕭焫脂
合馨香也膋來彫反焫人說反
柘漿(禮樂志樂府歌)
泰尊柘漿析朝酲
應劭曰柘漿取甘柘汁以為飲也酲病酒也析解
也
贅壻(賈誼傳十八)
秦人家富子壯則出分家貧子壯則出贅
應劭曰出作贅壻也師古曰謂之贅壻者言其不
當出在妻家亦猶人身之有肬贅非應所有也贅
之銳反分扶問反
隊帥(爰盎傳十九)
如淳曰隊帥軍中小官
請室(賈誼傳)(爰盎傳)
賈誼曰大臣有辠白冠氂纓盤水加劒造請室而請
辠耳
應劭曰請罪之室蘇林曰車駕出有請室令在前
先驅此官有别獄也如淳曰水性平若已有正罪
君以平法治之也加劒當以自刎也或曰殺牲者
以盤水取頸血故示若此也
爰盎傳云人上書告絳侯反時絳侯已就國徵繫請
室
師古曰請室獄也
兩宫(王莽傳六十九上)
師古曰兩宫謂成帝及太后也
祖有功(景帝紀元年)
詔曰古者祖有功而宗有德
師古曰祖始也始受命也宗尊也有德可尊
天郊(成帝紀建始二年)
應劭曰天郊在長安城南地郊在長安城北
款塞(宣帝紀本始二年)
百蠻鄉風&KR0833;塞來享
應劭曰款叩也皆叩塞門來服從也
什器(平帝紀元始元年)
師古曰軍法五人為伍二伍為什則共其器物故
通謂生生之具為什器亦猶今之從軍及作役者
十人為火共畜調度也
除保父母同産令(元帝紀)
初元五年詔除光禄大夫已下至郎中保父母同産
之令
應劭曰舊時相保一人有過皆當坐之師古曰特
為郎中已上除此令者所以優之也同産謂兄弟
也
給事宫司馬中(元帝紀初元五年)
元帝詔今從官給事宫司馬中者得為大父母父母
兄弟通籍
應劭曰司馬中者宫内門也司馬主武兵禁之意
也籍者為二尺竹牒記其年紀名字物色縣之宫
門案省相應乃得入也師古曰從官親近天子常
侍從者皆是也
四輔(谷永傳五十五)
師古曰四輔謂左輔右弼前疑後丞也
瞽說(谷永傳)
聽晻昧之瞽說
師古曰瞽說言不中道若無目之人也晻與暗同
小學(杜鄴傳五十五)
杜鄴初從張吉學吉子竦又幼孤從鄴學問亦著於
世尤長小學鄴子林清靜好古亦有雅才其正文字
過於鄴竦故世言小學者由杜公
師古曰小學謂文字之學也周禮八歲入小學保
氏教國子以六書故因名云藝文志載小學十家
三十五篇
首歲(蕭望之傳四十八)
師古曰首歲歲之初首謂正月也
下走(蕭望之傳)
應劭曰下走僕也師古曰下走者自謙言趨走之
役也又司馬遷報任少卿書曰太史公牛馬走注
云言已為太史公掌牛馬之僕自謙之辭也(出文選)
望舒(揚雄傳五十七)
望舒彌轡
師古曰望舒月御也彌斂也言天子之車斂轡徐
行故假望舒為言耳
結轍(文帝紀後二年)
使者冠蓋相望結轍於道
韋昭曰使車往還故轍如結也
膠葛(楊雄傳下五十七)
解難云獨不見夫翠虯絳螭之將登虖天不階浮雲
翼疾風虚舉而上升則不能撠膠葛騰九閎
師古曰擑挶也膠葛上清之氣也九閎九天之門
撠音戟挶居足反
又甘泉賦齊總總撙撙其相膠葛兮
師古曰膠葛猶言膠加也
獿人(楊雄傳)
獿人亡則匠石輟斤而不敢妄斵
服虔曰獿古之善塗塈者也施廣領大袖以仰塗
而領袖不汙有小飛泥誤著鼻因令匠石揮斤而
斵之知石之善斵故敢使之也師古曰獿抆拭也
故謂塗者為獿人獿乃高反
琴徽(揚雄傳)
師古曰徽琴徽也所以表發撫抑之處也
三宫(王嘉傳五十六)
師古曰三宫天子太后皇后也
立樂府(禮樂志十)
武帝定郊祀之禮祠太一於甘泉祭后土於汾隂乃
立樂府采詩夜誦以李延年為協律都尉多舉司馬
相如等數十人造為詩賦略論律呂以合八章之調
作十九章之歌以正月上辛用事甘泉圜丘使童男
女七十人俱歌昏祠至明夜常有神光如流星止集
于祠壇天子自竹宫而望拜
師古曰樂府之名蓋起於此韋昭曰竹宫以竹為
宫也師古曰采詩夜誦者其言辭或秘不可宣露
故於夜中歌誦也
百賈(王嘉傳)
師古曰賈謂販賣之人也
案脉(王嘉傳)
師古曰案脉謂切脉也
厭衆意(王莽傳)
莽欲厭衆意
師古曰厭滿也一豔反
雅拜(何武傳五十六)
何武為京兆尹坐舉方正所舉者召見槃辟雅拜有
司以為詭衆虛偽武坐左遷楚内史
服虔曰行禮容拜也師古曰槃辟猶槃旋也辟音
闢詭違也
昆雞(司馬相如傳二十七上)
張揖曰昆雞似鶴黃白色
靈鼉(相如傳)
樹靈鼉之鼔
師古曰以鼉皮為鼓
釋蹻(王褒傳三十四下)
離疏釋蹻而享膏粱
應劭曰離此蔬食釋此木蹻也師古曰蹻即鞋也
居略反史記虞卿躡蹻擔簦說趙注云蹻草履也
襃成君(孔光傳五十一)
孔霸以選授太子經元帝即位徵霸以師賜爵關内
侯食邑八百戸號襃成君
如淳曰為帝師教令成就故曰襃成君
尺二牘(匈奴傳六十四上)
漢遺單于書以尺一牘中行說令單于以尺二寸牘
及印封皆令廣長大倨驁其辭以答漢漢遣中行說
使匈奴而說不欲行漢強使之說遂降匈奴不歸
高訾(貨殖傳六十一)
丹王君房豉樊少翁王孫大卿為天下高訾
師古曰王君房賣丹樊少翁及王孫大卿賣豉亦
致高訾訾讀與資同
力政(游俠傳六十二)(五行志七中之下)
戰國合從連衡力政爭彊
師古曰力政者棄背禮義專任威力也
天子微弱諸侯力政
師古曰政亦征也言專以武力相征討
釂(郭解傳六十二)
郭解姊子負解之勢與人飲使之釂非其任彊灌之
人怒刺殺解姊子
師古曰盡爵曰釂其人不飲而使盡爵乃強灌之
故怨怒也釂子笑反
内朝外朝(劉輔傳四十七)
劉輔上書直諫收繫掖庭秘獄於是中朝左將軍辛
慶忌右將軍廉襃光禄勲師丹太中大夫谷永俱上
書諫得减死罪一等
孟康曰中朝内朝也大司馬左右前後將軍侍中
常侍散騎諸吏為中朝丞相以下至六百石為外
朝也
傳漏(董賢傳六十三)
董賢傳漏在殿下
師古曰𫝊漏奏時刻也
粱肉(霍去病傳二十五)(食貨志四上)
師古曰粱粟𩔖也米之善者食貨志曰粱好粟也
即今之粱米也
特將(去病傳)(張良傳十)
衛青家為特將者十五人
師古曰特將謂獨别為將而出征也
高帝時魏王豹反使韓信特將北擊之
師古曰特獨也專任之使將也
渾殽(董仲舒傳二十六)
賢不肖渾殽
注云殽雜也渾音胡本反
邊穀劉(屈氂傳三十六)
如淳曰戍邊卒糧也
車丞相(車千秋傳三十六)
千秋本姓田氏為丞相年老上優之朝見得乘小車
入宫殿因號曰車丞相
譙讓(高帝紀)
樊噲譙讓項羽
師古曰譙責也才笑反
月螖日域(揚雄傳五十七下)
長楊賦西厭月螖東震日域
服虔曰螖音窟穴之窟月螖月所生也師古曰日
域日初出之處也
廉問(高帝紀五年)
高帝詔曰且廉問有不如吾詔者以重論之
師古曰廉察也
詔(高帝紀)
如淳曰詔告也自秦漢以下唯天子獨稱之
梟騎(高帝紀)
項羽未平北貉燕人來致梟騎助漢
應劭曰北貉國也梟健也張晏曰梟勇也若六博
之梟也師古曰貉在東北方三韓之屬皆貉𩔖也
莫客反
兜離(後漢董祀妻傳附)
言兜離兮狀窈停
注云兜離匈奴言語之貌
二斬(後漢曹世叔妻傳附)
禮夫有再娶之義婦無二適之文故曰夫者天也
注云儀禮曰父在為母何以朞至尊在不敢伸也
父必三年而後娶達子志也夫者妻之天也婦人
不二斬者猶曰不二天也
比落蒙全(後漢姜詩傳附)
姜詩至孝赤眉賊經詩里弛兵而過曰驚大孝必觸
鬼神時歲荒賊乃遺詩米肉受而埋之比落蒙其安
全
注云比近也落藩也
楚歌(高帝紀五年)
漢圍項羽於垓下羽夜聞漢軍四面皆楚歌知盡得
楚地
應劭曰楚歌者雞鳴歌也漢已略得其地故楚歌
者多雞鳴時歌也師古曰楚歌者為楚人之歌猶
言吳歈越吟耳若以雞鳴為歌曲之名於理則可
不得云雞鳴時也高祖令戚夫人楚舞自為作楚
歌豈亦雞鳴時乎
顧山錢(平帝紀元始元年)
平帝詔天下女徒已論歸家顧山錢月三百
如淳曰已論者罪已定也令甲女子犯罪作如徒
六月顧山遣歸一說以為當於山伐木聽使入錢
顧工直故謂之顧山應劭曰舊刑鬼薪取薪於山
以給宗廟今使女徒出錢顧薪故曰顧山也師古
曰如說近之論女徒論罪已定並放歸家不親役
之但令一月出錢三百以顧人也為此恩者所以
行太后之德施惠政於婦人
體貌大臣(賈誼傳十八)
體貌大臣而厲其節也
師古曰體貌謂加禮容而敬之也
官師(賈誼傳)
官師小吏
師古曰官師一官之長也
粟紅腐(賈捐之傳三十四下)
太倉之粟紅腐而不可食
師古曰粟久腐壊則色紅赤也
上東門(賈誼傳)
雒陽上東門
師古曰東面最北門曰上東門
跡前事(賈誼傳)
臣竊跡前事
師古曰尋前事之蹤跡也
無狀子(杜欽傳三十)
紅陽侯與杜業書曰誠哀老姊垂白隨無狀子出關
師古曰無狀猶言不肖也
排擠(杜欽傳)
排擠英俊
師古曰擠墜也
橐佗(匈奴傳六十四上)
師古曰橐佗言能負橐囊而䭾物也
刑名(元帝紀)
宣帝所用多文法吏以刑名繩下
師古曰劉向别錄云申子學號刑名刑名者以名
責實尊君卑臣崇上抑下宣帝好觀其君臣篇繩
謂彈治之耳
戚里(萬石君傳十六)
師古曰於上有姻戚者皆居之故名其里為戚里
廷見(萬石君傳)
石建奏事於上前即有可言屏人乃言極切至廷見
如不能言者
師古曰廷見謂當朝而見時
議格(文三王傳十七)
大臣及爰盎等有所關說於帝太后議格
蘇林曰音閤張晏曰止也
魁岸(江充傳十五)
為人魁岸
師古曰魁大也岸者有廉稜如崖岸之形
微諫(伍被傳十五)
師古曰私諫之也
假吏(蘇武傳二十四)
蘇武使匈奴有假吏常惠等
師古曰假吏猶言兼吏也時權為使之吏若今差
人充使典矣
宦吏(外戚傳六十七下)
師古曰宦吏謂奄人也
循江上(西南夷傳六十五)
將兵循江上
師古曰循順也謂緣江而上也
兩漢博聞卷六
