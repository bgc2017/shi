兩漢博聞卷十
宋楊侃輯
金馬碧雞(西南夷傳七十六)(前漢王褒傳三十四)
越舊郡青蛉縣禺同山有碧雞金馬光景時時出見
注云禺同山在今襃州揚波縣王襃碧雞頌曰持
節使王襃謹拜南崖敬移金精神馬縹碧之雞處
南之荒深谿回谷非土之鄉歸來歸來漢德無疆
廉平唐虞澤配三皇華陽國志曰碧雞光景人多
見之前書音義曰金形似馬碧形似雞也
方士言益州有金馬碧雞之寶可祭祀致也宣帝使
襃往祀焉襃於道病死
火毳(西南夷傳)
注云火毳即火浣布也神異經曰南方有火山長
四十里廣四五里生不燼之木晝夜火燃得烈風
不猛暴雨不滅火中有鼠重百斤毛長二尺餘細
如絲常居火中時時出外而色白以水逐沃之即
死績其毛織以作布用之若汙以火燒之則清潔
也傅子曰長老說漢桓時梁冀作火浣布單衣會
賓客行酒公卿朝臣前佯爭酒失杯而沃之冀偽
怒解衣燒之布得火燁然而熾如燒凡布垢盡火
滅粲然潔白如水澣也
虎魄枕(西南夷傳)
注云廣雅曰虎魄生地中其上及旁不生草深者
八九尺大如斛削去皮成虎魄如斗初時如桃膠凝
堅乃成其方人以為枕出罽賓及大秦國博物志曰
松脂淪入地千年化為茯苓茯苓千歲化為虎魄
今太山有茯苓而無虎魄永昌有虎魄而無茯苓
(按今本西南夷傳但有虎魄二字無枕字注中亦無其方人以為枕出罽賓國及大秦國十三字)
猩猩(西南夷傳)
注云酈元水經注曰猩猩形若狗而人面頭顔端
正善與人言音聲妙麗如婦人對語聞之無不酸
楚南中志曰猩猩在山谷中行無常路百數為羣
土人以酒若糟設於路又喜屩子土人織草為屩
數十量相連結猩猩在山谷見酒及屩知其設張
者即知張者祖先名字乃呼其名而罵云奴欲張
我捨之而去去而又還相呼試共嘗酒初嘗少許
又取屩子著之若進兩三升便大醉人出收之屩
子相連不得去執還内牢中人欲取者到牢邊語
云猩猩汝可自相推肥者出之旣擇肥竟相對而
泣即左思賦云猩猩啼而就禽者也昔有人以猩
猩餉封溪令令問餉何物猩猩自於籠中曰但有
酒及僕耳無他飲食
鉤黨(史弼傳五十四)
注云鉤謂相連也又靈帝紀注鉤謂相牽引也
河潼(傳贊五十五)
注云潼谷名谷有水曰潼水即潼關
貊獸(西南夷傳)
注云南中八郡志曰貊大如驢狀頗似熊多力食
鐵所觸無不拉廣志曰貊色蒼白其皮温暖
蚌珠(西南夷傳)
注云徐衷南方草物狀曰凡採珠常三月用五牲
祈禱若祠祭有失則風攪海水或有大魚在蚌左
右蚌珠長三寸半凡二品珠也
桄榔麪(西南夷傳)
牂牁句町縣有桄榔木可以為麪百姓資之牂牁即
夜郎也楚頃襄王遣將莊豪滅夜郎改其名為牂牁
注云臨海異物志曰桄榔木外皮有毛似栟櫚而
散生其木剛作鋘鋤利如鐵中石更利唯中蕉根
乃致敗耳皮中有似擣稻米片又似麥麪中作餅
餌廣志曰桄榔樹大四五圍長五六丈洪直旁無
枝條其顛生葉不過數十似㯶葉破其木肌堅難
傷入數寸得麪赤黃密緻可食
徽纆(西羌論七十七)
女婦則徽纆而為虜
注云徽糾繩也纆索也
都亭(王美人傳十下)
王美人兄斌遷執金吾封都亭侯
注云凡言都亭者並城内亭也漢法大縣侯位視
三公小縣侯位視上卿鄉亭侯位視中二千石
長秋宫(明德馬皇后傳十上)
永平三年春有司奏立長秋宫
注云皇后所居宫也長者久也秋者萬物成熟之
初也故以名焉請立皇后不敢指言故以宫稱之
葱嶺(西域傳論七十八)
注云葱嶺山名也西河舊事云其山高大生葱故
名天竺記云葱嶺冬夏有雪有毒龍若犯之則風
雨晦冥飛砂揚礫過此者萬無一全
雪山(班超傳三十七)(明帝永平十六年十七年)
注云西河舊事曰白山之中有好木又郭義恭廣
志曰西域有白山通歲有雪亦名雪山
注云冬夏有雪故曰白山匈奴謂之天山過之皆
下馬拜去蒲𩔖海百里
竇固破呼衍王於天山
注云呼衍匈奴王號天山即祈連山一名雪山今
名折羅漢山在伊州北祁音時
龍沙(班超傳)(前漢匈奴傳六十四下)
安定慷慨專功西遐坦步葱雪咫尺龍沙
注云白龍堆沙漠也
前漢匈奴傳注孟康曰白龍堆形如土龍身無頭
有尾高大者二三丈埤者丈餘皆東北向相似也
在西域中
堊墍(大秦國傳七十八)
列置郵亭皆堊墍之
注云墍飾也火旣反郭璞曰堊白土也音惡
原羊(鮮卑傳八十)
鮮卑出原羊
注云郭璞注爾雅曰原羊似吳羊而大角出西方
三臺(袁紹傳六十四上)
注云漢官尚書為中臺御史為憲臺謁者為外臺
渾儀(顯宗紀永平三年)
登靈臺見史官正儀度
注云儀謂渾儀以銅為之置於靈臺王者正天文
之器也度謂日月星辰之行度也史官即太史掌
天文之官也
螟蜮(顯宗紀永平三年)
詔曰去其螟蜮以及蟊賊
注云爾雅曰食苖心曰螟食根曰蟊蜮一名短狐
今之水弩含沙射人為災也
伏臘(顯宗紀永平十二年)
注云史記曰秦德公始為伏祠歷忌曰伏者何也
金氣伏藏之日也四氣代謝皆以相生至于立秋
以金代火金畏於火故庚日必伏月令孟冬之月
臘先祖說文云臘冬至後祭百神始皇更臘曰嘉
平
祖臘(陳寵傳三十六)
陳咸父子閉門不出入猶用漢家祖臘
注云應劭風俗通曰共工之子好遠遊死為祖神
漢家火行盛於午故以午日為祖也臘者歲終祭
衆神之名臘接也新故交接故大祭以報功也漢
火行衰於戍故臘用戌日也
塤箎(顯宗紀永平十年)
注云燒土為之大如鴈子鄭衆曰塤有六孔世本
曰暴辛公作箎以竹為之長尺四寸有八孔
冒耏(肅宗紀元和二年)
注云字書曰耏多須貌音而言須鬢多蒙冒其面
或曰西域人多著冒而長故舉以為言也
宰士飛禍(周榮傳三十五)
注云榮辟司徒府故稱宰士飛禍言倉卒而死也
告諡(顯宗紀二)
太尉趙憙告諡南郊
注云風俗通曰禮臣子無爵諡君父之義也故羣
臣累其功美葬日遣太尉於南郊告天而諡之
復土(顯宗紀)
注云言下棺訖復以土為墳故言復土
邸第甲第(安帝紀五)
注云邸屬國之舍也第謂甲乙之次第
機衡(郎顗傳二十下)
尚書職在機衡
注云北斗魁星第三為機第五為衡於天文為喉
舌
追北(臧宫傳八)
乘勝追北
注云人好陽而惡隂北方幽隂之地故軍敗者謂
之北史記樂書曰北者敗也而近代音北為背失
其旨矣
赤地(臧宫傳)
旱蝗赤地
注云赤地言在地之物皆盡說苑曰晉平公時赤
地千里
盤鍉(隗囂傳三)
隗囂初起兵設盟祝畢有司穿坎于庭牽馬操刀奉
盤錯鍉遂割牲而盟
注云前書匈奴傳云漢遣韓昌等與單于及大臣
俱登諾水東山刑白馬單于以徑路刀金留犁撓
酒應劭曰徑路匈奴寶刀也留犁飯匕也撓攪也
以匕攪血而㰱之今亦奉盤錯匙而㰱也以此而
言鍉即匙字錯置也七故反其盟云鍉不濡血㰱
不入口是欺神明也
秭歸(和帝紀)
永元十二年秭歸山崩
注云秭歸縣屬南郡古之夔國今歸州也袁崧曰
屈原此縣人旣被流放忽然暫歸其姊亦來因名
其地為秭歸秭亦姊也
輜軿(齊王縯傳四)
注云輜軿有擁蔽之車也列女傳曰齊孝公華孟
姬謂公曰妾聞妃后踰閾必乘安車輜軿說文曰
軿車衣車也周禮注云軿猶屏也取其自蔽隱
鹿門(龐公傳七十三)
龐公攜妻子登鹿門山因採藥不反
注云襄陽記曰建武中襄陽侯習郁立神祠於山
刻二石鹿夾神道口俗因謂之鹿門廟遂名山也
果下馬(東夷傳七十五)
濊出果下馬使來獻之
注云高三尺乘之可於果樹下行
縞素(順帝紀永建三年)
注云縞皓也繒之精白者曰縞
師子封牛(順帝紀陽嘉二年)
疏勒國獻師子封牛
注云疏勒王遣使詣闕師子似虎正黃有髥耏尾
端茸毛大如斗封牛其領上肉隆起者若封然因
以名之即今之峯牛
鴻都門學生(靈帝紀)
光和元年始置鴻都門學生
注云鴻都門名也於内置學時其中諸生皆勑州
郡三公舉召能為尺牘詞賦及工書鳥篆者相課
試至千人焉
賣官(靈帝紀)
光和元年初開西邸賣官自關内侯虎賁羽林入錢
各有差又私令左右賣公卿公千萬卿五百萬
注云山陽公載記曰時賣官二千石二千萬四百
石四百萬其以德次應選者半之或三分之一於
西園立庫以貯之
天祿渴烏(靈帝紀中平三年上張讓傳六十八漢西域傳六十六)(前)
靈帝修玉堂殿鑄銅人四黃鍾四及天祿蝦蟆
注云黃鍾其音中黃鍾也子為黃鍾天祿獸也案
今鄧州南陽縣北有宗資碑旁有兩石獸鐫其膊
一曰天祿一曰辟邪據此天祿辟邪並獸名時漢
有天祿閣亦因獸而立名
使掖庭令畢嵐鑄銅人四列於蒼龍玄武闕外鍾縣
於玉堂及雲臺殿前天祿蝦蟆吐水於平門外橋東
轉水入宫又作翻車渴烏施於橋西用灑南北郊路
注云翻車設機車以引水渴烏為曲筒以氣引水
上也
前漢西域傳烏弋國有桃拔師子犀牛
孟康曰桃拔一名符拔似鹿長尾一角者或為天
鹿兩角者或為辟邪拔步葛反
紹介(符融傳五十八)
注云古人相見必因紹介介因也言因此人以相
接見也
六韜(何進傳五十九)
注云太公六韜篇第一霸典文論第二文師武論
第三龍韜主將第四虎韜偏裨第五豹韜校尉第
六犬韜司馬龍韜云武王曰吾欲令三軍之衆親
其將如父母聞金聲而怒聞鼓音而喜為之奈何
蒙衝船(禰衡傳七十下)
黃祖在蒙衝船上大會賓客
注云釋名曰外狹而長曰蒙衝以衝突敵船
推步(馮鯤傳二十八)
馮鯤善推步之術
注云推步謂究日月五星之度昏旦節氣之差
霄(仲長統傳三十九)
注云霄摩天赤氣也
沆瀣(仲長統傳)
沆瀣當餐九陽代燭
注云沆瀣者北方夜半氣也九陽謂日也山海經
曰陽谷上有扶木九日居下枝一日居上枝也
鷇飲(仲長統傳論)
世非胥庭人乖鷇飲
注云赫胥氏大庭氏並古之帝號莊子曰夫聖人
鶉居而鷇飲言鶉鳥無常居鷇飲不假物並淳朴
時也
廬落院落(仇覽傳六十六)
仇覽過邑人陳元之舍曰廬落整頓耕耘以時此非
惡人教化未至耳
注云落居也案今人謂院為落也
熊經鴟顧(華佗傳七十二下)
注云熊經若熊之攀枝自懸也鴟顧身不動而迴
顧也莊子曰吐故納新熊經鳥申導引養形之人
也
餌胡麻乘白鹿(方術傳七十二)
注云漢武内傳曰魯女生初餌胡麻及木絶榖八
十餘年日少壯色如桃花道成一旦與故人別云
入華山去後五十年先相識者逢女生華山廟前
乘白鹿從玉女三十人并令謝其鄉里親故也
青牛道士(甘始傳)
注云漢武内傳曰封君達初服黃連五十餘年入
鳥舉山服水銀百餘年還鄉里如二十者常乘青
牛故號青牛道士
風問(高彪傳七十下)
高彪與馬融書曰承服風問從來有年
注云風問風猷令問也
鵠髮(承宫傳贊十七)
注云鵠髮白髮也
明府(張湛傳十七)
張湛為左馮翊主簿進曰明府位尊德重
注云郡守所居曰府明府者尊高之稱韓延壽為
東郡太守門卒謂之明府亦其義也
墝埆(丁鴻傳二十七)
昔孫叔敖勑其子受封必求墝埆之地
注云孫叔敖楚相也墝埆瘠薄之地叔敖將死戒
其子曰王封汝必無居利地也楚越之間有寢丘
者甚惡可長有以食也墝苦交反埆苦角反
金沙光珠(西南夷傳七十六)
注云華陽國志曰蘭滄水有金沙洗取融為金有
光珠穴博物志曰光珠即江珠也
六丁(梁節王傳四十)
梁節王暢數有惡夢從官卞忌自言能使六丁善占
夢
注云六丁謂六甲中丁神也若甲子旬中則丁卯
為神甲寅旬中則丁巳為神之𩔖也役使之法先
齋戒然後其神至可使致遠方物及知吉凶也
玉搔頭(李固傳五十三)
注云西京雜記曰武帝遇李夫人就取玉簪搔頭
自此宫人搔頭皆用玉
牛黃(延篤傳五十四)
注云吳普本草曰牛黃味苦無毒牛出入呻者有
之夜有光走角中牛死入膽中如雞子黃神農本
草曰療驚癎除邪逐鬼
五嶺(吳祐傳五十四)
注云嶺者西自衡山之南東至于海一山之限耳
別標名則有五焉裴氏廣川記云大庾始安臨賀
桂陽揭陽是為五嶺鄧德明南康記曰大庾一也
桂陽甲騎二也九真都龐三也臨賀萌渚四也始
安越城五也裴氏之說則為審矣
壽藏(趙岐傳五十四)
趙岐先自為壽藏
注云壽藏謂塜壙也稱壽者取其久遠之意也猶
如壽宫壽器之𩔖
金𧖟
永嘉末發齊桓公墓得水銀池金𧖟數十箔
五溪(馬援傳十四)
注云酈元注水經云武陵有五溪謂雄溪樠溪酉
溪潕溪辰溪悉是蠻夷所居故謂五溪蠻皆槃瓠
子孫也土俗雄作熊樠作朗潕作武在今辰州界
投劾(周燮等傳序四十三)
太原閔仲叔世稱節士建武中應司徒侯霸之辟旣
至霸不及政事徒勞苦而已仲叔恨曰以仲叔為不
足問耶不當辟也辟而不問是失人也遂辭出投劾
而去
注云案罪曰劾自投其劾狀而去也投猶下也今
有投辭投牒之言
精廬(姜肱傳四十三)
姜肱與弟季江謁郡夜於道遇盜欲殺之肱兄弟更
相爭死賊遂兩釋焉但掠奪衣資而已旣至郡中終
不言盜盜聞而感悔後乃就精廬求見徵君謝罪
注云諸公嘗爭加辟命肱皆不就故曰徵君精廬
即精舍也
水排(杜詩傳二十一)
杜詩為南陽太守造作水排鑄為農器百姓便之
注云排蒲拜反冶鑄者為排以吹炭令激水以鼓
之排當作㰆古字通用也
捲握(張堪傳二十一)
捲握之物足富十世
注云捲握猶掌握謂珠玉之𩔖
鳬藻(杜詩傳二十一)
士卒鳬藻
注云言其和睦歡悦如鳬之戲於水藻
方舟(班固傳三十上)
方舟並騖
注云方舟並兩舟也
雨師風伯(班固傳三十下)
東都賦雨師汎灑風伯清塵
注云雨師畢星也風伯箕星也
龍門(李膺傳五十七)
注云三秦記曰河津一名龍門水險不通魚鼈之
屬莫能上江海大魚薄集龍門下數千不得上上
則為龍也
巫覡之言(張衡傳四十九)
注云前書曰齊肅聰明者神或降之在男曰覡在
女曰巫覡胡歴反
銀臺(張衡傳)
聘王母於銀臺
注云銀臺仙人所居也
曾城(張衡傳)
張衡賦云登閬風之曾城兮
注云閬風山名在崑崙山上淮南子曰崑崙山有
曾城九重高萬一千里
尺牘(蔡邕傳五十下)
注云說文曰牘書板也長一尺
獄犴填滿(崔駰傳四十二)
注云犴音岸前書音義曰鄉亭之獄曰犴
容車(祭遵傳十)
祭遵薨贈以將軍侯印綬朱輪容車介士軍陳送葬
注云容車容飾之車象生時也
交河(耿恭傳九)
發兵擊車師攻交河城
注曰前書曰車師前王居交河城河水分流繞城
下故號交河去長安八千一百五十里故城在今
西州交河縣也
翡翠(班固傳三十上)
注云異物志曰翠鳥形似鷰赤而雄曰翡青而雌
曰翠其羽可以為飾
丙穴(公孫述傳三)
蜀有魚鹽之利
注云丙穴出嘉魚在漢中
三泉(袁紹傳六十四上)
無令愚臣結恨三泉
注云三者數之小終言深也前書曰下錮三泉
折角巾(郭太傳五十八)
郭太身長八尺襃衣博帶嘗於陳梁間行遇雨巾一
角墊時人乃故折巾一角以為林宗巾其見慕皆如
此
注云墊丁念反巾以葛為之形如幍口洽反本居
士野人所服魏武造幍其巾乃廢今國子學生服
焉以白紗為之
邊幅(公孫述傳論三)(馬援傳十四)
公孫述不能因隙立功以會時變方乃坐飾邊幅以
高深自安
注云邊幅猶有邊緣以自矜持
修飾邊幅
注云若布帛修整其邊幅也左傳曰如布帛之有
幅焉為之度使無遷
蔡侯紙(蔡倫傳六十八)
自古書契多編以竹簡其用縑帛者謂之紙縑貴而
簡重並不便於人尚方令蔡倫乃造意用樹膚麻頭
及敝布魚網以為紙奏上之帝善其能故天下咸稱
蔡侯紙
注云湘州記曰耒陽縣北有漢黃門蔡倫宅宅西
有石臼云是倫舂紙臼也
突騎(光武紀更始二年)
耿況彭寵各遣其將吳漢寇恂等將突騎來助擊王
郎
注云突騎言能衝突軍陣
三輔(光武紀更始元年)(前漢百官表七上)
注云謂京兆左馮翊右扶風共在長安中分領諸
縣
前書百官表曰内史周官秦因之掌治京師景帝二
年分置左内史右内史武帝太初元年更名京兆尹
左内史更名左馮翊又更名主爵都尉為右扶風治
内史右地與左馮翊京兆尹是為三輔
服虔云皆治在長安城中
門下掾(公孫述傳三)
公孫述補清水長時父仁為河南都尉以述年少遣
門下掾隨之官
注云州郡有掾皆自辟除之常居門下故以為號
錚錚(劉盆子傳一)
樊崇將劉盆子及丞相徐宣已下三十餘人肉袒降
光武光武謂徐宣樊崇等曰卿所謂鐵中錚錚傭中
佼佼者也
注云說文曰錚錚金也鐵之錚錚言微有剛利也
錚初耕反佼古巧反佼好貌也佼佼者凡庸之人
稍為勝也
爛羊頭(劉玄傳一)
更始起兵稱天子其所授官爵者皆羣小賈豎或有
膳夫庖人長安為之語曰竈下養中郎將爛羊胃騎
都尉爛羊頭關内侯
注云公羊傳曰炊烹為養
綠林(劉玄傳)
王莽末南方饑饉人庶羣入野澤掘鳬茈而食之更
相侵奪新市人王匡王鳳為平理諍訟遂推為渠帥
於是諸亡命馬武王常成丹等往從之藏於綠林中
數月間至七八千人後至五萬人州郡不能制於是
劉聖公光武皆起兵焉
注云綠林山在今荆州當陽縣東北
黃巾(皇甫嵩六十一)
鉅鹿張角自稱大賢良師奉事黃老道畜養弟子符
水呪說以療病病者頗愈百姓信向之角因遣弟子
八人使於四方教化天下轉相誑惑十餘年間徒衆
數十萬置三十六方方猶將軍號也大方萬餘人小
方六七千各立渠帥訛言蒼天已死黃天當立弟子
唐周上書告之靈帝使案驗宫省直衛及百姓有事
角道者誅殺千餘人角等知事已露晨夜馳敕諸方
一時俱起皆著黃巾為標幟時人謂之黃巾亦名蛾
賊殺人以祠天角稱天公將軍天下響應帝乃發天
下精兵以皇甫嵩為左中郎將朱雋為中郎將各統
一軍討平之
注云蛾魚綺反即蟻字也喻賊衆多故以為名
赤眉(劉盆子傳一)
琅邪人樊崇起兵於莒一歲間至萬餘人時青徐大
饑寇賊蜂起羣盜以崇勇猛皆附之王莽遣廉丹王
匡擊之崇等欲戰恐其衆與莽兵亂乃皆朱其眉以
相識別由是號曰赤眉赤眉遂大破丹匡軍更始都
洛陽遣使降崇崇等聞漢室復興即留其兵自將渠
帥二十餘人隨使者至洛陽更始皆封為列侯復亡
歸其營分兵為二部攻拔城邑衆遂大集立劉盆子
為帝其後奉傳國璽降光武
錢塘(朱雋傳六十一)
注云錢塘今杭州縣也錢塘記云昔郡議曹華信
義立此塘以防海水始開募有能致土石一斛與
錢一千旬日之間來者雲集塘未成而譎不復取
皆遂棄土石而去塘以之成也
華陽國志
益州古梁州之域尚書曰華陽黑水惟梁州孔安國
注曰北拒華山之陽南拒黑水故常璩敘蜀事而謂
之華陽國志黑水出張掖雞山南流至燉煌過三危
山又南流而入南海
蟬蜕(仲長統傳三十九)
仲長統詩曰飛鳥遺跡蟬蜕亡殼騰蛇棄鱗神龍喪
角
注云王充論衡曰蠐螬化為復育復育轉為蟬蟬
之去復育龜之解甲蛇之脫皮可謂尸解矣爾雅
曰騰蛇有鱗廣雅曰有角曰龍喪角解角也
日祀間祀(肅宗紀三)
肅宗即位有司奏言孝明皇帝自稱不德無起寢廟
掃地而祭除日祀之法省送終之禮遂藏主於光烈
皇后更衣別室臣愚以為更衣在中門之外處所殊
別宜尊廟曰顯宗其四時禘祫於光武之堂間祀悉
還更衣
注云春秋外傳曰日祭月祀時享祖禰則日祭高
曾則月祀三祧則時享今此除日祀之法從時月
之祭續漢書曰五年再殷祭三年一祫五年一禘
父為昭南向子為穆北向禘以夏四月祫以冬十
月禘之為言諦也諦審昭穆尊卑之義祫者合也
冬十月五榖成故骨肉合飲食於祖廟謂之殷祭
四時正祭外有五月嘗麥三伏立秋嘗粢盛酎十
月嘗稻等謂之間祀即各于更衣之殿更衣者非
正處也園中有寢有便殿寢者陵上正殿便殿寢
側之別殿即更衣也
騎奴
京師貴戚奢過王制其嫁娶騎奴侍童夾轂並引
矢石(堅鐔傳十二)
注云石謂發石以投人也墨子曰備城者積石百
枚重十鈞以上者
金行之氣(西羌傳)
西羌人性堅剛勇猛得西方金行之氣焉
注云黃帝素問曰西方者金玉之域其人山居而
多風水土剛強
鈐決之符(方術傳序七十二上)
注云兵法有玉鈐篇及玄女六韜要決太公對武
王曰主將有隂符有大勝得敵之符符長一尺有
破軍擒敵之符符長九寸之𩔖
胎息氣(王真傳七十二下)
注云漢武内傳曰王真字叔經上黨人習閉氣而
吞之名曰胎息習𠻳舌下泉咽之名曰胎食真行
之斷榖二百餘日肉色光美力並數人抱朴子曰
胎息者能以鼻口噓吸如在胎之中𠻳音朔
鰒魚(伏隆傳十六)
張步據青徐遣使獻鰒魚
注云郭璞注三蒼云鰒似蛤偏著石廣志曰鰒無
鱗有殼一面附石細孔雜雜或七或九本草云石
決明一名鰒魚步角反
黃鉞(馮勤傳十六)
注云鉞斧也以黃金飾之所以戮人
方底囊隱害(廣陵思王傳三十二后傳)(前漢孝成趙皇)
廣陵思王荆性刻急隱害光武崩大行在前殿荆哭
不哀而作飛書封以方底令蒼頭詐稱東海王彊舅
郭況書與彊彊得書惶怖即執其使封書上之
注云隱害謂隂害於人也方底囊所以盛書也
前書外戚傳中黃門田客持詔記盛綠綈方底
師古曰綈厚繒也綠其色方底盛書囊若今之算
幐耳
銀璫(朱穆傳三十三)
案漢故事中常侍參選士人建武以後乃悉用宦者
自延平以來浸溢貴盛假貂璫之飾處常伯之任天
朝政事一更其手
注云璫以金為之當冠前附以金蟬也漢官儀曰
中常侍秦官也漢興或用士人銀璫左貂光武以
後專任宦者右貂金璫常伯侍中也
黥首繫趾(朱穆傳)
注云黥首謂鑿額涅墨也繫趾謂&KR0898;其足也以鐵
著足曰&KR0898;
五時衣(東平憲王蒼傳三十二)
帝饗衛士於南宫因從皇太后周行掖庭池閣乃閱
隂太后舊時器服愴然動容乃命留五時衣各一襲
餘悉分布諸王主及子孫在京師者
注云五時衣謂春青夏朱季夏黃秋白冬黑也
黨錮(黨錮傳序五十七)
桓靈之間國命委于閽寺士子羞與為伍故匹夫抗
憤處士横議遂乃激揚名聲互相題拂品覈公卿裁
量執政初桓帝受學於甘陵周福及即帝位擢福為
尚書時同郡河南尹房植有名當朝鄉人為之謠曰
天下規矩房伯武因師獲印周仲進二家賓客互相
譏揣由是甘陵有南北部黨人之議自此始矣後汝
南太守宗資任功曹范滂南陽太守成瑨亦委功曹
岑晊二郡又為謠曰汝南太守范孟博南陽宗資主
畫諾南陽太守岑公孝弘農成瑨但坐嘯因此流言
轉入太學諸生三萬餘人郭林宗賈偉節為其冠並
與李膺陳蕃王暢更相襃重學中語曰天下模楷李
元禮不畏強禦陳仲舉天下俊秀王叔茂河内張成
善說風角推占當赦遂教子殺人李膺為河南尹督
促收捕旣而逢宥獲免膺竟按殺之成弟子牢修因
上書誣告膺等養太學遊士交結諸郡生徒共為部
黨誹訕朝廷於是天子震怒班下郡國逮捕黨人遂
收執膺等其辭所連及陳寔之徒二百餘人或有逃
遁皆懸金構募使者四出相望於道明年竇武等並
表請帝意稍解乃皆赦歸田里禁錮終身而黨人之
名猶書王府自是正直廢放邪枉熾結海内希風之
流遂共相標榜指天下名士為之稱號有三君八俊八
顧八及八厨之號張儉鄉人朱並承望中常侍侯覽
意旨上書告儉與同鄉二十四人別相署號共為部
黨圖危社稷而儉為之魁大長秋曹節因此諷有司
奏捕前黨收司空虞放少府李膺太尉掾范滂等百
餘人皆死獄中自此諸為怨隙者因相䧟害又州郡
承旨或有未嘗交關亦離禍毒其死徙者廢禁者六
七百人及黃巾賊起乃大赦黨人皆歸故郡凡黨事
始自甘陵汝南成於李膺張儉海内塗炭二十餘年
諸所蔓衍皆天下善士
注云標榜猶相稱揚也榜與牓同
風為號令(張奐傳五十五)(蔡邕傳五十下又注)
建寧二年大風雨雹霹靂拔樹詔百寮言災應張奐
曰風為號令動物通氣順至為休徵逆來為殃咎
注云凡風者天之號令所以譴告人君者也
明衣(范冉傳七十一)
注云禮送死者衣曰明衣器曰明器鄭玄注云明
者神明之也此言明堂亦神明之堂謂壙中也
扛(費長房傳七十二下)
壺公樓下有少酒長房使十人扛之猶不舉
注云說文曰兩人對舉為扛音江
五經博士一家之學(章帝紀)
建初四年詔建立五經為置博士其後學者精進雖
曰承師亦別名家宣帝遂立大小夏侯尚書後立京
氏易至建武中復置顔氏嚴氏春秋大小戴禮博士
注云言雖承一師之業其後觸𩔖而長更為章句
則別為一家之學矣大小夏侯謂夏侯勝勝從兄
子建也京氏京房也嚴氏謂嚴彭祖顔氏謂顔安
樂也大小戴戴德戴聖也
白虎觀石渠(肅宗紀建初四年五前漢施讐傳五十八前漢儒林傳十八)
肅宗詔下太常將大夫博士議郎郎官及諸生諸儒
會白虎觀講議五經同異使五官中郎將魏應承制
問侍中淳于恭奏帝親稱制臨決如孝宣甘露石渠
故事作白虎議奏
注云白虎議奏今白虎通也前書甘露三年詔諸
儒講五經同異蕭望之等平奏其議上親稱制臨
決焉乃立梁丘易小大夏侯尚書榖梁春秋博士
施讎為博士甘露中與五經諸儒雜論同異於石渠
閣
師古曰三輔故事云石渠閣在未央殿北以藏秘
書也
前漢儒林傳贊云自武帝立五經博士開弟子員設
科射策勸以官祿百有餘年傳業者寖盛一經說至
百餘萬言大師衆至千餘人蓋祿利之路然初書唯
有歐陽禮后易楊春秋公羊而已至孝宣元帝時又
廣諸家矣平帝時又立左氏春秋毛詩逸禮古文尚
書
墓祭(顯宗紀)
永平元年春正月帝率公卿已下朝於原陵如元會
儀
注云漢官儀曰古不墓祭秦始皇起寢於墓側漢
因而不改諸陵寢皆以晦望二十四氣三伏社臘
及四時上飯其親陵所宫人隨鼓漏理被枕具盥
水陳莊具天子以正月上原陵公卿百官及諸侯
王郡國計吏皆當軒下占其郡國榖價四方改易
欲先帝魂魄聞之也
專門(儒林傳贊六十九下)(質帝紀)
儒林𫝊云塗分流別專門並興
注云說經者各自是其一家
本初元年令郡國舉明經各令隨家法
注云儒生為詩者謂之詩家禮者謂之禮家故言
各隨家法也
兩漢博聞卷十
