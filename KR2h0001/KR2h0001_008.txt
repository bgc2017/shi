兩漢博聞卷八
宋楊侃輯
大駕法駕小駕(輿服志二十九)
胡廣漢制度曰天子出有大駕法駕小駕大駕則公
卿奉引大將軍參乘太僕御屬車八十一乘備千乘
萬騎法駕八卿不在鹵簿唯河南尹執金吾洛陽令
奉引侍中驂乘奉車郎御屬車四十六乘小駕太僕
奉駕侍御史整車騎也
文始五行武德之舞(顯宗紀)
永平三年烝祭光武廟初奏文始五行武德之舞
注云禮記曰冬祭曰烝烝衆也冬物畢成可祭者
衆前書曰文始舞者本舜韶舞也高祖六年更名
文始其舞人執羽籥五行者本周舞也秦始皇二
十六年更名五行其舞人冠冕衣服法五行色武
德者高祖四年作言行武以除亂也其舞人執干
戚光武草創禮樂未備今始奏之
三老五更(顯宗紀永平二年)
詔曰光武皇帝建三朝之禮而未及臨饗𦕈𦕈小子
初行大射復踐辟雍尊事三老兄事五更三老李躬
年耆學明五更桓榮授朕尚書其賜榮爵關内侯三
老五更皆以二千石禄養終厥身
注云三朝之禮謂明堂辟雍靈臺也漢官儀曰三
老五更皆取有首妻男女全具用其德行年耆高
者三公一人為三老次卿一人為五更皆冠進賢
三老扶玉杖五更不杖其日乘輿先到辟雍遣使
者安車迎三老五更天子迎于門屏交拜三老東
面三公設几杖九卿正履天子親袒割俎執醬而
饋執爵而酳五更南面三公進供禮亦如之醬醢也
横吹(班超傳三十七)
拜班超為將兵長史假鼓吹幢麾
注云古今樂錄曰横吹胡樂也張騫入西域傳其
法於長安唯得摩訶兜勒一曲李延年因之更造
新聲二十八解乘輿以為武樂後漢以給邊將萬
人將軍得之在俗用者有黃鵠隴頭出關入關出
塞入塞折楊柳黃覃子赤之楊望行人十曲横吹
麾幢皆大將軍所有超非大將故言假
小侯學(顯宗紀永平九年)
為四姓小侯開立學校置五經師
注云袁宏漢紀曰為外戚樊氏郭氏隂氏馬氏諸
子弟立學號四姓小侯以非列侯故曰小侯
清宫(楊秉傳四十四)(前漢文帝紀附)
王者至尊警蹕而行靜室而止
注云蹕止行人也靜室謂先使清宫也
文帝即位使太僕嬰東牟侯興居先清宫
應劭曰舊典天子行幸所至必遣靜室今先案行
清淨殿中以虞非常
三鱣(楊震傳四十四)
有冠雀銜三鱣魚飛集楊震講堂前都講取魚進曰
蛇鱣者卿大夫服之象也數三者法三台也先生自
此升矣
注云冠音貫即鸛雀也鱣音善鱣似蛇臣賢案續
漢及謝承書鱣字皆作鱓然則鱣鱓古字通也黃
地黑文故云卿大夫服象也
三互(蔡邕傳五十下)
初朝議以州郡相黨人情比周乃制婚姻之家及兩
州人士不得對相監臨至是復有三互法
注云三互謂婚姻之家兩州人不得交互為官也
鯨魚杵蒲牢(班固傳三十下)(前漢揚雄傳附)
班固東都賦云發鯨魚鏗華鍾登玉輅乘時龍
注云鯨魚杵謂刻杵作鯨魚形也鏗謂擊之也薛
綜注西京賦云海中有大魚名鯨又有獸名蒲牢
素畏鯨魚鯨魚擊蒲牢蒲牢輒大鳴呼凡鍾欲令
其聲大者故作蒲牢於其上撞鐘者名為鯨魚鐘
有篆刻之文故曰華
揚雄河東賦鳴洪鐘
師古曰天子將出則撞黃鍾之鐘左五鐘皆應入
則撞蕤賓之鐘右五鐘皆應
周廬千列(班固傳三十上)
注云宿衛之廬周於宮也千列言多也
鈎陳(班固傳)
周以鈎陳之位衛以嚴更之署
注云周環也鈎陳紫宫外星也宫衛之位亦象之
嚴更之署行夜之司也
尺一詔(李雲傳四十七)(陳蕃傳五十六)
李雲書曰尺一拜用不經御省
注云尺一之版謂詔策也
陳蕃䟽曰尺一選舉委尚書三公
注云尺一謂板長尺一以寫詔書也
肉刑(郎顗傳二十下)
注云漢法肉刑三謂黥也劓也左右趾也文帝除
之當黥者髠鉗城旦舂當劓者笞三百當左右趾
者笞五百
輦車驪駕(寇恂傳十六)
光武北征軍食急乏寇恂守河内以輦車驪駕轉輸
前後不絶
注云驪駕併駕也輦車人挽行也
風角(郎顗傳)
郎顗學京氏易善風角星筭
注云京氏京房也作易𫝊風角謂候四方四隅之
風以占吉凶也星筭謂天文筭數也
道家蓬萊山(竇章傳十三)
學者稱東觀為老氏藏室道家蓬萊山
注云老子為守藏史復為柱下史四方所記文書
皆歸柱下言東觀經籍多也蓬萊海中神山為仙
府幽經秘錄皆在焉
中書(伏湛傳十六)
永和元年詔伏無忌與議郎黃景校定中書五經諸
子百家藝術
注云中書内中之書也
名馬式(馬援傳十四)
馬援善别名馬於交趾得駱越銅鼔乃鑄為式還上
之因表曰臣援常師事楊子阿受相馬骨法今欲形
之於生馬則骨法難備具孝武時善相馬者東門京
(東門姓也京名也)鑄作銅馬法獻之有詔立馬於魯班門外
則更名魯班門為金馬門臣謹依儀氏等數家骨相
以為法有詔置於宣德殿下以為名馬式
馬服君(馬援傳)
馬援其先趙奢為趙將號曰馬服君子孫因為氏
注云馬服者言能服馭馬也史記曰趙惠文王以
奢有功賜爵號馬服君
汗簡(吳祐傳五十四)
吳祐父恢為南海太守祐隨到官恢欲殺青簡以寫
經書諫止之
注云殺青者以火炙簡令汗取其青易書復不蠧
謂之殺青亦謂汗簡
帝者諦也(李雲傳四十七)
孔子曰帝者諦也
注云審諦於物也
治所(前漢朱博傳五十三)
師古曰刺史所止理事處
黃綬(朱博傳)
師古曰縣丞尉職卑皆黃綬
間步(朱博傳)
朱博去吏間步至廷尉下雪陳咸事
師古曰去吏自解職也間步謂步行而伺間隙以
去
束脩之饋(第五倫傳三十一)
大夫無境外之交束脩之饋
注云束脩束帛也脩脯也饋遺也
司馬法(孔融傳六十)
注云齊威王使大夫追論古者司馬法其法論田
及兵之法也
三閭(孔融傳)
注云即屈原也掌王族三姓曰昭屈景故曰三閭
鼓行(荀彧傳六十)
鼔行而前
注云謂鳴鼓而行言無所畏也
人品(郭泰傳五十八)
郭泰奬拔士人皆如所鑒
注云謝承書云泰之所名人品乃定先言後驗衆
皆服之
角立傑出(徐穉傳四十三)
桓帝徵徐穉姜肱等並不至帝問陳蕃曰徐穉等孰
為先後蕃曰穉爰自江南卑薄之域角立傑出宜當
為先
注云如角之特立也
國憂
奔國憂又曰來弔大憂
禁民二業(劉般傳二十九)
劉般上言曰郡國以官禁二業至有田者不得漁捕
注云二業謂農者不得商賈也
琴增二絃(仲長統傳三十九)
注云三禮圖曰琴本五絃曰宫商角徵羽文王琴
增曰少宫少商弦最清也
去符傳(竇固傳十三)
竇固出玉門擊西域詔耿秉及騎都尉劉張皆去符
傳以屬固
注云專將兵者並有符傳擬合之取信今去符傳
皆受固之節度
清詔(第五倫傳三十一)
第五種(案原本作倫今考此語雖出第五倫傳然清詔使乃倫曾孫種也)永夀中以
司徒掾清詔使冀州廉察災害舉奏刺史二千石以
下
注云風俗通曰汝南周勃辟太尉清詔使荆州又
此言以司徒清詔使冀州蓋三公府有清詔員以
承詔使也
去就之槩(周燮傳序四十三)
識去就之槩
注云槩節也候時而處不失去就也
前星(廣陵思王傳三十二)
注云天官書曰心前星太子之位也
征營(鍾離意傳三十一)
鍾離意上䟽曰不勝愚戇征營罪當萬死
注云征營不自安也
當陽侯(清河孝王傳四十五)
注云當陽今荆州也
北寺獄(千乘貞王傳四十五)
北寺獄名屬黃門署前書音義曰即若盧獄也
通儒俗儒(儒林傳十七)
注云風俗通曰儒者區也言其區别古今居稽先
王之制立當時之事此通儒也若能言而不能行
講誦而已無能往來此俗儒也
伎數(桓譚傳十八)
小才伎數之人
注云伎方伎醫方之家也數謂數術史卜之官也
奏記(班固傳三十上)
班固奏記於東平王蒼
注云奏進也記書也前書待詔鄭朋奏記於蕭望
之奏記自朋始也
搜牢(董卓傳六十二)
董卓既行廢立之事是時洛中金帛家家殷積卓縱
放兵士剽虜資物謂之搜牢
注云言牢固者皆搜索取之也
叟兵(董卓傳)
吕布軍有叟兵内反引李傕入城
注云叟兵則蜀兵也漢代謂蜀為叟
百六有會(董卓傳贊)
百六有會過剥成災
注云前書音義曰四千五百歲為一元一元之中
有九厄陽厄五陰厄四陽為旱隂為水初入元百
六歲有陽厄故曰百六之會
郿塢南北塢(董卓傳)(獻帝紀)(皇甫規傳五十五)
董卓築塢於郿高厚七丈號曰萬歲鄔積穀為三
十年儲自云事成雄據天下不成守此足以畢老既
敗塢中珍藏有金二三萬斤銀八九萬斤錦綺紈素
竒玩積如丘山
李傕移獻帝幸北鄔
注云營居曰塢一曰庳城時帝在南塢傕迎帝幸
北塢字林曰塢小障也一曰小城字或作隖
皇甫規傳覆没營塢塢音烏古反
鮮車怒馬(第五倫傳三十一)
第五倫為蜀郡太守蜀地肥饒掾史家貲多至千萬
皆鮮車怒馬以財貨自達倫悉遣之更選孤貧志行
之人以處曹任
注云怒馬謂馬之肥壯其氣憤怒也
服練紅(東海恭王傳三十二)
宗室東海孝王臻兄弟並有篤行母卒皆吐血毁瘠
至服練紅兄弟追念初喪父幼小哀禮有闕因復重
行喪制
注云既祥之後而服練也禮記曰練衣黃裏縓緣
縓淺絳也
八月賜羊酒(鄭均傳十七)
鄭均為尚書以病乞骸骨拜議郎告歸元和元年詔
曰鄭均前在機密以病致仕守善貞固黃髮不怠其
賜均穀千斛常以八月長吏存問賜羊酒顯兹異行
注云東觀記曰賜羊一頭酒二斗終其身問遺賢
良必以八月諸物老成故順其時氣助養育之也
三關(馮衍傳十八上)
上黨之地有四塞之固東帶三關西為國蔽
注云三關謂上黨關壺口關石陘關也陘音形
天心(郎顗傳二十)
注云李巡曰北極天心也居北方正四時謂之北
辰也
𫝊國璽(徐璆傳三十八)
徐璆道為袁術所劫術死軍破璆得其盜國璽還許
上之
注云衛宏曰秦以前以金玉銀為方寸璽秦以來
天子獨稱璽又以玉羣下莫得用其玉出藍田山
題是李斯書其文曰受命于天既夀永昌號曰𫝊
國璽漢高祖定三秦子嬰獻之高祖即位乃佩之
王莽就元后求璽后乃出以投地上螭一角缺及
莽敗李松送上更始更始上赤眉建武三年盆子
奉以上光武孫堅入雒敗董卓軍於城南見井中
有五色光堅乃浚井得璽袁術拘堅妻求之得璽
舉以向肘時璆得而獻之
紫微宫(霍諝傳三十八)
注云天有紫微宫是上帝所居也王者立宫象而
為之也
飛書(梁松傳二十四)
梁松怨望乃縣飛書誹謗下獄死
注云飛書者無根而至若飛來也即今匿名書也
伊優抗髒(趙壹傳七十下)
趙壹詩云伊優北堂上抗髒倚門邊
注云伊優屈曲佞媚之貌抗髒高伉婞直之貌也
佞媚者見親故昇堂婞直者見棄故倚門
彈棋(梁冀傳二十四)
梁冀能挽滿彈棋格五六博蹴踘意錢之戲(挽滿猶引強也)
注云藝經曰彈棋兩人對局白黑棋子各六枚先
列棋相當更先彈也
格五(梁冀傳)(吾丘夀王傳三十四附)
注云前書吾丘夀王善格五音義云簺也蘇代反
說文曰行棋相塞謂之簺鮑宏簺經曰簺有四采
塞白乘五是也至五即格不得行故謂之格五
六博(梁冀傳)
注云鮑宏博經曰用十二棋六棋白六棋黑所擲
頭謂之瓊瓊有五采按莊子云博塞以遊注云行
五道而投瓊曰博不投瓊曰塞塞亦博𩔖
意錢(梁冀傳)(王符傳三十九)
注云何承天纂文曰詭億一曰射意一曰射數即
攤錢也
王符潛夫論曰或以遊博持掩為事
注云博謂六博掩謂意錢也
蹴踘(梁冀傳)
注云劉向列傳曰蹴踘者𫝊言黃帝所作或曰起
戰國之時蹴踘兵勢也所以講武知有材也
步驟(曹褒傳二十五)
詔曰三五步驟優劣殊軌
注云孝經鈎命決曰三皇步五帝驟三王馳
掾屬(蓋延傳八)
蓋延身長八尺彎弓三百斤邊俗尚勇力而以氣聞
歴郡列掾州從事
注云古者三公下至郡縣皆有掾屬續漢志曰建
武十八年立刺史十三人人主一州皆有從事史
假佐每郡皆置諸曹掾郡中列掾非一延並為之
故言歴也
甲乙科射策(順帝紀陽嘉元年)
注云前書音義曰甲乙科謂作簡策難問列置案
上在試者意投射取而答之謂之射策上者為甲
次者為乙若錄政化得失顯而問之謂之對策
三獨坐(王常傳五)
注云漢官儀曰御史大夫尚書令司隸校尉皆專
席號三獨坐
景風(和帝永元三年)
和帝詔曰高祖功臣蕭曹為首曹相國後容城侯
無嗣宜求近親須景風紹封以章厥功
注云春秋考異郵曰夏至四十五日景風至則封
有功
間氣(郎顗傳二十下)
郎顗曰處士漢中李固元精所生王之佐臣天之生
固必為聖漢
注云元為天精謂之精氣春秋演孔圖曰正氣為
帝間氣為臣宫商為佐秀氣為人也
三統(陳寵傳三十六)
冬至之節陽氣始萌故十一月有蘭射干芸荔之應
天以為正周以為春十二月陽氣上通雉雊雞乳地
以為正殷以為春十三月陽氣已至天地已交人以
為正夏以為春三微成著以通三統周以天元殷以
地元夏以人元若以此時行刑則殷周歲首皆當流
血不合人心不稽天意
百戶牛酒(肅宗紀元和二年)
詔賜河南女子百戸牛酒
注云史記封禪書百戸牛一頭酒十石臣賢謂女
戸頭即今之女戶也天下稱慶恩當普洽所以男
戶賜爵女子賜牛酒
駭雞犀(西域大秦國傳七十八)
注云抱朴子曰通天犀有白理如綖者以盛米置
羣雞中雞欲往啄米至輒驚却故南人名為駭雞
設屏(齊王縯傳四)
人君正屏有所不聽
注云白虎通曰所以設屏何以自障也示不極臣
下之敬也天子德大故外屏諸侯德小故内屏
重繭(段熲傳五十五)
段熲與東羌戰羌大敗棄兵而走追之三日三夜士
皆重繭
注云繭足下傷起形如繭也淮南子曰申包胥曾
繭重胝
樞機(明德馬皇后傳十)
先帝防慎舅氏不令在樞機之位
注云樞機近要之官也
太后臨朝(安思閻皇后傳十下)
注云蔡邕獨斷曰少帝即位太后即代攝政臨前
殿朝羣臣太后東面少帝西面羣臣奏事上書皆
為兩通一詣后一詣少帝
關覽(張升傳七十下)
張升少好學多關覽而任情不羈
注云關涉也不羈謂超絶等倫不可羈束也
柱天(齊王縯傳四)
齊王縯自稱柱天都部
注云柱天者若天之柱也
匿犀(李固傳五十三)
李固貌狀有竒表鼎角匿犀足履龜文
注云鼎角頂有骨如鼎足也匿犀伏犀也謂骨當
額上入髮際隠起也足履龜文者二千石見相書
儈牛(逢萌傳七十三)
王君公儈牛自隱
注云口無二價時人曰避世牆東王君公儈謂平
會兩家賣買之價
角力(隗囂傳三)
注云角力爭力也
慰藉(隗囂傳)
隗囂上書詣闕光武素聞其風聲報以殊禮言稱字
用敵國之儀所以慰藉之良厚
注云慰安也藉薦也言安慰而薦藉之良甚也
櫜弓卧鼓(隗囂傳)
注云卧猶息也
章鉞(李固傳五十三)
李固誅弟子汝南郭亮年始成童遊學洛陽乃左提
章鉞右秉鈇鑕詣闕上書乞收固屍不許
注云章謂所上章也鉞斧也鈇鑕鍖也
懸師(皇甫規傳五十五)
皇甫規上疏乞自效懸師之費且百億計
注云懸猶停也
銀艾(張奐傳五十五)
張奐曰吾前後仕進十要銀艾
注云銀印綠綬也以艾草染之故曰艾也
晏開(耿國傳九)
使塞下無晏開之警
注云有警急則開門晩也
鐵劵(祭遵傳十)
丹書鐵劵傳於無窮
注云鐵劵鐵契也前書高祖與功臣剖符作誓丹
書鐵契
中藏(蓋勲傳四十八)
帝曰吾多出中藏財物以餌士何如
注云中藏謂内藏也
元元(光武紀建武元年)
注云元元謂黎庶也前書武帝詔勸元元師古曰
元元善意
左官(丁鴻傳二十七)
丁鴻上封事曰左官外附之臣依托權門
注云左官者人道尚右舍天子而事諸侯為左官
外附謂背正法而附私家
韋帶(周磐傳二十九)
周磐解韋帶就孝廉之舉
注云以韋皮爲帶未仕之服也求仕則服革帶故
解之
殊死(光武紀一上)
光武詔罪非犯殊死一切勿案
注云殊死謂斬刑殊絶也左傳曰斬其木而弗殊
一切謂權時非久制也
史書(安帝紀五)
安帝年十歲好學史書
注云史書者史籀所作凡五十五篇可以教童幼
生犀(肅宗紀元和元年)
南徼外蠻夷獻生犀白雉
注云山海經曰犀似牛而猪頭黑色交州記曰犀
其毛如豕頭如馬有三角鼻上角短額上頭上角
長異物志曰角中特有光耀白理如線自本達末
則為通犀
六幽(肅宗紀章和元年)
光照六幽
注云六幽謂六合幽隱之處
廊廟之計(申屠剛傳十九)
注云廊殿下屋也廟太廟也國事必先謀於廊廟
之所也
從官(前漢元帝紀附)
永光五年秋潁川水出流殺人民吏從官縣被害者
與告
晉灼曰從官即上侍從之官也言凡為吏為從官
其本縣有被害者皆與休告
兩漢博聞卷八
