咸淳臨安志卷五十八宋潜說友撰
風土
凡杭風土之故皆仍前志無大增損然嘗聞之世道有
隆汚地氣有盈涸風俗之媺惡土物之豐耗常必繇之
恭惟宋業中天六聖傳緒壹是以道德仁義為善俗之
本詔書律令下者又時風厲之民生其間陶浸聖化油
然興起而不自知所謂商邑翼翼四方之極不其然乎
憯莫此談而遠取千百年已陳之迹以為是流風遺俗
之廑有存者泥矣温厚之氣盛于東南庶物露生六府
允治草木之名不可殫紀又不特如職方氏揚州所載
是豈偶然致之哉雖然魚麗之盛多羔羊節儉之應也
亦推其所為而已矣叙風土
風俗
周官職方氏東南曰揚州
吳地古揚州之境其俗躁勁輕揚故曰揚州或云州界
多水水波楊也
太康地記曰揚州東漸太陽之位履正含文天氣奮揚
故取名焉
吳越春秋云人性脆而愚水行山處以船為車以檝為
馬悦兵而敢死
漢志曰吳粤之君皆勇故其民好用劍輕死易發文身
斷髮以避蛟龍之害(應邵曰常在水中故斷其髮文其身以象龍子故不見傷害也)
數與楚接戰互相兼并故吳越風俗略與楚同
隋志曰江南之俗火耕水耨食魚與稻以漁獵為業雖
無蓄積之資然而亦無饑餒其俗信鬼神好淫祀又
云吳郡餘杭川澤沃衍有海陸之饒珍異所聚故商
賈並凑其人君子尚禮庸庶惇龐故風俗澄清而道
教隆洽亦其風氣所為也
國史地理志總叙兩浙路以為人性敏柔而慧尚浮屠
氏之教厚于滋味急于進取善于圖利
戶口
陳置錢塘隋改杭州戶一萬五千三百八十
唐貞觀中戶三萬五千七十一口一十五萬三千七
百二十九
唐開元中戶八萬六千二百五十八
皇朝太平寰宇記錢塘戶數主六萬一千六百八客
八千八百五十七
九域志主一十六萬四千二百九十三客三萬八千
五百二十三
中興兩朝國史戶二十萬五千三百六十九
乾道志戶二十六萬一千六百九十二口五十五萬
二千六百七
淳祐志主客戶三十八萬一千三百三十五口七十
六萬七千七百三十九
今主客戶三十九萬一千二百五十九口一百二十
四萬七百六十
錢塘縣
乾道志主客戶四萬六千五百二十一口六萬
八千九百五十一
淳祐志主客戶四萬七千六百三十一口九萬
八千三百六十八
今主客戶八萬七千七百一十五口二十萬三
千五百五十一
仁和縣
乾道志主客戶五萬七千五百四十八口七萬
六千八百五十七
淳祐志主客戶六萬四千一百五口二十二萬
二千一百二十一
今主客戶九萬八千六百一十五口二十二萬
八千四百九十五
餘杭縣
乾道志主客戶一萬九千八百一十七口二萬
九千九百一十一
淳祐志主客戶二萬六千五百五十口一十四
萬二百八十二
今主客戶二萬六千五百八十一口一十四萬
一千四百
臨安縣
乾道志主客戶二萬四千二百六十一口四萬
四千七百四十三
淳祐志主客戶二萬五十六百五十一口一十
二萬七千八百九十九
今主客戶二萬五千九百七口一十二萬六千
九百九十六
於潜縣
乾道志主客戶二萬二百九十五口四萬六千
二百九十二
淳祐志主客戶二萬七百五十一口一十一萬
二千二百九十一
今主客戶二萬八百三口一十一萬一千九百七十
富陽縣
乾道志主客戶一萬九千九百二十三口三萬
六千一十七
淳祐志主客戶三萬六十三口一十五萬五千
三百六十九
今主客戶二萬九千九百八十五口一十四萬
九千八百九十八
新城縣
乾道志主客戶一萬二千四百八十三口三萬
六百五十一
淳祐志主客戶一萬七千九百八口八萬七千
五百二十八
今主客戶一萬八千七十一口七萬九千八百
一十六
鹽官縣
乾道志主客戶五萬八百三十一口五萬九千
三百四十四
淳祐志主客戶五萬七千三百三口一十四萬
五百二十七
今主客戶五萬六千九百四口一十三萬九千
八百七十
昌化縣
乾道志主客戶一萬一十三口一萬四千三十三
淳祐志主客戶一萬二千七百九十四口二萬
八千四百八十一
今主客戶一萬三千六百七十八口五萬九千
一百六十
物産
榖之品
秔
早占城(早熟)紅蓮(中熟)
礌泥烏雪裏盆(去聲晩熟)
赤稻黃秈
稬
金釵社
光頭蠻
麥
大麥小麥
麻
白赤
烏黃
豆
大黑大紫
大白大黃
大青大褐
白扁黑扁
白小赤小(臘月煮粥者吳中風俗也)
菉小紅
樓子菉白江
青豌白豌
白眼刀(其大如小刀)
羊眼(性最凉)
粟
狗尾金罌
絲之品
綾(白文公詩紅袖織綾誇杮蒂注云杭州出柿蒂花者為佳内司有狗蹄綾尤光嚴可愛)
羅(有花素二種結羅染絲織者名熟線羅尤貴)
錦(内司街坊所織以絨背為貴)
刻絲(有花素二種擇絲織者故名)
杜緙(又名起線)
鹿胎(次者為透背皆花紋突起色樣不一)
紵絲(染絲所織有織金閃褐間道等類)
紗(機坊所織有素紗天淨三法新翻粟地紗)
絹(機坊多織唐絹幅狹而機密畫家多用之)
綿(土産以臨安於潛曰而麗密者為貴)
紬(有績綿績線為之者謂之綿線紬土人貴此)
枲之品
桑柘
麻苧
貨之品
茶(歲貢見舊志錢唐寶雲菴産者名寶雲茶下天竺香林洞産者名香林茶上天竺白雲峯産者名白)
(雲茶産東坡詩白雲峯下雨槍新又寳嚴院垂雲亭亦茶東坡有怡然以垂雲新茶見餉報以大)
(龍團戱作小詩妙供來香積珍烹具太官㨂芽分雀舌賜茗出龍團又游諸佛舍一日飲釅茶七盞)
(戱書有云何須魏帝一丸藥且盡盧仝七碗茶蓋南北兩山及外七邑諸名山皆産茶近日徑山寺)
(僧採榖雨前者以小缶貯送)
鹽(漢置海鹽縣有鹽官吴王濞煮海為鹽之地也)
蜜(寰宇記歲貢)
蠟(與蜜同種)
紙(歲貢藤紙按舊志云餘杭由拳村出藤紙紙省劄用之富陽有小井紙赤亭山有赤亭)
菜之品(城東横塘一境種菜最美諺云東菜西水南柴北米)
臺心矮黃(二種春間最盛)
大白頭小白頭
黃芽(冬間取巨菜覆以草積久而去其腐葉黃白纖瑩故名)
芥生菜
波稜萵苣(食取其根名萵笋)
苦蕒薑(土貢)
葱(出板橋)薤
韭大蒜
小蒜茄
梢瓜黃瓜
冬瓜葫蘆(土人呼曰扁蒲)
瓠芋
山藥(形如手掌者名佛手)牛蒡
蘿蔔(一名蘆菔西溪為勝天目山者亦佳)甘露子(三四節連生如貫珠)
茭白蕨
芹菌(多生山谷竹松間東坡與參寥智果寺園)
(得黃耳蕈詩曰老楮忽生黃耳蕈故人兼致白芽薑其大者淨白名玉簟最貴黑者名茅赤者名竹)
(孤皆下品)
果之品
橘(富陽王洲其地宜橘)橙(有脆綿木數種)
梅(有消硬糖透數種)桃(有金銀水蜜紅穰細葉紅等種)
李(有蜜透明等種)杏
柿(有方頂牛心紅椑牛奶水柿大珠等種)梨(有雪糜玉消數種)
棗(鹽官者最佳然不甚大)蓮(聚景園後湖中者名繡蓮極貴)
瓜(有青白黃等色類有金皮沙皮蜜甕等筒等名土人尤稱周家青瓜皆不若謝村櫟林者酥白而大)
藕(錢塘有西湖下湖者仁和有北新橋北護安村舊名范堰産扁眼者最著名)
菱(初生嫩者名沙角硬者名餛飩湖中生如栗樣者極鮮秋末古塘産大紅菱尤甘脆東坡望湖樓醉)
(書五絶詩云烏菱白芡不論錢)
林檎(土人以鄔氏園者貴謂之花紅)木瓜
枇杷(無核者名椒子出於潜黃嶺前烏巾山小錫塘塢者尤珍白色者上黃次之高宗皇帝嘗密遣)
(訪倍直酬之)
櫻桃(紫者反不若淡紅之甘)楊梅(舊載楊梅石塢今在烟霞嶺瑞峯寺)
(之側金姆家者佳東墓嶺十八澗亦盛臯亭山産者尤甜)
銀杏(以三稜者為上)雞頭(古名芡又名雞壅今錢塘之梁渚□)
(頭仁和之藕湖臨平湖所産特嘉西湖者尤勝然不多也可篩為粉)
蒲萄(有黃紫二色紫者稍晚紫黃者名珠子御愛其圓大透明者名瑪瑙)
甘蔗(舊貢今仁和臨平小林地多種之以土窖蔵至春夏可經年其味不變小如蘆者曰荻蔗亦甘)
竹之品
竹
碧玉間黃筀
淡紫
斑金
鶴膝(天竺僧贊寧作譜載出靈隠山節密而内實略如天壇藤間有突起者故名)
苦
笋
南路(出壜山)白象牙
哺雞(出稍早和靖詩烟崖早笋肥)苦(端午前多充饋遺以其性涼也)
黃鶯晚筀(出楊墳)
猫頭(大者一莖重數觔品為劣)
木之品
桑(數種曰青桑白桑拳桑大小梅紅雞爪之類)梓
柘柏(孤山陳朝柏景古)
松(數種惟天目山者針短而庠健括子松三針華山松四針白公詩拂城松樹一千株指萬松嶺言今)
(多不存九里松猶有合抱者)
桐檜(鹽官悟空塔前雙檜東坡嘗咏以詩)
楠(東坡詩云中和堂後石楠樹與君對床聽夜雨)櫧
櫟槐
杉桂
檀槤
楓榆
柳㯶(一名栟閭東坡㯶筍詩云贈君木魚三百)
(尾中有鵝黃子魚子夜义剖癭欲分甘籜龍蔵頭敢言美㯶筍可蒸煨食之味微苦)
青神鳳集(見李衛公平泉草木記云木之竒者)
(天目之青神鳳集)
花之品
牡丹(昌化富陽者頗大古杭城中吉祥寺最多東坡有詩又有留别釋迦院牡丹詩又有一種冬月)
(開者和述古詩云一朵嬌紅翠欲流春光回照雪霜羞者是也)
芍藥(今艮山門外范浦鎮多植此花冠于諸邑有早緋玉白綴露等名又有千葉白者土人尤貴之)
梅花(白文公去郡後有憶杭州梅花詩孤山之梅自唐以來已著稱和靖居此山詩于梅花最多東)
(坡和秦太虚云西湖處士骨應槁只有此詩君壓倒又云江頭千樹春欲暗竹外一枝斜更好)
(又和楊公濟十詩有云綠髩尋春湖畔回萬松嶺上一枝開今此花有數品綠萼千葉香梅尤)
(清絶)
紅梅(舊志有紅梅閣東坡亦有紅梅詩有云寒心未肯隨春態酒暈無端上玉肌今土人有福州紅)
(潭州紅柔枝千葉邵武紅等種)
蠟梅(東坡在杭日有僧趙景貺蠟梅詩云蜜蜂採花作黃蠟取蠟為花亦竒物今此花亦有數品以)
(檀心磬口者為佳)
碧蟬棣棠
海棠(羅隠為錢塘令手植海棠王公元之有詩紀之)金林檎
郁李長春
桃花(嘉會門南包家山冷水峪舊名桃源花最盛開)杏花
玉簮水仙
薔薇(園圃多用以編籬屏有寶象月季等名)粉團
徘徊(此花極香宫院以雜腦麝為佩帶珠)佛見笑
聚八仙百合
滴滴石竹(林和靖有石竹二叢詩云深枝冉冉)
(裝溪翠碎片英英剪海霞)萱草
梔子密友
金鐙金沙
山丹迎春
真珠(又名蘸水青條白蕊粲然可愛)剪紅羅
錦帶錦堂春
笑靨大笑
蜀葵(有紫白黃紅數種小者名胡蜀葵)菊
荷花(白公郡齋詩云遶郭荷花三十里指西湖而言也)
瑞香(舊真覺院有此花東坡詩云幽香結淺紫來自孤雲峯骨香不自知色淺意殊深云云今馬堘)
(種最多大者名錦薰蘢)
蕙(東坡題楊次公蕙花詩蕙本蘭之族依然臭味同曾為水仙佩相識楚詞中)
蘭(東坡題楊次公春蘭詩春蘭如美人不採羞自獻時聞風露香蓬艾深不見云云)
紫薇(東坡有次韵錢穆父紫薇花詩云虚白堂前合抱花秋風落日照横斜云云)
紫楊(禪宗院山有山花一本色紫而香無人知名白公樂天名為紫楊花賦詩)
紅辛夷(唐時靈隠寺有此花)雞冠
鳳仙(撒子即生紅白璀璨遇霜而隕)杜鵑(錢塘門外菩提寺有此花甚盛東坡)
(有南漪堂杜鵑花詩今堂基存此花所在山多有之)
映山紅(大概如杜鵑但色淡質粗耳)櫻桃花(唐時樟亭驛有雙櫻樹白公詩)
(南舘西軒兩樹櫻春條長足夏隂成素華朱實今雖盡碧葉風來別有情)
榴花(唐時孤山有石榴花白公有詩云山榴花似結紅巾容艷新妍占斷春色相故開行道地香塵)
(擬觸坐禪人云云靈隠舊亦多海石榴樂天亦有詩云宿因月桂落醉為海榴開)
木犀(有黃紅白三色舊天竺山多有之東坡有天竺山送桂花分贈元素云月闕霜濃紅蕊乾此花)
(原属桂堂仙鷲峯子落驚前後蟾窟枝空記昔年云云霅川陳大昌衍蕃露載明之士子史有)
(木犀忽變紅色異香因接本以獻闕下高宗愛賞畫為扇面仍製詩以賜從臣云秋入幽岩桂)
(影團香深粟粟照林丹應隨王母瑶池宴染得朝霞下廣寒)
木芙蓉(東坡倅杭日有和述古中和堂木芙蓉詩今蘇堤及岸湖多種秋日如霞錦云)
山茶(今東西馬堘色品最盛陳了齋有接花詩云花單可使千色黃可使紫末意乃歸于不能違時)
(以謂天者卒不可易也今觀馬堘栽接有一本而十色者有早開而晚發者大率變物之性盗)
(天之氣雖時亦可違矣他花往往皆然惟山茶在今為甚)
木香酴醿(已上二種皆柔條有黃白二種白而)
(心紫者尤香)
藥之品
雲母藁本
茵芋鬼臼
木鼈(已上五種本草載杭州有之)地黃(歲貢)
牛膝(仁和蠒橋白石多種)乾薑(上二種舊貢)
蛇床子(生白石)躑躅花(生錢塘富陽)
白芷千金草(生仁和蠒橋)
白术苦參(並生於潛)
茱萸澤蘭
鬼箭烏藥
鈎藤覆盆子(並生富陽)
木通(富陽小井)葳䖅仙
何首烏劉寄奴(並生富陽小井)
藜蘆草烏
秦皮百部根(並生天目山)
菖蒲桑白皮
芍藥荆芥
薄荷紫蘇
天南星(生於潛昌化)麥門冬
白芨牽牛
地骨皮牛蒡
地膚百合
香附子乾葛(出富陽者良)
天花粉(即瓜蔞根)馬兜鈴(青木香根)
白薇白鮮皮
石竹子(名瞿麥)山蕷
黃精(生餘杭於潛山)枸杞
貫衆(生龍井口)半夏
牡丹皮山豆根
茯苓車前子
石燕(九邑山洞中皆有之)枳實
續斷千年潤(土人呼為地蜈蚣草)
青蒿子香薷
石膏(錢塘縣西五十七里有石膏山出石膏若雪瑩白又縣治亥地有嶽産石膏雨霽時出藥用為)
(最)益母草(生龍井山谷亦名草天麻)
寒水石(軟者寒水石硬者石膏生南高峯塔山下)地扁葍
苦練皮蒲黃
榆白皮鳳眼草
金星草(生南高峯)黃皮(生於潛舊錢塘雷峯塔亦有之)
禽之品
雀(宋書鹽官屢冇白雀之異)鵝
雞鴨
烏鵲
鴿鷴
雉鵪
鷗鷺
鸛鳩
鶻鷹
鷂䲭
燕鶯
鸜鵒鶺鴒(亦名雪姑)
竹雞鵁鶄
鶻鵃紺練
鸕鶡(亦名鸕鷀)鑚沙
魚虎章雞
白頭翁黃頭
青頭烏頭白鵊
蠟觜告天
百舌(和靖詩云百種堪憐好言語一般惟欠好毛衣)杜鵑
布穀畫眉
婆餅焦偷倉(即家鷯)
黃雀(亦名披綿)提壺(和靖過下湖别墅詩多謝提壺鳥留)
(人到落暉)鸂鶒(和靖春日即事詩鴛鴦如綺杜衡肥)
(鸂鶒夷猶翠㶑微)鈎輈(和靖詩雲木呌鈎輈)
獸之品
馬(昔錢氏牧馬于錢塘門外東西馬堘其馬蕃息至三數萬當時號馬海今餘杭臨安於潛三邑猶有)
(遺種)豕
牛羊
鹿麂
狐兔
獺狸(牛尾玉面於潜昌化山谷有之)
犬(太平廣記載靈隠造北高峰塔寺有犬自山下啣磚石至顛吻為流血人憐之乃繫磚其背塔成犬)
(斃寺僧葬之寺門八面松下又錢塘地名狗葬橋名良犬故老云昔人被火燎幾斃犬入水以水濡)
(之復甦犬後死立塜旌之昔賢咏宫中桃花犬著其義以為人戒皆此類也)
猫(都人蓄猫有長毛白色者名曰獅猫蓋不捕之猫徒以觀美特見貴愛)
䖝魚之品
鯉鯽(西湖産者骨軟肉鬆)
鱖(西湖獨無此種)鱨
鯿鱧
鯔鱣
鱸鱭
鯶蒻葉
吐哺白頰
黃顙鮎
石首(王右軍帖云此魚首有石云是野鴨所化)鰵
鯊肋
白鰣(六和塔江邊生者極鮮腴江北者味差減)
䱋䱕
鰷䱗
金魚(東坡詩云我識南屏金鯽魚又曰金鯽池邊不見君則是魚固舊所有亦有銀白玳瑁色者今)
(錢塘門外多蓄養入城貨賣名魚兒活)龜
鰍蚌
鱉(内骨之属一名神守)鰕(湖生者殼青江産者色白)
蝤蛑(産鹽官)蟹(淮南子云蚌蟹珠龜與月盛衰皆隂屬也)
(西湖舊多葑田産蟹土人呼湖蟹和靖詩云草泥行郭索又西湖晚歸詩云水痕秋落蟹螯肥今湖)
(蟹絶難得)螺(有田螺螺螄海螺海螄皆螺類)
蟶(産鹽官者犬)□
蜆蛤
蟛蚏
咸淳臨安志卷五十八
