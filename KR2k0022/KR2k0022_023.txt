咸淳臨安志卷二十三宋潜說友撰
山川二
城南諸山
包家山
在城南近郊壇冷水峪多桃花為春日遊覽之勝
名桃花關門上舊有蒸霞二字
大慈山
在龍山之西有廣福院虎跑泉
龍山
在嘉會門外去城十里一名卧龍山
五雲山
在錢塘縣約高百丈周廻一十五里有真際院嶺上
有天井大旱不竭
定山
在錢塘高七十五丈周廻七里一百二步太平寰宇
記云定山突出浙江數百丈又郡國志江濤至是輙
抑聲過此則雷吼霆怒上有可避處行者頼之
秦望山
兩朝國史志錢塘有秦望山舊志云在錢塘縣舊治
之南一十二里一百步高一百六十丈周廻一百步
晏元獻公輿地志秦始皇東遊登此山欲度會稽後
唐同光中錢氏於秦望山建上清宫有巨石二十餘
株自然成行名曰金洞門晏公云近東南有羅刹石
大石崔巍横截江濤商船海舶經此多為風浪傾覆
因呼為羅刹每歲仲秋既望必迎潮設祭樂工鼓舞
其上李建勲詩曰何年遺禹鑿半里大江中白居易
詩曰嵌空石面標羅刹壓捺潮頭敵子胥後改名鎮
江石五代開平中為潮沙漲沒(羅隐詩羅刹江邊地欲浮)
浮山
在錢塘縣東坡守杭日開河奏云潮水自海門来勢
若雷霆而浮山峙於江中與漁浦諸山相望犬牙錯
入以亂潮水洄洑激射其怒百倍沙磧轉移狀若神
鬼雖舟師漁人不能前知其淺深坐視舟船覆溺無
如之何今號浮山頭最為險處
排山
在錢塘縣定山之北鄉(排山嶺在定山南鄉屬仁和縣)
報山
在錢塘縣近廟山
廟山
在錢塘縣去城五十里突出江心潮勢至此方殺
壜山
在錢塘縣去城五十里近廟山在楊村有慈嚴院(院有)
(小嶽祠自端平門都人奉神者皆集焉)
城西諸山
武林山
西漢志會稽郡錢塘注武林山武林水所出祥符
圖經云在縣西十五里高九十二丈周廻一十二里
又曰靈隠山曰靈苑曰仙居
飛来峰
晏元獻公輿地志云晉咸和元年西天僧慧理登
兹山歎曰此是中天竺國靈鷲山之小嶺不知何
年飛来佛在世日多為仙靈所隠今此亦復爾邪
因掛錫造靈隠寺號其峯曰飛来
白猿峰(詳見呼猿洞)
稽留峰
太平寰宇記云許由葛洪皆隠此山忘返故號稽
留
月桂峰
僧遵式月桂峯詩序云相傳月中桂子嘗墜此峰
生成大樹其華白其實丹一說天聖中天䧏靈寔
於此山狀如珠璣識者曰此月中桂子也宋之問
詩曰桂子月中落白居易詩云宿因月桂落
蓮華峰
錢塘記云峯頂有孤石可四十圍頂上四開狀似
千葉蓮花
武林泉
西漢晉地理志皆云錢塘有武林山武林水所出
東入於海晏元獻公輿地志云武林山錢塘泉出
焉顧夷吾山川記云自南徂東臨浙江一𣲖謂之
靈隐浦
石門澗
陸羽二寺記云南有巉巖舊有卧龍石横澗中慈
雲法師種松於此
連巖棧㐲龍棧
過石門澗之南為連巖棧今廢伏龍者又連巖棧
之次也陸羽二寺記云皆靈隠山泉澗中怪石之
狀
青林巖
顧夷吾山川記云靈隠山有林巖龍洞其上皆櫧
桂凌冬不凋故其林常青
理公巖
在天竺山靈鷲院之右陸羽記云昔慧理宴息於
下後有僧於巖上周廻鐫小羅漢佛菩薩像慈雲
法師所謂訪慧理之禪巖弔客兒之山館是也近
主僧行果始作閣道属之巖中以祠理公
合澗橋
靈山之隂北澗之陽即靈隠寺靈山之南南澗之
陽即天竺寺二澗流水號錢源泉遶寺峯南北而
下至峯前合為一澗有橋號為合澗
呼猿洞
陸羽云宋僧智一善嘯有哀松之韻嘗飬猿於山
間臨澗長嘯衆猿畢集謂之猿父又遵式白猿峰
詩序云西天僧慧理蓄白猿於靈隠寺詩云引水
穿廊走呼猿繞檻跳澗則有飯猿臺寺僧舊施食
於此
巖石室龍泓洞
在天竺山靈鷲院理公巖之北晏元獻公云在靈
隠山下吳赤烏二年葛仙翁於此得道輿地志曰
有石洞徹浙江下過蕭山有採石乳者入其洞聞
波浪聲後有人&KR0556;洞兩畔鑿住世羅漢十六尊王
隨寄慈雲法師詩云丹井經臺接巖洞或云龍泓
洞即夀聖院龍井非也
鍊丹井烹茗井
晏元獻公輿地志天竺山下有葛仙翁煉丹井今
在下天竺寺蔵院又云靈隠山有白少傅烹茗井
葛塢朱墅
晏元獻公輿地志葛塢在靈隠寺吴方士葛孝先
所居也陸羽寺記云晉葛洪亦曾居此朱墅者梁
隠士鹽官朱世卿之别墅
女兒山玉女巖
太平寰宇記靈隠山南一石狀似人形兩髻分明
俗謂之女兒山顧野王地志云靈隠山南有玉女
巖(舊志載東坡玉女洞調水符事并詩于此今考本集公自註云中興寺有玉女洞洞中有飛泉)
(甚甘又留題仙遊潭詩自叙云仙遊潭中興寺東有玉女洞洞南有馬融讀書石室趙夔注在終南)
(山非杭境甚明盖前志見有玉女字偶同故誤引耳今刪去)
醴泉
陸羽寺記大歴六年忽出醴泉酌之療疾又有卧
犀泉
暖泉
一名渦渚東嶼見陸羽二寺記
冷泉亭(以下並亭館)
在飛来峰下唐刺史河南元藇建刺史白居易記
刻石亭上政和中僧慧雲又於前作小亭郡守毛
友命去之見後詩序
壑雷
在冷泉亭側趙安撫與&KR0696;創
候仙亭
守韓僕射臯建久廢趙安撫與&KR0696;更造
虛白亭
守相里君造
見山亭
守盧給事元輔建
觀風亭
唐庶子河東裴常棣造樂天記云五亭相望如指
之列
袁君亭
陸羽記云刺史袁仁敬造
紫微亭
守紫微舍人唐詢暇日至靈隠山顧訪勝㮣後建
亭於此因以名之
翠微亭
紹興十三年韓蘄王世忠於此建亭後廢乾道五
年周安撫淙重建
石橋亭
在武林山中路近翻經臺
月桂亭
在月桂峯下
夢謝亭
晏公輿地志晉謝靈運會稽人其家不宜子乃寄
飬於錢塘杜明師明師夜夢東南有賢人相訪翌
旦靈運至故號夢謝亭陸羽記云一名客兒亭在
靈隠山間盧刺史元輔靈隠寺詩云長松晉家樹
絶頂客兒亭
丹竈亭
陸羽記云葛洪煉丹之所
隠居堂
晏公輿地志云陸瑋字文該納祿隠居於靈隠山
間澗南造隠居堂陸羽二寺記云後漢陸文該學
易於隠居堂圖淮南王劉安及九師之像於屋壁
東西又名九師堂
許邁思真堂
陸羽二寺記云許邁字遠遊一名映詳具方外門
右自虚白亭以下並廢以前賢遺跡姑仍舊志
記文冷泉亭(白樂天撰云東南山水餘杭郡為最&KR0556;郡言靈隠寺為尤由寺觀冷泉亭為甲)
(亭在山下水中央寺西南隅高不信尋廣不累丈而撮竒得要地搜勝㮣物無遁形春之日吾愛其草薰)
(薰木欣欣可以導和納粹暢人血氣夏之日吾愛其泉渟渟風泠泠可以蠲煩析酲𧺫人心情山樹為盖)
(巖石為屏雲從棟生水與階下坐而翫之者可濯足以林下卧而狎之者可垂釣於枕上矧又潺湲潔澈)
(粹汵柔滑若俗士若道人眼耳之塵心舌之垢不待盥滌見輒除去潜利隂益可勝言哉斯所以最餘杭)
(而甲靈隠也杭自郡城抵四封叢山複湖易為形勝先是領郡者有相里君造虚白亭有韓僕射臯作侯)
(仙亭有裴庶子常棣作觀風亭有盧給事元輔作見山亭及右司郎中河南元藇最後作此亭于是五亭)
(相望如指之列可謂佳境殫矣能事畢矣後来者雖有敏心巧目無所加焉故吾繼之述而不作)
題詠飛来峰(僧慧洪詩意行忽出門欲留聊植杖雲間飛来峯巋然眉睫上氣勢欲翔舞秀)
(色無千嶂萬物皆我造何曾有来往大千等毫末古今歸俯仰心知目所見皆即自幻妄如窺鏡中容容)
(豈他人像頗怪胡阿師乃作去来想此意果是非一笑聲輙放但復臨冷泉舉手弄清漲又登飛来峰)
(飛来山上千尋塔聞說雞鳴見日昇不畏浮雲遮望眼自緣身在最高層郭祥正詩誰從天竺國分得)
(一峯来占盡湖山秀最宜烟雨開嵐梅詢詩竺慧指此峯飛来自靈鷲猿鳥曾未知烟尚依舊興亡謾)
(千古天地豈關紐祗恐舟壑移他年却西走佛建安朱繼芳詩元是西天住飛来莫去休未憑仙國好)
(似帝王州彼𣗳亦如寄吾生應更浮白猿呼不應松露滴獼猴)蓮華峰(郡守盧元輔詩遠客偏尋)
(月桂子老人不記石蓮花娟梅詢詩巨石如芙蕖天然匪雕餙盤礴峯頂邊婵秋江側涉川試誰探作)
(礪當自惜坐與榮落同正心未嘗易臺徐寅遊靈隠天竺詩石和雲霧蓮花氣月過樓桂子馨)理
公巖(郭祥正詩晉代胡僧理開山第一人欲尋巖下迹猿鳥送餘春)呼猿洞(梅詢詩古澗飛)
(白猿寂歴不知處風激石上泉僧疑月中𣗳微茫認松雪髣髴横樵路寫望增爾思蒼蒼奈烟霧楊蟠)
(詩青松愁絶澗日夜白猿吟掌握多相就安知世上心張履信詩飛来何處峯木杪夜千尺愁猿喚不)
(應月色同一白)龍泓洞(梅詢詩矯矯淵下龍潜神在靈府雲卧雖有時泥沙可長處隂崖寒氣腥)
(峭壁烟痕古何當救旱暵奮起為霖雨)煉丹井(梅詢詩仙翁道未成棲神在巖石酌彼山下泉)
(窮年煉金液洞隂春始綠苔甃秋涵碧緬摹不可期憑闌望鳬舄圓法師詩仙去遺迹在冷冷翠嶽邊)
(冷光涵碧甃暗脉洩寒泉月映冰壺淺秋澄古鑑圓羽人居止近閑汲灌芝田)葛塢朱墅(郭祥)
(正詩二葛既成仙猶存煉丹處有時化鶴来徘徊不知去梁國衰微後征君隐逸時至今風味在試聽野)
(猿悲)冷泉亭(東坡呈唐林夫詩靈隐寺前天竺後兩澗春淙一林鷲不知水從何處来跳波赴壑)
(如奔雷無情有意兩莫測肯向冷泉亭下相縈廻我在錢塘六百日山中暫来不暖席今君欲依靈隐居)
(葛衣草屨随僧蔬能與冷泉作主一百日不用二十四考書中書梅詢詩古竇鳴幽泉蒼崖結虚宇六)
(月期客遊披襟苦阻暑開窗弄清淺吹鬢疑風雨不見白使君烟蘿為誰語守毛寳文友詩并序昔人)
(以為冷泉未極其妙因加小亭其上然冷然水光滃然山翠以故去者過半予以謂不必加工但去其尤)
(贅者斯善也如明鏡中而加繢畫非不美好所以為清明者逝矣拂拭菑翳舊觀復還詩云面山取勢俯)
(山中亭外安亭自蔽蒙眼界已通無礙物胷中陡覺有真空試尋櫓響驚時變却聽猿啼與舊同)
(事萬事須臾成壊裏我来閱世一初終影曺既明詩朱簷日轉軒窗冷碧嶂雲低草樹香山倒沉波底)
(月夜闌相對瀉寒光月張履信詩水石一闌干僧歸四山静擕琴譜潤泉浸夜深冷盤隐陸垕看放)
(水詩泉聲飛出閘委折綠隂間此地元無暑多時不入山草欹疑石墜水定見魚還難得同龜鶴游吟半)
(日閑下周紫芝放閘詩二首呼猿洞口水潺潺忽卷奔流九天乞得少陵三峡句為君題作倒流泉)
(萬里西興浦口潮浪花真似海門高誰將一夜山中雨喚作滄江八月濤徐涓詩畏日炎炎爍太處倚)
(欄冰雪冷生膚百川萬壑非無水洗得人間熱惱無)候仙亭(樂天醉題蹇步垂朱綬華纓映白鬚)
(何因駐衰老只有且歡娱酒興還應在詩情可便無登山與臨水猶未要人扶又同諸客醉作謝安山)
(下空擕妓柳惲洲邊只賦詩争及湖亭今日會嘲花詠水贈蛾眉)見山亭(張無盡商英詩簾捲)
(疎烟醉眼開浮雲飛盡見崔巍苦憾霖雨遮蔵久深謝晴風引致来丹桂有時明月滿舊山無路白猿哀)
(禪僧指我真空理心火茫然一夜灰)袁君亭(郭功父詩民樂袁公惠開亭古道邊能將九里碧長)
(與萬人傳)翠微亭(張履信詩朝朝烏北出夜夜烏南歸所謀在一食所息在一枝人生竟何得與)
(烏同此機身世忽過慮泉石良自怡月上飛来峯更誰登翠微)
孤山
在西湖中稍西一嶼聳立旁無聫附為湖山勝絶處
舊有智果觀音院瑪瑙寳勝院報恩院廣化寺中興
詔它徙而即其地建延祥觀淳祐十二年又分建西
太一宫(詳見行在錄)
栢堂
陳文帝天嘉二年建廣化寺寺有當時所植二栢
其一已枯東坡作孤山二詠序云栢二株其一為
人所薪山下老人自為兒時見其枯矣然堅悍如
金石愈於未枯者僧志詮作堂於其側名曰栢堂
堂與白居易竹閣相連属余作二詩記之堂久廢
今基在西太一宫有孝宗皇帝御書軾詩刻石覆
以小亭
白公竹閣
舊有廣化寺栢堂之後有小閣多植竹白公每偃
息其間仍有詩遂以名今與寺俱徙
和靖林處士廬
有巢居閣今基並在西太一宫
處士墓
紹興有旨徙僧廬惟處士林逋墓詔勿遷咸淳四
年大風拔木祠幾毁官為重建是年太傅平章魏
國賈公領客来遊視蓁莽中有石隐起命搜取視
之則熙寧七年福唐陳襄等九人竹閣題名也興
懷昔賢乃屏之植祠下又命金華王庭書和靖先
生墓五字刻石立墓前在今西太一宫北偏(又見塜墓)
(門)
金沙井
舊在廣化寺白樂天嘗酌此泉甘美可愛視其地
沙光燦如金撥以杖皆黑今在延祥觀
瑪瑙坡
舊在寳勝寺地有碎石如瑪瑙故以名有圓法師
陶器墳今在西太一宫
六一泉
舊在報恩院詳見後東坡銘
東坡庵
東坡既名六一泉又於泉之後鑿巖築室自名曰
東坡庵今不存(據傅牧西湖古跡事實)
閑泉
在瑪瑙坡圓法師詩閑泉澄極頂自注云閑泉在
瑪瑙院
僕夫泉
在瑪瑙坡側圓法師鑿池得泉有詩云新泉號僕
夫
四照閣
在山巔今不存
西閣
又名彌勒閣有石塔七層今不存
鑑堂(今不存)
辟支塔(今不存詳見塔門)
銘文六一泉(東坡銘并序歐陽文忠公將老自謂六一居士予昔通守錢塘見公于汝隂而)
(南公曰西湖僧慧勤甚文而長于詩吾昔為山中樂三章以贈之子閒于民事求人于湖山間而不可得)
(則往從勤乎予到官三日訪勤于孤山之下抵掌而論人物曰公天人也人見其暫寓人間而不知其乘)
(雲馭風歴五嶽而跨滄海也此邦之人以公不一来為恨公麾斥八極何所不至雖江山之勝莫適為主)
(而竒麗秀絶之氣常為能文者用故吾以謂西湖盖公儿案間一物耳勤語雖幻怪而理有實然者明年)
(公薨予哭於勤舍又十八年予為錢塘守則勤亦化去夂矣訪其舊居則弟子二仲在焉畫公與勤之像)
(事之如生舍下舊無泉予未至數月泉出講堂之後孤山之趾汪然溢流甚白而甘即其地鑿巖架石為)
(室二仲謂予師聞公来出泉以相勞苦公可無言乎乃取勤舊語推本其意名之曰六一泉且銘之曰泉)
(之出也去公數千里後公之沒十有八年而名之曰六一不幾於誕乎曰君子之澤豈獨五世而已盖得)
(其人則可至於百傳嘗試與子登孤山而望吴越歌山中之樂而飲此水則公之遺風餘烈亦或見于斯)
(泉也)
題詠孤山(唐張祐詩樓臺聳碧岑一徑入湖心不雨山長潤無雲水自隂斷橋荒蘚合空院落)
(花深猶憶西窗月鐘聲出北林結白樂天題孤山寺山石榴花示諸僧詩山榴花似紅巾容豔新妍占)
(斷春色相故關行道地香塵擬觸坐禪人瞿曇弟子君知否恐是天魔女化身西湖晩歸望孤山詩柳)
(湖松島蓮花寺晩動歸橈出道場盧橘子低山雨重栟櫚葉戰水風凉烟波淡蕩摇空碧樓殿参差倚夕)
(陽到岸請君回首望蓬莱宫在水中央孤山寺遇雨詩拂波雲色重洒葉雨聲繁水鷺雙飛起風荷一向)
(翻空濛連北岸蕭颯入東軒或擬湖中宿留船在寺門林和靖孤山寺詩雲峯水樹南朝寺秪隔叢篁)
(作並隣破殿静披虀臼古齋房閑試酪奴春白公睡閣幽如畫張祐詩牌妙入神乘興醉来拖木屐翠苔)
(蒼蘚石磷磷塔孤山寺端上人房寫望詩底處凭欄思渺然孤山後閣西偏隂沉畫軸林間寺零落棋)
(枰葑上田秋景有時飛獨鳥夕陽無事起寒烟遲留更愛吾廬近祗待重来看雪天孤山後寫望云水)
(墨屏風状總非作詩除是謝元暉溪橋裊裊穿黃落樵斧丁丁斫翠微返照未沉僧獨往長烟如淡鳥横)
(飛南峯有客鋤園罷閑倚籬間忘却歸珠孤山雪中寫望云瓊樹瑶岑掠眼新鮮飈時復颺塵此中自)
(是蓬莱闕何處更尋姑射人滿東坡臘日遊孤山訪惠勤惠思二僧詩天欲雪雲湖樓臺明滅山有無)
(水清出石魚可數林深無人鳥相呼臘日不歸對妻孥名尋道人實自娱道人之居在何許寳雲山前路)
(盤紆孤山孤絶誰肯廬道人有道山不孤紙窗竹屋深自煗擁褐坐睡依團蒲天寒路遠愁僕夫整駕催)
(歸及未晡出山廻望雲木合但見野鶻盤浮圖兹遊淡薄歡有餘到家恍如夢蘧蘧作詩火速追亾逋清)
(景一失後難摹相悼歐公詩故人已為土衰鬢亦經秋猶喜孤山下逢說舊遊孤山送陳述古江神)
(子詞翠蛾羞黛怯人看掩霜華淚偷彈且盡一尊收淚唱陽關謾道帝城天樣遠天易見見君難畫堂新)
(締近孤山曲闌干為誰安小舟尋舊事無處問水連天郭祥正詩塵寰山障合月窟一峯孤欲識僧歸)
(處飄然一寳珠尚石林葉夢得詩并序云張景修與吾同為郎夜宿書新省之祠曹廳步月庭下為吾)
(言往嘗以九月望夜道錢塘與詩僧可久泛西湖至孤山已夜分是歲早寒月色正中湖面渺然如鎔銀)
(傍山松檜参天露下葉間薿薿皆有光微風動湖水晃漾與林葉相射可久清癯苦吟坐中凄然不勝寒)
(索衣無所有以空米囊覆其背謂平生得此無幾吾為作詩記之云霜風獵獵將寒威林下山僧見亦稀)
(怪得題詩無俗語十年肝膈湛寒輝此景暑中想像亦可一灑然也楊誠齋泛舟西湖步登孤山詩曉)
(雨擣珠屑吹作空中塵拂水無落暈映巒有遮痕承華兩端尹嘉招出城闉一尊澆雲師借風開晝昏諸)
(鬟忽脫帽孤鏡亦捲裀西湖翳復皎南山洗如新舍舟步柳堤曳杖啄松門乃是小上林亦有虎守閽桂)
(落賸金粟蓉粧濃繡屏高堂竹梢上幽榭荷葉濱群仙此小憩呼酒領一欣秋花隔水笑笑我墮紗巾更)
(酧不知籌互嘲還作春行樂戒多取况復仄羲輪歸變兀頽玉那知醉與醒平章賈魏公舊題孤山)
(詩半是樓臺換却村幾回獨立更銷魂斷堤野水梅花宅千古春風月一痕贈孤山周道士詩梅花和)
(靖宅此處往来清肯以詩為事終于世有名山空丹鶴老湖淨白漚明時亦扶笻出何曾踏帝城高菊)
(磵孤山雪後詩雪後騎驢行步遲孤山何似㶚橋時近来行軰無和靖見說梅花不要詩陸盤隐春遊)
(孤山風約晴雲碎欲零獨遊無伴踏芳塵旋移船泊前朝寺盡捲簾看新路人肥綠又添三尺水瘦紅猶)
(有一分春不妨笑我矜持意吟到孤山句更新)栢堂(東坡詩道人手種幾生前鶴骨龍姿尚宛然雙)
(榦一先神物化九朝三見太平年忽驚華厦依巖出乞與佳名到處傳此柏未枯君記取灰心聊伴小乘)
(禪是楊蟠詩零落雪霜後猶含千載春一株化為石誰種時人郭祥正詩歲老枝葉爛春深香氣新)
(可憐湖上檜曾識井中人見周紫芝詩臺城依舊繞長河結綺臨春往事多但張妃是西子不知擒虎)
(是閻羅當年已老瓊瑶樹此日空留鐵石柯喬木自存非故國何須仍唱後庭歌)竹閣(白樂天詩)
(晚坐松簷下宵眠竹閣間清虛當服藥幽獨抵歸山巧未能勝拙忙應不及閒無勞别修道即此是玄關)
(不東坡詩海山兜率兩茫然古寺無人竹滿軒白鶴留歸後語蒼龍猶是種時孫兩叢恰似蕭郎筆千)
(畝空懷渭上村欲把新詩問遺像病維摩詰更無言又竹閣見憶詩柏堂南畔竹如雲北閣何人是主)
(人但遣先生披鶴氅不須更畫樂天真)處士廬(處士孤山小隠詩竹樹遶吾廬清深趣有餘鶴)
(閑臨水久蜂懶得花疎酒病妨開卷春隂入荷鋤嘗憐古圖畫多半寫樵漁猿鳥分清絶林蘿擁翠微)
(步穿僧逕出肩搭道衣歸水墅香酤熟烟崖早筍肥功名無一點何處更㤀機園井夹蕭森紅芳墮翠)
(隂晝巖松鼠静春塹竹雞深歲課非無秫家蔵獨有琴顔原遺事在千古壮閒心門逕獨蕭然山林屋)
(舍邊水風清晚釣花日重春眠苒苒苔衣滑磷磷石子圓人寰諸洞府應合置閒仙又小隐詩道着權)
(名便絶交一峯春翠濕衡茅莊生已慣䲭鳶嚇揚子休譏蝘蜓嘲潏潏藥泉来石竇霖霖茶靄出松梢琴)
(僧近借南薰譜且并閑功仔細抄無閑搭綸巾擁縹囊此心隨分識興亾黑頭為相雖詔白眼看人亦)
(未妨雲噴石花生劍壁雨敲松子落琴牀清猿幽鳥遥相呌數筆湖山又夕陽魯望無来已百年又生)
(吾軰在林泉誰知隠遯為高尚敢道文章到聖賢月界曉窗琴嶽潤竹搖秋几墨雲鮮南塘一霎霏微雨)
(更擁漁簔上釣船竺又云山水未深猿鳥少此生猶擬别移居直過天溪流上獨樹為橋小結廬山)
(園小梅詩衆芳搖落獨暄妍占盡芳情向小園疎影横斜水清淺暗香浮動月黃昏霜禽欲下先偷眼粉)
(蝶如知合斷魂幸有微吟可相狎不湏檀板共金尊䖝隠居秋日行樂歸来即杜門嘯臺秋色背人羣幽)
(傍草晩相映遠水著烟寒未分高亢可能稱獨行窮空猶擬頼斯文過從好事今誰是自笑堪如揚子雲)
(庭園廬蠧關寒井對蕭晨自愛棲遲近古人閑草徧終勝俗好書堆案轉甘貧橋邊野水通漁路籬外)
(青山見寺隣懶為躬耕詠梁甫吾生已是太平民結深居雜興并序諸葛孔明謝安石蓄經濟之才雖)
(廬南陽擕妓東山未嘗不以平一宇内躋致生民為意鄙夫則不然胷腹空洞剪然無所存置但能行樵)
(坐釣外寄心于小律詩時或鏖兵景物衡門情味則倒睨二君而反有得色凡所遇興輙成短篇摠曰深)
(居雜興詩六首盖所以狀林麓之幽勝攄几格之閑曠且非敢求聲于當世故援筆以顯其事云隐居)
(松籟細錚然何獨微之重碧鮮已被遠峯擎&KR1128;&KR1128;更禁初月吐娟娟門庭静極霖苔露籬院凉生裊菊烟)
(中有病夫披白搭瘦行清坐詠遺編侯四壁垣衣釣具腥已甘衡泌號沉冥伶倫近日無白奴僕當時)
(有衛青花月滿懷看酒譜雲蘿幽信寄茶經茅君使者蕭閑甚獨理叢毛向戸庭薄夫何苦事姦姦一)
(室圖書自解顔峯後月明秋嘯去水邊花影晩樵還文章敢道長于古光景渾疑剰却閑多少烟霞好猿)
(鳥令人惆悵謝東山宜坐釣行樵那不倦尋雲看月亦應勞煩襟入夜權減瘦骼乘秋斗頓高猿下任)
(窺煎藥鼎客来慵動碾茶槽牀頭卧架真閑却免有情憀揭悼騷遺編坐罷披三豕小軸行當倦五禽)
(廉肆有清嘗遇困刀圭無狀為攻深長卿消渴應難奈元晏羸已不禁約縛隠囊聊閣膝㤀懷未得是)
(微吟將和梅聖俞雪中同虚白上人見訪湖上玩佳雪相唯道林早烟村意遠春漲岸痕深地僻過三)
(徑人閑試五禽歸橈有餘興寧復北山隂清園廬秋夕蘭杜裛衰香開扉趣自長寒烟宿墟落月上林)
(塘意想殊為適形骸固可㤀援琴有餘興聊復寄吟觴山閣偶書遶舍青山看未足故穿林表架危軒)
(但將松籟延佳客嘗帶霖嵐認遠村吴榜自能凌晩汰湘纍何苦属芳蓀餘生多病期恬飬聊此棲遲一)
(避喧盡春日齋中空階重叠上垣衣白書初長社燕歸落海棠人卧病東風時復動柴扉湖上隠居)
(湖水入籬山遶舍隠居應與世相違閒門自掩蒼苔色来客時驚白鳥飛賣藥比常嫌有價灌園終亦愛)
(無機如何天竺林間路猶到秋聲夢翠微題和王給事同諸官留題千兵欵戶迂紅旆四壁留拂紫苔)
(他日北上傳故事願將猿鶴比雲来至剪綃零落點酥乾向背稀稠畫亦難日薄縱甘春晚霜深應怯)
(夜来寒澄鮮秪共隣僧惜冷落猶嫌俗客看憶昔江南舊行路酒旗斜拂墜銀鞍數年閑作園林主未)
(有新詩到小梅摘索又開三两朵團欒空繞百千回荒鄰獨映山初盡晩景相禁雪欲来寄語清香少愁)
(結為君吟罷一銜杯半吟懷長悵負芳時為見梅花輙入詩雪後園林纔水邊籬落忽横枝人憐紅)
(艷多應俗天與清香似有私堪笑胡雖亦風味解將聲調角中吹范文正公寄和靖處士詩片心高與)
(月徘徊豈為千鍾下釣臺猶笑白雲多事在等閑為雨出山来鮑當題林和靖隠居詩湖水春来綠山)
(雲夏亦繁何如隠君子長嘯掩柴門飲東坡書和靖詩後云吴儂生長湖山曲呼吸湖光山淥不論世)
(外隠君子販夫俚婦皆冰玉先生何是絶俗人神清骨冷無由俗我不識君曾夢見瞳子瞭然光可燭遺)
(篇妙字處處有步繞西湖看不足詩如東野不言寒書似西臺差少肉平生高節已難繼將死微言猶可)
(錄自言不作封禅書更肯悲吟白頭曲我笑吴人不好事好作祠堂房修竹不然配食水仙王一盞寒泉)
(薦秋菊水陳文惠堯佐林處士水亭詩城外逋翁宅開亭野寒冷光浮荇葉静影浸漁竿吠犬時迎客)
(飢禽忽上欄疎籬僧舍近嘉樹鶴庭寬拂砌烟紛裊侵窗筍戟攅小橋横落日幽徑轉層巒好景吟何盡)
(清歡畫亦難怜君留我意重叠取琴弹草曺既明過林和靖舊址短棹不歸雙鶴去一邱烟寄山隂水)
(邊疎影黃昏月無限風騷在客心)西閣(僧志文詩楊柳蒹葭覆水濱徘徊南望倚欄頻年光似鳥)
(翩翩過世事如棋局局新嵐積遠山秋氣象月生高閣夜精神驚飛一陣鳬鷖起蓮葉丹中把釣人)四
照閣(鄭獬詩湖山天下之絶境群山繞湖千百重碧筍四插明鏡綠此閣正落明鏡中當軒不置窗)
(與檻湖光山翠還相通側耳似聞天仙語接手便欲翻長空)和靖墓(高九萬拜林和靖墓詩玉)
(函香骨老雲根占斷孤山水月村薦菊泉清涵竹影種梅地冷帶苔痕生前已是全名節身後從誰問子)
(孫惟是年年寒食日游人来與酹清樽無菊潭吴中孚遊和靖墓詩墳草年年一度青梅花主自飄零)
(定知魂在梅花上只有春風喚得醒門片玉沉山草亦珍斷碑殘石當麒麟君王别為開戸不欲梅花)
(見路人士黃宜山題和靖墓墳邊疎影尚横斜鶴老苔荒處家獨立東風難着語只擕尊酒酹梅花)
粟山
晉書隋書地理志餘杭郡有粟山祥符志云在錢塘
縣西一十七里高六十二丈周廻一十八里二百步
太平寰宇記云山下有飛泉二里又云有吴大帝石
柱今在東墓嶺側(詳見古跡)
巨石山(一名石甑山)
隋書地理志錢塘有石甑山巍石如甑然太平寰宇
記在錢塘縣舊治南三里祥符志云高六十三丈周
廻二十三里一百步郡國志云上有七層古塔妙絶
人工北有落星二石吴越王錢氏號夀星寳石山後
改為匡石山羅隠封石記云或聳秀而層排巨石或
岧嶤而朝挹衆山(按祥符志定業院山與巨石山雖相連而相去甚遠有二石甑山禾)
(詳)
巾子峰
在錢塘門外舊志云在梵天院後形如巾幘西湖勝
蹟事實云在夀星寺後
題咏(林和靖詩巾子山頭烏臼木微霜未落葉先紅楊蟠詩首出郡山内晴窗幾處看不須風雨)
(折開檻滿溪寒)
霍山
在錢塘門外有張真君祠歲仲春八日傾城士女集
焉
南屏山
在興教寺後怪石聳秀中穿一洞上有石壁若屏障
然刻司馬温公所書家人卦樂記禮樂不可斯須去
身中庸道不遠人各一章
小南屏山
在廣教院後怪石玲瓏亦𩔖屏障
慧日峰
在淨慈寺後今有慧日閣
雷峰
在淨慈寺前郡人雷氏築庵居之故名世又謂之中
峰
題詠(林和靖中峯望北山詩拂石翫林壑曠然空色秋歸雲帶層巘疎葦際滄洲固是堪長往何為)
(難久留庶將濠上想聊作郯中遊秋乂中峯詩中峰一逕分盤折上幽雲夕照全村見濤隔岸聞長松)
(標古翠衰藥動微薰自愛蘇門嘯懷賢事不羣)
雞籠山
在龍井風篁嶺側高而圓若雞籠然
赤山
在錢湖門外厥土赤埴上有惠因院(俗呼高麗寺)
玉岑山
在錢湖門外惠因寺前一峯聳出衆山繚繞石中有
古木倒垂森翠可愛
鵶雞峰
在西山崇因報德院有怪石狀似鵶雞
卓筆峰
靈隠無垢院有石筍形如筆卓
花家山
三賢堂後相對在大麥嶺山後一名蛇山
月輪山
在龍山左右形圓如月故名
馬鞍山
在皃門武狀元坊步司在軍後形如馬鞍故名
靈石山(一名積慶山一名靈石塢)
在西山放馬場側石嘗見光故名古跡事實云靈石
山在南山棲真院之上
題詠(郭祥正詩靈石山前路山深寺更深不知明月去空惜白雲沉)
仙姑山
在錢塘門外東山衕
西觀音山
在錢塘門外王家橋試院後山是也
龍門山
在錢塘縣西溪之欽賢鄉地高峻上有龍池寺
觀山黃杜山了頭山茆山篠山楊梅山
祥符志云在錢塘縣崇化鄉第七都衆山接連高一
百五十丈周圍三十五里
咸淳臨安志卷二十三
