咸淳臨安志卷三十二宋潜說友撰
山川十一
湖(上)
西湖
在郡西舊名錢塘湖源出於武林泉周廻三十里自
唐及國朝號遊觀勝地及中興以來衣冠之集舟車
之舍民物阜蕃宫室鉅麗尤非昔比先是城中以斥
鹵苦於無水唐刺史李鄴侯泌引湖水入城為六井
以便民汲刺史白文公居易又築堤捍湖鍾洩其水
溉田千頃自為石記然歲久浚治不時往往湮塞錢
氏始置撩湖兵士千人至國朝大中祥符初郡守王
濟增置斗門以白公舊記刻石湖上焉天禧四年郡
守王欽若奏以為祝聖放生池禁採捕及慶歷初守
鄭戩發屬縣丁數萬人盡闢豪族僧寺規占之地仁
宗嘉之降詔奬諭仍命歲常修導元祐五年守蘇軾
奏臣聞天下所在陂湖河渠之利廢興成毁皆若有
數惟聖人在上則興利除害易成而難廢昔西漢之
末翟方進為丞相始決壞汝南鴻隙陂父老怨之歌
曰壞陂誰翟子威飯我豆羹芋魁反乎覆陂當復誰
言者兩黃鵠蓋民心之所欲而託之天以為有神下
告我也孫皓時吳郡上言臨平湖自漢末草穢壅塞
今忽開通長老相傳此湖開天下平皓以為己瑞已
而晉武帝平吳由此觀之陂湖河渠之𩔖久廢復開
事關興運雖天道難知而民心所欲天必從之杭州
之有西湖如人之有眉目蓋不可廢也唐長慶中白
居易為刺史方是時湖溉田千餘頃及錢氏有國置
撩湖兵士千人日夜開濬自國初以來稍廢不治水
涸草生漸成葑田熙寧中臣通判本州則湖之葑合
者蓋十二三年而今者十六七年之間遂塞其半父
老皆言十年以來水淺葑横如雲翳空倏忽便滿更
二十年無西湖矣使杭州無西湖如人而去其眉目
豈復為人乎臣愚無知竊謂西湖有不可廢者五天
禧中故相王欽若始奏以西湖為放生池禁捕魚鳥
為人主祈福自是以來每歲四月八日郡人數萬會
於湖上所活羽毛鱗介以百萬數皆西北向稽首仰
祝千萬歲夀若一旦湮塞使蛟龍魚鼈同為涸轍之
鮒臣子坐觀亦何心哉此西湖之不可廢者一也杭
之為州本江海故地水泉鹹苦居民零落自唐李泌
始引湖水作六井然後民足於水井邑日富百萬生
聚待此而後食今湖狹水淺六井漸壞若二十年之
後盡為葑田則舉城之人復飲鹹苦勢必耗散此西
湖之不可廢者二也白居易作西湖石函記云放水
溉田瀕河千頃可無凶歲今雖不及千頃而下湖數
十里間菱茭榖米所獲不貲此西湖之不可廢者三
也西湖深闊則運河可以取足於湖水若湖水不足
則必取足於江潮潮之所過泥沙渾濁一石五斗不
出三歲輙調兵夫十餘萬工開濬此西湖之不可廢
者四也天下酒官之盛未有如杭者也歲課二十餘
萬緡而水泉之用仰給於湖若湖漸淺狹水不應溝
則當勞人遠取山泉歲不下二十萬工此西湖之不
可廢者五也臣以侍從出膺寵寄目覩西湖有必廢
之漸五不可之憂豈得苟安歲月不任其責輙己差
官打量湖上葑田計二十五萬餘丈度用夫二十餘
萬工近者伏蒙陛下以本路饑饉特寬轉運司上
供米斛五十餘萬石又特賜本路度牒三百而杭當
得百道臣謹以聖意增召入中米減價出賣以濟饑
民而增減耗折之餘尚得錢米約共一萬貫石臣輙
以此錢米募民開湖度得可十萬工自今月二十八
日興工農民父老縱觀太息以謂二聖既捐利與民
活此一方而又以其餘興久廢無窮之利使數千人
得食其力以度此凶歲蓋有泣下者臣伏見民情如
此而錢米有限所募未廣葑合之地尚存大半若來
者不嗣則前功復棄深可痛惜若更得度牒百道則
一舉募民除去净盡不復遺患矣陛下少賜詳覽察
臣所論西湖五不可廢之狀利害卓然特出聖斷别
賜臣度牒五十道仍勅轉運提刑司于前來所賜諸
州度牒二百道内契勘賑濟支用不盡者更撥五十
道價錢與臣通成一百道使臣得盡力畢工半年之
間自見西湖復唐之舊環三十里際山為岸則農民
父老與羽毛鱗介同沐聖澤無有窮已臣不勝大願
(一自來西湖水面不許人租佃惟茭葑之地方許請賃種植今來既將葑田開成水面須至給與人戶請)
(佃種茭深慮歲久人戸日漸侵佔舊來水面種植官司無由覺察已指揮本州候開湖了日于今來新開)
(界上立小石塔三五所相望為界應石塔以内水面不得請射及侵占種植如違許人告每丈支賞錢五)
(貫文省以犯人家財充一湖上種茭人湖自來臠割葑地如田塍狀以為疆界緣此即漸葑合不可不禁)
(今來起請應種茭人戶只得標插竹木為四至不得以臠葑為界如違亦許人剗賃一本州公使庫自來)
(收西湖菱草蕩課利錢四百五十四貫充公使今來既開草葑盡變為菱蕩給與人戸租佃即今後課利)
(亦必稍增若撥入公使庫未為穏便今來起請欲乞應西湖上新舊菱蕩課利並委自本州量立課額今)
(後永不得增添如人戸不切除治致冇草葑即許人剗賃其剗租人特與權免三年課利所有新舊菱蕩)
(課利錢盡送錢塘縣尉司收管謂之開湖司公使庫更不得支用以備逐年雇人開葑撩淺如敢别將支)
(用並科違制一錢塘縣尉廨宇在西湖上今來起請今後差錢塘縣尉銜位内帶管開湖司公事嘗切點)
(檢纔有茭葑即依法施行或支開湖司錢物雇人開撩替日委後政點檢交割如有茭葑不切除治即申)
(所屬點檢申吏部理為遺闕以上條件並刻石置知州及錢塘縣尉廳上常切點檢此奏藁真蹟見留)
(平章賈魏公家藏)紹興十九年以西湖近來穢濁堙塞詔郡
守湯鵬舉措置遂用工開撩及修砌六井陰竇水口
增置斗門閘板量度水勢通放入井且條具事宜(一檢)
(准紹興九年八月指揮許本府招置廂軍兵士二百人見管止有四十餘人今已措置撥填凑及元額蓋)
(造寨屋舟船專一撩湖不許他役一契勘紹興九年八月指揮差錢塘縣尉兼管開湖職事臣今欲專差)
(武臣一員知通逐時檢察庶幾積日累月開撩不致依舊堙塞一契勘西湖所種茭菱往往于湖中取泥)
(葑夾和糞穢包根墜種及不時澆灌穢汚紹興十七年六月申明今後永不許請佃栽種今來又復重置)
(蓮荷填塞湖港臣已將蓮荷租課官錢並已除放訖如有違犯之人科罪追賞有官人具申朝廷取旨施)
(行)乾道五年周安撫淙奏臣竊惟西湖所貴深闊而
引水入城中諸井尤在涓潔累降指揮禁止抛棄糞
土栽植茭菱及澣衣洗馬穢汚湖水罪賞固已嚴備
舊招軍兵二百人專一撩湖委錢塘尉主管後來廢
闕見存者止三十五名而有力之家又復請佃湖面
轉令人戸租賃栽種茭菱因緣包占增叠隄岸日益
填塞深慮歲久西湖愈狹水源不通臣近已重修諸
井溝口了畢今欲增置撩湖軍兵一百人修蓋寨屋
置造舟船就委錢塘縣尉并本府壕寨官一員於銜
位内帶主管開湖事專一管轄軍兵開撩不許人戸
請佃種植茭菱及因而包占增叠隄岸或有違戾許
人告捉以違制論旨從之自後時有申明淳祐丁未
大旱水盡涸詔郡守趙與&KR0696;開濬仍奉朝命自六井
至錢塘門上船亭西林橋北山第一橋高橋蘇堤三
塔南新路柳洲寺前凡菱荷芰蕩一切薙去之
孤山路
在孤山之下北有斷橋南有西林橋其西為裏湖
樂天詩誰開湖寺西南路草綠裙腰一道斜自註
云孤山寺路在湖洲中草綠時望如裙腰舊志云
不知所從始
蘇公隄
元祐中東坡既奏開浚湖水因以所積葑草築為
長堤起南迄北横截湖面綿亘數里夾道雜植花
柳中為六橋行者便之坡嘗賦詩云六橋横截天
漢上北山始與南屏通忽驚二十五萬丈老葑席
卷蒼烟空嗣守林希榜曰蘇公堤邦人祀公隄上
後十年郡守吕惠卿奏毁之堤間齧於水郡常隨
時修治訖罔克久咸淳五年朝廷給錢命守臣潛
說友增築載礫運土填窪益庫通高二尺袤七百
五十八丈廣皆六十尺堤舊有亭九亦治新之仍
補種花木數百本
小新堤
淳祐二年趙安撫與&KR0696;築自北山第二橋至麴院
步夾岸植柳如蘇隄路通靈竺半隄作四面堂一
亭三以憩遊人咸淳五年併行修築聚土增高通
二尺許袤凡二百五十丈廣皆二十五尺其費亦
朝廷所給賜也
豐樂樓
在豐豫門外舊名聳翠樓樓據西湖之會千峰連
環一碧萬頃柳汀花塢歴歴檻欄間而遊橈畫艗
櫂歌隄唱往往會合於樓下為遊覽最顧以官酤
喧雜樓亦卑小弗與景稱淳祐九年趙安撫與&KR0696;
始撤新之瑰麗宏特高切雲漢遂為西湖之壯其
旁花徑曲折亭榭參差與兹樓映帶搢紳多聚拜
於此
三賢堂
孤山竹閣舊有白樂天林和靖蘇東坡三像後廢
乾道五年周安撫淙即水仙王廟之東廡祠焉嘉
定十五年袁安撫韶請於朝竊見本府三賢堂實
為尊禮名勝之所攷之圖經更易非一其始孤山
廣化寺有白公竹閣因其遺跡而祀白公後人以
東坡和靖附焉南渡之後就孤山剏延祥觀遷廣
化於北山路口僅移竹閣而堂廢不存乾道五年
知府事周淙乃重建於普安寺側水仙王廟之東
廡蓋取東坡詩配食水仙王之意殊不知此詩之
作特為和靖而樂天東坡併以配食大失本旨況
水仙王儷居其中三賢俛居廡下郡守謁晴禱雨
幄帷迫近固已不敢安處而吏卒喧囂箕踞自若
慢賢滋甚何以祀為竊惟三賢道德名節震耀今
古而祠宇未嚴何以崇教化而厲風俗又其勝踐
陳蹤咸在西湖孤山大隄之間今乃僻處巖阿與
湖光夐不相接榛莽蔽翳棟宇傾頽位置尤為弗
稱韶假守以來即欲更建未得爽塏搜訪久之近
踏逐到廢花塢一所正當蘇隄之中前挹平湖氣
象清曠背負長岡林樾深窈南北諸峯嵐翠環合
遂於此地築叠基址且闢大逵與蘇隄貫連鳩材
命工建立堂宇奉安三賢庶幾妥魂得地復還古
蹟都邑人士知所尊敬其祠堂之外參錯亭舘周
植花竹以顯清㮣續竢工役了畢製畫圖本繳申
從之又有堂三曰水西雲北曰月香水影曰晴光
雨色吏部侍郎程珌為記
先賢堂
寶慶二年袁安撫韶又請於朝伏覩乾道中忠定
史越王以故相鎮越於鏡湖立先賢祠凡會稽先
儒高士揭石分享遂為一郡盛典近者朝家復賜
緡錢葺而新之又金陵因卞壼舊宅亦取江左諸
賢萃為一祠皆所以見尊禮名勝昭示民則之意
杭居吳會為列城冠湖山清麗瑞氣扶輿人傑代
生踵武相望祠祝未建實為闕文仰惟聖神御極
萬化維新飾治以文增光儒道其在首善之地若
兹逸禮庸可不搜舉而振起之韶承乏京邑職在
宣化昨以三賢祠宇位置弗稱已更諸爽塏獨先
賢祠典未秩營度有日擇勝良艱近聞南山之北
新堤之上居民有以屋廬園池求售者因捐公帑
以酬其直計緡錢七十有畸嘗躬往相視其地前
挹平湖四山環合基址夷曠意象窈深今欲建立
堂皇表以臺門翼以廊廡繚以墻垣通以橋梁剏
為嚴奉先賢之所併欲稽考歴代史傳及百家之
書并郡志所載凡忠臣孝子善士名流有德行節
義學問功業足以表世厲俗者詮次事實撰述繫
贊勒諸堅石列置中堂將以旌前節而淑方來隆
上都而觀萬國其於教化實非小補涓日鳩工以
次興建所合具申朝廷欲乞劄下本府以憑遵守
施行從之乃取本郡自古名德許箕公而下凡三
十四人及孫夫人以下五代具述事蹟刻石作贊
祠宇雖濱湖入其門一徑縈紆花竹蔽翳亭相望
五六來者繇振衣歴古香循清風登山亭憩流芳
而後至祠下既又徙玉晨道宫於祠之艮隅以奉
灑掃而易曰旌德且為門便其往來直門為堂曰
仰高中書舍人王塈為祠記(按許由事出莊子謂不受堯遜而娛於穎)
(陽太史公傳伯夷曰余登箕山其上蓋有許由塜且疑孔子序列古之仁聖賢人獨由不少㮣見子)
(長愛竒人也而於逃隠之事猶未之信亦以世遠薦紳先生難言之故耳指為杭人而列之祠固不)
(害為尊賢之意然必實有所據始可傳信淳祐志覺其非以為晉許游居昌化晩山即許遠遊也嘗)
(採藥於潛遺跡為許游觀蓋由游二字同音而訛此說是矣然羊裘一翁清風萬古以此託始豈不)
(足為杭重而必牽合傅會寓言者以為誇耶)
湖山堂
在南新路第二橋西咸淳三年洪安撫燾買民地
創建棟宇雄傑面勢端閎岡巒奔趨水光滉漾四
浮圖矗四隅前則雷峯保叔後則南北二高如武
士呵衞回眸顧盼繇後而望則芙蕖菰蒲蔚然相
扶若有遜避其前之意後三年安撫潛說友增建
水閣六楹又縱為堂四楹以達於閣環之欄檻闢
之櫺牖邇延遠挹盡納萬景卓然為西湖最遊者
争趨焉
玉蓮堂
在錢塘門外菩提寺南景定二年馬安撫光祖建
明年魏安撫克愚既徙郡治之竹山閣併奉玉蓮
堂奎扁揭於此
江湖偉觀
在葛嶺夀星寺外江内湖一覽在目淳祐十年趙
安撫與&KR0696;重創廣厦危欄顯敞虚曠旁又為兩亭
可登山椒
望湖樓
在錢塘門外一里一名看經樓乾德五年錢忠懿
王建
十三間樓
在錢塘門外大佛頭纜船石山後東坡守杭日多
遊處其上今為相嚴院
湖堂
在豐豫門外堂前有集賢亭右有聳翠樓
右望湖樓以下三處今皆廢名賢遺迹不可無
傳故特著焉
放生池
天禧四年守王欽若建請(見前)明年守王隨記其事
元祐五年蘇軾請浚西湖謂每歲四月八日郡人
數萬會湖上所活羽毛鱗介以百萬數皆西北向
稽首祝千萬歲紹興間臣寮言鑾輿駐蹕王氣所
存尤宜涵養以示渥澤乞仍以西湖為放生池禁
勿採捕慶元四年趙安撫師&KR0759;創德生堂於石涵
橋之西又作二亭其一濱湖為祝網縱鱗之所名
曰泳飛其一枕山凡舊刻新銘皆峙焉見高内翰
文虎所為記淳祐八年趙安撫與&KR0696;既更為堂又
新濱湖之亭二扁皆丐理宗皇帝奎畫又有御筆
戒烹割刻石立堂上(見詔令門)其覆碑之亭咸淳六年
安撫潛說友所更建
咸淳臨安志卷三十二
