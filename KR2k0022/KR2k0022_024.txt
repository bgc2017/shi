咸淳臨志卷二十四宋潜說友撰
山川三
城東北諸山
臨平山
祥符志云去仁和縣舊治五十四里山高五十三丈
周廻十八里上有塔有龍洞礪洞(事具諸洞)有天井(在山之頂)
(舊志云方闊約二丈積水深八尺雖旱未嘗涸)下有東嶽廟景星觀峙立兩
旁又有藕花洲即鼎湖也
題詠(東坡舟過臨平次杭人裴維甫韻餘杭門外葉飛秋尚記居人挽去舟一别臨平山下路五年)
(雲夢澤南州凄凉楚些緣吾發邂逅秦淮為子留寄謝西湖舊風月故應時許夢中遊又雪霽過臨平)
(邈師房會陳烈少府題詩落帆古戌下積雪高如邱強邀詩老出疎髯散颼颼僧房有宿火手足漸和柔)
(静士素寡言相對自㤀憂銅爐擢烟穗石鼎浮霜甌征夫念前路急鼓催行舟我行雖有程坐稳且復留)
(大哉天地間此生得浮浮月僧道潛詩風蒲獵獵弄輕柔欲立蜻蜓不自由五臨平山下路藕花無數)
(滿汀洲嵯沈金部汝諧詩云山勢分明飲水□孤峯西轉鬱峨不湏探問山童藥且挹朝来爽氣多)
桐扣山
在仁和臨平山之西晉武帝時岸壊出石鼓擊之無
聲張華取蜀桐木刻作魚形而扣之聲聞數里故名
臯亭山
唐書地理志錢塘縣有臯亭山祥符志云今屬仁和
縣在縣之東北二十里高百餘丈雲出則雨寧宗皇
帝御書三字為扁有崇善靈惠王祠名半山廟旁有
水甕及桃花塢
題詠(敖陶孫詩樵路縈連入翠微清泉白石可㤀機雲中犬吠劉安過樹杪春深望帝歸白鶴可留)
(華表語蒼官合受錦衣圍珠襦玉柙今何許一笑人間萬事非)
青龍山
在臯亭山之東高七十餘丈山脊蒼翠偃曲如龍
母山
在臯亭山東北約高一百餘丈比衆山獨高張翼左
右如母顧子因以名之
佛日山
在母山之東北高六十餘丈中有佛日淨慧寺(詳具佛慧)
(寺)
石膏山
太平寰宇記在錢塘縣舊治西五十七里錢塘記云
出石膏色若雪又縣治亥地有獄雨霽時獄中出石
膏一名稽留山無毒獸惡䖝(太平寰宇記)
黃鶴山
祥符志云在仁和縣舊治東北三十八里寰宇記舊
有黃鶴樓今佛日山之北高約百餘丈巔有龍池一
名渥洼北塢有龍洞石裂為路深險不可視山之腰
有黃鶴仙洞外甚狭中可容數人深窈而黑時有樵
牧爇松明而入愈行愈遠疑有龍在焉池出雲必雨
又有潭在山之東(故老相傳有詩云但看黃鶴山頂雲化作白龍潭上雨或為僧道潜)
(作)
超山
在仁和縣之東北六十里永和鄉高三十七丈周二
十里
亭市山
郡國志云杭州亭市山餘石鄉亭市村多陶戸善作
大甕今謂之浙甕
龍珠山
在仁和縣肇元鄉五都高約六七丈形圓如珠與臯
亭黃鶴衆山相望一名巧山
泰山
在仁和縣南鮑山之北高約十五六丈民居可三百
戶名泰村
大旗山
在仁和縣黃鶴之北高約五十餘丈有青草塢居民
可二百戸名大旗村
南鮑山
在仁和縣南山之北高約十餘丈山下有村名南鮑
南山
在仁和縣大旗山之北高約四十餘丈東南與佛日
山夾境有杜牧塢纍纍數塜世傳杜牧墓無可考
太婆山白巖山
在錢塘縣
方山
在錢塘縣崇化鄉高三十丈
全山
在錢塘縣孝女鄉高一十丈周四里
苧山
在錢塘縣孝女南鄉高一十丈周廻五里
楊山
在錢塘縣孝女南鄉高二十丈周廻六里
唐墓山
在錢塘縣孝女南鄉高一十五丈周廻八里有唐孝
女墓(詳見塜墓門)
近山
在錢塘縣靈芝鄉高十丈周廻一里
大遮山烏尖山
在錢塘縣孝女北鄉接連餘杭縣及武康縣界高三
百丈
飲馬山
在錢塘縣高二十丈周廻二里
安樂山
在錢塘縣高三十丈周廻三里山上有石八郎祠
石壁山龍駒山法華山
在錢塘縣東抵西堰橋西止欽賢鄉羣山連接不能
盡名約高四十餘丈占十餘里(石壁山上有尊司土地)
三峯山
在仁和縣北四十里東高一十五丈周五里西山高
一十八丈周四里南山高一十二丈周一里
洛山
在仁和縣北四十四里高五十八丈周一十八里
峨眉山(城内亦有山曰峩眉)
在仁和縣北七十里大雲鄉高一十八丈周六里
烏頭山
在仁和縣肇元鄉青龍山之東高八十餘丈峰銳而
秀
石姥山
在烏頭山之東五十餘丈有嶺南接運河塘赤岸嶺
之西有真珠塢少宰劉正夫葬焉
獨山
在仁和縣治之北大雲鄉約高數十丈每出雲晴則
雨雨則晴里人占之屢騐下瞰横溪回環皆水蕩
赭山
舊圖志云在仁和舊治東北六十五里濱海産塩有
塩場
馬嘷山
郡國志昔吴伐越至此山遇大風車破騎死有馬嘷
呼求其主遂名(太平寰宇記)
餘杭縣
大滌山洞天(互見洞霄宫)
在縣西南一十八里按茅君傳云第三十四洞名大
滌匡盖之天周回一百里内有日月分精金堂玉室
仙官考校災祥之所姜真人主之與華陽林屋䆳道
往来或言此山清幽大可以洗滌塵心故名穹崇千
尺迥壓羣巒中峰之上有許遠遊昇天壇丹灶瓦甓
尚存政和間猶有卿雲簫吹往来清越崖間多靈芝
異草人所不識
九鏁山
其勢九折縈紆相續曰天關曰蔵雲曰飛鸞曰凌
虚曰通真曰龍吟曰洞微曰雲璈曰朝元四時山
花爛漫清芬襲人下有石門夾道今不存
天柱山
在洞西南隅乃五十七福地地主王伯元主之按
記云天有八柱在中國者三此其一也(一在夀陽一在龍舒)
四隅斗絶聳翠参天神天隐化時有見者山出佳
茗為浙右最
伏虎巖
在大滌洞西南峻壁間若環堵之室南有路下涉
崖磴方至其所東晉隠士郭文伏獸於此因以名
巖
来賢巖
在大滌東南秀峰之前嵌空數丈叢竹間有磐石
可坐東坡作倅日同蔡凖吴天常樂富國聞人安
道俞康直張日華凡七人来為林泉之遊遂名其
巖曰来賢今作亭于上名曰宜霜
仙跡巖
去大滌里許在路側崖上有仙人遺跡苔蘚不生
濕潤光澤
大滌洞
舊傳云元同先生閭邱方遠入遊自華陽而歸所
見龍鱗異境花木鮮繁門有石鼔扣之則鳴其間
頂平如砥又垂一石如柱號曰隔凡過柱一重如
竇内闊丈餘有圓井無底唯聞琅琅之聲乃朝廷
投龍處有白鼠長可二尺仙書名為玉芝餌之可
以長生
棲真洞
在大滌山前峻嶺之上按記云大滌先生杜琛語
弟子何法仁曰西洞尤廣汝宜居彼可遯世成真
遂名棲真洞有罳頂狀若寳盖龕室幽深乳泉點
滴有東西二臺東臺有石閣津涯不可測常有龍
爪蟠拏蹴縮之跡遊者以手漫滅之次日騐視如
初或以為洞龍出入之逕大觀三年四月山人胡
真隠居其中午夜聞鼉鼓數百聲火毬相繼走及
黑雲靉靆皆奔出洞外次則迅雷烈風駭震山谷
真隠股慄莫知所措移時方止
石室洞(一名藏書洞)
在大滌山中峯之前有巖竇石梁洞外泉脉垂溜
注於石梁之下洞初未顯吴筠觧化於宣城指門
人藏書劍於此尋訪果得之又按景行錄西麓有
巖扉石座自然咸備盖不止乎書劍亦天師藏真
在焉按石精金光經言曲晨飛精蔵景錄神劍解
之道凡暫過太隂紫胞鍊度皆四百年其藏必發
盖數足運會真靈自有以發之耳今天師石室之
藏巖扉呀樹益驗此經之說山腰有石窪樽洞上
有石茶竈皆仙家遺跡隠士陸凝之永仲嘗築室
於是號石室先生云
鳴鳳洞
去大滌一里許山之上石門阻隘童稚可入者閱
其内石屋旁一小路不知其極上有穴泉溜環珮
之聲入于方池未嘗減溢耆舊傳云錢氏時因鳳
凰来故名亦改為靈鳳鄉
鳴鈴洞
祥符舊志云在洞霄宫東山之上洞多竅穴風作
則鳴舊夲作鳴虚閣
龍蜕洞
在大滌洞東一里許喬木幽隠巖穴嵌巉深可數
丈春夏多蛇虺潜伏皇祐初羽人于洞間獲龍骨
數肩齒角皆具因以名之記云五洞潜通此其一
也
白茆洞
在大滌之西南一十里嶺石之上靈象巋然按記
云有晉人遇一道士衣巾爽麗自洞而出詢其名
字則曰吾白茆先生職此久矣因以名之其洞門
如井垂綆而下一二丈至地回環容坐二十人(乃第)
(一重也)屈身下入又可二丈有仙人酒甕及二石若
柱上有一竅通明
歸雲洞
去大滌五里在西嶺外層岡之上即棲真之後門
深可百餘丈石壁光瑩洞有罳頂亞於前洞按記
云是神仙廻車之便道故曰歸雲常有雲氣往還
於洞外又有隟地皆灌木疎篁隠映前谷
撫掌泉
在洞霄宫殿階之西深可三尺許清冷可鑑古詩
云却疑三尺底别是一壺天舊傳錢武肅王至宫
有雙鶴飛舞其上因撫掌招之鶴堕而泉涌故號
撫掌或言舊名涌泉漕使陳公堯佐因按察至焉
問羽士此何水答曰涌泉昔仙人撫掌而泉涌公
於是撫掌果如其言按舊志云久旱不竭瑩潔常
澄或時五色變異不可測夏寒而辨砂礫冬温而
育萍藻熙寧初有物状如鮫鰻遶欄楯間兩目如
丹時人以杖撲之即墜入泉去須臾隂霧周布一
山大水自天柱源来洶涌可畏將墊殿堂乃止唯
損去廊屋數間或曰龍之怒也
明星瀆
在縣東一里二百步周回一百五十步溪之南塘
敕使投龍於天柱大滌洞必先祭明星瀆九域志
載餘杭古跡亦然耆老相傳云昔人有晝視水中
有星燦然故號明星瀆溪下多潭皆遇水决冲注
而成自新堰以西第三潭最深瑩而潤者明星瀆
也父老云瀆之南瀕路舊有女冠之居遺址尚在
瀑泉
在洞霄宫憩賓亭外三十餘步三泉吐溜合而成
瀑
冷泉
在洞霄宫外半里路石罅間水脉甚細冬夏不絶
瑩然若玉壺之貯沆&KR1197;也山行者掬飲毛骨竦然
炎月投以熱物至晩即冰結
新池
即今洞霄宫廚院才&KR1842;源自泉前池溜於㘭堂大
歴中縣令范愔所鑿李元卿記云執㸑無欲清之
僕挈瓶無汲深之勞
雲根石
去大滌一里許在路傍之西與仙跡相近石狀如
雲從地涌出以雲根名之
藥圃
在大滌洞東山之前夏侯天師種藥於此芝畦术
塢百藥之植靡所不有嘗言古聖人以上藥飬神
中藥飬性下藥遣病可使人神靈可使人性明可
使人病愈故嘗施藥於鄽隨緣深淺而遇有藥圃
詩云綠葉紅英遍仙經自討論偶移巖畔菊鋤斷
白雲根一日樵者聞圃中有犬嘷自籬而窺見師
策鞭乘一獸似虎非虎行疾如風入東山而去今
四山生草藥六十餘種圃跡猶存
清音亭
在大滌洞路之中後數丈乃天柱泉發源之竇水
流沿洄亭間循除以入於沼清冷可愛亭名取左
太冲山水有清音之句
祥光亭
在大滌洞口錢武肅王微時嘗卧巨石之上指洞
而言曰異時或富貴當建亭覆此石及衣錦回營
餙頗盛其石今瘞亭下祥符五年中使及漕臣州
佐邑令偕集於此忽五色雲出洞中數刻方散因
名亭曰祥光樵者間見有仙人奕棋於亭至前則
不復見咸平中民有来盗其檻斧之焱熖隨起飛
逐盗為之驚止
翠微亭
自来賢巖前東五十餘步登小坡而上名青檀山
路之右皆依巖左臨深坎路旁有巨石與巖對峙
號曰小石門過此則巖石轉有泉自石溜下注於
巖穴状如石盂横探小竅深不可測其水不盈不
涸號曰泂酌泂酌之上有巨石圓竅玲瓏號曰月
窟月窟之西有穴盛溜最冷號曰冰壺泂酌之下
又有泉穴其水最清號曰鏡潭今泉源湮沒皆非
舊迤邐至試劔巖其石如劍劈斷旁有巖隙可憩
數人行二十餘步有峭壁面北從地涌出高可二
三丈廣二三十丈其上蒼翠玲瓏竒怪萬状出於
天巧莫可形容其秀氣發自来賢至此半里餘始
畢露無遺上有石乳焚之最香但有巖自北而生
正蔽其前外旁相去猶有數尺深入僅可容人臨
坎作亭名曰翠微
題詠大滌山(楊傑詩大滌洞天玉為室真官典校長生籍金闕九鎖明明開老盡碧桃)
(人不識祖龍求仙徒用力駕海欲驅山下石神人倚住不與行留得巖前隠仙跡吴侍郎昌裔九)
(唫詩并序云青蓮山人吴昌裔擕客山行咏陶嘉月自雙徑来洞霄丹巖翠壑林立環擁神剜鬼刻)
(不可名状飡雲𠻳月偶得九唫留之山中以紀幽踐九鎖云上界神仙住九華故留靈鎖護烟霞)
(雲根欲斷溪回處流出常山幾片花臞棲真云鑿破千年渾沌心石楠當戸洞愔愔詩猶怯春寒)
(在捫石梯雲不敢深見天柱云柱天屹嶫斷鼇根卧草蒙茸伏虎痕想山中明月夜有人長嘯抱)
(崑崙聲石室云竹几蒲團石室中細書抱朴校参同寄碧眼朱高士何必擕琴下閬風清音云)
(山出㳙寒一道泉暗聲落澗玉錚然轆轤引上泥丸頂便是人間赤脚仙来賢云杖挂松花酒一)
(瓢手挼栢子雜香燒山空露冷吟招隠掉首諸賢不受招翠蛟云蒼松翠石束寒流飛下長身白)
(玉虬吐出英雲千尺雨湏臾雷霽水痕收時飛玉云誰劈巖扉石竇開中流玉水潄蒼苔有卷雪)
(從天下端是源頭蓄得来碎白元鑒詩天壇絶頂山髣髴翠微間跡久苔紋雲根古木閒丹成人)
(已去鶴駕未曾還猶有簫吹響時時下舊山龍高参政定子禱雨作牽絲晨謁玉皇家喚起慵乞)
(井花醒看滿山枝葉語晩唐句子是萌芽天詩到眉山自一家也將正命攝于邪巧裁大滌成景)
(戲詠庭蛟與洞鴉兒兩間灑落無塵着萬象森羅觸處逢此意要令輩覺擎天一柱愛中峯趙)
(南塘和茂寔弟紀遊韻山滌浮埃宇暖霄遯翁行處有人邀仙關寂寂誰開鎖俗駕憧憧自過橋朝)
(氣蘭蓀清帨韘夜聲猿鶴美笙簫浮生一日閑難得那計顔姿茂與凋金銀官闕插天華一徑縈)
(蛇嶺冠霞游子恍疑塵換世山人笑問客還家水輸東北通歸汶峯到西南秀出琊喧寂萬殊從爾)
(好是中佳趣要無涯郭欲闖靈關燭借光窅然深墨定何鄉隐栖舊托文舉仙籍今收魏伯陽芝)
(室丹深巖樹綠松房酒熟洞雲香老生一醉迷凡聖付與時人共校量雨来龍口吐長烟風去鵬)
(程跨大年圯上書存記黃石洞中棋罷失闕仙幾時谷納霜鐘響是處巖排錦樹圓處慣好山路)
(徧正惟好事與流傳橋俠仙初日醉芳醪曾與猿公接戲邀彩霓跨空影澹黃蛇分雨劍痕高試)
(從嶮處旋天路莫向塵間畫地牢千載祖龍移不去浪教山鬼笑徒勞□舘祠真歲奠椒老坡題)
(後間何寥橘中儻值龐眉叟菁裏寧逢獨足魈欲問迷津無䌫繋莫夸捷徑有弓招長松怪石森然)
(在又見亭臯一葉飄慵絶愛穿簷碧數竿桃猚嘗此掩柴關柳猶生肘㤀我藜不充腸病下山疑)
(有燭龍潜月窟得無笙鶴過雲間積蘇俯視濛濛爾八極吾將契往還此亭此水幾徘徊舊觀今)
(新老眼開行險不盈還一笑窮源未得且頻来湯年間亦旱禱雨禹步乃能冬起雷戲語聊貽道門)
(舊高明了此復何猜嵂程滄洲公許步虚蘂珠七言詩元盖之天高崒自兩天眼支一脉嶙峋四)
(面森翠壁中有瑶柱倚天立窈窈鬱鬱仙者宅涵雲蓄霧九鎖隔石扉誰遣玉&KR1630;擘通行豈虞虎豹)
(榏雲臺散吏青城客掉頭三島風烟窄南薰駕我来散策晴天萬里展笑色祖龍驅山山辟易山人抵)
(住如刻劃武皇情念膏火廹宫壇經營竟奚益惟我章聖薦簡璧心與天同綿寳歴高皇中天定都)
(邑脱屣大位駐清蹕至今仙舘閟奎畫跪拜締視涕霑臆大滌棲真轉石室幽巖䆳竇杳莫測似聞)
(句曲通咫尺飈游何曾有轍跡天壇可望不可陟翠箬閃閃丹氣溢我名何自標洞額大滌崖壁上)
(髣髴有賤名二字得非三生託真籍一念之差甘堕謫拊心静慮深咎責羽衣窺我惨不懌為我洗)
(盞酌琥珀沉沉古井龍嗜蟄誰令怒吼捲飛帛夜凉健倒風雨急醒悟乃是巖溜滴西瞻氛祲羌堛)
(塞玉華故棲歸未得文舉遠遊記夙昔借一庵地紬隐帙百六行度運會□列真校錄曉繼夕恫憫)
(含生沛德澤罷征寬斂戢鋒鏑名山是處可棲逸不材我自安社櫟勲業振古名揭日邂逅要知非)
(爾力蠻觸擾擾鏖得失豈容汩我室虚白流鈴擲火九穹碧泰初為隣夀無極徐大玉獻子詩入)
(得青山第幾重龍蟠鳳舞着仙宗九關雲鎖疑無地數步天開又一峯大滌洞中丹作井昊穹殿下)
(石為松我来自結真人伴杖履翩&KR1473;是指蹤欵葉靖逸紹翁詩倦身秪欲卧林邱羽客知心觧留)
(泉溜㳙㳙中夜雨天風凜凜四時秋虎巖月淡迷仙路龍洞雲深透别州九鍊青山元不鎖碧桃開)
(後更来遊)九鎖山(徐凝詩人行之字路嶔巇九鎖縈迂勝九嶷祗被白雲生不斷無端點破)
(碧琉璃梯晁端友詩行盡青峯與碧溪何須辛苦覓天九山不鎖尋真路自是人心到後迷)伏
虎巖(唐吴筠詩郭生在童稚已得方外心絶跡遺世務棲真入長林元和感異𩔖猛獸懷德音)
(不憶固無情斯言微且深)来賢巖(蔡凖詩大滌洞沉沉天柱峯嶫嶫人世悲落花觀松無異)
(葉朝夕樵風生雲鶴閒情愜何當採玉芝真蹤從此躡)大滌洞(白元鍳詩云靈山寔秀德)
(仙聖杳難親水溜空沿石雲扄不見人川原世上異日月洞中春欲出虚無境應修有待身)棲
真洞(趙兩山汝唫詩幅巾灑松露雙袖抖衣塵可耐人間暑来尋洞裏春座分雲骨冷屐隐甃)
(紋新鶴近清尊舞如迎欲去賓)
金鵝山
郡國志云小鳴則縣出貴人
由拳山
在縣南二十六里高一百八十丈九尺周廻一十五
里按搜神記云由拳即嘉興縣吴元帝時縣人郭暨
猷與由拳山人隠此因以為名郡國志亦曰餘杭山
一名由拳高峻為最旁有由拳村出籐紙又晉書郭
文隐於餘杭山常着鹿裘葛巾自種菽麥嘗有猛獸
張口向文文視其口中有横骨乃以手探去之猛獸
明旦致一鹿於其室前故亦云郭公山今巖穴中煉
藥石竈猶存
青障山
在縣南三十里高二百五十丈周圍三十里四面林
木鬱茂青若屏障
稽亭山
在縣南九里高五十丈周回七里山頂舊有亭相傳
秦皇東遊至此登以望會稽故名稽亭山亭基猶存
高陸山
在縣西北七十五里一名南興山一名泉山高三百
丈周回五十里南入臨安縣界北入安吉縣界舊傳
有高陸二氏居山側其村號高陸邨故併以名其山
今山下亦有高陸二姓
戎山
在縣西南二十四里高一百丈周回四十里舊傳有
休村李波提莊在山側波提嘗飬一戎犬守莊犬死
瘞於山旁故名戎山相傳唐乾封二年波提畊於戎
山頂得碎石青黃色以示銅工工曰鑛也烹之可得
銅於是百姓競取之然得銅者尠因不復採
舟杭山
在縣西北二十五里高一百七十六丈周回一十里
山頂有石穴古老云禹治水維舟之所東坡詩云看
山識禹功盖謂是也相傳其山或有銅鑛唐文明元
年有得鑛者告於官將置監先令百姓同採年餘竟
無所得遂寢唐地理志餘杭有銅恐此𩔖
岑山
在縣南一十五里高三十五丈周回四里按餘杭土
風記云吴步兵校尉諸葛起字岑世居山旁宗族蕃
盛皆葬於此因號岑山
斷山
在縣西南一十四里高二十丈周回五里其山無岡
壟相接故名俗呼為禫山
仇山
在縣西北一十五里一百六十步高三十五丈周回
五里舊有仇山廟因名又謂之白鹿山耆老云晉宋
陽太守嚴昆(一作晁)葬於此山嘗有白鹿夾墳左右州
刺史孔嚴以為異表聞於朝因以名山墓前石柱刻
云故寧朔將軍嚴公神道(今不存)十道四蕃志云青巖
山一曰鹿山
安樂山
在縣東二里高一百五十步周回五里耆老云錢氏
之子於此築庵飬病而愈故號安樂
顧望峴
在縣西南三十四里高一百四十步周廻五里按土
風記云秦始皇至此棄舟登陸往會稽登山顧望因
名
阿姥堆
在縣西五里高六十丈周廻一里按葛洪神仙傳云
王方平過蔡經家以千錢與餘杭老姥市酒得五斗
許又父老云晉初有裴氏姥居此探衆花醖酒凡士
之貧者貰與之經數年忽有三人至姥所飲酒數斗
不醉姥怪之謂姥曰余非常士姥當仙去故来相命
因授藥數粒姥餌之忽不知所在今堆上花草猶存
隂雨時或聞酒香故名阿姥堆荆公送僧惠思歸錢
塘詩渌淨堂前湖水淥歸時正復有荷花花前若見
餘杭姥為道仙人憶酒家盖謂此也名見九域志
望牛堆
在南湖之間其狀隐若隆阜然湖漸湮塞今存無幾
石灰堆
在縣東南三里杉木森茂今寳輪寺以此為嚮山
咸淳臨安志卷二十四
