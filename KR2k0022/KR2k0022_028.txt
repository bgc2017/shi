咸淳臨安志卷二十八宋潜說友撰
山川七
巖
城外
虎頭巖
在錢塘門外介於寳巖定業寺後山葛濃錢塘帝
都賦云巖則虎頭(故老傳云此山舊有巖石突出如虎頭吳越王納土後望氣者云杭)
(州西湖有虎頭山形勝命鑿之)
連巖
青林巖
理公巖
玉女巖(已上四處詳見武林山)
象鼻巖
佛手巖(已上二處詳見清修寺)
餘杭縣
伏虎巖
來賢巖
仙跡巖(已上三處見大滌山)
臨安縣
虎頭巖
牢山巖
並在縣西一十八里
貴山巖
龍池巖
朱積巖
並在縣西南二十里
高峰巖
浪嶺巖
東冷水巖
西冷水巖
金城巖
並在縣西三十五里
烽火巖
吳居巖
並在縣東三十里
溠水巖
王會巖
並在縣北十五里
東永安巖
西永安巖
並在縣北二十里東坡遊東西巖詩云即謝安東山
長壠巖
石柱巖
並在縣西二十五里
安定巖
在縣西二十五里
於潜縣
芝草巖
響水巖(已上二處詳見天目山)
甲子巖
在縣西北三里
太陽巖
在縣西二十五里
雲鶴巖
在縣北四十五里
大明巖
在縣西北三十五里
小明巖
相去大明巖半里
青畤巖
烏畤巖
白畤巖
去小明巖十里三巖皆相望
老公巖
在縣西二十里
安人巖
在縣西十里
巢山巖
在縣北十五里
盧山巖
在縣西北十五里巖頂方丈餘皆甎甃意古廟基也
其上時有音樂聲聞里餘久晴聞之則雨久雨聞之
則晴村人以時祭之
皇甫巖
在縣東一十五里近平越城舊志云後漢皇甫嵩破
妖賊許生於此故名有鑄冶郊壇城寨尚存攷之漢
史靈帝熹平元年會稽人許昭聚衆自稱大將軍立
父生為越王攻破郡國遣楊州刺史臧旻丹陽太守
陳寅討擊三年十一月大破許生於會稽斬之及攷
皇甫嵩傳止載討黃巾賊張角之事而不及許昭贊
中所云雋捷陳穎亦彌於越是時陳國穎川各有賊
起朱雋與皇甫共平之釋者云謂平許昭恐是時嵩
以功遜雋或討賊之初曾駐兵於此史逸不載亦未
可知然三國志孫堅傳乃云妖賊許昌起於句章自
稱陽明皇帝注云靈帝紀曰昌以其父為越王與其
子韶扇動諸縣堅以郡司馬募召精勇與州郡同討
破之刺史臧旻列上功状則又與漢史所載不同因
并書之
白馬巖
在縣南六十五里兊村絶頂有龍池仍有石巖袤百
餘丈其色皓白遠視之猶白馬然故耆舊相傳以名
其巖
大陽巖
在縣北三十五里寨村東巖獨高峻四圍甃石如小
城鄉老言錢氏屯軍於此本不甚衆但數令兵卒更
易服色旂幟遶巖頂以張虚勢巖頂平廣十餘畝一
池闊四丈深不可測久旱不涸四岸有竹交覆池上
鄉民或縱野燒惟此竹獨存遇天色隂雨時有仙樂
之音聞一二里間
響水巖
在巾子山重峰之内中有一港步履者聞下有水聲
泠泠不絶不知流注何處
昌化縣
墨子巖
在縣西南四十里蒲川其高切雲上有室穴坐其樵
者曾見野服三四輩環坐石上問侍者云古墨子也
石巖
在佛跡山縣南金山二十五里山前對峙名山雄峻
綿亘自麓至嶺一日方到有石鼓石坐石碁盤蓋神
仙棲
獅子巖
在縣西五十里山形如獅
嶺
城内外
八蟠嶺
在今之大内後
萬松嶺
在和寧門外西嶺上舊夾道栽松白樂天夜歸詩云
萬株松樹青山上十里沙堤明月中東坡臘梅詩亦
有萬松嶺下黃千葉之句今第宅民居高高下下鱗
次櫛比
鐵冶嶺
在城内步帥衙左虎翼營之東
紫坊嶺
在城内漾沙坑七官宅側
駱駞嶺
在城内三茅觀之麓嶺下有市俗呼小壩頭
慈雲嶺
在方家峪旁為郊壇有後唐石刻篆書梁單閼之
歲興建龍山至涒灘之歲開慈雲嶺
風篁嶺
在錢塘門外放馬場西路通龍井嶺最高峻元
豊中僧辨才師淬治修篁怪石風韻蕭爽因名曰風
篁東坡嘗詣師師送至嶺上因舉遠公過虎溪事師
笑曰杜子美不云乎與子成二老來往亦風流遂作
亭嶺上名曰過溪亦曰二老坡公賦詩紀之又探梅
詩有問信風篁嶺下梅介亭詩有丹青明滅風篁
嶺之句嶺之巔有龍井(詳見井門)
分金嶺
在錢塘縣舊治西南到縣六十里
滕村嶺
在錢塘縣舊治西南到縣五十里
青木嶺
在錢塘縣舊治之西到縣四十里
狗頭嶺
在錢塘縣舊治之北到縣五十里
五嶺
在龍山之北
徐村嶺(一名薑擦子嶺)
在錢塘縣定山北鄉
白塔嶺
在錢塘縣龍山之東
礌馬嶺
在錢塘縣定山北鄉
牛坊嶺
在錢塘縣定山北鄉
牌山嶺
在錢塘縣定山南鄉
大麥嶺
祥符志云在錢塘舊治西南到縣一十五里今與步
司右軍寨相連路通放馬場舊多種麥因以名嶺之
巔有觀音閣對山有東坡同王渝楊傑張璹元祐五
年三月二日遊三竺過麥嶺題名刻石
葛嶺
在西湖之西葛仙翁嘗煉丹於此有初陽臺高宗
皇帝即其地創集芳御園理宗皇帝以賜今太傅
平章賈魏公建第宅家廟蓋魏公元有别墅在(詳見)
(行在錄)
棲霞嶺(一名劍門嶺一曰劍門關)
在錢塘門外顯明院之北舊多桃花開時爛然如霞故
以名嶺下有岳鄂王飛墓
駞巘嶺
在九里松之東乾道志作駞苑嶺
臙脂嶺
在九里松麯院路之西土色獨紅因以名之
石人嶺(一名馮公嶺)
在靈隐寺西極高峻有石人卧路旁故名
東墓嶺
在靈隐之西去城二十餘里
大青嶺
在東墓嶺之南
郎當嶺
在大青嶺之南
黃泥嶺
在行春橋水竹塢步司前軍寨之南
胡家嶺
在錢塘縣長夀鄉極峭峻頂有石井旱不涸
樵歌嶺
在錢塘縣大慈山塢
石姥嶺
在仁和肇元鄉高五十餘丈
灌肺嶺
在大街清河坊北舊有坡阜今夷為逵路而名尚存
狗兒嶺
在教睦坊内亦夷為路
臨安縣
金鵝嶺
在縣一里又名鵝鼻嶺
光錢嶺
在縣南又名青草嶺
錢王嶺
在縣西
平戎嶺
在縣西南二十里又名釜嶺
浪嶺
在縣西五十里舊志云嶺上有響洞
龍鬚嶺
在縣西五十里産龍鬚草
於潜縣
巖嶺
在縣北五里五季中錢氏以日者言其地有王氣命
鑿之
浮雲嶺
在縣南二十五里
題詠(東坡作倅捕蝗至浮雲嶺山行疲苦有懷子由弟二首西來烟陣塞空虚洒遍秋田雨不如)
(新法清平那有此老身窮苦自招渠無人可訴烏銜肉憶弟難憑犬寄書自笑迂疎皆此𩔖區區猶欲理)
(蝗餘犖霜風漸欲作重陽熠熠溪邊野菊黃久廢山行疲确尚能村醉舞淋浪獨眠林下夢魂好回首)
(人間憂患長殺馬毁車從此逝子來何處問行藏)
竺嶺
在縣南十五里近嘉泰橋
牧嶺
在縣南四十里高五里嶺上有古松一本盤錯竒怪
嘗有兄弟䦧墻欲訟於有司夜行憩其下遲明辨色
相視乃伯仲也遂各悔咎息争而還因名松為木長
官
龍嶺
在縣北二十五里
青嶺
在縣南二十五里
千秋嶺
在縣北五十里與寧國接境上有泗州菴
楊嶺
在縣北三十里東北抵天目山眉山西北逹寧國驛
路
梅嶺
在縣北一十五里北抵天目
金門嶺
在縣北二十五里通天目仙源
黃嶺
在縣西二十里地出黃白枇杷亦間出佳茗潜志云
枇杷出於黃嶺前烏巾山小錫塘塢者尤珍白色者
上黃次之焉淳熙間聞德夀宫嘗密遣人採訪惟烏
巾山下汪氏廬前一本實大而味勝歲倍直以酬之
桐嶺
在縣西四十里有古寨基
楊嶺
在縣西三十里
新城縣
青牛嶺
在縣西七十里南新鄉舊名寳福山方丈有東坡題
詩於壁
題詠(東坡詩云暮歸走馬沙河塘青烟裊裊十里香秋行曳杖青牛嶺寒泉咽咽千山静莫笑山僧)
(耳聾喚不聞百年俱是可憐人還衝細雨山前去白雲正在題詩處時熙寕七年八月二十五日)
昌化縣
龍髯嶺
在縣西南四十里地名蒲川石上莎草厚如茵褥嶺
有廟廟後有石鏡其下有潭亦龍所宅
咸淳臨安志卷二十八
