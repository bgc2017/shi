咸淳臨安志卷三十六宋潜說友撰
山川十五
溪
城外
西溪
在武林山之西
題詠(郭祥正詩西溪在湖外一派濯殘陽遊子託漁艇却愁歸路長)
九溪
在赤山烟霞嶺西南通徐村出大江北達龍井
安溪
在錢塘縣去北關五十里溪上大遮山有龍王穴舟
人相傳風雨之夕龍吐珠有光
凌溪
在錢塘縣長夀鄉
奉口溪
在錢塘縣安溪之北十八里
餘杭縣
苕溪
祥符志云闊七十六步(居民填塞今闊六十步)秋冬深五尺春
夏深九尺山海經云天目山一名浮玉山高遠閎深
苕溪出焉在淤潜臨安兩縣界東流百五十里經本
縣又東流二十七里而至錢塘界又東流六十二里
二百步入安吉州德清縣耆老傳云夾岸多苕花每
秋風飄散水上如飛雪然因名又輿地志云自縣之
西名冷溪蓋取清冷之意乘舟至此輕若凌虚唐天
授三年勅錢塘於潜餘杭臨安四縣租稅綱運徑取
道於此公私便之每春日風雲生輙水長數寸土人
號為尹公潮俗傳尹公有異術能叱水成潮
東溪
祥符志云在縣東二十一里十三步闊二十步深四
尺其源出縣東南青障山東北流入錢塘縣界又
自北由孝女鄉流入安吉州德清縣以溪在縣之東
故名東溪(一名停辭溪)
仇溪
祥符志云在縣東北二十一里闊二十步深五尺有
二源一出臨安高陸山東流八十六里至仇山之北
一出本縣獨松嶺東流八十里一百步至仇山合流
而東行十二里一百步又合苕溪行三十六里二百
步入安吉州德清縣以二水合流處有仇山(即嚴山也)
臨安縣
南溪
在縣西三里闊四十丈發源于於潜縣天目山東入
本縣界四十五里至縣郭東南二里五十步又東二
十八里入餘杭界凡經過縣界者七十三里溪多灘
磧遇水漲可勝二十斛舟
猷溪
在縣北二十六里闊一十步深一尺水源出高陸鄉
東入餘杭縣界二十六里
石鏡溪(一名錦溪)
晏元獻輿地志云在縣東南一里
題詠(東坡錦溪詩楚人休笑沐猴冠越俗徒誇翁子賢五百年間異人出盡將錦繡裹山川金華)
(王竹寮執禮錦溪次趙令韻二首微雲淡月半昏明初換春衫步屧輕行到小橋幽絶處朗吟詩句答溪)
(聲屏困人天氣近清明花信風來拂面輕却鳴騶成獨往綠楊隂裏聽鶯聲)
馬溪
在縣東北八里
於潜縣
浮溪
在縣西二里闊五十二丈深五尺源自天目山至縣
郭七十里下入桐廬縣溉田五十三頃二十五畝父
老相傳大歴中俱眡道者過此適溪流泛溢以淨巾
浮渡故曰浮溪
紫溪
在縣南三十里闊四十五丈深七尺源出天目龍湫
通昌化柳源兩溪合流入分水縣界溉田四十三頃
五十畝古記云晉高僧佛圖澄就溪浣滌有紫光浮
其上因以名唐正元十八年縣令杜泳開三十餘里
深五尺闊二丈始通舟檝溪下有燕尾灘最為險惡
操舟者病焉至紹熙間前令邵文炳鑿去銛利之石
其害遂息又有響石在溪之南相去里餘屹立湍流
之側有聲清越
藻溪
在縣東二十里
虞溪
在縣北一十五里有虞將軍祠
零口溪
在縣北五里
豐陵溪
在縣北十里
富陽縣
步溪
在縣西三十里闊五丈發源於貝山湖南入浙江
湖洑水
在縣西南九十里闊五十步東入錢塘江界地里志
云湖洑水中有蜮含沙射人每遇夏秋人不敢渡
步橋水
在縣西三十里源出貝山湖南大小源入大江
私水
在縣一百六十里源出天目山
凌皓村水
在春明里凌皓村口有水源可溉田
安吳川
在縣東一十里東入錢塘縣界舊志云吳之平陽也
龜川
在江口對境有山曰紫微
新城縣
葛溪
在縣西七里折桂鄉葛仙翁於此煉丹有井
題詠(許廣淵詩穉川仙化後溪以葛為名水激飜空白潭澄到底清山多晴倒影雨過夜添聲月滿)
(寒光入魚龍患太明)
松溪
在縣北五里東鄉至行者橋與葛溪合流入江
余溪
在縣西二十五里廣陵鄉源出分水縣至巖石與大
溪合流
西溪
在縣西七十里南新鄉源出漁州山底與天目水通
流入南新鄉界
釜源溪
在縣西五十五里南新鄉源出回源池與漁洲水合
盤石溪
在縣西五十一里新安鄉源出靈門至南新鎮南一
里三百步與漁洲靈池水合流入縣
湘溪
在縣西三十里廣陵鄉源出新婦洞至張澗與大溪
水合
昌化縣
虞溪
在縣東一里又云澞溪在縣東一里自此綿亘三十
里凡涉數村曰楊村曰盛村曰楓樹平曰黃蘖皆在
此溪上下爾雅陵夾水曰澞
紫溪
詳具於潜縣
晩溪
在縣西九里
遽溪
在縣西十五里其源絶深處山皆壁立水流巨石中
湍激可畏舊傳陳霸二仙曾隐此每垂釣石上今枕
臂坐迹皆存溪中有鸕鷀塞雙眉潭潭上石壁有雙
眉痕人莫知所始
董溪
在縣西二十五里
歴溪
在縣西一十五里(又云在縣西十里)
頰口溪
在縣西五十里
無他溪
在縣西三十五里
上溪
在縣西北八十里
楊溪
在縣西北八十里
平渡溪
在縣南七里
下阮溪
在縣南一十五里
伽溪
在縣南二十里
上博溪
在縣南二十八里
櫃溪
在縣西南三十里
沈溪
在縣西南五十里
蒲溪
在縣南六十里
社丁溪
在縣西南三十里
雙溪
在縣前一百步
潭
城内外
黑龍潭
在寳月山寳月寺之西莫測深淺亢旱不竭一曰天
井山下有天井巷晴則潭水碧色可愛將雨則湛黑
郡人以此候晴雨多騐
祝文(白文公祭黑龍潭文黑龍惟龍其色元其位坎其神壬癸與水通靈昨日歴禱四方寂然無應)
(今故虔誠潔意改命於黑龍龍無水欲何依神無靈將恐歇澤能救物我實有望於龍物不自神龍豈無)
(求於我若三日之内一雨滂沱是龍之靈亦人之幸禮無不報神其聽之)
白龍潭
在仁和縣臨平鎮東湖舊有龍王廟紹興十四年
四月水衝壊塘岸版築不就禱於潭重立廟乃成
漁浦潭
晏公輿地志在郡西南
龍游潭
在仁和縣肇元鄉臯亭山時有蜿蜒出沒其門鄉人
稱為水甕亢旱禱必雨
鉢盂潭
在南高峰(詳見祠廟門)又仁和縣太平鄉石塘之東亦有
潭曰鉢盂
玉兒潭
晏公志云在郡西五十里
浣沙潭
在仁和縣臨江鄉
羊鈌潭
在仁和縣艮山門外臨江鄉
西湖三潭
土人相傳云在湖中
臨安縣
玉兒潭
晏公輿地志在縣西五十里
涴沙潭
在縣西五十里
龍潭
在高陸鄉猷溪中環以巖石既深且清有石如屋覆
其上號渴澤龍王
於潜縣
上潭
在天目山東垂崖之下崖高五十仞其水紺碧流奔
中潭登者畏之但可據石援藤一瞰而已
中潭
次於垂崖之下三十餘仞其水湛湛流入下潭噴響
如雷湍濺巖壁
下潭
又在其次周圍二十文泓澄汎灧莫窮其底朝廷
遣使投龍壁悉捐於此
銘文(尉安鼎作三潭銘并序云天目三潭神物沕潜曰雨曰暘其應知響渠江安鼎甫涖尉事躬求)
(斯信乃為之銘詞曰二氣委形卑高奠址子育萬衆名戸弗以凝魂融液神宅龍淵典司下土佐理渾然)
(巨鎮駢峙承天兩目降觀沴災電掃雲撲有冽湀闢𣲖山之幽飛瀑三瀦卷綠摇秋陽驕隂潜邦人穈祝)
(我挹其波用成百糓於顯杓惠麗澤鵬冥昭以信辭永肅嚴扃鼎以今紹興乙亥秋七月被縣牒致禱還)
(未至而雨是歲冬末奉從郊祀赦未登遂銘之以昭靈貺)
乳水潭
廣一丈與下潭相去數百步味甘色白可㵸茗或三
潭水涌則混而為一平則乳色自分
柯相公潭
見浪山
靈芝潭
在雙溪亭東
收山潭
在縣南四十五里
岝㠋潭
在岝㠋山潭有石如磨下有三趾號羅磨見於水
面
富陽縣
鉢盂潭
在慶善村龍門山有瀑布注為潭
梅梁潭
在縣東田疇間水與潮相消長旁有山唐咸通中會
稽建禹廟嘗伐梅木為梁一夕風雨晦冥梁忽不見
後數日風雨又作梁復在焉視之赤萍滿腹謂此梁
為梅潭之龍因以銅索纜之後嘉泰中禱雨應
鹽官縣
白龍潭
在十一都運河側紹興間號龍王廟
昌化縣
柯相公潭
在縣東南十五里大溪上曰小柳下曰大柳中有大
石盤固水勢湍激潭在其下相傳柯相公乘舟溺於
此遇澄霽所覆舟可見隂晦則聞水上樂聲
羊頭潭
在縣西北七十里地名都亭源石壁對峙舊名龍門
瀑布百尺界於門中下注深潭有龍宅焉潭底有石
形如羊頭兩角嶄然旁有五石杯𩔖祭奠所設或隂
晦龍出游其聲如鐘鼓歲旱以罌缶禱其水有鱗屬
入之必雨
浴仙潭
在縣東南三十里欖村何仙姑浴處溪水澄瑩而香
澗
城外
合澗
在靈隠天竺之間
十八澗
在龍井山之西後路通六和塔
石門澗
陸羽靈隠寺記舊有卧龍石横澗中
題詠(郭祥正詩云啟閉何人見湍流一澗分仙家無路入空鎻石樓雲)
金沙澗
在靈隠寺側自合澗橋繞靈隠山一帶唐家衕石橋
左軍寨門内至行春橋折入步司前軍寨門由麯院
流入湖
惠因澗
在赤山惠因寺側秦少游龍井題名記云並湖而行
出雷峰度南屏濯足於惠因澗
呼猿澗
詳具呼猿洞
洲浦
城内外
柳浦
在鳳凰山下隋置郡處晉吳喜嘗進軍此地今無
可考
鐵幢浦
在今便門側土人相傳云吳越王射潮箭所止處嘗
立銕幢因以名之又有聞諸錢氏子孫者謂錢王築
塘時高下置銕幢凡三以衛水此則其一也淳祐
戊申趙安撫與&KR0696;買民地置亭其上
題詠(王荆公詩憶昨初為海上行日斜來往看潮生如今身是西歸客回首山川覺有情)
靈隠浦
詳具靈隠山顧夷吾山川記云靈隠山自南徂東臨
浙江一派謂之靈隠浦今資國院前是也亦云靈隠
步頭
題詠(郭祥正詩云有靈何所隠深浦老蒹葭漁父一舟泊却疑秋漢槎)
白石浦
在仁和縣臨江鄉
鮮船渡浦
湯村浦
並在仁和縣臨江鄉
富陽縣(洲附)
莧浦
在縣西一里闊六十步東入浙江一名關浦俗謂關
為莧
東梓浦
在縣西南五十一里東入浙江舊名青草浦宋將軍
孫瑶葬於此墳上梓木皆東靡故以名
楊横自已浦
在春明里地名黃浦橋
蛇浦
在普惠寺前有溪入江相傳昔有巨蛇由此而出其
地遂曲為浦蛇渡江而南㳂山而下其徑尚存世稱
為蛇路灣有祠在慶護村剡浦今蛇浦人號為龍溪
孫洲
在縣西南四十二里周二十三里太平寰宇記載吳
錄云浙江經富陽中有沙漲吳烈帝為郡吏趨府鄉
人餞之於沙上父老曰此沙狹而長君當為長沙太
守後果如其言遂名曰孫洲又吳興地理志西南八
十里有長洲孫氏數百家居之因以名
王洲
在縣南五十里周回五百步王姓居之其地宜橘今
楊漲是也唐地理志云有橘以供貢
桐洲
桐江水東注過孝子許彧故廬
新城縣
深浦
在縣南二十五里昌西鄉乘潮來往增减溉田五十
頃
鹽官縣
百尺浦
在縣西四十里輿地志云越王起百尺樓於浦上望
海因以為名(今廢)
咸淳臨安志卷三十六
