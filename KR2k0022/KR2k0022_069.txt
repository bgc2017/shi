咸淳臨安志卷七十宋潜說友撰
人物十一
方外(僧)
慧静
本姓邵餘杭人厲行精苦容止可觀顔延之歎曰
荆山之玉唯静是焉著文翰集十卷(大藏經高僧傳)
慧基
本姓耦(一作偶)年十五宋文帝引見顧問勅于秖洹
寺為設會出家車駕親臨幸
慧集
本姓錢於潜人著毘曇大義䟽十萬言
法匱
本姓阮於潜人
淨度
宋釋餘杭人少游獵嘗射乳鹿墮胎鹿母銜痛猶
就地舐子因摧弓折矢出家蔬食誦經三十餘萬
言常屏處山澤
僧瑜
本姓周餘杭人以宋孝建二年六月三日滅度後
十有四日房中生䨇桐其徒以為婆羅寶木因號
䨇桐沙門吳郡張辯為平南長史且為傳讚
僧翼
本餘杭人止廬山寺依慧遠修學
僧詮
宋餘杭方顯寺釋
道琳
梁冨陽齊堅寺釋
僧旻
本姓孫冨春人吳大帝其先也梁天監五年游上
都天子禮接甚厚六年制注般若經齊文惠帝竟
陵王子良深相貴敬普通後隠居虎丘時蕭昂出
守吳興欲過山展禮旻曰吾山藪病人無事見貴
二千石昔戴顒隠居宋江夏王詣見高臥不起吾
雖德薄請附戴公矣竟遁去其年皇太子遣通事
舍人何思澄命致禮贈以几杖鑪奩褥席麈尾拂
扇等又為製墓誌碑(續高僧傳)
明徹
本姓夏錢塘人齊太傅蕭穎深相欽慕
法開
本姓俞餘杭人吏部尚書瑯琊王俊永嘉太守吳
興丘遲皆揖敬推賞後還餘杭止于西寺
惠明
本姓王杭人居蔣州山間值雪路塞七日不食至
荆州四望山見二虎争闘自往分解焉
曇超
靈隠山僧本姓張清和人齊建元末至錢塘靈隠
山會久晴禱祠無應超乃徒步至赤亭山遥為龍
咒願說法至夕群龍為化人形來詣超所因乞三
歸依超請降雨約以明日晡時及期大雨(見高僧傳及錢)
(唐勝跡記)
真觀
南天竺法師字聖遠錢塘人本姓范祖延蒸給事
黃門侍郎父兊散騎常侍母任氏因禱佛有姙及
真觀誕育竒相不倫左掌仙文右掌人字開皇十
四年亢旱刺史劉景安請師講海龍王經序既竟
驟雨滂注自後有請隨禱隨應縣西有靈隠山仙
靈所居峯吐蓮花洞藏龍穴真觀與道安禪師頭
陀石室檀越陳仲寶開山拓基建立精舍號南天
竺寺遂棲止終焉及文宣造塔取决于觀乃指崔
巍高石為基鑿石果得銅穴自然天成皋亭神姓
陳氏降祝請師講法華一遍遺以錢物又降祝捨
其廟屋五間為衆善佛殿大業中出天竺自標葬
地未幾歎曰昔六十二應終講法華力更延一紀
今七十四生期畢矣白衆而逝嘗作愁賦時人稱賞(已上)
(並大藏經續高僧傳)有塔在東岡久廢天禧中王欽若重修
道欽
徑山禪師唐大歴三年代宗召至闕下親加瞻禮
賜號國一禪師負元八年示滅諡大覺禪師蘇州
崑山人姓朱開山住持徑山(見景德傳燈錄刺史王顔尚書職方員外)
(郎丘丹撰塔銘崔元翰李吉甫撰碑銘徐浩作真贊崇寕五年追諡澄悟)
圓修
鳥窠道林禪師富陽人衣衲敝甚寒暑不更棲止
山間有鵲巢于其側經四十秋未嘗下山時人謂
之鳥窠禪師元和中白居易出守兹郡入山謁禮
會通
招賢禪師杭人本姓吳幼而聪敏唐德宗時為六
宫使後禮鳥窠為僧至武宗時廢寺而莫知其終
齊安
鹽官禪師杭人本姓李生時神光照室後有異僧
謂之曰建無勝幢使佛日回照者豈非汝乎遂無
疾宴坐而逝勅諡悟空禪師
道標
唐律師冨陽人姓秦護戒精嚴永泰中住持南天
竺寺其徒多歸之嘗于飛來峯之南西嶺下葺茅
為堂號西嶺草堂好作詩與吳興皎然會稽靈徹
唱和時人有洞冰雪摩雲霄之譽長慶三年入滅
世稱西嶺和尚
慧琳
唐大歴中僧字抱玉居天目山二十餘年元和初
郡守杜陟請至永福寺登壇三年刺史裴常棣請
至天竺登壇二十年間前後刺史杜陟裴常棣陸
則楊憑盧元輔白居易李幼崔鄯路異凡九人皆
造慧琳之室論心要
靈照
龍華禪師高䴡國人錢王建龍華院命僧住持晉
天福二年入滅夀七十八號真覺禪師
行修
南山法相院僧生有異相耳垂至肩號長耳相禪
師崇寧二年賜號崇慧大師
幼璋
唐相國夏侯啟之子十七為僧夀八十七終錢
尚父號志德大師天祐三年賜號瑞龍禪師
延夀
杭人號抱一子七歲誦經感群羊跪聽始為吏一
日棄其業出家著宗鏡錄一百二十卷日課一百
八事未嘗暫廢吳越王錢氏請住永明禪寺(即淨慈寺)
凡十五年聚徒幾二千人道播海外高麗國王遣
使齎書叙弟子禮奉金線織成袈裟紫水晶數珠
金澡罐等為獻開寶八年入滅號智覺禪師崇寧
中追諡宗照
志逢
餘杭人生惡葷血膚體香潔嘗夢升湏彌山睹三
佛列坐初釋迦指示之曰此是補彌勒處獅子月
佛遂禮覺後閱大藏經乃符所夢天福中扺天台
山雲居道場入普賢殿宴坐有神人前跪膝師問
為誰曰護戒神也師曰吾患有宿愆汝知之否曰
師有何非唯一小過耳凡折鉢水亦施主物師每
傾棄非所宜也言訖而隠師自此洗鉢盡飲之因
致脾疾十載方愈吳越王號為普覺大師住臨安
功臣院至雍熙二年入滅
遇安
杭人乾德中忠懿王錢氏命住北關傾心院又召
入居天龍寺至開寶七年安僖王請居光慶寺號
善智禪師淳化初示滅
慶祥
九曲禪師杭人本姓沈辯才冠衆多聞強記天台
門下推為傑出
行明
開化禪師杭人本姓干先住能仁後忠懿王錢氏
又建太和寺延請住持太宗皇帝賜紫衣師號咸
平四年入滅(已上並景德傳燈錄)
善昇
錢塘人本姓仲十歲出家天禧中詔同注釋御製
法音集書畢賜號曰日觀大師兼深于琴律皇祐
元年范文正公就天竺山見之一日遣侍者告文
正公而逝公為作塔銘
法照
受業水心寺不妄交遊與隠逋高僧智圓為方外
友参政王化基丞相王欽若王隨皆深敬之咸平
中撰律鈔義苑說七卷丞相王隨撰塔銘立碑于
兜率寺崇寧二年賜號法照大師
道誠
慧悟大師錢塘人居月輪山天禧中撰釋氏要覽
三卷又注王勃所撰釋迦成道記丞相王隨知杭
州日有贈慧悟詩予弼題慧悟禪師上方詩云孤
峯牢落幾何年臺殿于今插半天已是精藍誇絶
徼更將寶塔在危巔烟霞色任隂晴變鐘磬聲随
上下傳珍重老僧無别境一生幽趣只山川
契嵩
屯田員外郎陳舜俞撰行業記云禪師字仲靈自
號潜子姓李慶歴中居錢塘後遊京師開封尹王
仲儀上其所著釋書仁宗覧之詔付傳法院編次
仍賜名教師號蔡襄知杭州延置佛日山熙寧五
年六月于靈隠寺入寂以釋氏法茶毘而五根不
壊世號其塔曰五種不壊之塔
贊寧
受業于祥符寺學南山律兼通六籍史書莊老百
氏之學太平興國三年十月贊寧奉阿育王塔舍
歸朝見太宗皇帝于滋福殿一日七召對賜號通
慧大師八年秋詔撰大宋高僧傳三十卷淳化二
年預史舘集新書五年真宗召對賜坐以為右街
僧錄三年遷左街崇寕三年賜號通慧圓明大師
王内翰元之與詩有詔修僧史浙江濱萬卷書中
老一身之句
寶逹
晦迹靈隠山號刹利法師有刹利院院中有印沙
床照佛鑑善持秘咒時浙江潮水大溢以至于激
射湖上諸山寶逹誦咒止之一夜有偉人黑冠朱
衣謂逹曰吳伍員復求雪耻耳師慈心為佛員已
聞命矣言訖而滅自後潮水擊西興而杭州漲沙
數里(錢塘勝跡記)
智圓
孤山法師錢塘人本姓徐字無外自號中庸子神
宇清明道韻凝粹妙年能屬文匪由師授有命湖
光文擬韓而作(詳見瑪瑙寶勝院)
遵式
本姓葉字知白其母始乞靈于觀音遂生法師學
行孤高博習教觀因苦學嘔血兩足皮裂師願力
堅固以死自誓建下天竺寺著净土懴法金光明
觀音諸本懴儀行于世故號慈雲懴主天聖中滅
度其日或見大星殞于靈鷲峯度弟子百餘人學
徒千數崇寧二年賜號慧通天台教觀益盛于吳
越者寔師之力侍郎王古述其行事紹興三十年
旨賜號曰懴主禪慧大法師塔名瑞光
思悟
本姓徐父居錢塘幼舍南新縣欣慈院出家既受
具宿疾萌發好遊講習信法兼進每誦咒身出舍
利所畫千手像誦千眼咒像亦如之今其冡在觀
堂香林洞之左
元照
靈芝大智律師字湛如號安忍子錢塘人本姓唐
母竺氏嘗夢異僧託孕幼居祥符寺東藏窮清淨
毘尼之學參神悟大師處謙傳天台教觀謙拊其
背曰毘尼之宗幾顛覆矣汝可以梁棟是道
宗本
淨慈圓照禪師字無詰本姓管熙寧初丞相鄭國
富公得法于師之門人修顒推尊師承由是聞譽
日廣郡守陳襄請住淨慈山越數年神宗皇帝命
住相國寺慧林院召對延和殿賜茶諭以朕方欲
大興禪宗宜善開導之旨繼入福寧殿說法詔許
肩輿入見高麗王子僧統義來謁師問其所得以
華嚴對師摘其微義示之茫然自失
善本
本開封人幼時母病刲股肉以進疾隨愈力學舉
進士于京師得華嚴經開卷恍然歴歴與心契圓
照禪師住杭之淨慈招師居上座别開講席助誘
方來之士戸外之屨滿矣圓照退居師繼之韓康
公綘奏號法涌大師元祐中駙馬都尉張厚禮奏
請奉詔住東京法雲寺蘇軾作詩贈行哲宗皇帝
遣中使撫問降香及賜高麗磨衲號大通禪師住
持八年得請歸杭州大觀二年終賜號圓定葬于
大慈山崇德院號定光塔
元淨
本姓徐字無象於潜人生而左肩肉起如袈裟絛
八十一日乃滅及師之終寔八十有一歲師生十
歲出家二十五賜紫衣及辯才號知杭州吕溱請
師住大悲寶閣居十年沈文通治杭命住上天竺
乃以教易禪師鑿山增室幾至萬礎重樓傑閣冠
于浙西學者數倍其故詔名其院曰靈感觀音居
十七年還於潜逾年復歸天竺清獻公趙抃與師
為世外友贊之曰師去天竺山空鬼哭天竺師歸
道場光輝復畱三年謝去老于南山龍井之上與
僧熙仲會食仲視師眉間有光如熒遽起攬之得
舍利自是常有于其臥處得之者及其將化召常
所往來僧道潜告之曰吾西方業成尅期而逝門
下侍郎蘇轍撰碑翰林學士蘇軾書集賢校理歐
陽棐書額
延夀
杭州興教小夀禪師初隨天台韶國師普静聞堕
薪而悟天禧中王隨出鎮錢塘往候見去騶從獨
步登寢室夀方負暄毳衣自若語笑終日而去(以林)
(間錄修)
修廣
錢塘人本姓王字叔微有智識度量讀五經知大
義頗喜為詩少羸多病學醫既成而有疾者多歸
之無貴賤貧冨皆為之盡其術未嘗有所厚薄尤
貧者資之藥物衣食雖窮未嘗有所計惜故自京
師至于四方自公卿至于學士大夫多知其名而
皆樂從之遊師自九歲出家居明慶院景祐二年
賜紫衣五年賜號寶月大師熙寧元年十月率其
日會門人與往來學佛之人告以將終沐浴易衣
正坐而逝年六十一明年門人為塔南豐曾鞏為
之銘(以南豐文集修)
文益
本姓魯餘杭人希覺師住育王文益往聽習旁探
儒典遊文雅之場希覺師目為孔門之游夏嘗參
琛和尚琛問上座何往文益曰迤邐行脚去曰行
脚事如何益曰不知曰不知最親切文益豁然開
悟後三住大道場諸方叢林咸遵風化異域有慕
其法者涉遠而至悟入者不可勝紀周顯德五年
蠲大法眼禪師塔曰無相(以傳燈錄修)
道潜
於潜浮溪村人字參寥本姓何幼不茹葷以童子
誦法華經度為比邱于内外典無所不窺能文章
尤喜為詩秦少游與之有支許之契嘗有臨平絶
句云風蒲獵獵弄輕柔欲立蜻蜓不自由五月臨
平山下路藕花無數滿汀洲蘇軾一見為寫而刻
諸石後遇軾于彭城在座賦詩援筆立成軾甚爱
之以書告文同謂其詩句清絶與林逋上下而通
于道義見之令人蕭然軾謫居齊安道潜不遠二
千里相從留期年遇移汝海同游廬山復歸於潜
山中軾有次韻道潜留别詩軾守錢塘卜智果精
舍居之入院分韻賦詩軾云雲崖有淺井玉醴常
半尋遂名參寥泉可濯幽人襟又為作參寥泉銘
軾南遷道潜欲轉海訪之軾以書戒止當路亦捃
其詩語謂有刺譏得罪返初服建中靖國初曾肇
在翰苑言其非辜詔復祝髮蘇轍每稱其詩無一
點蔬笋氣體製絶似儲光羲非近世詩僧比崇寧
末歸老江湖既示寂其法孫法穎以其詩集行于
世道潜嘗賜號妙總大師(以東坡詩集朱弁聘遊集及淳祐志修)
懷顯
西湖持淨大師政和中撰錢塘勝跡記五卷朝請
大夫輕車都尉周邠為之序引
慧勤
餘杭人歐陽文忠公有送僧慧勤詩云越俗僭宫
室傾貲事彫牆佛屋尤其侈耽耽擬侯王文彩瑩
丹漆四壁金焜煌上垂百寶盖宴坐似方床胡為
弃不居棲身客京坊辛勤營一室有類燕巢梁南
方精飲食箘笋鄙羔羊飯以玉粒粳調之甘露漿
一饌費千金百品羅成行晨興未飯僧日昃不敢
嘗乃兹隨北客枯粟充饑腸東南地秀絶山水澄
清光餘杭幾萬家日夕焚清香烟霏四面起雲霧
雜芬芳豈如車馬塵髩髮染成霜二者孰苦樂子
奚勤四方乃云慕仁義可以治膏肓有志誠可嘉
及時宜自強人情重懷土飛鳥思故鄕夜枕聞北
雁歸心逐南檣歸兮能來否送子以短章同時有
惠思
惠思
王安石送惠思詩云綠淨堂前湖水綠歸時正復
有荷花花前若見餘杭姥為道仙人憶酒家今於
潜西菩明智寺有惠思所為浴堂記
惟尚
本姓曹鹽官人少苦腹疾百藥不治父母憐之祈
佛出家七歲禮慶善寺元辨為師遍𠫭叢林得法
于英普照勘辯于新黃龍退歸墓廬嘗住夀聖禪
院本雪峯結庵故地荆榛蛇虺莫敢居師住八年
剏立殿廡為之一新遂謝歸舊隠尋住薦福以病
復還舊廬而卒僧念其德葬于院之西南張九成
為之作記
守璋
本姓王鹽官人天資介特凛不可犯七歲以試經
度為僧戒行精潔尤工于詩號文慧禪師有柿園
集行于世紹興二年高宗皇帝幸圓覺寺因覩其
集親灑宸翰書其晚春一絶云草深烟景重林茂
夕陽微不雨花猶落無風絮自飛
德明
本姓顧鹽官人守璋弟子也紹興十八年入徑山
禮真歇了禪師夜宿山下真歇夢䨇月入寺詰朝
舉以白衆頃之明至心竊異之相與問答機鋒峻
密朝夕講論禪教者凡四年後因觀為溜以杵通
竹節有聲豁然開悟其徒因號為竹筒和尚二十
三年有旨住崇先顯孝寺二十五年兩宣入慈寧
殿陞座舉說般若高廟竒之賜法衣給度牒其徒
一人明念璋年老力丐退休兩載復得旨住崇先
又二年力辭而退乾道三年無疾卒有澹堂竹筒
和尚語錄
清順
可久
石林葉夢得云錢塘西湖舊有好事僧往往喜作
詩其最知名者熙寧間有清順可久二人順字怡
然久字逸老其徒稱順怡然久逸老所居皆湖山
勝處而清約介静不妄與人交無大故不至城士
大夫多往就見時有餽之米者所取不過數斗以
瓶貯几上日取其三二合食之雖蔬茹亦不常有
故人尤重之同時有思聪者亦似之而詩差優
宗杲
字曇晦本姓奚丞相張浚命主徑山法席學徒一
千七百人來者猶未已敞千僧閣以居之號臨濟
中興張九成與為方外交秦檜疑其議已言者論
其誹謗朝政動摇軍情九成唱之宗杲和之紹興
十一年五月詔毁僧牒編置衡州二十二年移海
州四方衲子忘軀命往從之二十五年特恩許自
便明年復僧伽梨奉朝旨住阿育山逾年復居山
孝宗皇帝為吳安郡王時遣内都監入山謁宗杲
述偈以獻及在建邸復遣内知客供五百應真請
宗杲說法親書妙喜庵三字并製贊以寵之三十
一年求觧院事得旨退居明月堂隆興改元八月
示寂孝宗聞而歎息詔以明月堂為妙喜庵諡曰
普覺塔曰寶光宗杲嘗曰瞥起是病不續是藥不
怕念起惟恐覺遲佛者覺也為其常覺故謂之大
覺然皆從凡夫中做出彼既丈夫我寧不爾其接
引方便類此宗杲雖林下人而義篤君親談及時
事憂形于色或至垂涕時名公鉅卿如李邴汪藻
吕本中曾開李光汪應辰趙令衿張孝祥陳之茂
皆委已咨叩而張浚雅相推重宗杲有正法眼藏
三卷又有武庫若干卷其徒纂法語前後集三十
卷浚為序淳熙初詔隨大藏流行(以紹興正論小傳修)
咸淳臨安志卷七十
