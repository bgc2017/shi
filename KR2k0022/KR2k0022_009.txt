咸淳臨安志卷九宋潜說友撰
行在所錄
監當諸局
車輅院
在嘉會門外為庫四曰玉輅曰金根曰金象曰革木
各一又有小庫藏太平等車咸淳二年聖上初郊詔
修五輅院之庫屋皆一新之
製造御前軍器所
在禮部貢院之西中興初置提舉官以内侍或閤門
領之事得專逹紹興五年春始隸工部詔日輪郎官
與軍器監官視其役孝宗皇帝初年復以内省都知
李綽為提舉未幾用臺臣請仍隸工部乾道四年六
月隸步軍司其後又以知閤門事為提點景定三年
改隸殿前司凡奏請文移部若監悉不預惟幹辦公
事以下得受舉而監長書其到替月日於歴紹興間
工匠以二千雜役兵以五百為額今惟工匠七百餘
人殿司又自以所隸作匠附益之每季上所製器於
内庫
萬全三指揮東西兩作坊營
在所之東北
編估打套局
在左藏庫門内
惠民和劑局
在太府寺内之右製藥以給惠民局與暑臘藥之偹
宣賜者
太平惠民局
局凡五紹興五年置從戶部侍郎王俁之請也
南局
在三省前
西局
在衆安橋北
北局
在市西坊南
南外局
在浙江亭
北外局
在北郭(外二局以各處税官兼領)
省倉上界
在天水院橋北即中興初之南倉紹興十一年詔以
省倉上界為名(中下界同)倉凡三易嘉熙間徙今處為厫
八受浙右米以供内人宰執百官親王宗室内侍及
給皇城班直與吏之役於省部者
省倉中界
在東清門外菜市塘乾道三年剏為豐儲倉五年易
為中界厫凡三十有七以下止平糴倉皆受浙右苖
綱經常和糴公田樁積等米以供朝廷科支及大農
宣限給餉凡諸軍諸司三學與百司雇募諸局工役
等皆給焉
省倉下界
在東倉鋪剏於紹興八年舊址極廣袤景定三年朝
廷給緡錢更修乃析三之二建厫屋八十而垣其餘
廢屋地於外
豐儲倉
在仁和縣側倉橋東紹興初徙仁和縣治以其址為
北省倉乾道五年更今名景定四年以公田租浩瀚
諸倉不足以受乃詔即豐儲增創刑部尚書兼檢正
洪燾涖其役咸淳二年八月成為厫百廳事刻孝宗
皇帝御書匪懈二大字為扁著作佐郎林應炎為記
(國家中興倣漢糴三輔以給中都列置諸倉於城内外歲受諸郡粟其在仁和縣東三面距河則豐儲倉)
(也倉自紹興間置乾道以豐儲名更嘉定嘗一修治初置倉時議儲百萬斛偹水旱左軍糧自頃和糴法)
(行歲增造楮為糴本楮日輕糴之人日少計城内外廥積僅足支三月斯倉呺然大耳景定壬戍太傅大)
(丞相樞使魏國公為先皇帝言圖救楮莫如免糴圖免糴莫如買公田公田暫費永寧之圖也詔行之浙)
(右年為屢豐租入益裕江淮之大軍轉般陳陳相因如京師之端平淳祐平糴等倉無所于容向蓄纔三)
(月今不啻三年耕之蓄矣越明年增置豐儲倉命領庾事陳公昉軍計趙嗣嚞農丞吳益董其役檢正尚)
(書洪燾匠丞國材繼之撤舊址布新規垣其外三百七十四文崇廣倉門為三間翼以勢墻入門東園亭)
(西吏舍其旁兩便門對峙由東便門入厫從六列南負墻北負河横各一列杈子厫附焉由西便門入厫)
(從三列南負墻一列北負河柳司祠在焉由倉門折行五十餘步為正廳右厫並監門廳後厫凡二列左)
(厫對右為一列夾正廳旁曰錢庫曰籌斗庫曰綱觧房廳後有退公亭兩旁有閣子又其後有園設石假)
(山植竹成行繚之墻四百尺墻北開門又為厫横三列勢相向背其面墻大者為主厫環一倉𢾗之厫百)
(杈子厫二厫前為循廊多不可楹數過道有廊為間亦五十經緯以階用石萬叚宣洩以溝甃其底凡百)
(丈將即功洪公猶慮累土為墻非堅久計語匠丞夷去改築甓上石下灰斮其間倉于是宏壮周密為城)
(内外冠咸淳二年八月八日落成奉孝宗皇帝御扁匪懈二字於廳事用肅廪人是役也費緡錢八十三)
(萬八百有竒米石四千洪公謂三山林應炎曰兹役重大子為吾識歲月應炎適執筆隸太史凡國家大)
(興役皆得書何敢辭然嘗拜觀國史光堯置倉初意盖取戶部歲終供億餘粟儲其中時軍旅之後猶能)
(節縮為此今邊虞嘉靖經費有式每聞大司農至春夏交嘗借撥省倉以贍用昔撤有餘以為倉今剜倉)
(以補不足何耶毋乃冗食縣官靡穀者多耶後元宮女纔十餘安得太倉不紅腐武宣而後三服官歲費)
(數鉅萬三工官費五千萬雖有三輔公田猶捧土塞河海然則倉儲之豐嗇又關上用之豐儉云)
豐儲西倉
在餘杭門外左家橋北淳熙七年剏為厫五十有九
端平倉
在餘杭門外德勝橋東端平元年浙漕趙與&KR0696;創以
儲漕糴嘉熙三年歸之大農涖以京局官而領於宰
士如它倉淳祐十二年咸淳五年皆重修有水榭扁
曰介然盖取太倉箴語而併箴刻石其中為厫五十
有六
淳祐倉
在餘杭門内斜橋南淳祐九年臨安守趙與&KR0696;創以
儲米之糴於帥司者建置次第皆如端平倉其後朝
廷撥支賑糶及付農寺以給諸軍諸司景定三年詔
給緡錢重修為厫百
平糴倉
在仙林寺東淳祐間臨安寺趙與&KR0696;創以儲臨安之
糴今朝廷大農米皆儲
咸淳倉
在東青門内後軍寨北咸淳四年朝廷議建廪增貯
公田歲入之米乃捐錢買瓊華廢圃益以内酒庫柴
炭屋地命臨安守潜說友創建凡為厫百為間五百
有二為米六百萬石吏部侍郎兼直學士院馮夢得
為記(宋有天下以來臺是以務農重榖為元元係命自京徂荒粒民是鮮時有船倉税倉折中倉之)
(名太宗皇帝太平興國七年至斥故迎春苑為富國倉聖聖其承藏粟衍溢其慮深遠矣今天子即祚之)
(五年有司言寰内歲比數登行在所諸倉皆盈不增庾積新者將靡所儲胥于是太傅平章魏國公請以)
(瓊華園廢地官予其直增剏如太平故事制曰可其賜楮二百萬命守臣潜說友&KR0681;其役歲十有一月鳩)
(工越明年六月成詔以咸淳名之倉之督吏來謂史官馮夢得曰盖聞聖人積不涸之倉王者用無窮之)
(府所從來尚矣漢太倉在長安城南為楹百二十耳陳陳之粟著牒猶或稱之斯事體大可無紀乎夢得)
(竊惟古者委積之法至周而甚詳周之氏于倉者我知之矣所掌粟入以待邦用藏之于有餘而頒之于)
(不足凡以為民而已方田同井井九百畝一夫授田百畝其中為公田當是時鄉遂畿也其法貢都鄙甸)
(也其法助耕則通力而作收則計畝而分外之一豪不取也夫是以民有常産官有常職邦有常用以時)
(藏餘謂之稱數藉令年有不艾赤子扶持亦皆有常餼恃此以不恐甫田之詩曰我取其陳食我農人自)
(古有年於乎其仁哉自農田不井薮澤肆既使民蒿然千餘年于此矣昔在先帝既再造我區夏斯民欣)
(若更生平旦視朝深念異時歲下郡國糴官辨于楮與吏並緣為奸日載其怨每與魏公共論兹事以為)
(泉源之渾渾丘山之暴暴也是惟倣彿周官法度之遺焉其可繇是買淛水西六州公田蠲和糴停造楮)
(時人始而愕中而疑久而厭然以服嗚呼難與慮始者民也不能什利者法也今歲不糴楮不造民不加)
(賦皆得以自有其有而粟之積于轂下者已六百萬斛矣隸外司農者不與焉我積我倉如京如坻念兹)
(在兹永言孝思我神后在天之靈其相吾民嘉氣屢應用成兹康年不已懌乎陛下圖匱于豐防儉於逸)
(以克和于稼之難地寧天清五榖稑熟含嘉表瑞常滿習祥是倉之作名以咸淳志時也民曰天子之德)
(而天子曰先帝之心繼自今厥榖惟修厥菑惟播利用後生之功將萬世而下實嘉頼之凡倉厫百厫之)
(間五百有二規置崇鉅甍宇齊平卓乎諸倉弗及已倉前舊有河鑿而廣之以便船粟亘以石梁亦名曰)
(咸淳云若夫屋材墻形木工土事之㮣乃圖而著之矣)
草料場
在天水院橋西受畿内所輸稲麥豆以給騏驥院良
馬院與三衙諸府之馬淳祐九年重修厫十有二
合同倉
在過軍橋下
會子庫
在本務紹興三十一年詔臨安府置會子務隸都茶
場悉視川錢法行之用戶部侍郎兼知臨安府錢端
禮之請也中經省併以𣙜務門官兼領紹定三年復
五年因燬重建以都司官提領工匠凡二百四人日
印則取紙於左帑而以會歸之自咸淳以來朝廷措
置住造錢關止於元年之五月十八界止於三年之
三月
造會紙局
在赤山之湖濱先是造紙於徽州既又於成都乾道
四年三月以蜀遠紙弗給詔即臨安府置局從提領
官權兵部侍郎陳彌作之請也始局在九曲池後徙
今處又有安溪局咸淳二年九月併歸焉亦領以都
司工徒無定額今在者一千二百人咸淳五年之三
月有旨住役
交引庫
在太府寺門内印造茶鹽鈔引而請書押於丞簿
法物庫
在梅家橋北掌祭祀法服冠佩帶舄及旗幡衫袍等
物内侍領之
度牒庫
在油車巷
市舶務
在保安門海商之自外舶至京者受其劵而考驗之
又有新務在梅家橋之北以受舶綱
司農排岸司
在前洋街掌拘卸綱運檢察搜空而縶其不登數者
三省樞密院激賞錢庫
在俞家園
三省樞密院激賞酒庫
在錢塘縣南
左右騏驥院
在漾沙坑以二十四疋為額日朝参則二院御者各
以三馬南向立於和寕門之外
象院
在嘉會門外御馬院(景定間安南貢象三豢其中)
左右騎御馬直
在七官宅山上
左右教駿營
在院之左右
牛羊司
在𣙜貨務後掌御膳及祭祀之牲有滌宫在赤山
咸淳臨安志卷九
