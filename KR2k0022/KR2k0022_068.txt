咸淳臨安志卷六十九宋潜說友撰
人物十
方外(方士)
蔡經
吴人也吴記云織田有蔡經宅杭州餘杭縣故基
存焉吴大璽二年有神仙四人自稱曰東方朔等
往來經所居孫皓將亡四人預以告經遂蛇蛻而
往(升仙年代與神仙傳小異)又有沽酒阿母亦在縣界王方平
麻姑嘗宴于經家取阿母酒和天上酒以飲也(神仙)
(傳拾遺台按顔魯公麻姑壇記王方平過括蒼蔡經家今之仙居括蒼洞之陽有經故宅為隠真)
(宫是也此云宅在餘杭與顔記不合豈仙家居無常所而各記之耶)
郭文
字文舉步檐人餘杭大滌山窮谷無人之地倚木
覆苫而居亦無壁障時猛獸害人文獨宿十餘年
無害常著鹿裘葛巾不飲酒食肉區種菽麥採竹
葉木實貿鹽以自供或酬下價者亦即與之嘗有
猛獸張口向文文視其口中有横骨乃以手探去
之猛獸明旦致一鹿于室前餘杭令顧颺與葛洪
共造之而携與俱歸颺賜以韋袴褶不納辭歸颺
遣置室中文亦無言韋衣乃至爛于戶内竟不服
用王導聞其名遣人迎之文不就船車荷擔徒行
導置之西園朝士咸往觀之頽然踑踞傍若無人
温嶠問曰猛獸害人人之所畏先生獨不畏耶文
曰人無害獸之心則獸亦不害人居導園七年未
嘗出入後忽逃歸臨安結廬山中臨安令萬寵迎
置縣中及蘇峻反破餘杭而臨安獨全人皆異之
葛洪庾闡並為作傳贊頌其美(以晉書本傳修)
葛洪
字稚川自號抱朴子以儒學知名博聞深洽江左
絶倫著述篇章冨于班馬尤好神仙導飬之法于
餘杭山見何幼道郭文舉目擊而已各無所言(以晉)
(書本傳修)
許邁
字叔元一名映嘗謂餘杭垂&KR0764;山延陵之茅山是
洞庭西門潜通五岳陳安世茅季偉常所游處于
是立精舍于垂&KR0764;而往來茅嶺之洞室永和二年
移入臨安西山登巖茹芝渺然自得有終焉之志
乃改名元字遠游著詩十二首論神仙事嘗與王
羲之書曰自山隂至臨安多有金堂玉室仙人芝
草左元放之徒漢末諸得道者在焉後人莫測遠
遊所終好道者皆謂之羽化矣(以晉書本傳修)
杜子恭
錢塘人通靈有道術晉東土豪家及京邑貴望並
事之為弟子執在三之敬沈警累世事道亦敬事
子恭宋孔靈産有隱遁之懷立館事道東出過錢
塘北郭輙于舟中遥拜子恭墓至道鞠道業富盛
(以宋書沈約自序南齊書孔稚珪傳及真誥修)
徐靈府
號默希子錢塘天目山人通儒學居天台靈盖峯
虎岩石室中凡十餘年會昌初武宗詔浙東廉使
起之辭不復出後遂絶粒嘗著元鑑五卷撰天台
山記三洞要略門人得其道者有左元澤(以高士傳修)
錢道士
杭州臨安人初從太守令狐纁至京師因往成都
玉局觀觀黃籙道場忽有一道士仗劍持水紫衣
巍冠周行醮壇至錢生前以所持水令飲之極甘
錢自此絶食乾符間常往來京師(以神仙感遇傳修)
令狐絢
餘杭太守纁之子也雅尚玄微不求仕進時有神
仙降之異香聞于戸外嘗言入静之時忽有青衣
引至高山之上朝謁老君因見册命張天師元中
大法師以代尹真人之任曰羣胡擾于中原不能
戢之尹真人之過再立二十四化澤及生靈道陵
之功也後西川見張道士言天師降授道法與令
狐所說無異(以神仙感遇傳修)
丁飛
字翰之濟陽人讀老莊書善飬生能鼓琴居錢塘
龍泓洞之左右或憩舘深山中蓄妻子事耕稼如
常人咸通丙午歲陸龜蒙嘗詣龍泓憩舘見其綸
巾衣裘貎古意淡好古文樂歌詩問其年曰七
十二年矣後十四年道士葛參寥為陸言飛毛髮
不衰氣力益壯疏繁導蒙灌溉判剖皆自執綆缶
斤劚輩升高遠望不翅履平地時作細字文紀事
皆有楷法意義夜半山静取琴弹弄少睡寡言與
人相接禮簡情至未嘗有罷倦之色又不見有所
服餌或問之對曰治心修身之外復有何物陸為
作錢塘丁隱君歌而叙其事如此(以陸龜蒙作丁隠君歌序文修)
潘尊師
在杭州曹橋福業觀有少年過之欲寄止茅齋潘
許之居六十日不飲不食將去再拜致謝曰某曾
受正一九州社令籙九州内外吉凶之事靡不知
也敢以奉傳若精潔守謹可致長生言訖而去自
後果如其言四方之事靈官無不傳報潘曰閑人
何必知四遠之事乃却之一夕少年復來授以王
子符兩道戒曰人有疾苦危難當以吾符救之自
是潘以朱篆救人祛災蠲疾赴之者如市既十餘
年少年復至宿畱逾月尊師一日無疾而終疑其
得尸解之道也(以神仙感遇傳修)
馬自然
錢塘人名湘其先鹽官人世為小吏湘獨好經史
工文學常隨道士徧遊方外至湖州飲酒醉行墜
霅溪經日而出衣不沾濕指溪水能令逆流良久
指柳木橋令隨水上下指橋令斷復續訪常州太
守馬植會飲湘于席上以器皿植瓜湏臾生花結
實坐客食之皆稱香美或以疾告之即以所拄竹
杖指病者曰吹杖頭如雷聲病隨愈跛倚而來者
湘以杖叩之應手便伸轉與之財物則以遺貧者
于大中祥符九年卒葬于其家之東園明年東川
奏劍州梓潼縣道士馬自然白日上昇且謂人曰
昨已羽化于浙西今玉皇又詔于此上昇矣帝命
于杭州發其塚視之止存竹杖(以續仙傳修)
管歸真
錢塘人年十一入錢明宫雍熙初有青衣過之問
其所從來則曰西人也姓邊氏有點化黃金之術
願以為贈歸真曰歴歲綿久能無變否曰五百年
後當復故爾歸真笑曰得不為後人悞耶青衣以
手加額曰先生其真人也吾有紫府符法珍蔵之
久今得其人尚可隠乎于是跪而受之不踰年符
法大振祥符初詔赴闕行符水法病在膏肓者悉
為平人鍚予甚渥以為右街都監賜號元靖後以
京師大旱詔歸真臨壇作法噀水結成烟霧空中
雲龍飛躍膏雨大霈未幾加賜崇教天聖初遷左
街加大法師仍賜正白先生號至四年十月平居
呼其徒而告之曰繡衣使者告吾功業上逹帝宸
今將往任職矣遂偃然而化熙寧中趙抃守杭記
其行事(以淳祐志修)
沈若濟
洞元大師字子舟遠祖仕吳越錢氏遂居錢塘于
元真觀出家年十三試經為道士兼通諸家百氏
之書尤精于醫游茅山居崇禧觀延康殿學士王
漢之帥建康即茅山築室為洞陽菴以處之師乃
出囊中金大市藥以濟病者徽宗聞其名再詔乃
起舘于龍德宫數月以疾辭賜道官及金方符紹
興初尸解于故菴(以淳祐志修)
徐立之
舊名炳一應進士舉不中學老子法易名為立之
隠于西湖之廻峯人謂之廻峯先生不喜俗人知
通判都官員外郎蘇為聞其名嘗往見之曰何不
仕乎應曰若時與命會然後佐天子福元元不然
則悔吝生矣曷若追冥鴻霧豹與孤雲俱為甚敬
其言嘗為立傳廻峯今雷峯也(以蘇為所撰徐先生傳修)
陸維之
字永仲一名凝之字子才號石室餘杭人丰神隽
拔議論倜儻少以計偕入汴群法從邀與襍坐命
相者某道人視之道人指維之曰秀才叩以科第
則曰且歸山道人揖别贈以粒丹曰緩急用之陸
下第南歸舟循汴風激浪怒舟不能勝以丹投之
風浪始息汴上有呼其姓名者則道人也維之遂
有超世之志隠于大滌洞天之石室人因以石室
稱之逍遥林谷詩酒自樂時餘杭鉅儒陳律民範
學士劉堯臣山父蜀高士楊廼城叔閑為方外友
太博關注子東贈以詞其序云吾鄕陸永仲博學
高才少時有聲場屋今棲白鹿洞下絶葷酒屏世
事自放塵埃之外行將六十而有嬰兒之色非得
道者能如是乎白鹿洞即大滌也維之嘗觀潮作
酧江月云遠山一帶遡晴空極目天涯浮白楓落
鴉翻談笑處不覺雲濤横席酒病方蘇睡魔猶殢
一掃無畱跡吳帆越棹恍然飛上空碧長記草賦
梁園凌雲筆勢倒三江秋色對此驚心空悵望老
作紅塵閑客别浦烟平小樓人散回首千波寂西
風歸路為君重噴霜笛光堯嘉賓召見辭疾不赴
後光堯退處北宫嘗幸大滌憲聖亦侍羽流起居
進主觀者問以山中詩客以維之對進其行卷光
堯讀數首太息曰布衣入翰林可也欲與孝宗言
憲聖曰山林隠士必不要人知要他出山却是苦
他遂止未幾以疾卒于家維之嘗進百論有石室
小隠集三十卷臨終了然書一詩云岳南之舘白
雲端鳳笛龍簫徹廣寒一鶴曉飛冲碧落群仙笑
倚玉闌干(以葉紹翁四朝聞見錄大滌洞天真境錄修)
王衷
字天誘政和間郡守監司表薦賜號悟静處士視
朝請大夫俸給
徐奭
徽宗朝賜號冲晦先生故廬在城中吳山下又嘗
居萬松嶺下墓在靈隠山石筍院
咸淳臨安志卷六十九
