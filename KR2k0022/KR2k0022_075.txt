咸淳臨安志卷七十六宋潜說友撰
寺觀二
寺院
在城
明慶寺
在木子巷北唐大中二年僧景初建為靈隐院大中
祥符五年改今額中興駐蹕凡朝廷禱雨暘宰執百
僚建散聖節道場咸在焉淳熙十四年六月嘉熙四
年七月皆以禱雨車駕臨幸理宗皇帝回鑾撤蓋甘
雨隨至平章喬公行簡獻詩賀上用韻以賜(見御製門)又
御書明慶二大字淳祐六年重建法堂御書南山道
場為額景定三年建閣藏御書扁曰宸奎萬壽之閣
咸淳三年建祝聖大佛寶殿寺有蘇文忠公書觀音
經碑及題識大智祖師書彌陀字碑
法喜堂
明碧軒(並淳祐七年重建)
題詠(王荆公安石為僧修廣作法喜堂詩浮屠之法與世殊洗滌萬事求空虚師心以此不掛物一)
(堂收身自有餘堂隂置石雙嵽嵲石脚立竹青扶疎一來已覺心膽豁况乃宴坐窮朝晡初憶幼時勇自)
(許壮大看俗尤崎嶇豐車肥馬載豪傑少得志願多憂虞始知進退各一理造次未可分賢愚會將築室)
(及耕釣相與此處吟山湖之沈内翰文通詩圂圂學佛者營營良足悲不知佛樂誰使汝學為廣師吾)
(州秀智解乃天資既以法為喜萬緣脫若遺高客堂滿座妙語破群疑來者豈不辯辯此堂之題王荆)
(公寄題明碧軒詩明碧軒南竹數叢别來江外幾秋風道人無復人間世嗟我今為白髮翁趙忠簡公)
(明慶僧房夜坐月明窗竹冷横斜坐看風燈落燼花老眼病餘嫌細字枯腸寒食怯清茶囊空豈是久為)
(客夢短其能飛到家但有流年尋髩髮蕭蕭蓬葆颯霜華)
仙林慈恩普濟教寺
在鹽橋北紹興三十二年僧洪濟大師智卿造賜今
額隆興元年賜隆興萬善大乘戒壇額淳祐三年賜
淳祐萬善大乘戒壇額又賜寺額及飛天法輪寶藏
額皆奎畫也六年賜御製鐘銘(見御製門)寶祐元年賜内
帑錢造大佛寶殿開慶元年降錢買嘉興府田二百
畆餘賜名豐禾莊寺有蘇文忠公書金剛經石碑
太平興國傳法寺
在佑聖觀東先東京太平興國寺有傳法院紹興初
普照大師德明隨駕南渡乞建院淳熙二年慧辨大
師智覺奏請始賜太平興國傳法寺額淳祐七年賜
以御扁及飛天法輪寶藏六字
大中祥符寺
在禮部貢院西梁大同二年邑人鮑侃捨宅為寺舊
名發心唐正觀中改衆善神龍元年改中興三年改
龍興本朝大中祥符初改賜今額舊傳寺基廣袤九
里有竒南渡初斥為軍器所留西南隅建寺餘地多
為民居有諸天千佛二閣為本寺子院大鐵塔一大
青石塔二(在軍器所作院)小石塔二(一在寺門内一在居民家)大鍋一(闊一)
(丈二尺在祥符酒庫)又有法華塔(端拱元年僧文定建咸平二年賜名)戒壇院觀
音像唐龍興寺碑大覺禪師塔錢王九百九十眼井
今所存者無幾
題詠(東坡上元祥符寺觀燈詩紗籠擎燭迎門入銀葉燒香見客邀金鼎轉丹光吐夜寶珠穿蟻閙)
(連朝波翻熖裏元相激魚舞湯中不畏焦明日酒醒空想像清吟半逐夢魂消又祥符上元僧可久房)
(寂無燈火云門前歌鼓鬪分明一室清風冷欲冰不把琉璃閒照佛始知無盡本無燈曾南豐上元游)
(祥符寺云月明如晝露華濃錦帳名郎笑語同金地夜寒消美酒玉人春困倚東風紅雲燈火浮滄海碧)
(水樓臺浸遠空白髮蹉跎歡意少強顔猶入少年叢)
千頃廣化院
在木子巷北開平元年吳越王錢氏建舊名千頃大
中祥符九年改今額中興後為臨安府祝聖道場所
慶元六年僧善彬建張真君行祠
六觀堂(僧了性作性精于醫善草書東坡嘗為作六觀堂老人草書歌)
垂慈堂(了性所居室守趙清獻公名之仍為作詩叙其療病濟人之功)
慈化大師塔銘(即了性)
右皆不存
題詠(東坡草書歌物生有衆乃有滋夢幻無根成斯須方其夢時了非無泡影一失俯仰殊清露未)
(晞電已俱此滅滅盡乃真吾云如死灰實不枯逢場作戲三昧俱化身為醫忘其軀草書非學聊自娱落)
(筆已喚周越奴蒼鼠奮髯飲松腴剡籐玉版開雪膚游龍天飛萬人呼莫作羞澁羊氏姝參寥子千頃)
(廨院觀司馬才仲道墨詩濛濛春雨暗村橋竹裏禽啼婆餅焦度谷倦聞車軋軋穿林愁聽馬蕭蕭細窺)
(陳迹僧坊静默想風流鄙吝消浮魄沉魂今已矣無人為作楚詞招)
淨住院
在觀橋東後梁時建舊名慈光錢氏改今額南渡初
以其地為禮部貢院寺分為三一曰淨住寶閣律院
一曰淨住教院一曰淨住大院舊有丈六彌陀寶閣
開寶仁王寺
在七寶山先是東京開寶寺有仁王院僧慧照大法
師曄隨駕南渡紹興五年奏請權建于七寶山主大
内祈禳事紹興三年始賜勅額嘉泰甲子紹定辛卯
一再燬僧祖仁重建端平元年尚方鑄鐘以賜淳祐
元年御書寺額以賜三年賜田三頃景定五年又燬
太傅平章賈魏公施度牒給省劄市村重建
記文(程直院公許撰重建寺記仁王院舊隸東京開寳寺藝祖皇帝六龍御天沙門智曮奉勅興剏)
(奕葉纂紹至慧照大師法曄領徒從高宗大駕南渡奏䟽行闕請即錢塘七寳山改建主大内祈禳事如)
(故典制曰可五傳而為文坦嘉泰歲甲子以居民火延燬坦議起廢而未暇也綿十有七禩易四主僧逮)
(及祖仁以坦嫡傳得次補念先志未就慨然以肯堂自任不數年浸復舊觀再燎于紹定辛卯之季秋瓦)
(礫堆阜諸比邱衆託身靡所祖仁仰天而泣籲曰凡囿形數成壊有時惟大願力歴刦無盡矧兹梵刹肇開)
(寳朝以心傳心同一悲濟河沙可算虚空可量而此至仁不可勝用誓以堅忍期復闕初申祝帝圖配天)
(其永今皇帝嗣履大寳祗畏于天顯民碞躬寳儉慈内帑羨儲絲粟靡耗有以祖仁所發弘誓轉而上聞)
(帝若曰嘻兹惟我祖受佛心印貽後之人忽而弗圖寧不忝厥紹亟命司藏輦畀金幣為之經始豪貴風)
(動叶相其成古石佛像觀音臺殿宏麗與三門鼎立相望雲堂丈室庖湢帑廩選僧之所作務之寮繚繞)
(周圍纖悉畢具萬石龍&KR1607;架以層樓晨昏鏜鞳則端平元年尚方之製作也六字飛白揭之前榮奎璧焜)
(燿則淳祐元年宸翰之賁飾也三頃上腴擇之餘杭香積属饜則三年上命之頒賚也清淨檀施佛所護)
(念乃若經律論鈔覆以寳藏運以飇輪金碧莊嚴天龍圍繞儼然雙林一會未散無非宫闈錫予及近侍)
(之臣捐金喜捨出納具圖籍可覆考也祖仁殫勞土木幸訖于成介靈隐禪者宗禮謁直學士院臣公許)
(曰仁王名寺加以開寳紹熙詔旨與聖天子藻翰罔不惟皇祖是憲匪但為宗門龍光而已子執鉛槧直)
(禁林盍為之記期以塵靈增益海岳臣稽首拜手作禮稱贊昔在覺皇在靈鷲峯為波斯匿等說菩薩摩)
(訶薩現諸王身化導之事住百佛刹修百法門等而上之為千為萬為億為百億千億萬億為百萬徽塵)
(數百萬億阿僧祗微塵數乃至不可說不可議從初一地至後一地自所行處及佛行處修證具有階降)
(化利各有多寡然以甚深般若波羅密多照見一切法皆如則隨所應現利樂有情最初發心與正覺無)
(相殊未可以差别觀也然則佩法王即位天王位為天下一切衆生之所依怙非佛菩薩本所誓願疇克)
(擔荷贊寧僧錄對藝祖言見在佛不拜過去佛豈亦有見于此乎梵語釋迦牟尼華譯曰能仁由今觀之)
(唐末五閏豺狼恣睢生齒凋耗大聖人者作揚仁風掃其荒穢洒甘雨蘇其疲瘵揭慧日爍其齒昏然後)
(天統以正地維以張人極以立惻隐一念施及無窮歴三百年銷𤯝厲卻魔怨繫人心奠國步莫非此念)
(之推也豈若蕭梁李唐諸君規規乎因果報應名相有為者比哉大梁夷門佳氣欎積安知嗜殺之醜徒)
(不為我驅除六飛吉行言啟故都奠九鼎于中州復宏規于開寶梯航萬國仁壽八荒盡十方世界同一)
(道場無有一衆生非我眷属顧瞻吴會岌立寳峯以智眼觀奚别遠近可使職方氏擅會稽維揚之鎮豈)
(惟奉高宫聞山呼萬歲者三先佛世尊住三昧定證我所說真寳不誣于是祖仁偕其徒侣殫指贊嘆歡)
(喜無量請以斯文伐石摹刻昭示未來)
天長淨心寺
在甎街巷南晉天福四年錢氏建舊名天長大中祥
符元年改賜今額寺址故廣袤其徒流水相授支𣲖
漫演中興析其地大半為軍寨寺日就荒茀咸淳元
年主僧寶月大師惟福重建佛殿棲鐘之樓方丈之
室咸一新之
智聖院
天福二年錢氏建舊名衆安治平二年改今額南渡
後秀邸以其地建家廟僧衆分居今處
永福院
嘉定中移請舊額淳祐中主僧祖園重建今為嗣秀
王香火院
淨戒院
在太一宫道院之北龍德二年錢氏建舊名青蓮大
中祥符九年改賜今額紹興二十年建祚德廟乃以
春秋二仲祠祭屬焉
吉祥院
在文思院東乾德三年光禄大夫檢校睦州刺史薛
温捨地建寺南渡初斥為文思院軍頭司惟小寺僅
存舊傳寺地廣袤最多牡丹名人巨公皆所遊賞具
見題咏
題詠(蔡端明探花詩花未全開月未圓看花俟月思依然明知花月無情物若使多情更可憐蘇)
(公詩人老簮花不自羞花應羞上老人頭醉歸扶路人應笑十里珠簾半上鈎又吉祥花將落而述古)
(期不至今歲東風巧剪裁舍情只待使君來對花無語花應恨直恐明年便不開又述古期明日同至)
(因用前韻同賦仙衣不用剪刀裁國色初酣卯酒來太守問花花不語為君零落為君開又惜花吉祥)
(寺中錦千堆前年賞花真盛哉道人勸我清明來腰鼓百面如春雷打徹凉州花自開沙河塘上插花回)
(醉倒不覺吴兒咍豈知如今雙鬢摧城西古寺没蒿萊有僧閉門手自栽千枝萬葉巧剪裁就中一叢何)
(所似瑪瑙盤盛金縷杯而我食菜方清齋對花不飲花應猜夜來雨雹如李梅紅殘綠暗吁可哀又自)
(䟦云錢塘吉祥寺花為第一壬子清明賞會最盛金盤綵籃以獻于座者五十三人夜歸沙河塘上觀者)
(如山爾後無復繼也今年諸家園圃花亦極盛而龍興僧房一叢亦奇但衰病牢落自無以發興耳昨日)
(雨雹如此花之存者有幾可為嘆息也濕又冬至日遊吉祥寺井底微陽回未回蕭蕭零雨枯荄何人)
(更似蘇夫子不是花時肯獨來暇後十餘日復至云東君意淺着寒梅千朵深紅未裁安得道人殷七)
(七不論時節遣花開那又吉祥寺僧求閣名一首過眼榮枯電與風久長得似花紅上人宴坐觀空閣)
(觀色觀空色即空)
廣慧院
乾德元年薛温捨宅建舊名報國羅漢院大中祥符
初改賜今額
普慧院
在餘杭門裏舊名安仁治平二年改今額淳熙七年
重建
翔鸞院
在餘杭門裏後唐清泰元年錢氏建舊名普光天聖
間重修治平二年改賜今額建炎三年燬惟佛殿存
其後次第興建咸淳三年始告偹
普照院
在艮山門裏匡武亭天福八年錢氏建舊名報國千
佛院大中祥符六年改賜今額淳熙三年重建
妙慧院
開運元年錢氏建舊名華藏治平六年改賜今額中
興後以其地為御園徙今處
七寶院
在鹽橋東舊在七寶山貞明七年錢氏建舊名上方
多福大中祥符初改今額舊有六游堂(元祐中名賢遊者六人逸)
(其姓氏)臨輝閣(王冀公欽若有詩)
聖果寺
在包家山舊在鳳凰山之右錢氏建有介亭排牙石
石衕(事見本門)中興後以其地為殿前司寺從今處
崇聖塔(在鳳凰山絶頂七級高二十餘丈晦夜常放光明景祐初僧慧然建慶歴初郡守鄭)
(戩奏賜號崇聖塔)
石佛(梁開平四年錢氏鐫彌陀觀音勢至三佛于石上蔣之奇詩曰巋然三石佛若在嘉州岸)
題詠(王荆公游聖果寺詩登高見山水身在水中央下視樓臺處空多樹木蒼浮雲連海氣落日動)
(湖光偶坐吹横笛殘聲入富陽到唐僧處默留題聖果院路自中峯上盤廻出薜蘿江吴地盡隔岸越)
(山多古木叢青靄遥天浸白波下方城郭近鐘磬雜笙歌又僧題萬松嶺上一間屋僧占半間雲半間)
(向曉白雲行雨去回頭却羨老僧閒)
梵天寺
乾德中錢氏建舊名南塔治平中改賜今額中興後
僅存小寺今地近有塔幢者皆故基也
釋迦真身舍利塔(吴越備史云錢武肅王于明州育王寺迎釋迦舍利建塔于城)
(南顯德五年火開寳元年忠懿王重建錢氏納土舍利入京置在開寳寺)
金銀書大藏經(吴越忠懿王建大藏經五千四十八卷碧紙銀書每至佛號則以金)
(書牙籖銀軸製甚莊嚴)
靈鰻井(一名聖井詳見井門)
題詠(梵天寺僧志詮小詩云落日寒蟬鳴獨歸林下寺柴扉夜未掩片月隨行屨惟聞犬吠聲又入)
(青蘿去東坡一見為和其後曰但聞烟外鐘不見烟中寺幽人行未已草露濕芒屨惟應山頭月夜夜照)
(來去新又東坡寒食遊南塔寺寂照堂云城南鐘鼓鬪清端為投荒洗瘴塵總是鏡空堂上客誰為寂)
(照境中人紅稀掃去風驚曉綠葉成隂雨洗春記取明年作寒食杏花曾與此翁隣)
廣嚴院
在御厨南營裏後唐清泰元年錢氏建于七寶山舊
額瑞隆治平二年改賜今額中興後分寺基為御厨
營景定初主首惟一重建
記文(王架閣應鳳撰重建寺記杭之寳山有仁祠焉其初曰瑞隆後唐清泰二年所建也逮治平更)
(號廣岩熙寧間蘇文忠公游而樂之為賦雙竹湛師房及新開徑諸詩林間煙雨清坐忘憂固已形在江)
(湖而身超祇鷲矣自六飛駐蹕析其地十之八為内饔胥徒之居則履綦轍迹略無可考其在淳熙有僧)
(善資者復蓇之廢地得鐘焉有銘在欒則寺故物也既燬于辛卯而俗以銅鐘名其寺或笑曰是亦鐵爐)
(步之比耶且佛之道大且尊宫而居之必曠如也兹近市而湫隘則非廣近市則非嚴幾于名與實戾惟)
(伽藍刦燼而不滅古井冽寒而如新草創庳陋僅蔽風雨無復仙人碧玉壺之勝㮣豈以法界為室宇以)
(戒慧為墉戶此中空洞自有廣居不待七寳莊嚴而寔相常在乎一日過市見壊衣不飾皇皇有求者問)
(之則寺之主首惟一也則又曰昔有雲闍黎不出十五秋師曷與雲異一曰不然出處雖殊致諠静而皆)
(禪使一當雲之時亦不出矣雲居一之地則有求矣住山出山本無二法自吾師祖慶居是山謀斥而新)
(之尚方長秋皆有賜惠順妃亦如之時太傅大丞相魯公閫東淮施加厚亦既建閣五楹以奉圓通功垂)
(成而飛錫下卓足不越戶限者六年而終惟一嗣之丕勤誘掖欲成吾師之志累積銖黍經始尋尺庶幾)
(先賢勝踐彷彿既存倘亦嗒然如雲則功廢矣余聞而歎曰化人之居與累塊積蘇非有非空維摩丈室)
(與師子坐無小無大顧宅心何如耳世固有身郊而心市者真離誕勝士羞稱之慶與一師弟身市而心)
(郊不緇囂塵以鳴衆力巧于用狹興于久廢于閣之下為殿像設位置咸與地稱摩竭之室法音之樓爰)
(及庫藏庖湢噐用悉偹盖堅忍精進皆有過人之材吾徒之飽食安步者或愧焉且自謂與雲不異又知)
(動静之為一源夫鐘之未撞本無聲也無聲之聲不依形而存則銅鐘之名非贅也湛師與二竹君今皆)
(安在回視介然之徑亦已茅塞所遇孰非夢豈獨雲哉湛也雲也慶也心與竹俱空即空皆實相無作之)
(作可無記也一來請益勤曰蘇公能無言而不能無詩子又奚辭遂書以遺之)
題詠(東坡題雲師壁并序云去年秋偶遊寳山上方入一小院閴然無人有一僧隐几低頭讀書與)
(之語漠然不對問其隣之僧曰此雲闍黎也不出山十五年今年六月自常潤還復至其室則死葬數月)
(矣作詩題其壁詩云雲師來寳山一住十五秋讀書常閉戶客至不舉頭去年造其室清坐忘百憂我初)
(無言說師亦無對酬今年復叩門空房但颼颼云已滅無餘薪盡火不留却疑此室中嘗有斯人不所遇)
(孰非夢事過吾何求空又詩云七尺頑軀走世塵十圍便腹貯天真此中洞渾無物何止容君數百人)
(用又寳山新開徑云藤梢橘刺元無路竹杖㯶鞋不扶風自遠來聞笑語水分流處見江湖回觀佛國)
(青螺髻踏遍仙人碧玉壺野客歸時山月上棠梨葉戰暝禽呼僧善建題詩云垂手紅塵古所難近天)
(尺五闢禪關玉繩低轉簷楹外宫漏微傳几席間雲響度聲何處笛翠稜當戶越州山夢回露滴松梢冷)
(月在三茅萬境閒)
寳月院
在寳山龍德三年錢氏建舊名瑞像大中祥符元年
賜今額寺西有黑龍潭(潭今在内侍續氏園)
諸天閣華嚴院
在井亭橋西晉朝賜額華嚴中燬紹興三年僧守卓
始建佛殿旨賜舊額梁丞相克家書華嚴經一部建
輪藏淳祐三年又燬唯大士銅像儼然守趙大資與
&KR0696;重建仍作亭相國井上
安國羅漢院
在井亭橋西相國西井淳熙十一年請移鳳凰山安
國羅漢寺為額寳祐五年燬景定四年重建
光相壽昌院
建隆元年錢氏建舊額光相大中祥符元年改賜今
額中興初以其地為祕書省其徒分居今處
大覺院
元係光相院建炎初以其地為祕書省僧分居今處
嘉泰四年移請城東大覺為額
祥符教寺
在祥符橋北元係祥符寺舊基分建
千佛閣安福院
在軍器所東紹興五年六月以祥符寺舊基分建淳
祐七年重造千佛閣(係三藏法師隨駕南渡建立)景定四年移請
安福廢院為額
百福院
天祐中錢氏建舊名資壽大中祥符中改賜今額乾
道五年徙城中棚心有古井二
壽寧院
唐咸通三年建舊名法昌淳化三年改賜今額
吳山智果院
吳越王錢氏建(舊名石佛)祥符中改賜今額中廢止存星
宿閣嘉泰間燬以其地為進奏院撥賜寶積廨宇及
扁鵲堂建寺
興福院
紹興初左丞薛昂以花藥圃施吉祥慧觀大師師肇
築菴曰擇勝續剏寺宇移請龍山興福院為額
百法廣潤院
在忠清廟南舊係僧寳寧剏百法菴淳熙十四年移
湧金門外廣潤院為額
上方院
後梁貞明七年錢氏建舊額上方多福大中祥符中
改今額
顯法院
在大瓦北元係吳客三真君廟嘉定間請今額
崇壽院
天福九年錢氏建舊在崇新門外中廢淳熙二年徙
今處
奉慶院
在&KR0309;西舊美俗坊嘉泰元年僧師智移請今額
淨安院
舊為永壽廨院嘉定四年僧智雅建紹定五年移請
今額
能仁寺
在涌金門裏嘉定元年移請長橋側廢寺為額(按舊志能)
(仁寺在糯米倉廣順元年吴越王錢氏建舊額承天政和四年改賜今額于四溪法華菴)
白蓮慈雲院
元係西北流寓嘉泰中重建
題詠(陸放翁慈雲寺小憩詩横閣院東偏翛然佛榻眠香濃烟穗直茶嫩乳花圓巖倚團團桂筒分)
(細細泉憑誰為題版榜作小壺天)
瑞雲院
在吳山中興觀後元係西北流寓寳積廨宇嘉泰二
年移請今額
千佛寺
元係安福菴嘉定元年移請今額
上生院
天寶元年建建炎初燬嘉泰中僧了華重建
靈智院
在七寶山舊為聖水菴有觀音岩出泉能療民疾嘉
定二年移請今額紹定間重建
定水院
在修内司營前舊為觀音菴嘉定八年移請今額
報恩院
在萬松嶺上寺壁有寒山拾得頌濟書記題紹定三
年御前宣取
顯教院
舊為華嚴院紹興二十三年建乾道五年移請今額
大佛萬壽院
在漾沙坑舊為大佛廨院元係西北流寓紹興初建
嘉定二年移請今額
國泰院
舊為極樂廨院紹定四年移請北山廢今額
廣壽慧雲禪院
在艮山門裏白洋池張循王之孫鎡捨宅為寺紹興
元年賜今額
廣濟院
在淳祐倉北舊為顯祐王廟開禧二年移請今額淳
祐九年斥為淳祐倉别建廟宇
安福院
舊係福順大王廟淳祐六年移請今額
真濟院
在梅家橋西
無礙院
在親事營東門南舊為西北流寓崇福菴淳熙四年
移請今額
報國院
在薦橋東舊為香林廨院紹定間移請今額淳熙五
年重建
妙喜資福院
在水巷東舊為妙喜菴紹興初建慶元六年移請今
額
崇恩延福院
在鹽橋下八界巷北舊係西北流寓濠州鍾離縣孔
雀妙明寺淳熙十四年嗣濮王請為功德寺改賜今
額
國清寺
在通江橋四條巷舊係西北流寓吉祥巷慶元二年
移請今額
方等院
在祕書省前寶祐六年移請今額
寶山院
在旱河頭嘉泰間建紹定間鄭丞相清之重建奉五
顯祠
咸淳臨安志卷七十六
