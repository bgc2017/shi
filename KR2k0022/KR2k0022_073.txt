咸淳臨安志卷七十四宋潜說友撰
祠祀四
諸縣神祀
錢塘縣
城隍土地安邑侯廟
在縣治東廡
仁和縣
城隍廟
在縣治之東
餘杭縣
城隍廟
在高岡
福善王廟
在縣東北十五里舊志載故老之言云周赧王廟也
唐大歴二年縣西海塘壊邑人大恐走錢塘縣崇化
鄉觀山禱於赧王祠下水為絶流於是立廟
太平靈衛王廟
在縣治神姓陳名渾嘗為令詳見廟記
記文(熙寧癸丑餘杭令扈大亮撰王自東漢熹平間嘗宰是邑百姓為之立祠後唐長興中封太平)
(靈衛王盖餘杭為大溪横截而衆山之水合流其中每遇滛雨天目之源一决則湍悍犇溢勢不可禦邑)
(人患之王以溪南大野其地汙下足以瀦水于是築塘環遶凡三十餘里號曰南湖即湖之西北鑿石門)
(以通大溪鍾洩其水遂無墊溺之患而又徙置縣治葺城池造舟梁置堰開壕至今頼其賜吏民有禱於)
(廟無不響應治平末縣令齊君雖新其廟貌然無以紀其寔大亮書此于石以久其傳焉又有叚主簿從)
(祀其旁父老相傳云當時同開湖築塘者)
諸葛使君廟
在縣南一十四里斷山(斷一作潭)下祥符舊志云縣人諸
葛琮有賢德後漢時為河間太守居斷山卒葬其旁
降神於巫能興雲致雨邑人廟而祠之唐貞觀二年
建乾化五年封永昌侯
仇王廟
舊志云在縣北十五里仇山廟城周回七里約高一
十丈有洗馬池靈雞堆飬馬場紹興二年縣令張承
嗣重建廟
祝文(嘗聞神者所以司土地守山川驅禽獸福生人也餘杭縣自去年冬迄今秋虎暴者非一神其)
(知之乎人死者非一神其念之乎居易于師儒猥居牧宰慙無政化不能使渡江出境是用虔告于神惟)
(神廟居血食非人不立則人神之主也獸神之屬也今縱其屬殘其主于神何利焉于人何辜焉若一酧)
(之後神其有知即能輝靈伸威服猛禁暴是人之福幸亦神之昭昭若人告不聞獸害不去是無神也人)
(何望哉嗚呼正直聪明盍鑒于此長慶二年八月白文公)
羅平王廟
在縣北八十里止戈鄉浮里村
臨安縣
城隍覇國侯王廟
在縣北(吳育春卿載錢尚父殺一小吏後見夢因封為屬國侯永為臨安土地詳見後)
吳越武肅王廟
在縣東後唐長興四年建一在縣西
保慶王廟
在縣南二里後唐同光二年置
安國興聖王廟
在縣南五里梁乾化三年置
靈聖王廟
在縣東二十里後唐同光二年置
靈静王廟
在縣東二十里後唐同光二年置
靈濟王廟
在縣北十五里晉開運二年置
降福侯廟
在縣東二十里光化二年置
寧陽廟
在縣東南三十里唐光啟三年置
安惠侯廟
在縣東北一十五里
廣愛侯廟
在縣西南二十里
崇寧侯廟
在縣西二十里
廉貞侯廟
在縣東五里乾化三年置
施善王廟(善作歸侯)
在縣東南一十里
懷柔王廟
在縣北三十里唐咸通十四年置
功臣山興國王廟
在縣南五里
衣錦山覇業王廟
在縣南五里
東天目開濟山王廟
在縣西三十里
西天目普惠王廟
在縣西四十里
永定王廟
在縣西北三里唐咸通十四年置舊志云本東晉虞
府君也乾寧二年吳越武肅王奏乞追贈勅封濟侯
梁乾化三年加封永定王
永興王廟
在縣西北三里
五柳山王廟
在縣東北五里唐同光三年置
錢明王廟
在縣西南十八里長興元年置
廣慶王廟
在縣西北五里梁正明六年置
護國侯祠
在縣西三里
華石侯祠
在縣西南三里
柴府君廟
在縣南一十里
駱府君廟
在縣南二里
俞府君廟
在縣東南三里
烏支大王廟
在縣南八里
蔡明經廟
在縣東二十里後唐同光三年置
義成王廟
在縣東北一里後唐同光三年置
五通祠
在縣西五里
顔堂廟
在縣西一十五里
石大郎廟
在縣東二十里
花府君廟
在縣東北二十里
陳府君廟
在縣東北一十里
前烏府君廟
在縣北七里
朗石水府君廟
在縣南三十里
秦山陳府君廟
在縣東五里
許明府君廟
在縣西二十五里
高陸府君廟
在縣北二十五里
胡博士廟
在縣東南一十五里
靈山鮑府君廟
在縣西五里
羅宅孔三官廟
在縣西五里
楊府君廟
在縣西三十里
葉府君廟
在縣西北三十五里
趙府君廟
在縣西北三十里
保寧侯廟
在縣西二十里
朱府君廟
在縣西十八里
積慶王廟
在縣南三十五里
彭祖廟
在縣東北一十里
靈澤廟
在徑山能仁寺去縣五十里即唐國一禪師開山時
所現龍神也每歲雨晹愆期邑人禱之多應紹興八
年賜靈澤廟額累封為顯應孚祐昭濟龍王
錢王太廟
在縣東
題咏(金華王竹寮執禮遊錢王太廟數間老屋半欹頽宗祏雖存沒草萊尚有遺民呼大廟可堪游)
(鹿上荒臺花開陌路空餘恨麥被陵陂不盡哀三節還鄕平日志化為杜宇定歸來)
於潜縣
城隍廟
舊在白雲菴下隆興初葉衡宰邑徙于縣西酒務之
側(徐縣尉尹保義有捍禦方寇金人之功因繪像祠于廟廡名曰全節)
昭應廟
在縣北四十五里舊志云天目龍王祠也崇寧三年
賜昭應廟額政和三年封淵源侯累封至今為廣佑
靈濟昭應孚惠王
普惠大王廟
在縣北四十五里梁乾化五年吳越奏封西天目山
神云天目山衆聖共居百藥所出自臣討伐兇徒之
時皆降隂兵佑助乞依神廟例封山王
靈惠廟
在縣西南三十五里係浪山龍祠紹熙四年令邵文
炳具述靈應嘉泰元年勅賜今額
徐偃王廟
在縣西十五里一在縣南三十里元和姓纂載偃王
之後居於潜為杭望族有偃王祠皆徐氏所建
任府君廟
在縣南三十五里一在縣南門外按梁任昉字彦昇
嘗為新安太守為政清省吏民便之百姓立祠於潜
新安舊皆隸丹陽故皆有祠
虞將軍廟
在縣北二十一里
柯相公廟
在縣西南三十五里
東岳别廟
在縣西北三里觀山
祠山别廟
在縣東一里陽山
三賢祠
在縣西一里野翁亭之右刁璹毛國華為令有德政
東坡倅杭行縣至潜皆為賦詩一云三年吠犬足生
氂一云蝗自識人人不識道其實也慶元初令趙彦
倓立蘇刁祠名二賢堂至開禧二年令胡衛增毛長
官像改曰三賢堂以春秋上丁遣學職祭之
二賢祠
在月池北嘉泰二年令晁百談以前令葉丞相衡嘗
為民除無名錢邵中書文炳減山鄉折米之直因民
之思立是祠
冨陽縣
城隍廟
在縣治東
嚴先生祠
在觀山淳祐乙巳令李廸建有堂曰耕春
東岳行祠
在縣東北一里
靈惠廟
在縣西一里一百二十步按郭氏家譜云侯名成字
元禮仕吳為黃門侍郎封永興冨春二縣侯後人因
為立祠封昭福侯祈禱多應嘉熙四年勅以靈惠為
額
赤松子廟
在縣東十里晏元獻公輿地志赤松子得道駕鶴嘗
停於華蓋山有廟水旱禱多應(赤松子神農師也嘗至崑崙山止西王母)
(石室中随風雨上下)
張明府廟
在縣北十里祥符舊志云明府嘗宰是邑百姓德之
為立祠宇歲旱禱即應祠下有泉水遇旱不竭
通聖侯廟
在縣南十五里舊名宋明王廟五代末縣令陸仁璋
因祈禱有應申請封為通聖侯
護邑侯廟
在縣北十五里每遇水旱禱之多應州縣申請封護
邑侯
祠山行宫
在通濟橋西
五顯王行祠
在永寧寺後
新城縣
城隍廟
在縣郭
東嶽行廟
在縣西半里
廣利廟
在縣北五里地名松溪神姓朱諱徹字仲通仕晉為
分水令與郭文為友既卒溪中忽有靴泝回而上者
數四居人異之乃即靴之所止立廟吳越錢氏封為
安境通靈侯政和四年賜額廣利宗和三年封威顯
侯
靈休廟靈佑廟
在縣治按神張氏范氏睦寇竊發二神俱隂庇是邑
宣和三年以江浙淮南等路宣撫使之請賜廟額張
曰靈休范曰靈佑
靈惠忠烈侯廟
在縣西一里塔山唐許遠廟也遠新城人(詳見人物門)乾
道三年間知縣景秉申請於朝賜額靈惠封忠烈侯
周侯廟
在太平鄉一十三里地名渌渚淳祐間勅賜輔德廟
為額封翊應侯後加宣靈
五通廟
在縣之西
杜太師廟
在縣西一里按神諱稜為吳越錢王行軍司馬梁光
化二年勅許立祠歲久廢壊僧智澄為重立于護國
院
潘將軍廟
在祥禽鄉换鄉本吴越錢氏之將
蕭將軍廟
石將軍廟
並在廣陵鄉
版村陳女仙廟
雞鳴山福民侯廟
苦竹崇福侯祠
杜澤濟民侯祠
後村冨民侯祠
下泊應瑞侯祠
上汪壓境侯祠
凌村保民侯祠
了港積善侯祠
馬鞍山安民侯祠
百丈山興慶侯祠
汪頼普慶侯祠
張員外祠
白石府君祠
在南新鄉
羅明府君祠
牢山府君祠
在新安鄉
葛泰山祠
在廣陵鄉
朱府君祠
裏笋章明府祠
在寧善鄉
以上神祠自蕭將軍而下皆莫詳始末以鄉民祈
禱所趨姑存之
鹽官縣
城隍廟
在縣東
許國公廟
在縣西半里梁大同二年建(縣志云雍熙四年建)後增祀張中
丞亦號䨇廟大觀二年賜睢陽廟額恊忠封許遠忠
義侯張廵忠烈侯南霽雲忠壯侯賈賁忠濟侯雷萬
春忠勇侯紹興八年塩官令胡兟與邑人禮部侍郎
張九成援以請於朝併增祀南霽雲雷萬春姚誾詔
許之皆賜上公爵今謂之五國公廟前後邑令崇修
惟謹咸淳三年令吳由始以十月十六日率邑官寓
士祭於廟識公盡節之日也邑人楊均作侑祭樂歌
迎神辭
歌辭(迎神月惟良兮日既望雁凄凄兮靡草黃潔膋爼兮芬桂觴導迎生氣兮睢之陽龍媒躞蹀兮)
(玄雲翔佇想五公兮下瑶臺僾如在兮曠祀舉肅雍贊列兮羅簮裳奠幣許國公至德元祀兮王正)
(錫之衣履兮干于宋城負君恩兮稱兵奮雌鯢兮雄鯨奪吾峙以資叛兮士靡半菽而呼癸庚彼伯仲以)
(視予兮吾求急于寧陵嗟血戰以百數兮救一絶而壘傾全本根于江淮兮固有死而寔生撫乾斗之庚)
(申兮招神爽于千齡廟食故鄉兮垂休炳靈兮張國公有烈真源兮雍邱起事哭元廟以討逆設帝)
(像而誅貳流睢横潰兮吾惟其砥乘堞雅訊兮故人欲死椎牛臡妾兮淚士如洗甲食裹瘡兮戰百勝而)
(攻不已人畜盡烹兮兵餘其幾西向拜啟兮臣力竭矣生不全城兮為厲為鬼英㮣不泯兮于千萬世)
(姚國公以烈烈東平相之裔歴尉而守從知己孤墉相守誓死潞府元戎澤其子血食睢祠繪凌烟哀)
(兮榮兮其兩至兮南國公宴挺忠壯兮頓邱義有合兮身留冒圍鉄乞師對樂兮心憂徒示信兮齧)
(指莫之救兮虔劉固將死兮不屈渠違公兮作羞靈連蜷兮于&KR1002;羌朔吹兮颼飀雷國公儼忠勇兮)
(在唐守雍邱兮毅以彊六弩着面兮目不逃將軍令肅兮敵心降壓騎四百兮走披猖城隳身殞兮鴻毛)
(輕千載廟祀兮休有烈光鉞三獻詞霜天曉角千初獻丹楹轉月金繡紛幢勛在有唐宗社人載)
(仰英烈爼惟辰嗟盡節故里昭虔揭臨御雝雝來下歆初薦羞潔亞獻當年宋壁血壅河流赤護)
(東南形勝百易萬五神力人心同奮激立此生民極哀角載歌霜曉㪺瓊&KR1997;聖容懌終獻忠忱誼愊)
(對越如丹赤緬想遺風餘烈猶身見古顔色佑惟馨非黍稷穆穆歆明德簟灔芳彛湏醉廽雲旞鄕國)
(禗送神霄祼獻終禮紀具靈禗廽馭人祗分福祉聚)
東嶽行祠
在縣東南二里
朝宗王廟
在縣西南七十里
白馬王土地廟
在縣北二里舊云金人犯境見田野間白馬甚衆竟
不敢入
臯蘇將軍廟
在縣東八十二里金牛山下相傳臯蘇二將逐黃巢
死之因祠焉紹興十年歲旱禱雨應勅賜福濟廟額
烏龍大王廟
在縣東八十二里金牛山下紹興十一年禱雨應勅
以崇佑為額
徐偃王廟
在縣西十七里
西楚覇王廟
在縣西三十二里
秦王廟
在縣東一十八里
驃騎蘇將軍廟
在縣東南四十五里
翁使君廟
在縣南二里
閻少卿廟
在縣西南六十里
昌化縣
城隍廟
在縣西北一里
東嶽行祠
舊在縣南過溪二里後併入上清宫開禧二年剏
祠山行祠
在縣東南二百步上清宫之西紹熙二年令張任剏
靈山行祠
在縣東南上清宫之東即徐偃王祠衢人有客唐山
者始像而祠之慶元間令趙諒因為建廟諒亦衢人
靈顯五侯廟
在縣東五里溪橋上路轉山回林木蓊鬱挹湍流依
峭壁廟貎甚偉威靈茂著焉
伍子胥廟
在縣南二十五里覽川
瀘溪廟
在縣東北十五里盛村舊傳其神子胥之族
柯相公廟
在縣西七里晚村舊傳為錢氏將
平葛西廟
在縣西四里
高樂廟
在縣西二十里
杜王廟
在縣八里
蕭王廟
在縣西九十里
珋相廟(珋音留山有珋相)
在縣東南一十五里
沙幕廟
在縣南一十里
惠山廟
在縣南一十五里
櫃村廣廟
在縣西一十七里
上博廟
在縣東南一十九里
官杜廟
在縣南三十里
姜公廟
在縣南四十五里
龍池廟
在縣西六十里
百丈廟
在縣北二十五里
湍口廟
在縣南
泥皛湖廟
在縣東南五里
朕公廟
在縣南三十里有石塘村後有山盤踞平石而極大
朕公城在其上城基回環如帶及有造軍器之所歴
歴可辨有拾得石鏃金刃者天隂晦或聞戈甲鼓笛
聲朕公者舊傳為錢氏將出戰回未及故城死于赤
石遂葬其地
咸淳臨安志卷七十四
