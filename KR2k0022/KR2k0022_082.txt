咸淳臨安志卷八十三宋潜說友撰
寺觀九
寺院
餘杭縣
法喜院
在縣郭内溪北舊名吉祥光化二年建大中祥符八
年改今額有王荆公安石讀書堂繪公像其中左有
亭跨城東坡嘗宿于寺望吳興諸山懷孫莘老畱題
亭上後人名為懷舊亭紹興五年令范仲將建縣學
于此而以舊學基為院(院東百餘步有義井)
題詠(荆公詩門前白道自萦迴門外青莎間綠苔襍樹繞花鶯引去疎簷無幕燕歸來寂寥誰共樽)
(前酒牢落空留案上杯我憶故鄉情不淺可憐鶗鴂重相催東坡詩徙倚秋原上凄凉晩照中水流天)
(不盡人遠思何窮問諜知秦過看山識禹功稻凉初吠蛤柳老半書蟲荷背風翻白蓮腮雨褪紅追遊慰)
(遲暮覓句傚兒童北望苕溪轉遥憐震澤通烹魚得尺素好在紫鬚翁)
明心院
在縣郭内舊名資福廣順元年建紹興五年改今額
普救寺
在縣溪南一里舊名寳聖光化二年建治平二年改
今額建炎燬于兵紹興十年僧智方重造拆而為二
有觀音像隨禱而應
寳輪寺
在縣東南三里舊名建興南齊永明間建大中祥符
元年改今額
妙智院
在縣東南二里舊名觀音乾德五年建治平三年改
今額
顯聖院
在縣東南三里舊名白塔開寳四年建治平二年改
今額范文正公嘗經行有詩
題詠(范文正公詩豋臨溪上寺遷客特依依遠水欲無際孤舟曾未歸亂峯蔵好處幽鷺得閑飛多)
(少天真趣遥心結翠微)
善法禪院
在縣東南三里舊名慶善天福三年建治平二年改
今額院前有祝聖放生池紹興十年創
寳林院
在縣西二里乾道二年建
夀聖院
在縣南十二里招德鄕舊名福梁顯德二年建治平
二年改今額
興德院
在縣西南二十里招德鄉舊名興善麟德二年建治
平二年改今額
天真院
在縣西南二十里招德鄉舊名真君咸和二年建郭
文舉曾于此脩道故名治平二年改今額
善應院
在縣西南二十里招德鄉舊名靈應天成二年建治
平二年改今額
崇化資福院
在縣西南一十二里招德鄉紹興二十九年建
靈源院
在縣東南一十二里安樂鄉舊名龍泉咸通七年建
治平二年改今額
題詠(唐張承吉畱題云四回山一面樓殿倚嵯峨中路見山遠上方行石多天晴花氣漫地暖鳥音)
(和徒潄葛仙井此生其奈何)
澄鑒院
在縣東一十五里安樂鄉紹興二十五年建移請今
額
定水院
在縣東一十五里安樂鄉紹興二十八年建移請今
額
金山院
在縣南一十五里欽德鄕舊名金源廣順二年建治
平二年改今額
静林寺
在縣東南一十二里欽德鄉蕭梁時建中廢人呼為
寺塢林木森隘人跡罕至隂雨時或聞鐘鼔鑼鈸聲
有僧利欽築庵塢中漸拓基址得大石龜二斷碑一
文磨滅不可辯止存篆文静林寺記四字又得古井
六及階砌隐約尚存于是寺復興紹興四年重建
廣福院
在縣西一十二里同化鄉舊名興聖廣明元年建熙
寧元年改聖夀隆興元年改今額
般若院
在縣北二十五里孝行鄉舊名長樂(闕)十一年建
大中祥符元年改今額
無相寺
在縣北三十里孝行鄉舊名無碍永明二年建治平
二年改今額
無相禪院
在縣北四十里孝行鄉舊名吉祥咸通十四年建大
中祥符元年改今額
慈聖寺
在縣東北四十里常熟鄉舊名靈岳寺(唐歐陽詢寺記略云杭州)
(餘杭縣西北有鎮曰曹橋鎮走北十里得精舍曰靈岳兹寺也建武二年有周閩越王無諸十二代孫摇)
(氏捨宅之所建也)後唐天成元年復置治平二年改今額
勝因院
在縣東五十里常熟鄉舊名報聖開成二年建治平
二年改今額
大智院
在縣東四十里常熟鄉舊名感山同光二年建治平
二年改今額
崇因報本禪院
在縣東三十五里常熟鄉舊名興福乾德四年建大
中祥符中改普寧紹興三十一年改今額
大覺禪院
在縣北四十里常熟鄉紹興三十年建
普安院
在縣東北三十五里常熟鄉紹興二十七年建請
圓教院
在縣北四十五里長安鄉舊名法華同光三年建大
中祥符元年改今額
悟真院
在縣東北三十五里長安鄉舊名吳山咸通八年建
治平二年改今額
題詠(王荆公詩野水縱横漱屋除午忩殘夢鳥相呼春風日日吹香草山北山南路欲無)
大安院
在縣北五十里長安鄉舊名境安咸通十二年建治
平二年改今額
廣順院
在縣北三十里長安鄉舊名安衆同光三年建治平
二年改聖夀隆興二年改今額
光教院
在縣北八十里止戈鄉舊名龍光大同二年建治平
二年改今額有清習閣
題詠(邑尉聞人符題清習閣云清曉捲書坐開簾揖遠峯膩雲畱宿潤膏雨沐春容世味生來薄詩)
(愁晚更濃溪山看未足還聽暮樓鐘)
慈濟院
在縣北六十里止戈鄉舊名吳山天成二年建治平
二年改今額
甘露寺
在縣北八十里止戈鄉舊名石泉永泰元年建治平
二年改今額
慈相院
在縣北一百里止戈鄉舊名石佛天成四年建治平
二年改今額
寳嚴寺
在縣北一百二十里止戈鄉舊名寳隆乾元二年建
治平二年改今額
崇覺院
在縣北七十里止戈鄉舊名寳幢乾符元年建治平
二年改今額
淨嚴院
在縣北六十里止戈鄉舊名靈石天福七年建治平
二年改今額
正觀院(以下尼院)
在縣南一里舊名祈福天監二年建大中祥符元年
改今額
淨安院
在縣一里舊名南禪乾化三年建治平間改今額
臨安縣
徑山能仁禪院
在縣北三十里乃天目之東北山也開山曰國一禪
師法欽唐代宗時詔杭州即其庵所建徑山寺(詳具徑山)
乾符六年改為乾符鎮國院大中祥符改賜承天禪
院政和七年(縣志云開禧元年)改今額初師之來是山也猛
獸不搏鷙鳥不擊山下之民不漁不獵有白兔二拜
跪于杖履間有靈雞常隨法會不食生類及師之長
樂雞長鳴三日而死今靈雞塚存焉紹興間大慧妙
善禪師宗杲住山衲子雲集乃建千僧閣有妙喜庵
孝宗皇帝御書扁顯仁皇太后高宗皇帝嘗遊幸前
後賜賚甚渥乾道四年乃建龍遊閣
記文(吳尚書泳撰重建寺記國朝駐蹕臨安自西天目龍翔鳳舞舒岡布麓蟠結而為帝王之都者)
(錢塘也自東南天目熊騰馬奔凌深拔峭發越而為梵釋之宫者徑山也山以徑名乃天目之徑路其地)
(尊故鬼神不敢宅其境勝故凡庶不得居必也以大法力建大道場然後能儲精會秀攬光景而納于其)
(中始國一禪師卓錫于此興廢逮今盖已四百餘年矣先是慶元己未冬龍王殿災精廬佛宇一夕而燼)
(住持僧元聰治故而復新之後三十五年夏再燬無凖師範慨然歎曰曩在育王時曾夢一神人偉衣冠)
(盛儀衛馳騎而前迎疇昔之夜又夢前神人者持念一寳珠以相授曰謹勿訝或謂夢之神即山之龍珠)
(之數即火之日也豈住止成壊皆數耶師于是以精進心轉不退輪以勇徤力撾無畏鼔披榛塞竅高深)
(度材于山視昔所封植可以為榱為梁為杗為角者適飽厥用則鳩工聚糧命幹力之僧相其役一念纔)
(起諸天響合上方頒賚甚渥公卿大夫士樂施舍南國之好善者不祈而獻貨不命而獻力越三年考成)
(曰殿曰堂曰門曰廊曰樓觀棲客之廬齋庖之所庫庾井廐靡不畢具最是龍游閣居翠峯之頂畫栱璇)
(題承雲納日而虚櫩外曰凌霄之閣天空宇迥若與灝氣者游循而下曰寳殿曰珤所曰靈澤殿曰妙莊)
(嚴閣不但如飛來湧出而宸奎麗畫寳鎮此山實振古所未有舊兩僧堂幼學者居外久習者居内殆非)
(不二法門今則統而為一楹七而室九蓆七十有四而衲千焉矧翼五鳳而閌離門之虚建萬佛而補艮)
(山之闕皆以大用勝服之若夫乘金相水西奉多聞異僧所云更不道也比年以來歲數不登諸方寺宇)
(兵殘火燬荒基斷礎相望百不能興一二師乃于艱棘之秋廉以克已勤以募衆竟乘願力成就兹事豈)
(不謂釋中之傑耶雖然予嘗聞瞿曇氏之為教也旅泊三界木下一宿穴土為廬編茅為菴達磨之不屋)
(也&KR0811;山之無殿也包攝之不設佛像也楊岐之不盖僧堂也鳳穴之不葺破院也林洋泰布衲之不飾寺)
(塔不占檀那地也瓦石擊竹無非道山桃開花無非禪地上木庭下栢無非佛安得有宫殿樓閣之華哉)
(無凖曰不也了性者真幻皆性證實者權假皆實一大寳藏半說莊嚴一部華嚴只言現量有是身非旅)
(亭也有是物非寓宇也有是居處室廬非假觀也有是宫殿樓閣非化城也于密屋可以識無漏于鏡壁)
(可以見因果于廣大樓閣可以觀三生立一枯木為象可以起人敬心拈一團泥塗地可以使人不堕惡)
(趣莖草建刹具足大智聚沙為塔皆成佛道安得謂無范金合土塈茨丹雘之事哉予謂由前之說則一)
(切有為之事俱落虚無由後之說則諸祖無上之宗悉成斷滅泥空則如盲人模象黑山窟裡脩行堕有)
(則猶跛鼈困泥濁海波中起沒二說皆非也道有則一塵不立道無則一法不捨於真空而不着頑空於)
(妄有而轉歸妙有性圓而不偏念活而無弊合體性名貌融為一源其庶乎道哉師曰斯事具止善樂院)
(火永邦建之記者張無盡也圜通寺焚師序復之記者周益公也己未之厄聪亦求記於樓學士子舊詞)
(臣也盍為我識之歲丁酉登山稽首請守寧國又請奉祠龜溪請益勤且曰上累朌金幣賜御書復賁範)
(以金襕法衣佛鑑師號盖自靈山付囑以來未有如今天子神聖慈武清心寡欲篤行善道扶立教門如)
(此之力子尚可得而辭耶泳不嘗醍醐不嗅薝蔔枯藤敗筆何能補述盛美然學自孔子所求乎子以事)
(父臣以事君常恐不盡其分無以報國汝等捨世俗家出形色界辭親割愛不拜君父飯以珍厨棲以大)
(厦將于何所求報國恩持經誦咒不足以報談空說妙不足以報殫子之力盡未來世以無量珤聚無量)
(莊嚴不足以報惟發揚大旨警悟羣迷具如來眼踏毘盧顖掘二祖髓御大梅心標俱眡指破馬師欽師)
(惑使一切衆生成等正覺此真是報國恩處鑑曰唯乃為之記張魏公浚撰文慧禪師塔銘先是上為)
(普安郡王時聞師名嘗遣内都監至徑山謁師師作偈以獻上甚佳之及在建邸復遣内知客請師山中)
(為衆說法親書妙喜菴大慧禪師明年復取向所賜宸翰以御寳識之恩寵加厚而師亡矣仰惟主上神)
(聖英武資不世出而惠顧一方外之士如此盖師於釋氏所謂卓然傑出于當世者忠誠感格得之天理)
(是以上動宸心眷知特異吁其盛哉自昔聖賢必傳心為學誠明合體變化興焉西方之教指心空為解)
(脱究竟盖得一而不見諸用而悟入要處或幾于盡性者所為後世三宗並行臨濟三傳號為得人超出)
(聲塵不立一法根源直截以證為拯焜燿震動卷舒無碍如獅子吼游戲自在獲大無畏此固不可以智)
(知識識也臨濟六傳至楊岐再世而圓悟禪師克勤得法于五祖演被遇兩朝其道盖盛行矣師實嗣圓)
(悟益光明焉師諱宗杲宣州寧國人姓奚氏年十七為浮圖不欲居鄉里從經論師即出行四方始從曹)
(洞諸老宿游既得其說歎曰是果師祖意耶去之謁湛堂凖凖識師眉睫間久謂之曰子談皆通暢特未)
(可以敵生死吾今疾革他日見川勤當能辦子事勤圓即悟師也湛堂死師謁丞相張公無盡求凖塔銘)
(無盡門庭高于天下士亦少許可見師一言而契即下榻朝夕與語名其庵曰妙喜字之曰曇晦且謂子)
(必見圓悟師吾助子往遂津致行李來京師見勤於天寧一日勤陞堂師豁然神悟以語勤勤曰未也子)
(雖有得矣而大法故未明又一日勤舉演大師有句無句語師言下得大安樂法勤拊掌曰始知吾不汝)
(欺也自是縱横踔厲無所疑於心大肆其說如蘇張之雄辯孫吳之用兵如建瓴水轉圓石于千仞之阪)
(諸老斂袵莫當其鋒于是賢士大夫往往争與之游云云浚在蜀時勤親以師囑謂真得法髓浚造朝遂)
(以臨安徑山延之道法之盛冠于一時百舍重趼往謁惟恐後拜其門惟恐不見至無所容敞千僧之閣)
(以居之凡二千餘衆所交皆俊乂當時名公卿如侍郎張公子韶為莫逆交而師亦竟以此遇禍盖當軸)
(者恐其議已惡之也燬衣焚牒屏居衡州凡十年徙梅州梅州瘴癘寂寞之地其徒裹糧從之雖死不悔)
(噫是非有以真服其心而然耶又五年太上皇帝特恩放還云云將示寂親書遺奏及寄聲告别右相湯)
(公又貽書于浚了賢請偈復取筆大書不少亂師雖方外士而義篤君親每及時事愛君憂時見之詞氣)
(其論甚正確云云使為吾儒豈不為名士而其學佛亦卓然自立於當世非豪傑丈夫哉云云嗚呼我識)
(師之早此心默契未言先同從容酬接達旦不倦人間至樂孰與等擬盖惜其冺沒山林慧利之不博加)
(於人也然而以道觀之安可以隠顯去來索師于形骸之内哉我實知師宜為之銘曰死生為一非想非)
(說澄澈了悟一息千劫嗟師何為拳拳忠孝欲廸羣迷俾趨正教嘻笑怒罵佛事熾然情生智隔疑諦興)
(焉天目巍巍終古莫移師之道德此山與齊南陸待制游撰别峯禪師塔銘南山自長安漢中西馳為)
(嶓為岷峨東行紆餘起伏歴蠻夷中跨軼且千里然後秀偉特起為三峯摩星辰蓄雲雨龍蟠鳳翥是名)
(峩眉山通義犍為二郡實在其下人鍾其氣為秀民傑士出而仕者固多以功業文章擅名古今至于厭)
(薄世紛棄捐衣冠木食澗飲自放於塵垢聲利之外而不幸為人知不能遂其隐操亦卒至於光顯暴耀)
(者如别峯禪師是也師名寳印自成童時已博通六經及百家之說至是復從華嚴起信諸名師窮源探)
(賾不高出同學不止論說雲興泉湧衆請主講席謝不可圓悟克勤禪師有嗣法上首安民號密印禪師)
(說法于中峯道場迺挈一笠往從之一日密印舉僧問巖頭起滅不停時如何巖頭叱曰是誰起滅師豁)
(然大悟自是室中鋒不可觸密印恨得師晩會圓悟自南歸成都昭覺乃遣師往省因隨衆入室圓悟舉)
(從上諸聖自何法接人師舉起拳圓悟曰此是老僧用者孰為從上諸聖用者師即揮拳圓悟亦舉拳相)
(交大笑而罷圓悟歎異之曰是子他日必類我云云久之南游見潙山佛性泰福嚴月菴果疎山草堂清)
(皆目擊而契或以第一座畱之師遯以免最後至徑山見大慧杲大慧問曰上座從何處來師曰西川來)
(大慧曰未出劍門關與汝三十棒了也師曰不合起動和尚時徑山衆千七百雖耆宿名衲以得栖笠地)
(為幸顧為師獨掃一室堂中皆驚云云被勅往徑山淳熙九年五月也七月至行在所至尊夀聖皇帝降)
(中使召入禁中以老病足蹇賜肩輿于東華門内賜食於觀堂引對于選德殿特賜坐勞問良渥師因舉)
(古宿云但透得見聞覺知受用見聞覺知不堕見聞覺知上悦曰此誰語師曰祖師皆如此提倡亦非别)
(人語上為微笑云銘曰圓悟再傳是為别峯坐十道場心法之宗淵識䧺辨震驚一世矯乎人中龍也海)
(口電目旄期稱道卓乎澗壑松也叩而能應應已能默渾乎金鐘大鏞也師之出世如日在空升于暘谷)
(不為生隠于崦嵫其可以為終乎萬陸放翁圓覺閣記淳熙十年二月己未徑山興聖夀禪寺西閣成)
(乙丑上賜住持僧寳印御注圓覺經且命寳印為之序既上為嘉歎召見錫賚甚寵于是道俗咸曰賜經)
(與閣成同時宜榜曰圓覺之閣且刻石以侈盛事則又咸曰陸游宜為記寳印以衆言來諗游於山隂澤)
(中游蹵然不敢辭恭惟聖天子以聰明睿智之資體堯蹈舜深造道妙悟一心於萬法之中既以博極皇)
(墳帝典羲圖魯史之秘而象胥所傳木葉旁行亦靡不究覽以大圓覺為我世界悼士之陋多岐私智昧)
(乎大同乃以萬幾之餘親御注釋凡十二大士之所問調御之所說佛陀波羅之所譯宗密之所注裴休)
(之所言皆冰釋縷解于宸筆之下十日並照物無遁形百川東歸海無異味如既朢月無有缺减如大寳)
(鏡莫不照了東夷西戎南蠻北狄霜露所墜日月所照莫不共在此大圓覺中魯之縫掖楚之黃冠竺乾)
(之壊衣祝髮平時相與為矛盾為冰炭者亦莫不共在此大圓覺中不偏不欠不迷不謬垂之萬世亦莫)
(不然而寳印以山林枯槁之士道行海内名徹九重得以懷璉入侍仁宗皇帝故事召至便殿者再覲清)
(光承聖問口誦所聞文附鉅典有學士大夫學願而不可得者又此閣壯觀首冠一山費至三十萬錢其)
(落成也適當賜經之時山川動色神龍踴躍於虖盛哉方閣之未建東偏有千僧閣紹興中大慧禪師宗)
(杲所營宗杲法門之傑方住山時衆溢千數故以是名閣然自今觀之雖萬億阿僧祗衆猶有限量豈若)
(圓覺之廣大無邊也哉顧游衰病憔悴之餘學問廢落文思局澁而名山盛事本末閎闊非區區筆力所)
(能演述實以為愧懼云)
題詠(東坡穎濱詩並見徑山所范石湖題徑山凌霄菴峯頭非塵寰一舍誰茇軒眉玉霄近挼指)
(沙螺豁萬山紛累塊衆水𦕈聚沫來雲觸石迴去鳥墮烟沒向無超俗緣兹路詎可越偕行木上坐同我)
(證解脱山徑山傾蓋亭萬山離立翠雲幢嫋嫋稀聞晩吹香下行人塵撲面誰知世界有清光題徑)
(山寺樓落日蒼茫水捫星縹緲樓神光來燭夜夀木不知秋海内五峯秀天涯雙徑游愛山吾欲住衰病)
(懶乘流)
海會寺
在縣西二里舊為竹林寺大同中建會昌五年廢大
中五年重建大中祥符元年改今額
記文(蔡端明襄撰杭州臨安縣海會寺梁大同中始作號曰竹林及五代正明之初錢吳越王又新)
(之王縣人也少嘗往來里中困甚已而跨有全吳名貴地大私自省所從來豈非有隂相我者耶且竹林)
(最得山水佳處因大治之益廣前制當是時吳中浮屠居雖百千數無是倫者大中祥符間例易天下寺)
(名遂錫今額天禧五年冬十月火通夕而墟其徒散去搃持僧有朋顧思憮然以興所廢為已務每說于)
(衆曰吾師之法或貲於塔廟福報之來稱其所出今殿適謀始而大家力饒不能厚施異時名氏不齒篆)
(載反索氣于後人其可乎於是盛仁俊張從實先輸而倡之從而和者數十百人以元一盛鋹兼管度材)
(礱石塈茨陛級之役積費錢三千萬行一十年而後已既成列像其下鐘鼓其中會合邑子而落之墟者)
(復芘而散者復集錢氏以一國之資基之於前而有朋以一已之志繼之於後可謂能且勤矣)
題詠(東坡題海會寺詩籃輿三日山中行山中信美少曠平下投黃泉上清冥線路每與猿狖爭重)
(樓束縛遭澗坑兩股酸哀飢腸鳴北渡飛橋踏彭鏗繚垣百步如古城大鐘一撞千指迎高堂延客夜不)
(扃杉槽漆斛江湖傾本來無垢洗更輕倒床鼻息四鄰驚紞如五鼔天未明木魚呼粥亮且清不聞人聲)
(聞履聲此又清心堂云南郭子綦初喪我西來達磨尚求心堂不說有清濁遊客自觀隨淺深兩歲頻)
(為山水役一溪長照雪霜侵紛紛無補竟何事慙愧高人閉戶吟)
淨土禪寺
在縣南二里顯德中吳越王建號光孝明因寺大中
祥符元年改今額有石刻妙法蓮華經七卷葉清臣
書
題詠(東坡詩雞鳴發餘杭到寺已亭午參禪因未暇飽食良先務平生睡不足急掃清風宇閉門羣)
(動息香篆起烟縷覺來烹石泉紫笋發輕乳晩凉沐浴罷衰髮稀可數浩歌出門去暮色入村塢微月半)
(隠山圓荷争瀉露相攜石橋上夜與故人語明朝入山房石鏡炯當路昔照熊虎姿今為猿鳥顧興廢何)
(足弔萬世一仰俯足楊參政棟和云今君督來期書郵日旁午世事不論清游乃先務明朝叩禪關復)
(此得净宇淺斟琥珀濃細嚼銀絲縷味雋問牛酥軒高來燕乳曲折溪屢横尖圓峯可數萬頃喧桑田一)
(簇静松塢由來鏡中人不殊草頭露越主朝汴宫蜀客盡吳語剥蝕淨土碑荒殘峽山路桑梓如之何誰)
(能忘一顧日詢錦橋新三歎清流俯)
净明院
在縣西十五里舊為五峯院天福中建
開化禪院
在縣南二里乾化五年吳越王建舊名功臣大中祥
符元年賜今額
題詠(東坡自净土步至功臣寺詩落日岸葛巾晩風吹羽扇松間野步稳竹外飛橋轉神功鑿横嶺)
(巖石得巨片直渡千人溝下有微流泫岡巒蔚回互金碧爛明絢緬懷異姓王負擔此鄉縣長逄跨下辱)
(屢乞桑間飯誰知山石頑識此希世彦凜然英氣逼屹起猶聳戰他年萬騎歸父老恣歡宴錦綉被原野)
(珠金散貧賤竇融既入朝吳芮空記面榮華坐銷歇閱世如郵傳惟有長明燈依然照深殿)
崇覺院
在縣北三十里舊名合覺院乾德中吳越王建治平
二年改今額
廣教院
在縣南十里舊名寳積治平二年改今額
雙林院
在縣西北十五里舊名寳林天成元年徑山寺僧景
文望南山有祥氣遂廬於山巔大理評事俞夀因捨
山為寺於土中得金銅佛像三寺僧寳傳至今五百
年矣山南有迎暉亭望錢塘江見東日初升溠水巖
在寺山之腰有瀑布泉飛白甚長東流至於海
記文(建溪黃揆撰院記杭州臨安縣之西北寳林院者即後唐天成初里人大理評事俞夀以其山)
(之高明深秀真浮圖氏之所居也遂召徑山僧景文廬於其旁巔一夕景文夢有祥氣達天三及覺而異)
(之翌日發地得金仙軀於是俞氏族人盡絶其旁地以為寳林院焉院之建距今百有餘年堂殿摧圯法)
(像潰壊其徒冲廣藴式自嘉祐庚子同心悉力募諸鄉人鄉人樂施其財以成其志以至於今凡八年而)
(工畢其丹漆之宇泥金之相莫不焕然一新矣英宗即位例更天下寺名于是始易今額云夫金輪氏之)
(教自漢明帝時流于中國及晉宋齊梁之間崇尚益甚自是之後夸侈日滋樓觀相望多于㕓野之廬井)
(亦其習俗漸漬而非釋氏之本然也抑嘗聞菩提以法界為居大空為相居以法界則羣生之前萬物之)
(後莫匪佛也相以本空則無倫之大無内之小莫匪佛也然而必宫其居必像其象者盖為之教而使民)
(得以景仰脩省而善之所自歸焉耳冲廣請余書廢興之迹以示於後余嘉其成功而亦明其學佛之本)
(焉)
題詠(邑令李敷詩云雙林高寺秀峯環我欲題為小徑山炎月一遊神骨爽天風相送出松關令)
(鞏豊詩云我來將值日午時千峰照曜碧玻璃集賢村落俯列屋寳林樹石呈幽姿人言可比雙徑雄妙)
(處乃在阿堵中崇岡展障屹亭左似約老眼專窺東日出烏鳥飛日入牛羊下再游當與夸父期不用山)
(僧遠迎迓山洪忠文公咨䕫詩大徑山高寺山巔小徑山深寺趾辛夷花開數點雨艾納香空半泓水)
(新新故故自樓閣下下高高各窗几二三名公詩一束八十老衲畫幾紙雲岑滅沒野屋浮草樹離列渡)
(舟檥露横斷浦月已高日落平沙風欲起直疑着我江湖間安得伴君岩壑裡魚肥尚恨絲蓴晚酒酣苦)
(愛葅筍美參寥有句墮杳靄更上迎暉亭徙倚)
吉祥院
在縣東南二十五里光化中僧明曉大師開山舊名
平陽治平二年改今額
定惠院
在縣西三里東晉時號匡瞻院(縣有瞻山)天禧四年改今
額
靈峰院
在縣東十里舊名靈山長興二年建治平二年改今
額
興教院
在縣東十五里天寳中建吳越王號興王院治平二
年改今額
演法院
在縣西二十里天成四年邑人俞郢建治平二年改
今額
饒益院
在縣東十五里舊名益錢治平二年改今額
西化成院
在縣西北三十里舊名普門咸通九年建治平二年
改今額
長清院
在縣西北三十里大中間邑人阮章建治平二年改
今額
無垢院
在縣西北二十五里天福三年邑人俞昭建景祐四
年賜名靈福治平二年改今額
精進院
在縣西二十里舊名報恩治平二年改今額
太平萬夀院
在縣東二十里天祐中吳越王建天聖七年賜今額
梵安院
在縣西十里舊名九州保安長興元年吳越王建治
平二年改今額
大仁院
在縣北二十五里舊名大禄天成元年建治平二年
改今額
觀音院
在縣東北一里咸通九年建後廢建隆二年邑人吳
光禄重建復元額
不仁院
在縣東南二十里舊名西華咸通二年吳越王建治
平二年改今額
晝錦院
在縣城南舊名妙嚴治平二年改今額
光孝院
在縣西五里舊名保安天福元年吳越王建國初寺
名廣孝紹興十三年改今額
禪定院
在縣東南二十五里舊名六度同光二年錢氏建治
平二年改今額
夀安院
在縣西二十里舊名長夀天成元年錢氏建治平二
年改今額
淨應院
在縣西三十里舊名應祈天福四年錢氏建治平二
年改今額
福勝院
在縣北二十里舊名福全乾德四年建治平二年改
今額寺之北山有亭曰豁然四望明敞
題詠(趙守仲藏畱題千騎踏清霜東游古道場雲籠山骨秀風引水聲長曉日依稀暖寒光取次香)
(後隨吹管急空谷答宫商佛家之巽詩三過山中寺勞生有底忙梵書蟲蠧紙界燕巢梁曉日光明藏)
(野花知見香豐碑如會意讀罷更彷徨)
國寧院
在縣西南二十里舊名國安天福七年建治平二年
改今額
定安院
在縣東二十五里舊名報慈天福七年建治平二年
改今額
真覺院
在縣東十五里舊名建成乾德三年賜額治平二
年改今額
普澤院
在縣東南十五里舊名龍泉天福七年建治平二年
改今額
福濟院
在縣東南十五里舊名金泉乾德三年賜額治平二
年改今額
普淨院
在縣東治平二年賜今額有丈八身彌陁佛
道興院
在縣東南四十里舊名新興乾德二年賜額治平二
年改今額
化成院
在縣東三里舊名法華光啟三年建治平二年改今
額
興善院
在縣南四十里舊名歸善中和二年建治平二年改
今額
極樂院
在縣東北十五里舊名錢同天成元年建治平二年
改今額
净安院
在縣南十五里舊名安樂天祐末吳越王建治平二
年改今額
净梵院
在縣南十五里舊名靖岳武德八年建治平二年改
今額
題詠(俞侍郎烈題清虛堂詩天清蠶麥餘綠結桃李實老僧詩䘖袖過我語言質懷山意先行如夢)
(病芝术去塵才一舍鞭策不終日堂筵新結束空洞無長物風來舞翠杉土暖榮病橘欲行意先清舌評)
(驥不及何由解鞍卧夜枕雨瀟瑟泉清韻磬遠林樾琅玕密杯寒續飛斟烟繼香遶室淡惇契參同酒旨)
(妙真一懷新辜雅趣意懶擱徤筆亦如罷參僧野禪縛枯律洪忠文公咨䕫詩石澗寒泉鳴曉竹岡霽)
(月横秋一炷銅爐杓子老禪破衲蒙頭體又題頥蒙堂山下有雷頥山下出泉蒙主静山之養正静之)
(功閑閑六忩明寂寂萬籟空坐觀鼻端白岩花自春風)
善住院
在縣南五里舊名興國天福七年吳越王建大中祥
符元年改今額
等慈院
在縣西北四十五里舊名貞明長興四年建天禧四
年改名興德治平二年改今額
惠明院
在縣東北二十里舊名重明光化二年建治平二年
改今額
殊勝院
在縣東十里舊名瑞竹天福四年建治平二年改今
額
護法院
在縣西二十五里舊名護安天祐中建治平二年改
今額
福海院
在縣東三里舊名延福乾化二年建治平二年改今
額
妙嚴院
在縣東二十五里舊名寳慶吳越王建治平二年改
今額
真如院
在縣西五里咸通十年建大中祥符元年改今額
無量院
在縣西二十里葛洪許邁煉丹之地乾元中沙門令
穆剏為羅漢院大中祥符元年改今額
寳積院
在縣西北十里舊名香積天成二年建治平二年改
今額
慈聖院
在縣城東舊名資聖開平二年建治平二年改今額
寳林院
在縣東三十里舊名善林䦕運二年建治平二年改
今額
真寂院
在縣西二里舊名山房天成二年吳越王建治平二
年改今額
慈智院
在縣南四里舊名慈濟正明三年吳越王建治平二
年改今額
妙静院
在縣北二十里舊名永安咸通二年建治平二年改
今額
威德院
在縣南一里舊名護國天王院太平興國三年建治
平二年改今額
保錦院
在縣東南二里顯德二年吳越王建
東山塔院(縣志云即定惠院)
在縣西三里云謝安石高臥之地(詳具本山)有環翠閣
記文(俞侍郎烈撰環翠閣記東山繚深幽䆳僧徒依岩石左右結架為房屋雖面勢位置各得近山)
(顧不能以矚遠僧道堅由岩西上得負山之陽崖結屋數楹前瞰浮圖傍揖西山既已清曠深窈脱塵囂)
(而納沆瀣又因崖累甓出屋之危結為飛簷嶢棟以接雲氣臨風雨而名之曰環翠閣闢忩而南望則南)
(峯近嶺奔騰延袤而東西馳如植戰士之旗如縱羣馬之羈如峩冠盛服駢肩接袂而劍佩陸離也傍眺)
(西南林木斷缺日高烟霽好山平遠溪光石磧吞吐出沒村墟野屋之羅列沙禽谷鳥之上下野水渡影)
(之往來隠見往往盡得於几席之上余家西市山麓砥夷兒時羈丱已熟往來既壮負書劍又寄迹焉堅)
(師且老其徒慧淳久客方外頗疏通善談笑薰爐茶鼎喜接吾徒予與往來又加密焉嘉泰甲子予復官)
(中都山中之人以書來曰噫淳死矣淳以老死不足多咤環翠為東山勝處顧傾壓摧圮堙淪烟菲草樹)
(之間鴟嘯灌莽鼠伏亂穴或無士大夫履者余聞之為惻然動心勸寺僧了一糞除菑翳裁度腐折又使)
(取材于山且捐私帑以助成之曾未幾軒閣渠渠遂可登覽溪山之流峙草樹之華滋烟雲變態前瞻却)
(顧了無遺遯嗟夫人之寄短生於無窮俯仰之間便為陳迹而世之賢豪材傑之士往往登牛山而洒涕)
(撫松菊而盻庭柯則悠然自喜彼豈不知死生興壊相為乘除而顧為無益之悲喜哉撫今懷昔悼日月)
(之逝有不容已耳余年逾五十奔走南北坐閱世故亦云多矣乃猶徙倚於斯愴然興懷非特以識其念)
(舊懷往之心亦以記夫時序之推移人事之變化且感予之老也洪忠文公咨夔撰東山婆娑岩壑記)
(婆娑岩壑者何鄉先生吏部俞公讀書處也天目下趨于臨安穹為雙徑奥為大滌洞崛奇明䆳為九仙)
(玲瓏及東西永安上其鍾為人物唐季光啟中錢武肅始以功名著越百二十餘年有郎工部出又百七)
(十餘年有公卓卓相望為名法從山川英靈之氣大抵屯固蒙鬱蓄極而後發夫豈易然也哉公家西市)
(距東山里許少時屏人事窮年藏脩山中學成一舉冠天下後每解官還里輒抱書山房繹其業講索益)
(精造詣益深論著益雄古四方秀艾摳請履滿緇徒可與語亦泊然與為莫逆交軒宇佳處丐一語品題)
(未嘗不笑領也公即世忽忽二十年僧老且死盡獨主塔了仁應門業净趣明澹寂如止水撫風物之蕭)
(疎愴耆舊之凋落以公平生最愛環翠之勝因葺閣下為堂以祠公摘公疇昔所賦名之且悉疏詩文于)
(壁林巘蔽虧花竹深映與窣堵相近遠儼猶昔也公儻騎雲馭風挾仙人左元放之徒忽去而倏來乎夫)
(出處之義大矣静者常得之艮為山主静而動静而不失其時其道光明雖動未嘗不静也公方昌羊空)
(谷燕坐而山月上長嘯而林華墮閟風霆閣雲雨人莫窺其涘及出而施之詩書仁義之澤滂葩淋漓而)
(春萬象風節所存殆有駭濤怒颶日夜舂撞所不能摇者身在禁闥乃心清泉白石間盖處亦静出亦静)
(也綸巾一壑目擊道存山顧不重耶晉謝太傅高卧是山石室濬谷之趣自謂伯夷何遠悠悠千古此意)
(惟公識之故併圖其像以慰山靈之思云)
題詠(洪忠文公咨䕫次俞紫微止止堂詩佛法元無法人謀盡過謀說空猶是着領妙更何求徑滑)
(松杉古忩虚水石幽琤琤鳴銕裡安處一時休透又塔院詩僧伽傳法處阿育放光時到頂直無縫心)
(横有枝梅間詩鳳咮竹裡酒鴟夷醉上危層去空明渺所思)
寳華院
在縣南二十里嘉定十年僧如訥始築菴越六年移
請院額理宗皇帝御書無量夀閣四字
石照山净土寺
在縣南二里錢武肅王兒時遊息之地同光二年創
為塔亭院治平二年改賜今額有錢惟演所撰碑(詳具)
(本山)
題詠(家之巽題艮山閣詩樂山仁者寂不動面壁老獅機械深艮背行庭無别義佛心即是伏羲心)
(却一邱兀硉蒼虬住四面森嚴陣馬齊笑白雲無定相長時逐雨過前溪)
法華院
在縣西二里紹興九年韋郡王捨地剏建奉顯仁太
后香火僧皆業醫
普應院
在縣西五里景定間請額
梵行院(以下尼院)
在縣西北三十里舊名龍華長安二年邑人徐璉建
治平二年改今額
吉祥院
在縣北二十里舊名靈龍政和七年改今額
咸淳臨安志卷八十三
