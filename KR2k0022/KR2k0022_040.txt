咸淳臨安志卷四十宋潜說友撰
詔令一
在昔帝王發號施令諭之四方其見於經者繇舜咨
牧始杭屬揚州有厚德允元之澤焉自越有國訖三
代之季外史所書撢人所誦無得而詳也高祖王濞
武帝守助選建責成之意具載數十言間猶庶幾於
古厥後東晉史厪一二見入國朝播告之修治洋洋
著於册嘗拜手敬誦大哉王言省刑罰薄税歛殆什
六七蓋列聖仁厚家法於以培億萬年無疆之基者
在是聖上嗣大歷服卻貢寬民用為出治綱領而京
兆尹以圄空被奬勸者歲中且至再也嗚呼仁哉叙
詔令
漢高祖
封吳王
吳古之建國也日者荆王兼有其地今死亡後朕欲
復立吳王其議可者
景帝
赦吳吏民
廼者吳王濞等為逆起兵相脅詿誤吏民吏民不得
已今濞等已滅吏民當坐濞等及逋逃亡軍者皆赦
之
武帝
賜嚴助書
制詔會稽太守君厭承明之廬勞侍從之事懷故土
出為郡吏會稽東接於海南近諸越北枕大江間者
闊焉久不聞問具以春秋對毋以蘇秦從横
晉元帝
旌錄吴高德名賢
漢高經大梁美無忌之賢齊師入魯修柳下惠之墓
其吳之高德名賢或未旌錄者具條列以聞
恤吳郡饑
天下凋弊加以災荒百姓困窮國用並匱吳郡饑人
死者百數天生蒸黎而樹之以君選建明哲以左右
之當深思以救其弊昔吳起為楚悼王明法審令損
不急之官除廢公族疎遠以附益將士而國富兵強
况今日之弊百姓凋困耶且當去非急之務非軍事
所須者皆省之
孝武帝
除三吳租布
三吳奥壤股肱望郡而水旱併臻百姓失業夙夜惟
憂不能忘懷宜時賑卹救其凋困三吳義興晉陵及
會稽遭水之縣尤甚者全除一年租布其次聽除半
年受賑貸者即以賜之
國朝
太宗皇帝
曲赦兩浙德音
惟皇建極括寓縣以開階惟辟奉天法陽春而流惠
我國家丕承大業光宅中區奄三代之提封盡歸王
化撫萬邦之生聚皆樂皇風近又吳越國王錢俶遠
效忠規嘉逢昌運走梯航而入覲叩宸扆以披誠願
輸奕世之土疆盡入大朝之封域睠兹恭順特議允
俞言念吳方久疎王澤當混同之資始均茂育以攸
宜爰頒在宥之大俾預太平之化應兩浙管内(云云)
於戲四海一家既大同於文軌三吳百越屬初被於
照臨固於撫御之間良軫寐興之念彼中官吏差去
使臣更施存恤之方廣示懷柔之道令其富庶慰朕
焦勞告示遐方知予厚意
詔兩浙諸州自太平興國六年逋租及錢俶日無名
掊歛吏至今猶征督者悉除之(太平興國七年十二月時兩浙運使)
(高冕條上舊政不便者百餘事故有是詔)
詔免杭州民間隨税酒錢(雍熙二年六月先是兩淅漕司罷杭州𣙜酤令民隨)
(税輸錢既而富家擅利貧弱重困遂詔復舊制停所均錢)
詔兩浙諸州先是錢俶曰民多流亡棄其地為曠土
宜令所在籍其壠畆之數均其租每歲十分減其
三以為定制仍給復五年召游民勸其耕種厚慰
撫之以稱吾務農厚本之意(淳化元年九月)
詔兩浙諸州民先負錢俶日官物計錢十一萬七千
五百緡並除之(淳化五年七月)
真宗皇帝
詔杭州寺院童行錢氏所賦身丁錢悉除之(至道三年八月)
(即位未改元)
詔杭州市舶司自今蕃商賫鍮石至者官為收市斤
給錢五百以初立科禁也(咸平二年八月時三司定直斤止錢二百上特)
(增)
詔免杭州中等戶今歲丁身錢(咸平二年十月癸酉以旱故也時張詠為)
(守)
詔奬知杭州張詠(咸平四年九月時州民詣闕乞留)
詔令杭州吳山廟春秋建道場詔曰杭州吳山廟神
實主洪濤聿書往冊頃者湍流暴作閭井為憂致
禱之初厥應如響禦災捍患神實能之用竭精衷
有加常祀庶憑誠感永庇吾民宜令本州每歲春
秋建道場三晝夜罷日設醮其青詞學士院前一
月降付(大中祥符五年五月)
詔諸州轉賣金箔人並減元犯罪人一等(大中祥符五年六月)
(時杭州民周承裕私煉金為箔有鄭仁澤者嘗市得千枚轉鬻於人事敗全家徙配及是本路轉運)
(使陳堯佐上言情異罰同恐傷欽恤之意故有是詔)
詔杭州發廩賤糶以濟貧民(大中祥符六年正月時轉運司陳堯佐言杭州)
(米斗錢六十皆淮泗不稔行商販鬻致有增價乞行禁止詔不許)
詔近聞杭州葺江岸卒執役水中苦足疾而死者甚
衆宜令知州馬亮拯療之(大中祥符九年九月)
賜王欽若判杭州詔曰鈞衡翊贊素彰勤藎之心藩
翰鎮臨方佇惠和之績眷言倚任用示褒稱(天禧三年)
(六月)
詔奬判杭州王欽若酒𣙜增羡獄空(天禧四年七月)
仁宗皇帝
詔知杭州自今並理三司判官轉運使副資序(明道元年)
(七月)
詔褒諭知杭州俞獻卿作捍江石隄成(景祐三年)
詔知杭州捍江軍士自今無得它役(景祐四年六月)
詔遣中使往杭州致祭江潮(景佑四年六月杭州言是月大風江潮溢岸高)
(六尺壞堤千餘丈故有是命)
神宗皇帝
詔杭州洞霄宫照嵩山崇福宫置管署或提舉官(熙寧)
(三年五月時以諸臣歷監司知州有衰老不任職者令與閑局王安石亦欲以處異議者故增宫觀)
(員)
詔於京東見管軍馬内以三千人戍揚杭江寧(熙寧五年)
(七月)
詔杭州選捍江兵四百人為教閱捍江指揮專習武
藝(熙寧五年十一月)
詔杭州錄事參軍係繁難處今後並差職官知縣及
奉舉縣令人(熙寧五年)
詔杭州鹽官於潛各增主簿一員(熙寧六年十月以事劇從轉運司請)
(也)
詔以新修經義付杭州鏤版所入錢封椿庫半年一
上中書禁私印及鬻之者杖一百許人告賞錢二
百千(熙寧八年七月從中書禮房請也)
上批高麗僧三人見寓杭州天竺寺可令鈐轄司差
指使一名乘驛引伴赴闕(熙寧九年十二月)
詔杭州禁民毋以言涉邊機文字鬻高麗人(元豐三年)
(四月)
詔杭州以錢氏臨安縣田産課入歲賜表忠觀錢五
百千葺吳越王墳廟(元豐五年三月)
詔除杭州買撲場務積欠淨利過月錢(元豐五年五月從司農寺)
(丞韓宗良請也)
哲宗皇帝
詔杭州管病坊僧人每三年醫較千人以上特賜紫
衣及度牒一道(元祐六年八月從蘇軾請也)
詔卲光與本路監司同導積水(元祐六年閏八月時知杭州林希言太湖)
(積水未退乞專委監司開決庶使民田復出流移歸業)
高宗皇帝
放免租税(紹興二年正月)
朕遭時艱難遂為行國凡駐蹕去處理合優異寬恤
民力始稱朕懷其臨安府諸縣人戶拖欠税租等物
者依去秋明堂赦令合行倚閣者並特與放免如官
吏日後復行催納者依沮格詔令科罪
罷修造(紹興二年正月)
比移蹕臨安六宫尚留會稽者政緣不欲增廣行闕
重困民力訪聞行在係官修造去處甚多可日下並
罷自今後非得旨許令增修而輒敢擅役人夫者令
御史臺紏彈以聞仍令尚書省出榜曉示
頒行太宗皇帝御製戒石銘(紹興二年六月)
近得黃庭堅所書太宗皇帝御製戒石銘恭味旨意
是使民於今不厭宋德也因思朕異時所歷郡縣其
戒石多置欄檻植以草花為守為令者鮮有知戒石
之所謂也可令摹勒庭堅所書頒降天下非惟刻諸
庭石且令置之座右為晨夕之念豈曰小補之哉(左僕)
(射吕頤浩等謹題曰臣等竊惟太祖皇帝武定天下而太宗皇帝文以撫之是時五代之餘遺民赤)
(子新去湯火哀矜優綏寄在守令乃發大訓垂諸庭石如雲漢在天為光昭回其施在下則為露為)
(雨民涵斯澤豈其有極而吏更歲久或不知誦斯文矣皇帝撥亂愛民規橅祖宗乃六月癸巳詔以)
(黃庭堅所書刻之石將以墨本賜天下使日見而知戒焉嗚呼此盛德大業之本豈特讀貞觀政要)
(而太息哉臣等材駑不足以任萬分而知贊且勵蓋不獨郡邑之吏恍然于兹賜也謹昧死書于左)
(方)
禁買花木珍禽(紹興二年八月)
訪聞行在漸賣花木窠株或一二珍禽此風不可長
及有舟船興販多以旗幟妄作御前物色可嚴行禁
止或官司合行收買者須明坐所属去處其花木窠
株珍禽可劄下臨安府諸門曉示不得放入
蠲免兩縣民戶地基和買(紹興三年二月)
此聞臨安府錢塘仁和兩縣昨經兵火焚毁其民戶
居止唯存地基而又有為官府營寨拘占者尚依舊
家業錢均敷和買絹數既無從出豈免逋負追呼催
索在所愍恤可令本府契勘見為官占去處許計家
業錢蠲免絹數仍具榜示
答參政孟庾請車駕回臨安(紹興五年正月十九日)
答守臣梁汝嘉迎回車駕賜官吏軍民(同日)
定都臨安府(紹興八年)
已上三詔並見行在所錄
親耕耤田(紹興十六年二月)
朕惟兵興以來田畆多荒故不憚卑躬與民休息今
疆埸罷警流徙復業朕親耕耤田以先黎庶三推復
進勞賜耆老嘉與世俗躋於富厚昔漢文帝頻年下
詔首推農事之本至於上下給足减免田租光於史
冊朕心庶幾焉咨爾中外當體至懷(知臨安守臣張澄謹書曰紹興)
(十六年孟春二十有二日上親耕帝耤于國郊之南以為農先禮也于時夙駕天田躬撫御耦三推)
(復進師臣請以耒耜付有司玉旨申諭力本務農出于誠心遂至五至七至九凡三奏請乃止事已)
(竣復摛宸毫肆發明詔曰兵興以來田畆多荒故不憚卑躬與民休息噫嘻美哉臣竊惟我宋祖功)
(宗德勤勤懇懇為子孫億萬年計必致孝以躬穡若起后稷而傳文武遺于主上大啟中興之運茂)
(隆再造之基疆埸罷警流徙復業天下喜見太平是以留神農事之本參稽雍熙明道舊典禮先農)
(耤千畆奉郊廟併粢盛以稱達孝崇敦本之治既筆之史將册書有光焉則不止一舉而二美具也)
(臣叨膺眷寄假守行都蓋嘗肅導根車之清塵與觀盛事其于仰遵詔旨躬嚴勸課體明天子戢兵)
(卲農之意敢不肅意奉承休命矧兹瞻拜一札細書龍鸞翔越妙絶鍾王誠意精到下觀而感其視)
(載芟之頌異世同符矣念當侈上之賜鑱諸樂石位置廳事以重京師首善之地以示諸夏根本之)
(教俾四方咸知所勸顧不偉歟)
戒飭民間醫藥(紹興二十五年十月)
訪聞今歲患時氣人皆緣謬醫例用發汗性熱等藥
及有素不習醫不識脉症但圖目前之利妄施湯藥
致死者甚衆深可憫憐據醫書所論凡初得病患頭
痛身熱惡風肢節痛者皆須發汗緣即今地土氣令
不同宜服疎滌邪毒如小柴胡湯等藥得大便快利
其病立愈臨安府可出榜曉示百姓通知(守臣曹泳恭䟦曰臣)
(備官版曹兼權府事恭被宸翰以民間時疾戒飭醫藥仰惟皇帝陛下聰明睿知好生憂民周至如)
(此臣敢不竭力盡心推廣聖德謹勒之金石以傳不朽)
差醫看診病民給藥(紹興二十八年六月)
時當盛暑恐細民闕藥服餌令翰林院差醫官四員
遍詣臨安府城内外看診合用藥令戶部於和劑局
支撥應付候秋凉日罷
孝宗皇帝
奬諭獄空(乾道四年九年)
畿方千里是為衆大之居俗具五民盖有竒衺之習
趨利者率多於巧偽忘身者公肆於敓攘自昔有聞
於今未冺卿中和樂職不事刑威方略禁姦尤知政
要桁楊罕用狴犴一空載覽敷陳不忘嘉歎(守臣周淙謹記)
(曰皇帝宅位之六載秋八月戊申臨安府守臣淙以獄空聞辛亥賜璽書奬諭臣下拜登受跪復訓)
(辭謂臣中和樂職不事刑威仰見聖主謙虚遇下不居其功顧臣至愚何足知此然臣嘗讀中庸之)
(書見中和二字乃聖人冶天下國家之要道致中和天地位焉萬物肓焉豈復有乖戾不平之氣奸)
(于其間于斯時也雖五刑不設可也治古既遠淳漓樸散法于是立然猶以五禮防民之偽而教之)
(中以六樂防民之情而教之和禮樂刑政相為表裏未嘗一日而偏廢也周之成康蓋得此道刑措)
(不用餘四十年漢之文景唐之太宗明皇得之未純行之有間僅能幾致刑措而已陛下誠明之性)
(得于生知化育之功見于日用故凡本諸身加乎民無非中和之道乃七月己丑肆御便殿親錄要)
(囚悉從原減德至渥也臣猥以駑才待罪京邑聖恩全覆使得展體率職布宣寬大之意不假刑威)
(姦伏自化王畿千里罔有留獄是豈臣力所能致哉盖天子建中和之極其效如此臣何功之有焉)
(臣方且誦天保之章歸美報上而陛下錫以明綸寵踰華衮退思忝冐惕若履冰臣敢不仰體睿慈)
(勉圖報稱刊之金石昭示萬邦非特以侈上賜俾郡國之吏戮力同心上廣好生之德期底成康之)
(治臣不勝大願謹拜手稽首書于下方以對揚天子之休命)
又(乾道七年十二月)
浩穰之地獄市寔蕃訓導難純姦軌不勝非閑之以
義守之以信求囹圄之空未易得也卿以吾上嗣尹
正是司布政以來風流篤厚禁網疎闊刑罰用稀今
焉俾無一人之獄足以副吾欽恤之意矣賀章來上
嘉歎不忘
時光宗皇帝以皇太子領尹事有記(記曰乾道七年五月臣被)
(命領尹臨安惟能薄未習民事即曰上疏辭願得卒業胄學既不獲命則退思所以克承委寄者謂)
(首善之地必有所當先民弗覿德何以仰對鴻化乃以崇教勵俗大意風曉民吏俾戶知趨鄉所在)
(先時府百須貰于民或不還一錢積為緡錢二十九萬有竒命悉償之屬邑經澇吏失檢覈民病于)
(催科命悉蠲之麗罪之人既從于坐又籍入金錢名為贓賞者七十餘條命悉除之乃已逋責乃薄)
(征税乃戒苛刻乃出淹繫凡可以導上德意者雖既厥心然皆有司常度賴陛下仁聖神化密移民)
(用觀感重于抵冒歲十二月獄以空告不勝惓惓歸美之義輒援舊章稱賀以聞陛下天德地業顧)
(以緒餘推借臣子詔旨褒諭寵踰華衮承命震悸莫知云報竊伏惟念輦轂之下自昔號為浩穰先)
(漢趙張三王以降吏治率武徤果敢莫救火揚沸始為勝任而臣幸以朝夕得承慈訓惟德善愛利)
(是間則昔人所以設為方略鉤距用能極其根株窟穴者於臣何有苐欲取必素學與斯人相期于)
(清淨簡易之域不自意一旦果得以蒸蒸之治孚于衆志形于睿奬此甚盛之美臣何足當之繼自)
(今敢不加之以無倦庶幾風流篤厚刑罰用稀如詔書指以對揚丕顯休命敬刊之樂石附見下方)
(昭示無極)
又(淳熙元年十二月)
臨安駐蹕之地視古天府民物錯雜獄市繁夥勢則
然已爾吏治敏給庭無留訟用能於期月之間使姦
民歛迹而狴犴一空非職修事舉之效歟載覽來章
不忘嘉歎(守臣胡與可謹記曰淳熙元年十二月戊午臨安府三院獄空敬援舊章以聞越日)
(蒙賜壐書奬諭臣盥手跪讀謂臣吏治敏給庭無留訟且有職脩事舉之褒臣仰惟陛下體天地曰)
(生之大德凡於犴獄深軫宸慮内而京邑命秋官廷尉外而郡縣命監司守臣躬行决遣每當隆暑)
(特御便殿親錄要囚悉從生减惠至渥也臣以庸駑承乏天府但知奉行寬大之書以出民于非辜)
(而已囹空之隆皆陛下仁心感格神化密移所致微臣何力之有玉音衮字過被褒寵李官幕僚共)
(霑宴錫祗異渥深榮懼交懷顧臣何人足以當此敬刊之樂石答揚丕顯休命非惟侈一時盛美且)
(垂耀示戒于無窮)
又(淳熙十二年二月)
天府之地民物浩穰惟時犴獄剸决尤難爾為政敏
明事無滯固奉法雅裕下所安賴乃能牢戶盡閴訟
繫畢蠲使吾寬大之仁孚於四方繄有助焉露章上
聞不忘嘉歎(守臣張枃恭䟦曰臣淳熙十一年五月被命守臨安既奉職凜凜懼不勝任越)
(九月獄空按已事當聞上下其狀錫璽書寵嘉之臣竊自揣不足以辱大訓聞之詩曰商邑翼翼四)
(方之極赫赫厥聲濯濯厥靈夀考且寧以保我後生古者天子之都治有所本如此而後世但欲委)
(成于下其道舛矣是以漢之諸臣治京兆著者大抵非法罰不理獨文帝世内史無能人而史氏推)
(本刑措乃在帝以德化民之後物有本末事有終始維見可睹已恭惟陛下臨御以來哀矜庶獄期)
(于無刑盛德孚洽效自近著以理揆事具有源委而上辭其美下居其成臣心恧焉昔范百禄守開)
(封嘗謂其属曰以千里之圻而無一人之獄此上德所格豈尹力耶可謂知本之言矣臣安尚所云)
(然匿指臣則有罪敢不刻之樂石以昭無窮臣謹昧死書于下方)
賑荒奬諭(淳熙十五年七月)
京師為衆大之地撫属邑以屢豐水旱無捐瘠之民
咨守臣而共理粤維舊歲值彼亢陽忱念農田寖艱
粒食内亟圖于賑恤外申飭于拊循卿體國愛人奉
公任職酌輕重之宜而發粟究始終之惠以及時迄
聞全濟之多搆復阜成之舊敷陳來上嘉歎不忘(守臣)
(韓彦質謹記曰臣恭惟皇帝陛下臨御宇内二十有七年于今治民敬天終始惟一用能導迎休嘉)
(雨暘以時農扈屢登有富無寠間遇水旱則取陳發藏猶足以濟乃淳熙丁未夏五月不雨至于秋)
(七月歲以不登民用艱食上心閔焉亟遣使開倉議所以賑貸之臣以駑材待罪京邑深惟流逋貽)
(當宁憂乃下其事于九邑分属僚吏所以宣布德意者纖悉罔敢怠起是歲之秋越明年之夏凡用)
(太倉粟一十有一萬石而民以全安浸復生業竣事上聞有詔賜臣以示褒勸臣伏讀訓詞且懼且)
(恧其敢貪天之功以速大戾謹拜手稽首言曰夫天行靡常凶歲代有古之聖人不能必天之無水)
(旱而能使水旱之不為灾是故稽天之浸不足以病堯民之時雍而樂石之旱不足以蠧商民之允)
(殖以其備豫之有素也維去歲之歉若可廩廪而鄉無移民戶無耗口者繄聖天子恭儉撙節儲偫)
(充仞恩澤不壅于下流之所致顧惟小臣職司牧養惟謹布宣其何力之有焉敢以明詔勒諸堅珉)
(昭示休德以詔罔極)
咸淳臨安志卷四十
