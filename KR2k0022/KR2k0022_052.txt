咸淳臨安志卷五十二宋潜說友撰
官寺一
恭覽國史藝祖皇帝嘗詔諸使刺史知州通判滿任其
治所廨宇有所脩壊著而為籍逓相付授幕職州縣官
受代則對書於考課之歴加殿最焉當是時諸國臣服
六合為家一官宇之微至上關聖慮如此豈曰崇飾土
木封靡于爾邦亦唯是戶庭修令之地非他居室比不
可以苟而已矧今皇皇上都臨以萬乘凡百官士民所
觀瞻顧弗稱可乎蘇公之治杭也亟請於朝繕修官舍
樓櫓倉庫凡二十七所其言曰百餘年間率皆因循支
撐以苟歲月又曰官吏胥徒僥倖苟安不修必大壞夫
苟之為患大矣豈獨宫室也哉叙官寺
府治
舊在鳳凰山之右自唐為治所子城南曰通越門北曰
雙門吳越王錢氏造國朝至和元年郡守孫沔重建蔡
端明襄撰記并書刻石於門之右(石刻今在和寧門内)中興駐蹕
因以為行宫而徙建州治於清波門北淨因寺故基(此據)
(舊志無創建歲月考會要建炎四年七月六日中書舍人季陵言臨安府治宜遷於祥符寺故基詔胡舜陟同)
(本路漕司相度聞奏又紹興二年正月二十九日知臨安府宋煇言昨得旨將州學改充府治方造廳屋未有)
(當直司等處屋宇詔特許修盖與舊志不同二事恐在前)
虚白堂
唐長慶中刺史白文公有詩刻石堂上
因巖亭
見白文公詩
忘筌亭
見白文公詩
碧波亭
宴元獻公輿地志云在子城北門外五代史載錢
氏大閱兵於碧波亭亭臨水面闊數丈元豐中郡
守張銑重建
南園巽亭
慶歴三年郡守蔣堂建
望越亭
慶歴中守蔣堂建政和初守張閣遷巽亭於此
曲水亭
治平中守沈文通建
高齋
唐時郡齋名嚴維九日登高有遲客高齋瞰浙江
之句又葉夢得錄話云錢塘州宅之東清暑堂之
後舊據城闉横為屋五間下瞰虚白堂不甚高大
而最超出州宅及園囿之中故為州者多居之謂
之高齋
東樓
一名望海樓在中和堂之北太平寰宇記名望潮
樓高一十丈唐武德七年置
清輝樓
唐郡守嚴郎中建見白文公詩
雲濤觀
政和元年守張閣既徙巽亭以舊址更造
石林軒
至和中守張沔建號燕思閣又取臨安縣淨土寺
立石七株置之閣前蒼然竒怪號七賢石元祐中
守蒲宗孟改名石林軒
紅梅閣
在石林軒側
清風亭
在中和堂之側直望海門
右皆在鳳凰山舊治今姑存其名
中和堂
錢武肅王閱禮堂舊址至和三年郡守孫沔建堂
其上更名中和建炎三年高宗皇帝車駕臨幸有
御筆并詩(見御製門)後改為偉觀堂盖取御筆中語(此據)
(舊志歲月未詳)既改創府治仍以名堂嘉定六年趙安撫
時侃再剏於舊七間堂(今名見廉堂)後之東偏李左史
&KR0811;為記咸淳六年安撫潛說友徙令二堂相直正
視之門牖洞然撤去老屋煥乎一新
有美堂
嘉祐二年梅龍學摯出守仁宗皇帝賜詩(見御製門)摯
乃作堂取賜詩首句名之曰有美歐陽公修為記
蔡端明襄書
清暑堂
治平三年郡守蔡襄建自為記及書今重建於恕
堂後
右皆舊治内堂名移建於今治
簡樂堂
在設廳後光宗皇帝以青宫領尹奏疏有訟簡刑
清百姓和樂之語後二年郡守胡與可乃為堂摭
二字扁曰簡樂且丐御畫國子司業薛元鼎為記
銘咸淳二年洪安撫燾重建
清明平軒
在簡樂堂後咸淳五年安撫潛說友因得平章賈
魏公三字之褒歸而揭諸便坐以為訓故名
見廉堂
在中和堂前舊為七間堂歲久橈腐且庳狹弗與
前宇稱咸淳五年十二月安撫潛說友撤而新之
樓其上最為高聳凭檻四望百萬人家森然畫圖
中面南諸峯若拱若挹前是郡堂或增或易非出
一時以故離立錯峙於觀不整至是由内達外直
若引繩無少枉蔽堂成會修復酒政公朝有足見
廉能之褒因取以名馮尚書夢得為記
聽雨軒
在中和堂後景定五年劉安撫良貴建為屋八楹
取東坡中和堂後石楠樹與君對床聽夜雨之句
為扁咸淳六年安撫潛說友增高之以為堂後屏
蔽
恕堂
在東廳清暑堂前紹定間余安撫天錫建
愛民堂
在清暑堂東淳祐九年趙安撫與&KR0696;建明年四月
理宗皇帝宣引賜御書愛民篇因以名堂仍丐御
畫為扁
講易堂
在愛民堂東紹興十六年張安撫澄建名吏隠堂
隆興元年陳敷文輝改今名張中書孝祥書葛朝
請立方記中廢紹定壬辰余安撫天錫即故址重
建教授應㒡記咸淳五年安撫潛說友徙七間堂
置其後
竹山閣
舊在玉蓮堂西竹園山淳祐九年趙安撫與&KR0696;建
閣其上理宗皇帝御書竹山閣扁以賜景定三年
魏安撫克愚移置講易堂之東南
承化堂
在愛民堂後嘉定間袁安撫韶建
三桂堂
在承化堂側
景蘇堂
在府治簡樂堂西景定三年魏安撫克愚建
松檜堂
在中和堂西淳祐間趙安撫與&KR0696;建咸淳六年安
撫潛說友移面勢而葺治之
香遠樓
舊為玉蓮堂魏安撫克愚牽於隂陽家白虎之說
撤屋而徙其扁於西湖之濱咸淳七年安撫潛說
友即茀址為大堂六楹樓其上山翠横陳芙蕖可
俯取濓溪香遠益清之語名之遂為郡治最佳處
少東為茶亭四楹前鑿方池循除而上則竹山閣
之故基平眺湖山水光林影密疎隠見如在圖障
中今惟環植以竹稍存竹山之舊云(互見竹山閣及西湖玉蓮)
(堂)
記文雙門記(杭中二浙為大州提支郡數十而道通四方海外諸國物貨叢居行商往)
(來俗用不一自錢氏專有吳越治兵蓄財日為戰守朝廷除刺史以來盖八十年其風俗治迹有足)
(稱者要之起廢弊變繇習斯亦難矣至和元年資政殿學士給事中孫沔自樞密副使來撫是邦六)
(月視事曰此吾鄉也敢易治之鄽里之稅歲糜中産餘二千家為之籍其地而出其資市賈謾欺取)
(予不均為之正量衡而一之富黠倚強蝕貧誅利為之索其黨而逐之盗俠閉藏出没無常為之根)
(株而去之俗尚浮屠歸施無節嚴以約束婦人女子絜廉其行寵以衣珥高年舊德或復諏訪數月)
(之間所部近遠莫不竦動迎向公訓公知衆之已悦也隨所譬喻勉之以善秋八月語其僚曰諸侯)
(臺門以高為貴盖以尊天子所命而示等威也昔錢氏依山阜以為治所而雙門置框木錮金鐵用)
(為敵偹今方内統平吾為守臣於以遵化而流澤每大號令從官屬陳兵校會州之士民即門内張)
(次班列而布宣之門圯而地狹又非禮制豈所以重方面之體乎吾將易而新之即以其說謀之轉)
(運使資以羡錢又詢之於民良家大姓願以力助於是商其用而裁取之凡金植竹木之材必可其)
(直塈陶盖梓之工必當其庸十一月甲戌興作明年五月訖工十有五日壬申合樂燕飲以落之至)
(於下邑旁郡擕扶老穉闐溢郛郭相與觀聽指是巍然者曰上之命令由是而出下之情偽由是而)
(入一有不誠重為門羞吾屬戒焉是年襄出刺清源州人遮余而言曰我公之為治固有聞於執事)
(矣始者革弊屏惡人畏其明已而拊養鰥惸教敕子弟及其治成井市兒童不收落錢田豐海熟人)
(得其職公作雙門我實為之公歸有時吾思無窮願為紀所作之始而刻之石庶幾傳之子孫益遠)
(不忘初公定邕廣大宼還請涖杭上以其能遜而不伐中道召升宥密未幾以直議不能與衆合遂)
(伸前請至則勵精夙夜不以宴息自處其進退忠義之節與所施為若千里之績固不足書然則人)
(過余再三稱頌慇懃不書無以慰其志)中和堂記(記曰杭瀕淛河雅為東南一都會民)
(物殷富山水之美名天下歴唐至五季錢氏奄據傳三世閱七紀我宋受天命一六合收版圖歸職)
(方故守吏即王宫為居棟宇宏敞寡儔宜他郡莫及始錢王鏐於其宫作堂名曰閱禮本朝至和中)
(威敏孫公沔來守此土更飭治之易名中和守居負鳳凰山堂跨山馮高蘇文忠公嘗謂下瞰海門)
(洞視萬里觀覽之傑抑可想見建炎初高宗皇帝南巡登斯堂賦詩八十言慨然思神禹之功弔子)
(胥之遺烈奎章睿藻流於人間尋易名曰偉觀紹興停鑾浸久因其地剏行宫而守廨遂徙於清波)
(門之北今所治是也盖七十有七載矣惠國趙侯被命尹正之明年綱舉目張善伸姦戢歲比豐登)
(民情浹和顧廨處闤闠其北窘於燕寢後墉而止外之囂足溷於裏裏之響或徹於塗失官寺崇密)
(之體侯曰此弗可已也夫志有所欝必以間而紓思有所隠必以靜而得京兆郡國首事物紛劇交)
(至於前剸酢日弗贍儻無晏閒之所以休其暇日思政之所當先究心之所欲圖不幾於時没而不)
(蠲沉迷而忘返乎乃撤廢屋䟽汚壊築垣八十四堵為堂三十七楹僝工於孟秋之壬子斷手於季)
(秋之丁未復采舊名榜曰中和人徒見其堂之成而不聞其費且勞徒歎其室之美而不知其意有)
(所寓余嘗造侯因要余觀焉雖無異時凌虛騖遠瓌異絶特之觀然華櫩邃宇修欄曲楹佳花美木)
(植其前竒石翠竹列於後崇廣靚深亦足以攄雅思而滌煩襟盖堂視故處遐睎近矚景趣各殊而)
(顔猶取昔名者抑侯欲存前賢之意而施於政事者顧將有所推本歟嘗謂中和之名實自威敏發)
(之威敏昭陵名臣立朝犖犖有竒節然其治杭專以擊斷發擿為能其政見為嚴厲顧有取於中和)
(何耶抑其外雖若凛然使人畏且憚而其衷剛毅近仁自有得於動化之要道歟君子之所存衆人)
(固不識也夫為吏太剛則折太柔則廢若中和推而見諸行事通百世而無弊此乃職南面之治者)
(所當務也矧今府為翠華駐蹕之地昔者開封尹之任王尊為京兆行縣還上奏曰彊不凌弱各得)
(其所寬大之政行平和之氣通若尊此言固尹京之楷也豈必專尚鷹擊毛摯為治而後愉快哉先)
(是王㐮為益州刺史欲宣風化於衆庶使王褒作中和樂職宣布之詩選好事者習而歌之轉而上)
(聞宣帝召見皆賜帛盖中和之詩雖以頌刺史而實以美天子故宣帝曰此盛德事吾何足以當之)
(然則侯之所以拳拳於此者豈特以為政化之經抑亦天保報上之義歟本朝尹京多用名儒以翰)
(林知開封則號省府學士不旋踵必擢丞弼祖宗之世甚重京兆之選盖如此雖今昔異宜難以概)
(言然其任為華劇而不以輕畀者則今聖上之用侯亦猶昔日祖宗之意也宜侯自厲於猷為以圖)
(報於皇家希蹤於往哲夫豈一日而忽忘之哉&KR0811;既荷侯諉為記故以所得於舊聞者而併書焉侯)
(名時侃字仲和今以司農卿兼知府事云)有美堂記(記曰嘉祐二年龍圖閣直學士尚書)
(吏部郎中梅公出守餘杭於其行也天子寵之以詩於是作有美之堂盖取賜詩之首章而名之以)
(為杭人之榮然公之甚愛斯堂也雖久而不忘今年自金陵遣人走京師命余誌之其請至六七而)
(不惓余乃為之言曰夫舉天下之至美與其樂有不得而兼焉者多矣故窮山水登臨之美者必之)
(乎寬閑之野寂寞之鄉而後得焉覧人物之盛麗誇都邑之雄富者必據乎四逹之衢舟車之會而)
(後足焉盖彼放心於物外而此娛意於繁華二者各有適焉然其為樂不得而兼也今夫所謂羅浮)
(天台衡岳廬阜洞庭之廣三峽之險號為東南竒偉秀絶者乃皆在乎下州小邑僻陋之邦此幽潛)
(之士窮愁放逐之臣之所樂也若乃四方之所聚百貨之所交物盛人衆為一都會而又能兼有山)
(水之美以資富貴之娱者惟金陵錢塘然二邦皆僭竊於亂世及聖宋受命海内為一金陵以後服)
(見誅今其江山雖在而頹垣廢址荒煙野草過而覽者莫不為之躊躇而悽愴獨錢塘自五代時知)
(尊中國效臣順及其亡也頓首請命不煩干戈今其民幸富足安樂又其俗習工巧邑屋華麗盖十)
(餘萬家環以湖山左右映帶而閩商海賈風帆海舶出入於江濤浩渺煙雲杳靄之間可謂盛矣而)
(帥是邦者必皆朝廷公卿大臣若天子之侍從又有四方遊士為之賓客故喜占形勝治亭榭相與)
(極遊覧之娛然其於所取有得於此者必有遺於彼獨所謂有美堂者山水登臨之美人物邑居之)
(繁一寓目而盡得之盖錢塘兼有天下之美而斯堂者又盡得錢塘之美焉宜乎公之甚愛而難忘)
(也梅公清謹好學君子也視其所好可以知其人焉)清暑堂記(記曰京師東南千里入吳)
(越杭於吳為一大都會其地傾而屬海又多陂池以故苦濕方春夏時梅雨蒸鬱礎甓皆汗披纖衣)
(覆大厦猶鼻息奄奄不得曠快非有高明之居曷以禦之於是清暑之堂作焉清暑負州廨之左直)
(海門之衝其風遠來灑然薄人日以決事佚而忘勞至者莫不悅之或曰昔者召伯將營召以居重)
(愛民力暴處遠野廬於甘棠之下而聽斷焉百姓思之作甘棠之詩以美其事今斯堂也度面埶揭)
(崇宇前有江海浩蕩無窮之勝潮濤蚤莫以時上下奔騰汹湧蔽映日月雷震鼓駭方輿動搖浮商)
(大舶往來聚散乎其中朝霞夕景不繢而彩翠旁走羣山濱海而湖崖隒瀰漫并包鉅澤巖岫崒硉)
(圾乎河漢之上蒼煙白雲少頃萬變茂林香草冬榮不凋此所以娛君之視聽也及夫夏日比室煩)
(燠方且披軒闥據高凉放浪於無何翺翔於至極蕭然而自適或賓友環次鳴管揳瑟釃酒均餌歌)
(呼暝醉此所以懌君之心意也於民乎何有豈不與昔人廬於遠野者異哉余謂之曰惟人之情不)
(得其適則慌然余於是堂也愈吾疾亦於是休吾心焉體康志寧然後究民之不至而教之度民之)
(所有而用之去其所不願就其所便安如得其平於為惠也亦大矣乘其間也燕賓友接和好是亦)
(為政也且召伯之治或失其平雖木棲露寢民莫之思甘棠之政後世仰而慕之甘棠之茇不可常)
(也遂以其說為清暑堂記府治有石刻)簡樂堂記銘(銘曰輦轂之下雜八方人物缿)
(筩訟牒抵讕相分最號為難理理不得其要則漫漶弗分其究為煩擾故於帥每難其人乾道辛夘)
(東宫以民事判南衙如太虚一聲人自怙懼如半天一照毫髮無所逃既而為堂於設廳之背時出)
(而從容其間若無事可理而畿甸熙熙盡在春風和氣中矣盖嘗奏疏自期有訟簡刑清百姓和樂)
(語不二年既效又二年胡與可承乏府事乃采其語以名堂仍請大書而榜之銀鈎爛然上肖奎文)
(下飾天邑填以增重示將來法焉元鼎執經偹數宫僚宜為紀其實且銘之曰浩穰繁劇情偽百出)
(雖有智者莫窮日力惟是此心應以虚一鏡照媸妍繩分曲直物晦必明事虚必實奸伏自柅不在)
(發擿事往心閒庭空人寂故雖至勞而常至逸允以前星行之昨日至今塗巷歡聲盈溢惟簡則樂)
(此理不易昭揭兹堂以垂千億與可自詭得於今式於是并書之)見廉堂記(聖天子以)
(恭儉化天下歲下詔書廣宣厥道越郡國吏罔不用勸元老大臣奉上休德思所以風厲之慮動於)
(耳目而周乎區畫之間夫豈徒哉惟京師卓犖諸夏知遠之近知風之自據會要以觀方來以為莫)
(先於此而簡脩之具行焉迺咸淳六年戶部侍郎潛君守京兆尹至是二年矣政脩人和百為克開)
(千里之内大治每歲終考其成無一人之獄計所裁縮代九縣輸四五等戶租一年樁釀庫本為緡)
(凡五百萬此其大較也高第轉聞璽書數下嘉其廉平會斯堂落成白於朝我太傅平章魏國公命)
(之曰子以廉能見其名見廉可公盖欲以識治行而書所見以習天下之為郡國者抑自今至於後)
(日坐斯堂者亦將以存其見而使相為君子也夫洒掃庭内維民之章華衮一字其嚴矣哉嗚呼得)
(見有常者斯可矣嬰以廉恥故人矜節行聖賢揭厲人心之道㮣如此夫廉非小善也漢時文翁黃)
(霸朱邑尹翁歸之屬居官可紀壹是為本史稱良吏廩廩甚盛今朝廷清明宫府一體四方無進獻)
(之事冀州不貢厥惟大惠魚麗萬物盛多既多且旨維其時矣其能將以精白而朝夕曰惟我后之)
(德交相成報以集今日之懿不亦尚乎故嘗論之平仲不受邑以足欲非惡富也是幅利也義也子)
(文不勤民以自封非厭取也是庇民也仁也懷仁義以事其君而廉在其中矣是皆無所為而為之)
(也嗚呼推是心也千載而下猶將見之堂昉役於五年十一月迄工於今年正月基舊為七間堂增)
(而愈崇為屋三十二楹上為樓取簡樂堂内外洞直卓乎其高美已不鄙屬予記事係風化善為之)
(書潛君名說友字君高括蒼人)講易堂記(葛立方撰云文學政事吾夫子異其科雖由求)
(游夏叵得兼也且事莫夥於官學莫䆳於易遊刃叢劇之地嚌咀奥頥之境能於一時相兼而不相)
(廢者戞戞乎其難哉福唐陳公逄掖時已覃思潔靜精微之教既筮仕靡勞弗宣聲大彰白屬擢二)
(千石若部刺史皆名能官天子知之朝廷夙夜之賢知之旋付衆大之區而牧焉宜也人之言曰臨)
(安十邑缿筩讕辭不知其幾何狴扉鞠域揣髮關械者不知其幾何庾帑金粟衍耗出納不知其幾)
(何簿書會期不知其幾何而公以一身任之無巨細必濟其必有一其源者余嘗讀三墳之書曰太)
(始之數一為太極極者天地之母也天高地博其數則二謂之太易天地之變也又嘗讀乾鑿度之)
(書曰易變而為一一變為七七變為九者氣變之究乃復變而為一二書所言或自一而出變或自)
(變而歸一易之道無餘藴矣脱能執其甚約以攝至煩無惑乎應酬之不匱也意公之所得有在於)
(斯乎下車踰一時教令所孚民大協和比屋至無吠犬政成矣乃於府治之東為講易堂延龍舒易)
(經師王虚中居之帥子弟從焉盖欲窮其所未盡也虚中嘗著易論四十篇凖繫觧易二十四卷大)
(率顓以古易正文為主異衆人之所同而味衆人所不味鈎深致遠自得於心又豈如前人屋下架)
(屋之比哉先治春秋學為四傳辨失左氏正鑑紹興初嘗抱其書質於先人文康公文康深許之濡)
(削遺之曰遠𩔖康成發公羊之墨守下卑元凱為左氏之忠臣今又得賢主人相依倚以緝熙三聖)
(之傳相輝相扶迭為炳蔚吾知此學之未墜也陳公字晦叔名輝虚中名日休云應□撰郡治東)
(偏舊有堂名講易按臨安志隆興改元陳輝因吏隠更名于湖張孝祥書扁歲久堂圯扁亦莫存獨)
(葛大夫立方所為記碑石尚未泐可考也紹定辛夘冬四明余天錫以小司徒領尹事時臺省府寺)
(百堵皆作容與辦治汔底於成期年政通仁行事愈清簡暇日訊老吏講易故基安在吏具白今為)
(武庫及隸人之垣其屋亦老且敗將壓焉乃悉撤去徙庫於衙教場西廡讙謂宜多捐緡錢買旁地)
(地故有廢池水泉冽清池之外峙小山石脚插水下劃如天成喬木數十章左右環映扶疎交蔭天)
(籟互答公出意匠使浚池䟽泉輦石增山雜植松篁檜竹佳葩名蘤以益其勝遂作堂焉牖戸綢繆)
(宏敞深靚前為軒鄉南南風之薰冬日可愛晨花夕月春麗秋輝時至景換攬挹無盡出簷得支徑)
(蛇行斗折一亭負山居然有林壑意少西為書室三間亦爽塏明㓗皆堂之附庸也于湖猶子即之)
(在醴幕公命作三大字揭諸楣又取葛碑立前榮於堂之舊觀盡復矣公領客堂上或疑而諗公曰)
(杭大州也自古號東南一都會今又為行在所業鉅事叢尹搰搰酬酢之不暇而暇講易乎公笑曰)
(子言過矣易者易也變通不窮之謂易易大傳曰易無思也無為也寂然不動感而遂通天下之故)
(方吾公退餘間焚香默坐萬象森列一真湛如能定而後能應以之鏡見事物電掃庭訟要不逃吾)
(方寸之内斯吾所謂易者在是象數云乎哉誦說云乎哉昔者孟氏明王道一語未嘗及乎易先儒)
(謂善易者莫如孟氏劉斯立以學易名堂有客問易卦六十四今子是學何卦劉子舉手推曰去汝)
(非我同學今吾於此亦云公既以是語客復授簡郡文學使書而記之)
題詠府治(白樂天自湖上歸入錢湖門經由萬松嶺還州治詩半醉閑行湖岸東馬鞭敲)
(鐙轡瓏□萬株松樹青山上十里沙隄明月中樓角漸移當路影潮頭欲過滿江風歸來未放吹笙)
(散畫戟門開蠟燭紅白初到郡齋寄錢湖州李蘇州俱來滄海郡半作頭翁謾道風煙接何曾笑)
(語同吏稀秋稅畢客散晩庭空霽後當樓月潮來滿座風霅溪殊冷僻茂苑太繁雄惟此錢塘郡閑)
(忙恰得中為留題郡齋吟山歌水嘲風月便是三年百滿時春醉眠多閉閤秋因晴望暫褰帷更無)
(一事移風俗惟化州民解詠詩山郡中即事漫漫潮初平熙熙春日至空闊遠江晴明好天氣外)
(有適意物中無繫心事數篇對竹吟一杯望雲醉行擕杖扶力卧讀書取睡久飬病形骸深闇閑氣)
(味遥思九城陌擾擾趨名利今朝是隻日朝謁多軒騎寵者防尤悔權者懷憂畏為報高盖車恐非)
(真富貴)虚白堂(白樂天詩平旦起視事亭午卧掩關除親簿領外多在琴書前况有虚白)
(堂坐見海門山潮來一憑檻賓至一開筵終朝對雲水有時聽管絃持此聊過日非忙亦非閑山林)
(太寂寞朝闕空喧煩惟兹郡閤内囂靜得中間簷虚白堂前衙退後别無一事到中心移床就日)
(間卧卧詠閑詩側枕琴)因巖亭(白樂天詩箕潁人窮獨蓬壺路阻難何如兼吏隠復得事)
(躋攀巖樹羅階下江雲貯棟間似移天目石疑入武丘山清景徒堪賞皇恩肯放閑遥知興未足即)
(被召催還)忘筌亭(白樂天詩翠巘公門對朱軒野徑連只開新戶牖不改舊風煙空室閑生)
(白高情淡入玄酒容同坐勸詩借屬城傳自笑滄江畔遥思綘帳前庭臺随事冇爭敢比忘筌)㢲
亭(蘇舜欽題㢲亭詩公自登臨闢草萊赫然危締壓崔嵬凉翻簾幌潮聲過清入琴樽雨氣來疇)
(昔登臨何處好生平懷抱此中間東南地本多幽勝此向東南特壯哉東坡次韻詹適宣德小飲)
(巽亭君方夢謫仙我亦弔文園江上同三黜天涯又一樽濤雷殷白晝梅雪耿黃昏歸去多晴雨應)
(隨御史軒)望越亭(陳希元詩樹樹西風葉葉秋誰家烟火起滄洲乘閑不耐無機性擬動漁)
(翁直釣鈎)高齋(嚴維九日登高齋詩家九日憐芳菊遲客高齋對浙江漢浦浪花搖素壁西陵)
(樹色入秋窗木奴向熟垂金實桑落新開瀉玉缸四子醉時爭講德笑論黃覇屈為邦)東樓
(樂天詩初領郡政衙退登東樓作鰥惸心所念簡牘手自操何言符竹貴未免州縣勞頼是餘杭郡)
(臺榭遶官曹凌晨親政事向晩恣遊遨山冷微有雪波平未生濤水心如鏡面千里無&KR0655;毫直下江)
(最闊近東樓更高煩襟與滯念一望皆遁逃濤杭州春望望海樓明照曉霞護江隄白踏晴沙聲)
(夜入伍員廟柳色春藏蘇小家紅袖織綾誇杮蔕青旗沽酒趁梨花誰家)
(湖寺西南路草綠裙腰一道斜偏知氣象多隨昏重題别東樓東樓勝事我)
(旦移湖卷衣裳白重疊山張屏障綠参差海仙樓塔晴方出江女笙簫夜始吹春雨星攅尋蟹火秋)
(風霞颭弄潮□守經年嘲不盡郡齋空作百篇詩太)
(與寄題餘杭郡樓官歴二十政宦遊二十秋江山風月最憶是杭州北郭沙隄尾西湖石岸頭綠)
(觴春送客紅燭夜回舟不敢言遺愛空知念舊遊憑君吟此句題向望濤樓東樓南望八韻不厭)
(東南望江樓對海門風濤生有信天水合無痕鷁帶雲帆動鷗和雪浪翻魚鹽聚為市煙火起成村)
(日脚金波碎峯頭鈿點繁送秋千里雁報冥一聲猿已豁煩襟悶仍開病眼昏郡中登眺處無勝此)
(東軒燈江樓夕望海天東望夕茫茫山勢川形闊復長火萬家城四畔星河一道水中央風吹古)
(木晴天雨月照平沙夏夜霜能就江樓消暑否比君茅舍較清涼郡樓夜宴留客北客勞相訪東)
(樓為一開褰簾待月出把火看潮來艷聽竹枝曲香傳蓮子杯寒天殊未曉歸騎且遲逥江樓晩)
(眺景物鮮竒吟翫成篇寄水部張員外澹煙疎雨間斜陽江色鮮明海氣涼蜃散雲收破樓閣虹殘)
(水照斷橋梁風翻白浪花千片雁點青天字一行好著丹青圖寫取題詩寄與水曹郎東坡望海)
(樓海上濤頭一線來樓前指顧雪成堆從今潮上君湏上更看銀山二十回横風吹雨入樓斜壯)
(觀應湏好句誇雨過潮平江海碧電光時掣紫金蛇青山斷處塔層層隔岸人家喚欲譍江上秋)
(風晩來急為傳鐘鼓到西興吟樓下誰家燒夜香玉笙哀怨弄清涼臨風有客秋扇拜月無人見)
(晩粧心沙河燈火照山紅歌鼓喧喧語笑中為問少年在否角巾欹側鬢如蓬復登望海樓五)
(首)清輝樓(樂天詩并叙嚴十八郎中在郡日改制東南樓因名清輝樓詩云嚴郎制)
(兹樓立名曰清輝未及題花榜遽催還粉闈去來三四年塵土登者稀今年新太守掃灑施簾帷院)
(柳煙婀娜簷花雪霏微看山倚門戸待月闡東扉碧窗戛瑶瑟朱闌飄舞衣燒香捲簾坐風燕雙雙)
(飛君作不得住我來幸因依始知天地間靈境有所歸)中和堂(趙清獻公詩老來重守鳳)
(凰城千里人心豈易平樂職古賢形歎頌中和終不為虚名陳密學襄中和堂木芙蓉盛開戲呈)
(子瞻詩千林寒葉正疎黃占得珍叢第一芳容易便開三百朵此心應不畏秋霜東坡和千林掃)
(作一番黃只有芙蓉獨自芳喚作拒霜知未稱細思却是最宜霜予前後守倅杭凡五年夏秋之)
(間蒸熱不可過獨中和堂東南頰下瞰海門洞視萬里三伏常蕭然也紹聖元年六月舟行赴嶺外)
(熱甚忽憶此處而作是詩忠孝王家千柱宫東坡作吏五年中中和堂上東南頰獨有人間萬里風)
(劉景文季孫陪東坡中和堂賞月中和堂上月盛夏似高秋天瀉銀河水人披紫綺裘氣飄聞赤)
(壁語勝踴黃樓歸袂接夫子適從何處遊)有美堂(東坡與太守陳密學襄自有美堂夜歸詩)
(娟娟雲月稍侵軒㶑㶑星河半隠山魚鑰未收清夜永鳳簫猶在翠微間凄風瑟縮經絃柱香霧低)
(迷著髻鬟共喜使君能共樂萬人齊看火城還不有美堂暴雨詩遊人脚底一聲雷滿坐頑雲撥)
(開天外黑風吹海立浙東飛雨過江來十分㶑灔金樽凸千杖敲鏗羯鼔催喚起謫仙泉灑面倒傾)
(蛟室瀉瓊瑰所正月九日有美堂飲醉歸徑睡起得鮮于子駿寄古意作雜興一首答之衆人事)
(紛擾志士獨悄悄何異琵琶絃常遭腰鼔閙三杯忘萬慮醒後還皎皎有如轆轤索已脱重縈繞家)
(人自約敕始慕陳婦孝可憐原巨先放蕩今誰弔平生嗜羊炙識味肯輕飽烹蛇啖蛙蛤頗訝能稍)
(稍憂來自不寐起視天漢渺闌干玉繩低耿耿太白曉九日舟中望有美堂上魯少卿飲處以詩)
(戲之指點雲間數點紅笙歌正擁紫髯翁誰知愛酒龍山客却在漁舟一葉中西閣珠簾捲落暉)
(水沉煙斷佩聲微遥知通德凄凉甚擁髻無言怨未歸述古有美堂宴僚佐虞美人本事集云陳)
(述古守杭已及瓜代未交前數日宴僚佐於有美堂因請貳車蘇子瞻賦詞子瞻即席而就寄攤破)
(虞美人湖山信是東南美一望須千里使君能得幾回來便使樽前醉倒且徘徊沙河塘裏燈初上)
(水調誰家唱夜闌風靜欲歸時惟有一江明月碧琉璃)
兩浙轉運司
舊在雙門北為南北兩衙今在豐豫門南有東西二廳
東廳
寬民堂
舊為福星堂淳祐間魏運副峻重建更今名
福星樓
淳祐間尹運判煥建咸淳三年運副潛說友重
修
節愛堂
寳祐初王運使克仁建
振襟堂
淳祐間魏運副峻建咸淳三年運副潛說友重
修
月臺
景定元年洪運副燾建
西廳
廳
淳祐元年魏運判峻重建
周咨堂
淳祐元年魏運判峻建
公生明
景定三年魏運副克愚建咸淳三年運副潛說
友重修
繡春堂
景定三年魏運副克愚建
仁惠堂
紹定初陳運副宋仁建咸淳三年運副潛說友
重修又植竹其外
咸淳臨安志卷五十二
