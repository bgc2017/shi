咸淳臨安志卷七十三宋潜說友撰
祠祀三
古神祠
大禹廟
在錢湖門内
周赧王廟
在錢塘縣崇化鄕觀山(見餘杭高岡福善王廟)
防風氏廟
在廉德鄕朱奥村(父老相傳鄕民祈求田蚕之所不知何代所立按郡縣志防風氏居)
(金鵝山隋志載金鵝山在今餘杭縣國語載吳伐越堕會稽獲骨大可專車吳使人問於孔子孔子謂昔)
(禹致羣臣於會稽之山防風後至禹戮之其骨節專車)
申將軍廟
在臨平斗門橋北三十步(鄕民祈求田蚕古祠父老相傳謂楚申明父白公作)
(亂楚王命明伐之白公殺其父後人為立祠)
漢留侯祠
在吳山端平元年萬殿帥文勝重建
漢蕭相國祠
在定民坊一在艮山門外賜額靈護
周絳侯廟
在臨平鎮晉建武元年侯裔孫卓卜居臨平鄕之大
姓俞氏因即其地祠侯建炎寇騎犯境鄕民環廟為
栅以守寇仰視旌旗蔽空書曰漢絳侯周勃皆羅拜
遁去自是靈異著聞雨暘蝗疫有禱必應朝廷下其
事奉常見議封爵
顯忠廟
在長生老人橋西俗名霍使君廟紹興間建初吳王
孫皓疾有神降於庭自言為漢霍光求立祠於金山
之鹹塘以捍水患見吳越王紀宣和間賜今額紹興
初加封忠烈順濟昭應王
福德衍慶真君廟
在肇元鄕昇平里地名吳下世傳為吳吕蒙
曹王廟
在長樂鄕像光湖南金奥村相傳為曹子建
土俗諸祠
顯應廟
在府治即净因寺土地也寶祐五年賜廟額曰顯應
咸淳元年封正祐侯五年安撫潜說友請於朝加封
安福
翼靈廟
在府治相傳為永福鎮安王咸淳三年洪安撫燾重
建廟五年潜安撫說友請於朝以翼靈為額
旌忠廟
在天慶坊神一姓趙名廷翰一姓馬名仁瑀係殿前
指揮使左右班藝祖皇帝開基翼衛有功廷翰領彰
國軍節度使卒贈侍中仁瑀為朔州觀察使知瀛州
卒贈河中軍節度使廟食於杭莫知所自始景定五
年两浙運使以耆老之請上於朝賜額曰旌忠
金華將軍廟
在豐豫門内涌金池前神姓曹名果真定人仕後唐
為金華令時郡兵叛神以計平之吳越王嘉其功就
擢婺守國初錢氏來朝委以國事嘗即城隅浚三池
曰湧金邦人德之為立祠池上嘉泰辛酉京城灾反
風垂應境内無虞耆老以神赫靈而廟弗稱乃合力
更築咸淳初李安撫芾又撤而大之且以錢氏湧金
池三大字石刻立於廟之右偏
廣福廟
在塩橋神姓蔣世為杭人生建炎間樂賑施每秋成
糴糓預儲貴則賤糶如元價歲歉或捐以予饑者死
之日囑其二弟曰湏存仁心力行好事里人相與祠
其像以報人心所趨靈應如響祈卜者肩相摩咸淳
初賜廟額曰廣福六年安撫潜說友請於朝封神及
其二弟皆列侯曰孚順孚惠孚祐
三將軍廟
在潘閬巷
嘉應公祠
在百戲巷(今秀義坊)
通應侯祠
在開道坊錢氏時建
護國天王堂(白馬神祠附)
在夀域坊口舊傳有力士遇大蛟拔劍斬其首土人
因置石天王像以鎮之廟元在太廟室南四孟朝獻
并大禮駕宿太廟率降香祈禱景定五年燬移創粮
料院故基
玉仙堂
在大隠坊内咸淳六年安撫潜說友重建
石姥祠
舊志據晏元獻輿地志云芳林鄉有石姥祠
吳客三真君廟
在石榴園乾道九年曹善應建廟係唐葛周三真君
寶慶間燬
清元真君義勇武安王廟
在西溪法華山紹興三十二年建一在半道紅
華嚴菩薩廟
在林潭
半邏老人廟
祥符舊志云在縣東北到縣二十七里
覇王廟
在芳林鄕嘉泰間再建
會靈護國祠
在艮山門外端平橋東土塘上(其祠高僧秀真也秀真華亭人號無隠事)
(見本門)
靈休廟
在城南廂界江岸名七郎堂神係嚴州分水縣弓兵
因方寇擾攘隂衛有功州縣保請於朝立廟紹興戊
午江潮大作府城醫士葉永年舍屋建祠雨晹禱輙
應咸淳初賜額
真聖廟
在白塔嶺咸淳二年建
半山七娘子廟
在臯亭半山(舊傳崇善王妺也)
蘇將軍廟
在肇元鄕錢氏建按神東晉驃騎將軍蘇氏崇善王
之麾下
尚將軍廟
在肇元鄉去城四十里元係錢氏建更建炎兵火乾
道間再建
義橋前後廟
在肇元鄉按神係崔總管評事等神錢氏建
靈應廟
在肇元鄉按神楊都督係臯亭山崇善王之佐將
奉王廟
在大雲鄉(父老相傳神為晉毛實廟其舊宅也廟之西有民田五百畆號奉王埧載於官之版)
(藉民之砧基其舊業也及攷之晉書毛寶傳宅在陽武放龜在武昌守邾城日與石季龍戰更與錢塘塩)
(官皆遼絶况奉王之稱傳亦不載今姑傳疑云)
福濟王廟
在像光湖西
濟惠二王廟
在像光湖西又一廟在北葛沈村
白龍王廟
在臨平東山之中亦有龍池在洞側
黑龍王廟
在超山嘉定間趙忠獻公宰邑禱雨屢驗請於朝賜
通靈為額累封通靈惠應宣濟昭惠侯
東京舊祠
惠應廟
即皮場廟在城中者四一吳山一萬松嶺一侍郎橋
一元真觀按國朝會要東京顯仁坊皮場土地神祠
建中靖國元年六月封靈貺侯崇寧元年三月封公
四年閏二月封靈惠王七月加封靈惠顯通王十月
封其配靈婉夫人十一月改封靈淑夫人大觀元年
十一月改封明靈昭惠王三年賜額顯靈應感廟及
殿名曰享誠昭福政和五年七月改賜額曰靈應南
渡初有商立者携其像至杭舍於吳山看江亭因以
為祠都人有疾者禱必應蓋以其為神農云紹興四
年九月祠燬聖像儼然獨存理宗皇帝賜度牒綾帛
命即故址創廟咸淳五年八月夀和聖福皇太后降
錢修葺十一月王加封顯佑靈婉加嘉德靈淑加嘉
靖(按會要神妃初封靈婉未幾改封靈淑止是一神加封之際乃誤為二小君各給贊書盖有司止據)
(巫祝之言不復考訂耳)
記文(伏稽混沌已分太昊始畫八卦一隂一陽之謂道隂陽不測之謂神惟道也生三混成洞徹于)
(變化惟神也極深研幾妙行乎無有曩自天師偶到衡陽遇耆老言此間有炎帝神靈甚盛遂入相視聖)
(像古跡耆老曰乃古神農皇帝于三皇時都曲阜世人食腥羶者率致物故因集天下孝義勇烈之士二)
(十四人分十二分野播種採藥至今于世極有巨功天師聞言圖畫聖像奏大漢光武皇帝于建武辛未)
(四月十九日降旨建祠宇于古洛之東後因河北妖人張角邪逆攻䧟邢城嚮望相州皮場嶺之人虔誠)
(祈禱雨雪並下殺賊定亂護國顯靈獻帝賜號始曰皮場焉迨唐朝貞觀戊申歲戊午月丙子日應夢見)
(祥遂立祠長安至五代朝殱寇助順具有聖跡由是顯德戊午歲乙丑月四日甲戌重建廟于古抃東京)
(顯仁坊暨我宋列祖褒揚累封整肅廟祀亦惟神之助國安民昭格威靈不可殚紀盖與聖朝天長地久)
(用翊億萬年丕基厥功大矣而聖天子之欽崇亦至矣皇乎休哉政和乙未歲戊子月十有三日丙辰左)
(朝奉郎權發遣荆湖北路提點刑獄公事飛騎尉借緋銀袋周秋記)
二郎祠
在官巷紹興元年立舊志云東京有祠即清源真君
外郡行祠
東嶽廟
一在吳山大觀中造(詳具中興觀)紹興七年鄕民合力重
修二十九年乃成嘉泰四年淳祐十二年重建者再
寶祐元年理宗皇帝賜御書東嶽之殿四大字一在
西溪法華山乾道三年建一在湯鎮順濟宫側乾道
間德夀宫行幸賜銀帛建五嶽樓淳祐三年有旨重
修理宗皇帝賜御書東嶽行宫東嶽之殿八大字
廣惠廟
在錢塘門外霍山按國朝會要神姓張名渤血食廣
德軍之祠山康定元年始封靈濟王崇寧三年賜廟
額曰廣惠累封至正祐昭顯威德聖烈王寶祐丁巳
改封真君凡再加令曰正祐聖烈昭德昌福自祖父
以下若弟若子若孫與其婦皆錫爵有差獨家子婦
曰王曰妃祠創于乾道庚寅越二十有五年紹熙甲
寅始成既而有旨令修内司别為祠于金地山以便
祈禱然都人士女競趨霍山不以一關為惮也景定
二年洪安撫燾咸淳四年安撫潜說友前後葺治愈
加嚴整云(又有祠在棲霞嶺)
記文(慶元丙辰錢塘縣主簿趙師白撰霍山廟者廣德張王之别祠也王以休功顯德敷祐生民綿)
(歴數千餘載歴代以來罔不優禮而褒崇之暨入國朝慶膺追錫之命增加王號極其榮美至于王之父)
(母兄弟妃嬪子孫及諸属㜕無不受顯服累嘉封可謂盛矣粤自開迹祠于肇興廟食邦人兢栗以供祀)
(事凡雨晹疵癘之烖寇攘水火之患有禱于王疾于響荅竒騐異應灼灼駭動人之聞見捄溺拯危轉禍)
(為福載諸傳記不可殚述光靈之遠旁加横被于是離宫行廟金碧丹雘之輝連城夸郡苕蕘相望焉仰)
(惟帝城四方之極百神受職是翼是衛矧王之神斿所止密拱京甸衆大之區并蒙祉福顧獨未有揭虔)
(妥靈之地士民相謂不其闕欤乾道庚寅始卜地于霍山裒金鳩工營建棟宇規模位置焕然鼎新奉神)
(之物無一不備盖以便都人之敬而格明神之休也廟成于紹興甲寅正月十二日為費緡錢十萬而判)
(院張宗况施助獨多焉師白兼掌諸祠嘉其成績因攷其顛末而刊之石又記慶元丁巳監潭州南嶽)
(廟裘梓撰國家在宥民生天容地鞠修和輯寧豪盡□悉凡為民戕蠧芟獮其大有四曰水旱兵疫凡天)
(下之神贊幽相顯有濟遠功尤祀典所嚴敬凡郡國鄉邑間以水旱兵疫禱不時啟報皆得數數匄封于)
(朝以侈神之休横山祠基于開聖瀆血食其邦歴梁唐暨楊李二偽國陽懇隂祝擇毛錫幣自水部郎中)
(司農少卿禮部尚書進僕射册司徒自廣德侯升公登王雖聯官叠爵猶未顯甚皇朝康定改元啟封靈)
(濟宣和二年封忠祐紹興两加昭烈正順皆以兵旱昭答不爽臨安歲每涸帥閫遣吏走數百里告波餘)
(露積家懷戶感乃相率得西湖之北偏霍山地誅茅以基洗石以築厥日對升厥山四朝廣殿修廊嚴嚴)
(䋲䋲工始淳熙己亥而集于積勸之久日者廣德累政屢以益美號為奏太常議爵不踰八字竟碍法止)
(自躋真王五十七載當紹興間後郡守始遂前請再議援泰江寧例易靈濟為威德命詞給誥都人拱上)
(之賜謂王之靈威神德奚在奚亡又相為堅刻謀且屬梓叙顛末其姓氏世次有他錄具若歲時牲酒籩)
(豆間陳笙簫合興尚未有侑祭辭此大闕典乃系之曰羌北峯既東騖兮長湖自西龍䨇峙以奮驤兮紛)
(偃蹇其旁圍屹萬楹欎渠渠兮賓洛烏之進騏步崔巍戴其翬章兮近天尺五衮褒申以寵更兮幸此分)
(其雨露清飌兮肅朝㫋颺颺兮靈旓馳冕九旒兮佩葳蕤鳳鸞前道兮駕兩螭靈容與兮恍乎若授以綏)
(觴酒豆兮在爼登芡栗兮品菹脯参差吹兮間笙歌靈孔歆兮儼雝雝以愉怡睇横山兮忘遽歸靈往來)
(兮兩宫兵歛疫消兮百榖豐千春萬春兮無終窮)
仰山二王廟
在觀橋東馬軍司西營舊傳本軍嘗遣兵將官市木
于袁之分宜值水涸筏滯沙磧乃禱于神丐助以巨
漲且約建行祠本軍以報既而水夜長三尺木盡起
其人迎小像二亟返筏已出大江矣甫兼旬抵臨安
遂即天王堂後為祠以奉香火後營屋燬惟祠獨存
人尤異之承事惟謹按宜春志二神姓蕭氏自西漢
著靈世列祀典至我國朝靈異尤著自大中祥符錫
以王公之爵歴宣和迄乾道父母妻及子若婦皆獲
美號開慶己未寇犯衡潭至賣卦嶺景定庚申又廹
臨瑞至太平市馬皆不能前宜春之境頼以安堵皆
二王之功也明年八月有旨增封極其褒表咸淳五
年十月又易封今為顯德仁聖忠祐靈濟王福德聖
仁忠惠康濟王祖父母以下與其左右及潙仰二祖
師凡列於祠者咸加賚焉
顯祐廟
在仁和縣百萬新倉西神姓陳名果仁常州晉陵人
仕隋至司徒沈法興謀叛忌司徒威名詭召食毒死
之忠憤赫靈竟以神矢斃法興唐武德初嘉其功廟
祀焉以忠烈公啟封後梁封福順武烈王至後周
加以帝號宣和四年賜常州廟額曰忠佑嘉泰六年
臨安以禱雨應乞加封又賜行廟額曰顯佑咸淳四
年安撫潜說友以嘗禱雪祠下昭答如響乃崇餙廟
貎而新之且識其事於壁五年會常州士民乞加封
又為上之朝且以前代封帝為非禮乞於福順武烈
顯佑之上更加二字為八字王詔可之加曰福順武
烈顯應昭德乃奉制書馳賜忠佑廟傳以幣板而别
為文告於行祠
識文(咸淳二年十有二月上將郊見天地命臣工祈雪群望說友辱以都曹走顯佑行祠卜籖其繇)
(曰黃龍載書蒼龜負圖天下無事帝王錫符方隅砥平民物繁夥既而大雨雪雪已乃霽蕆事之夕明星)
(有爛三靈顧歆由是歲屢豊四方無虞兹固聖主元臣一德丕格然神之預告太平盖有不可度思之妙)
(矣四年說友適尹天府乃因舊祠藻飾之且闢其䦎廡以崇瞻依昭靈貺越明年夏五既望題)
祝文(忠佑廟云延陵舊邑兮溪山淑清王生其間兮為世豪英仕隋之季兮官居地卿孰媢于武兮)
(亂臣逆萌躉起懷袖兮竒禍倏嬰龍亡虎逝兮跳梁鼯鼪王蓄忠憤兮氣干青冥斃以一矢兮赫然普靈)
(巍巍廟食兮迨于唐興功書史册兮身服寵榮五季分裂兮干戈戰争媚神求逞兮神不汝聽更王而帝)
(兮諏禮弗經好是正直兮王胡肯膺為臣盡忠兮雖死猶生宋德天覆兮涵濡八紘睦妖猘浙兮闚覦郡)
(城疇使退遁兮我有神明曰維忠佑兮賜額以旌建炎迄今兮拱護帝京厥功不一兮可書可銘紅衣仆)
(賊兮黑揵覆&KR2476;風雹揚威兮幟麾現形肅肅隂旅兮助我師征蘇澤旱暵兮屏除蝗螟能令儉歲兮化為)
(豐登翁嫗歌呼兮百室其盈京城之北兮行祠所營嘉泰應泰兮顯佑洊名聖皇御極兮郊禋議行下臣)
(承命兮來謁祥靈神錫籖繇兮預告太平剋期而雪兮已雪而晴展采之夕兮燦其明星三靈顧歆兮萬)
(方底寧固有攸召兮惟良佐明不可度思兮亦神足馮乃述顛末兮扣其九閎王封八字兮申俾徽稱恩)
(光舄奕兮綸誥峥嶸上眷孔厚兮王其敬承緘辭馳驛兮薦諸廟庭伊常之人兮來止來迎蕭鼓喧喧兮)
(牲肥酒馨王欣欣以樂兮誕慰輿情有引弗替兮永福我甿田有滯遺兮野無震驚翠鸞擁盖兮玉虬連)
(衡時節宴娛兮于千萬齡顯佑行廟云惟王發跡于陽羡而聲靈被于鄰封立廟于隋唐而祀典迨于我)
(宋說友比以初郊奉朝旨謁行祠申雪禱籖繇響答預告太平無言不酧厥靈益顯說友亦既刊石以詔)
(不朽近常之士民介郡守言王功適印于心乃述顛末亟聞于上于是易帝號以正季代之謬仍王爵以)
(表大神之忠昭德顯靈徽稱萃只誥綸來下恩光曄如謹已遣吏緘詞馳送廟下惟行祠在邇盍併薦聞)
(王其益庇都民祗答上賜則民事王亦永永無斁)
靈順廟
即婺源五顯神祠於近郊者凡七一在南高峯頂榮
國寺歲久頽敝景定間太傅平章賈公捐資葺而新
之咸淳六年安撫潜說友即廟後拓地創華光樓旁
為射亭為角觝臺又闢山徑而夷之以便登陟是歲
都人瓣香致敬者咸趨焉一在北高峯為景德靈隠
禪寺嘉定六年重建咸淳七年燬見議經營一在錢
塘門外九曲城下紹興間建一在錢塘縣調露鄉端
平二年建一在候潮門外瓶場灣一在候潮門外欏
木教場之側端平三年重建一在錢塘縣徐村新石
塘舊有小祠淳祐九年江潮衝激里人乞靈其下遂
相與治新之
順濟聖妃廟
在艮山門外考之廟記神本莆田林氏女數著靈異
祠於莆之聖堆宣和五年賜順濟廟額自紹興二十
六年封靈惠夫人紹熙三年改封靈惠妃慶元四年
加助順勑曰古以女神列祀典者若湘水之二妃北
阪之陳寶西宫之少女南嶽之夫人以至丁婦滕姑
亦皆廟食夫生不出於閨門而死乃祠於百世此其
義烈有過人者矣靈惠妃宅於白湖福此閩粤雨晹
稍愆靡所不應朕惟望舒耀魄其名月妃川祗静波
其名江妃爾之封爵既曰妃矣增錫美號被之綸涣
崇大褒顯凡以為民尚體異恩以永厥祀累封至嘉
熙三年為靈惠助順嘉應英烈艮山有祠自商份感
夢治開禧寶慶一再創建又有别祠在候潮門外蕭
公橋
記文(丁伯桂作廟記神莆陽湄州林氏女少能言人禍福歿廟祀之號通賢神女或曰龍女也莆臨)
(海有堆元祐丙寅夜現光氣環堆之人一夕同夢曰我湄州神女也宜舘我於是有祠曰聖堆宣和壬寅)
(給事路公允廸載書使高䴡中流震風八舟沉溺獨公所乘神降于檣獲安濟明年奏于朝錫廟額曰順)
(濟紹興丙子以郊典封靈惠夫人逾年江口又有祠祠立二年海寇憑陵效靈空中風揜而去州上其事)
(加封昭應其年白湖童卲一夕夢神指為祠處丞相正獻陳公俊卿聞之乃以地劵奉神立祠于是白湖)
(又有祠時疫神降且曰去潮丈許脉有甘泉我為郡民續命于天飲斯泉者立痊掘泥坎甘泉湧出請者)
(絡繹朝飲夕愈甃為井號聖泉郡以聞加封崇福越十有九載福興都廵檢使姜特立捕寇舟遥禱響應)
(上其事加封善利淳熙甲辰民菑葛侯郛禱之丁未旱朱侯端學禱之庚戌夏旱趙侯彦勵禱之随禱随)
(應累其狀聞于兩朝易爵以妃號惠靈慶元戊午甌閩列郡苦雨莆三邑有請于神獲開霽歲事以豐朝)
(家調發閩禺舟師平大奚寇神著厥靈霧瘴四塞我明彼晦一掃而滅開禧丙寅金寇淮甸郡遣戍兵載)
(神香火以行一戰花黶鎮再戰紫金山三戰觧合肥之圍神以身現雲中著旗幟軍士勇張凱奏以還莆)
(之水市朔風彌旬南舟不至神為反風人免艱食海寇入境將掠鄕井神為膠舟悉就擒獲積此靈貺郡)
(國部使者陸續奏聞慶元四年加助順之號嘉定元年加顯衛之號十年加英烈之號威德無窮典寔有)
(限不極不止神雖莆神所福徧宇内故凡潮迎汐送以神為心回南簸北以神為信邊防里捍以神為命)
(商販者不問食貨之低昂惟神之聽莆人戶祠之若鄕若里悉有祠所謂湄州聖堆白湖江口特其大者)
(耳神之祠不獨盛于莆閩廣江淛淮甸皆祠也京畿艮山之祠舊傳監丞商公份尉崇德日感夢而建祠)
(臨江滸前有石橋經久摧剥一日里人取凉于橋坐者滿地忽有白馬自廟突出人悉駭散橋随圯無一)
(䧟者人知神之為也開禧年間始建殿閣地褊且陋觀瞻未稱歲在丁亥某調郡陛辭偶叨留行因白夕)
(郎陳公卓割飡錢為倡貽書鄕之持麾節者咸遣助鄕之士友與都人知敬神者竭力效奔走不避寒暑)
(随豐儉捐金錢次冬首役移舊殿閣前架正殿越春殿成又次年門樓廊廡成塑繪丹艧几案簾帷欄楯)
(軒楹聞者争施中外輝暎規撫粗備云云戊子之夏後殿雷震電掣龍爪西楹而翔莆白湖祠亦告斯湍)
(且同其時又一名鼓作雷聲轟轟而鳴豈非先兆與祠成鄕人合祠諗某為述顛末姑取前後金石所紀)
(神績者編次之庶來者有考云)
廣靈廟
在石塘埧景定四年九月潮壊江塘里中耆老因立
東嶽温太尉廟請于朝賜廣靈為額咸淳五年有旨
封正佑侯餘自李將軍以下九神皆賜侯爵李孚佑
錢靈佑劉顯佑楊順佑康安佑張廣佑岳恊佑孟昭
佑韋威佑
梓潼帝君廟
在吳山承天觀端平三年建
咸淳臨安志卷七十三
