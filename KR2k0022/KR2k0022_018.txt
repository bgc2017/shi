咸淳臨安志卷十八宋潜說友撰
疆域三
星土日辰
分埜為星紀
周禮保章氏以星土辨九州之地所封封域皆有分
星以觀妖祥鄭注星紀吴越也
史記越之亡熒惑守斗
越絶書伍子胥對吴王闔廬曰虹蜺牽牛其異女黃
氣在上青黑於下日月光明歴南斗吴越為鄰同
俗并土
前漢天文志斗江湖牽牛婺女揚州又地理志吴
地斗分埜也今之會稽九江丹陽豫章廬江廣陵
六安臨淮盡吴分也越地牽牛婺女之分埜也今
之蒼梧鬱林合浦交趾九真南海日南皆越分也
後漢律歴志注蔡邕月令章句云自斗六度至湏女
二度謂之星紀之次越之分埜
後漢郡國志注帝王世記云自斗十一度至婺女七
度日星紀之次斗建在子吴越分野
晉天文志魏太史令陳卓言郡國所入宿度自南斗
十二度至須女七度為星紀吴越之分野属揚州
注云費直起斗十度蔡邕起斗六度又云陳卓范
蠡鬼谷張良諸葛亮譙周京房張衡並云斗牽牛
須女吴越揚州内會稽入牛一度苻堅欲謀而寇
石越曰今歲星鎮斗牛福德在焉苻融曰歲鎮斗
牛吴越之福
隋志自斗十二度至須女七度為星紀於辰在丑為
吴越分野
唐天文志星紀得雲漢下流百川歸焉故其分野自
南河下流窮南紀之曲東南負海為星紀又曰
南斗牽牛星紀也丑初起南斗九度餘千四十二
杪十二大中南斗二十四度終女四度逾南河得
會稽涉越門訖南海為星紀之分古吴越及東南
百越之國南斗在雲漢下流當淮海間為吴分牽
牛去南河浸遠自豫章迄會稽南踰嶺徼為越分
(按班固取三統歴十二次配十二野其說雖詳然未及度數至魏陳卓取費直等說然後分畫起某)
(度至某度及唐一行兩戒之說分南北河及吴越門以雲漢紀之則其術詳矣然唐晉二史所指吴)
(越度數亦有少異盖乾象推遷前後有差殊耳)
國史兩浙路當天文南斗須女之分
曰為丁
史記天官書丙丁江淮海岱(謂此日天文有異其占在吴越)
後漢天文志注丁已為吴郡會稽(詳見後)
辰為丑(或曰已或曰戍)
後漢郡國志吴越其辰在丑
晉天文志吴越於辰在丑(隋志同)又日蝕占云太康元
年正月己丑朔五色氣貫日占曰丑為斗牛主吴
越
前漢天文志戌吴越
後漢天文志注引星經云斗玉衡第六星主揚州常
以五巳日候之丁巳為吴郡會稽(謂此日占斗星之色)
五星為火
史天官書吴楚之疆候在熒惑占於鳥衡(漢志同)
後漢天文志注引星經云熒惑主霍山揚荆交州
唐天文志星紀鶉尾以負南海(本志云負者以其在雲漢之隂也)故
其神主於衡山熒惑位焉
城郭
隋楊素剏周回三十六里九十步(九域志)唐昭宗景福二
年錢鏐發民夫二十萬及十三都軍士築羅城周七
十里(資治通鑑)
城東
便門
候潮門
保安門(舊名小堰門)
新門
崇新門(俗呼薦橋門)
東青門(俗呼菜市門)
艮山門
城西
錢湖門
清波門(俗呼暗門)
豐豫門(舊名涌金門)
錢塘門
城南
嘉會門
城北
餘杭門(俗呼北關門)
水門
保安門
南水門
北水門
天宗門
餘杭門
據乾道志錢氏舊門南曰龍山東曰竹車南土
北土保德北曰北關(今人家門首尚有青石樞相對)西曰涵水
西關(在雷峯塔下)城中又有門曰朝天門曰炭橋新
門曰鹽橋門今並廢土人猶以門稱惟朝天兩
土臺尚存
餘杭縣
祥符志云舊縣城在溪南周廻六里二百步東漢熹
平二年縣令陳渾徙於溪北後復治於溪西後唐
時號為清平軍城洎雍熙初再徙溪北周五百四
十三丈高一丈三尺下廣一丈五尺壕闊二丈五
尺錢武肅王又修廣之舊城今間有存者城門四
曰榮春湖光迎波永豐
周赧王城在縣北三十六里高一丈五尺周回五里
二十六步内有赧王廟周回三百步高一丈五尺
舊傳赧王南遊所立史無是事今不可考
舊倉城在縣東南二里安樂山上高二丈上廣八尺
下廣二丈周回四里一百五十步唐永正五年刺
史張綱奏置倉宇四十二間天寳八載採訪使奏
置常平倉同在城内錢氏廢倉建寺今名善法院
倉址仍存
臨安縣
周回五百二十步池在東北
於潜縣
祥符志云古城在縣北二百四十步耆老相傳隋開
皇十三年越國公楊素築今城周四百五十二步
高一丈五尺厚五尺基厚一丈八尺濠闊一丈八
尺深四尺
縣東七里九十步有古城傳云武德中置潜州所城
高一丈五尺厚九尺基厚一丈八尺今地名城嶺
紫溪廢城在縣南三十里潜川鄉城後村
越王城在縣東一十五里按阿頂山峯上有越王城
夏后少康之後封於越其支庶或居於此城址猶
在又名平越城下有平越村與皇甫巖相近
富陽縣
周六百步高一丈壕闊一丈五尺舊傳咸通十年縣
令趙訥修築
東安郡城在縣北十八里黃武五年置周七百六十
步今廢舊志云郡全琮築
古城在榮國寺西北隅(即今永寧寺城)周十二里高二丈一
尺闊二丈有屋七百一十七間樓十二間五代時
城在縣東南錢氏以地偪江乃壘磗礫為之略存
封邑
新城縣
縣因山為城周二千五百七十一步高二丈二尺大
順二年杜太師稜築羅隐撰記有門四東曰熙春
南曰太平西曰順城北曰寧海又有富春新鎮桐
江祠堂四門
古城在縣東南三步周回三百丈唐徐敬業起兵所
築(祥符舊志)
鹽官縣
城周四百六十步高二丈唐永徽六年築濠闊五丈
深四尺(祥符舊志)
古城在縣西北四十一里周六百步高八尺隋大業
十三年築今廢(祥符舊志)
昌化縣
周三百六十步壕闊一丈五尺(久廢惟古木環城基)
社稷
壇舊在嘉會門内今徙於城西一里小昭慶寺側基瀕
湖間圯於水於咸淳四年安撫潜說友築壇壝而新
之創齋宇庖屋等凡九楹周以石垣且甓路
文
記文(知仁和縣郭應酉撰重建壇記皇上涖祚之五年冬制詔今戶部侍郎潜公為京兆尹始謁羣)
(望又會中春有事于社稷禮成顧謂僚吏曰吾聞夫元祐間文忠蘇公守兹土敬共明神上祝致告有北)
(墉答隂之義當時規置凖古㮣可想見兹其處乎吏白壇舊在嘉會門内邦志逸所徙歲月意時紹興駐)
(蹕初也公喟然曰今視昔宜愈益隆重顧藩拔埒荒宜木秃缺環視梵宫卓犖若有矜色先生示本之意)
(隐矣其何以圭表四方于是戒有司庀其役仍舊貫為壇五壇皆三成各有壝風雨雷參焉不書尊社稷)
(也北為齋廬五楹更衣牲庖門序垣甃百用俱修越秋禩執事者更貌易觀陟降齊愉謂是不可無紀則)
(以属其從事郭應酉會以省覲去亾何辱用赤令拜堂下公命之不寘乃弗敢辭按古者天子有大社王)
(社諸侯有國社侯社大社為天下報功王社為京師報功京師天子所自治之國也侯國則各以其分土)
(蕃我王室嬴氏墟侯社為郡三十六京師為内史先王之典盡廢漢興都關中立漢社稷而又為公社猶)
(有王社之遺意焉光武建大社稷於雒陽始命州縣皆置太守令長侍祠自是先王為京師報功之禮始)
(寄之典京師者而實古王社也且古所謂報功非曰相我穡事而巳灾而類征而宜帥師而受脤㒺不徼)
(福于神我聖朝南渡百年根本安固属者凶人産釁謀夫靡臧幾使載芟良耜之頌不奏于豳今邦國都)
(鄙下至二十五家之聚尚有爾土厥有幹有年于兹邑壤耋衢稚飽嬉以歌關門積用大穰雖水旱無所)
(患位育固存乎人夫亦惟神之丕况而美報之道蔑以超于郡國反不逮焉丘之□猶知殫出畢作一封)
(人之事長吏莫之克祗則我之先皇帝與其時社稷臣再胙九土何其厪且勩也盖昔者公辨姦最早卒)
(至燎原重感夫社稷之靈蔭民罔極故汲汲焉急人所緩如此始公既釋奠于先聖先師顧視黌舍旁風)
(上雨則亟命葺之與是役也實相先後凡皆政之大本是以冄期之間百爾施置靡不千祀其利疏三河)
(六井以蘇湫底治矼梁二百餘所拓湖岸千餘文墊隘用亨代民賦為緡錢九十萬有竒特未歇也官無)
(欹署吏禄以時軍食化殫為饒廩囷槥亡務使人人獲其所厥施無筭校其贏猶能為公家儲酤本凡五)
(百萬緡償少府錢又什二焉夫以國常弛征市不籠貨禹甸周原漢上腴之殖非有加也亦惟今朝廷治)
(平溉其根不抑耗其實而公之治又一本于誠學盖與造化之功用二氣之良能流行于兩間鈞一真實)
(無妄之理故能使人順頼其德若非土不立非榖不生是則公之有功于京師固與社稷同其大噫社稷)
(之為大也豈若彼幻教詭詞飛竒鈎貨者之誑而今小大庶邦皆有社稷往往此之不為顧彼之久行抑)
(惑矣應酉丕式見德亦既敬止乃諗于公以書之牲石云)
錢塘縣
在縣西
仁和縣
在舊治之西北
餘杭縣
舊在縣西南二里於景德三年立後徙於縣西門外
五十步溪塘之北
臨安縣
在縣西南一里於寳祐四年令王橚重修
於潜縣
在縣西百步瑞應坊内於政和二年令韓瓘修
富陽縣
在縣西一里二百步
記文(陳震撰百里地眡子男得與徹侯通祀社稷有土有民必相原隰立壇壝示民以本春秋以祈)
(以報齊齊其敬神依人而行故物無疵癘歲月平康上矣富春距縣廨一里二百步舊有社稷壇四面平)
(埜縣令吕公昭亮始作亭繞以墻先是里正掌之漫無訾省旁穴土而版築之覆以茨弗克禦霖潦輙圯)
(牧蓄得以為囿祭之日往遇雨則執事于亭下亭湫隘薦祼興俯不度類亡具甚縣大且劇吏撥煩不給)
(歲時熟眎漫為故常民㤀其本始不可以訓祀滋不虔神㒺時歆歲仍不登乃丙子夏六月滛潦至垣復)
(于土壇則盡夷水既退今令曾公至祠下顧瞻愓息属僚佐曰古者犧牲既成粢盛既潔祭祀以時然有)
(旱乾水溢則咎社稷今反是凶年將誰尤亟其新之則吾民未可以勞于以剔冗蠧會贏餘經工度土相)
(方辨位列為壇陛如禮若風雷雨附其壇于旁甃以甎主以石不屋所以受氣也周匝以垣悉瓦之齊明)
(之日省牲之夕風雨不可無盖障會邑人更里祠給公帑竭其財規為屋廣狹中度宏敞軒豁巍然中峙)
(向之亭化而為門旁達大逵表以外門揭以扁榜回環周密極其崇嚴洞洞屬屬如神在焉凡役于公者)
(紿庸市于私者如其賈民不知有役也越十月甲子告成邑之耆耋雜然来觀相與曰吾儔疇昔所見不)
(稱豈知善人之本于是乎在哉其自今兹是禱是祠歲無灾沴家有積倉舍是焉依始公之至適歲五月)
(輸賦亟甚請於州緩之既行施及旁縣方民病于溺具舟檝載糗粻損米之價官償其值籍水潦之田上)
(其簿得蠲稅為石者五千有竒大興學校之廢闕簡民之秀者而自教之戶乏藏鏹官質其物不入息修)
(民義役之法俾勿壊又為之道溝術繕津梁邑之西有橋最大冞年幾頽公勸富室易之佐其費不以属)
(吏人用不擾東走京事濱江多險且泥淖犖負載惴慄盡護以石欄砌之得以無恐未及期利民之事悉)
(舉其大者社稷之相繋民事又大公方志于民其修廢也固宜噫其知本矣推是以往庇民事業當又益)
(大豈直一邑而已哉公名治鳳字君輝晉江人大丞相魯宣靖公之孫今宫賓樞相之弟其源流有自云)
新城縣
在縣西半里
鹽官縣
舊在縣北二里今徙於縣北一里半於政和二年令
歐陽珣修築
記文(歐陽珣記古者建國設都先立社稷其意以謂民非穀不食穀非土不生立其五土五穀之神)
(而祀之示不㤀本也考之成周司徒宗伯之官或設其壝或掌其禮其事可謂至詳而臨祀之時令執事)
(者又有封人之職故每歲春秋祈報俎豆一設神必顧歆豐年之屢盖出于此仰惟我國家自掃除妖氛)
(長民之官皆得修社稷之祀肆及生人聰明睿知灼見遐邇尚慮海邦山邑小大之吏務在于簿書期會)
(㒺知嚴祀以稱吾重本事神之意故乃者制詔書增崇社稷之制列之為圖以頒焉鹽官雖窮隘僻左而)
(舊壇具存荒穢不治今詔下之日鳩工度材即其舊而新之社壇居其左稷壇居其右就社稷之左右别)
(為壇祀雷雨風師則用之而又設燎壇于其東建齋廳于其北直北為一門自門之左右皆立垣墉以為)
(衛居無事時則扄其門而鑰之前祭之日執事者造而啓焉其它陛級之數廣狭之度悉按圖而為之稽)
(諸禮經若合符契自是歲時獻薦之吏升降俯仰莫不祗肅嗚呼韙哉夫先王之典禮莫重于祭祀而祭)
(祀之所先莫重于社稷且社稷壇壝苟簡于數千百年而繕修于今日豈非典禮之行自有時耶當明天)
(子承治定之餘慨然以禮文為意故其制作有及于此古人云禮莫大于聖王斯言信哉)
昌化縣
在縣東一百五十步
咸淳臨安志卷十八
