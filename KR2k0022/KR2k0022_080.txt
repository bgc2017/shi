咸淳臨安志卷八十一宋潜說友撰
寺觀七
寺院
自嘉會門沿江至城東湯鎮上塘
保寧院
在普濟橋南清泰中吳越王建舊名無量夀治平二
年改今額
普濟院
在欏木橋東太平興國元年吳越王建有理宗皇帝
元命殿曰祈永夀和聖福皇太后元命殿曰資福今
上皇帝元命殿曰申祐有閣曰圓通寶閣四扁皆两
朝宸翰
福田院
在浙江欏木橋徐路鈐夢明捨宅建寺寶祐二年移
請今額
崇先顯孝院
紹興初建舊為紫金菴内侍藍珪請為香火院改今
額
寶積院
天福七年施光慶捨宅為寺舊名崇福後改今額紹
興十五年以其地為駞坊象院徙今處
永寧院
在馬婆巷乾德二年錢忠懿王建舊名還鄉治平間
改賜今額
崇因院
舊名大聖菴乾道九年移請今額今為憲節皇帝院
在吳王功德院内
寶嚴院
紹興二十三年建元名興福菴淳熙二年移請今額
慈雲院
在新門外顯德二年建舊名慈濟大中祥符二年改
今額理宗皇帝御書靈感道埸
福昌院
在候潮門外太平興國三年薛忠捨宅為寺舊名寧
邦大中祥符元年改今額
演法院
元係西北流寓普惠菴淳熙十二年移請今額
泗洲戒壇院
元係紹興府山隂縣夀量院廨宇端平三年移請今
額
慧安院(舊志作惠安)
在候潮門外舊為法雲菴淳熙十四年移請今額
資賢院
舊為姚氏永寧菴慶元間移請今額嘉熙二年壊於
潮就螺螄橋僦屋以存香火
相國惠嚴院
在薦橋門外紹興四年僧淨超建
殊勝寺
在艮山門外三里建隆元年吳越王建元係最勝寺
治平三年改賜今額
演法院
在東青門外一里元係看經院治平二年改賜今額
崇福院
在艮山門外元係寶夀院祥符元年改賜今額
延夀院
在艮山門外臨江鄉白石建隆二年建
惠林寺
在薦橋門外蒲埸巷去城一里舊在天慶坊係紹興
中建以處隨駕僧行嘉定四年燬徙建于報國寺基
以奉魏惠憲王沂靖惠王祠堂
演教院
在新門外惠海法師於建炎間隨駕渡江所建
表節崇義寺
在四板橋北為李忠㐮公謙功德寺開禧元年賜今
額
法善院
元係普賢菴乾道三年内移請今額
祗園寺
在崇新門外一里嘉定四年建移請今額
西北真如院
建炎初建以處流寓僧行
崇聖院
吳越王建舊在鳳凰山淳熙四年移建為澧恭惠王
功德院
善應院
舊為華嚴菴乾道中移請今額
觀音法濟院
天福間吳越王建舊名觀音治平二年改今額燬於
建炎神光夜發僧於瓦礫中得白衣大士相寺以復
興
惠嚴院
紹興四年西北流寓僧淨超建
悟空院(錢塘亦有之)
天福七年吳越王建舊名崇新大中祥符元年改今
額
長明院
開寶四年錢忠懿王建舊名法燈治平二年改今額
崇寧萬夀教寺
紹興初東京僧慈昌始得姚氏園結菴而居至乾道
初增剏堂殿移請今額淳祐二年重建羅漢殿八十
楹及建膺福殿今崇奉理宗皇帝神御
慧林寺
先是東京大相國寺有慧林禪院隨駕南渡紹興五
年以舊額建院于天慶坊紹定四年燬徙建于薦橋
門外報國廢寺基充沂靖惠王功德院
長夀院
在螺螄橋東天福三年吳越王建舊名觀音大中祥
符中改今額
太平院
係張司封祖廟宣和元年建寶祐二年移請今額
法雨院
淳熙間王俊民捨基為寺移請院額
永興院
會同二年吳越王建嘉熙二年江潮衝壊院僧别僦
屋以奉香火
傳法五藏院
紹興初建以處流寓院有寶藏五輪一輪轉而四輪
隨之故以為額
普覺院
乾德三年錢氏建舊名恩德大中祥符中改今額紹
興十五年被旨園林白地撥充駞坊象院
金剛廣福院
舊為少師陳氏功德院寶祐間圓通大士光現衆出
力建觀音寶閣
天龍寺
在菜市橋南元係香積院僧了端小菴嘉泰四年移
請今額
寂照院
舊為施水菴慶元六年移請今額
資慶院
舊為永寧菴紹熙元年建移請今額
多福院
乾道三年建移請今額
如意院
建隆中吳越王建舊名報恩大中祥符元年改今額
歸仁院
吳越王建舊名歸義治平中改今額
華藏院
清泰二年吳越王建舊額報恩大中祥符元年改今
額淳熙十五年重建
廣度院
顯德二年吳越王建舊名文殊普賢大中祥符二年
改今額
湖光院
舊為文殊菴紹興間建紹熙五年移請今額
四向寺
紹興間僧思静建移請今額
羅漢院
舊為文殊菴淳熙二年建請今額
昭化院
顯德二年吳越王建舊名龍&KR0877;大中祥符中改今額
紹興二十年改造省倉中界徙建今處有石姥潮王
廟
歸德院
正明元年錢氏建有高宗皇帝御書古詩云野水参
差落漲痕疎林欹倒出霜根扁舟一棹向何處家在
江南黃葉村以賜殿司統制劉漢臣後刻之石立東
廡
因果院
開運二年錢忠懿王建舊名崇夀大中祥符元年改
今額
長生院
顯德四年吳越王建紹興十九年旨充九宫壇殿齋
宫開慶元年就壇西半里許建僧舍
延夀院
應順元年吳越王建
真如院
淳熙五年建元在月塘嘉熙三年壊于潮淳祐五年
重建于何□店
法明院
建炎初建以處流寓嘉泰三年移請今額
寶界院
元在城中正明間建舊名翠峰治平中改今額今移
建于艮山門外
仙林定香院
舊為積香院在西湖上乾德四年許王建治平二年
改定香寶慶間改為旌德觀别建寺于今處紹定五
年撥隸仙林寺
棲禪院
在艮山門外半里吳越王建舊為觀音院建炎間改
賜今額
資福院
元係破塘崇善王廟菴淳祐六年建寺移請今額
崇福院
開運三年郡人以地易仁王院菜園建護國仁王院
後改寶夀大中祥符元年改今額
延恩院
嘉定五年建元係彌勒菴嘉定六年移請今額
看經院
在范浦鎮河下顯德四年錢氏建
自太平橋北前沙河至臨平上塘
水陸院
淳熙九年重建東坡督開湯鎮運河宿此有詩寄北
山清順
題詠(東坡寄清順詩草沒河堤雨暗邨寺藏脩竹不知門拾薪煮藥憐僧病埽地燒香淨客魂農事)
(未休侵小雪佛燈初上報黃昏年來漸識閑居味思與高人對榻論)
覺仁院
天寶二年建治平二年改今額
法輪院
錢氏時有于榛莾中獲觀音泗洲二像知為廢寺遂
建僧坊名曰觀音長興中改安國大中祥符間改今
額
吉祥院
神龍間建舊名象光大中祥符間改今額
瑞像院
舊在城内淳熙十四年僧明祖因夢白衣大士遂建
佛宇成之日東楹現蓮花居民異之祈禱者趨焉淳
祐五年移請今額
保慶院
顯德元年錢氏建舊名保安治平間改今額
崇善寺
天福七年僧處齋建舊名衆善治平二年改今額
廣嚴寺
在臨平鼎湖吳地記云大中十三年常州督郵陸同
芳寓居臨平浚井得石函有華嚴經一部乃奏捨宅
建寺遂以華嚴名隋廢唐文明間重修復舊額治平
二年改今額
梵天院
在安仁東鄉天祐元年吳越王建元係順天院治平
二年改今額
福濟院
在廉德鄉之横塘錢氏時朱可榮捨地建院名資福
利濟治平二年改今額理宗皇帝御書無量夀佛之
閣
福善院
在城北五里紹興間移請今額
彌勒覺滿院
在糴場廟北舊名棲真菴乾道間建端平三年移請
今額
廣教院
天福中吳越王建舊名傾心大中祥符中改今額
寶明院
在糴場廟後
普信院
在端平倉東吳越王建紹興十一年重建
廣教院
在餘杭門外江漲橋東天福間吳越王建大中祥符
間改今額
寶華院
在芳林鄉乾道六年土塘馬宗浩捨宅為菴名寂慶
後沂靖惠王及張夫人重建佛殿法堂淳祐七年移
請今額
寶嚴院
在肇元鄉元係寶勝院乾德六年郡人全仁暉捨地
建屋治平中改今額政和中住山道崇夜夢白衣夫
人来謁始剏圓通道場建炎四年遭兵燹院燬盡而
大士殿巍然獨存大衆駭異奉泥金法幢佛牙舍利
謝罪夜遁去院旁數十里皆以大士得無恙紹興二
年重建殿堂廊廡
萬安院
在大雲鄉顯德間建
崇聖院
在大雲鄉乾道間建
天王院
在豐年鄉
保江院
在豐年鄉開運元年吳越王建
蓮華院
在永和鄉建隆元年建
永慶院
在永和鄉桐扣村清泰二年吳越王建
明覺院
在永和鄉天福三年吳越王建元係丁山羅漢院治
平二年改今額
勝因顯報院
在永和鄉臨平山紹聖二年尚書左丞蔡卞奏請充
功德院賜今額
超山報慈圓滿院
在超山紹興初無碍道人法才建請今額被旨追嚴
顯仁皇后香火内有海雲龍王神祠
淨信院
在桐扣山天福六年邑人周璉捨宅為寺舊名恩平
治平二年改今額
自北關門外至臨平下塘諸鄉
崇果院
顯德二年吳越王建舊名羅漢治平中改今額
香積院
太平興國三年柯氏捨宅為寺舊額興福大中祥符
中改今額
化度寺
梁朱异捨故居為寺舊名衆安隋改衆善唐改重雲
再改承雲治平二年改今額有崇善王廟隋真觀法
師夢神人聽戒願割廟廬之半以益佛宇
廣教院
係密印大師法暉退居菴慶元六年移請今額
崇先顯孝華嚴教寺
在臯亭山紹興十九年建旨充顯仁皇太后功德寺
二十八年賜崇先顯孝禪寺為額嘉定十二年改充
華嚴教寺寧宗皇帝御書臯亭山三字及崇先顯孝
華嚴教寺八字以賜有桃花塢龍游洞雲錦亭
興教院
天福間錢氏建舊名興善治平二年改今額紹興二
十六年重建
顯寧永報禪寺
在真珠塢少宰劉正夫功德院宣和五年賜今額
萬安院
在大雲鄉顯德間建
慧日院
在博陸舊在孤山開運元年吳越王建舊名廣熙大
中祥符中改今額
蓮花院
建炎間有廣嚴寺僧移請今額建造
報慈圓滿院
紹興初胡氏施山園僧法才募緣建被旨奉顯仁皇
太后本命隆興二年改賜今額寺有海雲龍王祠禱
雨多應
月輪院
嘉泰四年建移請今額嘉定五年寧宗皇帝御書普
照二字
天王院
元係永寧菴紹興元年移請今額
寶嚴院
在肇元鄉乾道間建
治平院
唐朝建舊額大中治平二年改今額
慧覺院
淳熙辛丑歲旱僧梵融鑿井施水因建小菴嘉泰甲
子移請今額
福安吉祥院
紹興間建移請今額
崇恩顯義院
在臯亭山為太師蒲察氏功德院有高宗皇帝御書
古詩五首及東坡墨竹賦刻石
普濟院
在肇元鄉治平二年建賜今額
普寧院
在大雲鄉六都天福間錢氏建治平中改今額
傳燈院
在奉口
崇聖院
淳熙間建
金佛院
開禧二年移請今額
慈蔭院
紹興間建景靈宫院徙□頭
顯忠院
嘉泰間建
貝慶院
元係南菴淳熙九年移請今額
羅漢院
乾道四年移請今額
夀寧院
咸通三年建舊名法昌淳化三年移請今額
龍興院
在臨平鎮東紹興六年僧慧文募緣重建
安隠院
在臨平山之南清泰元年吳越王建舊名安平或謂
安平以前又名永興盖寺外有石幢鐫云于永興寺
前建塔治平二年改今額地生曲竹僧多取以為杖
故老相傳唐邱隠士丹成羽化植杖于此其竹皆曲
竹間有丹井井旁有池名安平泉極甘冽坡公嘗賦
詩(詩見泉門)院之後有黃犢嶺邱真人每乘黃犢採藥故
名
題詠(林次麟詩直節稜稜是此君耳孫却以曲為名首陽山下知誰種亦可斜封向管城吕紘詩)
(云疇昔聞高隠紅塵隔遠林閑乘黃犢出踏破白雲深自得忘歸樂應多叩角吟如今秋草没幾約與僧)
(尋)
夀聖禪寺
在謝家塘淳祐七年僧懷隠開山創建寶祐二年賜
今額
記文(林直院希逸撰寺記夀聖禪寺開山無住師懷隠所建也寺居臨安東北其地則仁和縣安仁)
(里謝家塘也始為曠土四無人跡夜有異燈鄉人謂之神火師因經行或指以告師熟視喜之謂前臨浙)
(江潮汐可挹兩山曰臨平曰臯阜左右擁如屏此佛地勝境也住錫營草菴日夜危坐祥光焕燿遠近駭)
(之師時仰面上見星斗若無屋然隂晦亦如是聞者傳異緇素争趨于是木石之事興矣經始以淳祐丁)
(未賜額以寶祐甲寅勤苦二十年而後寺之成規畢備三門兩廡演法有堂庫室鐘樓雲堂方丈潭潭奕)
(奕甲于諸方繼而皇帝本命有殿千佛有閣雄麗尤甚又濬築河堤三里許其廣三十尺通鎮市之舟楫)
(便南北之往来寺前有池龍以時見遂以躍龍名之曰雨曰暘隨禱随應穆陵聞而嘉之于是明禋虹節)
(元命之辰夏制始終四季節朔宸香必降金帛隨盼遂為御前香火寺科敷借占有旨蠲除寺之田山園)
(地其在毘陵霅川本邑者為畆四千五百歲有常賦太傅平章魏公又奏免之一相兩朝共成其志非道)
(力有以動人是肯輕卑哉師再来人也生于杭之蜀山一為緇衣脅不至席常時削髮間有舍利出焉激)
(勵其徒寒暑不少息人無貴賤有問者必以向上事告之其語朴而真破衲敗嚢不事儀飾對鏡随順汎)
(若無心識真之士始知其為有道者也余觀自昔名山巨刹非人不興其始必牽茅蔭松耕墾岩谷以自)
(給卒之崇簷傑閣動千百間鐘魚之會其衆如雲遊餐可以來壹是皆其德業隆重有以自致焉近時則)
(未有也若師者非今之麟角乎余識師三十年每以為可敬持空拳造此役難矣哉余既知其用心良苦)
(而嘉其底績于成遂為之志其本末云爾)
大慈院
正明二年吳越王建舊名大安治平二年改今額
無量夀院
淳熙間建移請今額
徧福院
在赤岸天福七年吳越王建舊名衆善治平二年改
今額慶元初重建
妙果院
在赤岸淳熙間移請今額
寶慶院
在桐扣嘉定間移請今額
佛日淨慧寺
天福七年吳越王建為佛日院大中祥符元年改今
額
東坡題名(祖志入山之十三日述古赴南都率景山逹原子中子瞻會别于此熙寕七年八月)
(十三日年右文忠公倅杭時送客至佛日山寺壁間所題余十五往來山中常與舉上人游居其下後)
(三十七年舉欲匄縣公勒之石余亦自蜀道東歸因勸成之淳熙丁酉嘉平日吳郡范成大書佛日淨慧)
(禪寺在桐扣黃鶴峯下寺中有池池有渥洼泉東坡先生嘗賦七言絶句所謂細泉幽咽走金沙者堂上)
(畱題今既百年而詩僧慧舉乃謀入石可為好事矣桐扣以張華得名俗云同口非也淳熙五年正月九)
(日東里周必大書元象備數知仁和之三月以公事過臨平聞桐扣佛日寺有東坡先生畱題肩輿往觀)
(焉字在法堂東壁盖熙寧七年先生倅杭日太守陳公自杭守宋先生與諸公會别於寺所題也先生其)
(年三十九歲熙寧甲寅距今淳熙戊戌又百有五年堂宇日壊壁且摧剥字將闕蝕可為歎惜因命工摹)
(勒而移之石庶幾可以永其傳云淳熙五年三月十日奉議郎知仁和縣事穎川韓元象題)
鄒忠公陳忠肅公題名(紹聖丙子二月五日闕坦然峴子履志宇瑩中明遠)
(瞻禮懷禪師塔時赴南昌郡淳祐己酉知縣李從命寺僧模以入石䟦云物境之勝因人而尤勝如東西)
(二林得平原公上下兩竺得眉山老皆與佳客同游復親題名氏於碑岩之上好事撫拓以為雅玩焉是)
(邑佛日精舍有紹聖三年張子履所題板壁逮今猶存同與游者鄒道鄕陳了翁趙明遠輩若夫鄒陳之)
(賢眼前二公何慊哉主僧本倅指以示予因浼夀諸石子履名綬是年以朝奉大夫帥鍾陵明遠名士&KR0788;)
(嘗以清遠軍畱後知南外宗政有詞集行世坦然則未詳為何人所缺三字峴字之上必去字耳)
題詠(東坡熙寧六年七月五日自長安堰還來游畱贈長老榮公詩五首陶令思歸久未成遠公不)
(出但聞名山中只有蒼髯叟數里蕭蕭管送迎千株玉槊攙雲立一檖珠流落鏡寒何處霜眉碧眼客結)
(為三友冷相看東麓雲根露角牙細泉幽咽走金沙不堪土肉藏山骨未放蒼龍浴渥洼食罷茶甌味要)
(深清風一榻值千金腹摇鼻息庭花落還盡平生未足心日射回廊午枕明水沉銷盡碧烟横山人睡起)
(無人見惟有飛蚊遶鬢鳴膽楊次公自海上來畱題并序云佛日山淨慧道埸禮懷禪師塔時長老弼)
(公即阿育王大覺禪師之嗣也予出山酌甘泉而别因畱詩云佛日山前水行人甘露杯湏知源𣲖遠直)
(自四明來人司馬才仲題清冷軒石冷苔生暈風高竹度凉道何處去春色丰滄浪秦少游題五里)
(喬松徑千年古道埸泉聲與嵐影收拾入僧房西范石湖成大自蜀還呈舉老詩帆掠楓橋意欲飛山)
(雲物欲依依回思客路豈非夢乍聽鄉音真是歸舊事懶從年少問故人稍覺坐中稀不湏更說桑榆晚)
(秔稻鱸魚也自肥)
永慶院
清泰二年吳越王建建炎間重建
明覺院
天福三年吳越王建
寳華院
乾道六年土人馬宗浩捨宅為菴名慶菴淳祐七年
移請今額
吉祥院
天福五年建舊額福臻紹定四年移請今額
廣安廣福院
天福八年文穆王建舊額慶安熙寧元年改今額
保江院
乾道間建移請今額
龍華𪠘院
紹興間建
永清𪠘院
紹興間建寺有禹廟
咸淳臨安志卷八十一
