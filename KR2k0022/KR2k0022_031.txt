咸淳臨安志卷三十一宋潜說友撰
山川十
江
浙江
在郡之東南東漢郡國志會稽郡有浙江註引郭璞
所註山海經云出歙縣玉山又丹陽郡歙縣註引山
海經云三天子都在閩西海北郭璞曰在縣東謂之
玉山其水過今建德合婺溪至富春為浙江入於海
虞喜志林云今錢塘江口浙山正居江中潮水投山
下折而曲一云江有反濤水勢折歸故云浙江史記
云水至會稽山隂為浙江盧肇曰浙者折也蓋取其
潮出海曲折而倒流也一名淛河山海經云禹治水
至於淛河莊周亦曰淛河之水每日晝夜潮再上常
以月十日二十五日最小月三日十七日最大小則
水漸長不過數尺大則濤山浪屋雷擊電砰有吞天
沃日之勢吳越春秋夫差内傳載吳王賜伍子胥死
乃取其屍盛以䲭夷之革浮之江中子胥因隨流揚
波依潮來往蕩激隄岸又越王外傳越王賜大夫種
死葬於西山之下一年伍子胥從海上穿山脅而持
種去與之俱浮於海故前潮水審候者伍子胥也後
重水者大夫種也其說荒誕無稽(辨論見祠祀門忠清廟)諸家
所論惟姚寬西溪殘語及徐明叔傳高麗錄有可載
者西溪云舊於會稽得一石碑論海潮依附隂陽時
刻極有理疑是國初燕肅所為云觀古今諸家海潮
之說多矣或為天河激湧(葛洪)亦云地機翕張(洞真正一經)
盧肇以日激水而潮生封演云月周天而潮應挺空
入漢山涌而濤隨(施師謂僧隐之之言)析木大梁月行而水大
(竇叔蒙濤志)源殊派異無所適從索隠探微宜申確論大
率元氣噓吸天隨氣而漲歛溟渤往來潮隨天而進
退者也以日者衆陽之母隂生於陽故潮附之於日
也月者太隂之精水者隂故潮依之於月也是故隨
日而應月依隂而附陽盈於朔望消於朏魄隨於上
下弦息於輝朒(女六切朔而月見東方)故潮有大小焉今起月
朔夜半子時潮平於地之子位四刻一十六分半月
離於日在地之辰次日移三刻七十二分對月到之
位以日臨之次潮必應之過月望復東行潮附日而
又西應之至後朔子時四刻一十六分半日月潮水
亦俱復會於子位於是知潮當附日而右旋以月臨
子午潮必平矣月至卯酉汐必盡矣或遲速消息又
小異而進退盈虚終不失於時期或曰四海潮平來
皆有漸唯浙江濤來則亘如山嶽奮如雷霆水岸横
飛雪崖傍射澎騰奮激吁可畏也或云夾岸有山南
曰龕北曰赭謂之海門岸狹勢逼涌而為濤(盧肇潮論所謂)
(夾羣山而遠入射一帶以中投者是)若言狹逼則東溟自定海吞餘姚
奉化二江侔之浙江尤甚逼狹潮來不聞有聲今觀
浙江之口起自纂風亭(屬會稽)北望嘉興大山水闊二
百餘里故海南舶船怖於上潬(水中沙為潬徒旱切)惟泛餘姚
小江易舟而浮運河達於杭越蓋以下有沙潬南北
亘之隔礙洪波蹙遏潮勢夫月離震兊他潮已生惟
浙江水惟洎月徑潮㢲轉來已半濁浪推滯後水益
來於是溢於沙潬猛怒頓涌聲勢激射故起而為濤
耳非江山淺逼使之然也高麗錄云潮汐往來應期
不爽為天地之至信古人嘗論之在山海經以為海
鰌出入之度浮屠書以為神龍之變化竇叔蒙海嶠
志以為水隨月之盈虧盧肇海潮賦以謂日出於海
衝擊而成王充論衡以為水者地之血脉隨氣進退
率未之盡大抵天包水水承地而一元之氣升降於
太空之中地乘水力以自持且與元氣升降互為抑
揚而人不覺亦猶坐於船中而不知船之自運也方
其氣升而地沉則海水溢上而為潮及其氣降而地
浮則海水縮而為汐計日十二辰由子至已其氣為
陽而陽之氣又自有升降以運乎晝由午至亥其氣
為隂而隂之氣又自有升降以運乎夜一晝一夜合
隂陽之氣凡再升再降故一日之間潮汐皆再焉然
晝夜之晷繫乎日升降之數應乎月日臨於子則陽
氣始升月臨於午則隂氣始升故夜潮之期日皆臨
子晝潮之期月皆臨午焉又日行遲月行速以速應
遲每二十九度過半而月行及之日月之會謂之合
朔故月朔之夜潮日亦臨子月朔之晝潮日亦臨午
焉且晝即天上而言之天體西轉日月東行自朔而
往月速漸東至於漸遲而漸亦應之以遲於晝故晝
潮自朔後迭差而入於夜此所以一日午時二日午
末三日未時四日未末五日申時六日申末七日酉
時八日酉末也至夜即海下而言之天體東轉日月
西行自朔而往月速漸西至於漸遲而潮亦應之以
遲於夜故夜潮自朔後迭復而入於晝此所以一日
子時二日子末三日丑時四日丑末五日寅時六日
寅末七日卯時八日卯末加以時有交變氣有盛衰
而潮之所至亦因之為大小當卯酉之月則隂陽之
交也氣以交而盛故潮之大也獨異於餘月當朔望
之後則天地之變也氣以變而盛故潮之大也獨異
於餘日今海中有魚獸殺取皮而乾之至潮時則毛
皆起豈非氣感而𩔖應之自然歟每仲秋既望潮怒
特甚杭人執旗泅水上以迓子胥弄潮之戲蓋始於
此往往有沉沒者至治平中郡守蔡端明作戒弄潮
文(斗牛之分吳越之中唯江濤之最雄乘秋風而益怒乃其俗習于此觀遊厥有善泅之徒競作弄潮)
(之戲以父母所生之遺體投魚龍不測之深淵自為矜誇時或沉溺精魄永淪于泉下妻孥望哭于水濱)
(生也有涯盍終于天命死而不弔重棄于人倫推予不忍之心伸爾無窮之戒所有今年觀潮並依常例)
(其軍人百姓輙敢弄潮必行科罰)熙寧中兩浙察訪使李承之獨奏
請禁止然終不能遏也
潮候
春秋同
(初一初二)(十六十七)(午末未初)(大大)(夜子正夜子末)
(初三初四)(十八十九)(未正未末)(大大)(夜丑初夜丑末)
(初五初六)(二十一申正二十寅末)(下岸漸大)(夜寅初晚申末)
(初七初入)(二十二二十三)(卯初卯末)(漸小漸小)(晩酉初晩酉正)
(初九初十)(二十四二十五)(辰初辰末)(小澤交)(晩酉末晩戍正)
(十一十二)(二十六二十七)(巳初巳正)(起水漸大)(夜戍末夜亥初)
(十三十四)(二十八二十九)(巳末午初)(漸大漸大)(夜亥正夜亥末)
(十五)(三十)(午正)(極大)(夜子初)
夏
(初一初二)(十六十七)(午末未初)(大大)(夜子正夜子末)
(初三初四)(十八十九)(未正未末)(大大)(夜丑初夜丑正)
(初五初六)(二十一二十)(申初寅初)(下岸小)(夜丑末晩申正)
(初七初八)(二十二二十三)(寅末卯初)(小小)(晩申末晩酉初)
(初九初十)(二十四二十五)(卯末辰初)(小澤交)(晩酉正晩酉末)
(十一十二)(二十六二十七)(辰末巳初)(起水漸大)(夜戍初夜戍末)
(十三十四)(二十八二十九)(巳末午初)(漸大漸大)(夜亥初夜亥末)
(十五)(三十)(午末)(大)(夜子初)
冬
(初一初二)(十六十七)(午末未正)(大大)(夜子初夜子末)
(初三初四)(十八十九)(未末申初)(大大)(夜丑初夜丑末)
(初五初六)(二十十二一)(申正寅末)(下岸漸小)(夜寅初晩申末)
(初七初八)(二十二二十三)(卯初卯末)(小小)(晩酉初晩酉正)
(初九初十)(二十四二十五)(辰初辰末)(小澤交)(晩酉末夜戍初)
(十一十二)(二十六二十七)(巳初巳正)(起水漸大)(夜戍正夜戍末)
(十三十四)(二十八二十九)(巳末午初)(漸大漸大)(夜亥初夜亥正)
(十五)(三十)(午正)(漸大)(夜亥末)
捍海塘
江挾海潮為杭人患其來已久白樂天刺郡日嘗
為文禱於江神然人力未及施也至梁開平四年
八月錢武肅始築捍海塘在候潮通江門之外潮
水晝夜衝激版築不就因命強弩數百以射濤頭
(據吳越備史)又致禱於胥山祠仍為詩一章函鑰置海
門山(詩云為報龍王及水府錢江借取築錢城)既而潮水避錢塘東擊
西陵遂造竹落積巨石植以大木隄岸既成久之
乃為城邑聚落凡今之平陸皆昔時江也潮水衝
突不常隄岸屢壊至大中祥符五年郡守戚綸與
兩浙轉運使陳堯佐申請遣使自京師部埽匠壕
寨赴州以埽岸易柱石之制雖免水患而衆頗非
其變法焉七年詔江淮發運使李溥同内供奉官
盧守勤按視復依錢氏立木積石之制仍令守勤
專掌其事是時水方大溢九年郡守馬亮禱於子
胥祠下明日潮為之却又漲横沙數里隄遂以成
及景祐中隄復壊兩浙轉運使張夏作石隄十二
里因置捍江兵士五指揮專採石修塘隨損隨治
杭人德之作廟堤上今昭貺廟是也(詳見祠廟門)慶歷
初夏六月大風驅潮隄再壊郡守楊偕轉運使田
瑜協力築堤二千二百丈有丁寳臣記文紹興十
年以兩浙轉運副使張滙之請招填捍江軍額二
十二年吏部尚書林文鼐建言乞選擇諳曉之士
專置一司詢故老究利病脉絡而後興工且言羅
刹江濱舊有三浮屠唐末神僧剏以鎮潮脉名六
和塔積年不修又吳山英烈王廟燼於回禄乞靈
無地乞付有司營葺從之自是百餘年間屢修屢
壊焉嘉熙戊戍秋潮由海門擣月塘頭日朘月削
民廬僧舍坍四十里己亥六月詔趙與懽除端明
殿學士知臨安府任責修築與懽奏先於傍近築
土塘為救急之術然後於内築石塘又奏近觀潮
勢忽覩異物非龍非魚什什伍伍鼔鬛揚鬐欲望
早奏告上帝或施強弩火砲以絶其妖又奏日役
殿步司官兵五千五百餘人并募夫工及修江司
軍兵三千餘人已貼立石倉夾植樁笆版木晝夜
運土填築自水寺寺之下江家橋之上近江港口
築壩一南北長一百五十丈自團圍頭石塘近江
築捺水塘一長六百丈自六和塔以東一帶石隄
添新補廢四百餘丈越三月畢工水復其故
祝文(白樂天禱江神文滔滔大江南國之紀安波則為利洚流則為害故我上帝命神司之今)
(屬潮濤失常奔激西北水無知也如有憑焉漫滛漫滛郊鄽壊敗廬舍人墜墊溺籲天無辜居易祗奉乎)
(璽書興利除害守土守水職與神同是用備物致誠躬自虔禱庶俾水反歸壑谷遷為陵土不騫推)
(人無蕩析敢以醴幣羊豕沉奠于江惟神裁之無沗祀典)
記文(丁寳臣作石隄記曰江介吳越間杭据其右而地勢下生聚數十萬廬舍隐粼號天下最)
(盛而歲苦海潮為患於夏秋尤暴常與隄平城中望隄不百數步其勢反在高仰處不幸一壅而潰)
(其猶决山而注於井沛然可禦哉故其病於民也數矣初自景祐中水災轉運使張公伯起善為捍)
(禦之策謂故隄率薪土雜治不一二歲輙壊雖勤繕完卒不足恃而重勞吾民乃作石隄袤一十二)
(里自是民頼以安後七年夏六月大風驅潮晝夜不落勢益湍怒若將吞于城也隄之土石齧去殆)
(半然猶足以支其危時知府翰林楊公偕轉運使田公瑜急督人徒負土以置斷防卒免墊溺已而)
(老幼泣且言曰水為敗比前歲甚微張公之仁吾其魚矣二公遂相與議完築條上方略約工四十)
(萬計及籍吏之可使者以驛聞上詔以隄事付之兼命通判屯田錢君尚余君貫兵馬都監閤門祗)
(候杜君正平分董其役發江淮南二浙福建之兵調十縣丁壯合五千人輦石于山畚土于丘持臿)
(節杵之役相屬於數十里之外方苦盛寒無一告勞者是歲冬十二月新隄成用人之力三十萬减)
(元調度一十萬費又乘其羡贏益蓄護治之備其由二公經畫中節衆僚夙夜叶力之效歟隄長二)
(千二百丈崇五仞廣四丈自龍山距官浦二千丈修舊而成增石五版為十三級自卸香亭下創為)
(二百丈石堅土厚相為膠固平上而方下外彊而内實形勢恒安可恃而無恐矣最堅捍激處更為)
(竹落實以小石布其下及圓折其岸勢務以分殺水怒大率究前之謀所未盡者益以新意而為之)
(也于是邦人相賀於道以為區處資蓄今日可為久安計嗚呼自有天地來何嘗世無禍災惟君子)
(能左右吾民思患而預防之使其雖有而不能為害則幸矣是隄也由伯起克開厥初二公克大厥)
(終合而成績以樹萬世之利後之為政者其念前人之勤俾弗壊則斯民無窮之賜也春秋之義有)
(志於民者志之某預見本末不敢無紀云)
題詠(白樂天詩早潮纔落晩潮來一月週流六十回不獨光隂朝復暮杭州老去被潮催劉)
(中山詩八月濤聲吼地來頭高數丈觸山回湏臾却入海門去卷起沙堆作雪堆范文正公詩何)
(處潮偏盛錢塘無與儔誰能問天意獨此見濤頭海浦吞來盡江城打欲浮勢雄驅島嶼聲怒戰貔)
(貅萬叠雲纔起千尋練不收長風方破浪一氣自横秋高岸驚先裂羣源怯倒流騰凌大鯨化浩蕩)
(六鼇遊北客觀猶懼吳兒弄弗憂子胥忠義者無覆巨川舟把酒問東溟潮從何代生寧非天吐)
(納長逐月虧盈暴怒中秋勢雄豪半夜聲堂堂雲陣合屹屹雪山行海面雷霆聚江心瀑布横巨帆)
(連地震羣楫望風迎踊若蛟龍闘奔如雨雹驚來知千古信回見百川平破浪功難敵驅山力可并)
(伍胥神不泯憑此發威名千蔡端明詩地捲天回出海東人間何事可争雄年浪說䲭夷怒一信)
(全疑潄澥空寂静最宜聞夜枕峥嶸湏待駕秋風尋思物理真難到隨月虧圓亦未通東坡中秋)
(看潮五絶定知玉兔十分圓已作霜風九月寒寄語重門休上鑰夜潮留向月中看萬人鼓譟懾)
(吴儂猶似浮江老阿童欲識潮頭高幾許越山渾在浪花中江邊身世兩悠悠久與滄波共白頭)
(造物亦知人易老故教江水更西流吳兒生長狎濤瀾冐利輕生不自憐東海若知明主意應教波)
(浪變桑田水江神河伯兩醯雞海若東來氣吐霓安得夫差犀手三千強弩射潮低節錄試院)
(戲作八月十八潮壮觀天下無鵾鵬水擊三千里組練長驅十萬夫紅旗青蓋互明滅黑沙白浪相)
(吞屠人八月十八日觀潮南歌子二首海上乘槎侣仙萼綠華飛昇元不用丹砂住在潮頭來處)
(渺天涯雷輥夫差國雲翻海若家坐中安得弄琴牙寫取餘聲歸向水仙誇苒苒中秋過蕭蕭兩)
(髩華寓身化世一塵砂笑看潮來潮去了生涯方士三山路漁人一葉家早知身世兩聱牙好伴騎)
(鯨公子賦雄誇手瑞鷓鴣碧山影裡小紅旂儂是江南踏浪兒拍欲嘲山簡醉齊聲争唱浪婆詞)
(西興渡口帆初落漁浦山頭日未欹儂欲送潮歌底曲樽前還唱使君詩江神子鳳凰山下雨初)
(晴水風清曉霞明一朵芙蓉開過尚盈盈何處飛來雙白鷺如有意慕娉婷忽聞江上弄哀筝若含)
(情遣誰聽烟歛雲收依約是湘靈欲待曲終尋問取人不見數峯青楊巨源送章孝標歸杭州詩)
(曾過靈隐江邊寺獨宿東樓看海門潮色銀河鋪碧落日光金柱出紅盆鄭&KR1063;夫觀潮詩云怒潮)
(沃日為之隂下有蛟龍不測深若比人間惡風浪長江風浪本無心李泰伯憶錢塘江詩云昔年)
(乘醉舉歸帆隐隐前山日半銜好是滿江涵反照水仙齊着淡紅衫林和靖秋江寫望蒼茫沙觜)
(鷺鸞眠片水無痕浸碧天最愛蘆花經雨後一蓬烟火飯魚船葉水心渡浙江晩霞銷盡月明鈎)
(萬頃無風一水浮長怕舟師深擊楫自今洄洑起中流高菊澗渡錢塘小立晴江上潮生落照邊)
(晩花低映水春草暗迷烟燕子飛官驛羣鷗引客船關情南浦别相對獨依然看弄潮回弄罷江)
(潮晩入城紅旂颭颭白旂輕不因會喫翻頭浪争得天街鼔樂迎周紫芝觀潮分韵三首人生如)
(微塵同一霄壌間可笑蠛蠓眼但窺甕中天錢塘俯滄海八月壮濤瀾始疑是練横旋作萬馬翻海)
(門屹中開方壺忽當前不知何巨鰲為我載三山銀光射傑閣玉筍垂朱欄湏臾擊飛雪噴薄上簾)
(顔相看各驚顧日暮殊未還那知在空濛但怪毛髮寒平生雲夢胸始信宇宙寬安得凌雲手大筆)
(如修椽盡挽捲天浪参差入毫端不烈風驚洪濤浩蕩吹海上迅雷忽翻空掩耳嗟及漢兵百萬)
(騎已奪秦關入擊石驚倒流勢若三峽急滄波忽喧豗衆目俱駭慄人言海潮來昔為子胥屈誰當)
(語馮夷四海今已一王春會塗山白玉執萬笏江河及喬嶽祠祀已咸秩海神會當知萬歲拱帝室)
(長神州古都會有美東南邦壮哉八月濤卷地奔江驚濤裂巨石洪鐘殷朝撞萬瓦響飛砲千艘)
(碎艂艭灔澦不足數况乃峽與龍翩翩坐中客才器俱無雙九牛可逆拽五鼎乃獨扛詩成咄嗟頃)
(惡語徒喧嚨來朱静佳錢塘江詩極浦無高樹蒼茫只遠空潮江水黑日出海門紅兩岸東西浙)
(千帆來去風中原山色外殘夢逐歸鴻)
海
海門
在仁和縣東北六十五里有山曰赭山與龕山(隸紹興府)對
勢潮水出其間郭璞地記所謂海門一點㢲山小又
曰海門筆架峯巒起指此也
鹽官縣海
在縣東南一十里
咸淳臨安志卷三十一
