咸淳臨安志卷六十二宋潜說友撰
人物三
列傳
(闕)
其館光卧不起帝即其卧所撫光腹曰咄咄子陵
不可相助為理耶光卧而不應良久乃張目熟視
曰昔唐堯著德巢父洗耳士固有志何相迫乎帝
曰子陵我竟不能下汝耶升輿嘆息而去引入論
舊故相對累日帝從容問曰朕何如昔時對曰陛
下差增於往因共偃卧足加帝腹明日太史奏客
星犯帝座帝笑曰朕故人嚴子陵共卧耳拜諫議
大夫不屈乃耕於富春山建武十七年再召不至
年八十終於家詔賜錢百萬穀千斛(以後漢書本傳三國志虞)
(翻傳注修按本傳注富春山今杭州富陽縣然傳稱後人指其釣處為嚴陵瀨者今已入桐廬據沈)
(約宋書吴分富春為桐廬則桐廬乃富春舊境也又太平寰宇記云赤亭里嚴子陵釣於此有臺基)
(存又皇朝郡縣志云赤松山在縣東七里亦曰赤亭山嚴子陵釣於此如此則七里瀨雖入桐廬赤)
(亭山自屬富春今富春正自有子陵釣處)
諸葛琮
餘杭人有賢德後漢為河間太守居斷山
葬山旁(本祥符舊志餘杭縣有廟)
孫鍾
富春人性至孝種瓜為業今陽平山所謂瓜田者
是也嘗有三少年詣鍾獻瓜謂曰予司命也以君
孝感於天故來耳遂指山曰此堪為墓鍾志之及
卒葬焉(或云有二仙人示其葬地)坟上嘗有紫雲曼延數里人
謂孫氏其興矣鍾即堅之先也(以太平寰宇記皇朝郡縣志修舊志)
(謂鍾卒子堅葬鍾於穴按三國志孫堅傳不稱父名寰宇記謂堅所居其祖種瓜郡縣志謂堅其元)
(孫則舊志稱子者非)
孫堅
字文臺容貌不凡闊達好竒少為縣吏與其父共
載至錢唐追斬海賊顯聞府召為假尉會稽妖賊
許昌起句章堅以郡司馬募精勇與州郡合破之
時熹平元年也黃巾賊起漢遣皇甫嵩朱雋討之
雋表堅為佐軍司馬大破之拜别部司馬邊章韓
遂作亂董卓拒討無功中平三年張温西討表堅
參軍事堅語温以卓三罪宜陳軍法如穰苴斬莊
賈魏絳戮楊干温不忍發章遂降軍回議者聞堅
勸温斬卓無不嘆息拜議郎長沙賊區星萬餘人
攻圍城邑乃以堅為長沙太守旬月克破星等封
烏城侯靈帝崩卓擅朝政諸郡興義兵討卓堅亦
舉兵袁術表堅行破虜將軍領豫州刺史進軍合
戰陽人大破卓軍梟其都督華雄等卓憚堅猛壯
遣李傕等求和親堅曰卓逆天無道蕩覆王室今
不夷汝三族則吾死不瞑目進軍大谷卓徙都入
關焚燒雒邑堅乃入雒修諸陵平塞卓所發掘初
平二年(本張璠漢記及吴歷)術使堅擊劉表表遣黃祖逆戰
堅破之追祖為祖軍士所射卒年三十七子策權
翊康陳夀評曰堅勇摯剛毅導温戮卓山陵杜
塞有忠壯之烈(以三國志本傳及通鑑修)
孫策
字伯符初堅留家夀春策十餘歲已交結知名周
瑜自舒來造勸徙舒江淮間人咸向之堅卒策年
十七乃渡江居江都策舅吴景為丹陽太守策載
母徙曲阿召募得數百人興平元年策到夀春見
袁術術以堅餘兵還策太傅馬日磾安集關東以
禮辟策表拜懷義校尉術大將皆傾心焉術長嘆
曰使術有子如孫郎死復何恨策說術乞助景等
平定江東許之將兵千餘人行收兵比至歷陽衆
五六千渡江轉鬭所向皆破莫敢當其鋒軍令整
肅百姓懷之策為人美姿顔好笑語闊達聽受善
用人士民見者莫不盡心樂為致死威震江東策
引兵渡浙據會稽更置長吏策自領會稽太守袁
術僭號策以書絶之曹操表策為討逆將軍封吴
侯建安五年操與袁紹相拒官渡策欲襲許迎漢
帝密治兵未發為故吴郡太守許貢客所擊傷召
張昭等謂曰中國方亂以吴越之衆三江之固足
以觀成敗善相吾弟呼權佩以印綬謂曰舉江東
之衆决機兩陳之間與天下争衡卿不如我舉賢
任能各盡其心以保江東我不如卿卒年二十六
權繼襲後建國為吴傳亮休皓凡四世云陳夀
評曰策英氣傑濟猛銳冠世覽竒取異志陵中夏
(以三國志本傳及通鑑修)
孫瑜
字仲異父静字幼臺堅季弟也静戀墳墓宗族不
樂出身終於家五子暠瑜皎奐謙瑜始以恭義校
尉領兵時賓客諸將多江西人瑜虚心綏撫得其
歡心建安九年領丹陽太守為衆所附至萬餘人
加綏遠將軍遷奮威將軍領郡如故自溧陽徙屯
牛渚瑜以永安人饒助為襄安長無錫人顔達為
居巢長使二府將吏子弟數百人就受業遂立學
官臨饗講肄是時諸將皆以軍務為事而瑜好樂
墳典雖在軍旅誦聲不絶建安二十年卒(以三國志本傳修)
孫皎
字叔明始拜護軍校尉領衆二千餘人是時曹公
數出濡須皎每赴拒號為精銳遷都護征虜將軍
代程普督夏口黃蓋及兄瑜卒又并其軍賜沙羡
雲杜南新市竟陵為奉邑自置長吏輕財能施善
與交結與諸葛瑾至厚委廬江劉靖以得失江夏
李允以衆事廣陵吴碩河南張梁以軍旅而傾心
親待莫不自盡皎嘗遣兵候獲魏邊將吏妻女以
進皎皎更其衣服送還之下令曰今所誅者曹氏
其百姓何罪自今以往不得繫其老弱由是江淮
間多歸附者建安二十四年卒(以三國志本傳修)
孫賁
字伯陽父羌字聖壹堅同産兄也賁早失二親弟
輔嬰孩賁自贍育友愛甚篤為郡督郵守長堅於
長沙舉義兵賁去吏從征伐堅薨賁帥餘衆扶柩
後袁術徙夀春賁又依之術遣賁攻破周昂於隂
陵表賁領豫州刺史轉丹陽都尉行征虜將軍討
平山越為揚州刺史劉繇所迫遂因將士衆還住
歷陽頃之術復使賁與吳景共擊樊能張英等策
東渡助賁景破英能等進擊繇繇走豫章策遣賁
景報術值術僭號除賁九江太守賁不就還江南
賁與策征廬江太守劉勲江夏太守黃祖軍回聞
繇病死過定豫章上賁領太守後封都亭侯建安
十三年使者劉隠奉詔拜賁為征虜將軍領郡如
故在官十一年卒(以三國志本傳修)
吴景
本吴人徙錢塘早失父母與姊同居姊與孫堅為
婚景嘗隨堅征伐有功拜騎都尉袁術上景領丹
陽太守討故太守周昕遂據其郡孫策與孫何吕
範依景合衆共討涇縣山賊祖郎郎敗走會景為
劉繇所迫復北依術術以為督軍中郎將與孫賁
共討樊能於麋於横江又擊笮融薛禮於秣陵時
策被創牛渚降賊復反景攻討盡擒之從討劉繇
奔豫章策遣景賁到夀春報術術方與劉修爭徐
州以景為廣陵太守術後僭號策以書喻術術不
納便絶江津不與通使人告景景即委郡東歸策
復以景為丹陽太守漢遣議郎王輔銜命南行表
景為揚武將軍領郡如故建安八年景卒於官子
奮奮授兵為將封新亭侯祺封都亭侯(以三國志孫破虜吴)
(夫人傳修)
徐琨
富春人孫堅之甥少仕州郡漢末擾亂去吏隨堅
征伐有功拜偏將軍堅薨隨孫策討樊能等於横
江擊張英於當利口破英擊走笮融劉繇事定策
表琨領丹陽太守會吴景委廣陵來江東復為丹
陽太守琨以督軍中郎將領兵從破廬江太守李
術封廣德侯遷平虜將軍後從討黃祖中流矢卒
子矯嗣侯討平山越拜偏將軍卒弟祚襲封亦以
戰功至蕪湖督平魏將軍(以三國志吴主權徐夫人傳修)
張儼
後漢末餘杭人好學有賢德不樂榮利嘗開圃種
瓠以所貿錢造橋俗謂之葫蘆橋(以餘杭土風記及淳熙餘杭圖)
(經修)
吳
孫奐
字季明兄皎既卒代統其衆領江夏太守在事一
年遵皎舊迹禮劉靖李允吴碩張梁及江夏閭舉
等並納其善奐訥於造次而敏於當官軍民稱之
黃武五年權攻石陽奐以地主使所部將軍鮮于
丹帥五千人先斷淮道自帥吴碩張梁五千人為
軍前鋒降高城得三將大軍引回詔使在前住駕
過其軍見奐軍陣整齊權歎曰吾初憂其遲鈍今
治軍諸將少能及者吾無憂矣拜揚威將軍封沙
羡侯奐亦愛樂儒生復命部曲子弟就業後仕進
朝廷者數十人(以三國志本傳修)
孫韶
字公禮年十七收伯父何餘衆繕治京城起樓櫓
修器備以禦敵權試攻驚之兵皆乘城傳檄備警
讙聲動地頗射外人權使曉喻乃止明日見韶甚
器之即拜承烈校尉統河部曲後為廣陵太守權
稱尊號為鎮北將軍韶為邊將數十年善養士卒
得其死力常以警疆場遠斥堠為務先知動静而
為之備故鮮有負敗青徐汝沛頗來歸附淮南濱
江屯候皆撤兵遠徙徐泗江淮之地不居者各數
百里自權西征都武昌韶不進見者十餘年權返
建業乃得朝覲權問青徐諸屯要害遠近人馬衆
寡魏將帥姓名盡具識之所問咸對身長八尺儀
貌都雅權歡悦曰吾久不見公禮不圖進益乃爾
加領幽州牧假節赤烏四年卒(以三國志本傳修)
孫隣
字公達賁之子也九歲代領豫章封都鄉侯雅性
精敏幼有令譽在郡二十年討平叛賊政績修理
召至武昌為繞帳督潘濬掌荆州事嘗與重安長
陳留舒燮相失燮有罪欲置之法論者多為言濬
猶不釋隣謂濬曰舒伯膺兄弟争死海内義之(伯膺)
(親友為人所殺仲膺為報怨事覺兄弟争死皆得免)仲膺又有奉國舊意今
君殺其子弟若天下一統中州士人必問仲膺繼
嗣答者云潘承明殺燮於事何如濬意即解燮用
得濟隣遷夏口沔中督威遠將軍所居任職赤烏
十二年卒(以三國志孫賁傳修)
孫亘
字叔武何之弟也儀容端正器懷聪徹博學強記
能論議應對權嘗稱為宗室顔淵年二十五拜安
東中郎將與陸遜共拒劉備亘投刀奮命與遜戮
力備遂敗以功拜建武將軍封丹徒侯(以三國志本傳修)
郭成
字元禮夙著義節漢末羣雄競逐遂乘扁舟泛五
湖遊滄江探幽逐勝書劍自娱至吴黃武三年拜
武義校尉五年遷黃門侍郎黃龍元年封永興富
春二縣侯食邑五千戶卒葬富春樟岩其後枝葉
蕃茂英髦俊選不可勝紀(以唐咸通六年所建富春郭侯廟碑修)
凌統
字公績餘杭人父操有膽氣孫策初興每從征伐
常冠軍履鋒守永平長平治山越姦滑歛手遷破
賊校尉及權統事從討江夏入夏口先登破其前
鋒輕舟獨進中流矢死統年十五左右多稱述者
權亦以操死國事拜統别部司馬行破賊都尉使
攝父兵權征江夏統為前鋒與所厚健兒數十人
共乘一舟常去大兵數十里行入右江軒黃祖將
張碩盡獲船人還以白權引軍兼道水陸並集時
吕蒙敗其水軍而統先搏其城于是大獲權以統
為承烈都尉與周瑜等拒破曹公於烏林遂攻曹
仁遷為校尉雖在軍旅親賢接士輕財重義有國
士風從征合肥為右部督時權撤軍前部已發魏
將張遼等奄至津北權使追還前兵兵去遠勢不
相及統率親近三百人陷圍扶扞權出敵已毁橋
橋之屬者兩版權策馬驅馳統復還戰左右盡死
身亦被創所殺數十人度權已免乃還橋敗路絶
統被甲潛行權既御船見之驚喜統痛親近無返
者悲不自勝權引袂拭之謂曰公績亡者已矣苟
使卿在何患無人拜偏將軍倍給本兵時有薦同
郡盛暹於權者以為梗概大節有過於統權曰且
令如統足矣後召暹夜至時統已卧聞之攝衣出
門執其手以入其愛人不害如此統以山中人尚
多壯悍可以恩威誘也權令東占且討之命勅屬
城凡統所求皆先給後聞統素愛士士亦慕焉得
精兵萬餘人過本縣步入寺門見長吏恭敬盡禮
親舊故人恩意益隆病卒時年四十九權聞之哀
不能自止減膳流涕使張承為作銘誄二子烈封
年各數歲權内養於宫愛待與諸子同賓客進見
呼示之曰此吾虎子也及八九歲令葛光教之讀
書十日一令乘馬追錄統功封亭侯(以三國志本傳修)
全琮
字子璜錢塘人父柔漢靈帝時舉孝廉補尚書郎
右丞董卓之亂棄官歸州辟别駕從事詔書就拜
會稽東部都尉孫策到吴柔舉兵先附策表柔為
丹陽都尉孫權為車騎將軍以柔為長史徙桂陽
太守柔嘗使琮賫米數千斛到吴市易琮皆散用
空船而返柔大怒琮頓首曰所市非急而士大夫
有倒垂之患故振贍不及啟報柔更竒之時中州
士人避亂而南依琮者以百數琮傾家給濟與共
有無遂顯名遠近後權以為奮威校尉授兵數千
人使討山越因開募召得精兵萬餘人出屯牛渚
稍遷偏將軍建安三十四年關羽圍樊襄陽琮上
疏陳羽可討權時已議襲之恐事泄寢不答及禽
羽謂琮曰今日之捷亦君之功也于是封陽華亭
侯黃武元年魏舟軍大出洞口權使吕範督諸軍
拒之敵數以輕船鈔擊琮常帶甲伏兵伺候敵數
千人出江中琮擊破之梟其將軍尹靈遷琮綏南
將軍進封錢塘侯四年假節領九江太守七年丹
陽吴會山民為寇攻沒屬縣權分三郡險地為東
安郡琮領太守(琮時治富春)明賞罰招誘降附數年中
得萬餘人權召琮返牛渚罷東安郡黃龍元年遷
衛將軍左護軍徐州牧尚公主嘉禾二年督騎五
萬征六安六安民皆散走諸將欲捕之琮曰分兵
捕民得失相半縱有所獲猶不足以弱敵如或邂
逅虧損非小琮不敢徼功以負國也赤烏九年遷
右大將軍琮為人恭順善於承顔納規未嘗切迕
初權將圍珠崖及夷州琮曰殊方異域隔絶障海
水土氣毒兵入民出必生疾病轉相汚染往者懼
不及所獲何可多致猥虧江岸之兵以冀萬一之
利權不聽軍行經歲疾疫死者十八九權深悔之
琮既親重宗族子弟並蒙寵貴賜累千金然猶謙
虚接士貌無驕色十一年卒(以三國志本傳修)
禇泰
仕吴封錢塘臨平侯禇氏遂為錢塘郡姓歷六朝
至唐代有顯人皆其後裔云(以元和姓纂太平寰宇記淳祐志修)
諸葛起
字岑仕吴為步兵校尉宗族蕃盛世居山旁因號
岑山(以餘杭土風記淳祐志修)
丁諝
錢塘人出於孤家顧邵拔而友之為立聲譽揚其
善以並陸全之列仕至典軍中郎世以邵為知人
(以三國志顧邵步隲傳修)
咸淳臨安志卷六十二
