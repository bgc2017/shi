咸淳臨安志卷八十四宋潜說友撰
守觀十
寺院
於潛縣
寂照寺
在縣南二里豐國鄉舊名吳興大中五年改今名隆
興初邑令葉衡重建中書舍人張孝祥書額寺舊有
綠筠軒後徙縣齋寶慶初建御名改為此君軒
題詠(東坡綠筠軒詩可使食無肉不可居無竹無肉令人瘦無竹令人俗人瘦尚可肥士俗不可醫)
(傍人笑此言似高還似癡若對此君仍大嚼世間那有揚州隺)
明智寺(西菩山)
在縣西十八里波亭鄉初山之西有光亘天現菩薩
像僧道志立茅廬其下元祐間因建佛殿遂名西菩
寺治平二年改今額熙寧七年八月蘇文忠公同毛
君寶方君武訪參寥辯才遂留西菩山留題建炎間
重修秦少游之子湛為記有清涼池明月池雙峯堂
滌軒覽秀軒西資閣見山亭
記文(秦湛作寺記其略云於潜之西菩有光燭天見菩薩像其時僧道志茅廬其下遂聚邑人之錢)
(而廟佛焉號西菩寺實唐天祐中也本朝改曰明智今謂其山猶曰西菩辯才既從此山行道吳越山中)
(之徒思踵其武踴躍精進云云明智以有道者之故棲學佛者望之如仲尼之徒於闕里其氣象景物又)
(蓋境内自於潜十有三里至山之麓未及之五里上松旁澗與道委蛇仰可以蔭俯可以鑒循環曲折乃)
(得平直兩峯屹然如立長人如獲居迎來五老九華未易伯仲泉湧西岩之址盛暑常寒筒引錯落徧於)
(百室是以居者㤀出遊者㤀歸云云自有此寺已數百年土殞木壞風雨入室像設不嚴威儀不成雙峯)
(既歸未嘗有求邑之富於力者相率施所有寺為之一新云云余先人與辯才善余兒時先人對辯才語)
(必令旁侍其高世之論至今能記一二而辯才物故前先人十年今龍井天竺間雲容山色或誨人愁其)
(能念前人乎予每見來自吳越者未嘗不問辯才門人何如故聞雙峯之名久矣杜門錫山之下一旦蒼)
(頭告予曰門有道人吳語而文亟出見之乃常樂性禪師也謂明智重葺欲予為記且曰先太史常為辯)
(才記龍井今記明智非子可乎予不敢辭雖然雞鳳異調大方之家豈不我笑)
題詠(東坡詩推擠不去已三年魚鳥依然笑我頑人未放歸江北路天教看盡浙西山尚書清節衣)
(冠後處士風流水石間一笑相逢那易得數詩狂語不須刪路轉山腰未足移水清石瘦便能竒白雲)
(自占東西嶺明月誰分上下池黑黍黃粱初熟後朱柑綠橘半甜時人生此樂須天賦莫遣兒曹取次知)
(岩王中丞樂道詩云䆳壑重巒十里過天圍佛境隱阿傥來功業㤀情久暫到山林結意多李祕書)
(公美詩云兩峯直起翠屏開西院流泉湧碧臺不在徑山天目後使人去了又重來)
治平寺
在縣北十里嘉德鄉舊名天目乾寧元年建治平二
年改今額
記文(程北山俱作重建佛殿記餘杭之鎮曰天目山唐人作僧舍於其下號天目寺自會昌中廢大)
(中復興更唐末五代至皇朝且數百年巋然嘗為邑里信人之所依向治平中勅賜名曰治平世以夏臘)
(主寺事其徒往往游楞叩義學師指授演說修多羅教或從善知識傳佛心宗自顯南禪師以來代不絶)
(人宣和庚子盜發新定陷於潜寺焚有邑豪襁負其母避地走山谷過其門望遺址默自誓曰使賊平家)
(脱禍當復新此殿云及賊平其家大小數十人汔無恙明年建大佛殿為佛菩薩大弟子護法神像壯麗)
(輝絢莊嚴殊特悉加於舊焉吾鄉鎮江天寧禪鑒長老道潜實受業治平寺蓋所為從善知識傳佛心宗)
(者之一也數為予道治平寺且求文以記其本末於今三年矣而請愈堅吾聞志人聞士依真而住非可)
(以國土觀一相無相非可以聲色求不即不離非可以方處攝也又況棟宇之奉像寓之設哉然於無為)
(中示現有為於不住中宣說常住其悲智願力所以開度有情者不廢也故昔釋迦文佛於欲色界中大)
(集羣品說法之餘以四天下二十支提若須彌山頂開華藏殿若震旦漢國那羅耶那以如是等牟尼聖)
(人往昔住處付屬諸龍又以閻浮提中四方國土若若遮波羅處若阿跋多山若善安住塔以如是等諸)
(佛羅漢賢聖天人修行住處付屬星宿天龍藥义大鬼神等分布守護然則名山佛刹所以建立扶持者)
(幽明之際必有尸之者矣兹豈偶然也哉方是寺之存也棟宇像寓屹然如山而惡念人能以一念使與)
(灰燼散滅及其復也有信心者亦以一念能使荒穢瓦礫之區化為梵釋之宫獅子之座甚矣一念之不)
(可思議也方一念之作雖有神智莫得而聞見搏執也然無形而成不疾而速雖無邊如虚空密用如造)
(化堅固如金剛迅速如毘嵐不若是烈也一念為善念念續之不惟成一身仁九族而已擴而濟天下澤)
(百世無難也至於得果成道高可以超三界下可以生梵天為四果為二乘為菩提薩埵為佛世尊極其)
(原初出於一念之微而其所利益成就至於不可勝言者一念為不善念念續之有至於提戈相尋伏尸)
(流血數百千里人畜草木為空一旦敗禍父母妻子相隨就砧几剥割膾醢肉餧鴟鴉狗鼠死入地獄受)
(無量苦經千萬億劫乃為畜生出入炮烙剖割之間或為餓鬼飢火所燒支節竅戶猛焰熾然又千萬億)
(劫極其原亦出於一念之微而流毒之大受報之酷亦至於不可勝言者前日之羣盜是也使横目之民)
(惟善是念如火傅薪如水趨下而善不可勝用矣一家為善則一家安一鄉為善則一鄉化推而凖之天)
(下則闘很淩暴之風凶荒疵癘之應何從而有哉是則安樂之土已矣予因潛之請也以是告於方來使)
(知一念之微不可不基其不可思議力可使利益及於無邊成就至於佛地而塗之人皆可以勉也營事)
(僧曰可先義交道顒住持僧曰希表邑豪曰徐彦通佛殿費蓋無慮二萬緡云)
常樂教寺
在縣南五十里長安鄉舊名樂平建興二年佛圖澄
建治平二年改今額元豐間僧保元重建寺有圖澄
井圖澄閣
廣福院
在縣南二里(舊云在縣南五十里)朱梁太師吳敬忠捨地舊名
國泰天福二年建熙寧中改壽聖紹興三十二年避
高宗皇帝殿名改今額舊有放生池有般若莊後因
洪水衝蕩遂為寂照寺子院
崇壽院
在縣西二里岝㠋山舊名興福紹興元年改今額有
曠軒雙溪叠嶂跨虚亭開禧三年令王日益始刊錫
額之勅於石
記文(令王日益跋勅額云浮溪之漘有山曰岝㠋瑰石嵌岩拔地千仞繚徑危磴盤空百折椒有精)
(廬縹緲雲目之表負陽崖結屋以凌空闊而納沆瀣是為曠軒轉而西則為雙溪叠嶂暇日領客登眺溪)
(橋横卧野木旁拱倒景流光上下相屬前峯後巘之奔伏遠洲近溆之分合霽日隂雲朝霞暮烟之開歛)
(吞吐莫不盡於几席之上窮天地之竒變遺氛埃之溷濁長嘯激烈谷應水湧因訪主僧宗照以山中勝)
(事纚纚可聽至立刹之顛末則曰知其為崇壽而已他無攷焉潛號山水邦而岝㠋為最管領勝㮣是刹)
(居多固宜宏扁詳記以聳秀偉傑特之觀顧缺不著得非時移事改漫漶而失其傳歟抑遊者徒耳目之)
(玩隱者唯仁智之樂而不暇及歟退而求諸故府得天聖錫額之勅始以是山具飛來之體而微故因鷲)
(峯之廢而起之端拜肅覩榮光晃蕩遺珠獲於赤水藏簡出於魯壁駭愕疑喜恐得之夢寐而不敢自必)
(其真刊諸琬琰日星絢爛蓋欲侈熙朝之賜補曠世之闕而發山川之靈以慰鳬鷖麋鹿之思也夫天地)
(之於景物往往珍其勝而嗇其全故名山佳刹清泉異石多在隱僻荒翳之境或得之近郊而竒觀又不)
(能皆稱矣非託之名雋榮之錫命雖竒猶未重也岝㠋去縣跬步截立溪流既已清曠絶特而玉局老仙)
(之精爽復往來隱見於其間衆美畢具而寵額之錫猶晦而未彰意天鑒地祕果不以全予物而今盡得)
(之要必有隂相之者故作而為之書)
接待普寧院
在縣西二里岝㠋山下慶元三年令趙彦倓建嘉泰
三年令眺百談祠昭應靈惠二龍君遷錢氏時古佛
像嘉定十六年移請今額
記文(戴燧記遷釋迦像云後二百七十五年當鉅宋之嘉泰三年癸亥寺廢已久像亦隨壞於是清)
(豐晁百談宰邑政成適浮橋接待院開山沙門宗浩新作朝陽閣乃命加雅飾而遷焉肖形甚古觀者起)
(敬鄮峯戴燧從旁嘆曰吾佛以寂滅為樂諸有皆空有相無相若不足計然二百七十五年之間世代人)
(物之變何可勝道像廢復興非偶然者昔東坡居士與參寥道人徜徉西菩羣山中其徒至今以為重而)
(名永長存今接待古佛又托侯以不朽山高水長我侯盛名將與佛法俱無盡矣因喜而書之)
資聖院
在縣東十三里豐國鄉舊名資福光啟三年建治
平二年改今額有觀音像祈禱必應
布金院
在縣東二十里豐國鄉舊名朱金乾寧三年建治平
二年改今額
廣覺禪院
在縣東二十五里豐國鄉舊名落雲相傳俱眡道者
落雲於此後清泰三年建治平二年改今額
三學院
在縣南十五里潛川鄉舊名三白光啟三年建治
平二年改今額
梵興院
在縣南二十里潛川鄉舊名國興天福七年建治平
二年改今額
崇法院
在縣西南三十里潛川鄉舊名崇福乾德五年建治
平二年改今額
悟真院
在縣南三十里潛川鄉舊名白龍建龍二年建治平
二年改今額
福興禪院
在縣南五十里潛川鄉馬頭山舊名慈雲天福七年
建治平二年改今額
廣慈院
在縣北四十里惟新鄉天成二年有高僧建於滴翠
峯下梵行精進誦蓮經有功行止有烏隨之僧入滅
烏亦隨化故舊名烏息治平二年改今額有隱山堂
淨勝教院
在縣南六十里長安鄉舊名靖山清泰二年建治平
二年改今額
西明空院
在縣西三十五里波亭鄉舊名朱山大中五年建治
平二年改今額
妙樂院
在縣北十里惟新鄉舊名安樂天福五年建治平二
年改今額山有浮石
開化院
在縣北三十里惟新鄉眉山絶頂之上徽宗皇帝朝
崇政殿說書豫章陳安節隱居於此紹興十八年陳
與僧福瑛同立精藍初名澄鑒二十五年賜今額有
陳公讀書堂基
普明院
在縣北三十里嘉德鄉舊名普照乾化三年建治平
二年改今額
北明空院
在縣北二十五里嘉德鄉舊名興平文德五年建大
中祥符二年改今額佛燈禪師曇印以說法被過理
宗皇帝御書松巖及方丈四大字又御製頂相贊以
賜嘉熙間建閣安奉寺屢燬咸淳二年僧祖華重剙
法堂自是佛殿鐘樓皆次第興建云
題詠(洪平齋題松軒詩蒼官面目冷於冰傾蓋真成耐久朋隨世炎凉渠自爾與時榮悴我何曾聲)
(傳茶鼎風鳴籟影過薰爐月抹楞束絹欲煩三昧手箇中著箇覓詩僧)
寶福院
在縣北四十里嘉德鄉光啟二年頭陀朱道從開
山故舊名朱陀皇祐元年賜今額理宗皇帝賜名褒
忠為洪端明府香火院
淨嚴寺(以下係尼寺)
在縣城北舊名寶成天福五年建治平二年改今額
明智寺
在縣西南二里惟新鄉舊名保安大中五年建治平
二年改今額
法會院
在縣南二里豐國鄉舊名龍華天福七年建治平二
年改今額
崇仁院
在縣東三十里豐國鄉舊名雲峯大順元年建治平
二年改今額
靖林院
在縣南十里潛川鄉舊名扶西乾符二年建治平二
年改今額
清修院
在縣南二十五里潛川鄉舊名報國顯德六年建治
平二年改今額
妙行院
在縣西南三十里潛川鄉舊名西柳乾寧三年建治
平二年改今額
寂樂院
在縣西十五里波亭鄉舊名大同長興二年建治平
二年改今額
禪定院
在縣北二十里嘉德鄉舊名禪林乾寧元年建治平
二年改今額
白雲僧菴
在縣治後東山後燬於火惟鐘樓獨存開禧三年令
王日益重建
修真道堂
在縣西慶雲坊
富陽縣
永寧院
在縣西舊名榮國寺大同三年建大中祥符元年改
今額為邑最大刹建散祝聖道場於此嘉定五年令
程珌葺新之
淨明寺
在縣北五里舊普照寺天福五年重建治平二年改
今額寺枕高山名曰舒壁山㘭有龍潭澗水横流上
有橋亭有御書閣宣和間燬嘉定十三年重建山門
法堂廊廡
題詠(李翰林白詩天台國清寺天下為四絶今到普照遊到來復何别枿木白雲飛高僧頂殘雪門)
(前一條水幾回流歲月在徐學士凝詩問人知寺路松竹暗春山潭黑龍應巢空隺未還經年為客倦)
(半日與僧閒更共嘗新茗聞鐘語笑間歸東坡詩富春真古邑此寺亦唐餘鶴老依喬木龍護賜書連)
(筒春水遠出谷晚鐘疎欲寄江潮韻何人為起予)
西巖寺
在縣北三十八里白昇村唐乾寧元年建(見西岩)
妙智院
在縣西南五十里善政村舊名永安大和元年建(舊號)
(驪峯唐許遠孫立額柳公權題有碑今不可辨)祥符元年改今額
法相院
在縣東南三十里麗景村舊名報恩院咸通十二年
建大中祥符元年改今額
淨土院
在縣西二十里靈泉村舊名靈泉院光啟三年建
大中祥符元年改今額寺有竹軒遊者多留題
題詠(祝少卿詩寺依岩壑已幽深更植修篁結翠隂不使俗塵侵几格直將高節映叢林風來緩奏)
(玲瓏玉日上輕篩鎻碎金跧伏未緣趨勝景試憑幽徑好追尋吳興姚愈詩勁節摩雲歲月深冰霜不)
(改舊時隂静浮香篆度幽徑冷滴翠光生茂林明月滿窗横好墨清風入指接黃金箇中領取西方意夢)
(落人間何處尋鋪四明楊慈湖簡詩此意分明有底深蒲團斜倚滿隂豈容俗子閒擡眼只許清風得)
(入林我對此君無一事自言幽處值千金古人今已成陳迹猶向當年擊處尋和者甚衆)
三學院
在縣西南三十里慶護村舊名平源咸通十四年建
治平二年改今額
題詠(李提刑鞉詩二首遠岫朝來更爽孤雲徙倚長閑飛出偶成霖雨歸來依舊青山江横水如)
(帶楓落山為屏高深自天險豪邁由地靈行行古道中下馬坐郵亭鶴棲必仙家鳳儀豈堯庭神仙事恍)
(惚誰實觀超昇孫氏一時傑父兄俱有聲將軍垂紫髯阿瞞眼亦青周郎往視師不數李與程緬懷前哲)
(人耿耿在心扃託宿就蕭寺夢還人更清)
真如禪院
在縣東南百二十里大源村山有五峯故舊名五雲
咸通五年建治平二年改今額
萬春院
在縣西八十里棲鶴村一名千春唐乾寧元年建
能仁院
在縣西南十里太平村舊名雲霄天成元年建
大安院
在縣北十八里白昇村舊名東安清泰三年建治平
二年改今額
淨居院
在縣南四十里舊名淨福天福八年建治平二年改
今額
真覺院
在縣東開運元年建(舊在縣北五十步即丹霞觀基)
淨覺院
在縣北舊名淨福建隆元年建治平二年改今額
華蓋仙山院
在縣東北十二里舊名福慶天福二年建有雙閣松
菴
題詠(楊慈湖題默齋云漸漸疎鐘動幽深一徑開炎光隔林麓清興遶崔巍擬作臨流賦應須倩雨)
(催小窗宜挂起且放竹風來累徐自明詩云萬當不如一十發却休九乃知多口寧謹三緘口寂中洊)
(雷震悟處獅子吼百物自四時六藝通九有風松静度曲山花相與友心遠境更幽光生室無垢茶鼎蒼)
(蠅鳴香几黃金紐澄神天籟息見性藩籬剖對語彼上人一笑開戶牖自愧逐喧塵成佛靈運後韓青)
(老農云舊聞山隱彌天釋幾欲從談不二門尋到經窗山足座却應賓主兩㤀言僧法具云道人挂口)
(蒼烟裡萬象無聲忽轉雷老去不知塵世事東風又上屋頭梅寂光宗常云毘耶不默不良久渠識乃)
(翁獅子吼痴兒枯坐黑山邊閉目藏睛如木偶阿師築室古仙山一室盡空諸所有夜坐月明風入松晝)
(暝霧卷鴉藏柳梅子黃時我獨來且觀掛壁詩千首却憶韶陽曾有言道火何曾燒著口)
淨因院
在縣東二十里春明村舊名雲峯太平興國二年建
治平二年改今額
龍景院
在縣東十八里春明村
惠濟院
在縣東十二里舊名仙泉顯德二年建治平二年改
今額
資聖院
在縣北十八里安仁村舊名(闕)年建天聖
七年改今額
慈雲院
在縣北二十五里崇愛村舊名白龍山法雲院乾德
二年建
長福羅漢院
在縣西北十二里臨湖村乾德二年建
慶恩院
在縣北十八里臨湖村舊名新恩清泰三年建
大智院
在縣西二十五里祥鳳村舊名智覺乾德元年建治
平二年改賜今額有卓錫泉初茂榮禪師卓錫於是
山甘泉迸出遂穿為方池泉即盈溢寺之西院有樓
三間巍然插空氣象甚勝韓彦古名之曰明月巢
題詠(韓彦古詩清風去無塵白雲來無心一笑玉溪上落花流水深)
寶林院
在縣西南三十五里儀鳳村舊係雙林院大中祥符
四年建治平二年改今額有巖香閣石門霞仙人跡
菖蒲澗
題詠(范石湖題可賦軒詩十里山行雜市聲道傍無處濯塵纓寶林寺裏逢修竹方有詩情約略生)
崇善院
在縣南四十里舊名寶善唐長慶三年建
妙嚴院
在縣西三十五里慶善村舊名龍門天福二年建
禪寂院
在縣南八十里太源村舊名黃禪廣順元年建治平
二年改今額
真寂院
在縣東四十里靈峯村紹興六年建
普惠院
在縣西南三十五里看潮村舊名廣濟天福二年建
治平二年改今額(即古法信寺)
靈巖院
在縣東南三十里江隂村乾祐元年建大中祥符元
年改今額
淨土院
在縣西南二十里楊潮村淳熙間建
瑞相院
在縣北十八里白昇村舊名觀音天福二年建治平
二年改今額
法雲院
在縣西二十五里惠愛村舊名静安光啟二年建大
中祥符二年改今額
接待延壽院
在縣北一里紹興五年建八年賜今額
偃松院
在縣西南十里紹興二年建
大雄院
在縣西南四十里屠山村長慶三年建後因吳越國
相許明捨宅為寺遂即其人為名治平二年改今額
寺有禪月尊者畫住世十六大阿羅漢
記文(福唐陳剛中撰禪月畫羅漢記略云錢氏奄有吳越欲南取王審知北取楊行密而方術游說)
(之士輻湊其國禪月師來自西先以詩見意曰一瓶一鉢垂垂老萬水千山得得來館於給事郎羅隱之)
(舍隱有識師遲之恨見於詩師復以詩遺王有一劍霜寒十四州之句王使人謂之曰若能改作四十州)
(當得相見師喟然曰州亦不可添詩亦不可改孤雲野鶴何天不可飛遂杖錫徑去至此山云云世傳禪)
(月初畫羅漢時以三昧定力觀諸尊者所居處所作為運筆一揮凜凛如生既成十五身矣獨不得其一)
(乃即身是佛引鑑自繪遂爾滿足屠山之人謹事之水旱疾疫禱必應云云)
大明院
在縣北四里四峯環繞前如連璧俗呼裏菴(即東坡所謂東)
(西二菴是也)舊名普明乾德三年建治平二年改今額嘉
熙二年改賜絜孝大明禪寺額充李文清丞相香火
院
題詠(東坡自普照游二菴詩長松吟風晩雨細東菴半掩西菴閉山行盡日不逢人裛裛野梅香入)
(袂居僧怪我戀清景自恨山深出無計我雖愛山亦自笑獨往神傷後難繼不如西湖飲美酒紅杏碧桃)
(香覆髻作詩寄謝採薇翁本不避人那避世)
靈巖寶山院
在縣西南三十里一名湖南山高八十丈乃鹿山神
龍迎致靈悟大師曇超講經行雨之地(詳見靈巖山)嘉定
四年有旨賜曇超師號而龍祠以仁惠廟為額先是
僧道琳為屋三楹至是令程珌佐其費以剙佛廬景
定元年移請今額
洪氏浴室院
在縣初建炎庚戌洪忠宣公皓持節使金其長子文
惠公适年十三思奉甘旨越六年當紹興乙卯遂建
此院於富春以寓拳拳之思後七十年曾孫侃來丞
富春乃識其事有進月堂
題詠(楊慈湖簡進月堂詩我有一輪月不圓又不缺更無晝與夜光耀常洞徹縱有蔀屋遮亦莫之)
(間絶將此以為燭難作進退說境徐提舉安國詩云斗横宴坐一蒲團丈室寥寥夢寒夜炷波涵烟易)
(冷秋簷水浸露先漙潭中寂境心灰見鏡裡虚形面壁觀俛仰清光無盡藏細分沙界萬塵寬)
永壽院
在縣長壽村朝道間建
咸淳臨安志卷八十四
