咸淳臨安志卷十五宋潜說友撰
行在所錄
賦詠
殿廷
紫宸殿御筵即事七首魏了翁
珂繖摇心夢不成忽聽吏皂放衙聲吹燈撥火供晨
粥趁到皇城恰六更
嚴裝列衛翊宸居百辟滔滔若貫魚後幄宰臣先奏
事猶隨郎從立前除
有次鞭鞘陸續鳴赭袍當殿萬簮纓羣臣拜舞分行
坐十味肴羞酒五行
蹴踘尋橦列廣庭吹絲按竹布前榮卿郎朵殿渾無
見只聽時時萬歲聲
再坐猶餘四屈巵筋駑肉痺股生胝侍臣醉飽皇歡
洽更看終場角抵嬉
蛾眉班捲戴花回遥望君王玉色開畫楯諸班謝茶
酒尻高首下一聲雷
十七年間作外臣重來三日齒嘉賓天顔不減當年
澤點檢同朝共五人
後殿侍立三首同前
禁城鼓鐸曉逢逢風滿衣裾靴滿霜守得開門騎馬
入又同承旨步修廊
須臾陛衛儼成行禁蹕聲聲輦出房(庭中晴乾則上步出内門既御)
(殿後方引舍人承旨班次引宰執班若有霑濕則先引班就廊頭立定報人齊然後皇帝御殿詩謂輦出)
(房其實所見者步出内門)靴笏趨陪西府拜却更絲履立東廂(東班)
(丞相前立參政次之舍人在後西則樞密與參政對立承旨在後)
奏事臣僚下玉階(東府奏事訖丞相以兼樞密使留身奏西府事參政先退然後相樞)
(再上奏事先退然後引其餘上殿官奏事)舍人承旨殿東來(奏事官將下殿然後舍人)
(承旨同知閤陛殿東柱後立)一聲門外無公事皇帝還宫侍衛回
記立螭所見三首同前
曉風鞭袖闖天關濫綴東西兩省班當日入趨東朵
殿番休却逐侍臣還(左右各當兩日侍立後殿則俟宰執臣僚奏事下殿即升殿東)
(侍立前後殿則侍立處徑退)
記注愆期已隔年(且如今年春方修十五年秋冬記注)濡螭夾案謾云
然惟餘一事光千古後殿前朝聽直前
晨將榜子關賓閤輦出房時已奏知陛對臣僚才下
殿朱衣絲履上東墀(上未御殿時先以榜子至閤門云具姓名乞直前奏事閤門既)
(奏知訖直前官仍隨班如常日起居侍立只侯宰執臣僚對畢徑至榻前奏事畢回殿上立位)
射殿引諸班二首同前
畫簾黃幄幕前扉(殿門内設皇帝幄殿)夾陛渾如後殿儀只自
起居更履後却陪二府立多時
控矢張弓十作朋射餘回首列前榮須臾當殿聽空
授首下尻高萬歲聲
殿試筆記次韻周必大
帝垂清問切恢圖士貢昌言敢𨗳䛕高下共知歸至
鑑考評聊許備先驅(詳定所先批分數封送編排所然後定其等甲)四帷迥
隔心常渴(初考覆考詳定編排凡四幕皆隔以吏卒欲其聲迹不相聞)三榻横連
體叵舒(方丈之地並設三榻)烏府凛然賢執法紫垣籍甚古通
儒(上嘗書通儒二字賜錢舍人)墨朱同異容兼採(初考純用墨書臣名等第送監)
(封彌官封印送覆考所純用朱書臣名等第然後詳定官啟封而酌其中其書臣及等第以朱而書名以)
(墨)等級從違得細書(考校法第一至第五凡五等每等分上中下至詳定所或從初)
(考或從覆考亦或别定)尚醖時頒缸面酒(日給常酒外三日一賜黃封缸面酒出法)
(書要錄)太官日饌腹前臚(御厨給食頗豐但品味未嘗易腹前臚出韋昭辨釋名謂)
(肥肉也)天香謾炷薰常歇(雖賜香而火禁嚴甚不許炷爐)貢茗虚霑樣
頓殊(諸位總賜茶三百斤舊每斤即一紅綾袋凡十餘團今乃給黃袋拆而分之以一餅為一斤殆)
(典吏移易也)晨壁摇風愁幕冷(就廊廡設次以幕為壁)夜窗透月喜
簾疎(臨階以簾為窗)九賓屈指臚連句(唱名比逐舉展五日)千慮傾心
智與愚會待詔恩三日沐湖山尋勝任舟輿(給歇泊假三日)
請御明堂齋殿任希夷
肇舉明禋預戒期請臨齋殿御簾帷廊頭萬旅皆花
帽殿下千官盡絳衣玉輅時嚴三歲禮慶霄遥望五
雲飛小臣頭白供籩豆親見虞廷覽德輝
元日班賀同前
百華照曉歲更初黼座當中列辟趨舞蹈三回嚴贊
唱虔恭百拜聽傳呼麾旗簇仗朝儀肅韎韐班庭遠
意孚元會五逢叨侍從欲陳嘉頌愧才麤
上夀大宴二首同前
昔年玉瑞下層霄今日瑶池預祝堯負扆當陽天子
坐稱觴顓面宰臣朝九重陛下聽鳴蹕萬歲山前看
舞韶持槖五人沾鎬飲獨憐蒲柳望秋凋
霜晴寳殿轉春風㶑灧金巵酒色濃百戲叢中呈霧
豹萬花深處仰雲龍笙簧對御呈三弄鼓吹成行疊
幾重衰落繆令陪翰苑小臣何以寓形容
又赴御宴同前
新元六日三陪宴黼扆前頭御榻横紫袖旁闌宣樂
節金貂當殿賜杯行四夷來致三呼祝萬舞驩同九
奏聲繆忝詞臣無補報豐年惟願稼如京
左史侍班二首同前
虎旅分行鐡作檛殿前拜舞一聲譁輔臣對罷無公
事日照金鋪扇影斜
閶闔新開露氣清舉鞭聮騎入承明絲絇同傍瑶池
立廣殿前瞻御榻横
延和殿退朝陸游
雨餘未肯放朝暄穿仗恭承聖主恩清蹕傳聲徐御
殿(立庭中頃之奏姓名上乃自東廂出御座)紫衣引拜許籠門徘徊漫結
堯階戀零落難招楚澤魂歸去猶堪誇里巷桐江新
賜兩朱轓
集英殿策士待宣於内軍器庫廊
洪谷䕫
漢庭與目策英豪投釣知誰首掣鰲百日紅連綸閣
迥萬年枝拂禁城高(闕)輦路歸遲月
映袍西抹東塗渾忘却一絇短雪不堪搔
經筵
講筵侍立三首魏了翁
晨趨東朵侍天顔奏事班回帝輦還纔向内門需少
選諸璫又趣講筵班
須臾講殿報班齊拜罷東升一半西兩序公卿皆賜
坐史臣講讀右階隮(開講之日宰執亦與宰相賜黑漆杌子執政以下紫包草坐分)
(列兩行當日講讀官各一員及當日左右史一員自草坐之右行至御案之右讀官先上讀太宗寳訓微)
(退講官次上講經亦以金篦讀過二史一員後立)
御前親賜密雲龍講罷分行帝在中起揖坐嘗還再
拜侍臣趍出輦還宫
北宫
慶夀德夀宫十首楊萬里
長樂宫前望翠華玉皇來賀太皇家青天白日仍飛
雪錯認東風轉柳花
清曉鞭聲出禁中驚開剰雨及殘風金鴉銜取紅鸞
扇飛上玻瓈碧海東
春色何須羯鼓催君王元日領春回牡丹芍葯薔薇
朵都向千官帽上開
雙金獅子四金龍噴出香雲繞殿中太上垂衣今上
拜百王曾有箇家風
帝捧瑶觴玉座前綵衣三世祝堯年天皇八十一萬
歲休說莊椿兩八千
天父晨興未出房君王忍冷立風廊忽然鳴蹕珠簾
捲萬歲聲傳震八荒
花外班行霧外天何緣子細望龍顔小窺玉色真難
老底用臞仙九轉丹
甘露祥風天下來今回恩數賽前回都將四海歡聲
裏釀作慈皇萬夀杯
堯舜同時已甚都祖孫四世古今無誰將寫日摹天
手畫作皇王盛事圖
甲戌王春試集英小臣曾是老門生蒼顔華髮鵷行
裏也聽鈞天九奏聲
德夀宫即事六首任希夷
金爵觚稜曉色開三朝喜氣一時回聖人先御紅鸞
扇天子龍興萬騎來
霜曉君王出問安寳香隨輦護朝寒五雲深處三宫
宴九奏聲中二聖懽
宴歸還駕七香車一夕天開六出花瑞色先凝紫宸
殿春光重到玉皇家
慈福修齡八十春微陽纔動寳書新天家慶事古無
有奕葉重光似顯仁
萬年觴舉慶重華百辟需雲始拜嘉夀宴開時先雪
宴天花舞罷帶宫花
直前論奏極精神柱下霜髯侍從臣歸美意中規諫
切華封人是潁封人
東宫
謝東宫燕榮觀臺楊萬里
春草池塘太液旁水精宫殿牡丹香慚非綺里攀鴻
翼也侍承華宴鳳莊玉唾銀鈎看落筆繡袍金椀拜
盈箱迎門兒女牽衣袖搜得隨侯與夜光
學士院
入直賦景物二首王希吕
玉堂晝永暑風微䔩䔩飛花落小池徙倚幽欄憑問
訊夏鶯飛出萬年枝
小池倒影弄餘輝照耀虚簷極出竒木杪不鳴風力
軟闖萍翻藻有魚嬉
次希吕韻二首周必大
東省南宫切太微䕫龍行集鳳凰池更哦殿閣薰風
句坐覺微凉生桂枝
紫禁同依日月輝蒼顔獨愧羽毛竒水如明鏡雖堪
俯笑汝星星誰肯嬉
賜茶退入直同前
綠槐夾道集昏鴉勑賜催宣坐賜茶歸到玉堂清不
寐月鈎初上紫薇花(時兩株盛開)
禁直賜果胡銓
禁樹裝成寳纓絡冰盤剪出水晶鹽傳呼天上好消
息玉果新頒出御奩
石中二首李璧
雲影沉沉玉一方倚欄人意似濠梁獨憐雪裏山茶
樹也向春風伴海棠
梅隂漸密雨晴時静看花磚日影稀向晚啼鵶來又
去上林知占那邊枝
玉堂寓直范必大
摛文窗戶九霄中岸幘燒香愧老農上直馬歸催下
鑰傳更人唱促鳴鐘金城嶻嵲雲千雉碧瓦參差月
萬重骨冷魂清都不夢玉階蕭瑟聽寒蛩
中秋寓宿同前
笑看收雲卷雨忙沉沉宫署納空光夜長來伴玉堂
宿天近似聞丹桂香鳷鵲樓欄浮瑞氣鳳凰城闕帶
新凉遥知勝踐西園會也憶車公對舉觴
曉起書事同前
江湖垂釣手天漢摛文堂魂清不得眠空虚自生光
曉緯澹天闕江濤隠胡牀傳呼九門開奔走千官忙
若若誇組綬紛紛夢黃梁微聞鈴下騶竊議馬上郎
但計夢長短寧論已行藏
拜賜御酒同前
歸鴉陸續堕宫槐簾幕參差晚不開小雨遂將秋色
至長風時送市聲來近瞻北斗璇璣次猶夢西山翠
碧堆慚愧君恩來甲夜殿頭宣勸紫金杯
玉堂懷舊二首同前
桂海冰天老歲華直廬重上玉皇家當年曾識青雲
鬢惟有東牆一架花
雪山刁斗不停撾夜把軍書敢顧家珍重玉堂今夜
夢静聞宫漏隔宫花
寓直晩對内殿菩薩蠻詞同前
彤樓鼓密催金鑰沉沉青瑣重重幕宣喚晚朝天五
雲籠暝烟風急東華路煖扇遮微雨香霧撲人衣上
林烏滿枝
宿直任希夷
金門攅典鼓初停禁柝猶傳第四聲不省人間一回
夜如何天上兩般更書生持被苦無寐聖主求衣率
未明慚愧論思真忝竊何時邊徼盡銷兵
賦梅下小池同前
眼見梅花照玉堂只今濃綠覆宫牆樛枝偃蓋雲千
叠下蔭清池玉一方
和李璧韻洪咨䕫
曲折宫牆日影方堂深人静似山梁㯶櫚葉底梅花
老次第風光到海棠
宣鏁留題同前
禁門深鏁寂無譁濃墨淋漓兩相麻唱徹五更天未
曉一池月浸紫薇花
又宣鎖同前
樓頭禁鼓試初撾催草江淮督使麻落紙一簾風雨
疾不知斜墨陣翻鴉
初直玉堂和李壁二絶趙汝談
白頭來試枕函方拂石看題歎栢梁賸有故情無話
處山茶今日是甘棠
宫井城鵶欲動時春猿夢斷北山移攬衣擬草歸田
賦猶是金蓮燭半枝
鎖宿七首劉克莊
西山遺業付門人歲晚推遷接後塵綵筆夢中先索
去不知持底作詞臣
制書揮就進明光天筆批回墨尚香草本偶然無貼
改非關臣億怕商量
轉枕依然夢不成小&KR1084;頗覺曉寒生昏花却怕宫蓮
照垂下紗厨聽六更
内厨進膳惟蔬素御帕分香徧竹宫明日金烏迎玉
輅始知聖主與天通
忩外荼梅幾樹斜薄寒生意巳萌芽主人不作明朝
計愁絶無因見放花
形槁心灰一禿翁偶然視草禁林中幼吹葱葉還堪
聽老畫葫蘆却未工
四壁蠧書常鎖閉數行蘚墨半糢糊院中老吏無存
者誰記南塘與鴈湖
郊丘
郊丘紀事十首周紫芝
内門朝日上金鋪寳玉籠函出殿餘紅燭兩行分御
道輦官三百奉腰輿(奉寳用輦官三百餘人謂之腰輿皆籠燭爇香而前蓋故事也)
内郎進表未平明八玉排行御路平今夜皇輿宿齋
殿九重和氣滿宫城(内侍二人號内符寳郎是日進表得旨乃奉寳以出)
曉趨宗廟拜衣冠雲葉低垂護翠鑾日采回光天意
好龍顔生喜近臣歡(駕次太廟天意欲雨倏復開霽上大悦)
班聲催急盡冠裳尚聽嚴更轉警場何事君王虚小
次佩環垂玉立寒霜(上酌獻既降當御小次而不入露立甚久羣臣駭異)
日照青城瑞色新風微金殿自無塵麝煤光照烏絲
軸親寫宸章賜大臣
水晶簾透月翻光宫漏頻傳夜未央寳幄微臣亦何
幸侍祠來宿殿西廊
紫壇烟煖不飛霜壇下千官列雁行雪色珠冠光射
月侍祠臣裏識君王
清蹕聲中下輦來景鐘初動八音諧登歌已奏迎仙
曲天步雍容上午階(壇陛以十二辰為名上所登降皆自午階)
龍麝香從十里傳繞牆紅蠟自生煙纖雲不度人聲
寂風馬雲車下九天
樓上紅鸞扇影寒樓前宣赦萬人看清臺奏瑞初呈
了五色祥雲簇彩竿(禮成上御端門肆赦太史奏五色瑞雲覆于雞竿之上)
郊祀慶成三首任希夷
紫壇熙事樂高張天胙皇家福簡穰六奏聲中來象
物萬燈明處望龍章星珠月璧清宵麗風馬雲車碧
落翔屢有詔書崇簡約只將誠意動蒼蒼
温温和氣襲龍斿薄晚輕雲忽使收穆若清躬陞午
陛爛然華月滿圓丘燭光不動風前影星彩交輝冕
上旒拜貺益恭形聖語卜年增永祿增遒
廣樂鏘鳴列炬燃禮成猶想吉初蠲鴛班夜賀天顔
喜寳仗朝回物采鮮萬姓竦瞻雙鳳闕一封飛下九
重天乾坤清晏歡聲滿今次郊禋盡勝前
郊壇齋宫七首同前
郊禋從昔重升中八陛崇尊典禮隆聖主寅恭先事
舉雲陽新築望祠宫
上林日射蒼龍闕九陌風清野馬塵恰似樓臺臨渭
水未饒桃李滿天津
玉津宏建中興初禁籞風光勝兩都慙愧逢辰瞻蠖
濩却思歸老卧廜㢝
榮路輝輝日月依雲霄奕奕孔鸞飛輔臣對罷升金
殿日日絲絇侍衮衣
常日金階白玉堂不知春事到垂楊休驚冉冉花飛
片正愛青青麥耀芒
帝籍傍連繭舘桑禁林喬木晝隂凉却從射殿臨江
閣中有通衢夾苑牆
漢苑空傳承露盤不聞臨幸又春殘吾君恭儉前無
比只向郊祠響玉鑾
明堂
宗祀慶成周必大
親饗嚴三歲邦彛重九筵祖宗垂統大天地著功全
惟睿崇昭報於時展吉蠲發揮皇祐日潤色紹興年
稽古千齡契齋心十日專揭名新扁榜(御書明堂及明堂之門)
書册屏葷羶(竹册啟以九月七日書)假廟隂雲剥升煙皓月圓
無風摇燭影有瑞燦星躔不值連宵雨那彰倏霽天
貮觴猶翼翼百拜愈乾乾(三日行禮上拜百餘)歸次徒勞奏(酌獻)
(畢有司依舊制請歸小次上弗許立俟亞終獻行禮)回班特許朘(駕來百官例側班皆止之)
賀儀隨仗入霈澤御樓宣(禮畢即時御垂拱殿受賀黎明御樓聖躬益壯)獻
胙金絲合簮花錦繡鮮慈皇顔有喜聖孝古無前(肆赦)
(纔畢即時獻胙德夀宫禁衛皆賜花)和氣騰都邑歡聲徧海壖祺祥應
曼羨夀祿自綿延臣也芻蕘賤恩斯雨露偏執綏華
蓋裏草赦玉堂邊(玉堂蓋殿名也)第頌甘居後逢辰幸獨先
四方今日靖申誦我將篇
慶成五首任希夷
國重明禋預戒期九筵宏敞肅宗祈階前萬旅皆花
帽庭下千官盡絳衣三日齋心嚴殿宿一聲清蹕響
簾幃聖躬靡恃皇天眷夙夜寅恭但畏威
芝房羽駕備通宵昧爽天興輦路遥原廟出遊卑漢
祀太清先獻踵唐朝冕旒穆穆升前殿鐘石鏘鏘達
九霄謬忝侍臣分奏告嘉觴肅薦徧宗祧
合宫三歲縟儀收太室先期肇自周玉瓉黃流躬祼
鬯大圭元冕薦嘉羞靈臺畢舉三千里鑾路安行十
二遊𨗳從却歸齋殿去詰朝牡璧對天休
仲辛肆事展明堂磬管鏘鳴更令芳蒼璧肅陳勤聖
主二觴嘉薦屬儲皇雲車天上紛紛下月鑑庭中穆
穆光八舉親祠俱響答吾皇誠意感穹蒼
紫宸朝罷御端門天宇澄清景氣温丹鳳樓中黃繖
立金雞竿上綵旗翻萬人聳聽風雷號四海均霑雨
露恩須信卑宫勤肆祀君王本意在元元
宗祀夕潘牥
玉天無滓月光寒霽色分明在露盤一夜九重全不
寐時教中使捲簾看
明堂侍祠十絶王庭
禮行肆類又稱禋喜見承平景鑠信堪笑漢人誇肸
蠁何如明德達精純
先皇鴻烈冠重興廟社依然總燕寧今日孝思嚴陟
配必知深妥在天靈
玉[車犬]纔馳霽色開都人驩謼殷如雷曰暘曰雨元無
定都是吾皇一念來
唱徹嚴更鳳鑰開侍祠濟濟列崇陔小臣亦忝廊西
獻惟秉温恭對越來
玉佩珊珊出禁扉金蓮分炬散芳非祠班咫尺臨黃
道惹得天香滿袖歸
登歌奏罷樂初成懿懿芬芬薦德馨好是天心彰信
順故教華月唾青冥
合宫深敞匝修廊萬燭煇煇燦奉璋自有質文昭儉
度不須揚厲述齊房
左个明堂是集英鵠袍曾此接文明餕餘欵聽鈞天
奏疑是吾伊雅頌聲
千官移仗拱端門一日雞竿萬里春湯網本疏民自
格要知家法在深仁
肹蠁豐融富媪釐班迴長樂奉愉怡休嘉最易生安
逸翼翼當如未祼時
太廟
太廟致齋洪咨䕫
風雨殘春晚作晴寳山深静鵓鳩鳴雲收翠戟龍文
潤日透金鋪獸面明蠺出火時桑正沃秧抽穎處麥
還成在天列聖孫謀遠流福人間釀太平
景靈宫
謁景靈宫楊萬里
夜雪猶飄天目峯曉晴先暖太清宫雲翻孔雀金花
碧日射鴛鴦玉瓦紅百辟焚香宫柳影一鴉飛立殿
簷東仰瞻九聖聮龍兖萬歲千秋對昊穹
扈從朝獻四首任希夷
齊宿連宵鳳掖西纔交五鼓着朝衣明當接盞天興
殿免從金輿入殿幃
夕郎同列升金殿分立虚皇寳座前天子參神來縟
位侍臣夾跪御爐邊
扈從齋宫每賜茶玉甌常㵸建溪芽今朝值雨傳宣
免只向階前侍翠華
禮官前𨗳赭黃袍陟降靈宫九陛高二十七筵俱再
拜精虔不憚聖躬勞
接盞天興殿同前
遥望黃袍赭色鮮微臣先已立鈞天褥旁跪接金杯
酒衣上濃熏寳篆烟閶闔纔回紅曲蓋瑣扉亟驟錦
鞍韀今晨特為君王霽羽仗方停又沛然
九宫壇
九宫壇齋宿次尹少稷韻范成大
&KR0708;&KR0708;馳三里蕭蕭共一餐吏方緜禮蕝公自將詩壇
隙月窺牀近窗風刮坐寒鵶鳴未忍散端為合并難
後省
後省齋宿三首魏了翁
書生只慣野人廬誰識潭潭省府居獨坐黃昏誰是
伴紫薇閣上四厨書(閣上有四厨書久無人拂拭多有蠧爛)
朱榮鉛砌拱都堂静閤明窗夾主廊(堂後主廊廊之東西分四閤為)
(執政位北有一堂二閤為左右丞相位堂為會議之所北過東為思堂諸府會話中書試童子在焉)外
省諸司西側畔樞寮却在外東廂
朝罷歸來政事堂衣冠牣(闕)鷺成行須臾排馬還私
第一片閒庭鎖夕陽
後省紫薇花任希夷
清曉開軒俯鳳池小山經雨石增輝琉璃葉底珊瑚
榦立出池邊是紫薇
樞屬
西府直舍盆池種蓮二首楊萬里
飛空天鏡堕莓苔玉井移蓮向署裁坐看一花隨手
長挨門半葉出頭來稍添菱荇相縈帶便有龜魚數
往回剰欲繞池三兩匝數聲排馬苦相催
西府寒泉汲十尋深澆淺灑碧森森高花已照紅粧
鏡小荅新抽紫玉簮鈿破尚餘新雨恨繖疎纔作半
池隂西湖瘦得盆來大(音䭾)更伴詩人恐不禁
御史臺
臺中聽雪洪咨䕫
淅瀝松&KR0550;夜空山一樣聲冰霜元自勁水月更添清
衾薄難留夢窗虚易得明庭烏催奏墨未曉已先鳴
祕書省
次洪邁館中紅梅韻周必大
紅羅亭深宫漏遲宫花四面誰得知(南唐苑中有紅羅亭四面專植)
(紅梅見雜誌)蓬山移植自何世國色含酒紛滿枝初疑太
真欲起舞霓裳拂飾天然姿又如東家窺牆女施朱
映粉尤相宜不然朝雲頩薄怒自持似對襄王時須
臾燕支着雨落整粧俯照含風漪游蜂戲蝶日採掇
嗟爾何異氓之蚩提壺火急就公飲他日堕馬空啼
眉
次王十朋省中黃梅韻同前
化工未幻酴醿菊先放緗梅伴羣玉幽姿着意慕鉛
黃正色何心輕萼綠粧成自淺風味深對此寧辭食
無肉可憐涪翁被渠惱中歲梅屏杯杓醁(省中黃梅在酴醿之)
(側黃魯直戲荅王觀復酴醿詩云誰將陶令黃金菊幻出酴醿白玉花)
賦木犀次韻三首同前
前生定自為黃卷一念無如魚蠧何今度全身散金
粟芸香從此不須多
曉翻汗簡困遮羅午對枯枰輙爛柯天遣幽香一喚
起醒然頓作出瓶鵝
怪底花開已兩迴先生儤直未銜杯若猶不領渠儂
意猶向階前一再開
次韻著庭緗梅同前
蠒黃織就費天機付與園林晚出枝東觀奇童承詔
後南昌故尉欲仙時芳心向日重重展清馥因風細
細知詩志品題猶誤在紅梅未是獨開遲
祕閣曝書二首周紫芝
芸香時近曝書筵縹帙緗囊得縱觀不是聖朝修故
事豈知藏室有清官
香羅剪帕金描鳳紅字排方玉作籖身到蓬山瞻御
墨眼驚奎宿射珠簾
題吳說石渠大字同前
中郎往昔遊鴻都眼見箒堊心成書乃知隸法亦天
授後世豈復斯人徒周王百度新復古道家山是圖
書府吳侯妙翰絶古今高榜横空近風雨大字三尺
古所難細書不要烏絲欄四蹄自扶半邊石兩翮忽
舉空中鸞知君似是文中虎便恐聲名傳帝所借令
頭白下凌雲寄語韋郎耐辛苦
和高似中省中雪洪咨䕫
升平見一斑未臘得三雪天開銀色界人立水晶闕
小團醉後煮清夢梅邊說莫道石渠春不似山隂月
省中次韻同前
東風婉娩燕來雙禁漏無聲萬綠香寳鴨炷雲朝太
紫玉蜍挹露校鉛黃聖賢不斷千年脉宇宙常存一
點光老鶴也知虚静好夜深踏月上修廊
院轄
檢院即事任希夷
禁路風清飛早鴉官卑難望紫宸衙了無公事鈎簾
坐一本冬清落細花
攝政院
分曹正在壁門東兼假猶慚兩院通諫鼔無聲誰訟
枉匭函有疏為平戎柳分御路晚烟碧花遶宫牆初
日紅退食心閑了無補西風吹影鬢如蓬
左藏西廡下紙閤負暄戲題(并序)
楊萬里
左帑火禁清寒非人間有也而庫官孔仲石叚季
承史伯載心匠天巧創一火閤不薪不炭暖亦非
人間有予以小暘谷名之且賦絶句
水衡仙客住冰天雪嚙風餐更禁烟不是移來小暘
谷老夫凍折兩詩肩
貢院
禮闈奏號畢呈天官侍郎任希夷
奉詔程文閱四旬紛來萬卷日横陳憐渠燈火勤三
歲惱我簾帷度一春勝日鶯花辜樂事它年桃李識
何人遥知吏部尋春徧紅紫芳菲得句新
省闈試士洪咨䕫
東風席帽快行催渾為天家造士來捧詔九霄雲氣
濕分題五色日華開㨂金沙裏須精鑒脱穎囊中盡
異材容愛直言天子聖好聽臚唱響春雷
上已銓闈董試二首同前
天氣年年只麽新官忙不似舊閑身油車畫舫西湖
閙可惜埋頭典却春
柳暗鴉嬌日正長筆頭風雨響修廊一簾芳碧雙蝴
蝶也解尋人姓氏香
宫觀
冬祠太一六言四首范成大
三一舊傳神貺十神今濟時艱願挽靈旗北指為君
直擣隂山
月色朧明碧瓦蠟烟浮動黃簾岡騎飈輪欲下一天
飛霰纖纖
雲木棲烏未動風庭警鶴先鳴殘夜百靈夙駕人聞
鼻息雷驚
行道羽衣縹眇捲班玉佩冬瓏回首金鋪獸面步虚
聲在天風
太乙宫迎駕任希夷
侵夕猶煩雨灑塵鑾輿纔御霽光分龍顔喜動雙黃
繖花帽裝成五采雲清蹕一聲天下喜簫韶九奏世
間聞侍臣扈從沾天宴親舉堯觴更一欣
太一宫齋宿洪咨䕫
寳鑰轟霄啟玉晨風恬雪霽净無塵東皇太一紫壇
曉世界大千青陸春藜杖流光環珮集鋒旗歛影豆
籩陳樂歌須仗甘泉筆斧藻天家泰道新
太一宫後武林山樓鑰
易君求賦武林山日困塵勞無暫閑我求掛冠欲歸
去念此詩債須當還武林山出武林水靈隠後山無
乃是此山亦復用此名細考其求真有以天目兩乳
到錢塘一山環湖萬龍翔扶輿磅礴擁王氣皇居壯
麗環宫牆湖隂一峯如怒猊勢臨城北尤瑰奇吳越
大作緇黃廬為穿百井以厭之從來有龍必有珠此
雖培塿千山餘中興南渡為行都崇列原廟太一廬
曾因祠事來登眺闤闠塵中有圓嶠薰風時來洗袢
暑綠樹隂隂隠殘照我得暫來猶醒心羨君清福住
年深長安信美非吾土倦翼惟思歸故林
延祥觀後山亭周紫芝
附山結真祠朱門照湖水湖流入中池秀色歸淨几
風簾䆳旌幢神衛森劍履清芬宿華殿瑞霧蒙玉扆
髣髴懷神京想像輪奐美祈年開新宫祝釐奉天子
良辰復難會歲暮得斯喜况乃清樾中飛樓見千里
雲車儻可乘吾事兹已矣便當賦遠遊未可回屐齒
四聖觀凉堂高似孫
水明一色抱神州雨壓輕塵不敢浮山北山南人喚
酒春前春後客凭樓射熊館暗花扶扆下鵠池深柳
拂舟白首都人能道舊君王曾奉上皇遊
苑囿
駕幸聚景園楊萬里
帝心憂麥復憂桑一念通天轉雨暘五色日華銷積
靄三春花草殿餘芳黃雲煖照天顔喜紅藥濃薰禁
籞香見說都人争出郭歡聲舞倦萬垂楊
玉津園餞魏王胡銓
餞行朱邸帝城春隨例顛忙宴玉津報國獨勞千一
慮鈞天同聽十三人金巵宣勸君恩重花露湔愁醉
夢真却憶故山猿鶴在便思投劾乞其身
聚景園宴集任希夷
晩排閶闔披雲霧身躡仙蹤遊禁宇始知天上自清
凉不信人間有炎暑庭前青松笙竽聲望處紅渠錦
綉雲月卿領客意繾綣冰盤照坐光繽紛薰堂盡却
蒲葵扇瑶階細展桃枝簟加籩新來波上菱如珠更
剥盤中芡老罷漸無翰墨功臭味喜入芝蘭叢二妙
不階阿鳳至四老但許商山同明當入直須隨仗夕
陽未卜催歸槳重城街鼓已鼕鼕舉頭桂魄層霄上
宴玉津園江樓七首同前
風静潮㾗減江空夕照多星星波上艇隠隠岸邊莎
風光連北闕景物傍西湖禁籞濤江上兹樓天下無
虚齋留御榻小徑近層崖再拜觀奎畫渾疑侍玉階
參天宫栢翠布地禁花紅臺沼如文囿規模有汴風
浙江天闕下波惡祖龍知在漢如西渭於周比右伊
翼翼瞻齋殿深嚴步苑廊三人俱漢傑一老玷周行
柳花馳道雪櫻子上林紅留得青春住從教白髮翁
舟過御園二首陸游
聖主憂民罷露臺春風别苑晝常開盡除曼衍魚龍
戲不禁芻蕘雉兔來水鳥被人横翠靄宫花經雨委
蒼苔殘年自喜身強徤又作清都夢一回
水殿西頭起砌臺綠楊閙處杏花開簫韶本與人同
樂羽衛纔聞歲一來鷁首波生涵藻荇金鋪雨後上
莓苔遠臣侍宴應無日目斷堯雲到晚回
聚景園高似孫
翠花不向苑中來可是年年惜露臺水際春風寒漠
漠官梅却作野梅開
咸淳臨安志卷十五
