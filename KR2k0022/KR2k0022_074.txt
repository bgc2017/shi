咸淳臨安志卷七十五宋潜說友撰
寺觀一
今浮屠老氏之宫徧天下而在錢塘為尤衆二氏之教
莫盛于錢塘而學浮屠者為尤衆合京城内外暨諸邑
寺以百計者九而羽士之廬不能什一說者曰清虚寂
滅之尚而土木丹雘之貴離世絶俗之高而榮華富厚
之美而其大(闕)而騖于末流二氏殆無以大相過而道
家(闕)之義嚴尊卑等上下則為浮屠學者不及
焉夫憚于(闕)以為不然君臣尊
卑上(闕)人之所(闕)設也彼二氏者豈能
外(闕)道而自立哉(闕)所從入之異路故其為
徒(闕)教服其教(闕)得不世守其說(闕)
不能自遁于其名要之尊君親上之心則一也今寺若
觀率以得列御前為重而其奉三宫元命以祈千萬壽
則晨烟夕燈鼓螺鐘磬梵唄之音步虚之聲隐入霄漢
而散落林谷者相望不絶也斯亦勤已嗚呼彼于吾儒
尊君親上之說㮣嘗有聞否哉叙寺觀
宫觀
城内外
天慶觀
在宰執府後唐時為紫極宫梁開平二年改真聖觀
(有記錢武肅王立文多闕軼)大中祥符二年詔諸郡建天慶觀嘗
以元真觀之天禧三年郡守王欽若以朝謁差遠奏
徙天慶觀額于此紹興二十六年有旨重建賜田五
百畆除其賦紹定四年燬有旨重建御書天慶之觀
四大字而咸淳六年又增撥官田五百畆給之觀内
有真宗皇帝御製賜守臣王欽若詩高宗皇帝御書
老子道德經石刻
記文(天錫大寳命于我有宋二后受之外薄四海悉主悉臣真宗皇帝襲休紹明澶淵既捷以敉寧)
(武功沾濡浸潤億兆禔福稽古禮文之事煟然勃興乃大中祥符紀元之明年詔天下都邑並建道觀一)
(錫名天慶于以崇清静而洽醇熙陟降左右丕顯亦臨積厚流光美祥來假五載冬閏誕頒明指諸天慶)
(觀悉嚴奉聖祖天尊大帝像設卓哉皇乎生民尊祖之丕範順天立教之宏規也夫天者羣物之祖聖人)
(繼德測靈昭德揭虔明有本也日月所照霜露所隊凡有血氣心知之性莫不尊親其所以辨上下定民)
(志之意微矣惟錢塘左江右湖天慶奠址負吳山南鄕中興駐蹕隆上都而觀萬國歲時尹漕帥属朝謁)
(如令州縣吏一命以上肅拜而後敢即事遇誕節内而官省外而臺省歸美報上者必于是事隆體特嚴)
(眎景靈非他郡可比紹定辛卯秋㕓居畚綆不戒爰暨兹宇皇帝惕懷惟天惟祖宗發祥儲祉之地敢懈)
(欽崇首斥内帑金帛祠牒更剏之自宫掖邸第至都人士罔不捐貲佐役明年春聖祖殿成藏室承東齋)
(廬延西重門洞開迓雲車風馬之靈祕宇巍擁妥元龜朱蛇之神于時住持觀事臣陳永灝經工庀材寔)
(敏寔勤上聞而嘉之申以錫賚為錢萬緡俾訖其事又明年三境列真之庭始克備滎温祕寳有待而啟)
(闕題奎淳祐内出天慶之觀四大字以落之闕下之旋壁輝絢穹偉淵靚陽曜隂藏穆穆焉天)
(壮觀矣自三代衰王教熄異端乘之以禍福誘怵愚俗宫室紺碧幾徧天下其于大倫大法蔑如也疇若)
(建殊庭祗靈貺遡仙源于厥初明天歴之前後使凡為臣子者拜俯其下雖在四方萬里外拱極前定之)
(心油然以生而况首善之地不已重乎初上之御極也眷焉東顧虹流隩區將築天基瑞應宫于是仍命)
(永灝往營之未幾珍臺閒館對峙淛河之上聖祖神孫景光相宣于萬斯年益章章矣昔在炎漢肇基豐)
(沛班彪著論闡明王命序帝世之苖裔表神武之證鑑顯德豐功流澤後世四王再迭珍符有開奸雄懼)
(威疆宇遄復鋪觀聖代跨軼兩都彼唐開紫極崇真元之奉詎可同日語哉於戲據坤靈之首倣太極之)
(形與夭命人心相維于無窮故曰天子建極以順成天慶垂萬世之基也淳祐二年夏四月甲子朝奉郎)
(行祕書郎兼吳益王府教授臣盧壮父記)
報恩光孝觀
在報恩坊清泰四年錢氏建舊號開元宫國朝景德
四年改景德觀崇寧二年改崇寧萬壽觀賜鹽官縣
田一千畆政和三年改天寧萬壽觀建徽宗皇帝本
命殿紹興七年改報恩廣孝觀十三年改賜今額專
以追崇徽宗皇帝香火紹定三年得旨蠲其賦咸淳
四年重建鐘樓雲堂兩廡
元真觀
在禮部貢院西唐中宗景龍二年建遂以景龍名(舊志)
(作景隆恐誤)後唐改中興觀錢氏改錢明宫(相傳錢武肅患目禱而愈)
(遂改今貢院橋下小石碣紀為錢明宫)國朝雍熙二年改元真觀大中
祥符二年為天慶觀天禧三年守王右相欽若奏徙
天慶額于真聖觀而復元真之舊賜田凡五百畆
水府淨鑑觀
在候潮門外清水閘東舊在嘉會門外桐木園世傳
五季馬自然修煉於此龍德三年錢氏號水府院國
朝天聖四年詔定天下名山洞府二十錢塘江水府
居其一歲投龍簡政和改淨鑑院七年增水府字仍
歲度道士一人建炎間徙今處乾道四年周安撫淙
建水府扶桑大帝殿嘉定七年道士江師隆闢地重
建
記文(寳慶三年翰林學士程珌撰其略曰兩間動物水為夥故海特大乾坤大支𣲖惟江河淮濟四)
(水然皆北東入海故東海為尤大錢塘據上游六龍來御貢賦梯航吸鯨駕鰲而來渺渺無際静則吴越)
(千里鏡碧一色少焉溟渤翻山岳摧不足以喻其勢豈無司之者乎世謂胥君寄宣孤憤安知水馮雍觀)
(非靈均輩耶道家謂水為府有扶桑帝君若意也有理焉觀為古祠在錢氏清賞堂後人傳五季馬自然)
(修煉飛舉其地也錢氏建水府觀已而徙桐木園祠扶桑仁皇天聖定名山而水府居一旱投簡輒雨政)
(和初俾名静鑑至七年增水府字二歲度羽士一建炎始賜地清水閘之東今百年屋盡敗且隘不足容)
(嘉定七年知樞密院鄭公昭先命道士江師隆主之乃闢地鼎新云云)
表忠觀
在城南龍山熙寧十年守趙清獻公以錢氏墳廟蕪
廢請于朝即龍山廢佛刹妙因院為觀俾錢氏之孫
為道士曰自然者首居之仍歲度其徒一人以供灑
掃詔賜額曰表忠詳具蘇公所撰碑紹興間楊節使
存中淳祐中趙安撫與&KR0696;寳祐間顔安撫頥仲前後
修葺數久復壊而五王廟在觀之西南數十步外灑
掃非便于是屋頽圮久矣咸淳七年安撫潛說友合
廟觀為一拓地築基改創三清大殿而即殿之故址
創五王廟棟宇宏麗像設森嚴若内外門若兩廡以
至鐘樓齋堂雲林閣等或增或葺煥然更新又闢逵
而東鑿池而方聖朝褒忠之意至是益大章顯云
碑文(蘇文忠公撰熙寧十年戊子資政殿大學士右諫議大夫知杭州軍事臣抃言吴越國王錢氏)
(墳廟及其父祖妃夫人子孫之墳在錢塘者二十有六在臨安者十有一皆蕪廢不治父老過之有流涕)
(者謹按故武肅王鏐始以鄕兵破走黃巢名聞江淮復以八都兵討劉漢宏并越州以奉董昌而自居于)
(杭及昌以越叛則誅昌而并越盡有浙東西之地傳其子文穆王元瓘至其孫忠顯王仁佐遂破李景兵)
(取福州而仁佐之弟忠懿王俶又大出兵攻景以迎周世宗之師其後卒以國入覲三世四王與五代相)
(終始天下大亂豪傑蠭起方是時以數州之地盜名字者不可勝數既覆其族延及于無辜之民㒺有孑)
(遺而吴越地方千里帶甲十萬鑄山煮海象犀珠玉之富甲于天下然終不失臣節貢獻相望于道是以)
(其民至于老死不識兵革四時嬉游歌舞之聲相聞至于今不廢其有德于斯民甚厚皇宋受命四方僭)
(亂以次削平而蜀地江南負其險遠兵至城下力屈勢窮然後束手而河東劉氏百戰守死以抗王師積)
(骸為城釃血為池竭天下之力僅乃克之獨吴越不待告命封府庫籍郡縣請吏于朝視去其國如去傳)
(舍其有功于朝廷甚大昔竇融以河西歸漢光武詔右扶風修理其父祖墳塋祠以太牢今錢氏功德殆)
(過于融而未及百年墳廟不治行道傷嗟甚非所以勸奬忠臣慰答民心之義也臣願以龍山廢佛祠曰)
(妙因院者為觀使錢氏之孫為道士曰自然者居之凡墳廟之在錢塘者以付自然其在臨安者以付其)
(院之淨土寺僧曰道微歲各度其徒一人使世掌之籍其地之所入以時修其祠宇封植其草木有不治)
(者縣令丞察之甚者易其人庶幾永終不墜以稱朝廷待錢氏之意臣抃昧死以聞制曰可其妙因院改)
(賜名曰表忠觀銘曰天目之山苕水出焉龍飛鳳舞萃于臨安篤生異人絶類離倫奮挺大呼從者如雲)
(仰天誓江月星晦蒙強弩射潮江海為東殺宏誅昌奄有吴越金劵玉冊虎符龍節大城其居包絡山川)
(左江右湖控引島蠻歲時歸休以燕父老曄如神人玉帶毬馬四十一年寅畏小心厥篚相望大貝南金)
(五朝昏亂㒺堪托國三王相承以待有德既獲所歸弗謀弗咨先王之志我維行之天祚忠厚世有爵邑)
(允文允武子孫千億帝謂守臣治其祠墳毋俾樵牧愧其後昆龍山之陽巋然新宫匪私于錢惟以勸忠)
(非忠無君非孝無親凡百有位視此刻文)
題詠(楊傑贈錢氏孫端静師詩凰凰鏘鏘出丹山覧輝金闕振羽翰簫韶九奏動天地苑囿何處無)
(琅玕故山惟有千年鶴海上芝田隨飲啄朝市紛華了不知逍遥常在雲林閣東坡送表忠觀道士歸)
(院先王舊德在民心著令稱忠上意深墮淚行看會祠下掛名争欲刻碑隂凄凉破屋塵凝坐憔悴雲孫)
(雪滿簮未信諸豪容郭解却從他縣施千金)
旌忠觀
在豐樂橋紹興元年宣撫處置使張浚備秦鳳帥吳
玠陳請鳳翔府和尚原三聖廟乞賜額曰旌忠三年
張循王俊楊和王存中于臨安府踏道橋東立廟紹
興十九年楊和王奏請改賜觀額三十二年徙于覺
苑寺故基淳祐壬子燬惟廟獨存寳祐丙辰始建屋
六楹(詳見祠廟門旌忠廟)
中興觀
在吳山大觀中建東岳行祠規制略具紹興七年鄉
民始合民營葺之二十九年有茹氏者捐資訖成之
翼以道觀嘉泰辛酉燬包道成募緣重建扁曰崇道
菴嘉定己巳始請觀額紹定辛卯嘉熙丁酉仍燬趙
安撫與懽議徙他所不果乃即其地改卜北向建廟
淳祐壬子趙安撫與&KR0696;又易向而東明年理宗皇帝
御書東岳之殿四字以賜
天明宫
在吳山忠清廟後嘉泰中建
承天靈應觀
在吳山之巔舊故天地水府三官堂紹興間改冲天
觀紹定四年燬端平三年重建旨改賜今額仍建梓
潼帝君行祠淳祐十年旨增建玉皇上帝寳閣
至德觀
在吳山之巔渾儀臺側即十一曜太歲堂也元隸太
史局紹定四年燬羽士請以為廬端平三年成御書
其扁曰至德之觀
清源崇應觀
在吳山寳祐元年蜀士夫牟中書子才等陳請云大
江發源實自汶江清源真君廟食其土治水之績為
世大利朝廷春秋祀享神寔作配旨就吳山卜地建
廟御書清源崇應之觀清源之殿
顯惠觀
在吳山寳祐間蜀士仕于朝者議建奉顯惠真君香
火以為禱祈之地
鶴林宫
在城内俞家園慶元乙卯旱順濟觀道士劉友真禱
而雨紹定辛卯即所寓舍為觀請今額咸淳元年太
傅平章賈魏公給田三百畆
真聖觀
在六和塔側寳慶二年道士江師隆創觀有真武像
淳祐間摹本上進理宗皇帝御書御製贊(見行在所錄御製門)
觀内舊有歐陽公小草秋聲賦歸雁亭詩石刻及洪
容齋撰陳鑄城南堂記
記文(程内翰珌撰觀記云維此衆大號京邑利祿海山無終極湯沸火炎齊與泊斗柄孰揭指羣迷)
(教化宣明惟聖識既先斯道自躬行更表元風為世式用以顯應鎮其西太一萬壽奠其北延祥四聖位)
(東南三茅冲天乃中立惟有西南號龍山殊庭未睹丹霄偪粤昔紫清玉皇君冲融所毓並乾坤迨唐宫)
(正紫極名奉之三百久其齡火樹金乘梁得土日食方還明未普江南乃有勲臣鏐戎馬﨑嶇不廢修絳)
(宇丹樓杭獨盛請更紫極為真聖且謂唐人紫極稱專祈薦福徹天庭今欲更名真與聖庶顯羣心知所)
(敬一函朝奏夕風馳五十年間終不振勃興宋德同天垂兵不一刃謳歌歸坐看五季荒殘復化作無懷)
(清淨時祥符三葉膺圖籙軒昊醇醲調玉燭海不揚波天無風一陶萬宇同薰沐九重閶闔布新綸天慶)
(佳名錫又新于時天下崇元館不復當時真聖名朱梁舊扁空山寂錢氏遺基荒草棘開山隆師善根深)
(一念不移如願力偶因善士施金園從此百間新突兀彈壓吴山與胥江萬年長護雙龍闕)
景隆觀
在新門外舊為通元菴嘉定十四年旨許建觀以舊
修内司營地畀之羽士陳永年出力剏造寧宗皇帝
御書名扁賜有璇璣殿理宗皇帝御書有景命萬年
之閣奉今三殿元命
玉虚觀
在龍山舊為三官院錢武肅王龍德三年置以奉天
地水三官祥符四年賜今額建炎初蕩于兵火紹興
初始草創紹定六年羽士陳永錫建三清閣淳祐三
年朝廷斥賜焉十一年御書玉虚之觀三官之殿八
大字以賜明年又舉御馬院餘地盡畀之仍降度牒
造景福萬年殿奉皇帝元命觀西有張氏園願以歸
修内司遂併行撥賜即其地為三茅殿
玉清宫
在錢塘門外葛嶺紹定元年東朝降錢造移賜額二
年賜田一千畆崇奉寧宗皇帝恭聖仁烈皇太后神
御理宗皇帝御書玉清之宫四字以賜後有葛仙翁
煉丹臺
旌德觀
在蘇堤第一橋寶慶二年守袁同知韶創先賢祠徙
玉晨道宫于東北隅以供灑掃請于朝賜額曰旌德
有西湖道院有亭曰虚舟曰雲錦皆枕湖
雲濤觀
在西湖南山雷峯塔後紹定四年創移請今額
上清宫
在西湖雷峰塔北相傳葛仙翁煉丹舊址淳祐間建
理宗皇帝御書清淨道場
題詠(鄭丞相清之二詩云雨餘日脚到天涯十里平山帶晚霞疑是千紅蟠絳闕頓移光景入仙家)
(綠上清仙腹正便便賸納風光似輞川曉雨洗開新岸晩霞蘸出嫩紅天鞭浮野竹數莖筍葉俯秋荷)
(幾柄蓮不是西湖最佳處更于何處着癯仙)
冲虚宫
在錢塘縣履泰鄕紹定中建名寧壽菴淳祐六年移
請今額
太清宫
在錢塘縣履泰鄕龍井山路紹熙元年建寧宗皇帝
御書太清宫歲寒亭及養性二字以賜又有矩玉亭
咸淳四年旨賜惠順賈貴妃充功德院
景星觀
在臨平鎮紹興十年建東岳行祠淳熙六年移請今
額
順濟宫
去城四十里在湯鎮赭山之間元係龍王廟紹熙元
年移請雲濤觀為額四年旱禱而雨改賜今額嘉泰
二年九月錫三神侯爵曰廣澤曰順澤曰敷澤嘉定
九年增封曰廣澤靈應曰順澤昭應曰敷澤嘉應觀
側有東岳行祠
女冠
新興宫
在城南衆惠橋嘉定間女冠王景圓捨宅為宫移請
今額
福田宫
在薦橋門裏舊名彤雲熙寧十年改賜梵嚴觀嘉定
中恭聖仁烈皇后賜田一千畆改今額
明真宫
在九里松步司前軍教場之北嘉定中建寧宗皇帝
御書明真二字
神仙宫
在錢塘門外東山衖
承天宫
在仁和縣赤岸嘉熙中建寧宗皇帝御書承天二字
西靖宫
在錢塘門外掃箒塢開禧元年建
天清宫
在西湖青芝塢靈峯之側冲靖大師沈師謙建寶祐
五年移請今額
靈耀觀
在錢塘縣駞巘嶺下紹定中建
常清宫
在鮑家田沂靖惠王府香火院
道堂
崇真道院
在蘇公堤咸淳四年太傅平章賈魏公給錢創建仍
撥租田以贍雲侣其地舊有水仙王廟并以香火之
奉屬焉
靈應堂
在清波門外聚景園前
餘杭縣
洞霄宫(互見大滌山)
在縣西南一十八里漢武帝元封三年創公壇于大
滌洞前為投龍祈福之所唐高宗時遷于前谷為天
柱觀光化二年錢王更建國朝大中祥符五年漕臣
陳文惠公堯佐以三異奏(一池泉涌一祥光現)(一枯木榮)賜
額為洞霄宫仍賜田十五頃復其賦後燬于兵紹興
二十五年旨賜錢重建乾道二年太上皇帝太上皇
后乘輿臨幸御書度人經一卷以賜又明年太上皇
后復來游淳熙六年道藏成八年賜藏經孝宗皇帝
嘗賜道士俞延禧畫古澗松詩光宗皇帝御書怡然
二字賜延熹為齋扁寧宗皇帝御書演教堂理宗皇
帝賜内帑鑄鐘御書清淨經一卷及洞天福地四大
字以賜按真境錄云宫有五洞交扃九峯回挹千巖
萬谷秀聚其中或泉飛彤厦之簷或雲鎖碧壇之角
祥光神異兼木返于春枝撫掌泉靈更丹藏于翠箬
誠姑射之令壤歟晉有郭文舉手植三松于殿前時
與猛獸游息其下大中祥符間陳文惠公堯佐領浙
漕語道士馮德之曰嘗夢遊山中見仙人顧予有鼎
鼐之稱既大用遂造紫石大香鼎二置于洞前各為
銘以表其異元豐間趙清獻公抃再涖郡抗疏引年
甲子秋八月忽促騎來游謂道士沈日益曰近于高
齋夢入一山見宫闕巍峩有道士數人出迓詢之曰
洞霄宫覺而思之兩典是郡未嘗一游故冒暑而來
今視其山勢亭宇與夢中無異為留旬浹乃去自晉
宋以來得道之士許邁而下凡二十有四人(詳見人物門)
亭館
潄玉館超然館稅駕館翠蛟亭
飛玉亭宜霜亭聚仙亭
神異
無骨箬(峯之下多生紺箬昔許先生邁謂弟子曰吾有金丹藏無骨箬下他日有緣者)
(遇樵者採箬而歸率不見所謂無骨者及㸑則數得之)
搗藥禽(山多異禽其最異者僅有其一晝隐夜鳴莫得而見其音清亮徹旦不絶殊類)
(杵藥聲)
重榮木(宫外有櫟木一本其大五圍舊傳唐咸通二年吴天師種久之枯悴大中祥符)
(五年忽爾重榮陳文惠圖以進)
地湧泉(見後撫掌泉)
五色雲(見後祥光亭)
銘記(陳文惠公二鼎銘其一曰爐之質刳中起烟人之體虚心養元不用之用自然之然爐兮人兮)
(兹謂道焉二曰山之高兮巉巉出雲洞之深兮幽幽宅真鸞鶴一瞬鳬鷖百春安得而往葆光嗇神)
(氣陸太史游撰洞霄宫記造化之初崑崙旁薄一既分天積氣于上地積塊于下明為日月幽為)
(鬼神聚為山岳海瀆散為萬物萬物之至靈為人人之至靈為聖哲為仙真而道為天地萬物之宗)
(幽明鉅細之統此虙羲黃帝老子所以握乾坤司變化也其書為易六十四卦道德五千言隂符度)
(人西昇生神之經列禦寇莊周關尹喜之書其學者必謝去世俗練精積神棲于名山喬嶽略與浮)
(屠氏同而篤于父子之親君臣之義與堯舜周公孔子遺書無異浮屠氏盖有弗及也臨安府洞霄)
(宫舊名天柱觀在大滌洞天之下盖學黃老者之所廬其來久矣至我宋遂與嵩山崇福獨為天下)
(宫觀之首以寵輔相大臣之去位者亦有以提舉洞霄而超拜左相者則其地望之重殆與昭應景)
(靈醲泉萬壽太一神霄寳籙為比他莫敢望在真宗皇帝時始制詔改宫名賜金寳牌又賜仁和縣)
(田四十五頃以奉齋醮悉除其租賦至政和間宫以歴歲久穿壊漫漶徽宗皇帝降度牒三百命兩)
(浙轉運使復興葺之歲度童子一人為道士建炎中又廢于兵火高宗皇帝中興大業聞之當宁嘆)
(息乃紹興二十五年以皇太后之命建昊天殿鐘經二閻表以崇閎繚以修廡費出慈寧宫梓匠工)
(役具以修内步軍司中使臨護犒賜狎至既不以命有司而山麓之民亦晏然不知有役一旦告成)
(金碧之麗光照林谷鐘磬之作聲摩雲霄見者疑其天降地涌而神運鬼輸也可謂盛矣及上脫屣)
(萬幾頥神物表遂以乾道二年自德壽宫行幸山中駐蹕累日勅太官進蔬膳親御翰墨書度人經)
(以賜自有天地即有此山殊尤之迹今乃創見慶元六年九月葆光大師宫都監潘三華與知宫事)
(高守中同知宫事水邱居仁以告游曰願有紀以為無窮之傳游以疾未能属稿同知宫事王思明)
(及其徒李知柔踵至以請會游被命紬史又不克成嘉泰三年四月史成奏御乃能叙載本末如此)
(且作銘曰在宋祥符帝錫帛書乃作昭應比隆河圖元豊景靈列聖攸居元祐上清以祝帝儲祕字)
(煌煌焕于天衢徽祖神霄誕彌九區迨我高皇省方東吴睠言天柱鎮兹行都警蹕來臨神明翊扶)
(乃御幄殿穆清齋㡡天日覆照雨露涵濡迄今遺民泣望屬車三聖嗣興光照聖謨千礎之宫鶱騰太)
(虚傑閻鴻鐘震于江湖肆作誦詩億載不渝天曹侍郎叔遠撰新鑄鐘記聖天子握符御極敬愛)
(民遇雨暘稍愆禱于群望所至感格其靈績最著者則杭之大滌也是山居洞天三十有四為天柱)
(福地距行都三舍御前崇奉有年矣宫宇宏壮獨闕巨鐘一使命絡繹奏聞上思所以揭虔表靈乃)
(紹定己丑□月丁亥有旨命鑄仲秋己未告成夫也山川流峙雲氣出没神明所以代化工而施利澤)
(霓棟横空鴻音徹漢聖天子所以鎮名山而昭丕貺也神有顯功上有垕報此殊庭盛事可無紀乎)
(載攷圖籍唐大律中有神應鐘台之黃岩因禱旱醻德鄕人每以騐晴雨經建炎煨燼聲弗逮初開)
(禧邊帥畢再遇于淮泗獲景靈舊鐘漕臣黃犖求寘之大滌亦既舁止然物久則敝剥極宜復其革)
(故鼎新必須時應數邇者宸命既頒幣出内帑工擇國良賜度牒以資其費融兼金以美其質衆槖)
(一鼓大器立就其形不侈不弇不厚不薄其聲不石不播不柞不鬱鐘成樓亦加肆殆時數之偶歟)
(近臣劉世享承命庀事盡畫宣勞圖形以進天顔闓懌猗歟盛哉聖天子嘉惠名山與先朝賜田臨)
(幸匹休于無窮矣夫形而上者謂之道形而下者為之器鐘器也而道寓焉倘能因器以求道則銷)
(去鑛錯保合粹和内明外寂力到功深窮䆳徑于華陽侍宸遊于月殿服猛獸于岩前藏金丹于箬)
(下自然山川呈瑞神物薦休鳳鳴高岡龍蛻幽穴清泉沸井祥光燭天所謂人傑地靈豈昔有而今)
(亡耶無已則澄神寡慾體道修真庶幾善人以多嘉祥自應雨可請暘可祈尚無負于清朝欽崇之)
(意乃若聽考擊于晨暮昭報稱于薰修祝聖壽而保皇圖與洞天福地同其長久者又不待言諭也)
(而吳寳學泳撰演教堂記盤古開闢宇宙天先成地後定故都天之號柱于八極者三不周以北)
(存而弗論可也惟灊山之東杭山之南積氣温厚有雙柱峙焉以其上通太微之室故曰洞以其中)
(伏三辰之根故曰天柱道家者流好言天與帝而不以地對盖維持主宰者在上地不過承之而已)
(洞霄舊號天柱觀而演教堂則又接天柱之乳而流出道德者也先是堂列大門外傳者曰神營化)
(造不類目巧之室殆未可知也後遭兵燬更創于正殿後紹興肇其迹開禧奐其宇端平又峻其基)
(室虚而白楹廣而閒雌霓抱梁陽馬承楄堂之背叠石作巘曰聚仙亭翼步櫩而上曰方丈室耽耽)
(乎廣厦真可談混元論黃虞矣矧惟我高宗皇帝曾手書度人經以鎮清真之場孝宗皇帝御製古)
(澗松詩以尊不老之道玉宇扁于寧考金幣錫于慈皇今主上又勅命冲妙師大明董集斯事列聖修)
(道崇教何其盛也堂甫成大明羽化而師孫處道與監宫大年及大欽述師之志綜其本末求記于)
(潼川吴泳泳曰汝知所謂堂者因教而有堂耶所謂教者因堂而有教耶向者堂敝教亦敝耶今者)
(堂新教亦新耶吾與子言堂有成壊而教無新故仙聖之所重惟教耳然聖人以身教也真人以神)
(聽也以身教故不悅道之華以神聽故不逐言之迹今營一畆之宫築環堵之室既勤樸斵又塗塈)
(茨輪焉奐焉惟欲其美而身有玉廬心有絳宫脾有黃室肺有皓庭面有赤宅耳有三門喉有十一)
(樓两肩有紫戶青房七竅有金闕玉鑰皆自己之堂也而不能媺也指三洞十二部為教母綜五笥)
(七十笈為道樞勃勃啟于珠口團團走于環中便以口之所授為演妙耳之所聞為證真而自有此)
(山以來隂陽之浸昏曉之割日月之相觸雷霆之相盪飄風暴雨率創于無雕烟鏤霞復歸于樸鳥)
(啼而林幽則動中有静龍蟄而霧滃則寂中有感變通而為四序流形而為品物不宰之宰不神之)
(神皆自然之教也而莫之悟也處道曰若爾吾記則歴刦以至于今千聖之戶庭荒矣雖然吾復為)
(子通之老氏之學與佛者籠罩誕謾之說不同根以清淨虚明行以慈儉忠孝其無為也無不為也)
(近于易不争也莫之争也近于謨谷神之說近于虚受嬰兒之喻近于若保修養而引年近于祈天)
(永命真誥謂性與道合由道之體近于中庸王子謂壹氣孔神于中夜存近于孟子若夫淮南原道)
(之極至于和與性便父無喪子之憂兄無哭弟之哀童子不孤婦人不孀獸胎不殰鳥卵不殈則又)
(吾孔門家法也作是堂已玉眸詵詵豈無望道而欲見者倘能味法如蜜調心如絃滌神識如鏡為)
(善無近名為學不躐等雖有拱璧駟馬不能易吾進退之心則聖真在已不必問隣矣霞子妍之哉)
(雲孫瑩之哉舍洪文忠公咨䕫撰檀越施田記洞霄距行闕三而近翠華臨幸舊德典領延緌寺)
(貂榮禱旁午望出璇臺珍館之右星冠羽衣來游來處常不翅數百千指九霞八景晴霏濕翠朝攬)
(夕挹充然自得而主其徒者每皇皇懼無鞅數衆之弗克澹唐中葉嘗賜觀莊田一所國初錢氏籍)
(以歸有司祥符中賜仁和田一十有五頃除其租紹興剏通明殿于宫之東偏又歲有常餼以給齋)
(祭列聖&KR0636;育之恩至矣賜田中更多故僅存磽瘠歲入不足支數月都監宫事龔大明語其徒王思)
(明王大年前是住山潘君三華尚能斥槖装賣曹橋田以繼粟吾徒可坐睨寬鄕上腴大家腐陳匄)
(彼有餘補吾不足庶幾我疇我畊我庾我積以裕我後之人怡聲勸相堅力經度其志卒以酧畏壘)
(既壤姑射且熟鼓腹昇平稽首萬壽欲與是山相為無窮來諗予為記夫道行乎天地之間日用飲)
(食何者非道先王以是生養天下一夫授田百畆于耜築場有其時紏笠趙鎛有其具堅好穎栗舂)
(揄釋烝有其成墻屋有桑疆畦有果蓏柵有雞豚沼有魚鱉身勤于所養心安于所止一毫無待于)
(人此王道所以為盛也世降道裂始有食非其力者浮屠氏幼而辨能撼人以禍福塍陌綺錯鉢巾)
(雲趨所在皆是而為老氏之學者大抵以清淨無為為宗湏于人者狹故其廬聚不能十佛之一雖)
(名山藏室大洞殊庭號稱海内之望亦往往微常産以自殖其教然也于其教清淨無為之中而能)
(謀長以殖其衆可不謂難乎雖然樂與餌過客止道淡乎其無味視之不可見聽之不可聞而用之)
(不可既耳師之說然也繼今不以口體為心害宜有進乎淡而無味者余家天目之陽去天柱為近)
(間當分半席叩之施者生有祈死有薦其姓氏畆石並附見碑隂云)
題詠(陳文惠公堯佐詩一帆高掛出紅塵萬仞長歌入紫雲莫道游仙便無侣玉清冠蓋許同羣)
(谷口停驂上翠微五雲宫殿闢金扉不知何處朝真會却見龍鸞隊仗歸二天封部稼如雲流水)
(清寒出洞門更愛林間盤石上松花飃落羽人樽蕭蕭紅樹碧峯前為愛桃花入洞天偶逐霓旌)
(纔百步却憂人世已經年絶趙清獻公詩龍穴藏身穏泉源撫掌清紅塵人慮白日世長生我分)
(諳沖寂誰能顧利名空皈休指笑今作洞霄行間蘇文忠公詩上帝高居愍世頑故留瓊館在凡)
(青山九鎖不易到作者七人相對閒庭下流泉翠蛟舞洞中飛鼠白鴉翻長松怪石宜霜鬢不用金)
(丹苦駐顔為前生我已到杭州到處長如到舊游更欲洞霄隐吏一菴閒地且相留陳丞相堯)
(叟詩回合烟光叠翠屏東南山水此為靈鶯花春學蓬瀛樹樓閣夜干牛斗星古檜森羅燒藥灶彩)
(雲飄灑聚仙亭遼天俯近歸期鶴澥谷旁連駭巨溟紫陌紅塵無一點綠毛仙骨有千齡錢景諶)
(詩清夜宿瑶宫雲開天柱峯千岩空洞月萬籟古壇松仙馭聞鳴鶴琅輿想六龍朝元步虚罷祥吹)
(引林中瓊入谷初無路山蹊九折廻紫庭藏玉室碧落抱臺溪水人間見桃花源上開祇因有仙)
(骨得到洞天來月洞天三十六大滌上清房物外外外雲烟古仙家日長溪流分玉醖岩穴産靈香湏)
(信風塵表棲真自有方今方干詩早識吾師頻到此芝童藥犬亦相迎師一去無消息花洞石壇)
(空月明精戴石屏復古詩高枕清流卧白雲靈龜骨相鶴神凡為九鎖山中客多是羣仙數内人)
(三沐三薰來訪道一觴一咏共談真祥光亭畔蒼松下更借清風洗俗塵天柱峯頭一振衣雲開)
(巖路雨晴時登臨欲訪神仙事紀述都無漢晉碑拍手數聲龍井躍篝燈一覧洞天竒林間安得棲)
(身處欲煉金丹餌玉芝老劉子澄詩青山鎖斷紅塵路石柱干霄藏洞府蛟據窟不可窺千古流)
(泉替渠舞真墟容我輒躋扳心曠方知白日閒飛仙一去忽已遠坐對松梢雲往還高䟱寮似孫)
(詩洞門金畫翠琅玕杏不多花月溜寒借得御書經日讀松風洗盡石棋盤雲氣常常在上峯松)
(生仙骨盡成龍不通名姓誰談道却得雲邊两度逢洪忠文公咨䕫贈石室朱修行詩響泉一𣲖)
(落天風人在浮雲柳絮中亭午柴關猶未啟碧玲瓏底拒霜紅落葉堆中折脚鐺白雲煮盡又還)
(生洞門黃鶴婆娑舞留得松風待月明塵王學可亞夫詩天柱峯高萬壑分故留九鎖限棼泉飛)
(窗牖長為雨日上岡巒半是雲洞擘隂崖通遠岫石生暗暈作奇紋聖朝每為民祈福絶笑求仙漢)
(代君)超然館(洪忠文公咨夔宿超然館聞鐘太一相過燭未銷朝元鐘動鬱羅蕭身輕不怕)
(瓊臺滑蹴踏青霞上斗杓)翠蛟亭(鞏栗齋豐詩木石相因依妙處在得水遇其相合時澗蹙)
(水多止巍巍天柱峯雙洞空無底怪石抱山廻灌木参天起青蛟走玉骨元脉貫石髓屈折暫得伸)
(掀舞如掉尾亭成是何年不陋亦不侈秋深泉少縮亭影照清泚忽遇水飛流亭在銀濤裏怒蛟捲)
(亭去相拒不盈咫一落墜两谼力竭勢方已終疑入江湖赴海日千里昨夜山雨豪梧竹盡風靡轟)
(雷與石鬪蛟怒幾欲死吾亭方晏然清曉見窗几因携一樽來與客相料理賸擬畫將歸題詩却留)
(此如趙南塘汝談和幽亭枕蒼峽雲竇通細水百折建瓴㶁㶁鳴不止客來一抽鑰白霧噀岩底)
(倏翕千丈蛟拏空翠濤起天開渾沌竅日洗盤古髓諒匪畜池鱗多應化雷尾馮陵氣易壮怖蕩辭)
(難侈術假金洞元影逾瑶臺泚誰云遊方外巧異緇塵裏坡仙頗年數覿面猶尺咫采句貴自然鞏)
(言良是已珍題豁靈界篆出番君里道人亦多事浮念何時死予生嗜泉藪痼習牽硯几太息動静)
(幾于何寄冥理醉倒臥滄浪煩君更評此山趙顯父彦假和天下名洞天有山必有水餘杭水窟)
(神仙所棲止仙人乘雲去玉蛟留潭底至今雷雨夕蛟睡時驚起爪擘崖石裂石罅滴乳髓涓涓泉)
(流出半垂白鳳尾風來琴筑響月照瓔珞侈曲折納深池徹底清且泚築亭當澗衝木石相表裏翠)
(壁潤含烟層峯去天咫道人幻出竒指顧猶未已忽驅蛟赴鬪瞬息八百里怒氣挾犇霆草木為披)
(靡兒童驚震掉面若稿灰死逹人本大觀談笑自隐几湏臾群動息静坐窮物理水石本無心相激)
(一至此两趙蹈中汝譡和衆峯抱蒼龍蟠屈環翠水放之崖間奔洶不得止濤瀾生席上雷雹轉)
(石底恍疑天柱摇將拔隂洞起蘇公雄氣壓詩骨得山髓指揮驅鯤鯨赫奕動箕尾紛紛下土人蟻)
(蛭自豐侈驟觀目睛眩筆墜汗流泚坐令空谷嘯聲徹霄漢裏君來松根吟仙者相去咫老蛟破鎖)
(出餘怒猶未已决開澗千丈散作霧五里今年溪湖乾草樹生意靡寸泉落山苖靈藥起重死遺吾)
(雲子飯報汝青玉几野人尋泉竇筒壊方復理泓然山巔池冬夏常若此洪忠文公詩壮杉耄檜)
(護嵌空飛墮蜿蜒白玉虹莫道隔凡元有柱胡麻麻麻流出石矼東晴雷碾破白雲窩無數林華衮下)
(坡好把轆轤翻轉着崑崙頂上卷黃河觀張斗野韞詩道人鎖蛟天柱半客來縱蛟作奇飛風動)
(地輷晴雷雄拏怒攫石欲開明珠萬斛撒成雨忽起㳅雲入銀浦仙田種玉畊春烟潤流九里無凶)
(年問蛟飛去何時還道人仰笑意自閒月中携手聽潺湲)
天柱廨院
在縣西南半里大溪之際後唐長興四年建舊名法
華廨院至唐咸通八年立為天柱廨院今號洞霄廨
院
洞晨觀
在餘杭界係洞霄廨院
至道宫
在縣北三十里曹橋鎮之西唐文明元年建舊名福
田治平二年改今額
臨安縣
紫陽宫
在縣西北四十里梁大同二年建太清宫後改為天
清大中祥符元年改賜今額
元寂宫
在縣西四里唐乾元中建舊號鶴林觀大中祥符元
年改賜今額
冲虚觀
在縣西一十五里晉時郭文故居也後唐同光四年
吳越王建為真君祠大中祥符元年改賜今額
崇道宫
在縣北二十里相傳唐若舉白日上昇即其地為神
仙宫唐垂拱四年建治平二年改今額
清修觀(以下女冠)
在縣西北三里梁乾化元年建治平二年改賜今額
新興女冠宫
在縣西北三里梁乾化元年建舊號龍德後改今額
於潛縣
至道宫
在縣北四十五里天目山龍池之下唐天成四年建
舊名天目宫治平二年改今額
無極宫
在縣南二十五里舊志載昔有大徐五寳華真人小
徐五含青真人得道上昇以其所居宅為宫梁朝名
西靖宫治平二年改今額(慶元六年移額縣東一里南陽山張真君别廟之東)
集真觀
在縣南四十里舊志載漢天師道陵所生之地元名
生仙宫治平二年改今額觀即天師故宅山有丹井
尚存
許遊觀
元在縣西一里有仙人許邁丹井邁嘗隐于此紹興
二十六年道士劉冲素請移觀額于縣東二里桃源
山重建
富陽縣
妙庭觀
在縣西一十五里舊號明真治平二年改賜今額世
傳董雙成故宅(今山下多董姓)天聖中道士朱去非發地得
丹鼎覆以銅盤承以琉璃盆盆破丹亦飛去紹興初
建香風堂玉笙菴(里人謝伋取李白月華詞名之)嘉定中令程珌俾
道士王以存移今殿復舊丹壇建新樓于其左(紹興初道)
(士董元行掘土得銅牌長寸半有字云我有蟠桃樹千年一度生是誰來摘去須問董雙成字畫清楷其)
(隂有王母乘鳳雲中淳熙丙戌修殿方丈後取土得銅盆三足两耳側小竅二腹皆鞭暈不類今之模製)
題詠(坡詩人去空山鶴不歸丹亡鼎在世徒悲可憐九轉功成後却把飛昇乞肉芝琉璃擊碎走)
(金丹無復神光發舊壇時有世人來䑛鼎欲隨雞犬事劉安)
丹霞觀
在縣東北一里政和元年朝旨建神霄玉清萬壽宫
下院宣和元年改賜今額乾道四年令陸楠重修(觀基)
(乃舊真覺院也)
崇元觀
在縣東一十三里淳祐己酉遷于縣西三十五里地
名龜川
元陽觀
在楊漲淳祐七年移建
崇親思孝宫
初道士李仲端于大源山建崇壽殿紹興二年有旨
崇奉本命嘉泰元年勅以為崇親思孝宫
紫霄宫(女冠)
在大元山去縣南三十里前有一石世傳三官下馬
石靖康丙午女冠清妙虚心大師孫千霞與其師宋
道錄自中都來止有山前一夕里人見祥光上騰初
結茅以居久之遂成宫觀雅潔幽爽亦縣之勝㮣也
紹興十三年賜今額
新城縣
景德觀
在縣北二里政和七年建請景德觀舊額有葛仙翁
浴丹井
鹽官縣
葆真菴
舊在縣西南三里乃馬自然得道之所邑人乞立宫
觀宣和二年賜葆真菴額紹興二十三年令劉偉移
于縣東二里與嶽廟並
昌化縣
上清宫
在縣東紹興元年余大辨建八年請上清宫舊額
咸淳臨安志卷七十五
