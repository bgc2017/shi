荆楚歲時記地理類八(雜記之屬)
提要
(臣)等謹案荆楚歲時記一卷舊本題晉宗懍
撰書錄解題作梁人考梁書元帝本紀載承
聖三年秋七月甲辰以都官尚書宗懍為吏
部尚書又南史元帝本紀載武陵之平議者
欲因其舟艦遷都建業宗懍黃羅漢皆楚人
不願移此書皆記楚俗當即其人舊本題晉
人誤也唐宋志皆作一卷與今本合而通考
乃作四卷考書錄解題載懍自序曰傅元之
朝會杜篤之上己安仁秋興之叙君道娛蜡
之述其屬辭則已洽其比事則未宏率為小
記以錄荆楚歲時風物故事自元日至除日
凡二十餘事然則必無四卷知通考為𫝊寫
之譌又檢今本實有三十六事併知陳振孫
所記懍序亦以三字訛為二然周密癸辛襍
識引張騫乘槎之天河見織女得支機石事
云出荆楚歲時記今本無之則三十六事尚
非完本也其註相𫝊為隋杜公瞻作故多引
開皇中杜臺卿玉燭寳典然唐志宗懍荆楚
歲時記一卷下又出杜公瞻荆楚歲時記二
卷豈原書一卷公瞻所註分二卷後人又合
之歟乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
荆楚歲時記
梁宗懍撰
正月一日是三元之日也謂之端月
按史記云正月為端月春秋傳曰履端于始元始也
雞鳴而起
按周易緯通卦騐云雞陽鳥也以為人候四時使人
得以翹首結帶正衣裳也注云禮内則云子事父母
婦事舅姑雞初鳴咸盥潄櫛纚笄則惟其常非獨此
日但元正之朝存亡慶吊官有朝賀私有祭享虔恭
宜早復位於餘辰所以標而異焉
先於庭前爆竹以辟山臊惡鬼
按神異經云西方山中有人焉其長尺餘一足性不
畏人犯之則令人寒熱名曰山臊人以竹著火中烞
(音朴)熚(音必)有聲而山臊驚憚遠去玄黃經所謂山㺐鬼
也俗人以為爆竹燃草起扵庭燎家國不應濫于王者
帖畫雞或斵鏤五采及土雞於戶上造桃板著戶謂之
仙木繪二神貼戶左右左神荼右鬱壘俗謂之門神
按莊周云有掛雞於戶懸葦索扵其上插桃符於旁
百鬼畏之又魏時人問議郎董勛云今正臘旦門前
作烟火桃神絞索松栢殺雞著門戶逐疫禮歟勛答
曰禮十二月索室逐疫釁門戶磔雞熯火行故作助
行氣桃鬼所惡畫作人首可以有所收縛不死之祥
又桃者五行之精能制百鬼謂之仙木括地圖曰桃
都山有大桃樹盤屈三千里上有金雞日照則鳴下
有二神一名鬱一名壘并執葦索以伺不祥之鬼則
殺之即無神荼之名應劭風俗通曰黃帝書稱上古
之時有神荼鬱壘兄弟二人住度朔山上桃樹下簡
百鬼鬼妄搰人援以葦索執以食虎於是縣官以臘
除夕飾桃人垂葦索畫虎於門效前事也
於是長幼悉正衣冠以次拜賀進椒柏酒飲桃湯進屠
蘇酒膠牙餳下五辛盤進敷于散服却鬼丸各進一雞
子凡飲酒次第從小起梁有天下不食葷荆自此不復
食雞子以從常則
按四民月令云過臘一日謂之小歲拜賀君親進椒
酒從小起椒是玉衡星精服之令人身輕能(讀作耐)老
柏是仙藥成公子安椒華銘曰肇惟歲首月正元日
厥味惟珍蠲除百疾是知小歲則用之漢朝元正則
行之典術云桃者五行之精厭伏邪氣制百鬼也董
勛云俗有歲首酌椒酒而飲之以椒性芬香又堪為
藥故此日採椒花以貢尊者飲之亦一時之禮也又
晉海四令問勛曰俗人正日飲酒先飲小者何也勛
曰俗云小者得歲先酒賀之老者失歲故後飲酒周
處風土記曰元日造五辛盤正月元日五薰鍊形注
五辛所以發五藏之氣即大蒜小蒜韭菜雲臺胡荽
是也莊子所謂春正月飲酒茹葱以通五藏也又食
醫心鏡曰食五辛以辟厲氣敷于散出葛洪煉化篇
方用柏子仁麻仁細辛乾薑附子等分為散井華水
服之又天醫方序云江夏劉次卿見鬼以正旦至市
見一書生入市衆鬼悉避劉問書生曰子有何術以
至扵此書生言我本無術出之日家師以一丸藥絳
囊裹之令以繫臂防惡氣耳於是劉就書生借此藥
至所見諸鬼處諸鬼悉走所以世俗行之其方用武
都雄黃丹散二兩蠟和調如彈丸正月旦令男左女
右帶之周處風土記曰正旦當吞生雞子一枚謂之
鍊形膠牙者蓋以使其牢固不動取膠固之義今北
人亦如之
獒麻子大豆兼糖散之
按鍊化篇云正月旦吞雞子赤豆各七枚辟瘟氣又肘
後方云旦及七日吞麻子小豆各二七枚消疾疫張
仲景方云歲有惡氣中人不幸便死取大豆二七枚
雞子白麻子并酒吞之然麻豆之設當起於此
又以錢貫繫杖脚迴以投糞掃上云令如願
按錄異記云有商人區(一作歐)明者過彭澤湖有車馬
出自稱青湖君要明過家厚禮之問何所湏有人教
明但乞如願及問以此言答青湖君甚惜如願不得
已許之乃一少婢也青湖君語明曰君領取至家如
要物但就如願所湏皆得自爾商人或有所求如願
並為即得數年遂大富後至正旦如願起晚商人以
杖打之如願以頭鑽入糞中漸沒失所後商人家
漸貧今北人正旦夜立於糞掃邊令人執杖打糞堆
以答假痛又以細繩繫偶人投糞掃中云令如願意
者亦為如願故事耳
正月七日為人日以七種菜為羹剪綵為人或鏤金箔
為人以貼屏風亦戴之頭鬢又造華勝以相遺登高賦
詩
按董勛問禮俗云正月一日為雞二日為狗三日為
羊四日為猪五日為牛六日為馬七日為人以隂晴
占豐耗正旦畫雞於門七日貼人於帳今一日不殺
雞二日不殺狗三日不殺羊四日不殺猪五日不殺
牛六日不殺馬七日不行刑亦此義也古乃磔雞令
畏鬼今則不殺未知孰是荆人於此日向辰門前呼
牛羊雞畜令来乃置粟豆於灰散之宅内云以招牛
馬未知所出劉臻妻陳氏進見儀曰七日上人勝于
人董勛曰人勝者或剪綵或鏤金箔為之貼扵屏風
上亦戴之像人入新年形容改從新也華勝起於晉
代見賈充李夫人典戒云像瑞圖金勝之形又取像
西王母正月七日戴勝見武帝於承華殿也舊以正
月七日為人故名人日剪綵鏤金箔為人皆符人日
之意與正旦鏤雞於戶同今北人又有至人日諱食
故歲菜惟食新歲菜者與楚諱食鷄正相反又餘日
不刻牛羊猪犬馬之像而二日獨施人雞此則未喻
郭緣生述征記云魏東平王翕七日登夀張縣安仁
山鑿山頂為會望處刻銘於壁文字猶在銘云正月
七日厥日為人策我良駟陟彼安仁老子云衆人熙
熙如登春臺楚詞云目極千里傷春心則春日登臨
自古為適但不知七日竟起何代晉代桓温參軍張
望亦有正月七日登高詩近代以来南北同耳北人
此日食煎餅扵庭中作之云薰天未知所出也
立春之日悉剪綵為鷰以戴之貼宜春二字
按綵鷰即合歡羅勝鄭毅夫云漢殿鬭簮雙綵鷰併
知春色上釵頭宜春二字𫝊咸鷰賦有其言矣賦曰
四時代至敬逆其始彼應運於東方乃設鷰以迎至
翬輕翼之岐岐若將飛而未起何夫人之功巧式儀
刑之有似御青書以贊時著宜春之嘉祉
為施鈎之戱以緶作篾䌫相罥綿亘數里鳴鼓牽之
按施鈎之戱求諸外典未有前事公輸自遊楚為載
舟之戱退則鈎之進則強之名曰鈎強遂以鈎為戱
意起於此湼槃經曰鬭輪罥索其外國之戱乎今鞦
韆亦施鈎之類也(施或作拖)
又為打毬鞦韆之戱
按劉向别錄曰寒食蹴鞠黃帝所造本兵勢也或云
起於戰國案鞠與毬同古人蹋蹴以為戲也古今藝
術圖云鞦韆本北方山戎之戲以習輕趫者後中國
女子學之乃以綵繩懸木立架士女炫服坐立其上
推引之名曰鞦韆楚俗亦謂之施鈎湼槃經謂之罥
索
正月十五日作豆糜加油膏其上以祠門戶
按齊諧記曰正月半有神降陳氏之宅云是蠶室若
能見祭當令蠶桑百倍疑非其事祭門備之七祠今
州里風俗是(一作望)日祠門戶其法先以楊枝插於左
右門上隨楊枝所指乃以酒脯飲食及豆粥餻糜插
箸而祭之續齊諧記曰吴縣張成夜起忽見一婦人
立於宅東南角舉手招成成即就之謂成曰此地是
君家蠶室我即此地之神明年正月半宜作白粥泛
膏於上以祭我當令君蠶桑百倍言訖而去遂失所
在成如言為作膏粥自此以後年年大得蠶今世人
正月十五日作粥禱之加以肉覆其上登屋食之咒
曰登高糜挾鼠腦欲来不来待我三蠶老則是為蠶
逐鼠矣與齊記相似又覆肉亦是覆膏之理石虎鄴
中記正月十五日有登高之會則登高又非今世而
然者也
其夕迎紫姑以卜將来蠶桑并占衆事
按劉敬叔異苑云紫姑本人家妾為大婦所妬正月
十五日感激而死故世人作其形迎之咒云子胥不
在云是其婿曹夫人巳行云是其婦小姑可出於厠
邊或猪欄邊迎之捉之覺重是神来也平原孟氏恒
不信嘗以此日迎之遂穿屋而去自爾厠中著以敗
衣蓋為此也洞覽云是帝嚳女將死云生平好樂至
正月半可以衣見迎又其事也雜五行書厠神名後
帝異苑云陶侃如厠見人自云後帝著單衣平上幘
謂侃曰三年莫說貴不可言將後帝之靈憑紫姑而
言乎俗云溷厠之間必湏静然後致紫姑
正月未日夜蘆苣火照井厠中則百鬼走
元日至于月晦並為酺聚飲食士女泛舟或臨水宴會
行樂飲酒
按每月皆有弦朢晦朔以正月為初年時俗重之以
為節也玉燭寳典曰元日至月晦人並酺食渡水士
悉湔裳酹酒於水湄以為度厄今世人唯晦日臨河
解除婦人或湔裙又是月民並脯食(原闕)之名又似
之矣出錢為醵出食為脯竟分明擲盧名為博射藝
經為擲博
晦日送窮
按金谷園記云高陽氏子瘦約好衣敝食糜人作新
衣與之即裂破以火燒穿着之宮中號曰窮子正月
晦日巷死今人作糜棄破衣是日祀於巷曰送窮鬼
二月八日釋氏下生之日迦文成道之時信捨之家建
八關齋戒車輪寳蓋七變八會之燈平旦執香花遶城
一匝謂之行城
按本起經云二月八日夜淨居諸天共白太子今者
正是出家之時車匿自覺揵陟不復噴鳴太子放身
光明獅子吼言諸佛出家之法我亦如是諸天捧馬
四足并接車匿釋提柜因執蓋北門自開諸天歌讚
至於天曉行巳三踰闍那又本行經云鬼星巳與月
合帝釋諸天唱言時至太子聞巳以手拔髮令寤諸
天捧馬足出至聞王内則行城中矣故今二月八日
平旦執香行城一匝蓋起於此又阿那經云二月八
日當行八關之戒又佛經云在家菩薩此日當行八
關之齋戒
春分日民並種戒火草於屋上有鳥如烏先雞而鳴架
架格格民候此鳥則入田以為候
社日四隣並結宗會社宰牲牢為屋於樹下先祭神然
後享其胙
按鄭氏云百家共一社今百家所立社宗即共立社
之為也
去冬節一百五日即有疾風甚雨謂之寒食禁火三日
造餳大麥粥
按歷合在清明前二日亦有去冬至一百六日者介
子推三月五日為火所焚國人哀之每歲暮春為不
舉火謂之禁煙犯之則雨雹傷田陸翽鄴中記曰寒
食三日為醴酪又煑糯米及麥為酪𢷬杏仁煑作粥
玉燭寳典曰今人悉為大麥粥研杏仁為酪引餳沃
之孫楚祭子推文云黍飯一盤醴酪一盂清泉甘水
充君之厨今寒食有杏酪麥粥即其事也舊俗以介
推焚骸有龍忌之禁至其月咸言神靈不樂舉火後
漢周舉為并州刺史移書於介推廟云春中食寒一
月老小不堪今則三日而已謂冬至後一百四日一
百五日一百六日也琴操曰晉文公與介子綏俱亡
子綏割股以啖文公文公復國子綏獨無所得子綏
作龍蛇之歌而隠文公求之不肯出乃燔左右木子
綏抱木而死文公哀之令人五月五日不得舉火又
周舉移書及魏武明罰令陸翽鄴中記並云寒食斷
火起於子推琴操所云子綏即介推也又云五月五
日與今有異皆因流俗所傳據左傳及史記並無介
推被焚之事周禮司烜氏仲春以木鐸修火禁扵國
中注云為季春將出火也今寒食凖節氣是仲春之
末清明是三月之初然則禁火蓋周之舊制也
寒食挑菜
按如今人春日食生菜
鬭雞鏤雞子鬭雞子
按玉燭寳典曰此節城市尤多鬭雞之戱左傳有季
郈鬭雞其来遠矣古之豪家食稱畫卵今代猶染藍
茜雜色仍加雕鏤遞相餉遺或置盤俎管子曰雕卵
然食之所以發積藏散萬物張衡南都賦曰春卵夏
筍秋韭冬菁便是補益滋味其鬭卵則莫知所出董
仲舒書云心如宿卵為體内藏以據其剛髣髴鬭理
也
三月三日四民並出江渚池沼間臨清流為流觴曲水
之飲
按韓詩云唯溱與洧方洹洹兮唯士與女方秉蕳兮
注謂今三月桃花水下以招魂續魄袚除歲穢周禮
女巫歲時祓除釁浴鄭注云今三月上巳水上之類司馬
彪禮儀志曰三月上已官民並禊飲於東流水上彌
騐此日南岳記云其山西曲水壇水從石上行士女
臨河(一作行)壇三月三日所逍遙處續齊諧記晉武帝
問尚書摯虞曰三日曲水其義何指答曰漢章帝時
平原徐肇以三月初生三女至三日俱亡一村以為
怪乃相與擕酒至東流水邊洗滌去災遂因流水以
泛觴曲水之義起於此也帝曰若如所談便非嘉事尚
書郎束晢曰摯虞小生不足以知此臣請說其始昔
周公卜城洛邑因流水以泛酒故逸詩云羽觴隨波
流又秦昭王三月上巳置酒河曲有金人自東而出
奉水心劒曰令君制有西夏及秦霸諸侯乃因其處
立為曲水二漢相沿皆為盛事帝曰善賜金五十斤
左遷摯虞為陽城令周處吳徽注吳地記則又引郭
虞三女並以元巳日死故臨水以消災所未詳也張
景陽洛禊賦則洛水之遊𫝊長虞神全文乃園池之
宴孔子暮春浴乎沂則水濱禊祓由来遠矣
是日取黍麴菜汁作羹以蜜和粉謂之龍舌䉽以厭時
氣
四月有鳥名獲榖其名自呼農人候此鳥則犂杷上岸
按爾雅云鳲鳩鴶鞠郭璞云今布榖也江東呼獲榖
崔寔正論云夏扈趍耕鋤即竊脂玄鳥鳴獲榖則其
夏扈也
四月八日諸寺設齋以五色香水浴佛共作龍華會
按高僧𫝊四月八日浴佛以都梁香為青色水鬱金
香為赤色水丘隆香為白色水附子香為黃色水安
息香為黑色水以灌佛頂
四月十五日僧尼就禪刹掛塔謂之結夏又謂之結制
按夏乃長養之節在外行則恐傷草木蟲類故九十
日安居禪苑宗規云祝融在候炎帝司方當法王禁
足之辰是釋子護生之日至七月十五日應禪寺掛
搭僧尼盡皆散去謂之解夏又謂之解制禪苑宗規
云金風漸漸玉露瀼瀼當覺皇解制之辰是法歲周
圓之日大藏經云四月十五坐樹下至七月十五日
僧尼坐草為一歲禪談語錄謂之法歲
五月俗稱惡月多禁忌曝牀薦席及忌蓋屋
按異苑云新野庾寔嘗以五月曝席忽見一小兒死
在席上俄而失之其後寔子遂亡或始於此風俗通
曰五月上屋令人頭秃或問董勛曰俗五月不上屋
云五月人或上屋見影魂便去勛答曰蓋秦始皇自
為之禁夏不得行漢魏未改案月令仲夏可以居高
明可以遠眺望可以升山陵可以處臺榭鄭玄以為
順陽在上也今云不得上屋正與禮反敬叔云見小
兒死而禁暴席何以異此乎俗人月諱何代無之但
當矯之歸於正耳
五月五日謂之浴蘭節四民並蹋百草之戲採艾以為
人懸門戶上以禳毒氣以菖蒲或鏤或屑以泛酒
按大戴禮曰五月五日蓄蘭為沐浴楚辭曰浴蘭湯
兮沐芳華今謂之浴蘭節又謂之端午蹋百草即今
人有鬭百草之戱也宗則字文度常以五月五日雞
未鳴時採艾見似人處攬而取之用灸有騐師曠占
曰歲多病則病草先生艾是也今人以艾為虎形或
剪綵為小虎粘艾葉以戴之
是日競渡採雜藥
按五月五日競渡俗為屈原投汨羅日傷其死所故
並命舟檝以拯之舸舟取其輕利謂之飛鳬一自以
為水車一自以為水馬州將及土人悉臨水而觀之
蓋越人以舟為車以楫為馬也邯鄲淳曹娥碑云五
月五日時迎伍君逆濤而上為水所淹斯又東吴之
俗事在子胥不關屈平也越地傳云起於越王勾踐
不可詳矣是日競採雜藥夏小正云此日蓄藥以蠲
除毒氣
以五綵絲繫臂名曰辟兵令人不病瘟又有條逹等織
組雜物以相贈遺取鴝鵒教之語
按孝經援神契曰仲夏蠒始出婦人染練咸有作務
日月星辰鳥獸之狀文繡金縷貢獻所尊一名長命
縷一名續命縷一名辟兵繒一名五色絲一名朱(一作百)索
名擬甚多赤青白黑以為四方黃居中央名曰襞方
綴於胸前以示婦人蠶功也詩云繞臂雙條逹是也
或問辟五兵之道抱朴子曰以五月五日作赤靈符
著心前今釵頭符是也此月鴝鵒子羽毛新成俗好
登巢取養之必先剪去舌尖以教其語
夏至節日食糉
按周處風土記謂為角黍人並以新竹為筒糉楝葉
插五綵繫臂謂為長命縷
是日取菊為灰以止小麥蠧
按千寳變化論云朽稻成蟲朽麥為蛺蝶此其騐乎
六月必有三時雨田家以為甘澤邑里相賀曰賀嘉雨
伏日並作湯餅名為辟惡餅
按魏氏春秋何晏以伏日食湯餅取巾拭汗面色皎
然乃知非傅粉則伏日湯餅自魏以来有之
七月七日為牽牛織女聚會之夜
按戴德夏小正云是月織女東向蓋言星也春秋斗
運樞云牽牛神名略石氏星經云牽牛名天關佐助
期云織女神名收隂史記天官書云是天帝外孫𫝊
玄擬天問云七月七日牽牛織女會天河此則其事
也舊說天河與海通近世有人居海渚者每年八月
有浮槎去来不失期人有竒志立飛閣於槎上多齎
粮乘槎而去十餘月至一處有城郭狀屋舍甚嚴遙
望宮中有織婦見一丈夫牽牛渚次飲之牽牛人乃
驚問曰何由至此此人為說来意并問此是何處答
曰君還至蜀都訪嚴君平則知之竟不上岸因還如
期後至蜀問君平君平曰某年某月有客星犯牽牛
宿計年月正此人到天河時也牽牛星荆州呼為河
鼓主關梁織女則主瓜菓嘗見道書云牽牛娶織女
借天帝二萬錢下禮久不還被驅在營室中河鼓黃
姑牽牛也皆語之轉
是夕人家婦女結綵縷穿七孔針或以金銀鍮石為針
陳几筵酒脯瓜菓於庭中以乞巧有蟢子網於瓜上則
以為符應
按世王𫝊曰竇后少小頭秃不為家人所齒遇七月
七日夜人皆看織女獨不許后出乃有神光照室為
后之瑞宋孝武七夕詩云迎風被綵縷向月貫玄針
是也周處風土記曰七月七日其夜灑掃庭中露施
几筵設酒脯時菓散香粉於筵上以祀河鼓(即牽牛也)織
女言此二星神當會守夜者咸懷私願或云見天漢
中有奕奕白氣或光耀五色以為徵應便拜得福然
則中庭祈願其舊俗乎
七月十五日僧尼道俗悉營盆供諸佛
按盂蘭盆經云有七葉功德並幡花歌鼓果食送之
蓋由此也經又云目連見其亡母生餓鬼中即以缽盛
飯往餉其母食未入口化成火炭遂不得食目連大
呌馳還白佛佛言汝母罪重非汝一人所奈何當湏
十方衆僧威神之力至七月十五日當為七代父母
厄難中者具百味五菓以著盆中供養十方大德佛
勅衆僧皆為施主祝願代七代父母行禪定意然後
受食是時目連母得脱一切餓鬼之苦目連白佛未
来世佛弟子行孝順者亦應奉盂蘭盆供養佛言大
善故後人因此廣為華飾乃至刻木割竹飴蠟剪綵
模花葉之形極工妙之巧
八月雨謂之荳花雨
八月十四日民並以朱墨點小兒頭額名為天灸以
壓疾又以錦綵為眼明囊逓相遺餉
按述征記云八月一日作五明囊盛取百草頭露洗
眼令眼明也續齊諧記云宏農鄧紹嘗以八月旦入
華山採藥見一童子執五綵囊承柏葉上露皆如珠
滿囊紹問用此何為答曰赤松先生取以明目言終
便失所在今世人八月旦作眼明袋此遺象也或以
金箔為之逓相餉焉
九月九日四民並藉野飲宴
按杜公瞻云九月九日宴會未知起扵何代然自漢
至宋未改今北人亦重此節佩茱萸食餌飲菊花酒
云令人長夀近代皆設宴於臺榭又續齊諧記云汝
南桓景隨費長房遊學長房謂之曰九月九日汝家
中當有災厄急令家人縫囊盛茱萸繫臂上登山飲
菊花酒此禍可消景如言舉家登山夕還見雞犬牛
羊一時暴死長房聞之曰此可代也今世人九日登
高飲酒婦人帶茱萸囊蓋始於此
十月朔日黍臛俗謂之秦歲首
未詳黍臛之義今北人此日設麻羹豆飯當為其始
熟嘗新耳禰衡别𫝊云十月朝黃祖在艨艟上會設
黍臛是也又天氣和暖似春故曰小春
仲冬之月采擷霜蕪菁葵等雜菜乾之並為鹹葅
有作其和者並作金釵色今南人作鹹葅以糯米熬
搗為末并研胡麻汁和釀之石窄令熟葅既甜脆汁
亦酸美其莖為金釵股醒酒所宜也
冬至日量日影作赤豆粥以禳疫
按共工氏有不才之子以冬至死為疫鬼畏赤小豆
故冬至日作赤豆粥以禳之又晉魏間宫中以紅線
量日影冬至後日影添長一線
十二月八日為臘日史記陳勝𫝊有臘日之言是謂此
也諺言臘鼓鳴春草生村人並繫細腰鼓戴胡公頭及
作金剛力士以逐疫沐浴轉除罪障
按禮記云儺人所逐厲鬼也吕氏春秋季冬紀注云
今日臘前一日擊鼓驅疫謂之逐除晉陽秋王平子
在荆州以軍圍逐除以鬭故也玄中記顓頊氏三子
俱亡處人宫室善驚小兒漢世以五營千騎自端門
𫝊炬送疫棄洛水中故東京賦云卒歲大儺敺除羣
厲方相秉鉞巫覡操茢侲子萬童丹首玄製桃弧棘
矢所發無臬丹首帥赤幘也逐除所服宣城記云洪
矩吳時作廬陵郡載土船頭逐除人就矩乞矩指船
頭云無所載土耳小說孫興公常着戱頭與逐除人
共至桓宣武家宣武覺其應對不凡推問乃騐也金
剛力士世謂佛家之神案河圖玉版云天立四極有
金剛力士兵長三十丈此則其義
其日並以豚酒祭竈神
按禮記云竈者老婦之祭也尊於瓶盛於盆言以瓶
為罇盆盛饌也許慎五經異義云顓頊有子曰黎為
祝融火正也祀以為竈神姓蘇名吉利婦姓王名摶
頬漢宣帝時隂子方者至孝有仁恩嘗臘日辰炊而
竈神形見子方再拜受慶家有黃犬因以祭之謂為
黃羊隂氏世蒙其福俗人所競尚以此故也
歲前又為藏彄之戱始於鈎弋夫人
按漢武故事云上廵狩河間見清光自地屬天望氣
者云下有貴子上求之見一女子在空室中姿色殊
艷兩手皆拳數百人擘之莫舒上自披即舒號拳夫
人善素女術大有寵即鈎弋夫人也辛氏三秦記曰
漢昭帝母鈎弋夫人手拳有國色世人藏鈎起於此
(鈎亦作彄)周處風土記曰進清醇以告蜡竭恭敬以明祀
乃有藏鉤俗呼為行彄蓋婦人所作金環以錔指而
纏者臘日祭後叟嫗各隨其儕為藏鈎之戲分二曹
以較勝負得一籌者為勝其負者起拜謝勝者周處
成公綏並作彄字藝經庾闡則作鈎字其事同也俗
云此戲令人生離有禁忌之家則廢而不修
歲暮家家具肴䔩(一作核)詣宿歲之位以迎新年相聚酣
飲留宿歲飯至新年十二日則棄之街衢以為去故納
新也孔子所以預以陪賓一歲之出盛於此節
閏月不舉百事
按周禮云閏月王出居寢門故為閏字門中從王也
是月也不舉百事以無中氣也
荆楚歲時記
