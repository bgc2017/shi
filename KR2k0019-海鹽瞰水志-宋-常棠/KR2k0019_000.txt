海鹽澉水志地理類三(都會郡縣之屬)
提要
(臣)等謹案海鹽澉水志八卷宋常棠撰棠字
召仲號竹忩海鹽人仕履未詳澉水在海鹽
縣東三十六里水經所謂谷水流出為澉浦
者是也唐開元五年張庭珪奏置鎮宋紹定
三年監澉浦鎮税修職郎羅叔韶使棠為誌
凡分十四門曰地理曰山曰水曰廨舍曰坊
巷曰坊場曰軍寨曰亭堂曰橋梁曰學校曰
寺廟曰古跡曰物産曰碑記曰詩詠叙述簡
核綱目該備而八卷之書為頁止四十有四
明韓邦竒撰朝邑縣志言約事盡世以為絶
特之作今觀是編乃知其源出於此可謂體
例精嚴藻不妄抒者矣乾隆四十六年十二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
