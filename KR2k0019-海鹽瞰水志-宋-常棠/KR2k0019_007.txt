海鹽澉水志卷七
宋常棠撰
碑記門
澉浦鎮題名記
東南財用大抵資煑海之饒海濱斥鹵牢盆相
望而關市有征未能去也自郡邑外每因大聚
落而置官司或至於兼二則其責彌重來者難
之澉浦為鎮隸秀之海鹽鮑郎在焉自鹽場兼
鎮税課額日廣居官者救過不給宣城胡君應
雲之來會疆事適殷屯戍隨增兵民雜居其難
視異時數倍廼從容其間庀事無闕經入有羨
於以補償舊政宿逋裕如也行且滿考部内穉
耋相帥上其治狀於郡使者於臺於省欲借留
之而不能得君淳熙丁未進士一第二十年憂
患屏居及是始筮仕未嘗作滯淹之嘆而以平
時講畫者次第出之廉以律已勤以涖官事不
付之吏手薄征以惠行旅與亭戸期約不失信
義宜其上下相孚彼此交舉如此然則為政者
豈不在人哉君受代有日詢訪昔之官守者得
一十九人列其姓氏而刻之石俾余書其端惟
禇與君共登慈恩且居是邦因紀所見以告來
者云君名從龍應雲其字也嘉定九年四月望
日年末朝散郎宗正丞兼江淮創制置大使司
參謀官常禇記
陳南美(左文林郎紹興二十二年到任至二十五年滿)
李格(左從政郎紹興二十五年到任至二十七年丁憂)
林極(右文林郎紹興二十七年到任至三年滿)
袁藻(右廸功郎紹興三十年到任至三十一年罷)
姚廷襄(右廸功郎紹興三十二年到任至乾道二年滿)
沈大卿(左廸功郎乾道二年二月到任至五年六月滿)
蔡興世(右脩職郎乾道五年六月到任至八年八月滿)
魏衡(右迪功郎乾道八年八月到任至淳熙二年六月替)
林楠(迪功郎淳熙二年十月到任五年三月替)
趙師名(迪功郎淳熙六年四月到任至九年八月滿)
吳仁表(修職郎淳熙九年八月到任至十二年滿)
高文慶(修職郎淳熙十二年八月到任至十五年滿)
王子洪(從事郎淳熙十五年到任紹興二年八月替)
葉樾(文林郎紹興二年十二月到任至慶元元年二月滿)
周焯(迪功郎慶元元年二月到任至七月丁憂)
吳華國(承直郎慶元元年十二月到任至五年十月滿)
王顯世(迪功郎慶元六年到任至嘉泰二年十月滿)
曾晏(修職郎嘉泰二年十月到任至開禧元年四月滿)
胡從龍(從事郎開禧元年四月到任至嘉定元年四月滿)
詹䮒(從職郎嘉定元年閏四月到任四年滿)
劉三畏(迪功郎嘉定六年七月初三到任五年二月丁憂)
葛挺之(迪功郎嘉定六年二月廿八到任九年滿)
徐之紀(儒林郎嘉定九年四月十七到任十一年七月丁憂)
賈岳(迪功郎嘉定十一年六月初九到任十四年十月滿)
澉浦鎮新剏廨舍記
鎮治舊是兼職元在安定橋西嘉定十二年内
朝紳有請增置靡有定寓或假民廬或泊僧舍
因循歲月巳數政矣四明羅文林叔韶司鎮於
此紹定壬辰始置民產於丁家橋東旁有小港
開而通之逼於垂滿僅建正廳穿堂而已癸巳
孟夏思齊實為之代亦僦氓㕓以居慨念親民
之官司旅之職聽訟征税觀瞻係焉曾未兩月
亟廣前規鳩工度財分毫不擾於民由是宣詔
有亭戒石有銘榜示有房俱列於外廊廡吏舍
翼乎左右廳之挾屋分為二塾扁以肅賓倒屣
闡廳側以為帑外嚴公厨恪奉錫宴添買鄰地
以為東廳四時花卉雜植於前中闢一戸以通
東廡循披廊而趨則有看街之所由角門而入
則有翫月之亭堂宇峻聳房室得宜東西小閣
寒暖隨處以至庖湢之類纖悉備具申明前政
郡守喜而給牓蠲其牙皂之資除其元輸之賦
自落成以來雨暘時若戸口日繁民與軍而相
安商與賈而共悦俱曰澉川當由此而益盛矣
若夫序沿草之詳細述建造之始末紀到滿之
月日自有大手筆在何幸拭目以觀之端平三
年上巳日儒林郎監嘉興府海鹽澉浦鎮税烟
火公事張思齊記
澉浦鎮題名記
寳祐二年宣城胡君用虎調尚書署澉浦司舶
揖里人常棠曰先君子昔領是鎮兼鮑郎鹽場
先大夫採訪前任名氏目濡耳染經始記石兹
輯舊記則在鹽場碑陰累政莫紀半途已税是
大闕脱詮次幸今鎮尹張君焯政通人和振華
揚德勉續窳墜嗣文贊銳吾輩責也棠曰惟嘉
定初元先正視鎮事余先君考叙題名余叔祖
實肇厥記十一年廷紳請分二并即鎮廨為鹽
場翻碑陰以誌歲月鎮則或僦民廬或寓蕭寺
玩愒簡陋紹定六&KR1124;四明羅叔韶始相基殖庭
勤塗暨茨門廳賓堂鸞鵠停峙明年錢塘張思
齊踵至外庭内廡樸斵丹雘東剏西闢跂翼寢
奥微二君則爰處靡寧其所然齊瓜戍代猶乏
紀勒越歲十九今張君甫克勇遂先是胡君下
車摩挲舊記僅二十四人會省帥及列局廢置
鎮征艱重事力築底欲勉茂請繼囁嚅久之張
君聞而歎曰余檢餘俸且不給伏臘瑣細遠取
諸家必伺公帑以辦此無時而可為矣廼捐已
書石攟摭未紀者十有二政前後附麗並鏤新
珉不肖幼稔胡君重建有幸今得相與繼志述
事張君賜也噫賢如張君使是鎮之財賦弗減
疇昔則於光斯曜必有可觀豈止一題名而已
是歲二月朔竹窗常棠記并書
朱俊之(迪功郎嘉定十四年十月到任十五年五月嶽祠)
史灒(文林郎嘉定十六年四月到任寳慶二年九月滿)
趙潛夫(從事郎寳慶二年九月到任三年夏卒)
張廣年(承直郎寳慶三年十月到任紹定三年三月滿)
羅叔韶(修職郎紹定三年二月到任五年轉文林郎六年四月滿)
張思齊(儒林郎紹定六年四月到任至端平三年六月滿)
趙□夫(文林郎端平三年六年十一月滿)(到任嘉熙二)
曾羣(文林郎嘉熙三年十一月到任三年二月滿)
傅朋□(儒林郎淳祐三年三月到任六年四月滿)
朱嗣立(從事郎淳祐六年四月到任七年轉承直郎九年四月滿)
趙汝洄(從事郎淳祐九年四月到任十二年八月滿)
張焯(承直郎淳祐十二年八月十二到任寳祐三年十月十五日滿)
周之綱(從事郎寳祐四年十一月到任)
趙孟若(迪功郎開慶元十月廿二到任)
胡沬(修職郎景定五年五月到任)
徐衍祖(承直郎咸淳三年四月廿九到任五年十月准吏部符不候替職離任)
李興宗(迪功郎咸淳六年八月二十到任)
美固堂記
余領軍事越三載舟楫器械視昔具備一日暇
登高望遠兩山横倚巨海瀕浸營壁中立若龜
之伏焉門闢三面如尾如足東首而猶垣之無
廼形勢有未全乎詢諸宿老荅曰陰陽所忌者
卯風焉嘗闢復窒余應之曰此未識變通者也
使益墻仞而臺臺之上而屋則有形勢之備無
卯風之嫌其不可乎哉衆皆曰然於是度材僝
工築室搆堂欄楯真景晨光溼翠夜影㴠璧師
休役簡當知與衆同樂其不在兹乎是堂也於
以全此營之形勢而山海也又以壯此堂之形
勢故以美固名者美哉山河之固昔武侯語也
余是取焉落成之日淳祐庚戌六月癸未二十
六日庚申浮光邢子政并書以記
黃道山水池記
澉浦之陽有山曰黃道山之腰腰之麓曠而平
繞而曲潮汐所不及維天降澤掘地以積一勺
之多可飲可汲負山而居航海而來咸所仰給
淳祐十一年夏秋不雨㘭堂之上涔蹄之微潢
潦無根溝澮其涸居者行者罔不病渴總軍路
鈐邢子政來視曰是殆所積之未大也先是軍
中有二池規模淺陋路鈐浚之一軍賴以生活
雖旱甚不竭於是山僧善機合民旅之詞以請
曰軍民一體也願推涖軍之惠以大此山之池
可乎舶征潛放首贊其决路鈐廼約同時之仕
於此者監鎮趙汝洄舶門朱南杰鹽場俞塤酒
官李得基木宫戴安節思警張思湛登山度地
鳩工飭材委統領袁𤼵主之鑿土築池闊四丈深
二丈有奇壘挈提之道以達逵三十丈架屋
四楹以司啓閉以處守護者凡役皆營壘生聚
暨奔走先後者而剸犀搏蛟之徒則不使之與焉
凡費皆取辦於路鈐而官府司存市肆貿易亦
有助楮者經畫於秋之半落成於秋之杪其容
廣其蓄深其惠博路鈐用之大功蓋將與此山
相為無窮矣
思賢碑
寳慶二年秋黃岩空明山趙君潛夫來鎮澉浦
明年夏卒鎮人將仕郎趙與珦泣請曰吾不忍
父老之巷哭也哭之哀不如傳之遠也鎮月解
昔多貸諸賈今寧空其室人簪珥也估客昔畏
重征逸外江不可挽今恬熙輕平風帆雨楫輻
集也訟有檄自臺府者屢聽不服今片言笑折
之咸服其神也征𣙜之地昔浮埃飊起眯目不
能仰視今亭以弦風短牆疎箔花柳間植燕賓
友也釋奠鄉飲習於梵宫進退揖遜雍雍濟濟
又昔未聞而今見之也非吾私其宗願子有述
也顧余方駭慟重哀其不幸而何忍述雖然又
何可辭缺職商税旦暮急也而君寬以裕之俗
販魚鹽錐刀較也而君風教以厚之頑夫嚚婦
鞭箠且不然也而君兒女以遇之持是為縣為
郡為國豈惟材稱哉余聞鎮旁浸巨湖君嘗輕
裘大帶蹇驢踏月或夜泛扁舟水靜天碧扣舷
把酒可以識君之趣矣蓋君高標遠韻迥在物
表嘗謂余善畫者莫我圖也舊嘗識於水心葉
先生章泉趙公藩交以詩經薦趙公汝譡尤敬
愛之其涖澉浦未數月也侍郎黃公宣以著述
薦提舉司馬公述以練達薦是將以有為也而
遽死宜有以寫鎮人之哀思也因系以長言使
歲時歌以招君君其蓋求乎君從事郎字景壽
登嘉定十六年進士第自號鶴所君之來兮鶴
自九臯駕以去兮渺天地而逍遥縞衣玄裳兮
横大海之驚濤雲旂先驅兮霓旌旖□月皓皓
兮風灑灑青山之上兮黃灣之下挹北斗兮椒
漿羽扇綸巾兮佩璆鏘盻而笑兮玉潔水光鳴
鸞鳳兮舞黿鼉馮夷鼔兮宓妃歌魚咏龍吟兮
蛟螭護訶睠言歸兮南圃颿飛兮過舶艣春復
秋兮終古七月望日建安葛紹體撰渭南高不
華書
德政碑
國家張官置吏凡以理民惟州縣之長官於民
為最親歷觀往史霸遂以守郡稱恭茂以宰邑
顯鎮之治狀無紀焉非無治狀也無若人耳繼
自今以治鎮得名者蓋自羅君始澉浦為鎮人
物繁阜不啻漢一大縣紹定庚寅春羅君來領
鎮事至之日見吾土風淳厚思與三載相安下
令曰民旅交關必欲其兩平軍民雜處必欲其
兩慎毋啓訟毋傷和毋犯干有司丁寧數語開
心見誠善始之意固可逆覘其終矣君廉而勤
公而明寬而不縱嚴而不苛昔民訟苦繁今折
以片言牒訢自簡也昔關征苦重今輕以什一
版賦自若也歲時行鄉飲禮僎介雍雍長幼秩
秩相觀相化俗躋鄒魯朝廷命簡鄉兵用防海
道他有司兒戲耳君出其胷中甲兵大閱於長
牆山之右士馬整肅旗幟精明儒有頗牧疇不
嘉歎民病厲遣吏勞問給藥散財更生者幾千
人旱閉糴賑粟千斛損價售之濟囏食者又幾
千人鎮廨自隸鹽場更一紀又四政僦民廬棲
梵宇不常厥居也始君下車欲新是圖顧未有
基址壬辰之冬始於丁家橋得楊氏地至是垂
滿矣君曰一日必葺古人有訓時哉不可失吾
曷敢惜費且憚勞哉先是丁家橋之下河流壅
遏血脈不通廼命疏鑿清泚洋洋庶民子來荷
臿雲滃亘三四里如壁斯環蜡月乙未廨舍落
成門楣崇翬廳事雄倨心匠默運不愆素繩真
有造五鳳樓手段越明年春率士民登鉅扁三
字名筆鸞鳳飛翥海邦民物觀瞻一新君經始
規模可謂宏且遠豈為已計哉遺我鎮無窮之
利耳至如建三廟之甍瓦加新橋之設楯鑿池
而放生祀聖人壽也立坊而名廣福錫庶民富
也凡此大概纍指不能數無非學道中流出推
是以往宰邑則恭茂守郡則霸遂相天下則伊
傅周召矣功名事業後必有史官書之所紀者
特其治鎮之狀耳君名叔韶字儀甫四明人丁
丑入胄子學庚辰取太常第至是再調焉初受
業於約齋李先生蓋東萊大愚之源委也樞尹
袁公韶憲使吳公淵倉使袁公肅太守黃公壯
猷俱以材學薦君行且造朝去如始至藹藹遺
愛何日忘之他日入公之廨者必曰此廨廼今
日甘棠紹定六年二月望日楊啟書
鮑郎場題名記
榷鹽之利後世不得已也不得已而又為之賦
則臨蒞貴乎專經理在乎久鮑郎為場列竈九
歲課三萬五千六百石有奇而年督年課及指
買不與焉廼寖就弛弊言路上疏謂窘於兼二
之冗庚辰詔典銓注顓官毋與鎮税事癸未又
詔今後鎮官免以鹽場繋銜膺是選者僉為難
之蓋惟煎之職雖舊而兹方為剏昔之官守之
多而此為初政更剏則責任不輕一額有虧諉
以何咎初政則來者審擇不可不審必就其良
噫嘻難歟霅川朱君俯為昔國相曾孫公謹廉
勤得於家傳始服兹事其規模蕩如也諗辭
於民民勞而瘁詰故於事必治奸黠廼肅申約
曰官不可虧虧官負課則法必懲徇私傷生回
媮心而赴功宣上旨以布政而必度量斥地之
廣狹陞降戸額之輕重易心滌慮去閑䢇窒塞
鼠穴之滲泄廼飭藏宇廼流水渠廼置程籍凡
一介蠧公害民之事悉就罷矣至於復廨請賦
稍定輿皂郁然如方興之家甫朞而課增新羨
比及三年視諸場為冠可謂能其所難矣垣車
筴勲必有為王誦之君既請代屬余曰舊有題
名二十四人更十七載俶落紹興壬申訖於嘉
定辛已中間胡君所立也今釐事方新請為摭
其略而改圖吁螭首龜趺巋然廳事豈徒姓字
遷次云哉於以識歲月紀治理夫經營疏浚爬
羅剔抉則源深而流長扶持全護訓飭道齊則
本固而末懋君其有志於此歟余聞之一牛鳴
近敢為之記若吕温所謂不居其官民而代人
記者則媚人宗也何媚之有嘉定十七年甲申
仲春月朔朝奉郎新充福建路轉運司主管文
字李昌宗記
國學免廨進(闕)孫書
朱俯(迪功郎嘉定十四年三月到任十五年三月復循從政郎十七年七月滿)
史彌炳(迪功郎嘉定十七年四月到準登握授以從政郎寳慶三年二月丁憂)
應彌明(紹興從政郎三年五月到任紹定三年丁憂)
薛師仁(紹興十二年二月到任次年五月慶壽恩)
顧用卿(從政郎紹定六年十一月到任嘉熙元年二月滿)
周應旂(嘉熙元年三月到任二年准所辟錢糧官三年七月丁憂)
趙希槻(從事郎嘉熙三年十一月到任淳祐五年奉聖旨典岳祠)
厲夢龍(迪功郎淳祐二年七月到任五年八月滿)
施中(從事郎淳祐五年八月到任六年十二月養親離任)
詹元善(儒林郎淳祐七年四月到任總領浙西江東財賦淮東准備)
俞塤
王九齡
還朝序
周官三百六十而鹽人屬諸天官其任至專其
責至重及考其所掌之政令而鄭司農廼謂授
入教所置是也蓋受入處置一或失當則為瘝
官曠職是豈容於不謹乎海鹽鮑郎鹽場歲入
三萬五千六百石有奇曩歲監官兼領鎮税事
務繁夥賦課為難嘉定庚辰言路抗疏上俞其
請始詔特置顓員吳興朱君不卑小官毅然發
軔籕挾日一定式程井井有條清夷不紊三載
考績課額獨登會鎮有闕政暫煩共二且將幾
年曾不以代庖而有遐心以文會友以禮鄉飲
以道理剖曲直商旅阜通閭里安輯人皆曰所
以幸吾邦者不淺余謂記止是乎亭民境壤與
齊民接挺私怙強舊染成俗亭民之謹畏者固
不為亭民之頡頏者不免也齊民之惡少者所
樂從齊民之善良者不安也君其爬羅事功以
興君其導齊人心以格亭民於是乎自愛齊民
由是以自適又何其幸歟雖然此亦跡爾要以
廉勤為本以公恕為守故君子觀其終而後為
不失君今還朝其能以條畫事悉力而開陳之
則儒術之行天下自富豈特此時已哉姑叙槩
以示終譽君名俯字伯昂中興宰相之聞孫也
歲在甲申日丙戌黃寅序
秀野堂記
鮑郎鹽場鎮舊廨也廨西一臺扁曰秀野堂之
外有清樹翠蔓凄神寒骨如英雋之排列者有
龍蹲虎踞嵒㠋霮䨴如珪璋之挺特者有方臺
中址蟠回詰曲如前村後墅之通行者有馴毛
集羽斜窺澹竚如甌哈越語之不羈者堂之内
有騷人墨客獻瑰吐琦如壺鑑之清瑩者有牙
籤玉軸裁綺純繡如河漢之美麗者有米老詭
畫嵐溪烟嶠如夜竇秋色之曠逸者有蔡邕焦
枯高山流水如叢篁聞佩之邃幽者堂之上遥
岑寸壁石劍泉紳可夢而知中衡清淑之氣堂
之下蒼苔依砌花影畫簾可醉而思枕簟入林
之僻雲卷空舒月桂霜蟾天宇修眉斗牛璀璨
時則三光五嶽之氣盎乎盈目疎風春雨榕齋
琴續隔墻讙呼樵牧倡應時則於彼幽壑之竅
洋乎充耳然則秀野得名宜哉是名之立嘉定
癸未苕溪朱君俯始分專員扁之未幾頹壁敗
霤相繼摧毁越十五&KR1124;姑蘇周君應旂𤼵鉶退
食慨曰吾寧捐俸起廢可其倣例弗為於是鋤
莠削蕪藝梅畚竹重楹列牖蓋瓦級磚丹如也
堂成廼芊奥寢廼跂書宇靡鳩靡歛次第塗雘
視舊廨改觀矣雖然西峯秀野不遇魏候家法
名世則傳舍其官府蕞爾亭民榛蕪莽沒於靈
芝乎何有今吾周君傳山房之芳拾世科之芥
故能不日之間而萬木向榮胷中邱壑當不在
魏侯下肻使秀野專美西峯嘉祐已亥夏五既
望竹窗常棠記承議郎新充兩浙路轉運司主
常棣書
鮑郎場政績記
鮑郎催煎場舊共澉浦政事裕如也自分創以
來局冷如冰廪稍不足以供事育庚子歲大歉
亭民相臠肉自捄九竈不烟倖活無幾宿姦陸
棍倒持蓮勺撞搪傲睨來者當署涉筆噤不敢
問催煎之職至是難為矣東陽厲君夢龍到官
庭空皂走案卷塵蕪埜廢盤舍鹺火爝熄上司
朱黝紛來自立不容頃於是喟然曰旱魃肆虐
饑饉荐臻則鹽不可催銜勒寬縱期會玩愒則
鹽不可催賂門乘機洗手未及則鹽不可催倚
海築場刮壤聚土暴㬢釣鹹漏竅瀝滷三日而
功成驟雨至則前功又廢催鹽之職重難如此
廼清苦檢飭奉公竭廉戴月披星鋤獮狡蠧盡
心力而為之復鹽竈一所復鹽丁四十餘戸復
鹽額一萬六千八十七石有奇一年而鹽場之
課額羨所謂才全而能鉅者也田疇多俾耕且
耨戸百有餘家飢者得君之食創亭中路掘土
甃砌草場一十二井渴者得君之漿官浦不通
六十餘年參度高低疏浚約七百餘丈曝灰者
得君之水僦居者得君之地省臺剡薦奬諭疊
至將以上幕奏辟不曰有功於鹽場乎哉淳祐
五年七月澉人歌舞相告謂厲君歸矣政誠不
記何以詔諸竹窗常棠遂書以記
海鹽澉水志卷七
