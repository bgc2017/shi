石刻鋪叙目錄類二(金石之屬)
提要
(臣)等謹案石刻鋪叙二卷宋曾宏父撰宏父
字幼卿自稱鳳墅逸客是書雖遠引石經及
秘閣諸本而自述其所集鳳墅帖特詳凡所
徵摭皆有典則而藏書家見者頗稀
國朝初年朱彛尊得射瀆抄本自為之跋有珊
瑚木難之喻此本末有此跋及彛尊名字二
印蓋猶其手迹然跋中謂宏父名惇以字行
則未免舛誤考宋有兩曾宏父其一名惇字
宏父為曾布之孫曾紆之子後人避寧宗諱
多以字行遂與此宏父混而為一實則與作
此書者各一人也跋又謂陳思寶刻叢編援
据頗廣顧不及此考鳳墅帖刻於嘉熙淳祐
間鋪叙諸石刻斷手於戊申仲春亦在淳祐
八年若叢編則成於紹定辛夘實理宗即位
之七年相距凡十七八年何由預見曾刻彛
尊亦何誤記也近厲鶚等刻南宋雜事詩直
題此書為曾惇撰是承彛尊之譌而失之矣
乾隆四十二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
