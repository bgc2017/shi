燕翼詒謀錄雜史類
提要
(臣)等謹案燕翼詒謀錄五卷宋王栐撰栐字
叔永自署稱晉陽人寓居山隂號求志老叟
其名氏不概見於他書今考書中有紀紹興
庚戍仲父軒山公以知樞密院兼參知政事
一條庚戌為紹興元年核之宋史是年五月
甲午王藺知樞密院是栐當為藺之猶子藺
宋史無𫝊據徐自明宰輔編年錄載藺無為
軍人是書第三卷中所述無為軍建置特詳
可以為證其稱晉陽者蓋舉祖貫而言書中
又有余曩仕山陽語知其嘗官淮北而所居
何職則已不可考矣其書大旨以宋至南渡
而後典章放失祖宗之良法美政俱廢格不
行而變為一切苟且之治故採成憲之可為
世守者上起建隆下迄嘉祐凡一百六十二
條并詳及其興革得失之由以著為鑑戒蓋
亦魚藻之義自序謂悉考之國史實錄寳訓
聖政等書凡稗官小說悉棄不取今觀其臚
陳故實如絲聯繩貫本末粲然誠襍史中之
最有典據者也乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
燕翼詒謀錄序
仰惟藝祖皇帝肇造區夏宏規遠略傳之萬世太宗皇
帝真宗皇帝仁宗皇帝嗣守丕基善繼善述凡所更張
設施無非忠厚故深仁龐澤固結人心牢不可解雖中
更新法多所更易其後封豕長蛇薦食上國而民以身
徇國有死無貳至有城破比肩拱手就戮無一降者其
培植涵養深根固帶豈一朝一夕之故哉昔漢祖入關
之初約法三章唐宗甫得天下定租庸調而漢四百年
唐三百年基業實本於此然漢祖殁而吕氏用事唐宗
亡而武氏革命孝文繼立能紹先志景帝刻薄則又反
是玄宗討亂復以肇亂其視皇朝列聖相繼卒代而廣
聲者萬萬不侔矣人皆知罪熙豐以來用事之臣而不
原祖宗立國之本旨苟非規摹宏遠德澤深厚則其效
驗尚不能如漢唐之季世何以再肇中興之基夷攷建
隆迄於嘉祐良法美意燦然具陳治平以後此意泯矣
今備述於後與識者商確之以稽世變云寶慶丁亥孟
冬既望求志老叟晉陽王栐叔永書於山隂寓居求志
堂中
稗官小說所載國朝典故多相矛盾故李公伯和質
以國史為典故辨疑一書凡諸家所載無一非妄幾
於可以盡廢今余所述無非考之國史實錄寶訓聖
政等書凡稗官小說悉棄不取蓋以前人為戒也凡
我同志譏其妄論則可以為繆誤則不可矣苟有以
警教之則又幸也中澣日再書
