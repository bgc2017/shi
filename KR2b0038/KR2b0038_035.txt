御定資治通鑑綱目三編卷三十
(起癸丑明神宗萬歷四十一年盡丁巳明神宗萬歷四十五年)凡五年
(癸丑)四十一年春正月諭朝鮮練兵防倭
(前朝鮮奏言倭使頻來要挾和欵兵端漸露乞選將率兵督同本國訓練修防帝以前留將士教習成法)
(其在毋庸再遣命其使齎勅戒勵及是海上有倭警巡按張五興議用南兵教朝鮮水兵北兵教朝鮮陸)
(兵兵部尚書王象乾謂出水陸兵寄食彼中餽餉不繼惟以中國之事責中國以屬國之事責朝鮮所以)
(為屬國謀者如是止耳因中諭朝鮮招募訓練防倭簡除戎器整備兵船務求實用以壯聲援是年秋流)
(言倭圍釡山朝鮮畏服總兵官楊宗業以聞國王李琿具疏辨詔慰解之)質實(李琿舊為朝鮮光海)
(君其國王昖于神宗三十六年卒琿自稱署國事遣陪臣來訃且請諡帝令其國臣民公議以聞十月封)
(琿為國王三十七年三月諡昖曰昭敬遣官賜琿及妃柳氏誥命張五典沁水人)
天鼓鳴
(是月庚子真定天鼓鳴流星晝隕有光)
三月加淮揚田賦
(江上駐兵防倭需餉急以鳳陽巡撫陳薦言加派銀十四萬六千兩有竒俟地方無事從實題裁時巡按)
(直隸御史顔思忠言淮揚東隣日本如廖角嘴為倭奴首犯登岸之地犯嘴之南則通海等州受敵犯嘴)
(之北則廟灣等處直𢷬誠蘇松之肩背淮揚之門戶國初于此嘴設廖角大河二塞撥官兵統領駐防後)
(移駐吕場大河營尚有官軍廖角塞則全虚矣今當于淮安大營調兵六百名分守廖角嘴等營仍委千)
(百戶三員統領以復國初之舊從之是時倭寇連延閩浙出没無常福建巡撫丁繼嗣疏陳防海七事一)
(擇用水將必曾歷海上或長海濱人地相宜者就近遷轉以專責成一督造戰艦冬春兩汛前各輪流備)
(造應用一調守要區松山為自浙入福門戶宜桃選精兵汛守此山賊必不能飛渡一移防險塞三江口)
(係閩中要地而劉澳去三江不遠一扼此要則三江之捍衛益嚴興化之門庭永固一改設客兵海澄界)
(在漳泉往來通番之地往往有島夷巨寇竊發舊設團練皆係上著而豪右因有掛名糜餉者宜改土易流浙)
(餉故厚宜以浙之餉例給之寧減兵勿增餉餉不議加而兵有實用一團造器藥物料須精宜專委都司)
(一員逐項簡察府道不時親勘一建復土堡泉州安溪等處居民自築土堡無事可以儲蓄有警可以捍)
(蔽宜諭令多置彼此相援真閩海久長計也從之)質實(廖角嘴在掦州府北淮安府南嘴形突入)
(海中三江口在莆田縣東與﨑頭鎮澚港相接劉澳在莆田縣東南海澄嘉靖四十四年割龍溪及漳浦)
(縣也置縣屬漳州府今因之安溪宋縣元明及今因之)
夏五月誡廷臣毌植黨妄言
(三十九年以京察故吏部尚書孫丕揚侍郎王國先後引去四十年閣臣李廷機被言路攻詰歸近左都)
(御史孫琿亦以勘熊廷弼事引疾求退因諭吏部都察院年來議論混淆朝廷優容不問遂益妄言排陷)
(致大臣疑畏皆欲求去甚傷國體自今仍有結黨亂政顛倒是非誣詆要譽者罪不宥)
發明(聽德惟聽日月之明容光必照以是臨下則姦邪蠱惑黨援攻訐之私自無所施其伎倆)
(神宗内鮮知人之明外無聽言之察致臺諫慢無忌憚以私意交章妄劾而為大臣者又欲藉被劾)
(以引退鳴高幾若予奪褒譏朝廷莫能操其進退時當齊楚浙三黨横議之時阿比傾軋顛例是非)
(已成不可救藥之象而徒以空口申誡欲挽狂瀾于既倒之餘雖日諭部院諸臣又安所懲創耶)
六月詔布色圖襲封順義王
(三十五年順義王齊里克死孫布色圖應嗣求婚于忠順夫人忠順拒之其所部薩囊台吉烏魯木台吉)
(額森台吉等各不相下封號未定至是布色圖始婚于忠順東西諸部長皆具狀為請封忠順夫人旋卒)
(詔封布色圖為順義王然勢益哀不復能制諸部薩囊烏魯木額森諸台吉其力皆與順義埒朝廷因宣)
(大總督涂宗濬言各陞賞如例)質實(涂宗濬南昌人五薩囊舊作素囊烏魯木舊作路額森舊作)
(兀慎今俱改)
復開廣東珠池
(初廣東珠池自帝三十二年停採至是金吾右衛指揮倪英上言請開從之刑科給事中郭尚賓論開採)
(之害不報)
秋七月兵部尚書掌都察院事孫瑋罷
(都御史自温純去後八年不置代至四十年十二月外計期迫始命瑋以兵部尚書掌左都御史事瑋素)
(負時望方欲振風紀而是時朋黨勢成言路大横會進士鄒之麟分校順天鄉試所取童學顔有私御史)
(孫居相給事中孫振基并發湯賓尹為會試分校時越房取其私人韓敬事旨下部院議顧不及賓尹事)
(振基疏請並議未得命禮部侍郎翁正春議黜學顔謫之麟亦不及賓尹等振基謂議者庇之上疏論劾)
(帝再下廷臣議正春乃坐敬不謹落職于是黨人亓詩教等交章論列并劾正春紛呶不已而南畿巡按)
(御史荆養喬與提學御史熊廷弼復以賓尹鄉人事相訐廷弼以賓尹故杖殺諸生苪永縉養喬劾廷弼)
(殺人媚人瑋議養喬鐫秩廷弼解職聽勘廷弼黨官應震吳亮嗣遂連章攻瑋而振基及諸給事御史劾)
(應震等植黨背公南北臺諫各有左右帝竟如瑋言令廷弼解職吏部尚書趙煥以年例出振基及御史)
(王時熙魏雲中于外不關都察院瑋以失職求去疏十餘上及是始予歸)質實(孫瑋字純玉渭南人)
(鄒之麟武進人孫振基字肖岡潼關衛人荆養喬臨晉人賓尹鄉人事賓尹家居嘗謀奪生員施天德妻)
(為妾訐訟氏投池死諸生馮應祥芮永縉等告于官為建祠以愧賓尹後永縉又發諸生梅振祚宣祚朋)
(姦事廷弼素交歡賓尹判牒云此施湯故智會有司報永縉及應祥行劣廷弼杖之永縉尋斃養喬夙與)
(廷弼牴牾遂劾廷弼疏上徑自引歸廷弼亦上疏辨王時熙南昌人魏雲中武鄉人)
宣府大雨雹
(殺禾稼)
天鼓鳴
(是月寧夏鎮十一月山西定襄縣皆鳴)質實(定襄唐縣屬忻州宋熙寧五年省入秀容元祐初復)
(置仍屬忻州金元明及今因之)
大水
(六月通惠河決七月兩畿江西河南八月山東湖廣廣西九月遼東俱大水折徵南直隸兑軍米及屯糧)
(蠲長松等處積通停徵黃梅長沙湘陰善化等縣兵工部逋兑并議振貸)質實(長沙隋縣屬長沙府)
(唐以後及今俱因之善化宋縣明屬長沙府湘陰五代宋縣明屬長沙府今俱因之)
九月以方從哲吳道南為禮部尚書兼東閣大學士預
機務
(自朱賡卒李廷機罷葉向高遂獨相嘗卧病即家擬旨請增置閣臣章百餘上至是始有是命從哲初以)
(國子祭酒請告家居久不出中旨起為吏部左侍郎及是與道南並命道南方在籍居憂服闋即家拜命)
(三辭不允踰年始至故事廷臣受官先面謝始&KR0681;任帝久不視朝道南至不獲見不敢入直從哲為言帝)
(令先&KR0681;任視事)質實(方從哲字忠涵其先德清人隸籍錦衣衛向高初請起為禮部右侍郎不報及)
(中旨起吏部侍郎時為給事中李成名所劾求罷不允)
吏部尚書趙煥罷
(是時中朝朋黨已成議論角立煥素有清望顧雅不善東林惟同鄉亓詩教言是聽諸黨人攻東林者乘)
(間入之凡所舉措多弗協清議先後為御史李若星給事中孫振基所劾遂乞歸優詔慰留已而兵部主)
(事卜履吉為尚書孫瑋所論煥以履吉罪輕擬奪俸給事中趙興邦劾煥徇私煥疏辨再乞罷葉向高言)
(今國事艱難人才日寡在野者既賜環無期在朝者復晨星無幾乃大小臣工日尋水火甚非國家福也)
(臣願自今以後共捐成心憂國事議論聽之言官主張聽之當事使大臣得展布而母苦言官之掣肘言)
(官德發舒而母患當事之摧殘天下事尚可為也因請諭煥起視事煥乃出既而御史湯兆京以振基出)
(外不移咨都察院守故事力爭不得投劾徑歸其同官季邦華周起元孫居相及戶部郎中賀琅交章劾)
(煥擅權請還振基帝奪諸臣俸貶琅官以慰煥煥請去益力遂叩首闕門出城待命帝猶諭留給事中李)
(成名復劾煥伐異黨同煥遂稱疾堅不起踰月乃許乘傳歸)質實(李若星字紫垣息縣人由縣令)
(擢御史視庫卜履吉吳江人江寧籍李邦華字孟閣吉水人周起元字仲先海澄人賀琅丹陽人李成名)
(太原前衛人黃克纘字紹夫晉江人)
十二月以宋儒羅從彦李侗從祀孔廟
(甲寅)四十二年春正月總兵官劉綎討建昌叛蠻平之
(先是四十年四川建昌猓亂命綎為總兵官討之偕參政王之機分八道督攻而已居中節制次第克桐)
(槽沈渣阿都厦卜越北諸砦大小五十六戰斬馘三千三百有竒俘九百七十五名口牛馬羊二千八百)
(四十有竒甲仗無筭諸猓巢穴一空及是以捷聞)質實(建昌猓建昌本卭都地漢武帝置越嶲郡)
(隋唐皆為嶲州至德初没于土蕃貞元中收復懿宗時為蒙詔所據改建昌府以烏白二蠻實之元至元)
(間置建昌路又立囉囉斯宣慰司以統之洪武五年囉囉斯宣慰安定來朝而建昌尚未歸附十四年乃)
(降十五年置建昌衛所轄四驛曰禄馬阿用白水瀘波各百里有差其屬有源山拖郎桐槽熱水沈渣阿)
(都厦卜赴北諸砦囉囉即猓譯音之異也)
二月以鄭繼之為吏部尚書
(趙煥罷以繼之有清望召使代煥繼之楚人年八十餘一聽楚黨意指定制科道外轉必會都察院吏科)
(協議繼之尋趙煥轍先後倚任文選郎王大智胡來朝院科皆不令與間御史孫居相張五典周起元等)
(引故事為言給事中李瑾尤先後抗章力爭來朝不能難乃嗾其黨羣起攻之各三疏往復來朝詞屈因)
(言舊例協議實秉國者調停之見非可為制乞改前令從事帝亦無所處分)質實(鄭繼之字孝伯)
(襄陽人王大智玉田人胡來朝贊皇人)
慈聖皇太后李氏崩
(太后性嚴明帝涖政初委任張居正綜覈名實太后保護之力居多光宗未立時給事中姜應麟疏請建)
(儲被謫太后聞之弗善也一日帝入侍太后問故帝曰彼都人子也太后怒曰爾亦都人子帝惶恐伏地)
(不敢起蓋内廷呼宫人為都人太后亦由宫人進故云光宗由是得立福王之藩期屢易鄭貴妃欲遲之)
(明年以祝太后誕辰為辭太后曰吾潞王亦可來上夀乎貴妃不敢留期始定御史曹學程以建言論死)
(太后憐其母老言于帝釋之太后父偉封武清伯家人常有過命中使出數之而抵其家人于法素好佛)
(京師内外多建梵刹動費鉅萬帝亦助施無算及是崩諡孝定)質實(曹學程字希明全州人督畿輔)
(屯田時上疏言朝鮮不可封狀并劾兵部尚書石星封使楊方亨表裏應和不足倚信帝謂其暗囑關節)
(逮下錦衣衛搒掠無所得移刑部坐逆臣失節罪論死其母年九十餘哭子待斃羣臣論救不聽子正儒)
(刺血書奏乞代父死亦不省太后言于帝適朱賡亦請宥乃改謫李偉字世竒漷縣人神宗立封武清伯)
(再進武清侯偉有遇太后嘗召入宫切責不以父故骩祖宗法以是偉益小心畏慎有賢聲卒贈安國公)
(諡莊簡)
振畿内饑
(從戶部給事中官應震請也)
三月封原任兵部員外郎贈太常寺少卿楊繼盛墓
(禮部言原任兵部員外郎贈太常寺少卿楊繼盛浩氣凌霄丹心貫日前知遠識芟仇鸞之奸于未然正)
(色危辭禠嚴嵩之炎于方熾風波九死惟矢忠義之心熱血一腔長灑英雄之淚先皇帝嘉其忠貞錫之贈)
(諡建祠表里廕及後人蓋三旌之寵洊加已慰忠魂于九地乃一坏之封猶缺未澤枯骨于重泉此感往)
(不無永懷而盛典尚宜請補也乃准封其墓修石麟華表諸制)質實(楊繼盛墓在保定府定興縣西)
(南八里)
福王常洵之國
(初福王婚費三十萬營洛陽邸第至二十八里十倍常制又設官店以供福邸及府第成廷臣請王之藩)
(者數十百奏不報四十一年春復交章請葉向高孫慎行爭尤力帝始以明春為期已復傳旨莊田非四)
(萬頃不可向高因言會典載親王禄米萬石養贍名目已是添設豈可過多各直省田土之數惟大郡方)
(有四萬頃少者止一二萬頃自祖宗以來封國不少使親王各割一大郡則天下土地已盡今日非但百)
(姓無田即朝廷亦無田矣況聖子神孫源源未已乎列聖相傳遵守家法豈無愛子欲加厚以祖制不敢)
(踰越必如是而後萬世可常行耳福王所陳不過引景府潞府事例夫潞府就封時廢府田地尚多未嘗)
(括及民間今田地已盡而租銀之入已過潞府何更求多乎至景府久不之國皇考在裕邸常懷危疑其)
(後皇祖斷然遣之人心始安景府屢請楚地幾至激變當時皆譏皇祖過寵非以愛之亦前事之鑒也臣)
(愚謂祖制當遵吉典當舉王方建維城之固與國同休不當以土田小事滋天下之口又言使福王莊田)
(必足四萬頃則之國無日王疏以祖制為言試思親王四萬頃之莊田祖訓會典累朝功令有之乎臣不)
(知王所引祖制何指也自景府以前無出數千頃外者惟景府以寵愛踰分致壞祖制王奈何尤而效之)
(乎況今河南山東撫按官搜括已盡恐有奸徒以投獻為名者挾讐報怨中州齊楚間稍有土地者不安)
(其生天下從此多事矣帝報曰莊田自有成例今皇太子與福王大分已定何猜向高又言皇考時名位)
(雖未正然講讀不輟情意自通今東宫輟講八年且不奉天顔者久而福王一日兩見以故不能無疑惟)
(堅明春之國期無以莊田籍口庶天下疑自釋也會錦衣百戶王曰乾以私事與孔學趙宗舜趙聖等相)
(告訐刑官讞未竟曰乾入皇城放礟上疏訐鄭貴妃内侍姜嚴山與孔學王三詔等用厭勝術詛皇太后)
(皇太子欲擁立福王帝震怒向高請帝以靜處之曰乾疏不宜發而别諭法司治諸奸人罪速定福王之)
(國期以息羣喙帝納其言尋貴妃請留福王慶太后夀節又諭改期向高封還手勅太后亦諭止之始令)
(之國歷年税使礦使所進珍羡悉以資之押運劉李自虞城至洛陽到處挾索横逞殺人撫臣梁祖齡按)
(臣張至發以聞置不問莊田初諭給四萬頃羣臣屢請減帝諭以王意奏辭減半給二萬頃中州腴土不)
(足以山東湖廣田益之王復乞故大學士張居正所没産及江都至太平沿江荻洲雜税並四川鹽井榷)
(茶銀以自益伴讀承奉等官假履畆為名乘傳出河南北齊楚間所至騷動山東河南湖廣撫按臣各疏)
(言王府賜地應照會典之例令地方官每畆徵銀三分王府遣人關領不便自行勘丈管業并中使閻時)
(馮進忠張佃梁進等不法狀俱不報後湖廣田復不足王又奏減一千頃實給田一萬九千頃)質實
(設官店福府承奉謝文銓言設官店于崇文門外以供福邸戶部尚書趙世卿疏爭不聽沿江荻洲雜税)
(蘆洲按畆起科以大江南北之分作蘆洲肥瘠之辨徵派有定例督理有專官神宗二十七年勘出丹徒)
(丹陽崇明武進江都通州如臯泰興諸處田灘二萬六千七十畆令佃戶納價三萬七千五百七十兩又)
(每歲徵租銀四千五百四十餘兩上江如上元江寧句容江浦六合青陽懷寧桐城宿松望江縣無為州)
(和州諸處經五年清文比舊額多銀三千三百餘兩歲共徵銀七千三百兩有竒每歲春夏間由内守備)
(收解南京戶部覈實奏聞四川鹽井轄鹽課十七洪武時歲辦鹽一千一十二萬七千餘斤弘治時辦二)
(千一十七萬六千餘斤神宗時九百八十六萬一千餘斤鹽行四川之成都叙州順慶保寧夔州五府潼)
(川嘉定廣安雅廣元五州縣歲解陜西鎮鹽課銀七萬一千餘兩四川𣙜茶銀洪武四年戶部言四川巴)
(茶三百十五頃茶二百三十八萬餘株定令每十株官取其一無主茶園令軍士薅採十取其一以昜番)
(馬諸産茶地設茶課司四川定税額一百萬斤設茶課司自河雅諸州及碉門黎雅抵朵甘烏斯藏行茶)
(之地五千餘里洪武末置武都重慶保寧播州茶倉四所令商人納粟中茶成化中茶百斤折銀五錢商)
(課折色自此始丹徒漢縣丹陽唐縣明俱屬鎮江府今皆因之青陽唐縣明屬池州府懷寧晉縣明屬安)
(慶府桐城唐縣明屬安慶府今皆因之張祖齡温江人張至發淄州人)
常洵開洛陽市
(常洵請淮鹽千三百引設店洛陽與民市中使至淮揚支鹽乾没要求輒數倍中州舊食河東鹽以改食)
(淮揚故非王肆所出不得鬻河東引遏不行邊餉由此絀葉向高言以藩國之尊下侵商賈之事于體甚)
(褻況差官支取或滋夾帶之奸定價貿昜終無兩平之理戶科給事中姚宗文言方今鹽法壅滯鹽課不)
(登今王府公行貨賣則狐鼠羣奸必至公然夾帶兩淮正額引鹽必壅河東行鹽之地自有成法一旦阻)
(絶則行鹽地少鹽地必虧河南境内民肆向有堆賣官鹽價值一定若王府售賣昂值專利勢必騰涌民)
(何以堪大學士方從哲及諸廷臣亦先後請停丈田開市二事俱不報)
發明(藩封開市漁利滯商已為萬萬不可行之事乃神宗于常洵初就封時即曲徇其請實為)
(溺愛之私其于民瘼國是漠不關心于此亦可概見至鹽英為國家要務定地分引民食既有所仰)
(需而商賈亦自便其售鬻中州之必食鹽于河東地使然也顧忽有設店洛陽之舉在淮揚既苦累)
(于中使之乾没要求必不能源源以濟坐使中州價涌而河東引遏邊餉之絀亦隨之所謂行一事)
(而害且百端此也自是河南凋瘵日甚一日史稱哉神宗耗天下以肥王禍亂之萌豈一朝一夕之故)
夏五月大雨雹
(是月乙夘夜京師大雨雹是年浙江江西兩廣福建俱水)
釋楚宗幽禁諸人
(時皇太后遺命赦天下詔楚府宗室先因誣詆楚王毆殺廵撫已將情罪深重者正法其餘發高墻閒宅)
(者禁錮日久懲創亦深准與釋放仍聽楚王鈐束初禁宗之獄廷臣互有左右歷數年不得白御史潘之)
(祥上疏請釋英燋藴鈁等不報至是禮部侍郎孫慎行言楚宗殺巡撫趙可懷不得為叛乃稱太后遺詔)
(釋之)質實(神宗三十三年捕治楚宗人斬二人勒四人自盡幽英燋等二十四人于高墻禁藴鈁等)
(二十二人于聞宅)
福建税使高寀私通倭市
(寀私置通倭雙拕海艘航貨數十萬入海貨直不以予民閭閻嗟怨激變寀怒麾兵殺人放火箭燬民房)
(突入巡撫署露刃脅制要盟有司官于私署巡撫袁一驥巡按徐鍳以聞大學士葉向高方從哲給事中)
(姚永濟郭尚賓先後論劾帝置不問時陵璫杜茂杖殺留守陸萬垓兵科給事中吳亮嗣疏劾亦留中)
質實(袁一驩江陰人徐鍳豐城人姚永濟上海人郭尚賓南海人)
發明(私通倭市事關邊禁此猶彰明較著者乃高寀竟自置雙舵海艘取其便于乘駛風濤漁)
(獵專利貨則剥掠自民直則斂肥于己其激而生變也固在意中顧轉以此生怒殺人燬屋恣其荼)
(毒甚且刃制廵撫要盟有司罔上行私若此即在明季紀綱不振之時亦所罕有所可異者中外相)
(繼論劾均置不問同時更冇璫竪杖死留守言官疏發其事亦復留中不報宜效尤肆惡者之終無)
(已時欲邊境之寧得乎)
雷震軍臺燬
(是月甲寅密雲楊窪軍臺為雷火震燬層樓礟轟發火器火藥俱被焚擊死南兵一名庚午復震永平屬)
(石火墩軍臺雷從臺東門入擊死南兵一名傷北兵二名臺房及垜口火器盡燬)
六月葬孝定皇后于昭陵
(合葬昭陵别祀崇先殿)
秋八月禮部侍郎孫慎行罷
(慎行素講學東林為黨人所忌及在禮部遇事皆切諫韓敬科場事久不定慎行特擬黜敬黨人袒敬者)
(追論湯賓尹越房取卷時各分考俱效之因欲十七人並罪藉以寬敬慎行集廷臣議卒坐敬關節為十)
(七人昭雪黨人益大恨會吏部缺侍郎廷議改右侍郎李誌于左而以慎行為右命俱未下御史過庭訓)
(因言誌末履位何復推慎行亓詩教和之慎行遂連疏引歸後丁巳京察以趣福王之國謂慎行邀功列)
(拾遺疏中帝知其無罪置不問)
大學士葉向高罷
(向高以宿望居相位每事執争效忠如東宫講筵瑞王請婚福王之國補缺官罷礦税再三陳請其言多格不用所)
(救正十二三而已自獨相後請增置閣臣尤極懇切嘗疏妖言今天下必亂必危之道盖有敷端而災傷寇盗物怪人)
(不興焉廊廟空虚一也上下否隔二也士大夫好勝喜争三也多藏厚積必有悖出之釁四也風聲習氣日趨日下不可)
(挽回五也非陛下奮然振作簡任老成布列朝署取積年廢弛政事一舉新之恐宗社之憂不在敵國外患而在廟堂之)
(上也帝不能用向高又言今天下灾傷死亡畿輔中州齊魯流移載道中外空虚人才俱盡人才俱盡罪不在他人)
(臣何可不去且陛下欲用臣則當行臣言今章奏不發大僚不捕起廢不行留臣何益又言今陛下興羣)
(臣隔絶帷幄不得關其忠六曹不得舉其職舉天下無一可信之人而自以為神明之妙用恐聖帝明王)
(無此法也所言皆切中時弊帝俱不省嘗因卧疾閣中無人就其家擬旨向高自以為非體堅乞去位帝)
(仍慰留命主癸丑會試向高以入闈不便票擬力辭卒不允亦不命他相至是乞休疏已六十餘上詞極)
(哀始允其去)質實(礦税礦務始于洪武末年採福建銀屏山銀場局浙江温處麗水平陽等縣亦)
(有場局歲課皆二千餘兩後福建課額至四萬餘浙江亦至九萬餘英宗下詔封坑民賴蘇息而歲額未)
(除宣宗朝特遣侍郎御史官為之督理景帝時始命中官戴細保提督税務天順四年命中官羅永之浙)
(羅珪之雲南馮讓之福建何能之四川課額浙閩大略如舊雲南十萬有竒四川萬三千有竒成化中開)
(湖廣金場武陵等十二縣凡二十一場歲役民夫五十五萬死者無筭所得金僅五十三兩于是復開弘)
(治後開閉不常迨神宗朝姦民廢并獻礦峒者日至開採之端亦日啟于是中使四出昌平則王忠真保)
(薊永房山蔚州則王虎昌黎則田進河南之開封彰德衛輝懷慶葉縣信陽則魯坤山東之濟南青州濟)
(寧沂州滕費蓬萊福山棲霞招遠文登則陳增山西之太原平陽潞安則張忠南直之寧國池州則郝隆)
(劉朝用湖廣之德安則陳奉浙江之杭嚴金衢孝豐諸暨則曹金後代以劉忠陜西之西安則趙鍳趙欽)
(四川則邱乘雲遼東則高淮廣東則李敬廣西則沈永夀江西則潘相福建則高寀雲南則楊榮皆給以)
(關防并皆原奏官往礦脈細徵無所得勒民償之而姦人假開採之名横索民財陵轢州縣有司恤民者)
(罪以阻撓逮奉罷黜時中官多横暴富家巨族則誣以盗礦良田美宅則指以為下有礦脈率役圍捕辱)
(及婦人甚至斷人手足投之江其酷虐如此廷臣屢請罷向高言之尤力武陵唐縣明屬常德府今因之)
(房山元縣明屬涿州今屬順天府西路同知信陽元置川屬汝寧府明降縣後復為州今因之蓬萊唐縣)
(明洪武初省入登州九年復置縣今因之並屬登州府福山金天會二年劉豫折蓬萊縣地置縣屬登州)
(明屬登州府招遠金天會二年劉豫析掖縣地置縣屬萊州明屬登州府今俱因之孝豐明成化二十三)
(年析吉安縣地置縣後屬安吉州今屬湖州府)
九月地震
(是月庚午山西河南同日俱震)
(乙卯)四十三年春正月徐州決河工成
(先是四十年九月河決徐州三山衝縷堤二百八十丈遥堤百七十餘丈黎林舖以下二十里正河悉為)
(平陸邳睢河水耗竭總河都御史劉士忠開韓家壩外小渠引水壩以東得通舟楫及是工始成)質
實(三山在銅山縣東南十餘里上有三峰故名山腰有洞又名南洞山其下為三山堤黎林舖在銅山)
(縣東南韓家壩在銅山縣北茶城下劉士忠華州人)
三月丁未朔日有食之
星隕聲如雷
(是月戊午星隕于清豐之東流村有聲如雷壬子天津衛地震有聲)質實(清豐唐縣明屬大名府今)
(因之天津衛明永樂初置屬河間府今為天津府)
夏四月雨豆
(是月戊寅石首縣雨豆大小不一色雜如黑)
五月畿内山東旱
(京師自三月至六月皆不雨七月山東復蝗)
贍貧宗
(山西巡撫吳士度言國家建藩頒爵自親王郡王至將軍中尉俱有定禄年來宗支繁衍間有無禄極貧)
(或以擅婚私濫妾之子不敢請名者或以幼而無父不能請名者或已請名而家貧不能封者與孀婦身)
(無所依者每名月給米一石折銀一錢於各府正項糧銀内支給從之)質實(親王郡王將軍中尉)
(明制皇子封親王歲禄萬石親王嫡長子年及十歲立為王世子長孫立為世孫冠服視一品諸子年十)
(歲封為郡王嫡長子為郡王世子嫡長孫則授長孫冠服視二品諸子授鎮國將軍孫輔國將軍曾孫奉)
(國將軍四世孫鎮國中尉五世孫輔國中尉六世以下皆奉國中尉其生也請名其長也請婚禄之終身)
(喪葬予費)
男張差持梃入慈慶宫
(太子居慈慶宫有不知姓命男子持棗木梃入宫門擊傷守門内侍李鑑至殿前檐下被執皇太子奏聞)
(帝命法司案問巡視皇城御史劉廷元鞫奏犯民張差薊州井兒峪人按其跡若涉風癲稽其貎實係黠)
(猾請下法司嚴訊時東宫雖久定帝待之薄中外方疑鄭貴妃與弟國泰謀危太子及差被執舉朝驚駭)
(廷元既以風癲奏刑部郎中胡士相等復訊一如廷元指言差收積薪草為人所燒氣憤赴朝聲冤行至)
(東華門遇一人謂持梃入可當冤狀遂誤入東宫按律當斬加等立決奏定未上會提牢主事王之寀私)
(詰差言由内侍引導得口詞甚悉之寀備揭其語因侍郎張問達以聞且言差不癲不狂有心有膽乞傳)
(凶犯勅九卿科道三法司會問疏入未下廷臣連帝趣之而郎中陸大受疏有奸戚字帝惡之與之寀疏)
(俱不報御史過庭訓言禍生肘腋宜即剪除大學士方從哲吳道南斥之寀言謬請帝從容詳審于是庭)
(訓遂移文薊州蹤跡之知州戚延齡具言其致癲始末與原勘略相符遂以風癲為定案越數日問逹以)
(員外郎陸夢龍言令十三司會鞫衆咸囁嚅夢龍獨提詳訊之謂係内監龐保劉成主使刑部乃行薊州道)
(差所供馬三道等疏請法司提龐保劉成對質保成皆貴妃内侍中外籍籍語侵國泰國泰懼出揭自白)
(給事中何士晉直攻國泰且侵貴妃疏入帝大怒)質實(慈慶宫在東華門内端敬殿之東後為端)
(本宫皇太子原居大内鍾粹宮在坤寧宫之左既長移居于此胡士相平湖人王之寀字心一朝邑人詰)
(差口詞之寀詰差初不承已云不敢說之寀麾左右出留二吏扶問之始言小名張五兒有馬三舅李外)
(父命隨不知姓名一老公說事成與汝地幾畆比至京入不知街道大宅子一老公飯我云汝先衝一遭)
(遇人輒打死乃畀我棗木棍𨗳我由厚載門到宫擊門者墮地老公多遂被執老公内侍通稱也陸大受)
(字凝遠武進人戚延齡言致癲始末貴妃遣璫建佛寺璫置陶造甓居民多鬻薪獲利者差賣田負薪往)
(市于璫土人忌之焚其薪差訟于璫被責差産破薪焚不勝憤故持梃入都叩閽陸夢龍字君啟會稽人)
(夢龍訊差夢龍見差長身駢脅晲視傲語絶無風癲狀因呼紙筆命畫所從入路須臾圖成具供馬三舅)
(名三道李外父名守才不知姓名老公乃修鐵瓦殿之龐保不知街道宅子乃住朝外大宅之劉成且言)
(二人與我金銀壺各一絭我已三年令我打上宫門打得小爺喫有著有小爺者内監所稱皇太子也又言)
(有姊夫孔道同謀凡五人何士晉字武莪宜興人士晉疏言國泰若欲釋人疑惟明告貴妃力求陛下速)
(令保成下吏考訊如果國泰主謀是大逆罪人非但貴妃不能庇即皇上亦不能庇設與國泰無干請令)
(國泰自任凡皇太子皇長孫一切起居悉屬國秦保護稍獲疎虞罪即坐之則臣與廷臣亦願陛下保全)
(國泰無替恩禮若國泰畏有連引預熒惑聖聰久稽廷訊或潛散黨與使之遠遁或隆斃張差以冀滅口)
(則國泰罪不容誅矣)
嚴皇城門禁
(御史劉廷元請禁内市以消隠禍御史牟志夔請飭皇城以内四門内臣出入必稽啟閉以時毋撓巡視)
(之權因諭門禁本宜嚴密令該部及巡城科道官通飭嚴加盤詰仍著厰衛巡捕衙門及守門官員密切)
(體訪擒挐奸宄至内地每月三市相沿年久以濟需用事不可缺但不許持挾銅鐵鋒利弓矢等物入市)
(違者必懲)質實(皇城内四門午門東華門西華門元武門内市在禁城之左過光禄寺入内門自御)
(馬監以至西海子一帶皆是每月初四十四二十四日俱設場貿昜此三日舊例令禁内賤役輦穢出宫)
(棄之故各門俱啟因之陳列器械借以博易焉年志䕫南溪人)
召見大學士方從哲等于慈寧宫下御史劉光復獄
(初奸人王曰乾上變言巫蠱事辭連劉成至是復涉成帝心動諭貴妃善為計貴妃窘乞哀皇太子自明)
(無他帝令太子白之廷臣太子亦以事連貴妃大懼請帝速具獄毋株連帝乃于慈寧宫召大學士方從)
(哲吳道南及文武諸臣入見因執太子手謂諸臣曰此兒極孝朕極愛使朕有别意何不早更置外臣何)
(意輒以浮言間朕父子耶因命内侍引三皇孫至石級上令諸臣熟視曰朕諸孫俱已長成更何說顧問)
(太子有何語與諸臣悉言無隠太子其言瘋癲之人宜速決并責諸臣言我父子何等親愛而外廷議論)
(紛如爾等為無君之臣使我為不孝之子帝復謂諸臣曰爾等聽皇太子語否申諭再三諸臣始叩首出)
(初從哲等進見時御史劉光復跪班後大言曰皇上極慈愛太子甚仁孝帝不甚悉問為誰中使以御史)
(劉光復對光復又前跪大言申奏帝謂地近皇太后几筵大言非敬且越班進對失人臣禮令中使縳之)
(下刑部重擬罪方從哲及廷臣力救不允宗人中尉充&KR0008;駙馬王昺疏救光復以詞激充&KR0008;幽禁昺禠冠)
(帶閉住帝不見廷臣已二十五年矣御史翟鳳翀因言陛下召對廷臣天日開霽千載一時輔臣宜舉朝)
(端大政乘便縷陳乃一切緘默不言徒致光復以失儀獲罪光復一日不釋恐輔臣一日未安也帝降旨)
(切責尋以鳳翀疏論中官吕貴等謫外)質實(劉光福青陽人翟鳳翀字凌元益都人疏論中官吕)
(貴等鳳翀以中使吕貴假奸民奏留督浙江織造冉登提督九門誣奏市民毆門卒邢洪辱御史凌漢翀)
(于朝帝釋洪不問漢翀為凌應登所毆洪復曲庇應登鳳翀疏論貴登洪三人罪且曰大臣造膝無從小)
(臣叩閣無路宦寺寖用政令多違實開羣小假借之端將成太阿倒持之勢帝大怒謫山西按察使經歷)
(是時郭尚賓亦以直諫忤旨被謫江西布政使檢校時稱二諫)
張差伏誅
(帝諭三法司張差以瘋癲姦徒闖入東宫持梃傷人罪在不赦因命決差于市内宫龐保劉成嚴提審明)
(擬罪馬三道等應屬誣攀斟酌擬議此外不許波及無辜尋命司禮監隨同九卿三法司于文華門會勘龐)
(保劉成搒掠死馬三道等擬流時帝意在調護貴妃太子念事似有迹故于諸言者亦不遽罪也未幾何)
(士晉調外王之寀削籍陸大受奪官而陸夢龍獨免光復尋亦見釋)
六月免滸墅蕪湖關税三分之一
(先是李太后遺詔免近京畸零雜税因允臺臣所請罷盧溝税應天巡撫王應麟言兩京並重而陪京尤)
(為根本乞罷兩關額税故有是命)
勅修省
(以京師三月至六月久旱故也)
秋七月振畿内饑
(畿輔久旱通州三河等處饑民乏食劫掠者衆薊鎮總督薛三才以蠲振請命發通州倉米七萬石振濟)
(臨清德州倉米十萬石平糶并發本屬備荒榖及收買隣近豐收地方襍糧以資之九月以順天府尹李)
(長庚言京師五城分厰煑粥平糶十一月巡按直隸御史過庭訓請通州三河縣全徵折色寶坻密雲二)
(縣准折十分之三各谷縣折十分之五停順天府屬驛傳待支車輛等銀屬應給邊鎮米豆等銀永平等)
(衛逋欠屯銀從之)質實(平谷元縣明屬薊州今屬順天府李長庚字酉卿麻城人)
閠八月重建三殿
(時工部奏修乾清宮廡屋帝以三殿久未鼎建諏吉宜于本年命定期啟工俟明歲皇太后升祔陵廟禮)
(成後從容搆造)
振山東湖廣饑
(時山東自三月至六月久旱盗起貧民乏食巡撫錢士完請發帑振濟帝命以布政使庫貯解部税銀六)
(萬六千兩有竒本年臨清應解税銀四萬兩留東備振又以臨清德州倉米六萬石振濟四萬石平糶湖)
(廣水旱頻仍巡撫梁見孟奏請災重者漕糧并折稍輕者折一徵二其無漕南二糧處所酌量加振從之)
質實(山東盗蒙隂盗豎旗稱王殺官兵沂州盗七百餘乘馬彎弓搶劫糧畜昌樂縣盗三百餘嘯聚)
(焚劫費縣濟陽亦多白晝搶劫者蒙縣元縣明因之屬莒州今屬沂州府昌樂宋縣元省入北海明初復)
(置屬青州府今因之錢士完歸安人梁見孟安肅人保定右衛籍)
河套諸部犯延綏官軍禦之敗績
(前年套寇犯保寧總兵官官秉忠參將杜文煥敗之一月再捷嗣後蒙克錫里等以挾賞不遂數沿邊寇)
(掠秉忠隨所向以勁旅遮擊屢破之寇遂遁去巴什圖子濟農者士馬雄諸部為套中之主及是見巴什)
(圖襲順義王于是挾求封王且請市賞邊臣不許會他部塔類以痘瘡死妄言為邊吏所害而沙津盗邊)
(又被搶去遂合套中諸部大舉入寇東道高家大柏油神木柏林中道波羅西道磚井寧塞諸城堡盡被)
(蹂躪副將孫洪謨禦之大柏油遇伏被執士卒死傷過半秉忠聞寇入急遣游擊張榜潛劫其營又敗死)
(四百餘人會故帥杜松寧夏總兵杜文煥援軍至共擊之寇始退然猶駐塞下時鈔掠秉忠被劾罷方候)
(代沙津從雙山入犯秉忠設伏待之遂大敗去斬首二百有竒)質實(高家在葭州北大柏油在神木)
(縣西柏林在神木縣西南波羅在榆林府懷遠縣東北磚井在延安府定邊縣東寧塞在延安府靖邊縣)
(西雙山在榆林縣東南杜文煥字&KR0802;武松之姪作蒙克錫里舊作猛克什里沙津舊作沙計塔類舊鐵)
(雷今並改)
冬十月京師地震
(是年二月揚州地震狼山寺殿壞塔傾江神廟碑崩裂乙亥楚䧺地震聲如雷人民驚殞十月京師地震)
(二次密雲縣湖河川等處同時震有聲)質實(狼山寺在通州南十八里五山連屬山有廣教寺舊)
(名慈航院唐天寶間改名江神廟在狼山上今名江海神祠楚䧺明洪武中以威楚縣地改置楚䧺縣屬)
(楚䧺府今因之)
(丙辰)四十四年春正月我
太祖高皇帝建元天命元年
(太祖高我帝自誅尼堪外蘭之後國日隆盛辛夘年葉赫等皇)
(九部來侵大破之己亥年哈達貝勒孟格布禄為葉赫所誘將害我助防哈達之兵征克其城獲之以歸)
(丁未年輝發貝勒拜音達里亦貳於葉赫數背盟約率兵滅之撫定其國烏喇貝勒布占泰嘗戰敗被俘)
(釋遣歸國申以姻好布占泰復謀背叛屢屢不悛癸丑年大舉伐之布占泰勢窮奔葉赫其國遂滅)
(太祖既削平諸國德威遐播又製國書定旗制規模宏遠帝業已成于是諸貝勒大臣等咸奉表勸進以正月壬)
(太祖為申朔尊國英明皇帝以是年為天命元年覆育列)質實(國書巴克)
(什額爾德尼噶蓋初以蒙古字合國語聯綴成句創立滿州文頒行傳布旗制初削平諸國設有四旗旗)
(純色為别曰黃曰紅曰藍曰白尋添設四旗參用其色鑲之共為八旗分左右翼)
發明(臣等謹按史家紀元系統必據實以徵文我)
(國家龍興東土受命發祥當故明神宗時奄有蒙古喀爾喀諸部王業所基鴻猷炳爍爰允臣民所請)
(聖朝建國紀年自應大書立綱用著十四年正月特書創建大一統之始謹于神宗四)
(列祖建天命元年而于歲首則仍存明之紀年嗣凡恭遇元之初均繋月特書如通鑑輯覽之例庶史法允)
(首出肇歸據實而於基積)
(德累統緒彌昭公正云功之)
盜擊御史凌漢翀于端門
(漢翀與革任督捕凌應登同籍長洲與通譜及為御史以擊擊豪猾自任心惡應登所為不法先是應登)
(緣事嚇取奸民王好賢四千金漢翀廉得發其狀應登亦訐漢翀為福清令貪黷及以賄得御史列欵上)
(圖報復疏俱留中元日百官行禮畢至端門應登潛率其黨伏門側持鐵鈎突擊漢翀敗面裂衣同官力)
(護得不死巡視皇城給事中亓詩教以聞下九卿會勘互訐情事禮科給事中余懋孳言互訐並議非法)
(之平上以為黨比奪懋孽俸尋議漢翀交遊不慎冠帶閒住應登發雲南瀾滄衛充軍)質實(端門)
(在承天門北午門南福清明洪武中以福清州地改置縣屬福州府今因之凌漢翀凌應登俱長洲人余)
(懋孳婺源人)
發明(春秋昭公二十年書盗殺衛侯兄縶左氏以為齊豹先儒以為宗魯若齊豹則有位於朝)
(若宗魯則身為驂乘聖人均以盗書聶政刺韓相俠累司馬遷著之列傳矜為任俠而紫陽亦以特)
(筆書盜今凌應登貪詐不法為漢翀舉發因而挾嫌誣訐并突肆暴横例以齊豹宗魯聶政之為即引)
(經傳以斷斯獄其罪已無可逃況以森嚴禁地糾黨逞兇囙無法紀至于此極乃應登僅予流竄而)
(漢翀並致罷免刑政亦豈云平允耶)
雨三色雪
(是月雨紅黑黃三色雪屋上多巨人跡)
天鼓鳴
(是月丁丑易州及紫荆關皆鳴戊戍陜西洮州復鳴)
遣御史過庭訓振山東饑
(帝以東省饑民數多劫掠可虞命借太僕寺馬價銀臨清倉米設法給濟于是戶部議發冏金十六萬兩)
(及分振米六萬石平糶米六萬石從之遣御史過庭訓往董其事仍勅速行以慰東人仰望之心時青州)
(舉人張其猷上東人大饑指掌圖各系以詩有母食死兒夫割死妻之語見者酸鼻流離入江淮間遂成)
(人市尋庭訓及巡撫錢士完以救荒事宜十二條上一定振規二廣振地三勸倡義助振四留漕米十五)
(萬平糶五開事例量減銀兩自春至夏止六酌贖罪七搜帑蔵八清驛遞九寬禁約錢法鹽法權宜便民)
(十通水利十一普振米十二酌蠲停從之十一月命蠲本年存留夏税折徵臨清德州二倉米)
二月振畿内山東及淮徐河南饑
(初淮徐不登以巡撫唐世濟言改折漕糧蠲免未完帶徵米麥及是發淮安府貯庫税項溢額銀八千七)
(百兩有竒并借支正項溢額銀八千兩易粟煑粥以贍饑民河南亦留税銀四萬二千餘兩糴穀振之)
三月辛未朔日有食之
益黔中餉
(黔師自平播後銷兵太多營哨非舊各種夷賊生齒日繁貴州上六衛平定銅仁大江小江等處無日不)
(報苖誓而苖仲殺虜職官焚劫屯堡延袤數百里受禍尤慘諸苖南抵滇西抵蜀東南抵西粤種類實繁)
(皆屬土官管轄多桀點不能制且縱使劫掠隂利其貲不欲翦除苖仲孤已羽翼也黔撫張鶴鳴以為不)
(大創之則黔旦夕難保而黔兵不滿千且事關三省非貧黔所能獨舉乃與各道臣募兵一萬調土司兵)
(二萬四千餘先勦平定後及兩江然後分兵十路截仲賊之後而洗其巢計一年可收廓清之效而糧餉)
(不繼恐募兵渙散請發帑金十萬兩兵部議以馬價銀六萬兩予之)質實(平定長官司在麻哈州西)
(北明洪武二十二年置屬平越衛三十年屬清平衛弘治七年改屬麻哈州銅仁大江小江銅仁長官司)
(舊屬思南宣慰司永樂十二年置府治于此神宗二十六年改縣西南有銅仁大江西北有銅仁小江合)
(流注于沅江苖仲苖名仲家者踞貴籠平新之間為諸苖渠帥)
夏四月河南盜起
(舞陽泌陽西平遂平等縣盜賊數百人白晝嘯聚撫臣以聞帝以羣盜結聚日久地方有司隠匿不報降)
(旨切責仍諭文武各官防禦勦撫務期撲滅以遏亂萌至七月乃靖)質實(泌陽明洪武初以比陽縣)
(地改置泌陽縣屬南陽府今因之)
六月套寇犯延綏總兵官杜文煥破降之
(前年延綏被寇文煥赴救大破之代官秉忠鎮延綏寇屢鈔邊文煥連敗之于保寧長樂斬首三百有竒)
(西路酋浩爾齊布延泰等懼相率降惟東路濟農沙津等猶恃地險駐高家堡柏林仍要請封王補賞文)
(煥復集兵襲破其營斬首二百五十敵皆披靡而西路乞盟益亟浩爾齊諸部相與攅刀立誓獻罰九九)
(而退已沙津又設伏兵誘殺都指揮王國安糾蒙克錫里連犯雙山波羅二堡文煥擊破之追奔二十餘)
(里斬首四十一級而還濟農等懼又知西部已和勢孤弱亦乞和獻罰九九者二當是時寇衆號十萬分)
(四十二枝多者二三千少亦千騎及屢不得志始次第歸欵延綏遂少事)質實(九九部落中罰駝馬)
(牛羊之數太布延泰舊作卜言今改)
河決開封
(先是五月河決徐州狼矢溝由蛤鰻周柳諸湖入泇河出直口復與黃會及是復決開封陶家店張家灣)
(由會城大隄下陳留入亳州渦河陳杞睢等州咸受其害是年巡漕御史朱階請修復泉湖言宋禮築)
(壩戴村奪二汶入海之路灌以成河復導洙泗洸沂諸水以佐之汶雖率衆流出全力以奉漕然行遠而)
(竭已自難支至南旺又分其四以南迎淮六以北赴衛力分益薄況此水夏秋則漲冬春而涸無雨即夏)
(秋亦涸禮逆慮其不可恃乃於沿河昭陽南旺馬踏蜀山安山諸湖設立斗門名曰水櫃漕河水漲則瀦)
(其溢水於湖水消則決而注之漕積泄有法盜決有罪故旱澇恃以無恐及歲久禁弛湖淺可耕多為勢)
(豪所占昭陽一湖已作藩田比來山東半年不雨泉欲斷流按圖而索水櫃茫無知者乞勅河臣清核亟)
(築隄壩斗門以廣蓄儲帝從其請方議濬泉湖而河決運船迎溜艱險督漕侍郎陳薦開武河等口洩水)
(溜乃平)質實(狼矢溝在銅山縣東二十里渦河源出鹿邑縣經亳州北又東經蒙城縣北入鳳陽)
(府懷遠縣界)
秋七月地震
(大同渾源州同時震八月戊辰延慶州地震)
流星入貫索
(是月壬午西北有流星行入貫索二星隨之給事中熊明遇疏言入春以來天鼓兩鳴于晉地流星晝隕)
(于清豐地震二十八天火九石首雨菽河内女妖遼東兵端吐火雷燬内監樓居即春秋二百四十年間)
(未有稠於今日者且山東大祲人相食黃河水稽天兼以太白經天輔星湛没熒惑襲月金水愆行或日)
(光無芒日月同暈為恒風為枯旱天譴愈深而陛下所行皆誣天拂經之事此誠禽息碎首賈生痛哭時)
(也敢以八憂五漸三無之說進内庫太實外庫太虚可憂一餉臣乏餉邊臣開邊可憂二套部圖王察部)
(覬賞可憂三黃河泛濫運河膠淤可憂四齊苦荒天楚苦索地可憂五鼎鉉不備楝梁常撓可憂六羣譁)
(盈衢訛言載道可憂七吳民喜亂冠履倒置可憂八八憂未已五漸繼之太阿之柄漸付中涓魁壘之人)
(漸如隕籜制科之法漸成奸藪武庫之器漸至銷亡商旅之途漸成梗塞五漸未已三無繼之匹夫可熒)
(惑天子小校可濫邀絲綸是朝廷無綱紀滇黔之守令皆窮途揚粤之監司多規避是遠方無吏治讒搆)
(之口甚于戈戟傾危之禍慘于蘇張是士大夫無人心天下事可不寒心哉帝不省)
中旨修咸安宮
(時遣内使至工部侍郎林如楚私寓宣勅旨以奉御汪良德奏准修理咸安宫也輔臣言明旨傳宣定例)
(必由内閣下科臣然後發抄若不由内閣不由科發不經會極門不由接本官突以二豎傳宣於部臣之)
(私寓則從來未有之事向來建議諸臣以旨從中出猶且慮之況臣等竟不與聞乎工科徐紹吉等亦疏)
(諫不省)質實(咸安宫明時在英華殿西咸和右門之北先名咸熙宫會極門嘉靖四十一年二殿)
(成改左順門曰會極門凡京官上下接本俱在此南入為内閣輔臣票本處也徐紹吉平江人保寧衛籍)
發明(傳旨必由由閣科道此固本於左史記言之意而實亦以杜近侍假託之私至令内使宣)
(諭於部臣之私第宰執皆不得與聞此為創見況修繕大内宫室苟非侈窮土木原國家經費所宜)
(及何妨明降諭旨俾將作司其事耶神宗徒以事由奉御奏請恐為廷臣所阻聊以權宜集事俾速)
(鳩工不但定制淪胥並此傳宣矯偽之風必將變本加厲雖當時建議諸臣未嘗不深以旨從中出)
(為慮而概置不問其奈之何)
南直隸河南江西廣東灾
(是年應天溧陽等處水江寧廣德常鎮淮揚等處蝗河南旱蝗捕斗蝗者官給斗穀穀盡蝗愈繁有闔戶)
(自經者土鼠千萬成羣夜銜尾渡江南絡繹不絶一月方止江西水大漲民居蕩析浮屍蔽江廣東南韶)
(等處滛雨匝月田禾盡潰)
八月備孝陵祝帛
(南京太常寺少卿桂有根言孝陵元旦清明長至三大祭文物俱備中元孟冬兩忌辰及萬夀節五祭向)
(止陳設酒果應加用牲帛祭文從之)
日中有黑子
(是月戊辰日也是年三月月犯軒轅大星七月壬午西北有流星入貫索二星隨之十一月丙戌月犯軒)
(轅左角甲午月掩房宿南第二星十二月丙午火星逆行入翼宿初度)
陜西巡撫龍遇竒請免包税不報
(遇竒言秦民包税其苦有三一日包賠無著之苦天下税課例屬商賈若秦則三面臨邊商賈罕至向來)
(税額皆派之丁畆及津梁陶穴築傭之輩今凶荒死徙村里為墟即向來瑣科無從矣一曰税額獨多之)
(苦秦邊地也瘠土也遠在江南腹襄者勿問即與秦連界者東則山西西則四川税皆萬許即大藩如河)
(南亦六萬餘秦肥瘠視三省迥殊而税額多至十萬即蒙恩減而已減之額尚浮于三省未減之額矣一)
(曰牽誤邊餉之苦民止此財官司既督以賠税自不能并力以輸邊計秦民十八年已輸過税額一百五)
(十萬兩而坐逋邊餉則已二百四萬足此誤彼明騐不爽此包税所以不可不罷也疏入不報)質實
(龍遇竒永寧人)
皇太子出閣講學
(皇太子輟講已十有二年羣臣誎疏凡數百上及是始命舉行以詹事府詹事劉一燝少詹事韓爌為侍)
(班官右庶子張邦紀趙師聖左諭德公鼐右諭德龔三益薛三省楊守勤為講讀官皇太子進執事諸臣)
(及賜酒饌皆稱先生進對進倣敏妙合法中外大悦然一講而輟後不復更舉矣)質實(皇太子出)
(閣講學儀太祖初于大本堂後于文華後殿天順二年定儀注是日早執事官于文華後殿行四拜禮鴻)
(臚官請皇太子陞殿師保等官于丹陛下四拜各官退出内侍導皇太子至後殿陞座以書案進侍班侍)
(讀講官入分班東西立内侍展書侍讀講官以次進讀講叩頭退其每日講讀於早朝退後出閣陞座惟)
(侍讀講官入行叩頭禮内侍展書先讀四書則東班侍讀官前伴讀退復班次讀經或史則西班伴讀亦)
(如之讀畢各官退已時各官入内侍展書侍講官次第侍講早所讀書如侍讀儀講畢侍書官侍習字畢)
(各官叩頭退凡書三日一温背温之日不授新書凡書字春夏秋百字冬日五十字朔望節假大風雨雪)
(隆寒盛暑暫停弘治十一年更定三師三少并官僚於丹陛四拜畢從殿左右門入東西立候讀講畢叩)
(頭退隆慶六年改設座于文華殿東廂正中西向每日讀講官先詣文華門外東西向序立候帝御日講)
(經筵畢皇太子出閣陞座凡東宫初講閣臣連侍五日後每月三八日一至先拜出然後各官入劉一燝)
(字季晦南昌人韓爌字象雲蒲州人張邦紀宜興人燕山左衛軍籍趙師聖南豐人公鼐字孝與蒙陰人)
(龔三益武進人薛三省定海人楊守勤慈谿人)
九月山東盜犬起
(東省饑民嘯聚所在攻劫御史過庭訓以聞帝令相機捕除首惡餘設法解散時劇盜張國柱引衆五百)
(人以絳帛抹首入安邱令懼而逸賊坐正廳事指揮其黨劫庫蔵破械出獄囚有縣民王㴶者以死罪繫)
(獄乃詐降賊標旗為順號予之俾巡視㴶密戒諸囚無動動者死矣陰結縣令為擒賊計約城外張軍聲)
(以撼賊入而宣言於賊曰官軍至矣何不去賊踉蹌出城未及半㴶闔扉堅守手刃一賊持其首號召吏)
(民令鄉兵各去其帽曰抹首而絳者賊也復立斫渠魁十餘人于是城中人并獄囚並起逐賊盡殲之㴶)
(搜獲賊所劫庫物還之官事既定束身入獄巡撫李長庚言㴶一罪囚耳而倉卒成定亂之功其佯為從)
(賊智也戮力殲賊勇也事平就獄口不言功忠也雖殺人者死國有常刑而會典亦有犯斬立竒功准贖)
(之例乞寬一面開義士自效之門帝命釋之嗣有盜渠周堯德張計緒張文朗等各立頭目于泰山歷城)
(章邱萊蕪等處出没行劫稱堯德為紅竿大王後改稱平師王所至焚毁擄掠支解事主截殺官兵長庚)
(等遣兵先後𠞰捕擒斬至四十五年正月餘黨始散)質實(章邱隋縣宋以後屬濟南府今因之)
兵部請治兵不報
(前以孝定太后喪停操三年至是兵部上言大禮久竣當新戎壘以應秋氣不省)
冬十月益九邊餉
(時九邊需餉所在告缺閣臣日請發帑帝以二王婚禮不敷為辭兵科給事中趙興邦言今日之一二百)
(萬撫之而有餘他日之幾千萬安之而不足也尋括内府銀三十萬兩戶兵工部銀八十萬兩濟之)
發明(當時籌邊餉者不計耕屯不因敵糧下惟請發内帑上則指借諸司以國家大征繕宗社)
(安危所寄而為彼此委藉之局已屬非體況部寺各執經費為辭支左絀右于事何補尋至加徵直)
(省正賦至再至三民窮膏竭盜賊滋起以肢體之患潰及腹心人謀之不臧果孰貽其咎耶)
十一月隆德殿災
(前月甲子烈風壞正陽橋坊是月己巳夜殿灾大學士方從哲等言禁城離照之地而橋坊隕于暴風宸)
(居嚴閟之區而殿字飛為烈熖旬日之内竒變叠呈此豈可以尋常視之苟且應之決非青衣角帶之故)
(事所能挽回亦非減膳撤樂之彌文所能消弭惟陛下以恐懼之真心行修省之實政破因循之積習振)
(明作之治功時事之壅滯者盡為舉行羣情之鬱結者悉令舒暢庶幾人心可得天變可回)質實
(隆德殿在嘉德右門南即元極寶殿隆慶元年更名)
(丁巳)四十五年春二月勅修省
(帝以去冬無雷入春不雨京師農事可憂宫中露禱祭郊壇因勅羣臣實心修省是月二十一日雨雪降)
(大學士方從哲吳道南言君之尊猶天也臣之有所祈於君猶之祈天也其為齎心而祝披悃而陳者視)
(三農之望雨不啻過之而心力徒勤挽回莫效甚至疾呼痛哭而上若不聞累牘連章而上如不見是常)
(人之所可必於天者臣不能得於君豈天可問而九重之内不可問乎因擇切要時事求次第舉行不省)
(至五月再勅修省)
鎮撫司缺官獄囚久繫多死
(大學士方從哲吳道南言今早入朝有百餘人羣聚長安門外環跪號訴詢為鎮撫司監犯家屬言本司)
(理刑缺官無人問斷監禁日久死亡相繼是有罪者不得速正厥法無辜者不得早雪其冤乞即簡補問)
(官以便審錄不省是年五月閣臣有司循例請熱審亦不報)質實(鎮撫司錦衣衛初設鎮撫司掌)
(本衛刑名兼理軍匠洪武二十年以錦衣衛多非法乃焚刑具出繫囚送刑部審錄詔内外獄咸歸三法)
(司罷錦衣獄成祖時復置尋增北鎮撫司治詔獄成化間刻印畀之獄成得專達不關白錦衣而以舊所)
(設為南鎮撫司專理軍匠)
封福王常洵庶子由松為德昌王
(由松為常洵長子係帝孫儀仗全給)質實(神宗十年定郡王初封係帝孫儀仗全給係王孫者免蓋)
(宗室分封漸多勢難遍給也)
三月振江西饑
(江西水灾留二監税額銀二萬兩振濟從巡按御史陳于廷請也是年兩畿山東河南山西陜西湖廣福)
(建廣東相繼告灾廷臣有司請振率寢不報)
夏五月鳳陽地震天鼓鳴
(甲戌乙亥兩日同)
六月以先賢周惇頤後周汝忠襲翰林院五經博士
(汝忠惇頤十七代孫)
秋七月癸亥朔日有食之
(是月戊辰夜雲陰雷電雨雹大如粟自西南來狂風驟起屋瓦俱震壞社稷壇門及東中門五鳳樓東華)
(門樓並毁)質實(東中門在中極殿東五鳳樓即午門樓東曰左掖門西曰西掖門再東曰東華門)
貴州苖作亂巡撫張鶴鳴討平之
(先是鶴鳴奏知府孫崇先守備孫開祚等擒斬逆苗于平洪邊十二馬頭計一千二百名顆俘獲六百餘)
(人及是復奏猱坪&KR0008;朋&KR0749;之捷黃土塞賊首老蜡鷄以八十房踞猱坪勾約集石頭等寨賊首阿寅等各)
(數十房推老蜡鷄為王貫鵝等為軍門總兵等官憑險負固内監軍安平道謝參政集諸營兵及都司張)
(鶴翀等三路並進分奪三關賊據本&KR0749;猖悍如故復令土舍王國竒者用間招降仲羅童等設伏擒斬三)
(百餘人老蜡鷄死猱坪始靖)質實(張鶴鳴穎川人平洪邊十二馬頭在洪舟江西岸屬洪舟泊里)
(長官司猱坪即撈坪峯攅如削上有仰天窩窩有九井平地可容數千人&KR0008;朋&KR0749;在猱坪南&KR0749;後負河環)
(山疊通三路路各有關)
吳道南罷
(道南遇事有操執通達政體頗負時望前年典會試舉子有以代倩獲第者湯賓尹嗾其黨交章論之給)
(事中劉文炳御史張至發攻尤力肆口詆諆道南不能堪言臺諫劾閣臣職也二百年來有糾閣臣之言)
(官無詈閣臣之言官臣辱國已甚請立罷黜帝為謫文炳于外言官疏救文炳復詆道南道南益求去杜)
(門踰年疏至二十七上帝猶慰留會母喪乃歸居二年卒)
御定資治通鑑綱目三編卷三十
