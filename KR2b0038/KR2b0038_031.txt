御定資治通鑑綱目三編卷二十六
(起癸酉明神宗萬歷元年盡辛巳明神宗萬歷九年)凡九年
(癸酉)神宗顯皇帝元年春正月男子王大臣入乾清宫尋
伏誅
(大臣浙中傭奴以浮蕩入都偽為内侍服與宫中小竪交暱竊其牌帽巾服入乾清宫為守者所執詔下)
(東厰究問馮保欲緣此以䧟高拱令家人辛儒飲食之納刃其袖中俾言拱怨望與太監陳洪謀大逆遂)
(發縱騎馳械高氏奴圍拱里第張居正亦請詰主使舉朝洶洶謂且逮拱吏部尚書楊博左都御史葛守)
(禮詣居正力解居正憤曰二公意我甘心高公耶奮入内取厰中揭帖投博曰是何與我揭帖有居正竄)
(改四字曰歷歷有據守禮識居正手跡笑納諸䄂居相正覺曰彼法理不請我為易數字耳守禮曰回天非)
(公不能居正奏緩其獄博陰囑錦衣怵大臣吐實又以拱僕雜稱人中令大臣識别茫然莫辨也會帝命)
(守禮偕錦衣都督朱希孝會鞫大臣疾呼曰許我富貴乃搒掠我耶且我何處識高閣老馮家僕教我希)
(孝不敢鞫而罷保懼以生漆酒瘖大臣移付法司坐斬拱獲免由是舉朝皆惡保而不肖者多因之以進)
(矣臣時上疏言深遠之慮當謹于微九重邃深而王大歷門抵宫寂無簡察此豈細故其内宦及守衛)
(員投應從究治報可)質實(葛守禮字與立德平人朱希孝成國公朱能五世孫)
二月御經筵
(從張居正等請也一日講畢帝問建文果出亡否居正曰國史不載但故老相傳披緇雲遊題詩于田州)
(有流落江湖四十秋句帝太息命錄詩進居正曰此亡國之事不足觀也請錄皇陵碑及高祖御製集以)
(上見創業之艱聖謨之盛)
發明(建文出亡之事本屬疑信相參金川門之變闔宫自焚明實錄謂中使出其屍于火越七)
(日備禮葬之而永樂時遣使四出以訪張三丰為名蹤跡建文則是成祖亦疑其或有出亡之事也)
(至正統五年僧楊行祥詭稱建文按問致罪而野史紛紜猶有老佛取入西内之說盖由成祖簒取)
(大位致令建文失國亡身而又革除年號慘戮忠良人心不能無憾而宫中火起又不能實指其所)
(終于是世俗相傳遂謂披緇雲遊題詩所在是特不忍建文之亡國而不知其說之無据也惟是革)
(除之事在成祖本屬逆施後嗣自應更定神宗間流落江湖之句即為太息命錄詩以進慨焉有動)
(于中居正或即可因此為之表白幽潜續封加諡禮亦宜之且與䘏錄建文時死節諸臣之舉正相)
(承接乃僅以泛常規勉之詞申保治思艱之大旨而姑置建文逸事于不答雖有王祖嫡等請復年)
(號之虛文而一杯麥飯莫由下等齊民致使終明之世廟諡缺焉豈不大可惜哉)
三月詔舉將才
(張居正進講帝鑑圖說至漢文帝勞軍細柳事因奏曰古人言天下雖安㤀戰必危今承平日久武備廢)
(弛文吏箝制弁員不啻奴隸夫平日既不能養其鋒銳之氣臨敵何以責其折衝之勇嗣後將帥忠勇可)
(任者宜假以事權俾得展布庶幾臨敵號令嚴整士卒用命于是乃詔内外官各舉將才)質實(帝鑑)
(圖說自堯舜以來有天下之居擇其善可為法者八十一事惡可為戒者三十六事每事各繪一圖後錄)
(傳記本文附直解于後取唐太宗以古為鑑之義名曰帝鑑圖說隆慶六年十二月張居正吕調陽所撰)
(進也)
夏四月旱
(諭有官修省釋重囚)
六月振淮安災
(淮安大水發米六萬石振之)
秋九月振荆州承天及濟南災
(以湖廣荆州承天二府水災異常山東濟南府旱荒各行蠲折振濟)
以方逢時總督宣大軍務
(始逢時與王崇古共決貢市之議及崇古入理京營張居正薦逢時代之遂起逢時故官以兵部右侍郎)
(總督宣大山西等處軍務至則申明約信邊境以安)
四川都掌蠻平
(成化初都掌蠻亂尚書程信襄城伯李瑾討平之隆慶末復亂其酋阿大阿二方三等據九絲山僭稱王)
(剽遠近其山修廣而四隅峭反東北則雞冠嶺都都寨凌霄峯鼎峙相連峻壁皆數千仞有阿苟者居凌)
(霄城為賊耳目威儀出入如王者時總兵官劉顯被劾廵撫曾省吾奏留之屬以軍事又起故將郭成安)
(大朝為之佐調諸土兵合官軍凡十四萬人往討官軍集叙州誘執阿苟攻拔凌霄進逼都都寨三酋遣)
(其黨阿墨固守官軍頓匝月鑿灘以通漕餉擊斬阿墨拔其寨阿大自守雞冠砦顯令人誘以官而分兵)
(為五哨盡壁九絲城下乘無備夜半腰絙上斬關入遲明諸將畢至阿二方三走保牡豬寨郭成破雞冠)
(獲阿大諸軍攻牡豬禽方三阿二走追獲于貴州凡克寨六十餘獲賊魁三十六俘斬四千六百級拓地)
(四百餘里錄功進顯都督同知已而勦餘孽復俘斬千五百有竒顯復擊西川番斬其首惡撫餘衆而還)
(西陲以寧)質實(九絲山在叙州府興文縣東南山箐峻深周圍三十餘里上有九崗四水極廣可以)
(播種下惟一徑鳥道可通自宋元以來常為都掌蠻依阻之地至是據為巢穴賊既平遂改九絲城為平)
(蠻城置官兵戍守其相近有雞冠砦又有石頭大寨牡豬寨都都寨諸處都都寨地袤廣為九絲左臂凌)
(霄峰最高險有城為九絲門戸賊平改凌霄曰拱極雞冠日金雞曾省吾鍾祥人郭成四川叙南衛人先)
(以被劾罷歸至是起用充為事官)
冬十一月立章奏考成法
(初諸司章奏部院覆行撫按勘者常稽不報至是張居正言近年來章奏繁多各衙門題覆無虛日然敷)
(奏雖勤而實效蓋鮮請申成憲先酌量道里遠近事情緩急定程限立文簿月終註銷撫按稽遲者部舉)
(之部院容隱欺蔽者六科舉之六科容隱欺蔽者閣臣舉之月有考歲有稽則名必中實事可責成從之)
(自是政體為肅)
十二月振遼東災
(以遼東廣寧錦州義州海州諸處旱災米價騰貴發太倉銀三萬兩振濟軍士)
朵顔察克圖犯塞總兵官戚繼光擊擒之
(自諳逹欵塞西鄙烽火寂然獨土默特徙居察罕地控弦十餘萬常為薊門憂泰寧朵顔諸部皆與交通)
(時叛時服是年春朵顔部長董呼哩及兄子長安人犯喜峯口繼光擊敗之董呼哩乃欵關請貢至是董)
(呼哩之弟察克圖復入寇繼光擒之于是董呼哩長安率部長親族三百人叩關請死董呼哩服素衣叩)
(頭乞赦察克圖繼光遣將受降皆羅拜獻還所掠邊人攢刀設誓乃釋察克圖許通貢如故繼光在鎮十六)
(年邊備修飭薊門守甚固敵無由入盡轉而之遼故李成梁獨擅戰功)質實(察罕今察哈爾明時)
(曰察罕在遼東口外官本朝移其部衆于宣大近地分為八旗設佐領等管轄察克圖舊作長秃察)
(罕舊作插漢董呼哩舊作董狐狸長安舊作長昂今並改)
(甲戌)二年春正月召見朝覲廉能官于皇極門
(張居正言太祖時每遇外官來京奏事常召見賜食訪民間疾苦雖佐貳雜職有廉能愛民者亦特差行)
(人齎勅奬諭或封内醪金幣以賚之迨宣順成弘間亦間舉宴賞之典兹當考察之初宜敕禮部倣舊典)
(具儀注以上于是帝乃御皇極門引見朝覲廉能官浙江左布政使謝鵬舉等二十員面加奬勵並賜銀)
(幣酒饌)質實(謝鵬舉蒲圻人)
二月振四川被寇諸縣
(廵撫曾省吾言高長筠珙諸縣被都掌蠻荼毒最深請蠲免錢糧仍動支軍前支剰米豆四萬振濟從之)
質實(高縣本夜郎地唐置高州明改縣長寧漢犍為郡漢陽江陽二縣地隋置瀘川縣唐置長寧州)
(宋政和中為長寧軍明為縣筠連唐置筠連州明為縣珙縣唐置鞏州明玉珍時改為珙州明為縣四縣)
(明並屬叙州府今皆因之)
福建地震
(長汀縣夜地震至三更地裂成坑䧟没民屋四十餘間)質實(長汀晉新羅縣唐開元中析置長汀)
(縣宋治平中始遷于今縣治明汀州府治今因之)
夏四月詔内外官行久任法
(吏科給事中張楚城言請諸司行久任法知縣歷俸六年乃陞取知府知州歷俸六年乃陞遷間有才不)
(宜于官官不宜于地者聽撫按官量行更易其藩臬二司參政參議等官陛遷約以三年在京科道部曹)
(陞司寺約以六年下吏部議張居正善而行之由是藩臬守令皆得自展)質實(張楚城江陵人)
秋七月淫雨昭陵地䧟
八月振山西災
(山西應州朔州山陰馬邑大同等縣安東中屯山陰陽和高山等衛各報災歉命蠲振有差)質實
(大同遼置縣明大同府治今因之安東中屯衛在應州東北山陰守禦千戶所在山陰縣東陽和衛在大)
(同府東北高山衛在大同府西)
淮揚徐河海並溢
(兩淮運司所屬吕四等場大旱之後惡風暴雨江海驟漲人畜淹没廬舍傾圮廩鹽漂蕩流離饑饉徐州)
(揚州等處積雨海嘯河溢各蠲振有差)質實(吕四場在高郵州東百二十里俗傳以吕仙四至此)
(而名其通海處曰新河亦曰新港)
冬十月决囚
(嘉靖季年崇奉元修又好祥瑞遇事輒停刑至是審錄重囚至四百餘人張居正言縱釋有罪無以懲惡)
(請如祖宗舊制每歲一决囚從之時承平久羣盗蝟起至入城市刦府庫有司恒諱之居正嚴其禁匿弗)
(舉者雖循吏必黜得盗即斬决有司莫敢餙情盗賊為衰止)
(乙亥)三年春正月徙遼東六堡
(遼陽鎮東二百餘里舊有六堡其地不毛與遼陽聲援不接李成梁請移建孤山堡于章齊哈剌甸險山)
(堡于寬甸沿江新安等四堡于長甸長嶺諸處仍以孤山險山二參將戍之其地並據膏腴扼要害可拓)
(境七八百里益收耕牧之利廷議從之于是撫順以北清河以南皆遵約束)質實(孤山堡在遼東)
(都指揮使司之東南險山堡亦在司東南並嘉靖二十五年置沿江堡在險山堡之南新安堡亦在司之)
(東南皆設險處長甸亦在司東南有堡長嶺在蓋平縣東南章齊哈喇甸在遼陽東南亦曰新甸寬甸亦)
(在遼陽東南長甸長嶺又俱在寬甸南章齊哈喇舊作張其哈喇今改)
二月詔南京官不必備
(諭吏部南京職務清簡官不必備先朝有人兼掌六部者以後員缺不係緊要不必一一推補)
發明(周書稱官不必備者盖以三公論道非其人莫能屬非謂百司庶職皆可虛設名位而不)
(必備其官也明之南京諸職事固為簡約然既有部司之設即不可一日無官使果職無所掌官多)
(冗濫廩禄既有虛糜則當量裁原額缺有其人俾足經理庶司斯可矣今概云不必一一推補則致)
(設其官復虛其缺是將懸好爵以炫聽聞矣豈覈實官吏之道耶神宗初政已苟且如是宜其末年)
(内外官吏或懸缺經時或人兼數職朝常闕略政務廢弛識者謂此詔實有以啟之耳)
始命日講官記起居注
(翰林院編修張位言前代皆有起居注而本朝獨無臣備員纂修竊見先朝政事自非出于詔令形諸章)
(疏悉湮没無考鴻猷茂烈鬱而未章徒使野史流傳以偽亂真今史官充位無以自效宜日分數人入直)
(凡詔旨起居朝端政務皆據見聞書之為他年實錄之助于是大學士張居正議曰國初設起居注官日)
(侍左右紀錄言動實古者左史記事右史記言之制迨後定官制乃設翰林院修撰編修檢討等官盖以)
(記載事重故設官加詳原非有所罷廢但自職名更定之後遂失朝夕記注之規以致累朝以來史文闕)
(略邇者纂修實錄臣等祗事總裁凡所編輯不過總集諸司章奏稍加刪潤櫽括成編至于伏前柱下之)
(語章疏所不及者即有見聞無憑增入與夫稗官野史之書海内所流傅者欲事采錄又恐失真是以嘉)
(謨嘉猷實多所未備凡此皆由史臣之職廢而不講之所致也今宜申明史職以復舊制令日講官日輪)
(一員專記注起居兼錄聖諭詔敕册文等項及内閣題稿其朝廷政事見于諸事章奏者俱選年深學優)
(之史官六員專管纂修事分六曹以吏戸禮兵刑工為次每人專纂一曹俱在館供職不得别有差遣凡)
(遇常朝御皇極門即輪記事官侍班居文武第一班之後近上便于觀聽即古螭頭載筆之意也從之)
質實(張位字明臣新建人)
夏四月己巳朔日有食之既
(帝感日食之變于宫中製牙牌手書十二事鋟其上曰謹天戒任賢能親賢臣遠嬖佞明賞罰謹出入慎)
(起居節飲食收放心存敬畏納忠言節材用所至即懸座古以自警張居正因奏此數言者雖因天變自)
(警其實修身治天下之道畢具于此終身行之可也因逐句發明其義且曰知之非艱行之惟艱自今上)
(所行與所書有未合者許令左右得執牌以諫帝嘉納之)
發明(感日食之變製牙牌書十二事以自警神宗是時年甫十三耳所書皆帝王修身為政當)
(法當戒之事其于古人書屏銘座義豈有殊即居正因事納牖且許令左右執牌以諫未始非將順)
(之道及考其初年委任居正中晚以後庶務日以隳廢堂廉日以暌隔黨援門戶之習囂然不靖明)
(代綱紀之弛未有過于神宗朝者則是與牌書條件一一背馳幾若反其道而用之將前之手書懸)
(置座右者徒為粉餙務名之舉矣又安知鋟牌一事非居正當日條列以進俾博虚譽而美觀聽固)
(宜其不克終也歟)
五月淮揚大水詔察有司貪酷老疾者
(先是元年二年間徐州淮揚等處數被水灾撫按官俱以蠲振請戸部議令撫按官選委賢能官從公踏)
(勘分别輕重以憑酌處又言淮揚等處蠲振所費錢糧總計應徵并發去者無慮五六十萬國家經制各)
(有正項非專一方雖緩急之勢當知而無已之求難繼且救荒無竒策求其策之善者全賴有司先之以)
(儉静不擾次之以就地設法故有富弼則青州不為災有蘇軾則杭州不能困若無先事之備而徒仰給)
(于内帑不惟緩不及事以天下之大盡内帑亦不足給矣帝乃下詔曰近來淮揚地方無歲不奏報災傷)
(無歲不蠲免振濟若地方官平時著實經理民事加意撙節多方設備即有災荒豈至束手無措今為官)
(者本無實心愛民只虛文了事一遇水旱即委責于上事過依舊因循不理豈朝廷任官養民之意因令)
(吏部查兩府被災地方有司有貪酷害民及衰老無為者黜之)
六月浙江海溢
(杭州嘉興寧波紹興四府海潮沸溢湧高數丈人畜淹没大小戰船擊壞漂散者無算)
秋八月以張四維為禮部尚書兼東閣大學士預機務
(張居正當國四維歲時饋問居正不絶居正請增置閣臣引薦四維遂入贊機務故事入内閣者曰同某)
(人等辦事至是詔曰隨元輔等入閣辦事隨元輔三字帝親批也于是四維恂恂若屬吏然不敢以同僚)
(自處隨居正後拜賜進官而已)質實(張四維字子維蒲州人)
河決碭山
(南畿大水河決碭山而北淮決高家堰而東高郵洞亦決清水潭口淮城幾没徐邳山陽南北漂蕩千里)
(河道淤淺阻漕者數年初孝宗時漕臣白昂以運舟經甓社湖觸岸輒壞乃開複河于高郵隄東以避其)
(險長四十里名曰康濟河至是湖水決漕臣吳桂芳改桃康濟越河修復老隄河成名曰宏濟遂為永利)
質實(山陽漢射陽縣地晉置縣以境内有山陽津而名明屬淮安府今因之高郵湖在高郵州西北)
(天長以東之水俱滙此逹于運河清水潭口在高郵州北三十里老隄洪武九年所築湖隄即西隄也其)
(康濟河即故東隄孝宗時白昂于隄東越民田三里鑿康濟河通餉避湖謂之東隄其捍隔民田者為中)
(隄至是修復老隄改挑越河于是廢東隄築中隄以便牽輓云吳桂芳字子實新建人)
九月禮部尚書萬士和罷
(士和初官庶吉士以忤嚴嵩改部曹累任按察布政使並著清節及官尚書多所條奏時張居正欲越例)
(贈朱希忠王爵馮保為方士求官士和俱力持不可又給事中余懋學以言事得罪士和言直臣不當斥)
(由是積忤居正給事中朱南雍承風劾之遂謝病歸至居正没起南京禮部尚書引年不赴卒諡文恭)
質實(余懋學字行之婺源人言事得罪張居正進白燕白蓮頌懋學以帝方憂旱下詔罪已與百官)
(圖修禳而居正顧獻瑞非大臣誼抗疏論之已而復陳崇惇大親謇諤慎名器戒紛更防佞諛五事時居)
(正方務綜覈以為風已遂斥為民居正死起懋學故官朱南雍浙江山陰人)
冬十月京師地震
(先是九月京師地震至是再震)
(丙子)四年春正月下廵按遼東御史劉臺于獄除名為民
(時御史在外每凌廵撫張居正欲痛抑之事小不合詰貴隨下又飭其長加考察以故言路多不平會臺)
(奏遼東大捷居正以廵按不得報軍功劾臺違制妄奏引故事繩督之臺遂抗章劾居正專擅威福如逐)
(大學士高拱私贈成國公朱希忠王爵引用張瀚張四維為黨斥逐言官余懋學傅應禎等岡上行私横)
(黷無厭居正怒甚具疏辭政入見帝言言者謂臣擅威福而臣所行正威福也將巽順以悅下邪則誤國)
(將竭忠以事上邪則無以逃專擅之譏因俯伏泣不能起帝為下御座以手掖居正曰先生起吾逮臺竟)
(其事遂下臺詔獄命廷杖百遠戍之居正陽具疏救乃除名為民久之復用他事戍潯州未幾飲于戍主)
(所歸而暴卒為臺廵按遼東時與廵撫張學顔不相得至是學顔戶部誣臺私贖鍰居正屬御史于應)
(昌廵按遼東覈之而令王宗載廵撫江西廉臺里中事應昌宗載希居正意實其事以聞遂戌之後御史)
(江東之頌臺冤詔復官天啟初追諡毅思)質實(劉臺字子畏安福人引用張瀚瀚字子文仁和人先)
(是吏部尚書楊博罷時廷推葛守禮次朱衡次瀚居正惡守禮戅厭衡驕乃拔用瀚瀚資望淺忽見櫂舉)
(朝益趨事居正而瀚進退大臣率奉居正指輿論多民不協黜逐傅應禎禎字公善安福人疏陳重君德蘇)
(困開言路三事言邇者雷震端門獸吻京師及四方地震叠告曾未聞發詔修省豈真以天變不足畏邪)
(真定抽分中使本非舊典正統間嘗暫行之先帝納李芳言已詔罷遣而陛下顧欲行失德之事豈真以)
(祖宗不足法邪給事中朱東光奏陳保治初非折檻解衣者比乃竟留中不報豈真以人言不足恤邪此)
(三不足者王安石以之誤宋不可不深戒也陛下即位初自隆慶改元以前逋租悉賜蠲除四年以前免)
(三徵七恩至渥也乃上軫恤已至而下延玩自如小民一歲之入僅足給一歲無遺力以償負也近乃定)
(輸不及額者撫按聽糾郡縣聽調諸臣畏譴督趣倍嚴致流離接踵怨咨愁歎上徹于天是豈陛下所樂)
(聞者哉請下明詔自非官吏乾没並曠然除之民困既蘇則災沴自弭陛下登極初召用直臣石星李己)
(臣工無不慶幸近則趙參魯糾中涓而謫為典史余懋學陳時政而錮之終身他如胡致禮裴應章候於)
(趙趙煥等封事累上一切置之如初政何臣請擢參魯京職還懋學故官為人臣進言者勸疏入居正以)
(疏中王安石語侵己大怒調旨切責下獄杖戌未幾召還張學顔字子愚肥鄉人江東之字長信歙人)
二月開草灣河
(督漕侍郎吳桂芳上言淮揚洪潦奔衝緣海汊港久湮入海止雲梯關一徑致海擁横沙河流汎濫而鹽)
(安高寳屢成巨浸國家轉運惟知急漕而不暇急民故朝廷設官亦主治河而不知治海今黃河衝決駸)
(駸欲奪安東以入海請于草灣低窪之地挑新口以迎大溜安東衆流滙圍其勢垂䧟不知委之以拯全)
(淮廷議安東未可棄而命開草灣閱六月工竣水患稍平是時開草灣河至秋七月辛亥工竣其後通塞)
(不時至十七年大河復由此分流奪正流十分之七凡六十里至安東縣南赤晏廟仍合正河)
質實(雲梯關在山陽縣東北二百里大河北岸鹽安高實謂鹽城安東高郵寶應也)
夏五月命司禮太監馮保同法司錄囚
(帝諭保曰兹當五年差官錄囚恐輕重或有冤抑其會同三法司堂上官審錄保于是會同尚書王崇古)
(等以情可矜疑者減釋有差)
秋七月詔戶部明年漕糧折收十之三
(從張居正請也先是漕舟以河決不時至已而漕運通居正以歲賦逾春發水横濫非决即涸乃采漕臣)
(議督艘卒以孟春兊運及歲初畢發少罹水患行之久太倉粟充盈可支十年)
八月帝視國子監
(以雨免進講賜張居正等扇銀葉各有差)
河決崔鎮
(是年二月以後江北旱河水斷流至是徐豐沛睢寧金鄉魚臺單曹八州縣河又大決田廬漂没無算河)
(流齧宿遷城吳桂芳請遣縣治築土城以避之明年復決而北清口淤墊全淮南徙瀰漫山陽高寶間會)
(河向桃源三義鎮入老黃河故道淮水乘虛入清口老黃河復塞)質實(崔鎮在桃源縣西北三義)
(鎮在桃源縣東舊名三汊鎮明史河渠志黃河自桃源三義鎮歷清河縣北至大河口會淮入海是為老)
(黃河至嘉靖初三義鎮口淤而黃河改趨清河縣南與淮會于是大河口故道遂廢)
冬十月振徐州災
(從廵撫吳桂芳請也以河決徐州及豐沛睢寧金鄉魚臺單曹七縣皆被災蠲免漕米并動庫銀振之)
(丁丑)五年春正月詔鳳陽淮安營田
(鳳陽淮安二府土廣人稀加以水災民半逃亡二千里皆成灌莽廵撫御史邵陞條上營田九事以為勞)
(來安定之計從之)質實(邵陞餘姚人營田九事一曰處財用欲于淮北淮南歲掣鹽引每引帶鹽)
(十斤納銀五分增淮安諸關處所擁税二曰防欺隐謂開墾之弊百出在官預圖卸責有捏未荒為久荒)
(未逃為久逃者在民巧為干澤有抛熟以為荒暫避以為逃者甚或以民地為官以甲産為乙必先逐里)
(逐戸彼此交質將空閒官地人荒近荒民地見在人戶久逃近逃人戶分為六則俟流民之來歸者按籍)
(授田既佃之後原主不得告訐則奸弊無所容矣三曰廣招徠謂凡因水旱廹而逃者一切許其歸附原)
(籍給以居室地土而官府之逋欠糧里之包賠債主之責償仇家之訐告槩置不問四曰開溝洫謂鳳陽)
(淮安之民慵惰相習耕犂欹斜無復畛界撒種其中不幸水旱有束手枵腹而已須相度其地孰為水勢)
(入河之所而疏之以使其不積孰為衆水趨淮之區而瀦之以浸其下流大都百畆之地割為一區周遭)
(為渠内開小溝而皆通于澤以入于河潦則委百畆之水于衆溝旱則運衆溝之水于百畆所謂天時不)
(能使之害者此也五曰給牛種一夫授田五十畆兩家給一犍牛一家給一牸若㹀有生息責令報官以)
(給後之招徠者種子每田一畆給粟一斗麥半之六曰備接濟凡來歸者皆令輸力于官官予之食并量)
(給其妻子至麥熟住支七曰緩征役凡招徠之民一年稔止取原種再稔乃還濟糧四稔乃征税額五稔)
(乃賦戸徭而又定為新集之制另立招復一籍科派俱各從輕詞訟量議寬貸候其生理漸興而後鄉社)
(禮法次第可舉八曰勵司牧凡招墾有司歲終舉劾六年被薦多破格超遷三年内經薦劾者非贓罪不)
(革職成功一體陞擢九曰均責成僉事駐劄兩郡之中不時廵行將招墾事蹟逐日登記年終繳查又擇)
(鄉民之有心計者為農師以分理其事疏入詔撫按官督營田僉事著實舉行三年之後遣官閱實以行)
(賞罰)
二月振廣西饑
(廣西饑命留上年事例銀振濟)
廣東羅旁叛猺平
(羅旁在德慶州上下江界東西兩山間延袤七百里成化中韓雍經略西山頗安輯惟東山猺阻深箐剽)
(掠有司歲發卒戍守兩廣總督殷正茂建議大征會遷去侍郎凌雲翼代至是雲翼乃大集兵令總兵官)
(張元勲李錫將之四閱月克巢五百六十俘斬招降四萬二千八百有竒鄰境猺獞皆懼求撫雲翼奏改)
(瀧水縣為羅定州設監司參將積患頓平)質實(羅旁梁置瀧州隋開皇十八年改瀧水縣明初亦曰)
(瀧水縣其南有廢瀧水鎮舊為羅旁地猺人盤據于此至是乃改為直隸羅定州又設東安西寧二縣今)
(皆因之上下江者上江謂西江下江謂南江西江即鬱水南江即瀧水也瀧水在羅定州西飛瀑驚湍最)
(為險阨東西兩山者東山在肇慶府封川縣東西山在羅定州東安縣西南殷正茂字養實歙人凌雲翼)
(字洋山太倉州人張元勲字世臣浙江太平人)
夏四月兵部尚書譚綸卒
(綸沈毅知兵初守台州禦倭有功累擢廵撫朝廷倚以辨賊遇警輒調居官無寧歲後督師薊遼集兵三)
(萬更徵浙兵三千專屬戚繼光訓練相度邊隘衝緩道里遠近分薊鎮為十二路路置一將互為掎角邊)
(備大飭敵不敢入犯帝即位初進兵部尚書三疏乞歸不允至是卒贈太子太保諡襄敏綸先撫福建次)
(撫四川進撫兩廣前後積首功二萬一千有竒嘗戰酣刃血潰腕累沃乃脱綸終始兵事垂三十年與戚)
(繼光共事齊名稱譚戚)
秋閏八月乙酉朔日有食之陰雲不見
九月張居正以父喪起復冬十月杖編修吳中行等謫
戍有差
(居正父卒帝以手諭宣慰視粥止哭絡繹道路又與三宫賻贈甚厚然亦無意留之而居正自以握權久)
(恐一旦去他人且謀已會所善同年戸部侍郎李幼孜欲媚居正首倡奪情議居正惑之馮保亦不欲居)
(正去中旨令吏部尚書張瀚諭留居正居正乃陽上疏請守制而陰以牘風瀚覆旨瀚謬為不喻謂政府)
(奔喪宜予殊典禮部事也何關吏部居正復令容說之不為動乃傳旨責瀚久不奉詔無人臣禮勒致仕)
(于是御史曾士楚吏科都給事中陳三謨倡疏請留和者相繼編修吳中行獨憤適彗出詔百官修省中)
(行首上疏曰居正父子異地分暌音容不接者十有九年一旦長棄數千里外陛下不使匍匐星奔憑棺)
(一慟必欲其違心抑情銜哀茹痛于廟堂之上而責以訐謨遠猷調元熙載豈情也哉即云起復有故事)
(亦未有一日不出國門而遽起視事者祖宗之制何如也事繫萬古綱常四方視聽銷變之道無踰此者)
(疏既上以副封白居正居正愕然曰疏進耶中行曰未進不敢白也明日檢討趙用賢疏入已而員外郎)
(父穆主事沈思孝亦合疏言居正貪位㤀親居正大怒謀于馮保欲廷杖之尚書馬自強曲為營解居正)
(跪而以一手撫鬚曰公饒我公饒我學士王錫爵造居正喪次為之解居正曰聖怒不可測錫爵曰即聖)
(怒亦為公語未訖居正勃窣下拜索刀作刎頸狀曰爾殺我爾殺我徑入不顧錫爵大慚趋出侍講于慎)
(行田一儁張位趙志皐修撰習孔教沈懋學皆疏救格不入遂杖中行等四人謫戍進士鄒元標復上疏)
(爭亦坐杖戍五人者直聲震天下南京御史朱鴻模馳疏救中行等五人并斥為民于是錫爵慎行一儁)
(懋學先後移病歸詔遣居正子編修嗣修與司禮太監魏朝馳傳往代司喪禮部主事唐誥治祭工部主)
(事徐應聘治喪居正請無造朝以青衣素服角帶入閣治事許之)質實(吳中行字子道武進人隆)
(慶五年進士居正其座主也李幼孜應城人張瀚先附居正得掌吏部見非於世至是忤之去士論乃皆)
(重瀚趙用賢字汝師常熟人中行同年進士艾穆字和父平江人沈思孝字純父嘉興人王錫爵字元馭)
(太倉人于慎行字無姤東阿人田一儁字德萬大田人趙志臯字汝邁蘭谿人習孔教廬陵人沈懋學字)
(君興宣城人是時中行等四人同日受杖畢校尉以布曳出長安門舁以板扉中行氣息已絶中書舍人)
(秦柱挾醫至投藥一匕乃蘇刲去腐肉數十臠大者盈掌深至寸一肘遂空用賢體素肥肉潰落如掌其)
(妻腊而藏之中行用賢即日驅出國門人不敢侯視穆思孝復加鐐鑽且禁獄越三日始僉解發戍許國)
(方以庶子充曰講鐫玉杯一曰斑斑者何卞生淚英一英者何藺生氣追之琢之永成器以贈中行鐫犀杯)
(曰文羊一角其理沉黝不惜剖心寧辭碎首黃流在中為君子夀以贈用賢鄒元標字爾瞻吉水人時觀)
(政刑部憤甚視四人杖畢而疏上越三日受杖謫戍貴州都勻衛朱鴻模字文甫益都人居正死曾士楚)
(當按蘇松憮然曰吾何面目見吳趙二公遂引疾去陳三謨擢太常少卿尋與士楚俱被劾削籍)
彗星見
(從東南方起長亘天人情洶洶指目張居正至懸謗書通衢帝詔諭羣臣冄及者誅無赦謗乃巳)
兵部尚書王崇古罷
(初諳逹諸部嘗越甘肅掠西番既通欵其從孫微辰台吉連歲盜番不得志求諳逹西援崇古每作書止)
(之是年諳逹請赴西海迎佛崇古上言西行非諳逹意且以迎佛為名不可沮宜飭邊鎮嚴守備而陰泄)
(其謀於蕃族以示恩於是給事中劉鉉尹瑾等交章劾崇古弛防徇敵崇古奏辯因乞休去崇古身歷七)
(鎮勲著邊陲封貢之初廷議紛呶有為危言以憾帝者閣臣力持之乃得成功自順義歸欵後二十年崇)
(古乃殁諡讓毅)質實(劉鉉鄱陽人尹瑾東莞人改徹辰台吉舊作切盡台吉今)
十一月考察百官
(以星變命四品以上京堂官自陳庶官聽部院考察張居正自奪情後知天下不與已思以威權劫之時)
(因考察百官趙志臯張位習孔教相繼遷謫南京僉都御史張岳請令居正奪喪坐考察自陳貶秩禮部)
(尚書何維柏亦以自陳免尚維柏于嘉靖時以劾嚴嵩得罪隆慶初復官累遷書先是奪情議起詔吏)
(部諭留尚書張瀚叩維柏維柏曰天經地義何可廢也瀚從之而止居正怒取旨停維柏俸至是罷之)
質實(張岳字汝宗餘姚人)
(戊寅)六年春二月以潘季馴總理河漕
(先是總河傅希摯欲塞決口吳桂芳主開老黃河故道議未決有言宜多濬海口以分水勢者會桂芳卒)
(以季馴代之季馴乃上兩河經略疏曰水性就下以海為壑向因海壅河高以致決隄四溢運道民生胥)
(受其病故今談河患者皆以濬海為上策第海有潮汐茫無著足不得已而議他闢豈知海口視昔雖壅)
(然自雲梯關四套以下闊七八里至十餘里深皆三四丈不等縦使欲另開鑿必須深闊相類乃便注放)
(則工力艱鉅必不能成矧未至海口乾地猶可施功及將入海之處則潮汐往來亦與舊口等耳且舊口)
(積沙人力雖不可濬水力自能衝刷乃若新闢之地則土壤堅實不特人力難措而水力亦不能衝故海)
(無可濬之理惟當導河以歸之海則以水治水即濬海之策也然河又非可以人力導也欲順其性先懼)
(其溢惟當繕治隄防俾無旁決則水由地中沙隨水去即導河之策也顧頻年以來無日不以繕隄為事)
(亦無日不以決隄為患何哉卑薄而不能支迫近而不能容雜以浮沙而不能久隄之制未備耳是以黃)
(決崔鎮等口而水多北潰為無隄也淮決高家堰黃浦等口而水多東潰隄弗固也乃議者不咎制之未)
(備而咎築隄為下策豈得為通論哉又有所未盡者上流既潰隄旁決至於下流復或岐而分之其趨於)
(雲梯關正海口者譬猶強弩之末耳蓋徒知分流以殺其怒而不知水勢益分則其力益弱水力既弱又)
(安望其能導積沙以注海乎故今日濬海之急務必先塞決以導河尤當固隄以杜決而欲隄之不決者)
(必真土而勿雜浮沙高厚而勿惜鉅費譲遠而勿與爭地斯堤可固也如徐邳桃清沿河各隄固矣崔鎮)
(等口塞矣則黃不旁決而衝漕力專高家堰築矣朱家口塞矣則淮不旁決而會黃力專淮黃既合自有)
(控海之勢又懼其分之則力弱也則必暫塞清江浦河而嚴司啟閉以防其内奔姑置草灣河而專復雲)
(梯以還其故道仍接築淮安新城長隄以防其末流盡合黃淮全河之力涓滴悉趨於海則力強且專下)
(流之積沙自去下流既順上流之淤墊自通海不濬自開河不挑而深此所謂固隄即所以導河導河即)
(所以濬海也治河者必先求河水自然之性而後可施其疏築之功必先求古人已試之效而後可倣其)
(平成之業黃水來自崑崙入徐濟運歷邳宿桃清至清口會河而東入於海此兩河之故道即河水自然)
(之性也昔元歲漕江南之粟由揚州直北出廟灣入海至永樂年間平江伯陳璌始隄管家諸湖通淮河)
(為運道然慮淮水漲溢東侵淮郡也故築高家堰隄以捍之起武家墩經小大澗至阜寧湖而淮水無東)
(侵之患矣又慮黃河漲溢南侵淮郡也故隄新城之北以捍之起清江浦沿鉢池山柳浦灣迤東而黃水)
(無南侵之患矣尤慮河水自&KR0008;衝入不免泥淤故嚴啟閉之禁止許漕艘由牐出入匙鑰掌之都漕五日)
(發籌一放是以淮郡晏然漕渠永賴而陳平江之功至今未泯也後因剥蝕既久隄岸漸傾水從高家堰)
(決入一郡遂為魚鼈而當事者未攷其故乃謂海口壅塞遂穿支渠以洩之蓋欲急拯淮民之溺多方為)
(疏導之計詎知旁支暫開水勢陡趨正河遂至淤阻而新開支河闊僅二十餘丈深僅丈許較之故道不)
(及三十分之一耳豈能容受全河之水下流既壅上流自潰此崔鎮諸口所由決也今新河尋復淤塞故)
(河漸已通流雖深闊未及原河十分之一而兩河全下沙隨水刷欲其全後河身不難也河身既復面闊)
(者七八里狹者亦不下三四百丈滔滔東下何水不容若猶以為不足而欲另尋他所别開一渠恐人力)
(不至於此也以臣等度之非惟不必另鑿一口即草灣亦須置之勿濬矣故為今之計惟有修復平江伯)
(之故業高築南北兩隄以斷兩河之内灌而淮揚昏墊之苦可免堅塞桃源以下崔鎮口諸決而全河之)
(水可歸故道淮黃二河並驅入海則沙隨水刷海口自復而桃清淺阻又不足言矣此以水治水之法也)
(若夫扒撈桃濬之說僅可施之於他河耳黃河河身廣闊橯濬何期悍潡湍流器具難下前人屢試無功)
(徒費工料徐州以南之工如此而已因條上六議曰塞決口以挽正河曰築隄防以杜潰決曰復牐壩以)
(防外河曰創滚水壩以固隄岸曰止濬海工程以省縻費曰寢開老黃河之議以仍利涉帝悉從其請乃)
(塞崔鎮等決口百三十丈築高家堰隄六十餘里歸仁集隄四十餘里柳蒲灣隄東西七十餘里自徐沛至)
(淮揚間遥隄滚水減水壩牐無不修築逾年工成自後數年河道乃無大患)質實(武家墩在山陽)
(縣西南鉢池山在山陽縣北歸仁集在徐州府宿遷縣南傅希摯衡水人)
立皇后王氏
(先是帝大婚届期慈聖太后將歸慈寧宫諭張居正曰吾不能視皇帝朝夕師保之責專恃先生尋以居)
(正充納采問名副使吉服從事給事中李淶言大婚重典而使居正變服從吉於觀聽不宜乞别簡用不)
(聽)質實(后餘姚人時以英國公張容充正使持節而居正捧制李淶字源甫雩都人以忤居正出)
(為僉事)
三月以禮部尚書馬自強兼文淵閣大學士吏部侍郎
申時行兼東閣大學士並預機務
(張居正請增置閣臣令居正推擇居正以自強有人望而時行又其所厚遂薦用之自強負抗直名素忤)
(居正不自意得之頗德居正既入閣守位而已深時居正將歸葬父念閣臣在鄉里者高拱與已有隙)
(殷士儋多援或乘問以出惟徐階老易與擬薦之自代已遣使報階既念階前軰巳還當位其下乃請增)
(置閣臣)質實(馬自強字體乾同州人申時行字汝默長洲人)
張居正葬父歸夏六月還朝
(帝大婚後居正乞歸葬父許之召見于平臺居正奏言大婚之後宜撙節愛養留心萬幾因伏地而哭帝)
(亦為哽咽墮淚乃賜帝賚忠良銀章如楊士竒張孚敬例得密封言事帝及兩宫賜賚慰諭有加禮遣司)
(禮太監張宏供張餞郊外百僚班送勅吕調陽等有有大事勿專決馳驛之荆州聽居正處分會遼東報)
(大捷帝復歸功居正使使馳諭俾定爵賞居正為條列以聞既畢葬且還朝居正上言母老不能冒災署)
(請俟秋涼就道帝遣錦衣指揮翟汝敬馳傳往趣之而令中官護其母以秋日由水道行居正所過守臣)
(率長跪撫按大吏越界迎送身為前驅道經襄陽王出候要居正宴故事雖公侯謁王執臣禮居正具賓)
(主而出過南陽唐王亦如之及還京抵郊外詔遣司禮太監何進宴勞兩宫亦各遣大璫御賜八寶金釘)
(川扇御饍餅果醪醴百僚復班迎入朝帝慰勞懇篤予假十日而後入閣因引見兩宫及秋中官奉居正)
(母行儀從烜赫觀者如堵比至帝與兩宫復賜賚加等慰諭居正母子幾用家人禮)
秋七月吕調陽罷
(調陽寰數寢疾不出小事四維代擬大事則馳報居正於江陵調陽内慚累疏乞休及居正還遂致仕)
詔選内豎三千五百人
(命司禮監差官會同禮部揀選内豎三千五百七十名應用於是禮科給事中李天植上疏言陛下纘服)
(初年允收馬安等三千二百五十人部覆永不為例今六載之中兩收數千倖門日啟覬澤者多儻得收)
(回成命散此黨與上也不然裁取其半次也疏入報聞)質實(李天植廣德州人)
冬十二月高拱卒復其官
(拱家居數年及是卒張居正請復其官與祭葬如例馮保憾未釋中旨給半葬祭文仍寓貶詞初諳逹封)
(貢拱力主王崇古議邊陲得以休息卒後久之廷議論拱功乃贈太師諡文襄)
封李成梁寧遠伯
(土默特與從父哈斯坦弟大小韋徵從弟諾木圖恭圖子布延臺珠爾從子歡臺吉及泰寧部長博斯呼)
(綽哈等頻年入犯成梁屢擊却之論功世廕恩賚稠叠至是博斯呼綽哈糾土默特歡臺吉等以三萬餘)
(騎壁遼河攻東昌堡深入耀州成梁遣諸將分屯要害以遏之而親提銳卒出塞二百餘里斬其長九人)
(餘首級八百四十捷聞帝告謝郊廟封成梁寕遠伯)質實(東昌堡在海州衛東南海州衛即今奉天)
(府海城縣耀州遼置今廢故城在海城縣西南煖哈斯坦舊作黑石炭韋徵舊作委政諾木圖舊作土)
(恭圖舊作拱土布延台殊爾舊作卜言台周博斯呼舊作把速亥綽哈舊作炒花今並改)
戶部奏是歲天下戶口之數
(戸一千六十二萬一千四百三十六口六千六十九萬二千八百五十六明食貨志明代戸口之數增)
(減不一其可攷者洪武二十六年弘治四年及是年而已明初兵燹之後戸口顧極盛其後承平日久反)
(不及焉所以減者周忱所謂或投倚於豪門或冒匠竄兩京或冒引賈四方舉家舟居莫可蹤跡也故宣)
(宗嘗與羣臣論歷代戸口以為其盛也本於休養生息其衰也由土木兵戎云)
(己邜)七年春正月毁天下書院
(原任常州知府施觀民以科歛民財私創書院坐罪革職閒住是時士大夫競講學張居正特惡之盡改)
(各省書院為公廨凡先後毁應天等府書院六十四處)
二月遣使分閱邊防
(分遣科道等官往各省察地方官有科歛及侈費者劾之)
夏四月張居正上雝肅殿箴
(帝漸備六宫多宣索太倉銀購珠寳居正乃因戸部進御覽數目陳言謂每歲入額則減於舊所出則浮)
(於前請量入為出罷節浮費因進雝肅殿箴帝嘉納焉帝令工部鑄錢給用居正以利不勝費止之言官)
(請停修武英殿工及裁外戚遷官恩數帝多曲從之一日帝御文華殿居正侍講讀畢以給事中所上災)
(傷疏聞因請振濟復奏曰上愛民如子而在外諸司營私背公剥民㒺上宜痛鉗以法而上亦當加意撙)
(節於宮中一切用度服御賞賚布施裁省禁止帝首肯之)質實(雝肅殿箴時帝以雝肅殿圍屏命輔)
(臣撰詞居正因撰進雝肅殿箴箴曰北宸紫宫惟皇宅中身為民表心與天通斯須不和則乖戾起斯須)
(不敬則傲慢叢念常生於所忽禍乃基于無窮是以聖人事心天命是敕欽厥止日謹萬幾處深宫心周)
(八極不以嗜慾滑和不以逸豫滅德無作好無作惡藹藹熙熙如春時煦無荒色無荒禽競競惕惕如淵)
(斯臨勿謂燕閒人莫子觀一喜一怒作人燠寒絃急者絶氣平者安優優和衷為君實難勿謂宥密人莫)
(子弼一動一言恒為度律危懼則存驕泰則失昭昭神明相在爾室在昔成周宇内太和繇雝雝其在宫)
(發琴瑟而不頗亦曰懿恭小民懷保繇肅肅其在廟克對揚于祖考我皇濬哲是謂智臨匪高明之不足)
(貴育德于静深我皇撫運是謂開泰匪豐亨之未臻懼此心之或汰藥以平其情雖鍾簴不設而若聞希)
(聲然後心和氣和而天下平禮以飭其志雖升降未施而若持重器斯謂無逸乃逸而天下治故曰沖和)
(者養威澹泊者養禄危厲者養安留勞者養樂以古為師于何不儀平平周道惟皇所之以心為鑑于何不)
(見穆穆文王惟皇所憲朽索在手勿謂無傷覆車在疆睫奈何弗防和不見流敬不可忘慎終如始萬壽無)
秋七月振蘇州災
(蘇州水災撫按官請先行賑濟隨賜蠲免從之)
京師地震
(一日凡冄震)
八月減均徭加派
(明初役法有里甲均徭雜泛三等以戶計曰甲役以丁計曰徭役上命非時曰雜役皆有力役有雇役府)
(州縣騐冊丁口多寡事産厚薄以均適其力自嘉靖以來行一條鞭法一條鞭者總括一州縣之賦役量)
(地計丁丁糧畢翰于官一歲之役官為僉募力差則計其工食之費量為增減銀差則計其交納之費加)
(以增耗凡額辦派辦京庫歲需與存留供億諸費以及土貢方物悉併為一條皆計畆徵銀折辦于官故)
(謂之一條鞭其法無他科擾而民力亦不大絀顧稱簡便然諸役冗費名罷實存有司追徵如故百姓苦)
(之至是詔減銀一百三十萬有竒)
(庚辰)八年春二月辛未朔日有食之
帝耕耤田
(以耕耤禮成賜公卿等銀幣有差)
三月帝奉兩宫太后謁陵天夀山
(行春祭禮也張居正等扈行賜銀幣有差免所遏田租)
張居正乞罷詔慰留之
(居正扈帝謁陵歸具疏乞休中云拜手稽首歸政凡再上帝慰留懇切最後手書稱慈聖口諭先生親受)
(先帝付託豈忍言去俟輔爾歲至三十而後商處先生母復興此念居正乃出時帝顧居正益重賜札稱)
(元輔或稱先生或又稱元輔張少師先生待以師禮而居正奏謝亦儼然自負為帝者師初居正子敬修)
(嗣修懋修先後領鄉薦帝改元之二年敬修會試不第居正怒因停是科館選至五年嗣修遂以第二人)
(及第至是年復届會試懋修敬修皆中式會居正方乞休遂特擢懋修第一人及第是時輔臣吕調陽張)
(四維申時行之子亦皆先後成進士御史魏允貞疏陳時弊請自今輔臣子弟中式俟致政之後始許廷)
(對庶倖門稍杜允貞因是謫官于外然自是輔臣居位其子無復登第者矣)
夏四月迤東都督王兀堂寇邊李成梁擊敗之
(兀堂通市寬甸怨邊將強抑市價數遣騎寇邊犯靉陽及黃岡嶺指揮王宗義戰死遂入永甸堡成梁擊)
(走之追出塞斬首八百餘級盡毁其營壘至秋復犯寬甸副將姚大節又破之兀堂由是不振)質實
(靉陽堡在遼東都指揮司東南鳳凰城北永甸堡在鳳凰城東)
振兩淮災
(以兩淮各竈場饑命撫按官賑濟又以江北等處連次告饑命支銀田營并各倉貯粟賑之戶部言有司)
(積榖賑荒先年立法俱止於州縣不知各府為州縣表率亦當照例存積以備賑濟從之)
六月南畿大水
(先是鳳陽等處雨澇淮溢水薄泗城且至祖陵墀中淮御史陳用賓以聞給事中王道成因疏言黃河未漲)
(泗之間霖雨偶集而清河口已不能容洩宜令河臣設法疏導堵塞從之)質實(王道成巴縣人)
秋七月後軍都督府僉事俞大猷卒
(先是大猷以平古田獞功進世廕已為廵按御史所劾回籍聽調久之復以都督僉事起僉書後府事領)
(車營訓諫三疏乞歸卒贈左都督賜祭葬諡武襄武平崖州饒平皆為立祠大猷少好易嘗以易推衍)
(兵家竒正虛實之權謂兵家之數起五猶一人之身有五體雖將百萬可使合為一人也初為汀漳守備)
(涖武平作讀易軒與諸生為文會一日教武士擊劒及為大將持身廉馭下有恩敭歷東南大小百十餘)
(戰所向無不勦滅威名震南服其用兵先計後戰不貪近功忠誠許圉老而彌篤譚綸嘗與書曰節制精)
(明公不如綸信賞必罰公不如戚精悍馳騁公不如劉然此皆小知而公則堪大受戚謂戚繼光劉謂劉)
(顯也其為綸所推重如此)質實(饒平明成化十四年置縣屬潮州府今因之)
冬十月汰冗官
(恊理京營兵部尚書楊兆以有詔令本部侍郎帶管疏辭協理帝命其供職候裁仍勅吏部核兩京大小)
(九卿及各屬有冗濫者裁之並覈各省徭賦及諸司冒濫冗費皆從張居正請也已而吏部核議各部員)
(外郎主事以下應裁者歸併兼管令在任候裁戸部核議鳳陽營田僉事各員應裁者歸併所轄州縣後)
(議裁革北直隸保定等府同知通判以下官五十五員應天福建倉大使等四十六員浙江布政使司都)
(事等官二十員江西陜西延綏鄖陽等處司府州縣佐貳雜職等官三十員南贛貴州司府縣驛等官十)
(員南京中左二府錦衣衛各僉書大教埸等營把總八員)
振蘇松常鎮四府饑
(四郡並災命將漕糧倉糧屯糧各酌量改折常熟吳江長洲崑山四縣被災尤甚以餘剩兵餉并發贓罰)
(銀分振之)
十一月度民田
(初建昌知府許孚遠始為歸戸册以田從人法簡而密後張居正議天下田畆通行丈量遂用開方法以)
(徑圍乘除畸零截補於是豪猾不得欺隱里甲免賠累而小民無虛糧總計田七百一萬三千九百七十)
(六頃視孝宗時嬴三百萬頃居正頗以溢額為功有司短縮步弓以求田多或掊克見田以充虛額後遂)
(按溢額增賦失時戸部議丈量田條為八欵一明清丈之例謂額者丈全則免一議應委之官以各右)
(布政使總領之分守兵備分領之府州縣官則專管本境一復坐派之額謂田有官民屯數等糧有上中)
(下數則宜逐一查勘使不得詭混一復本徵之糧如民種屯地者即納屯糧軍種民地者即納民糧一嚴)
(欺隱之律有自首歷年詭占及開懇未報者免罪首報不實者連坐豪右隱占者發遣重處一定清丈之)
(期一行丈量磨算之法一處紙劄供億之費俱從之)質實(許孚遠字孟中德清人)
發明(丈量田畆俾豪猾之欺隱者無以行其奸里甲綜代輸者不至滋其累未常非除弊之善)
(政顧一有溢額為功之心則除弊者適以滋弊以居正之綜核豈不知天下田畆自冇定數何至自)
(孝宗以來上下未百年問贏餘竟至三百萬頃之多是由居正務以溢額為心遂至不問其額之何)
(以溢為有司者亦惟知迎合意旨而不及丈溢一時賦加永久之為累至有短縮步弓暗增浮額以)
(快其多功之心者上下相蒙良法專為弊政昔王成偽增民戸史傳猶且譏之一郡且然况以遍于)
(天下夫使田畆徒益虛名而民生致被實害又豈大臣為國之誼哉)
詔内官並自陳斥逐有差
(帝即位初慈聖太后遇帝嚴太監馮保倚太后勢數挾持帝帝甚畏之時與小内監戲見保入輒正襟危)
(坐曰大伴來矣所暱孫海客用為乾清宫管事牌子屢誘帝夜遊别宫小衣窄袖走馬持刀又數進竒巧)
(之物帝深寵幸保白太后召帝切責帝長跪受教惶懼甚保屬居正草帝罪已手詔頒示閣臣詞過抑損)
(帝年已十八覧之内慙然迫于太后不得不下居正乃上疏切諫又緣保意劾去司禮巨璫孫德秀温泰)
(等而令諸内侍俱自陳凡保所不悦者斥退殆盡帝由是漸惡保并亦嫌居正矣保竊權肆横間亦時引)
(大體内閣産白蓮翰林院有雙白燕居正以為瑞進之保使使語居正曰主上冲年不可以異物啟其玩)
(好保又頗能約束其子弟不敢肆惡人亦以是稱之然保性貪其私人錦衣指揮徐爵内官張大受恃勢)
(招權利居正使蒼頭游七興爵結為兄弟交關語言凡有所謀皆緣以達焉先是上夜宴宫中為近侍孫)
(海客用所惑杖二内使幾斃慈聖皇太后聞之不樂訓戒甚切上悔悟即諭内臣曰孫海客用凡事引誘)
(朕無所不為令安置南京以後但有此等小人即同舉名來奏仍命文書房官宣示閣臣張居正等謂降)
(黜未盡其辜宜發充淨軍上從之次日居正等回奏曰自聖上臨御以來講學勤政聖德日新乃數月之)
(間仰窺聖意所向稍不如前微聞宫中起居頗失常度但臣等身隔外庭未敢輕信而朝廷庶政未見有)
(缺故不敢妄有所言然前者恭侍日講亦曾舉益者三樂損者三樂益者三友損者三友兩章書語云樹)
(德務滋除惡務盡其各監等官俱令自陳老成廉慎者存之謟佞放恣者汰之且近日皇穹垂象彗芒掃)
(宦者四星宜大行掃除以應天變臣又聞漢臣諸葛亮云宫中府中俱為一體陟罰臧否不宜異同臣等)
(待罪輔弼宫中之事皆宜與聞此後不敢以外臣自限凡皇上起居與宫壺内侍但有所聞即竭忠敷奏)
(及左右近習有奸佞不忠者亦不避嫌怨必舉祖宗之法奏請處治皇上亦宜痛自改悔戒飲宴以重起)
(居奪精神以廣嗣續節賞賚以省浮費却玩好以定心志親萬幾以明庶政勤講學以資治理而已司禮)
(監太監馮保自叙先朝知遇與受顧命之隆及今廕錫之厚欲以老病乞身不允)
發明(懲剏内官其名甚美苐所劾逐之璫寺不過取馮保所不悦者而汰去之則此舉適以阿)
(保之好惡而已而其事皆贊成于居正尤可駭聽居正身為首輔必與保相固結事事曲為迎合又)
(使蒼頭與保私人結為兄弟以聯聲勢作威竊柄罔恤人至一至如此况自陳之典本屬具文大臣)
(或偶循例避賢引退乃以行之宦豎而復濟以私心為實為名義安所取觀居正疏諫之語且謂不)
(敢以外臣自限此正欲統擅内外之權以挾制其主然神宗亦因是見嗛而内官之心終無以服所)
(謂懲創者亦復何益徒使積怨流毒遺患後來大臣懷私以事其上其凶于而家害于而國可勝道)
(哉)
(辛巳)九年春正月勅邊臣備警
(以新歲五日狂霾蔽天勅邊臣加意警備御史范鳴謙言邊防固宜飭内治尤當修加刑罰未當宜勅有)
(司不許混擬久監贓罰貪墨未息宜勅新選官不許借貸豪門致赴任責收無措横肆誅求荒蕪未墾宜)
(勅淮安鳳陽二府官員留心農事盗賊未殄宜勅有司不許欺蔽而大要尤在居心之修省起居以時嗜)
(慾以節講筵毋憚祥問大臣面賜咨詢端好尚禁奢靡庶災異潜消分徵恊應疏入報聞)質實(范鳴)
(謙江陰人)
命翰林官分番入直
(張居正言人主一心乃萬化從出之原亦衆欲交攻之會必使常有所繫然後縱欲之念不萌而引誘之)
(奸不入竊見前代好文之主皆有文學之臣奉侍清燕或承詔登答或應制賡酬皆寓風勸箴規之益翰)
(林撰述討論為其職務如日講諸臣皆文學優瞻其餘翰林亦皆需次待用宜其分番入直每日輪四員)
(同日講諸臣在館祗候萬幾之暇如披閱古文有所采錄或鍳賞名筆有所題詠即屬諸臣具草或不時)
(面賜質問以觀其才品高下從之)
二月命儒臣編實錄分類成書
(時張居正請命翰林諸臣將累朝實錄摘其切于君德治道者分類纂修成書名曰訓錄類編以日講之)
(期如先年進講帝鑑圖說故事講解一二條以稗治政)質實(訓錄類編合寳訓及實錄分類編輯)
(凡四十類曰創業艱難曰勵精圖治曰勤學曰敬天曰法租曰保民曰謹祭祀曰崇孝敬曰端好尚曰慎)
(起居曰戒遊佚曰正宫闈曰教儲貳曰睦宗藩曰親賢臣曰去奸邪曰納諫曰理財曰守法曰敬戒曰務)
(實曰正紀綱曰審官曰久任曰重守令曰馭近習曰待外戚曰重農桑曰興教化曰明賞罰曰信詔令曰)
(謹名分曰却貢獻曰慎賞賚曰敦節儉曰慎刑獄曰褒功德曰屏異端曰飭武備曰禦寇盜)
三月大閱
(準隆慶三年事例行飭兵工二部重造盔甲限每年造千副五年通完)
夏四月戎政尚書方逄時罷
(逄時才略明練處置邊事悉協機宜至是以老病乞休去其功名與王崇古相亞世稱方王逢時自萬)
(歷五年以宣大總督召理戎政時議者争言貢市利害逢時疏言數年以來九邊生齒日繁守備日固田)
(野日闢商賈日通邊民始知有生之樂北部輸誠效貢莫敢渝約歲時請求隨宜興之輒稽首歡笑有掠)
(人要賞者告諳逹討治即俛首聽命而異議者或曰敵使充斥為害或曰日益耗費彼欲終不可足或曰)
(與寇益狎隱憂叵測此皆未觀事機之論也夫使者之入多者八九人少者二三人朝至夕去守貢之使)
(賞至即歸何有充斥財貨之賄有市本有撫賞計三鎮歲費二十七萬較之鄉時戶部客餉七十餘萬太)
(僕馬價十餘萬十纔二三耳而民間耕穫之入市賈之利不與焉所省甚多何有耗費乃若所憂則有之)
(然非隱也方庚午以前三軍暴骨萬姓流離城郭邱壚芻糧耗竭邊臣首領不保朝廷為之旰食七八年)
(來幸無此事矣若使臣等處置乖方恡小費而虧大信使一旦肆行侵掠則前日之憂立見何隐之有哉)
(所不可知者諳逹老矣誠恐數年之後此人既死諸部無所統一其中狡黠互相争搆假託異辭遂行侵)
(擾此則時變之或然而不可預料者在我處之亦惟罷貢絶市閉關固壘以待仍禁邊將毋得輕舉使曲)
(常在彼而直常在我因機處置顧後人方略何如耳夫封疆之事無定形亦無定機惟朝廷任用得人處)
(置適宜何必拘拘焉貢市非而戰守是哉因復奏上欵貢圖尋代王崇古為尚書累疏致仕歸帝書盡忠)
(字賜之二十四年卒)
土默特犯遼陽副總兵曹簠敗績
(先是土默特以二萬餘騎入攻錦州參將熊朝臣固守而遣步將出戰皆殁敵乃分掠小凌河松山杏山)
(會李成梁馳援始出境已而土默特復與諸酋聚兵塞下謀入廣寧成梁率輕騎從大寧堡出塞四百餘)
(里擊之敵大敗走至是復入遼陽簠出禦之遇伏失千總陳鵬以下三百十七人馬死者四百六十匹土)
(默特遂大掠人畜而去)質實(小凌河在錦州府錦縣東亦名錦川松山在錦縣南杏山在錦縣西)
(南大寧堡在錦州府義州東北)
京師旱南畿饑
(張居正上言淮安鳳陽蘇州松江四府連被災傷徐州宿州間至以樹皮充饑或聚為盗昔元末之亂亦)
(起于此當破格振之陛下宜搏節宫中耗費嘉靖間用最造繁内庫尚有餘積今已增額猶稱缺乏有限)
(之財安能供無窮之用帝嘉納之居正以江南富豪怙勢及諸奸猾吏民善逋賦乃選大吏精悍者嚴行)
(督責賦以時輸國藏乃充裕)
山西地震
(蔚州地震有聲如雷屋宇震裂同時大同鎮堡各州縣俱地震有聲)
五月盡賣民間種馬
(明初馬有官牧有民牧官牧給邊鎮民牧給京軍皆有孳生駒給草場以資芻牧後專牧于民視丁田授)
(馬始曰戶馬既曰種馬按歲徵駒種馬死孳生不及數輒賠補自豪右莊田占草場馬戶漸多逃竄穆宗)
(從太僕少卿武金議賣種馬之半至是以互市饒馬盡賣之上馬八兩下至五兩又折徵草場地租銀以)
(供團營買馬及各邊之請迨帝末年師役繁興往往借支太僕銀久之銀與馬兩竭冏政大壞)質實
(武金疏一種馬之設專為孳生備用備用馬既别買則種馬可省今備用馬既足三萬宜令每馬折銀三)
(十兩解太僕種馬盡賣輸兵部一馬十兩則直隸山東河南十二萬匹可得銀百二十萬且收草豆銀二)
(十四萬御史謝廷傑謂祖制所定關軍機不可廢兵部是廷傑言而是時内帑乏竭方分使括天下逋賦)
(穆宗遂可金奏下部議請養賣各半從之)
秋八月遼東大雨雹
(遼東定遼等衛雨雹如雞卵秋禾盡傷凡百餘里)質實(定遼衛凡中左右前後五衛皆在遼東都)
(指揮使司附郭)
揚州大水
(揚州泰興海門如臯等處狂風大作屋瓦如飛驟雨如注陂塘圩埂盡決漂没官民屋舍凡數千間男婦)
(死者無算)質實(泰興唐置縣明屬揚州府之通州今屬通州直隸州海門在通州東四十里後周置)
(海門縣明為海門鄉屬通州今為廳仍屬通州)
冬十一月振眞定順德廣平災
(三府風災從廵按御史范鳴謙之情分别蠲振夏税全徵者于秋糧抵免之)
御定資治通鑑綱目三編卷二十六
