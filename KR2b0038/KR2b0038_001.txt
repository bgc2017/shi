乾隆四十年五月十五日内閣奉
上諭前曾命倣朱子通鑑綱目軆例纂為明紀綱目刊
行已久兹披閱葉向高集見其論福藩田土疏所叙
向日旨意云養贍地土原給四萬頃卿等屢奏地土
難以凑處王亦見辭今减去二萬頃云云則福王當
日所得之田僅二萬頃今綱目載福王常洵之國條
云賜莊田四萬頃中州腴土不足取山東湖廣田益
之與向高有不合又所載青海朵顔等人名對音沿
用鄙字與今所定同文韵統音字及改正遼金元國
語解未為畫一是張廷玉等原辦綱目惟務書法謹嚴
而未暇考核精當尚不足以昭傳信著交軍機大臣
即于方略舘將原書改纂以次進呈候朕親閱鑒定其
原書著查繳欽此
乾隆四十年五月十八日内閣奉
上諭昨因明紀綱目考核未為精當命軍機大臣將原
書另行改輯候朕鑒定因思綱目三編雖亦曾經披
覽但從前所進呈之書朕鑒閱尚不及近時之詳審
若通鑑輯覽一書其中軆例書法皆朕親加折衷一
本大公至正為可法則此次改編綱目自當倣照辦
理又明史内於元時人地名對音訛舛譯字鄙俚尚
沿舊時陋習如啚作為兔之類既於字義無當而垂
之史冊殊不雅馴今遼金元史已命軍機大臣改正
另刊明史乃本朝撰定之書豈轉可聽其訛謬現在
改辦明紀綱目著將明史一併查改以昭傳信朕非
于此等音譯字面有所偏袒盖各國語音不同本難
意存牽合即如滿洲蒙古文譯為漢文此音彼字兩
不相涉乃見小無識之徒欲以音義之優劣強為分
别軒輊實不值一噱朕每見法司爰書有以犯名書
作惡劣字者輒令改寫而前此書回部者每加犬作
&KR0624;亦令將犬旁削去誠以此等無關褒貶而適形鄙
俚實無足取况當海㝢同文之世又豈可不務為公
溥乎將此通諭知之所有原頒明史及綱目三編俟
改正時並著查繳欽此
