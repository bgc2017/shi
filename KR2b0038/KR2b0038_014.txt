御定資治通鑑綱目三編卷九
(起壬子明宣宗宣德七年盡癸亥明英宗正統八年)凡十二年
(壬子)七年春正月辛酉朔日有食之
(勅羣臣謹天戒免朝賀)
賜中官金英范洪免死詔
(賜英及洪免死詔辭極褒美)
三月復下詔寬䘏
(帝召楊士奇諭曰䘏民詔下已久今更有可䘏者乎士奇固請撫流民减税課察貪吏薦賢能京官三品)
(以上及布按二司各舉所知備方面郡守選軍民中有文學勇略者羣臣察舉以聞極刑家子孫皆得化)
(進帝從之謝部臣曰朕以官田賦重十减其三乃開異時蠲租詔下戶部皆不行甚者約有司不得已詔)
(書為辭是廢格詔令使澤不下究也自今令在必行毋有所過乃出减租詩示之)
夏四月免山西逋賦
(山西旱免逋賦二百四十萬石有奇)
六月修天下府州縣倉
(巡撫湖廣御史朱鑑言洪武年間府州縣四鄉皆置倉指穀多者萬餘石少者四五千石倉設老人監之)
(富民守之遇水旱以貸貧民今皆廢毀宜遵舊制俾旱潦有資從之)質實(朱鑑字用明青江人)
作官箴戒百官
(帝諭曰朕撫兆民實頼中外文武羣臣同心同力興起治功遠臣既不得數見而人諭之近臣雖朝夕相)
(接亦不得數以言諭因取古人箴儆之義凡中外諸司各著一篇使揭諸廳事朝夕覽觀庶幾有儆然古)
(之君臣有交儆之道凡在位君子有以嘉謨告朕者尤朕所樂聞也箴凡三十五篇)質實(官箴三十)
(五篇都督府史部戶部禮部兵部刑部工部都察院太常寺大理寺通政司詹事府翰林院左右春坊司)
(經局六科光禄寺鴻牋寺太僕寺國子監欽天監京府行人司錦衣衛中都留守司各都指揮司内外諸)
(衛布政司按察司各府各州各縣王府鹽運司各儒學)
秋七月揭豳風圖于殿壁
(帝閱内庫書畫得元趙孟頫所繪豳風圖賦詩一章命侍臣書于圖右而揭諸便殿之壁嘗夏日午朝退)
(詠聶夷中鋤禾日當午句謂侍臣曰吾每誦此未嘗不念農人帝又嘗以所賦織婦詞示侍臣以見蠶事)
(之勞苦)
八月宥誹謗者罪
(有男子大呼西華門外語涉訕誹守門者執至帝前呼仍不已羣臣請下法司帝曰聖人之世設誹謗木)
(以耒諫者此人寧可罪耶其釋之)
諭京官三品以上舉賢才吏部都察院黜方面冇司不
職者
(帝曰近惟少傅士奇薦舉交趾南靈州知州黎恬等諸臣曠旬積月無一人焉巖藪窟穴豈皆産哉吏部)
(即會三品以上官推擇才行文學之士方面有司昏懦貪暴者共與都察院奏黜之)質實(黎恬清江)
(人以進士擢御史與同列上章力詆大臣因薦知南靈州黎利反恬北歸至是以薦入翰林官至右春坊)
(右諭德正統初卒士奇嘗稱恬在内為良御史在外為良郡守云)
置蘇州府濟農倉
(故時公侯祿未軍官月俸皆支于南戶部蘇松民轉輸南京者石加費六斗周忱奏請就給蘇松止與船)
(償米一斗所餘五斗通計米四十萬石有奇并官鈔平糴米共得七十五萬石有奇置倉貯之又每歲民)
(糧起運羡餘存貯在倉者曰餘米皆書諸册而官掌之貧民借貸及綱運風漂盗奪者皆資給焉秋成抵)
(數還官其修圩築岸間河清湘所支口糧不責償耕者借貸必驗中下事力及田多寡給之秋與糧並賦)
(凶歲再振其奸頑不償者後不復給忱與况鍾定為條約以聞帝悉允行名其倉為濟農久之歲有餘羡)
(貧民不能償者多不追取忱在任二十年百姓不知凶荒兩税木嘗逋負後之巡撫江西者莫及焉)質
實(官鈔平糴宣德七年江南大稔詔今諸府縣以官鈔平糴備振貸)
免兩畿及嘉興湖州水災税糧
(癸丑)八年春二月錄囚
(帝親閱三法司所上繫囚罪狀命從寬典宥免五千餘人)
三月賜進士宴于禮部
(寧晉曹鼐初由卿舉授訓導願就别職改太和縣典史七年督工匠至京師䟽乞入試復中順天鄉試及)
(是舉進士一甲第一賜宴禮部進士宴禮部自鼐始)質實(曹鼐字萬鐘寧晉人)
論内外官優䘏軍士
(違者風憲官察奏罪之)
兩京河南山東山西旱遣使振䘏
(各守臣皆奏民因災傷缺食乞發官倉糧振濟從之)
夏四月下詔寬䘏
(以旱災詔蠲京省被災逋租雜課免今年夏税賜復一年軍民乏食者所在官司驗口給糧如無官糧勸)
(有糧大戶借貸待豐熟時抵十償之勅直隸巡撫御史在外按察使理冤獄减殊死以下赦軍匠在逃者)
(罪有司各舉賢良方正一人巡按御史按察使糾貪酷史及使臣生事者)
五月總兵官蕭授討平貴州烏羅蠻
(永樂中授以右軍都督僉事充總兵官鎮貴州至是烏羅蠻吳不爾等叛討平之械送賊首等至京師命)
(繫錦衣衛獄授在鎮二十餘年威信大行諸蠻慴服)質實(烏羅在銅仁府西二百里元置烏羅等處)
(長官司永樂十一年改置烏羅府後廢府仍置長官司屬銅仁今因之蕭授華容人)
山雲討平宜山蠻
(廣西自韓觀卒後諸蠻漸横雲先後討平之及是禽殺宜山蠻寇蘇公夏等餘賊悉解散)質實(宜山)
(唐龍水縣宋改宜山縣以縣有宜山故名明屬慶遠府今因之)
六月帝作閔旱詩示羣臣
(禱雨不應作閔旱詩)
詔中外疏決罪囚
復振兩京河南山東山西湖廣饑免税糧
秋七月免江西水災税糧
(江西自六月初旬以後天而不止凡瀕江諸府大水漂流居民淹没田稻帝特命戶部察視有災處詔悉)
(蠲其租)
八月汰冗官
(載行在戶兵工三部大理光禄鴻臚行太傼寺及順天府官七十七員)
閠月西域貢麒麟禮官請表賀不許
(西域來貢麒麟諸物帝受之行在禮部尚書胡濙以麒麟瑞物率羣臣稱賀帝曰遠方之物朕非有愛但)
(念其盡誠遠來故受之不足賀也)質實(胡濙字源深武進人)
景星見
(禮官請賀不許)
發明(國家以時和歲稔為上瑞麒麟貢自異域不足言祥景星之見人事邇而天道遠兩皆請)
(賀不許宣宗可謂知本務矣胡濙以累朝舊臣不忠崇實政以襄郅治而乃侈言祥瑞屢表稱賀皆)
(首署名當時謂其性善承迎不虛也)
九月遣使鞫天下重囚
(帝曰朕體好生風夜念刑三法司所決重囚憑案牘耳安得察顔色其遣廉明者分臨覿囚審復不厭其)
(心者奏讞之母輕率枉死人)
(甲寅)九年春二月振鳳陽淮安揚徐饑
三月山雲討平思恩蠻
(廣西思恩蠻覃公砦等累年作亂至是討平之斬賊首一千五百餘級仍督官軍搜捕餘黨)質實
(思恩古百粤地唐置羈縻思恩州明為思恩府今因之)
夏四月黎利死子麟來告喪命麟權署安南國事
(利受枚命居國稱帝僭位六年私諡太祖子麟繼麟一名龍匄是其君皆有二名以一名奏天朝麟遣使)
(告訃命麟權署國事)
秋八月振湖廣饑
敕兩京湖廣江西河南三司官行視災傷蠲秋糧十之
四罷工部採辦
衛拉特托歡襲殺韃靼阿嚕台于穆納山
(阿嚕台為托克托布哈所襲妻子死孽畜略盡獨與其子碩尼堪等徙居穆納山未幾衛拉特托歡襲殺)
(阿嚕台及碩尼堪托歡遣使来告且獻玉璽帝賜敕曰王殺阿嚕台見王克復世仇甚善顧王言玉璽傳)
(世久遠殊不在此王得之王用之可也賜遣之阿嚕台子諤博爾濟延及其孫妻蘇默德斯等喪敗無依)
(來乞内附帝憐而撫之)質實(穆納山在今烏烏特旗西作穆納山舊作母納山烏拉特舊吳喇)
(忒托克托布哈舊作脱脱不花碩尼堪舊作失控干諤傳爾濟延舊作阿卜只俺蘇默德斯舊作蘇木答)
(思今俱改)
九月帝巡邊至洗馬林還
(諸將言衛拉持獵所去洗馬林不遠襲之可大克也帝曰朕此來飭邊備耳非來捕寇夜召問楊榮榮對)
(曰陛下屢遣人招諭命其近邊獵牧故感恩而來若擊之是前敕誘之矣且彼聞上至必先遁雖擊何益)
(徒失戒心耳乃决意止將士勿擊)
冬十月松潘番叛都督僉事方政討平之
(六年松潘諸族及空郎龍溪諸案叛總兵官陳懷討平之八年御史及按察使奏懷僭侈踰分且日荒于)
(酒不飭邊備帝怒召懷還命方政代擢參將蔣貴以副之至是諸番復叛政諭以禍福多聽命惟任昌等)
(寨梗化政等分道進勦以次平三十餘寨捷聞進政都督同知明年政移鎮大同而以貴代政為總兵官)
(鎮守松潘)質實(松潘諸族明史土司傳十三族長官司曰勒都曰阿昔洞曰北定曰牟力給曰蛒匝)
(曰祈命曰山洞曰麥匝曰者多曰占藏先結口包藏先結曰班班曰白馬路其後復隸松番者長官司四)
(曰阿思曰思囊兒曰阿用曰潘幹賽安撫司四曰八郎曰阿角寨曰麻兒匝曰芒兒者後又以思囊日安)
(撫司附焉空郎龍其諸寨方輿紀要松潘衛南歸化關左右冇龍溪諸番寨)
振兩畿浙江湖廣江西饑
冬十一月免四川被災税糧
(四川奏早潦不一所種無收帝命戶部復視之蠲其租)
十二月帝不豫
(帝不豫衛王瞻珽攝李太廟免明年正旦賀禮命百官朝皇太子于文華殿)
(乙卯)十年春正月帝崩太子祁鎮即位
(帝崩于乾清宫年三十有八遺詔國家重事白皇太后行時太子方九齡外廷傳言太后取金符入内欲)
(召立襄王楊士奇楊榮率百官入臨請見太子太后即至乾清宫携太子泣曰此新天子也士奇等伏謁)
(呼萬歲浮議乃息)質實(乾清宫皇極殿後曰雲臺門東曰後左門西曰後右門又東則景運門西)
(則隆宗門中則乾清門上則乾清宫)
罷金銀硃砂銅鐵坑冶免其課
减税鈔
(悉如洪武舊額)
少師兼吏部尚書蹇義卒
(義歴事六朝凡五十年帝即位齊宿得疾遣醫往視問所欲言對曰陛下初嗣大寳望敬守祖宗成憲始)
(終不渝耳卒年七十三贈太師謚忠定)
罷十三布政司鎮守中官
(其守備南京鎮守諸邊收糧徐州臨淸巡鹽淮浙者如故)
加戶部尚書黃福少保參贊南京機務
(留都文臣參機務自福始時襄城伯李隆守備南京福以參贊嘗生隆側然隆待福禮甚恭公退即推福)
(上坐福亦不辭福遇事先籌定付隆隆敬信悉從之及視事皆隆處分福不出一語或以為言曰體當如)
(是且守備何嘗一事錯由是政肅民安遠近悦服)
二月尊皇太后為太皇太后
(左右有請垂簾聽政者太后曰毋瓌我祖宗法第罷不急務斥宫中玩好之物時時勖帝嚮學而已朝廷)
(大政羣臣白太后太后令悉送内開俟楊士奇等議决然後行太后兄彭城伯㫤都督昇惟令朝朔望毋)
(得與聞國政昇素賢士奇等請加委任太后終不許)質實(彭城伯杲都督昇皆彭城伯張驥之子昭)
(皇后之兄也㫤從成祖起兵取大寧戰鄭村壩俱有功授義勇中衛指揮同知永樂初累官錦衣衛指揮)
(使仁宗立擢左都督封彭城伯予世襲昇字叔暉成祖起兵以舍人守北平有功授千戶歴官府軍衛指)
(揮僉事仁宗即位拜都督同知宣德初進左都督正統五年封忠安伯予世襲)
發明(英宗方九齡太皇太后悉以朝廷大政委之楊士奇等可謂得人為大臣者正宜以道為)
(閉預防其漸始為不負寄託士奇等乃以太后關預朝政遂有委任張昇之請未免意存迎合幸而)
(太后不許昇固素賢事亦遂寢然三楊實秉國鈞而委蛇瞻顧乃心王室者宜若是乎律以春秋責)
(備之義當亦無可置喙云)
尊皇后為皇太后
封弟祁鈺為郕王
封平陽王美圭為晉王
(晉自濟熿廢後不立王者已八年至是以美圭紹封)
三月放教坊司樂工
(几三千八百餘人)
江西盗作亂僉事彭森等討平之
(先是江西連年水旱人民艱窘有司不能振䘏大盤山賊曾子良等為亂衆至三萬屢撫不服森與吉安)
(知府陳本深率官軍民壯討之本深以計擒斬子良餘衆潰散)質實(大盤山在撫州府樂安縣西北)
(山延袤數十里誇新淦永豐二縣界吉安唐吉州元置吉安路明改府今因之)
詔死罪必三覆奏
(諭三法司死罪臨决三覆奏然後加刑其後太監王振擅權忤旨者輒加誅戮不俟覆奏矣)
發明(古者用刑明辟必以三刺唐臣徐堅上書云令有三覆請如令覆奏要以人命至重慮其)
(失倩故於勘問得實之後仍不惮再三審慎此即求其生而不得之心也仁宗五奏未免過滋煩冗)
(英宗始有死罪必三覆奏之詔可謂慎讞良法惜行之未久而即為閹䜿擅作威福竟不待覆奏而)
(已加誅則兹欽恤之詔亦屬空文耳)
夏四月以元儒吳澄從祀孔子廟庭
(從慈利教諭蔣明之請也)質實(慈利隋縣元升州明復為縣屬澧州今因之)
五月詔自今初任者不得除風憲官
六月葬景陵
(諡曰憲天崇道英明神聖欽文昭武寬仁純孝章皇帝廟號宣宗)質實(景陵在昌平州天壽山東)
(峯下距長陵東少北一里許)
(明史贊曰仁宗為太子失愛于成祖其危而復安太孫蓋有力焉即位以後吏稱其職政得其平紀)
(綱修明倉庾充羡閣閻樂業歲不能災蓋明興至是歴年六十民氣漸舒蒸然有治平之象矣若乃)
(強藩猝起旋即削平掃蕩邊塵狡寇振懾帝之英姿睿略庶幾克繩祖武者歟)
秋七月太白經天
八月减光禄寺膳夫
(凡四千七百餘人)
九月詔四方毋進祥瑞
(龍州宣撫司以瑞麥獻有一莖六穗七穗者詔曰今旱蝗相望獨一方稱瑞如天下饑民何自今有若此)
(類者母獻)
釋御史陳祁主事郭循于獄復其官
(宣德間祁請講大學衍義帝怒曰祁以朕為未讀大學耶薄朕至此不可不誅命籍其家逮其親屬同下)
(錦衣獄婦女發浣衣局時拓西内皇誠修離宫别館循為刑部主事極諫帝怒命裹以氊至大内親詰之)
(循對不屈帝益怒手射之亦下錦衣獄至是皆赦復職)質實(陳祁字永鍚吳人郭循字循初廬陵)
(人)
以王振掌司禮監
(振少選入内書堂侍帝于東宫為局郎及帝立年少振狡黠得帝歡遂越金英等數人掌司禮監導帝用)
(重與御下防大臣歟弊于是大臣下獄者不絶而振得因以市權然是時太皇太后賢方委政内閣閣臣)
(楊士奇楊榮楊溥皆累朝元老振心憚之未敢逞太后嘗遣振至問問事士奇擬議未下振輒施可否士)
(奇愠三日不出太后問故榮以實對太后怒鞭振仍令至士奇所謝罪且曰再爾必殺無赦自是問數日)
(太后必遣使至閣問連日曾有何事來議如何施行令具帖以聞)質實(王振蔚州人)
冬十月詔天下衛所皆立學
十一月戊辰朔日有食之
命楊士奇楊榮楊溥議臣民章奏
(太皇太后委任三人三人同心輔政士奇有學行通逹國體榮謀而能斷溥有雅操淳謹小心每議事士)
(奇引古義榮出一言决之諸大臣争可否或有違言溥舍已從人略無繫吝時論賢之號三楊)質實
(三楊以居第日士奇曰西楊榮曰東楊溥嘗自書郡望曰南郡因目為南楊)
阿爾台寇甘肅總兵官陳懋擊敗之
(阿嚕台既死其故所立阿爾台王子及所部多爾齊巴勒等復為托克托布哈所窘竄居額齊訥路外為)
(納欵而數入寇甘凉至是陳懋連擊敗之追至蘇武山而還)質實(蘇武山在凉州府鎮番州東南)
(三十里相傳漢蘇武牧羝處山右有蘇武廟因名爾阿爾台王子舊作阿台王子多爾濟巴勒舊作朵)
(只伯今俱改)
(丙辰)英宗睿皇帝正統元年春正月發京軍屯田畿輔
(楊士奇言國家歲用糧儲皆自東南轉運軍民勞苦今京軍操練外餘卒尚多宜令于北京八府屯田可)
(省南方轉運之費帝命戶部兵部議行之于是撥京軍三萬就近地下屯又言先因巡邊調選大寧都司)
(及南北直隸衛所官軍更番赴京操備今天下已靖請不必赴京俱令下屯既省轉輸之勞又養精銳之)
(氣帝善其策俟從容行之)質實(北京八府謂順天保定河間真定順德廣平大名永平也)
三月始御經筵
(楊士奇楊榮楊溥請開經筵并擇老成重厚識逹大體者數人以供侍講之職太皇太后然之命士奇榮)
(溥及侍讀學士王直等為經筵官每十日會講文華殿餘日仍令講讀官四人入講經史宣德以前儒)
(臣進講無定日亦無定所至是定於文華殿以月之初二十二二十二共三日為定期)
夏五月始置提督學校官
(南京戶部尚書黃福言比來生員學藝疎淺宜令布政按察二司遍歴考試庶得真才于是雨畿及十三)
(布政司各置提督學校官一員兩畿以御史十三布政司以按察司僉事著為令)
秋七月復聖賢後裔
(令有司訪求南宋衍聖公孔端友及宋儒周敦頤程顥程頤司馬光朱熹後裔蠲其徭役祠墓傾圮者修)
(之)
兩畿山東河南陜西湖廣廣東大水
八月以右都督蔣貴充總兵官都督同知趙安副之帥
師討阿爾台多爾濟巴勒
(貴自松潘召還為右都督會阿爾台多爾濟巴勒數犯甘凉邊將告急乃命貴及安往討未出師敵又犯)
(莊浪都指揮江源戰死亡士卒百四十八鎮守甘肅侍郎徐晞上章劾貴廷議以貴方選軍甘州勢不相)
(及而莊浪正晞所統責晞委罪置貴不問明年春諜報敵駐賀蘭山後詔貴等出塞遂之貴至魚兒海子)
(都指揮安敬言前途無水革遂引軍還)質實(莊浪元路尋降州明改縣屬静寧州今屬平凉府魚)
(兒海子在今凉州府鎮番縣東北即白亭海古林屠澤也趙安狄道人徐晞江隂人)
始徵金花銀入内承運庫
(初州縣歲賦有折銀者俱送南京供武臣俸禄及北京既建各衛官支俸南京道遠費多所餘無幾副都)
(御史周鈺請於直省不通舟楫之州縣折收白金布絹赴京充俸巡撫江西侍郎趙新尚書黃福亦為言)
(帝問尚書胡濙濙言太祖時嘗行於陜西浙江民以為便乃仿洪武制米一石折銀二錢五分麥亦如之)
(南畿及浙江江西湖廣福建廣東廣西共折銀百萬餘兩不送南京盡解内承運庫謂之金花銀除給放)
(武臣俸餘專供内用其後概行於天下自起運兑運外糧四石折銀一兩解京以為永例由是諸方賦入)
(折銀者幾半而倉廩之積漸少矣)質實(歲賦折銀明史食貨志洪武九年天下税糧許民以銀鈔)
(代輸于是謂米麥為本色諸折鈔者謂之折色内承運庫在東下馬門周銓懷遠人)
九月遣侍郎何文淵王佐副都御史朱與言督兩淮長
蘆浙江鹽課
(勅曰命爾等與内臣提督務俾鹽丁得所商販無滯國課不虧奸弊殄絶有不便于民者具實以聞其阻)
(撓鹽法倩犯重者械送京師欽差廵鹽自此始)質實(王佐海豐人朱與言字一鶚萬安人)
發明(明太祖初起即立鹽法以官領之洪武時諸産鹽地次第說都轉鹽運使各省皆有鹽課)
(而兩淮兩浙長蘆為首重英宗既遣侍郎副都御史巡鹽已足釐整奸弊而又令其與内臣提督其)
(信用閹䜿如此迨憲宗以後諸璫竊勢甚至奏討淮浙鹽無筭且買充正課之外復奏聞殘鹽夾帶)
(影射諸患百出鹽臣希承風旨更列零鹽所鹽之目于是鹽法日益壊矣明季信任宦官諸事皆然)
(豈獨一鹽政哉)
封黎利子麟為安南國王
(初利死以其子麟權知國事麟遣使入貢謝恩至是年四月以宣宗赴遣使進香又以帝即位及尊上太)
(皇太后皇太后位號各遣使表賀貢方物閏六月復貢帝以陳氏宗支既絶麟事朝廷甚恭欲使麟正位)
(下廷議咸以為宜乃遣兵部侍郎李郁等齎勅印往封之)質實(李郁洛陽人)
冬十一月詔廷臣舉堪任御史知縣者各一人
(詔京官三品以上舉堪任御史者四品及侍從言官舉堪任知縣者各一人)
十二月下兵部尚書王驥于獄尋釋之
(王振初用事欲令朝臣畏已會驥議邊事五日未奏振教帝召驥而貴之曰卿等欺朕年幼耶遂執驥及)
(右侍郎鄺埜下獄尋釋之未幾右都御史陳智劾張輔回奏稽廷并劾科道不舉奏帝釋輔不問杖御史)
(給事中各二十自是言官承振風旨屢摭大臣過自公侯駙馬伯及尚書都御史以下無不被劾或下獄)
(或荷校至譴謫殆無虚歲)質實(王驥字尚德束虎人鄺埜字孟質宜章人陳智湖廣咸寕人)
(丁巳)二年春正月太皇太后召見大臣于便殿
(太皇太后御便殿帝西面立后傍召張輔楊士奇楊榮楊溥胡濙入見五人東面稍下立太皇太后諭曰)
(卿等老臣嗣君幼幸同心共安社稷又召溥前曰先帝念卿忠屢形愁歎不意今復得見卿溥泣太皇太)
(后亦泣左右皆悲愴始仁宗為太子居守時以讒故官僚多下獄溥及黃准一繫十年瀕死者數矣仁宗)
(每于宫中言及東宫時事慘然不樂以故太皇太后言之太皇太后又顧帝曰此五臣先帝簡任俾輔後)
(人皇帝萬畿宜與五臣共計有頃宣王振至太皇太后頓怒曰汝侍皇帝起居多不律今當賜汝死時女)
(官雜佩刀劍侍遂以刃加振頸帝跪為振誚五臣皆跪太皇太后曰皇帝年幼豈知此輩自古誤人家國)
(我聽帝暨諸大臣留振此後不得令干國事也振故心憚太皇太后自此稍斂戢已而太皇太后病遂跋)
(扈不可制矣)
夏五月免河南被災田糧
五月遣王驥經理甘肅邊務
(蔣貴趙安帥師出塞既無功而侍郎柴車徐晞都御史曹翼相繼整飭邊備皆不能禦敵帝命驥往許便)
(宜行事驥疾馳至軍大會諸將問將校往時追敵魚兒海先退者誰僉曰安敬驥先承密旨戮敬遂縛斬)
(軍門并責貴曰汝大將亦當死姑貸汝立功自贖諸將皆股慄莫敢仰視于是校閱將士分兵畫地使各)
(自防禦邊境肅然尋還報命會阿爾台復入寇帝命驥帥都督仕禮及貴安繋之驥遣貴為前鋒而自與)
(禮統大軍繼進戒貴曰不捷無相見也貴繋敵石城走之驥及禮復敗之胡桐林安等又及之多喇窮追)
(至黑泉而還是役官軍出漠千餘里諸將左右夾繋殱敵幾盡先後獲其部長百五十人阿爾台多爾濟)
(巴勒皆遠遁尋為托克托布哈所殺)質實(石城在今甘州府邊外故居延城北胡桐林多喇黑泉俱)
(在額齊訥路按胡桐木名漢書西域傳注胡桐似桐蟲食其葉而沫出下流者俗名胡桐淚可以汙金銀)
(即此舊誤作梧桐林非是曹翼蘄州人任禮字尚義臨漳人多喇舊作刁力今改)
免陜西平凉六府旱災夏税
(命戶部遣官勘實蠲之)
詔旌出榖振荒者為義民復其家
(時義民十人各出稻千石有奇佐官振濟詔暢璽書旌勞復其家)質實(十人胡冇初謝子寬吉安)
(府人范孔孫浮梁縣人于敏榆次縣人鞏得海邳州人張雷石州人梁璧李成俞勝徐成俱淮安府人)
六月以宋儒胡安國蔡沈真德秀從祀孔子廟庭
(肇慶知府王瑩等以安國作春秋傳沈作書傳德秀作大學衍義有功于聖門請從祀孔廟下禮部議奏)
(稱瑩等言是故有是命)質實(王瑩鄞人)
振江北河南饑
(南直隸之鳳陽淮安揚州諸府徐和滁諸州河南之開封諸府奏四月至五月雨河淮泛溢民居漂没將)
(流徙乃命副都御史賈諒工部右侍郎鄭辰往振之)質實(賈諒字子信嶧縣人鄭辰字文樞浙冮西)
(安人)
秋九月以指揮僉事楊洪守備獨石
(洪初副李謙守備寺城獨石謙老而怯與洪不相能洪嘗勵將士殺敵謙笑曰徒殺吾人耳敵可盡乎御)
(史張鵬劾罷謙遂以洪代洪紀律嚴明烽堠修飭與烏梁海戰斬其渠威名聞嶺北稱楊王)質實
(楊洪字宗道六合人)
(戊午)三年春三月京師地震
(己亥夜四更地震五鼔復震庚子夜又震甲辰畫震至暮又震)
振陜西饑
夏四月設大同馬市
(刑部尚書魏源等以衛拉特貢馬援遼東開原例以六事開曰置馬市選貢馬輸貢具嚴禁約擇通市設)
(牙行帝以馬市勞軍民不必置待遠人宜後馬不必選供具取給公帑勿擾民餘如議巡撫大同僉都御)
(史盧睿復言大同宜立馬市復從之)質實(魏源字文淵建昌縣人盧睿字仲愚東陽人)
秋七月下禮部尚書胡濙等戶部尚書劉中敷等于獄
尋俱釋之
(禮部失印命逮濙等下錦衣銜獄獄具而盗得先是軍官俸糧于通州支給中敷等令于京舍支給中官)
(諷給事中御史劾奏故有是命尋皆釋之)質實(劉中敷大興人)
八月振陜西饑
(令雜犯死罪以下輸銀贖罪送邊吏易米振之)
九月蠲兩畿逋賦
(凡免糧六十四萬石以正院元年二年連被災傷故也)
冬十一月逮天下逋逃工匠四千餘人
(宣德間儆天下軍民工匠多所興造帝即位悉罷之未幾建宫殿修九門改五府六部諸司公署又建京)
(城内外諸佛寺工役繁興匠多逃者二年二月以後已逮六千餘人至是又逮四千二百餘人後又逮萬)
(人逮至者皆桎梏赴工六年夏以盛署始脱桎梏)
發明(國家大工大役原有當舉但役之有道董之有方何至役而逃逃而被逮至千萬餘人并)
(令桎梏赴工豈復成政體乎英宗即位初既懲宣德興土木罷徵軍民工匠曾未幾時乃繁興而加)
(之厲其於初政何不克有終若是乎)
十二月下刑部尚書魏源等于獄
(先是巡撫湖廣侍郎吳政等奏遼王貴給諸不法事而匿其黷倫罪詔逮政等命三法司鞫之源等論政)
(罪不當遂逮源等及都寨院右都御史陳智等下獄命張輔等會同遼獄論吳政等規避不奏當斬明年)
(間二月釋源智等復其官并宥棄交阯王通馬騏罪及弋謙俱罷為民)質實(貴烚簡王植子)
(己未)四年眷二月總兵官蕭授平貴州叛苖
(貴州計沙賊苗金蟲苗總牌等糾洪江生苖作亂偽立統千侯統萬俟號授督兵分攻大破之都督同知)
(吳亮追斬苖總牌等生苗盡降授諭遣之而命千戶尹勝誘苖金蟲斬以徇)質實(計沙苗多以苗)
(為姓其所居曰苖沙洞在黎平府城南三郎司西洪江即洪州工在黎平府城東洪州司北吳亮來安人)
三月大赦
(以春和下寬䘏詔殊死以下罪無大小咸赦除之蠲通税)
遼王貴烚有罪廢為庶人
(初府僚乞加王禄不許及貴烚杖殺長史笞荆州知府為撫按官所劾帝以聞其内亂召訊具服廢為庶)
(人俾守簡王園已封其弟貴煖為遼王)
夏五月京師大雨水溢
(壊官廨民居三千三百餘區貧民露宿長安街皆滿以京幾水災祭告天地諭羣臣修省下詔寬䘏求直)
(言)
六月彗星見
(長丈餘五十四日乃滅)
京師地震
(八月又震)
秋七月免兩畿山東江西河南被災税糧
(凡免秋糧二十一萬三千餘石)
冬十二月都督同知李安僉都御史王翺討松潘祈命
族叛番
(松潘指揮趙得奏祈命族番寇桑巴作亂官軍捕禽之其弟小桑巴復聚浦江新塘等關據險劫掠帝命)
(李安充德兵官王翶參贊軍務調官軍土兵二萬討之已翶知指揮趙諒誘執國師桑巴掠其財與同官)
(趙得誣以叛至則出桑巴于獄遣人招其弟撫定餘黨而誅諒戍得復桑巴國師松潘遂平)質實
(浦江關在松潘衛南一百二十里今名鎮江關新塘關在松潘衛南七十里亦名新鎮關桑巴舊作商)
(巴今改)
(庚中)五年春正月少保南京戶部尚書黃福卒
(福歴事六朝多所建白公正睿恕素孚于人當官無赫赫名事微細無不謹憂國忘家老而彌篤安南貢)
(使入朝或指福問曰識此大人否對曰南交草木亦知公名安得不識其卒也賜諡不及士論惜之至成)
(化初始贈太保諡忠宣)
二月以翰林院侍講學士馬愉侍講曹鼐入内閣預機
務
(王振至内間語楊士奇楊榮曰朝廷事久勞公等公等皆高年倦矣當若何士奇曰老臣盡瘁報國死而)
(後已榮曰不然吾軰衰殘無以效力當釋後生可任者報聖恩耳振喜而退士奇咎榮榮曰彼厭吾輩矣)
(一旦内中出片紙令某人入閣且奈何及此時進一二賢者同心輔政尚可為也士奇以為然翌口列愉)
(鼐及侍講學士苗衷侍講高穀名以進倫務遂先彼擢用)質實(馬愉字性和臨胊人苗表字秉彝定)
(遠人高榖字世用揚州興化人同曹鼐共四人皆帝初御經筵士奇等所薦)
三月建北京宫殿
(永樂中宫闕未備奉天華益謹身三殿成而復災以奉天門為正朝至是重建三殿並修繕乾清坤寧二)
(宫役工匠官軍七萬人)質實(坤寧宫乾清宮中則交泰殿上則坤寧宫)
夏四月免山西旱災逋税
六月兩畿山東河南浙江江西大水江河皆溢
陜西大雨雹
(深尺餘)
度僧道二萬餘人
(王振喜釋道每歲必一度之是年五月以前已度二冠萬一千人至是又度前後共二萬二千三百餘人黃)
(緇衣布滿街市僧道之多莫逾於此)
發明(王振擅權以後窮極奢侈既建第皇城束又建智化寺繁興土木滋害軍民乃又歲度釋)
(道前後至二萬餘人之多緇黃滿街濫費無度徒以謟佛奉道卒至蠧國擾民敗壞天下其害可勝)
(言哉)
秋七月遣刑部侍郎何文淵等分行天下修荒政
(從楊士奇請也時太皇太后專以養民為務每四方水旱振濟動億萬計蠲免灾糧或數百萬石閭閭安)
(樂雖灾不為害迨王振用事悉反初政惟蠲租振荒尚仍之不改云)
少師謹身殿大學士楊榮卒
(先是正統三年榮與士奇俱進少師至是春乞師省墓比還至杭州卒年七十贈太師諡文敏授世襲都)
(指揮使入榮歴官五朝謀而能斷成祖初與解縉等七人同閣榮年少最警敏一日寧夏報被圍成祖)
(示以奏榮曰寧夏城堅人皆習戰奏上已十餘日圍解矣夜半奏至圍果解成祖與諸大臣議事未决或)
(至發怒榮至輒霽威事亦隨决李時勉夏原吉皆以榮言得無死嘗語人曰事君有體進諫有方以悻直)
(取禍吾不為也故其恩遇亦始終無間性喜賓客雖貴盛無稍崖岸士多歸心或謂榮處國家大事隨機)
(應變不媿唐姚崇而不不拘小節亦頗類之)
冬十一月河南僧楊行祥詐稱建文帝下錦衣衛獄尋
死
(有僧年九十餘由雲南至廣西自稱建文帝命其徒清進詣思恩府土官知府岑瑛執送總兵官柳溥械)
(至京會官鞫之僧乃言其姓名為楊行祥河南鈞州白沙里人洪武十七年度為僧歴遊兩京雲南貴州)
(至廣西帝令錦衣衛錮禁之四踰月死從者十二人皆戊邊)質實(明史牛景先傳有金川門啟帝)
(亦為僧出亡莫知所終之語然旁采見聞未嘗据以為實而楊行祥一事見明正統實錄當時紀載家每)
(多附會傳訛有以楊行祥作楊應能而建文托其姓名以逃之見憲章錄謂思恩州岑瑛遇一老僧于道)
(從者呵之不避請其度牒檢之乃楊應能遂自言曰此非吾姓名乃托此而逃也自金川失守大内起火)
(吾遂由地道出自湖湘入蜀至雲南最後入廣西至横州南門壽佛寺居焉居十五年歸者口衆吾復往)
(南寧陳步江一寺而歸者如之乃去南寧雲遊四方以度歲月迤邐至此老朽待盡願送骸骨歸瑛大駭)
(聞于巡按御史奏之驛送赴京號老佛及至京朝廷未審何人以尚膳太監吳亮建文時内使使審視老)
(佛見亮曰汝非吳亮耶亮曰不是曰我昔御便殿棄片肉于地汝伏地餂食之何為不是遂取老佛入西)
(内居之有以建文居寺一日自稱建文帝為僧白官府者見遜國記謂建文出自滇南呼寺僧曰我建文)
(皇帝也僧大懼白官府迎至藩堂南而跌足坐地白稱朱允炆曰胡濙訪張儠傝實為我衆悚然聞于朝)
(乘傳至京有司皆以王禮見入居大内以夀終葬西山不封不樹有以楊行祥作應祥為建文同寓僧迨)
(繫僧而并及帝者見明史紀事本末謂建文喜為詩廣西同寓僧竊帝詩自請建文帝詣思恩知州岑瑛)
(瑛聞之藩司因繫僧及帝蜚章以聞至京御史鞫之便稱年九十餘且死思葬祖父陵旁耳御史言建文)
(君生洪武十年距正統五年當六十四歲何得九十歲廉其狀僧實楊應祥僧論死帝適有歸思白其實)
(御史密以聞于是迎入西内宫中呼為老佛以夀終葬西山傳聞異詞往往失實皆不可信也鈞州金置)
(明神宗時避諱改禹州屬開封府今因之白沙里即白沙鎮在禹州城西北六十里柳□懷寧人升之子)
(辛酉)六年春正月己亥朔欽天監言日食不應
(禮官請表賀不許)
以蔣貴為平蠻將軍王驥總督軍務討麓川蠻
(洪武中麓川平緬宣慰司思倫發為其頭目刁幹孟所逐赴京陳訴太祖仍命為宣慰回居麓川成祖時)
(分其地設府三曰孟養木邦孟定長官司四曰潞江千崖大候灣甸尋又陞孟養木邦為宣慰司久之孟)
(養木邦與緬甸相仇殺時思倫發已前死子行發任發相繼襲職任發性桀黠喜兵遂欲乘機侵奪盡復)
(其故地稱兵援南甸突千崖進陷騰衝屢詔撫諭不受命黔國公沐晟請發兵進勦帝命都督方政會晟)
(及其弟昂共討之任發佯言遣使修貢冀緩師晟遽信其降無渡江意任發乃遣衆萬餘奪潞江沿江造)
(船三百餘欲取雲龍帝以賊勢日盛賁晟等玩寇養患會政亦至軍欲出戰晟不可造舟欲濟師晟又不)
(許政不勝憤乃獨率麾下擊賊破其大寨又追敗之高黎共山下斬首三千餘級乘勝突入逼任發于上)
(江上江賊重地政遠攻疲甚求援于晟晟怒不遣既以少兵往至夾象石又不進政不得已渡江賊知其)
(孤軍無援也遂出象陣衝擊全軍皆没事聞朝廷切責晟晟懼罪暴卒勅昂代統其軍久亦無功思任發)
(由是愈横既乃遣其頭目以象馬金銀來修貢且請罪帝用楊士奇言降敕許赦其罪侍郎何文淵亦請)
(罷兵遣官詔諭命下廷臣議皆如文淵言而王振方用事欲示威四夷先已召還甘肅總兵官蔣貴等使)
(待命尚書王驥揣知振意力主用兵振大悦遂出廷議以貴為平蠻將軍都督用知李安僉事劉聚為副)
(驥總督軍務大發東南諸道兵十五萬人往討麓川侍講劉球上疏誎不聽)質實(按沐晟之死記)
(載家謂飲欒死明史作晟懼罪暴卒大事記獨謂上江賊重地不可易視前軍輕銳中軍當自持重勢不)
(相及以自敗没未可以是尤晟得疾而卒非由懼罪然考明史土司傳晟初無渡江意遂致思任發奪潞)
(江取雲龍勢益曰甚英宗責晟等玩寇養患時政欲出戰晟屢不許及擊敗賊又不肯援是縱賊于前坐)
(視于後僨轅之咎實無可逃其為懼罪暴卒明史當可據潞江長官司蠻名怒江甸元置柔遠路明㓋武)
(十五年改府後廢屬麓川平緬司永樂元年析置路江長官司十六年升安撫司今司屬永昌府干崖長)
(官司蠻名干頼晱又麓渠瀾晱元置鎮西路明洪武十五年改府後廢屬川平緬司永樂元年析置干)
(崖長官司正統九年升宣撫司今司隸勝越州大候長官司蠻名孟祐元屬麓川路洪武二十四年置大)
(候長官司後廢屬麓川平緬司永樂元年復置宣德三年升州萬歴二十五年更名雲州屬順寧府今因)
(之灣甸長官司蠻名細晱元屬鎮康路明洪武十七年置灣甸州後廢屬麓川平緬司永樂元年拆置灣)
(甸長官司尋復改為州今仍為土州隸永昌府緬甸古朱波地在永昌府西南雲龍唐初為匡州西境蒙)
(昏雲龍甸叚氏因之元置雲龍甸軍民府明洪武十七年改州屬大理府今因之上江即龍川江源出騰)
(越州徼外流經麓川為麓川江下流入大盈江蠻人以江在麓川者為上江近騰越者為下冮夾象石在)
(騰越州東龍川江東岸渡江而西即高黎共山麓也劉聚大監劉永誠從子劉球字廷振安福人)
三月下巡撫侍郎王謙于獄既而釋之
(謙巡撫山西河南十二年威惠大行每入京師無私謁王振銜之謙以在外久乞召入薦參政王來孫原)
(貞自代右通政李鍚阿振指劾謙以久任不遷怨望擅舉人自代會謙來朝遂下法司論死繫獄三月得)
(釋左遷大理寺少卿山西河南吏民伏闕上書請留謙者以千數乃命復原官時山東陜西流民就食河)
(南者二十餘萬謙請以河南懷慶二府積粟振之今布政司撫集其衆授田給牛耕種流民以安)質
實(王來字原之慈谿人孫原貞名瑀以字行德興人)
夏五月太白經天
遣使錄囚
(先是以災異遣使省天下疑獄至是復遣刑部侍郎何文淵等錄在京刑獄巡撫侍郎周忱等錄南京刑)
(獄)
秋七月振浙江湖廣饑
九月奉天華蓋謹身三殿乾清坤寧二宫成
(宫殿成宴百官故事中官不奭外廷宴是日帝遣使問王先生何為王先生謂王振也帝在宫中呼振先)
(生而不名使至振方大怒曰周公輔成王我獨不可一坐耶使復命帝蹙然命開東華中門召振至百官)
(候拜于門外振始悅)
發明(振以宦侍耳始以狡黠得幸繼以䟦扈弄權英宗乃領心聽之褒之以賜敕且稱之以先)
(生與漢靈帝張父趙母之稱先後一轍無怪當日公侯勛戚羣呼翁父尚書侍郎下且有稱兒屈膝)
(者朝廷上下恬不知恥振罪固大英宗亦何迷謬若是哉)
冬十月下戸部尚書劉中敷等于獄
(中敷與侍郎吳璽陳瑺以京城草束不足請供御牛馬分牧民間言官劾其變亂成法並下獄論斬詔荷)
(校長安門外凡十六日而釋闰十一月衛拉特入貢詔問馬駝芻菽數中敷等不能對王振言于帝復下)
(獄論斬踰年釋中敷為民璽瑺戍邊)質實(吳璽邵武人陳瑺孝感人)
免畿内被災税糧
進蘇州知府况鍾吉安知府陳本深秩正三品
(鍾起刀筆然重學校禮文儒剛正廉潔孜孜愛民前後守蘇者莫能及鍾先丁母愛當去郡民詣闕乞留)
(詔起復任及秩滿請再任者至二萬餘人走訴巡按御史詔進正三品仍視府事及卒于官吏民聚哭為)
(立祠本深為政大猾殱除府中無事問有訟者呼至槢前析曲直遣之久之民恥争訟秩滿當遷郡人乞)
(留一如况之在蘇詔亦進正三品視府事前後守吉安十八年政化大行一日升堂聞鼓樂聲問知廨前)
(民嫁女本深笑曰我來時乳下兇也今且嫁我尚留此耶遂請老既去郡人肖像祀之)
十一月大赦
(以宫殿成大赦定都北京文武諸司不稱行在)
免河南山東及鳳陽等府被災税糧
(凡免四十四萬三千三百餘石)
十二月王驥等克麓川思任發走孟養
(驥瀕行賜驥與蔣貴金兜牟細鎧蟒繡緋衣朱弓矢驥請得以便宜從事馳傳至雲南將抵金齒賊酋守)
(鎮康者遣人乞降驥受之密部署諸將分三路進取右參將冉保由東路攻昔刺寨趨孟定驥與貴由中)
(路趨上江副總兵劉聚右參將宫聚自下江夾象石合攻賊立寨堅守銃弩飛石交下如雨攻五日不下)
(會大風官軍縱火焚栅斬首五萬餘級遂拔其寨由夾相石渡下江通高黎共山道至騰衝由羅卜思莊)
(長驅抵杉木籠山賊乘高據險築七壘相救驥遣將分左右翼緣嶺而上自將中軍奮擊賊大潰連破之)
(乘勝至馬鞍山進搗賊巢山陡絶深塹環之東南面江壁立不可上賊更從問道潛師出大軍從驥戒軍)
(中無動而令都指揮方瑛以六千人突入賊寨瑛直前左右擊斬數百人躪死者無算又誘敗其象陣會)
(冉保亦由束路破諸蠻寨以兵來集驥令截守西峩渡防賊軼乃分督諸將四面環攻西風大作復縱火)
(焚死者不可勝計溺江死者又數萬人思任發攜其二子走孟飬犁其穴獲其虎符金牌及印章三十有)
(奇驥留兵守之而還捷聞進貴爵定西侯驥封寧遠伯餘遷賞有差惟副總兵李安以攻餘賊敗績下獄)
(論死)質實(鎮康蠻名石睒元立鎮康路明改府尋改州今為土州屬永昌府昔刺寨在鎮康州南羅)
(卜思莊在南旬司南七十里杉木籠山在南甸司南一百馬鞍山在隴川司北石罅中流温泉成河熱如)
(沸西峩渡在芒市司南路通木邦方瑛政之子初襲指揮使已論政死事功遷都指揮同知)
(壬戌)七年春二月帝如天夀山
(二月庚申如天壽山謁長陵獻陵景陵三月甲子還宫)
夏四月兩畿山東山西河南陜西旱蝗
(先命吏部左侍郎魏驥等分往南北畿及各郡捕蝗至是振陜西饑免山東山西河南被灾税糧)質
實(魏驥字仲房蕭山人由訓導召修永樂大典)
五月立皇后錢氏
(后族單微帝欲封后父貴為侯后輒遜謝故后家獨無封)質實(皇后錢氏海州人)
六月遣戶部侍郎焦宏備倭
(倭屢入寇至是陷大嵩所殺官牢百人掠三百人糧四千四百餘石軍器無算乃命宏整飭浙江備倭事)
(兼理蘇松福建)質實(大嵩守衛千戶所洪武二十年建在寧波府定海縣東南二百三十里)
冬十月太皇太后張氏崩
(大皇太后大漸命中官問楊士奇楊溥國家尚有何大事未舉士奇舉三事其一言建文君雖亡曾臨御)
(四年當修實錄仍用建文年號其二言太宗詔冇收方孝孺諸臣遺書者死宜弛其禁其三未及上而太)
(皇太后已崩遺詔勉大臣佐帝惇行仁政語甚諄篤諡曰誠孝昭皇后王振自太后有疾數年間已縱恣)
(及太皇太后崩遂益無忌憚矣)
十一月衛拉特遣使入貢
(先是四年托歡死子額森嗣稱太師淮王于是北部皆服屬托克托布哈具空名不復相制歲入貢主臣)
(並使朝廷亦兩敕答之稱托克托布哈曰達達可汗額森曰太師賜賚甚厚並及其妻子部長故事衛拉)
(特使止三十餘人其後利朝廷賞賚所遣動以千計大同供應費至三十餘萬巡撫盧睿俱以供饋有缺)
(至下獄是年春帝亦以貢使太多限三百人入間其秋至大同者復二千餘人旬日又百餘人帝悉納之)
(使人以馬易弓藏于衣筐不可勝計巡撫羅亨信請于居庸關詰撿之帝不許鎮守太監郭敬歲造箭簇)
(數十覽遺其使帝亦不問)
十二月葬誠孝皇后
(合葬獻陵祔太廟)
(癸亥)八年春正月以王直為吏部尚書
(先是以災異罷大臣不職者郭璡等自陳帝切責而宥之及璡致仕遂以王直為吏部尚書直子為南京)
(國子監博士考滿至京選司欲改北學以侍直直色曰亂法自我始矣固止之直遇王振未當少降辭)
(振每坐直前居其右曰太監四品吾尚書二品也振無如之何更加禮貌焉)質實(郭璡字時用新)
(安人初名進仁宗更名璡)
夏五月復命王驥蔣貴帥師討麓川蠻
(思任發二走孟養也詔能擒穫者即以麓川地與之既而思任發自木邦竄緬甸緬人執之挾以求地而)
(其子思機發復帥餘衆據者藍奏乞入朝謝罪廷議欲因而撫之王振不可七年八月復命驥總督雲南)
(軍務未至而思機發遣弟招寨入貢不納且敕驥圖緬甸驥因請濟師至是復命蔣貴為平蠻將軍與驥)
(合兵再討麓川發卒轉餉凡五十萬人驥至金齒檄緬人獻思任發緬人佯諾不遣及大軍逼境緬人以)
(樓船來覘官軍而潛以他舟載思任發遁驥分軍為五進薄之緬人堅執前詔必與地始出思任發驥知)
(緬人資木邦水利為唇齒且慮思機發將以獻其父故仇之故終不肯獻思任發驟乃趨者藍捣思機發)
(巢破之思機發遁去俘其妻子部衆立隴川宣撫司而還後二年緬人始出思任發獻雲南思任發垂死)
(千戶王政斬之函首歸京師)質實(者藍麓川别寨地通孟養隴川宣慰司地舊名隴把司在隴川)
(城北距省布政司六十六䄇)
雷震奉天殿
(震殿鴟吻帝輟朝祭告敕修省求直言)
大赦
六月太監王振殺翰林院侍講劉球
(球應詔言事略曰自古帝王政自己出則權不下移太祖太宗曰視三朝進大臣于便殿裁決庶政故權)
(總于上陛下臨御今已九年願守二聖之成規復親决之故事使政本歸一古之擇大臣者必詢諸左右)
(大夫國人及其有犯雖至大辟亦不加刑第賜之死今用大臣未嘗皆出公論及有小失輒桎梏箠楚之)
(未幾又復其職甚非所以敬大臣也今之太常即古之秩宗今卿貳皆缺宜選習禮儒臣使領其職京師)
(營作已五六年曰不煩民而役軍軍獨非國家亦子乎今營築多完宜罷工以蘇人力麓川用兵死者十)
(七八軍資爵賞不可勝計今又遣將遠征緬甸責獻思任發假使得寇以歸不遏獻諸廷梟諸市而已然)
(彼挾以為功必求與木邦分地不與則致怨與之則兩蠻並大是滅一麓川生二麓川也設有蹉跌兵事)
(無已死者必多衛拉特貢使日增包藏禍心誠所難測宜分遣給事御史督視官軍及時訓練毋使借工)
(各厰服役私家仍公武舉之選以求良將定招募之法以求武勇庾屯田公鹽法以厚蓄儲庶武備無缺)
(而外患有防疏入下廷議惟擇太常官宜從令吏部推舉修撰董璘遂乞改官太常奉享祀事初球言麓)
(川事振固已銜之欽天監正彭德清球鄉人也倚振為奸公卿多趨謁球絶不與通德淸恨甚遂摘疏中)
(攬權語謂振曰此指公耳振益大怒會璘疏上振遂指球同謀並下錦衣衛獄囑指揮馬順殺球順遂夜)
(攜一小校持刀至球所球方卧起立大呼太祖太宗校前斷其首血流被體猶植立支解之瘞戶戶下至)
(景泰初贈球翰林學士諡忠愍)質實(董璘字德文高郵人有孝行明史劉球傳馬順殺球璘從旁竊)
(血裙遺球家後球子鉞求得一臂裹裙以殮順有子病久忽起捽順髮拳且蹴之曰老賊令爾他日禍逾)
(我我劉球也順驚悸俄而子死小校亦死璘獄解遂歸不復出)
下大理少卿蒒瑄于獄既而釋之
(瑄有學行人稱為薛夫子初為山東提學僉事王振問楊士奇吾鄕有可為京卿者乎士奇以瑄對召為)
(大理少卿瑄至士奇使謁振瑄曰拜爵公朝謝恩私室吾不為也一旦會議束閣公卿見振皆趨拜瑄獨)
(屹立振知為瑄也先揖之自是銜瑄會指揮某死振從子山欲強娶其妾誣指揮妻毒殺夫處極刑瑄辨)
(其冤三却之都御史王文承振指劾瑄故出人罪振復諷言官誣奏瑄受賄下獄論死將行刑振蒼頭忽)
(泣于㸑下問故曰聞薛夫子特刑也振感動會兵部郎中王偉亦申救乃免)質實(薛瑄字德温可)
(津人王文字千之初名強宣德時賜今名束鹿人王偉字士英攸縣人)
秋七月祭酒李時勉荷校于國子監門三日釋之
(時勉與南京祭酒陳敬宗並以師道著聞時稱南陳北李時勉請改建國子監帝命王振往視時勉待振)
(無加禮振銜之廉其短無所得時勉嘗芟彛倫堂樹旁枝振遂言時勉擅代官樹坐枷署門旨下時時勉)
(方坐束堂閱課士卷徐呼諸生品第高下顧僚屬定甲乙揭榜乃行方盛署枷三日不解監生李責等三)
(千餘人詣闕乞貸有石大用者上章願以身代諸生圜集蚏門呼聲徹殿廷振聞諸生不平恐教變及通)
(政司奏大用章振内慙適會昌侯孫忠生日公卿皆為壽忠太后父也助教李繼因公卿請于忠太后使)
(至忠家忠言今歲生辰殊不樂以公卿皆集獨李先生荷校不至耳使復奏太后言于帝帝始知振所為)
(即釋之)質實(陳敬宗字光世慈谿人李貴鳳陽人石大用豈潤人樸魯初不為六舘所知及是名)
(動京師李繼史不詳其里系時勉傳云繼不拘檢柙時勉嘗規切之繼不能盡用然心感時勉言至是竟)
(得其助)
冬十二月免山東復業民税糧二年
御定資治通鑑綱目三編卷九
