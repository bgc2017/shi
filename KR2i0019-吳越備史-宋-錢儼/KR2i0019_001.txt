吳越備史卷第一
武勝軍節度使掌書記范坰武勝軍節度廵官林禹撰
武肅王
武肅王姓錢氏諱鏐字具美杭州安國縣人
即臨安縣也
唐武德中陪葬功臣潭州大都督巣國公九隴八代孫也
大中六年壬申二月二十六日生于本縣之衣錦鄕勲貴
里曾祖諱沛唐宣州旌德縣令累贈吏部尚書上僕射追
封洪勝王曾祖妣童氏追封齊國太夫人祖諱宙累贈太
尉追封建初王祖妣水丘氏累封椘國太夫人追封晉國
九華太夫人皇考諱寬威勝軍節度推官軄方郎中守太
府少卿累贈禮部尚書開府儀同三司守太師令追封英
獻王皇妣水丘氏累封秦國太夫人追封趙國太玄太夫
人王即長子也先是五年邑中大旱邑令道士東方生起
龍以祈雨生曰茅山前池中有龍然不可起起必大異邑
令乃止明年復旱又召東方生起龍將臨池遽指王所居
曰池龍已生此家矣時王已誕數日始誕之夕皇考方他
適鄰人急走告曰適過君家後舍聞甲馬之聲甚衆非有
盗乎皇考乃急馳歸王已誕矣復有紅光滿室皇考頗怪
之將棄于井祖妣知非常人固不許因小字曰婆留而井
亦以名焉王自幼常與羣兒聚戲于樹隂石上或伐薪必
使羣兒聚以供已随多少而賞罰焉王嘗憩後山忽一石
屹然自立王因志之及貴建功臣精舍於其地遂以石為
佛坐樹號衣錦將軍十三年冬十月皇祖太尉薨將葬之
夕大風拔樹于野詰旦術者引靈輀將就葬所謂王考曰
此拔樹之穴是天唘也宜以葬遂窆之畢術者撫王曰當
貴此孫耳王常遊徑山書院有道人洪湮者每迎于門王
頗惡之一日自後山避徑而往湮亦迎焉王問其故湮曰
君非常人故預知耳
(乙未)乹符二年夏四月浙西鎮遏使王郢作亂勅本道徵兵
討之時董昌戍石鏡鎮亦募鄉里之衆以副召王王遂委
質于董氏始為偏將王入軍中驍勇絶倫為董氏所重
時王年二十四矣
及董為杭州一日因事遣王之臨安途次餘杭有瞽者善
摸骨相集于龍光槁
在餘杭縣
王因請相竟無一言王一日自臨安而還日已暮矣相者
復在舊所王遂贄金以為請相相者曰㫄無人乎王曰獨
在斯相者乃引臂久之嘆曰天下亂矣朞時之内再遇貴
人言訖而去旬日後王復以束帛至餘杭將酬之訪于鄉
閭竟絶蹤跡
(戊戌)五年寇盗蜂起有朱直管曹師雄王知新等各聚黨數
千剽掠于宣歙間秋九月王率本鎮兵討平之以功聞授
石鏡鎮衙内都知兵馬使遷鎮海軍右軄
(己亥)六年秋七月黃巢擁衆二十萬人大掠州縣淮南節度
使高駢羽檄徵兵討之時巢三百餘衆將及石鏡鎮王谓
董氏曰黃巣以數萬之衆踰越山谷旗鼓相遠首尾不應
宜以伏兵襲之賊或少却則可逐矣巣前軍二千餘衆果
﨑嶇而至王率二十騎伏于草莽巢小將单騎先進王親
注弩射之應弦而斃伏兵遂起巣兵大潰王謂衆曰此術
止可一舉耳大軍必至則衆寡莫敵矣宜乘勝張虚聲以
懾之乃進屯八百里
古地名也
途次逆旅遇一老嫗而誡之曰後有兵至當言臨安兵屯
八百里未幾巣兵果至具如所對賊衆相頋曰向止數騎
尚不可當况八百里乎遂不犯境王又伺其後軍殺獲人
馬而歸功董氏淮南高駢聞而偉之
(庚子)廣眀元年冬十二月黃巣犯闕僖宗入興元杭州始建
八都
臨安縣曰董昌王副之餘杭縣曰陳晟於潜縣曰吳文
舉鹽官縣曰徐及新登縣曰杜稜唐山縣曰饒京富春
縣曰文禹龍泉縣曰凌文舉各聚千人以衛鄊里
既而高駢吕董氏赴廣陵王亦從焉時駢熟視王頋上右
曰此人他日爵祿必遠過于我時駢將大舉討巣命董氏
從行王謂董曰竊窺高公無討賊之志苟從其行功效不
立是同坐罪宜以捍衛鄉里爲辭董然之告于駢駢因以
禮而歸焉是月黃巢自稱大齊皇帝
(辛丑)二年春正月僖宗幸蜀改元中和勅高駢爲東西行營
都統起師討巣駢竟不出兵秋八月己丑夜星大如杯椀
交流如織至丁酉乃止
西晉之末五星互經天縦横無常未幾五胡之亂驗矣
九月詔授董昌杭州刺史授王都知兵馬使太子賓客
(壬寅)中和二年秋七月浙東觀察使(彭城)漢宏(姓犯王諱故號彭城)以天
子西幸乃遣弟漢宥馬軍都虞候辛約率兵二萬營于西
陵將圖浙西既燒魚浦劫富春兵勢甚盛董氏遣王率師
禦之是月十二夜將渡江而星月皎然兵不可渡王親掬
江沙吞而祝曰吾以義兵討賊天將見助碩隂雲蔽月以
濟我師俄而雲霧四起咫尺晦暝王大喜即先渡江竊賊
號縦火斫其營精兵繼至破賊殆盡漢宥辛約走之擁入
溝塹士卒大半溺死屍骸相枕冬十月漢宏又率衢婺䓁
四州兵七萬餘人遣登高鎮將王鎮領之營于江干連營
相属王率儒童鎮將徐靖浙江都遊奕使阮結銜枚宵濟
復大破之王鎮奔諸暨王獲漢宏所署主將憲官偽勅二
百餘道俘馘萬計兵甲生口稱是歸漢宏所掠民間妻女
于鄉里者數百人是月詔王兼侍御史
(癸卯)三年春三月漢宏又分兵于黃嶺岩下貞女等三鎮及
山洞凡九十三所皆千餘人以圖大舉王率八都兵自富
陽以趋之破黃嶺岩下及山洞三十餘所生擒貞女鎮將
陽元宗岩下鎮將史弁等仍焚其兵甲夏四月漢宏自領
兵屯諸暨古剥嶺至于亭凶亀山之下王先攻諸暨獲糧
二萬餘斛旋破古剥嶺亭山等寨賊皆宵遁五月漢宏又
遣將何肅黃珪等率本道排門軍營于蕭山諸暨等處王
親禦之破賊一萬餘人生擒都虞候章公直餘黨走之冬
十月漢宏又遣弟漢客与辛約巴立李萬敵等會温處等
州兵洎白丁十餘萬衆從蕭山西陵大出戰船以謀宵濟
王自新沙由漁浦而攻之戮何肅等遂趋萧山是月戊午
王親與漢宏遇自午至戌破賊大衆漢宏易服持膾刀而
遁時軍中有異其状者將擒之漢宏誑曰我宰夫耳遂伏
于亂屍之内得免次日漢宏復舉餘黨四萬人來抗我師
乘勝大敗之斬漢容辛約及招討判官譚昇都知兵馬巴
立先鋒李萬敵仍獲漢宏偽淮海招討使印一紐戰艦五
百艘馬四千蹄兵甲萬計俘馘千人漢宏宵遁歸越
(甲辰)四年春二月婺州王鎮執刺史黃碣請降于王漢宏聞
之使其下婁賚殺鎮而代之夏四月浦陽鎮將蔣環會我
師攻婺州生擒婁賚而還未幾勅命中使焦居燔為杭越
通和使俾其改過王遂班師以待之漢宏因殺王人密徵
水師于温州刺史朱褒出戰船習于望海以史惠施堅實
韓公汶領之復圖水陸並進秋七月勅授王國子祭酒兼
御史大夫右千牛衛將軍冬十二月朔天子南郊改元大
赦
(乙己)光唘元年春正月僖宗發蜀三月至京師冬十月授王
檢校散騎常侍右武衛將軍十二月監軍使四令孜進逼
帝如鳳翔
(丙午)二年春正月田令孜劫駕如寳雞二月復興元冬十月
大將朱玫立襄王為帝
朱玫僣立煜為帝以正其反逆之罪也
是月一日王謂董氏曰除惡務去根本不𡭗當為後患願
以全師討之董曰然王即日進師以諸都兵馬使阮結守
梅市監陣使錢爽守雙童遏後使駱團守平水䧏將使章
可周唐晟王公備等守蘭頭江海遊奕使崔則守羊石是
月辛亥王親率師自諸暨趋平水導山路至于曹娥埭癸
丑破韓公汶因與朱褒遇水師戰䑲皆焚而溺之甲寅進
屯豐山梅城鎮將施堅實執漢宏右直將張師及歸于王
丙辰進拔越城漢宏走台州辛酉戮漢宏妻母弟姪及其
黨史惠史侃都虞候蔡約于軍門十二月丙午台州刺史
杜雄執送漢宏至命斬于會稽市漢宏斥刑者曰吾廉察
也非汝軰可殺吾嘗夢手捧金錢殺我者錢公也乃請王
親刃焉
漢宏兖州使院之小吏也尋爲大將尋本州兵以禦黃
巣寇遂殺將首劫輜重而叛詔忠武軍討之不利復命
前濠州刺史崔鍇招擕之宏遂䧏授宿州刺史會浙東
觀察使柳韜以賄免朝官皆耻代之議者以漢宏䧏將
也以䧏將代賍吏宜矣乃除之既有七州之地而復萌
逆節常會客酒酣謂衆曰天下丧亂金刃之䜟焉知非
僕遂撫掌大笑復又會于使院有羣鴉噪庭樹上因使
伐木有座者言此樹有年矣鴉噪乃常耳願勿為怪宏
曰我將斬白蛇豈止此樹邪遂伐之又嘗構別第窮極
雄壮一日有飛帛書署其門曰漢宏是賊豈宜造此大
宅宅之中堂懸一錦傘守衛甚謹即夕失之人皆以為
任俠所獲及舉兵至西陵將謀渡江乃禱于江干俄有
一矢墜其前莫知其所來宏頗惡之既敗弃其母挾妻
而奔焉就執之日董庶人讓之宏曰成即是敗即非自
古何有不敗之家不亾之國然則僕射亦有名將良策
宏無之以至于此何必太譲㦲
既而儒童鎮將徐靖以俘掠居人戮之于市北關鎮將(彭城)
孟安与弟孟宿輒起府庫散其本部仍執廉使牌印王因
饗于擊場遂責之孟安即席謀王立斬以徇時孟宿部兵
屯于外王親撫之悉有其衆越人及諸將皆推王為主王
固譲董氏董遂權蒞于越杭人復請王代董氏時浙西節
度使周寳承制以王權知杭州軍州事兼杭州管内都指
挥使是月赴本郡錄其事以聞詔授王撿校尚書
(丁未)三年春正月帝在興元勅授王杭越管内都指揮使上
武衛大將軍充杭州刺史董昌為越州觀察使
凡國王自陪臣已下所授官爵自貞明戊寅已前制用
詔勅皆自間道而至戊寅以後南康貢路阻絶則皆航
海而至皆出其迎授徐審德本日月而書之他皆倣此
三月潤州客司軍將(彭城)浩逐節度使周寳出于毘陵推度
支催勘使薛朗為主仍火其城是月帝至鳳翔夏四月六
合鎮使徐約攻陷蘇州淮南高駢為其下畢施鐸所幽乃
召宣州觀察使秦彦為主五月王命東安都將杜&KR0994;浙江
都將阮結靖江都將成吉率兵討薛朗
初杭州山賊朱直為亂遂募八縣鄉兵以討之因為八
都臨安董昌首之今東安浙江靖江皆其數也其諸都
地名都號首將名姓並見于前
六月師次陽羡與賊將李君旺遇大破之獲船八百餘艘
秋九月秦彦殺高駢
駢擁兵叛命信用妖人自取亾滅秦彦与畢施鐸出師
屢敗疑駢黨内應遂殺之高駢之事豈非佛氏所謂輪
廻果報者乎易曰積善之家必有餘慶積不善之家必
有餘殃曾子曰出乎爾者反乎爾者也若高駢所淂猶
未足以償數千人之怨纔足以見天道好還之不差忒
耳
是月詔加王檢校戶部尚書至日王師次禹城斬賊將丁
重德属將趙君度走之遂進攻常州丁從實棄城宵遁
從實浙西小將也有微功于周寳故用為是郡人以為
暴虐號為此丁滅門及是奔于海陵鎮鎮使高覇及楊
行密同入海赴高駢之難從實竟為行密所&KR0675;也
十月周寳遂歸于王王以属郡禮具&KR1060;鞬迎之于郊仍舍
于樟亭驛是日廬州刺史楊行密始入淮南十一月十二
日文穆王生十二月命杜稜為常州制置使遣阮結等進
攻潤州是月乙未周寳卒
寳字尚珪曾祖侍選唐滄州魯城令幽薊之亂魯城以
一邑拒寇為賊所害祖光濟上贊善大夫依矦希逸于
平盧軍為衙門將每行陣獲攻魯城者必殺之以祭父
父懷義以武藝為韓臯所重累官至工部尚書天德軍
使寳即第三子也以父蔭為千牛備身尋去求軄依天
平軍帥武宗三年徵方鎮有才器者入宿衛寳因隷右
神策軍出為良源鎮將有戎政本軍表聞授右廂都押
衙馬步軍知軍事大將軍出涇州聚糧二十餘萬斛黃
巣之亂移鎮海軍節度使僖宗幸蜀加授右㒒射檢校
司空中和二年拜同平章事時朝廷以丞相王鐸率諸
道兵復長安以寳為天下租庸副使兼管内營田使五
年授特進檢校太保兼侍中進封本郡王至是以疾薨
年七十四子璵嗣比唐制武選以馬上擊毬較其能否
有置鐵鈎于毬杖以相擊寳嘗遇此選為鉄鈎所摘一
目睛迭寳即取而吞之復擊毬遂獲頭等授涇源勅賜
一木睛以代之木睛不知何木視之亦明置水中無所
礙真睛矣一日早起盥漱其睛墜水盆中侍姬竊笑寳
怒曰我瞎漢何足笑也遂殺之潤州衙軍以軍額號鎮
海軍盖舊宿也寳復置親信號决勝軍處之後樓使其
子璵搃之衆號為後樓軍其衣食糧賜數倍于鎮海士
卒頗有怨望因恣横于外一日會客于後樓即席有言
其事者則殺之而薛朗与鎮將(彭城)浩友善遂以寳意示
之且誡其軄下浩聞之憤曰可以免禍者不過反耳是
夕遂率鎮海軍而叛乃推朗為主寳聞亂率家属跣襪
拓芙蓉門召後樓軍曰後樓軍兒即能救我乎後樓聞
之亦同叛焉寳遂奔高駢與寳夾江為鎮頗有嫌隙及
奔駢遺書曰竊承走馬以及奔牛又遣送黃虀一瓶葛
粉十斤以表虀粉之意寳在泾源至于金陵多會賓客
歡宴終日後庭楽妓百餘人水陸肴膳日極豐美以撫
養欠均以致叛亂得罪驕奢蠧其福祿而使其然乎
(戊申)文德元年春正月孫儒殺秦彦畢施鐸
彦等因高駢信妖慘酷遂亂殺駢并殺駢子弟甥姪有
一婦人臨刑戟手大罵曰我必訴于上帝使汝等後日
舉家殺戮一如我今日至是果如所言也傷㦲
是月駕在鳳翔丙寅我師克潤州生擒薛朗而還王命剖
心以祭周寳(彭城)浩走之王命阮結為制置使又命築嘉興
縣城二月駕還長安大赦改元文德三月朔日有蝕之僖
宗疾革命立夀王為太弟帝崩太弟即位是為昭宗詔加
王檢校司空夏四月孫儒入淮南陷揚州楊行密行海陵
復歸廬州秋九月王命從弟銶率兵討徐約于蘇州盡驅
州人以守城皆文其面曰願戰南都有軍事衙推陳車
車本二名上字犯忠献王諱
謂人曰南都者盖都邑之稱杭州終當建國乎冬十一月
楊行密攻殺宣州刺史趙鈴而有其地
(己酉)龍紀元年春正月朔改元三月我師破徐約于蘇州約
奔入海中箭而死
約曹州人初從黃巣攻天長遂歸高駢為六合鎮將浙
西周寳子婿楊茂實為蘇州刺史約攻破之遂有其地
而制度不軌劫王貢賦至是而滅宜㦲
王命海昌都將沈粲權知蘇州事夏四月丁丑命築安衆
營于臨安五月甲辰潤州阮結卒
結字韜文錢唐人也杭州建八都結亦副焉中和二年
以征漢宏有功授散騎常侍光唘三年征常州又平潤
州累授戶部尚書四年充潤州制置使尋遷刑部尚書
初徐約之黨三千餘人來䧏結撫之失所囙散香于甘
露寺輒為所叛投于江遂成疾而率年四十六
王以其弟右驍衛將軍阮綽領其本郡仍命成及代所任
及盡誅其叛卒秋七月勅授王金𬗋光祿大夫檢校司空
本州防禦使冬十月勅除給事中杜儒林為蘇州刺史以
沈粲為制置使十一月帝南郊更名&KR0929;改元大順是月宣
州楊行密遣將李宥陷我毘陵執杜稜而去
初李宥攻毘陵鑿穿地道而入兵甲俱以土中夜入于
&KR0994;之寝室因執稜于卧榻而去
十二月淮南孫儒遣其下(彭城)建封帥衆陷我潤州成及奔
歸
(庚戌)大順元年春正月戊子朔皇帝受冊尊號大赦夏四月
勅遣使徵兵討李克用因道遠事遂寝秋七月常州李宥
陷我姑蘇制置使沈粲害刺史杜儒林及兄延休而奔于
我王以其失備復害刺史將欲誅之粲遂奔孫儒
初沈粲之攻杜儒林儒林曰勿殺我與你金粲曰殺爾
金將焉往遂殺之儒林延休異母兄弟也同日而生至
是同日而死異哉
是月楊行密遣將張行周爲常州制置使八月制加王吳
興郡開國男閏九月孫儒復遣(彭城)建封攻毗陵殺張行周
而復困姑蘇是月王命築新夾城環&KR0694;氏山洎秦望山而
廻凡五十餘里皆穿林架險而版築焉王嘗親勞役徒因
自運一甓由是驂從者争運之役徒莫不畢力冬十一月
孫儒陷姑蘇李宥奔常熟十二月孫儒歸淮南仍以沈粲
爲制置使是月勅遣使高品賜官誥加王檢校司空同平
章事
(辛亥)二年春正月孫儒自淮南復入姑蘇將乘勝以圖我王
出舟師以禦之儒遂絶南頋夏四月彗星見大赦天下秋
七月城東安鎮冬十二月孫儒燒掠蘇常遂逼宣州困圍
楊行密行密遣使求救于我王王出糗糧甲兵以助之是
月常州甘露鎮使陳可立㩀本州王遣師平之
(壬子)景福元年春正月丙午朔大赦改元二月命從弟銶為
蘇州招緝使夏四月勅陞杭州為武勝軍授王本軍防禦
六月王出師會宣州兵敗孫儒于宣城行密斬孫儒傳首
京師宣州以沈粲歸王戮之于市而行密因有廣陵焉
初楊行密軍師張某㦯曰李某頗善占筭前一日謂行
密曰明日大水亭午可獲孫儒時畏日曦赫儒兵正勝
人皆哂其言及詰旦西北有雲大如箕漸漸㳽漫俄而
澍雨大水暴作儒謂衆曰城中大水將及我諸營自頋
無相救也俄而水深丈餘城中知其號令乃徑出兵邀
擊儒營他皆不救因獲儒軍師之言果騐
是月泉州王潮攻陷福州殺范暉而有其地
亦作鮑姓乃陳岩之子婿也岩為福州數年而卒以暉
繼之至是為王潮所害時福州嘗有僧記之曰潮水來
岩頭没潮水去矢口出矢口盖言將來繼潮之人也
(癸丑)二年春二月楊行密以其將田頵牧宣州安仁義牧潤
州夏閏五月詔授王本軍團練使蘇杭等州觀察處置使
進封彭城郡開國侯食邑七百戶秋七月丁巳王率十三
都兵洎役徒二十餘萬衆新築羅城自秦望山由夾城東
亘江干洎錢湖霍山范浦凡七十里咸通中京師有望氣
者言錢唐有王者氣乃遣侍御史許渾中使許計齎璧來
瘞秦望山之腹以厭之使回望氣者言必不能止又郭璞
撰臨安地志云天目山前兩乳長龍飛鳳舞到錢唐海門
山起横為案五百年生異姓王
率十三都者八都之外有𬗋溪保城龍通三泉三鎮是
為十三都也
九月制授王鎮海節度浙江西道觀察處置等使潤州刺
史
先是今年三月詔以鳳翔宿衛耀德都頭李鋋授特進
同平章事領浙西差朝廷以李茂貞徹海王惡其黨將
奪之權故有此授而丹陽已為淮人所有鋋不能至所
治至是命王時議當之又周寳蒞丹陽州人凡有期必
曰待錢來斯之應也比蜀禅月大師休公嘗上詩曰今
日再三難更譲䜟辭惟道待錢來明矣
(甲寅)乾寧元年春正月乙丑朔大赦改元二月王命成及權
蘇州刺史三月制王自光祿大夫檢校司徒進充本道營
田招討塩鐵制置發運等使夏五月勅遣中使(彭城)延鉅特
授王開府儀同三司同中書門下平章事六月勅遣中使
賈居憺賜王私門立戟
(乙卯)二年春二月進封王開國公食邑一千戶是月威勝軍
節度使董昌僣稱皇帝建元順天國號羅平
年號或云天冊㦯云天聖皆非也江東羅諫議隐撰吳
越行營露布曰羅平者唘國之明順天者建元之始又
曰以將門稱天冊之樓以會府為宣室之地明矣
昌以書告王其所稱云權即羅平國位印文曰順天治國
之印王淂之吕賓吏以議曰董氏昔吾鄕黨也今吾鄰藩
也其豐功茂績崇階厚祿又吾所以贊成也今採聽妖妄
遂圖潜亂吾以授朝廷將相當徵兵以討之然以悪迹方
炳庶㦯能改吾先馳書以勉之救其覆族之禍衆悉稱善
乃遣賓属沈滂率將吏數百人移書以諫之曰與其閉門
作天子與九族百姓俱作塗炭不若開門作節度使終身
富貴無憂也及今悛悔尚可及矣昌竟不聽王乃表聞之
仍又率兵至迎恩門望樓再拜且諭曰大王奄有數州位
兼將相非不貴也非不富也一旦顛倒兵柄改易臣節自
貽伊戚禍不旋踵今率諸州兵至城下以俟大王改過苟
不見聽則天子赫怒羽林黃頭濟江而至襲大王之城非
唯大王有累卵之危實鄕黨生靈皆歸鼎㸑矣禍福之道
惟大王擇之昌于是送犒師錢二億萬仍執妖人應智王
温室巫姬阿韓掾吏吳瑶秦昌𥙿至于軍門且言待罪于
天子王遂誅應智等而還復表其事時越州都指挥使馬
綽指挥使駱團出降俄而詔王討昌又勅遣中使高品李
重密來勞我師仍削奪董昌官爵
詔曰夫雷霆霜雪上天降以成物明賞飭法哲王垂以
理人是則陽春不可以獨為歲功仁恕不可以專為君
德威刑之作其在斯乎朕以眇躬祗膺大寳奉祖宗之
丕訓荷天地之洪休八年于兹一日無怠遜于志者既
求諸道逆于心者必本于情苟懲戒之不明懼典章之
斯廢威勝軍節度使隴西郡王董昌出于行伍属遇艱
難權握兵戎位崇將相器纔盈而自覆鼎必折而遂傾
囙憑生祠輒有狂計假陳妖異惑亂邪巫鼓噪危樓偽
為建國不思理代徒生犬吠之音欲就崇祠妄舉狐鳴
之兆賴浙西節度使錢與諸司等皆忠誠憤激壮節
堅高始以逆順之理飛章諭之而不悟次以攻伐之謀
盟約脅之而不回至于率兵直以靡壘雖復假言幻惑
止遏兇邪終為閉壁偷安不便束身歸罪是其陰詐猶
欲張皇魚戲鼎而雖亦可哀蜋拒轍而終爲不率天討
有罪鬼淂而誅其董昌在身官爵並皆削奪仍委爾進
兵攻討越州城士庶且多寧無勇敢之徒善以功名自
許如有梟戮生擒董昌者授以三品正員賞錢一萬貫
如先有官者超三資酬奬如是董昌威制曾助妖謀翻
然改圖轉禍爲福有所自效者罪並不問賞則與之於
戲悪殺好生君人令德仗順伐逆武夫令猷鳴鼓而攻
既非獲已奮戈而起亦宜慎諸勿發勿焚無誤無失网
俾觀聽謂我黷武而勤兵也
夏四月辛卯蘇州雨雪乙巳皇考太師薨六月制授王檢
校太傅彭城郡王兼浙江東道招討制置兩浙塩鐵彂運
等使是月王起師討董昌秋七月制授王𧺫復雲麾將軍
上金吾衛大將軍員外置同正員是月帝幸莎城旋至石
門鎮八月車駕還京于是董昌求援于淮帥楊行密行密
遣將臺蒙等困圍姑蘇以應昌冬十月行密又遣安仁義
田頵等攻我鎮戍昌遣禆將陳郁鍾福率黨屯于香嚴寺
又遣李蕙崔温屯于石候
香嚴石候皆地名
王命武勇都知兵馬使頋全武馬步軍都知兵馬使王球
率兵往逐之遂戮李蕙崔温等未幾昌復搆湖州刺史李
師悅率兵四千餘人侵我封境又遣徐淑困我嘉禾王命
内衙都虞候方密襲之不克更命頋全武率所部而禦之
囙破烏墩光福二岩而府城東接大江賊不得聚然沙路
平漲賊之游兵得以來往王謂全武等曰賊若有我江壖
襟帶甌越則不可當也汝善禦之十一月衢州刺史陳儒
卒弟岌嗣時頋全武遣偏將孟寳蔣璠率兵屯于西陵是
月勅王依前起復檢校太傅兼侍中加食邑一千戶是歲
終郊封胥山伍子胥為惠應侯
封胥山祠不詳詔命年月羅代集有碑云三年閏正月
則知詔下之明年為碑今按長曆乹寧三年今甘崇耳
(丙辰)三年春正月勅授鎮海軍水陸都指挥使費州刺史高
彦諸軍應援指揮使夷州刺史沈夏並檢校司空是月安
仁義出戰船從湖州將渡江以應董昌王命武勇都指挥
使許再思等禦之仁義竟不敢渡然沙路之患未弭乃祭
江海而禱胥山祠一夕驚濤沙路悉毁江壖一隅無所患
矣昌又遣徐珣李玄賓等㩀肅清四朴九鄕之地王命頋
全武王球擊之徐珣等來䧏昌又遣將湯舊領兵守石城
袁邠領兵守永寧時昌鎮遏使朱威与賀蘭風招緝使孫
仲殷等並投𣢾于王且為越軍所襲朱威等由海道而至
二月王命頋全武許再思自西陵趋石城與湯舊遇遂破
石城
去越城僅三十里
生擒其黨六百餘人湯舊等走還昌不能援三月我師復
攻餘姚袁邠因大戰賊黨逃溺者相半而明州刺史黃晟
遣指揮使梁從晊率兵來應我師袁邠堅壁自固昌益兵
以救之頋全武遣武勇隊主(彭城)彦章又遣將陳郁自南臻
丫口至于富陽漁浦等處屯聚王命王球等擊之又截其
衝要生擒賊將徐宣等斬首二百餘級昌遣婺州兵及諸
鎮兵以應之時陳郁率其黨千餘人來䧏夏四月我師執
袁邠及徧將潘薦等凡二千餘人王以朱威復為永寧鎮
使是月頋全武進圍越城而椘武王馬某始有湖湘之地
王馬姓名犯宣祖廟諱故以謚易之也
五月辛巳董昌親閱戰于五雲門仍懸玉帛以誘我師頋
全武許再思等奮擊之其黨大敗昌愕視而退至是始懼
自去其帝號
初城中有言王師雄壮強盛者輒怒而斬之有言王師
兵疲而糧絶者則喜而賞之于是親閱我師奮擊始大
懼而退
次日王命分兵進攻以頋全武充諸軍都虞候東面都知
兵馬使與指揮使孟寳等攻五雲門王球充右副指揮使
與蔣璠等攻亭山及申光門陳章充右副指揮使與錢顔
攻關子門許再思充馬軍都虞候北面都知兵馬使攻昌
安門駱團充四面都指挥使攻迎恩門是月癸未越城將
拔而臺蒙等陷我姑蘇刺史成及被執王乃召全武議將
分兵西陵以備北寇全武上言曰賊之根本繫于甌越豈
以失一姑蘇而遂逭天討碩先拔越城然後復茂苑未遲
王從之乙未董昌猶㩀牙城拒之王紿昌曰奉詔令大王
致仕歸臨安昌乃送牌印而出頋全武遣上武勇都監使
吳璋執昌至而斬之越州平王命散府庫金帛以賞將士
開倉廩以賑貧乏又斬偽宰相李邈蔣瓌等十餘人以下
脅從者悉宥之
董昌臨安人也始為土團軍破山賊有功為石鏡鎮將
尋遷杭州平(彭城)漢宏復除越州其始在餘杭洎領越州
頗有廉儉之度累授開府儀同三司检校太尉同平章
事封隴西郡王時属京師丧亂文籍多亾越州有裴氏
書樓昌悉取其書以貢授諸道採訪圖籍使既而恣為
滛虐凡按罪人無輕重枉直必命骰子使之對擲勝者
宥之否則殺之而案牘不復參决但一㮣誅戮而越州
有白樓門門外即殺戮之所地為之殷守門者嘗夜聞
鬼哭凡軍中制度多所改易隷中軍者衣黃布背印威
儀二字隷外軍衣白布字號如之凡所器玩無大小皆
號以元字軍中文其臂者亦如之識者以為元者錢之
文也皆當歸錢氏昌建生祠諸郡置土馬有誑馬嘶彂
汗者畢被賞又立將吏木偶悉用長釘以釘其足曰更
三二百年免有顛踣末年盈滿遂圖僣亂故妖人應智
等竟以幻惑進愚民俗吏致龜魚符印者日以百數又
集無賴之徒皆斷腕劈耳號曰感恩都以備腹心及議
主國號有客使倪德儒語昌曰中和辰已間越中嘗有
聖經云有羅平鳥主越人禍福敬則福慢則禍于是民
間悉圖其形以禱之今觀大王署名與當時鳥状相類
乃出圖示昌昌欣然遂以為號僣立之際年月日時皆
用夘從妖言也或云古䜟書云江東岸上重日生昌以
名應之故悉用卯以符日出之義也初昌議立問會稽
令吳鐐鐐曰大王不為真諸侯以傳子孫欲為假天子
以取滅亾也昌族誅之山陰令張遂曰浙東雖領六州
大王稱帝彼不從徒守孤城為天下笑昌又殺之節度
使黃碣悪其惑亂屢諫碣家奴有致印于昌者碣將殺
奴奴遂投昌匿之碣乃密致書于管榷官李滔有順天
將期一統其如之何以愚計之針豈為矟邪之句有竊
其書送昌昌集吕議之碣曰今王室雖衰天人未厭大
王興于畎畆受朝廷厚恩位兼將相富貴極矣奈何一
旦忽為滅族之計昌詬之曰𡭗賊負我好聖明時三公
不能待先求死也遂斬碣首投之厠中仍族誅之而李
滔亦遇害自王師攻討而遷延未克者以其姪真小淂
志耳俄而真與小將刺羽不和譛于昌而殺之衆由是
觧軆盖作亂天實所廢然也
是日乃雨
自前年仲冬不雨至于今乃雨盖昌暴虐如是今平之
乃雨也
秋七月李茂貞犯闕帝幸華州八月刺授王檢校太尉兼
中書令加食邑一千戶實封一百戶賞去偽之功也仍遣
供奉官寗全道賜王旌節又遣中使韓&KR0595;範來宣諭將授
王越州王固讓遂除宰相王搏(亦作溥)出鎮越州搏以王有
大勲宜當所授復固請辭冬十月勅改越州威勝軍為鎮
東軍授王領鎮海鎮東等軍節度使十一月戊子湖州刺
史李師悅卒子繼徽嗣
師悅要節制于朝廷制授中國軍節度使使臣未及境
師悦已寝疾使人覘之回報旌節已至蕪湖師悅聞之
喜不及拜命而卒
是月安仁義由南蕩復率餘黨攻東陽刺史王壇堅壁自
固
(丁巳)四年春正月帝在華州是月王命行軍司馬杜稜都監
使吳璋率兵救東陽安仁義復攻睦州一夕大風雨賊衆
驚擾而遁夏四月命頋全武与王弟鎮并武勝軍都指揮
使沈夏陳章高遇許再思等率兵自海道以救嘉禾時諸
將皆欲緩進惟全武請倍道兼行王從之一日師次嘉禾
城中莫知所之遽見我旗號皆大悅賊亦謂之神是日遂
内外夾擊擒賊將李宗禮偏將頋金等二十餘人俘馘不
可勝計乘勝大破賊寨十有八所又擒賊將魏約張宣楊
燔閻建等士卒三千餘人嘉禾平全武等又乘勝逐田頵
于驛亭埭頵由吳興而遁於時大水我師逐之斬馘沉溺
者僅于十里
初安仁義田頵之攻我也乃請淮帥楊行密率兵親至
擕一僧袒肩者來視王城僧曰此腰鼓城也擊之終不
可淂又聞城中鼓角之聲曰錢氏子孫皆當貴盛未可
圖也行密乃先歸而安仁義田頵駐屯于北郊復有電
火焚頵營震折威鎗由是俱敗豈非天使然邪
六月己酉王如東府受鎮東節鉞
先是勅命到時王謂衆曰淮寇未殄吾不敢奉命至是
方行
秋七月庚寅王至自東府命頋全武率師復姑蘇八月我
師屯崑山既而勅王𧺫復加食邑一千戶又遣中使焦椘
鍠齎鐵劵至
劵文曰維乹寧四年歲次丁巳八月甲辰朔四日丁未
皇帝若曰咨爾鎮海鎮東等軍節度浙江東西等道觀
察處置營田招討等使兼兩浙塩鐵制置發運等使開
府儀同三司檢校太尉兼中書令使持節潤越等州刺
史上柱國彭城郡王食邑五千戶實封一百戶錢朕
聞銘鄧隲之勲言垂漢典載孔悝之德事美魯經則知
褒德策勲古今一致頃者董昌僣偽為昏鏡水狂謀悪
跡漸染齊人而爾披攘兇渠盪定江表忠以衛社稷惠
以福生靈其機也氛祲清其化也疲羸泰拯於越于塗
炭之上師無私焉保餘杭于金湯之固政有經矣志奬
王室績冠侯藩溢于旂常流于丹素雖鍾繇刊五熟之
釜竇憲勒燕然之山未足顕功抑有異數是用錫其金
板申以誓詞長河有似帶之期泰華有如拳之日惟我
念功之旨永將延祚子孫使卿長襲寵榮克保富貴卿
恕九死子孫三死或犯常刑有司不得加責承我信誓
往惟欽哉宜赴史館頒示天下
是月勅封胥山惠應侯為吳安王
景福二年始作羅城而江濤勢激版築不能就王因禱
之而沙漲一十五里餘功乃成就故有惠應之請前年
安仁義以游兵往復禱之一夕驚濤沙路盡毁至是感
其靈貺請而封之
九月湖州刺史李繼徽以州附淮南牙將沈攸拒之繼徽
遂奔是月乙未王親廵吳興收繼徽家属凡二百餘人而
還湖州平王命海昌鎮將高彦為湖州制置使
李繼徽亦作彦徽父師悅乃徐州馬步院之小吏也属
王仙芝作亂遂投行伍後以遣獻黃巣首級以功授是
郡師悅能書長于斷讞州有十五都頭其下俱數千人
師悅撫之盡得其所時朝廷命將代師悅召諸校議之
㦯曰但慮君侯厭小郡耳不𡭗則苟有代人斷不奉詔
會進士頋雲旅遊于霅乃請雲草奏論之雲表略云觀
龍綸而髣髴猶鳳篆而依稀因不復代矣師悅在任置
舟楫樹倉廩以圖割㩀董昌僣偽師悅率兵食以應之
至是繼徽復以擕貳而敗焉初繼徽將納淮人也沈攸
以逆順之理諭之其衆因誓曰附李氏者居西附沈氏
者居東而居東者十得其九繼徽于是惶惑而遁也
冬十月淮人以臺蒙守姑蘇代朱黨也十一月己卯台州
刺史杜雄卒
雄台州楊梅鎮人也初與朱黨婁文俱為草寇婁文以
雄為副文害刺史羅虬遂侵漢宏不利因䧏漢宏署婁
文知明州事以杜䧺知台州後漢宏敗率其下六百餘
人奔雄雄使偏將方師立饗漢宏于驛亭其黨皆醉遂
執漢宏歸越以功董昌奏授雄為德化軍使至是而疾
卒
(戊午)五年春正月帝在華州改元光化是月我師救蘇州生
擒淮將李近思斬首一千餘級又斬其將梁琮張顒等而
楊行密復遣將李蕳率兵五千餘衆屯于無錫我師復攻
之獲其徧將陳益等而還餘皆走之是月王以越州指揮
使駱團為台州制置使二月勅移鎮海軍于杭州為理所
從王請也又授都押衙董(名犯太祖諱上一字)等恩命有差秋七月
勅授王檢校太師賜定亂安國功臣八月車駕還京九月
婺州刺史王壇遣將攻東陽王命使諭之息民故也冬十
月王遣頋全師率師克蘇州臺蒙李德誠等皆宵遁其下
秦裴因力屈而䧏蘇州平
初遣頋全武等攻蘇州淮將刺史臺蒙等皆棄城宵遁
獨秦裴守崑山不下全武攻之裴屢出戰復靳侮全武
全武怒益兵引水灌城城壊乃出降王曰𡭗軍弱如此
何敢久為旅拒裴曰裴義不負楊公今力屈而降耳王
善其言而全武亦請王宥之王從其請而宥之
王以嘉興都將曹圭權蘇州制置使尋命為本州刺史是
月勅授王兼兩浙安撫使加食邑一千戶實封一百戶閏
十月婺州王壇抗命王遣師伐之而衢州刺史陳岌貳于
我王復遣頋全武等討之十一月成及至自淮南王亦以
魏約等歸淮以報之
(己未)先化二年春正月我師大敗陳岌黨于龍丘二月勅遣
高品周道安改王本縣石鏡鄕為廣義鄕臨水里為勲貴
里所居安衆營為衣錦營仍賜兩浙行軍司馬杜稜以下
一百二十人並號贊忠去偽功臣三月婺州王壇求救于
淮南夏四月勅陞杭州為大都督府是月淮師遣將康儒
等來應東陽王命副指揮使方密羅聚等濟師于婺州及
蘭溪義烏等縣秋七月淮人有使入衢州者為我師殺之
仍獲陳岌所送楊氏地圖州印以歸
(庚申)三年春正月淮將康儒徐從皋等復攻婺州王遣從弟
銶率師討之三月我師大敗賊徒于軒渚遂絶其糧康儒
等由清溪而遁夏五月勅遣中使王金峯齎詔封王為南
康王加食邑一千戶實封一百戶王表陳譲秋八月勅授
王行軍司馬杜稜檢校太子太保是月庚申龍鬥于浙江
因過于郛郭壊廬舍或吸居人浮空而去數里方墮亦有
死者九月王壇奔宣城
壇本孫儒隊將儒敗率其黨三千奔睦州陳晟晟頗疑
之處于外城未幾壇將降黨與三河鎮將陳嚴攻婺州
婺州刺史將環奔會稽壇遂有其地至是而壇奔宣城
矣
是月辛夘王親廵婺州命浙西營田副使沈夏權婺州刺
史壬辰王至自東陽而東陽鎮將王永伏誅
永東陽人也在鎮治城壁置鼓角粧樓舞榭甍棟相接
又采妖妄立石瑞亭將規本郡及王壇攻之王以前年
婺民為安仁義所撓王故遣使諭之壇罷兵將追永歸
于府城而壇不從命故伐之事平今責永以不敬故斬
之以謝百姓也
是月甲午王復廵衢州陳岌降王以岌爲浙東安撫副使
命頋全武權知衢州事
岌兄儒本黃巣之黨尋降朝廷授以饒州光唘三年率
其部伍自饒廳事直指衙門而出入無預知者且誡其
下曰我自棄他郡州人無負我有殺掠者斬由是市不
易肆旣而徑趋衢州知州玄泰迎于郊儒詰之曰玄宗
御客安在泰泣曰使君不見容矣時信安有玄宗銅容
泰毁之故以是爲責遂斬之而自據焉凡在信安十年
頗有惠愛每秋主司請納稼儒必至城南綠野亭觀其
刈獲始使輸之又嘗見吏于倉所輒振衣以避穅秕儒
怒而罰之其所爲皆類此南海節度使(彭城)宗龜道由信
安見其品裁乃撫之曰此賊有士人之風儒亦欣然而
謝之及儒病時岌入省之因頋岌曰汝非偵我邪今汝
仁弱其如諸校何乃召列校豪強者十餘人入卧内皆
斬之遂以郡付岌王壇之叛岌實同其悪至是降而宥
之也
冬十月勅遣中使取王形圖于凌煙閣王命寫容以進十
一月庚寅中尉(彭城)季述与王仲先樞密王彦範等幽昭宗
于問安宫立德王𥙿為帝以昭宗為太上皇勅遣使進王
為東安王王不受命是月己酉葬皇考太師于安國縣錦
北鄉(或云義成鄕)清風里
初太師薨因有淮師葬是以緩按羅氏後集太師誌銘
曰昔歲乙夘今辰己酉十一月也今以長曆推之十月
二十五日乙酉葬太師未知孰是誤之也
(辛酉)天復元年春正月昭宗反正大赦改元出太子𥙿復為
德王而(彭城)季述等皆伏誅是月勅遣供奉官吐突令鐸來
宣諭仍賜國信二月王親廵衣錦營大會故老賓客山林
樹木皆覆以錦幄表衣錦之榮也命指揮使陳章為衢州
制置使夏四月丁丑王親廵東府五月勅授王守侍中進
進封彭城王加食邑一千戶實封一百戶仍陞王所居衣
錦營為衣錦城封石鏡山為衣錦山大官山為功臣山秋
八月勅授邵州刺史王子文穆王禮部尚書遥領邵州刺
史九月王以衢州制置使陳章為本州刺史是月壬子皇
妣秦國太夫人水丘氏薨冬十月淮將李神福等寇衣錦
城王命頋全武方密率師禦之全武等為賊所執
楊行密遣李神福等率兵欲圖杭州全武列八寨以拒
之神福詭言還師其所獲杭俘走還者皆不追至暮遣
羸兵先行而伏兵青山全武不知其詭奮勇追之伏兵
大彂遂被執王聞之驚曰丧我良將也既而神福欲歸
又恐為王所&KR0829;乃遣人守衛王祖考丘隴又令全武通
家信王遣使犒之神福受其犒賂而還
十一月駕狩于鳳翔王聞之悲泣乃遣使奔問帝嘉之賜
王御服夾襖子一副仍降御札于衣襟焉十二月淮人以
師老糧之求成而還是月勅王起復雲麾將軍上金吾衛
大將軍員外置同正員時王以衣錦城被寇命玄同先生
閭丘方遠建下元金籙醮于東府龍瑞宫其夕大雪惟醮
壇之上星斗燦然殿宇無所沾洒又有鑑湖宿釣者聞車
馬之聲甚衆復有一黑虎蹲于宫門外醮罷乃去
鑑湖昔賀知章所居者一名賀湖因犯僖宗廟諱今以
唐祕書此湖故名易之也
(壬戌)二年春正月帝在鳳翔三月朔日有蝕之是月癸丑至
乙夘三日浙右大雪盈丈雪氣如煙而味苦夏四月淮人
以頋全武方密歸我王亦以秦裴報之
裴即光化時蘇州降將也
是月制加王食邑一千戶實封一百戶五月勅封王爲越
王又加食邑一千戶實封一百戶是月庚戌温州刺史朱
褒卒兄敖代之
褒永嘉人也兄誕始爲本州通事官属寇亂兄弟皆聚
兵禦以功遂攝司馬及副使胡燔卒乃自據焉褒處兄
弟性頗強悖一日輒收兄誕印綬以州属(彭城)漢宏署褒
以知州事褒耳下有一赤點每怒彂則點移至口怒觧
如故誕廳吏嘗忤褒褒將殺之其母力救對曰比求郡
盖欲殺此軰耳卒不聽漢宏之亂褒率黨助之尋以同
姓結援于梁太祖奏授本州刺史充静海軍使褒善属
詩文亦好禮士但動不量力故不及世家滅亾矣
秋七月王親廵衣錦城治溝洫八月丙戌將還府城親饗
將校武勇都指揮使徐綰即席將謀不利惶懼辭以疾王
悪之即日命綰率所部先歸次日王發自衣錦城徐綰率
兵已及府城焚掠郛郭上武勇都指揮使許再思以兵迎
綰同叛將及内城王子傅瑛(亦作元)與三城都指揮使馬綽
牙將陳為等彂懸門以禦之王次龍泉有馳來告叛者王
遂疾行時北郭城門牙將潘長與徐綰遇斬首二百餘級
綰退營于龍興寺王微服至德勝門牙將周肅遣禆將鍾
審以舟迎王王遂沿江至内城東北登城而入城中莫有
知者北門直更卒憑鼓而寐王親斬之衆皆驚悟随命都
監使吴璋三城指揮使馬綽守北門内城指揮使王榮武
安都指揮使枉建徽守南門又命指揮使頋全武率兵衛
屯東府全武上言曰東府不足往當詣邗溝何者綰必召
田頵頵來淮南即興師矣宜早圖之杜建徽言曰楊氏嘗
由王脫孫儒之難彼丈夫者豈不能報王邪請以難告王
從之命全武行全武曰獨行事必不濟請擇諸公子王曰
我嘗欲以元璙聘于楊氏汝當輔而行焉全武遂与同往
矣湖州刺史高彦遣其子渭來赴難趋靈隐山而至為賊
伏兵所害命渭所部營于城南
高彦之聞難也亟遣子渭行渭曰今日不利彦曰赴難
之急何以吉辰邪遂促渭行渭不敢抗命遂率所部徑
趋靈隐山而來至是果敗也
九月徐綰果召田頵于宣城頵先遣客吏何饒來致意曰
相公請大王東之越城虚府署以相待所貴者兵不血刃
耳王復曰軍中叛亂何方無之尔相公不嘗為人長乎反
助其逆湏徑來何用肆言也既而頵至泊于北門以旗鼓
自蔽王登城將與之語俾開旗頵不之荅王注弩中其執
旗者頵見王城中大鼓噪懼退還營遷逼于西北隅
今清波門是也
乃使其黨㩀營以辱王亦注弩斃之頵伺夜復攻西北隅
梯橦畢集城中矢石如雨賊墜溝洫者不可勝計頵遂拔
營而退十一月頵復具舟楫將渡江絶西陵王命副指揮
使盛造朱郁大破之俄而楊行密遣使召頵曰𡭗不還師
我當以宣城授他人矣時行密使至頵營王城中莫有知
其意者王曰頵悖而無機倘淂密意必明言其可否王乃
使人往覘之頵迎行密來使于半道紅
半道紅在北郊舊植桃花之所凡數里
並轡而行果与言及罷兵之事覘者回以其言聞皆如王
所料也既而頵率徐綰許再思歸宣城王命致犒師錢一
百億以送之頵慮爲我師所逐遂委質而去
初王行至龍泉聞變召李咸占之曰大王覇業方永但
分野小災耳請勿爲慮不然大王當有疾王曰寧我有
疾豈宜害百姓邪王又召葉簡筮之曰賊無如我何王
曰淮人將同悪乎蕳曰淮人不來宣城當濟賊季冬方
敗而宣城亦當敗于明年今不足慮如期皆騐也而武
勇都指揮使徐綰本孫儒之黨來降乹寧中王以守禦
功因憊心膂前年錦城之役不用命王頗悪之及是始
治溝洫而遂叛焉
是月温州禆將丁章逐刺史朱敖敖奔無諸丁章遂㩀是
郡
(癸亥)三年春正月己巳帝還京師夏四月温州丁章爲木工
李彦斧殺之禆將張惠㩀温州是月城婺州秋七月睦州
刺史陳珣貳于我仍率黨攻婺州蘭溪縣王遣指揮方永
珍等率師討平之九月宣城田頵安仁義俱叛于淮而淮
帥楊行密請師于我王命方永珍率師至京口又命從弟
鎰率兵次宛陵以應行密師又命指揮使楊習代方永珍
于睦州冬十月我師与淮人生擒安仁義于潤州歸淮帥
而斬之田頵死于陣其母奉文穆王歸焉
(甲子)四年春正月帝彂長安三月勅遣衛尉卿許渾來宣諭
仍賜國信是月王子元璙與所娉楊氏至自淮南夏四月
帝至洛陽大赦改元天祐勅遣給事中鄭祈刑部員外郎
楊永休(亦作永承)進封王為吳王加食邑二千尸實封二百戶
秋八月昭宗崩太子即位勅遣使來宣告王素服舉哀于
軍門是月淮人轞送徐綰歸我王命剖心以祭高渭冬十
月朔日有蝕之是月癸酉大雪平地丈餘
(乙丑)天祐二年春正月制授文穆王等官爵是月淮將閻晊
等來㩀新安王命從弟鎰与指揮使頋全武等禦之我師
不利鎰等被執于賊三月廣帥(彭城)隐始有南海而衢州制
置使陳章亦貳于我夏四月陳章會睦州兵及淮將陶雅
等同攻東陽王命弟鏢率師討之秋八月處州刺史盧約
弟佶寇永嘉張惠奔無諸王命方永珍濟師于東陽會師
討賊九月陳章陷東陽執刺史沈夏送于淮南
夏海塩人也徐及爲監鎮与高彦隷其中及亦八都之
一號海昌者也王副董庶人討(彭城)漢宏于越州徐及遣
夏与高彦率本部會我師王見之甚悅延入卧内謂曰
吾東討之師已衆渡江之役無勞𡭗軰但徐及平素強
梁終非我所蓄以我東討㦯爲後患汝還本營爲我殺
之皆當以列郡牧汝然吾非誨人爲逆者但境土苦于
干戈不仁者當盡除之用息生聚耳汝等當識吾意夏
等再拜聽命王厚遣之既回告及曰董公与錢公以兵
討賊聞將軍以所部見助喜動于色然以東北爲慮設
有狗鼠偷竊復勞後頋夏等實託將軍以爲後㩀及有
軍師竊視夏䓁謂及曰二校至自錢唐皆有色文在其
面將軍宜備之及不聽夏遂與其下謀之一夕竊發及
死其下遂分而夏性兇暴不即我歸乃以所淂衆七千
餘人聚于臨平山下擇幼弱者盡殺之惟留三千餘人
徑往嘉興劫吳公約同入海為剽公約不從將殺之乃
扣頭曰惟吾兄之命遂與俱往未幾夏以公約庸懦因
放其歸夏所圖無成始復歸王王亦優客之累從征伐
歷奏軄官領遥郡至任果以殺戮為事上右指令小不
称意即加屠害王頗悪之夏一日復構私第于北郭制
度雄壮侔于公府今北市酒家樓俱夏之第也其長子
有過輒手刅之王以其噬子兹不悅出為東陽淮將陶
雅以兵攻其郡王不急救遂為淮人所執尋遇害
陳章自称衢婺二州刺史復分兵与淮將許野鶴等犯我
暨陽
野寉之名或云許再思軍中以其多語故號之而與徐
綰同悪者乃諸萬成慕野鶴故號其名焉淮南嘗致書
于王曰頵事書中俱萬成之名又非許再思也是其騐
矣
王命楊習逐之(一作廬)章兵大敗習遂攻東陽冬十月有獸
入吳興一角麟趾十一月王命建功臣堂于府門之西樹
碑紀功仍列賓寮將校賜功臣名氏于碑陰凡五百人是
月楊行密殂子渥嗣十二月睦州刺史陳詢奔淮南
詢即晟之弟餘杭人也八都建稱清平鎮將因侵睦州
而刺吏章緒稱疾以州付之晟在郡十八載而卒子紹
權嗣詢黜紹權而自立懼非王命頗不自安属徐許之
亂乃通田頵頵敗詢益懼及王命桐廬縣隷使府復徵
軍軄遂不聽命而叛至是而奔
(丙寅)三年春正月淮將陶雅率其黨自睦州歸歙是月王親
廵睦州時宣州觀察使王茂章為淮人所圖囙奔于王王
以為鎮東軍節度副使二月辛卯王至睦州陳章退保衢
州婺州平是月丁酉玄同先生閭丘方遠卒
方遠其先齊人嬰之後也父閏不仕以文學節行稱方
遠幼辨慧學于廬州道士陳玄悟尋傳法籙于天台玉
霄宫葉藏質方遠雅好儒學每披卷得之趋必曰葛稚
川陶隐居俱吾之師友也銓太平經為十三萹景福庚
戌歲始居餘杭大滌洞初入謁王談莊老之義逡廵而
罷退而歎曰彼英雄也是不宜與談玄虚之道者翌日
入謁遂陳春秋囙延之盡日由是王厚加禮遇重建天
柱宫俾以居之王奏請賜𬗋又勅賜號玄同先生一日
王于城南樓命方遠圖形前一夕王夢方遠駕鶴至由
是王益竒之江東羅隐每就方遠授子書方遠必瞑目
而授餘無他論門人夏隐言謂方遠曰羅記室令公上
客先生何不與之語方遠曰隐才高性下吾非授書不
欲及他事而隐亦盡師事之禮是日乃䧏聖節前一日
王使人以香花至方遠受訖乃入齋中作控鶴坐怡然
而逝復有異香滿室王以夏隐言繼其住持也
一日王命方永珍楊習等進攻衢州三月命浙西營田副
使馬綽權睦州刺史夏四月朔日有蝕之洪帥南平王鍾
傅殂子匡時嗣六月淮人陷洪州虜鍾氏而歸秋八月衢
州陳章導淮將周本吕師造等入其境為我師所逐遂奔
淮南
章本孫儒之黨尋降于王以從征董庶人功遂被任用
天福初始赴本郡王親餞于江干徐綰作亂越州客軍
張洪等疑懼乃與其黨三百餘人奔章章納之又属丁
章叛于永嘉而宣州田頵使其下戚滔將招之章因假
道而遣王聞之乃密使衢州羅城指揮使葉譲殺之事
泄章遂殺譲而叛初王命章城衢州工畢以圖獻王王
視西門樟樹謂左右曰此樹不入城陳章當非我所蓄
也至是果騐
九月周本等率其黨歸信州王命方永珍為衢州制置使
是月勅遣右散騎常侍王矩司勲郎中裴均授王吳王冊
禮冬十一月乙丑湖州刺史高彦卒子澧嗣
彦海塩人也初与沈夏同受王密旨殺徐及及死以首
歸于王彦等前後從征悉有功效及湖州李彦徽棄郡
奔淮南王親廵吳興其將沈攸等皆以已功有牧守之
望王遂題詩一章于嬰蘭堂(在湖州東南溪次)末云湏將一片
地付與有心人衆亦不測王將登舟始言曰我以此郡
付汝宜善撫之彦性淳厚居十一載政頗簡便累奏授
軄官遥領費州刺史尋至今任將終有道場山僧如訥
口能客拳手垂過膝是乃異僧及入州城彦以師事之
一日彦与之語决別未幾而卒
是月勅命王本道建三代師廟閏十二月王命弟鏢為婺
州制置使
(丁卯)四年春三月勅陞衣錦城為安國衣錦軍王命文穆王
伐温州夏四月戊午克温州斬盧佶而還王命都監使吳
璋為温州制置使文穆王復討處州是月梁太祖受唐禅
大赦改元開平奉唐帝為濟陰王勅遣上金吾衛將軍石
彦辭刑部郎中薛昭序來宣諭
初梁室受禅有勸王拒之王笑曰古人有言屈身于陛
下是其略也吾失為孫仲謀邪遂受之
五月處州盧約納𣢾于我王以為浙江安撫副使命指揮
使俞浩為處州制置使是月勅遣金吾衛大將軍安崇隐
進封王為吳越王增食邑二千戶實封三百戶仍賜號唘
聖匡運同德功臣
初節度判官羅隐勸王舉兵討梁曰縦無成功猶可退
保杭越自為東帝奈何交臂事賊王以隐不遇于唐有
怨心其言雖不能用心甚義之王不行
六月勅遣中使來宣諭秋七月勅賜王管内刺史並授官
爵仍賜母妻封邑八月勅授王兼淮南節度楊州大都督
淮南四面招討制置使九月詔封衣錦軍神祠號崇福侯
又賜道士鄭章號名玄章又賜號貞一大師夏隐言賜𬗋
並從王請也是月蜀帥王建稱帝國號武成冬十月勅授
文穆王金𬗋光祿大夫十二月淮人攻信州刺史危仔昌
來求救于我王遣師援之
(戊辰)開平二年春正月勅改臨安縣爲安國縣廣義鄉爲衣
錦鄕夏五月淮南都將張顥殺其帥楊渥將自立爲留後
逾旬大將徐温復殺顥立楊渥弟隆演爲帥六月制授王
檢校太師守中書令增食邑一千戶實封一百戶秋八月
勅改杭州唐山縣爲吳昌縣台州唐興縣爲天台縣是月
又勅陞杭越等州爲大都督府王送宣州王茂章入京師
茂章更名景仁避廟諱也
九月制授鎮東軍蓈度副使成及為保大軍節度使同平
章事副使餘如故未幾淮人困圍我姑蘇王命從弟鋸率
兵討之
(己巳)三年春正月梁帝遷都洛陽祀南郊大赦二月朔日有
蝕之勅選王子兩浙副使傅瑛為駙馬都尉夏四月制授
王守太保增食邑二千戶實封二百戶是月王命弟鏢為
海遊奕都虞候何逄司馬福等率師救姑蘇内外夾攻生
擒淮將何朗閭丘直等凡三十餘人獲兵甲生口三十萬
戰船二百餘艘陳章周本吕師造等夜遁五月甲寅王親
廵姑蘇是月丁巳明州刺史黃晟卒
晟明州鄞縣人也初應募于望海鎮鎮中立表以選其
魁梧者晟以矮陋不中選乃隷鎮都虞候林膺而晟性
強幹膺甚德之後潜還本鄊募衆據平嘉埭時權知州
事楊僎署晟為平嘉浦將有衆千餘人初(彭城)漢宏以台
州賊婁文知明州事文為楊僎所敗其黨杜宗自寧海
鎮鄕民㩀奉化晟自平嘉埭以所部擊之執杜宗等不
殺盡驅之使還台州獲其粟帛悉属于本道遂為奉化
鎮將佽飛都知兵馬使及餘姚鎮將相嘉侵越州董庶
人禦之不利而刺史鍾季文乃遣晟領兵攻相嘉擒殺
之董庶人奏授晟左散騎常侍充浙東道東西副指揮
使鍾季文卒遂有本郡晟頗尚禮士辟前進士陳鼎羊
紹素以為門賓江東儒學多依之悉加優待仍築其居
號曰措大營及董庶人僣偽晟亦移書諭之及王師舉
晟亦率衆應之在任十有八年遺䟽不請其子為嗣凡
府庫所蓄必題曰送使其忠順如此
辛酉王自姑蘇復如東府辛已復廵明州因城定海鎮命
子元為明州制置使信州危仔昌為其下應淮人而叛
遂奔于我王以為淮南節度副使六月壬寅王彂明州勅
遣刑部郎中姚洎禮部員外郎羅衮授王吳越王冊禮戊
申至自東府
王之廵句章也行次餘姚丈亭鎮舟凑巨石不能進既
而大雨震電有二龍負王舷之下鎮遏使翁元軻拽舟
而進二龍自舷而升焉此其異常也邪
秋閏八月制授王守太尉加實封二百戶
制曰集非常之事必有挺非常之才建苐一之功必有
居第一之位朕膺圖受命負扆開階未嘗以真太尉之
官輕于擬議大司之軄易于蕳求盖由其品爵尊其任
重不有英佐孰當異恩唘聖匡運同德功臣淮南鎮海
鎮東䓁軍節度使淮南浙江東西等道管内觀察處置
充淮南四面都統營田安撫兼兩浙塩鐡制置彂運等
使開府儀同三司檢校太師兼中書令杭越等州大都
督府長史上柱國吳越王食邑一萬五千戶實封一千
戶錢海嶽騰英星雲誕秀契君臣咸一之德有文武
兼備之才宣慈惠和忠正廉毅敦詩說禮樹百行于藩
籬去暴除姦敵萬人于幃幄弼予興運明乃嘉謨頃屬
淮夷不賓王化自𡭗益封吳會兼鎮廣陵追擒每盡于
隻輪覆溺速收其巨艦復聞奸宄屢優廵封謂天盖高
若水可恃𡭗又横戈憤悱獨力支梧妙算神機大殱戎
醜玄雲陣起雄風驅下瀨之師白露圍開沴氣散常州
之化再安生聚重復土疆薛公之三刺咸明漢主之一
竒斯在况早攀鱗翼備見肺腸同德同心二紀密參于
締構惟忠惟孝四方咸則其儀型苟非劇恩何以加賞
是用鏤于彜鼎冊以輅車擬吕望之尊崇正列矦之貴
重仍加真食復寵兼官式是奬酬且旌忠烈於戲進以
正大易所以經邦慎厥終格言用之居位勉思遵守克
荷寵靈服予訓辭錫𡭗繁祉可守太尉加實封二百戶
餘並如故
是月勅置蘇州吴江縣明州靖安縣
今定海縣是也
從王請也冬十月湖州刺史高澧貳于我遣其黨焚燒義
和臨平等鎮王命弟鏢帥師討之十一月乙酉彂運使羅
隐卒
隐字昭諫新登縣人也祖知微福唐縣令父脩古應開
元禮隐本名横凡十上不中第遂更名初從事湖南歷
淮潤皆不得意乃歸新登及來謁王不見納遂以所為
夏口詩標于卷末云一個禰衡客不得思量黃祖谩英
雄之句王覧之大笑囙加殊遇復命蕳書辟之曰仲宣
遠託婁&KR0878;州都緣亂世夫子辟為魯司寇只為故鄕隐
曰是不可去矣簡辭孔目官章魯風之詞也王初授鎮
海節度時命沈崧草謝表盛言浙西繁富成以示隐隱
曰今浙西兵火之餘日不暇給今朝廷執政方切于賄
賂以表執政豈無意于要求邪乃請更之其略曰天寒
而麋鹿常遊日暮而牛羊不下朝廷見之曰此羅隐詞
也及為賀昭宗更名表曰上則虞舜之全文右則姬昌
之半字當時京師稱為苐一隐性不喜軍旅唯与丞相
杜建徽善王初城西府命賓僚廵覧頋謂上右曰百步
一敵樓足以言金湯之固隐徐曰敵樓不若内向及徐
許之亂人皆以為先見一日隐寝疾王親臨撫問因題
其壁云黃河信有澄清日後代應難繼此才隐起而續
末句云門外旌旗屯虎豹壁間章句動風雷隐由是以
紅紗罩覆其上其後果無文嗣隐累官錢唐縣令尋授
鎮海軍掌書記節度判官塩鐵彂運使副授著作上郎
司勲郎中歷遷諫議大夫給事中賜金𬗋卒年七十七
歲所著江南甲乙集淮海寓言及䜛書後集並行于世
初新登鼍江常有二氣亘于江上晝夜不滅及隐洎丞
相杜建徽生而二氣不復見識者以為文武秀氣焉
(庚午)四年春二月湖州高澧導淮將李簡陳章等入其境都
將盛師友沈行瑜閉城不納王遣子元璙濟師禦之淮人
挾澧而遁
澧高彦苐三子也初彦夢一羽人持劍入卧内彦驚問
其故羽人曰我來為君之子報數千人冤耳其母自是
而孕不足月而生澧年十三四性即暴虐及嗣父位恣
行殺戮將吏侵晨入衙必與妻子訣別而入每登清暑
樓眺望則州城東西水陸行人亦皆絶迹澧夜义精也
嘗請太常博士丘光庭校書于樓中澧亦嘗往觀之一
日澧履襪而登光庭不知因回頋見一青面鬼遂大呼
俄而見澧密言曰博士慎勿言是驗之也又召鄕丁為
衙軍號儕要都皆文其面衣青衫白袴緋抹額凡所指
令必躬身仰首如夜义之状刀鎗弓矢常居上右又令
州人皆黥面約三日當畢過限則誅澧則以畫面而傅
以乾粉州人既黥澧乃洗去晩年將敗召郡吏議曰我
欲盡殺百姓可乎吏對曰百姓租賦所出殺之無可取
供給願求他可殺者時親紀二丁軍三千餘人會有言
其怨嗟者集于開元寺紿曰將饗汝因閉三門之半而
納之入者旋殺逮半在外者方覺因奔逸縦火為亂澧
聞盛怒閉城大索戮之無遺王以其兇虐滋甚將伐之
由是而叛先是道場山僧如訥以高彦將死与其訣別
退而謂其衆曰高公將殂我亦當逝何者盖有白面夜
义治此政矣𡭗軰亦宜避之俄而澧代其父白面者盖
澧未黥面耳澧至淮南屢取娼姬入其私室殺而食之
時王將戮之至是叛遂為淮人所害
三月癸巳王廵吳興命弟鏢為刺史癸卯至自吳興夏五
月奏改西府富陽縣為富春縣東府暨陽縣處州松陽縣
為長松縣秋七月詔原前監軍周廷詰已下二十五人
時有詔誅之王以其自前朝將亂求出避禍非(彭城)季述
之黨請以原之遂有是命也
八月始築捍海塘王因江濤衝激命強弩以射濤頭遂定
其基復建候潮通江等城門
初定其基而江濤晝夜衝激沙岸板築不能就王命強
弩五百以射濤頭又親築胥山祠仍為題詩一章亟鑰
置于海門其略曰為報龍神并水府錢唐借取築錢城
既而潮頭遂趋西陵王乃命運巨石盛以竹籠植巨材
捍之城基始定其重濠累壍通衢廣陌亦由是而成焉
冬十月戊寅王親廵衣錦軍製還鄕歌
歌曰三節還鄕衣挂錦衣碧天朗朗兮愛日暉功臣道
上兮列旌旗父老遠来兮相追随家山鄕眷兮會時稀
今朝設宴兮觥散飛斗牛無孛兮民無欺吳越一王兮
駟馬歸其雄辭壮氣實大風之儔也
丙戌至自衣錦軍命湖州都將盛師友權婺州刺史命斬
湖州廵校將沈行思
初高澧將奔而師友行思同有閉城之功王廵吳興乃
命師友從行而行思頗有牧守之望乃謂其同軄陳環
曰盛君來豈不佩印綬而歸邪不然我後安處子為我
裁之時環已淂密旨俾遣行思歸國乃紿之曰二人之
功本無優劣然王情尚未可測宜亟詣府城面較功績
以决其可否行思遂来覲王亦優待之環以送行思家
累至行思始悟其事深銜環遂懷怨望王將及國城行
思与陳環俱候于北郊行思自取巨槌擊殺環環奔王
舟以陳其前功復言師友與環毁間之状時師友方從
亟引之以相證行思輒奪威鎗將刺師友上右遂擒之
王曰吾早以汝強梁故不欲任始念汝閉城之效將牧
之他郡而今所為若此疇能容之乃命斬于龍丘山許
其家属收葬而師友遂有是命
(辛未)五年春正月丙戌日有蝕之夏四月制命王守尚書令
兼淮南宣歙等道四面行營都統增食邑二千戶實封一
百戶勅遣刑部侍郎李光嗣建王生祠于衣錦軍勅翰林
學士李琪為碑文
時從寮吏將校衆所請也
五月朔梁改元乹化是月築松江南北二城鏁柵畢備設
險故也秋七月勅命淮南兩浙幕府將吏五百人並賜贊
正安國功臣九月梁主如相州冬十月湖州刺史王弟鏢
殺防戍指揮使潘良懼譴遂奔淮南十一月梁主還京是
冬廣帥(彭城)隐殂弟巗嗣
(壬申)乹化二年夏閏五月朔日有蝕之梁主入洛六月梁主
遇弑郢王友珪僣位秋七月遣刑部尚書李皎尊王爲尚
父八月己丑城西陵
(癸酉)三年春正月友珪改元鳳曆肆赦二月均王友貞舉兵
誅友珪遂即位于汴京更名瑱復稱乹化勅遣供奉官楊
彦賓來宣諭三月勅授王尚父冊禮夏四月制增王食邑
三千戶實封二百戶淮將李濤率兵二萬自千秋嶺寇我
衣錦王命文穆王讨之生擒李濤等八千餘人王又命子
元璙帥水師攻東州又獲賊將李師愈姚延環等三千餘
人而還五月淮將花虔渦信等率兵五千餘人會屯于宣
州廣德縣將復寇衣錦軍復命文穆王討之六月師克廣
德縣獲花虔渦信及吏卒七千餘人而還是月辛夘彰義
軍節度使檢校太尉兼侍中成及卒
及字弘濟錢唐縣人也祖克評嘉王府長史父貞國子
博士及性淳厚為鄉里所重咸通中戊戌間捍山賊逐
齊寇聱名遂振及八都浸盛復分十三都以富春鎮為
静江都將属(彭城)漢宏作亂與王同事攻討漢宏平北關
鎮將(彭城)孟安謀亂即席奮劍將犯王及舉胡床制之偏
將盛造因執孟安&KR0556;戮以功奏遷散騎常侍復為静江
鎮光唘中潤州薛朗叛王命及討之時常州刺史丁從
實具牛酒以犒我師仍遣美女于諸將及取而斬之餘
悉不納因克之尋平潤州王奏及授兵部尚書充常州
防禦使潤州阮結卒命及代之累遷檢校司空尋為蘇
州刺史乹寧時淮人圍姑蘇常熟鎮將陸郢廵檢郭用
與其黨趙邯以其城應寇邯手刃其母妻子以盟城陷
及以禮見楊行密行密閱及府庫私室皆薬物圖書而
已由是重之至淮南辟為行軍司馬及拒之曰及以百
口託于錢唐不幸城陷于叛以至于此豈宜復以本道
符竹援富貴于鄰境不惟丞相不可百口其謂我何乃
引佩刀自刎行密遽止之囙厚禮而歸焉累署鎮海軍
節度副使奏授司徒至太傅天復中王廵衣錦軍命武
勇都將士以治溝洫軍中多怨言及慮有變亟請罷役
王不聽俄而作亂及護王駕回至北郭王微服將入城
及乃代乘王車行与賊鬥王遂得入王性嚴急每有所
檢彂必亟加斬决或及至王雖盛怒必為之觧其寵遇
皆此類也累奏授贊正安國功臣保大彰義等軍節度
使開府儀同三司檢校太尉贈太師兼侍中卒年六十
七
冬十月勅加文穆王開國爵邑是月乙酉大同軍節度使
駙馬都尉王子元瑛卒
瑛王長子也母吳越國莊穆夫人吳氏原名傳鍇後更
名焉性英敏頗尚儒學聚書千卷善草隷好施時徐綰
之叛城中有錦工二百餘人皆潤人也瑛慮其爲變乃
命曰王令百工悉免今日工作遂放出城而發懸門王
入城聞其事頗嘉之尋爲兩浙副大使梁太祖拜爲駙
馬都尉累授大同軍節度使同平章事公主未及降而
薨年三十六勅贈太師
十二月王命子傳璙權蘇州刺史
(甲戌)四年夏六月制授文穆王開國侯食邑秋七月廣帥(彭城)
巖遣供軍廵官陳用拙奉禮幣請兄事王王納之九月命
文穆王率兵攻常州無錫縣獲將卒五百餘人而還
(乙亥)貞明元年春正月朔改元大赦是月勅授文穆王以下
官爵有差甲午王親廵衣錦軍二月勅遣給事中韋彖金
部郎中李發選王子傳珍為駙馬都尉閏二月己亥王至
自衣錦軍
(丙子)二年春正月勅授浙東營田副使常州刺史杜建徽為
泾源節度使
王命建徽護送傳珍進京師尚夀春公主遂授此任
秋七月勅授王為諸道兵馬元帥冬十二月王命恩州防
禦使弟鏵率官吏僧衆詣明州鄮縣阿育山寺迎釋迦舍
利塔歸于府城仍建浮圖于城南以致之
浮圖凡九層八面高三百七十尺中外皆通旋繞其制
度形勢皆出王之心匠焉
(丁丑)三年春三月勅授王子贊正安國功臣鎮海軍北面水
陸都指揮使金𬗋光祿大夫檢校太保守湖州刺史大彭
縣開國子食邑五百戶傳璟贊正安國功臣鎮東軍節度
副使土客諸軍都指揮使兼北面行軍招討光祿大夫檢
校太保守蘇州刺史大彭郡侯食邑一千戶傳璙贊正安
國功臣鎮海軍節度副使土客諸軍都指揮使金𬗋光祿
大夫檢校太保大彭縣開國侯食邑一千戶傳球贊正安
國功臣鎮東軍東面水陸安撫都指揮使光祿大夫檢校
太保守温州刺史大彭縣男食邑三百戶傳璲贊正安國
功臣鎮東軍西面安撫都指揮使光祿大夫檢校太保守
睦州刺史大彭縣男食邑三百戶傳璲贊正安國功臣鎮
東軍親從都指揮使兼土客諸軍安撫副指揮使銀青光
祿大夫檢校司徒守竇州刺史傳贊正安國功臣鎮海
軍上右廳都指揮使兼土客諸軍安撫副指揮使金𬗋光
祿大夫檢校司徒前明州刺史元球贊正安國功臣衣錦
軍防遏都指揮使金𬗋光祿大夫檢校司空守義州刺史
傳㻑贊正安國功臣鎮海軍衙内先鋒指揮使金𬗋光祿
大夫檢校司空守峯州刺史傳珦贊正安國功臣鎮海軍
節度上押衙充安國衣錦軍親從副指揮使兼兩直都虞
候金𬗋光祿大夫檢校尚書右僕射守巒州刺史傳琰贊
正安國功臣鎮海軍節度右押衙充上直都知兵馬使銀
青光祿大夫檢校尚書上僕射傳璛等十一人各授官秩
階爵及遥郡有差夏四月詔諸道兵馬元帥府開幕除吏
一同天策上將軍府故事是月復以峯州刺史傳珦守檢
校太尉餘如故冬十月勅遣吏部尚書李燕中書舍人韋
說授王天下兵馬都元帥是月黃龍見于卞山之金井洞
命立瑞應宫(一作祥應宫)
(戊寅)四年春三月朔四星聚斗置元帥府僚等官勅授兩浙
行軍司馬秦州節度使平章事馬綽守檢校太尉同平章
事行軍餘如故夏四月廣帥(彭城)巖僣稱大漢皇帝年號大
有
進士王詡之在南海著昭陽賦一萹序曰皇帝基構乹
坤十有八歲矣甲子春始作兹殿計其甲子則巖本年
僣號今㩀皮氏舊錄而書之云前年丁丑僣號其誤明
矣
六月西川王建殂子衍嗣改元乹德是月王命子元球守
衢州刺史命鮑君福等率兵攻信州斬淮將李師造生擒
偏將馮一(一作敏)等一千餘人刺史周本僅以身免秋八月
制授泾源節度使杜建徽守檢校太傅同平章事冬十二
月淮人圍虔州將絶我貢路刺史盧光儔來告王命徵兵
援之未及境而虔州拔矣航海入貢自此始也
(己夘)五年春三月勅文穆王伐淮南夏四月淮帥楊渭又名
隆演僣稱大吳皇帝年號武義文穆王率師与淮人戰于
狼山之江大敗淮人斬賊將百勝軍使彭彦章生獲士卒
七千餘人制以湖州刺史大彭縣開國子王子傳璟為宣
州寕國軍節度使同平章事秋七月我師復攻毘陵因戰
于無錫指揮使何逄吳建死之遂班師八月淮人以狼山
之敗遣偽客省使歐陽汀來請通好
王納之息民故也自是休兵民楽業二十餘年
九月朝廷以南海僣號詔我師伐之
制曰朕聞綱紀亂常前王無赦懲悪勸善有國不私苟
罪悪以顕彰在刑名而何逭其有身當間關寄受國恩
敢行不軌之心具騐速辜之跡頒行典憲仍命誥清海
海建武等軍節度使嶺南東西道觀察處置供軍糧料
市舟等使開府儀同三司检校太保兼中書令持節都
督廣州刺史上柱國南平王食邑五千戶(彭城)巖頃因乃
父發跡本藩尋賴其兄致身賓席受先朝之拔擢極上
將之寵權念其尊奬之誠許繼藩宣之任巖乃自行軍
之軄繼膺推轂之恩秩進三師位同四輔自朕獲承大
寳累進崇資一門無比其超榮百世豈疇其寵耀而敢
飛章不紀希寵無厭始求抑絶四鄰後請封王南越貪
饕斯甚踰僣莫偕朕每含容再申優渥授之秉鎮加以
南平比罔思知足益恣兇狂妄稱漢室遺宗欲繼尉佗
醜跡結連淮海阻塞梯航徒惑遠方僣稱大號在人情
而共棄豈天道以能容宜命討除用清逆亂爾天下兵
馬都元帥錢志扶庙社任搃兵師每興激憤之辭碩
舉誅夷之令是用俾予元老平彼叛臣先行奪爵之文
爰舉摧兇之典其(彭城)巖在身官爵並宜削奪仍委指揮
征討於戲將相重任子孫殊榮不能常守于藩修而乃
自干于國典指兇殘而必取念染汚以將新非我無始
終之恩盖𡭗有滿盈之罪凡百珍重悉體朕懷
王雖受命而山川隔越地方擾攘請以事寝冬十一月丁
亥吳越國正德夫人吳氏薨
夫人臨安縣人也父仲忻浙西觀察判官累贈吏部尚
書初王議婚吳氏以王豁達大度不事産業將不許而
吳氏父有知人之鑒因促成之及歸室閨門整肅孝敬
如禮王性嚴急嘗怡顔以諫之撫愛諸子無分彼此之
親累封燕晉二國至吳越國正德夫人王女捨出家囙
建奉國寺成夫人將遊之王乃命帛百匹以備散施夫
人曰妾備嘗機杼之勞遽以遊賞費之非念人之道遂
不受而罷其行其仁慈節儉如此薨年六十二歲
夫人謚曰莊穆
有子十三人
(庚辰)六年春二月勅授宣州節度使同平章事王子傳璟以
以下並起復雲麾將軍上右金吾衛大將軍員外置同正
員餘並如故三月王命元帥府判官皮光業使于邗溝夏
五月淮南楊渭殂弟溥嗣偽謚渭為宣皇帝秋七月王以
子睦州刺史傳懿為婺州刺史
(辛巳)七年春三月王從弟鎰至自淮南王亦歸李濤以報之
鎰以天祐二年睦州之役為賊所執李濤以乹化三年
來寇我衣錦軍擒之至是各歸焉
夏五月朔梁帝祀郊改元龍德六月朔日有蝕之秋七月
潭州椘王馬殷遣掌書記李峴馬匡送女歸于都知兵馬
使檢校尚書上㒒射王子傳璛冬十月制授文穆王檢校
太傅同中書門下平章事充清海軍節度使自是賜王書
詔不名
(壬午)龍德二年春正月勅授文穆王以下並起復官爵邑有
差秋七月王建天下元帥府于吳國門之右八月兩浙行
軍司馬秦州雄武軍節度使同平章事馬綽卒
綽餘杭縣人也性氣淳直与王同事董昌昌嘗使王閱
部伍亾其名籍王囙歷唱之存亡健悴者無所遺失綽
密謂王曰老氏忌前駭此強記必相悪乃以白籍紙數
幅授王若代軍籍者由是頗德之王因以從妹歸綽綽
尋随董氏于越及董僣號綽棄家先奔于王乃舉奏授
諸城都指揮使徐綰之亂綽有發懸門之功王尋命文
穆王納綽女是為恭穆夫人綽累軄鎮東軍節度副使
兩浙行軍司馬睦州刺史王奏授秦州雄武軍節度使
同平章事卒年七十一
是冬一日王晝寝夢青衣人捧簿書于前告曰大王明年
錢塘官滿及寤頗惡之
明年天子乃命王封冊中外皆如列國之儀其兆明矣
(癸未)三年春二月勅遣兵部侍郎崔&KR0929;(一作協)刑部員外郎夏
侯昭冊封王為吳越國王受封冊建國之儀一如典禮先
一日雨雪王命李咸將卜他日咸曰大王雙受封冊惟天
所相雨雪必霽則可以卜社稷之延永王從之即夕果星
斗明䴡翌日遂成其禮
王建國儀衛名稱多如天子之制惟不改元置百官丞
相客省等使
四月唐莊宗即位于魏州大赦改元同光是月梁亾駕入
洛陽囙都焉邗溝入賀京師上書稱大吳國主乹寧中有
耕者得傳國璽以献于王王謂非人臣家所宜蓄至是獻
焉五月勅遣宣諭使通事舍人吳韜走馬自淮甸玉賜王
名馬玉帶香薬䓁先是梁室詔勅不名至是依前不名亦
曰吳越國王焉冬十月朔日有蝕之十二月唐帝遷都洛
陽
(甲申)同光二年春二月唐帝南郊大赦三月癸夘金吾衛大
將軍員外置同正員檢校司空明州刺史王子傳卒
王苐八子也母濟南郡夫人童氏性仁厚明敏好學
治郡自得政軆累授鎮東軍親廵都指揮王客諸軍安
撫使光祿大夫竇州刺史奏授金吾大將軍員外置同
正員檢校司空改明州刺史餘姚侯終年三十惜
哉
秋七月西川王衍稱大蜀皇帝致書于京師八月王遣使
入貢冬十月制授王依前天下兵馬都元帥尚父尚書令
吳越國王授文穆王檢校太師兼中書令充兩浙節度使
觀察留後十一月陞蘇州爲中吳軍制授鎮東軍節度檢
校太保兼中書令大彭郡侯王子傳璙(一作元璙)充中吳軍節
度使
(乙酉)三年春二月南海入賀京師上書自稱大漢國王夏四
月朔日有蝕之秋八月勅遣正議大夫守尚書上柱國贊
皇縣開國男賜𬗋金魚袋李德休等持節備禮賜王金印
玉冊及沿身禮物衣冠劍履等
冊曰惟同光三年歲次乙酉八月辛酉朔二十七日丁
亥皇帝若曰王者惠濟黎元輯寧方夏重名器任股肱
忠而能力則禮崇賞不失勞則人勸所以唘周公之土
宇列漢祖之膏腴者錄彼茂勲寘諸異數登進賢哲輝
耀事功者也天下兵馬都元帥尚父尚書令吳越國王
錢朝海靈源承天峻嶽以英風彰德望以勇氣贊忠
貞往囙義舉之徒盛推韜略遂著襲封之績高步籓維
挺魚鯤鳥鳳之姿擁岸虎水龍之衆居方面任將五十
年宣導休聲攘除兇醜摧堅奮銳鄙許東固圉之謀阜
俗頒條廣冀北安居之頌環塹浙江之要雲滋星紀之
墟閱禮敦詩位崇元帥前茅後劲名重中權守畫一之
規奉在三之節信立靡移于風雨義行曷倦于津塗效
珍則那頋險艱薦幣則常歸宰府振英濆而端右弼鍾
懿號而異列藩可謂軄貢不之梯航時至翼戴天子加
之以恭也載念尊奬爰示徽章今遣正議大夫守尚書
吏部侍郎上柱國贊皇縣開國男食邑三百戶賜𬗋金
魚袋李德休使副朝議大夫守起居郎充史館脩撰賜
緋魚袋聶與持節備禮胙土苴茅冊𡭗為吳越國王於
戲地奄數圻賦過千乘墨守&KR1782;閭之境範圍句踐之封
子弟量才序進多分于&KR1658;戟土疆漸海方輸豈限于魚
塩貴盛富強雖古之封建諸侯禮優夾輔不
加于此慎厥始終無以位期驕無以欲敗度欽承賜履
恊予一人汝嘉
時唐帝將議恩命于王頋群臣曰朕從黌堂即聞尚父之
名宜以優禮尊之命備冊禮有司仍備竹冊銅印唐帝曰
尚父元老不當待以人臣况己封建乎乃賜玉冊金印仍
以紅袍御服一副賜焉九月王大舉兵師伐蜀冬十一月
蜀偽主王衍降是月制授王客諸軍都指揮檢校太保兼
鎮海軍節度副使王子元球守檢校太尉兼侍中充静海
軍節度使是月閩王王審知殂子延翰嗣自稱閩國主
(丙戌)四年夏四月戊寅王不康如衣錦軍命文穆王監國是
月莊宗崩明宗即位大赦改元天成秋七月庚寅王至自
衣錦軍八月朔日有蝕之九月制加文穆王食邑一千戶
實封一百戶又授中吳軍節度使王子元璙開府儀同三
司加食邑五百戶冬十二月制授静海軍節度使王子元
球開府儀同三司食邑五百戶是月建州刺史王延禀殺
其弟延翰而立泉州刺史延均于福州
延禀乃延均之庶兄也同起兵攻殺延翰延禀乃立延
均于福州而延禀歸建州矣
是歲大水蘇州尤甚水中生米大如荳民取食之
(丁亥)天成二年春正月唐帝更名亶六月椘武穆王馬殷建
國秋八月朔日有蝕之冬十月車駕如汴是月淮南偽丞
相東海徐温卒子知誥嗣十一月吳王楊溥稱帝
(戊子)三年春二月朔日有蝕之勅遣監門衛上將軍烏昭遇
賜王湯薬國信等閣門通事李韞授文穆王鎮東軍節度
使夏六月己來大旱有蝗蔽日而飛晝爲之黑庭戶衣帳
悉充塞之王親祀于都會堂是夕大風蝗墮浙江而死
都會堂即白太傅居易之虚白堂基也王重建之號八
會亭江東羅隐爲之記以王平吳定越講武計議凡八
會于此故名之後更名都會堂也
秋七月己巳忠獻王生
(己丑)四年春二月制授文穆王杭越等州大都督府長史增
食邑實封中吳軍節度使王子元璙增食邑五百戶實封
一百戶静海軍節度使王子元球兼中書令餘並如故椘
州陞為順化軍以明州刺史王子元珦為順化軍節度使
秋七月台州大水請軍儲三十萬斛八月己酉今大元帥
吳越國王王孫弘俶生是月明州餘姚縣修舜井獲古佛
舍利數十粒兼有珠玉竒玩王命内衙指揮使徐仁綬近
侍閭丘稔往迎之因建浮圖于城北一如城南之制九月
囙樞密使安重誨兄弟用事于朝嘗要求不克乃矯制以
王為太師致仕仍賜烏昭遇自盡
先是烏昭遇之來使也有供奉官韓玫承王子元球恩
命至玫性兇愎囙恃酒凌昭遇由是有隙王以其辱君
命止以常禮遣之玫還京師遂搆昭遇于樞密安重誨
重誨以昭遇失使臣之禮而亦慊王以要求不克誣王
不禮君命遂同讒搆命王致仕賜昭遇自盡
王命文穆王奏雪其事奏不淂通乃以絹書上之天子始
得聞焉出安重誨為河中節度使是歲所在地震居人有
壊廬舍者
(庚寅)五年春二月唐帝南郊天赦改元長興元年夏五月制
授文穆王已下食邑實封郊禋普恩也六月朔日有蝕之
冬十一月椘王馬殷殂子希聲嗣
(辛夘)長興二年春二月勅遣監門衛上將軍張籛兵部郎中
盧重賜王國信湯薬起王致仕復元帥尚書令吳越國王
如故依前不名仍示安重誨矯誣之罪
其勅略曰天下兵馬都元帥尚父尚書令吳越國王錢
久列王公恒輸愛戴朕方禮加元老恩遇遠方安重
誨掇彼瑕疵遽行阻絶退其權勢彼使錢元&KR1493;拜闕上
章傾懷請罪言皆激切事且憑虚盡由𡭗介蠆之心有
誤我含客之德情不可恕罪不可逭宜出為河東節度
今已誅之以雪其冤故告
秋七月有象入信安境王命兵士取之圈而育焉八月建
州王延禀子繼昇繼倫奔于我盖其父爲延均所害也
初審知薨延翰嗣位以延禀爲建州延均爲泉州延均
不悅而延禀亦憾于延翰于是泉建同起兵攻福州殺
延翰遂立延均于福州延禀歸建州將行謂延均曰善
紹先人基業勿煩我老兄再至延均聞之&KR0877;憾至是將
圖延禀乃詐言已死使軍吏迎取延禀乃于其子繼雄
仍執延禀入城延均曰果煩老兄再至矣延禀瞪之而
就戮繼昇繼倫自建聞難而奔于王焉
冬十一月朔日有蝕之
(壬辰)三年春二月遣吏部侍郎盧詹刑部郎中楊薰賜王國
信湯薬等三月己酉夜大雪王薨于正寝年八十一在位
四十一年朝廷聞訃廢朝七日哀悼不已
詔曰天下兵馬大元帥尚父尚書令吳越國王錢本
朝元老當代勛賢位已極于人臣名素高于簡冊贈典
既無其官爵易名宜示其優崇宜令所司定謚曰武肅
詔工部尚書楊凝式爲碑文
夏四月庚午奉靈輴殯于衣錦軍應順元年甲午春正月
壬午勅葬王于安國縣衣錦鄕
即錦北鄕
茅山之原
即今臨安縣也
王始在軍中未嘗自安每欲暫憩必先整衣甲盥漱而
後寝焉又以圓木小枕綴鈴睡熟則欹由是而寤名曰
警枕又置粉盤于卧内有所記則書之及撫鎮二國殆
及四紀勤勞恭儉始終如一致每夕必列侍女各主一
更戒之曰外有報事當振鈴聲以為警省凡有聞報即
時而遣又嘗以弹丸墻樓之外以警宿直者使其不寐
以應其事又嘗微行夜扣北城門吏不肯唘關曰大王
來我亦不唘王乃自便門而入明日召吏厚賜之稍暇
則命諸子孫諷誦詩賦㦯以所製詩什賜于丞相將吏
以下由是往往達旦天福中近侍李詠囙監契丹驛中
有判官謂李詠曰武肅王嘗夜不睡詠詰其所知荅曰
嘗聞五臺王子太師言浙中不睡龍今已歸矣訪其所
聞乃壬辰之後也王少時倜儻有大度志氣雄傑機謀
沉遠善用長矟大弩又能書寫甚淂軆要有知人之鍳
及通圖緯之學每處衆中而神形有餘純孝之道禀于
天性每春秋薦享必嗚咽流涕嘗曰今日貴盛皆由積
善所致但恨祖母不能見耳嘗于後建層樓皇妣春秋
高不能上王親負而登焉天祐已後中原多事西川王
氏稱蜀卭溝楊氏稱吳南海(彭城)氏称漢長溪王氏稱閩
皆竊大號或通&KR0666;戚或達娉好皆以龍衣玉冊洎書䟽
等勸王自大王嘗笑曰此兒軰自坐爐炭之上而又踞
于上邪吾以去偽平賊承天子疇庸之命至于封建車
服之制悉有所由豈圖一時之事乃随波于𡭗軰也皆
却之而不納而諸國之主無不咸以父兄事之王加以
自奉節儉衣服衾被皆用紬布非公宴唯甆尊&KR0238;器而
己恭穆夫人嘗以王寝帳墮裂乃上青絹帳請易之王
曰作法于儉猶恐其奢但慮後代皆施錦繡耳此帳雖
故猶可蔽風竟不易後庭有鄭氏其父嘗以罪當死上
右冀其或宥且言斯人有息女与侍王命出其女而後
斬之頋上右刑者曰公柄豈可以一婦人而亂我法邪
又嘗夕宴諸王子及諸孫命鼓胡琴未數曲遽止之曰
外聞當謂我不恤政事爲長夜之飲宴遂罷王自開創
以來至于底定而撫字將帥洎行伍莫不盡淂其歡心
有勲將何逢殁于賊中一日王見其所乘馬悲泣不能
止上右莫不感激
論曰王挺命世之才属艱難之運奮臂起義所向披靡
以寡敵衆黃巣不犯其封仗順伐逆漢宏至于授首誅
逐帥之薛朗遂申属郡之禮平作偽之董昌不違本朝
之命加以禦淮戎以耀威奉梁室而示略廻江山之深
險致都邑之宏䴡七者克備五福是臻故八輔地圖三
授天冊揔四海之戎柄為一人之父師威名赫然霸業
隆矣然後内敦恭儉外正刑賞安民和衆保定功勲文
臺掘起于江東玄德雄㩀于巴右比之金德固不足同
年而語哉
吳越備史卷第一
