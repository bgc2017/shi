宋書卷九
梁沈約撰
本紀第九
後廢帝
廢帝諱昱字德融小字慧震明帝長子也大明七年正
月辛丑生於衛尉府太宗諸子在孕皆以周易筮之即
以所得之卦為小字故帝字慧震其餘皇子亦如之泰
始二年立為皇太子三年始制太子改名昱安車乘象
輅六年出東宫又制太子元正朝賀服衮冕九章衣泰
豫元年四月己亥太宗崩庚子太子即皇帝位大赦天
下尚書令袁粲護軍將軍褚淵共輔朝政乙巳以護軍
將軍張永為右光祿大夫撫軍將軍安成王為揚州刺
史己酉特進右光祿大夫劉遵考改為左光祿大夫五
月丁巳以吳興太守張岱為益州刺史戊辰緣江戍兵
老疾者悉聽還班劔依舊入殿六月壬辰詔曰夫興王
經制實先民隐方求廣教刑於四維朕以煢𦕈夙膺寶
歷永言民政未接聽覽眷言乃顧無忘鑒寐可遣大使
分行四方觀採風謠問其疾苦有咈民法不便俗者悉
各條奏若守宰威恩可紀廉勤允著依事騰聞如獄訟
誣枉識事紕繆惰公存私害民利己者無或隐昧廣納
芻輿之議博求獻藝之規巡省之道務令精洽深簡行
識俾若朕親覽焉又詔曰夫寢夢期賢往誥垂美物色
求良前書稱盛朕以冲昧嗣膺寶業思仰述聖猷勉弘
政道興言多士常想得人可普下牧守廣加搜採其有
孝友聞族義讓光閭或匿名屠釣隐身耕牧足以整厲
澆風扶益淳化者凡厥一善咸無遺逸虛輪佇帛俟聞
嘉薦京師雨水詔賑䘏二縣貧民乙巳尊皇后曰皇太
后立皇后江氏秋七月戊辰崇拜帝所生陳貴妃為皇
太妃閏月丁亥罷宋安郡還屬廣興己丑割南豫州南
汝陰郡屬西豫州西豫州廬江郡屬豫州甲辰以新除
征西將軍開府儀同三司荆州刺史蔡興宗為中書監
光祿大夫安西將軍郢州刺史沈攸之為鎮西將軍荆
州刺史南徐州刺史劉秉為平西將軍郢州刺史新除
太常建平王景素為鎮軍將軍南徐州刺史八月戊午
新除中書監左光祿大夫開府儀同三司蔡興宗薨冬
十月辛卯撫軍將軍劉韞有罪免官辛未護軍將軍褚
淵母憂去職十一月己亥新除平西將軍郢州刺史劉
秉為尚書左僕射辛丑護軍將軍褚淵還攝本任芮芮
國高麗國遣使獻方物十二月索虜寇義陽丁巳司州
刺史王瞻擊破之
元徽元年春正月戊寅朔改元大赦天下壬寅詔曰夫
緩法昭恩裁風茂典蠲憲貸眚訓俗彜義朕臨馭宸樞
夤制氓㝢式存寬簡思孚矜惠今開元肆宥萬品惟新
凡兹流斥宜均弘洗自元年以前貽罪徙放者悉聽還
本土二月乙亥以晉熙王燮為郢州刺史三月丙申以
撫軍長史何恢為廣州刺史婆利國遣使獻方物戊戌
以前淮南太守劉靈遺為南豫州刺史夏五月辛卯以
輔師將軍李安民為司州刺史丙申河南王遣使獻方
物六月壬子以越州刺史陳伯紹為交州刺史乙卯特
進左光祿大夫劉遵考卒夀陽大水己未遣殿中將軍
賑䘏慰勞丙寅以左軍將軍孟次陽為兖州刺史秋七
月丁丑散騎常侍顧長康長水校尉何翌之表上所撰
諫林上自虞舜下及晉武凡十二卷八月辛亥詔曰分
方正俗著自虞册川谷異制煥乎姬典故井遂有辨閭
伍無雜用能七教克宣八政斯序雖綿代殊軌㳂革異
儀或民懷遷俗或國尚興徙漢陽列燕代之豪關西熾
齊楚之族並通籍新邑即居成舊洎金行委御禮樂南
移中州黎庶襁負揚越聖武造運道一閎區貽長世之
規申土斷之制而夷險相因盈晦逓襲歲饉凋流戎役
惰散違鄉寓境漸至繁積宜式遵鴻軌以為永憲庶阜
俗昌民反風定保夷胥山之險澄瀚海之波括河圖於
九服振玉軔於五都矣秘書丞王儉表上所撰七志三
十卷京師旱甲寅詔曰比亢序愆度留熏燿晷有傷秋
稼方貽民瘼朕以眇疚未弘政道囹圄尚繁枉滯猶積
夕厲晨矜每惻于懷尚書令可與執法以下就訊衆獄
使冤訟洗遂困弊昭蘇頒下州郡咸令無壅癸亥鎮軍
將軍南徐州刺史建平王景素進號鎮北將軍庚午陳
留王曹銑薨九月壬午詔曰國賦氓税蓋有恒品往屬
戎難務先軍實徵課之宜或乖昔准湘江二州糧運偏
積調役既繁庶徒彌擾因循權政容有未革民單力弊
歲月愈甚永言矜歎情兼宵寐可遣使到所明加詳察
其輸違舊令役非公限者並即蠲改具條以聞丁亥立
衡陽王嶷子伯玉為南平王冬十月壬子以撫軍司馬
王玄載為梁南秦二州刺史癸酉割南兖州之鍾離豫
州之馬頭又分秦郡梁郡歷陽置新昌郡立徐州十一
月丙子以散騎常侍垣閎為徐州刺史丁丑尚書令袁
粲母喪去職十二月癸卯朔日有蝕之乙巳司空江州
刺史桂陽王休範進位太尉尚書令袁粲還攝本任加
號衛將軍癸亥立前建安王世子伯融為始安縣王丙
寅河南王遣使獻方物
二年春正月庚子以右光祿大夫張永為征北將軍南
兖州刺史二月己巳加護軍將軍褚淵中軍將軍三月
癸酉以左衞將軍王寬為南豫州刺史夏四月癸亥詔
曰頃列爵叙勲銓榮酬義條流積廣又各淹闕歲往事
留理至逋壅在所參差多違甄飭賞未均洽每疚厥心
可悉依舊准並下注職五月壬子太尉江州刺史桂陽
王休範舉兵反庚寅内外戒嚴加中領軍劉勔鎮軍將
軍加右衞將軍齊王平南將軍前鋒南討出屯新亭征
北將軍張永屯白下前南兖州刺史沈懷明戍石頭衞
將軍袁粲中軍將軍褚淵入衞殿省壬辰賊奄至攻新
亭壘齊王拒擊大破之越騎校尉張敬兒斬休範賊黨
杜黑蠡丁文豪分軍向朱雀航劉勔拒賊敗績力戰死
之右軍將軍王道隆奔走遇害張永潰於白下沈懷明
自石頭奔散戊午撫軍典籖茅恬開東府納賊賊入屯
中堂羽林監陳顯達擊大破之丙申張敬兒等破賊於
宜陽門莊嚴寺小市進平東府城梟擒羣賊賞賜封爵
各有差丁酉詔京邑二縣埋藏所殺賊并戰亡者復同
京城是日解嚴大赦天下文武賜位一等戊戌原除江
州逋債其有課非常調役為民蠧者悉皆蠲停詔曰頃
國賦多騫公儲罕給近治戎雖淺而軍費已多廩藏虛
罄難用馭遠宜矯革淫長務在節儉其供奉服御悉就
減撤雕文靡麗廢而勿脩凡諸游費一皆禁斷外可詳
為科格荆州刺史沈攸之南徐州刺史建平王景素郢
州刺史晉熙王燮湘州刺史王僧虔雍州刺史張興世
並舉義兵赴京師己亥以第七皇弟友為江州刺史芮
芮國遣使獻方物六月庚子以平南將軍齊王為中領
軍鎮軍將軍南兖州刺史癸卯晉熙王燮遣軍尅尋陽
江州平戊申以淮南太守任農夫為豫州刺史右將軍
南豫州刺史王寬進號平西將軍壬戍改輔師將軍還
為輔國秋七月庚辰立第七皇弟友為邵陵王辛巳以
撫軍司馬孟次陽為兖州刺史乙酉鎮西將軍荆州刺
史沈攸之進號征西大將軍鎮北將軍徐州刺史建平
王景素進號征北將軍並開府儀同三司征虜將軍郢
州刺史晉熙王燮進號安西將軍前將軍湘州刺史王
僧虔進號平南將軍八月辛酉以征虜行參軍劉延祖
為寧州刺史九月壬辰以遊擊將軍吕安國為兖州刺
史丁酉以尚書令新除衞將軍袁粲為中書監即本號
開府儀同三司領司徒加護軍將軍褚淵尚書令撫軍
將軍揚州刺史安成王進號車騎將軍冬十月庚申以
新除侍中王蕰為湘州刺史甲子以遊擊將軍陳顯達
為廣州刺史十一月丙戌御加元服大赦天下賜民男
子爵一級為父後及三老孝悌力田者爵二級鰥寡孤
獨篤癃不能自存者榖五斛年八十以上加帛一匹大
酺五日賜王公以下各有差十二月癸亥立第八皇弟
躋為江夏王第九皇弟贊為武陵王
三年春正月辛巳車駕親祠南郊明堂三月丙寅河南
王遣使獻方物己巳以車騎將軍張敬兒為雍州刺史
其日京師大水遣尚書郎官長檢行賑賜閏月戊戌詔
曰頃民俗滋弊國度未殷歲時屢騫編戶不給且邊虞
尚警傜費彌繁永言夕惕寝興增疚思弘豐耗之制以
惇約素之風庶偫蓄拯民以康治道大官珍膳御府麗
服諸所供擬一皆減撤可詳為其格務從簡衷夏四月
遣尚書郎到諸州檢括民戶窮老尤貧者蠲除課調丁
壮猶有生業隨宜寬申貲財足以充限者督令洗畢丙
戌車駕幸中堂聽訟六月癸未北國使至兼司徒袁粲
尚書令褚淵並固譲秋七月庚戌以粲為尚書令壬戌
以給事黃門侍郎劉懷珍為豫州刺史八月庚子加護
軍將軍褚淵中書監九月丙辰征西大將軍河南王吐
谷渾拾寅進號車騎大將軍冬十月丙戌高麗國遣使
獻方物十二月乙丑以冠軍將軍姚道和為司州刺史
四年春正月己亥車駕躬耕籍田大赦天下賜力田爵
一級貸貧民糧種壬子以梁南秦二州刺史王玄載為
益州刺史二月壬戌以步兵校尉范栢年為梁南秦二
州刺史丁卯加金紫光祿大夫王琨特進夏五月以寧
朔將軍武都王楊文度為北秦州刺史乙未尚書右丞
虞玩之表陳時事曰天府虛散垂三十年江荆諸州税
調本少自頃以來軍募多乏其榖帛所入折供文武豫
兖司徐開口待哺西北戎將裸身求衣委輸京都益為
寡薄天府所資唯有淮海民荒財單不及曩日而國度
引費四倍元嘉二衞臺坊人力五不餘一都水材官朽
散十不兩存備豫都庫材竹俱盡東西二&KR0008;塼瓦雙匱
敇令給賜悉仰交市尚書省舍日就傾頽第宅府署類
多穿毁視不遑救知不暇及尋所入定調用恒不周既
無儲畜理至空盡積弊累耗鍾於今日昔歲奉敕課以
揚徐衆逋凡入米穀六十萬斛錢五千餘萬布絹五萬
匹雜物在外賴此相贍故得推移即今所懸轉多興用
漸廣深懼供奉頓闕軍器輟功將士飢怨百官騫祿署
府謝雕麗之器土木停緹紫之容國戚無以贍勲求無
以給如愚管所慮不月則歲矣經國遠謀臣所不敢言
朝夕祗勤心存於匪懈起伏震遽事屬冐聞伏願陛下
留須臾之鑒垂永代之計發不世之詔施必行之典則
氓祗齊懽高卑同泰帝優詔答之庚戌以驍騎將軍曹
欣之為徐州刺史六月乙亥加鎮軍將軍齊王尚書左
僕射秋七月戊子征北將軍南徐州刺史建平王景素
據京城反己丑内外纂嚴遣驍騎將軍任農夫領軍將
軍黃回北討鎮軍將軍齊王總統衆軍曲赦南徐州始
安王伯融都鄉侯伯猷賜死辛卯豫州刺史段佛榮綂
前鋒馬步衆軍甲午軍主左軍將軍張保戰敗見殺黃
回等至京城與景素諸軍戰連破之乙未尅京城斬景
素同逆皆伏誅其日解嚴丙申大赦天下封賞各有差
原京邑二縣元年以前逋調辛丑以武陵王贊為南徐
州刺史八月丁卯立第十皇弟翽為南陽王第十一皇
弟嵩為新興王第十二皇弟禧為始建王庚午以給事
黃門侍郎阮佃夫為南豫州刺史乙酉以行青冀二州
刺史劉善眀為青冀二州刺史九月丁亥割郢州之隨
郡屬司州戊子驍騎將軍高道慶有罪賜死己丑車騎
將軍揚州刺史安成王進號驃騎大將軍開府儀同三
司安西將軍郢州刺史晉熙王燮進號征西將軍冬十
月辛酉以吏部尚書王僧虔為尚書右僕射宕昌王梁
彌機為安西將軍河凉二州刺史丙寅中書監護軍將
軍褚淵母憂去職十一月庚戌詔攝本任
五年春二月壬申以建寧太守柳和為寧州刺史四月
甲戌豫州刺史阮佃夫步兵校尉申伯宗朱幼謀廢立
佃夫幼下獄死伯宗伏誅五月己亥以左軍將軍沈景
德為交州刺史驃騎將軍全景文為南豫州刺史丙午
以屯騎校尉孫曇瓘為越州刺史六月甲戌誅司徒左
長史沈勃散騎常侍杜幼文遊擊將軍孫超之長水校
尉杜叔文大赦天下七月戊子夜帝殞於仁壽殿時年
十五己丑皇太后令曰衞將軍領軍中書監八座昱以
冢嫡嗣登皇統庶其體識日弘社稷有寄豈意窮凶極
悖自幼而長善無細而不違惡有大而必蹈前後訓誘
常加隐蔽險戾難移日月滋甚棄冠毁冕長襲戎衣犬
馬是狎鷹隼是愛皂櫪軒殿之中韝緤宸扆之側至乃
單騎遠郊獨宿深野手揮矛鋋躬行刳斮白刃為弄噐
斬害為恒務捨交戟之衞委天畢之儀趨步闤闠酣謌
壚肆宵遊忘返宴寝營舍奪人子女掠人財物方筴所
不書振古所未聞沈勃儒士孫超功臣幼文兄弟並豫
勲效四人無罪一朝同戮飛鏃鼓劒孩稚無遺屠裂肝
腸以為戲謔投骸江流以為懽笑又淫費無度帑藏空
竭横賦關河專充别蓄黔首嗷嗷厝生無所吾與其所
生每厲以義方遂謀酖毒將騁凶忿沈憂假日慮不終
朝自昔辛癸爰及幽厲方之於此未譬萬分民怨既深
神怒已積七廟阽危四海裭氣廢昏立眀前代令範况
廼滅義反道天人所棄舋深牧野理絶桐宫故密令蕭
領軍潛運眀略幽顯協規普天同泰驃騎大將軍安成
王體自太宗天挺淹叡風神凝遠德映在田地隆親茂
皇歴攸歸億兆係心含生屬望宜光奉祖宗臨享萬國
便依舊典以時奉行未亡人追往傷懷永言感絶太后
又令曰昱窮凶極暴自取灰滅雖曰罪招能無傷悼棄
同品庶顧所不忍可特追封蒼梧郡王葬丹陽秣陵縣
郊壇西初昱在東宫年五六歲時始就書學而惰業好
嬉戲主師不能禁好緣漆帳竿去地丈餘如此者半食
久乃下年漸長喜怒乖節左右有失旨者輒手加撲打
徒跣蹲踞以此為常主師以白太宗上輒敕昱所生嚴
加捶訓及嗣位内畏太后外憚諸大臣猶未得肆志自
加元服變態轉興内外稍無以制三年秋冬間便好出
遊行太妃每乘青篾車隨相檢攝昱漸自放恣太妃不
復能禁單將左右棄部伍或十里二十里或入市里或
往營署日暮乃歸四年春夏此行彌數自京城尅定意
志轉驕於是無日不出與左右人解僧智張五兒恒相
馳逐夜出開承明門夕去晨反晨出暮歸從者並執鋋
矛行人男女及犬馬牛驢値無免者民間擾懼晝日不
敢開門道上行人殆絶常著小袴褶未嘗服衣冠或有
忤意輒加以虐刑有白棓數十枚各有名號鍼椎鑿鋸
之徒不離左右嘗以鐵椎椎人陰破左右人見之有斂
眉者昱大怒令此人袒胛正立以矛刺胛洞過於耀靈
殿上養驢數十頭所自乘馬養於御牀側先是民間訛
言謂太宗不男陳太妃本李道兒妾道路之言或云道
兒子也昱每出入去來常自稱劉統或自號李將軍與
右衞翼輦營女子私通每從之遊持數千錢供酒肉之
費阮佃夫腹心人張羊為佃夫所委信佃夫敗叛走後
捕得昱自於承明門以車轢殺之杜延載沈勃杜幼文
孫超皆躬運矛鋋手自臠割執幼文兄叔文於玄武湖
北昱馳馬執矟自往刺之制露車一乘其上施篷乘以
出入從者不過數十人羽儀追之恒不及又各慮禍亦
不敢追尋唯整部伍别在一處瞻望而已凡諸鄙事過
目則能鍜鍊金銀裁衣作帽莫不精絶未嘗吹篪執管
便韻天性好殺以此為懽一日無事輒慘慘不樂内外
百司人不自保殿省憂遑夕不及旦齊王順天人之心
潛圖廢立與直閣將軍王敬則謀之七月七日昱乘露
車從二百許人無復鹵簿羽儀往青園尼寺晩至新安
寺就曇度道人飲酒醉夕扶還於仁壽殿東阿氈幄中
卧時昱出入無恒省内諸閤夜皆不閉且羣下畏相逢
値無敢出者宿衞並逃避内外無相禁攝王敬則先結
昱左右楊玉夫楊萬年呂欣之湯成之陳奉伯張石留
羅僧智鍾千載嚴道福雷道賜戴昭祖許啓戚元寶盛
道泰鍾千秋王天寶公上延孫俞成錢道寶馬敬之陳
寶直吳璩之劉印魯唐天寶俞孫等二十五人謀共取
昱其夕敬則出外玉夫見昱醉熟無所知乃與萬年同
入氈幄内以昱防身刀斬之奉伯提昱首依常行法稱
敕開承明門出以首與敬則馳至領軍府以首呈齊王
王乃戎服率左右數十人稱行還開承明門入昱他夕
每開門門者震懾不敢視至是弗之疑齊王既入曉乃
奉太后令奉迎安成王
史臣曰喪國亡家之主雖適末同途發軫或異也前廢
帝卑遊䙝幸皆龍駕帝飾傳警清路蒼梧王則藏璽懷
紱魚服忘反危冠短服匹馬孤征至於殞身覆祚其理
若一姬夏之隆質文異尚忘國之道其亦然乎
宋書卷九
宋書卷九考證
後廢帝紀張敬兒等破賊於宜陽門莊嚴寺宜一本
作宣鄱陽王傳亦作宣
豫州刺史段佛榮統前鋒馬步衆軍段諸本俱訛殿
或誤為殷今據建平王傳改正
晉熙王燮進號征西將軍征西一本作鎮西與晉熙
王傳合當從之
宋書卷九考證
