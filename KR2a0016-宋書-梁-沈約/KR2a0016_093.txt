宋書卷九十三
梁沈約撰
列傳第五十三
隐逸
易曰天地閉賢人隐又曰遯世無悶又曰高尚其事又
曰幽人貞吉論語作者七人表以逸民之稱又曰子路
遇荷蓧丈人孔子曰隐者也又曰賢者避地其次避言
又曰虞仲夷逸隐居放言品目參差稱謂非一請試言
之夫隐之為言迹不外見道不可知之謂也若夫千載
寂寥聖人不出則大賢自晦降夷凡品止於全身遠害
非必穴處巖栖雖藏往得二鄰亞宗極而舉世莫窺萬
物不覩若此人者豈肯洗耳潁濱皦皦然顯出俗之志
乎遯世避言即賢人也夫何適非世而有避世之因固
知義惟晦道非曰藏身至於巢父之名即是見稱之號
號曰裘公由有可傳之迹此蓋荷蓧之隐而非賢人之
隐也賢人之隐義深於自晦荷蓧之隐事止於違人論
迹既殊原心亦異也身與運閉無可知之情雞黍宿賓
示高世之美運閉故隐為隐之跡不見違人故隐用致
隐者之目身隐故稱隐者道隐故曰賢人或曰隐者之
異乎隐既聞其說賢者之同於賢未知所異應之曰隐
身之於晦道名同而義殊賢人之於賢者事窮於亞聖
以此為言如或可辨若乃高尚之與作者三避之與幽
人及逸民隐居皆獨往之稱雖復漢隂之氏不傳河上
之名不顯莫不激貪厲俗秉自異之姿猶負揭日月鳴
建鼔而趨也陳郡袁淑集古來無名高士以為眞隐傳
格以斯談去眞遠矣賢人在世事不可誣今為隐逸篇
虚置賢隐之位其餘夷心俗表者蓋逸而非隐云
戴顒字仲若譙郡銍人也父逵兄勃並隐遯有高名顒
年十六遭父憂幾於毁滅因此長抱羸患以父不仕復
脩其業父善琴書顒並傳之凡諸音律皆能揮手會稽
剡縣多名山故世居剡下顒及兄勃並受琴於父父沒
所傳之聲不忍復奏各造新弄勃五部顒十五部顒又
制長弄一部並傳於世中書令王綏常攜賓客造之勃
等方進豆粥綏曰聞卿善琴試欲一聽不答綏恨而去
桐廬縣又多名山兄弟復共游之因留居止勃疾患醫
藥不給顒謂勃曰顒随兄得閑非有心於默語兄今疾
篤無可營療顒當干禄以自濟耳乃告時求海虞令事
垂行而勃卒乃止桐廬僻遠難以飬疾乃出居吳下吳
下士人共為築室聚石引水植林開澗少時繁密有若
自然乃述莊周大旨著逍遥論注禮記中庸篇三吴將
守及郡内衣冠要其同遊野澤堪行便往不為矯介衆
論以此多之高祖命為太尉行參軍琅邪王司馬屬並
不就宋國初建令曰前太尉參軍戴顒辟士韋元秉操
幽遁守志不渝宜加旌引以弘止退並可散騎侍郎在
通直不起太祖元嘉二年詔曰新除通直散騎侍郎戴
顒太子舍人宗炳並志託丘園自求衡蓽恬静之操久
而不渝顒可國子博士炳可通直散騎侍郎東宫初建
又徵太子中庶子十五年徵散騎常侍並不就衡陽王
義季鎮京口長史張邵與顒姻通迎來止黃鵠山山北
有竹林精舍林澗甚美顒憩于此澗義季亟從之遊顒
服其野服不改常度為義季鼓琴並新聲變曲其三調
遊絃廣陵止息之流皆與世異太祖每欲見之嘗謂黃
門侍郎張敷曰吾東廵之日當讌戴公山也以其好音
長給正聲伎一部顒合何嘗白鵠二聲以為一調號為
清曠自漢世始有佛像形制未工逵特善其事顒亦參
焉宋世子鑄丈六銅像於瓦官寺既成面恨瘦工人不
能治乃迎顒看之顒曰非面瘦乃臂胛肥耳既錯減臂
胛瘦患即除無不歎服焉十八年卒時年六十四無子
景陽山成顒已亡矣上歎曰恨不得使戴顒觀之
宗炳字少文南陽湼陽人也祖承宜都太守父繇之湘
鄉令母同郡師氏聰辨有學義教授諸子炳居喪過禮
為鄉閭所稱刺史殷仲堪桓元並辟主簿舉秀才不就
高祖誅劉毅領荆州問毅府咨議參軍申永曰今日何
施而可永曰除其宿釁倍其惠澤貫叙門次顯擢才能
如此而已高祖納之辟炳為主簿不起問其故答曰棲
丘飲谷三十餘年高祖善其對妙善琴書精於言理每
遊山水往輒忘歸征西長史王敬宏每從之未嘗不彌
日也乃下入廬山就釋慧遠考尋文義兄臧為南平太
守逼與俱還乃於江陵三湖立宅閑居無事高祖召為
太尉參軍不就二兄蚤卒孤累甚多家貧無以相贍頗
營稼穯高祖數致餼賚其後子弟從禄乃悉不復受高
祖開府辟召下書曰吾忝大寵思延賢彦而兔罝潛處
考槃未臻側席丘園良增虚佇南陽宗炳鴈門周續之
並植操幽棲無悶巾褐可下辟召以禮屈之於是並辟
太尉掾皆不起宋受禪徵為太子舍人元嘉初又徵通
直郎東宫建徵為太子中舍人庶子並不應妻羅氏亦
有高情與炳恊趣羅氏没炳哀之過甚既而輟哭尋理
悲情頓釋謂沙門釋慧堅曰死生之分未易可達三復
至教方能遣哀衡陽王義季在荆州親至炳室與之歡
讌命為咨議參軍不起好山水愛遠遊西陟荆巫南登
衡岳因而結宇衡山欲懷尚平之志有疾還江陵嘆曰
老疾俱至名山恐難遍覩唯當澄懷觀道卧以遊之凡
所遊履皆圖之於室謂人曰撫琴動操欲令衆山皆響
古有金石弄為諸桓所重桓氏亡其聲遂絶惟炳𫝊焉
太祖遣樂師楊觀就炳受之炳外弟師覺授亦有素業
以琴書自娛臨川王義慶辟為祭酒主簿並不就乃表
薦之會病卒元嘉二十年炳卒時年六十九衡陽王義
季與司徒江夏王義恭書曰宗居士不救所病其清履
肥素終始可嘉為之惻愴不能已已子朔南譙王義宣
車騎參軍次綺江夏王義恭司空主簿次昭郢州治中
次說正員郎
周續之字道祖鴈門廣武人也其先過江居豫章建昌
縣續之年八歲喪母哀戚過於成人奉兄如事父豫章
太守范寗於郡立學招集生徒遠方至者甚衆續之年
十二詣寗受業居學數年通五經并緯候名冠同門號
曰顔子既而閑居讀老易入廬山事沙門釋慧遠時彭
城劉遺民遁迹廬山陶淵明亦不應徵命謂之尋陽三
隐以為身不可遣餘累宜絶遂終身不娶妻布衣蔬食
劉毅鎮姑熟命為撫軍徵太學博士並不就江州刺史
每相招請續之不尚節峻頗從之遊常以嵇康高士傳
得出處之美因為之注高祖之北討世子居守迎續之
館於安樂寺延入講禮月餘復還山江州刺史劉柳薦
之高祖曰臣聞恢燿和肆必在兼城之寳翼亮崇本宜
紆高世之逸是以渭濱佐周聖德廣運商洛匡漢英業
乃昌伏惟明公道邁振古應天繼期遊外暢於冥内體
遠形於應近雖汾陽之舉輟駕於時艱明揚之旨潛感
於穹谷矣竊見處士鴈門周續之清眞貞素思學鈎深
弱冠獨往心無近事性之所遣榮華與饑寒俱落情之
所慕巖澤與琴書共遠加以仁心内發義懷外亮留愛
崑卉誠著桃李若升之宰府必鼎味斯和濯纓儒官亦
王猷遐緝臧文不知失在降賢言偃得人功由升士願
照其丹欵不以人廢言俄而辟為太尉掾不就高祖北
伐還鎮彭城遣使迎之禮賜甚厚每稱之曰心無偏吝
真高士也尋復南還高祖踐祚復召之乃盡室俱下上
為開館東郭外招集生徒乘輿降幸并見諸生問續之
禮記傲不可長與我九齡射於矍圃三義辨析精奥稱
為該通續之素患風痺不復堪講乃移病鍾山景平元
年卒時年四十七通毛詩六義及禮論公羊傳皆傳於
世無子兄子景遠有續之風太宗泰始中為晉安内史
未之郡卒
王宏之字方平琅邪臨沂人宣訓衛尉鎮之弟也少孤
貧為外祖徵士何淮所撫育從叔獻之及太原王恭並
貴重之晉安帝隆安中為琅邪王中軍參軍遷司徒主
簿家貧而性好山水求為烏程令尋以病歸桓元輔晉
桓謙以為衛軍參軍時琅邪殷仲文還姑熟祖送傾朝
謙要宏之同行答曰凡祖離送别必在有情下官與殷
風馬不接無緣扈從謙貴其言每隨兄鎮之之安成郡
宏之觧職同行荆州刺史桓偉請為南蠻長史義熙初
何無忌又請為右軍司馬高祖命為徐州治中從事史
除員外散騎常侍並不就家在會稽上虞從兄敬宏為
吏部尚書奏曰聖明司契載德惟新垂鑑仄微表揚隐
介默語仰風荒遐傾首前員外散騎常侍琅邪王宏之
恬漠丘園放心居逸前衛將軍參軍武昌郭希林素履
純潔嗣徽前武並擊壤聖朝未蒙表飾宜加旌聘賁于
丘園以彰止遜之美以袪動求之累臣愚謂宏之可太
子庶子希林可著作郎即徵宏之為庶子不就太祖即
位敬宏為左僕射又陳宏之高行表於初筮苦節彰於
莫年今内外晏然當修太平之化宜招空谷以敦沖退
之美元嘉四年徵為通直散騎常侍又不就敬宏嘗觧
貂裘與之即着以采藥性好釣上虞江有一處名三石
頭宏之常垂綸於此經過者不識之或問漁師得魚賣
不宏之曰亦自不得得亦不賣日夕載魚入上虞郭經
親故門各以一兩頭置門内而去始寧汰川有佳山水
宏之又依巖築室謝靈運顔延之並相欽重靈運與廬
陵王義眞牋曰會境既豐山水是以江左嘉遁並多居
之但季世慕榮幽棲者寡或復才為時求弗獲從志至
若王宏之拂衣歸耕踰歴三紀孔淳之隐約窮岫自始
迄今阮萬齡辭事就閑纂成先業浙河之外棲遲山澤
如斯而已既遠同羲唐亦激貪厲競殿下愛素好古常
若布衣每憶昔聞虚想巖穴若遣一介有以相存眞可
謂千載盛美也元嘉四年卒時年六十三顔延之欲為
作誄書與宏之子曇生曰君家高世之節有識歸重豫
染豪翰所應載述況僕託慕末風竊以叙德為事但恨
短筆不足書美誄竟不就曇生好文義以謙和見稱歴
顯位吏部尚書太常卿大明末為吳興太守太宗初四
方同逆戰敗奔會稽歸降被宥終於中散大夫
阮萬齡陳留尉氏人也祖思曠左光禄大夫父寧黃門
侍郎萬齡少知名自通直郎為孟昶建威長史時袁豹
江夷相係為昶司馬時人謂昶府有三素望萬齡家在
會稽剡縣頗有素情永初末自侍中觧職東歸徵為秘
書監加給事中不就尋除左民尚書復起應命遷太常
出為湘州刺史在州無政績還為東陽太守又被免復
為散騎常侍金紫光禄大夫元嘉二十五年卒時年七
十二
孔淳之字彦深魯郡魯人也祖惔尚書祠部郎父粲祕
書監徵不就淳之少有高尚愛好墳籍為太原王恭所
稱居會稽剡縣性好山水每有所遊必窮其幽峻或旬
日忘歸嘗遊山遇沙門釋法崇因留共止遂停三載法
崇嘆曰緬想人外三十年矣今乃傾蓋于兹不覺老之
將至也及淳之還反不告以姓除著作佐郎太尉參軍
並不就居喪至孝廬于墓側服闋與徵士戴顒王宏之
及王敬宏等共為人外之遊敬宏以女適淳之子尚會
稽太守謝方明苦要入郡終不肯往茅屋蓬戶庭草蕪
徑唯牀上有數卷書元嘉初復徵為散騎侍郎乃逃于
上虞縣界家人莫知所之弟默之為廣州刺史出都與
别司徒王宏要淳之集冶城即日命駕東歸遂不顧也
元嘉七年卒時年五十九默之儒學注穀梁春秋默之
子熙先事在范曄傳
劉凝之字志安小名長年南郡枝江人也父期公衡陽
太守兄盛公高尚不仕凝之慕老萊嚴子陵為人推家
財與弟及兄子立屋於野外非其力不食州里重其德
行州三禮辟西曹主簿舉秀才不就妻梁州刺史郭銓
女也遣送豐麗凝之悉散之親屬妻亦能不慕榮華與
凝之共安儉苦夫妻共乘薄笨車出市買易周用之外
輒以施人為村里所誣一年二輸公調求輒與之有人
嘗認其所著屐笑曰僕著之已敗今家中覓新者備君
也此人後田中得所失屐送還之不肯復取元嘉初徵
為祕書郎不就臨川王義慶衡陽王義季鎮江陵並遣
使存問凝之答書頓首稱僕不脩民禮人或譏焉凝之
曰昔老萊向楚王稱僕嚴陵亦抗禮光武未聞巢許稱
臣堯舜時戴顒與衡陽王義季書亦稱僕荆州年饑義
李慮凝之餧斃餉錢十萬凝之大喜將錢至市門觀有
饑色者悉分與之俄頃立盡性好山水一旦擕妻子泛
江湖隐居衡山之陽登高嶺絶人迹為小屋居之采藥
服食妻子皆從其志元嘉二十五年卒時年五十九
龔祈字孟道武陵漢夀人也從祖元之父黎民並不應
徵辟祈年十四鄉黨舉為州迎西曹不行謝晦臨州命
為主簿彭城王義康舉秀才除奉朝請臨川王義慶平
西參軍皆不就風姿端雅容止可觀中書郎范述見而
嘆曰此荆楚仙人也衡陽王義季臨荆州發教以祈及
劉凝之師覺授不應徵召辟其三子祈又徵太子舍人
不起時或賦詩言不及世事元嘉十七年卒時年四十
二
翟法賜尋陽柴桑人也曾祖湯湯子莊莊子矯並高尚
不仕逃避徵辟矯生法賜少守家業立屋於廬山頂喪
親後便不復還家不食五穀以獸皮結草為衣雖鄉親
中表莫得見也州辟主簿舉秀才右參軍著作佐郎員
外散騎侍郎並不就後家人至石室尋求因復遠徙違
避徵聘遁跡幽深尋陽太守鄧文子表曰奉詔書徵郡
民新除著作佐郎南陽翟法賜補員外散騎侍郎法賜
隐跡廬山于今四世栖身幽巖人罕見者如當逼以王
憲束以嚴科馳山獵草以期禽獲慮致顚殞有傷盛化
乃止後卒於巖石之間不知年月
陶潛字淵明或云淵明字元亮尋陽柴桑人也曾祖侃
晉大司馬潛少有高趣嘗著五柳先生傳以自況曰先
生不知何許人不詳姓字宅邊有五柳樹因以為號焉
閑静少言不慕榮利好讀書不求甚觧每有會意欣然
忘食性嗜酒而家貧不能恒得親舊知其如此或置酒
招之造飲輙盡期在必醉既醉而退曾不吝情去留環
堵蕭然不蔽風日裋褐穿結簞瓢屢空晏如也嘗著文
章自娱頗示己志忘懷得失以此自終其自序如此時
人謂之實錄親老家貧起為州祭酒不堪吏職少日自
觧歸州召主簿不就躬耕自資遂抱羸疾復為鎮軍建
威參軍謂親朋曰聊欲弦歌以為三逕之資可乎執事
者聞之以為彭澤令公田悉令吏種秫稻妻子固請種
秔乃使二頃五十畆種秫五十畆種秔郡遣督郵至縣
吏白應束帶見之潛嘆曰我不能為五斗米折腰向鄉
里小人即日觧印綬去職賦歸去來其詞曰歸去來兮
園田荒蕪胡不歸既自以心為形役奚惆悵而獨悲悟
己往之不諫知來者之可追寔迷塗其未遠覺今是而
昨非舟超遥以輕颺風飄飄而吹衣問征夫以前路恨
晨光之希微乃瞻衡宇載欣載奔僮僕歡迎穉子候門
三徑就荒松菊猶存擕幼入室有酒停尊引壺觴而自
酌盻庭柯以怡顔倚南忩而寄傲審容膝之易安園日
涉而成趣門雖設而常關策扶老以流愒時矯首而遐
觀雲無心以出岫鳥勌飛而知還景翳翳其將入撫孤
松以盤桓歸去來兮請息交而絶遊世與我以相遺復
駕言兮焉求說親戚之情話樂琴書以消憂農人告余
以上春將有事於西疇或命巾車或棹扁舟既窈窕以
窮壑亦崎嶇而經丘木欣欣以向榮泉涓涓而始流善
萬物之得時感吾生之行休已矣乎寓形宇内復幾時
奚不委心任去留胡為遑遑欲何之富貴非吾願帝鄉
不可期懷良辰以孤往或植杖而耘耔登東臯以舒嘯
臨清流而賦詩聊乘化以歸盡樂夫天命復奚疑義熙
末徵著作佐郎不就江州刺史王宏欲識之不能致也
潛嘗往廬山宏令潛故人龐通之齎酒具於半道栗里
要之潛有脚疾使一門生二兒轝籃輿既至欣然便共
飲酌俄頃宏至亦無忤也先是顔延之為劉柳後軍功
曹在尋陽與潛情欵後為始安郡經過日日造潛每往
必酣飲致醉臨去留二萬錢與潛潛悉送酒家稍就取
酒嘗九月九日無酒出宅邊菊叢中坐久值宏送酒至
即便就酌醉而後歸潛不觧音聲而畜素琴一張無絃
每有酒適輙撫弄以寄其意貴賤造之者有酒輙設潛
若先醉便語客我醉欲眠卿可去其眞率如此郡將候
潛値其酒熟取頭上葛巾漉酒畢還復著之潛弱年薄
宦不潔去就之迹自以曾祖晉世宰輔耻復屈身後代
自高祖王業漸隆不復肯仕所著文章皆題其年月義
熙以前則書晉氏年號自永初以來唯云甲子而已與
子書以言其志并為訓戒曰天地賦命有往必終自古
賢聖誰能獨免子夏言曰死生有命富貴在天四友之
人親受音旨發斯談者豈非窮達不可妄求壽夭永無
外請故邪吾年過五十而窮苦荼毒家貧弊東西遊走
性剛才拙與物多忤自量為己必貽俗患僶俛辭世使
汝幼而饑寒耳常感孺仲賢妻之言敗絮自擁何慙兒
子此既一事矣但恨隣靡二仲室無萊婦抱兹苦心良
獨罔罔少年來好書偶愛閑静開卷有得便欣然忘食
見樹木交蔭時鳥變聲亦復歡爾有喜嘗言五六月北
窗下卧遇涼風暫至自謂是義皇上人意淺識陋日月
遂往緬求在昔𦕈然如何疾患以來漸就衰損親舊不
遺每以藥石見救自恐大分將有限也恨汝輩稚小家
貧無役柴水之勞何時可免念之在心若何可言然雖
不同生當思四海皆弟兄之義鮑叔敬仲分財無猜歸
生伍舉班荆道舊遂能以敗為成因喪立功他人尚爾
況共父之人哉潁川韓元長漢末名士身處卿佐八十
而終兄弟同居至於没齒濟北汜稚春晉時操行人也
七世同財家人無怨色詩云高山仰止景行行止汝其
愼哉吾復何言又為命子詩以貽之曰悠悠我祖爰自
陶唐邈為虞賓歴世垂光御龍勤夏豕韋翼商穆穆司
徒厥族以昌紛紜戰國漠漠衰周鳳隐于林幽人在丘
逸虬撓雲奔鯨駭流天集有漢眷予愍侯於赫愍侯運
當攀龍撫劒夙邁顯兹武功參誓山河啟土開封亹亹
丞相允廸前蹤渾渾長源蔚蔚洪柯羣川載導衆條載
羅時有默語運固隆汙在我中晉業融長沙桓桓長沙
伊勲伊德天子疇我專征南國功遂辭歸臨寵不惑孰
謂斯心而可近得肅矣我祖慎終如始直方二臺惠和
千里於皇仁考淡焉虚止寄迹夙運冥兹愠喜嗟余寡
陋瞻望靡及顧慙華鬢負景隻立三千之罪無後其急
我誠念哉呱聞爾泣卜云嘉日占爾良時名爾曰儼字
爾求思温恭朝夕念兹在兹尚想孔伋庶其企而厲夜
生子遽而求火凡百有心奚待于我既見其生實欲其
可人亦有言斯情無假日居月諸漸免于孩福不虚至
禍亦易來夙興夜寐願爾斯才爾之不才亦已焉哉潛
元嘉四年卒時年六十三
宗彧之字叔粲南陽湼陽人炳從父弟也蚤孤事兄恭
謹家貧好學雖文義不逮炳而眞澹過之州辟主簿舉
秀才不就公私餼遺一無所受高祖受禪徵著作佐郎
不至元嘉初大使陸子眞觀采風俗三詣彧之每辭疾
不見也告人曰我布衣草萊之人少長壟畝何枉軒冕
之客子眞還表薦之徵員外散騎侍郎又不就元嘉八
年卒時年五十
沈道虔吳興武康人也少仁愛好老易居縣北石山下
孫恩亂後饑荒縣令庾肅之迎出縣南廢頭里為立小
宅臨溪有山水之玩時復還石山精廬與諸孤兄子共
釜庾之資困不改節受琴於戴逵王敬宏深敬之郡州
府凡十二命皆不就有人竊其園菜者還見之乃自逃
隐待竊者取足去後乃出人拔其屋後筍令人止之曰
惜此筍欲令成林更有佳者相與乃令人買大筍送與
之盗者慙不取道虔使置其門内而還常以捃拾自資
同捃者争穟道虔諫之不止悉以其所得與之争者愧
恧後每争輙云勿令居士知冬月無複衣戴顒聞而迎
之為作衣服并與錢一萬既還分身上衣及錢悉供諸
兄弟子無衣者鄉里年少相率受學道虔常無食無以
立學徒武康令孔欣之厚相資給受業者咸得有成太
祖聞之遣使存問賜錢三萬米二百斛悉以嫁娶孤兄
子徵員外散騎侍郎不就累世事佛推父祖舊宅為寺
至四月八日每請像請像之日輙舉家感慟焉道虔年
老菜食恒無經日之資而琴書為樂孜孜不倦太祖敕
郡縣令随時資給元嘉二十六年卒時年八十二子慧
鋒脩父業辟從事皆不就
郭希林武昌武昌人也曾祖翻晉世高尚不仕希林少
守家業徵州主簿秀才衛參軍並不就元嘉初吏部尚
書王敬宏舉王宏之為太子庶子希林為著作佐郎後
又徵員外散騎侍郎並不就十年卒時年四十七子蒙
亦隐居不仕泰始中郢州刺史蔡興宗辟為主簿不就
雷次宗字仲倫豫章南昌人也少入廬山事沙門釋慧
遠篤志好學尤明三禮毛詩隐退不交世務本州辟從
事員外散騎侍郎徵並不就與子姪書以言所守曰夫
生之脩短咸有定分定分之外不可以智力求但當於
所禀之中順而勿率耳吾少嬰羸患事鍾養疾為性好
閑志棲物表故雖在童穉之年已懷遠迹之意暨于弱
冠遂託業廬山逮事釋和尚于時師友淵源務訓弘道
外慕等夷内懷悱發於是洗氣神明玩心墳典勉志勤
躬夜以繼日爰有山水之好晤言之歡實足以通理輔
性成夫亹亹之業樂以忘憂不知朝日之晏矣自游道
餐風二十餘載淵匠既傾良朋凋索續以釁逆違天備
嘗荼蓼疇昔誠願頓盡一朝心慮荒散情意衰損故遂
與汝曹歸耕壟畔山居谷飲人理久絶日月不處忽復
十年犬馬之齒已踰知命崦嵫將廹前塗幾何實遠想
尚子五岳之舉近謝居室瑣瑣之勤及今耄未至惛衰
不及頓尚可厲志於所期縱心於所託棲誠來生之津
梁專氣莫年之攝飬玩歲日於良辰偷餘樂於將除在
心所期盡於此矣汝等年各長成冠娶已畢脩惜衡泌
吾復何憂但願守全所志以保令終耳自今以往家事
大小一勿見關子平之言可以為法元嘉十五年徵次
宗至京師開館於雞籠山聚徒教授置生百餘人會稽
朱膺之潁川庾蔚之並以儒學監總諸生時國子學未
立上留心蓺術使丹陽尹何尚之立玄學太子率更令
何承天立史學司徒參軍謝元立文學凡四學並建車
駕數幸次宗學館資給甚厚又除給事中不就久之還
廬山公卿以下並設祖道二十五年詔曰前新除給事
中雷次宗篤尚希古經行明脩自絶招命守志隐約宜
加升引以旌退素可散騎侍郎後又徵詣京邑為築室
於鍾山西巖下謂之招隐館使為皇太子諸王講喪服
經次宗不入公門乃使自華林東門入延賢堂就業二
十五年卒於鍾山時年六十三太祖與江夏王義恭書
道次宗亡義恭答曰雷次宗不救所疾甚可痛念其幽
棲窮藪自賓聖朝克己復禮始終若一伏惟天慈弘被
亦垂矜愍子肅之頗傳其業官至豫章郡丞
朱百年會稽山隂人也祖愷之晉右衛將軍父濤揚州
主簿百年少有高情親亡服闋攜妻孔氏入會稽南山
以伐樵採箬為業以樵箬置道頭輙為行人所取明旦
亦復如此人稍怪之積久方知是朱隐士所賣須者隨
其所堪多少留錢取樵箬而去或遇寒雪樵箬不售無
以自資輙自榜船送妻還孔氏天晴復迎之有時出山
隂為妻買繒綵三五尺好飲酒遇醉或失之頗能言理
時為詩詠往往有高勝之言郡命功曹州辟從事舉秀
才並不就隐迹避人唯與同縣孔凱友善凱亦嗜酒相
得輙酣對飲盡懽百年家素貧母以冬月亡衣並無絮
自此不衣綿帛嘗寒時就凱宿衣悉裌布飲酒醉眠凱
以卧具覆之百年不覺也既覺引卧具去體謂凱曰綿
定竒温因流涕悲慟凱亦為之傷感除太子舍人不就
顔竣為東揚州發教餉百年穀五百斛不受時山隂又
有寒人姚吟亦有高趣為衣冠所重義陽王昶臨州辟
為文學從事不起竣餉吟米二百斛吟亦辭之百年孝
建元年卒山中時年八十七蔡興宗為會稽太守餉百
年妻米百斛百年妻遣婢詣郡門奉辭固譲時人美之
以比梁鴻妻
王素字休業琅邪臨沂人也高祖翹之晉光禄大夫素
少有志行家貧母老初為廬陵國侍郎母憂去職服闋
廬陵王紹為江州親舊勸素脩宅舊居素不答乃輕身
往東陽隐居不仕頗營田園之資得以自立愛好文義
不以人俗累懷世祖即位欲搜揚隐退下詔曰濟世成
務咸達隐微軌俗興譲必表清節朕昧旦求善思惇薄
風琅邪王素會稽朱百年並廉約貞遠與物無競自足
臯畝志在不移宜加褒引以光難進並可太子舍人大
明中太宰江夏王義恭開府辟召辟素為倉曹屬太宗
泰始六年又召為太子中舍人並不就素既屢被徵辟
聲譽甚高山中有蚿蟲聲清長聽之使人不厭而其形
甚醜素乃為蚿賦以自況七年卒時年五十四時又有
宋平劉睦之汝南州韶吳郡褚伯玉亦隐身求志睦之
居交州除武平太守不拜韶字伯和黃門侍郎文孫也
築室湖孰之方山徵員外散騎侍郎征北行參軍不起
伯玉居剡縣瀑布山三十餘載揚州辟議曹從事不就
關康之字伯愉河東楊人世居京口寓居南平昌少而
篤學姿狀豐偉下邳趙繹以文義見稱康之與之友善
特進顔延之見而知之晉陵顧悦之難王弼易義四十
餘條康之申王難顧遠有情理又為毛詩義經籍疑滯
多所論釋嘗就沙門支僧納學妙盡其能竟陵王義宣
自京口遷鎮江陵要康之同行距不應命元嘉中太祖
聞康之有學義除武昌國中軍將軍蠲除租税江夏王
義恭廣陵王誕臨南徐州辟為從事西曹並不就棄絶
人事守志閑居弟雙之為臧質車騎參軍與質俱下至
赭圻病卒瘞於水濱康之其春得疾困篤小差牽以迎
喪因得虛勞病寝頓二十餘年時有間日輙卧論文義
世祖即位遣大使陸子眞廵行天下使反薦康之業履
恒貞操勖清固行信閭黨譽延邦邑棲志希古操不可
渝宜加徵聘以潔風軌不見省太宗泰始初與平原明
僧紹俱徵為通直郎又辭以疾順帝昇明元年卒時年
六十三
史臣曰夫獨往之人皆禀偏介之性不能摧志屈道借
譽期通若使値見信之主逢時來之運豈其放情江海
取逸丘樊蓋不得已而然故也且巖壑閑遠水石清華
雖復崇門八襲高城萬雉莫不蓄壤開泉髣髴林澤故
知松山桂渚非止素玩碧澗清潭翻成麗矚挂冠東都
夫何難之有哉
宋書卷九十三
宋書卷九十三考證
周續之傳留愛崑卉誠著桃李崑當作昆謂昆蟲也
王弘之傳為外祖徵士何淮所撫育淮一本作准當
作凖
陶潛傳曾祖侃晉大司馬(臣承蒼)按沈約所作陶淵
明傳以陶集考之多不合集中贈長沙公詩序有云
昭穆既遠己為路人又為孟府君傳有云君諱嘉娶
大司馬長沙公陶侃苐十女如果為從祖之子孫不
得云昭穆既遠己之曾祖斷不容直書其姓名然則
淵明非長沙桓公之曾孫明矣又云自以曾祖晉世
宰輔耻復屈身後代自高祖王業漸隆不復肯仕所
著文章皆題其年月義熙以前則書晉氏年號自永
初以來惟云甲子而已攷陶詩俱不題年號惟祭程
氏妹文稱義熙三年宋高祖受禪改元永初是為庚
申歲集中詩凡書甲子者八年庚子辛丑癸卯乙巳
戊申己酉庚戍丙辰皆在永初之前庚子辛丑癸卯
又在義熙之前永初以後除自祭文題丁卯而外無
有書甲子者約之紀事失實大槩如此或言梁昭明
太子誤讀淵明命子詩遂作淵明傳以淵明為侃之
曾孫不知宋書成于齊永明六年昭明特襲之而不
改南史晉書成於唐初亦皆襲約之誤者也
農人告予以上春上春本集作春及晉書作暮春
而窮苦荼毒家貧弊本集作少而窮苦每以家弊南
史作而窮居荼毒無家貧弊三字
良獨罔罔罔罔本集作内愧
少年來好書本集作少好琴書南史少下無年字
潁川韓元長宋王應麟困學紀聞云韓元長謂韓融
韶子後漢有傳又下文濟北汜稚春謂汜毓晉書有
傳集云范稚春誤今所刻陶集亦作汜稚春
王素傳嘗就沙門支僧納學南史學字下有算字
宋書卷九十三考證
