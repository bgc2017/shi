宋書卷二十九
梁沈約撰
志第十九
符瑞下
嘉禾五穀之長王者德盛則二苖共秀於周德三苖共
穗於商德同夲異穟於夏德異夲同秀
漢宣帝元康四年嘉穀玄稷降于郡國
漢章帝元和中嘉禾生郡國
漢安帝延光二年六月嘉禾生九真百十六本七百六
十八穗
漢桓帝建和二年四月嘉禾生大司農帑
漢桓帝永康元年八月嘉禾生魏郡
魏文帝黃初元年郡國三言嘉禾生
吳孫權黃龍三年十月會稽南平始言嘉禾生
孫權赤烏七年秋宛陵言嘉禾生
晉武帝泰始八年十月瀘水胡王彭護獻嘉禾
晉武帝太康四年十二月嘉禾生扶風雍
太康五年七月嘉禾生豫章南昌
太康八年閏三月嘉禾生東夷校尉園
太康八年九月嘉禾生東莱掖
晉愍帝建興元年八月癸亥嘉禾生㐮平縣一莖七穗
建興二年六月嘉禾生平州治三實同蔕
建興三年七月嘉禾生㐮平縣異體同蔕
宋文帝元嘉二年十月嘉禾生潁川陽翟太守垣苖以
聞
元嘉九年三月嘉禾生義陽豫州刺史長沙王義欣以
獻
元嘉十年八月嘉禾生汝南苞信豫州刺史長沙王義
欣以獻
元嘉十一年八月嘉禾一莖九穗生北汝隂太守王玄
謨以獻
元嘉二十年六月嘉禾一莖九穗生上庸新安梁州刺
史劉道以獻
元嘉二十一年嘉禾生新野鄧縣雍州刺史蕭思話以
獻
元嘉二十二年六月嘉禾生藉田一莖九穗
元嘉二十二年七月癸酉嘉禾生平虜陵徐州刺史臧
質以獻
元嘉二十二年九月嘉禾生太尉府田太尉江夏王義
恭以聞
元嘉二十二年九月嘉禾生揚州東耕田刺史始興王
濬以聞
元嘉二十二年嘉禾生華林園百六十穗園丞陳襲祖
以聞
元嘉二十二年嘉禾生潁川陽白豫州刺史趙伯符以
獻
元嘉二十三年七月乙丑嘉禾旅生藉田藉田令褚熙
伯以聞
元嘉二十三年七月庚午嘉禾生丹陽椒唐里揚州刺
史始興王濬以聞
元嘉二十三年七月庚辰嘉禾生醴湖屯屯主王世宗
以聞
元嘉二十三年八月己酉嘉禾生華林園園丞陳襲祖
以聞
元嘉二十三年九月庚申嘉禾生沛郡蕭征北大將軍
衡陽王義季以聞
元嘉二十三年嘉禾生江夏汝南荆州刺史南譙王義
宣以聞
元嘉二十四年七月乙卯嘉禾旅生華林園及景陽山
園丞梅道念以聞太尉江夏王義恭上表曰臣聞居高
聽卑上帝之功天且弗違聖王之德故能影響二儀甄
陶萬有鑒觀今古採驗圖緯未有道闕化虧而禎物著
明者也自皇運受終辰曜交和是以卉木表靈山淵效
寳伏惟陛下體乾統極休符襲逮若乃鳳儀西郊龍見
東邑海酋獻改緇之羽河祗開俟清之源三代象德不
能過也有幽必闡無遠弗届重譯歲至休瑞月臻前者
躬藉南畝嘉穀乃植神明之應在斯尤盛四海既穆五
民樂業思述汾陽經始靈囿蘭林甫樹嘉露頻流板築
初就祥穟如積太平之符於是乎在臣以寡立承之槐
鉉沐浴芳津預覩冥慶不勝抃舞之情謹上嘉禾甘露
頌一篇不足稱揚美烈追用悚汗其頌曰二象攸分三
靈樂主齊應合從在今猶古天道誰親唯仁斯輔皇功
帝績理冠區宇四民均極我后體兹惟機惟神敬昭文
思九族既睦萬邦允釐德以位敘道致雍熙於穆不已
顯允東儲生知夙叡嶽茂淵虛因心則哲令聞弘敷繼
徽下武儷景辰居軒制合宫漢興未央矧伊聖朝九有
已康率由舊典思燭前王乃造陵霄遂作景陽有藹景
陽天淵之涘清暑爽立雲堂特起植類斯育動類斯止
極望江波遍對岳峙化德惟達休瑞惟懋誕降嘉種呈
祥初構甘露春凝禎穟秋秀于今匪烈嗣歲仍冨昔在
放勲歷莢數朝降及重華倚扇清庖鑠矣皇慶比物競
昭倫彼典策被此風謠資臣六蔽任兼兩司既恧仲袞
又慙鄭緇豈忘衡泌樂道明時敢述休祉愧闕令辭
中領軍吉陽縣侯沈演之奏上嘉禾頌曰焕炳禎圖昭
晰瑞典運傾方閟時亨始顯綈状既章鳥文斯辯於皇
聖辟承物紀遠明兩辰麗昌輝天衍(其一)理妙位崇事神
業盛淵渥德澤虚寂道政協化安心調樂移性玉衡從
體瑤光得正臣星垂采景雲立慶(其二)極仁所被罔幽不
攘至和所感靡況弗彰鴛出丹穴鸚起西湘白鹿踰海
素鳥越江結饗穹隂儀形鍾陽(其三)治人奉天廼勤廼格
黛耒俶載高廪已積嘉禾重穋甘露流液擢秀辰畦揚
穎角澤離穟合豪榮區蔭斥(其四)盈箱徵殷貫桑表周今
我大宋靈貺綢繆帝終撝謙繹思勿休躬薦宗廟温恭
率由降福以誠孝享虔羞(其五)頒趾推功登徽叡詔恩覃
隐顯賞延荒徼河溓海夷山華岳燿憬琛夐賮兼澤委
效日表地外改服請教(其六)茂對盛時綏萬屢豐厭厭歸
素秩秩大同上蔵諸用下知所從仰式王度俯歌南風
鴻名稱首永保無窮(其七)
元嘉二十四年八月乙巳嘉禾生魚城内晉陵南徐州
刺史廣陵王誕以聞
元嘉二十五年六月壬寅嘉禾旅生華林園十株七百
穗園丞梅道念以聞
元嘉二十五年六月壬子嘉禾生藉田藉田令褚熙伯
以獻
元嘉二十五年七月壬辰嘉禾生北海青冀二州刺史
杜坦以獻
元嘉二十五年八月丙午嘉禾生太尉江夏王義恭果
園江夏國典令陳穎以聞
元嘉二十五年八月壬子嘉禾生建康化義里令丘珍
孫以獻
元嘉二十五年八月癸丑嘉禾生華林園園丞梅道念
以獻
元嘉二十五年十一月嘉禾生巴東荆州刺史南譙王
義宣以聞
元嘉二十六年五月癸酉嘉禾生建康禁中里揚州刺
史始興王濬以獻
元嘉二十六年六月甲寅嘉禾生藉田藉田令褚熙伯
以獻
元嘉二十六年七月嘉禾生巴東朐䏰荆州刺史南譙
王義宣以獻
元嘉二十七年十月己丑嘉禾生北海青州刺史杜坦
以聞
元嘉二十八年七月戊戌嘉禾生廣陵邵伯埭兗州刺
史江夏王義恭以聞
孝武帝孝建二年六月癸巳嘉禾二株生江夏王義恭
東田
孝建二年九月己丑朔嘉禾異畝同穎生齊郡廣饒縣
孝建三年七月庚午嘉禾生吳興武康
孝武帝大明元年五月戊午嘉禾一株五莖生清暑殿
鴟尾中
大明元年八月甲申嘉禾生青州異根同穗
大明三年九月乙亥嘉禾生北海都昌縣青州刺史顏
師伯以聞
大明六年八月辛未嘉禾生樂陵青冀二州刺史劉道
隆以聞
明帝泰始一年七月己酉嘉禾生會稽永興太守巴陵
王休若以獻
漢章帝元和中嘉麥生郡國
晉武帝太康十年六月嘉麥生扶風郡一莖九穗是歲
收三倍
宋文帝元嘉二十三年醴湖屯生嘉粟一莖九穗屯主
王世宗以聞
元嘉二十五年六月壬子嘉黍生藉田藉田令褚熙伯
以獻
吳孫權黃龍三年由拳野稲生改由拳為禾興
吳孫亮五鳳元年交阯稗草化為稻
宋文帝元嘉二十三年吳郡嘉興鹽官縣野稲自生三
十許種揚州刺史始興王濬以聞
元嘉二十八年七月癸卯尋陽柴桑菽粟旅生彌漫原
野江州刺史建平王宏以聞
漢章帝元和中嘉瓜生郡國
漢安帝元初三年二月東平陵有瓜異處共生八瓜同
蔕
漢桓帝建和二年七月河東有嘉瓜兩體共蔕
晉武帝太康三年六月嘉瓜異體同蔕生河南洛陽輔
國大將軍王濬園
晉武帝太康元年十二月戊子嘉瓠生寧州寧州刺史
費統以聞
宋文帝元嘉二十五年四月戊辰嘉瓠生京邑新園園
丞徐道興以獻
孝武帝大明五年五月嘉瓜生建康蔣陵里丹陽尹王
僧朗以獻
明帝太始二年八月戊午嘉瓜生南豫州南豫州刺史
山陽王休祐以獻
文帝元嘉七年七月乙酉建康頟檐湖二蓮一蔕
元嘉十六年七月壬申華林池雙蓮同榦
元嘉十年七月己丑華林天淵池芙蓉異花同蔕
元嘉十九年八月壬子揚州後池二蓮合華刺史始興
王濬以獻
元嘉二十年五月廬陵郡池芙蓉二花一蔕太守王淵
以聞
元嘉二十年六月壬寅華林天淵池芙蓉二花一蔕園
丞陳襲祖以聞
元嘉二十年夏永嘉郡後池芙蓉二花一蔕太守臧藝
以聞
元嘉二十年七月吳興郡後池芙蓉二花一蔕太守孔
山士以聞
元嘉二十年揚州後池芙蓉二花一蔕刺史始興王濬
以獻
元嘉二十一年六月丙午華林園天淵池二蓮同榦園
丞陳襲祖以聞
元嘉二十年四月樂游苑池二蓮同榦苑丞梅道念以
聞
元嘉二十二年七月東宫玄圃園池二蓮同榦内監殿
守舍人宫勇民以聞
元嘉二十三年六月壬寅華林天淵池芙蓉二花一蔕
園丞陳襲祖以聞
元嘉二十三年六月辛丑太子西池二蓮共榦池統胡
永祖以聞
元嘉二十三年八月己酉魚邑三周池二蓮同榦園丞
徐道興以聞
孝武帝孝建二年六月庚寅玄武湖二蓮同榦
孝武帝大明五年藉田芙蓉二花同蔕大司農蕭邃以
獻
明帝太始二年八月丙辰五城澳池二蓮同榦都水使
者羅僧愍以獻
太始二年八月己未豫州刺史山陽王休祐獻蓮二花
一蔕
太始五年六月甲子嘉蓮生湖孰南臺侍御史竺曾度
以聞
太始六年六月壬子嘉蓮生東宫玄圃池皇太子以聞
晉武帝太始二年六月壬申嘉柰一蔕十實生酒泉
太始七年六月己亥東宫玄圃池芙蓉二花一蔕皇太
子以獻
晉成帝咸和六年鎮西將軍庾亮獻嘉橘一蔕十二實
晉安帝隆安三年武陵臨沅獻安石榴一蔕六實
雲有五色太平之應也曰慶雲若雲非雲若烟非烟五
色紛緼謂之慶雲
漢宣帝神爵元年春齋戒之莫神光顯著薦鬯之夕神
光交錯或降于天或登于地或從四方来集于壇上
漢章帝元和三年正月車駕北巡以太牢祠北岳山見
黃白氣
宋孝武帝大明元年五月壬子紫氣從景陽樓上層出
状如烟回薄良久
明帝泰始二年三月丙午黃紫雲從景陽樓出隨風回
久乃消華林園令臧延之以聞
泰始二年六月己卯日入後有黃白赤白氣東西竟天
光明潤澤久乃消
泰始四年十一月辛未崇寧陵令上書言自大明八年
至今四年二月宣太后陵明堂前後數有光及五色雲
又芳香四滿又五采雲在松下状如車蓋
泰始七年四月戊申夜京邑崇虚館堂前有黃氣状如
寳蓋高十許丈漸有五色道士陸脩静以聞
白兔王者敬耆老則見
漢光武建武十三年九月南越獻白兔
章帝元和中白兔見郡國
魏文帝黃初中郡國十九言白兔見
晉武帝泰始五年七月己亥白兔見北海即墨即墨長
獲以獻
晉武帝咸寧二年十月癸亥白兔二見河南陽翟陽翟
令華衍獲以獻
咸寧四年六月白兔見天水
晉武帝太康二年八月壬子白兔見彭城
太康二年十月白兔見趙國平鄉趙王倫獲以獻
太康四年十一月癸未白兔見北地富平
太康八年十二月庚戌白兔見陳留酸棗關内侯成公
忠獲以獻
晉穆帝永和十二年九月甲申白兔見鄱陽太守王耆
之以獻并上頌一篇
晉穆帝升平三年十二月庚申北中郎將郗曇獻白兔
晉海西公泰和九年四月陽穀獻白兔
晉孝武帝太元十五年三月白兔見淮南夀陽
晉安帝義熙二年四月無錫獻白兔
義熙二年四月夀陽獻白兔
宋文帝元嘉六年九月長廣昌陽淳于&KR2398;獲白兔青州
刺史蕭思話以獻
元嘉八年閏六月丁亥司徒府白從伊生於淮南繁昌
獲白兔以獻
元嘉十三年七月甲戌濟南朝陽王道獲白兔青州刺
史段宏以獻
元嘉十四年正月丙申白兔見山陽縣山陽太守劉懷
之以獻
元嘉十五年七月壬申山陽師齊獲白兔南兗州刺史
江夏王義恭以獻
元嘉二十二年三月白兔見東莱當利青州刺史杜冀
以聞
元嘉二十四年七月丁巳白兔見兗州刺史徐瓊以聞
元嘉二十四年七月己酉白兔見東莞太守趙球以獻
元嘉二十七年二月壬辰白兔見竟陵荆州刺史南譙
王義宣以獻
元嘉二十七年六月丙午白兔見南汝隂豫州刺史南
平王鑠以獻
孝武帝孝建二年正月庚戌白兔見淮南太守申坦以
聞
孝建三年閏二月乙丑白兔見平原獲以獻
孝武大明元年六月庚子白兔見即墨獲以獻
大明六年八月辛未白兔見北海青冀二州刺史劉道
隆以獻
大明六年六月乙丑白兔見青冀二州刺史劉道隆以
獻
斗殞精王者孝行溢則見(闕)
赤烏周武王時銜穀至兵不血刃而殷服
漢章帝元和中赤烏見郡國
吳孫權赤烏元年有赤烏集於殿前
吳孫休永安三年三月西陵言赤烏見
晉元帝永昌二年正月赤烏見暨陽
宋武帝永初二年二月赤烏六見北海都昌
孝武帝大明五年六月戊子赤烏見蜀郡益州刺史劉
思考以獻
白燕者師曠時銜丹書来至
漢章帝元和中白燕見郡國
晉惠帝元康元年七月白燕二見酒泉祥福太守索靖
以聞
宋文帝元嘉元年七月壬戌白燕集齊郡城游翔庭宇
經九日乃去衆燕隨從無數
元嘉十四年白燕集荆州府門刺史臨川王義慶以聞
元嘉十八年六月白燕產丹徒縣南徐州刺史南譙王
義宣以聞
元嘉二十年五月白燕集南平鄉府内内史臧綽以聞
元嘉二十一年白燕見廣陵南兗州刺史廣陵王誕以
獻
元嘉二十四年五月辛未白燕集司徒府西園太尉江
夏王義恭以聞
元嘉二十五年八月壬子白燕見廣陵城南兗州刺史
徐湛之以聞
元嘉二十六年五月戊寅白燕産衡陽王墓亭郎中令
朱曠之獲以聞
元嘉二十七年五月甲戌白燕産京口南徐州刺史始
興王濬以聞
元嘉二十七年六月壬辰白燕見秣陵丹陽尹徐湛之
以獻
孝武帝大明二年五月乙巳白燕産南郡江陵民家荆
州刺史朱脩之以獻
大明二年五月甲子白燕二産山陽縣舍南兗州刺史
竟陵王誕以獻
大明二年六月甲戌白燕産吳郡城内太守王翼之以
獻
大明三年五月甲申白燕産武陵臨沅民家郢州刺史
孔靈符以聞
大明四年六月乙卯白燕見平昌青州刺史劉道隆以
獻
明帝太始二年六月白燕見零陵獲以獻
金車王者至孝則出(闕)
三足烏王者慈孝天地則至
漢章帝元和中三足烏見郡國
象車者山之精也王者德澤流洽四境則出(闕)
白烏王者宗廟肅敬則至
漢桓帝永夀元年四月白烏見商國
晉武帝咸寧五年七月戊辰白烏見齊南隰太守獲以
獻
晉武帝太康元年五月庚午白烏見襄
太康十年五月丁丑白烏見京兆長安
晉惠帝元康元年四月白烏見河南成臯縣令劉機獲
以聞
元康元年五月戊戌白烏見梁國睢陽
元康元年七月辛丑白烏見陳留獲以獻
元康四年十月白烏見鄱陽
晉明帝泰寧二年十一月白烏見京都
泰寧三年三月白烏見吳郡海虞獲以獻羣官畢賀
晉孝武帝太元十一年八月乙酉白烏集江州寺庭羣
烏翔衛
太元二十一年五月癸卯白烏見吳國獲以獻
宋武帝永初二年六月丁酉白烏見吳郡婁縣太守孟
顗以獻
文帝元嘉二年十一月丙辰白烏見山陽太守阮寳以
聞
元嘉三年三月甲戌丹陽湖孰薛爽之獲白烏以獻
元嘉十一年六月乙巳吳郡海鹽王說獲白烏揚州刺
史彭城王義康以獻
元嘉十三年三月戊辰義興陽羡令獲白烏太守劉禎
以獻
元嘉十九年五月海陵王文秀獲白烏南兗州刺史臨
川王義慶以獻
元嘉十九年十月白烏産晉陵暨陽僑民彭城劉原秀
宅樹原秀以聞
元嘉二十年七月彭城劉原秀又獲白烏以獻
元嘉二十四年八月乙巳白烏見晉陵南徐州刺史廣
陵王誕以獻
孝武帝大明元年四月甲申白烏見南郡江陵
明帝太始二年六月丁巳白烏見吳郡海鹽太守顧覬
之以獻
泰始二年九月壬寅白烏見吳興烏程太守郄顒以獻
白雀者王者爵禄均則至
漢章帝元和初白雀見郡國
魏文帝初郡國十九言白雀見
晉武帝咸寧元年白雀見梁國梁王彤獲以獻
晉武帝太康二年六月丁卯白雀二見河内南陽太守
阮偘獲以獻
太康二年六月白雀二見河南河南尹向雄獲以獻
太康七年七月庚午白雀見豫章
太康八年八月白雀見河南洛陽
太康十年五月丁亥白雀見宣光北門華林園令孫邵
獲以獻
晉愍帝建武元年四月尚書僕射刁協獻白雀於晉王
晉孝武帝太康十六年十二月白雀見南海增城縣民
吳比屋
晉安帝隆安五年十一月白雀見宜都
晉安帝元興三年六月丙申白雀見豫章新淦獲以獻
宋文帝元嘉元年七月己巳白雀見齊郡昌國
元嘉四年七月乙酉白雀見北海劇
元嘉八年五月辛丑白雀集左衞府
元嘉十一年五月丁丑齊郡西安宗顯獲白雀青州刺
史段宏以獻
元嘉十四年五月甲午白雀集費縣員外散騎侍郎顔
敬家獲以獻
元嘉十四年白雀二見荆州府客館
元嘉十五年五月辛未白雀集建康都亭里揚州刺史
彭城王義康以聞
元嘉十五年六月白雀見建康定隂里彭城王義康以
獻
元嘉十五年八月白雀見西陽江州刺史南譙王義宣
以獻
元嘉十七年五月壬寅白雀二集荆州後園刺史衡陽
王義季以聞
元嘉十八年七月吳郡鹽官于玄獲白雀太守劉禎以
獻
元嘉二十年五月乙卯秣陵衛猗之獲白雀丹陽尹徐
湛之以獻
元嘉二十二年四月丙子白雀見東安郡徐州刺史臧
質以獻
元嘉二十二年閏五月丙午白雀見華林園員外散騎
侍郎長沙王瑾獲以獻
元嘉二十二年六月庚申南彭城蕃縣時佛護獲白雀
以獻
元嘉二十四年四月白雀産吳郡鹽官民家太守劉禎
以獻
元嘉二十四年六月己亥白雀五集長沙廟長沙王瑾
以聞
元嘉二十五年五月丁丑白雀二見京都材官吏黃公
歡軍人丁田夫各獲以獻
元嘉二十七年六月乙卯白雀見濟南郡薛榮以獻
元嘉二十八年八月己巳崇義軍人獲白雀一雙太子
左率王錫以獻
元嘉二十九年四月癸丑白雀見會稽山隂太守東海
王褘獲以獻
孝武帝孝建元年五月己亥臨沂縣魯尚期於城上得
白雀太傅假黃鉞江夏王義恭以獻
孝建二年六月丙子左衞軍獲白雀以獻
孝建三年閏三月辛酉黃門侍郎庾徽之家獲白雀以
獻
孝建三年五月丁卯白雀見建康獲以獻
孝武帝大明元年四月戊申白雀見尋陽
大明元年五月甲寅白雀二見渤海獲以獻
大明元年五月甲子白雀見建康獲以獻
大明元年六月丁亥白雀見零陵祁陽獲以獻
大明元年七月辛亥白雀見南陽宛獲以獻
大明二年五月丁未白雀見建康揚州刺史西陽王子
尚以獻
大明二年六月丁亥白雀見河東定襄縣荆州刺史朱
脩之以聞
大明三年四月庚戌白雀見秣陵丹陽尹劉秀之以獻
大明三年五月壬午太宰府崇蓺軍人獲白雀太宰江
夏王義恭以獻
大明四年五月辛巳白雀見廣陵侍中顔師伯以獻
大明五年四月庚戌白雀見晉陵太守沈文叔以獻
大明五年五月癸未白雀二見尋陽江州刺史桂陽王
休範以獻
大明五年五月癸未白雀二見濟南青州刺史劉道隆
以獻
大明五年十月白雀見太原青州刺史劉道隆以獻
大明六年八月辛巳白雀見齊郡青冀二州刺史劉道
隆以獻
大明七年四月乙未白雀集廬陵王第廬陵王敬先以
獻
大明七年四月乙丑白雀見歴陽太守建平王景素以
獻
大明七年五月辛未白雀見汝隂豫州刺史垣護之以
獻
大明七年六月白雀見寳成南豫州刺史尋陽王子房
以獻
大明七年十月丁卯白雀見建康丹陽尹永嘉王子仁
以獻
大明七年十一月車駕南巡隸水師於梁山中江白雀
二集華蓋
前廢帝永光元年四月乙亥白雀見會稽東揚州刺史
尋陽王子房以獻
永光元年六月丙子白雀見彭城徐州刺史義陽王昶
以聞
明帝泰始二年七月戊子白雀見虎檻洲都督征討諸
軍建安王休仁以聞
泰始六年七月壬午白雀二見廬陵吉陽内史江孜以
聞
明帝泰豫元年六月辛丑白雀見廣州刺史孫超以獻
後廢帝元徽五年四月己巳白雀二見尋陽柴桑江州
刺史邵陵王友以獻
孝武帝大明六年三月丙午青雀見華林園
明帝泰始二年九月庚寅青雀見京城内南徐州刺史
桂陽王休範以獻
玉馬王者精明尊賢者則出(闕)
根車者德及山陵則出(闕)
白鳩成湯時来至
魏文帝黃初初郡國十九言白鳩見
吳孫權赤烏十二年八月癸丑白鳩見章安
晉武帝泰始八年五月甲辰白鳩二集太廟南門議郎
董胄獲以獻
晉武帝太康二年七月白鳩見太僕寺
太康四年十二月白鳩見安定臨涇
太康十年正月乙亥白鳩見河南新城
宋文帝元嘉十八年八月庚午會稽山隂商世寳獲白
鳩眼足並赤揚州刺史始興王濬以獻太子率更令何
承天上表曰謹考尋先典稽之前志王德所覃物以應
顯是以玄扈之鳳昭帝軒之鴻烈酆宫之雀徵姬文之
徽祚伏惟陛下重光嗣服永言祖武洽惠和於地絡燭
皇明於天區故能九服混心萬邦含愛員神降祥方祗
薦裕休珍雜沓景瑞異臻去七月上旬時在昧旦黃暉
洞照宇宙開朗徽風協律甘液灑津雖朱晃瑰瑋於運
衡榮光圖靈於河紀蔑以尚兹臣不量卑懵竊慕擊轅
有作相杵成謳近又豫白鳩之觀目翫竒偉心懽盛烈
謹獻頌一篇野思古拙意及庸陋不足以發揮清英敷
讃幽旨瞻前顧後亦各其志謹冒以聞其白鳩頌曰三
極協情五靈會性理感冥符道實玄聖於赫有皇先天
配命朝景升躔八維同映休祥載臻榮光播慶宇宙照
爛日月光華陶山練澤是生柔嘉回尨表粹離穗合柯
翩翩者鳩亦皎其暉理翮台領揚鮮帝畿(闕四字)匪德莫
歸暮從儀鳳棲閣廕闈烝哉明后昧旦乾乾惟德之崇
其峻如山惟澤之瞻其潤如淵禮樂四達頌聲遐宣窮
髮納貢九譯導言伊昔唐萌愛逢慶祚余生既辰而年
之暮提心命耋式歌王度晨晞永風夕漱甘露思樂靈
基不遐有固
元嘉二十四年九月白鳩又見庚戌中領軍沈演之上
表曰臣聞貞裕之美介於盛王休瑞之臻罔違哲后故
鳴鳳表垂衣之化翔鷦徵解網之仁陛下道德嗣基聖
明纘世教清鳥紀治昌雲官禮漸同川澤浹末徼天嘉
明懿民樂薰風星辰以之炳焕日月以之光華神圖祗
緯盈觀閟序白質黑章充牣靈囿應感之符異臻而因
心之祥未屬以素鳩自遠毨翰歸飛資性閑淑羽貎鮮
麗既聞之先說又親覩嘉祥不勝藻抃上頌一首辭不
稽典分乏采章愧不足式昭皇慶崇讃盛美蓋率輿誦
備之篇末其頌曰有哲其儀時惟皓鳩性勰五教名編
素丘殷歷方昌婉翹来遊漢錄克韡爰降爰休(其一)於顯
盛宋叡慶遐𫝊聖皇在上道照鴻軒稱施既平孝思永
言人和於地神豫于天(其二)禮樂孔秩靈物咸昭白雀集
苞丹鳳棲郊文騶儷跡嘉穎擢苖灼灼縞羽從化馴朝
(其三)豈伊赴林必周之栩豈伊歸義必商之所惟德是依
惟仁是處育景陽嶽濯姿帝宇(其四)刑歴頒興理感迭通
雉飛越常鷺起西雝烝然戾止實兼斯容壹兹民聽穆
是王風(其五)
玉羊師曠時来至(闕)
玉雞王者至孝則至(闕)
璧流離王者不隐過則至(闕)
玉英五常並修則見(闕)
玄圭水泉流通四海會同則出(闕)
漢桓帝永興二年四月光禄勲府吏舍夜壁下有青氣
得玉鉤玦各一鉤長七寸三分玦周五寸四分身中皆
雕鏤
晉懷帝永嘉六年二月壬子玉龜出灞水
晉愍帝建興二年十月大將軍劉琨掘地得玉璽使參
軍郎碩奉之歸于京師
建興二年十二月涼州刺史張寔遣使獻行璽一紐封
送璽使關内侯
晉愍帝建武元年三月己酉丹陽江寧民虞由墾土得
白麒麟璽一紐文曰長夀萬年獻晉王
晉成帝咸康八年九月廬江舂榖縣留珪夜見門内有
光取得玉鼎一枚外圍四寸豫州刺史路永以獻著作
郎曹毗上玉鼎頌
晉安帝義熙十二年六月左衞兵陳陽於東府前淮水
中得玉璽一枚
宋孝武帝大明元年五月戊寅江乘縣民朱伯地中得
玉璧徑五寸八分以獻
大明四年二月乙巳徐州刺史劉道隆於汴水得白玉
戟以獻
明帝泰始五年十月庚辰郢州獲玄璧廣八寸五分安
西將軍蔡興宗以獻
後廢帝元徽四年十一月乙巳吳興烏程余山道人慧
獲蒼玉璧太守蕭惠開以獻
金勝國平盗賊四夷賓服則出
晉穆帝永和元年二月舂榖民得金勝一枚長五寸狀
如織勝明年桓温平蜀
永和元年三月廬江太守路永上言於舂榖城北見水
岸邊有紫赤光取得金狀如印遣主簿李邁表送
吳孫皓天璽元年吳郡言掘地得銀一長尺廣三分刻
上有年月字
丹甑五榖豐孰則出(闕)
白魚武王度孟津中流入于王舟
宋明帝太始二年十月己巳幸華林天淵池白魚躍入
御舟
漢章帝元和三年正月車駕北巡以太牢具祠北岳有
神魚躍出十數
金人王者有盛德則游後池(闕)
木連理王者德澤純洽八方合為一則生
漢章帝元和中木連理生郡國
安帝元初三年正月丁丑東平陵樹連理
漢安帝延光三年七月左馮翊衙有木連理
延光三年七月潁川定陵有木連理
漢桓帝建和二年七月河東有木連理
吳孫權黃武四年六月晥口言有木連理
魏文帝黃初初郡國二言木連理
晉武帝泰始元年十二月木連理生遼東方城
泰始二年八月木連理生河南成臯
泰始八年正月木連理生東平范
泰始八年五月甲辰木連理生東平夀張
泰始八年十月木連理生建寧
晉武帝咸寧元年正月木連理生汝隂南頓
咸寧二年四月木連理生清河靈
咸寧二年六月木連理生燕國
咸寧三年七月壬辰木連理生始平鄠
咸寧四年八月木連理生陳留長垣
咸寧五年木連理生義陽
咸寧五年木連理生樂安臨濟
晉武帝太康元年正月木連理生涪陵永平
太康元年四月木連理生頓丘
太康元年五月木連理二生濟隂乘氏沛國
太康元年七月木連理生馮翊粟邑
太康二年正月木連理生滎陽密
太康二年十月木連理十三生南安源道
太康三年四月木連理生琅邪華
太康三年六月木連理生廣陵海西
太康四年正月木連理生馮翊臨晉蜀郡成都
太康四年十二月木連理生扶風
太康七年三月木連理生河南新安
太康七年六月木連理生始興中宿南鄉范陽
太康八年四月木連理生廬陵東昌
太康八年九月木連理生東莱盧鄉
太康九年九月木連理生陳留浚儀
太康十年十一月木連理生鄱陽鄡鄉
晉武帝太熙元年二月木連理生河南梁
晉惠帝元康元年五月木連理三生成都臨卭
元康元年七月辛丑梁國内史任式上言武平界有柞
櫟二樹合為一體連理
晉愍帝建興二年三月庚辰木連理生朱提
建興二年三月木連理二生益州雙栢
建興二年六月木連理生襄平
晉愍帝建武元年閏月乙丑木連理生嵩山
建武元年八月甲午木連理生汝隂
建武元年十一月木連理生武昌大將軍王敦以聞
建武元年十一月癸酉木連理生汝隂太守以聞
晉元帝太興元年七月戊辰木連理生武昌大將軍王
敦以聞
太興三年十一月木連理生零陵永昌
晉成帝咸和八年五月己巳木連理生昌黎咸和
咸康三年三月庚戌木連理生平州世子府治故園中
咸康七年十二月吳國内史王恬上言木連理生吳縣
沙里
晉穆帝永和五年二月癸丑臨海太守藍田侯述言郡
界木連理
晉孝武帝寧康三年六月辛卯江寧縣建興里僑民留
康家樹異夲連理
晉孝武帝太元十一年四月壬申琅邪費有榆木異根
連理相去四尺九寸
太元十八年十月戊午臨川東興令惠欣之言縣東南
溪傍有白銀樹芳靈樹李樹並連理
太元十九年正月丁亥華林園延賢堂西北李樹連理
太元二十一年正月丙子木連理生南康寧都縣社後
晉安帝隆安三年十一月木連理生汝陽太守垣苗以
聞
元興元年正月木連理生泰山武陽
宋文帝元嘉八年四月乙亥東莞莒縣松樹連理太守
劉玄以聞
元嘉八年八月木連理生東安新泰縣
元嘉九年六月木連理生營陽泠道太守展禽以聞
元嘉十二年二月丁卯南郡江陵庾和園甘樹連理荆
州刺史臨川王義慶以獻
元嘉十二年三月馬頭濟陽柞樹連理豫州刺史長沙
王義欣以聞
元嘉十四年二月宫内螽斯堂前梨樹連理豫州刺史
長沙王義欣以聞
元嘉十四年南郡江陵光褘之園甘李二連理
元嘉十五年二月太子家令劉徵園中林檎樹連理徵
以聞
元嘉十七年七月武昌崇讓鄉程儈愛家候風木連理
江州刺史臨川王義慶以聞
元嘉十七年十月尋陽弘農祐幾湖芙蓉連理臨川王
義慶以聞
元嘉十八年十二月木連理生歴陽劉成之家南豫州
刺史武陵王諱以聞
元嘉二十年七月盱眙考城縣柞樹二株連理南兗州
刺史臨川王義慶以聞
元嘉二十年八月木連理生汝隂豫州刺史劉遵考以
聞
元嘉二十一年木連理生歴陽烏江南豫州刺史武陵
王諱以聞
元嘉二十一年木連理生晉陵無錫南徐州刺史南譙
王義宣以聞
元嘉二十二年七月辛巳南頓櫟連理豫州刺史趙伯
符以聞
元嘉二十二年九月木連理生建康建康令張永以聞
元嘉二十二年木連理生武昌江州刺史廬陵王紹以
聞
元嘉二十三年二月辛亥木連理生南隂柔縣太守以
聞
元嘉二十三年木連理生淮南當塗揚州刺史始興王
濬以聞
元嘉二十四年二月壬午臨川王第梨樹連理臨川王
燁以聞
元嘉二十四年七月壬子晉陵無錫榖櫟樹連理南徐
州刺史廣陵王誕以聞
元嘉二十四年七月乙卯木連理生會稽諸暨揚州刺
史始興王濬以聞會稽太守羊玄保上改連理所生處
康亭村為木連理
元嘉二十四年七月乙卯臨川王第梨樹連理臨川王
燁以聞
元嘉二十五年四月戊辰木連理生晉陵南徐州刺史
廣陵王誕以聞
元嘉二十八年正月戊子木連理生尋陽柴桑又生州
城内江州刺史建平王宏以聞
元嘉二十九年十月丁未木連理生南琅邪太守劉成
以聞
孝武帝孝建二年三月己酉木連理生南郡江陵荆州
刺史朱脩之以聞
孝建三年五月木連理生北海都昌冀州刺史垣護之
以聞
孝建三年七月癸未木連理生歴陽歴陽太守袁敳以
聞
孝武帝大明元年正月乙亥木連理生高平
大明元年二月壬寅華林園雙橘樹連理
大明元年九月乙丑華林園梨樹連理
大明元年十月丁丑朔木連理生豫章南昌
大明二年四月辛丑木連理生汝南豫州刺史宗慤以
聞
大明三年九月甲午木連理生丹陽秣陵材官將軍范
悦時以聞
大明四年三月丁亥木連理生華林園曜靈殿北
大明四年四月壬子木連理生華林園日觀臺北
大明四年六月戊戌木連理生會稽山隂揚州刺史西
陽王子尚以聞
大明五年閏九月木連理生邊城豫州刺史垣護之以
聞
大明五年十二月戊寅淮南松木連理豫州刺史尋陽
王子房以聞
大明六年二月乙丑木連理生晉陵南徐州刺史新安
王子鸞以聞
大明六年四月戊辰木連理生營陽湘州刺史建安王
休仁以聞
大明六年八月乙丑木連理生彭城城内徐州刺史王
玄謨以聞
大明七年正月己酉珊瑚連理生鬱林始安太守劉勔
以聞
明帝泰始二年十一月木連理生丹陽秣陵
泰始四年三月庚戌太子西池冬生樹連理園丞周&KR0008;
猗以獻
泰始六年四月景午木連理生會稽永興太守蔡興宗
以聞
泰始六年十二月壬辰木連理生豫章南昌太守劉愔
之以聞
泰始七年二月戊寅木連理生吳郡錢唐太守王延之
以聞
昇明二年木連理生豫州界内史劉懷珍以聞
比目魚王者德及幽隐則見(闕)
珊瑚鉤王者恭信則見(闕)
芝草王者慈仁則生食之令人度世
漢武帝元封二年甘泉宫内産芝九莖連葉
漢宣帝元康四年金芝九莖產于函德殿銅池中
漢明帝永平十七年春芝生前殿
漢桓帝建和元年四月芝草生中黃藏府
宋順帝昇明二年宣城山中生紫芝一株在所獲以獻
明月珠王者不盡介鱗之物則出
漢高后景帝時會稽人朱仲獻三寸四寸珠
漢章帝元和中郡國獻明珠
巨鬯三禺之禾一稃二米王者宗廟脩則出
黃帝時南夷乘白鹿来獻鬯
漢章帝元和中秬秠生郡國
華平其枝正平王者有德則生德剛則仰德弱則低
漢章帝元和中華平生郡國
平露如蓋以察四方之政其國不平則隨方而傾(闕)
蓂莢一名歷莢夾階而生一日生一葉從朔而生望而
止十六日日落一葉若月小則一葉萎而不落堯時生
階(闕)
萐甫一名倚扇狀如蓬大枝葉小根根如絲轉而成風
殺蠅堯時生於廚(闕)
朱草草之精也世有聖人之德則生
漢光武建武元年五月京師有赤草生水涯
魏文帝初朱草生文昌殿側
漢章帝元和中朱草生郡國
宋文帝元嘉十一年朱草生蜀郡郫縣王之家益州刺
史甄法崇以聞
景星大星也狀如半月於晦朔助月為明(闕)
賓連闊達生於房室王者御后妃有節則生(闕)
渠搜禹時来獻裘(闕)
浪井不鑿自成王者清静則應(闕)
西王母舜時來獻白環白琯(闕)
越裳周公時來獻白雉象牙(闕)
漢平帝元始元年正月越裳重譯獻白雉一黑雉二詔
二公薦宗廟
漢光武建元十三年九月南越獻白雉
漢章帝元和中白雉見郡國
漢桓帝永康元年十一月白雉見西河
漢獻帝延康元年四月丁巳饒安縣言白雉見又郡國
十九言白雉見
晉武帝咸寧元年四月丁巳白雉見安豐松滋
咸寧元年十二月丙午白雉見梁國睢陽梁王彤獲以
獻
咸寧三年十一月白雉見渤海饒安相阮温獲以獻
晉武帝太康元年庚戌白雉見中山
晉愍帝建興三年十二月戊午白雉見襄平
建興三年十二月戊午白雉見
安帝義熙七年五月白雉見豫章南昌
宋文帝元嘉五年五月庚辰白雉見東莞莒縣太守劉
玄以聞
元嘉十六年二月白雉見陳郡豫州刺史長沙王義欣
以獻
元嘉十八年二月癸亥白雉見南汝隂宋縣太守文道
恩以獻
元嘉二十年六月白雉見高平方與縣徐州刺史臧質
以獻
元嘉二十六年三月戊寅白雉見東安沛郡各一徐兗
二州刺史武陵王獲以獻
孝武帝大明二年三月己巳白雉雌雄各一見海陵南
兗州刺史竟陵王誕以獻
大明五年十二月白雉見秦郡南兗州刺史晉安王子
勛以獻
大明八年二月丁卯白雉見南郡江陵荆州刺史臨海
王子頊以獻
前廢帝永光元年正月丙午白雉見渤海青州刺史王
玄謨以獻
永光元年三月甲午朔白雉見新蔡豫州刺史劉德願
以獻
黃銀紫玉王者不藏金玉則黃銀紫玉光見深山
宋明帝泰始二年八月於赭圻城南得紫玉一段圍三
尺二寸長一尺厚七尺太宗攻為二爵以獻武文二廟
玉女天賜妾也禮含文嘉曰禹卑宫室盡力溝洫百榖
用成神龍女降(闕)
地珠王者不以財為寳則生珠(闕)
天鹿者純靈之獸也五色光耀洞明王者道備則至(闕)
甪端者日行萬八千里又曉四夷之語明君聖主在位
明達方外幽遠之事則奉書而至(闕)
周印者神獸之名也星宿之變化王者德盛則至(闕)
飛莵者神馬之名也日行三萬里禹治水勤勞歴年救
民之&KR0675;天應其德而至(闕)
澤獸黃帝時巡狩至於東濱澤獸出能言達知萬物之
精以戒於民為時除害賢君明德幽遠則来(闕)
&KR0008;者幽隐之獸也有明王在位則来為時辟除災害(闕)
騕褭者神馬也與飛莵同亦各隨其方而至以明君德
也(闕)
同心鳥王者德及遐方四夷合同則至(闕)
趹蹄者后土之獸自能言語王者仁孝於國則来禹治
水而至(闕)
紫逹王者仁義行則見(闕)
小鳥生大鳥王者土地開闢則至(闕)
河精者人頭魚身師曠時所受䜟也(闕)
延嬉王者孝道行則至(闕)
大貝王者不貪財寳則出(闕)
威蕤王者禮備則生於殿前(闕)
醴泉水之精也甘美王者脩理則出
漢光武建武中元元年五月醴泉出京師及郡國飲醴
泉者痼病皆愈獨眇者蹇者不差
魏文帝初郡國二言醴泉出
宋文帝元嘉十二年衡陽湘鄉醴泉出縣庭荆州刺史
臨川王義慶以聞
孝武帝孝建三年九月甲戌細仗隊省井泉春夏深不
盈尺忽至一丈有五色水清澄醴味汲引不窮
孝武帝大明二年三月壬子北汝隂樓煩平地出醴泉
豫州刺史宗慤以聞
明帝泰豫元年四月乙酉會稽山隂思義醴泉出太守
蔡興宗以聞
日月揚光日者人君象也人君不假臣下之權則日月
揚光明(闕)
芝英者王者親近耆老養有道則生
漢章帝元和中芝英生郡國
碧石者玩好之物棄則至(闕)
玉&KR1805;者不汲而滿王者清廉則出
山車者山藏之精也不藏金玉山澤以時通山海之饒
以給天下則山成其車(闕)
雞駭犀王者賤難得之物則出(闕)
陵出黑丹王者脩至孝則出(闕)
神鼎者質文之精也知吉知凶能重能輕不炊而沸五
味自生王者盛德則出
漢武帝元鼎元年五月五日得鼎汾水上
漢明帝永平六年三月廬江太守獻寳鼎出王雒山(雒或)
(作雄)
漢章帝建初七年十月車駕西巡至槐里右扶風禁上
美陽得銅器於岐山似酒尊詔在道晨夕以為百官熱
酒
漢和帝永元元年竇憲征匈奴於漠北酒泉得仲山甫
鼎容五斗
吳孫權赤烏十二年六月戊戌寳鼎出臨平湖又出東
部酃縣
吳孫皓寳鼎元年八月在所言得大鼎
晉愍帝建興二年十二月晉陵武進縣民陳龍在田中
得銅鐸五枚
晉成帝咸和元年十月辛卯宣城舂榖縣山岸崩獲石
鼎重二斤受斛餘
晉成帝咸康五年豫章南昌民掘地得銅鍾四枚太守
褚裒以獻
晉穆帝升平五年二月乙未南掖門有馬足陷地得銅
鍾一枚
宋文帝元嘉十三年四月辛丑武昌縣章山水側自開
出神鼎江州刺史南譙王義宣以獻
元嘉十九年九月戊申廣陵肥如石梁澗中出石鍾九
口大小行次引列南向南兗州刺史臨川王義慶以獻
元嘉二十一年十二月新陽獲古鼎於水側有篆書四
十二字雍州刺史蕭思話以獻
元嘉二十二年豫章豫寧縣出銅鐘江州刺史廣陵王
紹以獻
孝武帝孝建三年四月丁亥臨川宜黃縣民田中得銅
鐘七口内史傅徽以獻
孝建三年四月甲辰晉陵延陵得古鐘六口徐州刺史
竟陵王誕以獻
孝武帝大明七年六月江夏蒲圻獲銅路鼓四面獨足
郢州刺史安陸王子綏以獻
明帝泰始四年二月丙申豫章望蔡獲古銅鐘高一尺
七寸圍二尺八寸太守張辯以獻
泰始五年五月壬戌豫章南昌獲古銅鼎容斛七斗江
州刺史王景文以獻
泰始七年六月甲寅義陽郡獲銅鼎受一斛并蓋並隱
起鏤豫州刺史段仏榮以獻
順帝昇明二年九月建寧萬歲山澗中得銅鐘長二尺
一寸豫州刺史劉懷珍以獻
漢宣帝元康二年夏神雀集雍
元康三年春神雀集泰山
宣帝元康二年春五色雀以萬數飛過屬縣
元康四年三月神雀五采以萬數飛過集長樂未央北
宫高寢甘泉泰畤殿元康四年神雀仍集
漢宣帝五鳳三年正月神雀集京師
漢明帝永平十七年春神雀五色集京師
漢章帝元和中神雀見郡國
宋文帝元嘉二十二年白鵲見新野鄧縣雍州刺史蕭
思話以聞
元嘉二十六年五月癸酉白鵲見建康崇孝里揚州刺
史始興王濬以獻
孝武帝大明七年三月辛巳白鵲見汝南安陽太守申
令孫以獻
晉惠帝永嘉元年五月白鼠見東宫皇太子獲以獻
宋明帝泰始三年二月壬寅白鼠見樂安青州刺史沈
文秀以獻
漢昭帝始元元年二月黃鵠下建章宫太液池中
漢章帝元和二年正月車駕東巡柴祭岱宗禮異黃鵠
三十從西南来經祠壇上東北過
漢武帝太初三年二月五日行幸東海獲赤鴈
魏文帝初鑊中生赤魚
孫權時神雀巢朱雀門
孫晧天璽元年臨海郡吏伍曜在海水際得石樹高三
尺餘枝莖紫色詰屈傾靡有光采山海經所載玉碧樹
之類也
晉武帝泰始二年六月壬申白鴿見酒泉延夀延夀長
王音以獻
晉成帝咸和九年五月癸酉白鵝見吳國錢塘内史虞
潭以獻
安帝義熙元年南康雩都嵩山有金雞青黃色飛集巖
間
宋文帝元嘉二十二年湘州刺史南平王鑠獻赤鸚䳇
孝武帝大明三年正月丙申媻皇國獻赤白鸚䳇各一
宋文帝元嘉二十四年十月甲午揚州刺史始興王濬
獻白鸚䳇
孝武帝大明五年正月丙子交州刺史垣閎獻白孔雀
明帝泰始三年五月乙亥白鴝鵒見京兆雝州刺史巴
陵王休若以獻
漢桓帝延熹九年四月濟隂東郡濟北平原河水清
宋文帝元嘉二十四年二月戊戌河濟俱清龍驤將軍
青冀二州刺史杜坦以聞
文帝元嘉二十五年五月征北長史廣陵太守范邈上
言所領輿縣前有大浦控引潮流水常淤濁自比以来
源流清潔纖鱗呈形古老相傳以為休瑞
孝武帝孝建三年九月濟河清冀州刺史垣護之以聞
孝武帝大明五年九月庚戌河濟俱清平原太守申纂
以聞
明帝泰始元年二月丙寅揚淮水清潔有異於常州治
中從事史張緒以聞
漢光武建武初野繭榖充給百姓其後耕蠶稍廣二事
漸息
吳孫權黃龍三年夏野蠶繭大如卵
宋文帝元嘉十六年宣城宛陵廣野蠶成繭大如雉卵
彌漫林谷年年轉盛
孝武帝大明三年五月癸巳宣城宛陵縣石亭山生野
蠶三百餘里太守張辯以聞
孝武帝大明三年十一月己巳肅慎氏獻楛矢石砮高
麗國譯而至
大明五年正月戊午元日花雪降殿庭時右衞將軍謝
莊下殿雪集衣還白上以為瑞於是公卿並作花雪詩
史臣按詩云先集為霰韓詩曰霰英也花葉謂之英離
騷云秋菊之落英左思云落英飄颻是也然則霰為花
雪矣草木花多五出花雪獨六出
明帝泰始二年五月甲寅赭中獲石栢長三尺二寸廣
三尺五寸揚州刺史建安王休仁以獻
泰始三年十一月乙卯盱眙獲石栢寧朔將軍段榮以
獻
漢和帝在位十七年郡國言瑞應八十餘品帝譲而不
宣
宋書卷二十九
宋書卷二十九考證
符瑞志下臣星垂采景雲立慶臣疑當作巨
鴛出丹穴鸚起西湘湘監夲誤作廂令改正
晉武帝咸寧五年七月戊辰白烏見齊南隰齊一夲
作濟
漢桓帝建和元年芝草生中黃藏府桓監本誤作明
今據後漢書改正
豫州刺史段仏榮以獻仏與佛同段佛榮事見建平
王傳其字仍作佛
宋書卷二十九考證
