宋書卷三十
梁沈約撰
志第二十
五行一
昔八卦兆而天人之理著九疇序而帝王之應眀雖可
以知從德獲自天之祐違道陷神聽之辠然未詳舉徵
效備考幽眀雖時&KR0844;鼎雉庭穀之異然而未究者衆矣
至於鑑悟後王多有所闕故仲尼作春秋具書祥眚以
騐行事是則九疇陳其義於前春秋列其效於後也逮
至伏生剏紀大𫝊五行之體始詳劉向廣演洪範休咎
之文益備故班固斟酌經𫝊詳紀條流誠以一王之典
不可獨闕故也夫天道雖無聲無臭然而應若影響天
人之騐理不可誣司馬彪纂集光武以來以究漢事王
沈魏書志篇闕凡厥災異但編帝紀而已自黃初以降
二百餘年覽其災妖以考之事常若重規沓矩不謬前
說又高堂隆郭景純等據經立辭終皆顯應闕而不序
史體將虧今自司馬彪以後皆撰次論序斯亦班固遠
采春秋舉遠眀近之例也又按言之不從有介蟲之孽
劉歆以為毛蟲視之不眀有蠃蟲之孼劉歆以為羽蟲
按月令夏蟲羽秋蟲毛宜如歆說是以舊史從之五行
精微非末學所宄凡已經前議者並即其言以釋之未
有舊說者推準事理以俟來哲
五行傳曰田獵不宿飲食不享出入不節奪民農時及
有姦謀則木不曲直謂木失其性而為災也又曰貌之
不恭是謂不肅厥咎狂厥罰恒雨厥極惡時則有服妖
時則有龜孽時則有雞禍時則有下體生上之痾時則
有青𤯝青祥惟金沴木班固曰蓋工匠為輪矢者多傷
敗及木為變怪皆為不曲直也
木不曲直
魏文帝黃初六年正月雨木冰按劉歆說木不曲直也
劉向曰冰者隂之盛木者少陽貴臣象也此人將有害
則隂氣脅木木先寒故得雨而冰也是年六月利成郡
兵蔡方等殺太守徐質據郡反多所脅略并聚亡命遣
二校尉與青州刺史共討平之太守古之諸侯貴臣有
害之應也一說以木冰為甲兵之象是歲既討蔡方又
八月天子自將以舟師征吳戎卒十餘萬連旍數百里
臨江觀兵
晉元帝太興三年二月辛未雨木冰後二年周顗戴淵
刁協劉隗皆遇害與春秋同事是其應也一曰是後王
敦攻京師又其象也
晉穆帝永和八年正月乙已雨木冰是年殷浩北伐眀
年軍敗十年廢黜又曰荀羡殷浩北伐桓温入關之象
也
晉孝武帝太元十四年十二月乙巳雨木冰眀年二月
王恭為北蕃八月庾楷為西蕃九月王國寳為中書令
尋加領軍將軍十七年殷仲堪為荆州雖邪正異規而
終同摧滅是其應也一日苻堅雖敗關河未一丁零鮮
卑侵略司兗竇揚勝扇逼梁雝兵役不已又其象也
吳孫亮建興二年諸葛恪征淮南行後所坐廳事棟中
折恪妄興徵役奪民農時作為邪謀傷國財力故木失
其性致毁折也及旋師而誅滅於周易又為棟橈之凶
也
晉武帝太康五年五月宣帝廟地陷梁折八年正月太
廟殿又陷改作廟築基及泉其年九月遂更營新廟遠
致名材雜以銅柱陳勰為匠作者六萬人十年四月乃
成十一月庚寅梁又折按地陷者分離之象梁折者木
不曲直也孫盛曰于時後宫殿有孽火又廟梁無故自
折先是帝多不豫益惡之眀年帝崩而王室頻亂遂亡
天下
晉惠帝太安二年成都王穎使陸機率衆向京師擊長
沙王乂軍始引而牙竿折俄而戰敗機被誅穎尋奔潰
卒賜死初河間王顒謀先誅長沙廢太子立穎長沙知
之誅其黨卞粹等故穎來伐機又以穎得遐邇心將為
漢之代王遂委質於穎為犯從之將此皆姦謀之罰木
不曲直也
王敦在武昌鈴下儀仗生華如蓮花狀五六日而萎落
此木失其性而為變也干寳曰鈴閤尊貴者之儀鈴下
主威儀之官今狂花生於枯木又在鈴閤之間言威儀
之富榮華之盛皆如狂花之發不可久也其後終以逆
命没又加戮是其應也一說此花孽也於周易為枯楊
生華
桓玄始簒龍旂竿折玄田獵出入不絶昏夜飲食恣奓
土木妨農又多姦謀故木失其性也夫旂所以擬三辰
章著眀也旂竿之折高眀去矣在位八十日而敗
宋眀帝泰始二年五月丙午南琅邪臨沂黃城山道士
盛道度堂屋一柱自然夜光照室内此木失其性也或
云木腐自光
廢帝昇眀元年吳興餘杭舍亭禾蕈樹生李實禾蕈樹
民間所謂胡頽樹
貌不恭
魏文帝居諒闇之始便數出遊獵體貌不重風尚通脱
故戴凌以直諫抵罪鮑勛以迕旨極刑天下化之咸賤
守節此貌之不恭也是以享國不永後祚短促春秋魯
君居喪不哀在慼而有嘉容穆叔謂之不度後終出奔
盖同事也
魏尚書鄧颺行步㢮縱筋不束體坐起傾倚若無手足
此貌之不恭也管輅謂之鬼躁鬼躁者凶終之徵後卒
誅死
晉惠帝元康中貴遊子弟相與為散髮倮身之飲對弄
婢妾逆之者傷好非之者負譏希世之士耻不與焉盖
胡翟侵中國之萌也豈徒伊川之民一被髮而祭者乎
晉惠帝元康中賈謐親貴數入二宫與儲君遊戲旡䧏
下心又嘗同奕棋爭道成都王穎厲色曰皇太子國之
儲貳賈謐何敢無禮謐猶不悛故及於禍
齊王冏既誅趙倫因留輔政坐拜百官符敇臺府淫醟
專驕不一朝覲此狂恣不肅之容也天下莫不高其功
而慮其亡也冏終弗改遂至夷滅
太元中人不復著帩頭頭者元首帩者令髮不垂助元
首為儀飾者也今忽廢之若人君獨立無輔以至危亡
也其後桓玄簒位
舊為屐者齒皆達楄上名曰露卯太元中忽不徹名曰
隂卯其後多隂謀遂致大亂
晉安帝義熙七年晉朝拜授劉毅世子毅以王命之重
當設饗宴親請吏佐臨視至日國僚不重白默拜於廐
中王人將反命毅方知大以為恨免郎中令劉敬叔官
識者性焉此墮略嘉禮不肅之妖也
陳郡謝靈運有逸才每出入自扶接者常數人民間謠
曰四人挈衣裙三人捉坐席是也此盖不肅之咎後坐
誅
宋明帝泰始中幸臣阮佃夫勢傾朝廷室宇豪麗車服
鮮眀乘車常偏向一邊違正立執綏之體時人多慕效
此亦貌不恭之失也時偏左之化行方正之道廢矣
後廢帝常單騎遊遨出入市里營寺未常御輦終以殞
滅
恒雨
魏眀帝太和元年秋數大雨多暴雷電非常至殺鳥雀
案楊阜上疏此恒雨之罰也時帝居喪不哀出入弋獵
無度奢侈繁興奪民農時故水失其性而恒雨為災也
太和四年八月大雨霖三十餘日伊洛河漢皆溢歲以
凶饑
孫亮太平二年二月甲寅大雨震電乙夘雪大寒案劉
歆說此時當雨而不當大大雨恒雨之罰也於始震電
之眀日而雪大寒又恒寒之罰也劉向以為既已震雷
則雪不當復降皆失時之異也天戒若曰為君失時賊
臣將起先震雷而後雪者隂見間隙起而勝陽逆殺之
禍將及也亮不悟尋見廢此與春秋魯隠同也
晉武帝泰始六年六月大雨霖甲辰河洛沁水同時並
溢流四千九百餘家殺二百餘人沒秋稼千三百六十
餘頃晉武太康五年七月任城梁國暴雨害豆麥太康
五年九月南安霖雨暴雪折樹木害秋稼魏郡淮南平
原雨水傷秋稼是秋魏郡西平郡九縣霖雨暴水霜傷
秋稼
晉惠帝永寧元年十月義陽南陽東海霖雨淹害秋麥
晉成帝咸康元年八月乙丑荆州之長沙攸醴陵武陵
之龍陽三縣雨水浮漂屋室殺人傷損秋稼
宋文帝元嘉二十一年六月京邑連雨百餘日大水
孝武帝大明元年正月京邑雨水
大明五年七月京邑雨水
大明八年八月京邑雨水
明帝太始二年六月京邑雨水
順帝昇明三年四月乙亥吳郡桐廬縣暴風雷電揚砂
折木水平地二丈流漂居民
服妖
魏武帝以天下凶荒資財之匱始擬古皮弁裁縑帛為
白帢以易舊服傅玄曰白乃軍容非國容也干寶以為
縞素凶喪之為帢毁辱之言也盖革代之後攻殺之妖
也初為白帢横縫其前以别後名之曰顔俗傳行之至
晉永嘉之間稍去其縫名無顔帢而婦人束髮其緩彌
甚紒之堅不能自立髮被于額目出而已無顔者愧之
言也覆額者慙之貌其緩彌甚言天下忘禮與義放縱
情性及其終極至乎大耻也永嘉之後二帝不反天下
媿焉魏眀帝著繡帽被縹紈半袖嘗以見直臣楊阜阜
諫曰此於禮何法服邪帝默然近服妖也縹非禮之色
褻服不貳令之人主親御非法之章所謂自作孽不可
禳也帝既不享永年身没而祿去王室後嗣不終遂亡
天下
魏明帝景初元年發銅鑄為巨人二號曰翁仲置之司
馬門外案古長人見為國亡長狄見臨洮為秦亡之禍
始皇不悟反以為嘉祥鑄銅人以象之魏法亡國之器
而於義竟無取焉蓋服妖也
魏尚書何晏好服婦人之服傅玄曰此服妖也夫衣裳
之制所以定上下殊内外也大雅云玄衮赤舄鉤膺鏤
錫歌其文也小雅云有嚴有翼共武之服詠其武也若
内外不殊王制失叙服妖既作身隨之亡妹喜冠男子
之冠桀亡天下何晏服婦人之服亦亡其家其咎均也
吳婦人之修容者急束其髮而劘角過于耳蓋其俗自
操束大急而廉隅失中之謂也故吳之風俗相驅以急
言論彈射以刻薄相尚居三年之喪者往往有致毁以
死諸葛患之著正交論雖不可以經訓整亂蓋亦救時
之作也孫休後衣服之制上長下短又積領五六而裳
居一二干寳曰上饒奢下儉逼上有餘下不足之妖也
至孫皓果奢暴恣情於上而百姓彫困於下卒以亡國
是其應也
晉興後衣服上儉下豐著衣者皆厭䙅蓋裠君衰弱臣
放縱下掩上之象也陵遲至元康末婦人出兩襠加乎
脛之上此内出外也為車乘者苟貴輕細又數變易其
形皆以白篾為純古喪車之遺象乘者君子之器蓋君
子立心無恒事不崇實也干寳曰及晉之禍天子失柄
權制寵臣下掩上之應也永嘉末六宫才人流徙戎翟
内出外之應也及天下亂擾宰輔方伯多負其任又數
改易不崇實之應也
晉武帝泰始後中國相尚用胡牀貊盤及為羌煑貊炙
貴人富室必置其器吉享嘉會皆此為先太康中天下
又以氈為絈頭及絡帶衿口百姓相戲曰中國必為胡
所破也氈産於胡而天下以為絈頭帶身衿口胡既三
制之矣能無敗乎干寳曰元康中氐羌反至于永嘉劉
淵石勒遂有中都自後四夷迭據華土是其應也
晉武帝太康後天下為家者移婦人於東方空萊北庭
以為園囿干寳曰夫王朝南向正陽也后北宮位太隂
也世子居東宮位少陽也今居内於東是與外俱南面
也亢陽無隂婦人失位而干少陽之象也賈后讒戮愍
懷俄而禍殃亦及
昔初作履者婦人員頭男子方頭員者順從之義所以
别男女也晉太康初婦人皆履方頭此去其員從與男
無别也
太康之中天下為晉世寧之舞手接桮槃反覆之歌曰
晉世寧舞桮槃夫樂生人心所以觀事故記曰總干山
立武王之事也發揚蹈厲太公之志也武亂皆坐周召
之治也又曰其治民勞者舞行綴遠其治民逸者舞行
綴近今接桮槃於手上而反覆之至危也桮槃者酒食
之器也而名曰晉世寧者言晉世之士偷苟於酒食之
間而其知不及遠晉世之寧猶桮槃之在手也
晉惠帝元康中婦人之飾有五兵佩又以金銀瑇瑁之
屬為斧鉞戈戟以當笄(闕)干寳曰男女之别國之大節
故服物異等䞇幣不同今婦人而以兵器為飾又妖之
大也遂有賈后之事終以兵亡天下
元康中婦人結髮者既成以繒急束其環名曰擷子紒
始自中宫天下化之其後賈后果害太子
元康中天下始相倣為㮧杖以柱掖其後稍施其錞住
則植之夫木東方之行金之臣也杖者扶體之器㮧其
頭者尤便用也必傍柱掖者傍救之象也王室多故而
元帝以蕃臣樹德東方維持天下柱掖之應也至社稷
無主海内歸之遂承天命建都江外獨立之應也
元康末至太安間江淮之域有敗&KR0008;自聚于道多者或
至四五十量干寳嘗使人散而去之或投林草或投坑
谷明日視之悉復如故民或云見狸銜而聚之亦未察
也寳說曰夫&KR0008;者人之賤服最處于下而當勞辱下民
之象也敗者疲斃之象也道者地理四方所以交通王
命所由往來也故今敗&KR0008;聚於道者象下民罷病將相
聚為亂絶四方而壅王命之象也在位者莫察太安中
發壬午兵百姓□怨江夏男子張昌遂首亂荆楚從之
者如流於是兵革歲起天下因之遂大破壞此近服妖
也
晉孝懷永嘉以來士大夫竟服生箋單衣遠識者怪之
竊指擿曰此則古者繐衰之布諸侯大夫所以服天子
也今無故畢服之殆有應乎其後愍懷晏駕不獲厥所
晉元帝太興以來兵士以絳囊縛紒紒在首莫上焉周
易乾為首坤為嚢坤臣道也晉金行赤火色金之賊也
以朱嚢縳紒臣道上侵之象也到永昌元年大將軍王
敦舉兵内攻六軍散潰
舊為羽扇柄刻木象其骨形羽用十取全數也晉中興
初王敦南征始改為長柄下出可捉而減其羽用八識
者尤之曰夫羽扇翼之名也創為長柄者執其柄制羽
翼也以八改十者將以未備奪已備也是時為衣者又
上短帶至于掖著帽者以帶縛項下逼上上無地也下
袴者直幅為口無殺下大失裁也尋有兵亂三年而再
攻京師晉海西初嗣位迎官忘設豹尾識者以為不終
之象近服妖也
晉司馬道子於府北園内為酒鑪列肆使姬人酤鬻酒
肴如裨販者數遊其中身自買易因醉寓寢動連日夜
漢靈帝嘗若此干寳以為君將失位降在皂隸之象也
道子卒見廢徙以庶人終
桓玄簒立殿上施絳綾帳鏤黃金為顔四角金龍銜五
色羽葆流蘇羣下竊相謂曰頗類輀車此服妖也
晉末皆冠小冠而衣裳博大風流相倣輿臺成俗識者
曰此禪代之象也永初以後冠還大云
宋文帝元嘉六年民間婦人結髮者三分髮抽其鬟直
向上謂之飛天紒始自東府流被民庶時司徒彭城王
義康居東府其後卒以陵上徙廢
孝武帝世豫州刺史劉德願善御車世祖嘗使之御畫
輪幸太宰江夏王義恭第德願挾牛杖催世祖云日暮
宜歸又求益僦車世祖甚懽此事與漢靈帝西園蓄私
錢同也
孝武世幸臣戴法興權亞人主造員頭履世人莫不效
之其時員進之俗大行方格之風盡矣
眀帝初司徒建安王休仁統軍赭圻制烏紗帽反抽帽
裠民間謂之司徒狀京邑翕然相尚休仁後果以疑逼
致禍
龜孽
晉惠帝永熙初衛瓘家人炊飯墮地盡化為螺出足起
行螺龜類近龜孽也干寳曰螺被甲兵象也於周易為
离离為戈兵眀年瓘誅
雞禍
魏眀帝景初二年廷尉府中有雌雞變為雄不鳴不將
干寳曰是歲晉宣帝平遼東百姓始有與能之議此其
象也然晉三后並以人臣終不鳴不將又天意也
晉惠帝元康六年陳國有雞生雄雞無翅既大墜坑而
死王隠曰雄胤嗣象坑地事為母象賈后誣殺愍懷殆
其應也
晉惠帝太安中周玘家有雌雞逃承霤中六七日而下
奮翼嗚將獨毛羽不變其後有陳敏之事敏雖控制江
表終無綱紀文章殆其象也卒為玘所滅雞禍見玘家
又天意也
晉元帝太興中王敦鎮武昌有雌雞化為雄天戒若曰
雌化為雄臣陵其上其後王敦再攻京師
晉孝武太元十三年四月廣陵高平閻嵩家雄雞生無
右翅彭城到象之家雞無右足京房易傳曰君用婦人
言則雞生妖
晉安帝隆安元年八月琅邪王道子家青雌雞化為赤
雄不鳴不將後有桓玄之事具如其象
隆安四年荆州有雞生角角尋墮落是時桓玄始擅西
夏狂慢不肅故有雞禍角兵象尋墮落者暫起不終之
妖也
晉安帝元興二年衡陽有雌雞化為雄八十日而冠萎
衡陽桓玄楚國封略也後簒位八十日而敗徐廣以為
玄之象也
宋文帝元嘉十二年華林園雌雞漸化為雄後孝武即
位皇太后令行于外亦猶漢宣帝時雌雞為雄至哀帝
時元后與政也
明帝泰始中吳興東遷沈法符家雞有四距
青眚青祥
晉武帝咸寧元年八月丁酉大風折太社樹有青氣出
焉此青祥也占曰東莞當有帝者眀年元帝生是時帝
大父武王封東莞由是徙封琅邪孫盛以為中興之表
晉室之亂武帝子孫無孑遺社樹折之應又恒風之罰
也
晉惠帝元康中洛陽南山有䖟作聲曰韓屍屍識者曰
韓氏將死也言屍屍者盡死意也其後韓謐誅而韓族
殲焉此青祥也
金沴木
魏文帝黃初七年正月幸許昌許昌城南門無故自崩
帝心惡之遂不入還洛陽此金沴木木動也五月宮車
晏駕京房易傳曰上下咸悖厥妖城門壞
晉元帝太興二年六月吳郡米廪無故自壞是歲大饑
死者數千
晉眀帝太寧元年周延自歸王敦既立宅宇而所起五
間六架一時躍出墮地餘桁猶亘柱頭此金沴木也眀
年五月錢鳳謀亂遂族滅延而湖孰尋亦為墟矣
晉安帝元興元年正月丙子司馬元顯將西討桓玄建
牙揚州南門其東者難立良久乃正近沴妖也尋為桓
玄所禽
元興三年五月樂賢堂壊天意若曰安帝嚚眊不及有
樂賢之心故此堂見沴也
晉安帝義熙九年五月乙酉國子聖堂壊
宋文帝元嘉十七年劉斌為吳郡郡堂屋西頭鴟尾無
故落地治之未畢東頭鴟尾復落頃之斌誅
宋書卷三十
宋書卷三十考證
五行志一冏終弗改遂至夷滅一本滅字下旁注闕
字
白乃軍容非國容也干寳以為縞素凶喪之為為一
本作象
元康末至太安間江淮之域域監本訛城今改正
眀帝泰始中吳興東遷沈法符家監本脫吳字今增
入
宋書卷三十考證
