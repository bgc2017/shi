宋書卷十五
梁沈約撰
志第五
禮二
古者天子廵狩之禮布在方策至秦漢廵幸或以厭望
氣之祥或以希神仙之應煩擾之役多非舊典唯後漢
諸帝頗有古禮焉魏文帝值參分初創方隅事多皇輿
亟動略無寧歲蓋應時之務又非舊章也明帝凡三東
廵所過存問高年恤人疾苦或賜榖帛有古廵幸之風
焉齊王正始元年廵洛陽賜高年力田各有差晉武帝
太始四年詔刺史二千石長吏曰古之王者以歲時廵
狩方嶽其次則二伯述職不然則行人巡省撢人誦志
故雖幽遐側微心無擁隔人情上通上指遠喻至于鰥
寡罔不得所用垂風遺烈休聲猶存朕在位累載如臨
深泉夙興夕惕明發不寐坐而待旦思四方水旱災眚
為之怛然勤躬約己欲令事事當宜常恐衆吏用情誠
心未著萬機兼猥慮有不周政刑失謬而弗獲備覽百
姓有過在予一人惟歲之不易未遑卜征巡省之事人
之未乂其何以恤之今使使持節侍中副給事黃門侍
郎銜命四出周行天下親見刺史二千石長吏申喻朕
心懇誠至意訪求得失損益諸宜觀省政治問人間患
苦周典有之曰其萬人利害為一書其禮俗政事教治
刑禁之逆順為一書其悖逆暴亂作慝犯令為一書其
扎喪凶荒厄貧為一書其康樂和親安平為一書每國
辨異之以反命於王以周知天下之故斯舊章前訓今
率由之還具條奏俾朕昭然鑒于幽遠若親行焉大夫
君子其各悉乃心各敬乃事嘉謀令圖苦言至戒與使
者盡之無所隱諱方將虛心以俟其勉哉勖之稱朕意
焉摯虞新禮議曰魏氏無巡狩故事新禮則巡狩方岳
柴望告至設壝宮如禮諸侯之覲者擯及執贄皆如朝
儀而不建其旗臣虞案覲禮諸侯覲天子各建其旗章
所以殊爵命示等威詩稱君子至止言觀其旂宜定新
禮建旗如舊禮然終晉世巡狩廢矣
宋武帝永初元年詔遣大使分行四方舉善旌賢問其
疾苦元嘉四年二月己卯太祖東巡丁卯至丹徒己巳
告覲園陵三月甲戍幸丹徒離宫升京城北顧乙亥饗
父老舊勲于丹徒行宫加賜衣裳各有差蠲丹徒縣其
年租布之半繫囚見徒五歲刑以下悉皆原遣登城三
戰及先大將軍并貴泥關頭敗没餘口老疾單孤又諸
戰亡家不能自存者竝隨宜隱恤二十六年二月己亥
上東巡辛丑幸京城辛亥謁二陵丁巳會舊京故老萬
餘人往還饗勞孤疾勤勞之家咸蒙䘏賚發赦令蠲徭
役其時皇太子監國有司奏儀注
某曹關某事云云被令儀宜如是請為牋如左謹關
右署衆官如常儀
尚書僕射尚書左右丞某甲死罪死罪某事云云參議
以為宜如是事諾奉行某年月日某曹上
右牋儀凖於啓事年月右方關門下位及尚書官
署其言選事者依舊不經它官
太常主者寺押某署令某甲辭言某事云云求告報如
所稱詳檢相應今聽如所上事諾明詳旨申勤依承
不得有虧符到奉行年月日起尚書某曹
右符儀
某曹關太常甲乙啓辭押某署令某甲上言某事云云
請臺告報如所稱主者詳檢相應請聽如所上事諾别
符申攝奉行謹關
年月日
右關事儀凖於黃案年月日右方關門下位年月
下左方下附列尚書衆官署其尚書名下應云奏
者今言關餘皆如黃案式
某曹關司徒長史王申啓辭押某州刺史丙丁解騰某
郡縣令長李乙書言某事云云請臺告報如所稱尚書
某甲參議以為所論正如法令報聽如所上請為令書
如左謹關
右關門下位及尚書署如上儀
司徒長史王申啓辭押某州刺史丙丁解騰某郡縣令
長李乙書言某事云云州府緣案允值請臺告報
年月日尚書令某甲上
建康宫無令稱僕射
令日下司徒令報聽如某所上某宣攝行如故事文書
如千里驛行
年月朔日甲子尚書令某甲下無令稱僕射
司徒承書從事到上起某曹
右外上事内處報下令書儀
某曹關某事云云令如是請為令書如右謹關
右關署如前式
令司徒某事云云令如是某下所屬奉行如故事文書
如千里驛行
年月日子下起某曹
右令書自内出下外儀
令書前某官某甲令以甲為某官如故事
右令書板文凖於詔事板文
年月日侍御史某甲受
尚書下云云奏行如故事
右以凖尚書勅儀起某曹
右並白紙書凡内外應關牋之事一凖此為儀其
經宫臣者依臣禮
拜刺史二千石誡敕文曰制詔云云某動靜屢聞
右若拜詔書除者如舊文其拜令書除者令代制
詔餘如常儀辭關板文云某官糞土臣及某甲臨
官稽首再拜辭制曰右除糞土及稽首云某官某
甲再拜辭以令曰代制曰某官宮臣者稱臣
皇太子夜開諸門墨令銀字&KR1654;傳令信
太史每歲上某年歷先立春立夏大暑立秋立冬常讀
五時令皇帝所服各隨五時之色帝升御坐尚書令以
下就席位尚書三公郎以令著錄案上奉以入就席伏
讀訖賜酒一巵官有其注傅咸曰立秋一日白路光於
紫庭白旂陳於玉階然則其日旂路皆白也
晉成帝咸和五年六月丁未有司奏讀秋令兼侍中散
騎侍郎荀奕兼黃門侍郎散騎侍郎曹宇駮曰尚書三
公曹奏讀秋令儀注新荒以來舊典未備臣等參議光
禄大夫臣華恒議武皇帝以秋夏盛暑常闕不讀令在
春秋不廢也夫先王所以從時讀令者蓋後天而奉天
時正服尊嚴之所重今服章多闕如比熱隆赫臣等謂
可如恒議依故事闕而不讀詔可六年三月有司奏今
月十六日立夏案五年六月三十日門下駮依武皇夏
闕讀令今正服漸備四時讀令是祗述天和隆赫之道
謂今故宜讀夏令奏可宋文帝元嘉六年六月辛酉朔
駙馬都尉奉朝請徐道娛上表曰謹案晉博士曹弘之
議立秋御讀令上應著緗幘遂改用素相承至今臣淺
學管見竊有惟疑伏尋禮記月令王者四時之服正見
駕蒼龍載赤旂衣白衣服黑玉季夏則黃文極於此無
白冠則某履某舄也且幘又非古服出自後代上附於
冠下不屬衣冠固不革而幘豈容異色愚謂應恒與冠
同色不宜隨節變綵土令在近謹以上聞如或可採乞
付外詳議大學博士荀萬秋議伏尋幘非古者冠冕之
服禮無其文案蔡邕獨斷云幘是古卑賤供事不冠人
所服又董仲舒止雨書曰其執事皆赤幘知竝不冠之
服也漢元始用衆臣率從故司馬彪輿服志曰尚書幘
名曰納言迎氣五郊各如其色從章服也自兹相承迄
于有晉大宋受命禮制因循斯既歴代成凖謂宜仍舊
有司奏謹案道娛啓事以土令在近謂幘不宜變萬秋
雖云幘宜仍舊而不明無讀土令之文今書舊事于左
魏臺雜訪曰前後但見讀春夏秋冬四時令至於服黃
之時獨闕不讀今不解其故
魏明帝景初元年十二月二十一日散騎常侍領太史
令高堂隆上言曰黃於五行中央土也王四季各十八
日土生於火故於火用事之末服黃三季則否其令則
隨四時不以五行為分也是以服黃無令其後太祖常
謂土令三公郎每讀時令皇帝臨軒百僚備位多震悚
失常儀宋唯世祖世劉勰太宗世謝緯為三公郎善於
其事人主及公卿竝屬目稱歎勰見宗室傳緯謝綜弟
也舊說後漢有郭虞者有三女以三月上辰產二女上
已産一女二日之中而三女竝亡俗以為大忌至此月
此日不敢止家皆於東流水上為祈禳自潔濯謂之禊
祠分流行觴遂成曲水史臣案周禮女巫掌歲時祓除
舋浴如今三月上已如水上之類也舋浴謂以香薰草
藥沐洛也韓詩曰鄭國之俗三月上已之溱洧兩水之
上招魂續魄秉蘭草拂不祥此則其來甚久非起郭虞
之遺風今世之度水也月令暮春天子始乘舟蔡邕章
句曰陽氣和暖鮪魚時至將取以薦寢廟故因是乘舟
禊於名川也論語暮春浴乎沂自上及下古有此禮今
三月上已祓於水濱蓋出此也邕之言然張衡南都賦
祓於陽濱又是也或用秋漢書八月祓於霸上劉禎魯
都賦素秋二七天漢指隅人胥祓除國子水嬉又是用
七月十四日也自魏以後但用三日不以己也
魏明帝天淵池南設流杯石溝燕羣臣晉海西鍾山後
流杯曲水延百僚皆其事也官人循之至今
漢文帝始革三年喪制臨終詔曰天下吏民臨三日皆
釋服無禁取婦嫁女祠祀飲酒食肉其當給喪事者無
跣絰帶無過三寸當臨者皆旦夕各十五舉音服大紅
十五日小紅十四日纖七日而釋服文帝以己亥崩乙
巳葬其間凡七日自是之後天下遵令無復三年之禮
案尸子禹治水為喪法曰毁必杖哀必三年是則水不
救也故使死於陵者葬於陵死於澤者葬於澤桐棺三
寸制喪三日然則聖人之於急病必為權制也但漢文
治致升平四海寧晏廢禮開薄非也宣帝地節四年詔
曰今百姓或遭衰絰凶災而吏徭事不得葬傷孝子心
自今諸有大父母父母喪者勿徭事得收歛送終盡其
子道至成帝時丞相翟方進事父母孝謹母終既葬三
十六日除服視事自以為身備漢相不敢踰國家典章
然而原涉行父喪三年顯名天下河間惠王行母喪三
年詔書襃稱以為宗室儀表薛脩服母喪三年而兄宣
曰人少能行之遂兄弟不同宣卒以此獲譏於世是則
喪禮見貴常存矣至漢平帝崩王莽欲眩惑天下示忠
孝使六百石以上皆服喪三年及莽母死但服天子弔
諸侯之服一弔再會而已而令子新都侯宇服喪三年
及元后崩莽乃自服三年之禮事皆姦妄天下疾之漢
安帝初長吏多避事棄官乃令自非父母服不得去職
是後吏又守職居官不行三年喪服其後又開長吏以
下告寧言事者或以為刺史二千石宜同此制帝從之
建元元年尚書孟布奏宜復如建武永平故事絶刺史
二千石告寧及父母喪服又從之至桓帝永興二年復
令刺史二千石行三年服永夀二年又使中常侍以下
行三年服至延熹元年又皆絶之
後漢世諸帝不豫竝告泰山弘農廬江常山潁川南陽
河東東郡廣陵太守禱祠五岳四瀆遣司徒分詣郊廟
社稷魏武臨終遺令曰天下尚未安定未得遵古百官
臨殿中者十五舉音葬畢便除服其將兵屯戍者不得
離部帝以正月庚子崩辛丑即殯是月丁卯葬葬畢反
告是為不踰月也諸葛亮受劉備遺詔既崩羣臣發喪
滿三日除服到葬復如禮其郡國太守相尉縣令長三
日便除服此則魏蜀喪制又竝異扵漢也孫權令諸居
任遭三年之喪皆湏交代乃去然多犯者嘉禾六年使
羣臣議立制胡綜以為宜定大辟之科又使代未至不
得告告者抵罪顧雍等同綜議從之其後吳令孟仁聞
喪輒去陸遜陳其素得減死一等自此遂絶晉宣帝崩
文景竝從權制及文帝崩國内行服三日武帝亦遵漢
魏之典既葬除喪然猶深衣素冠降席撤膳太宰司馬
孚太傅鄭沖太保王祥太尉何曾司徒領中領軍司馬
望司空荀顗車騎將軍賈充尚書令裴秀尚書僕射武
陔都護大將軍郭建侍中郭綏中書監荀勖中軍將軍
羊祜等奏曰臣聞禮典軌度豐殺隨時虞夏商周咸不
相襲蓋有由也大晉紹承漢魏有革有因期於足以興
化致治而已故未皆得返情素同規上古也陛下既已
俯遵漢魏降喪之典以濟時務而躬蹈大孝情過乎哀
素冠深衣降席撤膳雖武丁行之於殷世曾閔履之於
布衣未足以喻方今荆蠻未夷庶政未乂萬機事殷動
勞神慮豈遑全遂聖旨以從至情加歲時變易期運忽
過山陵彌遠攀慕永絶臣等以為陛下宜回慮割情以
康時濟治輒敕御府易服内省改坐太官復膳諸所施
行皆如舊制詔曰每感念幽冥而不得終苴絰於草土
以存此痛況當食稻衣錦誠佹然激切其心非所以相
解也吾本諸生家傳禮來久何心一旦使易此情於所
天相從已多可試省孔子答宰我之言無事紛紜也言
及悲剥奈何奈何孚等重奏伏讀明詔感以悲懷輒思
仲尼所以抑宰我上問聖思所以不能已已甚深甚篤
然今以干戈未戢武事未偃萬機至重天下至衆陛下
以萬乘之尊履布衣之禮服麤席藁水飲疏食慇憂内
盈毁悴外表而躬勤萬機坐而待旦降心接下仄不遑
食所以勞力者如斯之甚是以臣等悚息不寧誠懼神
氣用損以疚大事輒勅有司改坐復常率由舊典惟陛
下察納愚欵以慰皇太后之心又詔曰重覽奏議益以
悲剥不能自勝奈何奈何三年之喪自古逹禮誠聖人
稱心立衷明恕而行也神靈日遠無所告訴雖薄於情
食旨服美朕更所不堪也不宜反覆重傷其心言用斷
絶奈何奈何帝遂以此禮終三年後居太后之喪亦如
之泰始二年八月詔書曰此上旬先帝棄天下日也便
以周年吾焭焭當復何時壹得叙人子情邪思慕煩毒
欲詣陵瞻侍以盡哀憤主者奏行備太宰司馬孚尚書
令裴秀尚書僕射武陔等奏陛下至孝蒸蒸哀思罔極
衰麻雖除毁顇過禮疏食麤服有損神和今雖秋節尚
有餘暑謁見山陵悲感摧傷羣下竊用悚息平議以為
宜惟遠體降抑聖情以慰萬國詔曰孤焭忽爾日月已
周痛慕摧感永無逮及欲奉瞻山陵以叙哀憤體氣自
佳其又已涼便當行不得如所奏也主者便具行備又
詔曰昔者哀適三十日便為梓宮所棄遂離衰絰感痛
豈可勝言顧漢文不使天下盡哀亦先帝至謙之志是
以自割不以副諸君子有三年之愛而身體廓然當見
山陵何心而無服其以衰絰行孚等重奏臣聞上古喪
期無數後世乃有年月之漸漢文帝隨時之義制為短
喪傳之於後陛下以社稷宗廟之重萬方億兆之故既
從權制釋降衰麻羣臣庶僚吉服今者謁陵以叙哀慕
若加衰絰近臣期服當復受制進退無當不敢奉詔詔
曰亦知不在此麻布耳然人子情思為欲令哀喪之物
在身蓋近情也羣臣自當案舊制期服之義非先帝意
也孚等又奏臣聞聖人制作必從時宜故五帝殊樂三
王異禮此古今所以不同質文所以迭用也陛下隨時
之宜既降心克已俯就權制既除衰麻而行心喪之禮
今復制服義無所依若君服而臣不服雖先帝厚恩亦
未之敢安也参量平議宜如前奏臣等敢固以請詔曰
患情不能企及耳衣服何在諸君勤勤之至豈苟相違
泰始四年皇太后崩有司奏前代故事倚廬中施白縑
帳蓐素牀以布巾裹凷草軺輦板輿細犢車皆施縑裏
詔不聽但令以布衣車而已其餘居喪之制一如禮文
有司又奏大行皇太后當以四月二十五日安厝故事
虞著衰服既虞而除其内外官寮皆就朝晡臨位御除
服訖各還所次除衰服詔曰夫三年之喪天下之逹禮
也受終身之愛而無數年之報奈何葬而便即吉情所
不忍也有司又奏世有險易道有洿隆所遇之時異誠
有由然非忽禮也方今戎馬未散王事至殷更湏聽斷
以熙庶績昔周康王始登翼室猶戴冕臨朝降於漢魏
既葬除釋諒闇之禮自遠代而廢矣惟陛下割高宗之
制從當時之宜敢固以請詔曰覽省奏事益增感剥夫
三年之喪所以盡情致禮葬已便除所不堪也當叙吾
哀懷言用斷絶奈何奈何有司又固請詔曰不能篤孝
勿以毁傷為憂也誠知衣服末事耳然今思存草土率
常以吉奪之乃所以重傷至心非見念也每代禮典質
文皆不同此身何為限以近制使逹喪闕然乎羣臣又
固請帝流涕久之乃許文帝崇陽陵先開一日遣侍臣
侍梓宫又遣將軍校尉當直尉中監各一人將殿中將
軍以下及先帝時左右常給使詣陵宿衛文明皇后(闕)
及武元楊后崩天下將吏發哀三日止
泰始元年詔諸將吏二千石以下遭三年喪聽歸終寧
庶人復除傜役
太康七年大鴻臚鄭默母喪既葬當依舊攝職固陳不
起於是始制大臣得終喪三年然元康中陳凖傅咸之
徒猶以權奪不得終禮自兹至今往往以為成比也晉
文帝之崩也羊祜謂傅玄曰三年之喪自天子逹漢文
除之毁禮傷義今上有曾閔之性實行喪禮喪禮實行
何為除服若因此守先王之法不亦善乎玄曰漢文以
末世淺薄不能復行國君之喪故因而除之數百年一
旦復古恐難行也祜曰且使主上遂服猶為善乎玄曰
若上不除而臣下除此為但有父子無復君臣三綱之
道虧矣習鑿齒曰傅玄知無君臣之傷教而不知兼無
父子為重豈不蔽哉且漢廢君臣之喪不降父子之服
故四海黎庶莫不盡情於其親三綱之道二服恒用於
私室而王者獨盡廢之豈所以孝治天下乎詩云猷之
未遠其傅玄之謂也
泰始十年武元楊皇后崩博士張靖議太子宜依漢文
權制割情除服博士陳逵議太子宜令服重尚書僕射
盧欽尚書魏舒杜預奏諒闇之制乃因自古是以高宗
無服喪之文唯稱不言而已漢文限三十六日魏氏以
既虞為斷皇太子與國為體理宜釋服博士叚暢承述
預旨推引禮傳以成其說既卒哭太子及三夫人以下
皆隨御除服自漢文用權禮無復(闕)禁歴代遵用之至
晉孝武崩太傅錄尚書會稽王道子議山陵之後通婚
嫁不得作樂以一朞為限宋高祖崩葬畢吏民至于宫
掖悉通樂唯殿内禁
宋武帝永初元年黃門侍郎凖之議鄭玄喪制二十七
月而終學者多云得禮晉初用王肅議祥禫共月遂以
為制江左以來唯晉朝施用搢紳之士猶多遵玄議宜
使朝野一體詔可
晉惠帝永康元年愍懷太子薨帝依禮服長子三年羣
臣服齊衰朞
晉孝武太元三十一年孝武帝崩李太后制三年之制
宋武帝永初三年武帝崩蕭太后制三年之服
晉惠帝太安元年三月皇太孫尚薨有司奏御服齊衰
朞詔通議散騎常侍謝衡以為諸侯之太子誓與未誓
尊卑體殊喪服云為嫡子長殤謂未誓也已誓則不殤
也中書令卞粹曰太子始生故已尊重不待命誓若衡
議已誓不殤則元服之子當斬衰三年未誓而殤則雖
十九當大功九月誓與未誓其為升降也微斬與大功
其為輕重也遠而今注云諸侯不降嫡殤重嫌於無以
大功為重嫡之服大功為重嫡之服則雖誓無復有三
年之理明矣男能奉衛社稷女能奉婦道各以可成之
年而有己成之事故可無殤非孩齓之謂也謂殤後者
尊之如父猶無所加而止殤服況以天子之尊為無服
之殤行成人之制邪凡諸宜重之殤皆士大夫不加服
而令至尊獨居其重未之前聞也博士蔡克同粹祕書
監摯虞議太子初生舉以成人之禮則殤理除矣太孫
亦體君重由位成而服全非以年也天子無服殤之儀
絶朞故也於是御史以上皆服齊衰
晉康帝建元元年正月朔晦成恭杜皇后周忌有司奏
至尊朞年應改服詔曰君親名教之重也權制出於近
代耳於是素服如舊非漢魏之典
晉孝武太元元年崇德太后禇氏崩后於帝為從嫂或
疑其服太學博士徐恭議資父事君而敬同又禮傳其
夫屬乎父道者妻皆母道也則夫屬君道妻亦后道矣
服后宜以資母之義魯譏逆祀以明尊尊今上躬奉康
穆哀后及靖后之祀致敬同於所天豈可敬之以君道
而服廢於本親謂應服齊衰朞於是帝制朞服
晉安帝隆安四年太皇太后李氏崩尚書祠部郎徐廣
議太皇太后名位允正體同皇極理制備盡情禮彌申
陽秋之義母以子貴既稱夫人禮服從正故成風顯夫
人之號昭公服三年之喪子於父之所生體尊義重且
禮祖不厭孫宜遂服無屈而緣情立制若嫌明文不存
則疑斯從重謂應同於為祖母後齊衰朞永安皇后無
服但一舉哀百官亦一朞詔可
宋文帝元嘉十七年七月壬子元皇后崩兼司徒給事
中劉温持節監喪神虎門設凶門柏歴至西上閤皇太
子於東宫崇正殿及永福省竝設廬諸皇子未有府第
者於西廨設廬
元嘉十七年元皇后崩皇太子心喪三年禮心喪者有
禫無禫禮無成文世或兩行皇太子心喪畢詔使博議
有司奏喪禮有禫以祥變有漸不宜便除即吉故其聞
服以綅縞也心喪已經十三月大祥十五月禫變除禮
畢餘一朞不應復有禫宣下以為永制詔可
孝武孝建三年三月有司奏故散騎常侍右光禄大夫
開府儀同三司義陽王師王偃喪逝至尊為服緦三月
成服仍即公除至三月竟未詳當除服與不又皇后依
朝制服心喪行喪三十日公除至祖葬日臨喪當著何
服又舊事皇后心喪服終除之日更還著未公除時服
然後就除未詳今皇后除心制日當依舊更服為但釋
心制中所著布素而已勒禮官處正太學博士王膺之
議尊卑殊制輕重有級五服雖同降厭則異禮天子止
降旁親外舅緦麻本在服例但衰絰不可以臨朝饗故
有公除之議雖釋衰襲冕尚有緦月之制愚謂至尊服
三月既竟猶宜除釋又議吉凶異容情禮相稱皇后一
月之限雖過二功之服已釋哀喪所極莫深於尸柩親
見之重不可以無服案周禮為兄弟既除喪以及其葬
也反服其服輕喪雖除猶畜衰以臨葬舉輕明重則其
理可知也愚謂王右光禄祖葬之日皇后宜反齊衰又
議喪禮即遠變除漸輕情與日殺服隨時改權禮既行
服制已變豈容終除之日而更重服乎案晉太始三年
武帝以朞除之月欲反重服拜陵頻詔勤勤思申棘心
于時朝議譬執亦遂不果愚謂皇后終除之日不宜還
著重服直當釋除布素而已太常丞朱膺之議凡云公
除非全除之稱今朝臣私服亦有公除猶自窮其本制
膺之云晉武拜陵不遂反服此時是權制既除衰麻不
可以重制耳與公除不同愚謂皇后除心制日宜如舊
反服未公除時服以申創巨之情餘同膺之議國子助
教蘇瑋生議案三日成服即除及皇后行喪三十日禮
無其文若竝謂之公除則可粗相依准凡諸公除之設
蓋以王制奪禮葬及祥除皆宜反服未有服之於前不
除於後雖有齊斬重制猶為功緦除喪夫公除暫奪豈
可遂以即吉邪愚謂至尊三月服竟故應依禮除釋皇
后臨祖及一周祥除並宜反服齊衰尚書令中軍將軍
建平王宏議謂至尊緦制終止舉哀而已不須釋服餘
同朱膺之議前祠部郎中周景遠議權事變禮五服俱
革緦麻輕制不容獨異謂至尊既已公除至三月竟不
復有除釋之義其餘同朱膺之議重加研詳以宏議為
允詔可
大明二年正月有司奏故右光禄大夫王偃喪依格皇
后服朞心喪三年應再周來二月晦檢元嘉十九年舊
事武康公主出適二十五月心制終盡從禮即吉昔國
哀再周孝建二年二月其月末諸公主心制終則應從
吉于時猶心禫素衣二十七月乃除二事不同領曹郎
朱膺之議詳尋禮文心喪不應再禫皇代考驗已為定
制元嘉季年禍難深酷聖心天至喪紀過哀是以出適
公主還同在室即情變禮非革舊章今皇后二月晦宜
依元嘉十九年制釋素即吉以文帝元嘉十五年皇太
子妃祖父右光禄大夫殷和喪變除之禮儀同皇后
晉孝武太元十五年淑媛陳氏卒皇太子所生也有司
參詳母以子貴贈淑媛為夫人置家令典喪事太子前
衛率徐邈議喪服傳稱與尊者為體則不服其私親又
君父所不服子亦不敢服故王公妾子服其所生母練
冠麻衣既葬而除非五服之常則謂之無服從之
宋孝武大明五年閏月皇太子妃薨樟木為櫬號曰樟
宫載以龍輴造陵於龍山置大匠卿斷草司空告后土
謂葬曰山塋祔文元皇后廟之隂室在正堂後壁之外
北向御服大功九月設位太極東宫堂殿中監黃門侍
郎僕射並從服從服者御服衰乃從服他日則否宫臣
服齊衰三月其居宫者處寧假
大明五年閏月有司奏依禮皇太后服太子妃小功五
月皇后大功九月右丞徐爰參議宫人從服者若二御
哭臨應著衰時從服者悉著衰非其日如常儀太子既
有妃朞服詔見之日還著公服若至尊非哭臨日幸東
宫太子見亦如之宫臣見至尊皆著朱衣
大明五年閏月有司奏皇太子妃薨至尊皇后並服大
功九月皇太后小功五月未詳二御何當得作鼔吹及
樂博士司馬興之議案禮齊衰大功之喪三月不從政
今臨軒拜授則人君之大典今古既異賒促不同愚謂
皇太子妃祔廟之後便可臨軒作樂及鼔吹右丞徐爰
議皇太子妃雖未山塋臨軒拜官舊不為礙樟棺在殯
應縣而不作祔後三御樂宜使學官擬禮上興之又議
案禮大功至則辟琴瑟誠無自奏之理但王者體大理
絶凡庶故漢文既葬悉皆復吉唯縣而不樂以此表哀
今准其輕重侔其降殺則下流大功不容撤樂終服夫
金石賓饗之禮簫管警塗之衛實人君之盛典當陽之
威飾固亦不可久廢於朝又禮無天王服嫡婦之文直
後學推貴嫡之義耳既已制服成喪虛懸終窆亦足以
甄崇冡正標明禮歸矣爰參議皇太子朞服内不合作
樂及鼓吹
明帝泰始中陳貴妃父金寶卒貴妃制服三十日滿公
除晉穆帝時東海國言哀王薨踰年嗣王乃來繼不復
追服羣臣皆已反吉國妃亦宜同除詔曰朝廷所以從
權制者以王事奪之非為變禮也婦人傳重義大若從
權制義將安託於是國妃終三年之制孫盛曰廢三年
之禮開偷薄之源漢魏夫之大者也今若以丈夫宜奪
以王事婦人可終本服是為吉凶之儀雜陳於宫寢綵
素之制乖異於内外無乃情禮俱違哀樂失所乎蕃國
寡務宜如聖典可無疑矣
宋文帝元嘉四年八月太傅長沙景王神主隨子南兖
州刺史義興鎮廣陵備所加殊禮下船及至鎮入行廟
大司馬臨川烈武王神主隨子荆州刺史義慶江陵亦
如之
元嘉二十三年七月白衣領御史中丞何承天奏尚書
刺海鹽公主所生母蔣美人喪海鹽公主先離婚今應
成服撰儀注參詳宜下二學禮官博士議公主所服輕
重太學博士顧雅議今既咸用士禮便宜同齊衰削杖
布帶疎履朞禮畢心喪三年博士周野王議又云今諸
王公主咸用士禮譙王衡陽王為所生太妃皆居重服
則公主情禮亦宜家中朞服為允其博士庾邃之顏測
殷明王淵之四人同雅議何惔王羅雲二人同野王議
如所上臺案今之諸王雖行士禮是施於傍親及自已
以下至於為帝王所厭猶一依古典又永初三年九月
符脩儀亡廣德三主以餘尊所厭猶服大功海鹽公主
體自宸極當上厭至尊豈得遂服臺據經傳正文并引
事例依源責失而博士顧雅周野王等捍不肯怗方稱
自有宋以來皇子蕃王皆無厭降同之士禮著於故事
緦功之服不廢於末戚顧獨貶於所生是申其所輕奪
其所重奪其所重豈緣情之謂臺伏尋聖朝受終於晉
凡所施行莫不上稽禮文兼用晉事又太元中晉恭帝
時為皇子服其所生陳氏練冠縓緣此則前代施行故
事謹依禮文者也又廣德三公主為所生母符脩儀服
大功此先君餘尊之所廢者也元嘉十三年第七皇子
不服曹婕妤止於麻衣此厭乎至尊者也博士既不據
古又不依今背違施行見事而多作浮辭自衛乃云五
帝之時三王之季又言長子去斬衰除禫杖皆是古禮
不少今世博士雖復引此諸條無救於失又詰臺云蕃
國得遂其私情此義出何經記臣案南譙衡陽太妃並
受朝命為國小君是以二王得遂其服豈可為美人比
例尋蕃王得遂者聖朝之所許也皇子公主不得申者
由有厭而然也臺登重更責失制不得過十日而復不
詶答既被催攝二三日甫輸怗辭雖理屈事窮猶聞義
恥服臣聞喪紀有制禮之大經降殺攸宜家國舊典古
之諸侯衆子猶以尊厭況在王室而欲同之士庶此之
僻謬不俟言而顯太常統寺曾不研却所謂同乎失者
亦未得之宜加裁正弘明國典謹案太學博士顧雅國
子助教周野王博士王羅雲顔測殷明何惔王淵之前
博士遷員外散騎侍郎庾邃之等咸蒙抽飾備位前疑
既不謹守舊文又不審據前准遂上背經典下違故事
率意妄作自造禮章太常臣敬叔位居宗伯問禮所司
騰述往反了無研却混同兹失亦宜及咎請以見事並
免今所居官解野王領國子助教雅野王初立議乖舛
中執捍愆失未違十日之限雖起一事合成三愆羅雲
掌押捍失三人加禁固五年詔叔敬白衣領職餘如奏
元嘉二十九年南平王鑠所生母吳淑儀薨依禮無服
麻衣練冠既葬而除有司奏古者與尊者為體不得服
其私親而比世諸侯咸用士禮五服之内悉皆成服於
其所生反不得遂於是皇子皆申母服
孝武帝孝建元年六月己巳有司奏故第十六皇弟休
倩薨夭年始及殤追贈諡東平沖王服制未有成准輒
下禮官詳議太學博士陸澄議案禮有成人道則不為
殤今既追胙土宇遠崇封秩圭黻備典成孰大焉典文
式昭殤名去矣夫典文垂式元服表身猶以免孺子之
制全丈夫之義安有名頒爵首而可服以殤禮有司尋
澄議無明證却使秉正更上澄重議竊謂贈之為義所
以追加名器故贈公者便成公贈卿者便成卿贈之以
王得不為王乎然則有在生而封或既没而爵俱受帝
命不為吉凶殊典同備文物豈以存亡異數今璽策咸
秩是成人之禮羣后臨哀非下殤之制若喪用成人親
以殤服末學含疑未之或辨敢求詳衷如所稱左丞臣
羊希參議尋澄議既無畫然前例不合准據案禮子不
殤父臣不殤君君父至尊臣子恩重不得以幼年而降
又曰尊同則服其親服推此文旨旁親自宜服殤所以
殤者唯施臣子而已詔可
孝建元年六月湘東國刺稱國大妃以去三十年閏六
月二十八日薨未詳周忌當在六月為取七月勒禮官
議正博士丘邁之議案吳商議閏月亡者應以本正之
月為忌謂正閏論雖各有所執商議為允宜以今六月
為忌左僕射建平王宏謂邁之議不可准據案晉世及
皇代以来閏月亡者以閏之後月祥宜以來七月為祥
忌及大明元年二月有司又奏太常鄱陽哀王去年閏
三月十八日薨今為何月末祥除下禮官議正博士傅
休議尋三禮喪遇閏月數者數閏歲數者没閏閏在朞
内故也鄱陽哀王去年閏三月薨月次節物則定是四
月之分應以今年四月末為祥晉元明二帝並以閏二
月崩以閏後月祥先代成准則是今比太常丞庾蔚之
議禮正月存親故有忌日之感四時既已變人情亦已
衰故有二祥之殺是則祥忌皆以同月為議而閏亡者
明年必無其月不可以無其月而不祥忌故必宜用閏
所附之月閏月附正公羊明議故班固以閏九月為後
九月月名既不殊天時亦不異若用閏之後月則春夏
永革節候亦舛設有人以閏臘月亡者若用閏後月為
祥忌則祥忌應在後年正月祥涉三載既失周朞之議
冬亡而春忌又乖致感之本譬人年末三十日亡明年
末月小若以去年二十九日親尚存則應用後年正朝
為忌此必不然則閏亡可知也通關並同蔚之議三月
末祥
大明五年七月有司奏故永陽縣開國侯劉叔子夭喪
年始四歲傍親服制有疑太學博士虞龢領軍長史周
景遠司馬朱膺之前太常丞庾蔚之等議並云宜同成
人之服東平沖王服殤實由追贈異於已受茅土博士
司馬興之議應同東平殤服左丞荀萬秋等參議南面
君國繼體承家雖則佩觽未關成人得君父名也不容
服殤故云臣不殤君子不殤父推此則知傍親故依殤
制東平沖王已經前議若升仕朝列則為大成故鄱陽
哀王追贈太常親戚不降愚謂下殤以上身居封爵宜
同成人年在無服之殤以登官為斷今永陽國臣自應
全服至於傍親宜從殤禮詔景遠議為允
後廢帝元徽二年七月有司奏第七皇弟訓養母鄭修
容喪未詳服制下禮官正議太學博士周山文議案庶
母慈已者小功五月鄭玄云其使養之命不為母子亦
服庶母慈已之服愚謂第七皇弟宜從小功之制參議
並同漢魏廢帝喪親三年之制而魏世或為舊君服三
年者至晉泰始四年尚書何禎奏故辟舉綱紀吏不計
違適皆反服舊君齊衰三月於是詔書下其奏所適無
貴賤悉同依古典
魏武以正月崩魏文以其年七月設伎樂百戲是魏不
以喪廢樂也晉武帝以來國有大喪未除正會亦廢樂
大安元年太子喪未除正會亦廢樂穆帝永和中為中
原山陵未脩復頻年會輒廢樂是時太后臨朝后父禇
裒薨元會又廢樂
宋世孝武太元六年為皇后王氏喪亦廢樂宋大喪則
廢樂
漢獻帝建安末魏武帝作終令曰古之葬者必在瘠薄
之地其規西原上為壽陵因高為基不封不樹周禮冢
人掌公墓之地凡諸侯居左右以前卿大夫居後漢制
亦謂之陪陵其公卿大臣列將有功者宜陪壽陵其廣
為兆域使足相容魏武以送終制衣服四篋題識其上
春秋冬夏日有不諱隨時以歛金珥珠玉銅鐡之物一
不得送文帝遵奉無所增加及受禪刻金璽追加尊號
不敢開埏乃為石室藏璽埏首示陵中無金銀諸物也
漢禮明器甚多自是皆省矣
文帝黃初三年又自作終制禮國君即位為椑存不忘
亡也壽陵因山為體無封無樹無立寢殿造園邑通神
道夫葬者藏也欲人之不能見也禮不墓祭欲存亡之
不黷也皇后及貴人以下不隨王之國者有終没皆葬
澗西前又已表其處矣此詔藏之宗廟副在尚書祕書
三府明帝亦遵奉之明帝性雖崇奢然未遽營陵墓也
晉宣帝豫自於首陽山為土藏不墳不樹作顧命終制
斂以時服不設明器文景皆謹奉成命無所加焉
景帝崩喪事制度又依宣帝故事武帝泰始四年文明
王皇后崩將合葬開崇陽陵使太尉司馬望奉祭進皇
帝密璽綬於便房神坐魏氏金璽此又儉矣
泰始二年詔曰昔舜葬蒼梧農不易畝禹葬會稽市不
改肆上惟祖考清簡之旨外欲移陵十里内居人一切
停之江左元明崇儉且百度草創山陵奉終省約備矣
成帝咸康七年杜后崩詔外官五日一入臨内官旦一
入而已過葬虞祭禮畢止有司奏大行皇后陵所作凶
門柏歴門號顯陽端門詔曰門如何處凶門柏歴大為
煩費停之案蔡謨說以二瓦器盛死者之祭繫於木表
以葦席置於庭中近南名為重今之凶門是其象也禮
既虞而作主今未葬未有主故以重當之禮稱為主道
此其義也范堅又曰凶門非古古有懸重形似凶門後
人出之門外以表喪俗遂行之薄帳即古弔幕之類也
是時又詔曰重壤之下豈宜崇飾無用陵中唯潔掃而
已有司又奏依舊選公卿以下六品子弟六十人為挽
郎詔又停之
孝武帝太元四年九月皇后王氏崩詔曰終事唯從儉
速又詔遠近不得遣山陵使有司奏選挽郎二十四人
詔停
宋文帝元嘉十七年元皇后崩詔亦停選挽郎漢儀五
供畢則上陵歲歲以為常魏則無定禮齊王在位九載
始一謁高平陵而曹爽誅其後遂廢終魏世
晉宣帝遺詔子弟羣官皆不得謁陵於是景文遵旨至
武帝猶再謁崇陽陵一謁峻平陵然遂不敢謁高原陵
至惠帝復止也逮江左初元帝崩後諸公始有謁陵辭
陵之事蓋由眷同友執率情而舉非洛京之舊也成帝
時中宫亦年年拜陵議者以為非禮於是遂止以為永
制至穆帝時禇太后臨朝又拜陵帝幼故也至孝武崩
驃騎將軍司馬道子命曰今雖權制釋服至於朔望諸
節自應展情陵所以一周為斷於是至陵變服單衣[巾夾]
煩瀆無凖非禮意也至安帝元興元年尚書左僕射桓
謙奏曰百僚拜陵起於中興非晉舊典積習生常遂為
近法尋武皇帝詔乃不使人主諸王拜陵豈唯百僚謂
宜遵奉於是施行及義熙初又復江左之舊
宋明帝又斷羣臣初拜謁陵而辭如故自元嘉以來每
歲正月輿駕必謁初寧陵復漢儀也世祖太宗亦每歲
拜初寧長寧陵
漢以後天下送死奢靡多作石室石獸碑銘等物建安
十年魏武帝以天下雕弊下令不得厚葬又禁立碑魏
高貴鄉公甘露二年大將軍參軍太原王倫卒倫兄俊
作表德論以述倫遺美云祗畏王典不得為銘乃撰錄
行事就刊於墓之陰云爾此則碑禁尚嚴也此後復弛
替
晉武帝咸寧四年又詔曰此石獸碑表既私襃美興長
虛偽傷財害人莫大於此一禁斷之其犯者雖會赦令
皆當毁壞至元帝大興元年有司奏故驃騎府主簿故
恩營葬舊君顧榮求立碑詔特聽立自是後禁又漸頽
大臣長吏人皆私立義熙中尚書祠部郎中裴松之又
議禁斷於是至今
順帝昇明三年四月壬辰御臨軒遣使奉璽綬禪位於
齊王懸而不樂
宋明帝泰始二年九月有司奏皇太子所生陳貴妃禮
秩既同儲宫未詳宫臣及朝臣並有敬否妃主在内相
見又應何儀博士王慶緒議百僚内外禮敬貴妃應與
皇太子同其東朝臣隸理歸臣節太常丞虞愿等同慶
緒尚書令建安王休仁議稱禮云妾既不得體君班秩
視子為序母以子貴經著明文内外致敬貴妃誠如慶
緒議天子姬嬪不容通音介於外雖義可致虔不應有
牋表參詳休仁議為允詔可
泰豫元年後廢帝即位崇所生陳貴妃為皇太妃有司
奏皇太妃位亞尊極未詳國親舉哀格當一同皇太后
為有降異又於本親朞以下當猶服與不前曹郎王燮
之議案喪服傳妾服君之黨得與女君同如此皇太妃
服宗與太后無異但太后既以尊降無服太妃儀不應
殊故悉不服也計本情舉哀其禮不異又禮諸侯絶朞
皇太后雖云不居尊極不容輕於諸侯謂本親朞以下
一無所服有慘自宜舉哀親疎二儀凖之太后兼太常
丞司馬燮之議禮妾服君之庶子及女君之黨皆謂大
夫士耳妾名雖總而班有貴賤三夫人九嬪位視公卿
大夫猶有貴妾而况天子諸侯之妾為他妾之子無服
既不服他妾之子豈容服君及女君餘親況皇太后妃
貴亞相極禮絶羣后崇輝盛典有踰東儲尚不服朞太
妃豈應有異若本親有慘舉哀之儀宜仰則太后參議
以燮之議為允太妃於國親無服故宜緣情為諸王公
主於至尊是朞服者反其太妃王妃三夫人九嬪各舉
哀
宋孝武帝孝建三年八月戊子有司奏雲杜國解稱國
子檀和之所生親王求除太夫人檢無國子除太夫人
先例法又無科下禮官議正太學博士孫豁之議春秋
母以子貴王雖為妾是和之所生案五等之例鄭伯許
男同號夫人國子體例王合如國所生太常丞庾蔚之
議母以子貴雖春秋明義古今異制因革不同自頃代
以來所生蒙榮唯有諸王既是王者之嬪御故宜見尊
於蕃國若功高勲重列為公侯亦有拜太夫人之禮凡
此皆朝恩曲降非國之所求子男妾母未有前比祠部
郎中朱膺之議以為子不得爵父母而春秋有母以子
貴當謂傳國君母本先公嬪媵所因藉有由故也始封
之身所不得同若殊績重勲恩所特賜時或有之不由
司存所議參議以蔚之為允詔可
大明二年六月有司奏凡侯伯子男世子喪無嗣求進
次息為世子檢無其例下禮官議正博士孫武議案晉
濟北侯荀勖長子連卒以次子輯拜世子先代成凖宜
為今例博士傅郁議禮記微子立衍商禮斯行仲子舍
孫姬典攸貶歴代遵循靡替于舊今胙土之君在而世
子卒厥嗣未育非孫之謂愚以為次子有子自宜紹為
世孫若其未也無容遠搜輕屬承綱繼體傳之有由父
在立子允稱情典曹郎諸葛雅之議案春秋傳云世子
死有母弟則立弟無則立長年均則賢義均則卜古之制
也今長子早卒無嗣進立次息以為世子取諸左氏理
義無違又孫武所據晉濟北侯荀勖長子卒立次子亦
近代成例依文採比竊所允安謂宜開許以為永制參
議為允詔可
大明十二年十一月有司奏興平國解稱國子袁愍孫
母王氏應除太夫人檢無國母除太夫人例下禮官議
正太學博士司馬興之議案禮下國卿大夫之妻皆命
天子以斯而推則子男之母不容獨異博士程彦議以
為五等雖差而承家事等公侯之母崇號得從子男於
親尊秩宜顯故春秋之義母以子貴固知從子尊與國
均也彦參議以興之議為允除王氏為興平縣開國子
太夫人詔可
大明四年九月有司奏陳留國王曹虔季長兄虔嗣早
卒季襲封之後生子銑以繼虔嗣今依例應拜世子未
詳應以銑為世子為應立次子錯太學博士王溫之江
長議並為應以銑為正嗣太常陸澄議立錯右丞徐爰
議謂禮後太宗以其不可乏祀諸侯世及春秋成義虔
嗣承家傳爵身為國王雖薨没無子猶列昭穆立後之
日便應即纂國統于時既無承繼虔季以次襲紹虔嗣
既列廟饗故自與出數而遷豈容蒸嘗無闕橫取他子
為嗣為人胤嗣又應恭祀先父案禮文公子不得禰諸
侯虔嗣無緣降廟既寢銑本長息宜還為虔季世子詔
如爰議
宋文帝元嘉十三年七月有司奏御史中丞劉式之議
每至出行未知制與何官分道應有舊科法唯稱中丞
專道傳詔荷信詔喚衆官應詔者行得制令無分别他
官之文既無盡然定則凖承有疑謂皇太子正議東儲
不宜與衆同例中丞應與分道揚州刺史丹陽尹建康
令並是京輦土地之主或檢校非違或赴救水火事應
神速不宜稽駐亦合分道又尋六門則為行馬之内且
禁衛非違並由二衛及領軍未詳京尹建康令門内之
徒及公事亦得與中丞分道與有其准參舊儀告報參
詳所宜分道聽如臺所上其六門内既非州郡縣部界
則不合依門外其尚書令二僕射所應分道亦悉與中
丞同
孝武帝大明六年五月詔立凌室藏冰有司奏季冬之
月冰壯之時凌室長率山虞及輿隸取冰於深山窮谷
涸隂沍寒之處以納于凌陰務令周密無泄其氣先以
黑牡秬黍祭司寒於凌室之北仲春之月春分之日以
黑羔秬黍祭司寒啟冰室先薦寢廟二廟夏祠用鑑盛
冰室一鑑以禦溫氣蠅蚋三御殿及太官膳羞並以鑑
供冰自春分立秋有臣妾喪詔贈祕器自立夏至立秋
不限稱數以周喪事繕制夷盤隨冰借給凌室在樂游
苑内置長一人保舉吏二人三公黃閤前史無其義史
臣按禮記士韠與天子同公侯大夫則異鄭玄注士賤
與君同不嫌也夫朱門洞啓當陽之正色也三公之與
天子禮秩相亞故黃其閤以示謙不敢斥天子蓋是漢
來制也張超與陳公箋拜黃閤將有日月是也
史臣按今朝士詣三公尚書丞郎詣令僕射尚書竝門
外下車復度門閫乃納屐漢世朝臣見三公竝拜丞郎
見八座皆持板揖事在漢儀及漢舊儀然則竝有敬也
陳蕃為光禄勲范滂為主事以公儀詣蕃皆執板入閤
至坐蕃不奪滂板滂投板振衣而去郭泰責蕃曰以階
級言之滂宜有敬以類數推之至閤宜省然後敬止在
門其來久矣
宋書卷十五
宋書卷十五考證
禮志二司徒長史王申王汲古閣本誤壬又王申一
本作王申後一條同
皇太子夜開諸門墨令銀字&KR1654;傳令信一本無信字
伏讀明詔感以悲懷輒思仲尼所以抑宰我上問聖思
所以不能己巳甚深甚篤(臣承蒼)按上字當作之
字之問二字屬上句聖思二字屬下句
文明皇后(闕)及武元楊后尋繹文義此不應有闕字
進皇帝密璽綬於便房神坐密當作蜜
三公黃閤前史無其義此當另為一條諸本皆與上
相連
宋書卷十五考證
