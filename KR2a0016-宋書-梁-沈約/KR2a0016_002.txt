宋書卷二
梁沈約撰
本紀第二
武帝中
七年正月己未振旅于京師改授大將軍揚州牧給班
劒二十人本官悉如故固辭免南北征伐戰亡者並列
上賻贈尸喪未反遣主師迎接致還本土二月盧循至
番禺為孫季高所破收餘衆南走劉藩孟懷玉斬徐道
覆于始興晉自中興以來治綱大㢮權門并兼彊弱相
凌百姓流離不得保其産業桓玄頗欲釐改竟不能行
公既作輔大示軌則豪彊肅然遠近知禁至是會稽餘
姚虞亮復蔵匿亡命千餘人公誅亮免會稽内史司馬
休之天子又申前命公固辭於是改授太尉中書監乃
受命奉送黃鉞解冀州交州刺史杜慧度斬盧循傳首
京師先是諸州郡所遣秀才孝廉多非其人公表天子
申明舊制依舊策試征西將軍荆州刺史道規疾患求
歸八年四月改授豫州刺史以後將軍豫州刺史劉毅
代之毅與公俱舉大義興復晉室自謂京城廣陵功業
足以相抗雖權事推公而心不服也毅既有雄才大志
厚自期許朝士素望者多歸之與尚書僕射謝混丹陽
尹郗僧施並深相結及西鎮江陵豫州舊府多割以自
隨請僧施為南蠻校尉公既知毅不能居下終為異端密
圖之毅至西稱疾篤表求從弟兖州刺史藩以為副貳
偽許焉九月藩入朝公命收藩及謝混並於獄賜死自
表討毅又假黃鉞率諸軍西征以前鎮軍將軍司馬休
之為平西將軍荆州刺史兖州刺史道憐鎮丹徒豫州
刺史諸葛長民監太尉留府事加太尉司馬丹陽尹劉
穆之建威將軍配以實力壬午發自京師遣參軍王鎮
惡龍驤將軍蒯恩前襲江陵十月鎮惡剋江陵毅及黨
與皆伏誅十一月己卯公至江陵下書曰夫去弊拯民
必存簡恕捨網脩綱雖煩易理江荆彫殘刑政多闕頃
年事故綏撫未週遂令百姓疲匱歲月滋甚財傷役困
慮不幸生凋殘之餘而不減舊刻剝徵求不循政道宰
莅之司或非良榦未能菲躬儉苟求盈給積習生常漸
不知改近因戎役來涉二州踐境親民愈見其瘼思欲
振其所急䘏其所苦凡租税調役悉宜以見戶為正州
郡縣屯田池塞諸非軍國所資利入守宰者今一切除
之州郡縣吏皆依尚書定制實戸置臺調癸卯梓材庚
子皮毛可悉停省别量所出巴陵均折度支依舊兵運
原五歲刑已下凡所質錄賊家餘口亦悉原放以荆州
十郡為湘州公乃進督以西陽太守朱齡石為益州刺
史率衆伐蜀進公太傅揚州牧加羽葆鼔吹班劒二十
人九年二月乙丑公至自江陵初諸葛長民貪淫驕横
為士民所患苦公以其同大義優容之劉毅既誅長民
謂所親曰昔年醢彭越今年誅韓信禍其至矣將謀作
亂公克期至京邑而每淹留不進公卿以下頻日奉候
於新亭長民亦驟出既而公輕舟密至已還東府矣長
民到門引前卻人閑語凡平生於長民所不盡者皆與
及之長民甚說已密命左右壯士丁旿等自幔後出於
坐拉焉長民墜牀又於地敺之死於牀側輿尸付廷尉
并誅其弟黎民旿驍勇有氣力時人為之語曰勿䟦扈
付丁旿先是山湖川澤皆為豪彊所專小民薪採漁釣
皆責稅直至是禁斷之時民居未一公表曰臣聞先王
制治九土攸序分境畫疆各安其居在昔盛世人無遷
業故井田之制三代以隆秦革斯政漢遂不改富彊兼
并於是為弊然九服勿擾所託成舊在漢西京大遷田
景之族以實關中即以三輔為鄉閭不復係之於齊楚
自永嘉播越爰託淮海朝有匡復之筭民復思本之心
經略之圖日不暇給是以寧民綏治猶有未遑及至大
司馬桓温以民無定本傷治為深庚戌土斷以一其業
于時財阜國豐實由於此自兹迄今彌歴年載畫一之
制漸用穨弛雜居流寓閭伍弗脩王化所以未純民瘼
所以猶在臣荷重任恥責實深自非改調解張無以濟
治夫人情滯常難與慮始所謂父母之邦以為桑梓者
誠以生焉終焉敬愛所託耳今所居累世墳壟成行敬
恭之誠豈不與事而至請凖庚戌土斷之科庶子本所
弘稍與事著然後率之以仁義鼓之以威武超大江而
跨黃河撫九州而復舊土則戀本之志乃速由於當年
在始暫勤要終所以能易伏惟陛下垂矜萬民憐其所
失永懷鴻鴈之詩思隆中興之業既委臣以國重期臣
以寧濟若所啓合允請付外施行於是依界土斷唯徐
兖青三州居晉陵者不在斷例諸流寓郡縣多被併省
以公領鎮西將軍豫州刺史公固讓太傅州牧及班劒
奉還黃鉞七月朱齡石平蜀斬偽蜀王譙縱傳首京師
九月封公次子義真為桂陽縣公以賞平齊及定盧循
也天子重申前命授公太傅揚州牧加羽葆鼓吹班劒
二十人將吏百餘敦勸乃受羽葆鼔吹班劒餘固辭十
年息民簡役築東府起府舍平西將軍荆州刺史司馬
休之宗室之重又得江漢人心公疑其有異志而休之
兄子譙王文思在京師招集輕俠公執文思送還休之
令自為其所休之表廢文思并與公書陳謝十一年正
月公收休之子文寳兄子文祖並於獄賜死率衆軍西
討復加黃鉞領荆州刺史辛巳發京師以中軍將軍道
憐監留府事休之上表自陳曰臣聞運不常一治亂代
有陽九既謝圯終則泰昔簒臣肆逆皇綱絶紐十世未
改鼎祚再隆太尉臣諱威武明斷首建義旗除蕩元凶
皇居反正布衣匹夫匡復社稷南剿盧循北定廣固千
載以來功無與等由是四海歸美朝野推崇既位窮台
牧權傾人主不能以道處功恃寵驕溢自以酬賞既極
便情在無上刑戮逆濫政用暴苛問鼎之迹日彰人臣
之禮頓缺陛下四時膳御觸事縣空宫省供奉十不一
在皇后寢疾之際湯藥不周手與家書多所求告皆是
朝士共所聞見莫不傷懷憤歎口不敢言前揚州刺史
元顯第五息法興桓玄之舋逃遠於外王路既開始得
歸本太傅之胤絶而復興凡在有懷誰不感慶諱吞噬
之心不避輕重以法興聰敏明慧必為民望所歸芳蘭
既茂内懷憎惡乃妄扇異言無罪即戮大司馬臣德文
及王妃公主情切計逼並狼狽請命逆肆禍毒誓不矜
許冤酷之痛感動行路自以地卑位重荷恩崇大乃以
庶孽與德文嫡婚致兹非偶實由威逼故衛將軍劉毅
右將軍劉藩前將軍諸葛長民尚書僕射謝混南蠻校
尉郗僧施或盛勲德胤令望在身皆社稷輔弼恊讃所
寄無罪無辜一旦夷滅猜忍之性終古所希臣自惟門
戸衰破賴之獲存皇家所重終古難匹是以公私歸馮
事盡祗順再授荆州輒苦陳告自以才弱位隆不宜久
荷分陜屢求解任必不見聽前經擕侍老母半家俱西
凡諸子姪悉留京輦臣兄子譙王文思雖年少常人粗
免咎悔性好交遊未知防遠羣醜交構為其風聲諱遂
翦戮人士遠送文思臣順其此旨表送章節請廢文思
改襲大宗遣息文寳送女東歸自謂推誠奉順理不過
此豈意諱包蔵禍心遂見討伐加惡文思構生罪舋羣
小之言遠近噂&KR0689;而臣純愚闇信必謂不然尋臣府司
馬張茂度狼狽東歸南平太守檀範之復以此月三日
委郡叛逆尋有審問東軍已上諱今此舉非有怨憎正
以臣王室之幹位居藩岳時賢既盡唯臣獨存規以翦
滅成其簒殺鎮北將軍臣宗之青州刺史臣敬宣並是
諱所深忌憚欲以次除蕩然後傾移天日於事可易今
荆雍義徒不召而集子來之衆其會如林豈臣無德所
能綏致盖七廟之靈理貫幽顯輒授文思振武將軍南
郡太守宗之子竟陵太守魯軌進號輔國將軍臣今與
宗之親御大衆出據江津案甲抗威隨宜應赴今絳旗
所指唯諱兄弟父子而已湏尅蕩宼逆尋續馳聞由臣
輕弱致諱凌横上慚俯愧無以厝顔休之府錄事參軍
韓延之故吏也有幹用才能公未至江陵密使與之書
曰文思事源遠近所知去秋遣康之送還司馬軍者推
至公之極也而了不遜愧又無表疏文思經正不反此
是天地之不容吾受命西討止其父子而已彼土僑舊
為所驅逼一無所問往年郗僧施謝邵任集之等交構
積歲專為劉毅謀主所以至此卿等諸人一時逼迫本
無讖釁吾處懷期物自有由來今在近路正是諸人歸
身之日若大軍登道交鋒接刃蘭艾吾誠不分故具示
意并示同懷諸人延之報曰承親率戎馬遠履西畿闔
境士庶莫不惶駭何者莫知師出之名故也今辱來疏
始知以譙王前事良增歎息司馬平西體國忠貞欵愛
待物當於古人中求耳以君公有匡復之勲家國蒙賴
推德委誠每事詢仰譙王往以微事見劾猶自表遜位
况以大過而當嘿然邪但康之前言有所不盡故重使
胡道諮白所懷道未及反已奏表廢之所不盡者命耳
推寄相與之懷正當如此有何不可便興兵戈自義旗
秉權以來四方方伯誰敢不先相諮疇而逕表天子邪
譙王為宰相所責又表廢之經正何歸表使何因可謂
欲加之罪其無辭乎劉諱足下海内之人誰不見足下
此心而復欲欺誑國士天地所不容在彼不在此矣來
示言處懷期物自有由來今伐人之君啗人以利真可
謂處懷期物自有由來者矣劉藩死於閭闔之内諸葛
斃於左右之手甘言詫方伯襲之以輕兵遂使席上靡
款懷之士閫外無自信諸侯以是為得筭良可恥也貴
府將佐及朝廷賢德寄性命以過日心企太平久矣吾
誠鄙劣嘗聞道於君子以平西之至德寧可無授命之
臣乎未能自投虎口比迹郗任之徒明矣假令天長喪
亂九流渾濁當與臧洪遊於地下不復多言公視書歎
息以示諸佐曰事人當如此三月軍次江陵初雍州刺
史魯宗之常慮不為公所容與休之相結至是率其子
竟陵太守軌會于江陵江夏太守劉虔之邀之軍敗見
殺公命彭城内史徐逵之參軍王允之出江夏口復為
軌所敗並没時公軍泊馬頭即日率衆軍濟江躬督諸
將登岸莫不奮踊爭先休之衆潰與軌等奔襄陽江陵
平加領南蠻校尉將拜值四廢日佐史鄭鮮之禇叔度
王弘傅亮白遷日不許下書曰此州積弊事故相仍民
疲田蕪杼軸空匱加以舊章乖昧事役頻苦童耄奪養
老稺服戎空戸從役或越紼應召每永懷民瘼宵分忘
寢誠宜蠲除苛政弘兹簡惠庶令凋風弊政與事而新
寧一之化成於朞月荆雝二州西局蠻府吏及軍人年
十二以還六十以上及扶養孤幼單丁大艱悉仰遣之
窮獨不能存者給其長賑府州久懃將吏依勞銓序并
除今年租稅四月公復率衆進討至襄陽休之奔羌天
子復重申前命授太傅揚州牧劒履上殿入朝不趨贊
拜不名加前部羽葆鼓吹置左右長史司馬從事中郎
四人封公第三子義隆為北彭城縣公以中軍將軍道
憐為荆州刺史八月甲子公至自江陵奉還黃鉞固辭
太傅州牧前部羽葆鼓吹其餘受命朝議以公道尊勲
重不宜復施敬護軍既加殊禮奏事不復稱名以世子
為兖州刺史十二年正月詔公依舊辟士加領平北將
軍兖州刺史增都督南秦凡二十二州公以平北文武
寡少不宜别置於是罷平北府以併大府以世子為豫
州刺史三月加公中外大都督初公平齊仍有定關洛
之意值盧循侵逼故其事不諧荆雝既平方謀外略會
羌主姚興死子泓立兄弟相殺關中擾亂公乃戒嚴北
討加領征西將軍司豫二州刺史以世子為徐兖二州
刺史下書曰吾倡大義首自本州克復皇祚遂建勲烈
外夷勍敵内清姦宄皆邦人州黨竭誠盡力之效也情
若風霜義貫金石今當奉辭西旆有事關河弱嗣叨蒙
復忝今授情事纏綿可謂深矣頃軍國務殷刑辟未息
眷言懷之能不多歎其犯辠繫五歲以還可一原遣文
武勞滿未蒙榮轉者便隨班序報公受中外都督及司
州並辭大司馬琅邪王禮敬朝議從之公欲以義聲懷
遠奉琅邪王北伐五月羌偽黃門侍郎尹冲率兄弟歸
順又加公北雍州刺史前部羽葆鼔吹增班劒為四十
人解中書監八月丁巳率大衆發京師以世子為中軍
將軍監太尉留府事尚書右僕射劉穆之為左僕射領
監軍中軍二府軍司入居東府摠攝内外九月公次于
彭城加領徐州刺史先是遣冠軍將軍檀道濟龍驤將
軍王鎮惡步向許洛羌緣道屯守皆望風降服偽兖州
刺史韋華先據倉垣亦率衆歸順公又遣北兖州刺史
王仲德先以水軍入河仲德破索虜於東郡涼城進平
滑臺十月衆軍至洛陽圍金墉泓弟偽平南將軍洸請
降送于京師脩復晉五陵置守衛天子詔曰夫嵩岱配
極則乾道增輝藩嶽作屏則帝王成務是以夏殷資昆
彭之伯有周倚齊晉之輔鍳諸前典儀刑萬代翼治扶
危靡不由此太尉公命世天縱齊聖廣淵明燭四方道
光宇宙爰自(闕)初廸則投懃王國妖蝥孔熾則功存
社稷固以四維是荷萬邦攸賴者矣暨桓玄僣逆傾蕩
四海公深秉大節靈武霆震弘濟朕躬再造王室每惟
勲德銘于厥心遂北清海岱南夷百越荆雍稽服庸氓
順軌剋黜方難式遏宼虐及阿衡王猷班序内外仰興
絶風傍嗣逸業秉禮以整俗遵王以垂訓聲教遠被無
思不洽爰暨木居海處之酋被髮雕題之長莫不忘其
陋儉九譯來庭此盖播諸徽策靡究其詳者也曩者永
嘉不綱諸夏幅裂終古帝居淪胥戎虜永言園陵率土
同慕公明發遐慨撫機電征親董侯伯稜威致討旗旝
首塗則八表響震偏師先路則多壘雲徹舊都載清五
陵復禮百城屈膝千落影從自篇籍所載生民以來勲
德懋功未有若此之盛者也昔周呂佐叡聖之主因三
分之形把旄仗鉞一時指麾皆大啓疆宇跨州兼國其
在桓文方兹尤儉然亦顯被寵章光錫殊品况乃獨絶
百代顧邈前烈者哉朕每弘鑒古訓思遵令圖以公深
秉沖挹用闕大禮天人引領于兹歴載况今禹迹齊軌
九隩同文司勲抗策普天增佇遂公高挹大愆國章三
靈眷屬朕實祗懼便宜顯答羣望允崇盛典其進位相
國摠百揆揚州牧封十郡為宋公備九錫之禮加璽綬
遠遊冠位在諸侯王上加相國綠綟綬策曰朕以寡昧
仰纉洪基夷羿乘舋蕩覆王室越在南鄙遷于九江宗
祀絶饗人神無位提挈羣凶寄命江滸則我祖宗之業
奄墜于地七百之祚翦焉既傾若涉淵海罔知攸濟天
未絶晉誕育英輔振厥㢮維再造區物興亡繼絶俾昏
作明元勲至德朕實賴焉今將授公典策其敬聽朕命
乃者桓玄肆僣滔天冺夏拔本塞源顛倒六位庶僚俛
眉四方莫䘏公精貫朝日氣凌霄漢奮其靈武大殱羣
慝剋復皇邑奉帝歆神此公之節始於勤王者也授律
羣后泝流長騖薄伐崢嶸獻捷南郢大憝折首羣逆畢
夷三光旋采舊物反正此又公之功也出藩入輔弘兹
保弼阜財利用繁殖生民編戸歲滋疆宇日啓導德明
刑四境有截此又公之功也鮮卑負衆僣盗三齊狼噬
冀青虔劉沂岱介恃遐阻仍為邊毒公蒐乘秣駟夐入
遠疆衝櫓四臨萬雉俱潰竊號之虜顯戮司宼拓土三
千申威龍漠此又公之功也盧循妖凶伺隙五嶺乘虚
肆逆侵覆江豫旍拂寰内矢及王城朝野喪沮莫有固
志家獻徙卜之計國議遷都之規公乘轅南濟義形于
色嶷然内湛視嶮若夷攄略運竒英謨不世狡宼窮衂
喪旗宵遁俾我畿甸拯於將墜此又公之功也追奔逐
北揚旍江濆偏旅浮海指日遄至番禺之功俘級萬數
左里之捷魚潰鳥散元凶遠迸傳首萬里海南肅清荒
服來款此又公之功也劉毅叛渙負舋西夏凌上罔主
志肆奸暴附麗協黨扇蕩王畿公御軌以刑消之不日
倉兕電泝神兵風掃罪人斯得荆衡清晏此又公之功
也譙縱怙亂宼竊一隅王化阻閡三巴淪溺公指命偏
師授以良圖凌波浮湍致届井絡僭竪伏鑕梁岷革偃
此又公之功也馬休魯宗阻兵内侮驅率二方連旗稱
亂公投袂星言斫其上略江津之師勢踰風電廻旆沔
川實繁震懾二叛奔迸荆雍來蘇玄澤浸育溫風潜被
此又公之功也永嘉不競四夷擅華五都幅裂山陵幽
辱祖宗懷没世之憤遺氓有匪風之思公遠齊伊宰納
隍之仁近同小白滅亡之恥鞠旅陳師赫然大號分命
羣帥北徇司兖許鄭風靡鞏洛載清偽牧逆藩交臂請
罪百年榛穢一朝掃濟此又公之功也公有康宇内之
勲重之以明德爰初發迹則竒謨冠古電擊彊妖則鋒
無前對聿寧東畿大造黔首若乃草昧經綸化融於歲
計扶危静亂道固於苞桑辯方正位納之軌度蠲削煩
苛較若畫一淳風美化盈塞宇宙是以絶域獻琛遐夷
納貢王略所宣九服率從雖文命之東漸西被咎繇之
邁于種德何以尚兹朕聞先王之宰世也庸勲尊賢建
侯胙土襃以寵章崇其徽物所以協輔皇家永隆藩屏
故曲阜光啓遂荒徐宅營丘表海四履有聞其在襄王
亦賴匡霸又命晉文備物光錫惟公道冠前烈勲高振
古而殊典未加朕甚懵焉今進授相國以徐州之彭城
沛蘭陵下邳淮陽山陽廣陵兖州之高平魯泰山十郡
封公為宋公錫兹玄土苴以白茅爰定爾居用建冡社
昔晉鄭啓藩入作卿士周召保傅出總二南内外之重
公實兼之命使持節太尉尚書左僕射晉寧縣五等男
湛授相國印綬宋公璽紱使持節兼司空散騎常侍尚
書陽遂鄕侯泰授宋公茅土金虎符第一至第十左竹
使符第一至第十左相國位無不總禮絶朝班居常之
名宜與事革其相國總百揆去錄尚書之號上送所假
節侍中中外都督太傅太尉印綬豫章公印策進揚州
牧領征西將軍司豫北徐雍四州刺史如故公紀綱禮
度萬國是式秉介蹈方罔有遷志是以錫公大輅戎輅
各一玄牡二駟公抑末敦本務農重積采蘩實殷稼穡
惟阜是用錫公衮冕之服赤舄副焉公閑邪納正移風
改俗陶鈞品物如樂之和是用錫公軒縣之樂六佾之
舞公宣美王化導揚休風華夷企踵遠人胥萃是用錫
公朱戸以居公官方任能網羅幽滯九臯辭野髦士盈
朝是用錫公納陛以登公當軸處中率下以義式遏宼
讎清除苛慝是用錫公虎賁之士三百人公明罰恤刑
庶獄詳允放命干紀罔有攸縱是用錫公鈇鉞各一公
龍驤鳳矯咫尺八紘括囊四海折衝無外是用錫公彤
弓一彤矢百盧弓十盧矢千公温恭孝思致虔禋祀忠
肅之志儀刑萬方是用錫公秬鬯一卣圭瓉副焉宋國
置丞相以下一遵舊儀欽哉其祗服往命茂對天休簡
恤庶邦敬敷顯德以終我高祖之嘉命置宋國侍中黃
門侍郎尚書左丞相隨大使奉迎枹罕虜乞伏熾槃遣
使詣公求效力討羌拜西平將軍河南公十三年正月
公以舟師進討留彭城公義隆鎮彭城軍次留城經張
良廟令曰夫盛德不冺義在祀典微管之歎撫事彌深
張子房道亞黃中照隣殆庶風雲言感蔚為帝師大拯
横流夷項定漢固以參軌伊望冠德如仁若乃神交圯
上道契商洛顯晦之間窈然難究源流淵浩莫測其端
矣塗次舊沛佇駕留城靈廟荒殘遺象陳昩撫迹懷人
慨然永歎過大梁者或佇想於夷門遊九原者亦流連
於隨會可改構榱桷脩飾丹青蘋蘩行潦以時致薦以
紓懷古之情用存不刊之烈天子追贈公祖為太常父
為左光禄大夫讓不受二月冠軍將軍檀道濟等次潼
關三月庚辰大軍入河索虜步騎十萬營據河津公命
諸軍濟河擊破之公至洛陽七月至陜城龍驤將軍王
鎮惡伐木為舟自河浮渭八月扶風太守沈田子大破
姚泓於藍田王鎮惡剋長安生擒泓九月公至長安長
安豐稔帑蔵盈積公先收其彛器渾儀土圭之屬獻于
京師其餘珍寳珠玉以班賜將帥執送姚泓斬于建康
市謁漢高帝陵大會文武於未央殿十月天子詔曰朕
聞先王之莅天下也上則大寳以尊德下則建侯以襃
功是以成勲告就文命有玄圭之錫四海來王姬旦饗
龜蒙之封夫翼聖宣績輔德弘猷禮窮元賞寵章希世
况明保沖昧獨運陶鈞者哉朕以不德遭家多難雲雷
作屯夷羿竊命失位京邑遂播蠻荆艱難卑約制命凶
醜相國宋公天縱睿聖命世應期誠貫三靈大節宏發
拯朕窮於巢幕廻靈命於己崩固已道窮北面暉格八
表者矣及外積全國之勲内累戡黎之伐芟夷彊妖之
始藴崇奸猾之源顯仁蔵用之道六府孔脩之績莫不
雲行雨施能事必舉諒已方軌於三五不容於典策者
焉自永嘉喪師綿踰十紀五都分崩然正朔時暨唯三
秦懸隔未之暫賓至令羌虜襲亂淫虐三世資百二之
易守恃函谷之可關廟筭韜略不謀之日久矣公命世
撫運闡曜威靈内研諸侯之慮外致上天之罰故能倉
兕甫訓則許鄭風偃鉦鉞未指則瀍洛霧披俾舊闕元
陽復集萬國之軫東京父老重覩司隸之章俾朕負扆
高拱而保大洪烈是用遠鑒前典延即羣謀敬授殊錫
光啓疆宇乘馬之制有陋舊章徽稱之美未窮上爵豈
足以顯報懋功允塞民望藩輔王畿長轡六合者乎實
以公每秉謙德卑不可踰難進之道以寵為戚是故降
損盛制且有後命也自兹迄今洪勲彌劭稜威九河魏
趙底服廻轅崤潼連城冰泮遂長驅灞滻懸旍龍門逆
虜姚泓係頸就擒百稔梗穢滌於崇朝祖宗遺憤雪於
一旦涉禹之迹方行天下至於海外罔有不服功固萬
世其寧惟永豈金石雅頌所能讃揚實可以告於神明
勒銘嵩岱者己朕又聞之周道方遠則鸑鷟鳴岐二南
播德則麟騶呈瑞自公大號初發爰暨告成靈祥炳煥
不可勝紀豈伊素雉遠至嘉禾近歸而已哉朕每仰鑒
玄應俯察人謀進惟道勲退惟國典豈得遂公高挹而
久藴盛策便宜敬行大禮允副幽顯之望其進宋公爵
為王以徐州之海陵東安北琅邪北東莞北東海北譙
北梁豫州之汝南北潁川北南頓凡十郡益宋國其相
國揚州牧領征西將軍司豫北徐雍四州刺史如故十
一月前將軍劉穆之卒以司馬徐羡之代掌留任大事
昔所決於穆之者皆悉以諮公欲息駕長安經略趙魏
會穆之卒乃歸十二月庚子發自長安以桂陽公義真
為安西將軍雍州刺史留腹心將佐以輔之閏月公自
洛入河開汴渠以歸十四年正月壬戌公至彭城解嚴
息甲以輔國將軍劉遵考為并州刺史領河東太守鎮
蒲坂公解司州領徐冀二州刺史固讓進爵六月受相
國宋公九錫之命令曰孤以寡薄負荷殊重守位奉藩
危溢是懼朝恩隆泰委美推功遂方軌齊晉擬議國典
雖亮誠守分十稔于今而成命弗廻百辟胥暨内外庶
僚敦勉周至藉運來之功參休明之迹乘菲薄之資同
盛德之事監寐永言未知攸託隆祚之始思覃斯慶其
赦國内殊死以下今月二十三日昩爽以前悉皆原宥
鰥寡孤獨不能自存者人賜粟五斛府州刑罪亦同蕩
然其餘詳依舊凖詔崇豫章公太夫人為宋公太妃世
子為中軍將軍副貳相國府以太尉軍諮祭酒孔季恭
為宋國尚書令青州刺史檀祗為領軍將軍相國左長
史王弘為尚書僕射其餘百官悉依天朝之制又詔宋
國所封十郡之外悉得除用先是安西中兵參軍沈田
子殺安西司馬王鎮惡諸將軍復殺安西長史王脩關
中亂十月公遣右將軍朱齡石代安西將軍桂陽公義
真為雍州刺史義真既還為佛佛虜所追大敗僅以身
免諸將帥及齡石並没領軍檀祗卒以中軍司馬檀道
濟為中領軍十二月天子崩大司馬琅琊王即帝位
元熙元年正月詔遣大使徵公入輔又申前命進公爵
為王以徐州之海陵東海北譙北梁豫州之新蔡兖州
之北陳留司州之陳郡汝南潁州滎陽十郡增宋國七
月乃受命赦國内五歲刑以下遷都夀陽以尚書劉懷
慎為北徐州刺史鎮彭城九月解揚州十二月天子命
王冕十有二旒建天子旌旗出警入蹕乘金根車駕六
馬備五時副車置旄頭雲罕樂舞八佾設鐘簴宮縣進
王太妃為太后王妃為王后世子為太子王子王孫爵
命之號一如舊儀
二年四月徵王入輔六月至京師晉帝禪位于王詔曰
夫天造草昧樹之司牧所以陶鈞三極統天施化故大
道之行選賢與能隆替無常期禪代非一族貫之百王
由來尚矣晉道陵遲仍世多故爰暨元興禍難既積至
三光貿位冠履易所安皇播越宗祀墮泯則我宣元之
祚永墜于地顧瞻區域翦焉已傾相國宋王天縱聖德
靈武秀世一匡頽運再造區夏固以興滅繼絶舟航淪
溺矣若夫仰在璿璣旁穆七政薄伐不庭開復疆宇遂
乃三俘偽主開滌五都雕顔卉服之鄉龍荒朔漠之長
莫不廻首朝陽沐浴玄澤故四靈效瑞川岳啓圖嘉祥
雜遝休應炳著玄象表革命之期華裔注樂推之願代
德之符著乎幽顯瞻烏爰止允集明哲夫豈延康有歸
咸熙告謝而已哉昔火德既微魏祖底績黃運不競三
后肆勤故天之歴數寔有攸在朕雖庸闇昩於大道永
鑒廢興為日已久念四代之高義稽天人之至望予其
遜位别宫歸禪于宋一依唐虞漢魏故事詔草既成送
呈天子使書之天子即便操筆謂左右曰桓玄之時天
命已改重為劉公所延將二十載今日之事本所甘心
甲子策曰咨爾宋王夫玄古權輿悠哉邈矣其詳靡得
而聞爰自書契降逮三五莫不以上聖君四海止戈定
大業然則帝王者宰物之通器君道者天下之至公昔
在上葉深鑒兹道是以天禄既終唐虞弗得傳其嗣符
命來格舜禹不獲全其謙所以經緯三才澄序彛化作
範振古垂風萬葉莫尚於兹自是厥後歴代彌劭漢既
嗣德於放勛魏亦方軌於重華諒以協謀乎人鬼而以
百姓為心者也昔我祖宗欽明辰居其極而明晦代序
盈虧有期翦商兆禍非唯一世曾是弗剋矧伊在今天
之所廢有自來矣唯王體上聖之姿苞二儀之德明齊
日月道合四時乃者社稷傾覆王拯而存之中原蕪梗
又濟而復之自負固不賓干紀放命肆逆滔天竊據萬
里靡不潤之以風雨震之以雷霆九伐之道既敷八法
之化自理豈伊博施於民濟斯黔庶固以義洽四海道
威八荒者矣至於上天垂象四靈效徵圖讖之文既明
人神之望已改百工歌於朝庶民頌於野億兆抃踊傾
佇惟新自非百姓樂推天命攸集豈伊在予所得獨專
是用仰祗皇靈俯順羣議敬禪神器授帝位于爾躬大
祚告窮天祿永終於戲王其允執其中敬遵典訓副率
土之嘉願恢洪業於無窮時膺休祜以答三靈之眷望
又璽書曰蓋聞天生蒸民樹之以君帝皇寄世實公四
海崇替係於勲德升降存乎其人故有國必亡卜年著
其數代謝無常聖哲握其符昔在上世三聖係軌疇咨
四岳以弘揖讓惟先王之有作永垂範於無窮及劉氏
致禪實堯是法有魏告終亦憲兹典我世祖所以撫歸
運而順人事乘利見而定天保者也而道不常泰戎夷
亂華喪我洛京蹙國江表仍遘否運淪没相因逮于元
興遂傾宗祀幸賴神武光天大節宏發匡復我社稷重
造我國家惟王聖德欽明則天光大應期誕載明保王
室内紓國難外播宏略誅大憝於漢陽逋僣盗於沂渚
澄氛西岷肅清南越再静江湘拓定樊沔若乃永懷區
宇思一聲教王師首路則伊洛澄流稜威崤潼則華嶽
褰靄偽酋銜璧咸陽即序雖彛器所銘詩書所詠庸勲
之盛莫之與二也遂偃武脩文誕敷德政八統以馭萬
民九職以刑邦國思兼三王以施四事故能信著幽顯
義感殊方自歴世所賓舟車所暨靡不謳歌仁德抃舞
來庭朕每敬惟道勲永察符運天之歴數實在爾躬是
以五緯升度屢示除舊之迹三光協數必昭布新之祥
圖讖禎瑞皎然斯在加以龍顔英特天授殊姿君人之
表煥如日月傳稱惟天為大惟堯則之詩云有命自天
命此文王夫或躍在淵者終饗九五之位勲格天地者
必膺大寳之業昔土德告沴傳胙于我有晉今歴運改
卜永終于兹亦以金德而傳于宋仰四代之休義鑒明
昏之定期詢于羣公爰逮庶尹咸曰休哉罔違朕志今
遣使持節兼太保散騎常侍光禄大夫澹兼太尉尚書
宣範奉皇帝璽綬受終之禮一如唐虞漢魏故事王其
允答人神君臨萬國時膺靈祉酬于上天之眷命王奉
表陳讓晉帝已遜琅邪王第表不獲通於是陳留王虔
嗣等二百七十人及宋臺羣臣並上表勸進上猶不許
太史令駱達陳天文符瑞數十條羣臣又固請王乃從
之
宋書卷二
宋書卷二考證
武帝紀中遣主師迎接致還本土主一本誤王師一
本作帥
或非良榦未能菲躬儉躬下當有節字或儉下脱一
用字
休之府錄事參軍韓延之故吏也一本延之下有公
之二字文意更明
劉藩死於閭闔之内閭通鑑作閶
爰暨木居海處之酋酋監本訛首今改正
再造區物物南史作㝢
宋書卷二考證
