宋書卷三
梁沈約撰
本紀第三
武帝下
永初元年夏六月丁卯設壇於南郊即皇帝位柴燎告
天策曰皇帝臣諱敢用玄牡昭告皇天后帝晉帝以卜
世告終歷數有歸欽若景運以命于諱夫樹君宰世天
下為公德充帝王樂推攸集越俶唐虞降暨漢魏靡不
以上哲格文祖元勲陟帝位故能大拯黔首垂訓無窮
晉自東遷四維不振宰輔憑依為日已久難棘隆安禍
成元興遂至帝主遷播宗祀堙滅諱雖地非齊晉衆無
一旅仰憤時難俯悼横流投袂一援則皇祀克復及危
而能持顛而能扶姦宄具殲僭偽必滅誠興廢有期否
終有數至於大造晉室撥亂濟民因藉時來實尸其重
加以殊俗慕義重譯來庭正朔所暨咸服聲教至乃三
靈垂象山川告祥人神協祉歲月滋著是以羣公卿士
億兆夷人僉曰皇靈降鑒於上晉朝欵誠於下天命不
可以久淹宸極不可以暫曠遂逼羣議恭兹大禮猥以
寡德託於兆民之上雖仰畏天威略是小節顧探永懷
祗懼若霣敬簡元辰升壇受禪告類上帝用酬萬國之
情克隆天保永祚于有宋惟明靈是饗禮畢備法駕幸
建康宫臨太極前殿詔曰夫世代迭興承天統極雖遭
遇異塗因革殊事若乃功濟區宇道振生民興廢所階
異世一揆朕以寡薄屬當艱運藉否終之期因士民之
力用獲拯溺匡世揆亂安國寧民業未半古功參曩烈
晉氏以多難仍遘歷運已移欽若前王憲章令軌用集
大命于朕躬惟德匪嗣辭不獲申遂祗順三靈饗兹景
祚燔柴于南郊受終于文祖猥當與能之期爰集樂推
之運嘉祚肇開隆慶惟始思俾休嘉惠兹兆庶其大赦
天下改晉元熙二年為永初元年賜民爵二級鰥寡孤
獨不能自存者人榖五斛逋租宿債勿復收其有犯鄉
論清議贓汙滛盗一皆蕩滌洗除與之更始長徒之身
特皆原遣亡官失爵禁錮奪勞一依舊準封晉帝為零
陵王全食一郡載天子旍旗乘五時副車行晉正朔郊
祀天地禮樂制度皆用晉典上書不為表答表勿稱詔
追尊皇考為孝穆皇帝皇妣為穆皇后尊王太后為皇
太后詔曰夫微禹之感歎深後昆盛德必祀道隆百世
晉氏封爵咸隨運改至於德參微管勲濟蒼生愛人懷
樹猶或勿翦雖在異代義無冺絶降殺之儀一依前典
可降始興公封始興縣公廬陵公封柴桑縣公各千戶
始安公封荔浦縣侯長沙公封醴陵縣侯康樂公可即
封縣侯各五百戶以奉晉故丞相王導太傅謝安大將
軍温嶠大司馬陶侃車騎將軍謝玄之祀其宣力義熙
豫同艱難者一依本秩無所減降封晉臨川王司馬寳
為西豐縣侯食邑千戶庚午以司空道憐為太尉封長
沙王追封司徒道規為臨川王尚書僕射徐羡之加鎮
軍將軍右衛將軍謝晦為中領軍宋國領軍檀道濟為
護軍將軍中領軍劉義欣為青州刺史立南郡公義慶
為臨川王又詔曰夫銘功紀勞有國之要典慎終追舊
在心之所隆自大業創基十有七載世路迍邅戎車歲
動自東徂西靡有寧日實賴將帥竭心文武盡效寧内
拓外迄用有成威靈遠著寇逆消蕩遂當揖讓之禮猥
饗天人之祚念功簡勞無忘鑒寐凡厥誠勤宜同國慶
其酬賞復除之科以時論舉戰亡之身厚加復贈乙亥
立桂陽公義真為廬陵王彭城公義隆為宜都王第四
皇子義康為彭城王丁丑詔曰古之王者廵狩省方躬
覽民物搜揚幽隠拯災䘏患用能風澤遐被遠至邇安
朕以寡闇道謝前哲因受終之期託兆庶之上鑒寐屬
慮思求民瘼才弱事艱若無津濟夕惕永念心馳遐域
可遣大使分行四方旌賢舉善問所疾苦其有獄訟虧
濫政刑乖愆傷化擾治未允民聽者皆當具以事聞萬
事之宜無失厥中暢朝廷乃眷之旨宣下民壅隔之情
戊寅詔曰百官事殷俸薄禄不代耕雖國儲未豐要令
公私周濟諸供納昔減半者可悉復舊六軍見禄粗可
不在此例其餘官寮或自夲俸素少者亦疇量增之己
卯改晉泰始歷為永初歷秋七月丁亥原放劫賊餘口
没在臺府者諸徙家竝聽還夲土又運舟材及運船不
復下諸郡輸出悉委都水别量臺府所須皆别遣主帥
與民和市即時裨直不復責租民求辦又停廢虜車牛
不得以官威假借又以市稅繁苦優量減降從征關洛
殞身戰場幽沒不反者贍賜其家己丑陳留王曹虔嗣
薨辛卯復置五校三將官增殿中將軍員二十人餘在
員外戊戌後將軍雍州刺史趙倫之進號安北將軍征
虜將軍北徐州刺史劉懷慎進號平北將軍征西大將
軍開府儀同三司楊盛進號車騎大將軍甲辰鎮西將
軍李歆進號征西將軍平西將軍乞伏熾磐進號安西
大將軍征東將軍高句驪王高璉進號征東大將軍鎮
東將軍百濟王扶餘映進號鎮東大將軍置東宫冗從
僕射旅賁中郎將官戊申遷神主於太廟車駕親奉壬
子詔曰往者軍國務殷事有權制劫科峻重施之一時
今王道維新政和法簡可一除之還遵舊條反叛滛盗
三犯補冶士夲謂一事三犯終無悛革主者頃多并數
衆事合而為三甚違立制之旨普更申明八月戊午西
中郎將荆州刺史宜都王諱進號鎮西將軍辛酉開亡
叛赦限内首出蠲租布二年先有資狀黃籍猶存者聽
復夲注諸舊郡縣以北為名者悉除寓立於南者聽以
南為號又制有無故自殘傷者補冶士實由政刑煩苛
民不堪命可除此條罷青州并兗州戊辰詔曰彭沛下
邳三郡首事所基情義繾綣事由情奬古今所同彭城
桑梓夲鄉加隆攸在優復之制宜同豐沛其沛郡下邳
可復租布三十年辛未追諡妃臧氏為敬皇后癸酉立
王太子為皇太子乙亥詔曰朕承歷受終猥饗天命荷
積善之祚藉士民之力率由令範先后祇嚴宣訓七廟
肇建情敬無違加以儲宫備禮皇基彌固國慶家禮爰
集旬日豈予一人獨荷兹慶其見刑罪無輕重可悉原
赦限百日以今為始先因軍事所發奴僮各還夲主若
死亡及勲勞破免亦依限還直閏月壬午朔詔曰晉世
帝后及藩王諸陵守衛宜便置格其名賢先哲見優前
代或立德著節或寧亂庇民墳塋未遠竝宜洒掃主者
具條以聞丁酉特進左光禄大夫孔季恭加開府儀同
三司辛丑詔曰主者處案雖多所諮詳若衆官命議宜
令明審自頃或總稱參詳於文漫略自今有厝意者皆
當指名其人所見不同依舊繼啓又詔曰諸處冬使或
遣或不事役宜省可悉停唯元正大慶不在其例郡縣
遣冬使詣州及都督府亦停之九月壬子朔置東宫殿
中將軍十人員外十二人壬申置都官尚書冬十月辛
卯改晉所用王肅祥禫二十六月儀依鄭玄二十七月
而後除十二月辛巳朔車駕臨延賢堂聽訟
二年春正月辛酉車駕祠南郊大赦天下丙寅斷金銀
塗以揚州刺史廬陵王義真為司徒以尚書僕射鎮軍
將軍徐羡之為尚書令揚州刺史丙子南康揭陽蠻反
郡縣討破之己卯禁喪事用銅釘罷會稽郡府二月己
丑車駕幸延賢堂策試諸州郡秀才孝廉揚州秀才顧
練豫州秀才殷朗所對稱旨竝以為著作佐郎戊申制
中二千石加公田一頃三月乙丑初限荆州府置將不
得過二千人吏不得過一萬人州置將不得過五百人
吏不得過五千人兵士不在此限夏四月己卯朔詔曰
淫祠惑民費財前典所絶可竝下在所除諸房廟其先
賢及以勲德立祠者不在此例戊申車駕於華林園聽
訟己亥以左衛將軍王仲德為冀州刺史五月己酉置
東宫屯騎步兵翊軍三校尉官甲戌車駕又幸華林園
聽訟六月壬寅詔曰杖罰雖有舊科然職務殷碎推坐
相尋若皆有其實則體所不堪文行而已又非設罰之
意可籌量觕為中否之格車駕又於華林園聽訟甲辰
制諸署敇吏四品以下又府署所得輒罰者聽統府寺
行四十杖秋七月己巳地震八月壬辰車駕又於華林
園聽訟九月己丑零陵王薨車駕三朝率百僚舉哀于
朝堂一依魏明帝服山陽公故事太尉持節監護葬以
晉禮冬十月丁酉詔曰兵制峻重務在得宜役身死叛
輒考傍親流遷彌廣未見其極遂令冠帶之倫淪陷非
所宜革以弘泰去其密科自今犯罪充兵合舉戸從役
者便付營押領其有戶統及讁止一身者不得復侵濫
服親以相連染己亥以涼州胡大帥沮渠蒙遜為鎮軍
大將軍開府儀同三司涼州刺史癸卯車駕於延賢堂
聽訟以員外散騎常侍應襲為寧州刺史
三年春正月甲辰朔詔刑罰無輕重悉皆原降壬子以
前冀州刺史王仲德為徐州刺史癸丑以尚書令揚州
刺史徐羡之為司空錄尚書事刺史如故撫軍將軍江
州刺史王弘進號衛將軍開府儀同三司太子詹事傅
亮為尚書僕射中領軍謝晦為領軍將軍乙卯以輔國
將軍毛德為司州刺史乙丑詔曰古之建國教學為先
弘風訓世莫尚於此發蒙啓滯咸必由之故爰自盛王
迄于近代莫不敦崇學藝修建庠序自昔多故戎馬在
郊旍旗卷舒日不暇給遂令學校荒廢講誦蔑聞軍旅
日陳爼豆藏噐訓誘之風將墜于地後生大懼於墻面
故老竊歎於子衿此國風所以永思小雅所以懷古今
王略遠屆華域載清仰風之士日月以冀便宜博延胄
子陶奬童蒙選備儒官弘振國學主者考詳舊典以時
施行二月丁丑詔曰豫州南臨江滸北接河洛民荒境
曠轉輸艱遠撫莅之宜各有其便淮西諸郡可立為豫
州自淮以東為南豫州以豫州刺史彭城王義康為南
豫州刺史征虜將軍劉粹為豫州刺史又分荆州十郡
還立湘州左衛將軍張紀為湘州刺史戊寅以徐州之
梁還屬豫州三月上不豫太尉長沙王道憐司空徐羡
之尚書僕射傅亮領軍將軍謝晦護軍將軍檀道濟竝
入侍醫藥羣臣請祈禱神祗上不許唯使侍中謝方明
以疾告廟而已丁未以司徒廬陵王義真為車騎將軍
開府儀同三司南豫州刺史上疾瘳己未大赦天下時
秦雝流戶悉南入梁州庚申送綜絹萬匹荆雝州運米
委州刺史隨宜賦給辛酉亡命刁彌攻京城得入太尉
留府司馬陸仲元討斬之夏四月乙亥封仇池公楊盛
為武都王平南將軍楊撫進號安南將軍丁亥以車騎
司馬徐琰為兗州刺史庚寅左光禄大夫開府儀同三
司孔季恭薨五月上疾甚召太子誡之曰檀道濟雖有
幹略而無遠志非如兄韶有難御之氣也徐羡之傅亮
當無異圖謝晦數從征伐頗識機變若有同異必此人
也小郤可以會稽江州處之又為手詔曰朝廷不須復
有别府宰相帶揚州可置甲士千人若大臣中任要宜
有瓜牙以備不祥人者可以臺見隊給之有征討悉配
以臺見軍隊行還復舊後世若有幼主朝事一委宰相
母后不煩臨朝仗既不許入臺殿門要重人可詳給班
劔癸亥上崩于西殿年六十七秋七月己酉葬丹陽建
康縣蔣山初寧陵上清簡寡欲嚴整有法度未嘗視珠
玉輿馬之飾後庭無紈綺絲竹之音寧州嘗獻虎魄枕
光色甚麗時將北征以虎魄治金創上大悅命𢷬碎分
付諸將平關中得姚興從女有盛寵以之廢事謝晦諫
即時遣出財帛皆在外府内無私藏宋臺既建有司奏
東西堂施局脚牀銀塗釘上不許使用直脚牀釘用鐡
諸主出適遣送不過二十萬無錦繡金玉内外奉禁莫
不節儉性尤簡易常著連齒木履好出神虎門逍遥左
右從者不過十餘人時徐羡之住西州嘗幸羡之便步
出西掖門羽儀絡驛追隨已出西明門矣諸子旦問起
居入閣脫公服止著裙帽如家人之禮孝武大明中壊
上所居隂室於其處起玉燭殿與羣臣觀之牀頭有土
鄣壁上葛燈籠麻繩拂侍中袁顗盛稱上儉素之德孝
武不答獨曰田舍公得此以為過矣故能光有天下克
成大業者焉
史臣曰漢氏載祀四百比胙隆周雖復四海横潰而民
繫劉氏惵惵黔首未有遷奉之心魏武直以兵威服衆
故能坐移天歷鼎運雖改而民未忘漢及魏室衰孤怨
非結下晉藉宰輔之柄因皇族之微世擅重權用基王
業至於宋祖受命義越前模晉自社廟南遷禄去王室
朝權國命遞歸台輔君道雖存主威久謝桓温雄才蓋
世勲高一時移鼎之業已成天人之望將改自斯以後
晉道彌昏道子開其禍端元顯成其末釁桓玄藉運乘
時加以先父之業因基革命人無異心高祖地非桓文
衆無一旅曾不浹旬夷凶翦暴祀晉配天不失舊物誅
内清外功格區宇至於鍾石變聲祡天改物民已去晉
異於延康之初功實静亂又殊咸熙之末所以恭皇高
遜殆均釋負若夫樂推所歸謳歌所集魏晉采其名高
祖收其實矣盛哉
宋書卷三
宋書卷三考證
武帝紀下性尤簡易常著連齒木履履一夲作屐
史臣論元顯成其末釁末釁一夲作釁末
高祖收其實矣盛哉諸本此下竝注闕字今觀文義
本無闕文從南本刪
宋書卷三考證
