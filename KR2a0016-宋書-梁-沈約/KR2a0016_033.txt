宋書卷三十三
梁沈約撰
志第二十三
五行四
五行傳曰簡宗廟不禱祠廢祭祀逆天時則水不潤下
謂水失其性而為災也又曰聽之不聰是謂不謀厥罰
恒寒厥極貧時則有鼔妖時則有豕禍時則有魚孽時
則有耳痾時則有黑𤯝黑祥惟火沴水魚孽劉歆傳以
為介蟲之孽謂蝗屬也
水不潤下
魏文帝黃初四年六月大雨霖伊洛溢至津陽城門漂
數千家流殺人初帝即位自鄴遷洛營造宮室而不起
宗廟太祖神主猶在鄴嘗於建始殿饗祭如家人之禮
終黃初不復還鄴而員丘方澤南北郊社稷等神位未
有定所此簡宗廟廢祭祀之罰也京房易傳曰顓事者
加誅罰絶理厥災水其水也雨殺人已隕霜大風天黃
饑而不損茲謂泰厥大水水殺人避遏有德茲謂狂厥
水水流殺人也已水則地生蟲歸獄不解茲謂追非厥
水寒殺人追誅不解茲謂不理厥水五穀不收大敗不
解茲謂皆隂厥水流入國邑隕霜殺穀
吳孫權赤烏八年夏茶陵縣鴻水溢出流漂二百餘家
十二年秋丹陽故鄣等縣又鴻水溢案權稱帝三十年
竟不於建業創七廟但有父堅一廟遠在長沙而郊禋
禮闕嘉禾初羣臣奏宜郊祀又弗許末年雖一南郊而
北郊遂無聞焉且三江五湖衡霍會稽皆吳楚之望亦
不見秩反禮羅陽妖神以求福助天意若曰權簡宗廟
不禱祠廢祭祀示此罰欲其感悟也
太元元年又有大風涌水之異是冬權南郊疑是鑒咎
徵乎還而寢疾眀年四月薨一曰權時信納譖訴雖陸
議勲重子和儲貳猶不得其終與漢安帝聽讒免楊震
廢太子同事也且赤烏中無年不用兵百姓愁怨八年
秋將軍馬茂等又圖逆云
魏眀帝景初元年九月淫雨過常冀兖徐豫四州水出
沒溺殺人漂失財産帝自初即位便淫奢極欲多占幼
女或奪士妻崇飾宮室妨害農戰觸情恣欲至是彌甚
號令逆時饑不損役此水不潤下之應也
吳孫亮五鳳元年夏大水亮即位四年乃立權廟又終
吳世不上祖宗之號不修嚴父之禮昭穆之數有闕亮
及休皓又並廢二郊不秩羣神此簡宗廟不祭祀之罰
也又是時孫峻專政隂勝陽之應乎
吳孫休永安四年五月大雨水泉涌溢昔歲作浦里塘
功費無數而田不可成士卒死叛或自賊殺百姓愁怨
隂氣盛也休又專任張布退盛冲等吳人賊之之應也
吳孫休永安五年八月壬午大雨震雹水泉涌溢
晉武帝太始四年九月青徐兖豫四州大水七年六月
大雨霖河洛伊沁皆溢殺二百餘人帝即尊位不加三
后祖宗之號太始二年又除眀堂南郊五帝坐同稱昊
天上帝一位而已又省先后配地之禮此簡宗廟廢祭
祀之罰與漢成帝同事一曰昔歲及此年藥蘭泥白虎
文秦凉殺刺史胡烈牽弘遣田璋討泥又司馬望以大
衆次淮北禦孫晧内外兵役西州饑亂百姓愁怨隂氣
盛也咸寧初始上祖宗號太熙初還復五帝位
晉武帝咸寧元年九月徐州水二年七月癸亥河南魏
郡暴水殺百餘人八月荆州郡國五大水去年采擇良
家子女露面入殿帝親簡閱務在姿色不訪德行有蔽
匿者以不敬論搢紳愁怨天下非之隂盛之應也
咸寧三年六月益梁二州郡國八暴水殺三百餘人七
月荆州大水九月始平郡大水十月青徐兖豫荆益梁
七州又水是時賈充等用事日盛而正人疏外者多
咸寧四年七月司冀兖豫荆揚郡國二十大水
晉武帝太康二年六月泰山江夏大水泰山流三百家
殺六千餘人江夏亦殺人是時平吳後王濬為元功而
詆劾妄加荀賈為無謀而並蒙重賞收吳姬五千納之
後宮此應也
太康四年七月司豫徐兖荆揚郡國二十大水傷秋稼
壞屋室有死者
太康六年三月青凉幽冀郡國十五大水
太康七年九月西方安定等郡國八大水
太康八年六月郡國八大水
晉惠帝元康二年有水災
元康五年五月潁川淮南大水六月城陽東莞大水殺
人荆揚徐兖豫五州又大水是時帝即位已五載猶未
郊祀烝嘗亦多不身親近簡宗廟廢祭祀之罰也班固
曰王者即位必郊祀天地望秩山川若乃不敬鬼神政
令違逆則霧水暴至百川逆溢壞鄉邑溺人民水不潤
下也
元康六年五月荆揚二州大水按董仲舒說水者隂氣
盛也是時賈后亂朝寵樹賈郭女主專政之應也
元康八年五月金墉城井水溢漢成帝時有此妖班固
以為王莾之象及趙倫簒位即此應也倫廢帝於此城
井溢所在又天意乎
元康八年九月荆揚徐兖冀五州大水是時賈后暴戾
滋甚韓謐驕猜彌扇卒害太子旋亦禍滅
元康九年四月宮中井水沸溢
晉惠帝永寧元年七月南陽東海大水是時齊王冏秉
政專恣隂盛之應
晉惠帝大安元年七月兖豫徐冀四州水時將相力攻
無尊主心
晉孝懷帝永嘉四年四月江東大水是時王導等潛懷
翼戴之計隂氣盛也
晉元帝大興三年六月大水是時王敦内懷不臣傲狠
作威後終夷滅
大興四年七月大水眀年有石頭之敗
晉元帝永昌二年五月荆州及丹陽宣城吳興壽春大
水
晉眀帝太寧元年五月丹陽宣城吳興壽陽大水是時
王敦疾害忠良威權震主尋亦誅滅
晉成帝咸和元年五月大水是時嗣主幼冲母后稱制
庾亮以元舅民望决事禁中隂勝陽也
咸和二年五月戊子京都大水是冬蘇峻稱兵都邑塗
炭
咸和四年七月丹陽宣城吳興會稽大水是冬郭默作
亂荆豫共討之半歲乃定
咸和七年五月大水是時帝未親務政在大臣隂勝陽
也
晉成帝咸康元年八月長沙武陵大水是年三月石虎
掠騎至歴陽四月圍㐮陽於是加王導大司馬集徒旅
又使趙鳳路永劉允之陳光五將軍各帥衆戍衛百姓
愁怨隂氣盛也
晉穆帝永和四年五月大水是時幼主冲弱母后臨朝
又將相大臣各爭權政與咸和初同事也
永和五年五月大水
永和六年五月大水
永和七年七月甲辰夜濤水入石頭死者數百人去年
殷浩以私忿廢蔡謨遐邇非之又幼主在上而殷桓交
惡選徒聚甲各崇私權隂勝陽之應也一說濤入石頭
江右以為兵占是後殷浩桓温謝尚荀羡連年征伐
晉穆帝升平二年五月大水是時桓温權制朝廷征伐
是專
升平五年四月大水
晉海西太和六年六月京都大水平地數尺侵及太廟
朱雀大航纜斷三艘流入大江丹陽晉陵吳國吳興臨
海五郡又大水稻稼蕩沒黎庶饑饉初四年桓温北伐
敗績十喪其九五年又征淮南踰歲乃克百姓愁怨之
應也
晉簡文帝咸安元年十二月壬午濤水入石頭眀年妖
賊盧竦率其屬數百人入殿略取武庫三庫甲仗游擊
將軍毛安之討滅之
晉孝武帝太元三年六月大水是時孝武幼弱政在將
相
太元五年大水去年氐賊攻沒襄陽又向廣陵於是逼
徙江淮民悉令南渡三州失業道殣相望謝玄雖破句
難等自後征戍不已百姓愁怨之應也
太元六年六月荆江揚三州大水
太元十年夏大水初八年破苻堅自後有事中州役無
已歲兵民愁怨之應也
太元十三年十二月濤水入石頭眀年丁零鮮卑寇擾
司兖鎮戍西北疲於奔命
太元十五年七月兖州大水是時緣河紛爭征戍勤悴
太元十七年六月甲寅濤水入石頭毁大航漂船舫有
死者京口西浦亦濤入殺人永嘉郡潮水涌起近海四
縣人民多死後四年帝崩而王恭再攻京師京師亦發
大衆以禦之
太元十九年七月荆州彭城大水傷稼
太元二十年荆州彭城大水
太元二十一年五月癸卯大水是時政事多弊兆庶非
之
晉安帝隆安三年五月荆州大水去年殷仲堪舉兵向
京都是年春又殺郗恢隂盛作威之應也仲堪尋亦敗
亡
隆安五年五月大水是時司馬元顯作威陵上又桓玄
擅西夏孫恩亂東國隂勝陽之應也
晉安帝元興二年十二月桓玄簒位其眀年二月庚寅
夜濤水入石頭是時貢使商旅方舟萬計漂敗流斷骸
胔相望江右雖有濤變未有若斯之甚三月義軍克京
都玄敗走遂夷滅
元興三年二月己丑朔夜濤水入石頭漂沒殺人大航
流敗
晉安帝義熙元年十二月己未濤水入石頭
義熙二年十二月己未夜濤水入石頭眀年駱球父環
潛結桓胤殷仲文等謀作亂劉雅亦謀反凡所誅滅數
十家
義熙三年五月丙午大水
義熙四年十二月戊寅濤水入石頭眀年王旅北討鮮
卑
義熙六年五月丁巳大水乙丑盧循至蔡洲
義熙八年六月大水
義熙九年五月辛巳大水
義熙十年五月丁丑大水戊寅西眀門地穿涌水出毁
門扉及限七月乙丑淮北災風大水殺人
義熙十一年七月丙戍大水淹漬太廟百官赴救眀年
王旅北討關河
宋文帝元嘉五年六月京邑大水七年右將軍到彦之
率師入河
元嘉十一年五月京邑大水十三年司空檀道濟誅
元嘉十二年六月丹陽淮南吳吳興義興五郡大水京
邑乘船
元嘉十八年五月江水汎溢沒居民害苖稼眀年右軍
將軍裴方眀率雍梁之衆伐仇池
元嘉十九年二十年東都諸郡大水
元嘉二十九年五月京邑大水
孝武帝孝建元年八月會稽大水平地八尺後二年虜
寇青冀州遣羽林軍卒討伐
孝武帝大眀元年五月吳興義興大水
大眀四年八月雝州大水
大眀四年南徐南兖州大水
後廢帝元徽元年六月夀陽大水
順帝昇眀元年七月雝州大水甚於關羽樊城時
昇眀二年二月於潛翼異山一夕五十二處水出流漂
居民七月丙午朔濤水入石頭居民皆漂沒
恒寒
庶徵之恒寒劉歆以為大雨雪及未當雨雪而雨雪及
大雨雹隕霜殺菽草皆常寒之罰也京房易傳曰有德
遭險茲謂逆命厥異寒誅罰過深當燠而寒盡六日亦
為雹害正不誅茲謂養賊寒七十二日殺飛禽道人始
去茲謂傷其寒物無霜而死涌水出戰不量敵茲謂辱
命其寒雖雨物不茂
吳孫權嘉禾三年九月朔隕霜傷穀按劉向說誅罰不
由君出在臣下之象也是時校事呂壹專作威福與漢
元帝時石顯用事隕霜同應班固書九月二日陳夀言
朔皆明未可以傷穀也壹後亦伏誅京房易傳曰興兵
妄誅茲謂亡法厥災霜夏殺五穀冬殺麥誅不原情茲
謂不仁其霜夏先大雷風冬先雨乃隕霜有芒角賢聖
遭害其霜附木不下地佞人依刑茲謂私賊其霜在草
根土隙閒不教而誅茲謂虐其霜反在草下
嘉禾四年七月雨雹又隕霜案劉向說雹者隂脅陽是
時呂壹作威用事詆毁重臣排䧟無辜自太子登以下
咸患毒之而壹反獲封侯寵異與春秋公子遂專任雨
雹同應也漢安帝信讒多殺無辜亦雨雹董仲舒曰凡
雹皆為有所脅行專一之政故也
吳孫權赤烏四年正月大雪平地深三尺鳥獸死者大
半是年夏全琮等四將軍攻略淮南襄陽戰死者千餘
人其後權以䜛邪數責讓陸議議憤恚致卒與漢景武
大雪同事也
赤烏十一年四月雨雹是時權聽讒將危太子其後朱
據屈晃以迕意黜辱陳象以忠諫族誅而太子終廢此
有德遭險誅罰過深之應也
晉武帝太始六年冬大雪
太始七年十二月大雪眀年有步闡楊肇之敗死傷甚
衆
太始九年四月辛未隕霜是時賈充親黨比周用事與
魯定公漢元帝時隕霜同應也
晉武帝咸寧二年八月平原安平上黨秦郡霜害三豆
咸寧三年八月河間暴風寒冰郡國五隕霜傷穀是後
大舉征吳馬隆又帥精勇討涼州
咸寧五年五月丁亥鉅鹿魏郡雨雹傷禾麥辛卯鴈門
雨雹傷秋稼
咸寧五年六月庚戍汲郡廣平陳留滎陽雨雹丙辰又
雨雹損傷秋麥千三百餘頃壞屋百三十餘間癸亥安
定雨雹七月丙申魏郡又雨雹閏月壬子新興又雨雹
八月庚子河東弘農又雨雹兼傷秋稼三豆
晉武帝太康元年三月河東高平霜雹傷桑麥四月河
南河内河東魏郡弘農雨雹傷麥豆五月東平平陽上
黨鴈門濟南雨雹傷禾麥三豆
太康元年四月庚午畿内縣二及東平范陽縣雨雹癸
酉畿内縣五又雨雹是時王濬有大功而權戚互加陷
抑帝從容不斷隂脅陽之應也
太康二年二月辛酉殞霜于濟南琅邪傷麥壬申琅邪
雨雪傷麥三月甲午河東隕霜害桑
太康二年五月丙戍城陽章武琅邪庚寅河東樂安東
平濟隂弘農濮陽齊國頓邱魏郡河内汲郡上黨雨雹
傷禾稼
太康二年六月郡國十六雨雹
太康三年十二月大雪
太康五年七月乙卯中山東平雨雹傷秋稼
太康五年七月甲辰中山雨雹九月南安大雪折木
太康六年二月東海霜傷桑麥
太康六年三月戊辰齊郡臨菑長廣不其等四縣樂安
梁鄒等八縣琅邪臨沂等八縣河間易城等六縣高陽
北新城等四縣隕霜傷桑麥
太康六年六月滎陽汲郡鴈門雨雹
太康八年四月齊國天水二郡隕霜十二月大雪
太康九年正月京都大風雨雹發屋拔木四月隴西隕
霜
太康十年四月郡國八隕霜
晉惠帝元康二年八月沛及湯隂雨雹
元康三年四月滎陽雨雹弘農湖華隂又雨雹深三尺
是時賈后凶淫專恣與春秋魯桓夫人同事隂氣盛也
元康五年六月東海雨雹深五寸十二月丹陽雨雹
元康五年十二月丹陽建業大雪
元康六年三月東海隕霜殺桑麥
元康七年五月魯國雨雹七月秦雝二州隕霜殺稼
元康九年三月旬有八日河南滎陽潁川隕霜傷禾五
月雨雹是時賈后凶躁滋甚是冬遂廢愍懷
晉惠帝永寧元年七月襄城雨雹是時齊王冏專政十
月襄城河南高平平陽風雹折木傷稼
晉惠帝光熙元年閠八月甲申朔霰雪劉向曰盛陽雨
水湯熱隂氣脅之則轉而為雹盛隂雨雪凝滯陽氣薄
之則散而為霰今雪非其時此聽不聰之應也
晉孝懷帝永嘉元年十二月冬雪平地三尺
永嘉七年十月庚午大雪
晉愍帝建興元年十一月戊午會稽大雨震電己巳夜
赤氣曜於西北是夕大雨震電庚午大雪案劉向說雷
以二月出八月入此月雷電者陽不閉藏也既發泄而
眀日便大雪皆失節之異也是時劉淵僭號平陽李雄
稱制於蜀九州幅裂西京孤微為君失時之象
晉元帝太興二年三月丁未成都風雹殺人
太興三年三月海鹽郡雨雹是時王敦陵上
晉元帝永昌二年十二月幽冀并三州大雪
晉眀帝太寧元年十二月幽冀并州大雪
太寧二年四月庚子京都大雨雹燕雀死
太寧三年三月丁丑雨雹癸巳隕霜四月大雨雹是年
帝崩尋有蘇峻之亂
晉成帝咸和六年三月癸未雨雹是時帝幼弱政在大
臣
咸和九年八月成都雪其日李雄死
晉成帝咸康二年正月丁巳皇后見于太廟其夕雨雹
晉康帝建元元年八月大雪是時政在將相隂氣盛也
與春秋魯昭公時季孫宿專政同事劉向曰凡雨隂也
雪又雨之隂也出非其時迫近象也
晉穆帝永和三年八月冀方大雪人馬多凍死
永和五年六月臨漳暴震霆雨雹大如升
永和十年五月凉州雪眀年八月枹罕護軍張瓘帥宗
混等攻滅張祚更立張曜弟玄靚京房易傳曰夏雪戒
臣為亂
永和十一年四月壬申朔雪十二月戊午靁己未靁是
時帝幼母后稱制政在大臣
晉穆帝升平二年正月大雪
晉孝武帝太元二年四月己酉雨雹十二月大雪時帝
幼弱政在將相
太元十二年四月己丑雨雹是時有事中州兵役連歲
太元二十年五月癸卯上虞雨雹
太元二十一年四月丁亥雨雹是時張夫人專幸及帝
暴崩兆庶尤之
太元二十一年十二月連雪二十三日是時嗣主幼冲
冡宰專政
晉安帝隆安二年三月己卯雨雹是秋王恭殷仲堪内
侮終皆誅
晉安帝元興二年十二月酷寒過甚是時桓玄簒位政
事煩苛是其應也晉氏失在舒緩玄則反之劉向曰周
衰無寒歲秦滅無燠年此之謂也
元興三年正月甲申霰雪又靁靁霰不應同日失節之
應也二月義兵起玄敗
元興三年四月丙午江陵雨雹是時安帝蒙塵
晉安帝義熙元年四月壬申雨雹是時四方未一鉦鼔
日戒
義熙五年三月己亥雪深數寸
義熙五年五月癸巳溧陽雨雹九月己丑廣陵雨雹明
年盧循至蔡洲
義熙五年九月己丑廣陵雨雹
義熙六年正月丙寅雪又雷
義熙六年五月壬申雨雹
義熙八年四月辛未朔雨雹六月癸亥雨雹大風發屋
是秋誅劉藩等
義熙十年四月辛卯雨雹
宋文帝元嘉九年春京都雨雹溧陽盱眙尤甚傷牛馬
殺禽獸
元嘉十八年三月雨雹二十五虜寇青州
元嘉二十五年正月積雪冰寒
元嘉二十九年五月盱眙雨雹大如雞卵三十年國家
禍亂兵革大起
孝武帝大眀元年十二月庚寅大雪平地二尺餘眀年
虜侵冀州遣羽林軍北討
眀帝泰始五年四月壬辰京邑雨雹
後廢帝元徽三年五月乙卯京邑雨雹
雷震
魏眀帝景初中洛陽城東橋洛水浮橋桓楹同日三處
俱震尋又震西城上候風木飛烏時勞役大起帝尋晏
駕
吳孫權赤烏三年夏震宮門柱又擊南津大橋桓楹
孫亮建興元年十二月朔大風震電是月又雷雨義同
前說亮終廢
晉武帝太康六年十二月甲申朔淮南郡震電
太康七年十二月己亥毗陵雷電南沙司鹽都尉戴亮
以聞
太康十年十二月癸卯廬江建安雷電大雨
晉惠帝永康元年六月癸卯震崇陽陵標西南五百步
標破為七十片是時賈后陷害鼎輔寵樹私戚與漢桓
帝時震憲陵寢同事也后終誅滅
晉惠帝永興二年十月丁丑雷電
晉懷帝永嘉四年十月震電
晉元帝永昌二年七月丙子朔雷震太極殿柱
永昌二年十一月會稽吳郡雨震電
晉眀帝大寧元年七月丙子朔震太極殿柱
晉成帝咸和元年十月己巳會稽郡大雨震電
咸和三年六月辛卯臨海大雷破郡府内小屋柱十枚
殺人
咸和三年九月二日立冬會稽震電
咸和四年十二月吳郡會稽震電
咸和四年十二月丹陽震電
晉穆帝永和七年七月壬午雷雨震電
晉穆帝升平元年十一月庚戍雷乙丑又雷
升平五年十月庚午雷發東南
晉孝武帝太元五年六月甲寅雷震含章殿四柱
太元五年十二月雷聲在南方
太元十四年七月甲寅震宣陽門西柱
晉安帝隆安二年九月壬辰雨雷
晉安帝元興三年永安皇后至自巴陵將設儀導入宮
天雷震人馬各一俱殪
晉安帝義熙四年十一月辛卯朔西北疾風癸丑雷
義熙五年六月丙寅震太廟破東鴟尾徹壁柱
義熙六年正月丙寅雷丁卯又雷
義熙六年十二月壬辰大雷
義熙九年十一月甲戌雷乙亥又雷
宋文帝元嘉四年十一月癸丑雷
元嘉五年六月丙寅震太廟破東鴟尾徹壁柱
元嘉六年正月丙寅雷且雪
元嘉七年十月丙子雷
元嘉八年十二月庚辰雷
元嘉九年十一月甲戍雷且雪
元嘉十四年震初寧陵口標四破至地十七年廢大將
軍彭城王義康骨肉相害自此始也
前廢帝景和元年九月甲午雷震
眀帝泰始二年九月辛巳雷震
泰始四年十月辛卯雷震
泰始四年十一月癸卯朔雷震
泰始五年十一月乙巳雷震
泰始六年十一月庚午雷
後廢帝元徽三年九月戊戌雷
元徽三年九月丁未雷
元徽三年九月戊午雷震
元徽三年十月辛未雷甲戍又雷
順帝昇眀三年二月二十四日丙申震建陽門
鼓妖
晉惠帝元康九年三月有聲若牛出許昌城十二月廢
太子幽于許宮按春秋晉文公柩有聲如牛劉向以為
鼓妖其說曰聲如此怒象也將有急怒之謀以生兵甲
之禍此其類也眀年賈后遣黃門孫慮殺太子擊以藥
杵聲聞于外
蘇峻在歴陽外營將軍鼓自鳴如人弄鼓者峻手自斫
之曰我鄉土時有此則城空矣俄而作亂夷滅此聽不
聰之罰鼓妖先作也
石虎末洛陽城西北九里石牛在青石趺上忽鳴喚聲
聞四十里虎遣人打落兩耳及尾鐡釘釘四脚
晉孝武太元十五年三月己酉朔東北有聲如雷案劉
向說以為雷當託於雲猶君託於臣無雲而雷此君不
恤下下民將叛之象也及帝崩而天下漸亂孫恩桓玄
交陵京邑
吳興長城縣夏架山有石鼓長丈餘面徑三尺所下有
盤石為足鳴則聲如金鼓三吳有兵晉安帝隆安中大
鳴後有孫靈秀之亂
魚孽
魏齊王嘉平四年五月有二魚集于武庫屋上此魚孽
也王肅曰魚生于淵而亢於屋介鱗之物失其所也邊
將其殆有棄甲之變乎後果有東關之敗干寳又以為
高貴鄉公兵禍之應二說皆與班固旨同
晉武帝太康中有鯉魚二見武庫屋上干寳曰武庫兵
府魚有鱗甲亦兵類也魚既極隂屋上太陽魚見屋上
象至隂以兵革之禍干大陽也至惠帝初誅楊駿廢太
后矢交館閣元康末賈后謗殺太子尋亦誅廢十年閒
母后之難再興是其應也自是禍亂構矣京房易妖曰
魚去水飛入道路兵且作
蝗蟲
魏文帝黃初三年七月冀州大蝗民饑案蔡邕說蝗者
在上貪苛之所致也是時孫權歸從帝因其有西陵之
役舉大衆襲之權遂背叛
晉武帝太始十年六月蝗是時荀賈任政疾害公直
晉孝懷帝永嘉四年五月大蝗自幽并司冀至于秦雝
草木牛馬毛鬛皆盡是時天下兵亂漁獵生民存亡所
繫唯司馬越苟晞而已而競為暴刻經略無章
晉愍帝建興四年六月大蝗去歲胡寇頻攻北地馮翊
麴允等悉衆禦之是時又禦劉曜為曜所破西京遂潰
晉元帝太興元年六月蘭陵合鄉蝗害禾稼乙未東莞
蝗蟲縱廣三百里害苖稼
太興元年七月東海彭城下邳臨淮四郡蝗蟲害禾豆
太興元年八月冀青徐三州蝗食生草盡至于二年是
時中州淪喪暴亂滋甚
太興二年五月淮陵臨淮淮南安豐廬江諸郡蝗食秋
麥
太興三年五月癸丑徐州及揚州江西諸郡蝗吳民多
餓死去年王敦并領荆州苛暴之釁自此興矣又是年
初徐州刺史蔡豹帥衆伐周撫
晉孝武帝太元十五年八月兖州蝗是時丁零寇兖豫
鮮卑逼河南征戍不已
太元十六年五月飛蝗從南來集堂邑縣界害苗稼是
年春發取江州兵營甲士二千人家口六七千人配護
軍及東宮後尋散亡殆盡又邊將連有征殺
豕禍
吳孫皓寳鼎元年野豕入右司馬丁奉營此豕禍也後
奉見遣攻穀陽無功及皓怒斬其導軍及舉大衆北出
奉及萬彧等相謂曰若至華里不得不各自還也此謀
泄奉時雖已死皓追討穀陽事殺其子温家屬皆遠徙
豕禍之應也龔遂曰山野之獸來入宫室宫室將空又
其象也
晉孝懷帝永嘉中夀春城内有豕生兩頭而不活周馥
取而觀之時通數者竊謂曰夫豕北方之畜胡狄象也
兩頭者無上也生而死不遂也天意若曰勿生專利之
謀將自致傾覆也周馥不悟遂欲迎天子令諸侯俄為
元帝所敗是其應也石勒亦尋渡淮百姓死者十八九
晉武帝建武元年有豕生八足聽不聰之罰也京房易
傳曰凡妖作各象其類足多者所任邪也是後有劉隗
之變
晉成帝咸和六年六月錢塘民家豭豕生兩子皆人面
如胡人狀其身猶豕京房易妖曰豕生人頭豕身者邑
且亂亡此豭豕而産異之甚者
晉孝武帝太元十年四月京都有豕一頭二身八足十
三年京都民家豕産子一頭二身八足並與建武同妖
也是後宰相沈酗不恤朝政近習用事漸亂國綱至於
大壞也
黑𤯝黑祥
晉孝懷帝永嘉五年十二月黑氣四塞近黑祥也
宋文帝元嘉二十六年三月幸京口有黑氣暴起占有
兵眀年虜南寇至瓜步飲馬于江
火沴水
晉武帝太康五年六月任城魯國池水皆赤如血案劉
向說近火沴水也聽之不聰之罰也京房易傳曰淫於
色賢人潛國家危厥異水流赤
晉穆帝升平三年二月凉州城東池中有火四年四月
姑臧澤水中又有火此火沴水之妖也眀年張天錫殺
中護軍張邕邕執政臣也
晉安帝元興二年十月錢塘臨平湖水赤桓玄諷吳郡
使言開除以為已瑞俄而玄敗
宋書卷三十三
宋書卷三十三考證
五行志四時將相力攻攻各本訛政今改正
奉及萬彧等彧諸本皆訛或今據三國志改正
宋書卷三十三考證
