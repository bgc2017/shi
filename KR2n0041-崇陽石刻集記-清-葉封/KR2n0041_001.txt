嵩陽石刻集記卷上
工部主事葉封撰
東漢(篆書)
開母廟石闕銘(按嵩高志開作啟崔融啟母廟碑云漢避景帝諱改啟之字曰開)
(闕)開母廟(闕)神道闕(闕)太守(闕)朱寵丞零(闕)
泉陵薛政五官掾隂林戶曹史夏效監掾陳修長西河
圜陽馮寶丞漢陽冀祕俊廷掾趙穆戸曹史張詩將作
掾嚴壽佐左福
(闕)百川柏鯀稱遂(闕)浩浩下
民震驚(闕)寫玄九山甄旅(闕)
漢山辛癸之間(闕)斯民同心濟(闕)
朁又遭亂秦(闕)馮神翩彼飛雉
(闕)符瑞靈支挺生(闕)穆清興
雲降雨(闕)不歇比性乾坤(闕)
我君千秋萬祀(闕)銘功昭眡後昆(闕)
延光二年(闕)重日
(闕)德洋溢而溥優(闕)則
文燿以消㨱(闕)皇極正而降休(闕)
芬兹楙于圃疇(闕)木連理于芊條(闕)
胙日新而累熹(闕)咸來王而
會朝(闕)九域(闕)其修治(闕)祀
聖母虖山隅
右開母廟石闕題銘今見存篆書凡三十二行前
題名十行行七字内第三行止六字以少室石闕
所列銜名參考之則此各行之上無闕文也後二
銘共二十二行内前銘十行年月一行行十二字
今止存六字後銘今止存九行每行以志載本文
考之所闕多寡不齊今亦止存六字按嵩高志
云啟母廟石闕在啟母石正南漢安帝延光二年
潁川守朱寵造闕銘載藝文今以志載本文考之
前銘每行又闕三字蓋又亡其原石一層矣後銘
尤參差並闕後神(闕)亨而飴格釐我后以萬祺于
(闕)樂而㒺(闕)永歴載而保之四句又志未載木連
理于芊條六字及前題名附記于此又按闕式
以石條纍砌如墻而闕其中石質甚粗劣空地間
刻雜花紋亦不工細即本篆文亦未盡善也但嵩
山絶無漢時碑碣此與少室石闕同為最古悉錄
之以備考㨱叶夷周切條叶徒鏐切朝叶張流
切隅叶魚侯切蓋古韻也熹治與祺之為一韻但
與朝隅隔韻相叶又一體耳修條本文俱從彳並
附記之
少室神道石闕題名
(闕)林芝(闕)日月而(闕)三月三日郡陽城縣興
治神道(闕)君丞零陵泉陵薛政五官掾隂林戶
曹史夏效監廟掾辛述長西河圜陽馮寳丞漢陽冀袐
俊廷掾趙穆戶曹史張詩將作掾嚴壽廟佐向猛趙始
右少室神道石闕題名篆書在少室東邢家舖西
今可摹搨者凡二十一行行四字以郡陽城縣推
之則郡字上似應尚有二字以丞零陵以下與啟
母廟闕參考之則似無闕文也按薛政等銜名與
啟母廟題名大同小異其同為漢安帝年間物無
疑矣但有題名而亡其銘辭以臆度之其(闕)林
芝至三月三日四行似屬所題之尾而郡陽城縣
一行乃起首處也識以俟考闕式與啟母廟闕
同
東魏(隸書)
嵩陽寺碑(附唐初題字)
中嶽嵩陽寺碑銘序
夫至理空淨非大智無以寄其言法身凝(闕)非妙信無
以感其像故託金軀于至敬之國布慈雲于多士之世
顯皮紙骨筆之重半偈亡身之貴是以須達崇善填金
弗悋優王仰戀鐫檀寫眞斯皆聖人留軌為物樹業故
然乃遺形八方還昇慧頂有大德沙門生禪師游三空
以歸眞&KR1140;法流而御世控三車而徽蹤秉常樂而徯軌
隠顯無方沈浮崧嶺道風遠被德香普薰乃皇帝傾心
以師資朝野望風而屈䣛此山先來未有塔廟禪師將
欲接引四生永辭沸鑊拯拔羣品遠離炎罏卜兹福地
創立神場當中嶽之要害對衆術之樞外乃北背高峯
南臨廣陌西帶濬澗東(本文作東)接修林于太和八年歲次
甲子建造伽藍築立塔殿布置僧坊略深梗概公王卿
士咸發(闕)向之心凡厥庶民並欣喜捨之志司空公裴
衍㫺在齊都欽承師德願歸中國為寺檀主本願既從
雲歸(闕)禪師乃搆千善靈塔二十五層始就七級緣
差中止而七層之狀遠望則迢亭巍峩仰參天漢近視
則(闕)嵬儼嶷旁魄絶望自佛法光興未有斯壯也禪師
指麾成之匪日禪師(闕)後雖復名工巧匠無能陟其嶮
峭禪師大弟子沙門二統倫豔二法師並妙思淵賾神智
難量繼軌四依津(闕)世覺華散藻戒香氛馥與諸同
志以師遺功成兹洪業分(闕)餘塼更(闕)兩塔並各七層
仰副師願殊特妙巧劖創秀出塔殿宫堂星羅棋布内
外圖寫(闕)生(闕)十方尊儀無量億數(闕)金為相裁
玉成豪(即毫字)瓌碧煜爍丹彩絢燿色煥(闕)光煇宇宙
異類衆多㒺知厝緒龕房禪室側(闕)環繞徑閣通門前
後樓榭墻廓重複菀衍(當作蜿蜒)逶迤規而有楷矩(本文作短)而
有則溝霤筧泉四殖甘果柳褭長條松擎圓蓋池荷炤
灼翠葉紅輝微波碧澈潺流灒漱異禽馴(本文作廵)獸飲啄
相鳴碩學名賢踵武相望引房清誦列舘法言洪鐘一
扣應眞四集唄響八飛香煙似霧虔禮禪(闕)六時靡輟
方為衆聖萬劫之靈場八輩十方三世之苑(本文作菀)囿也
天平二年四月八日倫豔二統乃刊石樹碑雕飾尊像
贊貽嘉福顯彰聖儀高足大沙門統遵法師忘懷體道
戒珠皎潔仁智眀敏器宇汪洋(本文作庠)開妙思于三空之
表顯眞如于四忍之外接引羣生舟航巨海率諸邑義
繕立天宫慗修嚴麗兼造白玉像一龕眷屬侍御剞劂
鐫磨妙匠精巧三十二滿八十好圓色揜耀靈光暉夜
兔以諸勝善仰資皇帝聖歴無窮國境泰寧太后德被
蒼海永保仁齡預捨一豪同登我淨若見若聞等一常
樂傍盡邊塵後窮來際咸鍾此福其詞曰眀眀大聖皎
皎無著至(闕)至妙湛然常樂無像無言形名應世七步
舉手播宣苦諦聲光振動濯我塵滯化息雙林終歸實
際金儀言寢塔像勃興香尊避坐多寶踊昇為模為楷
永劫祗承維大沙門權機應付英風秀朗弘通常住道
德芳烈帝后欽裕搆造靈基朝野傾務(當作騖)遠摹妙喜
近光祗樹惟聖惟賢爰依爰附億兆來蘇天龍虔仰城
芥千空此基無爽
大唐麟德元年歲次甲子九月景午朔十五日庚申從
嵩陽觀移來會善寺立(按此三十字正書另勒碑末)
右嵩陽寺碑銘東魏天平二年刊石唐麟德元年
移立于會善寺者也無撰書姓名按文内如東譌
東矩譌短馴譌廵苑譌菀洋譌庠等字則其非名
筆可知然筆法頗含風致嵩自啟母諸闕漢篆外
絶無唐以上書故備錄之又按此碑上截刻佛
相雕鏤層叠佛相隆起餘地鐫平此文刻于下截
當碑四分之一其字之上方又刊空方六寸許深
入二寸許蓋其規製亦迥異後代也北齊諸碑亦
率類此
唐一(隸書)
潘尊師碣文
唐默僊中嶽體玄先生太中大夫潘尊師碣文并序
雍州司功王適撰序弟子中巖道士(闕)馬(闕)書
古偁列僊自黃帝尚矣或解形默遯或練氣昭升然業
與代殊古將今遠聞之者不見見之者不留世智以局
守增疑神人以密化為貴故其道彌大其議彌乖非理
契冥通精存玄覧者不可得而論已尊師趙國贊皇青
山里人也族潘氏名師正字子眞唐嵩山上清之全眞
者也尊師體元和之精含太素之氣誕彌之夕景光充
廬客曰此天階之祥非世貴者既而生有僊骨幼無童
心足蹈龜文手垂過厀風儀盅(說文器虚也直弓切)秀操履幽貞
年十二通春秋及禮見黃老之旨薄儒墨之言白雲在
天心已遐矣十三喪母氏攀墳柏以泣血伏塜廬而摧
心緬維大孝嚴天非負土之義愼終崇德實致福之基
大業云季回手謝俗啟金丹之術祈玉清之臺却粒而
練肌鬻菁以虚藏身外無影骨間有聲時升玄眞人王
君居在茅山山有華陽洞天羣僊之府乃負笈潛往結
草幽居受祕錄于金壇奉玄文于石室王君以尊師名
著紫簡業盛黃邱指以所居告歸中嶽于是朅來上國
賁趾中經潄隂嶼之雙泉庇陽崖于二室寢冥孤宙垂
將十年以其樵歌尚通隠迹或至歴羣崖以選勝窮絶
界而擇幽得逍遥谷者有古僊之迹雄峯晃朗抗升天
之階牝谷空蒙(本文作冡)洞入冥之路于是因林石結茅構
燒楓柏而戒竫練松&KR1637;以存精志逸翔雲神含浩氣吞
沆瀣以龜息吸矞皇以龍盤青古不留丹田已見冥&KR1254;
五紀邈與代殊想望三清悠然景會上元三年天皇大
帝幸洛都睎嵩阜謁三元之洞徵六甲之圖尊師以道
有所申貴有所屈竟不屑命對以無為後年廵豫許京
屬想太室願言霄極佇降雲軺師仍隠几謝以幽疾至
調露元祀月維孟冬天子廼卬運堯心夙整軒御萬騎
雲躍六龍天飛清碧瑶之壇訪皇人之道會師于嵩陽
觀焉時天册金輪聖神皇帝潛光寳緯佐理瑶房深祈
絳闕之遊遥契紫元之妙霓裝羽從齋心致謁既而皇
眷靡斁青谿尚深乃税法駕尋玄畤風伯淨壑雨師空
巖日月按晷以流光星辰環拱而列曜抪(說文捫持也普胡切)紫
蘭以承玉輦闢丹桂而交翠旗天步穆清雲居攸止鴻
崖赩以抗室赤松森而環階藥銚絶煙無若火化林扉
擁霧有同巢居天皇乃幸結茅御蟠木訪天人之際究
性命之元欣然順風歎以頽景睿情遐佇欲罷不能爰
制有司就師立觀即于逍遥隠谷建隆唐焉神皇雅尚
僊圖永懷祕訣每洒心咨道探賾求眞希步景于青元
想餐霞于紫府嘗致書曰九宫神祕顧已通其大綱太
乙紫房猶未解其深旨尊師微言盅荅祕世莫聞眀年
仲春上又以乘輿步輦致師于洛城西宫經罼圭之禁
林造上陽之僊閣龍香竟路羽蓋駢陰天子側席齋宫
虚䘳宣室是日八風澂景五雲卿靄萬姓躊躇以聳矚
百神翕習而發幽眞與聖冥顯與晦接逖聽千古斯其
一交者矣尋而瑞節言旋攀石梁之幽阻神眷動思賦
瑶池之浩歌遷延永懷㤅而不及乃降制命以嵩陽觀
為奉天宫苑接隆唐地鄰隠谷左闢僊遊之路右啟尋
眞之門丹陛亘于雲扃紫微通于煙幌大帝于是排閶
闔弛鉤敶起&KR1132;嵼御嶙峋屏中侍肅外臣若㤀天下窅
然踰旬後年復降師于金闕亭問三洞之階稽七眞之
祕神皇親饌金鼎而獻玉廚五芝雲敷八桂霜靡允執
天師之禮以旌問道之勤又以功德事咨祈景福乃于
太子甲第建弘道之壇老君壽宫立玄元之觀二名禀
于師(闕)雙榜題于帝筆有制屈德遥統其綱將以光振
玉司慶㳑(當作溢)瓊府上乃降雲宇幸觀風命百寮敶九
部衣冠趨而銅路咽鐘鼓奏而天津沸龍旗鶴蓋紛以
揮霍僊童靈妃忽其倏閃湏臾聲散景滅若届殊庭月
曙煙飛已尋幽谷斯亦上九不疑之遯反一無跡之行
焉其後乘輿屢陟山宫必敶襄野之問尊師深視絶景
不降河宗之居雖甫對雲霓類蓬壺之怳忽而玄通夢
寐若(闕)庭之肸蠁永淳元年正月乙未崇朝風霽乙夜
雲滅忽而有聞若萬籟聚徐而聽之則五音龢非大帝
之樂聲即玄都之僊韻中使具以狀聞帝曰潘尊師其
升乎即日駕幸奉天上謁虚室帝子扈蹕王姬陪輦暨
于寒峯戢景旰谷生隂黃竹申悲邱陵有贈尋而高宗
厭世乘彼白雲我師寧極獨守玄牝後年季夏一日謂
弟子曰吾獲保兹嶺于今五十餘年靈異在谷僊鶴滿
野俾吾不接萬乘之尊亦庶幾乎輕舉矣今名登玄錄
身歴太隂升玄之言信吾命也是朔之夕辰烏麗天鹿
鳴羣山雉雊衆谷翊日師曰吾其蛻矣乃闔門入靜端
坐焚香月至于望日臨于甲命香水投青符浴蘭房扳
紫褐曰反吾瀞(說文無薉也疾正切)矣亭午將化留此十旬歸吾
石室乃遺形隠景濟神幽欻(說文有所吹起許物切)于時紫氣氛
氲以旁燭紅雲蕭索而上延郁行芳藻流晷煙靄之表
若有人焉聖神皇帝聞而興感乃降寳命式謚松扃曰
去年冬晚軒皇之駕不追今歲秋寒廣成之居又&KR1254;以
此哀悼情何可任贈太中大夫追謚曰體玄先生昭國
禮也尊師業尚盅密勤毖幽深理心事天所寳惟嗇絶
聖棄智不曜其光故眞感冥期珍圖祕學性與天道不
可得而聞也若乃崇標曠迹遐情遠意志摩青雲蓬視
紫闥每歎曰大丈夫業于道不能投身霄嶺滅景雲林
而疲疴此山以煩世主吾之過乎遂欲東求蓬萊孤舟
入海屬天皇敦篤斯道祈欵逾深遲躕山隅絶策未往
既而金格有命鑣轡遺區於戲㫺姑射有神人堯輕天
下空峒有至道軒屈順風玄眞高蹤萬古同德何其盛
哉尊師有弟子十人並僊階之秀然鸞姿鳳骨眇㤅雲
松者惟潁川韓法昭皆禀訓瑶庭密受瓊室專太清之
業遺下僊之儔谷汲芝耕服勤于我蓋歴歲紀也昭等
永惟尊師靈迹洞業高深邁古而棄世往矣其若之何
乃琢石幽山申頌玄德其頌曰漢帝得道白日登天赤
松度世紫嶽乘煙業祕千古精淪九僊眞蹤誰嗣猗吾
體玄(其一)體玄誰何僊骨天植沖而神秀幼有至德雲
性鴻騫冥心龜息玄風獨邁白賁無飾(其二)金陵福地
茅山洞天高眞靈景終古貞全寥寥太素渺渺升玄惟
我師友負笈往焉(其三)始受玉書即入瓊室機先體二
道惟得一學備青台化窮丹術餐霞允矣抱景期畢(其)
(四)玄眞有命黃邱是理煙駕來歸雲林萃止保光藏密
冥機畏美㟪[山累]與居象罔而已(其五)有唐天子樂我雲
僊芝駕羽蓋蜺旌鳳旃齋心來謁契道忘筌瑶池一去
鼎化千年(其六)煌煌女希繼天而立黑龍既濟丹鳳攸
集宗我仁師緬懷眞級紫房問道青元廼習(其七)玄功
聿就洞業克成青童肅謁絳虬來迎揮神默解臥升霄
行去去金闕悠悠玉清(其八)巖幽碧洞峯秀金臺少君
斯舉青子時來貞松雲鬱虚室霞開永言千載歸鶴徘
徊
大周聖歴二年太歲己亥二月八日建立
右潘尊師碣文王適撰道士(闕)馬(闕)書在老君
洞南即志所稱逍遥谷也用筆稍肥姿致遒媚文
亦清麗可誦錄之
嵩陽觀紀聖德碑
大唐嵩陽觀紀聖德感應頌
開府儀同三司行尚書左僕射兼右相吏部尚書崇玄
舘大學士集賢院學士朔方節度等副大使修國史上
柱國臣林甫上太中大夫守河南尹河南水陸運使上
柱國賜紫金魚袋兼東京留守判留司尚書省事臣裴
迥題額
域中之大有四道為之首而王者統焉方外之人有五
神為之目而聖者用焉非道也無以致神非神也莫能
感聖自炎師水玉軒訪峒山窅藐汾陽徘徊河上且猶
私一已之利屈萬乘之尊或得之而不存或求之而不
及則未有弘心六合玄化被于海隅滌覽九重異人臻
于闕下密傳僊契潛役神功端拱紫庭坐進金鼎如我
開元天寶聖文神武皇帝之至感也蓋德邁者其業崇
道弘者其化博上初戡巨難纂睿圖以為唐虞盛理教
人而已矣乃昭禮物考經志于是乎帝典王綱罔不畢
備及夫一戎夏致邕熙又以為軒昊上德恭已而已矣
乃敦清靜復淳朴於是乎偃甲垂衣示于無欲故載歴
三紀功苞九皇乃時有眞人方士不召而至者儼然而
進曰臣聞㫺者太初之先也嘗有受命握符一君千歲
後代聖人順其外為封禪修其中為導養故玉檢有不
死之名金丹為長生之要五三以降兹道蔑聞陛下承
紫氣之眞宗接黃神之遠運玉檢之文已備金丹之騐
未彰天將授之其在今矣上覽其議而告之言朕聞神
丹者有琅玕雪霜三化五轉太乙得之為上帝之伯元
君得之為下教之尊必將假無為之功任自然之力乃
可就矣于是考靈跡求福庭以為嵩陽觀者神嶽之宅
眞僊都之標勝直中天晷景之正記烈祖廵遊之所抱
汝含潁風交雨會隂陽之所烝液偓佺之所往還丹竈
琳堂往往而在乃命道士孫太沖親承密詔對授眞訣
一之日披圖于天府二之日陳醮于山壇然後俾太乙
啟鑪陵陽傳火積炭于廡下投藥于鼎中固以扃鐍窒
其窗戶隙光不容人跡罕到自河尹官屬邑宰吏寮目
對封泥手連印署太沖乃與中使薛履信銜命而東涉
海沂過蒙羽行且千里歸已十旬然後尅日聚觀開封
發印餘燼未滅還丹赫然則已六轉矣眀年移藥於緱
氏山升僊太子廟其役制之功神異之效又如初焉每
至降御詞陳祝册紫泥素表倏忽飛天玄酒玉桮繽紛
移座祠官&KR0787;眙供吏驚嘑靈貺昭荅有如此者其餘瑞
鶴卿雲祥光祕語匪朝伊夕不可勝記按中丹經云金
華符成威光鼎就則有朱鳥呈異白日激輝斯非類乎
九轉既畢馳驛以獻聖上方滌慮穆清齋心虚白神期
應會如合契焉于是三事百寮奉觴稱賀曰陛下撫羣
黎而歸壽域上眞降殊休而報聖德神丹一御與天無
極且夫弘化至道先烈也還風太初昌運也異人委質
聖感也靈藥薦壽天符也此四者皇圖帝載所未聞焉
微臣預春秋之徒忝申甫之地上清事隠非魯册之敢
徵大洞功成豈周頌之能紀強銘琬琰永播乾坤其辭
曰太古兮上皇千歲兮一君自軒轅兮獨往遂歴代兮
無聞有唐兮英聖六葉兮十紀惟天寶兮合符故淳風
兮變始嵩有峯兮潁有瀾交靈氣兮集僊壇資聖壽兮
效神丹神丹御兮福庭會虹蜺旗兮紫雲蓋臨萬邦兮
彌億載
天寶三載二月五日建(按此九字篆書)
朝散大夫檢校尚書金部員外郎上柱國臣徐浩書
右紀聖德感應頌李林甫撰徐浩書在嵩陽宫按
王世貞跋云書為徐浩古隸與帝隸法絶相類雖
以肉勝亦自有態可寶也予以為書法遒整無一
懈筆論者謂其力如怒猊抉石渴驥奔泉信哉故
備錄之又按此碑甚高大左右旁刻花紋亦甚
工細在風日中歴歲久遠而絶無損蝕又其獨異
者
會善寺戒壇記
嵩山會善寺戒壇記
汝州刺史兼御史中丞陸長源撰
嵩高得天下之中也所謂名山福地異人靈跡往往而
有漢晉間高僧植貝多子于西峯一年三花因為浮圖
遂為寰中之眞境又有兩阜中斷豁為石門飛流縈回
以噴薄喬木森竦以布護先是有高僧玄同律師一行
禪師鏟林巖之欹傾填乳竇之䆗窱甃玉立殿結瓊搆
廊旃檀為香林琉璃為寶地遂置五佛正思惟戒壇思
惟者以佛在貝多樹下思惟因名貝多為思惟即三花
之義在此自河洛煙塵塔廟崩褫上都安國寺臨壇大
德乘如修慈業廣秉律道尊志度有緣法庇羣動慨兹
堙墜遂為聞徹尋有詔申命安國寺上座藏用聖善寺
大德行嚴會善寺大德靈珍惠海等住持每年建方等
道場四時講律藏用上人逸躅徧尋高情獨邁美殿塔
之嚴麗賞泉石之勝絶其跡不朽其教益弘于是鐘梵
相聞幡蓋交蔭豈獨鑪峯名嶽空記遠公之行沃洲精
舍重述道林之跡時貞元十一祀龍集乙亥大火西流
之月也河南陸郢書
右戒壇記陸長源撰陸郢書在會善寺代宗手敕
碑隂按袁宏道嵩遊記稱其隸法遒逸今觀其書
雖遜潘碣然筆頗秀健無眀皇時肥重習氣陶宗
儀書史會要亦稱郢善書詳見趙眀誠金石錄存
之
唐二(正書)
天后詩書碑
大唐天后御製詩一首(并序五言)
從駕幸少林寺覩先妃營建之所倍切焭衿(當作營矜)逾悽
遠慕聊題即事用述悲懷
陪鑾游柰苑侍賞出蘭闈雲偃攢峯蓋霞低插浪旂日
宫疏澗戶月殿啟巖扉金輪轉金地香閣曳香衣鐸吟
輕吹發幡搖薄霧霏㫺遇焚芝火山紅匝野飛花臺無
半影蓮塔有全輝實賴能仁力攸資善逝威慈緣興福
緒于此罄歸依風枝不可靜泣血竟何追
大唐天后御製書一首
暑候將闌炎序彌溽山林靜寂梵宇清虚晏坐經行想
當休悆弟子前隨鳳駕過謁鷲巖觀寶塔以徘徊覩先
妃之淨業薰修之所猶未畢功一見悲驚萬感兼集攀
光寶樹載深風樹之哀弔影珠泉更積寒泉之思弟子
自惟薄祐鎮切焭懷每届秋期倍軫摧心之痛炎涼遞
運逾添切骨之哀未極三旬頻鍾二忌恨乘時而更恨
悲踐露而逾悲惟託福田少申荒思今欲續成先志重
置莊嚴故遣三思齎金絹等物往彼就師平章幸識斯
意即務修營望及諱辰終此功德所冀罄斯誠懇以奉
津梁稍宣資助之懷微慰焭迷之緒略書示意指不多
云
永淳二年九月二十五日司門郎中太孫諮議王知敬
書
右天后詩書各一首共一碑王知敬書在少林寺
按知敬有奉敕書金剛經今在寺壁間字多剝落
而此碑獨完好如新
夏日游石淙詩(刪九首)
夏日游石淙詩並序
聖製
若夫圓嶠方壺涉滄波而靡際金臺玉闕陟玄圃而無
階惟聞山海之經空覽神僊之記爰有石淙者即平樂
澗也爾其近接嵩嶺俯届箕峯瞻少室兮若蓮睇潁川
兮如帶既而躡﨑嶇之山徑蔭蒙密之藤蘿洶涌洪湍
落虚潭而送響高低翠壁列幽澗而開筵密葉舒帷屏
梅氛而蕩燠疎松引吹清麥候以含涼就林藪而王心
神對煙霞而滌塵累森沈邱壑即是桃源淼漫平流還
浮竹箭網薜茘而成帳聳蓮石而如樓洞口全開溜千
年之芳髓山腰半坼吐十里之香粳無煩崑閬之遊自
然形勝之所當使人題綵翰各寫瓊篇庶無滯于幽棲
冀不孤于泉石各題四韻咸賦七言
侍游應制
内史臣狄仁傑上
宸暉降望金輿轉仙路崢嶸碧洞幽羽㐲遥迎鸞鶴駕
帷宫直坐鳳麟洲飛泉灑液恒疑雨密樹含涼鎮似秋
老臣預陪玄圃晏餘年方共赤松遊
奉宸令臣張易之上
六龍驤首曉駸駸七聖陪軒集潁隂千丈松蘿交翠幕
一邱山水當鳴琴青鳥白雲王母使垂藤斷葛野人心
山中日暮幽巖下泠然香吹落花深
鸞臺侍郎臣李嶠上
羽蓋龍旗下絶冥蘭除薜幄坐雲扃鳥和百籟疑調管
花發千巖似畫屏金竈浮煙朝漠漠石牀寒水夜泠泠
自然碧洞窺僊境何必丹邱是福庭
鳳閣侍郎臣蘇味道上
琱輿藻衛擁千官仙洞靈谿訪九丹隠曖源花迷近路
參差嶺竹掃危壇重崖對聳霞文駮瀑(本文作曝)水交飛雨
氣寒日落宸襟有餘興徘徊周矖駐歸鑾
夏官侍郎臣姚元崇上
二室三塗光地險均霜揆日處天中石泉石鏡恒留月
山鳥山花競逐風周王久謝瑶池賞漢主懸慙玉樹宫
别有祥煙伴佳氣能隨輕輦共蔥蔥
鳳閣舍人臣崔融上
洞口僊巖類削成泉香石冷晝含清龍旗畫月中天下
鳳管披雲此地迎樹作帷屏陽景翳芝如宫闕夏涼生
今朝出豫臨玄圃眀日陪遊向赤城
奉宸大夫汾隂縣開國男臣薛曜上
玉洞幽尋更是天朱霞綠景鎮韶年飛花藉藉迷行路
囀鳥遥遥作管弦霧隠長林成翠幄風吹細雨即虹(當作)
(紅)泉此中碧酒恒參聖浪道崑山别有僊
通事舍人臣沈佺期上
金輿旦下綠雲衢綵殿晴臨碧澗隅谿水泠泠雜行漏
巖煙片片遶香鑪仙人六膳調神鼎玉女三漿捧帝壺
自昔汾陽紆道駕何如太室覽真圖
大周久視元年歲次庚子律中蕤賓十九日丁夘左奉
宸大夫汾陽縣開國男臣薛曜奉敕書
右夏日遊石淙詩并序序天后自製薛曜奉敕書
刻石淙北崖上崖壁立臨水搨者鑿穴崖麓架木
為棧以摹之原詩十七首今錄其佳者八首餘從
刪今刪聖製皇太子顯相王旦武三思張昌宗
閻朝隠徐彦伯楊敬述于季子九首按書史稱
武后喜作字嘗出新意增減前人筆畫為十九字
當時臣下章奏與天下書契咸用其字而文氏停
雲館帖載岳珂跋唐人摹王方慶通天帖云金輪
御朝始製十三字今帖歲月皆用其體當以書史
十九字為確也此篇與封祀壇碑秋日宴石淙序
及潘尊師碣如天地日月初人聖生星君年正臣
載國等字悉從之今一依正文更定
封祀壇碑
封祀壇碑并序
春官尚書監修國史上柱國梁王臣三思奉敕撰朝散
大夫守春官郎(闕)
臣聞乾坤大象也張三光而列五嶽帝皇大寶也朝萬
國而禮百神然則歴考河圖傍稽洛䜟乘樞建極之義
(闕)地羲農軒頊氏往堯舜禹湯氏作邦畿則千八百國
封禪則七十二君惟臨日觀之岫纔越天齊之嶺猶且
鳴(闕)動蹕(闕)三花玉樹遥分神女之臺五色金芝下秀
仙人之窟仰通上帝之境俯枕中樞之甸風煙萬載徵
薦鯀而無聞霜露千秋(闕)昌之日可以召玉帛可以勒
銀繩建顯號而施尊名飛英聲而騰茂實其惟我大周
乎大祖無(闕)孝明(闕)興王之祕籙運鵬海而首出躍龍
泉而高視卷舒元氣分寶位于玄宫登步太階受珍圖
于黃屋均兩曜而齊朗冠三(闕)天册金輪聖神皇帝陛
下徇齊作后聰明為辟心懸萬月從鴈塔而乘時足馭
千花自龍宫而應運垂大造于沙(闕)鼓(闕)位祥龜負字
懸符啟夏之徵瑞馬呈圖豫送開虞之兆豈獨天浮紫
氣知赤帝之將興地暎虹(闕)表朱宣之受命(闕)之因葉
聚祥經誰識去來之果延妙相于丹扆降法身于紫極
湛然常樂輪風銷八柱之天寂爾圜明劍雨滅四維之
(闕)踊懸石鏡于丹霄聖水潛開湛珠泉于碧浪澄漪寫
月非關竹箭之流迥岫排雲何止蓮花之嶽遐循御歴
之王遠訪(闕)至德掩于百代宏猷超于萬葉謳歌纂籙
考符瑞于堯終獄訟膺期送休徵于舜禪八窗四闥之
制五室九房之躅(闕)宫非待子輿之議懸寶思而不測
運靈襟而獨遠雕楹峻峙若鼇柱之臨空反宇中垂似
鵬雲之暎(闕)鳳翔玄扈(闕)紺席于鷄津開紫壇于龜浦
蒼龍曉闢鉤陳迴雙闕之前翠鳳晨張玉輦下三川之
上山分虎據指(闕)而(闕)壤水控(闕)之野開玉帳而鈐
士命金壇而拜將營分水月煙銷彭蠡之濱陳起山虹
霧廓洞庭之野三監縦慝七國連謀纔張(闕)雲梯驅鴻
裝而驂鳳駕未若浪井常沸雲漿鎮涌流珠罕匹練玉
難儔偶西聖而為尊配東皇而保祚承雲調露(闕)奏飛
龍遠叶高陽之代鬼神無以祕其奥造化所以同其節
鯤池象浦纔居侯甸之中細柳蟠桃未出(闕)畿之外掩
(闕)庭而失所銅掌鑄于漢日金莖營于魏代空竭神仙
之望無階風化之美未有殊方送欵爭馳就(闕)之心異
俗翹誠並(闕)岹嶢而上秀山光拂迥疑覆鼎之黃雲珠
影浮空似臨圭之白日銅舟鐵軔淩幽駕險石砮玉環
馳煙驛(闕)鴻電委(闕)鹿銀麞年趨於帝囿龍編列壤
遥通落鴈之峯象郡疏疆遠控跕鳶之水時驚蛇豕之
暴或縦豺狼之虐琱戈轉(闕)甿俗皇威遠舉取八桂若
摧枯廟略冥通殄三珠如拉朽煙塵息而九區靜文軌
同而萬方泰至若睿藻霞(闕)至鶯啼草秀鴈飛木落丹
花翠柳送宇宙之春光玉露金風漲山川之秋氣披繡
闥而天步敞雕軒而玄覽神遊(闕)庾登而俗阜高天降
祚先開雨粟之禎厚地鍾祥更錫歸禾之瑞艾韠知懼
草纓無犯鄭竹所以焚科燕棠由其輟詠(闕)集黑玉來
而殷業泰龍飛白水赤伏至于劉亭鳳集岐山丹書下
于姬戶今皇圖纂于七寶天册彰于萬歲陶匏(闕)列(闕)
頭燕頷既巢于阿閣牛尾狼題方馴于禁籞山車澤馬
湊仙掖而駢闐丹甑黃銀擁神州而駱驛祥蓂候月(闕)
晦朔而無(闕)曠時殊貺咸不召而自來絶代洪禎固無
幽而不出于是三靈聳聽萬方翹首羣公陳禪草之儀
天子問宗祡之禮(闕)者霧集(闕)龍闈者雨驟宸儀迴暎
俄流黃道之暉仙渙遥垂忽降丹穹之液粤以天册萬
歲二年玄(闕)紀候(闕)三界有昭蘇之樂皇恩與和氣同
泛帝澤共祥雲俱灑車書玉朔極遼而窮幽文物聲明
振天而動地皇王之(闕)之樓法駕出銅駝之道人神分
衛飛蒙茸而走陸梁萬騎齊驅擁浮雲而騰轉電虹霓
作其旌旆霜雪為其劍戟(闕)帷宫欱野笙鏞交太一之
壇帳殿歕山鐘鼓沸天中之邑聖皇乃端瑞珽降雕輿
率百辟而虔肅契(闕)神而(闕)想(闕)祥光下燭金沙孕彩
依輦道而分暉玉醴浮甘委行廚而蓄潤變溫景于黑
陸降仙禽于丹嶠木呈連理獸表同蹄(闕)射牛之盛禮
鏤皇猷于翠碱騰帝徽于紫嶽煙雲動色標絶跡于千
年雷雨流恩洽殊私于萬類臣稟煦(闕)陶(闕)牋而頌
德抽兔豪而瀝思所冀皇猷永固將九地而齊貞帝祚
長隆與三天而共遠其詞曰洪鑪始闢大象初甄四溟
環地八柱承天江河噴薄日月迴旋三微遞往五運更
遷(其一)文物既叙皇王有作正位乾坤(闕)弈三皇俱陳玉
帛各起壇場鳥魚符瑞茅黍徵祥寧臨太室空陟神房
(其三)玉册延祚金輪馭極壇躍(闕)中千花聳塔七寶(闕)宫
傍周法界上達虚空長懸佛日永息魔風(其五)峻極于天
鬱盤于地漢蹕徒擁虞巡莫至白(闕)騰仙(闕)疊跡蒼龍
希陪(闕)輦願侍雲封蒲輪欲(闕)芝誥俄從(其七)鳳歴詳年
龜圖考日法駕將備乘輿乃出却望(闕)門(闕)臨(闕)璋旌
旗焰焰宫徵鏘鏘天浮瑞日地燭神光(其九)古樹三花仙
巖萬歲銀繩是勒金(闕)斯瘞業駕九皇功超(闕)
右封祀壇碑武三思奉敕撰薛曜書在縣西萬羊
岡按此書結搆遒密較石淙殊勝碑文凡三十六
行下截三尺餘剝落已盡文義難屬今于每行盡
處註闕字以識之其碑内書名今亦糢糊邑人傅
君作礪貽予舊本内有薛曜書名以此為据捫石
諦觀猶可識也
金剛經(節錄)
金剛般若波羅蜜經
如是我聞一時佛在舍衛國祇樹給孤獨園與大比丘
衆千二百五十人俱爾時世尊(闕)衣持鉢入舍衛
大城乞食於其城中次第乞已還至本處飯食訖收衣
鉢洗足已敷座而坐
須菩提於意云何須陁洹能作是念我得須陁洹果不
須菩提言不也世尊何以故須陁洹名為入流而(闕)菩
提于意云何斯陁含能作是念我得斯陁含果不須菩
提言不也世尊何以故斯陁(闕)往來而實無往來
是名斯陁含須菩提於意云何阿那含能作是念(闕)
那含果不須菩提言不也世尊何(闕)那含須菩提於
意云何阿羅漢能作是念我得阿羅漢道不須菩提言
不也世尊何以(闕)有法名阿羅漢世尊若阿羅漢
作是念我得阿羅漢道即為著我人衆生壽者世尊佛
說我得無諍三昧人中(闕)我是離欲阿羅漢世尊我若
作是念我得阿羅漢道世尊則不說須菩提是樂阿蘭
那(闕)須菩提實無所行而名須菩提是樂阿蘭那
行
大唐咸亨三(闕)月戊午朔三日庚申挍書郎
少府監丞城門郎膳部員外郎守冀王友直弘文館王
知敬奉敇書
右金剛經王知敬奉敕書在少林寺殿後壁字多
剝落今節錄之按書史知敬工正行草峻利豐
秀尤善署書
永泰寺庭西石幢
奉為開元天地大寶聖文神武應道皇帝敬造陁羅尼
幢
右石幢在永泰寺殿庭中東西各一此其在西幢
也幢八角上方一面題此二十二字字未佳錄以
備考當時欵識其下方刻尊勝陁羅尼經節錄如
左
佛頂尊勝陁羅尼經
佛告帝釋言此咒名淨除一切惡道佛頂尊勝陁羅尼
能除一切罪業等障能破一切穢惡道苦
佛告天帝若人能書寫此陁羅尼安高幢上或安高山
或安樓上(闕)尼優婆塞優婆夷(闕)男族姓女于幢等
上或見幢或與幢相近其影暎身或有風吹陁羅尼幢
等(闕)應墮惡道地獄畜生(闕)王界餓鬼阿修羅身惡
道之苦皆悉不受亦不為罪垢之所染汚
大唐天寶九載歲次庚寅八月二十九日建施主清河
張超并妻彭城劉氏歸依
右尊勝陀羅尼經前有序文刻于會善寺庭西石
幢者也無書人姓名字多剝落今節錄之
梵網經碑(節錄十條凡五十一行)
梵網經盧舍那佛說菩薩心地戒品
若佛子見一切衆生犯八戒五戒十戒毁禁七逆八難
一切犯戒罪應教懺悔而菩薩不教懺悔共住同僧利
養而共布薩一衆住說戒而不舉其罪教悔過者犯輕
垢罪
若佛子自盜教人盜方便盜咒盜盜因盜緣盜法盜業
乃至鬼神有主劫賊物一切財物一針一草不得故盜
而菩薩應生佛性孝順心慈悲心常助一切人生福生
樂而反更盜人財物是菩薩波羅夷罪
若佛子自謗三寶教人謗三寶謗因謗緣謗法謗業而
菩薩見外道及以惡人一言謗佛音聲如三百矛刺心
況(闕)自謗不生信心孝順心而反更助惡人邪見人謗
是菩薩波羅夷罪
若佛子故食肉一切肉不得食斷大慈悲性種子一切
衆生見而捨去是故一切菩薩不得食一切衆生肉食
肉得無量罪苦故食者犯輕垢罪
若佛子以惡心故放大火燒山林曠野四月乃至九月
放火若燒他人家屋宅城邑僧房田禾及鬼神官物一
切有主物不得故燒若故燒者犯輕垢罪
若佛子自佛弟子及外道人六親一切善知識應一一
教受持大乘經律應教解義理使發菩提心十發趣心
十長養心十金剛心一一解其次第法用而菩薩以惡
心瞋心横教二乘聲聞經律外道邪見論等犯輕垢罪
若佛子應以好心先學大乘威儀經律廣開解義味見
後新學菩薩有百里千里來求大乘經律應如法為說
一切苦行若燒身燒臂燒指若不燒身臂指供養諸佛
非出家菩薩乃至餓虎狼師子一切餓鬼悉應捨身肉
手足而供養之然後一一次第為說正法使心開意解
而菩薩為利養故應荅不荅倒說經律文字無前無後
謗三寶說者犯輕垢罪
若佛子初始出家未有所解而自恃聰明有智或恃高
貴年宿或恃大姓高門大解大福饒財七寶以此驕慢
而不諮受先學法師經律其法師者或小姓年少卑門
貧窮諸根不具而實有德一切經律盡解而新學菩薩
不得觀法師種姓而不來諮受法師第一義諦者犯輕
垢罪
若佛子一切不得受别請利養入已而此利養屬十方
僧而别受請即取十方僧物入已八福田中諸佛聖人
一一師僧父母病人物自已用者犯輕垢罪
若佛子常應發一切願孝順父母師僧願得好師同學
善友知識常教我大乘經律十發趣十長養十金剛十
地使我開解如法修行堅持佛戒寧捨身命念念不去
心若一切菩薩不發是願者犯輕垢罪
大歴十三年歲次戊午正月戊申朔(闕)戊申(闕)崇建碑
(闕)
右梵網經碑在會善寺後碑兩面刻正面分八層
每層分兩半頁每半頁二十一行字多剥落今節
錄十條凡五十一行其碑隂剥落殆盡僅存年月
備考按袁宏道記云古碑刻完好者菩薩戒經
大歴十三年協律郎高堅書据此則中郎遊時碑
尚完好能識其書名距今未久乃遂剥落如此
陁羅尼碑
佛頂尊勝陁羅尼咒
那謨薄伽跋帝啼囇路迦鉢囉底毗失瑟咤耶勃陁耶薄
伽跋底怛姪他唵毗輸䭾耶娑摩那三漫多嚩婆娑娑
破囉拏揭底伽訶那娑婆嚩秫地阿鼻詵者蘇揭多伐
折那阿蜜㗚多毗曬罽阿訶囉阿訶囉阿瑜散陁羅尼
輸䭾耶輸䭾耶伽伽那毗秫提烏瑟尼沙毗逝耶秫提
娑訶娑囉喝囉&KR0008;弭珊珠地帝薩婆怛他揭多地瑟咤
那頞地瑟恥帝慕姪囇拔折邏迦耶僧訶多那秫提薩
婆伐囉拏毗秫提鉢囉底禰伐怛耶阿瑜秫提薩末那
阿地瑟恥帝末禰末禰怛闥多部多俱胝鉢唎秫提毗
薩普咤勃地秫提社耶社耶毗社耶毗社耶薩末囉薩
末囉勃陁阿地瑟恥多秫提跋折&KR0008;跋折囉揭鞞跋折
藍婆伐都麽麽薩婆薩埵&KR0008;迦耶毗秫提薩婆揭底鉢
唎秫提薩婆怛他揭多三摩&KR0008;婆娑遏地瑟恥帝勃陁
勃陁蒲陁耶蒲陁耶三漫多鉢利秫提薩婆怛他揭多
地瑟咤那遏地瑟恥帝娑婆訶
觀世音菩薩說普賢行願金剛場三昧陁羅尼經
南牟囉哆那多羅夜耶南牟阿唎夜跋路吉帝濕皤囉
耶菩提薩埵耶摩訶薩埵耶摩訶(本文作許)迦嚕尼迦耶怛
姪他却佉鞞却佉鞞(闕)鞞研(闕)却鞞輸嚕哆囉却鞞
伽囉拏却鞞視呵縳却鞞迦夜却鞞滿那却鞞娑囉却
鞞䏶摩(闕)鞞&KR0008;若却鞞你蜜多却鞞鉢囉尼怛那却鞞
三摩地却鞞波羅蜜多却鞞菩地却鞞娑囉娑囉娑囉
佛陁頞地瑟恥帝㕹囉㕹囉㕹囉達囉摩頞地瑟恥帝
割囉割囉割囉僧伽頞地瑟恥帝南牟囉多那多囉夜
耶南牟阿唎夜跋路吉帝濕皤囉耶菩提薩埵耶摩訶
薩埵耶摩訶迦嚕尼迦耶南牟度賀那活底菩提薩埵
俱胝喃阿喻婆爛遮達檀覩怛姪他素囉鞞素囉鞞牟
尼牟尼摩訶牟尼末底末底摩訶末底南牟阿唎夜跋
路吉帝濕縛囉耶菩提薩埵耶摩訶薩埵耶摩訶迦嚕
尼迦(闕)佃都三漫多跋達囉陁囉尼娑婆訶
摩訶般若波羅蜜眼咒法
那謨婆伽筏帝般刺讓波羅蜜多曳唵纈利醯地醯室
唎輸嚧陁毗社曳莎訶
嵩山隠士高岑書
右三咒刻于靈運禪師塔銘碑隂高岑書無年月
筆法似不經意而有風致今附錄于唐正書諸經
之後
王徵君口授銘
大唐中嶽隠居太和先生琅邪王徵君臨終口授銘(并序)
季弟正議大夫行祕書少監東宫侍讀兼侍書紹宗甄
錄并書
伊垂拱二歲孟夏四月怳昒(說文尚冥也呼骨切)寅卯之際吾六
兄同人見疾大漸惟幾將遷冥於未始委化於伊洛之
間僑居惠和里之官舍自古有死於乎哀哉他日先誥
其第七弟紹宗曰吾宅性玄鄉保和仁里寄跡羣有遊
心大無乘陽以生遇隂而滅物之恒也汝固知之吾化
後汝可依道家無為之事諸子姪行儒教喪紀之迹吾
聞精神者天之有也形骸者地之有也觸處而安不須
擇日單車時服不俟營為紹宗敬奉緒言不敢失墜此
時沛國桓先生道彥亦在吾兄之側因歔欷而報曰此
真率之理道流所尚有情有信安敢違之其後昇真潘
先生門徒同族名大通越中嶽而來自遠問疾知吾兄
真命已畢又申勸曰儻或不諱願歸神中頂石室之中
曩者昇真臨終亦令宅彼況與先師平生居止宿昔神
交冥期不沬(當作昧)宜還洞府再三敦請則又從之乃曰
此吾迹也重違爾意若然不須别鑿堂宇恐傷土石但
託體山阿而已吾嘗幽贊真誥肇創玄圖祕錄别詳内
本人境不傳如或不忘欵志儻存其兆可取一塊青石
其上有自然平者刊刻為字俾諸來裔知吾之用心也
其銘文皆力疾緜微勉情牽課含精寓爽藉響乘光仿
佛(說文見不審也敷勿切)曖昧不獲已而口授之外姻密友憑真
考行強號曰太和先生庶追道跡光衆妙也其銘曰於
戲昔有唐氏作吾中遇而生姓王名玄宗字承真本琅
邪臨沂人晉丞相文獻公十代孫陳亡過江先居馮翊
中徙江都其肇錫考系則國史家牒具矣降年五十有
五直垂拱二年四月四日順大衍之數奄忽而終終後
可歸我于中頂舊居之石室斯亦墓而不墳神無不在
耳且伊洛之間迺昔者周南之域吾祖上賓之地吾家
得姓之鄉反葬中嶽幾不忘本也舉手長謝亦復何言
示人有終乃為銘曰馮馮太清悠悠太寧混沌無我其
中有精忽然為人時哉乃行理通寂感隂聚陽并知常
得性絶待忘情(闕)無不在神無不經幽傳祕訣默往仙
京萬物共盡吾何以停歸于真宅此室冥冥不封不樹
無狀無名託體嵩石言追洛笙去來十洞駈(當作驅)馳八
靈風雲聚散山水虚盈谷神不死我本長生
右太和王徵君口授銘其弟王紹宗書在老君洞
南按書史稱紹宗書如曲圃鴻飛芳園桂植予觀
此銘筆法遒警頗類曹娥碑且近在目前而初無
傳搨予始物色得之亦一快也
秋日宴石淙序(節錄)
秋日宴石淙序
奉宸令張易之(闕)
夫瀛洲渤澥瞻地際而無窮崑丘閬風望天崖而不極
披霧覩天思逢樂廣彈琴命酌願值劉靈(當作伶)大開文
酒之娛都會琳琅之客
樵蘇不爨高談衆妙之門蘿薜成衣遠得幽棲之致
落札則書成鳥跡暎科斗之文章染翰則思縟魚牋射
驪龍之光彩聚東山之瓌寶未足為珍擁南澗(本文從山)之
風煙纔堪入賞
右秋日宴石淙序張易之撰闕書人名按全文載
嵩高志止闕十餘字謂是文刻石淙南崖下臨深
谿人跡罕至傅太常梅架木為棧命工搨存之今
以搨本校之補識陽城二字而其漫漶者不啻十
之三矣太常去今僅七十年而石文剥落輒爾相
殊後此又當何如耶兹擇其字筆清楚而文句可
誦者節錄四條又按此書與天后游石淙序頗
相似疑亦薛曜書也
少林寺牒
少林寺今得牒稱上件地往因寺莊翻城歸國有大殊
勲據格合得良田一百頃去武德八年二月蒙敕賜寺
前件地為常住僧田供養僧衆計勲仍少六十頃至九
年為都維那故惠義不閑敕意妄注賜地為口分田僧
等比來知此非理每欲諮改今既有敕普令改正請依
籍次附為賜田者又問僧彥等既云翻城有勲准格合
得賜田當時因何不早陳論翻城之時頭首是誰復誰
委知得欵稱但少林及柏谷莊去武德四年四月翻城
歸國其時即蒙賞物千段准格合得者未被酬賚之間
至五年以寺居偽地總被廢省僧徒還俗各從徭役於
後以有翻城之功不伏減省上表申訴至七年七月蒙
别敕少林寺聽依舊置立至八年二月又蒙别敇少林
寺賜地肆拾頃水碾磑一具前寺廢之日國司取以置
莊寺今既立地等並宜還寺其教敕案今並在府縣少
林若無功勲即是雷同廢限以有勲勣别敕更聽存立
其地既張頃數恩敕還僧尋省事原豈非賜田不早改
正只是僧等不閑憲法今謹量審始復申論其翻城僧
曇宗志操惠瑒等餘僧合寺為從僧等不願官爵惟求
出家行道報國若論少林功勣與武牢不殊武牢勲賞
合地一百頃自餘合賞物及闕地數不敢重論其地肆
拾頃特敕還寺既蒙此賚請為賜田乞附籍從正又准
格以論未蒙僉賞但以出家之人不求榮利少亦為足
其翻城之時是誰知委者偽轘州司馬趙孝宰偽羅川
縣令劉翁重及李昌運王少逸等並具委者依問僧彦
孝宰等所在欵稱其人屬游仙鄉任饒州弋陽縣令無
身劉翁重住在偃師縣李昌運王少逸等二人屬當縣
見在者依状牒偃師勘問翁重得報稱依追劉重勘問
得報稱少林寺去武德四年四月内衆僧等翻轘州歸
國是實當翻城之時重見在城所悉者又追李昌運等
問得欵與翁重牒状扶同者又問僧彦等既稱少林僧
等為歸國有功勲未知寺僧得何官欵稱僧等去武德
四年四月廿七日翻城歸國其月三十日即蒙敇書慰
勞敇書今並見在又至武德八年二月奉敕還僧地肆
拾頃敕書今並見在當時即授僧等官職但僧等止願
出家行道禮拜仰報國恩不取官位其寺僧曇宗蒙授
大將軍趙孝宰蒙授上開府李昌運蒙授儀同身並見
在者并追在手敕教及還僧地符等勘驗有實者少林
僧等先在世充偽地寺經廢省為其有功翻柏谷塢功
績可嘉道俗俱蒙官賞特敕依舊置立其寺寺既蒙立
還地不計俗數足明賚田非惑今以状牒帳次准敕從
實改正不得因兹浪有出没故牒
貞觀六年六月二十九日丞萬壽佐董師史吉海
敕麗正殿修書使牒少林寺主慧覺牒謹連敕白如前
事須處分牒舉者使中書令判牒東都留守及河南府
並錄敕牒少林寺至撿挍了日状報敕書額及太宗與
寺衆書並分付寺主慧覺師取領者准判牒所由者此
已各牒訖至准状故牒
開元十一年十二月二十一日牒判官殿中侍御史趙
冬曦副使國子祭酒徐堅中書令都知麗正修書張說
用祕書行從印
唐武德四年太宗文皇帝敕授少林寺百(當作柏)谷莊立
功僧名上座僧善護寺主僧志操都維那僧惠瑒大將
軍僧曇宗同立功僧普惠明嵩靈憲普勝智守道廣智
興滿豐
右少林寺牒無書人姓名在裴漼少林寺碑隂蓋
當時寺僧錄賜田牒由上石者也書法修整故自
可觀其上方刻太宗為秦王時教並武德年月官
名因已錄原教不復存之
大證禪師碑(節錄)
大唐東京大敬愛寺故大德大證禪師碑銘(并序)
金紫光禄大夫門下平章事太清太微宫使崇玄弘文
館大學士上柱國齊國公(闕)縉撰銀青光禄大夫行尚
書吏部侍郎集賢殿學士副知院事上柱國會稽縣開
國公徐浩書
醴泉湧而蠲疾寶炬然而破闇蓮花無染而(闕)夜光
不繫而自得其惟上智乎夫上智之身曲隨世界上智
之(闕)或(闕)植德本乘願復來或意生人間用
弘(闕)示非慧(闕)孰(闕)之
自達摩傳付慧可可傳僧(闕)信信(闕)弘忍(闕)
大通大通傳大照大照傳廣(闕)廣德傳大師一一授手
一一摩頂相承如嫡蜜付法印(闕)智(闕)非思(闕)
大德既捨眷屬竊為沙彌身不顧名志在成道聲
稱浸遠歸依少林
大歷四年歲次(闕)月二十四日
右大證禪師碑銘(闕)縉撰徐浩書在嵩嶽寺按浩
於唐書家有名黃山谷嘗云季海長處正是用筆
勁正而心圓書史稱其鋒蔵畫心力出字外得意
處往往似王羲之其妙在楷法今觀此書結搆整
贍秀逸天然當與感應頌隸書並垂不朽惜剥落
已甚文不可讀僅節錄之
少林寺廚庫記
嵩嶽少林寺新造廚庫記
正議大夫尚書吏部侍郎上護軍吳縣開國男賜紫金
魚袋顧少連撰朝議郎守洛陽縣令雲騎尉賜緋魚袋
崔溉書
啟迪真乘無相之門寂發揮象教有為之功大非無不
可以臻極非有不可以化凡亦由瞻影求形見煙知火
通如來誘善之路為羣暗嚮明之階沿淺詣深其實一
也自漢明帝夢金人履殿訊之于庭采傅毅的然之詞
得竺乾惟肖之像精廬始搆塔廟繼興大抵三教之行
各有其屬尊嚴所奉齊壹厥心若遊息不殊則其道閒
襍若散漫無守則其風寂寥是以從其先師皆致室處
故孔徒有庠序道士有樓居而釋流謂之寺此聖人所
以崇其教也少林寺者蓋權輿於太和中廢於承光更
名於大像錫田於開皇若乃應天順人擒盜助信摧魔
軍於充斥保淨土於昏霾此又昭彰于我唐也其神異
之尤若跋陁(本文作跎)之經始靈塔劫火不焚指眄泉流使
之西注稠公揮杖而二獸解鬭惠可割臂而三業息塵
芬蘭叢植于繙(志作緇)林鸞鶴連翔于法界則有惠光曇
隠播芳烈于前玄素明遵嗣徽音於後戾止者皆同一
姓來儀者無復二乘蓋釋氏之淹中西方之别館也况
其土圭表正風雨所均嵩高峻極山嶽之秀交艮兌之
清氣積仙靈之祕蹤故其志道之人好竒之士繫塵籠
者屢至求晏坐者永棲菩薩色身未能忘食苾芻老病
斯用依仁而庫舍不營坊廚偪陋每王城信士供施所
儲柏谷上田穫斂所入雖真如之性不假多藏而大道
之行惡其棄地釋法真聿來從學推尚住持永言剙立
志在弘濟乃誓于僧衆陳于(闕)官願因農隙以果營建
河南尹杜公黃裳多歷勝因素崇淨業聆風響應如契
夙心于是躬主辦之勤假清白之俸復次都人白仙鶴
李秀孫光杜珍等共殖嘉苗用滋景福脫鄙悋之韁鎖
成智慧之舟航錢刀無翼而自飛寒暑不期而繼至單
貧展效富有匱財神龍施珠香象均力加以寺半崖巘
路躡凌兢伐松柏于山巔致瓴甓于巗下佛教善誘人
忘其勞爰始爰謀是啟是辟平其坎窞相其廣輪梓人
作程郢匠施巧積榦如阜運斤成風真公杖錫指麾語
言渜(闕)先饑以班食伺渴而饋漿酬以壯傭任以老事
期不揆日工無廢時為欂為櫨為桴為桷洪纖合度尋
尺中規鑿枘靡乖樸斵惟稱板榦既具垣牆以興支撐
得其宜締搆取諸壯以周饎爨用固扃鐍風雨攸除塵
泥莫侵若乃曲突以舒煙疏竇以流惡陳其&KR0034;鬲(闕)其
釡鬵釋之蒸之惟精惟潔俾其瀋汁有所注氣焰有所
通香風時來蕩滌煩燠斯乃廚之制也深中以虚受闔
扉以制出陳其(闕)杙施其緘縢取之用之不費不約必
使公供無所耗歲計惟其明玄關載施成我密固此又
庫之宜也乃崇佛宇欄楯孔嚴乃飾僧堂屋壁增煥新
亭弘敞閱香積之飯危樓聳擢俯耆闍之山每至華鐘
大鳴旭日三舍緇徒總集就食于堂莫不永歎表誠肅
容膜拜先推尊像次及有情洎蒲牢之吼餘海潮之音
畢五鹽七菜重秬香秔來自中廚列于廣榭咸造勿褻
已事而竣(本文作踆)勤求者無次第之勞暮齒者有終焉之
託不愆于素克壯其猶撿挍上座僧淨業寺主靈湊都
維那智寰典座道悟惟清老宿圓濟僧如空惟陟等虔
奉矢謀式昭畢務故得莊嚴寶地豐潔中飱纂紹前規
招延後學以是功德侯其褘而夫教不自弘因人而大
有以法從中得默契真空有以事假外緣用扶正諦總
是二者其維真公真公俗姓張杭州鹽官人也歷劫勤
道髫年出家(闕)雖冥心于此山蓋授記于前(闕)不然者
安得弘誓既發羣心悅隨興立招提如此其盛大歷之
季少連嘗吏登封暇日之遊竹園伊邇次宗之依惠遠
鑿齒之慕道安塵俗之人幸不遐棄一行入仕二紀於
兹前年典選洛師邂逅相遇名山在目道友依然願言
從之王事拘我于是得其軌躅作廚庫記云時貞元戊
寅歲皇帝纘服之廿載也
右廚庫記顧少連撰崔溉書在少林寺按溉在當
時亦有書名筆法近拙而頗古穆錄之
狀嵩高靈勝詩(附宋王紳跋)
府尹王侍郎准制拜嶽因狀嵩高靈勝寄呈三十韻
朝散大夫守衛尉少卿尉遲汾
雄雄天之中峻極聞維嵩作鎮盛標格出雲為雨風瑞
時物不癘順澤年多豐加高冠四方(白武通云中央之嶽獨加高字者何)
(中央居四方之中可高故曰嵩高)視秩居三公明朝虔昭報頒祀歲嚴
恭署祝紆御札詔賢導宸衷皇皇三川守馨德清明躬
肅徒奉蘭沐竟夕玉華東星漢耿齋戶松泉寒壽宫具
修諒蠲吉曙色猶蔥曚端儀大圭立興俛聲玲瓏挹瓚
椒桂馥奏金巗壑空靈歆若有荅髣髴傳祝工卒事不
遑偃勝竒紛四叢朝霞破林嶂錯落間蒼紅動息形似
蟻玄黃氣如龍奔傾千萬狀羣嶽安比崇曰月襟袖捧
人天道路通冥搜必殫竭躋覽忘﨑穹踏翠遍諸刹趣
縣步難終浮邱僊袂接謝公屐齒窮龍潭應下瞰九曲
當駭容(又有九龍潭在寺側崇崖對聳壁立千仞九曲分蓄&KR0008;黑不測)龍門計東豁三
臺有何蹤(雜道書云自嶽廟東北二十里至一山名曰東龍門其東有三臺山昔漢武東巡過此山)
(覩三學仙女遂以為名焉)金像語奚應(仙經云嵩高大巖下有佛圖音妙有大金像在中來語寺)
(僧密公密公時在嵩高寺寺在嵩脚上聞之欣然披林求索時白霧昏迷失路一往看之即入山水維覩一麝)
(香去人三四步側足雙跳步步若有所引良久迴顧去十步中忽有青燄出就視之有自然天池)玉人
光想融(盧元明嵩山記嶽廟畫為神像有一玉人長五寸玉色甚光潤制作亦佳莫知早晚所造蓋嶽)
(神之像相傳謂明公山中人悉云嘗失之經旬乃覩)瑶漿與石髓清骨宜遭逢(世說)
(嵩山北有大穴中覩二人圍棋有一桮白飲與墮者飲氣力十倍棋者問願停否墮者云不願棋者曰從此西)
(行天井中多蛟龍但投身入井自當得出若飢取井物食之墮者如言可半年乃出蜀中問張華華曰此仙館)
(丈夫所飲者玉漿所食者龍穴石髓)況是降神處跡惟申甫同周翰已洽
論伊衡亦期功誠富東山興須陟中台庸勉促旋騑軫
未可戀雲松散材事即異期為卜一峯
太和三年六月十日刻字人薛元
余被詔禱雨於嶽祠獲是石於圯牆之下遂移置壁間
庶(闕)圖傳之永也熙寧丁巳季春月中侍大梁王紳衮
儀(闕)
右尉遲汾書在中嶽廟壁按虎唐廟諱今詩内小
註稱白虎通為白武通知為唐文宗太和年也蓋
北魏亦有太和年云
嵩陽石刻集記卷上
