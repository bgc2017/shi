欽定四庫全書
松亭行紀卷上
詹事府詹事高士竒撰
康熙二十年三月二十日癸酉
上奉
太皇太后行幸温泉兼巡塞外平明
法駕出東直門龍斿鳳蓋照耀川原午張黃幄尚食
上躬親侍膳
太皇太后鑾輿早晚出入
上櫜鞬騎導執禮恭謹道路觀瞻咸頌
聖孝隆古未有也
駐蹕李家橋
召入
帳殿賜食夜深而退此後率以為常不盡紀
扈從恭紀二首
金麾玉幰動鳴鑾宫扇開時夾道看淡蕩柳風初
換律蘢蔥花氣不驚寒天倫有樂誠非易
帝孝無涯禮更難此日寰瀛同頌祝呼嵩遙徹五雲端
晴光藹藹下雲衢喜見
天家禮數殊六膳午調
親捧爵九斿晨動自經塗春深晚葉藏啼鳥風細輕輪
轉相烏藻衛前頭時載筆擬將三輔繼黃圖
甲戌天氣融和春風駘宕有晴光送遠目勝氣入
幽襟之意
駐蹕三河縣之兔東馬房按通州境上有煙墩五曰石
里燕郊東留村大黃莊高麗莊有子場三曰崇教
鳴玉花園又有馬房八自鄭村壩以下俱在城北
三四十里内乃前朝豢牧之所是夕侍於
帳殿
上曰明日當經盤山爾曾遊否臣士奇對曰昔聞盤山
乃畿輔名勝之地未曾登歴每切夢想
上命侍衛一人同(臣)明晨往遊兼
諭(臣)士竒曰上盤中盤及李靖菴淨業菴林木泉石尤
為幽䆳不可不到須窮一日之力從容眺望也(臣)
拜
命而出
乙亥曉行殘月尚在馬首同侍衛取徑盤山時訪
山家經漁子山在平谷縣東北十里上有大塜舊
傳黃帝陵也其上有軒轅臺下有軒轅廟唐陳子
昂詩云北登薊丘望求古軒轅臺尚想廣成子遺
跡白雲隈唐書子昂擢右拾遺會武攸宜討契丹
高置幕府表子昂參謀次漁陽攸宜輕易無將略
子昂諫之薊丘古漁陽地今讀其覽古詩前有小
序云丁酉歲吾北征出自薊門歴觀燕之舊都慨
然仰歎憶昔樂生鄒子羣賢之遊盛矣因登薊丘
作七詩以志之此其一也城南五里逆流河之西
有看花臺相傳金章宗玩花於此俱未及登策馬
行二十里許遙望峰崖層峭怪石磊落松栝千株
扶疎高下悉託根石上叢條交蔭時方春夏之交
景物明媚山花半謝山鳥亂啼細路崚嶒馬為屢
却憩李靖菴菴後有峰高二里頂廣四丈而平為
李靖舞劍臺云靖伐高麗過此唐李從簡來遊為
題數字嶺上一石如人著幞頭坐而义腰土人目
為石尉遲東十里為雙峰寺過砂嶺高二百餘仞
樵路宛轉僅通人行灌莽荒榛未得安步循巖數
十轉心目漸高每度一折山情易向樵聲自谷中
起下視初不見人又二十里將抵上盤積石齒齒
時聞人語在天上亦不敢仰視横嶺懸度積石相
乘直上可三百尺至盤頂雲罩寺下視村落但見
柔煙巔有舍利塔登覽極遠志稱影落塞外上有
二龍潭下有潮井小坐憩息復尋少林寺寺傍紅
龍池鑿石如龍以朱塗之甚不可解稍下為中盤
寺一泉出峭壁草石間曲折作溪徑石竇下為砂
河戊午九月
上遊中盤寺愛其幽勝書戸外一峰兼
御製詩曰中盤遙見蓮花峰日出山林氣色重老衲題
詩渾半偈
翠輿臨發又從容今鐫於石亦茲山之榮遇也將遊
淨業菴天已垂暮山光嵐氣濛濛濕衣下山行二
十餘里抵
御營已二鼓矣誌載盤山一名盤龍山在薊州西北二
十五里高二千仞周百餘里勢磅礴而盤桓因以
為名昔人有云南距滄溟西盡泃水東放碣石自
遠望之層巒疊翠崒嵂排空殆非虚語
駐蹕薊州所屬鄭家莊北得記一篇詩十首
賜遊盤山記
康熙二十二年三月二十日
鑾輿東巡(臣)士竒以職在禁近得從屬車越明日道經
薊野盤山翠色落人衣裾
上念(臣)性躭林壑命往遊焉凌晨策馬由平谷登大嶺
緣仄徑至李靖菴觀舞劍臺歴青陽峪猿攀蟻附
凌高降深二十餘里過雙峰寺至峰頂登黃龍祖
師殿及舍利塔俯視盧龍古塞黃花白狼三千里
外烽臺濠塹瞭然目中真大觀也憩雲罩寺僧指
淨業上方白猿洞天門開諸勝人蹤希絶悵然久
之循山徑遊古中盤十餘里中巖谷深隠積石趾
錯泉琤琮流石罅襍雜蔚蔚屢引清興入正法院
仰瞻
御製遊盤山詩雄渾高華增輝巖穴夫盤山屹立薊門
遠望之渾然一峰入山則竒峯疉出而九花雙峰
紫盖挂月自來為尤著盤桓起伏百有餘里水石
潺潺古松萬株鬱鬱蒼蒼是山之所以獨擅其勝
耶至其土人所言除夜聖燈為山中靈蹟則(臣)未
之信也(臣)少懷微尚分當隠約窮岫
知遇以來待詔金馬門者七年出入於紫宸者又五年
早夜兢兢不敢自佚雖遙想靈山有愛嘉名無由
欣對豈期豹尾之下遂有□遊之人登臨永日亦
足以融養淳淑遂其所適之性耳雖遐心之可託
實
君恩之難㤀執筆賦詩明其淡泊之志而已
盤山
昔讀寰中記茲山勞夢想十年思一遊塵事日鞅
掌扈蹕過薊門承
恩恣觀賞驅馬踰崔嵬趣途漸深廣縈迴石徑紆盤旋
下復上山勢兀嶙峋奔崖盡骯&KR1507;緩策登危峰煩
襟為一爽嚶嚶野鳥鳴汩汩山溪響暮春天氣佳
小憩在林莽松泉臣所須性志本疎朗茫茫屬車
塵時曳青藤杖從來箕潁心對此聊俯仰
李靖菴
夾天開小徑岝㠋隠諸峰黛色千崖石濤聲萬里
松林深微見寺谷静遠聞鐘虚閣何年借聊清塵
外蹤
雲罩寺
蘿磴雲中出花宫象外懸登臨空大漠呼吸逼青
天締構神功健香燈寳地偏無生難可問小坐亦
泠然
上盤絶頂
千仞聳危岫孤高數上盤扶笻看更險捫葛步仍
難天外松風落崖邊草色寒塵襟一以滌獨立感
無端
登舍利塔
穿雲尋雁塔掃石憩山椒晴影臨邊塞天風下泬
寥斷階苔半掩廢碣字全銷颯沓聞清籟鈴聲徹
半霄
古中盤
丘壑茲多美流連空復情出山泉决决遷樹鳥嚶
嚶暝色催歸騎樵歌引客程何如友麋鹿日日卧
香蘅
正法禪院
一徑入空林重巖秀色深暫來青嶂下聊暢白雲
心澗影留僊蹕山光動
睿吟今朝遍幽賞歸路日將沉
自雙峰寺望上盤山
崒嵂雙峰日已西空山寂寂鳥頻啼依稀樵徑無
人跡只有花香送馬蹄
松下禪扉報午鐘溪橋路斷白雲封山僧指點遙
岑寺猶隔巑岏四五峰
下盤山作
撲面紅塵暗客衣年來蠟屐事全稀却從仗外看
山色一路題詩歴翠微
丙子曉起入侍
帳殿
上問爾遊盤山曾有詩否(臣)士竒對曰此地山川𩔖多
雄偉盤山細石長松境獨幽秀真為名區疇昔夢
寐思得一遊不意扈從之時蒙
恩賜(臣)登眺行幄中曾草記一篇詩數首所懷尚未能盡
上曰俟至溫泉錄出朕將覽焉
駐蹕遵化州所屬稻地里
丁丑惠風初拂見山家桃花掩映籬落得詩一首
駐蹕遵化州所屬蔡家莊
見山家桃花
三月年光過漸稀尚餘紅蘂綻山扉多應野外無
拘束留得春光緩緩歸
戊寅扈
蹕登景忠山山在遷安縣界亭亭孤峙高數十丈鑿石
為磴折旋而上路徑陡絶歴十餘級一轉輒有小
祠可以坐憩其巔祀碧霞元君殿宇華㓗香火甚
盛
上登陟從容早至絶巘(臣)愧無濟勝具追隨獨後
上題靈山秀色四字
命侍衛掖(臣)而升午後微雨經三屯營郛郭堅固居人
駢襍明總兵戚繼光鎮此路傍祠廟多祀之
駐蹕遷安縣所屬灤河岸遷安本漢之令支縣令音零
支音秖即離支也東漢縣廢遼始於令支故城遷
定州安喜縣於此置安喜縣金大定間始易今名
桑欽水經曰濡水從塞外來東南過遼西令支縣北
酈道元注云濡水出禦彜鎮東南其水二源雙川
夾山西北流出合成一川又西北逕禦彝故城東
鎮北百四十里北流左道則連泉水注之又西北
逕淥水池南其水淵而不流又曲而東逕故城北
連結池沼謂之連泉浦又東北注難河右則汗水
入焉水出東塢南西北流逕沙野南名曰沙鎮西
北入難河濡難聲相近遂語譌耳濡水又北逕沙
野西又北逕箕安山東北流逕林山北有池潭濡
水又東南流逕令支縣故城東王莽之令氏亭也
夀河水入焉水出令支縣藍山南後魏輿地風土
記云藍山者其色藍翠重疊故名之也又一統志
云灤河源自口北開平來逕遷安縣界至盧龍縣
南合漆河四十五里入灤州又南至樂亭縣入於
海又灤州志灤河在州城東三里發源於炭山亂
泉濆湧合流東一百二十里至宣府又東北一百
二十里至雲州堡又東北三百六十里至桓州又
自桓州過口北又自北而南入上都開平界東流
七百里至欒陽營又一百六十里至遷安縣又東
南六十里至盧龍縣西南合流於漆水又南四十
里至灤州又南五十里至岳婆港夾樂亭縣東為
葫蘆河西為淀流河合流六十里至馬頭營又二
十里為綠洋溝入於海按灤水前皆無名禹貢夾
右碣石入於河註云其水如遼濡滹易皆中高不
與河通故必自北海然後能達河也漢地理志遼
西郡肥如縣註玄水東入濡水濡水南入海陽顔
師古曰濡音乃官反遼史黃□水北出盧龍山南
流入於濡水而五音集韻則云濡水名一作渜在
遼西肥如海陽又云濡奴官切盖音灤也方氏通
雅亦曰濡水音乃官反今字書韻書失此音据此
則今水有灤而無濡且渜灤字形相𩔖豈古或通
用而然耶
駐蹕遷安縣所屬灤河岸
登景忠山絶頂應
制
曉仗肅前驅遠峰忽迎面騁目迷煙蘿游鞅豁蔥
蒨偪仄馬難旋鬱紆磴屢變五步十步中髣髴樓
閣現直上丹梯懸横題金粉絢天氣引
翠華斯須若奔電峻陟慙微躬傳呼復扶倩憑虚廼
振衣心悸目猶眩俄驚巔崖間飛翥盡美善山光
愜
睿情萬靈答隆眷
扈從過三屯營
百雉巖巖古鎮雄野祠多祀戚元戎荒屯黃犢耕
春雨老樹烏鴉噪晚風壁壘遙分榆塞北旌旗曾
駐薊門東登壇將略今誰在寂寂花開亂草中
己卯河干設
帳殿幕城
上奉
太皇太后駕臨觀覽
上率侍衛操小舟捕魚以奉晨餐聞
太皇太后慈顔喜悅賞賚甚厚隨從舟中者皆得拜
賜焉賦恭紀詩一首未刻
上坐帳殿中(臣)士竒侍
上言灤河之水來自塞外論斷形勢如觀指掌仰見
宸衷經天緯地之學非(臣)淺陋所能窺測也晚復張宴
岸側宴内大臣及近侍諸臣天既薄暮隔河山色
輕翠迎人波光蕩漾青林送影(臣)士竒蒙
賜紫金杯酒且
諭(臣)曰今晚可不侍行殿必飲此杯也(臣)士竒感
恩飲畢再賦恭紀詩一首仍
駐蹕遷安縣所屬灤河岸
駐蹕灤河恭紀
崔嵬帳殿俯清流波影瀠洄曉霧收隔岸蒼巖開
畫障傍筵芳樹隠丹騶銀梭入饌初張罟翠釜烹
鮮正泊舟為奉
慈仁心豫悦漫云灞滻作春遊
灤河侍宴恭紀
澄波浩浩漾斜暉手捧金螺坐翠微捲幔河山來
帝座按圖形勢繞皇畿潛鱗競向頽陽躍白鷺遙看破
暝飛何幸叨逢瑤水宴身同藻荇沐光輝
庚辰
駕回幸溫泉
駐蹕遵化州城東按遵化本漢右北平境唐於此置馬
監及鐵冶因縣焉今因
陵寢重地改為州治志稱遵化北有五里河源自片石谷
口流坡谷間數里始合沽河又陽河出鮎魚口黎
河清水河出道溝峪口俱西南流會沽河水經注
云沽水又南出峽岸有二城世謂之獨固門以其
藉險憑固易為依居兩壁昇聳疏通若門今獨固
門一名龍門在遵化州南十餘里上合下開開處
高六丈許水自懸崖傾瀉而下觸石成井奔盪之
聲轟然若雷石門峽在遵化西五十里有石將軍
在陜西高三丈水經注云灅水又東南逕石門峽
山高嶄絶壁立洞開俗謂之石門口漢中平四年
漁陽張純反殺右北平太守劉政五年遼東太守
楊絃與中郎將孟溢率公孫瓚討純戰於石門大
敗之即此地也
辛巳
太皇太后駕至溫泉宫是日
上謁
孝陵隨往
仁孝皇后
孝昭皇后陵
駐蹕鮎魚池行宫鮎魚池舊有城堡以山頂石似鮎魚
故名湯泉在遵化西北四十里福泉山下寬平約
半畆許有泉沸出明總兵戚繼光甃石為池築堂
其上曰九新
世祖章皇帝駕常臨幸命建宫其旁丹碧而已不加華彩
其池更以白玉石甃之深二丈方四尋鑿石為龍
吻噴甚怒其泉深碧可鑑氣極溫煖投錢池中翻
若黃蝶百折乃至底四壁碑刻唐順之汪道昆周
天球詩最後一小石刻明武宗宫人王氏詩云絶
塞窮冬凍異常小池何事煖如湯可憐一脉溶溶
水不為人間洗冷腸又有寒泉去湯泉數武出於
泥沙以劑泉之溫明王衡湯泉記曰泉本寒沁有
石根可一畆𩔖焦釜覆之水受石性故沸所不及
則否蓋數武之内而水火共鼎亦一竒也宫又有
寺建自貞觀二年名福泉寺攷博物志云凡水有
石流黃其泉則溫或云神人所煖主療人疾唐子
西云或說貴州地性酷烈故山谷多湯泉或說水
出硫黃地中即溫今臨潼湯泉乃在正西而貴州
餘水未必皆熱則地性之說固已失之以硫黃置
水中水未必皆熱則硫黃之論亦未為得竊意湯
泉在天地間自為一𩔖受性本然不必有待然後
溫也水經注云古右北平徐無城北庾水出焉西
南流與灅水合又東南流與溫泉水合按魏土地
志云徐無城北有溫湯宋王存九域志遵化縣福
泉山下水沸出溫可燖雞旁引為池方平如鑑而
水經注言溫泉水源出北山溪是今福泉疑即溫
源也南流百步伏入地中又折而東南逕石門峽
是即今石門口也是歲三月六日以
兩皇后山陵之役扈從諸臣蒙
恩賜觀湯泉同大學士(臣)明珠李霨尚書(臣)梁清標吳
正治魏象樞朱之弼王熙左都御史(臣)徐元文侍
郎(臣)楊永寧李天馥項景襄杜臻翰林院學士(臣)
張英侍講學士(臣)張玉書詹事(臣)沈荃王颺昌蔣
弘道通政使司通政(臣)王盛唐大理寺卿(臣)張雲
翼太常寺卿(臣)崔澄編脩(臣)杜訥及(臣)士竒賦詩
應
制將勒石以垂不朽今附(臣)詩於左
三月六日
駐蹕馬蘭谷(今呼多作峪)
賜觀溫泉應
制(有序)
盖聞炎精所藴氣蒸山下之蒙陽德方升煖應谷
中之律惟聖人出而地不愛寳斯靈澤通而天其
降祥兹温泉者邇薊苑之神臯當漁陽之勝地一
峰特秀湧瑤波銅浦之竒二水分流具養德和神
之用恭遇我
皇上格天大孝欽奉我
太皇太后應地弘慈御此仙源聿增景福爰選
萬幾之暇時乘六龍以從雲軿引鸞輅齊驅孝推一本
野日共山花俱粲慶溢九垓斯
帝室之鴻庥洵天倫之樂事然循源甃石不聞唐宗增
飾之勞緣砌築宫祗同陶后土茅之略避九成之
暑鄙彼甘泉乘三月之和踵於上已(臣)獲隨
龍馭式覩
天心祗奉
明綸再賡巴奏蕪俚不剪難宣醴瑞於堯年祝願何窮
竊比蒲生夫舜日五言恭賦四律兼成
碧巘疏靈液虚明湛一泓入階同草色響溜作松
聲朔野寒堪辟春山暖倍生真看涵育遠萬彙荷
相成
文母調神處山阿道路通丹甍開殿迥白石甃池工表瑞
稱炎德承歡洽
聖衷茅茨仍不剪樸略有唐風
半嶺駐鳴驂仙源
詔許探沼中浮淑氣空外捲晴嵐濺石流仍㓗分杯
味獨丼由來湯谷裏不羡菊花潭
勝日宜登覽川原夕照開澗花含宿雨隴麥拆輕
雷(前一日初雷)地接
園林近班隨岳牧來太和蒸宇宙遙作五雲堆
皇上奉
太皇太后駐蹕溫泉宫恭紀
離宫湯殿接清虚龍首澄泓暖溜瀦碧草遠分貔
虎衛紅雲低護鳳鸞輿
天恩自許陪仙仗臣職何堪注起居巖下松蘿烟靄合
蘢蔥佳氣萬年餘
壬午黎明
上詣
孝陵致祭(臣)士竒恭紀詩十六韻
駐蹕鮎魚池行宫
扈從謁
孝陵恭紀十六韻
峻極開神域潛靈結奥區氤氲羣象集起伏衆山趨秀
嶺看千疊平陽面一隅豐碑何嶻&KR1110;複道盛規模蔥鬱
長松古潺湲曲澗紆春林花燦爛曉嶂樹扶蘇翹首瞻
陵闕攀髯憶鼎湖肇基宏
帝業開運握乾符雨露寰瀛洽烽煙率土無萬年綿玉
歷廿載閟珠襦柏殿丹雲護苔階石馬趺遺衣同
禹服廟器列商瑚穆穆
皇情遠森森羽衛驅輕風生䆳谷薄霧隠崇途拜謁微
班忝齋誠大禮輸龍門回望處佳氣積蒼梧
癸未
上至純親王停櫬之所祭奠微雨復霽
駐蹕鮎魚池行宫
四月朔甲申
上行圍茅鹿山射得二麞就山陽張幄炙鮮
賜内大臣及近侍諸臣因
問(臣)杭州飛來峰及泠泉亭景物(臣)士竒對曰唐白居
易記云山樹為蓋巖石為屏雲從棟生水與階平
約略見之矣
駐蹕鮎魚池行宫
乙酉
上周視
孝陵風水按
孝陵本鳳臺山在遵化州南四十里峰巒層秀頂如華盖
羣岫環拱衆水來歸規模宏整天造地設五峰山
在東北崛起東曰快目南曰瑞雲西曰紅翠北曰
虎嵒中曰紫盖綿聯起伏互相擁護真竒境也今
封為
昌瑞山載祀典
駐蹕紅門外
丙戌
駐蹕鮎魚池行宫(臣)錄盤山遊記及詩進呈
御覽
丁亥隨
上行圍過馬蘭谷馬蘭關舊設副將駐防關口其標下
守備駐馬蘭谷守
陵官員及上三旗甲士襍居於此方二月時
兩皇后山陵巨典(臣)士奇同學士(臣)張英編修(臣)杜訥
寄寓道院旬有餘日春花未放兹來已綠葉成隂
矣
駐蹕鮎魚池行宫
再至馬蘭谷懷學士(臣)張英編脩(臣)杜訥
春深谷口上陵時坐卧閒房十日期細雨纔抽松
葉暗驚雷催放杏花遲還家未久山光别扈蹕重
來草色滋今日經過懷舊侣遙知退食自彤墀
松亭行紀卷上
