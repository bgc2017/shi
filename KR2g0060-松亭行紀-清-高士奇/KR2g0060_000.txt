松亭行紀傳記𩔖四(雜錄之屬)
提要
(臣)等謹案松亭行紀二卷
國朝高士竒撰康熙辛酉二月癸酉
聖祖仁皇帝恭奉
太皇太后行幸温泉四月戊子
駕出喜峰口士竒皆扈從因記其往來所經謂喜峰
口為古松亭關故以名書然松亭關在喜峰
口外八十里士竒合而一之未詳攷也所述
灤河源流亦不明確至温泉有朱砂礬石硫
黃三種
聖祖御製幾暇格物編中言之甚明士竒日侍
禁闥典文翰之職不應不睹乃仍襲宋唐庚揣測
之說殆不可解以其叙出山川風景足資考
證而附載詩文亦皆可觀故所著塞北小抄
别存其目而此編則仍錄之焉乾隆四十六
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
