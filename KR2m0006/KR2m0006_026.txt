西漢會要卷二十六
宋徐天麟撰
學校下
圖書下
儒五十三家八百三十六篇
道三十七家九百九十三篇
隂陽二十一家三百六十九篇
法十家二百一十七篇
名七家三十六篇
墨六家八十六篇
從横十二家百七篇
雜二十家四百三篇
農九家百一十四篇
小說十五家千三百八十篇
凢諸子百八十九家四千三百二十四篇
賦二十家三百六十一篇
賦二十一家二百七十四篇
賦二十五家百三十六篇
雜賦十二家二百三十三篇
歌詩二十八家三百一十四篇
凡詩賦百六家千三百一十八篇
兵權謀十三家二百五十九篇
兵形勢十一家九十二篇圖十八卷
隂陽十六家二百四十九篇
兵技巧十三家百九十九篇
凡兵書五十三家七百九十篇圖四十三卷漢興張
良韓信序次兵法凡百八十二家刪取要用定著三
十五家諸吕用事而盜取之武帝時軍政楊僕捃摭
遺逸紀奏兵錄猶未能備至於孝成命任宏論次兵
書為四種
天文二十一家四百四十五卷
歷譜十八家六百六卷
五行三十一家六百五十二卷
蓍龜十五家四百一卷
雜占十八家三百一十三卷
形法六家百二十二卷
凡數術百九十家二千五百二十八卷
醫經七家二百一十六卷
經方十一家二百七十四卷
房中八家百八十六卷
神仙十家二百五卷
凡方技三十六家八百六十八卷
大凡書六略三十八種五百九十六家萬三千二百六
十九卷(並藝文志)
雜錄
漢元年高祖入關蕭何盡收秦丞相府圖籍文書(本紀)
惠帝四年除挾書律(本紀)
御史中丞在殿中蘭臺掌圖籍秘書(百官表臣天麟謹按通典云漢凡圖)
(書所在有石渠石室延閣廣内貯之於外府又有御史中丞居殿中掌蘭臺秘書及麒麟天禄二閣藏之於内)
(禁)
成帝河平三年劉向校中秘書謁者陳農使使求遺書
於天下(本紀臣天麟按劉歆七略云外則有太常府太史博士之藏内則有延閣廣内秘丞之)
史記石室金匱之書(司馬遷傳)
蘇昌為太常坐籍霍山書泄秘書免(百官表師古曰以秘書借霍山)
霍山坐寫秘書自殺(光傳)
河間獻王脩學好古實事求是從民得善書必為好寫
與之留其真加金帛賜以招之繇是四方道術之人不
遠千里或有先祖舊書多奉以奏獻王者故得書多與
漢朝等是時淮南王安亦好書所招致率多浮辯獻王
所得書皆古文先秦舊書周官尚書禮禮記孟子老子
之屬皆經傳說記七十子之徒所論其學舉六藝立毛
氏詩左氏春秋博士脩禮樂被服儒術造次必於儒者
山東諸儒者從而遊(本傳)
講論經義(校讎附)
瑕丘江公受榖梁春秋及詩於魯申公傳子至孫為博
士武帝時江公與董仲舒並仲舒通五經能持論善屬
文江公呐於口上使與仲舒議不如仲舒而丞相公孫
弘本為公羊學比輯其議卒用董生於是上因尊公羊
家詔太子受公羊春秋由是公羊大興太子既通復私
問榖梁而善之其後寖微唯魯榮廣王孫皓星公二人
受焉廣盡能傳其詩春秋高材敏捷與公羊大師眭孟等
論數困之故好學者頗復受榖梁沛蔡千秋少君梁周
慶幼君丁姓子孫皆從廣受千秋又事皓星公為學最
篤宣帝即位聞衛太子好榖梁春秋以問丞相韋賢長
信少府夏侯勝及侍中樂陵侯史高皆魯人也言榖梁
子本魯學公羊氏迺齊學也宜興榖梁時千秋為郎召
見與公羊家並說上善榖梁說擢千秋為諫大夫給事
中後有過左遷平陵令復求為榖梁者莫及千秋上愍
其學且絶迺以千秋為郎中戶將選郎十人從受汝南
尹更始翁君本自事千秋能說矣會千秋病死召江公
孫為博士劉向以故諫大夫通達待詔受榖梁欲令助
之江博士復死迺召周慶丁姓待詔保宫使卒授十人
自元康中始講至甘露元年積十餘歲皆明習迺召五
經名儒太子太傅蕭望之等大議殿中平公羊榖梁同
異各以經處是非時公羊博士嚴彭祖侍郎申輓伊推
宋顯榖梁議郎尹更始待詔劉向周慶丁姓並論公羊
家多不見從願請内侍郎許廣使者亦並内榖梁家中
郎王亥各五人議三十餘事望之等十一人各以經誼
對多從榖梁由是榖梁之學大盛(儒林傳)
孝宣甘露三年三月詔諸儒論五經同異太子太𫝊蕭
望之等平奏其議上親稱制臨决焉(紀)
韋玄成拜淮揚中尉受詔與蕭望之及五經諸儒雜論
同異於石渠閣條奏其對(玄成傳臣天麟謹按三輔黃圖云石渠閣蕭何造其下龍)
(石為渠以導水若今御溝因為閣名所藏入關所得秦之圖籍至成帝又於此藏書焉天禄藏閣藏典籍之所)
(漢宫殿疏云天禄麒麟閣蕭何造以藏書處賢才也)
施讎受王孫易為博士甘露中與五經諸儒雜論同異
於石渠閣(本傳)
梁丘臨傳賀易甘露中奉使問諸儒於石渠(梁丘賀傳)
歐陽地餘傳尚書為博士論石渠(歐陽生傳)
林尊為博士論石渠(尊傳)
周堪與孔霸俱事大夏侯勝論於石渠經為最高(堪傳)
張山拊事小夏侯建為博士論石渠(本傳)
張生薛廣德以魯詩論石渠(王式傳)
戴德號大戴聖號小戴以博士論石渠(孟卿傳)
聞人通漢以太子舍人論石渠(上)
劉向受榖梁講論五經於石渠(本傳注云三輔舊事石渠閣在未央宫大殿北)
(以藏秘書)
五經雜議十八篇書議奏四十二篇
禮議奏三十八篇春秋議奏三十九篇
論語議奏十八篇(並見藝文志注云宣帝時石渠論)
少府五鹿充宗貴幸為梁丘易自宣帝時善梁丘氏說
元帝好之欲考其異同令充宗與諸易家議充宗乘貴
辯口諸儒莫能與抗皆稱疾不敢會有薦朱雲者召入
攝齋登堂抗首而請音動左右既論難連柱五鹿君故
諸儒為之語曰五鹿嶽嶽朱雲折其角繇是為博士(朱雲)
(傳)
成帝河平三年詔光禄大夫劉向校經傳諸子詩賦步
兵校尉任宏校兵書太史令尹咸校數術侍醫李柱國
校方技每一書已向輒條其篇目撮其指意錄而奏之
會向卒子歆卒父業歆於是總羣書而奏其七略有輯
略有六藝略有諸子略有詩賦略有兵書略有術數略
有方技略(藝文志)
班伯受詩於師丹大將軍王鳳薦伯宜勸學召見宴昵
殿容貌甚麗誦說有法拜為中常侍時上方鄉學鄭寬
中張禹朝夕入說尚書論語於金華殿中詔伯受焉既
通大義又講異同於許商遷奉車都尉數年金華之業
絶出(叙傳)
楊雄校書天禄閣(本傳)
國史
楚漢春秋九篇(陸賈所傳)
高祖傳十三篇(高祖與大臣述古語及詔策也)
孝文傳十一篇(文帝所稱及詔策)
大史公百三篇(十篇有錄無書)
馮商所續大史公七篇(商受詔續)
漢著記百九十卷(師古曰若今之起居注)
漢大年紀五篇(已上並藝文志)
史記石室金鐀之書(司馬遷傳)
柱下方書(張蒼為御史主柱下方書)
太常屬官有太史令丞
司馬氏世典周史至談為大史公大史公仕於建元元
封之間(如淳曰漢儀注大史公武帝置位在丞相上天下計書先上大史公副上丞相序事如古春秋)
(遷死後宣帝以其官為令行大史公文書而已晉灼曰百官表無大史公在丞相上又衛宏所說多不實未可)
(以為正師古曰談為大史令耳遷尊其父故謂之為公如說非也)大史公既掌天官不
治民有子曰遷遷生龍門耕牧河山之陽年十歲則誦
古文二十而南遊江淮上會稽探禹穴窺九疑浮沅湘
北涉汶泗講業齊魯之都觀夫子遺風鄉射鄒嶧阨困
鄱薛彭城過梁楚以歸於是遷仕為郎中奉使西征巴
蜀以南略卭筰昆明還報命是歲天子始建漢家之封
而太史公留滯周南不得與從事發憤且卒而子遷適
反見父於河雒之間大史公執遷手而泣曰予先周室
之大史也自上世嘗顯功名虞夏典天官事後世中衰
絶於予乎女復為大史則續吾祖矣今天子接千歲之
統封泰山而予不得從行是命也夫命也夫予死爾必
為太史毋忘吾所欲論著矣且夫孝始於事親中於事
君終於立身揚名於後世以顯父母此孝之大也夫天
下稱周公言其能論歌文武之德宣周召之風逹大王
王季思慮爰及公劉以尊后稷也幽厲之後王道缺禮
樂衰孔子脩舊起廢論詩書作春秋則學者至今則之
自獲麟以来四百有餘歲而諸侯相兼史記放絶今漢
興海内一統明主賢君忠臣義士予為大史而不論載
廢天下之文予甚懼焉爾其念哉遷俯首流涕曰小子
不敏請悉論先人所次舊聞不敢闕卒三歲而遷為大
史令紬史記石室金鐀之書五年而當大初元年十一
月甲子朔旦冬至天歷始改建於明堂諸神受紀大史
公曰先人有言自周公卒五百歲而有孔子孔子至於
今五百歲有能紹而明之正易傳繼春秋本詩書禮樂
之際意在斯乎意在斯乎小子何敢讓焉於是論次其
文卒述陶唐以来至於麟止自黃帝始逮漢繼五帝末
流接三代絶業周道既廢秦撥去古文焚滅詩書故明
堂石室金鐀玉版圖籍散亂漢興蕭何次律令韓信申
軍法張倉為章程叔孫通定禮儀則文學彬彬稍進詩
書往往間出自曹参薦蓋公言黃老而賈誼朝錯明申
韓公孫弘以儒顯百年之間天下遺文古事靡不畢集
大史公仍父子相繼纂其職曰於戲余維先人嘗掌斯
事顯於唐虞至於周復典之故司馬氏世主天官至於
余乎欽念哉罔羅天下放失舊聞王迹所興原始察終
見盛觀衰論考之行事略三代錄秦漢上記黃帝下至
於兹著十二本紀既科條之矣並時異世年差不明作
十表禮樂損益律歷改易兵權山川鬼神天人之際承
敝通變作八書二十八宿環北辰三十輻共一轂運行
無窮輔弼股肱之臣配焉忠信行道以奉主上作三十
世家扶義俶儻不令已失時立功名於天下作七十列
傳凡百三十篇五十二萬六千五百字為大史公書序
略以拾遺補藝成一家言協六經異傳齊百家雜語藏
之名山副在京師以俟後聖君子而十篇闕有錄無書
(張晏曰遷没之後亡景紀武紀禮書樂書兵書漢興以来將相年表日者列傳三王世家龜策列傳傅靳列傳)
(元成之間禇先生補闕作武帝紀三王世家龜策日者傳言辭鄙陋非遷本意也師古曰序目本無兵書張云)
(亡失此說非也劉奉世曰兵書即歷書蓋當時有二名耳)遷既死後其書稍出宣帝
時遷外孫平通侯楊惲祖述其書遂宣布焉(司馬遷傳)
賜書(諸侯王求書附)
班斿進讀羣書成帝賜以秘書之副(叙傳)
東平思王来朝上疏求諸子及太史公書上以問大將
軍王鳳對曰臣聞諸侯朝聘考文章正法度非禮不信
今東平王幸得来朝不思制節謹度以防危失而求諸
書非朝聘之義也諸子書或反經術非聖人或明鬼神
信物怪大史書有戰國從横權譎之謀漢興之初謀臣
竒策天官災異地形扼塞皆不宜在諸侯王不可予不
許之辭宜曰五經聖人所制萬事靡不畢載王審樂道
傅相皆儒者旦夕講誦足以正身虞意夫小辯破義
小道不通致遠恐泥皆不足以留意諸益於經術者不
愛於王對奏天子如鳳言遂不與(宣元六王傳)
黜百家
孝武初立卓然罷黜百家表章六經(本贊)
董仲舒對策曰春秋大一統者天地之常經古今之通
誼也今師異道人異論百家殊方意指不同是以上亡
以持一統法制數變人不知所守臣愚以為諸不在六
藝之科孔子之術者勿使並進邪辟之說滅息然後統
紀可一而法度可明民知所從矣(傳)
建元元年丞相綰奏所舉賢良或治申商韓非蘇秦張
儀之言亂國政請皆罷奏可(武紀)
西漢會要卷二十六
