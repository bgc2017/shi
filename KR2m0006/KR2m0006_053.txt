西漢會要卷五十三
宋徐天麟撰
食貨四
錢幣
秦兼天下幣為二等黃金以溢名為上幣銅錢質如周
錢文曰半兩重如其文而珠玉龜貝銀錫之屬為器飾
寶藏不為幣然各隨時而輕重無常漢興以為秦錢重
難用更令民鑄莢錢黃金一斤而不軌逐利之民蓄積
贏餘以稽市物痛騰躍米石至萬錢匹馬至百金(食貨志)
高后二年行八銖錢(本紀應劭曰本秦錢質如周錢文曰半兩重如其文漢鑄莢錢惠民)
(患其輕重至此復行八銖錢)
六年行五分錢(本紀即謂莢錢)
文帝五年四月為錢益多而輕更鑄四銖錢其文為半
兩(本紀食貨志)
武帝建元元年行三銖錢(本紀壞四銖造比也重如其文)
五年罷二銖錢行半兩錢(本紀)
自孝文更造四銖錢至元狩四年四十餘年從建元以
來用少縣官往往即多銅山而鑄錢民益盗鑄不可勝
數錢益多而輕物益少而貴有司言曰今半兩錢法重
四銖而姦或盗摩錢質而取鋊(鋊銅屑也)錢益輕薄而物貴
則遠方用幣煩費不省乃令縣官銷半兩錢更鑄三銖
錢重如其文其明年有司言三銖錢輕輕錢易作姦詐
乃更請郡國鑄五銖周郭其質令不得磨錢取鋊(食貨志按)
(本紀元狩五年罷半兩錢行五銖錢今以食貨志考之乃罷三銖非罷半兩通鑒考異亦云紀誤)
元鼎二年郡國鑄錢民多姦鑄錢多輕而公卿請令京
師鑄錢赤仄(應劭曰所謂子紺錢也如淳曰以赤銅為其郭)一當五賦官用非
赤仄不得行其後二歲赤仄錢賤民巧法用之不便又
廢於是悉禁郡國毋鑄錢專令上林三官鑄錢既多而
令天下非三官錢不得行諸郡國前所鑄錢皆廢銷之
輸入其銅三官而民之鑄錢益少計其費不能相當唯
真工大姦乃盗為之(同上)
自孝武元狩五年三官初鑄五銖錢至平帝元始中成
錢二百八十億萬餘云(同上)
宣元成哀平五世亡所變改(同上)
王莽居攝變漢制以周錢有子母相權於是更造大錢
徑寸二分重十二銖文曰大錢五十又造契刀錯刀契
刀其環如大錢身形如刀長二寸文曰契刀五百錯刀
以黃金錯其文曰一刀直五千與五銖錢凡四品並行(此以)
(後乃莽即真後事不復錄)
雜錄
元帝時貢禹言古者不以金錢為幣專意於農故一夫
不耕必有受其飢者今漢家鑄錢及諸鐵官皆置吏卒
徒攻山取銅錢一歲功十萬人已上中農食七人是七
十萬人常受其飢也鑿地數百丈銷隂氣之精地臧空
虚不能含氣出雲斬伐林木亡有時禁水旱之災未
必不繇此也自五銖錢起已來七十餘年民坐盗鑄錢
被刑者衆富人積錢滿室猶亡厭足民心動搖商賈求
利東西南北各用智巧好衣美食歲有十二之利而不
出租稅農夫父子暴露中野不避寒暑椊屮杷土手足
腁胝已奉穀租又出槀稅鄉部私求不可勝供故民弃
本逐末耕者不能半貧民雖賜之由猶賤賣以賈窮則
起為盗賊何者末利深而惑於錢也是以姦邪不可禁
其原皆起於錢也疾其末者絶其本宜罷採珠玉金銀
鑄錢之官亡復以為幣市井勿得販賣除其租銖之律
租稅祿賜皆以布帛及穀使百姓壹歸於農復古道便
議者以為交易待錢布帛不可尺寸分裂禹議亦寢(貢禹)
(傳及食貨志)
有上書言古者以龜貝為貨今以錢易之民以故貧宜
可改幣上以問師丹丹對言可改章下有司議皆以為
行錢以來久難卒變易丹老人忘其前語後從公卿議
(師丹傳)
錢禁
孝文五年除盗鑄錢令使民放鑄賈誼諫曰法使天下
公得顧租鑄銅錫為錢敢雜以鉛鐵為它巧者其罪黥
然鑄錢之情非殽雜為巧者不可得贏而殽之甚微為
利甚厚夫事有召禍而法有起姦今令細民人操造幣
之埶各隱屏而鑄作因欲禁其厚利微姦雖黥罪日報
其埶不止迺者民人抵罪多者一縣百數及吏之所疑
榜笞奔走者甚衆夫設法以誘民使入䧟阱孰積於此
曩禁鑄錢死罪積下今公鑄錢黥罪積下為法若此上
何賴焉又民用錢郡縣不同或用輕錢百加若干或用
重錢平稱不受法錢不立吏急而壹之虖則大為煩苛
而力不能勝縱而弗呵虖則市肆異用錢文大亂苟非
其術何鄉而可哉今農事棄捐而采銅者日蕃釋其耒
耨冶鎔炊炭姦錢日多五穀不為多善人怵而為姦邪
愿民䧟而之刑戮刑戮將甚不詳奈何而忽國知患此
吏議必曰禁之禁之不得其術其傷必大令禁鑄錢則
錢必重重則其利深盗鑄如雲而起棄市之罪又不足
以禁矣姦數不勝而法禁數潰銅使之然也故銅布於
天下其為禍博矣今博禍可除而七福可致也何謂七
福上收銅勿令布則民不鑄錢黥罪不積一矣偽錢不蕃
民不相疑二矣采銅鑄作者及於耕田三矣銅畢歸上
上挾銅積以御輕重錢輕則㠯術歛之重則㠯術散
之貨物必平四矣㠯作兵器㠯假貴臣多少有制用别
貴賤五矣㠯臨萬貨㠯調盈虛㠯收竒羡則官富實而
末民困六矣制吾棄財㠯與匈奴逐爭其民則敵必懷
七矣故善為天下者因禍而為福轉敗而為功今久
退七福而行博禍臣誠傷之上不聽是時吳㠯諸侯即
山鑄錢富埓天子後卒叛逆鄧通大夫也㠯鑄錢財過
王者故吳鄧錢布天下(食貨志下)
文帝除盗鑄錢令賈山上書諫以為變先帝法非是章
下詰責對以為錢者亡無器也而可以易富貴富貴者
人主之操柄也令民為之是與人主共操柄不可長也
其後復禁鑄錢(賈山傳)
景帝立人有告鄧通盗出徼外鑄錢下吏驗問頗有遂
竟案盡沒入之(本傳)
中六年定鑄錢偽黃金棄市律(本紀)
武帝元狩中盗鑄諸金錢罪皆死而民之犯者不可勝
數(食貨志)
自造白金五銖錢後五歲而赦吏民坐盗鑄金錢死者
數十萬人其不自發覺相殺者不可勝計赦自出者百
餘萬人然不能半自出天下大氐無慮皆鑄金錢矣(同上)
其後上林三官鑄錢既多而令天下非三官錢毋得行
而民之盗鑄錢者益少其費不能相當惟真工大姦乃
盗為之(食貨志)
白金皮幣
武帝元狩中縣官大空而富商賈或滯財役貧轉轂百
數冶鑄鬻鹽財或累萬金而不佐公家之急黎民重困
於是天子與公卿議更造錢幣以澹用是時禁苑有白
鹿而少府多銀錫有司言曰古者皮幣諸侯以聘享金
有三等黃金上白金為中赤金為下今半兩錢法重四
銖而姦或盗摩錢質而取鋊錢益輕薄而物貴則遠方
用幣煩費不省迺以白鹿皮方尺緣以繢為皮幣(按本紀元)
(狩四年造白金及皮幣)直四十萬王侯宗室朝覲享必以皮幣薦
璧然後得行又造銀錫白金以為天用莫如龍地用莫
如馬人用莫如龜故曰金三品其一曰重八兩圜之其
文龍名白撰直三千二曰以重差小方之其文馬直五
百三曰復小椭之其文龜直三百其後官鑄赤仄白金
稍賤民弗寶用縣官以令禁之無益歲餘終廢不行(食貨)
(志)
元鼎二年罷白金(武紀)
西漢會要卷五十三
