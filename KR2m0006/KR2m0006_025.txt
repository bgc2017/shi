西漢會要卷二十五
宋徐天麟撰
學校上
大學
高祖尚有干戈平定四海未遑庠序之事(儒林傳序)
武帝興大學(本贊臣天麟按三輔黃圖云太學在長安西北七里有市有獄)
董仲舒對策曰養士之大者莫大乎大學大學者賢士
之所關也教化之本原也願陛下興大學置明師以養
天下之士武帝立學校之官皆自仲舒發之(本傳)
元朔五年制曰蓋聞導民以禮風之以樂婚姻者居室
之大倫也今禮廢樂崩朕甚愍焉故詳延天下方聞之
士咸登諸朝其令禮官勸學講義洽聞舉遺興禮以為
天下先太常議予博士弟子崇鄉里之化以厲賢材焉
謹與太常臧博士平等議曰聞三代之道鄉里有教夏
曰校殷曰序周曰庠其勸善也顯之朝廷其懲惡也加
之刑罰故教化之行也建首善自京師始繇内及外今
陛下昭至德開大明配天地本人倫勸學興禮崇化厲
賢以風四方太平之原也古者政教未洽不備其禮請
因舊官而興焉為博士官置弟子五十人復其身太常
擇民年十八以上儀狀端正者補博士弟子郡國縣官
有好文學敬長上肅政教順鄉里出入不悖所聞令相
長丞上屬所二千石二千石謹察可者常與計偕詣太
常得受業如弟子一歲皆輒課能通一藝以上補文學
掌故闕其高第可以為郎中太常籍奏即有秀才異等
輒以其名聞其不事學若下材及不能通一藝輒罷之
而請諸能稱者臣謹按詔書律令下者明天人分際通
古今之誼文章爾雅訓辭深厚恩施甚美小吏淺聞弗
能究宣亡以明布諭下以治禮掌故以文學禮義為官
遷留滯請選擇其秩比二百石以上及吏百石通一蓺
以上補左右内史大行卒史比百石以下補郡太守卒
史皆各二人邊郡一人先用誦多者不足擇掌故以補
中二千石屬文學掌故補郡屬備員請著功令他如律
令制曰可自此以来公卿大夫士吏彬彬多文學之士
矣昭帝時舉賢良文學增博士弟子員滿百人宣帝末
增倍之元帝好儒能通一經者皆復數年以用度不足
更為設員千人郡國置五經百石卒史成帝末或言孔
子布衣養徒三千人今天子大學弟子少於是增弟子
員三千人歲餘復如故平帝時王莽秉政增元士之子
得受業如弟子勿以為員歲課甲科四十人為郎中乙
科二十人為太子舍人丙科四十人補文學掌故云(儒林)
(傳序)
武帝立五經博士開弟子員設科射策訖於元始一經
說至百餘萬言大師衆至千餘人(儒林傳贊)
元帝初元五年罷博士弟子毋置員以廣學者永光三
年冬復博士弟子員(紀)
辟廱
武帝封泰山還兒寬上夀曰間者聖統廢絶陛下發憤
祖立明堂辟廱(兒寬傳師古曰祖始也)
河間獻王来朝獻雅樂對三雍宫(景十三王傳應劭曰辟廱明堂靈臺也雍)
(和也言天地君臣人民皆和也)
成帝時犍為郡於水濱得古磬十六枚劉向因是說上
宜興辟廱設庠序陳禮樂隆雅頌之聲盛揖遜之容以
風化天下成帝以向言下公卿議會向病卒丞相大司
空奏請立辟廱案行長安城南營表未作遭成帝崩羣
臣引以定諡及王莽為宰衡欲耀衆庶遂興辟廱因以
簒位世祖中興迺營立明堂辟廱顯宗即位躬行其禮
養三老五更於辟廱威儀既盛美矣(禮樂志臣天麟按三輔黃圖漢辟廱)
(在長安西北七里河間獻王来朝獻雅樂武帝對之三雍宫即此)平帝元始五年劉歆
孔永孫遷平晏四人使治明堂辟廱得萬國驩心侯各
千戶(恩澤侯表)
郡國學
文翁為蜀郡守仁愛好教化見蜀地僻陋有蠻夷風文
翁欲誘進之乃選郡縣小吏開敏有材者張叔等十餘
人親自飭厲遣詣京師受業博士或學律令减省少府
用度買刀布蜀物齎計吏以遺博士數歲蜀生皆成就
還歸文翁以為右職用次察舉官有至郡守刺史者又
修起學宫於成都市中招下縣子弟以為學官弟子為
除更繇高者以補郡縣吏次為孝弟力田常選學官僮
子使在便坐受事每出行縣益從學官諸生明經飭行
者與俱使傳教令出入閨閤縣邑吏民見而榮之數年
争欲為學官弟子富人至出錢以求之繇是大化蜀地
學於京師者比齊魯焉至武帝時乃令天下郡國皆立
學校官自文翁為之始云(循吏傳)
元帝郡國置五經百石卒史(儒林序)
平帝元始三年立學官郡國曰學邑侯國曰校校學置
經師一人鄉曰庠聚曰序序庠置孝經師一人(紀)
何武為刺史行部必先即學宫見諸生試其誦論問以
得失(武傳)
圖書上
漢興改秦之敝大收篇籍廣開獻書之路迄孝武世書
缺簡脱禮壊樂崩聖上喟然而稱曰朕甚憫焉於是建
藏書之策置寫書之官下及諸子傳說皆充秘府至成
帝時以書頗散亡使謁者陳農求遺書於天下詔光禄
大夫劉向校經傳諸子詩賦步兵校尉任宏校兵書太
史令尹咸校術數侍醫李柱國校方技每一書已向輒
條具篇目撮其指意錄而奏之會向卒哀帝復使向子
侍中奉車都尉歆卒父業歆於是總羣書而奏其七略
故有輯略有六藝略有諸子略有詩賦略有兵書略有
術數略有方技略今刪其要以備篇籍(藝文志下同)
凡易十三家二百九十四篇易道深矣人更三聖世歴
三古及秦燔書而易為筮卜之事傳者不絶漢興田何
傳之迄於宣元有施孟梁丘京氏列於學官而民間有
費高二家之說劉向以中古文易經校施孟梁丘經或
脱去旡咎悔亡唯費氏經與古文同
凡書九家四百一十二篇書之所起遠矣至孔子纂焉
上斷於堯下迄於秦凡百篇而為之序言其作意秦燔
書禁學濟南伏生獨壁藏之漢興亡失求得二十九篇
以教齊魯之間訖孝宣世有歐陽大小夏侯氏立於學
宫古文尚書者出孔子壁中武帝末魯共王壊孔子宅
欲以廣其宫而得古文尚書及禮記論語孝經凡數十
篇皆古字也共王入往其宅聞鼓琴瑟鐘磬之音於是
懼乃止不壊孔安國孔子後也悉得其書以考二十九
篇得多十六篇安國獻之遭巫蠱事未列於學宫劉向
以中古文校歐陽大小夏侯三家經文酒誥脱簡一召
誥脱簡二率簡二十五字者脱亦二十五字簡二十二
字者脱亦二十二字文字異者七百有餘脱字數十書
者古之號令號令於衆其言不立具則聽受施行者弗
暁古文讀應爾雅故解古今語而可知也
凡詩六家四百一十六卷漢興魯申公為詩訓故而齊
轅固燕韓生皆為之傳或取春秋采雜說咸非其本義
與不得已魯最為近之三家皆列於學官又有毛公之
學自謂子夏所傳而河間獻王好之未得立
凡禮十三家五百五十五篇漢興魯高堂生傳士禮十
七篇訖孝宣世后倉最明戴聖慶普皆其弟子三家立于
學官禮古經者出於魯淹中及孔氏學七十篇文相似
多三十九篇及明堂隂陽王史氏記所見多天子諸侯卿
大夫之制雖不能備猶瘉倉等推士禮而致於天子
之說
凡樂六家百六十五篇漢興制氏以雅樂聲律世在樂
官頗能紀其鏗鏘鼓舞而不能言其義六國之君魏文
侯最為好古孝文時得其樂人竇公獻其書乃周官大
宗伯之大司樂章也武帝時河間獻王好儒與毛生等
共采周官及諸子言樂事者以作樂記獻八佾之舞與
制氏不相遠其内史丞王定傳之以授常山王禹禹成
帝時為謁者數言其義獻二十四卷記劉向校書得樂
記二十三篇與禹不同其道寖以益微
凡春秋二十三家九百四十八篇周室既微載籍殘缺
仲尼與左丘明觀魯史記因興以立功就敗以成罰丘
明論本事而作傳及末世有公羊榖梁鄒夾之傳四家
之中公羊榖梁立於學官鄒氏無師夾氏未有書
凡論語十二家二百二十九篇漢興有齊魯之說傳齊
論者昌邑中尉王吉少府宋畸御史大夫貢禹尚書令
五鹿充宗膠東庸生唯王陽名家傳魯論語者常山都
尉龔奮長信少府夏侯勝丞相韋賢魯扶卿前將軍蕭
望之安昌侯張禹皆名家張氏最後而行於世
凡孝經十一家五十九篇漢興長孫氏博士江翁少府
后倉諫大夫翼奉安昌侯張禹傳之各自名家經文皆
同唯孔氏壁中古文為異父母生之續莫大焉故親生
之膝下諸家說不安處古文字讀皆異
凡小學十家四十五篇古者八歲入小學故周官保氏
掌養國子教之六書謂象形象事象意象聲轉注假借
造字之本也漢興蕭何草律亦著其法曰太吏試學童
能諷書九千字以上乃得為史又以六體試之課最者
以為尚書御史史書令史吏民上書字或不正輒舉劾
六體者古文竒字篆書隸書繆篆蟲書皆所以通知古
今文字摹印章書幡信也漢興閭里書師合蒼頡爰歴
博學三篇斷六十字以為一章凡五十五章并為蒼頡
篇武帝時司馬相如作凡將篇無復字元帝時黃門令
史游作急就篇成帝時將作大匠李長作元尚篇皆
蒼頡中正字也凡將作則頗有出矣至元始中召天下
通小學以百數各令記字於庭中楊雄取其有用者以
作訓纂篇順續蒼頡又易蒼頡中重複之字凡八十九
章臣復續楊雄作十二章凡一百二章無復字六藝羣
書所載略備矣蒼頡多古字俗師失其讀宣帝時召齊
人能正讀者張敞從受之傳至外孫之子杜林為作訓
故并列焉
凡六藝一百三家三千一百二十三篇
西漢會要卷二十五
