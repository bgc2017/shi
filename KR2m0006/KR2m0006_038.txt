西漢會要卷三十八
宋徐天麟撰
職官八
使外國
孝武建元中月氐怨匈奴漢廼募能使者張騫以郎應
募使月氐(張騫傳)
元封五年詔令州郡察吏民有茂材異等可使絶國者
(本紀)
天漢元年遣蘇武以中郎將使持節送匈奴使留在漢
者武與副中郎將張勝及假吏募士斥侯百餘人俱(蘇武)
(傳)
卭筰願為内臣妾孝武廼拜司馬相如為中郎將建節
往使副使者王然于壺充國吕越人馳四乘之傳以賂
西南夷至蜀大守㠯下郊迎縣令負弩矢先驅(司馬相如傳)
天子聞張騫之言欲從蜀求大夏道廼令因蜀犍為發
間使四道並出出駹出莋出徙(音斯)卭出𤏡(張騫傳師古曰間使者求)
(間隙而行又蒯通傳注間使謂使人伺間隙而單行)
孝昭始元六年移中監蘇武前使匈奴留十九歲廼還
奉使全節㠯武為典屬國(本紀)
宣帝時光禄大夫義渠安國使行諸羌(趙充國傳)
元康元年上令羣臣舉可使西域者前將軍韓增舉上
黨馮奉世以衛候使持節送大宛諸國客(馮奉世傳)
元帝初元四年衛司馬谷吉使匈奴不還(本紀)
建昭三年使護西域騎都尉甘延壽副校尉陳湯矯發
戊巳校尉屯田吏士及西域胡兵攻郅支單于斬其首
傳詣京師(本紀)
蕭育遷謁者使匈奴副校尉(師古曰時㠯校尉為使於匈奴而育為之副故授副)
(校尉)後復為中郎將使匈奴(蕭望之傳)
蕭咸為中郎將使匈奴蕭由遷謁者使匈奴副校尉金
參使匈奴匈奴中郎將(師古曰㠯其出使匈奴故拜為匈奴中郎將)
行水灾流民
孝武元狩三年遣謁者勸有水灾郡種宿麥舉吏民能
假貸貧民者㠯名聞(本紀)
元鼎二年九月詔方今水潦移於江南方下巴蜀之粟
致之江陵遣博士中等分循行諭告所抵毋令重困吏
民有賑救饑民免其戹者具舉以聞(本紀)
元鼎中博士徐偃使行風俗偃矯制使膠東魯國鼓鑄
鹽鐡中軍奏偃矯制顓行非奉使體(終軍傳)
孝昭始元二年三月遣使者賑貸貧民毋種食者(本紀)
孝宣本始四年正月詔今歲不登已遣使者賑貸困乏
(本紀)
孝成建始三年九月詔廼者郡國被水灾流殺人民遣
諫大夫林等循行天下(本紀)
河平四年三月遣光禄大夫博士嘉等十一人行舉瀕
河之郡水所損傷困乏不能自存者財賑貸避水它郡
國在所冗食之舉淳厚有行能直言之士(本紀)
平當行流民幽州奉使十一人者為最(本傳)
陽朔二年秋關東大水流民欲入關者勿苛留遣諫大
夫博士分行視九月奉者不稱(本紀)
鴻嘉四年正月詔水旱為灾關東流冗者衆已遣使者
循行郡國被菑害什四㠯上民貲不滿三萬勿出租賦
逋貸未入皆勿收流民欲入關輙籍内(本紀)
孝哀初即位詔廼者河南潁川郡水出流殺人民壞廬
舍已遣光禄大夫循行舉籍賜死者棺錢人三千(本紀)
舉賢觀風
孝武元狩六年遣博士大等六人分循行天下存問鰥
寡廢疾亾㠯自振業者貸與之諭三老孝弟㠯為民師
舉獨行之君子召詣行在所士有特招使者之任也詳
問隠處亾位及冤失職姦猾為害野荒治苛者舉奏郡
國有所㠯為便者上丞相御史㠯聞(本紀下同)
孝昭始元元年遣故廷尉王平等五人持節行郡國舉
賢良問民所疾苦冤失職者
孝宣元康四年遣大中大夫彊等十二人循行天下存
問鰥寡覽觀風俗察吏治得失舉茂材異倫之士
本始二年遣使者持節詔郡國二千石謹牧養民而風
德化
孝元初元元年詔方田作時朕懼蒸庶之失業臨遣光
禄大夫褒等十二人循行天下存問耆老鰥寡孤獨困
乏失職之民延登賢俊招顯側陋因覽風俗之化
建昭四年臨遣諫大夫博士賞等二十一人循行天下
存問耆老鰥寡孤獨困乏失職之人舉茂材特立之士
孝成永始三年正月日有蝕之詔臨遣大中大夫嘉等
循行天下存問耆老民所疾苦其與部刺史舉淳樸謙
遜有行義者各一人
孝平元始四年遣大僕王惲等八人置副假節分行天
下覽觀風俗
舉冤獄
治獄使者内者令郭穰(宣紀)
孝宣五鳳四年四月日有蝕之詔㠯前使使者問民所
疾苦復遣丞相御史掾二十四人循行天下舉冤獄察
擅為苛禁深刻不改者(本紀)
孝成鴻嘉元年詔曰方生長時臨遣諫大夫理等舉三
輔三河弘農冤獄(本紀)
成帝初即位孔光為博士數使錄冤獄行風俗賑贍流
民奉使稱旨(本傳)
雜遣使
吳楚反以袁盎為大常奉宗廟使吳王吳王弟子德侯
為宗正輔親戚使(吳王濞傳)
宣帝時蔡祭以好農使勸郡國至大官(食貨志)
稲田使者燕倉
地節中光禄大夫郭昌使行河(溝洫志)
李尋以騎都尉使護河隄(李尋傳)
成帝時河决館陶河隄使者王延世使塞(溝洫志)
鴻嘉四年河隄都尉許商與丞相許孫禁行圖視方略
(溝洫志)
馮野王㠯故二千石使行河隄(馮野王)
平當㠯經明禹貢使行河為騎都尉領河隄(平當傳)
河平三年謁者陳農使使求遺書於天下
孝平元始元年遣諫大夫行三輔舉籍吏民㠯元壽二
年倉卒時横歛者償其直
元始二年使謁者大司馬掾四十四人持節行邊兵
元始二年郡國大旱蝗遣使者捕蝗(並本紀)
奉使矯制上
武帝即位汲黯為謁者東粤相攻上使黯往視之至吳
而還報曰粤人相攻固其俗不足以辱天子使者河内
失火燒千餘家上使黯往視之還報曰家人失火屋比
延燒不足憂臣過河内貧人傷水旱萬餘家或父子相
食臣謹以便宜持節發河内倉粟以賑貧民請歸節伏
矯制辠上賢而釋之(本傳)
元鼎中博士徐偃使行風俗偃矯制使膠東魯國鼓鑄
鹽鐡還奏事徙為大常丞御史大夫張湯劾偃矯制大
害法至死偃以為春秋之義大夫出疆有可以安社稷
存萬民顓之可也湯以致其法不能詘其義有詔下終
軍問狀軍詰偃曰古者諸侯國異俗分百里不通時有
聘會之事安危之埶呼吸成變故有不受辭造命顓已
之宜今天下為一萬里同風故春秋王者無外偃廵封
域之中稱以出疆何也且鹽鐡郡有餘臧正二國廢不
鼓不足以為利害而以安社稷存萬民為辭何也又詰
偃膠東南近琅邪北接北海魯國西枕泰山東有東海
受其鹽鐡偃度四郡口數田地率其用器食鹽不足以
并給二郡邪將埶宜有餘而吏不能也何以言之偃矯
制而鼓鑄者欲及春耕種贍民器也今魯國之鼓當先
具其備至秋乃能舉火此言與實反者非與偃以前三奏
無詔不惟所為不許而直矯作威福以從民望干名采
譽此明聖所必加誅也枉尺直尋孟子稱其不可今所
犯罪重所就者小偃自予必死為之邪將幸誅不加而
欲以采名也偃窮詘服罪當死軍奏偃矯制顓行非奉
使體請下御史召偃即罪奏可上善其詰有詔示御史
大夫(終軍傳)
浩侯王恢坐使酒泉矯制害當(功臣表)
宣帝元康元年上令羣臣舉可使西域者前將軍韓增
舉上黨馮奉世以衛候使持節送大宛諸國客至伊修
城會故莎車王弟呼屠證與旁國共殺其王萬年及漢
使者奚充國自立為王時匈奴又發兵攻車師成不能
下而去莎車遣使揚言北道諸國已屬匈奴矣於是攻
劫南道與㰱盟畔漢從鄯善以西皆絶不通都護鄭吉
校尉司馬意皆在北道諸國間奉世與其副嚴昌計以
為不亟擊之則莎車日彊其執難制必危西域遂以節
諭告諸國王因發其兵南北道合萬五千人進擊莎車
攻拔其城莎車王自殺傳其首詣長安更立它昆弟子
為莎車王諸國悉平威振西域奉世乃罷兵以聞帝召
見韓增曰賀將軍所舉得其人奉世遂西至大宛大宛
聞其斬莎車王敬之異於它使得其名馬象龍而還上
甚說議封奉世丞相將軍皆以為可獨少府蕭望之以
為奉世奉使有指而擅矯制違命發諸國兵雖有功效
不可以為後法即封奉世開後奉使者利以奉世為比
爭逐發兵要功萬里之外為國家生事於夷狄漸不可
長奉世不宜受封上善望之議以奉世為光禄大夫(馮奉)
(世傳)
西漢會要卷三十八
