西漢會要卷五十二
宋徐天麟撰
食貨三
算訾
訾算(景紀後二年服虔注云訾萬錢算百二十七)
算車船
武帝元光六年初算商車(本紀注云始稅商賈車船令出算)
時公卿言異時算軺車有差請算如故非吏比者三老
北邊騎士軺車一算(師古曰比例也身非為吏之例非為三老非為北邊騎士而有軺車)
(皆令出一算)商賈人船車二算船五丈以上一算匿不自占
占不悉戍邊一歲有能告者以其半畀之(食貨志)
算緡錢
武帝元狩四年初算緡錢(本紀李斐曰一貫千錢出算二十也師古曰謂有儲積錢)
(者計其緡而稅之)
公卿言異時算軺車賈人緡錢有差請算如故諸賈人
末作貰貸賣買居邑積諸物及商以取利者雖無市籍各
以其物自占率緡錢二千而一算(瓚曰此緡錢為是儲緡錢也故隨其用所)
(施施於利重者其算亦多)諸作有租及鑄(如淳曰以手力所作而賣之)率緡錢四
千而一算匿不自占占不悉戍邊一歲沒入緡錢有能
告者以其半畀之(食貨志)
元鼎三年十一月令民告緡者以其半與之(本紀)
天子既下緡錢令而尊卜式百姓終莫分財佐縣官於
是告緡錢縱矣(故令相告言也)楊可告緡徧天下中家以上大
氐皆遇告杜周治之獄少反者迺分遣御史廷尉正監
分曹往往即治郡國緡錢得民財物以億計奴以千萬
數田大縣數百頃小縣百餘頃宅亦如之於是商賈中
家以上大氐破民媮甘食好衣不事蓄臧之業而縣官
以鹽鐵緡錢之故用少饒矣(食貨志)
楊可方受告緡義縱以為此亂民部吏捕其為可使者
天子聞使杜式治以為廢格沮事業縱市(史記義縱傳)
元鼎四年令民得蓄邊縣官假馬母三歲而歸及息什
一以除告緡用充入新秦中(食貨志師古曰官得毋馬之息以給用度故除告緡)
(之令也)
租六蓄
武帝租及六蓄(西域傳贊)
昭帝元鳳二年令郡國無歛今年馬口錢(本紀文穎曰往時有馬口)
(出歛錢今省如淳曰所請租及六蓄也)
翟方進請算馬牛羊(張晏曰馬牛羊頭數出稅算千輸二十也)
雜稅
武帝太初四年徙弘農都尉治武關稅出入者以給關
吏卒食(本紀)
軍市租(馮唐傳魏尚為雲中守軍市租盡以給士卒)
市籍租(何武傳)
槀租(貢禹傳)
海租(食貨志耿夀昌白增海租三倍)
海稅(平紀注云海丞主海稅)
給獻費
高帝十一年詔曰欲省賦甚今獻未有呈吏或多賦以
為獻而諸侯王尤多民疾之令諸侯王通侯常以十月
朝獻及郡各以其口數率人歲六十三錢以給獻費(本紀)
以粟當賦
昭帝元鳳二年令三輔太常郡得以菽粟當賦(紀師古曰諸侯)
(應出賦算租稅者皆聽以菽粟當錢物也)
六年詔穀賤傷農今三輔太常穀賤其令以菽粟當今
年賦(本紀)
募民入粟
晁錯說文帝曰方今之務莫若使民務農欲民務農在
於貴粟貴粟之道在於以粟為賞罰今募天下入粟縣
官得以拜爵得以除罪如此則富人有爵農民有錢粟
有所渫夫能入粟以受爵者皆有餘者也取於有餘以
供上用則貧民之賦可損所謂損有餘補不足令出而
民利者也粟者王者大用政之本務令民入粟受爵至
五大夫乃復一人耳此其與騎馬之功相去遠矣爵者
上之所擅出於口而亡窮粟者民之所種生於地而不
乏夫得高爵與免罪人之所甚欲也天下使人入粟於
邊以受爵免罪不過三歲塞下之粟必多矣於是文帝
從錯之言令民入粟邊六百石爵上造稍增至四千石
為五大夫萬二千石為大庶長各以多少級數為差錯
復奏言陛下幸使天下入粟塞下以拜爵甚大惠也竊
恐塞卒之食不足用大渫天下粟邊食足以支五歲可
令入粟郡縣矣足支一歲以上可時赦勿收農民租時
有軍役若遭水旱民不困乏天下安寧歲熟且美則民
大富樂矣上復從其言迺下詔賜民十二年租稅之半
明年遂除民田之租稅(食貨志)
武帝通西南夷道悉巴蜀租賦不足以供之乃募豪民
田南夷入粟縣官而内受錢於都内(同上)
榷酤
文帝後三年詔曰以口量地其於古猶有餘而食之甚
不足者其咎安在無乃為酒醪以靡穀者多與(本紀)
景帝中三年夏旱禁酤酒(本紀)
後元年夏民得酤酒(本紀)
武帝天漢三年初榷酒酤(本紀韋昭曰以木渡水曰榷謂禁民酤釀獨官開置如道)
(路設木為榷獨取利也師古曰榷者獨步橋今略彴是)
昭帝始元六年二月詔有司問郡國所舉賢良文學民
所疾苦議罷鹽鐵榷酤秋七月罷榷酤官賣酒升四錢
(本紀按食貨志云弘羊與丞相千秋共奏罷酒酤)
鹽鐵
秦田租口賦鹽鐵之利二十倍於古漢興循而未改(食貨)
(志)
孝惠高后時吳有豫章銅山即招致天下亡命盗鑄錢
東煑海水為鹽以故無賦國用饒足(吳王濞傳)
班固贊曰吳王擅山之利能薄歛以使其衆逆亂之
萌自其子興古者諸侯不過百里山海不以封盖防
此矣
文帝後六年㢮山澤(本紀)
董仲舒說武帝曰宜少近古鹽鐵皆歸於民然後可善
治也(食貨志)
元狩中兵連不解縣官大空富商大賈冶鑄䰞鹽財或
累萬金而不佐公家之急於是以東郭咸陽孔僅為大
農丞領鹽鐵事(已上元狩四年事)五年大農上鹽鐵丞孔僅咸
陽言山海天地之藏宜屬少府陛下弗私以屬大農佐
賦願募民自給費因官器作䰞鹽官與牢盆(蘇林曰牢價直也今)
(世人言顧手牢如淳曰牢廪食也古者名廪為牢盆煑鹽盆也師古曰牢蘇說是)浮食竒民欲
擅斡山海之貨以致富羡役利細民其沮事之議不可
勝聽敢私鑄鐵器煑鹽者釱左趾沒入其器物郡不出
鐵者置小鐵官(鑄故鐵)使屬在所縣使僅咸陽乘傳舉行
天下鹽鐵作官府除故鹽鐵家富者為吏吏益多賈人
矣孔僅使天下鑄作器三年中拜為大農列於九卿而
縣官以鹽鐵緡錢之故用少饒矣(少史作益)益廣開置左右
輔初大農幹鹽鐵官布多置水衡欲以主鹽鐵及楊可
告緡上林財物衆乃令水衡主上林上林既充滿益廣
云云元鼎六年拜卜式為御史大夫式既在位見郡國
多不便縣官作鹽鐵器苦惡(鹽味苦器脆惡)賈貴或彊令民買
之迺因孔僅言事上不說漢連出兵三歲費仰大農以
均翰調鹽鐵助賦故能澹之(食貨志)
元鼎中博士徐偃使行風俗偃矯制使膠東魯國鼓鑄
鐵鹽還奏事徙為太常丞御史大夫張湯劾偃矯制大
害法至死偃以為春秋之義大夫出疆有可以安社稷
存萬民顓之可也湯以致其法不能詘其義有詔下終
軍問狀軍詰偃曰古者諸侯國異俗分百里不通時有
聘會之事安危之埶呼吸成變故有不受辭造命顓已
之宜今天下為一萬里同風故春秋王者無外偃巡封
域之中稱以出疆何也且鹽鐵郡有餘臧正二國廢不
鼓不足以為利害而以安社稷存萬民為辭何也又詰
偃膠東南近琅邪北接北海魯國西枕泰山東有東海
受其鹽鐵偃度四郡口數田地率其用器食鹽不足以
并給二郡邪將埶宜有餘而吏不能也何以言之偃矯
制而鼓鑄者欲及春耕種贍民器也今魯國之鼓當先
具其備至秋乃能舉火此言與實反者非偃已前三奏
無詔不惟所為不許而直矯作威福以從民望干名采
譽此明聖所必加誅也枉尺直尋孟子稱其不可令所
犯罪重所就者小偃自予必死而為之邪將幸誅不加
欲以采名也偃窮詘服罪當死軍奏偃矯制顓行非奉
使體請下御史召偃即罪奏可上善其詰有詔示御史
大夫(終軍傳)
元封元年桑弘羊為治粟都尉領大農盡民僅幹天下
鹽鐵迺請置大農部丞數十人分部主郡國各往往置
均輸鹽鐵官(食貨志)
昭帝即位六年詔郡國舉賢良文學之士問以民所疾
苦教化之要皆對願罷鹽鐵酒榷均輸官毋與天下爭
利示以儉節弘羊難以為國家大業所以制四夷安邊
足用之本不可廢也(食貨志)
所謂鹽鐵議者起始元中召文學賢良問以治亂皆對
願罷郡國鹽鐵酒榷均輸毋與天下爭利御史大夫弘
羊以為此迺所以安邊竟制域外國家大業不可廢也
當時相詰難頗有其議文至宣帝時汝南桓寬次公推
衍鹽鐵之議增廣條目極其論難著數萬言亦欲以究
治亂成一家之法焉其辭曰觀公卿賢良文學之議異
乎吾所聞聞汝南朱生言當此之時英俊並進賢良茂
陵唐生文學魯國萬生之徒六十有餘人咸聚闕庭抒
六藝之風陳治平之原知者贊其慮仁者明其施勇者
見其斷辨者騁其辭斷斷焉行行焉雖未詳備斯可略
觀矣山中劉子推言王道矯當世反諸正彬彬然弘博
君子也九江祝生奮史魚之節發憤懣譏公卿介然直
而不撓可謂不畏彊圉矣桑大夫據當世合時變上𣙜
利之略雖非正法鉅儒宿學不能自解博物通達之士
也然攝公卿之柄不師古始放於末利處非其位行非
其道果隕其性以及厥宗車丞相履伊呂之列當軸處
中括囊不言容身而去彼哉彼哉若夫丞相御史兩府
之士不能正議以輔宰相成同類長同行阿意苟合以
說其上斗筲之徒何足選也(車千秋贊)
宣帝地節四年詔鹽民食之而賈咸貴其減天下鹽賈
(本紀)
元帝元初五年罷鹽鐵官(本紀)
永光二年復鹽鐵官(紀按食貨志云元帝罷鹽鐵官三年而復之)
成帝綏和二年賜翟方進冊曰百僚用度各有數君增
益鹽鐵更變無常朕既不明隨奏許可云云方進自殺
(翟方進傳)
倚頓用鹽鐵起
甘鄲郭縱以鑄冶成業與王者埒富
蜀卓氏用鐵冶富
程鄭亦冶鑄賈魋結民富埒卓氏擅鹽井之利期年所
得自倍遂殖其貨
宛孔氏用鐵冶為業大鼓鑄家致數千金
丙氏以鐵冶起富至鉅萬(並貨殖傳)
西漢會要卷五十二
