西漢會要卷八
宋徐天麟撰
禮二(吉禮)
封禪
孝文十五年用新垣平言既郊見渭陽五帝於是使博
士諸生刺六經中作王制謀議巡狩封禪事明年人有
上書告平所言皆詐也下吏治誅垣平是後文帝怠於
改正服鬼神之事(郊祀志)
武帝初即位尤敬鬼神之祀漢興已六十餘歲矣天下
乂安縉紳之屬皆望天子封禪改正度也而上鄉儒術
招賢良趙綰王臧等以文學為公卿欲議古立明堂城
南以朝諸侯草廵狩封禪改歷服色事未就竇太后不
好儒術使人微伺趙綰等姦利事按綰臧自殺諸所興
為皆廢(郊祀志)
元狩元年上幸雍祠五畤獲白麟竒木博謀羣臣終軍對
曰宜因昭時令日改定告元苴白茅於江淮發嘉號于
營丘以應緝熙使著事者有紀焉(終軍傳)
司馬相如既病免家居茂陵天子曰相如病甚可往從
悉取其書若後之矣使所忠往(師古曰使者姓名也)而相如已死
家無遺書問其妻對曰長卿未死時為一卷書曰有使
來求書奏之其遺扎書言封禪事所忠奏焉天子異之
其辭曰伊上古之初肇自顥穹生民歷選列辟以迄乎
秦率邇者踵武聽逖者風聲紛輪威蕤堙滅而不稱者
不可勝數也繼昭夏崇號諡略可道者七十有二君罔
若淑而不昌疇逆失而能存黃帝之前遐哉邈乎其詳
不可得聞已五三六經載籍之傳維見可觀也書曰元
首明哉股肱良哉因斯以談君莫盛於堯臣莫賢於后
稷后稷創業於唐公劉發迹於西戎文王改制爰周郅
隆大行越成而后陵遲衰微千載亡聲豈不善始善終
哉然無異端審所由於前謹遺教於後耳故軌迹夷易
易遵也湛恩厖洪易豐也憲度著明易則也垂統理順
易繼也是以業隆於繦保而崇冠乎二后揆厥所元終
都攸卒未有殊尤絶迹可考於今者也然猶躡梁父登
太山建顯號施尊名大漢之德㷭涌原泉沕潏曼羨旁
魄四塞雲布霧散上暢九垓下泝八埏懷生之類沾濡
浸潤協氣横流武節焱逝邇陿游原迥闊泳末首惡鬱
沒闇昩昭晣昆蟲闓懌回首面内然后囿騶虞之珍羣
徼麋鹿之怪獸導一莖六穗於庖犧雙觡共抵之獸獲
周餘放龜于岐招翠黃乘龍於沼鬼神接靈圉賓於閒
館竒物譎詭俶儻窮變欽哉符瑞臻兹猶以為薄不敢
道封禪蓋周躍魚隕杭休之以燎微夫斯之為符也以
登介丘不亦恧乎進遜之道何其爽與於是大司馬進
曰陛下仁育羣生義征不譓諸夏樂貢百蠻執贄德牟
往初功無與二休烈液洽符瑞衆變期應紹至不特創
見意者太山梁父設壇場望幸蓋號以况榮上帝垂恩儲
祉將以慶成陛下嗛譲而弗發也挈三神之歡缺王道
之儀羣臣恧焉或謂且天為贊闇示珍符固不可辭若
然辭之是泰山靡記而梁甫罔幾也亦各並時而榮咸
濟厥世而屈說者尚何稱於後而云七十二君哉夫修
德以錫符奉符以行事不為越進也故聖王弗替而修
禮地祗謁欵天神勒功中嶽以章至尊舒盛德發號榮
受厚福以浸黎民皇皇哉斯事天下之壯觀王者之卒
業不可貶也願陛下全之而后因雜縉紳先生之略術
使獲曜日月之末光絶炎以展采錯事猶兼正列其義
祓飾厥文作春秋一蓺將襲舊六為七攄之無窮俾萬
世得激清流揚微波蜚英聲騰茂實前聖之所以永保
鴻名而常為稱首者用此宜命掌故悉奏其儀而覽焉
於是天子沛然改容曰俞乎朕其試哉乃遷思回慮總
公卿之議詢封禪之事詩大澤之博廣符瑞之富遂作
頌曰自我天覆雲之油油甘露時雨厥壤可游滋液滲
漉何生不育嘉穀六穗我穡曷蓄匪唯雨之又潤澤之
匪唯偏我汜布護之萬物熙熙懷而慕之名山顯位望
君之來君兮君兮侯不邁哉&KR3492;&KR3492;之獸樂我君圃白質
黑章其儀可喜旼旼穆穆君子之態蓋聞其聲今視其
來厥塗靡從天瑞之徵兹爾於舜虞氏以興濯濯之麟
游彼靈畤孟冬十月君徂郊祀馳我君輿帝用享祉三
代之前蓋未嘗有宛宛黃龍興德而升采色玄耀煥炳
煇煌正陽顯見覺寤黎烝於傳載之云受命所乘厥之
有章不必諄諄依類託寓諭以封巒披蓺觀之天人之
際已交上下相發允答聖王之事兢兢翼翼故曰於興
必慮衰安必思危是以湯武至尊嚴不失肅祗舜在假
典顧省厥遺此之謂也相如既卒五歲上始祭后土八
年而遂禮中嶽封於太山至梁父禪肅然(司馬相如傳)
是時李少君以祠竈卻老方見上言祠竈皆可致物而
丹砂可化為黃金黃金成以為飲食器則益夀益夀則
海中蓬萊仙者可見之以封禪則不死黃帝是也於是
天子始親祠竈後二年郊雍獲一角獸若麃然有司曰
陛下肅祗郊祀上帝報享錫一角獸蓋麟云於是以薦
五畤畤加一牛以燎賜諸侯白金以風符應合乎天也
於是濟北王以為天子且封禪上書獻泰山及其旁邑
天子以它縣償之常山王有罪□天子封其弟貞定以
續先王祀而以常山為郡然後五嶽皆在天子之郡(郊祀志)
元鼎四年上始巡幸郡縣寖尋於泰山矣其夏六月上
得寳鼎公孫卿有札書曰黃帝得寳鼎冕候問於鬼臾
區鬼臾區對曰黃帝得寳鼎神策是歲己酉朔旦冬至
得天之紀終而復始於是黃帝迎日推策後率二十歲
復朔旦冬至凡二十推三百八十年黃帝仙登于天卿
因所忠欲奏之所忠視其書不經疑其妄言謝曰寳鼎
事已決矣尚何以為卿因嬖人奏之上大說乃召問卿
對曰受此書申公申公已死上曰申公何人也卿曰齊
人與安期生通受黃帝言無書獨有此鼎書曰漢興復
當黃帝之時曰漢之聖者在之高祖孫且曾孫也寳鼎
出而與神通封禪封禪七十二王唯黃帝得上泰山封
申公曰漢帝亦當上封禪封禪則能僊登天矣黃帝萬
諸侯而神靈之封君七千天下名山八而三在變夷五
在中國中國華山首山太室山泰山東萊山此五山黃帝
之所常游與神會黃帝且戰且學僊患百姓非其道迺
斷斬非鬼神者百餘歲然後得與神通黃帝郊雍上帝
宿三月鬼臾區號大鴻死葬雍故鴻冢是也其後黃帝
接萬靈明庭明庭者甘泉也所謂寒門者谷口也黃帝采首山
銅鑄鼎於荆山下鼎既成有龍垂胡䫇下迎黃帝黃帝上騎羣
臣後宮從上龍七十餘人龍迺上去餘小臣不得上迺悉持龍
䫇龍䫇拔墯墯黃帝之弓百姓仰望黃帝既上天乃抱其弓
與龍䫇號故後世因名其處曰鼎湖其弓曰烏號於是
天子曰嗟乎誠得如黃帝吾視去妻子如脱屣耳(郊祀志)
帝議欲放古巡守封禪之事諸儒對者五十餘人未能
有所定先是司馬相如病死有遺書頌功德言符瑞足
以封泰山上竒其書以問兒寬寬對曰陛下躬發聖德
統楫羣元宗祀天地薦禮百神精神所鄉徵兆必報天
地並應符瑞昭明其封泰山禪梁父昭姓考瑞帝王之
盛節也然享薦之義不著於經以為封禪告成合袪於
天地神祗祗戒精專以接神明總百官之職各稱事宜
而為之節文唯聖王所由制定其當非羣臣之所能列
今將舉大事優游數年使羣臣得人自盡終莫能成唯
天子建中和之極兼總條貫金聲而玉振之以順成天
慶垂萬世之基上然之乃自制儀采儒術以文焉(兒寬傳)
元封元年冬上議曰古者先振兵釋旅然後封禪迺遂
北巡朔方勒兵十餘萬騎還祭黃帝冢橋山釋兵凉如上
曰吾聞黃帝不死有冢何也或對曰黃帝以僊上天羣
臣葬其衣冠既至甘泉為且用事泰山先類祠泰一日
得寳鼎上與公卿諸生議封禪封禪用希曠世莫知其
儀體而羣儒采封禪尚書周官王制之望祀射牛事齊
人丁公年九十餘曰封禪者古不死之名也秦皇帝不
得上封陛下必欲上稍上即無風雨遂上封矣上於是
迺令諸儒習射牛草封禪儀數年至且行天子既聞公
孫卿及方士之言黃帝以封禪皆致怪物與神通欲放
黃帝以接神人蓬萊高世比德於九皇而頗采儒術以文
之羣儒既已不能辨明封禪事又拘於詩書古文而不
敢騁上為封祠器視羣儒羣儒或曰不與古同徐偃又
曰太常諸生行禮不如魯善周霸屬圖封事於是上黜偃霸
而盡罷諸儒弗用三月迺東幸緱氏禮登中嶽太室從
官在山上聞若有言萬歲云問上上不言問下下不言
迺令祠官加增太室祠禁無伐其山木以山下戶凡三
百封崈高為之奉邑獨給祠復無有所與上因東上泰
山泰山草木未生迺令人上石立之泰山顛上遂東巡
海上行禮祠八神齊人之上疏言神怪竒方者以萬數
迺益發船令言海中神山者數千人求蓬萊神人公孫
卿持節常先行候名山至東萊言夜見大人長數丈就
之則不見見其迹甚大類禽獸云羣臣有言見一老父
牽狗言吾欲見鉅公已忽不見上既見大迹未信及羣臣
又言老父則大以為僊人也宿留海上與方士傳車及
間使求神僊人以千數四月還至奉高上念諸儒及方
士言封禪人殊不經難施行天子至梁父禮祠地主至
乙夘令侍中儒者皮弁縉紳射牛行事封泰山下東方
如郊祠泰一之禮封廣丈二尺高九尺其下則有玉牒
書祕禮畢天子獨與侍中奉車子侯上泰山亦有封其
事皆禁明日下隂道丙辰禪泰山下阯東北肅然山如
祭后土禮天子皆親拜見衣上黃而盡用樂焉江淮間
一茅三脊為神籍五色土益雜封縱遠方竒獸飛禽及
白雉諸物頗以加祠兕牛象犀之屬不用皆至泰山然
後去封禪祠其夜若有光晝有白雲出封中天子從禪
還坐明堂羣臣更上夀下詔改元封元年又曰古者天子
五載一巡狩用事泰山諸侯有朝宿地其令諸侯各治
邸泰山下天子既已封泰山無風雨而方士更言蓬萊
諸神若將可得於是上欣然庶幾遇之復東至海上望
焉車子侯暴病一日死上乃遂去並海上北至碣石巡
自遼西歷北邊至九原五月迺至甘泉周萬八千里云
其秋有星孛于東井後十餘日有星孛于三能望氣王
朔言復獨見填星出如瓜食頃復入有司皆曰陛下建
漢家封禪天其報德星云(郊祀志)
又本紀云春正月行幸緱氏詔曰朕用事華山至于中
嶽獲駮麃見夏后啓母石翌日親登嵩高御史乘屬在
廟旁吏卒咸聞呼萬歲者三登禮罔不答其令祠官加
增太室祠禁無伐其草木以山下戶三百為之奉邑名
曰崇高獨給祠復亡所與行遂東巡海上夏四月癸夘
上還登封泰山降坐明堂詔曰朕以眇身承至尊兢兢
焉惟德菲薄不明于禮樂故用事八神遭天地况施著
見景象㞕然如有聞震于怪物欲止不敢遂登封泰山
至於梁父然後升䄠肅然自新嘉與士大夫更始其以
十月為元封元年行所巡至博奉高蛇丘歷城梁父民
田租逋賦貸已除加年七十以上孤寡帛人二疋四縣
無出今年算賜天下民爵一級女子百戶牛酒行自泰山
復東巡海上至碣石自遼西歴北邊九原歸于甘泉(郊祀志)
元封五年行南巡狩春三月還至泰山增封(紀下同)
太初元年冬十月行幸泰山十二月䄠高里(按封禪書云祠上帝)
(明堂毋修封禪徐廣曰常五年一修耳今適二年故但祠明堂)
三年修泰山䄠石閭(自元封五年修封至是五年)
天漢三年行幸泰山修封
太始四年行幸泰山修封䄠石閭
征和四年上幸泰山修封禪石閭
泰山五年一修封武帝凡五修封(郊祀志)
霍去病伐匈奴封狼居胥山禪於故衍登臨翰海(本傳)
封禪議對十九篇(武帝時也)
漢封禪羣祀三十六篇(蓺文志)
西漢會要卷八
