西漢會要卷四十二
宋徐天麟撰
職官十二
告寧
告歸(高紀高祖嘗告歸之田李斐曰休謁之名吉曰告凶曰寧孟康曰古者名吏休假曰告漢律吏二千)
(石有予告有賜告予告者在官有功最法所當得也賜告者病滿三月當免天子優賜其告使得帶綬印將官)
(屬歸家治病至成帝時郡國二千石賜告不得歸家至和帝時予賜皆絶師古曰告者請謁之言謂請休耳或)
(謂之謝謝亦告也)
五日休吏(薛宣傳師古曰冬夏之日至不省官事故休吏)
五日洗沐(鄭莊)
郎官五日(闕)(石慶傳)
汲黯為主爵都尉多病病且滿三月上常賜告者數最
後嚴助為請告(汲黯傳)
故事公卿病輙賜告谷永為大司農病三月有司奏請
免獨即時免(谷永傳)
琅邪大守馮野王病滿三月賜告與妻子歸杜陵就醫
藥御史中丞劾奏野王賜告養病而私自便持虎符出界
歸家奉詔不敬杜欽曰竊見令曰吏二千石告過長安
謁不分别予賜今有司㠯為予告得歸賜告不得歸是
一律两科失省刑之意夫三最予告令也病滿三月賜
告詔恩也今告則得詔恩則不得失輕重之差又二千
石病賜告得歸有故事不得去郡亡著令即以二千石
守千里之地任兵馬之重不宜去郡將以制刑為後法
者則野王之辠在未制令之前也不聽竟免野王郡國
二千石病賜告不得歸家自此始(本傳)
郎官故事令郎出錢市財用給文書廼得出名曰山郎
(張晏曰山財用之所出故取名焉)移病盡一日輒償一沐或至歲餘不
得沐其豪富郎日出遊戲或行錢得善部(師古曰郎官之職各有所)
(部)楊惲為中郎將罷山郎移長度大司農㠯給財用其
&KR0858;病休謁洗沐皆以法令從事(楊惲傳)
孝哀初即位令博士弟子父母死予寧三年(本紀)
奉朝請(朝朔望)
時會朝請(宣紀如淳曰春曰朝秋曰請)
丞相張禹遜位㠯特進奉朝請
𫝊喜位特進奉朝請
馮參以列侯奉朝請
杜緩前免太常㠯列侯奉朝請
關内侯蕭望之給事中朝朔望坐次將軍
萬石君奮歸老於家㠯歲時為朝臣
蘇武以著節老臣令朝朔望(並本傳)
久任
孝文時吏居官者或長子孫㠯官為氏倉氏庫氏則倉
庫吏之後也其二千石長吏亦安官樂職然後上下相
望莫有苟且之意(王嘉傳)
武帝即位數歲為吏者長子孫居官者㠯為姓號(平凖書)
孝宣地節二年上始親政事侍中尚書功勞當遷及有
異善至于子孫終不改易(本紀)
宣帝以為太守吏民之本也數變易則下不安民知其
將久不可欺㒺廼服從其教化
黃霸曰數易長吏送故迎新之費及奸吏緣絶簿書盗
財物公私耗費甚多皆當出於民(黃霸傳)
丞相
蕭何曺參公孫賀並十三年
張蒼孝文四年十二月相後元二年八月免凡十五
年
陳平孝惠元年相孝文二年薨凡十二年
石慶孝武元鼎五年相大初二年薨凡十年
于定國魏相並九年
光禄勲
徐自為二十六年
王恬啟二十五年張武二十三年
周仁十三年于永十六年
太僕
夏侯嬰自高帝為沛公時常奉車至孝文八年薨
廷尉
于定國十八年
大鴻臚
商邱成十二年
大司農
高帝元年執盾襄為治粟内史至孝景後二年大農
令惠凡六十五年(恐表有闕文)
中尉
張歐九年
御史中丞
咸宣為御史及中丞者幾二十歲
郎
張釋之為騎郎十年不得調
楊雄為郎給事黃門三世不徙官
尚書
故事尚書㠯久轉遷(孔光傳)
大樂
樂家有制氏目雅樂聲律世世在大樂官
刺史
故事刺史居部九歲舉為守相
郡守
黃霸為潁川八年
張敞為京兆九歲
恩賜
帶劍履上殿入朝不趨
高帝五年奏位次令蕭何第一賜帶劍履上殿入朝
不趨
奏事不名入殿不趨
高帝褒賞元功相國蕭何邑戶既倍又蒙殊禮奏事
不名入殿不趨
入殿門不趨殺人不死
高帝欲自擊陳豨周緤泣諫上㠯為愛我賜入殿門
不趨殺人不死
几杖不朝
吳王濞稱疾不朝京師及後使人為秋請上賜吳王
几杖者不朝
孝武元朔二年賜淮南王菑川王几杖毋朝(師古曰安忘皆)
(武帝諸父列也)
天子旌旗
梁孝王武得賜天子旌旗從千乘萬騎出稱警入言
䟆
江都易王非以軍功賜天子旌旗
祭酒
吳王濞賜號為劉氏祭酒
宣帝以蘇武著節老臣號為祭酒
外繇
卜式持錢二千萬與河内太守㠯給徙民上廼賜式
外繇四百人
安車駟馬
薛廣德為御史大夫乞骸骨安車駟馬黃金六十斤
罷
杜延年為御史大夫乞骸骨賜安車駟馬
永始中左將軍史丹乞骸骨賜安車駟馬歸第
大司空彭宣乞骸骨王莽恨宣求退故不賜安車駟
馬
武庫兵
毋將隆曰漢家邊吏職在距寇亦賜武庫兵皆任其
事然後蒙之
車屏官屬
宣帝㠯賢良高第揚州刺史黃霸為潁川太守賜車
蓋特高一丈别駕主簿車緹油屏泥於軾前
金(常賜也今但舉其略)
賜張良金百鎰(本傳服虔曰二十四曰鎰師古曰秦以鎰名金若漢之論斤也)
賜將軍四斤金(惠紀晉灼曰凢言黃金真金也不言黃謂錢也食貨志黃金一斤直錢萬)
(師古曰諸賜言黃金者皆與之金不言黃者一金與萬錢也)
宣帝時郡國有理效輒增秩賜金
常賜
養牛上尊酒
甲第奴婢
錢繒帛
東園秘器冢地
致仕
萬石君奮㠯上大夫禄歸老於家㠯歲時為朝臣
周仁病免㠯二千石禄歸老
張歐以上大夫禄歸老於家
韋賢七十餘為相地節三年㠯老病乞骸骨賜黃金百
斤罷歸賜第一區丞相致仕自賢始
薛廣德為御史大夫乞骸骨賜安車駟馬黃金六十斤
罷
杜延年為御史大夫乞骸骨天子優之使光禄大夫持
節賜延年黃金百斤牛酒加致醫藥延年遂稱病篤賜
安車駟馬罷就第
疏廣疏受父子並為師傅俱上疏乞骸骨上㠯其年皆
老許之加賜黃金二十斤皇太子贈㠯五十斤公卿大
夫故人邑子設祖道供張東都門外送者車數百兩
孝平元始元年令天下吏比二千石㠯上年老致仕者
三分故禄終其身
龔勝邴漢俱乞骸骨惟元始二年六月庚寅光禄大夫
大中大夫耆艾二人㠯老病罷太皇太后使謁者僕射
策詔之曰蓋聞古者有司年至則致事所㠯恭遜而不
盡其力也今大夫年至矣朕愍㠯官職之事煩大夫其
上子若孫若同産同産子一人大夫其修身守道㠯終
高年賜帛及行道舍宿歲時羊酒衣衾皆如韓福故事
所上子男皆除為郎(並本傳)
圖功臣
孝宣甘露三年單于始入朝帝思股肱之美廼圖畫其
人於麒麟閣法其形貎書其官爵姓名唯霍光不名凡
十一人(蘇武傳)
大將馬將軍博陸侯姓霍氏
衛將軍富平侯張安世
車騎將軍龍頟侯韓增
後將軍營平侯趙充國
丞相高平侯魏相
丞相博陽侯丙吉
宗正陽城侯劉德
御史大夫建平侯杜延年
少府梁邱賀
太子太傅蕭望之
典屬國蘇武
初趙充國㠯功德與霍光等列畫未央宫成帝時西羌
有警上思將帥之臣追美充國廼召黃門郎楊雄即充
國圖畫而頌之(趙充國傳)
孝平元始四年詔書祀百辟卿士有益於民者蜀郡以
文翁九江㠯召父應詔書(循吏傳)
西漢會要卷四十二
