西漢會要卷五十一
宋徐天麟撰
食貨二
水利
魏文侯時史起為鄴令引漳水溉鄴以富魏之河内民
歌之曰鄴有賢令兮為史公决漳水兮灌鄴旁終古舄
鹵兮生稻梁(溝洫志下同)
韓使水工鄭國間說秦令鑿涇水自中山西邸瓠口為
渠並北山東注洛三百餘里注填閼之水溉舄鹵之地
四萬餘頃收皆畮一鍾於是關中為沃野無凶年名曰
鄭國渠(右二渠雖非漢所開而漢實賴之故溝洫志敘述為詳)
武帝時鄭當時為大司農言異時關東漕粟從渭上度
六月罷而渭水道九百餘里時有難處引渭穿渠起長
安旁南山下至河三百餘里徑易漕度可令三月罷而
渠下民田萬餘頃又可得以溉此損漕省卒而益肥關
中之地上以為然令水工徐伯表發卒數萬人穿漕渠
三歲而通以漕大便利其後漕稍多而渠下之民頗得
以溉矣
元鼎六年兒寬為左内史請鑿六輔渠益溉鄭國旁高
卭之田廼減御史稻田租令平繇行水毋使失時
太始二年趙中大夫白公復奏穿渠引渠水首起谷口
尾入櫟陽注渭中袤二百里溉田四千五百餘頃名曰
白渠民得其饒歌之(云云)
雜錄
水衡都尉(張晏曰掌都水)屬官有水司空都水長丞(百官表)
武帝時河東守番係言穿渠引汾溉皮氏汾隂下引河
溉汾隂蒲坂下上以為然發卒數萬人作渠田不利廢
(溝洫志下同)
其後有人上書欲通褒斜道及漕上令拜湯子卭發數
萬人作褒斜道道果便近而水多湍石不可漕
其後嚴熊言臨晉民願穿洛以溉重泉以東萬餘頃故
惡地於是發卒萬人穿渠引洛水至商顔下鑿井深者
四十餘丈井下相通行水穿得龍首故名龍首渠作之
十餘歲渠頗通猶未得其饒
劉向以故九卿召拜為中郎領護三輔都水(本傳)
息夫躬言秦開鄭國渠以富國彊兵今為京師土地肥
饒可度地埶水泉廣溉灌之利哀帝使躬持節領護三
輔都水躬立表欲穿長安城引漕注太倉下以省轉輸
議不可成迺止(本傳)
召信臣守南陽時行視郡中水泉開通溝瀆起水門提
閼凡數十處以廣灌溉歲增加多至三萬頃信臣為民
作均水約束刻石立於田畔以防分爭
田租
秦田租口賦鹽鐵之利二十倍於古或耕豪民之田見
稅十五(言貧人無田而耕墾豪富家田十分之中以五輸田主也)漢興循而未改(食貨)
(志董仲舒疏)
漢興天下既定高帝約法省禁輕田租什五而稅一量
吏祿度官用以賦於民(食貨志)
惠帝即位減田稅復什五稅一(紀鄧展曰漢初什五稅一中閒廢今復之)
文帝十三年詔除田之租稅(本紀)
孝景二年令民半出田租三十而稅一也(食貨志按本紀書於元年)
武帝元鼎六年上曰左右内史地名山川原甚衆細民
未知其利今内史稻田租挈重(挈苦計反收田租之約令也)不與郡
同(郡謂四方諸郡)其議減令史民勉盡地利平繇行水勿使失
時(溝洫志)
昭帝始元六年令民得以律占租(本紀注云武帝時賦歛繁多律外而取今)
(始復書舊占章瞻反)
王莽下令曰漢氏減輕田租三十而稅一常有更賦疲
癃咸出厥名三十實什稅五(食貨志)
荀悅論曰古者什一而稅以為天下之中正也令漢
氏或百一而稅可謂鮮矣然豪彊富人占田逾侈輸
其賦大半官收百之一稅民輸大半之賦官家之惠
優於三代豪彊之暴酷於亡秦氏上惠不通威福分
於豪彊也文帝不正其本而務除租稅適足以資豪
彊耳
賜民租賦
文帝二年賜天下民今年田租之半
十二年詔賜農民今年租稅之半
武帝元封四年祠后土賜三縣及楊氏無出今年租賦
五年修封禪所幸縣無出今年租賦
天漢三年修封泰山行所過無出田租
昭帝始元二年詔毋令民出今年田租
宣帝本始元年鳳凰集膠東千乘租稅勿收
三年郡國傷旱甚者毋出租稅
四年詔被地震壞敗甚者勿收租稅
元康二年令郡國被灾甚者毋收今年租稅
神爵元年幸甘泉所過毋出田租
甘露三年鳳凰集新祭毋出今年田租
元帝初元元年令郡國被灾害甚者毋出租賦
二年郡國被地動災甚者毋出租賦
永光元年幸甘泉行所過毋出租賦
成帝建始元年郡國被灾害什四以上毋收田租
鴻嘉四年郡國被灾害什四以上民貲不滿三萬勿出
租賦
永始四年幸甘泉河東所過無出田租
哀帝即位令水所傷縣邑及他郡國災害什四以上民
貲不滿十萬皆無出今年租賦
平帝元始二年天下民貲不滿二萬及被災之郡不滿
十萬勿租稅(並本紀)
算賦
漢四年初為算賦(高紀如淳曰漢儀注民年十五以上至五十六出賦錢人百二十為一等)
(為治庫兵車馬)
孝惠六年女子年十五以上至三十不嫁五算(惠紀注云漢律)
(人出一算賈人與奴婢倍算)
文帝民賦四十(賈捐之傳常賦百二十時天下民多故出賦四十)
武帝下詔曰前有司奏欲益民賦三十助邊用是重困
老弱孤獨也(本紀又蕭望之傳張敞曰先帝征行三十餘年百姓猶不加賦)
武帝建元元年詔民年八十復二算(本紀復二口之算也)
元封元年行所巡至縣無出今年算(本紀)
宣帝地節三年流民還歸者且勿算事(本紀)
宣帝甘露元年減民算三十(本紀一算減錢三十也)
元帝時貢禹請民年二十乃算(本紀)
成帝建始二年減天下賦錢算四十(本紀注云本算百二十今減四十為)
(八十)
口賦
昭帝元鳳四年詔毋收四年五年口賦(昭紀如淳曰漢儀注民年七歲)
(至十四出口賦錢人二十三二十錢以食天子其三錢者武帝加口錢以補車騎馬)
元平元年詔減口賦錢有司奏請減什三上許之(同上)
宣帝五鳳三年減天下口錢(本紀)
元帝時貢禹以為古民亡賦算口錢起武帝征伐四夷
重賦於民産子三歲則口出錢故民重困至於生子輒
殺宜令兒七歲去齒乃出口錢年二十乃算天子下其
議令民産子七歲乃出口錢自此始(貢禹傳)
更賦
漢氏常有更賦疲癃咸出(食貨志)
昭帝始元四年詔三年以前逋更賦未入皆勿收(本紀如淳)
(曰更有三品有卒更有踐更有過更古者正卒無常皆當人迭為之一月一更是為卒更也貧者欲得顧更錢)
(次直者出錢顧之月二千是為踐更也天下人皆直戍邊三日不可人人自行三日戍謂不行者出錢三百入)
(官官以給戍者是為遇更也)
戶賦
秦漢之制列侯封君食租稅歲率戶二百千戶之君則
二十萬朝覲聘享出其中(貨殖傳)
軍賦
惠帝即位令吏六百石以上父母妻子與同居及故吏
嘗佩將軍都尉印將兵及佩二千石官印者家難給軍
賦他無有所與(本紀)
西漢會要卷五十一
