西漢會要卷四十九
宋徐天麟撰
民收四
徙豪族
高帝罷平城使婁敬往結和親敬從匈奴來因言匈奴
河南白羊樓煩王去長安迎者七百里輕騎一日一夕
可至秦中新破少民地肥饒可益實夫諸侯初起時非
齊諸田楚招屈景莫與今陛下雖都關中實少人北近
外寇東有六國彊族一日有變陛下亦未得安枕而臥
也臣願陛下徙齊諸田楚昭屈景燕趙韓魏後及豪傑
名家且實關中無事可以備胡諸侯有變亦足率以東
伐此彊本弱末之術也上曰善乃使劉敬徙所言關中
十餘萬口(本傳)
高祖九年十一月徙齊楚大族昭氏屈氏景氏懷氏田
氏五姓關中與利田宅(本紀)
十一年令豐人徙關中者皆復終身(紀時太上皇思欲歸豐高祖乃更築)
(城寺市里如豐縣號曰新豐徙民以充實之)
漢興立都長安徙齊諸田楚昭屈景及諸功臣家於長
陵後世世徙吏二千石高訾富人家豪傑并兼之家於
諸陵蓋以彊幹弱支非獨為奉山園也是故五方雜厝
風俗不純其世家則好禮文富人商賈則為利豪傑則
游俠通姦(地理志)
孝武建元三年賜徙茂陵者戸錢二十萬田二頃(紀)
主父偃說上曰天下豪傑兼并之家亂衆民皆可徙茂
陵内實京師外銷姦猾上從之(本傳)
元朔二年徙郡國豪傑及訾三百萬以上于茂陵
太始元年徙郡國吏民豪傑于茂陵雲陵(師古曰時未有雲陵當言)
(雲陽)
孝昭始元三年募民徙雲陵賜錢田宅(紀下同)
孝宣本始元年募郡國吏民訾百萬以上徙平陵(紀)
二年以水衡錢為平陵民起田宅
元康元年徙丞相列侯吏二千石訾百萬以上者杜陵
孝元永光四年上為初陵詔勿置縣邑使天下安土樂
業亡有動搖之心
孝成鴻嘉二年徙郡國豪傑訾百萬以上五千戶于昌
陵永始元年罷昌陵及故陵勿徙民
哀帝建平元年為初陵勿徙郡國民
長陵(車千秋施讐)安陵(袁盎籍孺)(馮唐閔孺)
陽陵(周仁年田延)茂陵(張敞祖父董仲舒)(杜鄴祖父郭解)
(杜周祖父原涉)雲陵(黃霸)
平陵(鄭崇祖父朱雲)(平當祖父魏相)(何並祖父韋賢)
杜陵(杜延年馮奉世)(尹翁歸王商)(張敞史丹)(韓延夀田何)
(蕭望之黃霸)(韋玄成張安世)昌陵(辛慶忌班况)
奴婢
高祖令民得賣子(食貨志)
五年詔曰民以飢餓自賣為人奴婢者皆免為庶人也
(本紀)
文帝務勸農桑帥以儉節未有并兼之害故不為民田
及奴婢為限(食貨志師丹疏)
賈誼曰今歲惡不入請賣爵子(食貨志注云賣爵級又賣子也)
晁錯勸文帝募民徙塞下募民以丁奴婢贖罪及輸奴
婢欲以拜爵者(晁錯傳)
文帝時女子緹縈願沒入為官婢以贖父罪(刑法志)
後四年免官奴婢為庶人(本紀)
武帝建元元年赦吳楚七國帑輸在官者(紀應劭曰吳楚七國反時)
(其首事者妻子沒入為官奴婢武帝哀焉皆赦遣之也)
董仲舒說武帝曰宜去奴婢除專殺之威(食貨志服虔曰不得專殺)
(奴婢也)
其後府庫並虚迺募民能入奴婢得㠯終身復為郎增
秩(同上)
及楊可告緡徧天下迺分遣御史廷尉正監分曹往往
即治郡國緡錢得民財物以億計奴婢以千萬數其沒
入奴婢分諸苑養狗馬禽獸及與諸官官益雜置多徙
奴婢衆而下河漕度四百萬石及官自糴乃足(同上)
杜延年坐官奴婢乏衣食免官
元帝時貢禹言官奴婢十餘萬游戲亡事稅良民以給
之宜免為庶人(貢禹傳)
成帝永始四年詔曰公卿列侯親屬近臣多蓄奴婢被
服綺縠其伸飭有司以漸禁之(本紀)
哀帝即位詔曰諸侯王列侯公主吏二千石及豪富民
多蓄奴婢田宅亡限其議限列有司條奏諸侯王奴婢
二百人列侯公主百人關内侯吏民三十人年六十以
上十歲以下不在數中諸名田蓄奴婢過品者皆沒入
縣官官奴婢年五十以上免為庶人(本紀)
平帝元始三年王莽奏吏民奴婢田宅之品(本紀)
雜錄
文帝時賈誼上疏曰今民賣僮者為之繡衣絲履偏諸
緣納之閑中是古天子后服所以廟而不宴者也而庶
人得以衣婢妾天子之后以緣其領庶人㜸妾以緣其
履此臣所謂舛也(賈誼傳)
卓王孫僮客八百人程鄭亦數百人(司馬相如傳)
蒼頭廬兒皆用致富非天意也(鮑宣傳孟康曰黎民黔首黎黔皆黑也下民隂)
(類故以黑為號漢名奴為蒼頭非純黑以别於良人也諸給殿中者所居為廬蒼頭侍從因呼為廬兒臣瓚)
(曰漢儀注官奴給書計從侍中已下為蒼頭青幘)
家僮(衛青傳)臧獲婢妾(司馬遷傳)
僮使(王莽傳)奴客(尹翁歸傳)
僮騎(張敞傳又何並傳作童騎)傅婢(王吉傳)
私奴以千數(王商傳)僮手指千(指千則人百巴寡婦清傳)
白衣(兩龔傳注白衣給官府趨走賤人)父御婢(夏侯嬰傳)
庸保雜作(司馬相如傳)騎奴(何並傳)
治豪猾
濟南瞷氏(瞷音閑)宗人三百餘家豪猾二千石莫能制於
是景帝拜郅都為濟南守至則誅瞷氏首惡餘皆股栗
居歲餘郡中不拾遺旁十餘郡守畏都如大府(郅都傳)
義縱為河内都尉至則族滅其豪穰氏之屬河内道不
拾遺(義縱傳)
王温舒由廣平都尉遷河内太守素居廣平時皆知河
内豪姦之家及往以九月至令郡具私馬五十匹為驛
自河内至長安部吏如居廣平時方略捕郡中豪猾相
連坐千餘家上書請大者至族小者乃死家盡沒入
臧奏請不過二日得可事論報至流血十餘里河内皆
怪其奏以為神速盡十二月郡中無犬吠之盗其頗不
得失之旁郡追求會春温舒頓足嘆曰嗟乎令冬月
益展一月足吾事矣(王温舒傳)
趙廣漢守京兆尹新豐杜建為京兆掾建素豪俠賓客
為姦利廣漢聞之先風告建不改於是收案致法中貴
人豪長者為請無不至終無所聽宗族賓客謀欲簒取
廣漢盡知其計議主名起居使使告曰若計如此且并
滅家令數吏將建棄市莫敢近者京師稱之(本傳)
廣漢遷潁川太守郡太守原褚宗族横恣賓客犯為盗
賊前二千石莫能禽制廣漢既至數月誅原褚首惡郡
中震栗先是潁川豪傑大姓相與為婚姻吏俗朋黨廣
漢患之厲使其中可用者受記出有案問既得罪名行
法罰之廣漢故漏泄其語令相怨咎又教吏為缿筩及
得投書削其主名而託以為豪傑大姓子弟所言其後
彊宗大族家家結為仇讎姦黨散落風俗大改吏民相
告計廣漢得以為耳目盗賊以故不發發又輒得一切
治理威名流聞(本傳)
尹翁歸拜東海太守東海大豪郯許仲孫為姦猾亂吏
治郡中苦之二千石欲捕者輒以力埶變詐自解終莫
能制翁歸至論棄仲孫市一郡怖栗莫犯禁東海大治
(本傳)
王尊為安定太守出教告屬縣曰太守視事一月矣五
官掾張輔懷虎狼之心貪汙不軌一郡之錢盡入輔家
然適足以葬矣今將輔送獄直符史詣閤下從太守受
其事丞戒之戒之相隨入獄及輔繫獄數日死盡得其
狡猾不道百萬姦臧威震郡中盗賊分散入傍郡界(本傳)
嚴延年為涿郡太守時郡比得不能太守涿人畢野白
等由是廢亂大姓西高氏東高氏自郡吏以下皆畏避
之莫敢與啎咸曰寧負二千石無負豪大家賓客放為
盗賊發輒入高氏吏不敢追浸浸日多道路張弓拔刃
然後敢行其亂如此延年至遣掾蠡吾趙繡按高氏得
其死罪繡見延年新將心内懼即為兩劾欲先白其輕
者觀延年意怒迺出其重劾延年已知其如此矣趙掾
至果白其輕者延年索懷中得重劾即收送獄夜入晨
將至市論殺之先所按者死吏皆股弁更遣吏分考兩
高窮竟其姦誅殺各數十人郡中震恐道不拾遺(本傳)
永始元延間上怠於政貴戚驕恣紅陽長仲兄弟交通
輕俠臧匿亡命而北地大豪浩商等報怨殺義渠長妻
子六人往來長安中丞相御史遣掾求逐黨與詔書召
捕久之迺得長安中姦猾浸多閭里少年羣輩殺吏受
□報仇相與探賕為彈得赤丸者斫武吏得黑者斫文
吏白者主治喪城中薄暮塵起剽劫行者死傷横道枹
鼓不絶尹賞以三輔高第選守長安令得壹切便宜從
事賞至修治長安獄穿地方深各數丈致令辟為郭以
大石覆其口名為虎穴乃部戶曹掾史與鄉吏亭長里
正父老伍人雜舉長安中輕薄少年惡子無市籍商販
作務而鮮衣凶服被鎧扞持刀兵者悉籍記之得記數
百人賞一朝會長安吏車數百兩分行收捕皆劾以為
通行飲食羣盗賞親閱見十置一其餘盡以次内虎穴
中百人為輩覆以大石數日一發視皆相枕藉死使輿
出瘞寺門桓東揭著其姓名百日後迺令死者家各自
發取其尸親屬號哭道路皆歔欷長安中歌之曰安所
求子死桓東少年場生時諒不謹枯骨後何葬賞所置
皆其魁宿或故吏善家子失計隨輕黠願自改者財數
十百人皆貰其罪詭令立功以自贖盡力有效者因親
用之為爪牙追捕甚精甘耆姦惡甚於凡吏賞視事數
月盗賊止郡國亡命散走各歸其處不敢闚長安江湖
中多盗賊以賞為江夏太守捕格江賊及所誅吏民甚
多坐殘賊免南山羣盗起以賞為右輔都尉遷執金吾
督大姦猾三輔吏民甚畏之(尹賞傳)
西漢會要卷四十九
