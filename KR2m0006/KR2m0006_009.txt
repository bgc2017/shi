西漢會要卷九
宋徐天麟撰
禮三(吉禮)
親郊
孝文親郊二
幸雍始郊見五帝(十五年四月)
郊祀五帝于渭陽(十六年四月)
孝景親郊一
幸雍郊五畤(中六年十月)
孝武親郊十一
幸雍祠五畤八(元光二年十月二年十月)(元狩元年十月元鼎四年十月)
(五年十月四年十月)(元封二年十月月大始四年十二)
幸甘泉郊泰畤三(元封五年四月後元元年正月)(天漢元年正月)
孝宣親郊六
幸雍祠五畤一(五鳳二年三月)
幸甘泉郊泰畤五(神爵元年正月甘露元年正月)(五鳳元年正月三年正月)
(黃龍元年正月)
孝元親郊八
幸雍祠五畤三(初元五年三月建昭元年三月)(永光四年三月)
幸甘泉郊泰畤五(初元二年正月永光元年正月)(四年正月五年正月)
(建昭二年正月)
孝成親郊九
幸雍祠五畤四(永始二年十一月三年三月)(元延元年三月綏和元年三月)
幸甘泉郊泰畤四(永始四年正月四年正月)(元延二年正月綏和二年正月)
郊祀長安南北郊一(建始二年正月南郊三月北郊)
孝平親郊一
郊祀高祖以配天(元始四年紀已上並本)
雜錄
漢王二年冬東擊項籍而還入關問故秦時上帝祠何
帝也對曰四帝有白青黃赤帝之祠高祖曰吾聞天有
五帝而四何也莫知其說於是高祖曰吾知之矣迺待
我而具五也迺立黑帝祠名曰北畤有司進祠上不親
往悉召故秦祀官復置太祝太宰如其故儀禮下詔曰
吾甚重祠而敬祭今上帝之祭及山川諸神當祠者各
以其時禮祠之如故
孝文帝十四年以歲比登詔有司增雍五畤路車各一
乘駕被具西畤畦畤寓車各一乘寓馬四疋駕被具
詔曰有異物之神見于成紀毋害於民朕幾郊祀上帝
諸神禮官議毋諱以朕勞有司皆曰古者天子夏親郊
祀上帝於郊故曰郊於是夏四月文帝始幸雍郊見五
畤祠衣皆上赤
趙人新垣平以望氣見上言長安東北有神氣成五采
若人冠冕焉或曰東北神明之舍西方神明之墓也天
瑞下宜立祠上帝以合符應於是作渭陽五帝廟同宇
帝一殿面五門各如其帝色祠所用及儀亦如雍五畤
明年夏四月文帝親拜霸渭之會以郊見渭陽五帝五
帝廟臨渭其北穿蒲池溝水權火舉而祠若光輝然屬
天焉文帝出長門若見五人於道北遂因其直立五帝
壇祠以五牢其明年平使人持玉杯上書闕下獻之平言
上曰闕下寳玉氣來者已視之果有獻玉杯者刻曰人
主延夀平又言臣候日再中居頃之日卻復中於是始
更以十七年為元年令天下大酺平言曰周鼎亡在泗
水中今河決通於泗臣望東北汾隂直有金寳氣意周
鼎其出乎兆見不迎則不至於是上使使治廟汾隂南
臨河欲祠出周鼎人有上書告平所言皆詐也下吏治誅
夷平是後文帝怠於改正服鬼神之事而渭陽長門五
帝使祠官領以時致禮不往焉
武帝時亳人謬忌奏祠泰一方曰天神貴者泰一泰一
佐曰五帝古者天子以春秋祭泰一東南郊日一太牢
七日為壇門八通之鬼道於是天子令太祝立其祠長
安城東南郊常奉祀如忌方其後人上書言古者天子
三年一用太牢祠三一天一地一泰一天子許之令太
祝領祠之於忌泰一壇上如其方後人復有言古天子
常以春解祠祠黃帝用一梟破鏡冥羊用羊祠馬行用
一青牡馬泰一臯山山君用牛武夷君用乾魚隂陽使
者以一牛令祠官領之如其方而祠泰一於忌泰一壇
旁後二年郊雍獲一角獸若麃然有司曰陛下肅祗郊
祀上帝報享錫一角獸蓋麟云於是以薦五畤畤加一
牛以燎賜諸侯白金以風符應合于天也
元鼎中上雍且郊或曰五帝泰一之佐也宜立泰一而
上親郊之上疑未定明年上遂郊雍至隴西登空桐幸
甘泉令祠官寬舒等具泰一祠壇壇放亳忌泰一壇三
陔五帝壇環居其下各如其方黃帝西南除八通鬼道
泰一所用如雍一畤物而加醴棗脯之屬殺一氂牛以
為俎豆牢具而五帝獨有俎豆醴進其下四方地為腏
食羣神從者及北斗云已祠胙餘皆燎之其牛色白白
鹿居其中彘在鹿中鹿中水而酒之祭日以牛祭月以
羊彘特泰一祝宰則衣紫及繡五帝各如其色日赤月
白十一月辛巳朔旦冬至昒爽天子始郊拜泰一朝朝
日夕夕月則揖而見泰一如雍郊禮其贊饗曰天始以
寳鼎神策授皇帝朔而又朔終而復始皇帝敬拜見焉
而衣上黃其祠列火滿壇壇旁亨炊具有司曰祠上有
光公卿言皇帝始郊見泰一雲陽有司奉瑄玉嘉牲薦
饗是夜有美光及晝黃氣上屬天大史令談祠官寬舒
等曰神靈之休佑福兆祥宜因此地光域立泰畤壇以
明應令太祝領秋及臘間祠三歲天子壹郊見
宣帝元康四年下詔曰蓋聞天子尊事天地修祀山川
古今通禮也間者上帝之祠闕而不親十有餘年朕甚
懼焉朕親飭躬齊戒親奉祀為百姓蒙嘉氣獲豐年焉
明年正月上始幸甘泉郊見泰畤數有美祥修武帝故
事盛車服敬齊祠之禮頗作詩歌(己上並郊祀志)
親祠后土(北郊附)
孝武祠后土五
幸河東祠后土(元封四年三月月太初元年十二)(六年三月二年三月)
(天漢元年三月)
孝宣祠后土二
幸河東祠后土(神爵元年三月五鳳元年三月)
孝元祠后土三(郊祀志云五奉后土之祠今紀之所書止存其三)
幸河東祠后土(初元四年三月建昭二年三月)(永光五年三月)
孝成祠后土五
祀后土于長安北郊(建始二年三月)
幸河東祠后土四(永始四年三月元延四年三月)(元延二年三月綏和二年三月)
武帝元鼎四年天子郊雍曰今上帝朕親郊而后土無
祀則禮不答也有司與太史令談祠官寬舒議天地牲
角繭栗今陛下親祠后土后土宜於澤中圜丘為五壇
壇一黃犢牢具已祠盡瘞而從祠衣上黃於是天子東
幸汾隂汾隂男子公孫滂洋等見汾旁有光如絳上遂
立后土祠於汾隂脽上如寬舒等議上親望拜如上帝
禮(郊祀志)
成帝建始元年徙甘泉泰畤河東后土於長安南北郊永
始元年(紀作三年)三月以未有皇孫復甘泉河東祠綏和二
年以卒不獲祐復長安南北郊建平三年懼孝哀皇帝
之疾未瘳復甘泉汾隂祠平帝元始五年王莽言宜如
建始時丞相衡等議復長安南北郊奏可三十餘年間天
墬之祠五徙焉(詳見郊議)
莽又與大師光大司徒宫羲和歆等八十九人議皆曰
天子父事天母事地今稱天神曰皇天上帝泰一兆曰
泰畤而稱墬祇曰后土與中央黃靈同又兆北郊未有
尊稱宜令墬祇稱皇墬后祇兆曰廣畤奏可(並郊祀志)
雜錄
元延二年三月將祭后土上迺率羣臣横大河湊汾隂
既祭行遊介山回安邑顧龍門覽鹽池登歷觀陟西嶽
以望八荒迹殷周之虚𦕈然以思唐虞之風揚雄以為
臨川羨魚不如歸而結罔還上河東賦以勸(揚雄傳)
西漢會要卷九
