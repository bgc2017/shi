西漢會要卷四十八
宋徐天麟撰
民政三
置三老(賜帛附)
高祖二年舉民年五十以上有修行能帥衆為善置以
為三老鄉一人擇鄉三老一人為縣三老與縣令丞尉
㠯事相教復勿繇戍以十月賜酒肉(本紀)
文帝十二年詔以戶口率置三老常員(本紀)
十里一亭十亭一鄉鄉有三老掌教化(百官表)
武帝元狩六年遺謁者循行天下諭三老孝弟以為民
師(本紀)
賈山曰天子之尊尊養三老於大學執爵而饋執爵而
酢祝䭇在前祝鯁在後公卿奉杖大夫進履(賈山傳)
新城三老董公遮說漢王曰項羽無道放弑其主天下
之賊也夫仁不以勇義不以力三軍之衆為之素服以
告之諸侯為此東伐此三王之舉也漢王曰善非夫子
無所聞於是漢王為義帝發喪兵皆縞素(高紀)
武帝遣司馬相如諭告巴蜀責三老以不教誨之過(相如)
(傳)
戾太子發兵誅江充長安中擾亂言太子反上怒甚壺
關三老茂上書竊以為亡邪心書奏天子感悟(太子傳)
王尊為京兆尹坐免湖三老公乘興等上書訟尊治京
兆功效日著書奏天子復以尊為徐州刺史(尊傳)
王尊為東郡太守河水盛溢尊躬率吏民投沈白馬請
以身填金堤水波稍却白馬三老奏其狀制詔秩尊中
二千石(同上)
黃霸守潁川吏民興於行誼賜三老爵及帛(黃霸博)
韓延夀守馮翊有昆弟訟田延夀曰咎在馮翊移病不
聽事令丞嗇夫三老亦自繫待罪(延夀傳)
賜三老帛
高祖以十月賜酒肉(見上)
文帝十二年遣謁者勞賜三老帛人五匹(本紀下同)
武帝元狩元年遣謁者賜縣三老帛人五匹鄉三老人
三匹
宣帝元康元年加賜三老帛
四年加賜三老帛人二匹
甘露三年鳳皇集新蔡賜新蔡三老帛有差
元帝初元元年賜三老帛人五匹
五年賜三老帛人五匹
元光二年賜三老帛
建昭五年賜三老帛
成帝建始元年賜三老錢帛
綏和元年賜三老帛
平帝元始三年賜三老帛
尊高年
文帝元年詔曰老者非帛不煖非肉不飽今歲首不時
使人存問長老又無布帛酒肉之賜將何以佐天下子
孫孝養其親今聞吏禀當受鬻者或以陳粟(師古曰禀給也鬻淖)
(糜也給米使為糜鬻也以文帝詔文考之則受鬻之法其來必久)豈稱養老之意哉具
為令有司請令縣道年八十以上賜米人月一石肉二
十斤酒五斗其九十以上又賜帛人二匹絮三斤賜勿
及當禀鬻米者長吏閱視丞若尉致不滿九十嗇夫令
史致二千石遣都吏循行不稱者督之刑者及有罪耐
以上不用此令(本紀)
文帝禮高年九十者一子不事八十者二算不事(賈山傳師)
(古曰一子不事蠲其賦役二算不事免二口之算賦也)
武帝建元元年民年八十復二算九十復甲卒
四月詔民年九十已上已有受鬻法為復子若孫令得
身帥妻妾遂其供養之事
武帝元狩元年詔曰朕哀夫老眊孤寡鰥獨或匱於衣
食甚憐愍焉其遣謁者巡行天下存問致賜有冤失職
使者㠯聞
元帝初元元年遣使存問耆老
建昭四年臨遣諫大夫博士賞等二十一人循行天下
存問耆老
成帝永始三年臨遣大中大夫嘉等存問耆老(並本紀)
賜高年帛
武帝元狩二年遣謁者賜年九十已上帛人二匹絮三
斤八十已上米人三石
元封元年加年七十以上帛人二匹
二年賜高年米人四石
宣帝地節三年加賜高年帛
元康二年賜高年帛
三年賜高年帛
神爵元年賜高年帛
四年賜高年帛
五鳳三年加賜高年帛
甘露二年賜高年帛
元帝初元四年賜高年帛
永光元年賜高年帛
成帝鴻嘉元年加賜高年帛
永始四年賜高年帛(並本紀)
賜孝弟力田錢帛(賜爵)
孝文十二年遣謁者勞賜孝者帛人五匹悌者力田二
匹(紀下同)
後七年遣詔賜孝弟力田金錢帛各有數
武帝元狩元年賜孝者帛人五匹弟者力田人三匹
宣帝元康元年加賜孝弟力田帛
四年加賜孝弟力田帛人二匹
甘露二年鳳皇集賜新蔡孝弟力田帛
元帝初元元年賜孝者帛五匹弟者力田三疋
五年賜孝者帛人五匹弟者力田三疋
永光二年賜孝弟力田帛
建昭五年賜孝弟力田帛
成帝建始元年賜孝弟力田錢帛有差
綏和元年賜孝弟力田帛
哀帝即位賜孝弟力田帛
宣帝神爵四年黃霸治行尤異潁川孝弟力田皆以差
賜爵(黃霸傳按紀云一級)
成帝建始三年賜孝弟力田爵二級
河平四年賜孝弟力田爵二級(並本紀)
恤鰥寡孤獨
文帝一三年賜天下孤獨布帛絮(按賈山傳云出帛十萬疋以振貧民)
武帝元狩元年遣謁者存問致賜鰥寡孤獨帛人三匹
絮三斤縣鄉即賜毋贅聚
六年遣博士六人分廵行天下存問鰥寡廢疾無以自
業者貸與之
元封元年加孤寡帛人二疋
二年賜孤寡米四石
五年賜鰥寡孤獨帛貧窮者粟
六年賜天下貧民布帛人一匹
太始三年賜鰥寡孤獨帛人一匹
宣帝即位賜金錢鰥寡孤獨各有差
地節三年詔曰鰥寡孤獨高年貧困之民朕所憐也前
下詔假公田貸種食其加賜鰥寡孤獨高年帛二千石
嚴教吏謹視遇毋令失職
元康元年加賜鰥寡孤獨帛
二年賜鰥寡孤獨帛
三年賜鰥寡孤獨帛
四年正月遣太中大夫彊等十二人廵行天下存問鰥
寡
三月加賜帛鰥寡孤獨各一疋
神爵元年賜鰥寡孤獨帛
四年賜鰥寡孤獨帛
五鳳三年加賜鰥寡孤獨帛
甘露二年賜鰥寡孤獨帛
三年鳳皇集賜新蔡鰥寡孤獨帛
元帝初元元年臨遣光祿大夫褒等十二人循行天下
存問耆老鰥寡孤獨困乏失職之民
五年賜鰥寡孤獨帛二疋
永光元年賜鰥寡孤獨帛
二年賜鰥寡孤獨帛
建昭四年臨遣諫大夫博士賞等二十一人廵行天下
存問耆長鰥寡孤獨困乏失職之人
成帝建始元年賜鰥寡孤獨錢帛各有差
鴻嘉元年賜鰥寡孤獨帛
永始四年賜雲陽鰥寡孤獨帛
平帝元始四年賜鰥寡孤獨帛(並本紀)
恤流民
漢二年關中大飢米斛萬錢人相食令民就食蜀漢(高紀)
五年諸民略在楚者皆歸之民前或相聚保山澤不書
名數今天下已定令各歸其縣復故爵田宅吏以文法
教訓辨告勿笞辱(同上)
漢興大城名都民人散亡逮文景四五世間流民既歸
戶口亦息(功臣表)
景帝即位議民欲徙寬大地者聽之(本紀)
武帝元狩四年山東被水災民多飢乏天子遣使振貧
民尚不能救及徙民於關西以及充朔方以南新秦中
七十餘萬口(本紀凡七十二萬五千口)衣食皆仰給于縣官數歲貸
與産業使者分部護冠盖相望費以億計(食貨志)
元鼎六年山東被河災及歲不發令飢民得就食江淮
間欲留留處使者冠盖屬於道護之下巴蜀粟以振焉
(同上)
元封四年關東流民二百萬口無名數者四十萬公卿
議欲請徙流民於邊以適之石慶上書願歸丞相印上
報曰惟吏多私需求無已去者便居者擾故為流民法
以禁重賦君不繩責長吏而請以興徙四十萬口蕩搖
百姓孤兒幼年未滿十歲無罪而坐率朕失望焉(石慶傳)
宣帝本始三年大旱三輔民就賤者且毋收事(本紀)
地節三年流民還歸者假公田貸種食且勿算事(本紀)
膠東相王成勞來不怠流民自占八萬餘口賜爵關内
侯秩中二千石(本傳)
成帝河平元年流民入函谷關(天文志)
四年遣博士嘉等舉行瀕河之郡避水它郡國者在所
冗食之謹遇以文理毋令失職(本紀)
陽朔二年秋關東大水流民欲入函谷天井壺口五阮
關者勿苛留遣諫大夫博士分行視(本紀)
鴻嘉四年流民欲入關輒籍納所之郡國謹遇以理(本紀)
平帝元始二年郡國大旱蝗青州尤甚民流亡罷安定
呼池苑以為安民縣起官寺市里募徙貧民縣次給食
至徙所賜田宅什器假與犁牛種食又起五里於長安
城中宅二百區以居貧民(本紀)
西漢會要卷四十八
