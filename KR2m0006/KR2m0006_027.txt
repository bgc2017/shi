西漢會要卷二十七
宋徐天麟撰
運歷上
五運(正朔服色附)
自齊威宣時騶子之徒論著終始五德之運(如淳曰今其書有五)
(德終始五德各以所勝為行秦謂周為火德滅火者水故自謂水德師古曰騶子即騶衍)及秦帝而
齊人奏之故始皇采用之(郊祀志)
秦兼天下頗推五勝而自以為獲水德乃以十月為正
色上黑漢興方綱紀大基庶事草創襲秦正朔以北平
侯張倉言用顓帝歷然正朔服色未覩其真云云(律歷志)
高祖立為沛公旗幟皆赤由所殺蛇白帝子所殺者赤
帝子故也(本紀)
漢承堯運德祚已盛斷蛇著符旗幟尚赤協於火德自
然之應得天統矣(高帝贊)
漢興高祖曰北畤待我而起亦自以為獲水德之瑞雖
明習歷及張倉等咸以為然是時天下初定方綱紀本
基高后女主皆未遑故襲秦正朔服色(歷書)
文帝時賈誼以為漢興二十餘年宜當改正朔易服色
制度迺草具儀其儀法色上黃數用五帝謙遜未遑也
(本傳)
文帝十六年魯人公孫臣上書曰始秦得水德及漢受
之推終始傳則漢當土德土德之應黃龍見宜改正朔
服色上黃張蒼以為漢迺水德之時河决金隄其符也
年始冬十月色外黑内赤與德相應公孫臣言非是罷
之明年黃龍見成紀文帝召公孫臣拜為博士與諸生
申明土德草改歷服色事新垣平玉杯詐覺是後文帝
怠於改正服鬼神之事(郊祀志)
武帝即位天下乂安縉紳之屬皆望天子封禪改正度
也趙綰王臧議草改歷服色事未就竇太后不好儒術
使人按綰臧自殺(郊祀志)
元封七年司馬遷等言歷紀壊廢宜改正朔是時御史
大夫兒寬明經術上迺詔寬曰今宜何以為正朔服色
何上寬與博士賜等議皆曰帝王必改正朔易服色所
以明受命於天也創業變改制不相復推傳序文則今
夏時也於是迺詔以七年為元年(律歷志)
太初元年夏五月正歷以正月為歲首色上黃數用五
(張晏曰漢據土德土數五故用五)定官名協音律(紀)
班固曰漢興之初庶事草創唯一叔孫生略定朝廷之
儀若迺正朔服色郊望之事數世猶未章焉至於孝文
始以夏郊而張蒼據水德公孫臣賈誼更以為土德卒
不能明孝武之世文章為盛太初改制而兒寬司馬遷
等猶從臣誼之言服色度數遂順黃德彼以為五
德之傳從所不勝秦在水德故漢據土而克之劉向父
子以為帝出于震故庖羲氏始受木德其後以母傳子
終而復始自神農黃帝下歷唐虞三代而漢得火焉故
高祖始起神母夜號著赤帝之符旗章遂赤自得天統
矣昔共工氏以水德間于木火與秦同運非其次序故
皆不永由是言之祖宗之制蓋有自然之應順時宜矣
(郊祀志贊)
歷
漢興方綱紀大基庶事草創襲秦正朔以北平侯張倉
言用顓帝歷比於六歷疏闊中最為微近然正朔服色
未覩其真而朔晦月見弦望滿虧多非是至武帝元封
七年漢興百二歲矣大中大夫公孫卿壺遂太史令司
馬遷等言歷紀壊廢宜改正朔是時御史大夫兒寬明
經術上迺詔寬曰與博士共議今宜何以為正朔服色
何上寬與博士賜等議皆曰帝王必改正朔易服色所
以明受命於天也創業變改制不相復推傳序文則今
夏時也臣等聞學褊陋不能明陛下躬聖發憤詔配天
地臣愚以為三統之制後聖復前聖者二代在前也今
二代之統絶而不序矣唯陛下發聖德宣考天地四時
之極則順隂陽以定大明之制為萬世則於是迺詔御
史曰迺者有司言歷未定廣延宣問以考星度未能讎
也蓋聞古者黃帝合而不死名察發歛定清濁起五部
建氣物分數然則上矣書缺樂弛朕甚難之依違以惟
未能修明其以七年為元年遂詔卿遂遷與侍郎尊大
典星射姓等議造漢歷迺定東西立晷儀下漏刻以追
二十八宿相距於四方舉終以定朔晦分至躔離弦望
迺以前歷上元泰初四千六百一十七歲至於元封七
年復得閼逢攝提格之歲中冬十一月甲子朔旦冬至
日月在建星大歲在子已得太初本星度新正姓等奏
不能為算願募治歷者更造密度各自增減以造漢太
初歷迺選治歷鄧平及長樂司馬可酒泉侯宜君侍郎
尊及與民間治歷者凡二十餘人方士唐都巴郡落下
閎與焉都分天部而閎運算轉歷其法以律起歷曰律
容一龠積八十一寸則一日之分也與長相終律長九
寸百七十一分而終復三復而得甲子夫律隂陽九六
爻象所從出也故黃鐘紀元氣之謂律律法也莫不取
法焉與鄧平所治同於是皆觀新星度日月行更以算
推如閎平法法一月之日二十九日八十一分日之四
十三先藉半日名曰陽歷不藉名曰隂歷所謂陽歷者
先朔月生隂歷者朔而後月迺生平曰陽歷朔皆先旦
月生以朝諸侯王羣臣便迺詔遷用鄧平所造八十一
分律歷罷廢尤疏遠者七十家復使校律歷昏明官者
淳于陵渠復覆太初歷晦朔弦望皆最密日月如合璧
五星如連珠陵渠奏狀遂用鄧平歷以平為太史丞後
二十七年元鳳三年太史令張夀王上書言歷者天地
之大紀上帝所為傳黃帝調律歷漢元年以来用之今
隂陽不調宜更歷之過也詔下主歷使者鮮于妄人詰
問夀王不服妄人請與治歷大司農中丞麻光等二十
餘人雜候日月晦朔弦望八節二十四氣鈞校諸歷用
狀奏可詔與丞相御史大將軍右將軍史各一人雜候
上林清臺課諸歷疏密凡十一家以元鳳三年十一月
朔旦冬至盡五年十二月各有第夀王課疏遠案漢元
年不用黃帝調歷夀王非漢歷逆天道非所宜言大不
敬有詔勿劾復候盡六年大初歷第一即墨徐萬且長
安徐禹治大初歷亦第一夀王及待詔李信治黃帝調
歷課皆疏闊又言黃帝至元鳳三年六千餘歲丞相屬
寳長安單安國安陵桮育治終始言黃帝以来三千六
百二十九歲不與夀王合夀王又移帝王錄舜禹年歲
不合人年夀王言伯益為天子代禹驪山女亦為天子
在殷周間皆不合經術夀王迺太史官殷歷也夀王猥
曰安得五家歷又妄言太初歷虧四分日之三去小餘
七百五分以故隂陽不調謂之亂世劫夀王吏八百石
古之大夫服儒衣誦不祥之辭作妖言欲亂制度不道
奏可夀王候課比三年下終不服再劾死更赦勿劾遂
不更言誹謗益甚竟以下吏故歷本之驗在於天自漢
歷初起盡元鳳六年三十六歲而是非堅定至孝成世
劉向總六歷列是非作五紀論向子歆究其微眇作三
統歷及譜以說春秋推法密要故述焉(律歷志)
漢興高祖曰北畤待我而起亦自以為獲水德之瑞雖
明習歷及張倉等咸以為然是時天下初定方綱紀大
基高后女主皆未遑故襲秦正朔服色至孝文時魯人
公孫臣以終始五德上書言漢得土德宜更元改正朔
易服色當有黃龍見事下丞相張倉張倉亦學律
歷以為非是罷之其後黃龍見成紀張倉自黜所欲論
著不成而新垣平以望氣見頗言正歷服色事貴幸後
作亂故孝文帝廢不復問至今上即位招致四方士唐
都分天部(漢書音義曰謂分二十八宿為距度)而巴郡落下閎運算轉歴然
後日辰之度與夏正同乃改元更官號封泰山因詔御
史曰乃者有司言星度之未定也廣延宣問以理星度
未能讐也蓋聞昔者黃帝合而不死名察度驗定清濁
起五部建氣物分數(應劭曰言黃帝造歷得仙名節會察寒暑致啓閉分至定清濁起五)
(部五部金木水火土也建氣物分數皆叙歴之意也孟康曰合作也黃帝作歷歷終復始無窮已故曰不死清)
(濁律聲之清濁也五部五行也天有四時分為五行也氣二十四氣物萬物也分歷數之分也瓉曰黃帝聖德)
(與虚合契升龍登仙於天故曰合而不死題名宿度候察進退謂三辰之度吉凶之驗也)然則尚矣
書缺樂弛朕甚閔焉朕唯未能循明也紬績日分率應
水德之勝(徐廣曰蓋以為土德土勝水)今日順夏至黃鐘為宫林鐘
為太簇為商南吕為羽姑洗為角自是以後氣復正羽
聲復清名復正變以至子日當冬至則隂陽離合之道
行焉十一月甲子朔旦冬至已詹其更以七年為太初
元年年名焉逢攝提格(徐廣曰歲隂在寅左行歲星在丑右行)月名畢聚
日得甲子夜半朔旦冬至(歷書)
元始中王莽秉政欲耀名譽召天下通知鐘律者百餘
人使羲和劉歆典領條奏言之最詳故刪其偽辭取正
義著于篇(律歷志)
漢高祖皇帝著紀伐秦繼周木生火故為火德天下號
曰漢距上元年十四萬三千二十五歲歲在大棣之東
井二十二度鶉首之六度也故漢志曰歲在大棣名曰
敦牂太歲在午
八年十一月乙巳朔旦冬至楚元三年也故殷歷以為
丙午距元朔七十六歲
著紀高帝即位十二年
惠帝著紀即位七年
高后著紀即位八年
文帝前十六年後七年著紀即位二十三年
景帝前七年中六年後三年著紀即位十六年
武帝建元元光元朔各六年元朔六年十一月甲申朔
旦冬至殷歷以為乙酉距元初七十六歲元狩元鼎元
封各六年漢歷太初元年距上元十四萬三千一百二
十七歲前十一月甲子朔旦冬至歲在星紀婺女六度
故漢志曰歲名困敦正月歲星出婺女太初天漢太始
征和各四年後二年著紀即位五十四年
昭帝始元元鳳各六年元平一年著紀即位十三年
宣帝本始地節元康神爵五鳳甘露各四年黃龍一年
著紀即位二十五年
元帝元初二年十一月癸亥朔旦冬至殷歷以為甲子
以為紀首是歲也十月日食非合辰之會不得為紀首
距建武七十六歲初元永光建昭各五年竟寧一年著
紀即位十六年
成帝建始河平陽朔鴻嘉永始元延各四年綏和二年
著紀即位二十六年
哀帝建平四年元夀二年著紀即位六年
平帝著紀即位元始五年以宣帝玄孫嬰為嗣謂之孺
子著紀新都侯王莽居攝三年王莽居攝盜襲帝位竊
號曰新室始建國五年天鳳六年地皇三年著紀盜位
十四年更始帝著紀以漢宗室滅王莽即位二年赤眉
賊立宗室劉盆子滅更始帝自漢元年訖更始二年凡
二百三十歲(並律歷志)
改元
文帝十六年新垣平言上曰闕下有寳玉氣来者已視
之果有獻玉杯者刻曰人主延夀平又言臣候日再中
居頃之日却復中於是始更以十七年為元年(郊祀志)
武帝建元元年(本紀師古曰自古帝王未有年號始起於此劉攽曰封禪書云其後二年有司)
(言元宜以天瑞命不宜以一二數推所謂其後三年者蓋盡元符六年至元鼎三年也然元鼎四年方得寳鼎)
(又無緣先三年而稱之以此而言自元鼎以前之元皆有司所追命其實年號之起在元鼎耳故元封改元則)
(始有詔書矣)
有司言元宜以天瑞不宜以一二數一元曰建二元以
長星曰光今郊得一角獸曰狩云(郊祀志)
元封元年詔曰朕以𦕈身承至尊兢兢焉惟德菲薄不
明于禮樂故用事八神遭天地况施著見景象㞕然如
有聞震于怪物欲止不敢遂登封泰山至于梁父然後
升禮肅然自新嘉與士大夫更始其以十月為元封元
年(武紀)
元封七年漢興百二歲矣大中大夫公孫卿壺遂太史
令司馬遷等言歷紀壊廢宜改正朔是時御史大夫兒
寬明經術上迺詔寬曰與博士共議今宜何以為正朔
服色何上寬與博士賜等議皆曰帝王必改正朔易服
色所以明受命於天也創業變改制不相復推傳序文
則今夏時也臣等聞學褊陋不能明陛下躬聖發憤昭
配天地臣愚以為三統之制後聖復前聖者二代在前
也今二代之統絶而不序矣唯陛下發聖德宣考天地
四時之極則順隂陽以定大明之制為萬世則於是迺
詔御史曰迺者有司言歷未定廣延宣問以考星度未
能讎也蓋聞古者黃帝合而不死名察發斂定清濁起
五部建氣物分數然則上矣書缺樂弛朕甚難之依違
以惟未能修明其以七年為元年(律歷志)
宣帝神爵元年詔曰朕承宗廟戰戰栗栗惟萬事統未
燭厥理迺元康四年嘉榖元稷降于郡國神爵仍集金
芝九莖産於涵德殿銅池中九真獻竒獸南郡獲白鹿
威鳳為寳朕之不明震於珍物飭躬齊精祈為百姓東
濟大河天氣清静神魚舞河幸萬歲宫神爵翔集朕之
不德懼不能任其以五年為神爵元年(本紀)
元帝竟寧元年春正月匈奴虖韓邪單于来朝詔曰匈
奴郅支單于背叛禮義既伏其辜虖韓邪單于不忘恩
德鄉慕禮義復修朝賀之禮願保塞傳之無窮邊垂長
無兵革之事其改元為竟寧(本紀)
成帝河平元年春三月詔曰河決東郡流漂二州校尉
王延世隄塞輒平其改元為河平(本紀)
河平四年火生石中改元為陽朔(紀)
哀帝建平二年待詔夏賀良等言赤精子之䜟漢家歷
運中衰當再受命宜改元易號詔曰漢興二百載歷數
開元皇天降非材之佑漢國再獲受命之符朕之不德
曷敢不通夫基事之元命必與天下自新其大赦天下
以建平二年為太初元年號曰陳聖劉大平皇帝漏刻
以百二十為度八月詔曰待詔夏賀良等建言改元易
號增益漏刻可以永安國家朕過聽賀良等言冀為海
内獲福卒亡嘉應皆違經背古不合時宜六月甲子制
書非赦令也皆蠲除之賀良等反道惑衆下有司皆伏
辜(本紀)
西漢會要卷二十七
