西漢會要卷十二
宋徐天麟撰
禮六(吉禮)
宗廟
太上皇廟(三輔黃圖云在長安西北長安故城中香室街南鴻翔府北關輔記云在酒池北)
孝元永光五年毁建昭五年復
竟寧元年五月毁孝成河平元年復世世奉祠
高廟(三輔黃圖高祖廟在長安西北故城中漢舊儀云高祖盖地六頃三十畆四步祠曰立九旗堂下撞)
(千石鐘十枚聲聞百里)
孝惠尊高廟為太祖廟(韋玄成傳)
孝景元年申屠嘉等奏世功莫大於高皇帝宜為帝
者太祖之廟天子宜世世獻制曰可(紀)
孝惠廟(三輔黃圖云惠帝廟在高廟後)
元帝永光五年毁竟寧元年三月復
五月毁
孝文廟(三輔黃圖云文帝廟在長安城南)
四年作顧成廟(本紀應劭曰文帝自為廟制度卑狹若顧望而成故曰顧成)
孝景元年申屠嘉等奏德莫盛於孝文皇帝宜為帝
者太宗之廟制曰可(紀)
孝景廟(西京故事景帝廟號德陽)
中四年三月起德陽宫(本紀臣瓉曰帝自作之諱不言廟故言宫)
元帝竟寧元年毁
孝武廟(文紀注武帝廟號龍淵三輔黃圖龍淵廟在茂陵東)
元光三年起龍淵宫(本紀)
宣帝本始二年詔尊孝武廟為世宗廟天子世世獻
(本紀)
哀帝即位孔光與羣臣雜議孝武皇帝雖有功烈親
盡宜毁劉歆議曰孝宣皇帝既以為世宗之廟建立
萬世不宜毁上覧其議制曰歆議可(韋玄成傳)
孝昭廟(文紀注云昭帝廟號徘徊)
悼皇考廟
宣帝元康元年立皇考廟(本紀)
成帝永光五年定迭毁禮韋玄成奏皇考廟親未盡
不宜毁至平帝元始中王莾奏皇考廟本不當立請
毁勿修奏可(韋玄成傳)
孝宣廟(文紀注云宣帝廟號樂游三輔黃圖云在杜陵西北)
平帝元始四年尊孝宣廟為中宗天子世世獻祭(本紀)
孝元廟(文紀注云元帝廟號長夀)
平帝元始四年尊孝元廟為高宗天子世世獻祭(本紀)
孝成廟(三輔黃圖云成帝廟號陽池)
哀帝建平二年立共皇廟于京師(本紀)
共皇帝廟
平帝即位隳廢共皇帝廟(師丹傳)
孝哀廟
孝平廟
京師自高祖至宣帝與太上皇悼皇考各自居陵旁立
廟(韋玄成傳)
孝景元年十月詔曰盖聞古者祖有功而宗有德制禮
樂各有由歌者所以發德也舞者所以明功也高廟酎
奏武德文始五行之舞孝惠廟酎奏文始五行之舞孝
文皇帝臨天下通關梁不異遠方除誹謗去肉刑賞賜
長老收恤孤獨以遂羣生减嗜欲不受獻罪人不帑不
誅亡罪不私其利也除宫刑出美人重絶人之世也朕
既不敏弗能勝識此皆上世之所不及而孝文皇帝親
行之德厚侔天地利澤施四海靡不獲福明象乎日月
而廟樂不稱朕甚懼焉其為孝文皇帝廟為昭德之舞
以明休德然后祖宗之功德施於萬世永永無窮朕甚
嘉之其與丞相列矦中二千石禮官具禮儀奏丞相臣
嘉等奏曰陛下永思孝道立昭德之舞以明孝文皇帝
之盛德皆臣嘉等愚所不及臣謹議世功莫大於高皇
帝德莫盛於孝文皇帝高皇帝廟宜為帝者太祖之廟
孝文皇帝廟宜為帝者太宗之廟天子宜世世獻祖宗
之廟郡國諸矦宜各為孝文皇帝立太宗之廟諸矦王
列矦使者侍祠天子所獻祖宗之廟請宜布天下制曰
可(本紀)
宣帝初即位欲褒先帝詔丞相御史曰朕以眇身蒙遺
德承聖業奉宗廟夙夜惟念孝武皇帝躬仁誼厲威武
北征匈奴單于遠遁南平氐羌昆明甌駱兩越東定薉
貉朝鮮廣地斥境立郡縣百蠻率服欵塞自至珍貢陳
於宗廟恊音律造樂歌薦上帝封太山立明堂改正朔
易服色明開聖緒尊賢顯功興滅繼絶褒周之後備天
地之禮廣道術之路上天報況符瑞並應寳鼎出白麟
獲海效鉅魚神人並見山稱萬歲功德茂盛不能盡宣
而廟樂未稱朕甚悼焉其與列矦二千石博士議於是
羣臣大議廷中皆曰宜如詔書長信少府夏矦勝獨曰
武帝雖有攘四夷廣土斥境之功然多殺士衆竭民財
力奢泰亡度天下虛耗百姓流離物故者半蝗蟲大起
赤地數千里或人民相食蓄積至今未復亡德澤於民
不宜為立廟樂公卿共難勝曰此詔書也勝曰詔書不
可用也人臣之誼宜直言正論非苟阿意順指議已出
口雖死不悔於是丞相義御史大夫廣眀劾奏勝非議
詔書毁先帝不道及丞相長史黃霸阿縱勝不舉劾俱
下獄有司遂請尊孝武帝廟為世宗廟奏盛德文始五
行之舞天子世世獻納以明盛德武帝廵狩所幸郡國
凡四十有九皆立廟如高祖太宗焉(夏矦勝傳)
哀帝已追尊定陶共王為共皇帝郎中令冷褒黃門郎
叚猶等復奏言宜為共皇立廟京師上復下其議有司
皆以為宜如褒猶言師丹議獨曰禮父為士子為天子
祭以天子其尸服以士服以亡爵父之義尊父母也為
人後者為之子故為所後服斬衰三年而降其父母朞
明尊本祖而重正統也孝成皇帝聖恩深遠故為共王
立後奉承祭祀令共皇長為一國太祖萬世不毁恩義
已備陛下既繼體先帝持重太宗承宗廟天地社稷之
祀義不得復奉定陶共皇祭入其廟今欲立廟于京師
而使臣下祭之是無主也又親盡當毁空去一國太祖
不墮之祀而就無主當毁不正之禮非所以尊厚共皇
也丹由是浸不合上意建平二年遂立共皇廟于京師
平帝即位王莾白太后隳廢共皇廟諸造議冷褒叚猶
等皆徙合浦(師丹傳)
雜錄
奉常掌宗廟禮儀景帝更名太常(百官表)
惠帝即位徙叔孫通為奉常定宗廟儀法(叔孫通傳)
高后時患臣下妄議先帝宗廟寢園官故定著令敢有
擅議者棄市至元帝改制蠲除此令成帝以無繼嗣又
復擅議宗廟之令(韋玄成傳臣天麟按貢禹建迭毁之議乃在元帝刪除此令時)人有盜
高廟坐前玉環得文帝怒下廷尉治案盗宗廟服御物
者為奏當棄市上大怒曰人亡道廼盗先帝噐吾屬廷
尉者欲致之族而君以法奏之非吾所以共承宗廟意
也釋之謝曰法如是足矣今盗宗廟噐而族之有如萬
分一假令愚民取長陵一抔土陛下且何以加其法乎
文帝與太后言之乃許廷尉當是(張釋之傳)
内史府居太上廟堧中門東出不便鼂錯廼穿門南出
鑿廟堧垣丞相大怒為奏請誅錯景帝曰此非廟垣廼
堧中垣不致于法(鼂錯傳)
臨江王榮坐侵太宗廟地召詣中尉自殺(景紀中二年)
元鼎二年任越人坐為太常廟酒酸不敬國除(表)
太初三年石德坐為太常廟牲瘦贖論(表)
後元元年御史大夫商邱成坐為詹事侍祠孝文廟醉
歌堂下曰出居安能鬱鬱大不敬自殺
二年魏不害坐為太常孝文廟風發瓦免(表)
始元六年江德坐為太常廟廊夜飲失火免(表)
甘露元年魏弘坐酎宗廟騎至司馬門不敬削爵一級
(恩澤矦表)
四月丙申太上皇廟火甲辰孝文廟火上素服五日(本紀)
丙顯坐酎宗廟騎至司馬門不敬奪爵一級(恩澤矦表)
韋弘為太常丞識奉宗廟典諸陵邑煩劇多罪過父賢
以弘當為後故勑令自免弘懷謙不去官竟坐宗廟事
繋獄(韋玄成傳)
宣帝時八月飲酎行祠孝昭廟先敺旄頭劒挺墮墬首
垂泥中刃鄉乘輿車馬驚於是召梁邱賀筮之有兵謀
不吉上還使有司侍祠是時霍氏外孫代郡太守任宣
坐謀反誅宣子章為公車丞亡在渭城界中夜玄服入
廟居郎間執戟立廟門待上至欲為逆發覺伏誅故事
上常夜入廟其後待眀而入自此始也(梁邱賀傳)
霍山曰丞相擅减宗廟羔莵鼃可以此罪也(霍光傳師古曰羔莵)
(鼃所以供祭也)
韋玄成以列矦侍祀孝惠廟當晨入廟天雨淖不駕駟
馬車而騎至廟下有司劾奏等軰數人皆削爵為關内
矦(本傳)
高廟僕射(王莾傳上哀韋持金匱至高廟以付僕射)
原廟
惠帝為東朝長樂宫及間往數蹕煩民作復道方築武
庫南叔孫通奏事因請間曰陛下何自築復道高帝寝
衣冠月出游高廟子孫奈何乘宗廟道以行哉惠帝懼
曰急壊之通曰人主無過舉今已作百姓皆知之矣願
陛下為原廟渭北衣冠月出游之益廣宗廟大孝之本
上乃詔有司立原廟(叔孫通傳臣天麟按漢舊儀云原廟一歲十二祠閏加一祠月游衣)
(冠以廟餽食之日)
元帝罷原廟(年月未詳)
建昭五年復原廟(本紀)
郡國廟
高祖十年令諸矦王皆立太上皇廟于國都(本紀)
孝惠即位令郡諸矦王立高廟(本紀)
孝景即位詔郡國諸矦宜各為孝文皇帝立太宗之廟
(本紀)
孝武建元六年遼東高廟災董仲舒曰高廟不當在遼
東(五行志)
孝宣本始二年令武帝廵狩所幸之郡國皆立廟(本紀)
四年地震北海瑯邪壊祖宗廟上以宗廟堕素服避正
殿五日(本紀)
元帝初元二年地震於隴西郡毁落太上皇廟殿壁木
飾(本紀)
凡祖宗廟在郡國者六十八合百六十七所(韋玄成傳師古曰六)
(十八者郡國之數也百六十七所宗廟之數也)
永光四年罷祖宗廟在郡國者(本紀詳見廟議)
西漢會要卷十二
