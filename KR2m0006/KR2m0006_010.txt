西漢會要卷十
宋徐天麟撰
禮四(吉禮)
郊議
成帝初即位丞相衡御史大夫譚奏言帝王之事莫大
乎承天之序承天之序莫重於郊祀故聖王盡心極慮
以建其制祭天於南郊就陽之義也瘞地於北郊即隂
之象也天之於天子也因其所都而各饗焉往者孝武
皇帝居甘泉宮即於雲陽立泰畤祭於宮南今行常幸
長安郊見皇天反北之泰隂祠后土反東之少陽事與
古制殊又至雲陽行谿谷中阸陜且百里汾隂則渡大
川有風波舟楫之危皆非聖主所宜數乘郡縣治道共
張吏民困苦百官煩費勞所保之民行危險之地難以
奉神靈而祈福祐殊未合於承天子民之意昔者周文
武郊於豐鄗成王郊于雒邑由此觀之天随王者所居
而饗之可見也甘泉泰畤河東后土之祠宜可徙置長
安合於古帝王願與羣臣議定奏可大司馬車騎將軍
許嘉等八人以為所從來久遠宜如故右將軍王商博
士師丹議郎翟方進等五十人以為禮記曰燔柴於太
壇祭天也瘞薶於大圻祭地也兆於南郊所以定天位
也祭地於大折在北郊就隂位也郊處各在聖王所都
之南北書曰越三日丁巳用牲于郊牛二周公加牲告
徙新邑定郊禮於雒明王聖主事天明事地察天地明
察神明章矣天地以王者為主故聖王制祭天地之禮
必於國郊長安聖主之居皇天所觀視也甘泉河東之
祠非神靈所饗宜徙就正陽大隂之處違俗復古循聖
制定天位如禮便於是衡譚奏議曰陛下聖德聰明上
通承天之大典覽羣下使各悉心盡慮議郊祀之處天
下幸甚臣聞廣謀從衆則合於天心故洪範曰三人占
則從二人言言少從多之義也論當往古宜於萬民則依
而從之違道寡與則廢而不行今議者五十八人其五
十人言當徙之義皆著於經傳同於上世便於吏民八
人不按經藝考古制而以為不宜無法之議難以定吉
凶太誓曰正稽古立功立事可以永年丕天之大律詩
曰毋曰高高在上陟降厥士日監在兹言天之日監王
者之處也又曰迺眷西顧此維予宅言天以文王之都
為居也宜於長安定南北郊為萬世基天子從之既定
衡言甘泉泰畤紫壇八觚宣通象八方五帝壇周環其
下又有羣神之壇以尚書禋六宗望山川徧羣神之義
紫壇有文章采鏤黼黻之飾及玉女樂石壇僊人祠瘞
鸞路騂駒寓龍馬不能得其象於古臣聞郊紫壇饗帝
之義埽地而祭上質也歌大呂舞雲門以竢天神歌大
蔟舞咸池以竢地祗其牲用犢其席稾稭其器陶匏皆
因天地之性貴誠上質不敢修其文也以為神祇功德
至大雖修精微而備庶物猶不足以報功唯至誠為可
致上質不飾以章天德紫壇偽飾女樂鸞路騂駒龍馬
石壇之屬宜皆勿修衡又言王者本以其禮制事天地非
因異世所立而繼之今雍鄜密上下畤本秦侯各以其
意所立非禮之所載術也漢興之初儀制未及定即且
因奉故祠復立北畤今既稽古建定天地之大禮郊見
上帝青赤白黃黑五方之帝皆畢陳各有位饌祭祀備
具諸侯所妄造王者不當長遵及北畤未定時所立不
宜復修天子皆從焉及陳寳祠由是皆罷明年上始祀
南郊赦奉郊之縣及中都官耐罪囚徒是歲衡譚復條
奏長安厨官縣官給祠郡國候神方士使者所祠凡六百
八十三所其二百八所應禮及疑無明文可奉祠如故
其餘四百七十五所不應禮或復重請皆罷奏可本雍
舊祠二百三所唯山川諸星十五所為應禮云若諸布
諸嚴諸逐皆罷社主有五祠置其一又罷高祖所立梁
晉秦荆巫九天南山萊中之屬及孝文渭陽孝武薄忌
泰一三一黃帝冥羊馬行泰一臯山山君武夷夏后啓
母石萬里沙八神延年之屬及孝宣參山蓬山之罘成
山萊山四時蚩尤勞谷五牀僊人玉女徑路黃帝天神
原水之屬皆罷候神方士使者副佐本草待詔七十餘
人皆歸家明年衡坐事免官爵衆庶多言不當變動祭
祀者又初罷甘泉泰畤作南郊日大風壊甘泉竹宫折
拔畤中林木十圍以上百餘天子異之以問劉向對曰
家人尚不欲絶種祠况於國之神寳舊畤且甘泉汾隂
及雍五畤始立皆有神祗感應然後營之非苟而已也
武宣之世奉此三神禮敬敇備神光尤著祖宗所立神
祗舊位誠未易動而始納貢禹之議後人相因多所動
搖易大傳曰誣神者殃及三世恐其咎不獨止禹等上
意恨之後上以無繼嗣故令皇太后詔有司曰蓋聞王
者承事天地交接泰一尊莫著於祭祀孝武皇帝大聖
通明始建上下之祀營泰畤于甘泉定后土于汾隂而
神祗安之饗國長久子孫蕃滋累世遵業福流于今今
皇帝寬仁孝順奉循聖緒靡有大愆而久無繼嗣思其
咎職殆在徙南北郊違先帝之制改神祗舊位失天地
之心以妨繼嗣之福春秋六十未見皇孫食不甘味寢
不安席朕甚悼焉春秋大復古善順祀其復甘泉泰畤
汾隂后土如故及雍五畤陳寳祠在陳倉者天子復親
郊禮如前又復長安雍及郡國祠著明者且半後成都
侯王商為大司馬衛將軍輔政杜鄴說商曰東鄰殺牛
不如西鄰之禴祭言奉天之道貴以誠質大得民心也
行穢祀豐猶不蒙佑德修薦薄吉必大來古者壇場有
常處燎禋有常用贊見有常禮犧牲玉帛雖備而財不
匱車輿臣後雖動而用不勞是故每舉其禮助者歡說
大路所歷黎元不知今甘泉河東天地郊祀咸失方位
違隂陽之宜及雍五祀皆曠遠奉尊之役休而復起繕
治共張無解已時皇天著象殆可略知前上甘泉先敺
失道禮月之夕奉引復迷祠后土還臨河當渡疾風起
波船不可御又雍大雨壊平陽宮垣迺三月甲子震電
灾林光宮門祥瑞未著咎徵仍臻迹三郡所奏皆有變
故不答不饗何以甚此詩曰率由舊章舊章先王法度文王
以之交神于祀子孫千億宜如異時公卿之議復還長
安南北郊後數年成帝崩皇太后詔有司曰皇帝即位
思順天心遵經義定郊禮天下說憙懼未有皇孫故復
甘泉泰畤汾隂后土庶幾獲福皇帝恨難之卒未得其
祐其復南北郊長安如故以順皇帝之意也哀帝即位
寢疾博延方術士京師諸縣皆有侍祠使者盡復前世
所常興諸神祠官凡七百餘所一歲三萬七千祠云明
年復令太皇太后詔有司曰皇帝孝順奉承聖業靡有
解怠而久疾未瘳夙夜惟思殆繼體之君不宜改作其
復甘泉泰畤汾隂后土祠如故上亦不能親至遣有司
行事而禮祠焉後三年哀帝崩平帝元始五年大司馬
王莽奏言王者父事天故爵稱天子孔子曰人之行莫
大於孝孝莫大於嚴父嚴父莫大於配天王者尊其考
欲以配天緣考之意欲尊祖推而上之遂及始祖是以
周公郊祀后稷以配天宗祀文王於明堂以配上帝禮
記天子祭天地及山川歲徧春秋穀梁傳以十二月下
辛卜正月上辛郊高皇帝受命因雍四畤起北畤而備
五帝未共天地之祀孝文十六年用新垣平初起渭陽
五帝廟祭泰一地祗以太祖高皇帝配日冬至祠泰一
夏至祠地祗皆并祠五帝而共一牲上親郊拜後平伏
誅廼不復自親而使有司行事孝武皇帝祠雍曰今
上帝朕親郊而后土無祠則禮不答也於是元鼎四年
十一月甲子始立后土祠於汾隂或曰五帝泰一之佐
宜立泰一五年十一月癸未始立泰一祠於甘泉三歲
一郊與雍更祠亦以高祖配不歲事天皆未應古制建
始元年徙甘泉泰畤河東后土於長安南北郊永始元
年三月以未有皇孫復甘泉河東祠綏和二年以卒不
獲祐復長安南北郊建平三年懼孝哀皇帝之疾未瘳
復甘泉汾隂祠竟復無福臣謹與太師孔光長樂少府
平晏大司農左咸中壘校尉劉歆太中大夫朱陽博士
薛順議郎國由等六十八人議皆曰宜如建始時丞相
衡等議復長安南北郊如故莽又頗改其祭禮曰周官
天墬之祀樂有别有合其合樂曰以六律六鐘五聲八
音六舞大合樂祀天神祭墬祗祀四望祭山川享先妣
先祖凡六樂奏六歌而天墬神祇之物皆至四望蓋謂
日月星海也三光高而不可得親海廣大無限界故其
樂同祀天則天文從祭墬則墬理從三光天文也山川
地理也天地合祭先祖配天先妣配墬其誼一也天墬
合精夫婦判合祭天南郊則以墬配一體之誼也天墬
位皆南鄕同席墬在東共牢而食高帝高后配于壇上
西鄕后在北亦同席共牢牲用繭栗玄酒陶匏禮記曰
天子籍田千畝以事天墬繇是言之宜有黍稷天地用
牲一燔尞瘞薶用牲一高帝高后用牲一天用牲左及黍
稷燔尞南郊墬用牲右及黍稷瘞于北郊其旦東鄕再
拜朝日其夕西鄕再拜夕月然後孝弟之道備而神祗
嘉享萬福降輯此天墬合祀以祖妣配者也其别樂曰
冬日至於墬上之圜丘奏樂六變則天神皆降夏日至
於澤中之方丘奏樂八變則墬祇皆出天墬有常位不
得常合此其各特祀者也隂陽之别於日冬夏至其會
也以孟春正月上辛若丁天子親合祀天墬于南郊以
高帝高后配隂陽有離合易曰分隂分陽迭用柔剛以
日冬至使有司奉祀南郊高帝配而望羣陽日夏至使
有司奉祭北郊高后配而望羣隂皆以助致微氣通道
幽弱當此之時后不省方故天子不親而遣有司所以
正承天順地復聖王之制顯太祖之功也渭陽祠勿復
修羣望未悉定定復奏奏可三十餘年間天墬之祠五
徙焉(郊祀志)
西漢會要卷十
