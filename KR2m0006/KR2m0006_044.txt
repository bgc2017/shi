西漢會要卷四十四
宋徐天麟撰
選舉上
賢良方正
孝文二年詔曰廼十一月晦日有食之二三執政舉賢
良方正能直言極諫者以正朕之不逮(本紀下同)
十五年詔諸侯王公卿郡守舉賢良能直言極諫者上
親策之傳納以言
孝武建元元年詔丞相御史列侯中二千石二千石諸
侯相舉賢良方正直言極諫之士
元光元年五月詔賢良曰賢良明於古今帝王之體受
策察問咸以書對朕親覽焉於是董仲舒公孫弘等出
焉
五年復召賢良文學(公孫弘傳)
孝昭始元元年閏月遣故廷尉持節行郡國舉賢良五
年六月詔令三輔太常舉賢良各二人
孝宣本始四年四月郡國地震詔令三輔太常内郡國
舉賢良方正各一人
地節三年詔令内郡國舉賢良方正可親民者
十月詔曰廼者九月地震朕甚懼焉有能箴朕過失及
賢良方正直言極諫之士㠯正朕之不逮毋諱有司
神爵四年四月令内郡國舉賢良可親民者各一人
孝元初元二年三月詔曰廼二月戊午地震於隴西郡
丞相御史中二千石舉茂材異等直言極諫之士
永光二年三月日有食之詔令内郡國舉賢良方正各
一人
孝成建始二年二月詔三輔内郡舉賢良方正各一人
建始三年十二月日蝕地震詔丞相御史與將軍列侯
中二千石及内郡國舉賢良方正能直言極諫之士詣
公車朕將覽焉
上盡召直言之士詣白虎殿對策
元延元年七月詔曰廼者日蝕星隕今孛星見東井公
卿大夫博士議郎㠯經對與内郡國舉方正能直言極
諫者各一人(師古曰令公卿與内郡國共舉)
孝哀元夀元年正月日有蝕之詔公卿大夫其與將軍
列侯中二千石舉賢良方正能直言者各一人
雜錄
武帝初即位轅固復以賢良召固老罷歸之
武帝即位招賢良文學之士是時公孫弘年六十㠯賢
良召為博士使匈奴還報不合意上怒以為不能弘乃
移病免歸元光五年復召賢良菑川國復推上弘弘謝
曰前已嘗西用不能罷願更選國人固推弘弘至太常
對策時對者百餘人太常奏弘第居下策奏天子擢弘
對為第一(本傳)
武帝舉方正賢良文學材力之士待以不次之位(東方朔傳)
建元元年丞相綰奏所舉賢良或治申商韓非蘇秦張
儀之言亂國政請皆罷奏可(武帝紀)
孝元舉茂材富平侯張勃舉陳湯湯待遷父死不犇喪
司隸奏湯亡循行勃選舉故不以實坐削戶二百會薨
因賜諡曰繆侯湯下獄論(陳湯傳)
何武為京兆尹坐舉方正所舉者召見槃辟雅拜武坐
左遷楚内史(本傳)
博士弟子
武帝元朔五年為博士官置弟子五十人復其身太常
擇民年十八㠯上儀狀端正者補博士弟子郡國縣道
邑有好文學敬長上肅政教順鄉里出入不悖所聞令
相長丞上屬所二千石二千石謹察可者常與計偕詣
太常得受業如弟子一歲皆輒課能通一蓻㠯上補文
學掌故缺其高弟可㠯為郎中太常籍奏即有秀才異
等輒㠯名聞其不事學若下材及不能通一蓻輒罷之
而請諸能稱者㠯治禮掌故㠯文學禮義為官遷留滯
請選擇其秩比二百石㠯上及吏百石通一藝以上補
左右内史大行卒史比百石已下補郡太守卒史皆各
二人邊郡一人先用誦多者不足廼擇掌故補中二千
石屬文學掌故補郡屬備員請著功令它如律令制曰
可(儒林傳)
張湯請博士弟子理尚書春秋補廷尉史
平帝時王莽增元士之子得受業如弟子勿以為員歲
課甲科四十人為郎中乙科二十人為太子舍人兩科
四十人為文學掌故
兒寬㠯郡國選詣博士受業孔安國
文翁選郡縣小吏十餘人遣詣京師受業博士
終軍選為博士弟子至府受遣
蕭望之㠯令詣太常業
唐生褚生應博士弟子選詣博士
武帝時伏湛㠯父任為博士弟子
山陽侯張當居坐為太常擇博士弟子故不以實為城
旦
試學童
漢興蕭何草律曰大史試學童能諷書九千字以上廼
得為史又以六體試之課最者以為尚書御史史書令
史吏民上書字或不正輒舉劾(蓻文志)
射策
武帝立五經博士開弟子員設科射策勸以官禄(儒林傳贊)
(師古曰射策者謂為問難疑義書之於策量其大小置為甲乙之科列而置之不使彰顯有故射者隨其所取)
(而釋之以知優劣射之言投射也)
何武王嘉馬宫翟方進皆以射策甲科為郎
房鳳以射策乙科為太史掌故
匡衡射策甲科以不應令除為太常掌故調補平原文
學(本傳)
兒寬詣博士受業以射策為掌故以功次補廷尉文學
卒史(各本傳)
明經
龔遂以明經為官
袁良舉明經為太子舍人
孔安國貢禹夏侯勝張禹並以明經為博士
眭弘翟方進以明經為議郎
召信臣以明經甲科為郎
明法
鄭崇父賓以明律令為御史
薛宣以明習文法詔補御史中丞
治劇
何並陳遵皆舉能治劇為令
尹賞舉能治劇徙頻陽令
原涉舉能治劇為谷口令
異科
元封五年名臣文武欲盡詔令州郡察吏民有茂材異
等可為將相及使絶國者
孝昭始元五年詔舉國文學高第各一人
元鳳元年賜郡國所選有行義者涿郡韓福等五人帛
人五十匹遣歸
孝宣本始元年地震詔内郡國舉文學高第各一人
地節三年詔令郡國舉孝弟有行義聞於鄕里者各一
人
元康元年詔博舉吏民厥身修正通文學明於先王之
術宣究其意者各二人中二千石各一人
元康四年詔遣大中大夫循行天下舉茂材異倫之士
孝元初元三年詔丞相御史舉天下明陰陽灾異者各
三人
永光元年詔丞相御史舉質樸淳厚謙遜有行者
建昭四年臨遣諫大夫博士循行天下舉茂材特立之
士
孝成河平四年三月日有蝕之遣光禄大夫博士行舉
瀕河之郡舉淳厚有行能直言之士
陽朔二年奉使者不稱詔丞相御史其與中二千石二
千石雜舉可充博士位者使卓然可觀
鴻嘉二年詔舉淳厚有行義能直言者冀聞切言嘉謀
正朕之不逮
永始二年正月日有蝕之臨遣大中大夫循行天下與
部刺史舉淳樸辭遜有行義者各一人
元延元年詔曰廼者日蝕星隕北邊二十二郡舉勇猛
知兵法者各一人
哀帝初平當奏宜博求能浚川疏河者下丞相孔光大
司空何武奏請部刺史三輔三河弘農太守舉吏民能
者莫有應書(溝洫志)
建平元年詔曰其與大司馬列侯將軍中二千石州牧
守相舉孝弟淳厚能直言通政事延于側陋可親民者
各一人
建平四年詔將軍中二千石舉明兵法有大慮者
元夀元年下詔曰天下雖安㤀戰必危將軍與中二千
石舉明習兵法有大慮者各一人將軍二人詣公車(息夫)
(躬傳)
哀帝時有詔舉太常(何武傳)
哀帝崩太后詔有司舉可為大司馬者(何武傳)
孝平元始元年五月日有蝕之詔公卿將軍中二千石
舉淳厚能直言者各一人
元始二年秋舉勇武有節明兵法郡一人詣公車
冬中二千石舉治獄平歲一人
元始五年召天下通知逸經古記天文歷算鐘律小學
史篇方術本草及㠯五經論語孝經爾雅教授者在所
為駕一封軺傳遣京師至者數千人(並本紀)
聘召名士
高帝十一年二月詔曰賢士大夫有肯從我遊者吾能
尊顯之其有意稱明德者必身勸為之駕遣詣相國府
書行義年有而弗言覺免年老癃病勿遣(本紀)
武帝即位枚乘年老廼以安車蒲輪召乘(本傳)
建元元年遣使者束帛加璧安車以蒲裹輪駕駟召魯
申公弟子二人乘軺傳從(以紀傳修)
孝武元封五年召吏民有明當世之務習先聖之術者
縣次續食令與計偕(師古曰令所召之人與上計者偕来而縣次給之食)
元狩六年詔遣博士分循行天下舉獨行之君子召詣
行在所士有特招使者之任也詳問隠處亡位者舉奏
(本紀)
夏侯勝善說禮服召為博士
疏廣明春秋家居教授召為博士
昭帝時涿郡韓福㠯德行召至京師賜策書束帛遣歸
詔曰朕閔勞以官職之事其務修孝弟以教鄕里行道
舍傳舍縣次具酒肉食從者及馬長吏以時存問常以
歲八月賜羊一頭酒二斛不幸死賜覆衾一祠以中牢
(兩龔傳)
翼奉元帝初即位諸儒薦之召待詔官者廬
貢禹以明經潔行著聞召為博士曰陛下過意召臣臣
賣田百畆以供車馬
孝哀召龔勝為諫大夫勝薦龔舍寗夀侯嘉有詔皆召
勝曰竊見國家聘毉巫常為駕聘賢者宜駕上曰大夫
乘私車來耶勝曰唯唯有詔為駕
孝平元始五年詔(見上異科條)
西漢會要卷四十四
