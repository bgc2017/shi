西漢會要卷五
宋徐天麟撰
帝系五
諸侯王
漢興之初海内新定同姓寡少懲戒亡秦孤立之敗於
是割裂疆土立二等之爵功臣侯者百有餘邑尊王子弟
大啟九國自鴈門以東盡遼陽為燕代常山以南太行
左轉度河濟漸於海為齊趙穀泗以往奄有龜蒙為梁
楚東𢃄江湖薄會稽為荆吴北界淮瀕略廬衡為淮南
波漢之陽亘九嶷為長沙諸侯比境周匝三垂外接胡
越天子自有三河東郡潁川南陽自江陵以西至巴蜀
北自雲中至隴西與京師内史凡十五郡公主列侯頗
邑其中而藩國大者跨州兼郡連城數十宮室百官同
制京師可謂矯枉過其正矣雖然高祖創業日不暇給
孝惠享國又淺高后女主攝位而海内晏如亡狂狡之
憂卒折諸吕之難成大宗之業者亦頼之於諸侯也然
諸侯原本以大末流濫以致溢小者滛荒越法大者睽
孤横逆以害身喪國故文帝采賈生之議分齊趙景帝
用鼂錯之計析吳楚武帝施主父之冊下推恩之令使
諸侯王得分戶邑以封子弟不行黜陟而藩國自析自
此以來齊分為七趙分為六梁分為五淮南分為三皇
子始立者大國不過十餘城長沙燕代雖有舊名皆亡
南北邊矣景遭七國之害抑損諸侯减黜其官武有衡
山淮南之謀作左官之律設附益之法諸侯惟得衣食
税租不與政事至於哀平之際皆繼體苗裔親屬疎遠
生於帷牆之中不為士民所尊執與富室亡異而本朝
短世國統三絶是故王莽知漢中外殫微本末俱弱亡
所忌憚生其姦心因母后之權假伊周之稱顓作威福
廟堂之上不降階序而運天下詐謀既成遂據南面之
尊分遣五威之吏馳傳天下班行符命漢諸侯王厥角
□首奉上璽韍惟恐在後或迺稱美頌德以求容媚豈
不哀哉(諸侯王表)
雜錄
諸侯王金璽盭綬掌治其國(百官表)
高帝王子弟犬牙相制所謂盤石之宗也(文紀)
悼惠之王齊最為大國以海内初定子弟少激秦孤立
亡藩輔故大封同姓以填天下時諸侯得自除御史大
夫羣卿以下衆官如漢朝漢獨為置丞相自吳楚誅後
稍奪諸侯權左官附益阿黨之法設其後諸侯惟得衣
食租税貧者或乘牛車(高五王贊)
高皇帝規土連城布王子孫是以支葉扶疏異姓不得
間也(燕剌王傳)
文帝時賈誼上疏曰高皇帝以明聖威武即天子位割
膏腴之地以王諸公多者百餘城少者乃三四十縣悳
至渥也然其後十年之間反者九起諸王雖名為臣實
皆有布衣昆弟之心慮亡不帝制而天子自為者擅爵
人赦死辠甚者或戴黃屋漢法令非行也欲天下治安
莫若衆建諸侯而少其力力少則易使以義國小則亡邪
心令海内之執如身之使臂臂之使指莫不制從諸侯之
君不敢有異心輻凑並進而歸命天子雖在細民且知其
安故天下咸知陛下之明割也定制令齊趙楚各為若干
國使悼惠王幽王元王之子孫畢以次各受祖之分地地盡
而止及燕梁它國皆然其分地衆而子孫少者建以為國空
而置之須其子孫生者舉使君之諸侯之地其削頗入漢者
為徙其侯國及封其子孫也所以數償之(臣天麟按也字合作他傳寫之)
(誤也所字合屬上句)一寸之地一人之衆天子亡所利焉誠以定治
而已故天下咸知陛下之廉地制壹定宗室子孫莫慮不
王下無倍畔之心上無誅伐之志故天下咸知陛下之仁
法立而不犯令行而不逆貫高利幾之謀不生柴竒開章
之計不萌細民鄉善大臣致順故天下咸知陛下之義卧
赤子天下之上而安植遺腹朝委裘而天下不亂當時大
治後世誦聖壹動而五業附陛下誰憚而久不為此(賈誼傳)
景帝即位鼂錯為御史大夫請諸侯之罪過削其支郡諸
侯讙譁吴楚七國反以誅錯為名丞相劾奏錯當要斬
錯已死謁者僕射鄧公見上曰鼂錯患諸侯彊大不可
制故請削地以尊京師萬世之利也計畫始行卒受大
戮臣竊為陛下不取也於是景帝喟然長息曰公言善
吾亦恨之(鼂錯傳)
景帝中五年令諸侯王不得復治國天子為置吏(百官表)
武帝初即位大臣懲吴楚七國行事議者多冤鼂錯之
策皆以諸侯連城數十泰強欲稍侵削數奏暴其過惡
諸侯王自以骨肉至親先帝所以廣封連城犬牙相錯
者為盤石宗也今或無罪為臣下所侵辱有司吹毛求
疵笞服其臣使證其君多自以侵冤建元三年王登長
沙王發中山王勝濟川王明以來朝天子置酒勝聞樂
聲而泣問其故對曰臣聞悲者不可為絫欷思者不可
為歎息故高漸離擊筑易水之上荆軻為之低而不食
雍門子壹微吟孟嘗君為之於邑今臣心結日久每聞
窈眇之聲不知涕泣之横集也夫衆嘘漂山聚蟁成靁
朋黨執虎十夫撓椎是以文王拘於牖里孔子阨於陳
蔡此乃烝庶之成風增積之生害也臣身遠與寡莫為
之先衆口鑠金積毁銷骨叢輕折軸羽翮飛肉紛驚逢
羅澘然出涕臣聞白日曬光幽隠皆照明月曜夜蟁蝱
宵見然雲蒸列布杳冥晝昏塵埃抪覆不見泰山何則
物有蔽之也今臣雍閼不得聞讒言之徒&KR1123;生道遼路
遠曾莫為臣聞臣竊自悲也臣聞社鼷不灌屋鼠不熏
何則所託者然也臣雖薄也得蒙肺附位雖卑也得為
東藩屬又稱兄今羣臣非有葭莩之親鴻毛之重羣居
黨議朋友相為使夫宗室擯卻骨肉冰釋斯伯竒所以
流離比干所以横分也詩云我心憂傷惄焉如𢷬假寐
永歎唯憂用老心之憂矣疢如疾首臣之謂也具以吏
所侵聞於是上乃厚諸侯之禮省有司所奏諸侯事加
親親之恩焉其後更用主父偃謀令諸侯以私恩自裂
地分其子弟而漢為定制封號輒别屬漢郡漢有厚恩
而諸侯地稍自分析弱小云(中山靖王傳)
元狩六年四月乙巳廟立皇子閎為齊王旦為燕王胥
為廣陵王初作誥(武紀)
王子侯
主父偃說武帝曰古者諸侯地不過百里彊弱之形易
制今諸侯或連城數十地方千里緩則驕奢易為淫亂
急則阻其彊而合從以逆京師今以法割削則逆節萌
起前日晁錯是也今諸侯子弟或十數而適嗣代立餘
雖骨肉無尺地之封則仁孝之道不宣願陛下令諸侯
得推恩分子弟以地侯之彼人人喜得所願上以得施
實分其國必稍自銷弱矣於是上從其計(主父偃傳)
武帝元朔二年春正月詔曰梁王城陽王親慈同生願
臣邑分弟其計之諸侯王請與子弟邑者朕將親覽使
有列位於是藩國始分而子弟畢侯矣(本紀)
大哉聖祖之建業也後嗣承序以廣親親至於孝武以
諸侯王疆土過制或僣差失軌而子弟為匹夫輕重不
相準於是制詔御史諸侯王或欲推私恩分子弟邑者
令各條上朕且臨定其號名自是支庶畢侯矣(表上)
孝元之世亡王子侯者盛衰終始豈非命哉元始之際
王莽擅朝偽褒宗室侯及王之孫焉居攝而愈多非其
正故弗錄旋踵亦絶悲夫(表下)
孝平元始元年封宣帝耳孫信等三十六人皆為列侯(本紀)
宗室
高祖七年置宗正官以叙九族(本紀又百官表云影正出屬籍)
孝惠内修親親(本贊)
文帝詔曰諸侯王宗室昆弟功臣多賢及有德者(本紀)
四年復諸劉有屬籍者家士所與(本紀)
孝景三年楚元王子蓺等與濞等為逆朕不忍加法除
其籍毋令汙宗室(本紀)
孝武元光元年復七國宗室前絶屬者(本紀)
後元二年正月朝諸侯于甘泉宮賜宗室(本紀)
武帝時劉辟彊以宗室子随二千石論議冠諸宗室清
静少欲常以書自娱不肯仕昭帝即位或說大將軍霍
光曰將軍不見諸呂之事乎處伊尹周公之位攝政擅
權而背宗室不與共職是以天下不信卒至於滅亡今
將軍當盛位帝春秋富宜納宗室又多與大臣共事反
諸呂道如是則可以免患光然之迺擇宗室可用者辟
彊子德待詔丞相府(楚元王傳)
孝昭始元二年以宗室毋在位者舉茂材劉辟彊劉長
樂皆為光祿大夫辟彊守長樂衛尉(本紀)
元鳳二年四月上自建章宮徙未央宮賜宗室子錢人
二十萬(本紀)
四年正月丁亥帝加元服賜列侯宗室金帛牛酒各有
差(本紀)
孝宣地節元年六月詔曰蓋聞堯親九族以和萬國朕
蒙遺德奉承聖業惟念宗室屬未盡而以罪絶若有賢
材改行勸善其復屬使得自新(本紀)
地節四年劉德以宗正關内侯行謹重為宗室率封陽
城侯(思澤侯表)
成帝時劉向上封事言王氏一姓朱輪華轂者二十三
人大將軍秉事用權五侯驕奢排擯宗室孤弱公族其
有智能者尤非毁而不進遠絶宗室之任不令得給事
朝省恐其與已分權事埶不兩大王氏與劉氏且不並
立宜發明詔吐德音援近宗室親而納信黜達外戚毋
授以政所以褒睦外内之姓子子孫孫無疆之計也(劉向傳)
建始二年罷博望苑以賜宗室朝請者(本紀)
哀帝即位賜宗室王子有屬者馬各一駟(本紀)
平帝元始元年詔宗室屬未盡而以罪絶者復其屬其
為吏舉廉佐史補四百石(本紀師古曰宗室為吏者皆令舉廉各從本秩而依廉吏)
(遷之為佐史者例補四百石)
四年二月賜宗室有屬籍者爵目五大夫以上各有差(本紀)
五年正月祫祭明堂宗室子九百人召助祭禮畢皆益
戶賜爵及金帛增秩補吏各有差詔曰蓋聞帝王以德
撫民其賜親親以相及也昔堯睦九族舜惇叙之朕以
皇帝幼年且統國政惟宗室子皆太祖高皇帝子孫及
兄弟吴頃楚元之後漢元至今十有餘萬人雖有王侯
之屬莫能相糾或陷入刑罪教訓不至之咎也傳不云
虖君子篤於親則民興於仁其為宗室自太上皇以來
族親各以世氏郡國置宗師以糾之致教訓焉二千石
選有德義者以為宗師考察不從教令有冤失職者宗
師得因郵亭書言宗伯請以聞常以歲正月賜宗師帛
各十匹(本紀)
雜錄
高皇帝規土連城布王子孫是以支葉扶疏異姓不得
間也(燕剌王傳)
大雅卓爾不羣河間獻王近之(景十三王贊)
劉德召見甘泉宮武帝謂之千里駒(傳)
肺附(中山靖王勝傳又劉向傳)同姓末屬(劉向)
宗室遺老(上)河間王良宗室儀表
宗英(叙傳)
元狩五年沈猷侯受坐為宗正聽請不具宗室耐為司
寇(王子侯表)
西漢會要卷五
