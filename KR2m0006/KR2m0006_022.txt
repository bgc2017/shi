西漢會要卷二十二
宋徐天麟撰
樂下
樂章
安世房中歌十七章其詩曰
大孝備矣休德昭清高張四縣樂充宫廷芬樹羽林雲
景杳冥金支秀華庶旄翠旌
七始華始肅倡和聲神來宴娭庶幾是聽粥粥音送細
齊人情忽乘青玄熙事備成清思聈聈經緯冥冥
我定歷數人告其心敕身齊戒施教申申乃立祖廟敬明尊
親大矣孝熙四極爰轃
王矦秉德其鄰翼翼顯明昭式清明鬯矣皇帝孝德竟
全大功撫安四極
海内有姦紛亂東北詔撫成師武臣承德行樂交逆簫
勺羣慝肅為濟哉盖定燕國
大海蕩蕩水所歸高賢愉愉民所懷大山崔百卉殖民
何貴貴有德
安其所樂終産樂終産世繼緒飛龍秋游上天高賢愉
樂民人
豐草葽女羅施善何如誰能回大莫大成教德長莫長
被無極
靁震震電燿燿明德鄉治本約治本約澤弘大加被寵
咸相保德施大世曼夀
都荔遂芳窅窊桂華孝奏天儀若日月光乘玄四龍回
馳北行羽旄殷盛芬哉芒芒孝道随世我署文章(桂華)
馮馮翼翼承天之則吾易久遠燭明四極慈惠所愛美
若休德杳杳冥冥克綽永福(美芳)
磑磑即即師象山則嗚呼孝哉案撫戎國蠻夷竭歡象
來致福兼臨是愛終無兵革
嘉薦芳矣告靈饗矣告靈既饗德音孔臧惟德之臧建
矦之常承保天休令問不忘
皇皇鴻明蕩矦休德嘉承天和伊樂厥福在樂不荒惟
民之則
浚則師德下民咸殖令問在舊孔容翼翼
孔容之常承帝之明下民之樂子孫保光承順温良受
帝之光嘉薦令芳夀考不忘
承帝明德師象山則雲施稱名永受厥福承容之常承
帝之明下民安樂受福無疆
郊祀歌十九章其詩曰
練時日侯有望焫膋蕭延四方九重開靈之斿垂惠恩
鴻祐休靈之車結玄雲駕飛龍羽旄紛靈之下若風馬
左蒼龍右白虎靈之來神哉沛先以雨般裔裔靈之至
慶隂隂相放&KR1820;震澹心靈既坐五音飭虞至旦承靈億
牲繭栗粢盛香尊桂酒賓八鄉靈安留吟青黃徧觀此
眺瑶堂衆嫭並綽竒麗顔如荼兆逐靡被華文厠霧縠
曳阿錫佩珠玉俠嘉夜茞蘭芳澹容與獻嘉觴
練時日一
帝臨中壇四方承宇繩繩意變備得其所清和六合制
數以五海内安寕興文匽武后土富媪昭明三光穆穆
優游嘉服上黃
帝臨二
青陽開動根荄以遂膏潤并愛跋行畢逮霆聲發榮壧
處頃聽枯槀復産乃成厥命衆庶熙熙施及夭胎羣生
啿啿惟春之祺
青陽三
朱明盛長旉與萬物桐生茂豫靡有所詘敷華就實既
阜既昌登成甫田百鬼廸嘗廣大建祀肅雍不忘神若
宥之傳世無疆
朱明四
西顥沆碭秋氣肅殺含秀垂穎續舊不廢姦偽不萌祅
孽伏息隅辟越遠四貉咸服既畏茲威惟慕純德附而
不驕正心翊翊
西顥五
玄冥陵隂蟄蟲盖藏&KR0708;木零落抵冬降霜易亂除邪革
正異俗兆民反本抱素懷樸條理信義望禮五嶽籍歛
之時掩收嘉榖
玄冥六
惟泰元尊媪神蕃釐經緯天地作成四時精建日月星
辰度理隂陽五行周而復始雲風雷電降甘露雨百姓
蕃滋咸循厥緒繼統共勤順皇之德鸞路龍鱗㒺不肸
飾嘉籩列陳庶幾宴享滅除凶灾烈騰八荒鐘鼓竽笙
雲舞翔翔招搖靈旗九夷賓將
惟泰元七
建始元年丞相匡衡奏罷鸞路龍鱗更定詩曰涓選休
成
天地並況惟予有慕爰熙紫壇思求厥路恭承禋祀緼
豫為紛黼繡周張承神至尊千童羅舞成八溢合好效
歡虞泰一九歌畢奏斐然殊鳴琴竽瑟會軒朱璆磬金
鼓靈其有喜百官濟濟各敬厥事盛牲實爼進聞膏神
奄留臨須搖長麗前掞光燿明寒暑不忒况皇章展詩
應律鋗玉鳴函宫吐角激徵清發梁揚羽申以商造茲
新音永久長聲氣遠倏鳳鳥鴹神夕奄虞盖孔享
天地八
丞相匡衡奏罷黼繡周張更定詩曰肅若舊典
日出入安窮時世不與人同故春非我春夏非我夏秋
非我秋冬非我冬泊如四海之池徧觀是邪謂何吾知
所樂獨樂六龍六龍之調使我心若訾黃其何不徠下
日出入九
太一况天馬下霑赤汗沬流赭志俶儻精權竒籋浮雲
晻上馳體容與迣萬里今安匹龍為友
元狩三年馬生渥洼水中作
天馬徠從西極涉流沙九夷服天馬徠出泉水虎脊兩
化若鬼天馬徠歷無草徑千里循東道天馬徠執徐時
將搖舉誰與期天馬徠開遠門竦予身遊昆侖天馬徠
龍之媒游閶闔觀玉臺
天馬十
太初四年誅宛王獲宛馬作
天門開詄蕩蕩穆並騁以臨饗光夜燭德信著靈&KR0906;平
而鴻長生豫大朱涂廣夷石為堂飾玉梢以舞歌體招
搖若永望星留俞塞隕光照紫幄珠熉黃幡比翄回集
貳䨇飛常羊月穆穆以金波日華燿以宣明假清風軋
忽激長至重觴神裴回若留放殣冀親以肆章函蒙祉
福常若期寂漻上天知厥時泛泛滇滇從高斿殷勤此
路臚所求佻正嘉吉弘以昌休嘉砰隐溢四方專精厲
意逝九閡紛紜六幕浮大海
天門十一
景星顯見信星彪列象載昭庭日親以察參侔開闔爰
推本紀汾脽出鼎皇祜元始五音六律依韋饗昭雜變
並會雅聲遠姚空桑琴瑟結信成四興逓代八風生殷
殷鐘石羽籥鳴河龍供鯉醇犧牲百末旨酒布蘭生泰
尊柘漿析朝酲微感心攸通修名周流常羊思所并穰
穰復正直往寗馮蠵切和䟽寫平上天布施后土成穰
穰豐年四時榮
景星十二
元鼎五年得鼎汾隂作
齊房産草九莖連葉宫童效異披圖案諜玄氣之精回
復此都蔓蔓日茂芝成靈華
齊房十三
元封二年芝生甘泉齊房作
后皇嘉壇立玄黃服物發冀州兆蒙祉福沇沇四塞假
狄合處經營萬億咸遂厥宇
皇后十四
華燁燁固靈根神之斿過天門車千乘敦昆侖神之出
排玉房周流雜拔蘭堂神之行旌容容騎沓沓般傱傱
神之徠泛翊翊甘露降慶雲集神之揄臨壇宇九疑賓
䕫龍舞神安坐鴹吉時共翊翊合所思神嘉虞申貳觴
福滂洋邁延長沛施祐汾之阿揚金光横泰河莾若雲
增陽波徧臚驩騰天歌
華燁燁十五
五神相包四鄰土地廣揚浮雲扢嘉壇椒蘭芳璧玉精
垂華光益億年美始興交於神若有承廣宣延咸畢觴
靈輿位偃蹇驤卉汨臚析奚遺滛渌澤&KR1261;然歸
五神十六
朝隴首覧西垠雷電尞獲白麟爰五止顯黃德圖匈虐
熏鬻殛闢流離抑不詳賓百僚山河饗掩回轅鬗長馳
騰雨師洒路陂流星隕感惟風籋歸雲撫懷心
朝隴首十七
元狩元年行幸雍獲白麟作
象載瑜白集西食甘露飲榮泉赤鴈集六紛員殊翁雜
五采文神所見施祉福登蓬萊結無極
象載瑜十八
太始三年行幸東海獲赤鴈作
赤蛟綏黃華盖露夜零晝晻濭百君禮六龍位勺椒漿
靈已醉靈已享錫吉祥芒芒極降嘉觴靈殷殷爛揚光
延夀命永未央杳冥冥塞六合澤汪濊輯萬國靈禗禗
象輿轙票然逝旗逶蛇禮樂成靈將歸託玄德長無衰
赤蛟十九
角抵
武帝元封三年作角抵戲(本紀文穎曰名此樂為角抵者两两相當角力角技藝射)
(御故名角抵盖雜伎樂也師古曰抵當也)
六年京師民觀角抵于上林平樂館(本紀)
孝武之世開玉門通西域設酒池肉林以饗四夷之賓
客作巴俞都盧海中碭(徒浪反)極漫衍魚龍角抵之戲以
觀視之(西域傳贊晉灼曰都盧國名也李竒曰都盧輕體善緣者也碭極樂名也師古曰巴人巴州人)
(也巴俞之人所謂賓人也勁銳善舞本從高祖定三秦有功高祖喜觀其舞因令樂人習之故有巴俞之樂漫)
(衍者即張衡西京賦所云巨獸百尋是為漫延者也魚龍者為舍利之獸先戲於庭極畢乃入殿前激水化成)
(比目魚跳躍潄水作霧障日畢化成黃龍八丈出水敖也戲於庭炫燿日光西京賦云海鱗變而成龍即為此色)
元帝初元四年罷角抵戲(本紀刑法志云用貢禹議)
西漢會要卷二十二
