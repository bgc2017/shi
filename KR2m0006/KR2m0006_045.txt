西漢會要卷四十五
宋徐天麟撰
選舉下
舉廉(孝廉附)
孝文十二年詔曰孝悌天下之大順也力田為生之本
也廉吏民之表也朕甚嘉此二三大夫之行今萬家之
縣云亡應令豈實人情是吏舉賢之道未備也其遣謁
者勞賜孝者帛人五匹悌者力田二匹廉吏二百石㠯
上率百石者三匹(師古曰自二百石㠯上每石加三匹也)
孝景後二年詔曰其唯廉士寡欲易足今訾算十㠯上
廼得官廉士算不必衆有市籍不得官亡訾又不得官
朕甚愍之訾算四得官亡令廉士久失職貪夫長利
孝武元光元年冬初令郡國舉孝廉各一人(并本紀)
董仲舒曰臣愚以為使諸列侯郡守二千石各擇其吏
民之賢者歲貢各二人故州郡舉茂材孝廉皆自仲舒
發之(本傳)
元朔元年冬詔曰朕深詔執事興廉舉孝今或至闔郡
而不薦一人其與中二千石禮官博士議不舉者罪有
司奏議曰不舉孝不奉詔當以不敬論不察廉不勝任
也當免奏可(本紀)
孝宣黃龍元年詔曰舉廉吏誠欲得其真也吏六百石
位大夫有罪先請秩禄上通足㠯效其賢材自今㠯來
毋得舉(韋昭曰吏六百石不得復舉為廉吏)
孝平元始元年令宗室其為吏舉廉佐史補四百石
趙廣漢為平凖令察廉為陽翟令
朱博以太常掾察廉補安陵丞
蕭望之察廉為大行治禮丞
薛宣㠯大司農斗食屬察廉補不其丞
光禄勲于永除王嘉為掾察廉為南陵丞復察廉為長
陵尉
張敞補太守卒史察廉為甘泉倉長
黃霸察補河東均輸長復察廉為河南太守丞
尹賞㠯郡吏察廉為樓煩長
王吉㠯郡吏舉孝廉為郎
池陽令舉廉吏獄掾王立
京房㠯孝廉為郎
師丹孟喜並舉孝廉為郎
劉輔舉孝廉為襄賁令
平當察廉為順陽長
孝弟力田
孝惠四年正月舉民孝弟力田者復其身(本紀下同)
高后元年二月初置孝弟力田二千石者一人
孝文十二年三月詔以戶口率置三老孝弟力田常員
令各率其意以導民
任子
父任(漢儀注吏二千石㠯上視事滿三歲得任同産若子一人為郎)
蘇武以父任為郎
劉向以父任為輦郎
孔光子男放為侍郎
董恭為御史任賢為太子舍人
蕭育以父任為太子庶人
史丹九男皆以丹任為侍中
汲黯以父任為太子洗馬
伏湛以父任為博士弟子
史丹馮野王皆以父任為太子中庶子
杜延年以三公子補軍司空
辛慶忌以父任為右校丞
虎賁諸郎皆父死子代
兄任
霍去病任光為郎
楊惲以忠任為郎
爰盎兄噲任盎為郎中
族父任
成帝時侯霸以族父任為太子舍人
宗家任
趙兼淮南王舅子由以宗家任為郎
致仕
元始二年遣龔勝邴漢策曰其上子若孫若同産同
産子一人所上子男皆除為郎
董仲舒曰夫長吏多出於郎中中郎吏二千石子弟未
必賢也
宣帝時王吉上疏曰舜湯不用三公九卿之世而舉臯
陶伊尹不仁者遠今使俗吏得任子弟率多驕驁不通
古今至於積功治人亡益於民此伐檀所為作也宜明
選求賢除任子之令(王吉傳)
哀帝初即位除任子令(本紀)
貲
張釋之以貲為騎郎(本傳漢注貲五百萬得為常侍郎)
孝景後二年詔曰今貲算十㠯上廼得宦廉士算不必
衆有市籍不得宦亡貲又不得宦朕甚愍之貲算四得
宦(本紀)
司馬相如㠯貲為郎(本傳)
董仲舒曰選郎吏又㠯富貲未必賢也(本傳)
鬻官
武帝即位干戈日滋財賂衰耗而不贍入物者補官選
舉陵遲廉耻相冒興利之臣自此始也其後府庫益虚
廼募民能入奴婢得以終身復為郎增秩及入羊為郎
始於此其後四年(元朔五年)置賞官命曰武功爵大者封侯
卿大夫小者郎吏道雜而多端則官職耗廢(元狩四年)除故
鹽鐡官家富者為吏吏道益雜不選而多賈人矣(元鼎二年)
始令吏得入穀補官郎至六百(師古曰交更選高官郎又就增其秩至六百石)
所忠言(元鼎三年)世家子弟富人或鬭雞走狗馬弋獵博戲
亂齊民廼召諸犯令相引數千人命曰株送徒入財者
得補郎郎選衰矣弘羊又請令吏得入粟補官(平凖書)
黃霸以待詔入錢賞官補侍郎謁者坐罪免後復入穀
沈黎郡補左馮翊二百石卒史馮翊以霸入財為官不
補右職
方技
衛綰以戲車為郎事文帝
鄧通以濯船為黃門郎
周仁以毉見景帝為太子時為舍人
吾邱夀王年少以善格五召待詔
荀彘以御見侍中
武帝時虞初以方士侍祠
東郭先生以方士待詔公車
武帝即位博開蓻能之路悉延百端之學通一技之士
咸得自效絶倫超竒者為右亡所阿私(龜策傳)
丞相魏相奏言知音善鼓雅琴者趙定龔德皆召見待
詔
伍宏以毉待詔
成帝時言祭祀方術者皆得待詔(郊祀志)
本草待詔(郊祀志師古曰以方藥本草而待詔)
郡吏
趙禹以佐史補中都官用廉為令史
咸宣以佐史給事河東守
魏相為郡卒史舉賢良
王吉以郡吏舉孝廉為郎
尹齊以刀筆吏稍遷至御史
朱邑少時為舒桐鄉嗇夫遷補太守卒史
鮑宣為縣鄉嗇夫補束州丞
張敞以鄉有補太守卒史察廉為甘泉倉長
尹賞以郡吏察廉為樓煩長
焦延夀為郡吏察廉為小黃令
趙廣漢為郡吏州從事舉茂材
陳萬年為郡吏察舉至縣令
龔勝為郡吏楚王聘為常侍
王訢以郡縣吏積功稍遷被陽令
丙吉為魯獄吏積功勞稍遷廷尉右監
王尊為獄小吏給事太守府補書佐
尹翁歸為獄小吏除補卒史
于定國為郡决曺補廷尉
上書
武帝初即位詔天下舉方正賢良文學材力之士待以
不次之位四方士多上書言得失自衒鬻者㠯千數其
不足采者輒報聞罷(東方朔傳)
東方朔初入長安至公車上書凡用三千奏牘公車令
兩人共持舉其書僅然能勝之人主從上方讀之止輒
乙其處讀之二月廼盡詔拜㠯為郎(史記)朔上書曰可以
為天子大臣文辭不遜高自稱譽上偉之令待詔公車
(漢書)
朱買臣隨上計吏詣闕上書書久不報待詔公車
主父偃元光元年上書闕下朝奏暮召入見是時徐樂
嚴安亦俱上書言世務書奏上召見三人謂曰公等安
在何相見之晚也廼拜偃樂安皆為郎中
終軍至長安上書言事武帝異其文拜為謁者給事中
枚臯上書北闕自陳枚乘之子上得之大喜召入見待
詔
宣帝初即位思進賢良多上書言便宜輒下蕭望之問
狀高者請丞相御史次者中二千石試事滿歲以狀聞
下者報聞或罷歸田里(望之傳)
元帝初即位賈捐之上疏言得失召待詔金馬門
哀帝初即位息夫躬上書召待詔
從軍
周勃材官引彊(師古曰彊其兩反服虔曰引彊弓弩官也)
申屠嘉以材官蹶張遷為隊率(師古曰弩以足蹋者如蹶張)
漢興六郡良家子選給羽林期門(師古曰六郡謂隴西天水安定北地上郡)
(西河也)㠯材力為官名將多出焉(地理志)
公孫賀北地人少為騎士從軍
李廣隴西人㠯良家子從軍
趙充國隴西人㠯六郡良家子善騎射補羽林
傅介子北地人㠯從軍為官
甘延夀北地人㠯良家子善騎射為羽林
馮奉世上黨人㠯良家子選為郎
張次公以勇悍從軍(義縱傳)
常惠應募隨蘇武使匈奴
鄭吉以卒伍從軍
傅介子斬樓蘭王士刺王者皆補侍郎
軍功多用超等大者封侯卿大夫小者郎(食貨志)
選舉雜錄
孝惠高后時市井子孫不得仕官為吏(景紀詔)
有市籍不得宦無貲又不得宦
入財為官不補右職(黃霸)
宗室不宜典三河(劉向)
王國人不得宿衛(龔勝彭宣)
王舅不宜備九卿(馮野王馮立馮彦)
弟犯法不得宿衛(蕭望之)
賈人不得為吏(哀帝詔)
執金吾韓立御史大夫張譚並坐選舉不實免
丞相張蒼任人為中候大為奸利上以為責
張勃舉陳湯司隸奏湯亡循行勃選舉故不以實削戶
二百
何武所舉方正槃辟雅拜坐左遷楚内史
山陽侯張當居坐為太常擇博士弟子故不以實全為
城旦(表)
元始二年大理復坐除吏不次免
河平四年宗正劉順坐使合陽侯舉子免
建平二年卭成侯王勲坐選舉不以實罵廷史大不敬
免
元延元年詔舉方正直言之士紅陽侯立舉陳咸對策
拜為光禄大夫給事中丞相方進奏咸不當蒙方正并
劾立選舉故不㠯實有詔免咸勿劾立
嚴延年察獄史廉有臧不入身延年選舉不實貶秩
司隸奏杜業為大常選舉不實業坐免官
平帝初即位詔曰選舉者其歴職更事有名之士則以
為難保廢而弗舉甚謬於赦小過舉賢材之義諸有臧
及内惡未發而薦舉者皆勿案驗令士厲精鄉進不㠯
小疵妨大才
西漢會要卷四十五
