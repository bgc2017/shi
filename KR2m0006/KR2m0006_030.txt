西漢會要卷三十
宋徐天麟撰
祥異下
地震
惠帝二年正月地震隴西厭四百餘家(厭一甲反下同)
高后二年正月武都山崩地震至八月迺止
武帝征和二年八月癸亥地震厭殺人
宣帝本始四年四月壬寅地震河南以東四十九郡北
海琅邪壊祖宗廟城郭殺六千餘人
元帝永先三年冬地震(並五行志)
成帝建始三年十二月戊申其夜未央殿中地震(本紀)
河平三年二月犍為地震積二十一日百二十四動
綏和二年九月丙辰地震自京師至北邊郡國三十餘
壊城廓凡殺四百一十五人(並五行志)
山崩
高后二年正月武都山崩殺七百六十人
文帝元年四月齊楚地山二十九所同日俱發大水潰
出(並五行志)
成帝建始三年越嶲山崩(本紀)
河平三年二月丙戌犍為柏江山崩損江山崩皆廱江
水江水逆流壊城殺十三人
元延三年正月丙寅蜀郡岷山崩廱江江水逆流三日
迺通(並五行志)
石鳴
成帝鴻嘉三年乙亥天水冀南山石鳴聲隆隆如雷有
頃止聞平襄二百四十里壄雞皆鳴石長丈三尺廣厚
略等旁著岸脇去地二百餘丈民俗名曰石鼓石鼓鳴
有兵(五行志)
石立
孝昭元鳳三年正月泰山莱蕪山南匈匈有數千人聲
民視之有大石自立高丈五尺大四十八圍入地深八
尺三石為足石立處有白烏數千集其旁(五行志)
隕石
惠帝三年隕石緜諸一
武帝征和四年二月丁酉隕石雍二天晏亡雲聲聞四
百里
元帝建昭元年正月戊辰隕石梁國六
成帝建始四年正月癸卯隕石槀四肥累一
陽朔三年二月壬戌隕石白馬八
鴻嘉二年五月癸未隕石杜衍三
元延四年三月隕石都關二
哀帝建平元年正月丁未隕石北地十其九月甲辰隕
石虞二
平帝元始二年六月隕石鉅鹿二
自惠盡平隕石凡十一皆有光耀雷聲成哀尤屢(並五行志)
火灾(鐵飛附)
高后元年五月丙申趙叢臺灾
惠帝四年十月乙亥未央宫凌室灾丙子織室灾
文帝七年六月癸酉未央宫東闕罘罳灾
景帝中五年八月己酉未央宫東闕灾
武帝建元六年六月丁酉遼東高廟灾四月壬子高園
便殿火
太初元年十一月乙酉未央宫栢梁臺灾
昭帝元鳳元年燕城南門灾
四年五月丁丑孝文廟正殿灾
宣帝甘露元年四月丙申中山太上皇廟灾甲辰孝文
廟灾
元帝初元二年四月己未孝武園白鶴館灾
永光四年六月甲戌孝宣杜陵園東闕南方灾
成帝建始元年正月乙丑皇考廟灾
鴻嘉三年八月乙卯孝景廟北闕灾
永始元年正月癸丑大官凌室灾戊午戾后園南闕灾
四年四月癸未長樂宫臨華殿及未央宫東司馬門灾
六月甲午孝文霸陵園東闕南方灾
哀帝建平三年正月癸夘桂宫鴻寧殿灾
平帝元始五年七月己亥高皇帝原廟殿門灾盡
武帝征和二年春涿郡鐵官鑄鐵鐵銷皆飛上去
成帝河平二年正月沛郡鐵官鑄鐵鐵不下隆隆如雷
聲又如鼓音二十三人驚走音止還視地地陷數尺鑪
分為十一鑪中銷鐵散如流星皆上去(並五行志)
旱
惠帝五年夏大旱江河水少谿谷絶
文帝三年秋天下旱後六年春天下大旱
景帝中三年秋大旱武帝元光六年夏大旱
元朔五年春大旱元狩三年夏大旱
天漢元年夏大旱三年夏大旱
征和元年夏大旱昭帝始元六年大旱
宣帝本始三年夏大旱東西數千里
神爵元年秋大旱成帝永始三年四月夏大旱(並五行志)
蝗螟
景帝中三年秋蝗武帝元光五年秋螟
六年夏蝗元鼎五年秋蝗
元封六年秋蝗
大初元年夏蝗從東方飛来至燉煌
三年秋復蝗征和三年秋蝗
四年夏蝗平帝元始二年秋蝗徧天下(並五行志)
人妖
哀帝建平中豫章有男子化為女子嫁為人婦生一子
建平四年四月山陽方與女子田無嗇生子先未生二
月兒啼腹中及生不舉葬之陌上三日人過聞啼聲母
掘收養
平帝元始元年二月朔方廣牧女子趙春病死歛棺積
六日出在棺外自言見夫死父曰二十七不當死六月
長安女子有生兒兩頭異頸面相鄉四臂共胷俱前鄉
凥上有目長二寸所
景帝二年九月膠東下密人年七十餘生角角有毛
成帝建始三年十月丁未京師相驚言大水至渭水虒
上小女陳特弓年九歲走入横城門入未央宫尚方掖
門殿門衛戶者莫見至句䙉禁中而覺得
綏和二年八月庚申鄭通里男子王褒衣絳衣小冠帶
劔入北司馬門殿東門上前殿入非常室中解帷組結
佩之招前殿署長業等曰天帝令我居此業等收問褒
故公車大誰卒病狂易不自知入宫狀下獄死哀帝建
平四年正月民驚走持槀或掫一枚傳相付與曰行詔
籌道中相過逢多至千數或被髮徒跣或夜折關或踰
牆入或乘車騎奔馳以置驛傳行經歴郡國二十六至
京師其夏京師郡國民聚會厓巷阡陌設祭張博具歌
舞祠西王母又傳書曰母告百姓佩此書者不死不信
我言視門樞下當有白髮至秋止
鳥獸之妖(魚蛙附)
宣帝黃龍元年未央殿輅軨中雌雞化為雄毛衣變化
而不鳴不將無距(雞禍)
元帝初元中丞相府史家雌雞伏子漸化為雄冠距鳴
將
永光中有獻雄雞生角者
景帝三年十一月有白頸烏與黑烏羣鬭楚國吕縣白
頸不勝墮泗水中死者數千(白黑祥)
昭帝元鳳元年有烏與鵲鬭燕王宫中池上烏墮池死
(黑祥)
昭帝時有鵜鶘或曰秃鶖集昌邑王殿下王使人射殺
之(青祥)
成帝河平元年二月庚子泰山山桑有䳒焚其巢巢㸐
盡墮地中有三䳒雛燒死(黑祥)
鴻嘉二年三月博士行大射禮有飛雉集于庭歴階登
堂而鳴後雉又集太常宗正丞相御史大夫大司馬車
騎將軍之府又集未央宫承明殿屋上
綏和二年三月天水平襄有燕生爵哺食至大俱飛去
景帝中六年梁孝王田北山有獻牛足上出背上
昭帝元鳳元年燕王宫永巷中豕出圂壊都竈銜其鬴
六七枚置殿前
昭帝元鳳元年九月燕有黃鼠銜其尾舞王宫端門中
往視之鼠舞如故王使吏以酒脯祠鼠舞不休一日一
夜死(黃祥)
成帝建始四年九月長安城南有鼠銜黃蒿柏葉上民
冢柏及榆木上為巣桐柏尤多巣中無子皆有乾鼠矢
數十
昭帝時昌邑王賀聞人聲曰熊視而見大熊左右莫見
高后八年三月祓霸上過枳道見物如蒼狗撠高后掖
忽而不見(犬禍)
文帝後五年齊雍城門外有狗生角
景帝三年二月邯鄲狗與彘交
成帝河平元年長安男子石良劉音相與同居有如人
狀在其室中擊之為狗走去後有數人被甲持兵弩至
良家良等格擊或死或傷皆狗也自二月至六月乃止
鴻嘉中狗與彘交
成帝綏和二年二月大廄馬生角在左耳前圍長各二
寸
哀帝建平二年定襄牡馬生駒三足随羣飲食
惠帝二年正月癸酉旦有兩龍見於蘭陵廷東里温陵
井中至乙亥夜去
武帝元鼎五年蛙與蝦蟇羣鬭
大始四年七月趙有蛇從郭外入與邑中蛇鬭孝文廟
下邑中蛇死(蛇孽)
成帝鴻嘉四年秋雨魚于信都長五寸以下
永始元年春北海出大魚長六丈高一丈四枚
哀帝建平二年東莱平度出大魚長八丈高丈一尺七
枚皆死(並五行志)
草木之妖
惠帝五年十月桃李華棗實(五行志)
文帝六年冬十月桃李華(本紀)
昭帝時上林苑中大柳斷仆地一朝起立生枝葉有蟲
食其葉成文字曰公孫病已立又昌邑王國社有枯木
復生枝葉眭孟以為當有故廢之家公孫氏復民間受
命為天子者
元帝初元四年皇后曾祖父濟南東平陵王伯墓門梓
柱辛生枝葉上出屋
建昭五年元州刺史浩賞禁民私所自立社山陽槖茅
鄉社有大槐吏伐斷之其夜槐復立其故處(並五行志)
成帝建始四年秋桃李實(本紀)
永始元年二月河南街郵樗木生支如人頭眉目鬚皆
具亡髮耳
哀帝建平二年十月汝南西平遂陽鄉柱仆地生支如
人形身青黃色面白頭有髭髮稍長大凡長六寸一分
建平三年零陵有木僵地圍丈六尺長十丈七尺民斷
其本長九尺餘皆枯三月卒自立故處
元帝永光三年天雨草而葉相膠結大如彈
平帝元始三年正月天雨草狀如永光時(並五行志)
雜變異
景帝三年十二月吳二城門自傾大船自覆
宣帝時大司馬霍禹所居第門自壊
成帝元延元年正月長安章城門牡自亡函谷關次門
牡亦自亡
哀帝時大司馬董賢第門自壊
哀帝建平二年四月乙亥朔御史大夫朱博為丞相少
府趙元為御史大夫臨延登受策有大聲如鐘鳴殿中
郎吏陛者皆聞焉(並五行志)
元夀元年九月孝元廟殿門銅龜鋪首鳴(紀)
平帝元始元年二月乙未義陵寢神衣在柙中丙申旦
衣在外床上寢令以聞用太牢祠(紀)
占驗
漢興承秦滅學之後景武之世董仲舒治公羊春秋始
推隂陽為儒者宗宣元之後劉向治榖梁春秋數其禍
福傳以洪範與仲舒錯至向子歆治左氏傳其春秋意
亦已乖矣言五行傳又頗不同是以㩜仲舒别向歆傳
載眭孟夏侯勝京房谷永李尋之徒所陳行事訖於王
莾舉十二世以傳春秋著于篇(文具五行志此不詳載)
漢興推隂陽言災異者孝武時有董仲舒夏侯始昌昭
宣則眭孟夏侯勝元成則京房翼奉劉向谷永哀平則
李尋田終術此其納說時君著明者也察其所言仿彿
一端假經設誼依託象類或不免乎億則屢中仲舒下
吏夏侯囚執眭孟誅戮李尋流放此學者之大戒京房
區區不量淺深危言刺譏結怨彊臣罪辜不旋踵亦不
密以失身悲夫(李尋贊)
金度玉衡漢五星客流出入八篇(藝文志下同)
漢五星彗客行事占驗八卷
漢日旁氣行事占驗三卷
漢流星行事占驗八卷
漢日旁氣行事占驗十三卷
漢日食月暈雜變行事占驗十三卷
西漢會要卷三十
