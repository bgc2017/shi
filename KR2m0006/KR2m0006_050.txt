西漢會要卷五十
宋徐天麟撰
食貨一
墾田數
漢提封田一萬萬四千五百一十三萬六千四百五頃
其一萬萬二百五十二萬八千八百八十九頃邑居道
路山川林澤羣不可墾其三千二百二十九萬九百四
十七頃可墾不墾定墾田八百二十七萬五百三十六
頃漢極盛矣(地理)
限民名田
董仲舒說武帝曰秦用商鞅之法改帝王之制除井田
民得賣買富者田連阡陌貧者亡立錐之地小民安得
不困漢興循而未改古井田法雖難卒行宜少近古限
民名田以澹不足(師古曰名田占田也各為立限不使富者過制則貧弱之家可足也)塞
兼并之路然後可善治也(食貨志)
元光中令賈人有市籍及家屬皆無得名田以便農敢
犯令沒入田貨(食貨志)
哀帝即位師丹建言古之聖王莫不設井田然後治迺
可平文帝務勸農桑帥以節儉未有并兼之害故不為
民田及奴婢為限今豪富吏民訾數鉅萬而貧者俞困
宜略為限天子下其議丞相孔光大司空何武奏請諸
侯王列侯皆得名田國中列侯在長安公主名田縣道
及關内侯吏民名田皆毋過三十頃賈人皆不得名田
為吏犯者以律論名田過品皆沒入官時田宅奴婢賈
為減賤丁𫝊用事董賢隆貴皆不便也詔書且須後遂
寢不行(食貨志)
代田
武帝末年以趙過為搜粟都尉過能為代田一畮三甽
歲代處故曰代田古法也后稷始甽田以二耜為耦(師古)
(曰併兩耜而耕)廣尺深尺曰甽長終畮一畮三甽一夫三百
甽而播種於甽中苗生葉以上稍耨隴草因隤其土以
附苗根故其詩曰或芸或芓黍稷儗儗芸除草也芓附
根也言苗稍壯每耨輒附根比盛暑隴盡而根深能風
與旱(能讀曰耐)故儗儗而盛也其耕耘下種田器皆有便巧
率十二夫為田一井一屋故畮五頃(鄧展曰九夫為井三夫為屋夫百畆)
(於古為十二頃古者百步為畮漢二百四十步為畮古千二百畮則得今五頃)用耦犁二牛三
人一歲之收常過縵田畮一斛以上(縵田謂不為甽者也)善者倍
之過使教田太常三輔(太常主諸陵有民故亦有田種)大農置工巧奴
與從事為作田器二千石遣令長三老力田及里父老
善田者受田器學耕種養苗狀民或苦少牛亡以趨澤
故平都令光教過以人輓犁過奏光以為丞教民相與
庸輓犁(言換功共作也)率多人者田日三十畮少者十三畮以
故田多墾闢過試以離宮卒田其宮壖地課得穀皆多
其旁田畮一斛以上令命家田三輔公田(韋昭曰命家謂受爵命一)
(爵為公士以上令得田公田優之也)又教邊郡及居延城是後邊城河東
弘農三輔太常民皆便代田用力少而得穀多(食貨志)
假民公田(省苑囿)
漢二年故秦苑囿園池令民得田之(紀下同)
武帝建元元年罷苑馬以賜貧民(師古曰養馬之苑禁百姓芻牧今罷之)
昭帝元鳳三年罷中牟苑賦貧民
宣帝地節元年假郡國貧民田
三年詔池籞未御幸者假與貧民又令流民還歸者假
公田貸種食
元帝初元元年以三輔太常郡國公田及苑可省者振
業貧民江海陂湖園池屬少府者以假貧民勿租賦六
月省苑馬以振困乏
二年詔罷水衡禁囿宜春下苑少府佽飛外池嚴籞池
田假與貧民
永光元年令民各務農畝無田者假之
哀帝建平元年太皇太后詔外家王氏田非冢塋皆以
賦貧民
勸農桑
漢興諸侯並起民失作業而大飢饉凡米石五千人相
食死者過半高祖乃令民得賣子就食蜀漢天下既定
輕田租什五而稅一量吏祿度官用以賦於民(食貨志)
惠帝即位減田租復十五稅一(鄧展曰漢初十五稅一中間廢今復之也見本)
(紀)
四年舉民孝弟力田者復其身(本紀)
高后元年置孝弟力田二千石者一人(本紀)
文帝時民近戰國背本趨末賈誼說上曰一夫不耕或
受之飢今背本而趨末生之者甚少而靡之者甚多天
下財産何得不蹷今敺民而歸之農皆著於本使天下
各食其力末伎游食之民轉而緣南畝則蓄積足而人
樂其所矣上感誼言躬耕以勸百姓(全文見食貨志)
二年正月詔曰夫農天下之本也其開籍田朕親率耕
以給宗廟粢盛(本紀)
九月詔曰農天下之本也民所恃以生也而民或不務
本而事末故生不遂朕憂其然故今兹親率羣臣農以
勸之其賜天下民今年田租之半(本紀)
晁錯說上曰今海内為一而蓄積未及者何也地有遺
利民有餘力生穀之土未盡墾游食之民未盡歸農也
今農夫五口之家其服役者不下二人其能耕者不過
百畮百畮之收不過百石春耕夏耘秋穫冬藏伐新樵
治官府給繇役春不得避風塵夏不得避暑熱秋不得
避隂雨冬不得避寒凍四時之間亡日休息又私自送
往迎來弔死問疾養孤長幼在其中勤苦如此尚復被
水旱之災急政暴虐賦歛不時朝令而暮改當具有者
半賈而賣亡者取倍稱之息於是有賣田宅鬻子孫以
償責者矣而商賈大者積貯倍息小者坐列販賣操其
竒贏日游都市乘上之急所賣必倍故其男不耕耘女
不蠶織衣必文采食必梁肉亡農夫之若有仟佰之得
因其富厚交通王侯力過吏埶以利相傾千里游敖冠
盖相望乘堅策肥履絲曳縞此商人所以兼并農人農
人所以流亡者也今法律賤商人商人已冨貴矣尊農夫農
夫已貧賤矣故俗之所貴主之所賤也吏之所卑法之
所尊也上下相反好惡乖迕而欲國富法立不可得也
方今之務莫若使民務農而已矣欲民務農在於貴粟
貴粟之道在於使民以粟為賞罰今募天下入粟縣官
得以拜爵得以除罪如此富人有爵農民有錢粟有所
渫夫能入粟以受爵皆有餘者也取於有餘以供上用
則貧民之賦可損所謂所有餘補不足令出而民利者
也(食貨志)
十二年詔曰道民之路在於務本朕親率天下農十年
于今而野不加辟歲一不登民有飢色吾詔書數下歲
勸民種植而功未興是吏奉吾詔不勤而勸民不明也
其賜農民今年租稅之半又曰力田為生之本也其以
戶口率置孝弟力田常員令各率其意以道民焉(本紀)
十三年二月詔曰朕親率天下農耕以供粢盛皇后親
桑以奉祭服其具禮儀(本紀)
六月詔曰農天下之本務莫大焉今厪身從事而有租
稅之賦其於勸農之道未備其除田之租稅(本紀)
景帝後二年四月詔曰雕文刻鏤傷農事者也錦繡纂
組害女紅者也農事傷則飢之本也女紅害則寒之原
也夫飢寒並至而能亡為非者寡矣朕親耕后親桑以
奉宗廟粢盛祭服為天下先不受獻減大官省繇賦欲
天下務農蠶素有蓄積以備災害(本紀)
三年春詔曰農天下之本也黃金珠玉飢不可食寒不
可衣以為幣用不識其終始閒歲或不登意為末者衆
農民寡也其令郡國務勸農桑益種植可得衣食物(本紀)
孝景婁敕有司以農為務(食貨志)
武帝之初國家亡事非遇水旱則民人給家足都鄙廩
庾盡滿太倉之粟陳陳相因充溢露積於外腐敗而不
可食是後外事四夷内興功利役費並興而民去本董
仲舒說上曰春秋他穀不書至於麥禾不成則書之令
關中之俗不好種麥願詔大司農使關中民益種宿麥
毋令後時(食貨志)
親耕籍田以為農先(董仲舒傳)
元狩三年遣謁者勸有水災郡種宿麥(本紀)
征和四年上耕于鉅定(本紀)
仲舒又言古井田法雖難卒行宜少近古限民名田以
澹不足塞并兼之路薄賦歛省繇便以寬民力然後可
善治也帝末年悔征伐之事迺封丞相為富民侯下詔
曰方今之務在於力農以趙過為搜粟都尉過能為代
田用力少而得穀多(食貨志)
昭帝始元年二月上耕于鈎盾弄田(本紀)
六年正月耕于上林(本紀)
元平元年詔曰天下以農桑為本日者省用罷不急官
省外繇耕桑者益衆而百姓未能家給其減口賦錢(本紀)
昭帝時流民稍還田野益闢頗有蓄積(食貨志)
宣帝即位用吏多選賢良百姓安土歲數豐穰穀石至
五錢農人少利大司農耿夀昌請置常平倉以穀賤時
增其價而糴以利農穀貴時減賈而糴民便之(食貨志)
蔡癸以好農使勸郡國至大官(同上)
元帝建詔五年三月詔曰方春農桑與百姓戮力自盡
之時也故是月勞農勸民無使後時今不良之吏覆按
小罪逮召證案與不急之事以妨百姓使失一時之作
忘歲終之功公卿其明察申敕之(本紀)
成帝陽朔四年詔曰夫洪範八政以食為首斯誠家給
刑錯之本也先帝劭農簿其租稅寵其強力令與孝弟
同科間者民彌惰怠鄉本者少將何以矯之方東作時
令其二千石勉勸農桑出入阡陌致勞來之(本紀)
平帝元始元年置大司農部丞十三人部一州勸農桑
(本紀)
龔遂為渤海太守見齊俗奢侈好末伎不田作迺勸民
務農桑令口種一本榆百本䪥五十本葱一畦韭家二
母彘五雞使民賣劒買牛賣刀買犢郡中皆有蓄積吏
民富實(本傳)
召信臣等南陽躬勸耕農出入阡陌時行視郡中水泉
開通溝瀆起水門提閼凡數十處灌溉至三萬頃為民
作均水約束刻石立田畔郡中莫不耕稼力田戶口增
倍(本傳)
西漢會要卷五十
