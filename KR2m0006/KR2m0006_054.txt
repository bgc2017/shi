西漢會要卷五十四
宋徐天麟撰
食貨五
大司農錢(都内錢附)
武帝之初七十年間國家亡事都内之錢貫朽而不可
校太倉之粟紅腐而不可食(按百官表大司農屬官有都内令丞)
山海天地之藏宜屬少府陛下勿私以屬大農佐賦(食貨)
(志)
帝比歲擊胡大司農陳臧錢經用既竭不足以奉戰士
乃令民得買爵贖罪置武功爵(同上)
孝武之世開玉門通西域師旅之費不可勝計至於用
度不足迺榷酒酤筦鹽鐵鑄白金造皮幣算至車船租
及六畜(西域傳贊)
元帝温恭少欲都内錢四十萬萬(王嘉傳)
漢武庫兵器繕治造作皆度大司農錢大司農錢自乘
輿不以給共養共養勞賜一出少府(毋將隆傳)
少府禁錢
漢興山川園池市肆租稅之入自天子以至封君湯沐
邑皆各為私奉養不領於天子之經費(食貨志)
山海天地之藏宜屬少府(食貨志按百官表少府掌山海池澤之稅以給共養)
共養勞賜一出少府(毋將隆傳)
武帝出禁錢以振元元(食貨志)
西羌之役大農錢盡乃以少府禁錢續之(賈捐之傳)
元帝温恭少欲少府錢十八萬萬(王嘉傳)
水衡錢
初大農斡鹽鐵官布多故置水衡欲以主鹽鐵及楊可
告緡上林財物衆乃令水衡主上林(食貨志)
宣帝本始二年以水衡錢為平陵民起第宅(紀應劭曰水衡與少)
(府皆天子私藏耳縣官工作當仰給司農今出水衡錢言宣帝更為異政也)
元帝温恭少欲水衡錢二十五萬萬(王嘉傳)
均輸平凖
大農屬司官有均輸平凖令丞(百官表孟康曰均輸謂諸當有所輸於官者皆)
(令輸其地土所繞平其所在時價官更於它處賣之輸者既便而官有利也)
元狩中桑弘羊為大司農中丞管諸會計事稍稍置均
輸以通貨物漢連出兵三歲費皆仰大農大農以均輸
調鹽鐵助賦故能澹之(食貨志)
元封元年弘羊以諸官各自市相爭物以故騰躍而天
下賦輸或不價其僦費迺請置大農部丞數十人分部
主郡國各往往置均輸鹽鐵官(初弘羊為大農丞固已稍稍置均輸矣今既領)
(大農故遍行其法於郡國也)令遠方各以其物如異時商賈所轉販
者為賦而相灌輸置平凖于京師都受天下委輸(均輸在郡)
(國各轉於京師者也平凖在京師總受天下之轉輸者也)召工官治車諸侯皆仰給
大農大農請官盡籠天下之貨物貴則賣之賤則買之
如此富商大賈亡所牟大利則反本而萬物不得騰躍
故抑天下之物名曰平凖天子以為然而許之一歲之
中諸均輸帛五百萬疋民不益賦而天下用饒(上)
昭帝即位六年詔郡國舉賢良文學之士問以民所疾
苦皆對願罷鹽鐵酒榷均輸官毋與天下爭利弘羊難
以為此國家大業安邊足用之本不可廢也(食貨志按桓寬鹽鐵)
(論大夫曰往者郡國諸侯各以其物貢輸往來煩雜物多苦惡或不償其費故郡置輸官以相給運而便遠之)
(貢故曰均輸開委府于京師方以籠貨物賤則賈貴則賣是以縣官不失實商賈無所利故曰平凖凖則民不)
(失職均輸則民不劬勞故平凖均輸所以平萬物而便百姓也文學曰古之賦稅於民也因其所工不求所拙)
(農人納其穫女人效其織今釋其所有責其所無百姓賤賣貨物以便上求間者郡國或令民作絮史留難與)
(之為市吏之所入非獨齊陶之縑蜀漢之布也皆民間之所為耳行姦賣平農民重苦必苦女工繭稅未見輸)
(之均也縣官猥發闔門擅市即萬物並收並取則物騰躍躍騰則商賈利自市則吏容姦豪吏富商積貨儲物)
(以待其急輕賈姦吏收以取貴未見凖之平也盖古之均輸所以齊勞逸而便貢輸非以為利而賈萬物也云)
(云)
漕運
漢二年築甬道屬河取敖倉粟
蕭何留收巴蜀使給軍食何轉漕關中給食不乏(本傳)
漢初轉漕關東粟以給中都官歲不過數十萬石(食貨志)
劉敬說高帝都關中張良曰關中阻三面而固守獨以
一面東制諸侯諸侯安定河渭漕輓天下西給京師諸
侯有變順流而下足以委輸劉敬說是也(良傳)
武帝元光六年鄭當時為大司農言異時漕關東粟從
渭上度六月罷而渭水道九百餘里時有難處引渭穿
渠起長安旁南山下至河三百餘里徑易漕度可令三
月罷得以損漕省卒上以為然令齊人水工徐伯表發
卒數萬人穿漕渠三歲而通以漕大便利其後漕稍多
而渠下之民頗得以溉矣(溝洫志按武紀元光六年穿漕渠通渭)
後河東守番係言漕從山東西歲百餘萬石更底柱之
難敗亡其多而煩費穿渠引汾溉皮氏汾隂下引河溉
汾隂蒲坂下度可得五千頃故盡河堧棄地民茭收其
中耳今溉田之度可得穀二百萬石以上穀從渭上與
關中無異而底柱之東可毋復漕上以為然發卒數萬
人作渠田數歲河移徙渠不利田者不能償種其後人
有上書欲通襃斜道及漕事下御史大夫張湯湯問之
言抵蜀從故道多阪回遠令穿襃斜道少阪近四百里
而襃水通沔斜水通渭皆可以行船漕漕從南陽上沔
入襃襃絶水至斜間百餘里以車轉從斜下渭如此漢
中穀可致而山東從沔無限便於底柱之漕且襃斜村
木竹箭之饒儗於巴蜀上以為然拜湯子卬為漢中守
發數萬人作襃斜道五百餘里道便近而水多湍石不
可漕(溝洫志)
衞青數以數萬騎出擊匈奴遂取河南地築朔方時又
通西南夷道作者數萬人千里負擔餽餉率十餘鍾致
一石又興十餘萬人築衞朔方轉漕甚遠自山東咸被
其勞(食貨志)
武帝作柏梁臺宮室之修繇此日麗徒奴婢衆而下河
漕度四百萬石及官自糴迺足(上)
元封元年桑弘羊又請令民入粟補吏贖罪他郡各輸
急處而諸農各致粟山東漕益歲六百萬石一歲之中
太倉甘泉倉滿邊餘穀(上)
昭帝元鳳二年詔曰前年減漕三百萬石(紀)
三年詔曰民被水灾頗匱於食其止四年毋漕(上)
宣帝即位歲數豐穰耿夀昌言故事歲漕關東粟四百
萬斛以給京師用卒六萬人宜糴三輔弘農河東上黨
太原郡穀足供京師可省關東漕卒過半漕事果便(食貨)
(志)
倉庾
太倉(百官表司農屬官有大倉令丞三輔黃圖云大倉蕭何造在長安城外東南)
武帝之初國家亡事太倉之粟紅腐而不可食(食貨志)
長安倉(宣帝紀本始四年丞相以下上書入糓輸長安倉三輔黃圖云細柳倉嘉倉在長安西渭水北)
(古徼西有細柳倉城東有嘉倉)
甘泉倉(張敞為甘泉倉長)
河南郡滎陽有敖倉(地理志音義云敖本地名臨河有大倉)
河東郡根倉溼倉(地理志)
河内倉(汲黯矯制發河内倉粟以賑貧民)
郡國諸倉(百官表司農屬官有郡國諸倉長丞)
常平倉
宣帝即位穀(石)至五錢農民少利時大司農中丞耿夀
昌奏言故事歲漕關東粟四百萬斛以給京師用卒六
萬人宜糴三輔弘農河東上黨太原郡穀足供京師可
以省關東漕卒過半蕭望之奏夀昌未足供上不聽事
果便夀昌遂白令邊郡皆築倉以穀賤時增其價而糴
以利農貴時減其價而糶名曰常平倉民便之(食貨志按宣紀)
(五鳳四年糓常平倉)
趙充國曰金城湟中穀斛入錢吾謂耿中丞糴三百萬
斛羌人不敢動矣中丞請糴百萬斛乃得四十萬斛耳
失此二策羌人故敢為逆(充國傳)
元帝即位天下大水在位諸儒多言鹽鐵及常平倉可
罷毋與民爭利上從其議罷之(食貨志按紀初元五年罷常平倉)
西漢會要卷五十四
