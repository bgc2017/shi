元和郡縣志卷十八
唐李吉甫撰
河東道(五)
忻州(定襄下)
(開元戶一萬四千三百三十八元和戶四千二百四)(鄉二十八鄉二十九)
古并州之域春秋時為晉地戰國為趙地秦為太原郡
地今州即漢太原郡之陽曲縣也按漢陽曲縣在今州
東四十五里定襄縣理是也後漢末大亂匈奴侵邊自
定襄以西盡雲中雁門之間遂空曹公立新興郡以安
集之理九原即今州是也後魏宣武帝又于今州西北
十八里故州城移肆州理此因肆盧川為名也隋開皇
十八年改置忻州因州界忻川口為名也大業二年省
忻州義旗初又置新興郡武德元年廢郡復置忻州二
年陷劉武周四年武周平依舊置忻州
州境(東西一百四十五里南北八十六里)
八到(西南至上都一千四百四十里南至東都一千七十里)
(南至太原府一百八十里西至嵐州二百四十里)
(東北至代州一百六十里)
貢賦(開元貢賦)(麝香麻扇十五枝布)
管縣二
秀容定襄
秀容縣(上郭下)
(開元戶七千一百三十八)(鄉十一)
本漢陽曲縣地屬太原郡後漢末于此置九原縣屬新
興郡後魏莊帝于今縣東十里置平寇縣隋開皇十八
年于此置忻州又于今縣西北五十里秀容故城移後
魏明元所置秀容縣于今理屬忻州國朝因之
滹沱水在縣東三十二里
定襄縣(上東至州四十五里)
(開元戶五千五百三十二)(鄉十七)
本漢陽曲縣屬太原郡黃河千里一曲縣當其陽故曰
陽曲後魏末移陽曲縣于太原界仍于此城置定襄縣
屬新興郡高齊省武成帝移平寇縣于此隋開皇十年
移平寇于崞城今代州崞縣是也武德四年分秀容縣
于漢陽曲城重置定襄縣
聖阜今名聖人山在縣東北二十里石上手足跡猶存
滹沲水西自秀容縣界流入
代州(雁門中都督府)
(開元戶一萬五千七十七元和戶二千一百二十)(鄉二十八鄉四十)
古并州之域春秋時為晉地戰國時屬趙史記曰趙襄
子與韓魏共滅智伯分晉地則趙有代勾注之北今按
勾注在州西北三十五里雁門縣界西陘山是也秦置
三十六郡雁門是其一焉漢因之後漢末匈奴侵邊其
地荒廢周宣帝大象元年自九原城移肆州于今理隋
開皇五年改肆州為代州大業三年改為雁門郡隋氏
喪亂陷于寇境武德四年平代置代州都督府
州境(東西三百二十里里南北三百二十八)
八到(西南至上都一千六百里里南至東都一千二百三十)
(東南取崩石嶺至恒州五百四十里西至嵐州三百里)
(北至朔州一百二十里東北至蔚州四百里)
貢賦(開元貢賦)(鵰翎五具布麻)(麝香)
管縣五
雁門繁畤五臺唐林崞
雁門縣(上郭下)
(開元戸五千二百二十一)(鄉十)
本漢廣武縣地屬太原郡後漢改屬雁門郡隋開皇三
年罷郡縣仍屬肆州後改肆州為代州縣屬不改十八
年改廣武縣為雁門縣蓋避太子之諱也國朝因之
夏屋山在縣東北三十五里史記曰趙襄子北登夏屋
誘代王使廚人操銅枓擊殺之遂有代地
勾注山一名西陘山在縣西北三十里晉咸寧元年勾
注碑曰蓋北方之險有盧龍飛狐勾注為之首天下之
阻所以分别内外也漢高祖欲伐匈奴不從婁敬之說
械繫于廣武遂踰勾注困于平城謂此地也
河神祠在縣南開元九年并州長史張說奏置
繁畤縣(中西至州六十里)
(開元戶一千五百九十三)(鄉五)
本漢舊縣屬雁門郡漢末匈奴侵寇舊縣荒廢晉又置
繁畤縣周省隋開皇十八年重置于今縣東六十里大
堡戍大業十二年移于武州城聖歷二年以縣在平川
難于固守遂東移于今理其城三面枕澗東接峻岅極
為險固
秦戲山一名武夫山在縣東南九十里滹沲水出焉
五臺縣(中西北至州一百二十里)
(開元戶二千一百六十五)(鄉五)
本漢慮虒縣(慮音閭虒音夷)屬太原郡因慮虒水為名也晉省
後魏孝文帝復置即今縣理是也屬新興郡高齊改屬
雁門郡隋大業二年改為五臺縣因山為名也
五臺山在縣東北百四十里道經以為紫府山内經以
為清凉山
慮虒水在縣北十五里
唐林縣(中東北至州一百一十里)
本漢廣武縣地證聖元年分五臺崞二縣置武延縣唐
隆元年改為唐林縣
滹沲水在縣東
沙河在縣南二里
崞縣(中東北至州五十里)
(開元戶二千七百四十八)(鄉五)
本漢舊縣因山為名屬雁門郡漢末荒廢晉初又置魏
改為崞山縣後魏宣武帝移雁門郡理此隋開皇十年
移平寇縣于此屬代州大業二年改為崞縣
滹沲水在縣東二百步
蔚州(興唐下)
(開元戶四千八百八十七元和戶一千五百六十三)(鄉十一鄉十二)
禹貢冀州之域虞及周屬并州周禮并州川曰漚夷浸
曰淶易今漚夷在靈丘淶易在飛狐皆在州境春秋時
其地屬晉戰國時屬趙襄子殺代王有其地後武靈王
置雲中雁門代郡秦亦為代郡漢元年項羽徙趙王歇
為代王二年陳餘迎歇還趙歇又立餘為代王三年韓
信斬陳餘置代郡領縣十八東魏孝靜帝又于此置北
靈丘郡周宣帝于今理置蔚州隋大業三年罷州置雁
門郡武德四年平劉武周重置蔚州
州境(案州境里數𫝊寫缺)
八到(西南至上都二千里三十里南至東都一千六百)
(東至恒州取方秦嶺路四百九十里里東南至定州取轆轤山路四百九十)
(東至易州山路三百六十里西南至代州四百里)
(西至朔州二百八十里里北至天成軍一百八十)
(東北至媯州界孔嶺關一百里從關至媯州一百五十里)
貢賦(開元貢賦)(熊皮麻豹皮布)
管縣三
興唐靈丘飛狐
興唐縣(下郭下)
(開元戶一千四百七十二)(鄉四)
本靈丘縣也開元十二年于州東北一百三十里横野
軍子城南置安邊縣屬蔚州天寶元年改為安邊郡仍
自靈丘移州理于安邊城至德二年改為興唐郡仍改
安邊縣為興唐縣
倒刺山在縣東七十里亦號雪山俗𫝊靈仙所居與五
臺山略等
漚夷河亦曰瓠&KR1383;河上槽狹下流闊有似瓠&KR1383;因名
大韭多生于山及平野魏孝文所種以濟軍需後沃壤
處皆長三尺葉廣于馬藺但味少短耳
横野軍置在州城内
靈丘縣(中下東北至州一百三十里)
(開元戶二千四百二十一)(鄉五)
本漢舊縣屬代郡後魏省東魏孝靜帝重置屬靈丘郡
隋開皇三年罷郡縣屬蔚州大業二年省蔚州改屬代
州隋末陷賊武德二年又置靈丘縣屬蔚州
太白山在縣南十里山有鍾乳穴其深不測仰望穴中
乳如懸穗焉
石銘陘嶺在縣西北八十里上有石銘題言冀州北界
故謂石銘陘
隘門山亦名隘口在縣東南十五里壁立直上層崖刺
天有石道極險陿後魏明元帝置義倉之所
漚夷水一名滱水出縣西北高是山周禮曰并州其川
漚夷謂此也
兹水出縣西枝迴山懸河五丈湍激之聲響動山谷樵
栰之士咸由此度巨木淪渚久乃方出或落崖石無不
粉碎也土地記云枝迴嶺與高是山連麓接勢
開皇長城西自繁畤縣經縣北七十里東入飛狐縣界
趙武靈王墓在縣東三十里
飛狐縣(下西至州一百五十里)
(開元戶九百九十二)(鄉三)
本漢廣昌縣地屬代郡後漢屬中山國晉又屬代郡隋
開皇三年改屬蔚州仁夀元年改為飛狐縣因縣北飛
狐口為名也隋末陷賊武德六年重置寄理今易州遂
城縣界遥屬蔚州貞觀五年移還今所
磨笄山在縣東北一百五十里趙襄子姊為代王夫人
襄子既殺代王迎其姊夫人曰以弟慢夫非仁也以夫
怨弟非義也磨笄自刎百姓閔之為立祠
倒刺山在縣東北百二十里出佳大黃
飛狐道自縣北入媯州懷戎縣界即古飛狐口也酈食
其說漢王曰杜白馬之津塞飛狐之口此言皆一方之
阨也又劉琨自代出飛狐口奔于安次亦謂此道也
三河冶舊置鑪鑄錢至德以後廢元和七年中書侍郎
平章事李吉甫奏臣訪聞飛狐縣三河冶銅山約數十
里銅鑛至多去飛狐錢坊二十五里兩處同用拒馬河
水以水斛銷銅北方諸處鑄錢人工絶省所以平日三
河冶置四十鑪鑄錢舊跡並存事堪覆實今但得錢本
令本道應接人夫三年以來其勢即立救河東困竭之
弊成易定援接之形制置一成久長獲利詔從之其年
六月起工至十月置五鑪鑄錢每歲鑄成一萬八千貫
時朝廷新收易定河東道久用鐵錢人不堪弊至是俱
受利焉
朔州(馬邑下)
(開元戶六千三十九元和戶七百二十)(鄉十三鄉十六)
禹貢冀州之域虞及周為并州之地春秋時為北狄地
戰國時屬趙秦為雁門郡地在漢即雁門郡之馬邑縣
也史記曰匈奴圍韓王信于馬邑信降匈奴按馬邑即
今州理是也漢末大亂郡遂荒廢建安中曹公又立馬
邑縣屬新興郡晉改屬雁門郡晉亂其地為猗盧所據
劉琨表盧為大單于封代公徙馬邑後魏都代地屬畿
内孝文帝遷洛之後又于定襄故城置朔州葛榮之亂
州郡又廢高齊文宣帝又于馬邑城置朔州即今理是
也武成帝置北道行臺周武帝置朔州總管隋開皇罷
總管大業三年罷州為馬邑郡皇朝改為朔州
州境(東西四百八十里南北九十七里)
八到(西南至上都一千七百二十里南至東都一千三百五十里)
(東至蔚州三百八十里四里西南至嵐州三百七十)
(北至單于大都護府三百五十里東北至雲州三百四十里)
貢賦(開元貢)(白雕翎五具)
管縣二
鄯陽馬邑
鄯陽縣(中郭下)
(開元戶三千六百五十八)(鄉十八)
本漢馬邑縣屬雁門郡漢末荒廢建安中又置屬新興
郡晉又屬雁門郡晉末又廢高齊于此置招遠縣屬郡
不改隋開皇三年罷郡改屬朔州大業元年改為鄯陽
縣
勾注山在縣東八十里
河水在縣西三百里
州城本漢馬邑城也昔秦人築城于武周塞以備胡城
將成而崩者數矣有馬馳走周旋反覆父老異之因依
而築城乃不崩遂名馬邑
馬邑縣(中西至州三十里)
(開元戶二千三百八十)(鄉五)
本鄯陽縣地開元五年分鄯陽縣于州東三十里大同
軍城内置馬邑縣建中年間河中節度使馬燧權移州
于馬邑縣焉
桑乾河在縣東三十里
雲州(雲中下)
(開元戶三千一百六十九案元和戶鄉數𫝊寫缺)(鄉七)
禹貢冀州之域虞及周屬并州春秋時為北狄地戰國
時其地屬趙其後武靈王自代至高闕為塞而置雲中
雁門代郡今州即秦雁門郡地在漢雁門郡之平城縣
也史記曰漢七年韓王信亡走匈奴上自將逐之遂至
平城為匈奴所圍用陳平秘計得出是也漢末大亂匈
奴侵邊自定襄以西雲中雁門西河遂空曹公鳩集荒
散又立平城縣屬新興郡晉又改屬雁門晉亂劉琨表
封猗盧為代王都平城後魏道武帝又于此建都東至
上谷軍都關西至河南至中山隘門塞北至五原地方
千里以為甸服孝文帝改為司州牧置代尹孝文帝遷
都洛邑改置恒州孝昌之際亂離尤甚恒代之北盡為
丘墟高齊文宣帝天保七年置恒安鎮徙豪傑三千家
以實之今名東州城其年廢鎮又置恒州周武平齊州
郡並廢又于其所置恒安鎮屬朔州自州迄隋仍為鎮
也隋亂陷賊武德四年平劉武周置北恒州七年廢貞
觀十四年自朔州北界定襄城移雲州及定襄縣于此
後為默啜所破移百姓于朔州開元十八年復置雲州
及雲中縣
州境(東西一百七十七里南北四百九十里)
八到(西南至上都一千九百六十里南至東都一千五百九十里)
(東至幽州七百里二十里東至清塞城一百)
(又東至天城軍六十里里與幽州分界又東至納降守捉九十)
(西至靜邊軍一百八十里西南至太原府七百里)
貢賦(開元貢賦)(鵰翎五具布麻)
管縣一
雲中
雲中縣(中)
本漢平城縣屬雁門郡漢末大亂其地遂空魏武帝又
立平城縣屬新興郡晉改屬雁門郡後魏于此建都屬
代尹孝文帝改代尹為恒州縣屬不改隋為雲内縣屬
馬邑郡貞觀十四年朔州北界定襄城移于此後為默
啜所破移百姓至朔州開元十八年改置雲中縣屬雲
州
白登山在縣東北三十里
火山在縣西五里山有火井深不見底以草投之則烟
騰火發有火井祠
紇眞山在縣東三十里虜語紇真漢言三十里其山夏
積霜雪
單于臺在縣西北四十餘里漢武帝元封元年勒兵十
八萬騎出長城北登單于臺即此也
元和郡縣志卷十八
