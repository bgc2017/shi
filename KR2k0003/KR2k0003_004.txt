元和郡縣志卷四
唐李吉甫撰
關内道
鄜州(洛交上)
(開元戶三萬一百八十五元和戶七百五十)(鄉五十一鄉十二)
今為鄜坊觀察使理所(管鄜州坊州丹州延州四管縣二十三都管戶)
(千三百四十七)
禹貢雍州之域春秋時屬秦至始皇時地屬上郡漢為
上郡雕隂縣之地按漢雕隂在今洛交縣北三十里雕
隂故城是也暨晉陷于戎羯不置州郡苻姚置杏城鎮
後魏孝文帝廢鎮改為東秦州孝明帝改為北華州廢
帝改為鄜州因秦文公夢黃蛇自天降屬于地遂于鄜
衍立鄜畤為名隋大業二年改為鄜城郡後改為上郡
武德元年復為鄜州貞觀二年加為都督府十六年罷
府州城舊名立交城
州境(東西二百六十七里南北二百七十三里)
八到(東南至上都四百七十七里東南至東都九百五十九里)
(南至坊州一百二十五里西至慶州三百九十八里)
(北至丹州一百八十三里北至延州一百五十里)
貢賦(開元貢賦)(龍鬚席布麻)
管縣五
洛交洛川三川直羅甘泉
洛交縣(緊)
本漢雕隂縣地屬上郡雕山在西南故曰雕隂魏省上
郡晉為戎狄所居苻堅時為長城縣後魏及周為三川
縣隋開皇十六年分三川洛川二縣置洛交縣屬鄜州
洛水之交故曰洛交皇朝因之
洛水在縣南一里
秦長城在縣東北三十里
偽夏太后城在縣西三十六里赫連勃勃聞劉裕滅姚
泓命其子義真等守長安大悅自將兵入長安留太后
于此築城以居
洛川縣(上西北至州六十里)
本漢鄜縣地後秦姚萇于此置洛川縣以縣界有洛川
水為名後魏置敷城郡隋開皇三年罷郡以縣屬鄜州
三川縣(中東北至州六十里)
本漢翟道縣地古三水郡以華池水黑源水及洛水三
川同會因為名苻堅時于長城原置長城縣屬長城郡
後魏廢帝改為三川屬中部郡隋開皇三年屬鄜州
直羅縣(中下東至州一百里)
本漢雕隂縣地後魏因之魏省雕隂縣晉時戎狄所居
後魏置三川郡隋開皇三年使戶部尚書崔仲方築城
以居之城枕羅原水其川平直故名直羅城武德三年
分三川洛交于此置縣因城為名
大槃山在縣西北一百一十里
羅川水在縣南二里
甘泉縣(中下南至州七十五里)
武德元年分洛交縣于伏陸城置縣取城為名天寶元
年改為甘泉縣本漢雕隂縣城今在縣南四十里
伏陸山在縣理東北有阿伏斤谷其水出又潛流伏川
陸故號伏陸天寶元年改為甘川谷
坊州(中部下)
(開元戶一萬五千七百一十五元和戶一千八百四十三)(鄉四十四鄉十二)
禹貢雍州之域古之翟國秦屬内史漢為左馮翊翟道
縣之地魏晉陷于夷狄不置郡縣劉石苻姚時于今州
理西七里置杏城鎮常以兵守之後魏孝文帝改鎮為
東秦州孝明帝改為北華州廢帝改為鄜州元皇帝(高祖)
(之父)以周武帝時天和七年放牧于今州界置馬坊結構
之處尚存武德二年高祖駕幸于此聖情永感因置坊
州取馬坊為名
州境(東西三百八十九里南北一百三十九里)
八到(東至上都三百五十里東至東都九百里)
(東南至同州二百五十里西南至邠州三百一十里)
(東北至丹州二百六十里北至鄜州一百五十里)
貢賦(開元貢前龍鬚席開枲麻賦弓弦麻和貢而他州案同州載元貢復載元)
(無之當是同者不複載也此坊州與後靈會鹽諸州并不載開元賦必由𫝊寫遺缺)
管縣四
中部宜君昇平鄜城
中部縣(上)
本漢翟道縣之地屬左馮翊魏晉戎翟所居後秦姚興
于今縣南置中部縣後魏文帝移入杏城後周改為内
郡屬鄜州武德二年置坊州改為中部
杏城在縣西南五里相𫝊云漢將韓胡伐杏木為柵以
抗北狄因以為名
宜君縣(上東北至州一百里)
前秦苻堅于祋祤縣故城置宜君護軍後魏太武帝改
為宜君縣文帝大統五年又移于今華原縣北貞觀十
七年廢縣地入雍州二十年置玉華宫仍于宫所置宜
君縣屬雍州永徽二年與宫同廢龍朔三年坊州刺史
竇師倫奏再置
玉華宫在縣北四里貞觀二十年奉敕營造其地本縣
人秦小龍宅太宗云小龍出大龍入當時以為清涼勝
于九成宫永徽二年有詔廢宫為寺便以玉華為名寺
内有肅成殿永徽中奉敕令玄奘法師于此院譯經每
言此寺即閻淨之兜率天也
昇平縣(上東至州九十里)
天寶十二年刺史羅希奭奏割宜君縣西北三鄉置去
宜君縣三十五里
鄜城縣(上東至州一百里)
本漢鄜縣地屬左馮翊後漢省後魏于今縣理置鄜城
縣屬鄜城郡隋大業元年改屬坊州
丹州(成平上)
(開元戶一萬二千四百二十二元和戶八百十六)(鄉三十五鄉十二)
禹貢雍州之域春秋時為白翟所居(隋圖經云義川本春秋時白狄地今)
(其俗云丹州白室胡頭漢舌其狀是胡其言習中夏白室白狄語訛耳近代號為步落稽胡自言白狄之後)
秦置三十六郡屬上郡漢因之魏文帝省上郡其地晉
時戎狄居之苻姚時為三堡鎮後魏文帝大統三年割
鄜延二州地置汾州理三堡鎮廢帝以河東汾州同名
改為丹州因丹陽川為名領義川樂川縣隋大業三年
廢丹州于義川縣置延平縣十三年為胡人劉步禄所
據義寧元年于義川縣置丹陽郡武德元年改為丹州
九年置都督府貞觀元年罷府為州永徽二年移于赤
石川
州境(東西一百九十九里南北一百七十三里)
八到(西南至上都五百五十里東南至東都九百二十里)
(東至同州三百五十里南至坊州二百六十里)
(西至鄜州一百八十里北至延州二百五十里)
貢賦(開元貢賦)(麝香麻蠟燭布)(龍鬚席)
管縣四
義川雲巖汾川咸寧
義川縣(上郭下)
本秦上郡之地二漢因之魏省上郡其地至晉為戎狄
所居後魏文帝大統三年置義川縣屬義川郡因川為
名隋大業三年廢丹州義川屬延州義寧元年于舊城
復置丹陽郡縣在城内永徽二年移于今理
雲巖縣(中東南至州七十三里)
武德元年分義川縣置在庫利川南有雲巖山因以為
名
庫利川在縣郭南昔有奴賊居此川内稽胡呼奴為庫
利因名之
汾川縣(上西南至州七十里)
本秦上郡地二漢因之魏省上郡後魏孝文帝置安平
縣理薛川屬樂川郡文帝改安平為汾川隋開皇三年
罷郡縣屬丹州大業二年屬延州武德元年復屬丹州
黃河在縣東七里河岸頓狹狀似槽形鄉人呼為石槽
蓋禹治水鑿石導河之處石槽長一千步闊三十步懸
水奔流黿鼉魚鼈所不能游
咸寧縣(中下西南至州四十五里)
本秦上郡之地後魏孝文帝太和十八年于白水川置
永寧縣屬義川郡在今縣東二十里永寧故縣是也文
帝改為太平縣移于今所隋開皇三年罷郡屬丹州十
八年改太平縣為咸寧以界内有咸寧鎮為名
延州(延安望中都督府)
(開元戶一萬六千三百四十五元和戶九百三十八)(鄉六十鄉十八)
禹貢雍州之域春秋時白翟所居秦置三十六郡屬上
郡在漢為上郡高奴縣之地今州理即上郡高奴縣之
城也項羽三分秦地以董翳為翟王都高奴即其地也
魏省上郡至晉陷為戎狄其後屬赫連勃勃後魏滅赫
連昌以屬統萬鎮孝文帝置金明郡宣武帝置東夏州
廢帝改為延州以界内延水為名置總管管丹延綏三
州隋開皇八年廢總管但為延州煬帝以為延安郡隋
氏喪亂陷于殘寇武德元年百姓歸化置總管府開元
二年為都督府尋罷府為州
州境(東西四百四十九里南北三百五十一里)
八到(西南至上都六百七十四里東南至東都一千一百里)
(東至隰州三百六十里西至鄜州一百五十里)
(西南至慶州四百四十里北至夏州四百里)
貢賦(開元貢賦)(蜜蠟麻麝香布)
管縣十
膚施延長臨真金明豐林延川
敷政延昌延水門山
膚施縣(上郭下)
本漢舊縣屬上郡趙武靈王滅齊中山遷其人于膚施
漢書曰匈奴南侵至朝那膚施即其處也魏晉陷戎狄
隋煬帝大業二年分豐林金明二縣于此置膚施縣復
舊名也屬延安郡皇朝因之
縣有五龍山帝原水黃帝祠
清水俗名去斤水北自金明縣界流入地理志謂之清
水其肥可燃鮮卑謂清水為去斤水(斤一作筋)
延長縣(中東至州一百三十里)
本秦膚施縣地後魏廢帝元年于丘頭原置廣安縣隋
仁壽元年以廣字犯皇太子名改為延安縣大業末廢
貞觀六年又置移于府北去斤川今縣是也廣德二年
改為延長
臨真縣(中西北至州一百四十里)
本漢高奴縣地後魏文成帝置臨真縣屬偏城郡周武
帝天和元年稽胡叛攻破郡城遂移于今理隋開皇元
年改為臨真縣屬延安郡皇朝因之
金明縣(中東南至州四十八里)
本漢高奴縣地後魏太武帝于此置廣洛縣屬金明郡
隋開皇四年屬延州後仁壽元年以太子名廣改為金
明縣大業十三年省入膚施縣武德六年又分置金明
縣
豐林縣(中下西至州三十里)
本漢高奴縣地後魏孝文帝置廣武縣屬偏城郡在今
理東四十里周宣帝改為豐林屬延州皇朝因之
瑠璃山在縣北九十五里
延川縣(中西南至州一百五十里)
本秦臨河縣地漢不改後漢省後魏分安人縣于此地
置文安縣隋文帝改為延川取吐延川為名皇朝因之
吐延水北自綏州綏德縣流入
敷政縣(中下東北至州一百五十里)
本漢高奴縣地後魏太和初置因城縣隋開皇六年于
其中置金城鎮武德二年移縣就鎮因改為金城縣天
寶元年改敷政
延昌縣(中南至州一百七十六里)
本漢高奴縣地隋開皇三年于此置朔方鎮十年以北
有朔方鎮遂廢貞觀九年置罷交鎮十年又置罷交縣
屬延州取城北罷交谷為名天寶元年改為延昌縣
塞門鎮在縣西北二十里鎮本在夏州寧朔縣界開元
二年移就蘆子關南金鎮所安置
蘆子關屬夏州北去鎮一十八里
延水縣(中下西至州二百一十五里)
本秦臨河縣之地史記秦滅六國使蒙恬北擊匈奴悉
收河内地因河為塞築四十四縣城臨河徙謫吏以戍
之漢因之在今縣理北十五里臨河故城是也後魏于
其中置安人縣并安人鎮屬東夏州隋文帝廢鎮置安
人戍武德二年重置安人縣屬延州貞觀二十三年改
為延水縣取吐延水為名
黃河在縣東八里
門山縣(中西至州二百十五里)
本漢定陽縣地周宣帝大象元年分汾州雲巖二縣于
今縣南六里置北有山形似門因以為名武德八年于
今縣北五里宋斯堡置丹州廣德二年割屬延州
黃河在縣東三十五里
靈州(靈武大都督府)
(開元戶九千六百六缺鄉二十七案元和戶鄉數傳寫)
今為靈武節度使理所(管靈州會州鹽州管縣十)
禹貢雍州之域春秋及戰國屬秦秦并天下為北地郡
漢時為富平縣之地後漢安帝永初五年西羌大擾詔
令郡人移理池陽順帝永建四年歸舊土其城赫連勃
勃所置果園今桃李千餘株鬱然猶在後魏太武帝平
赫連昌置薄骨律鎮後改置靈州以州在河渚之中水
上下未嘗陷没故號靈州周置總管府隋大業元年罷
府為靈州三年又改為靈武郡武德元年又改為靈州
仍置總管七年改為都督府開元二十一年于邊境置
節度使以遏四夷靈州常為朔方節度理所(朔方節度管兵六萬)
(四千七百八人馬二萬四千五百匹衣賜二百萬疋段)統經略軍(靈武郡城内管兵二萬七千人)
(馬三千匹)豐安軍(靈武郡西黃河外一百八十餘里萬歲通天初置管兵八千人馬一千三百匹)定
遠東城(靈武郡東北二百里黃河外景龍中韓公張仁愿置管兵七千人馬三千匹)西城(九原)
(郡北黃河外八十里景龍中韓公張仁愿置管兵七千人馬一千七百匹西南去理所一千餘里)安北
都護府(亦曰中受降城景龍中韓公張仁愿于黃河北岸置管兵六千人馬二千匹西南去理所一千)
(三百里)東城(榆林郡東北二百里景龍中韓公張仁愿置管兵七千人馬一千七百匹西南去理所一)
(千六百餘里)振武軍(單于都護府城内天寶中王忠嗣置管兵九千人馬一千六百匹西南去理所)
(一千七百里)天寶元年又改為靈武郡至德元年肅宗幸靈
武即位陞為大都督府乾元元年復為靈州
州境(東西五百八十里南北八十里)
八到(東南至上都一千二百五十里東南至東都二千二百七十里)
(東南至鹽州三百里十里東南至慶州六百二)
(西南至涼州九百里一千里北至磧南彌娥川水)
貢賦(開元貢)(甘草鹿皮)(紅花赤檉)(青蟲子鹿角膠)(野馬皮花蓯蓉)
(烏翎麝香)(雜筋馬鞭)
管縣六
迴樂靈武保靜懷遠鳴沙温池
迴樂縣(望郭下)
本漢富平縣地屬北地郡在今縣理西南富平故城是
也後漢置迴樂縣枕黃河後魏刁雍為薄骨律鎮將上
表請開富平西三十里艾山舊渠通河水溉公私田四
萬餘頃人大獲其利太平真君七年雍又上表論漕運
奉詔平高安定統萬(平高今屬原州安定今涇州統萬今夏州)及臣所守四
鎮出車五千乘運穀五十萬斛付沃野鎮以供軍糧臣
鎮去沃野鎮八百里道多深沙輕車往來猶以為難今
載穀二十五斛每至深沙必至滯陷又穀在河西轉至
沃野越渡大河計五千乘運十萬斛百餘日乃得一返
大廢生人耕墾之業車牛艱阻難可全至一歲不過二
運五十萬斛乃經三年臣聞鄭白之渠遠引淮海之粟
泝流數千里周年乃得一至猶稱國有儲糧人用安樂
今求於牽屯山河水之次造船二百艘二船為一舫一
舫勝二千斛一舫十人計須千人臣鎮内之兵卒皆習
水一運二十萬斛方舟順流五日而至自沃野牽上十
日還到計用人工輕于車運十倍有餘不費牛力又不
廢田孝文帝善之下詔曰非但一運自可永以為式
温泉鹽池在縣南一百八十三里周迴三十一里
薄骨律渠在縣南六十里溉田一千餘頃
安樂川在靈州南稍東一百八十里
長樂山舊名達樂山亦曰鐸落山以山下有鐸落泉水
故名舊吐渾部落所居今土蕃置兵守之
靈武縣(上東南至州八十八里)
本漢富平縣之地後魏破赫連昌收胡戶徙之因號胡
地城天和中于州東北置建安縣隋開皇十八年改為
大潤縣仁壽元年改為靈武縣移入胡地城安置
黃河自迴樂縣界流入
千金陂在縣北四十二里長五十里闊十里
漢渠在縣南五十里從漢渠北流四十餘里始為千金
大陂其左右又有胡渠御史百家等八渠溉田五百餘
頃
保靜縣(上西南至州六十里)
本漢富平縣地後魏立弘靜鎮徙關東漢人以充屯田
俗謂之漢城隋改置弘靜縣神龍元年改為安靜至德
元年改為保靜
賀蘭山在縣西九十三里山有樹木青白望如駮馬北
人呼駮為賀蘭其山與河東望雲山形勢相接迤邐向
北經靈武縣又西北經保靜西又北經懷遠縣西又北
經定遠城西又東北抵河其抵河之處亦名乞伏山在
黃河西從首至尾有像月形南北約長五百餘里真邊
城之鉅防山之東河之西有平田數千頃可引水灌溉
如盡收地利足以贍給軍儲也
懷遠縣(上南至州一百二十五里)
在州東北隔河一百二十里本名飲汗城赫連勃勃以
此為麗子園後魏給百姓立為懷遠縣其城儀鳳二年
為河水汎損三年于故城西更築新城
縣有鹽池三所隋廢紅桃鹽池鹽色似桃花在縣西三
百二十里武平鹽池在縣西北一十二里河地鹽池在
縣東北一百四十五里(案河地一作河池)
廢靈武城在縣東北隔河一百里其城本蒙恬所築古
謂之渾懷障即渾懷所理道故謂之靈武
新堡在縣西北四十里永昌元年置堡内安置防禦軍
二千五百人糧五萬石舊名千金堡今名新堡
鳴沙縣(上東北至州一百二十里)
本漢富平縣地屬安定郡在今縣理東二百里原州周
保定二年于此置會州建德六年廢郡立鳴沙鎮隋開
皇十九年置環州以大河環曲為名仍立鳴沙縣屬焉
大業三年罷環州以縣屬靈武郡貞觀六年復置環州
九年州廢以縣屬靈州神龍二年冬為默啜所寇因而
荒廢遂移縣于廢豐安城即今縣理是西枕黃河人馬
行經此沙隨路有聲異于餘沙故號鳴沙
温池縣(上西北至州一百八十里)
神龍五年置縣側有鹽池
定遠廢城在州東北二里即漢北地郡方渠縣之地先
天二年郭元振以西城遼闊豐安勢孤中間千里無城
烽候杳渺故置此城募有兵健五千五百人以鎮之其
後信安王禕更築羊馬城幅員一十四里
經略軍在夏州西北三百里天寶中王忠嗣奏于榆多
勒城置軍今屬靈武節度本屬夏州南去靈武六百五
十餘里元和九年于此城新置宥州
會州(會寧下府)
(開元戶三千五百四十案元和戶鄉數𫝊寫缺)(鄉六)
禹貢雍州之域古西羌地周太祖為西魏相來巡會師
于此土人張信罄資饗六軍太祖悅因命置州以會為
名周武帝保定二年廢州改為會防隋開皇元年改防
為鎮武德二年討平李軌置西會州貞觀八年以此州
倉儲殷實改為粟州其年又為會州天寶元年改為會
靈郡乾元元年復為會州
州境(東西五百一十里南北三百三十里)
八到(東南至上都一千一百九十里東南至東都一千五百里)
(東南至原州三百九十里西南至蘭州三百八十里)
(西北至涼州五百四十里東北至靈州五百三十里)
貢賦(開元貢)(覆鞍氈)
管縣二
會寧烏蘭
會寧縣(上)
本漢鶉隂縣地周太祖置會寧縣屬會州隋大業二年
改為涼川縣武德二年又改為會寧
黃河堰開元七年河流漸逼州城刺史安敬忠率團練
兵起作拔河水向西北流遂免淹没
會寧關東南去州一百八十里
河西地去州一百二十里其地春夏因雨水生鹽雨多
鹽少雨少鹽多遠望似河故名河地(案河地一作河池)
烏蘭縣(上東南至州一百四十里)
本漢祖厲縣地屬安定郡後漢屬武威郡前涼張軌收
其縣人于涼州故武威縣側近别置祖厲縣周武帝西
巡于此置烏蘭關又置縣在會寧關東南四里舊城内
沙石不堪久居天授二年移于東北七里平川置
鹽州(五原中府)
(開元戶三千二十五缺鄉七案元和戶鄉數𫝊寫)
禹貢雍州之域春秋時為戎狄所居地史記梁山經漆
之北有義渠朐衍謂此也及始皇并天下屬梁州(案秦無梁)
(州此有誤一本改梁為涼亦非據通典鹽州秦漢屬北地郡)漢武帝元朔二年置五
原郡地有原五所故號五原至晉地没赫連勃勃後魏
平之改為西安州以其北有鹽池又改為鹽州隋大業
三年為鹽川郡貞觀二年討平梁師都置鹽州天寶元
年改為五原郡乾元元年復為鹽州
州境(東西二百四十五里南北二百七十里)
八到(南至上都一千五十里十里東至東都一千七百三)
(南至慶州四百五十里西北至靈州三百里)
(西北取烏池黑浮圖堡私路至靈州四百里東北至經略軍四百里)
貢賦(開元貢)(鹽)
管縣二
五原白池
五原縣(上)
本漢馬領縣地貞觀二年與州同置五原謂龍遊原乞
地千原青嶺原可嵐貞原横槽原也
鹽池四所一烏池二白池三細頂池四瓦窑池烏白二
池出鹽今度支收糶瓦窑細頂並廢
白池縣(上東南至州九十里)
景龍三年敕置以地近白池因以為名
元和郡縣志卷四
