元和郡縣卷二十三
唐李吉甫撰
山南道(一州案唐書地理志山南道有江陵府即荆南郡其縣曰江陵枝江當陽長林石)
(首松滋公安荆門有峽州即夷陵郡其縣曰夷陵宜都長陽遠安有歸州即已東郡其縣曰秭歸巴)
(東興山有䕫州即雲安郡其縣曰奉節雲安巫山大昌有澧州即澧陽郡其縣曰澧陽安鄉石門慈)
(利有朗州即武陵郡其縣曰武陵龍陽有忠州即南賓郡其縣曰臨江豐都南賓墊江桂溪有萬州)
(即南浦郡其縣曰南浦武寧梁山皆列襄州之前又舊唐書地理志山南西道有商州即上洛郡其)
(縣曰上洛豐陽洛南商洛上津安業後改安業為乾元新唐書列商州于關内道杜佑通典置于洋)
(州之後王應麟玉海與通鑑地理通釋載商州商洛及江陵松滋夷陵遠安奉節各條謂據元和志)
(今𫝊寫各本並缺佚之)
襄州(襄陽大都督府)
(開元戶三萬六千三百五十七元和戶十萬七千一百七)(鄉七十七十二鄉一百六)
今為襄陽節度使理所(管襄州鄧州復州郢州唐州隨州均州房州管縣)
(三十八)(都管戶一十四萬二千)
禹貢荆豫二州之域于周諸國則穀鄧鄾盧羅鄀之地
春秋時地屬楚秦兼天下自漢以北為南陽郡今鄧州
南陽縣是也漢以南為南郡今荆州是也後漢建安十
三年魏武平荆州置襄陽郡自赤壁之敗魏失江陵而
荆州都督理無常處吳將諸葛瑾陸遜皆數入其境自
羊公鎮襄陽吳不復入永嘉之亂三輔豪族流于樊沔
僑于漢水之側立南雍州孝武帝以朱序為南雍州刺
史苻堅遣將苻丕攻陷襄陽序為丕所擒後堅敗州復
歸晉安帝時魯宗之為刺史仍于州理置寧蠻校尉梁
太清二年岳陽王蕭詧為雍州刺史兄河東王譽為元
帝所殺詧怒以州北附西魏克江陵以詧為梁王都江
陵為西魏藩國恭帝改雍州為襄州因州南襄水為名
也按襄陽去江陵陸道五百里勢同輔車無襄陽則江
陵受敵自東晉庾翼為荆州刺史將事北伐遂鎮襄陽
北接宛洛跨對樊沔為荆郢之北門代為重鎮周置總
管隋置行臺皇朝初亦置山南道行臺武德七年廢行
臺置都督府貞觀六年廢都督府改為州永貞元年并
為大都督府
州境(東西二百四十六里南北三百六十七里)
八到(西北至上都一千二百五十里北至東都八百二十五里)
(東至隨州三百五十里里東南至郢州三百二十)
(南至江陵府四百七十里里水路五百八十四里西至房州陸路四百二十)
(西北至均州三百六十里)
貢賦(開元貢賦)(火麻布緜絹)(庫路真)
(元和貢)(麝香弩材)(綾紗漆器)(竹扇)(橙子)(柘木)
管縣七
襄陽臨漢南漳義清宜城樂鄉
穀城
襄陽縣(望郭下)
本漢舊縣也屬南郡在襄水之陽故以為名魏武平荆
州分南郡置襄陽郡縣屬焉後遂不改
峴山在縣東南九里山東臨漢水古今大路羊祜鎮襄
陽與鄒潤甫共登此山後人立碑謂之墮淚碑其銘文
即蜀人李安所製
萬山一名漢臯山在縣西十一里與南陽郡鄧縣分界
處古諺曰襄陽無西言其界促近
檀溪在縣西南初梁高祖鎮荆州聞齊主崩令蕭遙光
等五人輔政謂之五貴歎曰政出多門亂其階矣隂懷
平京師之意潛造器械多伐斫竹木沈于檀溪為舟裝
之備參軍呂僧珍獨悟其旨亦私具櫓數百張及義師
起乃取檀溪竹木裝戰艦諸將爭櫓僧珍每船付二張
事克集今溪已涸非其舊矣
州理中城在縣東邊一處有土赤色昔苻丕攻襄陽朱
序用道法以硃沙燻之至今土色有異西北角有夫人
城苻丕之攻也朱序毋深識兵勢登城履行知此處必
偏受敵令加修築寇肆力來攻果衄而退因謂之夫人
城
劉琦臺縣東三里琦與諸葛亮登臺去梯言之所也
諸葛亮宅在縣西北二十里
習郁池縣南十四里
臨漢縣(緊南至州二里)
本漢鄧縣地即古樊城仲山甫之國也西魏于此立安
養縣屬鄧城郡周天和五年改屬襄州天寶元年改為
臨漢縣
縣城南臨漢水魏將軍曹仁據樊蜀將關羽圍樊使于
禁龐德救之會漢水暴漲羽以舟師攻禁禁遂降羽德
瞋目不屈羽殺之
故鄧城在縣東北二十二里春秋鄧國也桓七年鄧侯
吾離來朝是也楚文王滅之
鄧塞故城在縣東南二十二里南臨宛水阻一小山號
曰鄧塞昔孫文臺破黃祖于此山下魏常于此裝治舟
艦以伐吳陸士衡表稱下江漢之卒浮鄧塞之舟謂此
也
南漳縣(中東北至州一百四十里)
本漢臨沮縣地按臨沮縣今在荆州當陽縣西北臨沮
故城是也後魏于此置重陽縣隋為南漳縣
荆山在縣西北八十里三面險絶惟東南一隅纔通入
徑
柤山(柤音祖)在縣東北一百八里吳將朱然諸葛瑾從沮
中乘山險道北出柤中去襄陽城百五十里按此是地
名非山蓋以地山相近因名或云司馬宣王鑿八疊山
開路于此停阻也
襄水出縣北一百一十里白石山
義清縣(中東北至州五十八里)
本漢中廬縣地也西魏于此置義清縣後因之
中廬故縣在今縣北二十里本春秋廬戎之國秦時謂
之伊廬項羽亡將鍾離昧家在伊廬也
長渠在縣東南二十六里派引蠻水昔秦使白起攻楚
引西山谷水兩道爭灌鄢城一道使沔北入一道使沔
南入遂拔之
宜城縣(上北至州九十五里)
本漢邔(音忌)縣地也城東臨漢江古諺曰邔無東言其東
逼漢江其地短促也宋孝武帝大明元年以胡人流寓
者立華山郡理之後魏改為宜城周改宜城為率道縣
屬武泉郡隋開皇三年罷郡屬襄陽皇朝因之天寶元
年改為宜城縣
漢水在縣東九里
故宜城在縣南九里本楚鄢縣秦昭王使白起伐楚引
蠻水灌鄢城拔之遂取鄢即此城也至漢惠帝三年改
名宜城
樂鄉縣(中下東北至州二百二十里)
本春秋時鄀國之城在今縣北三十七里鄀國故城是
也在漢為若縣地晉安帝于此置樂鄉縣屬武寧郡隋
大業三年改屬竟陵郡皇朝改屬襄州
漢水東去縣四十二里
榖城縣(上東南至州一百四十五里)
本春秋時穀國左傳穀伯綏來朝今縣北十五里故穀
城是也漢為筑(音逐)陽縣蕭何子封筑陽侯即此也隋開
皇七年改為榖城縣屬襄州
筑水在縣南百二十步
鄧州(南陽上)
(開元戶三萬八千六百一十一元和戶一萬四千一百四)(鄉五十八鄉六十一)
禹貢豫州之域周為申國戰國時屬韓蘇秦說韓宣惠
王曰韓西有宜陽東有穰淯是也秦昭襄王取韓地置
南陽郡以在中國之南而有陽地故曰南陽三十六郡
南陽居其一焉漢因之領縣三十六理宛城後漢于郡
理置南都建安中張繡屯兵于穰降魏魏于穰置萬州
晉宣王夏侯伯仁皆為都督或理宛或理新野永嘉五
年為劉聰所沒成帝咸康四年復歸于晉苻堅之亂又
沒前秦姚興時又復還晉後魏孝文帝南侵又陷之梁
普通中暫克還入魏太和中置穰州理穰縣今鄧州所
理是也隋開皇七年梁王巋入隋自穰縣移萬州還江
陵于穰縣置鄧州大業三年改為南陽郡武德二年復
為鄧州
州境(東西五百九十里里南北三百八十一)
八到(西北至上都九百五十里北至東都六百四十五里)
(東至唐州三百二十里南至襄州一百八十里)
(西南至均州三百四十里里東北至汝州四百七十五)
貢賦(開元貢賦)(白紵麻絲布布)
管縣七
穰南陽新野向城臨湍菊潭
内鄉
穰縣(望郭下)
漢舊縣本楚之别邑取豐穰之義後屬韓秦武王攻取
之封魏冉為穰侯漢以縣屬南陽郡後魏既克南陽于
此城置荆州隋開皇三年屬鄧州皇朝因之
湍(音專)水北去縣七里
六門堰在縣西三里漢元帝建昭中召信臣為南陽太
守復于穰縣南六十里造鉗盧陂累石為隄旁開六石
門以節水勢澤中有鉗盧王池因以為名用廣灌溉歲
歲增多至三萬頃人得其利後漢杜詩為太守復修其
陂百姓歌之曰前有召父後有杜毋
南陽縣(緊西至州一百二十里)
本周之申國也平王毋申后之家漢置宛縣屬南陽郡
更始即帝位世祖納隂后(案原本避唐太宗諱世祖作代祖今改從史文)並于
宛城魏代荆州都督所理至隋改為南陽縣屬鄧州
精山在縣西北二十七里黃巾賊據宛城漢西鄉侯朱
儁擊破之餘衆走保精山謂此也
淯水東去縣三里南都賦曰淯水盪其胸是也
新野縣(中西北至州七十里)
本漢舊縣也屬南陽郡魏代新野縣為荆州都督所理
王昶為都督即鎮此城晉惠帝立新野郡隋開皇三年
罷郡縣屬鄧州
淯水西去縣二百步
後漢西華侯鄧晨宅在縣北二十四里晨新野人世祖
姊夫也初起兵新野王莽焚其冢墓洿其宅宗族怒曰
幸自富足何故隨婦家入湯鑊中晨終無恨
隂皇后宅在縣東北擣衣石存焉
向城縣(上西南至州一百九十里)
本漢西鄂縣地春秋時向邑江夏有鄂故此加西後魏
孝文帝于古向城置向城縣屬淯陽郡貞觀九年改屬
鄧州
豐山在縣南三十二里有九鐘霜降則鳴
西鄂故城在縣南二十里張衡即此縣人故宅餘址猶
存
魯陽關在縣北八十里今鄧汝二州于此分境荆豫徑
途斯為險要張景陽詩云朝登魯陽關狹路峭且深
博望故城在縣東南四十五里張騫封邑
臨湍縣(上東南至州八十五里)
本漢冠軍縣地後魏孝文帝割縣北境置新城縣屬南
陽郡廢帝以近湍水改為臨湍隋文帝復改為新城天
寶元年又改為臨湍縣
翼望山在縣西北二十里湍水出焉
冠軍故城在縣南四十里漢武帝以霍去病討匈奴功
冠諸軍故封此縣以襃異之
後漢膠東侯賈復宅在縣南三十五里
楚堰在縣南八里擁斷湍水高下相承八重溉田五百
餘頃
菊潭縣(上東南至州一百五十里)
本漢酈(音蹢)縣武陶戍之地後魏廢帝因武陶戍置郡隋
開皇三年罷郡以為菊潭縣因縣界内菊水為名屬鄧
州
菊水出縣東石澗山其旁多菊水極甘馨谷中三十餘
家不復穿井仰飲此水皆夀百餘歲王暢袁隗為太守
命酈縣月送水三十斛飲食沐浴悉皆用之
内鄉縣(上東南至州二百四十里)
本楚之析邑後屬于秦史記秦昭王發兵出武關攻楚
取析十五城是也漢以為縣屬弘農郡後漢屬南陽郡
後魏于此置析陽郡廢帝改為中鄉縣隋開皇三年以
避廟諱改為内鄉屬鄧州
析水北自盧氏縣界流入與丹水合古今謂之析口
縣城即楚析縣也史記楚頃襄王元年秦出武關斬楚
衆五萬取析十五城漢高祖入關下析酈是也
復州(竟陵下)
(開元戶五千二百三十二元和戸七千六百九十)(鄉一十一鄉一十五)
禹貢荆州之域春秋戰國並屬楚史記白起拔郢東至
竟陵即此是也秦屬南郡在漢即江夏郡之竟陵縣地
也晉惠帝分江夏立竟陵郡周武帝改置復州取州界
復池湖為名也貞觀七年州理在沔陽縣寶應二年移
理竟陵縣
州境(東西四百三十里南北六百九十里)
八到(西北至上都一千六百八十五里西北至東都一千四百二十五里)
(東至沔州陸路三百四十里水路七百里東北至安州三百三十里)
(南至沔陽縣一百三十里自縣南至岳州水路五百里)
(西北至郢州陸路二百五十里水路三百里)
貢賦(開元貢賦)(白紵麻布)
管縣三
竟陵沔陽監利
竟陵縣(中郭下)
漢舊縣也屬江夏郡舊縣在今郢州長壽縣界竟陵大
城是也周屬復州隋大業三年改復州為沔州縣屬不
改武德初又屬復州
五華山在縣東北七十里
縣城本古風城也古之風國即伏羲風姓也南臨汊水
沔陽縣(中下北至州一百三十里)
本漢雲杜縣地梁天監二年分置沔陽縣即今縣東三
十里沔陽故城是也今沔陽縣即後魏所置建興縣隋
大業三年改建興縣為沔陽郡武德五年改郡為縣屬
復州
沔水在縣南八十步東入汊川縣界
馬骨湖在縣東南百六十里秋夏氾漲淼漫若海春冬
水涸即為平田周迴一十五里
監利縣(中下東北至州二百六十里)
本漢華容縣地也晉武帝太康五年分立監利縣屬南
郡隋開皇三年屬復州
大江在縣南一百三十里
元和郡縣志卷二十三
