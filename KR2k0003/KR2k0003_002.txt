元和郡縣志卷二
唐李吉甫撰
關内道(二)
京兆府(萬年縣至藍田縣志文見前卷此卷自興平縣起)
興平縣(畿東至府九十里)
本漢平陵縣屬右扶風魏文帝改為始平晉武改置始
平國領槐里縣歷晉至西魏數有移易景龍二年金城
公主出降吐蕃中宗送至此縣改始平縣為金城縣至
德二年改名興平
始平原在縣北十二里東西五十里南北八里東入咸
陽界西入武功界
渭水南去縣二十九里
馬牧澤在縣東南二十里南北廣四里東西二十一里
百頃澤在縣西二十五里多蒲魚之利周迴六十里
槐里城周曰犬丘秦改名廢丘周懿王所都項羽封章
邯為雍王都廢丘亦此城也
武學故城在縣東南十里
馬嵬故城在縣西北二十三里馬嵬于此築城以避難
未詳何代人也
漢龍泉廟在縣東北二十四里武帝廟號也
漢黃山宫在縣西南三十里武帝微行西至黃山宫即
此也
章邯臺在縣東南十里
漢茂陵在縣東北十七里武帝陵也在槐里之茂鄉因
以為名守陵溉樹掃除凡五千人
漢公孫弘墓在縣東北十八里
衛青墓在縣東北十九里起冢象廬山
霍去病墓在縣東北十九里起冢象祁連山
高陵縣(畿西南至府八十里)
本秦舊縣孝公置漢屬左馮翊魏文帝改為高陸屬京
兆郡大業二年復為高陵
龍躍宫在縣西十四里高祖太武皇帝龍潛舊居也武
德六年置
姚興墓在縣東南十三里
櫟陽縣(畿西南至府一百里)
本秦舊縣獻公自雍徙居焉屬左馮翊項羽立司馬欣
為塞王亦都之按高帝既葬太上皇于櫟陽之萬年陵
遂分櫟陽置萬年縣以為陵邑理櫟陽城中故櫟陽城
亦名萬年城後漢省櫟陽入萬年後魏宣武帝又分置
廣陽縣周明帝省萬年入廣陽更于長安城中别置萬
年縣廣陽仍屬馮翊郡隋開皇三年罷郡廣陽縣屬雍
州武德元年又改為櫟陽縣
煮鹽澤在縣南十五里澤多鹹鹵苻秦時于此煮鹽周
迴二十里
清泉陂在縣西南十里多水族之利
漢太上皇陵在縣東北二十五里
涇陽縣(畿南至府七十里)
本秦舊縣漢屬安定郡惠帝改置池陽縣屬左馮翊故
城在今縣西北二里以其在池水之陽故曰池陽後魏
廢于今縣置咸陽郡苻秦又置涇陽縣隋文帝罷郡移
涇陽縣于咸陽郡屬雍州即今縣是也
石安原在縣南七里高二十丈東西三十八里南入咸
陽縣界
長平坂(一作坡)在縣西南五里
涇水西北自池陽縣界流入經縣南七里又東南入高
陵縣界春秋襄公十四年諸侯伐秦濟涇而次秦人毒
涇師人多死
焦穫藪亦名瓠口爾雅十藪周有焦穫詩云獫狁匪茹
整居焦穫即謂此也按韓水工鄭國說秦令鑿涇水自
仲山西抵瓠口為渠即所謂鄭白二渠是也
秦望夷宫在縣東南八里北臨涇水以望北夷故名之
胡亥死于此
漢池陽宫在縣西北八里
龍泉陂在縣南三里周迴六里多蒲魚之利
太白渠在縣東北十里
中白渠首受太白渠東流入高陵縣界
南白渠首受中白渠水東南流亦入高陵界
美原縣(畿西南至府一百八十里)
秦漢頻陽之地以縣西北十一里有頻山秦厲公于山
南立縣故曰頻陽後魏别立土門縣以頻山有二土門
狀似門故曰土門大業二年省義寧二年再置貞觀十
七年又省咸亨二年復置改名曰美原
頻陽故城在縣西南三里秦將王翦即此縣人也
華原縣(畿西南至府一百六十里)
本漢祋祤縣地屬左馮翊魏晉皆于其地置北地郡元
魏廢帝三年改為通川郡領泥陽縣屬宜州六年改泥
陽為華原縣大業二年省宜州縣屬京兆垂拱元年改
為永安縣天授二年又置宜州大定元年廢神龍元年
復為華原縣
土門山在縣東南四里
祋祤故城在縣東南十里漢縣也宣帝神雀二年鳳凰
集祋祤城是也
泥陽故縣在東南十七里
漢步壽宫在縣東北三里
同官縣(畿西南至府二百一十里)
本漢祋祤縣地屬左馮翊晉屬頻陽苻秦于祋祤城東
北銅官川置銅官護軍後魏太武帝改置銅官縣屬北
地郡周朝除金作此同字屬宜州大業二年省宜州縣
屬雍州國朝因之
鄠縣(畿東北至府六十五里)
本夏之扈國啟與有扈戰于甘之野地理志古扈國有
戶谷戶亭又有甘亭扈至秦改為鄠邑漢屬右扶風自
後魏屬京兆後遂因之
終南山在縣東南二十里
雞頭山在縣東南三十一里偽趙主石生不能守長安
欲西上隴士卒散盡遂入雞頭山尋為追兵所害
牛首山在縣西南二十三里南接終南在上林苑中西
京賦云繞黃山而款牛首是也澇水所自出
渭水北去縣十七里
豐水出縣東南終南山自發源北流經縣東二十八里
北流入渭
龍臺澤在縣東北三十里周迴二十五里
八部澤在縣東南五里周迴五十里
故鄠城在縣北二里夏之扈國也
鍾官故城一名灌鍾城在縣東北二十五里蓋始皇收
天下兵器銷為鍾鐻此或其處
馬祖壇在縣東北三十二里龍堂澤中每年太常太僕
四時祭之春祭馬祖夏祭先牧秋祭馬社冬祭馬步
隋太平宫在縣東南三十一里對太平谷因名之
隋甘泉宫在縣西南二十二里對甘泉谷因名之
周酆宫文王宫也在縣東三十五里詩云既伐于崇作
邑于豐是也崇侯無道文王伐之命無殺人無壞室崇
人聞之如歸父母遂虜崇侯作豐邑崇國在秦晉之間
秦萯陽宫在縣西南二十三里
美陂在縣西五里周迴十四里
甘亭在縣西南五里夏啟伐有扈誓師于甘之野即此
處也
盩厔縣(畿東北至府一百三十里)
漢舊縣武帝置屬右扶風山曲曰盩水曲曰厔後漢省
晉復立武德三年屬稷州貞觀元年廢稷州復屬雍州
天寶中改名宜壽後復名盩厔
姜維嶺本名沈嶺在縣南五十里蜀後主延熙二十年
大將軍姜維率衆出駱谷經沈嶺即此也
望仙澤在縣東南三十五里中有龍尾堆
隋宜壽宫在縣東南三十二里
秦長楊宫在縣東南三十三里漢武帝好自擊熊羆司
馬相如從至上林上疏諫
秦五柞宫在縣東南三十八里
馬融讀書臺在縣東北二十七里
司竹園在縣東十五里史記曰渭川千畝竹今按園周
迴百里置監丞掌之以供國用義寧元年義師起高祖
第三女平陽公主舉兵于司竹園號娘子軍
駱谷關在縣西南一百二十里武德七年開駱谷道以
通梁州在今關北九里貞觀四年移于今所
駱谷道漢魏舊道也南通蜀漢魏少帝正始四年曹爽
伐蜀諸軍入駱谷三百餘里不得前進牛馬驢驘以轉
運死者略盡少帝甘露三年蜀將姜維出駱谷圍長城
亦此道也
樓觀在縣東三十七里本周康王大夫尹喜宅也穆王
為召幽逸之人置為道院相承至秦漢皆有道士居之
晉惠帝時重置其地舊有尹先生樓因名樓觀武德初
改名宗聖觀事具樓觀本記及先師𫝊焉
武功縣(畿東至府一百四十里)
漢舊縣古有邰國堯封后稷之地周平王東遷以賜秦
襄公孝公作四十一縣斄美陽武功各其一也斄與邰
音同字異武功蓋在渭水南今郿縣地是也按舊縣境
有武功山斜谷水亦曰武功水故諸葛亮表云遣孟琰
據武功水又杜彦遠云太白山南連武功山是則縣本
以山水立名也武德三年分雍州之武功好畤盩厔扶
風之郿四縣于今縣理置稷州因后稷所封為名貞觀
元年廢州以縣屬京兆
慶善宫在縣南十八里皇家舊宅也南臨渭水武德元
年置宫貞觀六年鑾駕親幸讌羣臣賦詩焉
三畤原在縣西南二十里高五十丈西入扶風縣界
故斄城一名武功城在縣西南二十三里古邰國也
后稷祠在縣西南二十三里
姜嫄祠在縣西南二十二里
隋文帝泰陵在縣西南二十里三畤原上
好畤縣(畿西南至府一百八十里)
本漢舊縣在今縣理東南十三里故城是也畤者神明
所依止也以雍州積高神明之隩故立畤以郊上帝諸
神也後漢省武德二年分醴泉縣置因漢舊名屬雍州
三年改屬稷州貞觀元年廢稷州復屬雍州二十一年
于廢上宜縣置好畤縣今縣理是也其上宜縣隋開皇
十八年置貞觀八年廢
華州(華隂四輔)
(開元戶三萬七百八十七元和戶一千四百三十七)(鄉七十二鄉二十)
禹貢雍州之域周為畿内之國鄭桓公始封之邑其地
一名咸林春秋時為秦晉界邑長城在州東七十二里
或說秦晉分境祠華岳故築此城戰國時屬秦魏地理
志云自高陵以東皆魏分也按史記魏築長城自鄭濱
洛今州東南三里魏長城是也秦并天下為内史之地
二漢及晉為京兆之地後魏置東雍州廢帝改為華州
大業二年省華州義寧二年置華山郡武德元年復為
華州垂拱元年改為太州避武太后祖諱也神龍元年
復舊
州境(東西一百六十四里南北一百四十里)
八到(西至上都一百八十里東至東都六百八十里)
(東至潼關一百二十里東至虢州二百二十里)
(東北至同州八十里百七十里南至商州山南路二)
貢賦(開元貢賦)(茯苓綿茯神絹)(細辛)
管縣三
鄭華隂下邽
鄭縣(望郭下)
本秦舊縣漢屬京兆後魏置東雍州其縣移在州西七
里大業二年州廢移入州城隷屬雍州至三年以州城
屋宇壯麗置太華宫縣即權移城東四年宫廢又移入
城
古鄭縣在縣理西北三里興元二年新築羅城及古鄭
城並在羅城内
少華山在縣東南十里
華隂縣(望西至州六十五里)
本魏之隂晉邑秦惠文王時魏人犀首納之于秦秦改
曰寧秦漢高帝八年更名華隂屬弘農郡後魏屬華州
隋大業五年移于今理垂拱元年改曰仙掌尋復舊名
長城在縣西春秋秦晉分界處
太華山在縣南八里
永豐倉在縣東北三十五里渭河口隋置義寧元年因
倉又置監天寶三年左常侍兼陜州刺史韋堅開漕河
自苑西引渭水因古渠至華隂入渭運永豐倉及三門
倉米以給京師名曰廣運潭以堅為天下轉運使(灞滻二水)
(會于漕渠每夏大雨輒皆漲大歷之後漸不通舟)天寶中每歲水陸運米二百
五十萬石入關大歷後每歲水陸運米四十萬石入關
潼關在縣東北三十九里古桃林塞也春秋時晉侯使
詹嘉處瑕以守桃林之塞是也關西一里有潼水因以
名關又云河在關内南流衝激關山因謂之衝關謹按
秦函谷關在漢弘農縣即今靈寶縣西南十一里故關
是也今大路在北本非鈐束之要漢武帝元鼎三年楊
僕為樓船將軍本宜陽人(今福昌縣也)恥居關外上疏請以
家僮七百人徙關于新安武帝從之即今新安縣東一
里函谷故關是也而御𫝊所馳出于南路至後漢獻帝
初平二年董卓脅帝西幸長安出函谷關自此以前其
關並在新安其後二十年至建安十六年曹公破馬超
于潼關則是中間徙于今所今歷二處而至河潼上躋
高隅俯視洪流盤紆陵極實為天險河之北岸則風陵
津北至蒲關六十餘里河山之險迤邐相接自此西望
川途曠然蓋神明之奥區帝宅之戶牖百二之固信非
虚言也
下邽縣(望東南至州八十里)
本秦舊縣地理志屬京兆注下邽秦武公伐邽戎置以
隴西有上邽故此加下也董卓遷都長安華歆求出為
下邽令即此也後魏避道武帝諱改為夏封大業二年
復舊後魏屬馮翊隋屬華州武德(缺)年屬同州垂拱元
年復屬華州
漢蓮勺縣故城在縣東二十二里張禹本河内人徙家
蓮勺
同州(馮翊四輔)
(開元戶五萬六千五百九元和戶四千八百六十一)(鄉一百二十一鄉一百四十)
禹貢雍州之域春秋時其地屬秦本大荔戎國秦獲之
更名曰臨晉魏文侯伐秦秦築臨晉今朝邑西南有故
城七國時屬魏始皇并天下京兆馮翊扶風並内史之
地及項羽滅秦為塞國立司馬欣為塞王及漢王定三
秦以為河上郡復罷為内史武帝更名左馮翊魏除左
字但為馮翊郡晉因之後魏永平三年改為同州禹貢
云漆沮既從灃水攸同言二水至此同流入渭城居其
地故曰同州
州境(東西一百一十二里南北二百三十五里)
八到(西至上都二百五十里東至東都六百五十里)
(東至蒲津關六十里南至華州八十里)
(西北至坊州二百五十里)
貢賦(開元貢賦)(皺紋吉莫皮二十張絹綿)
(元和貢)(麝香靴麻黃𨫼地黃皺紋石餅)(蒺藜子寒山石)
管縣七
馮翊朝邑韓城白水夏陽澄城
郃陽
馮翊縣(望郭下)
本漢臨晉縣故大荔戎城秦獲之更名舊說秦築高壘
以臨晉國故曰臨晉晉武帝改為大荔縣後魏改為華
隂西魏改為武鄉置郡開皇初郡廢大業三年改為馮
翊縣馮輔也翊佐也義取輔佐京師
沙苑一名沙阜在縣南十二里東西八十里南北三十
里後魏文帝大統三年周太祖為相國與高歡戰于沙
苑大破之其時太祖兵少隠伏于沙草之中以竒勝之
後于兵立之處人栽一樹以表其功今樹往往猶存仍
于戰處立忠武寺今以其處宜六畜置沙苑監
興德宫在縣南三十二里義旗將趨京師軍次于忠武
園因置亭子名興德宫屬家令寺
朝邑縣(望西至州三十五里)
本漢臨晉縣之地大荔國在今縣東三十步故王城是
也後魏置南五泉縣西魏改為朝邑縣以北據朝坂故
以名縣西南有蒲津關
河橋本秦后子奔晉造舟于河通秦晉之道今屬河西
縣
長春宫後周武帝置大業十三年高祖起義兵自太原
舍于此宫休甲養士而定京邑武德二年于此置陜東
大行臺太宗居藩作鎮四年山東平乃移行臺于洛州
通靈陂在縣北四里二百三十步開元初姜師度為刺
史引洛水及堰黃河以灌之種稻田二千餘頃
苦泉在縣西北三十里許原下其水鹹苦羊飲之肥而
美今于泉側置羊牧故諺云苦泉羊洛水漿
韓城縣(上西南至州二百里)
古韓國今梁國漢為夏陽縣之地韓國故城在今縣理
南十八里梁國在今縣理南二十三里有少梁故城隋
文帝分郃陽于此置韓城縣春秋秦晉戰于韓原即此
地也
龍門山在縣北五十里
龍門戍在縣東北極險峻後周又于此置龍門關今廢
白水縣(望東南至州一百二十里)
本漢粟邑縣之地屬左馮翊按粟邑故城在縣理西北
二十八里薛宣為左馮翊以粟邑縣小僻在山中其人
謹朴以頻陽令薛恭換粟邑令尹賞二縣俱大理又為
漢衙縣地春秋時秦晉戰于彭衙是也後魏文成帝分
澄城郡于此置白水縣以南臨白水因以為名隋開皇
三年罷郡縣屬同州
夏陽縣(緊西南至州一百三十里)
古有莘國漢郃陽縣之地武德三年分郃陽于此置河
西縣在河之西因以為名又割同州之郃陽韓城二縣
于今縣理置西韓州取古韓國為名也以河東有韓州
故此加西貞觀八年廢西韓州以縣屬同州乾元三年
改為夏陽縣縣南有莘城即古莘國文王妃太姒即此
國之女也
澄城縣(望南至州一百里)
漢徵縣也韋昭云徵音懲懲澄同聲後人誤為澄魯文
公十年秦伐晉取北徵即此城是也後魏太武七年分
郃陽縣置又于今縣理置澄城郡開皇三年罷郡以縣
屬同州
乾坑漢書溝洫志云武帝時嚴熊上言願穿洛以溉重
泉以東萬餘頃于是發卒穿渠自徵引洛水至商顔下
(商顔今在馮翊縣界)名曰龍首渠按州西三十里有乾坑即龍首
之尾也
王官故城在縣西北春秋傳曰俘我王官翦我羈馬
郃陽縣(望西南至州一百二十里)
本漢舊縣屬左馮翊在郃水之陽詩大雅所謂在洽之
陽是也水經注曰郃陽城南有瀵水東流注于河即郃
水也按中瀵水蒲地瀵水與南瀵水並在舊河西縣南
五里今郃陽界内爾雅云瀵出大尾下郭璞以為汾隂
縣有水如車輪此水亦然周武時屬澄城郡隋開皇三
年罷郡以縣屬同州
羈馬故城在縣東北二十六里
鳳翔府(岐州扶風四輔)
(開元戶四萬四千五百三十二元和戶七千五百八十)(鄉九十二鄉八十八)
今為鳳翔節度使理所(管鳳翔府隴州管縣十四都管戶八千三百六)
(十四)
禹貢雍州之域春秋及戰國時為秦都德公初居雍即
今天興縣也至獻公始徙櫟陽始皇并天下屬内史項
羽封章邯為雍王亦此地也高祖更名中地郡復屬内
史景帝更名主爵都尉武帝太初元年更名右扶風所
以扶助京師行風化也與京兆尹左馮翊謂之三輔理
皆在長安城中後漢出理槐里即今興平縣南東七里
故槐里城是魏文帝除右字為扶風郡亦是重鎮曹公
使張郃屯陳倉建興中諸葛亮攻陳倉及郿皆不克晉
太康八年為秦國後魏太武于今州理東五里築雍城
鎮文帝改鎮為岐州隋開皇元年于州城内置岐陽宫
岐州移于今理大業三年罷州為扶風郡武德元年復
為岐州至德元年改為鳳翔郡乾元元年改為鳳翔府
府境(東西一百八十三里南北三百八十九里)
八到(東至上都三百一十里十里東至東都一千一百七)
(東北至邠州二百三十里六百里南取太白山路至興元府)
(西南至鳳州二百八十里西至隴州一百五十里)
(北至涇州二百二十里)
貢賦(開元貢賦)(龍鬚席布麻)(蠟燭)
管縣九
天興岐山扶風普潤岐陽麟遊
寶雞虢郿
天興縣(次赤郭下)
本秦雍縣秦國都也漢縣屬右扶風四面高曰雍又四
望不見四方故謂之雍秦回中宫在縣西漢文帝十四
年匈奴入蕭關燒回中宫候騎至雍即此也至德二年
分置鳳翔縣永泰元年廢仍改雍縣為天興縣
乾歸故城在縣西四十三里乞伏乾歸據苑川自號西
秦因築此城
石鼓文在縣南二十里許石形如鼓其數有十蓋紀周
宣王畋獵之事其文即史籀之跡也貞觀中吏部侍郎
蘇勖紀其事云虞褚歐陽共稱古妙雖歲久訛缺遺迹
尚有可觀而歷代紀地理志者不存記錄尤可歎惜
岐山縣(次畿西至府五十里)
本漢雍縣之地周武帝天和四年割涇州鶉觚縣之南
界置三龍縣開皇十六年移三龍縣于岐山南十里改
為岐山縣貞觀八年移于今理
岐山亦名天柱山在縣東北十里
渭水在縣南三十里
五將山在縣西北六十里苻堅為姚萇將吳忠所擒之
處
扶風縣(次畿西至府一百里)
本漢美陽縣地武德三年分岐山縣置圍川縣屬岐州
取今縣南湋川水為名近代訛作圍四年隷入稷州貞
觀元年廢稷州以縣屬岐州八年改為扶風
普潤縣(次畿南至府九十里)
隋大業元年于此置馬牧又置普潤屯後廢屯置縣在
漢為漆縣并有鐵官今城西有漆水又有小城蓋置鐵
官處
岐陽縣(次畿西南至府一百里)
蓋漢杜陽縣地貞觀七年割扶風岐山二縣置以在岐
山之南因以名之
麟遊縣(次畿西南至府一百六十里)
本漢杜陽縣地隋于此置西麟州營仁壽宫義寧元年
唐高祖輔政廢宫是年獲白麟于宫所因置縣
九成宫在縣理西一里即隋文帝所置仁壽宫每歲避
暑春往冬還義寧元年廢宫置立郡縣貞觀五年復修
舊宫以為避暑之所改名九成宫
永安宫在縣西三十里貞觀八年置
寶雞縣(次畿東北至府九十里)
本秦陳倉縣秦文公所築因山以為名屬右扶風大業
九年移于今理在渭水北乾元二年改為寶雞以昔有
陳寶鳴雞之瑞故名之
陳倉故城在今縣東二十里即秦文公所築魏略云太
和中將軍郝昭築陳倉城適訖會諸葛亮來攻亮本聞
陳倉城惡及至怪其整頓聞知昭在其中大驚愕亮素
聞昭在西有威名念攻之不易初太原靳詳少與昭相
親後為蜀所得及亮圍陳倉詳為亮監軍使于城外呼
昭喻之昭于樓上應詳曰魏家科法卿所練也我之為
人卿所知也曩時高剛守祁山坐不專意雖終得全于
今誚議不止我必死耳卿還謝諸葛亮便可攻也詳以
告亮亮進兵雲梯衝車晝夜距二十餘日亮無利會費
曜等救至亮乃引去按今城有上下二城相連上城是
秦文公築下城是郝昭築
陳倉山在縣南十里南接梁鳳二州界
散關在縣西南五十二里蜀志諸葛亮出散關圍陳倉
三交城在縣西十六里司馬宣王與諸葛亮相距所築
咸亨三年于縣東南開渠引渭水入昇原渠通船至京
故城(即故長安城漢惠帝所築城在今故大興城之西北苑中)
虢縣(次畿北至府三十里)
古虢國周文王弟虢叔所封是曰西虢後秦武公滅為
縣周改為洛邑縣大業二年復為虢縣貞觀八年廢天
授二年再置
郿縣(次畿西北至府一百里)
本秦縣右輔都尉理所在今縣東一十五里有故城今
縣周天和元年築置雲州建德三年廢武德元年又于
故城置郇州三年廢州郿縣屬稷州七年屬岐州白起
即此縣人也縣在渭水南一里
終南山在縣南三十里
太白山在縣東南五十里
五丈原在縣西南三十五里初諸葛亮與司馬宣王相
持亮據渭水南原宣王謂諸將曰亮若出武功依山東
轉是其勇也若西上五丈原諸君無事矣亮果屯此原
耕者雜于渭濱居人安堵軍無私焉
積石原在縣西北二十五里魏青龍二年諸葛亮出斜
谷與司馬宣王屯渭南郭淮算亮必爭北原遂先據之
亮至不得上即此原也
縣理城亦曰斜城城南當斜谷因以為名斜谷南口曰
襃北口曰斜
董卓塢在縣東北十六里卓封郿侯築塢高與長安埓
號為萬歲塢
成國渠在縣東北九里受渭水以溉田
隴州(&KR0648;陽上)
(開元戶六千八十五元和戶七千八十四)
(案前華州同州鳳翔府戶數下俱有鄉數惟京兆府與此隴州無之殆由𫝊寫遺缺今不可攷)
禹貢雍州之域秦文公所都漢為&KR0648;縣屬右扶風後魏
置東秦州西魏文帝改名隴州因山為名大業二年省
義寧二年又于縣理置隴東郡武德元年改為隴州
州境(東西二百里十五里南北四百九)
八到(東至上都四百六十里十里東至東都一千三百二)
(東至鳳翔府一百五十里里南至鳳州山路四百三十)
(西至秦州三百四十里北至原州三百三十里)
貢賦(開元貢賦)(榛實麻龍鬚席五領布)
管縣五
&KR0648;源&KR0648;陽吳山華亭南由
&KR0648;源縣(上郭下)
本漢&KR0648;縣地屬右扶風在&KR0648;水之北後魏改為&KR0648;隂縣
隋改為&KR0648;源縣
隴山在縣西六十二里
岍山在縣西六十里北與隴山接禹貢導岍及岐是也
大震關在州西六十一里後周置漢武至此遇雷震因
名
秦城在州東南二十五里秦非子養馬&KR0648;渭之間有功
周孝王命為大夫
&KR0648;陽縣(上西至州八十里)
本漢隃麋縣地因今縣東八里隃麋澤為名周武帝置
&KR0648;陽郡及縣尋省郡以縣屬隴州
&KR0648;水在縣南一里
吳山縣(中西北至州一百一十里)
本漢隃麋縣地後魏孝昌二年于長蛇川置長蛇縣屬
東秦州開皇十八年改為吳山縣
吳山在縣西南五十里秦都咸陽以為西嶽今為國之
西鎮山國語謂之西吳
華亭縣(下正南微東至州一百一十里)
本秦涇陽縣地大業元年置華亭縣以在華亭川口故
名
小龍山在縣西四十里
南由縣(下東北至州一百二十里)
本漢&KR0648;縣地後魏孝明帝于縣西南由谷口置縣因谷
為名開皇二年省長蛇縣併入南山屬岐州貞觀四年
割入隴州
安夷關在縣西一百四十六里
長蛇川在縣西一百步
渭水在縣南四十里
元和郡縣志卷二
