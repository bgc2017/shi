元和郡縣志卷三十九
唐李吉甫撰
隴右道(上内案唐貞觀初分州縣為十道隴右列關河南河東河北山南之次淮南江南)
(劒南嶺南之前是志因元和時久陷西蕃故移于後其有開元戶鄉而無元和戶鄉亦非傳寫佚之)
州十三(秦州渭州武州蘭州河州鄯州廓州岷州洮州疊州芳州宕州臨州其縣三十七)
秦州(天水中府)
(開元戶二萬五千七)(鄕三十九)
禹貢雍州之域古西戎地周孝王時其地始為秦邑孝
王使非子主馬于&KR0648;渭之間馬大蕃息孝王邑諸秦使
為附庸今天水隴縣秦亭秦谷是也其後秦仲始大襄
公列為諸侯武公伐邽戎滅而縣之今州理上邽即秦
之舊縣也始皇分天下為三十六郡此為隴西地漢武
帝元鼎三年分隴西置天水郡郡前有湖水冬夏無增
減取天水名由此湖也王莽末隗囂據其地後漢建武
永平之後改天水曰漢陽郡魏分隴右為秦州因秦邑
以為名後省入雍州晉復改漢陽為天水郡武帝泰始
中又立秦川郡與州同理隋開皇三年罷郡所領縣並
屬州大業三年罷州為天水郡隋末陷于盜賊武德二
年討平薛舉改置秦州仍立總管府天寶元年改為天
水郡乾元元年復為秦州寶應二年陷于西蕃
州境(東西四百三十九里南北五百五十里)
八到(東至上都八百里百六十里東至東都一千六)
(東北至隴州三百六十里東北至原州四百六十里)
(西南至成州一百八十里西北至渭州三百里)
貢賦(案唐六典隴右道厥賦布麻秦州貢龍鬚席犛牛尾鵰翎芎窮此竝傳寫缺)
管縣五
上邽伏羌隴城清水成紀
上邽縣(上郭下)
本邽戎地秦伐邽戎而置縣焉漢屬隴西郡晉屬天水
郡後魏以避道武帝諱改曰上邽廢縣為鎮隋大業元
年復為上邽縣屬天水郡武德屬秦州
嶓冢山在縣西南五十八里漾水之所出也東流為漢
水
渭水在縣北十三里西自伏羌縣界流入
段谷水源出縣東南山下蜀將姜維為鄧艾破于段谷
星散流離即此谷也
司馬宣王壘俗名上募城在縣東二里魏明帝太和五
年諸葛亮寇天水詔大將軍拒之此其壘也
諸葛亮壘俗名下募城在縣東二里初亮出議者或欲
自芟上邽左右麥以奪賊食帝不從又敕令護麥及宣
王與亮相持賴此麥以為軍糧
姜維壘在縣北八里
漢高祖廟在縣東北五里隗囂自立為大將軍聘平陵
人方望為軍師勸囂立高祖廟以取信于人
伏羌縣(中東北至州一百二十里)
本冀戎地秦伐冀戎而置縣焉漢冀縣屬天水郡後漢
隗囂自稱西伯都于此後魏以冀為當亭周為黃瓜隋
大業二年改黃瓜為黃城縣武德三年初立伏州仍置
伏羌縣八年罷伏州以縣屬秦州
朱圉山在縣西南六十里上有石鼓不擊而自鳴則有
兵起
渭水經縣北去縣一里
縣城本秦冀縣也隗囂稱西伯都此時冀人有謠曰出
冀門望羝羣(案後漢書隗囂傳注引此童謠作出吳門望緹羣謂吳門冀都門名也有緹羣山)
有一跛人欲上天謂天可上地上安得人囂卒敗
隴城縣(中西南至州一百一十里)
本漢略陽道屬天水郡初隗囂之據冀城也來歙從上
道襲得略陽城囂乃使王元拒隴坻牛邯軍瓦亭囂自
率衆攻略陽道隋開皇二年罷郡河陽縣徙理焉六年
改為隴城縣
大隴山在縣東一百里
略陽川水北去縣三十步
瓦亭山在縣東北二百餘里隗囂使將牛邯守處其山
亦入原州界又有街泉亭蜀將馬謖為魏將張郃所敗
清水縣(中下西南至州一百二十五里)
本漢舊縣也屬天水郡後魏分略陽置清水郡隋開皇
三年罷郡縣屬秦州
小隴山一名隴坻又名分水嶺隗囂時來歙襲得略陽
囂使王元拒之隴坂九迴不知高幾里每山東人西役
升此瞻望莫不悲思隴山有水東西分流因號驛為分
水驛行人歌曰隴頭流水鳴聲幽咽遙見秦川肝腸斷
絶東去大震關五十里上多鸚鵡
成紀縣(中東南至州一百里)
本漢舊縣也屬天水伏羲氏母曰華胥履大人跡生伏
羲于成紀即此丘也周成紀縣屬略陽郡隋開皇三年
罷郡縣屬秦州皇朝因之
瓦亭川水東去縣一十五里
渭州(隴西下)
(開元戶五千二百三十一)(鄉一十四)
禹貢雍州之域古西戎地戰國時羌戎雜居其地秦昭
王伐得義渠戎始置隴西郡按天水有大坂名曰隴坻
郡處坻西故曰隴西有鐡官鹽官漢末隗囂竊據建武
十年囂降隴右平仍舊為郡靈帝分南安郡魏于此置
鎮守鄧艾曰蜀師來而為一我分為四以禦之謂狄道
隴西南安岐山四處齊王芳嘉平五年蜀將姜維圍南
安襄武皆不克後魏莊帝永安三年于郡置渭州因渭
水為名禹貢道渭自鳥鼠同穴山在州西一百二十九
里渭源界隋大業三年罷州復置隴西郡隋亂陷賊武
德元年西土底平復置渭州寶應二年陷于西蕃
州境(東西二百六十六里南北三百八十六里)
八到(東至上都一千一百里十里東至東都一千九百六)
(東南至秦州三百里十里東北至原州五百五)
(西南至岷州二百二十六里西北至臨姚軍一百九十里)
貢賦(開元貢賦)(秦兆麻麝香布)
管縣四
襄武渭源隴西彰
襄武縣(上郭下)
本漢舊縣也屬隴西郡隋開皇三年罷郡縣屬渭州大
業三年復屬隴西郡武德改屬渭州
渭水北自渭源縣界流入
六泉水在縣東北原上泉源有六因以為名
渭源縣(上正東微南至州九十里)
本漢首陽屬隴西郡西魏文帝分隴西置渭源縣因渭
水為名也隋開皇三年罷郡縣屬渭州
鳥鼠山今名青雀山在縣西七十六里渭水所出凡有
三源並下其同穴鳥如家雀色小青其鼠如家鼠色小
黃近穴溲溺氣甚辛辣使人變逆嘔吐牛馬得此氣多
疲臥不起而大汗
隴西縣(上西至州五十里)
本漢獂道縣也屬天水郡後漢末于此置南安郡隋開
皇元年廢郡移武陽縣名于郡理屬渭州八年改武陽
縣為隴西
安都山在縣西四十九里
洛門水出縣東南洛門谷後漢建武十年來歙大破隗
囂于洛門即此地也
渭水經縣南
彰縣(上東北至州六十里)
本漢鄣縣也屬隴西郡永元元年封耿秉為鄣侯是也
(案後漢書耿秉傳封美陽侯此云鄣侯未詳所據)永嘉南渡縣遂廢焉後魏宣
武帝復置屬略陽隋開皇三年罷郡縣屬渭州
龍馬山在縣西四十里
鄣水南去縣一里
鹽井在縣南二里遠近百姓仰給焉
武州(武都下歴案唐書地理志祿山之亂武都郡没吐蕃大二年復置為行州是志所敘未全)
(開元戸三千四百五十三)(鄉一十二)
禹貢梁州之域古西戎地也戰國時白馬氐居焉氐即
西戎之别種也元鼎六年開白馬氐以其地為武都郡
魏太祖以楊阜為武都太守及劉備取漢中魏文帝徙
武都于美陽即今好畤縣界也後諸葛亮使將攻武都
隂平遂克定二郡其地始入于蜀蜀平後晉復以為郡
及永嘉南遷中原背叛武都又為氐楊茂搜所據羣氐
推以為王其後楊難當為宋所破其苗裔復擁衆據武
都之仇池山在今成州界後魏平仇池于仙陵山東置
武都鎮宣武帝于鎮城復置武都郡廢帝改置武州隋
大業三年又改為武都郡武德元年復為武州
州境(東西二百五十六里南北二百九十里)
八到(東北至上都一千三百里東北至東都二千六十里)
(東至興州三百五十里南至文州二百五十里)
(西北至宕州二百五十里北至成州三百八十里)
貢賦(開元貢賦)(蠟燭麻椒布)
管縣三
將利福津盤隄
將利縣(中下郭下)
本漢羌道縣地後魏于此置石門縣周閔帝改為將利
縣屬武都郡隋開皇三年罷郡縣屬武州皇朝因之
仙陵山在縣西六里
武都有紫水泥亦紫漢朝封璽書用紫泥即此水之泥
也又出上品雄黃色如雞冠
羌水一名陵水經州城南二里
福津縣(中下西北至州六十六里)
本後魏之武階郡也屬南秦州文帝又置福津縣屬武
階郡隋開皇三年罷郡移福津縣于郡置焉屬武州皇
朝因之
隴東山在縣北四十五里
盤隄縣(中下西北至州一百五十里)
本漢河池縣地也後魏廢帝于此置武陽郡領盤隄縣
隋開皇三年罷郡縣屬武州皇朝因之
盤隄山在縣東南七十三里
縣城魏鄧艾與蜀將姜維相持于此築城置茄蘆戍後
于此置縣
蘭州(金城下)
(開元戶四千)(鄉一十五)
禹貢雍州之域古西戎地也秦并天下是為隴西郡漢
武帝降匈奴以其地置武威酒泉張掖敦煌四郡又分
隴西置天水郡昭帝六年分隴西張掖以為金城郡今
州即金成郡之舊地也初築時得金故曰金城又言金
取其堅固領縣十三宣帝又置金城屬國以處降羌平
帝元始四年金城塞外羌獻魚鹽之地内屬漢遂得西
王母石室以為西海郡理龍夷城即今河源軍西一百
八十里威戎城是也後漢建武十三年省金城入隴西
郡明帝永平元年復立永熹未前涼張軌分立興晉郡
(案晉書張重華傳魏書張駿傳竝有晉興郡與此興晉異未詳孰是)張寔徙金城縣即今
州理是也西秦乞伏乾歸都苑川南涼秃髮烏孤都廣
武皆此地也(苑川至乞伏慕末為赫連定所滅廣武至秃髮傉檀為乞伏熾盤所滅)隋開
皇元年立為蘭州置總管府取臯蘭山為名也大業三
年罷州為金城郡武德二年討平薛舉復置蘭州八年
置都督府顯慶元年罷復為州寶應元年没于西蕃
州境(東西二百一十七里南北六百一十里)
八到(東南至上都一千四百六十里東南至東都二千三百二十里)
(東至臨州一百九十里里東北至會州三百八十)
(西南至河州三百里西北至鄯州四百里)
貢賦(開元貢賦)(褐布)(野馬皮麻)
管縣二
五泉廣武
五泉縣(中下郭下)
本漢金城縣也屬金城郡前涼張寔徙金城郡理焉隋
開皇三年罷郡縣屬蘭州皇朝因之
康狼山亦名熱薄汗山在縣南一百四十里西秦乞伏
乾歸太子熾盤招結諸部二萬七千築城于康狼山以
據之即此山也
黃河流經縣北去縣二十里
金城關在州城西周武帝置金城津隋開皇十八年改
津為關
廣武縣(中下南至州二百二十五里)
本漢枝陽縣也前涼張駿三年分興晉置廣武郡隋開
皇三年罷郡置廣武縣屬蘭州大業二年改為允吾(音鉛)
(牙)縣取漢舊名也六年改為會寧縣武德三年重置廣
武縣
琵琶山在縣西北一百五十里北涼沮渠蒙遜恃其彊
隂謀圖周周乃擁衆南保琵琶山即此也
烏逆水在縣西南二十許里水西有馬蹄谷漢武帝使
李廣利伐大宛得天馬胡馬感北風之思遂頓絶羈絆
而馳晨發京城食時至燉煌塞下今谷中石上猶存蹄
跡
允吾故城在縣西南一百六十里本漢縣屬金城郡
浩亹故城在縣西南一百三十里漢縣也屬金城郡亹
者水流峽岸深若門也
河州(安樂上新案杜佑通典河州為安鄕郡舊唐書同之唐書作安昌郡與此安樂互異)
(關元戶五千二百八十九)(鄉一十四)
禹貢雍州之域古西羌地也漢昭帝分隴西天水張掖
三郡立金城郡今州即金城郡之枹罕縣也靈帝時隴
西宋建自稱河平王聚衆枹罕改元置百官獻帝建安
末夏侯妙才討平之晉惠帝立枹罕護軍前涼張軌保
據涼州立為興晉郡張駿二十一年以州界遼遠分置
河州以禹貢導河積石至于龍門積石州界故曰河州
後乞伏熾盤又自金城都于此後魏平定秦隴西改置
枹罕鎮孝文帝太和十六年改鎮復為河州隋大業三
年罷州改為枹罕郡武德二年討平李軌改置河州寶
應元年陷于西蕃
州境(東西二百八十八里南北三百七里)
八到(東至上都一千四百六十里東至東都二千二百二十里)
(東北至蘭州三百里南至洮州三百里)
(西至廓州三百九十里西北至鄯州三百里)
貢賦(開元貢賦)(麝香麻麩金布)
管縣三
枹罕鳳林大夏
枹罕縣(中下郭下)
本漢舊縣屬金城郡故罕羌侯邑秦滅為縣後遂因之
積石山一名唐述山今名小積石山在縣西北七十里
按河出積石山在西南羌中注于蒲昌海潛行地下出
于積石為中國河故今人目彼山為大積石此山為小
積石
鳳林山在縣北三十五里
河水在縣北五十里河下也按四瀆之中河源最高從
高注下故其流峻急禹貢導河積石至于龍門又曰導
洛自熊耳按洛水出上洛西山經熊耳之北所言導者
皆謂紀所施功不必自其源也
鳳林縣(中下東南至州八十里)
本漢白石縣地後魏大統十二年刺史楊寬于河南鳳
林川置鳳林縣因以為名儀鳳元年于河州西移安鄉
縣理此又名安鄉天寶元年改名鳳林
石門山在縣東北二十八里山高險絶對岸若門即臯
蘭山門也漢武帝元符三年霍去病出隴西至臯蘭即
此也
離水西去縣二百步
大夏縣(中下西北至州七十里)
本漢舊縣屬隴西郡前涼張駿置大夏郡縣屬焉周改
屬枹罕郡隋開皇三年罷郡縣屬河州
金劍山在縣西二十里
大夏山水經縣南去縣十步
鎮西軍在州西一百八十里開元三年哥舒翰于索恭
川置
振威軍在天成軍西百餘里天寶十三年哥舒翰攻吐
蕃鵰窠城置
鄯州(西平下府)
(開元戶六千四百四十六)(鄉一十五)
禹貢雍州之域古西戎地也春秋及秦漢為羌胡所居
昭帝元始元年置金城郡按今州界即金城郡地也後
漢獻帝分置西平郡屬涼州前涼張軌分西平置興晉
郡張大錫以興晉西平二郡遼遠分為廣源郡後涼呂
光改西平為西河郡南涼秃髮烏孤自稱武威王徙都
于此弟傉檀遷于姑臧後復徙理于此為乞伏熾磐所
併後魏以西平郡為鄯善鎮孝昌二年改鎮立鄯州隋
大業三年罷州復為西平郡隋亂陷賊武德二年討平
薛舉關隴平定改置鄯州儀鳳二年置都督府後復為
州開元二十一年置隴右節度使(都管兵七萬五千人馬一萬六百匹衣賜)
(二百五十一萬疋段)備西戎統臨洮軍(開元中移就節度衙置管兵五萬五千人馬八千四)
(百匹)河源軍(州西一百二十里儀鳳二年中郎將李乙支置管兵一萬四千人馬六百五十三匹)白
水軍(州西北二百三十里開元五年郭知運置管兵四千人馬五百匹)安人軍(河源軍西一百)
(二十里星宿川開元七年郭知運置管兵萬人馬三百五十匹)振威軍(州西三百里開元中信安王禕)
(置管兵千人)威戎軍(州西北三百五十里開元二十六年杜希望置管兵千人馬五十匹)綏和
守捉(州西南二百五十里開元二年郭知運置管兵千人)合川郡守捉(州南百八十里貞觀)
(中侯君集置管兵千人合川郡今疊州)莫門軍(洮州城内儀鳳二年置管兵五千五百人馬二百匹)
寧塞軍(廓州城内管兵百人馬五十匹)積石軍(廓州西一百八十里儀鳳二年置管兵七千人)
(馬一百匹)鎮西軍(河州城内開元二十六年杜希望置管兵一萬二千人馬三百匹)平夷守
捉(河州城西南四十餘里開元二年郭知運置管兵三千人)寶應元年没于西蕃
州境(東西三百五里五里南北二百一十)
八到(東南至上都一千八百六十里東南至東都二千七百二十里)
(東南至蘭州四百里東北至涼州五百里)
(西至西海三百七十里里西南至廓州一百四十)
貢賦(開元貢賦)(褐十疋布麻)(羚羊角兩隻)
管縣三
湟水鄯城龍支
湟水縣(中郭下)
本漢破羌縣地屬金城郡魏分置西都縣屬西平郡隋
開皇三年罷郡縣屬鄯州十八年改為湟水縣皇朝因
之
土樓山在縣西百三十里下有土樓神祠
湟水名湟河亦謂之樂都水出青海東北亂山中東南
流至蘭州西南入黃河
浩亹水今謂之閤門水經縣東去縣五十五里漢宣帝
神爵元年遣後將軍趙充國擊先零羌充國欲罷騎兵
屯田以待其弊計度臨羌東至浩亹羌虜故田人所未
墾可二千頃以上又理湟陿以西道橋七十所令可至
鮮水左右留步士萬人屯田為必禽之具詔從之充國
竟以屯田之利支解先零
鄯城縣(中東至州一百二十里)
儀鳳二年分湟水縣置北枕湟水西即土樓山
龍支縣(中北至州一百三十五里)
本漢允吾縣也屬金城郡後魏初于此置金城縣廢帝
二年改名龍支縣西南有龍支谷因取為名
積石山在縣西九十八里南與河州枹罕縣分界
黃河在縣西南六十里
廓州(寧塞下)
(開元戶三千九百六十四)(案鄉數傳寫缺)
禹貢雍州之域古西羌地漢宣帝時西羌數背叛後將
軍趙充國屯隴西諸羌不敢動後漢燒當等八種羌為
寇段熲擊破之諸羌弭定獻帝建安中分金城置西平
郡南涼秃髮烏孤又以河南地為澆河郡周建德五年
于今州理西南達化縣界澆河故城置廓州蓋以開廓
邊境為義隋大業三年罷州復為澆河郡隋亂陷于寇
賊武德二年西土平定改置廓州乾元元年陷于西蕃
州境(東西三百九十四里南北四百九十里)
八到(東至上都二千里百六十里東至東都二千八)
(東至河三百九十里百里南至新置耀武軍二)
(西至蕃界樹郭城三百二十里北至新安夷騎八十里)
貢賦(開元貢賦)(麩金麻大黃布)(戎鹽)(麝香)
管縣三
化城達化米川
化城縣(下郭下)
本後魏石城縣地廢帝二年因境内有化隆谷改為化
隆縣皇朝因之先天元年改為化城縣
黃河在縣南八十步
扶延山在縣東北七十里多麋鹿
達化縣(下東至州三十里)
本後周置達化郡并達化縣隋開皇三年罷郡移縣入
郡廨即今縣是也皇朝因之
黃沙戍在縣東六十里
米川縣(下西至州一百里)
本前涼張天錫于此置邯川戍後魏孝昌二年于戍城
置廣威縣貞觀十年于本縣東一百二十里黃河南岸
置米川縣屬河州永徽六年移于河北屬廓州
積石軍在州西南一百五十里儀鳳二年置西臨大澗
北枕黃河即隋澆河郡所理
寧邊軍在積石軍西黃河北
威勝軍在積石軍西八十里宛肅城
金天軍在積石軍西南一百四十里洪濟橋
武寧軍在洪濟橋東南八十里百谷城
曜武軍在州南二百里黑硤川
右寧邊等五軍並天寶十三年哥舒翰奏置
岷州(和政下)
(開元戶三千九百五十)(鄉一十四)
禹貢雍州之域古西羌地也禹貢西傾朱圉鳥鼠按西
傾山在洮州之西今州處其東北此則雍州之域明矣
在秦為隴西郡洮縣地自秦至晉不改後魏文帝始于
此置岷州南有岷山因以為稱仍領同和郡又改為臨
洮郡隋開皇三年罷郡屬岷州大業三年復為臨洮郡
隋末淪陷寇賊義寧二年改置岷州天寶元年改為和
政郡乾元元年復為岷州上元二年因羌叛陷于西蕃
州境(東西一百六十三里南北三百六十七里)
八到(東北至上都一千三百三十六里東北至東都二千一百八十六里)
(東北至渭州二百二十六里南至宕州三百八十里)
(西南至洮州一百八十里北至臨州三百四十里)
貢賦(開元貢賦)(龍鬚席布麻)(鸚鵡鳥)(犛牛酥)(鵰翎)
管縣三
溢樂祐川和政
溢樂縣(中下郭下)
本秦漢之臨洮縣也屬隴西郡後魏置同和郡縣屬焉
隋開皇三年罷郡縣屬岷州義寧二年改置溢樂縣
岷山在縣南一里
崆峒山在縣西二十里
州城本秦臨洮城也後漢建初二年金城隴西保塞羌
皆反車騎將軍馬防長水校尉耿恭擊平之即此地也
董卓臺在縣北十五步
秦長城首起縣西二十里始皇三十四年并天下使蒙
恬將三十萬衆北逐戎狄築長城起臨洮至遼東延袤
萬餘里
祐川縣(中下西北至州七十里)
周明帝武成元年置基成縣隋開皇九年省義寧二年
重置先天元年改為祐川縣取縣西祐川為名也
和政縣(中下南至州三十二里)
本後周洮城郡也武帝保定元年郡省置同和縣屬同
和郡宣政元年改為和政縣隋開皇三年罷郡縣屬岷
州皇朝因之
洮水西南自溢樂縣界流入
和政府在縣西北七里
洮州(臨洮下)
(開元戸三千七百八十四)(鄉七)
禹貢雍州之域古西戎地也自秦漢至于魏晉皆諸羌
所居至後魏吐谷渾又侵據其地後周明帝武成中西
逐諸戎其地内屬置洮陽防武帝保定元年立洮州隋
大業三年罷州改為臨洮郡隋季亂離所在陷没郡守
孫長詢率所部百姓嬰城固守以義寧元寧舉城歸國
武德二年復于此置洮州貞觀四年州移理故洪和城
于此置臨洮鎮五年廢鎮置淳州(案原本避唐憲宗諱缺淳字今校補)八
年廢州復移洮州理此永徽元年置都督府開元十七
年廢入岷州二十年于臨潭又置臨州二十七年又改
為洮州廣德元年陷于西蕃
州境(東西五百五十里南北二百二十里)
八到(東北至上都一千五百里十里東北至東都二千三百六)
(東北至岷州一百八十里西至黃河六百里)
(西南至疊州一百八十里北至河州三百里)
貢賦(開元貢賦)(褐布)(酥麻)
管縣二
臨潭美相
臨潭縣(中郭下)
本隋美相縣周保定元年置貞觀四年移美相縣于東
北洪和城内五年于州理改置臨潭縣其城東西北三
面並枕洮水
洮水出縣西南三百里嵹臺山即禹貢西傾山也
抃傍山在縣東南十一里抃傍羌語也羌語呼石為抃
呼高為傍因以為名
安西府在縣東四十里周明帝武成元年行軍總管博
陵公賀蘭祥討吐谷渾作此城以保據西土後因置博
陵郡隋又為縣屬洮州貞觀十二年省縣入臨潭十三
年于此置安西府
廣思鎮在縣西一百八十里
莫門軍儀鳳二年置在州城内
神策軍在州西八十里天寶十三年哥舒翰置在洮河
南岸
美相縣(中西至州七十五里)
本漢隋舊縣理在州城貞觀四年移洮州在此縣亦隨
徙焉
霧露山在縣北一十里
疊州(合川下)
(開元戶一千二百七十七)(鄉一十一)
禹貢梁州之域歴秦漢魏晉諸羌常保據焉至後魏其
地入吐谷渾周武帝建德六年西逐諸戎始統有其地
乃置疊州蓋取山川重疊為義隋大業元年廢疊州以
縣屬洮州武德二年西土内附于今州西二十九里合
川故城置疊州五年陷吐谷渾七年討平之復置疊州
今州城在獨山上西臨絶澗南枕羌水十三年置都護
府永徽元年罷天寶元年改為合川郡乾元元年復為
疊州(案唐書地理志云禄山之亂合川懷道等郡没于吐蕃此所敘未合)
州境(東西二百六十五里南北一百二十九里)
八到(東北至上都一千七百里十里東北至東都二千五百六)
(東南沿流至宕州二百五十里東南至故芳州一百四十里)
(東北至洮州一百八十里八十里西至黃河上党項岸二百)
貢賦(開元貢賦)(甘松香布麻)(麝香)(酥)
管縣二
合川常芳
合川縣(下郭下)
本周武成二年置有三谷水至縣東合流因以為名屬
西疆郡隋開皇三年罷郡縣屬疊州皇朝因之
石鏡山在縣西北四十五里其山石皎徹臨照莫不見
其形體故以為名山有銅窟隋代採鑄今亦填塞
白水一名墊江水在州西六十里
藥水出縣東平地人有患冷者煎水服之多愈
常芳縣(中西北至州一百二十里)
本周武成中所置桓香縣屬芳州郭下前上元中芳州
没蕃神龍元年移縣名于大法山東蘇董谷西即合川
縣理是也
芳州(貞觀戸八百六十二鄉案是州陷西蕃在高宗時其天寳郡名開元戶皆未有故止載貞觀戶)
禹貢梁州之域秦漢及魏晉皆諸羌所居至後魏吐谷
渾入侵據焉周明帝武成中西逐諸戎始有其地乃于
三交口築城置甘松防武帝建德中改為芳州領恒香
深泉二郡隋大業二年郡州廢以縣屬扶州隋氏喪亂
陷于寇賊武德元年西邊平定復于常芳縣置芳州(案隋)
(書地理志云後魏立芳州有深泉郡後周置常芳縣立恒香郡此謂周武帝建德中改甘松防為芳州與隋志)
(異又唐書地理志云武德元年以常芬縣置芳州此謂置于常芳縣芳蓋芬之誤)高宗上元二
年陷于西蕃
州境(案州境里數傳寫缺)
八到(東北至上都一千八百四十里東北至東都二千七百里)
(東至羌二百三十里十里東南至扶州三百三)
(西南至羌直州一百六十里西至疊州一百四十里)
貢賦(貞觀貢賦)(犛牛酥布麻)
管縣三
常芬恒香丹嶺
常芬縣(下郭下)
本周置屬恒香郡隋開皇三年罷郡縣屬芳州前上元
二年陷于西蕃神龍元年移縣名屬疊州
素嶺山在縣東七十里春夏常多積雪因名之
甘松府在城内
恒香縣(下東北至州二十五里)
貞觀二年置寄理恒香戍
帝候山在縣南三里
丹嶺縣(下東南至州二十里)
本隋舊縣開皇十九年置屬芳州義寧三年屬甘松郡
武德元年罷郡縣屬芳州所管百姓皆是党項諸羌界
内雖立縣名無城郭居處
湫池在縣西八十里通彌山中周迴百餘里蓋古之天
池大澤白水之源蓋出此也
宕州(懷道下)
(開元戶一千六百五十九)(鄉六)
禹貢梁州之域古西羌地也自秦漢至魏晉皆諸羌據
焉後魏招撫西戎始有其地有梁彌忿者宕昌羌也其
先羌豪祖勤自稱宕昌王彌忿于太武初表求内附太
武嘉之拜彌忿為宕昌王其後遞相傳襲稱藩于魏謂
其地為宕昌藩周天和元年改藩置宕州隋大業三年
罷州置宕昌郡武德元年復宕州天寶元年改為懷道
郡乾元元年復為宕州因宕昌山為名也(案陷蕃事缺敘)
州境(東西三百六十五里南北四百二十九里)
八到(東北至上都一千四百七十里東北至東都二千三百三十里)
(東南至武州二百五十里南至扶州四百里)
(西北至疊州二百五十里北至岷州三百八十里)
貢賦(開元貢賦)(麩金麻麝香布)
管縣二
懷道良恭
懷道縣(中下郭下)
本周武帝天和元年置屬甘松郡隋開皇三年罷郡屬
宕州皇朝因之
蘇董戍在縣西一百八十三里
良恭山在縣北四十里出雌黃
斫花山在縣東北八十里出朱砂雌黃入常採取之
宕昌故城今為交和戍在縣東五十二里
良恭縣(下西南至州二百一十里)
本周之陽谷縣也武帝天和五年置宕昌郡隋開皇三
年罷郡縣屬宕州十八年改為良恭縣
願虜山接縣城西北隅東西四十里南北三里
臨州(狄道下府自天寶三年故不載開元戶案是州置)鄉
天寶初割蘭州狄道縣又别置安樂縣置臨州州郭舊
有臨洮軍久視元年置至寶應元年陷于西蕃
州境(案州境里數傳寫缺)
八到(東南至上都一千四百八十里東南至東都二千二百四十里)
(南至岷州三百四十里西至蘭州一百九十里)
貢賦(案此臨州由蘭州析置其貢賦在天寶初當與蘭州同而傳寫遺缺)
管縣二
狄道長樂
狄道縣(下)
本漢縣屬隴西郡晉改為武軺縣隋復為狄道屬蘭州
天寶初改屬臨州
長樂縣(下)
天寶初置安樂縣乾元後改為長樂
元和郡縣志卷三十九
