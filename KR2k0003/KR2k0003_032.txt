元和郡縣志卷三十二
唐李吉甫撰
劔南道
成都府(益州大都督府)
(開元戶十三萬七千四十六元和戸四萬六千一百)(鄉二百五十二鄉二百四十)
今為西川節度使理所(管益州彭州蜀州漢州卭州簡州資州嘉州戎州雅)
(州眉州松州茂州翼州維州當州悉州静州柘州恭州真州黎州巂州姚州協州曲州管縣一百)
(一十二戶數傳寫缺案都管)
禹貢梁州之域古蜀國也歷夏商周武王時庸蜀羌髳
微盧彭濮皆助伐商及周衰蜀僭號王秦惠王王元年
蜀人來朝八年因五丁伐蜀滅之封公子通為蜀侯于
成都置蜀郡以張若為守因蜀山以為郡名也始皇三
十六郡蜀郡不改其理本在青衣江今嘉州龍遊縣界
漢高帝王蜀分蜀置廣漢郡初有漢中廣漢巴蜀四郡
武帝遣唐蒙通西南夷又置牂柯越巂犍為益四郡因
分雍州之南置益州焉後公孫述據成都改益州為司
隸蜀郡為成都郡吳漢討述平之州郡復舊靈帝末劉
焉為益州牧初理綿竹後遇天灾焚燒城闕府庫蕩盡
遂徙理成都焉子璋繼立後以州降先主獨益州置牧
蜀郡置守魏景元四年鍾會鄧艾平蜀晉武帝改蜀郡
為成都國以皇子穎為王惠帝時李雄竊據桓温討平
之簡文帝時符堅遣將鄧羌楊安伐蜀益州並沒于秦
孝武太元八年平蜀安帝時譙縱又據益州叛朱齡石
討平之至梁武陵王蕭紀竊號于蜀其兄湘東王繹討
之斬于白帝西魏廢帝二年地並入于魏益州置總管
至周并省郡與州同理成都隋開皇三年置西南道行
臺大業二年罷州為蜀郡武德元年改為益州總管府
三年置西行臺龍朔三年復為大都督府開元二十一
年又于邊郡置節度使以式遏四夷成都為劔南節度
理(都管兵三萬九百人馬二千匹凡衣賜八十萬匹叚軍糧七萬石)西抗吐蕃南撫蠻
摷統團結營(蜀郡城内營兵一萬四千人馬一千八百匹)臨翼郡(通化郡北百四十里)
(管兵五百人臨翼今翼州)維川郡(通化郡西二百七十里管兵五百人維川今維州)天寳車
(平戎城東八十里在維川郡東開元二十年章仇兼瓊置管兵一千人)蓬山郡(維川郡北管兵五百)
(人蓬山今柘州)交川郡(臨翼郡北百里管兵二千八百人交州今松州)平戎城(恭化郡南八十)
(里開元二十八年章仇兼瓊置管兵千人去蜀郡八百里恭化今恭州)盧山郡(臨卭郡西二百里管)
(兵四百人盧山今雅州)江源郡(貞觀二十一年裴行方置管兵五百人江源今當州)洪源郡
(開元三年陸象先置管兵千人洪源今黎州)昆明軍(越巂郡南開元中移置管兵五千二百人馬二)
(百匹)寧遠軍(越巂郡西昆明縣南開元中置管兵五百人)雲南軍(管兵二千三百人雲南今)
(姚州)澄川寨(雲南郡東六百里管兵二千人)南溪縣(瀘川郡西二百五十里管兵二千人南溪)
(今戎州瀘川今瀘州)歸誠郡(静川郡東南管兵四百人歸誡今悉州静川今静州)天寳元年
改蜀郡大都督府十五年玄宗幸蜀改為成都府
州境(東西二百九里八里南北三百八十)
八到(東北至上都二千一十里十里東北至東都二千八百七)
(正東微南至簡州一百五十里南至眉州二百里)
(正南微西至陵州二百里十里正西微南至蜀州一百五)
(西南至卭州二百六十里西北至彭州一百里)
(北至漢州一百里)
貢賦(開元貢元和貢)(羅八疋布布八疋高杼衫段高杼禆綾羅)(絲布)
管縣十
成都華陽靈池犀浦廣都郫
温江新繁雙流新都
成都縣(次赤郭下)
本南夷蜀侯之所理也秦惠王遣張儀司馬錯定蜀因
築城而郡縣之自秦漢至國初以來前後移徙十餘度
所理不離郡郭
武擔山在縣北百二十步
大江一名汶江一名流江經縣南七里蜀守李冰穿二
江成都中皆可行舟溉田萬頃蜀人又謂流江為懸窄
橋水此水濯錦鮮于他水
州城秦惠王二十七年張儀所築初儀築城屢頽不立
忽有大龜周行旋走巫言依龜行處築之遂得堅立城
西南樓百有餘尺名張儀樓臨山瞰江蜀中近望之佳
處也
南外城中有文翁學堂一名周公禮殿華陽國志云文
翁立學精舍講堂作石室一曰玉室李膺記云後漢中
平中火延學觀廂廊一時蕩盡惟此堂火焰不及搆制
雖古而巧異特奇壁上悉圖古之聖賢梁上則刻文宣
及七十弟子齊永明中劉填更圖焉朱齡石平譙縱勒
宋武帝檄文于石壁之室代王更以丹青增飾古畫仍
加豆盧辨蘇綽之像
少城一曰小城在縣西南一里二百步蜀都賦云亞以
少城接乎其西
錦城在縣南十里故錦官城也
摩訶池在州中城内
萬里橋架大江水在縣南八里蜀使費禕聘吴諸葛亮
祖之褘嘆曰萬里之路始于此橋因以為名
西南兩江共七橋李冰所造言上應七星漢世祖遣吳
漢伐蜀(案世祖原本避諱作代祖今更正)謂之曰安軍宜在七星橋間
昇仙橋在縣北九里相如初入長安題其門不乘高車
駟馬不過汝下
江瀆祠在縣南八里
盤石城在縣東三十里
先主廟在縣南二十里
鄧艾廟在縣西二里
華陽縣(次赤管縣東界郭下)
本漢廣都縣地貞觀十七年分蜀縣置乾元元年改為
華陽縣華陽本蜀國之號因以為名
宋興山在縣北三十里
笮江水在縣南六里
靈池縣(次畿西至府六十里)
久視元年長史李通廣奏分蜀縣廣都置東陽縣天寳
元年為靈池縣因縣南靈池為名
武侯山在縣東南十里
分棟山在縣東十五里其山北連秦隴南入資瀘其于
東川郡此為隔門也
溪江在縣北四十里
犀浦縣(次畿東至府二十七里)
本成都縣之界垂拱二年分置犀浦縣昔蜀守李冰道
五石犀沈之于水以厭怪因取其事為名
都江水在縣北四里
黃花水在縣南八里
廣都縣(次畿北至府四十二里)
本漢舊縣元朔二年置蜀號三都者成都新都廣都也
先主以蔣琬為廣都長諸葛亮曰琬託志忠雅當贊王
業非百里之才即此也隋仁夀二年避煬帝諱改為雙
流縣今廣都縣龍朔三年長史喬師望重奏置
大塔山在縣東四十里有阿育王塔因名
牛飲水在縣西三里
諸葛亮宅在縣南一十九里
郫縣(次畿東至府五十里)
本郫邑蜀望帝理汶山下邑曰郫是也秦滅蜀因而縣
之不改
平樂山在縣西二十里
郫江一名成都江經縣北去縣三十一里
故郫城在縣北五十步晉惠帝大安二年李雄殺汶山
太守陳君遂竊據郫城自稱大都督益州牧刺史羅尚
數攻之後尚為雄所敗委城夜遁雄遂克城都自郫遷
據焉
温江縣(次畿東至府七十五里)
本漢郫縣地也後魏于此置温江縣屬蜀郡隋開皇三
年廢入郫縣仁夀三年于郫東境萬春縣縣貞觀元年
改名為温江縣
大江俗謂之温江南流經縣一里出麩金
皂江在縣西十里
新繁縣(次畿東南至府六十里)
本漢繁縣地屬蜀郡因繁江以為名也周改為新繁隋
開皇三年省武德三年分廣都縣地重置因周舊名也
郫江一名成都江經縣西去縣十一里
雙流縣(次畿北至府四十里)
本漢廣都縣也隋仁夀元年避煬帝諱改為雙流因以
縣在二江之間仍取蜀都賦云帶二江之雙流為名也
皇朝因之龍朔三年又别立廣都縣
宜城山在城南十二里出紫草
諸葛亮舊居在縣東北八十八里今謂之葛陌孔明表
云薄田十頃桑八本株即此地也
新都縣(次畿南至府四十八里)
本漢舊縣也屬廣漢郡隋開皇十八年改為興樂縣武
德二年分成都縣地重置
麗元山在縣北八里
新婦峴在縣北七里
諸葛八陣在縣北十九里
彭州(濛陽緊)
(開元戶五萬一百二十七元和戶九千八百八十)(鄉一百八鄕八十)
禹貢梁州之地漢分梁州為益州即漢益州繁縣地也
垂拱二年于此置彭州以岷山導江江出山處兩山相
對古謂之天彭門因取以名州
州境(東西一百七十六里南北七十一里)
八到(東北至上都一千九百八十五里東北至東都二千八百四十五里)
(東至漢州七十五里里東南至成都府一百)
(西南至蜀州一百二十里百七十里西北取灌口路至茂州三)
貢賦(開元貢)(交梭羅)
管縣四
九隴導江唐昌濛陽
九隴縣(望郭下西至州二里)
本漢繁縣地舊曰小郫言土地肥艮比之郫縣也梁于
此置東益州後周改為九隴郡取九隴山為名也隋開
皇三年罷郡為九隴縣屬益州皇朝因之後改屬彭州
白鹿山在縣西北六十一里
九隴山在縣西二十五里連峯迤邐凡有九曲
導江縣(望東至州五十八里)
本漢郫縣地武德元年于灌口置盤龍縣尋改為灌寧
縣二年又改為導江縣取禹貢岷山導江之義也屬成
都垂拱二年割屬彭州
玉壘山在縣西北二十九里蜀都賦由玉壘而為守
灌口山在縣西北二十六里漢蜀文翁穿渝江溉灌故
以灌口名山又灌口山西嶺有天彭闕亦曰天彭門兩
石相立如闕故名之蜀後主以建興十四年至渝江登
觀坂看汶江之流初白馬氐侵掠益州刺史皇甫晏表
討之軍至都江屯觀坂蜀郡何旋進諫曰今所安營地
名觀坂自上觀下反上之象漢高悟柏人岑彭忌岑亡
不可不察晏不納其後果敗
盤龍山在縣北二十里
大江西自茂州界流入按孫卿子曰江出汶山其源可
以濫觴及至江津下方舟避風不可涉也
蠶崖谷在縣西北四十七里其處江山險絶鑿崖通道
有如蠶食因以為名漢于此置縣後廢
灌口鎮在縣西二十六里後魏置自觀坂迄于頃山五
百里間兩崖壁立如峯瀑布飛流十里而九昔人以為
井陘之厄
楗尾□在縣西南二十五里李冰作之以防江決破竹
為籠圓徑三尺長十丈以石實中累而壅水漢成帝時
瓠子河決王延塞之用此法也漢書所謂下淇園之竹
以為楗
望帝祠在灌口鎮城内
李冰祠在縣西三十三里
司馬相如墓在縣東十二里
唐昌縣(望東至州三十里)
本郫縣導江九隴三縣之地儀鳳二年于此分置唐昌
縣
江水在縣西北四里
白水在縣北三里
昌化山在縣北九里
九隴山在縣北十三里
嚴君平墓在縣西南十里
濛陽縣(緊北至州四十里)
本九龍雒新都新繁什邡五縣之地儀鳳二年于此分
置濛陽縣在濛江之水北因曰濛陽
彌濛水在縣南五十步
羅江水在縣北十里
蜀州(唐安緊)
(開元戶五萬二十六百八元和戶一萬四千五)(鄉八十八鄉八十八)
禹貢梁州之域秦滅蜀為蜀郡在漢為郡之江原縣也
李雄據蜀分為漢原郡晉穆帝改為晉原郡後魏平蜀
後移犍為郡理此東三十里因省晉原郡以併之仍于
此西十里立多融縣取舊郡名也隋開皇年改屬益州
皇朝初因之垂拱二年割晉原等四縣屬蜀州
州境(案州境里數傳寫缺)
八到(東北至上都二千一百一十五里東北至東都二千九百一十五里)
(東至成都府一百五十里東南至眉州一百七十里)
(東北至彭州一百二十里西南至卭州八十二里)
貢賦(開元貢)(單絲羅)(木蘭皮)(沙糖)
管縣四
晉原青城新津唐興
晉原縣(望郭下)
本漢江原縣屬蜀郡李雄時改為漢原晉為晉原周立
多融縣又改為晉原屬益州後因之
鶴鳴山在縣西七十九里絶壁千尋張道陵天師得道
于此
多融山在縣西南
斜江水出鶴鳴山經縣西四十里
青城縣(望南至州四十一里)
本漢江原縣地周武帝于此置青城縣因山為名屬犍
為郡隋開皇三年罷郡縣屬益州垂拱二年改屬蜀州
開元十八年改為青城
青城山在縣西北三十二里仙經云此是第五洞天上
有流泉懸澍一日三時灑落謂之潮泉
大江經縣北去縣二里
弩機水如弩箭水流甚急故名之縣東南四十里
新津縣(望西北至州八十里)
本漢犍為郡武陽縣地故城東七里又東有新津渡謂
之新津市周閔帝元年于此立新津縣垂拱二年割入
蜀州
大社山在縣南三里在城郭南百里北枕大江南接連
嶺每益土有難人多依焉
唐興縣(望西北至州四十里)
本漢江原縣地後魏于此立犍為郡隋開皇三年罷郡
又徙僰道縣于此大業二年廢入新津縣武德元年于
廢州置唐隆縣屬益州垂拱二年割入蜀州先天元年
以犯諱改為唐安至德二年改為唐興縣
&KR1514;江一名皂江經縣東二里出麩金
汶井江在縣西二十里
漢州(德陽上)
(開元戶四萬二千五百三元和戶二千一百一十)(鄉一百六鄉一百六)
禹貢梁州之域秦為蜀郡地漢分蜀郡為廣漢郡今州
即廣漢郡之雒縣也隋開皇三年罷郡縣屬益州皇朝
初因之至垂拱二年于雒縣分置漢州
州境(東西六十八里九里南北一百九十)
八到(東北至上都一千九百一十里東北至東都二千九百七十里)
(東至梓州二百二十里里東北至緜州一百八十)
(南至成都府一百里十五里正西微南至彭州七)
貢賦(開元貢元和貢)(布二十疋紵交梭羅彌子布布)
管縣五
雒緜竹德陽什邡金堂
雒縣(望郭下)
本漢舊縣也屬廣漢郡縣南有雒水因以為名隋開皇
三年屬益州垂拱二年割屬漢州
雒水在縣東一里
馬蹄水在縣南二里
緜水在縣東三十里
君平卜臺在縣東一里
鷹橋在縣南二里
緜竹縣(緊南至州九十里)
本漢舊縣也屬廣漢郡都尉理之有紫嵒山緜水所出
初劉焉為益州牧從事賈龍選吏卒迎焉徙理緜竹撫
納離叛隂圖異計其後遇天火燒爇乃徙理成都隋開
皇十八年改名孝水縣境有孝子姜詩泉故取為名大
業三年復為緜竹屬蜀郡武德中屬益州垂拱二年割
入漢州
紫嵒山在縣西北三十里
鹿堂山在縣西二十二里
緜水出縣西北紫嵒山蜀都賦浸以緜洛謂此水也蜀
人稱郫繁曰膏腴緜洛為浸沃
緜竹故城在縣東五十里諸葛瞻于此戰敗
德陽縣(緊西南至州四十五里)
本漢緜竹縣地後漢分緜竹縣立德陽屬廣漢郡周閔
帝元年郡縣並廢武德三年復置屬益州垂拱二年割
屬漢州
鄧艾平蜀京觀在縣北三十三里艾以景元四年征蜀
大破諸葛瞻于緜竹築臺以為京觀初瞻在涪而艾已
入江油瞻曰吾内不除黃皓外不制姜維進不守江油
吾有三罪何面目而反進屯綿竹埋人腳而戰父子死
焉
秦宓宅其地曰三造亭在縣北五里初太守夏侯纂三
造其門故以為名
姜詩泉在縣北三十九里詩母好江水一旦泉涌舍側
味如江水
鹿頭戍在縣北三十八里
什邡縣(望南至州四十里)
本漢舊縣屬廣漢郡高祖封雍齒為汁邡侯應劭曰汁
音十故曰什邡俗名雍齒城周閔帝改為方亭縣武帝
省武德三年復置垂拱二年割入漢州
洛通山在縣西三十九里李冰導洛通山謂此也
雍齒城在縣南四十里
金堂縣(上北至州五十三里)
本漢牛鞞縣地屬犍為郡咸通二年蜀郡長史李崇義
析雒縣新都及簡州金水三縣置以縣界連金堂山故
以為名舊屬益州垂拱二年割屬漢州
昌利山在縣東北十里
望蜀山在縣東南二里
中江水在縣東北一里
毗江水在縣西二里
邛州(臨邛上)
(開元戶一萬三千五十二十六元和戶二萬五千一百七)(鄉六十二鄉六十五)
禹貢梁州之域秦為蜀郡地今州即蜀郡之臨卭縣地
也宋及齊梁不置郡縣惟豪家能服獠者名為保主總
屬益州梁益州刺史蕭範于蒲水口立柵為城以備生
獠名為蒲口頓武陵王蕭紀于蒲口頓改置邛州南接
雅州武德元年割雅州依政等五縣置邛州
州境(東西二百八里里南北一百一十)
八到(東北至上都二千一百七十里東北至東都二千三百里)
(東南至眉州一百七十里東北至蜀州八十里)
(西至羌夷一百三十里里西南至雅州一百七十)
貢賦(開元貢)(絲布)
管縣七
臨邛大邑安仁依政臨溪火井
蒲江
臨邛縣(緊郭下)
本漢縣也屬蜀郡晉末李雄亂後為獠所侵後魏廢帝
二年定蜀復于舊城置臨邛縣仍置臨邛郡隋開皇三
年罷郡以縣屬邛州大業二年屬雅州武德復屬邛州
銅官山在縣南二里鄧通所封後卓王孫賈為陶鑄之
所
曰木水經縣南二里
火井廣五尺深三丈在臨邛縣南一百里以家火投之
有聲如雷以竹筒盛之持行終日不滅蜀都賦云火井
沈熒于幽泉
卓王孫宅在縣南五里
大邑縣(上東南至州四十九里)
本漢江原縣地咸通二年割晉原縣之西界置
鶴鳴山在縣西北三十七里
七里池在縣西七里
安仁縣(緊西南至州二十八里)
本秦臨邛縣地武德二年割臨邛依政唐興等縣置貞
觀十七年廢咸通元年依舊置
斜江水經縣南五里
依政縣(上西至州五十七里)
本秦臨邛縣地後魏于此置依政縣屬蒲陽郡隋開皇
三年罷郡以縣屬邛州大業屬雅州武德復屬邛州
噫棘山在縣南四十里山南眉州丹陵縣界
白木水東南經縣南十里
州城西漢末公孫述為導江卒正理臨邛謂此城也
臨溪縣(中下東至州六十二里)
本秦臨邛縣地後魏恭帝于此置臨溪縣屬蒲原郡隋
開皇三年罷郡縣屬邛州後因之縣城三面據險北面
平坦
孤石山在縣東十九里有鐵礦大如蒜子燒合之成流
支鐵甚剛因置鐵官
火井縣(中下東北至州六十里)
本秦臨邛縣地後魏于此置縣屬雅州武德元年割依
政等五縣置卭州縣屬焉縣有鹽井
蒲江縣(中下西北至州六十三里)
本秦臨邛縣地後魏恭帝置廣定縣隋仁壽元年改廣
定為蒲江縣南枕江水因以為名後因之
車應山在縣南八十里
蒲江水經縣南二百步
鹽井距縣二十里
簡州(陽安下)
(開元戶二萬二百二十三元和戸二千五百二十二)(鄉三十九鄉四十)
禹貢梁州之域秦為蜀郡地漢武帝分置犍為郡今州
即犍為郡之牛鞞縣也李雄據蜀夷獠内侵因兹荒廢
南齊于此置牛鞞戍隋仁壽三年于此置簡州因境有
賴簡池為名大業二年省武德三年復置
州境(東西二百一十三里南北一百八十八里)
八到(東北至上都二千一百七十里東北至東都二千九百里)
(正東微南至普州二百四十里東南至資州三百二十里)
(東北至梓州三百一十里正西至陵州一百八十里)
(正西微北至成都府一百五十里)
貢賦(開元貢)(紬一十五疋)
管縣三
陽安金水平泉
陽安縣(上郭下)
本漢牛鞞縣也後魏恭帝二年于此置陽安縣屬武康郡
隋開皇三年罷郡縣屬益州武德三年置簡州縣又來屬
分棟山在縣西七十七里
中江水即牛鞞水也昔羅尚乘牛鞞水凍征李雄即此
水也
賴簡池在縣東九十六里
陽明鹽井在縣北十四里又有牛鞞等四井公私仰給
金水縣(上南至州一百五十里)
本漢廣漢郡之新都縣地也縣有金堂山水通于巴漢
東晉義熙末刺史朱齡石征蜀于東山立金泉戍後魏
平蜀置金泉縣隸金泉郡隋開皇三年罷郡以縣屬益
州武德元年以避神堯諱改為金水縣屬簡州
金堂山在縣北二十四里
銅官山在縣北四十九里
大渡津在縣北三十里
平泉縣(中北至州四十八里)
本漢牛鞞及符縣地後為夷獠所居後魏恭帝二年于
此置婆閏縣屬益州十八年改為平泉縣以縣内有泉
源出于平地故以為名隋仁夀三年置簡州以縣屬焉
皇朝因之
大塔山在縣西北六十三里與分棟山連屬南入陵州
界
赤水經縣南七十步
上軍井下軍井並鹽井也在縣北二十里公私資以取給
婆閏故縣在縣南四十六里
資州(資陽縣)
(開元戸一萬八千五百二十二五鄉五十三元和戸一千四百九十九鄉十五)
禹貢梁州之域秦併蜀為蜀郡在漢即犍為郡資中縣
地也李雄之亂夷獠居之後魏廢帝二年析武康郡之
陽安縣置資州取資水為名也隋大業三年改為資陽
郡武德元年復為資州
州境(東西三百四十八里南北一百三十三里)
八到(東北至上都取遂州路二千三百三十里東北至東都三千二百九十里)
(東至合州五百六十五里正西至昌州二百六十里)
(西南至榮州二百六十里西北至簡州三百二十里)
(正北微東至普州一百七十里)
貢賦(開元貢賦)(麩金絹甘子綿布)(麻)
管縣八
盤石資陽内江丹山銀山龍水
清溪月山
盤石縣(上郭下)
本漢資中縣地後為夷獠所居周武帝于漢資中故城置
盤石縣屬資中郡隋開皇三年罷郡屬資州皇朝因之
牛鞞水合内江水南去縣二十步多魚鼈亦出麩金
資陽縣(上東南至州一百二十里)
本漢資中縣也屬犍為郡李雄亂蜀縣荒廢後魏廢帝
二年始通巴蜀開拓資中周明帝于資中縣置資陽縣
因資水為名屬資陽郡隋開皇三年罷郡縣屬資州
牛鞞水東去縣二十一里
王襃墓在縣西北十五里襃資中人也宣帝使祠金馬
碧雞道病死
内江縣(中西北至州九十八里)
本漢資中縣地後漢分置漢安縣李雄之後陷于夷獠
周武帝天和二年于中江水濱置漢安戍其年改為中
江縣屬資中郡隋文帝避廟諱改為内江縣屬資州皇
朝因之
鹽井二十六所在管下
丹山縣(中南至州二百三十里)
本漢資中縣地貞觀四年于此置丹山縣取界内崇丹
山為名也
銀山縣(中西北至州四十八里)
本漢資中縣地隋為内江縣地義寧二年分置銀山縣
因縣界銀山為名
鹽井一十一所在管下
龍水縣(中東至州一百二十里)
本漢資中縣地義寧二年招慰夷獠于此分置龍水縣
以縣西北有溪屈曲繞城如龍因以為名
清溪縣(中下西南至州一百三十里)
本漢資中縣地自晉訖梁夷獠所居隋大業十二年于
此置牛鞞縣因牛鞞水為名也皇朝初因之天寳元年
改為清溪縣
月山縣(中下東至州五十里)
本漢資中縣地隋義寧二年分置月山縣
内江水在縣南一里
嘉州(犍為中)
(開元戶二萬二千九百一十二元和戶一千九百七十五)(鄉五十三鄉六十五)
禹貢梁州之域秦為蜀郡今州即漢犍為郡之南安縣
地也後夷獠所侵梁武陵王蕭紀開通外徼立青州遥
取漢青衣縣以為名也周宣帝二年改為嘉州境接近
漢之漢嘉舊縣因名焉隋大業二年併嘉州入眉州八
年改為眉山郡武德二年改為嘉州割通義洪雅等四
縣别置眉州
州境(案州境里數傳寫缺)
八到(東北至上都二千三百五十里東北至東都三千二百一十里)
(東至榮州二百一十里二十里東南至戎州陸路三百)
(正西微北至雅州三百二十里北至眉州一百四十里)
(正北微東至陵州一百九十里)
貢賦(開元貢賦)(麩金小布)(麻)(絹)(緜)
管縣八
龍遊夾江綏山羅目峨眉玉津
平羌犍為
龍遊縣(緊郭下)
本漢南安縣地周武帝保定元年于此立平羌縣隋開
皇三年改為峨眉山九年又于峨眉山下别置峨眉縣
改州理平羌縣為青衣縣取青衣水為名也十三年改
為龍遊以隋將伐陳理舟艦于此有龍見江水引軍而
前故名縣皇朝因之
青衣水經縣南去縣三里
蘇稽戍在縣南南三十里
夾江縣(上東南至州七十五里)
本漢南安縣地隋開皇十三年割平羌龍遊二縣地于
夾江廢戍置夾江縣屬嘉州大業三年割屬蜀州武德
元年郤隸嘉州
青衣水經縣西
綏山縣(中東至州四十里)
本漢南安縣地隋大業十一年招慰生獠立以為縣因
山為名屬眉山郡武德元年割屬嘉州
綏山在縣西南一百一十九里在峨眉山西南其高無
極
峨眉山在縣西南三十六里
小峨眉山在縣南六里
羅目縣(中東北至州九十五里)
本漢南安縣地麟德二年招慰生獠于今縣西南一百
八十三里置沐州及羅目縣前上元三年州縣俱廢儀
鳳三年重置屬嘉州羅目獠中山名因以名縣
峨眉山在縣西四十里
大渡水在縣北二百步
峨眉縣(上東至州七十五里)
本漢南安縣地周武帝于此置平羌縣後改平羌為峨
眉縣又以為青衣縣乃别立峨眉縣枕峨眉山東麓故
以為名屬嘉州隋大業三年割入眉州皇朝武德又屬
嘉州
峨眉大山在縣西七里蜀都賦云抗峨眉于重阻兩山
相對望之如峨眉故名此山亦有洞天石室高七十六
里
中峨眉山在縣東南二十里有古穴初纔容人行數里
漸寬有鍾乳穴穴有蝙蝠其大如筐
車剛水在縣北二十里
玉津縣(中西北至州三十九里)
本漢南安縣地李雄時夷獠自柯牂入居焉蕭紀置青
州之地隋大業十一年于此置玉津縣以江有璧玉津
故以為名皇朝因之
峨江在縣城下
玉津鎮在縣城中
平羌縣(中下南至州一十八里)
本漢南安縣地周武帝置平羌縣因境内平羌水為名
隋開皇四年改州理平羌縣為峨眉縣仍于今縣東六
十里别立平羌縣大業十一年夷獠侵沒移于今理
熊耳峽在縣東北三十一里
犍為縣(中下西北至州一百五十六里)
本漢南安縣地周于此置沈犀郡并立武陽縣隋開皇
三年廢郡以縣屬戎州又改武陽為犍為縣前上元二
年割屬嘉州
大江在縣西十步
大鹿山在縣北一里
沈犀故城在縣東三里
戎州(南溪中)
(開元戶六千七百八十七元和戶一千二百九十三)(鄉二十五鄉二十五)
禹貢梁州之域古僰國也初秦軍破滇通五尺道至漢
武帝建元六年遣唐蒙𤼵巴蜀卒通西南夷自僰道抵
牂柯鑿石開道二十餘里通西南夷置僰道縣屬犍為
郡今州即僰道縣也戎獠之中最有人道故其字從人
李雄竊據此地空廢梁武帝大同十年使先鐵討定夷
獠乃立戎州即以鐵為刺史後遂不改
州境(東西五百六十里里南北七百一十三)
八到(東北至上都取嘉眉州水陸相兼二千七百里東北至東都三千五百六十里)
(東北至瀘州水路三百一十里陸路三百四十里西南至石門鎮三百里)
(西南至南詔所居羊苴哶城二千三百里二十里西北至嘉州水路三百五十里陸路三百)
(北至姚州三百)(十里)
貢賦(開元貢元和貢)(葛布煎紵布茘枝四斗)
管縣五
僰道義賓開邊南溪歸順
本漢舊縣也屬犍為郡永嘉後荒廢梁于此立戎州周
保定三年改僰道為外江縣隋大業三年改為僰道縣
出荔枝一樹可收百五十斗
黃泉山在縣西北五十九里
汶江流經縣東北去縣十步
馬湖戍在縣西二十一里
義賓縣(中東南至州一百六十里)
本漢南安縣地屬健為郡天寳元年改為義賓屬戎州
大秋溪在縣東南一十三里有秋溪鹽井蓋因此水為
名也
開邊縣(中東北至州六十五里)
本漢僰道地也周為外江縣地隋開皇六年于此縣北
一百三十里野客川置開邊縣後上元元年獠賊叛亂
因而荒廢永泰二年復于今理
小梨山在縣南四十七里
大梨山在縣南六十里
南廣水在縣西北一里
鹽泉鎮在縣西南八十里
南溪縣(中西至州五十里)
本漢僰道縣地梁于此立南廣縣屬戎州隋仁夀二年
改為南溪縣避煬帝諱也皇朝因之
平蓋山在縣東三十里多荔枝
可盧山在縣南五十里山多卭竹
汶江經縣南去縣十步
歸順縣(中下)
聖歷二年析&KR1791;䣕縣地以生獠戶置
元和郡縣志卷三十二
