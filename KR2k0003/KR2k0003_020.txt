元和郡縣志卷二十
唐李吉甫撰
河北道(一)
懷州(河内雄)
(開元戶四萬五千八百四十六元和戶八千七百四十一)(鄉八十九鄉三十五)
今為河陽三城懷州節度使理所(管懷州河管縣十内陽汜)
(水温縣濟源河清等五處事具河南府寫缺案此與後魏博節度使都管戶數並𫝊)
禹貢冀州之域覃懷之地周為畿内及衞邢雍三國春
秋時屬晉七國時屬韓魏二國秦兼天下滅韓為三川
郡滅魏為河東郡今州為三川郡之北境河東郡之東
境楚漢之際項羽立司馬卬為殷王王河内高帝二年
卬降以其地為河内郡領縣十八理懷後漢世祖南定
河内難其守鄧禹舉寇恂世祖謂恂曰河内殷富吾將
因是而起昔高祖留蕭何鎮關中吾今委卿以河内恂
遂伐淇園之竹理矢百餘萬養馬三千匹收租四百萬
斛以給軍事由是東漢之業濟焉晉河内郡移理野王
隋開皇三年罷郡置懷州武德二年陷賊其年于河清
縣界柏崖城置懷州四年討平王世充自柏崖城移于
今理(今屬河陽三城)
州境(東西二百一十七里南北一百一十五里)
八到(西南至上都一千一十里西南至東都一百五十里)
(東至衞州二百六十里九十里東南渡河至鄭州一百)
(北至澤州一百四十里)
貢賦(開元貢賦)(牛膝緜絲)(絹)
(元和貢)(平紬十疋)(牛膝)
管縣五
河内武陟武德修武獲嘉
河内縣(望郭下)
(開元戶一萬八百五十四)(鄉二十一)
本春秋時野王邑左傳曰晉人執晏弱于野王是也漢
以為縣屬河内郡隋開皇十六年改為河内縣皇朝因
之
太行山在縣北二十五里禹貢曰太行恒山至于碣石
注曰二山連延東北接碣石
太行陘在縣西北三十里連山中斷曰陘述征記曰太
行山首始于河内自河内北至幽州凡有八陘第一曰
軹關陘今屬河南府濟源縣在縣理西十一里第二太
行陘第三白陘此兩陘今在河内第四滏口陘對鄴西
第五井陘第六飛狐陘一名望都關第七蒲隂陘此三
陘在中山第八軍都陘在幽州太行陘闊三步長四十
里
沁水在縣北四里
丹水北去縣七里分溝灌溉百姓資其利焉
濟水經縣西南去縣三十里
新城壘在縣東北九里武德三年劉德威于此置營
武陟縣(望西北至州一百里)
(開元戶七千九百九十九)(鄉十六)
本漢懷縣地隋開皇十六年分修武縣置武陟縣理武
德故城今縣東二十里武德故城是也屬殷州皇朝因
之貞觀元年省殷州屬懷州
沁水在縣東一里
故懷城在縣西十一里兩漢河内郡並理之晉移郡理
野王
故殷城在縣東南十里楚漢之際司馬卬為殷王都在
此
武德縣(望西至州四十七里)
(開元戶一萬二百六十二)(鄉二十)
本周司寇蘇忿生之州邑也左傳曰周與鄭人蘇忿生
之田州陘隤懷注曰州今河内州縣是也漢以為州縣
屬河内郡隋開皇十六年改州為邢邱縣遥取古邢丘
為名也大業二年改邢邱為安昌縣取安昌侯張禹國
城為名也武德二年改為武德縣
太行山在縣北五十里
沁水北去縣二里
安昌故城在縣東十三里即張禹所封國城也
故大斛關在縣北一百六里太行山上
平臯陂在縣南二十三里多菱蓮蒲葦百姓資其利周
迴二十五里
修武縣(緊西南至州一百二十里)
(開元戶六千七百一十七)(鄉十三)
本殷之甯邑韓詩外傳曰武王伐紂勒兵于甯改曰修
武左傳曰晉陽處父聘于衞過甯注云汲郡修武縣是
漢以為縣屬河内郡周武帝以為修武郡修武縣屬修
武郡隋開皇三年罷郡屬懷州武德初屬殷州貞觀元
年省殷州依舊屬懷州
太行山在縣北四十二里
天門山今謂之百家巖在縣西北三十七里以巖下可
容百家因名上有精舍又有鍛竈處所即嵇康所居也
濁鹿故城在縣界東北二十三里魏文帝受禪封漢帝
為山陽公居河内山陽濁鹿城即此城也
禪陵在縣北三十五里獻帝陵也以禪讓名
獲嘉縣(望西南至州一百六十里)
(開元戶一萬十四)(鄉十九)
本漢縣也武帝將幸緱氏至汲縣之新中鄉得南越相
呂嘉首因立為獲嘉縣屬河内郡前獲嘉縣理在今衞
州新鄉縣西南十里獲嘉縣故城是也高齊又移于衞
州共城隋自共城移于今理
同盟山在縣東北五里武王伐紂與諸侯同盟于此山
七賢祠在縣西北四十二里嵇阮祠也
魏州(魏郡大都督府)
(開元戶十一萬七千五百七十五元和戶六千九百二十)(鄉一百四十鄉四十五)
今為魏博節度使理所(管魏州相州博州衞州貝州澶州管縣四十三)
禹貢兖冀二州之域在夏為觀扈之國春秋時為晉地
按沙麓崩在今元城東南四十里是戰國時為衞魏二
國地秦滅魏置東郡滅趙置邯鄲郡漢高祖使韓信定
河北以秦邯鄲郡之南部東郡之邊縣置魏郡即今元
城縣是也後漢封曹操為魏王理鄴前燕慕容暐都鄴
其魏郡並理于鄴中也後魏于今州理置貴鄉郡尋省
周宣帝大象二年(案周宣帝年號大成靜帝年號大象此有誤)又于貴鄉郡
東界置魏州隋煬帝大業三年罷州為武陽郡隋亂陷
賊武德四年討平竇建德改置魏州其年又陷劉黑闥
五年平黑闥置總管府七年改為都督府貞觀六年罷
都督復為州
州境(東西一百九十六里南北一百三十八里)
八到(西南至上都一千六百一十里西南至東都七百五十里)
(正東微北至博州一百八十里東南至鄆州二百四十里)
(東南渡河至濮州一百九十里西至相州二百一十里)
(西北至洺州一百六十四里東北至貝州二百一十里)
貢賦(開元貢賦)(緜紬緜平紬絲絁)(紬)
管縣八
貴鄉元城魏館陶冠氏朝城
莘昌樂
貴鄉縣(望郭下管西界)
本漢元城縣地後魏孝文帝分置貴鄉縣屬昌樂郡隋
開皇三年罷郡縣屬魏州大業三年改屬武陽郡皇朝
因之武德初割屬魏州
大河故瀆俗名王莽河西去縣三里
州城前燕慕容暐所築周宣帝于此置州理焉
狄仁傑祠在縣東南四里為魏州刺史百姓為立生祠
古堰今名愜山在縣西九里成帝時河決金堤河堤使
者王延世募人塞之蓋運土塞河之處以其愜當人情
故謂之愜山
元城縣(望郭下管東界)
本漢舊縣屬魏郡魏武侯公子元食邑于此因名魏黃
初三年于此置陽平郡高齊省元城縣入貴鄉隋開皇
六年復置貞觀十三年又省入貴鄉聖歷元年重置開
元十三年移在州東北三百步
沙麓在縣東十二里即春秋經所書沙麓崩漢書以為
元后興之祥也
馬陵在縣東南一里齊將孫臏破魏軍殺龐涓于此
五鹿墟在縣東十二里公子重耳乞食于五鹿野人
與之塊即此處也
王翁孺墓在縣東二百步元后之祖也
束晳墓在縣東二十五里
魏縣(望東至州四十里)
本漢舊縣屬魏郡後魏孝文帝分魏縣置昌樂高齊省
魏縣屬昌樂縣隋開皇六年又分昌樂置魏縣屬魏州
皇朝因之
舊漳河在縣西北十里
新漳河在縣西北二十里
蓋寬饒墓在縣東南八里
館陶縣(緊西至州五十里)
本春秋時晉冠氏邑陶丘在縣西北七里爾雅曰再成
為陶丘趙時置館于其側因為縣名漢屬魏郡魏文帝
改屬陽平郡石趙移陽平郡理此周大象二年置屯州
以近屯河為名隋大業二年廢屯州以縣屬魏州
大河故瀆俗名曰王莽河在縣東四里
屯氏河俗名屯河在縣西二里
白溝水本名白渠隋煬帝導為永濟渠亦名御河西去
縣十里
冠氏縣(緊西知州六十里)
本漢館陶縣地隋開皇六年分館陶東界置冠氏縣因
古冠氏邑為名屬屯州隋大業二年廢屯州縣屬魏州
王莽河北去縣十八里
冉仲弓墓在縣北二十五里
朝城縣(緊西北至州一百里)
本漢東武陽郡在武水之陽故曰武陽其後為縣屬魏
郡隋開皇十六年屬莘州大業二年廢莘州屬魏郡貞
觀十七年廢永昌元年置改名武聖開元七年改為朝
城
武河在縣東十步
黃河在縣東二十九里
武陽臺在縣西南一里
扁鵲墓在縣羅城西北隅
莘縣(上西至州一百里)
本衞地漢為陽平縣屬東郡魏改屬陽平郡隋開皇六
年又于樂平故城置陽平縣屬魏州八年改清平為清
邑縣大業二年改為莘縣因縣北古莘亭為名皇朝因
之
莘亭在縣北十三里傳曰衞宣公使太子伋之齊使盜
待諸莘將殺之二子伋夀爭相為死即此地也
昌樂縣(望北至州五十里)
本漢舊縣屬東郡後漢省後魏孝文帝于漢舊昌樂城
置昌樂郡及昌樂縣周武帝改屬魏郡隋罷郡改屬魏
州皇朝因之
王莽河西去縣十六里
相州(鄴郡望)
(開元戶七萬八千元和戶三萬九千)(鄉一百五十一鄉二十九)
禹貢冀州之域又為殷盤庚所都曰殷墟項羽與章邯
盟于洹水南殷墟是也春秋時屬晉戰國時屬魏魏文
侯使西門豹守鄴是也秦兼天下為上黨邯鄲二郡之
地漢高帝分置魏郡理鄴後漢末冀州理之韓馥為冀
州牧居鄴其後袁紹曹操因之建安十七年冊命操為
魏公居鄴黃初二年以廣平陽平魏三郡為三魏長安
譙許鄴洛陽為五都石季龍自襄國徙都之仍改太守
為魏尹慕容雋平冉閔又自薊徙都之仍置司隸校尉
苻堅平鄴以王猛為薊州牧鎮鄴後魏孝文帝于鄴立
相州初孝文幸鄴訪立州名尚書崔光對曰昔河亶甲
居相聖皇天命所相宜曰相州孝文從之蓋取内黃東
南故殷王河亶甲居相所築之城為名也至東魏孝靜
帝又都鄴城高齊受禪仍都于鄴改魏尹為清都尹周
武帝平齊復改為相州大象二年自故鄴城移相州于
安陽城即今州理是也隋大業三年改相州為魏郡武
德元年復為相州後或為總管或為都督
州境(東西二百一十四里南北一百六十九里)
八到(西南至上都一千四百四十里西南至東都五百八十里)
(東至魏州二百一十里二百六十五里東取臨洺縣北至邢州)
(東南至滑州一百三十里西至潞州三百五十里)
(北至礠州六十五里十里東北至洺州一百八)
貢賦(開元貢賦)(紗緜)(鳳翮席絹絲)(胡粉)(知母)
管縣十
安陽鄴成安内黃堯城洹水
臨漳臨河湯隂林慮
安陽縣(緊郭下)
本七國時魏寧新中邑秦昭襄王拔之改名安陽漢初
廢以其地屬蕩隂縣晉于今理西南三里置安陽縣屬
魏郡後魏并入蕩隂隋開皇十年置安陽縣屬相州皇
朝因之
韓陵山在縣東北十五里東魏丞相高歡破爾朱兆衆
于此山
洹水西南自林慮縣界流入(慮音閭)
鄴縣(緊南至州四十里)
本漢舊縣屬魏郡晉以懷帝諱改鄴為臨漳縣石季龍
徙都之復改為鄴縣冉閔及慕容雋洎東魏高齊並都
于此其縣名直至隋氏不改皇朝因之
濁漳水在縣北五里西門豹為鄴令引漳水以富魏之
河内後史起為鄴令又引漳水溉鄴人歌之曰鄴有賢
令號為史公決漳水兮灌鄴旁終古瀉鹵生稻粱今天
谷井堰即其遺址也
故鄴城縣東五十步本春秋時齊桓公所築也自漢至
高齊魏郡鄴縣並理之今按魏武帝受封于此至文帝
受禪呼此為鄴都
西門豹祠在縣西十五里
魏武帝西陵在縣西三十里
成安縣(上西南至州一百五十里)
本漢斥丘縣地屬魏郡土地斥鹵故曰斥丘其地舊屬
鄴縣高齊文宣帝分鄴縣置成安縣屬清都尹周平齊
屬魏郡隋開皇三年改屬相州皇朝因之
濁漳水西自滏陽縣界流入
斥丘故城在縣東南三十里本春秋時乾侯邑漢以為
斥丘縣左傳曰公如晉次于乾侯
内黃縣(緊西北至州八十里)
本漢舊縣屬魏郡河以北為内南為外故此有内黃陳
留有外黃後魏省隋開皇六年重置内黃縣屬相州武
德二年于黎陽置黎州縣屬焉貞觀十七年廢州縣屬
相州
湯水南去縣七里
黃澤在縣西北五里
故殷城在縣東南十里殷王河亶甲居相因築此城
永濟渠本名白渠隋煬帝導為永濟渠一名御河北去
縣二百步
堯城縣(上西至州四十里)
本漢内黃縣地晉于此置長樂縣高齊省長樂入臨漳
縣隋開皇十年分臨漳洹水二縣于此重置長樂縣十
八年改為堯城因所理堯城為名也
洹水在縣北四里
丹朱墓在縣東一里
洹水縣(上西南至州一百二十里)
本漢内黃縣地晉于此置長樂縣屬魏郡後魏省孝文
帝復置長樂縣高齊省入臨漳縣周武帝分臨漳置洹
水縣因洹水流入即以為名屬魏郡隋開皇三年割屬
相州皇朝因之
洹水西自堯城縣界流入
鸕鶿陂在縣西南五里周迴八十里蒲魚之利州境所
資
永濟渠西去縣二里
臨漳縣(上西南至州六十里)
本漢鄴縣地東魏孝靜帝分鄴縣之地于鄴城中置臨
漳縣周武帝平齊自鄴城移臨漳縣于今理屬魏郡隋
開皇三年改屬相州皇朝因之
東山池在縣西南十五里東魏相高澄所築引萬金渠
水為池作遊賞處
鸕鶿陂在縣東南三十里與洹水縣同利
袁紹墓在縣西北十六里
臨河縣(上西北至州一百二十里)
本漢黎陽縣地隋開皇六年分置臨河縣屬衞州其城
本春秋時衞新築城十六年改屬黎州大業二年又改
屬衞州武德二年重置黎州縣屬焉貞觀十七年廢黎
州以縣屬相州
黃河南去縣五里
湯隂縣(上北至州四十里)
本七國時魏蕩陰邑也漢以為縣屬河内郡縣有蕩水
因取名焉晉屬魏郡後魏省隋開皇六年重置蕩隂縣
屬相州十六年改屬黎州武德四年分安陽置蕩源縣
屬衞州十六年改屬相州貞觀元年從漢舊名改為湯
隂
蕩水西去縣三十五里
牖里一名羑城在縣北九里紂拘西伯之所也
林慮縣(上東至州一百一十里)
本漢舊縣屬河内郡以隆慮山在北因為名後避殤帝
諱改曰林慮屬朝歌郡晉屬汲郡後魏太武帝省入鄴
縣文帝立復屬魏郡周武帝置林慮郡隋開皇三年罷
郡縣屬相州武德二年又置巖州五年廢縣又屬相州
林慮山在縣北二十里山多鐵縣有鐵官南接太行北
連恒岳
博州(博平上)
(開元戶三萬七千四百七十元和戶二千四百三十)(鄉七十四鄉一十五)
禹貢兖州之域春秋時齊之西界聊攝地也戰國時為
齊地秦兼天下今州即秦東郡地也在漢為東郡聊城
縣之地後魏明元帝于此置平原鎮孝文帝罷鎮置平
原郡葛榮之據冀州也又于今理置冀州尋廢孝武帝
復置平原郡隋開皇三年置郡十六年于今理置博州
大業三年省隋亂宇文化及弑逆自江都舉兵至此竇
建德攻陷其城復自據武德四年討平竇建德重置博
州
州境(東西一百五十七里南北一百六十六里)
八到(西南至上都一千七百九十里西南至東都九百三十里)
(東渡河至鄆州一百八十里東渡河至齊州二百九十里)
(西南至魏州一百八十里西北至貝州一百九十里)
(東北至德州一百六十里)
貢賦(開元貢賦)(平紬十疋緜絹)
管縣六
聊城武水堂邑清平博平高唐
聊城縣(緊郭下)
本春秋時聊攝地晏子對景公曰聊攝以東其為人多
矣漢以為縣屬東郡晉屬平原郡高齊改屬濟州隋開
皇三年改屬冀州十六年置博州縣屬焉
黃河南去縣四十三里
茌平故城在縣東五十三里在茌山之平地石勒之賤
也賣在茌平人師歡家為奴
四口故關在縣東南八十里隋置
武水縣(上東北至州六十里)
本漢陽平縣地屬東郡隋開皇八年改陽平為清邑縣
十六年分清邑置武水縣屬莘州(即今博州武水縣理是也)在武水
溝之南因名之大業三年廢莘州改屬魏州貞觀元年
改屬博州
黃河南去縣二十二里
堂邑縣(上東至州六十里)
本漢清縣發干二縣之地屬東郡隋開皇六年于此置
堂邑縣屬毛州因縣西堂邑故城為名大業二年改屬
魏州武德四年又屬毛州貞觀元年廢毛州改屬博州
樂平故城本漢清縣在縣東三十里後趙錄曰東海王
使征東將軍苟晞擊汲桑石勒勒與晞相持戰于平原
陽平間為晞所敗桑奔樂平
堂邑故城在縣西北二十七里高帝五年陳嬰為堂邑
侯嬰孫午繼封尚館陶公主
清平縣(上東南至州八十里)
本漢清陽縣地屬清河郡隋開皇六年自今貝州清河
縣界移貝丘縣于今理屬貝州十六年改貝州為清平
縣屬博州大業二年省博州改屬貝州隋亂廢武德四
年重置屬博州
博平縣(上西南至州七十里)
本齊之博陵邑也史記曰齊威王伐晉博陵是也漢以
為縣屬東郡晉屬平原國隋開皇三年改屬毛州十六
年改屬博州
故攝城在縣西南二十里晏子曰聊攝以東其為人多
矣即此城也
高唐縣(上西南至州一百一十里)
本齊邑春秋夙沙衞奔高唐以叛史記齊威王曰吾臣
有朌子者使守高唐趙人不敢東漁于河漢以為縣屬
平原郡後魏屬濟州高齊改屬平原郡隋開皇十六年
改屬博州皇朝因之長夀二年改為崇武縣神龍二年
復舊名
黃河在縣東四十五里
華歆墓在縣東二十里
衞州(汲郡望)
(開元戶三萬六百六十六元和戶二千七百七十七)(鄉六十七鄉一十九)
禹貢冀州之域後為殷都在今州東北七十三里衞縣
北界朝歌故城是也今州理即殷牧野之地周武王滅
殷分其畿内為三國詩國風邶鄘衞是也邶封紂子武
庚鄘管叔尹之衞蔡叔尹之以監殷人謂之三監武王
崩三監及淮夷叛成王既伐管叔蔡叔以殷封康叔為
衛侯今郡及魏郡之黎陽河内之野王朝歌皆衞之分
其後十五葉懿公為翟所滅更封于楚丘今滑州衞南
縣是也河内殷墟更屬于晉後又屬齊戰國時屬魏秦
屬河東郡在漢為汲縣屬河内郡魏黃初中置朝歌郡
屬冀州晉武帝改朝歌為汲郡仍屬冀州後魏孝靜帝
移汲郡理枋頭城今在衞縣界又于汲縣置義州以處
歸附之人周武帝改義州為衞州隋大業三年改為汲
郡武德元年又改為衞州二年陷竇建德四年討平仍
舊名焉
州境(東西二百三十六里南北一百四十一里)
八到(西南至上都一千二百五十里西南至東都三百九十里)
(東渡河至滑州一百一十五里正南渡河至鄭州二百三十里)
(正西微南至懷州二百六十里四十里西北踰山至澤州陵山縣二百)
(東北至相州一百九十里東北至澶州二百五十里)
貢賦(開元貢賦)(絹緜)(絹)
管縣五
汲新鄉衞共城黎陽
汲縣(緊郭下)
本漢舊縣屬河内郡後魏于此置義州及伍城郡伍城
縣周改義州為衞州伍城縣屬衞州隋開皇六年改伍
城縣為汲州大業三年改屬汲郡武德元年重置義州
汲縣屬焉四年廢義州縣屬衞州
黃河西自新安縣界流入經縣南去縣七里謂之棘津
亦謂之石濟津左傳曰晉伐曹假道于衞衞人弗許還
自南河濟是也宋元嘉中遣宣威將軍垣護之以水軍
守石濟亦是此處也
比干墓及廟在縣北十里
太公廟在縣西北二十五里太公即河内汲人也
新鄉縣(緊東至州四十八里)
本漢獲嘉縣汲縣二縣地隋開皇六年于兩縣地新築
城中置新鄉縣屬衞州武德四年屬殷州貞觀元年廢
殷州縣屬衞州
清水在縣北一里
獲嘉故城在縣西南十里本漢舊縣越相呂嘉反武帝
將幸緱氏至汲縣新中鄉得呂嘉首以為獲嘉縣
衞縣(緊西南至州六十八里)
本漢朝歌縣屬河内郡魏黃初中朝歌縣又屬朝歌郡
晉武帝改為汲郡隋開皇三年罷郡縣屬衞州大業二
年改朝歌為衞縣屬汲郡皇朝因之
黑山在縣北五十五里漢末眭固白繞等起黑山聚衆
十餘萬號黑山賊
蘇門山在縣西北十一里孫登所隠阮籍嵇康所造之
處
延津在縣西二十六里魏曹公遣于禁渡河守延津即
此地也
枋頭故城在縣東一里建安九年魏武在淇水口下大
枋木為堰遏淇水令入白渠以開運漕故號其處為枋
頭晉太和四年桓温北伐慕容暐時亢旱水道不通乃
鑿鉅野三百餘里以通舟運自清水入河暐將慕容垂
率衆八萬來拒温大破之遂至枋頭軍糧竭盡温焚舟
步退垂以八千騎追温戰敗于襄邑亦謂此也後苻氏
克鄴改枋頭為昌水縣十六國春秋曰晉劉牢之救苻
丕慕容垂率師至枋頭以柜之知晉軍盛乃退後魏嘗
移汲郡理此
陽河水出縣西北平地即紂斮朝涉之脛處
朝歌故城在縣西二十一里殷之故都也
鹿臺在縣西殷紂營之七年乃成大三里高十丈
共城縣
本周共伯國厲王無道流崩于彘共伯奉王子靖立為
宣王共伯復歸于國漢以為縣屬河内郡晉屬汲郡高
齊省隋開皇四年加城字于此置共城縣屬衞州皇朝
因之
白鹿山在縣西五十四里
天門在縣西五十里
淇水源出縣西北沮洳山至衞縣入河謂之淇水口
故凡城在縣西二十里古凡伯國也
百門陂在縣西北五里方五百許步百姓引以溉稻田
此米明白香潔異于他稻魏齊以來常以薦御陂南通
漳水
黎陽縣(上西南至州一百二十里)
古黎侯國漢為黎陽縣在黎陽山北屬魏郡後魏屬黎
陽郡隋開皇三年屬衞州十六年又屬黎州大業二年
省黎州縣屬衞州皇朝武德二年重置黎州縣屬焉貞
觀十七年黎州廢復屬衞州
大伾山正南去縣七里即黎山也尚書云東過洛汭至
于大伾注曰山再成曰伾
枉人山在縣西北四十二里或言紂殺比干于此
黎陽鎮故城在縣東南一里古翟遼城也翟遼于此僭
號皇朝改曰白馬鎮
袁譚故城在縣西南百步
曹公故城在縣西南一里是曹公攻譚時所築
白馬故關在縣東一里五步酈食其說高祖曰杜白馬
之津即此處也後更名黎陽津慕容德自鄴將徙滑臺
至黎陽津風飄舡渡魏軍垂至三軍色懼昏而冰合是
夜濟訖旦而魏軍至冰亦消泮德大悦改黎陽津為天
橋津高齊文襄征潁城仍移石濟關于此即造橋焉改
名白馬關周又改名黎陽關
貝州(清河上)
(開元戶八萬四千四百元和戶二萬一百二)(鄉一百一十七鄉三十五)
禹貢冀州之域春秋時其地屬晉七國時屬趙秦兼天
下以為鉅鹿郡漢文帝又分鉅鹿置清河郡以郡臨清
河水故號清河後漢以為清河國周武帝建德六年齊
于此置貝州因丘以為名隋大業三年又為清河郡隋
末陷賊武德四年討平竇建德復置貝州
州境(東西二百四十九里南北一百九十里)
八到(西南至上都一千八百二十里西南至東都九百六十里)
(東至博州一百九十里南至魏州二百一十里)
(西至邢州二百三十里北至冀州二百一十里)
(正東微北至德州二百三十里)
貢賦(開元貢賦)(白氈絹緜)
管縣十
清河清陽歷亭東武城宗城經城
漳南臨清夏津永濟
清河縣(緊郭下)
本漢信城縣地屬清河郡後漢省信城縣置清河縣至
隋不改皇朝因之
故末柸城在縣東北五十里十六國春秋曰鮮卑段末
柸自稱遼西公于此築城與石勒相持因為名
永濟渠東南去縣十里
清陽縣(緊郭下)
本漢舊縣也屬清河郡後漢省清陽縣其地屬甘陵縣
隋開皇六年重置皇朝因之
甘陵在縣城内後漢清河王慶陵慶即安帝父也
歷亭縣(上西南至州一百里)
本漢東陽縣地屬清河郡後漢省東陽縣其地屬鄃縣
(鄃音輸)隋開皇十六年于此置歷亭縣遙取漢歷縣為名
皇朝因之
東陽故城在縣西十八里漢高祖以張相如為東陽侯
東武城縣(上西南至州四十二里)
本七國時趙邑史記曰趙平原君勝封東武城即此地
也蓋以定襄有武城同屬趙故此加東字以辨之屬清
河郡隋開皇三年改屬貝州皇朝因之自後魏以來山
東貴族清河諸崔即此邑人也為天下甲族
宗城縣(望東北至州六十里)
本後漢章帝分立廣宗縣屬鉅鹿郡後魏改屬廣宗郡
隋開皇三年改屬貝州仁壽元年改宗城縣皇朝因之
張甲河在縣南二十五里
漳水東去縣二十七里
經城縣(上東至州六十里)
本後漢分前漢堂陽縣于今縣西北二十里置經城縣
後魏省併入南宮縣孝文帝又于今理置經城縣又置
廣宗郡高齊省郡及縣仍置武強縣于此隋開皇六年
移武強縣于此置經城縣屬貝州皇朝因之
張甲枯河東去縣十里
漳南縣(上西南至州一百一十里)
本漢東陽縣之地隋開皇六年置東陽縣屬德州取漢
東陽之名十六年改屬貝州十八年改為漳南縣以漳
水在縣北故名也皇朝因之
永濟渠在縣東五十里
漳水在縣北四十六里
臨清縣(緊東北至州六十里)
本漢清泉縣地後魏孝文帝于此置臨清縣屬魏郡高
齊省隋開皇六年復置臨清縣屬貝州皇朝因之
貝丘城在縣東南五十里漢貝丘縣城也城内有丘高
五丈周迴六十八步城因此為名春秋公田于貝丘是
齊州地與此異也
永濟渠在縣城西門外
夏津縣(上西北至州九十里)
本漢鄃縣地呂他欒布皆為鄃侯田蚡奉邑亦在鄃屬
清河郡隋大業二年改屬貝州天寶元年改為夏津縣
屯氏河在縣北
永濟縣(緊東北至州一百一十里)
本漢貝丘縣地臨清縣之南偏大歷七年田承嗣奏于
張橋行市置西井永濟渠故以為名
永濟渠在縣西郭内闊一百七十尺深二丈四尺南自
汲郡引清淇二水東北入白溝穿此縣入臨清按漢武
時河決館陶分為屯氏河東北經貝州冀州而入渤海
此渠蓋屯氏古瀆隋氏修之因名永濟
澶州(頓丘上)
(元和戶三千二百六十九乃鄉一十七載開元戶案此州廢自貞觀至大歷復置故不)
(鄉與貢賦)
本漢頓丘縣地武德四年分魏州之頓丘觀城二縣于
今理置澶州因澶水為名又分置澶水縣貞觀元年廢
澶州以澶水縣屬黎州(今衞州黎陽縣理是也非成都管内黎州)大歷七年
魏博節度使田承嗣又奏置澶州
州境(東西一百二十九里南北七十里)
八到(西南至上都一千五百里西南至東都六百三十里)
(東至濮州范縣一百一十里南至濮州濮陽縣三十六里)
(西南至衛州二百五十里西至相州内黃縣七十里)
(西至相州臨河縣八十里北至魏州一百一十里)
(東北至魏州朝城縣九十四里)
貢賦(元和貢賦)(平紬絹絁緜)(絹)(粟)
管縣四
頓丘臨黃觀城清豐
頓丘縣(望郭下)
本漢舊縣因縣東北頓丘以為名屬東郡晉屬頓丘郡
隋廢郡屬魏州武德初割屬澶州州廢還屬魏州大歷
初又屬澶州
秋山在縣西北三十五里
黃河在縣南三十五里
顓頊陵在縣西北三十五里
帝嚳陵在縣北三十里
衞康叔墓在縣東北九十里
臨黃縣(上西至州六十七里)
本漢觀縣地後漢改觀縣為衞縣後魏孝文帝分衞縣
置臨黃縣以北臨黃溝因以為名屬頓丘郡隋改屬魏
郡武德初割屬澶州州廢還屬魏州大歷初又屬澶州
黃河南去縣三十六里
盧津關古高陵津縣東南三十五里
魏長賢墓在縣北十五里貞觀七年追贈定州刺史即
徵父也
觀城縣(緊西至州二十四里)
漢觀縣古之觀國左傳曰虞有三苖夏有觀扈國語注
曰觀國夏啓子太康之第五弟所封也在衛縣夏相滅
之漢以為縣屬東郡後漢改觀縣為衛國縣屬東郡隋
開皇六年改衞國縣為觀城縣屬衞州武德四年以觀
城屬澶州州廢還屬魏州大歷初隸澶州
衛靈公墓在縣東南四十二里
清豐縣(上東至州二十五里)
本漢内黃縣地大歷七年于清豐店置因以為名
黃河在縣南五十里
元和郡縣志卷二十
