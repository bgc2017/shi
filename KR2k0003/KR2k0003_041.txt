元和郡縣志後序
右元和郡縣志四十卷唐宰相李吉甫所上也吉甫病
古今地理家著錄不得其要獨取蕭何收秦圖書而究
天下阸塞戸口多少者以為凖則則不待詳閱其書而
其體要卓然可紀也已吉甫再相蓋元和六年此志自
載其所嘗建白者二事改復天德舊城則在八年更置
宥州于經略軍則在九年其年十月吉甫遂薨于位則
是書又其當國日久乃始纂述此于唐家郡縣疆境方
面險要必皆熟按當時圖籍言之最為可據又其言曰
志凡四十七鎮鎮皆有圖冠其篇首故以圖志名之圖
今亡矣獨志存焉耳憲宗經略諸鎮吉甫實贊成之其
于河北淮西悉嘗圖上地形憲宗得以坐覽要害而隂
定策畫者圖之助多也惜乎其不存志傳寫久有闕逸
又譌誤不敢強補謹書其有益者以示可傳而已淳熙
二年五月一日秘書少監臣大昌序
張幾仲帥襄陽且行謂予曰以予之好異書知世間
有甚欲之而無其力者矣之鎮苟暇期取古書有益
者刻木而布傳之庶其費寡而人可得是亦一為政
也秘藏多書盍選擇見授予思之有元和郡縣志者
其所記地理多唐家制度本朝疆理天下率多本唐
則是書之備稽究特與今宜予嘗即蓬山藏本之未
敘列其所以可傳者矣苟欲嘉惠夫人則莫此為要
遂錄寄之以遂其雅好幾仲名子顔今以敷文閣待
制在鎮淳熙二年至日新安程大昌泰之書
右元和郡縣志四十卷目錄二卷唐元和八年丞相李
趙公吉甫所上也後三百六十有三年今京西牧待制
張公幾仲始刻版于襄陽幕府按新唐書藝文志著錄
是書為五十四卷會要析而兩之一曰州縣郡國圖三
十卷一曰郡國圖其卷與新志同皆冠以元和三者了
不相似以今所刻證之皆非也地理之最莫切于圖書
周官職方氏掌天下之圖要周知其利害沛公入關蕭
何收秦丞相府圖籍具知阸塞戸口多少強弱處基漢
為雄光武與鄧禹論天下郡國亦披輿地圖乃克見則
不出戶庭而九州萬里在吾目中如策馬并轡援衣挈
領舍此誰則然方趙公為相強藩悍帥狃貞元餘習擅
地自予朝廷莫敢訶而能以期年間易三十六鎮魏田
季安病公請以滑任薛平戍重兵邢洺因圖上河北險
要憲宗張于浴堂門壁每歎曰朕日按圖信如卿料則
其所著書蓋已見之行事矣豈直區區紙上語而已哉
幾仲先忠烈王勲在彝鼎為中興社稷臣幾仲濟美稱
家文史聲猷有晉宋勝流風度方守國西門雍容緩帶
躡叔子元凱故蹟一旦天子讀此書悼河山之獨西想
燕冀而忼慨睠焉北顧思有所出趙營平不必馳至金
城圖上方略馬伏波不必聚米為山指畫形勢幾仲知
之矣予願拭目焉本作書之旨則趙公之敘固在今揭
于篇首淳熙三年十一月番陽洪邁書
子顔少有四方志逮長益篤比年數被上委使尋復
領符襄州奏事便殿上諭曰馳驅原隰爾素志也顧
昧陋何以克承玉音洎至郡每登峴山撫中原未始
不歎息久之思有以自效者浩不知其涯焉會故人
程刑部寄元和郡縣志閱之瞿然有感仰惟明主扼
天下之吭制羣生之命者不在兹乎亟用版傳以資
有志者籌贊恢拓之業又得程洪二鉅公題品詳贍
斯文為不朽矣昔司馬子長南遊江淮上會稽探禹
穴闚九疑北涉汶泗東觀齊魯孔子之遺風西使巴
蜀以還周覽山川故其為文廣博馳騁古今愚不敏
詎敢擬一二惟欲勉馳驅之素志竭緜薄于異時蓋
有務于是書亦報上之一云淳熙三年十二月朔旦
上秦張子顔書
