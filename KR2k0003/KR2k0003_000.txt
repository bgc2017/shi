元和郡縣志地理𩔖二(總志之屬)
提要
(臣)等謹案元和郡縣志四十卷唐李吉甫撰
吉甫字宏憲趙州贊皇人宰相栖筠之子以
蔭補左司禦率府倉曹参軍貞元初為太常
博士官至中書侍郎同中書門下平章事卒
諡忠懿事迹具唐書本傳據宋洪邁跋稱為
元和八年所上然書中更置宥州一條乃在
元和九年蓋其事為吉甫所經畫故書成之
後又自續入之也前有吉甫原序稱起京兆
府盡隴右道凡四十七鎮成四十卷每鎮皆
圖在篇首冠于叙事之前並目錄兩卷共成
四十二卷故名曰元和郡縣圖志後有淳熙
二年程大昌跋稱圖至今已亡獨志存焉故
書錄解題惟稱元和郡縣志四十卷此本又
闕第十九卷二十卷二十三卷二十四卷二
十六卷三十六卷其第十八卷則闕其半二
十五卷亦闕二頁又非宋本之舊矣篇目斷
續頗難尋檢考水經注本四十卷至宋代佚
其五卷故水名闕二十有一南宋刊版仍均
配為四十卷使相聯屬今用其例亦重編為
四十卷以便循覽仍註其所闕于卷中以存
舊第其書唐志作五十四卷證以吉甫之原
序盖志之誤又按唐六典及新舊唐書地理
志貞觀初分天下為十道一關内道二河南
道三河東道四河北道五山南道六隴右道七
淮南道八江南道九劍南道十嶺南道此書移
隴右為第十殆以中葉後䧟沒吐蕃故退以為
殿至淮南一道在今本缺卷之中以唐志淮南
道所屬諸州考之今本河南道内有所屬申光
二州列蔡州之後江南道内有所屬蘄黃安三
州列鄂沔二州之後似乎𫝊寫之錯簡然考
唐書方鎮表大歷十四年淮西節度使復治
蔡州尋更號申光蔡節度使又永泰元年蘄
黃二州隸鄂岳節度升鄂州都團練使為觀
察使增領岳蘄黃三州元和元年升鄂州觀
察使為武昌軍節度使增領安黃二州則申
州光州嘗由淮南道割隸河南道蘄州安州
黃州亦嘗由淮南道割隸江南道唐志偶失
移併非今本錯亂也輿記圖經隋唐志所著
錄者率散佚無存其𫝊于今者惟此書為最
古其體例亦為最善後来雖遞相損益無能
出其範圍今錄以冠地理總志之首著諸家
祖述之所自焉乾隆四十六年十一月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
金紫光禄大夫中書侍郎同中書門下平章事兼集
賢殿大學士監修國史上柱國趙國公臣李吉甫撰
臣聞王者建州域物土疆觀次于星躔察法于地理攷
中國山河之象求二儀險阻之情天漢明而兩界分南
宮正而五均敘自黃帝之方制萬國夏禹之分别九州
辨方經野因人緯俗其揆一矣及秦皇并六國則罷侯
而置守漢武討百蠻則窮兵而黷武雖裂為郡縣者遠
過于殷周而教令之所行威懷之所服亦不越于三代
失天地作限之意非皇王尚德之仁誇志役心久而後
悔由此觀之則聖人疆理之制固不在荒遠矣我國家
肇自貞觀至于開元兼夏商之職貢掩秦漢之文軌梯
航累乎九譯廐置通乎萬里然後分疆以辨之置吏以
康之任所有而差貢賦因所宜而制名物守其要害險
其走集經理之道冠乎百王巍巍乎無得而稱矣易曰
天險不可升地險山川邱陵王公設險以守其國險之
時用大矣哉然則聖人雖設險而未嘗恃險施于有備
之内措于立德之中其用常存其機不顯弛張開闔因
變制權所以裁成二儀統理萬物故漢祖入關諸將爭
走金帛之府惟蕭何收秦圖書高祖所以知山川阸塞
戶口虚實厥後受命汜水定都洛陽留侯演委輅之謀
田肯賀入關之策事關興替理切安危舉斯而言斷可
識矣伏惟睿聖文武皇帝陛下握樞秉聖承祧立極祖
堯舜之道憲文武之程皇王之遐蹤行之必至祖宗之
耿光寢而復耀天寶之季王塗暫艱由是墜綱解而不
紐強侯傲而未肅逮至興運盡為驅除故蜀有阻隘之
夫吳有憑江之卒雖完保聚繕甲兵莫不手足裂而異
處封疆一乎四海故鄘衛風偃朔塞砥平東西南北無
思不服臣吉甫當元聖撫運之初從内庭視草之列尋
備衮職久塵台階每自循省赧然收汗謨明弼諧誠淺
智之不及簿書期會亦散材之不工久而伏思方得所
效以為成當今之務樹將來之勢則莫若版圖地理之
為切也所以前上元和國計簿審戶口之豐耗續撰元
和郡縣圖志辨州域之疆理時獲省閱或裨聰明豈欲
希酇侯之規模庶乎盡朱贛之條奏况古今言地理者
凡數十家尚古遠者或搜古而略今採謠俗者多𫝊疑
而失實飾州邦而敘人物因邱墓而徵鬼神流于異端
莫切根要至于邱壤山川攻守利害本于地理者皆略
而不書將何以佐明王扼天下之吭制羣生之命收地
保勢勝之利示形束壤制之端此微臣之所以精研聖
后之所宜周覽也謹上元和郡縣圖志起京兆府盡隴
右道凡四十七鎮成四十卷每鎮皆圖在篇首冠于敘
事之前并目錄兩卷總四十二卷臣學非博聞識愧經
遠馳騖雖久漏略猶多輕凟宸嚴退增戰越謹上
