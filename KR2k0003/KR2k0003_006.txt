元和郡縣志卷六
唐李吉甫撰
河南道(一)
河南府(洛州東都)
(開元戶一十二萬七千四百四十元和戶一萬八千七百九十九)(鄉二百鄉八十)
禹貢豫州之域在天地之中故三代皆為都邑陽翟夏
城禹都也偃師西亳湯都也周成王定鼎于郟鄏使召
公先相宅乃卜澗水東瀍水西是為東都今苑内故王
城是也又卜瀍水東召公往營之是為成周今河南府
東故洛城是也至赧王獻地于秦莊襄莊襄王立為三
川郡(三川伊洛河也)漢改為河南郡後漢光武帝建武元年入
洛陽遂定都焉及董卓逼遷獻帝西都長安盡燒洛陽
宫廟後又都焉魏文帝受禪亦都洛陽陳留王以司隸
校尉所掌置司州領河南河東河内弘農平陽五郡晉
武帝受禪司州不改永嘉初劉曜叛亂司州没胡後又
没于石勒東晉穆帝永和元年桓温入洛陽置河南郡
宋武帝北平關洛復置司州後魏孝文帝太和十九年
六宫文武盡遷洛陽改為河南尹至周宣帝移相州六
府于洛州以為東京隋文帝改六府為六尚書省又置
河南道行臺省仁壽四年焬帝詔楊素營東京大業元
年新都成遂徙居今洛陽宫是也其宫北據邙山南直
伊闕之口洛水貫都有河漢之象東去故城一十八里
初焬帝嘗登邙山觀伊闕顧曰此非龍門耶自古何因
不建都于此僕射蘇威對曰自古非不知以俟陛下帝
大悦遂議都焉其宫室臺殿皆宇文愷所創也愷巧思
絶倫因此制造頗窮奢麗前代都邑莫之比焉又改洛
州為豫州置牧三年罷州為河南郡置尹四年改東京
為東都十四年復置洛州隋亂王世充僣號稱鄭改為
司州武德四年討平充復為洛州仍置總管府其冬罷
府置陜東道大行臺太宗為大行臺尚書令九年罷臺
置洛州都督府貞觀十八年廢府顯慶二年置東都則
天改為神都神龍元年復為東都開元元年改洛州為
河南府天寳元年改東都為東京至德元年復為東都
府境(東西六百二十一里按南北里數傳寫缺)
八到(西至上都八百五十里東至鄭州二百八十里)
(東北至懷州一百五十里西北至陜州三百五十里)
(東南至汝州一百七十里二百四十里從縣至許西南取崿嶺路至陽翟縣)
(州九十里)
貢賦(開元貢賦)(綾絹)(絹綿)(白瓷器)
管縣二十六
洛陽河南偃師緱氏鞏伊闕
密王屋長水伊陽河陰陽翟
潁陽告成登封福昌壽安澠池
永寧新安陸渾河陽温濟源
河清氾水
洛陽縣(赤郭下)
本秦舊縣歷代相因貞觀六年自金墉城移入郭内毓
德坊今理是也神龍初改為永昌尋復舊號
故洛陽城在縣東二十里按華延㒞云洛陽城東西七
里南北九里洛陽城内宫殿臺觀府藏寺舍凡有一萬
一千二百一十九門自劉曜入洛元帝渡江官署里閭
鞠為茂草後魏孝文帝太和十七年幸洛陽巡故宫遂
咏黍離之詩為之流涕觀石經仍定遷都而經始洛京
十九年九月新都始立于是六宫文武盡遷洛陽
洛水在縣西南三里西自苑内上陽之南瀰漫東流宇
文愷築斜堤束令東北流當水衝捺堰九折形如偃月
謂之月坡今雖漸壞尚有存者
河南縣(赤郭下)
本漢舊縣後魏靜帝改為宜遷縣周宣帝復為河南隋
仁壽四年遷都移縣于東都城内寬政坊即今縣是也
永昌元年以明堂初成改為合宫縣神龍初復舊二年
復為合宫景雲初復舊
洛水在縣北四里伊水在縣東南十八里
瀍水在縣西北六十里禹貢曰伊洛瀍澗既入于河孔
安國注曰出河南北山水經云源出河南穀城縣北今
驗水西從新安縣東入縣界
天津橋在縣北四里隋煬帝大業元年初造此橋以架
洛水用大船維舟皆以鐵鎖鉤連之南北夾路對起四
樓其樓為日月表勝之象然洛水溢浮橋輒壞貞觀十
四年更令石上累方石為腳爾雅斗牛之間為天漢之
津故取名焉
中橋咸通三年造累石為腳如天津橋之制
通津渠在縣南三里隋大業元年分洛水西北名千步
磧渠又東北流入洛水謂之洛(按此下有缺文)
偃師縣(畿西南至府七十里)
本漢舊縣帝嚳及湯盤庚並都之商有二亳成湯居西
亳即此是也至盤庚又自河北徙理于亳商家從此而
改號曰殷武王伐紂于此築城息偃戎師因以名焉天
寳七年四月河南尹韋濟奏于偃師縣東山下開驛路
通孝義橋廢北坡義堂路焉
北邙山在縣北二里西自洛陽縣界東入鞏縣界舊說
云北邙山是隴山之尾乃衆山總名連嶺修亙四百餘
里
首陽山在縣西北二十五里
盟津在縣西北三十一里
緱氏縣(次赤西北至府六十三里)
本漢舊縣古滑國也左傳曰秦師滅滑其後屬晉至秦
漢為縣因山為名隋大業十年移據公路澗西憑岸為
城即今縣是也
緱氏山在縣東南二十九里王子晉得仙處
轘轅山在縣東南四十六里左傳欒盈過周王使候出
諸轘轅注曰緱氏縣東南有轘轅關道路險隘凡十三
曲將去復還故曰轘轅後漢河南尹何進所置八關此
其一也
鄂領坂在縣東南三十七里晉八王故事曰范陽王保
于鄂坂後于其上置關
洛水自西洛陽縣界流入
曹城在縣東一里曹操與袁術相拒築城于此
袁術固一名袁公塢在縣西南十五里宋武北征記曰
少室山西有袁術固可容十萬衆一夫守隘萬人莫當
公路壘在縣南三里袁術與曹公相拒處
鉤鏁故壘在縣東北七里宋書司馬休之從宋公西征
營于柏谷塢西即此壘相連如鎻因以為名也
鞏縣(畿西至府一百四十里)
古鞏伯之國也春秋晉師剋鞏戰國時韓獻于秦至漢
以為縣屬河南郡隋大業十三年李密自潁川率羣盗
十餘萬襲破洛口倉因據鞏縣仍築城斷洛川包南北
山週迴三十餘里屯營其中後為王世充所破縣本與
成臯中分洛水西則鞏東則成臯後魏併焉按爾雅鞏
固也四面有山河之固因以為名
天陵山在縣東南六十里
黃河西自偃師縣界流入河于此有五社渡又有五社
津後漢朱鮪遣賈強從五社津渡是也
洛水東經洛汭北對瑯邪渚入河謂之洛口亦名什谷
張儀說秦王下兵三川塞什谷之口即此也
伊闕縣(畿北至府七十里)
古戎蠻子國漢為新城縣屬河南郡周武帝時屬伊川
郡隋開皇十八年罷郡改為伊闕縣
伊闕山在縣北四十五里兩山相對望之若闕伊水流
其間故名
陸渾山俗名方山在縣西五十五里
伊川西自陸渾縣界流入左傳秦晉遷陸渾之戎于伊
川是也
伊闕故關在縣北四十五里何進八關之一
密縣(畿西南至府一百一十里)
本漢舊縣古密國也春秋諸侯伐鄭圍新密漢屬河南
郡隋大業二年廢十二年又置武德三年于此置密州
四年廢州以縣屬鄭州龍朔二年割屬河南府爾雅曰
山如堂者曰密因以為名
大騩山在縣東南五十里本具茨山黃帝見大隗于具
茨之山故亦謂之大隗山瀷水源出于此
馬嶺山在縣南十五里洧水所出
王屋縣(畿東南至府一百里)
本周時召康公之采邑漢為垣縣地後魏獻文帝分垣
縣置長平縣周明帝改為王屋縣因山為名仍于縣置
王屋郡天和元年又為西懷州隋開皇三年改為邵州
大業三年廢邵州以縣屬懷州顯慶二年割屬河南府
齊之嶺在縣東十二里即宇文周與高齊分據境之處
也
黃河在縣南五十里
王屋山在縣北十五里周迴一百三十里高三十里禹
貢底柱析城至于王屋是也
析城山在縣西北六十里峯四面其形如城有南門焉
故曰析城
長水縣(畿東至府二百三十里)
本漢盧氏縣地後漢晉宋不改後魏宣武帝分盧氏東
境置南陜縣屬弘農郡西魏廢帝改為長淵隋義寧元
年以犯高祖廟諱改為長水貞觀八年自虢州割屬穀
州顯慶二年屬河南府(穀州今新安縣所理是也)
伊陽縣(畿北至府二百六十里)
本陸渾縣南界之地先天元年割置伊陽縣
伊水路在縣西南出鸞掌山東流水經云出南陽魯縣
蔓蕖山東北過陸渾縣南又東北過伊闕中又東北入
于洛多雨暴漲諸峽束水之處其高或七八丈故伊闕
石壁有石銘云黃初四年六月二十四日辛巳大水出
高四丈五尺
銀&KR1133;窟在縣南五里今每歲税銀一千兩
河陰縣(望西南至府二百三十里)
本漢滎陽縣地開元二十二年以地當汴河口分氾水
滎澤武陟三縣地于輸場東置以便運漕即侍中裴耀
卿所立初耀卿為宣州刺史開元十八年因朝集上便
宜曰竊見江淮諸州所送租庸等本州正月二月上道
至揚州入斗門即逢水淺停留一月以上四月以後始
渡淮入汴多屬乾淺又搬運停留至六月七月方至河
口即遇黃河漲溢不得入河又須停一兩月待河水較
小始得上河入洛即又漕洛乾淺船艘不通計從江南
至東都停滯日多得行日少艱辛欠折因此而生伏見
國家舊法河口元置武牢倉江南船不入黃河即于倉
内便貯也鞏縣置洛口倉從黃河不入漕洛即于倉内
安置爰及河陽倉柏崖倉太原倉永豐倉渭南倉節級
取便例皆如此水通利則隨近運轉不通利則且納在
倉不滯遠船不生隠盗每年剰得一二百萬石即數年
之外倉廩轉加至二十二年以耀卿為相兼轉運都使
于是遂分置河陰縣及河陰倉又河清縣置柏崖倉三
門東置集津倉三門西置鹽倉三門北鑿山十八里陸
行以避湍險自江淮來者悉納河陰倉自河陰候水調
浮漕送含嘉倉又取曉習河水者遞送太原倉所謂北
運也自太原倉浮渭以實關中凡三年運七百萬石省
腳三十萬貫及耀卿罷相後緣北路險澁頗為隱欺議
者言其不便事又停
汴渠在縣南二百五十步亦名莨蕩渠禹塞滎澤開渠
以通淮泗後漢初汴河决壞明帝永平中命王景修渠
築隄十里立一水門令更相注洄無復潰漏之患自宋
武北征之後復皆堙塞隋煬帝大業元年更令開𨗳名
通濟渠自洛陽西苑引穀洛水達于河自板渚引河入
汴口又從大梁之東引汴水入于泗達于淮自江都宫
入于海亦謂之御河河畔築御道樹之以柳煬帝巡幸
乘龍舟而往江都自揚益湘南至交廣閩中等州公家
運漕私行商旅舳艫相斷隋氏作之雖勞後代實受其
利焉
汴口堰在縣西二十里又名梁公堰隋文帝開皇七年
使梁睿增築漢古堰過河入汴也
三皇山亦曰㟼高山上有三城即劉項相持處春秋左
氏傳曰晉師在敖鄗之間亦此也
陽翟縣(畿西北至府二百四十里)
本夏禹所都春秋時鄭之櫟邑韓自宜陽移都于此秦
為潁川郡楚漢之際韓公子成為韓王項羽殺成立鄭
昌漢元年又誅昌立横野君信六年徙信太原公復置
潁川郡領縣二十理陽翟(潁川屬縣)後魏復置陽翟郡隋開
皇十六年廢郡置嵩州以縣屬焉大業三年隸襄城郡
武德中又隸嵩州貞觀元年廢入許州建都後改屬河
南府
鈞臺在縣南十五里左氏傳曰夏唘有鈞臺之饗也
潁陽縣(畿西北至府九十里)
古綸氏縣本夏之綸國也少康之邑在焉漢屬潁川晉
省後魏太和中于綸氏縣城置潁陽縣屬河南郡又分
潁陽置瑤陽縣隋開皇六年改瑤陽為武林十八年又
改為綸氏大業元年改為嵩陽載初元年又改為武林
開元十五年改為潁陽
大石山一名萬安山在縣西北四十五里
倚箔山望之如立箔山西北崖下有鍾乳隋時充貢
陽乾山在縣東二十五里潁水一源出陽乾山
大谷口在縣西北三十五里孫堅停兵大谷距洛陽九
十里即此谷
大谷故關在縣西北四十五里何進八關之一也
告成縣(畿西北至府一百七十里)
本漢陽城縣屬潁川郡因陽城山為名後魏置陽城郡
屬司州隋開皇三年廢郡以縣屬洛州十六年于此置
嵩州仁壽四年省嵩州以縣屬河南郡萬歲登封元年
則天因封中岳改名告成
許由山在縣西十三里
嵩高山在縣西北二十三里
少室山在縣西北五十里
陽城山在縣東北三十八里
鬼谷在縣北五里即六國時鬼谷先生所居也
測景臺在縣城内西北隅高一丈開元十年詔太史監
南宫說立石表焉
登封縣(畿西北至府一百三十五里)
本漢嵩高縣武帝元封元年置以奉太室後省入陽城
累代因之高宗將有事于中岳分陽城緱氏置嵩城縣
萬歲登封元年則天因封岳改為登封
嵩高山在縣北八里亦名方外山又云東曰太室西曰
少室嵩高總名即中岳也山高二十里周迴一百三十
里
少室山在縣西十里高十六里周迴三十里潁水源出
焉(潁水有三源右水出陽乾山之潁谷中水導源少室通阜左水出少室南溪東合潁水)
啓母祠縣東北七里漢書武帝祀中岳見夏啓母石是
也應劭云啓生而母化為石淮南子亦同嵩山記陽翟
婦人今龕中鑿石像其石漢安帝延光三年立
福昌縣(畿東至府一百五十里)
古宜陽地春秋時屬晉七國時屬韓漢以為縣屬弘農
郡後漢建武三年馮異破赤眉于崤底餘衆走向宜陽
帝自征之赤眉君臣面縳即此地也隋義寧二年于此
置宜陽郡武德元年改為穀州改宜陽縣為福昌縣取
縣西隋宫為名顯慶二年廢穀州以縣屬河南府今縣
城即魏一全塢城東南北三面天險峭絶後周置重兵
于此以備高齊
女几山在縣西南三十四里
壽安縣(畿東北至府七十六里)
本漢宜陽縣地後魏分新安置甘棠縣隋開皇三年以
縣屬熊州十六年改為穀州仁壽四年改名壽安縣貞
觀七年改屬河南府
石墨山在縣西南三里山石如墨可以書
洛水西自福昌縣界流入
少水今名慈澗水出縣北
八關故城在縣東北三十里後魏靈帝中平元年以河
南尹何進為大將軍將五營士屯都亭置函關廣城伊
闕大谷轘轅旋門小平津孟津等八關都尉官理于此
永濟橋在縣西十七里煬帝大業三年置架洛水隋亂
毁廢貞觀八年修造舟為梁長四十丈三尺廣二丈六
尺
澠池縣(畿東至府一百五十里)
本韓地哀侯東徙其地入秦漢以為縣屬弘農郡隋文
帝時屬熊州(今河南府福昌縣是也)十六年改屬穀州顯慶二年
廢穀州縣屬河南府
廣陽山亦名澠池山在縣東北五十五里
穀水南去縣二百步東經秦趙二城俗謂之俱利城
東城在縣四十三里
西城在縣西四十里昔秦趙會於澠池之處
大塢故城在縣北十五里後魏武帝入關使行臺楊騰
出關安撫騰因舊城置大塢鎮
永寧縣(畿東至府二百里)
漢澠池縣之西境後漢晉宋不改後魏文帝于今縣東
四十里置北宜陽縣屬宜陽郡廢帝二年改為熊耳縣
義寧二年置永寧縣屬宜陽郡貞觀元年改屬河南府
二崤山又名嶔崟山在縣北二十八里春秋時秦將襲
鄭蹇叔哭送其子曰晉人禦師必于崤崤有二陵其南
陵夏后臯之墓北陵文王之所避風雨必死是間漢建
安中曹公西討巴漢惡其險更開北山道路多從之路
側有石銘曰晉太康三年弘農太守梁柳修復舊道西
征記崤上不得鳴鼓角鳴則風雨總至自東崤至西崤
三十五里東崤長坂數里峻阜絶澗車不得方軌西崤
全是石坂十二里險絶不異東崤漢馮異破赤眉于崤
底魏龐德破張白騎于兩崤間
熊耳山在縣東北四十五里後漢世祖破赤眉積甲宜
陽縣城西與此山齊按禹貢導洛自熊耳在商州上洛
縣界與此别也
穀陽山在縣西北五十五里漢書地理志穀水出穀陽
山
回谿俗名迴坑在縣東北三十六里馮異與赤眉戰敗
于此璽書勞曰始垂翅于迴溪終奮翼于澠池可謂失
之東隅收之桑榆
新安縣(畿東至府七十里)
本漢舊縣屬弘農郡晉改屬河南郡後魏屬新安郡周
武帝保定三年省新安郡又于今縣理置中州建德六
年省中州又置新安郡隋開皇十六年改置穀州貞觀
元年新安屬河南府
穀水在縣南二里國語曰穀洛鬭壞王宫是也縣城本
名通洛城周武帝將東討令陜州總管尉遲綱築此城
以臨齊境
白超故城一名白超壘一名白超塢在縣西北十五里
壘當大道左右有山道從中出漢末黃巾賊起白超築
此壘以自固東魏修築為城因名白超城
函谷故關在縣東一里漢武帝元鼎三年為楊僕徙關
于新安按秦函谷關在今陜州靈寳縣西南十二里以
其道險隘其形如函故曰函谷項羽坑秦降卒于新安
即此地今縣城之東有南北塞垣楊僕所築
慈澗故鎮在縣東南二十里周武帝保定六年置武德
三年討王世充前軍鎮此太宗以輕騎擊破之充拔鎮
歸于東都
陸渾縣(畿東北至府一百三十里)
本陸渾戎所居春秋時秦晉遷陸渾之戎于伊川至漢
為陸渾縣屬弘農郡後屬河南尹後魏改為伏流縣隋
大業元年省伏流縣移陸渾縣于今理
三塗山在縣西南五十里左傳曰四嶽三塗陽城大室
九州之險
明臯山在縣東北十五里
伊水在縣西南自虢州盧氏縣界流入
伏流城即今縣理城東魏孝靜帝武定二年所築以城
北焦澗水伏流地下西有伏流坂因以為名
河陽縣(望西南至府八十里)
自河陽以下五縣今權隸三城節度
本周司寇蘇忿生之邑後為晉邑在漢為河陽縣屬河
内高齊省入温軹二縣隋開皇十六年分温軹二縣重
置屬懷州武德四年平王世充後割屬河南府
南城在縣西四面臨河即孟津之地亦謂之富平津後
魏使高永樂守河南以備西魏即此也周隋為宫貞觀
置鎮
中潬城東魏孝靜帝元象元年築之仍置河陽關天寳
以前亦于其上置關縣西南十三里古遮馬堤即後魏
爾朱榮殺朝士千三百餘人于此謹按至德中史思明
之來寇也時李光弼已至東都聞思明將至乃移牒留
守及河南尹并留司官坊市居人令悉出避寇空其城
乃率麾下士馬數萬東守河陽三城拒逆賊黨初謂光
弼自洛而西及聞保河陽出其慮外疑懼久之不敢犯
宫闕光弼訓練招集威聲大震賊雖入城憚光弼兵威
南不出百里西不越畿内陜州得修戎備關隘無虞皆
光弼保河陽之力故自乾元以後常置重兵貞元後加
置節度為都城之巨防造浮橋架黃河為之以船為腳竹&KR2460;亙
之晉陽秋云杜元愷造河橋于富平津即此是也船&KR2460;出洪州
温縣(望東南至府一百三十里)
本周畿内司寇蘇公之邑春秋周襄王賜晉文公漢以
為縣屬河内郡隋大業十三年自故温縣移于今所皇
朝建都割屬河南府
濟源縣(望南至府一百二十里)
古軹邑屬魏秦昭王時代魏取軹漢文帝時封薄昭為
軹侯屬河内郡隋開皇十六年分軹縣置濟源縣屬懷
州以濟水所出因名顯慶二年割屬河南府
濟水在縣西北三里平地而出有二源其東源週迴七
百步深不測西源週迴六百八十五步深一丈皆繚之
以周牆源出王屋山海經云王屋之山㶌水出焉郭璞
注云㶌沇水之源尚書禹貢云導沇水東流為濟入于
河溢為滎孔安國注云濟水入河並流十數里而南截
河又並流數里溢為滎澤漢書導沇水東流為泲入于
河軼為滎東出于陶丘北又東至于荷又東北會于汶
又北東入于海顔師古云沇水流而為濟截河又為滎
澤陶丘在曹州定陶西南荷即菏澤過荷澤又與汶水
會北折而東入于海也按沇水出今王屋縣王屋山東
流至濟源縣而名濟水滎澤在今鄭州滎澤縣定陶今
曹州濟陰縣也菏澤在今兗州魚臺縣汶水出今兗州
萊蕪縣然濟水因王莽末旱渠涸不復截河南過今東
平濟南淄川北海界中有水源入于海謂之清河實菏
澤汶水合流亦曰濟河蓋因舊名非本濟水也而水經
是和帝以後所撰乃言濟水南過滎澤至于乘氏等縣
一依禹貢舊道斯不詳之甚也酈道元又從而注之尤
為紕繆矣
百尺溝在縣東北六里引濟水溉灌仁壽三年置初分
功人穿十丈故名百尺溝
河清縣(畿南至府六十里)
本漢軹縣地縣西有柏崖故城即東魏將侯景所築武
德初于城東置大基縣八年省咸亨四年重置先天元
年以犯玄宗廟諱改名河清
汜水縣(望西南至府一百八十里)
古東虢國鄭之制邑漢之成臯縣一名虎牢穆天子傳
曰天子獵于鄭圃有獸在葭中七萃之士擒之以獻天
子命畜之東虢因曰虎牢漢楚之際項羽使海春侯曹
咎守此漢王破之咎自殺至宋武帝北平關洛置司州
刺史理虎牢魏使奚斤攻宋司州刺史毛德祖經二十
日不剋城中傷者無血知其乏水潛作地道其穴猶存
隋開皇十八年改成臯為氾水縣大業十三年陷于王
世充武德四年討平充復于縣理置鄭州貞觀七年移
鄭州于營城以縣屬焉顯慶二年改屬河南府垂拱四
年改名廣武縣神龍元年復為氾水開元二十九年自
虎牢城移于今理
黃河自鞏縣流入
氾水出縣東南三十二里浮戲山經虎牢城東漢破曹
咎于此
成臯故關在縣東南二里
旋門關在縣西南十里即八關之一
汴口去縣五十里今屬河陰
坂渚在縣東北三十五里初竇建德衆數十萬自于坂
渚結陣南屬鵲山以臨氾水太宗帥輕騎擊之賊衆大
潰建德竄于牛口渚將軍白士讓生獲之先是童謠云
豆入牛口勢不得久果敗于此牛口渚與坂渚邐迤相
接
等慈寺在縣東七里王師既破建德詔于戰所起寺立
碑紀功焉令顔師古為碑文
元和郡縣志卷六
