元和郡縣志卷十九
唐李吉甫撰
河東道(六)
潞州(上黨大都督府)
(開元戶六萬四千二百七十六元和戶一萬七千八百)(鄉一百三十三鄉一百二十)
今為澤潞節度使理所(管潞州澤州邢州洛州礠州礠邢洛本河北道今)
(隸澤潞節度使管内百管縣三十七都管戶二萬六千二四十三)
禹貢冀州之域殷時為黎國春秋時屬晉又兼有潞子
之國潞子嬰兒為晉所滅戰國時屬韓别為都以其遠
韓近趙至趙孝成王時馮亭以上黨降趙復為趙地秦
為上黨郡地後漢末董卓作亂移理壺關城即今州理
是也周武帝建德七年于襄垣縣置潞州上黨郡屬焉
隋開皇十年罷郡自襄垣縣復移潞州于壺關即今州
是也州得名因潞子之國武德元年又于襄垣縣置韓
州貞觀十七年廢開元七年以玄宗歷試嘗在此州置
大都督府
州境(東西二百九十三里南北三百三十六里)
八到(西南至上都一千三百三十里南至東都四百七十里)
(東取穴陘嶺路至相州三百五十里東南至澤州一百八十七里)
(西至晉州三百九十里里西北至沁州二百一十)
(北至儀州三百一十里里東北至洺州四百五十)
貢賦(開元貢賦)(人參麻墨布)
管縣十
上黨長子屯留潞城壺關黎城
銅鞮鄉襄垣涉
上黨縣(望郭下)
(開元戶一萬一千三百八十三)(鄉二十二)
本漢壺關縣也隋開皇中分壺關置上黨縣屬潞州釋
名曰黨所也在于山上其所最高故曰上黨
雞鳴山一曰火山在縣東南七十六里
濁漳水在縣西南二十二里
州城漢壺關縣也上黨記曰曹公之圍壺關起土山于
城西北角穿地道于城西内築界城以遮之
五龍祠在縣東南二十里五龍山上慕容永所立以祭
五方神
馮亭墓在縣西五里
長子縣(緊東北至州五十二里)
(開元戶二萬二百六十六)(鄉三十二)
漢舊縣本春秋時地名左傳曰晉人執衛石買于長子
是也慕容永僭號于此稱西燕為慕容垂所滅隋開皇
九年移寄氏縣理此屬潞州十八年改寄氏為長子縣
發鳩山在縣西南六十五里濁漳水出焉
羊頭山在縣東五十六里後漢安帝時羌寇河東以任
尚為御史擊破于羊頭山謂此也
神農城後魏風土記曰神農城在羊頭山上山下有神
農泉即神農得嘉榖之所
武訖嶺在縣南四十五里風土記曰秦趙戰于長平趙
軍敗退秦將白起逐至此名曰武訖嶺
屯留縣(上東南至州六十四里)
(開元戶八千一百六十六)(鄉十七)
本晉邑春秋曰晉人執衞行人孫蒯于屯留是也漢以
為縣屬上黨郡高齊省隋開皇十六年重置屬潞州
絳水出縣西南方山去縣八十四里
潞城縣(上南至州四十里)
(開元戶七千四百六十四)(鄉十六)
本漢潞縣屬上黨郡即春秋時赤狄潞子嬰兒國也晉
滅之後魏太武帝改潞縣為刈陵縣屬襄垣郡隋開皇
十六年于此置潞城縣屬潞州
黃阜山在縣西北二十五里劉聰將綦毋劌敗晉將崔
恕于黃阜
漳水一名潞水在縣北闞駰曰潞水在縣北為冀州浸
即漳水也按王猛與慕容評相禦于潞川評鬻水與軍
人絹疋水二石則此無他大川可以為浸所有惟漳水
耳故土俗尚謂濁漳為潞水也
武王塢在縣西北四十里塢東有後魏天柱大將軍爾
朱榮碑文曰建義元年東討逆賊鎮豎葛榮軍次上黨
武王祠東有二狡兔從賊方而來天柱彎弓祝之曰中
則擒葛榮不中則否應弦而殪遂擒榮
壺關縣(上西北至州三十里)
本漢縣也屬上黨郡山形似壺于此置關故名壺關隋
開皇十六年分壺關置上黨縣大業二年省壺關併入
上黨武德四年重置
羊腸坂在縣東南一百六里沾水出焉
漢壺關三老令狐茂墓在縣東北一十九里上書明戾
太子冤者
曹公壘在縣東南一百二里曹公攻高幹所築
黎城縣(中西南至州一百二十里)
古黎國春秋曰晉荀林父滅潞立黎侯而還今縣東十
八里黎侯城是也漢為潞縣之地後魏太武改潞縣為
刈陵縣隋開皇十八年改刈陵為黎城縣武德初屬韓
州貞觀十七年廢韓州屬潞州
古壺關在縣東二十五里春秋齊國夏伐晉取八邑有
盂口盂口即壺口也聲相近故有二名
清漳水在縣東北五十里
濁漳水在縣西北五十六里
馮奉世墓及馮昭儀墓在縣東二里
銅鞮縣(上東至州一百五十里)
本晉大夫羊舌赤邑時號赤曰銅鞮伯華漢以為縣屬
上黨郡隋開皇十六年改屬沁州大業二年省沁州復
屬潞州武德六年屬韓州貞觀十七年廢韓州復隸潞
州
石梯山在縣西三十里
閼與城在縣西北二十里史記曰秦昭襄王攻趙閼與
趙奢曰其險狹譬如兩鼠鬭于穴中將勇者勝遂破秦
軍解閼與之圍
晉銅鞮宮在縣東十五里子產曰今銅鞮之宫數里
斷梁城在縣東北三十里下臨深壑東西北三面阻澗
廣袤二里俗謂之斷梁城
叔向墓在縣東十八里
鄉縣(中東至州一百七十里)
本漢湼氏地屬上黨郡晉始為武鄉縣屬樂平郡石氏
分上黨置武鄉郡縣屬焉隋開皇初廢郡縣屬潞州晉
縣原有武字後草創失其舊名
秃頂山在縣西北九十三里
石臼嶺在縣北六十五里
護甲水在縣西北八十里
襄垣縣(上南至州九十三里)
本漢舊縣屬上黨郡趙襄子所築因以為名後魏孝莊
帝改為襄垣郡隋開皇十六年改襄垣縣置韓州縣屬
焉貞觀十七年廢州縣屬潞州
鹿臺山在縣南二十里
湼水在縣西北六十里
濁漳水在縣南二十一里
天井關在縣東南四十里置在天井谷内深邃似井因
以為名魏武初遷鄴于此置關周建德六年廢
涉縣(上南至州一百八十里)
本漢舊縣屬魏郡因涉河水為名晉屬廣平郡後省隋
開皇十年于故涉城重置涉縣屬礠州十六年改屬韓
州貞觀十七年廢韓州縣屬潞州
清漳水一名涉河在縣南一里
澤州(高平上)
(開元戶二萬二千二百三十五元和戶三千五百二十七)(鄉五十九鄉五十)
禹貢冀州之域春秋時屬晉戰國時屬韓魏後屬趙秦
使白起破趙于長平即今州北高平縣西北二十一里
長平故城是也秦并天下今州即上黨郡地漢為上黨
郡高都縣之地也後魏道武帝置建興郡孝莊帝改置
建州周改建州為澤州蓋取濩澤為名也(濩烏怕反)
州境(東西二百九十里南北一百五十里)
八到(西南至上都一千一百四十里西南至東都二百八十里)
(東踰山至衞州四百一十里西至絳州四百四十里)
(北至潞州一百四十九里十里北至太原府大路六百一)
貢賦(開元貢賦)(白石英布麻)(人參)
(元和貢)(白石英五十斤)(野雞九十隻)
管縣六
晉城高平陵川沁水陽城端氏
晉城縣(上郭下)
本漢高都縣屬上黨郡隋開皇三年改屬澤州十八年
改為丹川縣因縣東丹水為名貞觀三年改置晉城縣
太行山在縣南四十里禹貢曰太行恒山至于碣石注
曰二山連延東北接碣石
丹水在縣北十二里司馬山俗傳秦坑趙衆流血丹川
故名丹水斯為不經也
天井故關一名太行關在縣南四十五里太行山上
高平縣(上南至州八十里)
本漢泫氏縣屬上黨郡在泫水之上故以為名後漢改
為玄氏屬建興郡高齊文宣帝省玄氏縣自長平高城
移高平縣理之仍改高平縣屬高都郡隋開皇三年改
屬澤州
頭顱山一名白起臺在縣西五里秦坑趙衆收頭顱築
此臺
米山在縣東十里趙將廉頗積糧此山因名
涇水在縣西北三十六里
長平故城在縣西二十一里白起破趙四十萬衆于此
盡殺之
長平關在縣北五十一里
陵川縣(中西至州一百四十里)
本漢泫氏縣地隋開皇十六年于此置陵川縣因川為
名屬澤州
太行山在縣西南百里
沁水縣(中東南至州二百里)
本漢端氏縣地後魏孝莊帝于此置太寧郡及東永安
縣高齊省郡而縣存隋開皇十八年改為沁水縣
沁水在縣東北五十二里
古王離城在縣東北五十里秦時王離擊趙所築四面
絶險
陽城縣(中東至州一百一十里)
本漢濩澤縣屬河東郡因濩澤為名也隋改屬澤州天
寶元年改為陽城縣
析城在縣西南七十五里
濩澤在縣西北十二里墨子曰舜漁于濩澤
端氏縣(中南至州一百里)
本漢舊縣也史記曰趙成侯十六年與韓魏分晉封晉
君于端氏肅侯元年奪晉君端氏徙處屯留漢以為縣
屬河東郡晉屬平陽郡後魏屬安平郡隋開皇三年罷
郡屬澤州
石門山在縣西南四十一里
沁水在縣南一里
邢州(鉅鹿上)
(開元戶五萬八千八百二十元和戶三千六百九十二)(鄉一百二十鄉三十三)
禹貢冀州之域亦古邢侯之國邢侯為紂三公以忠諫
被誅周成王封周公旦子為邢侯後為狄所滅齊桓公
遷邢于夷儀按故邢國今州城内西南隅小城是也夷
儀今龍崗縣界夷儀城是也春秋時屬晉後三家分晉
屬趙秦兼天下于此置信都縣屬鉅鹿郡項羽改曰襄
國蓋以趙襄子諡名也趙歇為趙王張耳為常山王並
理信都襄國今州理龍岡城是也前趙嘉平元年石勒
屯兵許昌張賓說勒曰觀王彌有王青州之心遲迴未
發者懼明公踵其後也明公獨無并州之思乎勒從之
遂長驅至鄴攻晉北中郎將于三臺張賓又進曰三臺
險固攻守未易卒下王彭祖劉越石大敵也宜及其未
至密規進據牢城掃定并薊桓文之業可濟也邯鄲襄
國趙之舊都依山憑險形勝之國可擇此二邑而都之
王業可圖也勒于是進據襄國王浚遣兵五萬人來討
勒勒欲挑戰張賓諫曰夫用兵當以已所便擊彼所不
便今段末柸強悍且宜示之以弱鑿北壘為突門二十
餘道伏精卒候賊列守未定出其不意擂鼓奮勇直衝
柸帳柸卒既奔則彭祖可指辰而定也勒從其計遂生
擒末柸永嘉六年勒僭號遂定都焉至季龍徙都鄴為
襄國郡石氏既滅罷之後魏復為襄國縣隋開皇三年
以襄國縣屬洺州九年改為龍岡縣十六年割龍岡等
三縣置邢州以邢國為名也大業三年改為襄國郡武
德元年改為邢州置總管二年陷竇建德四年討平之
又為劉黑闥所陷五年擒之依舊為邢州
州境(東西二百八十二里南北一百三十六里)
八到(西至上都一千九百里里西南至東都八百四十)
(東至貝州二百三十里里東南至洺州一百二十)
(西踰山至儀州二百三十五里東北至趙州一百九十里)
貢賦(開元貢賦)(文石獅子綿絹)(絲布)
管縣九
龍岡堯山鉅鹿沙河平鄉南河
任内丘青山
龍岡縣(上郭下)
古邢國也秦以為信都項羽更名曰襄國漢因不改石
勒僭號據之勒未立前襄國有讖曰古在左月在右讓
亡言或入口識者以為胡有襄國也周武帝改為襄國
郡隋開皇三年罷郡縣屬洺州九年改為龍岡縣以西
北有龍岡因名之十六年于此置邢州龍岡縣屬焉皇
朝因之
土山在縣東百五十步昔冉閔攻石祇于襄國為土山
地道于此
石井岡一名龍岡在縣西北七里岡上有井大如車輪
石勒時天旱沙門佛圖澄于此握得一死龍長尺餘漬
之以水良久乃蘇雨遂大降因名龍岡
夷儀嶺在縣西百五十七里
夷儀故城在縣西四十里今俗謂之隨宜城蓋語訛也
石勒墓在縣南十五里
堯山縣(上西南至州八十里)
本曰柏人春秋時晉邑戰國時屬趙秦滅趙屬鉅鹿郡
漢高祖八年從平城過趙趙相貫高壁人厠上要之上
心動問縣名何曰柏人上曰柏人者迫于人也不宿去
後魏改人為仁隋開皇三年罷鉅鹿郡屬趙州大業三
年改屬邢州天寶元年改為堯山縣
泫水在縣西一里俗亦名曰脂溝
柏人故城在縣西北十二里
張耳臺在縣西北十二里
鉅鹿縣(上西至州一百一十九里)
本漢南欒縣地隋開皇六年于此置鉅鹿縣屬趙州取
漢鉅鹿縣之名也武德元年于此置起州又立白起縣
二年陷竇建德四年討平罷起州以縣屬趙州貞觀元
年改屬邢州
大陸澤一名鉅鹿在縣西北五里禹貢曰恒衛既從大
陸既作按澤東西二十里南北三十里葭蘆茭蓮魚蟹
之𩔖充牣其中澤畔又有鹹泉煮而成鹽百姓資之
沙河縣(上北至州三十五里)
本漢襄國縣地隋開皇九年改襄國為龍岡縣十六年
分龍岡于此置沙河縣以沙河在縣南五里因以為名
黑山在縣西四十里出鐵
磬口山在縣西南九十八里漢魏時舊鐵官也
平鄉縣(上西至州九十里)
本春秋時邢國後為趙地始皇滅趙以為鉅鹿郡亦大
稱也張耳與趙王歇走入鉅鹿城王離圍之即此地也
後魏自平鄉故城移平鄉縣于此理之屬廣平郡隋開
皇三年屬洺州十六年改屬邢州
濁漳水今俗名柳河在縣西南十里
落漢水在縣西南十八里
沙丘臺在縣東北二十里殷紂所築趙李兑圍武靈王
于沙丘宮王探雀鷇食之而死秦始皇東巡回死于沙
丘
南和縣(緊西南至州三十八里)
本漢舊縣屬廣平國後漢屬鉅鹿郡石趙屬襄國郡周
屬南和郡隋開皇三年屬洺州十六年改屬邢州
鴛鴦水經縣北五里
張賓墓在縣西十二里石勒軍師號曰右侯
任縣(上西南至州三十八里)
本漢張縣地在今縣西南渚陽城是也後漢省趙于此
置苑縣石氏滅廢隋開皇十六年于此置任縣屬邢州
大業三年省武德四年重置
張城一名渚陽城在縣西南二十七里漢張縣也石勒
傳晉將玉浚遣石季龍盟就六眷于渚陽謂此也
内丘縣(上南至州五十八里)
古邢國地在漢為中丘縣屬常山郡晉于此立中丘郡
石趙改為趙安縣後魏孝文帝復立中丘縣隋室諱忠
改為内丘開皇三年屬趙州大業二年改屬邢州
鵲山在縣西三十六里昔扁鵲將虢太子遊此山採藥
因名
青山縣(中東南至州五十里)
本漢中丘縣地隋開皇十六年于此置青山縣屬邢州
縣界有青山因名大業二年省縣屬龍騰府武德元年
析龍岡内丘兩縣重置屬邢州
黑山一名青山在縣西二十里幽深險絶為逋逃之藪
以周太祖諱黑因改黑山為青山縣取名焉
雷公山在縣西南八里漢末黑山羣盜張飛燕等不立
君長直以名號為稱多髯者謂之羝公大聲者謂之雷
公時有雷公賊保此因以為名
洺州(廣平望)
(開元戶七萬七千一百五十案元和戶鄉數𫝊寫缺)(鄉一百四十六)
禹貢冀州之域春秋時赤狄之地後屬晉荀林父敗赤
狄于曲梁按曲梁即今州理地也七國時屬趙趙敬侯
始都邯鄲至幽王遷為秦所滅秦兼天下是為邯鄲郡
漢武帝置平干國宣帝改曰廣平自漢至晉或為國或
為郡永嘉末石勒據有其地石氏滅又屬慕容雋至子
暐滅又屬苻堅後慕容垂得山東其地復屬焉周武帝
建德六年于郡置洺州以水為名隋大業三年罷州為
永安郡武德元年又改為洺州兼置總管二年陷于竇
建德四年討平又為建德舊將劉黑闥所陷尋討平之
六年罷總管復為洺州
州境(東西一百九十七里南北一百一十二里)
八到(西南至上都一千六百二十里西南至東都七百六十里)
(東南至魏州一百六十四里四里正西微北至儀州三百六十)
(東北至貝州二百二十里西北至邢州一百二十里)
貢賦(開元貢賦)(平紬絹縑綿)(纊)
管縣八
永年雞澤洺水肥鄉清漳曲周
臨洺平恩
永年縣(望郭下)
本漢曲梁縣屬廣平國後漢屬鉅鹿郡高齊文宣帝省
曲梁置廣平縣隋開皇三年罷郡屬洺州仁夀元年改
廣平為永年避煬帝諱也
洺水在縣南三里
雞澤在縣西南十里左傳諸侯同盟于雞澤今其澤魚
鼈菱芡州境所資
廉頗臺在州城南十里十六國春秋冉閔遇慕容恪于
廉臺十戰皆敗
皇家平劉黑闥壘在縣西南十里洺水南貞觀四年于
壘東置昭福寺碑岑文本撰
雞澤縣(上西南至州五十里)
本漢廣平縣地隋開皇十六年于廣平城置雞澤縣大
業三年省武德四年重置
洺漳二水在縣東南二十五里合流東入平鄉縣界
洺水縣(上西至州五十里)
本漢斥漳縣屬廣平國漳水經其城其地斥鹵故曰斥
漳隋開皇六年以縣西近洺河改為洺水屬洺州
衛漳故瀆俗名阿難渠在縣西二百步蓋魏將李阿難
所導故名
黃塘坡在縣西北十五里晉龍驤將軍劉牢之救苻丕
追慕容垂大軍于黃塘泉即此坡也
肥鄉縣(上西北至州四十五里)
本春秋時晉地七國時屬趙今縣即漢邯鄲縣地魏黃
初二年分邯鄲列人等縣立肥鄉屬廣平郡後魏省入
臨漳隋開皇十年又置屬礠州十六年割屬洺州
肥鄉故城在縣西二十二里
平原君墓在縣東南七里
清漳縣(上西北至州七十里)
本漢列人縣地按列人縣故城在今肥鄉界隋開皇十
六年于此置清漳縣南濱漳水因以為名屬洺州
曲周縣(上西南至州八十里)
本漢舊縣屬廣平國酈商為曲周侯後漢屬鉅鹿郡魏
屬魏郡後魏宣武帝改置曲安縣屬廣平郡高齊省隋
開皇六年復置屬洺州大業二年省武德四年于曲周
故城重置
漳水在縣西二十九里
阿難枯渠在縣南十四里
臨洺縣(緊東南至州五十里)
本漢易陽縣地屬趙國後魏省入邯鄲縣隋開皇十年
移邯鄲縣理陟鄉城城在今邯鄲縣界仍于北中府城
别置臨洺縣北濱洺水因以為名屬礠州大業三年割
屬洺州
狗山在縣西十里山頂石上有狗跡因名武德五年太
宗親總戎討劉黑闥于此立營
平恩縣(上西至州八十三里)
本漢舊縣也屬魏郡宣帝以許廣漢為平恩侯魏省尋
復置隋開皇三年罷屬洺州
康臺澤在縣東五里
礠州(滏陽上)
(元和戶一千四十故鄉一十三戶鄉與貢賦案此州置自永泰不載開元)
本漢魏郡武安縣之地周武帝于此置滏陽縣及成安
郡隋開皇十年廢郡于縣置礠州以縣西九十里有礠
山出礠石因取為名大業二年廢以縣屬相州皇朝永
泰元年重置以河東有慈州故此加石也
州境(東西一百七里五里南北一百一十)
八到(西南至上都一千五百四十里西南至東都六百四十五里)
(南至相州六十五里里西至潞州三百四十)
(正北微東至洛州三百十里)
貢賦(元和貢賦)(紗綿)(鳳翮席絹)
管縣四
滏陽邯鄲昭義武安
滏陽縣(望郭下)
本漢武安縣之地魏黃初三年分武安立臨水縣屬廣
平郡以城臨滏水故曰臨水以城在滏水之陽亦曰滏
陽周武帝于此别置滏陽縣屬成安郡隋開皇三年廢
郡縣屬相州十年于此置礠州滏陽屬焉大業二年廢
磁州縣屬相州永泰元年重立礠州縣又割屬
鼓山一名滏山在縣西北四十五里滏水出焉泉源奮
涌若滏水之湯故以滏口名之入陘第四曰滏口陘山
嶺高深實為險阨
石季龍墓在縣西南十四里
佛圖澄墓在縣西南十七里
高齊神武陵在縣南三里
邯鄲縣(上南至州七十里)
本衛地也後屬晉七國時為趙都趙敬侯自立晉陽始
都邯鄲至幽王遷降秦遂滅趙以為邯鄲郡邯山名也
單盡也城郭從邑故單字加邑魏以為縣屬廣平郡隋
開皇十年置礠州邯鄲縣屬焉大業二年廢礠州縣屬
洺州永泰元年重立礠州縣還割屬
邯山在縣東南五里
叢臺在縣城内東北隅
洪波臺在縣西北五里
趙簡子墓在縣西南十二里
公孫杵臼程嬰墓在縣西十五里
趙奢墓在縣西北七里
樂毅墓在縣西南十八里
藺相如墓在縣西南二十三里
昭義縣(上東南至州四十里)
魏黃初三年于今滏陽縣置臨水縣北齊天保元年移
理松釡周武帝建德六年廢永泰元年再置仍改名昭
義
武安縣(上東南至州九十里)
本七國時趙地趙將李牧封武安君即今縣也漢屬魏
郡魏屬廣平郡隋開皇三年屬相州十年割屬礠州大
業二年礠州廢割屬洺州後置礠州又分隸焉
閼與山在縣西南五十里趙奢拒秦軍閼與即此山也
洛水西北去縣八十三里
武安故城在縣西南五里六國時趙邑也趙奢之救閼
與秦軍鼓譟武安屋瓦皆動即此城也
元和郡縣志卷十九
