授經圖義例卷十五
明朱睦㮮撰
諸儒傳略
左丘明魯人受春秋於孔子作傳授魯申申授吳起起
授子期期授鐸椒椒授虞卿虞卿作抄撮九卷授荀卿
荀卿授張蒼及賈誼張敞劉公子皆修左氏春秋傳誼
為左氏傳訓故授趙人貫公為河間獻王博士貫公授
子長卿為蕩隂令長卿授張禹禹授尹更始更始授子
咸及翟方進胡常常授黎陽賈護哀帝時待詔為郎授
蒼梧陳欽至將軍劉歆從尹咸及翟方進受繇是言左
氏者本之賈護劉歆
吳起衛人從魯申受春秋左氏傳事魏文侯文侯以起
善用兵廉平能得士心乃以為西河守以拒秦韓文侯
既卒起事其子武侯武侯浮西河而下中流顧謂起曰
美哉山水之固此魏國之寳也起對曰在德不在險昔
三苗氏左洞庭右彭蠡德義不修禹滅之夏桀之居左
河濟右泰華伊闕在其南羊腸在其北修政不仁湯放
之殷紂之國左孟門右太行常山在其北大河經其南
修政不德武王殺之繇此觀之在德不在險若君不修
德舟中之人盡為敵國也武侯曰善及公叔為相欲害
吳起乃譖於武侯起懼而之楚楚之貴戚忌其能乘楚
亂射殺之子期亦𫝊家學鐸椒楚人受春秋於吳期為
楚威王傅以王不能盡觀春秋采取成敗卒四十章為
鐸氏微
虞卿不知何許人從鐸椒受左氏春秋為趙上卿以魏
齊之故不重萬戶侯卿相之印與魏齊間行卒去趙困
於梁不得意乃著書上采春秋下觀近世曰節義稱號
揣摩政謀凡八篇以刺譏國家得失世傳為虞氏春秋
張蒼陽武人受學荀卿秦時為御史主柱下方書漢興
蒼為常山守復徙代相臧荼反蒼以擊荼有功封北平
侯更為列侯明習天下圖書計籍又善算律歷故令蒼
以列侯居相府領主郡國上計者累遷御史大夫年百
餘歲卒
賈誼雒陽人受左氏學於荀卿年十八能屬文稱於郡
中文帝召為博士誼以漢興二十餘年天下和洽宜當
改正朔易服色定官名興禮樂迺草具其儀法奏之文
帝議以誼任公卿之位絳灌東陽侯馮敬之屬毁之出
為長沙王太傅後歲餘復拜誼為梁懷王太傅懷王文
帝少子愛而好書故令誼傅之梁王墜馬死誼自傷為
傅無狀歲餘亦死武帝初舉賈誼之孫二人為郡守賈
嘉最好學世其家
翟方進字子威汝南上蔡人少入京從博士尹更始受
春秋左氏傳復從劉歆講授積十餘年經學明習徒衆
日廣以射策甲科為郎二三歲舉明經遷議郎是時宿
儒有清河胡常與方進同經常為先進名譽出方進下
心害其能論議不右方進方進知之候伺常大都授時
遣門下諸生至常所問大義疑難因記其說如是者久
之常知方進宗讓已内不自得其後居士大夫之間未
嘗不備述方進遂相親友河平中轉博士累遷御史大
夫會丞相缺羣臣多舉方進帝亦器其能遂擢為相封
高陵侯居九歲以災異賜冊自裁天子親臨禮賜異於
他相故諡曰恭侯子宣亦明經篤行為南郡太守
鄭興字少贛河南開封人從博士金子嚴為左氏春秋
天鳳中又將門人從劉歆講大義歆美興才使撰條例
章句訓詁及校三統歷建武六年以杜林薦徵為太中
大夫數言事依經守義文章温雅坐奉使買奴婢左轉
蓮勺令復以事免世言左氏者多祖興而賈逵亦善說
春秋故左氏有鄭賈之學興去蓮勺遂不復仕客授閿
鄉三公連辟不肯應卒於家子衆自有傳
孔奮字君魚扶風茂陵人少從劉歆受春秋左氏傳歆
稱之謂門人曰吾已從君魚受道矣光武時奮為武都
太守為政明斷甄善疾非見有美德愛之如親其無行
者忿之如讐郡中稱為清平弟竒游學洛陽奮以竒經
明當仕乃上病去官守約鄉閭卒於家竒博通經典作
春秋左氏删奮子嘉官至城門校尉作左氏說云
陳元字長孫蒼梧廣信人父欽習左氏春秋事黎陽賈
護與劉歆同時而别自名家元受父業為之訓詁銳精
覃思至不與鄉里通以父任為郎建武初元與桓譚杜
林鄭興俱為學者所宗及立左氏學選博士四人元為
第一後辟司空李通府又辟司徒歐陽歙府數陳當世
便事帝不能用以病免
公羊高齊人受春秋於卜子夏傳其子平平傳其子地
地傳其子敢敢傳其子壽至漢景帝時乃與弟子董仲
舒胡母子都著以竹帛仲舒以公羊顯於朝四傳而至
何休作解詁其學遂大行
胡母生字子都齊人傳公羊春秋為景帝博士與仲舒
同業以老歸教授齊之言春秋者多宗事之授東平嬴
公廣川段仲嬴公為昭帝諫大夫授東海孟卿卿授魯
人眭孟孟授東海嚴彭祖魯人顔安樂彭祖為春秋嚴
氏學安樂為春秋顔氏學孟卿自有傳
董仲舒廣川人從公羊夀受春秋漢景帝時為博士下
帷講誦弟子傳以久次相受業或莫見其面蓋三年仲
舒不觀於舍園其精如此武帝即位出為江都相中廢
為中大夫仲舒為人廉直是時公孫弘治春秋不如仲
舒而疾之言於帝使相膠西王膠西王素聞仲舒有行
亦善待之仲舒恐久獲罪疾免家居不治産業修學著
書為事故漢興五世之間惟仲舒名為明於春秋仲舒
弟子蘭陵褚大廣川殷忠温吕步舒大至梁相步舒至
長史弟子通者至於命大夫為郎謁者掌故者以百數
而仲舒子及孫皆以學至大官
公孫弘字季少齊菑川國薛縣人家貧牧豕海上年四十
餘始受春秋於胡母生養後母孝謹建元元年徵以賢
良為博士使匈奴還報不合上意以病免元光五年復
以文學徵弘讓謝國人固推弘及對策天子擢弘第一
召入見状貌甚麗拜為博士待詔金馬門每朝會議開
陳其端令人主自擇不肯面折庭爭上以其行敦厚辯
論有餘習文法吏事而又緣飾以儒術二歲中至左内
史元朔三年代張歐為御史大夫五年為丞相年八十
終於位自弘以春秋白衣為天子三公封以平津侯天
下之學士靡然鄉風矣
吾丘夀王字子贛趙人年少以善格五召待詔詔使從
中大夫董仲舒受春秋高材通明遷侍中中郎坐法免
會東郡盜賊起拜壽王為東郡都尉後徵入為光禄大
夫侍中丞相公孫弘奏禁民挾弓弩上下其議壽王對
曰愚聞聖王合時以明教未聞弓矢之為禁也且為禁
者為盜賊之以攻奪也攻奪之罪重誅不避也臣恐邪
人挾之而吏不能止良民以自備而抵法是擅賊威而
奪民救也竊以為無益於禁姦而廢先王之典使學者
不得習行其禮大不便上以難丞相弘弘詘服焉及汾
隂得寳鼎上問夀王夀王對上善之賜夀王黃金十斤
後坐事誅
貢禹字少翁琅邪人師事嬴公以明經潔行著聞宣帝
時舉賢良為河南令歲餘以職事為府官所責免冠謝
禹曰冠一免安復可冠也遂去官元帝即位徵禹為諫
大夫數虛已問以政事是年饑禹奏切直帝善其忠拜
光禄大夫後乞骸骨詔褒荅遷御史大夫禹又奏罷郡
國園廟定漢宗廟迭毁禮禹卒後帝追思竟下詔行其
議
眭弘字孟魯國蕃人以字行從孟卿受春秋以明經為
議郎至符節令昭帝元鳳三年春萊蕪山南匈匈有數
千人聲民視之有大石自立上林苑中柳樹斷枯卧地
亦自立孟推春秋災異之義使友人内官長賜上書言
事時昭帝幼霍光惡之下其書廷尉奏賜孟妄言惑衆
皆伏誅後五年宣帝即位徵孟子為郎疏廣字仲翁東
海蘭陵人受孟卿春秋家居教授徵為博士地節三年
立皇太子廣為少傅居數月徙太傅廣兄子受亦以賢
良舉為太子家令好禮恭謹敏而有辭拜少傅太子每
朝太傅在前少傅在後父子并為師傅朝廷以為榮在
位五歲皇太子年十二通論語孝經廣謂受曰吾聞知
足不辱知止不殆即日父子俱以病乞歸詔賜黃金二
十斤皇太子贈以五十斤廣既歸鄉里日令家供具請
族人故舊與相娛樂不置田宅或勸廣廣曰吾豈老誖
不念子孫哉顧自有舊田廬子孫勤力足供衣食今復
增益但教子孫怠惰耳賢而多財則損其志愚而多財
則益其過於是族人悦服後廣受皆以夀終
何休字邵公任城樊人休為人質樸訥口而雅有心思
精研六經世儒無及者以列卿子召拜郎中非其好也
辭病而去不仕州郡進退必以禮坐陳蕃黨錮作春秋
公羊解詁覃思不闚門十有七年妙得公羊本意與其
師博士羊弼追述李育以難二傳作公羊墨守左氏膏
肓榖梁廢疾黨錮解又辟司徒府羣公表休道術深明
宜侍帷幄乃拜議郎屢陳忠言遷諫大夫卒年五十四
嚴彭祖字公子東海下邳人與顔安樂俱事眭孟孟弟
子百餘人惟彭祖安樂為明質問疑義各持所見孟曰
春秋之意在二子矣孟死彭祖安樂各專門教授繇是
公羊春秋有顔嚴之學彭祖為宣帝博士至河南太守
以高第入為左馮翊遷太子太傅廉直不事權貴或說
曰天時不勝人事君以不修小節曲禮亡貴人左右之
助經誼雖高不至宰相願少自勉強彭祖曰凡通經術
固當修行先王之道何可委曲從俗苟求富貴乎彭祖
竟以太𫝊官終授琅邪王中中為元帝少府家世𫝊業
中授同郡公孫文東門雲雲為荆州刺史文東平太傅
顔安樂字公孫魯國薛人眭孟姊子家貧為學精力官
至齊郡太守丞安樂授淮陽冷豐次君淄川任公公為
少府豐淄川太守繇是顔氏有冷任之學始貢禹事嬴
公成於眭孟至御史大夫疏廣事孟卿至太子太傅廣
授琅邪筦路路為御史中丞禹授潁川堂溪惠惠授泰
山冥都都為丞相史都與路又事顔安樂故顔氏復有
筦冥之學路授孫寳為大司農豐授馬宫琅邪左咸咸
為郡守徒衆尤盛官至大司徒
丁恭字子然山陽東緡人習公羊嚴氏春秋恭學義精
明教授常數百人州郡請召不應建武初為諫議大夫
博士封關内侯十一年遷少府世稱大儒後拜侍中祭
酒騎都尉卒於官
孫寳字子嚴潁川鄢陵人從筦路受春秋初為郡吏御
史大夫張忠薦寳經明質直宜侍近臣為議郎遷諫大
夫會益州蠻夷犯法巴蜀不寧詔以寳為廣漢太守蠻
夷既輯徵為京兆尹平帝立寳為大司農越嶲郡上黃
龍游江中廷臣咸稱莽功德比周公宜告祠宗廟寳曰
周公上聖召公大賢尚猶有不相說著之經典兩不相
損今風雨未時百姓不足每有一事羣臣同聲得無非
其美者時大臣皆失色侍中奉車騎都尉甄邯即時承
制罷議未幾寳坐事免建武中錄舊德以寳孫伉為都
長
鍾興字次文汝南汝陽人少從丁恭受嚴氏春秋恭薦
興學行高明光武召見問以經義應對甚明帝善之拜
郎中稍遷左中郎將詔令定春秋章句去其重複以授
皇太子又使宗室諸侯從興受章句封關内侯興自以
無功不敢受爵帝曰先生教訓太子及諸王侯非大功
耶興曰臣師丁恭於是復封恭而興固辭不受爵卒於
官
樓望字次子陳留雍丘人少從丁恭習嚴氏春秋操節
清白有稱鄉閭建武中趙節王栩聞其高名遣使齎玉
帛請以為師望不受後仕功曹永平初為侍中越騎校
尉入講省内累遷左中郎將教授不倦世稱儒宗
樊鯈字長魚南陽湖陽人宏之子從侍中丁恭受春秋
謹約有父風事後母至孝永平元年拜長水校尉以決
獄見知於明帝嘗刪定嚴氏春秋章句世號樊侯學教
授門徒前後三千餘人弟子潁川李修九江夏勤皆為
三公勤字伯宗為京宛二縣令廬陵太守所在有理能
稱安帝時至司徒
承宫字少子琅邪姑幕人受春秋於丁恭勤學不倦永
平中徵詣公車拜博士遷左中郎將數陳時政論議切
慤朝臣憚其節仕至侍中祭酒
馬宫字游卿東海戚人治顔氏春秋以射策甲科為郎
遷楚長史免官後為丞相司直師丹薦宫行能高潔遷
廷尉平青州刺史汝南九江太守所在見稱徵為詹事
光禄勲右將軍代孔光為大司徒封扶德侯元始中坐
議𫝊太后諡上大司徒印綬以侯就第
張霸字伯饒蜀郡成都人年數歲而知孝讓雖出入飲
食自然合禮鄉人號曰張曾子七歲通春秋復欲進餘
經父曰汝小未能也霸曰我饒為之故字曰饒焉後就
長水校尉樊鯈受嚴氏公羊春秋遂博覽五經諸生孫
林劉固段著等慕之各市宅其旁以就學焉舉孝廉稍
遷光禄主事永元中為會稽太守表用郡人處士顧奉
公孫松等奉後為潁川太守松為司隸校尉並有名稱
其餘有行業者皆見擢用郡中争厲志節習經者以千
數道路但聞誦聲初霸以樊鯈刪嚴氏春秋猶多繁辭
乃減定二十萬言更名張氏學霸後四遷為侍中當為
五更會疾卒將作大匠翟酺等與諸門人追錄本行諡
曰憲文中子楷
楷字公超通父嚴氏春秋門徒常百人賓客自父黨夙
儒偕造門焉車馬填街徒從無所止黃門及貴戚之家
皆起舍巷次以候過客往來之利楷疾其如此輒徙避
之家貧無以為業常乘驢車至縣賣藥足給食輒還鄉
里司隸舉茂才除長陵令不至官隱居弘農山中學者
隨之所居成市後華隂山南遂有公超市五府連辟舉
賢良方正不就建和三年詔安車備禮聘之辭以篤疾
年七十終於家
榖梁赤一名淑字元始魯人受經於子夏作春秋傳授
荀卿卿授魯申公申公授瑕丘江公江公授子及孫博
士公其後寖微惟榮廣皓星公二人傳其學
瑕丘江公與董仲舒並時仲舒本治公羊能持論善屬
文江公呐於口上使與仲舒議不如仲舒卒用仲舒於
是詔太子受公羊春秋太子既受公羊復私問穀梁而
善之
劉向字子政年十二以父德任為輦郎既冠以行修飭
擢為諫大夫會立穀梁春秋詔向受經博士江公講論
於石渠元帝初太傅蕭望之少傅周堪薦向宗室忠直
明經有行擢為散騎宗正給事中與侍中金敞拾遺於
左右四人同心輔政為弘恭石顯所譖愬下獄其春地
震上感悟徵向為中郎尋以恭顯誣罔復免為庶人成
帝即位顯等伏辜向復召用領護三輔都水數奏封事
遷光禄大夫校中秘書時政由王氏災異浸甚向曰外
家日盛其漸必危劉氏復上書極諫天子召見向嘆息
悲傷以向為中壘校尉每陳奏言皆痛切發於至誠上
數欲用向為九卿輒為王氏居位者及丞相御史所持
故終不遷向卒後十三歲而王氏代漢子歆自有傳
榮廣字王孫魯人受春秋於博士江公高才捷敏與公
羊大師眭孟等論數困之故好學者頗宗焉蔡千秋少
君周慶幼君丁姓子孫皆從廣受千秋又事皓星公其
學益顯
蔡千秋沛人治穀梁春秋宣帝即位聞衛太子好榖梁
春秋以問丞相韋賢長信少府夏侯勝及侍中樂陵侯
史高皆魯人言榖梁子本魯學公羊氏迺齊學也宜興
榖梁時千秋為郎召見與公羊家並說帝善榖梁說擢
千秋為諫議大夫給事中後有過左遷平陵令復求能
為榖梁者莫及千秋帝愍其學絶迺以千秋為郎中戶
將選郎十人從受
尹更始字翁君汝南人本事蔡千秋能說春秋矣會千
秋病死徵江公孫為博士劉向以故諫大夫通達待詔
受榖梁欲令助之江博士亦死迺徵周慶丁姓待詔保
宫使卒授十人自元康始講至甘露元年積十餘歲皆
明習迺召五經名儒太子太傅蕭望之等大議殿中評
榖梁公羊同異各以經處是非時公羊博士嚴彭祖侍
郎申輓伊推宋顯榖梁議郎尹更始待詔劉向周慶丁
姓並論公羊家多不見從欲請内侍郎許廣使者亦並
内榖梁家中郎王亥各五人議三十餘事望之等十一
人各以經義對多從榖梁繇是榖梁之學大盛慶為博
士姓至中山太傅授楚申章昌曼君為博士至長沙太
傅徒衆尤盛尹更始為諫大夫長樂戶將又受左氏傳
取其變理合者以為章句𫝊子咸及翟方進琅邪房鳳
咸至大司農方進鳳自有傳
房鳳字子元不其人以射策乙科為太史掌故太常舉
方正為縣令都尉失官大司馬王根薦鳳明經擢為光
禄大夫遷五官中郎將九江太守至青州牧時光禄王
龔與奉車都尉劉歆共校書三人皆侍中始江博士授
胡常常授梁蕭秉君房為講學大夫繇是榖梁春秋有
尹胡申章房氏之學
侯霸字君房河南密人篤志好學不事産業師九江太
守房元治榖梁春秋為元都講少舉德行遷隨宰光武
初時無故典朝廷又少舊臣霸明習故事收錄遺文乃
徵霸令條奏善政法度有益於時者皆施行之明年拜
大司徒封關内侯在位明察守正奉公不回薨於位
授經圖義例卷十五
