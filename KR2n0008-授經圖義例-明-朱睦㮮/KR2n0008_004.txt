授經圖義例卷五
明朱睦㮮撰
書
孔延年及子霸漢書雖未載受書安國孔僖本傳稱安
國以下世受古文尚書以此延年輩俱附安國之派
舊圖不分古文今文按漢書及雜志所載古文首孔安
國今文首伏生以見二派各有傳也
舊圖有歐陽世按本傳兒寬𫝊歐陽生子世世相傳至
曾孫高始為博士世非名也故不載
杜林蓋豫習古文俱無師傳自相授受今各立一傳以
明非安國之派也
舊圖牟長授書張堪及攷堪𫝊止言受學長安無請業
牟長事張奐𫝊注又稱牟卿受書周堪以此知舊圖多
誤今從傳註改正
舊圖楊仲績受龔勝尚書傳春卿卿傳綂綂傳厚按漢
書楊厚祖父三世善圖䜟學綂又從鄭山伯受河洛書
并天文推步之術無仲績傳經事而益都耆舊傳略著
仲績傳夏侯書又不詳言從大小夏侯疑皆私淑非的
派故不載
授經圖義例卷五
