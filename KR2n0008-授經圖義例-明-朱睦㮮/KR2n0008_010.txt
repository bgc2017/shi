授經圖義例卷十一
明朱睦㮮撰
諸儒傳略
卜商字子夏衛人孔子弟子子夏問巧笑倩兮美目盼
兮素以為絢兮何謂也子曰繪事後素曰禮後乎孔子
曰商始可與言詩已矣孔子既没子夏居西河教授為
魏文侯師子夏作詩序以授魯申申授李克克授孟仲
子仲子授根牟子根牟子授荀卿荀卿授毛亨亨作詩
訓傳以授毛萇以二公所傳故稱毛詩
荀卿名况趙人從根牟子受詩又從虞卿受春秋年五
十始游學於齊齊襄王時荀卿最為老師齊尚修列大
夫之缺而荀卿三為祭酒齊人或讒荀卿卿乃適楚春
申君以為蘭陵令及廢遂家蘭陵著書數萬言號曰荀
子
毛亨魯人為詩訓詁𫝊於其家漢初河間獻王好學得
詩傳而獻之朝是時有毛萇者授亨詩為獻王博士每
說詩獻王悅之因復取詩傳加毛字以别齊魯韓三詩
也故世謂亨為大毛公萇為小毛公亨詩傳繇萇盛行
於漢鄭玄為之箋箋表也識也玄以毛學審備遵暢厥
旨所以表明毛意記識其事故稱為箋云萇趙人以詩
授同國貫長卿長卿授解延年延年為阿武令授徐敖
敖授九江陳俠及王璜俠為講學大夫繇是毛詩有徐
敖之學
賈徽扶風平陵人學毛詩於謝曼卿又從劉歆受左氏
春秋兼習國語周官又從塗惲受古文尚書徽精四經
又作左氏條例二十一篇子逵悉傳之元和間帝令逵
撰齊魯毛韓詩同異若干萬言
衛宏字敬仲東海人少與河南鄭興俱好古學初從杜
林受古文尚書又從九江謝曼卿受毛詩因作毛詩序
善得風雅之旨
浮丘伯齊人受業荀卿秦時為儒士楚元王交少與魯
申公穆生白生俱受詩於浮丘伯及秦焚書各别去高
后時浮丘伯在長安元王遣子郢客與申公俱卒業焉
後言魯詩者皆宗浮丘伯
申公名培魯人少治魯詩漢興高祖過魯申公以弟子
從師入見於魯南宫漢六年封弟交為楚王王至楚以
申公為中大夫文帝時聞申公為詩最精以為博士及
楚元王薨郢客嗣立申公失博士隨郢客歸復以為中
大夫令傅太子戊戊不好學及嗣立胥靡申公申公愧
之歸魯家居教授終身不出獨王命召乃往弟子自遠
方至者千餘人申公以詩為訓無傳疑疑者則闕王臧
趙綰武帝時欲建明堂不能成二人乃言師申公於是
帝使使束帛加璧安車以蒲裹輪駕駟迎申公既至帝
問治亂之事申公對曰為治者不在多言顧力行何如
耳是時帝方好文辭見申公對默然然已招至即以為
太中大夫舍魯邸議明堂事明堂廢申公以病免歸申
公弟子七十餘人孔安國自有傳周霸膠西内史夏寬
城陽内史碭魯賜東海太守蘭陵繆生長沙内史徐偃
膠西中尉鄒人闕門慶忌膠東内史
劉交字游高祖同父弟好書多才藝少受詩於浮丘伯
從高祖入蜀漢還定三秦漢六年封交於楚是為元王
元王好詩諸子皆讀詩申公始為魯詩𫝊號魯詩元王
亦次之詩𫝊號曰元王詩世或有之子郢客亦傳詩
穆生魯人白生奄里人在秦時俱習詩漢初元王封於
楚以申公及穆生白生為中大夫初元王與三人同師
故敬禮焉穆生不嗜酒元王每置酒常為設醴及王戊
即位常設後忘設焉穆生退曰可以逝矣醴酒不設王
之意怠不去楚人將鉗我於市稱疾臥申公白生強起
之曰獨不念先王之德與今王一旦失小禮何足至此穆
生曰先王之所以禮吾三人者為道存故也今而忽之
是忘道也忘道之人胡可與久處豈為區區之禮哉遂
謝病去申公白生獨留王戊淫暴後與吳通謀申公諫
不聽胥靡之
瑕丘江公受詩申公武帝時為博士其治官民皆以廉
節稱其為學弟子至大夫郎掌故者以百數言詩雖殊
多本於申公瑕丘江公盡𫝊師說與魯許生奄中徐公
皆守學教授瑕丘𫝊孫博士江公徒衆甚盛為魯詩宗
又善春秋語在劉向傳
王臧蘭陵人趙綰代人俱受詩於申公臧事景帝為太
子少傅免去武帝初即位臧乃上書備宿衛一歲累遷
至郎中令綰為御史大夫二人請立明堂以朝諸侯不
能就其事乃言申公上使使迎申公會竇太后不悅儒
術得臧綰之過以讓上曰此復為新垣平也上因廢明
堂下臧綰吏皆自殺
王式字翁思東平新桃人事奄中徐公及許生為昌邑
王師及昌邑嗣立以行滛亂廢昌邑羣臣皆下獄誅惟
中尉王吉郎中令龔遂以數諫免治獄使者責問師何
亡諫式對曰臣以詩三百篇朝夕授王至忠臣孝子之
篇未嘗不為王反覆誦之也至於危亡失道之君未嘗
不流涕為王深陳之也臣以三百篇為訓是以亡諫書
使者以聞亦得減死論歸家不教授山陽張長安先事
式後東平唐長賓沛褚少孫亦來事式唐生褚生應博
士弟子選摳衣登堂頌禮甚嚴試誦說有法疑者丘蓋
不言諸博士驚問何師對曰事式亦皆素聞式賢共薦
式詔除博士江公嫉式遂謝病歸終於家張生唐生褚
生皆為博士張生自有𫝊唐生楚太傅繇是魯詩有張
唐褚氏之學
唐賢字長孺魯國鄒人受詩瑕丘江公徵為博士稍遷
給事中授昭帝帝崩大將軍光與公卿共立宣帝賢亦
與謀議賜爵關内侯徙為長信少府以先帝師甚見尊
重本始三年為丞相以老病罷子玄成
玄成字少翁𫝊家學以父任為郎擢為諫大夫累遷淮
陽中尉受詔與五經諸儒雜論同異於石渠閣條奏其
對以玄成為少府御史大夫永光中為丞相兄子賞亦
明詩授哀帝官至大司馬車騎將軍繇是魯詩有韋氏
之學
卓茂字子康南陽宛人學於長安受詩於博士江公平
帝時以儒術舉為郎給事黃門遷密令數年教化大行
蝗不入境及王莽居攝以病免光武即位徵茂為太傅
封褒德侯賜長子戎為大中大夫
薛廣德字長卿沛郡湘人受詩王式教授楚國龔勝龔
舍師事焉蕭望之為御史大夫除廣德為屬數與論議
器之薦廣德經行宜為博士論石渠遷諫大夫長信少
府御史大夫廣德為人温雅有藴藉及為三公直言諫
諍帝雖聽不悅其年以歲惡民流乞骸骨賜安車駟馬
黃金免歸沛以為榮懸其安車傳子孫
張長安字幼君山陽人治魯詩薦為博士論石渠至淮
陽中尉長安兄子游卿為諫大夫以詩授元帝其門人
琅琊王扶為泗水中尉陳留許晏為博士繇是張家有
許氏之學
龔舍字君倩楚人與兄勝相友並著名節故謂之楚兩
龔皆好學明經勝為郡吏舍不仕久之楚王入朝聞舍
高名聘為常侍舍不得已隨王歸國懇辭願卒學復至
長安徵授諫大夫博士俱不就哀帝時拜舍為太山太
守既至乞骸骨天子徙為光禄大夫舍終不起乃遣歸
舍通五經以魯詩教授郡二千石長吏初到官皆至其
家如師弟子之禮年六十八卒勝自有傳
李業字巨游廣漢梓潼人少習魯詩師博士許晃元始
中舉明經除為郎會王莽居攝以病去官及公孫述僭
號徵以博士業固辭述乃使大鴻臚尹融持毒酒以劫
業若起授以公侯之位不起賜之以藥融致其意業不
從遂飲毒而死蜀平光武詔表其閭
魏應字君伯任城人建武初詣博士受業習魯詩除濟
隂王文學以疾免建初四年拜五官中郎將詔授千乘
王伉肅宗甚重之時會諸儒於白虎觀講論五經同異
帝親臨稱制如石渠故事應以經明行修弟子至者數
千人
包咸字子良會稽曲阿人少為諸生受業長安師事博
士右師細君習魯詩王莽末往東海上立精舍講授光
武即位乃歸鄉里太守黃讜欲召咸授其子咸辭不往
讜遂遣子師之建武中舉孝廉除郎中入授皇太子屢
遷大鴻臚每進見錫以几杖入屏不趨贊事不名經傳
有疑輒遣小黃門就舍問之顯宗以咸有師傅恩賞賜
珍玩束帛奉禄增於諸卿年七十二卒
高詡字季回平原般人曾祖嘉以魯詩授元帝仕至上
谷太守父容少𫝊嘉學哀平間為光禄大夫詡以父任
為郎世傳魯詩以信行清操知名不仕莽世光武即位
大司空宋弘薦詡徵為郎除符離長復為博士在朝以
方正稱官至大司農
轅固齊人以治詩孝景時為博士居官廉直拜清河王
太傅疾免武帝即位復以賢良徵諸儒多嫉毁謂固老
罷歸時已九十餘矣公孫弘亦徵仄目而事固固曰公
孫子務正學以言勿曲學以阿世諸齊以詩顯貴皆固
之弟子也弟子知名者昌邑太傅夏侯始昌始昌授后
蒼蒼授匡衡翼奉蕭望之衡授琅琊師丹伏理滿昌昌
為詹事理自有傳丹大司空繇是齊詩有翼匡師伏之
學滿昌授九江張邯瑯邪皮容皆至大官徒衆尤盛
翼奉字少君東海下邳人治齊詩與蕭望之匡衡同師
三人經術皆明衡為後進望之施之政事而奉惇學不
仕元帝時諸儒薦徵待詔宦者署數言事燕見天子敬
焉後拜中郎為博士諫大夫年老以壽終子及孫皆以
學為儒官
蕭望之字長倩東海蘭陵人治齊詩既事同縣后蒼且
十年以令詣太常受業復事同學博士白竒三歲以射
策甲科為郎宣帝時望之屢上疏言事多見采納及帝
寢疾以望之為前將軍受遺詔輔政領尚書事元帝即
位益見尊重為弘恭石顯所搆陷自殺
匡衡字稚圭東海承人好學家貧傭作以供資用尤精
力過人諸儒為之語曰無說詩匡鼎來匡說詩解人頤
衡射策甲第以不應令除為太常掌故調補平原文學
學者多上書薦衡經明當世少雙不宜在遠方事下蕭
望之等問衡對深美宣帝不甚用儒遣衡歸官而皇太
子見衡對私善之及元帝即位以為郎中遷博士給事
中會日蝕地震衡上疏陳政治得失帝悅其言遷為光
禄大夫太子少傅居數年拜御史大夫代韋玄成為丞
相封樂安侯後坐事免為庶人終於家子咸亦明經歴
位九卿家世多為博士者
伏理字君游琅邪東武人受詩於匡衡為當世名儒授
成帝為高密太傅子湛性孝友少𫝊父業教授數百人
成帝時以父任為博士弟子五遷為繡衣執法吏始立
以為平原太守時倉卒兵起天下驚擾而湛獨晏然教
授不廢光武即位徵拜尚書典定舊制建武三年代鄧
禹為大司徒封陽都侯是時賊徐異卿等萬餘人據富
平連攻不下惟云願降司徒伏公帝知湛為青徐所信
向遣到平原異卿等即日歸降湛雖造次必於文德以
為禮樂政化之首顛沛猶不可違其冬車駕征張步留
湛居守時烝祭高廟而河南尹司隸校尉於廟中争論
湛不舉坐策免六年徒不其侯邑三千六百戶遣就國
十三年徵湛勅尚書擇拜吏日未及就位因燕見中暑
病卒曾孫晨謙敬博愛好學尤篤尚高平公主奉朝請
位特進玄孫無忌亦𫝊家學博物多識為侍中屯騎校
尉永和元年詔無忌與議郎黃景校定五經又撰漢紀
無忌卒子質嗣官至司農質卒子完嗣尚桓帝女陽安
長公主女為孝獻皇后曹操殺后誅伏氏國除自伏生
已後世傳經學清靜無競故東州號為伏不鬭云
師丹字仲公琅邪東武人治詩事匡衡舉孝廉為郎元
帝末為博士免建始中復為博士出為東平王太傅丞
相翟方進御史大夫孔光舉丹議論深博廉正守道徵
入為光祿大夫丞相司直數月復以光禄大夫給事中
繇是為少府光禄勲侍中甚見尊重成帝未立定陶王
為皇太子以丹為太子太傅哀帝即位領尚書事封高
樂侯月餘徙為大司空及上追尊定陶王為共皇帝尊
傅太后為共皇太后丁后為共皇后又郎中令冷褒等
復奏立廟京師上下其議有司皆以為宜丹議不可由
是不合上意會有上書言古者以龜貝為貨今以錢易
之民以故貧宜可改幣丹使吏上議吏私寫其草丁傅
子弟聞之使人告丹上封事漏泄下廷尉治廷尉劾丹
大不敬給事中申咸炔欽上書言丹經行無比自近世
大臣能若丹少發憤懣奏封事不及深思遠慮過不在
丹以此貶黜恐不能厭衆心竟坐策免廢歸鄉里數年
平帝即位徵丹詣公車賜爵關内侯加以厚丘之中鄉
戶二千一百徙封義陽侯月餘薨諡曰節侯
伏黯字稚文理之子以眀齊詩改定章句作解說九篇
位至光禄勲無子以兄子恭為後恭少𫝊黯學太常試
經第一拜博士遷常山太守敦修學校教授不輟繇是
北州多伏氏之學永平四年拜司空以病罷初父黯章
句繁多恭乃省減浮辭定為二十萬言肅宗行饗禮以
恭為三老年九十終子夀官至東郡太守
韓嬰燕人孝文時為博士景帝時至常山太傅推詩人
之意作内外𫝊數萬言其語頗與齊魯間殊然歸一也
淮南賁生受之燕趙間言詩者皆宗之嬰又以易授人
推易之意而為之傳燕趙間好詩故其易微唯韓氏自
傳之武帝時嬰嘗與董仲舒論於上前其人精悍處事
分眀仲舒不能難也後其孫商為博士孝宣時涿郡韓
生亦其後也韓生以易徵待詔殿中曰所受易即先太
傅所傳也嘗受韓詩不如韓氏易深太傅故專傳之
趙子河内人事燕韓生授同郡蔡誼誼授同郡食子公
與王吉食生為博士授泰山栗豐吉授淄川長孫順順
為博士豐部刺史繇是韓詩有王食長孫之學豐授山
陽張就順授東海髮福皆貴顯徒衆尤盛
蔡誼河内人以眀經給事大將軍幕府數歲補覆盎城
門候久之詔求能為韓詩者徵誼待詔久不進見誼上
疏曰臣山東草萊之人行能無所比容貌不及衆然而
不棄人倫者竊以聞道於先師自托於經術也帝召見
誼說詩甚悦擢為光禄大夫數歲拜少府遷御史大夫
代楊敞為丞相封陽平侯年八十餘終諡節侯
王吉字子陽琅邪皋虞人少好學受韓詩於蔡誼又通
今文尚書舉孝廉為昌邑王中尉昌邑好游獵動作亡
節吉諫不聽後以病免復徵為博士諫大夫宣帝時外
戚許史王氏寵貴而帝躬親政事任用能吏吉復上書
言得失帝以其言迂闊不甚寵異吉罷歸後徵以老病
道卒薛漢字公子淮陽人世習韓詩父子以章句著名
漢少𫝊父業教授常數百人建武初為博士當世言詩
者推漢為長永平中為千乘太守政有異跡弟子會稽
澹臺敬伯鉅鹿韓伯高最知名
杜撫字叔和犍為人少有高才受業博士薛漢定韓詩
章句歸鄉里教授沈静樂道動必以禮後為東平王蒼
所辟及蒼就國撫為大夫建初中為公車令所作詩題
約義通學者傳之
趙曄字長君會稽山隂人少嘗為縣吏奉檄迎督郵曄
恥於厮役遂棄車馬去到犍為資中從杜撫受韓詩卒
業乃歸州召補從事不就著詩細蔡邕至會稽讀而嘆
息以為長於論衡邕還京師𫝊之學者咸誦習焉時山
陽張匡字文通亦習韓詩作章句後舉有道博士徵不
就
授經圖義例卷十一
