授經圖義例卷七
明朱睦㮮撰
諸儒傳略
伏生名勝字子賤濟南人故為秦博士孝文時欲求能
治尚書者天下亡有乃聞伏生能治欲召之時伏生年
九十餘老不能行於是乃詔太常使掌故晁錯往受之
當秦時禁書伏生壁藏之其後兵大起流亡漢定伏生
求其書亡數十篇獨得二十九篇即以教於齊魯之間
繇是學者頗能言尚書山東大儒無不涉尚書以教矣
伏生授濟南張生及歐陽生張生為博士而伏生孫以
尚書徵弗能明也自此魯之周霸雒陽賈嘉皆能言尚
書云
張生魯人授夏侯都尉都尉授族子始昌始昌授族子
勝為大夏侯氏學勝傳從兄子建建又事歐陽高仕至
太子太𫝊為小夏侯氏學三家皆立博士
晁錯潁川人以文學為大常掌故文帝即位初遣晁錯
受尚書伏生所還因上書稱說帝悦詔錯為太子舍人
門大夫尋遷博士景帝時言事輒聽累遷至御史大夫
歐陽生字和伯千乘人以尚書授兒寬寬有俊才初見
武帝語經學上曰吾始以尚書為樸學弗好及聞寬說
可觀乃從寬問一篇歐陽大小夏侯氏學皆出於寬寬
授歐陽生子世世相傳至曾孫高子陽為博士高孫地
餘長賓以太子中庶子授太子後為博士論石渠元帝
即位地餘侍中貴幸至少府戒其子曰我死後官屬即
送汝財物慎毋受汝九卿儒者子孫以廉潔可以自成
及地餘死少府曹屬共送數百萬其子不受天子聞而
嘉之賜錢百萬地餘少子政為講學大夫繇是尚書世
有歐陽氏學
何比干字少卿汝隂人學尚書於晁錯武帝時為廷尉
正與張湯同時湯持法而比干務仁恕數與與湯争雖
不能盡得然所活者者以千數後遷丹陽都尉本始元
年自汝隂徙居平陵代為名族
宋登字叔陽京兆長安人少𫝊歐陽尚書教授數千人
為汝隂令入為尚書僕射順帝以登明識禮樂使持節
臨太學奏定典律轉拜侍中數上封事抑退權倖繇是
出為潁川太守市無二價道不拾遺以病免
夏侯始昌魯人以尚書教授自董仲舒韓嬰死後武帝
得始昌甚重之始昌明於隂陽先言栢梁臺災日至期
果災時昌邑王以少子愛之帝選為師者始昌為昌邑
太傅以夀終族子勝
勝字長公少孤好學從始昌受尚書及洪範五行𫝊徵
為博士會昭帝崩昌邑王嗣立數出勝當乘輿前諫曰
天久隂而不雨臣下有謀上者陛下出欲何之是時霍
光與張安世謀欲廢昌邑迺召問勝勝對言在洪範𫝊
曰皇之不極厥罰常隂時則下有伐上者光安世大驚
以此益重經術之士及宣帝立勝遷長信少府賜爵關
内侯坐事下獄語在黃霸𫝊後赦出勝為諫大夫給事
中朝廷每有大議帝知勝素直謂曰先王通正言無懲
前事勝復為長信少府遷太子太傅年九十終
周堪字少卿齊人事夏侯勝為譯官令論於石渠經學
最高後為太子少傅光禄大夫為石顯所譖免官堪授
牟卿及長安許商長伯牟卿為博士商善為算著五行
論歴至九卿號其門人沛唐林子高為德行平陵吴章
偉君為言語重泉王吉少音為政事齊炔欽幼卿為文
學
黃霸字次公淮陽陽夏人霸少學律令喜為吏累遷為
河南太守丞宣帝即位聞霸持法平召以為廷尉正數
決疑獄守丞相長史坐夏侯勝非議詔書霸不舉劾下
獄霸因從勝受尚書獄中積三歲乃出擢霸為揚州刺
史遷潁川太守治行為天下第一徵守京兆尹代丙吉
為丞相封建成侯
張山拊字長賓平陵人事小夏侯建受尚書為博士至
少府授同縣李尋子長鄭寬中少君山陽張無故子儒
信都秦恭延君陳留假倉子驕無故善修章句為廣陵
太傅守小夏侯說文恭增師法至百萬言為城陽内史
倉以謁者論石渠至膠東相尋善說災異為騎都尉寬
中有雋才以博士授太子成帝即位賜爵關内侯食邑
八百戶遷光祿大夫領尚書事繇是小夏侯有鄭張秦
假李氏之學寬中授東郡趙玄無故授沛縣唐尊恭授
魯馮賓賓為博士尊至太傅玄御史大夫
歐陽歙字正思樂安千乘人自歐陽生𫝊伏生尚書至
歙八世皆為博士歙既𫝊業而恭謙好禮讓更始立為
原武令世祖平河北到原武見歙在縣修政遷河南都
尉世祖即位封被陽侯建武九年更封掖侯歙在郡教
授數百人視事九歲徵為大司徒坐事下獄諸生守闕
為歙求哀者千餘人歙竟死獄中
李尋字子長平陵人治尚書事丞相翟方進除為吏及
王根為大司馬厚遇尋是時多災異根數虚已問尋尋
見漢家有中衰阸會之象乃說根宜急求幽𨼆拔擢天
士諸闒茸佞讇以時廢退政治感隂陽猶鐵炭之低卭
見效可信者也根乃薦尋哀帝召尋侍詔黃門數上書
抑外親舉有德帝雖不從然采其語每有非常輒問尋
尋對屢中遷黃門侍郎建平時坐事徙敦煌郡
云敞字幼孺平陵人師事同縣吴章章治尚書為博士
平帝即位莽秉政以平帝為成帝後不得顧私親帝母
及外家衛氏不許至京師莽長子宇懼帝長見怨與吳
章謀夜以血塗莽第門冀懼莽章欲因對其咎事覺莽
誅宇并滅衛氏章坐腰斬時敞為大司徒掾自劾為吴
章弟子收抱章尸歸葬京師稱焉比之欒布後薦為諫
大夫
曹曾字伯山濟隂人從歐陽歙受尚書門徒三千人位
至諫議大夫子祉𫝊父業至河南尹
高獲字敬公汝南新息人少與光武有舊舊師事歐陽
歙歙下獄當斷獲鐵冠帶鐵鑕詣闕請歙帝雖不許謂
曰敬公朕欲用子為吏宜改常性獲曰曰臣受性於父
母不可改之於陛下出便辭去三公争辟不應郡守每
行縣輒軾其閭獲遂遠遁江南卒於石城人思之共為
立祠
禮震字仲威平原人年十七聞師歐陽歙坐事下獄當
斷馳之京師行到河南獲嘉縣自繫上書求代書奏歙
已死獄中光武嘉其高義拜震為郎中後以公事左遷
淮陽王廏長
林尊字長賓濟南人治尚書事歐陽高為博士後至少
府太子太傅授平陵平當梁陳翁生當至丞相翁生信
都太傅家世傳業繇是歐陽有平陳之學翁生授琅邪
殷崇楚國龔勝崇為博士勝右扶風而平當授朱普鮑
宣普為博士宣司隸校尉徒衆尤盛
平當字子思平陵人以明經為博士每有災異當輒傳
經術言得失文雅雖不及蕭望之匡衡然指意略同哀
帝時累遷御史大夫至丞相賜爵關内侯子晏以明經
歴位大司徒封防鄉侯漢興唯韋平父子至宰相
鮑宣字子都渤海宣城人受尚書於平當舉孝廉為郎
病去官哀帝初大司空何武復薦宣為諫大夫每言事
語極切直帝以宣名儒優容之會地震宣復諫帝納其
言拜宣為司隸坐忤丞相孔光下廷尉獄太學諸生救
宣者千餘人遮丞相車不得行又守闕上書帝減宣罪
徙之上黨王莽秉政宣及何武等以不附已俱誅
龔勝字君賓楚人受書陳翁生三舉孝廉哀帝時徵為
諫大夫數上書言事二歲餘遷丞相司直徙光祿大夫
出為渤海太守勝謝病歸王莽篡國拜勝為講學祭酒
勝稱疾不應徵後二年莽復遣使者奉璽書以太子師
友祭酒印綬安車駟馬迎勝勝累辭使者不聽勝謂弟
子高暉等吾受漢家厚恩無以報今年老矣義豈以一
身事二姓哉語畢遂不復開口飲食積十四日死時年
七十九矣
桓榮字春卿沛郡龍亢人習歐陽尚書事博士九江朱
普貧窶無資常客傭以自給精力不倦十五年不窺家
園王莽篡國榮抱經書逃匿山谷建武十九年始辟大
司徒府召拜議郎使授太子會歐陽博士缺帝欲用榮
榮讓同門生郎中彭閎揚州從事臯弘因拜榮為博士
引閎弘為議郎榮又薦門下生九江胡憲侍講二十八
年拜榮太子少傅賜以輜車乘馬榮謂諸生曰今日所
蒙稽古之力也顯宗即位尊以師禮甚見親重永平二
年三雍初成拜榮為五更榮每疾病帝幸其家問起居
入街下車撫榮垂涕良久乃去自時諸侯將軍大夫問
疾者不敢復乘車到門皆拜牀下榮卒帝親自變服臨
喪送葬賜冢塋於首陽之下子郁
郁字仲恩敦厚篤學𫝊父業以尚書教授門徒常數百
人榮卒郁當襲爵上書讓於兄子汛顯宗不許不得已
受封帝以郁先師子有禮讓甚見親厚常居禁中論經
書問政事稍遷侍中和帝即位以郁及宗正劉方並入
教授歴遷侍中奉車都尉永元初代丁鴻為太常門人
楊震朱寵皆至三公
丁鴻字孝公潁川定陵人年十三從桓榮受歐陽尚書
三年而明章句善論難為都講父綝卒鴻當襲爵上書
讓與弟盛不報鴻遂逃去初九江鮑駿與鴻同事桓榮
及鴻亡封與駿遇於東海陽狂不識駿駿乃止而讓之
鴻感悟遂還就國累遷侍中建初四年肅宗詔鴻與諸
儒論定五經同異於白虎觀帝親稱制臨決時人歎曰
殿中無雙丁孝公擢徙校書門下繇是益盛彭城劉愷
北海巴茂九江朱倀陳留陳弇皆至公卿
何湯字仲弓豫章南昌人事沛郡桓榮以才明知名榮
年四十無子湯乃去榮妻為更娶生三子榮甚重之後
拜郎中以明經授太子建武中守開陽門候世祖微行
夜還湯閉門不納更從中東門入明旦召詣太官賜食
諸門候皆奪俸
桓焉字叔元少以父任為郎明經篤行永初元年入授
安帝三遷為侍中步兵校尉永寧中順帝為皇太子以
焉為太子少傅月餘遷太𫝊踰年廢皇太子為濟隂王
焉諫不能得順帝即位與太尉朱寵並錄尚書事以焉
前議守正封陽平侯固讓不受遷太尉弟子傳業者數
百人黃瓊楊賜最為顯貴
楊震字伯起弘農華隂人少好學受歐陽尚書於太常
桓郁明經博覽無不窮究諸儒為之語曰關西孔子楊
伯起年五十始舉茂才四遷荆州刺史延光二年代劉
愷為太尉累上疏言事樊豐等懼遂譖震怨懟帝夜遣
使者取震印綬於是柴門謝客客豐等復請大將軍耿
寳奏震不服罪詔遣還本郡震以為姦臣狡猾不能誅
嬖女傾亂不能禁何面目復見日月乎遂飲酖而卒順
帝即位誅樊豐等震門生虞放陳翼詣闕追訟震事詔
改葬華隂令太守丞以中牢具祠
劉愷字伯豫宣帝玄孫居巢侯般之子少受尚書於丁
鴻愷當襲爵讓與弟憲遁逃避封久之有司奏請絶愷
國肅宗美其義特優假之乃徵拜為郎愷入朝在位者
莫不仰其風行元初二年代夏勤為司徒以病免詔以
千石祿歸養河南尹常以歲八月致半酒無何復召拜
太尉視事二年乞骸骨久乃許之下河南尹禮秩如前
楊倫字仲理陳留東昏人少為諸生受尚書於司徒丁
鴻為郡文學掾志乖於時遂去職講授於大澤中弟子
至千餘人安帝時為清河王𫝊坐上書切直免歸陽嘉
中前後三徵俱不應
楊秉字叔節震中子少𫝊業𨼆居教授年四十乃應司
空辟拜侍御史桓帝即位以明尚書徵入勸講拜大中
大夫左中郎將遷侍中尚書以言事忤旨免官歸久之
復拜太常代劉矩為太尉秉性不飲酒又早喪夫人遂
不復娶所在以淳白稱嘗從容言曰我有三不惑酒色
財也年七十四薨子賜
賜字伯獻少𫝊家學篤志博文又事桓焉教授門徒不
荅州郡禮命建寧初靈帝當受學詔太傅三公選通尚
書桓君章句宿有重名者三公舉賜乃侍講於華光殿
中遷少府光祿勲為司徒熹平光和中以災異數上封
事忤曹節等以病免無何復拜太常累遷尚書令後遷
司空卒諡文烈
黃瓊字世英江夏安陸人師事桓焉受尚書五辟不應
順帝時詔下縣以禮慰遣始至即拜議郎稍遷尚書僕
射會連有災異瓊奏諫帝多納之元嘉中欲褒崇大將
軍梁冀下特進胡廣等議廣等咸稱冀之勲德宜比周
公錫之山川土田附庸瓊獨不從冀以為恨會地動策
免及冀被誅以瓊不阿梁氏乃封邟鄉侯是時五侯擅
權傾動中外瓊稱疾不起其年復為司空疾篤猶上疏
諫語甚激切卒諡忠侯
桓典字公雅𫝊其家業以尚書教授潁川舉孝廉為郎
是時宦官秉權典執政無所回避常乘驄馬京師為之
語曰行行且止避驄馬御史獻帝即位三公奏典與何
進謀誅閹宦功雖不遂忠義炳著詔拜家一人為郎賜
錢二十萬從西入關拜御史大夫賜爵關内侯仕至光
祿勲
張奐字然明敦煌酒泉人少游三輔師事太尉朱寵學
歐陽尚書舉賢良對策第一擢拜議郎延熹中拜武威
太守平均徭賦率厲散敗常為諸郡最遷大司農上災
異疏申雪竇武陳蕃而曹節等疾其言卒陷黨罪禁錮
卒年七十八武威多為立祠世世不絶
楊衆賜從子𫝊先業以謁者僕射從獻帝入關累遷御
史中丞及帝東還夜走度河衆率諸官屬步從至太原
建安初追前功封蓩亭侯從弟彪
彪字文先以能家學徵拜議郎遷侍中京兆尹中平六
年為司空明年關東兵起董卓欲遷都關中彪不從坐
免及遷洛陽復拜尚書令魏文受禪欲以彪為太尉先
遣吏示旨彪固辭乃賜几杖衣袍因朝會引見令彪著
布單衣鹿皮冠杖而入待以賓客之禮
孔安國字子國孔子十一世孫武帝時魯共王欲壊孔
子舊宅於壁中得古文虞夏商周之書乃不壊宅悉以
其書還孔氏書皆科斗文字時人無知者安國以今文
字讀之因以起其家為諫議大夫承詔作書傳傳成遭
巫蠱事遂不立學官安國出為臨淮太守安國授都尉
朝司馬遷朝授膠東庸譚譚授清河胡常少子常授虢
徐敖敖為右扶風掾授平陵塗惲子真子真授賈徽及
河南桑欽徽授子逵自有傳
兒寬千乘人受業孔安國貧無資用常為弟子都養及
時時閒行傭賃以給衣食行常𢃄經止息則誦習之以
試次第補廷尉史寬為人温良廉智而善著書書奏敏
於文口不能道也張湯以為長者薦之天子天子見問
說之後位至御史大夫寬授東平簡卿卿亦以儒術顯
司馬遷字子長龍門人年十歲則誦古文二十而南遊
江淮上會稽探禹穴窺九疑浮沅湘北涉汶泗講業齊
魯之都觀夫子遺風鄉射鄒嶧阸困蕃薛彭城過梁楚
以歸於是遷仕為郎中奉使西征巴蜀以南略邛筰昆
明還報命後三歲而遷為太史令紬石室金鑎之書述
陶唐以來至漢武止作史記凡百三十篇五十餘萬言
拾遺補藝成一家言嘗從孔安國問尚書故史記載堯
典禹貢洪範金縢諸篇多古文詞
孔延年安國兄武之子治尚書為武帝博士子霸字次
孺亦治尚書宣帝時為太中大夫以選授皇太子經遷
詹事高密相元帝即位徵霸以師賜爵關内侯食邑八
百戶號褒成君給事中加賜黃金二百斤第一區徙名
數於長安霸為人謙退不好權勢帝數欲致相位霸力
辭以是尤重賞賜特厚卒策贈以列侯禮諡曰烈君子
光
光字子夏經學尤明舉為議郎成帝時為博士歴轉僕
射尚書令周密謹慎凡典樞機十餘年有所薦舉惟恐
人知哀帝初授丞相博山侯印綬以忤傅太后策免及
后崩復徵光詣公車問日食事書奏帝悦拜光祿大夫
秩中二千石給事中尋為丞相復故國博山侯年七十
薨諡簡烈侯子僖
僖字仲和自安國以下世傳古文尚書僖游太學與崔
駰友嘗上書辯譏刺肅宗始亦無罪僖等意及書奏立
詔勿問拜僖蘭臺令史元和二年春帝東巡特過魯幸
闕里僖因召對帝悦遂拜郎中賜褒成侯僖從還京師
使校書東觀是年冬拜臨晉令崔駰以祖篆所為易林
筮之謂為不吉止僖曰子盍辭乎僖曰仕不擇官吉凶
由已而由卜乎在縣三年卒官子季彦
季彦守其家學門徒數百人延光元年河西雨雹大者
如斗安帝詔有道之士極陳變眚乃召季彦見於德陽
殿帝親問其故對曰此皆隂乘陽位當今貴臣擅權母
后黨盛陛下宜修聖德慮此二者左右皆惡之帝默然
後舉孝廉不就年四十七終於家
桑欽字君長河南人受古文尚書於塗惲成帝時又作
水經三卷所引天下之水百三十有七其源委吐納枝
煩條貫蓋皆本於禹貢云
杜林字伯山扶風茂陵人少好學沈深博洽光武徵拜
侍御史時東海衛宏濟南徐巡皆受林學林初於西州
得漆書古文尚書一卷常寳愛之雖遭艱困握持不離
身出以示宏等曰林流離兵亂常恐斯經將絶曷意東
海衛子濟南徐生復能傳之是道竟不墜於地也古文
雖不合時務然願諸生無悔所學宏巡益重之於是古
文遂行宏字敬仲光武以為義郎作尚書訓旨
周防字偉公汝南汝陽人師事徐州刺史蓋豫受古文
尚書舉孝廉拜郎中撰尚書雜記二十二篇四十萬言
仕至陳留太守子舉
舉字宣光博學洽聞為儒者所崇故京師為之語曰五
經從横周宣光延熹間舉茂才為平丘令轉冀州刺史
陽嘉二年徵拜尚書數有論諫左右憚之以事免大將
軍表為從事中郎時連有災異召問舉對曰書稱僭恒
𤾉若夫僭差無度則言不從而下不正陽無以制則上
擾下竭宜密嚴勅州郡以察姦宄其後江淮滑賊處處
並起如舉所陳及梁太后臨朝以殤帝幼崩宜在順帝
之下詔下公卿舉議曰春秋魯閔公無子庶兄僖公代
立其子文公遂躋僖於閔上傳曰逆祀也今殤帝在先
順帝在後先後之義昭穆之序不可亂也詔從之舉累
遷光祿勲
授經圖義例卷七
