授經圖義例目錄類一(經籍之屬)
提要
(臣)等謹案授經圖義例二十卷明朱睦㮮撰
睦㮮有易學識疑已著錄是編所述經學源
流也案崇文總目有授經圖三卷叙易詩書
禮春秋三傳之學其書不傳宋章俊卿山堂
考索嘗溯其宗𣲖各為之圖亦未能完備且
頗有舛訛睦㮮乃因章氏舊圖而增定之首
叙授經世系次諸儒列傳次諸儒著述歷代
經解名目卷數每經四卷五經共為二十卷
睦㮮自序稱釐為四卷疑傳寫有脱文也舊
無刊板惟黃虞稷家有寫本康熙中虞稷乃
同錢塘龔翔麟校而刻之虞稷序稱西亭舊
本(案西亭即睦㮮之别號)先後不無參錯予與龔子蘅
圃重為釐正易則以復古為先書則以今文
為首其他經傳之闕佚者復取歷代史藝文
志及通志通考所載咸為補入而近代傳註
可傳者亦間錄焉視西亭所輯庶幾少備云
云又睦㮮義例稱周漢而下至金元作者凡
一千一百三十二人國朝三十九人經解凡
一千七百九十八部二萬一千七十一卷虞
稷等附註其下稱新增入古今作者二百五
十五人經解凡七百四十一部六千二百一
十八卷則虞稷等大有所竄改非復睦㮮之
舊矣今以所竄改者觀之易稱以復古為先
而所列子夏易傳實王弼本非古易也書稱
以今文為首而所列朱子書古經實孔安國
本非今文也以是例推殆未能盡允且睦㮮
之作是書大旨病漢學之失傳因溯其專門
授受欲儒者飲水思源故所述列傳止於兩
漢其子勤䓺跋(案䓺字原本誤作羹今改正)亦稱秦燼之
餘六經殘滅漢興諸儒頗傳不絕之緒於是
專門之學甚盛至東京則授受鮮有次第而
經學亦稍稍衰矣故是編所列多詳於前漢
云云其著書之意粲然明白虞稷等乃雜採
諸家以補之與睦㮮所見正復相反然朱彛
尊經義考未出以前能條晰諸經之源流者
此書實為之嚆矢正不以有所點竄併其原
書而廢之矣乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
授經圖義例序
六經大義至宋儒昌明之而始無遺憾學者守為章程
宜也不知絶續之際漢儒為難當日秦書既焚往聖遺
言澌滅殆盡幸而去古未遠間得之屋壁所蔵女子所
獻老生所口述然而僅矣迄學者代興遐搜博攷或一
人集衆是或數人成一經要其授受各有師承非若後
人以意見為予奪也劉歆遺書博士謂孝宣時廣立經
文義雖相反不嫌並設與其過而廢之寧過而立之旨
哉斯言夹漈鄭氏乃云秦焚書而書存諸儒窮經而經
絶于是有指斥漢儒跡其同異紛紜為詆訶所自起豈
知前型未墜盡信非也概疑之亦非也六經之義如江
湖日月無所不該解之者惟其不背于經斯已爾而又
何同焉夹漈之言過矣授經諸圖見于章氏考索明西
亭宗正復加釐定并採諸儒言行列為小𫝊由是師友
淵源燦如指掌自漢以後晨星相望專家雖不逮漢儒
而亦多有纉承惜其未暇補入然傳注義疏序解辨問
條犁然各具于圖之左方覽者因目以求其書則得矣
是集未經鏤版黃徵君俞邰向蔵寫本龔主事蘅圃高
舍人澹人刻之白下世之師心黨同薄前賢為不足法
庶幾知所返也然則漢儒洵有功于六經而為功于漢
儒者三子又將與西亭並𫝊也夫秀水朱彛尊粤自經
籍之傳聖言弘廣後世未易窺測言之者人殊其義于
是易有施孟梁丘京氏之學費直晚出其說盛行于今
書則歐陽大小夏侯為今文孔安國為古文詩則有齊
魯韓毛四家之異三禮則二戴之大小記高堂生之儀
禮劉歆之周官春秋則公羊之嚴氏顔氏穀粱之瑕丘
江公左氏之賈護劉歆各以其家法教授緣及東京相
仍未改班范二書之儒林傳與散見于諸列傳者可攷
也宋崇文總目有圖三卷緣存而書亾明萬歷初中尉
西亭本其旨因章俊卿山堂攷索圖更為細訂每經之
首著凡例數則其次為授經之圖又其次為諸儒之行
履有關經術者節為傳末則附其所著而下及于魏晉
以来傳注之目俾後人按籍以求瞭若掌錄誠有功經
學之書也惜其所載傳注時有缺誤而類例亦未盡善
如古本之易經上下十傳各自有書王弼本始以彖象
文言繫各爻辭之下書則伏生口授之二十九篇先興
于齊魯之間古文後出于孔壁先儒多疑之者西亭舊
本先後不無參錯予與龔子蘅圃重為釐正易則以復
古為先書則以今文為首其他經傳之缺軼者復取歷
代史藝文志及通志通考所載咸為補入而近代傳注
可存者亦間錄焉視西亭所輯庶幾少備矣乎然是編
也于漢儒略具矣而有宋諸儒之著述如藍田上洛洛
陽延平則程門之嫡嗣也金華新安則伊洛之孫曾也
逮婺源朱子出而五經之學益明雙湖雲峯之于易慶
元輔氏之于詩九峯蔡氏之于書勉齋信齋之于禮清
江張氏之于春秋與夫元明以後諸儒闡明羽翼亦等
于漢儒之家法而義理過之其源流派别未有序而圖
之者苟得續是編以傳其為禆益經學不更大乎世多
留意正學之士予且有厚望矣温陵黃虞稷
授經圖義例序
余觀崇文總目有授經圖不著作者名氏叙易詩書禮
春秋三家之學求其書亾矣及閱章俊卿考索圖六經
皆僃間有訛舛余因考之蓋自東漢而下諸儒授受尠
有的派云其經義或私淑或自治或受之國學俱繫之
為某受為某𫝊可乎余于是稽之本傳參之諸說以嘗
請業及家學者各為之圖以一二傳而止者亦錄之以
僃咨考舊圖俱無傳圖後或錄經論數條而諸儒行履
弗具使覽者不知其為何如人也余既為圖復捃摭其
要而作傳無關經學無裨世教者皆略焉傳成以諸儒
著述及歷代經解附之釐為四卷藏之家塾以俟同好
庶斯道之不墜也
