貞觀政要卷第十戈直集論
論行幸三十七論畋獵三十八
論灾祥三十九論慎終四十
行幸第三十七(凡四章)
貞觀初太宗謂侍臣曰隋煬帝廣造宫室以肆行幸
自西京至東都離宫别館相望道次乃至并州涿郡
(今涿州路隷腹裏)無不悉然馳道皆廣數百步種樹以飾其
傍人力不堪相聚爲賊逮至末年尺土一人非復已
有以此觀之廣宫室好行幸(好去聲)竟有何益此皆朕
耳所聞目所見深以自誡故不敢輕用人力惟令(平聲)
百姓安静不有怨叛而已
貞觀十一年太宗幸洛陽宫泛舟于積翠池顧謂侍
臣曰此宫觀臺沼(觀去聲)並煬帝所為所謂驅役生人
窮此雕麗復不能守此一都以萬人為慮好行幸不
息(好去聲)人所不堪昔詩人云何草不黃何日不行(詩大)
(雅何草不黃篇之辭)大東小東杼軸其空(詩小雅大東篇之辭)正謂此也
遂使天下怨叛身死國滅今其宫苑盡為我有隋氏
傾覆者豈惟其君無道亦由股肱無良如宇文述虞
世基裴藴之徒(皆隋之臣)居高官食厚禄受人委任惟行
謟佞蔽塞聦明欲令其國無危(令平聲)不可得也司空
長孫無忌奏言隋氏之亡其君則杜塞忠讜之言臣
則苟欲自全左右有過初不糾舉寇盗滋蔓亦不實
陳據此即不惟天道實由君臣不相匡弼太宗曰朕
與卿等承其餘弊惟須弘道移風使萬世永賴矣
貞觀十三年太宗謂魏徵等曰隋煬帝承文帝餘業
海内殷阜若能常處關中(處上聲)豈有傾敗遂不顧百
姓行幸無期徑往江都不納董純崔象(皆隋之臣)等諫諍
身戮國滅為天下笑雖復帝祚長短委以玄天而福
善禍淫亦由人事朕每思之若欲君臣長久國無危
敗君有違失臣須極言朕聞卿等規諫縱不能當時
即從再三思審必擇善而用之
貞觀十二年太宗東廵狩將入洛次於顯仁宫宫苑
官司多被責罰侍中魏徵進言曰陛下今幸洛州爲
是舊征行處(爲去聲後爲其同)庶其安定故欲加恩故老城
郭之民未蒙德惠官司苑監多及罪辜或以供奉之
物不精(供平聲)又以不爲獻食此則不思止足志在奢
靡旣乖行幸本心何以副百姓所望隋主先命在下
多作獻食獻食不多則有威罰上之所好(去聲)下必有
甚競爲無限遂至滅亡此非載籍所聞陛下目所親
見爲其無道故天命陛下代之當戰戰慄慄每事省
納參蹤前列昭訓子孫柰何今日欲在人之下陛下
若以爲足今日不啻足矣(啻音翅)若以爲不足萬倍於
此亦不足也太宗大驚曰非公朕不聞此言自今已
後庶幾無如此事(幾平聲按通鑑係十一年上至顯仁宫宫吏以闕諸待有被譴責魏)
(徵諫曰云云上驚曰非公不聞此言因謂長孫無忌等曰朕昔過此買飯而食僦舍而宿今供頓如此豈)
(得猶嫌不足乎)
(范氐祖禹曰富而不忘貧則能保其富矣貴而不忘賤則能保其貴矣夫以萬乘之貴四海之富而)
(猶以爲不足何哉忘其始之賤貧而欲大無窮也是以高宗舊勞于外爰曁小人及其即位卒爲賢)
(君文王卑服即康功田功周公作書以戒成王恐其不知稼穡之艱難而驕逸也漢文有曰朕能任)
(衣冠念不至此是以恭儉愛民惟恐煩之鳴呼其可謂有德者矣若太宗聞諫而能自省不亦賢乎)
(又曰太宗可謂不忘戒矣覩隋之宫室而以謟謏掩蔽戒羣臣夫知彼之所以亡則圖我之所以存)
(而不敢怠矣此三王之所由興也)
(愚按有虞之制五載一廵守成周之盛六年一時廵肆覲群后大明黜陟恊時月正日同律度)
(量衡無非事也其車從至為簡省其供給至為儉約故民以其所行為幸所不行為不幸所謂)
(吾王不遊吾何以休是也後世楊廣朱温廵遊不息始務豊侈其飲食美麗其行宫以供給過)
(制為賢能以置頓不備為罷軟州縣承風競為勞費於是百姓聞車馬之音見羽旄之美舉疾)
(首蹙額而相告矣太宗親睹煬帝之禍猶以供奉不精多所責罰况其餘者乎夫古之廵幸所)
(以徇民後之廵幸所以徇己人君欲復虞周廵守之制苟不先省其車從之數約其供給之儀)
(未有不蹈隋梁之失者也)
畋獵第三十八(凡五章)
秘書監虞世南以太宗頗好畋獵(好去聲)上䟽諫曰臣
聞秋獮冬狩盖惟恒典(獮音蘚周禮大司馬仲秋教治兵以獮田致禽以祀祊仲)
(冬教大閱以狩田致禽以烹烝)射隼從禽備乎前誥(射食亦切隼荀尹切禽也)伏
惟陛下因聽覧之餘辰順天道以殺伐將欲摧班碎
掌親御皮軒(田獵之車也)窮猛獸之窟穴盡逸材之林藪
夷兇翦暴以衛黎元收革擢羽用充軍器舉旗效獲
式遵前古然黃屋之尊金輿之貴八方之所仰德萬
國之所繫心清道而行猶戒銜橜斯盖重慎防微為
社稷也(為去聲)是以馬卿直諫於前(司馬相如字長卿漢武帝時為郎嘗)
(從帝獵長楊帝好自擊熊豕馳逐野獸相如上䟽諫帝從之)張昭變色於後(張昭字子)
(布彭城人為吳主孫權軍師權嘗乘馬射虎昭變色而諫之)臣誠細微敢忘斯義
且天弧星罼(音畢網也)所殪巳多(殪音翳殺死也)頒禽賜獲皇恩
亦溥伏願時息獵車且韜長戟不拒芻蕘之請降納
㳙澮之流袒禓徒搏任之群下則貽範百王永光萬
代太宗深嘉其言
(愚按傳曰春蒐夏苗秋獮冬狩皆於農隙以講武也王制天子無事則歲三田周禮大閱之制)
(獨為詳備則畋獵固古禮也何外作禽荒見於大禹之訓而不敢盤于遊田乃為文王之德正)
(以畋獵雖古制有因是而勞師耀武妨農害民者矣况後世萬乘之動供給之繁徵求之夥乎)
(太宗身親行陣尅捷奏功其於遊獵固其好尚必有不遵制而病民者宜世南懇切之諫有以)
(動上之廳矣)
谷那律(魏州昌樂人貞觀中累遷國子博士後遷課議大夫淹識群書禇遂良稱為九經庫)為
諫議大夫嘗從太宗出獵在途遇雨太宗問曰油衣
若為得不漏對曰能以瓦為之必不漏矣意欲太宗
弗數遊獵(數音朔)大被嘉納賜帛五十叚加以金帶(按通)
(鑑此事係在高宗永徽元年九月癸&KR1344;與此異而新舊唐書則同)
(唐氏仲友曰谷那律淹識羣書禇遂良嘗稱為九經庫油衣瓦為不漏之對可見質直盖淹識之士)
(難乎質直故三益之友得一巳善而況兼之者乎)
(愚按家語記孔子之言曰忠臣之諫君有五義焉其五曰諷諫惟度主以行之吾從其諷諫乎)
(夫所以諷諫者假他事引援而諫者也谷那律以儒學之臣居諫議之職以瓦為衣之對雖過)
(於質直其諷諫之謂乎太宗悅其直而賞賚之是亦從諫之美也)
貞觀十一年太宗謂侍臣曰朕昨往懷州(今懷慶路隷腹裏)
有上封事者云何為恒差山東衆丁於苑内營造即
日徭役似不下隋時懷洛以東殘人不堪其命而田
獵猶數(音朔)驕逸之主也今者復來懷州田獵忠諫不
復至洛陽矣(復音缶)四時蒐田(蒐音搜春曰蒐夏曰苗秋日獮冬曰狩)旣
是帝王常禮今日懷州秋毫不干於百姓凡上書諫
正自有常準臣貴有詞主貴能改如斯詆毁有似呪
詛侍中魏徵奏稱國家開直言之路所以上封事者
尤多陛下親自披閱或冀臣言可取所以僥倖之士
得肆其醜臣諫其君甚須折衷從容諷諫(從即容切)漢元
帝(名奭)嘗以酎祭宗廟(酎音紂三重釀酒也味厚故以薦宗廟)出便門御
樓船御史大夫薛廣德(字長卿沛郡人)當乘輿免冠曰宜從
橋陛下不聽臣言臣自刎以頸血汙車輪(汙去聲)陛下
不入廟矣元帝不悅光禄卿張猛進曰臣聞主聖臣
直乘船危(乘平聲後同)就橋安聖主不乘危廣德言可聽
元帝曰曉人不當如是耶乃從橋以此而言張猛可
謂直臣諫君也太宗大悅
(愚按魏徵不取廣德之直言而取張猛之直諫不過順太宗之意而言耳盖嘗聞先儒之言曰)
(諫者之委曲君德未信於人也諫者之剴切君德巳信於人也其遜其忤言者之得失則二在)
(人主爲進德之驗則一而已由此觀之諫書詆毁有似詛呪此正太宗君德信於人之驗也若)
(以張猛之諷諫為是則是以漢元之昏庸期太宗耳豈責難之道乎)
貞觀十四年太宗幸同州(今仍舊隷陜西)沙苑親格猛獸復
晨出夜還(音旋後同)特進魏徵奏言臣聞書美文王不敢
盤于遊田(周書曰文王不敢&KR1083;于遊田以庶邦惟正之供)傳述虞箴稱夷羿
以為戒(傳去聲左傳魏綘告晉矦曰昔虞人之箴曰在帝夷羿冐于原獸虞箴如是可不懲乎)
昔漢文臨峻坂欲馳下袁盎(楚人漢文帝時為中郎將)攬㘘曰聖
主不乘危(乘平聲)不徼幸今陛下騁六飛(馬名)馳不測之
山如有馬驚車敗陛下縦欲自輕柰高廟何(文帝從覇陵上)
(欲西馳下峻坂袁盎諫帝曰將軍怯邪盎曰臣聞千金之子不垂堂百金之子不倚衡云云帝乃止)孝
武好格猛獸(好去聲後同)相如進諫力稱烏獲(秦武王力士舉龍文)
(鼎者)捷言慶忌(吴王僚之子射能捷矢)人誠有之獸亦宜然猝遇
逸材之獸駭不存之地雖烏獲逄蒙之伎(逄音龐逄蒙古之善)
(射者)不得用而枯木朽株盡為難矣雖萬全而無患然
而本非天子所宜(事見首章注)孝元帝郊泰畤(郊祀之壇曰畤)因
留射獵薛廣德(字長卿沛郡人時為長信少府御史大大)稱竊見關東困
極百姓離災今日撞亡秦之鍾歌鄭衛之樂士卒暴
露從官勞倦(從去聲)欲安宗廟社稷何憑河暴虎未之
戒也臣竊思此數帝心豈木石獨不好馳騁之樂(音洛)
(後同)而割情屈巳從臣下之言者志存為國(為去聲後同)不
為身也臣伏聞車駕近出親格猛獸晨往夜還以萬
乘之尊闇行荒野踐深林&KR0881;豊草甚非萬全之計願
陛下割私情之娛罷格獸之樂上爲宗廟社稷下慰
群寮兆庶太宗曰昨日之事偶属塵昏非故然也自
今深用爲誡
(愚按魏徵諫獵之辭援古監今惓惓忠篤比虞世南奏䟽尤爲墾至切到足以儆動其君之聽)
(塵皆之語太宗烏得不爲之感悟哉若魏徵者可謂能引君於道矣)
貞觀十四年冬十月太宗將幸櫟陽(櫟音藥櫟陽今爲咸寧縣屬奉)
(元路)遊畋縣丞劉仁軌(字正則汴州人初爲陳倉尉部人魯寧爲折衝都尉豪縦犯法)
(縣莫敢屈仁軌榜殺之太宗召詰責仁軌曰寧辱臣臣故殺之帝以爲剛直擢咸陽丞累遷給事中武后)
(時拜僕射)以收穫未畢非人君順動之時詣行所上表切
諫太宗遂罷獵擢拜仁軌新安令(新安縣名今仍舊隷河南府路)
(按史傳太宗校獵同州仁軌諫曰今兹澍澤霑足百穀熾茂收纔十二常日贅調巳有所妨又供獵事繕)
(橋治道役雖簡省猶不損數萬少延一旬使埸圃畢勞陛下六飛徐驅公私交泰上璽書褒納拜新安令)
(愚按劉仁軌一縣丞耳而能效一言之忠動萬乘之聽其忠君愛民之心有侍從之臣所未能)
(者可不謂難乎哉盖仁軌嘗為陳倉尉太宗以其剛直擢咸陽丞則其受知於太宗有由来矣)
(然非太宗有從諫之美樂善之誠則仁軌雖有剛直之操將安所施哉適足以獲罪而已矣仁)
(軌官由州縣而致宰相善致聲譽得吏民懽心為史傳所稱美出宰百里者可不知所效法邪)
災祥第三十九(凡四章)
貞觀六年太宗謂侍臣曰朕比見衆議(比音鼻)以祥瑞
為美事頻有表賀慶如朕本心但使天下太平家給
人足雖無祥瑞亦可比德於堯舜若百姓不足夷狄
内侵縱有芝草徧街衢鳳凰巢苑囿亦何異於桀紂
嘗聞石勒時(石勒上黨匈奴人晉元帝時據襄國稱帝是為後趙)有郡吏燃連
理木煑白雉肉喫豈得稱為明主耶又隋文帝深愛
祥瑞遣秘書監王劭著衣冠在朝堂對考使(去聲)焚香
讀皇隋感瑞經(隋文帝好機祥小數王劭言上受命符瑞甚衆又採歌謠圖䜟佛經文字)
(曲加誣餙撰皇隋靈感志三十卷上令宣示天下劭集諸州朝集使盥手焚香閉目讀之曲折有聲如歌)
(詠經旬朔始徧上益喜賞賜優洽)舊嘗見傳說此事實以為可笑夫
為人君(夫音扶)當須至公理天下以得萬姓之懽心若
堯舜在上百姓敬之如天地愛之如父母動作興事
人皆樂之(樂音洛)發號施令(施平聲)人皆悅之此是大祥
瑞也自此後諸州所有祥瑞並不用申奏(按通鑑係貞觀二年)
(又曰嘗有白鵲搆巢於寢殿槐上合歡如腰鼓左右稱賀上曰我嘗笑隋煬帝好祥瑞瑞在得賢此何足)
(賀命毁其巢於野外)
(愚按聖人之作春秋也祥瑞不書惟災異書豈無意哉夫春秋二百四十二年之間豈無祥瑞)
(而不書而有年大有年之書兩見於經盖聖人特筆也太宗以聦明之資克勤于政不以祥瑞)
(為祥瑞而以堯舜之政化為大祥瑞豈無見而然哉嘗觀文公朱子通鑑綱目貞觀一代皆不)
(見祥瑞之書惟貞觀四年以大有年書錄其外戶不閉家給人足斗米三錢之美斯祥瑞之大)
(者歟然則太宗之為此言也非苟言之實允蹈之矣)
貞觀八年隴右山崩大蛇屢見(音現後同)山東及江淮多
大水太宗以問侍臣秘書監虞世南對曰春秋時梁
山崩(梁山晉地)晉矦召伯宗而問焉(晉侯景公名孺伯宗晉大夫)對曰
國主山川故山崩川竭君爲之不舉樂降服乘縵(乘平)
(聲縵音漫謂乘車之無餙文者)祝幣以禮焉梁山晉所主也晉侯從
之故得無害(事見左傳成公五年)漢文帝元年齊楚地二十九
山同日崩水大出令郡國無來獻(令平聲)施惠於天下
(施平聲)遠近歡洽亦不爲灾後漢靈帝時青蛇見御座
晉惠帝時大蛇長三百步見齊地經市入朝按蛇宜
在草野而入市朝所以爲怪耳今蛇見山澤盖深山
大澤必有龍蛇亦不足怪又山東之雨雖則其常然
隂潜過久恐有冤獄宜斷省繫囚庶或當天意且妖
不勝德修德可以銷變太宗以為然因遣使者(使去聲)
賑恤飢餒申理冤訟多所原宥
貞觀八年有彗星見于南方(彗徐醉切見音現後同彗星妖星也其状如箒)
長六丈(一作六尺)經百餘日乃滅太宗謂侍臣曰天見彗
星由朕之不德政有虧失是何妖也虞世南對曰昔
齊景公(名杵臼)時彗星見公問晏子(晏嬰也)晏子對曰公
穿池沼畏不深起臺榭畏不高行刑罰畏不重是以
天見彗星為公戒耳景公懼而修德後十六日而星
没(十六一作十三)陛下若德政不修雖麟鳳數見(數音朔)終是
無益但使朝無闕政百姓安樂(音洛)雖有災變何損於
德願陛下勿以功高古人而自矜大勿以太平漸久
而自驕逸若能終始如一彗見未足為憂太宗曰吾
之理國良無景公之過但朕年十八便為經綸王業
(便為之為去聲後同)北剪劉武周西平薛舉東擒竇建德王世
充二十四而天下定二十九而居大位四夷降伏(降音)
(杭)海内乂安自謂古來英雄撥亂之主無見及者頗
有自矜之意此吾之過也上天見變良為是乎秦始
皇平六國隋煬帝富有四海旣驕且逸一朝而敗吾
亦何得自驕也言念於此不覺惕焉震懼魏徵進曰
臣聞自古帝王未有無災變者但能修德災變自銷
陛下因有天變遂能戒懼反覆思量(平聲)深自尅責雖
有此變必不為災也
(唐氏仲友曰世南對山壊蛇見大水恐有冤獄枉繫亦未足以應天變矣詩曰維虺維蛇女子之祥)
(唐之女禍其兆先見於此世南名博學非不知此顧太宗無女寵之溺無迹可言然獨不能援詩以)
(為說取證於漢靈晉惠乎乃曰蛇見山澤適其所居以世南之忠直無以發太宗儆懼之意惜哉)
(又曰世南論彗星戒驕矜此最中太宗之病較諸省錄纍囚之論大小殊矣)
(愚按昔劉向五行傅某事失則某咎徵應說者以為鑿春秋所書災異傅者亦推迹未來之事)
(應之說者以為拘且妖由人興天事恒象人君惟當恐懼修省以銷其變固難盡信滛巫瞽史)
(之所推測也夫蛇虺固女子之祥也春秋之世晉有蛇自泉宫出鄭則内蛇與外蛇闘於門之)
(外固不見為女禍也唐高宗昏惑溺愛遂啓女后專政卒應大蛇之妖彗所以除舊布新也春)
(秋之世魯有星孛齊有彗星固不見有所除布也唐武后肆其凶毒幾易唐祚卒應彗星之異)
(茲二者皆見於貞觀之八年極盛之時也天心仁愛儆戒之意早已見矣天人之際良可畏哉)
貞觀十一年大雨榖水溢衝洛城門入洛陽宫平地
五尺毁宫寺十九所漂七百餘家太宗謂侍臣曰朕
之不德皇天降災將由視聽弗明刑罰失度遂使隂
陽舛謬雨水乖常矜物罪已載懷憂惕朕又何情獨
甘滋味可令尚食(令平聲尚食掌御膳之官)斷肉料進𬞞食文武
百官各上封事極言得失中書侍郎岑文本上封事
曰臣聞開撥亂之業其功旣難守已成之基其道不
易(以鼓切)故居安思危所以定其業也有始有卒(子聿勿)
所以崇其基也今雖億兆乂安方隅寧謐(音密)旣承喪
亂之後又接凋弊之餘戶口减損尚多田疇墾闢猶
少覆燾之恩著矣而瘡痍未復德教之風被矣而資
産屢空(去聲)是以古人譬之種樹年祀綿遠則枝葉扶
疎若種之日淺根本未固雖壅之以黑墳(上聲)暖之以
春日一人摇之必致枯槁今之百姓頗類於此常加含
養則日就滋息暫有征役則随日凋耗凋耗旣甚則
人不聊生人不聊生則怨氣充塞怨氣充塞則離叛
之心生矣故帝舜曰可愛非君可畏非民孔安國曰
人以君為命故可愛君失道人叛之故可畏(孔安國釋虞書)
(之辭)仲尼曰君猶舟也人猶水也水所以載舟亦所以覆
舟是以古之哲王雖休勿休日慎一日者良為此也
(為去聲)伏惟陛下覧古今之事察安危之機上以社稷
為重下以億兆在念明選舉慎賞罰進賢才退不肖
聞過即改從諫如流為善在於不疑出令期於必信
頥神養性省遊畋之娛去奢從儉(去上聲)減工役之費
務静方内而不求闢土載櫜弓矢而不忘武備(櫜音臯蔵)
(也)凢此數者雖為國之恒道陛下之所常行臣之愚
昧惟願陛下思而不怠則至道之美與三五比隆(三五)
(三皇五帝也)億載之祚與天地長久雖使桑榖為妖(史記商亳)
(為祥桑榖共生於朝一暮大拱帝大戊懼問伊陟伊陟曰臣聞妖不勝德帝之政其有闕歟帝其修德大)
(戊從之祥桑枯死而去)龍蛇作孽(五行傳曰皇之不極是為不建厥咎眊厥極弱時則有龍)
(蛇之孽)雉雊於鼎耳(史記商紀武丁祭成湯明日有飛雉登鼎耳而呴武丁懼祖已曰王)
(勿憂先修政事武丁從之殷道復興)石言於晉地(左傳昭公八年春石言於晉)猶當
轉禍為福變災為祥況雨水之患(雨水一作水旱)隂陽恒理
豈可謂天譴而繫聖心哉臣聞古人有言農夫勞而
君子養焉愚者言而智者擇焉輙陳狂瞽伏待斧鉞
太宗深納其言(養當作食出文子)
(愚按䧏水儆予帝舜所以畏天省已也六事自責成湯所以反躬致戒也太宗之言雖未能一)
(出於誠亦庶幾乎舜湯之遺意矣惜乎岑文本之論皆非所以戒其畏天憂民之心而勉其側)
(身修行之實也其曰隂陽恒理豈繫聖心不幾於傲忽天戒乎豈君臣相儆之道哉)
慎終第四十(凡七章)
貞觀五年太宗謂侍臣曰自古帝王亦不能常化假
令内安(令平聲)必有外擾當今遠夷率服百穀豐稔盗
賊不作内外寧静此非朕一人之力實由公等共相
匡輔然安不忘危理不忘亂雖知今日無事亦須思
其終始常得如此始是可貴也魏徵對曰自古已來
元首股肱不能備具或時君稱聖臣即不賢或遇賢
臣即無聖主今陛下明所以致理向若直有賢臣而
君不思化亦無所益天下今雖太平臣等猶未以為
喜惟願陛下居安思危孜孜不怠耳
(愚按昔帝舜之作歌曰股肱喜哉元首起哉百工熙哉臯陶乃𢋫載歌曰元首明哉股肱良哉)
(庶事康哉又歌曰元首叢脞哉股肱惰哉萬事隳哉釋者謂舜之意以人臣樂於趍事赴功則)
(人君之治為之興起而百官之功皆廣也臯陶之意以為君明則臣良而衆事皆安所以勸之)
(也君行臣職則臣下懈怠而萬事廢所以戒之也虞廷君臣之相與責難者如此雍熙之治所)
(以為不可及也太宗之告侍臣謂當今太平非朕一人之力皆由公等共輔須思終始如一斯)
(言也其帝舜作歌之意乎魏徵之對則曰陛下聖明所以致理若有賢臣而君不思化亦為無)
(益是猶臯陶勸舜之意也又曰今雖太平臣未以為喜惟願陛下居安思危孜孜不怠亦猶臯)
(陶戒舜之意也太宗能責難於其臣魏徵亦能責難於其君君臣之相責難者如此有唐虞之)
(遺風焉是故有唐之治雖未能上躋時雍之美而貞觀之盛可謂三代而下之所罕見者矣)
貞觀六年太宗謂侍臣曰自古人君為善者多不能
堅守其事漢高祖泗上一亭長耳(長音掌)初能拯危誅
暴以成帝業然更延十數年縦逸之敗亦不可保何
以知之孝惠為嫡嗣之重温恭仁孝而高帝惑於愛
姬之子欲行廢立(見師傳篇注)蕭何韓信功業旣高蕭旣
妄繫(蕭何沛人漢丞相封鄼侯嘗為民請曰長安地陿上林中多空地願令民得入田高祖怒曰相)
(國多受賈人財物為請吾苑乃下何廷尉械繫數日因王衛尉之言赦出之)韓亦濫黜(黜當)
(作誅韓信淮隂人佐漢高祖取天下封楚王有告信欲反高祖乃詐遊雲夢縳信至洛陽赦為淮隂侯由)
(此怨望後復有言信反於吕后者后令蕭何紿信入后使武士縳信斬之夷信三族)自餘功臣
黥布之輩懼而不安至於反逆(黥布姓英名布嘗坐法黥漢高祖封淮南)
(王及韓信彭越之誅隂聚兵候伺警急中大夫賁赫詣長安告布反高祖自將兵擊之遂殺布滅之)君
臣父子之間悖謬若此豈非難保之明驗也朕所以
不敢恃天下之安每思危亡以自戒懼用保其終
(愚按太宗言漢祖創業之君而廢嫡立庶濫誅功臣斯言誠是也太宗能保全功臣無濫誅之)
(失過漢高遠矣然不能正承乾之惡而於諸子之定分亦牽於愛而有不能自克者豈知人之)
(明而自知之蔽耶)
貞觀九年太宗謂公卿曰朕端拱無為四夷咸服豈
朕一人之所致實賴諸公之力耳當思善始令終永
固鴻業子子孫孫逓相輔翼使豐功厚利施於來葉
(施平聲)令數百年後(令平聲)讀我國史鴻勲茂業粲然可
觀豈惟稱隆周炎漢及建武(光武年號)永乎(明帝年號)故事而
已哉房玄齡因進曰陛下撝挹之志推功群下致理
昇平本關聖德臣下何力之有惟願陛下有始有卒
(子聿切)則天下永賴太宗又曰朕觀古先撥亂之主皆
年踰四十惟光武年三十三但朕年十八便舉兵年
二十四定天下年二十九昇為天子此則武勝於古
也少從戎旅(少去聲)不暇讀書貞觀以來手不釋卷知
風化之本見政理之源行之數年天下大理而風移
俗變子孝臣忠此又文過於古也昔周秦已降戎狄
内侵今戎狄稽顙皆爲臣妾此又懷遠勝古也此三
者朕何德以堪之旣有此功業何得不善始慎終耶
(愚按詩書所載聖君賢相之所以保治於雍熙泰和之時者固幸功業之克成未嘗以功業而)
(自足也太宗謂欲使豊功厚利施於永久鴻勲盛業粲然可觀不使後世惟稱隆周炎漢志則)
(高矣然炎漢可企而及也隆周豈止於若是哉倬彼雲漢爲章於天制之爲禮樂布之爲法度)
(此文王之文也不知太宗之所謂文果能勝乎無競維烈撫弱耆昧功成而載戢于戈載櫜弓)
(矢此武王之武也不知太宗之所謂武果能勝乎大邦畏其力小邦懷其德華夏蠻貊罔不率)
(俾由是而惠此中國以綏四方此文武之懷遠也不知太宗之所謂懷遠又果能勝乎愚然後)
(知太宗矜功伐善意出於中心而善始慎終之語不過虚言也玄齡於此能奬其所巳至而不)
(能勉其所未至惜哉若後章魏徵之對則善矣)
貞觀十二年太宗謂侍臣曰朕讀書見前王善事皆
力行而不倦其所任用公軰數人誠以為賢然致理
比於三五之代猶為不逮何也魏徵對曰今四夷賓
服天下無事誠曠古所未有然自古帝王初即位者
皆欲勵精為政比迹於尭舜及其安樂也(樂音洛)則驕
奢放逸莫能終其善人臣初見任用者皆欲匡主濟
時追縦於稷契(音洩)及其富貴也則思苟全官爵莫能
盡其忠節若使君臣常無懈怠各保其終則天下無
憂不理自可超邁前古也太宗曰誠如卿言
(愚按太宗致理不逮三五之言所以責難於其臣也魏徵之對曲盡人君放逸之端人臣懷禄)
(之弊誠可為上下之箴盖人君固在於慎終如始而人臣尤當始終如一也嘗觀貞觀諸名臣)
(久於其位者雖於大節無所虧然於格非之道無聞焉母乃以成功難居至理無盡姑保其福)
(禄榮名歟耻君不及堯舜者何如人哉魏徵之言厥有旨矣)
貞觀十三年魏徵恐太宗不能克終儉約近歲頗好
奢縦(好去聲後同)上䟽諫曰臣觀自古帝王受圖定鼎皆
欲傳之萬代貽厥孫謀故其垂拱巖廊布政天下其
語道也必先淳朴而抑浮華其論人也必貴忠良而
鄙邪佞言制度也則絶奢靡而崇儉約談物産也則
重榖帛而賤珍竒然受命之初皆遵之以成治稍安
之後多反之而敗俗其故何哉豈不以居萬乘之尊
有四海之富出言而莫已逆所為而人必從公道溺
於私情禮節虧於嗜欲故也語曰非知之難行之惟
難非行之難終之斯難所言信矣伏惟陛下年甫弱
冠(去聲)大拯横流(横去聲)削平區宇肇開帝業貞觀之初
時方克壮抑損嗜欲躬行節儉内外康寧遂臻至治
論功則湯武不足方語德則堯舜未為遠臣自擢居
左右十有餘年每侍帷幄屢奉明旨常許仁義之道
守之而不失儉約之志終始而不渝一言興邦斯之
謂也德音在耳敢忘之乎而頃年已來稍乖曩志敦
朴之理漸不克終謹以所聞列之如左陛下貞觀之
初無為無欲清静之化遠被遐荒考之於今其風漸
墜聽言則遠超於上聖論事則未踰於中主何以言
之漢文晉武俱非上哲漢文辭千里之馬(漢文帝時有獻千里)
(馬者詔還其馬與道里費)晉武焚雉頭之裘(晉武帝時太醫司馬程據獻雉頭裘帝以)
(竒技異服典禮所禁焚之于殿前)今則求駿馬於萬里市珍竒於域
外取怪於道路見輕於戎狄此其漸不克終一也昔
子貢問理人於孔子孔子曰懔乎若朽索之馭六馬
子貢曰何其畏哉子曰不以道遵之則吾讎也若何
其無畏(家語之辭)故書曰民惟邦本本固邦寧為人上者
柰何不敬(書五子之歌)陛下貞觀之始視人如傷恤其勤
勞愛民猶子每存簡約無所營為頃年已來意在奢
縱忽忘卑儉輕用人力乃云百姓無事則驕逸勞役
則易使(易以豉切後同)自古以來未有由百姓逸樂(音洛後同)而
致傾敗者也何有逆畏其驕逸而故欲勞役者哉恐
非興邦之至言豈安人之長筭此其漸不克終二也
陛下貞觀之初損已以利物至於今日縦欲以勞人
卑儉之迹歲改驕侈之情日異雖憂人之言不絶於
口而樂身之事實切於心或時欲有所營慮人致諫
乃云若不為此不便我身人臣之情何可復争(讀曰諍)
此直意在杜諫者之口豈曰擇善而行者乎此其漸
不克終三也立身成敗在於所染蘭芷鮑魚(家語之辭)與
之俱化慎乎所習不可不思陛下貞觀之初砥礪名
節不私於物唯善是與親愛君子疎斥小人今則不
然輕䙝小人(䙝音泄)禮重君子重君子也敬而遠之(遠音)
(援後同)輕小人也狎而近之近之則不見其非遠之則
莫知其是莫知其是則不間而自疎(間去聲後同)不見其
非則有時而自昵昵近小人非致理之道疎遠君子
豈興邦之義此其漸不克終四也書曰不作無益害
有益功乃成不貴異物賤用物人乃足犬馬非其土
性不畜(許六切)珍禽竒獸弗育於國(周書旅獒之辭)陛下貞觀
之初動遵尭舜捐金抵璧反朴還淳頃年以來好尚
竒異(好去聲後同)難得之貨無遠不臻珍玩之作無時能
止上好奢靡而望下敦朴未之有也末作滋興而求
豐實其不可得亦已明矣此其漸不克終五也貞觀
之初求賢如渴善人所舉信而任之取其所長恒恐
不及近歲已來由心好惡(烏去聲)或衆善舉而用之或
一人毁而棄之或積年任而用之或一朝疑而遠之夫
行有素履(夫音扶行去聲後同)事有成跡所毀之人未必可信
於所舉積年之行不應頓失於一朝(應平聲朝音昭)君子之
懷蹈仁義而弘大德小人之性好䜛佞以為身謀陛
下不審察其根源而輕為之臧否(部鄙切)是使守道者
日疎干求者日進所以人思苟免莫能盡力此其漸
不克終六也陛下初登大位高居深視事惟清静心
無嗜慾内除畢弋之物(畢網也弋以生絲繫矢而射也)外絶畋獵之
源數載之後不能固志雖無十旬之逸(夏書太康盤遊無度畋于)
(有洛之表十旬弗反)或過三驅之禮遂使盤遊之娛見譏於百
姓鷹犬之貢遠及於四夷或時教習之處道路遥遠
侵晨而出入夜方還以馳騁為歡莫慮不虞之變事
之不測其可救乎此其漸不克終七也孔子曰君使
臣以禮臣事君以忠(孔子對魯定公之辭)然則君之待臣義不
可薄陛下初踐大位敬以接下君恩下流臣情上逹
咸思竭力心無所隱頃年已來多所忽略或外官充
使(去聲)奏事入朝思覩闕庭將陳所見欲言則顔色不
接欲請又恩禮不加間因所短詰其細過雖有聦辯
之略莫能申其忠欵而望上下同心君臣交泰不亦
難乎此其漸不克終八也傲不可長欲不可縦(長音掌後)
(同)樂不可極志不可滿(禮曲禮篇之辭)四者前王所以致福
通賢以為深誡陛下貞觀之初孜孜不怠屈已從人
恒若不足頃年已來微有矜放恃功業之大意蔑前
王負聖智之明心輕當代此傲之長也欲有所為皆
取遂意縦或抑情從諫終是不能忘懷此欲之縦也
志在嬉遊情無厭倦雖未全妨政事不復專心治道
此樂將極也率土乂安四夷欵服仍遠勞士馬問罪
遐裔此志將滿也親狎者阿旨而不肯言疎遠者畏
威而莫敢諫積而不已將虧聖德此其漸不克終九
也昔陶唐成湯之時非無災患而稱其聖德者以其
有始有終無爲無欲遇災則極其憂勤時安則不驕
不逸故也貞觀之初頻年霜旱畿内戶口並就關外
携負老幼來往數千曾無一戸逃亡一人怨苦此誠
由識陛下矝育之懷所以至死無攜貳頃年已來疲
於徭役關中之人勞弊尤甚雜匠之徒下日悉留和
雇正兵之軰上番多别驅使和市之物不絶於鄕閭
逓送之夫相繼於道路旣有所弊易為驚擾脫因水
旱榖麥不收恐百姓之心不能如前日之寧帖此其
漸不克終十也臣聞禍福無門唯人所召人無釁焉
妖不妄作伏惟陛下統天御寓十有三年道洽寰中
威加海外年榖豐稔禮教聿興比屋踰於可封(比音鼻)
菽粟同於水火曁乎今歲天災流行炎氣致旱乃遠
被於郡國凶醜作孽忽近起於轂下夫天何言哉垂
象示誡斯誠陛下驚懼之辰憂勤之日也若見誡而
懼擇善而從同周文之小心追殷湯之罪已前王所
以致理者勤而行之今時所以敗德者思而改之與
物更新(更平聲)易人視聽則寳祚無疆普天幸甚何禍
敗之有乎然則社稷安危國家理亂在於一人而已
當今太平之基旣崇極天之峻九仞之積猶虧一簣
之功(書曰為山九仞功虧一簣言中道而止則前功盡棄也)千載休期時難再
得明主可為而不為微臣所以欝結而長歎者也臣
誠愚鄙不逹事機略舉所見十條輙以上聞聖聽伏
願陛下採臣狂瞽之言參以芻蕘之議冀千慮一得
衮職有𥙷(詩大雅烝民之篇曰衮職有闕維仲山甫𥙷之)則死日生年甘從
斧鉞䟽奏太宗謂徵曰人臣事主順旨甚易忤情尤
難公作朕耳目股肱常論思獻納朕今聞過能改庶
幾克終善事(幾平聲)若違此言更何顔與公相見復欲
何方以理天下自得公䟽反覆研尋深覺詞強理直
遂列為屏障朝夕瞻仰又錄付史司冀千載之下識
君臣之義乃賜徵黃金十斤廐馬二疋(按史傳十三年阿史那結)
(社率作亂雲陽石然自冬至五月不雨故徵上此䟽)
(唐氏仲友曰人君善否之分其始毫釐其未千里論太宗貞觀初之所為皆可以為三代之令主至)
(漸不克終則凢三代之辟王其極至於亂者不過乎此可不畏哉徵有憂之極言至論數其十漸有)
(伊傅周召戒其君大禹訓其後世之意非慮之至忠之盡安能及此使太宗聞過願改以終善道以)
(保貞觀之隆卒髣髴乎三代之令主皆徵力也史以三代遺直許徵於十漸見之)
(葉氏適曰太宗聞十漸之戒令錄付史官使萬世知有君臣之義至徵錄前後諫争語於史官帝都)
(不說夫十漸之戒徵之所錄多不過此而太宗不說何也盖錄在徵則天下惟知徵之能諫若錄在)
(太宗則天下將不止知太宗之能聽諫且知太宗眷眷不忘之意凡此皆太宗好名處)
(愚按魏徵十不克終之䟽正貞觀之中年其間所云貞觀之初如此其善近歲以来如此其未)
(善其善也可以為三代之令主其未善也無異於後世之辟王何太宗一人之身始終之相遠)
(如此哉盖其始之善者天資之過人也終之未善者學力之不繼也昔者周之成王即位之初)
(惑於二叔之言不能明周公之德其天資之美有不能如太宗者矣及其終也敬迓天威無敢)
(昏逾至於死生之際烱然不亂此豈太宗之所及哉愚然後知周公輔導之功為不可及而魏)
(徵格君之道猶有所不足也嗚呼以太宗之聦明猶不能保其終而况天資之未逮者其可不)
(孳孳而務學也哉)
貞觀十四年太宗謂侍臣曰平足天下朕雖有其事
守之失圖功業亦復難保秦始皇初亦平六國據有
四海及末年不能善守實可為誡公等宜念公忘私
則榮名高位可以克終其美魏徵對曰臣聞之戰勝
易(以䜴切)守勝難陛下深思遠慮安不忘危功業旣彰
德教復洽恒以此為政宗社無由傾敗矣
(范氏祖禹曰書曰后克艱厥后臣克艱厥臣又曰無輕民事惟難孔子曰為君難夫知所難而後可)
(以有為也傳曰君以為易則其難也將至矣君以為難則其易也將至矣太宗知守之之難所以能)
(有終也)
(愚按魏徵之於太宗凡三告以守天下之難矣居安忘危之言始終弗渝其憂治危明之心爲)
(何如哉孟子曰責難於君謂之恭徵之謂也)
貞觀十六年太宗問魏徵曰觀近古帝王有傅位十
代者有一代兩代者亦有身得身失者朕所以常懷
憂懼或恐撫養生民不得其所或恐心生驕逸喜怒
過度然不自知卿可爲朕言之(爲去聲)當以爲楷則徵
對曰嗜慾喜怒之情賢愚皆同賢者能節之不使過
度愚者縱之多至失所陛下聖德玄遠居安思危伏
願陛下常能自制以保克終之美則萬代永賴
(愚按太宗問運祚長短之殊魏徵對以自制克終之美其論可謂的矣然嘗論之古昔聖賢著)
(書立言其托始終之際皆有深意吴氏之著是編也始之以太宗問魏徵正身之道終之以魏)
(徵對太宗克終之言其意之所存雖不可知以事實攷之則二者皆太宗之所不足也何也太)
(宗削除禍亂身致升平屈已而納諫任賢而使能恭儉節用寬仁而愛人三代而下之君絶無)
(而僅有者也然於君臣父子兄弟夫婦之間皆有慚德豈非正身之道有所不足歟太宗能納)
(諫矣而晩年有仆碑之失能慎刑矣而晚年有君羡之誅能息兵矣復有高麗西域之師能節)
(用矣復有飛山翠微之作豈非克終之道有所不足歟合二者而論之則太宗所以不能克終)
(者由其不能正身也然則吳氏之書豈非始言其本而終言其效歟)
貞觀政要卷第十
