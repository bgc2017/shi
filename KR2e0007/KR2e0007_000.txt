渚宫舊事雜史𩔖
提要
(臣)等謹按渚宫舊事一卷補遺五卷一名渚
宫故事唐余知古撰結銜稱將仕郎守太子
校書里貫則未詳也其書上起鬻熊下迄唐
代所載皆荆楚之事故題曰渚宫渚宫名見
左氏傳孔穎達疏以為當郢都之南盖楚成
王所建藥史太平寰宇記則以為建自襄王
未詳何據也書本十卷唐藝文志著于錄此
本惟存五卷止于晉代考晁公武郡齋讀書
志載渚宫故事十卷則南宋之初尚為完本
至陳振孫書錄解題所言已與今本同則宋
齊以下五卷當佚于南宋之末明陶宗儀說
郛節鈔此書十餘條晉以後乃居其七疑從
𩔖書引出非尚見原本也唐書藝文志載此
書註曰文宗時人又載漢上題襟集十卷註
曰段成式温庭筠余知古則與段温二人同
時倡和此書皆記楚事其為游漢上時所作
更無疑義陳氏以為後周人已屬訛誤通考
引讀書志之文併脫去余字竟題為唐知古
撰則謬彌甚矣今仍其舊為五卷其散見於
他書者别輯為補遺一卷附錄于後焉乾隆
四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
