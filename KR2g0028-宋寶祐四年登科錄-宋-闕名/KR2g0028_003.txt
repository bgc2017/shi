宋寳祐四年登科錄卷四
廷對策文天祥
臣恭惟皇帝陛下處常之久當泰之交以二帝三皇之
道會諸心將三紀于此矣臣等鼓舞於鳶飛魚躍之天
皆道體流行中之一物不自意得旅進于陛下之庭而
陛下且嘉之論道道之不行也久矣陛下之言及此天
地神人之福也然臣所未解者今日已當道久化成之
時道洽政治之候而方歉焉有志勤道遠之疑豈望道
而未之見耶臣請泝太極動静之根推聖神功化之騐
就以聖問中不息一語為陛下勉幸陛下試垂聽焉臣
聞天地與道同一不息聖人之心與天地同一不息上
下四方之宇往古來今之宙其間百千萬變之消息盈
虚百千萬事之轉移闔闢何莫非道所謂道者一不息
而已矣道之隠於渾淪藏於未琱未琢之天當是時無
極太極之體也自太極分而隂陽則隂陽不息道亦不
息隂陽散而五行則五行不息道亦不息自五行又散而為人
心之仁義禮智剛柔善惡則乾道成男坤道成女穹壤
間生生化化之不息而道亦與之相為不息然則道一不
息天地亦一不息天地之不息固道之不息者為之聖
人出而為天地立心為生民立命為往聖繼絶學為萬
世開太平亦不過以一不息之心充之充之而脩身治
人此一不息也充之而致知以至齊家治國平天下此
一不息也充之而自精神心術以至於禮樂刑政亦此
一不息也自有三墳五典以來以至於太平六典之世
帝之所以帝王之所以王皆自其一念之不息者始秦
漢以降而始離非道之離也知道者之鮮也雖然其間
英君誼辟固有號為稍稍知道矣而又沮於行道之不
力知務德化矣而不能不尼之以黃老知施仁義矣而
不能不遏之以多欲知四年行仁矣而不能不畫之以
近效上下二三千年間牽補過時架漏度日毋怪夫駁
乎無以議為也獨惟我朝式克至于今日休陛下傳列
聖之心以會藝祖之心會藝祖之心以參帝王之心參
天地之心三十三年間臣知陛下不貮以二不參以三
茫乎天運窅爾神化此心之天混兮闢兮其無窮也然
臨御浸久持循浸熟而算計見效猶未有以大快聖心
者上而天變不能以盡無下而民生不能以盡遂人才
士習之未甚純國計兵力之未甚充以至盗賊兵戈之警
所以貽宵旰之憂者尤所不免然則行道者殆無騐也
邪臣則以為道非無騐之物也道之功化甚深也而不
可以為迂道之證效甚遲也而不可以為速維天之命
於穆不已天地之所以為天地也之德之純純亦不已
聖人之所以為聖人也為治顧力行何如耳焉有行道
於歲月之暫而遽責其騐之為迂且遠邪臣之所望於
陛下者法天地之不息而已姑以近事言則責躬之言
方發而隂雨旋霽是天變未嘗不以道而弭也賑饑之
典方舉而都民歡呼是民生未嘗不以道而安也論辯
建明之詔一頒而人才士習稍稍渾厚招填條具之旨
一下而國計兵力稍稍充實安吉慶元之小獲維揚瀘
水之雋功無非憂勤於道之明騐也然以道之極功論
之則此淺效耳速效耳指淺效速效而遽以為道之極
功則漢唐諸君之用心是也陛下行帝而帝行王而王
而肯襲漢唐事邪此臣所以贊陛下之不息也陛下儻
自其不息者而充之則與隂陽同其化與五行同其運
與乾坤生生化化之理同其無窮雖充而為三紀之風
移俗易可也雖充而為四十年圄空刑措可也雖充而
為百年德洽於天下可也雖充而為卜世過歷億萬年
敬天之休可也豈止於聖問八者之事可徐就理而已
哉臣謹昧死上愚對臣伏讀聖策曰盖聞道之大原出
於天超乎無極太極之妙而實不離乎日用事物之常
根乎隂陽五行之賾而實不外仁義禮智剛柔善惡之
際天以澄著地以靖謐人極以昭明何莫由斯道也聖
聖相傳同此一道由脩身而治人由致知而齊家治國
平天下本之於精神心術達之於禮樂刑政其體甚微
其用則廣歴千萬世而不可易然功化有淺深證效有
遲速何歟朕以寡昧臨政願治于兹歴年志愈勤道愈
遠窅乎其未眹也朕心疑焉子大夫明先王之術咸造在
廷必有切至之論朕將虛已以聽臣有以見陛下遡道
之本原求道之功效且疑而質之臣等也臣聞聖人之
心天地之心也天地之道聖人之道也分而言之則道
自道天地自天地聖人自聖人合而言之則道一不息也
天地一不息也聖人亦一不息也臣請遡其本原言之
茫茫堪輿坱圠無垠渾渾元氣變化無端人心仁義禮
智之性未賦也人心剛柔善惡之氣未禀也當是時未有
人心先有五行未有五行先有隂陽未有隂陽先有無
極太極未有無極太極則太虚無形冲漠無朕而先有
此道未有物之先而道具焉道之體也既有物之後而
道行焉道之用也其體則微其用甚廣即人心而道在
人心即五行而道在五行即隂陽而道在隂陽即無極
太極而道在無極太極貫顯微兼費隠包小大通物我道
何以若此哉道之在天下猶水之在地中地中無往而
非水天下無往而非道水一不息之流也道一不息之
用也天以澄著則日月星辰循其經地以靖謐則山川
草木順其常人極以昭明則君臣父子安其倫流行古
今綱紀造化何莫由斯道也一日而道息焉雖三才不
能以自立道之不息功用固如此夫聖人體天地之不
息者也天地以此道而不息聖人亦以此道而不息聖
人立不息之體則斂於脩身推不息之用則散於治人
立不息之體則寓於致知以下之工夫推不息之用則
顯於齊家治國平天下之效騐立不息之體則本之精
神心術之微推不息之用則達之禮樂刑政之著聖人
之所以為聖人者猶天地之所以為天地也道之在天
地間者常久而不息聖人之於道其可以頃刻息邪言
不息之理者莫如大易莫如中庸大易之道至於乾道
變化各正性命保合太和而聖人之論法天乃歸之自
強不息中庸之道至於溥博淵泉上天之載無聲無臭
而聖人之論配天地乃歸之不息則久豈非乾之所以
剛健中正純粹精也者一不息之道耳是以法天者亦
以一不息中庸之所以高明博厚悠久無疆者一不息
之道耳是以配天地者亦以一不息以不息之心行不
息之道聖人即不息之天地也陛下臨政願治于兹歷
年前此不息之歲月猶日之自朝而午今此不息之歲
月猶日之至午而中此正勉強行道大有功之日也陛
下勿謂數十年間我之所以擔當宇宙把握天地未嘗
不以此道至于今日而道之騐如此其迂且遠矣以臣
觀之道猶百里之途也今日則適六七十之候也進於
道者不可以中道而廢游於途者不可以中途而畫孜
孜矻矻而不自已焉則適六七十里者固所以為至百
里之階也不然自止於六七十里之間則百里雖近焉
能以一武到哉道無淺功化行道者何可以深為迂道
無速證效行道者何可以遲為遠惟不息則能極道之
功化惟不息則能極道之證效氣機動盪於三極之間
神采灌注於萬有之表要自陛下此一心始臣不暇遠
舉請以仁宗皇帝事為陛下陳之仁祖一不息之天地
也康定之詔曰衹勤抑畏慶歷之詔曰不敢荒寧皇祐
之詔曰緬念為君之難深惟履位之重慶歷不息之心
即康定不息之心也皇祐不息之心即慶歷不息之心
也當時仁祖以道德感天心以福禄勝人力國家綏靖
邊鄙寧謐若可以已矣而猶未也至和元年仁祖之三
十三年也方且露立仰天以畏天變碎通天犀以救民
生處賈黯吏銓之職擢公弼殿柱之名以厚人才以昌
士習納景初减用之言聽范鎮新兵之諫以裕國計以
強兵力以至講周禮薄征緩刑而拳拳以盗賊為憂選
將帥明紀律而汲汲以西戎北塞為慮仁祖之心至此
而不息則與天地同其悠久矣陛下之心仁祖之心也
范祖禹有言欲法堯舜惟法仁祖臣亦曰欲法帝王惟
法仁祖法仁祖則可至天德願加聖心焉臣伏讀聖策
曰三墳以上云云豈道之外又有法歟臣有以見陛下
慕帝王之功化證效而亦意其各有淺深遲速也臣聞
帝王行道之心一不息而已矣堯之兢兢舜之業業禹
之孜孜湯之慄慄文王之不已武王之無貳成王之無
逸皆是物也三墳遠矣五典猶有可論者臣嘗以五典
所載之事推之當是時日月星辰之順以道而順也鳥
獸草木之若以道而若也九功惟叙以道而叙也四夷
來王以道而來王也百工以道而熙庶事以道而康光
天之下至于海隅蒼生盖無一而不拜帝道之賜矣垂
衣拱手以自逸于土階巖廊之上夫誰曰不可而堯舜
不然也方且考績之法重於三歲無歲而敢息也授歷
之命嚴於四時無月而敢息也凛凛乎一日二日之戒
無日而敢息也此猶可也授受之際而堯之命舜乃曰
允執厥中夫謂之執者戰兢保持而不敢少放之謂也
味斯語也則堯之不息可見矣河圖出矣洛書見矣執
中之說未聞也而堯獨言之堯之言贅矣而舜之命禹
乃復益之以人心惟危道心惟微惟精惟一之三言夫
致察于危微精一之間則其戰兢保持之念又有甚於
堯與舜之心其不息又何如哉是以堯之道化不惟騐
于七十年在位之日舜之道化不惟騐於五十年財阜
之時讀萬世永賴之語則唐虞而下數千百年間天得
以為天地得以為地人得以為人者皆堯舜之賜也然
功化抑何其深證效抑何其遲歟降是而王非固勞於
帝者也太樸日散風氣日開人心之機械日益巧世變
之乘除不息而聖人之所以綱維世變者亦與之相為
不息焉俗非結繩之淳也治非畫象之古也師不得不
誓侯不得不會民不得不凝之以政士不得不凝之以
禮内外異治不得不以采薇天保之治治之以至六典
建官其所以日治曰政曰禮曰教曰刑曰事者亦無非
扶世道而不使之窮耳以勢而論之則夏之治不如唐
虞商之治又不如夏周之治又不如商帝之所以帝者何
其逸王之所以王者何其勞慄慄危懼不如非心黃屋者
之為適也始于憂勤不如恭已南面之為安也然以心
而觀則舜之業業即堯之兢兢禹之孜孜即舜之業業
湯之慄慄即禹之孜孜文王之不已武王之無貳成王
之無逸何莫非兢兢業業孜孜慄慄之推也道之散於
宇宙間者無一日息帝王之所以行道者亦無一日息
帝王之心天地之心也尚可以帝者之為逸而王者之
為勞耶臣願陛下求帝王之道必求帝王之心則今日
之功化證效或可與帝王一視矣臣伏讀聖策曰自時
厥後云云亦足以維持憑藉者何歟臣有以見陛下陋
漢唐之功化證效而且為漢唐世道發一慨也臣聞不
息則天息則人不息則理息則欲不息則陽明息則隂
濁漢唐諸君天資敏地位高使稍有進道之心則六五
帝四三王亦未有難能者奈何天不足以制人而天反
為人所制理之不足以御欲而理反為欲所御陽明不
足以勝隂濁而陽明反為隂濁所勝是以勇於進道者
少沮于求道者多漢唐之所以不唐虞三代也歟雖
然是為不知道者言也其間亦有號為知道者矣漢
之文帝武帝唐之太宗亦不可謂非知道者然而亦有
議焉先儒嘗論漢唐諸君以公私義利分數多少為治
亂三君之心往往不純乎天不純乎人而出入於天人
之間不純乎理不純乎欲而出入乎理欲之間不純乎
陽明不純乎隂濁而出入乎陽明隂濁之間是以專務
德化雖足以陶後元泰和之風然而尼之以黃老則鴈
門上郡之警不能無外施仁義雖足以致建元富庶之
盛然而遏之以多欲則輪臺末年之悔不能免四年行
仁雖足以開正觀升平之治然而畫之以近效則紀綱
制度曾不足為再世之憑藉盖有一分之道心者固足
以就一分之事功有一分之人心者亦足以召一分之
事變世道汙隆之分數亦係於理欲消長之分數而已
然臣嘗思之漢唐以來為道之累者其大有二一曰雜
伯二曰異端時君世主有志於求道者不陷於此則陷
於彼姑就三君而言則文帝之心異端累之也武帝太
宗之心雜伯累之也武帝無得於道憲章六經統一聖
真不足以勝其神仙土木之私干戈刑罰之慘其心也
荒太宗全不知道閨門之恥將相之誇末年遼東一
行終不能以克其血氣之暴其心也驕雜伯一念憧憧往来
是固不足以語常久不息之事者若文帝稍有帝王之天資稍
有帝王之地步一以君子長者之道待天下而晁錯輩刑名
之說未嘗一動其心是不累於雜伯矣使其以二三十
年恭儉之心而移之以求道則後元氣象且將駸駸
乎商周進進乎唐虞奈何帝之純心又間於黃老之
清淨是以文帝僅得為漢唐之令主而不得一儕於
帝王嗚呼武帝太宗累於雜伯君子固不敢以帝王
事望之文帝不為雜伯所累而不能不累於異端是
則重可惜已臣願陛下監漢唐之跡必監漢唐之心則
今日之功化證效將超漢唐數等矣臣伏讀聖策曰
朕上嘉下樂云云抑化裁推行有未至歟臣有以見陛
下念今日八者之務而甚有望乎為道之騐也臣聞天
變之來民怨招之也人才之乏士習蠱之也兵力之弱
國計屈之也邊患之警盗賊因之也夫陛下以上嘉下
樂之勤夙興夜寐之勞悵歲月之逾邁亦欲以少見吾
道之騐耳俯視一世未能差強人意八者之弊臣知陛
下為此不滿也陛下分而以八事問臣合而以四事對
請得以熟數之於前何謂天變之來民怨招之也天視
自我民視天聽自我民聽天明畏自我民明威人心之
休戚天心所因以為喜怒者也熙寧間大旱是時河陜
流民入京師監門鄭俠畫流民圖以獻且曰陛下南征
北伐皆以勝捷之圖來上料無一人以父母妻子遷移
困頓皇皇不給之狀為圖以進者覽臣之圖行臣之言
十日不雨乞正欺君之罪上為之罷新法十八事京師
大雨八日天人之交間不容穟載在經史此類甚多陛
下為今日之民生何如邪今之民生困矣自瓊林大盈
積於私貯而民困自建章通天頻於營繕而民困自獻
助疊見於豪家巨室而民困自和糴不間於閭閻下戶而民
困自所至貪官暴吏視吾民如家鷄圈豕惟所咀啖而
民困嗚呼東南民力竭矣書曰怨豈在明不見是圖今
尚可謂之不見乎書曰怨不在大亦不在小今尚可謂
之小乎生斯世為斯民仰事俯育亦欲各遂其父母妻
子之樂而操斧斤淬鋒鍔日夜思所以斬伐其命脉者
滔滔皆是然則臘雪靳瑞蟄雷愆期月犯於木星殞為石
以至土雨地震之變無怪夫屢書不一書也臣願陛下
持不息之心急求所以為安民之道則民生既和天變
或於是而弭矣何謂人才之乏士習蠱之也臣聞窮之
所養達之所施幼之所學壯之所行今日之脩於家他
日之行於天子之庭者也國初諸老嘗以厚士習為先
務寧收落韻之李迪不取鑿說之賈邊寧收直言之蘇
轍不取險怪之劉幾建學校則必欲崇經術復鄉舉則
必欲參行藝其後國子監取湖舉法建經學治道邊防
水利等齋使學者因其名以求其實當時如程頤徐積
吕希哲皆出其中嗚呼此元祐人物之所從出也士習
厚薄最關人才從古以來其語如此陛下以為今之士
習何如邪今之士大夫之家有子而教之方其幼也則
授其句讀擇其不戾於時好不震于有司者俾熟復焉
及其長也細書為工累牘為富持試於鄉校者以是較
藝於科舉者以是取青紫而得車馬也以是父兄之所
教詔師友之所講明利而已矣其能卓然自拔於流俗
者幾何人哉心術既壞於未仕之前則氣節可想於既
仕之後以之領郡邑如之何責其為卓茂黃霸以之鎮
一路如之何責其為蘇章何武以之曳朝紳如之何責
其為汲黯望之奔競於勢要之路者無怪也趨附於權
貴之門者無怪也牛維馬縶狗苟蠅營患得患失無所
不至者無怪也悠悠風塵靡靡媮俗清芬消歇濁滓横
流惟皇降衷秉彛之懿萌蘖於牛羊斧斤相尋之衝者
其有幾哉厚今之人才臣以為變今之士習而後可也
臣願陛下持不息之心急求所以為淑士之道則士風
一淳人才或於是而可得矣何謂兵力之弱國計屈之
也謹按國史治平問遣使募京畿淮南兵司馬光言邊
臣之請兵無窮朝廷之募兵無已倉庫之粟帛有限百
姓之膏血有涯願罷招禁軍訓練舊有之兵自可備禦
臣聞古今天下能免於弱者必不能免於貧免於貧者
必不能免於弱一利之興一害之伏未有交受其害者
今之兵財則交受其害矣自東海城築而調淮兵以防
海則兩淮之兵不足自襄樊復歸而併荆兵以城襄則
荆湖之兵不足自塵氛蒸於漢水冤血濺扵寳峯而正軍
忠義空於死徙者過半則川蜀之兵又不足江淮之兵
又抽而入蜀又抽而實荆則下流之兵愈不足矣荆湖
之兵又分而策應又分而鎮撫則上流之兵愈不足矣夫
國之所恃以自衛者兵也而今之兵不足如此國安得
而不弱哉扶其弱而歸之強則招兵之策今日直有所
不得已者然召募方新調度轉急問之大農大農無財
問之版曹版曹無財問之餉司餉司無財自歲幣銀絹
外未聞有畫一策為軍食計者是則弱矣而又未免於
貧也陛下自攄肝鬲近又創一安邊太平庫專以供軍此
藝祖積縑帛以易賊首之心也仁宗皇帝出錢帛以助
兵革之心也轉易之間風采立異前日之弱者可強矣然
飛芻輓粟給餉餽糧費於兵者幾何而琳宫梵宇照耀
湖山土木之費則漏巵也列竈雲屯樵蘇後㸑費於兵
者幾何而霓裳羽衣靡金飾翠宫庭之費則尾閭也生
熟口劵月給衣糧費於兵者幾何而量珠輦玉倖寵希
恩戚畹之費則濫觴也盖天下之財專以供軍則財未
有不足者第重之以浮費重之以冗費則財始瓶罄而
罍耻矣如此則雖欲足兵其何以給兵耶臣願陛下持
不息之心急求所以為節財之道則財計一充兵力或
於是而可強矣何謂邊患之警盜賊因之也謹按國史
紹興間楊么寇洞庭連跨數郡大將王&KR0645;不能制時偽
齊挟外使李成寇襄漢么與交通朝廷患之始命岳飛
措置上流已而逐李成擒楊么而荆湖平臣聞外之敵
衆不能為中國患而其起也必將納外之侮盗賊而至
於通邊境則腹心之大患也已今之所謂敵者固可畏
矣然而逼我蜀則蜀帥策瀘水之勲窺我淮則淮帥奏
維揚之凱莫測其心固不可以一捷止之然使之無得
氣去則中國之技未為盡出其下彼亦猶畏中國之有
其人也獨惟舊海在天一隅敵人穴之者數年于兹颶
風瞬息一葦可航彼未必不朝夕為趨浙計然而未能
焉短于舟疎于水懼吾唐島之有李寳在耳然洞庭之
湖烟水沈寂而浙右之湖濤瀾沸驚區區土地且謂有
楊么之漸矣淂之京師之耆老皆以為此人出没倏閃
往來翕霍駕舟如飛運柂如神而我之舟師不及焉夫
東南之長技莫如舟師我之勝烏珠於金山者以此我
之斃金亮於采石者以此而今此曹反挾之以制我不
武甚矣萬一或出於楊么之計則前日李成之不得志
于荆者未必今日之不得志於浙也曩聞山東荐饑有司
貪市𣙜之利空蘇湖根本以資之廷紳猶謂互易安知
無為其鄉道者一夫登岸萬事瓦裂又聞魏村江灣福
山三寨水軍興販塩課以資敵人廷紳猶謂是以扞衞
之師為商賈之事以防拓之卒開鄉道之門憂時識治
之見往往如此肘腋之蜂蠆懷袖之蛇蝎是其可以忽
乎哉陛下近者命發運兼憲合兵財而一其權是將為
滅此朝食之圖矣然屯海道者非無軍控海道者非無
將徒有王&KR0645;數年之勞未聞岳飛八日之捷子太叔平
苻澤之盗恐不如是長此不已臣懼為李成開道地也
臣願陛下持不息之心求所以弭釁之道則外難一清
邊備或于是而可寬矣臣伏讀聖策曰夫不息則久久
則證今胡為而未證歟變則通則久今其可以屢更歟
臣有以見陛下久於其道而甚有感乎中庸大易之格
言也臣聞天久而不墮也以運地久而不隤也以轉水
久而不腐也以流日月星辰而常新也以行天下之凡不
息者皆以久也中庸之不息即所以為大易之變通大
易之變通即所以騐中庸之不息變通者之久固肇于
不息者之久也盖不息者其心變通者其跡其心不息
故其跡亦不息游乎六合之内而縱論乎六合之外生
乎百世之下而追想乎百世之上神化天造天運無端
發微不可見充周不可窮天地之所以變通固自其不
息者為之聖人之久於其道亦法天地而已矣天地以
不息而久聖人亦以不息而久外不息而言久焉皆非
所以久也臣嘗讀無逸一書見其享國之久者有四君
焉而其間三君為最久臣求其所以久者中宗之心嚴
恭寅畏也高宗之心不敢荒寧也文王之心無滛于逸
于遊于畋也是三君者皆無逸而已矣彼之無逸臣之
所謂不息也一無逸而其效如此然則不息者非所以
久歟陛下之行道蓋非一朝夕之暫矣寳紹以來則涵
養此道端平以來則發揮此道嘉熙以來則把握此道
嘉熙而淳祐淳祐而寳祐十餘年間無非持循此道之
歲月陛下處此也庭燎未煇臣其宵衣以待日中中至
昃臣知其玉食弗遑夜漏已下臣知其丙枕無寐聖人
之運亦可謂不息矣然既往之不息者易方來之不息
者難久而不息者易愈久而愈不息者難昕臨大庭百
辟星布陛下之心此時固不息矣暗室屋漏之隠試一
警省則亦能不息否乎日御經筵學士雲集陛下之心
此時固不息矣宦官女子之近試一循察則亦能不息
乎不息於外者固不能保其不息於内不息於此者固
不能保其不息於彼乍勤乍怠乍作乍輟則不息之純
心間矣如此則陛下雖欲久則證臣知中庸九經之治
未可以朝夕見也雖欲通則久臣知繋辭十三卦之功
未可以歲月計也淵蜎蠖濩之中虚明應物之地此全
在陛下自斟酌自執持頃刻之力不繼則證久之功俱
廢矣可不戒哉可不懼哉陛下之所以策臣者悉矣臣
之所以忠于陛下者亦既略陳于前矣而陛下策之篇
終復曰子大夫熟之復之勿激勿泛以副朕詳延之意
臣伏讀聖策至此陛下所謂詳延之意盖可識已夫陛
下自即位以來未嘗以直言罪士不惟不罪之以直言
而且導之以直言臣等嘗恨無繇一至天子之庭以吐
其素所蓄積幸見錄於有司得以借玉階方寸地此正
臣等披露肺肝之日也方將明目張膽謇謇諤諤言
天下事陛下乃戒之以勿激勿泛夫泛固不切矣若夫
激者忠之所發也陛下胡併與激者之言而厭之邪厭
激者之言則是將胥臣等而為容容唯唯之歸邪然則臣
將為激者歟將為泛者歟抑將遷就陛下之說而姑為
不激不泛者歟雖然奉對大庭而不激不泛者固有之
矣臣於漢得一人焉曰董仲舒方武帝之策仲舒也慨
然以欲聞大道之要為問帝之求道其心蓋甚銳矣然
道以大言帝將求之虚無渺冥之鄉也使仲舒于此過
言之則激淺言之則泛仲舒不激不泛淂一說曰正心
武帝方將求之虚無渺冥之鄉仲舒乃告之以真實淺
近之理兹陛下所謂切至之論也奈何武帝自恃其區
區英明之資超偉之識謂其自足以淩跨六合籠駕八
表而顧如此語忽焉仲舒以江都去而武帝所與論道
者他有人矣臣固嘗為武帝惜也堂堂天朝固非漢比
而臣之賢亦萬不及仲舒然亦不敢激不敢泛切於聖
問之所謂道者而淂二說焉以為陛下獻陛下試采覽
焉一曰重宰相以開公道之門臣聞公道在天地間不
可一日壅閼所以昭蘇而滌決之者宰相責也然扶公
道者宰相之責而主公道者天子之事天子而侵宰相
之權則公道已矣三省樞密謂之朝廷天子所與謀大
政出大令之地也政令不出於中書昔人謂之斜封墨
勅非盛世事國初三省紀綱甚正中書造命門下審覆
尚書奉行宫府之事無一不統於宰相是以李沆猶得
以焚立妃之詔王旦猶得以沮節度之除韓琦猶淂出
空頭敕以逐内侍杜衍猶淂封還内降以裁僥倖盖宰
相之權尊則公道始有所依而立也令陛下之所以為
公道計者非不悉矣以夤緣戒外戚是以公道責外戚
也以裁制戒内司是以公道責内司也以舍法用例戒
羣臣是以公道責外廷也雷霆發蔀星日燭幽天下於
此咸服陛下之明然或謂比年以來大庭除授於義有
所未安於法有所未便者悉以聖旨行之不惟諸司陞
補上瀆宸奎而統師躐級閣職超遷亦以夤緣而得恩
澤矣不惟姦贓湔洗上勞渙汗而選人通籍姦胥逭刑
亦以鑚刺而拜寵命矣甚至閭閻𤨏屑之鬭訟皂隸猥
賤之干求悉逹内庭盡由中降此何等蟣蝨事而陛下
以身親之大臣幾於為奉承風旨之官三省幾於為奉
行文書之府臣恐天下公道自此壅矣景祐間罷内降
凡詔令皆由中書樞密院仁祖之所以主張公道者如
此令進言者猶以事當間出睿斷為說嗚呼此亦韓絳
告仁祖之辭也朕固不憚自有處分不如先盡大臣之
慮而行之仁祖之所以諭絳者何說也奈何復以絳之
說啟人主以奪中書之權是何心哉宣靖間創御筆之
令蔡京坐東廊專以奉行御筆為職其後童貫梁師成
用事而天地為之分裂者數世是可鍳矣臣願陛下重
宰相之權正中書之體凡内批必經由中書樞密院如先
朝故事則天下幸甚宗社幸甚二曰收君子以夀直道之
脉臣聞直道在天地間不可一日頽靡所以光明而張
主之者君子責也然扶直道者君子之責而主直道者
人君之事人君而至於沮君子之氣則直道已矣夫不
直則道不見君子者直道之倡也直道一倡於君子昔
人謂之鳳鳴朝陽以為清朝賀國朝君子氣節大振有
魚頭参政有鶻擊臺諫有鐵面御史軍國之事無一不
得言於君子是以司馬光猶得以殛守忠之姦劉摯猶
得以折李憲之横范祖禹猶得以罪宋用臣張震猶得
以擊龍大淵曾覿盖君子之氣伸則直道始有所附而
行也今陛下之所以為直道計者非不至矣月有供課
是以直道望諫官也日有輪劄是以直道望廷臣也有
轉對有請對有非時召對是以直道望公卿百執事也
江海納汙山藪藏疾天下於此咸服陛下之量然或謂
比年以來外廷議論於已有所未協於情有所未忍者
悉以聖意斷之不惟言及乘輿上勤節貼而小小予奪
小小廢置亦且寢罷不報矣不惟事關廊廟上煩調停
而小小抨彈小小紏劾亦且宣諭不已矣甚者意涉區
區之貂璫論侵𤨏𤨏之姻婭不恤公議反出諫臣此何
等狐鼠輩而陛下以身庇之御史至於來和事之譏臺
吏至於重訖了之報臣恐天下之直道自此阻矣康定
間歐陽修以言事出未幾即召以諫院至和間唐介以
言事貶未幾即除以諫官仁祖之所以主直道者如此今
進言者猶以臺諫之勢日横為疑嗚呼兹非富弼忠於
仁祖之意也弼傾身下士寧以宰相受臺諫風旨弼之
自處何如也奈何不知弼之意反啟人君以厭君子之
言是何心哉元符間置看詳理訴所而士大夫得罪者
八百餘家其後鄒浩陳瓘去國無一人敢為天下伸一
喙者是可鍳已臣願陛下壯正人之氣養公論之鋒凡
以直言去者悉召之于霜臺烏府中如先朝故事則天
下幸甚宗社幸甚盖大道之行天下為公周道如砥其
直如矢自古帝王行道者無先於此也臣來自山林有
懷欲吐陛下悵然疑吾道之迂遠且慨論乎古今功化
之淺深證效之遲速而若有大不滿于今日者臣則以
為非行道之罪也公道不在中書直道不在臺諫是以
陛下行道用力處雖勞而未遽食道之報耳果使中書
得以公道總政要臺諫得以直道糾官邪則陛下雖端
冕凝旒於清穆之上所謂功化證效可以立見何至積
三十餘年之工力而志勤道遠渺焉未有際耶臣始以
不息二字為陛下勉終以公道直道為陛下獻陛下萬
幾之暇儻於是而加三思則躋帝王軼漢唐由此其階
也已臣賦性疎愚不識忌諱握筆至此不自知其言之
過於激亦不自知其言之過於泛冒犯天威罪在不赦
惟陛下留神臣謹對
御製詩賜狀元(文天祥以下)理宗
道久於心化未成樂聞尒士對延英誠惟不息斯文著
治豈多端在力行華國以文由造理事君務實勿沽名
得賢功用真無敵能為皇家立太平
恭謝詩(謝賜進士及第)文天祥
於皇天子自乘龍三十三年此道中悠遠直參天地
化昇平奚羡帝王功但堅聖志持常久須使生民見
泰通第一臚𫝊新渥重報恩惟有厲清忠
門謝表文天祥
臣天祥言伏凖省劄五月二十八日三省同奉聖旨文
天祥添差簽書寧海軍節度判官廳公事仍釐務
臣以賜第之初未經門謝未敢祗拜劄命申乞指揮
續凖省札七月十一日三省同奉聖旨今朝謝訖之任
臣謹遵奉指揮詣闕庭朝謝者御大廷而發策式廣
旁招奉清問以攄忠誤承親擢尚阻紫宸之謝遽叨黃
紙之除曠世遭逢瞻天感激臣竊以賓興下詔同天地
宗祀之彛科舉取人代造化爵賢之柄豈曰利人才之
進取其間實天道之流行肆萬乘之臨軒受諸侯之
貢士占小善者率以錄咸造在廷取一人焉拔其尤
必有名世豈應庸𤨏可在蒐羅臣禀質既凡聞道
尤淺才非洛陽之年少偶玷薦書學非川廣之大
儒遽塵舉首自叨異數亦既三年回思臚唱之蒙恩
莫與鳬趨而奉表有懷就日無路箋天方徬徨於丘園
乃寵綏其禄秩輙請展為臣之禮幸許修詣闕之恭
兹盖伏遇皇帝陛下德體乾行道符常久世更三紀
遠追成周式化之風歲啟後庚近接藝祖開基之運凡
際風雲之會咸依日月之光遂令一介之姓名亦被九重
之記錄臣敢不誓堅素守勉企前修自揆讀書非為
平生温飽之計願言竭節用副上心忠孝之期臣無任瞻
天望聖激切屏營之至謹奉表陳謝以聞
宋寳祐四年登科錄卷四
