名蹟錄卷三明朱珪編
墓表
宋龍洲先生劉公墓表
先生名過字改之廬陵人宋以詩俠名湖海間陳亮陸
游辛棄疾世稱人豪皆折氣岸與之交丞相周必大聞
其人欲客之門下不就故人潘友文宰崐山縣延致先
生先生雅志欲航海因抵縣留宿焉先生卒縣主簿趙
希楙以友文所賻錢三十萬緡買地馬鞍山以葬遂立
祠東齋久而墓與祠俱廢更一百四十餘年為至正十
三年州人顧瑛秦約盧熊等聞之州州下其事徵諸圖
籍正其厲域表大石其上題曰宋龍洲先生劉公之墓
越六年寺僧盜葬其所今知州費侯復初令下僧遷骼
復其墓且表樹焉遣客殷奎謁予求表墓詞予昔往來
婁間屢詢其遺墓弗得今幸墓復予何辭於言或謂公
一窮詩流且其詩又局於季宋陋習僅如五季羅昭諫
爾何以表樹後人哉予曰不然取人以詞不若以節裁
公嘗抗疏光宗請過宫屢與時宰陳恢復方略勇請甲
兵謂中原可一戰而取不用去正類昭諫力勸錢尚父
以春秋討賊之義義士為之激立可以詞客少之乎吾
以是復奎使歸告費侯刻石為表大元至正卄一年冬
十月五日奉訓大夫江西等處儒學提舉楊維楨撰將
仕郎杭州路海寧州判官禇奐書
墓碣
元故朝請大夫温州路總管陳公墓碣銘
陳氏出舜後胡公滿以國為氏公之來裔莫詳譜牒世
居崐者祖諱信亞中大夫同知浙東道宣慰司事輕車
都尉追封潁川郡侯父諱允恭嘉議大夫平江路總管
上輕車都尉追封潁川郡侯皆公推恩所覃也公儀表
魁壘遇事沈密而果決其開誠下士則洞見肝膽平居
好古健遊覽嘗不遠千里登泰山日觀南上武當絶頂
觀銅柱東航海謁普陀大士像皆若有所遇至正五年
間詔下輸粟於邊者授官公以粟授於潛縣稅使遷晉
江陞牛田司丞十五年淮兵南下倖仕者相鳴而起皆
奊詬亡賴公獨逃禍民伍越三年間走京都挾粟數萬
斛濟國餉大臣梯之見天子天子旌其義授宣武將軍
同知韶州路總管府事未行明年薦授朝請大夫温州
路總管兼勸農防禦事又明年到郡郡方以民力捍城
飢死者相枕藉城下公下令發廩及私帑計丁雇役民
趨者如市城塹不日成前政督秋稅以家量收病民甚
公亟易之閱三月政平頌作秋九月遽以疾終二十二
年夏五月孫男經奉函骨航海歸是年八月十二日葬
於馬鞍山先塋之左公諱志學字俊卿娶顧氏蔣氏並
封潁川郡夫人子男三人長逢祥江陰州申港巡檢次
逢吉江浙行樞院都事逢原水軍都府萬戶孫男九人
孫女七人俱在穉逢祥衷衰來拜余門曰士附青雲屬
之王公大人而身後聲光著白不朽則必托一代之鉅
手筆先子幸附青雲有禄位不幸卒海邦數千里外不
能如禮葬乃子孫罪又不得鉅手筆如先生夀吾存沒
非重不幸歟幸哀而賜之銘予與公為甲庚友者二十
年辭不可遂為銘曰貴與富不兩完窖金匱玉褐蓋棺
仁人富不以私補吾國漕賑我以歲飢要銀艾佩銅虎
爾兵爾農子聽父堡障立梁柱傾天不假以三年成孫
煢煢齒未丁護喪航海海砥平玉之龍氣蔥蔥白鶴歸
來語長松城郭徙井邑改楊子作銘銘有在賜進士出
身奉訓大夫前江西等處儒學提舉楊維楨撰盧熊書
元故殷處士碣銘
至正廿二年九月癸卯朔十有八日庚申吳郡殷奎葬
其父雍逸處士之柩於崑山先塋之次既葬樹碣墓道
而請其師東維叟為之銘處士名庠字君序其先華亭
人居崑山者再世矣崑俗喜貨殖類蓄高貲遺子孫處
士哂曰貲多愚子孫且賈禍何用哉聖賢之學達可庇
民物窮亦善一身敇其子奎不遠數百里從予遊一州
皆笑以為迂處士不為變益市書築室使卒業予已喜
處士之志果確而奎亦謙厚雅飭刻意古學予於是又
喜處士之願克有遂也始處士少時即以長子任家督
弗及於學然其天質之美孝友忠信自有絶人者既壯
間觀古書傳求其人行事施諸家父性嚴處士事之竭
力能得其歡心遇子弟恩意篤至周人急無所吝雖負
之不校其葬親勿襲夷鬼俗委水火君子稱之故其歿
也人多哭之哀處士享年五十有七士君子誄其行者
私諡之曰雍逸處士曾祖萬采嘉興節制幹官王父澂
父子湮皆抱德不仕娶王氏宣政院宣使忠仁女子四
人女二人孫男六人奎其冡子也殷氏三世有德而無
禄四世而昌意其在奎乎乃為之銘以俟銘曰生不榖
死不夀德則富惟其不有以遺後會稽楊維楨撰豐城
余詮書彭城錢逵篆額至正廿三年十一月九日甲戌
男奎璧箕亢等立
元故曹母碣銘
維曹元達庶母吳年五十二歲喪於賊而不得斂將窽
墓納棺衣而葬焉乞銘於其友昆陽鄭東曰幸不沒母
善且使後世不為虚墓也於乎元達之志可悲也已母
諱某家世業農居徽之休寧金竹村母幼鞠於嫡外家
汪氏年十五從嫡歸於曹先生某先生卒母哭之喪明
時年二十有八至正十一年賊發汝潁南延江東饒徽
間初賊逼徽境上家人欲負母出母曰君宜盡引去先
人木主不可无守也且賊亦人耳顧我盲廢人何忍殺
吾果幸得免十二年正月十七日賊又卒至家人倉皇
四出賊以刃臨母曰能盡出篋藏可无死也母曰吾
家世業儒苐存先人敝廬及多書耳餘无有也賊怒竟
殺母及其孫國賓親戚童婢同時死者三十三人賊退
家人歸求遺屍衆骨横地莫辨其為母矣初母從嫡于
曹能任治婦事而嫡不勞性不喜浮飾每服布綈猶以
為過曹先生卒其兄欲奪嫁之母指天日自誓無他生
子二人曰天德宜德天德即元達也時皆尚幼今其能
讀書自立為世儒皆素教之力也天德娶孫氏生子二
人曰泰安普安女二人宜德出贅孫氏生子一人曰關
住女五人又曰奎德者天德之兄嫡汪所出也生子二
人曰國寶國定元達及冠時貧無以養負奇氣裹糧吳
楚之間從時名貴人遊時客高郵間賊陷饒徽甚危急
亟至杭遇阻不得往江淮反覆計之乃詣大官請身為
士卒由行間以往大官見天德狀魁岸且出言甚文疑
其為間諜將殺之會有識元達者得救免由是竟不得
歸明年賊破徽家殘母已亡於乎命也夫銘曰天高高
勿可求降淑媛覆用仇竟死變子莫收薶衣冠垂千秋
於乎是為曹母之丘昆陽鄭東造濮陽吳睿書
故孺人陶氏碣銘
孺人諱安垕姓陶氏世為蘇州人宋奉議郎諱璹之曾
孫登仕郎諱伯柟之孫封從仕郎太平路繁昌縣君諱
愈之仲女曾祖妣朱氏祖妣張氏妣宜人張氏也孺人
生於至元十九年六月丁巳年二十有四而為辰州路
儒學正同郡錢君良傅之配端重有威識勤不妄用奉
舅姑以禮承其夫以順訓飭子女以嚴事上撫下悉有
章序晚年好誦佛書預為送終之具纖悉畢備故其内
外宗姻莫不稱其能洪武二年正月辛酉卒于崐山仲
子述之家享年八十有八子男二人曰通曰述女一人
曰惠柔適醫學提舉張元善孫男六人晉益復升觀恒
女六人淑安淑賢淑惠淑貞壻曰嚴元裕徐天德周文
瑩張天瑞淑能淑仁未嫁曾孫男七人女一人是年三
月丁酉祔于吴縣靈巗鄉黃山徐涇先塋學正君之墓
至是學正君之亡已有三年矣學正君之猶子逵銘其
壙石曰九十其夀康且年也有子有孫孫多曾也善積
于身垂後昆也有信不信眎兹刻文也錢逵撰并書
壙志
元故希古道人朱公壙志
先考諱旭姓朱氏字子陽號次山一號希古道人世居
揚州崇明之西沙里至元丁亥遷于吳郡崑山之太倉
曾祖諱禮妣陳氏祖諱智妣章氏陳氏考諱文清資德
大夫大司農河南江北等處行中書省左丞妣邾氏先
考性簡重識量宏遠孝以事親順以事長教子孫以義及
鄉黨以惠處富貴淡如也大父左丞公以忠勇之姿委
質戮力於宋革命之時首創海運勲業著于朝時大臣
知先考之才聞于上至元癸巳降金符授忠顯校尉海
道運糧千戶蒞官以公正上嘉其能賜以金緞秩滿不
樂仕進退居田里構園池樹藝花竹匾其室曰樂善日
與賢士大夫游鄉人死无殮者則買棺瘞之貧无以禦
寒暑者則製帳并綿纊施之大德辛丑秋七月風潮西
沙飄蕩民廬死者八九而存者无以舉火先考運米千
石往濟之有田數十頃歲少稔勿入其租吳郡三皇廟
及玄妙觀鐘樓圯于風雨作而新之其樂施類如此先
考性好學素尚儒雅博涉經史尤長于小楷篆隸章草
早歲從趙文敏公遊已有能書稱晚年深造晉唐筆法
之妙家藏法書名畫古器皆神品至正元年辛巳八月
二日丁未以疾卒于家屬纊不亂惟戒子孫曰吾死勿
徇流俗用浮屠法惟事葬祭之禮足矣言訖而逝於乎
痛哉先考生於至元十五年戊寅九月九日享年六十
有四娶同郡虞氏子男四人長曰明德娶顧氏次曰明
善有疾未娶次曰希賢贅平氏次曰明達贅虞氏明德
明善虞出也女四人孫男四人長曰拜布哈從仕郎婺
州路蘭谿州判官次曰兼善曰善慶曰觀善孫女十一
人曾孫女三人明德等忍死以是年九月八日癸丑葬
于崐山賈岡原先塋之次日薄事嚴未暇干銘當世大
手筆姑叙歲月納諸壙云孫子朱明德等泣血百拜謹
志朝列大夫平江路崐山州知州兼勸農事孟鼐瑪岱
填諱
故處士吕府君壙志
先君諱德茂字茂卿世系自西岳得姓至東萊伯恭氏
之後為吳人永嘉李五峰先生嘗為文序其譜曾祖考
(缺)餘慶流祖藴而未發父端號松岩初試崐山掾及授
汳梁稻田提舉生先君女子五人先君年十四喪親獨
養于母讀書習吏事不煩責教強志自立先世富有藏
積時宋氏李氏姊長先君固讓獨取書數百卷曰是遺
子孫足矣姊妺遺諸孤擇師教之資其嫁娶喪死恤其
家勿替父母喪哀痛而不踰禮人益稱之皇慶二年徙
州家婁水上田壤益以廣俄燬于災堂宇深斥大之尤
為宏遠事母終始致孝好施予為友為義緩急叩門如
取水火歲大疫鄉鄰有至親不往過者先君軫其寒飢
家至戶到多所全活晚年恬無仕進意常訓諸子曰吾
少孤奮勵成家又有賦役日夜竭吾心思勞吾躬而至
于斯歲廩之入可以供祭祀燕賓客鄉里之老南閻北
閭杖履可往來也若等服習文學學所以敬親親賢之
道吾宗為不墜矣於乎痛哉至正乙酉三月病痿痺疾
凡禱祀醫餌不驗其年十一月一日終于家年五十三
配唐氏子男五人曰誠次本文已娶恭尚幼長女年若
干先卒壻茅世顯庶子信女某誠娶邵氏無子早喪孫
男二人又明年丁亥十月十七日葬惠安鄉古塘北岡
之原遂遷祖松岩君祖妣楊為昭穆相向以冡婦(缺)氏
祔誠負大不孝未獲寸禄以飬越二年不克葬葬且事
嚴未暇乞銘于當代儒先含哀忍死述其大者納諸壙
孤子誠泣血百拜謹志前進士承事郎台州路天台縣
尹兼勸農事楊維禎填諱袁華書
元故雲濤處士濮陽吳君壙志
先人諱睿字孟思姓吳氏其先世為開封人六世祖諱
忠宋宣和間充殿前司統制官扈從高宗南渡遂居于
杭高祖諱永昌左武大夫忠州防禦使曾大父諱佐宋
承信郎充御前東庫使臣大父諱清宋成忠郎充殿前
都指揮使帥僉父諱埴宋德祐初以京官子弟恩例授
迪功郎時年十四越歲餘宋主内附拘集近世子姪入
都先祖亦在其列留都下凡十年至元間迴錢塘遂无
意進取唯耽嗜法書古刻以自娛暮年號養素處士先
祖生于宋景定辛酉歲五月七日以有元至正九年己
丑歲十二月二日考終得年八十有九祖妣王氏先卒
二十有六年得年五十有一同以至正十年庚寅歲二
月十六日卜葬于湖州武康縣封禺山之原先祖凡有
三男子而先人居長焉先人娶新城徐氏于至順二年
壬申歲四月廿八日卒年三十有九先人自幼雅尚古
文篆籀之學凡六書原委靡不究探志樂山水清幽嘗
自號為雲濤散人不幸以至正十五年三月廿三日以
疾卒于崑山之寓舍於乎痛哉先人生于大德戊戌歲
五月三日丑時至是得年五十有八子男一人名昭以
是年四月二十八日甲申歸葬于武康縣封禺山祖塋
之原於乎痛哉日薄未能乞銘于當代立言君子以傳
不朽姑摭卒葬歲月納諸幽室孤哀子昭泣血謹志友
生薊丘楊中填諱
元故處士易府君壙志
府君諱思義字宜中其先吉安廬陵人祖諱斗元宋咸
淳進士迪功郎平江路常熟縣尉攝警崐山遂家焉父
諱偉皇朝從仕郎吉安路吉水州判官致仕母李氏府
君孝慈温恭出乎天性𨼆德勿耀恬然終身生于至元
己丑十月十二日歿于至正癸卯正月十二日以是月
十七日戊午祔葬于馬鞍山先塋之側娶同郡長洲王
洪女先府君七年卒子男五人鼎恒皆王氏出關孫徙
孫獒孫關徙孫皆早世女一人適王懋功孫男二人女
四人葬有日孤子鼎忍死泣血書梗槩納諸壙豫章陳
增填諱
故宜人李氏壙志
宜人諱貞順字㢲卿姓李氏居吳之崐山大泗里世為
上族乙亥冬天兵南下家牒遺逸故曾大父大父諱官
無所考父興龍字漢卿號慤齋宋太學生也會我父以
江西戊辰進士尉常熟秩滿攝警崐山歸順事定先妣
以疾殂得地于馬鞍山西葬而家焉慤齋與先人善幼
年以君許嫁於我庚辰五月先人以疾卒合葬先妣墓
至元甲辰冬而翁不渝初言克合二姓君初歸我嘗以
不及奉舅姑為憾至是供祭祀睦宗姻撫諸子克勤儉
莫不盡禮天性然也至大己酉夏吳之文學始以我備
儒吏貢于郡旋調嘉禾陞浙淮鹺臺至江淮府史南省
三擢州縣幕官皆及代乃被台州臨門巡檢之命在官
未久年至申請授從仕郎吉安路吉水州判官致仕恩
例封君宜人首尾宦遊三十六年清苦自持生事益艱
日贍數百指得不困乏皆君助也暮年築室崐山以便
拜掃戊子春季子好禮為毘陵郡吏明年奉親就養不
逾歲君忽嬰疾五日而卒寔庚寅二月二十七日壬子
也生于宋咸淳庚午六月二十七日乙未享年八十有
一子男五體仁思義好禮近智履信以時擇配非苟女
二長適嘉禾王蘭孫次贅湖南帥掾四明陳秀民内外
嫡庶孫男十九女十一曾孫男三女五人於乎吾與君
共處六十五年賓對若一日目見四世又將有婚嫁者
復何恨焉所恨君之亡也先一夕飲食談笑如常日黎
明乃疾疾即篤緒言遺念皆不及矣伉儷之情悼痛之
懷其能既乎乃率諸子扶柩歸崑山卜以是年六月十
三日丙申祔葬于先塋之麓夫易偉因述梗槩内諸壙
幽文正公八世孫將仕佐郎平江路儒學教授范文英
填諱
故從仕郎吉水州判官易府君壙志
府君諱偉字成大號兼山先世長沙瀏陽人遠祖雄東
晉舉孝廉為舂陵令死王敦之難及五代子孫遷廬陵
五世從祖祓貴顯趙宋世由太學釋褐累仕至禮部尚
書高祖嘉謨静江府司戶曾祖應云知静江府義寧縣
父斗元平江常熟尉皆以科第進尉秩滿攝崐山天朝
革命就家焉府君幼失怙恃負氣積學卓以成立既強
仕困于無資援不能自致乃嘆曰凡可以有為則為之
即試吏平江再調嘉興陞浙運泉台州臨門巡檢年及
致仕即任告老陞從仕郎吉安路吉水州判官致仕居
閒置散惟早暮以禮法繩子孫以論議商古今接親友
諧以言笑理情性作為歌詩仕不剛撓退乃順居如是
而已府君生宋咸淳丁卯三月二十有九日歿今至正
十四年甲午六月十一日是日命子孫來前語之曰吾
以考終奚憾焉汝子若孫克率常訓吾死且安逝矣遂
卒年八十有八其年六月廿四日葬崐山馬鞍山西合
封宜人李氏墓距縣尉君墓五步府君娶崐山大泗里
宋太學生慤齋李公之女先府君五年卒子男五人體
仁思義好禮近智履信女二人長適嘉禾王蘭孫次贅
慶元陳秀民掾湖南帥府為之内外孫男二十人女十
一人曾孫男四人女四人將封諸孤泣血謀曰府君修
德勤事孰敢冺墜當乞銘昭代縉紳以著其實謹述大
槩納諸斧屋大中大夫前海北廣東道肅政廉訪使陳
允文填諱
故青村場典史沈公壙志
先考諱仲字長卿姓沈氏梅谿自號也世居越之餘姚
龍泉鄉祖考諱(缺)祖諱震字東甫妣王氏先考剛直好
義不妄交家貧乃謀升斗之禄以養由巡司鹽場縣吏
後奉浙江省檄陞吏平江府又調杭州考滿授松江六
日享年三十八二十四年甲辰夏六月廿八日函骨葬
于馬鞍山文筆峰下先塋中之右先考娶崔氏瞿氏子
男五人長樞一十四歲先以治命定婚嘉定大場東陽
沈氏次機綱常璫子女三人長妙賢九歲先以治命許
適崐山沛國朱氏次妙德安安孤子樞泣血謹志博陵
林龍填諱
元故海道千戶曹君壙志
先考諱珪字德璋姓曹氏海虞人海道都漕運副萬戶
諱南金之孫贈奉訓大夫徽州路婺源州知州諱文華
之子生而穎異早喪父自能奮立襲大父恩授忠翊校
尉海道香糯所千戶佩金符在官二十年部餉航海者
凡八上至正乙未以漕事如京適罹兵亂遇寇北通州
不屈而死時至正己亥二月十五日也即藁葬于州北
水涵寺之側若干步年五十一有男三人長玄次立次
亨女四人孫男一人曰遷女一人嗚呼世路&KR2975;巇玄等
負罪未能奉其骨以歸瘞姑鑿窽於虞山新塋以俟時
寧哀哉至正二十六年龍集丙午夏四月孝子玄等泣
血百拜謹志傅㪺填諱
元故徐氏孺人壙銘
徐氏諱永貞常熟人父諱元震母陸氏為同里曹玄妻
卒于至正十九年九月廿一日年三十歲子男一人曰
遷女一人曰幼華至正廿六年四月廿一日自虞山之
右遷葬于山之陰其夫為之銘曰前汝姑後汝娣從之
居即庭内至正丙午夏四月志
名蹟錄卷三
