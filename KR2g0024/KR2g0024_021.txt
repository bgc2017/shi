宋名臣言行錄後集卷十一
宋朱子纂集
范純仁忠宣公
字堯夫文正公之次子以恩補官中進士第相哲
宗
文正公門下多延賢士如胡瑗孫復石介李覯之徒與
公從遊晝夜肄業置燈帳中夜分不寢後公貴夫人
猶收其帳頂如墨色時以示子孫曰爾父少時勤學
燈煙迹也
知襄城縣伯兄久心疾公承事照管如孝子召編校秘
閣書籍以兄病辭不赴富公責之曰臺閣清資人豈
易得小官出常調亦難事何必苦辭公曰富貴有命
襄城民素不事蠶織鮮有植桑者公患之因民有罪而
情輕者使植桑於家多寡隨其罪之輕重後按其所
植榮茂與除罪自此人得其利公去民懷不忘至今
號為著作林著作公宰縣時官也
久旱不雨公度將来必闕食遂盡籍境内客舟召其主
而諭之曰民將無食爾等商販唯以五榖貯於佛寺
中候闕食時吾為汝主糶衆賈從命運販不停以至
春首所蓄無慮十數萬諸縣饑獨境内之民不知也
自陜西運副召還神宗問曰卿在陜西久主漕輓必精
意邊事城郭甲兵糧儲如何對曰城郭粗完甲兵粗
脩粮儲粗備上愕然曰卿才能如此朕所倚頼而執
事皆言粗何也公徐對曰粗者未精之辭如是足矣
臣願陛下無深留意於邊事恐邊臣觀望要功生事
結釁夷狄殘害生靈耗竭財用縻費爵賞不惟為今
日目前之害又將貽他時意外之憂願陛下究孟子
交鄰之道修孔子来遠之德使好生之德洽於夷狄
彼將愛戴陛下如父母雖其酋首桀驁欲侵侮我疆
其徒亦不為之用也(並言行錄)
為諫官前後為上言休兵省事節用富民進君子退小
人愛人材申公論為急崇聚歛事苛刻親䜛佞任偏
聽為戒大則廷論小則疏逹未聽則連章累牘不苟
止其於君子小人之際尤反復激切無所諱避上方
銳於求治又言道遠當馴致事大難速成人材不可
遽求積弊不可頓革公雅與荆公厚善至是數言其
以五霸富國強兵之術誤惑人主失天下望(曾子開撰墓誌)
環慶大饑帥守坐不職罷去以公代之公到慶州餓殍
滿路官無榖以賑恤公欲發常平封樁粟麥賑之州
郡皆欲俟奏請得旨而後散公曰人七日不食即死
何可待報諸公但勿預吾寧獨坐罪
公判留臺時一時耆舊多在洛公與司馬公皆好客而
家貧相約為真率會脱粟一飯酒數行過從不間一
日洛中誇以為勝事(行狀)
除給事中時哲宗宣仁太后共政司馬温公入相首改
差役法公聞之謂人曰此事當熟講而緩行不然滋
為民病且宰相職在求人變法非所先也還朝力為
溫公言之溫公有所建請公復言宰相當虚心以延
衆論不必謀自巳出謀自巳出則謟諛得乘間迎合
而正士將卷懷退避公與溫公雖同志及臨事有所
矯正類如此於是人皆服公平直(墓誌)
溫公欲令進士召朝官保任然後應舉又更貢舉法公
曰舉人難得朝士相知士族近京猶可寒遠之士尤
不易矣兼今之朝士未必能過京官選人京官選人
未必能如布衣徒令求舉未必有益既欲不廢文章
則雜文四六之科不如設在衆人場中不須别設一
科也孟子恐不可輕黜猶六經之春秋矣溫公從之
除兼侍講公語人曰國之本在君君之本在心人君之
學當正心誠意以仁為體使邪僻浮薄之說無自而
入然後發號施令為宗廟社稷之福豈務章通句解
以資口舌之辯哉及在經筵進講必反覆開陳其說
歸於人君可用而後止
元祐三年有吳處厚者以蔡確題安州車蓋亭詩來上
以為謗訕宣仁太后得之怒曰蔡確以吾比武后當
重謫吕汲公為左相不敢言忠宣乞薄確罪不從初
議貶確新州忠宣謂汲公曰此路荆棘巳七八十年
吾輩開之恐不自免汲公又不敢言忠宣因乞罷政
(聞見錄)
先是河北所科夫役許輸錢免夫上下皆以為便公獨
憂曰民力自此愈困矣或曰每歲差夫一丁費萬錢
今以七千免一丁又免百姓奔走執役之勞豈不便
乎公曰每歲差夫雖曰萬錢然隨身者不過三千又
得一丁就食於官今免夫所出七千盡歸於官矣民
又儼然坐食於家蓋力者身之所出錢者非民所有
今捨其所有而征其所無民安得不病此一事富民
不親執役者以為便窮民有力而無錢者非所便也
又况差夫必計其的確合用之數縦使所差倍其所
役則力愈衆民愈不勞矣今若出錢以免夫雖三分
之二亦可以取十分免夫錢其弊無由致察又從来
差夫不及五百里外今免夫錢無遠不届若遇掊克
之吏則為民之害無甚於此(言行錄)
宣仁寢疾宰輔入問后留忠宣曰卿父仲淹可謂忠臣
在章獻朝勸后盡母道在仁宗朝勸帝盡子道卿當
似之(聞見錄)
一日三省同登蘇轍獨進上前論殿試策題因引漢昭
變更武帝法度事哲宗怒曰安得以漢武比先帝轍
再拜而退曰臣引用失當容臣待罪公奏曰漢武雄
材大略史無貶辭又轍所論非異同正欲救巳行之
言望陛下宣住蘇轍尚書右丞鄧潤甫越次言曰先
帝法度為司馬光蘇轍壞盡公曰不然法本無弊弊
則當改上曰人謂秦皇漢武公奏蘇轍之所論事與
時也非人也轍卒得罪去(仝上)
哲宗親政吕汲公欲遷殿中侍御史楊畏為諫議大夫
忠宣曰天子諫官當用正人楊畏不可用汲公方約
畏為助謂忠宣曰豈以楊畏嘗言公耶忠宣曰不知
也蓋上初召忠宣畏嘗有言上不行忠宣故不知也
忠宣因乞罷政上不許後楊畏首叛汲公凡可以害
汲公者無所不至(聞見錄)
公在相位凡薦引人材必以天下公議所薦士未嘗知
出於公公亦未嘗示恩意於人人或謂公曰身為宰
相豈可不牢籠天下士使知出於門下公曰但願朝
廷進用不失正人何必須使知出我門下邪(言行錄)
公在隨幾一年州事毫髮必親客至談笑終日無倦色
公素苦目疾忽全失其明因上表乞致仕章惇戒堂
吏不得上蓋懼公復有旨陳終移上意遂貶公永州
安置命下公怡然就道切戒子弟不得小有不平意
曰不見是而無悶爾曹勉之人或謂公為近名公聞
而歎曰七十之年兩目俱喪萬里之行豈其欲哉但
區區愛君之心不能自巳人若避好名之嫌則無為
善之路矣(行狀)
永州命下忠宣欣然而往每諸子怨章惇忠宣必怒止
之江行赴貶所舟覆扶忠宣出衣盡濕頋語子曰此
豈章惇為之哉至永州公之諸子聞韓維少師謫均
州其子告惇以少師執政日與司馬公議論多不合
得免行欲以忠宣與司馬公議役法不同為言求歸
白公公曰吾用君實薦以至宰相同朝論事不合即
可汝輩以為今日之言不可也有愧而生者不若無
愧而死諸子遂止(聞見錄)
公疾革精識不亂諸子侍側口占遺表凡八事命門生
李之儀次第之(聞見錄)
表略云蓋嘗先天下而憂期不負聖人之學此先臣所
以教子而微臣資以事君又曰若宣仁之誣謗未明
致保佑之憂勤不顯本權臣務快其私忿非泰陵實
謂之當然以至未究流人之往愆悉以聖恩而特叙
尚使存殁猶汚瑕疵又復未解疆場之嚴幾空帑藏
之積有城必守得地難耕凡此數端願留聖念(言行錄)
公嘗曰我平生所學唯得忠恕二字一生用不盡以至
立朝事君接待僚友親睦宗族未嘗須臾離此也又
戒子弟曰人雖至愚責人則明雖有聰明恕巳則昏
爾曹但常以責人之心責已恕已之心恕人不患不
到聖賢地位親戚間有子弟請教於公公曰唯儉可
以助廉唯恕可以成德其人書於座隅終身佩服(言行)
(錄)
公嘗曰人材難得欲隨事有用則緩急無以應手七年
之病三年之艾非儲之以待則如病者何故雅以人
材為已任每有薦引必先公議及其至也内舉有所
不避其不可則人君所主亦必爭(行狀)
公教子弟曰六經聖人之事也知一字則行一字要須
造次顛沛必於是則所謂有為者亦若是豈不在人
耶
時西邊儒帥有以威敵斥境請於公者手自荅曰大輅
與柴車較逐鸞鳳與鴟梟争食連城與瓦礫相觸君
子與小人闘力不惟不能勝兼亦不可勝不惟不可
勝雖勝亦非也(行狀)
公攝帥成都程子將告歸既見曰先生何以告我子曰
公嘗言為將帥當使士卒視已如父母然後可用然
乎公曰如何子曰公言是也然公為政不若是何也
公曰可得聞與子曰舊帥新亡而公張樂大享將校
於府門是教之視帥如父母乎曰亦疑其不可故使
屬官攝主之也子曰是尤不可也公與舊帥同僚也
失同僚之義其過小属官於主帥其義重曰廢享而
頒之酒食如何曰無頒也武夫視酒食為重事弗頒
則必思其所以而知事帥之義乃因事而教也公曰
若從先生言而不来則不聞此矣其喜聞義如此(遺事)
科舉取人不得間有得者自是豪傑之士因科舉以進
耳且資蔭得官與進士得官孰為優劣以進士為勝
以資蔭為歉者此自後世流俗之論至使人耻受其
父祖之澤而甘心工無益之習與孤寒之士角勝於
場屋僥倖一第以為榮是何見識夫應舉亦自寒士
無禄不得巳藉此進身耳如得巳何用應舉范公最
有見識然亦以資蔭與進士分優劣建言於有無出
身人銜位上帶左右字不可謂無所蔽也其言曰欲
使公卿家子弟讀書耳此意甚善但以應舉得官者
為讀書而加奬焉則彼讀書者應舉得官而止耳豈
真學道之人至如韓持國自是經國之材用為執政
亦了得不可以其無出身便廢其執政之材曰堯夫
所别異者莫非此等人否曰執政不是合下便做亦
自小官以次遷之如後来吳坦求等在紹聖中被駁
了范博士以無出身故也彼自布衣中朝廷以學行
賜之爵命至其宜為博士乃復以無出身奪之此何
理也資蔭進士中俱有人惟其人用之加一右字亦
自沮人為善(龜山語錄)
紹聖初哲宗親政用李清臣為中書侍郎范丞相純臣
與清臣論事不合范公求去帝不許范公堅辭帝不
得巳除觀文殿大學士判穎昌府召章惇為相未至
清臣獨當中書益覬倖相位復行免役青苖法除諸
路常平使者惇至不能容以事中之清臣出知北京
建中靖國初上皇即位用韓忠彦為相清臣為門下
侍郎忠彦與清臣有㜕故忠彦惟清臣言是聽清臣
復用事范右丞純禮忠彦所薦清臣罷之劉安世呂
希純皆忠彦所重清臣不使入朝外除安世帥定武
希純帥高陽張舜民忠彦薦為諫大夫清臣出之帥
真定其所出與外除及不使入朝者皆賢士清臣素
所憚不可得而用者忠彦懦甚不能為之主曾布為
右相用范致虛諫疏云河北三帥連衡恐非社稷之
福劉安世吕希純同日報罷清臣亦為布所䧟出知
北京伯溫常論紹聖建中靖國之初朝廷邪正治亂
未定之際皆為一李清臣以私意幸相位壞之邪說
既勝衆小人並進清臣自亦不能立於朝矣使清臣
在紹聖初同范丞相在建中靖國初同范右丞劉安
世吕希純張舜民以公議正論共濟國事則朝廷無
後日之禍而清臣亦得相位享美名矣此忠臣義士
惜一時治亂之機為之流涕者也(聞見錄)
公憂國愛君不以利害得喪貳其心刻意名節難進易
退雖屢黜廢志氣彌勵以為有文正之風焉其在朝
廷專務奬進人材故天下善類視公用舍以為消長
其論議平恕不為巳甚世謂使其言行於熙寧元豐
時後必不至紛更盡申於元祐中必無紹聖大臣讎
復之禍(墓誌)
王存
字正仲潤州人中進士第哲宗朝官至尚書左丞
初修起居注即乞復唐正觀起居郎舍人職事執筆隨
宰相入殿上韙其言故事左右史雖日侍便殿而欲
奏事必禀中書俟旨公因對及之即詔左右史遇侍
立許直前奏事遂著為令自公始也
官制行上尤慎用人公因請自熙寧以来有緣議論得
辠或詿誤被斥而情實納忠非有大過者隨材召擢
以備官使語合上意自是收拔者甚衆
公在政府時四方奏讞大辟刑部援比請貸而都省屢
以無可矜恕却之公言此祖宗制也且有司援比欲
生之朝廷破例欲殺之可乎
公平居恂恂不為詭激之行至有所守確不可奪議論
平恕無所向背温公嘗曰並馳萬馬中能駐足者其
王存乎(並曾子開撰墓誌)
蘇頌
字子容泉州人移徙潤州中進士第相哲宗
知江寧府江寧縣事每有發歛府移追擾吏係縲於道
公至則曰此令職也府何與焉每因治訴旁問鄰里
丁産多寡悉得其詳一日召鄉老更定戶籍民有恡
占不實者必曰汝家尚有某丁産何不自言相顧而
驚無敢隱者一縣以為神明
公請以獲盜多寡立縣令殿最法以為巡檢縣尉但能
捕盜而不能使民不為盜能使民不為盜者縣令也
且州縣物務歲課稍虧官任有罰今良民罹奪剽之
害而親民官獨不任責可乎(鄒侍郎撰行狀)
天下以為當然者謂之公論公論蓋非強名乃天道也
此道未嘗廢頋所在如何耳如唐虞三代與吾祖宗
之時公論在上君相主之賢哲聚於朝不肖沉於下
海内入於陶冶一歸於正如晚周及東漢之餘上之
人不能主公論所用非其人於是乎清議在下而士
知所尊畏恥為非義登其門者如龍從其死者如歸
致黨錮之禍起視漢室為何等時也頃時王安石薦
李定陳襄彈之未行間擢太子中允宋次道(敏求)封還
辭頭翌日辭職罷之又下次直李大臨蘇子容相繼
封還更奏復下至於七入子容與大臨俱落職奉朝
請名譽赫然此乃祖宗德澤百餘年養成風俗公論
之不可屈如此與齊太史書崔杼弑其君殺三人而
執筆如初者何異其後攝官修起居注章衡行之賢
不肖於此可見要之公論不可一日廢然在上則治
在下則亂可以卜世也(元城語錄)
充北朝生辰國信使在契丹遇冬至本朝歷先北朝一
日北人問公孰是公曰歷家算術小異遲速不同謂
如亥時節氣當交則猶是今夕若踰數刻即屬子時
為明日矣或先或後各從本朝之歷可也北人以為
然遂各以其日為節慶賀使還奏之上喜曰朕思之
此最難處卿之所對極中事理(行狀)
元豐初白馬縣民有被盜者畏賊不敢告投匿名書於
縣弓手甲得之而不識字以示門子乙乙為讀之甲
以其言捕獲賊而乙爭其功吏以為法禁匿名書而
賊以此發不敢處之死而投匿名者當流為情輕法
重皆當奏蘇子容為開封尹方廢滑州白馬為邑上
殿論賊可减死而投匿名者可免罪上曰此情雖極
輕而告訐之風不可長乃杖而免之子容以謂賊不
干巳者告捕而變主匿名本未足深過而先帝猶恐
長告訐之風此所謂忠厚之至然熙寧元豐之間每
立一法如手實禁鹽牛皮之類皆立重賞以勸告訐
者此當時小人所為非先帝本意時范祖禹在坐曰
當書之實錄(東坡集)
知滄州陛辭上曰朕每欲用卿輙為事奪豈非命邪然
卿直道久而自明頓首謝兼語及偏親留京師未能
偕行上問卿母誰氏對曰故龍圖直學士陳從易之
女上曰是天聖間侍從邪對曰從易祥符中館職巳
而外遷久之因自廣州罷還不蓄南物獨載俸餘見
錢過嶺仁宗聞之擢知制誥上曰其清節過於馬援
矣故謝表云憫臣之數竒多難特軫淵衷勉臣以直
道自明屢形天語(談訓)
元豐中上曰欲修一書非卿不可以契丹通好八十餘
年盟誓聘使禮幣儀式皆無所考據朕欲成一書但
患邇来修書者遷延歲月不肯早成公曰恐須一二
年可矣上喜曰果然及書成賜名魯衛信錄奏篇
上上讀序引大喜曰正類序卦之文
公兼侍讀奏言國朝典章大抵㳂襲唐舊史官所記善
惡咸備乞詔史官學士採錄新舊唐書中臣主所行
日進數事以備聖覽遂詔經筵官遇非講讀日進漢
唐故事十條(行狀)
公掌天官每選人改官京朝官使臣關陞磨勘或以功
過當陞降者吏洗垢求瑕故為稽滯公敇吏曰某官
緣某事當會某處仍引合用條格具委無漏落狀同
上自是吏不得逞每訴者至必取案牘使自省閱訴
者服乃退其不服公必往復詰難度可行行之苟有
疑則為之奏請㦯建白都堂故士大夫受賜多而不
得者亦以為無可憾(行狀)
王禹玉元厚之諸公嘗問曰公記之博以至國朝典故
本末無遺日月不差用何術也公曰某每以一歲中
大事為目欲記當年事則不忘矣如某年改元其年
有某事某年上即位其年上有某事某年立后若太
子其年有某事某年命相其年有某事則記事之一
法也後觀太史公書是歲孔子生是歲孔子卒是歲
齊威會葵丘是歲晉文始霸之類恐亦此意也元曰
不然至於暗記經史默詠詩書以至士大夫家世閥
閱名諱婚姻無遺忘者又以何法乃真強記爾
公嘗言吾每聞前輩善言則終身佩服少時聞計用章
郎中為吏以循良稱數典大郡政績尤異因造請求
異聞其可紀者曰人主不宜有所好有所好則腹心
肝膽皆在人矣故好征戰則孫武吳起之徒出而民
殘於干戈矣好刑名則韓非張湯之徒出而民苦於
刻核矣好聚歛則桑羊皇鎛之徒出而民困於掊克
矣好順從則張禹胡廣之徒出而民弊於誇大矣豈
惟人主學士大夫亦宜知之夫神龍騰驤豈可羈也
然或豢養於人者謂其有嗜欲也
又嘗言楊告謂吾曰嘗愛韓非一言以謂土木偶人者
耳鼻欲大口目欲小此言可以喻大夫土木偶人而
鼻先小目先大人或非之則無以為也鼻大則可小
目小則可大凡事皆然不厭於三思而熟慮也人皆
以非為刻薄此言非忠厚之言哉
公在金華每進讀至弭兵息民則必反覆條奏援引古
今使上不忘弭兵息民之意以謂人主之聰明不可
有所嚮有所嚮則偏偏則為患大矣當今守成之際
應之以無心則天下無不治矣
公嘗云吾平生未嘗以私事干人主奏對惟義理之言
故歷仕四朝中間雖謫不愧於觀過而神考以謂直
久而自明也
呂吉甫參政事使其親友謂公曰子容吾鄉里丈人行
若從吾言執政可得也公笑而不荅
公云平生薦舉不知幾何人惟孟安序朝奉分寧人歲
以雙井一斤為餉知吾無苞苴之饋也
公云人生在勤勤則不匱戶樞不蠧流水不腐此其理
也(並談訓)
宋名臣言行錄後集卷十一
