宋名臣言行錄外集卷十七
宋李幼武纂集
蔡元定西山先生
字季通建之建陽人師朱晦菴慶元初年黨禁禍
作奉旨編管道州次年卒于貶所嘉定三年夏旨
贈迪功郎
慶元丙辰御史沈繼祖奏朱熹剽竊張載程頤之餘論
寓以喫菜事魔之妖術以簧鼓後進張浮駕誕私立
品題收召四方無行義之徒以益其黨伍相與餐粗
食淡衣褒帶博或會徒於廣信鵝湖之寺或呈身於
長沙敬簡之堂潛形匿迹如鬼如蜮其徒蔡元定佐
之為妖乞送别州編管
丁已正月晦翁方與諸生講論有以小報來言者晦翁
略起視之復坐講論如初詞色更為和平翌旦諸生
乃知有旨揮
郡縣捕元定甚急元定色不為變毅然上道晦翁與諸
所從遊百餘人送别蕭寺坐客感歎有泣下者晦翁
視元定不異平時因曰朋友相愛之情季通不挫之
志可謂兩得之矣又曰季通之行無幾微不適意丘
子服獨為之涕泣流連而不能已處事恤窮交亦兩
得其道也
又按别錄云晦翁往淨安寺候元定元定自府乘舟
就貶過淨安晦翁出寺門接之坐僧方丈寒暄外無
嗟勞語以連日讀參同契所疑叩蔡蔡應答洒然少
遲諸人醵酒至飲皆醉晦翁間行列坐寺前橋上飲
回寺又飲晦翁醉睡方坐飲橋上詹元善即退去晦
翁曰此人富貴氣
晦翁致書曰每念遠别不勝悵惘至於讀書玩理欲講
而無從又不但常人離别之思也某連日讀參同契
頗有趣知千周萬遍非虚言也
又曰平日相聚未知其為樂别後乃覺闕事可歎可
歎
每至讀書講學無可咨扣無可告語尤覺仰德之深也
病足未能平步氣血日衰前去光景想已不多病中塊
坐又未能息心休養才繙動册子便覺前人闊略病
敗欲以告人而無可告者又不免輙起著述之念亦
是閑中一大魔障欲力去之而未能以此極思向來
承晤之樂未知此生能復相從如往時否耳
季通一出飽觀江湖表裏形勢不為無補甚恨匏繫不
能與之俱行其律書法度甚精近世諸儒皆莫能及
但吹律未諧歸來更須細尋訂耳(並晦翁書)
戊午歲元定卒晦翁哭之慟冬十月祭之曰某竊聞亡
友西山先生蔡君季通羈旅之襯遠自舂陵言歸故
里謹以家饌隻鷄斗酒酹于柩前嗚呼哀哉尚享
又與勉齋黃榦帖云季通之柩已歸陳坂上一寺中
先買一地在其前今冬便葬也萬事盡矣尚何言哉
一慟之餘行自病也
十一月六日晦翁遣男祭其葬於其行也哭而送之曰
嗚呼季通而至此耶精詣之識卓絶之才不可屈之
志不可窮之辯不可復得而見矣天之生是人也果
何為耶西山之顛君擇而居西山之足又卜而藏而
我於君之生既未得造其廬以遂半山之約至於今
日不能扶曳病軀以視君之反此真宅而永訣以終
天也並遊之好同志之樂已矣已矣哀哉哀哉
西山從晦翁遊最久精識博聞同輩皆不能及義理大
原固已心通意解尤長於天文地理樂律歷數兵陣
之說凡古書盤錯肯綮學者讀之不能以句元定爬
梳剖析細入秋毫莫不暢達晦翁論易推本河圖洛
書邵氏皇極經世書先天圖往往多因與元定往復
而有發焉故其貶也恨無與晤語者其歿也祭之蓋
深致其哀焉
勉齋黃文肅公曰晦翁先生之門從遊者多矣公之來
先生必留數日往往通夕對床不暇寢從先生遊者
歸必過公之家聽其言論不忍去去皆充然有所得
也蓋公負英邁之氣藴該洽之學智極乎道德性命
之原行謹乎家庭唯諾之際於先生之門可謂傑然
者矣
劉文簡公(爚)表其墓曰先生天資高聞道早於書無所
不讀於事無所不講明隂陽消長之運達古今盛衰
之理上稽天時下攷人事皆有明證若禮樂兵制度
數皆正其流而會于一方技曲學異端邪說悉拔其
根而辨其非凡古書竒辭奥旨人所不能讀者一見
即解文公嘗曰人讀易書難季通難書易又曰造化
微妙惟深于理者能識之吾與季通言而未嘗厭也
先生處家以孝弟忠信儀刑子孫而其教人也以性
與天道為先自本而支自原而流聞者莫不興起嘗
言文公教人以訓詁文義為先下學上達固是常序
然世衰道微邪說交作學者未知本原未必不惑於
異端之說也故文公晚年接引後學亦無隠焉
元定作律吕新書晦翁序之曰古樂之亡久矣然秦漢
之間去周未遠其器與聲猶有存者故其道雖不行
於當時而其為法猶未有異論也逮於東漢之末以
接西晉之初則已浸多說矣歷魏周齊隋唐五季論
者愈多而法愈不定爰及我朝功成治定理宜有作
建隆皇祐元豐之間蓋亦三致意焉而胡阮李范馬
劉楊諸賢之議終不能以相一也而況于崇宣之季
姦䛕之會黥涅之餘而能有以語夫天地之和哉丁
未南狩今六十年神人之憤猶有未攄是固不遑於
稽古禮文之事然學士大夫因仍簡陋遂無復以鐘
律為意者則巳甚矣吾友蔡君元定當此之時乃獨
心好其說而力求之旁搜遠取巨細不捐積之累年
乃若冥契著書兩卷凡若干言予每得而讀之愛其
明白而淵深縝密而通暢不為牽合傅會之談而横
斜曲直如珠之不出於盤其言雖多出於近世之所
未講而實無一字不本於古人巳試之成法蓋若黃
鐘圍徑之數則漢觚之積分可考寸以九分為法則
淮南太史小司馬之說可推五聲二變之數變律半
聲之例則杜氏之通典具焉變宫變徵之不得為調
則孔氏之禮疏因亦可見至于先求聲氣之元而因
律以生尺則尤所謂卓然者而亦班班雜見于兩漢
之志蔡邕之說與夫國朝會要以及程子張子之言
顧讀者不深考其間雖或有得于此而又不能無失
于彼是以晦蝕紛挐無復定論大抵不拘攣于習熟
見聞之近即肆其胷臆妄為穿穴而無所據依季通
乃能奮其獨見超然遠覽爬梳剔抉參考互尋用其
半生之力以至于一旦豁然而融會貫通焉斯可謂
勤矣及其著論則又能推求本根比次條理撮取機
要闡究精微不為浮詞濫說以汨亂于其間亦庶幾
乎得書之體者予謂國家行且平定中原以開中天
之運必將審音協律以諧神人當是時也受詔典領
之臣能得此書而奏之則東京郊廟之樂將不待公
孫述之瞽師而後備而參摹四分之書亦無待乎後
世之子雲而後知好之矣抑季通之為此書詞約理
明初非難讀而讀之者往往未及終篇輙巳欠伸思
睡固無由了其歸趣獨以予之頑鈍不敏乃能熟復
數過而僅得其指意之彷彿季通以是亦許予為能
知已志者故屬予以序引而予不得辭焉季通更欲
均調節簇被之管絃别為樂書以究其業而又以其
餘力發揮武侯六十四陣之圖緒正邵氏皇極經世
之歷以大備乎一家之言其用意亦健矣予雖老病
倘及見之亦豈非千古之一快也哉
又曰季通理會樂律大段有心力看得許多書也是見
成文字如史記律歷書自無人看到這裏他近日又
成一律要盡合古法
其論經世書云元會運世之數大而不可見分釐絲毫
之數小而不可察所可得而數者即歲月日辰而知
之也一世有三十歲一月有三十日故歲與日之數
三十一歲有十二月一日有十二辰故日與辰之數
十二自歲月日辰之數推而上之得元會運世之數
推而下之得分釐絲毫之數三十與十二反覆相乘
為三百六十故元會運世歲月日辰八者之數皆三
百六十以三百六十乘三百六十為十二萬九千六
百故元有十二萬九千六百歲會有十二萬九千六
百月運有十二萬九千六百日世有十二萬九千六
百辰歲有十二萬九千六百分月有十二萬九千六
百釐日有十二萬九千六百毫辰有十二萬九千六
百絲皆天地之自然非假智營力索而天地之運日
月之行氣朔之盈虚五星之伏見朓朒屈伸交食淺
深之數莫不由此由漢以來以歷數名家者惟太初
大衍耳太初以四千六百一十七歲為元以八十一
為分大衍之歷乃以一百六十三億七千四百五十
九萬五千二百為元三千四十為分皆附會牽合以
此求天地之數安得無差先生曰康節之歷固自是
好而季通推得來又甚縝密若見于用不知果如何
恐當絶勝諸家也
嘉定庚午夏追贈季通初秩制曰士之遇不遇天也其
或擯斥于生前而獲伸于死後天理昭昭未有久而
不定者爾學問有源操履無玷杜門著書初無與于
世者不幸見誣亦遭遠謫今是非已定爾則殂矣朕
甚愍之其贈以官慰爾泉下死雖莫贖尚知享哉
蔡沈九峯先生
字仲默西山先生子也卜居九峯當世名卿物色
求訪將以用之不屑就也紹定三年五月歿年六
十四
西山師事晦菴而晦菴顧曰季通吾老友也凡性與天
道之妙他弟子不得聞者必以語季通焉異篇奥傳
微辭突義多先令討究而後親折衷之故嘗輯其問
答之辭曰翁季錄者蓋引以自匹也君自勝衣趍拜
入則服膺父教出則從晦菴游晦菴晚年訓傳諸經
略備獨書未及為環眡門下生求可付者遂以屬君
洪範之數學者久失其傳西山獨心得之然未及論
著亦曰成吾書者沈也
君受父師之託凜凜焉常若有負蓋沈潛反復者數十
年然後克就其于書也攷序文之誤訂諸儒之說以
發明二帝三王羣聖賢用心洪範洛誥秦誓諸篇往
往有先儒所未及者其于洪範數也謂體天地之撰
者易之象紀天地之撰者範之數數始于一竒象成
于二偶竒者數之所以立偶者象之所以存故二四
而八八卦之象也三三而九九疇之數也由是八八
而又八之為四千九十六而象備矣九九而又九之
為五百六十一而數周矣易更四聖而象已著範錫
神禹而數不傳後之作者昧象數之源窒變通之妙
或即象而為數或反數而擬象洞極有書潛虚有圖
非無作也牽合傅會自然之數益晦焉嗟夫天地之
所以肇人物之所以生萬事之所以失得莫非數也
數之體著於形數之用妙于理非窮神知化者曷足
以語此君于二書闡發幽微至于如此真不媿父師
之託哉
偽學之論興聘君遠謫舂陵君徒步數千里以從九疑
之麓最楚粤窮僻處山川風物悲涼慘愴居者率不
能堪君父子相對獨以義理自怡說浩然無湘纍之
思楚囚之泣也聘君不幸沒貶所復徒步護柩以歸
有遺以金而義不可受者輙謝卻之曰吾寧隨所止
而殯不忍累其先也
年僅三十即屏去舉子業一以聖賢為師平居仰觀俯
察默坐終晷瞭然有見于天地之心萬物之情反求
諸躬衆理具備信前聖之言不予欺也
聘君嘗著律吕書演八陣圖皆為文公所歎重然學者
鮮闚其微間以叩君毫分縷析使人洒然亡疑至象
緯運行隂陽嚮背歷歷如指諸掌
其文長于論辯詩早慕太白晚入陶韋社中至其吟詠
情性摹寫造化則又源流文公感興諸作非徒以詩
自命而已
宋名臣言行錄外集卷十七
