宋名臣言行錄傳記類三(總錄之屬)
提要
(臣)等謹案宋名臣言行錄前集十卷後集十
四卷續集八卷别集二十六卷外集十七卷
前集後集並朱子撰續集别集外集李幼武
所補編幼武字士英廬陵人據其續集序文
蓋理宗時所作其始末則未詳觀其外集所
錄皆道學宗派則亦講學家矣趙希弁讀書
附志載此書七十二卷今合五集計之實七
十五卷殆傳刻者誤以五為二歟朱子自序
謂讀近代文集及紀傳之書多有禆於世教
於是掇取其要聚為此書乃編中所錄如趙
普之陰險王安石之堅僻吕惠卿之姦詐與
韓范諸人並列莫詳其旨明楊以任序謂是
書各臚其實亦春秋勸懲之旨非必專以取
法又解名臣之義以為名以藏偽有敗而不
敗者其置詞頗巧然劉安世氣節凛然争光
日月盡言集元城語錄今日尚傳當日不容
不見乃不登一字則終非後人所能喻考吕
祖謙東萊集有與汪尚書書曰近建寧刻一
書名五朝名臣言行錄(案祖謙所見係前集故但稱五朝)云
是朱元晦所編其間當考訂處頗多近亦往
問元晦未報不知曾過目否晦庵集中亦有
與祖謙書曰名臣言行錄一書亦當時草草
為之其間自知尚多謬誤編次亦無法初不
成文字因看得為訂正示及為幸云云則是
書瑕瑜互見朱子原自不諱講學家一字一
句尊若春秋恐轉非朱子之意矣又葉盛水
東日記曰今印行宋名臣言行錄前集後集
續集别集外集有景定辛酉浚儀趙崇硂引
云其外孫李幼武所輯且云朱子所編止八
朝之前士英所編則南渡中興之後四朝諸
名臣也今觀後集一卷有李綱二卷有吕頤
浩三卷有張浚皆另在卷前不在目錄中又
缺殘脱板甚多頗疑其非朱子手筆為後人
所增損必多蓋朱子纂輯本意非為廣聞見
期有補於世教而深以虚浮怪誕之說為非
今其間吕夷簡非正人而記翦髭賜藥之詳
余襄公正人而有杖臀懷金之恥蘇子瞻蘇
木私鹽等事亦無甚關繫若此者蓋不一也
李居安所謂翦裁纂要是之謂歟嘗見章副
使繪有此書巾箱小本又聞叔簡尚寳家有
宋末廬陵鍾堯俞所編言行類編舉要十六
卷前後集尚俟借觀以祛所惑云云則盛於
此書亦頗有所疑顧就其所錄觀之宋一代
之嘉言懿行略具於斯旁資檢閱固亦無所
不可矣幼武所補大扺一步一趨無甚出入
其所去取不足以為重輕以原本附驥而行
今亦姑並存之備考核焉乾隆四十四年正
月恭校上
總纂官(臣)紀昀(臣)陸鍚熊(臣)孫士毅
總校官(臣)陸費墀
宋名臣言行錄前集原序
予讀近代文集及記事之書觀其所載國朝名臣言行
之迹多有補於世教者然以其散出而無統也既莫究
其始終表裏之會而又汨於虚浮怪誕之說予常病之
於是掇取其要聚為此書以便記覽尚恨書籍不備多
所遺闕嗣有所得當續書之新安朱熹序
