宋名臣言行錄外集卷十三
宋李幼武纂集
吕祖謙東萊先生成公
字伯恭先河東人後徙夀春六世祖申國文靖公
自夀春徙開封今為開封人以祖致仕恩補將仕
郎登隆興元年進士第又中宏詞任南外睦宗院
宗教丁母憂免喪除太學博召試館職除秘書正
字丁父憂免喪主管台州崇道觀召為祕書郎兼
國史編修遷著佐再遷大著兼禮郎冬以疾去職
先是奉詔編類皇朝文鑑至是書成除直閣主管
武夷冲佑觀病間除著作郎不就添差浙東帥議
亦不就主管明道宫淳熙八年七月終年四十五
嘉泰八年賜諡
公之文學術業本於天資習於家庭稽諸中原文獻之
所傳博諸四方師友之所講融液無所偏滯晚雖卧
疾其任重道遠之意達於家政纖悉委曲皆可為後
法
史說曰史有二體編年之體始於左氏紀傳之體始於
司馬遷其後如班范陳夀之徒紀傳之體常不絶至
於編年之體無有能續之者温公作通鑑正欲續左
氏左氏之傳終云智伯貪而愎故韓魏起而亡之左
氏終於此故通鑑始於此然編年與紀傳互有得失
論一時之事紀傳不如編年論一人之終始編年不
如紀傳要之二者皆不可廢韓魏之事温公論之詳
矣今當論看通鑑之法昔陳瑩中嘗謂通鑑如藥山
隨取隨得然雖有是藥山又須會採若不能採則不
過博聞強記而已壺丘子問於列子曰子好游乎列
子曰人之所游觀其所見我之所游觀其所變此可
取以為看史之法大扺看史見治則以為治見亂則
以為亂見一事則止知一事何取觀史如身在其中
見事之利害時之禍患必掩卷自思使我遇此等事
當作何處之如此觀史學問亦可以進智識亦可以
高方為有益
讀史先看統體合一代綱紀風俗消長治亂觀之如秦
之暴虐漢之寬大皆其統體也(其偏勝及流弊處皆當考)復須識
一君之統體如文帝之寬宣帝之嚴之類統體蓋為
大綱如一代統體在寬雖有一兩君稍嚴不害其為
寬一君統體在嚴雖有一兩事稍寬不害其為嚴讀
史自以意會之可也至于戰國三分之時既有天下
之統體復有一國之統體觀之亦如前例大要先識
一代統體然後就其中看一國之統體二者常相關
也既識統體須看機括國之所以盛衰事之所以成
敗人之所以邪正於幾微萌芽察其所以然是為機
括
讀史既不可隨其成敗以為是非又不可輕立意見易
出議論須揆之以理體之以身平心熟看參會積累
經歷諳練然後時勢事情漸可識别
與張敬夫書略曰從前病痛良以嗜慾粗薄故却欠克
治經歷之功思慮稍少故却欠操存澄定之力積蓄
未厚而發用太遽涵泳不足而談說有餘
與晦翁書曰學者須是專心致志絶利一源凝聚停□
方始收拾得上
晦翁致書曰承喻整頓收歛則入於著力從容游泳又
墮於悠悠此正學者之通患然程子嘗曰亦須且自
此去到德盛後自然左右逢其原今亦當且就整頓
收歛處著力但不可用意安排等候即成病耳
又曰承喻所疑别紙求教然其病在於略知道體之渾
然無所不具而不知渾然無所不具之中精粗本末
賓主内外蓋有不可以毫髮差者是以其言常喜合
而惡離却不知雖文理密察縷析毫分而不害乎本
體之渾然也先生答曰所喻誠為至論
晦翁再書曰所喻講學克已之功裒多益寡論得恰好
然此二字各是一件工夫學者於此須是無所不用
其極然後心目俱到無偏倚之患若如來喻便有好
仁不好學之蔽矣且中庸言學問思辨而後繼之以
篤行程子於涵養進學亦兩言之皆未嘗以此包彼
而有所偏廢也先生答曰所喻致知克已不可偏甚
善前此多見友朋每較量義理而於踐履處多不檢
點故發裒多益寡之論然要如來喻乃完粹耳
再書曰杜門進學所造想日深所謂凝聚收歛是大題
目此不易之論乃工夫根本
又曰伯恭嘗言道理無窮學者先要不得有自足心此
至論也
贊其畫像曰以一身而備四氣之和以一心而涵千古
之祕推其有足以尊主而庇民出其餘足以範俗而
垂世然而狀貌不踰於中人衣冠不詭於流俗迎之
而不見其來隨之而莫睹其躅矧是丹青孰形心曲
惟嘗見之者於此徧復見之焉則不但遺編之可續
而已
哭之曰天降割于斯文何其酷耶往歲已奪吾敬夫伯
恭胡為又至於不淑耶道學將誰使之振君德將誰
使之復耶後生將誰使之誨斯民將誰使之福耶經
說將誰使之繼事記將誰使之續耶若我之愚則病
將孰為之箴而過將孰為之督耶然則伯恭之亡曷
為而不使我失聲而驚呼號天而慟哭耶嗚呼伯恭
有蓍龜之智而處之若愚有河漢之辨而守之若訥
胷有雲夢之富而不以自多詞有黼黻之華而不易
其出此固今之所難而未足以議兄之髣髴也若乃
孝友絶人而勉勵如弗及恬淡寡欲而持守不少懈
盡言以納忠而羞為訐秉義以飾躬而恥為介是則
古之君子尚或難之而吾伯恭猶欿然而未肯以自
大也蓋其德宇寬洪識量閑廓既海納而川停豈澄
清而撓濁矧涵濡於先訓紹文獻於故家又隆師而
親友極探討之幽遐所以稟之既厚而養之深取之
既博而成之粹宜所立之甚高亦無求而不備故其
講道於家則時雨之化進位於朝則鴻羽之儀造辟
陳謨則宣公獨御之對承詔奏篇則右尹祈招之詩
上方虛心而聽納衆亦注目其敷施何遭時之不遂
遽縈疾而言歸慨一卧以三年尚左圖而右書間逍
遥以曳杖恍沂上之風雩衆咸喜其有瘳冀卒攄其
素藴不則傳道以著書抑亦後來之程凖何此望之
難必奄一夕而長終增有邦之殄瘁極吾黨之哀恫
嗚呼哀哉我實無似兄辱與游講摩深切情義綢繆
粤前日之枉書尚粲然其手筆始言沈痼之難除猶
幸死期之未即中語簡編之次第卒誇草樹之深幽
謂昔騰牋而有約盍今命駕以來游欣此旨之可懷
懍訃車而偕至考日月之幾何不旦莫之三四嗚呼
伯恭而遽死耶吾道之衰乃至此耶
文鑑編得泛然亦見得近代之文如沈存中律歷一篇
說渾天亦好
文鑑編康節詩不知怎生地那天向一中分造化人從
心上起經綸底詩却不編入
讀文鑑曰詩好底都不在上面把作好句法又無好句
法把作好意思又無好意思把作勸戒又無勸戒
觀先生病中日記其繙閱論著固不以一日為懈至於
氣候之暄涼草木之榮悴亦必謹焉則其察物内省
蓋有非血氣所能移者矣比來不復見伯恭固為深
恨然於此得窺其學力之所至以自警省則吾伯恭
之不亡者其誨我亦諄諄矣(日記跋)
向見說左氏之書極為詳博然遣詞命意亦頗傷巧矣
博雜極害事伯恭日前只向雜博處用功却於要約處
不曾子細研究如閫範之作旨意極佳
伯恭天姿温厚故其論平怒委曲之意多
伯恭義理太多傷巧未免杜撰
伯恭聰明看義理不子細向嘗與校程易到噬嗑卦和
而且治處一本作和而且洽字據治字於理為是他
硬執要作洽字和已有洽意更下洽字不得緣他先
讀史多所以看粗了眼讀書須是先經為本而後讀
史
問東萊之學曰伯恭於史分外子細於經却不甚理會
嘗有人問他忠恕楊氏侯氏之說孰是他却說公如
何恁地不會看文字這个都好看来他要說為人謀
而不盡心為忠傷人害物為恕恁地時方說不是門
人曰他是相戲浙間一種史學故恁地曰史學甚易
只是見得淺
伯恭之學大槩尊史記不然則與陳同父說不合同父
之學正是如此
其學合陳君舉陳同父二人之學問而一之
永嘉之學理會制度偏攷究其小小者惟君舉為有
所長若正則則涣然統紀同父則談論古今說王說
霸伯恭則兼君舉同父之所長
伯恭講論甚好但每事要鶻圇說作一塊又生怕人說
異端俗學之非護蘇氏尤力以為爭校是非不如歛
藏持養
伯恭無恙時愛說史學身後為後生輩糊塗說出一般
惡口小家議論賤王尊伯謀利計功更不可聽
向見伯恭說少時性氣粗暴嫌飲食不如意便敢打破
家事後因久病只將一冊論語早晚閑看忽然覺得
意思一時平了遂終身無暴怒此可為變化氣質法
伯恭舊時性極𥚹後因病中讀論語至躬自厚而薄責
於人有省遂如此好(並晦翁語)
張栻南軒先生宣公
字敬夫魏國忠獻公之嗣子蔭補承務郎紹興間
忠獻出督奏公充機宜以軍事入見上異之除直
祕閣丁父憂服喪長沙會盗起郴桂帥守劉公珙
時問籌策還朝極言公學行志業除撫州守未行
改嚴州召為吏部員外郎未幾兼侍講尋除左司
員外郎守袁州淳熙改元公家居累年上念公除
禁職守靜江經略治聞詔特轉承事郎進直寳文
閣再任五年除祕閣修撰湖北運副即知江陵帥
本路求閒未得而病革且死猶手草遺表寫畢而
絶比詔下除右文殿修撰提舉武夷冲佑觀則已
不及拜矣淳熙七年二月也享年四十有八嘉泰
八年賜諡
公生有異質穎悟夙成忠獻愛之自其幼學而所以教
者莫非忠孝仁義之實既長命往從胡仁仲之門問
程氏學先生一見知其大器即以所聞孔門論仁親
切之指告之公退而思若有得也以書質焉而先生
報之曰聖門有人吾道幸矣公以是益自奮勵直以
古之聖賢自期作希顔錄一篇蚤夜觀省以自警策
所造既深遠矣猶未敢自以為足則又取友四方益
務求其所未至蓋玩索講評踐行體驗反覆不置者
十有餘年然後昔之所造愈深遠而反以得乎簡易
平實之地其於天下之理蓋皆瞭然心目之間而實
有以見其不能已者是以決之勇行之力而守之固
其所以篤於君親一於道義而沒世不忘者初非有
所勉慕而強為之也
孝宗即位慨然以奮伐仇敵克復神州為已任起忠獻
公都督諸軍事忠獻奏以公書寫機宜文字公時年
甫三十内贊密謀外參機務夙夜懍懍直以君父之
責為已憂有人所不得而聞者矣間以軍事入見上
即進曰陛下上念宗社之讐恥下閔中原之塗炭惕
然於中而思有以振之此心之發即天理之所存也
願陛下勿怠此心而親賢稽古以廣充之則不惟今
日之功可以必成而千古因循之弊亦庶乎其可革
矣上異其言
忠獻入行相事上時時獨召公入問方略上皇亦召對
勞問賜金帶以寵焉忠獻辭位去公亦罷歸用事者
遂罷兵與金和金反乘隙縱兵入淮甸中外大震然
廟筭猶未決至勑諸將無得以兵向敵時忠獻已辭
世即草土拜疏言我與金人義不同天日者雖嘗詔
以縞素出師而玉帛之使未嘗不躡其後是以和戰
之念雜於胸中而至誠惻怛之心無以感格乎天人
之際此所以事屢敗而功不成也今雖悉為羣邪所
誤以至於此然能以是為監而深察之使我胷中了
然無纖介之惑然後明詔中外公行賞罰以快軍民
之憤則是乃所以為破敵之一竒也然破敵之後益
堅此心誓不言和專務自強雖折不撓使此心純一
貫徹上下則遲以歲月亦何功之不成哉
知嚴州陛辭時宰相方籍恢復之說為身謀而其所以
為術皆不出於正妄意公素論當與已合數遣人致
慇懃公不答見上即言先王之治所以建事立功無
不如志以其胸中之誠所以感格天人之心而與之
無間也今規畫雖勞而事功不立豈吾日用之間念
慮云為之際亦有私意之發以害我之誠者乎誠能
克而去之使吾中扄洞然無所間雜則見義必精守
義必固天人之應將不旋踵矣然欲復中原之地當
先有以得吾民之心而所以得吾民之心者豈有他
哉不盡其力不傷其財而已矣
宰相方大言敵勢衰弱可圖往責陵寢之故以為兵端
士大夫有憂其無備而召兵者皆斥去之於是公見
上上曰卿知金人事乎公對曰不知也上曰金人饑
饉連年盗賊四起公曰金人之事臣雖不知然境内
之事則知之詳矣上曰何事公曰比年諸道歲饑民
貧而國家兵弱財匱小大之臣又皆誕謾不足倚仗
正使彼實可圖臣懼我之未足以圖彼也上為默然
久之
公遂言曰陵寢隔絶誠臣子不忍言之至痛今不能正
名仗義以將天討而欲以卑詞厚禮求之其屈甚矣
而異論者猶以為憂雖其不知大義之所存無足深
責然意其亦有以見我之未有必勝之形而不能不
憂也夫必勝之形常在於早正素定之時而不在於
兩陣決機之日為今之計但當下哀痛之詔明復讎
之義顯絶金人不與通使然後修德立政用賢養民
選將帥練甲兵通内修外攘進戰退守為一事又且
必治其實而不為虛文使必勝之形隠然在目則雖
三尺童子亦且奮躍而爭先矣尚何異論為過計之
憂哉上為歎息褒諭以為前未始聞此論也
一日奏事上問天公進對曰不可以蒼蒼者便為天當
求諸視聽言動之間一念纔是便是上帝鑒觀上帝
臨女簡在帝心一念纔不是便是上帝震怒
公寢疾微吟云舍瑟而作敢忘事上之忠鼓缶而歌當
盡順終之理疾革定叟求教公曰朝廷官爵莫愛他
底一朋友求教力疾謂之曰蟬蜕人欲之私春融天
理之妙
將死自作遺表曰再世蒙恩一心報國大命至此厥路
無由猶有微誠不能自已伏望陛下親君子遠小人
信任絶一已之偏好惡公天下之見永清四海克鞏
丕圖臣死之日猶生之年表来上邸吏以庶僚不得
上遺表却之卒四日上乃聞之
公為人坦蕩明白表裏洞然詣理既精信道又篤其樂
於聞過而勇於徙義則又奮厲明決無毫髮滯吝意
以至疾病垂死而口不絶吟於天理人欲之間則平
日可知也故其德日新業日廣而所以見於論說行
事之間者上下信之至於如此雖小人以其好惡之
私或能壅塞於一時然至於公論之久長蓋亦莫得
而揜之也
公之教人必使之先有以察乎義利之間而後明理居
敬以造其極其剖析精明傾倒切至必竭兩端而後
已所為郡必葺其學於靜江又特乘暇日召諸生告
語不倦民以事至庭中者亦必隨事教戒而於孝悌
忠信睦婣任恤之意尤孜孜焉世俗鬼神佛老之說
必屏絶之獨於社稷山川古先聖賢之奉為之兢兢
雖法令所無亦以義起其水旱禱祠無不應也
平生所著書唯論語說最後出而洙泗言仁諸葛忠武
侯傳為成書其他如書詩孟子太極圖說經世編年
之屬則猶欲稍更定焉而未及也然其提綱挈領所
以開悟後學使不迷於所鄉其功則已多矣蓋其常
言有曰學莫先於義利之辨而義也者本心之所當
為而不能自已非有所為而為之者也一有所為而
為之則皆人欲之私而非天理之所存矣烏乎至哉
言也其亦可謂廣前聖之所未發而同於性善養氣
之功者歟
靖康之變國家之禍極矣小大之臣奮不顧身以任其
責者蓋無幾人而其承家之孝許國之忠判決之明
計慮之審又未有如公者雖降命不長不克卒就其
業然其志義偉然死而後已則質諸鬼神而不可誣
也(朱子述行狀後)
嘗曰廷對須是直言蓋士人初見君又此是第一步此
時可欺則是無往而非欺須是立得脚步是當
曰天下之事莫大於賢者不肯為則必有小人乘間攘
臂而為之此天下之禍所從起也如本朝熙豐之初
役法當革也科舉當變也冗官當去也神宗皇帝慨
然欲更張之而當時諸老大臣皆以為不可神宗不
快於心一旦王介甫以為可以必更於是小人乘間
用事而天下之禍從此起矣
人言東漢之亡黨錮促之也曾不知東漢若無數君子
其亡也尤速譬如羸病之服丹一旦死則歸罪於丹
不知其所以能延數日之命者丹之力也使其不服
丹則其死必速矣
答鄭自明書云天理難窮資質難恃工於論人者察已
常疎闊狃於訐直者所發多弊病
讀經書須平心易氣涵泳其間若意思稍過當亦自礙
却正理要切處乃在持敬若專一工夫積累多自然
體察有力只靠言語上苦思未是也
晦翁致書略曰某切覸所存大抵莊重沉密氣象有所
未足以故所發多暴露而少含蓄此殆涵養本原之
功未至而然以此慮事吾恐視聽之不能審而思慮
之不能詳也近年見所為文多無節奏條理又多語
學者以所未到之理此皆是病理無大小小者如此
則大者可知矣願深察此言朝夕點檢絶其萌芽勿
使能立則志定慮精上下信服其於有為事半而功
倍矣事之有失人以為言固當即改然亦更須子細
審其本末然後從之為善向見舉措之間多有以一
人言而為之復以一人言而罷之者亦太輕矣從之
輕則守之不固必矣
贊其畫像曰擴仁義之端至於可以彌六合謹善利之
判至於可以析秋毫拳拳乎其致主之功汲汲乎其
幹父之勞仡仡乎其任道之勇卓卓乎其立心之高
知之者識其春風沂水之樂不知者以為湖海一世
之豪彼其揚休山立之姿既與其不可傳者死矣觀
於此者尚有以卜其見伊吕而失蕭曹也耶
哭之曰惟公家傳忠孝學造精微外為軍民之所屬望
内為學者之所依歸治民以寬事君以敬正大光明
表裏輝映自我觀之非惟十駕之弗及蓋未必終日
言而可盡也顧聞公之臨絶首以納忠召賓佐而與
訣委符節而告終蓋所謂得正而斃者又凜乎其有
史魚之風此猶足以為吾道而增氣抑又可以上悟
於宸聰
又曰嗟惟我之與兄脗志同而心契或面講而未窮又
書傳而不置蓋有我之所是而兄以為非亦有兄之
所然而我之所議又有始所共向而終悟其偏亦有
蚤所同擠而晚得其味蓋紛紛往反者幾十餘年末
乃同歸而一致云云兄喬木之故家我衡茅之賤士
兄高明而宏博我狷狹而迂滯故我常謂兄宜以是
而行之當時兄亦謂我盍以是而傳之來裔蓋雖隠
顯之或殊實交須而共濟不惟相知之甚審抑亦自
靖而無愧
吕東萊哭之曰某昔以郡文學事公於嚴陵聲同氣合
莫逆無間自是以來一紀之間面講書請區區一得
之慮有時自以為過公矣及聞公之論綱舉領挈明
白嚴正無繳繞回互激發偏倚之病然後釋然心悦
爽然自失邈然始知其不可及此某所以願終身事
公而不去者也其天姿澁訥交際酧酢心所欲言口
或不能發明獨與公合堂同席之際傾倒肝肺無所
留藏意所未安辭氣勁切反類世之強直者亦不自
知其所以然夫豈士為知已盡自應爾歟我行天下
愛而忘其愚亦有不減公者矣内反諸心豈敢負之
乃獨勇於此而怯於彼抑有由也蓋公孳孳求益敦
篤懇惻有以發其冥頑勇於改過奮厲明決有以起
其緩縱而不立已不黨同胷懷坦然無復隔閡雖平
生退縮固滯之態亦不掃而自除也使我常得從公
豈無分寸之進使公以愛我之心充而廣之馴致於
以虛受人之地公天下之身受天下之善行為社稷
生民福孰可限量耶嗚呼公今其死矣亦無所復望
雖然有一于此公在生之義上通于天養其志承其
業油油翼翼左右彌縫不以存歿為二者公之事親
也念大恩之莫報咎誠意之未孚雖身在外心靡不
在王室鞠躬盡瘁唯力是視不以遠近為間者公之
事君也義理之大一識所歸永矢靡他至於參觀徧
考公而且博未嘗如世俗學士先生之言行曖曖昧
昧不復廣求其進學之力不以在亡為勤惰者公之
事師也公之此心蓋未嘗死我雖病廢猶有尊足者
存亦安知不能追申徒而謝子産耶(申徒事見莊子内篇五申徒嘉)
(兀者也尊足事乃叔川無趾並見上)
晦翁序其文曰公自幼壯不出家庭而固已得夫忠孝
之傳既又講於五峯之門以會其歸則其所以嘿契
於心者人有所不得而知也獨其見於論說則義利
之間毫釐之辨蓋有出於前哲之所欲言而未及究
者措諸事業則凡宏綱大用巨細顯微莫不洞然於
胷次而無一毫功利之雜是以論道于家而四方學
者爭向往之入侍經帷出臨藩屏則天子亦味其言
嘉其績且將倚以大用而敬夫不幸死矣云云敬夫
天姿甚高聞道甚蚤其學之所就既足以名於一世
然察其心蓋未嘗一日以是而自足也比年以來方
且窮經會友日反諸心而驗諸行事之實蓋有所謂
不知年數之不足者是以其學日新而無窮其見於
言語文字之間始皆極於高遠而卒反就於平實此
其淺深疎密之際後之君子其必有以處之矣
敬夫見處卓然不可及從游之久反復開益為多但其
天姿明敏從初不歷階級而得之故今日語人亦多
失之太高
敬夫高明他將謂人都似他才一說時便更不問人曉
會與否且要說盡他个某則性鈍讀書極辛苦故尋
常與人言多不敢過為高遠之論
敬夫大聰明看道理不仔細
敬夫最不可得聽人說話便肯改
敬夫見識高却不耐事伯恭耐事却有病
敬夫見識純粹踐行純實使人望而敬之
敬夫學問愈高所見卓然議論出人意表近讀其語說
不覺胷中洒然誠可歎服(並晦翁語)
宋名臣言行錄外集卷十三
