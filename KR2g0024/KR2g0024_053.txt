宋名臣言行錄别集下卷八
宋李幼武纂集
岳飛信國武穆王
字鵬舉相州安陽人靖康初隸宗澤軍轉武翼郎
建炎初上即位上書忤用事者奪官尋詣河北招
討司效用與王彥不協復歸澤軍為畱守司統制
以竒功轉武功郎三年轉武經大夫轉武略大夫
借英州刺史轉武德大夫授眞州刺史遷武功大
夫昌州防禦使通泰州鎮撫使兼知泰州尋充神
武副軍統制權畱洪州授親衛大夫建州觀察使
紹興二年以本職權知潭州兼權荆湖帥司都總
管六月授中衛大夫武安軍承宣使三年召九月
至引見詔落階官加鎮南軍承宣使江西沿江制
置使又除江西舒蘄州制置使神武後軍統制四
年兼荆南鄂岳州制置使又除黃復州漢陽軍德
安府制置使辭不許移屯鄂州加清遠軍節度使
湖北荆襄制置使五年入覲加鎮寧崇信軍節度
使加檢校少保封公荆襄招討使六年兼營田使
易武勝定國兩鎮之節除宣撫副使駐襄陽丁母
憂即日起復命職位中增河東路節制河北路召
七年正月入見二月起復太尉三月扈從至建康
又令節制光州夏詣督府議事不合上表乞解兵
歸廬山上連詔還軍力辭不許以和議成進秩不
受三詔乃拜加開封府儀同三司十年加少保兼
河南北陜西諸路招討使有詔班師上章請罷致
仕不許召十一年秦檜主和召授樞密副使請還
兵罷宣撫使入覲檜益憾之力請解兵万俟卨章
再上不報羅汝檝六章亦不報八月授萬壽觀使
奉朝請檜譖之囚於棘寺賜死年三十九一家皆遠
徙孝宗即位追復原官改葬錄其子孫立廟鄂州
天資敏悟強記書傳尤好左氏春秋傳及孫吳兵法家
貧拾薪為燭為文初不經意人誦則剖是非析義理
若精思者
初見上於元帥府從劉浩解東京圍與金兵相持滑州
南敵兵至王迎斬其將金大敗斬首數千級得馬數
百匹
上即位王上書數千言請上還京乘二聖蒙塵未久敵
穴未固親率六軍迤邐北渡天威所臨將士一心則
中原指期可復矣大忤用事者奪官歸田里張所
招撫河北一見王與語大悦待以國士補官禆將中
軍因問時事王曰本朝都汴惟倚河北以為固苟深
溝高壘峙列重鎮使敵入吾境一城之後復困一城
一城受圍諸城或撓或救則敵不敢犯而京師根本
之地固矣河南之有河北猶燕雲之有金坡諸關河
北不歸則河南未可守諸關不獲則燕雲未可有童
貫取燕雲而不知爭關是以虛名受實禍今為招撫
計直有進取河北地以為京師援爾
從王彥渡河至衛州新鄉縣王約彥出戰不進王獨引
所部鏖戰奪其纛舞而示諸軍諸軍鼓譟爭奮遂拔
新鄉擒千戶阿里布又戰敗之眀日戰侯兆川又破
之益北擊敵戰於太行山擒拓拔雅爾烏居數日與敵
遇王單騎持鐵鎗刺殺金帥所謂黑風而王其號者
走其衆三萬
杜充棄京師之建康王說之曰中原地尺寸不可棄況
社稷宗廟在京師陵寢在河南尤非他地比充不聽
金人與李成共寇烏江縣充閉門不出王扣寢閤諫
之因流涕被面固請出視師充竟不出金由馬家渡
渡江充遣王迎敵戰方酣王&KR0645;先遁獨王力戰其後
士卒乏食諸將皆欲叛去王洒血厲衆曰我輩荷國
厚恩當以忠義報國立功名書竹帛死且不朽今日
之事有死無二輒出此門者斬詞色慷慨士皆感泣
烏珠入臨安王領所部邀擊之六戰皆捷俘諸路剃頭
簽軍首領四十八人察其可用者結以恩信遣還金
營令夜斫營燒毁砲車器械乘其亂交擊大敗之金
之簽軍涉其地者皆相謂曰岳爺軍來也爭來降附
金犯常州王邀擊四戰皆捷戰于清水亭金大敗横尸
十五里烏珠復趨建康王設伏于牛頭山上待之夜
令人混敵營擾其營敵驚自相攻烏珠次於龍灣王
自牛頭山馳至南門與戰大破之烏珠奔淮西王入
城撫定獻俘行在所上詢所俘人得二聖音問感動
久之王奏曰建康為國家形勢要害之地宜選兵固
守乞益兵守淮拱護腹心上嘉納
紹興初上命張俊討李成俊請以王軍同討王至鄱陽
與俊合三月次洪州俊召王計之曰某與李成數戰
不利為我計之王曰敵貪而不慮後若以騎兵三千
自上流出生米渡出其不意破之必矣飛願為先鋒
俊大喜王潛出賊軍之右首突賊陣所部從之賊大
敗王以紅羅為幟刺岳字其上白之平眀選二百騎
建旗而前敵易其少薄之伏發大敗走賊將馬進走
成所成怒引兵來王遇之樓子莊大破之殺馬進成
走降偽齊
曹成亂執向子諲據道州賀州命王捕之王入賀州境
夜焚賊寨成奔桂嶺竄連州嶺表悉平三年召至行
在所諭令係金帶上殿賜御札於旗曰精忠岳飛令
行師必建之
金侵淮圍廬州上賜札曰淮報緊急朕非卿到終不安
心王遣牛臯渡江自提兵趨廬州與臯會偽齊五千
騎逼城臯以所從騎遥謂曰牛臯在此爾輩何為見
犯敵衆愕視及張岳字旗精忠旗示之敵衆自潰王
令臯追擊敵相踐及殺死者相半廬州平
上賜札令王具守禦策公奏曰金豫皆有可取之理攻
討之謀正不宜緩如及此時以精兵二十萬直擣中
原誠易為力襄陽隨郢地皆膏腴來春即可措置營
田陛下欲屯大兵於鄂州則襄陽隨郢量畱軍馬又
於安復漢陽亦量駐兵六州之屯且以正兵二萬為
固守計就撥湖南江西糧斛朝廷支降劵錢為一年
支遣候營田就緒攻守皆利也襄陽重地既為偽將
李成所據湖襄之民亦不奠枕士大夫自蜀來者茫
然莫知所向一日宰執奏事朱勝非謂當先取之上
曰今便可議就委岳飛如何時飛為江西制置使駐
軍鄂岳趙鼎曰知上流利害無如飛者
上命飛收復襄陽飛率王萬等自鄂渚趨襄陽朱勝非許
飛迄事建節且命沈昭遠往總軍餉趙鼎請上親筆
詔監司帥守餉飛軍無闕庶幾必濟飛等進軍於是
劉豫求救於虜虜偽之兵俱來我師與遇連戰大破
之遂復襄陽及郢隨諸州飛分遣王貴張憲連擊賊
兵又復鄧州軍聲大振上謂宰執曰岳飛旣收復襄
郢尼瑪哈聞之必怒況今已是六月下旬便可講防秋
事倘敵人南來朕當親統諸軍分頭迎敵使之無遺
類即中原可復若依前遠避為泛海計何以立國也
初飛遣張憲引兵攻隨州月餘不能下牛臯請行乃裹
三日糧往衆皆笑之糧未盡而城破飛進復郢州董
先頗有功先臯皆久在京西故飛以為將李成聞郢
州失守乃棄襄陽遁去與虜偽合兵屯鄧之西北飛
遣王貴張憲至城下賊兵來戰董先出竒邀擊大破
之賊將高伸入城據守將士蟻附而上遂克之飛移
屯德安府軍聲大振捷奏至上曰朕素聞飛行軍極
有紀律未知能破敵如此
飛自池州來朝召見加鎮寧崇信節度賞淮西之功也
飛為荆湖襄陽制置使主兵八萬至鼎州討湖賊楊太
太為其下所殺楊欽領其衆數十萬以拒命先是都督
張浚親臨湖以觀賊勢疑未可攻復欲還朝為防秋
之計會飛來以小圖白浚曰此易擒爾浚曰恐妨防
秋之備飛請浚少畱限八日擒之乃遣飛往初任士
安王俊郝政領兵二萬餘慢王&KR0667;不稟其令以此無
功飛始至鞭士安以折其氣使為賊餌先揚言岳太
尉兵二十萬至矣及是止見士安等軍賊併力拒之
飛伏大兵四合賊敗走悉乘小舟入水寨賊將陳瑫
内變劫偽太子鍾子儀船獲金交床與龍鳳簟等詣
飛降餘黨相繼皆降飛入水寨殺賊殆盡惟夏誠寨
恃險固守飛擇善罵者二千餘人夜往罵之且悉衆
運草木流下填滿乃長駈入營遂擒誠果應飛之䜟
於是浚言除楊太就戮外招到黃誠周倫等衆二十
餘萬湖寇盡平
李龜年記錄楊么本末曰初賊自恃其險官軍陸襲則
入湖水攻則登岸賊中為之語曰有能害我須是飛
來蓋言其險非有羽翼莫能近也俄詔用岳飛適值
大旱湖水涸飛命軍士伐君山之木為巨筏無數賊
不意以木筏塞諸港汊賊戰敗急趨舟欲出湖而港
汊已滿舟為所礙不能遁戮死外盡招降之飛來之
䜟於是乎驗
飛謂出軍每以發糧為患京西湖北平即募民營田給
以牛種假之口食分任官吏責其成功又為屯田之
法使戍伍兵戰之暇盡力南畝行之二三年省漕運
之半上嘗書曹操諸葛亮羊祜三事賜之
逆豫有南窺之意韓世忠自淮陽已還楚州張俊旣城
盱眙遂進屯泗州飛遣兵至蔡州焚其積聚張俊承
詔入覲力請上進臨建康上發臨安先詣上天竺寺
燒香道旁有執黃旗報捷乃飛遣王貴郝政董先攻
下虢州寄治盧氏縣賊衆獲糧十五萬石上至臨平
鎮於舟中與宰執論飛之捷上曰飛捷固可喜淮上
諸將各據要害雖為必勝計然兵家不勝惟慮敗耳
萬一小跌不知如何更宜熟慮
上詔公入覲參謀官薛弼亦移書促公行至是飛偕弼
入奏事公以手疏言儲貳事衝風吹紙動搖飛聲戰
讀不能句公退弼進上視之色動弼曰臣在道常怪
飛習寫細字乃作此奏雖其子弟無知者此據小歴
所載按飛家集乃云詔飛援順昌時將發手書密奏
略曰今欲恢復必先正國本以安人心然後不常厥
居以示無忘復讎之意張戒嘿記曰弼以甲子正月
道由建昌謂戒曰弼之免於禍天也往者丁巳歲被
旨從鵬入覲與鵬遇於九江之舟中鵬曰某此行將
陳大計弼請之鵬云近諜報虜酋以丙午元子入京
闕為朝廷莫若正資宗之名則虜計沮矣弼不敢應
抵建康與弼同日對鵬第一班弼次之鵬下殿面如
死灰弼造膝上曰飛適奏乞正資宗之名朕諭以卿
雖忠然握重兵於外此事非卿所當與也弼曰臣雖
在其幕中然初不與聞昨到九江但見飛習小楷凡
密奏皆飛自書耳上曰飛意似不悦卿自以意開諭
之弼受旨而退嗟夫鵬為大將而越職及此其取死
宜哉弼又曰不知若箇書生教之耳飛字鵬舉故隠
語但曰鵬云
飛陞宣撫使因扈駕至建康以劉光世所統王德酈瓊
等兵五萬餘隸飛且詔德曰聽飛號令如朕親行飛
上疏論恢復略曰望陛下假臣日月勿拘其淹速使
敵莫測臣之舉措萬一得便可入則擬兵直趨京洛
據河陽陜府潼關以號召五路之叛將叛將既還王
師前進劉豫必棄汴京而走河北京畿陜右可以悉
復至於東京諸郡陛下付之韓世忠張俊亦可便下
臣然後分兵濬滑經略兩河則劉豫父子斷必成擒
假令汝穎陳蔡堅壁清野商於虢略分屯要害進或
無糧可因攻或難於餽運臣須斂兵退保上流賊必
襲而南臣俟其來當率諸將或挫其銳或待其疲賊
利速戰不得所欲勢必復還臣當設伏邀其歸路小
入則小勝大入則大勝然後復圖再舉設若賊見上
流斂兵併力侵淮上或分兵攻犯四川臣即長驅搗
其巢穴惟願陛下戒勑有司廣為儲備俾臣得以一
意靜慮不以兵食亂其方寸則謀定計密必能濟此大
事疏奏御札答曰有臣如此朕復何憂進止之機朕
不中制飛復奏述前志賜札報曰覽卿近奏銳然以
恢復為請豈天實啟之將以輔成朕志行遂中興也
方率厲將士將合師大舉會檜主和忌其成功沮之
議遂寢
飛奉詔詣督府與張浚議而淮西之兵猶未有所付浚
意属吕祉乃謂飛曰王德為將淮西軍之所服也浚
欲以為都統制仍命吕祉以督府參謀領之如何飛
曰德與酈瓊等夷素不相下吕尚書雖通材然書生
不習軍旅不足以服其衆浚曰張宣撫如何曰飛之
舊帥也然其人暴而寡謀且酈瓊之素所不服曰然
則楊沂中爾飛曰沂中視德等耳浚艴然曰浚固知
非太尉不可也飛曰都督以正問飛不敢不以正對
豈以得軍為念耶飛去夏以内艱奪情&KR0681;職既與浚
忤即日上章乞解兵柄以終喪步歸廬山廬於墓側
以張憲權管軍事浚怒乃命參議官張宗元為宣撫
判官監其軍上速詔飛還軍飛力辭詔屬吏造廬起
之飛不得巳乃趨朝既見猶請待罪上優詔答之俾
復其位而還宗元浚竟用王德統淮西軍而以吕祉
監之果召變
上與宰執言飛未解帥事上曰飛頃入對請由商虢取
關陜欲併統淮右之兵而行朕問何時可畢對曰期
以三年朕諭飛駐蹕于此以淮甸為屏蔽若輟淮甸
之兵雖能定中原朕亦何惜第恐中原未復而淮甸
失守則行朝未得奠枕而卧也飛無以對飛既復任
宗元乃還
王庶出視帥江淮飛以書與之曰今歲若不舉兵當納
節請閑庶稱其壯節
金人敗盟公遣將李寶孫彥與金人戰于曹州屢敗之
大戰于宛亭縣敗之寶又及金人戰于宛亭敗之又
遣牛皋戰於京西敗之進戰於黃河上又敗之又遣
統制張憲戰于穎昌府敗之復穎昌府憲又戰陳州
界敗之復陳州又遣統制董先姚政戰穎昌府敗之
又遣將王成戰鄭州敗之復鄭州又遣統制孟邦傑
復永安軍至夜遣其將劉政劫之於中牟縣敗之又
遣將張憲韓青戰河南府敗之又遣將楊遇戰南城
軍敗之復河南府南城軍又遣將梁興董榮戰絳州
垣曲縣敗之興又戰孟州王屋濟坦兩縣敗之公與
烏珠戰偃城縣敗之再戰又敗之殺其將卾爾多貝
勒張憲又戰臨穎縣敗之王貴姚政與烏珠大戰于
穎昌府敗之又命張憲傅選寇成戰臨穎縣敗之公
屢獲捷方欲深入而宰相秦檜陰助金人勸上累詔
班師公憤恨而還所復州縣尋復失
和議成公上表云謂無事而請和者謀恐卑詞而益幣
者進願定謀於全勝期收地於兩河唾手燕雲終欲
復讐而報國誓心天地尚令稽首以稱藩
達蘭烏珠皆在祁州奉使王倫行至祁見之時世忠岳
飛吳玠吳璘軍各遣間招誘中原民金得其蠟彈旗
牓出以詰倫曰議和之使既來而暗遣姦諜如此君
相紿且不測進兵耳倫言所議靖民乃主上誠意邊
臣見久而無成或乘時希尺寸為已勞則不可保主
上決不之知若上國孚其誠意確許之平則朝廷一
言戒之誰敢爾者二酋相視無語
詔湖北京西招討使岳飛往駐江州飛奏巳至上曰淮
西既無事飛不須更來趙鼎曰此有以見諸將知尊
朝廷上曰劉麟敗北朕不足喜而諸將知尊朝廷為
可喜也
公既為湖北京西宣撫副使又詔為宣撫使時淮東江
東宣撫使韓世忠張俊皆以立功而公以列將拔起
世忠俊不平公先皆屈巳下之書數通俱不答及公
破楊么獻樓船各一兵徒戰守之械畢備世忠始大
悦而俊益忌之公參謀官薛弼雖每勸公調護而幕
中之輕銳者復教公勿苦降意於是公與俊隙始深
矣
初上詔公以兵援淮西公念前此每勝復被召還乃以
乏糧為辭及濠州已破而公始來援故俊與檜皆恨
之
小歷載飛先數言和議非計秦檜大惡之金之入寇上
命飛以兵援淮西飛力疾即日就道上賜詔奬之張
俊貽飛書以前途乏糧為言飛不為止時賜札有曰
卿聞命即往廬州糧餉之艱卿不復顧俊疑飛漏其
言歸朝乃倡言飛逗遛不進以糧乏為辭及同行楚
州城俊欲修城為守備飛曰當戮力以圖恢復豈可
為退保計俊歸復反其言謂飛欲棄山陽與檜謀令
万俟卨劾飛對將佐謂山陽不可守沮喪士氣始有
殺飛意矣
初給事中范同力助和議至是又以諸大將久握重兵
難制獻計于檜請皆除樞密而罷其兵權檜用之乃
密奏上以拓臯之捷召世忠俊飛並詣行在論功行
賞時世忠俊己至而公獨後檜與參政王次翁憂之
乃謀以明日率三大將置酒湖上欲出則語直省官
曰姑待岳少保來益令堂厨豐其宴具如此展期以
待至六七日及公至即鎖院壬辰以世忠俊為樞使
公為副使惟俊與檜意合故力贊和議也
王次翁敘記曰紹興辛酉金人有飲馬大江之謀大將
張韓皆欲先事深入唯飛駐軍淮西不肻動上以親
札促其行者凡十有七飛偃蹇如故最後又降親札
曰社稷存亡在卿此舉飛奉詔移軍三十里而止上
始有誅飛意又世忠軍中親校温濟者以世忠隂事
來告朝廷置濟於湖南世忠連上章乞遣濟至軍中
語甚不遜是時三大帥皆握重兵輕視朝廷其年拓
臯之捷有旨令大將入論功行賞俊世忠已至而飛
獨未來檜為相先臣參政大臣止二人檜憂之甚先
臣為之謀以明日率三大將置酒湖上欲出則語直
省官曰姑待岳少保來益令堂厨豐其宴具如此展
期以待六七日飛既到以眀日鎖院皆除樞密使趣
令入院供職罷其兵柄晡時有旨鎖院明日宣麻是
夜將半以制分命三大帥軍中列校使各統所部自
為一軍更其銜曰統制御前軍馬凡其所統陞黜賞
罰得專達之諸校喜於自便莫不欣然受命明日三
大帥入受元樞之制既出其所部皆已散去導從盡
以密院之人上之此謀惟先臣與檜預之天下歎服
三帥既罷兵柄先臣語伯庠等曰吾與秦檜謀之巳
久雖外示閒暇而終夕未嘗交睫脫致紛紜滅族非
所憂所憂宗社而已事幸而成上之英斷與天合也
吾何力之有
自烏珠復取河南飛深入不巳烏珠以書抵檜曰爾朝
夕以和請而飛方為河北圖必殺飛而後可和於是
檜與俊謀置飛於死地矣先以淮西山陽之事罷之
右諫議万俟卨言飛議棄兩淮地專守大江以南且提
重兵十餘萬無横草之勞倡言棄兩淮以動朝廷此
不臣之漸也宰執奏事上曰山陽要地屏蔽淮東無
山陽則通泰不能固賊來徑趨蘇常豈不搖動其事
甚眀比遣張俊岳飛往彼措置戰守二人登城行事
飛於衆中倡言楚不可守城安用修蓋將士戍山陽
厭久欲棄而之他飛意在附下以要譽其言如此朕
何賴焉檜曰飛對人之言乃至是中外或未之知也
張憲王貴王俊皆飛故部曲也張俊知貴俊於飛憲有
間遂誘俊告憲謀還飛兵柄於貴執憲歸于張俊行
府院吏以為密院無訊囚法俊不從自鞫之使憲誣
服以為得雲手書命已謀之獄成俊以告檜械送行
在下之棘寺逮繫飛父子初命何鑄治其獄鑄眀其
無辜改命万俟卨遂誣飛父子致書于憲貴令虚申
警報以動朝廷及令憲措置使飛還軍且謂其書皆
已焚矣無可証者或教卨以臺評所措淮西事為言
遂以逗遛詰飛而所賜飛之御札與往來道途日月
皆可攷乃命評事元龜年雜定之以傅會其獄而收
其御札送官以滅迹飛困於攷掠亦無服辭檜一日
手書小紙付獄即報飛死矣竟以衆證蔽罪飛賜死
憲雲戮于市籍沒貲産徙家嶺南官属坐罪者六人
洪皓在虜中蠟書馳奏以為虜所大畏服不敢以名
稱者惟飛至以父呼之諸酋聞其死皆酌酒相慶
先是張憲之獄未成万俟卨為御史中丞何鑄以除執
政奉使乃改命卨推勘而飛與子雲皆係獄矣初公
之在湖北也辛次膺舟行過鄂公燕待之既而延入
小閤盡出所被宸翰具言上眷之渥且執次膺手曰
前夕夢為棘寺逮對獄吏曰辛中丞被旨推勘飛方
懼不敢告人而公適至公自諫官補外他日必為獨
坐飛或不幸下獄願公救之次膺悚然不知所對至
是公悟昨夢乃新中丞也
初檜居永嘉秘撰主管玉隆觀薛弼嘗游其門又卨為
湖北提刑弼時終撫本路除劇盜伍俊歸功于卨至
是治飛獄弼雖為公參謀官無一辭累及先是獄之
成也世忠嘗以問檜檜曰飛子雲與憲書不明其事
體莫須有世忠曰莫須有此三字何足使人甘心因
爭之檜不聽公知書而待士且濟人之貧用兵先計
後戰屢勝強虜號為良將其死天下冤之
詔鄂州建岳飛祠宇以忠烈廟為額從州人請也
飛忠孝出於天性初從駕渡河畱妻養母河北陷沒飛
遣人求訪凡十八往返乃獲迎歸母痼疾藥餌必親
嘗遇出師必戒家人謹侍養母喪既葬廬於墓側御
札數四強之而後起自有敵難飛立志慷慨以必取
中原滅讐虜為念臨危誓衆或至流涕將士莫不感
奮聞車駕所在未嘗背之而坐自奉甚薄少飲酒能
至數斗上嘗戒之曰卿異時到河朔乃可飲酒遂絶
口不飲吳玠嘗盛飾名姝以遺之却而不受上欲為
營兵第於行都飛辭謝曰金人未滅臣何以家為故
起復制詞有厲嫖姚辭第之志之語每與士卒最下
者絶甘分少其馭軍以重蒐選謹訓練公賞罰明號
令嚴紀律同甘苦為要張俊嘗問用兵之術曰仁信
智勇嚴五者不可缺一問嚴曰有功者重賞無功者
重罰止兵休舍輒課士卒藝程注坡跳濠皆被重鎧
習之子雲嘗習注坡而馬躓怒欲斬之諸將力祈乃
免猶鞭之數百約束必眀簡而使人易從行師秋毫
不犯有取民一縷以束芻者立命斬之尤善以寡勝
衆其從杜充也以八百人破羣盜王善等五十萬衆
其破曹成也以八千人破其衆十萬其戰烏珠也於
穎昌則以背蒐八百於朱仙鎮之對壘則以背嵬五
百皆破其衆十餘萬背嵬之名起於西蕃飛善用之
皆以一當百郾城之役烏珠合諸酋之兵以進飛命
雲領背嵬遊奕馬軍直貫其陣初烏珠有勁軍號鐵
浮屠拐子馬所至莫當是役以萬五千騎來飛命步
人以巨斧入其陣勿仰視第斫馬足一馬躓則餘皆
相躓藉而斃官軍奮擊之僵死如山烏珠大慟曰自
初起兵皆以此勝今已矣拐子馬由是遂廢其出竒
制勝多類此自結髮從戎十餘年間大小百餘戰未
嘗敗北其伐叛也常以廣上德意為先而釋其餘好
禮下士恂恂如諸生未嘗言功伐襄漢之役詔劉光
世以五千人為牽制之師六郡既復光世師始至飛
奏乞先賞光世諸將或有功多而賞薄者必為之開
陳不當得則一級不妄予子雲屢立竒功匿不以聞
或自朝廷舉行猶辭不巳初以上書失官從張所補
官所以謗謫行至長沙盜劉忠欲劫以叛所不從遇
害飛訪求其子鞠之奏補以官且為所申雪死難之
由人皆義之
宋名臣言行錄别集下卷八
