宋名臣言行錄别集下卷七
宋李幼武纂集
劉光世鄜國武僖王
字平叔延慶之次子宣和二年以平方臘功為鄜
延路兵馬副總管康王發濟州以所部兵來從以
為五軍都提舉上即位以為御營使司都統制後
加奉國軍節度使御營使司提舉一行事務以平
張遇等寇加檢校少保兼太尉御營副使後除兩
浙西路安撫大使兼知鎮江府加開府儀同三司
集慶軍節度使紹興二年加寧武軍節度使三年
加檢校太傅江東宣撫使五年加少保静武寧國
軍節度使淮西太平州宣撫使後趙鼎言論罷為
太一宫使九年加號和衆輔國功臣復陜西五路
宣撫使封雍國公後臺論罷宣撫使改萬壽觀使
十年加太保三京招撫處置使十一年罷為萬壽
觀使奉朝請于行在十二年正月薨年五十有四
贈太師謚武僖開禧元年八月追封鄜王
達蘭居祁州而其衆尚留承楚公守鎮江乃以金銀銅
為三色錢其文曰招納信寳獲虜人則燕餞而遺之
未幾踵至得數千人皆給良馬利器用之如華人因
創赤心竒兵兩軍頗得其用
詔遣仇愈往鎮江究乏糧之實上曰光世一軍月廢廩
給萬數如此宜速謀屯田富直柔曰辛道宗具陜西
弓箭手法頗類屯田宗尹曰容細議之
公入覲頗自激昂奏云錢糧不乏器甲漸足臣之官職
又超衆人所願竭力報國也他日史官紀中興名將
書臣功第一上曰卿不可徒為虚言當見之行事上
以語宰執於是朱勝非等皆歎上馭將得其道因其
言而誘掖之也
上下詔親征時光世軍在馬家渡張俊軍在采石遂詔
光世以所部兵援世忠且令俊移軍建康而三大將
權均兼持私隙莫肻恊心上詔魏矼田如鼇往分之矼至光
世軍中諭之曰賊衆我寡合力猶懼不支况軍自爲心將
何以戰爲諸公計當滅怨隙不獨可以報國身亦有利光
世意許矼因勸之移書二帥以示無他使為掎角已
而二帥皆復書交致其情光世遂以書奏于上仍進
屯太平州
賊軍東路劉猊所統既敗引數騎遁去西路劉麟所統
聞猊敗亦望風而潰公乘勝追擊亦捷通兩路所得
船數百艘車數千兩器甲金帛錢米軍須之物不可
勝計
初水賊邵清擾通泰有大小戰船三千餘至是抵太平
州城下詔遣公討之賊又犯江陰軍及崇眀鎮遂為
公兵所圍勢蹙乃降
張榮敗達蘭於泰州獲其壻佛寧俘馘不可勝計榮聞
公在鎮江乃遣人獻捷上功狀公聞于朝尋以榮知
泰州
公為江東西安撫使置司建康置背嵬親隨軍皆鷙勇
絶倫一以當百者又自出新意造尅敵弓斗力雄勁
射鐵馬一發應絃而倒
初韓世忠之軍建康也詔江東漕臣月給錢十萬緡以
所税上供經制等錢應副至是光世移屯又增月樁
錢五萬七千緡轉運劉景眞告乏于朝詔通融應副
宰執進呈光世乞與世忠軍一般支錢糧上曰諸將之
兵用命則一其所支豈容有異又曰光世一軍蒐汰
冗雜約留兵幾何可以贍足范宗尹曰今月給錢十
六萬緡米三萬斛若留精兵三萬更汰其使臣罷軟
者可以足用上曰待作手書與之不用文飾只如家
人禮直示朕意庶幾光世不疑委曲聽命遂賜光世
手書及玉帶張守曰陛下深得御將之道光世軍儲
抑省則國用少紓矣
又罷平江府織御服局上諭輔臣方軍興有司匱乏豈
可以朕服御之物為先且省七萬緡助劉光世軍費
也
金人犯淮公遣酈瓊自廬州統兵聲言過淮至芍池乃
輕兵間道徑趨光州急攻城欲破偽知州許約勢窮
乃降遂復光州
偽齊分道入寇公駐兵廬州與楊沂中相應遣王德酈
瓊將精卒安豐出謝步遇賊將皆敗之
偽齊築劉龍城以窺淮西公遣王師晟破之盡俘其衆
而還加公三鎮節度使
張浚入見因獨對言劉光世驕惰不戰不可為大將請
罷之上令與趙鼎議浚見鼎具道其故鼎曰不可光
世將家子將率士卒多出其門若無故罷之恐人心
不可及鼎去位浚必欲罷之而命吕祉先往淮西撫
軍詹至遺浚書曰吕尚書之賢固一時選然於此軍
恩威曲折卵翼成就恐不得比前人兼此軍已付王
德德雖有功與酈瓊輩等夷恐其下有不能平者願
擇軍中偏裨素為軍中所親附者為德副會祉還朝
而瓊等訟德于督府乃命德還建康而復命祉往節
制之祉密奏罷瓊而被害
有旨少師劉光世賜第中書舍人勾龍如淵繳奏上曰
今財力困匱營繕實難但以光世罷兵柄奉朝請恩
禮可加於舊則諸將知後福之有終皆效力矣於是
秦檜退而稱上馭諸將深得光武遇功臣之意
公以疾丐祠上謂宰執曰光世功臣朕未嘗忘聞其疾
中無聊昨日以玩好物數種賜之光世大喜秉燭夜
觀幾於四更朕於宫中玩好之物未嘗經目止要賜
勲舊賢勞耳詔以光世為萬壽觀使
光世蚤貴為大將御軍姑息無克復志論者咎之
張俊循國忠烈王
字伯英秦州三陽人少為弓箭戶政和七年為都
指揮使靖康中加武義大夫見上於元帥府擢後
軍統制轉榮州刺史進桂州團練使尋加貴州防
禦使進徐州觀察使遷拱衛大夫上即位除御營
前軍統制權秦鳳兵鈐帶御器械落階官除正任
觀察使二年升秦鳳路馬步軍副總管進武寧軍
承宣使三年平苗劉拜鎮西軍節度使御前右軍
都統制尋為浙東招置使四年授浙西江東制置
使加神武右軍都統制除檢校少保定江昭慶軍
節度使尋改江西招討使紹興初改江淮招討使
拜太尉四年為浙西江東宣撫使屯建康尋改淮
西宣撫五年加開府儀同三司江東宣撫使六年
改授崇信奉寧軍節度使屯盱眙加少保鎮洮崇
信奉寧軍節度使七年充淮西安撫使屯廬州八
年賜安民靖難功臣拜少傅九年進少師封濟國
公兼河南招討使兼樞密院十一年加太傅廣國
公進益國公十二年罷為醴泉觀使後還三鎮節
鉞封清河郡王十六年改静江寧武靖海軍節度
使二十一年拜太師二十四年六月薨年六十九
追封循王淳熙十五年配享高宗
王初勒兵從梁揚祖勤王大元帥見其英偉擢用之張
澂自京師來賫蠟封詔大元帥以兵付副帥還京師
上以大計問王王曰此金詐謀耳今大王居外此乃
天授豈可徙彼因請進兵上許之遂之濟州已而聞
京師陷王勸進上涕泣不許王曰大王皇帝親弟人
心所歸不早正大位無以稱人望上乃過應天即位
建炎初王奏敵勢方張宜且南渡又請移左藏庫于鎮
江
金犯眀州王自越州領兵至時已無船可載王因納隠
士劉相如之策遂畱以抗敵王下令曰天子且廵海
道汝輩宜用命進者重賞不進者不貸歲餘敵至王
令統制官劉寶先與之戰若不勝則以兵横衝之既
而寶兵少却統制官楊沂中田師中統領官趙密與
之戰又不勝寶率兵再進沂中舍舟登岸與師中密
等皆死戰而守臣劉洪道率州兵以射其旁遂大破
之
王為江淮招討使討李成入辭頗言成兵衆上曰汝將
全軍設為朕攻一郡若何王曰臣朝至而夕入可也
上曰成竭力攻九江兩月不能下則雖衆何能為俊
大以為然上因謂俊今日諸將獨汝未嘗立功王曰
臣何為無功上曰如韓世忠擒苗𫝊劉正彥則功績
顯著卿殆不如俊恐悚承命誓必擒成以獻
宰執奏張俊行軍事李回曰俊軍極肅上曰朕亦聞之
犯軍律者巳誅六七人矣范宗尹曰臣以書奬其美
上曰待亦作詔勉之立功俊心忠赤惟好官職正當
以此使之張守曰陛下深得御將之道矣
王復筠州臨江軍馬進走江州王追殺之成遂遁於是
王軍有鐵山之號
趙鼎因奏事言比張俊遣使臣來說諸大將每得金字
牌則踴躍奔命無敢不虔由陛下素有以結其心也
上曰諸將奉命此固美事朝廷出號令亦須審重使
其得之若降自雲霄之上其誰敢慢乎
王為神武右軍統制發所部屯婺州有司請合用錢理
須樁辨緣行在至婺州不通水路難以津搬契勘便
錢之法祖宗以來行於諸路為便詔尸部印押見錢
關子降付婺州召人入中執關子赴杭越搉貨務請
錢每千搭十錢為優潤有偽造者依川錢引抵罪東
南會子法蓋張本於此
王乞以眀堂恩任子宗元文資吏部言有礙條法詔特
許之武臣非使相而以文資禄子孫自此始
王為江東宣撫見都統制王德在建康每以厚幣結之
故德以兵八千歸之
王為淮西宣撫言軍中營寨未辨張守乞增支錢上因
言財用皆出民力若此之費必不可已苟可巳須極
愛惜王嘗奏軍中費陛下無限錢糧上語之朕何嘗
有一錢與卿此皆百姓膏血也卿須知百姓膏血不
可竭務與朝廷為一體則中興之功不難致矣
趙鼎奏王措置河道事上曰俊每事必親臨所以有濟
因言朕每論將帥須責其挽弓騎馬人未知朕意必
謂古有文能附衆武能威敵不在弓馬之間抑不知
不能弓馬何以親臨行陣而率三軍使之赴難況今
時艱將帥宜先士卒此朕之深意也
王引兵還建康入對因言劉光世解軍政閑居自適有
登仙之歎上不樂因諭之曰卿初見朕時何官曰修
武郎是時家貲如何曰貧甚嘗從陛下求戰袍以禦
寒上曰今日貴極富溢何所自耶曰皆陛下所賜上
曰卿旣知此宜思自效而有羨於光世何耶王惶懼
頓首至流涕誓以死報
上召王至宫中諭之曰朕來日東去卿在此無與民爭
利勿興土木之工王悚息承命王見地無磗面再三
歎息上曰此事非難但艱難之際一切從儉庶幾少
紓民力朕為人主雖以金玉為飾亦無不可若如此
非特一時士大夫之論不以為然後世以朕為何如
主也
樞副使王庶措置江淮遂移王軍下張宗顏七千人軍
淮西巨師古三千人屯太平州
默記曰戊午夏庶視師江淮移偏師張宗顏守廬州
乃分兵之漸宣撫使張俊特不悅大理丞劉時者秦
人庶辟以行俊飲之醉曰卿能為我言於子尚否易
置偏裨似未宜遽先處己可也不知身在朝廷之上
得幾日其已安乎庶聞之復曰為我言於張七不論
安與未安但一日行一日事耳庶雖不折竟如王之
言
王親統大軍出廬州命統制官趙密出西路密引衆徑
往蘇邨時水漲三尺涉六晝夜乃逹宿城與虜遇敗
之而統制官王德自壽春趨宿夜半襲破賊營降偽
守馬秦乘勝趨亳與王會又下之王軍至城下父老
列香花迎軍王軍威甚盛而智謀勇敢賴德為多
王入見上問曾讀郭子儀傳否王對以未曉上諭云子
儀方時多虞雖總重兵處外而心尊朝廷或有詔至
即日就道無纖介顧望故身享厚福子孫慶流無窮
今卿所管兵乃朝廷兵也若知尊朝廷如子儀則非
特身享福子孫昌盛亦如之若恃兵權之重而輕視
朝廷有命不即稟非特子孫不享福身亦有不測之
禍卿宜戒之
烏珠復犯泗州詔王於鎮江府置司措置江淮戰守王
命其姪統制官子益提兵於維揚盱眙之間伺賊進
止俊不以兵渡恐妨和議既而敵久不至王以問鎮
江守劉子羽子羽曰此虜異時入寇飄忽如風雨今
更遲回是必有他意也
王與副使楊沂中為腹心而與淮北宣判劉錡有隙及
拓臯之戰奏賞諸軍錡獨不與時三帥權均然諸軍
進退多出於王而錡以順昌之功驟貴諸將亦頗嫉
之諸將議班師王令錡先自采石渡歸太平州而王
與沂中耀兵於濠梁以撫淮民然後王取宣化渡歸
建康府而沂中由瓜洲渡歸行在庶道路次舍不相
妨啟行纔數里諜報敵攻濠州益急王馳騎邀錡錡
乃回軍繼進
宰執奏近報韓世忠距濠州三十里張俊亦至濠州五
十里又岳飛已離池州渡江去會師矣上曰首禍者
惟烏珠戒諸將無務多殺謀取烏珠可也澶淵之役
達蘭既死真宗詔諸將按兵縱契丹勿邀其歸路此
朕家法也朕兼愛南北之民豈忍以多殺為意乎是
日沂中渡江遂歸行在王渡江歸建康府而錡亦歸
太平州王兵八萬皆強壯精銳為諸軍之冠
上遣王與岳飛同往楚州總淮東一全軍還駐鎮江謂宰
執曰士大夫言恢復者皆虚辭非實用也用兵自有
次第朕遣二將使按閱兵馬措置戰守蓋按閱於先
則兵皆可戰兵既可戰則能守矣待彼有釁然後可
進討以圖恢復此用兵之法也
莫將等使金回上曰將等來敵意未可知但勑諸軍嚴
為之備彼若議和何傷於好如懷姦詐初無失策昨
張俊奏事常與之議及此俊亦深曉云兵交使在其
間和與戰自不相妨也
王因奏事乞催淮西之賞上曰功賞後時不在朝廷在
將帥王問所以然上曰軍士有出戰者有輜重者有
守營者凡所謂戰功者皆戰士也今更不分全軍皆
要推賞動數萬人朝廷何以行之王曰誠如聖諭初
因一軍如此故諸軍效之臣今既蒙專任當戒諸統
制官只保眀實出戰者庶可漸革前弊
罷三宣撫司以其兵隸密院以王為樞密使王奏臣巳
到院治事見管軍馬乞撥属御前時王與檜意合故
力贊和議且覺朝廷欲罷兵權即首納所統兵王居
位歲餘無求去之意檜乃令臺臣江邀論之上未許
至是邀又言其過王乃求去遂罷職加三鎮節度奉
朝請進封清河郡王
上臨王喪謂秦檜曰張俊遽亡曩日張通古來俊極宣
力與韓世忠等不同恩數宜從優厚遂賜貂冠朝服
以斂命内侍張去為護葬事王麾下將佐如楊沂中
田師中王寶趙密劉寶皆建節鉞或至公帥幕府諸
僚為侍從帥守者甚衆
上曰俊在明受間有兵八千屯吳江朱勝非降指揮與
秦州差遣俊不受進兵破賊實為有功可與贈小國
一字王於是特封循王國朝淳化以後異姓不封眞
王其追封蓋自俊始
宋名臣言行錄别集下卷七
