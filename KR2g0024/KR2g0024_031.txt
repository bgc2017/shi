宋名臣言行錄續集卷七
宋李幼武纂集
孫昭遠忠愍公
字顯叔其先居眉州今為鄭州管城人登元祐九
年進士第調長沙尉丁外艱服除主興國軍永興
簿辟河東經幹為鳳翔府天興縣主簿政和二年
知亳州譙縣改解州安邑縣兼鹽池皆不赴為永
興撫幹再任都大茶幹宣和二年倅滑州攝守除
河北運副靖康初召為水部員外郎除秘撰西道
副都總管許便宜從事高宗即位除河南尹西京
留守西道都總管改京西北路制撫使二年正月
為叛兵所害享年五十八詔贈徽制
幼警敏力學喜屬文年二十四登進士第時策問首及
熙豐凡不主新法者皆在末甲公其一也
金圍太原我師多潰欽宗命折彦質乘傳招集彦質言
汾州潰兵二萬過河津乞選朝臣同陜西帥臣招集
仍委官部還河東詔命公往公言軍士逃歸其氣已
索理難復遣不若就令西戍猶冀有功又言長安河
中不可不為備今所在州縣調保甲乘城其實自衞
不若擇要害地使控扼公至督其進且曰天子初命
四道總管也兵得調發官得廢置財得移用急則援
王室今京師圍急旦莫望救至逗遛可乎言詞慷慨
聞者感動又徧檄諸帥使出師已而環慶帥王似熙
河帥王倚各以師來會而涇原帥席貢秦鳳帥趙點鄜
延帥張深皆不至公二十八疏劾之合諸路兵得十
餘萬范致虚命馬祐昌統之斬杜常夏淑于華陰公
與致虚同出關俄祐昌遇敵於石壕千秋間戰敗績
致虚還京兆公獨與王似王倚留陜金併兵攻陜陷
之時兩蜀輸金帛助河東公用其屬計止之河池藉
以募兵得精銳數千軍甫振而京師陷乃遣使詣太
元帥府建炎初上詔公入覲公御下嚴整所過肅然
内鄉賊尚虎擁數萬餘公遇而破之
為都總管悉以所提西兵數千付張俊止以蜀兵數百
上道七月至洛收集散亡招撫豪傑調兵陜西河北
合義兵萬餘人栅伊陽使民入保會罷四道都總管
以公為京西北路制置安撫使西師既非所隸悉引
去公數以洛無城池而強敵對境侵牧之狀聞于朝
又與諸子書曰今日扞禦甚難若假一歲庶或可保
吾四男二女今不復念要為忠義死耳汝曹加意讀
聖人書行古人事無以我為念十二月金兵來攻公
悉衆扞之驍將姚慶戰偃師死之公即命將官王仔
等奉啓運諸殿神御間道走行在金兵益熾公戰益
不利而金巳破𡵨雍秦隴南侵唐鄧陳蔡潰兵滿野
公猶招集之已而見公麾下單弱欲擁公南公罵曰
若等平日衣食縣官不以此時報國今將何為叛兵
怒起擊公遂死焉
天資孝友輕財重義遇事剛果議論詳明待人以誠未
嘗干進好學老而不衰與人論古今及本朝故實纚
纚可聽晚值時艱志大而命不副士論惜之
張南軒跋公帖曰公之數帖其處死盖已素定事豫則
立豈不信乎自熙寧相臣以釋老之似亂孔孟之真
其說流遁蠧壞士心波蕩風靡中間變故仗節死義
之臣鮮聞焉論篤者知其有自來也觀公訓敇諸子
從事經史大抵以實用為貴以涉虚為戒其不受變
於俗可知卒有以自立宜也
郭永勇節公
字慎思大名府元城人以祖任為上黨簿改丹州
法擢清河丞尋宰太原太谷縣調東平府錄倅鄭
州除本路漕移河西倉河東憲丁憂詔力起之建
炎二年十一月兵破大名罵賊不降遇害紹興初
贈中大夫資政學士
公天資雄爽氣剛直身長七尺美鬚髯望之如神人焉
杜充守大名名甚盛公畫數策遺之一日見公公問其
目曰未暇讀也公數充曰人有志而無才好名而遺
實驕蹇自用而有虚聲以此當大任鮮不顛沛公等
足與治乎充大慙
太原帥多用重臣宴享豪侈苛取諸縣以給之太谷民
富其歛尤亟公以書抵幕府曰非什一而取皆民膚
血也以資觴豆之費仁者忍為是耶脫不獲命令有
投劾而歸耳府不敢迫府遣卒數輩號警盜刺諸縣
短長游蠧不歸莫敢迕公械致之府府為并他邑追
還
燕山之役公漕本路郭藥師屯邊怙恩暴甚與民市不
償直復歐之非壞目折支不已安撫王安中莫敢問
公曰安中不治且難制公請見而顯責之乃見藥師
曰上推赤心置將軍腹中遇之者無不至而未有寸
功報上今乃縱部曲殘民平居尚爾如緩急何藥師
謝無愧容公謂安中曰他日亂邊者必此人也
金趨京所過城邑欲立取之會天大寒城池皆凍金藉
冰梯城不攻而入公在大名聞之先弛濠魚之禁人
争出魚冰不能合金至城下睥睨久之歎息而去
金再犯京中外阻絶或以兩宫北狩告公公號絶仆地
家人舁歸不食者數日聞元帥府檄書至始勉強一
飡忠義盖天性也
駕幸維揚命宗澤守京澤將復兩河以大名當衝要檄
公與杜充張益謙相為掎角公得檄大喜即日夕謀
戰守具因結東平權邦彦為援不數日聲振河朔巳
沒州縣皆叛金響應金亦畏之不敢動遠近晏然
澤死益謙代杜充守京裴憶為漕皆齷齪小人會范瓊
脅邦彦南去劉豫舉濟南來寇大名塊然孤城居其
間金以十倍師攻之公率士晝夜乘城伺闔則出兵
狙擊或勸益謙委城遁者公曰北門所以蔽遮梁宋
金得志則席卷而南朝廷危矣借力不敵猶當死守
徐挫其鋒以待援至柰何棄之因募士齎帛書夜縋
城出告急朝廷且請先為備金攻益急俘東平濟南
人大呼城下曰二郡巳降降者富貴不降無噍類益
謙輩相顧色動公大言曰今日正吾儕盡節之時及
行城拊將士曰王師至矣吾城堅完可守汝曹努力
賊不足畏衆皆感泣質明大霧四塞金以車發斷碑
殘礎雨城中樓櫓皆壞左右蒙盾而立多碎首者良
久城陷公安坐城樓上或掖之以歸諸子環泣請去
公曰吾世受國恩當以死報然巢傾卵覆汝輩亦何
之兹命也奚懼益謙意率迎降金曰城破而不降何
也雜然以公不從為辭金遣騎召公正衣冠南向再
拜訖易幅巾而入尼瑪哈曰沮降者誰公熟視久之曰
不降者我尚奚問金見公狀貌魁傑且夙聞其賢乃
自為夷語數十言欲以富貴㗖公而降之公嗔目唾
罵曰無知之徒恨不醢汝以報國何說降乎金惡其
言麾之使去公復厲聲曰胡不速我死當率義鬼悉
滅爾曹大名人在縶者無不以手加額為之出涕金
令斷所舉手并其家害之
公博通古今得錢即以買書藏書萬卷因事為文皆可
錄而不求人知見古人立名節者未嘗不慨然掩卷
終日而尤慕顔魯公為人喜面折人過退無異言聞
秋毫之善必咨嗟奬成如不及士友以此嚴憚而歸之
嗚呼靖康之祻豈不哀哉以二百年全盛之中國而在
位皆拘攣章句之徒謂名節為非所急士之精銳消
耎盡矣一旦為金所乘無不全軀保妻子奉頭鼠竄
或甘心汙辱之地而不悔公以身徇國至勉其家必
死非所謂烈丈夫而不為世所推移者哉(汪藻贊)
楊邦乂忠襄公
字希稷吉州吉水人政和乙未上舍解褐調歙州
婺源尉改蘄州教滿授廬州教除南京宗博會省
官改建康教辟攝溧陽宰建炎三年詔舉文武全
材當路舉之除建康倅兼提領沿江措置使司事
兵陷建康不降遇害年四十四次年贈直秘閣立
廟建康紹興二年三月復贈朝奉大夫賜謚廟號
褒忠七年四月上幸建康復贈徽猷閣待制
二聖北狩羣盜蠭起公攝宰溧陽訓民為兵五里一堠
號令期會明信而肅袍鼔一鳴遠近畢集未幾府兵
叛閉關殺官吏四境狼顧慮變公閱民兵繕軍實申
號令刻日趍府討叛賊畏公威聲亟白部刺史從招
諭發運方公會諸郡之兵于城下公率民兵首集士
整而奮觀者偉之巳而羣兇授首傾邑請留於太守
尋命為真
初兵之叛也溧陽舊縣鎮射士數十百以羽檄往戍他
所乘隙離次而歸劫巡檢為魁甲而趍溧陽將屠之
邑人大恐慮無以禦時有私販摘山者趙明坐縣獄
公引出至庭欲誅之因謂嘗閱爾簡記所與甚衆且
悉里中豪健誠能集爾徒為邑人誅賊不惟赦爾罪
當上功畀爾官明即請所與偕往公飲之酒縱使自
去衆皆危之公曰第傒吾殄賊勿恐也越翌日明果
得衆若干報公當詣賊紿而執之於是諭富民出財
以須給賞賊就擒公悉斬於市留其首二人上府以
正刑部刺史議奏功公悉推遜僚佐曰殺人而利賞
非吾志邑人德公肖像祠之
建炎三年閏八月李成剽江北杜充擁兵六萬保建康
十一月充謂成師老遣戰艦進擊之偶會金金大至
與成合我師敗績賊取我舟以濟奪馬家渡充出兵
復戰不利潰而入無復紀律居數日金知充無鬭志
進營於南門外鉄佛寺充下令官吏兵民用命城守
公信其言明日充悉師出下水門乘舟以遁金陵空
無兵守知府陳邦光驚懼不知所為即日率父老出
城迎降金帥亦強公以行公至街橋大呼曰我豈為
降虜者欲赴水父老救免既至金營邦光以下皆拜
願降公獨僵卧不起邦光乃啓曰通判素有瞑眩疾
金帥曰四太子者令掖出療之遣所降官屬勸降公
閉口不答明日復遣所親厚者說之曰公故貧有兄
垂老仰分禄寡嫂孤姪遠來就養五子尚幼一女未
嫁今去鄉數千里無所於寄寧不念此國家事勢至
此公不降將誰為公曰兹人之常情吾獨無情乎家
國事不兩立吾計決矣願無辭費明日四太子置酒
令偽知府事號張太師者及邦光召公議事公拒不
往衆挽以至庭其二人巳就位虚一席以俟公及階
以首觸柱礎疾呼曰我豈生與犬豕均飽者流血被
面憒不蘇者久之左右掖以出金帥命拘之他室明
日邦光復請出諭使降乃釋出至庭邦光降階語曰
事固無可柰何願少回意毋為徒死無益也公瞋目
曰爾以從臣守藩臨難不能死甘心屈膝他人苟生
復幾何時使人人效爾朝廷何賴時坐有從官曰劉
團練者取幅紙書死活二字示之曰汝無多言忠於
趙氏即書死字下歸我書活字下公視吏有簪筆側
立者即取筆書字曰死金帥怒復拘之先是公刺血
書襟曰寧作趙氏鬼不為他邦臣金帥初不知也明
日復引公出南門砦問公意如何答曰直不能降虜
耳四太子甚怒公乃大罵曰我食趙氏禄終不負國
汝女真豈是真天子乃使我從汝國家何負汝而敢
肆凶殘吾恨未劒汝頸吾為死怖耶遂裂巾褫衣以
祈速死見所書襟知不可屈遂害之剖腹取其心聞
者哀壯之
方杜充之遁也或告公盍去諸公曰我通守也苟去城
誰與守我尚愛生也哉雖然吾仲氏惟一子不可無
炊火乃命其姪孺文御其母以奔溧陽而屬其子明
日城陷
公被害時有斗子陳大伯者嘗從公為傔至公被囚陳
在傍不去罵四太子陳亦舉甓擊之不中遂同遇害
又有主山砦曰賈三郎者武勇絶人時號為賈山砦
亦被執賈命其子結里人為鬻薪者置兵於薪以入
閽人索之事覺金磔其父子於市
公神色明秀長身山立見者畏愛居無事時温良惠和
與物無忤及遇事勇決彊毅萬夫不能奪也其德行
修於家稱於鄉信於友至於以身殉國立天下萬世
臣節之端凌霜貫日非一時適然也
金主寇江建康震擾人皆禱於公廟楚巫占之曰吉狄
主其殂狄旅其逋大邦其寧乎有老人夢公告之者
亦云
贈直秘閣告詞略曰懦夫偷生名不稱於没世烈士砥
節死有重於泰山以爾禀質剛方值時艱厄介冑之
士望風而速奔城郭之臣蒙恥以求活爾能明事君
之義抗死職之忠誓不屈於番酋寧自甘於血刃口
不絶罵言不忍聞綽有張御史之風無愧顔常山之
節云云
紹興七年上幸建康上曰顔真卿異代忠臣朕尚官其
後楊邦乂為朕死節可不厚加褒贈徽制告詞略曰
故忠襄公云云方戎馬之絶江以貳車而捍敵守既
屈膝脅衆士以偕降爾獨挺身嬰孤城而益厲抗彼
虎狼之衆奮乎鋒鏑之間罵不絶音死而後巳朕方
規復土宇進幸江濱覽萬里之山川考累朝之人物
捨生取義如汝幾人故老興悲有歎息而談者英風
激懦思奮迅以從之顧廟貌之具存凛精爽之如在
雖已加於贈䘏念未究於哀榮爰陞次對之聯用彰
仁者之勇九原可作其隨會之與歸千載猶生歎相
如之不冺
葉夢得撰褒忠廟碑歌詩曰茫茫華夏以限四極有不
能虔乃嚙上國既殄我民爾則逆天惡稔而誅天胡
捨旃在昔肅氏厥篚砮矢不我來庭敢干我紀揭揭
楊侯梗其喉牙萬夫一軀莫我敢加誰謂爾狂我憑
我抑誰謂爾殘我唾我斥天子曰嘻惟我有臣曷不
贖之人百其身屹屹崇岡侯安于域桷梴旅楹侯有
廟食惟皇上帝命侯來歸顧瞻山川申我王威侯食
而康旗纛旖旖百靈齊發從侯北指侯車轟轟于我
故疆覆其穴巢何有虎狼告功帝閽帝笑為喜四方
其平侯祀百世曷慕匪忠曷畏匪死簡於帝衷惟忠
弗畏明明天子與帝一心是播是崇是顯自今有流
滔滔貫于南邦我詩孔昭配此大江
復撰改葬祭文曰嗟夫不死子糾孔子不病管仲之仁
而餓死首陽之下則稱伯夷叔齊曰不降其志不辱
其身天下不以死為難而以得其死為不易嗟夫君
之節壯矣方金之毒是邦也聞以十萬衆而屈者矣
未聞以一身之微而能抗之者也云云君棄其生不
顧其家既棄其家不顧其身尚何有此既腐之骴哉
惟天子正大義于天下揭而示之曰吾有臣如此而
後之人聞君之風而畏者亦曰此吾大夫楊君之藏
也則天子之寵與君之節將與兹山並存而不泯也
吉守李彌遜立公祠於郡庠杉溪劉才叩撰奉安祭文
曰陰虹吐氛暫翳圓景斗於星中孤光烱烱洪河潰
溢滔天横騖屹然中流見此砥柱屬時多艱遠歴中
否乾維坤軸臲卼軒輊彼蠢蠢而貪生望賊兵而風
靡堂堂忠襄鉄石肝腸矯矯兮人中之龍其肯屈節
而生降蹈九死而不悔豈憚夫凶鋒之與逆鋩卒抗
憤而玉折激勞烈以遐彰云云建炎巳酉敵騎渡江
主將宵遁守輙屈䧏虜欲脅公百計俱設書字於紙
示以死活公直奮筆就死不懾敵知公心終不可回
遂肆殘毒梁壞山摧勁氣旁徹地裂天開萬身莫贖
嗚呼哀哉相彼泰華攙天獨出烈日秋霜下肅萬物
惟公之節冠山跨日奸顱逆胔生死愧恨忠胷義膽
聞風争奮惟公之功啓迪興運云云
游九言為吏金陵再拜墓道為辭曰山雲起兮陰陰木
嘯風兮蕭森罥荒榛兮頽隧野鳥怨兮清音噫丙午
兮燕安藹搢紳兮多盤繫苞桑兮弗戒渝舊好兮開
邊兵釁生兮召戎傾大地兮塵蒙粲承平兮百載莽
夷門兮廟宫我踰邠兮梁山蛇荐食兮江干擁貔貅
兮首鼠紛雅拜兮後先公獨立兮慨陳人自靖兮此
身寧為鬼兮趙氏肯涅緇兮北庭肴醴飼兮苟哺弗
自知兮貌頳握玉麟兮拜跪曾莫自顧其彛倫豈曰
余兮獨死汝尸坐兮偷生振英聲兮階下氣烈動兮
清寧凛名義兮身世九鼎重兮一羽輕翳翳兮幽藏
頹陽照兮山荒髮毛爪齒兮一世同腐廟貌圭衮兮
千古之光春秋兮代謝勿替兮烝嘗
東山楊長孺贊公畫像曰面若嚴霜目如電光身作長江
乾坤翳翳衣冠毅毅鈇鉞易易棟撓鼎欹無虎無貔
有軾有泥垂天貫日惟忠惟一青竹鴆筆犬羊雖粗
知大丈夫此可革乎人誰無死國爾斯偉何千億祀
松溪先生李天麟言公未第時處郡庠足未嘗涉茶坊
酒肆同舍欲壞其守暇日邀之往娼館紿以為巳之
親戚公淳實信之不疑坐定娼艷粧而出公愕然疾
趨而歸閉戸號泣觧其衣冠悉焚之其後果能立節
竒偉誠齋曰正是如此大凡立身行巳須是立脚之
初便確乎不可拔到後來習得定死生祻福都不能
奪
宋名臣言行錄續集卷七
