宋名臣言行錄别集上卷五
宋李幼武纂集
廖剛
字用中南劍順昌縣人崇寧五年第進士歴縣主
簿州判官錄教五任改漳州錄召除監察御史以
親老引外得興化軍靖康初以左正言召未赴遭
憂服闋以工部員外郎召辭除建憲尋召為吏部
員外郎遷起居舍人權吏侍兼侍讀明年遷刑侍
丐外以徽閣直知漳州召還拜中司除工書紹興
三年卒
公乞經營建康為固守計又言帝王之學與文士異因
援孟子言天下之本在身大學言治國平天下其端在
正心誠意願去末學之無益坐進此道則可福羣生
矣
言東南之民困於轉餉江淮之兵欲救之莫若屯田昔
郭子儀河中軍乏食自耕一畝將校以是為差今召
將校如子儀之躬耕者加賞之彼必榮而胥勸矣昔
漢之力田者與孝弟同科比年兵賞遷資者以萬計誠
詔之曰每耕田一頃與轉一資又如諸葛亮分屯渭濱
軍民雜居今仍詔江淮失業之民借種免租軍不侵
擾則彼相率而來矣此三說也詔督府措置
公嘗上封事乞早以建國公正皇子之號大略謂惟誠
足以動天地感人心今意雖有屬而名未之正恐未
足以慰幽顯之望
公入對言今經費不支盗賊不息事功不立命令不孚
及兵驕官冗之弊蓋不一其原則在於一人之身若
意誠心正以照臨百官則是非不紊奸邪洞見天下
之弊可次第革矣
公為中丞首奏言人主惟患不得論道經邦燮理隂陽
之人與之躋民仁夀之域若區區藝文之末豈所當
留神者哉中執法固當維持邦憲擊去奸邪之為國
害者乃捃摭細故矜觜爪何足道也
秦檜當國謀為相黨錮之計欲假臺諫之力逐異巳者
公本檜所薦及居言路偘然守正無所承望每因奏
事論君子小人朋黨之辨反覆切至檜遣人風之則
答曰有言責者不得其言則去枉道徇人非吾志也
會有故從官嘗委質叛臣之庭以與檜有姻故歸自
金境除資政殿學士提舉醴泉觀使奉朝請公顯奏
其惡愈觸檜怒又嘗從容建白願起舊相之有人望
者處之近藩重鎮檜聞之曰是欲寘我何地耶既積
忤檜遂出臺而公之名聞天下
公謂鄭億年曰公以百口保金人講和今以背約有何
面目尚在朝廷億年氣塞檜以為譏已乃曰尚書曉
人不當如是億年懼求去
胡舜陟
字汝明績溪人以監察御史遷侍御建炎三年除
秘撰知廬州尋除徽猷待制淮西制置改沿江制
置知建康尋除徽猷學士守静江府吏誣於運副
時相入其言制勘静江府終於獄
公為監察御史言御史耳目之官以言為職今多事之
時以開言路為急伏望睿旨下本臺令增入監察御
史言事之人以復祖宗之制詔依
靖康丁未高麗來貢公言自政和以來高麗使歲至淮
浙之間不勝其擾今高麗事金國必窺我之虚實以
報虜望止令遞表以進却其使還
公言今日戎寇侵陵國勢危蹙豈可坐以待亡昔湯武
高光得賢為輔故成帝王之業今陛下所用皆非其
人唐恪俗吏耿南仲腐儒何㮚狂生聶昌凶人李回
差勝亦迂闊獨陳過庭孫傳忠直然又非經濟手今
欲轉敗為功惟擇任人才是先
公奏竊聞河北寇已遁去今日備禦之計尤不可不講
正使愛日而圖之孜孜汲汲以至折膠之時猶恐弗
及願陛下詔三省樞密院使各加意務為實事更惜
寸隂而為之先條邊防之事其大者有幾可用之人
有幾雞鳴而起曰今日為某事用某人明日亦然日
復一日所為不輟庶幾為先患之防伏望睿斷督責
大臣使之愛日措畫邊備
又奏今日邊境備禦之計兵可練也粟可積也獨將為
難得用師以將為先而得之至難不可不為之慮國
家自童貫握兵以來選將必先其家奴其他皆以賄
進貨賂公行其門如市至譚稹主兵悉效貫所為二
十年間將由此選能得天下之竒材乎望詔宰執侍
從以至省臺寺監監司郡守將帥之臣并舉文武官
才堪將帥不限人數以聞
又奏伏見晁說之奏乞皇太子講孝經讀論語間日讀
爾雅而廢孟子臣切謂孔氏之後深得聖道者孟子
而已蘇洵曰孟子之文語約而意深神宗聖學高明
尤好其書故以之設科取士說之本州縣俗吏初無
學術豈知孟子乃以為百家而黜之不惟欺罔聖聰
使皇子不聞七篇之義以開發智慧臣恐此說一傳
惑天下學者相習成風妄出臆見詆經誚史無所不
至願詔東宫官依舊例先讀論語次讀孟子
公言今日措畫中原宜法藝祖命郭進李漢超董遵誨
等守邊之術以三京關陜析為四鎮擇人為節帥使
各以地產之賦養兵自衛且援鄰鎮如犬牙相錯又
京帑積錢千餘萬緡宜給四鎮為糴本若四帥得人
則隠然為國長城庶幾不失江左可居詔付三省
公知廬州請身守江北之地以護行在且言淮南羣盗
大者數萬小者數千欲以本州鄉兵將兵及所降劉
文舜之衆共二萬人仍更招羣盗須數萬結之以恩
御之以威足以捍敵若其養兵之物與夫屯泊訓練
戰陳之方則俟面奏上壯其言遂除淮西制置使
公帥廣西與吕源有隙吕奏公贓汙僣擬又以書抵秦
檜言公非笑朝政檜素惡公入其說奏遣理丞袁柟
燕仰之往推劾之居兩旬辭不服而死公再守静江
有惠愛人聞其死皆為之哭丐者亦斂數十錢致祭
既而其家訢冤再遣官究實言舜陟受金事涉曖昧
其得人心雖古循吏無以過於是柟等皆送吏部
衛膚敏
字商彥上世齊人唐末徙錢塘又徙華亭今為華
亭人宣和初上舍奏名上擢為第三人授南京宗
博越數歲召為校書郎假給事中使於金淵聖受
禪始還進三等官遷吏部員外郎尋假常少迓高
麗使建炎初遷衛府少卿擢起居舍人拜右諫議
兼侍講二年拜中書舍人忤時相除集撰提舉洞
霄三年拜刑侍進禮侍尋上印授卒年四十九特
贈大中大夫
金人新和徽宗命公為生辰使公言金生辰後天寧節
五日金人未遣使而吾反先之於威重已缺萬一不
至為朝廷羞請至燕山候之脱不來則以幣置諸境
上上然之金人果不來公置幣而返
宣和七年復往金國道逢賀嗣位使許亢宗許言金且
大入止公毋行公不聽及燕報愈急衆恟懼不敢前
公叱曰君命也其可辭乎入疆知金渝平益不為屈
金答書欲以押字代印章公曰押字施之臣下可也
豈所以待鄰國哉拒之旬日卒易璽書及受書責公
雙跪公曰此北朝禮也行人何為金酋大怒觀者為
股栗公處之晏然金莫能奪由是不悦羈留中道者
半年至涿州與斡里雅布遇請公相見辭不可則問相
見之儀金以例對公笑曰所謂例者非趨伏羅拜乎
皇子雖貴人臣也使人雖賤亦人臣也兩國之臣相
見而僣君是一國二君也不祥莫大焉乃長揖而入
既坐出誓書示公公曰某使萬里去朝廷久此書真
偽不可知因縱言及軍公連拒金幾復被留淵聖受
禪始還
建炎初言今兩河諸郡幸得堅守宜隂以帛書許其世
封使人知自愛不為賊有其陜西山東淮南則令增
陴浚湟以訓齊其人而擇大臣鎮撫之車駕姑即建
康而居勢萬全矣又言二聖未還陛下宜痛節宫室
服食之奉雖郊廟亦不用樂庶精誠感動天地
勸上以守法度謹爵賞正紀綱因陳時政有崇觀宣和
之弊未盡革者十餘事上皆罷行之又請以承慶院
營繕之役付揚州升𤾉宫造作之事歸有司禁中差
除須索必關三省其不合天人之意戾祖宗之法者
許大臣執奏大臣不正救者顯出之公先論時政上
曰崇觀以來所以亂法者由宰相持禄故於事無所
可否馴致其禍今當戒之
邢焕以后父除徽制孟忠厚以太后姪除顯直公力言
其非制焕尋改觀察使而忠厚自如公以忽自諫省
除舍人疑有因不拜居家待罪逾月至忠厚易承宣
使乃出公以中書政本命令有不當輒封還之風采
振一時而宰相滋不悅乃出之
上狩臨安慨然思中興獻替之臣一日顧問宰相促公
來時乘輿渡江人皆南騖道路充斥公獨晝夜北行
及上於平江上聞之喜公見上泣上亦泣曰卿在諫
省朕知卿忠每以卿言為信今宜知無不言有請不
以時對公頓首謝臣頃在維揚數言維揚非駐蹕地
請早還建康今臨安亦非帝王居須事定亟還因陳
所以守江之策上首肯之曰是吾心也
為人剛明䆳於經術與人交退然若不能言者而遇大
事一見其當決意行之雖禍福死生陳前莫能移其
所守故使異域館遠客上必以屬公而公亦必得其
要領君前論事衮衮援據精詳切中其忌諱皆人所
難言者人主皆改容嘉納遭時變故上慨然起公於
流落中意豈淺哉天假之年其施設當何如方嚮用
公而公以不起聞矣宜天子追思不忘而形于屢嘆
也
陳公輔
字國佐台州臨海縣人中政和二年上舍第一授
承事郎九遷至左朝請大夫初除平江教移越州
除大博校書郎憂吉除應天府少尹右司諫謫合
州監税召為尚書吏部左司外郎守南劍主管洞
霄改太平湖廣宣參為吏部郎左司諫禮侍集撰
知處州提舉太平除敷文閣待制再任終於家紹
興十一年也享年六十有六
初筮仕職教吳中朱勔方嬖倖當官者奴事之公不與
交勔有兄喪諸生欲往弔奠公例不與告勔滋不悦
託權要以其婿周審言代而移公會稽
初入館閣京黼當國無所附麗未嘗一至其門靖康初
國步方艱二府尚有宣和舊人議論與新執政多不
協公忠憤所激上封請對朝奏暮召所言皆契上意
上聞靖康章疏恨見公之晚公言中興之治莫大於得
天以孝得民以誠上大感動詔陳某所陳深得諫臣
之體令尚書省以其疏修寫成圖進入以備朝夕觀
覧公感上知遇如此益盡忠切請駐蹕建康以圖興
復論王安石學問之敝疑誤後進又論世尚程頥之
學以鄙言怪語為伊川之文以高視闊步為伊川之
行人能誦斯文行斯行便為賢士大夫上批章末云
覧卿所奏良用憮然其令中外學者以孔孟為師
襟懷坦夷無城府待人遇物一以至誠自布衣風節已
有可觀兩居諫省論事闓切為人主所聽信視邪佞
之士如仇故媢禁者衆
公與朋友交初若淡薄久而益親平居奉養服飾肴醳
無華侈之習訓家以儉素不問産業屬纊之日幾不
能具後事其清德又如此
言金人邀求不已陛下天度包容待之既盡然金銀尚
少官庫既無必須盡取於民民之吝惜金帛重於性
命不惟京師空虚亦恐歛怨于民物既不足彼必未
去後恐其勢必至用兵不可不早為之慮
言兵政三說一曰訓練保甲二曰選兵以實京畿三曰
起東南鎗仗手及弓手之強勇者所謂保甲蓋近京
諸郡及河北州軍遭金人劫掠民有怨心因其怨忿
而用之其勇百倍但須得人以總之惟擇壯勇者教
之決可用也所謂實京畿者本朝都汴以甲兵為險
今京師與諸邑兵極少須有以實之然今日急著但
於江淮京東西等路近地州軍揀稍勇者分布在京
諸邑亦可禦敵所謂起東南鎗仗手者蓋東南兵雖
弱不可用然鎗仗手弓手之勇者善用鎗牌利於步
闊欲令東南諸州起發見在鎗仗手等揀選以來防
秋却令逐州一面招募猶勝於招叛亡也
臣聞天下國家所賴以維持者在公卿士大夫公卿士
大夫所以能維持天下國家者在節氣忠義本朝承
平幾二百年海内安富一旦戎馬長驅中原板蕩陵
遲至今未能興復奚以然耶皆公卿士大夫無節義
以維持也崇觀宣和間人才最多大抵皆畏懦軟熟
卑汚苟賤其間稍有梗介之士能自激昂往往憎如
怨仇摧敗挫辱而寡廉鮮恥貪冐富貴之徒自謂得
計習俗日淪於委靡而不振也京黼當國恣為姦欺
公卿士大夫有出一言敢議其非平時既無忠言直
道之臣緩急豈有仗節死義之士故末年禍難方作
而大臣解體使者辱命省官有棄天子而去卿監至
竊官物而逃幸而賊兵退京師復安人各有心公道
不行及至金寇再來將相無謀卒至大禍張邦昌身
為重臣僣即偽位廷臣勸進稱賀甘心北面殊不知
愧以是而觀當時之公卿士大夫氣節忠義果安在
哉
言時方無事守衛京師不可不重況今寇賊相鄰宜如
何哉聞諸道路之言曰大將勁兵盡過江北自江以
南一帶州軍士馬絶少駐蹕之處禁衛單微審如此
言不可不慮欲望陛下與大臣熟慮江北之兵不妨
向前可攻則攻可守則守量敵強弱為之進退而江
南須當摘那兵將重為守衛之計陛下警蹕所臨亦
宜嚴其禁旅之備
言陛下痛九廟未還兩宫尚遠將以恢復中原雪仇成
業故孜孜勤儉甚盛舉也專遣將士分屯淮甸念其
暴露之久閔其勤苦之甚親御六飛巡師江上以九
重之至尊行千里之遠道晝夜兼程風雨不避其勤
可謂至矣御舟所過州縣帖然無供帳之勞無飲食
之奉詔令丁寧官司謹肅無一毫侵擾百姓其儉可
謂至矣一路之間田父漁人歡欣鼓舞陛下盛德如
此猶願他日告成大功之後無忘此時不以崇高自
矜不以富貴自恃則廟社延長休光盛烈傳無窮施
罔極億萬年而不泯矣
今日恢復之策不出攻守二事攻者以我攻彼也守者
防彼攻我也以我攻彼其勢在我防彼攻我其勢在
彼攻雖為難而守之為尤難攻雖在所急而守之尤
在所急竊見淮東州縣相連楚泗兩州城壁堅牢大
軍分屯烽堠相望其勢不易犯也淮西路分闊遠止
有一軍今將移蹕建康則其地尤重於淮東矣臣愚
欲乞措置淮西先選大臣以臨之更增兵將以實之
仍令諸大將緩急相援首尾相應則雖敵騎之來不
足畏矣
臣聞趙充國屯田留兵而為之今日屯田亦當以兵臣
愚欲乞淮東西京西諸大帥屯田近處盡撥閑廢之
田諭與諸帥除出戰人外餘並令營田官出子種收
成之時優與分給遇戰即令充擔擎人仍於帥幕中
專差官主管營田司其餘非大屯處及近裏州軍似
不必官中置庄只令州縣多方勸誘百姓歸業寬其
租賦限以年歲即有主之田自然歸耕如實係逃絶
出限不歸即免租佃亦當少寬其租不然即作戶絶
出賣是則官不廢本民安其業有何不可
為天下之術有二内焉正心外焉治國正心在乎務學
治國在乎用人然知本末而後為善務學辯忠邪而
後為善用人因聖人之經求聖人之心得聖人之道
此本也若採摭陳言不根義理豈足務哉愛君憂國
先義後利平居犯顔逆耳不計一身之利害緩急仗
節死難不顧一家之存亡此忠也若背公營私持禄
養交豈足用哉
陳戩
字冲休建之松溪人崇寧初貢入太學中乙科授
懷州司理除鞏州教改處州未上除國博連丁内
外艱吉權諸王府記室高宗即位除虞部員外郎
除監察御史除戶部員外郎尋拜常少徽制侍講
給事中寶文待制知處州改四明丐閑移守泉州
未幾提舉冲佑觀紹興三年卒年五十三
童貫宣撫五路氣燄赫然方借寵賢德以取名然小迕
則禍辱隨之部使者薦公於貫公移病不出或勉公
以一見遠禍公曰内侍怙寵市權吾所切齒忍復見
其面耶朝廷聞而嘉之
范瓊擁兵上流徘徊觀望朝廷憂之公上疏請詣瓊促
使入覲從之單車至豫章徑造其壘瓊整兵列戟而
後見屠剥人以懼公公神觀自若徐曰盛衰治亂何
代無之今聖主勇智度越前代而又宵旰圖治注意
將相將軍宜戮力濟難以遺澤於子孫垂名於竹帛
召命之至宜效郭汾陽朝聞命夕引道也瓊猶猶豫
不決公復曰將軍獨不見苗傳劉正彦乎稱兵叛逆
不旋踵而敗願將軍熟計之瓊翻然改容具朝服北
嚮謝恩亟趨行闕公入對上勞問喜甚曰潜邸舊僚
行擢用矣
扈蹕之永嘉論事無隠大略謂今之握兵柄者非闒茸
即跋扈也宜申嚴紀律使進退左右惟命之從則虜
可破也又謂守令非人或賄賂敗官或庸懦失職或
貪功生事今願令節鎮守臣除罷皆引對上納之
言艱危之時宜循名責實以興治功論東晉之失以譏
切時病士論歸重時諸將握重兵有尾大之勢公論
古今兵制謂御管兵分隸諸將在某將則曰某將兵
不復知有天子朝廷宜稍損益其制於是創神武五
軍始為天子之兵矣
詔臺諫侍從陳保民弭盗遏敵生財四事公上疏謂省
徭薄賦敦本厚生為保民之道用光武策聽盗自相
糾擿以追捕多少為守令殿最為弭盗之術占上流
據形勢為遏敵之策躬儉節用量入為出斥内庫之
藏以歸大府為生財之道上納之
宋名臣言行錄别集上卷五
