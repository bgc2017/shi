宋名臣言行錄後集卷四
宋朱子纂集
胡宿文恭公
字武平常州人中進士第事仁宗英宗官至樞密
副使
入内都知楊懷敏坐衛士夜盜入禁中驚乘輿斥出為
和州都監懷敏用事久勢動中外未幾召復故職公
知制誥封還詞頭不草制論曰衛士之變蹤迹連懷
敏得不窮治誅死幸矣豈宜復在左右其命遂止(歐公)
(撰墓誌)
朝議在官年七十而不致仕者有司以時按籍舉行公
以謂養廉恥厚風俗宜有漸而欲一切以吏議從事
殆非所以優老勸功之意當少緩其事使人得自言
而全其美節朝廷是其言至今行之(仝上)
公謂廉恥之責當先士人功舊之甄宜厚武士邊防偏
禆京師將校年七十者衆其間曾經行陣立功伐一
旦下令悉令告老沮立功之心解守邊之體非所以
為國養恩也時包拯建此議屢以辭氣折公公論不
可奪朝廷卒從公議(胡宗愈撰行狀)
皇祐新樂成議者多議論有詔新樂用於常祀朝會而
郊廟仍用舊樂公言書稱同律而今舊樂高新樂下
相去一律難並用而新樂未施於郊廟先用之朝會非
先王薦上帝配祖考之意皆不可近制禮部四歲一
貢士議者患之請更為間歲公獨以為不然曰使士
子廢業而奔走無寧歲不如復用三歲之制也衆皆
以公言為非行之數年士子果以不便而卒用三歲
之制
公通隂陽五行天人災異之說南京鴻慶宫災公以謂
兩京聖宋所以受命建號而大火主於商丘國家乘
德而王者也今不領於祠官而比年數災宜脩火祀
事下太常歲以長吏奉祀商丘自公始慶歷六年夏
河北河東京東同時地震而登萊尤甚公以歲推之
曰明年丁亥歲之刑德皆在北宫隂生於子而極於
亥然隂猶強而未即伏陽猶微而未即勝此所以震
也是謂龍戰之會而其位在乾今西北二虜中國之
隂也宜為之備不然必有内盜起於河朔明年王則
以貝州叛公又以為登萊視京師為東北易艮少陽
之位也今二州並置金坑多聚民以鑿山谷陽氣損
泄故隂盛而動縣官入金歲幾何小利而大害可即
禁止以寧地道皇祐五年正月會靈宫災是歲冬至
祀天南郊以二聖並配明年大旱公曰五行火禮也
去歲火而今又旱其應在禮此殆郊丘並配之失即
言宜用迭配如初
詳議官闕判院者當擇人薦於上公與同列得二人一
人者監税河北以水災虧課同列議曰虧課小失不
足白上以累才公不可至上前悉白之且曰此人小
累才足惜仁宗曰果得才小累何䘏遂除詳議官同
列退誚公曰詳議欲得人公苦欲白上緣是不得奈
何公曰彼得與不得一詳議官耳是固亦有命也宿
以誠事主今白首矣不忍絲髮欺君以負平生之節
為之開陳聽主上自擇耳同列驚曰某從公久乃不
知公所存如此
涇卒以折支不給出惡言欲為亂其後斬二人黥四人
亂意乃息委公置獄治三司吏不時計度三司使護
吏不肯遣公曰涇卒悖慢誠其罪然折支軍情所繫
積八十五日而不與則三司豈得無罪耶陛下以包
拯近臣不令置對可謂曲法申恩而拯猶不自省公
拒制命臣恐主威不行而綱紀益廢矣拯懼立遣吏
就獄嘉祐六年拜樞密副使羣臣方更張庶事以革
弊公獨曰變法古人所難不務守祖宗成法而徒紛
紛無益於治也又謂契丹與中國通好六十餘年自
古未有也善待夷狄者謹為備而巳若界上交侵小
故乃城寨主吏之職朝廷宜守祖宗之約不宜争小
利而隳大信深戒邊臣生事以為功(並誌)
上命公為青詞禱諸陵山川以求儲嗣公上疏仁宗謂
漢文帝二年有司請蚤建太子是時文帝巳有元子
猶對有司稱楚王吳王淮南王皆秉德以陪朕何為
不豫哉太祖皇帝感昭憲太后遺言捨魏王而立太
宗其神武英斷自開闢以來未之有也陛下必待聖
嫡然後擬議非居安思危之道願察宗室之賢者立
之則儲位定而人心安矣仁宗感悟遂罷祈禱(行狀)
客有造公者具公服鞾板而忘記不易帽公與之對語
盡禮而退終未嘗色動(吕氏家塾記)
公每語後進曰富貴貧賤莫不有命當脩身俟時毋為
造物者所嗤(燕談)
蔡襄忠惠公
字君謨興化軍人中進士甲科事仁宗英宗官至
端明殿學士
范仲淹貶知饒州余靖上䟽論救尹洙請與同貶歐陽
修移書責司諫高若訥皆坐貶公作四賢一不肖詩
以記其事四賢謂仲淹靖洙脩不肖斥若訥也其詩
播於都下士人争寫之鬻書者市之頗獲厚利(政要)
慶歷初永叔安道王素俱除諫官公以詩賀之曰御筆
新除三諫官喧然朝野競相歡當年流落丹心在自
古忠良得路難必有謨謀禆帝右直須風采動朝端
世間萬事俱塵土留取功名久遠看三人者以其詩
薦於上尋亦除諫官(記聞)
是時天下無事士大夫弛於久安一日元昊叛師久無
功天子慨然厭兵思正百度以脩太平既巳排羣議
進退二三大臣又詔增置諫官四員使拾遺補闕所
以遇之甚寵公以材名在選中遇事感激無所廽避
權倖畏歛不敢撓法干正而上得益與大臣圖議明年
屢下詔書勸農桑興學校革弊修廢而天下竦然知
上之求治矣於此之時言事之臣無日不進見而公
之補益為尤多(歐公撰墓誌)
御史吕景初吳中復馬遵坐論梁丞相罷臺職除他官
公封還詞頭不草制其後屢有除授非當者必皆封
還之而上遇公益厚曰有子如此其母之賢可知命
特賜冠帔以寵之(墓誌)
陳執中參政公與孫甫上言執中剛愎不才若任以政
天下不幸上不聽因求出知福州(記聞)
公為政精明而於閩人尤知其風俗禮賢勸學除其甚
害往時閩士多好學而專用賦以應科舉公得先生
周希孟以經術教授學者至數百人公親至學舍執
經講問為諸生率
公為文章清遒粹美工於書畫頗自惜不妄為人書仁
宗尤愛稱之御製元舅隴西王碑文詔公書之其後
命學士撰温成皇后碑文又勅公書則辭曰此待詔
職也(並墓誌)
蘇子容云歐公不言文章而喜談政事君謨不言政事
而喜論文章各不矜其所能也(談訓)
王素懿敏公
字仲儀以父旦遺恩補官召試賜同進士出身事
仁宗官至端明殿學士以工部尚書致仕
仁宗方留情政事思聞得失親除諫官而歐余王蔡相
次進用公嘗言禮部取士不詢采行實顧文辭漫漶
不足以應務請郡國置學擇明師使通知經術稍近
三代里選之法自景德以來較今内外無名之費數
倍于前請置官三司量一歲所入其用非急者皆省
去之會皇子生議欲因赦百官進官大賞賚諸軍公
又言方元昊叛契丹數有所求縣官財用不足宜留
金繒以佐邊費一官爵以賞戰勞其議為公止仁宗
御天章閣出手詔問兩府大臣所以興治革弊之方
公又疏時政姑息十餘事皆人所難言者(王禹玉撰墓誌)
仁宗問公曰大僚中孰可命以相事者公曰惟宦官宫
妾不知姓名者乃可充選帝憮然有間曰惟富弼耳
公下拜曰陛下得人矣既告大廷相富公士大夫皆
舉笏相賀或密以聞帝益喜曰吾之舉賢於夢卜矣
(聞見後錄)
慶歷中京師旱公為諫官乞親行禱雨帝曰太史言月
二日當雨一日欲出禱公曰臣非太史然是日必不
雨帝問故公曰陛下幸其當雨以禱不誠也不誠不
可動天臣故知不雨帝曰明日禱醴泉觀公曰醴泉
之近猶外朝也豈憚暑不遠出耶帝每意動則耳赤
耳巳盡赤厲聲曰當禱西太乙宫公曰乞傳旨帝曰
車駕出郊不預告卿不知典故公曰國初以虞非常
今久太平預告但百姓瞻望清光者衆耳無虞也諫
官故不扈從明日特召公以從日色甚熾埃霧漲天
帝玉色不怡至瓊林苑回望西太乙宫上有雲氣如
香煙以起少時雷電雨甚至帝却逍遥輦御平輦撒
蓋還宫又明日召公對帝喜曰朕自卿得雨幸甚又
曰昨即殿廷雨立拜焚生龍腦香十七斤至中夜舉
體盡濕公曰陛下事天當恭畏然隂氣足以致疾亦
當慎帝曰念不雨欲自以身為犧牲何慎也
公言王德用進女口事帝初詰以宫禁事何從知公不
屈帝笑曰朕真宗之子卿王旦之子有世舊豈他人
比德用實進女口巳服事朕左右何如公曰臣之憂
正恐在陛下左右耳帝即命宫臣賜王德用所進女
口錢各三百千押出内東門訖奏帝泣下公曰陛下
既不棄臣言亦何遽也帝曰朕若見其人留戀不肯
去恐亦不能出矣少時宫官奏聞女巳出内東門帝
動容而起(聞見後錄)
知成都府先是牙校歲輸酒坊錢以供厨傳之費前後
日加豐而不知約故輸者益加困而不能勝公為一
切裁約之鐡錢惟行於兩川歲加鑄不止故錢輕貨
重商旅不行公為罷鑄十年而物價以平利州路饑
公遣發廪賑救民得無流徙詔適下而公奏至公為
政在便人情蜀人錄公所行為王公異斷(墓誌)
公自筮仕所至稱為能吏既升臺風力愈勁嘗與同列
奏事上前事有不合衆皆引去公方論列是非俟得
旨乃退帝曰真御史也議者目公為獨擊鶻(名賢詩話)
劉敞
字原夫吉州臨江人中進士甲科事仁宗英宗官
至集賢學士
直集賢時方議定大樂天子使中貴人參其事公諫以
為王事莫重於樂今才學滿朝辨論有餘足以增朝
廷之光而顧使若趙談者居間臣恐為袁盎笑也(弟舍)
(人攽撰行狀)
秦州與羌人争古渭州公奏請棄之謂假令新城足以
蔽秦州長無羌胡之虞雖傾國守之可也不然地形
便利賊能乘之以擾邊雖傾國争之可也今何所重
輕而縻國財困民力損士卒之命以貪咫尺之地時
議者不同竟留之秦州坐是應接多事財用匱竭矣
(行狀)
判考功夏竦薨賜諡文正公曰此吾職也即上疏言諡
者有司之事也且竦行不應法今有司各得守其職
而陛下侵臣官疏三上天子嘉其守為更其諡曰文
莊公曰姑可以止矣(陳公撰墓誌)
知制誥陳丞相以脩注未一月為言上曰此豈計官資
日月耶公謝日上又面諭曰外間事有不便當一一
語朕也無幾何朝廷從禮院有所詢問禮生擅發印
狀以報禮官莫知知禮院事吳充謫罰禮生而坐以
出官公奏以謂朝廷久安吏習因循百司庶府苟且
巳甚稍激厲振作未知如何而充以此得罪豈不傷
事害政請追止前命巳而脩起居注馮京復以言事
奪職公因奏事上謂公曰吳充乃是振職馮京意亦
無他中書惡其太直不與含容耳公奏言自古惟有
人主不能容受直言或致竄謫臣下今則不然上慈
仁好諫而中書不務將順聖德之美排逐言者乃是
蔽君之明止君之善必且感動隂陽有風霧日食地
震之變居五日地果震鎮戎軍而都下雪後累日昏
霾太陽色昏濁略皆如公言公又勸上收攬威權無
使聰明蔽塞法令不行以消災變上深納之
兩制諸公多求補郡者公上疏論邪臣正臣之分正臣
常難進而易退邪臣常易進而難退願陛下參任觀
之吕溱蔡襄歐陽脩賈黯韓絳皆有真質無流心論
議不阿執政有益當世者誠不宜許其外補使四方
有以窺朝廷啓奸幸之心上悟頗留脩等(並行狀)
宦者石全彬以勞遷宫苑使領觀察使意不滿退而愠
有言居三日正除觀察使公封還詞頭不草制其命
遂止(墓誌)
奉使契丹公素知敵山川道里敵人道自古北口回曲
千餘里至都河公問曰自松亭趨柳河甚直而近不
數日可至中京何不道彼而道此蓋敵人常故迂
其路欲以國地險遠誇示使者且謂莫習其山川不
虞公之問也相與驚顧羞愧即吐其實曰誠如公言
時順州山中有異獸如馬而食虎豹敵人不識以問
公曰此所謂駮也為言其形狀聲音敵人益歎服
治揚前守政苛吏民不安公以寬簡附之而民大和及
至鄆月餘境内政清盜賊屏息先是西路久旱鄆尤
多蝗公入境而雨至州數日蝗自出境亡去
是時士大夫稍矜虚名每得官輒讓衆亦予其恬退讓
不失始利而得名益高讓端無窮或四五讓至七八
下至布衣福州陳烈等初除吏亦讓賜之粟帛亦讓
公以為此皆挾偽求名要上迷衆其風不可長乃建
言諸讓官或一讓或再讓或不得讓宜一以故事舊
典為準
是歲將親大祫於太廟丞相欲加上尊號公以禮部兼
領名表丞相請撰表公說止之曰陛下自寳元以來
不受徽號至今且二十年天下之人莫不知天子持
盈好謙今復加數字既不足盡聖德而前美並棄誠
亦可惜願加深思富丞相不怡曰適已奏聞乃是上
意欲爾不可止也公曰諾退謂子弟曰吾備位近臣
當獻可替否寧得罪權門豈可使主上受虚名而棄
實美耶遂上疏曰陛下尊號既巳云體天法道欽文
聰武神聖孝德盡善極美復加大仁不足增光而曰
至治有若自矜今百姓多困倉廪不實風俗未清賢
不肖混淆獄訟繁多盜賊羣起水旱繼有四夷雖粗
定亦本以重賂厚利羈縻之非畏威慕義者也未可
謂至治然則讓而不居於聖德彌高矣臣謂陛下永
執至道以當天心必有一謙四益之報增加數字未
足發揚光輝而反累二十年昭升之美章凡四上天
子得公奏顧侍臣曰我意本謂當如此遂斷章表不
受公於是忤時相
公學問廣博無書不通自浮屠老子以及山經地誌隂
陽卜筮醫藥天文略皆究知嘗齋太乙宫與内弟王
欽臣夜語曰歲星往來虚危間色甚明盛以吾觀之
當有興於齊者歲餘英宗以齊州防禦使入繼大統
遂登大位(並行狀)
宋名臣言行錄後集卷四
