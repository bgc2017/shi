宋名臣言行錄外集卷十
宋李幼武纂集
胡安國武夷先生文定公
字康侯建之崇安人紹聖四年中進士第授常州
判官改江陵推未赴如荆門道出江陵帥守監職
司一見合奏乞除荆南教報可赴闕除太學錄丐
外除提舉湖南學事崇寧五年例罷學事倅成德
軍以舉遺逸獲譴除名大觀四年復官改正元斷
宣和元年提舉江東學事尋掛冠末年侍臣合薦
經學可用旨落致仕除尚書員外郎三辭不允尋
除中舍賜三品服宰臣擠之除殿撰知通州中興
初召為給事中三辭建炎三年再召固辭主祠紹
興初除中舍兼侍講辭不允二年就職吕頥浩言
公屢詔偃蹇落我主祠五年除徽猷待制知永州
辭詔依差提舉太平觀尋除寳文直學士八年歿
於書堂正寢
少長入太學晝夜刻勵同舍有穎昌靳裁之嘗聞程氏
之學與公論經史大義公以是學益強識日明
登第時策問大要欲復熙豐之政公推言大學格物致
知正心誠意以平天下之道辭幾萬言考官得之定
為第一將唱名宰執以策中無詆元祐語欲降其等
哲宗親擢為第三
靖康初至京師方以疾在告一日午枕上急召公入見
奏曰明君以務學為急聖學以正心為要心者事物
之宗正心者揆事宰物之權也若分章析句牽制文
義無益於心術者非帝王之學也願擇名儒明於治
國平天下之本者虚懷訪問以深發獨智
又奏為天下國家者必有一定不可易之計謀議既定
君臣固守雖浮言異說沮毁摇動而初計不移故有
志必成治功可立
淵聖一日問中丞許翰識安國否對曰臣雖未識其面
然久聞其名自蔡京得政以來天下士大夫無不受
其籠絡超然遠迹不為所汙者惟胡某一人耳淵聖
嗟異焉
何㮚建議天下之勢治平則宜重内遭變則宜重外乞
分置四道帥臣以都總管為名各付一面為衛王室
禦狂寇之計公奏曰内外之勢適平則安偏重則危
今州郡太輕理宜通變然一旦據以數百州之地二
十三路之廣分為四道則權復太重假令萬一抗衡
䟦扈號召不至又何以待之乎欲乞據見今所置帥
司選擇重臣付以都總管之權專治軍旅每歲一按
察其部内或有警急京師戒嚴即各帥所屬守將應
援如此則既有擁衛京師之勢又無尾大不掉之虞
一舉兩得矣
樞密張浚薦公可大用再以給事中召公辭因致書宰
相吕頥浩曰夫嘉祐政事之大要本於愛民始於審
謀成於果斷今朝廷欲理兵政以強國而官吏不知
恤民以養兵是欲稼之長而涸其水欲木之茂而去
其根則與嘉祐愛民之意異矣至於衆謀紛紜而國
是未定命令交錯而民聽未孚法制數更而下不知
其所守其於嘉祐審謀能斷亦異矣
定計論曰撥亂興衰必有前定不移之計而後功可就
陛下履極六年以建都則未有必守不移之居以討
賊則未有必操不變之術以立政則未有必行不反
之令以任官則未有必信不疑之臣舍今不圖後悔
何及
設險論曰設險以得人為本保險以智計為先人勝險
為上險勝人為下人與險均纔得中策方今所患在
於徒險而人謀未善爾今欲固上流必保漢沔欲固
下流必守淮泗欲固中流必以重兵鎮安陸此守江
常勢雖有小變而大槩不可易者也
正心論曰心者身之本也正心之道先致其知而誠意
故人主不可不學也蓋戡定禍亂雖急於戎務必本
於方寸不學以致知則方寸亂矣何以成帝王之業
乎
養氣論曰用兵之勝負係軍旅之強弱軍旅之強弱係
將帥之勇怯將帥之勇怯係人主所養之氣曲直如
何耳蓋人主將將也以直養氣自反而縮則孟子所
謂約而狐偃所謂壯也壯則強以曲喪氣自反而不
縮則孟子所謂餒而狐偃所謂老也老則弱凡曲直
者兵家制勝之先幾也陛下勇於為善益新厥德使
無有曲之可議則守為剛氣可塞乎兩間震為怒氣
可以安天下矣
宏度論曰人主以天下為度者也所好當遵王道不可
以私勞行賞所惡當遵王路不可以私怨用刑其喜
怒則當發必中節和氣絪緼而育萬物也陛下聖度
虚明天心廣大固當不以私喜親近諛佞亦當不以
私怒䟱遠正直賞而必當是謂天命罰而必當是謂
天討施諸一人而千萬人悦以畏矣
寬隠論曰君遇臣下恩禮雖一而崇高嚴恪常行於介
冑爪牙之夫以折其驕悍難使之氣柔遜謙屈必施
於林壑退藏之士以厲其廉靖無求之節乃能駕馭
人才表正風俗威有所當加勢有所可屈加於所當
加以立威則強屈於所可屈以忘勢則昌望降詔申
明凡被詔有不能赴者悉從其欲不強致之獨以威
刑外施暴横之戎内拂貪殘之賊與悍驕不可使之
將䜛說殄行之臣則治道成矣
上謂曰聞卿奥於春秋方欲講論遂以左氏傳付公點
句正音公奏曰春秋乃仲尼親筆實經世之大典
見諸行事非空言比也陛下必欲削平僣叛克復寳
圖使亂臣賊子懼而不作莫若儲心仲尼之經則南
面之術盡在是矣除兼侍講專以春秋進講
會除朱勝非都督江淮荆浙諸軍事公奏㳂江都督用
人得失係國安危恐勝非不足倚仗詔勝非赴召時
吕頥浩都督還朝欲傾右相秦檜指公為黨魁力引
勝非為助而據公奏擬進責命曰安國屡召不至今
始造朝又數有請其自為謀則善矣百官象之如國
計何遂落職宫觀
公登舟稍稍泝流三日而後行次衢梁訪醫留再旬至
豐城寓居又半歲乃渡南江而休於衡嶽買地結廬
名曰書堂為終焉計頽然當世之念矣
初荆公以字學訓經義自謂千聖一致之妙而於春秋
不可偏旁點畫通也則詆以為斷爛朝報直廢棄之
不列於學官下逮崇寧防禁益甚故家遺俗或存三
傳舊本見者撫歎或遂指以為春秋而仲尼經世之
心幾於熄矣公自壯年即有服膺之志嘗曰六籍惟
此書出於先聖之手乃使人主不得聞講說學者不
得相傳習亂倫滅理用夷變夏殆由此乎於是潛心
刻意裒古今諸儒所著述無慮百家片言之善采拾
靡遺害義切深必加辨正或去或取無一毫好惡之
偏盖準則之以語孟權衡之以五經證據之以歷代
之史窮研玩味游咏沈酣者三十年及得伊川所作
傳其間精義十餘條若合符節益以自信探索愈勤
至是年六十一而書始就慨然歎曰此傳心之要典
也蓋於克已修德之方尊君父討亂賊攘夷狄存天
理正人心之術未嘗不屢書而致詳焉
公負傑出絶異之資見善必為為必要其成知惡必去去
必絶其根自幼少時巳有出塵之趣登科後同年宴集
飲酒過量是後終身不復醉嘗好奕棋先令人責乏曰
得一第德業竟止是奕耶後不復奕為學官京師同僚
多勸之買妾事既集慨然歎曰吾親待養千里之外
曾是以為急遽寢其議亦終身不復買妾也在長沙
日行部過衡岳愛其雄秀欲一登覽巳戒行矣俄而
思曰非職事所在也即止罷官荆南僚舊餞行於渚
宫呼樂戲以待而交代楊龜山具朝膳留公鮭菜蕭
然引觴徐酌置語孟案間清坐講論不覺日晷之暮
也壬子赴闕過上饒有從臣家居者治饌延公飾姬
妾請令出奉巵酒為夀公蹙然曰二帝蒙塵國步阢
隍豈吾徒為燕樂之日敢辭其人赧而止
辭受取舍一介之微必度於義恬静簡默寡於言動雖
在宴閑獨處未嘗釋手每晨昏子弟定省必問何所
業有合意則曰士當志於聖人勿臨深以為高見怠慢
不虔必嚬蹙曰流光可惜無為小人之歸子弟或近
出燕集雖夜已深猶未寢必俟其歸騐其醉否且問
其所集何客所論何事有益無益以是為常士子有
自遠來學者公隨其資性而接之大抵以立志為先
忠信為本以致知為窮理之漸以敬為持養之要每
誦曾子之言曰君子之愛人以德小人之愛人以姑
息故不以辭色假借子弟與學者亦未嘗降志孫言
苟為唯諾以祈人之悦也
壯年嘗觀釋氏書後遂屏絶嘗答贑川曾幾書云窮理
盡性乃聖門事業物物而察知之始也一以貫之知
之至也來書以五典四端每事充擴亦未免物物致
察非一以貫之之要是欲不舉足而登泰山也四端
固有非外鑠五典天叙不可違充四端惇五典則性
成而倫盡矣釋氏雖有了心之說然其未了者為其
不先窮理反以為障而於用處不復究竟也故其說
流遁莫可致詰接物應事顛倒差繆不堪點檢聖門
之學則以致知為始窮理為要知至理得不迷本心
如日方中萬象皆見則不疑所行而内外合也故自
脩身至於天下國家無所處而不當矣來書又謂充
良知良能而至於盡與宗門要妙兩不相妨何必捨
彼而取此夫良知良能愛親敬長之本心也儒者則
廣而充之達於天下釋氏則以為前塵為妄想批根
拔本而殄滅之正相反也而以為不相妨何哉
公於出處由道據義行心之所安其欲出也非由勸勉
其欲去也不可挽留朱震被召問出處之宜公曰某
謂世間惟講學論政則當切切詢究至於行巳大致
去就語默之幾如人飲食其饑飽寒温必自斟酌不
可決之於人亦非人所能决也某出處自崇寧以來
皆内斷於心雖定夫顯道諸丈人行皆不以此謀之
也
游楊謝皆二程高弟公不及二程之門而三君子皆以
斯文之任期公謝公嘗語朱震曰康侯正如大冬嚴
雪百草萎死而松栢挺然獨秀也使其困厄如此乃
天將降大任焉耳
公尚論古人則以諸葛武侯為首於本朝卿相則以韓
忠獻公為冠慕用鄉仰言必稱之
公性本剛急及其老也氣宇冲澹容貌雍穆於和樂中
有毅然不可犯之象於嚴正中有薰然可親近之意
年浸高矣加以疾病而謹飭於禮無異平時
家世至貧轉徙流寓遂至空乏然貧之一字於親故間
非惟口所不道故亦手所不書嘗戒子弟曰對人言
貧者其意將何求汝曹志之
公風度凝遠蕭然塵表視天下無一物足以嬰其心者
取舍一介必度於義饑不可得而食寒不可得而衣
自登第逮休致凡四十年在實歷之日不登六載雖
數以罪去而愛君之心遠而愈篤每被召即置家事
不問或通夕不寐思所以告君者然宦情如寄所好
不在焉
上蔡曰聞公進道甚篤德業日美所到豈可涯涘真足
畏也更以其大者移於小物作日用工夫尤佳
南軒曰公雖不及河南之門然與游楊謝遊而講於其
說其自得之奥在於春秋被遇明時執經入侍正大
之論竦動當世所以扶三綱明大義抑邪說正人心
亦可謂有功於斯文矣(建寧祠記)
晦庵曰公傳道伊洛志在春秋著書立言格君垂後所
以明天理正人心扶三綱叙九法者深切著明體用
該貫而其正色危言據經論事剛大正直之氣亦無
所媿於古人(以後並朱子語)
䟦公與吕尚書帖曰朋友之交責善所以盡吾誠取善
所以益吾德非以相為賜也然各盡其道而無所苟
焉則麗澤之益自有不能巳者讀此帖使人凛然起
敬若嚴師畏友之在其前後左右也嗚呼是數君子
者其可謂盡朋友之道而無所苟矣其卓然有以自
立於當年而遺風餘列可傳於世者豈徒然哉
文定春秋傳却只以執轅濤塗一事為器小此大拘泥
因言管仲相威公以伐楚只去問他包茅與昭王南
廵不反二事尋些年代久遠巳冷底罪過只此小不
供貢事想他見無大利害决不深較此亦是器小之
故
胡春秋傳有牽強處然議論有開合精神
熹親見文定家說文定春秋說夫子以夏時冠月以周
正紀事謂如公即位依舊是十一月只是孔子改正
作春正月某便不敢信恁地時二百四十二年夫子
只證得个行夏之時四个字據今周禮有正月有正
歲則周實是元改作春正月夫子所謂行夏之時只
是為他不順欲改從建寅
胡說公即位終是不通且踰年即位凶服如何入廟渠
說是冡宰攝行他事可攝即位亦可攝且如十一月
乙丑伊尹以冕服奉嗣王惟十有三祀却是除服了
康王之誥東坡道是召公失禮處想古時是這般大
事必有個權宜如借吉例
胡春秋說得太深又曰大義正
他所說盡是正理但不知聖人當初是恁地不是恁地
今皆見不得所以熹於春秋不敢措一辭正謂不敢
臆度了
胡謂春秋絶筆於獲麟為志壹則動氣意思說得也甚
好
解經而通世務者無如文定然教他做經筵官又却不
肯一向辭去要做春秋解不知是甚意思蓋他有退
而著書立言以垂後世底意思
胡春秋非不好却不合這件事聖人意是如何下字那
件事聖人意又如何下字要之聖人只是直筆據見
在而書豈有許多忉怛
胡春秋末論義理且看其文字亦便見此老胸中間架
規模不草草也
問胡春秋止說歸忠孝處便為經疑不知果得孔子意
否曰否嘗說詩書是隔一重兩重說易春秋是隔三
重四重說春秋義例易爻象雖是聖人立下今說者
用之各信已見然於人倫大綱皆通但未知曾得聖
人意當初本說否且不如讓渠如此說且存取大意
得三綱五常不至廢墜足矣今欲直得聖人本意不
差未須理會他經先須於論孟中專意看他切不可
忙虚心觀之不須先自立見識徐徐以俟之莫立課
程
胡傳家錄議論極有力可以立貪起懦但以上工夫不
到
問文定却是卓然有立所謂非文王猶興者曰固是資
質好然在太學多聞先生師友之訓所以能然
文定之學後來得之上蔡者為多
文定說較疎然較好五峯說密然有病
問文定與秦檜厚善之故曰秦嘗為密教翟公巽知密
州薦試宏詞游定夫過密與之同飯于翟竒之後康
侯問人才於定夫首以秦為對云其人類文若又云
無事不會後京城破金欲立張邦昌執政而下無敢
有異議惟秦抗論以為不可康侯益義其所為力言
於張德遠諸侯之前後秦自金而歸與聞國政康侯
屬望尤切嘗有書疏往還講論國政康侯有詞掖天
筵之召則秦之薦也然其雅意堅不欲就是時巳窺
見其隐微一二有難處故以老病辭後來秦做出大
疎脱則康侯巳謝世矣
宋名臣言行錄外集卷十
