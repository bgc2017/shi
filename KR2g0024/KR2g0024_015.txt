宋名臣言行錄後集卷五
宋朱子纂集
唐介質肅公
字子方荆南人舉進士事仁宗英宗神宗官至參
政
張堯佐者以進士擢第累官至員外郎知開州會其姪
女有寵於仁宗遂驟遷一日中除宣徽節度景靈羣
牧使介上疏引楊國忠為戒又與諫官包拯吳奎等
七人論列殿上卒奪堯佐宣徽景靈兩使特加介六
品服以旌敢言未幾堯佐復除宣徽使知河陽公又
獨爭之不能奪仁宗諭曰除擬初出中書公遂極言
宰相文彦博知益州日以燈籠錦媚貴妃而致相位
今又以宣徽使結堯佐請逐彦博而相富弼又言吳
奎觀望挾姦語甚切直仁宗怒却其奏不視且言將
貶竄介徐讀畢曰臣忠義憤激雖鼎鑊不避上急召
二府以疏示之曰介言他事乃可至謂彦博因貴妃
得政此何言也介面質彦博曰彦博宜自省即有之
不可隠彦博拜謝不已樞副梁適叱介下殿介諍愈
切仁宗大怒玉音甚厲衆恐禍出不測是時蔡襄修
起居注立殿陛即進曰介誠狂直然納諫容言人主
之美德必望全貸遂召當制舍人就殿廬草制貶秦
州别駕翊日改英州别駕復取其奏以入又明日罷
彦博出吴奎而遣中使護送介至貶所且戒以必全
之無令道死(名臣傳)
仁宗一日幸張貴妃閣見定州紅甆器帝怪問曰安得
此物妃以王拱辰所獻為對帝怒曰嘗戒汝勿通臣
僚饋遺不聽何也因以所持柱斧碎之妃愧謝久之
乃已妃又嘗侍宴於端門服所謂燈籠錦者上亦怪
問妃曰彦博以陛下眷妾故有此獻上終不樂或云
潞公夫人遺妃公不知也(聞見錄)
又晁以道云介貶嶺南將行遣中使賜介金又畫其像
於便殿
潭州巨賈私藏蚌胎為關吏所搜太守而下輕其估悉
自售焉公時以言事謫潭倅分珠獄發奏方入仁宗
謂近侍曰唐介必不肯買案具奏覆覽之果然(湘山野錄)
改知復州未至召充言事御史帝曰知卿被謫以来未
嘗以私書至京師可謂不易所守公頓首謝退就職
言事無避如前(墓誌)
出知揚州徙江東轉運使御史吳中復請還公言路時
潞公再當國亦言介頃為御史所言亦中臣病而責
大重願如中復言召之(劉忠肅撰神道碑)
至和後仁宗臨朝淵默公言君臣如天地以交泰為治
願時延訪羣下發德音可否政事以幸天下又言賞
罰不可以貴賤輕重如孫沔吕溱侈縱宜深責必行
則衆信矣論宫禁干丐恩澤其命不由中書此古所
謂斜封非盛朝所宜有請裁放後宫冗數罷祈禳之
不經者又言士節弗立願委大臣進敦厚忠朴之士
稍抑聚歛文法吏以消刻薄浮競之風(墓誌)
治平元年召為侍御史中丞英宗面諭曰卿在先朝有
直聲今出自朕選非由左右言也公言先帝在位四
十餘年天下安樂惟仁治而已願恢聖度廣恩德則
為善繼四海蒙福矣
公雖居外意未嘗不在朝廷於是濮議起言者多得罪
公憂形于色密疏請還臺諫之謫者
拜參政公自以進由直道感慨知遇益致所以事君之
義純誠盡公多所獻替用人明言其才否不立恩不
避怨與同列論政事反覆再三未嘗阿屈于祖宗法
有所更近臣有所進退尤極其慎雖在帝前必究切
辨析要是非之歸未嘗反顧帝于是益敬信之而天
下翕然想望其風采(神道碑)
王荆公與公同為參政議論未嘗少合荆公好馮道以
其能屈身安人如諸佛菩薩之行一日於上前語及
此事介曰道為相易四姓事十主此得為純臣乎荆
公曰伊尹五就湯五就桀者志在安人而已豈可亦
謂之非純臣也公曰有伊尹之志則可荆公為之變
色(筆錄)
公語諸子曰吾備位政府知無不言桃李固未嘗為汝
等栽培而荆棘則甚多矣然汝等窮達莫不有命惟
自勉而已(野錄)
熙寧初富公弼曾公公亮為相公與趙公抃王荆公安
石為參政是時荆公方得君銳意新美天下之政自
宰執同列無一人議論稍合而臺諫章疏攻擊者無
虛日吕誨范純仁錢顗程顥之論尤極詆訾天下之
人皆目為生事是時鄭公以病足魯公以年老引去
公屢爭于上前不能勝未幾疽背死趙少師力不勝
但終日歎息遇一事更改即聲苦者數十故當時謂
中書有生老病死苦言介甫生明仲老彦國病子方
死閱道苦也(筆錄)
介為人簡伉以敢言見憚每言事官缺衆皆以介直處
之神宗以其有直名故卒大用然居政府遭時有為
少所建明聲名減於諫官御史時
孫參政抃為御史中丞薦公與吳中復為御史人或問
曰聞君未嘗與二人相識而遽薦之何也孫答曰昔
人恥呈身御史今豈求識面臺官也後二人皆以風
力稱于天下孫晚年執政嘗嘆曰吾何功以輔政唯
薦二臺官為無媿耳(筆錄)
趙抃清獻公
字閱道衢州人舉進士事仁宗英宗神宗官至參
政
公為武安軍推官有偽造印者吏皆以為當死公獨曰
造在赦前而用在赦後赦前不用赦後不造法皆不
死遂以疑讞之卒免死一府皆服(蘇内翰撰神道碑)
以母越國夫人喪廬于墓三年不宿于家縣榜其所居
里為孝悌處士孫處為作孝子傳
為殿中侍御史彈劾不避權幸京師號公鐵面御史其
言常欲朝廷别白君子小人謂小人雖小過當力排
而絶之後乃無患君子不幸而有詿誤當保持愛惜
以成其德故言事雖切而不厭
先是吕溱出守徐蔡襄守泉吳奎守夀韓絳守河陽已
而歐陽修乞蔡賈黯乞荆南公即上言近日正人賢
士紛紛引去憂國之士為之寒心侍從之賢如修者
無幾今皆欲請郡者以正色立朝不能諂事權要傷
之者衆耳修等由此不去一時名臣賴以復安
知睦州睦歲為杭市羊公移文却之民籍有茶税而無
茶地公奏蠲之民至今稱焉
陳升之除樞副公與唐介等同言升之交結宦官進不
以道章二十餘上不省即居家待罪詔強起之乃乞
補外
賈昌朝以使相判大名府公欲按視府庫昌朝遣其屬
來告曰前此監司未有按視吾事者公雖欲舉職恐
事有不應例奈何公曰舍大名則郡不服矣即往視
之昌朝初不悦也前此有詔募義勇過期不足者徒
二年州郡不時辦官吏當坐者八百餘人公被旨督
其事奏言河朔歲豐熟故募不如數請寬其罪以俟
農隙從之坐者得免而募亦隨足昌朝乃愧服曰名
不虛得矣
為參政會王安石用事議論不協既而司馬光辭樞副
臺諫侍從多以言事求去公言朝廷事有輕重體有
小大財利於事為輕而民心得失為重青苖使者於
體為小而禁近耳目之臣用舍為大今不罷財利而
輕失民心不罷青苗使者而輕棄禁近耳目去重而
取輕失大而得小非宗廟社稷之福臣恐天下自此
不安矣言入即求去(並神道碑)
荆公初參政下視廟堂如無人一日爭新法怒目諸公
曰公輩坐不讀書耳公同參政事獨折之曰君言失
矣如臯夔稷契之時何書可讀荆公默然(邵氏後錄)
成都以戍卒為憂朝廷選擇遣大臣為蜀所愛信者皆
莫如公遂以大學士知成都然意公必辭及見上曰
近歲無自政府復往者卿能為朕行乎公曰陛下有
言即法也顧豈有例哉上大喜(神道碑)
公初任成都攜一龜一鶴以行其再往也屏去龜鶴止
一蒼頭執事張公裕學士送以詩云馬諳舊路行來
滑龜放長河不共來(吕氏家塾記)
徙青州因其俗朴厚臨以清淨時山東旱蝗自淄齊来
及境遇風退飛墮水而盡
吳越大饑民死者過半公盡所以救荒之術發廪勸分
而以家貲先之生者得食病者得藥死者得藏下令
修城使民食其力故越人雖飢而不怨(神道碑趙南豐集有越)
(州救災議)
熙寧中以大資知越州兩浙旱蝗米價踊貴死者十五
六諸州皆榜衢路禁增米價閱道獨榜衢路令有米
者任增價糶之于是諸州米商輻集詣越米價更賤
民無饑者(記聞)
韓忠獻之守安陽人將鬭訟輙自止曰吾非畏汝愧見
侍中耳郡幾無事趙清獻再守杭天下劇郡清獻從
容為之其政本於孝悌然不嚴而肅民不敢犯議者
謂二公治民雖西京所稱循吏不能過也(家塾記)
公平生日所為事夜必衣冠露香拜手以告于天不
可告者則不敢為也(聞見錄)
吕誨
字獻可正惠公之孫登進士第事仁宗英宗神宗
官至御史中丞
公幼孤自力為學家於洛陽性沉厚不妄交遊洛陽士
人往往不之識(温公撰墓誌)
治平元年孫覺過余言曰聞臺官以數言事不用相謂
言小事不足決去就當共爭濮王事不聽則決去蓋
是時知雜御史吕誨吕大防范純仁等與諫官司馬
光數論孫固庸回王廣淵姦邪不當用其言愈切而
用之愈堅事如此類者甚衆凡臺諫官言入輙以進
呈訖寢之時人謂之訖了范純仁言臺吏亦為之沮
赧每白御史曰某事又訖了也蓋執政方恃權欲一
切以阻言者而言者以不能塞職為愧且憤故相約
如此覺語余時正月初五六間也後數日果聞臺官
論濮王事甚急至上元後誨等疏已七八上不聽遂
皆納𠡠告求罷去家居不復供職而執政方密啟令
禁中自定議尊濮王為皇是月二十間天章閣賞小
桃因以勸太后太后有酒所卧閣中内臣高居簡蘇
利涉從上至太后榻前拜以書一封進太后求一押
字太后酒未解不知書所言何事遂從之既而書出
乃太后命中書尊濮王為皇等事明日遂奉行太后
始知京師諠然下至閭巷亦以為不可太后力爭不
已二十二日乃下詔罷濮王稱皇等事范純仁等欲
起供職公曰稱親猶為吾徒言不用也遂以前後所
上九疏乞付中書求去而誨等遂皆絀矣蓋自至和
以後仁宗在位久熟知人情偽與羣臣才性之善惡
故雖委事大臣而聽用臺諫官廣開言路使耳目無
壅蔽大臣有不法者輙去之故任事者雖專亦不能
自肆治平初英宗即位多不豫任事益專始欲快意
因用王疇為樞副知制誥錢公輔封還詞頭遂黜公
輔為滁州團練使知制誥祖無擇亦封還詞頭又罰
無擇銅三十斤而制遂行是時臺諫官言事一切不
聽或盡逐臺諫不留一人京師為之語曰絶市無臺
官其弊至此然人主猶采物論朝廷正人未盡去公
議有所屬言事者斥逐相望而後來者其言愈厲至
濮議執政議稱王為考是也遂欲稱王為伯陋矣蓋
兩言者各率其私意而不知考據於載籍皆不學之
過故各有得失然爭論至於紛紜連年洶洶者蓋由
言路不通故如此皆執政自用好勝激之使然也(南豐)
(雜識)
公以追尊濮園事擊歐公如曰首開邪議妄引經證以
枉道悦人主以近利負先帝者凡十四章具載奏議
中司馬文正作序乃首載歐公諫臣論以為誠言文
正之意以獻可能盡歐公所書諫臣之事使歐公無
得以怨歟抑以歐公但能言之獻可實能行之也不
然獻可排歐公為邪反以歐公之論序獻可之奏又
以為誠言可乎歐公晚著濮議一書專與獻可辨獨
歸過獻可為甚矣(邵氏後錄)
權御史中丞時有侍臣棄官家居者王安石朝野稱其
材天子引參大政衆皆喜於得人獻可獨以為不然
居無何棄衆任已厭常為竒多變祖宗法專汲汲歛
民財所愛信引拔時或非其人天下大失望獻可屢
爭不能得乃抗章悉條其過失且曰誤天下蒼生必
此人如久居廟堂必無安靜之理上遣使諭解執之
愈堅乃罷中丞出知鄧州(墓誌)
介甫初參政神考勵精求治一日紫宸早朝二府奏事
頗久日刻既晏例隔登對官於後殿須上更衣復坐
以次贊引時公任御史中丞將對于崇政殿而司馬
公為翰林學士侍講邇英閣亦將趍資善堂以俟宣
召相遇於路並行而北温公密問曰今日請對欲言
何事獻可舉手曰袖中彈文乃新參也温公慊然曰
以介甫之文學行義命下之日衆皆喜于得人奈何
論之獻可正色曰君實亦為此言邪安石雖有時名
上意所向然好執偏見不通物情輕信難回喜人佞
已聽其言則美施于用則疎若在侍從猶或可容置
諸宰輔則天下必受其弊矣温公曰與公素為心交
苟有所懷不敢不盡今日之論未見不善之迹似傷
匆遽或别有章疏願先進呈姑留是事更加籌慮可
乎獻可曰上新嗣位富于春秋朝夕所與謀議者二
三執政而已苟非其人將敗國事此乃腹心之疾治
之惟恐不及顧可緩邪語未竟閣門吏抗聲追班乃
趨而去温公退自經筵默坐玉堂終日思之不得其
說既而搢紳間寖有傳其章疏者往往竊議其太過
未幾變更祖宗法專務聚歛百姓騷然然後前日之
議者始愧仰歎服以為不可及而公終緣兹事出知
鄧州温公退居洛陽每論當世人物必曰吕獻可之
先見范景仁之勇決皆予所不及心誠服之(劉諫議集)
神宗天資節儉因得老宫人言祖宗時妃嬪公主月俸
甚微嘆其不可及安石獨曰陛下果能理財雖以天
下自奉可也帝始有意主青苗助役之法矣安石之
術類如此故吕誨彈章有曰外示朴野中懷狡詐(聞見)
(錄)
獻可病自草章乞致仕曰臣無宿疾偶值醫者用術乖
方殊不知脈候有虛實隂陽有逆順診察有標本治
療有先後妄投湯劑率任情意差之指下禍延四肢
非秪憚&KR0979;盭之苦又將虞心腹之變蓋以一身之疾
喻朝政之病也温公康節日就卧内問疾獻可所言
皆天下國家之事憂憤不能忘未嘗一語及其私也
一日手書托温公以墓誌温公亟省之已瞑目矣温
公呼之曰更有以見屬乎獻可復張目曰天下事尚
可為君實勉之温公誌其墓未成河南監牧使劉航
仲通自請書石既見其文遲迴莫敢書其子安世曰
成吾父之美可乎代書之仲通又隂囑獻可諸子勿
摹本恐非三家之福時小人蔡天申厚賂鐫工得本
以獻安石安石得之掛壁間謂其門下士曰君實之
文西漢之文也獻可忍死謂温公以天下事尚可為
當自愛後温公相天下再致元祐之盛獻可不及見
矣天下誦其言而悲之至温公薨獻可之子由庚作
輓詩云地下若逢中執法為言今日再昇平記其先
人之言也
彭思永
字季長吉州人中進士第事仁宗英宗神宗官至
權御史中丞
公為侍御史極論内降授官資之弊以謂斜封非公朝
之事仁宗深然之皇祐祀明堂前一日有傳赦語百
官皆得遷秩者公方從駕宿景靈宫亟上言不宜濫
恩以益僥倖既肆赦果然時張堯佐以妃族進王守
忠以親侍帷幄被寵參政缺員堯佐朝暮待命守忠
亦求為節度使公抗疏極言至曰陛下行此覃恩無
意孤寒獨為堯佐守忠故取悦衆人耳且言妃族秉
政内臣用事皆非國家之福疏入仁宗震怒諫官吴
奎等為上言其忠上怒解
為荆湖北轉運使至部奏罷守令之殘暴疲懦者各一
人而八州知勸時大農以利誘諸路使以羡餘為獻
公曰裒民取賞吾不忍為遂無所獻
權御史中丞時追崇濮國大號復有稱親之議諫官相
繼論列者六七人皆以罪去公力陳其不可且請召
還言事者上未之察更為疏極論其事英宗深加聽
納事幾施行而大臣持之甚力故不果(並明道先生撰行狀)
又伊川先生集代彭中丞奏云濮王生陛下而仁宗以
陛下為嗣承祖宗大統則仁廟陛下之皇考陛下仁
廟之嫡子濮王陛下所生之父於屬為伯陛下濮王
出繼之子於屬為姪此天地大義生人大倫如乾坤
定位不可得而變易也固非人意所能推移苟亂大
倫人理滅矣陛下仁廟之子則曰父曰考曰親乃仁
廟也若更稱濮王為親是有二親臣以為當以濮王
之子襲爵奉祀尊稱濮王為濮國太王凡百禮數必
皆稱情借如既置嗣襲必伸祭告當曰姪嗣皇帝名
敢昭告于皇伯父濮國太王自然在濮王極尊崇之
道於仁皇無嫌貳之失矣
御史蔣之竒奏發大臣隂事欲援公為助乃曰公嘗言
之公亦謂帷簿之私非外人所知誠難究詰然亦有
以取之故謗言一興而人以為信且其首為濮園議
違典禮以犯衆怒不宜更在政府執政以之竒所論
冥昧不可質迫公言其所從來三問而公奏益急且
曰風聞者以廣聰明也今必問其所從來因而罪之
則後無聞矣寧甘重謫不敢廢國家開言路之法因
極陳大臣朋黨專恣非國家計翌日降授給事中知
黃州(行狀)
公年八九歲時從尚書出官岳州晨起將就學舍得金
釵於門外默坐其處以伺訪者有一吏徘徊久之問
故果墜釵者也公詰其狀驗之信即出付之吏謝以
數百金公笑不受曰我若欲之取釵不過於數百金
邪吏歎駭而去
始就舉時貧無餘貲惟持金釧數隻棲于旅舍同舉者
過之衆請出釧為翫客有墜其一于袖間者公視之
不言衆莫知也皆驚求之公曰數止此耳非有失也
將去袖釧者揖而舉手釧墜于地衆服公之量
嘗曰牢籠之事吾所不為每謂人曰吾不為他學但幼
即學平心以待物耳又嘗教其子弟曰吾數歲時冬
處被中則知思天下之寒者矣
范鎮蜀郡忠文公
字景仁成都人中進士第事仁宗英宗神宗官至
内翰
公少舉進士善文賦場屋師之補國子監生及貢院奏
名皆第一故事殿廷唱第過三人則為奏名之首者
必抗聲自陳以祈恩雖考校在下天子必擢置上列
以吳春卿歐陽永叔之耿介猶不免從衆景仁獨不
然左右與並立者屢趣之使自陳景仁不應至七十
九人始唱名及之景仁出拜退就列訖無一言衆皆
服其安恬自是始以自陳為恥舊風遂絶(司馬公作傳)
召試學士院詩用采霓字學士以沈約郊居賦雌霓連
婘讀霓為入聲謂景仁為失韻由是除館閣校勘殊
不知約賦但取聲律便美非霓不可讀為平聲也當
時有學者皆為憤鬱而公處之晏然不辨
上疏論民力困弊請約祖宗以來官吏兵數酌取其中
以為定制以今賦入之數十之七為經費而儲其三
以備水旱非常又言古者冡宰制國用唐以宰相兼
鹽鐵轉運或判戶部度支今中書主民樞密主兵三
司主財各不相知故財已匱而樞密益兵無窮民已
困而三司取財不已請使中書樞密通知兵民財利
大計與三司同制國用(蘇内翰撰墓誌)
葬温成皇后太常議禮前謂之園後謂之陵宰相劉
沆前為監護使後為園陵使公言嘗聞法吏舞法矣
未聞禮官舞禮也請詰問前後議異同狀又請罷焚
瘞錦綉珠玉以紓國用從之
文富入相百官郊迎時兩制不得詣宰相居第百官不
得間見公言隆之以虛禮不若開之以至誠乞罷郊
迎而除謁禁以通天下之情
仁宗即位三十五年未有繼嗣嘉祐初得疾中外危恐
公獨奮曰天下事尚有大於此者乎即上疏曰太祖
舍其子而立太宗此天下之大公也周王既薨真宗
取宗室子養之禁中此天下之大慮也願陛下擇宗
室賢者異其禮物而試之政事以係天下心章累上
不報因闔門請罪會有星變其占為急兵公言國本
未立若變起倉卒禍不可以前料兵孰急于此者乎
今陛下得臣疏不以留中而付中書是欲使大臣奉
行也臣兩至中書大臣設辭以拒臣是陛下欲為宗
廟社稷計而大臣不欲也臣竊原其意特恐行之而
陛下中變爾夫中變之禍死而無愧急兵之憂死且
有罪願以此示大臣使自擇而審處焉聞者為之股
慄除兼侍御史知雜事公以言不從固辭不受凡見
上面陳者三公泣上亦泣曰朕知卿忠卿言是也當
更俟二三年章凡十九上待罪百餘日鬚髮為白朝
廷不能奪乃罷知諫院改集賢殿修撰判流内銓修
起居注除知制誥公雖罷言職而無歲不言儲貳事
以上春秋高每因事及之冀以感動上心及為知制
誥正謝上殿面論之曰陛下許臣今復三年矣願早
定大計明年又因祫享獻賦以諷其後韓琦卒定策
立英宗
英宗即位中書請追尊濮王下兩制議以為宜稱皇伯
公時判太常寺率禮官上言漢宣帝于昭帝為孫光
武於平帝為祖則其父容可以稱皇考然議者猶非
之謂其以小宗而合大宗之統也今陛下既考仁宗
又考濮王則其失非特宣光之比矣凡稱帝若皇考
立寢廟論昭穆皆非是於是具列儀禮及漢儒論議
魏明帝詔為五篇奏之
安石始變更法令改常平為青苗法公上疏曰常平之
法始於漢之盛時視穀貴賤發歛以便農末最為近
古不可改而青苗行於唐之衰亂不足法且陛下疾
富民之多取而少取之此正百步與五十步之間耳
今有一人坐市賈一人下其直以相傾奪則人皆知
惡之其可以朝廷而行市道之所惡乎疏三上不報
邇英閣進讀與吕惠卿爭論上前因論舊法預買紬
絹亦青苗之比公曰預買亦敝法也若陛下躬節儉
府庫有餘當并預買去之奈何更以為比乎後上言
臣言不行無顔復立於朝請致仕疏五上最後指言
安石以喜怒為賞罰且曰陛下有納諫之資大臣進
拒諫之計陛下有愛民之性大臣用殘民之術安石
大怒自草制極口詆公落翰林學士以本官致仕聞
者皆為公懼公上表謝其略曰雖曰乞身而去敢忘
憂國之心又曰望陛下集羣議為耳目以除壅蔽之
姦任老成為腹心以養和平之福天下聞而壯之安
石雖詆之深人更以為榮
公得謝蘇軾往賀之曰公雖退而名益重矣公愀然曰
君子言聽計從消患于未萌使天下隂受其賜無智
名勇功吾獨不得為此命也夫使天下受其害而吾
享其名吾何心哉軾慙而退
韓維上言公在仁宗朝首開建儲之議其後大臣繼有
論奏先帝追錄其言存沒皆推恩而鎮未嘗以語人
人亦莫敢為言者雖顔子不伐善介之推不言禄不
能過也悉以公十九疏上之拜端明殿學士
元祐初首以詔起公曰西伯善養二老來歸漢室卑詞
四臣入侍為我強起無或憚勤天下望公與温公同
升矣公辭曰六十三而求去蓋以引年七十九而復
來豈云中禮卒不起先是蔡京見公曰上將起公矣
公正色曰鎮以論新法不合得罪一旦先帝棄天下
其可因以為利乎故公卒不為元祐二聖一起
初仁宗命李照改定大樂下王朴樂三律皇祐中又使
胡瑗等攷正公與司馬光皆上疏論律尺之法又與
光往復論難凡數萬言自以為獨得於心元豐三年
神宗詔公與劉凡定樂公曰定樂當先正律上曰然
公作律尺龠合升斗豆區鬴斛欲圖上之又訪求真
黍以定黃鍾而劉凡即用李照樂加用四清聲而奏
樂成詔罷局既致仕請大府銅造樂逾年乃成比李
照樂下一律有竒二聖御延和殿召執政同觀賜詔
嘉奬以樂下太常公作東齋記事曰君實子莫逆之
交也惟議樂為不合往在館閣時決於同舍同舍不
能決遂奕棋以決之君實不勝乃定其後二十年君
實在西京為留臺予往候之不持他書惟持所撰樂
論八篇示之爭論者數夕莫能決又投壺以決之予
不勝君實懽曰大樂還魂矣凡半月卒不得要領而
歸豈所見然耶將戲謔耶抑遂其所執不欲改之邪
俱不得而知也是必戲謔矣
公學本於六經仁義口不道佛老申韓之說其文清麗
簡遠學者以為師法凡五入翰林四知貢舉凡朝廷
有大述作有大議論未嘗不與契丹高麗皆知誦公
文賦少時嘗賦長嘯却胡騎及奉使契丹羣相目曰
此長嘯公也(墓誌)
東坡云景仁平生不好佛晚年清慎減節嗜慾一物不
芥蔕於心却是學佛作家然至死不取佛法(李廌談記)
公論性曰豈有生為此死又却為彼儘似見得後却云
自有鬼神又却迷也(程氏遺書)
客有問迂叟以今世之勇者叟曰有范景仁其勇人莫
之敵客曰景仁長五尺循循如不勝衣奚其勇叟曰
何哉而所謂勇者而以瞋目裂眥髮上指冠力拽九
牛氣陵三軍者為勇乎是匹夫之勇爾勇於外者也
若景仁勇於内者也自唐宣宗以來不欲聞人言立
嗣萬一有言之者輙切齒疾之與悖叛無異而景仁
獨倡言之十餘章不已視身與宗族如鴻毛後人見
景仁無恙而繼為之者則有矣然景仁冒不測之淵
無勇能之乎人之情孰不畏天子與執政親愛之隆
者孰若父子執政欲尊天子之父而景仁引古義以
爭之無勇能之乎禄與位皆人所貪或老且病前無
可冀猶戀戀不忍舍況景仁身已通顯有聲望視公
相無跬步之遠以言不行年六十三即拂衣歸終身
不復起無勇者能之乎(温公作傳)
熙寧元豐間士大夫論天下賢者必曰君實景仁其道
德風流足以師表當世其議論可否足以榮辱天下
二公蓋相得懽甚皆自以為莫及曰吾與子生同志
死當同傳而天下之人亦無敢優劣之者二公既約
更相為傳而後死者則誌其墓故君實為景仁傳其
略則曰吕獻可之先見景仁之勇決皆予所不及也
蓋二公用舍大節皆不謀而同如仁宗時論立皇嗣
英宗時論濮王稱號神宗時論新法其言若出一人
相先後如左右手故君實嘗謂人曰吾與景仁兄弟
也但姓不同耳然至於論鐘律則反復相非終身不
能相一君子是以知二公非苟同者(墓誌)
宋名臣言行錄後集卷五
