宋名臣言行錄外集卷十四
宋李幼武纂集
魏挺之艮齋先生
字元履後改掞之字子實然以元履聞也久故稱
者莫能易也家建之建陽縣招賢里兩以鄉舉試
禮部皆不第閩帥汪應辰建守陳正同薦于朝時
相尼之不得召乾道四年詔舉遺逸部刺史芮燁
言其行誼特詔徵之賜同進士出身授左迪功郎
守太學錄後罷為台州教九年閏月卒年五十八
淳熙三年追贈宣教郎直秘閣
幼有大志少長遊郡庠事胡公憲竒之已而徧從鄉之
儒先長者遊間適四方又盡交其先達名士於是聞
見日廣而聲稱日益大
嘗客衢守章傑家會故相趙忠簡薨海上歸葬常山傑
雅怨趙公又希秦檜意逮繫其家人劾治甚急人畏
其兇虐無敢議者元履獨慨然以書譙傑長揖徑歸
傑亦不能害也
被召命辭謝不獲則以布衣入見極陳當世之務大要
勸上以修德業正人心養士氣為恢復之本上奬嘆
開納
釋奠于先聖職當分獻先賢之從祀者則先事白宰相
王安石父子以邪說亂天下不應祀典河南二程倡
明絶學以幸方來其功大請言於上廢安石父子勿
祀而追爵二程使從食
又言太學之教宜以德行經術為先其次尤當使之通
習世務以備官使今一以空言浮說取人非是不聽
政事有係安危治亂之機而宰相不能正臺諫侍從不
敢言者亦無不抗章盡言以諫至三四上不納則移
病杜門以書質責宰相語尤切宰相雅知元履招徠
之至是始不能平而元履前已數求去矣遂以寧親
予告
於學無不講而尤長於前代治亂廢興存亡之說以及
本朝故事之實皆領略通貫識其大者平居論說聽
者悚然
與人交盡其情然不為苟合長善捄失惟恐不及後進
有一長必亟稱而力推之位尊望重者苟有不合已
意亦面質不避大抵為人最隆於義也
平日制行以急病讓夷為心一旦起布衣有列於朝則
無隠君父言衆人之所不敢言其比於區區自謀者
相去豈止十百而已哉
自少時已有志於當世晚而遇主謂可以行其學然其
仕不能半歲而不合以歸間獨喟然嘆曰上恩深厚
如此而吾學不至無以感悟報塞吾罪大矣
予告而歸張南軒致書略曰兄抗論切直悚動一時此
書亦庶幾不虚矣但非惟善言之不用而遽使直士
引去使人重憂歎耳聞太學多士有欲閉何蕃之意
亦可見人心所同也
晦庵哭之文曰猗歟元履才英氣豪凌空趠遠志節堅
高爰自弱齡聲華秀發事賢友仁其聞四達迨夫中
歲攷古驗今訂以經傳益宏益深聞人之善若獲於
已推之揚之情曷能已視人之阨若已擠之是振是
拔力無有遺婆娑丘林歲月遲莫聘幣鼎來片言感
悟謂當用世遂究厥施誰謂落落乃遄其歸歸來考
槃于澗于陸慺慺之忠永矢弗告謂當暫愒尋復詔
追誰謂一疾乃訖于斯念昔交誼兄膠我漆更攻互
磨兄玉我石世途艱險孟門太行兄行我憂兄歸我
藏與兄同心誰則如我奚必梁丘君可亦可兄實高
明卒監此心顧託警勵琅琅其音訶佛詆巫考禮正
恪奉承靡他葬又得卜長坂之阿兄所樂游孰云兹
今有墳其丘謂我宜銘亦兄所寄行高文卑祗以為
累日月有時漬綿束芻長慟寢門愧恨何如恭惟神
靈尚記疇昔感此哀誠來飲來食蔞翣在門往寧厥
宫沒而不朽君子之終
張南軒撰君墓表朱晦翁䟦曰元履之葬某實銘之其
曰事有係安危治亂之機者則曾覿召還之命也時
覿勢方盛某竊過憂恐貽異時丘隴之禍故不欲察
察言之而敬夫復表其墓亦放此意故常私念使吾
亡友盡言之忠不白於後世其咎乃繇於我每竊愧
焉其後孝宗因納鄭鑑之言而思元履前所進說顧
語執政龔公茂良等歎其直諒將復召而用之則聞
其死矣嗟悼久之即下詔曰朝廷不可無直諒之士
掞之雖死其以宣教郎直秘閣告其第蓋是時上雖
以舊恩遇覿厚然實不及以政事元履自明皆深詆
覿者上皆不怒而亟寵褒之無間存沒遠近傳聞感
歎興起某且復記贈官事以明孝宗納諫思賢抑制
近習之微意深可為後聖法亦幸因得追補志銘之
闕庶有以慰元履於地下而自贖其顧望回隠之咎
云
掞之本以白衣召見天子悦之擢為學官在職未幾數
上書論政以至力遏近幸之不當進者遂不自安而
告歸以卒上則初未始厭其言也越五年而眷念不
忘咨嗟閔悼錫命追榮如此嗚呼偉哉甚盛德也所
以感人心而厲臣節為如何耶因書所記并刻于石
以答揚先帝之光訓俾彌億萬年不墜于地是則不
惟聖子神孫永有觀法而任事之臣有志之士亦得
以稱誦道說更相勉勵而益勸於忠讜云(晦翁記贈告後)
劉清之靜春先生
字子澄先世臨江人後徙吉之廬陵登紹興二十
七年第授袁州宜春簿未上丁父憂服除改嚴州
建德簿轉瑞州高安丞改撫州宜黃宰龔茂良周
必大薦于孝宗召對除太常簿丁憂服闋倅鄂州
歲滿諸司薦知常州未上改衡州當路惡之諷言
者論罷差主管雲臺觀寧宗嗣位越月起知袁州
而已病矣淳熙十六年九月歿享年五十七
四五歲讀李瀚蒙求至龔遂勸農文翁興學誦不絶口
父母因語之曰此二君子教人讀書耕田也人亦不
過耕與學耳公聞之欣然自是讀書勤甚比長受業
於兄蚤夜力學志意自修專以儀刑先世希慕往哲
為事博極書傳而不專科舉之習
孝宗召對首論民困兵驕大臣退託小臣苟媮數事又
言用人四事一曰辨賢否二曰正名實三曰使材能
四曰聽換授除太常簿以啓謝諸公有曰有如懷禄
希世將恐初心之遂亡倘或獻諛取容何待已知之
不厚
得守常州擬奏事略曰今日之俗惟知得而忘義詔令
一下仕者曰增秩乎士曰免舉乎兵曰受賞乎民曰
蠲租乎有是則欣然奉承否則雖有良法美意利國
而便人謂之空文視之如無也蓋為治之道有政有
教理也義也人心所同謂今世明於理義者為難其
人不亦誣乎今日當精擇百官求其明於義理者以
為監司為學官為守令為將帥則風俗知義上下一
心陛下又與大臣端本清源所以儀刑萬邦者不出
於他而舉出於理義將以紹復大業斯無難矣
公孝友誠篤質直好義意廣而心和強敏而有立初以
進士得官也欲應博學宏詞科及見朱晦翁即盡取
所習詞業焚之慨然志於義理之學罷官嚴陵亟至
東萊吕公書院講論經義留數月乃去廣漢張公守
嚴陵時尚未識公已深知公為人其後書問往復神
交心契公天資既高復從二三君子講學故所造日
益超詣而當世鉅儒如玉山汪公巽巖李公皆敬慕
之
公之學以力行切已為務不事空言燕居端坐終日欽
欽非繙閱經史則省察性情見義必為無所顧慮訓
誘後進唯恐失一士有一善則亟稱而成就之
常曰苟志於學而乃唯性理文書是傳是玩嚮善士大
夫是扳是慕與向來眩於文章溺於訓詁流於異教
者同一轍也且如一言之差在於常情為未害試思
是時此心存乎不存一步之違在於常情為未傷試
思是時此心定乎不定有志者於容貌顔色詞氣用
力如曾子或於視聽言動用力如顔子則先儒之訓
簡易明白皆可舉而行誰能禦之
與人交推誠懇惻語約理盡見有親者必勉之以孝敬
見有子者必勉之以教子為急務見初仕者必勉之
以事君澤民為志聞人之善樂道不巳聞人之過慘
然如痛在已尤愛惜士類
常歎曰介甫不憑註疏欲修聖人之經不憑今之法令
欲新天下之法可謂知務苐出於已者反不逮舊故
上誤裕陵以至于今後之君子必不安於註疏之學
必不局於法令之文此二者既正則人才自出治道
自舉
書贄晦翁略曰王承告其子毗學之所入者淺體之所
安者深閑習禮學不如式瞻儀刑諷誦文辭不如親
承音旨某讀此未嘗不慨然太息也學之於人切矣
宜乎父子之間見其至情丁寧而不敢忽也始某讀
論語得元祐以來諸老先生說以為世徒有此書耳
他日有告以今時二三君子之所在者于時坐不安
席遂欲起而從之已而不能則有三焉體弱不能徒
行貧無僕馬不可以遠適一也位卑身賤有在上者
則不可扳而求之二也世道之衰屈身於勢利者不
怪一從學士真儒考德而問業則曰是好名者三也
云云二三君子不幸已死則無可言者幸而執事者
在此有可見之便其又奚說願見蓋十五六年矣語
曰經師易遇人師難遭願以素絲之質附近朱藍伏
惟誨之
某少壯不務學力長大懶拙於義理少所開明又獨
立無朋夙夜兢兢而學未加進臨事接物亦多齟齬
非時異事殊某未之學耳
此學二字向來愚見只說學之為學無與為對言此
學則是吾亦自招彼學而與之抗耳故不必言此學
若世人不肯明言此學者乃要與外邊鶻突臨時向
背耳尚何云學哉
晦翁復書曰執事以盛年壯氣清節直道發軔雅途既
有聞於當世矣而悦學好問之意勤勤有加又將有
意於古人為巳之學者而然耶
來書深以異學侵畔為憂自是而憂之則有不勝其
憂者惟能於講學體驗處加功使吾胷中洞然無疑
則彼自不能為吾疾矣願以聖賢之言反求諸身一
一體察須使一一曉然無疑積日既久自當有見但
恐用意不精或貪多務廣或得少為足則無由明爾
若夫涵養之功則非他人所得與在賢者加之意而
已若致知之事則正須朋友講學之助庶有發明不
知今者見讀何書作如何玩索與何人辨論惟毋欲
速毋蓄疑先後疾徐適當其可則功日進而不窮矣
公沒晦翁祭之文曰子澄以樂易之姿躬篤淳之行立
志高雅信道深堅處家庭則孝弟達聞交朋友則信
義昭著居間則其講道著書有以樂衆人之所不樂
從官則其養民善俗獨能憂衆人之所不憂至於收
恤宗黨而接引後來蓋孜孜焉無所不用其至若其
樂人之善而矜人之惡又汲汲焉唯恐不盡其誠故
賢者與之遊則常幸其有思齊聞過之益不賢者與
之處則常病其有明汚招過之羞然世之賢者少而
不賢者多是以子澄之得譽寡而蒙毁衆道不得行
於一州而遂齎志以沒地也是豈不可為之深悲而
痛恨也耶予以無能蚤結交好切磋之益歲晚益親
然而病不得伸執手之悲沒不得展撫棺之慟聞訃
累月乃能使人病衰而不文言又不足以盡其區區
之意引首西望涕泗交流嗚呼子澄其尚能有以知
予之悲也耶
或言公在衡州立望祀山川壇晦翁曰而今有司只合
奉行朝廷制度士大夫自去創立亦自不便張敬夫
亦好如此恐非中庸不敢作禮樂之意
宋名臣言行錄外集卷十四
