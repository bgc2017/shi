宋名臣言行錄外集卷十六
宋李幼武纂集
陳亮
字同父婺州永康人壯歲首賢能之書尋預璧水
之選孝宗朝六達帝庭上書論恢復大計又伏闕
論宰相非才無以係天下望垂拱殿成進賦以頌
德又進郊祀慶成賦皆不報光宗即位伏闕上鑒
成箴又不報紹興四年舉進士上親擢之第一授
建康軍節度判官次年卒享年五十有五
公天資異常俯視一世常以經綸天下自任壯歲應鄉
舉推為褎然之選繼而補太學博士弟子員其生平
議論以讎仇未雪為國大恥六詣天闕上書皆主於
恢復故及第後謝恩詩有復讎自是平生志勿謂儒
臣鬢髮蒼之句其稟性忠誼至老彌篤云
淳熙戊戌正月丁已守闕上書其略曰中國天地之正
氣也天命之所鍾也人心之所會也衣冠禮樂之所
萃也百代帝王之所以相承也豈天地之外偏邪之
氣之所可奸哉不幸而能奸之至于挈中國衣冠禮
樂而寓之偏方雖天命人心猶有所係然豈所以久
安而無事也天地之正氣鬱遏數十年而久不得騁
必將有所發洩而天命人心固非偏方之所可係也
南渡之初君臣誓不與敵俱生卒能以奔敗之餘而
勝百戰之敵及秦檜倡邪議以沮之忠臣義士斥死
南方天下之氣墯矣自非海陵送死淮南亦不復知
兵戈之為何事也今金人之植根既久不可以一舉
而遂滅國家之大勢未張不可以一朝而大舉人情
皆便於通和者所以成上下苟安而為妄庸者兩售
之地也書奏不報
再上書略曰陛下厲志復讎不肯即安於一隅是有大
功於社稷也然坐錢塘浮靡之隅以圖中原則非其
地用東南習安之衆以行進取則非其人財止於府
庫則不足以通天下之有無兵止於尺籍則不足以
兼天下之智勇是以遷延之計遂行而陛下有為之
志乖矣此臣所以不勝忠憤而願得望見顔色陳國
家立國之本末而開大有為之略論天下形勢之消
長而決大有為之機務合於藝祖皇帝經畫天下之
本旨然八月待命未有聞焉臣恐天下豪傑將測陛
下之意嚮而雲合響應之勢不得而成矣
又曰臣妄意國家維持之具至今日而窮然變通之道
有三有可以為遷延數十年之策有可以為五六十
年之計有可以為復開數百年之基事勢昭然而效
見殊絶非陛下聰明度越百代決不能一一聽之臣
不泄之大臣而大臣拱手稱旨以問臣亦姑取其大
體可言三事以答之一曰二聖北狩之禍蓋國家之
大恥天下之公憤也五十年之餘雖天下之氣銷鑠
頽墮不復知讎恥之當念正在主上與二三大臣振
作其氣以泄其憤使人人如報私讎此春秋書衛人
殺州吁之意也其二曰國家之規模使天下奉規矩
凖繩以從事羣臣救過之不給又何暇展布四體以
求濟度外之功哉其三曰藝祖用天下之士人以易
武臣之任事者故本朝以儒立國而儒道之振獨優
於前代今天下之士熟爛委靡誠可厭惡正在主上
與二三大臣反其道而用之作其氣而養之使臨事
不至於乏材隨材皆有足用則立國之規模不至戾
藝祖之本旨而東西馳騁以定禍亂不必專在武臣
也臣所與大臣論者大略如此二三大臣已相顧駭
然疎遠草茅寧復有路以望清光乎
戊申歲再上書略曰本朝以儒道治天下以格律守天
下而天下之人知經義之為常程科舉之為正路法
不得以自用其凡人不得以自用其智二百年之太
平由此出矣至於艱難變故之際書生知議論之當
正而不知事功之為何物知節義之當守而不知形
勢之為何用宛轉文法之中無人能自拔者陛下雖
欲得非常之人以共斯世而天下其誰肯信乎陛下
用其喜怒哀樂之權以鼓動天下使如臣者得借方
寸之地終前書之所言而附寸名于竹帛之間不使
鄧禹笑人寂寂而陛下得以發其雄心英略與四海
才臣智士共之天生英雄殆不偶然而帝王自有真
非區區小臣所能附會也
紹熙初上皇帝鑒成箴一首其辭曰五閏失馭偽主僣
竊綱常絲棼宇縣瓜裂干戈日尋湯沸火熱元元憔
悴無所存活藝祖勃興天為民設受命之日兵刃不
血痛兹版圖尚爾割截丙夜不安往就普說獨立門
外衝冐風雪謀定戈指莫我敢遏首征揚州重進誅
亟旋征澤潞李筠就殺復掩湖南保權力屈爰取荆
南繼冲悚懾一鼓孟昶蜀城斯拔徂征嶺南劉鋹面
縳馳使江南李煜踧踖傳檄吳越錢俶納國十餘年
間憂虜危慄頭若蓬葆雨沐風櫛東征西伐天下始
一解兵修貢降王在列施袴麻鞋緣布衣褐訓練六
軍法度陛級太宗繼之乾乾夕惕親征河東督勵士
卒人百其勇城無全堞下詔寬赦繼元乃伏收復漳
泉洪進屏息真宗嗣之二祖是法契丹來寇人心業
業決意親征俯從凖策親御鞍馬躬秉黃鉞白旄一
麾王師奮發我氣既盈敵氣斯竭稽首請和干戈載
戢譬以禍福實賴臣弼於皇仁祖善繼善述未幾元
昊在西復悖謀臣勇將連年討伐邊民既困國用亦
乏厥後智高忽爾猖獗南嶺東西擾擾數月以時討
平狄青之力靖康之難言之汗浹二帝北巡狼窠熊
窟沙漠萬里風霜冽冽胡塵撲面驚弦慘骨國祚若
旒孰任其責賴有高宗克紹前烈勿遽渡江心膽欲
折皇天降監風濤安帖所至成市暫都于淛顔亮凶
燄震撼六合投箠采石意謂無越幸而倒戈自取夷
滅夀皇履位求賢如渴崇事高宗孝心尤切二十八
載始終無缺高宗上仙哀號哽咽四方來觀其容慘
怛王業艱難坦然明白今王嗣位祖宗是則無湎于
酒無沈于色色能荒人之心酒能敗人之德以宰相
為腹心以臺諫為耳目以將帥為爪牙以尚書為喉
舌登崇俊良斥退奸邪勿謂天高常若對越勿謂民
弱實關治忽勿俾禍起於蕭墻勿使患生於倉卒勿
私賞以格公議勿私刑以虧國律勿侮老成之人勿
貴無益之物勿妄費生靈之財勿妄興土木之役勿
謂嚬笑之微而莫我知勿謂號令之嚴而莫我逆盡
孝乃明主之治論相乃人主之職聖言不可侮人心
不可拂傾耳乎公卿之言游心乎帝王之術勿謂和
議已成而不慮乎遠圖勿謂大位已得而不恤乎小
失當效夏王寸隂是惜當效文王日昃不食勿效夏
王瑶臺瓊室勿效商王斮涉剖直如履薄冰深虞沒
溺如馭六馬切虞奔軼勿謂微過當絶芽孽勿謂小
患當窒孔穴左右前後當用賢哲王惟戒兹民罔不
悦草茅作箴敢告司闕
與晦翁書曰伊洛諸公謂三代以道治天下漢唐以智
力把持天下其說固已不能使人心服而近世諸儒
遂謂三代專以天理漢唐只是人欲信斯言也千
五百年之間天地不過架漏過時人心亦是牽補度
日萬物何以阜蕃而道何以常存乎諸儒之論為曹
孟德以下諸人設可也以斷漢唐豈不冤哉
又曰高祖太宗本君子之射也惟御者不純乎正故其
射一出一入而卒歸於禁暴戢亂愛人利物而不可
掩者其本領宏大開廣故也故某嘗有言三章之約
非蕭曹之所能教而定天下之亂又豈劉文靖之所
能發哉此儒者之所謂見赤子入井之心也其本領
宏大開廣故其發處便可以震動一世不止如見赤
子時微𦕈不易推廣耳天下大物也不是本領宏大
如何擔當得去惟其事變萬狀而真心易以汨沒到
得失枝落節處其皎然者終不可誣耳高祖太宗蓋
天地賴以常運而不息人紀賴以接續而不墜而謂
道之存亡非人之所預則過矣漢唐之君果無一毫
氣力則所謂卓然者果何物耶使二程若在猶當正
色而辨明之某之不肖其不足論甚矣然亦要做箇
人非專為漢唐分疏也正欲明天地常運而人為常
不息要不可以架漏牽補度時日耳願秘書平心以聽
惟理之從盡洗天下之横竪高下清濁黑白一歸之
正道無使天地有棄物四時有剰運人心或可欺而
千五百年之君子皆可蓋也
又曰某大槩以為三代做得盡者也漢唐做不到盡者
也若謂其假仁詐義以行之切恐待漢唐之君太淺
狹而世之君子有不厭于心者矣匡章通國皆稱其
不孝而孟氏獨禮貌之眼目既高於駁雜之中有以
得其心故當波流奔迸利欲百端宛轉於其中而能
察其真心之所在此君子之道所以為可貴耳若萬
慮不作全體潔白而曰真心在焉者此始學之事耳
一生辛勤於堯舜相傳之心法不能點鐵成金而不
免以銀為鐵使千五百年之間成一大空缺人道泯
息而不害乎天地之常運而我獨卓然而有見無乃
甚高而孤乎宜某之不心服也
晦翁答曰以兄之高明俊傑世間榮悴得失本無足為
動心者而細讀來書似未免有不平之氣區區竊獨
妄意此殆平日才太高氣太銳論太險迹太露之過
是以困於所長忽於所短雖復更歷變故顛沛至此
而猶未知所以反求之端也曰若高帝則私意分數
未甚熾然已不可謂之無太宗之心則吾恐其無一
念之不出於人欲也直以其能假仁借義以行其私
而當時與之爭者才能智術既出其下又不知有仁
義之可借是以彼善於此而得以成其功耳若以其
能建立國家傳世久遠便謂其得天理之正此正是
以成敗論是非但取其獲禽之多而不羞其詭遇之
不出於正也千五百年之間正坐如此所以只是架
漏牽補過了時日其間雖或不無小康而堯舜二王
周孔所傳之道未嘗一日得行於天地之間也若論
道之常存却又初非人所能預只是此箇自是亘古
亘今常在不滅之物雖千五百年被人作壊終殄滅
他不得耳漢唐所謂賢君何嘗有一分氣力扶助得
他耶
兄人物竒偉英特恐不但今日所未見向來得失短
長正自不須更挂齒牙向人分說但鄙意更欲賢者
百尺竿頭進取一步將來不作三代以下人物省得
氣力為漢唐分疏即更脱洒磊落耳
夫人只是這箇人道只是這箇道豈有三代漢唐之
别但以儒者之學不傳而堯舜禹湯文武轉相授受
之心不明於天下故漢唐之君雖或不能無暗合之
時而其全體却只在利欲上此其所以堯舜三代自
堯舜三代漢祖唐宗自漢祖唐宗終不能合而為一
也今若必欲撤去限隔無古無今則莫能深考堯舜
相傳之心法湯武反之之功夫以為凖則而求諸身
却就漢祖唐宗心術微處痛加繩削取其偶合而察
其所自來黜其悖戾而究其所從起庶幾天地之常
經古今之通義有以得之於我云云
且如約法三章固善矣而卒不能除三族之令一時
功臣無不夷滅除亂之志固善矣而不免竊取宫人
私侍其父其他亂倫逆理之事往往皆身犯之舉其
終始而言其合於義理者常小而少不合於義理者
常大而多後之觀者於此根本工夫自有欠闕故不
知其非而以為無害於理抑或以為雖害於理而不
害其獲禽之多也
若夫點鐵成金之譬施之有教無類遷善改過之事
則可至於古人已往之迹則其為金為鐵固有定形
而非後人口舌議論所能改易矣今乃欲追點功利
之鐵以成道義之金不惟費却閒心力無補於既往
正恐礙却正知見有害於方來也
聖人者金中之金也學聖人而不至者金中猶有鐵
也漢祖唐宗用心行事之合理者鐵中之金也曹操
劉裕之徒則鐵而已矣金中之金乃天命之固然非
由外鑠淘擇不淨猶有可憾今乃無故必欲棄舍自
家光明寳藏而奔走道路向鐵爐邊查㼅中撥取零
金不亦悮乎
大風吹倒亭子却似天公會事發彼洛陽亭館又何
足深羡也嘗論孟子說大人則藐之孟子固未嘗不
畏大人但藐其巍巍然者耳辨得此心即便掀却卧
房亦且露地睡似此方是真正大英雄人然此一種
英雄却從戰戰兢兢臨深履薄處做將出來若是血
氣粗豪却一點使不著也老兄志大宇宙勇邁終古
伯恭之論無復改評今日始於後生叢中出一口氣
蓋未足為深賀然出身事主由此權輿便不碌碌則
異時事業亦可卜矣
兄高明剛決非吝於改過者願以愚言思之絀去義
利雙行王伯並用之說而從事于懲忿窒慾遷善改
過之事粹然以醇儒之道自律則豈獨免於人道之
禍而其所以培壅本根澄原正本為異時發揮事業
之地者益光大而高明矣(並晦翁書)
晦翁以道學為一世師表而公與之反覆議論略不少
假借至謂研窮理義之精微辨析古今之同異原心
於杪忽較禮於分寸以積累為工以涵養為正晬面
盎背則某於諸儒誠有媿焉至於堂堂之陣正正之
旗風雨雲雷交發而並至龍蛇虎豹變現而出沒推
倒一世之智勇開拓萬古之心胷世俗所謂粗塊大
臠飽有餘而文不足者自謂差有一日之長
紹熙天子廷策多士擢公第一誥詞云(某官)三歲大比
人徒知為布衣進身之途藝祖皇帝有言曰設科取
士本欲得賢以共治天下大哉王言朕所當法也廷
策者再乃始得汝爾蚤以藝文首賢能之書旋以論
奏動慈宸之聽親閱大對嘉其淵源擢置舉首殆天
留以遺朕也尚循故事往佐帥幕益茂遠業以須登
用
公少以文名於天下至老方第常抱不平之恨故及第
後謝宰執有啟云數十年窮居畎畆未諧豹變之懷
五千言上徹冕旒誤中龍頭之選又云如某者材不
逮於中人學未臻于上達十年璧水一几明窗六達
帝廷上恢復中原之策兩譏宰相無輔佐上聖之能
荷夀皇之兼容恢漢光之大度留張齊賢以貽主上
俾宋廣平而冠羣儒靜言叨冐之多知自吹噓之力
又云某敢不益勵初心重温舊業以片言而悟明主
尚愧古人設三表以繫單于請從今日
公才氣超邁下筆立就數千言略無凝滯議論風生亹
亹不倦其視當世苟禄竊位之士蔑如也嘗自贊其
畫像云其服甚野其貌亦古倚天而號提劍而舞惟
稟性之至愚故與人而多忤歎朱紫之未服謾丹青
而描取遠觀之一似陳亮近眡之一似同甫未論似
與不似且說當今之世孰是文中之虎
稼軒辛幼安祭之曰嗚呼同父之才落筆千言俊麗雄
偉珠明玉堅人方窘步我則沛然莊周李白庸敢先
鞭同父之志平蓋萬夫横渠少日慷慨是須擬將十
萬登封狼胥彼臧馬輩殆其庸奴天於同父既豐厥
稟智略横生議論風凜使之早遇豈愧衡伊行年五
十猶一布衣問以才豪趺宕四出要其所厭千人一
律不然少貶動顧規檢夫人能之同父非短至今海
内能誦三書世無楊意孰主相如中更險困如履冰
崖人皆欲殺我獨憐才脱廷尉繫先多士鳴耿耿未
阻厥聲浸宏蓋至是而世末知同父者益信其為天
下之偉人矣嗚呼人才之難自古而然匪難其人抑
難其天使乖崖公而不遇安得征吳入蜀之休績大
原決勝即異時落魄之齊賢方同父之約處孰不望
夫上之人謂握瑜而不宣今同父發策大廷天子親
寘之第一是不憂其不用以同父之才與志天下之
事孰不可為所不能自為者天靳之年閩浙相望信
問未絶子胡一病遽與我訣嗚呼同父而止是耶而
今而後欲與同父憩鵝湖之清隂酌瓢泉而共飲長
歌相答極論世事可復得耶千里寓辭知悲之無益
而涕不能巳嗚呼同父尚或臨監之否
晦翁曰同父才高氣粗故文字不明瑩要之自是心地
不清和也
又曰同父在利欲膠漆盆中
宋名臣言行錄外集卷十六
