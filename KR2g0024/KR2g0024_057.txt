宋名臣言行錄别集下卷十二
宋李幼武纂集
劉子羽
字彥修忠顯公長子以門蔭入仕宣和末忠顯辟
為浙東機宜為大府簿遷衞尉丞忠顯帥真定復
辟之尋除直秘閣丁吉除秘撰知池州改集撰知
秦州未行除御管使司參贊張忠獻入蜀辟為參
議紹興四年除徽州制拜利路經略使兼知興元
除寳文閣直學士尋責散官安置白州忠獻入相
召除集撰知鄂州權都督府參議軍事以朝廷欲
用之顧親年浸高力請歸養以徽猷待制知泉州
忠獻罷言者論之復責散官安置漳州會江上擇
守起為㳂江帥知鎮江秦檜忌之復以祠禄歸十
一年十二月卒於家年五十累贈太師
公慷慨自許每有捐身徇國之願衆人惶撓失措公色
逾厲氣逾勁遇事立斷凛不可犯尤長於兵料敵決
機殆無遺筭得將士心皆願為盡死為政發姦謫伏
如神所治不畏強禦而天性孝友接人樂易開口見
肺肝輕財重義振人乏絶傾貲倒廪無吝色許國之
誠至沒而不懈也
自敵入梁洋蜀大震劒南諸州皆為徙治之計
留屯中梁山踰月始自斜谷去興元公與吳玠謀以
兵邀之於武休關不及薩里罕遣十五輩賫書與旗
來招公及玠公斬其十四人令一人還曰為我言於
爾酋來戰即來我有死耳何可招也玠亦遺薩里罕
書以大義責之金糧匱死傷者十五六遂遁去公以
兵掩擊及堕溪谷死者不可勝計其餘衆不能自拔
降者凡十數柵金之喪失莫甚於此
張忠獻富平之敗金乘勝而前宣撫司退保蜀口官屬
震恐有建議當保夔州者公曰議者可斬也四川全
盛金欲入寇久矣直以川口有鐵山棧道之險未敢
遽窺耳吾乃東走僻處䕫峽遂與關中血脉不相通
進退失計悔將何及為今日計且當留駐興州外係
關中之望内安全蜀之心急遣官屬出關呼召諸將
收集散亡分布險隘堅壁固壘觀釁而動庶幾猶或
可備奈何為此言乎張公然之而諸參佐無敢行者
公即自請奉命北出復以單騎至秦州分遣腹心召諸
亡將諸將聞命大喜悉以其衆來會公命驍將吳玠
柵和尚原守大散關而分兵悉守諸險寨金知我有
備引去
公謂敵用騎兵利在衝突我當先柵要地以勁弓弩待
之蔑不濟者且以約二將彥頗易公之說是歲十二
月敵犯金州正月至上津彥出不意逆戰不能却遂
退石泉公遣將馳告玠玠驚曰事迫矣當亟徼於險
諸將不能辦我當自行不然是負劉待制即越境馳
一日夜凡三百里中道少止公移書曰金旦夕至饒
風嶺下不亟守此是無蜀也公不前某當往玠即復
馳至饒風敵急攻數日死傷如積更募死士由間道
犯祖溪關以入出玠後玠還漢中公與玠謀守定軍
山玠憚之遂西公退守三泉從兵不及三百與士卒
同粗糲至取草木芽蘗食之遺玠書與決玠得書泣
其愛將楊政大呼軍門曰節使不可負劉待制不然
政輩亦舍節使去玠乃由間道與公會於三泉敵游
騎甚廹玠夜視公方酣寢旁無警呵者玠曰此何時
而簡易乃爾公慨然曰吾死命也夫何言玠泣下復
往守仙人關公獨留為壁壘於潭毒山上十六日而
成又數日而虜至中夜斥候將遣人報曰虜至矣諸
將皆失色入白事公曰始與公等云何今寇至欲避
耶下令蓐食遲明上馬先止戰地地据山角坐胡牀
諸將奔至皆泣曰此某等駐軍處而公先之耶豈可
使虜矢傷公即爭代公處頃之復有來報曰虜退矣
乃還
薩里罕烏珠輩時方垂涎於蜀日夜聚謀所選士卒千
取百百取十其戰被重鎧登山攻險每一人前輒貳
人擁其後前者死後者復被其甲以進又死則又代
之如初其為必取計蓋如此惟公與張公協心戮力
毅然以身當兵衝將士視公感激爭奮卒全蜀境公
還興元分遣官屬安集勞來自是兵勢日振方更恢
遠略然張公益困於讒公亦繼被罪矣
始吳玠為裨將未知名公獨竒之言於張公張公與語
大悦使盡護諸將公徙白州玠上疏納節贖公罪士
大夫以是多玠之義而服公之知人
公在鎮江會金復渝盟公建議清野盡徙淮東之人於
京口撫以威信兵民雜居無敢相侵擾者既而敵騎
久不至樞使張浚視師江上以問公公曰金人異時
入寇飄忽如風雨今更遲回是必有他意居頃之金
果復以和為請而使者乃植大旗舟上書曰江南撫
諭公見之怒夜以他旗易之翌日接伴使者見其有
異大懼請之不得至以語脅公公曰吾為守臣朝論
無所與然欲揭此於吾州之境則吾有死而已請不
已竟出境乃還之張浚還朝上聞公治狀及所料敵
情亟詔復舊職公以和好本非久遠計宜及閒暇時
修城壘厲器械備舟楫以俟時變
公守泉州進論時宜劄子八事論江北戰守二策曰臣
竊論今日國家大計莫先戰守二策因險為守則守
易固因守為戰則戰必克自古倚長江之險者屯兵
據要雖在江南而挫敵取勝多在江北今日淮甸雖
置守帥而無堅壁無聚糧或營一閧之市或聚烏合
之徒敵人一至則冰散瓦解千里蕩然長江之險舟
楫之利固與敵共之虚聲所搖人情騷動此由江北
藩衞之不立也臣欲乞將淮甸郡縣不必盡守故城
各隨所在擇險據要營置寨柵守以偏將敵來仰攻
固非其利若欲長驅深入則我綴其後一二大將浮
江上下為之聲援則大勲可圖也
論襄陽形勢曰臣聞善奕棋者不爭邊角之利善立國
者必強腹心之勢今日國家暫保江左形勢之地若
緩而甚急者荆襄是已荆襄西通秦蜀東連吳會北
據漢沔昔人以為用武之地故三國戰爭皆出於此
得之者強失之者弱自喪亂以來莽為盜區國家多
事經理未遑亦幸敵人棄而不顧殆天以資我也今
千里丘墟固難卒守臣謂宜將荆襄合為一路增重
帥權暫治公安益兵聚糧為戰守計分遣别將渡江
據險置柵募民耕種積以歲月更為後圖一者貫通
秦蜀無斷絶之虞二者控扼上流如首尾相應三者
窺闞中原有席卷之勢是一舉而獲三利也今不早
圖萬一敵人先之則主客不侔利害易轍復欲爭之
固已難矣
論禁衞曰臣竊惟藝祖削平僭亂聚天下精兵以強京
師取大原兵以為龍衞取幽州兵以為神武左右員
僚本藩鎮廳頭也左射拱聖本諸州騎兵也忠節之
軍升自川陜虎翼之軍選自江淮凡此之類不可悉
舉皆總於三衙訓練精閑故能坐置四方如臂運指
自南渡以來禁旅凋耗勁兵驍騎分隸諸將㳂江戍
守蓋救紛解急枝梧目前未暇長顧遠慮也昔周瑜
拒魏而吳王提重兵以為後援鍾會伐蜀而文帝率
師十萬屯長安二王豈不知指撓目顧端拱仰成哉
蓋尾大不掉末大必折其所防者深也今三衙兵雖
稍收集而寡弱未振欲望陛下遠鑒吳魏居重馭輕
之術近法藝祖以中制外之權選徒蒐卒益增禁衞
仍擇腹心忠亮之臣分為統帥則威聲所憺非獨折
衝禦侮亦所以強本固基為社稷長久之計
論守江曰臣竊見六朝之守國也皆輕戍江北重戍江
南因險而守因守而戰内強根本外固邊陲敵來則
出驍將合銳兵先事而逆擊未便則清野鄙據要害
伺間而後動故北兵遷延乏絶畏首畏尾往往狼狽
亾遁大約皆此謀也昔陶侃不城邾其說謂設險禦
寇政以長江隔江而城非三萬人不守引敵致寇實
此之由若虜有可乘之會又非所資侃非失形勢也
緩小利以全大利也蔡謨諫止諸鎮北移其說謂時
有否泰道有屈伸須養威待時虜若送死敵之有餘
棄江遠進亦我所短謨非畏怯也知用其所長也何
承天論守邊之計謂斥候之交非耕牧之地曹孫相
持江淮之間所居各數百里宜堅壁繕兵以待敵來
承天非泥古也事有可法也侃之練事謨之見遠承
天之燭機審利害於當時垂龜鑑於後世願陛下詔
帷幄之臣稽六朝重戍之謀攷三子慎守之策固本
保邊隂消戎詐庶幾不動聲色疆場妥安我既出於
上策者矣
論舟船曰長江之險雖本天設實由人用拒敵之方不
特防隄岸塞險隘而已維檣艦據津流則其險十倍
飛棹楫冐風濤則其險百倍東南立國戰守之利無
出於此伏見巡省已來暫駐吳會雖有守江之名而
無用險之實船艦率皆草創水軍不甚練習且海船
入江則顛沛不行步兵乘水則惴慄失措官司奉行
措置姑欲事畢而巳陳利害者以為常談習游泳者
以為末技未思臨機對敵何以取勝故向來邀羯虜
於長江攻羣盜於平湖戰多不捷職此之由竊攷六
朝舟楫之制名字雖不同要之大艦利於控扼若五
牙蒙衝之類是也小舟利於走集若金翅油船之類
是也大艦有飛樓有拍竿有長櫓屯兵走馬可容西
北勁兵以當衝要小舟欲輕扶追逐須擇吳越水工
輕剽善沒者負船鑿艦出入湍流見之若神敵人所
以魂驚膽墮也昔李氏水軍敏銳周人莫當孫權浮
江萬艘魏人畏遁用我之長乘彼之短此制敵之上
策也
論南兵曰伏覩朝廷向來數調諸路禁兵㳂邊戍守多
即逃亡議者乃謂南人脆弱終不堪用只緣撥屬諸
將南北人情不通非禮役使横加箠辱衆情憤憤遂
皆潰散因知逃亡非其本心况南人素號剽悍春秋
吳楚之伯六朝晉宋之捷不聞資兵於他境取材於
異代今猶古也豈獨不可用哉特用之不得其術耳
目今諸將之兵雖足戰守無仰於此然國家養兵額
衆費大不應艱難之際使之坐食比年以來訓練亦
精士氣思奮臣愚欲望將諸路禁兵自遠及近更番
出戍别立統帥不隸他營分屯險隘不當虜衝連營
締壘張大形勢使之耳聞目覩漸熟征戰秋出春歸
不戀鄉土歲月積久習以為常緩急調發人情不震
可以集事
論吳蜀曰國家自南渡以來保有吳蜀而羯胡侵擾殆
無寧歲往年數窺梁洋故江左稍安比年頻犯江淮
故蜀無重敵犬羊之衆棄其所長梯岩險冐濤江蹈
必死必亡之地而我未能收其功者蓋彼無畏首畏
尾之虞而得全用其力也昔三國鼎峙吳蜀為異邦
然當時所以謀困曹魏者常萬里剋期表裏相應况
今二方一統力不應分竊見金房荆襄境壤相接乃
西南之交吳蜀之會也若虜迫近江淮陜蜀之兵當
稍循金房而南若窺全蜀則上流之兵當稍循荆襄
而北批抗擣虚互為聲援以分虜勢庶幾狂狡之謀
不敢輕動動而乘之萬全之舉也
論募兵曰竊見金人叛盟數窺淮甸諸將驅攘奮擊雖
獲渠魁殱軍衆捷音繼道然鏖兵酣戰殺傷殆相當
臣聞自昔戰爭之時裒兵益衆固非一塗或取之内
郡如蕭何發關中卒以補兵闕漢威復振是也或取
之盜賊如諸葛恪取丹陽勁民深加慰撫籍為甲士
是也或取之逃亡無賴如馬隆募洛陽勇士無問從
來立標簡試自成一軍也
宋名臣言行錄别集下卷十二
