明一統志卷五十八
明李賢等撰
贑州府(東至福建汀州府長汀縣界四百六十里西至南安府南康縣界三十里南至廣東韶州府翁源縣界五)
(百二十五里北至吉安府萬安縣界一百三十五里自府治至南京二千八百一十里至京師五千六百七十里)
(糧七萬石零)
建置沿革禹貢揚州之域天文斗分野春秋属吳越戰
國属楚秦隸九江郡漢為贑雩都南壄三縣地隸豫
章郡東漢属廬陵郡三國吳立南部都尉治雩都晉
罷都尉立南康郡仍舊治属江州東晉移郡城於章
貢二水間即今府治隋初罷郡置虔州大業初復為
南康郡治贑縣唐為虔州天寳初改為南康郡乾元
初復虔州南唐置昭信軍節度宋初因之紹興間改
為贑州元陞為贑州路本朝改為贑州府領縣十二
贑縣(附郭漢舊縣属豫章郡東漢属廬陵郡吳属南部都尉晉始為南康郡治隋初改南康縣後復)
(為贑縣唐為虔州治宋元仍舊本朝因之編戸一百一十里)雩都縣(在府城東一百五十里漢)
(舊縣属豫章郡因雩水為名三國吳為南部都尉治所晉属南康郡陳徙縣治大昌村隋徙治東溪属虔)
(州唐徙治南康古郡即今治所宋元仍舊本朝因之編戸一十五里)信豐縣(在府城東南一百七)
(十五里本漢豫章郡南壄縣地東漢置南安縣晉改南康縣唐析置南安縣天寳初改曰信豐縣宋元仍舊本)
(朝因之編戶五里)興國縣(在府城東北一百八十里本贑縣之瀲江鎮宋陞為興國縣以年號為名)
(割贑廬陵太和三縣地以益之元仍舊本朝因之編戸五十七里)會昌縣(在府城東三百里本)
(雩都縣之九洲鎮宋太平興國中置會昌縣時鑿井得瓴甋十二上有篆文唐會昌年號因以為名元陞)
(為會昌州本朝復為縣編戶四里)安遠縣(在府城南三百四十里本漢雩都縣地梁大同間析)
(置安遠縣因水為名隋廢唐貞元中復置宋元仍舊本朝因之編戶三里)長寧縣(在府東四南三百)
(十里本安遠會昌二縣地萬歷初葉賊聚哨為亂守臣討平之奏析安遠會昌堡里即馬踏岡立縣治焉)
(名曰長寧縣編戶四里)寧都縣(在府城東北三百六十里本漢贑縣地三國吳始置新都縣晉)
(改曰揭陽劉宋又析置虔化縣尋改揭陽曰寧都省虔化属焉又改寧都曰虔化宋復改為寧都縣元陞)
(為寧都州本朝復為縣編戶一百一十七里)瑞金縣(在府城東三百八十里本漢雩都縣地五)
(代時楊吳以縣之象湖鎮置瑞金監南唐陞為縣宋元仍舊本朝因之編戸八里)龍南縣(在府)
(城南四百一十里本漢南壄縣地唐為信豐縣地置百丈鎮尋改曰虔南五代時楊吳改為虔南場南唐)
(陞為縣宋改龍南縣以縣在百丈龍灘之南故名元仍舊本朝因之編戸五里)石城縣(在府城東)
(北四百六十里本寧都縣之石城場南唐陞為縣以山多石聳峙如城故名宋元仍舊本朝因之編戸九)
(里)定南縣(在府東南九十七里本龍南安遠信豐三縣地萬歷初奏析為定南縣即蓮塘鎮開)
(治焉編戶四里)
郡名章貢(因二水而名)贑城(宋紹興間因虔州有小警意虔字為虎頭或有以兆之乃改名)
(贑)
形勝江湖嶺海樞鍵(輿地紀勝)地最廣大山長谷荒(宋王安石虔州)
(學記虔於江南地最廣大山長谷荒交廣閩越銅鹽之販道所出入)接甌閩百粤之區
介谿谷萬山之阻(宋洪邁表)
風俗以漁獵山伐為業(漢書江南地廣或火耕水耨民食魚稻以漁獵山伐為業盖在)
(贑尤甚)伉健工巧好佛信鬼(同上其民伉健其作工巧好佛信鬼)抗志勵
節(宋蘇軾云)嗜勇好鬭輕生敢死(宋董德元奏)風俗篤厚人物
秀特(元劉尚友會昌州學記風俗篤厚而純一人物秀特而節槩)風氣錯糅人多
勁捷尚義(元李太初贑州學記)
山川賀蘭山(在府治西北隅其右隆阜突起舊名文筆山其左綿亘為白家嶺)天竺山
(在府城東四里舊有天竺寺唐白居易有寄韜光禪師詩宋蘇洵嘗遊此山見其墨蹟後蘇軾南遷過此)
(留題云香山居士留遺蹟天竺禪師有故家空詠連珠吟疊璧已亡飛鳥失驚蛇林深野桂寒無子雨浥)
(山薑病有花四十七年真一夢天涯流落淚横斜李朴詩天竺﨑嶇絶海邊何人分作贑江禪鷲山巧疊)
(三峯石葛塢深疏兩𣲖泉一醉風光能幾許十年塵跡尚依然欲題豹隠還相笑望斷長空簇暝煙)鳳
凰山(在府城東一十里有兩山狀如鳳凰飛來故名)儲潭山(在府城北二十里山俯清潭下)
(有儲君廟)玉房山(在府城東南二十四里本名赤石中有玉房瓊室唐改今名)汶山(在府)
(城東三十里有昇仙峯相傳唐天監中女道士丘真昇仙於此)席帽山(在府城南四十里下有黃)
(仙石相傳昔有仙人乘白鹿駐石上今左近有黃仙寺)崆峒山(在府城南六十里章貢二水夾)
(以北馳為郡之案山唐十道記其顛有湖湖有艑艚底人或動之風雨立至宋李朴詩雲根秀出碧芙蓉)
(烟晃霞霏瑞靄中地詠九支龍奮蟄天河一𣲖練横空)玉石山(在府城北四十五里衆峯俱黑)
(惟一石如玉瑩南康記昔瞿漁父釣山下遇二少年如冰玉相謂曰别來此石殊長矣)黃唐山
(府城北六十里山右有石室上有通天窗下有二石人巾櫛而坐每丙日人聞笙簫音盖仙宅也)錦
屏山(在府城北九十里状若屏風)龔公山(在府城北一百二十里昔隠士龔毫所棲因名)
(今有寳華寺鄧隠峯松靈照女蓮龐居士竹勒潭龍井在焉)金精山(在寧都縣西北一十五里)
(道家以為第三十五福地相傳漢張金華女麗英生禀瑞相年十五入山得道長沙王吴芮聞而聘焉麗)
(英弗許乃昇高紿曰山有石室中通洞天若能鑿之當相見也芮大發兵攻鑿既通見女乘紫雲在半空)
(語曰吾為金星之精降治此山言訖而去因以名焉)淩雲山(在寧都縣北二百里其高萬丈)金
雞石山(在雩都縣西二十六里上有石穴相傳昔有金雞嘗出入其間或挾彈欲取之至穴口遂化為)
(石)雩山(在雩都縣北三十五里山椒有泉歲旱禱雨於此故名)夜光山(在雩都縣西六十里)
(夜光若火或云明珠吐輝)太平山(在雩都縣西北八十里有瀑布幽蘭賞者多即焉)高沙
寳山(在雩都縣東北一百二十里昔樵者遇白兔逐之入地鑿之得銀故名)盤古山(在會)
(昌縣東南一百二十里中産異獸一名般固)陳石山(在瑞金縣東北五十里相傳陳武帝微時)
(嘗廬此故名)銅鉢山(在瑞金縣西北一百里巉巖為衆山之冠)南山(在信豐縣南二里峭)
(拔屹立蓋縣之朝山也)糓山(在信豐縣一十五里山腰有石室山頂有池舊傳池有五色鯉)鳳
湖山(在信豐縣南二十里上有池井)三明山(在信豐縣西五十里三峯鼎峙上有井泉又有)
(石塔)香山(在信豐縣南七十里山有九十九峯)猶山(在信豐縣西一百二十里山分九十九面)
(多産異藥)大龍山(在信豐縣南一百二十里山有數十巖産異花如白蓮)黃柏山(在信)
(豐縣南一百二十里上有龍湫禱雨多應)新龍山(在信豐縣南一百五十里相傳普濟大師學佛)
(之地有塔尚存)欣山(在安遠縣西南一十五里中有石室石床産丹橘異竹)上洛山(在興)
(國縣南九十六里上有石墨可書寰宇記山中多木客乃鬼類言貌似人能斫杉枋與人交易嘗就民間)
(飲酒為詩云酒盡君莫沽壺乾我當發塵市多囂塵還山弄明月)覆笥山(在興國縣北一百七)
(十里上有石室中藏石笥玉牒)靈應山(在龍南縣北三十里相傳山嘗建寺艱於水有禪師飛錫)
(來此泉即湧出因名)松梓山(在龍南縣南八十里上有古松瘦柏森然蒼翠又有石笋三十率高)
(三十餘丈)歸美山(在龍南縣南一百里一名神闕山有石城又有石峽左右高聳若雙闕)琉
璃山(在石城縣東二里相傳秦末劉華女於此拾異果食之仙去俗名劉仙姑山)樓盖山
(在石城縣北六十里楊真人煉丹處石几石牖尚存)妙高峰(在府城東六十里一名㞦嶺高出羣山之)
(表)白茅峰(在寧都縣西南三十里上有龍湫常出雲氣)筆架峰(在瑞金縣南一十五里状)
(如筆架)寳盖峯(在瑞金縣西北二十里状如傘盖)擢秀峯(在安遠縣西北八十)
(里宋眉山程子山紹興中自西掖謫出安遠嘗寓山下僧院以擢秀名其庵)梅嶺(在寧都縣北一)
(百二十里漢閩越反武帝令諸校屯梅嶺即此)嶇嶺(在信豐縣西北三千里嶺顛有石石上有巨人)
(跡)馬祖巖(在府城東五里昔僧馬祖嘗棲此巖山鬼為築垣馬祖曰學道不至為邪崇所測此)
(非吾所居也遂棄去往居龔公山李朴詩踏盡層巒上小亭日華初泛曉烟青塵埃不到門常靜身世相)
(忘性自靈)羅田巖(在雩都縣南五里有流觴曲水宋周敦頤詩聞有山巖即去尋亦躋雲外入松)
(林雖然未是洞中境也勝人間名利心)需巖(在雩都縣南四十里宋王鴻隠此巖工篆籕劉彛贈)
(以詩曰冬寒夜憶王夫子獨坐需巖治古書巖旁又有木犀巖&KR0636;虛巖)蕭帝巖(在會昌縣南一)
(百里相傳齊武帝初為贑縣令避兵於此巖或云梁武帝微時讀書巖下)東龕巖(在興國縣東北)
(二十里唐鍾紹京讀書處前後有讀書巖試劍石靈湖石舫石笋峯筆架山縤泉洞環鯉瀑布泉僧寺共)
(號十景)通天巖(有二一在府城西二十里有穴透山顛王竒詩松蘿石室中清雅勝支公地靜)
(無塵到山高有穴通一在龍南縣東北八里有二洞一高廣通明一深不可測陽孝本隠於此)九日
岡(在信豐縣治西其顛頗平可坐百人九日人多登遊其上)仙女石(在府城北二十五里有仙)
(女祠蠶者禱焉)螺亭石(在府城東七十里昔貧女採螺為業暮宿此亭為衆螺嘬其肉死焉殯其)
(傍化為巨石螺殼無數宋蘇軾詩薄暮漁樵人去盡碧溪青嶂遶螺亭)噴龍石(在府城東八十)
(里兩崖劔立飛淙由顛注下為龍泓歲旱禱雨有應)龍門石(在雩都縣西南一十里相傳歲大比)
(或裂聲如雷則謂龍門開必有登科者)貢水(漢志名湖漢水源出汀州新樂山西經瑞金南入會)
(昌北會雩都寧都興國信豐之水流至府城東環城而北會于章水)章水(漢志名彭水源出南安府)
(聶都山流至府城西環城而北會于貢水)贑水(在府城北章貢二水合而為一故名北流至萬安縣)
(其間為灘十八怪石多險宋余靖詩萬堆頑碧聳嶕嶢壅遏江流氣勢驕鐵馬陣横秋戰苦水犀軍亂夜)
(聲囂吕梁謾託莊篇險灧澦休誇蜀道遥怒激波聲猶可避中傷榮路不相饒)虔化水(在寧都縣)
(境舊虔州及虔化縣皆以此為名)雩水(源出雩都縣之雩山西南流入貢水)寧都水(源出)
(寧都縣會散水篔簹曲陽黃沙長樂五水流經雩都縣境入貢水)湘洪水(源出會昌縣流經雩)
(都縣入貢水)綿水(在瑞金縣治東南二源一出汀州白頭嶺一出陳石山合流入貢水)廉水
(源出安遠縣會鳥田紫嶺欣山禮仁上林諸水下流至會昌縣界入貢水)瀲水(在興國縣東北一名)
(平川會濊水黃田水流入貢水)三江水(在龍南縣治後乃桃水渥水廉水之會流經信豐入贑水)
金沙井(在府治西北水極清冽)三潮井(在府治南四里水日三潮潮則溢井口)靈
泉井(在府治東四里烹茶味極佳)廉泉(在府治東南四里劉宋元嘉中一夕霹靂忽泉湧出)
(時郡守以廉名故曰廉泉蘇軾詩水性故自清不清或撓之廉者謂我廉何以此名為)獅子二泉
(在府治前通衢左右)温泉(有九在信豐者一在寧都者二在安遠龍南者各三皆温如湯在寧)
(都者尤熱)陸公泉(在瑞金縣治西南宋陸藻被召去留題泉上有泉聲潄玉寒之句後人因名陸公)
鳳凰池(在府治東南二里池中有石竹相傳嘗有鳳棲其上宋郡守曾端伯脩譙門掘地得石有)
(字其文云穿開獅子兩條泉九秀回流出大官金鯽魚池賜金紫鳳凰池出貴公卿)金鯽池(在府)
(治東南二里宋守郡者相繼浚之元末湮廢本朝復浚之)硯池(在贑縣學久塞本朝宣德中復浚)
瑞蓮池(在雩都縣治西池産異蓮其葉曰雙捲劒脊其華曰雙頭叉髻三萼二十四葉其實曰覆)
(鍾金鋌移之他處輒類常種俗傳雩山倒影所致)洗藥池(在興國縣治西北治平觀晉葛洪過)
(縣境見山林水秀遂結庵築壇鑿池洗藥留榮偈曰洞隂泠泠風珮清清仙居永劫花木長)
土産金(雩都縣出)銀(贑縣及會昌瑞金縣出舊有場久廢)鉛(寧都縣出舊有場)鐵錫
(安遠縣出)實竹斑竹白竹茉莉葛布紵布
石蜜(各縣出)
公署贑州衛(在府治東南)會昌守禦千戸所(在會昌縣治東)信豐守
禦千戸所(在信豐縣治西北俱洪武中建)
學校贑州府學(在府治東南宋慶歷中建本朝成化中徙建于景德寺基)贑縣學(在府)
(城内東南宋皇祐中建本朝成化中遷建與府學並基)雩都縣學(在縣治東臯門外舊紫陽)
(觀基宋建於縣治東元徙西北本朝正德初徙于此)信豐縣學(在縣治東南宋建本朝正德中)
(重建)興國縣學(在縣治西北宋建本朝重建)會昌縣學(在縣治東北宋建舊在縣)
(治西北本朝徙于此)安遠縣學(在縣治東宋建本朝正德中重建)長寧縣學(在縣)
(治東本朝萬歷初建)寧都縣學(在縣治西宋紹定間建本朝弘治中重建)瑞金縣學
(在縣治西宋建本朝弘治中重建)龍南縣學(在縣治東南宋建本朝洪武中併入府學正統)
(六年重建)石城縣學(在縣治西北五代唐建宋徙縣治東本朝徙于此)定南縣學(在縣)
(治南本朝萬歷初建)
書院濓溪書院(在贑縣治東三里周濓溪嘗通判虔州後人因建書院)先賢書院
(在贑縣治東宋楊澹軒精舍故址其門人尚書陳韡請於朝建之)安湖書院(在興國縣東八)
(十里宋縣令何時建文天祥記)梅江書院(在寧都縣宋縣令夙子興建)陽明書院
(在濓溪書院後王陽明嘗講道贑城北遷去士人追懷因建書院)
宮室翠玉樓(在府治後宋郡守留正建取蘇軾詩山為翠浪湧水作玉虹流之句以名)白鵲
樓(在八境臺北蘇軾詩白鵲樓前翠作堆縈雲嶺路若為開故人應在千里外不寄梅花遠信來)宣
明樓(在府治前洪武初建正統十二年重修)武寧樓(在贑州衛前洪武初建)奎文
閣(在府學内宋建以藏高宗御書名御書閣元改今名)尊經閣(在興國縣學内宣德七年建以)
(貯本朝頒降之書祭酒胡儼記)愛蓮堂(在府治前臨方池宋通守羅愿取周濓溪愛蓮之意為名)
清獻堂(在府治内洪武初建宋趙清獻公抃嘗守虔州故取以名)議道堂(在府學内宋紹)
(聖中提點刑獄程筠建左為松軒右為竹軒李朴為記)塵外亭(在馬祖巖形勢最高下瞰環城)
(如巨囿宋蘇軾詩楚山淡無塵贑水清可厲散策塵外遊麾手謝斯世山高惜人力十步輒一憩却立浮)
(雲端俯視萬井麗)御風亭(在府城西五里宋郡守曹訓建本朝洪武初重修)凌雲亭
(在金精山正統間建盖漢女仙張麗英飛昇之所)鬱孤臺(在府治西南隆阜鬱然孤起豋其上)
(者如跨鼇背而升方壺臺莫知所始唐郡守李勉登臨北望改名望闕宋郡守曾慥增創二臺南為鬱孤)
(北為望闕趙抃詩羣峯鬱然起惟此山獨孤築臺山之顛鬱孤名以呼蘇軾詩烟雲縹緲鬱孤臺積翠浮)
(空雨半開想見之罘觀海市絳宮明滅是蓬萊)章貢臺(在府治西北宋郡守趙抃建據章貢二水)
(之會憑高眺遠城北水光山色盡出乎几席履舄之間形勝與鬱孤對峙而甲乙稱雄蘇軾詩濤頭寂寞)
(打城還章貢臺前暮靄寒倦客登臨無限意孤雲落日是長安)八境臺(在府治東北蘇軾詩八境)
(見圖畫鬱孤如舊遊山為翠浪湧水作玉虹流日麗崆峒曉風酣章貢秋丹青未變葉鱗甲欲生洲嵐氣)
(昏城樹灘聲入市樓煙雲侵嶺路草木半炎州故國千峯外高臺十日留他年三宿處凖擬繫歸舟)
魁星臺(在府學門外宋建)萬壑臺(在安遠縣治内唐貞觀中郡守路應建)鳳凰
臺(在府内東隅龜岡郡人周永有詩)熙熙臺(在寧都縣治南百步遺址尚存)
關梁中書橋(在府城西)拱辰橋(在寧都縣治北)
寺觀景德寺(在府城内東南隅劉宋建舊名安天本朝成化中遷府學故基)慈雲寺(在府)
(城内東南隅唐建舊名景德)崇福寺(在寧都縣治南晉建舊名寳林)大乘寺(在興國縣)
(治西唐建舊名萬年以上俱宋改今名)玄妙觀(在府治南本唐紫極宮宋改為觀)玉虛
觀(在府城東二里唐建名開元宋改今名)治平觀(在興國縣治西北晉建即葛洪煉丹處)
祠廟江東廟(在府城外貢水東五里因名即宋嘉濟祠其神秦時贑縣人姓石名固既殁為神後)
(人因其靈應為著韻語百首第以為籖神乘之以應人卜無不切中本朝宋濓有記)廣澤廟(在儲)
(潭山麓晉咸和中建)潛靈廟(在崆峒山之陽山有靈湫自宋以來旱禱多應)雩山廟(在雩)
(都縣北五十里)開平忠武王廟(在府治南洪武中勅建祀常開平遇春以其克城有功也)
八先生祠(在府學西宋建祀周濓溪程明道伊川後增胡五峯朱文公張南軒呂東萊後又增)
(程珦為八先生祠)三程先生祠(在興國縣學内宋建祀宋程珦及其二子顥頤)萬公
祠(在瑞金縣治北正德中建祀故知縣萬公金以其率兵禦流賊亡于陣)
陵墓漢高帝祖墳(在寧都縣之凌雲山)柴侯墓(在雩都縣東南七十二里漢靈)
(帝時有劉叔喬避地於此卒葬焉俗呼為柴侯墓)都御史陳勉墓(在寧都縣南景泰中)
(勑葬)尚書董越墓(在寧都河東山梅江之濱)
古蹟雩都故縣(有二一在縣西北五里西漢建一在縣東南大昌村陳永定間建)寧都
故縣(有三一在縣治南五十里白鹿營吳建一在縣治北陽田營晉建一在十二都徐觀之地劉宋)
(建)贑故縣(劉宋徙縣于贑水東梁又徙贑水南唐始復舊治)石佛(在興國縣大乘寺俗)
(謂之飛來佛宋慶元中寺燬惟佛座火不及)石塔(在信豐縣治北塔高九層而無影影見則菑至)
石龜(在興國縣之儒林鄉石圓如龜項背具備彷彿八卦形象逐月隨斗杓旋轉土人疑其怪移置)
(他所翌日復歸其處累驗皆然因時祀之)銅鐘(在興國縣大乘寺唐末鑄宋紹興初一夕忽失之未)
(幾有客言比者文潭漁者得一鐘鬻於天寳寺扣之無聲僧詣天寳寺物色得之贖之不許乃相約曰扣)
(之不鳴即非寺中物扣之鳴即寺中物也天寳僧屢擊無聲大乘僧一擊即鳴遂載以歸至今尚存)
名宦唐張署(元和間虔州刺史教人通經史正鄉飲喪婚之禮吏民從化韓愈嘗稱之)路應
(貞元初虔州刺史鑿灘石以平贑險陶甓以完郡城人咸德之)李渤(長慶間虔州刺史移税錢兑賦)
(米廢冗役治湖水築堤七百步民不病涉)宋楊澈(虔州通判時郭載興擁兵自固澈獨趍其壘諭)
(以威信即委符聽命)陳希亮(天聖間知雩都縣清勁節介有巫覡歲斂民財以禳火訛言有緋衣)
(三老人行火希亮禁之火亦不作毁滛祠數百區勒巫為農者七十家)余良肱(知虔州士大夫)
(死嶺外者喪車自虔出多弱子寡婦良肱悉力振護孤女無所依者出奉錢嫁之)程戡(通判虔州)
(州人有殺母暮夜置尸仇人之門以誣仇者獄已具戡獨辨之正其罪)程珦(知興國縣縣素難治)
(珦在邑幾二年而獄空者歲餘狡民善為古劵契田訟最難辯珦訊之不十數語盡得其情)余靖
(在贑縣尉後復知虔州所至有惠愛)孔宗翰(知虔州州城濱章貢兩江歲為水齧宗翰伐石為址)
(治鐵固之由是屹然詔書褒美)趙抃(嘉祐間知虔州召戒諸縣令使人自為治令皆喜争盡力獄屢)
(空改脩鹽法疏鑿贑石民賴其利造舟百艘以給二廣諸郡仕宦殁而不能歸者)周敦頤(通判)
(虔州薄於徼福而厚於得民菲於奉身而燕及惸嫠守趙抃熟視其所為執其手曰今而後乃知周茂叔)
(也)沈希顔(嘉祐間知雩都縣公宇後妖禽夜啼希顔書其木云此處離朝路幾千為官不取一)
(文錢平生不養無情鳥遮莫妖禽夜哭天詰旦禽去治縣三年灾沴不生百廢具興)蔡挺(虔州推官)
(後提舉虔州鹽時鹽賊為州縣害挺諭所部使首納器甲原其罪簡僚吏至淮轉新鹽明殿賞以官數之)
(餘畀之於是盜黨破散宿弊遂絶)陳從易(知虔州會歲大飢有持杖盜取民榖者請一切减死)
(論凡生者千餘人)劉彛(熙寧間知虔州歲歉民多棄子彛榜通衢召人收養日給廣惠倉米二升)
(又推行於縣鎮故一境無夭閼有甘露瑞蓮瑞粟之應)李大有(知虔州金人南伐召募得五千)
(人鼓行而前淮甸歌云天下奸臣皆守室虔州太守獨勤王)趙善繼(嘗領州事以興學宣化為)
(先務閭閻靡然成俗人安士業訟牒希簡)雷孚(通判贑州齊術亂後緣坐三千人郡將李耕欲盡處)
(以死孚力争曰茶寇術黨也若土人則脅從耳耕悟止㦲其黨餘盡釋之)洪邁(乾道間知贑州起學)
(宮造浮梁士民安之歲飢贑適中熟邁移粟濟隣郡僚属有諫止者邁笑曰秦越瘠肥臣子義邪)留
正(淳熙間知贑州恩惠並著嘗奏减上供米不報及為相蠲一萬八千石)陳孔碩(嘉定間知)
(贑州抑強扶弱子惠小民貢水濱居民堰舟作堆阻平為險嘗壊舟楫孔碩盡除之人賴其利)何時
(咸淳間知興國縣以衣錦鄉山長谷荒民甚梗化乃設安湖書院以訓是鄉子弟其俗遂革)文天
祥(宋末知贑州元兵渡江詔天下勤王天祥捧詔流涕發郡中豪傑萬餘人赴之其友止之天祥曰吾)
(非不知苐國家有急以身徇之庶忠臣義士有聞風而起者於是盡以家貲為軍費提兵而往)元楊
景行(會昌州判官其民素汲於河以茅覆屋故多疾癘火災景行教民穿井以飲陶瓦以屋民始獲)
(安乃創學舍禮師儒勸民斥腴田以膳士絃誦之聲遂盛)本朝莊濟翁(洪武四年知寧都縣)
(勸農興學雖閭巷小學師生亦令朔望赴邑庠講解所習遠近聞風而化又懲豪猾均賦役脩陂堰造梅)
(川橋民感其惠)陳大本(洪武間為府同知撫民以寬臨吏以莊應務以敏政聲昭著尋陞知府吏)
(民熟其化雖公務煩據凡所號令無違誤者故事不勞而集)許庸(永樂初知會昌縣涖政公勤庭)
(無滯訟遇事功浩大貪者驗丁役力富者驗實供需民多樂於趨事邑無異議在任八年脩學舍勵生徒)
(積年逃卒皆聞風自首及去任民皆思慕焉)李素(宣德間知贑縣得古循良牧民體民咸愛戴疏)
(之當道保留二十餘年後以憂去省志)鄭暹(正統初贑州府通判涖事有聲未幾盜起躬率民兵)
(保障郡幸無虞當道以聞陞知府以憂去省志)黃振(正統初知安遠縣慈祥愷悌喜怒不形在任九)
(載人愛戴之省志)黃恭(正統間由舉人知贑州府興學校勸農桑尋以艱去十邑士民列狀保留)
(不克人至今思之省志)陳璉(正統初知興國縣清勤不懈寓政以思後以内艱去民懷其德俟服)
(闋請于朝再任三載而去省志)阮衍(正統間知瑞金縣時流賊之後官兵繼擾衍立法防制兵不敢)
(犯撫瘡痍招流亡民懷其惠省志)林純(正統間掌興國教有學行嚴教規講論或至夜分邑士禮)
(經有傳自純始尋卒門人悲慕立祠祀之省志)李璡(由進士知贑州府興學勸農有善政時郡罹大)
(水且疫盛璡竭力賑濟全活甚衆未幾閩廣流賊犯境璡率兵敗之再合再敗之躬冒矢石民賴以安至)
(今感仰不置省志)蕭永秀(天順間任石城教諭學問該博勤教誨每深夜歴課講讀携茗粥餉)
(之士賴成就者甚衆省志)姜璉(成化中贑州府知府明達剛果識大體剪奸豪植良善脩學校嚴教)
(育防寇盜益民之績甚著後以憂去民思慕之省志)王廷珪(成化中同知贑州府事諳達政體時)
(流賊犯境統率民兵奮力追逐以援不及竟死焉事聞詔贈官秩錄其子省志)楊友諒(成化間知)
(龍南縣性素忠實政務老成民咸樂之會司府又檄覈田升科友諒仗義執言力為分辨考課促裝民遮)
(道攀戀特留一革履以慰去思省志)平世用(弘治間知寧都縣興學校均徭役除盜賊訟理政平)
(士民愛戴以内艱去省志)王天與(正德間寧都知縣居官廉勤大有德政豪右不敢肆凌至市俗)
(賭博者悉為所化值逆濠之變率師勤王竟死于難邑士人哀慕塑像祀于學宮名宦祠省志)
流寓王學古(本交趾人正統間知信豐縣廉介寬厚嘗招徠蠻洞列為編氓以功陞授六品致仕)
(遂家于信豐)
人物唐鍾紹京(贑縣人繇十世孫性孝童幼時嘗得瓜果不敢先食以奉二親工書號小鍾以)
(繇為大鍾也從唐玄宗平内難累進中書令越國公)賴棐(雩都人七歲能文弱冠通九經百氏乾元)
(中舉進士拜崇文館校書郎)謝肇(興國人唐末與父帥義兵征蠻功第一後又經制容管叛卒止)
(誅元惡脅從罔治逆黨遂平優詔獎諭)五代衷愉(寧都人本哀姓仕南唐改姓衷官至檢校)
(禮部尚書南唐降宋去官歸山野服黃冠以琴書泉石自娛)宋王竒(贑縣人少為縣吏令題鴈)
(詩於屏云隻隻銜蘆背曉霜盡隨鴛鷺立寒塘竒密續曰晚來漁棹驚飛去書破遥天字一行令竒之因)
(激使學後遊京師真宗偶見其所作詩召見賜第竒作詩云不拜春官為座主親逢天子作門生官至殿)
(中侍御史)陳炳(贑縣人結廬崆峒山躬耕求志與學者琢磨俱成雅器有文權十卷白雲編二十卷)
(包拯嘗師事之誌其墓曰文高表世學優入聖靜退不競深中篤行)黎仲吉(寧都人端重該博天)
(禧中叩閽言事丁謂惡其不附已授洪州文學謂罷相召對辭以疾授袁州戸曹尋解職歸隠稱方外高)
(人)盧世豪(贑縣人天聖中母殁廬墓簁土為墳廬中泉湧一虎為守視有巨蛇入墳俄震死縣)
(令陳廷揭其事於石)温革(石城人寳元中上書願納家貲盡市國子監書得請歸創講堂開義學遠)
(近之士多就教育鄉俗陶其善化)王鴻(雩都人博學工篆隸草書皇祐中試南宫不利遂歸隠嘗)
(為米囷銘曰夫竊人之食而不任其事又騷然而為害者鼠也暴人之物而不知有畏又肆然而不足者)
(虎也吾暴而不忍為虎竊而不忍為鼠寧守斯廪以安吾處)孫立節(寧都人祖長孺真宗朝知)
(潯州政尚仁恕立節七歲能詩學問淹貫任為桂州節度判官辨冤獄十二人得不死子勰勴皆從蘇軾)
(遊勰有父風以勁直聞勴隠居臺府數薦不起)李潛(興國縣人志識警拔治平中第進士仕為洪州)
(司理參軍性孝丁父憂終喪足不至私室歴官知蘄州初如京師其子弟請貫開封籍取應潛不許曰欲)
(求事君而先欺君可乎其後三子連中進士弟渾及渾子存皆有時望)劉炳(贑縣人治平中與弟)
(景繼登進士俱為郎時唐介以言張堯佐貶嶺表炳兄弟餞以詩遂得罪免官景子敏材為廣東提點刑)
(獄以廉稱)曾凖(贑州人嘉祐間進士知公安縣火燔民居凖以身叩之風反滅火復通判臨江明慎)
(刑獄芝草生圜扉或勸以獻凖抑之長子楙少穎悟官至吏部尚書)陽孝本(贑縣人學博行高隠)
(於城西通天巖凡二十年一時名士多從之游蘇軾為號曰玉巖居士贊其真曰道不二德不孤無人所)
(有有人所無崇寧中舉八行累官國子博士以直秘閻歸老時李存亦以高年掛冠日與觴詠號崆峒二)
(老)劉鵬(瑞金人元豐間進士為諫議大夫值蔡京用事連疏論之子舉䕫靖康初陷於敵死之)
鍾伷(龍南人紹京之後元豐間舉進士知桂陽縣考課第一通判宜州招諭蠻寇多順從者進帥桂)
(林性至孝喪父盡哀有羣烏鳴於墓人名其廬曰感烏堂)尹天民(會昌人為太學博士出知果州)
(相如縣時王黼得政黼舊在太學乃天民所隸齋生也有強天民謁黼者天民笑曰見王丞相豈不得好)
(官但恐為顔閔所笑後除侍講不就清議高之)唐稷(雩都人政和間登進士授樞密院編修官自號)
(硯岡居士有硯岡居士集胡銓誌其墓)李朴(潛子紹聖初進士仕為西京國子監教授以嘗言孟)
(后不當廢事勒停尋以陳瓘薦徽宗召對首言士大夫從王氏學敗壊心術朴性鯁直操履勁特天下高)
(其名靖康初累遷祭酒高宗召為秘書監未至而卒有章貢集二十卷)曾開(凖次子崇寧進士歷)
(官至禮部侍郎秦檜主和議開抗疏力爭忤檜出知徽州尋裭職後復袐閣脩撰卒開嘗師游酢友劉安)
(世故立朝遇事臨大節而不可奪)陳敏(石城人父皓有才武建炎末以破贑賊功補官至承信郎)
(敏精騎射擢閤門祗候時閩地多寇敏分兵扼要害盗發輒獲累功封武功縣男高宗見其狀貌魁岸除)
(破敵軍統制嘗駐兵高郵屢敗金人終光州觀察使)曾幾(開弟幼有識度事親孝紹興間歴官浙西)
(提刑秦檜怒開幾亦罷及檜死起知台州尋授秘書少監脩寳訓書成權禮部侍郎卒諡文清幾為文純)
(正詩尤工有集五十卷)王質(興國人博學能文著論五十篇言歷代君臣治亂謂之朴論紹興末)
(舉進士孝宗時上書言和戰守之計後為樞密院編脩官虞允文薦其鯁亮不回可為正言時中貴用事)
(隂沮之遂奉祠山居絶意禄仕)曾興宗(寧都人篤志為已之學自號唯庵冠婚喪祭一用古禮朱)
(熹嘗稱之偽學之禁興學者諱名其師興宗執禮益勤勵志益苦孫原一原郕俱博學工詩)李謙
(朴從孫父珙行義脩潔經典該通賜號養素處士謙咸淳間舉進士為安福縣尉獲盗不願受賞後為浙)
(東提舉值歲飢賑濟活人甚多官至左司郎中)陳繼周(寧都人淳祐中歷知衡陽縣遂從文天祥)
(勤王甚有方略及元兵已下贑繼周蟄兵於農將以有為贑州總管先事襲繼周父子殺之贈敷文閣待)
(制謐忠節次子榘從天祥攻江西病死)尹玉(寧都人以捕盗功為贑州三砦巡檢從文天祥勤王)
(拒元兵戰于伍牧軍敗諸將皆遁惟玉殘軍五百殊死戰援絶力屈死之贈濠州團練使官其二子)陳
子敬(贑人以貲雄鄉里嘗從文天祥遊天祥開閫汀州子敬募集民兵屯皂口據下流及天祥攻贑)
(子敬與合謀忠效甚著空坑兵敗復聚兵屯黃塘砦連結山砦不降)元廖人俊(寧都人元初父)
(死於寇母亦被虜人俊七歲與祖母居既長誓求父骨得於叢塜間又往北方求母聞在滄州至則已死)
(欲貿骨歸葬異父弟不許遂刻母像而還合葬焉吳澂有文記其實)蕭士贇(贑人自幼潛心)
(篤學尤愛李白詩反復吟誦為分類補註行世)本朝陳勉(寧都人永樂初進士擢監察御史為)
(人清慎端方洪熙初陞都察院右副都御史尋遷南京右都御史致仕卒賜葬祭)李旭(贑縣人永)
(樂中由太學生擢監察御史激揚有聲超遷山東按察使尋陞湖廣左布政使惠政及人致仕卒)黃
德潤(信豐人正統末進士時英廟北征有内侍潛為敵謀者德潤知而格殺于庭拜武選主事有武)
(臣納賂求遷秩德潤抗疏劾之平生廉介方剛門無私謁病革以家禮授子震曰其以此治吾喪無作佛)
(事以壊家法省志)董越(寧都人性雅飭博學善文成化己丑進士及第累官翰林學士南京工部)
(尚書嘗典會試文衡所取多人奉使朝鮮著朝鮮賦清介端謹館閣推重卒諡文僖省志)袁慶
祥(雩都人成化中進士累官廣東僉事在國學建言五事所指斥皆人難言者歴官有聲性剛正寡合)
(謝事歸隠龍溪好學忘倦省志)丁積(寧都人成化中進士授新會知縣毁滛詞杜私謁綽有善政卒)
(于官民為立祠陳白沙哭之以詩云有廟旌遺愛無錢返故鄉省志)胡易(寧都人弘治初進士授給)
(事中立朝敢言風采凛然所著有易經淵源學者宗之省志)
列女劉氏(石城吳村人及笄父母許蔡氏未歸而蔡淪替再許吳氏既納采而吴又卒父母復欲與)
(蔡女曰許吳已負蔡從蔡又負吳且何面目見蔡乎恐父母廹之一夕溺水死莫詳何代但祠廟尚存省)
(志)袁氏(雩都人李崇仁妻年二十適崇仁明年夫故遺腹生子時姑年八十袁奉養盡誠洪武中)
(旌其門曰貞節省志)陳氏(寧都廖國器妻少婺節守矢不二心後值寇亂子死婦被擄陳育幼孫人)
(俊愛不忘教人俊長能孝養陳氏安之年九十餘有司上其事詔旌其門仍賜粟帛省志)謝氏(贑縣)
(劉辛二妻年二十九夫亡遺腹生子舅姑衰老家無餘貲謝躬織以具養殯葬舅姑以禮撫遺孤底于成)
(洪武中事聞旌表省志)歐陽氏(贑縣劉德潤妻年二十餘夫亡遺一子玉輝先是玉輝曾祖母)
(廖祖母蕭相繼婺居至歐陽凡三世清節危操後先一轍歐陽茹辛飡苦養姑教子孝慈尤著洪武末旌)
(表時稱三節世家省志)劉氏(贑縣朱宗文妻年二十八婺居撫遺孤顯後顯領鄉薦授石城訓導)
(亦遵母訓克稱職焉永樂中事聞得賜旌表省志)管氏(雩都吳孔暉妻年十五適孔暉未期孔暉)
(卒得遺腹子秉珪管矢心不二善養其姑事聞弘治庚戌旌表其門省志)葉氏(信豐人黃信義妻年)
(二十五夫亡無子孀居砥節事聞詔旌表之卒年七十七省志)羅氏(興國人呂若履妻年二十二婺)
(居善養姑安之撫二孤引掖以成矢心勵節終始不渝卒年七十七省志)
仙釋曾文辿(雩都人天文纖緯黃庭内景之書靡所不究而地理尤精梁貞明間遊至袁州府萬)
(載縣愛其縣北西山之丘謂其徒曰死葬我于此及卒遂葬其地後其徒在豫章忽見之駭而歸啓其墳)
(無有也)劉淵然(贑人師事趙原陽於金精山得授諸階符籙及金火大丹之訣久之靈應響荅)
(洪武癸酉召至京賜號高道寵賚殊厚洪熙初封真人賜二品銀章領天下道教卒年八十二比入斂凡)
(七日端坐如生)
南安府(東至贑州府贑縣界二百一十里西至廣東韶州府仁化縣界一百八十里南至廣)
(東南雄府保昌縣界二十里北至吉安府龍泉縣界二百八十里自府治至南京三千二百一)
(十里至京師六千六百六十五里)
(糧二萬石零)
建置沿革禹貢揚州之域天文斗分野春秋属吳戰國
属楚秦属九江郡漢為豫章郡贑南壄二縣地晉為
南康縣地隋属虔州唐因之宋初置南安軍治大庾
縣割虔州之南康上猶二縣來属隸江南西路元改
置南安路本朝改為南安府領縣四
大庾縣(附郭本漢南壄縣地武帝遣將軍庾勝討南越築城於此因名大庾晉為南康縣地隋立)
(大庾鎮唐神龍初陞為縣属虔州宋為南安軍治元仍舊本朝因之編戶十六里)南康縣(在府)
(城東北一百六十里本漢贑縣地三國吳置南安縣晉太康間改南康縣属南康郡劉宋以後因之隋初)
(属虔州大業初復為南康郡之属縣唐属虔州宋属南安軍元仍舊本朝因之編戶三十一里)上
猶縣(在府城東北二百里本漢南康縣地唐天祐中楊吳析置上猶場以地有猶水故名南唐陞為)
(縣宋嘉定中改曰南安屬南安軍元又改曰永清本朝復改為上猶縣編戸七里)崇義縣(在府)
(城東北一百里本上猶縣地先是輋人哨聚為亂于此正德末王都御史削平之奏割大庾南康上猶三)
(縣里地分立為崇義縣編戶六里)
郡名横浦(以郡城大江自西流東横繞南岸故名)
形勝交廣襟喉(南安志橫浦有關大庾有嶺通道交廣此其襟喉)南扼交廣西
距湖湘(宋范大用生祠記)據江西上流接南荒之境(宋蘇軾軍學記)
當五嶺最東(輿地廣記軍有大庾嶺當五嶺之最東者)南迫東廣西帶郴
桂(元劉尚友上猶學記)控廣引閩(元總管府治記南安為江西要郡南控廣引閩西接郴桂)
(深山長谷隣亘谿洞)
風俗文物之盛與閩蜀等(宋蘇軾軍學記)民氣淳古士果而
義民直而剛(俱元劉尚友上猶縣學記)民貧多訟(南安軍學記)
山川東山(在府城東南隔江一里山勢特起)榖山(在府城東高千丈上有石頂圓盖如人形)
(及有池産五色魚)金蓮山(在府城北三里諸峯連接状若蓮花)寳珠山(在府城西三里)
(形圓如珠)西華山(在府城西五里高聳連亘)玉枕山(在府城北七里以形似名乃郡之主)
(山也)峒山(在府城北一十八里上有泉出石隙瀑流數尋下匯為澄潭)南源山(在府城西)
(北七十五里巖崖高峻飛瀑百丈其下湫潭深不可測)聶都山(在府城西南一百二十里相傳)
(昔有聶姓者開都以居民故名其山出礬山海經云聶都之山諸水出焉)旭山(在南康縣治北盖縣)
(之主山也山形高峙日出則先照之故名一名九日嶺宋宰相陳升之父魏公來主縣簿夢山神來謁已)
(而生升之初名旭後避神宗諱改名升之)南臺山(在南康縣南五里上有三岩可坐十餘人俗呼)
(南岩)晝錦山(在南康縣西北一百里高百餘丈周盤三十里)石君山(在南康縣泥水口三)
(石形甚似人居中者為君左曰夫人右曰女郎)雲主山(在南康縣南一百六十里高可數百丈形)
(如飛驥故又名馬山上有仙巖巖前有仙池四時澄澈旱潦不增減)羊嶺山(在南康縣北三百里)
(綿亘百餘里山頂有浮屠相傳唐有郭禪師者居之下山或騎虎豹後以禱雨弗應積薪自焚火然而雨)
(隨至人見其烈焰中冉冉而去因祠祀之)蓮花山(在羊嶺山之西三峯狀如蓮花上有仙巖巖前)
(有仙橋橋下瀑布千尺瀉於石竇不知所往)巽山(在上猶縣治東相傳邑人有登科者則山下石)
(嶂必生光彩)龍鳳山(在上猶縣西北二里縣之主山也有龍飛鳳舞之狀)南山(在上猶縣)
(南三里俗有山生角之䜟故建塔其上)方山(在上猶縣南三里形如覆斗)書山(在上猶縣)
(西八十里形如書櫃一名大傅山出巨木美材)天柱峰(在府城東北四里峯巒高聳參天如柱俗)
(云此峯上應紫微星寇至不能為患)五指峰(在府城東五里五峯聮属清秀可愛又名五馬峯)
雙秀峰(在府城北二十里兩峯尖聳如馬耳然舊名丫山山上有石石有巨人跡宋李宋臣詩秀)
(峰雙拱背庾嶺獨當眸)獨秀峯(在南康縣東南二十五里舊名雞籠山一峯插雲高百餘丈宋)
(蘇軾南遷更是名賦詩云倚天巉絶玉浮圖肯與彭郎作小姑獨秀江南知有意要三二别四方壺)筆
架峰(在上猶縣西一百二十里三峯並列狀如筆架)齊雲峯(在上猶縣西一百五十里勢千)
(雲霄宋謝允昌嘗讀書於此)大庾嶺(在府城西南二十五里磅礴高聳南接南雄初嶺路峻阻)
(唐張九齡開鑿新路兩壁峭立中塗坦夷其上多梅又名梅嶺嶺表有關曰梅關置官兵守之或傳梅福)
(嘗隠於此嶺上有寺有婦人題云妾幼侍父任英州司寇既代還以大庾有梅嶺之名而反無梅遂植三)
(十本于道因題詩云英江今日掌刑回上得梅山不見梅輟俸買將三十本清香留與雪中開)小梅
嶺(在上猶縣北三十里相傳漢梅福煉丹於此今井竈祠址尚存)五龜岡(在府城北五里五阜)
(相並偃伏如龜)月子岡(在府城東五里狀如半月)青龍岡(在府城東北四十里昔有青龍)
(見其上寰宇記云有陳蕃子孫墓)仙鶴巖(在府城西南八十里舊名石室有井深不可測神龍)
(所居相傳昔有人溷此井龍化雙鶴飛去後里中有至人鶴復來歸因改今名)蜈蚣峽(在上猶縣)
嫦娥嶂(在府城南一十五里盖郡之朝山傑出羣山之表相傳葛仙翁嘗煉丹於此有石臼存焉)
猶石嶂(在上猶縣北二十里聳拔中峙羣山拱揖其顛冇池深不可測旱輒禱馬又有月巖穴圓)
(如月經數十尺表裏不隔)浮石(在南康縣西三十五里形如覆鍾水環其外宋蘇軾詩浮石已乾霜)
(後水)巾子石(在南康縣北三百里有巖可容五十餘人泉出巖畔四時不竭)香鑪石(在上)
(猶縣西三里屹立水中形如香鑪)笋石(在上猶縣西三百里有大笋小笋二石峙立若笋)章
江(源出大庾縣之聶都山經南康縣治東流會貢水而為贑江)南江(在府城南門外源出聶都)
(山流經城南迤邐入章水一名橫江又名橫浦)大沙河(在府城南一十里東流經東山麓入章江)
南源水(在府城西北七十餘里源出南源山下流入章江)凉熱水(在府城西一百五十)
(里水源一温一冷熱水池圍二丈餘深尺餘流四步合凉水東流)南壄水(在南康縣治西一名)
(桃水下流合蓮塘水入章江)封侯水(在南康縣封侯里淺不通舟西南入凉熱水)禽水
(在南康縣治西北源出禽山東流至南壄口入章江)巽水(源發南康縣西南經縣學巽維下會于章)
(江)西符水(在南康縣北二百里東流至南壄口入章江)猶水(在上猶縣治東源出湖廣)
(郴州桂陽縣流經縣南又東流至南康縣界入章江)縣前水(在上猶縣治南源發自縣西會北勝)
(水横水禮信水料水稍水流經縣前下入南壄水)九十九曲水(源發上猶縣東北四十里)
(西南流合縣水入章江其灣曲九十九故名)和溪(源發府城東北三十里東流經和溪村入章江)
蕉溪(源發南康縣西三十五里流至浮石入章江宋蘇軾詩蕉溪間試雨前茶)魚目井(有二)
(一在府城内西一在府城外西雖旱不竭舊云南安城乃魚城此二井即魚目)龜泉井(在府城西)
(寳界寺舊傳掘井及泉下有石龜泉從龜雙目出)丹井(在南康縣治西相傳昔吕洞賓曾棄丹于)
(此)蘇步井(在南康縣治東大旱不涸宋蘇軾嘗經此故名)大隂井(在上猶縣治東南其)
(水甘冽飲之可愈瘴癘)湛泉(在府治東其泉有二左圓右方皆以石甃圓者徑尺餘方者徑一尋)
(四時湛然)卓錫泉(在大庾嶺相傳唐僧盧能自黃梅縣傳衣缽之曹溪五百僧追奪之至大庾嶺)
(渴甚能以錫卓石泉湧清冷甘美衆駭而退泉之右有放鉢石)霹靂泉(在大庾縣相傳宋時大旱)
(有僧致禱一夕大雷雨泉出於竇故名)湧水泉(在府城西南四十里永樂間居民忽見四山潤)
(澤雲霧䑃朧因往視之則清泉湧出可溉田數十畆)温冷泉(在上猶縣西八十里泉自山溢達于)
(江濱瀦而為二一温一冷)壽龜池(在南康縣治南中有石似龜)天池(在小梅嶺之顛相傳)
(漢梅福煉丹之所)通陂(在大庾縣又各縣皆有陂溉田甚溥)
土産箭竹扁竹仙茅(俱大庾縣出)茶磨(在上猶縣出以石門山石為之)
(蒼䃜縝密以磨盤與輪同璞者為佳脉紅如線極鮮明者最難得土人以白脉者為銀線黃脉者為金線)
(云)錫(大庾縣出今無)
公署南安守禦千戸所(在府治西洪武二十四年建)
學校南安府學(在府城東門外宋淳化間建祥符間遷於府治南熙寧間復遷舊址宋蘇軾及)
(元劉岳申俱有記本朝洪武十年重脩正統初併大庾縣學入焉)南康縣學(舊在縣治東南)
(宋景祐間遷于縣治東北建中靖國間復遷于此本朝更新之)上猶縣學(在縣治西宋紹興間)
(建于縣治東南淳熙間遷於此本朝洪武十五年重建)崇義縣學(在縣治東正德間建)
書院道源書院(在府學東宋淳熙間建賜今額祀周敦頤配以程顥程頤)大傅書院
(在上猶縣西一百里宋淳祐間知軍陸鎮請建鄉學於禮信鄉設山長教授賜名大傅以其鄉有大傅山)
(故名)山堂書院(在府城東北四十里常樂里元至元間里人王邦叔以乳源尉侍親於家因闢)
(書塾以訓其家及里之子弟滕王霄扁今名高若鳳劉山立劉倬皆有記)
宮室江山佳麗樓(在府南城上)雲章閣(在府學東宋淳熙間建以貯經籍理宗賜)
(額)聮瑞堂(在府治東按察分司内宋紹興間通判邵拱建以三見池蓮並花故名)桂華
堂(在府治宋守李聞之建舊有古桂)尊道堂(在府學宋米芾書扁)頌僖堂(在府學宋)
(知軍管銃增脩學舍士民德之立生祠於學宮扁曰頌僖)旭山亭(在南康縣治北宋建本朝宣德)
(間重脩)面面亭(在府治内宋紹興間郡守趙衍之建取唐韓愈詩面面看芙蓉之句為名)揖
秀亭(在府治内雙秀諸峯拱揖于前宋淳熙間郡守李大正建)綠隂亭(在府城内宋郡守李)
(夷庚建亭之側有池池右竹樹森列王奇詩剏得幽亭近嶺梅綠隂名好稱仙才四邊山色簷頭出一帶)
(泉聲竹襄來)清虛亭(在府治内宋大中祥符中知軍嚴肅建)拂雲亭(在上猶縣聖濟)
(院楝宇壯麗甲諸蘭若)光風霽月亭(在府學本朝建以舊有宋朱熹書光風霽月四字遂)
(移扁其上)超然臺(在府城内宋建下有池多花木)堠獅臺(在府城鐵崗北亦名侯使臺)
陳公臺(在南康縣治内宋相陳升之父為主簿時以石甃成建亭其上扁曰翠微紹興中邑宰劉)
(將之易今名)皇仙臺(在南康縣治北相傳有皇甫道人於此脩煉成仙故名)吟風弄
月臺(在府治東成化中建)擬星臺(在郡西翰林楊慎命名都御史王守仁書額)玉潭
館(在南康縣北三十里)銀渡館(在南康縣西三十里二館俱宋寶祐間建)瑞露軒(在南)
(康縣治宋縣令陳廷傑有善政甘露降於古松因以名軒)
關梁梅關(在大庾嶺舊植柱揭名以分江廣之境宋章穎詩兩州西北護梅關盡日人行石壁間)
横浦關(在府城西南三十里舊記漢將軍楊僕討呂嘉出豫章下横浦即此處關外頗峻絶關内)
(曠谷可容寨柵疑即古入關之故路及張九齡開鑒庾嶺此關廼廢)三橋(在府城北宋嘉定間郡守)
(劉強學建)平政橋(在府城西舊名横浦橋元至正間建改今名取君子平其政之義)唐江
橋(在南康縣北四十里宋乾道間上猶縣人劉權仕于贑經此建石橋景定間權孫雷奮霆奮重脩元)
(延祐間霆奮子文卿重建鄉人皆為立碑)神橋(在上猶縣治西南宋咸淳間邑人建木橋跨三江上)
(每春漲多漂溺後邑令趙明甫開新路避其險造橋于此成功之速若有神助故名)芙蓉渡(在南)
(康縣治東舊有浮橋元建本朝洪武初縣令沈章重脩)琴口渡(在上猶縣西五十里以地得名)
寺觀報恩寺(在府城東宋崇寧中建)嘉祐寺(在府城東北隋開皇初建舊名清泉後改)
(今名)寶界寺(在府治西北宋皇祐間建舊名福田後改今名)靈巖寺(在府城東北二十里)
(據秀峯之勝唐建)普化寺(在府城東三十五里舊名龍山宋賜今額)大中祥符寺
(在南康縣治東北宋建邑人鍾福肄業于此手植小松一夕夢朱衣玄冠者告曰松圍三尺子當策名既)
(而累舉不第垂三十年登科南歸視松果如所夢)寶乘寺(在上猶縣治東)龍歸寺(在上)
(猶縣治北乂名鷲峯寺宋建)極樂寺(在上猶縣北六十里唐貞觀初建)法寂院(在府)
(城東七十里宋天僖間建)玄妙觀(在府治西南宋建)清真觀(在南康縣治東北宋建)
仙臺觀(在南康縣治西宋建炎間有鄧道士遇一羽流僦居未幾病亟顧鄧曰死葬我三日可發)
(視之鄧如其言冡内惟存雙白石)
祠廟東坡祠(在府學西宋淳祐間建有東坡小像)劉安世祠張九成祠
(俱在府學安世九成嘗謫居南安人思其賢故祠祀之)龍君廟(在府治東言行錄橫浦炎方雖)
(窮冬無雪故疫癘為多郡有龍君廟所祈必應張九成曰吾無職隸而歲耗廪禄盍思所以惠之因禱焉)
(朝暾杲然而隂雲倏起晡時雪已寸積邦人駭異之)張總管祠(在府城内祀元南安路總管東)
(平張昉騰賓有記)楊侍郎祠(在管界都正德中建祀江西巡撫楊公寧以嘗征勦大庾黃寇)
(兵不血刃民樂更生争立祠祀之)張鄧二守祠(在府治西正德間建祀前守張弼鄧應仁)
王都御史生祠(有四一在府學一在南康一在上猶一在崇義各儒學内正德十二年建)
陵墓陳氏墓(在府城東北青龍岡舊志云漢陳蕃被誅徙家自南又追至此誅滅之蕃友人朱伯)
(厚輩為取葬之嘗有發冡者見大蛇纏墓風雨晦冥終莫敢犯)解潛墓(在大庾縣西四里潛宋太)
(尉)
古蹟庾將軍城(在府城西南二里舊有庾將軍廟漢初南粤不貢遣將軍庾姓者討之於此築)
(城)南康古城(在南康縣治西南晉縣在此)南壄廢縣(本漢縣属豫章郡後廢為)
(鎮)大庾縣舊治(在府城東二里宋淳化初徙縣治于此元復今治)上猶縣舊
治(在上猶縣治西宋紹興間始徙今治)梅花園(在庾嶺下舊有官驛庭院甚整宋郡守趙孟遘)
(扁名盖以自此而上嶺曲皆梅故也)東山寺鍾(在上猶縣西童子保昔有大鍾形旋如蛟一夕)
(忽飛去墮寺前相陂潭見者以告因遣沒人出之則化為真蛟蜿蜒可怖竟不敢近至今水泛數十里間)
(鏜然聲震虛谷時有見之者形猶鍾也)字民銘(在南康縣治宋度宗製并書刻於石末云咨爾)
(令長守而勿墜宣朕實意斯為愷悌)
名宦宋嚴肅(大中祥符中知南安軍以通敏之才正直之氣勸善懲惡民以無訟)程珦(康定)
(間通判南安軍時周敦頤為司理珦視其氣貌不凡與語果知道者因命二子顥頤受學焉)周敦
頤(南安軍司理有囚法不當死運使欲深治之敦頤争不能直乃委手版歸將棄官去曰如此尚可仕)
(乎殺人以媚人吾不為也運使感悟囚賴以活)蔡挺(知南安軍時自大庾嶺下南至廣驛路荒遠室)
(廬稀疎往來無所庇挺課民種松夾道以休行者)劉安世(紹聖間以論蔡確章惇妄要定策之)
(罪惇入相遂謫知南安軍在任未幾復徙瘴地)徐夢莘(南安軍教授嗜學博文嘗為三朝北盟會)
(編二百五十卷自政和七年至紹興末上下四十五年)李聞之(紹興中知南安軍寬嚴得中待)
(士以禮郡人德之立祠于學)都潔(知南安軍勤身率下宣布德澤整頓綱紀人皆稱之)范振
(知南安軍嘗上書論顧募耆戶長十事仁宗稱其所論皆民間利病言多可采)曾三復(淳熙中知)
(南康縣留心撫字凡有科賦與民相約官不廹民不爽抑豪強罷冗費明敏鎮靜吏民畏服)徐鹿
卿(南安軍學教授先是周敦頤程顥與其弟頤皆講學是邦鹿卿申其教由是理義之學復明立養士)
(綱條學田多在溪峒鹿卿撫恤無逋租者其後盗作惟不燬學宮曰是無撓我者)祝深(知南安軍)
(慈祥愷悌立政條有五百姓宜之立祠于學)李夷庚(南安軍丞後陞為守雪冤獄二百餘人毁)
(淫祠數十所)黃由庚(乾道中知南康縣猾胥奸民表裏夤緣由庚正其詭挾破具囊槖於是田)
(里晏然復置田以贍學宮士民為立祠祀之)李大正(知南安軍理財治賦務窮源流誅鋤豪猾)
(詭挾之戸政聲大振)管銳(淳熙中知南安軍勤政愛民增脩學舍士民懷其德為立生祠)趙孟
藡(淳熙中知南安軍以廉勤為政以孝弟教民其於學校尤加意焉政績具載學碑)元張元
祚(南安路總管嚴祀育材薄賦斂省冗費嘗脩平政橋以便往來凡一事不獲自盡寢食不安邦人德)
(之)張昉(南康路總管始至即知閭閻疾苦奏罷不急之科作石隄以息水患凡有利於民者為之)
(無遺民為立生祠)趙明(至治間上猶縣尹始至以五事為憂既舉曰常事耳禱雨雨隨逐蝗蝗去)
(驅厲厲走民以為異為立棠隂碑以紀其政績)毋珌(南安路總管克脩其官飾新廟學時稱賢守)
本朝周以中(洪武初南康知縣廉以律己信以示民先是民頗荒阻不遵令以中凡有召會)
(給片札約之無後期者)高敏道(永樂中上猶知縣平易臨民賦役甚均一邑之人安堵樂業雖)
(思順石溪之民亦賴以安)吳德基(南康縣丞以儒術飾吏事平易近民尤善書邑人得之以為法)
(帖)趙時中(永樂間來守南安府為政廉勤勞于撫字名聞鄰境省志)陳賢(永樂中南康教)
(諭好學不倦施教有方新廟學署邑治至今規制猶存士民稱慕省志)齊原銘(宣德間知南康)
(縣廉介有為愛民興學在任十二年士民懷之既去語及有涕泣者省志)林元美(宣德間知上猶)
(縣十餘年公廉有為興學愛民事持大體行必以正重建縣治脩舉百廢民始畏而終懷之今祀于賢令)
(祠省志)林芊(正統中知南安府練達政務裁决如流刑無濫加民受實惠政暇尤從容詞翰卒于)
(官士人哀慕之省志)郭誠(正統間南安知府剛直勤敏興學勸農開懇大庾荒原鑿渠引水灌溉凢)
(事關百姓者罔不脩飭至今民享其利焉省志)劉琮(正統間通判南安府多善政時石溪妖民稱亂)
(琮親犯矢石率勵士氣一鼓平之民賴以安省志)夏璣(成化初知大庾縣寬厚愛民事持大體尋)
(召為監察御史省志)張弼(成化中南安府知府方正嚴果為政務持大體去滛祠表前賢遺蹟諸所)
(經略皆百世可法者也既去民立祠祀之省志)鄧應仁(弘治末知南安府廉靜寡慾政尚平恕惟)
(務德化不事鞭朴在任數年唯携一僕而已既去民大失望至有肖像祀于家者省志)黃璋(正德)
(間知南康縣勤介自持剛毅有執立旌善懲惡二牌于要地善惡直書其名衆服其公卒于官士民哀之)
(省志)
流寓江公望(陸州人宋徽宗時為左司諫内苑稍畜珍禽竒獸公望力言此非初政所宜徽宗縱)
(遣之後公望出知壽州及蔡京為政編管南安軍遇赦還家)張九成(錢塘人為禮部侍郎秦檜)
(惡其言事謫守邵州又諷言者論其謗訕朝政謫南安軍既至結廬掃軌號横浦居士嘗自題柱曰平生)
(好書老來病目執書就明于此者十四年矣倚立庭磚歲久雙趺隠然)解潛(藍田人為邊帥以中)
(丞李文會言其本趙鼎客不從和議謫居南安凡十九年疾革張九成往視之潛泣曰平生仗忠義誓與)
(敵死為秦檜所斥此心惟天知之九成曰無愧此心足矣何必令人知潛即豁然而逝)劉黻(温州)
(人淳祐中丁大全劾丞相董槐去國將奪其位時黻為太學生伏闕上書忤執政送南安軍安置歸别其)
(母母曰為臣死忠以直被貶分也速行黻至南安盡取濓洛諸書摘其精切語輯成書十卷名曰濓洛論)
(語)
人物唐謝肇(上猶人幼閑武伎與父率義兵征蠻功第一除韶州刺史會寇起汀建命肇捕之一)
(出而平遷百勝軍防禦使閩粤卒叛肇復提兵勦平之詔授金紫光禄大夫檢校戶部尚書)五代
盧光稠(上猶人唐末羣盜蜂起光稠為虔州防禦使狀貌魁特起義兵衆推為帥請命于梁拜鎮)
(南軍節度使進開國侯卒子延昌復帥虔父子相繼扞禦郡人德之立廟奉祀五世孫世亮事母以孝聞)
黃玉(上猶人天祐中補使院尋署上猶場猶民德其保障累功二十四年有司上其狀于南唐授銀)
(青光禄大夫上柱國賜紫金魚袋以壽終昆弟子孫顯於宋聮登進者八九人)宋謝茂希(肇之)
(裔建隆初以武藝顯官至銀青光禄大夫檢校右散騎常侍兼御史大夫)何大正(大庾人博通諸)
(經元祐間入國學雖老師宿儒莫不推遜時稱上庠三傑大正其一也)利申(大庾人元豐間游學)
(江都名傾同輩有廣陵集廬陵郭勁序之曰其放得於太白其易得於樂天其蹇得於聲叟其嚴得於昌)
(黎)田闢(南康人天資篤實嗜學不倦游上庠二十年無所成浩然歸隠號六隠居士子九人各授)
(一經教法甚嚴登第及特恩者七人時稱義方者必曰田氏)田如鼇(闢弟舉進士丞相吕頤浩)
(一見器重之高宗召問江右盗賊對曰小寇不足慮所憂者西北耳累官監察御史出知道州民樂其豈)
(弟後加知直秘閣京西轉運副使昆弟如鵠如鵬如鴻俱登進士第)盧汝舟(大庾人幼治易長習)
(律令政和間以陸藻薦隸御史府廉約守正不喜深刻紹興中地震上疏推本劉向京房之意無慮數千)
(言官至武翼大夫)李諤(南康人家貧好讀書舉進士通判吉州倜儻有材略所至寇賊屏息累官)
(至朝奉大夫)鄧富(大庾人有智勇能除寇賊紹興間為諸寨長賊畏之呼曰鄧江南以功累遷八)
(州巡檢知昌化軍其族邦直官至武翼大夫)盧宗邁(汝舟姪年十三隸御史府樞密使汪澈臨)
(邊視師檄以自隨熟知險阨澈深嘉之歴館職文雅練達兩朝日歷成一歲五遷官至武翼大夫晚年藏)
(書萬卷然不滿致身於武階云)鍾鼎(上猶人嘗觀范仲淹義田事偕姪日新置義莊建書院延師以)
(教鄉族子弟子三傑登紹興進士為化州司法參軍歸值建城盡其家之磚石輸官有司以聞賜勑有哲)
(夫成城保衞鄉里之褒)本朝蔡原啓(上猶人洪武中由歲貢拜監察御史剛正有風裁省)
(志)賴禮(南康人永樂初進士第累官興寧沅江知縣廉介不阿所至有稱卒于任民哀思之省志)
劉永(大庾人永樂末進士任刑部主事轉郎中才名甚著陞荆州知府興學勸農一郡翕然稱治以)
(劾親藩不法繫獄朝審直其言仍復職憂去郡軍民幾千人走京師懇請特命奪情起復歴官十四年卒)
(于任民立祠肖像祀之省志)蔣誠(大庾人永樂末進士授巴縣知縣牧愛得民去任祀于名宦祠)
(擢監察御史風紀振肅陞廣西按察司副使威惠並行俱稱得體事親甚孝以仕終養鄉人賢之省志)
蔣銘(大庾人宣德末進士授主事歴吏部郎中陞雲南澂江知府平生清介不屈所至人不忍欺比)
(致仕尤以風節自持非公事足不入公門省志)張九逵(大庾人弘治中進士由揭陽令陞南)
(京禮科給事中累官湖廣參議去任民為立碑居言路彈劾有風采起復改廣西有征蠻功卒于任追陞)
(秩焉省志)
列女謝氏(上猶人徐人妻年三十而夫死家貧孀居夫黨徐詳者隂許為富家鍾子茂妾謝聞之不)
(勝悲怒訢於縣不為之理號慟終日自縊而死元大德間廉訪司至縣表其墓曰貞節作詩刻石以紀其)
(實)劉氏(大庾人彭道詵妻年十八夫死數月始生男程劉教養卒成其學仕至博羅縣丞程卒劉)
(復養其二孫有成立壽八十而終知府張弼賦直桃篇美民間貞節婦劉其一也省志)李氏(大庾)
(人劉繼妻繼卒李方十九誓不他適所親憐其少諷之李泣曰吾夫為官族子苟有二志辱門多矣衆嘆)
(服弘治改元詔例給綿壽終八十有九)
仙釋巢道人(上猶人幼遇異人授以辟穀法常經月不食自言年九十顔如童子日行三百里盛)
(暑烈日曾不畏避忽一日謂所親曰吾明日歸去果端坐而逝里人異之以為脫殼云)法緫(潼川)
(人有禪學宋紹興戊寅至南安貢士謝堯咨與之善一日忽書十玄談因語謝曰吾明日入滅君幸茶毗)
(我更十三年同為極樂遊至明日早索浴更衣跏趺而化焚之北郊煙焰中舍利飛颺觀者如堵謝以庚)
(寅歲果卒)德賢(上猶人號棲真尊者宋治平間結菴了山習禪要元豐五年九月忽自圖其容於壁間)
(對衆說偈云井雲歸洞本無心流水下山非有戀言訖而化弟子收靈骨建塔凡有禱屢應焉)
明一統志卷五十八
