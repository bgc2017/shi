明一統志卷八十四
明李賢等撰
慶遠府(東至柳州府柳城縣界七十里西至利州界七百里南至柳州府賓州界一百四十)
(里北至柳州府融縣界九十里自府治至南京七千五百里至京師一萬一千里)
(糧一萬四千石零)
建置沿革古百粤地天文翼軫分野秦屬象郡漢為交
趾日南二郡界後淪於蠻唐始置粤州乾封中改曰
宜州治龍水縣天寳初改龍水郡屬嶺南道乾元初
復為宜州五代時為楚馬氏所有後屬南漢宋平嶺
南仍為宜州屬廣西路宣和初置慶遠軍節度咸淳
初改慶遠府元至元中改置慶遠路本朝洪武初復
為慶遠府領州四縣五
宜山縣(附郭本唐龍水縣為宜州治宋嘉祐間省洛曹縣入焉熙寧間又以古陽迷昆二縣省入)
(宣和間改為宜山縣以縣有宜山故名元仍舊本朝因之編戶一十五里)天河縣(在府城北九十)
(里唐置隸宜州宋初因之大觀初割隸融州靖康初復置宜州元仍舊本朝因之編戶一十八里)忻
城縣(在府城南一百一十里唐置芝州治忻城縣天寳初改忻城郡屬嶺南郡後復為芝州宋慶歷)
(間廢芝州以忻城縣隸宜州元仍舊本朝因之編戶一里)河池州(在府城西二百一十五里本唐)
(羈縻智州地宋置河池縣隸宜州以富力縣省入大觀初即縣置庭州改縣曰懷德尋廢州復改為河池)
(縣隸宜州元因之本朝洪武初又省三旺州入焉尋陞為州編戶三十四里領縣二)思恩縣(在州)
(城西一百五十里唐貞觀間置思恩縣隸環州宋慶歷中改隸宜州大觀初以帶溪寨置溪州割此縣隸)
(之後州廢復以縣隸宜州元仍舊本朝初因之今改隸河池州編戶一十五里)荔波縣(在州西北)
(一百八十里宋置荔波州以羈縻蠻人元仍舊属南丹安撫司本朝洪武初廢入思恩縣十七年復析置)
(荔波縣隸府正統十二年改隸南丹州今改隸河池州編戶一十六里)南丹州(在府城西二百)
(四十里舊為蠻洞唐為羈縻極邊之地宋元豐三年立為南丹州設土官管轄諸洞羣酋元属慶遠南丹)
(溪洞等處安撫司本朝洪武初仍為州省永鸞福延四州入焉二十八年州廢設南丹衛尋復置州編戶)
(一十九里)東蘭州(在府城西南四百二十里宋崇寧五年置蘭州紹興間命土人韋姓者為知州)
(元改為東蘭州本朝因之洪武十二年省安習忠文三州入焉編戶一十二里)那地州(在府城西)
(南二百四十里唐為蠻猺所居之地名曰那地宋崇寧五年納土置地那二州大觀初析地州建隆縣置)
(孚州宣和中孚州廢元仍為那地二州本朝洪武初省那入地改為那地州編戶三里)
郡名龍水(唐名)宜陽(郡有宜山故名)
形勝嶺南要害(郡志控牂牁昆明等十五部為嶺南要害之地)控扼蠻夷(嶺外代荅)
(廣西控扼蠻夷曰邕曰宜邕屯全將宜屯半將)土壤遐僻(宋地理志桂林邕宜土壤遐僻接夷)
(獠置守戍)江山險峻(寰宇記)危峰疊嶂峙列如戟(東蘭州志)
風俗民性輕悍(宋地理志民性輕悍大率㛰嫁喪葬衣服多不合禮)人風獷戾(寰宇)
(記人風獷戾常持甲兵以事戰爭左袵椎髻禮異俗殊以岩穴為居止)居民頗馴(宜陽志南)
(丹州地為蠻洞咽喉莫氏據其控扼宋錫爵命遂成市邑居民頗馴言語無異中州)仗義拙朴
(宜陽志)
山川宜山(在府城北二里羣山皆高大惟此卑小有宜於衆故名)天門拜相山(在府)
(城北二峰如筍崒嵂恭天宋馮京祖塋在其下)南山(在府城南六里山有洞曰龍隠洞門有神祠相)
(傳盧僧坐化於此今有塑像在焉)日山(在府城東九里與月山相對)九龍山(在府城南)
(一十里山口有潭曰九龍歲旱禱雨多應)會仙山(在府城北二十里一名北山盤曲數里上有靈)
(草嘉木中有丹巖玉井石枰昔陸仙翁隠此嘗有紫雲元鶴乘空而下如神仙之會故名)青鳥山
(在會仙山東嘗有青鳥飛至因名)月山(在府城西二十五里風土記曰東有日山西有月年年征)
(戰無休歇繼之曰賴得西水向東流世代永無憂謂征戰雖時有而無憂處也)屏風山(在河池州)
(東北三里形如屏風)智州山(在河池州西四十里綿亘百餘里舊智州治在焉)孟英山
(在南丹州西五十里)北陵山(在天河縣西二十里昔里人吳生師事陸仙翁脩道於此)龍塘
山(在忻城縣北六里山有塘龍嘗潜於此)疊石山(在忻城縣北六十里山石重疊因名)暗
嶺山(在思恩縣北二十里山嶂重疊日光少見故名)嘯山(在思恩縣西北四十五里)水巗
山(在荔波縣西一十里)龍隱洞(在南山中宋方信孺詩南山山北北山南一洞中分路口三飛)
(鶴呌雲聲自遠懶龍慳雨睡方酣襄公淡墨留蒼壁太史高風拂翠嵐百尺巖前清絶處道人先我著茅)
(菴)白龍洞(在會仙山中相傳唐陸仙翁曾煉丹於此宋張自明詩白龍洞口白龍臺一俯南天)
(眼豁開蒼壁漫題三數字後人還笑我曾來)龍江(在府城北石岸峭險東流經柳象尋藤梧等州)
(至廣州入南海相傳江道如龍故名)小江(在府城北流合龍江)洛蒙江(在府城南六十里流)
(入龍江)金城江(在河池州東舊金城州以此為名)猫兒溪(在河池州西)烏泥
江(在忻城縣西六里合龍江北流過東水源等江入于潯梧州界)思吾溪(在天河縣東南二里)
(通大江)三潮水(在天河縣西一十里一日三潮潮退則其流一線可以溉田民受其利因名聖)
(水立祠祀焉)帶溪水(在思恩縣北四十里源出荔波縣至此旋繞如帶南流入龍江宋有帶溪)
(砦以此為名)蓮花塘(在府學前)龍塘(在府城南二里旁有龍母廟)宜江井(在府)
(城東其水與龍江相消長)龍泉(在府城南二里泉湧出如勺合然而潤澤丘畝甚博其水重於諸水)
(宋黃庭堅嘗以斗量之果然)懸崖泉(在河池州南可漑田十餘頃)婆婆泉(在思恩縣)
(北五十里其水常隠不見遇行者渴而求飲則湧出)飲軍池(在府城東南宋景德間曹利用平賊)
(時嘗飲軍於此)
土産銀(孟英山出)錫(南丹那地二州及河池縣俱出)豆蔻(府境出)草菓馬㯽
榔
公署慶遠衞(在府城東北洪武二十九年建)河池守禦千戶所(在宜山縣德勝)
(鎮西二里原在河池縣永樂六年徙於此隸慶遠府)
學校慶遠府學(在府治東宋建淳熙中知宜州韓璧重脩廣帥張栻為記)河池州學
(在州治東北本朝嘉靖中建)宜山縣學(在府學西洪武初重建)天河縣學(在縣)
(治西洪武七年建)
宫室南樓(在府城上有黃庭堅所書范滂傳刻石其中)籌邊樓(在府治後舊名望仙規模)
(壯麗甲於諸樓)惠慈樓(在府北城上俯瞰龍江)御書閣(在府城西二里宋守張自明建)
宜山堂(在府治東)龍溪書堂(在府城西二里宋嘉定間建中設孔子像旁立黃庭堅祠)
四賢堂(在府治東宋建祀馮京黃庭堅趙抃吕璹四賢)來薰臺(在府城中)瘞鶴臺
(在府城南龍塘之旁)
關梁安定橋(在府城西)定遠橋(在府城南)原豐橋(在府城東門外今名迎恩)昇
高橋(在府城東五里)延夀橋(在府城東二十里)冷水橋(在河池州東七里)廣
源橋(在天河縣治北)大通橋(在天河縣南半里)都黎橋(在思恩縣西北二十里)
環江渡(在思恩縣治西)江口渡(在天河縣南二十五里)金城渡(在河池州東五)
(十里傍置廵檢司)
寺觀西竺寺(在府城西二里舊名西明宋治平間改今名)湘山寺(在天河縣北)玄
妙觀(在府城東舊名天慶元元貞間改今名)夀聖觀(在會仙山)
祠廟遺烈廟(在府城西二里唐麟德間蘇仕評以柳州亞將平賊後人立廟祀之)靈潜廟
(在九龍山宋守張自明于廟禱雨有應請賜今額本朝封為九龍之神)馮三元祠(在府城東)
(宋守李守柔建以祀馮京)三侯廟(在府城東三里宋莫庭浪兄弟三人有功于民民為立廟祀之)
古蹟鐵城(在府城北三里宋寳祐間築黃應德作記頌)廢溪州(在思恩縣宋大觀初置於)
(縣之帶溪砦四年廢)廢庭州(在河池州宋大觀初置治懷德縣四年廢)廢觀州(在南丹州)
(宋大觀初置尋移于高峰砦紹興四年復廢州為砦)廢孚州(在那地州舊本建隆縣宋大觀初置)
(此州治歸仁縣四年廢政和中復置宣和中又廢)靖南砦(在南丹州舊中平縣宋大觀初置屬)
(庭州後移於廢孚州政和中仍移于中平紹興中廢)綏南砦(在東蘭州之廢文州宋大觀初置紹)
(興四年廢)墟市(去府城一百二十里宋時百姓相聚交易於此)富安監(在府城南一百六十)
(里宋時立此監以採硃砂後廢)
名宦宋曹利用(廣南安撫使景德間宜州軍校陳進叛陷柳象懷遠軍利用擊敗之)楊文
廣(廣西鈐轄知宜州時稱為名將)桑懌(宜州蠻叛殺廵檢官兵不能制懌以府班殿直往討悉平)
(之遷為廣南駐泊都監)陳堯叟(廣西廵檢使咸平中安輯宜蠻真宗嘗嘉其能)馮伸巳
(知宜州安化蠻犯邊伸巳率兵討之單騎出陣語酋豪曰朝廷撫汝甚厚乃自取滅亡耶衆仰泣羅拜曰)
(不圖今日再見馮公皆降)趙抃(慶歷中通判宜州有卒誤殺人法當死方繫獄病疽未潰抃使醫療)
(之得不死尋會赦免抃愛人之周類此)吕璹(景祐初通判宜州會儂智高將入寇璹區處防禦民)
(賴以寧)杜杞(廣西安撫使時歐希範誘白崖山酋叛杞至宜州攻破白崖等砦擒希範醢之以賜)
(諸溪洞)蘇緘(知宜州整飭邊備夷夏信服)俞若著(通判宜州黃庭堅謫居是州時黨論)
(甚嚴士夫例削劄掃迹惟若著為經理舍館敬遇不怠又遣二子執諸生禮)胡則(廣西轉運使按)
(宜州重辟凡十九人為辨活者九人)熊本(元豐中宜州蠻擾邊以本知桂州至則諭溪洞酋長戒邊)
(吏勿生事選將練兵以代戍守益市馬以足騎兵宜州遂無事)和斌(時撫水蠻犯宜州守將戰死斌)
(以昭州刺史提兵進討至懷遠寨示弱以驕之蠻果大至斌誘至平坂列八陣大敗之酋黨悉附遂命知)
(宜州)吕愿中(廣西經略安撫使在南丹諭降諸蠻三十一種以其地皆為羈縻州縣)徐彌
高(天河縣主簿淳熙初丹州為永樂州所攻彌高諭和之)韓璧(知宜州清介豈弟建學宫作興)
(士類)本朝王仕忠(洪武中宜山知縣慈祥豈弟深得民心甫三載陞知夀州民不忍其去)
彭舉(永樂初為慶遠衞指揮使先是蠻獠數出掠為民害舉號令嚴明恩威廣布由是蠻人懾服百)
(姓安堵)楊禧(永樂中慶遠知府廉公有為撫字得宜及滿軍民上章請留詔陞廣西布政司左參)
(政仍知府事)
流寓黃庭堅(洪州人宋崇寧初謫宜州與零陵蔣湋相友善時庭堅名在黨籍中士夫畏禍不敢)
(往還獨湋日陪杖屨次年庭堅召還未行疾革湋往見庭堅大喜握手曰身後事委君矣及卒湋為棺斂)
(具舟送歸)
人物宋莫洪㬫(南丹州人開寳中遣使奉表求内附太祖刻印以給之領州十餘年歲貢白金)
(百兩厥後子孫世襲為刺史脩貢不懈)馮京(宜之龍水人從其父遊宦寓籍江夏少雋邁不羣舉)
(進士解省廷試皆第一累官至參知政事復知樞密院事有中立不倚之操)何旦(龍水人以邊賞)
(補三班借職官至武經郎嘗為海南四州都廵檢使時蘇軾謫海外旦常往來其門得軾真染甚富)黎
志(宜州人治平中第進士仕為化州路吳川縣令以政最加勲武騎賜緋魚袋)韋經(宜州人大)
(觀中舉進士官至承議郎通判雷州權知州事有政聲)莫公晟(洪㬫之裔紹興中廣南經略使)
(劉彦適奏公晟知南丹州兼漢峒都廵檢使徭人不叛百姓安業)唐儀鳳(宜州人慶元間以特)
(科文學出身初授賓州司理參軍權知賓州後以從仕郎為化州路推官所至以廉能稱)
平樂府(東至廣東廣州府連山縣界五百里南至梧州府蒼梧縣界四百二十里西至桂林府陽朔縣)
(界六十里北至桂林府灌陽縣界三百四十里自府治至南京四千四百六十里至京師七千六百四十二里)
(糧六萬二千石零)
建置沿革禹貢荆州之域天文翼軫分野周為百粤地
秦屬桂林郡漢屬蒼梧郡三國吳置始安郡領平樂
等縣隋初廢郡以縣屬桂州大業初州廢縣仍屬始
安唐置樂州治平樂縣貞觀中改昭州屬嶺南道天
寳初改平樂郡乾元初復為昭州五代時屬南漢宋
開寳中仍為昭州屬廣南西路元大德中改為平樂
府本朝因之領州一縣七
平樂縣(附郭本漢蒼梧郡荔浦縣地吳析置平樂縣隸始安郡唐初於縣置樂州後為昭州治宋)
(以永平縣省入元平樂府治此本朝因之又省立山縣入焉編戶二里)恭城縣(在府城西北一)
(百里本漢蒼梧郡地自晉至隋皆為始安郡地隋末蕭銑始置恭城縣唐初隸樂州後隸昭州宋仍舊元)
(屬平樂府本朝因之編戶一里)富川縣(在府城東北二百六十里本漢舊縣屬蒼梧郡吳屬臨賀)
(郡隋初属賀州後屬始安郡唐初仍屬賀州天寳初更名富水縣後復舊宋以馮乘縣省入元因之本朝)
(改今屬編戶五里)賀縣(在府城東二百八十里本漢臨賀縣屬蒼梧郡吳以縣置臨賀郡宋改曰)
(臨慶齊為臨賀國陳仍為郡隋廢郡置賀州大業初改臨賀郡後又改綏越郡唐改賀州或為臨賀郡宋)
(仍為賀州而臨賀縣常為治所元以桂嶺縣省入本朝洪武初省臨賀縣入州尋改州為縣及改今屬編)
(戶五里)昭平縣(在府城西八十里本平樂富川二縣地本朝隆慶中始析為縣編戶五里)荔
浦縣(在府城北一百二十里本漢舊縣屬蒼梧郡在荔江北因名吳屬始安郡隋属桂州唐以縣置)
(荔州后州廢縣還屬桂州宋以永寧縣省入元仍舊本朝初因之尋改隸平樂府編戶二里)脩仁
縣(在府城東北一百四十里本漢荔浦縣地吳析置建陵縣梁立為郡隋初省郡復為縣屬桂州唐貞)
(觀初于縣置晏州尋廢州復為建陵縣長慶中改脩仁縣宋熙寧中省入荔浦縣元豐初復置元仍舊本)
(朝初因之尋改隸平樂府編戶四里半)永安州(在府城南一百一十里本朝析置州治編戶五)
(里)
郡名昭潭(唐名)
形勝清湘九疑犬牙相入(昭潭志居蒼梧始安之間與清湘九疑犬牙相入)灘
瀧至昭而中分(同上自靜江至梧灘瀧三百六十所至昭而中分自昭而上至靜江不甚)
(險惡自昭而下至梧多銳石灘高而水湍激)山清水秀(裴氏記自九疑之南崇山峻嶺高排)
(霄漢綿亘數百里山清水秀皆賀之境也)喉襟嶺表(郡志環以縈密羣山滙以灕樂二水喉襟)
(嶺表此平樂之勝也)
風俗風俗視沅湘伯仲(昭潭志風聲氣習布衣韋帶之士肩摩袂属視沅湘以南猶伯)
(仲)民居多茅茨竹戶(同上)淳朴不尚華侈(寰宇記土民淳朴不尚華)
(侈洞民聲音不同穀熟時里閈同取戊日為臘男女椎髻盛服徒跣聚會作歌)决科入仕不
乏(宋鄒浩得志軒記)士知為學(圖經賀之為州士知為學民知力田雖溪洞蠻猺亦皆委)
(順服役而無剽敓之患)俗重雞卜(寰宇記俗重鬼嘗以雞骨卜又多架木為巢以避瘴氣會)
(則鳴銅鼓好吹匏笙)
山川西山(在府城西灕樂二水合流之處有巨石徑百尺屹立水中如龍戲珠狀)縈山(在府)
(城東九里山勢縈迴曲折上有九峯曰高崖羊欄月岩兜矛馬鞍跨鐙石旗石劒丫髻險不可陟寰宇記)
(山有木客形如小兒行坐衣服不異於人時出市易作器人亦無别)密山(在府城北一十里數峰連)
(屬環抱府治)目巖山(在府城北三十五里其巖間有兩目如人眼極大瞳子黑白分明因號目)
(巗)誕山(在府城東南一百里峯巒峻拔下有譚氏二仙祠)眉山(在府城東南峯巒聳秀宛)
(如眉黛)甘巖山(在恭城縣山有泉甘美)鳳凰山(在恭城縣東兩巒開豁中峯昂聳如)
(鳳)銀殿山(在恭城縣東北二十八里常有白雲繚繞其上遠視如宫殿其下有鍾乳穴十二)
白雲山(在富川縣西三十里乃丹霞福地)龍溪山(在富川縣北五十里龍溪之水出焉)
丹竈山(在富川縣南一百二十里下有竈溪水昔張道陵取此水煉丹至今丹竈猶存宋陶弼詩)
(羽客朝元地遺壇古樹中煉成丹竈在騎去鶴巢空)泰山(在富川縣北一百八十里高二千餘丈北)
(連道州荆州記吳孫權時此山夜雷暴震開為六洞有石鼓石壇在焉)歌山(在富川縣昔馮乘有)
(老人自少不婚善謳聞者流涕及病將死鄰人送之此山老人歌以别之餘聲數月不絶)甑山(在賀)
(縣西一十里高千餘丈舊名幽山唐李郃出刺是州山有彩煙覆其上旬日不散遂易今名宋郭祥正詩)
(賀州城西丹甑山一亭遥插紫雲間龍墀讓策名猶在鶴馭凌風去不還)橘山(在賀縣東二十五里)
(上有七十一峯以其多橘故名唐時此山有銅冶)鵝翎山(在荔浦縣東五里下有巖明爽中有)
(石如鵝狀宋甘叔異詩俗謂鵝翎未便然娥英恐是古時傳溪聲流盡蒼梧淚斑竹林中聞杜鵑)聖
山(在荔浦縣南一十里上有巖中有石乳天久不雨山頂忽雲霧滃然雨即至)駱駝山(在脩)
(仁縣西一十五里以形似名)修仁山(在脩仁縣西二十八里縣因此名)龍嶽峯(在府)
(城東北五里宋鄒浩謫居時作得志軒記云有峰數十仞曰龍嶽即此)僊宫嶺(在府城北)臨
賀嶺(在賀縣境即五嶺之一也按張耳傳秦南有五嶺之戍廣州記云大庾始安臨賀桂陽揭陽是)
(為五嶺)昭潭岡(在府城東二里昭潭之北昭州以此為名)黃牛岡(在府城西岡頂有石)
(狀如黃牛)羅山巖(在府城東南)金芝巖(在恭城縣治東高二丈許上有石乳垂結如芝)
碧雲巖(在富川縣治南巖洞深邃洞門上有石脉成三大字曰廣陽島遠望極分明近視如擘絮)
(狀)瀑布巖(在賀縣西五里)白土陂(在賀縣其土白膩可傅面嶺南婦女率皆用之又名)
(鉛粉)陶李洞(在府城東北唐太尉陶英謫昭州與李氏聯婚子孫居此洞者甚蕃故名)灕江
(在府城南源出桂林府海陽山會荔水下蒼梧至廣州入于海漢戈船將軍下灕水即此)誕山江
(在府城東南一百里源出平西村西流合樂川)平川江(在恭城縣北七十里其源出平川南流合)
(樂川)西水江(在恭城縣西南流合樂川)富江(在富川縣東源出靈亭鄉桃母巖亦名靈溪水)
(南流合賀水東入于海)荔江(在荔浦縣源出柳州界經脩仁縣流入灕江)樂川水(在府)
(城西源出道州西入灕江)荔水(在府城西一十里源出桂林府修仁縣境經荔浦合灕江)臨水
(在賀縣東南源出桂隂南流至縣東與賀川合流而下)賀水(在賀縣東源出富川縣靈亭鄉東流)
(合臨水)平樂溪(在府城東二里東流至昭潭合灕江)葛家溪(在恭城縣東西流合樂川)
(水)考槃澗(在府城東二里源出山谷幽遠深邃)昭岡潭(在府城東二里考槃澗口下有)
(十六灘)梅公井(在府治東宋守梅摯所鑿)魯般井(在考槃澗西本朝解縉詩魯巧何年)
(浚鑿成銀床深護土花青下通海底雙龍穴上映天文列宿星)龍泉井(在富川縣治南)龍井
(在賀縣東一十里歲旱禱雨輒應)感應泉(在府城北宋鄒浩謫居昭州以江水不可飲汲於數)
(里外後所居嶺下有泉湧出因名曰感應泉及將北歸數日前泉乃涸旋有人至門厲聲呼曰侍郎歸矣)
(求之不可見翌日果拜命楊時挽詩泉甘不出戶客至豈無神指二事也今嘉應廟側有侍郎井即此)
金沙泉(在府治東唐李義山詩繩爛金沙井是也)玉山泉(在賀縣西北其泉清澈如鏡達)
(於大江四時不竭)沸水泉(在賀縣西二十里泉湧如沸灌溉之利甚溥)龍池(在府學傍)
養化池(在府學西)木良塘(在府城北宋鄒浩得志軒記仙宫嶺下有塘數十畝曰木良塘)
(即此)周塘(在平樂縣東鄉里積水灌田四時不涸)龍門灘(在賀縣東南八里寰宇記云水)
(深百尋大魚自躍登此門化而為龍不過者曝腮點額故又名龍溪)
土産銀銅(賀縣出)錫(富川及廢馮乘縣出)鍾乳(平樂恭城二縣出)紅蕉布
(平樂縣出)白蠟(富川賀縣出)筯竹(平樂恭城二縣出縣婦能以竹作衫充暑服)降香
(平樂縣出)
公署平樂守禦千戶所(在府治東洪武十三年建)富川守禦千戶所
(在富川縣東洪武二十三年建)賀縣守禦千戶所(在賀縣南洪武二十九年建)
學校平樂府學(在府城南宋宣和初徙城北尋徙今地本朝宣德十年重建)平樂縣
學(在府城北洪武四年建)恭城縣學(在縣治東南永樂八年建)富川縣學(在縣)
(治西南洪武二十九年建)賀縣學(在縣治東宋建本朝永樂十四年重修)荔浦縣學
(在縣治南舊在縣東宋徙於縣西尋徙於此本朝重建)修仁縣學(在縣治東洪武初重建)
書院江東書院(在富川縣北六十里宋淳祐間澹然居士毛基建)
宫室籌邊樓(在府城東南元劉懷遠詩崢嶸樓閣壓雲端江北江南指顧間萬里風烟堯宇宙一)
(時人物漢衣冠悠揚鼓角驚蠻瘴招颭旌旗擁將壇簾捲畫闌春晝永不須烽火報平安)三瑞樓
(在府治西城上又名七松樓)捲雨樓(在府治子城西)書雲樓(在府治南)政平樓
(在府治前今改安定門樓元吕思誠詩灕江江上古昭州一帶孤城有此樓雲護山容簷外立月將波影)
(檻前流)望雲樓(在賀縣宋守黃尚賢建)昭文樓(在府學後正統四年建)雙榕
閣(在府治東二里江邊居兩榕之間元秦竹山詩風撼雙榕老樹秋謂此)天繪閣(在府城北)
(山寺中宋鄒浩嘗居此三年)清音閣(在賀縣西五里宋守譚良佐建以旁有瀑布巖故名)御
史堂(在恭城縣東五里宋御史周渭讀書處)十箴堂(在賀縣刻宋周必大十箴于石)中
和堂(在賀縣舊州治)明秀亭(在府城南門外元劉懷遠詩明秀亭前水渺茫水明山秀類瀟)
(湘闌干十二東風軟胡蝶一雙春晝長沙暖偏宜鷗鷺宿城高不隔芰荷香晚來公府無餘事閒伴詩人)
(入醉鄉)天繪亭(夷堅志昭州瘴毒地而山水頗清婉郡圃有亭名天繪郡守李丕以與金年號)
(同欲更之有范姓者為易名清暉後李視積壤中有片石載丘濬所作記其略云予擇勝得此亭名曰天)
(繪取其景物自然也後某年月日當有俗子易名清暉者可為一笑考命名之日不差宋鄒浩詩江山天)
(繪出留與主賓同)十愛亭(在府治西北宋郡守梅摯建其十愛詩有云我愛昭州月閒宵入綺)
(樓涼生荔浦樹冷熨桂江秋朱戶千家啓浮雲萬里收誰誇魏公子飛上鄴門遊又有愛寺愛角愛水愛)
(士愛觀愛路愛樂愛酒愛果共為十詩)梅公亭(在府治東宋梅摯建以昭州所為詩及五瘴說)
(刻石嵌于壁)荔枝亭(在賀縣宋知州譚良佐建)翺風亭(在仙宫嶺宋鄒浩建以為避暑)
(之所)芙蓉亭(在荔浦縣宋陶弼詩邊柝無聲訟獄疎芙蓉亭上避金烏民收賴實充田賦匠寫空)
(花入縣圖)
關梁通濟橋(在府城東南)儒林橋(在府學西)高橋(在恭城縣西)通仙橋
(在富川縣南八十里)桂花橋(在賀縣治西)鸕鷀渡(在府城北三十五里)利涉橋
(在荔浦縣北四里)種德橋(在修仁縣治西)
寺觀東山寺(在府城東二里舊名光孝寺)三乘寺(在賀縣宋德祐中建)龍興寺
(在府城北晉建)禪定寺(在脩仁縣東宋陶弼有詩)丹霞觀(在富川縣西三十里相傳張道)
(陸於此上昇)玉虛觀(在賀縣宋建)
祠廟二仙廟(在誕山下相傳五代時有潭氏二女於此修黃老術忽隠去里人異之有禱隨應因)
(立祠宋隆興中累封夫人本朝重建廟宇)嘉應廟(在府城北祀宋御史周渭凡祈禱必應累封靈)
(濟忠顯惠烈王)太尉廟(在富川縣北祀宋毛炳)忠祐顯應侯廟(在賀縣東南宋)
(建侯姓陳氏乾道中柳寇欲犯境十里外望見城上執兵者甚衆遂遁淳熙中陳峒賊入境亦震慴而退)
(事聞賜廟額累封靈惠公)鄒侍郎祠(在府學後舊在府城西北祀宋鄒浩張栻記有云公諱浩)
(字志完學者稱為道鄉先生在元符中為右正言以直諫顯聞初貶新州建中靖國之元入朝為天子從)
(臣崇寧二年又貶昭州處昭凡四歲歸沒于常州)五賢祠(在府學東宋守王光祖建以祀梅摯)
(鄒浩孫直菴徐正柴肅)
陵墓葉靖墓(在恭城縣西相傳葉靖葬此去墓十里舊有大悲寺宋元豐初客有葉姓者宿于寺)
(口占詩云明朝蓬島去白雲滿頭飛翌日未啓扄而人馬遽失時疑為葉靖云)
古蹟樂州城(在府城西南三里唐初置貞觀初改曰昭州)孤州城(在府城東南四十里)
(唐天冊元年築尋廢)崑崙城(在府城東南四十里)廢馮乘縣(在賀縣北一百二十里漢)
(舊縣唐屬賀州宋初省入富川縣)廢封陽縣(在賀縣境本漢舊縣隋屬封州唐屬賀州宋初)
(省入臨賀縣)廢蕩山縣(在賀縣境梁置隋省入富川唐復置屬賀州宋初省入臨賀縣)廢
永平縣(在府城東北隋置宋開寳中省入平樂縣)廢龍平縣(在府東南一百六十里梁)
(置靜州及龍平郡隋廢州郡以縣屬桂州唐置富州宋以思勤馬江二縣省入屬昭州本朝縣省)廢
立山縣(在府城南二百一十二里本隋隋化縣屬桂州唐初改曰立山為蒙州治宋以速區蒙山)
(二縣省入本朝洪武中省入平樂縣)廢沙亭縣(在府城東三十五里唐武德中置貞觀中省入)
(平樂縣)廢桂嶺縣(在賀縣境唐置屬賀州宋因之元末省)廢臨賀縣(在賀縣城)
(内漢置本朝初省入賀州)
名宦唐韋陟(天寳中貶平樂尉楊國忠諭守令脅使憂死土豪諭以輕舟泛溪峒陟曰我無負神)
(理命之合爾其敢逃乎未幾起為吳郡守)敬超先(昭州刺史有善政超先與杜甫友杜甫寄高適)
(詩序云今海内忘形故人獨漢中王瑀與昭州敬使君超先在)李郃(太和中知賀州為政有聲民懷)
(其惠)李珏(會昌中為昭州刺史有善政尋遷郴州許渾寄詩云恩迴玉扆人先喜道在金縢世不憂)
韋保衡(咸通中賀州刺史留意民政不以舊宰輔自居)劉隱(乾寧間其父封州刺史劉謙卒)
(隠居喪于賀江時民百餘人謀亂隠盡誅之節度使劉崇龜奏補左都押衙兼賀水鎮使)宋王繼
勲(王師伐南漢以為賀州道馬步軍都監繼勲有武勇在軍陣常用鐵鞭鐵槊鐵撾軍中目為王三鐵)
梅摯(景祐間知昭州文章政事綽然有聲作五瘴說刻之于石以為官戒)王正倫(皇祐中以)
(太尉將兵擊儂賊戰死于難子景仁即其地結草堂祠之朝廷嘉其節賜節度使謚曰忠顯)俞獻
卿(昭州軍事推官初州積緡錢鉅萬獻卿盡用平糴至積穀數萬後大兵至賴以饋軍)岳飛(紹興)
(初賊曹成據賀州飛以神武右軍副統制引兵擊成大破之時以盛夏行師瘴地撫循有方士無一人死)
(癘者)路彬(紹興中為廣西提刑時昭州夏税折布錢太重民甚苦之彬奏乞蠲減欲於見納價上三)
(分損一每匹折錢一千詔從之民受其利)高登(紹興中富川主簿憲董弅檄讞六郡獄復兼賀州學)
(事學故有田舍法罷歸買馬司登請復其舊秩滿士民丐留不獲相率餽金五十萬不告姓名而去登無)
(所歸請置於學買書以謝士民)柴中行(廣西運司幹官攝昭州事蠲丁錢减苗斛賑飢羸捐鹽息)
(以惠遠民)王光祖(淳熙中知昭州有德政及民民為立生祠祀之)本朝張信(洪武初平)
(樂府同知為政知大體尤加意農桑學校後以政最陞本府知府)蕭嘉祐(永樂間知恭城縣處)
(事公平待人以信雖山谷猺獞以片紙招之聞風而至無敢後期者政暇輒與諸生講學士風大振)唐
復(宣德間知平樂府勤政恤民百廢具興風俗丕變及去任郡人思之為立生祠)
流寓范祖禹(蜀人宋紹聖初言者論其修實錚詆誣貶昭州别駕謫賀州祖禹雖被謫而剛直之)
(氣不衰)鄒浩(常州人以寳文閣學士知越州崇寧初蔡京用事使其黨為浩偽疏坐謫衡州别駕)
(後竄昭州直聲正氣推重于時)黃葆光(徽州人徽宗時以侍御史劾蔡京姦凶誤國京懼以他事)
(黜知昭州立山縣又使言官論其泄漏密語即昭州安置)胡銓(廬陵人為樞密院編脩官紹興中上)
(疏乞斬王倫秦檜孫近出監昭州鹽倉臨行陳剛中以啓送之有曰知無不言願請上方之劒不遇故去)
(聊乘下澤之車亦坐貶謫)徐俯(洪州人黃庭堅之甥避難寓昭州紹興初召除左諫議大夫遂執國)
(政)吕本中(河南人公著曾孫以文學得名為樞密院編修官建炎中嘗避兵寓賀州後召為起)
(居舍人)陳與義(洛人累官太學博士金人入汴遂避亂襄漢轉踰嶺嶠寓居賀州紹興初召至)
(遷中書舍人)
人物宋周渭(恭城人慷慨有大志建隆初上書言時務太祖召對稱旨賜同進士出身累官廣南)
(諸州轉運使後徙兩浙益州及卒貧不克葬真宗賻錢十萬以其子建中為乘氏主簿渭在嶺南奏免劉)
(鋹時稅算之繁者重定田賦興學校鄉人德之立祠祀焉)韓迥(昭州人號東山野叟累官太子中舍)
(致仕李師中以詩贈之曰未衰前已得懸車骨立清風八十餘松竹最宜貧宅舍江山偏照白髭鬚)毛
炳(富川人倜儻不羈好讀書乾道中以平寇功授衡桂廉三州都廵檢使後交寇犯境死于難累贈太)
(尉忠順武烈公二子維蕃維瞻並登進士第)毛温(富川人仕為欽州靈山簿時交寇陷廉欽白三)
(州守令遁走温糾合土豪戰勝挫賊事聞召對改秩)毛經(富川人仕為開封戶曹性敏悟一日方與)
(客對奕尹以疑獄就質令罷奕經曰决事奕棋兩不相妨呼二吏讀疑目視棋局耳聽所讀已而奕勝而)
(處事中理尹稱歎薦之)毛士毅(富川人仕為化州石城令李接反來攻城士毅與尉曰吾與君)
(當以死衞百姓糾合義丁與賊戰衆寡不敵遂罵賊而死高宗嘉其忠贈承事郎)林勲(賀州人政)
(和間舉進士為廣州教授建炎中獻本政書十三篇書奏以勲為桂林節度掌書記朱熹甚愛其書東陽)
(陳亮嘗曰勲考古驗今思慮周密世之為井田之學者孰有加於此乎)
列女蔣氏(臨賀人歸鍾騫生二子士雄士略仕陳持節帥嶺南陳主慮其反覆質蔣氏于都尋遣歸)
(臨賀既而虞子茂作亂遣人召士雄蔣謂仕雄曰汝若背德忘義我當自殺士雄不敢從亂陳主聞而異)
(之封安樂縣君)莫氏(名筌恭城人周渭妻劉鋹時渭避難北走不暇與筌訣二子孩幼筌尚少父母)
(欲嫁之筌泣誓曰渭必能自奮於是親蠶績碓舂以給朝夕二子皆婚娶凡二十六年太平興國初復見)
(渭時人異之)
梧州府(東至廣東肇慶府封川縣界三十里西至潯州府南平縣界二百四十五里南至廣東高州府信宜縣界)
(一百八十里北至平樂府賀縣界一百七十里自府治至南京五千九十五里至京師八千二百六十二里)
(糧一十萬石零)
建置沿革禹貢荆州之域天文牛女分野周為百粤地
秦平百粤屬桂林郡後屬南粤漢武帝平南粤以此
地為廣信縣置蒼梧郡元封中徙交州治此晉以後
因之隋廢郡為蒼梧縣屬封州唐徙靜州尋以縣置
梧州天寳初改蒼梧郡乾元初復為梧州五代周時
屬南漢宋平嶺南仍為梧州元至元中改置梧州路
本朝洪武初改為梧州府領州一縣九
蒼梧縣(附郭本漢廣信縣為蒼梧郡治隋初改蒼梧縣屬封州後州罷復屬郡唐於縣置梧州宋)
(以猛陵戎城二縣地省入元仍舊本朝因之編戶二十四里)藤縣(在府城西六十里本漢蒼梧郡)
(之猛陵縣地晉屬永平郡隋平陳郡廢置藤州治永平縣大業中州廢復置永平郡唐復為藤州天寳初)
(改感義郡乾元初復為藤州治寧風縣宋徙治鐔津縣元因之本朝洪武初改州為縣省鐔津縣入焉編)
(戶二十九里)容縣(在府城西二百四十里本漢合浦縣地晉分置宕昌縣梁改曰隂石縣置隂石)
(郡隋廢郡改縣曰奉化又改曰普寧屬藤州唐置銅州貞觀中改容州以山為名天寳初改普寧郡乾元)
(初復為容州元改置容州路後復為州本朝洪武初改為縣以普寧縣省入編戶一十一里)岑溪
縣(在府城西南二百九十里秦為南海郡地漢屬蒼梧郡梁置永業郡尋改為縣隋屬瀧州唐置南義)
(州後徙治岑溪縣宋避諱改南義州熙寧中州廢以岑溪縣隸藤州本朝洪武初改今屬編戶四里)懷
集縣(在府城東北一百五十里本漢四會縣地屬南海郡晉置懷遠縣屬新會郡劉宋析置懷集縣)
(屬建綏郡隋屬廣州唐置威州尋廢開元初以永固縣省入宋初又省洊水縣入焉元屬賀州本朝洪武)
(初改今屬編戶五里)鬱林州(在府城西北三百三十里本秦桂林郡地漢屬鬱林郡隋屬鬱州後)
(屬鬱林郡唐屬貴州麟德初析置鬱州治鬱平縣乾封初改鬱林州天寳初改鬱林郡乾元初復為州五)
(代時地屬南漢宋仍為鬱林州遷治興業至道初徙治南流元因之本朝洪武五年省南流縣入焉編戶)
(三十九里領縣四)博白縣(在州西南七十里秦屬象郡漢為合浦縣地唐初析置南州并置博)
(白縣以山為名尋改南州為白州宋廢州以縣隸廉州未幾州復置政和初又廢州以縣隸鬱林州尋復)
(置紹興中復廢州以縣隸鬱林州元仍舊本朝因之編戶三十三里)北流縣(在州東四十五里本)
(漢合浦郡地隋置北流縣屬越州後屬合浦郡唐屬容州或属普寧郡宋元仍屬容州本朝洪武十年改)
(屬鬱林州編戶十六里)陸川縣(在州南七十里本漢合浦縣地隋析置陸川縣屬越州大業初)
(省入北流縣唐復置屬南巖州貞觀中屬潘州開元中属容州宋廢順州以龍豪等四縣省入移治公平)
(淳化中又移治温水元屬容州本朝洪武四年改屬鬱林州編戶一十二里)興業縣(在州北六)
(十里本陳石南縣置石南郡隋廢郡以縣屬尹州後屬鬱林郡唐屬貴州麟德初析置興業縣屬鬱州建)
(中初以石南省入宋開寳中以鬱平興德二縣省入元仍舊本朝因之編戶七里)
郡名蒼梧(漢名)
形勝南極水陸之衝(隋志蒼梧為郡南極水陸之衝承桂海之源分鬱江之脉)地總
百粤山連五嶺(史通)前引長江北背原阜(鬱林州政績堂記)居
百粤五嶺之中連九疑七澤之勝(方輿勝覽)介桂廣之間
(容州志容介桂廣之間盖粤檄也)唇齒湖湘襟喉五羊(宋丘翔蒼梧郡賦)
風俗質直尚信(隋志自嶺以南人性輕悍俚人則質直尚信諸蠻則勇敢自立皆重財輕死)
人風婐盛(史通)力田務本不誘於末(鬱林州脩學記)良才秀民
好學者多(圖經)人性剛悍不習文學(十道志容管夷多夏少鼻飲跣行好)
(吹葫蘆笙擊銅鼓習射弓弩不習文學人性剛悍輕生)食用手摶刻木為契(寰宇)
(記)衣冠禮度並同中州(容州志渡江以來北客避地留家者衆俗化一變今衣冠)
(禮度並同中州)樂音閑美(蒼梧志樂音閑美有京洛遺風)俗反淳古(蔡絛叢話云博)
(白僻陋甚故俗反淳古)
山川火山(在府城南隔江二里山上有火每三五夜一見如野燒之狀或言其下水中有寳珠光燭)
(于上或言南越王佗藏神劒于山阿故深夜騰熖如火山有祥光亭又山中産物名靈麖有三足郡中有)
(灾福或使車將至則先鳴本朝洪武中葉原賀記其事)大蟲山(在府城東三里搜神記云扶南)
(王范尋養虎于此有犯罪者投與虎不噬乃宥之故山名大蟲亦名大靈)金石山(在府城東四里)
(圖經載吳時有道士牽牛渡江語舟人曰船内牛糞聊以為酬舟人視之皆金也道士并牛並隠石下後)
(因置寺名金石)印山(在府城北二十五里其形似印)石英山(在府城西桂江之上山産石英)
通星山(在府城北六十二里南漢劉曜為太守嘗登此山仰觀星象故名)南山(在藤縣南)
(二里山勢聳秀頂平如砥上有佳處曰杏壇曰松崖曰竹巷率皆清絶可愛)鎡鑪山(在藤縣南)
(有鎡鑪佛舍因名)石人山(在藤縣南三里山勢峭拔下臨深淵上有巨石遠望如人)龍驤
山(在藤縣南六里數峯聳列下俯清流晉龍驤將軍陳隠鎮此州嘗駐兵其下因名)六爻山
(在藤縣西九十里山形六層如卦爻然)南靈山(在容縣南二里上有古壇)容山(在容縣西)
(北二十五里以其迥闊無所不容故名藤容北流興業諸縣鬱林高潯諸州分據其麓皆以此山為望)
都嶠山(在容縣南二十里山有八峯曰兜子馬鞍八疊雲盖香爐仙人中峯丹竈而八疊竒秀最)
(高有南北兩洞皆天造地設道書第二十洞天即此南洞寬坦中列浮屠大像北洞差狹為星壇凡八中)
(峯絶頂有室曰中宫院宋蘇軾送邵道士還山詩乞得紛紛擾擾身結茆都嶠與仙鄰)天塘山
(在容縣南一百五十里上有塘水旱澇不增減故名)丁蘭山(在岑溪縣東三十里山下有丁蘭村)
(相傳漢孝子丁蘭故居)鳳山(在岑溪縣南一百里山形肖鳳)齊嶽山(在懷集縣西北一百)
(里山勢峭拔出於衆山之上故名上有龍潭歲旱禱雨輒應)筆架山(在懷集縣南一百二十里)
(峰巒秀聳如筆架然)信立山(在鬱林州東南二里一名牢石坡坡上有平石又有夾石形如鐘側)
(立舊經云每歲秋日鄉人共候此石若雲氣覆之其歲必稔)寒山(在鬱林州北二十里九域志南)
(越王佗遣人入山採橘十日方回問其故云山中大寒不得歸因名宋余靖詩空翠紛紛冷不流風雲常)
(是護靈湫山神鞭起龍行雨散作炎州六月秋)綠鵶山(在鬱林州西北三十五里州人於此淘取)
(青黃泥煉成鐵鑄為鍋)銅鼔山(在鬱林州南七十里相傳昔有銅鼔現於此山)雙角山
(在博白縣西一十五里兩峯角立亦名二角)宴石山(在博白縣西南六十里山皆盤石壁立峭)
(絶北臨大江中有流泉噴激有二石相傳越王宴處)伏割山(在博白縣西四十里多鸚鵡孔雀象)
(獸山下有伏割村因名)飛雲山(在博白縣西六十里山勢險峻朝夕常有雲氣)蟠龍山
(在博白縣南八十里形如蟠龍)大荒山(在博白縣南一百五十里山上池中有婢妾魚大如楯兩)
(翼及臍下有三條似練帶長四尺許搖動有光)銅石山(在北流縣東一十三里上有銅湖出水銀)
(硃砂)勾漏山(在北流縣東北一十五里石峯千百皆矗立特起其巖穴勾曲穿漏故名山有寳圭)
(洞即道書第二十二洞天也洞有三石室相傳葛洪嘗於此修煉宋李綱詩問津勾漏山散策寶圭洞羣)
(峯羅翠屏環合無缺空)鳴石山(在陸川縣寰宇記董奉死人見于鳴石山山海經云長石之山)
(洪水出焉山多鳴石即此其在縣境者又有峩石鶴洞射爐簫韶等山)石袍山(在陸川縣山多)
(竹木葱翠如袍山有肉翅虎下山食人食訖即飛還絶岩)白羊山(在陸川縣山色潔白四面懸絶)
(上有飛泉下有勾芒木可為布俚人斫之新條更生取皮績之)文黎山(在陸川縣南五十里其山)
(多産黃藤)北斗山(在興業縣北一十五里七峯卓立如北斗然)東斗山(在興業縣東一)
(十五里與北斗山相對)鐵圍山(在興業縣南十餘里山有四門東門通人行中有盤石巖竇深)
(邃泉流不涸南門山半有土基俗傳古為敵樓西北二門多石不通人行古謂之鐵城舊鬱林州嘗治此)
高城嶺(在岑溪縣又有馬頭太富登高三嶺皆在此縣)登雲嶺(在懷集縣北八十里嶺頭)
(雲霧常凝結不散行經于此者若登雲然)獅子嶺(在鬱林州東二十里以形似名)將軍嶺
(在博白縣東北二里宋狄青討儂智高曾駐兵于此)綠秀嶺(在博白縣南五十里林木青葱秀絶)
(因名)真武嶺(在容縣北二里又名比靈山其狀如龜色間青黃粹然逼真)鶴奔岡(在府)
(城西相傳漢太守劉曜嘗鑿斷岡脊有雙鶴飛去因名)朝臺岡(在府城北三里相傳宋范曄築)
(臺山上每至正朔則率郡僚登臺望朝而拜)伏虎巗(在府城東五十里昔李上座修行之地道)
(成駭伏猛獸因名)隱仙巖(在鬱林州治西有石室幽邃相傳昔有仙人隠其間壁上有元和十)
(四年來游字)李白巖(在藤縣東六十里赤水峽深闊丈餘頂有竅通日光相傳唐李白謫夜郎)
(時過此)紫陽巖(在博白縣有劉崇遠所造鐵像)四門巖(在懷集縣西五十里山突起平)
(地下有石室外有四門岩中石乳凝結為柱者八為蓮花者一此岩之東北又有遊仙岩岩中有化龍石)
(一石人一)朝巖(在懷集縣西八十里石徑窄暗其中明敞石乳凝結為珠玉纓絡鳥獸虬龍之狀者)
(甚多)燕巖(在朝巖西南三里石山峭拔洞門明敞中有石僧石芝菌石棋盤)普照巖(在勾)
(漏山山如覆釡登巖却顧則黃陂翠巘與石峯相間其中仙壇佛塔低昂交錯靈幡寳幢獵獵飛動)獨
秀巖(在普照岩西平野中鬱然孤峙洞門宏邃古木蕭森石室中可容數千人石乳掛壁上如彌陀)
(大士像)白沙洞(在勾漏山秉燭從竇入俯傴扶伏凡經六七竇行里餘乃至勾漏甲於天下而)
(此洞為勾漏第一)玉虛洞(在勾漏山洞中物象皆瑩潔如玉每雲從洞出則雨風從洞入則霽)
玉田洞(在勾漏山洞前三門中門明廣可入其中田數坵有石花如玉色田後二石池中有小嶼)
(水潜通江)白石山洞(在鬱林州週迥七百里即道書第二十一洞天)將軍洞(在博白縣)
(南三十里一名飛鼠洞其洞三重石室虛明中有泉分温涼而流崖石上有刻南州太守領將軍龐孝恭)
(十字)波羅峽(在容縣東)赤水峽(在藤縣東李白巖北兩崖壁立一水中流林木蔚然嵐氣)
(朝夕不散本朝富禮詩峽口漲晴嵐秀色渥如赭天寒山鳥啼月白林猿下仙人讀書堂石燈哀湍瀉)
濯纓石(在容縣西南三里枕江有亭曰滄浪亭下有石石溝詰曲水流其間可泛羽觴邦人因之)
(而禊焉)龍巷石(在繡江中流有石長數十丈兩畔高聳中低若巷陌有石臺可坐數人每水涸)
(時邑人遊賞于此號為龍巷露臺本朝方子遇詩老龍奮甲闉闍北嘘霞噴山山為赤擘開秋骨一逕通)
(石磴天然幻竒跡)大江(在府城南本鬱黔二水東流至此合桂江又東抵廣東番禺入海漢武帝)
(使馳義侯發夜郎兵下牂牁江會番禺即此江也宋陶弼有詩)桂江(在府城西源出桂林府海陽山)
(入靈渠合灕水由昭潭至本府合大江入名始安江始安即桂林也)思良江(在府城北二十里其)
(中多鰐魚亦名多賢水西南流入桂江)藤江(在藤縣北源出交阯至邕川左右江而東至此與繡)
(江合又東流至廣東入海亦名鐔江宋蘇軾詩繫舟藤城下弄月鐔江濱江月夜夜好雲山朝朝新本朝)
(富禮詩泊舟滄江濱天氣喜高曠化劒已成龍桃花湧春漲)繡江(在藤縣東南源出廣東高州府)
(北流經容縣至此與藤江合流)容江(在容縣南源出北流縣峩石鄉東過藤梧至廣東番禺縣入海)
(漢馬援云仰觀飛鳶跕跕墮水中即此江)渭龍江(在容縣西南七里源出天塘山其流分為九至)
(此復合為一流入容江)皇華江(在岑溪縣南流入容江)南流江(在鬱林州南源出大)
(容山至此合西望定川二江南流至博白縣合南立陵馬諸水又南經廣東廉州府境入海)羅望
江(在鬱林州北又名西望江源出大容山入南流江)定川江(在鬱林州西二十里合鵶橋江)
(水入南流江)東安水(在府城北四十里南流入廣東封川縣界)峽山水(在府城北二十)
(里南流入桂江)江簡水(在蒼梧縣北流入大江)懷溪水(在懷集縣合馬寧花兜西廟宿)
(泊下朗佛燈甘洞桃花多羅瀛古諸水流經廣東四會縣入南海)南立水(在博白縣北入南流)
(江)飲馬水(在博白縣東與凌馬水俱入南流江馬援征交阯嘗飲馬于此)綠藍水(在北)
(流縣北源出綠藍山流分為二一經廣東廉州府入海一經容藤蒼梧至番禺入海)崑崙水(在陸)
(川縣東三十里水中有石似崑崙下流經廣東廉州府石康縣入海)龍穿水(在興業縣西八里石)
(山穹窿水過其下相傳昔有龍穿山以通之流入定川江)銅鼓潭(在北流縣北二十里昔有銅鼓)
(浮水而出擊之聲駭村落至暮沈水中本朝景泰三年其銅復出舟人獲送本縣譙樓)古州潭
(在興業縣南八里石巖下浤澄可鑒潭東有石懸下若鐘叩之有聲)龍潭(在藤縣東北天欲雨則波)
(浪自湧震撼有聲相傳龍潜于此)冰井(在府城東水澄湛不涸味甘且冷唐元結過郡目曰水井)
(又為銘刻石泉上有火山無火冰井無冰之句宋宣和間郡守蕭磐訪求得之有詩云井名未磨滅自我)
(發沈晦)清涼井(在藤縣西南泉出石罅中)楊妃井(在容縣西唐楊貴妃嘗飲者今堙廢)
(許子真記楊妃容州普寧縣雲陵里人父維母葉氏生妃有異質都部署楊康求為女時楊元琰為長史)
(又從康求為女擕歸京後進入夀王宫元宗召為貴妃)葛洪井(在勾漏山相傳葛洪於此洗藥)
(久廢惟石磐石柱存)綠珠井(在博白縣西雙角山下太平廣記梁氏女綠珠有容貌晉石崇為交)
(阯採訪使以珠三斛買之梁氏之居舊井存焉汲飲者必誕美女里閭以為無益遂鎮以巨石雙角山有)
(一水流合容江人亦呼為綠珠江)注玉泉(在藤縣西南取秦觀泉賦晨夜有聲涵雲注玉之句)
(元余觀詩雲蒸崐山液月浸藍田英臨風嚥沆瀣滿腹珠璣鳴)桂山泉(在藤縣東二里自石竇中)
(流出色白味甘釀酒異於他水元余觀詩寒蟾窺玉甃老兔遺香酥化為銀河水一沃炎海枯)温泉
(在容縣南五十里馮村泉有二竅東竅微温西竅太熱)紫泉(在鬱林州南二里舊名濯纓泉宋淳)
(熙間泉忽變紫改今名)博泉(在興業縣南二十里南漢封其神曰龍母夫人宋熙寧中封惠濟夫)
(人有廟)鰐魚池(在府城東搜神記扶南王范尋嘗養鰐魚十頭若犯罪者投與鰐魚不噬乃赦)
(之無罪者皆不噬)放生池(在府城東池中多鰌魚有四足死後頭骨牙齒朽落至五月後更生)
(骨盡乃止)鴨兒灘(在藤縣南三里灘石高險富禮詩秋高霜降餘灘淺石齒齒漁郎吹笛來野鴨)
(斜飛起山頭兩石人並坐如笑指)馬門灘(在北流縣西南四十五里漢馬援南征以江流迅激)
(難行鑿去其石餘二巨石雙立若門其中流水如奔馬故名)北戍灘(在馬門灘下唐高駢為安)
(南都護平蠻北歸見其湍險屬防遏使楊陵疏浚之人以為便)繫龍洲(在府城東七里大江中亦)
(名七里洲林木深秀江漲時洲獨不沒亦名浮洲本朝解縉詩蒼梧城北繫龍洲水接南天日夜流冰井)
(鱷池春草合火山蛟室夜光浮千家竹屋臨沙觜萬斛江船下石頭欹枕夢回霄漢近珮聲猶在鳳凰樓)
長洲(在府城西七里大江中居民百餘家自此遡流而上又有思化洲思恨洲石思禮洲黃陀洲皆)
(在江中然居民稍少不若長洲之多)蓮塘(在容縣治唐元結栽蓮於中嘗構亭其上)
土産硃砂(鬱林州及容縣博白縣出)鉛(藤縣出)桄榔子(樹似㯶櫚心中出麫可食)人
面子(春華夏實秋熟甘酸可食兩邊似人面俱鬱林州出)蔞藤(亦名扶留藤)糖霜(藤縣)
(出)勾芒木(皮可績為布陸川縣出)翠羽(藤縣出)猩猩(似黃犬人面能言音如女)
(人鬱林州出)嘉魚(蒼梧藤二縣出)蛤蚧(蒼梧縣出)縮砂(鬱林州博白縣出)蚺蛇
(長十丈以婦人衣投之則蟠可辟不祥)犀牛(角在額上鼻又有一角俱鬱林州出)烏蛇(藤縣)
(出土人取以浸酒可治風疾)暘夷甲(南越志𤾉夷之甲以錫薄飾之雜以丹漆照輝昱晃)仙
茅(北流縣出)
公署梧州守禦千戶所(在府治東洪武十二年建)容縣守禦千戶所
(在縣治西北洪武二十三年建)懷集守禦千戶所(在縣治北洪武三十年建)鬱林
守禦千戶所(在州治東洪武十九年建)
學校梧州府學(在府城東本宋州學本朝洪武初改建為府學)鬱林州學(在州治西)
(南元至元中建)蒼梧縣學(在縣治東洪武十二年建)藤縣學(在府治南本朝重修)容
縣學(在縣治西南元建州學本朝洪武二年改建為縣學)岑溪縣學(在縣治東洪武十二)
(年重建)懷集縣學(在縣治東洪武三年重建)博白縣學(在縣治東宋紹興間建本)
(朝洪武二年重建)北流縣學(在縣治西南唐建元遷他所尋復舊本朝重修)陸川縣
學(在縣治南宋建本朝洪武十五年重建)興業縣學(在縣治西北元末廢本朝洪武三年)
(重建)
書院勾漏書院(在容縣舊州學宋建)三元書院(在藤縣治西宋馮京讀書處本朝建)
宫室大雲樓(在府東城上)白鶴樓(在府治西城上)獨秀樓(在府治子城上)鼓
角樓(在鬱林州城上宋陶弼詩去歲同登畫角城諸蠻未滅夜論兵五更將吏知人意吹作梅花塞)
(外聲)遠意樓(在容縣與面面樓皆在舊州治其城之南又有逍遥樓俱宋時建)江月樓
(在藤縣治北宋蘇軾南遷過此有江月詩後人建樓因名元余觀詩仙翁看月三百秋江波日去月不留)
(肯因炎塵暝空闊真與江月同清幽)環翠樓(在藤縣治南本朝洪武五年建)鬱繡樓(在藤)
(縣東以鬱繡二江合流於此因名)野望閣(在容縣舊郡城之東北)六賢堂(在府城東)
(北宋元祐間建六賢漢陳欽欽子元元子堅卿士燮及其弟壹子廞皆梧人)樂山堂(在舊府園)
(又有習隠堂在府城東)景陸堂(在鬱林州治以景慕陸績故名)思賢堂(在容縣宋守譚)
(惟寅建以祀前守唐元結王翃戴叔倫韋丹及宋王次翁五賢)清心堂(在容縣舊州治又有思元)
(堂亦在州治宋守王慶曾有所立詩碑)八賢堂(在藤縣治西隅祀唐李靖宋之問李白宋蘇軾)
(蘇轍秦觀黃庭堅李光)尋山堂(在博白縣宋劉子羽謫居時建)漾月亭(在府城東負東)
(山跨鰐池水光山色照暎左右蒼梧絶景也)嘉魚亭(在府城南江濱丙穴出嘉魚故名元傅與)
(礪詩舟楫回沙驛旌旗駐郡亭江通五筦白天落九疑青)覽勝亭(在府城東南本朝正統初建)
朗吟亭(在府城東中有吕洞賓像取洞賓朗吟飛過洞庭湖之句為名本朝藍智詩洞庭萬里連)
(滄海石室千年隠翠微華表月明笙鶴下蒼梧雲濕劒龍歸城南老樹名空在枕上黃梁夢已非倦客遠)
(尋勾漏洞丹砂未就與心違)浮金亭(在藤縣東山宋建本朝正統十四年重修趙宗德詩東山)
(樹何青青鐔津水何泠泠眉山夫子能解事却於水邊樹下構危亭洪波浴日金錯落瘴雲不雨煙濛溟)
(風塵澒洞去天遠草木蓊鬱知地靈)南浦亭(在藤縣東臨江)光華亭(在藤縣北宋秦觀嘗)
(遊此後人刻其畫像與文於石元余觀詩霞來海天曙月出東山白不是凭闌人誰能當秋色)繡江
亭(在容縣城外西南江流横陳諸峯環翠為登覽之勝)迎富亭(在容縣西容俗以二月二日為)
(迎富節因名)萬松亭(在容縣西北唐劉禹錫詩池北含煙瑶草短萬松亭下清風滿即此)龍
華臺(在藤縣東六十里)讀書臺(在容縣東一十五里兩峯峭立擁溪東下相傳有漁舟夜)
(宿其下聞山巔有絃誦聲因名)經略臺(在容縣南唐經略使元結刺容州時嘗遊玩于此因名今)
(為元武祠)釣魚臺(在容縣西三里唐刺史韋丹政暇嘗釣魚於此)岑雄臺(在岑溪縣)
關梁天門關(在北流縣西一十里顛崖邃谷兩石峯相對路經其中舊名鬼門關諺云鬼門關十)
(人去九不還言多瘴也輿地紀勝云本桂門關訛稱鬼門關元廉訪使伊哷改名魁星關本朝洪武初改)
(為桂門關宣德中改天門關)政平橋(在府城南)飛仙橋(在朗吟亭前)流杯橋
(在藤縣治東宋蘇軾嘗遊此元余觀詩曲水分山隂輿梁勝溱洧一詠見高風駟馬安足取)尋春
橋(在鬱林州宋郡守王過有詩)安遠橋(在鬱林州南二里北達梅關南抵雷瓊東通南海)
龍驤橋(在容縣南跨繡江)永安橋(在懷集縣東門外)太平橋(在博白縣東四)
(里)登龍橋(在北流縣東南兩溪水合流其下橋上有亭)綠珠渡(在博白縣西南一十)
(里宋徐噩詩早出綠羅村晚過綠珠渡日落白州城草荒梁女墓江水流古今滔滔不相顧今人不見古)
(時人依舊青山路如故)
寺觀光孝寺(在府城東二里唐建)廣法寺(在藤縣東五里元建本朝洪武間重建)龍
興寺(在容縣治西北元天歴間建本朝永樂間重建)景星寺(在容縣治西唐時建後又移建)
(縣北)塔山寺(在懷集縣東本朝正統間因舊重建)寳相寺(在鬱林州治東南元建本朝洪)
(武間重修)宴石寺(在博白縣西六十里南漢建内造銅鐘鐵佛五百羅漢)白鶴觀(在府)
(城西隔江唐開元中建)棋真觀(在大容山昔有人採樵嘗見二人圍棋後創觀因以為名)靈
寶觀(在勾漏山觀後石峰有二石室曰太陽太隂南漢增修為觀)韜真觀(在勾漏山南漢)
(時建觀左右有二石室宋吳元美以巫山寨真武嶺寳圭白沙玉虛玉田四洞獨秀普照二巖靈寳韜真)
(二觀共為勾漏十景)
祠廟温母廟(在蒼梧縣北二里事見肇慶府墳墓)孝感廟(在岑溪縣祀孝子丁蘭)伏
波廟(在馬門灘旁祀漢馬援)李衞公廟(在岑溪縣西衞公唐李靖以平蕭銑至此後人)
(立廟祀之舊名廣德廟)武襄廟(在鬱林州祀宋狄青)銅鼓神廟(在岑溪縣東二十五)
(里縣南二十里又有逍遥神廟)金牙廟(在府城内東祀唐將尉遲敬德元至正中建本朝宣德中)
(重修)
陵墓士燮塜(在府城西北四里許)吳武陵墓(在府城内桂坊橋上有石刻云咸通二年)
(七月五日吳武陵之墓武陵見桂林府名宦)
古蹟歌羅城(在府城西南六十里隋開皇間李賢所築以屯師衆久廢)廢南儀州(在岑)
(溪縣唐置南義州宋改南儀舊領三縣宋初以連城永業二縣省入崇溪後州亦廢)廢牢州(在鬱)
(林州唐置領南流定川宕川三縣治南流縣宋廢州以二縣併入南流)廢平琴州(在鬱林州)
(境唐置治容山縣建中初省入黨州)廢黨州(在鬱林州境唐置領撫安善勞善文寧仁容山懷義)
(福陽古符八縣而治撫安宋廢州省四縣入南流縣)廢白州(在博白縣唐初置南州改白州領博)
(白建寧周羅南昌四縣宋併為博白一縣屬鬱林州)廢繡州(在陸川縣境唐初置林州尋改繡州)
(宋初州廢以所領常林阿林羅繡三縣俱省入普寧縣屬容州)廢禺州(在陸川縣境唐置東峩州)
(改禺州治峩石縣宋初州廢以其所領峩石扶□羅辯三縣俱入北流縣屬容州)廢順州(在博)
(白縣東北唐置治龍化縣宋廢州以其所領龍化温水龍豪南河四縣俱併入陸川縣)廢銅州
(在北流縣境唐初置尋改容州領普寧北流陵城渭龍欣道陸川六縣宋廢欣道渭龍陵城三縣又廢容)
(州為縣)廢丹城縣(在蒼梧縣境縣有銅山銅湖銅邱)廢建陵縣(在蒼梧縣境晉)
(置屬蒼梧郡隋屬桂州後廢)廢新寧縣(在蒼梧縣東南境上晉置後廢)廢遂城縣
(在蒼梧縣梁置隋改曰戎城唐屬梧州宋省入蒼梧)廢孟陵縣(在蒼梧縣本漢猛陵縣蕭銑改)
(曰孟陵唐屬梧州宋省入蒼梧)廢普寧縣(在容縣唐宋俱為容州附郭縣本朝省入容縣)廢
寧風縣(在藤縣西一百里唐藤州領寧風感義義昌鐔津四縣宋廢三縣入鐔津)廢鐔津
縣(在藤縣治北隋置本朝省入藤縣)廢南流縣(在鬱林州治南唐置本朝省入鬱林州)
廢石南縣(在興業縣陳置石南郡隋改為縣屬尹州唐廢入興業)廢鬱平縣(在興)
(業縣北三十里隋置屬鬱林郡宋與德興縣俱併入興業縣)馬援營(在鬱林州南二里)澄
海營(在府城西北元土軍所居本朝洪武十二年廢)龍城砧(在廢南儀州山形似砧今屬岑)
(溪縣)新村(蔡絛叢話云博白城下有新村吾曳杖其間至一村舍見兩老人坐飲乃兄弟也大者年)
(九十四謂客曰此吾幼弟年七十八矣從旁環拱而侍者皆兩老人之曾孫殆可入圖畫也)丹砂
坑(在南流者二在博白者三俱久廢)石牛(在鬱林州東南池中每歲旱居民殺牛禱雨以牛血)
(和泥塗石牛背祀畢即雨泥盡乃晴)石壁(在藤縣南二里高十餘丈俯瞰江流若赤壁釣臺之狀本)
(朝富禮詩斷崖如削鐵開闢自太古江風西北來班班濕秋雨扁舟晚經過中流欲掀舞)石寨(在勾)
(漏山隠然如城寨有睥睨烽臺牙纛干櫓之狀規圓約二頃環以十二峯故又名巫山寨)銅船(在鬱)
(林州郡國志馬援鑄造銅船濟海後令沈於渚天霽水澂往往望見一名越王船)仙針(蒼梧縣民)
(梁大用遇異人授以鐵針三枚并針灸書遂為名醫永樂中郡守羅觀訪其子孫止存一針以進于朝)
名宦漢陳稚升(蒼梧太守政事多暇嘗臨水釣魚盖民醇訟簡與之相安也)喻猛(和帝)
(時蒼梧太守以清白為治郡人頌之曰於惟蒼梧交阯之域大漢惟宗遠以仁德)谷永(建寧初鬱)
(林太守以恩信招降烏滸人十餘萬内屬皆受冠帶開置七縣郡人立祠祀之)陳臨(蒼梧太守推誠)
(而理嘗有殺人者為吏所獲臨知其無嗣令其妻侍獄中後産一男郡人歌曰蒼梧府君惠及死能令死)
(人不絶嗣)三國陸績(吳鬱林太守遠俗不知學績廸以詩書士慕其風樂其教皆舍里居而從)
(其學)唐李靖(武德中為桂林道大總管南廵至藤州有遺愛州民立廟祀之)元結(肅宗時為)
(容管經略使身諭蠻豪綏定八州民樂其教立德頌德)王翃(容管經略使大歴中蠻酋梁崇牽據)
(容州翃至藤州以私財募兵斬賊將歐陽珪又移書約義藤二州刺史進討遂擒殄崇牽等悉復故地)
李曉庭(藤州刺史與王翃等結盟討賊引兵攻容州拔之)戴叔倫(容管經略使招懷夷)
(落威名流聞其治清明仁恕德宗賦中和詩遣使賜之)韋丹(元和中容州刺史築城壘疏隍池興)
(學校訓耕織民貧自鬻者悉贖歸之禁吏不得擾仁化大行)崔方實(元和中容州兵馬使破蠻)
(賊黃探平其窟穴獻俘以聞憲宗嘉之)蔡少卿(容管經略在押衙兵馬使破黃賊隳折妖巢收)
(復故地)杜佑(大歷中為容管經略使綏懷兵民兩盡其道控制盜賊一無所犯)鄭畋(咸通)
(中由翰林學士出為梧州刺史政暇遊覽多所題詠)謝肇(大歷中為容管經略使討平叛卒詔荅云)
(朕以容南寄重隆恩遂行果能制彼凶妖全活黎庶布威令于一方息忿昏于千里)宋梁適(知梧)
(州五嶺自南漢時民間折税已重轉運使以調不足復折之適為奏免民甚便之)郎簡(知藤州興)
(學養士一變其俗藤自是始有舉進士者)陳執中(知梧州不鄙夷其民陶以豈弟愛山水為篇章)
(以道其登覽可樂者上復古要道三篇真宗異而召之)姚道源(治平中知鬱林州三載未嘗决)
(大辟會神宗初即位遣子弟修貢例當推恩道源乃不遣子而遣弟旁郡皆愧之)王次翁(建炎)
(中知容州嘗慕元結之為人取結在道州時乞免科率二奏刻之石并刻其遺像以便觀省且曰庶不墜)
(元子之政也)蔣南金(嘉定中知容州興學校立貢院在任三年自以教養為事未嘗有逸豫遊)
(樂之好)趙若銑(咸淳中知容州叛賊楊先攻城若銑與敵力屈死之)元文魁(至順中知)
(藤州時經寇亂之後城邑蕩然魁至始立州治修城隍建學校教養百姓政化大行)朱國寳(以管)
(軍萬戶鎮守梧州領安撫司事有政績)劉志行(知鐔津縣政事之暇以吟詠自適有梅南集行)
(于世)馮思齊(至正間知藤州律身廉潔御下寬簡惠政甚多及去任民思之不忘為立德政碑)
本朝王清(洪武初為容州同知時州經寇亂民不聊生清繕城隍立學校撫綏百姓勸課農桑)
(後陞本州知州)趙天鑑(洪武初知鬱林州清介自持愛民如子後擢太平府知府)金文仲
(洪武間為藤州同知文章政事有足稱者為古藤八景而題詠之)趙惟清(洪武間知博白縣不)
(鄙夷其民以禮為教由是士務學農樂耕風俗丕變與中土無異)常士昭(洪武中知北流縣在)
(任以廉幹見稱邑人老稚咸蒙其惠卒之日惟餘一青毡遠近聞之莫不歎賞)蔡誠(洪武末知鬱林)
(州慈祥豈弟民心悦服值歲飢發倉廩以賑貸不俟報及卒百姓思之如喪慈母)羅觀(永樂間梧)
(州知府下車之初詢民瘼課農桑以先務為急有古循吏風)謝有立(永樂初知岑溪縣存心公)
(恕吏畏民懷在任十年始終如一秩滿邑人不忍釋去保陞梧州府通判)余顯宗(永樂初知陸川)
(縣蒞事公平諳練政體民之流亡悉招復業横歛者禁懲之由是田無荒棄税不愆期邑人感化)
流寓馮京(宋宜州人嘗寓居藤之鐔津既長又寄籍武昌解省廷對皆居首選仕終參政樞密)秦
觀(揚州人宋紹聖初御史劉拯論其增損實錄貶官編管雷州徽宗立放還至藤州觀嘗作詞有醉臥)
(古藤隂下杳不知南北之句至是為客道其夢中詞索水飲水至笑視之而卒時人以為詩䜟)王安
中(中山人宋宣和初為尚書左丞靖康中為言者所論謫鬱林州有詩云宦遊梅嶺外訟訴榕庭空)
李光(越州人宋紹興中為參知政事忤秦檜奉祠以歸檜令中丞万俟卨誣論之謫藤州光在藤唱)
(和有諷刺及檜者為守臣所告遂再竄海外)吳元美(福州人紹興中為福建安撫司機宜坐鄉)
(人鄭瑋告其作夏二子賦譏時宰又謂其家亭號潜光有心於黨李堂名商隠無意於事秦秦檜甚惡之)
(謫容州)劉子羽(崇安人紹興中坐富平之役為言者所論謫白州蜀帥吳玠上疏論子羽之功)
(請納節贖罪乃聽子羽自便)吕摭(齊州人頤浩子官至朝散郎貶梧州秦檜追憾頥浩竄摭藤州)
(摭雖在貶所以詩書自娛無幾微見詞色)
人物漢陳欽(蒼梧廣信人治春秋左氏傳三輔决錄謂左氏春秋遠在蒼梧即欽也武帝時仕至)
(猒難將軍)陳元(欽子傳父業以父任為郎抗疏請立左氏學又請勿令司隸校尉督察三公光武皆)
(從之元以才高著名辟司空府後數陳便宜不用以病去終於家子堅卿有文章史逸其論譔)丁蘭
(蒼梧人性至孝母殁刻木為像事之如生凡家事必告像鄰人張叔者令其妻假物蘭妻白像像不悦遂)
(弗與張叔怒突入蘭室擊木像蘭知之奮殺張叔吏捕蘭去木像為之垂淚郡縣嘉其至孝奏釋蘭罪蘭)
(又為河内人)士燮(蒼梧廣信人父賜桓帝時日南太守燮治左氏春秋建安中舉茂才遷交阯太)
(守達於從政謙虛下士時天下喪亂中國士人往依者以百數在郡四十餘歲卒年九十)士壹(燮弟)
(辟舉為司徒椽黃琬甚器重之董卓作亂交州刺史朱符為夷賊所殺燮表壹領合浦太守壹弟鮪為九)
(真太守武為南海太守兄弟四人並居列郡威震百蠻)三國士廞(燮子仕吳為武昌太守自)
(賜至廞父子兄弟並以威信著名南土出入車旗滿道夷人夾轂焚香者常數千焉)唐李堯臣
(鐔津人貞觀中第進士累官至交州刺史賜其里門曰登俊)龐孝泰(博白人龍朔中以左驍衞)
(將軍為遼東道行軍總管與蘇定方程名振等征高麗孝泰以嶺南兵逼蛇水蓋蘇文來攻孝泰兵敗死)
(之)宋李時亮(博白人嘉祐中舉進士累官知廉州有治聲嘗獻平邊十策及疏時政得失神)
(宗嘉之累遷檢校散騎常侍兼御史大夫時亮善屬文尤長於詩與陶弼賡和號李陶集)徐噩(博白)
(人仁宗時鄉舉入仕攝知宜州討歐希範以功授白州長史皇祐間儂智高叛噩引兵追至金城驛與賊)
(遇力戰死之贈大理寺丞)秦懷忠(博白人以文學孝廉稱應四舉第初授徐聞令再任雷州推官)
(平反冤獄後擢知容州所至有治聲)潘盎(蒼梧人常儒衣持一大翣行坐獨語皇祐中儂賊陷邕至)
(梧城下聞其異召而問曰吾形貌如何盎曰汝一賊爾又曰梧州幾日可陷曰百年亦不陷又曰吾欲據)
(此以有南粤如何曰汝將斬首豈能有粤耶賊怒遂害之)洗積中(北流人紹興中登進士第累官)
(至朝請大夫知白州事有治聲同邑有坦中庸者亦紹興中進士累官至廣東提點刑獄)李用謙
(鐔津人有文行歴官至國子祭酒卒贈銀青光祿大夫)李奉政(藤州人博學能文紹興中舉進)
(士累官至國子祭酒)本朝莫敬山(蒼梧人洪武中由明經舉任本縣儒學訓導秩滿推其才)
(學卓異陞河南布政司參政)楊寧遠(容縣人洪武中舉人擢興寧縣教諭歴遷戶部員外郎官)
(至交阯布政司參政)龔篪(蒼梧人永樂初舉進士擢嘉定縣丞有能聲歴遷兵部郎中以老成見推)
(特陞廣東布政司左參政)
列女龍氏(藤縣人夫王克讓以疾卒龍氏紡績奉養舅姑舅卒殯葬以禮姑憐其少欲更嫁之龍氏)
(曰既為王氏婦豈可再適他人誓以自守永樂間旌其門)
明一統志卷八十四
