明一統志卷二十
明李賢等撰
平陽府(東至澤州沁水縣界一百五十五里南至黃河岸三百六十五里西至黃河岸三百)
(一十里北至汾州孝義縣界三百二十里自府治至京師一千八百里至南京二千四百里)
(糧一百一十萬九千石零)
建置沿革禹貢冀州之域天文觜參分野堯都平陽即
此以其地在平水之陽故名春秋屬晉戰國屬韓後
屬趙秦漢皆為河東郡地三國魏始置平陽郡晉仍
舊後魏兼置東雍州孝昌中改唐州建義初又改晉
州隋改郡曰平河尋廢郡為州大業初改臨汾郡義
寧初復改平陽郡唐改為晉州天寳初改平陽郡乾
元初復為晉州五代梁置定昌軍節度改建雄軍宋
州軍仍舊政和中陞州為平陽府金屬河東南路元
初為平陽路大德中改晉寧路本朝復改平陽府領
州六縣二十九
臨汾縣(附郭木漢舊縣屬河東郡三國魏置平陽郡縣屬焉後魏兼置晉州於此隋改曰臨汾縣)
(為平河郡治後改郡曰臨汾唐分置西河縣尋省入臨汾屬晉州宋金元仍舊本朝因之編戶一百四十)
(四里)襄陵縣(在府城西南三十里本晉大夫郤犨食邑以襄公陵在此因名漢始置襄陵縣屬河)
(東郡魏屬平陽郡後魏分置擒昌縣北齊移擒昌治此隋復為襄陵縣唐徙治於汾水之西五代晉屬絳)
(州改屬河中府宋屬晉州金屬平陽府元仍舊本朝因之編戶七十二里)洪洞縣(在府城北)
(五十五里春秋時揚侯國晉滅之以賜羊舌肹漢置楊縣屬河東郡魏晉屬平陽郡後魏改屬永安郡隋)
(屬臨汾郡後改為洪洞縣以洪洞鎮為名唐屬晉州宋以趙城縣省入金屬平陽府元仍舊本朝因之編)
(戶八十九里)浮山縣(在府城東九十里本漢河東郡襄陵縣地晉屬平陽郡北齊省入擒昌縣)
(唐武德初始析置浮山縣尋改神山縣屬晉州宋自郭城移治此金復為浮山縣屬平陽府元仍舊本朝)
(因之編戶一十八里)趙城縣(在府城北九十里周穆王封造父之地春秋時趙簡子居之漢為河)
(東郡彘縣地隋為霍邑縣地隋末始分置趙城縣屬霍山郡唐屬吕州後屬晉州宋省入洪洞縣尋復舊)
(政和中陞為慶祚軍金復為趙城縣屬平陽府元割屬霍州本朝洪武三年改今屬編戶三十四里)太
平縣(在府城西南九十里本漢河東郡臨汾縣地後魏始置太平縣以在太平故關城因名屬平陽)
(郡隋初屬晉州尋移於關東北屬絳州唐復移原治又移敬堡宋金仍舊元屬絳州本朝洪武二年改今)
(屬編戶五十三里)岳陽縣(在府城北一百一十里本漢上黨郡榖遠縣地後魏置安澤縣屬義)
(寧郡隋屬沁州大業初改岳陽縣屬臨汾郡唐屬晉州金屬平陽府元省入冀氏縣尋復置以冀氏省入)
(本朝因之編戶一十八里)曲沃縣(在府城南一百二十里春秋時晉文侯弟成師封曲沃即此漢)
(為河東郡絳縣地晉屬平陽郡後魏始置曲沃縣屬正平郡後周移治樂昌堡隋屬絳州又移治絳邑故)
(城北即今治唐宋金元皆因之本朝洪武二年改今屬編戶六十八里)翼城縣(在府城南一百)
(三十里春秋時晉絳邑後更曰翼漢為絳縣地後魏置北絳郡及北絳縣隋初郡廢又改為翼城縣屬絳州義寧初)
(於縣置翼城郡唐初郡廢置澮州後廢州復屬絳州金改翼州元復為翼城縣屬絳州本朝洪武二年改)
(今屬編戶八十四里)汾西縣(在府城西北一百八十里本漢彘縣地屬河東郡東漢為永安縣地)
(晉屬平陽郡後魏置臨汾縣及汾西郡隋初郡廢改縣曰汾西屬汾州大業初屬臨汾郡義寧初屬霍山)
(郡唐遷縣治於厚義村屬晉州宋歸舊治金屬平陽府元仍舊本朝因之編戶一十五里)蒲縣(在府)
(城西一百四十里春秋時晉蒲城漢為河東郡蒲子縣地後魏置石城縣後周置石城郡周末廢又置蒲)
(子縣隋以蒲子移治縣東北故箕城大業初改為蒲縣屬龍泉郡唐移今治元省入隰川縣尋復置屬隰)
(州本朝洪武二年改今屬編戶八里)蒲州(在府城西南四百五十里古為舜都春秋時屬晉為蒲坂)
(地秦屬河東郡漢為蒲坂縣地後魏置河東郡兼置秦州後周改蒲州隋初郡廢州存大業初改河東郡)
(治河東縣唐改蒲州屬河東道開元中改河中府陞中都尋罷都復為蒲州天寳初改河東郡乾元初復)
(為蒲州尋改河中府五代梁置護國軍節度宋仍舊屬陜西路金為蒲州天德初復為河中府屬河東南)
(路元因之本朝洪武二年復為蒲州以河東縣省入編戶八十七里領縣五)臨晉縣(在州城東)
(北九十里春秋時晉桑泉地秦築壘以臨晉地因名臨晉漢為河東郡解縣地後魏為北解縣地隋置桑泉)
(縣屬蒲州義寧初蒲州徙治此唐分置温泉縣尋省入桑泉天寳中改臨晉縣屬河中府宋金仍舊元以)
(虞鄉縣省入本朝因之編戶五十九里)榮河縣(在州城北一百二十里古綸地為夏后少康邑)
(戰國時為魏汾陰地漢置汾陰縣屬河東郡晉時劉淵省入蒲坂縣後魏復置屬汾陰郡隋屬河東郡唐)
(初屬泰州尋改屬蒲州開元中改寳鼎縣宋真宗祀汾陰改曰榮河縣置慶成軍尋廢以縣屬河中府金)
(置榮州元仍為榮河縣本朝因之編戶三十六里)猗氏縣(在州城東北一百二十五里古郇國)
(地文王子所封後為晉令狐地漢置猗氏縣屬河東郡因猗頓居為名西魏改曰桑泉後周復曰猗氏屬)
(汾陰郡隋屬蒲州自故城徙今治唐屬河中府宋金元仍舊本朝因之編戶四十七里)萬泉縣
(在州城東北一百九十里本漢河東郡汾陰縣地隋屬河東郡唐武德中置萬泉縣屬泰州因縣東谷中)
(多泉故名貞觀初廢泰州以縣屬絳州大順初改屬河中府宋金仍舊元省入猗氏後復置本朝因之編)
(戶三十八里)河津縣(在州城東北二百一十里古耿國殷王祖乙所都春秋時屬晉秦置皮氏)
(縣漢屬河東郡魏晉皆屬平陽郡後魏改龍門縣及置龍門郡隋初郡罷以縣屬蒲州唐置泰州貞觀中)
(州廢以縣屬絳州元和初屬河中府宋宣和初改為河津縣金屬榮州後復屬河中府元仍舊本朝因之)
(編戶三十六里)解州(在府城西南三百四十里春秋為晉之解梁城戰國屬魏漢為解縣屬河東郡)
(後魏析置安定縣西魏改曰南解縣屬綏化郡隋改為虞鄉縣屬蒲州唐初改曰解縣貞觀初省入虞鄉)
(後復置屬河中府五代漢始置解州治解縣宋屬河東路後改屬陜西路金於州置解梁軍後改保昌屬)
(河東南路元仍為解州屬平陽路本朝因之以解縣省入編戶三十一里領縣五)安邑縣(在州)
(城東五十里禹營安邑即此地春秋時為晉境後屬魏秦漢為安邑縣河東郡治此隋置虞州大業初州)
(罷縣屬河東郡後置安邑郡唐初郡罷復置虞州至德初改虞邑縣屬陜州大歷中復名安邑屬河中府)
(宋屬解州金元仍舊本朝因之編戶九十五里)夏縣(在州城東北一百里本禹所都之地漢為安邑)
(縣境後魏太和中别置南安邑縣改為夏縣以禹舊都故名隋初屬虞州後屬河東郡唐屬絳州乾元初)
(改屬陜州金元屬解州本朝因之編戶六十六里)聞喜縣(在州城東北一百二十里春秋晉曲)
(沃地秦改為左邑屬河東郡漢武帝經邑之桐鄉聞破南粤因置聞喜縣東漢罷左邑移聞喜治此後魏)
(屬正平郡後周移治柏璧隋屬絳州又移治甘谷唐復徙縣於桐鄉故城宋屬解州金元仍舊本朝因之)
(編戶六十六里)平陸縣(在州城東南九十里春秋虞國地戰國屬魏為吳城漢為河東郡大陽縣)
(地東漢置河北縣後魏置河北郡治此隋初罷郡以縣屬蒲州唐貞觀初改屬陜州天寳初因開漕瀆得)
(古刃有篆文曰平陸遂改平陸縣金元屬解州本朝因之編戶五十五里)芮城縣(在州城西南九)
(十里本魏國之附庸春秋時芮伯萬居此舊置安戎縣後周改芮城縣及置永樂郡隋省郡以縣屬蒲州)
(唐置芮州貞觀初廢州以縣屬陜州金元屬解州本朝因之編戶四十里)絳州(在府城南一百五十)
(里春秋時屬晉即故絳與新田之都後屬魏漢為河東郡臨汾縣地魏屬平陽郡後魏置正平郡兼置東)
(雍州治柏壁後周改為絳州徙治玉壁隋初郡廢徙州治東雍州城後改絳郡治正平縣唐復為絳州宋)
(仍舊金置絳陽軍節度後陞晉安府元復為絳州本朝因之以正平縣省入編戶五十二里領縣三)稷
山縣(在州城西五十五里春秋晉侯治兵于稷即此漢為河東郡聞喜縣地後魏置高凉縣屬龍門)
(郡後周移縣治玉壁北齊置勲州隋屬絳州遷治於汾水北改曰稷山縣以山為名唐屬河中府宋金元)
(俱屬絳州本朝因之編戶七十七里)絳縣(在州城東南一百里春秋為晉都新田漢為絳縣屬河東)
(郡晉屬平陽郡後魏置南絳縣及南絳郡後周廢郡改為絳縣因縣有絳山故名隋屬絳州唐改屬澮州)
(後仍屬絳州宋金元仍舊本朝因之編戶三十四里)垣曲縣(在州城東南二百三十里即周召分)
(陜之處漢為垣縣地屬河東郡後魏置邵郡及白水縣後周兼置邵州改縣曰亳城隋改為垣縣屬絳郡)
(義寧初置邵原郡唐改邵州貞觀初州罷以縣屬絳州宋改曰垣曲縣金仍舊元初省入絳縣尋復置本)
(朝因之編戶二十七里)霍州(在府城北一百四十五里禹貢岳陽即此地漢為彘縣屬河東郡東)
(漢改永安縣魏晉屬平陽郡後魏初省後復置兼置永安郡隋初罷郡置汾州又改吕州并改縣曰霍邑)
(以霍山為名大業初州罷以縣屬臨汾郡義寧初置霍山郡唐罷郡置吕州貞觀中州罷以縣屬晉州宋)
(屬平陽府金陞霍州元仍舊本朝以霍邑縣省入編戶二十里領縣一)靈石縣(在州城北一百)
(里本漢太原郡界休縣地隋傍汾水開道得瑞石因置靈石縣屬介州義寧初屬霍山郡唐初屬吕州貞)
(觀中州罷以縣屬汾州宋金仍舊元屬霍州萬歷中改屬汾州府編戶二十五里)吉州(在府城西)
(二百七十里春秋時晉屈邑即公子夷吾所居漢為北屈縣屬河東郡魏屬平陽郡後魏置定陽郡及定)
(陽縣東魏置南汾州後周改汾州後齊改西汾州隋改耿州及改定陽為吉昌縣大業初置文成郡唐為)
(南汾州治吉昌後改慈州復改文成郡又為慈州宋熙寧中州罷以縣屬隰州尋置吉鄉軍復置慈州金)
(改耿州復改吉州元仍舊以吉鄉縣省入本朝因之編戶二十四里領縣一)鄉寧縣(在州城東)
(南六十里本漢河東郡臨汾縣地後魏分置太平縣又分太平置昌寧縣屬定陽郡隋屬汾州唐屬慈州)
(五代唐改鄉寧縣元初省入吉州後復置本朝因之編戶一十七里)隰州(在府城西北二百八十里)
(春秋時晉蒲地戰國時屬魏為西河地秦屬河東郡漢為河東郡蒲子縣晉時劉淵據此後魏改長壽縣)
(後周於此置汾州及龍泉郡隋初廢郡改西汾州尋改隰州及改縣曰隰川大業初復為龍泉郡唐初復)
(為隰州後改大寧郡乾元初復為隰州宋金元仍舊本朝以隰川縣省入編戶二十八里領縣三)大
寧縣(在州城西南九十五里漢為河東郡北屈縣地晉屬平陽郡後魏置仵城郡及縣後周始改大)
(寧縣隋初廢郡大業初縣亦廢唐初置中州及大寧縣貞觀初州罷以縣屬隰州宋金仍舊元初省入隰)
(川縣後復置本朝因之編戶一十里)石樓縣(在州城北九十五里本晉屈産泉建地漢為西河郡)
(土軍縣地東漢省後魏太和中置吐京郡治吐京縣隋初廢郡以縣屬西汾州後改石樓縣屬隰州唐初)
(於縣置西德州貞觀初省州以縣屬東和州後又廢東和以縣屬隰州宋金元仍舊本朝因之編戶七里)
永和縣(在州城西一百五里本漢河東郡狐讘縣地魏始置永和縣晉屬平陽郡後魏廢北齊於)
(狐讘城置臨河郡及臨和縣隋初罷郡改縣曰永和屬隰州唐初移治仙芝谷置東和州貞觀中州罷以)
(縣屬隰州宋金元仍舊本朝因之編戶一十里)
郡名河東(秦名)平河(隋名)晉寧(元名)
形勝被山帶河天下要地(三國志杜畿傳)晉之故封(唐柳宗元晉問晉之)
(故封太行掎之首陽起之黃河迤之大陸靡之)水陸形勢(唐元載中都議黃河北來太華南倚)
(總水陸之形勢壯關河之氣色)表裏河山(平陽志東距太行西界黃河南接梁宋北連大鹵有)
(表裏河山之固)面嶺背岡(解州志面石門之嶺背鳴條之岡外則底柱之險内則鹽池之饒)
介兩河間(絳州志絳之地介兩河之間)據山川之勝(霍州志太嶽鎮其東汾水)
(經其西州據山川之勝)皆﨑嶇之地(郡志吉隰皆﨑嶇之地西臨黃河控帶龍門孟門之)
(險)背負關陜南阻大河(金史完顔額爾克傳論河中云)北接汾晉西
連同華(元史石天應論河中云河中實用武之地北接汾晉西連同華若起漕運以通餽餉則關)
(内可尅期而定)
風俗堯之遺風(唐柳宗元晉問平陽堯之所理其人至今温恭克讓好謀而深和而不怒此堯)
(之遺風也)憂深思遠(平陽志君子憂深思遠小人儉嗇甘辛苦薄滋味勤於耕織服勞商賈)
虞夏治迹(河中志虞夏治迹之所經行夷齊清風之所漸染宜乎有薰而善者陶而化者)俗
崇禮讓(解梁志境接古虞芮之國其民質朴力耕而習俗崇禮讓之風)人多勇敢(絳州)
(志經晉霸之餘人性剛悍多勇敢然勤稼穡好蓄積)其民勤儉(霍州志岳陽堯都所在其民勤)
(且儉猶有遺風馬)其性朴實(郡志吉隰之地多山其人性質朴信實)民淳事簡
(元趙孟頫送田衍知河中府序)
山川平山(在府城西南二十五里即姑射山之支也平水出焉)卧虎山(在府城東三十里以)
(形似名)石孔山(在府城西三十五里姑射山前九孔相通深不可測)姑射山(在府城西)
(五十里山有姑射蓮花二洞即莊子所謂有神人居馬者元王惲有遊姑射洞詩山之間有分水嶺)礬
石山(在府城西北五十里山有石似礬因名)三磴山(在襄陵縣西南一十五里山長九十)
(餘里其形三磴山北有龍闘峪内有龍㴻神祠)龜山(在襄陵縣東三十五里巋然特起其形如龜)
崇山(在襄陵縣東南四十五里一名卧龍山山頂有塔西嶠有卧龍祠)九箕山(在洪洞縣)
(東一十五里亦名土山)婁山(在洪洞縣西三十里北接趙城羅雲山)南堯山(在浮山縣)
(東八里又北堯山在縣東北二十里山上皆有堯祠)天壇山(在堯山南三里上有石壇三級壇東)
(有龍井)龍角山(在浮山縣東南三十五里兩峯對峙東南峯有華池本名羊角山唐武德中以)
(神人見於此更今名山有珍珠洞)鳴山(在龍角山之東每天欲雨此山颯然有聲)黑山(在浮)
(山縣北四十里亦名牛首又名烏嶺)浮山(在浮山縣西六十里相傳洪水時此山隨水消長故名)
羅雲山(在趙城縣西四十里常有雲氣舒布於上故名舊有七佛峽寺)紫金山(在曲沃縣)
(南一十三里産銅山半有泉下注石崖冬則凝而成水故名冰巖下有龍底泉)喬山(在曲沃縣北四)
(十五里跨襄陵縣界山形陡峻西麓有夢感泉)卧龍山(在曲沃縣東四十五里亦名大尖山)澮
高山(在翼城縣東南一十五里其形如鳥張翼又名翺翔山山産銅鐵山下有欒泉)羊角山
(在翼城縣東北三十里以形似名)烏嶺山(在翼城縣東七十五里上有東西通道二嶺相對曰)
(東烏西烏)汾西山(在汾西縣西六十里亦名青山乃姑射之連阜山産鐵)翠屏山(在蒲)
(縣治西南山勢圓聳松柏鬱然山有經閣)東神山(在蒲縣東五里上有岱嶽行宫故名)中條
山(在蒲州東南一十五里此山跨平陸芮城安邑夏縣解州之境山有桃花元女二洞及谷口蒼龍等)
(泉元王思誠詩條山河水壯封疆城外嵋㟶百里長蒲坂東來通猗頓桑泉南下接虞鄉)首陽山
(在蒲州東南三十里即禹貢雷首山也殷伯夷叔齊隱此上有夷齊墓并廟唐李頎謁廟詩古人已不見)
(喬木竟誰過寂寞首陽山白雲空復多蒼苔歸地骨皓首采薇歌畢命無怨色成仁其若何我來入遺廟)
(時候發淸和落日吊山鬼廻風吹女蘿石門正西豁引領望黃河千里一歸鳥孤光東逝波驅車層城路)
(惆悵此嵓阿)歴山(在蒲州南一百里相傳即舜耕處)五老山(在臨晉縣西南五里接中)
(條山亦名靈峯)孤山(在萬泉縣城南孤峙不接他山上有法雲檻泉寺亦名介山其南即猗氏縣境)
龍門山(在河津縣西北三十里即禹所鑿通黃河處)檀道山(在解州南五里與中條山)
(連接路通河南靈寳縣竇津渡中有盎漿泉)玉鈎山(在安邑縣東北二十里狀如玉鈎故名)
湯山(在聞喜縣東南三十里上有殷湯廟山産銅)箕山(在平陸縣東北九十里相傳堯時許)
(由隱此唐胡曾詩寂寂箕山春復秋更無人到此溪頭棄瓢巖畔中宵月千載空聞屬許由又開封真定)
(二府俱有此山)九原山(在絳州西北二十里春秋晉諸大夫葬地禮記檀弓趙文子與叔向觀于)
(九原即此其上産莞花)稷神山(在稷山縣南五十里后稷始播穀於此山接萬泉安邑夏縣聞)
(喜界)太陰山(在綘縣東南一十里崖壁峭絶陽景不到故名)絳山(在絳縣西北二十五里俗)
(名紫金山産鐵)太行山(在絳縣東二十里山極高險西北諸山多其支脈)折腰山(在垣)
(曲縣西北七十餘里山有銅冶又清廉王屋二山亦在縣境)霍山(在霍州東南三十里接趙城界)
(周為冀州之鎮今為中鎮元王惲望霍嶽詩老澗灣環兩翼分一川草木氣如薰土人為說山靈異欲雨)
(先占頂上雲)介山(在靈石縣東三十里左傳晉公子重耳出奔及還國賞從亡者介之推不言禄)
(遂隱此山因名一名介美山)風山(在吉州北三十里山有穴如輪風氣蕭瑟故名)包山(在吉)
(州北五十里上有伏羲古廟)壺口山(在吉州西七十里禹貢既載壺口即此)孟門山
(在吉州西七十里吕不韋曰龍門未闢吕梁未鑿河出孟門之上即此山也)尖山(在鄉寧縣東南)
(二十里上有廉頗祠)兩乳山(在鄉寧縣西南七十里峯如兩乳)仙洞山(在隰州北六十)
(里有洞)蒲子山(在隰州東北五十里世傳為堯之師蒲伊子隱處漢以此山名縣)石馬
山(在隰州東北六十里山形如馬)五鹿山(在隰州東七十里山有五鹿大夫廟)妙樓山
(在隰州北七十里山有石巖高廣内有石室前有龍池水泉冬夏不竭)翠微山(在大寧縣城澗)
(河南二里)孔山(在大寧縣西北三十里山有孔相通山之西唐時有馬鬭關)捕狐山(在大)
(寧縣北三十五里)翠金山(在石樓縣南三十里上有臺駘神廟亦名臺駘山)團圓山
(在石樓縣西北三十里上有漢高祖廟)黃雲山(在石樓縣東六十里與縣東南中心山接)石
樓山(在石樓縣東南六十里水經蒲水出石樓山下縣因此山而名)雙山(在永和縣東南二十)
(五里兩峯並秀故名山有洞洞中有石佛)北樓山(在永和縣東南三十五里唐置樓山縣以此為)
(名)南樓山(在永和縣南四十八里與北樓山相對其形如樓)佶北山(在永和縣東三)
(十五里舊有佶北神廟)烏龍山(在永和縣西四十里北齊時有黑龍見於此因立祠)底柱
峯(在平陸縣東南五十里黃河中流其形如柱禹鑿底柱以通河三川既决謂之三門底柱之側有老)
(君鑪世傳老子嘗煉丹於此)漫天嶺(在府城東北與龍角山東西相距)焦石嶺(在襄)
(陵縣西一十五里上有龍王祠每歲旱禱雨輙應)秦王嶺(在浮山縣東北四十里舊志唐太宗)
(為秦王時南破宋老生從霍山潛行至此以扼前鋒後人因呼秦王嶺下有秦王廟)白徑嶺(在解)
(州東南路通陜州大陽津渡)巫咸頂(在夏縣南五里隋書名巫咸山相傳殷巫咸嘗隱此一名)
(瑤臺頂下有巫咸谷)龍窩洞(在大寧縣南二里石壁上有巖竇深窅)噴雪巖(在解州南)
(四里巖有泉噴出潔白如雪)傅巖(在平陸縣東三十五里即殷相傅說隱處其地名隱賢社唐吕)
(温嘗作傅巖銘其序曰昔殷高祖恭默思道至誠動天天將報之以說為瑞審形旁求實得於此貞元九)
(年予由鎬徂洛息駕於虞虢之間升墟瞰原髣髴其地遠蹟雖昩清風若存乃作傅巖銘云)大嶷
小嶷(在臨晉縣東北三十五里二嶷南北並列)峨嵋坡(在臨晉縣北五里東連猗氏聞)
(喜西抵黃河)鳴條崗(在安邑縣北二十里即湯與桀戰處境接夏縣)王官谷(在臨晉縣)
(東南七十里以王官廢壘為名唐司空圖嘗隱此)仙芝谷(在永和縣北五里嘗産芝草故名)
遮馬谷(在河津縣北三十里谷有水分渠溉田)豁都谷(在鄉寧縣東一百三十五里每)
(大雨西山諸水會於此下達襄陵太平二縣境漑田甚廣)黃河(北自石州寧鄉縣流經石樓永和大)
(寧縣吉州河津榮河縣至蒲州西門外東歴芮城平陸垣曲入河南府境)汾河(源出岢嵐州流經靈)
(石趙城洪洞臨汾南歴襄陵太平絳州稷山河津榮河注於黃河)沁河(源出沁州沁源縣南流經)
(岳陽澤州界至河南懷慶府入黃河)澮河(源出翼城縣東烏嶺西流至絳州入於汾)第一河
(在蒲州西源出七佛峽西流入黃河山溪衆水所宗故名)平水(源出府城西南平山分渠溉田東入)
(汾水)澇水(源出浮山縣流經府城北西入汾河)晉水(源出府城西南平山流至襄陵縣北門外)
(東入於汾)三交水(源出襄陵縣卧龍山合諸溪水西入於汾)黑水(在浮山縣北四十里源出)
(黑山亦名澇水西北流入於汾)潏水(源出龍角山西北流合高梁水入汾唐時引此水及高梁水入)
(百金泊溉田)澗水(源出岳陽縣西北金堆里西南流入洪洞界合汾水)赤壁水(發源趙城)
(縣霍山西南流至岳陽縣西漏崖入地過南三十里復出合澗水)藺水(在岳陽縣北東南流入沁)
(水)絳水(發源絳縣西流入聞喜縣智伯言絳水可灌安邑即涑水上流也)涑水(自絳縣經)
(聞喜夏縣安邑臨晉猗氏縣界至蒲州東南入黃河)龍谷水(在絳州東北一十八里左傳龍見絳)
(郊即此)媯汭水(在蒲州源出歴山下流入於河堯釐降二女于媯汭即此地)姚暹水
(在解州北一十五里源出夏縣巫咸谷經安邑至本州西入臨晉縣界隋大業間都水監姚暹所濬故名)
(下有姚䢰渠)彘水(在霍州南源出霍山西流入汾)鄂水(在鄕寧縣引為四渠溉田)平湖
(在府城西五里郡人上已遊觀之所)濟溪(在曲沃縣南源出紫金山麓澄澈細流民引以溉園圃)
董澤(在聞喜縣東北四十里一名董池陂宋相趙鼎先世家於此)八十里川(在岳陽縣)
(東一百六十里源出潞州長子縣發鳩山西南合沁水川長八十里故名)索陀川(在永和縣東北)
(三十五里西流合仙芝谷水入黃河)昕川(在太寧縣東南其水來自隰州者曰紫川來自蒲縣者曰)
(蒲川合流過此則為昕川下入於河)大澗(源出岳陽縣安吉嶺西流經洪洞縣西南入汾河)小
潺澗(在汾西縣東北五里其源名白龍泉東流入汾)轟轟澗(在汾西縣東一十五里澗東南)
(有廟下有潭深不可測廟後有石洞澗中有穴望前噓而出聲望後吸而入聲其聲如雷故名)東谷
澗(在萬泉縣東谷中源出孤山麓北流八里入於沙澗發源處有泉冬暖人呼暖泉)葡萄澗
(在芮城縣西二十里南入於河)沙澗(在平陸縣東二十里傅巖前)南澗(在吉州南西流入黃)
(河)黑龍潭(在安邑縣南與河東鹽池相鄰深不可測唐開元中嘗於此置龍池宫)天井
(在府城北五十里汾水東晉將曹抽襲趙平虜卜休於此)舜井(在蒲州東南二里井二東西相距宋)
(真宗名為廣孝泉王欽若撰碑)聖水井(在絳縣西一十里有疾者飲之嘗愈)八眼井(在襄)
(陵縣西南一十里八井相連因名)滿井(在府城南一十里其井有五不汲則水滿雖天旱亦然故)
(名)澐泉(在府城東南二十里東亢村有神祠)黃蘆泉(在府城東二十五里源出卧虎岡下)
娥英泉(在襄陵縣西南一十五里西陽村東入汾)霍泉(發源霍山之南麓分南霍北霍二渠)
(以溉趙城洪洞兩縣田)丹朱泉(在襄陵縣西南世傳丹朱插劒於地拔而得泉)灰泉(在襄)
(陵縣北二里泉底皆灰雖淘之不能盡)源泉(在太平縣北發源景毛村又潛流地中至西郭村東)
(復出)沸泉(在曲沃縣東二十五里源出絳縣流入縣境奔流十餘文青崖點黛素湍委練極為美觀)
檻泉(在孤山上山之南麓右有雙泉)沙泉(在翼城縣下流村引以溉田)瀑泉(在中條山)
(自天柱峯東懸流百尺而下出王官谷入沙)瀵泉(在臨晉縣西三十里其泉有五郃陽有四此有)
(其一異出洞源故名曰瀵爾雅云瀵水出見下郭璞云在河東西有潛流相通里人因立神淵廟)淡
泉(在安邑縣西南一十八里鹽池北池水皆鹹此泉獨淡)湧金泉(在夏縣西南一十五里西)
(入安邑黑龍潭世傳鹽池得此水始結鹽)甘泉(在聞喜縣東二十里南流入涑水)浢泉(在芮)
(城縣東北三十五里)龍泉(在芮城縣北七里上有五龍祠)鼓堆泉(在絳州北發源九原山之)
(西泉上有堆如覆釡形履之聲如鼔其泉有清灰二泓還繞孚惠聖母祠匯於祠南俗名神泓下流入州)
(城)瀑布泉(亦名龍子湫發源隰州南山谷間西流入昕川上有龍祠)明月泉(在濕州北)
(八里蒼崖之下崖上白石如月影落泉中因名)屈産泉(在石樓縣東南四里春秋晉時有馬飲此)
(泉而生龍駒泉崖上有晉公子夷吾廟)五花泉(在永和縣城内高齊時有龍自泉中出其泉流)
(入仙芝水)永利池(在府城内西北周圍三百八十步深五丈)鹽池(在解州産鹽又安邑縣亦)
(有池生乳鹽唐大歷中賜名寳應慶靈池)金龍池(在平山之麓晉永嘉中有韓媪者於野中見巨)
(卵持歸育之得嬰兒字曰橛兒方四歲劉淵築平陽城不就募能城者橛兒應募因變為蛇令媪遺灰誌)
(其後謂媪曰憑灰築城可立竟如所言淵怪之遂投入山穴間露尾數寸使者斬之忽有泉出穴中匯為)
(此池)蓮花池(在襄陵縣按察分司内池上有亭)靈液池(在永和縣治東南舊碑云清河)
(有龍自泉中出遂立祠池上)
土産綾帕(府境出)鐵(吉州臨汾鄉寧二縣出舊有冶)錫(平陸縣箕山出)銅(垣曲縣北)
(山出)瓷(霍吉隰三州及臨汾趙城汾西岳陽河津五縣俱有窑)礬(臨汾縣出)鹽(解州有池周百)
(餘里)硝(解州有池亦名女鹽)椒(河津縣出)石灰(霍吉二州及臨汾洪洞浮山趙城汾西岳陽翼)
(城河津靈石等縣俱出)膽礬(解州及垣曲縣俱有窟)芫花(九元山出)葡萄(安邑縣出)
龍骨(隰州出)
藩封交城王府陽曲王府西河王府(俱在府城西北隅)山
陰王府襄垣王府(俱在蒲州)靈丘王府(在絳州)懷仁王府
(在霍州以上四府天順五年自大同遷於此)
公署平陽衞(在府治東永樂元年建)蒲州守衞千戶所(在府城東洪武二年)
(建初隸山西都司後改屬直隸潼關衞)
學校平陽府學(在府治南宋紹聖中建元大德中地震傾圮本朝洪武初重建)蒲州學
(在州治東南隅舊在古城内元初遷於此本朝洪武中重建)解州學(在州治東元大德中建本)
(朝洪武中重建)絳州學(在州治東北元至元中建本朝洪武中重建正統十二年增大之)霍
州學(在州治南元至元中建本朝洪武中重建)吉州學(在州治北元延祐元年建)隰州
學(在州西北隅元延祐中建本朝洪武中重建)臨汾縣學(在縣治西本朝洪武十一年建)
襄陵縣學(在縣東南隅金大定中建)洪洞縣學(在縣治西北元至元中建)浮山
縣學(在縣治西元至元中建)趙城縣學(在縣治東元至元中建)太平縣學
(在縣治西北元至元中建巳上五學俱本朝洪武中重建)岳陽縣學(在縣治西元皇慶二年建)
曲沃縣學(在縣治西宋慶歷中建)翼城縣學(在縣西北隅舊在縣治南宋天聖間)
(徙此)蒲縣學(在縣治西元大德中重建)汾西縣學(在縣西北元至元中建)臨晉
縣學(在縣治東元至元中建以上六學俱本朝洪武初重建)滎河縣學(在縣治南洪武)
(三年因故址重建)猗氏縣學(在縣治東北金承安中移建於此元至元中重建)萬泉
縣學(在縣治東南金泰和間重建)河津縣學(在縣治東北隅元皇慶初建)安邑
縣學(在縣治東南至元中建)平陸縣學(在縣治東南宋大中祥符間建以上五學俱本)
(朝洪武中重建)芮城縣學(在縣治東北金天會中建本朝永樂中重建)夏縣學(在縣)
(治東南元至元中建)聞喜縣學(在縣治東北宋咸平中建)稷山縣學(在縣治東南元)
(貞元中建以上三學俱本朝洪武中重建)絳縣學(在縣治東南後唐長興間建)垣曲縣
(在縣治北因兵火廢元至元中復建)鄉寧縣學(在縣治西宋皇祐中建)太寧縣學
(在縣治東元時建)石樓縣學(在縣治東金時建)永和縣學(在縣治西南元時建)
靈石縣學(在縣治西南舊在東南後徙此大德七年廢以上七學俱本朝洪武間重建)
書院温公書院(在夏縣學之東元至正間重建祀宋司馬温公本朝天順二年重脩)董澤
書院(在聞喜縣東三十里宋相趙鼎世居董澤其後六世孫篔翁仕元為國子博士歸作書院於故)
(里虞集為記)晉山書院(在府城東北隅本朝初改為臨汾縣治)
宫室虒祁宫(在曲沃縣西南四十九里左傳晉作虒祁宫而諸侯畔謂此)大寧宫(在榮)
(河縣城東北隅宋真宗祀汾陰駐蹕館之齋宫也)鸛鵲樓(在蒲州城上唐朱佐日詩白日依山)
(盡黃河入海流欲窮千里目更上一層樓)薰風樓(在蒲州治後唐王重榮建舊名市樓宋真宗祀)
(后土幸蒲嘗登此樓以舜故都更今名命陳堯叟為記)河山一覽樓(在府城中洪武初國)
(子助教張昌扁其四面東曰太行形勝南曰雲天咫尺西曰河山一覽北曰中州雄鎮後人取其一以名)
(樓)煙霞閣(在浮山縣東南天聖觀金大定中建)臨思閣(在河津縣西北三十里禹廟前)
(臨河俗名看河樓)通明閣(在府城北門外崇聖宫内)興文閣(在府學明倫堂東)税
駕堂(在府學大成殿後月朔師生講經之所宋黃庭堅書扁元至元中重脩)四賢堂(在府)
(學元鎮守河東李守賢建以祀荀卿揚雄王通韓愈後增孫明復司馬光趙鼎諸賢改曰鄉賢堂)三
詔堂(在中條山王官谷中唐司空圖隱居之處)秋風辭亭(在滎河縣后土廟後以覆漢武)
(帝秋風辭石刻)休休亭(在王官谷中又有濯纓瑩心覽照證因四亭皆唐司空圖建因作文以見)
(志)望川亭(在蒲州)延慶亭(在滎河縣東北)潺湲亭(在解州治後)海光
亭(在安邑縣西門外)盬風亭(在安邑縣鹽池北岸峨嵋坡上)洄漣亭(在絳州治北引)
(鼓堆渠為大池中有此亭唐刺史樊宗師有記)瑞蓮亭(在永和縣靈液池之上常産並蔕蓮因名)
淸音亭(在平水上元建蓋取古詩山水有淸音之句)淸風亭翠雲亭(俱在)
(襄陵縣按察分司内)伏牛臺(在趙城縣南三十里世傳伏羲服牛乘馬始於此)嘗穀臺
(在隰州東五十里世傳神農嘗穀於此)靈公臺(在絳州西北三十里晉靈公城内左傳靈公不)
(君從臺上彈人觀其避九即此)明月臺(在蒲州古城東北隅宋樞密直學士薛俅歸老時築於樂)
(安莊登覽曠迥清宵月明千里如畫因名)七星臺(在府城北會仙觀内元主泰亨詩雲低天闊七)
(星臺鴻雁遠啣霜信來汾水晉山今古夢夕陽無語重徘徊)潞公軒(在翼城縣按察分司宋文)
(彦博知翼城時建河亭後人改今名元王思誠詩潞公軒下瞰川流清絶如臨鸚鵡洲)凉軒(在芮)
(城縣治宋嘉祐間建河南李寔作記李鵬詩盛夏暑已極此軒凉復生天除前吏酷地借長官淸種竹風)
(千樹敲碁月一枰方知北窗傲不獨是淵明)
關梁大慶關(在蒲州西門外黃河西岸古名蒲津關即秦孟明濟河焚舟處)風陵關(在蒲)
(州南六十里南通潼關唐聖歷初置)烏仁關(在吉州西七十里臨黃河)平渡關(在吉州西)
(北一百二十里臨黃河)上平關(在石樓縣西北九十里黃河岸已上三關俱設廵檢司)窟
龍關(在石樓縣東北六十里)永寧關(在永和縣西一十五里黃河岸路通陜西綏德州)
永和關(在石樓縣西北九十里黃河岸唐置)興德關(在永和縣西六十里西路通陜西延)
(安)鐵羅關(在永和縣西南七十里路通陜西宜川)馬鬭關(在大寧縣西七十五里唐)
(置)陰地關(在靈石縣南二十里汾水西)太平關(在襄陵縣南三十五里故關鎮)武
平關(在絳州西二十五里北齊時屯兵於此以防周)留莊隘(在中條山路通垣曲縣)龍
尾磧(在鄉寧縣西二百里路通陜西韓城縣)雲津橋(在平水神祠前)通駟橋(在洪)
(洞縣南門外)惠遠橋(在洪洞縣北五里)飛虹橋(在襄陵縣西南三十里)晉橋
(在襄陵縣北門外)遺愛橋(在襄陵縣東南一十五里)夷吾橋(在石樓縣東以晉公子夷)
(吾封屈而名縣東二十五里有夷吾館)洪濟橋(在太平縣城南)豫讓橋(在趙城縣南一)
(十里史記豫讓欲為智伯執讐伏於橋下欲殺趙襄子即此)禹門渡(在河津縣西北三十里唐)
(有龍門關置於此)茅津渡(在平陸縣東南二十里黃河上即秦穆公渡處)吳王渡(在臨)
(晉縣西三十里與陜西郃陽渡對相傳昔有吳王二姓居此故名即韓信渡河襲魏豹處)
寺觀北禪寺(在府城北唐貞觀初建)西福昌寺(在霍州城北唐貞觀中建)玉兔
寺(在浮山縣西南一十里唐麟德中因舊重建)大覺寺(在滎河縣城北三十里唐垂拱初建)
昭遠寺(在鄉寧縣南唐龍朔中建)福田寺(在聞喜縣城東唐貞元中建)鍾樓寺
(在絳縣城東北宋乾德中建)聖夀寺(在襄陵縣治西宋咸平中建)興樂寺(在襄陵縣)
(城西南天順二年賜額)感應寺(在曲沃縣西宋景祐中建)覺城寺(在河津縣東宋天聖)
(中建)太平興國寺(在安邑縣城東北)夀聖寺(在芮城縣東北俱宋嘉祐中建)慶
夀寺(在平陸縣城西南隅宋大中祥符初建本朝洪武中修)天寧寺(在吉州城南宋崇寧)
(初建)法輪寺(在夏縣城東宋崇寧中建本朝洪武中修)勝果寺(在萬泉縣治西宋宣和中)
(建)興福寺(在解州城西北宋時建)香巖寺(在岳陽縣南金大定中建)廣教寺
(在稷山縣北金明昌中建)寳嚴寺(在趙城縣東元大德中重脩)興化寺(在洪洞縣東北)
(元大德中建)慈氏寺(在太平縣治西南元時重脩)金仙寺(在翼城縣城東北元時重)
(脩有趙孟頫所書碑)妙道寺(在猗氏縣治東北元時因舊建)兜率寺(在靈石縣東南五十)
(里元大德中重建)巖棲寺(在汾西縣城西北元至順中重建)龍興寺(在蒲縣北五里)
廣化寺(在蒲州城東門外)興國寺(在垣曲縣西門外俱元泰定中建)藥師院
(在臨晉縣東北唐天寳中建)天慶觀(在府城北唐顯慶中建元延祐間重脩又河津萬泉二縣)
(俱有天慶觀)常淸觀(在府城西門外唐宏道初建)朝陽觀(在襄陵縣西南三十五里)
(舊為阜山道院宣德中建為觀)翠微觀(在鄉寧縣西南七十里唐龍朔中建)卧雲觀(在趙)
(城縣東南五代周顯德中建)太淸觀(有二一在霍州治西北宋建一在猗氏縣治東金大定中)
(建)凝真觀(在聞喜縣城西宋天禧中建)延慶觀(在岳陽縣東宋宣和中建)瑞雲
觀(在靈石縣東南五十里金建元至順中重脩)玉淸觀(在曲沃縣治東金大定中建)寧
真觀(在浮山縣西八里元建)靖真觀(在垣曲縣北二十五里元至元中重脩)冲祐
觀(在汾西縣治西北元大德中重建)全陽觀(在吉州城北八里元大德中建)保真觀
(在稷山縣東北元建)長春觀(在安邑縣治東元至治初建)元都全真觀(在洪洞縣)
(治東北)脩真觀(在滎河縣治北)通真觀(在臨晉縣治東南俱元泰定中建)光宅
宫(在府城南帝堯廟東元至元間羽士姜善信既建堯廟以其餘材建為宫以居道衆世守廟祀)真
常官(在芮城縣北七里唐開元初建)隆禧宫(在平陸縣東門外唐開元中建本朝洪武中重)
(脩)天真萬夀宫(在襄陵縣治西南金建)玉清宫(在絳州城東北元至元中建)
夀聖宫(在夏縣東北元建本朝洪武中重脩)崇寧宫(在解州城西門外元建)朝元
宫(在蒲縣北元時建)紫陽宫(在翼城縣西北元至正初建)寥陽宫(在蒲州城西南)
(元時建)
祠廟中鎮廟(在霍山麓祀中鎮霍山之神)西海廟(在蒲州西南祀西海之神)河瀆
廟(在西海廟東祀西瀆大河之神以上三廟本朝載祀典詳見山東濟南府東嶽廟)后土廟
(在滎河縣北一十里漢武帝元鼎初立於汾睢以祀后土其後宣帝及唐元宗宋真宗皆躬祀之金章宗)
(元世祖皆遣官致祭)伏羲廟(在趙城縣南三十里伏牛村)臺駘廟(在翠金山上臺駘金)
(天氏之子導汾沁有功)帝堯廟(在府城南五里晉元康中建於沁水東唐顯慶間移此本朝正)
(統中重建)帝舜廟(在蒲州東南二里又歴山上亦有之)大禹廟(在蒲州西門外黃河東岸)
(又河津縣北龍門山口及平陸縣東南底柱三門之側皆有廟)后稷廟(在稷神山上)伯益
廟(在帝堯廟西)湯王廟(在滎河縣東北一十里配以伊尹仲虺)吳太伯廟(在平)
(陸縣北二里武王封太伯後於虞故此有廟)老子廟(在龍角山唐武德中神見此山遂立廟有)
(御製碑)平水神祠(在平水上亦名龍子祠唐宋以來皆封神以爵號金段成以詩不到靈祠)
(十五年水光山色尚依然京人莫說西湖好不溉民田溉福田令有司春秋致祭)傅說祠(在平)
(陸縣東三十五里隱賢社)讓畔神祠(在平陸芮城二縣界祀虞芮二君)恭世子祠
(在曲沃縣城南祀晉世子申生其母齊姜有墓在絳州南九里)介之推祠(在介山之推晉文公)
(從臣)羊舌祠(在絳州西二里祀晉大夫羊舌氏)宫之竒祠(在平陸縣東北六十里壇)
(谷村)二侯祠(在太平縣古晉城北門外祀趙朔客程嬰公孫杵臼宋神宗時皇嗣不育吳處厚上)
(言程嬰杵臼全趙氏孤最為忠義宜旌之詔封嬰成信侯杵臼忠智侯立祠於此)程公祠(在曲)
(沃縣界即晉賢士程子與孔子相遇傾蓋而語者卒葬於此并立祠)段干木祠(在安邑縣東北)
(五十里段村干木戰國時賢者)曹參祠(舊在府城内平陽坊參漢相)紀信祠(在趙城縣)
(東二十里信漢將祠後有墓)韓信祠(在靈石縣南三十里信漢淮陰侯元歸𤾉記有云世之稱)
(侯者類曰善戰夫善戰者以殺人為功者也以殺人為功者庸可祀乎方項羽去咸陽歸彭城也諸侯皆)
(其所樹置天下莫強馬高帝失職王漢中栖栖然如遷人耳侯一起為將漢遂為雄卒用以帝四海不然)
(生民之禍未息有功於漢即有功於天下也有功於天下者可無祠乎)關聖祠(在解州西聖蜀)
(漢將也其東南聖故居在馬今名常平村)陽城祠(在夏縣南一十里柳谷之北城唐諫議大夫)
司馬光祠(在夏縣城内脩文坊)趙鼎祠(在聞喜縣學鼎宋相)
陵墓媧皇陵(在趙城縣東八里松柏鬱茂前有廟宋開寳中建元初修)成湯陵(在滎河縣)
(北四十里元癸未歲淪於河本朝載祀典)周厲王陵(在霍州東北厲王出奔彘而崩因葬焉)
高平懷閔王墓(在襄陵縣東三十里王本朝宗室)風后墓(在蒲州南六十里風)
(陵渡之西風后黃帝時臣相傳為解州人故有此墓今解州東南一十里有廟)姜嫄墓(在聞喜縣)
(西北四十里有廟姜嫄后稷母也)臯陶墓(在洪洞縣南一十三里臯陶村墓前有祠)許由
墓(在箕山之麓其洗耳處名清澗又河南登封縣箕山亦有許由塚)羲和墓(在稷山縣東北)
(一十五里前有祠)龍逢墓(在安邑縣東北二里)夷齊墓(在首陽山上前有祠今名二賢)
(祠舊有唐梁昇宋黃庭堅碑及司馬光元楊奐詰)晉文公墓(在絳縣東北二十里左傳文公)
(卒將殯於曲沃出絳柩有聲如牛鳴今有祠在蒲縣南翠屏山上)晉厲公墓(在翼城縣東南)
(一十六里)荀息墓(在鄉寧縣東北十五里山上)趙盾墓(在太平縣南二十一里)里
克墓(在曲沃縣南五里)卻缺墓(在岳陽廢和川縣南三十里)師曠墓(在洪洞縣)
(東南二十里近有祠)趙簡子墓(在趙城縣東北三里舊有祠)子夏墓(在河津縣西五)
(里新豐村)李牧墓(在太平縣西五里)霍光墓(在浮山縣北二十里有祠在府城西門外)
(唐天寳中建)斛律光墓(在絳州治東又襄陵縣二十里大塜數十相傳亦北齊斛律氏墓)
裴光庭墓(在聞喜縣東四十八里永清村)裴守真墓(在稷山縣西北八里其子耀卿)
(墓在縣東北一十里)桑維翰墓(在浮山縣東北八十里)司馬光墓(在夏縣西北二)
(十里鳴條岡宋哲宗賜碑曰忠清粹德蘇軾撰文)張翥祖塋(在襄陵縣西南二十五里元翰)
(林學士承旨張翥祖塋也舊有大柏四十株)薛文清墓(在河津縣西十里公名瑄)
古蹟穀城(在隰州東四十五里九域志神農嘗五穀於此今合桑村是別有穀臺故址)蚩尤
城(在安邑縣南一十八里黃帝殺蚩尤身首異處故別葬之其迹已泯)唐城(在翼城縣東二十五)
(里唐堯之裔封此周遷其子孫於杜為唐杜氏縣界東南十五里又有古翼城)夏城(在夏縣西北一)
(十五里即夏禹所都之地内有青臺高百尺上立禹廟)亳城(在垣曲縣西北一十五里相傳湯自)
(克夏歸於亳即此後周置縣隋廢)葛城(在垣曲縣西南五里湯始征葛即此俗名葛伯寨)桐
鄉城(在曲沃縣西南世傳伊尹放太甲於桐即此)耿城(在吉州南殷祖乙遷耿隋置耿州名)
(取此)倚梯城(在吉州西南一十里龍門上口累石為之東北高據峻嶺西南俯臨黃河懸崖絶壁)
(百有餘丈以其險絶非梯莫上故名)彘城(在霍州周厲王奔彘即此漢為彘縣)楊城(在洪洞縣)
(東南一十八里春秋時楊侯國漢為楊縣)王官城(在曲沃縣西南二里左傳晉人謀去故絳徙居)
(新田即此)晉城(在太平縣南二十五里舊傳晉士蒍所築晉獻公都之故臨汾縣在後移於太平關)
桑泉城(在臨晉縣東北一十三里晉公子重耳濟河入桑泉即此隋置桑泉縣)清源城
(在稷山縣西北二十里晉文公蒐作三軍之所)郤犨城(在襄陵縣東南二十里即晉大夫郤犨食)
(邑)廉城(在稷山縣東北一十里趙將廉頗守戍之地)魏侯城(在平陸縣北五里即古魏)
(國晉獻公滅之以封大夫畢萬曾孫絳漢於此置河北縣屬河東郡)解城(在臨晉縣西三十里即漢)
(之解縣地西魏置南解縣又改綏化縣)臨汾故城(在絳州東北二十五里漢臨汾縣治此)
劉淵城(在府城西南二十里晉永嘉末為都淵僭號初據蒲子縣後築此城)姚萇城(在吉州西)
(五十三里後秦姚萇所築西臨黃河周齊為交争之地)石羊城(在永和縣西南五十里後魏太)
(武築置石羊軍孝文移於狐讘城遂廢)高梁城(在稷山縣東南三十里後魏孝文帝置郡於此)
白馬城(在府城東北二十里後魏及唐晉州皆治此)吕州城(在霍州西三里後魏置永)
(安郡隋改吕州後廢)柏壁城(在絳州西南二十里後魏東雍州正平郡治此後周改絳州移於稷)
(山縣之玉壁城)高歡城(在稷山縣西五里東魏高歡築與韋孝寬對敵處)玉壁城(在稷)
(山縣西南一十二里西魏築後周移高梁於此)綏化城(在臨晉縣西西魏置綏化郡後周省)臨
河城(在石樓縣東六十里後周置臨河郡及縣隋廢唐初復置縣後省)龍泉城(在隰州北)
(二里後周置龍泉郡隋廢)横城(在隰州南三十五里隋仁夀中陽諒作逆遣其將吳子通屯兵築城)
(横斷隰州後人因名)永樂城(在蒲州東南一百二十里後周嘗置永樂郡後省入芮與唐初置縣)
(屬芮州後屬河中府金省為鎮)婁室城(在安邑縣東南金將婁室所築)擒昌廢縣(在洪)
(洞縣東南二十四里後魏太武擒赫連昌因置此縣高齊省)長夀廢縣(在石樓縣東五里後)
(魏孝文置長夀縣隋廢唐初復置尋省)仵城廢縣(在吉州北六十五里後魏於此置仵城郡)
(及縣隋廢郡以縣屬汾州唐屬慈州)清廉廢縣(在垣曲縣西五十二里後魏置隋廢後復置唐)
(廢)冀氏廢縣(在岳陽縣東南一百三十里後魏置冀氏縣及郡高齊郡廢隋縣屬晉州元省)
(入岳陽)和川廢縣(在岳陽縣東九十里本後魏義寧縣隋改曰和川後廢唐復置屬沁州宋)
(屬晉州元省)虞鄉廢縣(在臨晉縣南六十五里西魏置縣隋屬蒲州唐因之元省入臨晉)
樓山廢縣(在永和縣南十五里後周置歸化縣隋改曰樓山唐貞觀初廢)吕香廢縣
(在吉州東南一百五十里後魏置平昌縣後廢隋末復置唐更名吕香五代周廢)常安廢縣
(在隰州北三十里唐初置縣貞觀初省入蒲縣)高唐廢縣(在隰州廢温泉縣東南十五里唐武)
(德初置北温州及高唐縣貞觀初州廢縣省)温泉廢縣(在隰州境内本後魏新城縣地唐於)
(縣東南三十里置北温州及温泉縣元省入隰川縣)間田(在平陸縣西五十里即虞芮二君相讓之)
(地俗呼讓畔城)蒲坂(在蒲州東五里晉文公以蒲賂秦後秦還蒲魏人喜其反因名其地曰蒲坂漢)
(有蒲反縣反坂古通用)哺饑坂(在絳州北六里即晉趙盾哺桑間餓夫處)虞坂(在中條山)
(春秋晉荀息請以屈産之乘垂棘之壁假道於虞以伐虢即此伯樂逢騏驥困鹽車亦此地俗名青石槽)
(金元好問冇虞坂行)石門(在解州東南白徑嶺踰中條山通陜州道山嶺參天左右壁立間不容軌)
(謂之石門)猗頓故居(在猗氏縣境頓本魯之窮士問術於陶朱公適西河大畜牛羊十年之間)
(貲擬王公漢名縣取此)吕洞賓宅(在蒲州東南永樂鎮今為純陽宫)二龍窠(在大)
(寧縣南世傳唐大歷中有黃龍養子於此)西花園(在襄陵縣治西南元時縣人楊姓者闢地為之)
(引晉水經流其中蒔以花竹創為堂亭池館本朝洪武間改為按察分司)樂安莊(在蒲州古城東)
(北宋薛俅以樞密直學士致仕歸築室以居因其封郡名曰樂安范純仁記云南北分為二園其北曰逸)
(老堂公寄傲宴息之所東曰三經堂公寄懷於簡冊也其西曰無無堂公自以無欲無營又取夫莊生之)
(言而名之也)鐵牛(在蒲州黃河岸上唐開元中鑄八牛置東西岸各四牛有一人策之牛下有山)
(皆鐵也夾岸以維浮橋今西岸缺其一)碧落碑(在絳州治唐孝子李譔書李陽冰見之嘆其高)
(古)石刻絳帖(舊在絳州儒學宋淳化間摹勒古名人書於石本朝宣德初移置晉王府)
名宦周胡衍(秦伐蒲蒲守恐請胡衍為蒲衍謂樗里子曰攻蒲為魏則善為秦則不可為頼矣請)
(釋勿攻以德衛君於是遂解去)漢曹參(擊魏王豹於平陽盡定魏地後封列侯食邑平陽)周
勃(封絳侯免相就國文帝時因勃以兵出入有告勃欲反者下廷尉捕勃以薄太后言乃持節赦之復)
(其爵邑)季布(為河東守文帝欲召為御史大夫弗果用布進陳其所以帝曰河東吾股肱郡故特)
(召君耳)田延年(河東太守選拔尹翁歸等誅鉏豪強姦邪不敢發)鄧禹(迎擊更始將樊)
(參放解南遂定河東承制拜李文為守以鎮撫之)趙岐(為皮氏長會河東太守劉祐去郡而中常)
(侍左悺兄代之岐恥即日棄官西歸)三國杜畿(魏河東守治崇寬惠民有訟者為陳大義遣歸)
(諦思自是少訟又脩戎講武開學宫親自執經教授郡中化之)賈逵(魏絳邑長郭援急攻河東城將)
(潰絳父老與援約不害逵援捕得逵逵不肯拜援怒促斬之諸將覆護乃幽土窖中使人固守有憐其守)
(正危厄乃夜引出折械遣去)南北朝柳崇(後魏河中太守郡人張明失馬疑執十餘人崇)
(不問賊事但問其親老存否農業多少以察其辭色果獲真盜郡中畏服)元淑(後魏河東太守俗多)
(商賈罕事農桑淑下車勸課以致家給人足為之謠曰秦州河東杼柚代舂元公至止田疇始理)房
謨(東魏攝行南汾州事先是境接西魏士人多受其害謨撫接殷勤人樂為用增置城戌自是龍門以)
(北西魏戍皆平)韋孝寬(周晉州刺史移鎮玉壁齊神武以衆來攻連營數十里盡其攻擊之術孝)
(寬咸拒破之神武苦戰六旬智力俱困夜遁去)隋韋世康(絳州刺史以雅望鎮之闔境清肅在)
(任數年有惠政奏課連最)唐劉宏基(高祖舉義兵宏基斬宋老生平霍邑又屯兵平陽由隰州)
(趨河西擊劉武周大破之)唐臨(武德初為萬泉丞有輕囚久繫方春臨說令可且出囚使就農畝不)
(許臨曰有所疑丞執其罪令後疾臨悉縱歸與之約囚如期還)長孫恕(貞觀中龍門令於縣東南)
(鑿石壚渠溉田良沃畆收十石又於縣西鑿馬鞍塢渠)蔣儼(高宗時為蒲州刺史戶産充夥訴訟)
(悉平號良二千石)徐彦伯(蒲州司兵參軍時司戶韋暠善判司工李昱工書而彦伯善屬辭時)
(稱河東三絶)徐有功(蒲州司法參軍為政仁恕不忍杖罰民服其恩更相約曰犯徐參軍杖者)
(必斥之訖代不辱一人)劉齊賢(晉州司馬時將軍史興宗從獵苑中言晉中出佳鷂可捕取高)
(祖曰齊賢豈捕鷂人邪)蕭至忠(中宗時晉州刺史治有名默啜遣大臣來朝見至忠風采迻廵)
(畏俯謂人曰是宜相天子何乃居外乎)齊澣(蒲州司法參軍有父子連坐論死者澣議貸其父太)
(守不聽固争卒原之天寳初為平陽太守以清静為治)王翃(河中少尹領節度時悍將謀夜斬閫)
(逐栩栩覺之陰亂漏刻以差其期遂擒其將誅之一軍惕息)姜師度(元宗時為河中尹安邑鹽)
(池涸廢師度大發卒洫引其流置鹽屯公私收利不貲)郭子儀(至德初充關内河東副元帥又)
(為河中節度行營以平河中之亂)馬燧(德宗時為河東行營副元帥與渾瑊駱元光合兵討叛臣)
(李懷光河中平)李自良(從馬燧攻李懷光於河中數履鋒陷陣功在諸將右後代燧充河東節度)
(使居治九年上下諧附)李憲(絳州刺史幻人怵民以亂憲執誅之設法轉運以給河中絳民賴其)
(利)吕元膺(德宗時為河中節度使時方鎮多姑息獨元膺秉正自將監軍及中人往來者無不)
(嚴憚)王起(穆宗朝河中節度使方蝗旱粟價騰踴起下令家得儲三十斛斥其餘以市民賴以生)
王鍔(河中節度使河東自范希朝討鎮無功兵馬府庫殘耗鍔補完嗇費以致財用豐餘)石雄
(武宗時為晉絳行營節度使討劉稹於河中積危蹙其將郭誼密獻欵衆疑其詐雄曰誼為稹謀主今來)
(乃自謀耳遂受誼降)王式(宣宗時晉州刺史飾郵傳器用畢給會河曲大歉民徙他州不納式勞恤)
(之活數千人以善最稱)五代侯仁矩(漢隰州刺史至郡决滯訟一日釋繫囚百餘獄為之)
(空民情悦服)李謙溥(周時攝隰州事濬城隍嚴兵備并人至謙溥登城徐步并人不敢動因夜)
(縋敢死士百餘薄賊營大破之宋初復刺隰州敵人不敢犯境)宋李士衡(知解州居官廉静不)
(為矯激)何灌(為河東將與夏人遇鐵騎來追灌射皆徹甲至洞胷出背疊貫後騎羌懼引郤)趙
尚寬(仁宗時知河中府神勇卒苦大校貪虐刊匿名書告變尚寬命焚之曰妄言耳衆乃安已而奏)
(黜校分士卒隸他營)李周(知洪洞縣民有世絶而官錄其産者其族晚得遺劵周取以還之縣南有)
(澗支流溢入歲賦菑楗調徙遏之周始築新堤民不告病)程師孟(提點河東路刑獄晉地多土山)
(旁接川谷春夏大雨水濁如黃河可灌溉師孟開渠築堰淤良田一萬八千頃)孫固(知霍邑縣宰相)
(韓琦知其賢諭使來見固不肯往𤦺益器重之)杜衍(提點河東路刑獄時高繼昇知石州人告其蕃)
(族謀變逮捕繫治久不决衍辨其誣抵告者罪)狄棐(知河中府有中貴人過郡言將援棐於上棐答)
(以他語退謂所親曰吾湘潭一寒士今官侍從可以老而自汙耶)晁補之(知河中府脩河橋以)
(便民民畫祠其像弟詠之工於文亦嘗為河中教授)宗澤(晉州趙城令下車請升縣為軍書聞不盡)
(如所請澤曰承平時固無慮他日有警當知吾言矣)郝仲連(建炎初金人犯河中守臣席益遁去)
(仲連引兵屯河中就權府事率衆與金人力戰度不能守先自殺其家人城陷不屈及其子皆遇害)金
楊伯雄(皇統中為平陽尹先是張浩治平陽有惠政及伯雄為尹百姓稱之曰前有張後有楊)
丁暐仁(和川令前令罷耎不事事羣小越法干禁無所憚暐仁申明法禁皆屏息凡租賦與百姓)
(前為期率比他邑先辦)張萬公(明昌中知河中府時軍興謂發叢劇悉為寬假使民力易辦人)
(為繪像於薰風樓又建去思堂)胥鼎(貞祐中知平陽府事兼河東南路兵馬都總管建言利害十三)
(事若積軍儲備黃河簡將練卒之類多見採用)劉徽柔(天眷中洪洞令明敏善聽斷縣人楊遠者)
(訴夜雨屋壊壓姪死徽柔熟視笑曰汝利姪財而殺之叱付獄其人立㐲秩滿縣人遮戀為立生祠刻石)
(頌德正隆中同知河東南路轉運使事廉名第一)張元(絳州正平令有治績時有韓希甫王兢相)
(繼治河内皆有幹能而元差不及故縣民為之諺曰西山至河岸縣官兩人半)元張德輝(河東)
(宣撫使下車擊豪強黜贜吏均賦役耆耋不遠千里來見曰六十年不復見此太平官府矣戴之若神明)
王惲(中統間平陽路總管府判官太平縣有疑獄久不决惲一訊即得其實乃盡出所逮繫者時境)
(内久旱一夕大雨)鄭鼎(至元初為平陽路總管時大旱下車而雨導分水溉民田千餘頃脩學校)
(勵風俗建横澗故橋以便行旅民德之)本朝霍毅(大寧知縣公平忠厚剖决詳明以縣地磽)
(瘠諭民藝桑棗以治生興利除害民安其業)周郁(襄陵知縣為政廉勤具有成式裁省冗費賦役)
(以平蒲去人咸思之)徐彪(洪武末臨汾縣丞存心廉恕復流離闢荒蕪均徭役簡詞訟政有成效尋)
(陞本府同知官民信服境内肅清)楊睿(永樂初平陽知府處事以公化民有法不數月政教興行)
(刑清訟簡民稱其賢明嘗歲旱睿禱之甘雨隨注歿于官人皆哀之)劉濬(永樂中知臨汾縣守身廉)
(謹處事詳明政平訟簡吏不上欺邑人愛慕之)傅衡(洪武中平陸縣典史涖事明敏贊治公勤以績)
(最陞監察御史)劉亨(洪武末知汾西縣為政公平操守廉潔聲望遠著)萬觀(正統初知平陽)
(府嘗請新堯廟致芝瑞之應考滿陞山東左布政省志)張廉(正統初蒲州知州居官務實惠而不)
(近虛名憂去百姓伏闕懇留特賜俞允尋致仕歲久民懷其惠猶一日焉省志)楊志學(正統)
(中襄陵縣學教諭操履清慎訓誨勤篤嘗從薛文清講明理學甚得淵源省志)王彧(正統中知)
(洪洞縣濬導霍泉以廣漑民田至今民受其利省志)李真(正統間猗氏縣丞以廉幹稱陞高平)
(知縣滿去民立祠祀之省志)劉智(正統末知絳縣以公平著績滿九載民乞留增秩六品復任績)
(益著又滿九載自引致仕民遮道泣送省志)張翼(正統末知靈石縣興學育材築城捍虜具有成)
(績志省)朱凱(景泰初為垣曲知縣以興學勸農著績迄今人思其德省志)胡睿(成化初為)
(平陽府知府蒞政精密廉慎仁恕陞去人多思之省志)
流寓伯夷叔齊(殷孤竹君之二子也讓國而逃周武王伐紂夷齊扣馬而諫武王已平殷)
(亂天下宗周而夷齊耻食周粟隠於首陽山采薇而食之遂餓而死)卜商(衞人孔子弟子居文學科)
(孔子既没退居西河教授為魏文侯師後世追封河東公)劉毅(晉東萊掖人幼有孝行少厲清節僑)
(居平陽武帝時累官尚書左僕射子&KR1680;正直有父風官至左丞)陽城(定州北平人好學無所不通及)
(進士第乃去隠中條山與弟階域常易衣出城謙恭簡素唐德宗時召拜諫議大夫後為國子司業道州)
(刺史)穆衍(河内人徙河中第進士知淳化縣考課為一路最後累官陜西轉運使加直龍圖閣知慶)
(州徙延安)歸䁑(汴梁人至順初進士累官集賢學士兼國子祭酒致仕僑居宏州徙蔚州又徙宣德)
(皆間關避兵後居解之夏縣)
人物唐虞后稷(堯臣為農師教民稼穡今稷山縣稷神山有墓)董父(舜時豢龍氏相傳為)
(今聞喜人)夏巫咸(相殷王大戊保乂王家其子巫賢又相祖乙相傳為今夏縣人)關龍逢
(以諫桀而死相傳為今安邑人)商傅說(殷高宗恭默思道夢帝賚良弼以象求之說築傅巖之野)
(惟肖遂立為相相傳為今平陸人)周師服(晉人穆侯時為大夫穆侯名太子曰仇次曰成師師)
(服知其兆亂於此仇立是為文侯封成師於曲沃其後逆亂皆如其言)荀息(春秋晉人獻公時為)
(大夫請假道於虞以伐虢師還襲虞滅之息初輔奚齊奚齊見殺又立卓子輔之卓子亦見殺息遂死焉)
郤芮(晉人獻公時為大夫食邑於冀謂之冀芮輔公子夷吾獻公卒芮因秦齊之師納夷吾於晉是)
(為惠公)士蔿(晉人獻公時為大夫初桓莊之族偪獻公患之士為謀去其富子盡除游氏之族勸)
(申生為吳太伯為申生夷吾築城不謹退而賦曰一國三公吾誰適從)趙夙畢萬(俱晉)
(人獻公作二軍自將上軍太子申生將下軍趙夙御戎畢萬為右以滅耿霍魏還賜夙耿賜萬魏以為大)
(夫萬之後傳至裔孫斯遂為諸侯)卜偃(晉人獻公時為掌卜大夫初盛使荀息伐虢圍上陽問卜)
(偃曰吾其濟乎對曰克之童謠云丙之晨龍尾服辰均服振振取虢之旂鶉之賁賁天策焞焞火中成軍)
(虢公其奔其九月十月之交乎如期滅之)里克(晉人獻公時為大夫公使太子申生伐東山臯落氏)
(克諫曰太子奉冢祀社稷之粢盛以朝夕視君膳者也故曰冢子帥師非太子之事也)觧揚(晉人)
(奉使如宋使無降楚楚執而厚賂之使反君命卒致君命楚欲殺之以其不屈既而歸之)宫之竒
(虞人仕於虞晉侯欲假道於虞以伐䝞之竒諫虞公不聽遂去之)百里奚(虞人知虞公不可諫)
(遂去之秦相穆公霸諸侯)郤缺(苪子臼季使過冀見缺耨其妻饁之敬相待如賓與之歸言於文公)
(以為下軍大夫子克與范叔欒伯三帥讓功卒諡獻子)吕飴甥(晉人惠公時為大夫食采於陰)
(謂之隂飴甥秦穆公伐晉執惠公飴甥會秦伯盟于王城遂奉惠公以歸)介之推(晉人從文公出)
(亡及還賞從亡者推不言禄禄亦弗及推曰獻公之子九人唯君在矣天實置之而二三子以為己力不)
(亦誣乎竊人之財猶謂之盜況貪天之功乎遂與其母偕隠而死文公求之不獲以綿上為之田曰以志)
(吾過且旌善人)史蘇(晉人文公時太史嘗諫獻公伐驪戎既伐克之曰晉以男戎勝戎戎以女戎勝)
(晉)先軫(晉人文公時為大夫城濮之役將中軍遂敗楚師文公卒秦師伐鄭襄公從先軫之謀敗)
(秦師于殽子蔑亦為大夫卒諡曰貞)欒枝(晉人父成號共子初武公伐翼殺哀侯共子戰死之枝事)
(文公為大夫將下軍趙衰讓之為卿)荀林父(晉人為文公御戎敗楚師於城濮又佐下軍敗秦師)
(景公時代卻缺為政卒謚曰桓其後號中行氏)李離(晉文公之理也過聽殺人自拘當死文公曰下)
(吏有過非子之罪也李離曰臣居官為長受禄為多今過聽殺人傳其罪下吏非所聞也竟伏劒而死)
狼瞫(晉人事襄公求為右不可襄公縛秦囚使戎右莱駒以戈斬之囚呼萊駒失戈狼瞫取戈以斬)
(囚禽之以從公乘遂以為右及彭衙既陳狼瞫以其屬馳秦師死焉晉師從之大敗秦師)士會(蔿子)
(事文公襄公食邑於隋亦稱隋季城濮之戰幼而與謀靈公時為大夫景公時將中軍王室亂士會平之)
(歸而講求典禮以脩晉國之法乃老卒諡武子)先且居(軫子襄公以其父死敵命將中軍初文公)
(之世諸侯朝晉衞不朝襄公謀伐衞先且居曰效尤禍也請君朝王臣從師晉侯朝王于温先且居胥臣)
(伐衞圍齊取之後又敗秦師於彭衙)趙衰(夙之孫有深智遠謀重耳安於齊與舅犯謀適楚勸受楚)
(客禮適秦相公子禮既歸勸入定襄王命為卿以讓欒枝文公反國及霸多出其謀子盾代為卿制事典)
(辟獄刑行諸晉為常法卒諡曰宣賈季曰趙衰冬日之日趙盾夏日之日也)鉏麑(晉之力士也靈)
(公不君趙宣子驟諫公患之使鉏麑賊之晨往寢門關矣盛服將朝尚早坐而假寢麑退歎而言曰不忘)
(恭敬民之主也賊民之主不忠棄君之命不信乃觸槐而死)祁奚(晉人悼公時為中軍尉請老公)
(問代之者稱觧狐其讎也狐卒又問對曰臣之子午也可羊舌職死公問孰可代之者對曰赤也可於是)
(使祁午為中軍尉羊舌赤佐之君子謂奚稱其讎不為諂立其子不為比舉其偏不為黨平公立起奚為)
(公族大夫)士爕(會子代會為上軍佐敗齊師于鞌聘魯請伐郯魯賂之不受厲公驕爕知難作不欲)
(與楚戰曰外寧必有内憂使祝宗祈死曰使我速死無及於難六月死冬果難作諡曰文號范文子弟魴)
(事悼公為卿卒諡曰貞魴子弱仕為大夫)靈輙(晉人趙宣子田于首山舍于翳桑見輙饑食之輙舍)
(其半問之曰請以遺母因與之簞食與肉靈公嘗伏甲攻宣子輙倒戟以禦公徒而免之問其故對曰翳)
(桑之餓人也問其名居不告而退遂自亡)董狐(晉史官靈公欲殺趙盾盾出奔已而趙穿弑公盾遂)
(復董狐書曰趙盾弑其君盾曰不然對曰子為正卿亡不越境復不討賊非子而誰孔子曰董狐古之良)
(史也書法不隠)郤犨(缺從子景公時為大夫食邑於襄陵與郤至郤錡並稱號三郤至冇才辯為使)
(有禮謀事有智臨戎有文)羊舌肹(晉人博識多文能以禮信為國介聘於楚楚欲敖以所不知而)
(不能鄭鑄刑書責子産以開端治罪不私其親稱為遺直)魏顆(魏武子犨之子初武子有嬖妾武子)
(疾命顆曰必嫁是疾革則曰必以為殉及卒顆從治命嫁之秦師伐晉顆敗之獲杜回顆見老人結草以)
(亢回故獲之夜夢老人曰余而所嫁婦人之父也爾用先人治命余是以報)韓厥(晉人景公時為)
(司馬鞌之役大敗齊師能執臣禮於齊君䣕陵之役逐鄭伯不敢速晉遷新田用其謀卒諡曰獻)知
罃(林父之仲孫父荀首景公時佐中軍食於知後因號知氏邲之戰知罃沒於楚首求於楚而歸之迎)
(立悼公脩政施德晉以復霸代韓厥執政卒諡曰武)士匄(爕之子厲公時嗣父職悼公立以為卿聘)
(魯拜彤弓之賦使將中軍讓於荀偃而佐之故其下皆讓後代偃執政卒諡曰宣號范宣子)吕相
(晉人父錡邲之役佐知武子獲楚公子榖臣與連尹襄老以免子羽鄢之役射共王中目楚使養由基射)
(死之相事厲公嘗使絶秦悼公時使佐下軍卒諡宣子)魏絳(顆弟事晉悼公為軍司馬因言和戎)
(有五利公說之使絳盟諸戎勸公脩政息民三駕而諸侯平蕭魚之會為下軍佐卒諡曰莊孫舒去車用)
(卒以勝翟人卒諡曰獻)趙武(衰曾孫父朔為屠岸賈所殺朔妻成公姊遺腹生武賈索之急賴程)
(嬰杵臼以免後立為卿相悼公薄諸侯之幣而重其禮諸侯以是睦於晉卒諡曰文)伯瑕(晉人世為)
(理官因姓士氏號文伯鄭鑄刑書知其將火日食知魯衛惡之子彌牟號景伯嘗責宋不輸粟於王城成)
(周又責宋不受功)張老(晉人悼公時為侯奄代魏絳為司馬又立為卿以讓魏絳見趙文子為室)
(礱斵不竭而歸責其忘義子君吕仕為中軍司馬)韓起(厥子兄曰無忌厥欲以無忌為嗣乃辭以)
(疾請立起悼公以無忌為仁使掌公族大夫起代父為卿平公時使聘于周王使請事所對辭不失情聘)
(魯觀易象春秋聘鄭諸大夫賦之末年代趙武為政卒諡曰宣)士鞅(匄子晉悼公伐秦鞅與欒黶之)
(弟鍼馳秦師鍼死而鞅返黶欲殺之鞅遂奔秦秦景公問鞅晉大夫其誰先亡對曰其欒氏乎後景公以)
(其知言為請于晉而復之平公立以鞅為卿卒諡獻子)師矌(晉人為樂師度正音律悼公嘗問曰)
(衛人出其君不亦甚乎對曰良君養民如子蓋之如天容之如地民奉其君愛之如父母仰之如日月敬)
(之如神明畏之如雷霆其可出乎夫君神之主也而民之望也若百姓絶望社稷無主將安用之)絳
縣老(絳縣人晉悼夫人食城杞者絳縣人或年長往與食使之年曰臣不知紀年臣生歲正月甲子)
(朔四百四十有五甲子矣師曠曰七十三歲趙文子召之而謝過焉曰武不才使吾子辱在泥塗久矣使)
(助為政辭以老與之田使為君復陶以為絳縣師)荀吳(林父曾孫祖庚晉景公時為大夫代荀首)
(佐中軍父偃為晉卿卒諡獻子吳嘗大敗羣狄不受鼓人之叛鼔告力竭而後取之不戮一人平公時為)
(卿卒諡曰穆吳子寅勸勿伐楚卒諡曰文)段干木(芮城人與卜子夏田子方皆為魏文侯師文侯)
(過其閭必式)張儀(晉張老之後世居河東始嘗與蘇秦俱學鬼谷子之衛後相秦惠王言聽計從)
(及蘇秦死後遂破從約說六國事秦歸報未至而惠王卒武王立不說儀儀乃脱身相魏)藺相如
(趙城人戰國時仕趙初為舍人奉璧入秦易城秦留趙璧無意償城相如紿取璧持以歸趙王拜為上卿)
范睢(魏人游說諸侯欲事魏家貧無以自資而先事魏中大夫須賈為賈所譖魏相欲殺之脱身入)
(秦為相封應侯)公孫衍(魏之陰晉人號犀首為秦說齊魏攻趙破蘇秦從約與張儀不善而去秦)
(儀卒復歸秦秦欲相之為甘茂所間復之魏)漢紀信(趙城人事漢王為將軍項羽攻滎陽急信)
(自請乘漢王車黃屋左纛以誑楚漢王間出信為羽焚死)郅都(河東楊人漢景帝時為中郎將敢直)
(諫拜濟南太守公廉有勇氣後遷中尉行法不避貴戚時號蒼鷹)衞青(平陽人本姓鄭武帝時拜)
(太中大夫屢將兵出鴈門雲中伐匈奴立大功封長平侯子伉不疑登皆封侯)霍去病(平陽人為)
(人少言不泄有氣敢往善騎射武帝朝從衞青為嫖姚校尉凡六出擊匈奴以功封冠軍侯加驃騎大將)
(軍)霍光(去病異母弟武帝朝為奉車都尉出入禁聞二十餘年未嘗有過受遺詔輔昭帝百姓充)
(實四夷賓服及廢昌邑王立宣帝前後秉政二十年甘露中圖形麒麟閣居第一)司馬遷(龍門)
(人父談為太史令遷十歲誦古文弱冠游江淮浮沅湘涉汶泗過梁楚以歸太初中為太史令因論李陵)
(得罪幽而發憤脩史記劉向揚雄皆稱其有良史才)尹翁歸(平陽人文武兼備清潔廉讓歴宏農)
(都尉地節中徵拜東海太守以高第入守右扶風治為三輔最三子皆為郡守少子岑歴位九卿)張
敞(平陽人父福光禄大夫宣帝朝敞以察廉為甘泉倉長後為京兆尹九年以經術自輔號稱職坐楊)
(惲免冀有賊起為刺史盗平守太原郡徵為左馮翊會病卒)胡建(河東人武帝朝守軍正丞時監)
(軍御史為奸建斬之以聞遂顯名當世後為渭城令甚有治聲上官安以私憾捕建建乃自殺)裴潛
(聞喜人仕為代郡守時烏桓驕恣前守不能治潛單車之郡撫以恩威遂皆讋服後為尚書令)三國
賈逵(襄陵人魏文帝時為豫州刺史外脩軍旅内治民事長吏不如法者皆奏免之帝曰真刺史矣)
(通運渠二百里名賈侯渠子充晉元勲仕至尚書)關羽(解人事蜀先主稱萬人敵拜前將軍假節)
(鉞威震華夏為世虎臣嘗刺顔良報效曹公有國士風死為神二子平興亦知名)衞覬(安邑人漢)
(末曹操辟司空掾屬魏初拜侍中與王粲並典制度明帝時封閿鄉侯覬以文章顯好古文鳥篆隸草受)
(詔典著作撰述至數千篇)毌丘儉(聞喜人魏明帝時為尚書郎累遷至荆州刺史及帝欲討遼東)
(以儉有幹策徙刺幽州以定遼功進封安邑侯)裴秀(潛子兄茂仕魏為侍中尚書秀少好學八歲能)
(屬文時語曰後進領䄂有裴秀仕魏為黃門侍郎散騎常侍嘗改定官制及作禹貢地圖累封至濟川侯)
晉裴楷(秀從弟容儀俊爽博涉羣書少與王戎齊名武帝時累官散騎侍郎後遷中書令終開府)
(儀同三司)裴頠(秀子宏雅有遠識博學稽古惠帝時為國子祭酒累遷尚書侍中後為趙王倫所害)
(晉俗尚虛無頠著崇有論以矯之)韋忠(平陽人少慷慨有志年十二喪父號慟服闋廬墓藜藿不)
(充徵辟不就武帝朝為郡功曹會山羌破郡射太守陳楚忠願代死賊義之舍去後以鎮西大將軍討叛)
(者矢盡不屈而死)衞瓘(覬子蚤以孝稱明識清允弱冠初仕魏歴散騎常侍中轉廷尉監鄧艾軍)
(平蜀進位太保嘗請改九品立鄉舉里選後為賈后所殺)衞玠(瓘孫父恒歴官黃門侍郎工草隸為)
(四體書勢與父瓘同遇害玠風神秀異見者以為玉人好談元理累官太子洗馬後移家建業人士聞其)
(名觀者如堵)李矩(平陽人勇毅多權略永嘉初領河東平陽太守時饑疫矩悉心撫恤百姓賴焉)
(後以功累封平陽侯)鄧攸(襄陵人以孝稱永嘉之亂棄子負姪以避賊元帝時拜吳郡守載米之郡)
(唯飲吳水刑政清明百姓歡悦累遷尚書右僕射)郭璞(聞喜人博學高才工詞賦時有郭公者精)
(卜筮璞從之游得青囊中書由是洞知五行卜筮之術占驗甚多撰洞林新林卜韻爾雅註數十篇又注)
(三蒼方言山海經楚辭詩賦數十萬言避地過江元帝重之以為著作佐郎)南北朝薛安
都(汾陽人少以勇聞宋武帝時隨柳景元克關陜為雍秦二州都統後為左軍將軍單騎斬魯爽人比)
(之關公斬顔良以功進爵為侯)薛辯(汾陽人父強有大志與王猛齊名辯俶儻有大略初仕姚秦知)
(其運衰遂棄歸後仕魏立功位平西將軍賜爵汾陰侯孫湖篤志於學為河東太守)裴駿(聞喜人父)
(雙碩後魏宏農太守駿幼聰慧兵亂襲聞喜駭率鄉豪奔赴太武補中書博士崔浩目為三河領袖後轉)
(中書侍郎卒贈聞喜侯)裴敬憲(駿從孫學博才清後魏時舉秀才高第除太學博士工隸草解)
(音律世有德於鄉賊過其宅輒相約不犯弟莊伯有才器博識多聞後魏臨淮王引為記室參軍敬憲病)
(莊伯晝夜侍側遇病卒世嗟悼之)柳崇(解人方雅有器量學行後魏時舉秀才高第歴尚書郎中)
(孝文嘗遣崇檢斷鹽池争訟及經略荆郢累遷河中太守境内帖然)柳蚪(解人後魏大統中為洛陽)
(行臺郎中掌文翰後遷中書侍郎時人論文體古今之異蚪謂時有古今文無古今作文質論)柳世
隆(解人晚年以談義自高喜彈琴古稱柳公雙瑣為士品第一仕劉宋為武威將軍子惔梁僕射惔子)
(明義興太守明子裘駙馬都尉元帝時使魏江陵陷遂入關中仕周封昌樂公)裴松之(聞喜人仕)
(劉宋為中書侍郎註三國志其子駰註史記)裴延儁(聞喜人祖雙彪河東太守父崧行平陽郡)
(事延儁少孤孝事後母涉獵墳典後魏時舉秀才累官至幽州刺史考績為天下最後歴中書令)裴
佗(聞喜人五舉秀才再舉孝廉以高第除中書博士累遷趙郡守為政有方佗性剛所交皆名勝清白)
(任真不事家産子讓之為北齊清河守)裴果(聞喜人祖思賢父遵皆刺史果慷慨有志略為後魏)
(平陽郡丞以征討功授河北郡守後從周文帝戰河橋勇冠當時進爵為公)楊&KR0710;(正平人少豪俠)
(仕後魏拜伏波將軍元顥入洛孝莊帝南討至馬渚&KR0710;具舟以濟王師顥平封肥如縣伯後從孝武入關)
(進侯爵)裴寬(聞喜人祖德歡魏中書侍郎寬弱冠以孝友稱仕西魏歴散騎侍郎授都督與東魏)
(戰被擒遁還後封夏陽縣男)裴俠(解人祖思齊拜議郎父欣西河守俠七歲始能言聰慧異常從)
(西魏文帝戰沙苑以功進侯爵後為河北郡守清慎奉公號獨立使君後周時進爵為公)裴邃(河東)
(人徙夀陽仕梁累官廣陵太守徙始安邃深沈有志略歴北梁秦豫三州刺史為政寬明能得士心居身)
(方正有威重及卒淮肥之間莫不流涕)裴文舉(聞喜人西魏時為著作郎周孝閔踐祚襲澄城)
(縣子累遷絳州刺史後入為司憲中大夫進爵為伯)裴叔業(聞喜人少有氣幹以將略自許仕北)
(齊累遷黃門侍郎封昌縣伯後拜徐州刺史封蘭陵郡公)樂遜(猗氏人明詩書禮樂春秋大義後周)
(時除秋官府上士轉少師氏下大夫明帝時霖雨遜陳時宜十四條拜太子諫議出為東揚州刺史賜安)
(車衣服儒者榮之)薛聰(辯孫方正有理識後魏時為治書侍御史彈劾不避彊禦孝文寄以心膂)
(每欲進位苦辭不受魏主曰卿天爵自高非人爵所能榮也子孝通博學有雋才累官常山太守)薛
寘(汾隂人西魏時領著作佐郎脩國史累遷中書令後仕周以功進爵為侯時改物創制欲行周禮寘)
(等斟酌詳定焉)柳遐(聞喜人初仕梁蕭詧稱帝辭去讀書詧殂行服後周時累徵不起武帝再徵始)
(起授霍州刺史導人務先以德子靖歴河南廣德兩郡守人畏愛之)張元(後周芮城人年十六祖失)
(明元晝夜祈禱一夕夢神人以金篦療祖目越三日祖目癢因䑛之果明後人立祠謂之張府君廟)薛
憕(汾陰人家貧躬耕以養祖母有暇則覽文籍周文帝即位拜中書侍郎大統初儀制多闕周文令憕)
(與盧辨等參定之)柳機(觧人父慶後魏僕射機初仕後周為華州刺史隋高祖欲受禪周臣皆勸)
(機獨義形於色後歴刺華冀兩州俱稱寬惠子述性明敏有幹略隋仁夀中為兵部尚書參掌機密)薛
道衡(汾陰人少負才名北齊時為散騎常侍與諸儒脩定五禮待詔文林館後拜中書侍郎)柳
莊(解人博覽文籍仕梁為黃門侍郎隋高祖在周輔政蕭巋令莊奉書入關及高祖踐祚莊又入朝高)
(祖深慰勉之莊明習舊章雅達政事蘇威稱其兼有世務學業)隋柳旦(機弟大業初拜龍川守開)
(設學校大變其風徵為太常少卿判黃門侍郎事又柳肅者亦機弟為太子洗馬坐除名煬帝召守禮部)
(侍郎轉工部每征遼東委守涿州)裴矩(佗孫學涉經史高祖即位擢給事郎轉吏部侍郎名為稱)
(職煬帝時與聞政事多歴歲年後雖處危亂未虧廉謹之節)柳昂(機族凡父敏事後周歴清顯昂)
(在周致位開府及入隋加上開府復出為之潞州刺史乞建學制禮以移風俗高祖從)柳雄亮(機從)
(弟父檜周華陽太守為賊所害雄亮年十四哀毀逾禮武帝時賊黃衆寳率所部歸長安雄亮手斬復讐)
(累遷内史中大夫爵汝陽縣子隋初進伯爵)裴藴(聞喜人隋初平陳超拜開府禮賜優給歴洋真)
(等州刺史考績連最後權御史大夫)趙綽(河東人開皇初為大理丞處法平允累遷少卿高祖嘗以)
(刑部侍郎辛亶衣緋禈謂為厭蠱欲斬之綽執不可帝怒命斬綽綽曰執法一心不敢愛死乃釋之及卒)
(帝為流涕)韓擒虎(河東人容貎魁岸文帝時拜廬州總管委以平陳之任及大舉擒虎以輕騎五)
(百直取金陵陳平進位上柱國)王通(龍門人幼篤學慨然有濟蒼生之志詣長安奏太平十二策不)
(見用退居河汾教授倣古作經又為中說以擬論語大業初徵不至及卒門人諡曰文中子弟凝子福郊)
(福畤)張文詡(河東人父琚洹水令有清政教子姪皆明經自達文詡通三禮易詩書春秋三傳家)
(貧灌園為業仁夀中辟舉不應事母至孝以德化人及卒鄉人立碑頌焉)唐裴寂(蒲州桑泉人仕)
(隋歴侍御史晉陽宫副監贊唐高祖起義兵及高祖即位累遷尚書左僕射拜司空卒贈河東郡公)張
元素(蒲州虞鄉人初仕隋為景城縣戶曹竇建德執將殺之邑人千餘號泣請代釋之唐太宗即位)
(櫂侍御史遷給事中時治洛陽宫上書諫止魏徵嘆其有回天之力歴太子左庶子)張志寬(安邑)
(人居父喪哀毀嘗為里正忽詣縣稱母疾急求歸令問狀對曰母有疾志寬輙病令疑其妄繫於獄馳驗)
(如言乃慰遣之母終負土成墳高祖遣使拜散騎常侍表其閭)柴紹(臨汾人尚唐高祖女平陽公主)
(高祖即位以功封霍國公貞觀初平梁師都累加至鎮軍大將軍)薛大鼎(汾陰人高祖時為山)
(南道副大使開屯田以實倉廩遷滄州刺史浚渠通商民歌曰新溝通舟楫利屬滄海魚鹽至昔徒行今)
(騁駟美哉薛公德滂被)薛收(道衡子受學王通唐初為秦王府主簿從討王世充及平劉黑闥收)
(為書檄露布或馬上占辭該敏如素搆後封汾陰縣男子元超九歲襲父爵高宗朝拜中書令)薛元
敬(少與從父收族兄德音齊名世稱河東三鳳唐初為天策府記室參軍又與十八學士之選後除太)
(子舍人專掌文翰)王績(通之弟隋大業中舉孝悌廉潔授祕書正字還鄉種黍蒔藥釀酒自供自)
(號東臯子武德初待詔門下省官給酒一斗飲至五斗不亂著五斗先生傳及醉鄉記貞觀中撰隋書)
薛稷(道衡曾孫屬文如良金美玉書畫皆名天下舉進士累官禮部郎中更歴兩省景龍末為諫議)
(大夫昭文館學士睿宗朝封晉國公)柳冲(蒲州虞鄉人父楚賢隋末為河北縣長歸唐貞觀中歴都)
(督刺史皆有名冲好學多所研綜景龍中修國史及姓系錄唐興言譜學者以路敬淳為宗柳冲韋述次)
(之)薛仁貴(龍門人應募征遼白衣陷陣立竒功太宗曰朕不喜得遼東喜得虓將累官左武衞)
(將軍封河東縣男子訥訥子徵並羽林將軍暢金吾將軍)王勃(通之孫父福畤為雍州司功參軍勃)
(六歲善文麟德初對策高第授朝散郎後以罪廢官福畤坐勃故左遷交阯令勃往省父道出洪州為閻)
(都督作滕王閣序衆嘆其天才弟勔勮助皆第進士著才名)盧陵(龍門人舉進士官至工部尚書)
(讀書龍門山註春秋孝經每以經義决時議)裴行儉(聞喜人貞觀中舉明經仕為長安令高宗)
(時累遷吏部侍郎典選有知人之明後拜禮部尚書卒諡曰獻子光庭開元中拜相卒諡忠憲)裴琰
之(聞喜人永徽中為同州司戶參軍年甚少積案數百省决一日畢號霹靂手後為永年令有惠政子)
(漼舉明經遷監察御史睿宗當□造金仙玉貞二觀漼諫止開元中拜吏部尚書)裴炎(聞喜人寬)
(厚有竒節明經及第拜中書令武后廢中宗炎固争請歸政后大怒捕繫獄坐死流嶺南時其從弟伷先)
(為太僕丞求面陳得失太后怒命杖於朝堂長流瀼州中宗復位召還累官五部尚書)張嘉貞
(蒲州人以五經舉坐事免後擢監察御史歴梁秦二州都督政以嚴辦開元中拜中書令弟嘉祐任金吾)
(衞將軍每朝軒蓋騶道盈閭巷時號所居坊曰鳴珂里)裴敬彝(聞喜人曾祖子通隋太中大夫)
(哭母喪明與兄弟八人皆以孝稱被旌表敬彝性警敏七歲能文唐高祖時為監察御史後歴太子左庶)
(子武后時為酷吏所陷死嶺南)裴守真(稷山人舉進士六科連中天授中為司府丞以忤旨出為)
(汴州司馬後為寧州刺史民懷其政子子餘中明經累官冀州刺史次子耀卿擢童子科累官京兆尹請)
(廣漕運以實闕輔拜同平章事充轉運緍使置河陰集津三門倉省運費三千萬)敬暉(平陽人累官侍)
(中留守長安以治幹聞誅三張迎復中宗以功封平陽郡王為武三思所搆貶瓊州)柳澤(解人鯁介)
(寡言笑風度方嚴景雲中為鎧曹參軍太平公主奏復斜封官澤詣闕上疏不報開元中為殿中侍御史)
(周慶立造竒器進澤諫玄宗善之)張琇(解人父審素以雋州都督被誣為御史楊汪所殺琇徙嶺)
(南久之逃還殺汪吏捕以聞玄宗謂孝子不顧命殺之可成其志臨刑琇色自如曰下見先人夫復何恨)
裴冕(河東縣人調渭南尉元宗入蜀拜御史中丞從肅宗至靈武與杜鴻漸等同勸進以功拜左僕)
(射自製巾子人争效之號僕射巾)裴寬(琰之從子舉拔萃累官河東刺史州久旱寬入境輙雨徙)
(河南尹不屈附權貴拜禮部尚書卒寬兄弟八人皆擢明經任臺省州刺史子諝擢明經代宗時為河東)
(租庸鹽鐵使)吕諲(河東人第進士開元末歴殿中侍御史趨靈武見肅宗拜御史中丞所陳事皆)
(納後櫂同平章事出為江陵尹治有威惠民歌詠之)盧綸(河中人德宗時韋渠牟表其才召見帝有)
(所作輙使賡和綸與吉中孚韓翃錢起司空曙苗發崔峒耿湋夏侯審李端皆龍詩齊名號大歷十才子)
裴遵慶(聞善人強學該綜天寳中代宗朝累官尚書右僕射知選事每薦賢有來謝者輙以為恥)
(諫疏皆削其稿所著有王政記曾孫樞第進士有經世才為朱全忠所害)柳芳(解人肅宗時與韋述)
(綴緝吳兢所次國史凡百五十篇子冕博學富文詞世為史官父子並居集賢院以議論勁切忤執政出)
(為婺州刺史福建觀察使)張延賞(嘉貞子博涉經史通吏治大歷初除河南尹治行第一更四鎮)
(所至民頌其愛後拜中書侍郎同平章事子宏靖元和中同平章事繼祖父為相時號三相張家)王
質(通五世孫少孤客夀春力耕養母講學授徒無仕進意年逾四十始擢科累官諫議大夫以直諫出)
(為虢州刺史後為河南尹終宣歙觀察使清白畏慎所至有惠愛)樊澤(河中人舉賢良方正有將)
(帥器德宗時累官山南東道節度使威惠著襄漢間後加尚書右僕射子宗師累官絳州刺史政暇留心)
(文事為文竒古為韓愈所稱)董晉(虞鄉人擢明經拜祠部郎中持節使回紇德宗立授御史中丞)
(貞元中拜相後封隴西郡公四子全道著作郎溪祕書郎全素太子舍人澥太祝)范希朝(虞鄉)
(人德宗幸奉天以戰守功累遷御史中丞復為振武節度使邊人不敢横憲宗時檢校尚書左僕射歴朔)
(方河東節度使時號名將)柳晟(解人少以孝聞從德宗幸奉天自請說賊為朱泚捕繫晟毀械夜亡)
(間歸奉天及車駕還京累遷山西南道節度使回鶻還進公爵)柳宗元(解人從曾祖奭中書令父)
(鎮殿中侍御史宋元文章卓偉第進士中博學宏詞科拜監察御史坐王叔文黨貶永州司馬徙柳州刺)
(史為文益進與韓愈齊名世號柳柳州有文集傳世)薛珏(河中人仕為乾陵令以清白聞課第一遷)
(楚州刺史德宗命使者分諸道黜陟趙贊盧翰等交薦之拜中散大夫賜金紫除司農卿)裴潾(聞喜)
(人篤學善隸書元和初擢左補關遷起居舍人憲宗喜方士潾舉秦漢事以諫帝怒貶江陵令穆宗立召)
(拜刑部郎中卒諡曰敬)裴垍(聞喜人器局峻整舉進士四遷考功員外郎翰林學士憲宗朝拜中)
(書侍郎集賢殿大學士垍引李絳崔羣與同列及擢裴度等知制誥)裴度(聞喜人貞元初進士累官)
(中書侍郎督師討平淮蔡策勲封晉國公加中書令卒諡文忠度以身係天下輕重者三十年歴事四朝)
(以全德終始子識大理卿諗為學士)薛存誠(寳鼎人中進士第憲宗時累官御史中丞浮屠鑒虛)
(倚宦䜿為姦坐事下獄存誠窮劾得□數十萬有詔釋之存誠不敢奉詔鑒虛卒抵死子庭老及進士第)
(讜正有父風文宗時累官翰林學士)薛苹(寳鼎人七世祖道實隋禮部尚書父禮唐奉天尉苹為長)
(安令歴虢州刺史憲宗時以治行遷御史大夫後封河東郡公)吕渭(河中人舉進士建中末為禮部)
(侍郎時中書省有古柳枯死德宗自梁州還復榮茂人以為瑞柳渭令貢士賦之子温有竒表藻翰精好)
(舉進士官至尚書郎嘗作凌煙閣功臣贊)薛戎(寳鼎人年四十不仕客陽羡山觀察使辟署不就自)
(放江湖間後因藩府交奏為河南令累遷浙東觀察使所部苛禁悉弛之弟放舉進士累官刑部侍郎)
衞次公(河東人建中間進士歴殿中侍御史翰林學士順宗立王叔文等弄威柄次公多所持正)
(後以檢校工部侍郎為淮南節度使)崔元亮(慈州人擢進士第元和初為駕部員外郎清慎自持)
(大和中改諫議大夫每遷官輙讓形於色文宗時以直諫著名朝廷推為宿望移疾歸東都召為虢州刺)
(史)司空圖(河中人咸通末擢進士拜諫議大夫不起圖本居中條山王官谷遂隠不出作亭觀)
(素室悉圖唐興節士文人時盗賊所過殘暴獨不入王官谷士人依以避難哀帝弑圖聞不食而卒)五
代裴迪(河東人為人明敏善治財賦精於簿書梁太祖用兵四方留迪以調兵賦太祖自岐還將)
(吏皆賜迎鑾叶贊功臣太祖曰叶贊之功惟裴公有之他人不足當也)裴皥(河東人仕唐為禮部)
(侍郎每陳朝廷闕失宰相桑維翰皥所放進士維翰過皥皥不迎送人問之曰我見桑公於中書庶寮也)
(桑公見我於私第門生也何迎送之有)劉訓(永和人仕唐至彰武軍節度丹陽等州觀察制置使)
(後封開國侯贈太尉)袁彦(河東縣人少以趫勇應募嘗從周世宗討淮南累官彰信軍節度使宋初)
(加檢校太尉)宋王繼勲(陜州平陸人初仕周歴憲麟等州刺史宋初授道州刺史上南漢可)
(圖狀王師南伐以為賀州道行營都監繼勲有武勇在軍陣常用鐵鞭鐵槊鐵檛軍中目為王三鐵)苗
訓(河中人善天文占候之術周末以散指揮使從宋太祖北征視日上復有一日久相摩盪指謂楚昭)
(輔曰此天命也後累官檢校工部尚書子守信知算造乾元歷累官至司天少監)董孝章(解州)
(人真宗時十世同居同時又有潞州邢濬八世同居隰州趙友七世同居以所在請加旌表從之仍蠲其)
(課調)劉綜(虞鄉人雍熙初舉進士累官陜西轉運副使景德中拜樞密直學士知并州綜強敏有材)
(所至以幹治稱弟綽舉進士官至刑部郎中)薛田(河東縣人少師种放與魏野友善進士起家歴)
(知河南府天雄軍益州累遷右諫議大夫知延同二州卒田性和厚初以幹敏數為大臣所稱)姚宗
明(河中永樂人其十世祖栖雲以父死於邊廬墓終四身唐時表其門栖雲生岳岳生君儒君儒生師正)
(世皆廬墓至宗明十世同居慶歷中復其家是後又三世同居孝睦不替)王曙(河汾人唐東臯子績)
(之後徙居河南中進士第咸平中累官樞密直學士知益州仁宗時拜同中書門下平章事卒謚文康子)
(益柔少力學通羣書官至龍圖閣直學士知應天府)薛奎(絳州正平人舉進士第一乃推里人王嚴)
(而處其下仕為隰州推官能辨疑獄累官樞密直學士知益州仁宗時參知政事卒諡簡肅奎性剛不苟)
(合遇事敢言尤能知人)孫復(晉州平陽人舉進士不第退居泰山著春秋尊王發微十二篇范仲)
(淹富弼薦擢校書郎國子監直講召為通英說書遷殿中丞卒仁宗命其門人祖無擇就其家得書十五)
(萬言錄藏秘閣)張觀(絳縣人中服勤詞學科第一通判解州仁宗時權御史中丞條上十餘事拜同)
(知樞密院事後遷尚書左丞卒觀趣尚恬曠持廉少欲仁宗嘗飛白書清字賜之以賞其節)薛顔
(萬泉人舉三禮中第歴河東陜西轉運使河中浮橋歲為水所敗顔釃上流為支渠以殺水怒因取渠水)
(溉田民頗利之仁宗即位遷給事中)司馬池(陜川夏縣人少喪父家貲數十萬悉推諸父而自力)
(讀書舉進士知光山縣仁宗朝自知鳳翔府召知諫院表懇免上曰人皆嗜進池獨嗜退官至天章閣待)
(制知晉州長子旦清直敏強累官知安州從子里官至太常少卿)劉永一(夏縣人孝友廉謹熙)
(寧初巫咸水溢民多溺死永一持竿立門前見他人物流入者輙為擿出之鄉人負債不肯償立焚其券)
(兄太為醫助教居親喪不飲酒食肉終三年司馬光傳之以為今士大夫所難)司馬光(池次子寳)
(元初進士累官端明殿學士知永興軍上疏極言青苗助役法不便出判西京留臺退居洛十五年哲宗)
(初立召拜左僕射罷青苗法人謂元祐相業有旋乾轉坤之功著述甚多卒贈太師封温國公諡文正子)
(康端謹至孝舉明經累官司諫直集賢院)侯仲良(河東人父道濟娶程珦女仲良呼二程為舅氏)
(從之游人欲館仲良者仲良見其家壁垂佛像几積佛書即去之朱子稱其學清白勁正)薛向(顔之)
(孫制置解鹽兼提舉買馬又歴知數州皆有能聲元豐初同知樞密院事卒諡恭敏向幹局絶人尤善商)
(財計算無遺策子紹彭有翰墨名中子嗣昌官至刑部尚書)司馬朴(光兄旦之孫少育於外祖)
(范純仁紹聖黨事起父宏坐上書論辨得罪責永州病失明後朴以純仁遺恩補官靖康初以兵部侍郎)
(使金握節而死贈兵部尚書諡忠潔)趙鼎(聞喜人崇寧中進士隨高宗南渡累官殿中侍御史陳四)
(十事遷御史中丞初鼎薦張浚後並相協心以圖興復之功與秦檜論和議不合罷政謫嶺南在吉陽不)
(食而卒孝宗時贈太傅豐國公諡忠簡)孟宗政(絳州人父林從岳飛至隨州因家焉宗政有膽)
(略為京西鈐轄駐劄襄陽屢敗金人代許國為荆鄂都統制置忠順軍威振境外金人呼為孟爺爺宗政)
(好賢樂善於有功者怨必賞有罪者親必罰死之日邊城為罷市慟哭子珙亦為名將)金梁襄
(芮城人性穎悟日記千餘言大定初進士世宗將幸金蓮川襄上疏極諫以直聲聞擢禮部主事累遷保)
(大單節度使卒襄於春秋左傳至於地理氏族無不該貫)李革(河津人性穎悟讀書一再誦輙記不)
(忘舉進士累官戶吏二部尚書貞祐中拜參知政事後出知平陽府城被圍屢出戰禆將出降革自殺贈)
(尚書右丞)段鐸(稷山人政隆初與族人段仲珪同登進士人號其里曰雙桂鐸累官中奉大夫華州)
(防禦使護軍後以功封武咸郡開國侯)李愈(絳州正平人慷慨尚志節正隆中進士為監察御史)
(彈劾無所避累遷刑部尚書在朝多所建明後封隴西郡侯卒諡清獻所著有狂愚集)李復亨
(滎州河津人年十八登進士調臨晉主簿貞祐間遷翰林直學士行三司事後拜參知政事兼脩國史出)
(為安國軍節度使元光初城破自殺)李獻甫(河中人與其從兄獻卿獻誠獻能皆以文學名相繼)
(擢進士獻甫博學有幹局心所到處人不可及歴鎮南京節度副使死於蔡州之難所著有天倪集)馮
延登(吉鄉人舉進士為詩文皆有律度興定中累官國子祭酒正大末假翰林學士承旨使元被留)
(使招降鳳翔不從髠羈豐州後放還歴禮吏二部侍郎汴京陷投井死)元靳和(曲沃人居鄉喜)
(周貧乏導人以善金貞祐間兵擾團結鄉人保障後仕元知絳陽軍政治公平子用六歲從張理之學仕)
(為曲沃翼城令累官僉嶺北湖南廉訪司使以同知晉寧路致仕父子忠藎士林稱之)閻忠(平陽)
(和州人父衍事金沒於王事忠避兵山東家於高唐其子復善屬文仕元累官翰林學士承旨)姚天
福(絳州人父居實徙鴈門天福讀春秋通大義至元中拜監察御史時詔罷各道按察使天福言不可)
(權臣不悦左遷天福衡州路同知不就後拜參知政事大興尹畿甸大治)許國禎(曲沃人博通經)
(史尤精醫術金末避地嵩州後寓太原元世祖在潛邸徵至治疾刻期而愈至元中為禮部尚書嘗上疏)
(言事多見施行所薦引皆知名士卒追封薊國公子扆官至大司徒)王士元(平陽人舉進士歴官)
(風憲遷國子司業以崇文少監致仕士元持身廉正文行政事皆可師法所著有拙菴集)賀賁(隰州)
(人父種德徙居京兆賁有材略善攻戰關中兵後積尸滿野賁為大塚收瘞之嘗治室得白金七千餘兩)
(乃持五千兩獻世祖以助軍後以賁總管京兆諸軍奥魯卒追封雍國公諡貞獻子仁傑及孫惟一相繼)
(為上都留守)王泰亨(平陽人成宗時給事東宫歴太子賓客累遷至中書平章致仕封晉國公)
(卒諡清憲所著有康莊文集)邢飛翰(霍州人性剛果以薦為内御史巴延專政飛翰面質其非)
(參議佛嘉律姦邪復廷劾之後以兩淮鹽運司同知致仕元末兵亂被執不屈而死追封工部尚書諡忠)
(義)尉遲德誠(絳州人父鼐金潞州知州德誠累官太子家令司丞得侍仁宗左右數薦士出)
(未嘗語人選為河東山西道宣慰司同知擊姦吏寬税歛延祐中拜遼東廉訪使)徐毅(趙城人累)
(官監察御史力陳臺省為治之要遷至刑部尚書中書參議御史中丞能彌綸庶政及卒追封平陽郡公)
(諡文靖)張翥(襄陵人以詩文知名負大節至正中累官翰林侍讀學士兼國子祭酒勤於誘掖後)
(以學士承旨致仕封潞國公所為詩文甚多僅存律詩及樂府三卷嘗集兵興以來死節死事之人為書)
(曰忠義錄)李謙亨(曲沃人英宗時以儒進歴内臺御史時創西山寺謙亨與御史四人上疏切諫)
(决杖文面安置奴兒干由是海内知名後召還授浙東海右道廉訪使封隴西郡侯卒諡忠肅)傅起
巖(汾西人初為丞相掾歴西臺治書陞中書左丞知經筵事後拜西臺中丞多著勲績卒諡正獻)裴
居敬(蒲州人累官雲南行省參政居敬積學勵行家蓄書至二萬餘卷)郭思貞(蒲州人以)
(儒進拜監察御史累遷南臺治書西臺中丞奎章閣大學士卒諡文憲)牛光祖(襄陵人以才辟)
(總管府掾授戶部主事後累遷雲南行中書省參知政事)楊守則(翼城人初授翰林院檢閱官遷)
(内臺御史陞戶部侍郎再遷大都河間路總管守則同縣有郝温者由太學上舍累官四川行中書省郎)
(中遷䕫州路總管)褚君實(石樓人沈默有器局泰定中為嘉興路治中累官淮東廉訪副使汝)
(穎盗起君實極力守淮安多所斬獲城陷力鬭被執為賊所臠守淮安凡五年殆數十百戰精忠大節人)
(比之張巡事聞追封衞國公諡忠肅)喬彝(晉寧人性高介為詩文有法自號芸齋至正中賊陷晉寧)
(城中死者十二三彝整衣冠聚妻子家有大井彝坐井上令妻子軰循次投井中而已隨赴之賊平贈彝)
(臨汾縣尹諡純潔)本朝袁泰(萬泉人洪武四年進士授湖廣&KR3804;縣丞累官右都御史處心廉)
(直執法不移理枉伸冤祛除民害一時良善獲安奸邪不得肆志)蔡瑄(滎河人洪武中以儀禮司)
(序班累官通政使出納以公劾正乖謬百司肅然以養痾還卒於道訃聞禦製文以祭并賜賻鏹復其家)
(三年)藺芳(夏縣人洪武中舉孝廉授刑部員外郎累官工部右侍郎才能著稱)祝春(蒲州人洪)
(武中以儒士舉為通政司參議累陞詹事府少詹事學行超卓)高鐸(絳州人才識明敏登洪武乙丑)
(進士第累官至刑部侍郎)暴昭(浮山人洪武中進士累官刑部尚書歲壬午靖難師入金川門昭被)
(執抗罵不少屈死之塞通紀)李寅(臨汾人才識卓異登洪武庚辰進士第初授陜西安寨知縣有)
(善政愛民累官陜西布政司右參政)賈正儀(聞喜人優於文學洪武中舉秀才授河南道試監察)
(御史有直聲累官河南布政司左參政)馬負圖(臨汾人洪武末中京闈鄉貢初授戶部主事勤)
(能著稱累官河南左布政使)王錫(翼城人永樂戊子鄉貢授戶科給事中累官通政司右通政為)
(人忠厚勤慎不事脩飭僚屬敬愛之)薛瑄(河津人永樂末登進士官大理寺左少卿以獄事詿誤聞)
(居正綂七年起大理寺丞累陞禮部左侍郎以疾致仕瑄出處大節光明峻潔于富貴利達泊如也為理)
(學名臣時呼為薛夫子卒諡文清名臣錄)李素(安邑人宣德庚戍進士授戶科給事中累官通)
(政司右通政剛直有為敷奏詳雅時論稱之)陳浩(吉州人宣德中進士除行在兵科給事中累官)
(四川布政司左參議省志)王約(猗氏人父早喪母遘風疾不能動約朝夕扶持躬侍湯藥母亡)
(廬守墓側不御酒肉者三年正綂初旌為孝子省志)陶銓(絳州人登正統乙丑進士歴官陜西)
(布政司參議子璽進士累官戶部員外琰成化辛卯鄉試第一省志)柴良(襄陵人由舉人授廣)
(安知州寇至州治左右請避之良不可且曰吾清官寇來何為且郡章將誰属耶獨懷章坐中堂竟過害)
(郡人哀慕立祠祀焉省志)馮祥(蒲州人輕財重義不事佛老凡冠婚喪祭一遵朱氏家禮鄉里)
(咸取則焉薛文清公嘗贈詩曰誰道今人不古人其異于流俗如此省志)韓文(洪洞人成化初)
(進士由工科給事中歴官尚書說者謂其愚似寗子而竟保其身老似武公而不弛於學卒贈太保諡忠)
(定略志)
列女趙姬(晉文公女也初文公為公子與趙衷奔狄以狄女叔隗妻衰生盾及返國又以姬妻衰生)
(原同屏括樓嬰姬請迎盾與其母既至姬請立盾為嫡子使三子下之以叔隗為内婦而已下之及盾為)
(正卿請於成公曰微君姬氏則臣狄人也遂以中子屏括為公族大夫)伯宗妻(伯宗晉大夫賢)
(而好以直辨凌人妻曰夫子好直言枉者惡之其危可立待也子何不預結賢大夫以託州犂焉伯宗乃)
(得畢羊而交之未幾宗伯以譛死畢羊乃送州犂于荆遂得免焉)叔姬(羊舌子之妻也羊舌子好)
(正不客於晉去而之三室之邑邑人相與攘羊而遺之羊舌子不受姬曰不如受而埋之以明不與後攘)
(羊事發都吏至發羊而視之其骨存焉都吏曰君子哉羊舌子不與攘羊之事矣)范氏母(晉范)
(獻子之妻其三子遊於趙氏簡子乘馬園中園中多株問曰奈何其少子曰可以三悦使民簡子從之少)
(子歸伐其謀母嘆曰終滅范氏者必是子也夫伐功施勞鮮能布仁乘偽行詐莫能久長後智伯滅范氏)
(君子謂范氏母為知難本)弓工妻(晉繁人之妻平公使繁人為弓三年乃成公引之而射不穿一)
(札公怒將殺弓人其妻請見曰妾夫造弓為之亦勞君不能射反以殺人妾聞射之道左手如拒右手如)
(附枝右手發之左手不知平公以其言而射穿七札繁人立得出而賜金三鎰)曲沃負(魏大夫如)
(耳母也秦立魏公子政為太子魏哀王使使為太子納妃而美王將自納焉曲沃負因欵王門而上書王)
(然其言勤行自脩勞來國家而齊楚強秦不敢加兵焉)敬氏(河東人樊會仁之母名像子生會仁)
(而夫喪母兄潛許人矯稱母患以召之既至覺之即携會仁遁歸兄追及逼與俱返像子誓以必死兄乃)
(止會仁年十八卒母亦終像子曰夫死子亡老母不幸義無久活不食數日死)裴淑英(安邑裴矩)
(之女適李德武方踰歲德武坐事徙嶺南矩上表離昏德武亦謂淑英曰我無還理汝必配他族淑英曰)
(夫天也天可背乎願死無他志後十年矩欲嫁之淑英斷髮不食矩不敢奪其志德武後赦還遂為夫婦)
(如初)衛孝女(夏縣人字無忌年六歲父為鄉人衞長則所殺無忌常懷復讐之志其從父延客長)
(則在坐無忌遂以磚擊死之詣吏請就刑太宗特免其罪賜之田宅以禮嫁之)趙氏女(平陽人年)
(二十未嫁寇亂被驅迫以行度不能免紿賊曰吾取所藏金以遺汝賊信之遂還投於厠而死)柴氏
(襄陵人夫秦閏夫前妻遺一幼子未幾柴亦有子閏夫死柴辛勤紡績遣二子就學至正末長子被累法)
(當誅柴詣官泣訴曰吾次子性從惡非長子也次子亦自以為罪鞫之至死不易言官訊之得其情義柴)
(之行遂釋其長子而次子亦得不死事聞旌之復其家)李氏(臨汾張晟之妻元末晟為乾州學正)
(卒時關中兵起道梗不能還子文瑗甫九歲李紡績度日兵稍息遂與子負骸骨歸葬守志不易本朝永)
(樂初詔旌其門)蕭伯政女(平陵人女年十九適舉人姜某未幾而姜卒子一歲女孀居四十餘)
(年貞潔無玷永樂八年旌表之省志)張氏(告州人張顗女年十九適郝銘甫三歲銘卒守節五)
(十餘年始終無玷正綂十二年旌為貞節之門省志)崔參妻(信氏聞喜人年二十三夫亡舅)
(姑令再適信弗從守節五十六年始終一日天順間事聞詔旌異之省志)胡氏(洪洞人胡復中)
(女年十六適續慧閱六載而夫亡胡年二十二即矢志紡績貞節不渝成化二年旌表其門省志)
仙釋馬丹(晉狄人文侯時為大夫獻公時為幕正公滅狄殺恭太子丹去至趙宣子時乘安車入晉)
(都侯大夫靈公欲仕之逼不以禮有迅風發丹入迴風中而去北方人尊而祠之)王喬(河東人漢)
(明帝時為葉令喬有神衛每朔望自縣詣朝帝怪其來數密令太史伺之言其臨至輙有雙鳬從東南飛)
(來舉羅張之得一舄乃所賜尚書官屬履也後天下玉棺喬沐浴寢其中葬城東南土自成墳百姓廟祀)
(之)孫博(河東人讀書能屬文晚學道能使草木皆為火光照耀數十里行大水中身不沾濡人有)
(疾指之言愈即愈出入山間石壁如有穴者後入林慮山合神丹仙去)曹仙媪(不知何許人常)
(擕幼女引一犬息馬鬭關柳下一日至河將渡舟師拒之媪擕女與犬凌波御風須臾登岸俄又登東岸)
(石龕遂與女及犬俱化龕中土人立廟祀焉)張惠明(趙郡人結廬中條山遇混元子受高舉之)
(道行之道學超羣唐太宗詔入内殿致醮有感封妙濟大師尋至西嶽尸解焉)羅通微(臨晉人少)
(時採薪山中遇閻使君宷謂曰子骨相巉□可學長生遂冠褐五老山學步虛絶粒唐貞觀中忽一日謂)
(人曰我歸明日大會士庶萬人俄雷震地下青龍躍出通微遂跨而登仙)張果(隱中條山世傳數百)
(歲其貌如年六七十者往來汾晉間嘗乘白驢休則疊之如紙置巾箱中乘則以水噀之復成驢矣武后)
(召之即死元宗召之來尋還山號通元先生)侯道華(芮城人或云自峨嵋山來詣中條道靖觀)
(寺周悟仙恒如風狂人登危立險如履平地又好子史手不釋卷因殿宇壞登梁葺之得小金合中有丹)
(遂吞之後上松樹頂與雲鶴盤旋凌空而去時唐宣宗大中五年也)吕嵓(蒲州永樂縣人唐會昌中)
(兩舉進士不第遇鍾離子傳延命之術已而盡得金丹之妙時游湘潭岳鄂及兩浙汴譙間出入隱顯人)
(莫之識自稱回道人四月生號純陽真人)吕道章(垣曲人金大定間為縣吏夜夢神人告以脩道)
(寤即避役居洪慶觀道成治疾疫民間時有竒驗比脩觀宇買木管州山放栰遠近不一皆有道章身董)
(之既訖工乃解衲置黃河水面道章坐其上順流而去不知所之)景素陽(襄陵道士師事梁古)
(賓居阜山道院元末兵亂鄉人匿山中唯素陽與師不去兵至求財不得欲殺古賓素陽曰師老矣願以)
(身代兵即以刀砍素陽刀忽斷為三兵皆驚異羅拜而去)曇延(蒲州棲巖寺僧家世豪族宦周齊間)
(延年十六身長九尺餘垂手過膝目光外射初聞講涅槃悟旨隋開皇間旱命延禱之甘雨大注臨終遺)
(啟云法王御世最荷深思護持三寳始終莫二言訖而逝)金舌和尚(趙人脩道中條山唐開成)
(間睿宗三召不至乃截其舌以進睿宗命焚之化為金舌夜哦經如故遂以金舌名之)志寬(河東)
(人博覽諸經以湼槃地論為心要時以邑多虎暴都督張遜命寬禱之其患遂息唐貞觀中蒲晉旱寬曝)
(烈日中二日須臾大雨合境霑足)圓鏡(本朝臨縣人早悟諸經密旨嘗遊隰州妙樓山石室寺一)
(日至北門瓦窑坡上鑿洞構庵龕坐其中囑其徒曰吾將歸矣衆問其期曰來日耳至期沐浴更衣焚香)
(趺坐說偈而逝)
明一統志卷二十
