明一統志卷五十五
明李賢等撰
臨江府(東至南昌府豐城縣界八十里西至袁州府分宜縣界七十里南至吉安府吉水縣界一百六)
(十里北至瑞州府高安縣界三十里自府治至南京一千七百九十里至京師五千二百三十五里)
(糧二十三萬石零)
建置沿革禹貢揚州之域天文斗分野春秋時属吳後
属越戰國属楚秦爲九江郡地漢初属淮南郡後属
豫章郡三國吳爲豫章安成巴丘三郡地隋属洪吉
袁三州唐因之宋淳化間以清江縣置臨江軍隸江
南西路元改置臨江路本朝改臨江府領縣三
清江縣(附郭本漢建城縣地属豫章郡隋初属洪州唐改建城曰高安縣而以境内蕭灘爲鎮南)
(唐陞鎮爲清江縣初属洪州後属筠州宋爲臨江軍治所元仍舊本朝因之編戶二百七十里)新淦
縣(在府南七十里本秦舊縣因淦水爲名属九江郡漢属豫章郡爲南部都尉治所吳分置巴丘縣属)
(廬陵郡隋省巴丘入新淦属吉州唐爲虔吉五州廵撫使治所五代時楊吳爲都制置使治所宋初属吉)
(州淳化中改属臨江軍元陞縣爲州本朝復爲縣編戶一百二十七里)新喻縣(在府西一百二)
(十里本漢豫章郡宜春縣地吳析置新喻縣属安成郡本因渝水爲名後聲變爲新喻隋初省入吳平縣)
(尋復置属袁州唐初析置州尋廢元復陞為州本朝仍為縣編戶二百七十里)峽江縣(在府南百)
(二十里編戶百七十六里)
郡名臨江(宋名)
形勝當四會之衝(南唐吳鸞建清江縣議當南粤虔吉舟車四會之衝)閤皂玉笥
爲鎮山(圖經)北有蒙山南臨渝水(新喻志)碧嶂清江(宋羅知古)
(詩層層碧嶂來無盡衮衮清江遠莫追)
風俗君子善居室小人勤耕稼(隋志)君子尚禮而崇德小
人勤力而知分(臨江志)
山川章山(在府治西偏舊名富壽岡宋宣和中太守汪師心修郡圃得碑于池中始知此山舊名富)
(壽岡)瑞筠山(在府治南本唐歐陽處士宅有瑞竹色如銀故名)龍岡山(在府西南一十)
(里有赤土如環者二相去數丈舊傳爲龍眼掘出輙雨雨過則如初)雲谷山(在府東北二十五里)
(有寺曰龍居)棲梧山(在府西南三十五里上有觀曰玉虛又有靈茅丹井蜻蚨塘蟾蜍谷黃岡)
(葛峰筯竹巖真君泉聖水亭諸遺跡)紫淦山(在府東四十里山色紫翠淦水經其下)夏山
(在府東六十里中有寺門枕石潭俗傳有龍居之)閤皂山(在府東六十里山形如閤色如皂故)
(名相傳爲神仙之館道書以爲第三十三福地漢張道陵晉丁令威葛孝先皆嘗修煉於此山有凌雲峰)
(漱玉泉投龍潭九龍塘磨劔池會仙橋着衣臺煉丹壇仙人石諸勝跡宋陶弼詩萬仞天然閤皂形隂陽)
(不似衆山青一區海上神仙宅數曲人間水墨屛華表鶴歸春谷響玉京龍起夜潭腥可憐張葛無人繼)
(三級高壇拂杳冥)銀嶂山(在府東北七十里峙立如屏嶂且多白石色如銀或云舊産銀官取)
(之今無)刻木山(在新淦縣南一十里下有孝子刻木廟)大羅山(在新淦縣南三十里)
(山出雲輒雨下有甘泉歲旱鄉民汲泉以禱)湓山(在新淦縣東六十里山有十二峰絶頂有玉郭)
(二真壇水早疾疫輒禱焉)安山(在新淦縣南六十里上有陳岳陽王祠墓)小廬山(在新淦縣)
(東北六十里周㢠廻一百里上有石池弘澄如鏡又有石泉分四飛瀑)尚樂山(在新淦縣北六十里)
(上有宋武帝祠)玉笥山(在新淦縣南六十里舊名羣玉峰道書為第十七洞天第八福地相傳漢)
(武帝時有玉笥䧏壇上因名漢梅福晉郭桂倫彭真一袁景立梁杜曇蕭子雲皆嘗學道於此上有峰三)
(十三洞六壇二十五亭臺各十一其餘泉池澗谷勝跡尤多)伏泉山(在新淦縣東七十里山有)
(飛泉皎若垂練故名)寳林山(在新淦縣南八十里上有寺曰天長其在縣境者又有風岡石屋盧)
(峯黃金黃蘖鳳凰鷓鴣順龍大恩等山)虎瞰山(在新喻縣治南屹臨渝水勢如虎踞唐武德中)
(移州治此山巔有臨梁館後廢徙學宫其上)盤龍山(在新喻縣北一十里上有古刹曰瑞相)
銅山(在新喻縣西二十里有銅鑛唐大歷後置官場宋初罷)鍾山(在新喻縣西四十里裴子)
(野宋略云永嘉初因洪水有一大鍾從山中流出驗之乃秦樂器故名唐盧肇嘗讀書于此)鼎山
(在新喻縣南五十里頂有泉山腰瀑布如練宋尚書謝諤嘗讀書于此)蒙山(在新喻縣北七十里)
(巉巖竒秀高插雲漢山有雲隱寺曹玉洞道鳴禪師塔本朝梁寅嘗居於此作蒙山賦)席帽峰
(在新淦縣北五里)仙女峰(在新淦縣東南七十里下有神廟唐乾符間邑人李姓者興義兵以)
(禦黃巢之亂賊占云新淦有神人生紫氣遂不敢犯境後李之女得道昇仙於此鄉人立廟祀之)吟
峰(在新喻縣北四十里宋初吳鸞者歸休與其弟鳳作亭吟嘯于其上故名)吳山嶺(在新淦縣)
(南八十里晉吉州刺史吳世雲嘗修煉於此)百丈嶺(在新喻縣東南七十里上有葛仙翁丹幷)
(及雷祠元范梈嘗居於此)寳珠嶺(在新喻縣北八十里與蒙山相連)茱萸岡(在新淦縣)
(北五里上産茱萸)仰天岡(在新喻縣西北一十五里高聳數千仞上有古佛刹境界清絶一縣)
(之景暸然在望)清江(在府南五里本贑江經吉安府至此爲清江又東北流入南昌府界)象江
(在新淦縣南五十里源出新喻縣界東流三十里入于清江)袁江(源出袁州府萍鄉縣瀘溪至新)
(喻爲渝水至府南十里入清江)太平江(在府西三十里自蒙山之陽至華陽江口流二十里入袁)
(江)桂湖(在新淦縣治南舊傳湖傍有登科第者因名又名倉池)蕭水(在府西五里源出棲)
(梧山及烏塘合流而爲蕭水中有灘曰蕭灘亦曰蕭州下流至南昌府境入江)淦水(在府南三十里)
(源發荗林鄕流經紫淦山至清江鎮入于清江)黃金水(在新淦縣西南一百三十里自新喻縣界)
(流至此逹于清江昔有人嘗窮源得黃金歸而再往不見其處)泥江水(在新淦縣南一十里一名)
(泥溪源出撫州府樂安縣流入縣境二百里逹于清江)穎江水(在新喻縣東北八十里自蒙山)
(之陽八十四源合流而經此下入渝水)蛇溪(在府東源目臨江鎮之下五里分江水爲溪五十里)
(至蛇溪復與江流合)秀溪(在新淦縣東北二十里其流縈曲八九而逹于江宋曾宏廸嘗請宸翰篆)
(賜秀溪二字刻置其傍)玉澗(在新淦縣南七十里源出玉笥山廻互紓曲號三十六澗宋朱熹詩)
(獨抱瑶琴過玉溪朗然清夜月明時如今已是無心客却怕山前荷蕢知)蓮花潭(在新淦縣南三)
(十里潭畔有巨石狀如蓮花)讀書潭(在新喻縣西南一十五里唐盧肇讀書鍾山嘗扁舟往來)
(其中故名)丹池(在府西南紫霞宫晉章昉煉丹之所)洗墨池(有二一在新淦縣治東舊傳晉)
(陶侃讀書於此一在新淦縣南玉笥山相傳梁杜元老學道於此皆嘗鑿池洗硯故名)碧玉池
(在玉笥山上)鳳凰池(在新喻縣治南闊不盈丈而清泠四時不竭)九星井(在新喻縣)
(治内相傳鑿井初成泉湧出有浮漚若九星隱暎其中故名)劉仙井(在新淦縣南一十里舊傳)
(仙人劉守真煉丹井其泉清甘病者飲之可愈)虎跑井(在府治東唐魯季文廬母墓每患汲江水)
(遠忽有虎于廬側跑地得泉人以為孝感)白乳泉(在玉笥山舊傳梅真人脩煉于此其泉出石竇)
(㓗白如乳)醴泉(在新喻縣西三十里宋黃庭堅嘗過此飲之而甘曰惜張又新陸鴻漸軰不及知也)
(因題其傍柱曰醴泉)萬石洲(在府南一十里大江環其前袁江帶其後其地夷曠肥饒歲收常倍)
(因名)太洋洲(在新淦縣北四十里蕭公廟在焉)金鳳洲(在府學前江中横亘一里許其)
(形如鳳故名)
土産銅(新喻縣出)紵布葛布柑銀杏(各縣出)
學校臨江府學(在府治南宋建本朝永樂二十一年重修金幼孜記)清江縣學(在縣)
(治東北宋淳祐間建本朝宣德二年重修後燬正德中重建)新淦縣學(在縣治東北宋乾道)
(間建本朝景泰四年重修)新喻縣學(在縣東南虎瞰山上唐大歷間建本朝正統十三年重修)
書院高峰書院(在新淦縣治東宋縣令黃榦建)清江書院(在清江縣治東宋著作郎)
(張洽建)金鳳書院(在府治東南隔江金鳳洲上宋國子司業黎立武建立武又有蒙立講書)
(堂在新喻縣北八十里)惜隂書院(在新淦縣治東陶侃讀書臺下成化初建夏寅記)金
川書院(在新淦縣正德七年李夢陽建祀陳子寧扁曰浩然堂自爲記)
宫室近江樓(在府東南瀕江宋守魏廷玉建以朱文公詩有征驂聊駐近江樓南市津頭問買舟)
(之句故名内祀文公及黃榦張洽)一覽樓(在府治圃中圃有清江臺臺上有樓名曰一覽宋建)
集雅樓(在新喻縣治東宋王安石子雱嘗館于是樓蔵書萬卷名曰集雅)横舟閣(在府)
(治其在倅廳有槐風桂月二閣在判官廳有冰壺閣皆宋時所建)經史閣(在府學宋建以蔵經)
(史)水閣(在新喻縣治西宋李諮建陳堯佐詩水閣春來好泉聲坐臥間有田皆負郭無樹不連山)
(浮世誰輕重清風自往還何當免拘束短棹訪松關)文昌閣(在新喻縣東南一名采芹閣黃伯樞)
(詩數椽古屋對雲沙小語空梁燕作家冠蓋不來庭院悄東風随意長芹芽)讀書堂(有三一在)
(清江縣西一十五里晉豫章人吳猛能以白羽扇畫江而渡嘗過此喜其山水之勝建堂讀書故今城西)
(門曰望仙門一在府城内唐宜春人盧肇樂蕭灘山水之勝故讀書于此一在閤皂山南唐宋齊丘讀書)
(處又有蔵書岩在焉)富壽堂(在府治宋建因富壽岡爲名)静治堂(在府治宋建又有坐)
(嘯堂司諫韓璜爲之記)維崧堂(在府治宋天禧中王益爲軍判官其子安石生于此後人因名)
(其堂曰維崧亦名文公堂)五賢堂(在府學講堂西五賢宋劉敞攽孔文仲武仲平仲所謂二劉三)
(孔也)美俗堂(在新喻縣治宋建)戲魚堂(在新淦縣治東東山寺前宋劉次莊謫居臨江)
(卜築東山下鑿池其前因名堂曰戲魚自號戲魚翁嘗自摹淳化帖十卷刻石置堂中時稱爲戲魚堂帖)
綠隂亭(在新喻縣學俯瞰袁江唐盧肇詩亭邊古木晝隂隂亭下寒潭百丈深黃菊舊連陶令宅)
(青山遥負子平心)霽月亭(在府治宋時建)吸川亭(在府治宋時判官廳面對大江眼界)
(甚竒)魁星亭(在府學亭面江對閤皂諸峰如玉立然)化梭亭(在府東北三十里清江鎮)
(晉陶侃漁于雷澤得織梭掛壁間一日電雷梭化為龍去後人因作亭于陶母墓前本朝洪武初重脩張)
(九韶記)兩耆亭(在新喻縣學西宋朱熹守長沙道經於此與謝諤會時人作亭表之)景䟽
亭(在新喻縣西一十里宋歐陽國華致仕歸景慕二䟽而作學士徐君平記)秀江亭(在新喻縣)
(南濱江宋隱者吳叔元建黃庭堅嘗訪之因題詩云因循不到此江頭匹馬黃埃三十秋舊社只今人共)
(老清波常與月分流)湧月亭(在新淦縣宋時建)雙秀亭(在新淦縣黃金鄉宋時有鄧氏)
(二子長曰佑擢童科季曰吉登三禮科築亭江上扁曰雙秀朱嚴爲記)讀書臺(有二一在新淦)
(縣治東相傳爲晉陶侃讀書處本朝正統中重修一在新喻縣治西相傳爲唐状元盧肇讀書處)九
仙臺(在玉笥山黃庭堅詩九真承詔上龍湖盡是驪山所送徒惟冇鄧公留不去松根搘鼎煮菖蒲)
黃蘗館(在新淦縣西唐權德輿有奉使宜春夜渡新淦江陸路至黃蘗館遇雨詩)
關梁問津橋(在府學東)清風橋(在天寧寺東)廣濟橋(在府治公選坊)虎川
橋(在府治東)惠政橋(在新淦縣治南)望仙橋(在新淦縣治東)通濟橋(在新喻縣)
(東三里)暇豫橋(在新喻縣東二十五里)
寺觀天寧寺(在府治南唐韋宙征南蠻道由蕭灘夜見江中有光命漁者入水得鐵佛像五凱還)
(日奏立興化寺宋曰報恩元改今名本朝正統中重修)慧力寺(在府治南宋熙寧間建本朝洪)
(武間重修)崇慶寺(在新喻縣西門外洪武間建正統間重修)建興寺(在新淦縣治東北洪)
(武間建)玄妙觀(在府治南晉建唐名三清元改今名)祥符觀(在新淦縣治西南舊名大)
(虛唐改冲真宋改今名内有晉許旌陽煉藥井)仙馭觀(在新喻縣治東宋宣和間建本朝正統間)
(重修)紫霞宫(在府南晉建爲紫霞堂元改爲宫本朝正統間重修)
祠廟孝通廟(在新淦縣南八十里峽江鎮相傳秦時有温媪經程溪得巨卵蔵于家生七龍放之)
(江媪或至江口龍輒獻嘉魚若祭養焉媪死葬程溪將圯一夕雷電遷之高岡鄉人爲立祠唐賜廟額曰)
(孝通元揭傒斯有記舟人往來必致禱焉)周瑜廟(在峽江鎮故巴丘縣按吳志周瑜嘗定豫章廬)
(陵留鎮巴丘故後人立廟祀之)昭明太子廟(在府治東昭明梁武帝太子統也)褒忠
廟(在府治北宋開慶初知軍陳元桂死節詔爲立廟死所賜額褒忠)晏公廟(在府治東北三)
(十里清江鎮舊傳本鎮人名戌仔元初爲文錦局堂長因病歸登舟即尸觧人以爲神立廟祀之有靈顯)
(于江潮本朝封平浪侯)蕭公廟(在新淦縣北四十里大洋洲宋咸淳間邑人蕭伯軒死爲神民)
(爲立廟元時以其子祥叔合祀焉本朝初嘗遣官諭祭永樂中其孫天任卒屢著靈異亦祀于此詔加封)
(爲水府靈通廣濟顯應英佑侯)先賢祠(在新喻縣學祀宋李諮劉敞劉攽蕭固楊獬李大有蕭燧)
(謝諤章穎嚴時亨諸先賢)
陵墓孔母墓(在新淦縣南八十里相傳秦時有孔丘明脩煉於玉笥山其母就養卒因葬焉)陶
母墓(在新淦縣寰宇記侃母湛氏新淦人墓在縣東百步南唐徐鍇有碑今考臨川都昌俱有陶母)
(墓未詳孰是然侃傳遺表有云臣父母舊葬今在尋陽疑都昌近之)彭龜年墓(在府南一十里)
金幼孜墓(在新淦縣南八十里)習嘉言墓(在新喻縣二十八都二墓俱奉勅葬)
古蹟都尉城(在府東三十里漢豫章都尉治于此)新淦故城(在府東六十里漢時縣治)
(此王莾改曰偶亭東漢復舊隋移今治城遂廢)石陽城(在新淦縣東南五十里東漢置縣属豫章)
(郡晉属廬陵郡隋省入新淦)巴丘城(在新淦縣南八十里峽江東漢末置縣晉属廬陵郡隋省)
(入新淦)吳城(有二一在府西三十里一在府西南三十五里)鍾山府城(在虎瞰山隋大)
(業初置尋廢唐天授初又移臨梁館於錦鍾山府之舊地今爲縣學)龍池墅城(在新喻縣南三)
(里本新喻故城唐因水患遷今治)吳州城(在新喻縣北四十里唐初析新喻置吳州以距村爲)
(州治尋廢爲新喻縣後遷縣治龍池墅城遂廢)都制置城(即新淦縣治所吳楊行密得吉圖虔)
(用嚴可求之策以新淦爲治所置兵城守宋初樊知古奏廢焉)泥溪城(在新淦縣南四十里漚江)
(按南史周文育專廣州刺史蕭勃舉兵踰嶺又遣别將歐陽頠頓兵苦竹灘入泥溪作城自守文育遣周)
(鐵虎襲頠擒之)瓦城(在府東北四十里俗傳五代時鄉豪築此以自保)監軍城(在新淦縣)
(西一十里地名城口楊吳建都制置使于新淦又渡江而西置監軍營故築此城宋紹定間廢)廢吳
平縣(在新喻縣東一百里東漢末置漢平縣属豫章郡吳改曰吳平隋廢入宜春縣)廢廣豐
縣(在新喻縣北八十里唐武德中置尋廢入新喻縣)廢治平縣(在新喻縣北八十里唐武)
(德間置尋廢)風義堡(相傳唐末清江婦魯氏者抱長子擕幼子走避寇遇寇寇怪其不抱幼婦)
(曰幼子妾所生長子前室所出夫亡日令善視前室子故爾寇義而厚遺之使去後人因名其地曰風義)
(堡)梅福宅(在玉笥山福漢人嘗學道於此)孔丘明宅(在玉笥山秦孔丘明奉母學道)
(於此)竹坡(在新喻縣南宋謝諤居此名其燕坐曰艮齋人稱爲艮齋先生)劉氏墨莊(在清)
(江縣宋劉清之五世祖式既殁而家無餘貲有書數千卷夫人陳氏指以語諸子曰此乃父所謂墨莊也)
(中更變亂書散不存至清之之父悉力營聚始復其舊朱熹爲之記)
名宦唐杜臻(大歴間攝新喻令因洪水漂城郡守李嘉祐奏遷縣俾臻擇形勢地得虎瞰山爲縣)
(治)五代李著(攝新喻縣時縣多火灾著以民居皆茅茨且侵䡍官街乃令各復舊址屋覆以)
(瓦又浚古堙井六自是火不復作)宋張鑑(江南轉運使建議割瑞州清江吉州新淦袁州新喻)
(三縣置臨江軍時以爲便)王益(臨江軍判官吏爲文書謾其上益輙閣筆郡有蕭灘舟度者必敗吏)
(因呼益爲判官灘時諸豪大吏見益不可欺皆側目郡以治聞)李潛(知新淦縣方鹽法行多希望風)
(指民至有破産者潛乃諭民願受者給之或曰願無以身試法潛屹然不顧鹽法亦随罷)林冲之
(宣和間知臨江軍主計者欲廣通海鹺敷數于諸路而守令以數之豊殺爲殿最冲之措置有方民頼不)
(困)李之邵(建炎初爲新喻武尉隆祐大后幸虔州扈從後軍叛之邵拒之兵敗不屈大罵賊䠞)
(殺之賊酋壯其言誅害之邵者)張遇(紹興初新淦縣丞縣新被兵令不能支撫諭使張滙劾罷之以)
(遇攝縣事遇撥煨燼考版藉正租賦數月之間弊除而民定)彭合(紹興間知臨江軍抗章乞蠲清)
(江民秋苖耗米民立祠祀之)張著(知臨江軍政事巖明吏民畏服時兵荒之餘鮮服儒業著建學)
(舍爲文以勸誘之士因知學)孔端木(知臨江軍脩庠序之教文風丕振後與張著並祠于諸學)
汪杲(紹興間知新淦縣學校一新文教振舉淦之士盛于他邑者杲之力也)江漙(乾道間知)
(臨江軍值歲歉講明荒政乞糴勸分及爲糜粥以食饑者民頼以活豪民鍾氏武斷鄕曲漙發其奸寘于)
(法人稱快焉)王伯大(嘉定間知臨江軍值歲饑賑荒有法民頼全活有賑民錄救荒按後人取)
(以爲法)何洪(慶元間知新淦縣崇尚禮教不施鞭朴而民自畏服值邑大疫癘置惠民局敦延良)
(醫以治之又置養濟院以收無依者民甚德焉)何時(爲臨江司理參軍郡獄相傳舊斬一寇能行一)
(里許衆神之塑爲肉身時至取故牘閱此寇嘗掠殺數人曰如此可爲神乎命鞭之沉于水人服其明)
陳元桂(淳祐中知臨江軍時聞警報築城備禦以勞心致疾元兵破城不屈死之詔諡正節)元
李倜(大德間爲臨江路總管民病火灾倜勞來循行賑饑濟弱懇禱于神秋果大熟郡有奸民不便)
(其所爲搆詞訟倜禠職去明年宣撫至郡民數百人爲倜稱屈得直其冤)本朝劉貞(洪武初爲)
(臨江知府公勤涖事撫字有方百廢具興民不知勞)王恪(洪武間爲臨江知府作興學校奬勸人才)
(時稱爲文章太守)楊成(洪武末知新喻縣性介直剸繁治劇事無留滯民多仰慕之後擢福建參)
(議)聞禄(永樂初臨江府通判操守堅正涖政公勤事無愆違民皆樂業尋陞山西太原知府)金
輝(永樂初臨江府推官見事敏給涖政詳明持己儉約待人寬恕尋被薦授監察御史)李存仁
(永樂間知新喻廉幹有機局初抵任佯爲不知事體狀逾月閭里銖兩之姦悉知之一時豪右摧抑净盡)
(境内大治民所告訏判斷如流民至今誦之省志)潘諒(宣德間知臨江府爲政寬和吏民懷之省)
(志)夏璣(天順間知新淦縣持身清慎平易近民有古良吏風省志)沈棨(由進士以南京工部)
(郎中擢臨江知府性果毅明敏問學博洽善吟咏臨政尚嚴明吏民畏服省志)葉淇(成化間知清化)
(縣政平訟理擢監察御史省志)王佐(成化間同知臨江公平正大慱學工吟咏以才能著稱省志)
陳旅(臨江府學訓導律己端方敷教嚴明士子畏愛後遷國子監丞今祀于名宦祠省志)盧翊
(由進士任新喻令廉不近名仁不堕事和平豈弟有循吏風以憂去民不忍去省志)陳元憲(正德)
(間通判臨江政尚廉平催科中存撫字門第清嚴闋節不能入去任十年民思之如初省志)戴德
孺(由進士知臨江府適華林賊後豪猾相緣結人民凋瘁德孺鋤刈強梗姦惡屏跡宸濠叛率鄉兵從)
(征直搗宸濠巢穴以功陞雲南右布政卒于途省志)王泰(正德間爲清江尹舊以里甲值日科取無)
(度泰至除十之七值度支部使爲催科泰曰知縣可辱吾民不可廹建倉預饑財力不與於民卒于官無)
(以爲殮知府戴德孺爲具棺衾士民哀之省志)
流寓王覿(泰州人宋哲宗朝爲司諫極言章惇之黨四人朋邪害正由是惇罷徽宗立覿爲中丞又)
(論惇之罪後謫居臨江軍)趙孟濟(其先汴人寓居清江宋德祐時待次家居郡檄攝元僚保障城)
(邑以功充清江令居官介特豪猾屏息已而城破死之)
人物漢孔恂(新淦人爲州别駕車前舊有屏星如刺史車制刺史因怒欲去之恂曰撤去屏星毁)
(國舊儀别駕可去屏星不可省即投傳去刺史追謝乃不去屏星)唐陳岳(玉笥人累官南昌觀)
(察判官著唐書自高祖至穆宗爲統紀一百卷子濬仕楊吳爲翰林學士撰吳錄二十卷)楊彦伯
(新淦人幼穎敏大順間擢童子科昭宗親試之彦伯應對詳雅帝謂左右曰劉晏之徒也御製詩賜之後)
(宰安福縣境内按堵牛産六犢蓮莖四花州以狀聞賜緋魚)五代陳喬(岳之孫幼敏悟躭翫)
(文史仕南唐累官翰林學士承旨門下侍郎兼樞密使以社稷爲己任及建康不守喬自縊死後主既降)
(太祖責其拒命後主曰臣爲陳喬所制時喬已死太祖愍其忠詔改葬焉)宋劉式(清江人明春秋)
(公榖之學累官三司都磨勘司淳化中持命往諭三韓酋長歸化暨歸值風舟覆而夷謝表貢珍一無沾)
(濡後官至刑部郎中子立本賜出身立言立德立禮相繼登第俱有名)孫冕(新淦人雍熙間舉進)
(士後守蘇州甫及引年大書一詩於壁有曰莫待朝廷差致仕早謀泉石養閒身題畢拂衣歸九華山再)
(召竟不起)王欽若(新喻人淳化間舉進士累官至尚書左僕射兼中書侍郎同平章事進司空封)
(冀國公卒贈大師中書令諡文穆平生撰述數百卷多神異之事)李諮(新喻人幼以孝聞景德間)
(舉進士累官戶部侍郎知樞密院事性明敏周知世務處煩劇若閒暇吏不敢欺在樞府專抑僥倖革濫)
(賞人以爲稱職卒諡憲成)蕭諤(新喻人以詩易教授閭里而尤篤于教子其後四子皆慱學有名曰)
(賀曰貫曰賁皆登進士第貫累官京東轉運使後知饒州遷兵部員外郎爲人尚氣槩臨事敢爲且善属)
(文時比之唐李賀云)楊申(新喻人天聖間舉進士累官光禄卿立朝頗有風節王安石當國以論新)
(法不合出知濟州多善政尋乞致仕吕大防表其所居爲耆德坊)孔延之(新喻人宣聖四十七)
(世孫幼孤貧晝則帶經耕鋤夜則燃松讀書慶歷間舉進士九遷至司封郎中平生惟與周敦頥曾鞏最)
(友善)蕭固(新喻人天聖間舉進士皇祐初爲廣西轉運使知儂智高凶狡預條上羈縻之策于樞府)
(不果用後智高果叛人服其識云)劉敞(式孫慶歷間舉進士累官知制誥奉使契丹還知揚州有)
(惠政徙鄆州道不拾遺累遷翰林侍讀學士侍英宗講讀每指事據經因以諷諫官至集賢院學士敞學)
(問淵博爲文尤贍敏有公是集行世)劉攽(敞弟慱極羣書與兄偕登進士熙寧初知太常禮院初與)
(王安石甚相得及安石執政屹不肯附後出知曹州政尚寬平召爲國史編修與司馬光同修資治通鑑)
(官至中書舍人有公非集行世)蕭注(諤從孫磊落有大志尤喜言兵慶歷間舉進士攝番禺令儂智)
(高圍廣州注突圍出募海濱壯士與格闘破其衆擢知邕州結溪洞酋長擒智高弟智光子維宗以獻累)
(官西上閤門使後知桂州)胡向(清江人皇祐間舉進士累官倅越州奏課爲天下第一後權大理卿)
(决獄仁恕雪冤免死者甚多)劉奉世(敞子天資簡重有法度嘉祐間舉進士元豊中累官僉書)
(樞密院事出知成都府以中丞邢恕劾再貶隰州團練副使後以端明殿學士知定州尋落職知徐州以)
(舊職致仕)孔文仲(延之子性狷直學問慱洽嘉祐間舉進士再遷台州推官熙寧初范鎮以制舉)
(薦極論新法之害爲王安石所黜哲宗初再遷左諫議大夫改中書舍人同知貢舉以疾卒有文集五十)
(卷)孔武仲(文仲弟嘉祐間舉進士累官國子司業嘗論科舉之弊詆王氏學進拜中書舍人直)
(學士院建北郊議累遷禮部侍郎出知洪州坐元祐黨奪職居池州卒有所著詩書雜文搃百餘卷)孔
平仲(武仲弟治平間舉進士爲集賢校理紹聖間坐黨籍謫知衡州再謫惠州别駕安置英州徽宗)
(即位召還累官金部郎中平仲長于吏學工文詞著續世說等書行世)何正臣(新淦人九歲舉)
(童子賜出身復中進士元豊中爲御史裏行會正御史專六察正臣言幸得備言路不宜兼治他曹累遷)
(寳文閣待制出知潭州後歴刑部侍郎知宣州)李大有(新喻人紹聖間舉進士累官知虔州宣和)
(末金人犯京師大有募兵勤王鼓行而前淮甸歌曰天下姦臣皆守室虔州太守獨勤王後知衢州州有)
(宿寇猖獗大有下車寇即平)李邈(清江人少有才略見事風生宣和間知覇州時童貫將連金人)
(夾攻契丹邈上書言不可忤貫免官久之復起知嚴州貫收復燕山邈嘆曰禍亂自此始矣金人犯京師)
(詔輙入見出知真定府金人至邈且戰且守相持四旬城破巷戰被執遂遇害高宗贈昭化軍節度使諡)
(忠壯)向子諲(臨江人丞相敏中玄孫宣和間累官京畿轉運副使張邦昌僣位遣人問起居子諲)
(械繋其使者遣將統兵勤王高宗時出知潭州金人猝至子諲以死守金人登城乃奪門去紹興間遷徽)
(猷閣待制戶部侍郎出知平江府以忤秦檜致仕)傅雱(臨江人爲從事郎改宣教郎建炎初偕工)
(部侍郎使于金國其誥詞有曰庶爾一言之合成吾兩國之懽識者知高宗之意在于講和矣)蕭建
功(新淦人少好學嘗從陳瓘遊瓘器重之李朴被謫時貧不能自給建功爲築室居之朴死建功以女)
(妻其子李綱薦其操行堅正累官知衡州)蕭燧(固玄孫父增慱究羣書紹興初應制舉以書詆時相)
(竟不仕而歸燧幼能属文紹興間進士授平江府觀察推官忤秦檜歸孝宗時起爲左司諫議論鯁切出)
(知嚴州移婺州婺素知其條教不勞而治累官至參知政事以資政殿學士奉祠卒諡正肅)楊獬
(新喻人紹興間舉進士知吉水縣救荒有政累官司農少卿知明州沿海有小寇獬悉擒之海道晏然生)
(平廉介自持博覧強記爲後學所師法鄕人至今祠之于學)楊愿(臨江人紹興間舉進士累官車)
(輅院愿于書無所不讀邑有考德問禮之事必求是正里人稱壽岡先生)謝諤(新喻人幼敏惠日記)
(千言爲文操筆立就紹興末舉進士攝樂安縣改吉州錄參知分宜縣皆有惠政擢監察御史上其所創)
(義役法詔行于諸路光宗登極獻十箴累遷御史中丞尋以煥章閣學士知泉州所著有聖學淵源五卷)
徐夢莘(清江人百家書寓目成誦紹興末舉進士累官知賓州嘗爲三朝北盟會編一百五十卷)
(擢直秘閣所著又有讀書記志集醫錄集仙錄弟得之淳熙中進士安貧樂分官至通直郎致仕嘗著左)
(氏國紀史記年紀及鼔吹詞郴江志)張紱(清江人強記慱覧爲文敏而純粹紹興末舉進士爲澧陽)
(主簿以廉勤稱秩滿調衡州錄參宜春丞暇日閱究經史有愚谷集十五卷歴代史年表二十卷)劉
清之(臨江人受業兄靖之慱極書傳紹興末舉進士及見朱熹慨然志義理之學嘗爲高安縣丞賑)
(饑有方徙知宜黃縣孝宗時召對首論民困兵驕累官知衡州善政甚多罷主雲臺觀光宗即位起知袁)
(州所著有訓蒙新書通錄墨莊祭儀時令諸書)常楫(清江人乾道間倅房陵遷知宜州所至有聲尤)
(善决獄家居極孝友盡以其田廬譲其兄清江上流水泛輒壊民田楫爲築隄防水田皆爲沃壤至今民)
(頼焉)章穎(新喻人以兼經中鄕薦孝宗初立求言穎爲萬言書以聞累官左司諫䟽論右相葛邲不)
(足任大事寧宗時爲侍御史兼侍講又極論趙汝愚不宜去被罪家居後起爲刑部侍郎卒諡文肅其操)
(履風節不爲窮逹所移雖仕多偃蹇而清議與之)朱景文(清江人自少俊邁傑出讀書過目不)
(忘爲文頃刻立就雄贍豪爽如其爲人乾道間舉進士再調分宜簿未赴而卒有批鱗藁五十篇文集四)
(十卷)彭龜年(清江人從朱熹張栻講學乾道間舉進士累官吏部侍郎兼侍讀嘗極諫光宗宜盡)
(孝道寧宗時又極言小人竊權之弊以寳謨閣待制致仕龜年學識正大議論簡直其愛君憂國先見之)
(識敢言之氣皆人所難自偽學有禁士大夫鮮不變者龜年則始終特立卒謚忠肅)陳琦(清江人嘗)
(從張栻遊乾道間舉進士主衡陽簿辨雪冤獄賑荒郴桂使糴者爲伍循次以糴民甚德之遷贑縣丞贑)
(守留正尤器之留鎮蜀辟主管機宜文字在蜀二年事無鉅細多質焉)曾三復(新淦人與弟三)
(聘俱乾道間進士三復性耿介耻奔競紹熙初歴知池常州召拜監察御史持論正平不随不激累官至)
(起居郎兼權刑部侍郎致仕)曾三聘(三復弟幼有異質日記千言由進士累官秘書郎光宗時)
(三上相陳時事黨論興坐重劾卒贈直龍圖閣諡忠節弟三異少有詩名嘗著新舊官制通考通釋除太)
(社令力求去時號雲巢先生三英嘗考究三國六朝攻守事迹著南北邊籌十八篇又著蒙史)蕭逵
(燧子淳熙間舉進士孝宗曰逵才氣甚佳父子高科秀殊可喜後累官至太常嘗知貢舉於落卷中取真德)
(時稱其知人逵從子崱號大山崱弟泰來號小山俱以文名登紹定間進士崱累官宗正永泰來累官御)
(史遷起居郎)徐天麟(夢莘從子開禧初進士累官武學慱士輪對言人主當持心以敬通判惠)
(潭二州權英德府所至興學明教有惠政著兩漢會要漢兵本末西漢地理䟽山經等書)張洽(清江)
(人從朱熹學嘉定初舉進士歴官州縣有善政累遷著作佐郎直秘閣平生用力於敬居間不言朝廷事)
(或因灾變輒顰蹙不樂及聞一君子進用則喜見顔色所著有春秋集傳續通鑑長編)嚴世父
(新喻人隱居不仕師事朱子有疑義問答往復書帖鄉人祠之于學)黎立武(新喻人咸淳間舉進)
(士累官國子司業華文閣侍制考試臨川得吳徵時稱其知人)元范梈(清江人累官翰林應奉福)
(建廉訪司知事梈精古學砥礪名節持身廉正吳澂嘗稱其爲特立獨行之士工篆隸楷書尤工於詩與)
(虞集揭傒斯楊載齊名時號虞楊范揭有文集行世)周自強(新喻人好學能文練于吏事泰定間)
(以招諭徭酋有功授廣西宣慰司都事再遷義烏縣尹周知民情訟者必開譬令其悔改怙惡不悛者然)
(後䋲之以法履畆覈田以定賦役吏民不敢少欺官至江州路總管)傅若金(新喻人少貧刻勵于)
(學能文章嘗遊京師虞集見其詩大加稱賞揭傒斯亦稱其詩高出魏晉下不失於唐)杜本(清江)
(人慱學善属文尤工篆隸隱建寧武夷山平居沉静寡欲無疾言遽色與人交尤篤于義文宗徵之不起)
(至正間復居爲翰林侍制稱疾固辭學者稱爲清碧先生所著有四經表義六書通編十原等書)蕭
克翁(燧四世孫隠居不仕學行爲州里所稱富珠哩翀從之學)楊士弘(清江人其先本襄城)
(人士弘祖父世官于臨江遂家焉士弘少好學工樂府諸詩有鑑池春草集嘗選唐詩名唐音行世)本
朝梁寅(新喻人通五經元末累舉不第洪武初召至京議禮以年老告歸從學者甚衆所著有策)
(要宋元史略歴代敘略石門集)張九韶(臨江人性穎悟十三能詩詞元時累舉不第隱居教授洪)
(武初辟爲清江教諭陞國子助教翰林編修所著有理學類編羣書備數元史續編)曾魯(新淦人好)
(古博學洪武初徵至京師與修元史編禮書授禮部主事陞禮部侍郎)練僖(新淦人元末領鄉薦)
(隠居不仕洪武初召爲起居注以直言忤旨謫廣德州同知遷臨汀鎮安二府通判以疾卒于官今祀鄉)
(賢省志)練子寧(僖子性資英邁志操不凡洪武乙丑進士第二累官至都御史革除間與方孝)
(孺等特見信用靖難志師起寧不屈而死省)金幼孜(新淦人洪武末舉進士永樂初授翰林檢)
(討入内閣累官至太子少保禮部尚書歴事累朝論思獻納多所禆益文章豐暢爲人所愛重眷遇雖隆)
(而自處益謙卒贈少保諡文靖)習嘉言(新喻人永樂戊戌進士擢翰林編脩歴侍讀太常寺少卿)
(詹事府詹事爲人篤實沉重每有封章皆切時政)黎恬(登永樂王辰進士授監察御史時因災異)
(上言歴詆大臣權要側目出知南寧州用薦擢爲春坊右諭德預脩宣廟實錄進講經筵以展墓歸卒所)
(著有觀過稿省志)張固(新喻人宣德間舉進士擢刑科給事中陞吏科都給事中遷大理少卿居)
(官清慎爲朝士所重)吳匯(新喻人性穎異家貧力學景泰辛未會試第一登進士官至國子司業以)
(疾歸卒于家省志)張黼(固子景泰甲戌進士任監察御史強毅果斷風裁凛然賍吏望風罷去歴)
(陞廣西按察使以直忤當道致仕省志)胡榮(新喻人自少游心理學研究旨歸登景泰甲戌進士)
(歴給事中遷憲職奉勅提督浙江廣東學校號稱知人以參政致仕省志)何衷(新淦人天順丁丑進)
(士授刑部主事累遷郎中爲人沈毅不阿蜀有守臣不職奉命往訊之賂千金拒不納竟寘于法中都留)
(守笞殺人數多累官按之不能决衷往治即伏辜尋陞大理右丞卒于官貧無以爲殮所著有静齋藁祀)
(于賢鄉祠省志)傅瀚(新喻人温厚和粹篤于孝友天順甲申進士歴翰林檢討春坊諭德學士時李)
(孜省爲通政使得侍經筵瀚進講極言汰冗官李銜之不爲動兩主文衡得名士進禮部侍郎大禮多所)
(贊襄中更變故卒不失正用廷薦兼學士掌詹事府事修會典充副總裁進禮部尚書以疾卒贈太子太)
(保諡文穆入鄉賢祠省志)周謨(新淦人爲庠生時嘗推廪以遜其友天順進士授工部主事累官至)
(陜西副使以母老乞休邊氓番夷扶老擕幼相泣不忍舍爲人剛方易直所著有東臯集省志)何純
(新淦人成化丙戌進士授庶吉士拜監察御史時大臣不厭輿論純歴數其過疏至三上按廣東四川端)
(平詳慎大恊人望陞雲南兵偹副使發倉賑饑民免相食擒阿彌州賊首奏設守禦千戶所邊患以息奏)
(减銀課民生以全卒于官兄善以成化乙未進士終新城令民立遺愛亭省志)孫仁(新淦人登成化)
(己丑進士歴刑曹審錄湖襄多所平反知常州府力抗權閹陞浙江參政陜西布政右副都御史廵撫寧)
(夏脩城垣簡上卒邊鄙頼焉致仕卒賜祭葬省志)陳壽(新淦人隸籍江寧成化壬辰進士授給事)
(中以直言累下錦衣獄事白陞光禄少卿擢僉都御史廵撫延綏時敵和碩犯境以捍禦捷聞褒賚有加)
(歴刑部尚書居官清澹不治産業及致仕無所歸僑寓金陵敝屋蕭然以壽卒人稱其有清白風省志)
彭綱(清江人成化戊子解元乙未進士出知汝州庶政既平鑿渠引水灌田數千畝世爲民利遷雲)
(南提學副使以公明稱爲人端凝朴茂而不波逐于時流家居無一語及公府事惟以文行汲引後進士)
(知自檢者至今式之自號雲田所著有雲田集省志)孫治(清江人成化辛丑進士知臨淮縣守己愛)
(民興學作士時權閹汪直陳廣以選妃責貢繼至所在需索動以千計治持正不阿竟爲二宦所中改安)
(東遂棄官歸士類尚之所著有鳴春集省志)陳陽(新淦人以進士選翰林庶吉士歴郎中訊獄蘇)
(常逆瑾受獄家賄欲曲法陽不許遂下錦衣獄謫州同知瑾誅陞廣西僉事以劾廵按監司不法左遷運)
(同卒于官今祀鄉賢省志)張文(新喻人博覧強記以春秋登弘治癸丑進士授刑科給事中轉都給)
(事多所建明上中鹽張燈二疏爲權貴所憚以疾卒省志)凃禎(新淦人由弘治己未進士出知江隂)
(三載有古良吏風治行爲天下第一遷御史廵長蘆鹽課時逆瑾壊鹽法禎紏正之且求賂不得遂以禍)
(中之死于錦衣獄瑾㐲誅命復官諭祭今祠于鄉賢省志)干顯偲(新淦人六歲失怙踰年知求父)
(像時拜且哭家貧事母能盡養及卒水漿不入口者數日比葬廬墓所虎馴其側人咸異之正德三年奉)
(詔旌表省志)干鳳(顯偲子天性純孝領以弘治甲子鄉薦授高淳合肥教諭誨諸生敦尚行實勵)
(清約有古人風采遷桃源令命下而卒無以爲歛正德間督學僉事邵銳既祠于鄉賢仍書孝廉以表其)
(宅省志)
列女廖氏(臨江軍貢士歐陽希文妻宋紹興初盗起希文與妻共挾其母走山中爲賊所追廖以身)
(蔽姑使希文負之逃賊執廖氏廖正色叱之賊揮刃斷其耳與臂廖猶謂曰爾軰叛逆我即死爾軰亦不)
(久屠戮語絶而仆鄉人義而葬之號廖節婦墓)謝小娥(父自廣州部金銀綱擕家入京舟過蕭灘)
(遇盗全家被害小娥溺水不死附漁舟而出行乞于市後爲鹽商李家傭奴見其酒器皆父物始悟其盗)
(乃置刀藏之李生日會酒舉家皆醉小娥持刀盡殺之事聞命以官不受願爲尼乃建尼寺使居之)沈
氏(新喻章伯高妻年二十五而夫亡或諷其改適沈曰婦人足不踐二庭此足一移三綱即淪吾爲章)
(氏婦知有章氏而已洪武間旌表省志)陳貞婦(新淦人幼納庠生黃體堅聘體堅謫吏放金陵)
(貽書娶陳父母欲易他女以往陳曰吾命也遂遣歸後體堅以罣誤棄市累訢不得白徒步收其屍歛而)
(瘞之爲位奠哭期年家人來迎曰吾志願畢矣乃自書其名氏經于柩側君子謂貞婦生以義歸死以節)
(徇大學士曾棨爲之傳省志)李氏(清江熊恒妻歸熊三年夫卒李年十八無子父母數令改嫁李)
(以死自誓乃鞠從孫瞻繡爲後紡績自給年八十餘而卒省志)張氏(新喻阮尚德妻年十九而夫亡)
(或以無子勸其改嫁張曰吾夫無子吾夫之兄弟有子苟可以繼嗣吾無他求事聞詔旌其門省志)蔡
氏(新喻廖益麾妻夫亡艱於自給或逼其嫁蔡曰妾聞餓死事小失節事大有司以其事聞爲立貞節)
(坊以表之省志)胡氏(新喻張和禎妻和禎亡遂不御膏沭以未亡人自處事聞爲立坊以表之省志)
丁氏(新喻彭元鼎妻年二十一而夫亡所親欲奪其志丁曰夫臨終托吾養其母吾今既去母孰與)
(養天順間郡邑覈其實以聞詔旌其門省志)王氏(新喻周逹理妻年二十而夫亡有強其他適者)
(王曰妾聞禮一與之醮終身不改事聞詔旌表其門省志)廖氏羅氏(新喻人廖爲蕭嘉廸)
(妻羅爲蕭嘉聞妻親妯娌也廖年二十三羅年二十一而嘉廸嘉聞繼亡廖與羅同事舅姑清貞一心年)
(皆八十餘卒成化間詔旌表其門省志)嚴氏(清江嚴孟端女適同里黃時訓年二十七而寡清脩)
(苦節始終弗渝成化間詔旌表其門省志)簡氏(名祥貞新喻簡公啓之女適同邑鄒濟泰年二十一)
(而濟泰亡父母欲改嫁簡死誓不從及服闋復私納采強之簡聞持刃哭于濟泰靈右斷二指示無再適)
(意父母患之乃止成化間有司以事聞詔旌表其門省志)彭氏(新淦人年十七歸圳上李厚載年二)
(十而夫亡父母欲奪其志彭誓曰從一而終婦人之義遂以針刺毁其一目紡績以教育遺孤弘治間詔)
(旌表其門省志)彭氏(清江熊斐妻也正德辛未華林賊入城彭被執義不辱死之提督副使李夢陽)
(聞于朝命立石旌表後復詔旌表其門省志)易氏(清江縣學生鄧介妻也正德乙亥盗入介室易)
(奔出遇賊盡脫簪珥祈免賊執不舍欲汙之易紿與偕行賊不爲偹至江濱赴水未殁賊追刃之省志)
陳氏杜氏(陳清江城北陳廷瓚女杜則瓚子德純妻也陳甫及筓與嫂杜皆有容色華林)
(賊至奔赴李家塘賊拽入隣居欲汙之相持愈力罵不絶口賊并刃之而投于水省志)邵氏(府城)
(劉清徹妻年二十清徹死邵撫孤守節正德間華林賊入城邵走匿孔家塘賊拽之登岸邵匍伏于水堅)
(不行賊怒殺之省志)熊氏(劉清渭妻華林賊至清渭寢疾垂絶家人悉奔竄惟熊在清渭旁賊掠其)
(貲擁之出戶乃抱幼子偽随賊行至李隆德塘置子于水涯自投于水水淺不得溺以泥汗面目且罵且)
(拒賊殺之省志)翁氏(城東劉淮妻華林賊至家人皆走匿淮病不能興謂翁當避翁曰君或不諱我)
(獨以生爲乃盡其貲與賊賊猶繋至隣寺翁仆地不行遂遇害省志)
仙釋孔丘明(秦時人與駱法通等十人避亂相與結友遠訪大道來玉笥山修煉歲久道成驣空)
(而去惟仙良一人慢遊不與但成地仙云)
明一統志卷五十五
