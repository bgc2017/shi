明一統志卷七十八
明李賢等撰
邵武府(東至延平府順昌縣界一百二十里西至江西建昌府新城縣界一百四十里南至汀州府寧化縣界三)
(百四十里北至江西廣信府鉛山縣界三百里自府治至南京二千四百五十里至京師四千八百三十里)
(糧六萬三千石零)
建置沿革禹貢揚州之域天文牛女分野周為七閩地
秦屬閩中郡漢為冶縣地東漢為東候官縣地屬會
稽郡三國吳扵此置昭武縣屬建安郡晉改縣曰邵
武隋平陳縣後廢尋置屬撫州大業初屬臨川郡唐
改屬建州宋以縣置邵武軍又領歸化建寧光澤三
縣屬福建路元改軍為邵武路本朝洪武初改為邵
武府領縣四
邵武縣(附郭本漢東候官縣地吳置昭武縣晉改邵武縣又改邵陽縣劉宋復為邵武縣隋屬撫)
(州唐析置綏城縣貞觀初省綏城入邵武縣屬建州五代晉時改昭武縣漢時復曰邵武宋元仍舊本朝)
(因之編戶一百七里)光澤縣(在府城西八十里本邵武縣地宋初為財演鎮太平興國中即鎮置)
(縣析光澤鸞鳳二鄉以隸之因名光澤元仍舊本朝因之編戶五十三里)泰寧縣(在府城西)
(南一百四十里本劉宋綏城縣地唐置歸化場南唐保大中改為鎮後陞為歸化縣宋元祐初始改泰寧)
(縣屬邵武軍元仍舊本朝因之編戶五十二里)建寧縣(在府城西南二百二十里本吳建安郡將)
(樂縣地劉宋置綏城縣唐貞觀中省入邵武縣唐末置義寧軍尋廢為永寧鎮又改永安場南唐陞為建)
(寧縣屬建州宋屬邵武軍元仍舊本朝因之編戶五十二里)
郡名昭武(吳名)樵川(以郡有樵溪故名)
形勝居四州之上游(郡志)其土曠夷其勢蜿蜒(同上其土曠夷其氣)
(清淑其勢蜿蜒抱負如在碧玉環中)甌閩之西戶前據重岡後帶鹿
水(俱宋胡寅軍治記)
風俗獷直尚氣力農重榖(郡志人性獷直尚氣治生勤儉力農重榖頗好儒所至村)
(落皆聚徒教授有古之遺意)儒雅樂善輕齎健往(同上喜以儒術相高是為儒雅)
(里人獲薦登第則厚贐慶賀是為樂善家有餘財則輕齎健往賈售他州)易動難安(建寧沿革)
(記建寧邑介汀邵間去郡城甚遠土俗剛獷民易動而難安調馭有方則怡然聽命)
山川登高山(在府城西一名熙春山有三峯舊謂之靈泉三峯熙春臺在其北斯美堂在其南憩)
(亭在其中各占一峯並嵳峩聳特下瞰城闉為郡人歲時遊觀之地宋葉儀鳳詩城南城北草如茵綠水)
(青山眼界新更問樵溪何處好滿城桃李萬家春)樵嵐山(在府城西樵水所出)潮魚山
(在府城西山有三峰)巾山(在府城北一十里狀若居士巾或曰有人得金扵此宋饒方詩地將雲氣)
(吐林巒至寳曾淘瓦礫間若把圖經重校定此山移喚作金山)麻姑山(在府城北四十里俗𫝊麻)
(姑寓此山修道)雞鳴山(在府城東二十里五代時盧絳叛入閩居民未知避夜有雞鳴山頂人皆)
(起而賊適至一方免擾攘之害故名)龍湖山(在府城西五十里絶頂有龍湖泉下有寳乘院唐僧)
(普聞者嘗居此)天馬山(在府城西周十五里其形如馬)天池山(在府城東山頂有池方廣)
(數畝)白鹿山(在府城東唐樊鍊師築壇鍊丹於此後乘白鹿而去因名)雞籠山(在府城東)
(以形似名上有龔劉二大師祠水旱禱之有飛蜂至則應)三臺山(在府城東下有廣福寺)七
臺山(在府城東南一百里連跨汀延邵三郡境上有七臺曰台星文殊普賢會仙獅子雲臺月臺)
(有菴祀真濟劉大師菴前有百花洞乃劉蛻化處洞畔有石穴常乾每歲旱疾疫禱之有水汲之灑田則)
(雨病者飲之亦愈)南午山(在府城南山有三峰俱在午位與郡治相對故名)福山(在府)
(城東南疊嶂相連元黃清老讀書其中建聽雨軒近廢邑人周文通詩為愛名山好秋來幾度登白雲多)
(古意明月一書燈)烏君山(在光澤縣東秦漢間有徐仲扵此山採藥遇仙妃偶多假烏皮為羽)
(飛走上下故名徐徹詩杭川雄鎮烏君山山頭古蹟仙人壇仙人騎龍去不返藥鑪丹竈留山間至今鬼神)
(與守護洞口時時起雲霧玉清行府尚依然縹緲仙蹤無覓處)雲巖山(在光澤縣南其山蒼翠秀)
(麗高出雲表)徐公山(在光澤縣西下有徐仲仙廟元江通詩洞中烟鎻五雲樓洞口寒泉今古)
(流見說秋高風雨冷徐郎騎鶴更來遊)鑪峰山(在泰寧縣治西圓峙如香鑪為一邑勝槩)金
鐃山(在泰寧縣西山極高大盤跨建寧泰寧寧化三縣昔越王無諸遊獵遺金鐃扵此故名)旗
山(在泰寧縣東北如旌旗狀)雲盖山(在泰寧縣西南上有龍潭又有瀑布泉垂三十餘丈)鳳
棲山(在泰寧縣西南一名黃西崖石壁立中有線路縈紆可登山麓之南有巨池池之南有平野昔)
(人嘗避地于此)鳳山(在建寧縣治西狀若飛鳳或𫝊有樵者見五色禽翔集其上故名山有東嶽行)
(祠迎釐觀極樂寺遊人多吟賞其地)東山(在建寧縣治東一名何山其顛有蘭若樓閣經蔵雄偉壯)
(麗邑人歲時遊觀扵此)平山(在建寧縣東北怪石巉巖歲當大比邑士以其墮石之數為得人之)
(占其顛平如掌可坐百餘人)屏山(在建寧縣東山方而高狀若翠屏上有碁盤石)道人峰
(在府城南負長溪面樵水秀拔為羣山之冠其險處名羅漢巖歲旱禱雨有應昔有道人號龔勝者結菴)
(於此頗有異跡)蓮花峰(在府城北峯巒疊秀其狀如蓮上舊有梅軒及嗽玉挹爽亭)白雲
峯(在光澤縣西南其峯特峙高入霄漢晨昏雲氣冥濛故名)君子峰(在泰寧縣西南山勢高聳)
(蒼翠可愛)峩眉峰(在泰寧縣北周四十里高數十丈)楚陽嶂(在建寧縣東其中有古器)
(如缾盎罏銚然皆地氣融結而成鄉人墾藝往往得之隨復消毁)飛猿嶺(在府城西一百七十)
(里其地産紙衾)杉關嶺(在光澤縣西為福建江西界)雲際嶺(在光澤縣北邑人往浙江)
(者由之)百丈嶺(在建寧縣北乃閩楚分界鳥道懸絶昔越王無諸築臺之所)會仙巖
(在光澤縣東巖口有穴名石斗内深而方清泉常滿宋嘉定間有醉者䙝瀆其地火從斗中烈㷔四起崖)
(上有桃實丹色熟時即墜人莫能得)聖水巖(在泰寧縣西一十五里巖中有三石乳下垂其大四)
(五圍)甘露巖(在泰寧縣西南二十五里外有石門天成景物竒絶)棲真巖(在泰寧縣北相)
(傳昔梅子真脩煉之所中有朝斗石採藥澗)瑞豐巖(在泰寧縣西四十五里與羅漢丹霞二巖)
(鼎峙中有五百羅漢院方輿勝覽瑞豐巖有院初闢時得龍骨以其牙刻觀音像)雙峰巖(在泰)
(寧縣西四十五里山頂有洞仙人碁局存焉鄉人梯險登以求嗣)筆笏石(在泰寧縣南七十里)
(雙峙雲外遠視之有卓筆植笏之象)朱石(在泰寧縣南突兀高聳而朱色)鼓石(在泰寧縣西一)
(十五里形圓如鼓)樵溪(在府城内源出城西樵嵐山東流至城内逶迤九曲出北門入紫雲溪宋)
(蘇為樵川即景詩愛重八九月登臨高下樓樹紅雲白處寒瀨泊漁舟)麀溪(在府城西北建安記)
(邵武縣衆山西北來溪源出縣西烏嶺撫州南城界謂之麀溪東流下與密溪合東南至萬福亭入縣界)
紫雲溪(在府城北俗名大溪東流至延平界宋葉儀鳳詩溪上千峰碧玉環瞰溪臺榭紫雲間鳥)
(啼花落非人世似在金鰲山上山)鶴冲溪(在府城東)何潭(在泰寧縣治東一名龍潭方輿)
(勝覽灘江之水自何山下環繞縣治遂瀦為潭其勢漸若斗角然又建寧縣亦有何潭)龍平潭
(在建寧縣南舊傳有異物?焉宋時其旁居民有享年百餘歲者)騏驎洲(在泰寧縣西南一十)
(五里昔越王戲馬于此)館前洲(在建寧縣東水心狀若遊魚出水)靈泉(在登高山唐末)
(僧大潙駐錫扵此有泉湧出故名)龍湖泉(在龍湖山)秀水池(在邵武縣學内樵水紆曲)
(自西南來引以為池)九龍池(在府城中玄妙觀東北唐貞觀初有九龍現于此)
土産鐵(邵武光澤二縣)銅(邵武出)銀(光澤泰寧建寧三縣出宋時有場今廢)茶(泰寧出)
公署邵武衛(在府城東南洪武元年建)
學校邵武府學(在府治南宋天聖中建於西北隅熙寧後遷於城外本朝洪武初改建今所)
邵武縣學(在府治西北宋天聖中建為軍學紹興中改為縣學)光澤縣學(在縣治東)
(南元至正中建本朝洪武初重建)泰寧縣學(在縣治西宋慶元中建元末燬尋復建)建
寧縣學(在縣治南宋嘉祐中建本朝正統十三年燬景泰初重建)
書院樵溪書院(舊在府城東門外宋景定中知軍錢謙孫建以祀丞相李綱元時移置城内樵)
(溪五曲之上今為府學)雲巖書院(在雲巖山下宋果齋李方子講學之所元天歷中縣尹况)
(達建虞集有記)雲谷書院(在建寧縣南宋待制俞豐讀書之所後致政歸扁曰雲谷書院外有)
(怡雲來薰致爽舒嘯浮香諸亭)崇仁書院(在光澤縣北元時建)
宫室平翠樓(在府城北石鼓廟前唐文宗時銅川人廖懋監邵武鎮卒葬扵此邑人為立廟)
(仍建樓)翠微閣(在福山元黃鎮成記福山為樵郡勝遊之最山之僧為閣以延賓客扁曰翠微)
(眀幽勝也)斯美堂(在登高山宋知軍方澤詩丹雘鮮鮮郡郭西簷牙高啄翠雲齊地形舊壓重城)
(峻天勢初圍疊嶂低晚市浮烟生萬瓦曉忩寒日度雙溪庭前便有青松路豈似桃源使客迷)育英
堂(在府學宋淳佑中建教授方澄孫為記)讀書堂(在泰寧縣西二十五里宋丞相李綱讀書)
(之所今縣西有讀書樓猶存)會景亭(在登高山最高絶處宋僧宗澈建前觀井邑萬瓦鱗次左)
(瞰清流右臨碧巘為一郡偉觀)憩亭(在邵武縣光孝寺之右宋知軍李勉建)採芹亭(在府)
(城外舊儒學前宋時建知軍方岳詩亭與樵嵐一樣新詩書不受世間塵清風眀月來無盡不在溪山只)
(在人)魁星亭(在建寧縣學門之左宋令程夢桂建)越王臺(在府城西漢閩越王無諸游獵)
(之所故址猶存嘗有牧童扵土中得瓦有羅紋鴈翅之狀叩之鏗然如金石聲宋黃希旦詩荒臺枕古丘)
(伊昔越王遊輦路今何在凄凉草木秋又建寧縣北百丈嶺亦有越王臺)熙春臺(在登高山頂宋)
(知軍張師中建黃通詩萬家雞犬環四面城池繞木落烟蒼蒼天低雲杳杳)釣魚臺(在熙春臺)
(下)瑞榴軒(在邵武縣學内宋時有石榴士人觀其結實之數以為登科之信熙寧間結二實頗)
(大是歲葉祖洽上官均名在一二祖洽詩已分桂葉爭雲路不負榴花結露枝後人因以名軒)會文
軒(在府學東廡之後)
關梁樵溪橋(在府城北跨大溪上本朝洪武初建長六十三丈有竒)泰定橋(在府城東)
(元泰定中建翼以石欄里人危西仲作記)絃歌橋(在光澤縣治東元縣尹况達建以橋與學宫相)
(隣故名)
寺觀西塔寺(在府城西唐建)光孝寺(在府城西唐末建僧大潙居此本朝洪武初重建)
覺惠寺(在府城南唐伏虎大師愛其地有山林泉石之勝建寺扵此)廣福寺(在二臺山)
(唐會昌中建)大覺寺(在府城西北宋紹興間建)寳嚴院(在府城内後唐天成中建)寳
盖巗院(在泰寧縣東殿堂廊廡並處巖下中有漱玉泉宋黃履詩曲逕山隈入重扉木末平巖垂)
(半空盖泉滴四時聲)玄妙觀(在府城中本隋白鳩觀唐名九龍觀元改今名)白鹿觀(在白)
(鹿山南唐建亦以樊鍊師乘白鹿得名)迎真觀(在邵武縣東四十八里)
祠廟廣祐廟(在府城西五十里地名大乾隋末温陵太守歐陽祐舟次大乾溺死後人立廟祀之)
(極為神異水旱祈禱其應如響有謁夢錄宋李綱嘗謁廟夢神延接讓以主位綱固辭神曰他日更仗主)
(盟及為相值神加封果與署名葉祖洽赴省試夢神將犬肉一片置几上命食之又指殿下竹一束示之)
(莫曉其義眀年作大魁方悟一片犬肉置几上乃狀元二字前者廷對皆出賦題至是始問策竹一束者)
(策字也如此者不可勝紀今名惠應王廟)張文懿祠(在廣祐廟内宋時邑人建以祀張士遜者)
(文懿其諡也)李忠定祠(舊在府城外儒學講堂之東宋教授徐元德建以祀丞相李綱本朝)
(正統四年重建在今府學東朱熹舊祠記有云李公之為人知有君父而不知有其身知天下之有安危)
(而不知其身之有禍福雖以讒間竄斥屢瀕九死而其愛君憂國之志終有不可得而奪者是亦可謂一)
(世之偉人矣)
陵墓越王塜(在泰寧西五里高踰十丈世傳人觸之則有風雨之異)陳巖墓(在建寧縣)
(治西巖邑人唐末黃巢叛巖聚衆保鄉里奏置義寧軍後陞福建觀察使卒葬于此)鄒應龍墓
(在泰寧縣南應龍宋狀元)
古蹟烏坂城(在府城東北建安記昔越王拒漢築城六此其一也今遺趾猶存)高平苑
(在泰寧縣南昔越王無諸校獵之所)樂野宫(在府城東三十五里建安記越王無諸以七百里山)
(澗之地畋獵縱樂故邑有樂野宫或云泰寧縣治西有樂野宫其地今為民居)白鼠村(在府城南)
(父老相傳此村昔嘗有白蛇白鼠相鬭故名)丹臺仙境(在府城南門外世傳隋盧真人唐樊)
(真人宋支離子黃希旦皆煉丹于此)王氏石銘(宋洪邁夷堅志邵武人危氏者大觀二年葬其)
(親于郡西塔院傍踰月雨過視墳側有痕掘之得銀杯二銅水缶及鏡銘一又得埋銘石其文曰琅琊王)
(氏女江南熙載妻丙申閏七月葬在石城西諸器皆依古制度精巧非世工可及)
名宦宋陳從易(知邵武軍專務以德化民召修册府元龜)張士遜(知邵武縣有惠政嘗)
(即聽訟之所手植海棠因以名亭後登台衮邑人封植以方甘棠)蘇為(知邵武軍政尚清簡在郡)
(有詩人所傳誦後袁轂作守讀其詩因為詩云手掬樵溪塵可濯恨無雄筆繼蘇為)曹修睦(知邵)
(武軍有善政性尤廉介杜衍薦為侍御史)袁轂(知邵武軍在任清介嘗有詩云滄浪不須濯纓上本)
(無塵)周居權(知泰寧縣俗有生子不舉者居權為文戒勸扵是民多感而從之)徐夀(知泰)
(寧縣有惠愛監司下□塩之令夀曰民不堪命矣力拒之)尹洙(知光澤縣士學務程文洙勉勵之以)
(古文為主扵是學者大悟文體一變)羅拯(福建運使邵武之光澤不𣙜酒以課賦稅號黃麴錢拯均)
(之他三邑人以為便)劉彛(邵武縣尉恤孤寡作陂池教種藝平賦歛折豪猾振游惰凡所以惠民者)
(無不至)吳逵(知泰寧縣愛民如子縣素産茶舊敷茶引錢額過重逵曰民不堪矣力為申請蠲其)
(半邑人德之為立祠)章元振(知泰寧縣建炎初盗賊四起元振據險立砦遷民帑庾于中與百姓)
(堅守闔境獲全)王遂(知邵武軍時寇擾甫定遂過江山浦城道中遇邵武避地之人即遺金為歸資)
(從者如市至郡撫摩創痍翦平兇孽民恃以安)張毣(知邵武軍金人犯順遣使約毣歸附毣怒斬其)
(使人皆壯之)王洋(知邵武縣有袁氏夫死請縣投牒丐他適洋視衰絰之下紅裳微露且無)
(戚容命械繋之一掠而服果毒死其夫徙問如初遂决之人服其眀)王邁(知邵武軍時以亢旱)
(求言邁驛奏七事而以徹龍翔官立濟王後為先)王埜(知邵武軍盗起唐石埜親勒兵討平)
(之)胡斌(紹定間以殿前司將官戍邵武江盜大至斌奮身迎戰大呼曰我死救百姓兵盡矢)
(竭卒遇害其尸僵立數日始仆事聞贈武節大夫邑民即其戰地立廟祀之)元况達(光澤)
(縣尹興崇儒學善决訟嘗有兄弟爭田者達曰吾視若貎非不恭友者授以伐木之詩親為諷詠解)
(說於是兄弟皆感泣求解知爭田為深恥)本朝周時中(洪武初知邵武府時郡承)
(元季民皆流離時中撫馴安輯使各遂其生養之樂人愛慕之後陞吏部尚書)張文昱(洪武)
(初知邵武府廉介愛民善詩文尤精扵畫號蒲塘散人後陞刑部侍郎)夏祥鳳(洪武末知)
(邵武縣嘗曰廉為士之大節居官者不能守廉大節虧矣雖有政事何足尚哉及代去囊槖蕭然能)
(踐其言)李復觀(永樂初知邵武縣能以文學飾吏事不假鞭朴而民服及去人思之)
葉仲賢(永樂初知邵武府慈祥勤慎後遷参政郡志)方嵩(永樂初以進士)
(任邵武府學教授條約嚴眀頑鈍者畏威改行得人為多時稱郡傳之最云郡志)張淵(永樂初知)
(泰寧縣倜儻廉潔勤扵撫字邑自元季以來學官久廢淵銳作興多所成就民有訟扵庭者必從容開諭)
(使之自悟焉郡志)劉仕傑(永樂初知建寧縣均賦愛民無所阿附郡志)劉仕𫝊(永樂)
(中知邵武府公勤廉慎興學勸士多所造就政蹟亦多郡志)周英(永樂間知泰寧縣愛民訓士政)
(尚寬平去之日民遮道不忍舍郡志)傅礪(永樂中任邵武縣丞清謹精勤有政蹟後陞知建寧)
(縣亦以廉能著稱郡志)劉進(建寧知縣興學勤農尚廉耻不任刑罰郡志)劉復(宣德初任)
(邵武知府博學能文政尚簡靜郡志)鄒良(宣德中知邵武縣性耿介不避權要有惠政及于民)
(秩滿邑人留之得復任郡志)楊衡(正統間知邵武府剛果有為時沙尤宼亂奄至城南衡勒兵討)
(之賊退乃堅壁清野戒嚴以待郡境晏然郡志)聶用乂(正統中以監察御史向知邵武府公)
(正廉介且有善政在民郡志)李春(正統間邵武府檢校沙尤寇突至城南春率民兵出戰親冐矢)
(石為士卒先連發輙中賊懼遂却去郡志)汪榮(正統間知建寧縣時沙寇殘燬縣治民亦有從)
(賊稱逆者榮多方慰諭悉復其業郡志)傅恭(正統中主建寧簿宅心温厚勤扵職業沙寇犯境民)
(多被脅從丞吏皆遁去泰獨率民兵悉力保障反覆以利害開諭其民民于是從令自解省志)盛
塤(正統間知光澤縣為政得體吏民懷之郡志)段永(以進士任光澤縣教諭好古守禮條教嚴)
(眀人雅敬之郡志)王弁(景泰中任邵武府學訓導性豪邁不羈講授之暇竟日端坐翻檢經傳不)
(少置或論及財利輙赧然無一言諸生有所奉亦却去士大夫敬服之郡志)同蠡(景泰中知邵武)
(縣廉慎愛民鯁直不阿郡志)金瑄(景泰間建寧知縣清心寡慾政蹟著聞郡志)丁暹(景泰)
(末建寧主簿老成多識剛果有為植善抑強修廢舉墜茂著政跡郡志)周仲斌(天順初邵武府)
(推官誠信感孚刑不輕用郡民咸悅服郡志)盛顒(成化初知邵武府廉勤敏達汲汲以革奸弊崇)
(教化為務先是郡中諸惡少朋害善良顒擒其尤者械之死由是軍民帖服盗賊屏息郡志)洪瑛
(成化初通判邵武府以廉謹耿介著稱郡志)廖鐸(邵武府推官操守廉謹有幹濟才郡志)馮
孜(邵武知府慎徵輸平徭役民投牒訴訟一訊而决郡志)王拯(知邵武縣為政一以公廉愛民)
(為主服食淡素不異布衣時論者謂其可方古之清白吏云郡志)劉元(成化間知邵武府剛介不)
(苟愛民之心表裏如一政蹟著聞去郡日久軍民益誦其德郡志)謝雍(成化間知建寧縣廉能有)
(為吏民憚服郡志)劉俊(成化間以監察御史左遷光澤知縣為政廉眀剛果以戢奸植善為首務)
(毁滛祠禁師巫凡境内菴院之私剏者悉撤其材埴以葺學宫壇壝人稱其得為政之體云郡志)王
佐(成化間邵武府推官博學能文而恒推之以飾其政事以故政蹟著甚屬邑泰寧嘗有盗發佐遣人)
(招諭降其脅從者數十人賊散去郡志)潘洪(成化間知邵武府質朴淳厚不事矯飾嘗發御史吕)
(烱之贓致其罷去郡志)奚銘(成化間知泰寧縣治尚簡靜百姓安之郡志)王義(成化間任)
(泰寧訓導邑故僻壤士鮮向學義每日夙興正衣冠坐齋中隨諸材質高下授之學講經至有要議必懇)
(懇為之言欲其體諸身而見扵行不徒為科舉之學而已也諸生乃幡然改觀至絃誦之聲聞于遐邇去)
(任諸生白扵當道者為樹表扵學宫之傍榜曰遺教郡志)馬昇(成化間建寧知縣綽有政聲民)
(畏憚之郡志)張濟(邵武府學教授性簡嚴每以忠義廉耻激厲生徒嘗奏請以李忠定公入祀典)
(郡志)魏默(弘治初知光澤縣剛眀幹濟請託不行公家庶務多所修舉郡志)丘世喬(弘治)
(中光澤知縣甫朞年能聲茂著吏畏民懷部使者以其才堪治劇奏遷延平之沙縣百姓攀留之郡志)
流寓范如圭(建陽人少從舅氏胡安國受春秋登進士第累官至直秘閣嘗掇至和嘉祐間名臣)
(奏章合為一書以獻高宗嘆其忠後出知泉州為南外宗官浸潤譛罷僦舍邵武以居學者多從質疑有)
(文集十卷)
人物唐黃桓(邵武人居母喪廬墓三年有芝産墓側貞觀中旌表門閭同郡張巨錢亦居母喪廬)
(墓十三年永淳初蠲其賦役)宋龔慎儀(邵武人仕南唐為禮部侍郎宋開寳初入貢太祖命)
(賫書往招廣南後為盧絳所害從子穎為侍御史嘗憤其叔死絳來陛見穎遽前以笏擊之太祖驚問其)
(故曰臣為叔父復讐因俯伏請罪且言絳獸心不可畜扵是誅絳義穎而釋之)李巽(邵武人累舉進)
(士不第鄉人侮曰李秀才席帽幾時離身及得第寄詩曰當年蹤跡困埃塵不意乘時亦化鱗為報鄉關)
(親戚道如今席帽已離身與王禹偁相善有送巽赴官序)上官凝(邵武人進士調銅陵尉官滿有)
(老叟十數人送至境上餽藥數器行數里發之皆白金追而反之曰奉法循理非私汝也詎以公義而受)
(私惠乎)高照(邵武人舉進士任虔州司理恭軍時郡有盗驅脅良民捕者利賞誣以真盗將論死)
(照察其枉出繋者百餘人)吳處厚(邵武人舉進士累官知武陽軍神宗初皇嗣不育處厚上言程)
(嬰杵臼全趙氏孤最為忠義宜旌之詔封嬰成信侯杵臼忠智侯立廟扵絳州祀之所著有青箱雜記)
葉祖洽(邵武人熙寧三年廷試陳數千言貫穿古今擢進士第一簽書奉國軍判官累遷給事中)
(知濟洪等州加徽猷閣直學士)黃通(邵武人嘉祐初進士韓琦范仲淹薦其才除大理丞每浩歌長)
(嘯衆目以為異人有元夕燈詩誰將萬斛金蓮子撒向皇都一夜開通以詞語未壯自作云秦樓十二玉)
(梯横紫府千門夜不扄疑是嫦娥弄春色彩雲移下一天星其雄俊如此)黃履(邵武人嘉祐中進士)
(累官至御史中丞後定郊議進尚書右丞以言鄒浩犯顔納忠當徙善地坐罷知亳州徽宗初召復右丞)
(加大學士)上官均(邵武人熙寧三年進士第二除監察御史裏行上䟽忤蔡確謫宰光澤杖妖巫)
(立義社有政績元祐初復為御史論青苗以為有惠民之名無惠民之實遇事敢言朝政得失多所論諫)
(崇寧初與元祐黨籍後復龍圖待制)黃伯思(履孫元符中進士為秘書郎縱觀冊府蔵書至忘寢)
(食自六經及子史百家無不精詣篆隸正行草飛白皆至妙絶頗好道自號雲林子有文集五十卷)黃
伸(邵武人嘉祐中進士邵武諸黃惟伸與兄僅弟侑齊名時比河東三鳳官至太僕司農卿子滂沔沂)
(俱為顯官)吳點(邵武人與蔡京舊崇寧初京拜右僕射點為太僕寺丞首求去京不樂以郡倅處之)
(終身)李綱(邵武人少有大志政和初舉進士仕徽欽高三朝官至宰相謚忠定綱負天下之望以一身)
(用捨為社稷生民安危雖用有不久而其忠誠義氣初不少貶嘗曰吾知盡事君之道不可則全進退之)
(節祻患非所恤也所著有易傳内外篇論語詳說文章歌詩奏議諸集百餘卷)盧奎(邵武人政和初)
(進士仕至江西運判嘗作毋我論為衆所推號為盧毋我其學多得于楊龜山晚寓黔中著筆錄十卷)
謝如意(邵武人宣和中為南劍州司錄時福兵叛害其帥擁衆數千道出南劍如意白太守曉以)
(禍福守即遣如意往諭之衆聽命乃面縳其兇渠二十餘人赴郡斬之)何兊(邵武人受學馬伸伸)
(沒兊嘗輯其事狀政和中第進士紹興中為辰州通判覩郵報秦檜自陳其存趙之功兊取所輯事狀達)
(尚書省檜大怒下幽獄削官竄真陽檜死復其官子鎬從朱熹遊所著有臺溪集諸說)李郁(光澤)
(人少從楊時學時妻以女紹興初嘗被召入對便殿既還家築室西山學者號曰西山先生其卒也朱熹)
(誌其墓)施宜生(邵武人博聞強記政和中為潁州教授後入金試日射熊三十六賦擢第一累)
(官禮部侍郎翰林侍講學士)黃中(邵武人幼受書一再輙成誦紹興中廷試第二為國子司業後)
(累宫至兵部尚書以龍圖閣學士致仕朱熹嘗裁書以見有曰今日之來將再拜堂下惟公坐而受之俾)
(進扵門弟子之列其為人敬慕如此卒諡簡肅有奏議十卷)任希夷(其先眉州人祖賢臣始家)
(邵武少刻意問學登淳熙進士第累官端眀殿學士簽書檢密院事兼權恭知政事卒諡宣獻希夷少從)
(朱熹學篤信力行周程大儒賜諡皆希夷所請)饒幹(邵武人淳熙初進士知長沙從學朱熹夙興治)
(事暇即聽講後知懷安軍卒有為之銘曰能磨琢而器吾之玉乎則心皇皇如不足能烜赫而丹吾之轂)
(乎則足蹜蹜如不欲故樂也不加若性而汚也不懼其辱是謂善學朱氏者盖不惟其名而實之篤)李
方子(光澤人朱熹高弟端謹純篤天質近道自號果齋嘉定中進士第三累官國子錄通判辰州所)
(著有禹貢解傳道精語等書弟文子紹熙中進士亦以道學倡門人宗仰之)李閎祖(光澤人父)
(吕號澹軒與朱熹為友三子從學閎祖篤志精思熹留之家塾為編中庸或問輯略登嘉定進士為臨桂)
(簿仲弟相祖用心精切編書說三十餘卷季弟壯祖舉進士為閩清尉真德秀薦之稱其為人物典型)
李東(綱族孫受學于朱熹登紹熙進士為廬陵簿秩滿周必大餞以詩地跨江閩秀氣兼玉成界尺)
(直方廉西曹久處習鑿齒高士惟知孫子嚴)危昭德(邵武人寳祐初進士歴官侍御史權工部)
(侍郎兼同修國史致仕嘗為崇政殿說書以易春秋大學衍義進講反覆規正甚多所著有春山文集子)
(徹孫咸淳初進士)鄒應龍(泰寧人慶元二年廷試第一累官至資政殿學士簽書樞密院事既)
(歸得遊憩之所理宗親書南谷二字賜之卒贈少保諡文靖)杜杲(邵武人以父廕補官江淮帥李珏羅)
(致幕下提偏師援滁州後累有戰功官至吏部尚書龍圖閣學士卒贈開府杲淹貫經史善草書為文麗)
(密清嚴晚歲專意理學嘗言吾兵間無悖謀無左畫得于四書)杜庶(杲子倜儻有大志通典故善為)
(文從父兵間習邊事立戰功補官籍田令兼制機督幹後進直秘閣兼廬州安撫副使人歡迎如見慈父)
(治績甚多後為江西轉運副使)高談(光澤人言動由禮鄉人敬之紹定間旁郡盗起諸子請避曰四)
(方皆盗區無可避者及盗入諸子又請談曰有廟祐在將焉之盗至談出曰時和歲豐何忍為此)
(盜執之脅使從談唾賊大罵遂遇害)元黃清老(邵武人天資穎悟五歲日記數千言)
(泰定中舉進士累官翰林編修及為提舉作成人才甚衆時重其學行詩有盛唐風存者數千)
(篇又著春秋經旨四書一貫數十卷)李學遜(綱九世孫博學洽聞善天文尤邃扵易為)
(文典雅人有得其片言隻字者寳而蔵之所著有易精解中星儀象等圖)黃鎮成(邵武)
(人年弱冠厭棄榮利慨然以聖賢道學自力學者號曰存齋先生至正間隐居不仕著述甚富以)
(夀終集賢定謚貞文處士)郭回(邵武人天性至孝家素貧竭力養親母年九十八而)
(卒回傭身得錢葬之每日詣墓哭祭如是者十四年守臣以聞詔旌表之)本朝諶
賤生(邵武人洪武中以國子生為岳池縣典史廉介有守薦陞四川按察僉事列名彰善錄)
何道旻(泰寧人洪武中以國子生歴官監察御史彈劾不避權倖陞江西副使坐事免後起僉事)
(知永州府敡歷中外所至皆著能績人畏而愛之去後恒見思慕郡志)蕭永泰(建寧人以)
(國子生授廉州推官誠朴廉謹嘗招降木頭洞賊四千餘人後陞濟寧州同知剸繁治劇綽有餘能部使)
(者皆器重之後引年致仕郡志)吳琬(建寧人洪武末進士任戶部主事精扵吏治操履清謹尋陞員)
(外郎卒郡志)吳璽(邵武人領永樂戊子鄉薦擢武選主事以才能稱累官戶部侍郎經費出納莫)
(不會計營度皆得其宜而于下之弊蠧亦盡照察衆推服之郡志)張誠(建寧人永樂己丑進士除)
(御史用法平恕遇事敢言廵歴交趾鎮守大臣及中貴有不法者誠廉而劾之悉寘之法為一時御史首)
(稱繼廵浙江湖廣所至皆有聲後致仕卒郡志)朱祐(邵武人永樂間由國廉子生授職方主事以)
(能著稱出判紹興府凡政有便於民者必力為之秩滿士民請留涖任又七年以漢陽知府致仕歸囊篋)
(蕭然郡志)花潤生(邵武人以進士授古田知縣創公署興學校為子弟置書親課其業歴陞浙江)
(僉事督視江浙學校規矩詳密考較精嚴後引年致仕郡志)曾真保(邵武人永樂間進士除浮)
(梁知縣清白持身恭慎為政嘗疏中貴人狀罪戮之民獲安帖後致仕卒平生耿介剛直士大夫咸羡慕)
(之志郡)余隆(建寧人領永樂戊子鄉薦歴官選部員外郎性恬退未嘗躡跡豪門大為搢紳軰稱)
(許志郡)黃原昌(建寧人永樂間登進士拜行人持重有節槩宣德改元頒正朔出使占城得使)
(臣體贈以金帛竒物悉却之陞戶部員外郎時奔競之風熾原昌耻隨流俗浮沉遂請老以休致郡志)
黃昌(建寧人由國子生歴象州陸安州同知所至鋤強伐暴興學勸農多有政績陞光禄署正歴官)
(三十餘年未嘗有過舉郡志)陳泰(邵武人歴官監察御史彈劾無所顧忌廵歷貴州總戎素桀驁)
(聞風亦自歛束繼廵山西山東奏黜大臣之不職及藩憲貪暴不法者若干人以右副都御史致仕大節)
(清操為時所推重卒諭葬祭郡志)黃孟舟(光澤人宣德初應求賢舉擢慈利知縣廉能謹慎愛)
(民如子民戴之如父母及卒民為立祠肖像祀之郡志)余靖(建寧人豁達有識由國子生歴知武)
(定州及鄭州撫字有方深得治體剸繁治劇名聞昭著郡志)鄒允隆(泰寧人正統壬戌進)
(士拜太常博士凡朝廷大典儀文擬議皆取正扵允隆後改太僕丞以僉事督廣東學校端軌範嚴條約)
(察勤惰公勸懲學政肅然未幾以疾卒郡志)徐溥(邵武人第正統戌辰進士拜監察御史卒于官)
(溥氣質剛方才華卓犖持節按部風紀肅清郡志)陳綬(建寧人歴官乳源知縣戢強暴增戶口辟)
(田野興學校事無不舉而仁愛之心尤篤秩滿致其事而歸郡志)陳孟温(建寧人父沒廬墓三)
(年嘗有玄兔烏鴉集于墓所有司為立孝子坊以旌之郡志)陳順(建寧人正統戊辰沙尤寇亂順)
(集民兵與戰大勝未幾寇益兵奄至順復出戰衆潰順手殱十數人力竭遂遇害時邑人寗宗珮亦同死)
(焉志郡)謝&KR1420;(邵武人景泰初進士拜監察御史持憲嚴明人不能奪累官廣東左恭政凡所至皆)
(有聲稱郡志)寗堅(邵武人早失怙事母孝在庠序時嘗聞母病馳歸即入母卧内侍起居奉湯藥)
(夜則假寐其側衣不解帶如是者越數旬未嘗一入房室母病愈乃止復領鄉薦任鳳陽府同知有惠澤)
(在百姓郡志)余志(隆子登天順甲辰進士授刑部主事審决重獄號稱平允坐誣出判廣州嘗請)
(出絶戶田以安集流民三萬口陞知石阡府夷民安之後遂致仕郡志)董英(建寧人領鄉薦知興)
(寧縣小心勤慎撫字有聲縣故供應皆出于民英一切禁止民懷其德立祠祀之郡志)
列女龔氏二女(父慎儀開寳初守歙賊盧絳逼慎儀拒罵遂舉家被害虜二女行至邵武王堂)
(香嚴寺絳恣飲以二女幼不設防二女遂縊于寺後之小阜後人名其死所曰烈女臺去臺百餘步有雙)
(塜存焉)吕氏(建陽人歸于邵武饒偉生子幹甫晬而寡持守嚴潔後幹登進士第從朱文公學知)
(懷安軍贈吕宜人)葉氏二女(泰寧人紹定二年寇犯邑二女與嫂義不辱扵賊乃相結衣裾)
(皆投溪而死邑人為立祠扁曰二潔)葉氏(泰寧祖洽孫女適邑人蕭玠生二子曰舜咨曰舜申孀居)
(紡績教子後二子俱宦且以廉潔稱皆其教也卒年一百歲)黃氏(建寧人適同邑進士王防防為)
(泗州戶曹卒黃營挈其柩以歸哀毁骨立服闋所親議改適黃聞之憤鬱悲號不食死)黎氏(邵武)
(傅君用之母家居事姑甚謹定省必察其飢寒夜則侍寢如是者餘四十年大歷初姑年九十有九黎病)
(革姑問之黎曰老人善自養待三日後則為百歲人既而卒其姑戚然三日亦卒縣令為立眉夀坊以旌)
(之)李氏(光澤上官成一之妻至正末賊起䧟光澤邑民依烏君山之玉隆宫以居賊衆乘機入山)
(剽掠李被執縛驅廹以前行經石崖其懸石數百尺李力曳繩與賊俱投崖下而死)鄧奴娘(光澤)
(人適里人郭子成洪武丁夘成以人材舉卒于旅邸時鄧年二十有二生二子俱在孩抱舅姑老家日貧)
(乃力紡績營生以孝養或有異議者則泣以告之謂他日何以見吾夫扵地下也竟以節終)丘氏
(邵武陳文清妻永樂初隨文清從戎福州文清病卒丘時年十七生子永宗甫四月遂函殖歸葬矢志不)
(再適人有異議則泫然涕下以故不敢強後永宗以國子生拜西藤令事聞詔旌其門)陳氏(名正)
(娘邵武副都御史泰之女適邑人吳成成病卒目不瞑陳仰天自誓願終養其母成為瞑目去自是躬勤)
(紡績孝養其姞鄉人資之相率狀其事以上聞得旌表其門)鄧氏(名全泰寧人適李祥正統間避)
(寇于獅子巖為賊所執欲犯之全紿曰吾從汝須就崖穴隠僻處可也及崖間奮身即投下賊亦援而下)
(俱死焉)徐觀娘(邵武人適郡庠生某年方二十有六而寡生二子長六歲幼二歲觀娘厲志自)
(守終始無玷)趙氏(名真娘泰寧人適陳顯生二子其一尚在襁褓而夫沒夫死靡他勤紡績以養)
(舅姑克盡孝道孀居六十餘年始終一節成化初事聞詔旌表之)徐氏二婦(建寧人一王氏)
(徐存妻一江氏徐忠妻正統間同避寇于里之掃箒寨聞賊至二婦相與誓死賊果至王抱幼女投崖江)
(繼之俱死惟江子福昭縣崖樹間得不死賊退收二屍歸葬之鄉人至今哀焉)江氏(名望娘泰寧鄧)
(勝達妻年二十六而寡僅生一女尚懷抱王父母奪其志遂褫去鉛飾以死自誓勤女事以終其年成化)
(四年狀其事于上詔旌表之)應氏(建寧人名鳳姑歸于同里丘伯春年甫二十而伯春卒應號天)
(願同死遂自投于池中適鄰婦援而出之氣息奄奄忽憶起斷左手中指置夫懷中既葬旦夕號慟未幾)
(得疾卒與夫合葬焉以上列女俱邵武郡志)
仙釋馮觀國(邵武人遊方外遇異人得肉丹之法自稱無町畦道人寓宜春二年言人吉凶盡驗)
(或有誚其醉狂者觀國以詩謝之曰踏遍紅塵四百州幾多風月是良儔朝來應笑酡顔叟道不相侔風)
(馬牛紹興中端坐而逝郡守李觀民為塑其像于治平觀)徐熙春(郡城人宋熙寧初夢鐵冠道人)
(儀容修偉既寤至城南五峰院後過所夢者自云姓蔡住武夷遺以五華草食之甘美自此不復粒食惟)
(飲清泉約以某日會武夷至期而往蔡巳先至徐以水深不能渡止于金身院修煉尸解而去)黃希
旦(長樂里人號支離子居九龍觀翛然有出塵之志熙寧五年作五福宫成希旦以戒行清淨召至京)
(師後二年化形扵太一宫後復見扵蜀有詩寄友人曰昔遊西太一今日返成都若問去來事雲蔵月影)
(孤)龍湖禪師(名普聞唐僖宗第三子往湖南石霜寺恭禪及去付之曰汝逄乾即止逄陳則)
(住來邵武問其山曰大乾問居者曰一道士姓陳師悟遂結庵居焉一日師聚徒說法有老人在傍師問)
(之對曰某此山之龍因病行雨不職見罰願師救之師曰可易形來俄為小蛇師引入淨瓶覆以袈裟忽)
(雲雨晦冥雷電遶空而散蛇自瓶出復為老人謝曰非藉師力則腥穢此地矣山中無水當以水報乃爪石)
(成穴湧泉一泓後師跨虎而去不知所終)
漳州府(東至泉州府同安縣界八十里西至汀州府長汀縣界二百三十里南至廣東潮州府潮陽縣界三百五)
(十五里北至延平府尤溪縣界三百里自府治至南京三千五百二十五里至京師七千五百二十五里)
(糧一十一萬六千石零)
建置沿革禹貢揚州之域天文牛女分野周為七閩地
秦屬閩中郡漢為東冶縣地東漢為南部都尉地並
屬會稽郡晉屬晉安郡梁屬南安郡隋屬閩州唐垂
拱初始析福州西南境置漳州以南有漳水為名治
漳浦縣開元初徙治李澳川天寳初改漳浦郡乾元初
復為漳州又徙治龍溪五代晉時留從效改為南州
宋復為漳州元陞為漳州路本朝改為漳州府領縣
十
龍溪縣(附郭梁天監中始置縣隸南安郡隋屬泉州唐屬武榮州後更武榮為泉州縣仍屬焉開)
(元末始屬漳州乾元初州治徙此宋元仍舊本朝因之編戶一百四十八里)漳浦縣(在府城南)
(一百里本龍溪縣南界地唐垂拱間析置漳浦縣開元初置漳州治此後分置懷恩縣未幾省懷恩入漳)
(浦宋元仍舊本朝因之編戶五十三里)龍巖縣(在府城西四百里本晉新羅縣苦草鎮唐初于)
(此置新羅縣屬汀州天寳初改為龍巖縣大歷中割隸漳州宋元仍舊本朝因之編戶二十九里)南
靖縣(在府城西四十里本龍溪漳浦龍巖三縣地元至治間以其地僻遠難于控御遂割置南勝縣)
(後改名南靖本朝因之編戶一十六里)長泰縣(在府城東三十七里本泉州南安縣地南唐始)
(扵縣之武勝場置長泰縣屬泉州宋改屬漳州元仍舊本朝因之編戶一十一里)漳平縣(在府)
(城西北三百二十里本龍巖縣地成化初以其地險遠難治遂析置漳平縣地平衍統扵漳故名編戶二)
(十四里)平和縣(在府城西南二百五里本南靖縣地正德間平象湖寇亂遂置縣扵河頭中營)
(遵制名曰平和編戶一十二里)詔安縣(在府城南二百一十里本漳浦縣南詔地宋為臨水驛本)
(朝弘治間置守禦千戶所嘉靖初置為縣編戶二十二里)海澄縣(在府城南二百八十里隆慶初)
(置為縣編戶一十里)寧洋縣(在府城西南三百里新置為縣編戶八里)
郡名漳浦(唐名)清漳(以水名又曰臨漳)
形勝閩嶺粤區(輿地紀勝)東南際海(宋史地志)境曠窮山外城摽
漲海邊(唐張登詩)在閩會之極南(宋傅自得道院記)一水清流列
峰秀出(宋進士題名記漳極閩之南一水清流列峰秀出擁成郡勢不在建劍下)地兼山
海秀(宋郭祥正詩)控引番禺襟喉嶺表(郡志)地偏海近(本朝王禕)
(詩漳水南邊郡閩州到此多窮地偏冬少雪海近夜風)
風俗其民務本不事末作(宋𫝊有得道院記)俗故窮陋(宋龍巖縣學記)
業農業漁(龍溪記業農者近郭之民業漁者瀕海之民)樂善遠罪(宋郭祥正記閩)
(之八州漳最在南民有田以耕紡苧為布弗廹扵衣食樂善遠罪非七州之比)悍強難治(宋綦)
(崇禮傳其俗悍強號難治)敦尚質朴(郡志敦尚質朴務業者多健訟者少)
山川登高山(在府城中山自西北來連亘三十餘里至此一峰聳拔山頂舊有臨漳臺山半又有)
(半漳臺唐宋名人俱有題詠本朝洪武中建亭扵山頂名曰威鎮)九龍山(郡志山下有九龍水)
(山北又有金溪水宋陳堯佐詩人生五馬貴山有九龍遊)筯山(在府城東上有白雲覆之或隂晦則)
(聞簫吹之聲)圓山(在府城西八里秀麗而崇圓山頂有石池相傳昔有人貨藥扵市自言姓康家)
(在琵琶坂語竟不見今山麓有康仙祠宋僧寳禪詩南望西山十里賖五雲深處問琵琶從來天子封侯)
(廟元是神仙煉藥家)岐山(在府城東一十五里山有南北二峰五代時僧楚熙居此陳洪進月給其)
(廩又有石禪床題詩石桃源口誦經壇一人泉?翁岩石棋枰虚白巖千人洞宋郭永即其景為十詠)
名第山(在府城東南一十六里舊名天城山唐時州人有周匡物潘存寔讀書此山匡物登元和)
(進士第因號為名第山)大武山(在漳浦縣東北蔡如松十辨云去州二百八十里東隣大海有)
(大武山世傳越王建德嘗避兵于此按史記越王勾踐至無彊七世未有名建德者惟漢元鼎中南粤相)
(吕嘉反立術陽侯建德為王城守番禺後人誤指為越王云)梁山(在漳浦縣南古記云梁岳閩中)
(之望也山有大峯十二唐吳偉眀詩梁山重回首翠峯三十六潘存寔詩盤根來楚蜀作鎮表甌閩)雲
霄山(在漳浦縣西九十里以其高聳霄漢故名)將軍山(在漳浦縣西南九十里接南靖縣界)
(唐將軍陳元光征蠻築城于此土人因以名山山有磨劍試劍石)九侯山(在漳浦縣西南郡志)
(謂九侯傳夏后之緒似指為夏之子孫而蔡如松云九峰之神各主一山其指不同)天公山(在龍)
(巖縣西北山頂有瀑布飛瀉數十丈唐初有山賊至為雷所擊因而就擒故名山隂晦時聞蕭鼔聲)龍
巖山(在龍巖縣東有小石山突起中有石巖穴容百許人石壁上有紋狀若雙龍常有泉滴故名)
歐寮山(在南靖縣北又有大帽山南北二峰峭拔周廻百餘里)三平山(在南靖縣南清)
(寧里唐僧義中嘗從大顛游後建三平院住持此山山有十一竒)良岡山(在長泰縣北石銘里)
(山有泉遇旱禱雨即應山麓有良岡寺)鼓鳴山(在長泰縣東北舊志云每風雨晦暝常聞鼓聲)
蔡崗嶺(在府境舊名揭鴻嶺唐慕容韋詩閩越曾為塞將軍舊置營我歌胡感慨西北望神京)
硯石嶺(在龍巖縣東峰巒秀麗氣脉融和取其石作硯甚光潤)丹霞嶼(在府城東南海)
(中一名赤嶼晏殊類要云嶼有石朝色如丹晩色如霞宋林宗臣詩笑憑詩句說丹霞城郭人民數萬家)
(禮接紫陽風俗厚學傳東魯道源賖)荆嶼(在府城東海中嶼上多荆草故名)梁嶼(在府城東)
(海中其洲上有水豹水人)紫雲巖(在府城南廂外巖前諸峰甚竒峯之顛常有紫雲覆之宋時僧)
(雪山嘗創庵其上元時郡人王宗禮為記)石獅巖(在府城南宋李彌遜詩翠合峯巒萬葉稠雲擎)
(佛屋出巖幽秋光不到庭隂樹曉日光眀竹外樓)烏石巖(在龍溪縣南一十三都宋淳熙間有)
(僧陳聖者隠此元鄉士郭奭為記)中峰巖(在漳浦縣南梁山唐鍾紹京有詩)觀音巖
(在龍溪縣宋林廸有詩)瑞龜巖(在龍溪縣東二十七都宋蔡希蘧有詩)屏風石(在岐)
(山有石壁立如削名曰屏風)齊帝石(在梁山中峰舊名蓮花石相傳為齊武帝所賞更今名晉)
(亭在其西葛洪嘗居之唐張登詩孤高齊帝石瀟洒晉亭峰)海(龍溪漳浦二縣濱大海)九龍
江(在府城東北又名北溪源出汀州及延平沙縣界梁大同間九龍游戲于江因名江水深碧歴世見)
(有寳珠輝瑩其中而不可得宋時漁人網得之)柳營江(在府城東源出北溪流至峽裏為柳營江)
(蔡如松十辨云漳州東偏之險要也唐歐陽詹柳營暮江通源驛詩回峰叠嶂遶亭隅數點烟霞勝畫圖日)
(華軒捲長箔太清雲上對蓬壷)漳江(在漳浦縣南宋徐俯王言徹皆有詩)東湖(在府城東宋郭)
(祥正有詩)西湖(在府城西有泉極甘美可以辟瘴癘宋蔡襄有詩古諺云圓山嘯西湖平此時出公)
(卿宋張成大詩水繞漳城湖已平向來有記出公卿白袍不倦三冬學錦綬行看駟馬榮)蜡湖(在漳)
(浦縣西一十里本名淡溪忽有一蜡魚因改今名郡國志漳浦蜡湖隨潮盈縮)石塍溪(在漳浦縣)
(西二百五十七里源發江西閩廣之交杜佑通典獨載此後人訛為石神溪其水惡凡徒涉者則足黑飲)
(之則病瘴)羅溪(在龍巖縣以人姓得名)藿溪(在龍巖縣東北源自連城縣下流入九龍江昔)
(人嘗聞溪邊有藿香氣因名)李澳溪(在漳浦縣西源出梁山北灌田千頃又有綏女等五溪亦)
(有灌溉之利内温溪在縣西两泉湧出東西相對一微煖一微熱)瀑布泉(在梁山宋蔡希蘧詩)
(會稽之南羅浮北中有大梁神仙宅瀑流今古掛長虹瀉下銀河數千尺)惠民泉(在府城北門外)
(泉甚清冽)天慶觀井(在府城中世傳漳南水土薄惡初至者飲其水即病惟此井泉極其美可)
(辟瘴癘故仕宦者將至此先汲此泉數罌馳往迓之)天宫井(在府城西西湖天宫院泉極甘美)
三井(在龍巖縣西以泉味高下分上中下三井)思清井(在南靖縣學元時所鑿其泉甘美)
義泉井(在長泰縣治南舊環珠樓西宋時鑿雖大旱不竭)滿月池(在府城開元寺池上)
(有松百餘株號松關宋蔡襄有詩)麗藻池(在府學前南通溪秋冬不竭夏時絶蛙聲)西湖
池(在長泰縣治西宋嘉熙中縣令鄭師申開鑿亭其上)
土産銀(龍巖縣出)鐵鹽(俱龍溪縣出)蕉黃長枝竹(絲之可以為器)銀
魚(以上各縣皆出)馬甲柱(宋王安石詩章舉馬甲柱固以輕羊酪)通印子魚(宋郭)
(祥正詩仙魚通印勝鶚炙以上漳浦縣出)鯋魚皮(瀕海各縣出)
公署漳州衛(在府治西)鎮海衛(在漳浦縣東海濱俱洪武中建)守禦六鰲千
戶所(在漳浦縣東)守禦銅山千戶所(在漳浦縣南)守禦玄鍾千
戶所(亦在漳浦縣南海濱以上三所俱洪武中建隸鎮海衛)
學校漳州府學(在府治東宋慶歷間建為州學本朝為府學洪武中重修)龍溪縣
學(在縣治南宋嘉祐間建)漳浦縣學(在縣治東南宋乾道中建)龍巖縣學(在縣)
(治西宋建朱熹有記以上俱本朝洪武中重建)南靖縣學(在縣治東元至正中建本朝洪武末)
(重建)長泰縣學(在縣治西南元至正中建本朝洪武中重建)漳平縣學(在縣治西)
(成化七年建)平和縣學(在縣治南門内正德十四年建)詔安縣學(在縣治南嘉靖)
(十年建)海澄縣學(在縣治東南隆慶間建)寧洋縣學(在縣治南隆慶間建)鎮
海衛學(在縣治東南正統中建)
書院龍江書院(在登高山舊為臨漳臺宋朱熹守漳時將築室講學未果後守危稹創為書院)
(以成文公之志元泰定間郡儒黃元淵亦建龍江書院扵城外東北學士虞集作記)丹詔書院
(在漳浦縣南三都宋紹定間南詔場西尉周申建淳祐中郡守黃朴書額)薌江書院(在府城東)
(北二十里本朝洪武初知府錢古訓建内塑朱文公像)鴻江書院(在漳浦縣東十七都洪武)
(中鄉人陳則彛建授徒講學多所造就)泰亨書院(在長泰縣南登科山洪武末教諭章恭建)
(以教鄉士子院後建祠以祀朱文公配以高登陳淳邑人黃文史為記)狀元書院(在登科山)
(之西正德六年副使楊子器建塑狀元林震像)東瀛書院(在玄鍾所舊為佛刹嘉靖五年恭政)
(蔡潮改建塑朱文公像于中以北溪勉齋配)
宫室風月樓(在府治宋開禧中通判留筠重修瑞鵲堂因創樓于其上取平分風月之意為名)
南樓(在府治南唐尹柔宋郭祥正皆有詩)喜雨樓(在府城中舊土城上宋郡守趙汝讜禱雨)
(獲應因名)雙門樓(在府城南宋建本朝永樂中重修南有亭題曰漳南壯觀)環珠樓(在長)
(泰縣治南興賢坊元至正中建)齊雲閣(在府治西北宋蔡襄詩紫閣清梯壓翠岑春情秋思共登)
(臨雨嵐供眼横千掌星漢垂簷直半尋)飛躍閣(在龍溪縣學舊名知化宋元祐間改曰化龍淳)
(祐中郡守黃朴改曰飛躍)御書閣(在龍溪縣學泮池左宋紹定間知縣𫝊天驥建)經史閣
(在龍溪縣學泮池右宋淳禧間知縣陳子植建)飛鳬閣(在龍溪縣治左宋紹定間知縣蘇應衡因)
(舊重修)淨涼閣(在漳浦縣治西偏舊有池亭扁曰水閣宋嘉定間縣令歐賡改曰淨涼後令趙)
(師縉又改曰風露香)梁山書堂(在梁山下唐潘存實讀書扵此又名第山下有周潘書堂)瑞
鵲堂(在府治内東偏宋熙寧間通判柯述賑活饑民感二鵲棲其廳事比去任鵲送之遂不復至故)
(名)平易堂(在府治後圃宋郡守方來建取平易近民之義并作詩)自隠堂(在名第山)
(唐周匡物有詩)同樂堂(在府治舊名安靜宋慶元間郡守趙伯逿建嘉定中郡守趙汝讜改今名)
仰止堂(舊在府學東偏宋紹興末教授陳知柔繪六一先生而下十餘公像而祀之并記其事)
尊道堂(在府學宋紹興中建以為講堂)君子亭(在府治後舊為復軒宋守朱文公作後守)
(趙汝讜建為亭名曰君子并為詩)九區亭(在府治前宋守朱熹建後守方來更新之又扵府治)
(西子城作仰高亭以致景慕之意)白雲亭(在府城中開元寺宋蔡祥有詩)交翠亭(在府)
(治東宋郡守方來作有詩來所建者又有遠觀艮光清心三亭)澤露亭(在府城中宋李亨伯守邕)
(管遭母憂不許解官亨伯五上章哀請後許明年甘露降其家庭栢上因名張商英作詩賦其事)
月淵亭(在府城中舊淨衆院郭祥正詩仰攀明月輪俯瞰滄海淵乾坤惜形勝此地何其偏靈溪)
(九龍躍仙山一峰圓邂逅攝邦守所樂多林泉)留珮亭(在龍溪縣東二十六都宋通判鄭渙代去)
(郡人攀留渙留珮以為别後人即其地建亭扁今名)秋江亭(在龍溪縣元吕養浩俯龍溪建亭以)
(其所自號而顔之曰秋江楊志行作記)得仙亭(在名第山宋蔡如松序泉人歐陽詹與吾鄉周)
(匡物潘存實两先生相踵而出世有元和得仙之謠因以名亭)美報亭(在漳浦縣東宋嘉定間縣)
(令歐賡因鑿放生池搆是亭久廢本朝永樂中重建)熙春亭(在長泰縣學東元至正中建又有正)
(陽亭在縣治南)仁智亭(在長泰縣治東依山瞰溪取仁者樂山智者樂水之義宋嘉定中縣令王)
(自強建)臨漳臺(在登高山之顛據溪山最勝處唐張登宋郭祥正李則皆有詩)半漳臺
(在登高山半宋郭祥正詩危簷飛赤壓層丘見盡臨漳一半州)嘯臺(在圓山郭祥正詩縹緲臨諸峰)
(幔卷濃雲開秀特不可掩擎天碧崔嵬)水雲舘(在府治東南隅舘後有亭曰喜雨前臨浦水面)
(對梁山滄州統其左圓山峙其右寔為一郡勝槩宋郡守傅伯成張大任皆因舊重修)武安舘
(在長泰縣治東南宋建)高眀軒(在府之普利寺周上人軒也郭祥正詩周也釋漳南釋開軒瞰)
(漳濱山光并水色二物長清新)梅雪齋(在府城内本朝林弼建以為讀書之所)
關梁蒲葵關(在龍溪縣西南二十三都漢時南越置此關唐嶺南節度使楊發詩南盡封郵見好)
(山蒼蒼桂嶺類商顔誰憐後夜思鄉處白草黃茅舊漢關)虎渡橋(在府城東柳營江昔有虎渡是)
(江古諺云虎渡通人行漸漸出公卿土人因以名橋宋嘉定間建上有亭本朝正統中重修)薛公
橋(在府城南廂宋嘉定間州守薛楊祖建後人因名)五鳳橋(在漳浦縣南門外宋淳祐間建)
(本朝洪武末重修)龍津橋(在龍巖縣治南舊名登龍宋開禧間建上有亭本朝永樂初重修)
永濟橋(在南靖縣治南元至正間建上有亭)
寺觀開元淨慧萬歲寺(在府治北唐建宋張澂詩鑄金像出開元末檢玉書蔵景祐間)
淨衆寺(在府治西北梁建宋郭祥正詩南州三百寺此寺最輝煥)興教寺(在漳浦縣治西)
(北)報恩寺(在龍巖縣治東)正峰寺(在南靖縣治東南俱宋建本朝洪武中重修)良
岡寺(在長泰縣北唐建本朝永樂中重修)玄妙觀(在龍溪縣治西唐建名開元觀元改今額)
(本朝洪武中重修)崇真觀(在漳浦縣西宋建葉適有詩)
祠廟威惠廟(在漳浦縣南祀唐將陳元光又各縣皆有廟)威濟廟(在府城北昔汀州陳)
(氏兄弟四人曰大忠大節大勇大智敵寇有功沒著靈異鄉人祀之宋宣和中賜額)蜡湖廟(在漳)
(浦縣西一十里)五賢祠(在府學前舊為三賢堂祀常衮歐陽詹周匡物後又益以蔡襄高登為五)
(賢)周先生祠(在名第山宋張澂詩漳南周匡物競秀元和年作句詫親友進為鄉黨先)四
先生祠(在府學講堂東宋守朱熹建以祀濓溪明道伊川三先生後守趙汝讜併塑文公像為四)
(先生仍自為記)表忠祠(在龍巖縣西西湖祀宋左翼軍統領崔亮亮熙州人從高宗渡江領兵戍)
(漳州以討寇戰歿紹興中賜額)章使君祠(在府學文會堂東使君名大任婺州人仕宋以司農)
(丞知漳州有惠澤扵民民立生祠祀之)雙節廟(在府城東門外元萬戶府知事闞文興及其妻)
(王氏死扵寇難追封文興英烈侯王氏貞烈夫人有司為立廟號雙節揭傒斯作記)表忠廟(在府)
(城東門外元漳州路達嚕噶齊德哷默色死節本朝成化五年建)
陵墓長孫冲墓(在漳浦縣東壠塘冲唐長孫無忌子仕為秘書監流嶺南及卒卜葬于此)陳
政墓(在南靖縣南新安里唐諸衛將軍陳政領兵戍閩卒葬于此政光州人元光父也俗名將軍墓)義
塚(有三在府城西南及北門外宋知州危稹以州俗親死不葬多棲寄僧刹乃為義塚約期責之葬其)
(無主名者有主名而力弗給者官為葬之凡二千三百有竒稹自為記刻石以識)陳淳墓(在龍)
(巖縣北二十三都淳朱熹高弟龍圖陳密題曰北溪陳先生之墓并為誌銘)顔師魯墓(在龍)
(巖縣南二十一都縣東二十七都又有其孫顔頥仲墓師魯頥仲俱宋吏部尚書)高登墓(在漳)
(浦縣東門外登宋人學者稱為東溪先生朱熹嘗為作祠堂記)德哷默色墓(在龍溪縣東門)
(外表忠祠後本朝王禕撰墓表)陳真晟墓(在龍溪縣二十八都趙塘山提學周孟中立石)謝
璉墓(在龍溪縣二十七都三峯亭左景泰間賜葬)潘榮墓(在龍溪縣南廂外尚書嶺弘治)
(間賜葬)魏富墓(在龍溪縣鶴鳴舖左正德間賜葬)
古蹟故漳州城(唐垂拱初置州于漳浦縣南八十里開元初移治李澳川即今漳浦縣雲霄驛)
(也)南詔城(在漳浦縣南三都舊為南詔場元至正中右丞羅良命屯官陳君用砌石為城以防)
(不虞後為南詔驛)赤湖城(在漳浦縣東元季李志甫作亂巨族曾仁禮率衆為城故址尚存)
廢懷恩縣(在漳浦縣西南二百里唐垂拱間置屬漳州開元末廢為鎮入漳浦)綠蘿菴
(在西湖白蓮院宋郭正祥有詩)木綿菴(在府城南宋賈似道自建寧移謫循州卒扵此先有人贈)
(以詩曰循州不似台州好何不當初早入山)
名宦唐陳元光(以鷹揚衛將軍隨父政戍閩父死代為將永隆初擊降潮州盗請創置漳州就)
(命元光鎮撫久之以討賊戰歿因廟食于漳)韓泰(漳州刺史悉心為治官吏懲懼百姓安寧韓愈)
(刺袁州嘗舉以自代)宋蔡如松(知漳州種道傍松郭正祥詩道傍松大義渡至漳城東問誰植)
(之我蔡公歲久廣蔭如雲濃甘棠蔽芾端可同)柯述(熙寧中通判漳州以救飢得民有雙鵲棲其廳)
(事迨去鵲亦送之漳人異焉)蔡襄(漳州判官處之以靜公餘吟詠最多)彭汝礪(漳州軍事)
(推官有能名王安石見其所著詩義薦補國子直講)綦崇禮(建炎中知漳州屬寇起建州聲撼隣)
(境人心動搖崇禮牧民御衆一如常日訖盗息環城内外安堵如故)胡銓(紹興中知漳州初銓為兵)
(部侍郎時宰相湯思退與張浚和戰異論浚罷政未幾金人犯淮銓上章言臣不忍見金兵之入門由是)
(遣銓措置海道尋改知泉州)李彌遜(紹興中知漳州以興學校為事始復慶歷舊規郡人以其)
(有功扵學立崇學祠以祀之)廖剛(紹興中知漳州州人素尚侈靡婚葬皆踰制剛首立條約親為)
(文諭之又應詔言事乞早正建國儲君之號)劉才邵(紹興中知漳州即城東開渠十有四為牐)
(與斗門以瀦匯決溉田數千畝民甚德之)王大賓(紹興中提點福建刑獄臨漳蔡岡嶺藂薄蓛翳)
(山石犖确盗乘間剽劫大寳以囊金募民抉藪甃道十餘里行者便之)朱熹(淳熙中知漳州奏除)
(屬縣無名之賦七百萬減經制錢四百萬以習俗未知禮采古喪葬嫁娶之儀揭以示民命父老解說以)
(教子弟士俗崇信釋氏男女聚僧廬為傳經會及女不嫁者為庵舍以居熹悉禁之)傅伯成(慶元)
(中知漳州以律己愛民為本推朱熹遺意而推行之創惠民局濟民病以革機鬼之俗由郡南門至漳浦)
(為橋三十五治道千二百丈)危稹(嘉定中知漳州立義塚廢淫祠建龍江書院横經自講人用歆)
(動邑令有賄聞者劾去之)李韶(嘉熙初知漳州損己奉置學田創虎渡百橋治以廉平稱民號為李)
(生佛)趙汝讜(嘉定中知漳州修學校廣生徒造南石橋奏蠲經總制無名錢)莊夏(知漳州始)
(建通濟橋奏罷高荒表寄産錢納苗米聽民自槩量)章大任(淳祐中知漳州興利除害知無不為)
(而尤崇重學校奬勵諸生郡人為立生祠)元烏呼訥(至元中為監郡築城以備不虞保民以安)
(其業至今郡民感之)闞文興(漳州萬戶府知事至元間陳弔眼寇漳州文興戰死妻王氏被掠義)
(不受辱紿曰葬吾夫即汝從賊為積薪焚屍王氏赴火死事聞褒贈立廟)張泉逸(延祐中為漳州)
(路總管寬以恤民嚴以馭吏親學校為己任事簡民安翕然向化)金璵(後至元初為漳州路總管)
(淳厚廉謹吏不敢欺百廢具舉)唐大年(以行省知事攝龍溪尹事寬以惠下毅以任重吏不敢欺)
(以私民不違其令)鄧朝陽(龍溪縣尹以興利除弊為務又擇學行之士使為鄉師以教民革其)
(獷悍之習甚得民心)扈海(至正中南靖縣尹撫字勤勞興學校均賦役政清訟簡時畬寇扇亂海屹)
(不為動既而賊夜入海罵曰尹承上命以父母汝者汝欲殺父母耶賊皆駭散其後盗息民安民立去)
(思碑)德哷默色(元末為漳州路達嚕噶齊居三年民甚安之本朝兵取福建福州興化泉州皆)
(納欵德哷默色仰天嘆曰吾荷恩厚有死而已及聞招諭使至乃從容具公服北面再拜遂引斧斫其印)
(文又大書手版曰大元臣子端坐取佩刀自刺死)本朝王禕(洪武初為漳州府通)
(判有文學政事嘗作風俗十詠)趙榮祖(龍巖知縣首以安民為務百廢具舉弊無不革)
(利無不興)潘琳(洪武中漳州知府歴數十載治政卓然為當時列郡守之首稱)王仲
謙(漳州知府為政有方而廉謹自持又奬勵學者清簡詞訟而屬邑之民多蒙其惠)錢
古訓(漳州知府以文章飾吏事表著忠孝激勵風俗當時甚有聲稱)楊通(南靖知縣均平)
(賦役興起學校毁淫祠為公廨既去民有餘思焉)劉深(洪武末為南靖縣典史練達有為堅扵持)
(守撫字有方民感其澤教諭植士謙上其績陞知宜興縣)劉孟雍(洪武末龍溪知縣革諸弊政民)
(懷吏畏秩滿陛知祈州龍溪民奏乞還任朝廷從之)陳思賢(洪武末漳州府學教授以恩信禮義)
(帥諸生隨材教育多所成就郡志)趙鎔(永樂間知長泰縣剛毅有為事無停滯法令嚴眀吏民畏)
(服逃逋之家悉復其業至今士民懷之郡志)劉奎(宣德初長泰知縣為民興利除害凡境内陂塘)
(溝洫衝决壅塞者皆募工䟽濬又嘗計均粮役地方頼之秩滿百姓懇留得復任郡志)甘瑛(正統)
(初知漳州府時征永横溢例扵有司暴取無厭瑛奏革之海門山居民往往涉海為盗乃盡遷扵内地興)
(學校闢府治修柳營江橋皆有足稱者今祀名宦祠郡志)陳士名(南靖知縣時寇亂之後士)
(名多方撫輯不三年官有廨民有家學舍有絃誦而縣治始復厥初秩滿民攀留不遂為立碑大書曰陳)
(公愛民父母郡志)顧斌(漳州衞指揮僉事正統末沙尤寇亂其黨數萬圍漳城斌募敢死士親督)
(與戰大敗之斬首及溺死者甚衆餘悉奔潰城頼以完事聞陞福建都指揮僉事及卒殆無以為殮郡)
(志)謝騫(景泰初以監察御史出知漳州府鋤奸惡植良善政尚嚴眀令出不二一時盗息民安)
(郡志)林瑛(景泰中知漳浦縣時當兵燹之後民無由活□梗自恣瑛至問民疾苦而休息之有犯者)
(輙按之不少貸邑用以治後卒于官嬴餘不足扵道里之費郡志)李昊(天順初知龍巖縣居官以)
(愛民為本男女有過期者助其婚嫁逋稅不能完者助其輸納生徒之賢者加禮優遇而造就之以績考)
(最詔旌異之既復任卒于官民號泣如喪考妣郡志)劉璧(成化初漳浦知縣䟽通眀敏剖决如)
(流旁邑持不平者來質各得其理百廢具舉政通人和陞去民為立石以識遺愛郡志)韋濟(成化)
(初任龍巖知縣宅心正大才識通敏措置經營悉合程度汀寇發鄰境皆受其害龍巖頼濟以全既去人)
(久而益思之郡志)劉鐸(長泰知縣廉眀練達政寬而簡陂塘壇廟廨舍無不修葺事集民安百姓)
(懷之郡志)張瑰(成化中知漳州府時山水大發瑰具船筏極力救援且發倉賑恤復為奏減田租留)
(心學校教之務底于成解郡郡人為立去思碑今祀名宦郡志)張本(成化間知南靖縣公勤廉)
(恕愛民如子不立刑具嘗被上杭溪劇寇乃圍集民兵招募敢死者以扼險要賊竟不得肆其虐後丁内)
(艱去民攀留不得相與立碑久而愈思郡志)姜諒(成化間知漳州府有心計長扵吏治嘗殱海上)
(盗魁海宇清霽築長堤以捍傍海瀉鹵諸田凡一百八十六所盗息民安且作興學校表章先賢立書會)
(令諸生自相講習親課臨之以觀其得失諸所設施悉宜扵俗今有遺愛祠復崇祀于名宦郡志)吳
黼(成化間同知漳州府廉而有為愛民禮士今祀名宦祠郡志)汪鳳(弘治初知漳州府時境内)
(盗起鳳承命不過家而來任先揭牓諭賊禍福乃引兵蹙之賊果就擒在任恪供祀事眀慎用刑尤好程)
(督諸生每躬親啓廸終始無倦他如修文廟葺雙節祠作捍海石堤鑿井道旁防坑水之毒政績著異郡志)陳熙
(弘治初知龍巖縣文章政事大有足稱陞監察御史去郡志)陳栗(知漳平縣時縣初設庶務叢雜民獷難治栗眀)
(敏廉慎撫民如子民樂為之用剏縣治建學校列街坊編徭役秩然就緒在任五年人漸化服以内艱去至今思之郡)
(志)胥文相(正德初知漳浦縣時苦蝗患文相引慝修偹蝗悉赴海死歲乃熟旁邑莫能救也士民咸歌頌之邑)
(故有銀礦取不充額重為民病為奏罷之擢去士民立石道左思之不置郡志)陳洪謨(正德初知漳州府招)
(海寇平山賊立名宦鄉賢及文公諸祠建社學興水利掩野骼凡可以利民正俗者毅然為之毁譽不顧民為立生祠祀)
(之志郡)黃芳(正德間同知漳州府慎重寡言邃扵理學在漳三年諭民興行勸課諸生足為士民表郡志)
鍾湘(正德間漳州知府時南靖賊黨未下湘躬詣賊壘招撫之賊帖然聽命兵遂罷奏立平和縣迄)
(今永頼歲旱賑救全活者多在任數年行所無事不輕役一夫後以疾卒于官囊槖蕭然既祀名宦復特)
(祠祀之郡志)曾鵬(正德間知龍溪縣適強寇勦平之後鵬履任心平而政簡事事悉以雅靜鎮之)
(民頼以安立石為頌郡志)朱絃(正德末知長泰縣清介自勵公正不阿剔弊舉廢興利除害均)
(徭役重師道縣治創築以城民不知勞而保障永固古之遺愛也郡志)謝思木(正德末知龍巖)
(縣嚴毅廉眀政清訟理奸宄懾服事有不便扵民者即白當道務祛之不瑣瑣限常格凡公署壇壝橋梁)
(之屬無不整飭而不以病民卒于官邑人勒碑紀其績郡志)黃直(嘉靖初任漳州府推官嫉惡好)
(善誠心為民歴署漳浦長泰縣事恤民興學百廢具舉諸所設施無不宜于民者郡志)周仲(任漳)
(浦縣知縣吏民畏服剖决如流振滯興廢境内飭然今祀邑名宦郡志)王禄(嘉靖初知平和縣時)
(縣尚草創禄冰檗自持損上益下治邑如家視民如子開社學置田租飭壇廟設義塜庶事畢舉措置有)
(法而民不告勞比去民為立去思碑郡志)郭大鯤(嘉靖中知南靖縣警敏有惠政事多簡理)
(殆無虚日竟以勞悴而卒邑人哀之祀于名宦且遺愛有亭郡志)
流寓楊合問(蜀人父仕休殿中丞合問宋淳熙中進士為職方員外郎真宗時契丹入寇以為防)
(禦使天聖中居于漳遂移葬父中丞扵長泰縣陳塘洋浮山孫友諒應博皆登進士)唐介(江陵人父)
(拱任官漳州介隨侍焉父卒于官州人知其貧合錢以賻介年尚幼謝不取後累官至恭知政事)龔
原(邵武人寓居龍巖宋熙寧中進士累官知連州元豐間方以財用為急所司務峻刻原優游不廹民)
(便之子時可孫嶒曾孫惟叙皆登第官于時)趙鼎(解州人宋高宗時為相罷知紹興府秦檜惡其)
(廹已徙知泉州鼎自泉州歸復上書言時政檜懼其復用諷中丞王次翁論之謫興化軍移居漳州)
人物唐周匡物(漳州龍溪人初州人未有業儒者匡物兄匡著擢貞元進士而匡物復擢進士)
(官至高州刺史唐世郡人登科者始于匡物兄弟)宋劉棠(龍溪人元祐中進士歴樞密院編修)
(官出為利州路提舉學事後提舉两浙常平以朝請即致仕同邑有陳補者與棠俱有詞賦聲時稱之曰)
(劉棠陳補漳巖賦虎棠既登第補遂隠居不仕)顔師魯(龍溪人紹興中進士累官監察御史遇事)
(進言無所阿撓擢國子祭酒規約率以身先遷吏部尚書兼侍講後以龍圖閣直學士两知泉州泉人德)
(之塑像以祀卒諡定肅孫頥仲亦官至吏部尚書)高登(漳浦人少孤力學事母至孝為太學生靖)
(康初金人犯京師與陳東等上書乞斬六賊廷臣建和議奪种師道李綱兵柄登五上書不報紹興初廷)
(對盡言授富川主簿又上䟽萬言秦檜惡其譏已不以聞授古縣令後編管容州所著有家論忠辨等篇)
(及東溪集學者稱為東溪先生)吳獬(龍溪人两領鄉薦又領漕薦退為學者師稱為省齋先生獬與)
(陳知柔相友善知柔稱其貎古心古學古文古使其閉戶著書當不在子雲下所著有省齋集)王遇
(龍溪人師事朱熹為高第弟子登進士甲科歴國子博士知常州終戶部郎中所著有論孟講義两漢博)
(議學者稱為東淵先生)陳淳(龍溪人朱熹守漳時淳從游郡齋熹曰南來吾道得一安卿安卿淳)
(字也淳無書不讀無物不格義理貫通洞見條緒學者稱為北溪先生後授安溪主簿所著有論語大學)
(中庸口義字義詳講禮詩女學等書)元胡景清(龍溪人元兵下漳南景清時五歲隨父母迯難)
(倉卒失其母景清長知學每念母涕淚澘然下一日辭其父抵幽薊尋焉忽扵燕市遇其從叔胡巨川知)
(母已至燕而未知其處踰年始得之盖母子不相見者四十餘年矣事聞詔旌表之仍給)
(驛以歸)陳君用(南勝人至元中鄉民李志甫聚衆寇掠邑里攻圍郡城守將吹)
(斯絅與戰失利君用率鄉之有勇者襲殺之賊黨遂散民頼以保全以功授同知漳州路)
(總管府耆舊至今思之)蕭景懋(龍溪人至元中南勝民祐李志甫作亂景懋與兄)
(集鄉丁拒戰兵敗被執賊脅使從已景懋罵曰狗盗我生為元民死為元鬼豈從汝山賊耶賊怒縳)
(景懋扵樹臠使自啖景懋罵不絶而死事聞褒表之給錢以葬)王吉才(龍溪人篤志古)
(道尤眀典禮元時郡守知其有身心之學延為弟子師後為泉州學正吉才天性孝敬親終皆及期耄已)
(且老哀慕痛毁有如早喪雖在家庭亦冠衣歛容人未見其遽言怒色自號益齋學者稱益齋先生)本
朝林弼(龍溪人元至正中進士有文詞著聲閩浙間仕為郡募官入本朝與修元史授考功主事)
(使安南贐以金珠弗受其王強致之既還悉獻于朝廷嘉之賜以白金尋命知豐城有善政後為考功郎)
(中出為登州知府所著有文集)劉宗道(龍溪人洪武中以共論治道授都察院左都御史)林
瑜(龍巖人洪武中由太學生授五軍斷事中司稽禮遷江西按察司僉事永樂中陞副使居官平恕而)
(民德之後陞浙江左恭政卒于官)王昇(龍溪人永樂甲申進士初知羅田縣有惠政改大理評事)
(陞寺正審獄平允後知撫州府愛民而勤于政秩滿進從三品致仕卒)汪凱(龍溪人博學能文章)
(永樂癸卯鄉舉第一登進士授禮部主事陞浙江按察司僉事以清介聞後致仕卒)王源(龍溪人永)
(樂初進士為庶吉士歴官兵部職方郎中廣東潮州知府所至有聲平生嗜學能文既致仕年及八十猶)
(手不釋卷所著有韋菴集并家禮易覽)王用相(龍巖人永樂辛丑進士歴官戶部員外郎正統)
(間歸省遇沙寇猖獗被執不屈死之郡志)李貞(南靖人永樂乙未進士第二授翰林編修與修)
(四書五經性理大全改高州府教授卒郡志)謝璉(龍溪人宣德初進士第三人授翰林編修進侍)
(講嘗上治安十五事後陞南京戶部右侍郎卒于官)林震(長泰人篤志問學宣德中進士第一人授)
(翰林修撰以疾歸卒于家)陳□(正統初進士累官廣東左布政使為政務存大體不事苛刻時劇賊)
(荼毒之餘□且撫且捕不期近效盗息民安後以疾歸□為文章温醇典雅詩尤有高致善造就後進及)
(門者多所樹立為世聞人所著有梅菴存稿經籍要覽若干卷郡志)周宣(龍溪人正統乙丑進)
(士第三授戶部主事陞潮州知府屢殱海寇平山賊勞績著稱歴陞太僕寺卿以内艱歸卒宣少有文名)
(銳志扵學其所為詩文多出新意自成一家郡志)歐輝(長泰人正統末進士累遷廣東僉事廉介)
(不阿抑強扶弱時有強寇依山剽掠者十餘年輝進兵勦捕境土以寧陞湖廣副使未任而卒郡志)
鄭和(龍溪人正統末進士歴官南京戶部郎中修實錄成陞雲南恭議為政不矯不隨滇人安之以)
(入賀卒和天性朴厚與人言若呐呐不出口志其文章政事足為後進儀範者為多云郡)潘榮
(龍溪人正統末進士拜吏科給事中多所參駁彈劾累官南京戶部尚書榮為人寬弘平易見義必為嘗)
(使琉球䟽漕運所在務存大體削弊剔奸鄉居澹如每家廟朔望及時祭無不盡禮人多化之卒贈太子)
(少保諭祭葬郡志)張寬(平和人景泰辛未進士為御史直言敢諫以劾總兵官石亨下獄後出知)
(安定縣禦寇有功卒于官郡志)郭舒(龍溪人景泰中進士授行人陞南京戶部員外工部郎中)
(擢知池州府舒為人古直剛介持已廉行事方嘗出使川廣累郤餽遺在池日以撫字為先留意學校農)
(桑而催科諸政若拙焉致仕去行李蕭然郡志)陳爵(南靖人天順丁丑進士知揭陽縣時山海)
(盗起爵親諭之盗不從乃築城鑿池躬擐甲胄冐矢石為士卒先賊知其難犯遂散去叙功擢知韶州府)
(改高州卒揭陽立祠崇祀之郡志)吳森(漳浦人天順丁丑進士累官浙江恭政定紹興等郡徭役)
(貧富適均江山草寇負險弄兵者幾三年森至設法捕之民頼以安其他督糧清戎凡所設施皆平恕寬)
(仁之政郡志)陳真晟(鎮海衛人年十七八即自拔扵俗專心儒業業成薦扵有司聞其防察過)
(嚴無待士禮乃辭歸自是不復以科舉為事務為聖賢踐履之學為學有次第扵敬字實下工夫嘗两上)
(書請補正學不報退而自修益厲鎮海初創戎壘自真晟為學而儒術始正自真晟講行文公家禮而風)
(俗始正以布衣自號學者因稱為布衣先生有布衣存稿刻于郡齋郡志)林同(龍溪人天順初)
(進士歴官江西恭議調廣西禦賊有功陞浙江恭政督理粮儲民無所逞其奸仕終廣東布政使司外柔)
(而内剛喜為義事居官四十年禄入隨散卒之日家無餘貲郡志)吳原(森從弟天順甲申進士拜)
(兵科給事中嘗言事被譴彈劾益力陞都給事中累遷戶部左侍郎以僉都御史視两浙飢宣德意搜民)
(隠勸分平糴且積且賑蠲累年逋負數百萬民甚德之召還以疾卒遣官諭祭并營葬焉郡志)陳
宏(龍溪人天順甲申進士授御史廵歴有聲因星變上言歴數大臣之不職者數人出為湖廣僉事治)
(豪民斷累歲不决疑獄計平洞庭草宼陞副使歸卒宏長于政事而加以直氣惜乎未究厥施孫遷官監)
(察御史郡志)沈源(龍溪人纂修英廟實錄以清節著為南京監察御史廵江號令嚴肅盗賊不敢)
(犯因天變上言列修德弭灾十事後以諸貴臣交章誣之貶知盧氏縣以疾卒郡志)魏富(龍溪)
(人成化中進士為御史廵歴廣東有能聲仕終刑部右侍郎歴官四十餘年隨事盡軄未嘗立異取譽而)
(所至輙以譽終郡志)陳惠(龍溪人成化初進士除御史擢知廣信府以清慎勤自勵卒于官)
(郡志)許?(詔安人領成化戊子鄉薦知平樂縣不以家累自隨盡心職務招撫洞猺剖决疑獄尤加)
(意學校親為講解後卒于官百姓悲號不已郡志)吳瓌(平和人登成化己丑進士歴南京庫部主)
(事郎中擢貴州恭議有平夷功遷雲南恭政奉命釐正鹽法宿弊一清陞右布政使執法不撓時黎酋弑)
(其叔而奪之位獄久不决瓌寘諸法重賄不能入也以外艱歸遂卒于家宦槖蕭然郡志)吳玭
(龍溪人弘治進士授撫州府推官有折獄才每公出裹粮自隨不勞百姓以不干名譽十年不得調後為)
(御史直言敢諫有古爭臣風廵按山東以疾卒人咸惜之郡志)林魁(龍溪人弘治中舉進士授)
(戶部主事陞員外郎郎中度支有法不畏彊禦出知鎮江府當兵荒之後寬猛得宜民頼生息擢山西提)
(學副使公嚴有聲調雲南兵偹撫鐵索青夷諸酋有功陞廣東恭政致仕所著有白石野稿歸田錄行于)
(世志郡)洪異(龍溪人領弘治乙夘鄉薦歴知崇德縣擒江淮劇盗墾田至萬餘畝擢御史執法敢言)
(陞四川僉事改浙江遏惡揚善恩威並著遷廣東恭議鎮靜自持不嚴而治歸卒于家孫公諧舉進士第)
(郡志)楊表(龍溪人正德甲戊進士授南京戶部主事陞郎中督稅两廣勞業大著擢知長沙府清慎)
(自持改知雷州興學校表節義濬水利作文以祭城隍猛象為之出境郡人異之陞浙江鹽運使削去)
(常例浙人謂三十年來清官楊表一人而已陞廣西恭政致仕以廉介終其身郡志)林梅(龍溪)
(人嘉靖己丑進士歴戶主事加中督課江州覺察内帑儧運粮儲所至持正不撓坐是忤權貴出知泰安)
(州同知慶遠南安府陞南京禮部郎中卒于官梅慷慨有氣節志在天下國家為文章博雅有則人推重)
(之志郡)
列女蔡三玉(龍溪陳端才妻也元時盗起漳州端才與父廣瑞各竄去三玉獨偕夫妹出避隣祠)
(中盗入斫夫妹見三玉美與里婦歐氏同驅納舟中行至柳營江三玉投江而死越三日屍流至廣瑞舟)
(側廣瑞識為女收歛之歐氏脫歸言狀事聞命旌門復役仍給錢以葬)雍氏(長泰人黃伯英妻年)
(二十七而夫亡織絍市餅以養舅姑舅姑喪葬盡禮而終身無玷嘗携幼子負荳至水濱置磨磨之遇鄉)
(人廖姓者奪其磨處雍氏號天慟哭磨為不轉其人驚異遂還之洪武中事聞旌其門)陳氏(龍溪)
(人李德淵之妻父母兄弟俱早失獨依扵嫂氏年十六適德淵未幾而寡陳誓不他適時舅與夫三喪在)
(堂陳衰麻哀毁苦勞萬狀終克襄大事孀居三十年謹守婦道始終無玷洪武丁丑詔旌表其門)黃
妙觀(龍溪蔡安繼室也安拜潮陽令便道過家時陳有定兵䧟漳州安被擒不還妙觀年方二十七)
(剪髮自誓紡績教子之死不移洪武末事聞旌門仍復其家郡志)連新玉(龍巖張玉一妻年二)
(十二而寡家特貧姑康氏性特暴愎新玉採薪行賣以養姑姑感而慈繼遭凶年姑諷以去就新玉終無)
(他意宣德間有司以其事聞郡志)郭貞姑(詔安郭安女年十八受聘扵邑人許惟長而手患痼)
(疾惟長父母欲悔之惟長不可卒娶焉入門事舅姑孝敬偹至未數月惟長病卒時俗火葬貞姑在旁悲)
(慟慘烈頃之不忍視自投火中而死鄉人義之聚土成墳郡志)楊氏(漳浦人適李氏子夫亡義不再)
(適正統間賊徒劫掠楊被執驅廹而前至南馬場賊欲無禮憤罵不絶口賊怒手刃之後鄉人義而埋于)
(長潭原郡志)林淑瑶(龍溪莊同妻同領景泰癸酉鄉薦會試卒于途時淑瑶年二十五子弼僅)
(周歲舅姑有季女贅婿于家偏愛之逼淑瑶他適且奪其子乳于他人又虐使獨㸑飲苦二十餘年其操)
(愈厲既而季女及婿皆暴亡無後弼長且受室舅姑亦相繼謝世淑瑶母子乃即安夀八十有五精神猶)
(自若焉郡志)黃坤貞(南靖林輝祥妻年二十一而輝祥卒長子惟聰甫三歲次惟惠甫一歲坤)
(貞撫育二孤紡績供朝夕後惟聰官至推官坤貞年七十始終一節成化間事詔旌表之郡志)林
氏(龍溪鄭景政妻年二十五而寡子允中在孩提家且不給孀居六十六年始終無玷正德二年允中)
(子慶領鄉薦郡志)徐雙節(漳浦人姑林氏歸于舉人徐輔越八年輔北上道卒一子藻七歲林)
(飲痛撫育克世其家娶婦周氏年十八越六載而藻又歿一孤棟甫三歲林周貞志相依姑慈婦孝人無)
(間言嘉靖四年表之曰雙節郡志)鄭氏(龍溪顔波妻年二十四而寡舅姑繼歿門至五喪鄭為變)
(産殯葬之父母憐其貧欲奪厥志鄭輙哭不食以死自誓年七十餘不改其初嘉靖十四年有司上其事)
(詔旌表之郡志)黃楣(漳浦人年二十一適鄭承惠勸其力學三年而寡哀痛籲天欲以死從越)
(七日哭奠如禮家人不疑楣?自縊而死視其殮具皆預為之嘉靖中事聞旌表之郡志)陳氏
(漳浦陳德昌女也適士人康起鳴甫一月而夫亡既卒陳?入寢室自縊而死嘉靖二十一年詔旌表之)
(郡志)蔡貞烈(鎮海衛人歸儒士郭道膏克閑婦道後道膏遘疾蔡呼天願以身代道膏歿蔡為殮)
(具如禮家人莫之防也次日即入寢室自縊死焉事聞表曰貞烈郡志)許氏(漳浦沈同訓妻年十)
(八適同訓三月而寡哀慟幾絶一日托疾閉室服衰絰縊死家人啟戶視之面色如生三日内屋宇汗滴)
(如雨聞者異之嘉靖二十八年詔加旌表郡志)
仙釋?翁(隋開皇中鍊形扵石壁山養白蝦蟆以自隨後不知所終)劉希岳(漳州人宋端拱)
(中為道士居西都老子觀中遇異人得道號朗然子嘗自言辛勤未踰十年人驚不老歲月俄經一紀自)
(覺如新又詩云夾脊雙關至頂門修行徑路此為根一日沭浴更衣陳席而卧湏臾飛出一金蟬遂失所)
(在)三平大師(名義中唐王諷有碑云義中祝髮後依大顛大師寳歷中到漳州三平山住持)
(學者三百人卒年九十二)從謙(宋慶歷中住開元寺日誦經說偈辟糓不食者四十年後四十年後)
(歸岐山石門洪覺範有詩大覺禪師亦有詩)
福寧州(東至浙江温州府平陽縣界三百三十里西至建寧府政和縣界四百二十里南至海岸三百六十)
(里北至温州府泰順縣界三百里自州治至南京二千三百二十五里至京師五千七百二十里)
(糧二萬八千五百石零)
建置沿革本晉温麻縣地唐武德中分置長溪縣尋省
入連江長安初復置屬福州宋因之元陞為福寧州本
朝初改為福寧縣屬福州府後陞直隸福寧州領縣
二編戶五十二里
福安縣(在州城東北二百里本唐福州長溪縣地宋淳祐中置福安縣元屬福寧州本朝洪武二)
(年改屬福州府嘉靖中改今屬編戶四十五里)寧德縣(在州城北二百二十里本長溪古田两縣)
(地唐開成中分置盛德場五代時閩陞為寧德縣宋屬福州元屬福寧州本朝洪武二年改屬福州府嘉)
(靖中改今屬編戶三十五里)
郡名長溪(唐名)
形勝其地坦夷(圖經)吻海𣲖江(唐沈亞之集)
風俗産懼薄以勤羨用喜嗇以實華(閩中記)民以魚鹽為
生(州新志)
山川大姥山(在州城東北望海里山有三十六峯王烈蟠桃記堯時有老母以藍染為業後獲九)
(轉丹砂法乘九色龍而仙漢武帝時名曰大姥山閩王封此為西嶽)浮膺山(在州城東南海中控)
(壓海道昔人登山詩絶頂試窮千里目烟波深處是琉璃)南交山(在海洋中)鳳山(在寧德縣)
(山分两翼如鳳鳳鼔翼之狀)霍童山(在寧德縣北七十里神仙霍童所居洞天記謂霍林洞天)
(是也唐司馬承禎扵此修鍊後駕鶴飛昇遂名鶴林又吳郡鄧元塩官楮伯玉沛國王元甫扵此授青精)
(飯白霞丹景之法)龜山(在寧德縣北七十里昔有二僧擕鐵鉢鐵瓶入于幽谷逢龜即止故名宋)
(程師孟詩香焚薝蔔巖雲曉花發莎蘿海日春)支提山(在寧德縣山之東有童峰雙峙壁立無際)
(西有神僧石窟葛公仙巖南有蘇溪鶴嶺北有菩薩紫帽二峯)白水江(在州城東一百七十里舊)
(記閩人先居海島者七種白水其一也)龜湖(在州城東舊傳湖有大龜浮其中沿岸而上僧惟亮)
(者有所之輙載而往後化為石)藍溪(在大姥山下即老母藍染之所)長溪(在州城南四十五里)
(流入大海)桃花洲(在寧德縣鶴林宫唐初有此宫今桃木日盛)甘棠港(在府城東一百)
(五十里舊名黃﨑港有巨石為舟楫患唐天祐初王審知令工鑿之忽然震碎遂改今名)海鰌井
(在霍童山閩中記井中有海鰌甚巨若弄水堰沒天即大雨或先霖潦弄水即晴)
土産銀(州境及二縣俱有場)鐵(寧德縣出)
公署福寧衞(在州治東)守禦大金千石所(在州治南初隸福寧衞後改隸都司)
(俱洪武二十年建)
學校福寧州學(在州治東南即舊縣學宋慶歷中建本朝洪武初重建正統六年重修)福
安縣學(在縣治東舊在縣西元皇慶初建本朝洪武中重建)寧德縣學(在縣治東南宋)
(嘉祐中建本朝重建宣德四年重修)
宫室見江亭(在州城東宋縣令表正規詩江心遠叠通潮浪海外遥分異域疆繚繞人家依縣市)
(寂寥烟景認吳航)
寺觀建善寺(在州城東唐建)龜湖寺(在福安縣西南元建)資聖寺(在寧德縣東宋)
(建)鶴林宫(在霍童山梁建唐名鶴鳴東有桃花洲)東山宫(在寧德縣東宋建)
古蹟旃檀林(在州城栖勝院古有十竒旃檀林為首)
名宦元王伯顔(福寧州知州賊自邵武來偪伯顔破之賊率王善擁衆直壓西門伯顔與戰被)
(執善曰聞公有惠政公為我尹此州可乎伯顔叱罵不屈挺頸受刃頸斷涌白液如乳暴屍數日色不為)
(變州人哭聲連巷)本朝龍存仁(洪武中知福寧縣修廢墜恤孤寡舉賢才祛民)
(害理冤獄均賦稅民愛戴之)尹昌隆(洪武末以御史知福寧縣處心眀白&KR0681;政公勤)
(民敬服焉)關可誠(洪武間以監察御知寧德縣守己奉公愛民禮士)黃理(永樂)
(中福安知縣禮士愛民政平訟簡有公勤之譽)鄭齊(永樂間知福安縣興學校)
(均徭役邑民懷之)賈得善(宣德間知寧德縣眀直仁恕百姓安之)詹應
(正統間寧德知縣有政蹟吏畏民懷)胡晨(正統末福安縣丞時沙寇餘黨侵掠縣境)
(晨多方偹禦民頼以安)
人物唐薛令之(長溪人神龍初進士開元中為東宫侍講題詩于壁曰朝日上團團照見先生)
(盤盤中何所有苜蓿長闌干玄宗幸東宫見焉續之曰啄木觜距長鳳凰毛羽短若嫌松桂寒任逐桑榆)
(暖令之因謝病東歸)宋林湜(長溪人舉進士紹興末除監察御史奏䟽言陛下托股肱扵宰執而所)
(授皆小人寄耳目扵臺諫而彈擊皆君子治亂之大無過扵此時論多之時同邑有王定國者少有大志)
(紹興末上邊宜十策後知高郵軍政績甚著)余復(寧德人光宗初策士大廷覽復所對曰余復直)
(而不訐擢第一後入史舘兼實錄檢討所著有禮經類說蔵于家)陳經(長溪人號存齋舉進士有)
(書解五十卷及詩講存齋語錄行世)高頥(寧德人舉進士嘗語學者曰吾身任大責重無天地生物)
(之功而有天地生物之心無經國子民之位而有經國子民之志所著有雞忩叢覽百五十卷詩集解傳)
(各三十卷)楊復(長溪人受業朱熹與黃幹相友善著祭禮十四卷儀禮圖十四帙又有家禮雜說附)
(註二卷)林駧(寧德人少穎悟清修苦學博極羣書雖山經地志稗官小說釋老之書無所不覽德)
(祐丙子以易魁鄉薦著述甚富有皇鑑前後集源流至論行世)元陳尚德(寧德人號懼齋隐居)
(不仕其學以四書五經為本而尤精通律吕天文地理算數之說著述有四書集解書傳補遺易經解詠)
(詠史詩)王薦(福寧人性孝而好義父嘗病甚薦禱于天願減已年益父夀父果延夀十二年母嘗)
(病渴思瓜時冬月薦至深嶺值雪仰天而哭忽見巖石間青蔓披離有二瓜焉摘歸以進母渴頻止又為)
(人置後治葬立義阡贈棺賑粟官上其狀旌之)韓信同(寧德人别號古遺受學扵陳尚德隠居不)
(仕著書經講義五百餘篇又易經三禮旁註書集解史類纂)王積翁(福寧州人初仕宋為福建)
(制置使宋亡積翁以閩圖籍獻元世祖授中奉大夫累遷刑部尚書轉江西行省恭知政事奉)
(使日本至其境遇害武宗時追封閩國公諡忠愍)陳自新(寧德人博學通五經尤精)
(扵易數推衍皇極經世弟子從遊甚衆所著有起興等集)本朝周斌(寧德人洪武中)
(舉福建鄉試授建寧府學教授官終國子司業)陳宗孟(寧德人永樂初進士有學行知)
(易州為諸生時嘗上書當道罷立塩場鄉人德之居家嚴訓戒子姓同居庭無間言)陳錡
(福安人永樂間領薦扵鄉拜御史監軍甘肅與北兵遇奮兵大戰力乏被執厲罵死之)林聰
(寧德人正統中進士授給事多所彈劾歴吏科都給事僉副都御史嘗出賑山東江淮飢民廵撫大)
(同仕終刑部尚書太子少保聰為人和氣滿容及遇事則侃侃然非流軰所能及閒居喜讀書發為詩文)
(自成一家言卒贈少保謚莊敏)
列女陳氏(福寧人林克威妻元季兵亂陳氏曳姑抱子走匿山穴後?依母家收克威一家遺骨葬)
(之時年二十四母憐其幼令人諷之適人陳愀然泣曰棄老稚而他適禽獸不為由是日夜紡績養姑撫)
(兒姑歿哀毁殯葬子後成立陳氏八十三而終)連氏(名婉娘福寧州人父悌以適里人黃坦年二十)
(坦卒子鏵不能言連誓無他志教鏵學書以代口語既長為納婦生孫以永宗祀鄉人賢之)鄭氏
(名賢娘福寧州人夫王滿卒鄭年二十四養老姑撫幼子誓不易心卒之姑頼以終其天年子恃以底于)
(成立鄉人有節孝之稱)楊氏(名靜德福寧衛千戶劉泉妻泉卒楊年二十九三乳而生五子俱在)
(襁褓内外無期功強近之親自操井臼夜則紡績教諸孤咸底扵成年八十無疾而卒)
眀一統志卷七十八
