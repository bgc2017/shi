明一統志卷四十三
明李賢等撰
衢州府(東至金華府蘭溪縣界一百二十二里西至江西廣信府府山縣界一百一十五里)
(南至福建建寧府浦城縣界二百一十里北至嚴州府遂安縣界九十五里自府治至南京一)
(千五百七十里至京師四千六百四十里)
(桹九萬二千二百石零)
建置沿革禹貢揚州之域天文牛女分野春秋為越西
鄙姑蔑之地秦立太末縣屬會稽郡東漢分立新安
縣仍屬會稽三國吳以二縣屬東陽郡隋廢太末入
金華屬婺州唐始析婺州信安縣置衢州天寳中改
信安郡乾元初復為衢州宋屬兩浙東路元改為衢
州路本朝改龍游府尋改為衢州府領縣五
西安縣(附郭本秦會稽郡太末縣地東漢置新安縣晉改曰信安屬東陽郡隋初屬婺州唐初置)
(衢州治此咸通中始改西安宋元仍舊本朝因之編戶一百六十八里)龍游縣(在府城東七十)
(里本秦太末縣東漢末孫吳分置豊安縣又改太末曰龍丘晉省龍丘以豊安屬東陽郡隋省豊安入金)
(華縣屬婺州唐初復置太末縣置縠州尋俱廢貞觀中復置龍丘縣屬衢州五代唐改龍游宋改盈川縣)
(紹興初復名龍游元仍雋本朝因之編戶一百八十四里)常山縣(在府城西八十里本太末縣地)
(隋初析置定陽縣尋廢入信安唐咸亨中復析置常山縣以其地有常山得名初屬婺州乂屬信州後屬)
(衢州宋咸淳末改為信安縣元復名常山本朝因之編戶一百一十里)江山縣(在府城西南七)
(十五里本信安縣之南川唐置湏江縣尋省永昌初復置屬衢州五代時吳越改江山縣以其地有江郎)
(山故名宋咸淳末改禮賢縣元復為江山本朝因之編戶一百二十九里)開化縣(在府城西北二)
(百里本常山縣西境宋乾德初置開化場太平興國中陞為縣屬衢州元仍舊本朝因之編戶一百五十)
(三里)
郡名姑蔑(春秋時名)三衢(元和志以州有三衢山故名吳會湏知以路通三越故名)信安
(唐名)
形勝姑蔑之墟太末之壤(宋毛幵超覽堂記郡即姑蔑之墟太末之壤東望九峯西)
(瞻靈石南臨樵谷僊聖之所遊神靈之所隩有道者之所隱也)四通五逹江浙閩廣
之所輻輳(衢州學記)得山水之勝(宋錢顗云浙江而東環郡皆山惟信安得山水)
(之勝而三衢山又信安之絶境)東南孔道閩越之交(宋毛幵和風樓記)其山
邃以麗其水清以駛(宋程俱保安院記)據浙江上游川陸所
會(郡志)
風俗其民輕死易發(漢志吳越之習好勇其地邊楚戰闘兼并是以其民輕死易發)其
俗悍以果其君子耿耿好氣敏於事(宋程俱保安院記)有古
遺風(超覽堂記君子多亢言而厲行易知而難狎冇古之遺風)民淳事簡風俗敦
厚(信安志)
山川龜峯山(在府治後其形如龜昂首垂足與峥嶸山相連唐羅隱有詩)崢嶸山(在龜)
(峯山西北吳遣征虜將軍鄭平以千人守峥嶸鎮即此唐孟郊詩䟽鑿順高下臨搆横烟霞坐嘯郡齋對)
(玩竒石路斜古樹浮綠氣高門結朱華始見峥嶸狀仰止逾可嘉)巖山(在府城西一十里四面壁)
(立絶頂平曠可數十里)爛柯山(在府城南二十里一名石室下有石橋道書謂此山為青霞第)
(八洞天爛柯福地晉樵者王質入山伐木見二童子對奕質置斧於坐而觀童子與質一物如棗核食之)
(不饑局終童子指示之曰汝斧柯爛矣質歸鄉閭已及百歲無復時人矣唐孟郊詩仙界一日内人間千)
(歲窮雙棋未變局萬物皆為空宋錢顗詩春郊雜遝擁紅旌共訪仙蹤笑傲行雲徑直從深崦入石橋宛)
(在半空横巖邊瑶圃新開出洞裏芝田舊種成羽客一枰無復見青山留得爛柯名)九龍山(在府)
(城南二十里相傳邑人有客死括蒼者其子以筏載棺歸抵山下為風波所覆後求棺得諸石穴中紫蔓)
(紏結已合斧而鑿之潭水盡赭是夜雷雨有物飛出視之蓋九龍故名九龍山)屹石山(在府城西)
(二十里平地五峯拔起下臨溪水)響谷山(在府城南二十一里崖壁峭立水環其趾崖之半有)
(石穴風噓之則鳴故名響谷山)烏巨山(在府城東三十五里兩山連亘其西山竹樹薈蔚烟雲出)
(没一塵不到尤為竒絶)疊石山(在府城南四十里其石層出若累疊狀中有巖穴名仙游洞可)
(容十客)烏石山(在府城西四十里巨石周匝若城有門可入中有水田)項山(在府城北)
(四十里其内有洞山上有項王廟)鵝籠山(在府城東五十里一名繡峯上有三塢一池江山縣)
(東南亦有鵝籠山)紫微山(在府城東南五十里一名迷茨中有懸崖泉滴不休旱則禱焉)東
華山(在龍游縣東二里下有姑蔑子墓)岑山(在龍游縣南一十五里其山自金華望之正當)
(其面故號婺女照臺山邑中視之如筆架又呼為筆架山)鷄鳴山(在龍游縣南三里宋嘉祐术邑)
(人吕防講學于此時登山見鷄鳴叢棘中羅得白金數十鎰輸之官後防三子皆高科人以為祥又西安)
(縣東十五里亦有雞鳴山)三疊山(在龍游縣東三十里中有石室又名相嚴)方山(在龍游縣)
(東四十里山形方正如冠産茶味絶勝)靈山(在龍游縣南四十里舊名徐山下有溪溪外有徐偃)
(王廟)龍丘山(在龍游縣東四十里東陽記山有九石特秀休表色丹白遠望之狀肖芙蓉故一名)
(九峯巖山漢龍丘萇隱居于此與嚴子陵友善終年百歲山際有三疊巖穴外如窗牖中有石床唐徐安)
(貞讀書處宋趙抃詩龍丘石室人難繼安正書堂世莫登欲識松蘿最高處九峯排列一層層元焦鼐詩)
(萬山堆裏九峯青中有三賢著隱名龍現石形千古異虎跑泉眼四時清)白石山(在龍游縣南四)
(十五里山有圓石聳二十餘丈其色純白故名唐嘗以此山名縣)唐臺山(在龍游縣里北四十五)
(下有臺山寺宋王介詩天地鑿開混沌國鬼神剜鎪驪龍窟不知發秘是何年欲叩山靈無處得我來一)
(見快平生不覺清風生兩腋乘鸞歸去夢魂消白雲依舊埋蒼石)三衢山(在常山縣北二十五)
(里昔有洪水暴出派兹山為三道故名峭峯竒石玲瓏紺碧夭矯槎牙不可名狀上有巖洞名曰碧玉中)
(冇石室旁通二門榜曰玉龍)容車山(在常山縣北二十五里下有碧玉蓮花二洞又有石如僧)
(趺坐鄉人相與架堂事之名石僧院今院廢而石僧存)石門山(在常山縣北二十五里山巔有)
(竅每旦出雲過東則雨驗之多應元江孚詩石門有佳氣横亘如長蜺朝為白雲出暮作清風歸歛散開)
(雨暘此理無足疑何時着謝屐更願凌雲梯)常山(在常山縣東三十里又名長山絶頂有湖廣可)
(數畝)嚴谷山(在常山縣北三十八里多窟穴産靈草嘉木山腹有靈眞洞中有三石人)西山
(在江山縣治西邑人常擇勝為亭宋縣令黃汝嘉扁曰江山竒觀)騎石山(在江山縣西二里與)
(景星山相向宋蒋之竒詩突星疑落星騎石如騎馬)景星山(在江山縣南五里一名突星宋楊萬)
(里詩山頭孤立玉伶俜天上何年墜景星四向刀峯非不峻如何只是一峯青)漸山(在江山縣東二)
(十里俗呼大靈山上有泉三泓旱暵必禱宋徐存刻石記其騐今不存)江郎山(在江山縣南五)
(十里俗傳嘗有江氏兄弟三人登山巔化為石故名山頂有池産碧蓮金鯽宋王禹偁詩三茅遺躅在金)
(陵又見江家有弟兄謝眺門前山色好一時分付與嚴扄周雲叟詩巨靈一夜擘山開三石推從天外來)
(仙客研開修月路化工築作挽河臺)浮蓋仙山(在江山縣南一百里中冇仙洞石壇石屏竒怪)
(百出又多紅桃花而不實宋汪藻詩浮空高展神仙蓋列障長開水墨屏)覷星山(在江山縣南一)
(百一十里巋然為衆山之宗登此可覩星辰因名)泉山(在江山縣南一百三十里山周圍數百里)
(皆高崖深谷漢書朱買臣言閩越王所保是也)金錢山(在開化縣治東世傳有金錢二仙於此煉)
(丹故名元蔚彦明詩不見煉丹人空遺石壇井風勁鶴唳清露重丹光冷)文塔山(在開化縣治東)
(一名文筆峯元魯貞詩天低雲有影日午塔無隂極目三秋望登高萬里心)蟠桃山(在開化縣)
(東北五里昔人多種桃花遠近望之如蒸霞元蔚彦明詩飛湍激雷雨老樹藏雲烟相逢荷鋤翁疑是武)
(陵仙)石耳山(在開化縣西八十里周圍三百里連亘婺源德興二縣界中有三仙祠)古田
山(在開化縣西八十里山中虎不齧蛇不螫中有靈湫每旦有雲一縷浮空而出所向之方輙雨)小
峨眉峯(在府治前舊志唐乾符間刺史季彀因置砦龍山得二石長六尺許取置文會閣前宋淳)
(化間郡守慎知禮移植於此積土為峯歲久遂訛傳為郭璞墓有傳璞言五百年後太守為吾守墓紹聖)
(中郡守孫賁知非璞墓發之得此二石移置堂中宣和中郡守高至臨復移歸故處相傳峨眉峯正對府)
(治謂不利於郡故置此石以厭之因培土為峯而名以小峨眉云)梧桐峯(在府城北七十里與)
(紫微峯對號南北高峯)文筆峰(在常山縣治東南宋縣令蘇玭於此建浮圖直上如筆其後邑)
(人相繼登第)賢良峰(在常山縣北一十五里宋王介讀書其下後舉賢良科第一故名)廌
峯(在常山縣北二十里狀如獬廌宋侍御史江躋故宅在焉本朝王逹詩石脊崚嶒畫裏成翠雲披拂)
(勢縦横月明一夜松濤吼百獸深藏不敢鳴)獨秀峰(在江山縣東南五十里特出衆山之間故名)
温峰(在江山縣南一百里嵓石倒垂如雞咮然出泉不絶禱雨多應)仙霞嶺(在江山縣南一)
(百里宋史浩帥閩過此募人以石甃路三百六十級趙汝騰詩鷄鳴秣馬渡仙霞鳥道迢遥望去賖暗水)
(盡從荒磵落好山剛被暝雲遮)鴉金嶺(在開化縣東二十五里山半有靈湫名攝龍洞)芹嶺
(在開化縣西南三十里與遯嶺相連並峙其高切雲)九仙巖(在西安縣東五十里狀如屏倚當其)
(中凹處撑柱上下為屋數間唐徐安貞讀書於此)翠光巗(在龍游縣北五里縠溪之次宋鄭得)
(彛詩縠皺晴瀾翠欲回春光摇動亂雲推石崖無限臨流興留與舟人訪草萊元張止道詩鑿開混沌翠)
(光濕分破鴻濛元氣寒玉溜半泓垂急雨縠波千尺起狂瀾)趙公巖(在常山縣北二十五里有)
(石洞可容百人宋趙抃嘗讀書其間)白巗(在江山縣東四十五里山巔有池飛瀑如白練)登眞
巖(在江山縣西北十五里唐女冠詹妙容於此學登仙故名)宋村巖(在開化縣南四十五里有)
(石人及石龍首水出龍口不絶下有石臺承之皆自然無斧鑿痕元徐子正詩&KR1713;砑紫雲涸鏗鍧神鼔石)
(機杼有時鳴雷電常虩虩下方久旱暵斯民亦孔亟何當作霖雨枯槁回春碧)太眞洞(在府城北)
(六十里洞門廣五尺内有玉泉或傳洞穴通太乙泉)禹迹洞(在常山縣南一十里洞前有石刻唐)
(刺史陸仁璨文)白龍洞(在常山縣治西相傳其地草木蒙密疑神所宅一夕大風雨有白龍凌虚)
(而翔視其處乃二洞也一當山腹傴而入莫窮其奥一當山趾澗溜潺潺莫識其源宋徐似道詩後洞白)
(雲前洞出上池紅葉下池流水花照眼明金鯽石髮藏春護玉虬)攝龍洞(在常山縣北二十五)
(里洞前有石竇常乾禱雨者致其誠則水溢有異物出焉)靈龜洞(在常山縣南八十里中有石龜)
(三其像逼真)烟蘿洞(在江山縣南五里相傳昔有煙蘿子者於此修道故名)青雲洞
(在江山縣南二十五里相傳其中有龍宋乾道間邑人鑿石得其穴蛻骨甚多)左坑洞(在江山縣)
(北二十里洞凡六七所中冇石佛石乳石田之類)彭湖(在府城東一十五里俗傳里人彭氏竈下)
(忽㒼雙荀斸之流血即大雷雨因䧟為湖)西湖(在龍游縣治西南宋馬天驥儗杭之西湖開此以備)
(遊覽)五百人湖(在龍游縣北三十里俗傳昔冇五百人於此竭水取魚得異魚及銅缶既而水)
(暴長五百人皆没因名凡溉田五百餘頃)信安溪(在府城西二里一名西溪環城西北東流入龍)
(游縣界號盈川溪至縣北五里乂名縠溪東流與東陽江合歴嚴逹杭入於海)定陽溪(在府城東)
(九里一名東溪源出處州遂昌縣之周公源東北流入本縣界至鷄鳴山下與信安溪合其分派自石室)
(横溪築堰導流迤北溉田五萬六千餘畝)柘溪(在府城西一十五里一名檫溪諺云檫溪通相公出)
(宋時水通郡人余端禮果拜相)縠溪(在龍游縣北五里漢志太末縣有縠水唐置縠州以此宋汪佖)
(詩波紋端與縠紋同正倚闌干想像中更被輕舠横截去斜陽染出半江紅)文溪(在江山縣南三)
(卜五里其源有四一自石鼔山一自廣源一自永豊之後源一自括蒼之半桃山合為是溪)金溪
(在開化縣北四十里源出馬金嶺下西北流繞縣治名金溪又轉而東南流經常山縣郭名金川下流與)
(文溪合為信安溪)浮石潭(在府城北五里有石高可丈餘水大漲亦不没唐白居易詩浮石潭)
(前停五馬望濤樓上得雙魚)楊侯潭(在龍游縣南五里上有唐楊侯祠)團石潭(在龍)
(游縣西二十里有石出潭上古語云團石圓出狀元宋紹興中大水石轉視之正圓明年郡人劉章果魁)
(廷試)石壁潭(在龍游縣東三十五里唐杜荀鶴詩有山有水堪吟處無雨無風見景時漁父晚船)
(分浦釣牧童寒笛倚牛吹)斗潭(在常山縣北二十里泓深莫測相傳其中有龍)石臼潭(在江)
(山縣南三十五里上有片石方二丈餘有坎如臼徑二尺)牛口潭(在江山縣南六十里深不可測)
(大風時起其間)吕公井(在龍游縣治南世傳吕洞賓以杖卓地出泉故名)龍井(在龍游縣)
(南有兩處皆深不可測林木幽僻上有瀑泉遇旱取其水以禱雨)太乙泉(在靈龜洞舊志中有)
(石龜大如當三錢青黃白三色歲旱禱雨探而占之得白者多不雨)水簾泉(在江山縣東南瀑布)
(若輕綃高掛有崖石號白巖宋王安石詩淙淙萬音落石巔皎皎一𣲖當簷前清風高吹鸞鶴唳白日下)
(照蛟龍涎浮雲裝額自能卷缺月琢鈎相與懸朱門欲問幽人價翡翠鮫綃不直錢)茭池(在府城中)
(産茭)白鰕池(在開化縣北三十里宋趙抃鎮蜀以白蝦遺余仁合仁合放之池中其後生息不絶)
(有求而他蓄者其色輙變遇旱水涸絶而復有)神塘(在府城東五十里唐開元中因風雷摧山堰澗)
(成塘溉田二百頃宋趙抃詩堰外長溪溪外山卷簾空曠水雲間)
土産獅橘(西安縣出)茶(出龍游縣方山者佳)硯(常山開化二縣出)藤紙(開化縣出)
公署衢州守禦千戶所(在府治西洪武初置仁和衛後罷為守禦千戶所)
學校衢州府學(在府治西宋慶歷中建本朝正統間重建)西安縣學(在縣治北舊在)
(府城外元燬本朝洪武二年遷縣東正德末徙建於此)龍游縣學(在縣治西宋至和初建元)
(末燬於兵本朝洪武中重建)常山縣學(在縣治西宋紹聖中建尋徙東南本朝初因其地嘉)
(靖間徙建於此)江山縣學(在縣治西宋舊學在縣治東朱文公記元至元中徙建於此)開
化縣學(在縣治東舊在縣西宋正和中縣令李光徙於此本朝弘治末重建)
書院清獻書院(在府城北即宋趙抃故居咸寧中郡守請於朝立書院因以抃諡扁焉)柯
山書院(在爛柯山右宋郡人毛友鄭可簡於此建精舍讀書淳祐中郡守請於朝立書院)包
山書院(在開化縣北三十五里宋汪應辰有軒名聽雨紹定中改為書院吕祖謙聽雨軒詩弟兄)
(真樂有誰知頗憶蘇公聽雨詩小院深沉人静後虚簷蕭瑟夜分時對床夢寐歸燈火浮世身名付酒巵)
(書冊一窗生意足怡然戲綵慰親思)明正書院(在西安縣東宋汪應辰及子逵寓衢郡守張嵲)
(築室居之後人即此建祠咸淳中趙孟奎重建扁曰明正)
宫室華豐樓(在府城内元正都中建)雲山閣(在府城内宋郡守張嵲建並作記)尊
經閣(在開化縣學内)六賢堂(在府城東宋時郡人祀趙鼎范冲馬申汪應辰劉穎汪逵六賢)
(於此郡守王已有招六賢歌)景行堂(在江山縣學宋時建舊名三賢堂以祀邑人周穎徐)
(揆徐存後知縣邵温又益以毛注毛㮚更其扁曰景行朱文公為記)七賢堂(在開化縣南三十五)
(里宋少卿江緯退休之所時江少虞少齊江漢汪藻李處權趙子晝程俱往來於此講明道學七人者俱)
(有文行後並登顯要故堂稱七賢)超覽堂(在府城中宋時建毛幵記鄭仲熊詩萬叠雲山横遠)
(翠千家樓觀掛斜虹也知丘壑從來有可是風流自不同)證夢亭(在府治南唐豆盧署嘗夢一老)
(人謂曰二十年後為此郡守可於此建亭後果守衢州乃立亭於夢中所見處)萃賢亭(在江山縣)
(南宋建歐陽修詩陽生羣木秀寒入亂峯青梅堯臣蔡㐮蘇舜欽曾鞏王安石皆有題)縠波亭
(在龍游縣北五里宋建吕防詩地軸抽不盡風梭織又成鄭元詩江神若許分尋尺待着青錢買取歸)
月波亭(在金錢山北宋時建朱文公詩潺潺流水注回塘中作平臺受晚涼四面不通車馬迹一)
(樽聊飲芰荷香)濯纓亭(在府城北二里宋趙抃詩釣臺逸老心非傲浮石仙人迹尚存斷岸煙波)
(䨇佛寺隔灘風笛一漁村)采月臺(在府城中宋時築又有芙蓉景高二臺)留春圍榭
(舊一十餘所皆在常山縣治後)鴈序館(在府城西唐咸亨中刺史趙璘與弟處州刺史瓚會别之)
(處)景星館(在江山縣南五十步宋汪大猷辛棄疾皆冇題)高齋(在西安縣治北二里宋趙)
(抃歸老作此齋蘇軾作詩寄之曰見公奔走謂公勞聞公隱退云公高公心底處有高下夢幻去來隨所)
(遭不知高齋意何義此名之設緣吾曹公年四十已得道俗緣未盡餘伊臯功名富貴俱逆旅掛冠而去)
(眞秋毫長松百尺不自覺企而羡者蓬與蒿我欲贏粮往問道未應舉臂辭盧敖後人肖抃像於其中祀)
(之又有濯纓逸老水月三亭皆朱文公書扁)
關梁仙霞關(在江山縣南一百里抵福建界為入閩咽喉之地今置廵檢司)縠江橋(在龍)
(游縣北五里宋嘉祐間建)通濟橋(在開化縣治東有亭曰無盡藏宋毛幵作記)石梯橋
(在開化縣北五里疊石為梯七十餘級)鹿溪渡(在江山縣東二里宋韓駒詩地偏春事少山迥)
(夕陽多暗水披崖出扁舟掠岸過)招賢渡(在府界宋陸游詩行人爭晚渡歸鳥破秋煙)清
湖渡(在江山縣南一十五里官制浮梁以濟行旅為閩浙要途)
寺觀祥符寺(在府治西北吳鄭平捨宅建)靈曜寺(在龍游縣西晉時建本姑蔑故宫遺)
(迹猶存)烏石寺(在龍游縣北四十五里宋紹興中岳飛過宿於此題木卓云岳飛奉旨趨闕復)
(如江右假宿幽嵓游上方覽江山之勝志期為國掃平黠虜恢復輿圖迎二聖沙漠之還輔聖主無疆之)
(休因結緣佛事以紀歲月云)昭慶寺(在常山縣治西唐垂拱中建)永年寺(在常山縣)
(東北二十里一名黃岡寺宋趙鼎魏矼范沖嘗寓居於此有黃岡三賢酬唱集汪應辰亦嘗寓居此寺以)
(修身講學為事一室蕭然處之裕如)靈山寺(在開化縣治西宋皇祐中建)玄妙觀(在府)
(治南唐天寳間建)集仙觀(在爛柯山下相傳宋真宗嘗賜玉斧劍)紫薇觀(在江山縣)
(西南隅)集眞觀(在常山縣治南)崇仙宫(在龍游縣東梁大同中建相傳即鄷去奢昇仙)
(處)集善宫(在龍游縣治西梁大同中建)頥眞宫(在開化縣治北宋建炎中建)
祠廟徐偃王廟(在龍游縣西四十里徐山下刺史徐放重修唐韓愈撰碑謂衢州民多姓徐氏)
(支縣龍江有偃王遺廟或曰偃王之逃戰不之彭城之越城之隅棄玉几研於會稽之水或曰徐子章禹)
(既執於吴徐之公族子弟散之徐揚二州間即其居立先王廟云)項王廟(在府城北項山下祀)
(西楚覇王項羽按史記羽少與叔梁避仇吳中及舉兵時梁為會稽守羽為裨將徇下縣衢之有廟以此)
靈石廟(在江郎山北相傳山下有湛氏子仕晉永嘉之亂不得歸其母禱於三石之神致其子歸)
(遂立祠祀之)孔氏家廟(在府治西宣聖四十八代孫襲封衍聖公端友從宋高宗南渡賜居)
(衢州紹興六年詔權以衢州學為家廟賜田奉祀)開平忠武王廟(在府治北本朝洪武)
(初建祀忠武王常遇春以嘗有功於衢州故也)大義祠(在常山縣通衢門内祀正節先生徐應鑄)
(本朝正德末建舒芬記)
陵墓姑蔑子墓(在龍游縣東東華山下宋慶元間為人所發併誌石擊碎之)趙抃墓
(在府城東北四十五里宋景定間林存為潭州帥罷歸道衢調千夫荷擔經墓旁疲甚因相與語趙清獻)
(公抃一琴一鶴那有許耶或聞之題詩驛舍曰千夫倚擔在山阿膏血如何有許多不若扁舟徑歸去休)
(從清獻墓前過)趙鼎墓(在常山縣北二十五里鼎本解州聞喜人宋南渡後寓居衢州兩相高宗)
(為中興名相後貶吉陽軍卒歸葬於此初鼎喪過袁州通判汪應辰為文祭之曰惟公兩登上宰皆値艱)
(危之時一斥南荒遂為生死之别事已定於蓋棺恩特容於歸骨)范冲墓(在常山縣北二十五)
(里冲蜀人祖禹之子宋建炎中請祠寓衢卒葬於此)
古蹟姑蔑城(在龍游縣縠溪之南左傳魯哀公十三年越伐吴王孫彌庸觀見姑蔑之旗杜預註)
(姑蔑越地今東陽太末縣也相傳此地即其故城)廢豊安縣(在龍游縣境孫吴置縣隋省)
廢盈川縣(在府城南九十里唐析龍游縣置尋省入西安)殷浩宅(在府城南六里浩仕)
(東晉建元間北伐為姚襄所敗廢為庶人貶信安居此其址猶存號曰殷墻)孝弟里(在府城北)
(五里宋趙抃居此初抃喪繼母與弟拊廬墓縣令過煦榜其里曰孝弟築闕立表樓鑰為書忠孝之家處)
(士孫侔為作孝子傳及子㞦執父喪而甘露降墓木㞦卒子雲又以毁死人稱其世孝)
名宦唐李褘(吴王恪次子封信安郡王絫為衢州刺史治嚴辦子峴亦刺衢)薛戎(衢州刺史)
(以廉正寬大見稱)宋高賦(知衢州衢民好巫鬼有世蓄蠱毒者賦至捕之伏辜者數人蠱毒遂)
(絶郡人為立生祠)趙師旦(知江山縣斷治出已吏不能得一錢棄物道上無敢取者後死儂智)
(高之難於封州其喪歸至江山吳人祭哭於路數百里不絶)張憲(紹聖初以武力絶倫中選時睦)
(寇作亂部使者檄使募兵為援憲出貲百萬得勇士千餘人聲勢甚張賊大恐不敢窺江左憲益勵士卒)
(晝夜兼進遂復衢州)宗澤(知龍游縣民未知學澤為建庠序設師儒講論經術風俗一變自此擢科)
(者相繼)胡唐老(知衢州叛將苗傅犯衢唐老據城拒之矢石俱發賊不能攻遂遁去)陳康
伯(衢州通判攝郡事盗發白馬原康伯督州兵濟王師進討克之)翁蒙之(常山尉時趙鼎喪自)
(嶺表歸郡守章傑檄蒙之取其私書將以媚執政蒙之不從士論多之)元朱霽(衢州路搃管有)
(惠政嘗修信安志)白景亮(衢州路總管有德政嘗膺寵錫之榮)孔淮(江山縣尹廉勤為吏)
(民所服弟灝繼之亦有政聲淮灝宣聖五十七代孫也)楊居仁(開化尹饒兵䧟縣治仗義不屈)
(罵賊而死)本朝劉利用(洪武初知常山縣有豪猾圉人財者即捕寘之法邑内讋服造浮橋)
(以濟病涉其為政有足稱焉)唐鐸(洪武初為西安縣丞以德化民聲譽大振後累官兵部尚書)
畢貞(洪武中知衢州府以禮法自持羣吏敬憚公庭肅然)姜仲能(洪武中知西安縣性剛果)
(臨事有為縣有戍卒數人肆暴不悛仲能悉執送京師戮之民頼以安)郭敦(永樂初知衢州府時)
(郡中旱蝗敦齋戒率僚屬遍禱於神夜大雨蝗湮没以死民獲有秋其妻勤儉躬事蠶桑繭成多白獨於)
(楣間結成金縷如帶未幾詔為禮部侍郎)夏昇(永樂初知開化縣有政績陞衢州知府盡去宿弊籍)
(丁糧之數定為等則賦役均平民咸戴之)
流寓孔端友(宣聖四十八代孫宋襲封衍聖公靖康之變與子玠隨高宗南渡因賜地居衢終宋)
(之世皆襲爵封元初封宣聖後疑所立或言孔氏子孫寓衢者乃其宗子召孔洙赴闕洙遜於居曲阜者)
(世祖曰寧違榮而不違道眞聖人之後也拜國子祭酒本朝凡孔氏子孫居衢者悉復其家)趙令
衿(宋太祖五世孫靖康初論事被謫高宗時召見令衿奏乞留張浚召趙鼎以言不合罷寓居三衢後)
(襲封安定郡王子子覺號雪齋居士有文名)馬伸(東平人靖康初居言路有直聲建炎初隨高宗)
(南渡寓家龍游伸抗疏劾黃潜善汪伯彦責監濮州酒稅死道中後胡安國訟其冤請錄用其子孫)
人物漢龍丘萇(太末人隱居山中義不降辱王莾連辟不至更始初任延為會稽都尉掾吏白)
(請召萇延曰龍丘生躬德履義有伯夷原憲之節遣功曹奉謁使相望於道歲餘乃詣府拜議曹祭酒)
三國徐陵(龍游人東漢末為吏虞翻一見即與友善仕吳歴二縣長所在著稱遷零陵太守子)
(平亦仕吳為武昌左部)晉毛璩(西安人祖寳世為廬江太守自寳至璩凡三葉俱擁節麾)
南北朝徐伯珍(龍游人少孤貧以箬葉學書積十九年遂究經史南齊辟召不起兄弟四人俱)
(白首時呼為四皓)鄭灼(信安人勵志儒學尤明三禮仕陳至中散大夫)唐徐安貞(龍游)
(人應制科一歲三上俱及第累官至工部侍郎封東海子卒贈尚書)祝尚丘(江山人中制科為大)
(學博士)徐珏(江山人五歲能誦易禮二經召對稱旨賜衣絹中童子科)宋慎知禮(信安)
(人父溫其有詞學仕錢俶終元帥府判官知禮年十八獻書從俶歸宋累官鴻臚卿知興元府以老母懇)
(求歸養退處十年搢紳稱其孝知禮好學自幼至白首歲讀五經周而後止)愼從吉(知禮子歴)
(官太子詹事遷給事中權知開封府臨事敏速勤心公家天禧中以光祿卿致仕從吉喜為詩時有警語)
(子孫登仕者甚衆第進士升朝者數人)趙抃(西安人景祐初進士累官殿中侍御史彈劾不避權)
(倖京師號鐡面御史帥蜀以一琴一鶴自隨後拜參知政事與王安石不合求知杭州請老加太子少保)
(卒諡清獻子㞦累官監察御史所言皆切時務出提點京東刑獄歴鴻臚太僕少卿)周沂(江山人少)
(與趙抃友善抃嘗稱其為天下士視軒冕為儻來又西安人任大中老於儒學作詩寒苦亦為趙抃所喜)
程天民(開化人幼時日誦數千言屬文操筆立就熙寧中進士官至大學博士弟宿舉端拱初狀)
(元仕至職方員外郎)吕防(龍游人熙寧中進士有學行龍游士子發舉自防始累官至太中大夫)
王介(常山人性強記負直氣舉制科累官至秘閣校理與王安石遊甚欵然未嘗降意相下初安石)
(屢召不起後受學士之命介以詩寄之有云草廬三顧動春蟄蕙帳一空生曉寒蓋有所諷云)毛維
瞻(西安人以詩鳴與趙抃同里相得為山林之樂元豊中出知筠州政平訟理時蘇轍謫筠州監酒相)
(與倡和有鳳山八咏山房即事十絶)王渙之(介子兄漢之舉進士累官兵部侍郎龍圖閣直學士)
(渙之元豊初進士累官大學博士遷吏部侍郎以寳文閣直學士知中山府每云乘車常以顚墜處之乘)
(舟常以覆溺處之仕宦常以不遇處之則無事矣)毛㮚(江山人為歙州士曹方臘攻城城䧟官吏)
(皆遁㮚坐府中賊脅之使降不屈罵賊而死妻錢氏掖其姑不忍去俱遇害事聞贈朝請郎)毛滂
(江山人元祐中蘇軾守杭州滂為法曹軾得其所為文深器重之後薦於朝擢知秀州所著有東堂集十)
(二卷)毛注(西安人第進士累官至侍御史凡抗十六章攻蔡京京罷未去國會星變注請謫京於外)
(已而星果退舍累遷諫議大夫)毛漸(江山人第進士累官兩浙轉運使疏濬水患嘗帥涇原破夏人)
(於没烟進直龍圖閣知滑州卒有詩文世譜及古三墳書傳世)馮熙載(西安人元符初進士累官)
(中書侍郎與時相王黼不協罷知亳州)劉正夫(西安人未冠入太學有聲與范致虚吳材江嶼)
(號四俊仕為左司諫徽宗方究蔡邸獄正夫入對徐引淮南斗粟尺布之謠上意遂解謂正夫曰兄弟之)
(間人所難言卿能及此必為公輔後果致位兩府封開國公)徐存(江山人受業於楊時隱居教授)
(號逸平翁從學者至千餘人所著有五經講義等書)徐徽言(西安人泛涉書傳有竒志大觀中以)
(武舉絶倫及第靖康初知晉寧軍隂結汾晉土豪欲𢷬金太原取雁門會朝議和事中沮後金人䧟晉寧)
(罵敵而死事聞高宗撫几嘆曰徐徽言忠貫日月過於顔真卿叚秀實遠矣贈彰化軍節度使諡忠壯)
江少虞(常山人政和中進士歴建饒吉三州守治狀皆第一所著有宋朝類苑等書)程俱
(開化中宣和中進士累官中書舍人兼侍講後以徽猷閣待制提舉江州太平觀俱在掖垣命下有不安)
(於心者必反覆言之不少畏避其為文典雅閎奥所著有北山集)徐揆(西安人靖康初游太學試)
(開封為舉首會欽宗詣金營不歸揆率諸生以書抵敵營責其敗盟請還二帝敵人載揆至軍中詰難揆)
(厲聲抗論遂遇害後贈宣教郎而官其後)毛晃(江山人閉門著書留意字學增註禮部韵傳於世)
劉章(龍游人少警異日誦數千言紹興中廷試第一居館職秦檜惡其不附已諷言者劾出之檜死)
(召還累官禮部尚書兼給事中章容狀魁碩以周密自守出入兩朝被顧遇未嘗泄禁中一語以資政殿)
(學士致仕卒謚靖文)劉穎(西安人紹興末進士調溧陽主簿張浚知其賢遣子斌與游講明禮學穎)
(常言士以不辱身為重在從班日韓侂胄舊與歡好及侂胄用事穎謝絶之累遷刑部侍郎以寳謨閣直)
(學士致仕)鄭仲熊(西安人累官僉書樞密院事兼權參政秦檜俾臺諫交攻之落職寓居僧寺二)
(十年後復端明殿學士致仕)余端禮(龍游人少讀書一過目即成誦累官左丞相封郇國公在)
(相位恪守法度務行故事)鄒補之(開化人淳熙中舉進士累官通判江寧府所著有兵書解宋朝)
(職略等書)馬天驥(衢州人紹定二年進士歴官秘省假司馬光五規之名條上時弊辭旨切直仕)
(至端明殿學士同僉樞密院事封信安郡侯)徐霖(西安人年十三有志聖人之道研精六經以探)
(其要淳祐初試禮部第一授沅州教授上疏言史嵩之姦狀凡遷官輒辭後知汀州卒霖嘗家居講道從)
(遊之士至三千餘人所著有太極圖說及遺稿五十卷)何新之(西安人仕至樞密院編修官嘗)
(採唐宋詩為詩林萬選行世後知忠安軍死節)徐應鑣(江山人居太學元兵至臨安應鑣誓不降)
(屈作文祭岳飛祠與其子𤦺崧女元娘自焚於梯雲樓為諸僕救免復投祠前井中死益王立贈秘閣修)
(撰後同舍生私諡曰正節先生)元鄭介夫(開化人號鐡柱性剛直敢言著韻海至大間上太平)
(策一綱二十目頗行其言仕終金溪縣丞)汪文璟(常山人泰定初進士累官廉訪副使以國難憂)
(憤不食卒所著有居朝稿明農稿)張宗元(開化人至順初進士高古博雅罕與俗交仕為秘書)
(少監至正間部使者余闕行縣為立興賢坊以旌異之)汪林(常山人幼孤奉母至孝嘗歲歉以財)
(貸貧不責其償至正中余闕廉問浙東察其行義舉之不就)魯貞(開化人隱居不仕所著有春秋)
(按斷中庸解易註余闕薦之不起)本朝徐恢(常山人博學有才識洪武初累官戶部尚書)
何初(常山人博通經史洪武中知仁化縣遷巴東教諭召修書傳會選書成調開化造就人才士風)
(為之益振)吾紳(開化人風度俊偉永樂初登進士第為翰林庶吉士授刑部主事陞郎中文學政事)
(為時所稱仕至禮部右侍郎)金寔(開化人有文行尤長於詩歌大學士楊溥深重之永樂中歴官)
(翰林春坊陞衛府左長史卒有文集行世)
列女夏氏三節(夏應保妻王氏文逹妻袁氏文質妻邵氏俱龍游人青年喪夫相繼守節歴元)
(末亂離中無少玷缺本朝洪武初旌其門為夏氏三節婦)蔣全娘(西安人夏顯七妻也夫死時年)
(二十二子在襁褓直元末兵亂備嘗艱志險誓不改節本朝洪武中旌其門省)魏氏(衢州人時文壁)
(妻也年二十二歲而夫亡子嵩尚在襁褓魏養姑育幼誓不再適年七十餘志節如一吳紳陳敬宗皆以)
(詩哀之省志)程氏(衢州潘仲岳之妻永樂間仲岳戍遼東觧戍者見程色戲之程怒觧戍者遂以)
(軍政挾與偕行法不能阻程恐在途遭辱入室自經死省志)何與適妻(范氏衢人年二十夫)
(亡撫孤兒奉舅姑雖極貧窘終無二志正統間旌其門省志)楊氏(衢州鄭儼妻儼早卒子憺甫周)
(歲守志養姑雖百艱不變成化間詔旌表之省志)董貴珍(衢州董世疇女也年二十適勞載是)
(未三月而載是卒服闋姑憐其少無子勸改適貴珍剪髮自誓姑不復強孀居三十七年事聞詔旌之)
(省志)汪氏(徐泗妻衢州人年十九而夫亡遺孤德升年甚幼而家甚貧汪苦節守志奉舅姑育幼子)
(孀居二十餘年苦節愈貞焉省志)
仙釋鄷去奢(龍游崇仙宫道士鄷宋初隱於楚之卯山一夕天神謂曰石下有天師佩劍去奢修)
(煉三年果得之乃得道仙去)大徹(信安人姓祝氏唐貞元中行化閩越西安明果寺其道場也憲)
(宗嘗召見問法今明果有大徹禪師殿毛維瞻記)
明一統志卷四十三
