明一統志卷三十五
明李賢等撰
平凉府(東至西安府邠州界二百二十里南至鳳翔府隴州界二百四十里西至鞏昌府會)
(寧縣界四百一十里北至慶陽府環縣界二百九十里自府治至京師三千四百里至南京三)
(千一百八十里)
(糧一十五萬石零)
建置沿革禹貢雍州之域天文井鬼分野春秋為朝那
故地秦屬北地郡漢析置安定郡治高平晉徙治臨
涇後魏於潘原縣置武州屬太平郡後周屬原州隋
安定郡治安定縣又析置平凉郡治平高唐初屬原
州元和中以原州平凉縣置行渭州後䧟于吐蕃中
和間復置宋為涇原路經略安撫使治所政和中置
平凉軍金元皆為平凉府本朝因之領州三縣七
平凉縣(附郭本漢朝那涇陽二縣地屬安定郡東漢省涇陽入朝那晉因之後魏廢為長城縣地)
(後周復置朝那縣隋改平凉縣屬平凉郡唐屬原州宋沒于金金於縣置平凉府元以潘原縣省入本朝)
(因之編戶二十三里)崇信縣(在府城東南八十里唐貞元間李元諒始築城屯軍名崇信宋初始)
(置崇信縣屬鳳翔府淳化初改屬儀州後州廢以縣屬渭州金屬平凉府元仍舊本朝因之編戶四里)
華亭縣(在府城南一百二十里本秦隴西郡地後魏始築城置鎮隋置華亭縣屬安定郡唐省入)
(隴州汧源縣又為神策軍五代唐時以廢縣置義州後周復置華亭縣宋改義州為儀州熙寧中廢州以)
(縣屬渭州金屬平凉府元以化平縣省入本朝因之編戶八里)鎮原縣(在府城北一百三十里本)
(秦北地郡地漢為安定郡之高平縣東漢永初間廢後魏置高平鎮後為太平郡兼置原州隋初廢郡州)
(如故大業間廢州為高平郡唐初為原州後改平凉郡乾元初復原州宋置鎮戎軍金改為州屬平凉府)
(元改為鎮原州屬鞏昌路以臨涇彭陽東山三川四縣省入本朝改州為縣及改今屬編戶二十里)固
原州(在府城西北一百三十里本朝那地秦屬北地漢郡為高平縣地屬安定郡後魏置平高縣屬)
(高平郡隋屬平凉郡唐初屬原州後廢宋置開遠堡屬鎮戎軍金屬鎮戎州元立開成路領開成縣至治)
(中降路為州本朝初廢州為開城縣復改為固原州編戶一十里)涇州(在府城東一百五十里秦)
(屬北地郡漢晉皆屬安定郡後魏始置涇州取涇水為名隋大業初改安定郡治安定縣唐復為涇州改)
(縣為保定縣天寶初改州為安定郡後復為涇州宋改彰化軍金復為涇州改縣曰涇川屬平凉府元仍)
(舊本朝因之以涇川縣省入編戶一十七里領縣一)靈臺縣(在州城南九十里古密須之國漢為)
(北地郡鶉觚縣地晉為鶉觚陰密二縣地屬安定郡隋析置靈臺縣取文王伐密作靈臺義後省入鶉觚)
(唐復置宋金仍舊元初省入涇川後復置以良原縣省入本朝因之編戶二十里)靜寧州(在府)
(城西二百三十里本渭州隴干城宋慶歷中置德順軍屬秦鳳路元祐中又置隴干縣為附郭金改軍為)
(州元初因之後省隴干改為靜寧州屬鞏昌路本朝改今屬編戶一十四里領縣二)莊浪縣(在州)
(城東南九十里秦屬北地郡漢晉皆屬安定郡隋唐屬平凉郡元初置莊浪路大德中改為州本朝洪武)
(八年改為縣及改今屬編戶七里)隆德縣(在州城東九十里本漢安定郡地宋天禧初置羊牧)
(隆城寨慶歷中改曰隆德寨金陞為縣屬德順州元屬靜寧州本朝因之編戶五里)
郡名安定(漢名)涇原(宋名)
形勝山川秀拔(國經秦隴之地以山立郭平凉山川最為秀拔)中華襟帶(文獻通考)
(鎮戎軍山川險阻旁扼夷落為中華襟帶)水土雜於河西人烟接於北地
(寰宇記)外邊羌夏(原州廳壁記郡介于涇原環慶之間而外邊羌夏)襟帶西涼
咽喉靈武(宋鄭文宅城蕭關議)左控五原右帶蘭會黃流在其
北崆峒阻其南(元開成志)控制西垂實為要地(金胥鼎云)隴水
環流繞帶河渭(德順州志)
風俗婚姻喪葬頗近古風(郡志平涼民俗醇厚不尚侈靡專業耕種不為寇盜其婚)
(姻喪葬頗近古風)士尚氣略人以騎射為先(同上)質朴尚勇穴
處者多(鎮原志)女工機織男多游手(開城志)好獵務農民
淳易化(靜寧州志)被文王之化而風俗媺(方輿樞要涇州古密須之國被)
(文王之化而風俗媺)
山川天壇山(在府城北五里亦名臥虎上有朝元宫)可藍山(在府城西南二十里亦名)
(都盧山赫連據平凉嘗屯兵此山寰宇記赫連定畋于凉州登可藍山望統萬城泣曰先帝若以朕承大)
(業豈有今日事俄而有羣狐鳴于定旁命射之竟不得一定乃嘆曰此亦怪事也)崆峒山(在府)
(城西三十里上有問道宫莊子謂黃帝學道于廣成子蓋在此山宋游師雄詩崆峒一何高崛起乾坤闢)
(峻極倚杳冥峥嶸亘今昔勢將玉䋲齊位據金野窄)笄頭山(在崆峒山西以形似名史記黃帝西)
(至于崆峒登笄頭山即此游師雄詩笄頭舊傳名關塞會控扼)翠屏山(崆峒峯之最高者俗呼屏)
(風山上有圓石如珠一名垂珠峯游師雄詩最高翠屏山舉手星可摘珠石信團圍羣峯森劍戟)大
統山(在崆峒山東又崆峒山西北有望家山游師雄詩大統失崔嵬望家漸岝峉)斷萬山
(在崇信縣西四十里)五馬山(在崇信縣西南四十里狀如五馬)王母山(在華亭縣治南)
義山(在華亭縣東二里縣西北二里又有鏵尖山)齊山(在華亭縣西一十三里)樺嶺
山(在華亭縣東五十里山多樺樹)皛然山(在華亭縣西北七十里)飛鳳山(在華亭縣)
(西北一百里形如飛鳳)潜夫山(在鎮原縣治北東漢王符隠此)東山(在鎮原縣東三里)
玉山(在鎮原縣東山多白石陰雨之後明豔如玉)雉頭山(在鎮原縣西三十里狀如雉頭)
(又縣西五十里有鷄頭山隗囂嘗使其將王孟塞鷄頭道以拒漢兵)大壟山(在鎮原縣西七十里)
六盤山(在固原州西二十里曲折高峻元世祖嘗於此駐蹕後安西王於此建避暑樓)馬屯
山(在固原州西前秦苻登與姚萇戰敗奔於此)回中山(在涇州西五里上有王母宫漢武帝)
(幸雍道回中遂北出蕭關即此)筆峰山(在涇州南五里又東有山三峰峭峻俗呼米麵山)蒼
山(在靈臺縣南二里林木蒼翠故名)隠形山(在靈臺縣東北二里)臺山(在靈臺縣東北)
(一十里山多奇木異禽甘泉秀石又固原州南三里亦有臺山以上有烽火臺而名)保巖山(在靈)
(臺縣東三十里山勢峭拔回旋百折其顛有涇臺下常有雲霧)兼山(在靈臺縣西九十里乃涇州主)
(山也)橫山(在静寧州北一十里蕃部所居)隴山(在静寧州南一百五十里以近隴州之地故名)
盤龍山(在莊浪縣南四十里狀如盤龍)襟山(在隆德縣南一十里狀如衣襟)美高山
(在隆德縣東南二十里)香爐峰(在崆峒山一名香爐臺游師雄詩却陞香爐臺俯瞰倒插石註)
(云自香爐臺望倒插石上巨下銳尤為竒怪)皂鶴洞(在崆峒山東巖之半上有皂鶴每見必主)
(兵革游師雄詩皂鶴有時出振迅擊天翮)廣成子洞(在東巖北别峯之陰有穴曰廣成子洞游)
(師雄詩復聞廣成子不為外慮役軒后屈至尊稽穎請所益至今洞猶存峭壁宛遺跡)青龍洞
(在翠屏山上雨晴雲輒歸洞中一名歸雲洞游師雄詩相傳雷雨收片片歸雲白)碧泉洞(在涇)
(州廢臨涇縣境其中水皆青色四時長流味苦不堪食)雕窠峽(在府城南三十里宋蔡挺詩既)
(有雕窠峽何湏會盟壇朔風吹戌雲言之淚澘澘)金佛峽(在府城西六十里上有金粧佛三宋)
(王素詩來觀金佛峽如入玉門關)彈筝峽(在府城西一百里風吹流水音韻鏗鏘如彈筝聲唐)
(儲光羲詩達士憂世務鄙夫念王程晨過彈筝峽馬足凌競行雙璧隠靈曜莫能知晦明皚皚堅冰白漫)
(漫陰雲平始信古人言苦節不可貞)石門硤(在静寧州南一百五十里山石如門其路斬截即隴)
(山北垂也)桃坡(在鎮遠縣治西其地有桃萬株故名)臥龍原(在靈臺縣東一十里)和戎
原(在臨涇廢縣南二十五里)白石原(在靈臺縣西北其原首起廢良原縣西南三十里東下三)
(十里分為兩原一更名良原一更名良杜原)望兒原(在靈臺縣廢良原縣東三十里)涇河
(自府城西南白巖發源至涇州又東南至邠州界又東北至西安府高陵縣界會于渭)橫河(在府)
(城西三十里源出華亭縣流至此與境内大岔南谷諸水俱入于涇河)胡盧河(本名蔚茹河源)
(出鎮原西南頽沙山下流入涇河唐志白草軍在蔚茹水之西謂此)閣川河(在涇州西南三里流)
(入涇河)汭水(自隴州流經本府崇信華亭兩縣境至涇州又東流入涇河)武村水(在華)
(亭縣南一十里武村)策底水(在華亭縣北三十里流入涇河)肥水(在鎮原縣西北四十里與)
(自延水俱注高平川)蒲水(在鎮原縣北五十里發源南蒲谷與靈臺細川水合)三水(在鎮原縣)
(東北六十里水流三𣲖會歸一川又有水五源俱出隴山合而為一又名一水)陽晉水(在西蕃界)
(東流至鎮源縣又流入涇州界)大黑水(在固原州北一百五十里流入黃河旁有小黑水流入焉)
三香水(在靈臺縣東五十里源出麟遊縣東亦名三交川水)苦水(在莊浪縣西二十里其水)
(味苦又静寧州西五里有苦水河)好水(在隆德縣西二里源出六盤山西流合苦水)底堡
水(在隆德縣西二里源出美高山其西有堡故名)臙脂川(在華亭縣西北一百里東流入涇河)
高平川(在鎮原縣治南源出大壟山若水谷又名若水)三川(在鎮原縣西北三十里其源本)
(一流而為三入高平川)南川(有二大南川在固原州東六十里小南川在州東南五十里)乾
川(在固原州東北一百六十里)達溪川(在靈臺縣南二里流達涇河)妲己川(在靈)
(臺縣西七十里)威戎川(在静寧州南四十里宋於此築威戎堡金置威戎縣因名)通遍川
(在靜寧州東一百五十里以道路四通故名)水洛川(在靜寧州南一百五十里源出隴山西南)
(流合櫝奴水又經石門峽流入秦州界)曹務川(在莊浪縣北三十里川旁有姓曹名務者居之)
(故名)陽三川(在莊浪縣西南七十里山陽有三川故名)孤樹川(在隆德縣北三十里旁有)
(孤樹)武延川(在隆德縣西北七十里昔有武延者居此川之旁故名宋曹瑋知渭州日與陳興秦)
(翰破章埋族于武延川即此)柳湖(在府城北三十里湖畔柳數千株)朝那湫(在固原州)
(湫有二俱出山間一在縣東十五里一在縣西北三十里土人謂之東海西海方四十里水停不流冬夏)
(不增减不生草木)靈湫(在隆德縣東北四十里其水四時常溢旱禱有應有元天歷中碑記)琉
璃泉(在崆峒山游師雄詩陽麓湧泉飛㶁㶁逗甘液)西巖泉(在崆峒山泉甚甘美游師雄詩)
(西巖水泓澄沮洳緣罅隙擕爐就煮茗爽徹滌肝膈)暖泉(在府城北二里其水湧出四時温然又涇)
(州西五里亦有暖泉)石泉(在鎮原縣治西水從石孔中出四時不涸)百泉(在涇州西三十五里)
(泉眼極多四時不涸)甘泉(在靈臺縣東北一十里水味甘美)温冷泉(出保巖山之陰半温)
(半冷有疾者於此洗滌即愈)馬跑泉(在靈臺縣西一百三十五里俗傳秦王至此馬跑泉出)
官泉(在隆德縣治東源出于山四時不涸)
土産黑瓷器(平凉華亭二縣出)甘草(鎮原縣静寧州出)秦芁蓯蓉(俱平)
(凉縣出)天南星(崇信華亭二縣出)欵冬花苦參(俱静寧州及莊浪縣出)
藩封韓王府(在府城中洪熙元年建)襄陵王府樂平王府通
渭王府褒城王府(四府俱在府治西)高平王府西德王
府寧遠王府長泰王府永福王府建寧王
府長洲王府崑山王府長樂王府慶陽王
府高淳王府休寧王府通安王府(俱府城内)
公署陜西行太僕寺(在府治東洪武三十年建)陜西苑馬寺(在府治東永樂)
(四年建領長樂靈武威遠同川熙春順寧六監開城安定弼隆廣寧清平萬安慶陽定邊武安隴陽保川)
(泰和天興永康嘉靖安勝康樂鳳林香泉會寧雲驥昇平延寧永昌二十四苑俱在本府及慶陽鞏昌府)
(地界正統三年又併甘肅苑馬寺入焉)固原衞(在州城中)平凉衞(在府治東南舊在府)
(治東洪武三年建永樂六年移治於此)安東中護衞(在府治東洪熙元年為韓府置)
學校平凉府學(在府治東洪武四年建)固原州學(在州治南舊開城縣學洪武六)
(年建正統五年重脩)涇州學(在州治西洪武三年建二十六年重脩)靜寧州學(在州)
(治東南洪武六年建永樂十二年重脩)平凉縣學(在府治南洪武六年建宣德十年重脩)
崇信縣學(在縣治東南洪武四年建永樂元年重脩)華亭縣學(在縣治東元泰定間)
(建本朝洪武六年重建内有唐王維竹石碑)鎮原縣學(在縣治東洪武四年建正統七年重)
(脩)靈臺縣學(在縣治東南宋大觀間建本朝洪武十五年重建)莊浪縣學(在縣)
(治西北洪武六年建宣德九年重脩)隆德縣學(在縣治北洪武四年建)
宫室朝陽樓(在華亭縣東四十五里)避暑閣(在柳湖畔宋蔡挺建柳數千株綠隂成林)
(湖光可掬夏月人多避暑於此)凌雲閣(在玉山巔下臨萬仞常有雲氣)勤武堂(在府城内)
(宋知渭州蔡挺建五日一訓兵於此偏伍鉦鼓之法甚備儲勁卒於行間遇用竒則别為一隊甲兵整習)
(常若寇至)參雲亭會景亭(俱在崆峒山宋游師雄詩此去陟參雲危棧愈踧踖會景)
(亦可喜周顧忘倦斁)柳亭(在柳湖上)思潜亭(在鎮原縣北金泰定間州守因王符書臺舊址)
(建碑刻尚存其略云非但為州閭壯觀亦使一方之人因其游觀得登斯亭追想君子之遺跡不忘其風)
(化也)盍簪亭(在静寧州北三十里為一州之壯觀)薄落亭(在涇州界一名瓦亭)靈臺
(在靈臺縣其地古密湏國相傳周文王所作)書臺(在鎮原縣王符祠之北)讀書臺(在靈)
(臺縣北晉皇甫謐讀書處)水樂臺(在府城外郡人能水戲宋太守王素築臺觀之)登高臺
(在静寧州東宋建於城最高處以望遠)涇臺(在保巖山之顛可望百餘里雲霧生于足下)
關梁通稍關(在府城東五里平凉衞軍戌守)水峽關(在鎮原縣西南境内又有石門驛藏)
(制勝石峽木靖并六盤水峽為七關皆唐時置)蕭關(在鎮原縣西北一百四十里漢文帝時匈奴入)
(蕭關又武帝西登崆峒出蕭關即此唐人詩夫戌蕭關妾在吳西風吹妾妾憂夫一行書信千行淚寒到)
(君邊衣到無)瓦亭關(在華亭縣西北一百八十里漢隗囂使牛邯守瓦亭唐肅宗幸靈武牧馬)
(于瓦亭宋吳玠戰金兵于瓦亭大破之皆此處今設巡檢司)天聖寨(在固原州東北一百里宋)
(置屬鎮戎軍元廢)長武寨(在涇州東七十里宋范仲淹奏遣宋良等領蕃漢軍馬往涇州長武)
(寨把隘即此地後置為縣元省)定川寨(在鎮戎廢城西北二十五里一名定川堡宋置金省)靜
邊寨(在静寧州西七十里宋天禧中置屬德順軍金屬隆德縣)得勝寨(在静寧州南一百五)
(十里宋曹瑋置領開邊堡)治平寨(在静寧州南八十里宋治平中置吳璘嘗遣王中正破金人于)
(此後金置為縣屬德順州元省入隴干)新城鎮(在鎮原縣西五十里宋置屬原州金因之)柳
泉鎮(在鎮原縣西北七十里宋置屬原州領耳朵寨)石橋(在崆峒山兩峰之間有巨石横亘名)
(仙人石橋峰頂有石碁盤紋俗呼為仙人着碁臺游師雄詩石橋跨兩岫野叟嘗遠蹠旁有枰棋處云是)
(神仙奕)乘風橋(在府城東三里又名湫浴橋宋太守蔡挺置)太平橋(在府城東)永
安橋(在固原州治南)苦水橋(在靜寕州西五里)清水橋(在隆德縣治東)來薰
橋(在靈臺縣治南)棲鳳橋(在靈臺縣西五十里)
寺觀治平寺(在府治東宋時建元至正五年重脩)高公寺(在涇州南五里後魏建金大定)
(中重脩)龍馬寺(在涇州東長武鎮宋太祖微時嘗過此寺僧守嚴者異其骨相陰使畫工圖于)
(寺壁)開化寺(在崇信縣治東唐元和中建宋元俱重脩)觀音寺(在鎮原縣治東)興福
寺(在固原州治西俱元至正中建)下生寺(在隆德縣治西洪武中建)勝果寺(在靈臺縣)
(治西北唐中和間建本朝洪武中重脩)十方院(在静寧州治西洪武三年建)觀音院
(在莊浪縣治北洪武中建)神霄觀(在府治東南元延祐中建)靈臺觀(在靈臺縣東二里元)
(泰定初建)問道宫(在崆峒山下相傳軒轅黃帝問道之所元至正中脩有碑記本朝宣德中重脩)
王母宫(在涇州西五里舊志武帝時西王母乘五色雲降後帝巡郡國望五色雲而祀之而五色)
(雲屢見於此因立祠後改為宫唐崔詩九光飛鞅去何遙千載靈蹤隔綘霄漢殿杳沉青鳥信崑丘誰聽)
(白雲謠林巒尚鎻空臺館城邑全非舊市朝懷古望真情不盡片心孤逐斷雲飄中有宋學士陶榖所撰)
(碑)文昌宫(在鎮原縣治東南元至正中建後重脩)紫陽宫(在崇信縣治西洪武中建)
祠廟文王廟(在靈臺縣東三十里祀周文王)左丘明廟(在靈臺縣東北三十里丘明春)
(秋時賢者)劉滬廟(在静寧州西南水洛城滬宋時鎮戎軍西路都巡檢嘗築水洛城及卒居人立)
(祠城隅歲時祀之)王珪廟(在鎮原縣北與夏人戰嘗以所得二槍植山上其後戰殁邊人即其)
(處為立祠)朝那湫祠(在固原州東一十五里戰國時秦人詛楚投文于此湫漢祀之至今歲旱)
(土人禱雨于此)潜夫祠(在潜夫山祠漢王符)
陵墓安惠王墓(在府城西北四十里)韓恭王墓(在府城東一百三十里)韓懷
王墓(在府城東南五里)韓靖王墓(在府城東北四十里)平利懷簡王墓
(在府城東南一十里以上五王俱本朝宗室)密康公墓(在靈臺縣西五十里康公見古蹟)
扶蘇墓(在府城東南四十里扶蘇秦太子)蒙恬墓(在府城東一十五里恬秦將按二墓)
(俱在綏德州此處亦有之未知孰是)劉表墓(在鎮原縣西述征記表卒子琮以珍香數十石置棺)
(内晉永嘉中郡人衛熙發其墓見表貎如生香聞數十里懼不敢犯)皇甫謐墓(在靈臺縣西北)
(一十里)牛弘墓(在靈臺縣南五里)吳玠墓(在靜寧州南一百二十里)姚兕墓
(在隆德縣西北三十里兕宋鄜延路總管)
古蹟古密國(在靈臺縣周文王伐密左傳密湏之鼔與其大輅史記周共王游涇丘密康公從皆)
(此地見後陰密城)長城(在固原州北秦所築)鶉觚城(在靈臺縣接邠州廢宜祿縣界秦蒙)
(恬築長城時以觚爵奠祭有鶉集觚上因名漢以來為縣唐省)陰密城(在靈臺縣西五十里漢晉)
(為縣屬安定郡隋省入鶉觚)臨涇城(在鎮原縣西二里本漢縣晉安定郡治此唐屬涇州元併)
(入鎮原州)烏氏城(在涇州東氏音支漢為縣屬安定郡王莾曰烏亭東漢復舊晉因之後省)第
一城(在鎮原縣東漢寇恂傳云隗囂將高峻據高平第一城即此)朝那城(在府城東南春)
(秋時地名朝那漢置縣屬安定郡後魏割入臨涇後周復置唐省)薛舉城(在涇州東北一十里)
(唐破薛舉於此)武州城(唐大中間于原州之蕭關置武州中和間僑治潘原領蕭關一縣五代周)
(顯德中廢)武亭城(在鎮原縣南六十里)西安城(在固原州北一百里宋有西安州屬渭州)
(金皇統間以屬夏)陽武城(在固原州東南一百里)平夏城(在鎮原縣境石門峽江口)
(好水河之陰舊名石門城宋章楶築紹聖中賜名平夏後陞為懷德軍金以後廢)銅城(在崇信縣)
(西四十里廢潘原縣有銅城山以此為名)赤城(在崇信縣西南五十里金為鎮屬崇信)隴干
城(在静寧州治宋曹瑋所築募兵守之嘗曰異時涇渭有警此必争之地也後置縣元省)水洛
城(在静寧州西南一百里其地川平土沃又有水輪銀銅之利宋招討使鄭戩遣劉滬築之以捍西夏)
(金置縣元省入隴干)威戎城(在静寧州南四十里宋為堡屬德順軍金置縣元省)隆德古
城(在隆德縣西北九十里縣舊治于此)紅土城(在隆德縣北四十里)蓮花城(在莊浪縣)
(西南一百里宋經略使鄭戩行邊至蓮花堡天寒與將佐置酒會暮塵起有報敵騎至者戩曰此必三川)
(將按邊回非敵騎也已而果然)廢開成路(在固原州治東北本宋鎮戎軍開遠堡元至元中安)
(西王分治秦蜀遂立開成路及開成縣於此本朝省)廢廣安州(在固原州東四十五里宋咸平)
(中置東山寨金陞為縣隸鎮戎州元改廣安縣尋陞為州隸開成路今仍為東山寨)彭陽廢縣
(在鎮原縣東八十里本漢舊縣屬安定郡後魏屬原州元廢置雲州隋廢唐置豐義縣宋復曰彭陽)涇
川廢縣(在涇州北五里本漢安定郡東漢省後魏置涇川縣唐改保定縣為涇州治金復曰涇川)
(本朝省入州)良原廢縣(在靈臺縣西北九十里隋置屬安定郡唐宋俱屬涇州元省入靈臺)
(縣)潘原廢縣(在府城東四十里本漢陰盤縣地唐天寶初置潘原縣五代周以武州省入宋)
(屬渭州元併入平凉縣)羣牧舊監(在固原州治東南)撒寶砦(在崆峒山下秦始皇)
(慕廣成子遊幸至撤寶砦即此也)會盟壇(在府城西北五里唐貞元五年築渾瑊與吐蕃會盟)
(于此)振履堆(在涇州故老云夸父逐日振履于此阜上)
名宦漢王尊(安定太守到官出教告屬縣令正身率下甫一月捕貪汚不軌者繫獄威震郡中盗)
(賊俱散)蕭由(安定太守治郡有聲由望之子也)馮異(建武時討盧芳將賈覧等于安定破)
(之遂領安定太守事)耿弇(建武時以建威大將軍與中郎將來歙分部徇安定北地)寇恂(隗囂)
(將高峻據高平第一城光武遣恂討降之)三國張既(魏安定太守在郡十餘年政惠著間)唐
劉感(武德初以驃騎將軍戌經州為薛仁杲所埶不降埋其半身射之至死罵益甚)尉遲敬
德(涇州道行軍總管突厥入寇至涇敬德輕騎與戰敗之)叚秀實(涇州營田官時大將焦令)
(諶取人田給與農曰且熟歸我半是歲旱諶督責益急秀實賣所騎馬市榖代償及為刺史别將王童之)
(謀作亂約聞警鼓而縱秀實知之召鼓人陽怒失節戒曰每籌盡當報因延數刻盡四鼓而曙童之不果)
(發後節度涇原吐蕃不敢犯塞)渾瑊(德宗時吐蕃請盟詔瑊為會盟使往平涼又命李元諒韓游環)
(軍潘原洛口為援)李元諒(渾瑊會平凉時元諒以鎮國節度使軍潘原望雲物知賊必變傳令)
(約部伍賊果劫盟瑊奔還元諒兵成列出戰乃解去後更節度隴右治良原闢美田歲入粟數十萬涇隴)
(以安西戎憚之)李觀(涇原節度使訓練部伍儲藏衍饒平涼之盟吐蕃遂不得志)郅昌(涇原)
(節度使築城于金佛峽口以控吐蕃列燧相望其後吐蕃入寇望風而退)馬璘(邠寧節度移鎮涇原)
(在涇八年人樂為用吐蕃不敢來犯)劉昌(涇原節度使在邊凡十五年築七城二堡率士墾田軍有)
(羡食邊障安寧瘞將士骸骨分建二塚大將曰旌義士曰懷忠率諸將臨祭莫不感泣)馮河清
(涇原兵馬使數與吐蕃戰有功德宗幸奉天又與姚况發儲鎧完仗百餘乘獻行在拜涇原節度使)裴
識(涇原節度使鎮平涼治保障整戎器開屯田立限戌邊將士歲限滿者就近戌由是人人感悦)郝
玭(臨涇鎮將說節度使叚佑城臨涇為行原州以玭為刺史戌之自是虜不敢犯玭在邊積三十年每)
(生獲虜輒刳剔而歸其尸虜大畏道其名以怖啼兒)朱忠亮(涇原四鎮節度使綜覈軍籍得竄名)
(三千人又涇俗多賣子忠亮以財贖免者前後數百)周寶(涇原節度使務畊力農聚糧二十萬斛時)
(稱良將)宋王彦昇(原州防禦使羌人有犯法者割其耳而嚼之戎人畏服一方安静)李
繼隆(至道初李繼遷判時白守泰等送糧靈州為賊所邀太宗亟命赴之繼隆帥師由蔚如河進遂)
(壁古原州為鎮戎軍)盧鑑(知儀州州有制勝關最號險要李繼遷欲乘虛襲取之放言將由此大入)
(有詔徙老幼芻粟於内地鑑曰此姦謀也卒不徙已而賊亦不至)張綸(知渭州徙知鎮戎軍為人)
(仁恕有材略所至興利除害)柴禹鍚(知涇州寬厚愛民土産諸物循例歲貢悉不入私槖)張
齊賢(涇原安撫經略使時李繼遷䧟清遠軍齊賢部分諸將却之邊境遂安又上言邊事甚悉)曹
瑋(知渭州時年十九馭軍嚴明賞罰立决善用間有告戍卒叛入夏州者瑋方與客奕怒曰吾遣之去)
(耳汝再三顯言耶夏人聞之即斬叛者首投境上又知鎮戎軍甚有治績)陳興(知鎮戎軍上言軍去)
(渭州瓦亭砦七十里中有二堡請留兵戌守與曹瑋領兵掩擊蕃寇擒斬五百人奪鎧甲牛馬三萬計詔)
(書嘉奬)王素(知渭州素三守是州馭將卒有恩又善料敵情故塞下戌常少而積粟可支十餘年)
趙昌言(知涇州太宗喜其鎮安有勞)薛奎(儀州推官嘗部丁夫運糧至鹽州會久雨粟麥)
(潰腐奎白轉運請縱民還州而償所失民皆便之)孫繼鄴(涇原路副都總管兼知渭州建言蕭)
(關故道前控大川賊騎所出誠得屬羌與奉賜且羈其酋領使為藩籬則可無西顧憂矣)陳堯佐
(知渭州有惠政邊界安静)侯可(簽書儀州判官西夏寇邊使者使可按視即以數十騎涉夏境猝遇)
(之遇亟分其騎為三四令建旗幟旋山徐行夏人疑以為誘騎不敢擊)范祥(通判鎮戎軍元昊圍)
(城急祥率將士拒退之請築劉璠堡定川砦從之)劉謙(涇原路總管兼知涇州會賊寇鎮戎軍謙)
(引兵深入賊境破其聚落而還)叚少連(知涇州改知渭州有能名事無鉅細剖决如流人以方張)
(詠)王堯臣(仁宗時趙元昊叛詔堯臣安撫陜西又遣安撫涇原路招降得勝寨叛兵)程戡
(知渭州陜西有保毅軍人苦其役戡奏已隸保捷兵而保毅籍如故州縣以供力役率破財産因詔私役)
(保毅者以計傭律坐之)曹琮(知秦州兼涇原路兵事琮請自關以西籍民為義軍遂簡鄉兵弓箭)
(手數萬人)李復圭(知涇州始時二税之入三司移折已重轉運使又復折之復圭為奏免民立生)
(祠)陳貫(知涇州督察盗賊禁戢不肖子弟簿書完庫賦租出入皆自檢覈嘗謂僚屬曰視縣官物)
(如己物容有奸乎)韓𤦺(以經略安撫招討使屯涇州秦增土兵以代戍兵建德順軍以蔽蕭關鳴)
(沙之道琦與范仲淹在兵間久名重一時朝廷倚以為重)尹源(通判涇州時趙元昊圍定川堡大將)
(葛懷敏救之源遺懷敏書宜駐兵瓦亭見利而動懷敏不聽果敗死)王㳂(涇州觀察使元昊入寇葛)
(懷敏率兵出捍㳂教其背城為砦以羸師誘賊懷敏不從果為所敗賊乘勝犯渭州㳂城守為疑兵賊遂)
(引去)滕宗諒(知涇州葛懷敏軍敗諸郡震恐宗諒集農民數千戎服乘城又募勇敢諜知寇遠近)
(檄報旁郡使為備又籍定川戰殁者祭酹之厚撫其孥於是邊民稍安)尹洙(知涇州徙渭州涇原)
(自葛懷敏之敗傷痍殘缺千罅百漏洙夙夜撫葺一道以完)狄青(涇原路副都總管每以寡當衆)
(出竒制勝賊衆大敗)种世衡(環慶路鈐轄羌人常為原州患范仲淹命世衡募戰士于古細腰城)
(晝夜興築旬日而城成)任福(康定中以都虞侯詣涇原計事適趙元昊入寇渭州韓𤦺命福統諸)
(將擊賊涇原都監桑懌鎮戎軍巡檢劉肅俱戰没或勸福自免福曰吾當以死報國遂挺身决鬭而死)
王珪(涇原都監趙元吴入寇珪從任福戰好水川諸將皆敗任福䧟圍中珪誓以死報國復入戰援)
(福殺數十百人鞭撓掌裂奮擊自若矢中目乃還夜中卒)王仲寶(涇原路總管任福與夏人戰兵)
(敗别將朱觀被圍于姚家堡仲寶以兵救之拔觀出圍時諸將皆没獨仲寶與觀得還)耿傅(涇原)
(等路行營參軍遺書任福戒以持重及賊大至福戰殁或以其無軍責勸令避去傅不顧亦死之)安
俊(涇原鈐轄因條上禦戎十三事俊久在邊羌人識之知環州种世衡嘗得俘虜問之曰若屬於吾將)
(孰畏曰畏安太守)武英(涇原行營都監與任福合諸將戰張義堡斬首數十百敵偽遁諸將皆趨)
(利英謂必有伏衆不聽伏發福等既敗英猶力戰矢盡遇害)劉滬(渭州瓦亭寨監押權静邊寨擊)
(破党留等族時任福敗邊城晝閉居民畜産多被掠滬獨開門納之邊人呼為劉開門)章楶(知渭)
(州奏城胡盧河川以據形勝及敗夏人於平夏城楶在涇原四年創州一城砦九立邊功為西方最)游
師雄(德順軍判官鄜延將劉琯欲自延安入安定師雄以地薄賊境懼有伏請由他道既而諜報夏)
(伏精騎黑水傍琯謝曰微君言吾不返矣)張守約(知涇州涇水善暴城每春必增治隄堰費不貲)
(適歲饑罷其役或曰如水害何守約曰歉歲勞民甚於河患禱於河神一夕雷雨明日河徙而南其比遂)
(為沙磧)張亢(涇原路總管知渭州馭軍嚴明凡燕犒皆過厚人樂為之用)景泰(知原州趙)
(元昊入寇泰率兵遇敵彭陽城西依山而陣張旗幟為疑兵其戰斬首千餘級)劉仲武(涇原路第)
(一將夏人欲犯天聖寨主帥檄仲武會兵約過某日不來即分屯去仲武乞緩分屯不聽賊果至獨戰禦)
(之賊遁去)蔡挺(神宗時知渭州挺熟兵法教陣甚善諜告夏人集胡蘆河挺出竒兵迎擊夏人潰分)
(諸將躡而討之蕩其士族)周永清(渭州鈐轄訓兵以李靖法蔡挺嘉其整圖上之詔推于諸道又)
(知德順軍夏衆入寇擊擒其酋)劉舜卿(知水洛城神宗經略西邊召問狀對曰自元昊稱臣秦中)
(不復戒嚴今宜先自治帝善之後又歴知原渭二州善於料敵)吕大忠(紹聖初知渭州奏言關陜)
(民力未裕非假之歲月未易枝梧為章惇所嫌坐降待制)毛漸(以陜西轉運使攝帥涇原日夜治兵)
(乘夏人犯邊遣將擣其虚遂破没烟砦進直龍圖閣知渭州)折可適(知渭州及鎮戎軍有武略)
(守邊威惠兼用夏人不敢入寇)姚雄(以涇原將駐甘谷城後又知通遠鎮戎軍勇鷙有謀累立戰功)
种詁(知原州羌人犯塞詁禦之斬首數百後知鎮戎軍熙河師十萬道境上湏芻糧詁皆給之)盧
秉(知渭州五路大出西討惟涇原有功夏境胡蘆川恃險遠不設備秉遣將襲擊之俘斬萬計)姚
麟(以涇原副總管從副都總管劉昌祚出戰勝于磨&KR1529;隘轉向鳴沙趨靈州奪門幾入)王恩(涇原)
(副都總管城西安臨羌天都十餘壘後知渭州括隠地二萬三千頃分弓箭士耕屯以省餽餉)种師
道(通判原州後又知渭州督諸道兵城席葦坪賊坌至據胡蘆河師道陳於河滸陰遣姚平仲以精甲)
(要擊之賊大潰斬首五千級卒城而還)劉昌祚(知鎮戎軍為涇原副總管有保障功後又知渭)
(州復牧馬地耗馬復初)李嚞(建炎中知彭陽縣與民移治境上令執之以獻金人欲官之固拒不)
(受後死于原州)王庶(知保定縣時方改錢法平物價郡縣奉行過當官吏迯竄涇州四邑惟此邑無)
(一譁者)朱友恭(涇原路第一副將捍金人有功會金兵大集友恭力戰被獲以不降遇害)金
任天寵(明昌中為威戎令縣故堡寨無文廟學舍天寵以廢署建有兄弟訟田者天寵諭以義理)
(委曲周至皆感泣而去)持嘉紐勒歡(興定中以右都監行平凉帥府事上言鎮戎土肥沃)
(平衍臣禆將所統幾八千人若授以荒田使耕且戰則可以禦備一方縣官省費而食亦足矣金主嘉納)
元趙思明(鎮原州判官惠及於民)孫勉(華亭縣尹興學勸農政聲流聞)本朝顧
佐(洪武末知莊浪縣在邑廉能邑民頌德守將初以不閑武藝易之會端陽聚射佐從容據禮持弓矢)
(連發三中守將大竒之尋擢監察御史)何士英(永樂初知平凉府有廉能幹濟之譽郡人感其)
(德久而不忘)李顯(宣德中鎮原縣丞廉謹有為勤于撫字民多復業)向侃(宣德中静寧州)
(判官潔已愛民不避難苦尋陞監察御史)
人物漢梁統(安定烏氏人性剛毅而精法律更始拜為酒泉太守更始敗統與竇融起兵保境建)
(武中與融俱詣京師拜太中大夫統在朝廷數陳便宜以功封高山侯後出守九江有治績吏民畏愛之)
梁松(統子為虎賁中郎將博通經書明習故事與諸儒脩明堂辟雍郊祀封禪禮儀子扈永初中為)
(長樂少府)梁竦(松弟嘗濟沅湘感悼屈原作賦繫石沉之後還閉門自養以經籍為娛著書名曰七)
(序嘗嘆曰大丈夫生當封侯死當廟食不然閒居可以養志州縣之職徒勞人耳後辟命交至皆弗就三)
(子素樂羊侯雍東氏侯翟單父侯)梁商(竦孫永建初襲乘氏侯累進大將軍自以戚屬居大位每)
(存謙抑虛已下賢遇饑饉輒載租穀賑貧餒御門族不以權盛干法子冀嗣)李恂(安定臨涇人少)
(習韓詩教授諸生仕為侍御史持節使幽州能宣布恩澤章帝嘉之拜兖州刺史清約率下後歸鄉里潜)
(居山澤間詣洛陽時歲荒公卿餽糧悉不受)王符(安定臨涇人少好學有志操與馬融張衡崔瑗)
(友善時人務游宦而符獨耿介隠居著書以譏當時得失不欲彰顯其名號曰潜夫論)皇甫規
(安定朝那人延熹中上疏論羌事三公舉為中郎將討平先零詩種後黨人染建時賢規自以西州豪傑)
(不得與上疏自言前亦附黨坐繫廷尉會赦歸家後舉為弘農太守)皇甫嵩(規兄子父節鴈門大)
(守嵩少有文武志介好詩書習弓馮靈帝時為北地太守以破黃巾功領冀州牧拜太尉時號名將)三
國皇甫謐(嵩曾孫居貧躬稼穡帶經而農遂博綜典籍以著述為務後得風痺疾猶手不輟卷)
(魏晉時屢徵舉並不就號玄晏先生)胡奮(臨涇人魏陰密侯遵之子從司馬懿伐遼東以功封夏陽)
(子累遷散騎常侍奮晚節好學居邊有威惠兄廣弟烈並知名廣子壹仕至凉州刺史烈為將與鍾會伐)
(蜀會反諸將皆被閉烈子世元時年十八與士卒攻殺會)晉皇甫重(朝那人性沉果有才用為)
(司空張華所知仕至新平太守)張軌(烏氏人少好學有器望以時方多難永寧初求為凉州刺史威)
(著西州化行河右在州十三年寢疾遺令將佐盡忠報國以安百姓)南北朝鄧彦海(安定)
(人祖羌符堅車騎將軍父翼冀州刺史彦海性貞素言行可復博覧經書長于易筮魏道武時擢著作郎)
(與尚書崔宏參定朝儀律令音樂及國軍文記詔策多其所為賜爵下博子)韓茂(安定人父耆魏)
(常山太守卒諡成茂善騎射後從太武討赫連昌征蠕蠕累功拜散騎常侍殿中尚書爵安定公卒諡曰)
(桓子備爵行唐侯次子均襲爵歴定青冀三州刺史甚有聲譽)皇甫和(魏朝那人幼孤母夏侯氏)
(才明有禮親授經書及長深沉有雅量尤明禮儀卒於濟陰太守弟亮九歲喪父哀毁若成人為齊大行)
(臺郎中子聿道隋大業初為比部郎以幹局知名)席法友(安定人仕魏為豫州刺史封苞信縣)
(伯宣武末刺濟州以廉和著稱終光祿大夫諡曰襄)金祚(安定人性驍勇尚氣俠仕魏以軍功至太)
(中大夫歴東雍州刺史討仇池氐楊紹先於百頃還封安定縣公)胡國珍(臨涇人魏靈太后之)
(父少好學雅尚清儉太和中襲父爵為武始侯孝明即位封安定郡公進位中書監與侍中崔光俱授帝)
(經侍直禁中又上表陳刑政之宜詔皆行之)席闡文(安定臨涇人幼孤貧涉獵書史仕南齊為)
(雍州刺史梁武帝受禪除都官尚書封山陽伯出為東陽太守在郡有能名冬至悉放獄中囚依期而至)
(改封湘西侯卒諡曰威)梁士彦(烏氏人少任俠好讀兵書頗涉經史周武帝聞其勇决自扶風)
(郡守除為九曲鎮將進位開府齊人甚憚之後平齊以功封郕國公)梁睿(安定烏氏人父禦西魏太)
(尉睿少沉敏有行檢周太祖時襲爵廣平郡公進蔣國公歴敷州刺史凉安二州總管俱有惠政後平代)
(王謙之亂威振西川隋文帝受禪顧待彌厚)隋皇甫績(安定朝那人祖穆魏隴東太守父道)
(周雍州都督績專精好學略涉經史初仕周封義陽縣男隋初轉晉州刺史言陳可滅狀文帝從之陳平)
(累拜信州總管卒諡曰安)梁毗(安定烏氏人祖越魏涇豫洛三州刺史封郃陽縣公父茂周滄兖二)
(州刺史毗性剛謇頗有學識隋初拜治書侍御史遷雍州贊務直道而行出為西寧州刺史諸蠻酋長以)
(金遺之一無所納徵為大理卿處法平允官終刑部尚書)牛弘(鶉觚人本姓尞父允後魏侍中賜姓)
(牛弘性寬裕好學博聞隋初為祕書監請開獻書之路脩五禮立明堂帝善之拜吏部尚書選舉甚稱弟)
(弼&KR1196;酒嘗射殺弘駕車牛妻屢言之弘不以為意但曰作脯其性度如此)梁彦光(烏氏人七歲時)
(父遇篤疾藥用紫石英求不得彦光憂瘁忽于園中見一物不識怪而持歸即紫石英也高祖時為岐州)
(刺史有惠政轉相州發姦擿伏如神)皇甫誕(烏氏人剛毅有器局仕為比部郎中有能名累遷尚)
(書左丞漢王諒在并州作亂誕時為司馬力諫且勉以忠義諒怒囚之主簿豆盧毓出誕于獄相與拒諒)
(並遇害追封弘義公)唐皇甫無逸(誕子在長安聞并州變即號慟人問故曰吾父重節義必)
(無苟免訃至果然高祖即位以無逸隋勲舊拜刑部尚書遷御史大夫後為益州大都督府長史)吕
向(涇州人學通古今尤工草隸書玄宗召入翰林兼集賢校理向始生時父岌客遠方存亡莫知訪索)
(累年不得他日自朝還道見一老人問之乃父也向抱足號慟帝聞之咨嘆官岌朝散大夫向官至工部)
(侍郎)牛僊客(鶉觚人累官河西節度使能勤職業玄宗擢拜同中書門下三品僊客為相謹身無)
(他唯唯恭愿而已後封豳國公)牛僧孺(鶉觚人弘之裔第進士憲宗時以賢良方正對策條指失)
(政累官御史中丞穆宗時同平章事敬宗立封竒章郡公終太子少師諸子蔚叢皆第進士蔚子徽亦舉)
(進士累官刑部尚書致仕家于樊川)皇甫鏞(臨涇人舉進士累官河南少尹兄鏄為相權寵大盛)
(每極言之鏄不悦鏞時慟哭于家謂鏄必滅族後鏄果敗朝廷賢之授國子祭酒太子少保鏞寡言正色)
(不屑世務所交皆知名士著書數十篇)宋胡順之(原州臨涇人舉進士知休寧縣民有汪姓)
(者豪横順之械送州置之法為青州從事高麗入貢中貴人使州官旅拜于郊順之獨不拜嘗再上宰相)
(書乞太后還政仁宗嘉其忠遷尚書屯田員外郎其後數論朝廷事范仲淹愛其才)曲珍(隴干人世)
(以才武稱珍忠朴好義善騎射從劉温潤討羌有功累遷懷州防禦使後為環慶路副總管破夏人於涇)
(原進忠州防禦使)向寶(鎮戎軍人為涇原秦鳳鈐轄積勞歴真定鄜延副總管累遷嘉州團練使)
(寶善騎射年十四與敵戰斬首兩級及壯以勇聞有虎距五原卑邪州東西百里斷人跡寶一矢殪之神)
(宗稱其勇以比薛仁貴云)郭執中(華亭人累官樞密承旨建中靖國初應詔言事切直忤蔡京籍)
(為元祐黨入邪等斥居同谷二十餘年因家焉紹興初金人犯乾州執中乃集鄉豪守禦敵以兵脅遣人)
(來招執中立斬其使)郭成(德順軍隴干人仕為供奉官元豐中王師趨靈武成將涇原兵出竒奮擊)
(斬敵將及築平夏城章楶擇成為第十將駐平夏陞統制成輕財好施名震西鄙)劉惟輔(涇州)
(人為熙河馬步軍副總管金人䧟秦州惟輔迎戰殺傷大當又刺殺其將黑鋒敵為奪氣金人略熙河惟)
(輔出焚積粟匿山寺中為金人所執誘之不言遇害張浚承制贈昭化軍節度使官其子孫十二人)郭
浩(成子為渭州都監擊敗夏人建炎初知原州與金人戰有功累官永興路經略安撫使歴知秦利金)
(等州後拜檢校少保樞密院都統制屯金州建帥府卒贈少師諡恭毅)郭滸(德順軍中安堡人從軍積)
(官至武經即為涇原第八副將金人犯陜西渭帥以下叛降獨滸不許帥傳致以罪下之獄滸奮呼曰大)
(丈夫今得死所矣終不能受汚叛逆大惡天地所不容衆醜其言殺之建炎中贈忠州刺史)曲端
(鎮戎人父渙任左班殿直戰死端警敏知書善屬文有將略歴秦鳳路隊將夏人入寇力戰破之建炎初)
(金婁宿攻陜西端遣副將吳玠與戰大破之累官涇原路經略安撫使)吳玠(隴干人少有志節日)
(誦書史凡往事可師者錄寘座右用兵决機變化如神建炎中以戰功累遷涇原路副總管徙秦鳳張浚)
(承制用為都統制與弟璘戮力恊心據險抗敵卒保全蜀後累加檢校少師四川宣撫使孝宗時追封涪)
(王)吳璘(玠弟從玠攻戰積功擢秦鳳路經略安撫使歴知熙秦二州節制陜西安撫利路時和議)
(方堅而璘治軍經武常如敵至孝宗時拜太傅後封新安郡王及卒追封信王代兄守蜀二十年隠然為)
(方面之重)楊政(原州臨涇人崇寧初夏人入寇父忠戰殁建炎間政從吳玠破金烏珠等於箭栝關)
(和尚原諸處累官涇原路經略安撫使知渭州守漢中十八年後拜太尉卒諡襄毅)本朝張諒
(華亭人永樂中以才幹歴任工部營繕司員外郎克勤所務官至貴州布政司左參議)
列女皇甫規妻(不知何氏女善屬文能草書規卒董卓以厚禮聘之妻乃詣卓門自陳卓俾侍)
(者拔刀圍之妻知不免罵曰君羌胡之種毒害天下猶不足邪皇甫氏文武上才為漢忠臣君其走吏敢)
(行非禮卓乃引車庭中以其頭懸軶鞭朴交下妻謂持杖者曰速盡為惠遂死車下)倪氏女(後魏)
(涇州人許嫁彭老生居貧常自荅汲以養父母老生往逼之女曰未及成禮何敢擅陵辱不從老生怒而)
(刺之女曰我所以執節自固者正欲奉君耳今反為君所殺言終而絶老生持女衣服至叔宅叔執以告)
(遂論死詔旌其墓曰貞女)
仙釋朱有(涇州人少竄名五符宋元豐初瀘賊犯塞詔起秦卒征之軍次資中郡有醮壇山李阿試)
(僊臺有往來臺上俄二烏飛鳴争食墜地若松肪者有取食之即䐜脹且渴求池水飲焉遇一道士指松)
(日食此葉可療也忽不見如其言渴遂止自覺心爽神清有始不知書不飲酒至是高吟劇飲脱五符而)
(神去)
鞏昌府(東至鳳翔府隴州界五百五十里西至臨洮府渭源縣界七十五里南至漢中府鳳)
(縣界一千三百里北至平凉府固原州界六百里自府治至京師三千六百二十里至南京三)
(千六百三十里)
(糧十五萬九千石零)
建置沿革禹貢雍州之域天文井鬼分野春秋戎羌所
居秦屬隴西郡東漢靈帝時分立南安郡三國魏隴
西郡治襄武南安郡治豲道晉仍舊後魏為隴西南
安安陽三郡兼置渭州後周併為南安郡隋廢後復
置隴西郡唐置渭州天寶初改隴西郡寶應後䧟於
吐蕃宋皇祐中以渭州地置古渭寨熙寧中改通遠
軍崇寧中改鞏州金始為鞏昌府元初改鞏昌路本
朝洪武三年改為鞏昌府領州三縣十四
隴西縣(附郭本漢隴西郡之襄武縣唐為隴西縣宋立古渭寨元祐中復置隴西縣金元仍舊本)
(朝因之編戶三十二里)安定縣(在府城北一百八十里本唐渭州西市貿馬之所五代時淪於)
(先零宋元豐中始築定西城屬通遠軍金大定中改為定西縣屬鞏州貞祐中陞為定西州領西安通西)
(二縣元省二縣入州後因地震改安定州本朝改為縣編戶一十九里)會寧縣(在府城北二百)
(二十里本隴西郡地後魏置會寧縣西魏置會州尋廢後周併廢縣隋復置會寧縣屬平凉郡唐于縣置)
(西會州後改會寧郡又改會州金時䧟于河西僑治會川城名新會州又陞西寧縣為州金廢元復置西)
(寧縣以會州徙治于此尋省縣入州本朝改為會寧縣編戶一十二里)通渭縣(在府城東北六)
(十里本唐隴西縣地至德初䧟于吐蕃宋置通渭縣熙寕初廢為寨金復陞為縣屬鞏州元以甘谷雞川)
(二縣省入本朝因之編戶一十六里)漳縣(在府城南七十里漢舊縣隋屬隴西郡唐䧟於吐蕃宋立)
(鹽川寨後改為鎮金屬鞏州元初併入隴西縣至元中置漳縣復漢舊名本朝因之編戶五里)寧遠
縣(在府城東九十里本唐隴西縣地宋置寧遠寨崇寧中陞為縣金仍廢為寨元以來遠鎮省入至元)
(中陞寨為寧遠縣本朝因之編戶一十四里)伏羌縣(在府城東一百八十里本冀戎地秦武公)
(伏冀戎置冀縣東漢於此置漢陽郡晉屬天水郡後魏改當亭縣後周改冀城縣唐改為伏羌縣兼置伏)
(州尋廢州以縣屬秦州宋初為伏羌寨屬清水縣後為伏羌城屬秦州金廢為寨元復陞為伏羌縣本朝)
(因之編戶一十二里)西和縣(在府城東南四百里本秦臨洮縣地屬隴西郡漢為宜祿縣地西魏)
(分置長道縣屬天水郡隋屬成州唐廢咸通中復置屬秦州宋改屬岷州建炎中岷州徙治縣之白石鎮)
(改曰西和州以長道縣為附郭元以長道縣省入州本朝改州為縣編戶七里)成縣(在府城東南六)
(百里古西戎地戰國時白馬羌居之秦屬隴西郡漢為武都郡下辦道地東漢晉皆為郡治後魏置仇池)
(郡梁改郡為南秦州西魏改為成州隋改為漢陽郡唐復改為成州天寶初改同谷郡乾元初復為成州)
(後没于吐蕃咸通中仍置成州徙治同谷縣五代梁改汶州唐復為成州宋因之寶慶初陞同慶府元仍)
(為成州以附郭同谷縣及天水縣省入本朝改州為縣編戶五里)秦州(在府城東三百里本西戎)
(地周孝王封非子於此秦屬隴西郡漢置天水郡治平襄東漢改漢陽郡治冀三國魏置秦州晉改漢陽)
(為天水郡治上邽尋廢復置秦州宋齊復為天水郡隋廢郡為秦州大業初復為天水郡唐復為秦州天)
(寶初改天水郡乾元初復為秦州後移治成紀宋開禧初為天水軍治天水縣金為鎮遠軍治成紀元復)
(為秦州以成紀縣省入本朝因之編戶三十二里領縣三)秦安縣(在州西北九十里本宋納甲城)
(金正隆間始置秦安縣屬秦州元以雞川隴城二縣省入本朝因之編戶七里)清水縣(在州東一)
(百五十里本漢舊縣屬天水郡晉屬略陽郡後魏分略陽置清水郡尋廢隋屬天水郡唐初置邽州於清)
(水城尋廢州以縣屬秦州後䧟于吐蕃大中初收復五代唐移置于上邽鎮宋金仍舊元以治坊縣省入)
(本朝因之編戶八里)禮縣(在州西一百六十里本朝置為縣編戶一十九里)階州(在府城南)
(八百里戰國白馬氐所居漢武以其地為武都郡後魏置武都鎮西魏置武階郡又置武州後周為武都)
(郡又改永都郡隋復置武都郡唐復為武州天寶初改武都郡乾元初復為武州景福初改曰階州宋初)
(隸秦鳳路後隸利州路元移柳樹城以福津將利二縣省入本朝因之編戶一十三里領縣一)文縣
(在州東二百一十里本古氐羌地漢開西南夷置陰平道屬廣漢郡晉置陰平郡永嘉末為氐羌所據始)
(置文州隋廢為縣屬武都郡唐復置文州天寶初改陰平郡乾元初復為文州屬隴右道宋建炎以來屬)
(利州路元屬鞏昌路本朝洪武四年改為文縣屬階州二十三年省入階州二十八年建文縣守禦軍民)
(千戶所隸陜西都司尋廢所置縣及今屬編戶三里)徽州(在府城東四百八十里春秋時氐羌所居)
(秦為隴西郡地漢為河池縣屬武都郡晉䧟於氐羌後魏置廣化郡及縣隋初郡廢以縣屬鳳州仁壽初)
(復名河池縣唐宋因之元於此置南鳳州至元初改為徽州以河池及永寧縣省入屬鞏昌本朝因之編)
(戶一十九里領縣一)兩當縣(在州東八十里本漢故道縣地屬武都郡晉元嘉以後䧟於氐後魏)
(置兩當郡及縣因界内兩當水為名隋廢郡以縣屬鳳州唐因之宋徙治廣鄉鎮元仍舊屬徽州本朝因)
(之編戶五里)
郡名隴西(秦名)天水(漢名)漢陽(東漢名)
形勝西傾朱圉鳥鼠諸山稱雄(郡志)天水名郡秦地重鎮
(天水志)用武之國(同谷志成州為郡界秦隴間得兩界山河之首古為用武之國)土地
險阻(華陽國志武都東接梓潼西接天水北接始平土地險阻)接壤羌戎通道隴
蜀(宋鄭价知階州制)背山面池襟帶秦隴(宋成州題名記城郭之勝背山面池)
(風土之盛襟帶秦隴)
風俗尚存古風(圖經秦國風十篇車鄰美秦仲駟鉄美㐮公小戎美襄公歴世雖遠軍旅久戍)
(而婦人言念君子温其如玉尚存古風)高尚氣力(漢書天水隴西皆迫近戎狄修習戰備高)
(尚氣力以射獵為生又云民俗質木不耻寇盜)勤稼穡多畜牧(隋志天水於古為六郡之)
(地其人性尤質直然尚儉約習仁義勤於稼穡多畜牧無復寇盗矣)獵野務農(圖經)習無
澆浮(讀書堂記)其民質朴勁勇(宋成州郡守題名記)俗於婚葬之儀
多循古制(元志)
山川仁壽山(在府城南)東山(在府城東一十五里赤亭水所出)赤觜山(在府城南)
(二十里)馬鹿山(在府城南八十里四圍石崖甚險)西山(在府城西九十里廣漢水所出)
興原山(在安定縣東二里)西巖山(在安定縣西二里)雪山(在會寧縣北五百里)
(春夏積雪不消)照城山(在通渭縣治北)廟山(在通渭縣南二里上有東嶽廟)玉狼山
(在通渭縣北四十里俗傳元時嘗有白狼遊此因名)箭筈山(在漳縣西南三十里)西傾山
(在漳縣西北八十里即禹貢所謂西傾是也)廣吳山(在寧遠縣西二十里廣吳堡故城在焉)
石門山(在寧遠縣東北五十里)斗山(在寧遠縣南七十里)天門山(在伏羌縣南三)
(里)朱圉山(在伏羌縣西南三百里即禹貢所謂朱圉俗名白崖山)大像山(在伏羌縣)
(西南五里上有石佛像元志大像寺石崖上有大佛一自山頂至山下一千二百三十丈)錦鏡山
(在伏羌縣南三十里)石鼓山(在伏羌縣南五十里山有石鼓不擊自鳴鳴則兵起)祁山(在西)
(和縣北七里山上有城極嚴固三國諸葛亮率諸軍攻祁山即此)雞峰山(在西和縣東北一十)
(五里又云其形如圭古名圭峰)寶泉山(在西和縣北二十里上有湫池)崆峒山(在西和縣)
(南一百二十里寰宇記在溢樂縣治西)通靈山(在西和縣東南三百餘里四山環合二水縈流)
(有清泉自巖竇飛落如玉䋲然)紫金山(有二一在成縣舊成州治所一在徽州北三十里有水入)
(於漢中為山河堰)鳳凰山(在成縣東南一十里漢世曾有鳳凰棲其上山有瀑布名迸璣泉唐)
(哥舒翰有題宛然半巖間)寶井山(在成縣東南一十里宋石洵直題名記云長慶長始遷於寶井)
(即今治也)鹿玉山(在成縣東一十里雲徑如線山有獅子洞洞旁溪中水潄石如玉名曰玉井宋)
(游師雄詩有玉井響侵獅子洞之句)雞頭山(在成縣西南一十五里狀如雞首中有龍洞院後有)
(覩佛臺傍有五兄弟山五峰突起如兄弟然)天井山(在成縣西二十里有漢耿勲磨崖碑)泥
功山(在成縣西二十里上有泥功廟石像古怪唐趙鴻詩立石泥翁狀天然詭怪形未嘗私禍福終)
(不費丹青)兊山(在成縣東廢栗亭縣境堯申命和仲宅西曰昧谷鄭康成曰西者隴西之西今人謂)
(之兊山)五仙山(在成縣南三十里山半有洞五相去各百步嘗有公孫氏五子學仙于此因名)
(後又有洞時流出小圓石如碁子)方山(在成縣東四十里晉武都氐嘗據此)石船山(在成)
(縣北四十里上有龍湫)黑谷山(在成縣北大山喬林跨數郡山有黑谷關宋紹興中郡守程俊)
(置)太祖山(在成縣東南巖巒聳秀林壑邃深下瞰數州歴歴可辨宋元豐間李宜作記)仇
池山(在成縣西北一百里四面壁立峭絶險固自然有樓櫓却敵狀上有平地方二十餘里羊腸盤)
(道三十六迴有豐水煮土成鹽唐杜甫詩萬古仇池穴潜通小有天神魚人不見福地語真傳)天靖
山(在成縣西北二十里)龜峰山(在秦州東南四十里)大陽山(在秦州南五十里)崦
嵫山(在秦州西五十里)嶓□山(在秦州西南六十里禹貢嶓□導漾東流為漢上有異草)
(名花骨空若食之令人無子按通典云嶓□山有二一在天水郡之上邽一在漢中之金牛在天水者西)
(漢水之所出也)麥積山(在秦州東南九十里狀如麥積為秦地林泉之冠又有豆積山在其中宋)
(李師中詩路入青松翠靄間斜陽倒影下溪灣此中猿鶴休相笑謝傳東歸自有山)金門山(在秦)
(州東二百三十里)岳平山(在秦州西南四百里上有龍王廟)瓦亭山(在秦州東北即)
(漢時隗囂使將軍牛邯所守處)九龍山(在秦安縣東北六十里九峰相拱故名)邽山(在清)
(水縣治後寰宇記云在大潭縣南)寶蓋山(在清水縣北一百五十里)臥龍山(在階州治)
(北一名北山其在州境者又有露骨龍拽等山)石雞山(在階州東七十里上有石雞神廟過東一)
(十里又有石鶴山)盤堤山(在階州東南七十三里近有盤堤城元和志晉將鄧艾與蜀將姜維)
(相持於此築城置茄蘆戌)南山(在文縣南清水江遶其下宋閻蒼舒詩老夫睡熟青天帳只借南山)
(作畫屏)天牢山(在文縣西北二里相傳即古羑里也上有羑里城)龍女山(在文縣西)
(南二里相傳蜀廣政間有郡守夢一女於此山自稱龍女因名上有慈澤廟宋孫諤詩烟嵐合處日華明)
(龍女山橫擁郡城謂此)螳蜋山(在文縣東三里以形似名)龍頭山(在文縣西七里從故)
(松州党藂山來至當州石馬水口絶其山如龍頭)鄧至山(在文縣東二十五里)鐵窟山
(在文縣北八十里)金珠山(在文縣東寰宇記云武德元年移州于陰平白馬水東接金珠山即)
(此)素嶺山(在文縣西其山高聳冬夏積雪因名黑水源於此元和志云山在故扶州尚安縣西)
(北)天魏山(在文縣西北一百三十里舊屬長松縣)壁玉山(在文縣東二百里)太
白山(在文縣南二百五十餘里其山谷高深嘗多霜雪春夏不消因名)伶倫山(在徽州南)
(一十里石壁如舞優狀故名)青泥山(在徽州界唐史瑜詩溪從沮水流嶓□嶺接青泥入劍天)大夫山
(在兩當縣東南圖經云唐末郡守滿存移治于此因名)鸑鷟山(在兩當縣東一十五里古鳳州以此得名)團
巒山(在兩當縣境山峰聳秀)道士崖(在成縣南五里高亞雞頭山一名仙巖)醉仙崖(在成)
(縣南連鳳凰山一名醉仙巖宋魯百能詩高倚青冥揖酒星小崖誰作醉仙形從來天地為衾枕應笑人間有獨醒)
楊家崖(在階州北一百里宋吳玠兄弟繼為大將保蜀於此為家計寨控扼險阻又素有積粟水泉之利寇)
(至不能破)仙家嶺(在秦州東南三十里土中常出藥丸色黑相傳服之可以療病)木皮嶺(在徽州西)
(一十里唐杜甫詩首路栗亭西尚想鳳凰村季冬携童稚辛苦赴蜀門南登木皮嶺艱難不易論始知五嶽外别有他山)
(尊黃巢之亂王鐸置關于此以遮秦隴)七佛巖(在成縣南七里上有古佛士及有香木)滴水巖(在文)
(縣北亂山矗立劃開兩峯如丫髻對峙有飛泉千尺州人置槽引以給用)游仙巖(在徽州西舊傳)
(有仙人游于巖間)觀音洞(在成縣東北兩山壁立半山有洞)雷洞(在成縣南一十里龍)
(峽之南半山上宋紹興初金人南侵前樞密都承旨郭執中集鄉豪駐守於此虜遣使說誘執中斬其使)
(於洞)黃蜃洞(在成縣北中有塊石其色青黃其形夭矯若蜃然)鐘乳洞(在成縣東北三)
(十五里産鐘乳)龍洞(在成縣西洞口可容十餘人北有崖直下三十丈側身縋而上下中有水不涸)
(禱雨輙應)登真洞(在鸑鷟山乃張果登真之所洞高一丈深百尺有水自頂注于石盆中宋楊延)
(宗詩修成金骨煉歸真洞鎻遺蹤不記春野草謾隨青嶺秀開花長對白雲新)飛卬洞(在文縣西)
(山接天□湫)上清洞(在文縣北四十里深遠不可窮石壁上有大觀間留題)棲真洞
(在徽州南洞有石榻相傳嘗有道人出入于此)鐵堂峽(在秦州天水廢縣東五里峽有石笋青翠)
(長者至丈餘小者可為礪唐杜甫詩峽形藏堂隍壁色立積鐵謂此郡志蜀漢姜維居此峽有鐵堂庒四)
(山環抱對面有古塚相傳維祖塋也)屏風峽(在西和縣北四十里宋郭思作祁山神廟記以屏風)
(峽為正祁山)飛龍峽(在仇池山下昔氐楊飛龍據此因名)魚竅峽(在成縣西二十里有)
(漢武都太守李翕磨崖頌)花石峽(在階州峽中有石青質黑理其文有松栢人物溪橋水石山林)
(樓屋日月之狀可為屏)峰貼峽(在階州西一百二十里與蕃羌地相接)三都谷(在秦)
(州境宋曹瑋破斛厮羅十萬衆于州之三都谷即此)赤谷(在秦州西南七里中有赤谷川唐杜甫詩)
(晨發赤谷亭艱險方自兹)雕窠谷(在秦州南麥積山之北舊有隗囂避暑宫其故基對面有瀑布)
(瀉出蒼崖問亦勝景也)東柯谷(在成縣東南唐杜甫姪佐居此谷其居後為寺山下有大樹人)
(呼為子美樹甫詩云傳道東柯谷深藏數十家對門藤蓋瓦暎竹水穿沙)公主谷(在成縣東北或)
(云後魏宣武時以為公主湯沐邑)白水江(在西和縣北二里一名白江後西蕃界東流經武階)
(州下文龍合嘉陵江)嘉陵江(源出大散關之西流至鳳州入兩當徽州又經興利果合州重慶府)
(入于蜀江)裴公湖(在成縣西南隅唐刺史裴守真所剏荷花數十畝花柳夾岸為一郡之勝因名)
(湖隄曰雲錦宋李師中詩對面好峰橫翠幕繞城垂柳拂清連)天水湖(在秦州南七里其水冬夏)
(無增减天水郡以此得名宋建隆初立宇其上號天水殿又以水療疾有效改惠應殿蔣之竒詩靈源符)
(國姓麗澤應州名地脉薰來潤雲根出處清)瓦亭川(在秦州境源出瓦亭山西南流歴僵人峽)
渭水(在府城北五里源出臨洮府渭源縣禹貢導渭自鳥鼠同穴是也)漳水(在漳縣南三里)
(自縣西木寨坡發源西北會西傾山水西南會東匝谷水合流東入于渭)東河水(在成縣治東源)
(出秦州南入龍峽注嘉陵江又有南河水亦名下辦水出青渠堡會東河水入龍峽)泥陽水(在成)
(縣東五十里廢栗亭縣境其水自天水谷發源東南流至泥陽鎮與栗亭水合通入興縣界)六漢
水(在成縣西北六十里源出西和縣境流經縣之六漢保入翠牛江即西漢水也)洛谷水(在成)
(縣西八十里洛一作駱唐太和初詔于駱谷築城廢上祿縣治于此)白水(在文縣城外源自松州赤)
(磨嶺流下東北流至縣境宋閻蒼舒詩廣深無際燭鬚眉過者魂驚不敢窺為語世人須具眼誰知此地)
(有天池)黑水(源出素嶺山水經註云黑水出于羌中西南經黑水城西南入于白水即此)金
珠水(在文縣西五里寰宇記云經松州東流合大同水口因金珠為名)東維水(寰宇記云)
(出曲水縣東北卯維谷水經註云出西北維谷東南入白水)白馬水(寰宇記云出曲水縣西南)
(曾敬山水經註云出長松縣西南白馬溪北注白水)太白水(在文縣北一名羌水)忠義水
(在徽州南十五里)西漢水(在西和縣西南源出嶓□山西流與馬池水合有諸葛亮壘壘左右)
(有豐草蓋亮所植也)鹽官水(在西和縣北自秦州舊天水縣界流入漢地理志隴西亦有鹽官唐)
(因號為鹽官鎮)清水(在清水縣境縣因以名)濁水(在西和縣境從長道縣界穿大潭舊鎮合)
(清水入階州)叚谷水(在清水縣東南山下蜀將姜維為鄧艾敗於叚谷星散流離即此)馬
池水(在嶓□山下南流與西漢水合開山圖隴西神馬山有淵池龍馬所生又名龍淵水昔人嘗於)
(此得馬頭骨長三尺)沮水(在階州境西有角弩谷即蜀漢將姜維勦五部氐羌之所)紫水(在階)
(州境漢封璽書用武都紫泥即此水之泥也又出上品雄黃色如雞冠)兩當水(在兩當縣境流)
(入故道川又名故道水)萬丈潭(在成縣東南七里俗傳昔有黑龍自潭飛出唐杜甫詩青溪合)
(冥漠神物有顯晦龍依積水蟠窟壓萬丈内一名鳳凰潭)黃龍潭(在成縣西二十里潭深莫測其)
(際有東漢武都太守李翕磨崖記縣西八十里又名白龍潭)八角潭(在徽州境上有樓八角故)
(名)琵琶洲(在兩當縣南三十里人跡罕到)枉渚(在兩當縣境渚斜曲而不直故謂枉渚唐)
(杜甫詩鵾雞號枉渚日色傍阡陌)碧雲溪(在兩當縣治北)孝廉溪(在兩當縣東)六
泉(在府城東南五里乞伏國仁率騎兵襲鮮卑三部于六泉即此)馬跑泉(在秦州東四十里唐)
(尉遲敬德與蕃將金牙戰士卒罷敬德馬忽跑出泉三軍飲足宋游師雄愛其清潔宜茶因與葉康直詩)
(清甘一𣲖古祠邊昨日親烹小鳳團却恨竟陵無品目煩君精鍳為當看)十九泉(在成縣南唐杜)
(甫詩近接西南地長懷十九泉)玉繩泉(在飛龍峽之下萬丈潭之旁宋喻陟詩萬丈潭邊萬丈山)
(山根一竇落飛泉玉繩自我題巖石留作人間美事傳)龍馬泉(在西和縣境源出廢大潭縣西)
(北平地長老相傳每春夜牧馬飲此泉自然懷駒初無毛色以氊褁之經數月生毛不三歲與大宛馬同)
九龍泉(在西和縣長道廢縣西三里四時湛然雖水旱未嘗損夏凉冬温)温泉(在清水縣)
(東二十里倚東山之麓有湧泉二脉其上泉甚温下泉極熱俗號小驪山)藥水泉(在成縣東四里)
(相傳人有病飲之多愈)金泉(在成縣東郭外有泉出洞穴中清澈甘寒深二丈相傳昔人曾于此)
(得金因名)瀑布泉(在文縣北一十五里滴水洞)玄真洞泉(在徽州南一十五里歲旱)
(禱之輒雨)靈應泉(在兩當縣東南七里一名旱澇泉自石眼中流出有宋人夏世昌碑記)龍
池(在徽州西南二十里漢郡國志天池即此)河池(在徽州境)靈湫池(在府城東南三十里)
聖母池(在府城西南五十里禱雨多應)天池(在文縣西北一百六十里一名大□湫合衆山)
(凹為大壑環一百五十里水積其中不見畔岸其傍有陽湯廟禱雨輒應)西池(在文縣西宋王敏仲)
(詩一村烟樹喚秋色十里江華浮雪香)
土産鐵(寧遠縣出)麝(隴西縣出)熊麂狨(文縣出)鹽(西和縣東北八十里有井)
(煮水成鹽)杉木(文縣出)當歸(秦州出)防風(會寧縣出)雄黃(階州出)芎藭
(秦州出)天門冬麥門冬(文縣出)羚羊角(階州出)
公署鞏昌衞(在府治北本元總帥府本朝洪武三年建為衞)秦州衞(在州治東洪武十五)
(年建)禮店守禦前千戶所(在秦州西南二百二十里洪武中建)階州守禦
右千戶所(在州治西洪武四年建俱隸秦州衞)
學校鞏昌府學(在府治東元建本朝洪武中重脩)秦州學(在州治西南元建本朝洪)
(武四年重脩)階州學(在州治西元建本朝正統間重脩)徽州學(在州治東元建本朝)
(洪武間重脩)隴西縣學(在縣北門外洪武四年建)安定縣學(在縣治西元建本朝)
(洪武間重脩)會寧縣學(在縣治西元建本朝正統四年重脩)通渭縣學(在縣治西)
(洪武六年建)漳縣學(在縣治東北元建本朝洪武四年重脩)寧遠縣學(在縣治東)
(元至元中建本朝正統十三年重脩)伏羌縣學(在縣治東南元至正中始建本朝洪武六年重)
(脩)西和縣學(在縣治西北元建本朝洪武二十六年重脩)成縣學(在縣治西宋元)
(豐中建本朝洪武七年重脩)秦安縣學(在縣治東南元至元中始建本朝洪武四年重脩)
清水縣學(在縣治西北洪武四年建)禮縣學(在縣治東成化間建)文縣學(在縣)
(治西南洪武中建)兩當縣學(在縣治東元建本朝洪武七年重脩)
宫室威遠樓(在府治東宋建)八景樓(在成縣裴公湖側八景取仇池子美祠鳳凰臺醉仙)
(巖仙人龕鹿玉山泥功山裴公湖也宋游師雄詩行盡秦川路誰如此一州半湖無盡藏八景最高樓張)
(舜民詩八景更從何處覓一湖惟有此樓高)清暉樓(在舊文州宋張覺民有賦)石鼓閣
(在階州)邀月閣(在成縣舊州治又有招仙發興二閣皆宋時建)讀書堂(在府治東宋建)
雄武堂(在秦州東三里宋吳璘嘗于此發軍)雙梧堂(在成縣舊郡治)帥正堂(在舊)
(天水軍治宋建)德惠堂(在成縣舊州治)湖山堂(在成縣裴公湖雲錦堤上唐建)文化
堂(在舊文州治又有平理來遠翠蓋囿山仰高五堂皆宋時建)安静堂(在舊文州設廳後宋)
(吕凝之詩峽束秋空一線青萬山深處見官廳此堂虚曠無餘物四面齊開碧玉屏)三山堂(在舊)
(文州通判廳内有石筍最佳)坐嘯堂(在舊文州治吕凝之詩使君坐嘯無餘事楊柳隂平放早)
(衙)玩芳亭(在秦州其間池沼間雜花木叢茂遊者覽之無窮故名)得要亭(在文縣東)
(一十里吕凝之詩人在江山窟裏居江山雖好不關渠使君獨具登樓眼亭上江山畫不如)畫卦
臺(在秦州西北三十里相傳伏羲畫卦於此又陳州亦有八卦壇)昇仙臺(在秦州西南一十五)
(里大霄觀世傳老子於此昇仙宋蔣之竒詩主臺猶在碧山層想像真仙為勉登况是仙風久傾挹何當)
(騎鹿共飛昇)進馬臺(在秦州東三十里宋太平廣記漢武帝元鼎初西巡至赤砂驛羌氐有千)
(里馬築臺拜表以進因名)鳳凰臺(在成縣鳳凰山漢時嘗有鳳棲於此因名唐杜甫詩亭亭鳳凰)
(臺北對西康州西伯今寂寞鳳聲亦悠悠)
關梁石榴關(在秦州南九十里又南一十里有現子關對隴州吳山路)大震關(在清水縣)
(東五十里)玉壘關(在文縣東一百二十里)熟羊寨(在府城北四十里宋熙寧中置)通
安寨(在會寧縣境)栢關寨(在西和縣城内)定西寨(在秦州西北宋置領六堡)三
陽寨(在秦州北四十里領十四堡)鐵爐寨(在文縣南四十里)陰平寨(在文縣西)
(八十里又西有鎮羌寨又西南有哈南壩寨)臨江寨(在文縣北一百二十里)三坌堡
(在府城北二十里宋熙寧中置)鐵城堡(在西和縣東十八里縣西十里又有穀藏堡俱宋熙寧中)
(置)白環堡(在成縣北二百一十里宋紹興間置後廢過南十里又有上店堡)皂郊堡
(在秦州西南三十里宋置)古渭橋(在府治北三里)惠民橋(在安定縣治東)鳳凰橋
(在漳縣西四十里)西寧橋(在會寧縣東二十五里)東阿谷橋(在秦州東五十里)
陰平橋(在文縣治南宋閻蒼舒詩魚貫嬴師堪坐練爾時可嘆蜀無人)新關橋(在文縣西)
(八十里)保安橋(在文縣境宋鮮于侁詩卑谷山中峰似劍保安橋下水如雷)孝廉橋
(在徽州治東)環碧橋(在徽州治北)臨江渡(在文縣北一百二十里)
寺觀萬壽寺(在府治東北元大德中建本朝洪武中重建)崇福寺(在安定縣治南)報
恩寺(在會寧縣南三里又通渭伏羌二縣俱有報恩寺)寶泉寺(在漳縣治西)興教
寺(在成縣治西北)會福寺(在秦州西二里已上五寺俱洪武中建)崇寧寺(在秦州東)
(北山上漢隗囂故居後建為寺唐杜甫詩秦州城北寺勝跡隗囂官)瑞應寺(在麥積山上初名石)
(巖後秦姚興重脩有隋塔記存焉杜甫詩野寺殘僧少山園細路高麝香眠石竹鸚鵡啄金桃謂此)大
佛峽寺(在寧遠縣東北五十里)興谷寺(在秦安縣治東北)安國寺(在清水縣)
(治東南)清凉寺(在階州西北二里)普覺寺(在文縣北八十里永樂中建)觀音
寺(在徽州西)法林寺(在兩當縣治西已上二寺俱洪武中建)聖壽院(在寕遠縣治南)
(洪武中建)萬壽觀(在府治南元建本朝洪武中重脩)玄都觀(在寧遠縣治南)玉泉
觀(在秦州西北二里俱洪武中建)栢林觀(在秦州東七十里相傳老子嘗駐此後人因建觀焉)
玉皇觀(在文縣北洪武中建)集休觀(在兩當縣東二十里登真洞旁宋建内有碧桃軒朝)
(陽亭)
祠廟女媧廟(在秦州北四十里)漢高祖廟(在秦州東五里隗囂建)漢武帝
廟(在秦州東二十里平蘭嶺有唐開元中祠堂碣云武帝幸隴西嘗憩斯地)唐公廟(在鳳凰山)
(唐高祖成紀人祖虎為後周柱國進封唐公高祖得天下從隴州刺史之請為虎立廟宋建炎初廢)尉
遲敬德廟(在馬跑泉側其水有灌田之利民德之故立為廟)杜甫祠(在秦州廢天水)
(縣)文王祠(在舊文州治後石臺上唐時被災宋時移建南園之西)忠烈廟(在成縣宋)
(建炎中建熙河副總管劉惟輔為金人所執死節詔立廟號忠烈)旌忠廟(在西和縣宋隆興間)
(金人䧟環州環慶路統制彊霓及其弟統領震皆不屈而死詔贈觀察使立廟賜今額)
陵墓伏羲陵(在秦州北四十里世傳三陽寨媧牛堡有伏羲陵舊有碑斷裂按史記庖犧氏風姓)
(母曰華胥履大人跡於雷澤而生庖犧氏於成紀)秦文公墓(在麥積山下秦嶺史記秦文公)
(寕公皆葬於西山徐廣引皇甫謐云今隴西西縣蓋此地也)紀信墓(在秦州北門唐人詩紀信)
(生降為沛公草荒古塚臥秋風不知青史緣何事却道蕭何第一功墓側有廟)李廣墓(在秦州南)
(二里近墓有宅)和太尉墓(在文縣西大渡壩太尉名文唐興德軍節度使文州馬步軍都虞侯)
(大中間卒葬此)楊難當墓(在成縣西四十里又有祠在廢栗亭縣西一里名楊將軍廟)楊
政墓(在成縣東政原州人仕宋累官至太尉左右吳玠兄弟保全川蜀)汪世顯墓(在漳)
(縣東南三里)
古蹟襄武城(在府城東南五里漢縣屬隴西郡晉隴西郡治此隋因之唐為渭州治所宋廢)仇
池城(在西和縣南仇池山戰國為白馬氐羌國晉時楊難當三世據此後魏於此置仇池郡舊志仇)
(池城天生斗絶壁立千仞石角外向如雉堞然惟有一門可通上有田百頃泉九十九眼)白石鎮
城(在西和縣西五里漢惠帝三年隕石綿諸道乃名白石唐宣宗時始築城宋郭思詩落星一石幾千)
(年門外行人扣漢川)漳縣故城(在漳縣西南五里鹽川鎮是也)鹽官城(在西和縣東三)
(十里去嶓□西四十里有鹽井水與岸齊鹽極甘美食之破氣)顯親城(在秦州東南漢置顯親縣)
永寧城(在伏羌縣西四十里宋置縣元省)西寧城(在會寧縣東二十五里城有三俗呼)
(西寧連城金西寧州以此為名)羑里城(在天牢山上舊有城徐矩詩文州古羑里孤城何巍巍遠)
(居極邊地萬山走參差土瘠民甚貧豐年恒苦饑羣蕃繞四面錯處如布棋西園及柳園為州西藩籬一)
(十四隘口緊與番相持)安昌城(在文縣東北三十三里西魏廢帝立寧州脩築故城)盧北
城(在廢長松縣東五十一里西魏置盧北郡隋初郡廢)鄧艾城(在文縣東七里魏鄧艾由陰平)
(道伐蜀盖此時所築)姜維城(在文縣東七里蜀姜維於此築城與鄧艾相守)獂道廢縣
(在府城東一十五里漢置屬天水郡東漢南安郡治此隋廢)成紀廢縣(在秦州伏羲氏所生)
(之地漢置縣屬天水郡晉以後皆因之本朝省入秦州)上邽廢縣(在秦州境漢置屬隴西郡)
(晉天水郡治此隋因之唐廢)盤隄廢縣(在階州舊治南一百三十五里本晉鄧艾與姜維相)
(持所築茄蘆戍後魏置南五部縣後改名盤堤唐廢)河池廢縣(在徽州本漢舊縣屬武都郡晉)
(廢後魏置廣化縣隋復漢名唐屬鳳州宋紹興初宣撫司治此元省入徽州)大潭廢縣(在西)
(和縣東南三百里西魏置潭水郡隋為潭水縣宋初改大潭縣熙寧中屬岷州後兵廢)長道廢
縣(在西和縣後魏分上祿縣置隋改曰長道唐天寶末廢後復置宋屬岷州後為西和州附郭)將
利廢縣(在階州北三百一十里本後魏石門縣西魏改安育後周又改今名唐武州治於此元廢)
福津廢縣(在階州東七十里本後魏覆津縣屬武階郡隋屬武州唐改曰福津為武州治元移)
(階州治此併縣入焉)廢扶州(在文縣西魏置鄧州後改寧州唐初為扶州大歷中廢為鎮以屬文)
(州元領同昌帖夷尚安鉗川四縣俱廢)廢文州(在文縣内後周置文州治陰平郡隋初郡廢煬)
(帝時州廢唐復置德宗時以舊城在平地遂移於故城東四里高原上即今縣城是也)天水廢
縣(在成縣北二百二十里去秦州七十里唐置縣後廢宋復置元併入成州)上祿廢縣(在成)
(縣西一百二十里漢置屬武都郡東晉屬仇池郡隋初為蒼泉縣後改上祿)栗亭廢縣(在成)
(縣東五十里本後魏蘭蒼縣地五代唐時置栗亭縣屬成州宋因之元以縣置金洋州後並廢)廢長
松縣(在文縣西一百里本西魏建昌縣屬盧北郡隋屬文州唐省入曲水縣)廢曲水縣
(在文縣内本漢之陰平道西魏置縣屬文州唐以為文州治在南白二江之曲因名今為千戶所治)秦
亭(在秦州境舊志云秦亭秦國始封之邑今天水郡有秦亭秦谷是也)諸葛壘(在秦州東二里)
(俗謂下募城傍有司馬懿壘俗謂上募城魏大和中諸葛亮攻天水詔懿拒之此其壘也)南北岈
(在長道縣今西和縣也二岈有萬餘家諸葛亮表言祁山去沮五百里有人萬戶瞻其丘墟信為殷矣即)
(此)石營(漢姜維出石營經董亭圍南安即此)鄼公營(在西和縣西南三里唐行軍元帥鄼)
(國公竇軌討薛舉餘黨嘗營於此)西安鎮(在成縣唐杜甫詩驅車石龕下即此)龍門鎮
(在成縣東唐杜甫詩石門雲雷隘古鎮峰巒集後改府城鎮)陰平道(同谷志云秦蜀出入兵之)
(路又有陰平道今為蜀門戶鍾會伐蜀姜維請備陰平後主不從故及於難今麻關谷口有鄧艾姜維故)
(城宋孫諤詩陰平往事渺難論表裏山河儼獨存)兩當驛(在兩當縣宋趙抃詩里數三千七百)
(餘兩當冬夜冨中途)虎穴(在成縣西唐杜甫詩停騎龍潭雲回首虎崖石)木門(在秦州西南九)
(十里魏張郃追諸葛亮于此中飛矢死)犀牛社(在階州北二百六十里有犀牛江廟在焉)脩
經閣碑(在鳳凰山後唐天復中天雄軍指揮使知成州李彦琛脩經閣碑判官韋汶撰)玉枕
(在文縣山有石狀如玉枕在巉巖壁間人跡所不能到但可望見而已有驛曰玉枕驛宋鮮于侁詩羣岡)
(聳秀抱孤峰一枕依稀玉色同織女不知機石墜嫦娥翻覺海蟾空)金窟(在麻倉與昭化縣接界其)
(窟如井取之甚難鮮于侁詩云碧峰環合大江潯土脉旁穿百尺深又云三時不勉良農事萬死空堅厚)
(利心)趙充國宅(在清水縣北二里東漢建安中建為寺)姜維宅(在鐵堂峽今有墳墓)
(子孫居之前人詩亂山三處一茅廬元是姜公舊隠居惟有鐵堂空峽在六韜留與子孫無)吳郁
宅(在兩當縣西南唐杜甫與吳十侍御江上宅詩寒城朝烟淡山谷落葉赤陰風千里來吹汝江上宅)
杜甫故宅(在成縣飛龍峽之東唐天寶間甫避難居此甫詩徘徊虎穴上面勢龍泓頭是也)
地網(在秦州西南舊天水長道二縣近邊地勢平衍騎兵縱橫無礙宋宣撫使吳璘乃創地網於平)
(田間縱橫鑿為渠每渠闊八尺深丈餘連綿不斷如網其後金人來犯騎馬始不得肆)雲下田
(輿地紀勝郡有耕天村其田之良者曰雲下田宋鮮于侁詩行行未省見平川雲下誰知别有田山聚邑)
(居能習險人愁粒食自耕天)
名宦漢爰盎(隴西都尉仁愛士卒皆争為死)馮野王(隴西太守治行甚高)公孫述
(哀帝時為清水長太守以其能使兼攝五縣政事脩理姦盜不發)馬援(隴西太守引兵擊破先零)
(羌於臨洮)孔奮(建武中武都太守為政明斷甄善疾非郡中穪其清平)虞詡(武都太守初去)
(日夜進道令吏士各作兩竈日增倍之以示強羌不敢逼乃大破叛羌郡遂以安開漕船道水運通利初)
(到郡戶纔盈萬詡招還流散增至四萬戶)李翕(武都太守開西陜及天井道有政績)廉范(武都)
(太守隨俗化導各得其宜)龐參(漢陽太守抑彊助弱以惠牧得民)种暠(漢陽太守化行羌胡)
(禁止侵掠甚得民心)傅爕(漢陽太守善䘏人叛羌懷其恩化並來降附乃廣開屯田列置四十餘營)
蓋勲(漢陽太守時人饑相食勲調穀廪乏先出家糧以率衆存活者千餘人)南北朝裴
方明(楊難當寇漢中梁南秦二州刺史劉道真破之文帝又遣方明討之大捷乃以道真為雍州刺)
(史方明為梁南秦二州刺史)張彝(魏秦州刺史務尚典式考訪故事羽儀赫然可觀羌夏畏服憚)
(其威整一方肅静號為良牧)邢巒(魏持節梁秦二州刺史開地定境東西七百南北千里獲郡十)
(四二部護軍及諸縣戍)獨孤信(周隴右大都督秦州刺史在州事無壅滯示以禮教勸以耕桑)
(數年之中公私富實流人願附者數萬家)唐裴守真(成州刺史其政不務威嚴吏民懷之)五
代郭瓊(唐階州刺史時蜀人屢寇瓊徙城保險民乃無患)王弘贄(漢階州刺史到任添)
(戶三千餘復請置將利福津二邑詔褒之)焦繼勲(周秦州觀察使推恩信設方略以招誘諸部酋)
(長相率奉牛酒請盟邊境以安)宋宋璫(太宗時知秦州有善政擢陜西轉運使代以韋亶未幾亶)
(坐事命璫再知州事安集諸戎部内清肅)田况(知秦州以威惠守邊羌人不敢近塞吏畏民信治最)
(著聞)曹瑋(知秦州有德澤于民秦人請立碑紀功弟琮亦知秦州以恩信懷生羌多請内屬)張
整(利文州都巡檢使邊夷歲鈔省地吏習不與校整密募死士時其來掩擊幾盡)吳元載(太宗)
(時知秦州民李益者恣橫害民奏捕誅之民皆飯僧相慶)馬知節(咸平初知秦州嘗質羌酋子弟)
(二十餘人踰二紀矣知節曰羌亦人爾豈不懷歸悉遣之羌懷其德訖終更不犯塞)劉熙古(知秦)
(州州接蕃部多寇患熙古諭以朝廷恩信取酋豪子弟為質邊鄙以寧)高防(知秦州州與夏人雜)
(處罔知教養防齊之以刑舊俗稍革)雷有終(知秦州契丹入寇真宗幸澶淵有終入援威聲大振)
(既而契丹脩好命還州)李及(知秦州為人詳厚將吏頗易之會有禁卒犯法吏執以來及方坐觀)
(書召前略問其人服罪亟命斬之觀書如故於是將吏驚服)王隨(知秦州秦卒有負罪逃入蕃部)
(者戎人輒奴畜之小不如意復執出求賞前此坐法當死隨下令能自歸者免死由是多來歸者)温
仲舒(知秦州先是羌戎為民患仲舒諭其酋以威信諸部獻地内屬民感其惠畫像祠之)梁適
(知秦州古渭初建砦間為屬羌所鈔益兵拒守羌復驚疑適召諭其種罷所益兵羌不為患秦人為立生)
(祠)吕公綽(知秦州安遠砦古渭諸羌來獻地公綽曰天下之大豈利尺寸地却之弓箭手馬多)
(闕公綽諭諸砦戶凡十丁為社秋成募出金帛市馬給之)宇文之邵(曲水令轉運以輕縑高其價使)
(縣鬻於民之卲言縣地狹人貧歲歉饑羌夷數入寇不可復用之以求利咈轉運意遂乞致仕)張方
平(帥秦州諜告夏人將壓境方平料簡士馬聲言出塞已而寇不至)吕公孺(知秦州為政廉)
(明内侍李憲以詔出兵欲盡駐原渭公孺不可與憲相諭奏坐徙相州)吕公弼(以宣徽使判秦)
(州羌董氊輙治書稱勅公弼郤之曰藩臣安得妄稱勅董氊自是不復敢)唐肅(秦州司理參軍有商)
(人寓逆旅而同宿者殺之亡去血沾商人衣為捕吏所執州趣具獄肅探知其冤持之後數月得殺人者)
李公璹(知階州郡東北隅河水為害公璹命鑿山回河俾入于江由是水不為害郡人稱之)家
愿(通判文州郡守鄭行純憑内使勢自恣罷蕃夷互市啟邊隙愿争之不從徑下令復其舊守怒交章)
(互奏俱報罷而愿以曾入黨籍謫英州酒稅)韓琦(知秦州兼秦鳳路經略招討使增廣州城招集)
(屬戶厲兵待賊訖琦去賊不敢入寇)薛奎(知秦州州宿重兵經費常不足奎務為儉約教民水耕謹)
(商算歲中積芻粟數十萬徙知益州秦民與夷落數千人列奎治狀請留)尹洙(通判秦州韓琦薦其)
(材可用詔加直集賢院)文彦博(知秦州在邊二年有威名夏人不敢犯塞)王拱辰(秦州)
(帥威惠並用羌人信服不敢擾邊)余靖(知秦州有操略條教精明未踰年以治最聞)李參
(知秦州蕃酋藥家族作亂討平之居鎮閱歲未嘗以邊事聞英宗使問故對曰將在邊期於無事不敢妄)
(以寇貽主憂)馬仲甫(知秦州得箄栗城故址自雞川砦築堡北抵南谷環數百里為内地詔賜)
(名甘谷堡)張詵(知秦州前此將吏貪功多從羌地獵射因起邊患詵至申令毋得犯得一人斬諸境)
(上羣羌感悅)蔡抗(通判秦州居官清約家人有得龍鬚席為臥具者斥還之)蒲卣(通判文州)
(有獻議者欲開文州徑路達陜西卣言異時鬼章欲從此窺蜀為其阻隘而止夏人志此久矣可為之通)
(乎議遂塞)工博文(知秦州初沿邊軍民逃入蕃部有能擒至者得重賞由是間有自歸而為舊部)
(所得者亦皆執以坐斬博文乃遣人密持信紙往招至則貸其死由是自歸者衆)吕大忠(知秦)
(州時郡糴民粟豪家因之制操縱之柄大忠選僚宷自旦入倉雖斗升亦受不使有壅閼民喜争運粟於)
(倉弟大防亦知秦州大鈞秦州右司理參軍)謝良佐(秦州教授州守吕大忠每過之聽講論語)
(必正襟歛容曰聖人言行在焉吾不敢不肅)錢明逸(知秦州講明武備䆒心民政吏民懷服)
李師中(知秦州前此多屯重兵於境師中簡善守者列塞上而使善戰者中居約束既熟常以取)
(勝)葉康直(神宗時知秦州夏人侵甘谷康直戒諸將設伏以待殱其二酋自是不敢犯塞)孫
永(知秦州王韶以布衣入幕府建取熙河策永折之曰邊陲方安静無故騷動恐變生不測)蘇寀
(利路轉運使文州歲市羌馬羌轉買蜀貨猾駔上下物價肆為姦漁宷議置折博務平貨直以易馬宿弊)
(頓絶)蔡延慶(秦鳳路都轉運使王韶進兵河州賊邀其歸路延慶救觧之會上元觀燈賊伏兵北)
(闕下遣使偽請内屬延慶知之斬首以徇伏兵遁去)姚祐(知秦州或請調熙河弓箭士徙邊以省更)
(戍祐謂人情懷土重遷丐以二年為更發之期滿歲樂業而願留者乃聽從之)何常(知秦州諜告夏)
(人多築堡柵朝議出兵牽制常言羌人生長射獵今困於版築違所長用所短可拱手以待其敵也從之)
种師道(權知同谷縣縣吏有田訟彌二年不决師道繙閱案牘其所訟止毋及兄而已師道又引)
(吏詰曰母兄法可訟乎吏叩頭服罪)趙鼎(徽宗時調兩當尉自初仕有大志後為名相)王淵
(知鞏州寧遠砦諸羌入寇經略司討之表淵總領岷山蕃兵將城澤州羌衆來争淵奮擊大破之)劉
宥(知天水縣後致仕而金騎犯天水木門掠宥行槖禮其誥命曰隨我去官北朝宥罵曰我為南朝鬼)
(不為敵國官遂遇害)劉韐(知隴城縣有廉稱子子羽參議張浚軍事駐秦州有方略及富平之)
(敗復單騎至秦召諸亡將)張浚(紹興初以川陜宣撫等使置幕府於秦川至即出行關陜訪問風俗)
(罷斥姦贓以搜攬豪傑為先務)吳璘(以秦鳳路經略安撫使知秦州常以疊陣法敗敵雖和議方堅)
(而治軍經武常如敵至)陳寅(紹定初知西和州元兵圍城寅率民兵晝夜苦戰城䧟妻子先死寅)
(亦伏劍而死賓客同死者二十有八人)劉銳(知文州嘉熙初元兵至銳與通判趙汝曏相誓死守)
(更迭出戰被圍旬有五日汲道絶兵民水不入口者半月卒無叛志城䧟汝曏被執以死銳先殺其妻父)
(子三人登文王臺自刎死)賈子坤(西和州推官攝通判關外被兵子坤與郡守陳寅誓死守城城)
(䧟子坤朝服與其家十二口死之)劉祿(文州守將蒙古按竺邇破宕昌殘階州攻文州祿固守數)
(月不可蒙古諜知城中無井乃奪其汲道率勇士梯城城破祿死之)金愛申(定西州刺史有治蹟)
本朝楊忠(洪武初為秦州知州守已愛民政聲著聞尋陞臨洮知府)徐矩(洪武初文縣知)
(縣存心愛民嘗作詩云願天賜豐年稍蘇民力疲常禦蕃邊静安居樂雍熙)陳敏(洪武中知鞏昌)
(府廉能勤慎政無過舉吏民悅服)李貴(永樂初知伏羌縣在任公勤人不敢干以私尋陞吏部考)
(功司主事)解原(永樂初任階州知州孜孜勸民生理奉公守法民皆感慕)張璞(永樂中為徽州)
(同知盡心撫字未嘗少倦民感其惠)孫亶(永樂中知鞏昌府仁恕端恪役均刑省吏民畏愛宣德初)
(官滿當去民上章乞留復任政績益著)王澤(永樂初知會寧縣公勤愛民邑人稱頌至今不忘)
流寓杜甫(襄陽人唐天寶末為華州司功屬關輔饑亂乃棄官之秦州寓居成州同谷負薪採橡栗)
(以自給不盈月遂入蜀)趙翺(唐長安人徙居天水母沒廬墓刺血以寫佛書及父沒益毁瘠後翺)
(死子光遠毁瘠如其父詔表其門墓)文彦博(宋汾州人微時嘗客兩當縣富民郇氏之館教授生)
(徒)李彦仙(寧州人徙鞏州宋建炎中金人䧟陜州彦仙復之授寧州觀察使守陜再踰年大小)
(二百戰金人不得西彦仙以信義治陜與其下同甘苦故士樂為用至城䧟民無貳心)
人物周石作蜀(成紀人孔子弟子唐贈石邑伯宋封成紀侯)漢紀信(成紀人項羽圍)
(漢王於榮陽急信請誑楚乃乘王車出東門日食盡漢王出降楚皆之城東觀漢王乃得出西門去羽燒)
(殺信)李廣(隴西成紀人其先李信秦時為將廣世受射文帝時擊匈奴以功為散騎常侍數從獵格)
(殺猛獸文帝曰惜廣不逢時當高祖世萬戶侯何足道哉歴上谷隴西北地鴈門雲中太守武帝時為北)
(平太守匈奴畏之號飛將軍從弟蔡及三子曰當戶曰叔曰敢皆為郎孫陵亦為將)趙充國(隴西)
(上邽人良家子善騎射沉勇有方略武帝朝拜中郎將車騎將軍與霍光定冊立宣帝又屯金城討平西)
(羌封營平侯卒年八十六諡曰壯侯成帝時圖形麒麟閣)叚會宗(天水上邽人好大節竟寧中以)
(杜陵令舉為西域都護騎都尉西域諸羌伏其威信後遣入烏孫安輯其國賜爵關内侯未幾以疾卒諸)
(羌為發喪立祠焉)隗囂(天水成紀人季父崔素豪俠聞王莾兵敗謀起兵應漢咸謂囂素有名好)
(經書共推為上將軍稱漢復元年據天水更始敗士大夫皆歸囂囂素謙恭下士由此名震西州建武初)
(鄧禹承制以囂為西州大將軍囂將王元勸其據險自守後光武西征囂奔西城而死子純䧏)趙壹
(漢陽西縣人體貎超羣恃才倨傲元和間舉至京師名動一時士大夫想望其風采未幾西還十辟公府)
(皆不就終于家所著有賦頌箴誄書論及雜文十六篇)龐德(南安豲道人初平中從馬騰擊反羌)
(有功累官中郎將封都亭侯)任棠(漢陽上邽人隠居教授有竒節太守龐參初到先候之棠不與)
(言但以薤一大本水一盂置戶屏前自抱兒孫伏戶下參思其微意良久曰水者欲吾清也拔大本薤者)
(欲吾擊強宗也抱兒當戶欲吾開門撫孤也嘆息而還)姜岐(漢陽人守道隠居名聞西州大守橋)
(玄欲召以為吏岐稱疾不就玄怒勅督郵尹益逼致之曰岐若不至趣嫁其母益固争不能得遽曉譬岐)
(岐堅臥不起)張恭(天水人為燉煌功曹會太守馬艾卒郡人推行長史事恩信甚著遣子就詣曹)
(操至酒泉為賊黃華所執恭遣從弟攻酒泉而自為首尾之援黃華遂詣金城太守蘇則降後賜恭爵關)
(内侯)楊阜(天水冀人為安定長史後去官察孝廉辟丞相府言於曹操曰馬超得西羌若不嚴為之)
(備隴上非國家有操善之後與戰超敗隴右平累官武都太守)趙趙昂(天水人會馬超攻冀城昂)
(與楊阜尹奉戮力討超功聞朝廷遷昂益州刺史奉燉煌太守)三國閻温(天水人仕魏以凉州)
(别駕守上邽會馬超奔上邽郡人舉迎之温不能禁乃還州超復圍之温夜潜出欲告急夏侯淵賊執之)
(詣超超曰若謂城中無救則貸汝温偽許之及詣城下大呼曰大軍不過三日至勉之超怒殺之)姜
維(天水人居鐵堂峽初在魏為郎中後入蜀漢詣諸葛亮累遷征西將軍亮卒還成都與費褘共錄尚)
(書事封平襄侯遷征西大將軍)晉彭祈(襄武人仕為州别駕從事歴西郡酒泉弘農略陽四守累)
(官封侯所至忠以衛上清以守已威以克敵恩以惠下)朱冲(南安人少有志行鄰人失犢認冲犢)
(以歸後得犢大慚以還冲竟不受有牛犯其禾稼冲屢持芻送牛而無恨色主愧乃不復為暴咸寧中召)
(補博士不應冲居近夷俗羌戎奉之若君冲亦以禮讓為訓邑里化之路不拾遺)姚弋仲(南安)
(赤亭羌人累遷冠軍將軍石虎召弋仲擊梁犢弋仲輕騎至鄴貫錍跨馬于庭中遂滅梁犢嘗遣子襄討)
(冉閔戒曰汝才十倍於閔若不梟擒不須復見我襄大敗閔而歸)王嘉(安陽人外若不足而内聰)
(明清虛服氣隠于東陽谷鑿崖穴居弟子受業者數百人遂棄其徒隠于終南山)楊軻(天水人好)
(易弟子受業至數百人後趙徵之固辭逼之乃發既見不拜與語不言命舍之既而上疏求還歸秦乃教)
(授不絶)姜平子(天水人為秦州别駕符堅饗羣臣皆賦詩平子詩内丁字直而不屈堅問其故)
(對曰屈下者不正之物未足以獻也堅笑擢上第)尹緯(天水人每覧書至宰相立勲之際常輟書而嘆)
(符堅敗緯輔翼姚萇萇遣緯請堅堅問緯曰卿於朕何官緯曰尚書令史堅嘆曰卿宰相材王景略之儔)
(而朕不知卿亡也不亦宜乎)南北朝焦度(南安郡氐祖文珪避難仇池宋元嘉中父明與)
(千餘家隨居襄陽度少有氣幹便弓馬沈攸之反度守郢城有功嘗于城樓上罵辱攸之後人呼其樓為)
(焦度樓官終游擊將軍)尹正(天水人梁蕭詧蒞雍州正為府參軍擒張纉獲杜彦皆正之力詧稱)
(帝除正護軍將軍封新野縣侯卒諡曰剛後配食詧廟)趙知禮(天水人涉獵文史善書翰初為)
(陳武帝書記及武帝征侯景上表於梁元帝與王僧辯論軍事其文並知禮所製景平授中書郎封始平)
(縣子武帝受命拜散騎侍郎太府卿)李叔仁(隴西人驍徤有武力仕魏前後數從征討有功梁王)
(超宗侵魏叔仁為統軍隸揚州刺史薛真度討破之累遷洛州刺史封陳郡公官終大都督)楊機
(天水冀人祖伏恩徙居洛陽機少有志節為士流所稱魏永熙中除度支尚書方直之心久而益厲家貧)
(無馬多乘小犢車時論許其清白)趙善(天水人好學涉獵經史初仕魏累督長史加都督征虜將)
(軍後仕西魏進爵為公從征邙山為敵所獲卒於東魏詔贈大都督諡曰敬)趙貴(天水人少穎悟)
(有氣慨魏孝昌中討元顥有功累遷大都督孝武時以功遷太保大宗伯封南陽郡公周閔帝初遷太傅)
(進封楚國公)趙昶(天水人少聰敏有志節魏孝昌中拜都督積功封章武縣伯加驃騎大將軍開)
(府儀同三司時氐酋羌反昶悉平之後仕周進爵長道郡公賜姓宇文)李遠(成紀人兄賢少志于)
(學仕魏為原州刺史恭帝初賜爵西河郡公卒諡曰恒遠仕西魏累官大將軍尚書左僕射周閔帝踐祚)
(進位柱國)李穆(成紀人倜儻有竒節從宇文泰撫定關中進位大將軍原州刺史穆以二兄賢遠並)
(為佐命功臣而子弟布列清顯深懼盈滿辭不拜不許數年進位上柱國并州總管兄子崇隋幽州總管)
權景宣(天水顯親人曉兵權有智略仕西魏為南陽郡守郡臨敵境舊制發人防守多廢農業景)
(宣至唯脩起城樓多備噐械人為立碑頌德後周時累授荆州刺史爵千金郡公卒諡曰恭)李弼
(隴西成紀人初仕魏封石門縣伯後歸周與齊神武戰河東以功進封趙國公弼每征討朝受命夕上路)
(性沉雅有深識故能以功名終曾孫密志氣雄遠少襲父蒲山公爵隋末兵亂自稱魏公)辛威(隴西)
(人慷慨有志略西魏時以功封白土縣伯為鄜河二州刺史頗得人和後仕周拜大將軍爵抱罕郡公威)
(性持重有威嚴歴官數十年未嘗有過其家五世同居時以此稱之)趙文表(天水人累世為二千)
(石文表少脩謹好讀春秋能左右射累功至大將軍爵為公子仁海襲其爵)董純(隴西成紀人父)
(昇周柱國純少有膂力便弓馬從武帝平齊拜儀同爵大興縣侯隋開皇末進封公)趙煚(天水人深)
(沉有氣局嘗從宇文泰破洛陽後事周武帝累官大將軍賜爵金城郡公)趙芬(天水人少有辯智頗)
(涉經史仕周累官内史時朝事疑不能决者芬輒為評斷隋初拜尚書左僕射與王誼脩律令兼内史令)
(未幾以老病出為蒲州刺史)隋權武(天水人勇力絶人以平陳功拜豫州刺史進位大將軍)
李充(成紀人慷慨有英略開皇中擊突厥有功拜上柱國武陽郡公朔州總管為突厥所憚或譛其)
(謀反上譴怒之憂憤而卒)李景(天水人容貎竒偉驍勇善射開皇中以行軍總管從王世積代陳有)
(功進位開府)姜謩(秦州上邽人為晉陽長吏唐公李淵引為司空參軍薛舉寇秦州以謩安撫隴)
(外拜秦州刺史謩至邊撫以恩信盗賊衰止人喜曰不意復見太平官府卒諡曰安)唐姜晦(謩弟)
(仕為蒲州參軍累遷長安令人畏愛之擢御史中丞改吏部侍郎處事精明皆以為神後貶春州司馬)
姜寶誼(秦州上邽人父遠後周秦州刺史封朝邑縣公寶誼嘗游太學受書以積勞遷鷹揚郎將)
(從高祖督盗太原及起兵歴右武衛大將軍與宋剛戰被害贈幽州總管諡曰剛子恊善篆籕歴夏州都)
(督封成紀縣侯)姜確(謩子貞觀中為將作少監以幹力稱高昌之役為行軍副總管高昌平拜金城)
(郡公帝將征高麗而確諫不從至蓋牟城中矢卒帝賦詩悼之贈郕國公諡曰襄)尹愔(秦州天水)
(人父思貞明春秋擢高第愔博學尤通老氏書玄宗召對喜甚厚禮之拜諫議大夫集賢院學士卒贈左)
(散騎常侍)姜皎(上邽人初為尚衣奉御玄宗即位授殿中少監尋遷太常卿監脩國史後坐洩禁中)
(語流欽州病死世以為冤)李白(隴西成紀人唐宗室性倜儻善詩歌才思飄逸天寶初召見金鑾殿)
(論當世事詔供奉翰林玄宗愛其才欲官之會高力士以脱靴為耻譛於貴妃輒為所沮遂浮游四方寓)
(情詩酒有詩集三十卷)李揆(隴西人性警敏善文章乾元中進禮部侍郎後拜中書侍郎同平章)
(事揆美風儀善奏對帝曰卿門地人物文章當世第一信朝廷羽儀時稱三絶族孫訓亦有賢稱)趙
昌(天水人初拜南安都護夷落嚮化後還朝以裴泰代之未幾州將逐泰德宗召昌問狀昌年踰七十)
(占對精明復拜安南都護詔書至人相賀叛兵即定憲宗時為工部尚書遷太子少保)趙憬(渭州)
(人德宗時李泌薦其志行拜給事中未幾進同平章事精於治道每以國本在選賢節用薄賦歛寬刑罰)
(懇懇為帝言之)李中敏(隴西人元和中第進士性剛峭與杜牧李甘善其文辭氣節大抵相上下)
(太和中旱中敏上疏指陳時政得失文宗嘉納之)李讓夷(隴西人性廉介不妄交武宗時拜相)
(位雖顯劇以儉約自持為世咨美)五代王仁裕(天水漢陽人唐廢帝時召令隨駕一時詔)
(書皆出其手漢初充翰林承旨兼知貢舉為兵部尚書周初遷太子少保所著有紫泥集西江集入洛集)
(共百卷)唐景思(秦州人周世宗戰高平得漢降兵數千以景思為指揮使戍淮上有功領饒州)
(刺史後遷濠州戰傷重卒贈武清軍節度使)宋尹崇珂(秦州天水人初事周世宗以謹厚稱)
(為殿前都指揮使宋初出為淄州刺史有善政民詣闕請刻石頌德太祖命李穆撰文後征嶺表錄功遷)
(保信軍節度使)李士衡(成紀人後徙家京兆進士及第歴知數州累遷刑部侍郎嘗為三司使真)
(宗作寬財利論以賜之仁宗即位拜尚書左丞子丕緒累官司農卿知華州致仕居官廉静不為矯激家)
(多圖書集歴代石刻為數百卷藏之)董湜(天水人家多田未嘗親治稼穡好讀書以教子為樂住京)
(師以錢萬緡買監書以歸後其子經四登能書綬緯同擢第而約繼之)王君萬(秦州寕遠人以)
(殿侍為秦鳳指揮使積功擢熙河路鈐轄洮西羌叛圍河州君萬以計解之累官副總管子瞻立戰功積官)
(榮州防禦使知鄯州)劉愿(天水人天資耿介時王安石新書盛行學者靡然向風愿獨不喜穿鑿附)
(會之說潜心伊洛之學後以八行舉)趙隆(成紀人從王韶收復熙河為涇原將戰平夏川功最多每)
(戰勝不矜嘗知西寧州羌豪信服累遷棒日天武都指揮使卒徽宗自篆碑額曰旌忠)張覺民(文州)
(人游大學元祐間第進士後與馬涓等上書忤權貴坐黨錮退居成都與張正已等游號草堂先生所著有歌)
(詩雜著百餘篇)劉仲武(秦州成紀人資貌雄偉累官東上閣門使知河州吐蕃叛命仲武擊敗之)
(累遷瀘川軍節度使再帥熙河卒贈少保諡威肅子鍚為閣門祗候)劉錡(仲武第九子徙德順軍美)
(儀狀善射聲如洪鍾宣和間授閣門祗候高宗即位差知岷州紹興中召還為江東路副總管金人圍順)
(昌錡大敗之以計令終夜自戰積屍盈野後烏珠自來錡又大敗之死者數萬累官至太尉帥荆南府卒)
(諡武穆)張俊(成紀人好騎射負才氣咸和中以討河朔羣寇為都指揮使靖康中以隊將擊金人)
(於太原金人圍汴俊勒兵勤王高宗即位擢後軍統制平苗劉之變後又拒金烏珠於明州及討平諸盜)
(累遷太傅封益國公進封清河郡王)王德(通遠軍熟羊寨人欽宗末以武勇應募時號王夜叉建炎)
(初以勤王兵從劉光世與金人大小百戰未嘗敗北南渡後屢平劇賊積功封隴西郡侯後為荆南副都)
(統制卒贈少傅)牛皓(福津人仕為川陜宣撫後軍中部將紹興初金人寇秦川吳玠遣諸校分伺皓)
(至瓦吾谷遇金將乃與所部下馬戰金人見皓異欲招之皓力戰而死時承信郎高萬熙河步將任安隊)
(官秦元薛琪張亨皆死于陣)張子蓋(俊從子父宏從俊軍河上金人破開德府宏戰死子蓋初)
(從韓世忠討苗𫝊又從俊擊劉猊又大敗金人於栢臯海州累官安德軍節度鎮江都統孝宗初立授檢)
(校少保淮東招撫使卒贈太尉諡恭莊)張威(成州人仕為利州副都統制屢立竒功嘉定中官終)
(揚州觀察使威初在行伍以勇見稱進充偏禆每戰輒克每臨陣戰酣則精采愈奮金人聞其名畏憚之)
丁焴(福津人為人剛直不受私謁累官至大府少卿嘉定間為利州路安撫使兼知興元府决事明)
(白吏民信服魏了翁嘗曰丁晦叔武階一人而已晦叔其字也)曹友聞(同慶栗亭人彬十二世孫)
(少有大志登寶慶初進士授天水軍教授時城已被圍友聞單騎夜入與張維共城守後權知沔州元兵)
(入興元制置使趙彦呐檄友聞控制大安友聞曰吾重兵在此敵必不能越沔入蜀彦呐不從友聞馳至)
(雞冠隘與敵殊死戰及弟萬俱死之事聞贈龍圖閣學士賜廟褒忠諡曰節)楊堯(兩當人少刻志)
(于學仕為進武副尉)金虞仲文(寧遠人七歲能詩十歲能文日記千言刻苦學問第進士累仕)
(州縣以廉能稱官終翰林侍講學士卒諡文正正隆二年贈特進濮國公)張邦憲(秦州人正大中)
(進士為永固縣令天興初避兵徐州元卓翼率兵至城邦憲被執將驅之北邦憲罵曰我進士也悞蒙朝)
(廷用為邑長可從汝曹反耶遂遇害)元汪世顯(鞏昌鹽川人仕為都總帥開拓西蜀有功累遷)
(鞏昌便宜都統帥後追封隴右王子七人忠臣鞏昌便宜副總帥德臣都統帥直臣都統領良臣中書左)
(丞翰臣奥魯兵馬都元帥佐臣左翼都總領清臣四川行樞密院副使累世廕封)李庭玉(隴西)
(人中統初以功授鞏昌後元帥及將兵赴成都還守章廣平山寨與宋兵每戰輙勝累遷四川南道宣慰使)
(至元末以老乞歸授陜西行中省右丞卒謚襄敏)汪惟正(世顯孫幼穎悟藏書二萬卷喜從文)
(士論議古今治亂尤善談兵累官中書左丞行秦蜀中書省事改陜西行省左丞卒諡貞肅二子嗣昌成)
(都管軍副萬戶壽昌江南行臺中丞)楊大淵(天水人與兄大全弟大楫皆仕宋大淵總兵守閬州)
(元憲宗至閬遣使來招大淵殺之憲宗怒督諸軍力攻大淵懼乃降後為管軍總管有戰功世祖數奬諭)
(之及卒追封閬中郡公諡肅翼子文粲仕為閬蓬等路都元帥)楊文安(大淵兄子父大全守叙州)
(元兵入蜀大全戰死贈眉州防禦使諡愍忠官其長子文仲文安方二歲依大淵於閬州中統初授監軍)
(遷閬州䕫東路安撫使積功甚多再遷參知政事行四川南道宣慰使子艮之歷湖南宣慰副使岳州總)
(管)本朝門克新(秦州人洪武中由儒士任州學訓導生徒多至成效秩滿陞左春坊左贊)
(善未幾陞禮部尚書)曹銘(會寧人由進士任兵科給事中才名顯著進陞都察院左都御史)汪
壽(世顯之後廕襲指揮同知守鞏昌永樂中陞指揮使宣德初陞都指揮僉事正統中歴陞都指揮使)
(復以靖邊功陞署都督僉事協副總兵官守備凉州為人恭謹敬禮士大夫名重一時)楊仕敏
(隴西人由舉人拜監察御史在任端謹用薦者進陞太平知府平易近民官至山西布政司左參政)
仙釋尹喜(天水人周康王時為凾谷關令東見紫氣乃占風知有神人過老子果至授喜鍊氣吐納)
(之術三宫正一之法復求著書於是為道德經以授之後仙成復與老子相會於蜀賜號文始先生)山
圖(隴西人少好乘馬馬踶之折其脚遇山中道人教令服地黃苦參散服之一歲病愈身輕復遇道士)
(言能隨吾使汝不死圖即隨之遍遊名山踰六十年一旦歸家以母死葬畢復去莫知所之)封衡
(隴西人幼學道得真訣服黃連五十年入山採藥百餘年還鄉里聞病者輙以腰間竹筒藥與之立應復)
(周遊天下駕一青牛鬼物遇之莫不竄避魏武帝召問飬性大略衡曰减思慮節嗜欲而已所著有養氣)
(術隠形法衛生經數十卷)法冲(隴西成紀人幼而秀異遂發心出家入武都山脩業唐貞觀初勅私)
(度者處死于是僧多逃嶧陽山避難冲憫其饑詣州宰曰如有死事冲身當之但施道糧終獲福祐守宰)
(嘉其烈乃濟之山有虎冲詣告曰今窮客相投可見容否虎皆避去)
明一統志卷三十五
