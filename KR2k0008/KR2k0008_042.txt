明一統志卷四十二
明李賢等撰
金華府(東至台州府天台縣界三百九十八里西至衢州府龍游縣界九十里南至處州府)
(縉雲縣界一百八十六里北至嚴州府建德縣界一百一十里自府治至南京一千三百三十)
(里至京師四千五百八十八里)
(糧一十七萬四千石零)
建置沿革禹貢揚州之域天文牛女分野春秋時為越
西界秦屬會稽郡漢為烏傷縣地仍屬會稽三國吳
分會稽置東陽郡治長山縣晉屬揚州劉宋屬東揚
州梁改置金華郡陳兼置縉州隋廢縉州及金華郡
以地屬吳州尋置婺州治吳寧縣大業初廢州復為
東陽郡治金華縣唐復為婺州天寶初改東陽郡乾
元初復為婺州五代晉時為武勝軍宋仍為婺州淳
化初改軍曰保寧隸淛東路元置婺州路本朝改為
金華府領縣八
金華縣(附郭本漢烏傷縣地東漢析置長山縣屬會稽郡孫吳為東陽郡治晉以後因之梁於此)
(置金華郡隋初廢郡改縣為吳寧尋改曰東陽後改為金華縣屬婺州唐改為金山縣神龍初復為金華)
(縣宋元仍舊本朝因之編戶一百八十六里)蘭谿縣(在府城西五十里本隋金華西部地屬東)
(陽郡唐置蘭谿縣屬婺州宋因之元陞為州本朝仍為縣編戶二百四十一里)東陽縣(在府城東)
(一百五十里本漢烏傷縣地隸會稽郡吳隸東陽郡晉以後因之唐為義烏縣地垂拱初析置東陽縣屬)
(婺州五代時錢氏奏改東傷宋復為東陽元仍舊本朝因之編戶一百八十七里)義烏縣(在府)
(城東一百一十里本漢烏傷縣屬會稽郡孫吳以後屬東陽郡隋屬婺州唐郎縣立綢州又分置華川縣)
(尋廢州省華川入烏傷又改曰義烏縣宋元仍舊本朝因之編戶一百四十一里)永康縣(在府)
(城東南一百一十里本漢會稽郡烏傷縣地孫吳分置永康縣屬東陽郡晉以後因之隋省入吳寧縣尋)
(復置屬婺州唐於縣置麗州尋廢以縣隸婺州宋元仍舊本朝因之編戶一百一十六里)武義縣
(在府城西南八十五里本漢烏傷縣地孫吳以後為永康縣地唐天授初分永康縣西界置武義縣尋更)
(名武成天祐中復名武義宋元仍舊本朝因之編戶九十三里)浦江縣(在府城東北一百二十里)
(唐為義烏蘭溪兩縣地天寶中分置浦陽縣屬東陽郡乾元中屬婺州五代時錢氏奏改浦江縣宋元仍)
(舊本朝因之編戶一百二里)湯溪縣(在府城西南五十五里本龍游東鄙金華西鄙蘭谿南鄙)
(遂昌北鄙成化六年析置縣治官山編戶八十里)
郡名東陽(吳以郡在金華山之南瀫水之東故名)金華(梁名玉臺新詠序云金星與婺女爭)
(華故曰金華)寳婺(宋淳熙間賜名)
形勝江南劇郡(唐馮伉八詠後序江之南言劇郡者無出宣城與東陽)東陽多名
山金華為最(唐陸龜蒙集)山水佳地(唐權德輿送僧道依歸婺州序)三洞
雙溪之勝(東陽志)婺為郎藩地廣力完(宋李惇裕州學記)
風俗君子尚禮庸庶敦龐(隋志)人性敏柔而慧(宋志)氣習醇
厚(東陽志宋中興以來躋政府儀禁從者踵相接風聲氣習一變醇厚)俗勤耕織(東陽志)
士知所學(宋呂東莱祠記)
山川金華山(在府城北二十里一名長山又名金盆山越絶曰此山古聖採藥高且神黃初平初)
(起於此成仙山之東有卧羊山即初平叱石處旁有小山名煉丹山山之西有尖峯山孤石特秀狀類芙)
(蓉宋韓元吉詩自笑金華老使君兩仙常約度層雲駕車尚有雙羝在縱入山前白石羣)銅山(在府)
(城南二十里一名百沙山此山出銅東陽記山下有泉色潔白號銅山泉)蘭隂山(在蘭溪縣西七)
(里一名横山横截二江周十二里山頂有塔山下有潭)南住山(在蘭溪縣南一十五里其山自)
(閩中迤邐而來至此截然而住因名)洞巖山(在蘭溪縣東二十里山間有巖洞高三尺通金華洞)
(歲時祈禱多應)九峯山(在蘭谿縣西南七十里一名風子山峯巒秀拔昔葛洪來遊丹龜猶在唐)
(徐安貞肄業於此後人號讀書巖木案石牀尚存)三丘山(在東陽縣南八里晉殷仲堪嘗登此)
(山郡人愛之若襄人之於羊叔子因又名峴山)甑山(在東陽縣西南一十里狀如甑有石壇東晉陳)
(安居學道之所)赤石山(在東陽縣東北一十里上有赤崖一名孤絶山不生凡木)青臺山
(在東陽縣東二十里突立如臺山頂有單令巖)鶴巖山(在東陽縣東北二十七里相傳昔有三白)
(鶴飲泉于此已而翔去尋其蹤但見三石立巖下)夏山(在東陽縣東南四十五里四面峭絶山頂)
(有池冬温夏涼歲旱於此禱雨山側有夏禹廟因名)天竹山(在東陽縣東五十里多産脩竹)白
鹿山(在東陽縣東北六十里山形肖鹿)歌山(在東陽縣東南七十里上有石室五間可容百)
(餘人山下水通臨海昔人乘舟望見女子於此汲水登峯而歌蓋神女也今玉女祠尚存)東白山
(在東陽縣東北八十里嶔崟危峭與會稽天台連屬中有水源流入東陽溪西有西白山對焉)大盆
山(在東陽縣東南一百三十里形如覆盆)雞鳴山(在義烏縣東五里昔有金雞鳴其上羣雞)
(皆鳴因名上有小亭九日邑大夫畢會於此又名登高臺)石門山(在義烏縣東九里連山中斷兩)
(石對峙如門宋陳炳有記)青巖山(在義烏縣南一十里其中高者曰齊山山下有雙澗南曰前溪)
(北曰梅溪本朝王禕詩幽僻青巖中結屋開荒畦羣山列左右雙澗鳴東西蕭然守岑寂環堵蓬蒿齊林)
(泉幸清勝吾將暫冥棲)鐵巖山(在義烏縣東南二十里俗名郭公山極為峻峭山半有水簾下)
(垂數十丈如掛疋練至頂有曠土百畝三塢一潭)黃蘗山(在義烏縣北二十里一名黃櫨尖唐)
(初置綢州治此山下因綢巖為名)雲黃山(在義烏縣南二十五里一名松山梁傳翕大士於此)
(行道黃雲盤旋其狀如蓋相傳山多玄熊赤豹大士化之後不復出山頂有七佛庵行道塔)石樓
山(在義烏縣東二十八里一名樓山四面孤絶兩山相峙遠望如浮屠狀西巖層級高下類重樓複閣)
(蓋勝絶之地也)箭山(在義烏縣東北四十里山多竹箭)蜀山(在義烏縣南四十里下臨蜀墅)
(塘)金山(在義烏縣西南四十五里屹立江流中)清潭山(在義烏縣北四十五里下有清)
(潭)龍祈山(在義烏縣北四十八里山之西有水名深溪自縣北流入浦江歲旱居民祈禱有應)
來山(在義烏縣南七十里羣山自遠來至此而止山側有羊印石)三山(在來山東北三峯巍)
(然聳拔上有三山廟)金勝山(在永康縣南五里昔人於此得金勝因名山下有趙炳祠)石城
山(在永康縣南一十四里遥望山際若石城然)絶塵山(在永康縣東南二十九里其山嶮巇)
(出塵)石室山(在永康縣東南三十里緣崖而上南北二穴相通可容四百人中有石柱又有一石)
(形如竈)釡歴山(在永康縣南三十五里舊名歴山孤峯屹立望之如覆釡然)石翁山
(在永康縣東四十里上有孤石遥望如人旁有一石類婦人俗稱石翁婦)青石山(在永康縣東四)
(十里山色蒼翠因名)靈巖山(在永康縣東南四十里巖穴相通靈異可驗)壽山(在永康縣)
(東四十五里上有瀑布泉溢出兩峯之間濺沫如霧本朝李曅詩雙澗橋西五老峯分明朵朵翠芙蓉半)
(空絶壁開金像百道飛泉噴玉龍怪石坐來斜聽鳥曲闌凭處倒看松我生自倚凌雲筆不愧山僧飯後)
(鍾)三峯山(在永康縣東北四十五里南北兩峯高百餘大中峯高七十丈峭絶之狀異於衆山)
方巖山(在永康縣東五十里有巖如鑿後人於岩畔架飛甍環以欄楯為遊眺之所本朝徐孟璣)
(詩百折飛橋依日月一方巍石戴星辰)桃巖山(在永康縣東北五十里山有石赤白相間狀類)
(桃花元黃溍詩立石平如削飛雲近可梯莫窮千古勝但惜衆山低靈草經年長珍禽隔樹啼人言舊朝)
(士感事有留題)密浦山(在永康縣東北五十里上有仙壇為鄕人祈禱之所南有水源號花溪)
三石山(在永康縣南五十五里上有三石壇)書臺山(在武義縣西三里相傳唐舒元輿讀)
(書于此)白陽山(在武義縣東七里白雲出岫即雨上有怪石色隨時變歲豐則黃歉則黑鄉人)
(以此占候)翔鸞山(在武義縣西七里世傳嘗有鸞棲其上)小姬山(在武義縣東一十里)
(中有溪號姬水)李公山(在武義縣北一十五里宋隱士李惠居此人高其志)大家山(在武)
(義縣西二十里其南有新婦山相向世傳晉張彦卿女出適累月姑婦併亡有神靈各主一山鄉民禱之)
(輙應)菊妃山(在武義縣南三十里多生蘭菊旁有溪號妃水)八素山(在武義縣北四十里)
(秦末有八士從洛陽來逋栖于此皆青素冠履因名)龍峯山(在浦江縣治東浦江倚山為縣此則)
(縣治之輔山也)仙華山(在浦江縣北八里一名仙姑世傳黃帝少女於此上昇宋方鳳詩邈哉軒)
(轅氏問道由崆峒龍髯一以遠千載悲遺弓猶傳少女靈鍊玉於此宮山林重帝胄香火明民衷我來重)
(懷古攬涕臨西風)東明山(在浦江縣東下瞰大澤中隱然突起元時青田縣尉那德璋嘗於此)
(創精舍以教其族人子弟内有成性四勿繼善九思四齊宋濓撰精舍記)康侯山(在浦江縣東南)
(三十五里上有池水久雨不增甚旱不減)巖坑山(在浦江縣西北五十里上有水二𣲖東曰巖坑)
(北曰湖溪)深鳥山(在浦江縣西六十里衆山之間浦陽江水發源於此)九峯山(在湯溪縣)
(南十里高數百丈峯巒秀拔巖洞玲瓏昔龍丘萇酆去奢皆居其下)福民山(在湯溪縣東南十五)
(里高數百丈峯巒秀峍林木蓊欎欲遊目騁懷者多登之)西峴峯(在東陽縣南八里與東峴峯對)
(峙宋王槩詩昔日龍山有勝遊也攜濁酒峴峯頭歡逢重見黃花好醉插都忘白髮羞戴令固嫌無惠愛)
(陶潛應笑未歸休登高此地成狂賦裁謝當年沈隱侯)雙峯(在義烏縣東南二十五里龍門山頂)
(兩峯秀拔高插天表一名筆架峯)太陽嶺(在府城東北五十里嶺高峻若與太陽齊)西巖
嶺(在東陽縣東三十里夏山之西高峻多巖石)三十六岡(在浦江縣東三十五里重巒複)
(嶂高低不齊前後相屬者三十有六)春草巖(在府城北二十里相傳赤松子羽化處巖間不生蔓)
(草盡出龍鬚草大者為虎鬚草可為燈炷)紫微巖(在府城北二十五里巖有石室梁劉峻棄官舍)
(其下撰類苑一百二十卷郡人呼為劉先生書堂)鮑令巖(在東陽縣南五里涵碧亭之上巋然)
(崛起孤高峻拔有石刻鮑令巖三字以宋縣令鮑極嘗於此脩禊故名)煉丹巖(在義烏縣南五)
(十里葛仙山上相傳葛洪嘗煉丹於此)覆釡巖(在義烏縣西六十里形如覆釡四隅孤絶石芒)
(峭發柏竹薈茂似非人世)寳泉巖(在武義縣南三十里上有方池甚旱不竭泉甘美宜瀹茗)金
華洞(在府城北三十里即道書第三十六金華洞元之天其洞有三上曰朝真中曰冰壺下曰雙龍)
(通四明天台諸山元金履祥詩洞府高深對月開長疑底裏秘龍雷天窗不照人間世限盡遊人自此回)
新洞(在府城東北三十五里宋紹興間一石摧下旁露大竅風自中出振動山谷洞皆石乳登之若)
(身在瓊樓銀闕中)上靈洞(在蘭谿縣東二十三里洞有三上曰白雲中曰紫霞下曰湧雪元吳)
(師道詩清事長為俗累侵靈源悵望一何深空山黃葉無行跡明月青松自落隂巖古每懷劉子隱地偏)
(猶欠謝公吟相看倘有飄然興布韈青鞋約重尋)浦陽江(在浦江縣界源出深□山及巖坑山)
(本吳越三江之一春秋外傳所謂三江環之是也)天中湖(在府城東三十五里與黃演松谿諸)
(湖相映帶)繡川湖(在義烏縣治西廣數百頃羣峯環列粲如組繡故名本朝王禕詩十里華川上)
(年來足勝遊雨花林下寺風柳驛邊樓漠漠芙蓉浦依依杜若洲平生身外事未許付沙鷗)上湖
(在夏山絶頂冬夏不涸久旱禱之必雨)瀫水(在府城東南西流至蘭谿縣)龍門水(在蘭)
(谿縣北三十里一名梅溪源出浦江縣烏蜀山歲旱禱雨多應)大銅川小銅川(在永)
(康縣西北一十七里小銅川水入大銅川併入武義縣界)梅溪(在府城東北發源武義縣流入永康)
(溪)雙溪(在府城南其源有二一出東陽縣大盆山一出處州縉雲縣與東陽義烏二溪合流故名)
赤松溪(在府城西北自南流至赤松宮)蘭谿(在蘭谿縣西南三里即瀫水也以岸多蘭茝故)
(名宋楊萬里詩蘭谿水清千頃強)畫溪(在東陽縣西南三十五里一名東陽江羣山縈連草木如)
(畫因名)五雲溪(在義烏縣西北二十五里源出五雲山入大溪)花溪(在永康縣東北五十)
(里清淺可愛方春桃紅李白夾隄如繡)熟溪(在武義縣西南與永康溪合其水溉田歲常稔熟)
湖溪(在浦江縣北二十里源出巖坑山北流抵富陽縣以達於錢唐江)白砂溪(在湯溪縣)
(南三十里由遂昌縣流入永康溪中多白砂如霜雪)烏石潭(在永康縣西四十里赤巖之下廣袤)
(數丈清澈可鑑)九里潭(在武義縣東南九里晦冥之夕鐘聲隱隱出潭中嘗有漁人入潭捫鐘見)
(之鐘旁有佛廟歲旱禱雨於此)五百灘(在府城西五里灘之最大者俗傳舟行挽縴五百人方可)
(渡唐李白詩聞說金華渡東連五百灘)石馬澗(在東陽縣東北二十五里水極清澈昔人於水)
(中望見石馬之形)三泉井(在府城西隅鐵行嶺下相傳井中有三穴泉溢可畏後人以大石鑿)
(三竅汲之)四井(在義烏縣舊傳晉郭璞所鑿一曰富井在繡川門外二曰貴井在東陽門外三曰貧)
(井在縣學西四曰賤井在縣治前四井之稱以泉之多少清濁為别泉多為富少為貧清為貴濁為賤惟)
(富貴二井最甘美)大士井(在義烏縣南九里泉甘色碧深弗及丈相傳傅大士所穿飲之療疾)
(又名善慧泉)明月泉(在浦江縣西二里其泉視月盈虚為消長宋政和間知縣事孫潮疏為曲)
(池築亭以備遊觀)梅花泉(在東明山精舍中有水一泓曰靈淵淵之東百步許有泉冷然老梅)
(如龍横蹲其上曰梅花泉)孝感泉(在浦江縣東三十里白麟溪側宋鄭綺母張性嗜溪水時旱鑿)
(溪數仞而不得泉綺慟哭水為湧出故名元王理作銘)硯池(在義烏縣學前上有石橋)金鵝
塘(在義烏縣北一十里昔人欲疏此名塘以通豐江有金鵝飛出而止故)東湖塘(在浦江縣西南)
(三十五里舊名東湖宋天聖初邑人錢侃所築大觀間侃之孫工部尚書遹重脩復作記焉)
土産銅(金華縣銅山出)葛紵布漆金星草(解丹石毒)黃連(各縣出)
玉面貍竹雞(俱蘭谿縣出)榧子膏棗酒(俱東陽縣出)紙
(俱永康縣出)
公署金華守禦千戸所(在府治東即元察院舊地本朝洪武初改建)
學校金華府學(在府治西宋慶歷間建本朝洪武初重建)金華縣學(在府治西北元)
(至元間建累燬本朝重建楊士奇作記)蘭谿縣學(在縣治東宋崇寧間建本朝洪武初重建)
東陽縣學(在縣治東南宋慶歷間建本朝永樂初重建)義烏縣學(在縣治西南宋)
(慶歴間建紹興間徙縣北本朝正德中遷于此)永康縣學(在縣治西宋崇寧中建本朝正統末)
(重建)武義縣學(在縣治西宋崇寧中建本朝洪武初重建)浦江縣學(在縣治東南宋)
(皇祐間建舊在西南本朝正德初徙于此)湯溪縣學(在縣治西北成化八年建)
書院麗澤書院(在府城東北五里宋呂祖謙會友講道於此取易兌象以扁其居嘉熙間賜額)
(麗澤書院元御史王龍澤記)月泉書院(在浦江縣西二里宋咸淳間知縣王霖龍搆精舍於)
(泉上元改為書院)四賢書院(在府城中元時江浙省建以祀郡儒何基王柏金履祥許謙)
横城義學(在東陽縣南一十五里宋景定五年邑人蔣沐建延師以訓四方來學之士元至正)
(間沐四世孫大同重脩學者益衆焉)
宮室八詠樓(在府治西南隅舊名元暢樓南齊太守沈約建有登臺望秋月會圃臨春風秋至愍)
(衰草寒來悲落桐夕行聞夜鶴晨征聽曉鴻解佩去朝市被褐守山東八詠詩宋郡守馮伉更此名唐嚴)
(維詩明月雙溪水清風八詠樓少年為客處今日送君遊崔顥詩梁日東陽守為樓望越中綠窗明月在)
(青史古人空宋李易詩千古風流八詠樓江山留與後人愁水通南國三千里氣壓江城十四州)明
月樓(在府治東取嚴維明月雙溪水之句為名)面香閣(在東陽縣西北隅宋紹興中知縣留)
(觀德建以閣前多植巖桂因名)環翠閣(在東陽縣南三里中興寺後宋曹冠記)仁風堂
(在府治内取晉袁宏奉楊仁風之義)衆樂堂(在府治自公堂後宋政和間知州呂淙建)移忠
堂(在府治舊名耐寒軒宋紹興間知州錢端禮撤軒重建)自公堂(在府治後舊為野聲亭宋)
(大觀間知州詹適重建改今名)清燕堂(在金華縣治舊名熙熙堂宋紹興中知縣鄭銳夫易今名)
見山堂(在蘭谿縣治東偏登堂屬目盡見一邑山水之勝)清虛堂(在東陽縣南五里即)
(涵碧亭舊址宋元祐中建)退思堂(在武義縣治後圃宋紹興中知縣衛秬建)采謠亭(在府)
(子城前臨闤闠宋政和間建)極目亭(在府子城上宋政和中知州黃特建雙溪樓後廢紹興中)
(即其址改建為亭陸游詩尚書曳履上星辰小為東陽作主人朱閣凌空雲縹緲青山繞郭玉璘珣)最
高亭(在金華縣葉相園宋陸游詩高亭新築冠鰲峯眼力超然信不窮膚寸油雲澤天下大千沙界)
(納胷中春遊到處羣花擁夜飲歡時百榼空劉白老來忘世味只思詩酒伴裴公)東峯亭(在蘭)
(谿縣東唐貞元中縣令洪少卿建東陽馮宿記云崇山濬谷佳境勝㮣綿世伏匿一朝發明)涵碧
亭(在東陽縣南五里唐寳歷中縣令于興宗建下穿方池引水為流觴之所劉禹錫詩東陽本是佳山)
(水何况曾經沈隱侯化得邦人解吟咏如今縣令亦風流興宗亦自賦詩云高低竹雜松積翠復留風路)
(劇隂溪裏寒生暑氣中)水樂亭(在東陽縣西南八里兩山對峙有飛泉數丈界山而落泠然有)
(聲宋知縣王槩作亭澗上取元結水樂之說為名蘇軾詩君不學白公引涇東注渭五斗黃泥一鍾水又)
(不學哥舒横行西海頭歸來羯鼓打涼州但向空中石壁下愛此有聲無調之清流流泉無絃石無竅強)
(名水樂人人笑慣見山僧已厭聽多情海月空留照蘇轍詩君家激水石中流聽之有聲百無憂笙竽窈)
(渺度溪谷琴筑凄咽穿林丘高人處世心淡泊泉聲過耳皆為樂退食委蛇石上眠幽音斷續床前作)
蠟屐亭(在武義縣東一十五里惠安寺側宋鞏豐詩千占高風挽不回故山花落又花開莫欺亭)
(畔蒼蒼蘚曾印高人屐齒來)披仙臺(在府城上金華樓西前按金華山欲以披揖二仙因名)
釣魚臺(在府城南六十里下有湖水四時清澈世傳有老人隱釣于此)月榭(在府城上宋元)
(祐間建)雙溪館(在府治東宋紹興間闢為三館雙溪居中東曰赤松西曰清和)披雲館
(在蘭溪縣治西宋紹興中建)竹馬館(在金華蘭谿兩界之間每郡太守入境多候伺於此)
關梁通濟橋(在府城西南長七十餘丈臨雙溪與問津橋相望元至正間甃甓為梁復就圯壞乃)
(比舟貫綯以濟行者今名上下浮橋云黃溍記)山橋(在府城北三十里兩崖對峙高數百仞溪流折)
(旋為瀑為湍橋翼然臨之城郭全景宛在目睫真一竒勝處也)普濟橋(在蘭谿縣北一十里宋紹)
(聖中維艚百艘以梁谿上後更名望雲即今之女兒渡)叱馭橋(在東陽縣治東舊名碧嵐西峴)
(山水所經)新吳橋(在義烏縣治西宋淳熙中建以節繡湖之水)仁政橋(在永康縣東南)
(元至元間以石改建仍覆以屋)南橋(在浦江縣治南跨浦陽江旁障大隄隄盡别為小橋以洩支流)
(人行橋上斜睨邑中樓觀掩映儼然圖畫中景也)
寺觀天寧寺(在府城内宋大中祥符間建面對溪山舊有石浮圖可以盡覽一郡之勝)密印
寺(在府治北舊名永福唐建宋改今名)法喜寺(在府城北二十里舊名潛嶽唐為大刹今在尖)
(峯之西)寳華寺(在府城南三十里舊名玄覺)西巖寺(在府城北四十里舊名赤松巖)
(寺梁大同間建寺有鐵羅漢五百一十八尊)智者寺(在府城西北七十五里景物勝絶為金華)
(第一刹)聖壽寺(在蘭谿縣治東南隅舊名招賢)新安寺(在東陽縣治東前有祝壽放生)
(二池)寳林寺(在雲黃山下古殿傑閣甲于東州)興聖寺(在永康縣治西宋建)龍窟
寺(在永康縣東宋淳熙間陳亮授徒于此)法雲寺(在武義縣治西宋建)龍德寺(在龍)
(峯山下宋寧宗御書其額)棲真院(在蘭谿縣東二十里舊名靈洞本朝宋濓記)資福院
(在東陽縣東北五十里舊名虎峯宋改今名)禪明院(在義烏縣南四十五里舊號雪峯)玄
玅觀(在府治東唐名三清元元貞間重修)寳婺觀(在府治東宋淳熙間賜額本朝宋濓記)
赤松觀(在金華山間即晉黃初平叱石成羊之地)浩然觀(在蘭谿縣治東舊名靈瑞)元
寳觀(在東陽縣南四十里宋宣和間睦寇俶擾邑人張瑋避亂入山遇神人謂之曰觀有北極殿久)
(廢能新之賊不足平未幾果大破賊徒民賴以全者萬數後瑋之壻陳嚴鳩工集材成之)延真觀
(在永康縣東南隅舊名寳林元黃溍記)廣福觀(在武義縣西三十里宋治平中賜名壽聖尋改)
(今名元嗣教天師張嗣成記)
祠廟赤松祠(在金華縣東二十里晉黃初平初起登仙于此後人為之立祠號赤松宮)呂成
公祠(在府城之鐵嶺宋呂成公祖謙講學之地端平間門人即其地立祠)三賢祠(在府學祀)
(宋宗澤梅執禮潘良貴范端臣書其榜曰仰高)黃文獻公祠(在義烏縣治西祀元黃溍本朝)
(王禕宋濓皆有記)越國公祠(在府治北國初胡大海以行省參知政事鎮兹郡後遇害追封)
(越國公立廟以祀宋濓撰碑記)楓山祠(在蘭谿縣祀本朝禮部尚書章文懿公懋嘉靖元年建歲)
(春秋祭省志)
陵墓顔烏墓(在義烏縣東四里有石碑刻云顔烏墓縣治東又有顔孝子祠元黃溍詩丹青像設)
(始何年翁仲遺墟自古傳時有比人來下馬不知秦樹幾鳴鵑牧童解指看碑路野衲分耕祭墓田回首)
(長安日西外茂陵松栢正蒼烟)傅大士墓(在雲黃山下大士梁僧傅翕也石晉開運初吳越錢)
(元佐遣使取其遺骨歸葬錢唐啓痊之日有兩虎據牆而吼是夕大雨雷電震動山谷及行虎隨至蝦䗫)
(江阻水而返)趙抃祖墓(在金華縣北五里碑文尚存)呂祖謙墓(在武義縣東一)
(十五里石刻宋東萊先生呂伯恭之墓朱文公書)黃溍墓(在義烏縣東北三里東埜山之原)
王禕墓(在義烏縣南一十里青巖之象鼻岡)章懋墓唐龍墓
古蹟廢綢州(在義烏縣境唐初以烏傷縣置尋廢)廢華川縣(在義烏縣境唐初置尋省)
(入烏傷)羅隱宅(在東陽縣南五里宋曹冠詩翠微深處有幽居騷客當年此結廬元祐間僧創)
(菴於此名栖賢)陳氏義莊(在東陽縣南四十五里宋陳德高創置以給宗親之貧乏者陸游記)
銅牛人迹(在永康縣西一十七里有石高丈五上有牛人二迹各長八寸相傳號銅牛人)鶴
鳴畈(在永康縣東北三十里相傳石翁山梁時望氣者言有王氣鑿之有雙白鶴飛鳴化為真人乘)
(霞而去)花錦地(在永康縣西三十里其地有石廣數丈文彩彷彿如錦故名)松化石
(在永康縣延真觀前唐建中間道士馬自然指庭松曰此松已三千年當化為石至夕大風雨其松果化)
(近觀山中松往往皆為石刺史楊發舁兩石入郡齋又以其二置龍興寺石鱗皴宛然蒼皮黛色云)
名宦晉丁潭(大興間為廣武將軍東陽太守以清潔見稱)顔含(東陽太守簡而有恩明而)
(能斷以威御下王導歎曰顔君在事吳人歛手矣)山遐(東陽太守為政嚴猛康帝嘗病其獄囚太)
(多遐處之自若郡境肅然)袁宏(由吏部郎出為東陽太守祖道冶亭謝安取一扇贈之宏曰敬當奉)
(楊仁風慰彼黎庶)殷仲堪(義熙間為東陽太守嘗登三丘山悵望後人思之名曰峴山)南
北朝王志(南齊東陽太守郡有重囚十餘冬至日悉遣還家過節皆返惟一人失期曰此自太)
(守事主者勿憂明日果至吏人益歎服之)沈約(南齊東陽太守建元暢樓賦詩八章時號絶唱宋更)
(名八詠樓作祠樓東號沈隱侯祠)王承(梁武帝時為東陽太守政有惠愛吏人悅之承弟幼亦為)
(東陽太守時朱昇當朝車馬填門有申英指昇門曰此中能不至者大小王東陽耳)何遠(梁東陽太)
(守性耿介無私曲疾強富如仇讐視貧細如子弟特為豪右所憚)謝諼(梁東陽太守秩滿去官送)
(錢一萬止留一百答曰數多劉寵更以為媿)唐崔義玄(永徽中為婺州刺史時睦寇圍婺義玄自)
(統衆破賊䧏者萬餘)戴叔倫(東陽令善政有聞拜殿中侍御史邑人思之立碑頌德)沈清
(大歷中為婺州刺史領兵逐逆黨力戰而死贈衛尉卿立碑以祀)南承嗣(霽雲子七歲為婺州)
(别駕歴施涪二州服忠思孝無替負荷見柳子厚睢陽廟碑)于興宗(丞相于志寧猶子白有司)
(願為親民官以自效遂補東陽令及涖官以簡易為治)洪少卿(貞元中蘭谿縣令以信待物以)
(勤集事賦平人和節度使盧羣嘗稱其如精金百鍊良驥千里)五代錢元懿(梁開平間判婺)
(州有異政州每歲三月大風為怪壊民廬舍元懿至風雨自山南過人皆異之)宋叚少連(知金)
(華縣通敏有才遇事無大小决遣如流)錢藻(熙寧間知婺州蘇軾送行詩老手便劇郡高懷厭承)
(明東陽佳山水未到意已清)蘇頌(熙寧間知婺州遷州學於子城内頌初赴官泝桐江水暴迅舟)
(横欲覆母在舟中幾溺矣頌哀號赴水救之舟忽自正母甫出及岸舟乃覆衆以為誠孝所感)胡壄
(婺州教授時方臘作亂壄以勇武自奮遇害舉家死之詔贈奉議郎推恩及其二子)蘇遲(建炎初以)
(直秘閣知婺州言本州上供羅歲增五萬餘疋民實不堪詔減其半)王居正(紹興中知婺州奏免)
(歲增貢羅御爐炭素與秦檜善及檜執政不侔居正見上曰秦檜欲圖中興臣心服之今設施止此願陛)
(下以臣所言問檜所行檜終身恨之)李南公(浦江令郡猾吏恃守以陵縣不輸負租南公捕繫之)
(竟寘諸法)辛次膺(紹興中以直秘閣知婺州能以清苦自持甚有善政)李知退(知浦江興)
(利除害專以教比為務民為立生祠)蕭燧(淳熙中自嚴州移知婺州父老遮道幾不得行婺與嚴鄰)
(人熟知條教不勞而治)李彦穎(知婺州勤約有惠政禁民屠牛捐屬縣稅十三萬緡)汪應
辰(知婺州郡積欠上供十三萬緡朝廷命憲漕究治應辰謂急則擾民乃與諸邑蠲宿道去苛歛定期)
(會悉為發補)吳芾(知婺州勸民義役金華長仙鄉民十有二家自第其産相次執役幾二十年芾)
(為更其鄉曰循理以褒異之)李椿(知婺州會詔市牛筯凡五千斤椿奏一牛之筯纔四兩是欲屠)
(二萬牛也孝宗悟為收前詔)趙必愿(端平間知婺州立淳良頑慢二籍勸懲人戶又措置廣惠)
(倉及諸倉積榖俱有條理)孫子秀(浙東提刑兼知婺州婺多勢家有田連阡陌而無稅者子秀悉)
(覈其田書諸牘)吳昌裔(浙東提刑辭改知婺州時婺告旱乃不忍終辭至郡減騶從供帳遣僚召)
(邑令周行阡陌蠲粟八萬石錢二十五萬緡)汪綱(知蘭谿縣决擿如神歲旱躬勸富民浚築塘堰)
(大興水利飢者得食其力全活甚衆)元高興(以招討使鎮婺州時東陽玉山羣盗殺宣慰使陳祐)
(興捕斬之境内以安)劉元(元統間為武義縣尹剛毅廉介一錢不取時浙東憲司搆一公堂俾元歛)
(材運甓元不從遂拂衣而歸)王仲筠(至元間為蘭谿尹掃窳弊之政勖偷惰之民滿去民為立)
(碑紀其政蹟)周自強(至正間為義烏尹周知物情而性度寬厚故政治大行民畏而愛之)許
廣大(至正間為武義尹政聲甚著溪水潰堤岸疊石以捍水患民懷其德名許公堤)張悅遠
(至正間知浦江治民無疾呼遽色公退惟杜門讀書民為立惠政碑)本朝王允誠(洪武初知)
(義烏縣時承兵火之餘廬井蕩廢允誠脩舉撫循不期月而民安堵遷南安郡守民涕泣遮留不忍舍去)
叚嗣輝(洪武中知金華府性廉介多惠政卒之日民甚悼之)朱璞(洪武中知蘭谿縣涖事嚴)
(而能恕寬而有制人皆悅服)方素易(洪武中由盱眙縣令有政績陞金華知府涖政勤敏發奸)
(剔蠧吏民畏而愛之)吳理(洪武末知金華縣操履公正催科不擾秩滿民涕泣不忍舍其去)劉
彦飛(洪武末浦江縣丞性耿潔以冰蘗自持孜孜為治有古良吏之風)宋哲(永樂初知蘭谿)
(縣洞察民隱豪猾屏跡未幾陞戶部郎中父老詣闕乞留詔從之)劉實(宣德中任金華府通判歲)
(旱税不能完奏寬貸之任郡不以妻子隨不與流輩伍廉介之操獨立不懼為世名臣省志)楊文
(弘治初由進士教授金華府學以身率教雖隆寒盛暑不廢講授嘗以胡安定之教蘇湖者自勵焉省)
(志)趙鶴(弘治中知金華府飬士治民政教兼舉大有足尚云省志)
流寓朱汎(漢沛國朱雲之後晉大興中為臨海太守有政聲秩滿居蒲墟村遂為義烏人曾孫幼仕)
(齊遷揚州刺史有功人謌曰朱幼護江東人安盗賊空)王煥之(本大名人父良孺宋紹興間知)
(水康因家焉又徙武義自幼穎悟能文嘗作王氏叙傳)馬任仲(本建陽人從朱文公游宋紹興)
(間中進士乙科寓居東陽歴官州縣以廉能見稱所著有奏議雜著得齋集)王介(本吳門人徙家)
(金華從朱熹呂祖謙遊宋紹熙初進士第三累官國子祭酒在朝累陳時政終知慶元府兼沿海制置使)
(卒諡忠簡子埜嘉定中進士仕至僉書樞密院事封吳郡侯前後上疏皆明正剴切鑿鑿可行有奏議文)
(集)
人物漢顔烏(會稽烏傷人事親孝父亡負土成墳羣烏銜土助之其吻皆傷因以名縣)楊璇
(會稽烏傷人兄喬歴官尚書桓帝愛其才貌欲妻以公主不食而死璇靈帝時舉孝廉為零陵太守蒼梧)
(桂陽賊相聚攻城璇製馬車尅期會戰奔突賊陣羣盗為之駭散郡境以清)駱俊(義烏人由尚書)
(郎擢拜陳相值袁術僣號盗起俊厲威武保鄉境賊不敢犯濟養百姓鄰郡人多歸之子統仕吳累官偏)
(將軍封新陽亭侯)三國畱贊(金華人仕吳與黃巾賊帥吳栢戰手斬之贊好直言不阿旨權)
(右畏憚官至左護軍)斯敦(東陽人吳赤烏間父偉為廷尉失儀當死敦叩閽泣血乞以身代吳主嘉)
(其孝赦偉罪仍表其閭)晉許孜(東陽人孝友恭讓敏而好學二親殁柴毁骨立躬負土為墳時)
(有鹿犯其墓上松栽孜悲歎曰鹿獨不念我乎明日鹿為猛獸所殺置松下郡察孝廉不起人號其居為)
(孝順里)南北朝婁幼瑜(南齊金華人吳侍中玄六世孫聚徒教授不應徵辟為臨川王)
(映所賞異著禮記捃拾三十卷又撰禮記摭遺别記一卷文集六十六卷)龔孟舒(金華人通毛詩)
(仕梁為尋陽郡丞元帝在江州遇之甚重以師禮事焉官至大中大夫)鄭灼(東陽人勵志儒學梁)
(簡文在東宮雅愛經術引灼為西省義學士灼性精勤尤明三禮家貧抄義疏以日繼夜常蔬食講授其)
(篤志如此)唐厲文才(東陽人貞觀初為道州刺史南土未靖賊寇猖獗臨郡期月羣盗悉平甚)
(著威愛改容州刺史雅好山水未幾辭位歸鄉里孫乾曜高尚有祖風烈)駱賓王(義烏人七歲能)
(賦詩與王勃楊烱盧照鄰以文章齊名海内稱為楊王盧駱又號四傑歴武功長安主簿臨海丞中宗時)
(詔求其文得數百篇)張志和(金華人父游朝通莊列書為象罔白馬諸篇以佐其說志和肅宗時)
(擢明經授錄事參軍親亡不復仕自穪煙波釣徒又號玄真子李德裕嘗穪其隱而有名顯而無事不窮)
(不達嚴光之比云)馮宿(東陽人父子華事親孝親殁廬墓有靈芝白兔之祥宿有文名貞元中擢)
(進士歴工刑二部侍郎轉東川節度使繕城郭增兵械息水患一方賴之有格後勅三十卷卒諡曰懿)
馮定(宿弟與兄同第進士名播戎夷仕至左散騎常侍從弟審寬皆擢進士審歴國子祭酒寬為起)
(居郎並以文學推重于時)舒元輿(東陽人元和中第進士擢監察御史按劾無所縱累遷中丞奏)
(辨明審未幾拜同中書門下平章事嘗為牡丹賦時稱其工弟元裒元肱元迥皆第進士)滕珦(東陽)
(人太和初以太子右庶子致仕四品給券還鄉自珦始白居易送以詩曰身著錦衣兒戲繡東陽門外數)
(滕家子時為侍御史)張敦(浦江人為諸暨令海寇三百餘人剽掠為患敦悉平之轉重泉令民悅其)
(化遷車騎將軍)楊扶(浦江人為武源令遷交州刺史所至有恩惠州人為之謠曰楊聖儀政多奇)
陳太竭(浦江人武鼎之子二親併亡即墓手藝松栢終身衰麻哀哭弗輟每奠果肴烏鳥不啄)
五代劉昭禹(金華人為詩刻苦嘗自云句向夜深得心從天外歸後仕湖南為天策府學士)
(嚴州刺史有詩三百篇)宋胡則(永康人端拱間擢第典七州更六路使者節所臨有績嘗奏免)
(衢婺丁身錢民被其賜廟食至今范仲淹銘其墓)徐無黨(永康人皇祐間進士仕至郡博士歐)
(陽脩嘗稱其文詞日進如水涌所著有五代史集註)滕甫(東陽人舉進士第累官翰林學士知開封)
(府在神宗前論事如家人父子言無文飾洞見肝鬲治邊凜然威行西北終于龍圖閣學士知楊州卒諡)
(章敏)宗澤(義烏人少有大志元祐間第進士徽宗時以直秘閣守磁州欽宗時拜副元帥起兵勤王)
(與金兵大戰破之高宗時為開封尹留守東京志在復國敵畏不敢犯其境卒諡忠簡)錢遹(浦江)
(人徽宗時為御史中丞累官工部尚書大觀間以顯謨閣直學士領祠家居築三湖蓄水以利鄉民人多)
(德之殁贈太中大夫)陳天隱(蘭谿人端重好學事毋以至孝聞大觀初詔以孝弟睦婣任恤忠和)
(八字旌其門)梅執禮(浦江人崇寧間進士欽宗時累官戸部尚書會金人犯闕索金帛無度執)
(禮抗詞以拒遂被殺後贈資政殿學士)潘良貴(金華人政和間進士仕至徽猷閣待制中書舍)
(人廉介剛毅立朝不阿父喪貧無以葬高宗賜錢五十萬緡歴三朝清風高節凜然當世)樓炤(永康)
(人政和間進士由國子博士遷殿中侍御言論多見採納官至簽書樞密院事兼權參政殁諡襄靖)王
師心(金華人政和間進士敭歴中外咸著能績仕至宣奉大夫卒贈少師賜諡莊敏)項德(武義)
(人宣和間寇陷婺州德率百餘人與戰俘馘甚多方繕甲謀復鄰邑適王師至欲會合殱之賊聞盡銳邀)
(德於黃姑嶺下德力戰而死邑人哭聲振山谷圖像於城隍廟歲時祀焉)徐端益(金華人建炎初)
(張邦昌手書至虹縣令以下迎拜宣讀如常式端益為武尉獨不屈膝事定向子諲言於朝為易文資)
賈庭佐(東陽人剛毅有大節高宗時為大理司直秦檜主和議庭佐上書力言不可乞斬王倫以)
(謝天下忤檜意出通判湖州)鄭剛中(金華人自號北山登進士甲科累官四川宣撫使以不進)
(金忤秦檜落職徙封州卒檜死朝廷盡復其官諡忠愍所著有北山集周易窺餘諸書)許直可
(東陽人紹興間進士有才行為建康教授子中應繼登進士為光州定城令操履純正孫彦知嘉定進士)
(為澧州石門令三世登科鄉邦榮之)曹冠(東陽人博學強記紹興間進士遷太常博士後告老轉朝)
(奉大夫賜金紫致仕年八十卒所著有經進十論萬言書恢復秘略宣城雙溪等集)范浚(蘭谿人紹)
(興間舉賢良不起篤志求道學者稱為香溪先生有文集藏于家朱文公取其心箴入孟子集註)王
師愈(師心弟自幼穎悟知宗正學嘗從楊時受易論語既又從朱熹張栻呂祖謙游紹興間登第官)
(至崇政殿說書熹穪其有本有文德望隱然為東州之重云)唐仲友(金華人父堯封紹興間為)
(侍御史論錢端禮坐斥仲友登第復中宏詞科仕至江西提刑博聞洽識講析經史所著有六經解皇極)
(經世圖譜兄仲義弟仲温俱登進士)葉衡(金華人紹興中進士負才足智善理兵事顯有成蹟由州)
(縣不十載致位宰相卒贈資政殿學士)陳良祐(金華人紹興中進士仕為左司諫時高宗銳意)
(圖治良祐有願為良臣不為忠臣之語累官至吏部尚書力止汎使懼開釁端遂至忤旨甘心竄斥淳熙)
(間復起除敷文閣待制知建寧府)喻良能(義烏人累官至太常寺丞嘗進忠義傳二十卷孝宗)
(深加歎賞即命頒行以開國縣男致仕所著有諸經講義香山集與忠義傳)王淮(金華人幼穎悟)
(力學紹興中進士為台州臨海尉郡守蕭振一見奇之許以公輔器以薦除監察御史遷右正言條奏自)
(治之策高宗嘉歎累遷翰林學士知制誥訓詞深厚得王言體孝宗時歴左右丞相兼樞密使屢有建明)
(卒贈少師諡文定)厲汪(東陽人隆興間進士補樂清宰民安其化累贈中奉大夫篤於教子子模)
(歴資政殿大學士朝請大夫東陽縣開國侯)應孟明(永康人隆興初進士後累官吏部侍郎韓)
(侂胄嘗誘以顯官俾誣趙汝愚孟明不從士論以此重之)呂祖謙(夷簡六世孫祖好問隨高宗南)
(渡仕至尚書右丞卜居金華祖謙早擢高第歴官著作郎直秘閣倡道於婺為一代宗師號東萊著書立)
(言並行於世卒諡成)喬夢符(東陽人淳熙間進士累官大理正鞠獄嚴明不畏權勢進監察御史)
(奸佞為之喪膽既卒子孫蕃衍並登華要)陳黼(東陽人淳熙間進士恬静有守不汲汲於進取三十)
(餘年宦途竒蹇而能不改其樂終於參議有文集二十卷)葛洪(東陽人從呂祖謙學登淳熙進士歴)
(官至參知政事觀文殿大學士卒諡端獻贈太師信國公高風勁節追嫓古人有奏議涉史隨筆詩文雜)
(著凡二十四卷)卲囦(蘭谿人淳熙間登第教授潭州時朱文公為守薦其學行所著有禮記解讀易)
(管見)應鏞(蘭谿人登博學宏詞科仕至知開州所著有書約義禮記纂義傳世)陳亮(永康人自)
(幼穎異為文俊麗雄偉有奇志恒以經濟天下自任孝宗時六詣闕上書主於恢復兼論宰相得失紹興)
(四年狀元及第授建康僉判尋卒特諡文毅)呂祖儉(祖謙弟仕至太常寺丞慶元間論姦惡忤)
(旨謫韶州卒賜諡忠號大愚有文集行世弟祖泰上書乞誅韓侂胄坐配欽州士大夫重其義氣云)鄭
綺(浦江人通春秋事親極孝父照繫獄當死綺上書請以身代事遂白母張病攣抱持若嬰兒三十年)
(不懈綺臨殁歃血誓言子孫毋分財異㸑乾道間賜號沖素處士子孫世守其教)馬之純(東陽)
(人隆興間進士學成行尊生徒從游者雲集乂號為茂陵先生有文集傳世其孫光祖居金華光祖弟潤)
(祖登淳祐進士揚祖累官知平江府兼發運使詩書奕葉為時穪羡)徐次鐸(東陽人負才尚氣登)
(紹興間進士通判衢州嘗倣周禮作漢官人作唐書傳註補註音訓摠三百卷中興兵房事類留之西府)
徐僑(義烏人淳熙中進上寧宗時累官集英殿脩撰以寳謨閣待制致仕卒諡文清僑初受業於呂)
(祖謙門人繼游朱熹之門熹嘗稱其明白剛直命以毅名齊所著有讀易等記文集)王象之(金華)
(人慶元間進士博學多識著輿地紀勝傳世)章如愚(金華人自號山堂慶元間登第仕至國子)
(博士所著有山堂考索行世)何淡(東陽人嘉泰間以上舍釋褐歴官國子丞秘書郎恬靜好學所)
(著有通鑑手抄賢關謾錄)徐邦憲(義烏人紹興中試禮部第一登進士第三以秘省正字知處州)
(開禧間被召上疏忤韓侂胄罷職秩未幾授江東運判仕至工部侍郎寳謨閣待制卒諡文肅)林大
中(永康人紹興末進士寧宗時由臺諫歴官僉書樞密院事卒贈資政殿學士諡正惠所著有奏議外)
(制文集三十卷大中守正不阿進退裕如朱熹嘗貽書朝士曰聞林和叔入臺無一事不中的去國一節)
(風義凜然當於古人中求之)李誠之(東陽人受學呂祖謙鄉舉太學皆第一知蘄州嘉定間敵)
(人犯蘄黃誠之堅守城壁罵敵而死詔閔其忠贈正節侯立祠郡庠真德秀表其墓)戚如琥(金華)
(人從呂東萊游篤於脩齊之道累遷國子博士改知袁州政績大著甫受代而卒門人私諡曰貞白先生)
李大同(東陽人嘉定間進士歴官右正言陳格天心弭災變進兵攻討之說累官至工部尚書寶)
(謨閣學士)汪淳(金華人受業呂東萊勵志于學授吉州教授金華自東萊大愚二儒即世後來講學)
(者咸歸重焉)王霆(東陽人少有奇氣嘉定間中武舉異等凡四登朝列七剖州符課治最立戰功)
(多見紀述至謂士大夫當以世從道不可以道從世猶古之謀帥說禮樂而敦詩書者也所著有玉溪集)
馬光祖(金華人寳慶初進士累官至知樞密院兼參知政事以金紫光禄大夫致仕卒諡莊敏光)
(祖居官風績凜然三至建康始終一紀威惠並行百廢無不脩舉云)喬行簡(東陽人紹興進士端)
(平間累官左右丞相與鄭清之同心革弊召用善類進少傅封益國公尋求去除少師以魯國公致仕卒)
(諡文惠所著有周禮總說孔山文集)范鍾(蘭谿人嘉定初進士理宗時累官至左丞相直清守法重)
(惜名器與杜範李宗勉齊名卒贈少師諡文肅所著有禮記解)王萬(浦江人嘉定中進士理宗時累)
(官至監察御史彈劾不避權要以太常少卿致仕卒賜諡忠惠萬忠伉有大志終其身行無不顧言設施)
(論諫皆根於心史稱其為正人端士云)胡巖起(永康人父㮚欽州司法參軍巖起嘉定進士知)
(閩縣卓行危論奇文瑰句士大夫皆自以為不可及其在江西幕平贑州之難於指顧間全活數十萬人)
(子居仁淳祐進士知台州文辭政事亦絶出於四方)何基(金華人自幼端重寡言笑師事黃幹窮伊)
(洛之源隱居求志不願人知淳祐間以崇政殿說書徵不起授承務郎主管西嶽廟卒諡文定所著有大)
(學語孟太極通書西銘近思錄諸發揮傳于世)金景文(蘭谿人事親孝親殁廬墓夜有五色光燄)
(爛然射墓土人以為孝感所致咸淳間知縣事沈應龍以景文及陳天隱董少舒名請于朝立碑建祠於)
(學宮之後名三賢堂)王柏(金華人氣稟雄偉勇於求道欲以身任天下之重初號長嘯一日讀書至)
(居處恭執事敬惕然曰以長嘯自命此非聖門持敬之道乃更號魯齋德祐間賜諡文憲有讀易記及文)
(集傳于世)徐道隆(武義人父煥知南雄道隆以任入官參趙孟𫝊軍事遂提點浙西刑獄時元兵)
(至臨平道隆率勤王兵間道由臨湖門乘舟入援德祐二年追兵及之軍士殊死戰道隆與其子俱赴水)
(死事聞贈官賜諡)徐文震(金華人尚禮好義數世同㸑德祐間丞相留夢炎署其門曰金華孝)
(友之家)張潤之(金華人號思誠子篤實清介專心問學避地長山摘其幽勝為十詠一時名公)
(咸賡詠之元黃溍嘗為之䟦謂其微言奥旨世莫得聞尚賴此詩之存其高風雅韻猶可槩見云)元
金履祥(景文曾孫少有經世志師事王柏講貫積詳踐履誠篤宋末以史館編脩召不及用而國)
(亡遂隱居著書以淑後進所著有大學疏義尚書表註通鑑前編論孟考證中庸標註仁山文集)許
謙(金華人父觥淳祐進士未顯而没謙自幼力學於書無所不讀聞金履祥道學往從之以求聖賢之)
(心晩年四方來從者數百人然素志沖澹恬不近名世號白雲先生所著有詩集傳四書叢說)劉應
龜(義烏人咸淳間游太學丞相馬驥高其才將以女妻焉應龜不可乃已由是名稱藉甚元至元初起)
(為月泉書院山長改杭州學正所著有夢藁癡藁聽雨留藁共二十卷)鄭大和(綺之後十世同)
(居凡二百四十餘年至大間表其門大和繼主家事嚴而有恩家庭中凜如公府見者嗟歎謂有三代遺)
(風部使者余闕為書浙東第一家以褒之大和於冠昏喪祭必稽文公家禮而行有家範三卷)聞人
夢吉(金華人夙承家學於六經傳疏悉手抄成帙義理所在必深究密察閉戶討論逾十年乃開門)
(講授泰定間歴教官所至學者爭從之游門人宋濓吳履仁輩私諡曰凝熙)吳師道(蘭谿人幼)
(學於金履祥延祐間授國子博士以禮部郎中致仕所著有易詩書雜說春秋傳附辨戰國策校註及文)
(集行世子沈仕本朝洪武中累官東閣大學士)張樞(金華人聰慧爽朗於書無所不讀嘗譏宋高宗)
(忘親事讎而追為之定復兩宮之計時前代遺老尚存無不降歎續後漢書七十三卷是非予奪咸有論)
(著名曰訓志詔取藏於宣文閣累辟不起士論高之)柳貫(浦江人幼有異質於經史百家書靡所不)
(通至正間由江山教諭至翰林待制兼國史編修與虞集揭徯斯黃溍齊名人號曰儒林四傑有文集四)
(字系二卷)吳直方(浦江人元統間以薦累官長史時權實臣欲為亂托克托丞相議出之直方)
(協贊焉上念其功解所繫金帶賜之尋陞學士未幾以集賢大學士致仕賜俸終身)黃溍(義烏人自)
(幼篤學博極羣書師事常山教諭王炎澤發為文章如澄湖不波一碧萬頃用是擅名當世延祐初進士)
(累官侍講學士凡朝廷大詔令皆出溍手前後進講言甚切直卒贈江西行省參知政事追封江夏郡公)
(諡文獻有文集行世)吳萊(直方子七歲能詩賦族父幼敏家素多書萊每私取讀之幼敏偶指以一)
(編誦之不遺一字試以他編皆如之遂盡出所藏書使讀自是該貫古今四方學者多師之既卒門人私)
(諡曰淵穎先生有淵穎集十卷)胡長孺(巖起孫為人光明宏偉博學多文海内購其辭章者如獲)
(拱璧非其人雖一金易一字毅然不與仕至兩浙鹽運使所著有瓦缶編顔樂齋藁等集從兄之綱之純)
(皆以經術文學名人稱為三胡云)朱震亨(金華人師事許謙為高第弟子其清脩苦節絶類古)
(人篤行之士所至人多化之尤精於醫所著有局方發揮等書)戴良(金華人少從黃溍游英偉秀發)
(以文章擅名仕元為淮南江北行中書省儒學提舉入本朝不仕所著有春秋經傳考和陶詩九靈山房)
(文集)本朝宋濓(浦江人九歲謌詩有奇語人呼為神童游元末諸名賢之門至正間有薦於史)
(館者辭不赴洪武初遣使以書帛徵至除起居注脩元史為總裁官擢翰林學士知制誥兼修國史繼陞)
(承旨致仕所著有潜溪翰林芝園等集蘿山詩藁)王禕(義烏人幼秀爽竒敏師事黃溍洪武初授)
(江西儒學提舉司校理遷起居注同知南康府事召脩元史為總裁官書成擢翰林待制兼國史編修奉)
(命使雲南為梁王把都所害其遺文有華川集玉堂雜著諸書正統間追贈翰林學士諡忠文)胡翰
(金華人自少穎異既長務師古人洪武初起為衢州府教授會修元史薦入史館賜金帛遣歸有文集行)
(于世)蘇伯衡(金華人宋文定公轍九世孫少警敏絶倫中歲大肆力於文辭精博敷腴時稱其工)
(洪武初擢國史院編修以疾辭歸有文集行世)鄭濓(大和之孫與弟湜俱以義聞洪武初召見慰諭)
(甚至問以治家長久之道濓等以謹守家法對深見嘉奬除湜福建參議其家僮施慶者親喪哀泣不輟)
(亦三年不御酒肉君子謂濡染所致)傅藻(義烏人博通經史善詞章洪武中累官至河南按察使)
鄭沂(浦江人洪武末以人材起至京師召見以其家孝義聞天下即授禮部尚書尋以老致仕)王
紳(褘仲弟性至孝痛父死節遂匍匐往雲南求遺骸既至不可得乃即其處製神主號慟幾絶洪武末)
(以文行薦授國子博士文章雅贍詩沖澹有陶韋風致著繼志齋集二十卷)劉辰(金華人性侃直)
(負氣節洪武末為監察御史立朝謇諤永樂間累遷北京刑部左侍郎尋以老疾乞歸)樓璉(金華)
(人受業宋濓之門由主簿召為翰林侍講文皇登極命草詔惶恐憤歎歸而經死省志)龔泰(義烏)
(人洪武末以鄉貢士授戶科給事中靖難師迫為兵校所執見文廟于金川門釋之乃自投城下以死)
(省志)戴原禮(金華人師朱震亨精於醫原禮得其術為一時醫流巨擘永樂初以潛邸舊恩召為)
(太醫院使)邵玘(蘭谿人永樂中進士累官至副都御史居家有孝行在官以威嚴憚吏遇事善斷所)
(至削妄費黜貪庸能舉其職)章懋(蘭谿人成化初舉禮部第一登進士授編修以論諫張燈謫知)
(臨武縣尋改南京評事遷福建按察僉事觸瘴成疾乞謝事去家居二十餘年論薦無虚日弘治中特起)
(南國子祭酒正德改元三疏乞休陞禮部右侍郎致仕嘉靖初進尚書卒諡文懿學者稱為楓山先生)
(省志)章拯(蘭谿人懋從子也少從懋學即知尋向上去登弘治中進士歴工部主事調刑部仕至工)
(部尚書致仕論者謂拯學術事功不負懋之教云省志)唐龍(蘭谿人正德初進士以知縣召為御)
(史巡按江西值逆濠之後懇懇諭諸司協恭蘇息先是己夘變作江西輟鄕試龍至復當試期乃疏請得)
(倍增解額且監臨至公而慎後滿期例代士民奏留特命再巡陞陜西提學副使品藻如懸衡鑑歴都御)
(史總制陜西三邊時有文武吉甫之譽仕至吏部尚書多拔淹振滯為名冡宰省志)
列女石氏(金華人諱勝浦江義門鄭洪妻也洪為内藏庫提點以他累死獄石乃絶粒不食者八日)
(求其死而不可得遂引繩自絶皇祖聞而歎曰此真義門婦也省志)陳氏(永康人王和欽妻也)
(年二十九夫亡遺孤歲餘苦志守節勤以自給孤名德中性至孝一日東門失火德中向火稽首火遂西)
(轉人謂節孝所感洪武中旌其門省志)徐榮妻吳氏(武義人年十九歲適榮生子甫三歲)
(而榮死未幾榮弟廣繼卒其妻顔氏年二十七撫二孤妯娌一志奉姑育子恪守婦節年踰六十事聞洪)
(武中表其門曰貞節省志)一門三節(永康李軻妻俞氏年二十五居孀守節子禄婦吳氏)
(年二十九夫亡無子誓繼姑志孫齊娶陳氏年十九亦寡因自誓曰守節女婦常事况李氏世德有自乎)
(台州王一寧題其堂曰一門三節婦四世九賢孫省志)曹氏(永康王仕濓妻夫亡截髮置棺中曰)
(妾不即死以從君于地下者以有遺孤在也三年衰絰不去體力勤絍績資家訓子年已七十鄉老上其)
(事乞為旌表曹聞之曰此婦職常事毋庸是也識者義之省志)徐氏(名瑩東陽趙為潛妻年二)
(十七為潛殁撫遺孤晝夜哭者累年有為言禮婦人不夜哭自是夜惟飲泣間誦孝經論語小學以節哀)
(痛氣且絶猶誦割不正不食席不正不坐目不視邪色耳不聽邪聲諸語緝緝不絶口婦郭氏亦以孝聞)
(有司兩上其事詔皆旌之省志)宋氏(金華人夫為閬州守被誣死獄中宋與其姑及子皆編戌)
(金齒子死途中宋奉姑以行誓死不變行路傷之宋題郵亭壁歌楊慎刻于詩抄中為浙中士人傳誦)
(省志)
仙釋黃初平(晉丹溪人年十五牧羊遇道士引至金華山石室中四十餘年其兄初起尋之不獲)
(後遇道士善卜因問之曰金華山中有一牧羊兒初起即隨去見初平問羊安在曰在山東往視之但見)
(白石初平叱之石皆起成羊數萬頭初起願棄妻子學之後亦成仙初平號赤松子初起號魯班宋元時)
(皆有封號)孫遊嶽(東陽人潜神希微宋太初中遇簡寂先生授以三洞經法其後茹芝却粒顔色)
(精爽久而愈少齊永明初詔主興世館由是奇逸之士争相趨赴後安坐羽化門弟子數百人惟陶弘景)
(為入室)傅翕(義烏人梁普通間遇北僧嵩顯陀語曰爾彌勒化身令自鑑于水乃見圓光寶蓋即)
(悟前因頭陀復指示松山下雙檮木翕遂于此建菴為修道之所今雙林寺即其處也)貫休(姓姜)
(氏蘭谿人城西兜率寺即古道場唐天復間入蜀蜀主賜號禪月大師苦節峻行善草書工謌詩著西嶽)
(集二十餘卷錢鏐稱吳越國王貫休以詩投之云滿堂花醉三千客一劔霜寒十四州鏐欲改為四十州)
(師不可次日遂遁去)
明一統志卷四十二
