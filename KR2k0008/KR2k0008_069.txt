明一統志卷六十九
明李賢等撰
叙州府(東至瀘州江安縣界一百四十里西至馬湖府平夷長官司界六十里南至鎮雄府界四百七)
(十里北至嘉定州榮縣界二百五十里自府治至南京六千三十五里至京師九千二百五十里)
(糧十萬石零)
建置沿革禹貢梁州之域天文井鬼分野古為𤏡國漢
犍為郡治此東漢徙犍為治武陽南齊復為犍為郡
治梁武帝立戎州又置六同郡於南廣縣隋初廢六
同郡而存戎州大業初改州為犍為郡唐武德初復
為戎州移治南溪貞觀初復移治僰道天寶初改州
為南溪郡乾元初復為戎州宋初州治宜賓政和間
改為叙州取西戎即叙之義元陞叙州路以叙南等
處宣撫司治此本朝洪武初改為敘州府領縣
十
宜賓縣(附郭本漢犍為郡僰道縣後周改外江縣隋復為僰道縣唐為義賓縣宋始改宜賓縣元)
(仍舊本朝因之編戶二十八里)慶符縣(在府城南一百二十里本漢犍為郡南廣縣地宋政)
(和間始置慶符縣及置祥州宣和中州省以縣屬戎州元仍舊本朝因之編戶六里)冨順縣
(在府城東北一百八十里本秦巴郡地漢置江陽縣屬犍為郡東漢末劉璋於縣立江陽郡後周改)
(洛源郡治富世縣隋省郡以縣屬瀘州唐改冨義義縣宋初置富義監太宗時改為富順監治平初)
(置冨順縣元陞為州屬敘州路本朝復改為縣編戶九十二里)南溪縣(在府城東一百二十)
(里本漢犍為郡南廣縣地晉屬朱提郡後廢梁復置南廣縣及六同郡隋初郡廢仁夀初改為南溪)
(縣屬戎州唐宋元縣仍舊本朝因之編戶一十九里)長寧縣(在府城東南二百七十里本漢)
(犍為郡漢陽江陽二縣地隋為瀘州瀘川縣地唐置長寧州宋初為羈縻州熙寧中始置洧井監屬)
(瀘州政和中建為長寧軍元属馬湖路本朝改為縣并改今屬編戶一十七里)高縣(在府城西南一)
(百五十里古夜郎之地唐置高州宋初為羈縻州後屬長寧軍元屬敘州路本朝改為縣編戶一十三里)
筠連縣(在府城西南二百五十里古西南夷部漢置定川寨唐為定川州宋為羈縻筠連二州元)
(初立筠連州及定川縣屬永寧宣撫司尋廢縣存州本朝改為縣并改今屬編戶四里)珙縣(在府)
(城南三百三十里古西南夷部唐始置珙州元初為下羅計長官司尋復為珙州本朝改為縣編戶六里)
興文縣(在府城東南三百四十里古夜郎之地號大壩都唐始置晏州元改戎州屬馬湖路本朝)
(初改為戎縣及改今屬萬歷甲戌以平蠻後改今名編戶一十二里)隆昌縣(在府城西一百五十)
(里新置編戶十里)
郡名犍為(漢名)南溪(唐名)叙南(元名)
形勝東距瀘水西連大峨南通六詔北接三榮(圖經)地枕
大江當舟車之衝(譙樓記)負山瀕江地勢險阻(張鼎脩忠利廟)
(記)鈎連三江(宋黃庭堅重脩戎州舍利塔記)地當衝要(元史宋以長寧州地最當)
(衝要用陞為軍立安寧縣)
風俗夷夏雜居風俗各異(寰宇記)其士静而有文其民朴
而易治(宋李宗丞園記)民力於穡士競於文(富順志)州以涪翁
重詩禮之澤漸漬至今(宋黃庭堅祠堂記)俗慤而愿且知禮
遜(錢士開富順泮水巷記)俗不知醫(宋史周湛傳)
山川仙侣山(在府治西北産仙茅上有真武宫竹木森翠山腰有清泉一石洞四其一曰楊仙洞)
(相傳宋楊道人昇仙之地)翠屏山(在仙侣山後四時常青因名)七星山(在府治東七峰)
(圓秀狀若連珠故名)小梁山(在府治東方輿勝覽云四時常雨霖霪不止俗呼為大漏天小漏天)
(寰宇記謂之大梨山小梨山)東山(在府治東北上有報恩寺)桂叢山(在府治北其上多桂)
(因名)赤崖山(在府治西北崖岸壁立瞰大江色若綺霞)師來山(在府治西相傳昔有人浮)
(舟於此忽見一道人飄然自空而下止於峰頂即之不復見土人呼道士為師故名一名書樓山)朱
提山(在府城西五十里山出銀漢諸葛亮書漢嘉金朱提銀採之不足以自食唐韓愈贈崔立之詩)
(我有雙飲醆其銀得朱提)乳洞山(在府城西南六十里有泉如乳一名浮洞山)可峰山
(在府城北七十里一名梯雲嶺)夷牟山(在府城南一百里宋蘇轍詩岸闊山盡平連峰遠飛漢)
定誇山(在府城西一百里山坡荔枝連袤多屬廖氏宋黃庭堅詩廖致平家綠荔枝即此山所出)
洞山(在定誇山後下有洞容數十人上有一覽亭登眺為勝)石城山(在府城西南一百里)
(高峻環列如城隋史萬歲詩石城門峻誰開闢更鼓悞聞風落石界天白嶺勝金湯鎮壓西南天半壁)
石門山(在慶符縣治南下瞰石門江其林薄間多蘭有春蘭秋蘭鳳尾蘭素蘭石蘭竹蘭春蘭花)
(生葉下素蘭花生葉上黃庭堅幽芳亭記一榦兩三花而香有餘者蘭一榦十數花而香不足者蕙一名)
(蘭山)興慶山(在慶符縣南一十五里)迎祥山(在慶符縣東二十里宋置祥州以此山名)
漢陽山(在慶符縣北八十里諸葛亮平西南夷駐軍此山山腰有洞神龍居焉禱旱輒應)同
心山(在富順縣治東一名東山宋邦人吕震吕造讀書其上俱以文顯故名)凌雲山(在富)
(順縣治西大江前横一峰突兀邦人以為登眺之地)龍山(在富順縣治北下有西湖)馬腦山
(在富順縣與凌雲山相接西北諸山唯此最高有二巖一曰中巖唐咸通間依巖鐫大佛像宋僧自悟架)
(屋三百楹天聖初藏兩朝宸翰林靈素毁佛法欲毁其像寺僧以泥塗之後罷禁始以水洗滌一曰北巖)
(下有羅漢洞内有石佛五百洞前有水簾廳)禄來山(在富順縣治東與學宮相對宋蒲侯津以)
(此山秀異因闢學宮向之相連有桂子山亦勝峰也)養秀山(在富順縣治西一峰聳秀一名積草)
(山)勸農山(在富順縣治南宋太守黃商卿嘗勸農於此上有洗馬池清泉洞嘯臺)聖燈
山(在勸農山南上有聖燈院嘗有燈出烟霧中初為一炬忽三忽五俗謂之聖燈見則封域寧謐年歲)
(豐稔山之西有石峰峭拔高數丈如佛像俗呼為聖佛傍有二石如侍者蓋天成也)神龜山(在富)
(順縣治北下有湖當湖之西嘗有巨龜出小龜從之不可勝數故名山後有洞宋里人李見讀易於此今)
(名讀易洞)兜子山(在富順縣南三十五里聳拔高峻有巨石若兜輪之形故名)虎頭山
(在富順縣西南六十里高六十餘丈形如虎踞故名宋咸淳初嘗徙縣治此山)龍騰山(在南溪縣)
(東二里下瞰大江其北有石横空長四丈許世呼為龍橋舊有黃庭堅大書凉暑亭三字)平盖山
(在南溪縣西一十五里有三山九隴惟此山一峰特出頂圓而平故名一名牛心山一名瑪瑙山漢眞人)
(劉景鶴𨼆此煉丹有石洞深邃上有石穴圓如盞有水出焉往時遊人憩此掬水飲之取之不竭又有木)
(葉紛如篆謂之符葉)龍透山(在南溪縣東北二十里山腹有洞穴深廣十餘丈)可盧山
(在南溪縣南五十里山多笻竹)龍磨角山(在南溪縣西六十里其山巉巖有劃破迹相傳龍嘗)
(于此磨角)桂輪山(在南溪縣西七十里石壁上有黃庭堅所書大桂輪山四字)雲臺山
(在南溪縣北八十里元廖蜀望詩雲臺突出衆山低小徑縈紆上石梯古寺獨存人寂寂斷碑惟覆草凄)
(凄滿空香散春蘭綻萬壑烟生曉樹迷為愛其間風景好登臨幾度杖青藜)牛心山(在長寧縣)
(治東山形崒嵂如牛心然)筆架山(在長寧縣治西山分數峰狀如筆架故名宋王象之云能興雲)
(雨觀此山之顯晦以驗天隂晴)金龜山(在長寧縣治南以形似名)寶屏山(在長寧縣治北)
(其山如屏舊有登雲亭為遊賞之地)越王山(在長寧縣南二十里相傳因有越王墓而名)佛
來山(在長寧縣北一百五十里相傳時有佛現於此)閣梯連珠山(在高縣治南其山峭)
(壁如閣其路盤旋如梯故名)亭臺山(在筠連縣南二十五里高聳如亭臺)芙蓉山(在珙)
(縣北三十里衆峰聮秀形如芙蓉)摩旗山(在興文縣治東形如旗)南夀山(在興文縣)
(治西南)萬松嶺(在長寧縣治西宋趙史君詩清溪狹徑小橋東春入桃花處處同我為日長無)
(一事偶然來此聽松風)鳳嶺(在長寧縣治西其形如鳳)虞公峽(在長寧縣治東昔有石閉)
(塞水道不通舟楫宋嘉定間故相虞允文子斻孫來為郡守開鑿大石舟楫始通至今賴之)水簾
洞(在府城北一十五里瀑布如簾下垂數尺宋黃庭堅嘗置竒觀亭於傍)楒子洞(在長寧縣)
(北三十里内乳結遍洞如楒故名又有朝眞洞在絶頂樓眞洞在山谷之拗寧眞洞尤亢爽有樓閣堂奥)
(之象郡守舊嘗勸農於此名勝宦遊皆有題詠)海棠洞(在長寧縣治西昔郡人王氏環植海棠春)
(時花開郡守宴僚屬於其下)乞子石(在府城南有石夾青衣江對立如夫婦相向俗云人無子)
(禱之有應)大江(在府城東一名蜀江又名都江圖經云水出茂州岷山下因名岷江亦名汶川蓋岷)
(汶聲訛也流與馬湖江合)馬湖江(在府城南源出沈黎實大渡之支流亦名瀘水一名金沙江諸)
(葛亮五月渡瀘即此江之上流也)鎻江(在府城北兩岸大石屹立昔人因置鐡絙横截其處控扼)
(夷羌故名)石門江(在府城西南一百三十里俗呼横江又名小江源出烏蒙蠻部經本府境與馬)
(湖江合中有灘其水常若鐘鳴名曰鐘灘)青衣江(在南溪縣南一十五里古有青衣國與叙州相)
(鄰其人因賈至蜀見漢衣冠遂求内屬江因以名)金川(在富順縣治東一名中江又名中水線水)
(珠江源自漢州流過縣西至瀘州入大江其在富順中流有石堆高出水面分布兩層前三後七世傳為)
(三台七曜石)西湖(在富順縣治西方廣二頃水潔魚美菱芡蒲荷充滿其中宋程驤詩飽聽西湖)
(似輞川有懷無處問長年四山攅翠争為地一水涵空為補天)介湖(在長寧縣治西植荷其中傍舊)
(有鬱藍樓)蘇溪(在府城西北有前後潭瀑布千尺懸崖而下)涪溪(在府城北一十里宋黃庭)
(堅遷涪州别駕號涪翁後安置戎州乃遊是溪而樂之故名)馬鳴溪(發源慶符縣西會馬湖江)
(逹于蜀江昔士人鄭氏牧溪上馬産龍駒四蹄利爪朱騣頳尾高可七尺將以為貢至溪口忽振鬛長鳴)
(躍於水故名)鰲溪(在富順縣治東合金川宋李文淵築室臨溪後登進士人謂之占鼇頭故名)
榮溪(在富順縣西二十里發源成都府仁夀縣過榮縣合金川流入于蜀江)福溪(在南溪縣)
(治西北舊名覆溪唐劉崖為郡都督改今名)九盤溪(在南溪縣治南相傳昔有童子遇龍翁于)
(此)冷水溪(在長寧縣治西北發源筆架山下)東溪(在長寧縣治東發源白崖山下流與)
(嘉魚泉合)西溪(在長寧縣治西發源越王山流與桃源合)硯石溪(在長寧縣牛心山後峰石)
(如磬可以為硯)復寧溪(在高縣治東自珙縣發源下抵慶符縣可通舟楫)定川溪(在筠)
(連縣治西亂流自山而下成溪唐定川州以此為名)荔枝灘(在慶符縣北二十里古崖傍多荔枝)
(樹故名)石笋灘(在南溪縣西三十里江灘險甚窮冬水落岸有石長數丈如笋)銅鼓灘
(在南溪縣學東學舊未利近世灘之上流有石磧生高十數丈壅水自巽方而去自是文物稍振)小
桃源(在長寧縣冷水溪側發源筆架山下宋嘉定間張太守市民田植桃李創置亭榭軒堂之類又)
(掘地得銅牌曰小桃源詩云綽約去朝眞仙源萬木春要知竊桃客定是會稽人)黑水(在府城東)
(南一十五里即南廣溪輿地志謂此水即禹貢之黑水按禹𨗳黑水至於三危南流入于南海今此水則)
(自西南夷界流至南廣洞入于江名同處異也)五龜潭(在富順縣治西其崖上有突出如龜形者)
(五每隂雨則水面湧沸若有物焉禱旱有應)涇灘瀑布(在長寧縣東七十里自山頂飛流而)
(下數十丈其下有潭怖心駭目俗呼為一匹絹)金魚井(在府城南黃庭堅寓居時酷喜茶令人徧)
(汲井泉試之惟此水品為第一)月岩井(在凌雲山下清泠芳列煑茗尤佳)龍女井(在長)
(寧縣治東昔人見小女出入井間坐石上以理髮故名)淯井(在長寧縣治北泉有二脈一鹹一淡)
(取以煎鹽塞其一則皆不流又謂之雌雄井)葫蘆井(在南溪縣西北五十里劉景鶴嘗取此水)
(煉丹鑿井口如葫蘆故名)天池(在府城西二十里一名滇池又名波淩池唐韋臯詩春暖魚抛水面)
(梭晚晴鷺立波心玉)復魚池(在府城東宋張俞有記)銅鼓池(在慶符縣西三十里周迴)
(四十餘丈四時不涸中有一石如鼓故名)百支池(在富順縣西北四十里灌溉田畆支𣲖不一故)
(名)仙源池(在南溪縣治北劉景鶴煉丹初用此水)芙蓉池(在南溪縣北六十里)安
樂泉(在涪溪側味甘美盛夏冰冽冬月則温黃庭堅號為安樂泉謂飲之令人安樂也)嘉魚
泉(在長寧縣治東内有小魚經年不長土人釀酒必用山後穤米嘉魚泉水則味極甘臨流有閣曰臨)
(賦有亭曰信樂)
土産仙茅(仙侣山出)荔枝(本府出土人善為荔枝煎可以致遠宋黃庭堅詩王公權家荔枝綠)
(廖致平家綠荔枝試傾一杯重碧色快剥千顆輕紅肌潑醅葡萄未足數堆盤馬乳不同時誰能同此絶)
(勝味惟有老杜東樓詩)苦笋(宜賓長寧二縣出黃庭堅賦其略云僰道苦笋冠冕兩川甘脆愜當)
(小苦而成味温潤縝密多啖而不病蓋苦而有味如忠諫之可治國多而不害如舉士之皆得賢是其鍾)
(江山之秀氣故能深雨露而飽風烟食殽以之啓迪酒客為之流涎彼桂班之與夢永安得與之同年)
鹽(富順長寧二縣有井)秦吉了(聞見錄長寧軍有鳥名秦吉了者能人言一日有蠻人將錢五)
(千買之其人告以貧苦將賣爾秦吉了曰我漢禽不願入蠻地遂驚而死今不復産矣)筇竹(府境)
(出)蘭(石門山出)
公署叙州衛(在府治東舊為守禦千戶所洪武十年改為衛)
學校叙州府學(在府治南宋慶歷間建本朝永樂七年重建)宜賓縣學(在府治西)
(南宋慶歷間建本朝洪武八年重建)慶符縣學(在縣治東元大德初建本朝洪武三十)
(四年重建)冨順縣學(在縣治東宋慶歷間建本朝洪武三十二年重建)南溪縣學
(在縣治西宋熙寧間建本朝永樂十年重建)長寧縣學(在縣治南宋淳祐間建本朝洪武六)
(年重建)高縣學(在縣治東洪武八年建)筠連縣學(在縣治西洪武七年建)珙
縣學(在縣治南元建至本朝洪武二十二年重建)興文縣學(在縣治北元至元間建至)
(本朝洪武八年重建)隆昌縣學(在縣治東本朝建)
書院柳溝書院(在富順縣東九十里宋李文淵建)雲臺書院(在南溪縣北雲臺山)
(上有石鐫雲臺書院四大字尚存元廖蜀望詩窗外翠摇鶯織柳簷前影動鶴翻松晝閒對景無餘事一)
(曲瑤琴奏午風)南溪書院(在南溪縣治西北唐楊發詩茅屋往來久山深不置門草生垂井口)
(花發接籬根入院將雛鳥攀蘿抱子猿曾逢異人說風景似桃源)
宫室東樓(在府治東北唐時建杜甫詩重碧拈春酒輕紅劈荔枝樓高欲愁思横笛未休吹)西
樓(在府治北宋譙炎建劉翼之詩西樓何似占東樓但覺今州勝舊州山色不藏興廢迹江聲空戰古)
(今愁)冠冕樓(在府治東北宋黃庭堅賦僰道苦笋冠冕兩川故名)桂香樓(在長寧縣治東)
(一名桂花樓宋時建亢爽宏麗)芙蓉樓(在長寧縣治西)南樓(在富順縣治南宋縣令虞夷簡)
(建魏了翁作記)二老閣(在府治東繪唐杜甫宋黃庭堅像于内)清風閣(在長寧縣治西)
(一名圓通閣)思賢堂(在鎖江側)霧𨼆堂(在富順縣治北魏了翁有記)鎻江亭
(在鎖江側宋黃庭堅詩鎖江亭上一樽酒山自白雲江自横陸游詩千尋鐡鎖還堪恨空鎖長江不鎖愁)
墨妙亭(在府治東龕置黃庭堅筆蹟)荔枝亭(在宜賓縣治北舊有荔枝亭故名)涪
翁亭(在府治北黃庭堅建有碑存)君子亭(在富順縣西湖傍宋元間賢人君子遊憩之所)
(故名)臨賦亭(在富順縣東南五十里宋嘉定間邑人吳永錫建有碑存)味諫軒(在府治北)
(宋岳珂桯史云戎州有蔡次律者家于近郭黃庭堅嘗過之延飲小軒檻外植餘甘子數株因乞名題曰)
(味諫軒後王子予以橄㰖遺之庭堅詩云方懷味諫堂中果忽見金盤橄㰖來想共餘甘有瓜葛苦中真)
(味晚方回)鬱姑臺(在府治北宋楊仙遇仙子鬱姑于此臺故名)烽火臺(在長寧縣治東)
(馬鞍山)
關梁摸索關(在府城南三百里)落捍橋(在府城南五百里)閙造橋(在府城西)
(南五百里)惠政橋(在府城東三十里)謁仙橋(在仙侣山下山有楊仙洞故名)迎祥
橋(在慶符縣治西)太平橋(在富順縣治西)鰲溪橋(在富順縣治東北宋李文淵家其傍)
雙石橋(在富順縣北七十里宋建以二大石架成橋)東津橋(在富順縣治東南跨金川)
(上)梅溪橋(在南溪縣北三十五里岸多梅樹)通秀橋(在長寧縣治東北)仙津
橋(在長寧縣治西通小桃源路)
寺觀大覺寺(在府治東元延祐間建)雲𨼆寺(在富順縣治東宋淳熙間建俱于本朝洪)
(武二十二年重建)萬夀寺(有二一在富順縣治東一在南溪縣治西俱宋建)文殊寺
(在慶符縣治東宋紹興間建至本朝洪武中重脩)龍巖寺(在南溪縣東二十五里元至元間建)
(本朝永樂中重脩)聖興寺(在長寧縣治東洪武中建)南夀寺(在興文縣治南元至元間)
(建本朝永樂初重修)無等院(在府治西宋黃庭堅寓此作槁木菴陸游詩文章何罪觸雷霆)
(風雨南溪自醉醒八十年間遺老盡壊堂無壁草青青)玄都觀(在府治西元至元間建)玄
妙觀(在富順縣治東北宋淳熙間建本朝洪武中重修)紫極觀(在慶符縣治東)昊天
觀(在長寧縣治西北)劉真人觀(在平蓋山頂相傳劉景鶴脩煉之地以上俱元至元間建)
祠廟忠利廟(在府治南祀蜀牂牁太守陳立)吕光廟(在富順縣治西祀後凉王吕光)忠
祐廟(在長寧縣城東北隅祀宋土官巡檢柳光熙)
陵墓越王墓(在長寧縣治西南高廣各數丈以花磚砌之古柏合抱故老相傳為越王葬此然未)
(詳越王為何人也或云唐太宗子越王正為綿州刺史卒葬于此)孝子墓(在聖燈山乃漢益州)
(刺史廣平侯羅孝子墓也)黎幹墓(在府城西石馬尚存)
古蹟虎頭城(在富順縣西南虎頭山因山為城不假脩築宋史云嘉熙初蜀亂縣廢咸淳初移縣)
(治此)廢戎州(在南溪縣西南七十里唐武德初戎州移治於此)滋純祥三州(在慶)
(符縣西本南廣蠻之地舊為州十有四宋大觀中夷酋羅永順楊光榮李世恭等各以地内屬詔建滋純)
(祥三州後皆廢)廢&KR1791;䣕縣(在府境漢置唐改義賓縣宋改義賓曰宜賓省入僰道後改僰道為)
(宜賓)廢宣化縣(在宜賓縣境本唐義賓縣宋改宣化縣熙寧中廢為鎮元復為縣置萬戶府領)
(軍屯田□省)廢安寧縣(在長寧縣境其地舊名婆娑宋熙寧中置安夷砦嘉定中陞安寧縣)
(元省入長寧)廢武寧縣(在長寧縣境其地舊名小溪口宋熙寧中置武寧砦政和中於此建)
(長寧軍以為倚郭縣後廢)梅洞砦(在長寧縣境宋政和中置後廢)寧遠砦(在長寧縣境宋)
(皇祐初置舊名三江砦尋改今名)懷遠砦(在慶符縣境宋置靖康初以柔遠樂從二砦併入)
石門砦(在慶符縣境宋置)石荀堡(在長寧縣境宋政和中置舊名梅賴後改今名)姜
維屯(在府城南羣峰環秀一峰突出如筆高千仞其頂平正相傳蜀漢姜維嘗屯兵于此)武侯
塔(在長寧縣治東諸葛亮所建以誓蠻戎者)鴛鴦圻(在南溪縣即黃氏女沈水尋其夫屍處晉)
(永和三年桓温軍至青衣漢主李勢大發兵以拒之其將昝竪引兵自江北鴛鴦圻渡向犍為則是晉時)
(已有此圻矣)西疇(在富順縣由城之南西行六七里廣六十畆萬松森列)羅漢祠(在富)
(順縣後唐長興初所塑者)
名官漢陳立(以護軍都尉來鎮僰地蠻夷畏服叙人至今廟祀之)梁先鐡(武帝時奉使討)
(定夷䝤立戎州遂為本州刺史多有勞績)唐張九宗(戎州刺史以治稱撰花臺寺記并書字畫)
(遒勁)韋臯(戎州都督蠻䝤畏之立碑以誓郡人繪像祀之)宋宋太初(通判戎州以善政聞)
(降詔褒美)宼瑊(四川轉運使晏州夷寇焼淯井監瑊率兵大破之後夷人相率來附瑊又置戍守建)
(砦柵濬三壕環淯井)張宗誨(富順監守有治行赤崖蠻面縳納地請降)熊本(通判戎州習知)
(夷俗後為察訪使謂夷能擾邊者介村豪為鄕𨗳爾以計致百餘人梟之其徒股栗願矢死自贖本請於)
(朝寵以官秩皆踴躍順命)范百禄(知長寧軍因長寧等十郡八姓夷内附作文以誓之立石於武)
(寧砦)吕開(知戎州自山南來嘗行免役法入奏稱旨)周湛(通判戎州俗不知醫病者以祈禳巫)
(祝為事湛取古方書刻石教之並禁為巫者自是人始用醫藥)劉堯年(權發遣長寧軍事卜漏之)
(變堯年以諸路兵為先鋒忠勇恊濟卒平寇難)何師心(知叙州因夷叛脩戰守之具置鎖崖岸以)
(保居民鄕人德之其崖石上鐫鎖江二字尚存)薛九齡(知叙州吳曦叛於蜀九齡鳩材治兵卒討)
(平之)楊騫(知富順監時以監茅病民騫白于制帥特為蠲減)虞夷簡(知富順監以崇化善)
(俗為務禁科歛賑貧窶儲藥石以濟民復立義莊俾養生送死無憾魏了翁稱其能盡心焉)王純
仁(知富順監以儒雅飾吏事登臨賦咏石刻多存)郭知逵(知冨順監富順舊以鹽移瞻遂寧生)
(徒歲為鏹八十萬省知逵以公養不豐請于漕臺俾歸之監學自是歲獲二十三萬五千)王佐(長寧)
(守將寳祐中元兵拔長寧佐及其子俱不屈死之)本朝桂芝(洪武間叙州知府以公廉自持)
(大有治聲民到于今稱之)馮儼(南溪知縣慈愛下民作興士類永樂中董役採木勤於撫恤民)
(争效力以故功先於衆尚書宋禮以束帛羊酒嘉勞之至今民頌其德)丁璐(成化間知叙州)
(府恩威並施政成俗化嘗单騎馳服夷人鄰郡有張乙者叔姪相訟不决璐以至誠諭之張遂感悟)
(自息去)
流寓黃庭堅(豫章人宋紹興初以史官貶涪州别駕移戎州安置庭堅泊然不以介意蜀士多從)
(之講學)孫鈜(自眉徙居戎州登第為博士宋靖康中條上守禦之策有詔褒□及二帝北狩金人)
(以竑有名上庠指名檄取之義不屈以死)司馬子巳(温公七世孫寓居戎州該通理學不事科)
(舉以清白世其家召補嘉定司戶參軍)趙祖仝(本豫章人僑寓富順𨼆居讀書志行純潔鄕閭)
(以為矜式嘗主郡學師席守貳以下皆尊禮之善屬文凡郡邑學舍祠廟碑刻多出其手)
人物漢任永馮信(俱犍為僰道人公孫述累徵皆托以青盲避不出述敗乃盥洗更視)
(曰世適平目郎清光武召之會疾卒)隗相(犍為人事母孝母惡江邊水不潔必得江心水乃就飲食)
(相以舟汲之患其流急後江心忽湧出一石舟乃可依人以為孝感所致朝廷徵拜為郎)唐黎幹
(戎州人善星緯術喜談辯玄宗時待詔翰林擢諫議大夫遷京兆尹)宋丁處荣(富順人咸平間)
(王均叛處榮備牛酒宴均於譙樓擒斬之殺其餘黨擢榮州長史)李英恪(富順人嘗與丁)
(處榮誅王均擢知富順監子見讀易於神龜山洞中著易樞)廖翰(宜賓人少以孝義聞嘗有)
(蠻反翰與戰於馬鳴溪敗䧟於溪流數里不沒時皆異之子琮嘉祐初進士官至朝議大夫年未五)
(十恩及親即致仕歸)李文淵(富順人治平初進士累官朝議大夫蔡京竒其才欲用之乃謝)
(病還鄉)斗盖(長寧人嘉祐初夷人謀内寇盖先以其事來告淯井監引兵趨之捕斬七十餘)
(級鈐轄司上聞詔賜錢三十萬錦袍銀帶尋以為本州刺史)張彬(戎州人以上舍登第留張)
(浚幕富平之役彬以十三事諫浚不從去通判瀘州曲端之死彬以書與浚明端非反者)吳順
(僰道人至孝有赤烏集其門人以為孝感累官為永昌太守)劉孝誠(富順人性至孝親喪)
(廬墓有芝草之異李見紀其行於學之鴈塔同邑又有李䕫既葬父母廬墓有白虎白烏馴擾之祥)
桂驤(富順人紹興中知監事政平訟省有詩云俗似華胥與拙宜官居祗似在家時出從州縣)
(供粗使併遣湖山作住持吏散庭空無一事雲來雨過只催詩)史子申(南溪人辨博文雅開)
(禧初進士南溪登第者由子申始鄉人謂之破天荒後知瀘州合江縣攝西路提點刑獄)程公
許(叙州宣化人與其兄公說公碩俱登嘉定中進士公許屢應詔言事抗直有聲累官刑部尚書)
(後以寶章閣學士知隆興府所著有塵缶文集内外制奏議行世)司馬夢求(叙州人温)
(公之後景定中進士咸淳末調江陵沙市監鎮沙市地勢險固恃水為防德祐初湖水忽涸元)
(兵來攻乘南風縱火都統程文亮逆戰敗降夢求朝服望闕再拜自經而死)元支渭
興(長寧人至順初進士累官至中奉大夫四川行省參政善屬文别號龍溪所著有詩集行于世)本
朝熊宗祖(南溪人由太學生歴官勤能陞山西布政司右參議永樂中遷交阯右參政)喻
良(高縣人洪武中由舉人歴官有能名累遷太僕寺少卿官至廣東按察使存心寬平用法明允大有)
(聲稱于時)周洪謨(長寧人登正統己丑進士歴官有聲仕終禮部尚書太子少保為世名臣卒謚)
(文安所著有經書疑辨錄)
列女黃氏女(益都耆舊傳曰僰道有張真者娶黃氏女名帛眞因乘船過江覆沒帛求眞屍不得)
(於溺所仰天而嘆遂自沈積十四日帛尸乃抱夫尸出於灘下人驚異之)蹇氏(慶符人王伯英妻洪)
(武初夫死時年二十餘舅姑哀其無子早寡欲嫁之蹇以死自誓乃止自是日勤紡績以盡婦道事上聞)
(詔旌其門曰貞節)
重慶府(東至夔州府萬縣界六百四十五里西至成都府内江縣界三百八十里南至播州)
(宣慰司界三百四十里北至順慶府岳池縣界一百三十里自府治至南京六千五百里至京)
(師八千七百里)
(糧三十五萬石零)
建置沿革禹貢梁州之域天文井鬼分野周時為巴子
國秦滅蜀置巴郡漢巴郡治江州縣漢末劉璋以巴
郡治安漢又分置永寧郡治江州晉改永寧為巴都
郡宋齊復為巴郡皆治江州梁於巴郡置楚州西魏
改為巴州後周又改楚州隋初郡廢改渝州治巴縣
大業初州廢復為巴郡唐初為渝州天寶初改南平
郡乾元初復為渝州五代時蜀王建孟知祥繼
有其地宋崇寧初改恭州後陞重慶府端平以
後遷治無常元置重慶路本朝改重慶府領州
三縣十七
巴縣(附郭古巴子國秦漢為江州縣即巴郡治所蜀漢改為巴縣後周改巴城縣隋唐渝州治於此)
(宋復為巴縣元併壁山縣入焉本朝因之編戶八十二里)江津縣(在府城南一百八十里本)
(漢江州縣南齊自郡内移治僰溪口即今治後周改江陽縣置七門郡隋廢郡改縣曰江津唐屬渝)
(州宋初因之後併萬夀南平二縣入焉元仍舊本朝因之編戶四十二里)長夀縣(在府城東三百)
(三十里本楚黔中地漢為枳縣地屬巴郡晉屬巴都郡後周併入巴縣唐析置樂温縣屬涪州宋因之元)
(省入涪州本朝始置長夀縣屬涪州洪武六年改今屬編戶二十七里)大足縣(在府城西三百)
(八十里本合州巴川縣地唐始分置大足縣屬昌州以静南縣省入宋仍舊元併昌州及所領永川昌元)
(縣入大足屬合州本朝改今屬編戶三十三里)永川縣(在府城西二百一十里本渝州壁山)
(縣地唐始分置永川縣屬昌州宋因之元併入大足縣本朝復分置永川縣改今屬編戶二十五里)
榮昌縣(在府城西三百一十里本資州内江縣地唐置昌元縣為昌州治後州徙治大足宋因之)
(後又省入大足縣元改置昌寧縣本朝改榮昌縣編戶二十七里)綦江縣(在府城南二百里古)
(綦市宋屬南平軍元置南平綦江長官司屬播州本朝改置綦江縣及改今屬編戶五里)南川
縣(在府城東三百一十里本漢江州及枳縣地屬巴州唐置南川縣屬南州宋初於縣置南平軍)
(熙寧中省入隆化縣尋復置元併南平軍及隆化縣入焉本朝因之編戶八里)黔江縣(在府)
(城東一千二百里隋開皇中置石城縣屬庸州大業初州廢以縣屬巴東郡唐天寶初改為黔江縣)
(屬黔州宋紹定初屬紹慶府元因之本朝仍為縣改今屬編戶二里)安居縣(在府城西一百)
(三十里本朝析置編戶七里)壁山縣(在府西南一百八十里漢置唐以後廢本朝復置編)
(戶一十里)合州(在府城北一百五十里古巴子國亦濮國地秦為巴郡之墊江縣漢晉因之劉宋於)
(此置東宕渠郡南齊以墊江屬寧蜀郡西魏置合州改郡曰墊江改縣曰石鏡隋開皇初郡廢後改合州)
(曰涪州大業初廢州為涪陵郡唐初復改合州天寶初又改巴川郡乾元初復為合州宋因之改縣曰石)
(照淳祐中遷州治釣魚山元復舊治以赤水縣省入石照後併縣入州本朝因之編戶四十二里領縣二)
銅梁縣(在州南九十里本巴國地楚襄王滅巴封其子為銅梁侯於此秦漢為墊江縣地西魏為)
(石鏡縣地唐長安中始置銅梁縣屬合州舊治在今縣北列宿壩後移涪江南岸又移於東溪壩元移今)
(治併巴川縣入焉本朝因之編戶二十六里)定遠縣(在州北一百五十里本宋合州地名女菁)
(平元至初立武勝軍行和溪安撫司事尋改為為定遠州後又降為定遠縣屬合州本朝因之編戶一十四)
(里)忠州(在府城東一千里春秋戰國為巴地秦屬巴郡漢置臨江縣東漢末屬永寧郡梁置臨江)
(郡後周兼置臨州隋郡州俱廢義寧初復置臨州唐改忠州以巴臣蔓子及郡守嚴顔皆著忠烈故名天)
(寶初改南賓郡乾元初復為忠州隸山南道宋陞為咸淳府元復為忠州併臨江縣入縣本朝因之編戶)
(七里領縣二)酆都縣(在州西二百里本漢巴郡枳縣地和帝分置平都縣蜀漢併入臨江縣梁)
(屬臨江郡隋屬巴東郡義寧初始析置豐都縣唐屬忠州宋仍舊元至元中併墊江縣入焉本朝改豊為)
(酆人以南賓縣併入編戶四里)墊江縣(在州西北二百八十里本漢巴郡臨江縣地晉因之西魏)
(分置墊江縣屬山郡後周改魏安縣隋初郡廢復為墊江縣屬渠州唐屬忠州宋省桂溪縣入焉元併入)
(鄷都縣復置本朝因之編戶一十二里)涪州(在府城東四百五十里春秋巴國地秦屬巴郡漢為)
(巴郡涪陵縣蜀漢置涪陵郡晉徙涪陵郡治漢復縣後周又徙治漢平縣隋初郡廢改漢平為涪陵縣屬)
(渝州唐置涪州天寶初改涪陵郡乾元初復為涪州宋以温山縣省入咸淳初移治三台山元復舊治尋)
(併涪陵樂溫二縣入州本朝因之編戶一十二里領縣二)武隆縣(在州南一百七十里本漢涪陵)
(枳二縣地屬巴郡唐初分置武隆縣因山為名屬涪州宋改為枳縣紹興初復舊元因之本朝改為武隆)
(縣編戶二里)彭水縣(在州南一百四十里本漢武陵郡之西陽縣地自孫吴至梁並為黔陽縣)
(地隋置彭水縣為黔州治所宋以洪杜洋水信寧都濡四縣省入紹定初陞州為紹慶府元為紹慶路縣)
(仍舊本朝省路改今屬編戶七里)
郡名巴郡(秦名)南平(唐名)
形勝地勢剛險承三江之會(□陽國志)東至魚復西僰道北
接漢中南夜郎(唐元和志)已城在岷江之北漢水之南(寰宇)
(記)溪山環帶(長夀縣志前臨岷江後倚菩提龍溪鳳山環帶左右)界于瀘渝之
間(江津縣志)五溪襟束為一都會(唐權德輿黔州觀察使廳記)最為險
固(大足縣志東臨赤水西枕營山北倚長巖最為險固)合州枕二江之口衆水
之湊(趙勰新題)地在恭涪䕫萬之間(南賓志)東接巴東西接
牂牁(華陽國志東接巴東南接武陵西接牂牁北接巴郡土地山險水灘人多戅愚)會川蜀
之衆水控䕫塘之上流(龜陵志序)
風俗剛悍生其方風謠尚其武(晉左思蜀都賦剛悍生其方風謠尚其武奮之)
(則賓旅翫之則渝舞)其人半楚姿態敦重(華陽國志)銳氣善舞(晉禮樂志)
(賨人銳氣善舞漢高祖樂其猛銳令樂府習之令巴渝舞是也)冠婚相襲(南平軍學記四民迭)
(居冠婚相襲耕桑被野化為中華)尚鬼信巫(南平志尚鬼信巫南平風俗與恭涪數)地
瘠民貧重本力穡(元志)風俗朴野服食儉陋(南川簿尉廳記)人
多秀異喜以詩書自娱(墊江志)尚氣倜儻(忠州進士題名有巴蔓子)
(仗節死義之遺風故士頗尚氣有甘霸興文廣休任俠之遺風故士頗倜儻)俗有夏巴蠻
夷(涪州舊圖經夏則中夏之人巴則廩君之後蠻則盤瓠之種夷則白虎之裔巴夏居城郭蠻夷居山)
(谷)就水造飡鑚木出火(黔州舊經)
山川塗山(在府城東八里岷江南岸山之址有石中分名曰龍門其下水與江通左右石壁有鯉魚)
(飛躍之狀山之麓舊有夏禹祠塗后祠故址然塗山之名太平濠州皆有蓋因其土俗相傳云)方山
(在府城東三十里一名凝脂山常有雲氣若凝脂狀堯時洪水不沒故又名浮山)白崖山(有二)
(一在府城西北五十里又名朝陽山一在涪州東二十里)崐嶁山(在府城東北七十里據渠合之)
(境山高十里林壑深翠又名塔平山)踰越山(在府城西七十里其峰峻拔高出衆山故名)卧
龍山(在府城東一百二十里)瀛山(在府城南一百二十里崖壁峭拔有四十八面四時青翠)
(有類蓬瀛唐貞觀中置瀛山縣以此山名宋劉望之詩山盤四十八面險雲暗三百六旬秋)來鳳
山(在府城西一百三十里以形似名)重壁山(在府城西一百三十里一名巴山四面高山中)
(央平田周回約二百里川中有一孤山西北險絶東南稍平因名重壁)南平山(在府城南一百)
(五十里又名青山)銷劔山(在府城東北一百五十里舊經昔有人於此銷鐡為劔因名)縉
雲山(在府城西一百七十里其山高聳林木鬱茂下有白水東西分流傳云黃帝於此山合神丹故)
(名)鳳山(在長夀縣治西以形似名)三峰山(在長夀縣西一十里上有三峰高聳)菩提
山(在長夀縣北一十里上有菩提寺)樂温山(在長夀縣南五十里)長夀山(在長夀縣)
(東北七十里)雲臺山(在長夀縣北一百二十里舊有雲臺觀)鼎山(在江津縣治南宋因)
(置鼎山縣後廢)馬驍山(在江津縣北隔江昔驍騎將軍馬邈葬此)華盖山(在江津縣西北)
(一十五里)白君山(在江津縣北四十里昔有江津令白君住此學道成仙因名或云在縣北六里)
(今縣有白君塚)君井山(在江津縣西四十三里上有井泉深淺不常若牧宰賢則水清溢否則濁)
(涸)聖威山(在江津縣西五十里)龜停山(在江津縣東北六十里以形似名)綾錦
山(在江津縣西八十里)固城山(在江津縣東南一百二十里宋通直郎馮夀致仕居此黃庭堅)
(為作閑樂記)石筍山(有二一在江津縣西一百二十里一在綦江縣西二十里)女仙山
(在江津縣西北一百二十里二峰峙立可愛昔羅氏女於此登仙因名)三華山(在大足縣東三)
(里其山青秀三峰屹立)石龍岡山(在大足縣西一十里其山環拱山脊折紋若龍鱗然)瀘
龍山(在永川縣南一十里)鐡山(在永川縣東二十里石如鐡色)龍洞山(在宋川縣西北)
(二十里即古之英山上有龍湫旱禱輙應)葛仙山(在榮昌縣東一十五里)鰲頭山(在南)
(川縣治南以形似名)九逓山(在南川縣東六十里絶壁如銀色人視其色之昏明以候晴雨上有)
(水瀦為池有異魚人不敢取又有石龍)最高山(在南川縣東南九十里形勢峭拔視衆山如培)
(塿)羊頭山(在黔江縣北三里以形似名)酉陽山(在黔江縣東五十里以山近酉陽界)
(故名)小歌羅山(在黔江縣東北五十二里近此又有黃連大亞黃連小亞二山)武陵山
(在黔江縣西九十里唐天寳中賜名)羽人山(在黔江縣東四百三十里一名神仙山山頂與澧州)
(分界有無極水源於此)瑞應山(在合州治北宋乾德中山有異木生紋成天下太平字因名魏)
(了翁有瑞應山房記)純陽山(在合州北三里相傳唐女冠范志宜得道處天寳間任安為使至此)
(慕之約期而會及往志立變為男子宋劉儀鳳詩誰家遊冶郎門首□幽闥但見臉如花不知心似鐡一)
(夕變其軀雪質映雲髮昔為桃李枝今作松栢節)學士山(在合州東五里圓聳秀潤山之麓昔)
(有張氏荔支異本合幹唐文若嘗賦之)銅梁山(在合州南五里圖經山頂即趙伯業之别業有)
(宿雲巖方巖松風閣讀書堂博古齋)九煉山(在合州北七里唐天寳中道士任處華昇仙之所)
釣魚山(在合州東一十三里上有天池大旱不涸山南大石砥平有巨人跡相傳異人坐其上投)
(釣江中因名宋淳祐中移合州治此山)寨山(在合州西二十里峭峻如削相傳昔八避亂保聚于)
(此至今廢池或得箭鏃)斜崖山(在合州東北八十里有石横亘崖腹如拖修帛崖下有洞内有)
(龍湫旱禱有應)龍多山(在合州西北一百里其山高明深窈變態萬狀)青石山(在合州西)
(二百四十里昔巴蜀爭界久而不决漢高帝八年一朝密霧石為之裂自上及下破處直若引繩於是州)
(界始判)鍾山(在銅梁縣西南一十里有池大旱不涸相傳民有發池見大鐘冉冉而沒遺跡成池)
(俗謂鐘窠)六贏山(在銅梁縣西一十五里唐合州刺史趙延之集義兵于此六戰六贏因名)龍
透山(在銅梁縣西三十里山壁絶峭中有穴望之空明故名)桂山(在銅梁縣南五十里)崆
峒山(在銅梁縣東南五十里)雙山(在銅梁縣南五十里相傳漁者綱得二石其一飛去其畱)
(者因即山築室而寳祠之鄕人遇旱以水灌之即應)巴嶽山(在銅梁縣南五十三里有崑崙洞多)
(蒼玉上産仙茅菅相傳唐長慶中有採樵者服之得仙又産木蓮花高五六丈葉如楩楠花如菡蓞出山)
(則不植)燈山(在銅梁縣西一百里夜有光熒俗傳聖燈夏數見)珠玉山(在銅梁縣西一)
(百里山有石如玉)武勝山(在定遠縣治東舊名飛龍峰元遣兵攻合州釣魚山駐兵於此更今)
(名)屏風山(在忠州南二里隔江一名翠屛山又名夏祠山有禹廟及唐陸宣公祠)引藤
山(在忠州南四里山出引藤可以吸酒白居易詩閒拈蕉葉題詩句悶取藤枝引酒嘗)倚天山
(在忠州東南六十里其山高聳勢若倚天)平都山(在鄷都縣東北三里道書七十二福地之一也)
(前漢王方平得道於此後漢隂長生亦於此昇仙有煉丹古蹟及仙都觀觀有唐碑十段)石龜山
(在鄷都縣東五十里宋蘇軾詩我生飄蕩去何求丹過龜山歲五周身行萬里平天下僧卧一菴初白頭)
望州山(在涪州西南五里)遊蘭山(在涪州東南七十里昔蘭真人脩煉於此因名)鐡
櫃山(在涪州與涪陵廢縣相對亦名吳君山横亘江北雄壓諸山)龍橋山(在武隆縣東五)
(十里)登春山(在武隆縣西南二百七十里)甘山(在彭水縣治東黔中山水佳麗者少惟此)
(山有竒峰秀嶺清泉茂樹環鬱可觀)摩圍山(在彭水縣西隔江四里道家以為洞天福地山下有)
(五龍室宋太宗時慶雲現蠻人呼天為圍以山高極天因名)伏牛山(在彭水縣東三百四十里)
(山左右有鹽井)蹲猊山(在縉雲山勢如蹲猊因名昔有陸氏讀書巖下賢良張公佐為記)南
峰(在銅梁縣北七十里是為峽山之勝有洞深五里水伏流其下出為大澗澗多嘉魚)中峰(在銅)
(梁縣東南九十里山環如盤民居如畫有泉冬夏不減俗名天池)蟄龍巖(在府城西二十里有)
(泉出石縫間瀉入巖下舊傳有二小蛇磅磚泉中禱雨輙應張公佐以蟄龍名之又為之記)洪崖
洞(在府城西三里一名滴水巖中有巨石懸其下嵌空上有瀑布瀉出巖前上刻蘇軾贈任仲儀詩與)
(黃庭堅留題)長安洞(在府城西八十里洞深二里入觀者必秉燭盡處有石瞰若二龍狀過此)
(則積水泓深不可往)棲真洞(在府城西大茆峽内宋丁謂題詩于石壁)白鹿洞(在忠州治)
(東相傳昔有二獵人逐白鹿入洞失鹿所在但見二碧瓜食之得仙)櫃峽(在南川縣東南一百里峭)
(崖壁立上有洞洞門中有一櫃往歲時聞斧斤聲有飛屑隨水下疑洞中有神物也)魚鹿峽(在府)
(城西北一百二十里涪江水自中流出一石狀若魚一石狀若鹿故名)明月峽(在巴縣境梁李)
(膺益州記石壁高四十丈壁有圓孔形如明月因名華陽國志廣德嶼者是也)温湯峽(在府城西)
(南一百六十里上有温泉自懸崖下湧出四時騰沸如湯)石洞峽(在巴縣寰宇記劉備置關之所)
(華陽國志巴亦有三峽謂此)白土平(在銅梁縣東北六十里地宜梔子一家至萬株望如積雪)
(香聞十餘里)岷江(發源岷山經嘉叙瀘過府至涪州合黔江過忠萬雲安夔歸出峽)涪江
(在府城西北來自嘉陵江經合州至城北入岷江江邊細密之石名青䗫石可作茶磨)巴江(在府)
(城東北閬水與白水合流曲折三回如巴字因名)黔江(自思州之上發源經五十八節名灘與施)
(州江合流經彭水等縣凡五百餘里與岷江會於涪州之東水常湛然澈底以其出於黔州呼為黔江)
南江(在南川縣衆溪會合至三溪可通舟楫行三十里至綦市自綦市至南江口合于大江)嘉
陵江(在合州來自廣元縣界經閬中順慶至州治東北與宕渠水合流至州治前又與涪江合)宕
渠江(在合州來自巴州界經渠州廣安至州治東北與嘉陵江合今謂之渠口)南洋水(在彭)
(水縣唐置洋水縣以此名)几水(在江津縣北環繞縣治狀如几字)渝水(在府城下自䦘中來)
(流至城東與涪宕渠水合杜甫詩數杯巫唊酒百丈内江船註云水自渝上合州者謂之内江自渝由瀘)
(戎上者謂之江外)流金水(在南川舊隆化縣南五里水色如黃金泥之沉下者與硫黃無異俗)
(傳水之發源乃硫黃所出處)四十八渡水(在南川縣東三十里兩山壁立一水灣環其中)
(凡四十八渡其門宂如戶牗野花葱蒨行乎徑數百步湧一石臺水出其中有石龍二每遇歲旱禱雨輙)
(應)丹溪(在府城東南二十八里源出湼婆山水色如丹)交龍溪(在府城東北二百八十里)
(流入岷江溪側有古木盤屈如交龍故名)桃花溪(在長夀縣治東上有桃花洞因名)玉溪
(在長夀縣西北七十里)樂城溪(在江津縣西二十里)僰溪(在江津縣東南三十里夜郎溪)
(經南川縣流入江津界又北入于岷江)奉恩溪(在南川縣西十餘里溪上流有色如水銀形如)
(白蛇者二泝灘上下人或以為寳劔之精)小安溪(在銅梁縣北二十里溪深多鯉金鱗赤尾)鳴
玉溪(在忠州西北一十里有懸崖瀑布高五十餘丈潭洞幽邃古木蒼然)七門灘(在江津縣)
(西七十里有大石橫江北七處望之如門)龍床灘(在南川縣北五十五里世傳龍床如拭濟舟必)
(吉龍床髣髴濟舟必沒此語頗信)銅柱灘(在涪陵江口寰宇記馬援始欲鑄銅柱於此又云昔)
(人維舟見水底有銅柱故名)横石灘(在涪州後漢岑彭破公孫述將侯丹於黃石即此俗云横)
(石)錦繡洲(在銅柱灘東水落則露一名沙洲土人能織錦罽因名城中有錦洲閣蓋取此洲之)
(義)黃華洲(在忠州東二十里)新井(在巴縣治南周封巴子都此因險置城並在高岡無)
(水唐刺史皇甫珣鑿石六丈方至泉)姜維泉(在忠州治南翠屛山相傳姜維所鑿有碑漫滅)滴
珠泉(在洪崖洞下)巨蠏泉(在江津縣北石佛寺山下邑人禱旱於此取水得黑蠏輒雨黃)
(蠏則無)三潮泉(在南川縣廢隆化縣北五里早晚三潮略刻不差每潮則泉下有聲如雷春秋)
(分其潮倍常聲聞十里故老傳謂泉通海)孝婦泉(在南川縣治南俗傳為孝婦所感而出泉極甘)
(冷)秋泉(在南川縣東李氏園側李紹隆嘗倅此已而居焉自為泉記)温泉(在合州東五里)
(宋丁謂詩勝景遊來久煙嵐迴出羣水温何用火山冷自多雲)靈泉(在酆都縣景德觀水味甘寒相)
(傳為王真人所鑿清濁增減與江水相應)清水宂(在府城西水清味甘亦名粉水井巴人以為粉)
(則膏膩鮮明舊貢粉京師因名粉水)魚池(在府城東南二百五十里流合岷江圖經云嘗有神龍遊)
(此世傳為巴子魚池)仙池(在江津縣北岷江南岸梁李膺益州記縣西南有仙池謂此)天水
池(在江津縣治北對江二里餘邑入春月遊賞於此競於池中摸石為祈嗣之驗得石者生男得瓦者)
(則生女)悦池(在銅梁縣治西水深丈餘清澈如鑑内多芙蓉每開時則香聞數里邑人以為遊觀)
(之勝處)
土産麩金(涪合忠州及大足縣出)丹砂(彭水縣出)荔枝(涪州出城西十五里唐時有妃)
(子圜荔枝百餘株顆肥楊妃所喜當時以馬馳載七日夜至京人馬多斃然蜀中荔枝瀘叙之品為上涪)
(次之合州又次之)靈夀木(涪州出)花竹簟(江津縣出)松屏(涪州石山間出不加)
(人力天然成紋)黃心樹(忠州出唐白居易木蓮詩自叙云巴民呼為黃心樹大者高四五丈經冬)
(不凋身如青楊葉如桂花如蓮香色豔膩皆然獨房蕊有異四月初花自開迨謝僅二十日)蘇薰
席(忠州墊江縣出色深碧)引藤(忠州出大如指中空可吸俗用以取酒)苦藥子(忠州)
(出性寒不熱解一切毒)鹽(大足榮昌銅梁彭水忠州鄷都武隆俱出)鐡桃竹牡
丹(俱合州出)茶(南川黔江彭水武隆鄷都出)大龜(涪州出其甲可卜其緣可作又世號靈□)
公署重慶衛(在府治西洪武六年建)石砫宣撫司(本漢牂牁郡地宋置石砫安撫)
(司元為石砫軍民宣撫使司本朝改石砫宣撫司隸重慶衛)酉陽宣撫司(本漢武陵郡酉)
(陽縣唐為思州治務川縣後改為寧夷郡宋為酉陽州元屬紹慶府本朝改為宣撫司隸重慶衛)石
耶洞長官司(本酉陽宣撫司地元置石耶軍民府本朝改為石耶洞長官司)邑梅洞
長官司(古蠻夷地元初為佛鄉洞後為邑梅沿邊溪洞軍民府本朝改為邑梅洞長官司隸重慶)
(衛)黔江守禦千戶所(在黔江縣治東洪武十一年建隸重慶衛)忠州守禦
千戶所(在忠州治東洪武十二年建隸湖廣瞿唐衛)
學校重慶府學(在府治北宋紹興間建元因之本朝洪武四年重建)合州學(在州)
(治西南宋嘉祐間建于州治南津元徙今所本朝洪武中重建)忠州學(在州治東門外元元)
(統間建)涪州學(在州治南宋紹興間建二學俱本朝洪武八年重建)巴縣學(在縣)
(治東北宋紹興間建本朝洪武中重建)長夀縣學(在縣治西北元至正間建本朝洪武初重)
(建)江津縣學(在縣治南宋治平間建元燬本朝洪武八年重建)大足縣學(在縣)
(治南元至順間建本朝洪武六年重建)永川縣學(在縣治東宋嘉祐間建本朝洪武八年)
(重建)榮昌縣學(在縣治北洪武七年建)綦江縣學(在縣治東宋德祐間建本朝洪)
(武十八年重建)南川縣學(在縣治西宋至和間建于縣治東本朝洪武四年徙建今所)黔
江縣學(在縣治東洪武十八年建)安居縣學(在縣治西本朝建)壁山縣學
(在縣治東本朝建)銅梁縣學(在縣治西洪武七年建)定遠縣學(在縣治南唐建)
(本朝洪武七年重建)鄷都縣學(在縣治東元至正間建本朝洪武九年併入涪州十四年重建)
墊江縣學(在縣治北宋淳祐間建本朝洪武六年重建)武隆縣學(在縣治東宋慶)
(歷間建本朝洪武十四年重建)彭水縣學(在縣治南宋紹興間建元末燬本朝洪武八年重建)
酉陽宣撫司學(在司治東本朝永樂六年建)
書院濓溪書院(在合州學傍濓溪宋周敦頥號)北巖書院(在涪州治北宋程頥註易)
(于此黃庭堅榜曰鈎深堂嘉定中范仲武請為書院塑像祀之)
宫室香草樓(在江津縣西南三十里梁李膺益州記云江州縣西南有仙池昔有仙人居池側建)
(樓多植香草)飛雲樓(在南川縣普澤寺有四樓曰飛雲萬卷衍慶凝香又有亭臺在圃前有一)
(橋曰登瀛)望仙樓(在銅梁縣治西唐合州刺史趙延之仙去後人建此樓無名氏詩四山頂上最)
(高樓登眺能消萬古愁奉使客來纔十日登仙人去已千秋荒凉巖檜含風語曲折巴川學字流傍晚蹇)
(驢林下過溪雲潭影兩悠悠)荔支樓(在忠州治西南隅唐白居易建有詩荔支新熟雞冠色燒)
(酒初開琥珀香欲摘一枝傾一盞西樓無客共誰嘗)東樓(在忠州白居易詩林巒少石地霧雨多隂)
(天賴此東樓夕風月時翛然又白敏中詩南浦花臨水東樓月伴風)西樓(在忠州白居易詩小郡大)
(江邊危樓夕照前又云年光東流水生計南枝鳥月沒江沉沉西樓殊未曉)五雲樓(在酆都縣)
(景德觀唐叚文昌建樓下壁間有唐書瑤池樂部甚妙)清華樓(在合州治宋晁公武作記略曰)
(合州其山曰龍多銅梁上接岷峨下繞甌越屬海而止所謂南戒者也水曰涪水曰嘉陵合流於城下貫)
(江沱通漢沔引衆川入于海所謂南紀也)四賢樓(在涪州治北巖西四賢宋程頥黃庭堅尹焞譙)
(定也又有三仙樓在北巖東三仙謂爾朱先生蘭眞人王帽仙也)五桂樓(在大足縣治西宋乾)
(道間邑中五人同奏名太守曹岍建樓以旌之)朝宗閣(在合州下瞰金沙磧)四賢閣(舊在)
(忠州治後宋知州王闢之建今徙儒學四賢謂唐劉晏陸贄李吉甫白居易皆謫官於此故以名閣宋黃)
(庭堅記)凌雲閣(在鄷都縣平都山頂有碑刻凌雲二字)朝爽堂(在南川縣舊南平軍)
(倅廳又有四亭曰晚靜橫壁枕流溪堂俯臨江臯為觀覽之勝)雲山堂(在南川縣宋劉夷叔詩山)
(繞郡樓秋過雨月臨池樹晚生烟)吴公堂(在涪州治南州有溪水泛溢宋太守吳光輔疏之民)
(懷其惠故號吳公溪其孫信仲繼守是邦臨溪建堂因名)鈎深堂(在涪州即伊川程頥註易之所)
(正堂二室中以奉伊川左祠待制尹焞右祠直閣譙定劉光祖作記)萬卷堂(在彭水縣東宋黃庭)
(堅建聚書萬卷因名馮時行詩書契攝古今篋櫝漏粹美天地入秋毫參有一字唯)鳴玉亭(在忠)
(州郡圃西宋建史襄有詩)連理亭(在忠州東北一十里宋建有連理樹木株相去二步而合)養
心亭(在合州治東宋張宗範所居周濓溪說云孟子曰其為人也寡欲雖有不存焉者寡矣其為人)
(也多欲雖有存焉者寡矣予謂養心不止於寡而存耳蓋寡焉以至於無無則誠立明通誠立賢也明通)
(聖也是賢聖非性生必養心而至之張君所居背山面水山之麓搆亭甚清淨予偶至而愛之因題曰養)
(心既謝且求說故書以勉)碧雲亭(在涪州對江北岸上宋建每歲人日太守率郡寮游宴于此)
照鏡臺(在忠州東岷江之中有圓石光如鏡至冬水落石出相傳昔有仙女嘗臨于此因以名臺)
懷清臺(在南川縣境秦時有寡婦清得丹宂而擅其利用財自衛始皇以為貞婦故築此臺)
讀書臺(有二一在合州東北七里東漢末薛融讀書處一在合州西二十里唐康元良讀書處)
巴子臺(在忠州西五里唐白居易詩迢迢東郭上有土青崔嵬不知何代物疑是巴王臺)金
碧臺(在府治後宋制置使余玠築)風月臺(在涪州廢樂温縣北白虎山山有石龕名風月)
(臺)望夫臺(在忠州南一十里宋蘇軾詩山頭孤石遠亭亭江轉船回石似屏可憐千古長如昨)
(船去船來自不停浩浩長江赴滄海紛紛過客似浮萍誰能坐待山月出照見寒影高伶俜)招賢
舘(在府治左宋余玠建其供帳一如帥所居下令欲有謀以告我者近則徑詣公府遠則自言於郡所)
(在以禮遣之士之至者玠不厭禮接咸得其歡心言有可用隨才而任苟不可用亦厚遺謝之)
關梁佛圖關(在府城西一十里為重慶要津上有石佛像故名)銅鑼關(在府城東三十)
(里)石勝關(在黔江縣東五十里)米粮關(在大足縣東二十五里)化龍關(在大)
(足縣北三十里)來鳳橋(在府城西一百四十里來鳳鄉)葛蘭橋(在長夀縣北七十里)海
棠橋(在長夀縣北一百四十里其地古有海棠)太平橋(在江津縣治西)大中橋(在江)
(津縣治西舊名南木橋)迎恩橋(在永川縣東五里)西橋(在南川縣治西)臨清橋
(在銅梁縣治前)通仙橋(在涪州治西)折桂橋(在忠州治南)
寺觀治平寺(在巴縣治西宋治平間建)定慧寺(在長夀縣治東宋紹興間建俱本朝)
(洪武間重脩)廣夀寺(在江津縣治東本朝洪武間建)報恩寺(在大足縣治東北宋)
(元祐初建本朝洪武間重脩)普照寺(在永川縣治南宋寳慶間建本朝永樂間重脩)勝
果寺(在綦江縣治南元建本朝洪武間重脩)嘉初寺(在合州治東北元至元間建本)
(朝洪武末重脩)崇興寺(在涪州治西元建本朝永樂間重脩)夀隆寺(在銅梁縣治西)
(宋建本朝洪武間重脩)酆都觀(在鄷都縣治東一名景德觀宋建)東華觀(在巴縣治)
(南元至元間建俱本朝永樂間重脩)永福觀(在江津縣治東元建本朝宣德間重脩)玄妙
觀(在大足縣治東元至順初建本朝洪武間重脩)崇真觀(在長夀縣治東元建本朝永樂間重)
(脩)紫微觀(在永川縣治南本朝洪武間建)三靈宫(在府治東元泰定間建本朝永樂間)
(重脩)
祠廟禹廟(在忠州治南過江二里許祀夏禹王唐杜甫詩禹廟空山裏秋風落日斜荒庭垂橘柚古)
(屋畫龍蛇雲氣嘘清壁江聲走白沙早知乘四載䟽鑿控三巴)巴王廟(在忠州有二闕對立)甘
寧廟(在巴縣寧三國吴將宋馮時行詩豪傑自不羣俗眼盖盲瞽劉表既不識那復論黃祖翻然脱)
(霸㘅渡江得英主唾手立功勲雄名詫千古)壁山廟(在重壁山唐趙延之討平資瀘夷以功授)
(合州刺史卒于此山後人立廟宋封威烈侯)馬援祠(在彭水縣西壺頭山之麓漢伏波將軍破)
(武陵蠻時偃兵于此故人為立祠)關羽祠(在永川縣學前洪武間建墊江縣亦有廟羽蜀漢名)
(將)張飛祠(在長夀縣治西又涪州亦有廟宋大觀間於廟前得三印及佩鈎刁斗上鐫飛名張)
(士瓌詩天下英雄只豫州阿瞞不共戴天讎山河割據三分國宇宙威名丈八矛江上祠堂嚴劔佩人間)
(刁斗見銀鈎空餘諸葛秦川表左袒何人復為劉)嚴顔祠(在忠州治北顔漢末巴郡太守宋蘇)
(軾詩先主反劉璋兵意頗不義孔明古豪傑何以為此事劉璋固庸主誰為死不二嚴子何獨賢談笑傲)
(碪几國亡君已執嗟子死何為何人刻山石使我空淚涕)張柬之祠(在合州治西柬之唐)
(刺史)陸贄祠(在忠州治南一名懷忠堂贄唐相元李起巖記)李德輝祠(在合州治西德)
(輝仕元為總管有惠愛故民為立祠)
陵墓巴子塜(在府城西北五里前後有石獸石龜各二麒麟石虎各一即古巴國君塜也)嚴
顔塜(在忠州西南二十里)長孫無忌墓(在彭水縣信陵鄉西岸無忌唐顯慶間貶黔州)
陸贄墓(在忠州屛風山玉虛觀南宋林逢子詩仁義百篇唐孟子排姦勁節凜秋霜人生一死固)
(不免死落忠州骨也香)田祐恭墓(在彭水縣祐恭仕宋知恩州)杜莘老墓(在江)
(津縣莘老宋殿中侍御史丞相虞允文過其墓操筆立題曰剛直御史)蹇義墓(在府城北五十)
(里本朝宣德十年奉&KR0897;葬此)
古蹟巴子城(在合州南五里又忠州東一百里江北岸亦有巴子城亦名臨江故城蓋漢縣也)
什邡侯城(在合州治東北漢封雍齒於此)古灘城(在府城東八十里岷江岸相傳巴子)
(於此置津立城)覇州城(在府城東南二百六十五里唐貞觀中置南平州後改霸州後又廢入南)
(平縣)七門郡(在平津縣西魏置此郡隋廢)萬夀縣城(在巴縣西唐初分江津置此縣)
(初名萬春後改今名)江州縣城(在府城西秦張儀所築漢為縣巴郡治焉)枳縣城(在府)
(城北一百一十五里史記楚得枳而國亡即此晉桓温伐蜀移枳縣於隣溪此城遂廢)東陽城
(在府城西一百里齊割巴陽置此郡)三溪縣城(在南川縣唐貞觀中置屬南州城甚高險)廢
漢初縣(在合州西北一百九十里梁置新興郡西魏名縣曰漢初隋屬涪州唐宋屬合州)廢
赤水縣(在合州西北一百三十里隋置屬涪州唐宋皆屬合州)廢丹山縣(在南川縣)
(東南三十里唐置)廢南平縣(在府城東南二百三十里唐分巴郡置此縣及置州後州廢以)
(縣屬渝州)廢隆化縣(在南川縣唐置後改賓化屬涪州宋屬南平軍)廢巴川縣(在合)
(州南七十五里唐置屬合州宋因之)廢樂温縣(在涪州西北一百一十里唐初置屬南潾州後)
(屬涪州)廢龍渠縣(在忠州東南一百八十里宋置屬忠州)廢南平軍(在綦江縣)
(南九十里宋置治南川縣)屈原塔(在忠州東一十里屈原楚三閭大夫宋蘇軾詩屈原古壯士就)
(死意甚烈世俗安得知眷眷不忍决南賓舊屬楚山上有遺塔應是奉佛人恐子就淪滅)東坡(在忠)
(州治白居易詩何處慇懃重回首東坡桃李種新成又有西坡亦居易故跡東坡有移政種花二亭西坡)
(有極目亭)荔支園(在江津縣廳西北相傳唐時所植每熟士大夫會聚於園食之)塞樂園
(在南川縣西郭宋太守封固以邊境寧靜營治為遊宴之地内有風月賞心二亭及渌漪軒)狼峱
鄉(在重慶山谷中俗構屋高樹謂之閣欄不解絲竹唯坎銅鼓視木葉以别四時父子同諱夫妻共名)
(祭鬼祈福)范鎮村(在江津縣西樓臺山之麓宋范鎮常寓此後人慕之因以名村)赤甲戌
(在涪州寰宇記漢末為赤甲兵所聚)金注子(在江津縣北五里昔有僧憩於此有鳥㗸僧衣袖牽)
(而上見注子𨼆石縫中手不能及折石畔苦檀枝桃出之遺跡尚存)金釵影(在江津縣西一百五)
(十里周溪上石磧中有淺水一灣周迴五六尺𨼆𨼆見雙金釵影)海棠香國(在大足縣海棠)
(無香此地産者獨有香舊郡治前有香霏亭花亭俱廢)江心石魚(在涪州鑑湖上流江心有)
(石刻雙魚皆三十六鱗一㗸萱草一㗸蓮花有石秤石斗在傍魚現則年豐)石鏡(在合州涪江有)
(石立水心正圓如月水落時出高可三丈俗謂石鏡)
名宦漢王堂(永初中巴郡太守搜才禮士有善政吏民生為立祠)張汭(巴郡太守有德政及)
(民吏民為之立頌德碑)嚴顔(劉璋使守巴郡為張飛所擒顔曰有斷頭將軍無降將軍飛怒命斬)
(之顔色不變曰斫頭便斫頭何怒耶飛壯而釋之)三國龐肱(蜀漢涪陵太守有德政肱統之)
(子也)李嚴(蜀漢時以禆將銃巴郡脩郡城又鑿南山欲會汶涪二水使城在孤洲上)晉王濬
(巴郡太守巴人生子多不舉濬嚴其科條寬其徭役所活數千人及後伐吳所活者皆堪為兵父母戒之)
(曰王府君活汝汝必死之)唐張柬之(合州刺史故事歲以兵五百戍姚州地險瘴到屯輙死柬)
(之論其弊)田洄(渝州刺史能盡平劇賊誠信廉潔罷任之日其家甚貧)趙延之(大歷中巴)
(川令時資瀘夷賊寇掠縣境延之領兵襲破之以功陞合州刺史兼渝合資瀘經略巡撫使)劉晏
(坐與元載有仇貶忠州刺史雖以罪斥然在唐為計相人不加賦而國用以饒)陸贄(忠州别駕以論)
(裴延齡奸佞貶此在州十年避謗不著書集古今名方五十卷號集驗方)白君易(忠州刺史政治)
(之美吟詠之富忠人傳誦至今)李吉甫(忠州刺史初為陸贄所擬出補明州刺史及為忠州贄貶)
(州别駕吉甫置怨結懽人重其量)南承嗣(涪州守捕蜀道窮寇晝不釋刃夜不釋甲甚有忠烈)
(譽柳子厚為序送之)趙國珍(黔南節度使有德政人為立碑)馬植(自南安都護徙黔州觀察)
(使入川時舟泊峽中夜見白衣隄上吟曰截竹為筒作笛吹鳳凰池上鳳凰飛勞君更向黔南去即是鈞)
(陶萬彙時不久拜相)柳玭(渝州刺史嘗有訓戒子弟之書可為世範)李萆(忠州臨江令有中官)
(被旨奉御容還闕乃挈西州一妓而下所在肆横毆吏取庸箄徑入其舟取娼縳岸上草奏自劾其人怖)
(慄遜謝士夫壯之)張濬(光啓中涪陵刺史郡故少井泉濬窮山泉之源以竹𨗳其流民賴其利作)
(引水碑)宋張君平(黔州指揮使獠兵入寇君平引兵擊破之)胡旦(太宗時守忠州以論)
(事切直而出後召入史館)李惟清(涪陵尉蜀民尚淫祠病不療治聽於巫覡惟清擒大巫箠之民)
(以為及禍他日又加箠焉民知不神然後教以醫藥稍變風俗)周敦頥(嘉祐中僉書合州判官事)
(未經手吏不敢决雖下之民不肯從)趙尚寬(皇祐初知忠州俗畜蠱殺人尚寬揭方書市中教人)
(服藥募索為蠱者窮治寘於獄大化其俗)單煦(知昌州時詔城蜀治煦以蜀地負山帶江一旦毁籬)
(垣而興版築其費巨萬非民力所堪請但築子城轉運使如其議)沈省言(巴川令慶歷間有奬)
(諭詔碑刻尚存)劉舜卿(昌州駐泊都監諭降瀘水蠻八百人誅其桀驁者)吕陶(嘉祐中銅)
(梁令民龐氏姊妹三人冐𨼆幼弟田弟壯愬官不得直貧至庸奴於人及是又愬陶一問三人服罪弟泣)
(拜願以田半作佛事以報陶曉之曰三姊皆汝同氣與其捐半供佛曷若遺姊弟又拜聽命)姚渙
(知涪州賓化夷多犯境渙施恩信撫納酋豪爭羅拜廷下訖渙去無警)景希孟(知巴川縣二年)
(滿秩常有詩二載巴川縣誰知是與非還鄕何所有載得一清歸)張商英(熙寧中知南川縣章)
(惇經制夔洛狎侮州縣商英隨機折之落落出其上惇大喜延為上客)屈堅(忠州防禦使建炎初)
(金人圍陜府堅引兵救之圍解金人執堅堅曰吾來為解圍也城苟全吾死何憾叱金人使速殺之)石
恕(靖康之難金人踐&KR1011;中原恕時總潼關夔路兵馬欇南平軍事聞二帝北狩率勤王兵徑抵南京高)
(宗以軍事付之恕凡三守兹土甚得民情)胡交脩(知合州却私請免上供以萬計)孫安國
(通判南平軍喜功者誘溱潘二州納貢興版築安國極言無益乞省罷之)李承約(黔南節度使以)
(恩信撫諸夷落勸民農桑興起學校居數年當代黔南人詣京師乞留詔許留一年)茹孝標(知南)
(州時夷獠數為患孝標請置郡縣以統制之轉運使沮其議朝廷繼得其詳卒建軍壘自是遠人安之)安丙
(淳熙間調大足主簿秩滿詣闕陳蜀利病十五事言皆凱切)陳仲酋(紹定間知昌州政事一以)
(愛民為務嘗立義倉以備凶歲民懷之)余玠(四川安撫制置使兼知重慶府大更敝政遴選守宰)
(任都統張實治軍旅安撫王惟忠治財賦監簿朱文炳接賓客皆有常度又興學養士輕徭薄征蜀既富)
(饒乃罷京湖之餉邊關無警自寳慶以來蜀閫未有能及之者)趙汝廪(知涪州勸農興學民為立)
(生祠于學宫以配程黃尹譙四賢)曹叔遠(通判涪州有善政後徙守遂寧時營卒相率稱亂勢)
(張甚叔遠入境輙戢其徒無肆暴曰此江南好官員也)曹豳(重慶府司法參軍郡守度正欲薦之)
(豳辭曰章司祿母老請先之正敬嘆焉)張珏(以都統制守合州珏出竒設伏筭無遺策其治合士)
(卒必練器械必精賞罰明信人人用命元兵攻之不克遂引去然自開慶受兵民凋弊甚珏外以兵護耕)
(内教民墾田積粟公私兼足德祐初命知重慶府)王仙(以蜀都統守涪州元兵攻圍無虛日勢孤)
(援絶宋亡之二年城始破仙自刎斷其吭不殊以兩手自摘其首墜死)曹琦(知南平軍元兵來攻)
(被執脱身南歸制置辟主管機宜文字聞都統趙安以城降就守禦地自經死)馬堃(以六郡鎮撫使)
(守咸淳府元兵攻城楊文安與堃同里開諭之使降不從既而城䧟堃悉力巷戰力屈就擒死之)本
朝潘賢(洪武初知重慶府在任公勤廉謹吏民畏服豪橫屏迹)任毅(洪武間知重慶府有)
(幹濟才事雖繁劇舉無遺滯以廉能著聞)邢冕(永樂初任巴縣知縣後陞重慶府知府禁約横科袪)
(除宿弊政績甚多)張瑛(永樂中榮昌知縣居官六載門無私謁飲食惟蔬菜而已至今民思慕之)
沈定(永樂中知涪州廉能有為興學校課農桑孜孜不怠吏胥畏威而民樂其業)胡靖(永樂)
(中知重慶府廉明耿介有守有為吏畏其威民懷其德卒之日無不流涕者)饒伯純(永樂中任)
(巴縣丞廉幹勤愼民懷其德邑民謠曰井井鄉鄕絶呌嚻桑麻盈野黍盈郊如何百姓相安好縣有清官)
(說姓饒)蔣誠(宣德中知巴縣廉愼公勤興學勸士邑民謠曰卓魯芳聲自古聞千年之後有斯人)
(董狐再著循良傳定有吾巴蔣牧民後擢御史陞廣西按察副使民至今懷德)王溵(景泰中以國子)
(生授巴縣知縣為政慈祥節儉以愛民為主越三年卒于官邑人為賻以歸其柩復立祠祀之)陳秉
彛(成化中知忠州勵操愛民興學勸士凡政有禆於百姓者即以身當之利害非所計也蒞任以來吏)
(畏其威民懷其德)張黻(成化中知涪州清介公明愛民如子)
流寓長孫無忌(洛陽人累官太子太傅同中書門下三品唐高宗時諫立武后後許敬宗誣奏)
(無忌反削官爵謫黔州卒)蕭遘(蘭陵人仕唐自右史竄黔州南遊三峽夢神人曰險不足懼公詰之)
(曰我紫極宫黃魔神也將佑助明公出境後遘拜相)劉彛(福州人仕宋累官直史館知桂州禁與交)
(人互市交阯䧟欽連等州坐貶官安置隨州又除名為民編隸涪州)程頥(河南人宋哲宗時擢崇政)
(殿說書紹聖間削籍竄涪州頥至涪寓居北巖註易所漸皆為名士涪人祠頥於北巖)黃庭堅
(洪州人以脩實錄謫涪州别駕黔州安置自號涪翁與秦太虛書曰某屏棄不毛之鄕以禦魑魅耳目昏)
(塞舊學廢忘是黔中一老農耳)王充(果州人遊黔南太守高請以訓黔之學者時黃庭堅被謫於州)
(相愛二歲書以頌王之德曰南充王子美其質粹温久與之遊見其循理而不競誠心而不疑)尹焞
(洛人少師事程頥宋靖康初以薦召至京師不欲留賜號和靖處士次年金人䧟洛焞闔門被害焞死復)
(甦後劉豫以禮聘焞不從乃自商州奔閬紹興四年止於涪涪頥讀易地闢三畏齋以居後以范冲舉召)
(充崇政說書以疾辭冲奏命漕臣至涪親遣始就道祭頥而後行)
人物周巴蔓子(巴國人仕為將軍周末國亂蔓子請師于楚許以三城楚已救巴遣使請城蔓)
(子曰藉楚之靈克濟禍難誠許楚王城可持吾頭往謝城不可得也乃自刎使者以蔓子首報楚王王曰)
(使吾得臣如蔓子者用城何為乃以上卿之禮葬其首巴亦舉其屍以上卿之禮葬於施州)漢譙
君黃(合州人仕為諫議大夫後避王莽又不仕公孫述國人作詩美之)尹珍(南川人桓帝時)
(從汝南許慎學受五經還牂牁以教授其鄕於是南域始知學)嚴舉(巴郡人延熹中為父行喪踰禮)
(過恩旌表門閭舊有嚴孝子碑在郡儀門)謁渙(江州縣人仕為汝南太守有公直之稱其同邑又有)
(司隸校尉程焉度遼將軍譙章皆有名於時)然温(江州人仕為度遼將軍守桂陽長於治民能得)
(其心)杜孝(巴郡人善事母以孝稱母喜食魚膾杜役於成都買魚盛以竹筒以草塞之投於中流祝)
(曰願母得此食婦汲於江忽見竹筒橫來觸岸異而取之見二魚曰吾夫所寄熟以進姑聞者嘆其孝感)
三國甘寧(巴郡臨江人仕吳嘗獻計謂先敗黃祖鼓行而據楚關可漸窺巴蜀孫權深納其說)
(以戰勝為名將)晉李驤(涪人與城都杜軫俱為尚書郎與軫齊名每有論議朝廷莫能踰之時號)
(蜀有二郎)文立(巴郡人少在蜀時游太學師事譙周門人以立為顔回治毛詩三禮兼通羣書仕晉)
(至尚書郎時西域獻馬武帝問立馬何如對曰乞問大僕帝善之)母雅(巴郡江州人學宗四科貢)
(於朝除涪陵漢平令忠義著於奉上弘毅彰於接下西南夷跋扈以為夜郎太守殊俗感其惠化致仕而)
(歸卒年八十二)唐李文素(漢初人光啓間喪母廬墓墓生芝虎鹿馴其傍刺史戴竒以聞賜粟)
(三百石)張武(石照人仕王建為破浪都頭大破高季昌於夔州為武鎮軍節度使)宋張弦
(江津人舉進士召對直言累仕至湖廣總領精神滿腹長於鞭筭)譙定(涪陵人少喜學佛析其理)
(歸於儒後至汴學易於程頥遂得聞精義造詣愈至後頥貶涪定又從之游靖康初召為崇政殿說書以)
(論弗合辭不就高宗即位定猶在汴詔津遣詣行在將用之會金兵至定復歸蜀隱青城山蜀人敬之稱)
(曰譙夫子云)郝仲連(昌元人建炎初金人犯河中時仲連為貴州防禦使節制河東軍馬屯河)
(中就權府事金將羅索以重兵壓城仲連率衆力戰外援不至度不能守先自殺其家人城䧟不屈及其)
(子皆遇害後贈明州觀察使)馮時行(巴縣人紹興初召對以斥和議除知萬州秦檜風使者捃)
(拾其罪坐廢所著有縉雲集)趙性(合州赤水人紹興中入對集英其策有曰以括囊為深計臣知)
(其人矣主和議者當之以首鼠為圓機臣知其人矣杜言路者當之考官大驚以為劉蕡無以過秦檜欲)
(捃拾之會檜卒而止)楊載(涪陵人以功名自負金人立劉豫載白張浚願得白刃横行敵中當手刃)
(劉豫并金兵以報丞相浚壯其言遂遣之載偕十士至金偽降金任之官行反間豫果廢及欲行謀而十)
(士已亡其八遂决歸計浚以其名聞時賜從事知逹州永睦縣)羅志冲(合州人潜心六經最精於)
(易作解發明程氏為多)度正(合州人紹興初進士早從朱文公誨以正心誠意之學歴官國子監)
(丞上疏極言李全必反且獻斃全之策有三累遷禮部侍郎致仕所著有性善堂文集)李興宗
(臨江人舉進士早有雋聲仕至國子博士以清節著號謙齋所著有論孟俗解)吴甲(臨江人少苦學)
(有文名仕為秘書監兼侍讀)石公恕(江津人以武功大夫知威州有能名嘗作文刻碑戒子孫)
(不得分異有御製八行碑刻于學)趙卯發(昌州人以上舍登第為遂寧州司戶咸淳中權通判)
(池州元兵渡江池守王起宗遁卯發攝州事為守禦備明年大兵至卯發知不可守乃置酒與親友飲訣)
(謂其妻雍氏使先出走雍曰君為忠臣我獨不能為忠臣婦乎及兵薄池卯發與雍同縊從容堂而死事)
(聞贈官謚文節雍贈順義大夫)趙立(重慶人第進士以上書迕賈似道被謫德祐初起為大杜令湖)
(北提刑使蜀趣諸將入衛至重慶則昝萬夀已降元張與方城守為後圖立無以復命還至涪沈水死)
本朝陳志(巴縣人為燕山護衛指揮僉事資性謹實有謀勇洪武末從靖難戮力戰陳始終不懈永)
(樂初封遂安伯)蹇義(巴縣人洪武乙丑進士授中書舍人尋擢吏部右侍郎永樂初轉左侍郎進陞)
(尚書兼詹事府詹事洪熙改元陞少保兼吏部尚書宣德中累進少師特賜第一區卒贈太師謚忠定官)
(其長子為尚寳司丞義深沈簡靜貴而能謙有獻納匡翼之功)郭璲(巴縣人洪武中由太學生歴仕)
(仕途有能聲累遷湖廣布政司左參政)石温(江津人洪武中領鄕薦擢陜西鳳翔府同知才能著)
(稱尋陞交阯布政司參議)王鐸(江津人洪武中由舉人授遂寧教諭學識過人累官至浙江布政司)
(參議)王鐸(榮昌人洪武中由太學生擢蘇州府嘉定縣丞政績著聞累官交阯布政司右參政)莫
仲昭(銅梁人洪武中以國子生入仕才能超異累陞浙江布政司所至有惠政)李琳(定遠人洪)
(武末由鄕舉擢監察御史持憲得體陞福建按察司副使)謝庸(忠州人永樂初由鄕舉擢監察御史)
(巡歴有能聲陞山東按察司副使)蹇賢(巴縣人永樂中由鄕舉擢監察御史持憲公平累官湖廣)
(右布政使有冰檗聲)蔣勉(涪州人永樂中進士擢刑部主事練逹刑名歴陞本部右侍郎能聲著聞)
江淵(江津人宣德庚戌進士累官尚書太子少師有名于時)張清(巴縣人宣德中進士歴官)
(中外有聲稱)鄒智(合州人生而穎敏過人十二歲能文章領成化丙申鄕薦第一登進士授庶吉)
(士以直言謫死慷慨忠愛為理學名臣)牟俸(由進士入仕歴官累陞副都御史端嚴冇守奮發敢)
(為竟以是賈禍卒于戍所家無寸貲識者惜之)喻茂堅(榮昌人正德辛未進士授銅陵知縣擢御)
(史巡歴有聲出守眞定河間政成陞貴州參政福建按察使浙陜左右布政使陟右副都御史入為刑部)
(侍郎進尚書致仕歴官四十年清苦一節時論歸之贈太子少保諭葬祭子祐溧陽丞祐黎平知府孫應)
(龍寳慶經歴應豸尋旬通判應台貴陽知府曾孫思恪戶部員外郎)
仙釋王方平(前漢時棄官隠遁在太尉陳躭家尸解魏青龍初於平都山昇天杜成先生為作神)
(仙傳)隂長生(後漢延光初從馬明生求仙法乃得長生於青城山中取太清神丹經授之遂别去)
(後於平都山昇天)尒朱洞(其先出於元魏尒朱族遇異人得道唐僖懿間落拓成都市中於江)
(濱取白石投水衆莫測後自果至合賣丹於市價十二萬刺史召問其直更增十倍以其反覆盛以篾籠)
(棄諸江至涪州漁人姓白石得之授以丹二人俱仙去張商英為作傳)蘭冲虛(涪州人居於精)
(思觀唐神龍乙巳秋一夕乘雲而昇)王帽仙(出入闤闠為人脩弊冠號王帽子暮則卧於涪州天)
(慶觀一夕尸解而去道士為葬之月餘自果山貽書致謝)韋昉(蜀人夜泊涪陵江忽遇龍女遣騎迎)
(入宫後昉登第十年知簡州龍女復遺書相迎勅命昉充北海水仙)顯嵩(銅梁人姓李住巴川之宣)
(密院餘三十年足跡不出鄕里宋紹興中集衆告以將逝作頌曰八十年中常浩浩宏開肆貨摩尼寳也)
(無一個共商量不是山僧收鋪早端坐而寂)淨業(石照人姓文少業屠有羊既乳將殺之二羔㗸)
(刀伏門後業感嘆棄家為僧忽大悟作頌曰昨日羅刹心今朝菩薩面羅刹與菩薩不如一條線)宗
璉(石照人姓董嗣潭州大潙山善果有僧過其家指燈示之曰燈照汝汝照燈耶荅曰燈亦不照我我)
(亦不照燈扁其室曰窮谷劉錡鎮荆南問窮谷何義璉曰心盡曰窮性凝曰谷隨嚮應聲不疾而速)
明一統志卷六十九
