明一統志卷二十八
明李賢等撰
彰德府(東至直隸大名府内黃縣界七十里南至大名府濬縣界七十里西至山西潞)
(州壺關縣界一百七十里北至直隸廣平府邯鄲縣界一百二十里自府治至京師一千)
(二百里至南京一千七百里)
(糧二十五萬二千石零)
建置沿革禹貢冀州之域天文室壁分野商河亶甲居
相即此春秋為晉之東陽地戰國為魏之鄴地秦為
上黨邯鄲二郡地漢置魏郡治鄴東漢末冀州徙治
鄴魏曹操受封於此後稱為鄴都晉仍為魏郡屬冀
州後趙石虎前燕慕容雋並都之後魏於此置相州
東魏靜帝徙都之改曰司州北齊武帝又都之改為
清都尹後周復改為相州及魏郡治安陽隋初罷郡
為相州大業初復改魏郡唐為相州天寳初改鄴郡
乾元初復為相州五代梁置昭德軍節度晉改彰德
軍宋復為相州屬河北道金陞彰德府元改彰德路
本朝改彰德府領州一縣六
安陽縣(附郭本紂都之地左傳茀陽即此地戰國為魏寕新中邑秦更名安陽漢省入蕩隂縣晉)
(始置安陽縣後魏併入蕩隂後復置後周自古鄴城移相州治此隋析置相縣尋併入焉唐宋元皆仍舊)
(本朝因之編戸八十四里)湯隂縣(在府城南四十五里古羑里地戰國為魏蕩隂地漢置蕩隂縣)
(屬河内郡後魏省隋於縣東十七里置湯隂縣屬汲郡尋省入安陽後復分安陽置湯源縣大業初省唐)
(初復置湯源縣屬衛州貞觀初改湯隂縣屬相州宋宣和初改屬濬州後仍舊屬金屬彰德府元不改本)
(朝因之編戸四十一里)臨漳縣(在府城東北一百一十里本鄴地魏文侯始封於此漢屬魏郡)
(東漢末魏公曹操居此晉始改為臨漳縣東魏復增置鄴縣後周移臨漳治於城東二十里屬魏郡隋改)
(為靈芝縣俄復舊唐屬相州宋省鄴縣入焉金元仍舊本朝因之編戶三十六里)林縣(在府)
(城西一百二十里本漢隆慮縣屬河内郡後漢改林慮縣三國魏屬朝歌郡晉屬汲郡後魏省入鄴縣尋)
(復置兼置林慮郡北齊郡廢後周復置郡隋罷郡置巖州縣仍舊大業初州罷唐初復置巖州尋罷州以)
(縣隷相州宋因之金陞為林州元因之本朝洪武三年降為縣編戸三十五里)磁州(在府城北七十)
(里本秦邯鄲郡地漢為魏郡武安縣地後魏析置臨水縣後周割臨水置滏陽縣及成安郡隋罷郡於滏)
(陽置磁州後罷唐改為惠州後復為磁州宋以昭義縣省入滏陽元初陞為滏源軍節度屬廣平路後復)
(為磁州本朝並省滏陽縣入焉及改今屬編戸四十一里領縣二)武安縣(在州城北一百二十)
(里漢置屬魏郡曹魏屬廣平郡隋屬武安郡唐初屬置洺州後改屬磁州宋金仍舊元初省入邯鄲縣尋復)
(本朝因之編戸三十四里)涉縣(在州城西二百里古沙侯國地漢置漠縣後因漳水人民徒涉遂名)
(涉縣屬魏郡後魏并入臨水縣後周移臨水縣治涉城隋復於涉城置涉縣隷韓州唐隷潞州宋仍舊金)
(陞為崇州元罷州復置縣屬真定路本朝改隷磁州編戸一十八里)
郡名魏郡(漢晉名)鄴郡(唐名)
形勝旁極齊秦跨躡燕趙(晉左思魏都賦疆域則旁極齊秦結湊冀道開胷殷衛跨)
(躡燕趙山林幽映川澤回繚恒碣碪&KR1095;於青霄河汾浩涆而晧溔)西澤潞東大名南
衛輝北洺磁(圖經)地險人豪(圖經)其地平廣為天下要(相臺)
(志序其地平廣闊大挟上黨撫襄國蹠澶掖衛常為天下要)
風俗得京洛之風(隋志魏郡鄴都所在浮巧成俗雕刻之工特云精巧士女被服咸以奢麗)
(相高其性所尚習得京洛之風)俗陶淳古人尚英雄(圖經自殷王河亶甲所都而俗)
(已陶為淳古之風項籍與章邯盟於洹水人盡尚英雄之習)勤於營生儉於費用
(圖經)有恒代遺風(宋顔氏家訓鄴下風俗專以婦持門戸争訟曲直造請逢迎代子求官為)
(夫訴屈此乃恒代之遺風乎)雅重儒術(郡志土狭人稀習尚淳厚雅重儒術而耕鑿甚勤)
俗尚節儉(林縣圖經其俗鑿山採礦伐木為炭緝麻為布麤衣糲食而尚節儉)
山川韓陵山(在府城東北一十七里曹魏劉楨詩朝𤼵白馬暮宿韓陵即此東魏高歡破爾朱榮)
(於此山下立碑溫子昇為文陳徐陵謂北朝人物惟韓陵一片石耳)蒙賚山(在府城西南二十五)
(里後魏孝文帝遷洛陽於山下頒賚從臣因名)寳山(在府城西南四十里多産白石陶人取以為器)
龍山(在府城西四十里魏都賦虎澗龍山即此)銅山(在府城西北四十里山舊産銅)魯
山(在府城西北七十里相傳春秋時魯般居其下)高望山(在府城西北八十里其山最高可以)
(遠望)賀蘭山(在磁州城西北四十里相傳昔宋賀蘭真人嘗居此)神麕山(在磁州城)
(西四十里以形似名)飛鳳山(在湯隂縣西三里以形似名)五巖山(在湯隂縣西四十里)
(山有五谷故名)淺山(在湯隂縣西南侯趙川與林縣太行山相接)鶴山(在湯隂縣西四十五)
(里相傳昔有雙鶴棲其上)西牟山(在湯隂縣西五十里湯河發源於此)東崓山(在臨漳縣)
(西南一十五里東魏高澄嘗於此鑿池以為遊玩之所)太行山(在林縣西二十里羣山一帶形)
(勢崔嵬其間峰谷岩洞景物萬狀其在本府界者綿亘二百里總曰太行為中州巨鎮)黃華山
(在林縣西二十里一名林慮山山有三峰名仙人樓玉女臺魯般門下有黃華谷北巖出瀑布又有抱犢)
(固馬鞍山棲霞谷金王庭筠嘗隠居於此)隆慮山(在林縣西北二十五里南負太行北接恒嶽景)
(最竒絶)天平山(在林縣西南三十里山勢平坦有滴乳泉沿石而下如滴乳然又有鑑泉清徹)
(如鑑)玉泉山(在林縣西南三十里有泉清潔如玉)將軍山(在林縣西南三十里昔齊侯伐)
(晉趙勝率東陽之師追之駐兵於此)倚陽山(在林縣西北三十里山勢突聳而絶頂平坦可)
(以避兵俗呼為蟻尖山)&KR2762;峪山(在林縣西南三十五里山尤竒絶其顛或有金燈隠現)粟
山(在武安縣東南一十二里相傳秦白起拒趙廉頗於此趙將絶糧起命將士以布囊盛粟積至山巔)
(趙軍乃退土人至今呼為粟山)玉峯山(在武安縣西南二十里上有白石如玉)鼓山(在武)
(安縣南二十里一名滏山有二石如鼓南北相當冀州圖經鄴城西有石鼔鳴則兵起高齊之末此鼓嘗)
(鳴而齊遂滅隋末鼔又鳴聲聞數百里而隋亡通鑑高澄虚葬歡於漳水之西而潜鑿鼓山石窟佛頂之)
(旁為穴納其柩而塞之殺羣匠及齊亡一匠之子知之發石取金而迯即此)紫金山(在武安縣)
(東北三十里山有紫峯烏石)磁山(在武安縣西南三十里土産磁石州名取此)崇山(在涉)
(縣東南三十里金陞涉縣為崇州以此山名山頭青翠形如螺髻又名青頭山)流沙嶺(在林縣西)
(南三十里其嶺多沙遇暴風飛走如流)愁思岡(在安陽縣境内陳思王植不為魏文帝所容於)
(此悲吟因名契丹主執晉少帝及母后輔臣至此岡後人訛呼為愁死岡)博望岡(在湯隂縣)
西河(在安陽縣境内卜子夏田子方叚干木所遊之地以魏趙多儒在齊魯鄒之西故呼為西河非)
(龍門西河也)安陽河(一名洹水源自故洹水縣東至林安陽二縣屢伏屢見東經永和鎮入衛)
(河)漳河(其源有二一出山西潞州長子縣名濁漳自林縣西北入境一出平定州樂平縣名清漳)
(自涉縣西入境俱東至林縣合流經臨漳舘陶縣界入衛河)洺河(源出遼州太行山至武安縣栢)
(林里伏流至洺遠里復出東經鉅鹿縣界入滹沱河)響水河(源出沙河縣趙村庄經武安縣界入)
(洺河)儒教河(源出太行山麓流至武安縣沙窩里伏流至儒教里復出入洺河)防水(在安)
(陽縣西南二十里水出西山馬頭澗東經防城)湯水(源出湯隂縣治西玄泉舊名蕩水流經縣東五)
(十里過内黃縣界入衞河)羑水(源出湯隂縣西北鶴山流至羑城北城淵東會防水入湯水)
滏水(源出磁州西北神&KR0874;山湧沸如湯出滏東流至臨漳縣界入漳河)浙水(一名三陽河源)
(自澤州陵川縣經林縣南與洹水合)滄溪(在林縣西北四十里經磻陽城西北入漳水)墨井
(在府城西南郭村井中有石如墨晉左思賦墨井鹽池玄滋素液是也)龍井(在湯隂縣西真人社)
(相傳晉孫登嘗居此社時亢陽農夫禱於龍洞得雨將祭謝之登曰此病龍雨安能蘇禾稼乎如弗信請)
(嗅之水果腥穢龍時背生大疽聞登言變為一翁求治曰疾痊當有報不數日果大雨見大石中裂開一)
(井其水湛然盖龍穿此井以報也)䧟馬泉(在府城西南置度村鄴都故事爾朱兆與高歡戰兆)
(敗走經此馬為所䧟)拔劔泉(在府城西水治村相傳宋韓琦以劔插地後拔劔泉隨湧出)葦
泉(在林縣西北林慮山泉傍多葦)雙泉(在林慮山一名靈巖水源自魯般門山谷東流入葦泉)
七泉(在林縣東南七泉社地出泉有七竅)白龜泉(在武安縣東北有廟歲旱禱雨有白龜現)
(雨即降)洗參池(在林縣治西相傳為王母洗藥之池)照碧池(在林縣治西南池水清徹)
(可以照物)長鳴溝(在府城西二十里魏武帝引漳水入城經銅雀臺下相激水聲長鳴)萬金
渠(源出寳山經府城西分注東南溉田其利可抵萬金)高平渠(在安陽縣東南二十里唐刺史)
(李景所鑿引安陽水東流溉田宋韓琦判相冄疏之置水磑名千金渠其水遶城而流)西門渠
(在臨漳縣西門豹為鄴令時所鑿引漳水以溉田)菊花渠(在臨漳縣南自鄴引天平渠水溉田)
(屈曲經三十里又北三十里有利物渠亦引天平渠水以溉田唐咸亨中開)
土産艾(湯隂縣扁鵲墓旁出)磁石孩兒魚(俱磁州出)錫(武安縣出)鐡自
然銅(俱涉縣出)知母胡粉(府境出)
藩封趙王府(在府治東洪熙元年以彰德府治改建)臨漳王府(在府治南景泰三年)
(建)湯隂王府襄邑王府洛川王府南樂王府
平鄉王府廣安王府江寧王府獲嘉王府
成臯王府光山王府(俱同城)
公署彰德衛(在府城内東南隅洪武七年建)守禦林縣中千戸所(在縣治東)
(南洪武二十八年建隷彰德衛)守禦磁州千戸所(在州治東北洪武中建隷山西潞州)
(衛)
學校彰德府學(在府治西宋至和間建本朝洪武三年重建)磁州學(在州治東洪武)
(五年建正統十四年重建)安陽縣學(在縣治西北元至元間建)湯隂縣學(在縣治東)
(南宋大觀元年建俱本朝洪武三年重建)臨漳縣學(在縣治西舊在縣治東洪武十八年淪於)
(河二十七年徙建於此)林縣學(在縣治東元至元間建本朝洪武七年重建)武安縣
學(在縣治東南金天會中建本朝洪武五年重建)涉縣學(在縣治西南洪武三年建)
宫室九華宫(在臨漳縣西銅雀臺東北後趙石虎建宫以三三為位謂之九華梁沈約詩照耀三)
(雀臺徘徊九華宫)赤橋宫(在臨漳縣東南七里石虎自襄國至鄴每舍輒立一行宫有安陽湯)
(隂二宫又有臨漳永樂棃園赤橋四宫皆在縣界疑當時遊獵宴息之所)紫陌宫(在臨漳縣西北)
(五里石虎建齊文宣因修為濟口廵幸往来百官祖餞皆至於此有橋亦名紫陌)披雲樓(在臨)
(漳縣治西南後趙石虎建南矚城池繡欄凌雲雕梁接露故曰披雲)逍遥樓(在臨漳縣治西南石)
(虎建北望漳水極目嬉遊真逍遥之竒觀)玳瑁樓(在臨漳縣治西南鄴中記鄴城之上有玳瑁樓)
(純用金銀装飾懸五色珠簾白玉鉤帶内有䃋石床以玳瑁為龜甲文鋪以十色錦繡褥故名)清風
樓(在府城内宋相韓𤦺建王巖叟有詩)見山樓(在磁州元儒醫張煥文建王沂為扁名并)
(作記以其樓望太行諸山羣峯叢出紫翠萬狀㘴得勝槩故也)紫金樓(在武安縣北城上)晝
錦堂(在府治北宋韓琦以宰相判鄉郡建於居第歐陽修記蔡襄書碑刻尚存𤦺第别有榮歸虚心)
(二堂其後曾孫肖胄守相又建榮事堂歐陽修榮歸堂詩白首三朝社稷臣壺漿夾道擁如雲金貂争看)
(真丞相竹馬猶迎舊使君豈止軒裳誇故里已將鍾鼎勒元勲不須授簡樽前客好學平津自有文)
忘機堂(在府治北韓𤦺建於居第後圃𤦺詩伊予本是忘機者因立佳名近狎鷗)醉白堂
(在府治北韓𤦺建於居第池上名曰醉白取唐白樂天池上之詩以為醉白堂之歌蘇軾為記有曰以樂)
(天之平生而求之於公較其所得之厚薄淺深孰有孰無則後世之論有不可欺者矣文致太平武定亂)
(略謀安宗廟而不自以為功急賢才輕爵禄而士不知其恩殺伐果敢而六軍安之四夷八荒想聞其風)
(采而天下以其身為安危此公之所有而樂天之所無也乞身於強健之時退居十有五年日與其朋友)
(賦詩飲酒盡山林園池之樂府有餘帛廩有餘粟而家有聲伎之奉此樂天之所有而公之所無也忠言)
(嘉謀效於當時而文采表於後世死生窮達不易其操而道德高於古人此公與樂天之所同也公既不)
(以其所有自多亦不以其所無自少將推其同者而自託焉方其寓形於一醉也齊得喪忘禍福混貴賤)
(等賢愚同乎萬物而與造物者遊非獨自比於樂天而已)雙桂堂(在湯隂縣許熙載故居元時熙)
(載仲子有壬季子有孚相繼登進士其長子有恒樹雙桂堂以顯其親之教劉岳申有記)會盟亭
(在洹水之上楚項羽與章邯會盟於此後人置亭以表其處)狎鷗亭觀魚亭(俱在)
(忘機堂前𤦺狎鷗亭詩亭壓東池復壊基園林須喜主人歸憩棠猶茂應存愛植柳堪驚近過圍魚泳藻)
(間諳物性月沉波底𤼵禪機羣鷗只在輕舟畔知我無心自不飛觀魚亭詩雨後方池碧漲秋觀魚亭檻)
(俯臨流時看隠荇駢頭戲忽見開萍作隊遊喜擲舟前飜亂錦静潜波下起圓漚吾心大欲同斯樂肯插)
(筠竿餌釣鈎)御書亭(舊在韓琦居第之後圃凡奉詔勅等書皆貯於此)廣春亭(在府)
(治東南宋杜純建每歲春前一日迎土牛於東郊至日鞭春以廣生物之意今為彰德衛鎮撫廳)樂
山亭(在林慮縣西舊龍泉觀元時道人高道崇建王沂有記盖西山臨林慮即亭以望歴歴可指故)
(可樂也)卓茆亭(在磁州治西元參政安祐建祐詩從此卓茆亭上客抱琴何處覓知音)五
松亭(在林縣治西南五松並生挺然可愛元縣丞李弼建)銅雀臺(在臨漳縣治西魏曹操築)
(并金虎冰井三臺相去各六十步其上複道樓閣相通中央懸絶鑄大銅雀高一丈五尺置之樓頂臨終)
(遺令施繐帳於上朝晡使宫人歌吹帳中望吾西陵西陵操葬處也後樓臺俱毁土人掘地得瓦色頗青)
(内平瑩印工人姓名皆八分隷書硯譜云人得此瓦為硯貯水數日不滲劉宋謝眺詩繐帷飄井幹樽酒)
(若平生欝欝西陵樹詎聞歌吹聲唐劉方平詩金鳳隣銅雀漳河望鄴城君王無處所臺榭若平生劉文)
(房詩嬌愛更何日高臺空數層含啼映雙袖不忍看西陵沈雲卿詩銅雀昂然飛不去當時美人髮垂素)
(我生不如陵上樹年年樹根穿入土)金虎臺(在臨漳縣治西南鄴鎮曹操於臺下鑿渠引漳水入)
(白溝遺址尚存)冰井臺(在臨漳縣治西南曹操建石虎於上蔵冰三伏之月以賜大臣)抱螺
臺(在府城北園中有廢臺如抱螺基圍盤曲而上故名宋韓琦判相州日闢而新之)休逸臺
(在府治北韓琦築於居第後圃中𤦺詩草色且無歸後怨禽飛同到倦時還)飛僊臺(在府治東)
(宋杜純築臺高十丈官僚公暇登以觀望宛若飛僊)思古臺(在郡治宋太守馮元建)
關梁安陽橋(舊名鯨背在府城北四里跨洹水)建隆橋(在府城北四十里跨漳水)滏
水石橋(在磁州跨滏水金大定初建趙秉文記)永通橋(在湯隂縣南跨宜溝河)通
聖橋忘歸橋(俱在林縣西南跨天平山澗)
寺觀天寧寺(在府治西北周廣順初建)大明寺(在磁州西北元元貞間建本朝永樂中重)
(修)寂静寺(在林縣北元至正間建)妙覺寺(在武安縣治東宋元祐中建)崇明
寺(在涉縣西北隅宋嘉祐間建)崇壽寺(在湯隂縣治北宋宣和間建巳上四寺俱本朝洪武)
(中重修)葆光觀(在湯隂縣西三十里唐天寳中建金大定間重修盖晉孫登學道之所有嘯臺)
(及煉丹井白雲洞存焉)太虛觀(在府治西北元至順初建本朝洪武間重修)靈泉觀
(在涉縣東南玉泉社宋宣和中建元至正中重修)玉興觀(在臨漳縣北宣德中建)
祠廟黃帝廟(在舊滏陽縣世傳黃帝軒轅氏葬於陵臺建廟於此宋太中祥符初賜名先天觀)
堯廟(在府城乞伏村祀帝堯有碑刻金趙秉文作記)湯廟(在林縣南關社祀商王成湯)河
亶甲廟(在臨漳縣境内殷王河亶甲建都於相故廟祀之)文王廟(在湯隂縣北一十里)
(商紂囚文王於羑里廟後方城即羑里也)孝文帝廟(在安陽縣大孟村後魏孝文帝南征駐蹕)
(於此後人為立廟碑刻尚存)扁鵲廟(在湯隂縣東南一十五里伏道村扁鵲古名醫為同輩所)
(嫉刺殺於此祠堂碑刻尚存)西門豹廟(在府城北大夫村北齊天保間建碑刻尚存)白
起廟(在武安縣起秦將武安君也)相如廟(在安陽縣西五十里黃口村藺相如之家廟也)
(子孫散處其旁歲時祀之)張騫廟(在湯隂縣東三十里騫漢博望侯)欒巴廟(在府城東)
(永和村巴漢尚書有仙術)郭巨廟(在林縣南關社元大德間建巨漢孝子)嵇紹廟(在湯)
(隂縣西南紹晉永興間從惠帝北征至此遇成都王穎兵敗紹以身捍帝而遇害宋韓𤦺碑文尚存)尉
遲迥廟(在臨漳縣境迥為相州總管與楊堅將韋孝寬戰死唐顔真卿作碑蔡有隣書石刻尚存)
韓𤦺廟(在府治東南晝錦坊𤦺宋相封魏國忠獻王)岳飛廟(在湯隂縣治西南飛宋將)
(本朝建賜額精忠勅有司春秋致祭)
陵墓扁鵲墓(在湯隂縣路旁扁鵲見前相傳墳上土可療疾禱而求之或得一小丸如丹劑)張
耳墓(在府城東白璧里耳漢封趙王)周昌墓(在滏陽縣境内漢高帝封子如意為趙王昌為)
(王相卒葬於此墓前有祠)李固墓(在磁州東諸翟村固東漢人有名德為梁冀所害碑刻尚存)
杜喬墓(在磁州北二十五里姚村宋林慮令王獵嘗往奠謁建祠其旁)袁紹墓(在臨漳縣)
(西北一十六里紹漢州牧)曹操疑冢(在講武城外凡七十二處森然彌望高者如小山布列直)
(至磁州而止宋王安石詩青山如浪入漳州銅雀臺西八九邱螻蟻往還空隴畝騏驎埋沒幾春秋京鏜)
(詩疑冢多留七十餘謀身自謂永無虞不知三馬同槽夢曾為兒孫遠慮無)嵇紹墓(在湯隂縣)
(境内)韓𤦺墓(在安陽縣舊輔巖縣城琦卒之前一夕大星隕治所櫪馬皆驚神宗命𤼵兩河卒為)
(治冢篆其碑曰兩朝顧命定策元勲又常令其子若孫一人官於相以護邱墓云)仙母冢(在磁)
(州黃花谷内上有祠堂後漢仙人王津葬母於此)
古蹟大甲舊都(在古鄴城西南太甲殷王也)河亶甲城(在府城西北洹水南岸)
邙城(在湯隂縣東南三十里殷紂子武庚所封之地)鄴城(在臨漳縣西二十里本戰國魏之鄴)
(邑三國魏後趙前燕東魏皆都於此)講武城(有二一在漳河之上一在滏陽縣皆魏曹操所築)
永定廢縣(在府城東四十里本晉長樂縣隋改堯城唐改今名宋省入安陽縣)昭義廢
縣(在磁州本隋臨水縣屬魏郡唐改昭義縣屬磁州宋省入滏陽)羑里(在湯隂縣北九里一名牖)
(城又名防城北臨牖水即紂囚文王處)浣衣里(在湯隂縣境内晉侍中嵇紹死所紹遇害血濺)
(御衣及事寧左右欲浣之惠帝曰此嵇侍中血勿去也因名其地為浣衣里)魏徵宅(在安陽縣)
(唐魏徵所居後為睿宗潜邸)韓𤦺宅(在府城東南隅)西園(在鄴縣舊治魏曹操所作古今)
(題詠甚多唐胡曾詩月滿西園夜未央金風不動鄴天凉高情公子多秋興更領詩人入醉鄉)康樂
園(宋韓琦判相州時所作有名園初闢至和中思與康時衆樂同之句)
名宦周西門豹(戰國魏鄴令鄴俗素信巫覡歲為河伯娶婦選良民處女投河中豹問知其害)
(曰今歲娶婦幸來告吾亦送之至見其女豹曰醜煩大巫入報即投之河中又繼投二人羣巫驚懼乞命從)
(此遂止因開其河為十二渠以溉田)史起(戰國魏鄴令引漳水灌田民歌曰鄴有賢令兮為史公决)
(漳水兮灌鄴旁終古潟鹵兮生稻粱)漢京房(魏郡太守得以考功法治郡歲竟得乘傳奏事在郡)
(嘗上書極言災異)銚期(魏郡太守平五校賊郡界清平人尤服其威信)馮魴(魏郡太守政成)
(人和以高第入為太僕)岑熙(魏郡太守招聘隠逸與參政事視事二年輿人歌曰我有枳棘岑君)
(伐之我有蟊賊岑君遏之狗吠不驚足下生氂含哺鼓腹焉知凶菑)張酺(魏郡太守郡人鄭據時為)
(司隷校尉奏免執金吾竇景景後復任遣掾夏猛私禱於酺令治據子酺即收猛繋獄檄執金吾矯稱以)
(報私讐)黃香(魏郡太守郡舊有内外園田常與人分種收糓歲數千斛香曰食禄之人不與民争)
(利乃悉以賦人課令耕種時被水年饑乃分奉禄及所得賞賜班贍貧者荒民獲全子瓊亦繼為魏郡太)
(守鄴民喜曰黃氏有子矣)三國王脩(魏魏郡太守為治抑強扶弱明信賞罰百姓稱之)陳
矯(魏魏郡太守時繋囚千數至有歴年者矯謂周有三典漢約三章今惜重輕之理而忽久繋之辜謬)
(矣悉自覽罪狀一時論决)晉荀勖(安陽令有遺愛民為立生祠)唐彬(鄴縣令道德齊禮期)
(年化成遷弋陽太守)盧志(鄴縣令成都王穎鎮鄴愛其才量委以心膂後為魏郡太守)喬智
明(隆慮縣令人愛之號為神君)竇允(臨水令克己厲俗改修政事士庶悦服咸歌詠之)南
北朝庾岳(魏相州刺史執法平當百姓稱之鄴舊有園池時果初熟丞吏送之不受曰未進御)
(吾何得先食其謹如此)王雍(魏相州刺史魏主戒雍曰作牧亦易亦難其身正不令而行所以易)
(其身不正雖令不從所以難雍一遵王命在任累有政績)張蒲(魏相州刺史扶弱抑強進善黜惡風)
(化大行卒於官吏民痛惜之)李沂(魏相州刺史政尚清簡百姓愛之嘗請州郡立學詔從之政為)
(諸州最)陸馥(魏相州刺史為政清平抑強扶弱盗賊屏息徵為散騎常侍百姓乞留者數千人孫)
(昕之亦為相州刺史)李安世(魏相州刺史敦農桑斷淫祀表薦善士捕斬劇賊州内肅然)李
平(魏長史行相州事勸農桑修太學簡博士選生徒教之乃畫履虎尾踐薄冰註頌其下以示戒子奬)
(亦為相州刺史)尉遲迥(周相州總管持正守法恩澤下流隋攻相城迥堅守之伏劔奮忠以保相)
(民)隋梁彦光(相州刺史發擿姦伏若神豪滑潜竄闔人境犬治於是招致儒師立鄉校以德化)
(吏民感悦)樊叔略(相州刺史政為第一璽書褒美并賜粟帛百姓為之語曰智無窮清鄉公上下正)
(樊安定叔略嘗封清鄉安定公故云)唐許圉師(相州刺史專以寬治州人刻石頌美部有受賕)
(者圉師不忍按但賜清白箴其人自愧後修飭更為廉士)宋璟(相州刺史政尚清毅吏民無敢犯者)
張說(相州刺史河北道觀察使勤恤民隠有惠政)李景(相州刺史相地勢乃於州西開萬金)
(高平二渠引洹水東流以灌田民獲其利)李仁綽(臨漳令開菊花利物二渠引天平渠水以溉田)
(民德之)崔弘正(衛州刺史田弘正表其治行徙相州刺史)楊德幹(相州刺史歴四郡所)
(至有威嚴時人語曰寧食三斗炭莫逢楊德幹)宋田錫(知相州居官不懈有善譽每上章論事)
索湘(知相州時有羣盜聚西山下謀攻劫磁相隣郡𤼵兵千人捕逐無敢近湘以州兵三百偵其入)
(境即掩擊而盡擒之)寇凖(初為成安令百姓便之後以宰相出知相州)薛英(知相州專以仁)
(愛及民上下不忍欺之)李迪(知相州有惠政吏民懷之)王德用(磁相巡檢以氊車載勇士)
(詐為婦人飾擒劇賊張洪覇後判相州德用雖有職而仁厚愛民奉法秉職有左選所不逮也)宋庠
(判相州雖大臣出鎮而留意吏事未嘗以委同寮)崔立(知相州有循良之政又識韓𤦺於布衣以)
(女妻之人服其鑒)張存(知相州純意愛民一切苛刻之事皆不忍為)程珦(知磁州慈恕而)
(剛斷熙寧法行為守令者奉命惟恐後珦獨抗議指其未便)王獵(知林慮縣縣依山俗以蒐田為)
(生不知學獵立孔子廟擇秀民誨之居官無絲毫擾吏民愛信共目為清長官)宗澤(知磁州時太原)
(失守官兩河者率託故不行澤曰食禄而避難不可也即日就道磁經敵蹂躪人民逃徙帑廩枵然澤至)
(繕城浚隍治器械募義勇為固守之計金人來攻磁澤遣兵擊敗之)趙不試(以宗室知相州建炎)
(初金人來割地不試固守不下及州被圍久外援不至不試知不可為與敵約勿殺城中人既啓門遂與)
(闔家赴井死州人皆免於死)金丁暐仁(磁州判官政無留訟時詔使廉察官吏以暐仁廉命)
(攝守事)黃久約(磁州刺史磁並山素多盗既獲而欵服者審錄官不時至繋者多以杖殺久約)
(曰民雖為盗豈可不死於法乃盡請讞之而後行)李遹(涉縣令民苦乏水溉田遹行視西山下得)
(美泉度地為渠引水溉田數百頃去任民刻石頌德焉)元王士元(知磁州值軍興餽餉需索)
(日繁民不堪命士元心念其民力為區畫至為將士陵辱詞責弗之避)吕士榮(湯隂尹杜絶私)
(謁惠政及人教民孝弟化暴勝殘幾於無訟去任民心不忘立碑以紀其遺愛焉)吳秉彛
(彰德路總管存心忠厚政尚寬簡民甚愛之)李起巖(滏陽主簿勸民興學諭民孝弟廉恥)
(書絶私謁三字於門見者憚之民有兄弟争訟起巖曰骨肉乖争實由政化未孚深自咎責其人慙)
(謝而退)郅朗(武安尹練達吏事剛方嚴毅介然無纖毫取於人政聲燁然)李仲彬
(武安尹為政知大體不求赫赫名於民之利病孜孜興除擇師教子弟講釋菜禮以易風俗為己任)
(既去邑人思之)王琚仁(涉縣尹邑城東隅歲為山水圯壊民不寧居琚仁設法築堤其患乃)
(息去任民攀留不忍釋後慕其德為之刻石)李良弼(涉縣尹興廢舉滯勸善懲惡由是士)
(知向儒農知務本詞訟簡而盜賊息去任民刻石以示不忘)本朝詹俊(洪武初磁州同)
(知始至大書坐隅曰忠勤廉謹民有掘故址得藏金納半於官俊不許而歸之嘗遇飛蝗呼天哀告)
(蝗遂出境遇久旱作歌自責大雨即至民至今思之)楊辛(洪武間臨漳知縣適漳水泛溢辛為)
(巨筏數百渡民於高陵全活數百家民相率詣縣拜曰吾民得活者公之力也辛曰此吾分内事何)
(以謝為後徙縣治皆辛規畫民至今稱之)陳文通(洪武末彰德知府廉介有為門無私謁俗)
(多婦人争訟文通榜止之由是政平訟息歲飢嘗勸富民出粟人争輸米以賑復分巳俸賑城中不)
(給者比歿民皆號慟如失父母焉)郤忠(洪武末臨漳知縣值歲荒民生男女慮不能育皆棄)
(之忠出禁令以己俸給與獲生者甚衆在任决獄無滯囹圄恒空民咸德之)沙玉(永樂初涉縣知)
(縣慮民無恒産乃設酒饌請富民親為立劵借財買牛具以給貧乏者督民每丁種蔬一畝以備饑饉民)
(遂足食嘗值禾稼方熟督民晝夜收穫未畢飛蝗大至鄰邑禾食盡而涉民得保生焉)張楫(安陽)
(知縣歷任既久志操愈堅時稱其賢)應琚(永樂初知彰德府府俗富民子弟多投肄兵以隠役琚乃)
(諭以教條限以額數令民習學月加考較值歲旱齋沐徒跣徧禱境内諸神祠不三日而甘澍至歲大稔)
章士浡(永樂初由進士知磁州勤慎廉介修理學宫綽有成績而民不以勞病省志)劉安
(永樂中除武安知縣門無私謁勤於撫字修舉百廢嘗以詿誤逮赴京民以失依逃去比白復任民即復)
(業其得民類如此省志)楊縉(永樂間以監察御史陞彰德知府甫朞夏淫雨河水湧溢為患縉乃)
(率寮屬自責以禱神未幾果天霽水復故道民以無患至今民有餘思)劉澤(永樂間彰德知府清)
(儉守職慈祥治民尤恤鰥貧百姓無不思慕其德省志)馬忠(宣德初以監察御史改武安知縣撫)
(字有方秩滿民乞留陞本府通判仍署縣事以疾自引至今民思慕之省志)安理(宣德中以監生)
(除知磁州作五瓜渠以興水利民為立碑以紀其事省志)高仲仁(宣德中磁州訓導通五經)
(尤勤于訓誨省志)劉禮(宣德末知涉縣以績著省志)傅禄(宣德間知彰德府修政立事興)
(學養賢歷有成績省志)謝琛(正統中除知林縣奏免逋税民困以甦興廢舉墜動遵成憲政暇多)
(吟詠以憂去民乞留焉省志)王銳(由進士景泰間以南京戸部郎中陞彰德府知府以績最累陞)
(副都御史廵撫陕西延綏省志)黃宗孝(景泰間任湯隂縣主簿作歌勸民至今思之省志)
方鯉(由進士知彰德府政尚寬厚民不忍欺歲旱齋沐徒跣徧謁神祠果獲甘雨以蘇民望省志)
李昭(天順初知磁州有惠政葺理學校壇廟民不勞而事集省志)尚璣(成化元年由貢士除)
(湯隂知縣以績著蒙詔旌異省志)張珵(成化初磁州判官嘗疏河道以除水患請减東北沙)
(鹻田額税三之一以憂去民甚思慕之省志)周完(初知林縣以績著蒙給勅命旌異陞浙江寧波)
(府通判以憂去成化二十一年復除彰德知府政績益懋省志)韋堅(成化初彰德府經歷三考)
(績最陞伊陽縣知縣省志)張夢輔(由貢士初除直隷碭山知縣秩滿陞知穎州以憂去成化)
(十五年復除知磁州隨任輒有治績所在民咸懷之省志)李經(成化六年由進士知臨漳)
(縣以績最擢陕西道監察御史省志)劉湜(成化中由貢士任儀封縣教諭陞歸德府儒學教授)
(歷考福建湖廣庚子等科鄉試所在稱得人士類推服省志)
流寓王庭筠(河東人金昌明中嘗試館職罷歸卜居彰德買田隆慮讀書黃華山寺因號黃華山)
(主工詩能文書學米元章尤善山水墨竹仕至翰林修譔子曼慶亦能詩并書仕至行省郎中自號澹游)
李秉彛(北平人徙家於相讀書工篆隷仕元為彰德路轉運使歷戸部尚書所居有閑邪齋號閑)
(邪老人有文集)王博文(東魯人徙家於相元初從憲宗南征歷官禮部尚書累遷江南道行御史)
(臺中丞卒贈魯國公謚文定三子長師道同知東安州事次景哲同知睢州事次為豊州同知)王磐
(永年人徙家於相世祖聘為翰林直學士改山東宣撫司入為太常少卿仕至學士承旨卒贈太傅洛國)
(公謚文定號鹿菴有文集)杜瑛(文安人徙家於相世祖問平宋之策對以養民強兵授大名等路提)
(舉卒贈翰林學士謚文獻子茂仲睢州教授榮季東平路經歷)高鳴(太原人徙家於相時稱河東先)
(生世祖召為翰林直學士累官吏部尚書追封魏國公所著有河東集三子書訓易訓詩訓俱顯仕)崔
陞(青州樂安人父剛宣德初以才選入官除趙府庫使因占籍安陽遂家焉陞登成化己丑進士除兵)
(部武選司主事以憂去復除戸部陞兵部武選司員外郎省志)
人物漢盖寬饒(魏郡人舉賢良對策高第嘗為衛司馬遇士卒甚有恩及歲代衛卒數千人請)
(復留一年以報厚德宣帝嘉之擢司隷校尉刺舉無所避後奏封事犯上意執金吾附會劾奏寬饒大逆)
(不道下吏寬饒自剄衆憐之)霍諝(鄴縣人仕為北海相入為尚書僕射大將軍梁冀秉權諝因陛)
(見陳其罪及冀誅桓帝嘉其忠節封鄴都亭侯出為河南尹遷司隷校尉)郭巨(隆慮人家貧養母盡)
(孝每供饌母必分與孫巨謂妻曰兒分母饌貧乏不能供子可冄有母不可冄得乃埋其子掘地三尺得)
(黃金一釡上有丹書曰天賜孝子郭巨官不得奪人不得取)魏桓(安陽人以清節數被徵鄉人勸)
(之應聘桓曰夫干禄求進所以行志也今後宫百數其可損乎厩馬千匹其可減乎左右權豪其可去乎)
(皆對曰不可桓乃嘆曰使桓生行死歸於諸子何有哉遂隠身不出)杜喬(林慮人少為諸生舉孝廉)
(辟司徒楊震府遷南郡太守轉東海相入拜侍中時梁冀專權喬正色不撓卒為所害)晉邵續
(安陽人父乘仕為散騎侍郎續素朴有志博覽經史妙觧天文初為成都王穎參軍後為樂陵太守綏懷)
(有方散亡歸附尋以兵屬元帝累官冀州刺史)南北朝孔伯恭(鄴人仕魏累官鎮東將軍)
(後以散騎常侍彭城鎮將都督徐南北兖州諸軍事)申徽(魏郡人仕魏為襄州刺史性廉勤事無稽)
(滯入後周累遷都官尚書右僕射進小宗伯)陸彦師(魏郡人好學能文親歿與兄卭廬墓負土)
(成墳北齊表其閭卭當襲父侯爵以讓彦師固辭乃止時稱兄弟孝義萃於一門隋初以彦師為尚書左)
(丞轉吏部侍郎)陸爽(臨漳人少聰明年九歲日誦二千言仕北齊累官中書侍郎周武帝聞其名召)
(授宣納上士入隋為太子内直遷太子洗馬)隋趙輔和(臨漳人明易學占筮初為北齊神武)
(館客所言無不中入隋累官通直常侍)堯君素(湯隂人仕為鷹擊將軍大業末從屈突通拒唐)
(師於河東通軍敗左右請降君素不從越王侗見而嘆之拜金紫光禄大夫後死節)唐傅奕(相州)
(鄴縣人仕為太史丞時國制草具多仍隋舊奕稍更之嘗上疏詆浮圖法武德九年太白晝見秦分奕言)
(秦王當有天下帝以奏付王及太宗即位召賜食謂曰向所奏幾敗我自今無有所諱)戴胄(安陽)
(人仕為秦王府參軍遷大理少卿犯顔諫諍累辨冤獄遷尚書左丞參預政事子至德西臺侍郎遷右僕)
(射父子相繼世詫其榮)鄧世隆(相州人隋末為王世充兄子書報秦王夸慢棲白鹿山號隠玄)
(先生貞觀初召授國子主簿修史學士帝遣房玄齡諭曰爾作書各忠其主耳毋有後疑官至衛尉丞)
李延壽(相州人仕為崇文館學士嘗追述父志作南北史一百八十篇上之又撰太宗政典高宗)
(觀之咨美直筆賜帛褒之)杜正倫(相州洹水人初直秦王府文學館魏徵薦其才擢兵部員外郎)
(累遷中書侍郎從孫咸舉進士累遷尚書左丞咸子泰之開元時為工部尚書愕之為將作少監封博陵)
(侯)馮元常(安陽人舉眀經及第調浚儀尉擢監察御史歷尚書左丞嘗諫中宫權重宜少抑為)
(武后所惡出為廣州都督卒為周興所害神龍中旌其家曰忠臣之門)源乾曜(相州臨漳人第)
(進士神龍中以殿中侍御史出知江東遷諫議大夫開元中拜相帝東幸以京兆尹留守京師治尚寬簡)
(居三年政如始至)王同皎(相州安陽人尚中宗女桓彦範等誅二張遣同皎與李多祚迎中宗)
(復位封琅琊公後為武三思所誣被害睿宗時謚曰忠)盧從愿(本范陽人六世祖昶徙居臨漳)
(從愿擢眀經舉制科仕為山南黜陟廵撫使開元末為中書舍人遷刑部尚書)李傑(相州滏陽)
(人本名務光少以孝弟擢第為河東廵察黜陟使課最諸道先天中自陕州刺史以河南尹府無淹事人)
(吏愛之後為御史大夫)邵說(安陽人郭子儀辟置幕府累遷長安令秘書少監德宗立擢吏部侍)
(郎以才顯)杜羔(正倫孫貞元初進士遭兵父死母離不知所之憂號終日及為澤潞判官鞫獄因得)
(母後至佛寺得柱間文字乃父所記因識其墓歷振武節度使以工部尚書致仕卒贈右僕射謚曰忠)
崔玄亮(磁州昭義人舉進士為監察御史清慎介特改諫議大夫朝廷推為宿望宋申錫逮捕玄)
(亮流涕苦諍帝感悟重其不撓)杜中立(羔之子以廕為通事舍人尚公主為駙馬都尉以不任事)
(憒憒不樂上異之因轉太僕少卿遷司農卿即除吏姦尋為京兆尹宰相欲歷試其能出為義武節度使)
(卒贈工部尚書居官精明所至吏人畏伏)宋韓令坤(武安人父倫亳州團練使令坤有才略仕)
(為大平軍節度加侍衛同平章事太祖親征李筠令坤率兵屯河陽澤潞平以功加侍中)韓重贇
(武安人少以勇力聞仕為都校領防禦使從太祖征澤潞為侍衛領節度使及征太原為行營元帥卒贈)
(侍中子崇訓官至檢校太傅崇業左屯衛大將軍能世其家)蔡審廷(武安人少能騎射初從周)
(世宗征伐有功累官内殿直都虞侯宋初授冀州刺史從太祖征太原訓練士卒甚整後為鎮州兵馬都)
(鈐轄)劉用(相州人祖萬進都指揮使父守忠驍衛大將軍用曉音律善騎射初事太宗於晉邸立戰)
(功累官祁州刺史景德初為邢州副部署真宗北征以守城勞進爵邑歷知齊陳潞等州)韓國華
(安陽人太平興國初進士累官左司諫性純直有時譽淳化初契丹請和遣使河朔察之盡得其詐以聞)
(每歲後苑賞花國華以直昭文館陪宴後以右諫議大夫知泉州子琉賜出身琚璩琦並進士及第)魏
丕(相州人累官復州刺史遷左驍衛大將軍典工作朝廷有事征討每令修剏器械無不精辨雅好歌詩)
(嘗使南唐且俾觀其意與李煜登昇元閣賦詩有朝海浪拱星辰之句以風動之)陳貫(安陽人舉)
(進士真宗識其名擢寘高第少倜儻喜言兵累官刑部郎中直昭文館知相州嘗著兵略世頗稱之)陳
安石(貫子宋嘉祐中為䕫陕轉運判官歷知蘇邠州河中府皆有政績累遷至吏部侍郎選人將改)
(京官須次久臨當引對率困於刑寺審問安石請罷冄問以絶曩弊遂為後法後以龍圖直學士知河陽)
韓𤦺(國華子風骨秀異天聖中弱冠舉進士時方唱名太史奏日下五色雲見初授將作監丞歷開)
(封推官為陕西帥朝廷倚以為重嘉祐中拜相其後擁英立神不動聲色措天下於泰山之安封魏國公)
(卒謚忠獻後追封魏王)韓忠彦(𤦺子舉進士初為秘書丞徽宗時拜右僕射帝用其言數下詔)
(蠲逋責甄叙流人忠直知名之士稍見收用進左僕射封儀國公以與曾布不協出知大名弟端彦贊善)
(大夫純彦徽猷直學士粹彦吏部侍郎嘉彦駙馬都尉)蘇寀(滏陽人擢第嘗以侍御史使契丹還)
(道聞英宗晏駕契丹置宴仍用樂寀謂送者曰兩朝兄弟君臣之義吾與君等一也此而可忍孰不可忍)
(遂為之徹樂累官給事中知審刑院寀長於刑名屢為法官數以讞議受詔奬焉)張君平(滏陽)
(人以父承訓與契丹戰歿補官屢立戰功遷右班殿直天聖中為滑州修河都監塞决河遷鈐轄卒君平)
(有吏材尤眀於水利自議塞河朝廷每訪以利害子鞏為河隂𤼵運判官嗣其父職云)竇舜卿
(安陽人以廕累官邕州觀察使歷邠寕環慶副都管數立戰功熙寧中十上章求退且丐易文階改刑部)
(侍郎提舉嵩山崇福宫卒謚康敏)岳飛(湯隂人少負氣節好左氏春秋孫吳兵法誓以忠義報國)
(初授河南河北諸州招討使轉少保志圖恢復用兵能以寡敵衆屢破強敵未嘗一敗大業垂成為秦檜)
(所害後追封鄂王謚武穆五子雲雷霖震霆雲左武大夫隨飛征戰數立竒功雷霆俱閤門祗候霖敷文)
(閣待制震茶鹽提舉霖子珂知嘉興府)韓浩(𤦺孫靖康中以奉直大夫守濰州建炎二年金人攻)
(城浩率衆死守城䧟力戰死之)姚興(相州人以武功累遷荆湖南路兵馬副都監金兵渡淮興以四)
(百騎當金人十數萬自辰至午戰數十合援兵不至父子俱死金人相謂曰有如姚興者十輩吾屬敢前)
(乎事聞詔贈容州觀察使更謚忠毅立廟祀之)韓肖胄(忠彦孫父治以太僕少卿知相州肖胄初)
(以蔭歷開封司錄尋代父知相州自琦至肖胄三世守鄉郡人以為榮建炎初知江州入為祠部郎應詔)
(陳五事紹興初以端明學士使金通問金人知其家世甚重之累遷簽書樞密院事後與其弟膺胄寓居)
(越卒謚元穆)李道(安陽人初與兄旺聚衆歸宗澤澤因事誅旺命道掌其軍後依襄陽鎮撫使桑)
(仲知隨州累遷湖北副總管卒贈太尉謚忠毅以女為光宗后追封楚王)韓同卿(琦五世孫知泰)
(州累遷慶遠軍節度使加太尉卒謚恭靖同卿女為寧宗后其季父侂胄自以有定策功聲勢薰灼同卿)
(每懼盈滿不敢干政以故天下皆知侂胄為后族而不知同卿為后父同卿沒一年而后崩侂胄竞敗人)
(始服其善遠權勢云)金胡礪(武安人韓昉見而異之曰他日必名世天會中舉進士第一授右拾)
(遺權翰林修譔改定州觀察判官定州學校士子聚居者嘗百數礪督教不倦經指授者悉為場屋上游)
(官至翰林學士刑部尚書卒贈安定郡開國侯)田確(安陽人幼家貧勵志讀書登進士第歷天眷皇)
(統間官至吏部尚書)王競(彰德人以蔭補官天眷中試館閣競文居最累官禮部尚書翰林學士承)
(旨修國史競博學能文善草隷書字大字兩都宫殿牓題皆競手筆士林推為第一)韓玉(相州人曾)
(祖錫濟南尹玉舉進士為翰林應奉應制一日百篇文不加點累官至鳳翔總管)趙秉文(滏陽)
(人舉進士累官禮部尚書翰林學士有才藻工書翰能直言自幼至老未嘗一日廢書所著有滏水文集)
(及易叢說中庸說資暇錄等書)元胡祗遹(武安人少孤長讀書見知名流歷官員外郎出為太)
(原路治中累遷山東提刑按察使以疾歸朝廷徵耆文德者十人祗遹為之首復辭以疾卒贈禮部尚書謚)
(靖子持太常博士)蔡珍(安陽人素驍勇從憲宗及世祖征伐所至有功南方平遂入宿衛後為親)
(軍千戸佩金符時白海初建行營命珍督役號令嚴肅卒事民不知擾世祖嘉之)郭昂(林州人習)
(刀槊能挽強稍通經史尤工於詩至元初上書言事廉希憲材之授山東統軍司知事累官廣東宣慰使)
(所至招降猺獠擒討蠻酋人服其威信子震杭州路鎮守萬戸惠僉江西廉訪司事預知寕都州)安
祐(磁州人弱冠上書世祖竒之授以近侍每有委用規模宏遠官至集賢大學士卒贈平章追封興國)
(公謚文康)杜秉彛(安陽人瑛曾孫仕為監察御史累官禮部尚書參知政事進中書左丞集賢大)
(學士有文集四十卷子原輝州知州)許熙載(湯隂人博古通今事母以孝聞仕為會福院照磨能)
(以儒飾吏嘗病古人遺教雜見於禮書漫無統紀乃輯為女教書後開義學以教鄉人所著有東岡小藁)
許有壬(熙載仲子幼穎悟讀書一目五行延祐中進士累官集賢大學士改樞密副使拜中書左)
(丞歴事七朝垂五十年遇國家大事無不盡言且善筆札工詞章所著有至正集卒諡文忠兄有恒)
(歴官大理路知事弟有儀經筵檢討有孚湖廣儒學副提舉)莊文昭(安陽人舉進士歴官)
(保定路總管刑部尚書遷陕西行省參知政事)徐昺(安陽人天歷初進士擢監察御史累官禮)
(部尚書國子祭酒歴遷翰林學士承旨子企雲州知州)韓從益(安陽人累官江浙行省參)
(政歴轉昭文館大學士商議中書省事卒贈右丞魏郡公諡文肅)高謙(磁州人幼翹俊業兼)
(儒吏釋褐將仕佐郎歴轉河間等路都轉運鹽使及常州湖州路總管致仕加吏部尚書所纂有格)
(例百餘冊)邢温(安陽人累官至東昌路總管卒贈戶部尚書諡康肅父秉仁為廣平路總管子)
(從周澤州知州)梁貞(安陽人性純孝官至山南東道按察副使以母老辭歸侍飬母卒廬於墓)
(側遂杜門不出)梁琮(安陽人父卒廬墓以孝行稱累官福建轉運副使所著有官吏須用十六)
(卷唐律類要六卷)高傅(鳴曾孫為林州團練萬戶赴調遇盗邏卒且戰且行盗率大衆突擊)
(傅疋馬挟勁弓射無不中盗懾不敢前救軍不至盗復合攻誘以降傅厲聲大罵力戰而死)趙
正倫(湯隂人穎悟特達長於詩賦泰定中登進士第官至吏部尚書)薛大猷(湯隂人蚤)
(中甲科棄而不仕隠居教授學者多宗之有四書講義)董搏霄(磁州人累官河南行省右)
(丞所至理冤獄革弊政嘗克復杭湖徽饒諸路斬獲無算尋駐兵南皮縣而毛貴兵奄至搏霄督兵)
(力戰而死事聞追封魏國公諡忠定是日其弟昂霄在濟南亦死追封隴西郡侯諡忠毅)本朝
郭資(武安人洪武乙丑進士轉翰林庶吉士歴官北平左布政使永樂初擢北京刑部尚書改)
(戸部洪熙初兼太子賓客以太子太師致仕居官廉介士林重之宣德間復起掌戸部卒追封湯隂伯謚)
(忠襄)藺從善(磁州人洪武癸酉科舉人授揚州府學教授累官翰林院學士致仕從善資禀凝重)
(問學老成進講經筵從容詳雅聞者嘆服)高敏(安陽人由太學生擢禮科給事中處事公正官至大)
(理寺左少卿)侯軏(安陽人登永樂乙未進士拜監察御史有能聲歷遷福建按察司副使復陞四)
(川左布政使政績著聞)石璞(臨漳人永樂辛卯科舉人除監察御史陞歷江西副使左右布政使)
(召為工部尚書嘗贊理軍務征處州賊山西督餉河南治河所在著績累陞太子太保兼工部尚書調兵)
(部時湖廣武岡民夷稱逆璞為撫治生擒偽王某悉平其黨論功進階光禄大夫以疾自引去天順初起)
(為南京都察院左都御史尋致仕省志)周顒(世居安陽父澄冐繼父秦姓為涉縣人顒中永樂癸)
(卯科鄉舉累官監察御史始復周姓既而陞山西右參議終鴻臚寺卿子晟冕俱第進士餘各貴顯云)
(省志)羅綺(磁州人由進士拜監察御史歷陞大理寺右少卿刑部左侍郎出使稱旨回鎮守四川松)
(潘尋調都察院左副都御史退居數年羌民有詣闕保留者築綠野亭於郡城西以自樂省志)郭
本(安陽人早孤事母孝母卒哀痛幾絶殯葬以禮廬守墓側晨夕焚香泣拜負土成墳又築臺名思親)
(手植青白楊數十株時有白項烏二飛集馴擾不去人以為孝感所致省志)李和(安陽人由進士)
(除吏科給事中有直聲歷陞通政司通政累官南京工部右侍郎子蓉中成化庚子科鄉舉省志)劉
潺(安陽人景泰丁丑進士由刑部主事起家仕至都察院副都御史廵撫遼東子輔弼連舉成化庚子)
(丙午科鄉試省志)崔銑(安陽人登弘治乙丑進士累官國子監祭酒究心理學與王湛相友善)
(省志)
列女許氏(趙洙妻大學士有壬姪女元末賊䧟遼陽洙時為儒學提舉夫婦避匿資善寺洙以叱賊)
(死賊誘許氏復以刃脅之許氏慟哭仆地罵聲不絶口曰吾一家皆死使我得報當醢爾輩矣遂遇害寺)
(僧哀其貞烈與洙合葬之)安氏(名正同磁州人王時妻平章政事祐孫女也時以參知政事分省太)
(原安氏從之賊兵䧟太原安氏與妾李氏同赴贈死事聞井梁國夫人謚莊潔)邢氏(安陽人韓軌妻)
(元末避兵軌守黃華砦盜攻之甚急邢語其女曰恐事不濟我與女必受辱遂俱投岩下而死)蕭氏
(安陽人杜原妻元末兵亂原挈家之官真定道遇羣賊蕭謂原曰汝當避難我自為計遂投河而死)易
氏(安陽人焦三妻三歿易哭之甚哀水漿不入口及治棺紿匠氏曰吾夫遺衣甚多欲悉置棺中可大)
(其制匠信之比歛易乃入室自縊遂同棺葬焉)馬氏(湯隂人名瑞香幼讀孝經列女傳通大義父母)
(鍾愛擇壻得薛鷇贅之生一女鷇拙於家事婦翁怒責遂離去踰三年父母欲令適人馬氏書禮無再醮)
(之義以告父母不從乃投井而死留片紙於其女懷中書謝别父母之辭聞者慟之御史王構為作傳)
馬氏(臨漳人王從義妻夫亡子甫二歲舅姑在堂躬織紡以善養及卒葬祭以禮洪武十六年有司)
(上其事詔旌異之省志)高氏(安陽人名巽字淑柔陸鑰妻同郡高文忠公玄孫女也適鑰未)
(一載鑰任滄州學正以文忤時法當殞身高氏聞之歛袵前曰夫之不幸妾之不幸夫死妾何適遂返室)
(閉戸自縊遺子鶴齡甫五歲女夀梅甫三歲省志)艾氏(磁州人劉智妻年二十二夫亡無出守志)
(以事翁姑孝養益謹比相繼歿守服終依父母居父母亦亡克歷苦節三十餘年鄉人皆異之省志)
陳氏(安陽人李諒妻年十九歲生一子旻方十三而夫沒於役事陳聞訃哀慟絶粒食三日姑強之)
(乃食糜粥已而扶柩葬畢織絍以養舅姑姑嘗患疽吮之即愈比終以禮殯葬撫旻克底有成孀居五十)
(餘年無瑕玷可議成化十五年有司以其事聞詔旌表為貞節之門省志)郝氏(磁州守禦所都)
(軍袁昇妻昇從征于北陣亡生男先卒舅姑以其早寡欲奪而嫁之郝以死自誓藉刺繡易糗耩且善事)
(舅姑如是者踰三十年不改前節成化十七年事聞詔旌其門省志)武氏(磁州學生梅瓉妻事)
(繼姑最謹夫早亡子穉矢志自守終身省志)
仙釋蕭綦(漢末修道天平山延夀宫善吹簫能致鳳鸞翔集號碧霄真人道成白日冲舉)李志
方(初名益安陽人金宣宗時補為戸部令史中原多故棄官隠隆慮山坐鍊久之謁邱處機錫號重玄)
(子嘗主天慶宫有萬鶴繞壇之異生平不作詩惟羽化時留頌曰四大既還本一靈方到家白雲歸洞府)
(明月落棲霞投筆而逝)寳公(俗姓武氏磁州人慧性超絶胸次不凡金大定初於滏陽造仰山寺)
(殿宇華麗柱上作金龍像蟠之忽有題詩柱上者曰人道班鳩拙我道班鳩巧一根兩根柴便是家緣了)
(寳公大悟即入西山結茅以居後徧歷諸山住&KR2762;峪寳嚴寺一夕大風震地晏坐而逝)
衛輝府(東至直隸大名府滑縣界五十里南至開封府延津縣界四十里西至山西澤)
(州陵川縣界二百一十里北至彰德府湯隂縣界七十里自府治至京師一千四百里至)
(南京一千五百里)
(糧二十四萬五千六百石零)
建置沿革禹貢冀州之域天文室璧分野本殷紂所
都朝歌之地周武王克殷分其北為邶南為鄘東
為衛後封康叔于衛春秋時邶鄘入之戰國屬魏
秦屬河東郡漢為汲縣地屬河内郡曹魏置朝歌
郡屬冀州晉改汲郡後魏徙郡治枋頭城而於此
置義州後周改衛州隋大業初改汲郡唐武德初
復為義州尋復改衛州天寳初又為汲郡乾元初
復為衛州屬河北道宋因之金改河平軍徙治胙
城元改衛輝路還治汲縣本朝改為衛輝府領縣
六
汲縣(附郭本殷牧野之地漢置汲縣屬河内郡魏屬朝歌郡晉為汲郡治後魏置伍城郡及縣周以)
(縣屬衛州隋復改為汲縣屬汲郡唐徙衛州治此宋元仍舊本朝因之編戸四十里)胙城縣
(在府城東三十五里古胙國周公别子封胙伯於此春秋時為南燕國漢置南燕縣屬東郡晉時慕容德)
(據之號東燕縣隋始改為胙城縣屬滑州唐置胙州及析置南燕縣後州廢省南燕入胙城宋元仍舊本)
(朝改今屬編戸一十九里)新鄉縣(在府城西五十里本漢河内郡獲嘉汲二縣地隋於古新)
(樂城置新鄉縣唐初屬義州後屬衛州宋熙寕中省入汲縣元祐初復置金元仍舊本朝因之編戸三)
(十二里)獲嘉縣(在府城西北一百里本殷之寗邑地周為修武地秦屬三川郡漢武帝幸緱氏)
(至汲縣得南越相吕嘉首因置縣名獲嘉屬河内郡晉因之又增置殷州東魏置西修武高齊移獲嘉治)
(共城隋開皇中移治於此唐初置殷州貞觀中州廢以縣屬懷州宋元仍舊本朝因之編戸一十八里)
淇縣(在府城北五十里古朝歌地周為沬邑秦屬三川郡漢置朝歌縣屬河内郡三國魏屬朝歌郡)
(晉屬汲郡後魏廢元置淇州本朝降為縣編戶二十二里)輝縣(在府城西六十里古共伯之國周傭)
(國地春秋時并於衛漢置共縣屬河内郡晉屬汲郡隋改為共城縣唐初以縣置共州并析置凡城縣尋)
(廢州及省凡城入焉屬衛州金改河平縣又改蘇門縣後陞為輝州元因之本朝仍為縣編戸三十六)
(里)
郡名古衛(周名)朝歌(魏名)汲郡(晉名)
形勝左孟門右太行(史記)南濱大河西壓上黨(宋地理志)峯麓
竒峻地當衝要泉甘水溫(俱元志)
風俗剛武尚氣力(漢書周末有子路夏育民人慕之故其俗剛武上氣力)民情頗
事商賈地饒俗淳勤於播種孝弟之行有聞於時(俱元)
(志)重義疎財有先王遺風(輿地志)人知向學彬彬有文
(續郡志)
山川仙翁山(在府城西三十里山彪村一名神山)蒼山(在府城西北四十里一名蒼峪山産)
(珉石上有龍潭神祠歲旱禱雨有應)黃山(在府城西北四十里土皆黃色)壇山(在府城西北四)
(十里陳召村有六度寺)林落山(在壇山之北有香泉寺)同盟山(在獲嘉縣東北五十)
(里相傳武王伐紂與諸侯同盟於此故名)蘇門山(在輝縣西北七里一名百門山晉孫登隠此號)
(蘇門先生阮籍往見之與商略終古嘿然不應籍退至半山聞山巔有聲若鸞鳳乃登嘯也元韓凖詩誰)
(謂江南好蘇門第一流泉聲竹林夜山色稻花秋捫石看題詠臨池憶釣遊何時卜歸隠眀月載孤舟)
共山(在輝縣東北八里俗呼九山以九日登臨故名昔共伯逍遥得道於共山之首即此)黑麓
山(在輝縣北四十里)白鹿山(在輝縣西北五十里山有石似鹿形故名長泉水出於此)太
行山(在輝縣西五十里西南連懷慶府界一帶峯麓雖各有名然總呼為太行)朝陽山(在淇)
(縣西一十五里巖石竒怪草木叢茂)靈山(在淇縣西北二十里有黑龍泉及神廟歲旱禱雨輙應)
青巖山(在淇縣西南三十里上有水簾洞)金牛嶺(在淇縣西一十五里)五陵岡
(在新鄉縣東北二十里其阜之大者有五)黃河(自新鄉縣西南敦留村入境東南流經胙城縣入開)
(封府原武縣界)衛河(源𤼵蘇門山東北流經府城北一里東入大名府濬縣界)斮脛河(一名)
(太和泉亦名陽河源𤼵輝縣東流經淇縣界入衛河紂斮朝涉之脛於此故名)清水(源出輝縣西南)
(七十里山陽鎮東南流經獲嘉縣界又東北入淇縣界合淇水)淇水(源出彰德府林縣西大號)
(山流經淇縣西北三十里合清水入衛河)蒼水(自彰德府林縣界流入蒼峪口東南流潜行地)
(下又東南復出至道元村入清水)太白陂(在獲嘉縣西北一十五里自修武縣入境下流入于)
(清水)遮馬陂(在府城西南一十三里後魏爾朱榮殺朝士於此)太公泉(在府城西北二)
(十五里下流達於衛河上有周太公吕望廟)百門泉(在蘇門山泉通百道故名衛風泉源在左)
(淇水在右泉上有威惠王祠禱雨有應殿名清輝金宣宗因改州曰輝元吳安持詩地本居幽僻天教慰)
(寂寥池無千畝廣泉有萬珠跳㘴覺清心骨行思厭市朝從今頻往返歸路不辭遥孫之傑詩百丈原泉)
(湧千尋翠壁寒武陵城郭静盤谷水雲閒康節行窩古孫登長嘯闌逍遥隨杖履老我畫圖間)七賢
泉(在輝縣山陽西社七賢見堂亭)卓水泉(在輝縣治西平地湧出)金沙泉(在輝縣胡)
(村西社地皆黃沙又獲嘉縣白雲寺内有金沙銀沙二泉)聖水池(在府城北圯固社上有漢張騫)
(廟歲旱禱雨輙應)
土産青鐡珉石(俱汲縣蒼山出)括蔞根(胙城縣出)僊茅(新鄉縣魯包村出)
官粉知母竹(俱輝縣出)錫碾石青瓷(俱淇縣出)
藩封汝府(在府城内)潞府(在府城内萬歷十六年建)
公署守禦衛輝前千戸所(在府城内東洪武二十三年建屬懷慶衛)
學校衛輝府學(在府城内西北隅元至元間建本朝洪武三年重建)汲縣學(在府)
(城内東洪武三年建)胙城縣學(在縣治東南元至正間建本朝洪武十四年重修)新鄉
縣學(在縣治東南)獲嘉縣學(在縣治西二學俱洪武三年建)輝縣學(在縣治西)
(元至元間建本朝洪武九年重修)淇縣學(在縣治西北元至元間建本朝洪武三年重修)
宫室摘星樓(在淇縣古朝歌城上相傳紂與妲己觀斮朝涉之脛處)邀月樓(在府治中)
(唐刺史李憲建)飛雲樓(在府北城上金大定間防禦使楊伯傑建)警嚴樓(在府治内元延)
(祐間總管所建)七賢堂(在輝縣西南七十里山陽鎮晉王戎向秀阮籍阮咸劉伶嵇康山濤俱隠)
(於此世謂竹林七賢後人建堂祀之今為道觀金元好問詩石壇高樹暎寒藤閒有沙鷗静有僧總愛山)
(陽竹林好七賢來了更誰曾)百泉亭(在百門泉上金明昌間建元儒許衡嘗與門生游詠於此)
湧金亭(在百泉亭東泉從地湧出日照如金故名内有宋蘇軾書蘇門山湧金亭六字金主簿李)
(添瑞重修)思親亭(在輝縣關村社元許衡寓居是邑與門生時至百泉亭吟詠為樂衡歿後其子)
(師可為衛輝路總管覩其遊息之所而思之故立此亭)聚遠亭(在蘇門山顛)郊臺(在淇)
(縣吳里社相傳殷時郊祀之所元於此建佛寺)鹿臺(在淇縣南陽社紂造以聚天下之財周書散鹿)
(臺之財即此大名府亦有此臺)太公臺(在府城南陵西社相傳周武王伐紂築此臺以拜太公吕)
(望為師故名)共臺(在輝縣治内臺高一丈五尺上有亭相傳為衛世子共伯妻共姜守節之所元)
(知州伯善重修)嘯臺(在百門山上即孫登隠居長嘯之所)鳳凰臺(在府城北五十里清水南)
(岸又蒼山中亦有此臺)筠谿軒(在卓水泉上元李重玄茅伯達建翰林學士王磐作記)
關梁延津關(在府城東南二十五里)臨清關(在新鄉縣北唐時置)德勝橋(在府)
(城西關外衛河上本朝天兵下河北至此不勞攻取而民自歸附)邵公橋(在新鄉縣治北衛河)
(上宋縣尹邵摶造邑人立碑以紀其績)雙溪橋(在輝縣在城社金明昌間造)
寺觀寧境寺(在府治西舊為院晉開運初建本朝洪武中重建改為寺)華嚴寺(在胙城縣)
(治東元至元間建本朝洪武中重修)興國寺(在新鄉縣治西南宋太平興國間建本朝洪武末重)
(修)華蔵寺(在新鄉縣治東南洪武中建)崇興寺(在獲嘉縣治西北洪武中因舊址重)
(建)白雲寺(在獲嘉縣治西舊名白茅寺元至元中建本朝洪武中重修改今名)太一廣
福萬夀宫(在府城内金天眷間建初名三清院元至元中重修賜今名)大素觀(在新)
(鄉縣治西南元至元間建本朝永樂初重修)白鶴觀(在新鄉縣城東)景龍觀(在青巖山)
(元至元間建)
祠廟湯廟(在新鄉縣南門内元重建)文王廟(在獲嘉縣東南五里)武王廟(在獲嘉縣)
(東北八里)微子廟(在新鄉縣微子殷王紂之庶兄)箕子廟(在淇縣治南箕子殷王紂之諸)
(父唐柳宗元作碑)比干廟(在府城北北固社比干紂諸父殷有三仁微子箕子比干也此廟魏)
(文帝建後毁本朝重建每歲四月四日有司致祭又淇縣亦有廟)太公廟(在府城内西南有漢)
(崔瑗所書碑刻尚存)老子祠(在汲縣後魏鎮西將軍廉侯建鐫石為老子像而祠之)張騫
廟(在府城北北固社騫漢封博望侯)崔珏廟(在府城西城北社有碑記又新鄉縣亦有廟)
八蜡廟(在府城外南關又獲嘉縣亦有廟八蜡見河南府)晉廟(在輝縣在城社廟前有泉)
(自汾晉潜流至此始發故土人立廟祀其神)衛源廟(在百門泉上泉乃衛河之源隋唐以來已)
(有此廟盖祀其泉神土人稱為靈源公宋封威惠王元加封洪濟威惠王本朝以水之本名稱之每歲)
(四月八日有司致祭元張恒詩上國風帆快轉輸石林杳藹護神居龍吟别浦泉聲細鳥拂空潭樹影虚)
黑龍神廟(在府城西廟前有潭相傳龍潜其中遇旱禱雨多應故廟祀之每歲有司致祭)耶
律楚材祠(在輝縣關村社楚材元中書令)王昌齡祠(在府城西北隅元翰林學士徒)
(單公履作記)
陵墓比干墓(在府城北一十里即武王所封者有石題曰殷太師比干之墓後魏孝文帝南廵親)
(幸弔祭刻文墓上)魏襄王墓(在府城西南二十七里漢初有人於此冡盜金得竹簡書十餘)
(萬言世號汲冡書)蘧伯玉墓(在府城西)徐孝肅墓(在汲縣白婁村元魏時人土人)
(稱為徐孝子墓)羅公遠墓(在輝縣西南公遠善隠形唐明皇秋宴取杖向空擲之為大橋與遊)
(月宫明皇求其術不傳怒而殺之後使自蜀還見公遠曰於此候駕上疑之𤼵冡啓棺止存一履移葬衛)
(地)杜太忠墓(在輝縣東一十里太忠宋太尉有軍功)姚樞墓(在輝縣北)
古蹟牧野(在府城南陵西社朝歌之南周武王伐紂陳師牧野即此)鉅橋(在淇縣東北吳里社)
(殷紂於此置倉積粟周書𤼵鉅橋之粟即此大名府亦有此橋)紂窩(在淇縣東四流口社石河内相)
(傳商紂葬於此)南燕國(在胙城縣有古基)邶城(在府城東北周武王克商分畿内為邶鄘)
(衛三國一說在河内)鄘城(在府城東北一十三里又新鄉縣西南三十二里有古鄘國)凡城
(在輝縣西南二十里周公子凡伯國左傳凡蔣邢茅胙祭周公之胤也)延津城(在府城南左傳)
(鄭伯弟叔叚侵鄭至于廩延曹操遣于禁渡河守延津即此)獲嘉城(在新鄉縣西南一十二里)
(本新中鄉漢武得吕嘉首始置縣於此)王莽城(在輝縣西北八十五里三城如鼎足王莽所築)
古汲城(在府城西南二十五里後漢崔瑗所築)枋頭城(在淇縣南八里後魏嘗為汲郡)
(治又於古汲縣置伍城郡)鄧城(在輝縣西南山陽西社)齊州城(在獲嘉縣西南二十五里)
(今名齊州村)朝歌邑(在淇縣北關西社即殷舊都朝歌地漢置縣莽更曰雅歌)淇園(在淇)
(縣西北禮河社昔衛武公年九十有五猶自箴警國人賦詩曰瞻彼淇澳菉竹猗猗以美其德漢武帝塞)
(瓠子河取淇園之竹以為楗寇恂伐淇園之竹為矢百餘萬即此)鐡邱(在汲縣境内春秋衛太子)
(登鐡邱即此)石邱(在胙城縣東北三十里相傳漢成帝時星隕之石)太公舊居(在府)
(城西北二十五里舊有太公望廟晉盧無忌為汲令立碑)荆軻舊居(在淇縣界内軻戰國時刺)
(客嘗居於此)黃河故道(自新鄉縣南入界北行與胙城縣相接金明昌五年河犯武城隄泛)
(及金山越明年鑿新河修石岸十四里有竒以塞其舊元時河自原武縣决而東南流經陽武封邱兹河)
(遂絶)沁河故道(自新鄉縣西入界東北行與汲縣相接又云故道在漢隄西從新鄉界入北抵)
(清河又云上自獲嘉縣西南武陟縣入本境下接新鄉縣)漢隄(自新鄉縣西南入境東北至胙城縣)
(又北入汲縣界或云在獲嘉縣南四十里下接新鄉縣又云在胙城縣西南上接新鄉縣界西北接汲縣)
(石岸在城西南奥敦公所修也)屏盜碑(在府治牙門東五代周郭進為衛州刺史治有聲望羣盜)
(屏跡世宗𠡠杜韡序其事于碑)牴詭(獸名以石為之在府治前說文云此獸其性忠直)
名宦漢樊儵(封南燕侯儵治春秋學之十年自夀張侯徙封於此)虞詡(朝歌長先是劇)
(盜攻殺長吏詡至募壯士使入賊中誘令劫掠乃伏兵擒殺又潜令縫者傭作賊衣識其裾有出市者輒)
(擒獲賊由是駭散咸稱神明)崔瑗(汲令教民開稻田數百頃為政七年人歌之曰天降神明君賜)
(我慈仁父)晉王宏(汲郡大守撫百姓如家人耕桑樹藝室宇阡陌躬自教示曲盡事宜在官有殊)
(績武帝賜穀千斛下詔稱之)南北朝明亮(魏汲郡太守清白著稱愛人有惠政及卒民吏)
(咸追思之)鄭述祖(魏殷州刺史有惠政風檢尤為衆所稱譽)崔楷(魏殷州刺史闔家赴州時)
(賊勢已逼或勸避之楷不聽及賊來攻楷力拒守衆争奮咸稱崔公尚不惜百口吾等何愛一身力竭城)
(陷楷持節不屈賊害之)唐孔若思(衛州刺史故事以宗室為州别駕見刺史驁放不肯致恭)
(若思劾奏之有詔别駕見刺史致恭)敬暉(衛州刺史時河北經突厥所騷方秋築城暉曰金湯非粟)
(不守奈何捨收穫而事城隍哉縦民歸歛所部利安)徐彦伯(衛州刺史有善政状聞璽書嘉勞)
崔弘禮(衛州刺史以才名稱著於時)裴子雲(新鄉令邑人王恭戍邊留牸牛六頭於舅)
(李璡家五年産犢三十頭恭還索牛璡曰爾牛已死其半止還三頭恭訴之子雲收入獄捉璡至曰賊盜)
(牛三十頭蔵爾莊内即栲之璡急曰吾牛實外甥牸牛所生於是以五頭酬璡餘盡還恭)陸璪(新鄉)
(令有惠政邑人立祠祀之)崔珏(淇縣令水沒民田珏乃設祭河上見巨蛇列水面而死水遂息邑人)
(被其惠歌頌之)五代郭進(周衛州刺史平河朔之盜民得安居)宋李之才(獲嘉主簿)
(攝共城令有治行聞邵雍苦學親造其廬而問之授以物理性命之學之才器大難乎識者故久不調)
陳貫(知衛州簿書筦庫賦租出入皆自檢覆嘗謂僚屬曰視縣官物如己物容有姦乎)鄭驤
(簽書衛州判官有善状轉運使劉從德表薦之進一官)石公弼(衛州司法參軍淇水監牧馬逸)
(食人稻為田主所傷時牧法至密郡守韓宗哲欲坐以重辟公弼言但當懲圉者民不可罪卒如其議)
陳瓘(知衛州專以仁慈及民庭無滯訟兩被内除皆辭不就)曾有開(知衛州時水災人乏)
(食擅貸常平錢粟與之且奏乞蠲其息)金王維翰(獲嘉令初維翰令永霸縣豪欲嘗試設事)
(陳訴維翰窮竟之遂伏其詐健訟衰息及徙獲嘉佐胥持國治河决有勞遷一階)孟奎(汲縣令有)
(廉名時相完顔守禮接士大夫在其門者號冷岩十俊奎其一也)元陳祐(衛輝路總管廉介公)
(正惠政及民既去民思之如父母)劉秉直(衛輝路總管以經術治民更新庶務一郡大治)王
昌齡(守衛輝路起堤坊導水溉田在任八年惠化大行昌齡才行相輔政恕中行人以中行稱之)
董文用(衛輝路總管時有重役妨農文用驅胥校以應民用不困又時議欲通衛河以便漕者文)
(用曰此地最下若通之是無衛也乃止)尚文(輝州守時河朔大旱輝獨以禱得雨境内大稔懷孟)
(民馬氏宋氏誣伏殺人積歲獄不能决提刑使者命文往讞推迹究情得獄吏羅織状兩獄皆得)李
稷(淇州判官淇當衝要稷至能理劇歲大旱告於朝堂以賑之民獲以蘇)王珍(衛輝路總管以)
(廉自守及卒囊無遺貲人甚稱之)李璋(新鄉尹素以廉明稱為政勤敏案牒鱗集胥吏滿前剖折)
(之後無不敬服去任民立德政碑)杜良(知輝州寇侵鄰郡輝民驚擾良曰勿自亂我能庇爾衆俄)
(聞寇潰闔境帖然又能察奸弊之吏時刻杖决使不得逞政教大行)姜師望(胙城尹有能聲)
(在任百廢俱興積年之獄立為剖折人服其眀)本朝張俊(洪武末汲縣知縣革吏胥奸弊民有)
(怠於農事者躬督之賦役親驗版籍務得均平暇即綜理學校以勵生徒去任邑人思之)牛衡
(永樂中胙城知縣清慎有為勤於撫字案牘詳明期年之間民無游惰盗賊屏息去任民心不忘)
李麟(永樂中輝縣知縣雙溪橋久圯往来病涉乃以石為之不日而成復建鐘樓興廢舉墜革)
(吏胥侵漁之弊民得其安)董愷(永樂中淇縣知縣涖事公正賦役均平)邢表(由進士知)
(獲嘉縣尋陞衛輝知府有惠政及去民脱履遮留省志)楊清(新鄉知縣以績著省志)徐
英(胙城知縣斷訟明决請托不行卒於官省志)
流寓邵雍(其先范陽人雍幼隨父古徙共城宋天聖中古登蘇門山顧謂雍曰若聞孫登之為人乎)
(吾所尚也遂卜隠於山下雍廬百源之上布裘疏食躬㸑以養父受學李之才覃思於易後遷居洛陽)
姚樞(永平柳城人仕元為行臺郎中以臺長事貨因棄官来輝州作家廟别為室奉孔子及周程朱)
(子像讀書鳴琴若將終身世祖在潜邸以禮聘至敷陳治道數千言世祖竒其才後官至中書左丞昭文)
(舘大學士翰林承旨)許衡(本河内人嘗往来河洛間後從姚樞於蘇門得程朱書遂與竇默相講習)
(大有所得既而盡室依樞以居慨然以道為己任從之遊者甚衆家貧躬耕處之泰然謳誦之聲聞於戸)
(外如金聲世祖聞之召用焉)姚燧(樞從子器識豪邁從學許衡以真知實踐為事為文閎肆該洽)
(有西漢風仕元官至翰林學士承旨有牧菴集行於世)
人物周太公望(汲人姓姜名子牙年八十餘避紂居北海濱聞西伯善養老乃之周文王出獵)
(遇於渭水之陽載歸立為師稱曰尚父佐武王伐紂以安天下授以丹書之戒封于齊)寗越(衛人)
(苦耕之勞謂友曰何由免此友曰勤學三十年當免曰他食吾不食抱寢吾不寢勤學十五年以當三十)
(年庶乎可免越果博通典籍成王師事之拜為上卿)甯戚(衛人家貧無資為人挽車至齊國於車下)
(飯牛扣牛角而歌曰南山矸白石爛中有鯉魚長尺半生不逢堯與舜禪短布單衣纔至骭從昏飯牛至)
(夜半長夜漫漫何時旦桓公聞而異之命管仲迎之拜為上卿後遷國相)甯俞(衛人即武子仕為大)
(夫文公有道之時無事可見成公無道至於失國乃能周旋其間不避艱險卒保其身以濟其君孔子稱)
(之曰邦有道則智邦無道則愚其智可及也其愚不可及也)北宫文子(衛人相衛侯如楚見)
(令尹圍之威儀言於衛侯曰令尹似君矣將有他志雖獲其志不能終也公曰何以知之對曰詩云敬慎)
(威儀惟民之則令尹無威儀民無則焉不可以終公曰善哉)公叔文子(衛人即公孫枝仕為)
(大夫為人廉静時稱其不言不笑不取嘗薦家臣僎為大夫同升於公朝卒謚貞惠文子孔子稱其可以)
(為文)公子荆(衛人仕為大夫其為居室始有曰苟合矣少有曰苟完矣富有曰苟美矣無欲速盡)
(美之心孔子稱其善居室吳季札以為君子人也)史魚(衛人仕為大夫靈公不用蘧伯玉而任彌)
(子瑕史魚驟諫不從病將卒命其子曰吾生不能正君死無以成禮置屍牖下靈公往弔怪而問焉其子)
(以父言告之公愕然曰寡人之過也於是進伯玉而退子瑕孔子聞之曰直哉既死猶以尸諫)蘧伯
玉(衛人仕為大夫行年五十而知四十九年之非六十而化孔子至衛主於其家稱之曰君子哉蘧伯)
(玉邦有道則仕邦無道則卷而懷之後世封内黃侯從祀孔子廟庭)哀駘它(衛人貎惡魯哀公召)
(而觀之果以惡駭天下授以國政朞月而政教大行仲尼聞之曰是必才全而德不形者也)卜商
(衛人孔子弟子居文學科為人篤實退而老於西河教授門人魏文侯師事之後世封河東公)高柴
(衛人孔子弟子足不履影啓蟄不殺方長不折執親之喪泣血三年未嘗見齒避難而行不徑不竇孔子)
(稱為愚蓋其為人智不足而厚有餘後世封共城侯)端木賜(衛人孔子弟子居言語科穎悟眀敏)
(料事多中好比方人物智足以知聖人得聞一貫之旨後世封黎陽公)廉潔(衛人孔子弟子後世)
(封莒父伯以上俱從祀孔子廟庭)吳起(衛人嘗學於曾子好用兵為魯將破齊復為魏將擊秦魏)
(武侯浮西河而下顧謂起曰美哉山河之固起曰在德不在險武侯善之為西河守大振聲名既而見疑)
(適楚悼王聞其賢以為相於是撫養士卒平越取陳却晉伐秦諸侯畏楚之強)漢杜詩(河内汲人)
(性至孝初為郡功曹以公平稱光武知其才拜成臯令遷南陽太守政治清平教化大行及卒貧困無田)
(宅喪無所歸事聞詔使治喪郡邸贈絹千疋)趙咨(東郡南燕人父暢為博士咨少孤有孝行累官)
(燉煌太守又拜東海相在官清簡討日受俸豪宗畏其儉約)向長(朝歌人隠居不仕性尚中和貧)
(無資給嘗讀易至捐益卦喟然歎曰吾已知富不如貧貴不如賤但未知死何如生耳建武中男女嫁娶)
(既畢遂肆意與同好禽慶俱遊五嶽名山)向栩(長之後累官侍中每朝廷有大事栩侃然正色無所)
(撓屈百官憚之)三國孫登(汲郡人於北山為土窟居之好讀易嘗撫一絃琴性無怒人或投之)
(水中欲觀其怒既出大笑人見之與語不應魏司馬昭聞之使阮籍往觀亦不語嵇康從之三年而别曰)
(先生終不言乎登曰子識火乎生而有光不用其光若子難乎免於今之世果如其言)南北朝
李彪(衛人少有大志好學不倦仕魏官至御史中尉性剛直彈劾不避權幸帝呼為李生而不名謂)
(羣臣曰朕有李生猶漢之有汲黯)徐孝肅(後魏時汲郡人尚儉約養母至孝母終茹蔬飲水盛)
(冬單纕毁瘠骨立祖禰皆負土成墳廬于墓側四十餘載被髮徒跣遂以終身)唐劉政會(胙城)
(人隋大業間為太原鷹揚府司馬以兵隷高祖麾下累功封邢國公貞觀初轉洪州都督卒太宗手詔政)
(會昔預義舉有殊功葬宜異等於是贈民部尚書謚曰襄子元意襲爵)謝偃(衛州人貞觀初應詔)
(對策高第太宗聞其善賦召見帝先為序頗言天下乂安功德茂盛授偃偃緣帝命為述聖賦甚有規諷)
(之意帝善之時人稱為謝賦)尚獻甫(衛州汲人善占候為渾儀監令撰方域等篇熒惑犯五諸)
(侯自陳曰臣命納音金也今居太史位火犯之且死武后為遷水衡都尉以厭之竟卒)甄濟(汲郡)
(人至德間為安禄山掌書記察禄山有異志詐以風疾舁歸禄山反使蔡希德引行刑者封刀召之濟引)
(首待刀希德以實病白禄山得免後賊平濟詣京師肅宗命舘於三司令受偽官爵者列拜以愧其心累)
(遷祕書郎國子司業)班宏(衛州人天寳中進士累官刑部侍郎京官考使清㓗勤力晨入官署夕而)
(出吏不堪其勞而已益恭德宗以其熟天下計進位尚書)劉崇望(政會七世孫舉進士累官劍南)
(節度使遷兵部尚書兄崇龜官至靖海軍節度使並有才名)高郢(衛州人九歲能屬文父伯祥為)
(好畤尉安禄山將殺之郢尚幼觧衣請貸賊並貸之寶應初舉進士官至同平章事以右僕射致仕嘗掌)
(制誥家無留稿或問之曰王言不可蔵私家)高定(郢之子早辯惠七歲讀尚書至湯擔跪問父曰)
(奈何以臣伐君郢曰應天順人對曰用命賞于祖不用命戮于社是順人乎郢異之仕至京兆府參軍)
崔寧(衛州人世業儒寳應初為利州刺史朱泚亂德宗出幸奉天寧謂所親曰上從善如轉規但為)
(盧杞惑耳杞聞而譛殺之中外為之稱冤)關播(汲人舉進士為滁州刺史有善政揚綰常衮皆善之)
(引為都官員外郎德宗問政治之要播對稱旨累遷平章政事以太子少師致仕)宋魏仁溥
(衛州汲人幼孤貧世宗時累官樞密使轉中書平章集賢殿大學士宋初進位右僕射從征太原道卒贈)
(侍中謚宣懿為人謹厚善書計有寬度時稱長者)魏咸熙(仁溥子性仁孝仕為屯田郎中累遷)
(至太僕少卿嘗會賓客家童覆按碎器客皆驚愕咸熙色不變令更設饌具其寬厚若此子昭慶昭文昭)
(素皆仕於時)魏咸信(咸熙弟初仕為春坊通事舍人選尚公主授駙馬都尉累加至檢校太傅)
(同平章事卒贈中書令子昭亮少能賦詩太宗喜之累官至四方館使弟昭侃官至供偹庫使)張昭
允(衛州人初以父蔭試大理評事端拱初為雄州監軍擊敗契丹景德中累遷右神武將軍善筆札習)
(射曉音律)高若訥(自榆次徙衛州舉進士及第累官判尚書都省為人疆學善記至於申韓老子)
(之書醫歷鍾律之學皆能博究有集二十卷卒贈右僕射謚文莊)韓璹(汲人舉進士累官至太中)
(大夫判將作監轉正議大夫致仕璹吏事絶人閱案牘終身不忘嘗以開封府判官迎契丹使使問南朝)
(不聞打圍何也璹曰我后仁及昆蟲非時不為耳)賀鑄(衛州人性倜儻有大志喜談當世事元祐)
(中累官泗州通判又倅太平州工詩詞為時輩所推服晚號慶湖遺老有慶湖集)林舍(共城人早)
(舉進士為大理評事年三十掛冠與蘇軾同年軾有書云先生熙朝及第壮志休官以節志推之賢於淵)
(明遠矣)吕蕡(汲郡人父通仕為太常博士蕡為比部郎中後知巴西縣致仕因葬通京兆藍田遂)
(家焉蕡有六子五登科大忠大防大鈞大臨皆其子也)杜常(衛州人昭憲皇后族孫也折節學問)
(無戚里氣習嘗跨驢讀書不覺觸桑木而墮額為之傷登進士第累官至工部尚書崇寧中以龍圖閣學)
(士知河陽會苦旱及境而雨)陳顔(汲縣人父光調夀陽尉未赴值金兵取汴光病圍城中顔間關)
(渡河往省其父因扶病北歸光家奴誣告光殺人繫獄不勝拷掠因自誣服顔詣郡請代死帥臣曰此真)
(孝子也遂併釋之金天會間旌其門)元慕完(新鄉人明敏有大志累官侍御史刑部侍郎持法平)
(允决訟如流為衆所服至順間封魏郡公)張思眀(自獲嘉徙輝州思明穎悟過人讀書日記千言)
(由侍儀舍人累官中書左丞平生不治産不畜財收書三萬餘卷尤眀於律與謝仲和曹鼎新同稱三絶)
(卒贈清河郡公謚貞敏)王惲(汲縣人父鐸精律學仕金為戸部主事惲博學有俊才舉進士官至)
(翰林學士承旨追封太原郡公謚文定所著有秋澗集百餘卷子公孺衛州推官孫苛秘書郎)王遜
志(惲曾孫歴官監察御史出為江西廉訪副使召簽太常禮儀院元末京城不守公卿争出降遜志獨)
(家居衣冠而坐其友王翼來告曰新朝寬大盍出詣官自言状遜志斥之曰君既自不忠又誘人為不義)
(耶即日投井死)本朝楊鏞(汲縣人性敏好學修身慎行親近賢者洪武中由太學生歴官)
(山東左布政使)張理(胙城人性純厚孜孜問學尊師親友接人惟尚謙卑洪武中歴官江西左)
(布政使)李炳(新鄉人自幼勤學及長噐識過人優於政事洪武中由太學生歴官有能聲仕)
(至四川左布政使)尚廸(獲嘉人儀度殊常才識越人洪武中由太學生歴官刑部郎中永樂)
(中陞四川左布政使)郭堅(汲縣人由進士拜監察御史有能聲累陞陕西左布政使省志)
王宣(淇縣人由進士授給事中仕至四川左參政省志)戚寧(新鄉人由進士擢御史尋)
(陞山西副使省志)
列女共姜(衛世子共伯之妻也共伯早死共義守義父母欲奪而嫁之共姜不許作栢舟之詩以死)
(自誓)夏侯氏(唐胙城人劉寂妻也父長雲為鹽城丞喪眀無子時已生二女求與寂絶歸侍父後)
(五年父亡毁不勝喪被髮徒跣負土作塜廬其左寒不綿日一食者三年事聞詔賜米帛表其門)
仙釋劉海蟾(白鶴觀知事崔重微忽見道人謁於堂下揖之坐不語但微哂重微起取金相贈未)
(入房已聞弄筆聲急回視已失道人壁間有題字以仙書證乃秦人劉海蟾之筆)昶公(輝縣人自)
(幼穎悟精勤戒律住持白茅寺一日策杖閑遊謂其徒曰寺東山塢間脩篁古柳異於他年乃吾棲真之)
(所竟如其言)
懷慶府(東至衛輝府獲嘉縣界二百四十里西至山西平陽府絳州垣曲縣界二百五)
(十里南至河南府鞏縣界七十里北至山西澤州界六十五里自府治至京師及南京俱)
(一千八百里)
(糧三十三萬六百石零)
建置沿革禹貢冀州覃懷之地天文室壁分野商為
畿内地周初為三監及邶鄘衛地後屬晉戰國時
又為魏衛鄭三國秦為三川河南二郡之北境漢
初為殷國尋改河内郡晉為河内汲二郡地後魏
置懷州兼置河内郡隋初郡罷州存大業初廢州復
置河内郡唐初置懷州治野王城天寳初改為河内
郡乾元初復為懷州屬河北道宋屬河北西路金改
為南懷州又置沁南軍元初復為懷州改懷孟路延
祐中又改懷慶路本朝改為懷慶府領縣六
河内縣(附郭春秋時野王邑漢為野王縣屬河内郡晉河内郡治此隋改為河内縣唐)
(為懷州治以太行紫陵忠義三縣省入五代宋金元仍舊本朝因之編戶八十三里)濟源
縣(在府城西七十里周為原地後更名軹東周周為畿内地春秋屬晉戰國屬魏秦漢皆為)
(軹縣地隋析置濟源縣以濟水發源故名唐初置西濟州後省州以縣屬懷州後屬孟州宋金)
(因之元初改縣為原州尋罷州復為縣屬孟州本朝改今屬編戶五十里)脩武縣(在府)
(城東一百二十里商為甯邑周武王伐紂治兵於甯故曰脩武秦更名曰南陽城漢置脩武縣)
(屬河内郡東魏置廣寧郡又置西脩武縣尋省北齊移縣治西脩武故城隋又移治濁鹿故城)
(唐仍徙治西脩武屬懷州宋省入武陟縣尋復置金元仍舊本朝因之編戶二十九里)武
陟縣(在府城東一百里本春秋晉之懷邑漢為懷縣隋析置武陟縣屬殷州唐初於此置)
(陟州後州廢以縣屬懷州省懷縣入焉宋金元仍舊本朝因之編戶五十六里)孟縣(在府)
(城南六十里周武王會諸侯於孟津即此地東周為畿内地春秋屬晉為河陽戰國屬魏為河)
(雍漢為河陽縣元魏始築城於此北齊置河陽關隋仍為河陽縣屬懷州唐初改大基縣後復為河陽縣)
(屬河南府後又陞為孟州宋置三城節度金仍為孟州元屬懷慶路本朝改州為縣以河陽縣省入編戸)
(三十里)溫縣(在府城南五十里周為蘇忿生之封邑東周為畿内邑漢為溫縣屬河内郡復廢隋)
(復置屬懷州唐初置平州尋復為縣屬懷州改屬洛州後又屬孟州宋金元仍舊本朝改今屬編戸二十)
(一里)
郡名覃懷(古名)河内(漢名)
形勝帶河為固(漢書寇恂傳河内帶河為固北通上黨南泊洛陽)舟車都會(郡志)
(太行北峙沁水東流近帶黃河遠挹伊洛舟車都會號稱陸海)山川延袤雄跨衛孟
(舊圖經)北鄰於澤南至於溫(元志)東帶沁河西連沇水南
據虎牢北倚太行(溫縣志)地勢平曠(修武武陟縣志右據河内左聫薊門)
(沁水中流地勢平曠)
風俗奢儉得中(元志風土得四方之正是以習俗好尚奢儉得中)好性理崇禮
義(元志薰染許魯齋道學之化皆好性理崇禮義)興淳儉之化息崇侈之習
(元志)人淳事簡(修武圖經多好讀書故人淳而事簡)
山川太行山(在府城北二十里山勢綿亘數千里雖各因地立名其實皆名太行禹貢太行恒山)
(至於碣石盖相接也魏武帝苦寒行北上太行山艱哉何巍巍羊腸坂詰屈車輪為之摧金元好問詩太)
(行醲秀在山陽)馬頭山(在府城西北三十里上有石柱鐡環相傳洪水懷山時民嘗繫舟於此)
三尖山(在府城西北四十里三峯聳列故名)方山(在府城北四十里周圍方正上可容數百)
(人)眀月山(在府城東北四十里高峻舒豁可以登眺)孤山(在府城北五十里山勢特立)
碗子城山(在府城北五十里山勢嶮峻上有古城)金傘山(在府城東北五十里竒嵓)
(峭壁崒嵂可愛有萬夀觀)栢山(在府城東北五十里多産松栢)雲巖山(在府城東北六十里)
(山谷深邃雲氣氤氲因名)青山(在府城東北六十里倚太行之側林木青翠)琮山(在濟源縣)
(西北一十里溴水所出)武山(在濟源縣西北一十二里北接猴嶺山之東麓有巨石如卧牛)陵
山(在濟源縣西北一十五里孤峯特立宋蘇軾詩俯規盤谷接天壇平地危峯豈易攀鰲足斷来移海)
(外天星落處化人間)西釡山(在濟源縣西二十里以形似之故名)小浙山(在濟源縣東北)
(二十里上有成湯廟)共山(在濟源縣北稍西原鄉之北㶌水出焉)巉山(在濟源縣西南二十)
(五里有石巉巖因名)白澗山(在濟源縣東北三十里山有懸瀑如練下注沁水)孔山(在濟)
(源縣東北三十里有穴南北相通遠近洞見唐白居易詩孔山刀劔立沁水龍蛇走)東玉陽山
(在濟源縣西三十里唐睿宗女玉真公主修道於此山之西有西玉陽山亦其棲息之所)熊山(在濟)
(源縣東北五十里三面距沁河惟西向一峯突出)猴嶺山(在濟源縣西北五十里北接太行上)
(有狙猿麓因名俗稱侯景山)王屋山(在濟源縣西八十里禹貢底柱析城至於王屋註山状如)
(屋)麻籠山(在濟源縣西九十里天壇山北)天壇山(在濟源縣西一百二十里王屋山北)
(山峯突兀其東曰日精西曰月華絶頂有石壇名清虚小有洞天旦夕有五色影夜有仙燈即唐司馬承)
(禎得道之所唐李白詩願隨天子天壇上閒與仙人掃落花劉禹錫詩陽洛天壇上依稀似玉京夜分先)
(見日月淨遠聞笙又有仙貓洞金元好問詩同向仙家䑛丹鼎不隨雞犬上青天)胡峩山(在濟)
(源縣西一百二十里山勢嵯峩居人多胡姓因名)藥櫃山(在濟源縣西一百五十里山多藥草)
六真山(在修武縣北二十里相傳為六真子修道之所舊有六真觀山南有六真洞下有新河西)
(入吴澤陂)嵇山(在修武縣西北三十五里晉嵇康嘗居其下故名)天門山(在修武縣西北)
(四十里諸山惟此最低故名天門以巖下可容百家又名百家巖上有精舍及鍜竈處)溫峪山
(在修武縣北五十里山北二十里有石峡峭壁千仞懸瀑下注匯而為潭即黑白二龍潭也)紫金
山(在孟縣西八里舊名嶺山其地宜麥故又名麥山唐太宗嘗獵於此)華蓋峯(在濟源縣西天)
(壇山南陽臺宫後宋徽宗遊幸之所)金莎嶺(在濟源縣治南上有園亭)八仙嶺(在濟源縣)
(西天壇山東)九芝嶺(在濟源縣西九十里陽臺宫之前)盤谷(在濟源縣北二十里唐李)
(愿歸隠於此名賢題詠甚富韓愈送愿歸盤谷序有云太行之陽有盤谷盤谷之間泉甘而土肥草木叢)
(茂居民鮮少或曰謂其環兩山之間故曰盤或曰是谷也宅幽而勢阻隠者之所盤旋友人李愿居之為)
(之歌曰盤之中維子之宫盤之土維子之稼盤之泉可濯可沿盤之阻誰争子所窈而深廓其有容繚而)
(曲如往而復嗟盤之樂兮樂且無央虎豹遠跡兮蛟龍遁藏鬼神守護兮呵禁不祥飲且食兮夀而康無)
(不足兮奚所望膏吾車兮秣吾馬從子于盤兮終吾生以徜徉)天井谷(在盤谷西北石上有數坎)
(其深若井水自上溢相接而落遠視若倚劔然唐韓愈詩是時新晴天井溢誰把長劔倚太行衝風吹波)
(落天外飛雨白日洒洛陽)王母洞(在天壇山北洞下淵深莫測元歲時投金龍玉簡於此)高
槲坡(在濟源縣西一百一十里多産槲樹)太行陘(在府城西北三十里一名丹陘連山中斷)
(曰陘太行首始河内北至幽州中有八陘此其一也)沁河(在府城北二里源出沁州綿山穿太行達)
(濟源經武陟入黃河元郭守敬言沁河雖澆灌猶有漏堰引其餘水東流至武陟縣北合入御河灌田二)
(千餘頃)丹河(在府城東北一十五里源出澤州界内穿太行名曰丹口南流三十里入沁河近河)
(多竹木田園皆引此水灌溉為利最溥)堯河(在府城北自太行山谷而出灌田甚為民利)黃
河(自山西亘曲縣東流經本府濟源孟溫三縣境入河南府鞏縣界)預河(在修武縣南五里積)
(潦而成流入衛河)澇河(在溫縣北一十里積澇而成流入溴水)濟瀆(在濟源縣西北三里)
(禹貢導沇水東流為濟即此其源初發王屋山下曰沇水既見而伏復出於此為濟有三源東源周迴七)
(百步其深莫測西源周迴六百八十五步其深一丈與東源合流至溫縣南入于黃河其水性下且勁過)
(黃河之南溢而為滎往東若斷若續或伏或見而入于海)溴水(在濟源縣其源有三一出琮山俗呼)
(為白澗水春秋公會諸侯于溴梁即此一出縣西二十里曲陽城西南山一出陽城南溪俱東南流與瀧)
(水合又東南至溫縣入于黃河)枋口水(在濟源縣東北三十里兩山之間沁水經焉舊以枋木為)
(門故名枋口晉司馬孚累石為之又名沁口唐韓愈詩平沙綠浪榜枋口白居易詩危磴上懸泉澄灣轉)
(枋口宋文彦博詩下馬入枋口漾船沿碧溪雪消山骨瘦風急浪頭低隋盧奐唐溫造俱於此開渠灌田)
(名廣濟渠)瀧水(源出濟源縣西四里東南流與溴水合)淇水(源在王屋山東自天壇避秦溝)
(出焉引流南入黃河)天漿溪(在濟源縣南二十里源出軹城西南其水二源各出一溪東北合流)
(會泥溝水正東與溴水合)馬頭溪(在濟源縣東北八里西有千功堰六十餘泉俱入此溪唐韓愈)
(詩馬頭溪深不可厲倩車載過水入箱)望仙溪(源在王屋山之北其水伏流南入於河)錦
溪(在金莎嶺東唐白居易詩蓮房墜粉鴛鴦雨荷盖交香翡翠風)溫峪潭(在修武縣北七十里)
(溫峪山北有黑白二龍潭潭西有白龍君廟遇旱禱雨輙應)萬艘潭(在孟縣治南宋范鎮詩私)
(船官運鬭縱横殖貨交通繞近城燈火夜凉人未散古潭宜復萬艘名)靈井(在濟源縣西二十里)
(東魏時敵攻城城内少水有土井隨汲即涸刺史平鍳俯井而祝之泉乃湧出故名)燕家井(在濟)
(源縣西王屋里相傳昔有燕真人號烟蘿子常於此洗參食之故名)磕井(在濟源縣西北水嘗不涸)
玉泉(在濟源縣東瀧水北岸唐盧仝嘗汲此泉煑茶其傍有寺)五色泉(在濟源縣北唐溫造)
(别墅橋東竇家莊之南泉下有五色沙石)鑑泉(在濟源縣東北竇家溪南俗呼琵琶泉)瀑布
泉(在太行山上)二色泉(在濟源縣東北有金沙湧泛)雙泉(在濟源縣西南二泉並出)
(故名)珍珠泉(在濟源縣東北湧若貫珠)黃母泉(在修武縣西北一十五里黃母村唐大中)
(間趙令開新河引入吴澤陂又有黃母泉王烈泉昭鳥泉巧婦泉馬鳴泉七里泉五里泉並在本縣六真)
(鄉又有熨斗泉靈泉陶泉濁鹿泉會泉並在本縣七賢鄉)溫泉(在孟縣城北夏凉冬溫流入溴水)
堯池(在府城西北太行山陽帝堯祠前)煉丹池(在濟源縣西天壇山下)白龍池
(在濟源縣西南水流不涸)白虎池(在濟瀆廟後其左有青龍亭)淬劔池(在修武縣北晉)
(嵇康淬劔於此石刻尚存)畜魚池(左孟縣城内唐時濟水漲畜魚於此舊貢黃魚鮓水泊尚存今)
(居人種蓮蒲)神農澗(在温縣境内相傳炎帝神農氏採藥至此嘗五穀以杖畫地遂成澗)七
谷溝(在濟源縣西一百三十里七山之水俱合於此)順利渠(即府城之壕塹元至元中總管)
(石抺引濟水穿城而入作二橋曰利津覧勝碑刻尚存)吴澤陂(在修武縣北一十里左傳魏獻)
(子田大陸即此地)宣王陂(在修武縣北一十里孔子欲北之趙至此聞趙鞅殺大夫竇鳴犢遂)
(不過河後以孔子追封文宣王因名)平臯陂(在温縣古平臯城南黃河北多菱蓮蒲葦)觀灘
(在武陟縣東四十五里沁河之北)
土産竹地黃山藥牛膝皂角礬紅(俱河内縣出)
瓷(河内修武二縣出有窰)天門冬(河内濟源二縣俱出)鐡萆&KR1082;石綠
(俱濟源縣出)硝(孟縣出)
藩封鄭王府(在府治東正統九年建)涇陽王府朝邑王府(俱在鄭王)
(府東正統十年建)廬江王府繁昌王府東坦王府德
慶王府(俱同城)
公署懷慶衛(在府治東洪武七年建)
學校懷慶府學(在府治東南元至元八年建本朝洪武初重建)河内縣學(在府)
(城内西北洪武中建)濟源縣學(在縣治東南元至元十年建至本朝洪武間重建)修武
縣學(在縣治西北金天會間建)武陟縣學(在縣治東南元至正間建)孟縣學(在縣)
(治南金大定間建)溫縣學(在縣治東南元至元間以上四學俱係本朝洪武初重建)
宫室迎風樓(在府城北宋王巖叟詩千峯南向四時碧一水東流萬古寒)望嶽樓(在府)
(城内元初建臺高百尺上起飛構後有堂曰具瞻面嵩少背太行得一郡勝槩)平嵩閣(在孟縣舊)
(州後圃因城為臺北倚太行南憑嵩少俯瞰黃河實河陽美觀宋李廸詩南指嵩高北太行太行中出貫)
(雲長君王不恃金湯險自有仁恩結萬方)揚清閣(在孟縣治後圃宋慶歷中河陽令鮮于亨於此)
(築亭曰聫芳架閣曰揚清後毁縣令高元敏復新之仍名揚清黃庭堅作記)懷川閣(在府城内)
(舊懷州治宋尹洙建有詩)靈源閣(在濟瀆上俗呼水殿時人抛香釃酒於此)懷古堂(在府)
(城内舊懷州治唐太守杜正倫建)牧愛堂(在府城内舊節度使廳事)德威堂(在孟縣舊)
(州治宋文彦博嘗以司空判河陽後其子及甫亦知河陽遂建此堂名取書德威惟畏之義蘇軾作銘)
太師堂(在孟縣舊州治宋文彦博以太師致仕居洛陽子及甫適知河陽時迎養焉府舍地鹵下)
(濕因作堂以居刻父二詩於石范祖禹作記)草堂(在濟瀆廟西宋知河陽傅堯俞建司馬光詩林)
(間清濟水門外太行車蘇軾詩先生卜築臨清濟喬木而今似畫圖黃魯直詩公家濟源上太行正當門)
(脩竹帶藩籬百禽鳴朝暾仰視浮雲作俯窺流水奔相望有盤谷李愿故居存俗呼其遺址為傅家園)
望懷亭(在濟源縣東北三十里下臨枋口唐賢游詠之所)房公亭(在濟瀆西唐縣令房)
(琯建)裴公亭(在濟瀆廟側唐相裴休建無名氏詩裴相亭成未退身空煩舞袖與歌塵至今亭下)
(蕭蕭竹似對西風怨主人)萬柳亭(在濟源縣西瀧水北岸唐白居易詩獨立蒼茫殘照外落花飛)
(絮點人衣)鎮山亭(在府城上金沁南軍節度使耿光禄建盖以鎮遏太行之寇碑刻尚存)虢
公臺(在温縣治西南周封虢仲之地因名晉宣帝過故邑嘗進温父老宴賀於此故又呼賀酒臺)
大臺(在河内縣東漢光武遣王梁擊赤眉於此)五龍臺(在孟縣西舊有五龍廟)沁臺
(在濟源縣西北三十里今以名村)醒酒臺(在修武縣東北百家巖前有巨石晉劉伶醒酒處)
夜香臺(在濟源縣西宋縣令陳省華妻馮氏於此夜焚香籲天曰不求金玉富足惟祈子孫有成)
(既而三子相繼登甲科為顯官馮封滕國太夫人)禮賢館(在孟縣治後圃宋吕公著守河陽時)
(司馬光范鎮往謁公著舘之於此故名光鎮俱有詩)
關梁大槲關(在府城北太行山唐置)碗子城關(在府城北太行山畔羊腸所經實險)
(隘之地)軹關狐嶺關(俱在濟源縣西)河陽古關(在孟縣西南)黃河
關(在孟縣南黃河北岸)沁河橋(在府城北關五里)丹河橋(在府城東北一十里)通
濟橋(在府城東北濟源縣東瀧水上亦有之)覧勝橋(在府城内北街)利津橋(在府)
(城内西街)濟石橋(在濟源縣西北龍潭水上)
寺觀天寧寺(在府城内東街元泰定初建本朝洪武中重修)興隆寺(在府城内西北)
(即元仁宗潜邸延祐初建本朝永樂中重修)明月寺(在明月山元泰定間建本朝永樂中)
(重修)義臺寺(在府城内東北元泰定間建本朝洪武中重修)化城寺(在濟源縣東北)
(三十里有洞唐相裴休舊學之所咸通中建本朝永樂中重修)延慶寺(在濟源縣西北龍潭)
(里唐垂拱間建本朝洪武中重修其西有龍潭潭上有澄源閣定菴雪菴四令公祠宋王巖叟詩龍)
(影幽潭事已空惟餘翠竹混青松路窮西北無他景只有青山一萬重)洪福寺(在濟源縣)
(治東金大定間建本朝永樂中重修)崇明寺(在修武縣治東北元至元間建寺北有石室)
勝果寺(在修武縣治南宋紹聖中建本朝永樂中重修)法雲寺(在武陟縣治東後周)
(廣順間建本朝永樂中重修)上生寺(在孟縣治東南金大定間建本朝洪武初重修)福
智寺(在温縣治西北元至正中建本朝洪武末重修)天真觀(在府城内西南元至正間)
(建本朝永樂中重修)大古觀(在府城東王僕村元大德初建本朝洪武末重修)奉仙
觀(在濟源縣西北唐垂拱初建元至元中重修宋賀蘭棲真於此)通玄觀(在武陟縣治西)
(北元至正初建)嶽雲宫(在孟縣南門外元至元間建)陽臺宫(在天壇山晉烟蘿子)
(棲真之所唐開元中建元至正間重修)紫微宫(在天壇山唐司馬承禎棲真之所宋紹聖)
(初建元大德間重修)靈都宫(在濟源縣西三十里尚書谷唐玉真公主昇仙處天寶間建元)
(至元間重修有碑後有憩鶴臺宋文彦博詩再到靈都訪勝遊青山依舊白雲秋焼丹帝子名猶在)
(憩鶴仙人跡尚留)天慶宫(在濟源縣西北隋開皇間建)
祠廟北海廟(在濟源縣治西北祀北海之神說者謂濟瀆泉脉通北海故於此建廟)濟瀆
廟(在北海廟南祀北瀆大濟之神天下有四瀆而濟瀆最著其中若有神物時顯靈驗禱者心誠則所)
(抛之物即沉否則不沉每見潮錫湧出舊所抛者或器物綺帛之類出水而乾雖千百年者宛如新造廟)
(宇森嚴古木叢茂祀典尊崇歷代皆然)禹廟(在濟源縣東祀夏禹王)湯廟(在府城西北又)
(修武武陟濟源俱有之祀商王成湯)三公廟(在濟源縣治西祀周公召公畢公武陟縣南二里亦)
(有周公廟)鄭莊公廟(在河内縣莊公春秋時鄭君)崔府君廟(在武陟縣西南府君)
(唐蒲州刺史名子玉)霍節使廟(在府城沁北關街宋靖康末金人䧟懷州知州霍安國不屈而)
(死一門無噍類人思其忠立廟祀之)郭巨祠(在府治西巨漢孝子)魏夫人祠(在府城西)
(北紫金壇下沐澗側夫人晉修武令劉幼彦妻學仙得道飛昇於南嶽世號紫虚元君後人立祠祀之宋)
(碑尚存)四令祠堂(在濟源縣西北延慶寺側宋陳省華嘗為邑令其子堯叟堯佐堯咨隨侍)
(後父子俱贈中書令曾孫虞部員外郎知儉建堂肖像其中以祀之名曰四令司馬光作記)許文
正公祠(在河内縣學西鄉人慕其道學而立之)
陵墓禪陵(在修武縣北葬漢獻帝以其禪位于魏故名)趙盾墓(在温縣西八里盾春秋時)
(晉大夫)鉏麑墓(在温縣西岳村春秋時晉人靈公使刺趙盾鉏麑晨往見盾盛服將朝坐而假)
(寐退而嘆曰不忘恭敬民之主也賊民之主不忠棄君之命不信有一於此不如死也觸槐而死)聶
政墓(在濟源縣軹深井里俗呼為刺客墓墓傍有廟)鄧禹墓(在濟源縣東南溴水上禹東漢)
(功臣)郭巨墓(在府城北沁河北岸)山濤墓(在武陟縣西濤晉名臣)管輅墓(在河)
(内縣輅晉人精於術數)習鑿齒墓(在修武縣西南太平鄉習村鑿齒晉文人)屈突通
墓(在濟源縣北訓掌谷口東麓通唐濟州都督)徐有功墓(在濟源縣東舊青龍里有功唐)
(名臣)裴休墓(在濟源縣東北裴村西休唐宰相)令狐楚墓(在濟源縣西北劉紹谷楚)
(唐河陽節度使)韓愈墓(在孟縣北愈唐名儒皇甫湜作神道碑)許衡墓(在修武縣西北)
(六十里衡元名儒卒之日懷人無貴賤少長皆哭於門四方學士有數千里來祭哭墓下者)郝經
墓(在孟縣西許村經元翰林學士盧摯作神道碑)
古蹟雍城(在修武縣西古雍國周文王子所封左傳郜雍曹滕文之昭也)邗城(在府城西北三)
(十里古邗國周武王子所封左傳邗晉應韓武之穆也今為邗臺村)向城(在濟源縣西南即周向國)
(蘇忿生所隷之邑左傳桓取向以與鄭即此)攅城(在修武縣西北二十里周襄王賜晉文公攅茅)
(之田即此今為大陸村)河陽城(在孟縣西南三十里春秋天王狩于河陽即此漢置縣隋文帝)
(於此建河陽宫)期城(在府城西三十里左傳王與鄭隰城即此今名覆背村)付逯城(在府)
(城西南三十里俗呼絺城左傳王與鄭絺即此)東金城(在府城東四十三里)西金城(在府)
(城東北四十里)南陽城(在修武縣北左傳晉啓南陽即此唐韓愈世家焉)懷城(在武陟縣)
(西十一里左傳赤翟伐晉圍懷即此)平臯城(在府城東左傳赤翟伐晉圍邢邱註云今河内平臯)
(縣是也)原城(在濟源縣西北一十五里晉文公伐原示信即此今名原鄉)曲陽城(在濟)
(源縣西南一十五里史記秦拔我新垣曲陽之城國語王以陽樊賜晉即此)軹城(在濟源縣南一)
(十三里史記秦昭王伐魏取軹漢為縣文帝封薄昭為軹侯即此今名軹村)柏崖城(在濟源縣)
(唐初王世充以懷州僑治此城)武德城(在府城東南五十里後魏置武德郡隋廢郡改縣曰邢邱)
(唐改曰武德宋廢為鎮)小修武城(在修武縣東四里漢高祖得韓信軍小修武即此)安
昌城(在府城東南六十里漢縣成帝封張禹為安昌侯即此隋亦有此縣唐省)濁鹿城(在脩)
(武縣西北三十里一名山陽城魏封漢獻帝為山陽公居此帝後葬城北人呼漢陵今以名村)孟州
城(在孟縣金大定中城為河水所害築城徙治土人謂之上孟州興定中復治故城土人謂之下孟州)
(元初復治上孟州)河陽三城(在孟縣西南舊有三城按北齊書神武使潘岳鎮北城即舊北)
(中府城今下孟州是高永樂守南城今孟津是中潬城今浹灘是)西濟州城(在濟源縣西北)
(唐置跨城東垣稍北乃唐以来濟源縣城也)紫陵城(在府城西北三十里唐初置縣尋廢今呼)
(紫陵村)忠義城(在府城西南三十里唐初置縣尋廢今為崇義鎮)太行城(在府城東)
(北四十里唐初置縣尋廢)沁水城(在濟源縣東北沁水南沁臺西今呼王寨城)廢王屋
縣(在濟源縣西八十里本周召康公邑縣西有祠後周置縣唐改邵伯元省入濟源)紫金壇
(在府城西北四十三里太行之陽諸峯之上每歲重陽日郡人登高於此)□人亭(在武陟縣西南)
(春秋傳郤至與周争□田即此)鐡岸(在濟源縣北濟廟東夾濟河岸如鐡石因名)臾隠園
(在濟源縣治今三膳軒碑屋故基皆園之跡有唐元和年記)會春園(在沁水北岸五代周顯德)
(中置)竹園(在府城舊崇教鄉宋大中祥符中置)竇氏園(在濟源縣鐡岸北宋王巖叟詩李郭)
(名園竇氏鄰傅林花竹遠相親李郭傅三園相去不遠)沁園(在府城東北三十里沁水北岸金時)
(官僚宴遊之地有石圖本尚存)張衡宅(在濟源縣東沁口之北隋煬帝幸榆林上太行開直道九)
(十里直抵衡宅留宴三日賜宅旁田三十頃)張旨宅(在府城舊節婦坊旨宋直龍圖閣初旨游)
(學數年不還家人欲嫁其妻李李守節而死因以名坊)盧仝莊(在濟源縣西北二十里石村北)
(之玉川仝詩云買得一片田濟源花洞前)石敬塘别墅(在濟源縣西六十里韓村社俗呼為)
(特進莊敬塘五代晉高祖也微時居此)許衡别墅(在府城東北景賢村)
名宦秦司馬卬(趙將定河内數有功項羽立為殷王王河内都朝歌)漢周亞夫(為河)
(内太守有治聲)寇恂(為河内太守光武北征恂講兵肄射伐淇園竹為矢百餘萬收租四百萬斛轉)
(以給軍朱鮪據洛陽遣兵來攻温恂擊破之)宋均(為河内太守政化大行均嘗寢病百姓為禱請)
(旦夕問起居其為民愛如此)任延(為河内太守視事九年有循良之政)馬棱(自會稽太守轉)
(河内有治聲)趙憙(為懷令大姓李子春豪猾為患憙窮詰其姦京師為請者數十終不聽)樊
凖(為河内太守時羌復屢入寇凖輙將兵討逐修理塢壁威名大行)周景(為河内太守好賢愛)
(士拔才薦善常恐不及)周舉(以侍中遷河内太守有治聲)陳蕃(以樂安太守左遷修武令)
(名譽益振)魏朗(為河内太守政稱三河表)宗慈(為脩武令時太守出自權豪多取貨賂慈棄官)
(去)王渙(為温令縣多姦猾渙以方略擊誅之境内清夷商人露宿)牟長(為河内太守在郡諸)
(生講業常千餘人前後多至萬餘著尚書章句皆本之歐陽氏號牟氏章句)三國劉馥(魏河)
(内太守政績最著)司馬孚(魏時河内典農有治最寬以愛民恭以待士)晉何曾(為河)
(内太守以威嚴稱)石崇(為脩武令有能名)裴楷(為河内太守有清通之譽)夏侯湛
(為野王令以卹隠為急而緩於公調政清務簡)潘岳(為河陽令岳多植桃李號曰花縣後轉懷令勤)
(於政績)李矩(都督河南三郡軍事遷滎陽太守封修武侯有治稱)陸子彰(以齊州刺史行)
(懷州事寬大愛人軍政修備)盧賁(為懷州刺史在郡决渠東注者名刺史渠又𣲖入温縣者名温)
(潤渠以溉舄鹵人資其利)南北朝高允(魏懷州刺史時年將九十每秋月廵問疾苦勸人學)
(業風化大行故老為立祠樹碑紀德焉)于栗磾(魏鎮東將軍有勇力築壘河上以備侵軼)平
鑒(東魏懷州刺史敵攻城城内井泉竭鑒具衣冠祝之泉即湧溢合城取足焉)鄭述祖(北齊)
(懷州刺史以清白著稱)唐叚秀實(為懷州長史時安慶緒亂安西節度使李嗣業圍之秀實)
(督餉募士市馬以助其軍)溫造(河陽節度使奏復懷州古秦渠枋口堰溉諸縣田)崔弘禮
(河陽節度使治河内浚秦渠溉田千頃)烏重胤(河陽三城節度使待官屬有禮善撫士與下同)
(甘苦)令狐楚(河陽節度使代烏重胤始重胤徙滄州以河陽士三千從士不樂潰歸將轉掠旁州)
(楚至中潬以數騎往勞之衆志遂定)韋澳(河陽三城節度使為政安静)田布(河陽節度使省)
(冗將募戰卒寬賦勸穡人皆安之)楊元卿(河陽節度使何進滔亂魏博元卿請自齎三月糧舉)
(軍出討文宗嘉美之)敬昕(河陽節度使武宗以王宰兼河陽行營攻討使以扞敵昕饋餉不絶)劉
沔(自義城軍節度使鎮河陽討平劉稹)張鷟(河陽尉有客失驢捕急盗放驢匿鞍鷟令客勿秣夜)
(縱之驢尋向所餵處遂捕其家得鞍人服其智)石雄(討平劉稹進檢校兵部尚書徙河陽節度使)
李珏(河陽節度使罷横賦宿逋百餘萬召為吏部尚書珏去鎮而府庫十倍於初)五代竇
儀(晉河陽推官有執守臨事不阿弟僖亦為推官亢直無偽)符彦卿(晉河陽三城節度使契丹)
(入寇拒戰有功)宋曹璨(河陽節度使善撫士卒兼著威愛)曹瑋(知河陽縣有寬政戒所部)
(不擾民)張齊賢(判河陽威惠有斷吏畏民愛)寇凖(知河陽三城謙恭下士平易近民)
陳省華(知濟源縣勤政施仁惠及黎庶其後遂家於濟源)張知白(河陽節度判官真宗)
(朝上書言事擢右正言)孫奭(知河陽縣及朱能獻乾祐天書奭驛疏請斬能以戒幻惑)陳堯
叟(知河陽縣臨事有斷)富弼(以宰相三判河陽郡人喜之如見父母)文彦博(河陽三城)
(節度使威德並著人甚戴之子及甫知河陽亦有惠政)韓絳(知河陽三城有政譽百姓懷之)吕
公著(知河陽三城蠲役法以寬下戸輸錢)吳元扆(冄知河陽河溢城將壊元扆督工壅塞民)
(免墊溺)陳襄(知河陽縣治邑整整有緒百姓便安)傅堯俞(神宗朝與王安石議論不合移)
(知河陽閱歲五徙自知不為時所容請間而去)朱光庭(河陽判官遇事公直不可干以私)霍
安國(知懷州時有治狀靖康初金人䧟懷州安國死之)金王競(河内令時歲饑盜起競設)
(方略購賊不數月盡得之夏秋之交沁水泛溢歲𤼵民築隄豪猾夤緣為奸競覈實之減費幾半民為之)
(諺曰西山至河岸縣官兩人半盖以競自前令韓希甫皆有幹能正平令張元亦有治績而差不及故云)
宋扆(沁南軍節度使貞祐初元兵至懷州城破死之)元仇濟(懷孟路緫管興學捄災民思其)
(德)梁貞(濟源縣尹縣有虎食牛貞牒城隍神而虎遂死原昌井深而少水貞為檄投井中而水溢)
(民甚德之)譚澄(中統初懷孟路總管歲旱令民鑿唐溫渠引沁水以溉田民用不饑教之種植地無)
(遺利)趙元善(濟源縣尹多善政民懷其德刻石頌之)徐德恩(濟源縣簿蝗入境德恩禱)
(之風寒大作蝗悉斃歲大旱致禱即雨民愛戴之)范忠(河陽尹溴水泛溢隄潰忠令塞其决處仍)
(命鑿渠濬水民利之)虎秉(河内知縣性剛果有志節抑強扶弱决事眀敏)張煥(濟源縣丞廉介)
(不苟吏畏民服宿弊盡革)本朝沃墅(洪武初温縣知縣時民艱於食墅令墾闢荒蕪樹藝)
(桑棗百姓歌曰田野闢沃公力衣食足沃公育比代去民遮道留之)劉瑜(永樂初懷慶知府臨)
(政不徐不亟作新文學郡遂以治百姓至今思之)靳禮(永樂間知孟縣勤政恤民以憂去民)
(保留之省志)張煥(永樂中濟源縣丞廉介不苛吏畏民服宿弊盡革省志)孫廸(宣德)
(中武陟縣丞以績著陞陳留知縣比去民為留鞾懸諸治門以識不忘省志)李湘(正統初懷)
(慶知府律已廉潔恩威兼著卒官百姓如喪父母省志)虞瑄(正統中知温縣有善政後以憂)
(去邑民五百餘人詣闕乞留陞河南知府省志)崔謙(正統末任修武知縣後以績最陞懷)
(慶知府省志)胡宣(初任扶溝知縣優于治劇保調温縣知縣省志)倪□(成化中以)
(進士任兵部主事知懷慶府以績最累給誥命旌異省志)張珙(成化中懷慶府經歴署温)
(縣事有治績詔陞南召縣知縣省志)
流寓嵇康(晉譙郡人寓居河内之山陽寬簡有大志能詩文為時所重)傅堯俞(鄆州人徙)
(居濟源舉宋進士嘉祐中為監察御史屢進讜言元祐中拜中書侍郎司馬光嘗稱其有清直勇三德)
人物周聶政(軹人戰國時濮陽嚴仲子與韓相侠累有隙欲報之聞政勇敢乃奉黃金百鎰為政)
(母夀政以母在不許及母死獨行仗劔刺殺侠累因自披面抉眼而死)漢甪里先生(軹人)
(避秦居商雒山為四皓之一也又云吴人)郭觧(軹人始以游侠睚眦殺人後折節為儉以德報怨厚)
(施而薄望振人之命不矜其功)石奮(河内溫人景帝朝為九卿子建甲乙慶皆以馴行孝謹官至二)
(千石景帝號奮為萬石君奮歸養于家歲時過宫門闕必下車趨見路馬必式賜食于家必稽首俯伏而)
(食家以孝謹聞雖齊魯諸儒質行皆自以為不及)蔡義(溫人以眀經給事大將軍幕府昭帝召見)
(說詩悦之擢光禄大夫後拜相以定策功封陽平侯)張禹(河内軹人眀習經學仕為博士元帝朝授)
(太子論語成帝即位尊禮師傅與鄭寬中說書金華殿累遷光禄大夫代王商為丞相封安昌侯)趙
子(河内人事燕韓嬰受詩學生徒甚盛趙子以授蔡誼誼授食子公與王吉食生授栗豊吉授長孫順)
(由是韓詩有王食長孫之學)傅喜(溫人傅太后從弟好學有志行成帝遷為太子庶子哀帝時丁)
(傅二家驕侈喜獨謙退守節歴遷大司馬封高武侯)蔡茂(河内懷人哀平間以儒學顯徵試博士累)
(遷侍中王莽居攝茂以病歸光武初徵拜議郎遷廣漠太守後代戴涉為大司徒清儉匪懈)張玄
(河陽人少習顔氏春秋建武中拜博士琅琊徐業與語大驚曰今日相遭真觧矇矣)藥菘(河内人天)
(性朴忠嘗為郎獨直臺上家貧無衾枕每食糠覈帝入臺見而嘉之詔太官賜朝夕飡歴官南陽太守)
衛颯(修武人家貧好學隨師無糧常傭以自給建武初除侍御史遷桂陽太守理卹民事居官如家)
(修庠序之教邦俗從化)野王二老(光武遣鄧禹西征送之於道既返因於野王獵路見二老)
(者即禽光武問曰禽何向並舉手西指言此中多虎大王勿往光武曰苟有其偹虎亦何患父曰湯即桀)
(於鳴條而大城於亳武王即紂於牧野而大城於郏鄏彼二王者偹非不深也光武悟顧左右曰此隠者)
(也將用之辭而去)丁蘭(河内人母喪刻木像事之若生鄰人張叔醉詈母像以杖擊其首蘭歸見)
(母像色若有不懌詢知之即奮擊張叔吏捕蘭像為之垂泣郡嘉其孝通神眀奏之詔圖其形)張範
(修武人性恬静徵命無所就弟承以方正拜議郎董卓亂範承命徒共誅之弟昭亦為議郎魏曹操以範)
(為參軍承領趙郡太守)三國司馬芝(河内人避亂荆州躬耕守節魏曹操以為廣平令歴)
(甘陵陽平太守所在有績明帝賜爵關内侯芝不矜廉隅在公卿間直道而行子岐仕為陳留相)司
馬懿(溫人少有竒節博學洽聞漢末兵亂慨然有憂天下之心後受曹操顧命輔政傳至孫炎是為)
(晉武帝追尊懿為宣帝)常林(魏河内人年七歲父黨造門問伯先在否汝何不拜林曰臨子字父)
(何拜之有長益知名歴官刺史封高陽鄉侯司馬懿以鄉邑耆德每為之拜或勸止之林曰彼自欲敦長)
(幼之節貴非吾所畏拜非吾所制也時論欲致之公輔林遂稱疾卒謚貞侯)司馬朗(河内人年)
(十二試經魏辟為司空掾屬後為堂邑長入為丞相主簿遷兖州刺史政化大行)晉山濤(河内)
(懷人器量不羣少與阮籍為竹林友武帝朝為吏部尚書甄收人物各為題目時稱山公啓事累官至尚)
(書僕射加侍中初伐吳濤曰自非聖人外寕必有内憂釋吳以為外懼不亦美乎人服其遠)山簡
(濤子性溫雅有父風仕為征南將軍鎮襄陽每出遊習家池上置酒輙醉而歸名之曰高陽池時有童兒)
(歌以嘲之子遐仕至東陽太守)向雄(河内山陽人初仕魏為秦州刺史成寕初為御史中丞遷侍中)
(太康初為河南尹有大志在朝多諫正)向秀(河内懷人清悟有遠識雅好老莊註莊子𤼵眀竒趣)
(與嵇康親善康沒作思舊賦仕至黃門侍郎散騎常侍)苟晞(河内山陽人少為司隷部從事後都)
(督青兖二州練於官事文書盈案裁决如流位至錄尚書事)郭文(軹人少愛山水尚嘉遯恒著糜)
(裘葛巾採竹葉木實貿鹽以自給後隨晉東遷王導迎置西園一旦忽求還山未幾蘇峻叛人以為知幾)
南北朝司馬楚之(溫人晉宗室少有英氣能折節待士劉裕墓晉楚之歸北魏授汝南)
(大將軍封瑯琊王後為鎮西大將軍在邊二十年以清儉著聞子悦豫州刺史)張蒲(修武人父暈仕)
(後燕慕容垂位至兵部尚書以清方稱蒲少有父風慕容寶時仕為尚書左丞後遷相州刺史扶弱抑強)
(風化大行)常爽(魏溫人篤志好學五經百家多所研綜州郡辟命皆不就置館教授門徒至七百餘)
(人時號儒林先生)趙默(溫人魏獻文時選部尚書當官謹飭進爵河内公孝文立累功進爵為王)
(謚曰康子)司馬子如(溫人東魏丞相高歡入洛以為大行臺尚書天平初除尚書左僕射與高)
(岳等共知朝政齊受禪封須昌縣公)司馬筠(溫人博通經史尤眀三禮梁天監初為暨陽令有清)
(節入為尚書丞)張子信(河内人涉文學隠居白鹿山時出遊京邑北齊太寕中徵為尚藥典御武)
(平初為大中大夫善易算及風角之術)隋張衡(河内人幼懷志尚有骨鯁風仕至御史大夫知)
(無不言後以讒賜死唐高祖代隋追贈大將軍南陽郡公謚曰忠)唐王琚(河内人有才眀天文)
(象緯之學)王友貞(河内人父知敬善隷書武后時授麟臺少監友貞少為司經局正字母病醫言)
(得人肉啖良已友貞割股以進母病愈詔旌其門神龍初徵為太子中舍人固辭玄宗在東宫表以蒲車)
(召不至)穆寧(河内人剛正負氣節初以眀經調鹽川尉安禄山反遣使誘寕寕斬以徇仕肅代二)
(朝累官太子諭德終秘書監長子贊御史中丞次質右補闕次員侍御史次賞監察御史昆弟皆和粹世)
(以珍味目之贊為酪質為酥員為醍醐賞為乳臠)王智興(懷州溫人少驍銳累立戰功歷遷侍)
(御史後平賊進中丞後加尚書左僕射又以戰功封鴈門郡王進兼侍中卒贈太尉子晏平以功為散騎)
(常侍遷朔方靈鹽節度使)王晏宰(晏平弟甘露之變以功為御史大夫累擢邠寕慶節度使後以)
(太子少保分司東都進少傅)裴休(濟源人講經著書終年不出戸舉賢良方正為監察御史操守)
(嚴正文宗朝拜相後罷為宣武軍節度使卒贈太尉休為人藴藉能文章書有體法宣宗稱為真儒者)
韓愈(南陽人即今修武縣北南陽城是也七歲讀書日記數千百言比長盡通六經百家之學擢進)
(士第累官刑部侍郎時憲宗迎佛骨愈上表極諫貶潮州刺史除鱷魚患尋改袁州召拜國子祭酒歴轉)
(吏部侍郎卒贈禮部尚書謚曰文愈為文粹然一出於正佐佑六經學者仰之如泰山北斗云)盧仝
(濟源人號玉川子好學博覧工詩嘗為月蝕詩譏元和逆黨韓愈稱其工為茶歌句多竒警邑有盧仝煑)
(茶泉)張庭珪(濟源人慷慨有志尚舉進士累遷監察御史黃門侍郎數直諫御史蒋挺坐法詔决)
(杖朝堂庭珪執奏以為可殺不可辱時服其知治體後入為少府監卒謚正穆)李商隠(河内人世)
(勣之裔孫舉進士調弘農尉又試拔萃中選補太子博士遷檢校工部員外郎詩文瑰邁竒古世號其詩)
(為西崑體)五代叚希堯(河内人晉高祖為河東節度時以希堯為判官高祖屯忻州軍中有)
(擁呼萬歲者希堯勸斬之高祖立遷諫議大夫累官禮部尚書)向拱(河内人少倜儻負氣仕周累立)
(戰功遷檢校太師武寕軍節度使宋封秦國公卒贈中書令子德眀官至洛苑使昱進士出身孫懌國子)
(助教悦虞部郎中)盧億(河内人少篤學以孝弚聞歴晉漢周累官弘文館直學士宋初遷河南少)
(尹以清介自持億性恬退聞其子多遜知制誥即上章求解遂以少府監致仕)宋盧多遜(億子)
(周進士積官集賢校理宋初累遷翰林學士參知政事太宗時拜中書侍郎平章事多遜博涉經史文辭)
(敏給好任數有謀略坐事流崖州)穆衍(河内人累官直龍圖閣知慶州嘗從韓絳宣撫陕西遇慶)
(卒潰亂衍母在耀亟謁歸卒知衍名不敢近元祐初大臣有議棄熙蘭者衍以為不可議遂止)史抗
(濟源人宣和末為代州沿邊安撫副使金人圍代急抗夜呼二子稽古稽哲曰吾昔語用事者鴈門宜擇)
(帥增戍彼皆不吾省今城必䧟吾將死事汝輩亦勿以妻子為念而負國也二子泣曰唯命眀日城破父)
(子三人突圍力戰死於城隅)李伯宗(河陽人第進士歴大理卿刑部侍郎言今情重法輕者許)
(奏請情輕法重者不得焉恐非仁聖忠恕之意徽宗納之以顯謨閣待制卒贈光禄大夫謚曰榮)傅
察(濟源人堯俞從孫端重有特操為文溫麗舉進士蔡京欲娶以女察拒之初調青州司法參軍宣和)
(中以吏部員外郎使金不屈死贈徽猷閣待制謚忠肅)傅伯成(察之孫少從朱熹學登隆興初)
(進士第累官集英殿脩譔知建寕鎮江府皆有善政理宗時以寶謨閣學士奉祠伯成純實無妄每稱人)
(善不啻如己出語及姦邪則詞色俱厲不少假借卒年八十四謚忠簡)陳芳(河陽人一門十四世)
(同居三百年孝義為時所重芳仕為大理丞詔旌表其門)李曾伯(覃懷人後居嘉興歷官寶章閣)
(直學士進權兵部尚書累以直言受賞曾伯初與賈似道俱為閫帥邊境之事知無不言似道嫉之卒使)
(不竟其用云)元許衡(河内人號魯齋幼嗜學穎悟不凡及長經傳子史禮樂名物星歷兵刑食)
(貨水利之𩔖無所不通仕為集賢大學士兼國子祭酒累遷中書左丞追封魏國公謚文正以道學鳴有)
(文集傳世從祀孔子廟庭子師可廣平路總管師敬西臺中丞)吕□(河内人從許衡學衡為祭酒薦)
(□為伴讀輔成教養其功為多嘗為四川行院都事勸主帥李德輝不殺王立未幾立降巴人感德立祠)
(祀之累官翰林侍讀學士致仕卒追封東平郡公謚文穆)馬景道(河内人隠居教授徵拜國子助)
(教陕西行省提舉皆不就)蕭讓(武陟人資敏純篤才德優贍仕至山南湖北道提刑按察使卒贈司)
(徒孟國公謚忠肅子七人珍仕至大司徒中都留守珝無為路學教授親沒廬墓事聞詔旌其門)吳
恭祖(孟州人沉毅有才識仕為福建行省理問有能聲累陞建興汀福四路總管所至以重厚見稱)
(卒贈兵部尚書追封渤海郡侯謚正肅)楊一(懷孟人至元間憐其叔清家貧密以分契詣神祠焚)
(之與清同居者三十年無間言)閔本(河内人性剛正敏給始為御史臺掾平反冤獄甚有聲五轉為)
(吏部尚書移刑戸二部皆以能見稱嘗上章乞謝事不允詔授集賢侍講學士大兵薄京城本乃北向冄)
(拜大書其職銜姓名于屋壁與妻程氏及二女皆縊死)馬英(河内人性孝友父喪哀毁二兄繼歿)
(獨事母并奉二寡嫂與居比母喪卜地葬諸喪親負土為四墳手植松柏廬墓側終其身)本朝馮
冕(孟縣人洪武初以儒士舉為欒城縣丞有廉能聲尋用薦陞春坊贊善大夫九年遷刑部尚書)
(以疾歸老于家)劉幹(修武人洪武癸酉科舉人仕為長洲縣丞清修苦節公平仁恕民信愛之)
(比卒如失父母貧不能歸民為買舟資送留衣冠葬於虎丘山側立石表其上曰劉公墩歲時致祭)
(焉)王鐸(修武人洪武丙子科鄉舉除鳳陽府教授尋用薦陞金華知府子愈懋孫璠俱進士)
(第志省)高俊(温縣人永樂初由貢士累官山西右布政使省志)王黻(河内人永樂癸)
(卯科舉人仕為山東嶧縣知縣蒞政廉勤眀達大體秩滿嶧民詣闕保留賜勅褒異仍任三載後致)
(仕老弱遮道挽留省志)趙瑛(河内人除監察御史省志)孫毓(武陟人初登洪武丙)
(子科鄉舉後代祖父行戍十有四年居母喪廬墓三年躬負磚土築為墳臺高丈五許年九十詔賜)
(冠帶幾百齡而卒省志)
列女聶嫈(軹人聶政姊政刺殺韓相侠累自皮面抉眼而死韓暴其尸於市購問無知者嫈往)
(視之知是政乃伏屍哭曰是軹深井里人聶政也以妾在之故重自刑以絶蹤妾奈何畏誅終滅賢)
(弟之名乃呼天悲哀遂死政之傍)何氏(元懷孟人夫沒守志養舅姑以夀終親負土築其墳)
(高三尺)康孝女(本朝濟源人父友賢年老無子擇王珏入偦女勸母納妾生子而乏乳女)
(亦生女遂捨之乳其弟曰吾父老矣女可得弟不可再得也母嘗構疾甚輙嘗糞甜苦夫早沒誓不)
(再適時人稱之)秦氏(修武人江彦深妻夫早逝誓不再適勤儉奉養舅姑洪武二十八年有司)
(以聞旌表其門省志)鄭氏(温縣人孟景妻年十七適景二十三而景亡二子俱幼家且貧)
(甚甘於守節父母憐其少寡議欲再適乃截髮自誓躬勤紡績以養舅姑撫育二子及舅姑繼沒竭)
(力營葬哀毁骨立守節四十九年始終無瑕玷有司以其事聞天順庚辰詔旌其門省志)
仙釋司馬承禎(温人事潘師正傳辟榖道引之術唐睿宗召問其術對曰為道日損損之又損)
(以至於無為帝曰治身則爾治國若何對曰國猶身也故游心於淡合氣於漠與物自然而無私焉則天)
(下治帝嗟嘆曰廣成之言也卒謚貞一先生)賀蘭(號棲真自言百歲善服氣往往不食或時縦酒)
(能啖肉至數斤始居嵩山紫虚觀後徙濟源奉仙觀宋真宗召至問曰人言先生能點化萬金信乎對曰)
(臣願陛下以堯舜之道點化天下顧方士偽術不足為陛下道真宗奇其言賜號宗玄大師賚以紫服白)
(金仍蠲觀之田賦未幾求還舊居卒時大雪經三日頂猶熱人多異之)古峰和尚(姓周氏為)
(盤谷寺僧甘心守淨修廢寺三十餘所悟三空之性理為一代之名僧臨終有偈省志)
明一統志卷二十八
