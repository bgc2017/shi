明一統志卷五十
明李賢等撰
饒州府(東至浙江衢州府開化縣界三百七十里西至南康府都昌縣界一百六十里南至撫州府臨川縣界二)
(百里北至直隸池州府建德縣界一百七十里自府治至南京一千五百八十里至京師五千二十五里)
(糧二十一萬三千石零)
建置沿革禹貢揚州之域天文斗分野春秋時楚東境
後属吳戰國復属楚秦置鄱陽縣属九江郡漢為鄱
陽餘汗鄡陽縣地属豫章郡三國吳分豫章置鄱陽
郡晉治廣晉縣梁兼置吳州陳廢隋廢鄱陽郡改置
饒州以其物産豐饒故名大業初復為鄱陽郡唐初
為饒州属江南西道天寳初改鄱陽郡乾元初復為
饒州五代時南唐置永平軍宋仍為饒州隸江南東
路元陞為饒州路属江浙行省本朝初改鄱陽府後
改饒州府隸江西布政司領縣七
鄱陽縣(附郭史記吳伐楚取番即此秦置鄱陽縣属九江郡以在鄱水之北故名漢属豫章郡吳)
(以後属鄱陽郡隋唐宋饒州治此元仍舊本朝因之編戶三百二十一里)餘干縣(在府城南一百)
(二十里本越之西境為越餘地漢置餘汗縣属豫章郡吳属鄱陽郡隋改曰餘干縣属饒州唐宋因之元)
(陞為餘干州本朝改為縣編戶二百五十四里)樂平縣(在府城東一百二十里本漢餘汗縣地東)
(漢析置樂安縣晉属鄱陽郡劉宋省唐初復置名樂平縣属饒州宋因之元陞為樂平州本朝改為縣編)
(戶二百二十里)浮梁縣(在府城東一百八十里本漢鄱陽縣地唐武德中析置新平縣尋省開元)
(初置為新昌縣天寳初改曰浮梁属饒州宋因之元陞為浮梁州本朝改為縣編戶一百一十五里)德
興縣(在府城東一百四十里本樂平縣地唐置德興場南唐陞為縣宋属饒州元仍舊本朝因之編)
(戶六十八里)安仁縣(在府城南二百一十里本漢餘汗縣地晉析置晉興縣後廢陳置安仁縣)
(隋復廢宋開寳末置安仁場端拱初陞為縣属饒州元仍舊本朝因之編戶八十一里)萬年縣
(在府城東南一百二十里本鄱陽餘干樂平貴溪四縣之遠鄙正德七年桃源盗平析置萬年縣編戶六)
(十四里)
郡名鄱陽(秦名)芝城(以芝山名)
形勝彭蠡既瀦(禹貢)地居澹浦邑帶鄱川(唐王德璉饒州記序)瀕江
之地饒為大(唐劉禹錫文集)饒為沃野(唐元稹饒州刺史制)廣谷大川
(宋黃唐云惟時饒郡昔號奥區廣谷大川政當吳楚之交會流風善政具存顔范之典刑)據大江
上流(宋彭汝礪云)吳楚冠冕(餘干志)江山清絶(宋張綬詩江山清絶冠吳)
(頭)洪岩欝葱叢玉森秀(樂平志)
風俗飲食豐贍(唐歐陽詢法帖)忠孝繼出(唐王德璉鄱陽記忠臣孝子繼踵而出吳)
(芮之遺風難泯)語有吳楚之音(同上)其人喜儒故其俗不鄙(宋彭)
(汝礪作夏侯處士誌)喜事甲於江南(宋吳孝中餘干學記江之東西冠帶詩書甲於天下)
(江南既為天下甲而饒人喜事又甲於江南)文獻相續(輿地記山川最清接吳楚秀氣文獻)
(相續有曾范遺風)
山川薦福山(在府城東三里上有薦福寺魯公亭)芝山(在府城北四里初名土素山唐刺史)
(薛振於山顛得芝草三莖因改今名山下舊有能仁寺登其閣可見匡廬宋范仲淹詩偶臨西閣望五老)
(夕陽開)閣山(在府城南一十里上有仙人白子高遺跡宋守毛祐之宿山下夢一人自稱楚王陳)
(涉遂建閣立廟於上因名又名仙閣山)風雨山(在府城北一十五里古為雩壇禱輒風雨故名)
馬跡山(在府城東北三十里道書為第五十二福地晉王遙煉丹其上有斗壇煉丹井石藥盂遺)
(跡宋范仲淹詩靈壇拱上百神清碧塢紅霞相映明曲徑猶無青草合亂峯時有白雲生元周伯琦詩西)
(晉仙人留舄處桃花流水護青山空壇風撼龍蛇窟絶壁雲通虎豹關)堯山(在府城西三十里相)
(傳堯時洚水避難者居其上因名初州以堯山為號又以地衍饒遂加食為饒)蓮荷山(在彭蠡湖)
(中望之如荷葉浮水上)表恩山(在蓮荷山南十餘里濱彭蠡湖每春水漲則山在湖中)白
鹿山(在府城東五十里唐永徽中張蒙遊獵逐白鹿於此)韓山(在府城北六十里有韓信祠遺)
(址)巍石山(在府城北八十里一名獅子山下有龍居寺宋岳飛詩巍石山前寺林泉勝境幽紫)
(金諸佛相白雪老僧頭潭水寒生月松風夜帶秋我來属龍語為雨濟民憂)鐵籃山(在府城東)
(北一百里舊傳列子嘗採藥於此)鄱陽山(在府城西北一百十五里鄱陽湖中初名力士山唐)
(改今名)石步山(在府城西北一百四十里有石室如堂殿常有烟靄不可入)獨角山
(在府城西北一百六十里唐王璉記載嘗有獨角獸居此)郭璞山(在府城東和南鄉根盤五十里)
(崇高百仞峯巒峭拔為鄱陽郡山之冠世傳郭璞嘗旅寓於此)羊角山(在餘干縣治東兩峯回曲)
(相向狀如羊角故名唐改名餘干山又名冠山山多奇樹怪石山下舊有亭相傳陸羽嘗煮茶於此)玉
馬山(在餘干縣南山下有白石如馬俗號曰白馬山唐改曰玉馬)藏山(在餘干縣治西雖不)
(甚高而懸崖峭壁為特勝上有梅巖宋趙汝愚讀書其下理宗為書梅巖二字)冕山(在餘干縣東五)
(里相傳隋末林士弘退保餘干敵至市民避居此山得免於難遂名免山後人以邑有冠山又因有吳楚)
(冠冕之名改曰冕山)石虹山(在餘干縣北一十里有横石跨水文彩若虹又有一石室甚廣旁列)
(石障如屏風有古篆書八十三字歲久莫能辨)洪崖山(在餘干縣西北六十里瀕鄱陽湖相傳晉)
(張氲煉丹其上有丹井仙壇觀拍笑亭遺跡)萬春山(在餘干縣東七十里山有兩峯峭拔中有)
(天池水清而味甘)康郎山(在餘干縣西北八十里濱鄱陽湖相傳有姓康者居之因名一名抗)
(浪山謂能與風濤抗也訛曰康郎國初大兵與陳友諒戰於山下有死事者故建忠臣廟於其上)五
彩山(在餘干縣西南八十里戰國時吳申自鄱陽徙居之生子芮時山有五彩雲氣故名)康山
(在樂平縣治北蓋縣之主山一名東山)樂平山(在樂平縣西二十五里山有石似墨舊名石墨)
(山唐改今名)乳泉山(在樂平縣西北六十里山有石如硯初名石硯嶺西麓出乳泉唐改今名)
石城山(在樂平縣東南六十里一名石城巖又名仙人城怪石縈結十餘里中有空洞宋少卿李)
(常題曰叢玉李伯時畫為圖彭汝礪詩有花開洞府春常在人會瀛州夜未歸之句)吳溪山(在樂)
(平縣西山有石室室中有石鼠石人之類)軍山(在樂平縣東六十里山勢崇高唐末鄉軍保山捍寇)
(故名宋張顯詩鉅鎮壓坤維層顛没雲屯上欲看星斗懸崖那可捫)仙鶴山(在樂平縣南六十里)
(下有一池三阜中阜有靈鶴觀相傳漢張道陵遺跡)文山(在樂平縣東南七十里山𫝑磅礴亘連廣)
(信之弋陽貴溪二縣多幽險今特設官鎮之)鳳游山(在樂平縣東北八十里山勢盤礴為徽饒)
(間一巨鎮舊名濬源唐改今名)青峯山(在浮梁縣治東古諺云青峯脚下圓浮梁出狀元宋程瑀)
(讀書其上有詩云為問寺前圓也未不應久負壯圖人後果為釋褐魁)王師山(在浮梁縣東五)
(里宋朱貔孫未顯時居其下有道人云兹山秀拔當出王者師後貔孫授太子諭德為度宗師)陽府
山(在浮梁縣西二十五里景德鎮峭立溪側下有陽府寺泉石幽勝)萬戶山(在浮梁縣西二)
(十五里竒秀聳拔相傳晉郭璞云當有封萬戶者宋程節應之)石鼓山(在浮梁縣北三十里臨溪)
(有石山似鼓)金魚山(在浮梁縣西三十里宋程節之祖居其下以漁釣為業有異人指其卧榻)
(曰異日葬此子孫當為望族後節與弟子俱顯榮)九英山(在浮梁縣南五十里唐甯殷居其下)
(殷有九子名皆從山字據此境以禦黃巢後人因呼此山曰九英)程山(在浮梁縣東六十里初名)
(石山陳時程靈洗之裔居其下族既盛大遂改山名)石門山(在浮梁縣南六十里宋尚書彭汝礪)
(讀書處旁有龍池水深莫測)芭蕉山(在浮梁縣東八十里翠巘插空望之如蕉林)天門
山(在德興縣治西山頗崇高)歲寒山(在德興縣西二里宋周冕隠居此山鐫歲寒二字於石崖)
(故名)肯堂山(在德興縣東南二里宋邑人余歛持節江南詔許歸侍其親乃構堂山下張商英匾)
(曰繡綵其子瀚復新之朱熹扁曰肯堂因以名山)銀山(在德興縣東三里一名鄧公山山出銀唐)
(總章初置場至宋天聖間山穴傾摧而銀課未除范仲淹守郡請罷于朝因有詩云三出專城鬢已霜一)
(封奏罷鄧公場)大茅山(在德興縣東南山最磅礴千峯萬嶂深林邃谷為一邑之冠)毛山
(在德興縣東南八十里)紫雲山(在安仁縣西北與餘干白雲山相接)張古山(在安仁縣)
(治東相傳晉張徽學道於此十餘年後仙去)華山(在安仁縣北七里山最奇秀類池州九華山)
夕陽嶺(在浮梁縣東一百二十里相傳籃采和嘗吹笛於此)吳嶺(在安仁縣西南六十里相)
(傳漢吳芮與車王嘗戰於此其顛有洗馬池石上有巨人跡)芙蓉峯(在樂平縣東南六十里狀)
(如芙蓉)五花峯(在浮梁縣東八十里有五峰亦名蓮花峯)洪巖(在樂平縣東北九十里縣)
(有天井巖桐木巖風巖而洪巖最著巖在山腰有石室南北相通其中雲氣泉聲不絶山下洪氏居之又)
(名洪源)水龍巖(在浮梁縣新合都有水潜行地中其南有鳳游巖有大石室避地者會居之)
洞靈巗(在浮梁縣東有洞四曰慶雲曰蓮花曰含虚曰張公云)仙巗(在安仁縣東南七十)
(里巖半有穴二十四人不能到下有溪流漁舟人仰視穴中各有杵臼織機紡車床具水桶倉板之類每)
(占其倉板開則歲豐閉則歲歉云)鄱江(在府城南門外會德興浮梁及徽州廣信諸水流經城南)
(環城流至西北復分為二俱入鄱陽湖亦名雙港水)樂安江(在樂平縣治南源出徽州府經德興)
(縣會諸水合流經此下流入鄱江)錦江(一名安仁港源發廣信府流經安仁縣前會白塔河下流)
(經餘干縣入鄱江江有雲錦石故名)昌江(在浮梁縣南源出縣東八十里西流會諸溪水經此下入)
(鄱江)澹津湖(在府城内穴城而出流入鄱江)東湖(在府城東一名督軍湖下流入鄱江相傳)
(鄱令吳芮嘗習水戰於此有督軍臺尚存)鄱陽湖(在鄱陽縣西四十里即禹貢彭蠡也延袤數百)
(里隋以鄱陽山所接故名宋王安石詩茫茫彭蠡春無地白浪春風濕天際東西捩柁萬舟回千歲老蛟)
(時出戲)族亭湖(在餘干縣西八十里後漢張逸封族亭侯因此名也)康郎湖(在餘干縣)
(西七十里即鄱陽湖南涯)龍停湖(在樂平縣治南四時不竭)懷蛟水(在府城南江中有蛟)
(五月五日鄉人於此競渡俗呼為懷蛟水唐刺史張栖真嘗幖孝經以示訓又名孝經潭)餘水(在餘)
(干縣治前會縣之西南諸溪餘水故名以其三道而入又名三餘水或曰吳楚越之餘水也故名三餘)
雲錦水(在安仁縣發源於福建之邵武府光澤縣)鄱源水(源發浮梁縣東北一百四十里)
(高山下西流百里入昌江)建節水(在德興縣治西南源出廣信弋陽縣西北流經縣境下入樂安)
(江)洎水(源出德興縣東南一百二十里高山下亦為鄱水之源)龍窟河(在餘干縣南一)
(十五里源出廣信之興業溪經此西流入鄱陽湖)白塔河(在安仁縣東源發廣信龍虎山及撫)
(州金溪縣合流入錦江)大溪(在德興縣北二十里源出徽州婺源縣至縣境會諸溪水下流入樂)
(安江)玉石澗(在安仁縣治東)烏石澗(在安仁縣南二十里源出臨川下入白塔河)蠙
洲(在鄱陽縣西水多蚌唐貞觀中嘗有採珠於此者)琵琶洲(在餘干縣治南水中擁沙成洲)
(狀如琵琶宋汪洋詩塞外風烟能記否天涯淪落自心知眼前風物參差是只欠江州司馬詩饒魯詩潯)
(陽江上譜無傳化作沙汀越水邊一段遺音人不識夜深幽咽下灘泉)汰金洲(在樂平縣西一)
(十五里)馬塘(在府城東北四里唐刺史馬植築因以為名)薛塘(在樂平縣清泰坊宋岳飛)
(獄成大理少卿薛仁輔不署奏牘明飛無罪秦檜怒謫饒州仁輔卜居樂平宅傍有一塘後人因名)天
仙池(在樂平縣東北天仙觀前相傳唐貞元中月夜有二羽衣對語橋上久之各駕鶴上昇)流
杯池(在府西南千戶所後宋范仲淹鑿)龍池(在冠山顛宋王安石詩老龍天上回峯頂石池)
(開嘘浪亂晴旭蟄沙驚凍雷)龍泉池(在浮梁縣南六十里水深莫測歲旱投以楮鏹有魚銜之)
(而下即雨)淬劒池(在德興縣南七里相𫝊漢吳芮淬劒處)化龍池(在德興縣學東宋紹)
(興中鑿本朝永樂初池開並頭蓮次年登進士者三人)七星井(在府城内宋范仲淹所鑿井舊)
(有七竅今湮廢僅存其一)神劒井(在樂平縣治前相傳晉石敬純為父報讐追殺牛昌隠經此飲)
(水留劒故名)劒井(在浮梁縣治東相傳晉藺真人卓劒處其水清冽大旱不竭)龍井(在餘)
(干縣東南八十里歲旱汲水禱之輒應)龍女井(在餘干縣西南八十里相傳楊吳時有蔡氏女)
(年十六父母欲嫁之女不從父母撻之女因投井追至無蹤但見雙履浮水上時以為龍女今歲旱往禱)
(焉)潮泉(在鳳游山麓有石竅可尺許日常兩潮其出洶湧其收盡涸宋楊簡詩妙藏天地秘神斧)
(為誰開水性元流下山靈強勒回)市佛泉(在浮梁縣治西能仁寺前平地湧出四時不竭)膽
泉(在德興縣北銅山下一名銅泉以泉浸鐵數日輒類朽木取以刮其屑煆煉成銅)瀑布泉
(在安仁縣東馬祖巖其泉從山腰下飛瀉百餘丈)邵公隄(在府城東北三里唐刺史李復築以)
(捍江百姓思其德如邵公故名)
土產銅(德興縣出)瓷器(浮梁縣出白者瑩潔如玉亦有青花及描金者極為精緻)茶(各縣出)
藩封淮王府(在府城内北宣德十年改府治建)高安王府南康王府
上饒王府吉安王府廣信王府崇安王府
嘉興王府德興王府順昌王府永豐王府
紹興王府(俱同城)
公署饒州守禦千戶所(在府城西南隅洪武初改舊府治建)
學校饒州府學(在府治西宋慶歷中建)鄱陽縣學(在府治北宋慶歷間建二學俱)
(本朝洪武初重建)餘干縣學(在縣治東唐置於江濱以水患遷縣左宋以來遷建不一紹興)
(間得董氏東湖故宅遷之即此本朝重建)樂平縣學(在縣治東宋熙寧間建本朝洪武三年重)
(建)浮梁縣學(在縣治西北宋元豐間自縣東北徙於此本朝洪武初重建後燬弘治間重建)
德興縣學(在縣治東南宋治平初建)安仁縣學(在縣治東隅宋建炎間建已上俱本)
(朝洪武初重建)萬年縣學(在縣治西正德十年創建)
書院鄱江書院(在府城北宋朱熹門人金去偽講學之所)忠定書院(在琵琶洲宋丞)
(相趙汝愚與朱熹講道處忠定汝愚諡)東山書院(在冠山左趙汝愚弟汝靚建朱熹嘗講道)
(於此謝枋得記)石洞書院(在餘干縣東五十里今属萬年縣宋雙峯饒魯講道之所)南溪
書院(在餘干縣東政新鄉今萬年縣境宋提刑柴中行講學之所元時其子孫作書院以教里族事)
(聞為置官程鉅夫記)慈湖書院(在樂平縣治東南宋楊簡為令以禮讓變俗時號慈湖先生簡)
(没民思不忘因立書院)新田書院(在浮梁縣古樓嶺宋侍郎李椿年建今其地名義庠塢又)
(縣之景德鎮有長薌書院宋李齊愈建)錦江書院(在安仁縣西南四十里宋倪玠講學處元)
(至元間其子鏜請賜額)初庵書院(在德興縣治南元邑人傅立建立號初庵故書院以名)
宫室鄱陽樓(在府南城上唐錢起有詩郡志云諸樓觀皆屢更名惟此不改)湖山樓(在樂)
(平縣東五十里瞰湖負山)聚遠樓(在德興縣治東南宋邑人余士隆建王拱辰詩四時風物三吳)
(外千里江山一望中蘇軾詩頼有高樓能聚遠一時收拾與閒人)雲錦樓(在安仁縣治前下瞰)
(錦江宋程祁詩雲錦溪頭一葉舟卧聞孤笛下溪頭天涯人迥難為客水面風高易識秋)看雲樓
(在安仁縣西元吳全節伏老之所順帝書扁賜之)遺書閣(在樂平縣儒學講堂後宋楊簡嘗為)
(邑令既去門人袁公輔提刑江東命肖像藏其遺書於此)登瀛閣(在樂平縣東南永善卿宋程通)
(叔建聚書教宗族子孫因名登瀛勉之馬存記)飽山閣(在浮梁縣治前宋尚書程瑀建四面多山)
(為一邑登覽之勝)慶朔堂(在府治内宋守范仲淹建取古諸侯藏朔之義堂前有手植九松府)
(治後有得心堂取吳芮得江湖間民心之義)九賢堂(在府治内九賢吳周魴晉虞溥梁陸襄隋)
(梁文謙柳莊唐馬植李復顔真卿宋范仲淹皆治郡有德政者圖像其中)識山堂(在府治望廬山)
(於三百里外最為楚東絶勝)思正堂(即餘干縣後堂宋李虚舟建周常改曰思政吳與復曰思)
(正或問之與曰思正者思政之正也虚舟之思正也思政之正而民感之常之思政也以私為思不以正)
(為政而民怨之吾舍常而取虚舟焉)綵衣堂(在安仁縣宋楊傑記云龍塘周氏五世同時子養其)
(父而逮養其祖之祖父鞠其子而及鞠其孫之孫又云觀周氏綵衣之樂則天下之㫒平可知矣)三
善堂(在餘干縣治西偏宋令沈度政有三善一曰田無廢土二曰市無閒居三曰獄無宿繫民謳歌)
(之堂成父老請以為名)近民堂(在樂平縣廳之西宋令羅似建取平易近民之義)景蘇
堂(在德興縣治西宋蘇軾子邁嘗為縣尉後人思之故名)魯公亭(在薦福山山有唐歐陽詢)
(所書薦福寺碑顔魯公真卿嘗覆以亭後人因名范仲淹為守時有書生獻詩甚工自言困窮仲淹欲摹)
(寺碑千本與之使售以自給紙墨已具一夕雷擊其碑時人為之語曰運去雷轟薦福碑)干越亭
(在羊角山前瞰琵琶洲唐李德裕建劉長卿詩天南愁望絶亭下柳條新落日獨歸鳥孤舟何處人施肩)
(吾詩琵琶洲上行人絶干越亭中客思多皆謂此)白雲亭(在餘干縣與干越亭相對宋黃庭堅)
(詩曩誰築孤亭勝日有感遇永懷劉隋州因榜白雲句雲興碧山留雲散清江去)蜀錦亭(在慶)
(朔堂右宋范仲淹植海棠二株其後鄒柯築亭題曰蜀錦王十朋詩亭廢名猶在春來花自芳猶餘蜀中)
(錦愛惜比甘棠)五老亭(在芝山之巔因宋范仲淹詩有五老夕陽開之句故名)四望亭
(在府城上四望豁然宋范仲淹建汪藻詩縱横盡得江山勝俯仰方知宇宙寬王十朋詩有澤宜觀水無)
(簷不見山鄱居千里國俯仰一亭間)秋香亭(在府治内宋提點鑄錢使魏廉於廳傍作亭培菊數)
(本故名范仲淹為作賦)止水亭(在芝山後宋江萬里罷相還寓居於此鑿池創亭扁曰止水人)
(莫喻其意及元兵陷城萬里赴止水死左右及子鎬相繼投水中積屍如疊翌日萬里屍獨浮水上從者)
(殮之)乘風亭(在冠山右有登覽之勝天氣晴明則望見廬山宋張浚嘗寓是縣每夏暑與二子栻)
(杓憩息其下因名)浮碧亭(在浮梁縣昌江南宋縣令張景脩詩一潭秋水不見底十里曉山無)
(盡頭)高遠亭(在萬年縣治后參政吳廷舉建)遐觀臺(在府城上)清風臺(在府治宋)
(時築又有高明臺在舊通判廳)觀魚臺(在府城蠙州門外相傳漢吳芮嘗觀魚於此)玉真
臺(在安仁縣後玉真山唐進士柳敬德道過寓此讀書刻玉真臺三字於石上)玉石臺(在安)
(仁縣北三十里唐碑稱玉石雲岫巖巒甚奇)釣臺(在樂平縣樂安鄉一巨石可坐以釣上有二膝)
(跡宋許惟中詩何代何人把釣緡至今猶有釣臺存身名俱隠成真隠吕渭嚴灘未足論)
橋梁大龍橋(在澹津湖中相傳梁天監中建)小龍橋(在澹津湖西)王公橋(在府)
(城内宋知州王十朋徙知䕫州饒民走諸司乞留不得至斷其橋乃以車徙間道去衆葺斷橋以王公名)
(之)德化橋(在府城内延賓坊東舊名朝宗橋)文明橋(在樂平縣治前舊名外南橋)
通駟橋(在浮梁縣治南)寧濟橋(在浮梁縣治東)衣錦橋(在玉石澗上)孝烈
橋(在安仁縣北五都宋謝㧍得女嫁周氏早寡聞枋得與其母李氏死節遂出奩貲作橋橋成投水死)
(邑人義之故名)
寺觀永福寺(在府治前相傳梁鄱陽王蕭恢捨宅為寺名顯明元重建改今名)薦福寺
(在薦福山元季燬本朝永樂間重建)昌谷寺(在冠山梁天監間建)童嶺寺(在樂平縣東樂)
(安鄉嶺巔)寳積寺(在浮梁縣北相傳宋僧佛印受業於此)資福寺(在德興縣東南銀山)
(鄉)安隠院(在樂平縣治西晉大興間建)觀音院(在浮梁縣西唐天寳間建)長慶
院(在德興縣治南唐順義初建)玉石院(在安仁縣治東南宋咸平初建)玄妙觀(在府)
(城内東相傳晉建於百花洲名聖澤唐時一夕徙於此改名開元宋曰天慶元改今名)玄明觀
(在餘干縣治西陳永定初建)清溪觀(在餘干縣習泰鄉相傳晉白水真人吳丹脩煉之所齊梁)
(間建)萬壽觀(在樂平縣治西北宋紹興中建)靈鶴觀(在仙鶴山舊傳漢張道陵自蜀來修)
(煉於此唐建仙鶴觀宋改今名)清源觀(在浮梁縣治東晉建名雙溪宋賜今額)廣福觀
(在浮梁縣西南三十里宋建名夀聖後改今名)妙元觀(在德興縣治東晉昇平初建)紫極
宫(在府城西蠙州門内唐開元中建)崇文宫(在安仁縣治西元大德初建)
祠廟吳山祠(在餘干縣北吳塘山嶺祀漢吳芮附以禆將英布梅鋗水旱疫癘禱之輒應府城内)
(又有吳臣廟祀芮之子成王亦以梅配食)許真君廟(在樂平縣東仙人峯相傳晉許遜於此上)
(昇鄉人立廟祀之)忠孝行祠(在府城北門内相傳晉石敬純為父報讐追殺牛昌隠道經鄱)
(陽民為立祠)郭西廟(在府城外祀梁太子以禦火災)靈順廟(在德興縣治東廟記云唐)
(永徽初張蒙逐白鹿至銀峯失所在有少年指示之獲銀筍里人即其地祀之)昭烈廟(在浮梁縣)
(治東祀唐忠臣張巡)顔范廟(舊在府治頒春堂内宋郡守王十朋遷於慶朔堂右祀顔真卿范仲)
(淹)劉節度廟(在樂平縣東六十里相傳唐僕射劉汾子漢英值黃巢亂佐父捍禦一方後仕)
(至節度使民思之立祠祀焉)董端公廟(在德興縣東南七十里唐季黃巢亂端公糾義保境)
(邑頼以安鄉人祀之蘇軾書廟扁)忠烈廟(在府城東宋真宗時河南人康保裔與契丹戰没後)
(人於此建廟祀之本朝宣德初重修尚書魏驥記)張將軍祠(在安仁縣玉真山元兵至安仁)
(提刑謝枋得調淮士張孝忠逆戰團湖坪矢盡孝忠揮雙刀擊殺百餘人尋中流矢死後數著靈異邑人)
(立祠祀焉元歐陽玄有記)忠臣廟(在康郎山祀本朝死事之臣張志雄等三十五人)程烈
女廟(在德興縣治南烈女唐人報父兄之讎刺史裴士淹刻石頌其事後人立廟祀之)饒娥
廟(在樂平縣東三十里祀孝女饒娥唐柳子厚撰碑廟號顯孝)吳參政生祠(在萬年縣)
(荷田祀參政吳廷舉湛若水記)
陵墓淮靖王墓(在府城西北七十里寒山南王本朝宗室)吳王墓(在樂平縣東吳石山)
(即吳芮也)英布墓(在府城北二百五十里其甓文皆作虎像布戰敗渡淮走江南至鄱陽被殺)
梅鋗墓(在餘干縣之梅港吳芮禆將後仕漢有功封列侯)沈普母墓(在德興縣北一)
(十五里唐元和初有芝草産其上)饒娥墓(在樂平縣東泪灘宋范仲淹詩有唐孝女號饒娥哭)
(得嚴親上碧波古渡清風明月夜令人不忍聽漁歌)程振墓(在樂平縣西懷義鄉)張燾墓
(在德興縣南一都燾宋參政)申國公墓(在餘干縣北華林岡宋相趙汝愚祖追封申國公)
汪澈墓(在浮梁縣東義合都澈宋樞密使)趙汝愚墓(在餘干縣南雕峯山)胡居
仁墓(在餘干縣)戴珊墓(在浮梁縣錦繡塢山)孫原貞墓(在德興縣一都)張憲
墓(在德興縣)
古蹟鄱陽舊縣(在府城東六十里漢置属豫章郡即吳芮所居地城西十八里有芮觀獵城)
樂安廢縣(在德興縣東一百五十里漢靈帝時置晉属鄱陽郡後廢)廣晉廢縣(在府)
(城北一百五十里晉置為鄱陽郡治宋省唐初復置隸浩州尋省)銀城廢縣(在德興縣東一)
(百二十里陳置属鄱陽郡隋廢入鄱陽縣)玉亭廢縣(在餘干縣境唐初置玉亭長城二縣尋省)
(玉亭入長城又省長城入餘干)新昌廢縣(在浮梁縣新昌江口唐開元中置縣於此後徙於溪)
(北此城遂廢)新平廢縣(在浮梁縣東三百二十里唐開元初置後廢)英布城(在府)
(城西北一百五十里漢初吳芮築以居布)吳闡城(在德興縣南七里世傳吳芮嘗馳馬於此又有)
(吳王鑄印堆鳳凰臺走馬堤淬劍池大小花山宋張燾居此)鄡陽城(在府城西北一百二十里)
(漢初置縣属豫章郡晉属鄱陽郡劉宋永初二年廢)彭綺城(在樂平縣治東吳黃武中鄱人彭綺)
(所築)浩州城(在府城西北一百三十里唐武德五年置尋廢)白雲城(在餘干縣治西相傳)
(隋末林士弘所築唐劉長卿詩孤城上與白雲齊萬古蕭條楚水西官舍已空秋草没女牆猶在夜烏啼)
雷義宅(在府城東北六十里地名大雷岡宅棋有井井中有鐵釜)雷煥宅(在府城東北七)
(十里地名小雷岡晉豐城令雷煥居此)延賓坊(在府城内蕭家港相傳為陶侃故居侃友范逵)
(嘗過侃倉卒無以為待侃母截髮以易酒肴故名)陸羽竈(在冠山唐陸羽鑿石為竈取越溪水)
(煎茶於此)黃金采(在鄱陽縣武陽鄉右十餘里漢書顔師古註云采者謂采取金之處)
名宦漢步騭(建安中孫權辟為鄱陽太守歲終徙為交州刺史)三國虞翻(吳鄱陽太)
(守有文名立言粲盛)周魴(吳黃武間為鄱陽太守時鄱人彭綺作亂魴生擒之賜爵關内侯)晉
虞溥(鄱陽内史大修郡學廣招生徒至者七百餘人風化大行)王廙(永嘉間為鄱陽内史立學)
(北門内學徒至者八百餘人)紀瞻(鄱陽内史會蘇峻之亂瞻與温嶠等率舟師以赴難)顧衆
(鄱陽太守時王敦有逆謀令衆出軍衆不發敦怒以軍期召衆詰之聲色俱厲衆不為動後以討蘇峻有)
(功封鄱陽縣男)王大如(餘干縣令為政得緩急之宜後為劉裕所殺民懷其德立祠祀焉)南
北朝陸襄(梁鄱陽内史郡人鮮于琮作亂攻城襄破之生擒琮人歌曰鮮于擒後善惡分人無)
(横死頼陸君為政六年郡中大寧)隋梁文謙(大業中為鄱陽太守饑民起為盜文謙招徠撫)
(字給錢米賙之又培土為市以居民使貿遷有無民甚德之當時治行為天下最)唐薛振(龍朔)
(初為饒州刺史在郡一年以神明馭下北岡産芝草郡人以為瑞為立芝亭)竇儼(緫章間為饒州)
(刺史用鄧遠公銀山之議謂可以瞻邦用遂上其事)郭元振(開元中為饒州司馬為人慷慨不事)
(小節)顔真卿(乾元初為饒州刺史時盜掠鄉村真卿捕首惡磔之市郡中肅然)李復(建中)
(初為饒州刺史築隄捍□民德之號曰李公隄)李德裕(父吉甫為饒州刺史治聲流聞德裕興元)
(間為餘干令治政為江東最)馬植(太和間鄱陽太守嘗築隄百姓便之呼為馬公隄)宋范
正辭(太平興國中知饒州先是州多滯訟正辭至宿繫皆决遣之胥吏坐淹獄停職者六十三人)
馬亮(淳化間知饒州土豪白氏多持吏短長嘗殺人以赦免益驁横為閭里患亮發其姦而誅之郡)
(中肅然)畢士安(太宗時知饒州以名節自厲天下稱其清)范仲淹(景德中知饒州興學)
(校明教化一以豈弟為政賑濟饑民頼全活者以萬計)吳在木(咸平間知餘干縣興利除害縣)
(中稱治有白雀青鹿之瑞民歌曰吳在木政嚴肅惡者憂羈囚善者樂化育鳥有白翎雀獸有青毛鹿不)
(見大聲急走人昔之屢空今皆足)唐文若(知饒州作新學校减田租寄耗米二萬石又請歲糴)
(常平義倉之儲十三與民平市農末俱利而粟不陳腐)張讜(治平間知德興縣縣人頌之曰張侯)
(張侯敷政優游農樂其業未麥有秋)黃庭堅(治平間為餘干縣主簿理政之暇講論禮樂賦詠詩)
(歌民俗為之丕變)劉安節(政和中知饒州民愛戴如父母移知宣州饒人遮留之且曰吾州自)
(范文正公之後惟劉公一人而已)蔣靜(知安仁縣俗好巫疫癘流行病者寧死不服藥靜悉論巫)
(罪聚其所事淫像得三百軀投諸江)蔣興祖(饒州司錄參軍睦州盜起旁郡皆震興祖白州將紏)
(吏卒緝戰具盗不敢入境)郭僎(建炎間為浮梁令適劇賊張琪犯樂平官皆遁轉運使檄僎掌樂平)
(縣僎至整兵死戰戰不克被執罵不絶口遂遇害)連南夫(建炎間知饒州時舒賊劉文舜將寇)
(饒南夫繕城隍備之且致書統制王德調兵來援城頼以完邦人德之繪像生祠焉)趙彦端(紹興)
(間知餘干縣剛介不屈愛民如子民稱為趙母)胡銓(知饒州召對言脩德結民練兵觀釁孝宗曰久)
(聞卿直諒)王十朋(隆興初知饒州饒久旱入境雨至並湖盜出没其間聞十朋至一夕遁去)程
迥(饒州德興丞盜入縣齊匊家平昔所不快者皆罥絓逮獄州属迥决禁囚辨甚冤者縱遣之尋獲真)
(盗)楊簡(知樂平縣作興學校與士子講明義理教化大行邑人以訟為恥夜無警盗路不拾遺)
李舜臣(乾道中知德興縣專尚風化民有母子昆弟之訟舜臣為陳慈孝友恭之道遂為母子兄)
(弟如初間詣學講說又定為義役民大便利)李浩(饒州司戶參軍天資質直風裁素高人不敢干)
(以私)羅必元(知餘干縣趙福王府驕横前後宰貳多為擠陷至是以汝愚墓占四周民山亦為直)
(之人壯其風力)史彌鞏(提點江東刑獄饒及信南三郡大侵乃釐戶為五甲乙以等第賑糶丙為)
(自給丁糴而戊濟全活為口一百一十四萬有竒)婁機(通判饒州决滯訟平反冤獄及攝州益著)
(其能洪邁稱道之不容口)程元鳳(紹定中知饒州郡初罹水灾元鳳訪民疾苦夙夜究心脩城堞)
(置義阡寬誅求察誣證芝生治所)劉應龍(嘉熙中饒州錄事參軍有毛隆者務剽掠殺人州人)
(被盗遙呼盜曰汝毛隆也盗亦曰我毛隆也捕隆置獄應龍曰盗誠毛隆豈肯自謂州不可隆誣伏抵死)
(未幾真盗敗應龍由是著名)馬光祖(理宗時知餘干縣時縣水旱疾疫大作光祖撫慰有方民)
(思其德為祠祀之)唐震(咸淳間知饒州元兵至不屈自經死又德興丞王貴行亦赴水死)元
王都中(饒州路總管年饑米價翔踊都中以官倉之米定其價為三等糶之民得以濟去任郡民)
(為立生祠)周自強(饒州路經歴性度寬厚不為刻深民有以爭訟訴於庭者一見即能知其曲直)
楊載(延祐中同知浮梁州事吳興趙孟頫得其所為文極推重之由是載之文名隠然動京師)卜
天璋(延祐間為饒州路總管更田制聽民自實事無苛擾民大悦歲饑不俟上請發廪賑之民頼以)
(全活治行為當時冠)韓鏞(至順間饒州路總管凡境内祠宇有不合祀典者皆毁之興學擇師儒頻)
(詣學課試以示勸勵由是人人自力於學)潘敏中(至正間為饒州路推官能平冤獄有神蛇之異)
魏中立(至正間饒州路總管黃州寇徐夀輝遣將攻饒州中立力戰不克被執夀輝欲降之中立)
(不屈罵不絶口剖腹而死)烏樞(至正間餘干縣尹抑強扶弱理訟均徭得民心淮兵陷餘干樞詣江)
(浙行省乞兵克復州城後授饒州路總管)本朝陶安(洪武初饒州知府招徠有方流亡四集與)
(千戶宋炳守城拒逋賊創學建祠不煩民力民為之謠曰千里榛蕪侯來之初萬姓耕闢民去之日又曰)
(湖水悠悠侯澤之流湖水有塞我思侯德相率立生祠祀之)鄭選(國初以武略將軍守禦饒州相)
(原隰度營基躬立規制曲盡材用於是隊伍整肅士卒效力洪武初逋寇唐丑人等作亂選擊平之民頼)
(以安饒人立廟祀之)李寧(洪武初知餘干州材敏有斷盜起攻城寧率鄉兵佐官軍擒其首殺之復)
(以土兵搜山澤散匿者三百人正其罪歲大饑移粟賑濟民懷其惠作遺愛文)辜臯(洪武初知德興)
(縣宣布號令招撫流亡會寇竊發乃聚民兵保障時開山煉銅為民患乃奏請罷之修建學宫橋梁民樂)
(趨事百里之内鷄犬相聞皆臯力也)馮允(洪武中知餘干縣訪民隠戢吏奸政治嚴明舊囚逸獄者)
(數人部檄縣捕甚急械其親識至允釋之佯為不理密遣人察之得於土窖中民有被盜殺者子以疑似)
(告逮捕無辜三十餘人允齋沐禱神果得殺者性甘淡薄去任囊槖蕭然惟琴書而已)李琛(洪武)
(中知安仁縣長於治民撫慰勞問如家人父子以故民皆感悅詞訟遂息凡縣治廟學橋梁脩建一新清)
(譽甚著)李益(洪武中為饒州通判後知饒州府在任十有八年習知民情性寬大不事苛細以故)
(民愛之如父母永樂初饒境大蝻益徧告神祗忽大雨如注蝻盡死)胡儼(餘干縣教諭學有所自動)
(必以禮律己正人士心悅服省志)任勉(洪武末鄱陽知縣首以禮義廉恥教民公暇即詣學宫講)
(授立易見册分上中下戶凡戶調則撿實以行陞知瀘州鄱民如失父母相與詣闕丐留遂調饒州府同)
(知)趙濬恭(永樂中知德興縣時田疇多蕪乃丁寧告諭民有力能兼作者聽遂無遺利性尤廉)
(介家事寥落卒之日民皆流涕)葉砥(永樂中知饒州府虚心延訪民間利病而興除之務息詞訟以)
(故訟簡郡有瓷窯勞夫役奏减四分之一民皆稱便)黃通理(宣德間以戶部郎中知饒州府事建)
(今府治善經略有仁聲省志)吳讓(宣德間以按察副使謫知鄱陽縣有政聲省志)王夀
(正統間為饒州推官發奸摘伏豪猾屏跡考最遷監察御史省志)莊典(由進士先知安福縣操履)
(端潔為政有體士民咸信服之後陞淮府長史以正直輔導宗藩見重省志)王佐(景泰間知饒州)
(府諒直平易廉介縝密先任徽州同知去則民上章挽車以留之及去饒民惜之如去徽明年饒民聞佐)
(再來趨迎為之罷市謠曰王佐再來天有眼其得民心如此省志)吳繹思(天順間由進士為德)
(興令心體充實政事光明士守其教民安其令去任十年民思之不已復立碑以記其政蹟省志)李
聰(成化間以郎中出守饒州豈弟仁厚愛百姓如家人省志)鄧杞(成化間進士為德興令民)
(立德政碑以配吳繹思省志)劉渙(成化間為鄱陽令清慎廉明愛民禮士治為江西最築圩隄以)
(捍水患長數千丈得田數千畆鄱民至今有頼立祠祀之因築隄得暑疾卒民哀痛如失父母省志)
王悼(成化間任餘干知縣精於吏事綜理無遺省志)林祥(弘治間任饒州教授以正律己)
(以恩義結民遇諸生不啻父兄之於子弟貧不能婚喪者倡義周之困而殆者匡之性敏而才者誘掖之)
(多所成就去後懷其德教建碑於學宫覆之以亭顔曰思服省志)李俊(饒州守禦正千戶正德庚)
(午姚源盜據險為亂官兵夾攻次梁山坂時行伍未集賊乘我虛軍士奔北俊獨奮身直前手射賊十餘)
(力屈受執罵不絶口其弟李二遠馳刀助兄遂同遇害時副千戶高鈺百戶鄭鑑同死於鋒鏑省志)
流寓歐陽詢(本潭州人唐太宗時歴太子率更令有一帖云年二十餘至鄱陽縣喜其地沃土平)
(衆士往往凑聚僑寓甚久)戴叔倫(潤州人仕唐歴撫州容管所至稱治後於饒州東湖卜居三十)
(年刺史馬載慕其詩為築隄湖上時往訪之有宅今為薦福寺)江萬里(都昌人宋咸淳間拜左丞)
(相以襄樊為憂屢請益師與賈似道不合力求歸寓居饒州元兵陷城州人悉遁萬里坐守以為民望兵)
(入其第赴水而死其弟萬頃自南康來省之遇兵不屈罵不絶口而死)
人物漢吳芮(鄱陽人秦時為鄱陽令甚得江湖間人心號曰番君天下初叛秦黥布歸芮芮妻以)
(女因舉兵以應諸侯沛公攻南陽遇芮將梅鋗與偕攻析酈降之後項羽立芮為衡山王鋗封十萬戶為)
(侯羽死漢高帝以鋗嘗從入武關故德芮徙為長沙王薨諡文)陳靖(餘汗人幼慷慨有大志王莽簒)
(漢靖忿恨聞王常起曲阿率義兵赴常署為中牙典軍校尉甚得江湖間心光武時拜散騎常侍以母老)
(乞歸封餘汗侯所著有五經勾沉六義引奥秦漢江左碎錄)雷義(鄱陽人初為郡功曹擢舉善人)
(不伐其功嘗免人死罪罪者謝以金義不受乃密置承塵上而去義後得之其人已死乃以付縣後舉孝)
(廉拜尚書侍郎以累歸又舉茂材讓於陳重鄉里為之語曰膠漆自謂堅不如雷與陳後拜侍御史卒官)
(南頓令)張遐(餘汗人幼聰明日記萬言舉孝廉補郡功曹不就十九從楊震震語人曰張遐當為)
(天下後世儒宗建寧間召為石經博士尋以疾還教授諸葛瞻陸遜輩皆其門人卒贈族亭侯所著有五)
(經通義易傳筮原龜原吳越春秋等書)晉雷煥(鄱陽人妙達象緯張華問斗牛間紫氣煥曰寳)
(劒之精耳當在豐城乃補煥為令至縣掘獄得劔二送一與華或曰得兩送一可乎煥曰靈物終當化去)
(華得劔曰乃干將也莫邪可復至否雖然神物終當合耳後華誅失劔煥卒子葉持劔過延平津墮水中)
(使人探之見兩龍蟠縈葉歎曰先君化去之言張公終合之論此其驗乎)范逵(鄱陽人舉孝廉嘗過)
(陶侃家侃母截髮易酒延之後言侃於廬江太守薦之侃之知名逵薦之也逵仕至會稽太守)陶侃
(鄱陽人徙家尋陽父丹吳揚武將軍侃歴樅揚武岡令有能名後以功封東鄉侯遷江夏太守元帝時累)
(遷廣州刺史在州無事朝暮運百甓以自勵後平王敦蘇峻皆有功拜太尉封長沙公二子俱死節瞻贈)
(大鴻臚輿贈長沙守)南北朝陸襄(餘汗人少有大志與鄉里落落不合越州刺史趙政問之)
(襄曰世降道衰人多趨利是以索居政器之梁武帝捨身事佛襄諫曰人之生死豈能超度苐恐禍至佛)
(不能救不聽出為饒州内史以討賊功封餘汗侯)唐吉中孚(鄱陽人大歷間與盧綸等皆以)
(能詩名號大歷十才子官至戶部侍郎)李儼(餘干人德宗時為左司諫方士桑道茂奏言奉天有)
(天子氣上欲屠其城儼極諫乞殺桑道茂上悟乃止)余懃(餘干人累官工部尚書兼御史大夫上柱)
(國)張鵬(德興人宣宗時為河東節度掌書記吐蕃犯邊鵬率數千騎敗之懿宗立表為瓊管五州)
(招討使入為金吾羽林二將軍属蠻人渡瀘出為邕州刺史制置使)陳饒奴(饒州人年十二親併)
(亡窶弱居喪又歲饑或勸其分弟妹可全性命饒奴流涕身丐訴相全養刺史李復給資儲署其門曰孝)
(友童子)甯賡(鄱陽人廣明中黃巢為亂賡與弟兖統義兵以拒之保饒歙二州積戰功官至御史)
(大夫與金日安至今皆廟食)董全禎(德興人天祐中為御史兼八砦將首一日賊自浙東來全)
(禎兵寡不能戰乃自斷其首已而雷電晦冥如有戈甲甚盛賊大驚潰邑人廟祀之)宋馬遵(樂平)
(人景祐中進士擢江淮發運判官盡心漕事入為御史論罷宰相梁適出知宣州後為吏部員外郎直龍)
(圖閣卒遵立朝侃侃遇事規切)金君卿(浮梁人舉進士累官至度支郎嘗著易說有文集十五卷)
熊本(鄱陽人慶歷間舉進士熙寧間察訪梓䕫兩路取擾邊酋領誅之累遷集賢殿脩譔同判司農)
(侍神宗稱其不傷財不病民後入為吏部侍郎出知洪州卒有文集奏議八十卷孫彦詩宣和中第進士)
(為太學錄及張邦昌僣號遂乞致仕)程節(浮梁人嘉祐間進士累官遷廣西運使帥桂府甚得人心)
(雖交趾亦曰天子使老成撫我邊鄙我小國豈敢自干天討貢賦不絶節官至寳文閣待制所著有竹溪)
(集)張綬(德興人嘉祐中權將作監丞按實宋用臣事以聞上直之後除太府少卿諫蔡京議置大)
(錢以二當十為不便上驚曰慶歷已行自是歴外任十八年)彭汝礪(鄱陽人治平初舉進士第)
(一累遷監察御史裏行首陳十事指摘利害多人所難言者神宗時又論兵不當以付中人哲宗時權吏)
(部尚書出知成都府未行章數上又降寳文閣待制知江州汝礪平生言動取舍必合於義所著易義詩)
(義詩文凡五十卷)都隨(餘干人元豐初舉進士有節操嘗以太常少卿使遼既還遼使至必問起)
(居卒官宗正少卿)張根(德興人元豐間進士調遂昌令乞恩封大父母遂致仕徽宗召詣闕上書)
(願陛下清心省欲以窒禍亂之源積官至淮南轉運使屢建言皆指切時弊權倖側目後安置郴州)洪
彦昇(樂平人元豐間登進士第累遷殿中侍御史孤立任言責論蔡京朋姦誤國及論何執中吕惠)
(卿等條摭其過後遷給事中嘗謁告一日而張商英復官之旨經門下彦昇封駁出知滁州加徽猷閣待)
(制知吉州)都頡(餘干人少貧苦學元祐間閒居作七談述鄱陽人物山川之勝辭豔而意遠後官至)
(司農少卿)鍾傳(樂平人本書生紹聖中以章惇薦命幹當熙河涇原秦鳳三路公事累以破夏功僅)
(再歲遂擅帥熙秦尋責監永州稅後復起為龍圖閣直學士歴知數州)章公弼(餘干人紹聖初)
(舉進士授建寧主簿聞朝廷廢劉摯范純仁託疾不起尋丁母憂廬墓三年宣和間為禮部侍郎以疾歸)
(有文集若干卷)金極(樂平人紹聖初舉進士累遷知分宜有能名上書乞斬蔡京以謝天下坐是入)
(元祐黨黨禍解適意間曠以市隠自號紹興初贈太常博士)董濬(德興人崇寧間舉進士累遷秘)
(書少監建炎間進所撰興治綱領圖中興四議等書出為江西提刑致仕所著又有五行新書及周官辯)
(疑等書)程振(樂平人少有軼材靖康中拜刑部侍郎金人寇汴京索金帛無厭振與梅執禮等四)
(人詣金營言比屋盡空無以塞命金人怒遂遇害後贈端明殿學士諡剛愍)張樸(根弟大觀間第)
(進士累遷侍御史嘗言朋黨分攻非朝廷福時郎員冗濫徽宗喻樸使論列迺摘其庸謬者䟽斥諸外後)
(蔡攸引為道史檢討官召試中書舍人)陶節夫(鄱陽人侃之裔舉進士累官至延安府以招降)
(羌有功加集賢殿脩撰築石堡等四城得夏人窖粟以千數銳意邊功累進樞密直學士後徙知洪州歴)
(青秦二州後為待制知永興軍)程瑀(浮梁人政和間進士累官校書郎金人入侵求可使者瑀請往)
(至燕山不屈而還欽宗慰撫備至除右正言高宗時遷給事中條上十四事皆切時務官至兵部尚書所)
(著有周禮義尚書說兩漢索隠)李椿年(浮梁人政和間進士歴司農丞度支郎中後知婺州致仕)
(初母喪於中都徒步護喪歸葬有甘露之祥所著有易傳十卷文集十卷)彭汝方(汝礪弟宣和初)
(通判衢州使者䟽其治狀擢知州事方臘叛陷歙睦且至衢境無兵可禦衆皆奔潰汝方獨守孤城三日)
(而陷罵賊以死詔諡忠毅官其家七人)張燾(根子宣和間進士第三高宗時為吏部尚書時與金)
(和燾詣河南脩陵寢還言此讐萬世不可忘尋知成都府兼安撫使有惠政蜀人祠之孝宗時遷參知政)
(事辭不拜卒諡忠定平生清修簡靜頗喜大書得顔魯公筆法)汪藻(德興人登進士累官起居舍人)
(翰林學士属時多事詔令類出其手紹興初知湖州上書纂集日歷書成升顯謨閣學士尋知徽州以言)
(者論奪職居永州藻博極羣書老不釋卷工儷語多著述)程克俊(浮梁人宣和間登進士累遷給)
(事中時鄱之學宫經兵火或請於朝以為墓有旨可其奏克俊封還制書學得不徙官至權參知政事卒)
(諡章靖)許尹(樂平人政和初登進士歴知興化永處柳卭五軍州皆有善政高宗時攝蜀帥甚得)
(人心遷司農卿總領川賦以便宜積財穀孝宗即位上疏乞延儒臣講求治道尋以敷文閣待制致仕有)
(文集數十卷)向伯奮(樂平人靖康時監在京市易務尋聞有偽詔棄官去高宗召知建州帥襄)
(陽皆有功孝宗時拜戶部侍郎尋得祠劉權王宣竊發廣西起知靜江伯奮威名素著至則皆約日出降)
(所著有時論十卷奏稿三卷詩十卷)洪皓(樂平人少負奇節有經略四方志博學強記政和間舉進)
(士建炎初假禮部尚書使金留北十五年不為少屈還除徽猷閣直學士提舉萬夀觀以忤秦檜安置英)
(州後徙袁州卒諡忠宣所著有文集五十卷及金國文具錄等書)洪适(皓長子幼敏悟日誦三千)
(言紹興間與弟遵同中博學宏辭科擢秘書省正字後秦檜惡皓适亦論罷檜死復起嘗總領淮東軍馬)
(錢糧究心調度饋餉無闕官至尚書右僕射兼樞密使卒諡文惠)洪遵(皓仲子刻志苦學試制科)
(中魁選擢秘書省正字紹興末拜起居舍人後知平江金人由海道窺二浙助副總管李寳禦之成功孝)
(宗時拜同知樞密院事後知建康府有惠政以資政殿學士提舉洞霄宫卒諡文安)洪邁(皓季子亦)
(中博學宏詞科紹興末假翰林學士使金書用敵國禮金人怒鎖使館後得還孝宗即位拜中書舍人直)
(學士院後知建寧婺州紹興皆有善政以端明殿學士致仕卒諡文敏所著有容齋隨筆夷堅志)王
克明(樂平人徙居湖州初得脾胃疾乃讀難經素問刻意用藥其病遂愈因以術行無不驗張子蓋)
(救海州戰士大疫克明全活者幾萬人不以為功好俠尚義嘗數千里赴人之急累任醫官紹興中賜金)
(紫)王剛中(樂平人紹興間進士第二累官中書舍人言禦敵必先自治高宗韙其言擢知成都)
(府制置四川恩威並著得將士懽心孝宗時累遷同知樞密院事卒諡恭簡剛中公退惟讀書著文為樂)
(有易說春秋通義等書百餘卷)汪澈(浮梁人紹興中舉進士累遷監察御史條具内修外攘二十事)
(後為荆襄宣諭使撫循將士人人感激思奮孝宗時為樞密使尋以觀文殿學士知柳州卒諡莊敏有文)
(集奏議)余時言(浮梁人紹興間進士贊親征金寇之行隆興初為吏部侍郎後出知漢州值蜀)
(大歉所部獨熟出粟活流民二十餘萬終敷文閣待制)趙善應(餘干人官終修武郎江西兵馬)
(都監性純孝親病嘗刺血和藥以進父母之喪哭泣毁瘠與諸弟篤友愛聚族百餘口無間言聞四方水)
(旱輒憂形於色及卒丞相陳俊卿題其墓曰篤行)趙汝愚(善應子乾道中舉進士第一累官吏)
(部侍郎紹熙間知樞密院事孝宗登遐光宗疾中外洶洶汝愚奮不慮身定大計於頃刻收召明德之士)
(以輔寧宗新政拜右丞相辭不就未幾為韓侂胄所搆謫永州卒及侂胄誅盡復故官追封沂國公諡忠)
(定)趙崇憲(汝愚長子淳熙中擢進士甲科監饒州贍軍酒庫歴知江州静江府所至有惠政累)
(遷至直秘閣崇憲天性篤孝能守家法居父喪月餘始食食小祥始茹果實終喪不飲酒食肉)張文
之(樂平人隆興初通判濠州金兵至濠守謀夜逸文之提兵出登横澗山與敵相持十餘日大小二十)
(餘戰力不支遂被執送燕山欲授以官義不屈囚之土窟中淳熙間詔官其一子)曹建(餘干人乾)
(道間從程迥陸九淵張栻游學有所見淳熙間朱熹過餘干見建與語大奇之建家貧事母盡孝待弟姪)
(盡友愛其卒也熹表其墓)柴中行(餘干人叔元祐通五經號強恕先生所著有春秋解中行紹熙)
(初進士官至右文殿修撰立朝直言極諫遇事持正不為勢屈卒諡肅憲所著有易繫集傳書集傳詩講)
(義論語童蒙說)劉泌(餘干人嘉泰間舉進士歴官郡縣臺省院部後拜參知政事二年攝相事八十)
(日以母老乞致養上從之泌自幼以孝著嘗為母祈夀甘露三降庭梅)余安行(德興人以經學)
(為里中所宗官至大中大夫所著春秋新傳至言集記等集有詔藏之秘閣)劉伯正(餘干人聞)
(禧初舉進士累官監察御史有事明堂雷電忽至執事者多離次伯正儼立殿下聲色不動遷左司諫三)
(上章疏淳祐間拜參知政事卒贈少保時論謂其立朝以靜重鎮浮不求名譽云)李伯玉(餘干)
(人嘉定間進士累官至禮部尚書抗直敢言所居有峯曰萬斛故自號斛峯度宗於伯玉為舊學屢欲進)
(用時賈似道柄國伯玉以直言忤其意遂黜於外不果用)朱貔孫(浮梁人淳祐中進士授臨江軍)
(學教授累遷少府卿兼右諭德擢華文閣學士遷吏部尚書與李伯玉湯漢俱有時名號稱饒三尚書有)
(文集奏議行世)湯漢(安仁人介潔有守恬於進取累官國史校勘淳祐中大水上封事言君心敬肆)
(之分實上天喜怒之由歴知吉福州隆興府累遷權工部尚書卒諡文清有文集六十卷)洪芹(适曾)
(孫端平間舉進士為太學博士遷將作少監属詞臣無可上意者宰相程元鳳薦之兼翰林權直秘書少)
(監累官禮部侍郎中書舍人立朝慷慨敢言有氣節)饒魯(餘干人幼從黃幹遊性行端謹學術精明)
(累薦不起號雙峯及卒門人私諡文元有五經講義語孟紀聞春秋節傳庸學纂述等集)馬廷鸞
(樂平人淳祐間進士累官翰林權直中書舍人兩制皆出其手度宗立拜右丞相兼樞密使與賈似道不)
(合除觀文殿大學士提舉洞霄宫所著有六經集傳等書)鍾季玉(樂平人淳祐間進士累官樞密)
(院編脩官知建昌軍有旨和糴值歲旱為請减三之一累遷江西轉運判官郡大胥以賄敗窮治投嶺表)
(後改都大提點坑治北兵渡江季玉徙寓建陽兵至死之)趙必愿(汝愚孫嘉定中進士知崇安縣)
(歴知全常處泉臺婺等州其所行一循汝愚之政累遷至權戶部尚書後以華文閣學士知福州必愿才)
(周器博心平量廣而又蚤聞家庭忠孝之訓故所立卓然可稱)趙良淳(汝愚曾孫初為泰寧主簿)
(恥事干謁浮沉冗官二十餘年至咸淳末除知安吉州元兵圍城良淳力守援將吳國定開南門納外兵)
(衆潰良淳還府奮筆書其几曰寧為宋朝鬼莫作北廷臣投繯而死)陳羍(安仁人咸淳初與父詩川)
(同舉進士為朐山主簿德祐時棄官家居謝枋得起兵首拔入幕執安仁令李景數其罪殺之益王立領)
(江東安撫使出上饒應接郡縣戰潰被執至豫章遁去後三年復起兵尋敗入積烟山自剄死所著有鶴)
(心集)陳學心(安仁人淳祐間登進士歴官高州知府謝枋得起兵使守安仁元兵至戰死時餘干)
(張如旦亦率鄉兵應枋得力戰死之)馬端臨(廷鸞子年十九潛心學問博極羣書以廕補承事郎)
(宋亡隠居教授鄉里遠近師之與人言論亹亹不倦所著有大學集傳多識錄文獻通考等書行世)董
鼎(德興人自幼力學受業於勉齋黃幹得其端緒嘗著書傳纂疏行世同邑余芭舒亦潛心程朱之學)
(所著有書傳解等集)元吳仲迂(浮梁人號可堂博學明經隠居著書有四書語錄經傳發明春)
(秋紀聞數十卷)傅立(德興人通皇極數學為集賢大學士有文名卒諡文懿子巖卿為秘書少監集)
(賢直學士)朱公遷(樂平人得雙峯之傳至正間為處州學正兵亂轉徙無定處已而寓婺源鄉邦)
(之擅兵者屢請不就後歸家卒所著有四書通旨四書約說等集)周伯琦(鄱陽人父應極至大)
(間獻皇元頌後拜集賢待制終池州同知伯琦由國學生累官翰林直學士兵部尚書改浙西廉訪使至)
(正間招諭張士誠降拜江浙行省左丞伯琦儀觀温雅粹然如玉博學工文章尤以篆隸真草擅名當世)
許則祖(樂平人性剛健至正間亂兵四起則祖倡義兵恢復德興縣後屢戰勝一日追賊馬陷濘)
(泥中遂遇害事聞諡忠顯)本朝許瑗(樂平人兄琮博學善詩元至正中兩舉於鄉皆第一會試)
(不第放浪吳越間本朝初求賢瑗與宋濓同赴召奏對稱旨授博士留帷幄中參預謀議尋命知太平府)
(瑗至勵士卒修城池撫黎庶陳友諒攻太平拒守彌月城陷被執不屈死之追封高陽郡侯)吳宏
(餘干人以江西行省參政歸本朝命鎮饒州尋遣率兵取撫州南昌諸郡又從征下武昌以功拜中書左)
(丞後左遷親軍指揮宏涉獵經史能詩工書事母至孝見重於士大夫)徐旭(樂平人洪武中舉進)
(士授監察御史陳六事皆切時政再遷考功郎中無敢干以私者預修太祖實錄成拜國子祭酒尋坐事)
(改翰林修撰為人方正簡默清慎不阿始終一志有文集數十卷)費震(鄱陽人以賢良薦洪武中)
(歴知漢中府時大軍平蜀陜西旱饑漢中尤甚民聚為盜莫能禁戢震乃發倉粟賑民盜多來歸即令占)
(宅自保遂得數千家後以事被逮朝廷以震良吏也釋之以為牧民者勸尋陞戶部侍郎進位尚書致仕)
章復(鄱陽人初仕元為行省郎中洪武初以儒業應召授全州府同知勸民耕稼歲獲豐稔乃編農)
(事家給一册復興學校創建一新自為記銘兄遇旱澇禱之即應民勒石頌功陞知保寧府後乞致仕朝)
(廷惜之俾乘驛還鄉)王釐(鄱陽人自少穎敏博學能文洪武初以明經授鄱陽教諭多造就人才召)
(為翰林院編修與修國史每備顧問奏對稱旨嘗患頭風上以所御藥酒賜飲之遂愈後乞外補命知南)
(陽府有善政以疾卒所著有羣英雜言詩粹若干卷)祝挺(鄱陽人攻春秋左傳歴官上海知縣遇錢)
(氏為變挺討平之尋大軍至將屠邑挺力請于將得已民感之立碑後擢戶部主事調淛江行省郎中)
(省志)胡閏(鄱陽人學博行脩素以忠直自許太祖討陳友諒經鄱陽謁吳芮祠見壁間題竹詩幽人)
(無俗懷寫此蒼龍骨九天風雨來飛騰作靈物太祖歎賞久之遂召至帳下後官都督府經歴遷右補闕)
(進大理寺少卿太宗靖難死于直言嘉靖二年提學副使邵銳立祠祀之省志)張琬(鄱陽人洪)
(武初以貢入大學試高第授給事中轉戶部主事上問天下財賦戶口琬應對無遺即進本部左侍郎謹)
(身殿災上疏言時政上嘉賜文綺時歲饑請蠲天下民租百萬餘石上嘉納之年二十七卒省志)徐
爵(餘干人登永樂乙未進士授監察御史立朝謇諤風力素勁人不敢干以私太宗常以小徐御史呼)
(之志省)吳惠(浮梁人登永樂辛丑進士知永興俗鄙以悍惠諄諄諭之俗遂變民疲不能田惠傭)
(工以代耕秋乃大稔民得不饑以薦陞解州知州州輸邊儲挽運甚勞立貧富三等法且聽其附載貨物)
(以易粟上倉費煩减半輸亦告足民歌曰吳父母恩何溥昔憔悴今鼓舞乃刻碑頌德省志)戴弁
(浮梁人領鄉薦自崇陽訓導歴兵科給事中奉詔行邊簡士卒嚴戍守邊備整飭陞陜西參議城迭烈以)
(禦寇衝屯張掖以助軍餉進調廣東參政適廉雷諸郡徭獞梗化挺身出諭曰我戴參政也爾輩何敢冐)
(死賊曰果我公也公至誠愛民我何敢犯死羅拜而退廣州被圍乏食亟發廪賑之募敢死士焚其攻具)
(遣使間道引援兵入守遣將協謀平之進布政使所著有蒙菴集省志)董阜民(德興人以明經)
(舉任工部主事質直方毅不為容悅時同官有被譛繫獄者阜民疾篤恐其罹刑置諫疏於懷死都門上)
(憐其死諫命禮葬之遂赦被譛者省志)何英(鄱陽人性警敏絶人不事詞章往學於王松塢得饒)
(雙峯黃勉齋之傳造詣益深松塢寄以詩有臞梅谷裏先春意句遂號梅谷累薦不起建玉溪書院以納)
(天下來學所著有四書釋要詩經詳釋易經發明諸書崇祀邑學鄉賢伺省志)孟常(鄱陽人詔)
(求才守令以常應授蘇州崑山知縣改池州建德建德租重天下逋欠者繫建多常詣闕死爭得如他邑)
(民感而祠之秩滿民上章請留久之調任於淶水省志)孫原貞(德興人登永樂乙未進士授禮)
(部主事從太宗征北邊俘獲以歸歴遷淛江布政使體䘏民隠百姓德之時福淛盜起奉勅參佐謀議軍)
(事督兵深入擒其渠魁福淛以寧遷兵部尚書考察方面允恊公論鎮守淛江上邊寇冗兵曠官逃民馬)
(政㩲幸六事皆切時弊天順改元乞致仕歴事五朝始終一節所著有歲寒集奏議省志)高峻
(鄱陽人登宣德庚戌進士授監察御史巡按巴蜀值松藩叛平之明年按畿内屢辯冤獄倭寇犯浙江勑)
(峻以行且假便宜卒成乃蹟官卒淛江參政省志)胡居仁(餘干人幼穎異有大志得隣遺物還)
(之衆驚嘆以為長必非常人從吳與弼得心學之正退而益加充廣慨然以斯道自任其學以主忠信為)
(本求放心為要以聖學成始成終在於敬因以敬名齋御史高智銘其墓所著有居業錄省志)王
弼(鄱陽人宣德癸丑進士授工科給事中上疏蠲逋負人懷其德陞順天府丞修飭山海居庸邊務經)
(畫有方進應天府尹有惠政民戴之如父母累疏乞歸足跡不入城府卒於家省志)童軒(鄱陽)
(人景泰辛未進士拜南京吏科給事中歴陞太常寺卿都察院右副都御史總制松藩軍務奏除松茂戍)
(守之役人甚便之擢南京吏部右侍郎進禮部尚書卒於家工吟詠得唐人體致所著有清風亭稿海岳)
(涓埃喻蜀藁籌邊錄若干卷省志)劉城(鄱陽人少磊落有大志景泰丙子領順天鄉薦授貴州道)
(監察御史風聲震礱吏民憚之陞福建副使剗弊發伏殆盡上杭盜劇城梟渠魁散其脅從患遂熄陞本)
(司按察使風紀益厲勢家海販屏跡進廣西右布政使轉都察院右副都御史巡撫河南摭諸觸法者立)
(罪之戚宦歛輯閭閻忻樂更生疾作卒於官柩歸之日家設香案舉奠者塞道省志)虞訥(樂平)
(人五世同居有家範人無間言事上閒旌表省志)戴琥(浮梁人領景泰鄉薦授南道御史風裁凛)
(然嘗因平江路盜起劾罷巡江不職二重臣復陳四事皆弭盗安民之要陞紹興知府政教並行民為立)
(德政碑以繫去思擢廣西右參政制馭夷撩區畫邊計皆有成績以疾致仕卒省志)戴珊(浮梁)
(人登天順甲申進士授監察御史督學南畿以文章占器識士心允服陞陜西提學副使脩古聖賢祠墓)
(增秩祀典德教風行累遷按察使左右布政使所至有聲達於治體轉副都御史撫治鄖陽抑諸府豪右)
(蜀盗野王綱猖獗誅其首惡餘黨縱之一方底寧進刑部左右侍郎會勘荆府不法事廷可其議遷南京)
(刑部尚書入為左都御史恪持風紀中外肅清卒賜祭葬贈太子太保諡恭簡省志)黎福(樂平)
(人登成化丙戌進士授淛江道御史侃侃正色疏天下利病有人所難言者歴陞都察院右副都御史提)
(督撫治鄖陽節制三省鎮之以靜民物晏然以南京兵部左侍郎卒福天性廉靜不為崖岸求赫赫聲事)
(至必盡心力故所樹立與衆殊大學士王鏊為之銘墓省志)舒清(德興人登成化丙戌進士授工)
(部主事自營繕郎中陞河南參議歲饑請邀運米百萬分給一省頼以全活陞四川參政立遞减法以便)
(民轉右布政時有使者欲取庫藏銅鼓諸物疏節用愛人以止之轉廣西左布政又有取古琴諸物之使)
(復疏不貴異物以止之田州土官承襲緣故習致謝金斥出備軍餉民夷懷附尋以疾乞休致所著有直)
(菴集清操持端恪望重士林省志)戴璉(浮梁人早有大志力學希古登成化丙戌科人號為五經)
(進士授大理評事以儒術濟法律兩上封事率刑政根本之論未究厥施而卒士論惜之所著有知非集)
(省志)程廷珙(浮梁人性孝友居母喪三年不御酒肉登成化乙未進士歴郎中秉法嚴正陞福建)
(參議開渠建陽以利灌溉民至今頼之時福寧諸路凶亂設法賑濟民之死葬生養咸有頼轉廣西參政)
(進右布政使克桐木渚巢擒渠魁黃鑑成等孝宗以銀牌鏤竒功二字及金繒奬之平賓州八寨之陸梁)
(定東蘭韋祖鋐之䟦扈至於銷土官爭長之鋒致謝金二甕不受平生政蹟類如此尋以國事卒於粤正)
(德初舉祀府縣鄉賢祠省志)祝瀾(德興人登成化己丑進士授兵科給事中侃侃剛直轉國子監)
(丞上廟祀議以聖賢像宜從國初定制止祀木主路點鯉以父列於廡淵參伋以子配於殿似非明道正)
(倫之義宜别建一室祀叔梁紇以路點鯉配若公伯寮荀况之徒宜黜其祀為人慷慨尚氣節不以死生)
(福禍為意省志)張憲(德興人登成化壬辰進士授考功主事歴員外郎郎中在考功者十四年)
(廉慎公勤如一日甄别流品必先志行陞山東左參政浙江右布政使中官縱左右虐民而攫之財憲廉)
(得其人置於理至尹順天望讋權豪德孚士庶陞工部侍郎理易州山敞省供具損柴薪夫役去蠧完逋)
(國訃頼焉尋兼都御史清閩浙鹽課宿弊以祛歴陞南京禮工二部尚書卒於位省志)孫需(尚書)
(元貞之孫成化壬辰進士歴陞推官御史副使按察使浙江左布政弘治壬戌陞右副都御史累奉勑巡)
(撫河南陜西鄖陽三省正德丁卯陞南京兵部侍郎進禮部尚書銓曹擬改刑部以忤逆瑾遂矯詔令致)
(仕瑾誅復起歴南京吏刑工三部尚書以老疾乞休賜葬祭贈太子太保諡清簡省志)張吉(餘干)
(人登成化辛丑進士授工部主事時左道李孜省僧繼曉以符水進吉劾之謫判景東士官陶洪以吉空)
(囊無家謀為置妾遺以銀器俱不受遣子受學夷俗化之遷肇慶同知築長隄以防水澇民德之號張公)
(隄知梧州府崇正學飾文廟樂舞政教並行陞廣西兵備副使值北兵侵邊陳便宜策獻偏架弩隨進正)
(心之說以寓諷諫累陞貴州左布政使卒子俅進士御史屢有論諫論者謂其有父風云省志)程
楷(樂平人性警敏博通經史百家之言為文尚奥古自成一家中成化丁未會元甲魁改翰林庶吉士)
(擢編修與修會典卒於京省志)彭程(鄱陽人成化丁未進士弘治初授御史巡察京城内外先)
(是北敵投降者皆安置畿甸歲日以盛且梟雄莫制每朔風塵起騁騎彎弓掠人道上事洩索急則投戚)
(里閹奴為援程每得其機牙發之奇中人驚為神繼巡浙江鹽法監收光禄寺財賦釐奸革弊風紀肅然)
(時政有無益之費事干宫閫者程抗疏忤旨下詔獄謫戍隆慶明年釋歸時稱為真御史省志)俞
廷瓉(鄱陽人以進士授行人司副正德己卯武宗南巡廷瓉條上十事皆人所不敢言者而極切剴)
(至奮不顧身遂死於諫嘉靖改元遣官諭祭省志)
列女程烈女(德興人唐肅宗時女之父兄為盗所殺因掠女去隠忍十餘年後以計脫告於刺史)
(顔真卿捕獲碟於市女刳其肝心以祭其父兄宋縣丞程迥取春秋復讐之義頌之曰大而得其正者也)
(表之曰英孝程烈女)饒娥(樂平人字瓊真生小家頗自修整父勣漁於江遇風濤舟覆屍不出娥年)
(十四哭水上不食三日死俄大震電水蟲多死父屍浮出鄉人異之具禮葬其父及娥又為立廟後柳宗)
(元為立碑云)趙氏(樂平王袤妻建炎中袤監上高酒稅金兵犯筠遇金人縳以去繫其夫婦於劉)
(氏門而入剽掠趙宛轉解縳并解袤使速去俄而金人出問袤安在趙他指以誤之金人追之不得怒趙)
(欺已殺之)李氏(安仁人謝枋得妻通女訓諸書枋得兵敗走閩李擕二子匿貴溪山中元兵至令曰)
(苟不獲李氏屠而墟李聞之出就俘徙囚建康或指曰是當没入矣李聞之泣左右曰雖没入將不失為)
(官人妻李曰吾豈可嫁二夫邪是夕自經死獄中)陳氏(樂平人徐德安妻年二十夫病革謂之曰)
(汝年少無子我死汝更善事他人陳泣曰既為君婦尚忍事二姓乎即割耳剪髮為誓夫死納之棺中終)
(身不改節事聞本朝旌表其門)朱氏(鄱陽人劉斗鳳妻年二十三守節翰林學士宋濓為之銘曰夫)
(人之節石堅玉貞何不享有祐福而憂患是嬰彼宰物者孰尸其平然而德厚流光如筮斯徵短雖一日)
(長或千齡則夫人之不死者愈遠而愈名史源之山封若斧刑評□馴行太史勒銘後數百載當知為鄱)
(陽節婦之塋省志)鄭氏(浮梁人金添鱗妻舅姑與夫繼殁又遭兵亂鄭終無二心洪武乙亥旌表)
(其門省志)戴氏(鄧謙妻謙會試罹火災哀毁踰禮守節以自終永樂間旌表省志)孫氏(浮梁)
(人鄉進士閔鳳妻鳳疾孫籲天以身代既死哀幾絶有司屢欲聞孫屢止之曰此分内事何必乃爾石室)
(潘葵贊其像有百年苦節一掬寒冰不求表暴真節婦之語省志)齊氏(曹旺七之妻餘干人正德)
(間盗猝至曹氏室齊走匿草莽中賊搜得曳之去齊哭且罵沿途援竹木不行抱樹大罵求死賊刺之仆)
(地而絶夫收其屍創痕不漬血怒氣勃勃如生章昺為之傳其事贊曰曹婦寧玉碎不瓦全有奇男子瓌)
(偉雄傑之節省志)吳氏(葉梁妻正德間盗起梁被創垂死屢目吳意以吳年若貌必有奪其志者)
(吳知之以爪碎其容又斷二指内捾中後母家欲他遣遂不食而死省志)胡烈女(諱貴真樂)
(平人父母生欲不舉隣曾母陳氏鞠為乳子天福配同乳之甫長天福父母與陳氏繼亡家益窶落女父)
(欲奪為富家配女曰我鞠於曾氏婦於曾氏分姑媳恩母子豈可以饑寒去始死依從姑以居雖蓽舍單)
(淺外人未嘗識其面正德丁丑女兄乘其未婚撻拽以歸出示求聘者金銀笄飾卜日以行女知不可免)
(潜浴更服入房縊死時年十八邑大夫張文應禮葬之以其事聞省志)張氏(樂平人董瑱妻年二)
(十六夫殁以節自礪正德三年姚盗猖獗母懼其為盗所汚隂遣其子諷之改嫁以圖自全張泣曰從一)
(而終婦人之義也麾其弟去之一夕忽自經左布政舒清為傳其事省志)張烈女(名柱秀浮)
(梁小民張啓明女有殊色聘凌氏子凌日貧落女父母欲解盟會祁門少年鄭天佑以星術止其家未有)
(室父母私許以女妻之懼女素剛不可動乃俱佯出屬天佑逼近女覺紿天佑曰俟沐浴以從浴竟執父)
(所業打綿槌奮擊天佑中其顙昏眩仆地女自縊死既葬其墓不生草棘省志)劉氏(安仁人李)
(介妻正德九年寇至介家擁之以行劉憤罵曰為婦人而辱於賊生何以見夫没何以見祖宗於地下乃)
(投於池中賊竟殺之省志)
仙釋鄭全福(浮梁人唐文宗時入靈巖洞修煉後徙居蓮華洞遊桃花溪有老人乘鐵船全福曰)
(願借船還人間老人曰後三年復來時已百餘歲語門人曰死必葬我浮梁白水鄉及舉棺輕發之惟杖)
(履而已)王遙(鄱陽人得仙術能治病不用符水針藥但以八尺布帊敷之須臾病愈若有邪魅即)
(畫地作獄叩石呼之皆入獄中有一弟子負竹篋隨行嘗冐風雨行衣皆不濕一日兩炬導入石室中有)
(二人曰卿何為久住俗間答曰當來乃還家自負竹篋而去)吳全節(安仁人年十三學道於龍)
(虎山至元中至京師從張留孫見世祖其後成宗召見授玄教嗣師贈封其祖父母進玄教太宗師玄德)
(真人全節雅好結士大夫推轂善類唯恐不盡其力至於賑窮周乏未嘗以恩怨異其心卒年八十二)
明一統志卷五十
