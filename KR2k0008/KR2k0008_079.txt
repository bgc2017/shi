明一統志卷七十九
明李賢等撰
廣東布政司
廣東古百越地漢置交州部刺史察舉南海等郡而
不常所治東漢末交州遷治番禺唐貞觀中置嶺南
道開元中置嶺南道採訪處置使治南海後分為嶺
南東道仍舊治宋置廣南東路經略安撫司以廣州
守臣兼領又置提點刑獄司治韶州元置廣東道宣
慰司及肅政廉訪司於廣州又置海北海南道宣慰
司及肅政廉訪司於雷州隸江西行中書省本朝改
置廣東等處承宣布政司領廣州韶州南雄惠州潮
州肇慶高州廉州雷州瓊州十府置廣東都指揮使
司領廣州左廣州右廣州前廣州後南海廣海清遠
惠州碣石肇慶雷州海南神電潮州廉州十五衛增
城新會新興陽江德慶韶州南雄七守禦千戶所置
廣東等處提刑按察司分嶺南嶺東嶺西海南海北
五道兼察諸府州衛所三司並治廣州云
廣州府(東至惠州府博羅縣界二百二十里西至肇慶府高要縣界二百二十里南至海岸三百四十里北)
(至韶州府英德縣界三百五里自府治至南京四千三百九十里至京師七千八百三十五里)
(糧三十二萬石零)
建置沿革禹貢揚州之南境天文牛女分野春秋為南
越地秦於此置南海郡後趙佗據其地漢武帝時討
平之復為南海郡属交州刺史東漢末遷交州治番
禺三國吳又遷交州治龍編而於此置廣州梁陳並
置都督府隋置總管府後改廣州曰番州大業初又
改南海郡唐復置廣州總管府陞大都督府天寶初
改州為南海郡乾元初復為廣州唐末置清海軍節
度宋為廣州清海軍大觀初陞為帥府元置廣州路
本朝改廣州府領州一縣十五
南海縣(附郭本秦南海郡番禺縣地隋文帝分置南海縣為番州治唐為廣州治南漢分南海置)
(咸寧常康二縣宋初併咸寧常康俱入南海元仍舊本朝因之編戸二百七十八里)番禺縣(附郭)
(秦置縣為南海郡治因縣有番禺二山故名漢以後皆因之劉宋析置熙安懷化二縣隋初廢入番禺唐)
(属廣州宋初併番禺入南海皇祐中復置元仍舊本朝因之編戸一百四十里)順德縣(在府城西)
(八十里本隋南海縣地唐以後皆因之本朝景泰三年始析其地置此縣編戸一百五十七里)東筦
縣(在府城東南二百五十里本番禺縣地晉成帝始置寳安縣属東官郡隋初省郡以縣隸廣州唐至)
(德初改為東筦縣宋初省入增城縣尋復置元仍舊本朝因之編戸一百八十里)從化縣(在府)
(城東北一百五十里本朝嘉靖中析置編戸一十八里)龍門縣(在府城西南三十里本朝嘉靖)
(中析置編戸一里)新寧縣(在府城西一百一十里本朝嘉靖中析置編戸二十五里)增城
縣(在府城東一百九十里本秦番禺縣地漢末析置此縣属南海郡晉於縣置東官郡隋初廢郡以縣)
(属廣州唐宋元仍舊本朝因之編戸八十里)香山縣(在府城南一百五十里本唐廣州東筦縣)
(香山鎮宋紹興末陞為縣仍割南海番禺新會三縣瀕海之地益焉元仍舊本朝因之編戸三十六里)
新會縣(在府城西南二百三十里本漢南海郡地東晉分置新會郡縣隋郡廢以縣隸岡州大業)
(初州罷以縣属廣州唐初復以新會義寧二縣置岡州開元中州廢復以縣隸廣州宋元仍舊本朝因之)
(編戸一百三十八里)清遠縣(在府城北二百五十里本漢南海郡中宿縣地吳晉並隸始興郡梁)
(於此置清遠郡隋罷郡置清遠縣属廣州仍以故中宿縣為政賓縣唐初以政賓縣省入清遠宋元仍舊)
(本朝因之編戸一十里)三水縣(在府城西南一百四十里本朝隆慶中析置編戸五十三里)
新安縣(在府城東二百一十里本東筦縣地本朝萬歷元年析置治于東筦新城編戶五十六里)
連州(在府城西北五百六十里本秦長沙郡南境之地漢為桂陽縣吳属始興郡劉宋属廣興郡齊)
(復属始興梁分置陽山郡治桂陽隋廢郡置連州大業初改熙平郡唐為連州天寶初改連山郡乾元初)
(復為連州元置連州路隸湖南道大德中降路為州隸英德路本朝洪武初省十四年復置隸廣州府編)
(戸二十里領縣二)陽山縣(在州東北二百里本漢舊縣属桂陽郡東漢省入含洭縣晉復置属)
(始興郡梁属陽山郡隋属熙平郡唐属連州元属桂陽州本朝初因之洪武二年省桂陽州以縣属韶州)
(府十四年改属連州編戸七里)連山縣(在州西二百九十里本漢桂陽縣地梁分置廣德縣属陽)
(山郡隋改曰廣澤仁夀初改曰連山隸熙平郡唐宋元並隸連州本朝初因之洪武二年属韶州府尋省)
(縣入陽山十四年復置属連州編戸四里)
郡名羊城(古名)南海(秦名)
形勝負山險阻南北數千里(漢書南粤傳)包山帶海(晉書吳隱之傳)
(廣州包山帶海珍異所出)南海一都會(隋志自嶺以南二十餘郡南海一都會也)地總
百越山連五嶺(史通)夷夏奥區仙靈窟宅(唐王勃廣州寺碑)連
山隔其隂鉅海敵其陽(韓文)荒服善部炎裔涼墟(唐劉禹錫)
(連州記)北距五嶺南負重溟(宋史南漢世家)五嶺峙其北大海
環其東(宋蔣之竒廣州學記)山秀水清卓有可愛(宋歐陽知誨連州宣詔堂)
(記)北接九疑南連衡嶽(宋歐陽經連州雲開亭記)山川緬邈土野
沃饒(郡志)
風俗質直尚信(隋志人性輕悍椎髻箕踞乃其舊風其俚人則質直尚信)民俗得華
風之雜(唐王勃廣州寺碑)室皆塗塈家撤茅茨(唐張說譔宋璟遺愛碑室)
(皆塗塈俗革則華風可觀家撤茅茨夜作而災火不發)俗雜五方(宋余靖羅漢院記番禺大)
(府節制五嶺秦漢以來號為都會俗雜五方)婚禮用檳榔以當委禽(番禺志)
人物富庶商賈阜通(宋陳若冲連山縣記)喪葬必盛肴饌以待
送客(元志)刀耕火種(元志清遠地無曠原沃壤刀耕火種最為辛勤無長溪洪河肩擔背)
(負最為勞苦)典禮無異中州(新志雖海濱遐陬冠婚喪祭悉遵典禮藹然無異於中州)
山川越秀山(在府城内稍北聳拔二十餘丈上有越王臺故址昔趙佗因山為之唐韓愈詩樂奏)
(武王臺是也諸名賢題詠甚富本朝永樂初都指揮花英於山巔起觀音閣山半建半山亭土人歲時遊)
(覽其中)番山禺山(在府城内東南番山在南禺山在北相聫属如長城南漢劉龑鑿平之就)
(番山積石為朝元洞禺山今布政司譙樓址也)蓆帽山(在府城北雙井街相傳上有南漢劉氏郊)
(壇遺址)浮丘山(在府城西四里相傳為浮丘丈人得道之地羅浮記云浮丘即羅山朱明之門)
(戸先在水中若浮丘然四面篙痕宛然宋初有陳崇藝者年百二十歲自言兒時見山根舟船數十今去)
(海已四里矣)坡山(在府城内西南洪武初創鍾樓於其上)萬松山(在府城南二里上有)
(乾明菴宋蘇軾扁其額)西竺山(在府城西北四里上有廣果寺)雙女山(去府城十里宋)
(乾德四年潘美伐南漢次瀧頭劉鋹遣使請和美乃挾鋹使速渡諸險至馬逕砦於雙女山下鋹請降即)
(此)堯山(一名淩山在海中嶤然而高故名荆州記堯山赭巖疊起冠以青林郡國志云高四千丈)
(自番禺迄交趾見之又府城東北十五里亦有堯山)馬鞍山(在府城北一十里南越志秦始皇時)
(望氣者言南海有五色氣遂發人鑿此山其鑿處形類馬鞍一云漢馬援嘗駐兵於此每風雨晦冥嘗聞)
(人馬之聲)亂石山(在府城北二十里與白雲山相連唐杜審言詩懸危悉可驚大小都不類上聳)
(忽如飛下臨仍欲墜又云萬尋掛鶴巢千丈垂猿臂皆狀其高也)白雲山(在府城北二十里常)
(有白雲覆其上相傳為安期生飛昇之地上有水廉洞白雲洞鶴舒臺宋轉運使陶定於山半建龍果寺)
(其軒題曰千峯紫翠亭曰天南第一峯)石門山(在府城西北二十里江中兩山對峙如亭漢樓)
(船將軍楊僕討南越駐兵於此)九曜山(在府城西海中羅列如九星宋郭祥正詩番禺城西偏九)
(石名九曜危根插滄浪古魄鎮臨眺)靈洲山(在府城西六十五里其山平原彌望晉郭璞謂南海)
(之間有衣冠之氣者斯其地也山舊有寳陀院宋蘇軾詩靈洲峯上寳陀院白髮東坡又到来)抱旗
山(在府城南八十里海中勢如抱旗其東二里有文筆峯)西樵山(在府城西南一百二十里)
(山半地平可為民居峯巒迴合千態萬狀若雲谷莊雙魚陂寶鴨池尤為竒絶)金榜山(在順德縣)
(治傍)華蓋山(在順德縣治後以形似名)金牛山(在東筦縣西二里山勢岧嶤下瞰海水有)
(亭在絶頂名曰海月竒觀)石鼓山(在東筦縣西南二十里上有石如鼓南越志其土有亂則鼓鳴)
(昔盧循来寇時隠然有聲)石船山(在東筦縣西三十里上有大白石如船故老云有村婦浴於石)
(船後石為雷擊作三段)石涌山(在東筦縣東四十里水中石如涌出居民多種香木于上)虎
頭山(在東筦縣西南五十五里大海中有大虎小虎二山俗號虎頭門外夷入貢及使外夷者皆道)
(此)武山(在東筦縣南五十里突起海中有武勇狀每潮汐消長高低可辨宋余靖嘗候潮于此)
曹幕山(在東筦縣西北八十里林隂蓊蔚大者合抱農隙採山如織百材於此取辦)寶山
(在東筦縣東南百餘里山有二石甕飛瀑注之其聲如雷歲旱居民刑白鵝禱雨於此)參里山
(在東筦縣東南一百里昔土人黃舒者以孝聞華戎慕之如曾參因以名山)杯渡山(在東筦縣)
(南一百九十里上有滴水巖一名屯門山唐韓愈詩屯門雖云高亦暎波浪沒即此)大奚山(在東)
(筦縣南四百里海中有三十六嶼周迴三百餘里居民以魚鹽為生宋慶元間嘗作亂提舉徐安國討滅)
(之地遂丘墟)猊山(在增城縣東南二十三里産婆娑羅竹圍三四尺性至堅土人取以為弓)白
水山(在增城縣西四十里山巔有瀑布如白練故名)靈山(在增城縣北六十里山有温泉又有)
(仙女石歲旱禱雨輒應)虎獅山(在增城縣北二百一十里山形若虎獅對踞上有飛泉瀉入蛟)
(穴又有路名虎獅徑)陳峒山(在增城縣北二百五十里其脈自庾嶺而來勢如卓旗山側有小阜)
(突出有石菴石佛像其上又有仙跡)羅浮山(在增城博羅二縣之境本名蓬萊山一峯在海中與)
(羅山合其上有洞通句曲又有璇房瑤室七十二所詳見惠州府)南臺山北臺山(在香)
(山縣南五十里兩山相對如臺故名)筆架山(在香山縣南二里三峯森立若筆架然又其南六十)
(里海中有山尖秀名文筆峯高出筆架之上自郡學視之正當其前)三洲山(在香山縣東五十里)
(三山並立海中又號為三洲)石甑山(在香山縣南一百六十里山有石如甑土人號為南山)
横琴山(在香山縣南二百里海中形如横琴)三竈山(在香山縣南三百里海中周迴三百)
(餘里林木葱翠中有三石如竈)龍山(在新會縣西二里山有龍窟東西相望僅百步東山數穴窅不)
(可窺西山則玲瓏下属表裏洞開故老云神龍出入地)黃雲山(在新會縣北相傳一行禅師來)
(游有雲自出色如金)馬山象山(在新會縣馬山在縣治東象山在縣西二里俱以形似名)
綠屏山(在新會縣北一十里周迴八十餘里環獲縣治若屏風然)崑山崙山(俱在)
(新會縣西北六十餘里二山相連而世俗合稱為崑崙山上有白龍池)僊湧山(在新會縣西北)
(六十里地名羅坑本無山一夜風雷震怒湧出數峯因名)崖山(在新會縣南八十里海中延袤八十)
(餘里宋末帝昺駐蹕于此為元將張弘範等所迫丞相陸秀夫朝服抱帝赴海死山巔有石刻弘範等功)
湯瓶觜山(在新會縣南八十里以形似名山最高峻文禽異木多出其中)上川山
下川山(在新會縣西南一百四十里海中上川石山而下川土山二山皆産香蠟竹藤之属而上)
(川為優居民以賈海為業洪武中遷之今為荒壤)峽山(在清遠縣東三十里一名中宿峽崇山峻)
(峙中通江流舊傳黃帝二庶子採崑崙竹為黃鍾之管隱于此山祠在廣慶寺東廡名人登此者多有題)
(詠唐李翶詩一水遠赴海兩山高入雲許渾詩水曲巖千疊雲重樹百層宋蘇軾詩岸逼鳥聲合水平山)
(影交堂空泉潄玉砌淨笋遺包)迴岐山(在清遠縣西南八十里高聳數十仞逶迤環抱有迴顧縣)
(治之狀)觀音山(在清遠縣東二百五十里高出諸山峯巒層疊巖中有觀音像)大羅山
(在清遠縣西二百五十里其脈自陽山而來西抵廣西懷集縣界猺獠多居其間)順山(在連州東)
(北四里劉禹錫記邑東之望曰順山由順以降無名而相依者以萬數迴環鬱繞迭高争秀西北朝拱於)
(九疑)巾山(在連州東五里一名翠巾峯平地聳起百餘丈崔嵬冠于羣峯宋張栻有記)白鶴
山(在連州西北三十里石峯四面如掌相傳有陳真人者煉丹於此後騎白鶴上昇因名)石崖
山(在陽山縣東北二里上有石壁如板宋紹興初縣令張本忠刻祝頌文於其上)陽巖山(在陽)
(山縣西南一十里高出衆山日出先照故名新志兩峯上聳狀如了髻又名了髻山)銅沙山(在陽)
(山縣西南七十里山嘗産銅)巍峩山(在連山縣南四十九里因高險為名)天梯山(在連)
(山縣北五十里山極高峻若登天然)崑湖山(在連山縣東北二百里下暇崑湖山半舊有集仙神)
(祠宋張栻詩崑湖擅竒勝列嶂巧連綿循環四來會巍峩高插天)鷓鴣峯(在增城縣西南九十)
(里脈自庾嶺而來峯高百餘丈傍一峯差小土人謂之大小鷓鴣)蓮花峯(在東筦縣東北四里)
七星峯(在香山縣治左右前後羅列如星環拱)圭峯(在連州西北一十里衆山環繞惟此)
(峯端立如執圭宋張栻詩孤峯突羣岫壁立如信圭蒼翠倚天半緩視疑雲梯)幖幡嶺(在峽山南)
(頂上唐大歷間哥舒晃叛廣州命將討平之夢神人謂曰見幡即回及賊平果見二幡於山頂因名)大
鵬嶺(在東筦縣東南三百五十里其脈自羅浮山來狀如飛鳥)雲母嶺(在增城縣西二十里)
(上産雲母石唐武后時縣有何氏女服雲母粉得道)望雲嶺(在增城縣北一百七十里下有九淋)
(水雖天時晴霽亦有雲氣覆其上)歌舞岡(在府城郡國志云南越王佗三月三日登高處)赤
石岡(在府治西南五里其色若丹占氣者言其下有金)白鹿岡(在府城南四十里高五百)
(丈)烏石岡(在增城縣西南七十里山形若鍾其色若墨民居其下曰烏石村)金紫岡
(在香山縣東南一十里天霽則雲霞輝暎若金紫之色)滴水巖(在府城東北二十里蒲澗上峭)
(璧屹立飛泉下瀉勢若建瓶蘇軾詩千章古木臨無地百尺飛濤瀉漏天)金芝巖(在峽山北頂唐)
(開元中望氣者云五十里内有靈山發金草遣使求之果獲靈芝錚然作金聲)景星巖(在增城縣)
(巖洞中有臺閣寶蓋之狀)同冠峽(在陽山縣西北七十里唐韓愈詩落英千丈堕遊絲百尺飄瀉)
(乳交巖脈懸流揭浪標)海(在府城南一百里城東八十里有古斗村自此出海浩淼無際東連閩浙)
(南通島夷)東江(在南海縣自惠州博羅縣界西流至本縣入于海)北江(在南海縣湞武二水)
(合此湞水源自梅嶺經南雄韶州武水自臨武發源来合邐迤而下與西江合入于海)西江(在南)
(海縣自廣西諸蠻地發源經邕横潯容藤州有潚水漓水與此水合於蒼梧過德慶肇慶下與湞水合入)
(于海)龍江(在順德縣)增江(出陳峒山東南流合防水經增城縣東分流東支入牛潭南支至番)
(禺入海唐韓愈宿增江口詩雲昏水奔流天水&KR1071;相圍三江滅無口其誰識涯圻)鰐湖(在東筦縣)
(西南二百里周數十丈其深莫測舊有鰐魚因名)崑湖(在連山縣東北二百里湖中水渟羣山四)
(擁連州八景崑湖疊巘其一也宋張栻有詩)雙女湖(在東筦縣東南一百里昔有雙女陷湖歲)
(月綿遠每至晴霽湖中有雙鯉長丈餘)湟水(在連州城下漢將路博德討南越出桂陽下湟水即)
(此唐劉禹錫記城下之浸曰湟水由湟之外交流而合輸者以百數舊志湟水東注陽山出洸口合湞水)
(入于海)越溪(在府城東北三里東流與東江會)銅鼎溪(在南海縣界南越志天清水澄)
(見其鼎鉉刺史劉道錫過之繫其耳而牽之耳脫而鼎潜入民以為神)雙溪(在連州城西宋紹興)
(中州守王大寶建雙溪閣於其上今廢)陽溪(在陽山縣南唐韓愈文陽山天下之窮處也水有江)
(流悍急横波之石廉利侔劒戟舟上下失勢破碎淪溺者往往有之)金鎖潭(在清遠縣東三十里)
(相傳秦時崑崙貢犀牛帶金鎖走入潭中晉時有羅公者釣潭中收綸得金索曳之有犀牛出掣斷其索)
(得一尺)鑼鼓潭(在新會縣西五十里水石衝擊聲如鑼鼔)菖蒲澗(在府城東北二十里)
(舊産菖蒲一寸九節安期生嘗餌之宋郭祥正詩菖蒲澗中生九節流水遂作菖蒲香安期服之已仙去)
(謾說雙舄留秦皇)沈香浦(在府城西二十里即晉吳隠之投沈香處舊有亭)琵琶洲
(在府城東南三十里上有三阜形如琵琶閩浙舟楫入廣者多泊于此)荔支洲(在府城東四十)
(五里周迴五十里南漢劉氏嘗創昌華苑于其上)黃巢磯(在清遠縣西南九十里昔黃巢兵敗)
(舟覆于此)黃木灣(在府城東南八十里韓愈南海廟碑所謂黃木之灣胥江之口即此)零丁
洋(在香山縣東一百七十里宋文天祥詩零丁洋裏歎零丁即此)圓沙(在東筦縣西三十里昔有)
(術士頼布衣改遷邑基嘗云沙頭圓出狀元)越王井(在越秀山一名趙佗井南漢劉氏號為玉)
(龍井)鮑姑井(在府城内相傳晉鮑靚女葛洪妻所汲處)達磨井(在府城中梁時僧達磨指)
(其地曰下有黃金民争鑿之得甘泉而無金以為誑達磨曰是金未易以斤兩計也蓋廣郡水多鹹鹵晉)
(時嘗導山泉入城以給民故井泉甘者尤見稱云)東坡井(在府治西玄妙觀宋蘇軾寓居始鑿)
(此井得一石龜故又名石龜泉)安期井(在府城北一十五里碧虚觀前番禺記數十年不汲其味)
(常甘烹茶浸果有金石氣井欄上刻八卦)虎跑井(在東筦縣昔虎跑其地出泉故名)龍舌
井(在東筦縣水湧如龍吐)九龍泉(在白雲山絶高處鄭安期隠于此初無泉有九童子見湏)
(臾泉湧因名)貪泉(源出府西三十里平地一名石門水俗傳登大庾嶺則清穢之氣分飲石門水)
(則潔白之質變晉吳隠之詩古人云此水一㰱懷千金試使夷齊飲終當不易心)星泉(在府城西)
(四里時有光若星故名)黿泉(在增城縣西青山有神黿帶銅環上此水有穢此水即澍雨)潮
泉(在連州城南一十五里其泉晝夜消長與海潮相應)湯泉(在清遠縣東九十里有石如鑊泉出)
(其中熱可熟物)甘溪池(在府治東北五里晉陸史君以海水味鹹導以給民唐時盧節度復加疏)
(導南漢鑿山取泉以廣之引入苑中有泛杯池濯足渠避暑亭)放生池(在東筦縣南)流杯
池(在連州治)
土産銀(連州番禺清遠東筦陽山連山縣出)水銀丹砂(連州出)錫(新會縣出)珠
香玳瑁(唐韓愈送鄭尚書文)鐵(連州番禺清遠陽山連山縣出)鍾乳苧
蕉桂檀鹽攀枝花(樹高四五丈花類山茶開時殷紅如錦一名木綿花)
人面子(核如人面)石髮糖霜肉豆蔻丁香石斛
蒟醬(蔓生葉似黃瓜而厚大實似桑椹其苗為扶留藤合檳榔食之)餘甘(味類橄欖)鐵力
木(一名石鹽木)君遷樹(宋司馬光云君遷木名子如馬妳或云俗呼牛妳子是也)荔支
(其名有脱玉皺玉麝香匣水精圓狀元紅之類)龍眼(俗呼圓眼一名木彈)波羅密(番禺縣南)
(海廟前東西各一株結實大如瓠一名曩伽結)藤簟鼊皮鼈甲蚺蛇膽宜
母子(狀如柑橘味酸)魚(元志有赤魚□魚鱘龍魚鳳尾魚短頸魚馬交魚之屬其尤大者暨魚數)
(年一至南海廟前至則必有疾疫又有紅螺白蜆龜脚馬甲蠔鱟等名品甚多)潮鷄(似鷄而小頸短)
(潮至則鳴)灰鶴(新會縣出)素馨茉莉香櫞烏欖綠欖
(府縣俱出)
公署廣東市船提舉司(在府城内夀寧坊)廣東鹽課提舉司(在府)
(學東)廣州左衛(在府城内近北)廣州右衛(在左衛西俱洪武八年建)廣州前
衛(在左衛南)廣州後衛(在右衛南俱洪武二十三年建)南海衛(在東筦縣治南洪武)
(十四年建)廣海衛(在新會縣南一百五十里濱海洪武二十七年建)清遠衛(在清遠縣)
(治東洪武二十二年建)增城守禦千戸所(在增城縣治南洪武二十七年建)新
會守禦千戸所(在新會縣治東洪武十七年建)東筦守禦千戸所(在東)
(筦縣治南洪武二十七年建)大鵬守禦千戸所(在東筦縣東南四百里濱海洪武二)
(十七年建以上二所隸南海衛)香山守禦千戸所(在香山縣治東洪武二十七年建隸)
(廣海衛)連州守禦千戸所(在連州治西洪武二十八年建隸清遠衛)從化守
禦千戸所(在縣城内嘉靖中建)新寧守禦千戸所(在縣治左嘉靖中建)
學校廣州府學(在府城東南隅宋紹聖初建本朝洪武初重建)連州學(在府城外東南)
(宋端平中建本朝洪武初重建)南海縣學(在府城内東南元建本朝洪武初重建)番禺
縣學(在府城内東偏洪武初建)順德縣學(在縣治南宣化街景泰三年建)東筦縣
學(在縣東門外宋建本朝洪武初重建)從化縣學(在縣治東南)龍門縣學(在縣)
(治南)新寧縣學(在縣治東以上三縣俱嘉靖中重建)增城縣學(在縣西北嶽廟嶺下)
(元建)香山縣學(在縣東郭外蓮峯山卞宋建徙西郭濠上元復舊處)新會縣學
(在縣治東北宣化坊宋建)清遠縣學(在縣治東南宋淳祐中建以上俱本朝洪武初重建)三
水縣學(在縣治東北隆慶中建)新安縣學(在縣治西萬歷初建)陽山縣學
(在縣治東宋崇寧中建本朝洪武初重建)連山縣學(在縣治東宋淳祐中建本朝重建)
書院濓泉書院(在府城内宋建祀濂溪周敦頥本朝正統中重建學士楊溥記)尊韓書
院(在陽山縣東唐韓愈讀書于此後人因建書院)丞相書院(在連州嘉魚場之左宋相張浚)
(嘗寓此後人建書院祀之)古岡書院(在新會縣治西南元至元間縣尹沈夀建)
宫室慈元殿(宋末帝昺作于崖山以奉其母楊太后)清海樓(在府治子城上下瞰番禺)
(二山)斗南樓(在府治子城上扶胥浴日之景列其前海山肘其後)海山樓(在府城鎮南門)
(外極目千里百越之偉觀也宋陳去非詩百尺闌干横海立一生襟抱與天開岸邊天影隨潮入樓上春)
(容帶雨来)望海樓(在府城上北本朝洪武初建複簷五層高八丈餘)鑑空閣(在府城上)
(宋蘇軾詩明月本自明無心孰為境掛空如水鑑寫此山河影)十賢堂(在府城内宋元祐間知廣)
(州張田取前代賢守滕脩吳隠之王綝宋璟李尚隠盧奐李勉孔戣盧均蕭倣凡十人祀之)八賢
堂(在十賢堂東南宋淳熙間經略周自強取先時名宦潘美向敏中余靖魏瓘卲□陳世卿陳從易張)
(田凡八人祀之)番山亭(在府學後亦周自強建本朝重建學士解縉為銘)浴日亭(在扶)
(胥鎮南海神廟西小丘屹立亭冠其顛後改名拱日蘇軾詩劒氣峥嶸夜插天瑞光明滅到黃灣坐看𤾉)
(谷浮金暈遥想錢塘雪湧山)燕喜亭(在連州城内唐韓愈記其略曰太原王弘中在連州與學)
(佛人景常元慧遊異日從二人者行於其居之後丘荒之間上高而望得異處焉乃立屋以避風雨寒暑)
(旣成愈請名之其丘曰竢德之丘蔽於古而顯於今有竢之道也其石谷曰謙受之谷瀑曰振鷺之瀑谷)
(言德瀑言容也其土谷曰黃金之谷瀑曰秩秩之瀑谷言容瀑言德也洞曰寒居之洞志其入時也池曰)
(君子之池虚以鍾其美盈以出其惡也泉之源曰天澤之泉出高而施下也合而名之以屋曰燕喜之亭取)
(詩所謂魯侯燕喜者頌也)朝漢臺(在府治西五里趙佗自稱南越王時漢遣陸賈勞問因說歸漢)
(佗留賈數月後遇正朔登此望漢而朝唐許渾詩趙佗西拜已登壇馬援南征土宇寬越國舊無唐印綬)
(蠻鄉今有漢衣冠)越王臺(在府城北三里宋楊萬里詩榕樹梢頭訪古臺下看碧海一瓊杯越)
(王歌舞春風地今日春風獨自来)釣鯉臺(在清遠縣峽山寺西秦人趙胡於此釣得金鯉重百)
(斤)石屏臺(在府城内南漢時嘗鑿玉液池池上有石屏臺臺北有翠層樓)鳳凰臺(在增)
(城縣西舊名春岡宋熙寧七年有鳥集其上朱項羽翼五色高八尺百鳥隨之食頃去)
關梁湟谿關(在陽山縣秦置漢武誅建德兵出桂陽下湟水即此地)陽山關(在陽山縣)
(北當騎田嶺路秦於此立關史記尉佗移檄陽山關曰盜兵且至急絶道聚兵自守)蓮花寨(在增)
(城縣北一百里)白沙寨(在番禺縣界内)花橋(在府城内東西北三渠合流經其下宋景德間)
(建)果橋(在府城内一名拱橋下舊通舟洪武中都指揮許良設鐵石閘始不通舟)春風橋
(在府城内以巨石為之)順德橋(在府城南俗呼小市橋)石雲橋(在府城西三十里)
太平橋(在府城西南隅)垂虹橋(在府城南四十里)德生橋(在東筦縣治南)思
泮橋(在東筦縣東舊學傍)相思橋(在增城縣南三里宋端平間邑人崔與之作橋溪上以濟)
(往来鄉人思之因名)龍溪橋(在新會縣西二里)湖光橋(在連州城北唐元結自舂陵来)
(遊鑿湖潴水作橋其上登橋一覽湖光如練因名)南亭橋(在香山縣治南縣治東西又有東亭)
(西亭二橋俱洪武初建)
寺觀光孝寺(在府城内西北舊為乾明法性二寺宋合為一改今名)蒲澗寺(在菖蒲澗)
(側宋曾布詩路入青松十里深澗蒲春水洗塵心欲尋九節和金鼎更上千岑聽玉音)海珠寺
(在府城南二里江中隨水高下)淨慧寺(在府城西南漢宗女於北為尼建千佛塔内古井九下瘞)
(佛牙)西禪寺(在府城西宋淳熙中經略周自強建)資福寺(在東筦縣治西宋元符中建有)
(羅漢閣及舍利塔蘇軾為記)萬夀寺(在鳳凰臺下宋嘉熙間建本朝洪武初重建)無量
寺(在香山縣治東宋乾道中建)月華寺(在新會縣西四十里唐元和中賜額)廣慶寺
(在清遠縣峽山一名飛来寺相傳寺自舒州飛至此唐有孫恪者納袁氏女為室後至峽山寺袁持一碧)
(玉環獻老僧僧初不曉尋有野猿數十捫蘿而躍袁乃命筆題詩裂衣化猿而去老僧方悟昔為沙門時)
(所養者玉環則胡人施以繫頸者也)五仙觀(在府城内大市街宋古成之詩撥破紅塵入紫烟五)
(羊壇上訪神仙人間自覺無閑地城裏誰知有洞天)清虚觀(在連州梁時道士廖清虚所居宋封)
(靈禧真君)玄妙觀(在府城内宋建内有衆妙堂蘇軾作記)朱明觀(在浮丘山宋建元至)
(元中重建)會仙觀(在增城縣治南即何仙姑舊祠)
祠廟南海廟(有二一在府城西一十五里一在府城東海濱黃木灣唐封神為廣利王韓愈作記)
(宋加號洪聖廣利昭順威顯王本朝洪武初盡去舊號但稱南海之神載祀典)南越王廟(在南)
(海縣北祀漢南越王趙佗)郭將軍廟(在連州漢郭孚為偏將軍從路博德征南越後人于駐兵)
(處立廟)茨太守廟(在連州漢茨充代衛颯為桂陽太守有德惠故為立廟)虞翻廟
(在南海縣西北三里翻嘗為孫權騎都尉以數諫争徙交州)韓文公廟(在陽山縣宋林槩詩)
(退之昔負經綸志作邑當年來此中謾道陽山是窮處先生於道未嘗窮)楊僉都祠(在府城内)
(城隍廟東本朝僉都御史楊信民卒於廣東廣人惜之請于朝立祠祀焉)
陵墓宋帝后陵(在香山縣南五十里山中有陵跡五處舊志宋端宗移師香山暫宫于馬南寶)
(家后全氏崩葬梅花水坡上其後帝崩于舟中葬夀星塘今莫知真陵所在宋史載端宗葬於厓山)任
囂墓(在府城内元孝寺前)趙佗墓(在番禺縣自鷄籠山以北連岡接嶺相傳佗墓在焉莫知)
(的處)嬰齊墓(在番禺縣嬰齊佗之子也吳孫權發其墓有玉匣珠𥜗金印三十六皇帝璽二龍文)
(印劒各三劒各有刻文曰純鈞于將莫邪)南漢主墓(在府城東北二十里漫山嘗有發其墓者)
(其中皆鐵錮之番禺新會二縣往往有劉氏墓莫知主名)崔與之墓(在增城縣西四十里古華)
(山)
古蹟五羊城(寰宇記云在南海縣城周十里初有五仙人騎五色羊執六穗秬而至今呼五羊初)
(趙佗築之吳交州刺史步隲脩之後為黃巢所焚)趙佗城(在府城西二十七里即佗都城也)
陸賈城(在府城西一十四里賈使南越佗不即前賈故為城以待之)東官城(在東筦縣)
(晉義熙中置東官郡以寳安縣属焉隋廢)盧循城(在府城南一十里狀如方壺隔江相對故堞隠)
(然)廢岡州(在新會縣晉末置新會郡隋改岡州後廢唐復置以地有金岡故名此州最邊大海)
(晴少南多時遇大風則林木悉拔)舊番禺縣(在府城南五十里秦舊縣漢交州吳廣州皆治)
(於此)建德故宅(在府城内漢南越王弟建德宅也後為虞翻園又改為光孝寺)劉王花
塢(在府城西六里泮塘有秀華園其在府北者有芳春園)劉氏銅像(在玄妙觀南漢劉鋹)
(與其子各範銅為像略不肖似即殺冶工凡再三乃成)藥洲(在府城内相傳南漢時聚方士煉藥)
(于此有湖歲久湮塞宋嘉定初經略陳峴輦石為山蒔以花木建堂其中更名曰西洲其堂亭池館各有)
(扁額兵火之餘略無存者本朝洪武初即其址為按察分司)漏澤園(在連州城北二里相傳昔)
(之貧無地者許葬於此)
名宦秦任囂(南海尉保障其民以属趙佗)漢陸賈(文帝遣使南越說下趙佗去帝號稱)
(臣)楊僕(武帝時為樓船將軍將兵取南越)路博德(伏波將軍同楊僕取南越有祠在連)
(州)吳恢(南海太守欲殺青簡以寫經書其子祐年十二諫曰馬援以薏苡興謗王陽以衣嚢徼名)
(嫌疑之間先賢所謹恢乃止撫其首曰吳氏世不乏季子矣)三國鍾離牧(吳南海太守操)
(行清純有古人風賊帥曾夏等數千人歴十餘年不服牧慰譬皆為良民)晉陶侃(明帝時廣州刺)
(史在州無事朝暮運甓人問其故荅曰吾方致力中原過爾優逸恐不堪事)吳隱之(隆安中廣)
(州刺史作貪泉詩在州常食不過菜及乾魚帷帳器服皆付外庫妻劉氏歸齎沈香一斤隠之取投江中)
南北朝王鎮之(宋時都督廣州武帝謂人曰鎮之少著清績必能繼美隠之在鎮不受俸)
(禄去官之日不異初至)王琨(南齊廣州刺史時官此者多致巨富琨至一無所取納表獻俸之半)
(人服其清謂吳隠之不能過及罷任孝武帝嘉賞慰問之)王僧孺(梁天監初南海太守前部守市)
(蕃物要利數倍歴歴皆然僧孺歎曰昔人為蜀郡長史終身無蜀物吾欲遺子孫不在越裝視事二年聲)
(績著聞)隋劉權(南海太守甚有異政盜起羣豪欲推權為首固拒之子世徹密遣人勸舉兵權)
(乃集僚佐斬其使)唐王綝(廣州都督蕃舶珍異與中國交管内有貪墨者悉論治之考功為第)
(一武后賜以瑞錦雜綵著其善政)劉巨麟(廣州都督州山峻水深民不井汲巨麟始鑿井四民)
(便之)宋璟(開元初廣州刺史廣人以竹茅茨屋多火患璟教之陶瓦築堵列邸肆越俗始知棟梁利)
(而無患災廣人立碑頌德璟奏停之)馮立(廣州都督不事家産衣食不求贏嘗見貪泉曰此豈隠之)
(所酌耶吾雖日汲庸易吾性哉在職有惠愛卒於官)李尚隱(開元中廣州都督五府經略使及還)
(人或裒金以贈辭曰吾自性分不易非畏人知也)劉齡之(廣州都督時嶺南官多用土人齡之)
(言其不便下詔禁斷蠻俗便之)盧奐(天寳初為南海太守贓吏歛手中人領市船者亦不敢干以私)
(時謂自開元後治廣有清節者宋璟李尚隠盧奐三人而已)李勉(德宗時嶺南節度使性廉潔不飾車)
(服器用召還至石門盡搜其家人所畜珍物投之江中)杜佑(嶺南節度使開大衢疏析㕓閈以息)
(火災權德輿稱其有善政以及民有盛德以化惡)韓愈(德宗時貶陽山令有愛在民民生子多以)
(其姓字之)楊於陵(元和初嶺南節度使辟李翶在幕府咨訪得失教民陶瓦易蒲屋以絶火患)
孔戣(廣州刺史嶺南節度使至鎮節財用貸逋負戒貪吏凡流落士族戣用其才良廩其無告嫁遣)
(其女子舊例蕃舶始至餉以犀琲海商旣死沒遺其貲戣皆還之)鄭絪(文宗時嶺南節度使守道)
(寡欲所居不為烜赫事世以耆德稱之其後節度使崔珙亦有治聲)盧鈞(宣宗時嶺南節度使商舶)
(珍異悉無所取别異華獠息其争訟仕宦流落者䘏其子孫)李迨(僖宗時嶺南節度使黃巢陷廣)
(州執之使草表迨曰腕可斷表不可草巢殺之)宋潘美(開寳初率師征嶺南長驅至廣州執其主)
(劉鋹送京師餘悉討平之嶺表遂安以美知廣州兼嶺南轉運使)向敏中(淳化中知廣州至荆)
(南市南藥以往在官一無所需以清德著聞)李符(知廣州兼轉運使在任有善政民為立生祠)
李惟清(知廣州就拜右諫議大夫太宗聞其廉申詔奬之)張鑑(咸平初知廣州居二年民)
(條其政績上請刻石)馬亮(知廣州鹽戶逋課質其妻子於富家悉取還之海舶久不至使招来之至)
(者倍於初朝廷遣中使賜宴以勞焉)陳世卿(代邵曄知廣州奏免州人計口買鹽之害人歌曰邵)
(父陳母除我二苦)孔勗(通判廣州以清潔聞真宗東封時召知曲阜縣勗被召蕃酋争持寳貨以)
(獻勗皆慰遣之)黃震(廣東轉運使廣南歲進異花數千本至都下枯死者十八九道路苦其煩擾震)
(奏罷之)李兑(知廣州為政簡嚴人誦自劉氏納土之後獨兑尤著清節)魏瓘(皇祐間知廣州)
(儂智高反瓘築城鑿池穿井作大弩預為守備賊来攻城甚急斷流而井不竭發弩輒中賊力屈而退)
王罕(以轉運使駐潮州聞儂智高攻廣州即統精兵至廣與都監侍其淵乘城拒守人心稍安賊退)
(乃還)蕭注(番禺令募兵三千與儂智高格鬭焚其戰艦掩兵入城人始有生意)狄青(儂智高圍)
(廣州仁宗以青為宣徽南院使經制廣南盜賊事大破智高于崑崙關下)余靖(皇祐間以廣南安撫)
(使經制盜賊擒儂智高母及其弟送闕下在任立法戒官吏不得市南藥及歸不持南海一物)劉湜
(知廣州時儂賊初平湜練土兵葺器械有盜據山招之不下湜知並山民資之食即徙民絶其餉盜遂降)
(民安之)楊覃(知廣州勤于吏事南海有蕃舶之利前後牧守或致謗議惟覃以廉著聞遠人懷之)
程師孟(知廣州州城為儂寇所毁師孟在廣六年作西城及交阯陷邕管聞廣守備固不敢東)
陳從易(知廣州以清德聞比還不市南物所持俸金而已仁宗嘉之飛白書清字以賜)蘇緘
(仁宗時南海主簿州領蕃舶每商至則擇官閱實其貲商大家樊氏入見緘遽升階就榻緘怒而杖之州)
(將責緘專決緘曰主簿雖卑邑官也舶商雖富部民也邑官杖部民烏得為專州將慰而謝之)林槩
(知連州康定初上封事請行唐府兵之法又請選蠻籍土民為兵柵要衝購猺人使守禦)周敦頥
(廣東提點刑獄以洗冤澤物為己任行部不憚勞苦雖瘴癘遠險亦必緩視徐按)張田(熙寧初知)
(廣州築城外郭兩旬而成臨政以清嘗與女弟書云南海富諸物犀珠亦可市但身為市舶使不欲自汙)
(爾作欽賢堂繪古昔清刺史日夕師拜之)盧士宏(知廣州或傳安南舟數百泊海中將為寇嶺徼)
(驚搖士宏灼其非是日從賓客宴遊作樂民頼以安)蔣之竒(知廣州妖人岑探謀據嶺表之竒先)
(事致討生擒之南海饒寳貨為吏者多貪聲之竒取前代牧守有清節者十人祀之冀變其習)陶節
夫(廣州錄事參軍楊元寇暴捕繫獄不承累年節夫詰以數語即吐服將適市與諸囚訣曰陶公長者)
(雖死可無憾後又知新會縣太守章楶重其才)連南夫(高宗時知廣州金人歸河南地南夫賀表)
(云虞舜之十二州昔皆吾有商於之六百里當念爾欺秦檜怒其言罷之)王大寶(紹興中知連州)
(時張浚亦謫居俸不時得大寶以經制錢給之又減月輸免行錢民稱便)葉顒(紹興初南海主簿攝)
(尉盜發州檄巡尉同捕巡檢獲盜十餘人歸勞於顒顒曰掠美欺君倖賞三者皆罪不忍為也)楊萬
里(提舉廣東常平茶鹽盜沈師犯南粤帥師討平之孝宗稱為仁者之勇)龔茂良(知廣州建)
(州縣學行釋奠鄉飲禮又建海會浮圖中原衣冠沒於南而暴露者皆掩藏無遺)陳橐(知廣州兵)
(興後盜賊無寧歲十年九易牧守橐盡革弊政以恩先之民夷悦服)留正(乾道初清海軍節度判官)
(有善聲經略使龔茂良深器重之以相才薦于朝自此進用)林光朝(廣東提刑茶寇薄嶺南其)
(鋒銳甚光朝自將郡兵檄統制路海等擊敗之賊驚懼宵遁)方信孺(番禺縣尉盜刧海賈方聚)
(分鹵獲信孺捕之盜惶駭欲趨舟而信孺已使人負盗舟去矣乃悉縳盜不失一人)楊長孺(嘉定)
(間知廣州在任蠲苛政之非法者於是官知愛民而一道肅然及代去有俸錢七千緡盡以代下戶輸租)
(有詔奬諭)廖德明(廣東提刑彈劾不避權要歲當薦士朝貴多以書託之德明曰此國家公器也)
(悉封還之後又知廣州有惠政)洪天錫(寳慶初為廣州司法長吏盛氣待下天錫糺正為多後為)
(廣東運判決疑獄劾貪吏治財賦皆有法)劉應龍(南海寇作乃以應龍知廣州兼經略安撫寇聞)
(應龍至即遁去南海大治)元吕恕(至元間廣東道宣慰使時廣中多寇盜水陸不通民皆缺食恕)
(發粟賑之又為粥以食饑民全活甚衆民立碑頌之)卜天璋(廣東廉訪使先是豪民瀕海堰專商)
(舶以射利累政以賂置不問天璋至發卒決去之嶺南地素無水天璋至始有水人謂其政化所致云)
趙謙(元貞初廣東廉訪使廉公有風力所在冤獄多平反縣令王䕫者憾其民雒公輔因訟者誣公)
(輔殺其僕袁二獄成謙以無屍為疑未幾果有獲袁二至者遂祗䕫以法人以為神)本朝鄭金
(洪武初廣東按察司僉事公正有守敏於政事凡獄牘至前一覽洞然人服其明尋遷按察使)郭郁
鄰(洪武初東筦縣丞剛介有守專務愛民而身之饑寒不恤時隆冬縣民何原璉等以生魚被服饋之)
(郁鄰不受)潘伯庸(洪武中廣東按察使力持憲度風節凝峻獄訟不冤而黠傲者為之馴服)王
溥(洪武中廣東右參議性廉謹弟惟信自鄉来省有以布袍遺之者溥怒曰一衣甚微汚身甚大命亟)
(還之先是廣運舵木由海道入京屢致漂沒溥相其地通庾嶺挽運遂絶漂沒之患)道同(洪武中番)
(禺知縣性廉潔視民如子時永嘉侯朱亮祖城廣東縣民羅氏者納女於亮祖兄弟怙勢嘗以事干同同)
(不聽仍按以法)花茂(洪武中任廣東都指揮使奏東筦香山等縣逋逃蜑戶附居海島遇官軍則稱)
(捕魚遇番賊則同為寇盜殊難管轄請徙其人為兵庶革前患從之)侯禮(永樂初知連州州有劇賊)
(劫掠鄉村經年不能制禮往諭之向化又有賊三百餘人據高良鄕又招來之悉為編氓州遂無患)劉
永清(宣德間廣東右布政使公廉殊衆政簡民安去之日士民泣留之不果歌詩以頌其德)張
琰(宣德間廣東右參政持身廉謹庭無私謁民有戎籍者誣其同姓琰察而釋之人服其明)王清
(正統初廣東都指揮僉事協鎮高肇等府賊衆攻廣城清率兵逆戰被執遇害朝廷憫之加子爵二級)
彭遠(正統間廣東右布政使廉能勤慎專尚德化廣民喪葬尚浮屠務華侈或有傾産至十年不葬)
(者遠嚴令革之)彭琉(正統中廣東按察僉事提督學校以成賢化俗為己任增脩黌舍二十餘間書)
(籍缺者求善本刻之士風丕變)楊信民(正統間廣東左參議不事刑威民深德之時黃蕭養作亂)
(以信民為僉都御史巡撫廣東賊多降附)丁璣(廣東提學副使毅然以守道自任學校一新)潘
稹(成化間巡按廣東振揚風紀兩劾柄兵者之不律貪吏悚然)宫安(廣東按察司僉事持憲嚴)
(明人不敢欺以奸)韋斌(廣東提學副使藻鑑精明士類咸服)
流寓虞翻(吳孫權時騎都尉數直諫權不能容坐徙丹陽涇縣又徙交州雖處罪放而講學不倦門)
(徒常數百人)崔仁師(定州人唐貞觀中累遷中書侍郎參知機務被遇甚渥會有伏閣訴者仁)
(師不時上太宗怒流連州)王定保(唐末劉隠據嶺表中朝士人多往依之辟定保置幕府後劉龔)
(欲僣號定保不從龔遣定保使荆南乃建國云)姚鉉(廬州人雋爽頗尚氣宋咸平中為兩浙轉運使)
(時薛映知杭州鉉與映不協映摭鉉罪數條密以聞詔使劾之除名貶連州)張浚(蜀人紹興中以)
(彗出極論時事秦檜惡之令臺諫論浚以特進提舉江州太平興國宫居連州子栻隨侍)鄧光薦
(廬陵人宋末為禮部侍郎寓居香山陸秀夫在海上時記二王事為一書甚悉以授光薦曰君後死幸傳)
(之其後崖山平光薦以其書遷廬陵)
人物漢董正(番禺人漢末累徵不起操守清白志趣高尚晉南海太守袁彦伯奏旌其門)唐
何昌期(陽山人天寳間與安禄山將高秀巖戰有功拜千牛衛將軍封寧國伯)區冊(南海)
(人德宗時韓愈為陽山令冊往見之及歸愈為文以送之略曰有區生者誓言相好自南海拏舟而来升)
(自賓皆儀觀甚偉坐語與文義卓然如斯人者豈易得哉)劉瞻(連州人懿宗時舉博學宏詞科累官)
(翰林學士相僖宗制云安數畝之居仍非己有却四方之賂惟畏人知子贊為梁崇政院學士)五代
黃損(連州人梁龍德初舉進士仕南漢官至尚書左僕射有桂香集行於世與宋齊丘桑維翰善每)
(論天下事二人自以為不及)何澤(廣州人仕唐為洛陽令好直言莊宗出獵踐民田澤叩馬諫曰)
(陛下未能一天下以休兵而恣畋游害稼穡使民何以出租賦莊宗為之罷獵明宗欲幸鄴澤又伏閣諫)
(止仕終太常少卿)孟賓于(連州人仕終水部員外郎能詩有金鼇集陳堯佐為序稱其如百丈)
(懸流灑落蒼翠間清雄奔放望之竪人毛骨五代詩人未有過之者)宋李廷珙(連州人開寳間)
(從潘美平南漢以武功累遷刑部尚書)馮元(南海人雍熙初進士累官翰林學士□性簡重非慶)
(弔未嘗私謁公卿多識古今臺閣品式以易學見知仁宗嘗作太玄釋文卒謚章靖)邵曄(連州桂陽)
(人祖崇德道州錄事參軍父簡連山令曄幼嗜學恥從辟署太平興國八年進士累官右諫議大夫知廣)
(州卒廣州城瀕海每蕃舶至岸常苦颶風曄鑿内壕通舟颶不能害)黃勲(南海人家貧好學凡聖賢)
(格言躬自抄錄紹興初舉進士知新昌縣有政聲階至朝散大夫)馬持國(新會人紹興間張浚)
(胡銓皆嘗辟為属官持國嘗著中興自治萬全策略愚忠錄獻于孝宗周必大楊萬里稱其文深宏偉傑)
(切中時病終容州守子晞驥仕終雷州守孫宜祖終英德守)崔與之(增城人父世明博學精于)
(醫貧者療之不受其直與之紹興中舉進士累官四川安撫制置使威惠兼濟兵民悦服召為禮部尚書)
(又除參知政事進右丞相皆辭不就卒追封南海郡公謚清獻)羅威(番禺人事母至孝遇寒先以身)
(温席鄰家牛犯其稼威刈芻納其門牛家相諭莫犯每見老者負於途率代其任令異其行除吏不就遂)
(與母遁居增城母殁盡哀有白鹿止其基側)李昴英(番禺人寳慶初舉進士累官右正言時趙)
(與□知臨安府罔利奉上昴英劾其聚斂害民理宗難之至牽裾力諫又劾中宫董宋臣與之俱罷仕終)
(吏部侍郎諡忠簡)郭閶(番禺人淳祐間舉進士累官監察御史右正言論事鯁直無所依阿及卒)
(家甚貧幾無以為歛鄉人以崔與之李昴英及閶三人共祀之)張鎮孫(番禺人博學強記咸淳庚)
(午進士第一除正字遷校書郎宋末為廣東經略安撫使有復城之功)吳英(南海人理宗時以武)
(功著贈官至節度使子宗道宗達宗遇皆為武職有功)伍隆起(新會人三世仕宋宋末隆起率)
(義兵從帝昺于崖山與元將張弘範力戰不屈其麾下謝文子殺隆起以首降弘範宋相陸秀夫惜之刻)
(木為首以葬又募人執文子戮以祭墓)李用(東筦人少孤事母孝棄舉業究周程之學著論語解)
(以薦授校書郎不就咸淳間祠於學)本朝何真(東筦人少英偉好書劒元末歴河源縣務副使)
(嶺海騷動棄官歸鄕里率衆保障遂併有循惠二州廣民賴以為安本朝初歸附授江西行省參知政事)
(累官四川布政使所至有聲加封東筦伯致仕卒)關敏(南海人本朝初王師下嶺南全城歸附授)
(巡檢後為餘寇攻陷死舉家二十口皆被害事聞贈兵馬副指揮命有司立廟歲祭之)陳璉(東筦)
(人洪武中起家桂林府學教授累官南京禮部侍郎致仕卒璉孝友和厚博通經史以文學知名于時所)
(著有琴軒集)羅亨信(東筦人永樂甲申進士授給事中累官為副都御史歴巡西北二邊愛軍)
(恤民邊人至今思之)翟溥福(東筦人永樂甲辰進士知青陽縣時邑有虎患齋沐檄神捕之患遂)
(息調新淦德政尤著後知南康府致仕去郡人思之請配享于白鹿洞之三賢祠志略)陳獻章
(新會人年二十舉于鄉從吳聘君遊聞伊洛之緒後歸白沙多所自得以薦授翰林檢討母疾乞歸不辭)
(而去有詩云相思道遠無由寄此味年來只獨嘗七十三卒世稱白沙先生志略)林光(由舉人為)
(杭州府學教授造詣純正從學白沙深為所重白沙嘗贈之以詩有白首金石交視我南川子句志略)
張詡(舉進士受學白沙白沙甚稱許其完養心氣臻極和平志略)湛若水(增城人弘治中)
(進士累官翰林侍講國子祭酒吏禮兵三部尚書從學白沙自是隨處體認天理深得白沙勿忘勿助之)
(間之旨平生著述甚富有古易訓測春秋正傳三禮訂疑白沙詩教格物通文集行于世云志略)
列女劉氏二女(南海人母病一女割股一女割肝以救之鄉閭感動宋經略使龔茂良上其事)
(詔旌表其門倍給粟帛)萬氏(南海人王受祖妻洪武中蘇友輕作亂萬氏為官軍所獲獻于南海)
(衛指揮盧諸諸愛其才美欲納之萬氏號泣投衣於火諸怒以刃擬之萬氏唾罵不輟就死于南門外聞)
(者為之流涕)
仙釋安期生(秦時賣藥海邊人言其千歲李少君遇之食以棗大如瓜蒲澗所産菖蒲一寸九節)
(生採而服之其隠居有十蒲澗其一也)葛洪(晉咸和間為散騎常侍聞交阯出丹砂求為勾漏令)
(將子姪俱行至廣州刺史鄧嶽留不聽去洪乃止於羅浮山煉丹成道妻鮑氏南海太守靚之女行灸於)
(南海唐崔煒者遊開元寺有丐嫗謂煒曰吾善灸贅疣今有艾少許奉子煒受之莫知為誰後始知為洪)
(妻云)何仙姑(增城人生而頂有六毫所居地産雲母忽夢異人教之餌服唐景龍中仙去)慧
能(唐時居廣之法性寺會有二僧論風動幡者一云風動一云幡動能曰非風非幡由心動爾寺主印)
(宗聞之悚然遂邀能入室執弟子禮白于衆曰此肉身菩薩也能即僧家所謂六祖者)
韶州府(東至南雄府始興縣界一百五十里西至廣州府陽山縣界四百五十里南至廣州府清遠縣界三百七)
(十里北至湖廣郴州桂陽縣界二百二十里自府治至南京三千五百九十里至京師七千三十五里)
(糧五萬石零)
建置沿革禹貢荆州之域天文牛女分野春秋為百粤
地戰國属楚秦為南海郡地漢初属南粤武帝平南
粤置曲江湞陽二縣隸桂陽郡統於荆州東漢置始
興都尉三國吳分置始興郡治曲江縣劉宋改唐興
郡齊復為始興郡隋平陳郡廢以其地属廣州唐置
番州治曲江尋改東衡州貞觀初改為韶州属嶺南
道天寶初改為始興郡後復為韶州五代時属南漢
宋仍置韶州属廣南東路元改置韶州路本朝洪武
初改為韶州府領縣六
曲江縣(附郭漢置属桂陽郡吳為始興郡治隋廢郡以縣属南海郡又廢湞陽縣入焉唐於縣置)
(番州貞觀初改韶州又以臨瀧良化二縣省入宋元仍舊本朝因之編戶四十里)樂昌縣(在府)
(城西北八十里本漢曲江縣地梁置梁化縣又分置平石縣隋開皇中以平石縣省入梁化尋改曰樂昌)
(属番州唐宋元俱属韶州本朝因之編戶一十三里)仁化縣(在府城東北八十里本曲江縣地唐)
(垂拱中置仁化縣属廣州後属韶州宋初省入樂昌縣咸平中復置元仍舊本朝因之編戶六里)乳
源縣(在府城西一百里本曲江樂昌二縣地宋乾道初以韶州諸縣不通水道遂於洲頭津置乳源)
(縣元仍舊本朝因之編戶六里)翁源縣(在府城東南九十里本漢桂陽郡湞陽縣地梁置翁源縣)
(陳又置清遠郡隋廢郡以縣属廣州唐属韶州元改属英德路本朝仍属韶州府編戸十里)英德
縣(在府城西南二百二十里秦為南海郡地漢置湞陽縣属桂陽郡隋省入曲江縣唐初置洭州領含)
(洭湞陽二縣尋廢州以縣属廣州南漢於湞陽縣置英州宋州仍舊慶元初陞英德府元改為路本朝改)
(州為英德縣及改今属編戶十里)
郡名始興(吳置)廣興(劉宋名)韶陽(在府韶石山南故名)
形勝北嶺峭險南谷平易(唐徐浩張文獻公碑始興比嶺峭險巉絶大庾南谷坦然)
(平易)嶺南属州韶為大(唐皇甫湜朝陽樓記)越之北門(宋潘美歸奏辭)控
扼五嶺韶為交衝唇齒江湘咽喉交廣(俱宋余靖修州衙記)
溪山稱最(余靖湧泉亭記嶠南溪山之勝曲江稱最)江山秀麗(元韶州譙樓記)
風俗習尚淳樸(圖經其習樸而不雜淳而不漓)不事遊宴(同上商不富賈不巨工不)
(良技不巧歲時不事遊宴)農不力畊(郡志為農者不力於耕而運販鹽鈔歲月可以致富)珍
竒不售(同上惟簡質是安而市井貿易自日用飲食之外珍竒之貨不售焉)士多愿慤
(宋朱熹濓溪祠堂記韶故名邦士多愿慤可與進於道者蓋有張九齡余靖之遺風)土曠人稀
(圖經英州號小法場土曠人稀為農者擇沃土以耕而於磽地多不用力)藤葉嚼檳榔(宋楊)
(萬里英德縣詩人人藤葉嚼檳榔戸戶茅簷覆土床只有春風不寒乞隔溪吹度柚花香)萬室通
釀酤(宋梅堯臣翁源縣詩越林多蔽天黃柑雜丹橘萬室通釀酤撫遠無禁律)
山川芙蓉山(在府城西五里相傳山有芙蓉株故名山半有石室漢末道士康容得仙於此唐許)
(渾詩宋玉含悽夢亦驚芙蓉山響一猿聲)玉山(在府城東北五里相傳昔有人得玉璞於此)蓮
花山(在府城南五里郡治對山也以形似名)越王山(在府城北六里俗呼白虎山)寶
石山(在府城南一十里一名伏虎山相傳唐時有鄧姓者居其下死後有駱家徙其一石去至夜虎)
(銜其石復回舊處鄕人神之立廟石上水旱疾疫有禱輒應)石頭山(在府城北一十三里山上)
(有石高峻有二聖真身下建石頭寺)浮山(在府城東北二十里其地躡一處則百步内皆動故名)
靈鷲山(在府城西南三十里舊多虎一名虎市晉義熙中有天竺僧居此唐沈佺期有登靈鷲寺)
(詩)桂山(在府城西四十里山多菌桂桂水源於此)鳳凰山(在府城西五十里脈接桂山以)
(形似名)韶石山(在府城東北八十里山之石怪竒有三峯四接盤龍駱駝獅子虹蜺鳳閣馬鞍)
(等名而韶石雙峙如闕相傳舜南巡登此山石上奏樂因名唐韓愈詩暫欲繫船韶石下上賓虞舜整冠)
(裾宋王安石詩怪石巉巖土泬寥昔人於此奏蕭韶)錢石山(在府城東八十里山状四方如臺其)
(石三面壁立上有碎石如錢)昌山(在樂昌縣治南山多樂石可為懸磬又産竹可為管籥)五
將軍山(在樂昌縣東一十里山頂五峯聳立若介胄士故名)靈君山(在樂昌縣東北四十)
(五里高數千仞周圍數百里山下有神曰靈君因名)監豪山(在樂昌縣崖嶺峻阻所謂瀧中即此)
涼傘山(在仁化縣南一十里以形似名)廉石山(在仁化縣北二十里石罅中有鎗竿相傳)
(黃巢過此所投者至今不朽山有石井其泉清冽)白星山(在仁化縣西五十里舊經唐武德中)
(有星墜山頂光如曳練故名)雙峰山(在乳源縣西二里兩峯對峙上有雙峯寺)雲門山
(在乳源縣東北一十里常興雲霧)風門山(在乳源縣西一十五里兩山夾立中通一徑多風)
靈池山(在翁源縣東一百二十里山頂有石池池中有泉八曰涌泉香泉甘泉温泉震泉龍泉乳)
(泉玉泉乃翁溪之源相傳有老人隠見池中龐眉皓髮人居此者多夀考因名翁水)南山(在英德縣)
(南五里以在縣治南故名)皋石山(在英德縣南一十五里一名團山又名湞陽峽崖壁千仞猿狖)
(不能攀昔有樵者見飛仙於此宋郡守廖君王詩清人耳目中流水壮客精神兩岸山)堯山(在英)
(德縣西四十里四面瀑布傾瀉萬丈宋米芾詩信美此山高穹窿遠市朝暑木詰蒼隂飛泉落晴翠)湞
山(在英德縣北四十里湞水所出尉佗作萬人城於此)白鹿山(在英德縣舊含光縣治東南一)
(十七里始興記云晉咸康中縣令張方有德感白鹿羣遊於此)帽子峰(在府城北郡之主山也松)
(竹蓊鬱團欒如帽)鳴絃峰(在英德縣南山之背相傳舜南巡撫琴於此宋郡守劉仲湛詩竒峰)
(枕高岸迴合藏雲烟直上數百仞倒影浮清漣民傳舜南狩向此鳴朱絃至今萬籟寂雅韻猶冷然此峯)
(之前有蓮花峯)皇岡嶺(在府城北五里下有舜祠府境又有皇潭皆以舜遊此得名本朝解縉詩)
(千里來尋故相家曲江南畔夕陽斜鈞天此日聞韶樂步上皇岡望翠華即此)周山嶺(在樂昌縣)
(北十五里)鍾乳嶺(在乳源縣治北又名空岡嶺山腰有巖産鍾乳)臘嶺(在乳源縣西五里壁)
(立峭拔為五嶺之一)狗耳嶺(在翁源縣西北九十里)觀州嶺(在英德縣東北五里縣治)
(之来山也盤礴蜿蜒如蛇浮水登之可觀一境)書堂巖(在府城東一十五里白芝渡相對巖洞豁)
(然泉清石潔唐張九齡讀書處)錦石巖(在仁化縣南一十七里有三巖分上中下宛若堂殿其逕)
(彎環直上千餘級夾道杉松高凌霄漢)通天巖(在英德縣西一十五里與碧落洞相去二里横)
(岡峻嶺其中石乳聳峙萬状約行二里有竅通明仰視天日煥然)峨眉岡(在英德縣舊浛光縣)
(南高三百餘丈東西望如峨眉)石蓮岡(在舊浛光縣西一十五里有石似蓮花)龜岡(在英)
(德縣東八里龜岡村當平野突起其形如龜)涵暉谷(在鳴絃峯下谷有晞陽島飛霞嶺凌烟嶂)
(夢弼巖及桃花棲雲潜靈三洞唐人元結有涵暉谷銘刻峯石上)紫微洞(在府城西南一十里)
(宋朱翌自中書舍人謫居曲江遇父老指示始得此洞可容數百人)碧落洞(在英德縣南一十五)
(里懸石如霓旌羽蓋狀旁有小洞號雲華深不可測宋余靖詩幽景前賢恨到難泉流清淺出巖間驅馳)
(宦路重来此塵世難逢特地間石壁所刻唐宋名賢題詠甚富)真石(在英德縣北二十八里一名賭)
(婦石東枕湞水)逃石(在府境舊經云本在桂陽汝城縣因夜迅雷移至此土人因以逃名之)崑
崙石(在英德縣北高百五十丈枕湞水狀如龍)牯牛石(在英德縣南一十九里湞陽峽中湞)
(水為峽山所束兩石相抄水勢湍急名抄子灘其下又有機石横截名牯牛石皆為行舟之害故諺云過)
(得牿牛抄石灘寄書歸去報平安)禪石(在英德縣西北五十里有禪龕舊經云昔有僧於此修行)
(有碑載其事)曲江(一名湘江以湞水武水抱城回曲而流故名流至英德縣又名始興江)滄
湖(在樂昌縣東南一十里周圍三十五里南通瀧水)湞水(在府城東源出大庾嶺經保昌縣南)
(流合武水為曲江漢征南越樓船入湞水即此唐柳宗元詩湞水想澄灣下流至英德縣西一十五里兩)
(山對峙夾水上號湞陽峽)武水(在府城東源出郴州臨武岡經宜章縣南流入樂昌縣又南流至此)
(合湞水為曲江古名虎溪唐改今名巖崖峻阻湍瀧危急又名瀧水唐韓愈詩南行踰六旬始下樂昌瀧)
(險惡不可狀船石相舂撞宋孔平仲詩簫韶有遺韻流入武溪中)桂水(在府城西北四十里源出)
(桂嶺下東流百里合武水)盧水(在府境此水合武水處甚險又名新潼上有太守周昕廟昕即始開)
(潼者行者放鷄散米以祈福而忌濕衣入廟云)目嶺水(在府城東一百一十里水巖間有石穴如)
(人眼瞳子黑白分明故名)温水(在樂昌縣東北四十里冬夏常温疾者浴之皆愈)三瀧水
(在樂昌縣西六十里源出湖南莽山水有新瀧垂瀧腰瀧三派故名唐韓愈貶潮州過此有瀧吏詩)瀧
頭水(在英德縣南一十里源出翁山經象岡至此與瀧水合其關瀧甚險隘宋潘美伐南漢次瀧頭)
(劉鋹遣使請和美等疑有伏兵乃挾鋹使速度諸險即此)隆水(在英德縣東一百四十里源出羊嶺)
(下東南流合翁源)沱水(在英德縣東南九十七里源出茗茶山北流合翁源)風水(在英德縣)
(北一百里源出重嶺下南流合湞水)洭水(在英德縣西南四十里一名洸水地理志又名洭浦其地)
(即廢浛光縣下流四十里為羅溪)會湞水(在仁化縣治南源出仁化鄉南流二百五十里合湞)
(水水潔清其美相傳飲之令人高夀意致精潔)曹溪(在府城東南三十里源出狗耳嶺西流合湞水)
(又南流入英德縣界宋蘇軾詩又試曹溪一勺甘)零溪(在府城東七十里源出清化嶺西流合湞)
(水)宣溪(在府城南八十里源出螺坑唐韓愈詩韶州南去接宣溪雲水蒼茫日向西)梨溪
(在府城東九十里源出始興縣東坑嶺西流合湞水溪岸多棠梨故名)靈溪(在樂昌縣東北五十)
(里源出靈君山下與武水合流溉田百餘頃水味甚甘飲者多夀鄉人取以釀酒)吳溪(在仁化縣)
(北三十里越滅吳吳之子孫避難居此故名)恩溪(在仁化縣北一百里源出郴州相傳吳王子孫)
(避地經此溪失路逢一女子導之而去乃以金帛報其恩)翁溪(源出翁溪縣靈池山西南流二百四)
(十里至英德縣與湞水合流入廣州)滑溪(在英德縣治西源出旗山南流與湞水合溪石多苔滑難)
(行)潼陽溪(在仁化縣東三十里東南流與湞水合溪上多梔子黃金竹)錦石溪(在仁)
(化縣其里人能績竹為布)桃溪(在英德縣西四十里源出崇山溪上多植桃故名下流合洭水)桂
溪(在桃溪之西發源舊浛光縣之五山與鳳溪俱合於羅溪地多桂樹)清溪(在英德縣北六十里)
(岑水曲江合流至此而洑水有三灣環山而瀦澄澈可鑑宋元祐間廣帥蒋之竒作三灣亭)玉泉
井(在芙蓉山上相傳為康仙煉丹之井泓澄如玉故名)虞泉(在皇岡虞祠東崖味甘美與他泉異)
(宋方信孺有銘)湯泉(在府城東南五十里能熟生物每霜雪時泉氣上蒸泉中時見赤魚游泳人不)
(能獲)大湧泉(在府城東南二十五里纂溪泉出石罅中大如濤湧宋余靖因作湧泉亭朱新仲記)
(自有天地便有此泉振高僧之錫而蠟騷人之屐多矣若據石臨清舉白盡醉則自我輩始)卓錫
泉(在府城東南曹溪宋蘇轍有銘)温泉(有四一在曲江縣西北四十里泉有三穴四時沸湧可以)
(芼烹一在乳源縣西北二里石穴中其二在靈君山及周山嶺下)
土産銀(曲江翁源樂昌英德縣出)銅(曲江英德縣出)鉛(翁源樂昌仁化縣出)鐵蕉布
竹布(俱仁化縣出)紵霜布(翁源縣出)鍾乳(乳源縣出)英石(英德縣出鄉評云峯)
(蠻聳秀巖竇分明無斧鑿痕有金玉聲)樂石(昌山縣出)鶴膝竹鷓鴣(府境)
(出)
公署韶州守禦千戸所(在府治東南洪武初改元萬戶府建)
學校韶州府學(在府治東南宋建本朝永樂九年重建)曲江縣學(在府學南宋建)
(元燬本朝洪武五年重建)樂昌縣學(在縣治西北宋建元修)仁化縣學(在縣治東)
(宋建二學俱本朝洪武三年重建)乳源縣學(在縣治東宋建元燬本朝洪武初重建)翁
源縣學(在縣治東北舊在縣北元廢本朝洪武初復建未幾灾二十五年始遷於此)英德
縣學(在縣治西北宋建元廢本朝洪武七年重建)
書院湘江書院(在帽子峰南麓宋淳祐間楊大異建祀濓溪周敦頤大異作記)涵暉谷
書院(在英德縣涵暉谷宋景德初郡守王仲達奉詔之建其後慶歷初守宋任天禧中守臧制相繼修)
宫室韶陽樓(在府城南唐許渾嘗夜宴有詩待月江樓卷翠羅玉盤瑤瑟近星河簷前碧樹窮秋)
(密窗外青山薄暮多鴝鵒未知狂客舞鷓鴣先讓美人歌使君不惜通宵醉刀筆初從馬伏波)風度
樓(在府治南唐張九齡為相玄宗重之每用人必曰風度若九齡乎郡人因取以名樓)朝陽樓
(在府城東唐郡守建以居城之東故名皇甫堤有記)煙雨樓(在英德縣舊府治東千巖萬壑羅列)
(遠近為登眺之勝宋郭祥正詩江路分韶廣城樓壓郡東妓歌星漢上客醉水雲中)蕃宣樓(在英)
(德縣舊府治前雙門之西)思古堂(在府治宋守狄咸建蘇軾名并書堂左右有喜譽魚樂二亭)
清淑堂(在府治九成臺下宋王安石侍其父益守韶日讀書於此楊甲詩但願清淑氣徹盡海嶺)
(隅)政寶堂(在府治有宋蘇軾黃庭堅石刻楊萬里跋云蘇黃皆落南而嶺南無二先生帖大似)
(魯人不識麟惟韶有之耿光異氣上燭南斗下貫碧海矣又有米芾帖萬里跋云萬里學書最晚雖徧參)
(諸方然袖手一瓣香五十年来未拈出今得此帖乃知李密未見秦王耳)金鑑堂(在府治取唐張)
(九齡所上金鑑錄為名)翠隂堂(在英德縣涵暉谷)曲江亭(在府城通津門外宋建乃)
(臨江艤舟之所)相江亭(在府東門外一里宋建乃迎送之所)盡善亭(在府城東一百里宋)
(蘇軾嘗登此望韶石賦詩嶺海東南月窟西功成天已錫玄圭此方定是神仙宅禹亦東来隠會稽)整
冠亭(在帽子峯上取唐韓愈詩上賓虞舜整冠裾而名宋守梁世安記左瞰湞水右俯武溪萬山衮)
(衮悉聚目前)望韶亭(在府城東八十里宋守范端臣記云韶之名以山而山之名以石楊萬里)
(詩新隆寺後看韶石三三兩兩略依稀金坑津頭看韶石十十五五不整齊一来望韶亭上看九韶八音)
(堆一案金鍾大鏞浮水涯玉瑟瑤琴倚天丰)韶亭(在韶石山宋潘伯恭建余靖作記)三楓
亭(在曲江縣界圖經云曲江有脩仁水水北有三楓亭梁范雲嘗飲脩仁水有詩)寒翠亭(在涵)
(暉谷晞陽島之北石壁上有宋蘇軾南遷惠州時題識)薰風亭(在鳴絃峯下宋李脩記步飛霞)
(嶺歴棲雲洞攀緣危磴遂履平地視千里如指掌間)衆樂亭(在英德縣南山宋郡守有詩云重尋)
(佳景冠南州天與邦人作勝遊百尺臺成偏得月四時花放不知秋當軒疊嶂高還下傍檻長溪咽復流)
(只道史君能共樂有誰能會史君憂)九成臺(在府西北城上宋守狄咸建郡志建中靖國元年正)
(月一日蘇軾與蘇伯固北歸狄守延飲臺上伯固謂臺宜名九成軾喜即席為銘自書刻石臺上)逍
遙臺(在府城南五里武水東隋刺史薛道衡建唐張九齡嘗登臺賦詩嘗聞薛公淚非直雍門琴竄)
(遂留遺跡悲涼見此心府中因暇豫江上幸招尋人事已成古風流獨至今)澄光臺(在涵暉谷)
蜕僊臺(在碧落洞石壁險絶中有人蜕骨皆勾連宋崇寧間廣帥王渙之躋攀觀焉目為蜕仙臺)
(好事者因鑿石函貯之)湞水館(在府城南宋守狄咸建)迎山館(在府之曲江亭西偏)
(過客憩息之所)
關梁阜民橋(在府南城濠上)嘉泰橋(在桂水上以宋嘉泰中造故名)禄溪橋(在樂)
(昌縣治東)斗門橋(在乳源縣東二里乳穴上)通遠橋(在英德縣治西舊名何公橋英州水)
(市江水貫其中舊作木橋每數年輒壊宋守何智甫始疊石為之而蘇軾為作詩五十六句本朝永樂八)
(年重脩更今名)惠政橋(在樂昌縣東洪武初知縣索彦勝建民便之名曰惠政)
寺觀大鑒寺(在府治南宋運使石不矜為唐僧盧能建)南華寺(在府城南六十里纂溪梁)
(天鑒初天竺僧智藥開山後為唐僧盧能傳衣鉢處元和間賜塔名靈照柳宗元為碑文)光運寺
(在府城西一十里即晉始興内史王導故宅隋建本朝洪武初重建)舜峰寺(在府城西北五里宋)
(建本朝洪武中重修)衆善寺(在樂昌縣東宋建本朝洪武末重修)臨江寺(在仁化縣北五)
(十里宋余靖詩古寺遠塵籠乘閒訪此中客心千里静僧語萬緣空)大雲寺(在仁化縣北六十里)
(宋建本朝洪武間重修)明化寺(在英德縣西洪武中建)雲門寺(在乳源縣東北一十)
(里五代時建)合龍寺(在乳源縣西三十里宋建俱本朝洪武初重修)雪山寺(在英德縣)
(南一十里元建洪武末重修)玄妙觀(在府治西宋建名天慶元改今名本朝洪武間重修)明
福觀(在樂昌縣治東永樂七年建)崇寧觀(在乳源縣東二里宋建)龍泉觀(在乳)
(源縣西二百餘里宋建)
祠廟虞帝廟(在皇岡嶺下有唐謝楚廟碣宋廖德明重建改帝像作跪坐刻朱文公跪坐拜說置)
(廡下)峽山廟(在英德縣廟藏先秦犧尊制作竒古宋宣和間往来者以勢取去舟出峽遭風濤懼)
(甚乃還之廟中)任將軍廟(在樂昌縣祀南海尉任囂)周府君廟(在樂昌縣北一百二)
(十里府君東漢桂陽守當時立碑紀績歐陽脩集古錄跋云碑文石闕不著其名而王之才按舊圖經府)
(君名昕字君光)侯司空廟(在府城西北桂山下祀陳司空侯安都其地即安都宅)鄧史
君廟(在樂昌縣治西祀唐刺史鄧文進)張文獻公祠(在府城南祀唐張九齡玄宗幸)
(蜀遣使至韶弔祭因立祠於州東故第鑄鐵像祀焉宋天禧間徙入城有曾三省祠記郭祥正詩當年致)
(仕陳金鏡後世空祠見鐵胎元班世傑詩韶陽城郭白雲關賢相祠堂杳靄間階下莓苔春未老庭前松)
(栢鶴空還千秋獨悟呈金鑑十載先知恨禄山黃閣勛名昭汗簡曲江流水日潺潺)寨將夫人
廟(在英德縣西一十三里麻寨岡夫人姓虞舊傳唐末黃巢破西衡州虞氏躬被甲胄率兄弟及鄉兵)
(戰禦黃賊遂北虞氏亦死鄕人即此立廟大有靈應宋嘉泰間賜額冥助嘉定間加封正順顯佑夫人林)
(子升作記)盧太傅廟(在府城東北太傅盧光稠也唐末藩鎮以虔韶二州請命于梁既卒韶人)
(立廟祀之宋加封太傅廟號忠惠)余襄公祠(在府治東南襄公宋余靖也治平中建祠)先
賢祠(在府學明倫堂東祀周子二程子朱子後并祀王導韓愈張九齡余靖蘇軾廖德明)詹公
廟(在翁源縣東一十五里神姓詹湖南人元至正初立廟有禱多應)
陵墓張九齡墓(在府城北二十里臨武原)劉鋹墓(在曲江縣獅子岡鋹五代時南漢主)
余靖墓(在府城西四十里歐陽脩作神道碑)
古蹟任囂城(在樂昌縣南五里秦楚之際南海都尉任囂因中國弗靖遂築此城以圖進取囂死)
(尉陀因之遂有南粤)樂昌廢城(在樂昌縣西南二里秦時任囂所築隋樂昌縣治此)仁化
舊城(在仁化縣北一百三十里尉陀自王南粤築城於此過南二十里有唐垂拱初所築城置仁化)
(縣宋開寳中省入樂昌)古州城(在府城南官灘下一十里晉盧循寇番禺以徐道覆保始興因)
(城於北嶺門以自固劉裕討之遣沈田子築城伏兵於此故又呼為沈將軍壘)衡州城(在英德縣)
(境梁天監中置衡州於含洭縣領始興等十二郡隋平陳改曰洭州尋廢)陽山郡城(在英德縣)
(西二里梁天監中置属衡州隋平陳郡廢)廢浛洭縣(在英德縣西七十五里本漢舊縣属桂陽郡)
(隋唐俱属廣州宋初改浛光縣属英州本朝省入英德縣)廢建福縣(在翁源縣境宋宣和中置)
(属詔州建炎中省)仙人石室(在樂昌縣西五里石高三十餘丈室外藤蔓聮絡登之者攀緣)
(而入有石牀石臼此即泐溪福地仙經七十二福地之一有陸羽題名)臨水源石室(在曲)
(江縣室前盤石上羅十甕其旁皆列銀瓶山行者取之輒昏迷失路昔縣人封驅之奴株蒙竊銀瓶行未)
(數里為大蛇螫死而瓶存故名)
名宦晉王導(始興内史有治蹟後相元帝)南北朝何遠(梁始興内史開途巷葺墻)
(廬修治民居如營家焉田秩所收盡入公用盜入其境一毫不犯民為立生祠焉)范雲(梁始興内)
(史郡多盜雲撫以恩德商賈露宿郡中皆稱神明)蕭介(梁始興太守初武帝謂何敬容曰蕭介在)
(職清正可處一郡對曰始興頻無良守於是以介為之至郡威德甚著)唐徐申(韶州刺史按公)
(田之廢者募人耕墾以所入之半畀之歲入凡三萬斛又創驛治堠作大市民便之及去戸增過半為立)
(生祠)韓會(貶官韶州多善政卒于官會韓愈之伯兄也愈幼孤嘗依會于韶後過韶有詩云韶州南)
(去接宣溪雲水蒼茫日向西客淚數行先自落鷓鴣休傍耳邊啼)宋王明(領韶州刺史開寳中)
(南征為轉運副使雖嶺險絶而糗粮無缺偏歴部内視民疾苦無名科斂悉條奏除之)鄒非熊
(知曲江縣民有張九韶者被盜尉執平民煅煉誣伏非熊力争破械遣之居亡何真盜敗九韶失物咸在)
(人服其明)曹光實(開寳中知韶州及平交廣羣盜未息以光實為嶺南諸州都巡檢使捕逐羣盜)
(海隅以寧)許申(知韶州愛民勤政有甘露之祥遷張曲江廟於城中栽松榕數萬株遂成茂林)王
益(知韶州初夷越男女無别益一切窮治未幾男女之行别於塗翁源多虎益下檄捕之五虎自斃郡)
(人德之)榮諲(廣東轉運使廣有板步古河路絶險林箐瘴毒諲開湞陽峽至洸口古徑作棧道七)
(十間抵清遠趨廣州遂為夷塗)周敦頤(提點刑獄行部不憚瘴癘荒蹊絶島皆緩視徧歴以洗冤)
(澤物為己任)蘇緘(知英州時儂智高寇廣州緘蒐部兵募壯勇數千人赴難有功)唐介(以御)
(史論文彦博仁宗怒謫英州别駕直聲動天下抵任數月洲人畏仰敬重之)陸起(真陽令有村巫)
(以銀甕貯二蛇惑民觀者塞路起斬蛇捕巫遠近駭伏稱為神明)陳曄(提點刑獄以落南士夫流)
(徙遺孤不能歸建屋六七十楹籍本州官田及買民田歲得米二千石以養之)廖德明(韶州教授)
(嘗講學于朱子先是乾道中知州周舜元作祠堂以祀周子二程子祠久摧剥德明增廣而作新之)楊
萬里(提舉廣東常平會賊犯南粤萬里合諸郡兵直抵循梅賊懼就擒孝宗稱為仁者之勇就除提)
(點刑獄請於潮惠築外砦以扼賊路)林光朝(提點刑獄茶寇作亂簿嶺南光朝目將郡兵以摧其)
(鋒賊懼宵遁孝宗喜曰光朝儒生乃知兵耶)元覃榮(韶州路通判有古君子風在任六事修舉)
(四民樂業善政甚多郡人為立去思碑)敏珠爾(韶州路同知以廉介聞至正間郴寇陷樂昌邁珠率)
(義兵敗賊遂復樂昌乳源諸縣又督兵出勦餘黨時方寢疾竟死軍中郡人義而祀之)張鳳儀
(韶州路經歴領孤軍追賊兵潰被執不屈死子萬里獲首賊張韶卿剖其腹劈肝生啖之尋捕父官及贑)
(賊寇城率兵與鬭身被數創罵賊而死)王方貴(韶州路經歴學博識高為政有惠澤及民公餘)
(纂曲江志人多稱之)本朝王世安(韶州知府為政公平民皆悦服尤謹於事神凡祠廟歲久)
(皆重新之以張余二公為之韶陽先哲請于朝春秋祀)黃榮(韶州知府守己廉行事公信古愛民尤惓)
(惓于學校躬自考課勉勵生徒多底成材郡人至今思之)索彦勝(洪武初樂昌知縣時縣無城池)
(百姓散處山林彦勝築城開池均賦役招流移民為立政績碑)熊本誠(翁源知縣治公事如家事)
(恤民若子教之植苧麻民獲其利後累陞福建參政)史彬(永樂中樂昌知縣政務興舉愛民如子時)
(山賊為患彬及主簿吳政討平之民始安業)
流寓劉軻(唐沛人流離郴湘至韶家焉博學無所不通詣長安為馬植所竒遂登第歴官至侍御史)
(所著有春秋指要翼孟子諸書數十卷摭言稱其文章與韓柳齊名云)鄭俠(福州人仕宋監安上)
(門進流民圖坐謗訕編管英州英人無貧富貴賤皆加敬争遣子弟從學為築室以居哲宗立始得歸元)
(符中再竄於英徽宗初赦還)孔平仲(臨江人知衡州提舉董必劾其不推行常平法乃徙韶州)
(又坐前上書之故責惠州别駕安置英州)劉安世(大名人仕為諫議大夫吕惠卿復用安世争以)
(為不可章惇用事黜安世知南安軍累貶至新州别駕英州安置)朱翌(安慶人紹興中為中書舍)
(人秦檜惡其不附己諷言者論其黨趙鼎謫居韶州十四年名山勝景遊覽殆遍所著詩文有相江集)
吕祖儉(婺州人以大府丞通判台州右正言李沐論罷右相趙汝愚祖儉上書訴汝愚之忠尋有)
(旨送韶州安置祖儉在謫所讀書窮理賣藥以自給)洪皓(饒州人紹興中使金歸秦檜忌之謫居英)
(州凡九年檜死復官卒諡忠宣)
人物南北朝侯安都(始興曲江人善騎射為邑里雄豪侯景之亂陳武帝入援臺城安都)
(引兵從之遂平侯景以功授南徐州刺史後進爵清遠郡公威名甚重羣臣無出其右)唐鄧文
進(始興人唐初為本州刺史移治水西蕭銑發兵攻樂昌文進堅守累立戰功沒贈鷹揚上衛將軍廟)
(食樂昌本朝追諡忠襄)張九齡(曲江人七歲能属文後擢進士又以道侔伊吕科高第為左拾)
(遺玄宗千秋節上金鑑錄以伸諷諭累遷中書侍郎嘗抑李林甫請誅安禄山以薦周子諒坐貶荆州長)
(史久之封始興伯卒諡文獻開元後天下稱曰曲江公而不名云)張九皋(九齡仲弟歴宋襄廣)
(三州刺史季弟九章亦歴温吉曹三州刺史天寳中為嶺南節度使九臯子抗為侍御史抗之子仲方擢)
(進士為諫議大夫秘書監卒贈禮部尚書諡曰成)五代薛崇譽(曲江人善孫子五曹筭仕)
(南漢累官至開府儀同三司簽書點檢司事宋太祖遣師克廣州崇譽義不降後被執死之)宋余
靖(曲江人少以文學稱天聖初登進士第及試書判拔萃擢集賢校理歴遷右正言與歐陽脩王素蔡)
(襄為四諫官時論重之屢言邊情三使契丹後以儂智高叛經制南事累遷集賢院學士官至工部尚書)
(卒謚忠襄)王式(曲江人唐宰相珪之裔初珪之子敬直貶嶺南子孫遂家曲江式耿介自立以孝行)
(稱天聖初登進士第累官大理丞歴知梅州卒子陶天聖中進士官至京東提刑度支郎中妻朱氏尤賢)
(淑善教子五子相繼登第)蕭雄(樂昌人與兄雅弟維俱肄業上庠雄中蔡薿榜維中賈安宅榜雅中)
(莫儔榜起自白屋連掇高科)梅鼎臣(翁源人天聖初進士官至殿中丞子佐天聖五年進士官)
(至藤州守)譚必(樂昌人天聖間王益守韶州時必應童子科日誦萬言引試稱旨舉慶歷進士調雝)
(州推官交阯破雝沒於王事累贈金紫光禄大夫本朝追諡忠愍)鄧戡(乳源人博通經學天聖五)
(年進士官至殿中丞子堂登皇祐初進士孫弼亮登元祐初進士三世登科有聲南土)李渤(樂昌)
(人嘉祐初進士世業儒郡人尊之稱為夫子嘗試南昌作伯夷風賦中魁時有詩云嶺北嘗聞夫子號江)
(西曾振伯夷風弟岩以上書召見賜同進士後渤知白州岩知象州)侯晉升(曲江人元豐中進士)
(為程卿令與蘇軾往還軾與一帖云蒙示新論利害炳然文亦温麗歎服不已仕終南恩太守)鄭敦
義(真陽人知韶陽縣官市黃牛革峻急乃上書言黃牛善耕農視之如子哲宗下令止之徽宗即位上)
(書陳成周所以長久者在於得民心暴秦所以短促者在於失民心詔遷一階為来者勸)鄧孝廉
(曲江人讀書自得尤深於春秋建炎中進士為韶州教授通判邕州攝州事適歲饑發廩賑之不足繼以)
(俸金全活甚衆遷知德慶府)元鄧可賢(乳源人至正中郴寇圍乳源甚急可賢率砦民并其)
(子弟死守遣其子一源間道趨韶上方略同知買住遂率兵破賊賊復悉衆来攻凡兩月粮盡可賢奮身)
(出戰被執并其子弟七人皆死砦破日民無一人降者)本朝鄧顒(樂昌人舉進士擢廣信永)
(豐知縣時閩寇犯境顒伏兵大破之寇遂悉衆至顒力戰被害事聞贈光禄寺少卿諡忠毅)
列女譚氏(真陽人為曲江村士人吳琪妻宋紹興五年英州饑盜起攻剽琪竄去譚與其女被執譚)
(有姿色盜欲妻之譚怒罵曰我良家女豈爾賊輩偶耶賊害之)張氏(樂昌人龔自立妻嘉定中寇至)
(夫妻襁負二稚竄匿為賊所得脅以行張與夫訣曰妾死無憾所憐者二子幸善撫之中道詒賊曰吾渴)
(欲就飲可暫解我縛賊從之遂竄江中邑人立祠以旌之)
仙釋慧能(姓盧氏唐新州人得法於黃梅五祖忍大師傳其衣鉢在廣州宗印師席披度法性寺受)
(戒後歸曹溪大興佛法今南華寺即其道場宋熙寧十年賜真空大鑒禪師即曹溪六祖也)
明一統志卷七十九
