明一統志卷二十一
明李賢等撰
大同府(東至直隸保安州深井界三百六十里南至太原府代州鴈門關二百九十里西至)
(大同右衞黃土山墩二百三十里北至本府舊宣寧縣猫兒莊一百二十里自府治至京師九)
(百里至南京三千五百里)
(糧一十二萬六千石零)
建置沿革禹貢冀州之域虞周屬并州天文昴畢分野
春秋時北狄所居戰國屬趙秦為雲中鴈門代郡地
東漢末郡廢三國魏屬新興郡晉改屬鴈門後魏徙
都平城置司州牧及置代尹又置北恒州後周並廢
隋以其地屬代朔雲三州唐初復置北恒州治雲中
縣尋廢開元中置雲州天寳初改雲中郡乾元郡復
為雲州五代唐以雲州置大同軍節度遼陞為西京
府曰大同金因之元改置大同路本朝改為大同府
領州四縣七
大同縣(附郭周大同川地戰國趙置雲中縣漢為鴈門郡平城縣地東漢末廢曹魏復置屬新興)
(郡晉屬鴈門郡後魏屬代尹北齊置雲中縣隋初改為雲内縣屬朔州後屬馬邑郡唐初廢貞觀中置定)
(襄縣尋廢開元中復置改縣曰雲中為雲州治遼析雲中置大同縣金元仍舊本朝因之編戶二十六里)
懷仁縣(在府城南七十里本秦雲中縣地漢置沙南縣屬雲中郡後魏時廢隋初為雲州地大業)
(初置大利縣屬定襄郡唐屬雲州遼始析雲中縣地置懷仁縣因阿保機與晉王李克用面會東城取懷)
(想仁人之義故名金陞為雲州元復為懷仁縣屬大同路本朝因之編戶八里)渾源州(在府城東)
(南一百二十里戰國時屬趙代郡秦屬鴈門郡漢為平舒崞二縣地屬鴈門代郡東漢末廢後魏屬神武)
(郡隋屬鴈門郡唐置渾源縣以川為名屬應州遼因之金以縣置渾源州元初改縣曰恒陰至元初省入)
(州本朝因之編戶一十四里)應州(在府城南一百二十里古唐國地戰國屬趙為代郡地秦為陰)
(館縣地屬鴈門郡漢因之東漢末廢後魏屬神武郡北齊改屬大平郡後周郡廢置陰城隋廢唐置金城)
(縣以縣置應州以龍首鴈門二山南北相應故名五代時唐置彰國軍節度遼金仍舊元仍為應州本朝)
(因之以金城縣省入編戶二十里領縣一)山陰縣(在州西六十里秦為鴈門郡陰館縣地東漢末)
(廢後魏置平齊郡隋為神武縣地屬馬邑郡唐廢遼置河陰縣屬應州金改山陰縣置忠州元併入金城)
(縣後復置本朝因之編戶七里)朔州(在府城西南二百八十里戰國時地屬燕秦為代鴈門二郡地)
(漢為馬邑縣地屬鴈門郡東漢末廢魏置新興郡晉改新昌郡後魏置桑乾及神武二郡又於定襄故城)
(置朔州北齊改神武曰太平改桑乾曰廣寧後周郡罷以朔州置總管隋大業初改州為馬邑郡治鄯陽)
(唐復改朔州天實初改馬邑郡乾元初復為朔州五代時唐陞鎮武軍遼為順義郡宋改朔寧府金仍為)
(朔州元屬大同路本朝以鄯陽縣省入編戶八里領縣一)馬邑縣(在州東四十里本秦縣漢屬鴈)
(門郡北齊屬廣安郡隋初郡廢以縣省入鄯陽縣屬朔州唐復於大同軍城置馬邑縣建中間嘗徙朔州)
(治此五代時唐置寰州及寰清縣遼罷為馬邑縣金置固州元州廢縣存本朝因之編戶四里)蔚州
(在府城東南三百五十里春秋時屬晉戰國屬趙秦置代縣屬代郡漢封代王於此為代國東漢末廢後)
(魏於此置靈邱郡後周兼置蔚州隋郡廢州存大業初州廢唐復置蔚州治靈邱至德初改安邊郡後復)
(為蔚州遼置忠頥軍金為蔚州元至元初省州為靈仙縣屬宏州尋復為州屬宣德府本朝洪武四年改)
(今屬編戶一十五里領縣三)廣靈縣(在州西六十里本漢代郡延陵縣地東漢廢唐為安邊縣)
(地後改安邊曰興唐屬蔚州五代時唐置廣里靈縣遼屬蔚州金元仍舊本朝因之編戶八)廣昌縣
(在州南一百五十里古為飛狐口漢置廣昌縣屬代郡東漢屬中山國晉屬代郡後周治五龍城隋仁夀)
(初改曰飛狐縣屬易州唐初僑治易州之遂城遙屬蔚州貞觀中復故地宋陞為飛狐軍遼復為飛狐縣)
(金元仍舊本朝復改廣昌縣編戶四里)靈丘縣(在州西南一百五十里本漢縣屬代郡因趙武)
(靈王葬此地故名東漢省後魏復置屬靈丘郡隋初郡罷以縣屬蔚州大業初州罷以縣屬鴈門郡唐復)
(屬蔚州五代時遼因之金置成州元復為靈邱縣屬蔚州本朝因之編戶一十里)
郡名雲中代郡(俱戰國時名)
形勝北臨廣野(寰宇記自代北至雲朔等州北臨廣野封略之内南北錯居)緜亘千
里(同上大同以西紫河以東横亘而東至碣石以來緜亘千餘里)用武之地(通鑑前代以來)
(用武之地寄任之者必文武兼資焉)平坡峻坂(宋朱弁應州記南山之麓平坡峻坂林木深秀)
(焉)勝槩所聚(朱弁朔州利涉橋記東距馬邑西直鄯陽南接天池北連洪濤此勝槩所聚)
柏梯竒觀(朱弁渾源州記柏梯凌峙於南山之北南山層巒疊巘林木深鬱而香爐峯孤起屹)
(立此柏梯之竒觀也)古道極嶮(元志蔚州廣靈有隘口山層崖刺天古道極嶮)京師藩
屏(郡志東連上谷南達并恒西界黃河北控沙漠實京師之藩屏也)三面臨邊最號
要害(同上)
風俗質直朴野(漢志)俗尚武藝(郡志俗尚武藝風聲氣習自昔而然)墾田為
生(應州圖經人民淳厚墾田為生)淳厚守業(渾源州圖經四民氣稟淳厚各守所業而不變)
(遷以勤儉相能)節用恭謙(元志朔州其民敬老慈幼節用恭謙勤於耕耘務於牧養)去華
從儉(同上蔚州之民性質無諂去華從儉以耕織為生)
山川白登山(在府城東七里上有白登臺即匈奴冒頓單于圍漢高帝處梁元帝横吹曲云朝跋)
(青陂道暮上白登臺謂此)雷公山(在府城西北一十里有雷公廟及龍亭每旱禱之輙應)武
州山(在府城西二十里武州川水出焉峪中有石窟寺魏孝文帝嘗幸焉山下有耿氏三冢金皇統)
(間建塔上有誌云父曰光禄子曰銀青孫曰昭勇)七峯山(在府城西南四十五里)紇真
山(在府城東北五十里紇真猶漢言千里其山冬夏積雪故諺曰紇真山頭凍死雀何不飛去生處樂)
(亦名紇干山)方山(在府城北五十里山頂有拓跋魏二陵及方山宫故基)奚望山(在府)
(城北九十里俗曰岐王山)神山(在府城北四百里)七寳山(在府城北四百餘里故豐州境)
(山下有古城相傳即漢五原郡或云金築此以屯兵)黑山(在府城西北四百五十里古豐州境與雲)
(内州夾山東西相連)石碌山(在府城西北五十里故平地縣東四十里山出石碌)官山(在府)
(城西北五百餘里古豐州境山上有九十九泉流為黑河)清涼山(在懷仁縣西二十里山有磚塔)
(及有利國鐵冶)錦屏山(在懷仁縣西南二十五里山舊有瓷窑及鐵冶)金龍山(在懷仁縣)
(西南三十五里有泉與馬邑金龍池脉相通故名)恒山(在渾源州南二十里即北嶽也水經謂之)
(元嶽其山高侵雲漢舜北巡狩至於恒山即此山有天峯嶺大茂山安王石龍泉觀及通元谷步雲路望)
(仙嶺碧峯嶂虎風口集仙洞白雲堂紫芝峪潛龍泉琴基臺會仙府聚仙臺得一菴夕陽巖白虎峯古老)
(嶺石脂圖白龍洞)柏山(在渾源州南與恒山形勢相連東有惠嶺秀麗可愛)翠屏山(在渾)
(源州恒山之南其秀麗如翠屏然)五峯山(在渾源州東五峯如削)晝錦山(在渾源州)
(西北二十五里元孫公亮由御史仕至尚書而還故名)封龍山(在渾源州西南四十五里金末)
(李冶元好問張德輝嘗游此山時號龍山三老又有劉京叔麻信之諸人題詠)玉泉山(在封龍山)
(東北五里形勢相連上有泉潔如玉)龍首山(在應州北山之南跨雲中)鴈門山(在應州南)
(山之北與龍首山相望故州以應名)雲山(在應州東南四十里)翠從山(在應州境)龍灣
山(在應州南四十里亦名南山山有龍池遇旱禱之多應)香峰山(在應州南四十里)復
宿山(在山陰縣南三十五里金王拱碑云文殊大師經行留宿處)黃花山(在山陰縣北四)
(十里一名黃瓜堆)龍門山(在山陰縣亦名隘門上有御射臺後魏文成帝嘗射於此刻碑陰有)
(從臣姓名)翠峯山(在朔州西南七十里東連石碣峪北接馬騣山南通寧武軍山口西至陀羅臺)
(山盤踞二百餘里山陽有石洞中有石佛)蔣山(在朔州西南八十里)燕京山(在朔州南一百)
(二十里一名管涔山有天池在山上汾水出焉)東靈山(在朔州西舊武州境金初蕭融為武州刺)
(史嘗於此山建臺亭以備遊觀)神武尖山(在朔州即武州山之別峯也賀拔氏宗族居於此)
元姬山(在朔州後魏道武侍姬李姓善謳卒葬此山故名)牟那山(在朔州北三百里隋)
(大同城舊墟在此山近有耳觜城及秦長城)天德山(在朔州北漢李陵自居延行至天德山遼)
(太祖平党項遂破天德掠吏民以東皆此地)來山(在朔州北三百四十里遼主天祚避女真奔夾)
(山即此)洪濤山(在馬邑縣西北一十里一名累頭山灅水出焉俗名洪濤泉山下有桑乾河神)
(廟碑刻具存)紫金山(在馬邑縣南高二十里連亘數百里)九宫山(在蔚州東三十里金)
(章宗曾避暑於此因號九宫山有九宫口過通易州金置巡檢司過東有永寧等口)五臺山(在蔚)
(州東三十里峯巒秀出上有金河等十餘寺詳見太原府)玉屏山(在蔚州西北六十里西接襄山)
(金李純甫自號玉屏山主)高是山(在蔚州西北七十里滋水出焉其東三十八里有枚廻嶺山麓)
(相接)倒刺山(在蔚州東七十里一名雪山俗傳靈仙所居)襄山(在蔚州北八十里西接應)
(州)千夫山(在廣靈縣西北五里相傳前代遣千人取花斑石祭禱而後取今神祠尚在縣民祈)
(福於此)加斗山(在廣靈縣東南十五里上有圮城形跡猶存)天井山(在廣靈縣西南)
(二十里有天井寺故址寺有井深五六尺雖旱不竭舊嘗引此水入廚)九層山(在廣靈縣北二)
(十五里山出花斑石)香山(在廣昌縣西南一十里上有古寺松柏蔥鬱號為勝境)白石山
(在廣昌縣東南三十里山多白石有白石口路通保定府唐縣過東冇浮圖峪口)太白山(在靈)
(邱縣南一十里山有鍾乳穴穴中乳滴如懸穗然)隘門山(在靈邱縣東南二十里壁立直上極)
(險隘後魏於此置義倉宋設關防以譏禁行旅)玉華峯(在渾源州南峯巒秀麗形如削玉故名)
雙化嶺(在府城西三十里盤踞百有餘里嶺西有古寺遺跡世傳有二僧共化於此故名本朝王)
(達善詩樺樹亭亭立澗隈兩僧遺跡已來成灰夜深風響崖前葉疑是雙笻步月)牛皮嶺(在府城東)
(六十里有牛皮關)黃花嶺(在山陰縣北四十里)太和嶺(在馬邑縣東南六十里嶺北口)
(西山上有佳吉寨)雕窩崖(在廣昌縣東六十里舊有銀洞今塞)奄遏下水海(在府)
(城西北二百里水潮無常納大&KR1697;小&KR1697;大滙小滙四河及銀海水諸細流)海子(在懷仁縣東一十五)
(里周迴三十里其西北有泉深不可測遇旱禱雨輙應)黃河(北自古東勝州界而來歴廢武州西)
(北二百五十里南流入太原府保德州界)桑乾河(在府城南六十里源出馬邑縣北洪濤山下與)
(金龍池水合流東南入盧溝河)金河(在古雲内州東南一百五十里西流入天瑞泊其泥色紫故名)
紫河(自古豐州西北黑峪口發源西流至雲内州東合黑河)黑河(在府城西北四百里古豐)
(州界源出官山西流入雲内州界至東勝州入黃河又有大鹽沒越二濼俱在豐州界)灰河(在朔)
(州南三里源出寧武軍山口北流至洪崖村伏流十五六里南出經城南至馬邑入桑乾河)嘔夷
河(在蔚州境寰宇記出靈邱縣西北高是山周職方曰并州川曰嘔夷謂此今名唐河)葫蘆河
(在蔚州城北其水上槽狹下流闊有似葫蘆然發源自廣靈縣豐水而來下流入安定縣西界)武州
川(俗曰合河出武州山西白羊山溪谷中流至府城南十五里東南流注如渾水)渾源川(在渾)
(源州西南源出嘆士峪分流至州西北滙為大澤西流入神溪溪中有孤石方一畝高一丈餘上有律吕)
(神祠祠下水曲折而西北入桑乾河)崞川(在渾源州東北發源至應州西安鎮折而北流注桑乾河)
居延川(在朔州北雲内州境一名居延澤漢蘇武嘗困於此澤)如渾水(一名街河其水)
(雨源合為一歴府城東而南流與武州川水會注桑乾河)御水(在府城東上有石橋橋下有金大定)
(中所立邊元忠碑)&KR0740;水(在渾源州恒山南七十里西南合温泉水温泉出喧峪其水温熱若湯浴)
(之能愈百疾)灅水(源出馬邑縣西北洪濤山即桑乾之源也漢書謂之治水水經謂之溹涫水)
豐水(在廣靈縣治東南平地一山山下亂泉湧出東流為葫蘆水有豐水神祠在焉)淶水(發源)
(廣昌縣東南流入保定府易州界一名拒馬河)滋水(在靈邱縣西南枚迴嶺懸流五丈湍激之聲震)
(動山谷)天瑞泊(在古雲内州之西)金河泊(在府城西五百里東勝州境上承紫河南)
(流入黃河)君子津(在古東勝州界漢桓帝時有大賈齎金行至此死津長為埋之其子尋父喪至)
(悉以與之一無所取帝聞之曰君子也遂以名津)木瓜澗(在廣昌縣唐乾寧間李克用討燕帥)
(劉仁恭遇戰於此)沙井(在府城西北四百餘里豐州西北其外即界濠舊沙陀地也)金鳳
井(在應州治相傳晉王李克用生時有金鳳飛出故名)覺山井(在靈邱縣東南三十里環堵皆)
(山而井在其中深幾三百尺)石窟寒泉(在府城西三十五里石窟寺左王達善詩一脈元從)
(石罅來湛於秋鏡綠於苔羌胡不解煎茶法下馬争分滌酒杯)白道泉(在大同縣相傳即飲馬長)
(城窟處)楊泉(在朔州嘗有鯉魚化虹之異)暖泉(在蔚州西其水夏凉冬暖可資灌溉)金
波泉(在蔚州代王故城其味甘美)白馬泉(在靈邱縣西北四十里舊傳漢文帝在潛邸時)
(經此乏水騶從皆罷困帝禱之忽有白馬跑地得泉故名)乳泉(在渾源州西)灰泉(在懷仁縣)
(東二十五里元大德乙巳夏大同地震有聲如雷懷仁縣地裂二所湧出盡黑漂出松柏朽木即此泉也)
莎泉(在懷仁縣後魏嘗以此名縣)沙家泉(在山陰縣)小浦泉(在馬邑縣)蓮花
池(在蔚州東北)天池(在燕京山原之上方一里餘其水雖旱不涸潦不溢淵深叵測潛通桑乾)
(河池東隔阜又有一池清深鏡潔與天池同)黑龍池(在渾源州秀嶺之下雲氣升不三日而雨)
(每早州人以為驗)金龍池(在馬邑縣西北後魏以來人傳池有二龍時化為馬一驪一黃遇天)
(陰晦輙出民間牝馬過之生駒神駿或有角如鹿茸然)作疃池(在廣靈縣西方十畝其水潛縮)
(中約五畝遇雷雨動作則水湧漲)大鹽濼沒越濼(二濼俱在府城西四百里古豐)
(州界)
土産石碌(府境廢平地縣出)碾玉沙(府境廢宣寧縣出)瑪瑙(蔚州出及出造作瑪)
(□磨石)鵰羽(朔州出)花斑石熊皮豹尾松實(俱蔚州及)
(廣靈廣昌靈邱三縣出)蘆甘石(靈邱縣出)白芥子地蕈黃鼠(各州)
(縣皆出)香皮(廣昌縣出)黑&KR0552;(大同縣出)瓷器(渾源并懷仁馬邑廣昌三縣出)鐵
石膏(朔州懷仁縣出有冶)青鑌鐵(廢雲内州出)不灰木(廣昌縣出)鹽(大同縣及)
(應州渾源州出)
藩封代王府(在府治東洪武二十五年建王本朝宗室)廣靈王府潞城王
府進賢王府棗強王府寧津王府和川王
府饒陽王府吉陽王府溧陽王府富川王
府河内王府昌化王府定安王府博野王
府(以上王府俱在府城内)樂昌王府(在朔州)
公署山西行都司大同前衞大同後衞平虜衞
(俱在府城内)大同左衞雲川衞(二衞俱在府城西南一百二十里)大同
右衞玉林衞(二衞俱在府城西北一百二十里)陽和衞高山衞
(二衞俱在府城東北一百二十里)天城衞鎮虜衞(二䘙俱在府城東北一百八十)
(里)威遠衞(在府城西一百八十里)朔州衞(在州治東以上俱洪武間建)安東
中屯衞(在應州東北隅本朝洪熙元年建以上俱隸山西行都司)蔚州衞(在州治西本朝)
(洪武間建隸萬全都司)山陰守禦千戶所(在縣治西南隅)馬邑守禦千
戶所(在縣治東北隅以上二所俱本朝正統初建隸山西都司)廣昌守禦千戶所
(在縣治東北隅洪武間建隸萬全都司)井坪守禦千戶所
學校大同府學(在府治東南御遼金西京國子監本朝洪武八年改為府學)渾源州
學(在州治西元皇慶初建本朝永樂初重建)應州學(在州治西南遼建元重脩本朝洪武間更)
(新之)朔州學(在州治西北洪武十年建永樂十三年重脩)蔚州學(在州治北元至元中)
(建本朝洪武十二年重建)大同縣學(在府治東南隅洪武十三年建十七年重脩)懷仁
縣學(在縣治西北隅洪武十三年改建於此)山陰縣學(在縣治西北宋建元因之本朝)
(洪武二十八年重建)馬邑縣學(在縣治西北元至元中建本朝洪武二十七年重建)廣靈
縣學(在縣治西北洪武初建十六年重脩)廣昌縣學(在縣治東元建本朝洪武十六年重)
(建)靈邱縣學(在縣治東金貞祐中建本朝永樂三年重建)
書院暖泉書院(在蔚州西三十里暖泉里元工部尚書王敏建)
宫室保安殿(在府城内金大定五年建宫室名其殿曰保安其門南曰奉天東曰宣仁西曰阜成)
(後又建其太祖原廟)白樓(在朔州郡志云後魏納後秦姚興女為后建此樓以望故國飾以鉛粉故)
(名)通天樓(在朔州城内夏主赫連勃勃建)梳裹樓(在府城西北隅相傳遼蕭太后居此)
(遺址尚存)望城樓(在應州世傳元帥臣韓浩游觀處)鎮邊樓(在蔚州洪武初指揮同知)
(周房建内有碑記)孝顯堂(在蔚州金參政程輝歸老搆于舊隠張復亨作記党懷英篆額)稽
古堂(在府學元時建)思政堂(在府城之理民坊内故留守司)鄉賢堂(在大同縣學戟)
(門西祀宋畢士安以下諸賢)鳳臺(在府城西北)白登臺(在白登山上匈奴冒頓縱精騎)
(三十餘萬圍漢高帝於白登七日即此地)李陵臺(在府城西北五百里古雲内州境高二丈餘唐)
(地志雲中都護府有燕然山山有李陵臺蓋陵不得歸登此以望漢)御射臺(在山陰縣詳見龍門)
(山)天王臺(在府城北元魏所建離宫今有舊城遺址)魯臺(在馬邑縣西北世傳唐李靖築)
(以觀星者)
關梁鴈門關(在馬邑縣東南七十里東西山巖峭拔中有路盤旋﨑嶇絶頂置關南通代州今有)
(戍兵防守近此關有楊六郎寨)隘門關(在蔚州西南四十里今名石門口置廵檢司過東峪龜峪)
(南通廣昌縣)倒馬關(在廣昌縣南七十里路通保定府唐縣今有戍兵過西十里有岳嶺口)
亂嶺關(在渾源州東四十里路通蔚州今置巡檢司)開山口(在府城東北四十里自此)
(而西有小石大石二口又折而南有黑峪尖峪二口)瓷窑口(在渾源州南一十里與大寨頭關俱)
(置廵檢司近又有李峪大小凌雲二口)北婁口(在應州東南四十里過東有黃沙徐峪康峪三)
(口過西有牛槽大石小石三口小石口今設廵檢司)茹越口(在應州南四十里西至胡峪口今二)
(口俱設廵檢司其間有時峪箭桿峪明樞峪狼峪神堂峪水峪馬峪等十二口)寧武軍口(在朔)
(州南一百二十里南連静樂縣分水嶺)偏嶺口(在懷仁縣西南五十里過北有大峪小峪蘆子)
(阿毛四口)龍灣峪口(在山陰縣西南四十里過東有沙家五人赤石盆子四峪過西有東寺西)
(寺白樹棘料石門寬峪水峪七口)林關口(在廣靈縣西南四十里路通靈邱縣今置廵檢司過)
(東有直峪口過西有唐山口又有樺欄嶺火燒嶺二口皆在縣北)小峪口(與兔毛河口俱在大)
(同右衞其在左衞者有石佛寺口)虎峪口(與威寧口將軍猫莊口大小白括二峪口陽和前後)
(二口俱在陽和衛境)白陽口(與榆林磚磨水磨等口俱在天城衞)水南寨(與順城牛欄等)
(寨俱在廣靈縣)對節寨(與栲栳饅尖孟良等寨俱在廣昌縣)興雲橋(在府城東南)利
涉橋(在朔州宋朱弁有記)樂安橋(在渾源州金時僧志賢脩)西安橋(在懷仁縣東)
洪濟橋(在馬邑縣西)平水橋(在廣靈縣南)八角橋(在廣靈縣東)古定
橋(在大同縣東南七十里)
寺觀南堂寺(在府城内東南後魏建外有九級浮圖元重脩)華嚴寺(在府城内遼建本朝)
(洪武中重脩)大安寺(在應州南三十里元建有碧峯獨峯和尚二塔本朝洪武中御賜碧峯詩)
(刻於石及金華宋濓所撰塔銘俱在山門内)寳宫寺(在應州治西遼建)永安寺(在渾)
(源州治東北)崇福寺(在朔州治東)釋伽寺(在蔚州治南)金河十寺(在五)
(臺山下俱金建以上俱本朝洪武間重脩)崇國寺(在懷仁縣治東)卧佛寺(在山陰縣治西)
龍泉寺(在馬邑縣西北一十里)聖夀寺(在廣靈縣治西南)石門寺(在廣昌縣)
(東一十里以上俱元建本朝永樂中脩)太寧觀(在府城内遼建)冲虛觀(在應州治西南)
(金建俱本朝洪武中脩)玉真觀(在蔚州治南)太淸觀(在懷仁縣治東北)玉泉
觀(在馬邑縣西北一十里)集僊觀(在廣靈縣西)洞元觀(在靈邱縣治西北以上俱)
(元建本朝永樂中脩)
祠廟北嶽廟(在渾源州南五里詳見恒山)比干廟(在廣昌縣東南)漢文帝廟
(在蔚州南遼穆宗重建石碣在馬元重脩)魏文成帝廟(在靈邱縣東二十里碑記云文成征)
(慕容垂師還牧馬於此)尉遲敬德廟(在金龍池之南敬德唐名將)李存孝廟
(在廣昌縣南二十里存孝邑人李克用養子仕唐戰功最多故鄕人祠祀焉)律吕神祠(在渾)
(源州北五里神谿孤石上建於元魏元重脩相傳太初元年六月宏州人張珪晚憩石上有神人自空而)
(下言曰律吕律吕上天勑汝此月二十日行硬雨語畢騰空去珪至家遍語隣村人使速收麥未及收者)
(至日為雨所傷盡空事聞朝廷遣使祭焉)天王祠(在應州城内舊為天王村晉王李克用母禱此)
(祠有金甲神人躍出果生克用)張仁愿祠(在懷仁縣仁愿唐臣築受降城後人思之為立祠)
陵墓魏永固陵(在方山顛有雙陵按北史魏孝文帝母馮太后與帝遊方山顧川阜有終焉之)
(意百歲後神其安此孝文乃營夀陵於方山又建永固石室即此是也)代簡王墓(在大同縣)
(東馬鋪山)代悼戾王墓(在採掠山二王俱本朝宗室)趙武靈王墓(在靈邱縣)
(東南三十里漢志云武靈王漢此取以名縣)王昭君墓(在古豐州西六十里地多白草此冢)
(獨青故名青冢金王元節詩環珮魂歸千里月琵琶聲斷黑山秋漢家多少征西將地下相逢也合羞)
段文昌墓(在府城東文昌唐人舊有碑刻)高汝勵墓(在應州東南汝勵金相碑尚存)
蘇保衡墓(在渾源州西北保衡金右丞)韓浩墓(在應州南浩元帥臣)李彦古
墓(在應州東彦古元河南行省左丞)杜唐卿墓(在大同縣南堂寺前唐卿元江浙行省參)
(政)許子遜墓(在府東關無榆坡上子遜元集賢學士)高定墓(在渾源州西)孫
公亮墓(在渾源州畫錦山)
古蹟馬邑城(在朔州東晉地記云秦人築此城將成而崩者數矣忽有馬周旋馳走反覆父老異)
(之因依以築城而不崩故名馬邑)長城(在府城北一十里秦築土色皆紫故稱紫塞)廣武
城(在馬邑縣南八十里韓王信與匈奴屯廣武以南漢兵大破之即此漢為縣屬太原郡)代王
城(在尉州東二十里漢為代縣文帝封代王時居此)定襄城(在府城西北二十八里漢定襄)
(郡唐定襄縣皆治此有陰山道青坡道皆出兵路)鹵城(在應州境漢為鹵城縣屬代郡東漢屬鴈)
(門郡)蘇武城(在府城西北五百餘里蘇武使匈奴時居此)成樂城(在府城西北本漢定)
(襄郡之盛樂縣後魏初拓跋力微都此號盛樂唐置振武軍遼為振武縣縣北七十里有黑砂磧)雲
中城(在府城北郭外後魏建此為西京其門東曰迎春南曰朝陽西曰定西北曰拱極其宫垣占城)
(之北唐為雲中郡)梁郡城(去朔州二十里後魏時爾朱榮所築)太平城(在朔州境後魏)
(置神武郡北齊改曰太平後周廢郡城内有統萬所送二大釡各受二百石)黃昏城(在山陰縣)
(北黃花嶺後魏文帝於此築三城俗以日沒城為黃昏城早起城為雞鳴城并日中城為三)東受
降城(在廢東勝州東北八里本漢雲中郡地寰宇記此城東南至朔州四百里西至中受降城三百)
(里)中受降城(在府城西北五百里本秦漢九原縣地唐貞觀初立雲中都督府後置横塞軍)
(遼置雲内州舊領雲川柔服二縣元省入州)西受降城(在古豐州西北八十里三受降城皆)
(唐朔方總管張仁愿所築開元初西城為河所圮總管張說與城東别置新河寳元初城武節度使張惟)
(清徙東城於綏遠烽南)金鳳城(在應州後唐明宗生於此中有金鳳井)宏州城(在蔚)
(州北九十里漢為代郡陽原縣地後魏置長寧縣北齊屬長寧郡隋改開陽縣屬馬邑郡唐為安邊郡遼)
(置宏州元以附郭襄陰縣省入州本朝州廢)武州城(在朔州西一百五十里本趙武州塞漢為)
(鴈門郡武州郡晉改縣曰新城後唐李克用生神武川之新城即此遼金為武州治寧遠縣本朝省)
東勝州城(在府城西五百里隋初置勝州治榆林縣後改榆林郡唐改東勝州或為榆林郡遼)
(廢後復置本朝省)寧邊州城(在廢東勝州東南三百里遼置州金置鎮西軍元省入武東勝)
(二州)廢五原郡(在府城西北四百二十里本秦上郡北境漢為五原郡治九原縣隋初置豐州)
(後改五原郡唐復為豐州或為九原郡寰宇記九原有前後雞延城反郎君城本朝省)宣寧廢
縣(在府城西北八十里本遼宣德縣置德州昭聖軍金廢州改縣曰宣寧屬大同府元因之本朝省)
平地廢縣(在府城西北五百里金立平地寨元置為縣本朝省)天城廢縣(在府城北)
(一百八十里本雲中縣地後魏置廣牧縣遼改曰天城金屬大同府)富民廢縣(在古豐州境本)
(漢朔古臨戎縣地隋置富民縣唐廢遼復置)河濱廢縣(在府城西五百餘里隋榆林縣地唐)
(析置此縣屬勝州縣東北有河濱關後廢遼復置屬東勝州)白登廢縣(在府城東北一百三)
(十里遼置長清縣金改白登本朝省)靈仙廢縣(在蔚州城内本唐興唐縣五代梁改曰隆化晉)
(改今名遼金因之本朝省入州)定安廢縣(在蔚州東七十里本漢代郡東安陽縣地唐末置此)
(縣後唐李克用伐劉仁恭次蔚州晨霧晦冥占不利深入會雷電大作燕軍觧去即此金陞為州本朝省)
飛狐廢縣(即廣昌縣後周置隋改今名相傳有狐於紫金嶺食五粒松子成飛仙故名唐屬蔚)
(州)金城廢縣(在應州城内本漢鴈門郡陰館縣漢末廢唐始置金城縣為州治遼金元因之)
(本朝省)鄯陽廢縣(在朔州城内本秦馬邑縣地北齊置招遠縣為廣安郡治隋改名鄯陽為)
(朔州治遼金元因之本朝省)後魏宫垣(在府城北門外有土臺東西對峙蓋雙闕也復為天)
(王寺)遼金宫垣(在府城西門有二土臺蓋宫闕門也路寢之基猶存)平城外郭(在府)
(城東五里本秦漢平城縣晉時劉琨衣猗盧為代王都平城即此其外廓乃西魏築在今無憂坡上南北)
(宛然)高闕塞(在古豐州河之西史記趙武靈王築長城自代傍陰山下至高闕即此寨是也)句
注塞(在朔州趙襄子以其姊為代王夫人欲併代約代王遇於句注之塞即此)稒陽塞(在古)
(豐州漢有稒陽縣屬五原郡漢書竇憲出雞唐塞鄧隲出稒陽塞遂至燕然山)石銘陘(在靈丘縣)
(西水經云滱水東南流入此陘有石銘其上云冀州北界故謂之石銘陘)飛狐道(在廣昌縣北入)
(懷仁縣界漢酈食其說高祖塞飛狐之口謂此)大勝甸(在靈丘縣東六十里元兵嘗勝金人於此)
拂雲堆(在古雲州境其堆有祠)銅石像(在府城之舍利坊遼建華嚴寺奉安諸帝石像)
(銅像計石像五銅像六内一銅像袞冕垂足而坐餘皆常服)鐵板(在蔚州西南馬莊有泉一道民)
(競争利金時鑄鐵板一開十竅分水灌溉至今民賴焉)銅山冶(在廣昌縣舊置爐鑄錢唐至德)
(以後廢元和間復置)三岡四鎮(俱在應州趙霸岡在城東黃花岡在城西護駕岡在城南安邊)
(鎮在城東大羅鎮在城南司馬鎮在城西神武鎮在城北元好問詩南北東西俱有名三岡四鎮護金城)
(古來險阻邊陲地威鎮羌胡萬里驚)
名宦秦蒙恬(為將北逐匈奴關地數千里累土為山植榆為塞因地形制險威振朔漠)漢陳
平(從漢高帝擊韓王信至平城為匈奴圍於白登高帝用平竒計使單于閼氏解圍得出)周勃
(從高帝擊胡騎及韓王信破之以功遷太尉又擊陳豨定鴈門郡十七縣雲中郡十二縣代郡九縣)灌
嬰(從高帝擊韓王信於代至馬邑降樓煩以北六縣斬代左將破胡騎於武泉)孟舒(雲中太守)
(得士卒心時稱長者)李廣(雲中太守材氣無雙時號飛將軍)魏尚(雲中太守軍市租盡以給)
(士卒出私養錢五日一殺牛以饗軍吏匈奴不敢近雲中塞)耿霸(建武中以上谷太守與吳漢等)
(擊賈賢連戰平城下破之追出塞後與柱茂詣飛狐道堆石布土築起亭障自代至平城三百餘里)廉
范(明帝時雲中大守會匈奴入塞范以寡擊衆日暮令軍士各交縛兩炬三頭爇火營中星列寇以為)
(救兵至乃退范令軍中蓐食晨赴斬首數百級自是雲中無寇)隋李充(開皇中朔州總管甚有威)
(名為虜所憚)唐婁師德(天授初檢校豐州都督衣皮褲率士屯旧積穀百萬兵以饒給無轉)
(餉和糴之費)王忠嗣(天寳初以大同軍節度使北討戰桑乾河三遇三克自朔方至雲中數千)
(里據嶮要築城堡斥地甚遠)李光弼(雲中大守討安禄山有功)高霞㝢(豐州刺史受降)
(三城都團練使治聲翕然)李景略(貞元中豐州刺史天德軍西受降州都防禦使節用約已威令)
(肅然又開感應永清二渠溉田數百頃)任廸簡(李景略表為判官甚得士卒心後授豐州刺史)
(天德軍使)李晟(討王武俊於白樓踰飛狐至代州拜神策行營節度使所過秋毫無犯)宋楊
業(副潘美為雲應軍行營都部署拔四州遼人復取寰州業立戰重傷為遼所獲不食三日而死)孫
翊(宣和末知朔寧府被命救太原時敵勢張甚或言不若引兵北擣雲中翊曰此策固善奈違君命因)
(冒圍至城下張孝純不肯啟門遂死之)遼張儉(統和中雲州幕官故事車駕經行長吏當有所)
(獻聖宗獵雲中節度使進曰臣境無他産惟幕僚張儉一代之寳願以為獻遂得召見訪及世務占奏三)
(十餘事)金賈少沖(定安令蔚州刺史恃貴不法屬吏畏之每事輙曲從其意少沖獨守正不)
(阿)完顔玖珠(武州刺史元兵取其子姪抵城下曰苟不速降且殺之玖珠曰當以死報國遑)
(恤家為城破力戰而死)元韓浩(便宜都元帥兼應州彰國軍節度使有撫軍愛民之體)本
朝張文煥(洪武中為白洋鎮巡檢與胡寇戰死其妻聞之亦同日死一子貧不能自存召養於)
(京給以父俸)周郁(洪武末知渾源州時飛蝗為災郁虔禱蝗飛去州南有虎嚙人郁牒於神設籠)
(山下榜曰傷人虎入此是夜果入籠州人至今思之)鄭亨(宣德中以武安侯鎮守大同號令嚴明士)
(卒樂為之用外寇不敢犯邊)朱冕(正統中以武進伯鎮守大同為將在鎮十數年士卒仰戴後率)
(兵禦邊寇沒於陣)殷禮(正統中大同府學教授軌範嚴肅士子多所造就省志)雷縉(正統)
(中為大同府通判以均徭興學著績受勅推封省志)耿信(正統中知蔚州以治行稱考績陞慶)
(陽知府省志)桂琳(天順中廣靈知縣有惠政及去民塞道攀留省志)王越(天順末廵撫大)
(同脩築諸邊城堡邊防賴以永固省志)
流寓朱弁(宋徽州人建炎初借吉州團練使使金以通問兩宫至雲中見尼瑪哈說甚切及言用兵)
(講和利害甚悉尼瑪哈不聽使就館守之以兵乂廹仕劉豫不屈紹興中和議成得歸有聘游集四卷)高
瑛(臨海人正統間隨父謫寓大同尋舉山西鄉試登進士第累官四川按察使省志)
人物漢范升(代郡人九歲通論語孝經長習梁邱易教授生徒光武徵拜議郎遷博士有大謀議)
(輙見訪問後還鄉里復起為聊城令)三國吕布(九原人以驍武為并州騎都尉屯河内董卓甚)
(親愛之卓為亂布誅卓以功封温侯布長御良馬曰赤兔時人語云馬中有赤兔人中有吕布後為曹操)
(所害)張遼(馬邑人有武力漢末并州刺史丁原召為從事後歸曹操文帝立封晉陽侯嘗攻孫權於)
(合肥以步卒八百破敵十萬)晉魯勝(代郡人元康初為建康令到官著正天論後稱疾去徵辟)
(皆不就其著述多遺失惟著墨辨上下經四篇各有說)南北朝衞操(代人少通俠有才略)
(晉衞瓘以操為牙門將後歸魏桓帝任以國事始操所與宗室鄉親入國者衛懃衞崇衛清衞沈等皆為)
(桓帝所表授也)叔孫建(代人魏初賜爵安平公嘗為廣阿鎮將威名甚著太武時累功封丹陽王)
(建沈敏多智雅尚人倫禮愛賢士鎮平原十餘年南方憚其威略卒諡曰襄)燕鳳(代人博綜經史)
(明習陰陽䜟緯魏昭成待以賓禮拜代王左長史參决國事道武即位歴行臺尚書)長孫嵩(代人)
(事魏累著軍功進爵北平王司州中正大武征伐嵩以元老多留鎮京師卒諡曰宣五世孫儉方正有操)
(行仕後周累官荆州刺史卒諡曰文)長孫道生(嵩從子忠厚廉謹魏道武使掌機密累功除司)
(空封上黨王卒諡曰靖道生廉約身為三公而衣不華飾食不兼味曾孫冀歸聰敏有才藝累官揚州刺)
(史)于栗磾(代人能左右馳射魏明元時累遷外都大官平刑折獄甚有聲稱卒贈太尉栗磾自)
(少總戎迄於白首臨事善斷加以謙虛下士其卒也太武甚悼惜之)古弼(代人少忠謹善騎射仕魏)
(以功賜爵靈夀侯歴位吏部尚書弼雖事務殷湊而讀書不輟口不言禁中事太武嘗曰有臣如此國之)
(寳也)伊馛(代人少勇健走及奔馬善射力拽牛却行仕魏為侍郎太武欲以為尚書馥辭後賜爵河)
(南公拜司空清約自守為政舉大綱不為苛碎)薛彪子(代人為魏内行長當官正直獻文時累官)
(徐州刺史多惠政卒諡曰文子琡形貌瓌偉為典客令宣武謂曰卿風度峻整後何以處官琡荅曰宗廟)
(之禮不敢不敬朝廷之事不敢不忠此外非庸臣所及)陸俟(代人父突以戰功位離石鎮將俟襲)
(父爵太武征赫連昌詔俟督諸軍鎮以備蠕蠕拜翼州刺史治為第一後封東平王卒諡曰成子馛有父)
(風賜爵為聊城侯)陸凱(俟孫謹重好學仕魏為給事黃門侍郎以忠厚見稱出為正平太守號為)
(良吏卒諡曰惠二子暐恭之並有時譽俟十世孫卬博覽羣書累官中書侍郎卭子又博學有文才待詔)
(文林館)于什門(代人魏明元時使喻馮跋聲氣厲然被拘留衣裳敗壊跋遺以衣服拒不受歴)
(二十四年後馮宏上表稱臣乃送什門歸拜侍御史太武褒美比之蘇武)朱長生(代人魏孝文時)
(為員外散騎常侍與同郡于提俱使高車其王阿伏至羅以兵脅之降長生與提厲聲曰我為魏鬼不為)
(汝臣拘三歲始放還孝文以其守節拜長生河内太守提隴西太守並賜男爵)尉元(代人魏太和初)
(為内都大官既而出為鎮西大將軍開府統萬鎮都將甚得夷人心進爵淮陽侯後進位司徒孝文時拜)
(為三老)獨孤信(雲中人美容儀善騎射從西魏孝武八關累官大宗伯封魏國公信雅有竒謀)
(大略為時所重其三女一為周明帝后一為隋文帝后一為唐高祖母)樊子鵠(平城人初為晉)
(州刺史累官封西陽郡公兼尚書左僕射東南道行臺都總管為高歡所害)張綦(平城人北齊時)
(參丞相軍事為行臺右丞終護軍將軍北史論曰有齊之良臣也)張華原(平城人少明敏有器)
(度仕北齊歴官兖州刺史獄有罪徒數十給假歸依期畢至州境猛獸為暴忽有大駮食之人咸以為化)
(感所致及卒州人號慕為樹碑立祠)賀拔允(尖山人北齊神武與參定大策累官領尚書令進爵)
(為王弟拔岳少有大志能左右馳射驍果絶人與兄勝俱鎮恒州累功遷左廂大都督)斛律金
(朔州&KR0897;部人性敦直善騎射行兵用匈奴法仕至汾州刺史北齊時以功封咸陽郡王卒諡曰武子光襲)
(爵忠勇有謀累封清河郡公為祖挺譛死後周武帝入齊指光名曰此人在朕安得至此)于謹(粟磾)
(子仕周累官大都督封燕國公謹位重謙抑功臣中始終無間保定中以為三老固辭卒諡曰文次子翼)
(仕周為渭州刺史其兄寔先蒞此州有惠政翼又推誠布信遠近咸悦比之大小馮君翼弟義歴數州刺)
(史)尉遲迥(代人有大志好施愛士仕周封西都侯任兼文武頗允時望周文命率兵取蜀以為)
(益州刺史綏輯新邦夷人懷而歸之後為相州總管)隋于仲文(謹孫初仕周為東郡太守尉遲)
(迥作亂誘仲文不從奔隋進位大將軍煬帝時掌文武選事嘗撰漢書刊繁并略覽各三十卷)房兆
(代人剛毅有武略開皇中為邊將名顯當時嘗為行軍總管擊胡以功官至柱國徐州總管)杜彦
(雲中人性勇果善騎射初仕周以功拜隴州刺史隋初封公與韓擒虎平陳進位柱國賜其子寳安爵昌)
(陽縣公大業中以彦素為突厥所憚拜雲州總管)唐尉遲恭(朔州鄯陽人隋末歸唐從討竇)
(建德王世充劉黑闥等戰功居多恭善避矟每單騎入賊羣刺之不能傷以功累封鄂國公)侯仲
莊(蔚州人為定武將軍擒安太清有功累封冠軍將軍僕固懷恩叛仲莊訓兵自守德宗幸奉天遷左)
(衞將軍留鎮奉天者幾二十年)五代周德威(馬邑人勇而多智望塵知敵數唐莊宗時累官)
(至平章事盧龍軍節度使後與梁軍戰死)郭崇韜(代人明敏有才幹唐莊宗朝為樞密使莊宗嘗)
(問曰昔吾與梁對戰河上雖盛暑被甲不以為勞今居深宫不勝其熱何也崇韜對曰陛下昔以天下為)
(心今以一身為意願常如河上則可使煩暑坐變清涼莊宗默然尋為招討使平蜀以讒見殺)安重
誨(應州人唐明宗時官至中書令時有獻嘉禾及白鸞白兔者皆却而不獻務盡忠補過人皆稱焉)
安重榮(朔州人善騎射晉高祖即位拜成德軍節度使重榮雖武夫而曉吏事時高祖與契丹約)
(為父子重榮以謂詘中國以尊夷狄此萬世之恥也)折從阮(雲中人世為大族仕後唐為府州刺)
(史歴周漢為永安宣義保義静難四鎮節度卒贈中書令子德扆為周永安軍節度使甚得蕃情)周
密(應州神武川人事晉歴鄜延晉三鎮節度事周初以太子太師致仕子廣仕周累功為眉州刺史入)
(宋從征太原累遷右屯衞大將軍)史彦超(雲中人後周為虎捷都指揮使與敵戰陷陣先登以)
(功拜感德軍節度使後以戰沒)郭崇(應州金城人重厚寡言有方略初仕後唐為應州都校晉割應)
(州入契丹崇恥事之遂南歸後仕周以功累遷侍中兼中書令其次子允恭女為宋仁宗后)宋陸
萬友(靈邱人仕周累官安州防禦使宋討江南造舟采石磯以濟師命萬友守之江南平為和州防)
(禦使終河陰兵馬都監萬友始業圬鏝既貴達以銀為圬鏝器示子孫)李漢超(雲中人仕周為)
(殿前都虞侯宋初為齊州防禦使在郡有善政吏民愛之太宗時遷應州觀察使漢超善撫士卒沒之日)
(軍中殞涕)折御勲(從元孫德扆子初權知府州事太祖以為永安軍留後開寳初改秦寧軍節度)
(使弟御卿嗣知府州從太祖征河東拜永安軍節度使嘗大敗契丹後契丹來侵御卿力疾出戰卒於軍)
党進(馬邑人開寳中從征太原以功歴官至中武軍節度卒贈侍中進形貌魁岸每環甲胄毛髮皆)
(竪宋制掌禁兵者悉書其數於挺上記焉太祖問進所掌幾何進不識字但舉挺以示曰盡在是矣上以)
(其朴直益厚之)李重誨(金城人初仕契丹潘美與戰重誨被擒太宗召見補鄧州都指揮使雍熙)
(初為忻州都巡檢緣邊十八砦招安制置使弟重睿歴官鄧州團練使)折惟昌(御勲從子父卿)
(卿卒以兄惟正知府州事惟正歸朝惟昌繼之趙保吉寇麟州弟惟信戰死惟昌中流矢突圍出再與戰)
(敗之累遷興州刺史弟惟忠嗣知府州累遷雲麾將軍)畢士安(雲中人乾德中進士累官參知)
(政事進同平章事真宗時與寇凖同决策北伐却契丹於澶淵平生以名節自勵天下稱其清子世長慶)
(長皆仕於時曾孫仲衍仲游仲愈尤著時名)折繼閔(惟昌弟惟忠子嗣兄繼宣知府州事慶歷)
(中趙元昊攻府州繼閔固守拒之弟繼祖嗣知州事奏乞書籍仁宗賜以九經後加解州防禦使)折
克行(繼閔子嗣知府州善附士卒每戰必勝夏人畏之在邊三十年戰功最多官至秦州觀察使卒)
(子可大嗣知府州事)折可適(克行從子馳射不習而能從种諤出塞屢敗夏人嘗圍夏靈州有功)
(累遷武安軍節度觀察留後後知渭州子彦質紹興中官至僉書樞密院事)姚兕(五原人父寳戰)
(死定川兕力學兵法為環慶巡檢屢敗夏人擒鬼章積官至通州團練使兕幼失父事母孝凡圖畫器用)
(皆刻仇讐未報字弟麟亦有威名累官至定武軍節度時號二姚)姚雄(兕子少勇鷙有謀佐父征)
(伐立功歴知岷會河熙州遷至武康節度使卒諡武憲弟古亦以邊功累官熙河路經略靖康中總兵援)
(太原與金人戰种師中敗死古兵潰詔安置廣州)遼陳昭衮(雲中人勇而善射為敦睦宫太)
(保遼帝嘗射虎虎怒奮左右辟易衮捨馬捉虎兩耳騎之虎駭且逸昭衮終不墮地伺便拔佩刀殺之帝)
(慰勞燕賞累遷歸義軍節度使)邢抱朴(應州人父簡刑部郎中抱朴好學博古與弟抱質俱受經)
(於母陳氏保寧中抱朴累官翰林學士承旨參知政事嘗按察諸道黜陟守令大協人望官至南院樞密)
(使抱質亦官至侍中)金劉撝(渾源人舉進士仕至石州刺史自號南山翁其所著賦為時楷)
(範子汲亦舉進士為翰林供奉自號西巖老人有文集曾孫從益舉進士為監察御史後為葉縣令有古)
(良吏風)虞仲文(武州寧遠人仕遼為相後歸金為平章政事封秦國公)程震(東勝人與)
(其兄鼎俱擢第興定初震為陳留令治為河南第一召拜監察御史剛直有材幹忘身徇國及為御史臺)
(綱大振)王元節(宏州人祖山甫父詡皆仕遼元節天德初進士雅尚氣節仕為密州判官既罷)
(即以詩酒自娛號曰遯齋弟元德亦登進士為南京提刑使有能名孫國綱累官監察御史)雷思
(渾源人舉進士累官大理寺持法寬平後同知北京轉運使事嘗註易有易解子淵至寧初進士甲科累)
(官翰林修撰為文喜新竒嘗以御史循行河南豪猾望風遁去)程輝(蔚州靈仙人皇統初進士累官)
(磁州刺史戶部尚書大定末拜參知政事多所建明卒諡忠簡輝性倜儻敢言喜雜學尤好論醫云)楊
伯通(宏州人大定初進士歴官吏戶二部尚書承安初拜參知政事御史路鐸劾其引用鄉人詔同)
(知大興府事賈鉉詰之鉉奏所劾不當乃責鐸而慰諭伯通以尚書左丞致仕)康公弼(應州人中)
(進士第累官至乾州節度使卒贈侍中封道國公諡忠肅)李完(馬邑人以經童出身復登詞賦進士)
(第累官至南京路按察使長於吏治所至奸惡屏迹民皆便之)康元弼(雲中人幼敏學善屬文登)
(正隆初進士第累官至尚書刑部侍郎兼惲王傅遷南京路轉運使致仕)蘇保衡(渾源人累官至)
(參知政事進右丞以疾致仕素忠直為其主所稱)楊沃衍(朔州静邊人少嘗為北邊屯田小吏)
(宣宗南遷用為武州刺史累官元帥左監軍中京留守與烏庫哩哈勒罕死節)田琢(定安人明昌進)
(士調寧邊茌平主簿累官至山南東路轉運使權知益都府事行六部尚書宣差便益招撫使卒于兵)
高汝勵(金城人大定中進士為石州刺史蒞官有能聲相宣宗十年才量渾厚慎密廉潔號為良)
(相卒追封榮國公)元趙瑨(蔚州人自幼不羈習武事事太祖以功授冀州行軍都元帥瑨讓其)
(兄珪改授軍民總管累遷河南道提刑按察使卒追封定國公諡襄穆子秉温受學劉秉忠累官昭文館)
(大學士)孟攀鱗(雲内人幼時日誦萬言時號竒童金大定中進士元授翰林待制嘗陳七十事)
(世祖悉嘉納之卒追封平原郡公諡文定)楊惟中(宏州人知讀書有膽略事太宗奉使西域三十)
(餘國宣暢國威歸從伐宋凡得名士數十人收伊洛諸書送燕都建太極書院延儒講授慨然欲以道濟)
(天下拜中書令累遷江淮京湖宣撫使卒諡忠肅)魏璠(宏州順聖人金進士補尚書省令使宣宗)
(求直言璠首論將相非人授翰林修撰使武仙比還金已亡璠還鄉里元世祖徵璠訪以當世之務璠條)
(陳三十餘事舉名士六十餘人以疾卒於和林賜諡靖肅)高定(渾源人好學敦信尚氣節仕為雲中)
(招討使都元帥永安軍節度使定謂諸子曰吾蒙國思致位侯伯布衣之極曷敢久貪爵寵乎遂致仕而去)
孫公亮(渾源人世業造甲元初授諸路工匠總管公亮少有志練習國興後拜監察御史累官江)
(西等處行工部尚書致仕)趙世延(雲中人究心儒者之學世祖時為監察御史劾丞相僧格後累)
(遷翰林學士承旨加奎章閣大學士中書平章政事預纂修經世大典封魯國公世延敭歴省臺五十餘)
(年卒諡文忠)崔斌(馬邑人魁岸雄偉善騎射尤工文學而達政術世祖時累官江淮行省左丞危)
(言讜論無有所諱嘗行省湖南潭人為立生祠及卒追封鄭國公諡忠毅)崔彧(宏州人剛直敢言世)
(祖器重之累官御史中丞刑部尚書上疏言時政多見施行成宗時官至平章政事卒追封鄭國公諡忠)
(肅)程思廉(東勝人父恒解州鹽使思廉至元中為監察御史劾權臣阿哈瑪特繋獄後為雲南)
(行臺御史中丞思廉累任風憲剛正疾惡好薦達人物或以為好名思廉曰若避好名之譏人不復敢為)
(善矣卒諡敬肅)雷膺(思孫淵子幼孤篤學以文章稱中統初為監察御史首以正君心正朝廷百官)
(為言累遷至江南浙西道按察使致仕徵拜集賢學士卒諡文穆)趙璧(懷仁人世祖為王時召見)
(命習國語譯大學衍義時聽陳說辭旨明貫憲宗朝累官河南經略使中統間拜平章政事卒諡忠亮)
謝仲温(豐州人略涉書史見世祖於野狐嶺命備宿衞中統間擢平陽太原兩路宣撫使遷順德)
(路總管歴湖南淮東宣慰使所至有政績)魏初(璠從孫以為後好讀書為文簡而有法中統間拜國)
(史院編修官擢監察御史疏時政帝欣納之官至南臺御史中丞子必復集賢侍講學士)吳明(大同)
(人累官國子助教嘗獻定本萬言策今行於世)吳思達(蔚州人仕為開平主簿兄弟六人嘗以父)
(命析居延祐間父卒治葬畢泣告其母曰吾兄弟别處十餘年今多破産以一母所生忍使苦樂不均耶)
(即以家財代償其逋更復共居事聞表其閭)賈進(大同人大德中地震居民多傷且乏食進給酒)
(藥炭米濟之每歲冬製木綿裘數百襲衣寒者買地為義阡使無墓者葬之有司以聞旌其門)張文
顯(懷仁人至正間累官吏部尚書)李伯述(應州人至正間為河南省左丞卒於兵追封魏國公)
(諡忠愍)本朝田烱(大同人洪武中由太學生歴職勤慎官至吏部左侍郎)曹得(懷仁)
(人由燕山左護衛總旗從平内難攻城破敵率勇銳前奮以一當百累陞中軍都督同知守德州為人謹)
(實御下不苛)王孜(蔚州人永樂中由太學生擢戶部主事&KR0681;事勤能官至通政司右通政)李
彝(渾源人永樂中由舉人擢監察御史才名著稱尋陞江西按察使治獄平恕秩滿以績最陞浙江左)
(布政使卒于官)武達(大同縣人永樂中鄉舉擢吏科給事中以才職老成薦陞浙江布政使參議有)
(惠政及民尋遷廣西參政致仕卒)石□(應州人宣德末進士授禮科給事中仕至禮部尚書省)
(志)宋弼(蔚州人正統戊辰進士以南京戶部員外致仕子經成化己丑亦第進士官御史有直聲)
(省志)焦鑑(大同人充府學生父喪廬墓成化六年旌為孝子省志)
列女班氏(大同人宋堅童妻堅童死班氏不忍獨生以死從夫事聞宋朝褒表之)田氏(渾源)
(知州劉仲亨妻生一子彬年七歲至正間仲亨卒田氏年未三旬遂自經喪側事聞旌表其門)華氏
(大同人張思孝妻元季為貊高兵所執以不受辱見殺其婦劉氏僵壓姑尸大罵不已兵併殺之後家人)
(驗其尸婦始之手猶相持不捨)劉氏(靈丘人張文德妻年二十五而夫歿子政賢甫一歲劉矢志守)
(節撫子有立洪武十八年旌異焉省志)楊氏(大同左衛指揮使范安妾居常克敦婦道宣德中夫)
(陣亡楊即自謚以殉家人止之不從竟潛自縊死事聞詔贈淑人省志)吳氏(大同人王玘妻玘卒)
(吳年二十六養舅姑無違禮育遺孤令就學中永樂庚子鄕舉正統間旌表其門省志)柳氏(蔚州)
(人王福海妻夫歿柳年二十七子僅二歲柳勤女紅以育幼守節無玷天順初旌表其門省志)焦
氏(大同人齊景才妻年二十四夫亡子幼守節不渝成化六年旌表其門省志)
仙釋李溥光(大同人號雪菴幼為僧讀書工詩善書法一時宫城殿宇扁額皆出其手元授昭文)
(館大學士有雪菴長語大字書法行於世)
潞安府(東至河南彰德府林縣界一百七十里西至平陽府岳陽縣界一百五十里南至澤)
(州高平縣界七十五里北至遼州界二百里自府治至京師一千三百里至南京二千二百六)
(十里)
(糧二十萬三千八百石零)
建置沿革禹貢冀州之域天文參井分野商時為黎國
書曰西伯戡黎即此後為赤狄潞子國晉滅潞子嬰
兒復立黎國戰國初為韓之別都後屬趙秦置上黨
郡治長子晉徙治潞縣後周始置潞州領上黨襄垣
二郡隋初郡廢大業初改州為上黨郡併置上黨縣
唐復為潞州天寳初改上黨郡乾元初復為潞州後
置昭義軍節度屬河東道五代時梁改匡義軍唐改
安義軍晉復昭義軍宋改昭德軍後陞為隆德府金
復為潞州元初為隆德府尋復為潞州屬平陽路本
朝以上黨縣省入洪武九年直隸山西布政司嘉靖
中陞為潞安府領縣八
長治縣(附郭商黎國地春秋時屬晉秦為上黨郡地漢為壼關縣地隋初始置上黨縣屬上黨郡)
(唐屬潞州宋屬隆德府元屬潞州木朝初省入州嘉靖中復陞州為府析今縣編戶一百七十一里)
長子縣(在府城西南五十里本周史辛甲所封之地左傳晉人執衞行人石買於長子即此漢置)
(長子縣屬上黨郡後魏分置樂陽縣北齊二縣俱廢隋開皇中置冀氏縣屬潞州尋改為長子縣唐宋金)
(元仍舊本朝因之編戶九十三里)屯留縣(在府城西北五十五里本春秋晉余吾邑又名屯留)
(漢置縣屬上黨郡北齊省隋復置屬潞州唐自霍壁移今治後避諱改曰屯留宋屬隆德府金屬潞州元)
(至元初併入襄垣縣後復置本朝因之編戶五十五里)襄垣縣(在府城北九十里秦始置縣屬)
(上黨郡以趙襄子所築故名襄垣漢因之後魏建置襄垣郡北齊郡廢後周置韓州隋大業初州罷以縣)
(屬上黨郡唐初復置韓州貞觀中州罷以縣屬潞州宋屬隆德府金屬潞州元仍舊本朝因之編戶八十)
(三里)潞城縣(在府城東北四十里本春秋時潞州嬰兒國晉滅之漢置潞縣屬上黨郡後魏改刈)
(陵縣屬襄垣郡隋初廢後復置潞城縣屬潞州唐末改為潞子縣尋復曰潞城宋金元仍舊本朝因之編)
(戶八十一里)壺關縣(在府城東二十五里本黎國地春秋時屬晉秦為上黨郡地漢始置壺關)
(縣漢末嘗移上黨郡治此後魏移縣治穎陽岡隋分置上黨郡大業初省入上黨唐初復置壺關於高望)
(堡貞觀中又移治清流州即今治宋金元仍舊本朝因之編戶七十九里)平順縣(在府城東四十)
(里本壺關縣之東鄙潞城縣之東南地澤州陵川縣之北鄙本朝嘉靖中析其地置今縣編戶三十一里)
黎城縣(在府城東北一百一十里古黎侯國漢為上黨郡之潞縣地後魏為襄垣郡之川陵縣地)
(北齊屬武鄉郡後周屬襄垣隋始置黎城縣唐屬潞州宋熙寧中省入潞城元祐初復置金元仍舊本朝)
(因之編戶三十七里)
郡名上黨(秦名言其地極高與天為黨)昭義(唐名)隆德(宋名)
形勝居天下之脊當河朔之喉(唐文粹)肘京洛而履蒲津
倚太原而跨河朔(唐杜牧賀平澤潞啟)河東雄勝之地(元潞州公廨記)
風俗民俗醇古(郡志)民多儉質而力農士尚氣節而務學
(同上)
山川壺關山(在府城東北一十三里山形似壺漢於此置關)柏谷山(在府城東北一十三)
(里與大行王屋山相連山多柏樹)五龍山(在府城東南二十五里十六國春秋慕容永時有五)
(色雲見於此因置祠以祭五方之神)雄山(在府城東南六十里此山視諸山特為雄壯故名)紫
雲山(在長子縣東南四十里與壺口接唐明皇瑞應錄帝潛於潞重九日與郡官登壺關山時東北)
(有紫雲見光彩照日)慶雲山(在長子縣東南五十里相傳堯時五色慶雲見於此)發鳩山
(在長子縣西五十里山海經發鳩多怪木有鳥名精衛相傳炎帝小女遊於海溺而不返化為此鳥嘗取)
(西山木石以堙東海)傘蓋山(在長子縣西南五十里遠望峯巒如傘蓋然)羊頭山(在長)
(子縣東南五十六頭里上有石狀如羊)疑山(在屯留縣西南一十里後魏孝文帝幸潞見此山有伏龍)
(疑而不進其後唐元宗自潞入蓋其應也)三嵕山(在屯留縣西北三十五里一名麟山有三峯高)
(峻書湯伐三朡又有后羿射九烏之所)盤秀山(在屯留縣西南八十里巖岫盤曲孤峯秀拔藍)
(水出焉)鹿臺山(在襄垣縣南二十里)五陰山(在襄垣縣北五十里相傳昔周公嘗至此)
(陰霧五日故名)仙堂山(在襄垣縣東北五十里山勢巍峩上有龍洞及仙堂寺)鳳凰山
(在潞城縣西北五里一名天冢岡相傳神農時有鳳凰棲於此)伏牛山(在潞城縣東南十五里唐)
(張說述聖頌元宗在潞州時有黃龍見此山)三垂山(在潞城縣西二十里晉將軍王廣趙柔嘗)
(敗劉聰將喬乘於此山下)大王山(在壺關縣東南二十三里後魏書望氣者言此山有王氣太武)
(壘石為三峯欲厭之後唐元宗果潜於此)靖林山(在平順縣東五十里)紫團山(在壺關縣)
(東南一百六十里昔有紫氣見山頂團團如蓋山出人參名紫團參)麥積山(在平順縣南八十里)
(以形似名)白巖山(在黎城縣北一十五里齊武帝登此山謂此是天莽口開赤色主殺人可塞之)
(居民遂塗以石灰故名)潞祠山(在黎城縣南一十五里上有潞子嬰兒祠)馬鞍山(在黎)
(城縣西南三十里以形似名)石竚山(在黎城縣西北六十里一名望夫山山有石竚立宛若人)
(形)積布山(在黎城縣西北六十里山形似積布)刁黃嶺(在長子縣西一十五里)羊
腸坂(在壺關縣東南一百六里漢地理志壺關有羊腸坂長三里盤曲如羊腸)濁漳水(在府)
(城西南二十里源出長子縣西發鳩山東北流至州境經襄垣黎城與清漳水名)藍水(在長子縣)
(北一十六里自屯留縣東南流經縣界入州境東流與濁漳水合)傘蓋水(源出傘蓋山下東北)
(入漳水)絳水(源出盤秀山下流經縣治北又東流入州境合濁漳水)交漳水(在潞城縣)
(西三十五里交漳村濁漳水與絳水至此交流故名又東流一百八十里至彰德府林縣界合清漳水)
甘羅水(在襄垣縣西三十五里東北合濁漳水)湼水(在襄垣縣西北六十里源出沁州覆)
(甑山東流入縣界會小漳水至縣南合濁漳水)玉泉水(在黎城縣西北五十里山下有三石竅水)
(湧出合流入河南涉縣界合清漳水)神農井(在羊頭山後魏風土記神農井在羊頭山即神農得)
(佳穀處)百穀泉井(在州城東五十里神農廟前味極甘美雖旱不涸)白龍泉(在長)
(子縣西二十五里相傳昔有白龍見於此)靈湫泉(在長子縣西五十里蓋濁漳水源也)
土産綾帕紬銅鐵長理石人參赤石
脂不灰木(府境俱出)
藩封瀋王府(在府治東永樂六年建)陵川王府(在府城内又清源遼山鎮康宜山宿)
(遷吳江平遙稷山沁水黎城沁源内邱廣宗唐山永年安慶定陶凡十七王府亦在焉)
公署潞州衞(在府治南洪武元年建)瀋陽中護衞(在府城内永樂七年為瀋府置)
八角守禦千戶所(隸都司)
學校潞安府學(在府治南本舊州學本朝嘉靖中改府學)長治縣學(在府治西南本)
(朝嘉靖中建)長子縣學(在縣治東)屯留縣學(在縣治東)襄垣縣學(在縣)
(治南)潞城縣學(在縣治南以上俱宋建本朝洪武二年重建)壺關縣學(在縣治南)
(宋建本朝洪武十三年重建)平順縣學(在縣治南本朝嘉靖中建)黎城縣學(在縣)
(治東南宋建本朝洪武三年重建)
宫室稡經樓(在長子縣元士人王綱建為藏書之所以其會稡六經故名翰林編修程文譔記)
德風亭(在州治北唐玄宗在潛邸時為潞州别駕因建此亭為游觀之所元至正間郡守張瞻甫)
(重修)熨斗臺(在長子縣治北相傳丹朱所築以形似名上有神農廟)
關梁長平關(在長子縣南四十里即秦白起坑趙卒四十萬處)吾峪關(在黎城縣東北)
(二十八里今有巡檢司)十八盤隘(在壺關縣東南八十五里)正梯隘(在壺關縣東一)
(百一十里)槲林隘(在壺關縣東南一百二十里)龍泉橋(在州城南)漳水橋(在長)
(子縣西五十里漳河上)進德橋(在壺關縣治北)虒亭橋(在襄垣縣因古虒亭為名)
寺觀能仁寺(在長子縣治西宋建)昭覺寺(在州治南後唐天成初建)永福寺(在屯)
(留縣治北唐建)夀聖寺(在襄垣縣城内立義坊北後唐建)勝教寺(在潞城縣城内崇智)
(坊北石晉建)福巖寺(在壺關縣西北二里金建)延慶寺(在黎城縣治南元建)朝元
觀(在屯留縣城内遵教坊北)先天觀(在襄垣縣治北俱金建)白鶴觀(在潞城縣治南)
祥鹿觀(在壺關縣東北三里俱唐建)通仙觀(在黎城縣城内德化坊元建以上寺觀俱)
(本朝洪武中重修)
祠廟五龍祠(在五龍山禱雨多驗)崔元靖祠(在長子縣治東南元靖唐邑令有仁政後)
(人為立祠今有司歲時祭焉)李衞公廟(在潞城縣東北三十里衞公唐李靖布衣時獻書西)
(嶽神後人因為立廟其側)
陵墓瀋簡王墓稷山悼靖王墓(俱在府城西南三十里鳳凰山)沁源
恭定王墓(在府城西一十里步馬村)沁水悼懷王墓(在府城西南三十五里至)
(善都)黎城昭僖王墓(在府城北二十五里)平遙靖僖王墓(在府城東北一)
(十五里柏谷山以上各王俱本朝宗室)令狐茂墓(在壺關縣東北一十九里茂漢壺關三老)
(嘗上書明戾太子冤)鮑宣墓(在長子縣東一十三里宣漢司隸校尉坐辱宰相徙上黨)馮奉
世墓(在黎城縣東五里又東二里有其女昭儀墓)
古蹟丹朱城(在長子縣治西唐十道圖堯長子丹朱所築古長子縣治此)微子城(在潞)
(城縣東北一十五里殷微子所封之地)黎侯城(在黎城縣東北一十八里春秋晉荀林父滅潞)
(立黎侯而還即此)餘吾城(在屯留縣西北一十八里本春秋餘吾邑漢為縣後省入屯留)潞
城(在潞城縣東北四十里本漢縣後魏改刈陵縣)石城(在黎城縣南八十里舊經趙石勒築此以)
(貯糧)照城(在壺關縣東七十里西燕慕容永所築以控燕魏)益陽城(在壺關縣東南六十)
(里)陽護城(在壺關縣東二十六里俱慕容永所築)樂陽城(在長子縣西南三十里後)
(魏置樂陽縣北齊廢)應城(在長子縣東南四十里後魏書長子有應城)韓城(在襄垣縣北後)
(周置韓州於此唐貞觀中廢)廢上黨縣(在潞安府本漢壺關縣地隋析置此縣本朝省入府)
啟聖宫(在府城西北隅舊名飛龍唐玄宗為潞州别駕時故第開元中建為宫後又更名有瑞閣)
虒亭(在襄垣縣西北五十里春秋昭公八年叔弓如晉註云賀虒祁也虒祁宫名顔師古曰虒音斯)
(今為虒亭鎮)
名宦列國馮亭(戰國韓上黨守時秦白起伐韓拔野王上黨路絶亭與其民謀曰鄭道已絶不)
(如歸趙趙被秦兵必親韓韓趙為一則可以當秦矣卒降趙)漢任敖(上黨太守陳豨反敖城守)
(有功賜爵廣阿侯)晉温嶠(上黨令劉琨請為參軍累加建威將軍討石勒屢有功)唐崔
元靖(長子令有德政人為立碑云虎嘗傷人不以強弓毒矢而以一介之使追虎至而殺之)姚
崇(潞州刺史以德化民風俗醇厚)李抱真(澤潞節度行軍司馬練兵訓農甚有治績)王虔
休(德宗時潞州左司馬邕王為昭義節度大使擢處休領留後號令撫循軍中大治遷昭義節度使)
宋王祜(太祖征太原諸州饋餉集上黨城中車乘塞路乃命祜知潞州祜至饋餉無乏路亦無壅)
柴禹錫(太宗時知潞州勤於政治州民乞再留三載詔奬之)畢士安(咸平中知潞州治以)
(嚴正見稱特加月給之數)李昭玘(通判潞州潞民死多不葬詔玘斥官地畫兆竁具棺衾作文風)
(曉之俗為一變)劉絢(知長子縣督公家逋賦不假鞭扑而集歲大早府遣吏視傷所蠲財什二絢封)
(還其揭請易之富弼嘆曰真縣令也)王曙(知潞州州有殺人者獄已具曙獨疑之既而提刑杜衍至)
(事果辨曙為作辨獄記以戒官吏)朱光庭(知潞州隣境旱飢流民入境者接踵光庭日為食以)
(食之常至暮自不暇食遂感疾以至於卒)李琮(知潞州有謀亂者為書期日揭道上部使者聞之懼)
(索姦甚急琮置不問以是日置酒高會訖無他)孫冲(再知潞州以強幹稱能任鉤距多得事情)苖
時中(潞州司錄參軍郡守欲入一囚於死執不可守怒責甚峻時中曰寧歸田里法不可奪守悟而)
(聽之)張確(宣和中知隆德府金兵犯河東知城中無備諭使降確乘城拒守或勸以潰圍出確怒叱)
(曰確守土臣當以死報國頭可斷腰不可屈力戰而死)本朝張三同(洪武初為潞州同知)
(在任勤能多善政及民尤脩理學校作興士類)張璧(洪武初為潞城知縣朞年政興化行脩舉廢墜)
(招撫流移吏畏其威民懷其德)徐兖(正統末知長子縣募壯勇造兵器以給邊備而民不知勞遇歉)
(賑濟境無流移以憂去民多頌之省志)
人物周豫讓(上黨人初仕晉大夫智伯智伯為趙襄子所滅為之報讐變姓名為刑人挾匕首欲)
(刺襄子不果又漆身為癩吞炭為啞伏於橋下為襄子所獲請襄子衣拔劍三躍而擊之乃伏劍而死)
漢馮奉世(上黨潞人初學春秋涉大義善兵法前將軍韓增奏舉以衞侯使持節進擊沙車威)
(振西域累遷右將軍賜爵關内侯奉世前後十年為折衝宿將時論歸之子譚野王逡立參俱有名)馮
野王(奉世次子為隴西太守以治行高入為左馮翊遷大鴻臚元帝嘗稱其剛強堅固確然無欲弟)
(立相代為守民歌之曰大馮君小馮君政如魯衞德化鈞周公唐叔猶二君)鮑永(屯留人性至孝)
(更始中遷尚書僕射行大將軍持節以擊破青犢功封中陽侯光武時拜魯郡太守以誅彭豐功賜爵關)
(内侯)晉續咸(上黨人博覽經籍仕為東安侯太守有治績所著有游志異物志汲冢古文釋各十)
(卷)南北朝堯暄(長子人美容貌恭慎小心仕魏累官大司農子三洪襲爵遵為臨洮太守)
(榮為員外散騎侍郎洪子傑為開府儀同三司榮子雄官至大都督在邊十年累有功績)李業興
(長子人博涉百家圖緯風角天文占候無不討練舉孝廉為校書郎以造歷之勲封屯留縣子業興學術)
(精微當時莫及子崇祖𫝊其業)唐苗晉卿(壺關人以儒素稱舉進士累官中書舍人知吏部選)
(事後為魏郡大守政化大行肅宗時拜左相卒諡懿獻子粲官至郎中)宋李崇矩(上黨人純)
(厚寡言有至行鄉里推服初事周以功累遷作坊使宋初平澤潞及征揚州皆有功後代趙普為樞密使)
(加檢校太傅)李處耘(上黨人父肇後唐檢校司徒以討賊戰死處耘初隸太祖帳下能臨機决)
(事謀無不中居常以功名為己任從平澤潞以功累遷樞密副使後出為淄州刺史其次女為太宗后)
張延通(潞城人父彦成周右金吾衞上將軍延通性穎悟有才幹宋初歴通事舍人開寳中為西)
(川兵馬都監後為丁德裕所誣遇害)李繼昌(崇矩子性謹厚士大夫樂與之游為峽州路軍都巡)
(檢使以招安賊黨累遷至連州刺史子遵勖尚公主)李繼隆(處耘子善騎射乾德中平蜀為果閬)
(監軍及討李繼遷禦契丹皆有功太宗朝累遷鎮安軍節度加至同中書門下平章卒諡忠武弟繼和知)
(平凉軍屢上言邊務官至端州防禦使)苗授(潞州人父京嘗守麟州以抗趙元昊授少受學胡瑗)
(從王韶取鎮洮又破鬼章以功累官果州團練使元祐中遷殿前副都指揮使卒諡莊敏子履積功官至)
(捧日天武都指揮使知渭州)王陟(上黨人淳化中進士補嵐州推官以謹幹聞遷開封府推官督)
(餽靈武芻糧咸平中為河東轉運使及卒真宗甚憫之錄用其子若拙若谷若拙官至國子博士)王
彦(上黨人性豪縱喜讀韜略徽宗時為清河尉金人攻汴彦慨然棄家求自試禦敵時張所為河北招)
(撫使異其才擢都統制卒禆將渡河屢破大敵紹興中以金均房安撫使知金州終知邵州)秦當
(上黨人金季兵起窽山麓為洞奉親以居傍窽大洞匿其里中百人具牛酒出待兵兵入索帷見其親屬)
(曰孝士也釋之去里人甚德之孫起宗仕元累官兵部尚書)元宋子貞(長子人工詞賦與族)
(兄知柔同補太學生俱有名金末歸東平嚴實世祖南伐召問方略拜翰林學士累遷中書平章事子渤)
(官至集賢學士)任志(壺關人歸穆呼哩充元帥與金人戰有功金人擒其長子以招之志曰我為天)
(朝帥豈愛一子親射殪之以議事道經武安為金人所害子存亦與金將武仙戰死)宋道(長子人祖)
(元吉金兵部負外郎道善記誦中統間櫂翰林修撰累遷太子賓客侍講經帷開論為多所著有秬山集)
(十卷)高觽(上黨人父守忠元初為千戶從攻黃州歿觽初備宿衞累官工部侍郎世祖比幸丞相阿)
(哈瑪特留守大都專權貪恣千戶王著等謀殺之觽馳驛以聞世祖遣亟還後遷河南等路宣慰使)劉
宣(潞州人徙太原沈毅清介有經世志嘗從許衡講明理學累官吏部尚書時伐交阯再征日本宣上)
(䟽諫累遷行臺御史中丞節操為世所重卒諡忠憲)李孟(上黨人曾祖執金進士孟通貫經史善論)
(古今治亂從仁宗居懷州屢陳君臣父子之義後累官中書平章政事加翰林學士承旨卒諡文忠孟宇)
(量宏廓材略過人三入中書知無不言子獻御史中丞)楊仁風(襄垣人幼聰敏能文為刑部郎)
(中累官參知政事)靳克忠(潞州人為西臺御史累轉河中府知府卒追封陜西行省參知政事)
(子文用累官福建行省參政)本朝杜斆(壺關人勤慎力學精通易書詩三經洪武間徵起為)
(四輔官兼太子賓客後以疾卒)王紹(屯留人正統中由進士仕至廣東按察司副使省志)韓
錦(潞城人六世同居家衆凡四十餘人庭無間言成化六年旌表其門邑人李昇同居六世與韓同亦)
(同受旌異省志)張倫(潞安府人居母喪廬墓嘗致烏兔馴擾禾生聯穗之應成化十一年有司)
(上其事詔旌之省志)
列女程氏(壺關人王觀妻年十九夫歿遺一子甫期程居喪三年每詣夫墓悲號幾絶者數四終身)
(守節無瑕洪武末詔旌表焉省志)朱氏(潞城人史廣妻廣卒朱年十七子二歲朱以節自矢終身)
(無玷成化五年旌表其門省志)靳禎妻(王氏黎城人年二十歲夫亡守節終身無玷成化六)
(年旌為貞節門省志)
仙釋王真(上黨人孝武帝時為郡史年百歲面有光澤魏王所紀方士傳玉真履冰赴火出入不由)
(戶深有道術)金申(潞城人幼聰慧佯狂遇異人授以太陰煉形之術嘗單衣跣足卧凍雪中能預)
(知水旱災祥夀殀既卒葬百餘日一夕雷霆大作及旦視之但見冢開數寸惟留隻履椶扇薄衾而已)
汾州府(東至太原府祈縣界一百四十里西至太原府石州界六十里南至平陽府靈石縣)
(界一百里北至太原府文水縣界五十里自州治至京師一千三百八十里至南京二千四百)
(三十里)
(糧一十五萬一千石)
建置沿革禹貢冀州之域天文參分野春秋時屬晉戰
國時屬趙秦漢皆為太原郡地三國魏置西河郡治
兹氏縣晉為西河國後魏置汾州治蒲子城後移治
西河北齊改置南朔州後周改為介州隋初郡廢大
業中州廢復為西河郡治隰城縣唐初改浩州尋改
汾州天寳初改西河郡乾元初復為汾州屬河東道
金置汾陽軍節度元復為汾州屬大原路本朝以西
河縣省入直隸山西布政司編戶九十五里領縣四
汾陽縣(附郭萬歷中陞州為府新設編戶三十里)孝義縣(在州城東三十五里本漢太原)
(郡兹氏縣地魏始置中陽縣屬西河郡晉省入隰城縣後魏屬真君郡又分隰城置永安縣北齊省後周)
(復置隋屬汾州唐貞觀初改孝義縣因縣人鄭興有孝義故名宋改中陽縣尋復為孝義金元仍舊本朝)
(因之編戶二十八里)平遙縣(在州城東八十里本漢平陶縣屬太原郡東漢屬西河郡晉屬太原)
(國後魏以太武名燾改平遙縣屬西河郡後周省隋復置屬介休郡唐屬介州貞觀初屬汾州後屬太原)
(府宋金仍舊元屬汾州本朝因之編戶五十七里)介休縣(在州城東七十里本晉大夫彌牟邑)
(秦為介休縣以介山為名漢屬太原郡晉屬西河國後魏於此置定陽郡改縣曰平昌北齊以永安縣省)
(入後周改郡曰介休隋開皇初郡廢復改縣曰介休義寧初於縣置介休郡唐初改郡為介州貞觀初州)
(廢以縣屬汾州五代宋金元仍舊本朝因之編戶四十五里)
郡名西河(魏名)汾陽(金名)
形勝美哉山河之固(史記)山川峭拔(郡志)
風俗其民重厚知義尚信好文(郡志)其人勤儉(文獻通考)
山川羊頭山(在州城西北一十五里以形似名)萬戶山(在州城西二十里李永山川記)
(堯時洪水諸山皆沒惟此山不没所濟者萬戶)白彪山(在州城西北三十里昔有騶虞見於此故)
(名)石婆神山(在州城西三十里上有石婆神祠鄉民禱祀於此)謁泉山(在州城北)
(四十里上有石室相傳為子夏石室今有卜商祠)柏山(在州城西五十里一名將軍山上多柏樹)
比干山(在州城西北一百里相傳昔商王嘗令比干於此築城)烏雞山(在孝義縣西七)
(十里)玉泉山(在孝義縣西七十里下有泉如潄玉)狐岐山(在孝義縣西八十里勝水出馬)
(一名薛頡山)白雀山(在孝義縣西八十里峯巒高峻)高唐山(在孝義縣西九十里)上
殿山(在孝義縣西一百六十里高峻為汾隰諸山之冠)介山(在介休縣東南二十里地名綿)
(上亦名横嶺晉文公賞從亡者介之推不言禄禄亦不及遂與母偕隱此山而死文公求之不獲以綿上)
(為之田曰以志吾過且旌善人)羬城山(在介休縣東二十八里)簇蠺山(在介休縣東南)
(三十里以形似名)超山(在平遙縣東南四十里一名過山視諸山獨起出)麓臺山(在平)
(遙縣南四十七里一名蒙山又名謁戾山山海經龍首山西三百里曰麓臺山爾雅云山足曰麓土高曰)
(臺)獅鼻巖(在介休縣東四十里以形似名)雀鼠谷(在介休縣西南二十里唐元宗開元)
(中北巡并州嘗經此)西谼谷(在介休縣東南二十里)東谼谷(在介休縣東南四十里其)
(内深不可測)沂陽谷(在介休縣西四十里)汾河(在州城東二十五里流經介休平遙二縣)
萬谷河(在州城東北五十里一名文水又名文谷河)麻屈水(在州城西一十里平地湧)
(出灌溉田畆人賴其利)左水(在孝義縣南二十里一名賈顧水)土京水(在孝義縣西一)
(十五里合勝水入汾河一名西陽水水經注西陽水出西陽谿即此)板谷水(在孝義縣西北二十)
(八里東流入元象泊出界内合板谷水因名)勝水(在孝義縣西八十里源出狐岐山)源祠
水(在平遙縣東一十五里平地湧出西入汾河以源上有祠故名)中都水(在平遙縣東二十里)
(舊經其水出中都谷)亭岡水(在平遙縣南二十八里石巖中出圖經此水自亭岡谷横流)原
公水(一名賀魯水出自白彪山涌注東流分引溉田三十餘頃)嬰澗水(在平遙縣東三十里)
(水經注謁戾之山嬰澗之水出於其陰)侯甲水(冀州圖侯甲水起平遙縣北入太原界)謝
谷水(在介休縣西南一十里源自谷中出民引以溉田)石洞水(在介休縣東二十里平地)
(湧出)洪山水(在介休縣東南二十八里北流分為三道民决以灌田)連山水(在介休縣)
(東四十里舊經水出連山其源甚微)元象泊(在孝義縣西一十里一名勝水陂山海經狐岐山勝)
(水出馬)水橋泊(在介休縣東北一十八里西入汾河)鄔城泊(在介休縣東北二十里本)
(昭餘祁藪俗呼今名)張趙泊(在平遙縣西北三十里一名壤分泊)白龍渠(在孝義縣西白)
(壁關民決以灌田)□石澗(在介休縣東南二十里源出綿上箭桿嶺下流入汾水久涸)黑
龍池(在白雀山下相傳有黑龍化於此因名)靈浮泉(在州城西南四十里)隱泉(在州)
(城西北四十里舊經巖嶺盤紆有水伏流因以隱名)冷泉(在孝義縣西南二十里炎夏清泠)三
泉(在孝義縣西二十八里東流入板谷溉田可十餘頃)龍泉(在介休縣西南二十里平地湧出北)
(流入汾水相傳嘗有龍見於此)
土産鐵(孝義縣薛頡山出)石膏(州境出)甘草柴胡(州縣俱出)
藩封慶成王府(在州城内同節坊本朝永樂十一年改舊州治建)永和王府(在州)
(城内安静坊永樂十二年改舊千戶所治建)
公署汾州衞(在州城内三賢坊本守禦千戶所洪武二十四年建於安静坊永樂十二年移於净)
(土寺宣德五年移治於此正德中陞為衞)
學校汾州學(在州治東南洪武八年建)孝義縣學(在縣治東宋崇寧間建本朝洪武初)
(重修)介休縣學(在縣治東南隅唐咸亨初建於縣治東元至元間移於此本朝洪武十七年重)
(建)平遙縣學(在縣治南元建本朝洪武中重修)
宫室臨汾宫(在州東二十里隋煬帝建宫於此避暑)清虛閣(在平遙縣太平觀有姚雪)
(齋題詠)式賢閣(在州城東世傳魏文侯過段干木之宅必式後因建閣)朝陽樓(在州)
(城内本朝成化六年建)三賢堂(在州城東二十五里三賢卜子夏段干木田子方也金汾陽節)
(度使雷志有記)比干臺(在孝義縣東二十里汾河之上相傳昔商王遣比干於騶虞山築臺避暑)
(即此)焚火臺(州人寒食祭介之推於此)
關梁金鎖關(在州城西三十五里)子嶺關(在介休縣南六十里)普同關(在平遙縣)
(南五十里)温泉鎮(在孝義縣西九十里)勝水橋(在孝義縣南二里)義常橋(在介)
(休縣西門外二十里汾河上)中都橋(在平遙縣治東洪武七年知縣許夔建)
寺觀净心寺(在州城内宋建)太子寺(在孝義縣城内金建)寳昌寺(在平遙縣城内)
(隋建)崇夀觀(在平遙縣城内東南隅宋建)玄元宫(在州城内宋建)希真觀(在孝)
(義縣南一十里元建以上俱本朝洪武開重修)龍泉觀(在介休縣北唐建)太平觀(在平)
(遙縣北元重建)
祠廟臺駘神廟(在州城東南二里古金天氏之子曰昧為元冥師少子臺駘能業其官帝封諸)
(汾川唐建祠石晉封昌寧公宋加額曰宣濟)介之推廟(在介休縣西門之推晉大夫)項
槖祠(在州城西北三十五里史記項槖七歲為孔子師)卜商祠(在謁泉山下卜商退老於)
(西河為魏文侯師後人為立祠)魏文侯廟(在孝義縣城内祀戰國魏文侯斯元建本朝洪武初)
(重建)永澤廟(在白彪山前案廟碑神後魏賀虜將軍也諱原嘗師行屯此馬跑地出泉靈源灌溉)
(功利及物宋賜廟額曰永澤封神為潤濟侯本朝洪武十一年號曰白彪山馬跑泉之神有司春秋致祭)
崔宏禮祠(在州城内通衢中宏禮唐汾州刺史後人慕其德立祠祀之)狄青祠(在州)
(城内青宋名將諡武襄有司春秋致祭)三賢祠(在州東十里祀卜子夏焉田子方段干木有碑存)
陵墓尹吉甫墓(在平遙縣治東吉甫周卿士)魏文侯墓(在孝義縣西五里)段
干木墓(在孝義縣東北五十五里干木戰國時賢者)郭林宗墓(在介休縣東五里蔡)
(邕譔碑)司馬斌墓(在州城西七里斌魏中郎晉初以功封陳王)穆祚墓(在介休縣)
(南七里祚後魏車騎大將軍)吕㳘墓(在州城南五里元虞集撰碑)
古蹟祝融城(在州治西相傳祝融所築)京陵城(在平遙縣東七十里城塚記周宣王北伐)
(時築此漢為縣屬太原郡唐於縣治南置京陵府)虞城(在孝義縣東北一十里舊經晉滅虞虢遷)
(其人於此築城居之)吳城(在孝義縣西南七十八里史記魏吴起為西河太守時築以拒秦)鄔
城(在介休縣東北二十七里左傳魏獻子以司馬彌牟為鄔城大夫即此)中都城(在介休縣)
(東北五十里春秋晉侯執無宇於此漢為縣)武城(在介休縣東四十五里秦遣武安君白起伐趙)
(經此因名)羌城(在平遙縣西北四十里漢建安中築以居羌人)思歸城(在平遙縣東三十里)
(前趙劉淵攻劉琨於太原築壘拒戰因思歸而夜遁)八門城(在州城北一十五里前趙劉淵遣喬)
(嵩攻西河所築城有八門)板橋城(在介休縣西北一十八里郡國志劉淵擊劉琨於此)團城
(在孝義縣西北一十八里舊經魏孝昌中築)蔚州城(在平遙縣西北二十五里後魏遷北蔚州)
(民居此置蔚州後周廢)魚城(在孝義縣北一十九里又有東多城去縣二十里)青城(在平)
(遙縣東二十里又有亭岡城在縣南二十八里)六壁府(在孝義縣西南一十五里後魏太平真君)
(間征北於六壁即此唐為府兵所居又介休縣西北八里有開遠府東北三十里有華夏府皆唐置)廢
西河縣(在汾州本漢兹氏縣地晉改曰隰城唐改西河本朝省入州)忌坂(在介休縣西南)
(一十二里舊經介之推避晉文公於此)安生原(在孝義縣南一十里舊經土地沃饒有河西之)
(美者惟安生原耳)郭林宗宅(在州城東後廢為僧舍)文彦博宅(在州治南宅久)
(廢石刻有宋神宗御賜詩并彦博所撰記)仙槐樹(在州治西年久朽如刳舟金皇統中有異士貨)
(藥投樹復活因號仙槐)陰符經碑(在平遙縣太平觀内金趙秉文草書)
名宦周吳起(戰國時魏西河守築城拒秦秦兵不敢東鄉)漢杜延年(西河太守治政)
(有名)馮立(西河太守善立條教吏民悦服)三國房豹(魏西河守為政清净甚著竒績)晉
賈渾(介休縣劉淵作亂攻陷邑城渾死之)南北朝宇文測(後周以侍中行汾州事政)
(尚簡惠頗得人和)唐崔宏禮(汾州刺史有治行後人祠之)陸璟(西河守屬邑多虎前)
(守設檻穽璟至撤去之虎不為暴)楊仲昌(孝義令鸞降庭樹太守蕭恕表其政)李勉(汾州)
(刺史性廉介不威而治)賈耽(汾州刺史治凡七年政有異績)宋杜衍(知平遙縣謹密清整)
(决訟明允)李謙溥(汾州路都監在州十年敵人不敢犯境)趙瞻(仁宗時通判汾州政以愛)
(民為本)張克戩(宣和中知汾州金兵圍太原縱兵四掠克戩畢力捍禦數選勁卒撓敵營出不)
(意焚其柵敵懼引去)陳膏(汾州教授佐守臣張克戩捍金人有功)金舒穆嚕元毅(汾陽)
(軍節度副使時石嵐間賊黨嘯聚四行剽掠命元毅捕之賊畏而遁元毅追襲盡殪之二境以安)董
師中(平遙縣丞捕殺劇賊一境以安時大軍後野多枯胔悉為葬之遷綿上令)元睦大用(汾州)
(同知廉公有威吏民畏服去任州人思之)程邦彦(汾州同知奉法循禮郡人德之為立遺愛碑)
人物漢郭泰(介休人容貌魁偉博通墳籍居家教授弟子至數千人嘗游洛見河南尹李膺膺竒)
(之遂與為友行嘗遇雨巾一角墊時争效之故折巾角其見慕如此及卒蔡邕為撰墓碑曰吾為碑銘多)
(矣惟郭有道銘無愧耳)晉王延(西河人性至孝早喪母繼母遇之不慈嘗盛冬母索魚食延緣汾水)
(叩冰而哭忽有巨魚躍出取以供食於是母悟撫延如已出官至尚書左丞)宋隱(介休人性至孝)
(精問學仕慕容氏累官至行臺右丞)南北朝宋弁(隱族子美丰儀李冲嘗稱為王佐才仕魏)
(為著作郎累官吏部尚書與咸陽王僖等六人輔政卒諡貞順弟翻少有操行累官河南尹)宋世
良(弁從子父毓敏篤有志行世良仕魏累官清河太守才識閒明尤善政術及代傾城祖道攀轅涕泣)
(終於東郡太守弟世軌幼修整好法律累官大理少卿及卒諸繋囚皆哭曰宋廷尉死我等豈有生路)
張濟(西河人涉獵書傳清辯善儀容魏道武愛之晉雍州刺史楊佺期乞師於常山王遵以禦姚興)
(道武遣濟為遵從事即報之濟自襄陽還道武問江南事濟對稱旨厚賞之後拜勝兵將軍)唐鄭
興(孝義人貞觀初以孝義稱時因名其縣云)宋務光(西河人舉進士調洛陽尉神龍初大水應)
(詔上書仕為右衛騎曹參軍累遷殿中侍御史當官居正不阿)宋之問(西河人偉儀觀善詞章武)
(后時累官尚方監丞嘗與張說等撰三教珠英與韋維稱一臺二妙中宗朝為修文館學士弟之悌以蹻)
(勇聞之愻精草隸世號三絶)五代薛融(平遙人博通墳籍仕唐為太原幕府累官至右丞)
李彦從(孝義人素精武藝仕漢為濮州刺史有能聲)宋王嗣宗(汾州人曾祖同節寳)
(鼎令祖待價汾州防禦推官父夢證成州判官嗣宗開寳末進士第一累官淮南轉運使以稱職拜太常)
(少卿累遷樞密副使卒諡景莊嗣宗能睦宗族著遺訓戒子孫勿得析居所著有中陵子三十卷)楊
瓊(西河人初隸太宗帳下以材勇稱從征太原及平蜀累遷單州刺史後為領軍大將軍賀州團練使)
田紹斌(汾州人長兵間習戰法其後累以格鬪立功累遷康州團練使)辛仲甫(孝義人太)
(祖問趙普以文武兼資者普以仲甫對拜右補闕出知光州後為參知政事卒贈吏部尚書)趙昌
言(孝義人父叡歴雍邱太康二縣令昌言少有大志文思甚敏太宗時舉進士累官樞密副使遷戶部)
(侍郎卒贈吏部尚書諡景肅昌言強力尚氣槩所至以威斷立名喜推奬後進)侯仁寳(平遙人父)
(益仕五代周累官太子太師封齊國公宋初加中書令仁寳以蔭入官出知邕州太守時上言取交州之)
(策授交州水陸計度轉運使子延齡殿中丞延世太子中舍)侯延廣(平遙人太宗時出護延州)
(軍及李繼遷寇靈州以為寧州團練使戎人素服其威名皆引避及被病言家世受國恩今日得死所但)
(未立尺寸功以報上耳言訖而卒)文彦博(介休人及進士第歴事四朝出將入相五十餘年再)
(相時與富弼並命士大夫相賀於庭彦博立朝端重顧盻有威契丹使望見改容拱手曰天下異人也官)
(至太師封潞國公致仕卒年九十二諡忠烈八子皆歴要官及甫官至戶部侍郎)狄青(西河人風)
(骨竒偉善騎射仁宗時西夏叛青為延州指使每戰飾以銅面其敵望之如神後又討平儂智高累立大)
(功拜樞密使卒諡武襄子諮熙寧中為閣門使神宗問卿父有遺書否諮乃上平蠻記及戰陣圖)李
渭(西河人後家河陽進士起家為臨穎主簿天聖初上治河十策累官軍器局副使歴知原環慶三州)
(時詔舉勇略任邊者乃徙渭益州兵馬鈐轄領應州刺史)李浩(西河人務學通兵法以父定蔭從軍)
(破儂智高及討南江蠻山後羌累功知河州安撫洮西哲宗時以環慶路副都總管再知蘭州)郝質
(介休人少從軍挽強第一討平貝州賊以功遷并州副使部署神宗時為安武軍節度使殿前都指揮使)
(卒諡武莊質御軍有紀律平居自奉簡儉食不重肉自為官從微至貴皆以功次遷云)王竒(汾州)
(人武舉中第章惇經營湖北溪峒以為將累遷湖南都監徙廣西宜州蠻寇邊竒領兵與戰禆將費萬戰)
(歿後數日蠻大集竒戰敗麾下猶數百人勸策馬逃去竒罵曰大丈夫當盡節以報國何走為戰而死之)
元杜豐(西河人倜儻有大志通兵法仕金為平遙義軍謀克入元授兵馬都提控累功遷河東兵)
(馬都元帥後為沁州長官有德政沁人立祠祀焉子思明治書侍御史思敬中書左丞卒諡文定)吕
㳘(西河人累官山北遼東道廉訪使卒封河東郡侯)張益(西河人舉進士第一仕至國子司業)
(子大猷亦舉進士為儒學提舉益同邑柳誠者德行純篤能文章累官國子助教)本朝辛彦
博(汾州人洪武中由太學生擢監察御史陞僉都御史累官按察使布政使敡歴中外有聲)楊智
(介休人早喪父事母至孝母亡廬墓哀毁正統末旌為孝子省志)
列女陳氏(汾州人郭世玉妻生子一歲郭逝陳年二十有一事育舉盡道孀居七十餘年兩經大兵)
(藏匿巖穴未嘗虧節國初特詔旌之省志)
仙釋麻衣仙姑(本州人姓任氏隱於石室山家人求之弗得後有人見之遂逃入石室中有聲)
(殷殷如雷其壁復合手蹟尚存)哲法師(本太原人母曹氏嘗夢日光滿室因有娠及生有過人之)
(才名重當世武則天臨朝屢徵不起開元間示化於福聚寺)
遼州(東至河南彰德府磁州武安縣界一百四十里南至沁州武鄉縣界四十里西至太原府)
(大谷縣界一百九十里北至平定州樂平縣界一百三十里自州治至京師一千二百里至南)
(京二千四百二十里)
(糧二千六百石零)
建置沿革禹貢冀州之域天文參井分野春秋時屬晉
戰國初屬韓後屬趙秦為上黨郡地漢為湼縣地屬
上黨郡晉屬樂平郡後魏置遼陽縣北齊省隋改置
遼山縣屬遼州大業初州廢以縣屬并州唐初復置
遼州治樂平縣尋移治遼山改為箕州先天初又改
儀州中和間復曰遼州天寳初為樂平郡乾元初復
為儀州五代梁復改遼州宋熙寧中州廢入平定軍
元豐中復置遼州治遼山縣金仍舊元屬平陽路本
朝以遼山縣併入直隸山西布政司編戶二十七里
領縣二
榆社縣(在州城西一百里本漢上黨郡湼縣地晉為武鄉縣地隋始置榆社縣屬韓州大業初廢)
(義寧初復置屬太原郡唐初於縣置榆州尋罷州以縣屬遼州宋熙寧初州縣俱省元豐中復置遼州及)
(榆社縣金仍舊元省入遼山縣未幾復置本朝因之編戶三十里)和順縣(在州城北九十里本)
(春秋晉大夫梁餘子食邑亦名榆城漢為上黨郡沾縣地晉屬樂平郡北齊為梁榆縣隋始改曰和順屬)
(并州因界内古和順城而名唐初仍屬并州尋改屬遼州宋熙寧中省入遼山縣屬平定軍元祐初復置)
(仍屬遼州金元仍舊本朝因之編戶二十九里)
郡名樂平(唐名)
形勝山川險峻地少平夷(元志)地居太行絶頂(州志)
風俗其民信實純厚(元志)其俗剛悍朴直(郡志)朴實少文(同上)
山川遼陽山(在州城東三里後魏以此山名縣上有遼陽山神廟遺址)箕山(在州城東南七)
(十里山有石室壁中文字人莫能識唐以此山名州)五指山(在州城東北九十五里半山石壁有)
(五手指文因名)秀容山(在榆社縣治東南山勢迤邐而西)禪隱山(在榆社縣西七十里)
(舊傳有僧隱此下有道人泉)頂山(在榆社縣西北八十里羣峯突起上有神祠禱雨輒應)九
京山(在和順縣西北五里九京即九原晉趙文子與叔譽觀乎九原即此)鳳臺山(在和順縣)
(西八里)合山(在和順縣東四十里其山盤踞上多松柏下有娘子郎君二泉泉上皆有神祠)首
陽山(在和順縣東南四十里)㟦山(在和順縣西八十里)三尖山(在和順縣西九十里)
(三峯屹立若山字)黃花嶺(在榆社縣北漳水經其下西南流入武鄉縣界)石鼓嶺(在和)
(順縣南三十里上有石類鼓)松子嶺(在和順縣北三十里嶺極﨑嶇)石堠嶺(在和順縣)
(西北四十里下有漳水流經州東)八賦嶺(在和順縣西一百餘里兩山對峙若八字)孫臏
坡(在和順縣西南一百二十里山勢盤曲西接馬陵關道相傳即孫臏伏兵處)漳水(其源有二)
(一自和順縣西儀城流經州南一里而東一自和順縣石堠嶺流經州東七十里而南至交漳村二水合)
(流入潞州黎城縣界)武鄉水(在和順縣西南來自武鄉縣經榆社縣流入縣界)千畝泉
(在州南三十里地廣平約千畝上有泉自石穴中湧出旁有神廟歲旱禱雨輙應)萬水泉(在和)
(順縣東六十里)漚麻池(在和順縣東北三十里李陽村後趙石勒嘗與李陽争此池及勒為王引)
(陽臂云孤往日厭卿老拳卿亦飽孤毒手)飲馬池(在和順縣西山之陰水甚清澈相傳石勒嘗飲)
(馬於此)
土産人參猪苓藜蘆麝香煤炭(遼州出)欵冬花
無名異(各縣出)苦參荆芥茅香秦芁(州縣俱出)
學校遼州學(在州治西南元至元初建本朝洪武三年重建)榆社縣學(在縣治東元中)
(統間建本朝洪武五年重建)和順縣學(在縣治東北元至正間建本朝洪武四年重建)
宫室趙王臺(在和順縣西二里一山突起上有臺相傳石勒避暑處也)
關梁黃澤關(在州城東南太行山頂元置)馬陵關(在榆社縣西北相傳即龐涓自刎處)
黃榆嶺關(在和順縣東太行山頂以上關本朝俱置巡檢司)
寺觀天寧寺(在州治南宋建)龍泉寺(在和順縣治西金建俱本朝洪武中重建)紫微
宫(在州城東北五十里元建本朝永樂間重修)通元觀(在榆社縣南四十里元建有唐狄仁)
(傑碑記)瑞雲觀(在和順縣西南二里元建本朝洪武初重修)寂虛宫(在州東六十里)
(至元間建)
祠廟祝融廟(在州城西二里州城相傳祝融氏所築故邦人立廟祀焉本朝錫號祝融氏之神)
先軫廟(在州城南二里軫春秋時晉大夫與狄人戰死土人仰其風烈建廟祀焉本朝錫號晉大)
(夫先軫之神)㟦山神廟(在州城西三里其神宋號昭懿聖母本朝錫號㟦山之神)
陵墓晉大夫墓(在九原山晉大夫陽處父狐偃士會皆葬此禮記檀弓趙文子與叔譽觀乎九)
(原曰死者如可作也吾誰與歸)龐涓墓(在榆社縣西北九十里馬陵關半山間涓魏將)石勒
墓(在榆社縣北二十五里趙王村舊有祠在墓南半里又在澤州陵川縣西北亦有遺塚上有塔)
古蹟遼陽城(在州城北三里本漢涅氏縣後魏改遼陽北齊省隋置遼山縣於此城唐廢)箕
城(在榆社縣東三十里唐箕州治此)偃武廢縣(在榆社縣境唐初置屬榆州尋省)平
城廢縣(在州境隋置屬并州金廢為鎮後復置改曰儀城)義興廢縣(在和順縣境唐)
(初置尋省)鹿苑(在和順縣西二里相傳為趙襄子養鹿苑久廢)千畆原(在州城東南三十里)
(州境多山惟此地高平廣可千畆)趙王臺(在和順縣西二里狀如伏虎人傳為趙襄子避暑宫)
名宦周趙奢(戰國時秦伐韓軍於閼與趙奢將兵救之大破秦軍解而走遂解閼與之圍而歸)宋
臧丙(太宗時知遼州有吏幹)金吕宗禮(遼州司戶參軍有政績)楊伯元(遼州)
(刺史有治績)元許有壬(延祐中遼州同知會關中有警鄰州聽民出避棄嬰孩滿道上有壬)
(獨率弓箭手閉城以守卒獲無虞州有追逮唯給信牌令執里役者呼之民安而事集)本朝羅
剛(天順末知遼州為政威惠並施尤注意學校士人德之省志)
人物宋薛超(平城人少有勇力乾德初應募為虎捷卒從崔彦進伐蜀以功補虞候太宗時累遷)
(至天武指揮使又從征太原及禦契丹遷神衞軍都校後領澄州團練使)本朝傅復(和順人洪)
(武間由國子生授吏科給事中才能著稱累官浙江布政使)高巍(遼州人母蕭老而痼病巍奉湯)
(藥不懈母亡廬墓䟽食三年洪武間旌其孝行後靖難師起巍自縊死焉)王雲鳳(和順人成化末)
(進士仕至副都御史賦性嚴察吏不能欺當事無忌諱與王晉溪喬白巖稱晉中三傑志略)
列女杜氏(遼州人李聚妻年二十四聚卒杜勤績紡為衣食費守志峻潔洪武中旌表省志)陳
氏(遼州人適張澤年二十一澤亡陳躬績紡事舅及繼姑甚謹終始不渝其節正統間事聞詔旌奬之)
(省志)
沁州(東至潞安府界二百一十里西至平陽府霍州界二百五十里南至潞安府界三百五十)
(里北至太原府太峪縣界三百三十里自州治至京師一千七百里至南京二千四百里)
(糧四萬八千二百石零)
建置沿革禹貢冀州之域春秋晉地後屬韓又屬趙秦
漢皆上黨郡地後魏置義寧郡隋初郡廢置沁州治
沁源縣大業初州罷義寧初復置義寧郡唐初復為
沁州屬河東路天寳初改陽城郡乾元初復曰沁州
宋於銅鞮縣界置威勝軍尋以州省入金復改沁州
元隸平陽路本朝洪武初以附郭銅鞮縣省入直隸
山西布政司編戶六十六里領縣二
沁源縣(在州城北二百里本漢穀遠縣地屬上黨郡後魏置沁源縣屬義寧郡隋初廢郡以縣屬)
(晉州後屬沁州義寧初復屬義寧郡唐初屬沁州後屬陽城郡乾元初復屬沁州宋屬威勝軍金元仍隸)
(沁州本朝因之編戶五十五里)武鄉縣(在州城東北六十里本漢湼縣地屬上黨郡晉始置武鄉)
(縣屬樂平郡石勒置武鄉郡後魏去武字改為鄉縣自故湼城移治南亭川隋初屬潞州後屬韓州唐仍)
(名武鄉縣屬潞州宋隸威勝軍金元皆屬沁州萬歷中改屬沁州編戶三十里)
郡名義寧(隋名)陽城(唐名)
形勝銅鞮案其前龜山鎮其後(郡志)
風俗專力耕農少事商賈(州志其俗勤儉朴實專力耕農少事商賈)
山川龜山(在州城西北五里以形似名)滑山(在州城西北三十里)堯山(在州城西三十)
(里)伏牛山(在州城西北三十里)銅鞮山(在州城南四十里一名紫金山)石梯山
(在州城西南七十里水經注銅鞮西有石梯山)琴泉山(在沁源縣東六里下有靈泉)綿山
(在沁源縣北一百里相傳介之推自焚之所有廟在焉)鞞山(在武鄉縣治東北相傳石勒微時於)
(此聞鞞鐸之音故名)八角山(在武鄉縣西三里山形八角)石盤山(在武鄉縣西一百里)
(以形似名)護甲嶺(在州治西南一名侯甲山湼水出焉)聖鼓嶺(在州城東北五里上有大)
(石擊之其聲如鼓下有流水入漳河俗名小河)漳河(其水有二一自伏牛山西谷發源經州城西南)
(流一自古甲分水嶺下發源經武鄉縣東南流入潞州界)沁河(在沁源縣城東源出綿山東谷流入)
(平陽府岳陽縣界)青龍河(在沁源縣東二十里源出青龍山西南流入沁河)湼水(在武)
(鄉縣西一百里源出護甲嶺東流入漳河)龍泉(在伏牛山舊有神祠歲旱禱雨輙應)靈泉(在琴)
(泉山下)寒泉(在沁源縣北五十里青果山)
土産黃耆(沁源縣出)甘草柴胡連翹(州縣俱出)石菖蒲(本州出)
公署沁州守禦千戶所(在州治西本朝洪武十一年建)
學校沁州學(在州治西本朝洪武二年建)沁源縣學(在縣東門外元大德初建本朝)
(洪武初重建)武鄉縣學(在縣治西南元大德中建本朝洪武三年重建)
宫室駐蹕臺(在州城東北宋太宗征河東駐蹕於此)
關梁柴店關(在沁源縣)昴車關(在武鄉縣北二關皆唐置)環翠關(在州城北一里)
(小河上)永利橋(在武鄉縣城東二十五里)
寺觀天寧寺(在州城東後周建本朝洪武十五年重修)聖夀寺(在沁源縣城東宋天聖中)
(建本朝洪武十四年重修)延禧寺(在武鄉縣治東元至元間建)元妙觀(在州城東南隅)
(元大德間建本朝洪武十五年重修)太清觀(在沁源縣城北)
祠廟南山神廟(在武鄉縣東南五里宋崇寧中賜廟額仁濟累封敷應侯本朝洪武七年封為)
(南山之神)海瀆焦龍神廟(在武鄉縣南十五里宋封昭澤王本朝封為海瀆焦龍之神以)
(上二廟有司春秋致祭)龍泉神廟(在龍泉上旱禱雨輙應宋元豐中賜廟額靈顯累封嘉澤)
(顯濟王本朝洪武七年封伏牛山龍泉之神歲以孟冬朔日致祭)介之推祠(在綿山上)文
中子祠(在州城南四十里文中子隋王通也通嘗讀書於此後人為立祠祀之)李勣廟
(在州城西南六十里勣唐名將)周德威祠(在州南一十里甘泉鄉元元統初知州宋士毅建)
陵墓羊舌大夫墓(在州城南四十五里春秋晉大夫羊舌伯華葬此)叔向墓(在州)
(城南四十五里叔向晉大夫)杜思敬墓(在州城西南四十里思敬仕元為中書左丞)
古蹟銅鞮城(在州城南本晉大夫羊舌赤邑漢始為縣屬上黨郡金徙沁州治此本朝省入州)
閼與城(在州城西北二十里史記趙奢大破秦軍解閼與之圍即此地漢曰閼與聚俗呼烏蘇村)
湼城(在武鄉縣西七十里漢湼縣屬上黨郡俗呼故城村)石勒城(在武鄕縣北晉永嘉末石)
(勒屯兵於此)甲水城(在州城北七十里本後魏陽城縣隋改曰甲水縣後廢)斷梁城
(在州城東北下臨深壑三面絶澗廣袤二里)廢綿上縣(在州西北宋寳元初自大通監來屬)
(後徙治大覺寺地)
名宦周樂霄(左傳魏獻子為政分羊舌氏之田為三命樂霄為銅鞮大夫)五代郭饒
(仕晉為沁州刺史為政有惠愛民思之不忘)金李完(沁州刺史長於吏治在郡姦惡屏跡民皆)
(便之)元杜豐(沁州長官在沁十餘年寬猺薄賦勸課農桑民以富足及卒沁人立祠歲時祀焉)
陳思濟(知沁州為政簡要不務苛察)本朝高亮(景泰末武鄉知縣敬神恤民興學勸)
(農志省)
流寓杜思敬(豐子隨父寓沁州仕元官至中書左丞卒諡文定)
人物晉石勒(武鄉人生有豪志後因晉亂起兵割據都襄國自稱趙王)李熹(銅鞮人少有高)
(行累辭徵辟初仕晉拜御史中丞當官正色百寮震肅後仕魏為太子太傅遷尚書僕射卒贈太保)五
代郭延魯(沁州綿上人父饒事晉為沁州刺史延魯以善槊為將累遷復州刺史嘗嘆曰吾先)
(君為沁州者九年民到於今思之吾敢忘先君之志由是益以廉平自勵民甚賴之秩滿州人遮道攀號)
(當時父子以善政聞)本朝趙彝(沁州人洪武中由太學生擢鴻臚寺序班尋陞兵部郎中練達)
(政務才能著稱官至通政使)李琮(沁州人宣德末由舉人除大名府學訓導以才行超卓選陞陜)
(西道監察御史累陞山東按察司副使省志)
列女邢氏(沁源人張承祖妻祖亡邢年二十有五無子守志誓不再醮洪武初年表為貞節之門省志)
澤州(東至河南衛輝府輝縣界四百一十里西至平陽府翼城縣界二百九十里南至河南懷)
(慶府河内縣界一百四十里北至潞安府長子縣界一百九十里自州治至京師一千八百里)
(至南京一千八百里)
(糧四萬六千六百石零)
建置沿革禹貢冀州之域天文觜參分野春秋屬晉戰
國屬韓後屬趙秦為上黨郡高都縣地漢為上黨河
東二郡地後魏置建興郡治高都城兼置建州北齊
又置長平高都二郡後周併為高平郡隋廢郡改建
州為澤州治丹川縣大業初廢州置長平郡唐初復
改置建州又於高平縣置蓋州尋廢建州徙蓋州治
晉城縣又置澤州治端氏縣貞觀初廢蓋州而以澤
州治晉城天寳初改為高平郡乾元初復為澤州會
昌初屬河陽府宋屬河東道金屬平陽府元屬平陽
路本朝以晉城縣并入洪武九年改直隸山西布政
司編戶一百六十七里領縣四
高平縣(在州城北八十三里本戰國趙長平地漢置泫氏縣屬上黨郡後魏改元氏屬建興郡後)
(屬長平郡北齊省元氏移治高平城改高平縣屬高都郡後周改郡曰高平隋初郡廢以縣屬澤州唐於)
(縣置蓋州貞觀初州罷縣仍屬澤州五代宋金元俱仍舊本朝因之編戶一百六十一里)陽城縣
(在州城西一百里本漢河東郡獲澤縣晉屬平陽郡隋屬長平郡唐初於此置澤州尋移州治端氏縣天)
(寳初改獲澤為陽城縣五代宋金元皆仍舊本朝因之編戶九十九里)陵川縣(在州城東北一)
(百四十三里本漢泫氏縣地隋初析置陵川縣屬澤州因縣境陵阜環列故名唐屬蓋州貞觀中屬澤州)
(五代宋金元皆仍舊本朝因之編戶八十里)沁水縣(在州城西二百里本漢舊縣屬河内郡後)
(魏於此置廣寧郡及東永安縣北齊廢郡改縣曰永寧隋初復改沁水縣屬澤州唐宋金皆不改元省端)
(氏入焉本朝因之編戶五十四里)
郡名高都(北齊名)長平(隋名)
形勝太行險固(唐奏議澤州全有太行之險固實為東洛之藩垣)山川環抱(舊郡)
(志澤州在唐為雄鎮山川環抱有自然之險)山高澗深道路險窄(州志)
風俗性質氣豪(元志人性質而好學其氣豪勁)儉朴敦本(同上其民儉朴而敦本有)
(唐晉之遺風)力勤耕種(郡志)民淳而好義儉而用禮(同上)
山川太行山(在州城南三十里自此東西一帶諸山雖各因地立名實皆太行也)司馬山
(在州城北一十里上有魏司馬懿碑因名)五門山(在州城西一十二里形如城墉有五門故名)
浮山(在州城東二十五里高峻如浮)硤石山(在州城東南三十里上有青蓮山寺西有擲筆)
(臺)松嶺山(在州城西南三十里)岳神山(在州城西四十里上有天仙殿及仙洞遺址)
莒山(在州城東北四十五里)石人山(在州城東南八十八里上有石類人形)頭顱
山(在高平縣西五里秦白起坑趙降卒四十萬後人收頭顱葬於此山故名)米山(在高平縣東一)
(十里趙將廉頗積米於此俗呼大糧山)懸壺山(在高平縣西南二十五里)羊頭山(在高)
(平縣東北三十里相傳神農嘗五穀於此山)仙公山(在高平縣西北四十五里)王屋山
(在陽城縣南境有仙宫洞天廣三十里即禹貢所謂析城至於王屋)崦山(在陽城縣北三十里東有)
(龍潭及白龍神祠)析城山(在陽城縣西南七十里)栖鳳山(在陵川縣西南四里)馬
武山(在陵川縣東五十里漢馬武嘗屯軍於此)孤峯山(在陵川縣東七十里孤峯特起故名)
石樓山(在沁水縣治南)鬼山(在沁水縣古端氏城東一名隗山山有五龍祠)鹿臺山
(在沁水縣南三十里)三尖山(在沁水縣東北三十里三峯並峙)磕山(在沁水縣東九十里)
(古端氏縣城西南)烏嶺(在沁水縣西北四十里一名黑嶺)空倉嶺(在沁水縣東一百四)
(十里相傳秦白起詭運置倉於此以紿趙括故名)蘆河(在沁水縣西四十里源出鹿臺山西流至)
(縣東十八里入沁河)沁河(在沁水縣東五十里源出沁州沁源縣經岳陽縣東流至本縣南流經懷)
(慶府界入黃河)濩澤(在陽城縣西北一十里墨子謂舜漁於濩澤)栖龍澤(在陽城縣東六)
(十里)白水(在州城南三里源出湖泓水東南流合丹水)丹水(在州城東北三十里舊號泫水)
(源出高平縣西北仙公山南流合白水入沁河)蒲水(在陵川縣西北二十里西流入丹水)浙水
(在陵川縣東北四十里東流入壺關縣界)平田水(在陵川縣東南一百里源出孤峯山下)杏
谷水梅谷水(俱在沁水縣城東杏谷水自城西梅谷水自城西北合流東入沁河)源
漳泉(在州城東北三十五里東流入丹水)淵靈泉(在米山西谷有祠禱雨多應宋賜號淵靈)
百眼泉(在陽城縣東三十里其泉百眼沸騰)
土産鐵(高平陽城二縣出)錫(陽城縣出)石炭(澤州及陽城縣出)人參白石
英紫石英禹餘糧蘆甘石(澤州及高平陽城二縣出)茅香
(陵川縣出)
藩封宣寧王府隰川王府(俱在州城内二王本朝宗室天順五年自大同遷於此)
公署寧山衞(在州治東北隅洪武十一年建直隸)
學校澤州學(在州治東南隅宋至和間建)高平縣學(在縣治東南隅元至元間建)
陽城縣學(在縣治東南隅元初建)陵川縣學(在縣治東隅金天會中建以上四學)
(俱本朝洪武二年重建)沁水縣學(在縣治西宋建本朝洪武三年重建)
書院文忠書院(在陵川縣治南文忠元郝經謚)
宫室聖謨閣(在州學内本朝建以貯頒降書籍)萬松堂(在陽城縣西北四十里伏虎山)
(宋刺史楊庭秀記)鶴鳴堂(在州城東南隅鶴鳴金李俊民號也李果記)枤華堂(在陵)
(川縣治南金郝天挺建其孫經記)擲筆臺(在硤石山上相傳遠公禪師擲筆於此)白起
臺(在頭顱山起築於壘中因山為臺)
關梁天井關(在州城南太行山頂)長平關(在高平縣北隋置有關官唐因之)景德
橋(在州城西)浮雲橋(在高平縣治西北)石橋(在陽城縣治東)蒲水橋(在陵川縣)
(治北)
寺觀青蓮寺(在硤石山北齊時建宋名福嚴)廣教寺(在州城西南隅金大定間建)福
嚴寺(在陽城縣治西舊名文殊金大定中改今額)崇安寺(在陵川縣治北唐初建)法
隆寺(在沁水縣治東)崇果寺(在高平縣治東南隅)元妙觀(在州治東南隅元至正中)
(重建)瑞雲觀(在高平縣治西南隅)太清觀(有二一在陽城縣治西北隅金建一在陵川縣)
(治西北隅元大德中建)玉虛觀(在沁水縣治西)
祠廟炎帝廟(在羊頭山祀炎帝神農氏)成湯廟(在析城山祀商湯上有神池禱雨多應)
孔子廟(在太行山中廟前石上有車轍跡相傳為孔子廻轍遺跡)裴約祠(在州城東二里)
(約後唐澤州刺史死節唐王立祠以旌其忠)明道祠(在州城内祀宋明道先生程顥)
陵墓石勒墓(在陵川縣治西北元郝經詩都門長嘯氣憑陵瓜割中原霸業興夜葬山間誰得見)
(至今猶有守墳僧)李俊民墓(在州城西北七里)段直墓(在州城西北六十里元劉)
(因撰碑)鄭臯墓(在陽城縣東南二里臯金節度使其子鼎墓在縣東北三十里元翰林學士王)
(磐撰記)
古蹟光狼城(在高平縣境史記白起攻趙拔光狼城即此)馬邑城(在沁水縣東二十里)
(白起與趙括戰時牧馬於此其地峻險南臨小澗北拒大川)長平城(在高平縣西北二十一里)
(即秦白起破趙處北齊置長平郡)高都城(在州城東三十里秦漢置縣後魏建興郡治此北齊)
(為高都郡後廢為村)故關城(在高平縣南三十五里秦建)濩澤城(在陽城縣西三十里)
(漢舊縣屬河東郡唐初澤州治此)沁水故城(在沁水縣西三十里今名故城村)王離
城(在沁水縣東北五十六里秦王離擊趙據險築此四面懸絶)端氏城(在沁水縣東九十里)
(史記趙韓魏三家分晉封晉君之子於端氏漢為縣屬河東郡唐初嘗徙澤州治此)晉城廢縣
(在澤州唐析丹川置為州附郭縣後以丹川蓋城二縣省入本朝省入州)丹川廢縣(在澤州本)
(後周高都縣隋改曰丹川為澤州治唐省入晉城)巴公鎮(在州城北三十五里五代周世宗自)
(將兵禦北漢主陣於巴公原親犯矢石以敗漢兵即此)省冤谷(在高平縣西北二十里即趙括)
(敗死餘衆受坑處舊呼殺谷唐元宗幸潞州過此致祭改名省冤)鄉校(在高平縣凡六十餘處宋)
(程顥嘗為晉城令鄉必有校暇時親至召父老與之語兒童所讀書親為正句讀民漸其化元縣令郭質重)
(建今祠廟尚有存者)
名宦漢鮑昱(建武初郡嘗有劇賊太守聞昱有智略就謁請署守高都長昱討擊羣賊道路開通)
南北朝楊檦(後周時以給事中行建州事有謀略威恩夙著擊敗東魏兵授建州刺史後進)
(大都督加晉建二州諸軍事)隋房恭懿(澤州司馬有異績人視之如父母)唐長孫
順德(貞觀中澤州刺史折節為政以嚴明稱先時守長多通饋問順德䋲摘無所容號稱良吏)李
抱真(代宗時澤州刺史兼澤潞節度副使時重賦人困軍伍彫刓抱真乃籍戶丁蠲其徭租令間月)
(習射歲終大較親第其能否而賞責之比三年皆為精兵)五代牛存節(梁初以右千牛衞正)
(將從康懷英攻潞州時晉兵攻澤州存節急往救之入城助守選勇士與晉人戰於隘中敵遂解去)裴
約(唐澤州刺史時李繼韜以潞州留後叛降梁來攻澤州約泣以諭衆曰吾寧死不從也嬰城自守城)
(陷死唐主憫其忠為立祠)宋石守信(以馬步軍指揮使破李筠於長平又敗其衆於澤州澤潞)
(遂平)陳堯佐(河東路轉運使以地寒民貧仰石炭以生奏除其税又減澤州大廣冶鐵課數十萬)
程顥(治平中為晉城令民以事至縣者必告以孝弟忠信救災恤患姦偽無所容孤煢有所養立鄉)
(校聚教秀子弟置社會旌别善惡在縣三載民愛之如父母)楊仲元(知沁水縣民持物來輸者)
(視其價少增之餘則下其估官有所須不強賦民聽以所有與官為入度相當則止率常先辦)宋昌
言(神宗時澤州司理參軍州有殺人獄昌言疑其冤堅請迹捕果得真犯者)張之才(紹聖初知)
(陽城清謹愛民名聞當世及去任辭湯廟詩云一官來此四經春不愧蒼天不愧民神道有靈應信我去)
(時猶似到時貧邑人刻石頌之)王士言(靖康初往河東防秋金人攻澤州畢力守禦金兵日增士)
(言分必死城陷巷戰而死事間贈忠州團練使)金張格(大定中陽城尹其為治尚清淨務簡易以)
(經術飾吏事寬而有斷嚴而有容民樂其化為立去思碑)元張輔(至正間為臨川尹山東寇亂突)
(入陵川逼輔使降輔抗節不屈其公服坐廳事為賊所害)韓汝弼(至順中知陽城縣在任興廢舉)
(墜汰冗食罷不急變士風善民俗連歲大稔邑人立碑頌之)本朝李祥(洪武初澤州知州時)
(承平未久城郭蕭然祥乃建州治脩學校招集士民民賴之以安)王堅(洪武中澤州知州在任作)
(興學校整脩廟宇化民有方蒞事勤謹州人稱贊不忘)任通(景泰初知陵川縣有惠政以憂去老)
(稚遮留之省志)劉湧(天順末陽城縣學教諭訓廸嚴篤士多造就云省志)
人物漢陳龜(上黨泫氏人永安中舉孝廉累遷京兆尹䋲治三輔豪強桓帝時拜度遼將軍臨行)
(上疏詔為除并凉一年租賦以賜吏民因梁冀譛乞歸田後徵為尚書以冀暴日甚請誅之帝不省遂不)
(食死)南北朝蔡襲(高平人仕魏為齊安郡守後從孝武西遷賜爵平舒縣伯除岐雍二州刺)
(史子祐少有大志事母以孝聞仕魏以都督嘗迎孝武於潼關以功封萇鄉縣伯累遷司馬所得禄秩盡)
(散宗族及卒家無餘財)田宏(高平人慷慨有謀略仕周封鶉陰子累遷驃騎大將軍嘗討平西羌)
(及鳳州叛民每臨陣摧鋒直前身被百餘箭破骨者九後拜大司空少保)五代段思恭(澤州)
(晉城人初仕周為左司員外郎宋初除開封令累遷將作監知秦州後為右諫議大夫子惟一太常博士)
張廷翰(陵川人仕周為護聖指揮使以平淮南功遷鐵騎都虞侯宋初為彰國軍節度使)宋
宋太初(晉城人舉進士為大理評事通判戎州以善政聞累官御史中丞四路都轉運使嘗著簡)
(譚三十八篇子傳慶為太子中舍)劉羲叟(晉城人歐陽脩使河東薦其學術試大理評事累遷)
(著作佐郎終崇文院檢討羲叟強記多識尤長於星歷術數脩唐史時專令脩律歷天文五行志著十三)
(代史劉氏輯歷春秋災異諸書)王獻可(栗州人官至英州刺史知瀘州王庭堅謫於涪獻可遇之)
(甚厚子霽崇寧中為詳議官上書告蔡京罪黥隸海島欽宗復其官從种師中戰死雲舉進士從使高麗)
(撰雞林志以進靖康中以資政殿學士副康王使金至磁州為衆所殺)王忠植(澤州人紹興中)
(取石州等十一郡授華州觀察統制河東忠義軍馬遂知代州金人圍慶陽急川陜宣撫胡世將檄忠植)
(以所部赴陜西行次延安為叛將所執械詣金將不屈而死)金王晦(高平人有將帥才明昌初)
(進士累官翰林侍讀學士知勸農使順州受兵其故部曲王臻者欲說之降晦不從竟就死加贈其官命)
(有司立碑歲致祭焉)趙可(高平人博學高才官至翰林直學士一時詔誥多出其手流輩服其典雅)
(尤工聲詩有玉峯散人集)李晏(高平人倜儻尚氣皇統中經義進士為中牟令世宗素識其才召用)
(之後官至禮部尚書翰林學士承旨卒謚文簡子仲略大定中進士累官吏部侍郎山東按察使剛介特)
(立不阿權勢卒謚襄獻)郝天挺(陵川人早衰多疾厭於科舉遂不復充賦嘗曰讀書不為藝文)
(選官不為利養惟通人能之為人有崖岸耿耿自信寧落魄困窮而豪富之門終不一至年五十終於舞)
(陽)李俊民(澤州人得程子傳受之學承安中進士第一為應奉翰林文字尋棄官不仕教授鄉)
(里隱嵩山自號鶴鳴嘗遇隱士授以邵雍皇極數劉秉忠甚推許之元世祖召至訪問復乞還山卒賜莊)
(靖先生)元鄭鼎(陽城人父臯金忠昌軍節度使鼎讀書曉大義有勇力善騎射事元累功遷平)
(陽太原兩路萬戶至元中為湖北宣慰使討靳黃叛寇戰沒贈中書左丞謚忠毅)郝經(天挺孫幼)
(穎悟好學博覽經籍元世祖時累官翰林侍讀學士使宋被留十六年巴延南伐遣經弟行樞密院都事)
(庸入宋問罪宋始以禮送歸尋病卒諡文忠經為人尚氣節學務有用所著有易春秋外傳及陵川集凡)
(數百卷)賈魯(高平人幼負志節既長謀略過人延祐至治間兩以明經領鄉貢累官監察御史至)
(正初河决金隄命魯行都水監魯循行考察進二策命魯以工部尚書總治河役河復故道累遷中書左)
(丞)本朝楊砥(澤州人穎敏好學洪武二十七年舉進士累官禮部左侍郎)侯璡(澤州)
(人以鄉貢舉人登宣德丁未進士擢行人遷兵部主事正統初敵寇甘肅璡會將官勦平之尋委集湖廣)
(兵討麓川有功歴陞禮部右侍郎復平貴州苗蠻進陞兵部尚書卒)和維(陵川人景泰初舉進士以)
(浙江按察僉事致仕子暲登成化乙丑進士省志)楊繼宗(陽城人天順初舉進士累官僉都御)
(史成化乙巳以上疏左遷雲南按察副使宏治改元再陞僉都御史廵撫雲南宗為人好善惡惡出於天)
(生居官三十餘年其忠孝大節議論風采雖庸人孺子皆知其名名臣錄)
列女周氏(澤州人張興祖妻年二十四興祖歿舅姑欲使再適周弗從曰妾家祖父皆早世祖母母)
(並以貞節聞妾或中道易節是忘故夫而辱先人也遂婺居三十年奉舅姑生事死葬無違禮其父與外)
(祖無後葬祭亦周主之事聞旌異焉)党鳳妻(澤州人姓張氏鳳歿張年二十有三即以節自矢養)
(姑克孝撫子有成景泰改元旌表其門省志)貞節武氏(陵川人父母早喪依兄簡居贅邑人)
(張旺為婿未婚旺代簡夫役病卒同行者函其骨歸武哭之哀既葬遂自縊正統間受旌表知縣王憲題)
(其墓曰貞節武氏省志)
仙釋二張仙翁(一名崇真本州人一名道温京兆人同居州西上町社脩真觀偕出東遊海島)
(遇劉長生密傳妙法復歸結茆於此既相繼坐蜕瘞之同穴人傳皆仙去云)
明一統志卷二十一
