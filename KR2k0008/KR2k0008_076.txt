明一統志卷七十六
明李賢等撰
建寧府(東至福州府福安界三百三十六里西至延平府順昌縣界一百一十五里南至延平府南平縣界)
(八十里北至江西廣信府上饒縣界三百二十里自府治至南京二千三百一十里至京師五千七百五十五里)
(糧一十六萬三千石零)
建置沿革禹貢揚州之域天文女分野周為七閩地秦
屬閩中郡漢為東冶縣地屬會稽郡東漢置會稽南
部都尉三國吳罷都尉置建安郡治建安縣晉以後
因之隋廢郡以縣隸泉州大業初屬建安郡唐武德
中置建州治建安縣天寳初改建安郡乾元初復為
建州五代時閩置鎮安軍節度又改鎮武軍南唐改
永安軍尋改忠義軍宋端拱初改軍曰建寧紹興末
陞為建寧府元改置建寧路本朝復為建寧府領縣
八
建安縣(附郭本漢會稽郡冶縣地東漢改冶縣曰東侯官縣孫吳始置建安縣以年號為名属建)
(安郡自晉至元俱仍舊本朝因之編戶一百三十六里)甌寧縣(附郭本建安建陽浦城三縣地)
(宋治平中析置甌寧縣属建州熙寧初省入建安元祐中復置元仍舊本朝因之編戶一百七十七里)
建陽縣(在府城北一百二十里本建安縣地晉太康中析置建陽縣属建安郡宋以後因之隋省)
(唐初復置屬建州尋省入建安垂拱中復置宋景定中改嘉禾縣元復舊名本朝因之編戶一百八里)
崇安縣(在府城北二百四十里本唐建州建陽縣地五代時閩置温嶺鎮南唐為崇安場宋淳化)
(中始陞為縣元仍舊本朝因之編戶八十八里)浦城縣(在府城東三百三十里本漢東侯官縣地)
(漢末置漢興縣吳改曰吳興隋省入建安唐初復置改曰唐興天授初改曰武寧神龍初復曰唐興天寳)
(初始改浦城宋元仍舊本朝因之編戶一百五十八里)政和縣(在府城東二百四十里五代時)
(閩為寧德縣地立關隸鎮宋咸平中陞為關隸縣属建州政和中改曰政和縣元仍舊本朝因之編戶五)
(十五里)松溪縣(在府城東一百六十里本建安縣地五代時属吳越尋為閩有立松源鎮南唐)
(陞為松源縣宋開寳末改名松溪元仍舊本朝因之編戶六十三里)夀寧縣(在府城東二百五十)
(里本政和縣及福州福安縣地景泰六年以其地險遠分二縣地置夀寧縣治楊梅村編戶二十二里)
郡名建安(吳名)建溪(舊建州)富沙(方輿勝覽古有富沙驛城北有大伏州豈以此得名)
(歟)
形勝碧水丹山(梁江淹云碧水丹山珍木靈草為郡之盛)東閩劇地(唐權德輿序)
東接括蒼北距上饒西南抵延平東北帶建溪(建安志)
山水竒峻(同上閩中號佳山水建安視閩中尤號竒峻)保界閩越綿地八
百(宋楊億云)東南勝地(建安志南望鐵獅紫蓋以次羣峯傍聯黃華白鶴之秀為東南勝地)
襟山束水(宋盛均序其郡襟山束水其人□黠而易隨)居閩嶺上流(宋史韓世)
(忠傳)
風俗備五方之俗(建安志自五代亂離江北士大夫豪商巨賈多逃難于此故備五方之俗)
市井侈浮田里樂業(建安志處市井者尚侈而好浮居田里者勤用而樂業)家
有詩書戶藏法律(宋韓元吉記)土風差勝(建安集農力甚勤桑麻被隴茶)
(笋連山土風差勝)道義之鄉(郡志自朱文公倡道東南彬彬然道義之鄉)絃誦相
聞(同上擢科第登館閣者彬彬輩出居畎畝處閭里者絃誦之聲相聞)
山川黃華山(在府治東北劉宋元嘉初太守華瑾之徙郡治于此山之西)白鶴山(在府)
(城東二里東晉時望氣者言此山有異氣命工鑿之朝鑿暮合既而有雙白鶴翔其上故名)馬鞍
山(在府城東北三里一名瑞峯宋郡守韓元吉種萬松於山麓)鐵獅山(在府城南三里山顛)
(有庵昔人鑄文殊獅子像寘庵中故名自此山分岡左為赤芝山五代閩時嘗産紫芝右為雲際山上有)
(陸羽泉)梅仙山(在府城南三里世傳漢梅福于此煉丹有丹井壇竈遺跡宋曹文姬詩鑿開天)
(外長生地煉出人間不死丹)昇山(在府城南三里一名朗山以晉司馬王朗登遊之所故名五代)
(時王延政據郡僣築郊壇於此宋更今名楊億詩層雲連郡郭占勝有招提宿霧昏金像飛泉濺石梯鐘)
(聲空谷荅塔影亂雲齊千騎時來此幽尋獨杖藜)覆舡山(在府城南三里以形似名吳太守王)
(蕃嘗築城山下)龍首山(在府城西三里勢若龍舉首然)響山(在府城東五里其山空洞枕於)
(溪側行人相呼若有應者)鷄籠山(在府城東北五里竹木蓊鬱狀若鷄籠)天湖山(在府)
(城北一十里其中有三十六景如雙虹泉紫芝菴之類皆久湮廢)梨山(在府城東南一十五里唐)
(刺史李頻雅好此山既卒郡人思之立祠其下宋郡守盧幹為立碑)鳳凰山(在府城東北二十五)
(里宋蘇軾鳳味石硯銘序云北苑龍焙山如翔鳳下飲之狀當其咮有石蒼黑堅緻如玉太原王頤以為)
(硯予名之曰鳳咮即此)龍山(在府城東狀若龍蟠與鳳凰山對峙其左有龍鳳池御茶亭紅雲島)
(在焉)壑源山(在鳳凰山南此山之茶為外焙冠)辰山(在建安縣東萇里有石如鼓擊之有)
(聲一有竹洞)靈鷲山(在甌寧縣崇安里半巖有亭亭蔵仙骨一函)東山(在建陽縣東三)
(桂里中有一峯高出羣山名妙高峯)勒馬山(在建陽縣南以形似名下有洑洲古語云山之足有)
(溪田水推去出狀元)五龍山(在建陽縣西一十五里五山分峙中有小山如五龍捧珠之狀)硯
山(在建陽縣東北三十五里山之西有石如巨硯相傳仙人華子期師角里先生于此)武仙山
(在建陽縣西北嘉禾里山顛石筍高十餘丈舊傳有仙人武裝跨馬於其顛故名)九峯山(在建)
(陽縣西北嘉禾里其山九峯聯峙宋時有異人語朱熹曰龍居後塘其先生歸藏之所乎後熹卒葬於此)
龍湖山(在建陽縣西崇化里山頂有古庵石門柴扉映帶前後又有雙井號龍湖)蕉源山
(在建陽縣東北崇任德里道書謂此山為第十三福地)集公山(在建陽縣西北樂里宋江側嘗)
(聚徒讀書於此側與羣弟相繼登第如葉祖洽游酢乃其尤顯者有山齋題名石刻)大潭山(在建)
(安縣西舊志越王築城其上史稱吳五六千戶屯大澤即此地)赫曦臺山(在建陽縣西崇泰里)
(山高萬仞絶頂平曠宋朱文公游至此因名以今名)西山(在建陽縣西崇泰里宋蔡元定結廬其上)
(後理宗御書西山二大字表之石刻尚存朱熹詩卜居屏山下俯仰三十秋終焉村墟近未愜心期幽近)
(聞西山西深谷開平疇茅茨十數家清川可行舟風俗頗淳厚曠土非難求誓捐三徑資往還半畝丘著)
(書候來哲補過希前修)廌山(在建陽縣西禾平里山形如獬廌下有薦山書院)鼓角山
(在建陽縣東北三衢里三峯峭拔狀如鼓角)闌干山(在建陽縣北二百九十里與武夷山相聯)
(屬山麓古木周列如闌干)庵山(在建陽縣東南後唐時有處士石湖結庵此山故名)武夷山
(在崇安縣南三十里周迴百餘里其峯巒大者三十六道書謂為第十六洞天相傳嘗有神降此自稱武)
(夷君又列仙傳籛鏗二子長曰武次曰夷因以為名二說不同朱熹序有云武夷之名著自漢世祀以乾)
(魚不知果何神山有枯木查插石罅間以度舟舡棺柩之屬柩中遺骸外列陶器尚皆未壞頗疑前世道)
(阻未通川壅未決時蠻俗所居而漢祀者即其君長蓋亦避世之士為衆所臣服而傳以為神仙也)白
石山(在崇安縣北三十里山皆疊石若樓臺狀山巔有石室室有三井)金鷄山(在崇安縣)
(南山半石上有巨人跡及馬蹄柱杖遺跡)屏山(在崇安縣東南以形似名宋劉子翬世居其下)起
賢山(在崇安縣東南劉子翬朱熹嘗集于此)龜山(在崇安縣東南其形如龜又建陽縣亦有)
(龜山乃宋陳軒讀書處)百丈山(在崇安縣東朱熹記其上皆蒼藤古木雖盛夏無暑氣東南望)
(見瀑布自前巖穴瀵湧而出投空下數十尺其沬如散珠噴霧日光燭之璀璨奪目)濟拔山(在崇)
(安縣東八十里山有石壇如琢九井穴如鎔鑄又有瀑布泉)三髻山(在崇安縣西三峯鼎峙狀)
(如螺髻巍然為萬山之宗又建安縣東北有雙髻山)寂歴山(在崇安縣東南山下有宋朱松墓)
游果山(在浦城縣北相傳昔有方士周霞修煉於此)大同山(在浦城縣西南九里絶壁)
(上有龍湫唐會昌中有蕭袁二禪師修行於上建寺曰大同)石龍山(在浦城縣西北山有巨石)
(如龍宋趙抃詩直上更無容足地速回猶在夕陽天)越王山(在浦城縣東舊𫝊越王於此築臺為)
(烽堠)吳山(在浦城縣東五里山四面秀異人居其側多吳姓漢興有吳氏六千戶别屯大澤即此之)
(民也)夢筆山(在浦城縣西北上相里相傳梁江淹為吳興令夢神人授筆於此故名又以山在環)
(漳之間挺然孤立名孤山)子期山(在浦城縣西南二十餘里昔華期師角里先生得𨼆仙靈寳之)
(法後居此山)泉山(在浦城縣東北六十里山頂有泉漢朱買臣傳云故東越王保泉山疑即此)
蓋仙山(在浦城縣北九十里一名浮蓋山抵衢信括三州界山有仙壇石洞洞口有石如龍口出)
(泉深處有竅可以窺天)漁梁山(在浦城縣北樂平里舊志天下十大名山漁梁其一也)洞
宫山(在政和縣東南政和西里道家謂此為第三十七福地)滿月山(在政和縣南一十里)
(山峯圓瑩若滿月然上有石壇世傳顧思遠煉丹於此)大風山(在政和縣東南感化里山勢絶)
(類廬山五老峯有石室世傳有趙元琦者於此修道嘗云不畏大風則大山可登)銅盤山(在政)
(和縣東感化里世傳胡仙姬煉丹于此上有飛昇巖下有龍井)望浙山(在政和縣西長城里世傳)
(古有大魚姬者於此修道望見白鶴從括蒼飛來喜曰浙仙來矣遂乘鶴上昇)湛盧山(在松溪縣)
(南二十里山形峭峻常有雲霧凝其上昔湛王鑄劒于此因名山有罏冶遺跡及唐貞觀中石刻)萬
山(在松溪縣東所産之物萬種故名)皆望山(在松溪縣西其山高出雲表登其顛則環邑諸)
(山皆在望中)黃梔峯(在建安縣東南將相里峯下舊有三十六寺今存者五昔人詠此有冷水)
(一源開五刹黃梔三秀冠諸峯之句)劒門峯(在甌寧縣崇安里清溪中注東西兩山如劒對峙)
五峯(在崇安縣東八十里曰金鵝曰蓮花曰清湖曰石畬曰石廩凡五峯清湖峯腰石穴常有風出)
(名風門)大王峯(在武夷山中一名天柱峯舊志昔魏王子騫於此得道有張湛等十二人謁之)
(會天旱魏王置酒脯祭仙祈雨時控鶴仙人浮空而下大霈雨澤湛等賦詩即此地)玉女峯(在武)
(夷山中宋辛去疾詩玉女峯前一擢歌雲鬟霧髻動晴波)幔亭峯(在武夷山中一名鐵佛嶂秦始)
(皇二年八月十五日武夷君置酒殽會鄉人于此建幔亭綵屋設寳座施紅雲紫霞褥呼鄉人為曾孫宋)
(白玉蟾詩人間幾度曾孫老惟有青山自古今)温嶺(在崇安縣治西延亘數里五代時立鎮于此)
分水嶺(在崇安縣西北石雄里二水發源其下一入江西界一入福建界嶺有銘䥴于巖石朱熹)
(詩水流無彼此地勢有西東要識分時異須知合處同)西巖嶺(在浦城縣西上相里宋章得象)
(少時讀書於此山下)折桂嶺(在浦城縣北九十里舊名泗水嶺唐林藻與弟藴登第經此題詩云)
(長記嶺頭題姓字不穿楊葉不言歸而今折得兩枝桂又向嶺頭聯影飛因改今名)柘嶺(在浦城縣)
(西北一百八十里與麗水縣分界以地多柘樹得名)梅嶺(在崇安縣東從籍里朱熹詩去路霜威勁)
(歸程雪意深玉梅疎半落猶足慰幽尋)寳勝巖(在建安縣東川石里上有飛泉百尺直瀉澗底)
(望之若玉虹然)徐將巖(在歐寧縣西崇安里相傳嘗有徐將軍者駐兵于此)仙館巖(在武)
(夷山中半巖有石室其間几案具在蓋仙家翰墨之館)大蔵巖(在武夷山中下際深淵石罅處)
(有仙骨函又有小蔵巖)仙鶴巖(在武夷山中峭壁上有繪鶴千古不渝朱熹詩誰寫青田鶴高)
(超鴈鶩羣長疑風雨夜清唳九霄聞)靈巖(在武夷山中兩石相倚中有一罅可以窺天號一線天)
仙機巖(在武夷山中有石室機杼存焉)换骨巖(在武夷山中半壁有石室室前有黃心木)
(如橋上列置蜕函函中蔵仙蛻皆質小而紅色世傳方外之士得道尸解者悉於此换骨云)𨼆仙
巖(在崇安縣東七十里絶頂有壇平曠可十餘丈宋劉韐書堂在焉)西巖(在崇安縣東從籍里)
(巖間有瀑布旁有觀泉亭朱熹詩平生壯志浩無窮老寄寒泉亂石中)昇真洞(在武夷山其中)
(有神仙蛻骨貯以雷文甆&KR2265;旁有鼎罏世號丹罏石)投龍洞(在武夷山大王峯絶頂洞口狹小中)
(有水垂綆百尺乃可至底宋朝屢遣中使投金龍玉簡於此祈雨)毛竹洞(在武夷山唐李義山)
(詩只得流霞泛一杯空中簫鼓當時回武夷洞裏生毛竹老盡曾孫更不來)水簾洞(在武夷山)
(又名唐曜天巖)雲谷(在建陽縣西北七十里廬峯之顛翠巒環繞内寬外密地氣高寒上多飛雲登)
(者緣崖攀葛﨑嶇數里始到其上朱熹愛其幽邃因號雲谷搆草堂名晦庵以為講道之所自作記庵尚)
(存)龍石(在建陽縣西北石壁上有龍形長二百尺出自天成)仁義石(在建陽縣西二石對)
(立里人名其左曰仁右曰義歲時祀之)仙人石(在崇安縣西七里石東北隅有竅遶石而出攀)
(拏而上可至頂有石室室中有仙骸數函)金鷄石(在崇安縣北一十五里巖有瀑水下有龍井或)
(見二金鷄翔集其上故名)三姑石(在武夷山相傳秦時有三女遊戲於此化為石今三石相聯望)
(之有姝麗之態故名宋李綱詩鳳舞芳林鬢脚垂朝雲行雨濕仙衣不知當日緣何事化石山頭更不歸)
觀音石(在武夷山二石對聳山顛草木有寳冠螺髻之像又有二石卓立如倉廩名大小廩石二)
(石向空如人面名大小面石俱在此山)東溪(在府城東一名建溪流至府城西南與西溪合經延)
(平抵福州入海唐人詩雷霆入地建溪險即此又李頻詩登岸還入舟水禽驚笑語晚葉低衆色濕雲帶)
(煩暑落日乘醉歸溪流復幾許)西溪(在府城西源出崇安分水嶺)璜溪(在府城西北彎環如)
(半壁狀)玉溪(在府城西北宋嘉祐間溪有妖為害里人童志賢以玉尺投溪中其妖遂息)交
溪(在建陽縣東南合武夷九曲之水交注於東山下南達建溪)芹溪(在建陽縣東北九曲繚繞)
(注于雙溪之交芹一作勤世傳為第四十一福地)考亭溪(在建陽縣考亭書院前溪中有沙汀)
(湧現如龍舌號龍舌洲朱熹號滄洲即此地)九曲溪(在武夷山中溪流九曲繚繞貫于羣岫之)
(間出石鼔渡合于建溪宋洪邁詩一溪穿空舞澎湃九曲渡盡方盤紆朱熹詩武夷山上有仙靈山下寒)
(流曲曲清欲識箇中竒絶處櫂歌閒聽兩三聲)南浦溪(在浦城縣治南迴抱演迤地里家謂為之)
(玄水)龍潭溪(在武夷山東南二溪合流匯而為潭舊傳有神物蔵其中)七星溪(在政和縣)
(南發源銅盤山下流入建溪)丹溪(在政和縣東流經福安縣入于海)杉溪(在松溪縣西三)
(十里與建安縣接界)松溪(在松溪縣南發源于處州府慶元縣之松源縣名松溪以此)天湖
(在建陽縣西朱熹母祝氏葬於湖之陽)紫霞洲(在府城中和坊其水穿城而入下灌玉仙池朱)
(熹嘗卜居洲旁扁曰溪山一覽郡守韓元吉作亭臨之號紫霞洲熊克作記)寳蓋洲(在建陽縣)
(北相傳閩王審知有一叛將敗亡以其所竊寳蓋棄此因名)蛟潭(在府城東昔有樵者見潭面浮)
(楂有金環如指大涉而取之為蛟所害)佛母潭(在府城北嘗有巨魚出沒其間人以為神物云)
大雪龍潭(在府城西其上有山壁石千仞飛泉瀉空而下潭側空洞常有風雷之聲)龍背
潭(在浦城縣西南四十里東有巨石數十丈狀如龍形)九石潭(在建陽縣東三十里上列九石)
(故名浦城縣西南亦有九石潭)碧潭(在崇安縣北一十五里一名鏡潭天將雨水必先湧波人以為)
(驗)華歆井(在龍首山世傳漢華歆所鑿)七星井(在浦城縣治西俗傳晉郭璞所鑿)
汲古井(在建陽縣考亭書院西朱熹扁其上曰汲古)龍焙泉(在鳳凰山麓一名御泉自)
(宋以來於此取水造茶上供)靈湧泉(在白鶴山俗傳泉初湧時人有疾者飲之即愈故名)陸
羽泉(在府城南三里雲際山顛相傳唐陸羽所鑿然羽實未嘗到此宋楊億詩陸羽不到此標名慕)
(昔賢)□澗泉(在建陽縣西資化寺前穴甚圓田畦屈曲輳之如□朱熹嘗憩此名之曰□澗泉)
甘泉(在崇安縣北吳屯里味甘如醴)瀑布泉(在浦城縣北四十五里萬葉寺後天下號為第)
(三瀑布飛濺數百尺若珠簾窣地)玉仙池(在建安縣治北)龍鳳池(在建安縣東吉苑里)
(唐龍啓中製茶焙引龍鳳二山之泉瀦為此池)龍池(在建陽縣東北三衢里相傳唐時雷雨大作雙)
(龍墮此因名)鳳池(在崇安縣學後相傳昔有鳳集此)劒池(在湛盧山相傳昔人鑄劒于此)
(鑿石為池以淬其鋒)
土産銀(浦城政和松溪三縣出)鐵(建安甌寧政和松溪四縣出)茶(龍鳳武夷二山出宋蔡襄)
(有茶譜)書籍(建陽縣有書坊天下所資)
公署福建行都司(在府城中即元建寧路總管府故址本朝洪武元年改建為建寧衞八年)
(改為行都指揮使司)建寧左衞(在行都司東)建寧右衞(在行都司西俱洪武八年)
(建)浦城守禦千戶所(在浦城縣迎遠門内)
學校建寧府學(在府治東北宋寳元中建本朝洪武六年重建)建安縣學(在縣治東)
(南舊學在郡城外洪武中始遷于此)甌寧縣學(在府治西南舊在府城外正統中遷于此)建
陽縣學(在縣東同由里舊在東山下宋朱熹奏徙此本朝洪武中重建)崇安縣學(在縣)
(治西宋紹聖中建本朝洪武中重建)浦城縣學(在縣治東南洪武初重建)政和縣學
(在縣治東宋紹興中建本朝洪武中重建)
書院紫芝書院(在府學宋時建以待四方賢士)鰲峯書院(在建陽縣西崇泰里唐尚)
(書熊祕建本朝正統中重修)廌山書院(在廌山下宋儒游酢建又崇安縣建書院以祀酢亦)
(扁曰廌山)考亭書院(在建陽縣西三桂里唐御史黃端構亭以祀其先因名朱熹晚年築室居)
(此理宗詔立書院親書扁額賜之本朝宣德中重修)同文書院(在建陽縣崇化里書坊朱熹記)
武夷書院(在武夷山朱熹初建精舍於此景定中朝命建書院設山長)廬峯書院
(在建陽縣西北峯下宋蔡沈建為師友講學之所理宗書扁賜之)文定書院(在崇安縣西元)
(縣戶彭廷堅建祀宋儒胡安國以其子寅寧宏及從子憲配以上俱本朝正統中重修)屏山書
院(在崇安縣東南屏山下一名忠文元時建前祀孔子後祀劉子翬朱熹劉珙本朝洪武中重修又建)
(安縣亦有屏山書院今改為縣學)湛盧書院(在松溪縣西元末建祀朱文公本朝景泰中重)
(修)
宫室碧雲樓(在府治宋時建)望京樓(在建安縣東吉苑里宋太平興國間建)丹青
閣(在甌寧縣南宋郡守石禹勤建趙季西詩跨壑飛簷屋數楹上横山色下溪聲等閑題作丹青閣未)
(必丹青畫得成)讀書閣(在浦城縣北長樂里楊億讀書處)尊經閣(在崇安縣儒學内)
建安堂(在府治又有建寧薰風澄鮮和豐王仙五堂皆宋時建於府治中)思賢堂(在府)
(治北圃以楊億詩碑立堂上命曰思賢)綠野堂(在崇安縣治北宋康定間趙抃建)讀書
堂(在夢筆山麓堂有二其一宋楊徽之讀書處其一章得象讀書處)晝錦堂(在浦城縣西南)
(峯寺宋章得象建内刻仁宗賜詩凡章氏子孫登第者俱鐫名於此)南山書堂(在武夷山下蔡)
(沈講學之所)乘風堂(在鳳凰山高處舊有石鐫為碣字大尺許端勁有體蓋宋慶歷中柯適記)
石鼓書堂(在武夷山中宋葉夢鼎建)觀妙堂(在武夷山中宋時建李彌遜嘗宿此去而)
(遇雨復回因留詩有可是仙翁謝逋客船頭無處避剛風之句朱熹為之題跋重刻于石)幔亭(在行)
(都司後舊在府治宋郡守蘇嶠建取武夷君宴幔亭之義為名)聚星亭(在考亭書院右宋相陳旭)
(建朱熹重修有畫屏贊并序)綠波亭(在浦城縣西南溪側宋時建)清獻梅亭(在崇)
(安縣治宋趙抃嘗令兹縣手植梅于後圃後人立石刻清獻梅三字元縣尹彭好古構亭其上)鐵笛
亭(在武夷山中宋時建胡寅嘗與劉兼道遊此兼道善吹鐵笛有穿雲裂石之聲寅詩更煩横鐵笛吹)
(與衆山聽)黃亭(在武夷山宋時建亭以黃名取土克水之義陸游詩未到名山夢已新千峯拔地玉)
(嶙峋黃亭一夜風吹雨似與遊人洗俗塵)晝寒亭(在崇安縣東南宋建韓元吉詩紅塵熱客那知)
(此赤脚青松意自閒)睦亭(在浦城縣北宋真德秀建自作記取睦親之義為名)越王臺(在越)
(王山顛舊傳越王於此置烽堠遺址尚存)鳳凰臺(在鳳凰山宋太平興國中築)迎暉館
(在府治宋時建)吳興館(在浦城縣治北吳時建宋改皇華館)晞真館(在武夷山宋時建李)
(綱詩清夢先曾到武夷玉峯積雪倍幽竒小舟游罷尋歸路恰似翛然夢覺時)
關梁分水關(在分水嶺介乎江閩之間乃入閩第一山)梨關(在浦城縣北安樂里路通衢州)
(江山縣一名梨嶺唐歐陽詹詩南北風烟即異方連峯危棧倚蒼蒼哀猿咽水偏高處誰不沾衣望故鄉)
平政橋(在府城西平政門外)南鄉橋(在建安縣東南宋袁樞未第時題詩其柱曰玉龍倒)
(影臥寒潭人在雲霄天地寬借問何人題此柱茂陵詞客到長安)會仙橋(在崇安縣東五夫里)
(朱熹書扁)朝天橋(在建陽縣治南舊名濯錦橋以建陽出美錦故號小西川而橋名濯錦)雲
衢橋(在建陽縣西崇化里宋謝枋得詩長虹跨陸登雲衢會通四海同車書)驂鸞渡(在府)
(城南三里相傳梅福驂鸞上昇經此地故名)月溪橋(在崇安縣東五夫里胡致堂書扁)
寺觀開元寺(在府城南三里晉建舊名林泉唐賜今名寺有丹青閣一覽亭定光巖觀音巖彌陀)
(巖陸羽泉石龜池寳月井號八竒)光孝寺(在甌寧縣治南陳永定中建)資化寺(在建)
(陽縣西三桂里唐開元中建)白雲崇梵寺(在建陽縣治東五代時建)普載寺(在松)
(溪縣治西南南唐建)天心寺(在浦城縣治北宋建)南峯寺(在浦城縣西上相里宋章得象)
(建)萬葉寺(在浦城縣北寺有八景曰瀑布石門菩薩巖仙人跡汙尊水簾七松巖萬石皆山水)
(勝絶)靈峯寺(在建陽縣西元至大中建)光化寺(在崇安縣西唐咸通中建)龜巖寺
(在政和縣治西)報恩光孝觀(在建安縣治東陳永定初建)白鶴觀(在白鶴山下唐)
(建)沖佑萬年觀(在武夷山唐建名武夷觀宋賜額沖佑元加萬年内有橘𨼆堂觀復堂景)
(致非一)玄妙觀(在浦城縣治東宋建)東山觀(在建陽縣東宋建)太清宫(在崇)
(安縣北)清微太和宫(在武夷山元建虞集記)崇玄道院(在建陽縣西宋紹定)
(中建)
祠廟會真廟(在武夷山祀山之主神又號同亭廟祭用乾魚)濟美廟(在松溪縣東北祀吳)
(會稽南部校尉陸宏)江文憲廟(在浦城縣西祀梁吳興令江淹)富沙廟(在府城中祀唐)
(刺史葉顥)梨山廟(在梨山麓祀唐建州刺史李頻)靈通廟(在甌寧縣治北唐肅宗時京畿)
(令謝夷甫為李輔國所譛貶死于此後見夢于代宗訴其忠烈詔立廟祀之賜額靈通)英節廟
(在政和縣南祀唐福建招討使張謹時黃巢寇閩中謹率將校十九人突入賊陣與戰俱没鄉人義之立)
(廟祀焉)隴西公廟(在政和縣東祀元萬戶李鉉元末鉉守延平與寇戰殁事聞追贈隴西郡)
(公後人即其戰地立廟)朱文公祠(在紫霞洲上宋郡守王埜建書院以祀文公理宗賜名建)
(安本朝永樂中改建為祠)彭庭堅祠(在崇安縣庭堅嘗為縣尹禦寇有功至正中累官福建宣)
(慰司副都元帥討平羣盜後遇害故吏奉柩還崇安民哀泣如喪父母立祠像歲時祭禱數降靈響旁邑)
(立祠亦如之)
陵墓曹覲墓(在甌寧縣西覲仕宋死節封州歸葬于此墓上有旌忠亭)朱良材墓(在政)
(和縣東熹祖也)朱松墓(在寂歴山熹父也)劉韐墓(在崇安縣東南韐仕宋死於靖康之)
(亂歸葬于此朱熹拜墓詩理亂由來今古同覆車那肯戒前蹤紛紛誤國人無數不愧丹心只此公)劉
子羽墓(在崇安縣東南五夫里宋張栻志其墓)劉子翬墓(在崇安縣東拱辰山朱熹)
(表其墓)朱熹墓(在九峯山下大林谷)真德秀墓(在浦城縣南孝弟里)楊榮墓
(在甌寧縣豐樂里本朝正統中勑葬)祝夫人墓(在天湖之陽夫人文公母也)
古蹟東甌城(在府城東南一十里漢吳王濞世子鉤發兵圍東甌即此地)古長城(在府)
(城南覆舡山即古城郡)故府城(在府城東南三里即漢會稽南部都尉治所)大潭城
(在建陽縣治西昔閩越王築城于此以拒漢下瞰溪潭故名)吕蒙宅(在甌寧縣開元寺中吳吕)
(蒙嘗僑居于此)顧野王宅(在崇安縣野王吳人仕陳為光禄卿嘗寓居此)胡安國宅
(在崇安縣東從籍里)朱熹宅(在崇安縣東五夫里熹少從劉子羽學子羽築室于此居之扁其廳)
(事曰紫陽書堂寢堂曰韋齋别室有晦堂敬齋義齋熹自記元葉善夫詩峩峩雲谷山淼淼滄洲水中有)
(宅一區過者視闕里)滄洲精舍(在建陽縣西朱熹晚年築室於此扁曰竹林精舍後更名滄洲)
(元時即此為祠堂祀之虞集記)寒泉精舍(在天湖之陽朱熹建淳熙中吕祖謙來訪於此共編)
(次近思錄)武夷精舍(在武夷山山有峯夷下銳上號大𨼆屏朱熹築室其下有仁智堂𨼆求齋)
(觀善齋止宿寮石門塢寒栖館晚對亭晦庵釣磯茶竈韓元吉有記)西山精舍(在浦城縣治東)
(宋真德秀構為講學之所中為講堂後為拱極堂德秀自作記)夢筆山房(在夢筆山麓真德秀)
(建魏了翁記)社倉(在崇安縣宋乾道中縣大饑朱文公請於郡得粟六百石以賑給之秋成民償)
(粟於官因乞留里中乃以所貸米就五夫等里立社倉夏貸冬收以為常規文公自作記後請頒其法於)
(天下)北苑焙(在府城東建安出茶北苑為天下第一茶舊有十品曰龍鳳茶京挺的乳白乳頭金)
(䗶面頭骨次骨龍茶以供御及賜與宋丁謂嘗備載造茶之法)
名宦三國王蕃(吳建安太守建立郡治紀綱庶務多其功)晉張華(建安從事以文學推)
(重於時)南北朝何胤(南齊建安太守政有恩信人不忍欺每伏臘放囚還家依期而返)
到溉(梁建安太守其友任昉以詩贈溉求一衫溉荅曰予衣本百結閩中徒入蠶假令金如粟詎使)
(廉夫貪)江淹(梁建安令政尚文雅愛邑中山水竒秀嘗言水碧山丹皆平生所至愛不覺行路之)
遠唐葉顥(建州刺史武德初郡有妖賊作亂顥嬰城捍賊城䧟不屈而死郡人立廟祀之)張
文琮(永徽中建州刺史下教令俾民祭春秋二社除去淫祀安靖而有惠愛)陸長源(建中)
(初建州刺史民歌之曰令我州郡泰令我戶口裕令我活計大陸員外又曰令我家不分令我馬成羣令)
(我稻滿囷陸使君)李頻(懿宗時建州刺史以禮法治下時更布條教時政亂盜興相推奪而建頼)
(頻以安及卒郡人懷之為立廟)于延陵(建州刺史宣宗曰建州去京師幾何對曰八千里帝曰卿)
(到彼為政善惡朕皆知之勿謂其遠)宋李覺(通判建州秩將滿州人借留太宗詔褒之)王鼎
(知建州俗生子多不舉鼎為條教禁止時盜販茶鹽者衆一切杖遣之課為諸郡最)龐籍(景祐中為)
(福建轉運使治務愛民明練法令待僚吏謙和有所關白苟有盆於民雖文書已行立改之曰此一道休)
(戚所繫豈可有悔吝心)方偕(知建安縣縣産茶每歲先社日調民數千鼓譟山旁以達陽氣偕以)
(為害農奏罷之)陳襄(浦城主簿攝令事民有失物者捕偷兒數輩相撑拄襄曰某廟鐘能辨盜犯者)
(捫之輒有聲乃引偷兒詣鐘所祭禱隂塗墨鐘上而以帷蔽之命其暗捫出視手一人無墨扣之遂服)
蔡襄(福建轉運使復古五塘溉田民以為利乂奏減閩人五代時丁口税之半)趙抃(知崇安縣)
(為政簡静邑人愛之)陸藴(知福州徙建州時其弟藻出為泉州過藴合樂燕欵閩人以為盛事)杜
杞(知建陽縣強敏有才閩俗老而生子輒不舉杞使保伍相察犯者得重罪俗為之易)辛次膺
(建炎中知浦城縣比至寇黨已焚其邑於是披荆棘坐瓦礫中安輯吏民料丁壯治器械阨險阻號令不)
(煩邑民便之)陳俊卿(以宰相出判建州者三人俊卿王淮梁克家皆名重于時)汪應辰
(紹興中為秘書省正字以言事忤秦檜出通判建州有政聲)洪邁(知建寧府富民有睚眦殺人衷)
(刃簒獄者人拒捕邁正其罪黜流嶺外)龔茂良(知建寧府廉勤有為自以不為羣小所容請祠)
(不允)張大經(知建寧府初大經為禮部尚書屢請祠孝宗曰卿公廉必能為朕牧民故有是命)
袁甫(知建寧府篤意愛民尋兼福建轉運判官奏除俗弊民皆德之)陳居仁(知建寧府歲饑)
(出儲粟平其價弛逋負以巨萬計代輸畸令&KR1472;税)趙必愿(嘉定中知崇安縣剖決如流吏不能)
(困修學政立催科法革吏胥鬻鹽之敝力主義役之法上下便之秩滿民共立祠刻石)葉夢鼎
(開慶初知建寧府作橋梁置驛舍建大安關決疑獄甚有善政)傅自得(福建轉運使有循良之譽)
(子伯成嘉定中知建寧府以律己愛民為本有治聲)王埜(知建寧府陛辭理宗命之曰游胡朱真流)
(風未泯表宅里以率其民則予汝澤)陳韡(福建招捕使兼知建寧府衢寇破常山開化勢張甚韡命)
(將提兵夜薄其寨賊出迎戰驚曰此陳招捕軍也皆大哭急擊之衢寇悉平)包恢(嘉定中知建寧)
(府閩俗以九月祠五王生日靡金帛傾市奉之恢曰彼非犬豕安得一日而五子同生衆感悟而止之)
孫夢觀(理宗時知建寧府蠲租税省刑罰郡人徐清叟蔡抗以為有古循吏風)元陳天
錫(建陽尹文學優贍政事公勤尤篤意斯文邑人稱頌其德)辛思謙(建陽尹長於儒術勤於吏)
(治邑人愛之如父母)彭庭堅(至正中為崇安尹時寇犯閩關庭堅禦之有方寇不能入境陞同知)
(建寧路總管府事)周禮(崇安簿定六班役法按籍品配高下一夕而畢吏不能欺人服其公)李
榮實(松溪尹覈實田賦邑人德之)本朝李子春(洪武初知政和縣廉慎勤敏在任三)
(年妻自執㸑無異布衣時人以為難)張鵬舉(知浦城縣持已端方莅政公恕尤留心學校邑人悦)
(服)芮麟(洪武間建寧知府寬厚能文歲饑勸富民出粟賑濟全活甚衆及郡學被災乃卜地重建)
(規制宏壯士風益振)陳永(建寧府推官治獄平允請謁不行朝廷遣官旌賞之擢本府同知)曹
端(洪武間崇安知縣廉明有為莅任即置二簿紀民善惡時加勸戒民用感化)張準(永樂初建)
(安知縣撫民有惠嘗因饑歲請以鈔折粮及蠲戶口鹽税免勾補軍役以恤民困皆見允納民便之)劉
敬(永樂間知建寧府律已廉明莅政勤慎崇學校修祀典郡中大治)李新(建寧府檢校勤敏練)
(達以廉能稱)江顯(正統間知政和縣下車首革里胥濫徵之弊歲歉勸富民出粟賑貸民頼以生)
胡欽(建安知縣廉能有威時沙尤寇亂大兵征勦欽給饋餉躬撫捕民賴以不擾)張瑛(知建)
(寧府以征沙尤功陞參政明年盜復猖獗瑛直抵其巢與弟敬力戰死之)劉鉞(天順間建寧府豈弟)
(平恕建人稱之)喬銘(歐寧知縣值歲饑勞心賑恤)張銳(成化間知崇安縣興利除弊人不敢)
(欺)劉珩(浦城知縣沈敏有割斷士民至今思慕之)楊惇(知浦城興學理財抑強扶弱聲稱甚)
(美)張端(建安知縣興學撫民政教兼舉)浦鏞(知建寧府以清勤節儉為治士民安之)許
明(弘治初知甌寧縣持廉秉公不事聲色而綱紀整飭盜息民安已上十二人俱郡志)
流寓顧野王(本吳人因游宦居建安梁末侯景之亂野王歸本郡乃募鄉黨隨義軍入援嘗撰建)
(安地記後又撰玉篇輿地志)章仔鈞(泉州人五代時為建州刺史因家浦城嘗出兵二將後期)
(欲斬之其妻練氏救免二將後事南唐破建州練時寡居二將遺以旗曰吾欲屠城宜植旗於門可免練)
(反其旗曰願全此城不然吾家與衆俱死耳二將遂不屠城)豐稷(明州人仕宋累官御史中丞論)
(蔡京姦狀徽宗將處以尚書左丞而稷忤貴近不得留出知越州京得政修故怨後除名建州安置)趙
士□(宋宗室紹興間封齊安郡王士□欲救解岳飛漏其語或聞之以告秦檜檜令臺官言士□責)
(建州)朱熹(本婺源人父松仕宋為尤溪尉松亡熹年十四從父遺言依劉子羽寓居崇安晚徙建陽)
(又往從李侗復徧交當世有識之士遂得聖道之宗登第後五十年仕於外者僅九考立朝纔四十日折)
(衷羣言發揮經傳集諸儒之大成卒贈太師諡曰文追封徽國公從祀孔子廟庭本朝官其後為世襲五)
(經博士)祝穆(新安人以朱熹母黨隨寓建安博涉經史所著有事文類聚方輿勝覽行世)謝
枋得(信州人仕宋為江西招諭使知信州吕師夔叛降元引元兵攻信州枋得乃變姓名入建寧唐)
(石山寓逆旅中日麻衣躡屨東鄉而哭已而賣卜建陽市中有來卜者惟取米屨而已委以錢率謝不取)
(天下既定遂居閩中至元中以薦強起至京不食而死)
人物唐葉京(建安人舉進士為太常博士州人登第自京始)劉常(建陽人父死廬墓七年有)
(芝生於廬前刺史陸長源以聞詔旌其門賜粟帛)五代游簡言(建安人父恭唐末進士仕)
(楊吳為别駕員外郎簡言少孤力學除知誥鎮金陵辟掌文翰及建國累遷翰林學士吏部尚書進右僕)
(射)林仁肇(建陽人剛毅有膂力初為閩將閩亡歸南唐周世宗征淮南仁肇出援夀州斬獲甚)
(衆官至洪州節度使仁肇雖居將任常與士卒均食同服故得其心)陳誨(建安人趫捷有勇初事閩)
(有戰功閩亡歸南唐以功累官建州節度使周師伐淮南誨遣其子德誠率師赴難拜和州刺史)潘
承祐(建安人初仕閩王氏為吏部尚書以忠諫逐歸私第南唐查文徽下建州以禮致之南唐主以)
(為衞尉少卿升降人物制置郡縣多用其言以禮部尚書致仕)江文蔚(建陽人南唐時為御史中)
(丞坐貶江州奉其母以行怡然不以貶謫為意嘗作詩有曰屈原若遇高堂在終不懷沙弔汨羅)江
為(建陽人嘗遊廬山曰鹿洞師事陳貺學詩居二十年遂以詩著名為南唐主所喜其詩有風人之體)
(為時輩所稱)宋楊徽之(建州浦城人父澄閩浦城令徽之純厚清介尚名教周顯德間舉進)
(士累官右拾遺見太祖為人望所歸上書言之太宗見其書稱為周室忠臣官至翰林侍讀學士卒贈兵)
(部尚書有集二十卷宗人澈為祠部郎中澈子巒為職方員外郎)李虚已(建州建安人父寅初)
(仕南唐歸宋遣其子養母仕為衢州司理參軍虚已第進士累官知遂州以治最聞太宗賜以手書虚已)
(因獻詩自陳父子遭遇榮及祖母太宗悦遂賜五品服及其祖母錢五十萬緡累遷至工部侍郎精於詩)
(律有雅正集十卷弟虚舟以孝友清慎世其家虚舟子寬尚書金部郎中定司農少卿)張靄(浦城)
(人為侍御史太祖方彈雀於後苑靄亟請入奏事及見所奏乃常事帝怒靄曰臣以為尚急於彈雀帝色)
(愈厲以斧柄撞其口墮兩齒靄徐拾之帝曰欲訟朕耶靄曰臣不能訟陛下自有史官書之耳)楊億
(浦城人祖文逸南唐玉山令夢懷玉山人來覺而生億七歲善属文太宗召見試喜朝京闕詩下筆立成)
(有願秉忠貞節終身立聖朝之句除正字後賜進士兩為翰林學士億性耿介尚名節文格雄健學者宗)
(之卒諡曰文所著文集一百九十四卷)葉齊(建陽人端拱初進士第一為館陶令會契丹擾邊太)
(宗幸河北或言齊督粮芻不足將加之罪齊曰使敵聞此將輕中國以臣計之粮可充十年太宗悟而釋)
(之)吳待問(浦城人與楊億同州里每造億億厚禮之門下少年多易之億曰彼他日所享非若)
(曹可望也累官禮部侍郎致仕後其子育在二府待問奉朝請時人榮之)楊偉(億弟天禧初獻頌召)
(試賜進士知衢州龍游縣通判單州權開封府判官皆以清慎聞累遷翰林學士進中書舍人卒贈禮部)
(侍郎)徐奭(甌寧人祥符間舉進士試鑄鼎象物賦云足惟下正詎聞公餗之欹傾鉉乃上居實取王)
(臣之威重遂擢第一)徐的(建安人天禧三年進士補欽州推官的善知兵嘗征宜州辰州蠻開示恩)
(信蠻黨悔過自歸累官荆湖南路安撫使蠻復叛討平之)潘慎修(承祐子真宗朝為諫議大夫數)
(為寇準所毁及準出守有告其不法者詔慎修往驗治至即密疏準材堪將相所坐皆詿誤時稱為長者)
章頻(浦城人真宗時與弟頔試禮部預選會詔兄弟毋得並舉頻即推其弟棄去後六年乃擢第歴)
(知數州以刑部郎中使契丹卒子訪官至三班奉職)張沔(浦城人大中祥符初進士歴官侍御史排)
(擊奸佞不避權貴端亮有操無愧清議云)黃震(浦城人進士及第為著作郎通判遂州累官廣東轉)
(運使奏罷廣南歲進異花數千本震在真宗時數論事既卒詔進官一等)曹修古(建安人舉進士)
(仁宗朝累官殿中侍御史立朝慷慨有風節當劉太后臨朝權倖用事而修古遇事輒言以忤太后出知)
(興化軍)曹修睦(修古弟性廉介自立與修古同舉進士累官都官員外郎知邵武軍杜衍薦為)
(侍御史改司封員外郎知夀州徙泉州修睦恬於仕進年五十一即致仕人以是賢之)黃晞(建安)
(人少通經聚書數千卷學者多從之游自號聱隅子著歔欷瑣微論十卷石介在太學遣諸生以禮聘召)
(晞走匿不出韓琦表薦之以為太學助教)阮逸(建陽人仕為鎮東軍節度推官景祐初上樂論十二)
(篇與胡瑗俱召赴闕命同校鐘律分造鐘磬各一虡皇祐中更鑄太常鐘磬又召瑗逸與近臣太常官議)
(於秘閣遂典作樂事)章得象(浦城人舉進士知玉山縣歴知數州為人莊重深厚有容持守法度)
(仁宗時累官翰林學士承旨同中書門下平章事兼樞密使在中書八年宗黨親戚一切抑而不進封郇)
(國公卒諡文憲)楊紘(億從子為億後賜進士通判越州知筠州遷江東轉運按察使歲饑開義倉賑)
(之吏持不可紘曰稍遲人將殍矣官至太常少卿紘性嚴雖家居兒女不敢妄言笑聚書數萬卷手抄事)
(實名窺豹篇)劉䕫(建州崇安人第進士歴知陜廣潭州所至有廉名累官樞密直學士知鄆州發)
(廩賑饑民賴全活盜賊屏息後知建州以戶部侍郎致仕)章楶(頻孫以叔得象蔭入官試禮部第一)
(累官直龍圖閣知慶州徙渭州築沿邊城屢擊敗夏兵後拜同知樞密院事卒諡莊簡子縡戶部員外郎)
(綡第進士累官龍圖閣直學士綜通判常州綰知丹徒縣綖簽判西安州縯簽判蘇州)黃鑑(浦城)
(人少敏慧過人舉進士累官國子監直講楊億善其文詞延置門下後遷國史院編修官嘗詔館閣官後)
(苑賞花而鑑特預召國史成擢直集賢院出通判蘇州)黃亢(浦城人少竒穎過人雖侏儒野率如)
(不能言然嗜學強記文詞竒偉嘗游錢唐以詩贈林浦浦激賞之時杭守王隨奏禁西湖為放生池亢作)
(詩數百言以諷士人誦之有東溪集十二卷)張泌(浦城人篤志古學官至尚書比卒仁宗悼之曰)
(朕將大用不意遽亡)宋咸(建陽人為廣西漕歐陽修喜其文嘗補注周易及揚子法言行世)吳
育(待問子少竒穎博學中進士甲科累官翰林學士慶歷間拜參知政事後以資政殿大學士尚書左)
(丞知河南府卒諡正肅育性明果所至作教條簡而易行遇事不妄發發即人不能撓有集五十卷)章
望之(得象子志氣宏放長於議論初為校書郎後歐陽修吳奎等薦除建康軍判官不赴遂以光禄)
(寺丞致仕望之嘗著救性七篇明統三篇禮論一篇又有歌詩雜文數百篇)張伯玉(建安人知)
(太平州日語司戶曾鞏曰吾方作六經閣子為我記之鞏呈藁終不合意遂自為之曰六經閣者諸子百)
(家皆在焉不書尊經也鞏一見畏服今按記文為平江作與此不同)徐復(建州人初游京師舉進士)
(不中退而學易通流衍卦氣法自筮知無禄遂無進取意游學淮浙間益通隂陽天文地理占射諸家之)
(說尤精音律慶歷初召見命為大理評事固辭賜號沖晦處士)曹覲(修古兄子為修古後皇祐中知)
(封州儂智高反攻封州覲率衆禦之兵敗被執賊戒勿殺捽使跪且誘以美官覲不屈詬賊而死事聞贈)
(太常少卿)章衡(浦城人嘉祐初進士第一歴知數州嘗使遼燕射連發破的遼以為文武兼備異待)
(之又嘗進編年通載十卷神宗覽而善之後以集賢學士知穎州)謝麟(甌寧人嘉祐中第進士再)
(調石首令疊石障江人號謝公隄通判辰州招捕徭宼一方以寧累官直龍圖閣歴知江寧鳳翔府渭桂)
(二州以計平融江夷戍兵不利水土麟措置得宜賴以全活者衆)陳升之(建陽人博學多能舉)
(進士歴知封州漢陽軍熙寧中拜相與王安石異請免條例司後以使相判揚州封秀國公卒贈太保中)
(書令諡成肅)柳耆卿(崇安人累官屯田員外郎工於辭章范鎮見其所作歎曰仁宗四十年太)
(平鎮在翰苑十餘載不能出一語咏歌乃於耆卿詞見之)張詵(浦城人第進士通判越州神宗朝為)
(陜西轉運副使召對帝曰朕未識卿每閱章奏獨卿與蔡挺有所論請令人了然累遷龍圖閣直學士知)
(杭州詵性孝友廉於財平生不置田業云)吳充(育弟與兄育京方皆進士高第調穀熟簿歴翰林學)
(士熙寧中拜相政務安静欲更新法乞召還司馬光吕公著等十數人性沈密對家人語未嘗及國事卒)
(諡正憲子安詩元祐中諫官安持工部侍郎)葉康直(建州人擢進士知光化縣時豐稷為穀城)
(令皆有善政人歌之曰葉光化豐榖城清如水平如衡元祐初知泰州河中府亳州進寳文閣待制召為)
(兵部侍郎)陳軒(建陽人進士第二授平江推官元祐中以龍圖閣待制知廬州徽宗立擢兵部侍郎)
(兼侍讀每勸帝以治貴静願法文景之恭儉加龍圖直學士知杭州徙福州)陳師錫(建陽人熙)
(寧中游太學有儁聲廷試擢進士第三調昭慶軍掌書記郡守蘇軾倚以為政元祐初軾薦其德行文章)
(以為校書郎徽宗立拜殿中侍御史疏陳時務出知潁廬滑三州坐黨安置郴州師錫始與陳瓘同論蔡)
(京蔡卞時號二陳)游酢(建陽人與兄醇俱以文行知名師事河南二程子第進士調蕭山尉累官)
(監察御史歴知漢陽軍和舒濠三州伊川嘗言游君德器粹然問學日進政事亦絶人遠甚)范致
虚(建陽人舉進士為太學博士徽宗即位擢右正言纔數月論疏七十餘上政和中累官尚書左丞靖)
(康初為陜西宣撫金人犯京師會兵入援兵敗高宗時知鄧州後貶官尋復資政殿學士)徐遹(歐寧)
(人崇寧中以對策稱上意特比正奏名第一人恩例遹賦詩云白髮青衫老得官瓊林頓覺酒腸寬平康)
(夜過無人問留得宫花醒後看)吳執中(松溪人嘉祐進士歴官州縣門壻吕惠卿方貴盛不肯附)
(以進取大觀初為御史中丞政和中星變執中奏推尋厥咎實由蔡京又言八行之舉所得皆鄉曲常人)
(後以樞密直學士知越州)吳祕(甌寧人累官提點京東路刑獄御書政刑二字賜之所著有周易通)
(神及楊子注太玄箋)吳栻(甌寧人舉進士知蘇州累官龍圖直學士再帥成都陛辭帝曰以卿清謹)
(循良故以重地委卿子激以米芾壻工詩能文字畫俊逸將命至金被留命為翰林待制知深州有東山)
(集十卷)周武仲(浦城人紹聖中登第累官左司員外郎嘗使金還言金人貪詐輕與通好未為)
(得計宜講求禦戎之策童貫惡之謫居黃州高宗即位召為刑部侍郎進尚書謂大臣曰方今人才如周)
(武仲者未見其比)周常(建州人中進士補國子直講以養親求教授揚州年未五十即致仕又因)
(薦起徽宗時為國子祭酒遷禮部侍郎蔡京用事不能容以寳文閣待制出知湖州)周因(浦城人為)
(司農少卿出為荆南轉運使帝語及溪洞事對曰有邊事邊臣之福無邊事朝廷之福時初得燕薊故因)
(語及之)江贄(崇安人隠居不仕因太史奏少微星現詔舉遺逸三聘不起賜號少微先生所述有)
(資治通鑑節要)劉韐(崇安人其先自京兆徙閩子孫仕宋得諡忠者五人世號五忠劉氏韐弟進士)
(歷知建福州累官延康殿學士宣和中再知真定金人犯京師遣韐使金營金人欲留用韐曰偷生以事)
(二姓死不為也又聞軍中欲立異姓仰天大呼曰有是乎遂更衣酌巵酒自縊建炎初贈資政大學士後)
(諡曰忠顯)翁彦國(崇安人官至御史中丞靖康之變充經制使譔文誓衆張邦昌為金所立移書)
(責之子蒙之為常山尉趙鼎喪歸衢守檄蒙之馳取士友與鼎書蒙之密告鼎之子令焚之無所得)劉
子羽(韐長子建炎初為樞密院檢詳文字與張浚同謀誅范瓊及浚宣撫川陜為參議軍事薦吳玠)
(吳璘中興戰功居多子羽之力也後知鎮江府兼沿江安撫使)劉子翬(韐次子痛憤父死廬墓三)
(年執喪致羸疾服除授通判興化軍以不堪吏事辭歸武夷山妻死不再娶事母兄盡孝友講學不倦學)
(者多從之游號屏山先生)劉珙(子羽長子生有奇質從季父子翬學刻苦自勵登進士乙科紹興末)
(為中書舍人兼直學士阮金人渝盟一時詔檄皆出其手臨數鎮民愛之如父母後同知樞密院事精明)
(果斷時近習用事力裁抑之卒諡忠肅)翁挺(崇安人累官考功員外郎博極羣書尤長於詩有文)
(集傳世挺同邑有翁合者自號丹山為大學生後舉進士歷官中外皆有聲)魏行可(建安人建)
(炎中以太學生應募假禮部侍郎使金因留不遣嘗遺書金人警以不戢自焚之禍金人逼其仕不從仰)
(天號慟飲鴆而死紹興中贈秘閣修譔官其二子一弟一孫)吕祉(建陽人宣和初上舍釋褐高宗)
(朝累官直龍圖閣知建康府遷吏部侍郎劉豫子入寇命祉護合肥諸將酈瓊叛迫祉過淮北不從而死)
(其妻吳氏在吳中自縊以徇葬聞者哀之)郭緒(浦城人留意邵康節象數之學兼取揚雄所據列山)
(易以章會統元推之久而成書名易春秋按圖布卦千歲之日可坐而致也)章誼(浦城人崇寧中)
(進士通判杭州南渡初苗劉作亂誼奮然面折逆黨事定遷殿中侍御史立朝論事奏疏無慮數十百皆)
(經國濟時之策官至端明殿學士卒諡忠恪)鄭㲄(建安人政和中進士授安陸府教授建炎中為)
(右司諫高宗時苗劉作亂㲄面折二凶拜御史中丞密遣人見張浚等具言城中事復辟之功㲄有力焉)
(累遷簽書樞密院事)劉勉之(崇安人自幼強學日誦數千言以鄉舉詣太學時禁伊洛學勉之潜)
(抄日誦師事譙定楊時歸結草堂讀書力耕自給紹興間召至與秦檜不合即謝病歸學者號白水先生)
(朱松卒属以後事且令子熹受學勉之誨熹如子因妻以女)胡安國(崇安人紹聖中進士擢太)
(學博士靖康初除太常少卿起居舍人皆辭高宗時以張浚薦除中書舍人兼侍講先獻時政論二十一)
(篇尋以疾求去留兼侍讀專講春秋累官至給事中謝良佐嘗稱其如大冬嚴雪百草萎死而松栢獨秀)
(所著有春秋傳卒諡文定從祀孔子廟庭)范如圭(建陽人少從舅氏胡安國受春秋登進士第紹)
(興間以薦召為校書郎時秦檜力主和議如圭力論其不可最後知泉州罷居邵武如圭忠孝誠實得於)
(天其學根于經術有集十卷皆書疏議論之語)胡憲(安國從子紹興中以鄉貢入太學與劉勉之隂)
(誦習伊洛之說自是一意下學歸故山力田奉親從游者日衆晚年召為秘書正字抗疏言金人勢必敗)
(盟疏入即求去詔改秩與祠歸朱熹師事最久世號籍溪先生)胡寅(安國弟之子少桀黠難制安國)
(閉之空閣其上有雜木寅盡刻為人形安國乃置書數千卷於上年餘寅悉成誦遂登進士靖康初召為)
(校書郎又從楊時學累遷起居郎後為秦檜所惡謫新州著論語詳說及讀史管見數十萬言世稱致堂)
(先生)胡寧(安國子秦檜當國召試管職及兄寅與檜忤乃出為䕫路安撫司參議官知灃州不赴卒)
(安國傳春秋修纂檢討盡出寧手又著春秋通旨以羽翼其書學者稱為茆堂先生)胡宏(安國季子)
(幼事楊時侯仲良而卒傳其父之學優游衡山下餘二十年玩心神明不舍晝夜紹興中上書數千言初)
(以蔭補承務郎不調秦檜死宏被召以疾辭所著有知言并皇王大紀八十卷學者稱為五峯先生)劉
爚(建陽人與弟炳受學朱熹吕祖謙乾道中進士累官工部尚書兼左諭德嘗上疏言敵運已衰我之)
(邊鄙當過慮者三又表章朱熹四書以備勸講卒諡文簡所著有奏議史藁講堂故事雲莊外藁等書)
丘濬(建安人幼穎悟博通經史尤精於歷數嘗著長世論五十篇言用兵利害仕為光禄丞致仕)
魏掞之(建陽人幼有大志師事胡憲與朱熹游乾道中舉遺逸以布衣入見極陳當世之務勸以)
(修德業正人心養士氣為恢復之本孝宗嘉納賜同進士出身授太學錄卒贈直秘閣)詹體仁
(浦城人父慥信豐尉體仁隆興中進士累官太常少卿孝宗崩率同列抗疏請光宗親臨祥祭時議諡體)
(仁言宜諡曰孝卒用其言後出知福州退居霅川博極羣書以存誠慎獨為主為文悉根諸理云)袁
樞(建安人試禮部詞賦第一調温州判官淳熙中為編修官分修國史故相章惇家求為潤飾其傳樞)
(曰吾為史官法不隠惡寧負鄉人不可負天下後世公議時相趙雄嘆曰無愧古良史矣後以右文殿修)
(譔知江陵府所著有易傳解義等書)熊克(建陽人幼翹秀既長好學善屬文紹興中進士第孝宗時)
(累官學士後出知台州克博文強記著述外無他嗜所著有高宗紀事本末及九朝通略帝王經譜諸子)
(菁華)黃鍰(浦城人為監察御史首陳七事在臺十月風節凛然所著有奏議等書二十卷)蔡元
定(建陽人父發博覽羣書號牧堂老人元定八歲能詩日記數千言及長登西山絶頂忍饑啖薺於書)
(無所不讀聞朱熹名往師之熹扣其學大驚曰此吾老友也不當在弟子列韓侂胄禁偽學謫道州卒後)
(賜諡文節所著有律吕新書八陣圖說等書)蔡沈(元定子與兄淵皆不仕淵號節齋所著有周易)
(訓解沈師事朱熹熹晚欲註書遂以屬沈又元定獨得洪範之數隠居九峯未及論著曰成吾書者沈也)
(沈潜心反覆數十年遂成書傳及洪範皇極内篇卒從祀孔子廟庭)蔡抗(沈子兄模號覺軒抗博通)
(經史尤邃於理學紹定初進士累官諸王宫學教授疏奏權姦不可復用國本不可不早定帝善其言累)
(遷端明學士參知政事卒諡文肅)游九言(建陽人年十歲即為文詆切秦檜受學於南軒張栻)
(累官知光化軍卒諡文清弟九功知慶元府有古循吏風)朱在(熹子兄塾贈中散大夫在以恩補承)
(務郎歴官至工部侍郎時經筵日讀父四書玉音訪問不已因請黜楊雄乞以二程張載從祀帝嘉納之)
(塾子鑑官至湖廣總領在孫浚累官吏部侍郎死節)真德秀(浦城人四歲受書過目成誦慶元中)
(第進士累官至參知政事世稱西山先生卒諡文忠德秀之學以朱文公為宗慨然以斯文自任黨禁既)
(開而正學遂明于天下後世所著有大學衍義讀書記文章正宗從祀孔子廟庭)徐應龍(浦城)
(人淳熙初進士累官至刑部尚書兼侍講在經筵多指陳時政轉吏部尚書以煥章閣學士奉祠卒諡文)
(肅)徐榮叟(應龍子與弟清叟俱嘉定中進士榮叟累官僉書樞密院事嘗言朝廷當以節義勵)
(士夫則緩急必無求生害仁之事以資政殿學士致仕卒諡文靖清叟累官知樞密院兼參知政事孤忠)
(無附麗封晉寧郡公卒諡忠簡)陳戩(松溪人為給事中上疏論當時有五失宰執務姑息將帥邀功)
(賞臺諫言細務守臣多犯法内侍權漸大宜有以禁止之)熊禾(建陽人寧武州司戶參軍入元不仕)
(學問至老不倦著易講義書說標題四書及輯翰墨全書行世)元楊載(浦城人後徙杭州為宣州)
(推官工詩與虞集范椁揭徯斯齊名世號虞楊范揭有詩集傳世)葉景仁(松溪人為浦城縣尹)
(閩中盜起景仁率衆勦捕為賊所害其子雋聞之傾家貲募壯士從間道入賊境殺賊首載父屍還事聞)
(授以官不受)本朝徐竒(浦城人洪武中由鄉舉歴官戸科都給事中物論重之陞廣東右布)
(政使)鄭賜(甌寧人洪武中第進士擢監察御史陞湖廣右參議尋遷工部尚書調刑部終禮部尚書)
潘賜(浦城人洪武中進士歴官禮部祠祭郎中操履方正尋陞江西布政司右參政)楊榮(建安)
(人洪武末登進士第永樂初授翰林編修即入閣典機務知制誥有果斷通敏之才累官少師工部尚書)
(兼謹身殿大學士歴事五朝特見寵任宅心仁惠薦用人才經筵輔導禆益良多卒贈太師諡文敏所著)
(有兩京類藁)丁顯(建陽人博通經史洪武乙丑進士第一授翰林院修撰國朝狀元及第自顯始)
(郡志)江鐵(建安人永樂中登進士第選翰林庶吉士尋擢監察御史得風憲體累官廣東布政司右)
(參政卒于官)張珂(建安人永樂中進士擢為行人歴遷吏部郎中練達老成尋陞浙江布政司左)
(參政致仕卒)雷填(建安人由進士授給事中彈劾不避權勢嘗被命巡撫蘇浙常等府朞歲封章)
(凡四十上皆切時弊又嘗巡撫廣西利害所當興革悉疏以聞夷民懷服卒于官囊無寸帛惟澣衣半篋)
(詩文奏稿而已郡志)連均(建安人永樂中進士累官江西右布政使均謙謹和緩于物無忤歴)
(官四十餘年身無美衣家無餘産子孫僅免饑寒而已郡志)雷鐩(建安人永樂中進士授御史累)
(官浙江僉事巡視海道未幾卒居官清謹所至有冰蘖聲既卒浙人作詩哀之有除却數函書籍外别無)
(一物載歸舟之句郡志)吳廷用(政和人永樂甲辰進士授給事中仁廟在東宫廷用以小心縝)
(密被知時有吳老實之語既登極特陞刑部左侍郎後改禮部致仕卒諭祭葬郡志)朱泗(建安)
(人熹八世孫領永樂甲午鄉薦除直隸夀州判官改徐州值歲饑泗留本州京運以賑民而後申白督運)
(民多所全活郡志)劉童(建陽人永樂中進士知湖廣寧遠縣廉能著聞觀風者薦其才略出羣以)
(嘗忤時相事竟寢歴陞蒙化州知州致仕卒童號稱循吏特以鯁直不屈遂至坎坷終其身郡志)張
善(浦城人登進士拜監察御史以廉介自持出按廣東馬軍林思祐倚權肆剽掠害民滋甚善捕其黨)
(三十餘人寘諸法民賴以寧尋致仕去郡志)范忠(甌寧人登永樂甲辰進士授兵部主事以謹厚)
(稱嘗奉命往蘇松等府捕盜綽有能譽郡志)黃仲芳(甌寧人永樂中進士知東陽縣有異政歴)
(陞貴州參政卒仲芳典雅剛方深惡佛老家其徒竟未嘗與之面所著有澹庵集郡志)鄭以誠
(甌寧人領鄉薦授吏科給事中陞雲南參政招撫干厓南甸流移二千五百餘戶開懇通海河西二縣荒)
(田二千五百餘畝種種有成績郡志)陳遜(浦城人登進士任監察御史廉介有直聲累陞雲南)
(布政使卒于官囊無餘貲都督沐昂為棺斂以歸其喪郡志)田忠(建安人由進士累官江西左參)
(議致仕家居二十餘年自奉澹然平生不肯干人以私非公事未嘗一至官府至于晚節䇄立不少屈人)
(以為難郡志)裴旻(崇安人登進士累官江西僉事廉介嚴毅糾察不避權貴風聲振肅卒于官士)
(論惜之郡志)雷吉生(建安人由進士除御史正色立朝巡歴江西湖廣山東所在風裁凛凛)
(郡志)雷潛(建安人宣德中領鄉薦除武選司主事陞郎中正統己巳之變死焉郡志)吳智
(甌寧人領宣德己酉鄉薦累官國子助教所在嚴約束厚士風多所造就子文第進士郡志)葉恕
(浦城人登進士授御史嘗署院事巍然有老成之望郡志)龔貴(浦城人領鄉薦歴官撫州知府)
(所至興學校雪冤滯以政績著聞郡志)滕員(甌寧縣人領宣德己酉鄉薦累遷禮部祠祭郎中後)
(正統己巳之變死焉詔錄其子郡志)劉福(建安人正統壬戌進士累官河南按察使所至持憲)
(嚴明人不敢犯尋陞浙江布政使郡志)趙熙(政和人正統間由國子生授濱州判官遲鈍愿慤與)
(物無競自筮仕以至歸老服食不少易其舊郡志)朱梴(熹九世孫景泰中詔錄熹後遂以梴襲翰)
(林院五經博士以奉祀事梴淳朴謙謹動遵繩墨人謂其無忝大賢之後云郡志)丁慈(建陽人登)
(景泰甲戌進士授御史陞河南僉事有能聲郡志)吳義(政和人景泰間知零陵縣以清政自持吏)
(畏民懷丁内艱歸行李蕭然民爭致賻贐郡守以帑餘資之俱辭不受郡志)楊瑛(建安人性明敏)
(文氣英發舉鄉試第一登天順庚辰進士改庶吉士曹欽之變瑛入朝遇害贈翰林院編修郡志)王
吉(甌寧人嘗知靈山縣持身謹厚居官多善政惠民郡志)龔沅(建安人弱冠以文名登成化己)
(丑進士授主事督税兩浙焚香自矢不私是歲商無過取國有餘課士論賢之郡志)吳浩(建陽)
(人由國子生授肇慶府經歴受命築四會新興二縣城有化盜安民善政從征廣西累受旌賞郡志)
江沂(建安人自少豪邁不羈登成化丙戌進士授監察御史出按外藩綽著能譽陞四川副使致仕)
(郡志)楊恭(榮子自幼慷慨博學以榮當國引嫌不仕榮没蔭補尚寳寺丞陞少卿卒處家積而能施)
(鄰盜嘗逼境相戒勿犯楊氏且為扃鑰而去子士偉第進士郡志)吳文光(甌寧人成化丙戌進)
(士除御史巡按浙江禁奸革弊無所顧忌杭大火民不堪命乃發倉給食及木植與民為居民賴以安歴)
(河南按察使卒端重詳雅居官務存大體不察察為明於權要竟未嘗少屈郡志)
列女鄭氏(余洪敬妻南唐查文徽平建州鄭氏為亂兵所獲文徽欲犯之鄭罵曰王師弔伐凡義夫)
(節婦宜旌賞乃欲加非禮於一婦人文徽愧求其夫歸之)余楚妻(建陽人姓陳氏生子翼三歲楚)
(卒陳氏盡以其産與前妻之子翼年十五遣游學四方翼在外十五年以進士歸迎侍之官王安石為誌)
(其墓)曹修古女(修古知興化軍既卒不能歸葬賓佐賻錢五十萬季女泣白其母曰奈何以此)
(累吾先人也卒拒不納)官勝娘(建寧人夫方寧耨田勝娘饁之見一虎方攫其夫勝娘即棄饁)
(奮挺連擊之虎舍去勝娘負夫至中途而死元時事聞旌之復其家)徐氏(浦城人名彩鸞李文景妻)
(略通經史元末青田賊寇浦城彩鸞從父嗣源逃山谷賊欲害嗣源彩鸞前曰寧殺我賊舍其父彩鸞語)
(父曰兒義不受辱今必死父可速去賊拘彩鸞至桂林橋彩鸞題詩壁間乃厲聲罵賊竟投水而死)李
智貞(浦城人七歲能讀書九歲母病調護甚謹及卒哀慟欲絶治女工供祭祀及奉父甘旨不乏父)
(嘗許為鄭全妻邵武豪陳良強納采智貞斷髮拒之且數自求死良不能奪卒歸全泰定間全病殁智貞)
(悲泣不食數日而死)魏氏(名璣建安人雷烇妻烇父拱尉興化烇與璣在侍至正壬辰寇亂拱奉檄)
(守海口烇璣侍繼母假館福州烇卒明年拱亦卒璣悉以首飾易喪具扶二柩歸備嘗艱苦守節不渝)
(郡志)林氏(字淑柔浦城人張伯成妻年二十而寡孤幼弱遭世亂舅姑繼没乃攜子女依其兄凡十)
(餘年迨洪武間始寧居紹服先業年八十餘卒鄉人謂其婦道母儀無愧古人云郡志)劉氏(建陽)
(人年十八適熊剛中逾年而剛中卒昕夕哀慟不輟姑憐其少令以他適劉以死自誓乃求夫之猶子為)
(夫後事姑孝言動必謹於禮年七十八卒洪武間有司上其事詔旌其門郡志)江氏(崇安人程)
(啓隆妻生三女一男而啓隆卒江年二十七即以死自誓撫育諸孤雖極慈愛而不失内教外傅之嚴辛)
(苦三十年不變其志有司上其事詔旌其門郡志)朱氏(建陽人文公七世孫女也適里人劉潭生)
(子甫三歲而潭卒朱矢不食二姓撫教其子必以義方人稱為賢婦有司奏乞旌異未報而先卒郡志)
章氏(名聰建安人魏夀孫之妻年二十八夫亡始生一子舅姑老而家貧聰守志四十餘年内外無)
(間宣德間詔旌表其門郡志)黃氏(崇安人鄧文燮妻年二十八而文燮卒男仕濓生始九月黃抱)
(而泣曰使是兒長成繼成宗祀無憾矣矢志不二弟嘗欲迎歸黃慮其有異竟不往仕濓成立遣遊邑庠)
(為弟子員事聞旌表郡志)周氏(建安楊仕儀妻兵部員外周炫女也歸仕儀踰年而寡遺腹生)
(子孀居撫教其孤後第進士弘治壬子郡守為旌其事郡志)張氏(名閨建安人適楊士倫士倫遘)
(疾張百方求禱不效乃刲股肉和粥以進疾瘳復作不可治比卒悲慟幾絶力襄大事誓不二志事姑盡)
(禮撫二孤皆底成立云郡志)倪氏(政和陳受榮妻時古田寇發剽掠縣境倪與其夫避山中寇擄)
(其夫倪不受辱投溪水而死郡志)陳氏(政和王明妻生子未週而寡往依母以居值沙尤寇亂備)
(嘗艱窘節操不移邑令作詩記之郡志)
仙釋周史卿(浦城人宋元祐中遇異人得養生之要隠油果山二十年煉丹垂成一夕風雷大作)
(丹已失矣遂出神求之謂妻曰七日復來有一僧勸其妻曰學道者視形骸如糞土遂焚之明日史卿來)
(空中啞啞責其妻而去)白玉蟾(瓊州人嘗於黎母山中遇異人授洞玄雷法後居武夷山嘗自)
(讃云千古蓬頭跣足一生服氣飡霞笑指武夷山下白雲深處吾家宋嘉定中詔徵赴闕對御稱旨命館)
(大一宫一日不知所往後往來名山神異莫測詔封紫清明道真人)扣冰和尚(崇安人名藻光)
(出家參雪峰真覺師在瑞巖院前有溪遇冬輒扣冰而浴)馬道一(漢州人容貌竒異幼落髮受戒)
(於渝州圓律師唐開元中習禪定於衡山遇懷讓師密受心印登建昌石門山有洞壑之幽謂其徒曰吾)
(當棲此遂沐浴跏趺而逝諡大寂禪師)王法昌(建陽人生不茹葷幼失父母落髮入福仙寺服)
(勤苦事不拔生草不剪生柴著破衲以養蟣虱時常翻易使之均飽宋熙寧辛亥忽告人曰吾來年五月)
(十八日當去至期果然人驚異之)姚宥安(福州人幼習儒術長落髮為僧宋熙寧中至建陽往)
(武仙山一百二十里朝發午歸鐘樓頽朽人莫敢登宥安上梯解鐘如履平地劉朝奉祈嗣日與爾一了)
(某年某月生可名姚哥至期果然人咸異之)有禎(福清人幼穎悟好讀書骨相秀奇落髮為僧遂)
(潜心本宗閉戶獨處若禪定然緇流聞風信向叢集者衆說法作頌皆造其極後端坐示寂所著有釋嚴)
(經解)
明一統志卷七十六
