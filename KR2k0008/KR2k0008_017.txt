明一統志卷十七
明李賢等撰
廣德州(東至浙江湖州府長興縣界三十里西至寧國府宣城縣界一百里南至湖州府安)
(吉縣界六十里北至應天府溧陽縣界七十里自州治至南京五百里至京師三千七百五十)
(五里)
(糧一千八百石零)
建置沿革禹貢揚州之域天文斗分野春秋屬吳地名
桐汭後屬越戰國屬楚秦為鄣郡地漢為丹陽郡故
鄣縣地鴻嘉初為廣德國東漢分置廣德縣仍屬丹
陽郡三國屬吳晉屬宣城郡宋齊因之梁分置石封
縣梁末增置大梁郡尋改為陳留郡隋郡廢改石封
為綏安縣屬湖州以廣德縣省入煬帝改屬宣城郡
唐初以綏安置桃州後又改置宣州至德初更綏安
為廣德縣南唐改為廣德制置司屬昇州宋太平興
國中置廣德軍穎江南東路元至元中陞為廣德路
隸江浙行省本朝改廣德州直隸京師尋以廣德縣
省入編戶一百二十七里領縣一
建平縣(在州城西北九十里本廣德縣地宋端拱初置建平縣治郎步鎮元仍舊本朝因之編戶)
(一百二十里)
郡名桐汭(在桐水内故名)
形勝吳之西疆故鄣之墟(宋曾鞏鼓角樓記)靈山泉石甲於一
郡(舊志)三峰拱其前溪流枕其後(桐汭志)負山為郡(郡志)
風俗力於田畝不務商賈(漢地理志)民淳事簡號江東道院
(桐汭志)境大壤沃食貨富穰(曾鞏鼓角樓記)喜事鬼神(郡志)
山川横山(在州城西五里高出羣山之中四面望之皆横故名山之西南有祠山廟山巔有聖井四)
(時不竭)丹井山(在州城南一十里相傳昔徐真人於此鍊丹丹井尚存)竹山(在州城南)
(一十五里疊嶂層巒回環拱揖有松竹泉石之勝絶頂有二亭曰巢雲流玉)方山(在州城南一十)
(五里山勢盤紆實州之勝地下有方侯祠因名山之口兩峯對峙若二柱然)雞籠山(在州城南)
(二十里俗呼雞罩山中峯最高旁有兩峰端列左右蔚然深秀為一州之竒觀)仙石山(在州城南)
(二十里山下有石高二丈許平坦可履世傳嘗有仙人月夜獨立於上遺跡存焉)巖頭山(在州)
(城西四十里兩山屹立如關隘中夾一溪廣德南山之水皆會於此而入建溪每遇巨潦藉此以障湍流)
(奔突之勢)金雞山(在州城南五十里山有石洞舊傳夜隂晦有火光燁然出洞中居民多見之又)
(有一金雞往來飛翔於上)石鼓山(在州城東南五十里山巔有巨石如鼔下有石如架舊傳每隂)
(兩則石鼔自鳴後墜於山南亂石中)石婦山(在州城東南五十里衆山環繞中一峯獨高峯之巔)
(有石高二丈許如婦人狀舊傳謝氏女介潔有守登山化為石藤蘿薜荔縈繞其上如衣被之狀獨露其)
(面樵者不敢採)桃花山(在州城東南六十里山上多桃開時如錦繡然山之石上有金牛及牧童)
(足跡又有金雞窠形皆天成)靈山(在州城南七十里泉石甲於一郡上有文殊巖普賢臺羅漢洞)
(山水合流而出匯為丁公潭演迤數里前後有兩巨石平廣數十丈流瀑垂其上望之如織機)尖山
(在州城南七十里衆峰環繞一峰巍然如書空之筆傍山皆巉巖之石石上有水一泓初無泉脉旱不涸)
(雨不溢山下多飛泉白石之勝)五花巖山(在州城北七十里横列五峰高三百丈許最高峰頂)
(有白佛祠石壁上刊天寳年號遇旱禱雨輙應)桐源山(在州城南八十里一名白石山)大首
山(在州城西南八十里其山最峻上有一井龜魚時出没其中相傳每遇隂雨隠隠有樂聲)鎮山
(在建平縣南五里)赤山(在建平縣西南七里麓枕大溪)伍牙山(在建平縣東北四十里相)
(傳伍子胥伐楚還吳經此建牙因名上有子胥祠祠側有潭遇旱禱雨多應)鴉山(在建平縣南九)
(十里上一石高二丈許有彈迹百餘俗呼為彈子石又有釣臺舊傳有仙人釣於此其山産茶宋梅詢詩)
(茶煑鴉山雪滿甌)金牛嶺(在州城東北七十里四面皆重山中有一嶺長亘十五里舊傳有僧)
(逐一金牛至此牛入洞中不出僧亦化石立於洞門外遇夜隂晦時有天燈見於此)大洞(在州城東)
(北七十里廣數丈深不可測遊者秉燭而入有石燕羣飛乳泉滴瀝神人佛像碁盤鐘磬之屬皆白石天)
(成其東洞水深不可入昔傳神龍所居遇旱禱雨輙應)南碕湖(在建平縣西一十里流入丹陽)
(湖)桐川水(在州城西北源出白石山西北流入丹陽湖)大源溪(自寧國府大陶山流)
(經州界下流入南碕湖自丹陽湖蕪湖達於江)鯉洪溪(在州城東南一十里其源有二會流於此)
(灌田二萬餘畝)清澗(在建平縣北三里東接浮湖西通北溪四時澄澈)洗馬澗(在建平縣)
(東南四十五里世傳唐僖宗時黃巢作亂命李克用征之於此洗馬因名)金井(在州治南門外泉甚)
(清冽本朝初車駕嘗幸其地飲水因名)范公井(在州治宋大中祥符間范仲淹所鑿)冰玉
井(在建平縣西一十里)不老泉(在州城南四十里泉脉長流大旱不竭古有石碑刻不老泉三)
(字)八角井(在建平縣高封周宅舊傳井有藏金鄉民嘗欲取之水輙沸湧隠隠聞笙簫之聲乃)
(出)浴兵池(在州東南三十里亦名東亭湖)
土産茶(出鴉山者味美)絲漆(州縣俱出)桐油玉面狸(俱州境出)
學校廣德州學(在州治東南宋天聖間司理范仲淹建於城北治平中郡守錢公輔徙于此本)
(朝洪武三年重建)建平縣學(在縣治東宋紹興間郡守洪興祖建本朝洪武三年重建)
宫室三峰樓(在州治前宋紹興中參政李光嘗留題云一川花柳擁雕欄濃綠浮空四面山便欲)
(移家來此住不將名姓落人間)鼓角樓(在州治前宋熙寧初知軍朱夀昌建曾鞏為記)借景
樓(輿地紀勝郡圃縣圃相連故曰借景)清容堂(在州城西宋知軍錢公輔築堂以居儒者查深)
(使訓郡人子弟)靜治樓(在州治後宋建本朝正統六年重建)范公亭(在州舊司理廳東南)
(宋范仲淹嘗為廣德司理治獄廉平作亭於此時引囚訪問皆得其情後人因以范公名之)秀遠
亭(在州治前宋陳天麟詩筍槊秧針入圖畫令人䰟夢到家山)翠溪亭圓嶠亭
方壺亭(俱在州圃)攀蘿亭(在横山宋天聖中郡守梅詢建)巢雲亭(在竹山)
集仙臺(在横山絶頂宋天聖中郡守梅詢建及王渙守廣德詢送以詩曰我有集仙經始在勞君)
(一到為重修後因張真君嘗禮斗於此改為禮斗臺)釣魚臺(在州城北二十五里唐張志和釣魚)
(於此因名臺之下淵深莫測藤蔓繞磯松篁夾岸臺基尚存)
關梁苦嶺關(在州南六十里)濯纓橋(在州城西門外跨玉溪取滄浪之水可以濯纓為名)
獅子橋(輿地紀勝在青霜門外)梅花橋(在州城北門昔橋傍有梅樹竒絶可愛)織
女橋(輿地紀勝有近市)中娥橋(有州城北三十里相傳唐劉文靜夫人建故名以中娥)
寺觀開化寺(在州治東唐天祐間建)竹山寺(在州城南一十五里唐咸通間建)鎖
山寺(在州城北二十里宋建名萬夀院以上俱本朝洪武中重建)東泉寺(在州城東北四)
(十里唐天祐間建)開法寺(在建平縣治東南梁建本朝洪武中重建)昭德宫(在州城西)
(五里唐張君祠宋賜今額)玄妙觀(在州治南唐建本朝永樂初重建)白鶴觀(在建平縣)
(治西洪武初重建)存真道院(在建平縣治東北洪武中重建)迎仙道院(在州城西)
(五里宋淳祐中建)
祠廟四先生祠(在州學元時判官秦德用建以祀宋司理范仲淹郡守錢公輔孫覺洪興祖以)
(其有興學功也郡人梅應發有記)明王祠(在石鼓山有禱輙應)祠山廟(在横山舊志神)
(姓張名渤吳興人一云武陵龍陽人生西漢末游苕霅之間久之欲自長興之荆溪鑿河至廣德以通舟)
(楫工役將半遂遁於横山故人立祠祀之夫人李氏亦有廟在州東二里名昭妃廟其神為最靈凡水旱)
(有禱輙應又有埋藏之異其俗歲殺牛祀之為坎於庭以所祭牛及器皿數百納于中明日發視之一空)
(竟不知所在)劉相公廟(在州城北三十里宋興寺前俗傳唐劉文靜捨宅為寺故廟祀之)
泗州廟(在建平縣南八十里唐有泗州大聖顯於此因立廟焉歲旱禱雨輙應)
陵墓茅王墓(在建平縣北一十里廣袤數畝履其上則隠然有聲中空故也塚中有蛇人不敢近)
(去墓數里又有茅王廟鄉民亦不知其何神)劉文靜墓(在州城北三十里唐興寺之側文靜)
(唐民部尚書也)夏侯塜(在縣西一十里有石如碣深陷土中其顛半露而無欵識舊嘗掘視重莫)
(能舉遂止里俗亦無知其人者)王叔英墓(在州城西五里叔英黃巖人官修撰旅出廣德聞靖)
(難兵自經死因葬焉)
古蹟故鄣城(在州城東北漢縣屬丹陽郡去長興縣西南八十里東漢分故鄣之南鄉置安吉縣)
諸葛城(在建平縣西一十里其中可容數千人旁有驢城馬城相去一二里有井數十世傳以為)
(昔人屯駐之地)浮城(在建平縣西一十里廣數畝其上有木莫能名斧之則淋漓如血地至窪下每)
(夏潦暴漲諸圩盡沒惟此巋然獨存故名)廢廣德縣(在州城内漢分故鄣縣地置廣德縣宋分)
(置綏安縣隋省廣德唐復改綏安為廣德宋置廣德軍治此本朝省入州)高封周宅(在建平縣)
(已廢為夀昌院封周在江南為陳氏外戚宅有八角井九曲池皆封周所鑿至今存焉)衆春園
(在州治西北宋趙子濬置)
名宦晉裴松之(義熙初為故鄣令立身簡素在縣有政績)南北朝丘寂之(南齊)
(故鄣令專以廉潔御下有能名)宋范師道(知廣德縣縣有張王廟民歲祀神殺牛數千師道禁)
(絶之)范仲淹(廣德司理參軍日抱具獄與太守爭是非守盛怒臨之仲淹不為屈歸必記其往復)
(辯論之語於屏上比去官屏上字無所容貧止一馬鬻之徒步而歸)梅詢(天聖初知廣德軍興學校)
(敦教化政績甚多民皆頌之)錢公輔(治平中知廣德軍首建學校延鄉老以教郡人又作學諭)
(一篇委曲訓誘使郡人知所崇嚮)孫覺(熙寧初以言青苗法不便出知廣德軍作興學校甚有善)
(政)石公弼(知廣德縣有政績召為宗正寺主簿)上官均(元祐初以言事出知廣德軍正)
(直不撓)賈易(元祐中知廣德軍公忠朴直守正不撓聲譽大著郡人頌之)孫諤(紹聖中知)
(廣德軍重賢下士有張介者隠居城北諤躬造見與之酬唱焉)王儔(權通判廣德軍建炎末盗戚方)
(過廣德入其郛儔不屈與權判官李唐俊司戶朱嗣孟司法潘偊權知廣德縣常績縣丞蔣夔皆死之)
錢觀復(紹興間守廣德請于朝寄廩以便民輸民不病勞歲飢輙發常平倉賑之民賴以生)洪
興祖(紹興間知廣德軍視水源為陂塘六百餘所民無旱憂重建學宫舉行鄉飲又作原學記以示)
(諸生)熊彦昭(淳熙中佐郡事歲歉發倉以賑飢民治為江東之最)耿秉由(知廣德軍以歲)
(大歉發常平倉以賑飢民萬餘人且自劾其矯制之罪寧宗聞之賜璽書褒異)王介(知廣德軍韓侂)
(胄隸人蘇師旦忿介不通謁目為偽黨以告侂胄有勸其自明者介曰吾髮已種種豈畏鼠輩耶侂冑亦)
(畏公議不敢發)常楙(知廣德軍郡有水災發社倉以活飢民先發而後請專命之罪又置慈幼局立)
(先賢祠故事郡守秋苗例可得米千石乃以代屬縣償大農綱欠)黃震(淳祐間通判廣德軍時民)
(困於社倉納息震買田以代之郡有祠山廟江淮之民祈禱者數十萬牲皆用牛又有自桎桔拷掠以徼)
(福者震皆禁絶之)董槐(廣德軍錄事參軍民有誣富人李桷私鑄兵給豪傑以應李全者郡捕繋)
(之獄槐攝通判察其枉上書明其不反竟脱桷獄)施德懋(端平中知建平縣廉能有善政民甚)
(德之)趙時踐(廣德司戶參軍以廉能名郡守雅敬其才俾攝建平縣時事變已迫以死自誓率家)
(屬九人投水死)元偰文質(廣德路總管廉潔自持興起學校民賴其德)秦德用(廣德)
(路判官贊治有聲作興學校嘗興創四先生祠)史正明(廣德路總管為政仁惠作興學校創先師)
(孔子釋奠雅樂主簿牟應龍有記)高璧(建平縣尹興學校奬善懲惡訟平盗息民物阜康當時稱)
(之)本朝王新(洪武中廣德州同知奉公守正一毫不取於民雖蔬萊必廉其價值臨事有斷)
(樵者鬻薪忘其斧即覓之買者昧而不與樵者訴於官新乃解其人之絛隂紿其家果得斧人服其術)
胡興昱(廣德州判官贊修學宫督造郵驛立輸糧便益之計民咸戴之)羅坤泰(知廣德州)
(存心公直不受私謁重新學校奬勵生徙祛除弊政民訟止息)王大雅(知廣德州興學校革奸弊)
(推賢才士論韙之)魯麟(建平知縣廉勤處已平易近民民至今思之)楊翰(永樂中知廣德)
(州勤力撫民作興學校凡祀神之所整飾一新嘗以公務獲罪州人數百至京告保於是朝廷嘉其得民)
(心遣行人勞賚復職)周瑛(由進士知廣德州政務寬和尤崇教化訓廸諸生至夜分乃散畿志)
范昌齡(廣德知州剛正自守不避權勢及去民祠祀之畿志)江徵(知建平縣才略不羈)
(治有能聲畿志)邵蕃(知建平縣清介愛民不任威力畿志)
人物唐潘晃(廣德人事父至孝嘗以役事至京一夕夢祠山神告曰汝父病篤晃覺驚惶不已日)
(夜奔走以歸一夕復夢神語曰汝父疾愈歸問其故果如夢中言後父卒廬墓側芝草累生玄宗詔旌其)
(門授廣德令)宋查深(廣德人隠居力學治平間郡守錢公輔薦於朝力辭乃為築堂于城西名)
(曰清容延請教誨郡人子弟儒風日振號清容先生有文集二十卷)查揆(深之孫幼俊敏能文熙寧)
(中升上舍生神宗問近臣舍選得人有以江南查揆張汝舟對後第進士為太學博士卧疾不起陳紆以)
(詩悼之曰舍法得才傳黼扆古人馳譽重賢關)湯景仁(廣德人熙寧中登進士第為寧國令以廉)
(介稱邑民名其所居村曰湯村)倪濤(廣德人丱角能屬文博學強記有操履年十五游太學試第一)
(大觀初舉進士累官左司員外郎以諫議燕雲事忤王黼貶監朝城酒税再徙茶陵船場卒明年金人犯)
(關朝廷憶其言官一子所著有雲陵集二十餘卷)何大奎(廣德人年十八試禮部第一時以文)
(章著名)沈虛中(廣德人舉進士歴官吏部尚書所著有資治通鑑事類十卷左傳國語要略十)
(卷考異三卷國史要綱二十卷桐川集十卷)李彭年(廣德人紹興間進士以二親沒于兵感慕)
(不已蔬食終身郡守洪興祖聞于朝詔旌表其門人號其里曰旌孝)李嘉言(廣德人隆興初進士)
(後從范成大使北使事多從其議歴知常饒二州皆有去思尋以尚書充使而還有文集二十卷)周
承勛(廣德人博學能文舉進士調新昌尉發奸戢盗民賴以安知崑山縣卒有清閟集三十卷)吳
應龍(建平人嘉定中進士歴擢監察御史以八事為言朝廷嘉納之遷江淮等路都大提點)章
汝鈞(廣德人淳祐進士授國子監書課官召試館職首以厚人倫扶國綱為對以秘書正字家居里)
(人多以差役廢家汝鈞與郡人梅應發力舉義役行之鄰郡取則焉後除秘書郎有文集)梅應發
(廣德人舉進士歴仕兩朝累官三學横經王邸秉筆都曹勵忠貞務廉退仕至直寳章閣爵廣德縣男)
本朝孫昇(廣德人由進士任監察御史公勤廉慎才能著稱後遷遼府左長史)姜洪(廣德)
(人由進士任御史孝宗時嘗陳八事悉見施行以糾劾不避權倖中傷之後知桂林時古田為羣虜竊據)
(洪上疏請討平之畿志)
列女蔡氏(廣德人陳善慶妻年二十一夫亡守節事姑終身不改本朝洪武初旌表南畿志)吕
氏(廣德人曹丑兒妻年二十一夫亡姑憐其少欲嫁之吕以死自誓至老不易永樂二十一年旌表)
(畿志)田氏(廣德人俞國良妻年二十四夫亡終身守節事聞旌表畿志)
仙釋徐真人(舊志昔有徐真人於丹井山燒丹道成今有丹井存)王當陽(元初遇異人能)
(幻化之術後遊武當而歸於郡南平頂山建昇平道院修煉其中撰精語後端坐而化時年九十餘矣)
和州(東至應天府江浦縣界六十里西至廬州府巢縣界一百一十里南至廬州府無為)
(州界九十里北至滁州界一百一十里自州治至南京一百二十里至京師三千二百八)
(十里)
(糧二千八百石零)
建置沿革禹貢揚州之域天文斗分野春秋戰國皆為
楚地秦置歴陽縣隸九江郡漢初屬淮南國後仍屬
九江郡東漢為揚州刺史治所三國屬吳為重鎮晉
屬淮南郡東晉分置歴陽郡劉宋兼置南豫州治歴
陽梁末屬東魏北齊置和州領歴陽齊江二郡後周
改齊江曰烏江隋罷郡復置和州治歴陽縣大業初
改歴陽郡唐初為和州天寳初又為歴陽郡乾元初
復為和州五代時屬南唐後屬後周宋隸淮南西道
元陞和州路後為和州隸廬州路領歴陽含山烏江
三縣本朝初省歴陽烏江二縣入和州洪武二年又
改為歴陽縣仍隸廬州尋復為和州直隸京師編戶
四十一里領縣一
含山縣(在州城西五十里本漢歴陽縣地東晉於此僑置龍亢縣唐武德六年改含山縣取州境)
(含山為名尋省長安中復置改為武夀縣神龍初復為含山縣宋元仍舊本朝因之編戶十八里)
郡名歴陽(晉名)南豫(劉宋名)
形勝鎮曰梁山浸曰歴湖瀕江畫中流為水疆(俱唐劉禹)
(錫廳壁記)當江淮水陸之衝(宋郭祥正含山縣記方用兵時含山為内險之地當江淮)
(水陸之衝故銳師宿將嘗屯營於此)為姑孰金陵藩蔽(宋地理志)
風俗人性躁勁風氣果決(隋志歴陽人性躁勁風氣果決視死如歸戰而貴詐)俗
尚淳質好儉約(同上自平陳之後其俗頗變尚淳質好儉約喪紀婚姻率漸於禮)市
無蚩眩工無雕彤(唐劉禹錫廳壁記男夫尚墾闢攻苦戀本無即山近盬之逸女工尚)
(堅全一經一緯無文章交錯之竒市無蚩眩工無雕彤無遊人異物以遷其志)
山川歴陽山(在州城西北四十里江表傳歴陽縣有石山謂之石印又云石印封發天下當太平)
(吳孫皓嘗遣使祭以太牢)八公山(在州城北昔有八賢圍綦會飲于此故名宋張祁詩山揖仙風)
(對八公盖一郡勝㮣)雞籠山(在州城西北四十里以形似名道書為第四十二福地唐李思聰詩)
(山狀雞籠攅翠黛水通滴瀝落冰崖誰知内隠神仙宅金疊雲房玉作階宋王安石詩巉巉直浸麻湖上)
(倒看山影清波中)龍鬭山(在雞籠山南一名闌龍山)白雲山(在州城西北五十里山有)
(龍洞相傳能為霖雨雲氣觸石而出英英連山故名)鳳凰山(在州城西北五十里下有龍洞能興)
(雲雨)六合山(在州城西北六十里一名方山梁武帝嘗登此山以望六合因名)東華山
(在州城北上有老君臺相傳老君鍊丹之所唐劉禹錫詩土臺遊柱史)梁山(在州城南七十五里)
(俯瞰大江與南岸博望山對峙如門亦謂之天門山實大江關要唐李白銘曰梁山博望關扃楚兵夾據)
(洪流實為要津宋南渡後於此置砦)隂陵山(在州城北八十里即項羽迷失道處)梅山(在含)
(山縣東南五里唐天寳中改曰樓隠山山多梅樹昔曹操行師至此軍士皆渴因指山上梅林軍士渴遂)
(止宋王安石詩將軍馬上設良謀遙望青山指梅樹)大峴山(在縣東北一十三里上有大峴亭齊)
(末裴叔業據壽陽畔蕭慤據大峴拒之即此)褒禪山(在縣北一十五里舊名華山山有起雲峰)
(龍洞羅漢洞龍女泉白龜泉)華陽山(在縣北一十八里本名蘭陵山因其下有華陽亭故名華)
(陽上有二洞前洞遊者甚衆後洞獨王安石遊焉因為文記之)小峴山(在縣北二十里舊名昭關)
(兩山峙立為廬濠往來之衝其口險隘可守禦宋紹興間張浚因山築城置水櫃遏金人)含山(在縣)
(西二十里山勢雄峻若吞含衆山故名)石門山(在縣南二十里有谷道十里許石壁峙立如門)
(商旅經行其間)桑山(在縣西南二十里麻湖之源出此以多野桑故名一名蒼山蒼本作倉秦王嘗)
(於此置倉)黃山(在縣西北二十五里接合肥縣界延袤三百餘里其上産黃精百藥)龍洞山
(在縣西南五十里洞極幽深泉流四時不竭洞有小蛇青色而赤章世傳以為龍歲旱取以禱雨輒應)
白石山(在縣南八十里唐天寳中改名禱應山山舊有長真觀今山上有洞深淺叵測中有池及)
(石壇有石如龍鱗甲皆具相傳為彭仙室)濡須山(在縣西南七十五里與無為州七寶山對峙中)
(有石梁鑿石通流山水險阻最為控扼之雄吳據其北築塢以拒魏號濡須塢魏據其南為關以備吳蜀)
(號東關宋張孝祥詩二關形勝千年壯即此)横江(在州城東南二十五里直江南采石渡處東漢)
(揚州刺史劉繇遣將樊能屯横江孫策破之隋將韓擒虎平陳自横江濟即此處)柵江(在州城西)
(南一百五十里與無為州分中流為界即古濡須口吳魏相持於此宋南渡後於此置砦)麻湖(在州)
(城西三十里周圍七十里為郡之浸舊名歴湖後訛歴為麻淮南子云歴陽之都一夕為湖劉禹錫詩一)
(夕為湖地千年列郡名宋建炎中金人破和州軍士多潰圍四出保麻湖水砦即此)澧湖(在州城西)
(一十五里受麻湖水下流入于江)&KR3527;溪河(在州城西源出金泉寺之山縈紆繚繞其流雖小泠)
(然可愛唐李思聰詩水通滴瀝落冰崖即此)牛屯河(在州城南四十里與江東牛渚磯相對)
裕溪河(在州城南九十里源出巢湖過雍家城驛南入于江)濡須水(在縣西南七十里即)
(濡須山東關之水會清溪水過新裕口至柵江入于江)烏江浦(在州城北故烏江縣東四里項)
(羽敗于垓下東走至烏江亭長艤船待羽即此地唐胡曾詩烏江不是無船渡恥向東吳再起兵又僧詩)
(云拔山力盡烏江水今古悠悠空浪花)當利浦(在州城東一十二里東漢劉繇遣其將張英屯)
(當利口以拒袁術即此宋傳堯俞詩當利江頭最僻州懷人惟是數登樓綠樽連日不成宴飛盖滿城無)
(舊遊)鎖石港(在舊烏江縣東北五十里入于江)新裕港(在縣南八十里昔浦口有孝婦)
(因名新婦港今訛為新裕)千秋澗(在州城西北一十七里)沸井(在州城西古城内晉郭璞)
(筮云郡縣有陽名者井當沸已而歴陽縣中井沸後失其處劉禹錫詩沸井今無湧)平痾湯泉
(在州北三十五里其色深碧沸白香氣襲人有患瘡疥者浴之輒愈宋耿憲秦觀俱有記)太子泉
(即湯泉之一梁昭明太子嘗浴於此故名)半湯泉(在縣永興院宋吕愿中詩郡境水多沸陳村泉)
(類湯人情尚冰炭地脈亦炎涼)馬跑泉(在縣北一十五里昭關口)韋游溝(在烏江舊縣東)
(南二里溉田五百頃開元中縣丞韋丑開貞元中縣令游重彦又治之故以二姓名溝)銅城堰
(在州城西南六十里周迴一百里注田三千頃皆膏腴賦入當本州十之三)
土産淮白魚苧布斑竹玄參天鵝鰣魚(俱州)
(境出)
公署瀋陽右衛(在州治東洪武三十五年建)
學校和州學(在州治東南宋開禧中建元季廢本朝洪武六年重建正統六年重修)含山
縣學(在縣治東宋崇寧初建元季燬本朝洪武十五年重建景泰元年重修)
宫室鎮西樓(在州治前洪武初參軍郭景祥建正統二年重修)清風樓(在州城西宋元)
(祐間名連雲觀郭祥正詩久持使節别堯天故起朱樓北斗邊勢壓江淮盤地厚影分吳楚與雲連)西
山閣(在州圃)尊經堂(在州學宋嘉定間建元至治間重修危素有記)惠政堂(在州)
(治廳事西宋孝宗居青宫時大書此三字賜守臣胡昉)三老堂(在州治宋元祐間孫賁建三老)
(謂知州劉摯傅堯俞范純仁胡彦國詩歴陽賓主昔多賢三老風流二十年獬豸冠中曾補衮鳳凰池上)
(迭擎天)三覺堂(在梁山廣教院三覺謂賈易龔原及□智師冲會賈與龔以危言正論謫居和)
(州嘗造會所蕭然宴坐終日)梅堂(在三老堂之西)項亭(在烏江浦唐李德裕賦望牛渚之蒼)
(然嘆烏江之不渡思項氏之入關按秦圖而割據恃八千之剽疾棄百二之險固咸陽不留王業已去)
犀照亭(在州城東一十里當利口北岸晉温嶠聞水底有音樂之聲燃犀照之因以名亭)水
心亭(在三老堂前唐張籍詩送客特過沙口堰看花多上水心亭)衣錦亭(宋劉摯詩隂隂)
(佳木與城齊襟䄂迎風弄晚暉)凌雲亭(劉摯詩軒宇憑虛出半天忽驚身寄白雲端)華陽
亭(在華陽山下)老子臺(在烏江縣東華山)
關梁東關(在縣西南七十里即魏關宋置東關砦)石湖關(在州境宋紹興間烏珠再犯境)
(張俊以兵五千守此烏珠遁去即此)清淮橋(在州治南跨市河)菩提橋(在百福寺東跨)
(市河)桃花塢橋(在州西五里)乘駟橋(在州城南)石橋(在縣治南上有觀音閣又)
(名觀音橋)尉子橋(在縣治西北宋統制姚興與金人戰死處)安陽渡(在烏江縣東北八十)
(里與建康上元縣對岸)新河渡(在州南二□里長壽鄉)
寺觀百福寺(在州治西南)香嚴寺(在州城南七十里)莊嚴寺(在州城西二十)
(五里舊名苦竹寺寺有海棠洞徐申詩深春苦竹寺細雨海棠花)安國寺(在縣治西南隅)褒
山寺(在褒禪山有石塔宋張孝祥為書寶塔二字墨跡入石三分至今人異之)玄妙觀(在州)
(治西舊名天慶元改今名)淳熙觀(在州城西四十里一名夀寧宫相傳為許由故宅)棲雲
觀(在州城西南五十里)寳臺觀(在縣治東)興教院(在縣西南七十五里東關之顛有項)
(羽飲馬池卓刀泉)
祠廟魏武帝祠(在東關唐劉禹錫詩曹操祠猶在濡須塢未平)尊賢祠(在州學内舊有)
(張籍何蕃祠在學之東廡宋開禧間建本朝正統二年建此祠以祀張籍何蕃彭思永沈立沈文通錢藻)
(游酢魏矼張邵張孝祥張孝伯龔楫蔣子春何宗英危素凡十五人)西楚霸王廟(在州城東)
(北四十里西楚霸王項羽也宋紹興間金主亮欲渡江乞杯珓不從亮怒欲焚廟俄有大蛇遶出屋梁殿)
(後林木中鼓譟發聲若數千兵亮大驚左右駭散許表詩千載興亡莫浪愁漢家功業亦荒邱空餘原上)
(虞姬草舞盡春風未肯休)灌將軍廟(在州城外宋紹興間建祀漢穎隂侯灌嬰嬰嘗自歴陽還)
(定江淮)旌忠廟(在縣西北尉子橋宋紹興間金主亮犯江統制姚興死之事聞為立廟戰所賜)
(額精忠亮有詩褒之曰獨領孤軍將姓姚一心忠孝為南朝元戎若假徵兵援未必將軍死尉橋)忠
烈侯廟(在州治南宋開禧間建祀守臣周虎虎有捍城破敵功時人比之張睢陽淳佑七年賜廟)
(額)
陵墓桓榮墓(在縣南二十里按榮傳榮卒賜葬首山之陽此必江左諸桓之墓疑後人以其姓同)
(而傅會之云)彭思永墓(在州城外一十里延慶寺西思永廬陵人仕宋以戶部侍郎致仕居)
(和州卒葬於此)游酢墓(在縣界内酢宋建州人師二程子累官監察御史嘗知和州因家焉卒葬)
(於此)
古蹟龍亢縣城(在含山縣南四十里東晉僑置此縣周大象初併入歴陽唐分置含山縣此地)
(屬焉)亞父城(在州境劉禹錫記城高而堅亞父所營亞父楚范增也)古羅城(在州境俗)
(傳漢灌嬰所築)遏胡城(在州城西郡國志歴陽西有遏胡城晉王導築以遏石虎)晉王城
(在縣界符堅侵晉以姚萇為先鋒晉築城於此以禦之)烏江廢縣(在州北本秦烏江亭漢為)
(東城縣地晉始置烏江縣梁於縣置江都郡北齊改齊江郡陳改臨江郡後周又改烏江郡隋改為縣宋)
(紹興中廢為鎮尋復置本朝省入和州)歴陽廢縣(在州城内本秦縣項羽封范增為歴陽侯)
(即此新莽改曰明義東漢以來仍為歴陽縣本朝併入和州)斗米逕(在縣南八十里隋末杜伏)
(威將李子建欲穿渠入歴湖通運率部下人齎斗米就役米盡逕成故名)陋室(在州治唐劉禹錫所)
(闢有陋室銘)袁天綱宅(在州城南三十里地名南羲天綱唐人精相術)張籍宅(在州)
(城通淮門内舊光孝寺籍唐文人又州西桃花塢有籍讀書處)
名宦漢鮑永(揚州牧時光武初定天下南土尚多寇暴永以痍傷之後乃緩其銜轡百姓安之)
張禹(建初中揚州刺史當過江行部中土民皆以江有子胥之神難於濟涉禹厲言曰子胥如有靈)
(知吾志在理察枉訟豈危我哉遂鼓楫而過郡邑深幽之處莫不畢到親錄囚徒多所明舉)晉謝
尚(歴陽太守政尚清簡)甘卓(歴陽内史外柔内剛為政簡惠善於撫綏)南北朝劉湛
(宋歴陽太守政尚剛嚴下人震肅)張齊(梁歴陽太守在郡清整吏事修飭)唐張知謇
(和州刺史清介有威嚴武后時降璽書存問)張無擇(和州刺史水潦害農無擇請蠲穀籍之損)
(者什七八時採訪使李知柔素不快其直諒密奏以附下貶蘇州别駕老幼數百號泣遮道信宿方得去)
劉禹錫(和州刺史有文名白居易詩換印雖頻命未通歴陽湖上又秋風不教才展休明代為罰)
(詩爭造化功)張萬福(和州刺史德宗曰江淮草木亦知威名)凌準(和州刺史有政績柳)
(宗元為作權厝志)宋傅堯俞(知和州有惠政)范純仁(知和州德政著聞)劉摯
(知和州有善政)胡宗愈(知和州留意民事訟至立決)吳居厚(知和州有仁厚之政奏減)
(苛征罷無名之賦)游酢(知和州視事之餘訓誨士人以性命之學風俗為之丕變諸生多宗師之)
吕希道(知和州蘇軾送以詩云去年送君守解梁今年送君守歴陽觀君崛鬱負竒表便合劒珮)
(趨明光)凌冲(熙寧間知含山縣律己甚嚴一毫不妄取秩滿歸裝有一砧冲視之曰非吾來時物)
(命還之)宋昌祚(和州鈐轄權領州事建炎中金烏珠犯和州昌祚率衆堅守城陷與權倅唐景)
(歴陽令蹇譽司戶徐兟縣尉邵元通皆死譙樓上)韋永夀(紹興末以統制官與金人戰和州子)
(世堅救之同死永夀贈融州觀察使世堅贈三官)姚興(紹興末金主亮犯江興以統制鏖戰于尉)
(子橋援軍不至死之贈容州觀察使)周虎(開禧間守和州破敵全城民為立生祠母何氏傾家貲以)
(犒軍士封感義郡夫人告略云有子而才畫州以守慈親白髮共誓丹心爰超大郡之封庸正小君之號)
(使天下之為人母者皆知以是教其子使天下之為子者皆知以是顯其親)趙師嵓(和州觀察)
(使有惠政)元馬澤(知和州以儒術飭吏事門無雜賓庭無留訟)本朝張純誠(洪武)
(初知和州凡城池學校祠廟衢路俱有起廢之功)李相(洪武中由京尹出知和州有惠政嘗築郭)
(公壩銅城閘石閘剏州署及和豐倉)陳善(洪武初歴陽知縣請復縣為州從之俾知和州養民以德)
(有良吏之風)陳𤦺(洪武間知和州有善政男女異路囹圄空虚)戴泰一(永樂初以隠逸)
(應召知和州以清白稱)侯潤(和州知州嚴明廉幹抑強扶弱民化為善訟簡盗息州人懷之)劉
隆(知和州剛正勤慎興利除害實倉儲平糴糶凶年民賴以給且興學造士多所成就焉畿志)董
錫(同知和州蒞官嚴明人不敢私干之吏胥畏服均徭役清軍伍修學校興水利其功尤多畿志)
吳璉(成化末知含山縣廉靜簡易專務德化訓迪諸生全活飢莩民愛之如父母南畿志)
流寓吕希哲(河南人宋相公著之子嘗從程伊川學為崇政殿說書紹聖間坐黨謫居和州宴然)
(靜坐一室有詩云除却借書沽酒外更無一事擾公私)危素(臨川人元參知政事有文名入本朝)
(為學士洪武初謫居和州)王可舉(洛陽人元弘文館學士本朝洪武初謫居和州)
人物南北朝劉瑜(宋歴陽人事母至孝母喪三年不進鹽酪服除二十餘年布衣疏食言輙)
(流涕)昌義之(梁烏江人有武幹每戰必捷性寬厚為將能得人死力累功至護軍將軍)唐勒
思齊(歴陽人武后召見竒之授游擊將軍李白詩太古歴陽郡化為洪川在江山猶鬱盤龍虎祕光)
(彩特生勒將軍神力百夫倍)張籍(烏江人善古詩及書翰行草舉進士歴水部員外郎官至國子)
(司業籍性狷直不容物是時韓愈以文衡輕重天下士而籍為愈客且薦於朝自是名播人口一時賢士)
(争與之游)何蕃(和州人為太學生二十餘年學成行尊諸生不敢與齒朱泚反諸生將從亂蕃正色)
(叱之故六館之士無受汙者韓愈為作傳)宋沈立(歴陽人以進士累官右諫議大夫判都水監嘗)
(著河防通議治河者悉守為法歴事三朝白首一節儲書至數萬卷神宗問所藏立上其目及所著名山)
(水記三百卷後知宣州提舉崇禧觀)錢藻(和州人師胡瑗與同郡邱鄜前後舉進士並以詞學推重)
(於時藻官至翰林侍讀學士)魏矼(歴陽人少穎悟時方尚王安石新說矼獨守所學宣和中上舍)
(反第高宗時為殿中侍御史屢進讜言金人南侵矼請扈從親征及請罷講和忤秦檜意出奉祠)蔣
子春(歴陽人教授鄉里建炎初金師至新塘見子春挾書又人物秀整喜之欲命以官子春怒罵為)
(敵所殺)徐兢(歴陽人作邑有善狀篆籀得李斯法)張卲(烏江人登上舍第建炎中以直龍圖)
(閣使金議論不屈留燕中十餘年而歸陞祕閣修譔後知池州卒贈少師有文集十卷子孝曾後亦以出)
(使沒於金)張孝祥(卲從子父祁與胡寅厚秦檜憾寅下祁大理獄後得免孝祥讀書一過目不忘)
(文章俊逸尤工翰墨紹興中進士第一累官集賢殿修譔歴知平江靜江荆南皆有聲績及卒孝宗惜之)
(有用才不盡之嘆)張孝伯(和州人隆興間進士官至參知政事時韓侂胄當國孝伯勸弛偽學)
(黨禁一時賢人貶斥者得漸還故職子即之以父恩授承務郎累官司農寺丞知嘉興以直祕閣致仕能)
(書聞天下金人得其翰墨重之如寳)龔楫(父原本處州人仕為兵部侍郎崇寧中謫居和州因家焉)
(楫懦如不勝衣聞金人陷郡縣輒忿恚不食烏珠據和州楫率家僮等往襲之得數百人金救兵大至楫)
(麾其衆曰今日鬭死亦足為義士遂死之)何宗英(和州人紹興間以布衣上書數萬言論敵必渝)
(盟宜先事為備與其坐困一隅不若進幸建康以壯國勢)趙時賞(宋宗室居和州舉咸淳進士知)
(旌德縣櫂知邵武軍為人風神明俊議論慷慨文天祥開府南劒知其有謀策奏辟參議軍事為江西招)
(討副使空坑兵敗被執不屈死之)元張茂之(和州人累官淮南轉運使以寬厚長者見稱)
本朝華高(含山人初以舟師從征累官湖廣行省平章政事天下已定論功封廣德侯後命往)
(巡海南諸城卒于瓊州訃聞朝廷憫其無子詔納鐵券於墓中追封巢國公諡武壯)陳亨(和州人洪)
(武初以征戰功累陞大寧都司都指揮及告歸展墓賜以御譔碑文後鎮守大寧號令嚴明下人畏服)
楊文(含山人洪武初從征屢立戰功朝廷嘉之累陞右軍都督府都督)李彬(和州人洪武中)
(襲父職濟州衛指揮僉事勇略過人永樂初以靖難功進封豐城侯賜以鐵券子孫世襲後命鎮守交趾)
(卒追封茂國公諡剛毅)李濬(和州人父旺洪武初以從征有功授副千戶濬襲職勇敢自奮累功)
(陞北平都指揮同知永樂初以靖難功進封襄城伯及卒子隆襲爵為將重儒下士御衆有方守備南京)
(聲譽赫然)紀清(含山人洪武初以從征功授濟陽衛指揮克效勤勞永樂初以靖難功進陞右軍都)
(督僉事)耿定(和州人歴官刑部郎中以才優舉陞參議轉任浙江布政司正統末處州盗起定領)
(兵勦捕率先督戰死於兵事閒贈浙江按察司副使遣官諭祭)馬諒(和州人舉宣德進士才識過人)
(尹應天專務德化歴官戶部侍郎畿志)唐忠(含山人由鄉舉知密雲縣忠信愿慤以賢著聞民德)
(之如父母畿志)
列女徐氏(宋和州人北兵抵維揚官軍奔潰多肆擄掠執徐欲汙之徐瞋目大罵曰朝廷蓄汝輩以)
(備緩急今敵犯行在既不能赴難又乘時為盗我恨不能斷汝頭肯為汝辱第速殺我賊慚恚殺之投江)
(中)張氏(和州人周德新妻夫早喪張守節終其身事聞洪武間旌表畿志)尹氏(含山人張)
(子文妻夫卒育遺腹子可成後為千戶洪武間旌表畿志)包氏(高化賢妻和州人夫亡守節宣)
(德中旌表畿志)張氏女(含山人正德初父誠貧而無子疾將革張痛切且恨以女子不能為)
(父後遂籲天割股和藥以進請以身代畿志)
仙釋商栖霞(歴陽人唐大歴中居於白石山下彭仙洞善吐納之術絶粒三十年)
明一統志卷十七
