明一統志卷十五
明李賢等撰
太平府(東至應天府溧水縣界一百一十里西至和州界三十里南至寧國府宣城縣)
(界七十里北至應天府江寧縣界五十里自府治至南京一百五十里至京師三千五百)
(九十里)
(糧四萬九千石零)
建置沿革禹貢揚州之域天文斗分野春秋時吳地後
屬越戰國時屬楚秦屬鄣郡漢為丹陽郡地晉屬丹
陽宣城二郡成帝時僑立淮南郡及當塗縣治於湖
後又僑立豫州治蕪湖劉宋以來或治姑孰或徙於
湖又併淮南入宣城郡亦治於湖隋省蕪湖等縣以
當塗屬蔣州唐以當塗置南豫州尋廢州以縣屬宣
州五代時南唐於當塗立新和州後改雄遠軍宋改
為平南軍後陞為太平州元陞為太平路屬江浙行
省本朝改為府直隸京師領縣三
當塗縣(附郭本漢丹陽縣地晉分丹陽置于湖縣東于晉成帝時以江北當塗流民南渡者衆乃於)
(湖僑立當塗縣及淮南郡隋初罷淮南郡徙當塗於姑熟属丹陽郡唐初於縣置南豫州尋廢州以縣属)
(宣州後以丹陽縣省入属昇州尋復舊南唐属雄遠軍宋属太平州元仍舊本朝因之編戶一百三十九)
(里)蕪湖縣(在府城西南六十五里本吳鳩茲邑漢置蕪湖縣属丹陽郡以其地卑蓄水而生蕪)
(藻因名晉於蕪湖僑立豫州又分立逡遒縣興寧初以宣城郡移治蕪湖後還治宛陵寧康初又於蕪湖)
(僑立上黨郡及襄垣縣後省蕪湖入襄垣隋初省襄垣入當塗唐以蕪湖為當塗属鎮南唐復置蕪湖縣)
(属昇州宋初属宣州後属太平州元仍舊本朝因之編戶三十三里)繁昌縣(在府城西南一百六)
(十五里本漢春榖縣地属丹陽郡晉属宣城郡東晉僑立襄城郡繁昌縣後罷郡以縣属淮南郡陳属北)
(江州隋以繁昌併入當塗南唐復析置繁昌縣属昇州宋初属宣州後属太平州元仍舊本朝因之編戶)
(一十二里)
郡名姑孰(古名)當塗(晉名)
形勝姑孰衝要密邇京畿(南齊詔)龍山南指牛渚北臨(陳宣)
(帝詔)江山之勝天下之竒處(宋曾鞏記)左天門右牛渚鐵甕
直其東石頭枕其北(宋洪遵壁記)采石之險甲於東南(姑孰)
(志序)
風俗士質而靜民儉且淳(宋牟子才作七先生祠記其士質而靜既少馳騖之觀其)
(民儉且淳又無華麗之悦純一平實易以理曉)其民安其物阜(郡國志)千里風
煙同樂國萬家歌吹共春臺(宋楊灝詩)民尚敦龐士知勤
學(郡志)
山川白紵山(在府城東五里本名楚山晉桓温攜妓遊山奏樂好為白紵歌因名山椒舊有四望)
(齊雲二亭王安石詩白紵衆山頂江湖下縈帶浮雲卷晴明可見九州外登臨信地險俯仰知天大)黃
山(在府城西北五里世傳浮丘翁牧雞於此亦名浮丘山山上舊有宋離宫及凌歊臺懷古臺誓清堂)
(并浮圖在焉)金山(在府城北一十里山出銅與金類古所謂丹陽銅是也又繁昌縣西南五十里)
(有銅山亦出銅)龍山(在府城南一十里舊經載孟嘉落帽事按龍山當在江陵而郡志云桓温嘗以)
(重九日與僚佐登此疑必温移鎮姑孰時事也)九井山(在府城南一十里山有九井世傳晉桓温)
(所鑿元和志殷仲文九月九日嘗從温登九井賦詩即此王安石詩沿崖涉澗三十里高下犖确無人耕)
(捫蘿挽蔦到巖趾仰見吹瀉何崢嶸)花山(在府城東南一十里)相山(在府城東十七里)鍾
山(在府城南十八里)石城山(在府城東二十里有石環繞如城唐羅泰有石城記周成王時)
(楚熊繹受封於此上有八角井飲馬池駕鼓臺按楚封丹陽在歸州謂封於此者非是)采石山
(在府城北二十五里牛渚北昔人於此取石因名臨江有磯曰采石唐李白嘗乘月與崔宗之自采石至)
(金陵著宫錦袍坐舟中即此)寳積山(在采石山北山有古取銅坑一所寳積之名取此)連
磯山(在當塗邊大江磯石相連晉謝眺嘗於此賦詩)牛渚山(在府城北二十五里下有磯曰)
(牛渚去采石磯僅一里舊有險要備禦之地亦名然犀浦世傳下多怪物晉温嶠燃犀照之須臾見水族)
(覆火竒形異狀或乘馬車著赤衣幘其夜夢人謂曰與君幽明道别何意相照即此李白詩絶壁臨巨川)
(連峯勢相向亂石流洑澗迴波自成浪但驚羣木秀莫測精靈狀更聽猿夜啼憂心醉江上)青山
(在府城東南三十里齊宣城太守謝朓嘗築室於山南又名謝公山宋郭祥正詩三峯連延一峯尊龍山)
(白紵如兒孫重岡複嶺控官道北往金陵真國門石崩廢井謝公宅龜仆斷碣長庚墳斯人白骨已化土)
(英氣往往成煙雲)甑山(在府城東三十里上有龍窟遇歲旱人多焚此窟以起龍往往得雨)
天門山(在府城西南三十里二山夾大江東曰博望西曰梁山對峙如門亦名峩眉山又名東梁)
(山西梁山李白詩天門中斷楚江開碧水東流至此迴兩岸青山相對出孤帆一片日邊來)褐山
(在府城西南三十五里臨大江五代史楊行密攻趙鍠戰於褐山大敗之又九國志田頵與馮弘鐸帥舟)
(師戰於褐山皆此也宋梅堯臣有詩)靈墟山(在府城東北三十五里世傳丁令威學道飛昇於此)
(山椒壇址猶存山有洞後有井大旱不竭李白詩丁令辭人世拂衣向仙路伏煉九丹成方隨五雲去)
翰辟山(在府城東北四十里梁大同起居注云九年往姑孰翰辟山採石墨)馬鞍山(在府)
(城西北四十里慈湖港口舊有神祠吳赤烏二年所建)琵琶山(在府城東北四十里以形似名)
望夫山(在府城北四十里昔人往楚累歲不還其妻登此山望之乃化為石唐王建詩望夫處江)
(悠悠化為石不回頭山頭日日風和雨行人歸來石應語)葛陽山(在府城北四十三里上有石洞)
(藤蘿蔽隠洞前有方石相傳為葛仙翁棋局)慈姥山(在府城西北四十五里出竹堪為簫管歷)
(代嘗取以給樂府亦名鼓吹山)横望山(在府城東北六十里即春秋楚子重伐吳所至之地其山)
(四望皆横故名)靈山(在蕪湖縣西南五里大江中舊名孤圻山亦曰戰□山晉桓温城赭圻宿鳥驚)
(啼温謂官軍至一時驚潰)赭山(在蕪湖縣東北五里江南志漢丹陽郡北有赭山丹赤故郡名丹陽)
驛山(在蕪湖縣北八里臨大江南唐時設館驛列市肆於此故名)赤鑄山(在蕪湖縣東北八里)
(舊經云楚干將鑄劔之地)神仙山(在蕪湖縣北九里上有磨劔池砥石人足膝遺跡)荆山
(在蕪湖縣東一十六里東南麓有大石下有一穴上有龜紋相傳古有龜穴此而出又一石相對有古僊)
(鶴足跡)白馬山(在蕪湖縣南三十里上有石洞冬間有燕集洞中至春初不見俗稱為燕洞山)
(下有白馬廟)公孫山(在繁昌縣治西世傳公孫捷所居舊有廟今廢下有公孫橋)磕山
(在繁昌縣南一十里上有龍池流泉不竭)覆釡山(在繁昌縣南一十五里山頂如平掌有古廟址)
(井泉冬夏不竭)鳳凰山(在繁昌縣西南二十里上舊有延禧觀宋郭祥正有寄鳳凰山張居士詩)
老山(在繁昌縣東北三十里山有三峯曰老子方大有石室案几洞門石上有拄杖跡)浮丘
山(在繁昌縣亦名隠玉山有二峯第二峯有石壇亦鄉民祈禱之所)馬仁山(在繁昌縣東南)
(六十里舊經云山石類人馬狀舊名馬人唐時有石馬妖鳴命斷其首改今名山有五峯曰韜玉龍首馬)
(人羅漢雙柱有石庵觀音巖雙猫石唐處士王冲霄處此)隠靜山(在繁昌縣東南七十里相傳為)
(晉杯渡師道場山有五峯曰碧雲桂月鳴磬紫氣行道又有宿猿巖噴雲泉)蟂磯(在蕪湖縣西南)
(七里大江中蟂老蛟也今磯南有一石穴廣一丈深叵測盖蟂所居宋黃庭堅書蟂磯云蟂似蛇四足能)
(害人漢賈生所謂偭蟂獺以隠處者也)七磯(在蕪湖縣西北一十五里又名磧磯陳周文育襲盆)
(城徐嗣徽引齊人渡江據蕪湖列艦於青墩至七磯以斷文育歸路即此)三山磯(在繁昌縣東北)
(四十里宋陳堯佐嘗泊舟磯下有老叟曰來日午有大風宜避之堯佐信其言至期果大風暴至行舟皆)
(溺堯佐獨免又見前叟曰某江之遊奕將也以公他日當位宰相故相告耳)慈姥磯(在繁昌縣)
(西北四十里磯上刻界碑二字註云北潤州上元界南宣州當塗界乃唐刻也)大江(在府城西北五)
(里)魯明江(在蕪湖縣西南三十餘里與繁昌縣分界舊經魯仲明居此至今稱魯港按十國紀)
(年孫孺與楊行密戰行密將臺濛於魯江作五堰以輕舟給楊行密軍食即此)丹陽湖(在府城東)
(南七十里亦名路西湖周匝百餘里當塗與溧水以湖中為界李白詩湖與元氣連風波浩難止天外賈客)
(歸雲間片帆起龜遊蓮葉上鳥宿蘆花裏少女棹輕舟歌聲逐流水)天城湖(在當塗縣又名天聖)
(湖)大信河(在府城西南二十五里江自天門山南驪為夾河曰大信下達采石入大江宋徐俯)
(詩便風擊鼔大平州斜日落帆大信口即此)新河(在采石東牛渚磯屹然控江流之衝水勢湍激)
(大為舟楫害宋慶歷初命開新河於磯後南接夾河北達大江舟行遂獲安濟)黃池河(在府城南)
(六十里東接固城河西接蕪湖縣河入大江南至黃池鎮北至宣城縣界)姑孰溪(在府城南二里)
(一名姑浦有港舊經城中宋建炎中郡守郭偉始築新城限溪流於外西入大江李白詩愛此溪水閒乘)
(流興無極漾楫怕鷗驚垂竿待魚食波翻曉霞影岸疊青山色何處浣紗人紅顔未相識)白壁水
(在府城北三十里唐李白有過白壁水翫月詩)慈湖水(在府城北六十五里吳將笮融於此屯兵)
(晉陶侃與蘇峻戰於慈湖又侯景之亂兵至慈湖梁人大恐皆此)蕪湖水(在府城西南八十里)
(源出丹陽湖西北流入大江漢末嘗於湖側置縣)鼉浦(在府城南李聿任歙州刺史經此浦有鼉)
(魅幽聿於潭中領聿妻子就任凡三年聿從潭中出往尋妻子妻子不識聿學法斬鼉魅妻子始識之)
泥浦(在繁昌縣東一十五里宋楊萬里有詩)鳩慈港(在蕪湖縣東四十里左傳吳伐楚克)
(鳩茲即此地輿地志以為臯慈)狄港(在繁昌縣西南二十里與赭圻城相属西對無為州乃江流險)
(要處楊萬里有詩)桓公井(在白紵山晉桓温所鑿李白詩桓公名已古廢井曾未竭石甃冷蒼)
(苔寒泉湛孤月)謝公井(在青山路側山嶺又有謝公池齊宣城太守謝眺所鑿李白詩青山日將)
(暝寂寞謝公宅竹□無人聲池中空月色荒亭衰草徧廢井蒼苔積唯有清風聞時時起泉石)白雲
泉(在青山白雲寺味甚甘大旱不竭俗名虎跑泉)龍泉(在龍山俗傳晉杯渡禪師登山渴甚羅浮)
(尊者為卓錫於山泉湧出)西湖池(在蕪湖縣治西北)青堆沙(在府城南二十里周文育)
(克徐嗣徽於此)虎檻洲(在繁昌縣東五十里宋沈攸之王休仁屯軍於此以破孫冲之於赭圻又)
(陳侯瑱進軍虎檻洲與齊王琳合戰亦此地)
土産蓴菜(各縣出)鰣魚(大江出)烏昧草(宋范仲淹以太平州所食烏昧草進呈乞)
(宣示六宫戚里用抑奢侈)
公署建陽衛(在府治西南洪武三十五年建)
學校太平府學(在府治西宋紹興間建本朝洪武間重修)當塗縣學(在縣治東舊在)
(萬夀寺西正統六年改建於此)蕪湖縣學(在縣治東舊在東南宋元符間建本朝洪武間重修)
(萬歷十三年改建於城隍廟故基)繁昌縣學(在縣治西宋建於舊縣南再遷東北元燬本朝)
(洪武初重建天順元年徙縣治因徙治東成化間再遷於此)
書院天門書院(在天門山宋郡守陳塏奏建理宗書額内有周濓溪程明道伊川張横渠朱晦)
(庵張南軒吕東萊七賢祠牟子才記)采石書院(在采石山宋嘉定間郡守賈實建為士子講學)
(之地本朝宣德間重修)丹陽書院(在當塗縣南黃池八十里元至大間建)于湖書
院(在蕪湖縣昇平橋西狀元坊内即張孝祥讀書處正德間建畿志)
宫室謫僊樓(在采石瀕江正統五年巡撫侍郎周忱建)清輝閣(在蕪湖縣承天院後)卧
治堂(在府治道院南宋建道院亦名宴堂舊在後廳西北太守吴芾所名也)姑孰堂(在府城清)
(和門外下臨姑溪宋嘉祐中朱從道建郭祥正詩誰謂江南地偏小姑孰之堂天下少丹湖千里浸城東蒲葦)
(藏煙春渺渺)蛾眉亭(在采石山宋郡守張環建前有□望梁山夾大江對峙如眉因名沈栝詩雙峯)
(秀出兩眉灣翠黛依然鑑影間終日含顰緣底事秖應長對望夫山申錫詩一島雲霞幹怒流燃犀捉月總悠)
(悠脩眉中劃三千丈不著人間半點愁元同知趙景文重修)絳雪亭(在府治圃中舊名杏花村宋郡)
(守楊倓改今名)清風亭(在府子城上唐時建李白詩閒居清風亭左右清風來當暑隂廣殿太陽為徘)
(徊宋郡守楊倓重建)碧雲亭(在府子城上宋郡守何昌言建)十詠亭(在府城東李白有姑孰十)
(詠詩後人因以名亭盖姑孰溪丹陽湖謝公宅凌歊臺桓公井慈姥竹望夫山牛渚磯靈虚山天門山是也)
捉月亭(在采石山世傳李白過采石酒狂水中捉月後人因以名亭宋梅堯臣詩采石月下逢謫)
(仙夜被錦袍坐釣船醉中愛月江底縣以手弄月身翻然)賞詠亭(在牛渚晉謝尚鎮牛渚嘗秋月)
(乘月泛江會袁宏在肪中諷詠尚傾聽率有勝致遂迎升州與談論達旦亭名以此)吳波亭(在蕪)
(湖縣西瀕江宋隆興間建張孝祥書匾)夢日亭(在故王敦城上宋僧藴緗建按晉明帝聞王敦)
(將舉兵微行至湖隂察之敦晝夢日環其城驚起使五騎追帝帝馳去見逆旅賣食嫗以七寳鞭與之曰)
(後有騎來以此示之嫗如其言五騎傳翫稽留帝僅獲免亭因以夢日名又有翫鞭亭在蕪湖縣北二十)
(里楊萬里詩老賊平欺晉鼎輕一輪日色夢中驚寳鞭脱急非無策何似休將日繞營)翠雲亭
(在繁昌縣圍内)凌歊臺(在府城北黃山之巔劉宋孝武帝南遊登此臺建離宫李白詩曠望登古)
(臺臺高極人目疊嶂列遠空雜花間平陸欲覽碑上文苔侵豈堪讀許渾詩宋祖凌歊樂未回三千歌舞)
(宿層臺湘潭雲盡暮山出巴蜀雪消春水來行殿有基荒薺合寢園無主野棠開百年便作萬年計巖畔)
(古碑空綠苔)縹緲臺(在繁昌縣治後山絶頂下瞰大江對濡須津茂林脩竹隠映左右)姑
溪館(在姑孰門外)覽秀館(在多寳院西偏)滴翠軒(在蕪湖縣廣濟院舊名檜軒宋)
(黃庭堅讀書其間郭祥正詩青幢碧盖儼天成濕翠濛濛滴畫楹禪客自培千歲老遊人時把一樽傾)
關梁浴沂橋(在府學前)寳城橋(在府治西宋寳慶間建)憧憧橋(在府治西)上
浮橋(在上南門外一名南濟又有下浮橋在下南門外一名彩虹俱洪武初建)通濟橋(在蕪)
(湖縣治南永樂初建)冨民橋(在蕪湖縣西南大江口)和豐橋(在繁昌縣治西)聚春
橋(在繁昌縣治南)楊家渡(在府城東南二十五里楊萬里詩春跡無痕可得尋不將詩眼看春)
(心鶯邊楊柳溪邊草一日青來一日深)石硊渡(在蕪湖縣南四十里楊萬里詩峩橋小渡十里)
(長石硊十渡五里強斜風細雨寒蘆裏下有深潭黑無底)
寺觀萬壽寺(在府治東舊名化城宋紹興間自府治東南徙建於此)報恩寺(在府治南)
(晉建宋名天寧紹興間改今名)白雲寺(在青山舊名南峯晉建宋改今名本朝永樂間重修)澄
心寺(在横望山宋建内有陶弘景書堂)廣濟寺(在采石山下吳赤烏間建本朝洪武初重)
(修)隠靜寺(在隠靜山舊名普惠寺北有噴雲泉東有通海洞)吉祥寺(在蕪湖縣西五)
(里晉建南唐改名永夀本朝洪武初重修)神霄宫(在府城北采石鎮宋嘉泰間建本朝永樂初重)
(修)承天觀(在采石山下晉建宋郭祥正詩江水流還合山形到此孤突然樓閣聳疑有鬼神扶)
希夷觀(在府城内宋紹興間建本朝宣德間重修)玄妙觀(在府城西門外宋紹興間建本)
(朝永樂間重修)寧淵觀(在蟂磯山宋建元燬本朝永樂間重建)昇仙庵(在當塗縣薛鎮)
(景泰中建)
祠廟水府祠(在采石山南唐封其神為王舟人將過者必具牲幣以禱宋紹興末以敗完顔亮為)
(神之隂助加封顯靈順聖忠祐平江王)先賢祠(在府學祀唐李白宋牟子才趙汝愚吳柔勝江)
(萬里)虞允文祠(在采石山下宋紹興末金主亮入寇欲由采石渡江允文督統制官時俊等以)
(海鰍船逆擊之金人大敗遂不能濟嘉定間郡守滕宗卿為建祠立碑廣濟寺中寳祐間郡人請别立廟)
(江上因賜額英烈本朝景泰三年重建)李白祠(在采石山萬歷初御史蔡夢說建匾曰唐李翰)
(林祠)忠臣祠(在建陽衛西本朝初知府許瑗與行樞密院判王鼎共守太平寇至城陷瑗鼎被執)
(罵賊而死踰月城復朝延加封其官立祠祀之)陶學士祠(在府城東街希夷觀左祀本朝學士)
(陶安)靈澤祠(在蕪湖縣江中&KR2998;磯山祀靈澤夫人)思賢祠(在繁昌縣治東祀知縣林有年)
袁雙廟(在府城東十五里雙晉人為桓温所殺後有虎齧者其家輒夢雙因立祠虎暴遂息俗以)
(二月晦祭之是日多風雨)丁蘭廟(在慈姥廟上有古神祠相傳為丁蘭廟其東有丁母潭)登
勇廟(在府城南門内祀宋修武郎馬俊俊慈湖砦兵也紹興初砦軍陸德周青等據州叛俊得其謀)
(隂結其徒十人殺賊伺青出上馬斫中頰俊與其妻孫皆遇害未幾賊黨伏誅贈俊官立廟號登勇)
陵墓吳景帝陵(在府城東二十五里景帝諱休吳孫權第六子也殂葬於此)齊和帝
陵(在府城北黃山和帝諱寳融明帝第八子後禪位於梁世傳嶽廟行宫之基即其陵也)楚干
將墓(在赤鑄山楚干將鏌鎁之子死葬宜春縣即今蕪湖也九域志楚干將墳在太平州)畢卓
墓(在龍山東晉吏部侍郎)桓温墓(在府境温晉哀帝時鎮姑孰卒葬焉俗謂之司馬陵又府)
(城南有温女塜)楊亮墓(在府城東南一十五里亮弘農人漢楊震九世孫晉桓温破姚襄杖策來)
(歸後為雍州刺史卒墓舊有二碑碑隂各有巴蜀故吏姓名合五百人宋郡守楊倓徙置郡學)李白
墓(在府城東青山之北白嘗依族人當塗令李陽冰悦謝家青山欲終焉及卒葬采石僊龍山後改葬)
(青山宋郡守趙松年為建祠給田付僧看護唐白居易詩采石江邊李白墳遶田無限草連雲可憐荒壠)
(窮泉骨曾有驚天動地文)賈島墓(在府城西二里墓碣刻云有唐水部員外郎賈君墓誌鄭谷弔)
(賈水部詩幽魂應自慰李白墓相連)陶安墓(在府城北大神山下學士宋濓撰墓誌銘)嚴升
墓(在繁昌縣延載鄉升官都御史祭酒陳敬宗撰誌銘)
古蹟蕪湖故城(在蕪湖縣界方輿記云吴黃武初徙治蕪湖此城遂廢)王敦城(在蕪)
(湖縣治東晉王敦鎮姑孰築城於此)南豫州城(在蕪湖縣東北姑孰志晉成帝時僑立豫州治)
(蕪湖宋文帝時南豫州徙治姑孰其後又治宣城唐初南豫州治當塗)上黨郡城(在蕪湖縣)
(西南五里晉孝武時上黨百姓南渡即蕪湖地僑立上黨郡及襄垣縣以處之)赭圻城(在繁昌縣)
(西南十里晉哀帝召桓温入朝至赭圻有詔止温温遂築城居此梁南陵縣嘗治赭圻隋唐為鎮戍上俗)
(至今猶稱故縣城)襄城郡(晉元帝時流民從帝渡江即春穀地僑立襄城郡及繁昌縣以處之)
淮南郡(晉成帝時百姓南渡乃於于湖僑立淮南郡)于湖廢縣(晉太康中分丹陽縣)
(之南境置)春糓廢縣(在蕪湖晉元帝因流民之寓春糓者僑立繁昌縣孝武改春糓曰陽糓安)
(帝時併陽糓入蕪湖)謝公宅(在青山齊宣城太守謝眺築室山南人呼為謝公宅唐李白討宅近)
(青山同謝眺)李翰林宅(在青山翰林謂李白也裴敬碑云余過當塗訪李翰林舊宅即此)
昭明太子書堂(在府城東南五十里淨居院昭明梁太子蕭統嘗讀書於此)郭祥
正書堂(在府城東二十里石城山宋郭功父讀書之所)浮丘仙壇(在繁昌縣東五十里)
(仙人浮丘翁隠居)赤烏鐵䃍(在府城東浮橋岸下有古鐡䃍如碇石狀大數尺許上有赤烏)
(字乃吳年號也水落則見)
名宦三國周瑜(吴孫策時領春糓長有治績)陸遜(仕吳鎮姑孰意思深長才堪任重雖)
(身在外而心於國)晉謝尚(以衛將軍鎮牛渚)庾亮(平蘇峻之亂後求外鎮自效假節豫)
(州刺史領宣城内史鎮蕪湖率軍會陶侃討破郭默不受爵賞)胡母輔之(繁昌令輔之少擅高)
(名性嗜酒及至縣遂節酒自勵甚有能聲)桓冲(自京口遷鎮姑孰謙虛愛士尤有武幹)南北
朝蕭鏗(齊南豫州刺史鎮姑孰時人發桓温女冢得金巾箱織金篾為匳器又有金蠶銀繭等物)
(甚多鏗自往修復纖毫無犯輿論賢之)唐李陽冰(當塗令善古書法李白以其族人往依之)
宋宋準(開寶中知平南軍會改軍為州就命知州事涖官有治聲尤以文章著名)馬亮(知蕪)
(湖縣在任有政績)宋敏求(知太平州歐陽修司馬光諸公皆有送行詩)曾鞏(嘉祐初為)
(太平州司法參軍以能文名聞四方)夏希道(慶歷間知繁昌縣初縣甚陋而民貧自希道至有善)
(政民戸日臻田利之入倍他壤昔之疵者日以減去而索寞者日以冨繁)黃庭堅(知太平州以德)
(化民不事箠楚豪猾者訊之如法不少貸)吕希哲(知太平州有政聲民仰之若神明)徐勣
(大觀中知太平州召入覲極論茶鹽為民病且言生財有道理財有義用財有法徽宗曰不見卿久矣今)
(日乃聞嘉言)郭偉(知太平州建炎初金兵攻采石及蕪湖偉率將士敗之其後水賊邵青薄城下)
(偉募死士夜焚其攻具又決姑溪水灌其營賊勢窮蹙乃遁)劉光世(江東宣撫使守太平州先)
(是光世為制置使水賊邵青有戰船三千餘艘抵州光世率兵圍之賊遂降)周葵(紹興間知太平)
(州時水壊圩隄葵悉繕完傍郡圩皆没惟當塗歲熟市河久湮葵令城中家出一夫官給之食併力浚導)
(公私便之)趙汝勣(慶元初當塗令時歲饑穀貴乃開倉散米萬斛一邑獲全事聞詔他郡依汝勣)
(賑恤法)虞允文(紹興末金主亮以大軍臨采石而别以兵爭瓜州允文奉詔往蕪湖趣李顯忠)
(交王權軍且犒師時敵騎充斥允文命諸將列大陣不動分戈船為五督時俊與戰亮兵大敗不得渡孝)
(宗嘉嘆命知太平州)洪邁(淳熙中知大平州政尚寬簡民皆向化郊産異麻狀若靈芝人以為祥)
吴芾(知太平州造舟以梁姑溪歷陽築者久役潰歸聲言欲趨郡境芾呼至城下厚犒遣之而密捕)
(倡亂者繫獄以聞詔褒諭之)李椿(知太平州力圖上流之備請選將練習緩急列艦上可以援東)
(關濡須下可以應采石)趙汝愚(知太平州有政績)張運(知太平州當兵饑疾癘之餘殫)
(勞徠安輯之方嚴斥堠攻守之備理財賦造戰艦繕甲兵申禁令民賴以安)吳柔勝(知太平州)
(有惠政二子淵潛又相繼來守是邦人以為榮)牟子才(知太平州首教民孝弟以前慈竹義木二)
(詩刻而頒之間詣郡學講四端推明性情體用之旨前政負上供綱及總所綱七十萬緡悉為補之)吳
淵(知太平州兼江東轉運使時兩淮民流徙入境者四十餘萬淵極加慰撫而賙濟之使其什伍令土著)
(人無相犯旁郡流民焚劫無虛日獨太平境内肅然)吴潛(知太平州在郡上言和戰成敗大計又貽)
(書執政論京西既失當招收京淮丁壯為精兵以保江南)馬光祖(寳慶中知太平州兼提領茶鹽)
(寬養民力興廢起壊知無不為)江萬里(知太平州有治聲)陳塏(知太平州兼江東轉運副)
(使奏蠲諸郡灾傷發公帑代三縣輪折絲帛錢五十萬治聲赫然)王居安(知太平州當邊遽甫)
(定歲儉汰去軍羣盜寇攘居安威惠流行晏然若無事時)元暢師文(太平路總管時大旱師文)
(捐俸致禱不數日澍雨大降遂為豐年公田米積之盈屋曰我家幾人能盡食此乎呼貧士及細民恣其)
(取去在任未久境内晏然)歐陽玄(蕪湖縣尹縣多疑獄久不決玄察其情皆為平反徵賦及時民)
(樂趨事教化大行飛蝗獨不入境)本朝許瑗(為太平知府陳友諒来攻勢急瑗與院判花雲)
(王鼎堅壁拒戰兵少無援城陷俱被執不屈死之追封瑗高陽郡侯雲東丘郡侯鼎招毅大將軍)范
常(洪武初為太平知府時陳友諒来寇軍民困甚常撫恤安全賜宅一區為家)黃朝弼(洪武)
(初蕪湖知縣為人清慎公務雖繁退必讀書去任惟將原帶書一籠易鈔為路費邑人至今惜之)楊
偁(洪武初蕪湖知縣詢民疾苦撫摩凋瘵民有遇以義責之不施鞭杖境内大治)李習(洪武初大)
(平知府廉能公勤識達治體均平徭役民受其惠吏不敢欺)吳聰(洪武初蕪湖縣丞性至孝畫海)
(雲南望圖懸於壁以思親民有不敬父母者必痛治之復泣曰吾以不得侍親為憂汝幸得生膝下何為)
(不孝民皆感化)徐敬(永樂中太平知府不寬不猛均徭役崇教化鋤豪強恤寡弱民有訟諭之以理)
(自服凡遇水旱禱之輒應)劉有年(知太平府以儒飭吏抑豪横去淫祠令行禁止秩滿去任民甚)
(懷之畿志)周鳳(成化中知太平府悃幅儉素不以家室隨自奉如寒士推誠愛民秩滿解任老稚遮)
(道挽泣畿志)徐節(弘治初太平知府端本崇化有政聲賜誥旌寵畿志)唐詔(成化間同知太)
(平府端方清謹吏民敬服卒於官啓其笈笥惟書數卷而已畿志)徐禮(成化中知繁昌縣持身端)
(潔豪右畏懾弊蠧悉除拜陞御史畿志)包犧民(成化末知繁昌縣有豈弟風民甚愛之以憂去)
(畿志)汪本(正德間以進士知蕪湖縣蒞政明決人不敢犯時流寇猖獗三過江上不敢延佇於渚民)
(實頼之畿志)
流寓謝朓(南齊陽夏人好學有美名属文清麗長於五言詩善草隸好奬人材嘗守宣城愛當塗青)
(山之勝遂築室其南以觴詠自適)李白(蜀人唐玄宗時天才英特詩思飄適玄宗擢為翰林供奉)
(以高力士譛不得用居匡廬坐永王璘事長流夜郎會赦還依族人當塗令李陽冰卒葬青山東麓元和)
(末觀察使范傅正訪白後惟二孫女為民妻傅正欲改適士族女曰孤窮失身命也不願更嫁)石待
問(眉州人宋舉進士及制科進諫史百卷真宗大悦後諫營昭應宫坐謫滁州仁宗即位召見知階州)
(引年致仕卜居蕪湖縣卒因葬焉)李之義(滄州人登第幾三十年乃從蘇軾於定州幕府歷樞)
(密院編修官徽宗初提舉河東常平坐為范純仁遺表作行狀編管太平自號姑溪居士所著有姑溪集)
張瑁(宋以御史知雜知宣州因家繁昌千口同居内外肅然楊傑書義居二字遺之孫崇熙寧三年)
(進士官至太常丞)陸同(歷陽人建炎間父有常知臨淄抗敵死節同以知望江縣轉廬江條上中)
(原形勢遷兩京轉運判官卜居蕪湖而歸老焉子世良官至廣東提刑)楊宏中(福州人宋國子)
(生寧宗時趙汝愚竄永州祭酒李祥等連疏救爭俱被斥宏中曰師儒能辨大臣之冤而諸生不能留師)
(儒之去於誼安乎與杜仲麟等五人上書韓侂胄大怒將竄之嶺南以右丞相余端禮救送太平州編管)
趙時賞(宋宗室居太平州知旌德縣元兵至捍戰有功從二王入閩擢知邵武軍尋罷文天祥開府)
(南劔以為江西招討副使空坑之敗被執不屈死之)張鐩(本東平人為太平路總管治中秩滿因家)
(當塗事母至孝母卒廬墓三年有紅蓮變白之異郡立孝蓮坊事聞大德二年旌表畿志)李永(本吉)
(水人因祖教授蕪湖遂居焉以歲貢授諸暨縣學訓導講授不倦警輕濟乏諸士尊信之卒於官士皆冒)
(雪負木以殮祀之學宫二子贊貢同舉進士贊官至浙江布政使貢至兵部侍郎皆忤逆瑾致仕並有時)
(譽畿志)
人物漢陶謙(丹陽人以諸生四遷為司馬西討邊章尋刺徐州擊黃巾大破之境内晏然時董卓)
(雖誅而關中未平四方斷絶謙每遣使間行奉貢西京遷徐州牧加安東將軍封溧陽侯)晉陶基
(謙從子初仕吳為交州刺史子璜亦刺交州晉平吳復其本職封毘陵侯改為冠軍將軍在交州三十年威)
(恩著於殊俗及卒舉州號哭如喪慈親)陶回(祖基父抗皆仕吳回仕晉王導引為從事中郎嘗收)
(義兵與陶侃等併力攻蘇峻又破韓晃以功封康樂伯性雅正不畏強禦丹陽尹桓景佞事王導會熒惑)
(守斗南經旬回語導曰公以明德作相當親忠貞遠邪佞而與桓景造膝熒惑何由退舍導深愧之)
薛兼(丹陽人祖綜孫吳選曹尚書父瑩領少傅撰吳書後仕晉為散騎常侍兼清素有器宇與紀曕)
(閔鴻顧榮賀循齊名號為五儁初入洛張華見而竒之曰皆南金也累官太子少傅加散騎常侍卒贈光)
(禄大夫)張闓(丹陽人薛兼薦之於元帝言其才幹貞固當今良器以佐翼功賜爵丹陽縣侯蘇峻)
(之亂闓與王導俱入宫侍衛密謀討峻峻平以尚書加散騎常侍)樂道融(丹陽人少有大志好)
(學務周人急有國士之風嘗為王敦參軍敦以討劉隗為名遣道融召甘卓道融忿敦之逆因說卓襲敦)
(卓大然之既而卓納敦和將旋軍道融晝夜泣諫憂憤而死)何琦(陽穀人好古博學事母至孝患)
(供養不給為涇縣令母亡哀毁幾絶服闋嘆曰所以仕者實利徼禄以供親耳遂養志衡門累召不起桓)
(温過其山曰此中有人嘗著三國論)王諒(丹陽人交州刺史時梁碩專威交土諒謀誅之不克碩遂)
(圍諒於龍編敗之逼諒奪其節諒固執不與遂斷諒右臂諒正色曰死且不畏斷臂何有十餘日憤恚而)
(死)南北朝周興嗣(世居姑孰善属文嘗投宿逆旅有人謂曰子才學邁世當被知英主)
(言訖不知所之梁天監初奏休平賦累遷散騎侍郎法書中有王羲之草書千字患其不倫命典嗣以韻)
(属之一夕成文鬚髮為白遷給事中佐撰國史有文集百餘卷)唐陶大舉(當塗人武后時為宣)
(州刺史徐敬業反大舉與戰敗之轉懷州刺史吏民思之為立德政碑)張惟儉(當塗人和州刺)
(史與柳鎮友柳宗元曰先君之所與友凡天下之士舉集馬信讓而大顯道博而無雜今世言交者以為)
(端其見重如此)陳商(德宗時與王冲霄同隠馬仁山江表從學者衆後應詔射策仕至卿)王居
巖(當塗人為驍衛長史遭亂棄官歸居青山楊行密據淮南以兵迫起之居巖散遣其家人而以一身)
(歸行密授湖州别駕一日行密大會失居巖亟使人掩其家無一人在者後有人於嵩山見空石室詢其)
(旁或云有道人王居巖居此室而莫知所終)宋王逢(居巖四世孫教授蘇州學者常數百人晚)
(始登第累官至國子直講駙馬李瑋嘗從學後為逢求遷官逢不受久之以太常博士通判徐州逢與胡瑗)
(最善喜著書有易傳十卷乾德指說一卷復書七卷存)羅彦輔(當塗人嘉祐進士歷江都湖口)
(令皆以廉稱後知池州属歲旱以荒政從事奏課第一嘗誡子曰我以清白遺爾曹萬一至饘粥不給亦)
(不可少屈人以姑溪水況其清德及卒人過溪上者嘆曰羅公何在溪水如故相與躊躇不忍去)郭
祥正(當塗人母夢李白而生少有詩名梅堯臣一見嘆曰真太白後身也舉進士知武岡縣以殿中)
(丞致仕後復出通判汀州知端州又棄去隠於青山所居有醉吟庵蘇軾為作像贊有詩文三十卷號青)
(山集)韋許(蕪湖人從李之儀學不事科舉築室榜曰獨樂陳了翁為作堂記元祐間諸公遭貶逐雖)
(素所親密亦畏禍不敢相聞許遇有過江上者必欵接且周其急朱文公每稱之自號湖隂居士)唐
敏求(當塗人宣和中進士調德化主簿盜起敏求挺身率衆捍賊度力不能支諭以禍福賊憤詆觸)
(譟而前遂遇害事聞贈官補其子楠將仕郎)陶居仁(蕪湖人以行羲聞州里仕為鎮江錄事參)
(軍元兵攻鎮江統制官舉城降居仁被執抑使降居仁曰得以死報朝廷夫何憾竟不屈為所殺大軍至)
(聞其死時語歎嘖之為棺使人護以還其家泝流數百里不時頃至人皆異之鄉人為立祠)吕武
(太平州步卒也文天祥出使武應募從行及偕脫鎮江之難走海道賴武力為多天祥開府南劔武以武功)
(補官遣結州縣起兵相應道阻復﨑嶇數千里即天祥於汀梅挺身患難化賊為兵其忠梗出天性云後)
(出江西死於横逆)元胡光遠(太平路人母喪廬墓一夕夢母欲食魚晨起號天將求魚以祭)
(忽見生魚五尾列墓前俱有囓痕鄰里驚異方共聚觀有獺出草中浮水去衆知是獺所獻以狀聞表其)
(閭)本朝王愷(當塗人幼讀書有大志天兵取太平以愷居幕府既克衢州命兼總制衢州軍)
(民戍守有方謀慮深遠及胡大海為行省參政愷為郎中吳將吕珍侵諸暨堰水灌城大海奪堰水灌珍)
(珍勢盛誓解兵愷曰彼狡謀勿聽大海不忍食言竟引還珍果敗盟大海及愷俱被害追封愷當塗縣男)
陶安(當塗人幼敏悟有大志元至正間授明道書院山長洪武初以迎車駕授左司員外郎陞翰林)
(學士又陞江西行中書省參政臨終條陳二十事上之朝廷遣使祭於家子晟官至浙江按察使)潘
庭堅(當塗人洪武初以奉迎車駕授太平教授累官至翰林學士)杜智(蕪湖人洪武間擢隨)
(州知州有治聲遷河南左布政使官至右都御史)李衡(當塗人永樂初登進士第選為翰林庶吉)
(士歷遷戶部員外郎湖廣布政司參政官至兵部右侍郎)吳庸(蕪湖人讀書知大義襲父職為燕山)
(護衛百戶永樂初以智勇從征靖難累功至後軍都督僉事)後敏(當塗人永樂初登進士第擢為)
(行人出使有勞績遷工部員外郎官至陜西布政司參議)謝孚(當塗人為監察御史論功陞福建按)
(察副使改陜西嘗不屈中貴蒙附石以剛直見憚子騫為御史終參政亦有聲騫子理登進士稱步武云)
(畿志)鍾城(當塗人少穎敏苦志積學登景泰進士歷官大理寺正著明允聲門舍蕭然一寒士也擢)
(福建僉事江西副使兩督學政士經品題者多為令器晩歸鄉里門下執經問難者踵接卒年八十餘畿志)
楊璧(當塗人為給事中以章疏太峻上忤旨外補有風雹之變復官陕西參議黜為平涼守鑿延安)
(河晚歸不入公府貴顯過訪並以疾辭焉畿志)端宏(當塗人為御史巡按雲南河南廣西咸有風裁)
(後長浙藩以廉稱謝事歸足跡不至公府畿志)吳琛(繁昌人拜監察御史以劾奏權要外補忽天變)
(雨雹還臺遷大理寺丞疑獄多所平反轉遷都御史巡撫甘肅檢括隠占屯糧斬獲虜首一千三百餘級)
(後進總督兩廣軍務經略益著年五十一而卒有奏議若干卷畿志)夏祚(為兵科給事中有鯁直風)
(歷參政終福建右布政使有平易之政致仕卒畿志)汪宗器(與兄宗禮先後舉進士拜御史時稱)
(二龍宗禮早卒宗器窮經博籍臺中多所論列官至大理少卿卒於家畿志)邢珣(當塗人弘治癸)
(丑進士授南京戸部主事出知贑州府論討宸濠功擢江西參政以布政致仕卒於家畿志)胡爟
(蕪湖人九歲能詩翰家世農□從諸弟躬耕盛暑中亦攜書隨暇則坐茂樹開卷朗誦暮歸仍檢閱不厭)
(舉進士改庶吉士授戶部主事所司錢穀出入惟謹嘗抗疏論列戚畹閹宦方士夷狄等事詞甚剴切僚)
(友皆危之未幾宦者果以贓敗畿志)濮詔(當塗人未冠即以文名領解順天登進士授翰林院編修)
(奔父喪歸以病卒母鄒氏通經善詩亦多内訓焉畿志)
列女聶氏(南唐當塗人年十三隨母採薪母為虎攫去女從後持刀跳虎背抱虎項刺殺之收母屍)
(歸葬)詹氏女(蕪湖人少失母事父孝宋紹興初淮寇破縣女年十七嘆曰今父子無俱全理我計決矣)
(賊至欲殺其父兄女趨而前曰妾願事將軍以贖父兄命不然併命無益也賊從之釋其縛女麾使父兄)
(亟去遂隨賊行數里過市東橋躍水而死賊相顧駭嘆而去)周氏(繁昌縣丞之女徐俊妻俊卒無)
(子周為守節成化初以事聞旌表之畿志)王氏(當塗人錢均用妻夫亡守節有司上其事詔旌表之)
(畿志)張玘女(名仙貞繁昌人正德七年流賊剽掠仙貞年十七以護母病不欲走羣盜刧之去至)
(江滸抱樹哭義不受辱賊不能奪乃衆磔之畿志)
仙釋丁令威(本遼東人學道於靈墟山後化鶴歸遼集華表柱云有鳥有鳥丁令威去家千年今)
(始歸城郭如故人民非何不學仙塜纍纍)趙自然(繁昌人家以鬻茗為業年十三疾甚父抱詣清)
(華觀許為道士後夢一人姓隂引之登山啗以柏枝幣及覺遂不食神氣清爽宋太宗兩召至闕賜衣服銅)
(遣往清華觀以母老求歸侍養)梁杯渡師(嘗乘木杯渡水故名蔣之竒為傳云杯渡自建康往)
(南州依陳氏繼聞違康復有一杯渡陳氏父子五人往觀果有之乃留二人守三人還南州驗之杯渡乃)
(在其家)
寧國府(東至廣德州建平縣界六十里西至池州府青陽縣界一百六十里南至徽州府績)
(溪縣界二百二十里北至太平府當塗縣界一百五十里自府治至南京四百二十里至京師)
(四千一十五里)
(糧十萬三千三百石零)
建置沿革禹貢揚州之域天文斗分野春秋屬吳戰國
屬越後屬楚秦為鄣郡地漢置丹陽郡治宛陵東漢
永和間析置宣城郡桓帝時省宣城復為丹陽郡三
國屬吳晉復置宣城郡治宛陵宋析置淮南郡尋又
置南豫州治宣城陳改南豫州為宣州隋初郡廢州
存大業初復改為宣城郡唐置宣州天寳初改宣城
郡乾元初復為宣州昭宗時陞寧國軍節度宋仍為
宣州屬江南東路乾道初陞寧國府元改為寧國路
屬江浙行省本朝改為寧國府直隸京師領縣六
宣城縣(附郭本漢丹陽郡宛陵縣地順帝置宣城縣隋宣州治此唐初析置懷安縣尋省宋元仍)
(舊本朝因之編戶二百一十七里)寧國縣(在府城東南一百五里本漢宛陵縣地三國吳分置)
(寧國縣晉属宣城郡隋省入宣城縣唐復置属宣州尋罷天寳中復置宋元仍舊本朝因之編戶五十六)
(里)涇縣(在府城南一百五里本漢舊縣属丹陽郡因涇水為名晉属宣城郡隋属宣州唐置南徐)
(州改猷州後州廢縣存宋元仍舊本朝因之編戶六十四里)太平縣(在府城西南二百四十里)
(本漢涇縣地唐析當塗涇縣地置太平縣大歷初省永泰初復置宋元仍舊本朝因之編戶一十九里)
旌德縣(在府城南二百四十五里本唐太平縣地寳應二年析置旌德縣属宣州宋元仍舊本朝)
(因之編戶四十里)南陵縣(在府城西一百五里本漢丹陽郡春穀縣地晉属宣城郡孝武時改)
(為陽穀縣後併入蕪湖梁武帝始置南陵縣及南陵郡陳又置北江州隋初州郡俱廢以縣属宣州唐初)
(属池州尋還舊属宋元縣仍舊本朝因之編戶八十五里)
郡名丹陽(漢名)宣城(晉名)
形勝阻以重山緣以大江(唐陳簡甫良吏記)名山勝川為江南
之甲(崇慶寺記)土控吳兼越州連歙與池(唐白居易詩)作藩南
夏據吳上游(陳勢大寧塔記作藩南夏據吴上游地産氣序之平夷江漢岡巒之濱帶)
風俗風俗和柔(唐尉遲樞新安禪院記舟車繁會之鄉風俗和柔之境)其土樂其
民安其俗阜(唐盧肇新興寺記)庶民囂豪風俗詭浮(唐韋瓘南陵大)
(農陂記)
山川陵陽山(在府城内岡巒盤屈孤峯秀拔為一郡之鎮宋郭祥正詩陵陽三峯壓千里百尺危)
(樓勢相倚)響山(在府城南五里下俯宛溪有響潭唐李白詩築土接響山俯臨宛水湄權德輿記響)
(山兩岸聳峙蒼翠對起)雙羊山(在府城南五里有雙石羊宋梅堯臣詩風雪雙羊路梅花山下)
(村)敬亭山(在府城北一十里山有萬松亭虎窺泉劉宋謝靈運詩茲山亘百里合沓與雲齊隠)
(淪既已託靈異居然栖上干蔽白日下属帶回溪交藤荒且蔓樛枝聳復低獨鶴方朝唳饑鼯此夜啼渫)
(雲已漫漫多雨亦淒淒我行雖紆組兼得尋幽蹊)嶧山(在府城南三十里有項羽廟俗傳羽兵嘗)
(敗於此)麻姑山(在府城東三十五里昔麻姑修道於此飇舉僊壇丹竈尚存)行廊山
(在府城西五十里南有二峯對峙環抱若行廊然上有盤石巨人跡相傳梁杯渡師之遺跡)洪公
山(在寧國縣東北四里昔有名士洪伯禮𨼆此)雞山(在寧國縣南五里峯巒秀拔縣治之鎮山)
(也)西山(在寧國縣西五里昔虞蟠隠此有花石松竹亭榭今廢)文脊山(在寧國縣西三)
(十里有山門漣漪紫雲朝陽夕陽碧雲六洞宋梅堯臣張獻民同遊留題石刻尚存)鴉山(在寧國縣)
(西北三十里宋梅詢詩茶煑鴉山雪滿甌梅堯臣詩茶試鴉山佳)銀山(在寧國縣東六十里寰宇)
(記舊有銀冶十道志亦載属宣州冶久廢)石鼓山(在寧國縣南八十五里有石如鼓天雨則鳴亦)
(名擊鼓山)水西山(在涇縣西五里下臨賞溪唐宣宗嘗遊此有詩長安若問江南事報道風光在)
(水西)鳳山(在涇縣西一十里相傳成周時有鳳翔於此)琴高山(在涇縣東二十里旁有臺)
(相傳琴高控鯉上昇之所)金壺山(在涇縣東二十里石壁峭峻下有平臺)石牌山(在涇)
(縣西二十里四面皆美石)北衝山(在涇縣東三十里兩小山對峙其中怪石嵳峩環以清溪特為)
(勝㮣)承流山(在涇縣西南四十里相傳竇子明棄官隠此其醮星壇鍊丹竈尚存)硃砂山
(在涇縣東五十里山石竅中紅色發現其大如月)東流山(在涇縣南五十里昔有逸士隠此稱)
(東流府君故名)文殊山(在涇縣東六十里相傳昔文殊曾見此山)大城山(在涇縣西北七)
(十里晉郭璞嘗鑿泉眼於此椒以視潮候今人以潮之大小為雨𤾉之占)魚礲山(在涇縣西北七)
(十餘里下有一窟闊踰三尺脈通江海時有湧泉則魚隨波而出)黃山(在太平縣南三十里昔黃)
(帝與浮丘仙人煉丹於此山當宣徽二州界有三十二峯三十六源二十四溪十八洞八大嵓唐李白詩)
(云黃山四千仞三十二蓮峯丹崖夾石桂菡萏金芙蓉伊昔陞絶頂俯窺天目松仙人鍊玉處羽化留餘)
(蹤又云去去陵陽東行行芳桂叢回溪十六渡碧嶂盡晴空)龍門山(在太平縣西四十里林麓)
(幽深産百藥)華容山(在旌德縣東北三里形似蓮花)棲真山(在旌德縣西五里昔竇子)
(明隠此)鳬山(在旌德縣東二十里山有巨人跡馬蹄石搗藥臼俗傳竇子明二女化青鳬隨父仙)
(去)石壁山(在旌德縣北二十里峯巒對起清溪中流最為竒絶)天井山(在旌德縣西三)
(十里有飛泉激湍)柵山(在旌德縣西南三十里一峯孤秀可愛俗傳吕氏女結庵學道於此後仙)
(去梅堯臣詩百尺危峯絶頂觀萬山周匝翠屏環仙姑已作飛龍去留得佳名滿世間)大幕山
(在旌德縣西三十里形如蓮幕傍起一峯謂之小幕)石柱山(在旌德縣西六十里相傳梁程靈洗)
(柚矢射山有雙石挺然獨立而一巨石承之乃靈洗立幟之所)籍山(在南陵縣治東北為邑之鎮山)
朗陵山(在南陵縣西三十里相傳唐朗陵公居此辟穀煉丹今丹井尚存)射的山(在南)
(陵縣西三十里寰宇記山有玉在石壁内昔有取之者遇風雨而止人望之頗似射侯因名)藍山
(在南陵縣南五十里高千仞李白詩藍岑聳天壁突兀如鯨額)吕山(在南陵縣南六十里有石室舊)
(傳孔子嘗游後人置書堂於此)工山(在南陵縣西三十里與朗陵山接即顯貺侯何𤦺棲隠之地)
魁峯(在涇縣南七十里峯巒聳秀迥出羣山)貂蟬峯(在涇縣東六十里高百丈以形似名)
麈嶺(在寧國縣西七十里嶺多麈鹿)千秋峯(在寧國縣東南一百五里唐羅隠詩想望千秋)
(嶺上雲)清弋江(在府城西五十里源出涇縣及池州石埭合衆流出蕪湖入于江唐咸通中引)
(流水置永豐陂)北﨑湖(在府城北四十里崖有古楚城)五湖(在寧國縣北四里源出千秋嶺)
(北流入寧國縣溪至宣城入江)麻川水(源出黃山之麓下流至太平縣東南麻陂又流至旌德涇)
(縣入江)磻石水(在太平縣西五十四里源出黃山其流入江)徽水(在旌德縣南一十里)
(源出徽嶺南入於縣市北會於三溪)雙溪(在府城下二水合流宋楊萬里詩敬亭宛水故依然疊嶂)
(雙溪阿那邊謝守不生梅老死倩誰海内掌風煙)宛溪(在府城東源出嶧陽山其流清澈李白詩)
(吾憐宛溪水百尺照心明)句溪(在府城東五里源出歙之叢山東北流二百餘里合衆水入江李白)
(詩洗心句溪月)綏溪(在府城北一百里一名白沙源出廣德之建平入北漪湖合句溪入江春秋楚)
(子伐吳至桐汭即此)賞溪(在涇縣治西一名涇溪源出石埭攴流出太平縣流至涇縣南陵宣城逾)
(蕪湖入於江)琴溪(在涇縣東北二里溪側有石臺相傳琴高控鯉之所李定詩芳草茸茸襯馬蹄)
(兩陪憲節過琴溪)麻溪(在涇縣西一百里源出池州府石埭縣歷太平達賞溪唐杜荀鶴詩麻溪)
(清澈底似入武陵溪兩岸山相向三春鳥亂啼)舒溪(在太平縣西六十里源出徽之黟縣歷涇縣入)
(江)梅溪(在旌德縣東三十里源出鳬山北流二十餘里入寧國縣界)漳淮(在南陵縣南六)
(十里源出吕山至縣東溪與中港西港之水相合流入小淮河至石硊西山魯港達大江)敬亭潭
(在府城北一十里源出句宛二溪歲旱攪潭則有雲出)桃花潭(在涇縣西南一百里深不可測)
(李白詩李白乘舟將欲行忽聞岸上踏歌聲桃花潭水深千丈不及汪倫送我情)中港(在南陵縣)
(西南七里其流過籍山橋下合西港及漳淮水入小淮河)涩灘(在涇縣西九十五里怪石峻列如虎)
(伏龍蟠李白詩涩灘鳴嘈嘈兩山走猿猱白波若捲雲側石不容舠舟人與漁人撑折萬張篙)涼泉
(在府城南三十里一名寒泉)鹿飲泉(在旌德縣西烹茶味極美)九曲池(在府城北三里)
(唐裴休知宣城縣時植蓮於内)龍湫池(在工山上每歲旱請池水禱雨有驗)孔子井(在寧)
(國縣南一百一十里相傳孔子遊吳時所鑿)葛洪井(在涇縣西寳勝寺側相傳此井乃洪煉丹)
(取汲之處)裴公井(在府城北水甘美異於他井相傳唐裴休所鑿)石井(在涇縣南六十里其)
(泉清澈甘冷昔有仙人過飲石上馬跡尚存)德政陂(在府城東十六里唐大歴初觀察使陳少)
(遊置引渠溉田二百頃)大農陂(在南陵縣積水溉田千頃廢而不治唐寧國縣令李順陽攝縣)
(事修復之韋瓘有記)南香澗(在涇縣西五十里)蒲橋港(在南陵縣東二十五里)
土産銀(寧國縣出)銅鐵(南陵縣出)木瓜雪棃栗薑茶
(俱宣城縣出)白术(涇縣出)黃連(太平縣出)筆(各縣出)桐油玉面貍
香貍(府境出)
公署宣州衛(在府治西洪武十九年改元寧國路總管府舊址建)
學校寧國府學(在府治東南隅本朝洪武間建正統間重修)宣城縣學(在府治南)
(舊在縣東南正統七年徙建於此)寧國縣學(在縣西門外宋建於東門外本朝洪武中徙於)
(此)涇縣學(在縣治北)太平縣學(在縣治東南俱宋建本朝正統中重建)旌德
縣學(在縣治東北宋建)南陵縣學(在縣治東元燬俱本朝洪武間重修)
書院宛陵書院(在府治西正統間建)鳳山書院(在寧國縣儒學傍正德中知縣王時)
(建)
宫室北樓(在府治北南齊守謝眺建唐李白詩江城如畫裏山曉望晴空兩水夾明鏡雙橋落彩虹)
(人煙寒橘柚秋色老梧桐誰念北樓上臨風懷謝公咸通中刺史獨孤霖改名疊嶂樓自為記)賞溪
樓(在涇縣治前)雙溪閣(在府治後宋治平中刁約建近疊嶂樓取宛句二溪水為名宋蘇轍)
(詩仰攀疊嶂高俯閱雙溪美)露香閣(在府治下臨東池舊名凌虚宋紹興中改今名)宛陵
堂(在府治内宋吕居仁詩疊嶂樓前納涼處宛陵堂下探梅時)陵峯堂(在府治内宋皇祐初)
(建舊名重梅梅堯臣所名也)謝公亭(在府治北即齊謝眺送范雲之零陵處李白詩謝公離别)
(處風景一生愁)沃洲亭(在府治東李白詩五松何清幽勝境美沃洲好事者以名亭)澄江
亭(在府治北三里宋紹興大守秦梓取謝眺詩澄江淨如練之句而名)敬亭(在敬亭山李白詩敬)
(亭一回首目盡天南端僊者五六人嘗聞此游盤溪流琴高水石聳麻姑壇白龍降陵陽黃鶴呼子安羽)
(化騎日月雲行異鴛鸞下視宇宙間四溟皆波瀾汰絶目下事從之復何難百歲落半途前期浩漫漫強)
(食不成味清晨起長嘆願隨子明去煉火燒金丹)蒸霞亭(在涇縣北亭傍植桃唐韓愈詩有種)
(桃處處惟開花川原遠近蒸紅霞之句後人取以名亭)六勸亭(在太平縣東南五里宋治平初)
(邑令周景賢建作文□民其條有六行孝悌務農桑向儒學興廉遜崇信行近醫藥)化洽亭(在寧)
(國縣東南唐乾寧中縣令建沈顔記云前有淺山屹然如屏後有界嶺繚然如城跨池左右足以建亭斯)
(亭何名化洽而成)嚴公臺(在府城西南四里相傳漢嚴子陵嘗垂釣於此宋梅堯臣詩上過桓)
(彛宅下經嚴子臺)遺民釣臺(在涇縣西三里遺民姓劉東晉高士與遠公結白蓮社嘗為柴)
(桑令棄官来隠於此)歃血臺(在旌德縣西六十里梁程靈洗討侯景誓師于此因名)望霞
臺(在寧國縣西五里唐貞觀初建)高爽榭(在南陵縣圃登之可見四面山因名)
關梁鳳凰橋(在府城東南泰和門外隋開皇中建後更名上浮橋為霖潦所廢本朝正統中重建)
(復舊名)濟川橋(在府城東陽德門外隋開皇中建舊名永安本朝正統中重修)宛水橋
(在府城東南二里正統間建)響山橋(在涇縣西北七里正統十三年因舊重修)仙源橋
(在太平縣南舊名冨溪宋紹興間建本朝正統初重修)駕虹橋(在旌德縣治東舊名平政跨徽)
(水本朝重建改今名)仙人橋(在旌德縣西四十里俗傳嘗有仙人過此橋石上有二巨人跡)籍
山橋(在南陵縣治東跨中港水)金鷄橋(在涇縣南六十里)長楓橋(在寧國縣北一)
(十里洪武中建)
寺觀景德寺(在府城内本晉永安寺唐改開元宋又改今名)永慶寺(在府城東舊名寳夀)
(唐建宋改今名本朝正統初重建)重興寺(在太平縣治北舊名碧雲庵宋改今名)翠微
寺(在太平縣西南六十里麻衣禪僧道場)護國寺(在旌德縣東二里)瑞蓮寺(在旌)
(德縣南二十里唐乾符中建池生碧蓮故名)寳勝寺(在涇縣西五里舊名水西本朝洪武初重)
(建)大寧寺(在涇縣西南四十里)教忠寺(在寧國縣西北)崇教寺(在南陵縣治東)
玄妙觀(在府城東南唐名紫極宫元改今名本朝正統中重修)九龍觀(在太平縣西南)
(六十里舊傳漢永平中地湧九泉因穿九井)青華觀(在寧國縣西三里)宣陽觀(在涇)
(縣治東)崇真觀(在旌德縣治西南)承天觀(在南陵縣治東南)冲妙觀(在麻)
(姑山西唐名洞仙宋改今額本朝重建)
祠廟靈惠廟(在涇縣西五里祀晉宣城内史桓彛)俞將軍廟(在旌德縣北五十里祀晉)
(將軍俞縱)廣惠廟(在南陵縣西二十里晉時何姓者隠居於此修真鍊形後人立廟祀之本朝正)
(統中重修)梅知巖廟(在府城南六十里知巖當隋末寇亂率衆捍禦後封於魯邑人立廟祀之)
義烈廟(在府城北門外宋建炎中潰寇戚方圍宣城赤心隊將劉晏往援單騎與戰為賊所害事)
(聞贈龍圖閣待制於死所立廟曰義烈歲時祀之元燬本朝洪武初重修)襃烈廟(在府城西門内)
(祀宋宣州守李光元□本朝洪武二年重建)香心廟(在涇縣西南六十里唐末黃巢之亂邑人)
(馮可妻梅氏為寇所掠欲汙之梅毅然不從死之里人以其心香不朽稱為香心五娘即其死所立廟歲)
(時祀之)陳靖獻公祠(在府學東祀國朝禮部尚書陳迪歲春秋致祭)
陵墓桓彛墓(在府城北四十里)蔣華墓(在敬亭山華唐人嘗與李白游白詩曰敬亭山)
(下墓知是蔣徵君)左難當墓(在太平縣西七十里石獸石碑尚存)羅𨼆墓(在涇縣東)
(七十里隠唐末詩人)梅堯臣墓(在府城南宋歐陽修撰碑)汪澥墓(在涇縣西)陳迪
墓(在碧泉山之石塘中)
古蹟楚王城(在府城北一百里相傳吴楚相拒築此城)丼羅城(在南陵縣北七里一名甘)
(公城甃甓甚工繚以漳水中可容數千人四旁門址略有存者)春榖城(在南陵縣西一百五十里)
(本漢縣晉改曰陽穀久廢)懷安城(在寧國縣南四十里吳孫權分北陵置懷安縣晉属宣城郡隋)
(省)桓公城(在旌德縣北五十里地名蘭石晉内史桓彛當蘇峻之亂進屯涇縣遣俞縱守蘭石)
(即此)逡遒城(在府城北六十里晉末僑立此縣隋省入宣城縣)安吳城(在旌德縣西十)
(五里俗稱為沙城本晉縣属宣城郡隋省安吴及南陽二縣入涇縣)赭圻城(在南陵縣北一百三)
(十里西臨大江吴所置赭圻屯所也晉桓温入朝詔止之遂城赭圻鎮焉)猷州城(在涇縣西三十)
(里唐初以縣置南徐州更名猷州尋廢今大寧寺前即其地)温城(在府城東二十里唐刺史温璋)
(所築)薛公堰(在府城北一百一十里唐觀察使薛邕所創)鐵牛門(在府治東北雙牛鐵)
(鑄五代林仁肇更築羅城舊門關皆改革惟存鐵牛)南水門(在府城南後廢存斗門以洩水)磨
崖碑(在涇縣西石豅洪頭山唐天寳中所刻者)
名宦漢張竦(丹陽太守博學通治體以廉儉自持後封淑德侯)李忠(丹陽太守時海内初)
(定南方多擁兵據土忠招懷降附旬月皆平乃起學校習禮容春秋鄉飲選用明經之士郡人嚮慕墾田)
(增多流民爭赴者五萬餘口奏課為天下第一)法雄(宣城令善政事能發奸擿伏民甚畏之)晉
桓彛(宣城内史蘇峻之亂彛起兵拒賊城陷死之)陶汪(宣城内史招隠逸聞學校民知向方)
南北朝范曄(宋宣城太守不得志乃剛衆家後漢書成一家之作至於屈伸榮辱之際未嘗不致)
(意焉)江淹(南齊宣城太守有善政能文章)王志(南齊宣城内史清謹有恩惠郡人有爭田累年)
(不決父老相謂曰王府君有德政吾鄉里之人乃如此訟者相攜請罪遂以所爭之地為聞田)謝朓
(南齊宣城太守善草隸五言詩沈約嘗日三百年来無此作矣)何遠(梁宣城太守性耿介無私曲視)
(貧細如子弟疾強富如仇讐豪右畏憚清公為當時第一)唐裴耀卿(宣城太守首務教化為治)
(尚寬厚號為良吏)班景倩(宣州刺史有風力逾年黜免貪吏百數)崔惇(宣州刺史為治)
(務大體不苛細號為良吏)顔真卿(宣潤等州節度觀察使劉展反預飭戰備人賴以安)盧坦
(宣州刺史有善政旱歲增米價以来商旅民賴以生又辟致校書郎李翺於幕下)柳鎮(宣城令政)
(教大行吏人懷服立石頌德)崔羣(宣州幕府韓愈稱其賢遺書曰如公賢宜在高位托於幕府不)
(得其所)杜牧(宣州團練判官剛直有竒節)王質(宣州刺史清白畏慎為政必先究風俗所)
(至有惠愛)路應(宣歙池觀察使出倉米下其估半以廩饑民置鄉兵萬二千人作響山營軍於左右)
(宰相權德輿善之鑱其說於響山石)高元裕(宣歙觀察使通經術諳吏事巖巖風采推重當時)
杜荀鶴(田碩守宣城延致幕下少有才藻嘗賦詩有風煖鳥聲碎日高花影重之句時人稱之)
宋賈黃中(知宣州歲饑民多為盜黃中出已俸造糜粥賴全活者以千數仍設法弭盜因悉解)
(去)胡宿(通判宣州能辨疑獄)吕誨(旌德縣簿為小官不肯附官長人以是知其遠到)彭
思永(知宣州修政事撫凋瘵活饑民課為諸郡之最)余靖(調宣州司理參軍書判拔萃改將作)
(監丞)孫覺(知太平縣原道德性命之說著十述仁宗擇名士編校昭文書籍覺首與選)李光
(知宣州建炎初建康失守潰寇戚方攻城圍久不解光堅壁拒守二十八日卒全其城後州人立廟祀之)
王遂(知寧國府以所學及民又能折服豪強儉於用度及受代人有去思)杜範(知寧國府適大)
(旱便宜發常平粟又勸寓公富人有積粟者發之民賴以安郡人語曰為我父母前王後杜)李椿
年(寧國軍節度推官治豪民偽券還陳氏田吏才精強人稱之後復為知府)李堅(知宣城縣縣鄙)
(南水泉委匯每暑雨流潦輒傷大田堅乃峻為之防使民就安利稼以歲登)趙時賞(知旌德縣)
(德祐初元兵至境時賞擁民兵捍戰有功陞直寳章閣)元蘇濟(涇縣尹諳練政務奉公恤民有)
(德政碑民謠曰四民藝業通縣官有蘇公又曰三歲民無憂賴有蘇汝舟汝舟濟字也)劉性(旌德)
(縣尹明果廉能興廢補敝百姓愛之如父母)吕良佐(涇縣尹仁慈廉幹忠上信民後累官至廉訪使)
本朝陳灌(洪武初知寧國府清介有守剛斷有為下車之初首詢民隠興利除害增修學校士習一)
(新後以滿代百姓無少長皆攀轅泣留)宋獻(永樂初知寧□府廉謹有設施門無私謁始終如一)
(後陞廣東參政民到今頌之)梁德遠(永樂間知太平縣廉能公恕深察民隠積年逋賦德遠設)
(法完足民感其德塑像祀之)舒謨(宣德中旌德知縣慈祥廉敏不事刑罰百姓愛慕擢為御史而)
(卒)況子玉(正統間知宣城縣剛斷敏給歲饑多方賑捄民賴以全畿志)強珍(正統間知)
(涇縣廉謹不受私謁有應變才屢決疑獄復屯兵侵田定兩里凋耗之税言賢令者以珍為稱首畿志)
馮本(正統間旌德知縣在官奉職廉惠蒞政有方凡諸建作俱可垂範畿志)王弁(天順間涇)
(縣知縣慈祥豈弟有古循良風值歲大侵為請躅貸民賴之畿志)凃觀(成化間来知寧國府為政)
(寬平鎮靜號稱長者時有天降凃来解倒懸之謠畿志)李延壽(成化間以御史謫宣城主簿遷)
(知縣廉靜簡易庶事畢集吏民宜之畿志)姜綰(以御史同知寧國府在郡摧豪右惠小民杜□謁剔)
(奸蠧庶務具舉鄰境訟久不決者必請折政務沓至鮮不稱服有姜老愈辣之謠擢慶遠知府宣人立碑)
(志思畿志)顔禄壽(弘治中寧國通判以廉能稱擢安慶府同知有去思碑畿志)李文(弘治)
(末任宣城縣主簿持廉奉公嘗鬻其家騾車十餘兩得直盡以築雙溪橋宣人德之初文廟以附府輟祀)
(文始於春秋二仲修行釋奠儀迄今因之畿志)張瀚(弘治中知太平縣廉謹聰察不畏強禦典補滯)
(敝邑政大新數十年間稱治績者必曰張君畿志)胡文靜(正德中知南陵縣為人簡恕應務無)
(滯加意士習裁冗費歲大侵多方賑捄後擢御史去畿志)
人物三國紀亮(丹陽人與子騭俱仕吳亮為尚書令騭為中書令每朝會以雲母屛風隔坐)
晉丼卓(丹陽人仕為歷陽内史外柔内剛為政簡要嘗以梁州刺史鎮襄陽善於綏撫西土稱其)
(德政累爵至都亭侯)瞿硎先生(逸姓氏晉太和末居宣城文脊山山中有瞿硎因以為號桓温)
(嘗造之見先生披鹿裘坐石室神色無忤温及僚佐十數人莫測乃命伏淊為之銘贊終隠於山中)何
琦(宣城人事母孝母喪未葬火起撫棺號慟俄而火息嘗以述作為事著三國評論)俞縱(宣城)
(人成帝時桓彛為宣城内史蘇峻之亂彛遣縱守蘭石與峻將力戰將敗左右勸其退守縦不從曰吾之)
(不負桓侯猶桓侯不負國也卒死於難寇平追封興古大守)唐左難當(涇縣人隋末亂率衆)
(保鄉井武德中授猷州刺史後封戴國公)石仲覽(宣城人疎財結客士多依之仕為駕部郎中御)
(史中丞)王炎(宣城人與李白為友嘗遊蜀及死白詩輓之云王公希世寳棄世亦何早)劉太
真(宣城人天寳中舉進士官至刑部侍郎德宗宴曲江為詩羣臣皆和第太真詩為首)羅立言
(宣州人貞元末進士為陽武令以治劇遷河隂立言始築城郭地所當者皆富人大賈所占下令使自築)
(民憚其嚴數旬畢設鎖絶汴流姦盜屏息後由廬州刺史召為司農卿擢京兆少尹)方元蕩(旌德)
(人永貞初授冠軍大將軍元和中進御史大夫封河南義成郡王以兵從征吴元濟有詔嘉之)汪遵
(宣城人幼為吏善絶句詩後辭役就貢涇人許棠遇於途問之遵曰就貢棠怒曰小吏無禮比遵成名五)
(年棠始登第)五代邵拙(宣城人孤峭不撓博通經史飲酒常至百杯偶沈酗遂絶飲有詩百)
(篇南唐尚書郎孫邁為之序命曰廬嶽集又有手抄史傳文集三百卷)宋舒雅(旌德人好學善)
(属文南唐時舉進士第一歸宋為將作監丞充秘閣校理嘗編纂文苑英華校史記前後漢紀及周禮禮)
(記公羊穀梁等疏後出知舒州請祠加至直昭文館)蒯鼇(宣城人少孤貧篤志於學善属文以廉直)
(自勵一介不干於人太宗時擢進士第歷茶陵令以殿中丞致仕隠於廬山)丘旭(宣城人少以畜)
(産為事弱冠始讀書學為辭南唐時凡九舉不第而自勵彌篤及再試遂第一江南平歸宋時吕蒙判銓)
(聞其名甚重薦遷京秩卒於衡州旭嘗纂自古賢俊遺言為賓朋宴語其詞賦後人以為法)李含
章(宣城人少好學攻文辭太宗時舉進士授屯田都官員外郎累遷至太常少卿封潘原縣男)凌
策(涇縣人幼孤勵志好學雍熙初進士累官至御史中丞為時名臣真宗嘗言策治蜀敏而有斷王旦)
(對曰策性質淳和臨事強濟真宗深然之)梅詢(宣城人舉進士博學有辭辯初為利豐監判官真宗)
(竒其占對召試直集賢院屢言邊事官至翰林侍讀學士)汪文諒(旌德人家饒餘財與兄文政俱)
(尚義輕利聚族千三百口天禧中旌表其門後以里物獻京師詔賜白金文諒請以賜金易國子監書歸)
(訓子詔從之)梅堯臣(詢從子工為詩歐陽修以為詩友初以蔭為河南主簿歷鎮安判官仁宗)
(召試賜進士出身為國子監直講遷都官員外郎卒堯臣家貧喜飲酒與物無忤賢士大夫多從之游嘗)
(註孫子選唐戴記及有宛陵集四十卷)趙&KR0876;(宣城人舉進士真宗時累官右諫議大夫集賢院學)
(士為人寬厚博學官至樞密副使卒贈太子太保諡僖質)許元(宣城人初以父蔭入官累遷國子博)
(士范仲淹以元長於理財薦擢江淮發運判官尋為發運使發千艘浮江而上京師足食遷戶部郎中天)
(章閣待制)楊佐(宣州人進士及第為陵州推官累遷江淮發運使天章閣待制判都水監皆有能名)
(英宗時使契丹卒於道詔護喪歸賻以黃金恤其家)劉𤦺(涇縣人博學強記立志峻潔慶歷中進士)
(通判歙州召為侍御史嘗上疏劾王安石貶監處州酒税後通判鄧州)汪澥(旌德人少從胡瑗學易又)
(學於王安石元豐中進士累官國子祭酒改大司成以議學政不合出知婺州澥自布衣為學錄學正司)
(業祭酒司成官以儒名者三十年)許遂(宣城人夙喪父事母以孝聞里人每勵其子輒曰汝獨不)
(慚許伯通乎伯通遂字也弟逖官至員外郎子俞知大冶縣民甚德之)楊璵(宣城人少篤學天聖)
(中進士累官至光禄卿封源武縣男)王相如(宣城人建炎初江右盜起相如為盜所獲命作檄相)
(如奮髯曰吾有死而已不能為盜作箋遂遇害盡室殱焉工詩文有溪堂集)陳天麟(宣城人天)
(資豪爽慷慨重義紹興中進士累官至集賢殿修撰嘗編易三傳及西漢南北史左氏綴節等書)周
紫芝(宣城人嗜學勤苦歷官至右司員外郎知興國軍為政簡靜有太倉梯米集七十卷行世)魏
良臣(宣城人少勵儒業有志當世舉進士累官宣城守時虜衆四起良臣乃堅築城壘修飭器械卒)
(獲保全後以左光禄大夫卒諡敏肅)徐勣(南陵人熙寧中進士仕為侍講遷翰林學士累上疏有禆)
(於時以顯謨閣學士致仕卒勣挺挺持正徽宗甚見禮重而不至大用時議惜之)章夏(寧國人宣)
(和中進士紹興時自御史中丞遷端明殿學士除簽書樞密院事兼權參知政事)李兼(宣城人博)
(學工詩楊萬里推許之知台州居官有守既卒吏民為之巷哭罷市自號雪巖所著有詩文及郡志)吳
柔勝(宣城人幼聽其父講伊洛書知持敬之學淳熙中登進士歷太學博士始以朱熹四書與諸生)
(誦習於是士知趨向累遷湖北運判兼知鄂州大講荒政十五州被災之民全活不可勝計後以祕閣修)
(撰奉祠卒諡正肅)吳淵(柔勝子苦志力學嘉定中進士累官端明殿學士沿江制置使封金陵侯)
(進爵為公後拜參知政事卒贈少師所著有易解及退庵文集奏議弟潛舉進士第一擢尚右郎官言事)
(切直累遷樞密使自右丞相進左丞相封許國公)饒虎臣(寧國人嘉定中進士器宇魁然魏了)
(翁甚竒之累官至端明殿學士知樞密院事參知政事文章政事昭聞於時)萬文勝(寧國人倜)
(儻有大志累官至福州觀察使總殿前諸軍理宗飛白書忠實二字賜之)元貢奎(宣城人有智識)
(度量人莫測其涯深尤以文章名家延祐至治間累官至集賢學士卒追封廣陵郡侯諡文靖所著詩文)
(有雲林藁倦遊集子師泰性倜儻有文學歷官翰林待制國子司業累遷至江淛行省參知政事有詩文)
梅寔(宣城人明春秋累官至集慶路總管府照磨至正間大兵圍集慶乏援乃會友人李端曰事急)
(矣當以死徇國城陷果不屈遂闔門遇害)本朝何應龍(南陵人少涉獵經史膂力絶人元末)
(起義兵累以竒功授珠虎符為民兵萬戶歸附木朝仍襲其官從徐達北定中原還留宿衛後征西卒於)
(途子執中蔭襲次子時中聚族同居九世不分)吳原頥(柔勝六世孫好學明經善詩文隸書洪武)
(間為本府儒學訓導累官國子博士致仕後應召預修永樂大典)王士謙(宣城人學優純行洪)
(武間聘為儒學訓導士經其門者多所造就後應召預修永樂大典號竹西翁所著有詩集)秦逵
(宣城人洪武間由國子生累官工部尚書)戚遜(宣城人幼力學豁達剛果有大志洪武間由國子生)
(任兵部主事累陞山東布政勤慎愛民夙夜無怠永賑樂初歲大荒遜設法賑濟因請於朝不俟報預發廩)
(之民賴全活者十餘萬)丁恕(南陵人德性敦厚仗義輕財嘗於鄰居壊垣得白金首飾一囊詢其)
(實還之鄉人皆稱其有德子□聰敏力學累官兩浙都轉運鹽司使以廉能著稱朝廷嘉之賜衣楮幣錫)
(宴禮部後陞刑部左侍郎)王著(涇縣人洪武間任浙江按察司經歷廉能著稱嘗巡温州州久旱著)
(禱雨輒應慈豁虎為害著誠心禱神虎盡自斃而民遂寧後累陞雲南按察司副使)陳迪(宣城人累)
(官禮部尚書靖難師至被召不屈而死有俞逢辰者水陽西鎮人初充伴讀及靖難師亦以力諫被殺畿)
(志)陳富(涇縣人永樂戊子舉人初授湖廣布政司照磨用薦為監察御史提督北直隸學校作興)
(士類得人甚盛尋陞廣東按察僉事居官以廉公著稱性剛直不為勢利所移士林重之)趙昌(涇縣)
(人舉進士歷官戶部郎以忤中貴謫長沙府同知時洞寇竊發昌悉平之成化初復為戶部郎值蘇松災)
(旱昌奉使檢覈奏減秋糧三十餘萬民困以蘇累遷山東布政畿志)董傑(涇縣人舉進士上疏論經)
(筵除沔陽知州謫四川行都司都事累陞保定知府練兵儲粟盜發賴以無恐民立生祠祀之仕至右副)
(都御史卒畿志)吳璟(南陵人舉進士官四川僉事時流賊鄔藍之黨遁入川東進逼江津璟受檄守)
(之兵援後期城陷被執而死事聞贈副使官其子鎬為宣州衛百戶畿志)萬琛(宣城人為清江令改)
(瑞金流賊夜突入城或勸其引避琛曰當手刃諸賊以報國恩賊擁入縣遂遇害事聞贈光禄少卿官其)
(子麟為侍讀崔桐為作傳畿志)張綸(宣城人舉進士授鹽山令累官大理寺卿進刑部右侍郎至右)
(都御史致仕畿志)
列女葛妙真(元宣城民家女九歲聞日者言母年五十當死妙真即悲憂祝天誓不從人長持齋)
(以延母年母後年八十一卒事上賜旌異)紀氏女(名催弟宣城人紀吉甫之女也年及筓未適人)
(元末長槍軍陷城為所虜催弟以首觸牆曰寧死於此遂見殺其同縣胡氏女亦被虜不從而死)胡
氏(寧國縣人葛之孚妻年二十二而寡孤觀稍長亦死胡與婦施氏相勵以節洪武間有司聞其事詔旌)
(表之畿志)金氏(寧國縣人年十六歸胡選孫選孫冇痼疾偃卧牀蓐安言叛軍突至家人出走金獨)
(侍夫疾不去後夫殁年甫十八無子持志甚堅洪武末旌表畿志)蕭氏(涇縣人趙敬忠妻早寡守)
(節天順間旌表畿志)劉氏(宣城人王璉妻年二十五而寡撫遺腹子每言及其夫輒悲號隕地璉兄)
(璟妻孫氏弟琇妻陶氏亦早寡因感劉氏同處以守節畿志)陡門婦(宣城人不知何氏女居陡)
(門中正德三年宣大饑婦與其夫乞于金寳圩夫約曰汝居此若得食即還去數日不返圩人有悦其容)
(者誘致之與之食不食飲於河一蹶而死畿志)陳氏(宣城人郭祥妻早寡守節正德間旌表畿志)
張氏(旌德人劉旭妻旭死張少且無子倚妾胡氏遺腹子二婦相弔卒成其志嘉靖間旌表之畿)
(志)張氏(南陵人劉定妻夫亡守節嘉靖初旌表畿志)章氏(涇人童寬濟妾也寬濟令萬載)
(於官章年二十扶襯而歸舟中坐卧不離棺側及抵涇川遣人報嫡至悉取宦囊付之束髮易衣伺舁棺)
(起即自投於河而死畿志)
仙釋陵陽子明(姓竇漢丹陽人嘗獲白魚剖之得丹書論服餌之術遂登仙去唐人詩白龍已)
(謝陵陽去黃鶴還来喚子安)琴高(涇縣人有竒術入水不濡嘗遊冀州涿郡二百餘年辭入涿水)
(他日乘赤鯉而昇其弟子見之)宗杲(姓奚寧國人張商英一見喜之字以妙喜吕好問卷與宗杲號)
(曰佛日有語錄行於世)
明一統志卷十五
