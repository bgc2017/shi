明一綂志卷二十七
明李賢等撰
開封府下
伊尹(耕于有莘之野湯以幣三聘之遂幡然而起相湯伐夏救民以天下為己任一夫不)
(獲其所曰時予之辜又相太甲而放之使之處仁遷義卒成令主孟子稱其聖之任者也)周潁考
叔(春秋時潁谷封人聞鄭莊公誓不見母有獻于公公賜之羹食而舍肉公問之對曰小人有母請以)
(遺之公感其言遂為母子如初)甯越(中牟人苦耕之勞問其友曰如何可以免此苦也友曰其學乎)
(勤三十年可免越曰然人將休吾不敢休人將卧吾不敢卧如是十五年亦足矣乃𤼵憤學十三年而齊)
(威公師之)子皮(鄭人為鄭大夫知子産賢以政授之宋人得玉以獻辭之或曰寳子皮曰子以玉為)
(寳我以不貪為寳若受之喪吾寳矣及卒子産哭之曰吾無與為善矣)燭之武(鄭人晉侯秦伯)
(圍鄭鄭伯使之見秦伯而說之秦伯說與鄭人盟使人戍之而還)洩冶(陳人仕靈公時為大夫以)
(諫而死)逢滑(陳人吴入楚而召陳侯滑進曰國之興也以福其亡也以禍今吴未有福楚未有禍)
(未可從也晉為盟主盍托晉以辭陳侯從之)國僑(鄭人即鄭卿子産也作封洫不毁鄕校制參辟)
(鑄刑書上下有服都鄙有章孔子過鄭因與之厚及卒泣曰古之遺愛也)子太叔(鄭人美秀而文)
(熟於典故為鄭大夫繼子産為政不忍猛而寬鄭國多盜取人於萑苻之澤太叔於是興徒兵以攻之盡)
(殺乃止)司城貞子(陳人仕為大夫孔子過陳主於其家)顓孫師(陳人即子張孔門弟)
(子才高意廣晚年進德後世追封陳伯進宛丘侯)田基(晉中牟人趙簡子屠中牟以基不從佛肸)
(之畔欲官之不受而之楚楚王高其義以為司馬)列禦寇(鄭人莊子重其為人多稱道之自云)
(居鄭圃四十年人無識者其學本於黃帝老子著列子一書多寓言與莊子書相類非秦漢而下作者所)
(可及但因散軼不完有附益之者其真偽亦不可亂也)尉繚(尉氏人有賢名魏惠王時著兵書五)
(卷號尉繚子)公子無忌(魏諸公子號信陵君仁而下士食客嘗三千人諸侯以公子故不敢)
(加兵於魏)侯嬴(大梁人魏隠士嘗為夷門監者公子無忌延為上客秦攻趙魏遣晉鄙救之按兵不)
(進公子患焉嬴教之奪晉鄙兵大破秦師于邯鄲)朱亥(大梁人有力隠於屠肆侯嬴薦之魏公子)
(無忌使奉璧謝秦秦王怒置之虎圈亥髮上衝冠瞋目視虎虎不敢動遂以禮遣之)秦韓非(韓之)
(諸公子與李斯俱事荀卿善刑名法律之學作說難孤憤五蠧說林五十餘篇)呂不韋(陽翟人莊)
(襄王以為相封文信侯作月令集著所聞為十二紀八覽六論合十餘萬言名曰呂氏春秋懸千金於市)
(能增損一字者與之)陳餘(大梁人好儒術與張耳為刎頸交秦滅魏購求耳餘兩人變姓名俱之陳)
(為里監門後從陳勝起兵餘自立為代王)張耳(大梁人嘗亡命游外黃後從漢高帝定天下以功封)
(趙王子敖嗣立尚高帝長女魯元公主)漢張良(其先韓人也家世相韓秦滅韓良為韓報仇不)
(果乃佐高帝滅秦天下既定封留侯尋棄人間事從赤松子遊卒謚文成侯先儒謂其有儒者氣象)陳
平(陽武人少家貧好讀書有田三十畝與兄伯居伯嘗耕田縱平游學後佐高帝定天下凡六出竒計)
(官至右丞相封曲逆侯)酈商(陳留高陽人高帝為沛公略地商以四千人屬沛公從擊項籍又從)
(擊黥布以功封曲周侯)酈食其(商之弟以儒者見高帝使說齊下齊七十餘城及韓信破齊齊)
(以食其為賣己遂烹之漢封其子疥為高梁侯)張蒼(陽武人好書律歷嘗仕秦為御史後歸漢從攻)
(臧荼以功封北平侯孝文初為丞相年百餘歲乃卒著書十八篇專言隂陽律歷事)賈山(潁川人涉)
(獵書記孝文時上書言治亂之道借秦為喻名曰至言其後文帝除鑄錢令山復上書諫遂復禁鑄錢)
鼂錯(潁川人學申韓刑名以文學為太常掌故文帝遣受尚書於伏生遷太子家令號智囊數上書)
(言邊事皆見嘉納景帝時遷御史大夫)灌夫(潁隂人父張孟嘗為灌嬰舍人故蒙灌姓吴楚反時)
(孟以校尉戰死吴軍夫奮曰願取吴王若將軍頭以報父仇遂披甲持戟而往大破吴軍以此名聞天下)
(後為淮陽太守)鄭當時(陳人少任俠自喜武帝時為内史以貴下人性廉不治産聞人之善輒薦)
(引之唯恐後)韓延年(潁川人父千秋封成安侯延年襲父爵與李廣同伐匈奴以戰死)任
安(滎陽人嘗為大將軍衛青門客後青日衰故客多歸霍去病安獨不肯故人司馬遷為中書令尊寵)
(用事安遺之書責以進賢之義)黃霸(陽夏人習文法溫良有讓善御衆武帝末以入錢賞官復察廉)
(遷河南太守丞宣帝召為廷尉正數決疑獄庭中稱平累遷潁川太守霸外寬内明得吏民心戶口歲增)
(治為天下第一天子下詔稱揚賜爵關内侯徵拜京兆尹後為丞相封建成侯)李充(陳留人家貧兄)
(弟同居妻挾其私欲分異充黜之後為博士遷左中郎將年八十餘平帝時為國三老時被進見賜以几)
(杖)孫寳(潁川鄢陵人初以明經為郡吏累官京兆尹後為大司農時廷臣稱王莽功德寳獨非之)
(坐免)彭宣(陽夏人治易事張禹禹薦其明經有威重可任政事入為右扶風累官大司空封長平侯)
(王莽專政宣上書言三公鼎足承君一足不任則覆亂鼎實臣年毦昏亂乞骸骨歸鄕里)鄭興(開封)
(人學公羊春秋兼通左氏嘗與劉歆條列章句傳詁及校三統歷建武間徵為大中大夫子衆傳父學永)
(平中累官大司農以清正稱孫安世亦知名於時)虞延(陳留東昏人為細陽令每歲時伏臘輒遣)
(徒繫歸家並感其德應期而來有疾者亦自載歸獄百姓說之累官至司徒從曾孫放亦知名於時)劉
昆(陳留東昏人以施氏易教授弟子恒五百人光武聞其名授江陵令反風滅火後守弘農虎北渡河)
(去召拜光祿勲上問何以致是對曰偶然耳以騎都尉致仕子軼傳其業門徒益盛累官宗正世嗣其官)
王霸(潁陽人從光武為王郎所逼將至滹沱時河水流澌衆恐難濟霸即詭曰冰堅可渡遂前至河)
(冰果合乃濟後以功封淮陽侯)祭遵(潁陽人恭儉好學從光武征河北有功拜將軍封潁陽侯弟彤)
(為黃門侍郎累遷太僕居官三十年衣無兼副顯宗美其清約賜錢百萬)堅鐔(襄城人以吏能從光)
(武為偏將軍以功封合肥侯)傅俊(襄城人光武徇襄城俊以縣亭長迎軍拜為校尉累從征伐有)
(功拜積弩將軍)侯霸(河内密人矜嚴有威容治穀梁春秋累官淮平大尹更始徵霸百姓號哭遮道)
(乞留光武初徵拜尚書令積善清潔明習故事進大司徒封關内侯薨諡哀侯)董宣(陳留圉人為洛)
(陽令時湖陽公主蒼頭殺人宣格殺之帝怒強使叩頭謝主宣兩手據地終不肯俯因勑強項令出賜錢)
(三十萬宣悉以班諸吏及卒帝遣使臨視唯見布被覆屍大麥數斛帝曰董宣廉潔死乃知之子並官至)
(齊相)薛漢(淮陽陳人世習韓詩父子以章句著名尤善說災異建武初為博士當時言詩者推漢為)
(長遷千乘太守有異跡)張興(鄢陵人治梁丘易舉孝廉累官太子少傅明帝數訪以經術既而聲)
(稱著聞子弟從游者前後至萬人子魴世其業位至張掖屬國都尉)樓望(雍丘人治嚴氏春秋累官)
(中郎將教授不倦稱為儒宗諸生著錄者九十餘人)郭躬(陽翟人家世衣冠父弘習小杜律為決曹)
(掾斷獄無冤躬傳父業講授徒衆常數百人累官至廷尉決獄多所矜恕終河南尹子孫至公者一人廷)
(尉七人侯三人刺史侍中二十餘人御史至監平者甚衆)丁鴻(潁川定陵人父綝從光武以功封陵)
(陽侯鴻少受尚書於桓榮父歿當襲爵讓於弟而教授里中章帝詔鴻與諸儒校五經於白虎觀累官至)
(太尉)蔡衍(項人少明經講授以禮讓化鄕里鄕里有争訟者輒詣衍決之其所平處皆無怨舉孝廉)
(累官冀州刺史徵拜議郎梁冀聞其賢請欲相見衍辭疾不往)應順(南頓人舉孝廉累官冀州刺史)
(廉直無私事後母至孝異樹忽生廳事人以為孝感所致十子皆有才名)繆彤(召陵人少孤兄弟同)
(居及娶婦各求分異彤掩戶自責弟及婦聞之悉謝罪更為雍睦仕至中牟令有異政)李膺(潁川)
(襄城人舉孝廉累官青州刺史守令聞風解印綬去後為司隸校尉有被其容接者名為登龍門坐黨錮)
(免官)夏馥(陳留圍人少為書生言行質直同縣高氏蔡氏並皆富植郡人畏而事之唯馥比門不與)
(交通後與范滂張儉俱為黨魁)賈彪(潁川定陵人志節慷慨為新息長黨事起士皆寒心彪入洛陽)
(訟之遂赦黨人兄弟三人並有高名天下稱曰賈氏三虎偉節最怒彪字偉節故云)應奉(順玄孫讀)
(書五行俱下仕為武陵太守遷司隸校尉桓帝欲立田貴人為后奉諫止之黨氏起稱疾而退子劭舉孝)
(廉累官泰山守曹操專政劭棄官歸作春秋斷獄二百五十篇獻帝召為軍謀校尉著漢官禮儀)潁
容(長平人博學多通善春秋累徵不起著春秋條例五萬餘言)楊匡(陳留人初為杜喬掾喬與)
(李固坐黨錮死匡衛其屍都官從事執詣梁太后太后義之因上書乞送二人骸骨歸葬之遂隠不仕)
邊鳳(陳留人為京兆尹有能名郡人記曰前有趙張三王後有邊延二君)陳翔(召陵人以孝廉)
(高第拜侍御史遷揚州刺史舉劾贓吏威名大振終御史中丞嘗隸黨籍)荀淑(潁川潁隂人少有高)
(行博學而不好章句桓帝朝補朗陵侯相蒞事明理稱為神君尋棄官歸子八人儉緄靖燾汪爽肅專並)
(有才名時謂八龍靖有至行不仕號玄行先生爽年十二能通春秋論語仕為郎中遭黨錮隠海上日以)
(著述為事後徵起累官司空)韓韶(長社人就辟為泰山嬴長賊聞其賢相戒不入境流民入縣界)
(者甚衆韶愍其飢開倉賑之主者争不可韶曰長活溝壑之人而以此伏罪含笑入地矣子融少能辨理)
(累官至太僕)楊倫(陳留東昏人少師事丁鴻習古文尚書請辟皆不就後拜侍中以上書直辭不)
(遜免歸後為將軍梁商長史諫諍不合出補常山王傅以疾自止坐稽王命免)陳寔(潁川許人隠居)
(好學桓帝時為太丘長修德清静百姓以安寔在鄕閭平心率物有争訟輒求判正曉譬曲直退無怨者)
(夜有盜止其梁上寔起呼子孫訓戒曰不善之人習與性成梁上君子是也盜驚自投伏罪寔遺以絹自是一)
(縣無盜卒諡文範先生子紀以至德稱遭黨錮隠海上著書數萬言號陳子仕終大鴻臚諶與紀齊德父)
(子並著高名時號三君)鍾皓(潁川長社人以篤行稱九辟公府皆不就以詩教授門徒千餘人姪)
(瑾好古慕學有退讓風其内兄李膺謂之曰無是非之心非人也瑾以白皓皓曰保身全家爾道為貴)
李曇(潁川人少孤事繼母至孝陳蕃等薦之曰曇德行純備擢登三事必能贊宣盛美增光日月桓)
(帝以安車玄纁徵之不起)爰延(陳留外黃人為侍中桓帝嘗問朕何如主對曰中主帝曰何以知之)
(曰尚書令陳蕃任事則治中常侍黃門預政則亂是以知之帝嘉其言後拜大鴻臚)茅容(陳留人年)
(四十餘耕於野避雨樹下衆皆夷踞容獨危坐愈恭郭泰見而異之因留寓宿旦日容殺鷄為饌泰意謂)
(為己設既而供母自以草蔬與客同飯泰起拜曰卿賢乎哉因勸令學卒以成德)庾乘(潁川鄢陵)
(人少為縣門士郭泰勸游學宮遂能講論自以卑弟每處下坐諸生博士皆就讐問由是學中以下坐為)
(貴徵不起號徵君)邊韶(陳留浚儀人教授數百人才思敏捷應口成章嘗晝日假卧弟子私嘲之)
(曰邊孝先腹便便嬾讀書但欲眠韶潜聞之應時對曰邊為姓孝先字腹便便五經笥但欲眠思經事嘲)
(者大慙官至尚書令著作東觀著詩頌碑銘書策凡十五篇)符融(浚儀人少為都官吏恥之委去)
(後遊太學師事李膺時郭泰始入京師融一見歎其賢嘗知益州以清節名)許慎(召陵人性惇篤)
(少博學經籍馬融嘗推敬之時人語曰五經無雙許叔重叔重慎字也初慎以五經傳說臧否不同於是)
(撰為五經異義又作說文解字十四篇)申屠蟠(陳留外黃人九歲喪父哀毁過禮蔡邕深器重)
(之蟠隠居精學博貫五經見漢室夷陵累徵皆不就)陳留老父(桓帝時黨禍起士大夫有去官)
(者相抱而泣老父過之歎曰夫龍不隠鱗鳳不蔵羽網羅高懸去將安所雖泣何及乎衆欲與語不顧而)
(去竟不知其名)范丹(一名冉陳留外黃人桓帝時為萊蕪長不到官議者欲以為侍御史遂遁去徒)
(行敝服賣卜於梁沛之間居徒四壁處之裕然三府累辟不就卒謚貞節先生孫粲高亮清正累官武威)
(太守)劉翊(潁隂人累官陳留太守及歸惟乘車馬不載他物道遇士大夫病死輒以馬易棺葬之逢)
(貴人困餒又殺所駕牛食之或止之翊曰視死不救非義士也)服虔(河南滎陽人有雅才善著文作)
(春秋左氏傳解行世又著賦碑誄書記連珠九憤凡十餘篇靈帝時累官九江太守)呂彊(河南成臯)
(人為人清忠奉公靈帝時例封官者以彊為都鄕侯彊辭讓因上疏陳事言中常侍曹節等徼寵宜止封)
(賞又詔書於河閒故國起解瀆之館未見其便書奏不省)蔡邕(陳留圉人六世祖勲平帝時為郿令)
(王莽欲臣之逃匿山中父稜有清白行邕性至孝同居三世仕為議郎較正六經親書於碑置之太學門)
(外及卒縉紳諸儒莫不流涕)劉陶(潁川潁隂人通尚書春秋舉孝廉累官侍御史封中陵鄕侯三)
(遷尚書令拜侍中數切諫為權臣所憚徙京兆尹不就徵拜諫議大夫上書言時務八事)荀悦(淑孫)
(家貧無書每於人家見篇牘一覽即記官至秘書監侍中時政移曹氏悦作申鑒五篇奏之又依左傳體)
(刪漢書為帝紀三十篇)典韋(陳留人形貌魁梧膂力過人嘗從曹操討呂布於濮陽操募陷陣者)
(韋手持戟十餘大呼起所抵無不應手倒者布衆退拜韋都尉其後張繡反襲操營韋戰歿)郭嘉
(潁川陽翟人少有遠量深通籌略達於事情曹操召見論天下事曰使孤成大業者必此人也表為司空)
(祭酒屢從征伐有功及卒追諡貞侯)阮瑀(陳留尉氏人少受學於蔡邕曹操辟為司空軍謀祭酒管)
(記室凡書檄多出於瑀)徐庶(長社人嘗薦諸葛亮於昭烈及曹操獲其母庶謂昭烈曰本欲與將)
(軍圖事今失老母方寸亂矣請從此辭遂歸操)荀彧(淑孫聞曹操有雄略歸也之與語大悦曰吾子房)
(以為奮武司馬軍國事悉以咨之董昭謂操宜進爵國公彧曰曹公本興義兵不宜如此操心不平因表)
(留彧為侍中至濡須口飲藥死)鄭太(開封人少有才略累官侍御史董卓亂太與荀攸何顒共謀誅)
(之事洩太走歸袁術為揚州刺史子袤有識鑒仕晉累官光祿勲進司空)三國荀攸(彧從子祖)
(父曇廣陵太守攸仕為汝南太守曹操以為軍師及魏建國為尚書令卒諡敬侯子顗博學洽聞仕魏為)
(司空年七十居母憂哀毁幾滅性封臨淮公)鄭渾(太弟事曹操為下蔡長召陵令時天下未定民)
(生子多不舉渾課使耕桑重去子之法民漸豐給所育男女多以鄭為字魏建國累官魏郡太守子崇仕)
(為郎中)袁渙(陳郡人劉備舉渙茂才後歸曹操拜沛南都尉遷梁相每勑諸縣存鰥寡高年表孝)
(子貞婦常曰世治則禮詳世亂則禮簡全在斟酌魏國初建行御史大夫事子侃清粹閑雅素有父風位)
(至尚書)辛毘(潁川陽翟人曹操表為議郎遷丞相長史入魏為侍中好直諫嘗以事諫文帝帝不)
(聽毘随而引其裾帝竟從其言明帝時封潁鄕侯)陳羣(寔孫寔嘗竒之謂宗人曰此兒必興吾宗)
(羣初仕漢為治書侍御史入魏為御史中丞累官司空錄尚書事為人弘博不伐)杜襲(潁川定陵)
(人祖根漢永初時舉孝廉為郎中官至濟隂太守襲始依劉表知其不足托遂還鄕里曹操以為西鄂長)
(魏建國為侍中明帝時封平陽鄕侯)趙儼(陽翟人事曹操為朗陵長恩威並著魏建國累官至司空)
(與辛毘陳羣杜襲齊名時號辛陳杜趙)何䕫(陳郡人避亂淮南曹操辟為司空掾遷長廣太守多)
(所建明海賊寇暴樂安濟南界操以䕫前在長廣有威信拜樂安太守到官數月諸城悉平魏文帝時封)
(成陽亭侯)毛玠(陳留平丘人少為縣吏以清公稱後為曹操東曹掾與崔瑗並典選所舉用皆清正)
(之士魏建國以為尚書僕射)鍾繇(皓曾孫善書好謀漢末舉孝廉累官尚書僕射封武亭侯入魏)
(為相國封定陵侯遷太傅子毓機捷談笑有父風累官刺史歷都督徐州荆州少子會討蜀有功封縣侯)
應㻛(順六世孫以文學名識治體仕魏為五官將文學多識朝廷制度弟璩好學善屬文仕魏累官)
(侍中時曹爽專政璩作詩諷之璩子貞有文學官至散騎常侍)高柔(陳留圉人仕魏為管縣長姦吏)
(聞其至皆引去累宫廷尉封安國侯子光以文學行義著仕晉累官散騎常侍進少傅)晉阮籍
(瑀子容貌瓌傑志氣宏放初仕魏累官散騎常侍籍本有濟世志屬天下多故名士少有全者遂酣飲為)
(常司馬昭輔政引為大將軍從事中郎將嘗賦詠懷詩八十餘篇子渾有父風)鄭冲(開封人博學經)
(史初仕魏為陳留太守累官太保封夀光侯時定儀禮律令多主於冲入晉為太傅進夀光公致仕)何
曾(陽夏人好學博聞性至孝友自少至老夫婦相見如賓無聲樂嬖倖之好仕魏至鎮北將軍入晉累)
(官太宰侍中)阮咸(籍兄子任達不拘與籍齊名仕為散騎侍郎妙解音律善彈琵琶出補治平太)
(守二子瞻孚並有才名孚從明帝平王敦累官吏部尚書從子修好老易意度豁然常步行以百錢掛杖)
(頭至酒店便獨暢飲家無儋石之儲晏如也)畢卓(鮦陽人少放達嘗曰得酒滿數百斛左手持酒)
(杯右手持蟹螯拍浮酒船中便了一生矣與阮孚等為八達大興末為吏部郎)荀勖(爽曾孫岐嶷夙)
(成十歲能屬文既長遂博學達於從政仕至尚書令子組夷雅有才識累官太子太保懷愍之難多所匡)
(扶族子邃累官尚書邃弟闓官至侍中尚書亦有名稱)庾峻(鄢陵人好學有才思初仕魏為博士)
(長安有大獄拜侍御史往斷之朝野稱允入晉賜爵關内侯嘗疾世浮華不修名實著論以非之弟純為)
(世儒宗累官中書令純子旉少有清節仕至國子祭酒)潘岳(滎陽人少潁敏鄕邑號為竒童才名)
(冠世累官中書令有西征閒居等賦從子尼性恬退以著述為事累官太常卿封安昌公)阮种(陳留)
(尉氏人弱冠有殊操舉賢良對策第一遷中書郎正己率人朝廷咸憚其威再遷平原相有治聲)
江統(陳留圉人静默有遠志累官散騎常侍嘗著徙戎論長子虨仕終國子祭酒次子惇讀書有文)
(名累徵不就虨子敳敳子恒夷並貴顯)鍾雅(潁川長社人好學有才智仕至御史中丞直法繩違)
(百僚憚之蘇峻之亂侍衛天子或勸之去雅曰君危不能濟而遁逃苟免不可也卒死於難追贈光祿勲)
(七世孫嶸好學善詩仕南齊官至西中郎)荀崧(彧玄孫志操清純雅好文學泰始中代兄襲父爵為)
(安陵鄕侯累官開府儀同三司錄尚書事蘇峻之亂與王導等共衛帝二子蕤羨並知名)王隠(陳郡)
(人父銓少好學有著述之志每私錄晉事及功臣行狀末就而卒隠博學多聞不交勢援元帝時為著作郎令)
(撰國史)褚翜(陽翟人以才藝名襲父爵為關内侯累官淮南内史蘇峻之亂翜與王導抱帝登殿)
(侍立左右峻兵入翜正立呵之兵不敢動賊平以功封長汝縣伯進尚書左僕射)謝鯤(陽夏人父)
(衡國子祭酒鯤少有高識好老易累官豫章太守蒞政清肅百姓愛之子尚八歲時坐客曰此兒一座顔)
(回也尚應聲曰世無尼父焉别顔回客皆歎異既長辨悟絶倫仕至散騎常侍)庾亮(鄢陵人明穆元)
(皇后兄風格峻整動由禮節仕為散騎常侍以外戚求退復起為中書監加中書令蘇峻反亮督諸軍平)
(之三子彬死蘇峻之亂義有時名仕為吴郡内史龢仕至中領軍義子凖豫州刺史凖子悦為司徒右長)
(史入宋累官江州刺史)庾冰(亮弟清慎儉約累官中書監經綸時務朝野稱賢鎮武昌卒弟翼有經綸)
(大略累官都亭侯代兄冰鎮武昌歷鎮襄陽夏口)褚裒(陽翟人少有盛名桓彝目之曰季野有皮)
(裏春秋言其外無臧否而内有褒貶也謝安亦曰裒雖不言而四時之氣已備仕終鎮北將軍名冠中興)
毛寶(陽武人參溫嶠平南軍事破蘇峻有功為廬江太守終豫州刺史二子穆之安之並知名)鄭
默(開封人寬冲博愛雖童竪厮養不加聲色仕至大司農光祿勲子球封平夀公)袁瓌(陽夏人元)
(帝時為呂令其弟猷為江都令齊名江淮間時人美之瓌累官散騎常侍瓌族弟耽少有才氣官至歷陽)
(太守耽子質以孝行稱官至東陽太守)蔡豹(陳留圉人有氣幹仕為振武將軍臨淮太守在郡有)
(治最遷徐州刺史)應詹(瑒弟璩之曾孫以才藝文章知名當世仕為太子舍人以功封觀陽縣侯領)
(江州刺史子玄嗣官至散騎常侍次子誕有器幹歷六郡太守龍驤將軍)庾闡(鄢陵人九歲能文仕)
(為零陵太守過湘為文以弔賈誼又作楊都賦膾炙人口子肅之亦有文藻)殷浩(陳郡長平人父)
(羨資性介立仕終光祿勲浩識度清遠三府辟皆不就謝尚輩嘗伺其出處以卜江左興亡後徵為揚州)
(刺史陳讓至五月始受拜仕至中軍將軍子涓亦知名從子仲堪能清言善屬文仕歷五州刺史桓玄忌)
(其勝己害之)謝安(鯤從子父裒太常卿安少有重名寓居會稽之東山累徵不起年四十始為桓)
(溫司馬累官尚書僕射時秦兵百萬寇淮淝加安征討大都督賊平進太保兄奕弟萬子玄朗從孫晦皆)
(有才名居江左其行蹟詳見紹興府)阮放(咸族子與咸子孚齊名中興間為吏部郎銓筦有稱績授)
(交州刺史弟裕少以德業知名隠居不仕累徵聘皆不就放子晞之累官南頓太守裕子寧鄱陽太守自)
(後子孫貴顯不絶)袁喬(瓌子博學有文桓溫辟為司馬不就拜尚書郎佐溫平蜀進龍驤將軍子)
(崧少有逸才累官吴郡太守孫恩之亂力守滬瀆城死之)江逌(陳留圍人避亂居江淮耽玩經史殷)
(浩辟為參軍甚有匡弼之益後以功拜侍中遷太常子蔚官至吴興太守弟灌累官尚書中護軍從子績)
(御史中丞)韓伯(潁川長社人清和有思理留心文學舅殷浩及王坦之皆見推奬官至吏部尚書)
袁宏(瓌從孫自少有逸才謝安輩甚重之累官至東陽郡太守所著詠史詩及東征等賦為時盛傳)
荀伯子(潁隂人博通經傳仕為著作郎與徐廣同撰國史遷御史中丞)南北朝謝景
仁(安從孫仕宋為大司馬累遷左僕射弟純純子眺文章清麗善草隸長五言詩仕宋為尚書殿中郎)
(從弟方明方明子惠連從子靈運皆有時名)庾登之(亮玄孫少以經濟自任仕宋累官豫章太)
(守中護軍弟仲文為廣平太守時謝晦當國人皆加謹惟仲文與抗禮登之子仲遠為太子中庶子從文)
(從孫子仲好危言高論累官太子舍人)袁湛(陽夏人宋武帝以為諮議參軍累官司空尚書弟豹)
(好學博聞為御史中丞豹子淑縱横才辯累官太子左衛率淑兄洵洵子顗顗子昂皆有名)殷景
仁(長平人少有大量仕宋累官中書令嘗薦劉湛同為侍中湛入而隂毁之景仁稱疾文帝悟待之益)
(隆凡朝政大小必密函問之)殷孝祖(陳郡長平人少有氣幹仕宋以軍功拜積射將軍兗州刺)
(史族子琰和雅寡欲多識前事為文帝所知仕至少府加給事中)鄭鮮之(滎陽開封人仕宋累)
(官御史中丞性剛直言無所隠權貴憚之遷尚書右僕射子愔仕至始安大守)毛修之(滎陽陽武)
(人累官相國右司馬行司州事戍洛陽修立城壘宋武帝至履行善之後為安西司馬為赫連勃勃所擒)
(及赫連昌滅入後魏既而得還)褚淵(裒四世孫父湛尚書左僕射淵少有清譽父卒財寳悉與諸弟)
(惟取書數千卷仕宋及南齊累官尚書令侍中及卒家無餘財子賁從父弟炤並有名)殷鈞(長平)
(人九歲以孝聞善隸書為學者楷法仕宋至臨川内史閉閣卧理而百姓化之終國子祭酒)鄭羲
(滎陽人渾八世孫仕魏累官中書令出為西兗州太守表薦士類時論多之子道昭博覽羣書累官秘書)
(監兗州刺史孫述祖文雅有風采仕北齊累官太子少保兗州刺史兗人歌之曰大鄭公小鄭公相去五)
(十載風教猶相同)袁翻(陳郡人仕魏累官度支尚書翻名位俱重當時賢達咸推與之子聿修仕)
(北齊累官都官尚書聿修以名家子歷仕清華時望多相器待)袁粲(豹曾孫幼孤好讀書及長有風)
(操嘗著妙德先生傳仕宋累官左僕射出鎮石頭城為劉僧静所殺子最以身衛父俱死粲語最曰我不)
(失為忠臣汝不失為孝子後弟彖好學善屬文仕南齊官侍中)袁昂(粲從弟仕南齊為尚書令遷司)
(空立朝謇諤世號宗臣被接見者亦號登龍門孫樞仕陳累官尚書左僕射清白自居樞弟憲官至右僕)
(射)阮孝緒(尉氏人父彦之宋太尉從事中郎以清幹稱孝緒出後從伯胤胤歿餘財百餘孝緒)
(悉推與其妹母病醫言須人葠舊傳鐘山所出孝緒躬歷幽險累日不逢忽見一鹿前行因尾之獲焉人)
(以為孝感所致)荀朗(潁隂人慷慨有大略仕梁累官荆州刺史以功封興寧縣侯遷都督合州刺史)
鄭紹叔(滎陽開封人仕梁為安豐令有能名累遷司州刺史繕兵積穀流民多歸焉終左衛將軍)
殷不害(陳郡長平人家世儉約居甚貧窶有弟五人皆幼弱不害事老母養小弟無所不至士大)
(夫以篤行稱之年十七仕梁為廷尉平長於政事兼飾以儒術累官司農卿簡文帝以不害善事親賜其)
(母蔡氏甚渥)鄭道邕(羲從玄孫以清約自居叔父四人皆早世道邕撫諸孤如同出仕魏累官)
(岐州刺史綏撫遠近戶增四萬治為天下最入為少司空)樊叔略(陳留人父觀魏封河陽侯為高)
(歡所誅叔略奔關西宇文泰引置左右數被親信以平齊加上開府汴州刺史周宣帝營建東都制度皆)
(其所定以軍功進大將軍入隋加上將軍徵拜司農卿)隋鄭譯(道邕子初仕魏累官内史上大)
(夫進封沛國公入隋以定策功拜柱國嘗修樂府聲調凡八篇又奉詔定律令正音樂卒官岐州刺史諡)
(曰達)劉祐(滎陽人開皇初為大都督封索盧縣公其所占候如合符節嘗奉詔撰兵書十卷名同金)
(韜後又著隂策觀臺飛候玄象要記等書)唐鄭善果(滎澤人仕隋為魯郡太守母崔賢明嘗坐)
(閣内聽善果處決或當理則悦有不可則責媿之故善果所至有績歸唐檢校大理卿奉法持正風績顯)
(公卿間從父兄元璹愛尚文藝五聘絶域太宗稱其口伐可汗遂使邊火息燧)郭孝恪(許州陽翟)
(人少有竒節不治貲産初仕李密密敗歸唐嘗進策平王世充竇建德以功遷上柱國崑丘道副大總管)
(討龜兹國戰歿)崔知溫(鄢陵人仕為靈州司馬有善政累遷中書令兄知悌戶部尚書子泰之工)
(部尚書諤之以功封博陵侯)劉仁軌(尉氏人家貧好讀書每畫地書空以寓所習卒以通博聞)
(仕為陳倉尉累遷尚書左僕射五世孫瑑舉進士掾翰林學士宣宗時累遷同平章事)韋思謙
(陽武人八歲喪母以孝聞舉進士累官肅政大夫振明綱紀朝廷肅然子承慶舉進士累官天官侍郎嗣)
(立性孝友累官同中書門下三品)格輔元(浚儀人舉明經累官鳳閣鸞臺平章事武后欲以武)
(承嗣為太子輔元不從遂下獄坐以謀反斬之天下稱其冤)婁思德(鄭州原武人舉進士累官)
(檢校豐州都督進同鳳閣鸞臺平章事卒諡曰貞師相德深沉有度量善知人人有忤己輒遜以自免為將)
(三十餘年恭勤樸忠以功名終)王求禮(許州人武后時為監察御史時三月大雪蘇味道以為瑞)
(率羣臣入賀求禮曰宰相和隂陽季春雨雪乃災也味道不從入賀求禮厲聲曰主荒臣佞使天有瑞何)
(感而來哉羣臣震恐后為罷朝)李日知(滎陽人及進士第武后時歷司刑丞時法令嚴吏争為酷)
(日知獨寬平嘗免一囚死少卿胡元禮曰吾不去曹囚無生理日知曰吾不去曹囚無死法后竟用日知)
(讞議累遷侍中罷為刑部尚書致仕)吴兢(汴州浚儀人貫知經史方重寡諧累官右拾遺玄宗初立)
(銳於決事兢慮其果而不精上書切諫拜諫議大夫修國史事多核實不少假借人比之董狐)鄭虔
(滎陽人玄宗愛其才置廣文館以為博士居官貧約澹如也虔善圖山水好書嘗自寫其詩并畫以獻帝)
(大署其尾曰鄭虔三絶遷著作郎後貶台州司戶參軍)劉昌(開封人善騎射天寶末從張介然討)
(安祿山累以戰守功官至檢校尚書右僕射南川郡王在邊最久所至率士墾田而軍有羨食邊障妥寧)
(卒贈司空)鄭潛曜(滎陽人母代國長公主開元中主寝疾累三月不靧面主疾侵刺血為書丐諸)
(神請以身代火書而神許二字獨不化翌日主愈戒左右無敢言後尚臨晉公主歷光祿卿)吴道
玄(陽翟人仕為兗州瑕丘尉官至寧王友少學書於張旭賀知章不成因工畫其筆法超妙為百代畫)
(聖玄宗召入供奉為内教博士非有詔不得畫)殷踐猷(長平人博學善記尤通氏族歷數醫方時)
(稱為五總龜舉文儒異等授秘書省學士兼麗正殿學士子寅舉宏詞為太子校書郎孫高杭州刺史)
孔璋(許昌人李邕下獄當死璋以布衣上書謂邕往者折二張之角挫韋氏之鋒有功於國臣無益)
(於時願以身代之遂減邕死)鄭珣瑜(滎澤人少孤躬耕養母為宋城尉累官同平章事性嚴重)
(未嘗以私託人人亦不敢干以私二子覃經術該深淳篤守正累官尚書左僕射朗累官中書門下平章)
(事覃子裔綽峭立有父風仕至浙東觀察使)鄭絪(滎陽人幼有竒志善屬文所交皆名士擢進士)
(宏詞高第憲宗時拜中書侍郎同平章事以太子太保致仕絪守道寡慾世以耆德稱之)鄭餘慶
(絪從子舉進士貞元中拜同平章事餘慶少砥礪行已完潔仕四朝其祿皆賑親濟急被貶復相不避權)
(幸子澣累官右補闕敢言無避仕終戶部尚書孫處誨文辭秀拔仕至宣武軍節度使從讜舉進士累官)
(門下侍郎出為河東節度使詔自擇參佐皆一時極選人比為小朝廷後拜太傅兼侍中族孫延昌有文)
(行累官戶部尚書拜相)王沛(許昌人少勇決歷官兗海沂密節度使明示法制軍政大治以檢校)
(工部尚書徙忠武節度使卒子逢仕為諸衛將軍討劉楨有功加右散騎常侍)朱忠亮(浚儀人為)
(薛嵩裨將累官經原四鎮節度使吏白耄卒不任戰者可罷答曰古於老馬不棄况戰士乎聞者莫不感)
(奮築潘原城有勞改封丹陽卒贈尚書右僕射諡曰靈)韋弘景(思謙曾孫父濟以文雅知名官)
(至馮翊太守弘景舉進士累官翰林學士時劉士涇賂貴幸擢太僕卿弘景封還詔書後為吏部侍郎銓)
(綜平序官至禮部尚書)殷侑(陳州人有志於學不治貲産長通經術貞元末及五經第累官刑部)
(尚書時李訓鄭注已誅帝問侑治安術侑言朝廷宜任耆德無輕用新進帝然之)鄭肅(滎陽人以)
(儒世家學有根柢舉進士書判拔萃累官平章事挺挺有大臣節與李德裕協心輔政子洎仕至州刺史)
(孫仁表豪爽有文累官起居郎)陳夷行(潁川人由進士第累官尚書左僕射介特不羣深為主知)
(以足疾乞罷為河東節度使)王博武(長社人會昌中侍母至廣州涉海口風起母溺博武號泣)
(赴水救之亦死節度使盧貞得其屍葬之詔刻石表其墓)鄭畋(滎陽人父亞爽邁有文仕至觀察使)
(畋舉進士宣宗時為翰林學士詔書紛委畋思不淹晷成文粲然皆切機要累遷同中書門下平章事終)
(司徒太子太保)趙犨(陳州宛丘人重義氣善騎射仕為忠武軍都虞候黃巢亂陳人請授犨為刺史)
(破巢僖宗時擢彰義軍節度使卒贈太尉弟昶以破巢功累遷同中書門下平章事犨子珝累官右金吾)
(上將軍)鄭綮(滎陽人舉進士昭宗時累官中書門下平章事初綮善詩多俳諧時號鄭五歇後體)
(及為相立朝侃然無復故態既三月以太子少保致仕)五代高頔(雍丘人後唐進士累官天)
(雄軍掌書記以左補闕致仕頔有清節力學彊記晨暮常拱手危坐未嘗少懈子南金宋雍熙初擢第次)
(子鼎舉進士官至殿中丞)符彦卿(宛丘人善騎射事唐莊宗以謹厚出入卧内入漢以功封魏國)
(公周封魏王宋初加太師彦卿為將有謀善戰頗謙恭下士所得賞賜悉分給士卒故人樂為之用周世)
(宗及宋太宗后皆其女也)宋石守信(浚儀人仕周為鎮安軍節度使入宋累加中書令河南尹)
(封衛國公卒追封武威郡王諡武烈子保興知澶州保吉鎮安軍節度保興子元孫仁宗時為鄜延副都)
(總管)薛居正(浚儀人好學有大志舉後唐進士仕周累官刑部侍郎宋初遷門下侍郎平章事太)
(宗時進司空居正性孝行純為相任寬簡不好苛察子惟吉涉獵書史官至右領軍大將軍)李穆
(陽武人性至孝言行無矯飾五代周進士為右拾遺入宋累官翰林學士終參知政事好汲引後進弟肅)
(舉進士累官保静軍推官嘗作樂章九首其文甚工子惟簡多材藝不樂仕進真宗時召拜太子中允致)
(仕)沈倫(太康人少習三禮講學自給累官給事中清介醇謹從王師伐蜀諸將皆以賄敗倫歸篋)
(中惟圖書而已擢樞密副使中書侍郎同平章事後以左僕射致仕)梁周翰(管城人幼好學十歲)
(能屬辭五代周舉進士為開封戶曹參軍入宋直史館累官翰林學士工部侍郎有集五十卷及續因話)
(錄)劉廷翰(浚儀人父紹隠死節於晉廷翰自周入宋累立戰功歷官大名尹天雄軍節度使寬)
(厚容衆長於御下卒贈侍郎子贊元登州刺史贊明勤州團練使)焦繼勲(長社人少有大志歷)
(晉漢周入宋為右金吾衛上將軍時向拱為西京留守羣盜白日入都市繼勲代之月餘羣盜斂迹子守)
(節歷知襄鄧汝三州以右神武大將軍致仕)吴虔裕(許州許田人少為郡吏歷漢周入宋為右)
(千牛衛上將軍仍判左衛仗事每朝會從遊宴上憐其夀高常慰撫之卒年八十八贈太尉)喬維
岳(陳川南頓人治三傳周時登第授太湖主簿入宋累官給事中知審官院乞外遷真宗嘉其静退特)
(授海州刺史明習吏事卒贈兵部侍郎)王昭素(酸棗人篤學有志行為鄕里所稱聚徒教授嘗)
(著易論二十三篇太祖召至賜坐令講易因訪以民間事深見嘉奬拜國子博士致仕)和峴(浚儀)
(人父凝晉宰相峴累官著作郎入宋為太常博士後為京東都運使峴善音樂太祖以雅樂聲高詔峴講)
(求均節之自是八音和暢弟㠓幼能屬文舉進士累官判吏部銓知制誥㠓弟皡淳化中獻文授大理評)
(事)宋凖(雍丘人開寳中舉進士第一除校書郎直史館太平興國中知制誥凖美風儀善談論文)
(辭清雅為當時所重)常思德(開封人累官右神武大將軍雍熙初從曹彬北征不利至涿州左右)
(皆潰散獨思德以所部護至易州曰既備戎行當與主帥同死生若視利害以為去就將何面目見君父)
(乎太宗聞其言深加慰勞)尹繼倫(浚儀人父勲郢州防禦使嘗内舉繼倫可用太祖以補殿直累)
(遷都巡檢使威虜軍乏糧太宗遣李繼隆𤼵兵護送輜重契丹將邀之繼倫夜躡其後擊殺其將寇兵大)
(潰自是相戒曰當避黑面大王以繼倫面黑故也官至靈慶兵馬副都部署)袁逢吉(鄢陵人父)
(蟾大理評事逢吉四歲能誦爾雅孝經七歲兼通論語尚書開寳中擢三𫝊第累官鴻臚少卿性修謹練)
(達時務子成務京東轉運副使從子楚材虞部員外郎)欒崇吉(封丘人以吏部令史上書言事)
(衛補臨淄簿明習文法清白勤事累官江南轉運使遷調尉少卿以將作監致仕子源虞部員外郎沂殿)
(中丞)張煦(開封人開寳末累官昭州團練使知鄜州徙并代鈐轄知滋州嘗在川蜀西夏東廣累立)
(戰功數被嘉奬又能明術數善相宅時稱其妙)上官正(開封人少舉三𫝊後為鄜州攝官累授平)
(州防禦使分司西京致仕正以平川蜀有功受知太宗以悻直累致謗書太宗力與明辨仍賜劄戒諭之)
盧斌(開封人以筆劄事晉邸太宗即位補殿直累授閣門祗候尋為梓遂十二州都巡檢使在川峽)
(六年以孤軍禦寇累立戰功及代還上親加勞問行拜檢校左僕射子文質殿中丞)楊樸(新鄭人善)
(歌詩士大夫多傳誦每乘牛往來郭店自稱東里野既民嘗入嵩山窮絶處構思為歌詩凡數年得百餘篇)
(被召還作歸耕賦以見志真宗朝諸陵道出鄭州遣使以茶帛賜之)萬適(陳州宛丘人自號遣玄子)
(喜學問精於老子書不求仕進所著有狂簡集百卷雅書三卷志苑三卷雍熙詩二百首經籍擿科討論)
(記四十卷後以韓丕薦召為慎縣主簿數日卒)戴興(雍丘人少以勇力聞及長美髭髯眉目如畫事)
(太宗於藩邸後累官定武軍節度徙夏州行營都部署討李繼遷興所部深入千里後知京兆府卒贈太)
(尉)王延德(開封東明人宣祖與其父溫厚善愛延德謹重太宗尹京署為親校累官東京舊城)
(都巡檢使好撰集近事如司膳錄版築記凡若干卷又上太宗南宮事迹三卷史官脩實錄多訪之)許
均(開封人以應募征遼州有功補武騎十將累官永興軍團練使有勇略所至輒立戰功幼子懷德累)
(官殿前都指揮使卒贈侍中諡榮毅)王顯(開封人性謹介不好狎累官樞密使山南東道節度使同)
(平章事嘗大破契丹於威虜軍後知永興軍顯雖寡學術而質直無邪佞子希逸好學聚書萬卷官至殿)
(中丞直史館)周審玉(開封人父勲隰州團練使審玉以蔭補殿直累官千牛衛大將軍致仕嘗)
(在定州監軍先鋒劉緒䧟賊審玉躍馬趣擊拔緒而還以勇敢聞故能累立戰功晚年好讀神農本草留)
(意方術)白守素(開封人父廷訓為博州刺史守素以蔭補官累官鎮州鈐轄王繼忠陷契丹守)
(素據橋有矢數百每發必中敵不敢近遂引去居邊歲久契丹畏之仕終合州團練使)楊樸(管城)
(人善詩少與畢士安同學士安為宰相薦之太宗召見面試蓑衣詩云狂脱酒家春醉後亂堆漁舍晚晴)
(時除官不受聽歸山以其子從妙為長水尉)向敏中(開封人父瑀仕五代漢為符離令敏中舉)
(進士累官中書侍郎同平章事天禧中進左僕射昭文館大學士居大任三十年沈毅開濟識達大體卒)
(諡文簡有文集十五卷孫經女為神宗后)王繼英(祥符人少從趙普給筆劄甚謹普復相補中書)
(直省官後累遷樞密使小心慎靖以勤敏稱真宗倚賴之卒贈太尉侍中諡恭懿子遵式遵誨遵度遵範)
(皆至顯官)劉師道(開封東明人雍熙初進士累官樞密直學士換左司郎中師道敏於吏事剖煩)
(析滯案無留牘所至有聲性慷慨尚氣善談世務工為詩多與楊億輩酬唱當時稱之)張耆(開封)
(人年十一事真宗於潛邸及即位累遷宣徽南院使兼樞密副使時建玉清宮耆奏疏謂殫國財力非所)
(以奉天意後封鄧國公以太子太師致仕子希一利一皆歷知數州)孔維(雍丘人乾德中以九經及)
(第為國子博士使高麗王治問禮維對以君臣父子之道升降等威之序治悦曰今日復見中國之夫子)
(也累遷國子祭酒校定五經疏義)崔頤正(封丘人與弟偓佺並舉進士頤正初為高密尉以孔)
(維薦為國子直講刊正諸經音疏真宗時日召頤正於苑中說尚書仕終國子博士偓佺自連江尉入為)
(直講真宗幸國學召說尚書所著有帝王手鑑十卷)崔立(鄢陵人祖周度仕五代周為泰寧軍節度)
(判官立中進士歷知數州有循良之政後以工部侍郎致仕性淳謹喜論事事真宗仁宗前後上四十餘)
(奏多見施用)張忠(開封人慷慨不事生産仁宗時累官知滄州徙澶州總管會河決商胡詔留戌)
(滿卒以助堤役輒羣譟將劫庫兵為亂忠潜捕倡前者數人斬以徇乃止)李及(新鄭人舉進士累官)
(樞密直學士判吏部銓出知杭州及資性清介治尚簡嚴喜慰薦下吏而樂道人之善在杭數年比去惟)
(市白樂天集後官至御史中丞)王德用(管城人父超從真宗幸澶淵有功授崇信軍節度使歷知)
(青州懷州德用以軍功累官樞密使軍政明而士心附所至有威名家居貧約祿賜多以周宗族)段
少連(開封人倜儻有識度舉服勤詞學知崇陽縣累遷龍圖閣直學士知涇州通敏有才決事如流)
(不為權勢所屈及卒仁宗悼惜之)宋庠(雍丘人天聖初舉進士第一累官翰林學士參知政事與)
(呂夷簡不合出知揚州皇祐中拜中書平章數言國家當慎固根本封鄭國公卒贈太尉諡元獻為人儉)
(約好學不倦所著有校定國語補音通譜叢志諸書)宋祁(庠弟與兄同時舉進士歷官太常博士詔)
(定新樂權度支判官上言三冗三費進翰林學士禮部侍郎上禦戎七論累加龍圖閣學士知鄭州與歐)
(陽修同修唐書書成遷左丞進工部尚書學士承旨卒諡景文)丁度(祥符人真宗時登服勤詞學科)
(累官端明殿學士仁宗嘗曰度侍從十五年數論天下事未嘗及其私除樞密副使改參知政事遷尚書)
(右丞其在經筵上常呼學士而不名)江休復(陳留人仕為藍田尉累遷刑部郎中修起居注為人)
(外簡曠而内行甚飾其文章醇雅尤善於詩善隸書與人交久而彌篤著唐宜鑒春秋世論及文集若干)
(卷)王拱辰(開封咸平人年十九舉進士第一通判懷州累遷翰林學士承旨拜三司使使契丹)
(還為宣徽南院使出鎮北京又鎮彰德)劉平(祥符人剛直任俠讀書強記舉進士後以將家子改)
(武官累遷鄜延路副總管趙元昊寇延州平往援與賊大戰衆潰平被執而死贈侍中謚壮武弟兼濟善)
(騎射知其累官河北緣邊安撫副使)郭遵(開封人家世以武功稱遵累官延州西路都巡檢使元昊)
(寇延州遵入敵陳敵出驍將揚言當遵遵揮鐵杵破其腦復持鐵鎗進所向披靡深入敵中為攅兵注射)
(馬仆被殺贈果州團練使)王珪(開封人少拳勇善騎射通隂陽術數能用鐵鞭鐵杵仕為涇原路都)
(監元昊入寇珪從任福連戰三日諸將皆敗珪復入戰殺數百人鞭鐵撓曲手掌盡裂奮擊自若矢中目)
(乃還夜中卒子光祖明於料敵累官涇原等路副總管嘗從熊本平瀘夷功第一)任福(開封人累)
(官環慶路總管知慶州以破元昊功拜神龍衛四厢都指揮使元昊復入寇福力戰身被十餘矢有小校)
(劉進者勸福自免福曰吾為大將兵敗以死報國爾遂挺身決戰而死子懷亮亦死之)馬遂(開封)
(人仕為北京指使聞王則叛詣留守賈昌朝請擊賊昌朝使持榜招降見則諭以禍福不答遂扼其喉毆)
(之流血賊攅刃聚譟遂被縛而支解之贈宮苑使)范恪(開封人驍勇善射臨難敢前仁宗時以戰)
(功累遷永興路副都總管恪有弓勝一石七斗其箭鏃如鏵名曰鏵弓凡所𤼵必中他日取蕉蒿砦歸恪)
(獨殿為數千騎所襲恪視箙止有二鏵即為引滿之勢賊遽却)孫甫(陽翟人少好學日誦數千言舉)
(進士累官右正言時事多所建明官至天章閣待制河北郡轉運使有文集七卷著唐史記七十五卷)
孫節(開封人以才勇補右侍禁與狄青同在延州數破敵砦有功又從青討儂智高至歸仁鋪為前)
(鋒摶戰賊銳甚節鏖戰中槍而没特贈忠武軍節度留後)姚仲孫(商水人父曄進士第一官至著)
(作郎仲孫蚤孤事繼母孝擢進士累官河北都轉運使大修城壘兵偹遷龍圖閣直學士權三司使屬西)
(北備邊悉心經度雖病未嘗廢事)程戡(陽翟人舉進士累官樞密直學士知瀛州進端明殿學士)
(參知政事以鄜延經略使判延州久在邊安重習事治不近名卒諡康穆)楊燧(開封人善騎射從征)
(貝州穴城以入賊平功第一累官殿前副都指揮使卒諡莊敏燧初穴城時為叛兵所傷劉順救之得免)
(及貴順死訪恤其家甚至故人妻子貧不能活者一切收養之人推其義)掌禹錫(郾城人舉進士)
(為道州司理試身言書判第一改大理丞以尚書工部侍郎致仕禹錫博學多記嘗預修皇祐方域國志)
(地理新書及校正𩔖篇神農本草又著郡國手鑒周易集解)鞫詠(開封人父勵廣南轉運使詠舉)
(進士累官監察御史錢惟演圖入相詠言其憸險惟演聞乃亟去大安殿生芝草命羣臣就觀詠言願以)
(援進忠良退斥邪佞為國寳以訓練兵農豐積倉廩為天瑞草木之怪何足尚哉累官天章閣待制)韓
綜(億子兄綱為水部員外郎知光化軍綜舉進士通判鄧州同修起居注嘗為契丹館伴使使者欲稱)
(北朝去契丹號綜曰自古未有建國而無號者使慙而止累遷刑部員外郎知制誥子宗道歷官戶部侍)
(郎寶文館待制)韓絳(綜弟舉進士通判陳州歷遷江南安撫使行便民事數十條後歷翰林學士御)
(史中丞神宗立韓琦薦為樞密副使轉參知政事夏人犯塞請行邊拜中書平章事哲宗時封康國公卒)
(諡獻肅子宗師舉進士累官至集賢殿修撰)韓維(絳弟以父輔政不試進士宰相薦其好古嗜學)
(神宗時累官龍圖閣直學士知開封府王安石惡其言保甲事出知許州尋召為學士承旨天久不雨維)
(言當自責求直言即命維草詔頒之人情大悦是日乃雨元祐更役法命維詳定拜門下侍郎忌者讒之)
(出知汝州坐黨籍納官里居)韓縝(維弟舉進士為南京判官上言災變詞極剴切歷知開封府進)
(同知樞密院哲宗立拜尚書僕射以太子太保致仕卒諡莊敏子宗武第進士為河間令日食上言切直)
(進都官員外郎)張洞(祥符人父惟簡太常少卿洞讀書日數千言為文甚敏未冠曄然有聲仁宗時)
(以布衣上方略尋第進士累官工部郎中洞在館閣久數有建明仁宗以為知經因賜飛白善經字寵之)
宋充國(庠子性剛介刻意學問以鄕書試禮部既自謂宰相子輒罷舉仁宗召試賜進士累官知)
(太常禮院充國孝於奉親平居得微物必先薦家廟乃敢嘗子喬年官至龍圖閣學士知陳州孫昪顯謨)
(閣學士知應天府)鄭向(陳留人舉進士甲科為大理評事累遷龍圖閣直學士知杭州卒五代亂)
(亡史册多漏失向著開皇紀三十卷摭拾遺事頗有補焉)郭稹(祥符人世寓鄭州舉進士甲科累官)
(龍圖閣直學士權知開封府嘗使契丹契丹厚禮之與同出觀獵延稹射稹一發中走兔衆皆愕視稹文)
(思敏贍尤刻意於賦聚古書畫不計其貲購求之)趙賀(封丘人少喪明遇異醫而愈事繼母至孝)
(舉毛詩及第累官給事中判宗正事歷知數州以精明稱轉運使李中庸嘗薦賀改官中庸没無子賀為)
(主葬圖其像歲時祠于家)魚周詢(雍丘人早孤好學舉進士第累官右諫議大夫權御史中丞多)
(所建白仁宗嘉其詳敏知安州時園吏見大蛇垂闌楯即視之乃周詢醉而假寐世𫝊其異)何中
立(許州長社人幼警邁頗以文辭自喜進士及第累官樞密直學士知許陳州徙杭州卒既没家無餘)
(貲有文集二十卷論思集十卷子舜賓官太子中舍)呂誨(開封人祖端相太宗真宗為時名宰輔誨)
(性純厚家居力學進士登第累官御史中丞王安石初拜參政誨言安石好執偏見天下必受其禍出知)
(鄧州誨三居言責皆以彈奏大臣而去及安石行新法司馬光始服其先見居洛病困目已瞑司馬光往)
(視之乃張目曰天下事尚可為君實勉之)馬懷德(祥符人補三班奉職積官静難軍節度觀察留)
(後累立戰功斬獲動以萬數為范仲淹韓𤦺所知薦嘗為流矢中其顙鏃入於骨以弩絃繫鏃𤼵機而出)
(之)許懷德(祥符人父均磁州團練使懷德善騎射擊刺以父任為東西班殿侍以戰功累遷殿)
(前都指揮使年八十猶生子筋力過人卒贈侍中諡榮毅)趙滋(開封人父士隆邠寧環慶路都監戰)
(没錄滋三班奉職滋少果敢任氣有智略累立戰功官至步軍都虞候在雄州六年契丹憚之馭軍嚴繕)
(治城壁樓櫓至於簿書米鹽皆有條法)李兊(許州臨潁人登進士第積官尚書右丞轉工部尚書)
(致仕兊歷守名郡為政簡嚴老益精明卒諡曰莊從弟先由進士積官秘書監致仕兊尚無恙事之彌篤)
(子庭玉年六十即棄官歸養人賢其家法)孫永(長社人長肄業西學羣試累常第一擢進士調襄城尉)
(官吏部尚書元祐初進資政殿學士兼侍讀卒謚康簡永外和内勁論議常持平不求詭異與人交終身)
(無怨尤)田况(陽翟人進士及第又舉賢良方正直集賢院上言治邊十四事多見施用累遷翰林)
(侍讀學士以太子少傅致仕况於天下事小利近功仕勿論而所及必朝廷先務著好名朋黨二論從子畫)
(為校書郎知西河縣與鄒浩以氣節相激厲後知淮陽軍卒淮陽人祀以為土神)馬從先(祥符)
(人少盡力於學性整嚴雖盛夏不袒跣父當任子推與其弟由進士累官太常少卿知宿州代還知夀州)
(以老辭英宗曰聞卿治行籍甚夀尤重於宿姑為朕往後以工部侍郎致仕)徐處仁(穀熟人中)
(進士甲科累遷右正言給事中攝開封府剖決如流囚繫嘗空進尚書右丞數請寬民力弭劇盜以剛廉)
(稱)宋守約(酸棗人累官步軍副都指揮威武軍留後卒諡勤毅神宗初為簡練法守約率先推)
(行子球累官樞密副都承旨嘗使契丹告哀至則使易吉服球謂曰通和歲久憂患實同大國安則為之)
(契丹不能奪)賈嵒(開封人少善騎射起家從戎累官步軍都虞候濠州團練使嵒在兵間二十年)
(有智略能附御士卒所向輒勝時稱為良將)王恩(開封人以善射入羽林神宗偉其貌補供備庫)
(副使累官殿前都指揮使武信軍節度使以檢校司徒致仕卒贈開府儀同三司)謝文瓘(陳州)
(人進士甲科累官集英殿修撰知濟州上疏言臣下推行新法榜笞禁錮民受其虐大臣以為訕神宗曰)
(彼謂奉法者非其人爾何訕也子貺知汝州欽宗時上封事十篇金人犯汝州貺戰死)李南公
(鄭州人舉進士調浦江令歷知數郡以龍圖閣直學士致仕南公為吏六十年幹局明銳子譓第進士紹)
(聖間知章丘縣後以直龍圖閣知熙州累遷陜西轉運使)黃寔(陳州人登進士第累官寳文閣待制)
(知定州卒贈龍圖閣直學士寔孝友敦睦世稱其内行與蘇軾兄弟友善雖以章惇甥獲免黨禍然亦不)
(得久於朝著)孫路(開封人第進士元豐中累官兵部尚書以龍圖閣直學士知成都夏人入寇有)
(扞禦功司馬光將棄河湟問於路路挾地圖示光曰熙之北已接夏境若捐以予敵一道危矣光幡然曰)
(賴以訪君不然幾誤國事)盛陶(鄭州人第進士為監察御史累官權禮部侍郎後以龍圖閣學士知)
(順昌府嘗劾李復圭輕敵敗國程昉開河無功二人實王安石所主陶不少屈史稱其大節可取)楊
仲元(管城人第進士調宛丘簿歷知光虔虢三州累官光祿卿戒諸子曰吾入官五十年未嘗以私)
(怒加人雖杖刑之微苟有兩比不敢與輕法以是為報國耳)時彦(開封人舉進士第一累官工部)
(尚書進吏部卒彦嘗尹開封異時都城苦多盜捕得則皆亡卒吏憚於移問往往略之彦始請一以公憑)
(為騐否則拘繫之以俟報坊邑少安獄屢空)張近(開封人第進士累官大理正受詔鞫治呂惠卿)
(哲宗諭曰此出朕命毋畏惠卿對曰法之所在雖陛下不能使臣輕重何畏惠卿也官至顯謨閣直學士)
(知太原府)孫固(管城人舉進士石介一見以公輔期之累官門下侍郎知樞密院事卒諡溫靖固宅)
(心誠粹不喜矯亢故更歷夷險而不為人所嫉)張逸(滎陽人舉進士歷知鄧城長水青神尉氏縣後)
(以樞密直學士知益州民有殺人以誣人者吏受賄令殺人者守囚逸曰囚色冤守者氣不直豈守者殺)
(人耶囚始敢言而守者果服立誅之凡四為益守而政多便於民)羅拯(祥符人第進士性和柔不)
(與人較曲直累官江淮𤼵運使嘗與副皮公弼不協比公弼被劾拯力為辯理諫官錢公輔嘗論拯短公)
(輔姻黨多在拯部内往往薦進之或譏以德報怨拯曰同僚不協所見異也諫官所言職也又何怨乎時)
(論服其長者)崔鶠(陽翟人舉進士積官殿中侍御史徙右正言累章極論章惇蔡京罪惡時議歸)
(重有古學為文至多尤長于詩清峭雄深有法度有遺文三十卷)張叔夜(耆孫少喜言兵歷知)
(陳留襄城縣海州宋江起河朔叔夜誘擒其副江乃降靖康初領南道都總管金兵再至即與子伯奮仲)
(熊入衛轉戰至都累遷簽書樞密院連日與金人大戰斬其二貴將城䧟被創猶父子力戰車駕北狩叔)
(夜從至白溝死之諡曰忠文)安燾(開封人幼警悟登第累官觀文殿學士知鄭州章惇與燾布衣)
(交及為相覬其助己燾乃上疏言用事之臣持紹述之名誑惑君父在哲徽時兩知樞密院事子扶為給)
(事中)張克戩(耆曾孫第進士累官知汾州金人攻汾克戩畢力扞禦久之召令民兵曰吾不忍負)
(國家辱父祖願與此城終始以明吾節衆皆泣對曰願盡死聽命屢敗金人而援兵不至城䧟率衆巷戰)
(歸索朝服南向拜自引決一家死者八人事聞贈延康殿學士)張克公(克戩從弟起進士官至吏)
(部尚書嘗論蔡京罪京御之欲以銓綜稽違中克公既又擿其知貢舉事帝以為所取得人不問也卒贈)
(資政殿學士)趙遹(開封人大觀中累官兵部尚書嘗伐宴州夷山險難進乃捕猱數十束麻灌以)
(膏蠟縛猱背夜遣人負繩梯登崖及賊柵乃然炬猱熱狂跳廬舍火𤼵賊號呼奔樸猱益驚火益熾官軍)
(鼓譟破柵賊亂赴火墮崖死者不可計俘斬數千人)鄭居中(開封人登進士第累官知樞密院加)
(少師三封國公卒追封華原郡王諡文正徽宗時蔡京數勸攻契丹居中力陳不可謂京曰使百萬生靈肝)
(腦塗地公實為之由是議寝)路昌衡(祥符人起進士累官直學士知成都徽宗立上書言西方)
(用兵致興大役利源害政佞臣蔽主四者皆隂之過盛後落職入黨籍卒贈龍圖閣直學士)李璆
(汴人登政和進士第累官四川安撫制置使璆所至為政有惠治蜀之政尤多可紀有清溪集二十卷)
曹勛(陽翟人父組為睿思殿應制勛用恩補承信郎賜進士甲科累官太尉開府儀同三司卒贈少)
(保勛從徽宗北遷復持御衣書歸進高宗﨑嶇兵間稍著勞效故恩榮始終云)呂由誠(誨季子幼)
(明爽有智略以父恩補官後通判成都府知雅嘉溫綿四州皆有治績靖康初差知襲慶府時羣盜蜂起)
(﨑嶇至郡為備金兵來攻與判官趙令佳同心誓守城䧟俱被執不屈死之)何灌(開封人武選登)
(第累官河東河北制置副使數有戰功靖康初金師叩京城灌入援既至令控守西隅背城拒戰凡三日)
(被創没於陣子薊閣門宣贊舍人從父戰箭貫臂病創死紹興間贈灌忠正軍承宣使)胡閎休
(開封人入太學著兵書二卷靖康初應知兵科中優等補承信郎二帝詣金營閎休欲結義士劫之為何)
(㮚所止後南渡從岳飛討賊湖湘進成忠郎飛被誣死閎休𤼵憤杜門佯疾卒有勤王忠義集蔵于家)
程迪(開封人父博古部鄜延兵戰死迪以蔭得官至榮州團練使金人破永興迪率其徒力戰身被)
(創幾徧絶而復蘇猶厲聲叱戰不已遂死之詔贈明州觀察使諡恭愍)韓公裔(開封人以三館)
(吏補官充康王府内知客累官岳陽軍節度使卒贈太尉諡恭榮公裔早著忠藎為天子故人能與黃潜)
(善秦檜為異史稱其知所向方)高貴(祥符人寓居鎮江舉進士累官知高郵府扈從之海上擢樞密)
(使與陸秀夫同死崖山)金楊伯元(尉氏人泰定間舉進士調郾城主簿以才幹被委注累為)
(審錄官明辨多中理人稱其平官至工部侍郎武安軍節度使卒諡曰達)張彀(臨潁人性至孝善書)
(人以為有顔真卿風致舉進士為同州判官有善政及民官至河東南路轉運使)元徐世隆
(西華人金進士辟為縣令其父戒以年少毋急進仕世隆遂辭官益篤於學世祖方圖征雲南以問世隆)
(勸以不嗜殺人世祖曰誠如卿言吾事濟矣後召為翰林集賢學士以疾辭所著有瀛州等集百餘卷)
楊敬直(祥符人父澤有隠德敬直以儒術見世祖累有軍功進宣慰使卒贈弘農郡公弟元直仕)
(至行中書省平章政事贈梁國公)田滋(開封人公正有清德累官浙西廉訪使辨理冤獄人稱神)
(明官至陜西行中書省參知政事卒追封開封郡公)劉好禮(祥符人父仲澤金大理評事好禮幼)
(有大志知讀書通國言仕元累官澧州路總管歷刑禮吏戶部尚書)邵敬祖(宛丘人父喪廬墓母)
(繼没河決不克葬殯于城西敬祖露宿依其側風雨不去友人哀之為縛草舍庇之前後居廬六年兩髀)
(俱成濕疾至治二年旌其家)李仲和(河隂人性純篤以文吏從事閫幕元兵攻襄陽下重慶定西)
(蜀多其贊畫以功累遷建德路總管)楊士弘(襄城人寓臨江好學善屬文尤工於詩嘗選唐人詩)
(名曰唐音其自著有鑒池春草集)謝讓(潁昌人幼穎悟好學累官戶部尚書更定鈔法民甚便之)
(轉刑部尚書詳定律令凡六部疑事悉聽裁決後拜侍御史卒追封陳留郡公)歸𤾉(汴梁人學無師)
(傅而精敏過人至順初進士累官刑部尚書集賢學士兼國子祭酒暘同知潁州時杞縣人范孟謀不軌)
(召官屬署而用之使𤾉北守黃河口𤾉力拒不從賊怒繫于獄暘無懼色賊敗獨獲免)韓元善
(太康人父克昌監察御史以論事有名元善累官中書左丞性純正以文學治才羽翼廟謨議論之際秉)
(義不回嘗置義莊以贍貧族立義塾以教族人子弟卒追封梁國公)韓因(汴梁人少習舉子業負氣)
(不羣盜據汝寧久討不下會詔赦叛逆借因以唐州判官使持詔詣賊賊渠恐納詔不讀而縱因歸報因)
(乃周賊屯大言汝等好百姓何甘從賊驅使賊渠追因責之因極口肆詈賊怒寸割因)張槙(開封)
(人元統初進士為高郵縣尹性剛介門無私謁抑豪之強辨冤獄人稱為神明召拜監察御史上疏言禍亂)
(由不報即辭官居河中安邑山谷間累徵不起)陳祖仁(汴人父安國晉陵縣尹祖仁好學有文名)
(至正初進士第一累官翰林學士參知政事朝廷之事多所匡正及順帝北遁祖仁死焉)本朝滕
克恭(祥符人性明敏博通經史登元進士累官集賢館學士本朝洪武初兩為河南鄕試考官夀百)
(餘歲)張玉(祥符人有智略性謹密仕元為樞密院使本朝洪武初歸附累官燕山右護衛指揮僉事)
(以靖内難功進都督同知次東昌戰没永樂初追封榮國公諡忠顯洪熙改元進封河間王諡忠武)王
鈍(太康人淹貫經史元舉進士授猗氏縣尹入本朝累官參政持節撫諭麓川平緬甸宣慰使贈遺金)
(貝固却不受還陞浙江布政司致仕季子瀹以永樂餘丙戌進士累官戶部侍郎致仕號退翁能詩文有公)
(歸田二集蔵于家)任昂(河隂人博覽羣書早有才譽元進士拜晉寧縣尹不受隠居日以經史自)
(娱本朝洪武初以儒士訓襄垣縣學累官禮部尚書)吴孔彰(臨潁人才識超卓博通經史元末不)
(干仕進本朝以儒士薦送京師累官至山西右布政使)王僎(祥符人仕元為國子助教本朝洪武)
(初召授翰林修撰兼編修官命于大本堂授經遷待制致仕子弘為龍江逓運所官為丞相胡惟庸家人)
(所愬寘于法惟庸敗召僎父子至京慰勞賜綺帛給舟車還家)世家寳(臨潁人性剛果有謀略讀)
(書知兵洪武初授大理少卿進禮部侍郎終刑部尚書)馬守中(陽武人洪武初以秀才釋褐獲)
(嘉縣丞歷遷知縣同知所至政聲著聞入為監察御史未幾進陞都察院右僉都御史)解敏(陽武)
(人性剛勁務學明敏以古人自期洪武中進士積官浙江按察使政聲著聞超拜右都御史)趙羾
(祥符人質直孝友攻書善詩文洪武中鄕舉初授兵部主事歷陞浙江參政入為刑部侍郎歷禮兵刑三)
(部尚書所至能聲著稱宣德間致仕卒于家所著有傖父集)王彰(鄭州人博學有鄕才望洪武中領)
(薦入太學初授吏科給事中歷陞山西左參政入為禮部右侍郎尋調戶部累陞右都御史人莫敢干以)
(私時劉觀為左都御史用法之公人以彰為優云)于潛(鄢陵人少倜儻有志操釋褐太學為監察)
(御史歷知龍德昌樂二縣能以清介勤敏得吏民心官至應天府尹)張志(尉氏人性資沈静涉獵經)
(史洪武中由國子生起家任監察御史能幹益著尋陞右副都御史)王觀(祥符人性耿介儀度詳整)
(語言敏捷洪武中入太學問學識見為衆所服比為蘇州知府𤼵奸擿伏境内畏憚朝廷嘉其能榜諭天)
(下以勵怠政者)張春(許州人才器淵宏洪武中由國子生擢刑部郎中尋陞都察院左僉都御史出)
(為福建浙江布政司參政永樂中入為戸部右侍郎終山西右布政使)楊端(禹州人性醇厚博學)
(超羣洪武中以太學生擢延安府通判治民有能聲以績最陞戶部郎中累官至山東布政司左參政)
解禮(鄢陵人幼純篤父母歿廬墓側負土壘墳手栽柏樹數千株欲開井以資灌溉一日偶出廬行)
(數步如有人附耳者曰此有井及掘地果得一井復有雙兔馴擾墓上人稱其孝焉)宋文(祥符人性)
(資醇厚學行兼備洪武中河南參政鄭居貞以隠士薦送京師授山西按察司副使在任廉能著稱風紀)
(肅然)古樸(陳州人少聰敏善于會計洪武中釋褐太學以勤勞累官戶部尚書)程敏(鄢陵人淳)
(篤好學謙恭不伐洪武間以國子生選擢都督府斷事尋調刑部主事讞獄精詳累官廣東布政司左參)
(議)魏清(禹州人性資明敏識見過人洪武中以國子生拜監察御史能聲籍籍尋陞四川按察司)
(副使永樂宣德中歷陞山東山西所至有廉能幹濟之譽)岳岫(密縣人少嗜學博通經史容貌魁偉)
(氯岸卓越洪武中以人材舉薦累官至右布政使)劉逵(項城人性寡默善書翰家世以忠孝相承)
(鄕邦稱之洪武間以人材舉薦累官至刑部試尚書)郭濟(大康人博通經史永樂中以春秋魁鄕試)
(歷任定州大名訓導秩滿薦陞左春坊司諫累轉行人兩使交趾宣德中陞鎮江知府奉勅往蒞其事在)
(任多善政聲譽大振)劉禮(臨潁人性醇厚器重不凡自幼嗜學久歷仕途才名著稱累官至湖廣左)
(布政使)劉醇(祥符人能詩善屬文洪武末以儒士起家累官周府長史致仕年九十餘號菊莊先)
(生有菊莊集若干卷)張輔(玉子器宇雄壮顧盼有威從定内難累立戰功封信安伯加新城侯永樂)
(五年率師征交趾一鼓而破之生擒賊首犁季犛父子進爵英國公卒追封定興王諡忠烈洪熙宣德正)
(統間享福祿榮名數十年朝廷倚以為重名震四夷弟軏南征有功累陞右都督進封太平侯追封裕國)
(公諡勇襄)張信(祥符人讀書善為文為輩流所推服洪武己夘鄕舉入太學永樂初拜刑科給事中)
(歷陞工部侍郎尋以英國公張輔同族轉任四川都指揮僉事後陞都指揮使鎮静一方名重于時)顧
佐(太康人洪武末進士初授莊浪知縣午節會射將官以文士易之佐連𤼵三中且有禮人由是重之)
(入為監察御史守正疾邪累官右都御史卓有聲譽立朝侃侃不阿綱紀為之振起時稱為名執法云)
許廓(襄城人魁偉倜儻博涉經史善草書洪武己夘科舉人歷任工科給事中勵志勤慎累遷工部)
(侍郎出撫鄕邦流民人賴以安官至兵部尚書)宋伯義(西華人剛介有守言辭辨正洪武中以才)
(行俱優由太學選擢山東布政司右參政克著勤能永樂初轉任陜西布政司清譽益彰)王鐸(祥符)
(人行已謙恭為學勤敏早有譽于鄕曲永樂中鄕舉授陜西鳳翔府教諭訓士有功陞福州府教援復以)
(績最陞刑科給事中未幾超遷貴州按察司副使)郭原(蘭陽人永樂中鄕舉初授四川道監察御)
(史持身端謹正大無阿雖故人不敢以私恩相干人謂有古御史風尋陞陜西按察司副使)李敏
(儀封人志節高邁識見過人永樂中貢入太學初授刑科給事中累遷南京都察院右僉都御史)祝
暹(祥符人宣德中進士擢戶部主事有能聲累陞右僉都御史)田春(襄城人永樂庚子科鄕舉)
(除徐州學訓導能以身教子秦進士累官山西參政孫墀舉於鄕)羅俊(扶溝人由舉人通判大同)
(府有善政子贊孫玹俱進士第贊官御史)丘陵(蘭陽人登宣德庚戌進士授平鄕知縣以績最給勑)
(命旌異陞真定知府改淮安天順庚辰入覲賜錦衣楮幣陞湖廣右布政以從征苗寇功轉山西左布政)
(使致仕子潞舉成化壬辰進士珙中成化丁酉科鄕舉省志)王瓚(蘭陽人正統中由貢除武昌府)
(同知為政寬平郡人至今思之省志)李敏(襄城人正統中舉進士除監察御史陞歷浙江湖廣)
(按察使山西四川左右布政使副都御史巡撫大同入為兵部侍郎以疾辭歸復召為副都御史士林推)
(重志省)馬文升(禹州人景泰初進士除御史巡按山西湖廣所至有聲陞福建按察使憤鎮守)
(中官擾民輒繩以法巡撫遼東凡三往皆樹竒績累官兵部尚書卒贈太師諡端肅志略)孫賢
(杞縣人景泰末進士陞翰林修撰歷侍講春坊太常少卿兼翰林侍讀頗擅文名省志)何清(許州)
(人由貢授陜西環縣學訓導聞母喪亟徒步奔歸襄事廬守墓側朝夕悲泣有黃貓隨應紫燕二巢累年)
(不去成化初旌為孝子省志)金迪(扶溝人天順甲辰進士歷陞戶部郎中奉勑督運漕糧時河南)
(陜西饑迪為賑恤民賴之省志)陳鎧(祥符人早喪母事繼母極孝及卒葬祭成禮父遘痿痺疾)
(十餘年鎧家貧孤立妻死不再娶躬執爨和藥餌無少懈)劉忠(陳留人由進士歷官中外為世名臣)
(見名臣錄)劉憬(鄢陵人由進士除刑部主事歷陞四川參政山東左右布政使都察院右副都御史)
(所至有聲累官刑部侍郎政績茂著省志)
列女荀氏(名采漢潁人荀爽女隂瑜妻年十九而寡且無子後爽詐病召采強以嫁同郡郭奕采懷)
(刃將自殺爽命傅婢奪之既至因入浴掩戶以粉書扉曰屍還隂氏遂自縊死)蔡琰(陳留人邕之女)
(博學妙音律初適衛仲道為胡騎所獲曹操以金璧贖還再嫁屯田都尉董祀祀犯法當刑琰詣操請罪)
(文辭清辯杞獲免操因問汝家多書能識之不琰曰亡父賜書四千餘卷今所誦憶裁四百餘篇自著有)
(胡笳十八拍及悲憤詩)辛氏(名憲英陽翟人魏侍中毗之女嫁為羊耿妻聰明有才鑒初文帝立)
(為太子抱毗頭曰辛君知我喜不憲英聞之曰太子代君主宗廟社稷者宜戚而喜何以能久魏其不昌)
(乎其明鑒類此)謝道韞(陽夏人晉安西將軍奕之女幼聰敏才辯嘗内集雪下叔父安曰何所似)
(從子朗曰撒鹽空中差可擬道韞曰未若柳絮因風起安大竒之所著有詩賦誄頌)荀小女(名灌)
(潁川人父崧晉襄城太守為杜曾所圍欲求救於故吏平南將軍石覽計無從出灌時年十三乃率勇士)
(數十人踰城夜突出詣覽乞師又為崧書與南中郎將周訪請援覽與訪合力救之遂解圍)董氏
(名德貞浚儀人賈直言妻直言坐事貶嶺南以妻少乃訣曰生死不可期長去可亟嫁德貞不答引繩束)
(髮封以帛使直言署曰非君手不可解直言貶二十年乃還署帛宛然)楊烈婦(唐項城縣令李)
(侃妻建中末李希烈䧟汴州其别將抵項城侃以兵少財乏難於守楊曰請重賞募死士尚可濟侃用其)
(言率吏民死守會賊將中矢棄去城遂得完詔遷侃太平令旌異楊氏號烈婦)朱氏(宋開封民婦夫)
(日與俠少飲博犯法徙武昌父母欲奪而嫁之失將行一夕朱自經死且曰及吾夫未去使知我不為不)
(義屈也)丁氏(宋新鄭人張晉卿妻靖康中與夫避兵大隗山為金兵所得挾之鞍上丁自投於地)
(戟手大罵連呼曰我死即死誓不受辱復挾上馬再三駡不已卒奮然舉杖縱擊死杖下)白氏(金許)
(州人蘇嗣之之母宋蘇轍五世孫婦也年二十餘寡居除服外家議迎歸改醮白曰我蘇學士家婦又有)
(子乃欲使我失身乎自是不往外家天興初許被兵嗣之為汴廂官白時年七十餘矣拜祠二蘇先生前)
(曰兒子往京師老婦死無恨矣即自縊死)霍氏二婦(尹氏楊氏夫家鄭州人元至元間尹氏夫)
(耀卿歿姑命其更嫁尹曰再嫁失節妾不忍為也姑不能強楊氏夫顯卿繼歿慮姑欲其嫁即先白姑願)
(與尹共修婦道姑曰汝果能如是吾何言哉於是同處數十年節孝著聞)衣氏(元汴梁人孟志剛妻)
(志剛儒士貧無子及卒有司給棺木衣氏紿匠者曰棺可寬大吾夫有遺衣欲盡置其中匠者然之是夕)
(衣氏祭其夫畢自經死有侯氏者鈞州曹德妻德病死侯曰欲守志而亂離如此其能免乎遂縊死於墓)
李氏(汴梁人丁尚賢妻年二十餘有姿容元至正中賊至欲虜之李怒曰吾家六世義門安能從賊)
(以辱身乎於是闔門三百餘口皆遇害)李順兒(元許州儒士李讓之女性聰慧頗涉經𫝊年十)
(八未嫁至正中賊䧟鈞州其父母憂曰此女必累我女聞之泣曰父母可自逃難勿以我為憂須臾於後)
(園自經死)孫氏(陽武人陳子英妻子英充飛虎衛小旗本朝洪武初從征迤北金山謂孫曰吾生死)
(未可知幸有二弱息汝肯撫育乎孫曰君但盡忠報國吾母子毋煩憂也子英果死於戰父母欲奪其志)
(孫泣曰吾不忍背夫而生即欲自盡父母懼乃止)萬氏(密縣人王佐妻佐疾亟顧萬氏曰我死後)
(汝善事人萬氏泣誓曰吾與汝同死豈能再適須臾佐卒是夜萬氏自縊遂雙棺合葬鄕人無不傷嘆洪)
(武中有司上其事特旌異之)時氏(祥符人魏安仁妻安仁登進士第歷官未久卒時年二十三奉)
(事舅姑盡孝以女工易甘脆父母家貲素饒累有所遺皆卻之或問其故曰以養舅姑累父母非吾願也宣)
(德中旌表其門)于氏(長葛人程黼妻黼任寧津知縣未幾卒于官子顯在襁褓于氏時年二十六歸)
(葬其夫堅志守節撫育其子及冠為娶婦王氏生子玘未踰歲顯卒王氏時年二十四家道且貧或諷其)
(他適王氏喟然曰吾姑守節若不能繼生無以見姑死無以見夫孀居數十年姑婦俱無恙正統中旌為)
(雙節)張針姑(陳州人年十四許同郡孟七保為婚未幾七保輸税於開封卒葬祥符之蘇村父母)
(欲嫁之針姑曰既許孟氏今雖亡其母無所依願歸以養之父母重其義從之乃與姑詣祥符負其夫尸)
(還葬誓養姑終洎姑卒以禮葬之立志愈堅年幾六旬有司上其事旌表其門)段門雙節(儀封)
(人段整妻魏氏二十三夫亡矢志自守力織紝自給卒養翁姑以天年終三子亦皆成立未幾長子安其)
(妻胡氏年十九守節如其姑成化四年事聞旌其門曰雙節省志)于氏(儀封人李嵩妻嵩随父任)
(南京副都御史未至而卒於途于年十九都憲公憐其少將改配而于聞之乃以死自誓不復適人居孀)
(四十餘年鄕里不識其面子清孤時甫三月卒至成立授吉府奉祀成化五年有司上其事旌其門曰貞)
(節志省)吳氏(封丘人庠生彭儀妻儀卒守志不三載而姑亡子殀其母利富人之財欲令改適吴)
(泣曰妾聞失節事極大異日何面目見夫乎于是更衣沐體潜行至夫墓所以手扒墓側深尺餘欲進而)
(不得痛哭至夜分淚竭血繼衣有痕漬自縊於棠樹同下而死面色猶生見者莫不流淚鄉人為置棺與夫)
(穴至其年仲冬獨所縊棠樹花生殊甚時有盛雪寒風花不隕蘀人皆以為貞烈所感有司上其事特旌)
(異之志省)趙氏(鄭州人李讓妻讓蚤逝遺腹生子名福舅姑欲奪其志誓不再醮奉養唯謹竟)
(終所守成化六年事聞旌為節婦省志)鄭氏(太康人年十六適邑人趙泰越一載趙役京師卒翁)
(姑欲奪其志趙援髮誓曰生為趙家人死為趙家鬼姑卒墓前植樹有雙鳩來巢乳雛連年不去成化庚)
(寅事聞特旌表其門省志)王氏(太康人王傑女傑任刑部郎中贅郭浩為婿浩卒王年二十哀)
(毁骨立遺子杲尚童稚誓不他適後杲與妻繼逝僅一孫王教之底於成成化庚寅旌異之省志)裴
氏(陳州趙璧妻璧貢入監囑裴曰爾為我奉父母撫小兒裴諾未幾趙卒舅姑議欲嫁之裴泣曰許夫)
(以諾而不能信則狗彘之不若終養舅姑成其子事聞詔旌之省志)張氏(太康人晉嵩妻生女)
(甫一歲嵩病篤謂曰我死後寡守何如張痛哭不言私命匠者造大棺迨殮畢竟自縊合棺而葬事聞旌)
(表志省)李氏(項城人趙二妻二病劇謂李曰汝盛年無子吾死後不宜自守李泣曰夫死謂之未)
(亡人若有異志他日何以相見於地下未幾遺腹生子長嘆曰妾不幸不得事夫今得撫孤成立不墜趙)
(祀幸矣事聞旌表其門省志)許氏雙節(襄城人兵部尚書許擴二女長淑真贅盛全次淑英)
(贅尉善盛尉俱早亡時長年二十三次年二十皆以死自誓不再適事聞旌表其門曰許氏雙節省志)
路氏(氾水人趙三妻年二十五而夫亡路誓不再適孀居四十餘年孝養舅姑撫子安成立入太學)
(安以狀聞旌表省志)
仙釋劉諷(潁川人漢景帝時仕為公車司馬事司馬季主得服日月精華之道晚歸鄕里託形杖屨)
(而去)鮑靚(陳留人事漢為南海太守嘗遇隂長生授道訣一日行部入海遇風饑甚取白石煑食之)
(又與葛洪善以女妻洪靚還丹陽卒葬石子岡蘇峻之亂盜𤼵其棺無尸唯大刀一柄盜欲取之聞左右)
(兵馬之聲刀亦有聲如雷盜驚懼乃止)上成公(東漢密縣人出行久而不還後歸語其家云我)
(已得仙因辭家而去家人見其舉步稍高良久乃没陳寔韓韶同見其事)李根(許昌人有趙買者聞)
(其父祖言已見根比買事根年已八十四而根年少自若有得根素書讀之其自記云以漢元封中學道)
(於某甲計之己七百餘歲矣)張拱(汴人宋舉進士不第賣藥宜春門忽有道士抵其肆授以棗七)
(枚食之自是不食踰二年溲矢俱絶神氣明爽日可行數百里後遊名山不知所終)郭上竈(宋天)
(禧中以傭瀹湯滌器汴州橋茶肆中一日遇呂嵓随去十餘年始歸謁趙長官曰大數垂盡願施一小棺)
(乞於棺首穿一穴插通節竹於穴中以通氣明日汲水浣身卧槐下遂絶葬于河岸是秋水漲趙往視焉)
(獲棺無尸)張九哥(宋慶歷中居京師雖盛冬單衣燕王竒之嘗召見與之酒歲餘見王曰將遠遊)
(故來别有小技欲以悦王乃取羅重疊剪為蝴蝶狀随剪皆飛去莫知其數少頃呼之蜂蝶皆來復為羅)
(王曰吾夀幾何九哥曰與開寳寺浮圖齊堅後浮圖災王亦薨)侯先生(不知何許人慶歷間貨藥)
(京師年四十餘無鬚眉瘤贅隠隠徧肌體常半醉遇夜與丏者同處有馬元者盛夏随之出閶闔門浴池)
(中元因就視乃一蝦蟆元遽引退侯浴出著衣元前揖之笑曰子適見我乎乃召元飲酒肆中出藥一粒)
(曰服之令子夀百歲自此不復見有自蜀中來者見其貨藥於市)訾亘(嘗師丹陽馬鈺長春丘處)
(機自號寧真子人稱訾仙翁遊歷濟南抵鄭之釣臺金泰和間大雪丈餘亘不出已十餘日人以為死矣)
(衆除雪視之端坐儼然殊無寒餒色貞祐間大兵破關陜軍民恐懼亘曰無妨已而果然哀宗幸蔡問曰)
(天下城池攻䧟殆盡此城獨安何也僉以訾仙翁對亘遂溘然羽化未及葬翌日城䧟矣)神秀(尉氏)
(人少親儒業訪道至蘄州雙峰東山寺禮五祖忍師為弟子唐武后召至都命舊山置度門寺以旌異之)
(張說問法秀曰一切佛法本自心有將心外求捨父逃走神龍初入滅諡曰大通禪師)志言(本姓)
(許氏自夀春來居東京景德寺為人卜休咎書紙揮翰甚疾初不可曉其後多騐宋仁宗以儲嗣未立默)
(遣内侍詣志言所即書十一郎字付之人皆莫測後英宗以濮王十一子入繼衆始悟有具齋薦鱠者則)
(又食之臨流而吐化小鮮羣泳而去仁宗以其真身塑像置寺中榜曰顯化禪師)文通慧(姓張)
(氏脱俗白雲寺師令掌厠盥盆忽有市鮮者沃於盆文偶擊之仆地死文懼奔華州總持寺久之為長老)
(忽曰三十年前一段公案今日當了衆問故曰日午當自知之遂趺坐以待時張浚統兵至關中一卒持)
(弓矢至法堂瞠目視文將射之文笑曰老僧相候久矣卒曰一見即欲相害不知何讎文語以故卒悟曰)
(冤冤相報何時了劫劫相纏豈偶然不若與師俱解釋如今立地往西天視之已立化矣文即索筆書偈)
(云三十三年飄蕩救了幾番模樣誰知今日相逢却是在前魔障書畢泊然而化)
歸德府(東至直隸鳳陽府宿州界二百一十里西至開封府杞縣界二百二十里南至)
(鳳陽府太和縣界一百三十里北至山東兖州府曹縣界四十里自府治至京師一千五)
(百五十里至南京一千一百八十里)
(糧七萬七千六百石零)
建置沿革禹貢豫州之域天文房心分野古商丘湯所
居亳都地周封微子於此為宋國戰國齊楚魏三分
其地秦為碭郡漢改為梁國後漢晉俱因之後魏置
梁郡後周改曰梁州隋初置宋州大業初改為梁郡
以宋城等八縣屬焉唐初仍為宋州尋改為睢陽郡
五代梁置宣武軍唐改歸德軍以滅梁袁象先入朝
故名宋陞為南京應天府治宋城金改府曰歸德元
仍舊本朝洪武初降為州屬開封府嘉靖中復為歸
德府直隸河南布政使司而增以睢州等縣焉領州
一縣八
商丘縣(附郭本高辛氏子閼伯所居商丘也相土代之繼主火祀秦為碭郡地漢置睢陽縣屬梁)
(國後漢魏晉俱因之南北朝劉宋改縣曰夀春尋復為睢陽屬南梁郡後魏置梁郡隋開皇初改郡曰宋)
(州改縣曰宋城大業初復置梁郡唐為睢陽郡治宋為宋城縣金為睢陽縣元以姑熟縣省入本朝洪武)
(初降歸德府為州省睢陽縣嘉靖二十四年陞州為府置商丘縣編戶二十七里)寧陵縣(在府)
(城西六十里本古葛伯國又為甯城春秋時宋地秦為碭縣地漢元狩初置寧陵縣屬陳留郡後屬梁國)
(晉屬譙郡又屬陳留北齊廢隋復置屬宋州唐因之宋屬拱州後屬應天府金屬歸德府元仍舊本朝因)
(之編戶七里)鹿邑縣(在府城南一百二十里春秋晉邑本曰鳴鹿左𫝊諸侯侵陳至于鳴鹿即)
(此漢為鄲縣地屬沛郡東漢析置武平縣屬陳國晉屬梁國隋始改鹿邑縣屬陳州唐屬亳州宋金元仍)
(舊本朝改今屬編戶三十四里)夏邑縣(在府城東一百二十里戰國時下邑地秦屬碭郡漢置下)
(邑縣屬梁國後魏置碭郡於此北齊以已吾縣省入下邑隋屬亳州後屬宋州金始改夏邑縣屬永州元)
(初併入睢陽尋復置屬歸德以穀熟縣省入本朝因之編戶一十四里)永城縣(在府城東一百)
(八十里本春秋芒縣地亦名犬丘西漢為芒犬丘二縣東漢改芒曰臨睢犬丘曰太丘三國魏二縣俱廢)
(晉為譙郡蘄縣地隋始置永城縣屬譙州後廢唐復置屬亳州宋仍舊元屬歸德本朝因之編戶二十四)
(里)虞城縣(在府城東北六十里本古虞國即禹封商均之地漢置虞縣屬梁國後魏屬沛郡北)
(齊省隋復置屬宋州唐置東虞州尋廢改縣曰虞城五代梁置輝州宋廢以縣屬宋州後屬應天府金廢)
(元復置屬東平路後屬濟寧路本朝改今屬編戶一十四里)睢州(在府城東一百二十里春秋時)
(宋陳地秦置襄邑縣漢屬陳留郡北齊併襄邑入雍應丘隋復置襄邑屬宋州唐屬杞州後仍屬宋州宋屬)
(天府崇寧間建拱州以為東輔大觀中廢拱州後復置金改睢州元因之並以襄邑縣為附郭本朝省入)
(州屬開封府嘉靖二十四年改今屬編戶三十九里領縣二)考城縣(在州城東北九十里本周)
(之戴國春秋時鄭取之改名穀城秦置甾縣漢屬梁國東漢始改考城屬陳留郡晉省後魏置考陽縣北)
(齊又改為城安縣屬濟隂郡隋復為考城縣屬宋州唐置東梁州尋廢以縣屬曹州五代晉漢屬開封府)
(宋屬拱州後仍屬開封金屬曹州又改屬睢州元仍舊本朝因之編戶一十一里)柘城縣(在州)
(城東南九十里古朱襄氏邑春秋時為陳株野地漢置柘縣屬淮陽國以邑有柘溝故名晉廢隋復置改)
(曰柘城縣屬宋州唐省入穀熟寧陵二縣永淳初復置宋屬應天府崇寧中改屬拱州金屬睢州後省元)
(復置本朝因之編戶九里)
郡名睢陽(唐名)
形勝控江淮聯蕭碭(府志平衍四達控江淮聯蕭碭袵河脇洛此其地豈不最重哉)居
天下膏腴地(遷史謂梁為天中居天下膏腴地)精氣上應列星(說者謂商)
(丘之精氣上應列星世稱閼臺是也)
風俗有先王遺風(漢志睢陽古郡猶有先王之遺風)重厚多君子(同上重厚)
(多君子好稼穡惡衣服而致富蔵)人皆有忠義(異聞集人皆有忠義之風其本於張巡許)
(遠之表倡歟)土沃俗淳(官制土沃俗淳事簡易治)
山川幸山(在府城南三里宋高宗即皇帝位于此本朝李嵩詩宋家事業已荒蕪原廟猶存故里區)
(最是翠華臨馭地土人今作幸山呼)恒山(在睢州城西北一十二里)隂靈山(在鹿邑縣一十)
(一里)隠山(在鹿邑縣東一十三里與隂靈山對峙世傳陳摶煉丹之處)虞山(在永城縣北九)
(十名一名漁山山前有釣臺存焉)碭山(在永城縣北八十里即漢高隠處又名磨山白毛山石洞)
(山黃土山戲山綿亘幾二十里)栢山(在永城縣東南二十五里澮河之北山下有栢山集)廓山
(在柘城東北二里)甘露嶺(在寧陵縣西五里隋文帝幸岱至此甘露降因名)金鎖嶺
(在睢州州治後其形窿然而高避水患者多屋于其上)夫子巖(在永城縣北世傳夫子經此後)
(人因肖像壁間)駱駝岡(在睢州襄公臺後其形起伏如駝故名環岡佳木鬱葱地頗幽勝說者謂)
(襄公遊玩地)葛岡(在考城縣南二里世傳葛洪煉丹處又曰葛伯所築未知孰是)卧龍岡
(在考城縣南十五里世傳諸葛亮游寓於此故名)霸王岡(在柘城縣西三十里世傳項羽將臺)
(與漢高拒兵處)黃河(在府城北三十里丁家道口北達于徐又鹿邑縣北距黃河二十里睢州東距)
(河一十八里考城縣北距河八里柘城縣南距河三里縣東距河二十五里)玄明河(在府城南)
(六里宋太祖為歸德節度使嘗飲馬于此又名飲馬池)賈魯河(在府城西北四十里元工部尚)
(書賈魯督脩因名)沙河(在府舊城南門外源出汴梁流入于亳)沁河(在府城北三十五里)
(源出綿山自武陡經本府合流于徐)白河(在府城東三十五里經夏邑永城達於小黃河)清河
(俗稱清河嘴乃賈魯河入沁之處)馬腸河(在府城西南二十五里源出舊黃河達于淮)桃
源河(在縣陵縣北三十里又韋家河張弓河陽驛河皆黃河故道)汴河(一名睢河當寧陵縣)
(之衝由陳留下達于徐)巴河(安平城舊縣南一十里自考城下流入碭山)南湖(在府城南)
(五里宋晏元獻放馴鷺于湖中蘇轍有記)西湖(在睢州城西駱駝嶺後周四十里)睢水(在睢)
(水北七里州之得名以此按睢水在梁郡受汴入泗韓信敗龍且睢水為之不流此即其上流也夏邑縣)
(南二十里有睢水經永城縣合沙白水達于宿州)孟瀦澤(在虞城縣西北一十里爾雅作孟諸)
(禹貢所謂導菏澤被孟諸即此高適詩有我本漁樵孟諸野一生自是悠悠者之句)空桐澤(在虞)
(城縣南一十里睢水東南流經此澤有空桐亭)蒙澤(在考城縣東三十里僖公十六年宋萬弑閔公)
(于蒙澤即此或謂即莊周故里)靈井(在府城南四十里高辛廟中世傳井始有四今存其一在東廊)
(四時不竭遇旱土人取水禱雨)石井(在府城内大隅西)雙硯井(在府舊城儒學内今廢)
聖水井(在寧陵縣長樂鄕)黃龍井(在寧陵縣東界甘露四年雙龍見井中)九龍
井(在鹿邑縣東皋鄕之太清宫世傳老子誕生九龍吐水今太極殿有井存焉又有煉丹二井在太清)
(宮之左右或謂老子煉丹處)李令泉(在虞城縣治内舊井水清而爾味苦縣令李錫下車嘗之莞)
(笑曰既苦且清足以符吾志遂汲而用之因名焉錫卓有清操李白為撰去思頌)黃池(在府城西)
(三十里梁惠王十六年侵宋黃池宋復取之即此)清泠池(在梁園内李白在清泠池作鳴皋歌)
(即此)蓮花池(在永城縣南城濠外寬二里許)濯錦池(在睢州治西相傳昔人有善織錦者)
(世居此因名)鳳凰池(在睢州章煥詩天池一曲遶宮牆江漢同流聖澤長不用當年嗟未至祇)
(今鳳鳥耀文章)靈溪池(在鹿邑縣太清宮前世傳九龍吐水浴老子池也)觀渙池(在鹿)
(邑縣城内西北隅)燕子池(在柘城縣城内南隅)濟瀆池(在柘城西西濟瀆廟前遇旱禱)
(雨輒驗)漆溝(在府城北一名隕石河春秋隕石于宋五相傳溝水涸時五石即見)清溝(在永)
(城縣東縣南有黃溝同入澮河)洪溝(在永城縣北六十里芒碭山前)白洋溝(在永城縣北接)
(巴河入于澮)漻隄(自汴至宋二百餘里世傳梁孝王徙居睢陽時築今廢)隋隄(在府舊城)
(外三里築于隋故名唐秦韜玉詩種柳開河為勝遊隄前常使路人愁隂埋野色萬條思翠束寒聲千里)
(秋西日至今悲兔苑東波終不返龍舟遠山應見繁華事不語青青對水流)古隄(在府舊城外五)
(里今淤)護城隄(有二一在府城郭外嘉靖中築四面環郭門周十有六里高視城之半一在考)
(城縣郭外弘治間重脩)賈魯隄(在寧陵縣南七里元尚書賈魯築以障河故名)隋隄(在夏)
(邑縣南三十里隋煬帝時築因名)新隄(在夏邑縣南三里)巴河隄(在夏邑縣北二十里)
(黃河南岸東接蕭縣西抵商丘嘉靖十年築)長隄(在考城縣北一十八里黃河南岸正德十一年)
(重脩)
土産枸杞子香附子瓜蔞仁何首烏蟾酥
半夏天南星天花粉茱萸麥門冬兔絲
子地骨皮(俱各縣出)
公署直隸歸德衛(在府治東)睢陽衛(在睢州治東南俱洪武二十二年建)
學校歸德府學(在府治東舊在東北宋初為應天府書院大觀改南京國子監金元為歸德府)
(學本朝初為州學弘治中圮于水遷今地嘉靖中改今學)睢州學(在州治北洪武三年建正統弘)
(治中俱重脩)寧陵縣學(在縣治後舊在縣治西南洪武三年建成化十四年圮于水改建于)
(此)鹿邑縣學(在縣治東洪武三年建嘉靖初重脩)夏邑縣學(在縣治東南金大定)
(間建本朝洪武三年重建嘉靖間脩)永城縣學(在縣治西南元建本朝洪武三年重建)虞
城縣學(在縣治南舊在縣治西元建本朝洪武四年重建嘉靖九年圯于水遷今地)考城
縣學(在縣治東南洪武二十四年建圯于水正統間重建)柘城縣學(在縣治東舊在東南金大)
(定初建本朝洪武四年重建嘉靖間圯于水遷今地)
書院應天書院(在府城西北隅宋有勑賜碑在舊城内廢嘉靖間以社學改建)崇正書
院(在夏邑縣慈勝寺西嘉靖間重建)澮濱書院(在永城縣南甫城鄕元縣尹張思立建)
錦襄書院(在睢州駱駝岡舊為僧寺嘉靖初改建)
宮室沃宮(在府舊城内宋内宮名)曜華宮(在府城梁孝王建)歸德殿(在府城宋)
(建南京行宮正殿也)鳴鳳樓(在睢州章煥詩朱甍碧瓦瑞烟浮鳳翼分明展鳳樓解道鳳鳴諧律)
(吕和聲今已動中州)五老堂(在府城内宋太子少師杜衍居睢陽時禮部侍郎王煥司農卿華世)
(長兵部郎中朱貫駕部郎中馮平俱以年八十餘致仕居鄕里衍用唐白樂天香山九老故事作五老堂)
(賦詩酬唱時人形於繪像留守錢明逸有序)照碧堂(在府舊南城上宋置南都建于城上以臨)
(南湖故名晁補之有記)横亭(在府城昭公二十一年五月壬寅禦諸横即此)妙峰亭(在府)
(城新亭凡十二妙峰其一也宋留守王勝建蘇軾題榜秦觀有詩)觀光亭望雲亭
(俱在府舊城内南都賦聯觀光與望雲指中天之魏闕即此)韓公亭(在永城縣治内宋韓忠獻)
(公為令時建)鴻口亭(在虞城縣應善南鄕昭公三十一年齊師宋師敗吴師于鴻口亭即此)
黃門亭(在睢州惠公拜宋師于黃即此)滑亭(在睢州莊公二年次于滑即此)文雅臺
(在府城東南里許世傳孔子適宋與羣弟子習禮大樹下即此後梁孝王時鄒枚相如之徒相與游咏其)
(間)三陵臺(在府城西一十八里三峰並峙因名)平臺(有二一在府城東梁孝王築一在虞)
(城縣西春秋宋平公築)儀臺(在府城梁惠王六年取宋儀臺即此)六忠臺(在府城南舊城)
(上世傳雷萬春面被六矢之地)議事臺(在寧陵縣西南八里周二百步高丈餘世傳諸侯議事于)
(此因名)思陵臺(在鹿邑縣西南四十里漢光武幸此築以望親因名)造律臺(在永城縣)
(西南三里上有漢鄼侯蕭何廟)拜將臺(在芒碭山世傳漢高拜將處)西臺(在虞城縣西二)
(里世傳漢高祖將臺)靈臺(在虞城縣西哀公二十五年衛侯出奔宋為靈臺于舊圃與諸大夫飲焉)
淩霄臺(在睢州章煥詩環城佳氣鬱岧嶤引領層臺去路遥綵羽雙翔威鳳起直看平地是青霄)
鳳凰臺(在睢州章煥詩滄波滉瀁錦城隈瀛島疑從海上來一自鳳凰飛舞後波邊今有鳳凰臺)
楚王臺(在柘城縣西一十五里楚項籍築)老子臺(在柘城縣北二十里即升仙臺相傳)
(為老子遺蹟)忘憂館(在府城梁孝王遊於忘憂之館集諸遊士各使為賦)連中館(在虞)
(城縣南空桐澤之後哀公二十六年冬十月景公游于空澤辛巳卒于連中大尹奉公自空桐入于沃宮)
(即此)
關梁武津關(在府城東南三十里世傳伍子胥過昭關即此)睢隂橋(在府城北門外)先
春橋(在府城東門外)通濟橋(在府舊城南門外跨沙河)海鴈橋(在府城南五里宋夏)
(竦自青社攜二鴈置南湖中因名夏竦詩海鴈橋邊春水深略無塵土到花隂忘機不管人知否自有沙)
(鷗信此心)石橋(在寧陵縣北一十二里)會仙橋(在鹿邑縣東一十里太清宫後)乘駟
橋(在鹿邑縣北門内)鄼城橋(在永城縣南二十五里或云圯橋即張良進履處)南津
橋(在虞城縣南二里)西津橋(在虞城舊縣西)
寺觀隆興寺(有二一在府治南唐建本朝洪武初重建一在鹿邑縣西天順初建)清涼寺
(在府城西南正統初建鹿邑縣亦有清涼寺)開元寺(有三一在府城東南二十里一在寧陵縣)
(西南一在虞城縣治東皆唐建本朝洪武正統中重建)聖夀寺(在睢州南元建本朝正統中重)
(建)興國寺(有二一在睢州治西元建本朝洪武中重建一在永城縣北三十里景泰中建)慈
勝寺(在夏邑縣南金建本朝成化中重建)白塔寺(在柘城縣治東宋建本朝正統初重建)
廣靈觀安静觀(俱在鹿邑縣元建本朝正統中重建)玉皇觀(在考城縣南三)
(里舊廢於河景泰間重建)三清觀(在柘城縣治西南洪武中重建)洪慶萬夀宮(在府)
(城北正統間因廢址重建)太清宮(在鹿邑縣東一十里唐建初名明道宮宋改今名)
祠廟帝嚳廟(在府城東南四十五里祀帝嚳高辛氏)閼伯廟(在府城西南三里商丘之)
(顛)伊尹廟(在府城東南四十里)微子廟(在府城内西南舊在府城東一十二里宋行新)
(法鬻祠廟閼伯微子廟皆為賈區張方平留守南京上言宋王業所基閼伯封於商丘以主大火微子為)
(始封之君亦不得免乎神宗震怒於是祠廟皆得不鬻廟累遷徙本朝嘉靖初徙建于此)莊子廟
(在府城東南一十五里祀莊周宋蘇軾有記)協忠廟(在府城隍廟西舊在州治東祀唐忠臣張)
(巡許遠以雷萬春南霽雲姚誾賈賁附焉本朝宣德間命有司致祭尋圯于水正德初徙建于此)禹
廟(在睢州城北)漢高帝廟(在永城縣芒碭山中)宋仁宗廟(在虞城縣治東北隅)
顔魯公祠(在府城南里許嘉靖中因唐開元寺舊址建)五老祠(在府城垤澤門外舊)
(有祠祀杜衍王渙畢世長朱貫馮平弘治中重建呂柟有記李嵩詩洛社香山豈異盟江湖廊廟本同情)
(誰言林下一人少試看睢陽五老并)旌忠祠(在寧陵縣治東祀唐劉昌)褒忠祠(在協忠廟)
(後祀同死事同知董綸陳聞)栗王祠(在夏邑縣城北舊有祠弘治間重建祀漢耿夔以功封栗)
(邑侯追封栗王)雷侯祠(在夏邑縣城西祀縣侯雷時成)
陵墓遂皇陵(在閼伯臺西北二里)帝嚳陵(在府城東南四十五里)閼伯墓(在府)
(城西南三里一名商丘又名閼伯臺世傳高辛子閼伯葬此其側有廟)伊尹墓(在府城東南四)
(十里墓前有廟)微子墓(在府城西南一十二里其側有廟唐賈至作碑)雷萬春墓(在故)
(睢陽城東一里)杜衍墓(在宋城仁孝原歐陽修作墓志)趙槩墓(在宋城天巡鄕蘇軾神道)
(碑銘)王堯臣墓(在宋城平臺鄕歐陽修墓志銘)張方平墓(在宋城永定鄕)潘禮
墓(在府城西北七里禮官侍郎卒賜葬祭)褒聖侯墓(在寧陵縣褚堌村唐貞觀初孔子三)
(十六代孫璲嗣褒聖侯葬此)魯秋胡妻墓(在鹿邑縣西四十一里)虞詡墓(在鹿)
(邑縣西北四十里)汲黯墓(在鹿邑縣)朱買臣墓(在夏邑縣東南三十五里買臣村)
梅思祖墓(在夏邑縣南白河右思祖本朝功臣封汝南侯)邵平墓(在永城縣北平春秋)
(時人秦封東陵侯)張堪墓(在永城縣西北保安鄕)陳平墓(在永城縣保安鄕太丘城)
(之北)朱仁軌墓(在永城縣東北諡曰孝友先生)曹武惠王墓(在永城縣西太丘城)
商均墓(在虞城縣西南三里)張全禮墓(在虞城縣西郭門)宋襄公墓(在睢)
(州東一名古襄陵襄公春秋五霸之一)李密墓(在睢州恒山南)李孟暘墓(在睢州城)
(西孟𤾉本朝人仕至工部尚書卒賜葬祭)蔡天祐墓(在睢州城南天祐本朝人仕至兵部侍郎)
(卒賜葬祭)黃霸墓(在考城縣東南二十里)李勣墓(在考城縣南三十里)江淹墓
(在考城縣西南一十里)夏御叔墓(在柘城縣北門内御叔周時人為陳大夫)軒輗墓
(在柘城縣西三里)孔氏先塋(在夏邑縣北還鄕里自鄼臺龍堽遷此碑碣具存)雙塚
(在柘城縣北三里世傳長沮桀溺葬此)
古蹟亳城(在府城東南四十五里契父帝嚳都亳湯自商丘遷焉鄭玄云亳今河南偃師縣漢書音)
(義曰濟隂亳縣杜預曰梁國蒙縣皇甫謐曰孟子稱熟湯居亳與葛伯為鄰葛即今寧陵縣葛鄕亳乃今穀)
(縣也蒙為北亳即景亳湯受命之地穀熟為南亳湯所都偃師為西亳即盤庚所徙書立政所謂三亳是)
(也古書亡滅未知孰得其實)宋故城(在府城南周封微子于宋即此城)龍亢城(在府)
(城西南漢置縣)小蒙城(在府城南二十里即莊周本邑又城北四十里有大蒙城)新城(文公)
(十四年會于新城即此)貫城(僖公二年齊侯盟于貫即此)大棘城(在寧陵縣西南七十)
(里宋華元鄭公子歸生戰于大棘城即此)沙隨城(在寧陵縣北七十里成公十六年秋公會晉侯)
(齊侯衛侯宋華元邾人于沙随即此)已吾城(在寧陵縣南二十里舊為縣北齊省入下邑)葛
城(在寧陵縣北一十五里古葛國今偃師亦有之未知孰是)舊鹿邑縣城(在鹿邑縣西六)
(十里)鄼縣城(在永城縣西南漢置縣屬沛郡鄼音嵯非是蕭何食邑)保安鎮城(在永)
(城縣北碭山之東南即漢高斬蛇處)永平城(在永城縣西南漢置縣)首止城(在睢州南)
(僖公五年諸侯會于首止即此)匡城(在睢州城西三十里孔子畏于匡即此)棘故城(宣公)
(三年鄭敗宋師于大棘即此)鄫城(在睢州南襄公元年仲孫蔑會齊杼曹人邾人杞人次于鄫)
(即此)藏里城(在柘城縣西三十里項羽蔵兵于此故名)廢穀熟縣(在府城東南四十里)
(即南亳成湯所都)廢睢陽縣(在府城南門外)廢安平縣(在鹿邑縣北四十里大棘)
(鄕故安平縣也)商丘(在府城西南三里高百尺周二百步說者謂丘之精氣上應列星世稱閼臺即)
(此唐高適詩商丘試一望隠隠帶秋天地與星辰在城將大路遷干戈悲昔事墟落對窮年即此傷離緒凄)
(凄賦酒筵)楚丘(在府城北四十里即古戎州己氏之邑唐縣)穀丘(在府城南四十里春秋桓)
(公會宋公燕人盟于穀丘即此)葵丘(在考城縣治東春秋諸侯盟于葵丘即此)梁園(在府城東)
(一名梁苑或曰即莵園漢梁孝王武所築内有百靈山山之巔有落猿巖棲龍岫望秦嶺又有鴈池池間)
(有鶴洲鳬九域志曰菟園中有脩竹園舊志名脩竹)漆園(在小蒙城内莊子嘗為漆園吏即此唐王)
(維詩古人非傲吏自闕經世務偶寄一微官婆娑數枝樹)碎錦園(在夏邑縣東門外)兔園
(在虞城縣西南五十里亦梁孝王築)蒙門(宋城門名春秋宋公及諸侯之大夫盟于蒙門之外即此)
盧門(宋城東門名昭公二十一年華氏居盧門南里以拒元公即此)桐門(宋城北門名春秋叔)
(孫婼聘于宋桐門即此)垤澤門(宋城西門名)三仁街(在府舊城内微子廟前)高
辛里(在府城東門内)定㛰店(在府舊城内唐韋固遇月老卜㛰處)梁王宅(在睢陽城)
(内魏元忠詩大君敦官賞萬乘下梁園酒助閑平樂人霑雨露恩榮光開帳殿佳氣滿旌門願陪南嶽夀)
(長奉北宸尊)杜衍宅(在南京驛舍)杏壇碑(在夏邑縣文廟前)
名宦殷微子(成王封於宋奉湯祀殷之餘民甚愛戴之)漢張武(元帝初拜為梁相是時梁)
(王驕貴民多豪強號為難治兄厰問武何以治梁武應曰馭黠馬者利其銜策梁國大都吏民凋敝且當)
(以柱後惠文彈治之耳厰笑曰審如掾言必辯治梁矣武既到官其治有迹亦能吏也)王渙(考城)
(令律身剛方政尚嚴猛聞邑人仇覽以德化陳元署為主簿尋遷洛陽令卒桓帝錄其子石為郎中)三
國盧毓(魏文帝時睢陽典農校尉心在利民躬自臨視擇居美田百姓賴之)南北朝宼
雋(魏大統中為梁州刺史民俗猛悍多盜賊雋令郡縣為庠序勸耕桑教以禮讓數年之中風俗頓革)
(尋拜秘書監散騎常侍)唐郭孝恪(宋州刺史與李勣經略武牢以東竇建德援洛孝恪謁秦)
(王進計曰若固守武牢以軍氾水逐機應變擒殄必矣王然之賊遂平)姚崇(歷亳宋許三州刺史)
(所至政條簡肅吏民懷之)張巡(以真源令起兵討賊至睢陽城䧟與許遠南霽雲雷萬春姚誾俱被)
(執遇害)許遠(為睢陽太守賊攻睢陽遠求救張巡巡至與遠合兵出戰勵士不衰食盡衆議棄城)
(走遠與巡謀曰睢陽江淮之保障若棄之是無江淮也不如堅守待之城䧟與巡等俱被執而死)劉
昌(代宗時守寧陵李希烈衆五萬來攻昌拒之凡四十日賊數敗乃解去更攻陳州昌薄其軍大戰破)
(之希烈奔還蔡州)曲環(李希烈反環以行營節度使守寧陵戰於陳州克之改陳許節度使二州)
(民苦剽鹵客他縣環勤身節用寬賦斂簡條教不三歲歸者襁係訓農治兵穀食豐衍)李錫(天寳)
(中任虞城令下車以清苦自勵有井變為甘泉李白撰頌)李仲華(柘城尹居官廉慎不阿權要愛)
(民如子政聲大著百姓立碑頌焉)高承簡(德宗時為宋州刺史時汴州逐其帥以部將李㝏行)
(帥事㝏責宋官私財物承簡執其將斬之威震郡中及㝏兵大至宋州凡三城已䧟南一城承簡保北兩)
(城以拒凡十餘戰賊竟引去)劉玄佐(貞元間宣武節度使有威略每李納使至玄佐厚結之故)
(常得其隂事先為之備納憚之其母雖貴日織絹一疋每謂玄佐曰汝本寒族天子富貴汝至此故玄佐)
(始終不失臣節)董晉(貞元間宣武節度副大使汴士素驕怙亂嘗介勇士伏幕下晉一罷之麾下鄭)
(惟恭謀亂晉覺之械至京師流之汀州)韓充(以宣武軍節度使兼統義成軍討叛將破之留鎮汴)
(有善政子孫遂家太康)韓弘(憲宗時宣武軍節度使汴自劉士寧以來軍益驕主帥勢輕不可制)
(弘察素恣横者數其罪斬之自是訖弘去無一敢横者)令狐楚(敬宗時宣武軍節度使以仁惠)
(解去酷烈人人悦喜遂為善俗)裴休(宣宗時宣武軍節度使不為皦察行所治吏下畏信之)五
代陳省躬(鹿邑令居官有異政民思之)宋高懷德(留守睢陽時杜仲威降契丹京)
(東羣盜大起懷德堅壁清野敵不能入建隆初累遷歸德節度使)竇偁(開寳中為歸德軍節度判)
(官遷知宋州尋為開封判官時太宗為府尹嘗宴諸王偁與推官賈琰預會琰言矯誕偁叱其巧言令色)
王曾(天禧中知應天府民間訛言有妖起若飛帽夜搏人曾下令敢倡言者即捕之卒無妖)李
防(真宗時知應天府鑿府西漳口為斗門洩汴水溉田數百頃民甚利之)張知白(知應天府)
(先是與王欽若不合至是欽若分司南京衆謂知白必報之既至待欽若加厚議者多之)燕肅(知考)
(城縣有政績子度知陳留縣京東蝗饑盜𤼵度勸邑豪出粟以濟民又行保伍法以察盜善政日聞)晏
殊(天聖間知應天府延范仲淹以教生徒自五代以來天下學校久廢興學自殊始後又歷知陳州許)
(州遇事即決庭無滯訟)張先(天聖中知鹿邑縣吏畏民懷)韓琦(為永城令政平訟理境内)
(清夷民敬畏之若神明)劉航(歷知虞城犀浦二縣虞城多猾狡喜宼盜犀浦民弱而馴航為政寬)
(猛急緩不同兩縣皆治)劉安世(知虞城縣縣多姦猾喜宼盜安世乘之以猛遂稱治)賈昌
朝(知應天府後弟昌衡及從子炎相繼知應天政蹟並著)孔道輔(孔子四十五世孫仁宗時)
(知應天府遇事即剖斷不徇私請)蘇頌(神宗時知應天府呂惠卿諷以一詣我執政可得頌笑而)
(不答又知開封府頗嚴鞭朴頌謂京師浩穰當以柱後惠文治之耳)劉摯(簽書應天府判官時司農)
(新令税及天下祠廟摯白留守張方平奏罷之)曾肇(以待制尹應天府天資仁厚剛大之氣粹然見)
(於面人望之知其為成德君子也文學德行皆可為後人式)苗時中(主寧陵簿邑有古河久湮)
(請開導以溉田為利甚博人謂之苗公河)章炳文(為虞城令脩舉廢墜盡力於所當為採事蹟可)
(行者刻石紀之必行而後已)淩唐佐(建炎初知南京及南京䧟劉豫因使為守唐佐密疏其虛)
(實遣人持蠟書告於朝事泄遂遇害)王慥(靖康中為拱州守仁愛公謹金烏珠寇河南慥拒之力不)
(能支遂全家死焉)金尹升卿(大定中為寧陵令以廉能當升除金主謂廉能者即與升除無)
(以慰百姓愛留之意但命進升卿官)王德彰(以進士知夏邑縣在任起廢植仆興學課農化行俗)
(善人以良吏稱之)元商晦(世祖時知夏邑縣重儒術禮賢士課農桑鄰邑流亡悉歸之號稱樂)
(土云)宋世元(至大中永城縣令務德化不任刑罰是年夏麥雙岐又明年秋嘉禾並秀蝗不入境)
(民思之立誦德碑焉)卜天璋(皇慶初為歸德知府勸農興學復河渠河患遂弭時群盜據要津商)
(旅不通天璋禽百數人悉磔以徇盜為止息)孫旭(柘城令性溫和存心正大吏不敢欺民有誣訟)
(者自揣其欺輒望縣而止陞去百姓遮道送之)張廷珍(南京路總管兼開封府尹勤於民事脩舉)
(廢墜歲大旱𤼵廩賑濟流民悉還)志能(知歸德府廉明剛斷𤼵擿如神民有銜冤不直者雖數十)
(年前事皆千里奔走來訴立為剖決旬日悉清)趙璧(泰定中知寧陵縣值歲歉請賑至再嘗化蝗出)
(境時論異之)嚴瑜(知歸德府多善政民為立去思碑懷之)梁思溫(知睢陽縣器識高邁)
(得牧民體)李守中(方正有守知歸德政清訟簡尤加意學校)張思立(至順中永城縣尹有)
(文學通象緯為政明决人稱神明)游居敬(元統間知虞城縣持己廉介為政勤勞任滿去人勒)
(碑頌德焉)劉承事(柘城縣尹蒞任首以鋤強暴為務凡素豪悉斂迹有學田為世家所并承事即)
(追復之時大蝗害稼承事齋沐以禱遂悉出境及歸民思之因立碑頌焉)許義夫(順帝時夏邑縣)
(尹每親詣鄕舍教民稼穡勤者出已俸賞之怠者罰之及三年境内富庶)吴肯搆(鹿邑縣尹多幹)
(濟尚氣節為政以厚風俗為先)劉得新(知柘城縣性慈愛值歲饑勸民賑貸又大疫出俸市藥以)
(療病者民賴以全活)埜僊(至正中尹柘城縣捕盜賑饑舉有成績流民多歸之後民立碑祠祀焉)
本朝蔡祥(洪武初由人材知寧陵縣廉幹正直撫民有方賦平訟息陞去民思之)梅克
讓(洪武初知永城縣教稼穡植桑棗民甚利之)陳紹(睢州知州以廉勤自勵分賦役之等以革)
(其姦時蝗傷稼民饑紹憂形於色親詣上戶室自貸粟以賙給之人以為得子民之道)段嗣輝
(洪武間知歸德州蒞政公勤脩舉廢墜)陶文昌(洪武間鹿邑縣尹政勤敏多撫字勸農興學禁)
(邪革弊時稱治焉)李學可(洪武中知歸德州政尚勸化有循吏風)任思道(鹿邑縣尹)
(躬循田野督民稼穡不數年民以殷富及去民遮道送之)扈俊臣(洪武中知歸德州民有賈五之)
(子娶李聚女為妻不順舅姑責之投河而死聚與其黨威脅賈五父子俱縊死事久不白俊臣察得其情)
(置于法鄕人快之)程寧可(洪武末夏邑知縣為政精勤律己廉慎凡遇科辦不擾於民時課生)
(徒業精者奬進之姦弊日革吏民畏服)楊廣仁(永樂初虞城知縣興學勸農而民知禮讓人仰)
(足給民家嘗失火廣仁望空禱之驟雨随至火遂不然)周弘(永樂中柘城知縣寬厚廉謹治官如)
(家愛民猶子戢暴横以安良善節用度以安民困一邑大治)梁祖榮(永樂中柘城知縣歲值霖)
(雨教民疏濬溝澮邑無水災民有負租者貧無以償祖榮首捐己俸以倡富民出粟助之由是官無負租)
(而民不失所)夏子芳(歸德州學學正經學詳明教法嚴謹士多成立焉)方正(宣德間知)
(考城縣寬刑薄賦守法奉公大得為政之體)周普(正統初夏邑知縣蒞政精勤斷獄平允脩理學)
(校增築城垣士民至今懷之)仲廣(正統中睢州知州修葺學舍訓勵生徒值歲饑乃禮勸富家出)
(粟萬餘以資賑濟尋以内艱去州人赴闕奏留詔奪情復任)王理(正統間考城知縣性沈識敏剖)
(斷盡情人不敢飾其非歷九年風化大行)彭崑(睢州知州性資狷介政事詳明興學課農大有政績)
(會當道有橈之者遂乞休去)蔣魁(天順初知歸德州廉而不激寬而有制愛惜人材脩舉廢墜治)
(績甲於諸郡)宋景(睢州知州明敏剛方不避權要時廖某横於河南誅索無己凡文移至郡景悉)
(罷閣弗行廖欲中以禍無從偵隙後改監察御史直聲益振)王恂(成化初知睢州節財愛民抑強)
(扶弱以績著特賜綵幣旌勞秩滿民乞留從之)李敬(成化間知考城縣清慎嚴明吏民畏服嘗建學)
(掘地得錢若干緡悉以助役後卒于官士民思之立祠祀焉)魏弘(成化間考城縣典史時邑人張)
(彬夜為仇所殺莫知其人弘以誠禱于神忽風起晝暝有一人仆階下訊之乃殺人者至今傳頌以為異)
(政)畢用(成化末知歸德州性剛毅不事媕阿廉恤民隠時黃河潰溢用為築月堤水不得入廓且)
(疏蠲歲租曲為賑濟民賴以不魚有巨閹過郡強用拜跪用與抗閹怒誣奏逮繫京師竟直其冤得復秩)
(人以畢鐵腿稱之陞去民遮拜泣留至不得行為立仁政碑頌焉)沈杰(與畢用俱成化丙戌進士)
(相繼為守律己廉勤敷政平恕士民賴之每頌曰畢沈比漢召杜焉)唐相(弘治初以御史謫任永城)
(縣丞聽斷如神至今民思之)汪嵩(弘治中知睢州立心平恕處事公勤歷官八年以清白自守日)
(用恒不自給)李紀(鹿邑縣尹才識明敏案無滯留有餘閑則課校生徒境内肅然稱治)王鼎
(正德初知永城縣時流賊攻城鼎率衆守禦及城䧟鼎取印綬繫於身瞑目端坐以待賊入被執不屈死)
(之事聞詔贈其官及其子)劉信(歸德州知州性剛毅有才智明習吏事人不敢欺時遷城初庶務草)
(創劉公經畫區處極為精密簿書之暇課訓生儒衛官有治具延飲者以廢政長玩不往人敬憚之)安
宣(正德中授夏邑縣丞時流賊楊虎等擁衆逼城宣尚未至任聞之兼程而進或止之宣以義辭遂入)
(城分守及城破死焉事聞錄其子)張濂(正德間由進士授鹿邑縣知縣性嚴重人不敢以私嘗曰)
(牧民如牧牛羊能弗擾之而已在任二年政教旁達人咸頌之)雷時成(嘉靖元年知夏邑縣多善)
(政時饑設方濟之存活者萬人又申復原代獲嘉洧川賦金七百兩有竒民甚懷之立祠祀焉)盧瓉
(嘉靖初知虞城縣守己奉法教養備舉歷政六年盜息訟理吏畏民安民之孤惸賴成立者尤衆)華
淳(鹿邑縣知縣性寬厚務持大體暇則為諸生講析經義及去民送之有泣下者)陸冕(嘉靖初由)
(進士同知歸德州德器簡重學術純確諸士多師法之)夏寳(鹿邑縣尹在任不欈妻子後聞母喪)
(遂即日去行李蕭然)馮鉞(嘉靖中知柘城縣薄賦緩刑百姓親之如父母嘗有門吏夜代之賂鉞厲)
(聲叱之後卒于官百姓皆哭奠罷市)蔡汝楠(由進士第有才名嘉靖二十四年創府首任當新造)
(時政以節省便民為務未幾以憂去民感之至今不置)郭忠顯(商丘縣尹性執固不依阿上官)
(上官事少不便民者即以身當之)南逢吉(嘉靖中由進士知歸德府性剛果有治才政尚嚴整)
(寮屬肅然敬憚之)鞠躬(歸德府推官性冲雅持法平恕審編屬邑賦役人多其公有去思)王
有為(嘉靖三十二年知歸德府當兵火後拊循調適威惠並行脩築城堞樓臺民不知勞費待士有)
(禮衛官以嚴見憚)董綸(歸德府經歷時逆賊師尚詔潜伏於柘城墟中招集亡叛日夜剽掠綸憂)
(之乃白於知府尹曰賊勢未熾宜急捕之且請往尹不許居數月尚詔果䧟歸德綸為賊所執不屈且罵)
(不置口賊怒遂殺之妻賈氏與子奎皆遇害事聞詔贈其官仍建祠以祀之)陳學䕫(歸德府知)
(府政持大體不寄人耳目遇事立斷豪右屏迹尤奬成士類)羅復(嘉靖間以監察御史知歸德府)
(鋤強植弱政務宜民正疆界均賦役一時詭隠杜絶懷慶衛輝欲加賦歸德復力争止之)
流寓田京(宋滄州人徙鹿邑舉進士累官兵部郎中知滄州拜右諫議大夫卒京為人尚氣節喜論)
(議著天人流術論通孺子十數書)杜衍(會稽人寓家睢陽宋慶歷中為宰相出知兖州後以太子)
(少師致仕衍清介舊無居第既退方輯舍南都出入如平日無軒冕者)王渙(本太原人累官禮部)
(侍郎致仕家睢陽)畢世長(本雲中人父士安事母以孝聞嘗求友於宋世長累官衛尉司農卿)
(致仕遂家睢陽)馮平(本始平人以駕部郎中致仕遂家南都)朱貫(本沛國人以兵部郎中致)
(仕家南都)趙天麟(元東平人僑居夏邑博學能文舉鄕貢所著有太平金鏡策行于世)
人物周李耳(楚苦縣人母懷之八十一歲乃生生即白首因號老子又曰老聃仕周為守蔵史又)
(為柱下史博古通今孔子往問禮焉老子曰良賈深蔵若虚君子盛德容貌若愚孔子退曰老子其猶龍)
(乎後見周衰乃西出函關隠去關尹喜求長生術為著道德五千言其言曰天地所以能長且久者以其)
(不自生又曰我無為而民自化後世治天下者多用其術學仙之士皆宗焉)司馬耕(宋人即子)
(牛孔門弟子雖兄弟為亂能潔身而脱之後世追封楚丘侯)原憲(宋人孔子弟子原思也為人狷)
(介所居蓬樞甕牖子貢過之曰夫子病乎憲曰無財之謂貧學道而不能行之謂病若思貧也非病也)
莊周(戰國蒙人嘗為蒙漆園吏其學無所不闚楚威王聞其賢遣使厚幣迎之周曰千金厚利卿相)
(尊位也子獨不見犧牛乎我寧遊戲以快吾志焉著書十餘萬言大抵寓言洸洋自恣雖當世宿學不能)
(自解免也)漢欒布(梁人彭越為家人時嘗與布游及越為梁王請布為大夫越被誅布祠而哭之)
(高帝欲烹布布請就烹帝壯其義拜為都尉後以功封鄃侯)灌嬰(睢陽人嘗以販繒為業從高帝)
(定天下封潁隂侯後與周勃平諸呂共立文帝以功進太尉右丞相卒諡曰懿侯)申屠嘉(梁人)
(以擊項籍功封關内侯性廉直不受私謁文帝時為丞相封故安候是時鄧通寵幸驕踞嘉檄召通至責)
(以朝廷大禮令斬之帝知使使持節召通乃免卒諡曰節侯)丁寬(梁人為梁孝王將軍初受易於)
(田何及東歸何謂人曰吾易東矣作易說三萬言寬授同郡田王孫王孫授施讎孟喜梁丘賀由是易有)
(施孟梁丘之學)韓安國(睢陽人嘗學韓子雜說初事梁孝王為中大夫吴楚反安國捍吴兵於東)
(界後累官御史大夫)韓伯俞(梁人嘗有過母笞之泣母曰他日笞子未嘗泣今泣何也對曰他日)
(笞常痛今母之力不能使痛是以泣也)平當(下邑人以明經為博士元帝朝奏復高帝寢廟園累)
(官大中大夫哀帝即位徵為光祿大夫位丞相賜爵關内侯)夏恭(蒙人習韓詩孟氏易講授生徒)
(常千餘人王莽末盜賊從起攻沒郡縣恭以恩信為衆所推擁兵固守獨安全光武即位嘉其忠果召拜)
(郎中再遷大山都尉和集百姓甚得其歡心恭善為文著賦頌詩勵學凡二十篇)申屠剛(梁人)
(質性方直當平帝時王莽專政剛舉賢良因對策及之書奏罷歸田里隗囂據隴右剛說以大義後拜尚)
(書令帝嘗出游剛叩馬諫曰隴蜀未平不宜游逸願陛下裁之帝不聽遂以頭軔乘輿輪帝為之止)桓
榮(沛郡龍亢人治歐陽尚書光武召授太子經官至太子少傅明帝即位尊以師禮賜爵關内侯子郁)
(傳父業官至太常郁子焉明經篤行官至太尉郁曾孫典官至侍御史)虞詡(武平人祖父經為獄)
(吏平允寬恕詡年十二通尚書孝養祖母舉順孫為郎中出為朝歌長縣多盜詡曰不遇盤根錯節何以)
(别利器即有治聲歷遷武都太守增竈進兵大破羌人官至尚書僕射)仇覽(陳留考城人一名香)
(為蒲亭長有陳元者母訟其不孝覽以德言喻之元感泣遂為孝子考城令王渙聞之舉署主簿尋資之)
(入太學)夏侯訢(寧陵人侍母疾衣不解帶者二年母憐其苦令出便寢息訢方假寐忽夢其父)
(告之曰汝母疾沈痼非凡藥可愈天帝憐汝至孝賜以仙藥在室後桑枝上訢忽驚起往視果得藥進之)
(母病頓瘥)三國衛臻(陳留襄邑人父兹有大節曹操初至陳留兹曰平天下者此人也後討董)
(卓戰於滎陽而卒操追錄兹勲賜臻爵關内侯魏建國以為散騎常侍累遷至司徒封長垣侯)梁習
(柘人曹操辟為漳長累遷下邳令所至有治聲後領并州刺史拜議郎入魏累官大司農習在并二十餘)
(年居處貧窮無方面珍物文帝異之)晉衛京(襄邑人自南陽大守遷河内時尉氏阮冲遷平原相)
(與京俱拜武帝望而歎曰二千石皆若此何憂乎)蔡謨(陳留考城人世為著姓父克少好學博涉)
(書記謨弱冠察孝廉舉秀才皆不就後累官吏部尚書深謀遠略為時所重康帝時遷侍中司徒)南
北朝蔡廓(謨曾孫博涉羣書宋武帝以廓剛直補御史中丞多所糾奏後為吏部尚書少子興)
(宗行己恭恪家行尤謹亦官吏部尚書封樂安公孫撙仕梁累官吏部尚書有清操官至中書令)江
秉之(濟陽考城人少孤友其弟妹甚篤仕宋歷烏程建康山隂令皆有政績累遷新安臨海太守所)
(至以簡約見稱在郡嘗作一書案去官留以付庫)江淹(考城人父康之長沙令雅有才思淹少孤)
(采薪以養母仕齊梁累官御史中丞彈劾不避貴近風采肅然天監初為散騎常侍後封醴陵侯所著有)
(詩賦)江悦之(濟陽考城人統七世孫好讀兵書有將略仕宋歷諸王將軍入南齊進冠軍將軍子)
(文遥仕至咸陽太守悦之族弟子一慷慨有大志仕梁為王國侍郎制行高潔不趨勢要弟子四累官尚)
(書右丞)江革(考城人六歲能文事母以孝稱雖貧寒嗜學不倦仕南齊累官度支尚書以直道忤)
(時謝病歸除光祿大夫以詩酒自娱樂)范岫(考城人少孤以孝聞仕南齊為太子家令沈約輩服)
(其該博入梁為祠部尚書卒所著有禮論雜義字訓)江湛(考城人父夷湘州刺史湛以孝聞為太子)
(中舍人義康之盛人競求泥惟湛自䟱出為武陵内史孫斆為秘書監斆子蒨雅有風格終光祿大夫蒨)
(子紑有孝行紑子總篤學有文仕陳累官左戶尚書)蔡景歷(考城人俊爽有孝行家貧好學攻草)
(隸為文不尚雕琢長於叙事仕梁累官度支尚書子徵聰敏強記事後母至謹擢中書令入隋為給事中)
李彦(夏邑人少有節操好學慕古仕陳拜尚書左丞在尚書十有五載屬軍國草創庶務殷煩彦留)
(心省閣未嘗懈怠斷決如流略無疑滯臺閣莫不嘆其公勤略遷兵部尚書卒謚曰敬子昇明仕隋終齊)
(州刺史)朱昌寧(永城人有孝行母病思瓜時初四月瓜未熟昌寧於瓜田中號泣一夕瓜盡熟)
(取之以奉母母病頓瘥開皇中有司上其事詔旌之)翟普林(楚丘人事親以孝聞州郡辟皆不就)
(躬耕色養鄕閭稱為楚丘先生父母疾親易燥濕不解衣者七旬及卒廬于墓側負土成墳盛冬不衣繒)
(絮唯著單縗而已家有烏犬随墓所普林哀痛犬亦悲號見者嗟異有二鵲巢廬前栢樹入廬馴狎無所)
(驚恐大業初司隸巡察奏其孝感擢授孝陽令)唐盛彦師(虞城人隋末為澄城長高祖兵至汾)
(陽彦師率賓客上謁授行軍總管鎮宜陽以斬李密功封葛國公)魏元忠(宋州宋城人為太學)
(生少學兵術高宗時吐蕃數盜邊元忠上封事言命將用兵之要累官御史中丞以直道自立中宗時拜)
(中書令封齊國公)朱仁軌(亳州永城人隠居養親嘗誨子弟曰終身遜路不枉百步終身遜畔)
(不失一段及卒諡為孝友先生弟敬則好學重氣節累官同鳳閣鸞臺平章事每以用人為先務以直忤)
(時出為鄭州刺史敬則與三從昆弟居四十年貲産無異)鄭惟忠(宋州人天授中以制舉召見武)
(后問舉者何所事為忠惟忠曰外揚君之美内正君之惡后曰善擢黃門侍郎時議禁嶺南酋戶不得蓄)
(兵惟忠曰善為政者因其俗禁之得無擾乎乃止)程袁師(宋州人母病十旬不榹帶藥不嘗不)
(進母終因負土築墳號㿑人不復識嘗有白狼黃蛇馴墓左每哭羣鳥鳴翔)曹華(宋州楚丘人憲)
(宗時拜兗海軍觀察使身見儒士春秋祀孔子祠立學官講誦斥家貲佐贍給人乃知教成就諸生徙鎮)
(義成軍雖出戎伍而動必由禮愛重士大夫至厮豎必待以誠信人以為難)五代張廷蘊
(襄邑人仕唐嘗從莊宗征伐先登力戰金瘡滿體莊宗壯之以為指揮都虞侯後以破李繼韜功遷羽林)
(都指揮使左監門衛上將軍開運中以疾卒廷蘊性廉重士歷刺七州卒之日家無餘貲)張誼(襄邑)
(人幼孤好學諸父使督耕隴上誼閱書樹下舉後唐進士仕晉累官中書舍人初和凝拜端明殿學士署)
(門不接賓客誼即致書以為四方利害所宜詢訪若不接賓客聾瞽耳目坐虧職業凝大竒之)宋楚
昭輔(宋州宋城人有才幹善心計初隸太祖麾下陳橋推戴時遇入京安母后累官樞密使性勤介)
(不可干以私卒贈侍中從孫随咸皆進士及第)劉熙古(寧陵人博通經史旁究隂陽象緯算書五)
(代時擢第仕周為高州推官入宋累官參知政事雖貴顯不改寒素所著有歷代紀要五十卷)劉蒙
叟(熙古子兄蒙正善騎射累官内蔵庫副使後出知滄冀棣三州蒙叟好學善屬文乾德中進士歷知)
(廬亳滁汝四州以太常少卿致仕所著有五運甲子編年歷子宗弼宗誨皆進士)李惟清(夏邑)
(人開寳中以三史解褐涪陵尉累官京西歸運使太宗將大舉取幽州惟清以為兵食未豐不可輕動至)
(道初同知樞密院事子永錫光祿寺丞永德殿中丞)戚同文(楚丘人幼孤養祖母以孝聞師邑人)
(楊慤不終歲畢誦五經從其學者不遠千里而至既卒門人號堅素先生有集二十卷二子維以文行知)
(名舉進士累官太常少卿綸篤於古學善訓子弟雖至清顯不改純儉)陳摶(亳州真源人幼聰悟)
(讀書一見成誦不求祿仕隠武當山移居華山寢處百餘日不起周世宗召至拜諫議大夫不就宋太宗)
(時來朝待之甚厚宰相宋琪曰先生得脩養之道可以教人乎摶曰假令白日冲天何益於世今君臣同)
(德興化勤行脩煉無出於此帝益重之賜號希夷先生所著有指玄篇及寓言鈞潭等集)許驤(睢陽)
(人風骨秀異師事戚同文年十三能屬文善辭賦太宗朝中進士甲科累官右諫議大夫知單州驤雖無)
(他材略而人以儒厚長者稱之子宗夀殿中丞)宗翼(虞城人篤學恭謹負米養母經籍一見即能默)
(寫學歐陽虞柳書俱得其楷法能屬文隠而不仕戚同文稱其有古人風子度舉進士至侍御史歷京西)
(轉運使預脩太祖實錄)盛度(應天府人父豫終尚書度支郎中度舉進士累遷尚書屯田員外郎)
(嘗奉使西域繪圖以獻條陳邊計十事真宗每嘉納之仕終參知政事卒贈太子少保諡文肅度好學家)
(居列圖書每歸未嘗釋手兄京有吏能以尚書工部侍郎致仕)張去華(誼子幼勵學敏於屬辭建)
(隆間舉進士甲科累官工部侍郎致仕去華善談論尚義節嘗獻元元論大旨以養民務穡為急真宗命)
(寫其論列置龍圖閣四壁有文集十五卷子師古師顔皆國子博士師錫殿中丞)侯義(楚丘人貧)
(無産傭田以事母卒葬不掩壙晝則負土築墳夜則慟哭柩側踰年墳間木連理野鴿馴而不去嘗遇盜)
(劫其衣服既而知為義物悉還之)郭贄(開封襄邑人乾德中進士累官參知政事時曹彬為弭德)
(超所譛贄辨其誣嘗對太宗曰臣受遇不次惟以愚直報上太宗曰愚直何益贄曰猶勝姦邪仕終禮部)
(尚書所著有文集十三卷)張師德(去華子最見器重真宗祀汾隂獻大禮頌於行在是歲舉進士)
(第一累官至右諫議大夫孝謹有家法時相頗不悦之有文集十卷)石延年(宋城人少以氣自豪)
(遺落世事自顧不合時乃隠於酒真宗時為太子中允嘗進備邊策不報已而西北用兵帝思其言欲召)
(用之而延年死矣其為詩文尚勁健稱其意氣)趙槩(虞城人少篤學自力器識宏遠中進士仁宗時)
(累官樞密使參知政事以太子太師致仕退居十五年嘗為諫林百二十卷上之神宗詔褒之卒年八十)
(八諡康靖槩秉心和平雖在事如不言然隂以利物者不少)李紘(宋州楚丘人第進士知歙剡縣)
(治有惠愛累遷龍圖直學士知秦州其從父昌齡太宗時進士累官參知政事昌齡兄昌圖國子博士弟昌)
(言太子中舍昌言子晉卿仲卿耀卿並進士及第)王堯臣(虞城人舉進士第一累官翰林學士)
(陜西用兵為體量安撫使使還上書言邊事又薦种世衡狄青有將帥才後拜樞密副使務裁抑徼倖尋)
(參知政事卒諡文安)王洙(宋城人舉進士累官翰林學士汎覽博記至圖緯算數音律詁訓篆隸之)
(學無所不通著易傅十卷雜文千餘篇子欽臣清亮有志操賜進士及第累官集賢殿待制知成德軍平)
(生為文至多蔵書數萬卷皆手自讐正)劉随(考城人進士及第通判益州後遷右司諫終天章閣)
(待制随為言官以清直聞在蜀臨事明銳人號為水晶燈籠比卒帝憐其家貧賜錢六十萬)嵇穎
(宋城人父適石首主簿有仁政穎天聖中進士累官翰林學士王曾張知白嘗見穎謹厚篤學謂其子弟)
(曰若曹師表也張堯封嘗從穎學文其女入禁中甚被寵求編次其父藳為序以獻之穎竟不答)李
師中(楚丘人年十五上封事言時政舉進士累官河東都轉運使在官不貴威罰務以信服人包拯)
(參知政事或云朝廷自此多事矣師中曰包公何能為王安石眼多白他日亂天下者必斯人也後二十)
(年言乃信)蔡抗(宋城人中進士自廣東轉運召為三司判官都城大水抗推原變異大臣畏其諫列)
(白為知制誥遷龍圖直學士知定州弟挺擢進士歷知數州在慶州夏人大入知有備乃引却神宗時知)
(渭州甲兵整習常若寇至熙寧中拜樞密副使卒諡敏肅)張方平(宋城人少穎悟絶倫書一閱不)
(再讀累官參知政事南京留守知陳州以太子少師致仕卒諡文定初守蜀時得蘇洵與其子軾一深器)
(異之嘗薦軾為諫官晚受知神宗王安石方用事嶷然不小屈以是望高一時)鄭雍(襄邑人進士甲)
(科累官御史中丞以資政殿學士知陳州徙北京留守坐元祐黨奪職知鄭州政和中復資政殿學士)
許翰(拱州襄邑人元祐三年進士累官翰林學士同知樞密院高宗時拜尚書右丞終資政殿大學)
(士翰通經術正直不撓歷事三朝致位政府論議剴切然横遭口語志卒不展所著有論語解春秋傳)
滕康(應天府宋城人崇寧中進士累官中書舍人建炎初權端明殿學士同簽書樞密院事孟太后)
(如江西康以權同知三省樞密院事從行卒年八十四有文集二十卷)元孔全(鹿邑人父成病)
(刲股肉啖之愈後卒居喪廬墓負土為墳三年起墳高三丈餘又有夏邑人陳乞兒年九歲母喪哀毁親)
(負土為墳人欲助之則泣拜而辭並表異焉)陳奕(永城人倜儻有直氣善騎射累官沿江大都督)
(贈金紫光祿大夫二子巖累官中書左丞嵩歸德路總管)陳思濟(柘城人以才器稱為左司都事)
(出為高唐州同知以清最聞拜監察御史累遷同知浙東道宣慰司事)盛昭(歸德人由儒學官累)
(遷淮南行省照磨遣入高郵諭張士誠士誠拒不聽拘之舟中昭語所從吏曰吾之至此有死而已既而)
(官軍逼高郵城士誠授昭以兵使拒官軍昭叱曰吾奉命招諭汝豈從汝為賊耶駡不絶口而死)本
朝梅思祖(夏邑人從相國徐達屢立戰功進封汝南侯後署雲南布政司事民夷安之從子殷)
(駙馬都尉)吴伯昂(歸德州人問學該博元末隠居不仕洪武初以儒士徵至京師儀度老成特拜)
(國子監祭酒造就人才有法居數年卒于官)楊睿(柘城人洪武初舉進士累遷平陽知府廉介公)
(平處事詳敏不數月政教大行刑清訟簡嘗歲旱祈禱甘雨随注致仕歸吏民遮道泣留歿而祀於鄕賢)
(祠)樊鎮(考城人賦性剛直博通經史洪武中登進士第授監察御史振揚風紀有能聲特陞山西)
(按察司副使轉浙江左參政復陞山西右布政使所至廉幹勤敏大得時譽)李從義(歸德人洪)
(武中上疏言黃河泛溢為患有可塞之法朝廷從之水患遂除民從安居既而試事有能擢監察御史執)
(法不撓久之出知晉州為政得民心引年致仕)呂仲和(歸德衛人少喪父事母路氏至孝路因疾)
(喪明百藥罔療仲和叩天泣禱䑛之遂愈後卒廬墓三年鳩雀馴集墓所正統初詔旌其門)徐永
達(歸德人洪武末舉人歷官翰林編脩左春坊中允鴻臚寺卿三使交趾出為湖廣按察使轉任山西)
張麒(永城人為人嚴重樂善好義洪武末授指揮使卒于官以外戚累贈為彭城侯子昇淳謹樸儉)
(任府軍衛指揮僉事封惠安伯守法循理不以貴戚自居)楊敬(歸德衛人父昱洪甫武間死于陣時敬)
(十歲聞訃即哭踊每思求父遺骸不果乃取衣冠葬於先塋之次事母艾氏極孝謹凡母意所向無少違)
(之暇則讀經史開家塾以授生徒每閱戰陣事輒流涕不已時人以王褒擬之母卒哀毁踰禮方殮在堂)
(而西鄰不戒於火將及柩敬仰天大哭俄風反火息鄕里異之事聞詔旌其門子愍舉人仕至知州)冀
凱(鹿邑人以文才貢入太學授廣西祿州判官在任廉幹有為正直不撓舉陞兵科給事中尋陞工部)
(左侍郎清譽益振)陳亨(歸德人為人勇敢有膂力累從戰伐著竒勲永樂初授金吾右衛指揮使)
(歷陞後軍都督府僉事同知復陞前軍都督府左都督)任貴(歸德衛人父恭義早卒貴恒以不逮)
(父養為恨事母孫氏曲盡孝敬母年八十終貴哀毁骨立既葬廬墓三年)軒輗(鹿邑人永樂末舉進)
(士擢監察御史出按福建摘𤼵奸伏如神正統中陞蔬浙江按察使所至山岳動摇豪猾屏息居九年布袍)
(食而已聞親喪即日就道寮屬有未及知者服闋陞副都御史總理南京糧儲清聲益勵天順改元進刑)
(部尚書尋告歸久之起都察院左都御史歷六年前後所上三百餘䟽皆關軍國大計後以致仕卒賜祭)
(于家)潘禮(歸德衛人天順中舉進士授戶科給事中剛直敢言中外震慴累遷工部左侍郎奉勑理)
(易州厰厰故有園圃果蔬之利為守者所侵漁歲時饋遺中貴人禮取其直需國絶饋遺中貴人疾之禮)
(即乞休去歸時篋惟敝衣數襲圖書數卷而已武廟命有司給月米特加慰問年八十四卒)朱謙
(夏邑人以蔭補指揮僉事累陞都督僉事鎮守宣府會敵入邊謙斬俘甚衆久之敵不敢犯論功進撫寧)
(伯卒諡武襄子永屢平劇寇進爵保國公弘治間卒追封宣平王諡武毅)李孟𤾉(睢州人成化中)
(進士授給事中歷官南京工部尚書憲宗時嘗奉使占城遠夷嚮化朝廷有清慎老成之褒卒賜祭葬)
蔡天祐(睢州人弘治末舉進士改翰林庶吉士累遷山西按察使時大同五堡軍叛殺撫臣用薦)
(擢右僉都御史巡撫其地既至乃集亂軍諭以朝廷威德衆志稍定會侍郎胡瓉率兵討叛衆疑懼圍總)
(兵桂勇宅天祐冒白刃往援之復示以逆順禍福衆悟泣愬天祐疏戮其首惡脅從者弗問人心始帖然)
(寧未幾進兵部侍郎詔還民感德為立生祠祀之)沈忠(歸德衛人初父疾籲天願以身代及父卒)
(母姚氏喪明忠送死養生靡不盡禮未幾姚亦卒廬墓手自封植成化間旌表後忠患癰其長濙吮之忠)
(卒季子瀚廬于墓側人謂之一門三孝云)朱洪(歸德人舉進士知唐縣治豪族除黠吏人心快之選)
(諸生才者授以經義後多顯達三載考績拜監察御史出按浙江風裁益著)任鏜(夏邑人母早卒)
(育于嫡母趙氏趙卒廬墓時黃河衝溢將侵齧塋域鏜仆地號哭不已俄而河南徙鄕人以為異事聞詔)
(旌其門)陳聞詩(柘城人性純篤舉嘉靖丁酉鄕試以親老未仕及親没哀毀骨立人以孝稱之)
(癸丑秋賊帥尚詔亂被執欲屈之不從乃自絶飲食誓以必死後三日得間自經焉事聞詔旌表之封鳳)
(陽府同知仍為立祠與檢校董綸並祀)沈瀚(忠子舉進士歷禮部員外郎出知建寧府以誠信愛)
(民養士績最當遷時逆瑾索賄瀚恥之致仕)賈時(歸德衛人舉進士歷刑部主事員外郎舊志謂)
(有懷金謁者時正色斥之陞山西僉事分理宣府邊計多所裨益晉副使致仕)鄭東(商丘人進士性)
(溫謹不規勢利尤勤于學雖寒暑不易登第後尹良鄕良鄕當京師孔道東日夜酬勞竟致疾當道惜之)
(改臨邑未赴而卒)許勇(歸德衛百戶嘉靖末征倭至泗州義井山力戰死之事聞陞其子千戶令)
(世襲)
列女伯姬(春秋宋共公夫人魯襄公之女歸于宋十年共公卒伯姬寡居夜火左右曰夫人盍少避)
(火乎伯姬曰婦人之義保傅不在夜不下堂頃之左右又曰夫人盍少避火乎伯姬曰越義而生不如守)
(義而死遂逮乎火而死)鮑女宗(宋人鮑蘇妻養姑甚謹蘇仕衛三年而娶外妻甚寵厚女宗姒)
(謂曰夫既有所好可以去矣女宗曰婦人以專一為貞以善從為順豈有專夫室之愛為賢哉吾姒不教)
(吾以居室之禮而反欲使為見棄之行將安所用遂不聽事姑愈謹宋公聞之表其門號曰女宗)蔡
人妻(宋人之女既嫁於蔡而夫有惡疾其母將改嫁之女曰夫之不幸乃妾之不幸也奈何去適人)
(之道一與之醮終身不改不幸遇惡疾不改其志且夫采采芣苢之草雖其臭惡猶始於捋采之終於懷)
(擷之浸以益親况於夫婦之道乎彼無大故又不遣妾何以得去終不聽)樂羊子妻(梁國穀丘)
(人羊子嘗行路得遺金以歸妻曰志士不飲盜泉之水廉者不受嗟來之食奈何拾遺以汚行乎羊子乃)
(捐金遊學一年來歸妻因趨機斷織曰夫子積學以就懿德若中道而歸何異於是羊子復終業七年不)
(反妻紡績以養姑兼饋羊子後盜欲犯之乃引刀自刎太守禮葬之號曰貞義)寡高行(漢梁之寡)
(婦色婉而性淑夫早逝梁人多欲娶之者不能得梁王聞之遣使聘焉高行曰妾夫不幸早死妾為養其)
(幼孤貴人多求妾者幸免今又辱王命妾聞婦人之義一醮不改以全貞信之節今忘死趨生是不信也)
(貴而忘賤是不貞也棄義從利無以為人乃援鏡持刀以割其鼻曰王之求妾以其色也今妾刑矣何以)
(事王使還報王重其義復其身號之曰高行)木蘭(随宋州人姓魏氏恭帝時𤼵兵禦戎木蘭有智)
(勇代父出征歷年一紀閱十有八戰人莫識之凱還天子嘉其功除尚書不受懇奏省親及歸釋戎服衣)
(舊裳同行者駭之遂以事聞於朝召赴闕欲納之宮中木蘭曰臣無嫓君之禮遂自盡帝驚憫贈將軍諡)
(孝烈鄕人為之立廟祀焉杜牧之詩彎弓征戰作男兒夢裏曾經與畫眉幾度思歸還把酒拂雲堆上祝)
(明妃劉禹錫詩出寨男兒勇還家女子身尚能降北虜斷不慕東鄰)張氏(宋蔡人之妻值蔡人家屬)
(死略盡張為鬻首飾截髮毁容力營一十八喪詳見徐積睢陽篇)苗子榮妻(張氏歸德人元)
(末夫亡事姑撫幼歷兵變中以節自勵人無間言洪武中詔旌其門)曹氏(歸德人張琮妻琮卒曹因)
(紿匠氏曰夫嘗囑我作棺必寬大匠如其言是夜竟自縊合棺而葬景泰中詔旌其門)宋氏(陜西)
(咸寧人父翬知歸德州宋適歸德衛千戶趙琳琳卒宋年十九撫其子遜教之甚嚴事姑謹姑病疽宋日)
(一䑛濯之竟愈成化初詔旌其門)黃氏(睢州人張貴妻夫卒守節成化初旌表)程氏(睢陽)
(衛人百戶姚通妻通以疾卒于京程自縊以殉成化初旌表)石氏(虞城人范俊妻俊舉鄕進士早)
(卒石誓節撫孤子賢任順天通判成化七年旌表)潘氏(睢州人曹文道妻文道領鄕薦上春官不)
(第而歸卒于途潘聞訃日號泣不食比喪至并出已所服衣盡焚之自縊而死又州學生皇甫迪妻潘氏)
(迪卒潘亦自縊俱成化二十二年旌表)丁氏(虞城人吴皥妻夫死守節成化末旌表)張氏
女(字玉蘭歸德衛人指揮金之妺也正德中賊破城玉蘭為賊所執欲犯之不屈乃裂其尸有司上其)
(事旌其門曰烈女)張祿女(永城人正德中賊䧟城女投井死賊怒出其尸磔於市有司奏之旌)
(其門曰貞烈)楚氏(睢州人御史高安妻安病卒楚泣引刀刲其右耳誓不二志正德中詔旌其門)
李氏(睢州人王廡妻廡貢士以疾卒李守節不二又考城盛訥妻李氏夫死守節俱正德十六年旌)
(表)楊氏女(名桃兒鹿邑人嘉靖元年賊至境桃兒年十六從兄世威避之遇賊被執逼令上馬)
(女不從且厲罵不絶賊怒殺之兄亦被害事聞旌表)閻氏(鹿邑人李浩妻夫亡守節嘉靖初旌表)
孫氏(鹿邑人夫卒自縊又史綸妻樊氏考城劉遵妻馮氏俱嘉靖二十年旌表)范氏(字蟾香歸)
(德人郡校士王輔妻輔臨病三年范侍醫藥久而不怠輔嘗謂范曰吾先世皆不夀吾之年未可知如有)
(不諱汝將何如范以死許之又焚香籲天願代夫死及輔卒從容自縊於柩側遂同葬焉督學楊維總扁)
(其門曰貞節)蔡氏(睢州人天祐孫女也適湯希富富病革蔡自製新衣一襲著之謂希富曰萬一)
(君不諱願衣此偕行希富曰倘如此吾目瞑矣及卒蔡遂自縊詔旌表其門)李氏(寧陵人舉人黃)
(嘉猷妻嘉猷疾卒李自縊於柩側嘉靖中特旌表)鄧氏張氏(俱睢州人鄧惠汝賢妻張)
(熊威妻)賀氏(虞城人段鎰妻)解氏(寧陵人喬文光妻以上四氏俱夫死自縊嘉靖二十二年)
(同旌表)孫氏(考城人孫同人妻夫死自縊以殉嘉靖二十五年詔旌表之)淡氏(夏邑人曾)
(泰妻又考城人董講妻李氏俱夫死自縊嘉靖二十六年旌表)
仙釋寇先(春秋宋人以釣魚為業居睢水旁百餘年得魚或放或鬻或自食之冠帶不去體好蒔荔)
(枝日取葩實食焉宋景公召見之問其道不告公怒而殺之後數十年踞於宋城鼓琴十餘日而去)墨
子(名翟宋人仕宋為大夫外治經典内脩道術著書十篇號曰墨子世多宗之公輸子嘗為楚造雲梯)
(以攻宋墨子說楚王而罷之年八十有二乃嘆曰世事已可知榮位非常保將委棄流俗與赤松遊耳入)
(周狄山精思道法想像神仙于是數聞山間誦書之聲夜卧有人以衣覆之墨子起曰君豈非山岳之靈)
(乎願誨以道教神人曰子有仙骨志且好道故來相候耳乃授以秘書墨子遂隠居以避戰國至漢武帝)
(時遣使者楊偉來聘不出視其顔色常若五十許人周游五岳不知所終)丁少微(亳州真源人為)
(道士隠華山潼谷密邇陳摶所居志尚清潔善服氣多餌藥百餘歲康強無疾宋太宗召赴闕以金丹巨)
(勝南芝玄芝為獻留數月遣還山卒)
明一綂志卷二十七
