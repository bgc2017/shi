明一統志卷六十
明李賢等撰
興都
舊安陸州春秋為鄢郢名都晉為石城重鎮近扼襄
鄧遠控黃鄂漢水瀕其西浸匯如襟帶歴潛沔入大
江而洞庭建業皆下游也我世宗肅皇帝龍飛於此
嘉靖十八年陞承天府遂為興都設留守司如鳳陽
中都故事山川環阻封疆雄固龍盤虎踞奠麗陵寢
屹乎鞏國家千萬世之基云
城池興都城(南一門榜曰顯親達孝)
山陵顯陵(獻皇帝陵)
公署興都留守司(在承天府城内嘉靖十八年建領顯陵承天沔陽三衛德安守禦千戶所)
(隨州守禦百戶所)顯陵衛(在綏德山二里嘉靖十八年建)
承天府(東至德安府應城縣界一百六十里西至荆州府江陵縣界二百二十里南至岳州)
(府巴陵縣界一百七十里北至襄陽府宜城縣界一百里自府治至南京二千六百八十里至)
(京師六千一百二十五里)
(糧二十一萬一千八百石零)
建置沿革禹貢荆州之域天文翼軫分野春秋戰國時
属楚秦属南郡漢為雲杜縣地属江夏郡宋齊並為
竟陵郡地梁為南司北新二州之境西魏改南司州
曰安州北新州曰溫州後周分置石城郡兼置郢州隋
廢溫州入安陸郡廢郢州入竟陵郡唐復立郢州治
長壽及置溫州治京山貞觀初廢郢州以長壽縣隸
鄀州尋復置郢州以溫鄀二州省入後改富水郡乾
元初復為郢州元陞為安陸府隸河南行省本朝洪
武中改為州以附郭長壽縣省入直隸湖廣布政司
嘉靖初陞為承天府改沔陽荆門二州縣属焉領州
二縣五
鍾祥縣(附郭西漢雲社竟陵地属江夏郡東漢為新市縣晉為長夀縣宋齊並為竟陵郡梁復置)
(長夀縣属梁寧郡隸北新州後周為郢州属石城郡隋廢以長夀縣為竞陵郡治唐復属郢州元為安陸)
(府本朝初為安陸州嘉靖十年陞州為府以府北境置縣賜名鍾祥十八年析荆門北境馬良望鄉諸鄉)
(益焉編戶一十一里)京山縣(在府城東一百一十里本漢之雲社安陸二縣地東漢為雲社新市)
(二縣境梁置新州及新陽縣西魏改縣曰角陵改州曰溫州隋廢州改為京山縣属安陸郡唐復為溫州)
(治尋廢州以縣属郢州宋以富水縣併入焉元属安陸府本朝初属安陸州嘉靖十年改今属編戶三十)
(一里)潜江縣(在府城東北八十里本漢南郡江陵縣地唐大中間置征科巡院于白状宋乾德初)
(陞安遠鎮為潜江縣元仍舊本朝因之初属荆州府嘉靖間改今属編戸二十三里)沔陽州(在府)
(治南三百二十有五里春秋戰國時属楚秦属南郡漢為江夏之竟陵縣地東晉置竟陵郡梁又置沔陽)
(郡後周兼置復州治建興縣隋初郡廢以州徙治竟陵尋復舊治大業初改為沔州及改建興曰沔陽尋)
(改沔陽郡唐改為復州治竟陵尋移治沔陽天寳初改竟陵郡乾元初復為復州仍治竟陵五代晉改為)
(景陵郡漢周復舊宋廢復州以景陵隸安州元祐初復置端平中移治沔陽鎮即今治所元改為復州路)
(又改為沔陽府領王沙景陵二縣本朝洪武九年降為州併玉沙縣入焉直隸湖廣布政司嘉靖十年改)
(属承天府編戶四十四里領縣一)景陵縣(在州城北二百一十里楚封大夫鬭辛於此秦白起)
(攻楚拔郢東至竟陵即此地漢始置竟陵縣属江夏郡晉因之西魏改曰霄城後周復曰竟陵隋初於此)
(置復州後徙治沔陽唐初復移復州治竟陵五代晉改曰景陵縣宋隸安州又仍隸復州端平中縣隨州)
(徙沔陽鎮元仍舊治本朝初因之嘉靖十年隨沔陽属承天府編戶二十五里)荆門州(在府城西)
(南九十里漢為南郡臨沮當陽編三縣地晉隆安中置武寧郡治於編隋属荆州唐初於長林縣東境置)
(基州貞元中析置荆門縣五代時高氏建為荆門軍治當陽尋省宋時復置軍徙治長林端平間又徙治)
(當陽元陞為府移治古城尋降為荆門州本朝洪武中以長林縣省入属荆州府嘉靖初改今属編戶六)
(十一里領縣一)當陽縣(在州城西一百二十里本漢舊縣属南郡後周於此置平州及漳川郡隋)
(初郡廢改為玉州後廢唐初復置平州又改為玉州尋省五代時高氏置荆門軍於此宋紹興中以縣省)
(入長林後復置元因之本朝洪武初隸荆州府後改属荆門州編戶五里)
郡名郢中(古名)石城(後周名)富水(唐名)
形勝西浮江漢東馳京嶺(唐劉丹記)上接漢江下連湘水(郡志)
舟車往來水陸之衝(風土考古記)西阻石城下臨漢江(富水志)
南郢之邑沅湘之間(楚辭)襟帶隨郢腹背吳楚地窪而
卑水漾而瀦(宋朱昂賽廣澤廟序)地濱江漢之洳(復州廳壁記)惟兹
七澤之南實在重湖之右(輿地紀勝)夢澤之南江流漢襄
是為景陵東盡滄浪(宋張允之焦侯德政頌)環城皆水因河為
壕(宋朱昂序云環城皆水因河為濠古今傳云形若螃蠏)川澤之區(沔陽州志)西控
巴峽東連鄢郢(荆門軍記西控巴峽扼其咽喉東連鄢郢為之襟帶信荆楚之門戶襄漢)
(之藩垣)環列重山帶繞大澤(荆門軍鼓角樓記)居江漢之間為
四集之地(宋陸九淵荆門軍議)
風俗民俗朴儉(風土記民俗朴儉有西北風聲氣習)古風遺事有陽春白
雪之美(唐劉丹記)信巫鬼重淫祀(郡志)民質直少文(同上)人性
淳和(圖經地多卑濕人性淳和)人淳訟簡(宋丁諷詩)人自温良化作蠶
桑之俗(名賢文集)民足魚蜃之饒(復州廳壁記)務實朴厚(圖冊云風)
(俗之所媺者以其務實朴厚之習耳)以漁罟耕耨為業而少積聚
(郡志)頗知禮義(郡志荆門俗尚緇黃設醮祈福自陸九淵知軍事風俗丕變頗知禮)
(義)
山川純德山(即顯陵山羣隠隆隆盤礴鬱蔥是奠陵宫錫嘉名是曰純德)仙澤山(在府治北)
(百里高數百仞下有洞)獅子山象山(俱在府治北百里仙澤口二山對峙若二獸蹲)
(踞水中鎻住水口為郡城之鎻稱竒勝云)從岵山(即舊邸官墻外之在)章山(在府治南半里)
(西魏平漢東立基州仍統章山即此)樠木山(在府治東一名武陵楚武王伐隨出師詣丹陽心蕩)
(至樠木下而卒即此山有楚武王廟)龍爬山(在府城北二十里山有龍爬痕)聊屈山(在府)
(城東三十里上有白鹿池)黃泉洞山(在府城東八十里山有黃泉洞)花山(在府城東一百)
(里舊傳靈濟祖師過此時百草開花故名)城子山(在府城東一百四十里上有土城)界山
(在府城東北一百八十里接隨州界)張良山(在京山縣北八里峯巒高峻草木秀美峭壁間有一)
(横徑多馬跡山下有鐵彈丸如雞□後人多得之相傳漢張良息兵于此因名)京源山(在京山縣)
(東北一十里山窟下舊有石刻律詩十首以崖枯草莖廋水淸魚影寒為韻今為野火所燬)潼泉
山(在京山縣西六十里以泉出山下故名)寳香山(在京山縣南九十里)石人山(在京)
(山縣北九十里半崖間有石𩔖人)壽寧山(在潜江縣西里許)黃蓬山望鄉
山(俱在沔陽州城南二百里大江之傍二山相近黃蓬山上有魯公魯婆城俗傳蜀漢魯肅嘗屯兵于)
(此)五華山(在景陵縣北七十里圍九百丈上有伏羲廟相傳伏羲后封于此有古風氏國故城)
(今廢)白螺山(在景陵縣治西南上有吳王廟)龍穴山(在景陵縣東北五十里山傍有龍穴)
(坡一名龍尾山)天門山(在景陵縣西六十里唐陸羽傳負書于火門山從鄒夫子學即此後因俗)
(忌火字改今名)青山(在景陵縣西北六十里)次華山(在景陵縣東九十里山嶺連属北接)
(今府境)巾戍山(在景陵縣境晉元熙間得古銅鍾七枚於此)屏風山(在荆門州治北)
(絶頂平衍中有兩泉宋開禧間郡守李直丙徙居焉)靈鷲山(在荆門州治北舊有靈鷲寺有穴曰)
(龍洞深五里石臺甚高春月水聲如鍾鼔管籥聽者忘倦宋熙寧中山泉溢有髹器□車流出誌字曰嘉)
(州蓋泉與蜀通也其上有洗心亭郡守陳垓所作)荆山(在荆門州西北二百里即卞和得玉處)
東山(在荆門州治東上有楚望亭亭側有塔甚高人多題詠)蒙山(在荆門州治西兩巒對起)
(如峨眉舊名泉子山山麓有二泉即蒙惠泉上有澄源閣信美浴沂浮香潜玉𠻳玉五亭皆遊憩之所)
西山(在荆門州西三里上有仙人洞及海會院)荆門山(在荆門州南五里張栻記峰巒對峙)
(厥状如門宜都記即楚西塞)仙女山(在荆門州東南百二十里相傳有七仙女于此圍棋跡存)
(上有梳粧臺廟遺址存)内方山(在荆門州南一百八十里漢江之上即禹貢内方也一名立章)
(山又名馬仙山)許由山(在當陽縣東一十里相傳許由隠此下有洗耳溪按許由隠箕山而此亦)
(以許由名不知何據)圓臺山(在當陽縣東六十里上有燦霞觀故址俗傳唐玉真公主所建有碑)
(乃陳宗遜撰庾遠書)紫蓋山(在當陽縣南八十里道書為第三十三洞天寰宇記紫蓋有南北二)
(山頂上四垂若繖狀林石皆紺色下出綵水甘馨異常宋葛立方詩紫蓋亭亭秀荆渚股分綵水穿林莾)
(尚想當時老瞞雄鐵騎蛇矛走先主)綠林山(在當陽縣東南一百一十里即王莽未年錄林兵起)
(處)張飛山(在當陽縣長坂坡西即飛斷橋拒曹處)上盤石嶺(在府治東四十里上)
(有石路盤廻故名)關王嶺(在京山縣治北上平如掌有毬場及故城壘)聖人嶺
(在京山縣南五十里相傳孔子適楚徑此)諸葛嶺(在景陵縣南二十里世傳諸葛亮屯兵處)
天子岡(在純德山前)太子岡(在荆門州北五里元文宗自潜邸歸即位嘗駐此岡後人)
(因名)斑竹岡(在荆門州北五十里唐韓翊送人赴江陵詩斑竹岡迎山雨暗枇杷門向楚山秋)
境會石(初在鼔角樓下碑云大中祥符九年)掇刀石(在荆門州南二十里蜀漢將關羽往)
(來荆襄於此屯兵掇刀石上痕蹟尚存傍有羽廟)鐵人谷(在當陽縣沮水北山谷間有四石甚)
(巨鐵色人形故名)當陽坂(在當陽縣縣北一百里曹操入荆州漢昭烈奔江南操追及于當陽)
(長坂昭烈棄妻子走使張飛將二十騎拒後即此)空山洞(在京山縣南二十五里山間洞口有)
(石鼓擊之有聲中有石仙女石鏡石臺)仙女洞(在京山縣東南四十里嵓谷競秀泉脉交流峭)
(壁插天水紋紆石如篆洞有三門中有石床石枕石鏡臺宋時有道者秉燭入游數日而出即隨州也後)
(有繼之者即遇迅雷暴雨不復可入)子陵洞(在京山縣南六十里相傳漢嚴子陵嘗隠於此傍有)
(井嘗有一星光芒見于中)遊學洞(在當陽縣南五十里即鬼谷子與張儀蘇秦遊學處)漢江
(在府治西上至襄陽七百里下至沔陽七百里其江自北來經石城西南至沔陽漢陽入于大江)潛
江(在潛江縣爾雅水自江出為沱漢出為潛今潛江漢水循源而下經本縣界入大江)漢江(在荆)
(門州東九十里源自陜西漢中為漢水至荆山東為滄浪水過潛江為沔水)直江(在荆門州東南)
(一百六十里南流入潛江界平塘湖達三湖以合沔水)沮江(在當陽縣北源出房陵縣過臨沮縣)
(界與漳水合流通沱江至枝江縣界入大江)漳江(在當陽縣北源出臨沮縣南至當陽與沮水合)
(流入大江在傳江漢漳沮楚之望也)沱江(在當陽縣治南至枝江縣界入大江禹貢岷山導江東别)
(為沱即此)龍母湖(在府治南三十里水溢通漢江舊傳嘗有龍馳騖千湖名龍騖湖訛騖為母)
三陽湖(在沔陽州西二里東曰朝陽南曰南陽北曰水陽故名)復池湖(在沔陽州境後)
(周武帝置復州取此為名)白鷺湖(在沔陽州東一十五里)鼉湖(在沔陽州東二十里)白
黿湖(在沔陽州境内)西湖(在沔陽州東南一百五十里)黃蓬湖(在黃蓬山下)馬
骨湖(在沔陽州東南一百六十里夏秋汎漲淼漫若海春冬涸為平田)馬良湖(在荆門州)
(馬良村)平塘湖(在荆門州東南五十里南流入二湖東合沔)蒿臺湖(在荆門州東南)
(一百八十里晉遠公過此插蒿為記後蒿極繁盛云)直河(在府城北一十五里其水直注于大江俗)
(訛直為池故又名池河)豐樂河(在府城北一百里灌田甚廣歲賴以豐)縣河(在京山縣)
(治前下流至景陵縣蒿臺湖入漢江)撞河(在京山縣東北八十里舊傳有白龍撞石開此河故名源)
(發隨州洪山白龍池下流至漢川縣入大江)臼河(在京山縣一百四十里左傳楚昭奔隨將涉成)
(臼即此)蘆茯河(在潛江縣東三十里漢水分流處)漕河(在沔陽州西南江水潛水所入)
汊河(在沔陽州北流入漢陽府界)襄河(在沔陽西漢水所入)義河(在景陵縣東相傳宋)
(太祖微時嘗渡此以錢遺舟人不受太祖登極之後免徵魚課因名)建陽河(在荆門州北一百三)
(十里一名建水又名陽水亦名大漕河)司戶潭(在京山縣北一十里深不可測昔有曹司戸者)
(禱雨于此遲其應司戶委身潭中少頃甘澤大沛)滚鐘潭(在京山縣西南三十五里昔有寺鐘)
(怱自樓出滚入于河所歷處草木皆偃生)多寶鐘潭(在京山縣南深數十尋方廣丈餘宋時寺)
(為火所燔有鍾自巨熖中躍入于潭不復可覩)白龍潭(在蒙山西比)金龍潭(在當陽縣)
(北一十五里宋徽宗時建明堂來取此水投金龍鎮其中故名胡安國故居在其上)雲夢澤(在沔)
(陽州東禹貢雲土夢作乂雲與夢本二澤而相連左傳雲夢跨江之南北又荆門州北有雲夢澤接連德)
(安府雲夢縣界)丹溪(在當陽縣北七十里)温湯水(在京山縣南一十五里灌溉稻田其收數)
(倍)澨水(在京山縣西八十里)泗水(在京山縣西南一百八十里即泗汊湖)三澨水
(在沔陽州東南禹貢過三澨左傳有句澨漳澨雍澨薳澨大率皆水邊地名)滄浪水(在沔陽州)
(北禹貢東流為漢又東為滄浪之水楚屈原逢漁父歌曰滄浪之水清兮可以濯吾纓滄浪之水濁兮可)
(以濯吾足)回河水(在景陵縣東北七十五里自今府治池河水東流至此)西江水(在景)
(陵縣境乃襄江之一𣲖唐陸羽詩千羡萬羡西江水曾向竟陵城下來)白沙水(源出京山縣白)
(沙山下流經州境宋置玉沙縣取此)七里沔(在沔陽州北周地圖記夏水合諸水同入漢自漢入)
(瀦名七里沔州名蓋取諸此)鞭屍灘(漢江濱伍員鞭楚平王屍處)刷馬灘(在漢江南)
(一十五里舊傳關羽嘗刷馬于此故名)金沙灘(在當陽縣東南一百六十里其地多流沙燁燁)
(如金)金港(在府城南源出樠木山流一里入漢江宋時嘗於此披沙求金今湮塞為民居)龍鳳
港(在府城南四十里本漢江支流舊傳楚王嘗乘綵舫載嬪御往來游戲于此)車湘港(在景)
(陵縣東北)曹將港(在荆門州東五里唐曹全晸劉巨容嘗敗黃巢于此)孟子港(在荆門州)
(西南五十里唐孟浩然嘗往來於此故名)楚賢井(在樠木山下楚宋玉鑿亦名宋玉井宋郡守張)
(孝曾建亭名曰楚賢)煉丹井(在府城東南相傳漢梅福煉丹於此)滌塵井(在沔陽州治東)
(南玄妙觀元末陳友諒居此)溫泉(在京山縣東南一十里沸甚可浴其傍舊有振衣亭晏殊類要)
(云冬月有素氣如烟昔有玉女乘車入于此泉)馬跑泉(在京山縣北一十里漢關羽駐兵于此山)
(無水士卒渴甚夜有虎咆哮馬驚跑地因而得泉至今民資灌溉之利傍有卓刀石尚存)五泉(在京)
(山縣西五十里泉有五穴湧如鼎沸灌田甚博)新羅泉(在京山縣北七十里相傳嘗有新羅僧修)
(行于此一日語衆欲歸有神止之僧言思鄉中水神指其地泉即湧出僧嘗之味同故鄉水僧又言思故)
(鄉魚神復指水得魚魚形皆纖細色斑目赤僧遂不復思還其泉溉田民甚便之)潮水泉(在京)
(山縣北一百餘里泉隠于石一日兩潮潮則有聲如雷水即汎濫俄頃聲息水退)帝星泉(在京)
(山縣北八十里子陵山相近漢嚴子陵隠此讀書夜分有帝星臨于井上光芒燭天光武起兵南征至此)
(因名)湧玉泉(在沔陽州治西北相傳古有泉流出漕河有沙隨流而出其白如銀故名)陸子
泉(在沔陽州治西廣教院一名文學泉唐陸羽嗜茶得井泉以試茶味故名唐裴廸詩竟陵西塔寺蹤)
(跡尚空虛不獨支公在曾經陸羽居草堂荒産蛤茶井冷生魚一汲清冷飲高風味有餘)石渠堰
(在景陵縣西北三里其流自五花山下通草水唐咸通中刺史黃元素開)蒙泉惠泉(俱在)
(荆門州西二里源出峽山之麓分為二𣲖後人名其北泉曰蒙南泉曰惠蒙泉水常寒晝夜兩潮水溢數)
(寸唐沈傳師詩京路馬駸駸塵勞日向深蒙泉聊息駕可以洗君心惠泉水常温宋知州彭乘為三沼延)
(其流至竹陂河入漢江民引以灌田蘇軾詩楚人少井飲地氣常不洩畜之為惠泉貧者有所藉宋元人)
(多遊此二泉上有四碑刻猶存)玉泉(在當陽縣南三十里舊志玉泉有碑邵子明李安期所譔)龜
鶴池(在府治南漢梅福養龜鶴之所)鹿湖池(在府城東六十里深不可測舊傳有白鹿入此)
(故名)青泥池(在樠木山三國志樂進與關羽相距青泥山即此)曲水池(在府城小東門)
(外梁太清間邵陵王綸守郡雅好賓客樂於詩酒慕王右軍蘭亭流觴曲水之興故效焉)覆釡洲
(在景陵縣治西以形似名相傳即唐陸羽隠居之地)潤鄉洲(在荆門州東南一百四十里江陵縣界)
(古諺云流盡潤鄉田荆門出状元)洗羅陂(在府城北三十里)竹篠陂(在府城南四十)
(里)熨斗陂(在當陽縣東北八十里宋郡守吳獵嘗遏走馬湖熨斗陂之水西北寘李公匱以䧟)
(戎馬)甘魚陂(在景陵縣西左傳楚公子比為王次于魚陂即此)熨斗陂(寰宇記滄浪之)
(水其側又有熨斗陂)五龍堰(在府城南二十里溉田數百頃)蓮花堰(在府城北三十里)
高氏堤(在潛江縣相傳五代時高李昌所築起自縣北禄麻山至縣南沱步淵延亘一百三十里)
(以障襄漢之水民賴焉)永豐堤(在景陵縣東北長四里)沙陽(在荆門州東一百八十里)
(漢江上)
土産綿花漆麂野猫花猫(麂及野猫花猫皮皆歲輸貢)魚
(城北湖赤馬野猪湖蘆洑長河湖出及湖湘間皆出沔陽州最多本朝建河泊所三十有二)石青
石綠(荆門州出)
公署承天衛(在府治北舊在州治西北本朝丙午年建永樂六年改為郢王府乃移建于此嘉靖)
(中改今衛)沔陽衛(在州治東北洪武六年改舊沔陽府治建)
學校承天府學(在府治東南宋初建于州北淳熙五年移于此元末毁本朝洪武十五年重建)
(嘉靖十年改府學鍾祥縣學附)沔陽州學(在州治東北洪武初自州治西南徙于此)荆門
州學(在州治南宋建本朝洪武二年重建)京山縣學(在縣治西宋崇寧間建于縣南河畔)
(元毁本朝移建于此)潛江縣學(在縣治東洪武九年建)景陵縣學(在縣治西南宋)
(建本朝洪武間重脩)當陽縣學(在縣治西元至元間建後廢本朝洪武十三年重建)
書院郢門書院(陽春臺左洪武中曹國公李文忠鎮郢時建)南湖書院(在沔陽州)
(學宋建以奉武成王及狄梁公張太冲)東山書院(在荆門州東宋知軍孫鏞二子何僅讀書)
(於此後皆為状元學者稱二孫先生為立東山書院祠之)同仁書院(在潛江縣西本朝提學劉)
(垓建此講學)
宫室白雪樓(在府治石城西邊下臨漢江取宋玉對楚襄王問客有歌于郢中為陽春白雪之辭)
(為名唐劉賓詩江上樓高十二梯梯梯登盡與雲齊人從别浦經年去天向平蕪儘眼低寒色不堪長黯)
(黯秋光無柰更凄凄闌干曲盡愁無盡水正東流月正西)楚望樓(在府城内舊與廣盈倉相對)
白鶴樓(在潛江縣舊縣北元湖北提刑副使姚燧藏書之所後有鶴巢其上因名)煙雨樓
(在沔陽州治宋郡守王知新有詩)望仙樓(在沔陽州城上宋晏殊類要云刺史鄭肇建)仁
風樓(在沔陽州子城上舊名漢江樓)寶香閣(在沔陽州治宋韓遹建後為湖山堂)雲章
閣(在沔陽州學)仰北樓(在沔陽州治北景泰中建)仲宣樓(在荆門州即當陽縣城樓)
(漢王□仲宣登樓作賦有曰倚曲沮挾清漳今當陽正在沮漳之間唐杜甫詩春風迴首仲宣樓指此今)
(府城東南隅亦有仲宣樓乃五代時高□興所建望沙樓宋陳堯咨更此名)五客堂(在白雪樓)
(後宋李昉守郡時畫五禽于壁間鶴曰仙客孔雀曰南客鸚鵡曰西客鷺鷥曰雪客白鷴曰閑客)讀
書堂(在沔陽州城北紫極觀唐皮日休陸龜蒙讀書于此日休詩既見陸夫子駑心却伏廐結彼世)
(外交遇之於邂逅)宣化堂(在沔陽州學宋建)讀書堂(在荆門州東山下宋孫何與弟)
(僅讀書之所後相繼擢大魁政和間朱震與弟巽亦讀書于此)浩然亭(在白雪樓側唐王維過郢)
(畫孟浩然像于刺史廳後因以名亭咸通中改孟亭皮日休記)寶香亭(在府城龍興寺北蘭臺之)
(西)陽春亭(在府治通判廳與白雪樓相望)解珮亭(在府城北一十里漢江邊即鄭交甫)
(遇仙女解珮處旁有漢臯亭宋孔夷詩蒼茫遺珮憐交甫零落清歌莫送愁)迎恩亭(在沔陽州)
(城東門外紅花堤上宣德三年建)延賓亭(在沔陽州東)綠波亭(在沔陽州城内俱宋)
(建)南亭(在沔陽州南門外又有北亭在州之北西亭在羅城外)夢野亭(在景陵縣治西)
(南隅一目而盡雲夢之野最為郡中勝處宋景祐中州守王琪建有記晏殊宋祁吳育蘇仲石延年皆有)
(詩張耒詩云高甍巨桷壓城闉平視如將七澤吞幾度春光招宋玉碧闌干外獨消魂)蘭臺(在府)
(治東昔楚王與宋玉游于臺上清風颯然而至王披襟當之即此一名南臺今醮樓建其上)梅臺
(在府城東南十餘里相傳漢梅福所築)放鷹臺(有二一在府城南五十里藪澤間四壁空闊極)
(日千里而臺居其中一在荆門州北一百二十里相傳皆楚昭王放鷹之所)讀書臺(在子陵洞)
(側相傳漢嚴子陵讀書處)五樂臺(在古沔陽州城東北相傳楚王出獵之所)撒花臺(在景)
(陵縣治東南六里廣百餘丈嘗有異花撒焉)鴻軒(在景陵縣治北宋張耒謫居日建其側植薔薇)
(臨别題詩云單車又向黃州去風月相望一嘆嗟又云他人若問鴻軒人堂下薔薇應觧語)
關梁塘港關(在府南三十里)池河關(在府西北一十五里)候埠關(在沔陽州城東)
(六十九里)范溉關(在沔陽州城北百二十里)虎牙關(在荆門州西三里)昇仙橋
(與府城相對漢梅福飛昇處)利市橋(在府治東商賈交易之所)會仙橋(在京山縣治前)
(漢張楷跨驢游此)城西橋(在府之江北)清河橋(在景陵縣治北上舊有亭)鴈橋
(在景陵縣西湖隄舊傳得陸羽處初人見鴻鴈集西坡覆小兒于下僧史積師得之育三歲以易筮之得)
(蹇之漸爻辭云鴻漸于陸其羽可用為儀乃氏以陸名以羽宇以鴻漸因以鴈名其橋)
寺觀報恩寺(在府城小東門外)石城寺(在漢江南宋膝宗諒詩山勢如城遶翠宫幾人)
(登賞我心同溪雲去作人間雨澗水來生座上風)多寶寺(在京山縣治東白鶴觀舊址)大
佛寺(在潛江縣治西北元泰定間建)報恩寺(在沔陽州城東南隅又當陽縣治南亦有報恩)
(寺)龍蓋寺(在景陵縣治西)東山寺(在荆門州治西南唐建舊名廣福本朝改今額)玉
泉寺(在富陽縣西三十里隋大業間建本朝洪武聞重脩寺有鐵塔)玄妙觀(有二一在府城)
(東一在沔陽州東南)白鶴觀(在京山縣治東)妙庭觀(在潛江縣治東元建)紫陽觀
(在沔陽州城北一名天慶觀其中舊有古鍾一唐神龍間所鑄及有三色檜宋徽宗嘗賜金字牌上刻曰)
(圖進神靈老栢張耒詩亭亭古栢不知年天寳以前耆舊傳)丹臺觀(在景陵縣西鴈呌門内)
廣惠院(在景陵縣西北秦苻堅寇襄陽朱序母張夫人躬率女丁築城以捍隂祝曰苟城不䧟生)
(靈獲全願捨竟陵田園為佛寺是夕水暴至秦兵奔潰因建此院)廣教院(在覆釡洲上盖唐陸)
(羽故居)
祠廟伏羲廟(在景陵縣白雪門内宋胡寅記元和志州本古之風國而風太吴伏羲姓氏也廟之)
(立其以此耶)神農廟(在府治北祀炎帝神農氏舊志景陵有古帝王之祀二盖謂羲農)二
王廟(在樠木山上祀楚文武二王)楚昭王廟(在當陽縣沮江西)申包胥廟
(在京山縣治南包胥楚忠臣)白起廟(在景陵縣東南起為秦將伐楚東至竟陵人立廟祀之)
馬侯廟(在州西五里隔漕河祀漢新息侯馬援本朝洪武中重建每歲春秋致祭)諸葛武
侯廟(在景陵縣白湖村去縣一十五里)陸文安公祠(在荆門州西城外文安公宋陸)
(九淵也嘗知荆門軍有惠政)岳飛廟(在府城南舊在東門外宋淳熙中建飛宋名將今稱忠烈)
(岳武穆公廟)
陵墓郢靖王墓(在府城南一十里)梁莊王墓(在府城南四十里二王俱本朝宗室)
楚王墓(在京山縣北八十里春秋時葬有大墓數十莫詳其名)樊妃塚(在府城西松栢)
(夾道妃春秋楚夫人也沒葬此唐張九齡詩楚子初逞志樊妃嘗獻箴能令更擇士非復罷從禽舊國皆)
(堙滅先王亦莫尋惟傳賢媛隴能結後人心)孫叔敖墓(在州之石板灘)羊角哀墓
(在荆門州西南九十里左伯桃墓亦在馬昔羊角哀與伯桃為友聞楚平王賢而歸之道遇雪度不能俱)
(生乃併衣與角哀伯桃入樹死角哀至楚為上大夫王以伯桃賢備禮葬之角哀不忍巳榮自盡因附葬)
關羽墓(在當陽縣西五里羽為蜀漢將吳吕蒙襲殺之葬於此)胡安國墓(在當陽縣)
(北一十五里其父淵墓亦在縣北漳濱鄕)
古蹟竟陵故城(在府城南漢為縣属江夏郡後廢)石城(在府城西北晉羊祜鎮荆州立)
(石城以為固本朝築城浚池以為城垣唐鄭谷詩石城昔為莫愁鄉莫愁魂散石城荒江人依舊棹舴艋)
(江岸還飛雙鴛鴦)新市城(在京山縣南三十里漢光武起兵討王莽嘗聚于此後置縣曰南新)
(市西魏改曰富水)漢城(在府城南七十里濱大江舊傳蜀漢將關羽嘗屯兵于此)風城(在五)
(華山古風國之故城相傳伏羲氏之後封於此)雲杜城(在景陵縣西北本漢縣属江夏郡梁於此)
(置沔陽郡城東南有鄖城故國)却月城(在江口即漢末黃祖所守者)復州城(在沔陽州)
(城北二里唐置宋端平初徙于沔陽鎮)魚復城(在故沔陽縣東五十里)雲夢城(在景)
(陵縣西即古雲夢澤地)笑城(在景陵縣東六十里相傳宋將畢再遇與金兵對壘夜遁惟繋羊擊)
(鼔金兵覺欲追再遇不及矣為之大笑故名)石樓城(在沔陽舊州城西一十五里)青林
城(在沔陽州城東一十里)荆臺城(在荆門州東六十里梁時置安居縣隋改曰昭丘又改曰)
(荆臺後省入當陽縣)麥城(在當陽縣東六十里相𫝊楚昭王所築關羽為吕蒙所襲自知孤窮乃走)
(麥城即此)磨城(在當陽縣東四十里荆州記麥城東有驢城沮水西有磨城伍子胥造此二城以攻)
(麥城諺云東驢西磨麥自破)糜城(在當陽縣東南五十里地名八渠或云三國時糜芳所築)長
壽廢縣(在府城内劉宋置長夀縣西魏改長夀唐于縣置郢州今省)富水廢縣(在京)
(山縣北七十里其地坦平可容千餘家唐置縣宋併入京山縣)沔陽廢縣(郡圖志楚王城元和)
(志雲杜縣地圖經宋至道三年省沔陽縣為鎮併其地入)曹武市(在京山縣東四十五里魏武帝)
(曹操征孫吳過此因名)范溉市(在沔陽州城西四十里濱漢江晉鄭交甫南遊過漢臯遇二女)
(佩兩珠交甫與之言曰願請子之佩二女解佩與交甫懷去十步探之亡矣回視二女亦失所在)大
隠林小隠林(俱在府城南盖楚漁父釣處)莫愁村(在溪江西石城盧家有女)
(子名莫愁善歌唱嘗進入楚宫後人以其名名村宋項安世詩冉冉水上雲曾聽屈宋鳴娟娟水中月曾)
(照莫愁行王璜詩村近莫愁連竹塢人歌楚些下蘋州)真珠坡(在景陵縣西一十里土中有珠)
(俗傳昔有賈人販珠覆舟于此頗著靈異鄉人立祠祀之坡側一名覆船岡)金雞塚(在景陵縣)
(西一十里高十餘丈相傳嘗有金雞鬭其上黃巢殘破郢復二郡欲發之蛇蝎蜂蠆羣起傷人不可近遂)
(獲免)
名宦南北朝庾域(梁文帝為郢州時辟為主簿嘆美其材曰荆南杞梓加以□禮)歐陽
頠(梁元帝時郢州刺史為人公正有匡濟才)隋房彦謙(鄀州司馬先是彦謙為長葛令政為)
(天下第一超授都州民號泣相謂曰房明府今去吾属何用生為鄀久無刺史州務皆歸彦謙甚有異政)
唐狄仁傑(中宗時復州刺史有惠政)李齊物(天寳竟陵太守見陸羽于僧中異之授以)
(詩後其子名復亦知復州周愿詩八十年前棠樹隂竟陵太守公先人)令狐楚(郢州刺史在郡)
(治尚寬大無苛政及代去吏民懷之)韋於(貞元中京山令革除奸弊黠吏破膽均賦省用歌聲盈耳)
盧虔(復州刺史孟郊詩知音不韻俗獨立占古風忽挂觸邪冠遠逐南飛鴻肅肅太守章明明華轂)
(躬高山無平路楚水有驚□)崔訏(復州刺史韓愈有送崔復州序謂崔君之仁足以蘇復人又云)
(慶復人之將蒙其澤也)許渾(太和中郢州刺史平易近民政暇惟工詩詠)五代郭延
魯(唐復州刺史以廉平自勵民甚賴之秩滿州人遮道攀號)王彦超(周復州刺史宋太祖嘗幸)
(作坊宴射酒酣顧彦超曰卿曩在復州朕往依卿何不納我彦超降階頓首曰當時臣一刺史耳勺水豈)
(可容神龍上大笑)宋梁延嗣(開寶中復州防禦使入朝太祖慰撫之曰使高氏不失富貴爾)
(之力也改濠州防禦使)朱昂(淳化中知復州後為工部侍郎與弟協皆致仕歸宰相張齊賢以下)
(賦詩贈行以比二䟽)朱台符(景德初知郢州有治聲政化大行)尹洙(景祐中以范仲淹黨)
(貶監郢州酒稅其名益振)李參(知荆門軍荆門歲以夏伐竹輸荆南造舟積日久多蠧惡不可用牙)
(枝破産不能償參請冬伐竹度其費以給遂除其害)王琪(寶元中知復州治效顯著稱為循吏在郡)
(有詩云風迷楚客傷春野山晦荆王夢雨天)劉師道(知復州敏于吏事有治聲吏民畏而愛之)
吳昉(知荆門軍鍾相之黨攻城昉闔室彼害二子雍澧在襁褓間得免開禧間立廟軍城南賜額英)
(□)洪适(知荆門軍應詔上寬恤四事輕茶額錢他州代貢禮物闢試闈以復舊額蠲官田令不種)
(者輸租)王安石(京山丞在任賦詠最多有惠澤及民去任民皆思之)唐介(知復州有善政)
(其子淑問亦通判是州)張坰(元符中知復州張耒以詩送之曰風流家世仁人後愷悌歌謠楚俗)
(傳)劉斡(崇寧初知京山縣為人通敏闓爽好古不倦鼎新學舍士類作興)范致虛(徽宗)
(時通判郢州有直名召為右司諫)万俟湜(大觀中知復州公勤清約有善政州人稱之曰前有)
(王琪後有万矣)岳飛(建炎末德安府制置使賊將荆超據郢州號萬人敵飛提兵至郢超敗投崖死)
(遂復郢州)李誠之(知郢州知金人必敗盟大修邊防戰攻守禦之具卒保無虞)張孝曾
(淳熙中知郢州築隄百里以障水患民至今賴之)楊文仲(復州學教授明伊洛之學轉運使印)
(應飛辟入幕明婺婦冤獄應飛悉從文仲議且薦之)李森(為御史中丞時王黼秉政侍郎劉之綱侍)
(婢乞假省親入黼弟不復出鄧聞于朝送臺考實森以實間且劾其罪翼日奏畢黜知復州)陸
九淵(紹熙中知荆門軍民有訢者無早暮皆得造於庭即為酌情决之多所勸釋其有涉人倫)
(者使自毁其狀以厚風俗每旱禱即雨政行令脩民俗為變)鄭文暹(知潛江縣𨗳揚風化)
(撫字黎元審察冤抑勞形案牘公正廉潔割斷如流既去民立碑頌德)曾三聘(知郢州有)
(冶行會韓侂胄為相指三聘為故相趙汝愚腹心坐追兩官)趙文義(郢州都統制時呂文)
(煥降元為鄉道元兵水陸並至文義及范興帥精騎數千拒之屢戰多捷援兵不繼死之初開州之)
(役其兄武亦死義焉)施子仁(知復州時元兵攻襄陽隋守張龜夀荆門守朱揚祖郢守喬士)
(安皆委郡去惟子仁固守城陷死之)元陳天祥(郢復州等處招討使經歴從國兵渡江因)
(論軍中事深為行省參改賈居貞所噐重)張庭珍(郢復州守以清慎自守始終如一丞相伯)
(顔甚重之)白景亮(至正間守沔陽分民戶為三等九甲以均徭役濬景陵河造浮橋以利民)
(涉郡人德之)張寬(至正間守沔陽有廉能聲嘗值歲澇民不聊生即請於朝給粟賑恤一郡)
(之民賴以生全)聶炳(至正中知荆門州纔半歲淮漢賊起荆門不守炳出募土兵復荆門及江)
(陵未幾賊復來攻炳晝夜血戰城陷被執罵不絶口遇害)俞述祖(至正間為沔陽府推官時徐壽)
(輝寇沔陽述祖發民兵捍禦力盡城陷被執不屈罵不絶口遂遇害)丑閭(至正中知安陸府蘄賊曹)
(法興陷安陸丑閭被執不屈賊義而釋之丑閭歸謂妻侯氏曰我當死國汝何如妻曰生既同生死即同)
(死夫婦即對縊而死賊具衣棺葬于城南新市)賈泰亨(京山縣尹能振新學校有惠政民皆頌之)
本朝余彦誠(洪武間知安陸州賦役均平勤于撫宇民至今頌之)李文秉(洪武間知京山)
(縣奬勵學校勸課農桑時稱其廉能)應伯和(洪武間知荆門州律巳廉介治民仁惠去任惟琴書)
(而已州人懷其德久而不忘)陳申(洪武末安陸州知州勉勵學校均平賦役以廉能稱)王孟
(永樂中為沔陽知州廉介自持有文學善于撫字民至今稱之)李震(知沔陽州剛介不阿善于撫字)
(脩飾學校後以老去任民弗忍舍)嚴貞(景陵知縣廉介有為孜孜愛民)從貞(安陸衛指揮同)
(知居官清儉出入惟一家僮前導蕭然若寒士領漕運尤愛惜士卒州為之謠雖三尺童子能頌其美)
(省志)楊季安(永樂中知景陵縣時沔水泛溢城邑俱壊安大脩隄防捍之民免胥溺至今賴焉)
(省志)毛祥(正統初知京山縣清心蒞政節用愛人時縣丞易緯亦能撫字父老相傳云毛祥在任僚)
(幕得人省志)陳詢(正統間以侍講學士知安陸州蒞政寬簡篤志古學惠愛在民久而不忘省)
(志)張蓋(景奉初知京山縣興學校治豪猾杜絶私門苞苴不入歲饑積榖萬餘石盡發賑之貧民)
(全活至三萬餘口士民立碑頌德省志)鍾順(景泰中知沔陽州廉慎愛民時劇盜周禮洪侵)
(擾荆沔順計擒之士民安業立生祠于滄浪亭上省志)隂子淑(知荆門州鯁介不阿保民如子)
(興學惇倫士習丕變州人為立去祠并作循良十詠詩以美之省志)姜英(成化中知當陽縣蒞)
(事公勤臨民平易惠政甚多去後民歌之曰姜當陽古循良自去後德難忘省志)姜綰(成化末知)
(景陵縣時制度簡陋蠧弊薦深綰刷剔振作復為規畫興學墾田以文章飾吏事乃民懷吏畏百姓立碑)
(以識遺愛焉省志)董傑(弘治中知沔陽州時大旱蠲租開廩賑乏民賴更生省志)陳良玉
(正德中知景陵縣事無易劇審發無不竒中時單騎行田間勸課與諸生如家人父子論議日夕不倦一)
(邑翕然稱治脩築城坦民無勞費省志)儲洵(嘉靖中以兵部郎中謫知沔陽時郡數荒歉民力彫)
(瘵洵專務休息嘗賑饑移粟分給遠近征需不急者皆罷以身任咎無所顧忌後流亡盡復合郡安堵又)
(奏修隄防言甚剴切至今賴之省志)范昕(嘉靖中同知承天府嚴明剛介清苦自持忤鎮守太)
(監廖斌誣奏謫戍南海堅貞之節始終如一御史包節稱其居官廉㓗應變閑豫人所難及云省志)
蕭廷達(嘉靖初知潛江縣剛介清苦人所難及修學校建倉儲江漢水溢齧學官障以石督民築)
(堤防邑賴以全厥功甚偉省志)
流寓吕大防(藍田人宋元祐初為尚書左僕射與范純仁同心輔政宣仁太后崩出知永興軍未)
(幾言者論其隳壊役法貶秘書監居郢州哲宗問其兄大忠曰大防安否為朕寄聲問之二三年可復相)
(見也)張伯常(河南人隠而不仕移居郢州司馬光送以詩曰楚江白逶迤楚山碧參差玉炊稻粒)
(長縷切鱠魚肥)孫何(蔡州人父鏞知荆門軍何與弟僅讀書荆門之東山宋淳化咸平中兄弟相繼)
(皆為状元)趙吉甫(其先蜀人徙居玉沙與魯齋許衡友善衡至武昌首問吉甫謂人曰吉甫天資)
(聰俊高某一著則其人可知矣自號拙存以文學名于世)易炳文(襄陽人元末隨父友旺徙居沔)
(陽父喪炳文廬墓六年哀慕終身時人異之多遣子弟從之游鄉人稱易孝子居前有池産蓮一蔕二花)
(人以為孝所感)
人物漢漢濱老父(桓帝幸竟陵過雲夢百姓聚觀老父獨耕不輟尚書郎張温異之使問焉)
(笑而不答温遂下道與言老父曰請問天下亂而立天子耶理而立天子耶昔聖王宰世茅茨不剪而萬)
(人以寧今子之君勞人自縱何忍觀乎温大慙問其姓名不告而去)鄧元起(南郡當陽人少有膽)
(斡仕南齊為武寧太守梁武起兵元起率衆與武帝會中興初為益州刺史天監初封當陽縣侯後為右)
(衛將軍卒謚忠侯)唐陸羽(竟陵人為南海帥從事又詔除太子文學皆不就為人高㓗自稱桑)
(苧翁雅嗜茶嘗著茶經三篇)宋張徽(景陵人以詩名世所著有滄浪集司馬光范純仁皆與之)
(友善弟徹七持使節八割郡符公清超邁計日受俸其遺表云神雖去幹忠不忘君)張迪(景陵人元)
(豐間舉進士累官諫議大夫有争臣風烈)畢漸(潛江人紹聖元年状元為膳部員外郎出知荆南府)
(事以文學致身剛介自立時人以其典鄉郡榮之)朱震(荆門軍長林人政和中進士為國子博士)
(紹興間選建宗子首開資善堂以震為中書舍人兼翊善累遷翰林學士經學深醇人稱為漢上先生所)
(著有漢上易解弟巽亦富學號為二朱)陳嘉言(景陵人為郡學諭文行為鄉里所推開禧間金)
(人犯景陵脅衆使降嘉言厲聲辱罵自沉于水同室六人俱死)别之傑(郢州人嘉定初進士累官)
(知江陵府湖北安撫副使進端明殿學士加兵部尚書淳祐中為參知政事寶元初卒特贈少師)祝
松(景陵人舉進士初調長春簿端平初以城誓死守古郢遺民立祠祀之)元張淵道(景陵)
(人與弟從道文學俱優同舉進士淵道歷官至秘書監都事從道武昌路通城縣達嚕噶齊)本
朝張從道(京山人洪武中鄉舉除廬州府通判勤能有聲永樂初求賢用當道薦陞徽州府知)
(府在任盡心民事有古循吏風後調永平府政聲益振)虞信(沔陽人永樂間擢監察御史陞四川)
(按察司副使山東按察使吏畏民懷終河南右布政使)歐陽謙(沔陽人舉明經授耀州學正陞)
(監察御史改編脩轉考功郎中優于文學所著有滄浪集)從龍(安陸州人領天順乙酉科鄉試授知)
(縣陞知麻哈州時民被髮左袵龍教以冠裳書史遂成衣冠文物之區民生祠祀之以同知致仕鄉人獨)
(稱其剛正云省志)王希旦(京山人成化中進士授南京大理評事遷廣東僉事徭人懷德畏威)
(時海北討黎軍需不缺班師日軍民遮道頌之省志)劉珏(沔陽人成化初進士選庶吉士授戶)
(部主事嘗督糧九江羡餘悉貯府庫尋守常州廉明勤慎吏民敬憚以憂歸服闋起處州以父喪感疾卒)
(毘陵至今祀之省志)郭軒(景陵人成化庚子鄉薦授盧氏教諭以師道自任多所造就遷福建)
(連江知縣與丞不合卒于官丞制之不得發縣諸生為扶柩而出軒以剛正見重士類諸生顯者過縣必)
(往拜其墓省志)周憲(安陸州人弘治癸丑進士歴刑部員外郎上疏言事調兖州通判復職晉)
(郎中擢大理知府轉江西按察司副使正德間征華林寨寇憲策馬先驅援兵不至死之賜祭葬贈按察)
(使謚節愍子幹亦死于難詔旌其門曰孝烈省志)魯鐸(景陵人弘治壬戌舉禮部第一擢進士選)
(庶吉士累遷國子司業南京祭酒改北京屢歴成均其教主于理道不屑章句南北士多所造就謝病歸)
(卒諭祭謚文恪省志)沈文華(鍾祥人弘治中進士授刑部主事嘗上疏直學士程敏政之冤)
(陞員外郎歴官陜西提學副使嚴立科條振作士氣八郡之風翕然以變以忤權貴左遷參議遂謝政歸)
(省志)夏寵(京山人幼有神觧讀書五行俱下多綜貫執禮論議方嚴正德間麻城賊攻其家父昌捍)
(之力屈呼寵並逃時寵母未葬不去遂衰服迎賊賊義之以無賄竟執以去尋放歸後舉鄉試省志)
祁杲(潛江人正德辛已進士授御史議大禮忤旨廷杖幾斃疏劾席書憸邪側目巡視鹽法鹺政大)
(舉轉河南僉事擒滅流賊陞雲南副使民夷懷惠進參政上疏乞休歸省志)童承叙(沔陽人正)
(德半巳進士選庶吉士授編脩晉國子司業訓士以文有成績進左庶子兼侍讀工詩得唐人體文有雅)
(思其材足稱云省志)王宗茂(京山人嘉靖丁未進士拜南道監察御史侃直信毅志度不羣)
(時柄臣威懾一世宗茂疏擊之被謫未幾卒于謫所省志)錢錞(顯陵衛人嘉靖庚戌進士知江)
(隂縣性剛果遇事敢為時倭夷寇亂錞與戰死之賜光禄少卿蔭一子立祠江上祀之省志)高岱
(京山人嘉靖庚戌進士官郎中出為景藩長史好讀先秦古文為唐人詩多論著有鴻猷錄樵論楚漢餘)
(談弟[啟-口+山]進士嶨鄉薦皆有才名省志)商大節(鍾祥人歴官都察院右僉都御史平生慷慨負竒氣)
(故所至風裁勛譽卓乎出士人右諡端愍省志)歐陽柟(潛江人事親篤孝一日羣寇入室獲)
(其父挺以身代賊怒斷指流血父賴兔及官德興郎多善政值巨賊迎祥横嘯江漢率兵俘賊行陣又捐)
(上賜金三百以賑民邑為建亭義之)劉垓(潛江人隆慶辛未進士授太平司理有聲轉祠部懇救吳)
(趙二太史廷杖忤執政被謫再起雲南學憲得士心謝政歸剏同仁書院講學置義田倉塚賑貧卒祀鄉)
(賢志省)
列女王氏(馬把攬妻沔陽人年二十五夫死力貧守節永樂間旌省志)任氏(吳景妻沔陽人)
(景卒任年二十有五誓以死守躬自訓子欽十年不出戶姑病痿痺抱持左右寢處必偕每夜焚香籲天)
(願以身代有嘔吐則舉盂以侯急或手承姑殁竟絶葷蔬食比葬得二白兔人以為孝感云弘治中旌)
(省志)熊氏(袁子傑妻沔陽人孀居時年二十四弘治中旌省志)高氏(吳紋妻沔陽人適武)
(昌吳紋紋卒無子高守節四十餘年正德中旌省志)曹氏(盧友傑妻當陽人弘治十六年夫卒)
(守節嘉靖二十八年奏聞表旌省志)胡氏(唐與言妻京山人與言為邑諸生胡歸事之才二歲而與)
(言卒無子胡守節四十餘年嘉靖中旌省志)何氏(景陵人夫亡守節隆慶二年知縣萬梁以聞于)
(朝旌其門省志)
仙釋董仲(漢董永子母乃天之織女故仲生而靈異數篆符鎮邪怪嘗游京山潼泉以地多蛇毒書)
(二符以鎮之其害遂絶今篆石在京山之隂)獨孤摽和尚(住潼泉山趺坐而逝偈言未來)
(事後皆騐)蕭行美(沔州人年九十餘獨行履素常遊對融山遇一老人自稱張先生指草一叢曰)
(移草栽之可煑鐵成銀戒之曰切不可泄行美受教遂移草歸後試之果如其言久之泄其事一夕大風)
(雨漂失其草再入山訪之不復有矣)
襄陽府(東至德安府隨州界二百一十里西至陜西漢中府平利縣界一千里南至承天府荆門州界一百)
(八十里北至河南南陽府新野縣界九十里自府治至南京三千七百里至京師六千八百六十七里)
(糧六萬三千七百石零)
建置沿革禹貢荆豫二州之域天文翼軫分野周為榖
鄧鄾盧羅鄀之地春秋時属楚秦為南郡南陽郡地
漢因之東漢末劉表為荆州刺史徙治襄陽縣三國
魏始置襄陽郡治宜城以地在襄水之陽故名晉亦
為荆州治所東晉於襄陽僑置雍州梁置南雍州西
魏改曰襄州隋初郡廢州存立山南道行臺并總管
府煬帝時州府並罷復置襄陽郡治襄陽縣唐初復
置襄州山南東道治此後為襄陽郡又為襄陽府復
為襄州五代梁唐置忠義軍宋復為襄陽府元改為
襄陽路本朝復為襄陽府領州一縣六
襄陽縣(附郭本漢舊縣属南郡新莽改為相陽東漢復舊建安中置襄陽郡以縣属焉隋唐宋皆)
(為襄州治元仍舊本朝因之編戶三十五里)宜城縣(在府城東南一百二十里本楚鄢縣秦為)
(邔縣地属南郡漢置宜城縣晉襄陽郡治此劉宋属華山郡梁改為率道縣隋属襄州唐属鄀州尋改属)
(襄州以漢南縣省入天寶中復改為宜城縣宋元仍舊本朝因之編戶一十七里)南漳縣(在府)
(城西南一百二十里本漢南郡臨沮縣地晉置南漳縣属襄陽郡後廢西魏置重陽縣後周置沮州尋廢)
(改縣曰思安隋復改南漳縣属襄州唐因之宋省中廬縣入焉元仍舊本朝因之編戶三十五里)棗
陽縣(在府城東北一百四十里本漢南陽郡蔡陽縣地東漢分立襄鄉縣後魏于此置南荆州西魏)
(改昌州後周置廣昌郡改縣曰廣昌隋廢郡改棗陽縣因棗陽村為名大業初置春陵縣後廢唐属唐州)
(後改属隋州宋陞為棗陽軍元復為縣属南陽府尋改属襄陽夲朝因之編戶四十五里)榖城縣
(在府城西一百八十里本春秋穀國漢為筑陽縣地属南陽郡晉属順陽郡梁置義城縣及郡後周廢郡)
(隋改縣曰穀城属襄州唐初置鄼州尋罷以縣属襄州宋属襄陽府元仍舊本朝因之編戶四十五里)
光化縣(在府城西北一百八十里本春秋穀國秦漢為隂鄼二縣地鄼即蕭何封邑属南陽郡晉)
(属順陽郡西魏置隂城縣属鄼城郡後周郡廢隋以縣属襄州唐廢為隂城鎮宋置光化軍領乾德縣熙)
(寧中軍廢改乾德為光化縣元属襄陽府本朝因之編戶三十七里)均州(在府城西北三百九)
(十里禹貢豫雍二州之域春秋属糜戰國属韓及楚秦漢為武當縣属南陽郡三國魏属南鄉郡晉属順)
(陽郡後魏置武當郡尋廢南齊置始平郡後改齊興郡梁兼置興州後周改曰豊州隋初廢郡改州曰均)
(州大業初州廢以縣属浙陽郡唐初復置均州天寳初改武當郡乾元初復為均州宋置武當軍元復為)
(均州皆治武當縣本朝省縣入州編戶二十九里)
郡名襄陽(魏名)
形勝跨連荆蜀控扼南北(本朝實錄)外帶江漢内阻山陵(吳魯)
(肅說孫權云)水陸之衝禦寇要地(魏司馬懿云)挾大漢以為池
面崇山以為固(晉順陽國碑)檀溪帶其西峴山亘其南(晉習)
(鑿齒云)北接宛許南阻漢水(晉庾亮表)南極湖湘北控關洛
(宋陳亮傳)東連漢沔西徹梁洋(均州志)
風俗江漢之俗好遊(毛詩漢有遊女傳云江漢之俗其女好遊漢魏以後猶然如大堤之)
(曲可見也)其民尚文其俗尚侈(襄陽圖志宋玉王逸張梯習鑿齒之徒實生此土故)
(其民尚文北魚南徐之習不替故其俗尚侈)尚禮義經藉(隋志襄陽四方湊會故益多衣)
(冠之緒稍尚禮義經藉焉)其俗朴陋(舊圖經)信巫鬼重淫祀(均州地理志)
人民朴野(宋陸愷均州宗海樓記)俗好楚歌(宋晏殊類要)勁悍决烈
兼秦楚之俗(宋范子長郡縣志)居室多編竹代陶瓦(郡志)
山川襄山(在府城西五里)紫蓋山(在府城西北五里宋時改名中峴山)虎頭山(在府)
(城南五里元阿珠過襄陽嘗駐馬此山指漢東白河口曰若築壘於此襄陽糧道可斷也後遂築鹿門新)
(城等堡)鳳山(在府城南五里唐書孟浩然傳云楚澤曾為刻碑鳳林山南即此)峴山(在府)
(城南七里晉羊祜每登此山置酒嘗謂從事鄒湛曰自有宇宙便有此山由來賢哲登此者多矣皆湮滅)
(無聞湛對曰公德冠四海聞望當與此山俱傳祜殁襄人感其德立祠刻碑其上見者莫不流涕唐孟浩)
(然詩人事有代謝往來成古今江山留勝跡我輩復登臨水落魚梁淺天寒夢澤深羊公碑尚在讀罷一)
(霑巾)柳子山(在府城北七里檀水出其下又有柳子水梁簡文為州日泛舟窮柳子之源是也)
望楚山(在府城西南八里舊有三名曰楚山馬鞍山筴山圖經秦與齊韓魏攻楚方城秦軍登山)
(以望楚因名一云宋武陵王駿屢登陟以望見鄢城改今名晉劉弘山簡九日嘗登高於此)萬山
(在府城西一十里舊與南郡鄧縣分界相傳鄭交甫所見游女處此山之下曲隈是也襄沔記以紫蓋山)
(萬山峴山謂之三峴)臥龍山(在府城南一十里下有高陽池)白馬山(在府城東南一十里)
(山有白馬泉故名南雍州記每年刺史三月三日褉飲于此)谷隠山(在府城東南一十三里晉)
(習鑿齒隠遁處一作穀隠舊有紫金寺)隆中山(在府城西北二十五里下有隆中書院漢諸葛)
(亮嘗隠于此)獨樂山(在府城西北二十八里諸葛亮嘗登此)百丈山(在府城南三十)
(里舊傳有麝香獸栖止劉表遣人采藥遇坎穴得麝香數斗如石蓮馨香芬馥非世所有元兵逼襄陽宋)
(來興國以百艘侵百丈山即此)鹿門山(在府城東南二十里舊名蘇嶺上有二石鹿因改今名漢)
(龐德公唐龐縕孟浩然皮日休俱隠居於此浩然詩漸至鹿門山山明翠微淺昔聞龐德公采藥遂不返)
(隠跡今尚存高風邈以遠杜甫詩昔日龐德公未曾入州府襄陽耆舊問處士節獨苦擕家隠鹿門劉表)
(焉能取)伏龍山(在府城西南三十里宋曾鞏守郡日禱雨數應)太嶽太和山(在均)
(州南一百二十里山有二十七峯三十六岩二十四洞五臺五井三泉三潭初名仙室山又名太嶽山真)
(武奉元君之言遊覽至此改名太和其中一峯最高者舊為天柱峰亦曰紫霄峰岩曰紫霄岩因棲止脩)
(煉後人謂非玄武不足以當之又更名武當山本朝永樂中營建宫館一新復改今名)石階山
(在太和山一名華嶽地肺一名肺山福地有救窮草冬夏不枯月食三寸絶穀不饑)女思山(在太)
(和山漢來歙曾孫女嫁為河内張德子婦隨夫還至此山南望其父母思慕而死遂葬于此)外朝
山(在太和山後諸山皆朝拱太和山唯此山外向)鷄鳴山(在太和山之西)牛頭山(在均)
(州城東北五十里其山高險昔人曾於此置關上有一石形如油瓶名油瓶關)大觀山小
觀山(俱在均州東南漢江中)五車山(在宜城縣東北二十里俗傳有龐居士舁金棄此山)
(下)石梁山(在宜城縣西三十里形似橋梁上有龐德公祠)赤山(在宜城縣東南八十里土)
(石皆赤下有深潭相傳周吕望嘗釣於此名釣魚洞)清溪山(在南漳縣臨沮城界内其山高峻東)
(有泉晉郭璞為臨沮長嘗遊此賦詩云清溪千餘仞中有一道士)十會山(在南漳縣北一十五)
(里)舞旗山(在南漳縣東二十里)四望山(在南漳縣南三十里東望襄陽西望房縣南望)
(荆州北望榖城皆見故名一名太府山)老鴉山(在南漳縣南五十里上接文陽洞下接三泉山)
(周廻四十餘里洞險峻幽深人不可近相傳龍神所居儔雨有應)八疊山(在南漳縣西六十里)
(晉司馬懿鑿山開道屈曲八疊因名)羊角山(在南漳縣西一百二十里)司空山(在南漳縣)
(西一百三十里)雞頭山(在南漳縣西一百八十里北臨漳水一名臨漳山)荆山(在南漳縣)
(西北八十里山三面險絶惟西南一隅通人徑山海經曰其陽多鐵其隂多赤金山頂上有池旁有石室)
(相傳卞和宅上有抱玉岩今鳳陽府亦有此山)獅子山(在棗陽縣南四十里上有漢光武廟)甘
泉山(在棗陽縣東北四十里地肥而水甘故名)武王山(在棗陽縣東五十里世傳楚武王嘗)
(獵此乂名覇山)資山(在棗陽縣東南六十里其上深邃闊遠可以耕種脩篁大木環山之民皆資焉)
(故名)椒山(在棗陽縣東北六十里上有寺)瀴源山(在棗陽縣南七十里山有二石名東西石)
(虎)赤眉山(在棗陽縣西北八十里相傳赤眉嘗軍此山下地名北寨)榖山(在榖城縣西北)
(一十里有古榖城即春秋穀伯綏舊國又有榖神山在縣西一十里上有石城)屏風山(在榖城縣)
(北九十里昔白玉仙人得素書於此)薤山(在榖城縣西南六十里山有孤竹三莖三年生一笋笋就)
(竹死代謝不巳每諸山雲起此山無雲終不雨土人以為驗)馬窟山(在光化縣東五里中有石)
(窟相傳漢時有馬數百匹從此窟出形小似巴滇馬三國時吳陸遜攻襄陽又值北穴有馬數十匹出遜)
(載還建業蜀使來有兵家滇池者識其馬色云亡父所乘對之流涕)固封山(在光化縣西北一十)
(里山之東舊為晉順陽王城本名崇山唐改仐名)三夫人峰(在均州南狀若博山香爐)謝
公巖(在府城西南五里昔謝希逸遊此故名)書字崖(在均州北五里其崖高峻上有字刻)
九十九岡(在棗陽縣東宋邢居實詩岐路劇羊腸重岡九十九)聖人洞(在府城南二十)
(里唐貞觀間見一翁遊此形服異常故名)仙女洞(有二一在府城西北三十里一在南漳縣西南)
(五里抱玉岩東)黃龍洞(在府城南三十里)聖馬洞(在南漳縣治西南有石室可容二三)
(十人舊傳有白馬飲水其中)漢江(源出隴西嶓冡山由漢中流經鄖縣均州光化至府城北又東)
(南經宜城抵安陸州至大别山入于江其水因地而名曰漾曰沔曰漢曰滄浪盖總名為漢别言之則有)
(四耳唐杜審言詩楚山横地出漢水接天回元&KR0876;詩嶓冡去年尋漾水襄陽今日渡江濆)清泥河
(在府城西北源出均房宋末以襄陽受圍五年即其地造輕舟百艘)白河(在府城東北源出南陽府)
(鄀州界下入漢江)唐河(在府城東北一百里源出唐縣入漢江)曾河(在均州南六里源出)
(太和山東流經城南入漢江州東南七十里又有浪河源亦出太和山東流入漢江)清涼河(在南)
(漳縣東一十二里源出西溪洞與蠻河合)漳河(在南漳縣南一百三十里其水由當陽境入漢江)
滚河(在棗陽縣西南合白河入漢江)泌河(在光化縣東南流至府界與白河相合入漢江)蠻
河(發源自房縣界經南漳入宜城西南六十里入漢江桓温避父諱改名夷水)鴨湖(在襄陽縣)
(漢昭烈乘的盧越檀溪曾經此)襄水(在府城西北源出柳子山北流為檀溪南流為襄水又名涑水)
(荆州記云水中有物如馬甲如鮮鯉七八月中好在磧上自曝膝頭似虎掌瓜小兒不知欲取戲弄便殺)
(人)均水(在均州前漢地理志丹水東流入均水)滄浪水(在均州北四十里即禹貢滄浪)
(之水)潮水(在南漳縣西一百里其水一日一潮)濜水(在棗陽縣南源出濜山漢張衡南都賦&KR1267;)
(澧濼濜是也)瀴水(在棗陽縣東西流入漢江西魏置瀴源縣以此名)檀溪(在府城西四里)
(漢昭烈乘的盧西走至此溪一躍而過梁武帝鎮荆州潛造器械伐竹木沉檀溪為舟裝之備即此處今)
(巳涸)磨針澗(在太和山北真武脩煉久之未契玄元亟欲出山至此澗忽遇老嫗操鐵杵磨石上)
(問磨此何為嫗曰為針耳曰不亦難乎嫗曰功至自成真武大悟即返巖精脩卒得上道因名曰磨針澗)
沉碑潭(晉杜預南征紀功勒為二碑一立萬山上一沉萬山下潭中唐鮑溶詩襄陽太守沉碑意)
(身後身前幾年事漢江千古未為陵水底魚龍應識字)昭王井(在宜城縣唐韓愈宜城驛記井)
(北有楚昭王廟)王粲井(有二一在萬山東粲有故宅在焉唐杜甫詩吾家碑不昧王氏井依然一)
(在習池上宋孫信臣詩王粲初開井山翁舊醉池)葛井(在府城西荆州記諸葛亮宅有井)龍
井(在太和山)甘露井(在太和山南岩宫前)甘泉(有二一在府城西南七里一在太和山後)
飲馬泉(在府城西南一十里舊傳關羽嘗飲馬於此)金泉(在均州治宋王齊作記)白
花泉(在太和山)參斗泉(在均州東其水汲之雖干人不减不汲亦不增相傳參斗二星下臨)
(因名)金沙泉(在宜城縣東其水造酒甘美世謂宜城春又名竹葉春久湮塞)珍珠泉(在宜)
(城縣東七十里流入漢江)一椀泉(在南漳縣西三百里歇馬廟傍石上有坎僅容水一椀取之不)
(竭)溫水泉(在光化縣南五里一名温水河舊有一泉其水温暖今塞河尚存)習家池
(在府城南八里後漢習郁嘗穿此池依范蠡養魚法中築釣臺臨殁謂其子曰必葬我近魚池後山簡鎮)
(襄陽每出游多之池上置酒輒醉名之曰高陽池宋曾鞏詩未脫迂疎笑山簡更須同上習池遊王安石)
(詩遥想習池寒月夜幾人談笑伴詩翁)黑龍池(在府城東五里水深而碧唐牛僧儒嘗禱雨於)
(此)濯筆池(在府城南虎頭山相傳漢昭烈濯筆於此)鹽池(在太和山東南一百里水氣襲)
(于草上如鹽)珍珠池(在南漳縣北三十里雙池寺内人于地傍蹴嘑則四圍水湧跳如珠)石
羊池(在棗陽縣南三里池上有石如臥羊)蓮花池(有三一在棗陽縣西南二十里一在縣東)
(三里霍山頂一在均州城西南五里皆種蓮)蔡子池(在棗陽縣蔡倫宅傍宋王安石詩波工龜)
(手詫今樣魚網肯數荆州池)木里溝(在宜城縣後漢王寵為刺史鑿廣水與木里溝灌田六千)
(頃宋縣令陳表臣復脩以廣灌溉起水門四十六通舊陂四十有九)長渠(在宜城縣西荆及康狼楚)
(之西山水出二山之間曰沔水楚屈瑕伐羅及鄢亂次以濟是也秦白起攻楚去鄢百里立碣壅是水為)
(渠以灌鄢遂拔楚都宋曾鞏有長渠記)蔡洲(在府城東北漢水中後漢蔡瑁居其上曹操嘗造其)
(家)斬蛟渚(在府城北沔水先有蛟為患漢鄧遐守襄拔劍入水蛟遶其足遐揮劍斬之自此無)
(蛟患)觧珮渚(在府城西一千里昔鄭交甫遊于江漢之渚遇湘妃二女觧珮玉贈之即此處宋顔)
(蕘詩爽籟盡成鳴鳳曲遊人多是弄珠仙)白公湍(秦白起伐楚涉此水因名)袁曹渡(在榖)
(城縣曹操袁術争渡於此)
土産沙金(南漳宜城榖城三縣出)蔗柑紫薑(俱襄陽縣出)石青
石碌(俱南漳縣出)山雞萬年松騫林葉靈壽杖
黃精茅香(俱太和山出)鯿魚(漢江出襄人以槎斷水鯿多依槎因謂槎頭鯿)樃
梅(在太和山相𫝊真武折梅枝寄樃樹之上仰天誓曰吾若道成花間果結後竟如其言今樹尚存名)
(樃梅)
藩封襄王府(在府治東南本襄陽衛公署正統二年改建)寧鄉王府棗陽
王府陽山王府鎮寧王府隆慶王府永城
王府(俱在襄王府東北)
公署襄陽衛(在府治西南正統初建)襄陽護衛(在府城内天順初為襄府置)均
州守禦前千戶所(在州治東南)
學校襄陽府學(在府治東元燬本朝洪武五年重建)均州學(在州治東南元燬本朝洪)
(武四年建正統中再建)襄陽縣學(在府治東北洪武四年建天順間重建)宜城縣
學(在縣治東南洪武五年建)南漳縣學(在縣治東宋建)棗陽縣學(在縣治南元大)
(定初建)榖城縣學(在縣治東南宋建歐陽脩有記)光化縣學(在縣治東南宋建以)
(上四學俱本朝洪武五年重建)
書院昭明書院(在府學西本朝江道昆建)隆中書院(在隆中山蜀漢諸葛亮嘗寓此)
(後人因建廟祀亮元改為書院)鹿門書院(在府治南任顯宗居此)鳳棲書院(在府)
(治東龐德故宅後為寺正德中復為書院祀龐統司馬徽)
宫室文選樓(在府治西梁昭明太子統所建聚賢士劉孝感庾肩吾徐防江伯操孔敬通惠子悅)
(徐陵王囿孔爍鮑至等十餘人號曰高齋學士著文選於此今有臺址存)山南東道樓(舊府)
(治有唐李陽冰篆山南東道四大字并碑文宋端平間襄陽失守碑蕪没淳祐間高達復襄之後程士元)
(復創層樓下跨市路南觀羣山北望中原為一郡之勝)宗海樓(在均州城東宋陸愷記下臨清)
(漢江山映帶景物之變無窮)太和樓(在均州城面太和峯為一州壮觀)霽景樓(在光)
(化縣宋李豸詩層樓壓清漢初上便忘歸夕靄藏平野晴烟漏翠微)南平樓(在府治前元守師楊)
(珪建姚燧為之名)獅子樓(在襄陽縣西南洪武初建繪獅子於上以鎮楚山故名後燬今置石)
(獅於上作亭覆焉)愛峴閣(在府城舊漕治占三峴之勝得中峴為多)御書閣(在南漳縣)
(學貯御書)學業堂(在府治南舊傳漢諸葛亮讀書之所)雄覽堂(在府治宋建又有雅歌籌)
(邊二堂亦在焉)樂善堂(在府治梁簡文為晉安王鎮襄州日畫前刺史李陽等十三人像于堂因)
(名)光禄堂(在府治南宋史中輝以光禄卿守襄陽時建故名)聞喜亭(在府治唐太守)
(裴坦建趙璘撰記宋歐陽脩有詩)峴山亭(在府城南峴山上宋熙寧初史中輝因舊重建歐陽)
(脩記有云峴山臨漢上望之隠然盖諸山之小者而其名特著於荆州者豈非以其人哉其人為誰羊祜)
(叔子杜預元凱是已方晉與吳以兵争常倚荆州以為重二子相繼於此遂以平吳而成晉業其功業巳)
(盖於當世矣至於流風餘韻藹然被乎江漢之間者至今人猶思之山故有亭世傳以為叔子之所遊止)
(也故其屢廢而復興者由後世慕其名而思其人者多也)孟亭(在府治南唐王維建畫孟浩然像初)
(名浩然亭後刺史鄭誠謂賢者名不可斥改今名)望海亭(在府城南臥龍山上唐李紺詩湖月)
(上時看厘滿海濤生處辨雲齊)漢廣亭(在府城南望羣山環繞漢水映帶平陸萬里使人感慨一)
(名北顧亭)湧月亭(在府城南峴山)漁樂亭(在府城外竹柳隂森清流貫其間)紫雲
亭(在均州淨樂宫内宋晁端夫云面迎武當之疊嶂左瞰漢江之巨浸本朝永樂十七年奉勅重建)
望仙亭(在均州舊記有云西南絶勝之境)尹公亭(在均州宋尹洙謫居時建)卧牛
臺(在棗陽縣漢光武嘗騎青牛於此)呼鷹臺(在府城北二十里漢劉表好鷹鳴嘗登此臺歌)
(野鷹來曲宋蘇軾詩莫上呼鷹臺平生笑劉表李豸詩呼鷹復何用卧龍獨不顧)劉琦臺(在府)
(治東二里即劉表子琦與諸葛亮謀自安計登樓去梯處也)飛昇臺(即真武飛昇之所)元
始臺禮斗臺(以上三臺俱在太和山)廣昌館(在棗陽縣北唐韓愈詩白水龍)
(飛度幾春偶逢遺跡問行人丘墳發掘當官道何處南陽有近親)夕陽館(在棗陽縣東唐孟浩)
(然詩聽歌知近楚投館忽如歸魚堰田疇廣章陵氣象微)
關梁鳳林關(在峴山羊祜廟南)禹跡橋(在太和山紫霄宫東北五里相傳禹平水土曾)
(留跡於此久圮本朝永樂十年復建)驌驦橋(在棗陽縣東八十里左傳唐成公有兩驌驦馬橋名)
(取此有石刻驌驦橋三字)救生橋(在府城西南五里城三面距江水决則城浸唐神龍間民由此)
(登山避水故名)金鼠橋(在府城南五里相傳昔農夫耕田獲一金鼠故名)砲石橋(在府)
(城北一十里宋吕文煥守襄陽元軍立砲石於此攻城)檀溪橋(在檀溪上)周濟橋(在棗)
(陽縣西五里)
寺觀圓通寺(在府治東唐建)雲封寺(在府治東三里即龐統宅)榖隠寺(在府治南)
(一十里晉建唐元&KR0876;詩貪過榖隠寺留讀峴山碑)鹿門寺(在府城東南三十里舊名萬壽西晉)
(時建)報恩寺(有二一在均州城北一在宜城縣西)普濟寺(在南漳縣東)崇寧寺
(在榖城縣東南)福嚴寺(在光化縣東北以上三寺俱宋建)大嶽大和宫(在太和山)
(天柱峰銅殿金飾)玄天玉虛宫(在太和山紫霄展旗峰北)興聖五龍宫(在太)
(和山大頂西北又有行宫在均州城南)太玄紫霄宫(在太和山展旗峰之西)大聖
南巖宮(在太和山大頂北以上五宮俱永樂十年勅建)遇真宫(在太和山去玄天玉虛宫)
(八里永樂十五年勅建)淨樂宫(在均州城内永樂十七年勅建)玄都觀(在府治西南元)
(建)玄妙觀(在光化縣西南宋建本朝洪武初重脩)
祠廟比干祠(在均州比干殷少師宋楊恢知州日以其裔居此土因為立祠)榖伯廟(在榖)
(城縣北八里春秋穀伯封於此後人立廟祀之)楚昭王廟(即春秋楚王軫也)楚襄王
廟(即戰國楚王横也二廟俱在宜城縣境)蕭何廟(有二一在光化縣治西北舊傳漢時建遺)
(址尚存一在南漳縣治前何封鄼侯故郡人祀之)鹿門廟(在鹿門山漢習郁以侍中從光武幸)
(犁丘與光武俱夢見蘇嶺山神後光武封郁襄陽侯使立蘇山神祠刻二石鹿夾祠前神道百姓謂之鹿)
(門廟)劉表廟(在襄陽縣宋曾鞏詩景升得二蒯坐論勝凶殘正當喪亂時能使憔悴寬繽紛多士)
(至肅穆萬里安能收衆材助圖大信不難)諸葛亮廟(在府城西南伏龍山唐封武靈王宋賜英)
(惠廟額加號仁濟)羊祜廟(在峴山上創自西晉至今祀焉)忠節祠(在凰凰山之陽祀本)
(朝平蠻將軍王忠)
陵墓楚昭王塜(在習池北南齊建元中盜發塜得古書竹簡青絲編簡後沈約亦得數簡以示)
(劉繪繪云周禮逸篇)楚莊王塜(在府城北鄧城鎮鄾城内春秋楚王旅葬於此)南頓君
墓(在府城東二十七里即漢光武父南頓令欽也)宋玉墓(在宜城縣東南二十二里)淳于
髠墓(在宜城縣北二十里善謔驛中髠戰國時人驛即髠放鵠之所後卒葬於此)岑彭墓
(在棗陽縣東北四十里)習郁墓(在習家池上)婁壽墓(在光化縣東南十八里有碑漢)
(熹平中立題云元儒婁先生碑宋歐陽脩遷乾德令嘗率縣學生拜之)黃憲墓(在宜城縣北官)
(路東)劉表墓(在府城東)孟浩然墓(在鹿門山故居宋顔蕘詩可憐垂世詩千首換得荒)
(墳數尺碑)任亨泰墓(在南鳳山亨泰狀元官禮部尚書勅葬)王忠墓(在鳳凰山忠王)
(信父死國難母岳氏守節詔旌忠為忠臣贈都督岳為節婦太夫人勅葬)
古蹟樊城(在府城北漢江上與襄陽對峙即周仲山甫所封樊國關羽圍曹仁于樊即此西魏於此)
(立安養縣唐改為臨漢縣)鄧城(在府城東北二十里本春秋鄧國地南齊將曹虎鎮此元魏孝文圍)
(之經月不下唐於此置臨沮縣又改鄧城縣宋廢入襄陽其旁近乂有牛首安陽古城紅崖白河沙河漁)
(蘭新城淳河洨河十城宋末元兵圍襄陽築此于要津以絶其援故址尚存)榖城(在榖城縣西北)
(五里即榖國)羅川城(在宜城縣西故羅國地)羅國城(在南漳縣東南八十里春秋楚)
(使莫敖伐羅即此後羅因徙枝江)鄾城(在鄧城南八里即古鄾子之國左傳桓九年楚師圍鄾即)
(此)鄼城(在光化縣東北漢江上秦為䣠縣漢封蕭何於此梁立䣠城郡後周廢入隂城)舂陵
城(在棗陽縣南三十里漢記云元朔五年以零陵泠道舂陵鄉封長沙王子買為舂陵侯至戴侯仁請)
(徙南陽元帝時乃徙蔡陽白水鄉為舂陵侯望氣者蘇伯阿見舂陵城唶曰氣佳哉欝欝蔥蔥及光武即)
(位改曰章陵蔡陽漢属南陽郡今属棗陽)岑彭城(在棗陽縣東北二十里漢岑彭牧馬處)隂
城(在榖城縣北左傳遷隂於下隂即此漢為隂縣属南陽郡西魏改曰隂城縣今城存)延岑城
(在榖城縣西南八里岑漢南陽人起兵武當於此築城)中廬城(在府城南漢為縣東漢時為侯)
(國隋改曰次盧宋省入南漳縣今城址在南漳縣東五十里)臨沮城(在南漳縣境漢置縣属南)
(郡東漢為侯國晉属襄陽郡)山都縣城(在中廬鎮秦置縣属南陽郡東漢為侯國)宜城
故城(在宜城縣南九里本楚鄢縣漢改曰宜城属南郡其地出美酒梁元帝詩宜城醖酒今朝熟停)
(鞍繫馬暫棲宿)犁丘城(在宜城縣東漢書印縣下有此城)南陽城(在棗陽縣東南三十)
(二里舊傳晉司馬周偘所築)三王城(在均州前漢未王康王常王鳳三人各築一城故名)夫
人城(在府治西北晉朱序鎮襄陽符堅遣將圍城序母韓氏謂城西北角必先受弊領百餘婢并城)
(中女丁於其角築城二十餘丈賊攻西北角果潰衆守新築城賊遂引退襄陽人因名夫人城)大隄
城(在府城外唐李白大隄曲漢水横襄陽花開大隄暖劉禹錫詩酒旗相望大隄頭隄下連檣隄上樓)
(日暮行人争渡急漿聲咿啞滿中流)廢筑陽縣(在榖城縣東四里漢為縣蕭何之子封筑陽侯)
(即此梁置郡隋廢郡改縣曰榖城)廢乾德縣(在榖城縣宋分榖城置此縣後改為光化縣)
廢樂鄉縣(在府城南二百二十里本春秋鄧國地西魏以縣置郡州隋属郢州唐属襄州五代)
(周併入宜城縣)濮王宫(在均州城唐太宗第三子泰初封魏王太宗廢太子承乾欲立泰長孫無)
(忌因請立晉王治改封泰濮王居於此即乾明寺址)牽羊壇(在府城中舊傳刺史初至必牽一羊)
(詣壇遶之以其所遶之數驗治州之年多寡晉文帝為刺史羊行六次不止果八年)冠蓋里(在府)
(治南自峴首山南至宜城百餘里漢宣帝末有卿士刺史千石數十家朱軒華蓋相掩映荆州刺史行部)
(見之歎其盛號曰冠盖里唐李白詩冠盖非新里章華即舊臺習池風景異歸客滿塵埃)格壘(在榖)
(城縣南十二里岡上東臨漢水漢末劉表將李氏甚富有奴僕數百以其奴戶立筑陽縣率其衆保此因)
(號格壘)刻木谷(在南漳縣南一十五里漢孝子丁蘭所居)銅鞮坊(在府城山南東道樓)
(左楚人好唱白銅鞮詞因以名坊唐李白詩襄陽行樂處歌舞白銅鞮江城廽綠水花月使人迷宋查道)
(詩白銅鞮側花迷塢觧珮江邊柳拂青)善謔驛(在宜城縣北史記齊使淳于髠獻鵠于楚王至)
(此地放其鵠乃揭空籠往見王曰臣不忍鵠之渴出而飲之俄飛吾欲死恐人議王以鳥獸之故令士自)
(殺買而代之是欺吾王也楚王曰齊有信臣若此乃厚賜而歸)漢光武宅(在棗陽縣東南宅南)
(有白水光武幸舂陵祠園廟因置酒舊宅大會父老故人即此地)諸葛亮宅(在府城西二十)
(里隆中山下蜀漢諸葛亮所居宅西有避署臺因昭烈三顧亮于草盧有三顧門)宋孝武宅
(在府治東南馬鞍山劉宋孝武帝所生處)龐德公宅(在峴山南廣昌里)孟浩然故
居(在府城東南鹿門山浩然嘗自賦詩云山水觀形勢襄陽美會稽唐白居易詩南歴鹿門山藹若有)
(餘香舊隠不知處雲深樹蒼蒼)杜甫故里(甫迴棹詩云清思漢水上凉意峴山巔吾家碑不昧)
(王氏并依然)張東之園(在府治南五里東之唐相也園址尚存)木香村(在宜城縣)
(西六十里唐段成式别業也)桃林(在府城南六里晉桓冲北伐屯軍於此是時食桃至春其核萌)
(生遂成茂林)墮淚碑(在府治東九里晉羊祜鎮襄陽有功德於人百姓於峴山建碑立廟望其)
(碑者莫不流涕杜預因名墮淚碑唐李白詩空思羊叔子墮淚峴山頭賈島詩若看登高峴看碑定淚流)
晉柏(在峴山下有小碑題曰晉柏其柯榦如鐵石)
名宦漢鄧遐(襄陽太守漢水有蛟龍遐入水斬之自是無患)王寵(守南郡于襄陽鑿蠻水于)
(木里溝灌田六千餘頃襄中遂為天下膏腴)胡烈(襄陽太守築石堤民歌之曰譬春之陽如冬之)
(日耕者讓畔百姓豊溢惟我胡公恩惠難及)劉表(荆州刺史治襄陽初江南宗賊大盛又袁術阻)
(兵表乃單騎入宜城請南郡蒯越襄陽蔡瑁與其謀畫誘宗賊斬之而取其衆諸守令聞表威名多觧印)
(綬去)三國關羽(蜀漢昭烈以為襄陽太守盪寇將軍羽攻曹仁于樊圍吕常于襄破降于禁威)
(震華夏曹操議徙都以避其銳)晉羊祜(都督諸軍事鎮襄陽綏懷遠近甚得江漢之心在軍常輕)
(裘緩帶侍衛不過數十人墾田八百頃始至軍無百日之糧季年乃有十年之積)杜預(都督荆州)
(諸軍事鎮襄陽脩立頖宫又脩召信臣堰開揚口起夏水達巴陵内瀉長江之險外通零桂之漕南士歌)
(曰後世無叛由杜翁孰識智名與勇功)山簡(征南將軍都督荆州諸軍事鎮襄陽時四方寇亂簡)
(優游卒歲劉聰逼京師簡遣督護赴難及洛陽陷没簡遷夏口招納流亡江漢歸之)郗恢(雍州刺史)
(領襄陽甚得關隴之和降附者日以千計)陶侃(為南蠻長史鎮襄陽勤於吏職以功遷都督荆雍益)
(梁諸軍事楚郢士女莫不相慶)庾亮(都督諸軍事鎮襄陽之石城并遣諸軍羅布江沔欲恢復中原)
(弟翼以滅賊為巳任有衆四萬師次襄陽其氣十倍)桓宣(監沔中軍事時石勒戍襄陽陶侃使子斌)
(與宣攻樊城克之使宣鎮焉宣招懷納附勸課農桑深得衆心甚有稱績)甘卓(梁州刺史督沔北諸)
(軍鎮襄陽為政簡惠善于撫綏)桓冲(都督荆州等七郡鎮襄陽卒喪下江陵士女老幼皆臨江號哭)
劉弘(都督荆襄諸軍事專督江漢威行南服及卒士女嗟痛若失所親)南北朝劉道
産(宋雍州刺史守襄陽政績尤著有襄陽樂歌自道産始及卒郡人衰絰號哭送至沔口)張邵
(宋領雍州刺史治襄陽脩立堤堰闢荒田數千頃公私兖足)朱脩之(宋雍州刺史為政寬簡士)
(庶悅服南郡王義宣反檄脩之舉兵擁上流脩之不從乃率衆執義宣殺之)申徽(魏襄州刺史時)
(南方初附舊俗官人皆通餉徽畫楊震像于寢室以自戒及代還人吏送者數十里不絶徽因題詠於清)
(水亭長幼競來讀曰此申使君手跡並寫誦之)王茂(南齊襄陽太守梁武帝鎮襄陽時即以王佐許)
(之事無大小皆詢焉)隋韋世康(開皇中將事江南議重方鎮拜襄州刺史為政簡靜百姓愛悅)
薛道衡(襄陽總管高祖曰朕欲令爾兼撫甿俗今爾之去如斷一臂在任清簡吏民懷惠)唐
李孝恭(以宗室為襄州道行臺尚書時嶺表末平孝恭撫慰四十九州皆來欵附)張公謹
(襄州都督以惠政聞及卒太宗將出次哭之有司奏曰在辰不可帝曰君臣猶父子也情感於内安有避)
(遂哭之)韓思復(襄州刺史治行名天下及卒孟浩然為立石峴山)韓朝宗(襄州刺史)
(兼山南東道襄州南楚故城有昭王井傳言汲者死行人雖渴困不敢視朝宗稱書諭神自是飲者無恙)
(人更號韓公井)魯景(襄陽節度使時安禄山反襄漢數百里蕩然無樵烟賊欲剽亂江湖賴景拒其)
(衝故南夏以完)李承(山南東道節度使時李希烈據襄陽廹脅萬端承誓以死守不能屈遂大掠而)
(去襄漢蕩然承撫安之一年合境完復)樊澤(山南東道節度使李絳譔遺愛碑云江漢之濱漸其)
(教化浹于肌膚)柳公綽(山南東道節度使行部至鄧縣吏有納賄舞文者二人同繫獄縣令意必)
(殺貪者公綽判曰賍吏犯法法在奸吏壊法法亡誅舞文者咸服其明)于頔(山南東道節度使時)
(吳少誠叛頔率兵自唐州戰吴房朗山取之禽其將請陞襄州為大都督府廣募戰士儲糧械)盧鈞
(山南東道節度使漢水害襄陽築隄六千步以障其暴)王起(山南東道節度使濱漢塘堰多壊吏)
(弗完治起至部先脩復與民約為水令遂無凶年)宋趙延進(襄州鈐轄同知州務蜀平專領)
(郡事漢江水歲壊隄害民田常興工脩護延進累石為岸遂絶其患)曹翰(初征蜀時為均州刺史鑿)
(山開道商旅以濟詔兼轉運使而糧餽不乏)王洙(知襄州會貝卒叛州郡皆洶洶襄佐史請罷教)
(閱士不聽又請毋給真兵洙曰此正使人不安也命給庫兵教閱如常日人無敢譁者)尹洙(山南)
(東道掌書記善属文深于春秋後謫官均州監稅)周湛(知襄州襄人不善陶瓦率為竹屋歲久侵)
(據官道簷廡相逼火數為害湛至度其所侵悉毁撤之自是無火患)歐陽脩(貶夷陵令葉清臣上)
(疏得近徙為乾德令)馬尋(知襄州歲饑人或羣入富家掠囷粟獄吏鞠以強盗尋曰此脫死爾其情)
(與強盜異奏得减死論著為例)劉元瑜(知襄州富人子張銳少孤弱同里車氏規取其材乃取銳)
(父妾他姓子養之比長使自訢隂賕吏為助元瑜窮治得姦状黥車竄之人伏其明)狄栗(知穀城縣)
(時天下學校久廢栗即脩建廟舍訓率子弟自是人知尚文風俗淳美)李仲芳(知光化軍漢水)
(東至乾德滙而南民居其衝水悍暴而岸善崩仲芳作為石隄民數千家皆恃以安)孫永(知宜城縣)
(縣舊有白起渠久壊永率民理其壊塞而去其淺隘又與民為約束時其蓄洩而止其侵争民甚便之)
張逸(知襄州鄧城縣有能名知州謝必將薦逸先設几案置章其上望闕再拜曰老臣為朝廷得一)
(良吏矣)曾鞏(知襄州文章政事並美于時)葉康直(知光化縣縣多竹民皆編為屋康直)
(教用陶瓦以寧火患凡政皆之務以利民又興學校民多化)豐稷(知榖城縣有治績與光化令葉康直)
(齊名人歌之曰葉光化豐榖城清如水平如衡)王煥(知武當縣建安中賊犯均州煥率邑人保山寨)
(賊至或勸之遁煥曰使吾有此心則不能與邑人為此來矣遂舉家死之)岳飛(荆襄招討使有戰功)
(尋鎮襄陽措置屯田以圖恢復中原威聲大振金人甚惧)陳桷(紹興中知襄陽府襄漢兵火之餘民)
(物凋瘵桷以賦湏尚多請重行蠲减金房兵叛遣將平之而後以聞漢水决溢漂蕩廬舍躬率兵民捍築)
(隄岸賴以無虞)虞允文(湖北京西制置使開府襄陽與大將王宣趙樽等會議攻守之策時相湯)
(思退欲速和議請棄唐鄧二州允文七上疏争之)柴中行(京西轉運兼提刑上言襄陽自古必)
(争之地備禦尤宜周密時天方旱盡捐酒稅斥征官黥務吏廿㴻隨至遂改知襄陽兼京西帥考覈軍實)
(招補虛藉攻績甚著)趙方(京西湖北制置使知襄陽府招懷忠義之士脩理城壁金兵不敢犯境臥)
(治數年境内無事)楊恢(知均州建立比干祠以勸忠勵俗金人犯均州甚急恢率官吏盡力固守)
(卒全其城)張順(襄陽受圍五年順與張貴以都統率死士轉戰抵襄城下及收兵獨失順越數日浮)
(屍遡流而上被甲冑執弓矢直抵浮橋氣勃勃如生諸軍驚以為神殮葬立廟祀之)張貴(以都統制)
(援襄陽既抵城吕文煥力留共守貴恃其驍勇欲還郢乃募二士使持蠟書赴郢事泄貴發舟破圍進至)
(龍尾洲而來舟皆元兵貴戰已困身被數十鎗見執不屈死之文煥以貴尸祔葬順塜立雙廟祀之)范
天順(荆湖都統襄陽受圍天順日夕守戰及吕文煥出降天順仰天嘆曰生為宋臣死為宋鬼即所)
(守處縊死贈定江軍承宣使)元齊珪(初以總管鎮棗陽李璮叛於益都徵兵進討棗陽精銳盡)
(行珪時攝萬戶府事城守周密宋兵來攻珪率衆力戰城賴以完)吕㳘(襄陽路總管為政多切要)
(利民者襄人立碑頌德及去又立去思碑以紀其向慕)谷廷珪(襄陽縣尹特默格兵入境官吏)
(皆遁廷珪與主簿張德獨不去被執使降不屈死之)富珠哩翀(襄陽縣學教諭有德行文章學)
(者仰為表儀于遠為襄陽縣尹賊起遠以忠義自奮募兵與賊戰被害妻亦死之)本朝鄧愈
(初以中書省參政鎮襄陽開設公署增築城池撫安兵民恩敷襄漢士庶樂業四境以寧)吳禮(永樂)
(間均州知州多善政改任員外郎督太和諸宫事政令嚴明軍民仰慕)張泰(宣德初宣城知縣存)
(心慈惠為政嚴明革弊政舉廢墜其規制條畫多存于今)袁孟正(永樂初知襄陽縣蒞政有方善)
(于撫字革奸弊均賦役時值營造徭役之煩民賴以不擾至今百姓懷之省志)何源(正統中知)
(襄陽府天性敦朴行已不妄在任脩學築堤百凡建置悉宜于民卒葬于襄之百丈山子孫因家焉省)
(志)廖仕(正統中宜城知縣遠讒革弊脩塘堰簡詞訟政令日新境内盗息民安既去宜人思之不)
(置志省)李人儀(天順初以御史謫知襄陽縣任法鋤強不避權要幹濟優長百廢具舉省志)
于璠(成化初知襄陽府首建府學大成殿兩廡齋舍盡規制劉石俶擾兵戈叢脞酬應支柱民賴以)
(安志省)胡昂(成化中知襄陽府以鋤惡為急時蒼臺苗崔素為盗人莫敢發昂選驍勁夜搗其巢)
(明年劉六等劫殺中原哨至其處幸其黨與逃散倡亂無由亦昂預難于前之功也省志)范嵩
(弘治中襄陽府推官行法嚴明立心平恕斷獄多所平反公暇則進諸生講說德義造就良多士民至今)
(稱頌省志)黃金(正德初知光化縣幹濟優長甃砌磚城脩輯邑志其功甚多省志)李傅(正德)
(壬申知襄陽府賊劉六劫略中州延蔓巳及黑龍堰時調土兵萬餘口糧不繼總制方以為憂傅多方區)
(畫日費千金民無兵害繼以荒歉乃蠲租賑濟民甚德之省志)吳昂(嘉靖初知宜城縣廉介自持邑)
(民領種官莊者一百畆收三分謂之老畆量出加租昂調停其法萬姓稱便去時父老流涕攀留建祠立)
(石歲時祀之省志)
流寓丁蘭(河内人乂云梧州人寓居宜城少喪父母刻木為人髣髴親形事之若生)諸葛亮
(琅琊人寓居南陽往來隆中嘗自比管樂後相漢昭烈以興復漢室為巳任先儒謂三代以下一人而已)
柳元景(其先河東解人家襄陽仕劉宋為雍州刺史初孝武在巴日問元景事平何所欲曰願還)
(鄉里及平定故有此授後廢帝少有凶德元景謀立義恭事覺被誅明帝即位諡忠烈)錢徽(本吳)
(興人父起唐天寳中進士官至考功郎中徽第進士居榖城觀察使樊澤表署掌書記累遷翰林學士承)
(旨後以吏部尚書致仕)龐蘊(夲衡陽人來家襄陽㓗身脩行臨終招刺史于頔謂曰但願空諸所)
(有慎勿實諸所無言訖奄然而化世號龐居士)胡旦(濱州人宋太平興國初舉進士第一尚氣節以)
(文章名世任秘書省少監致仕居襄州旦喜讀書晚年喪明猶令人誦經史憑几聽之)韓維(開封)
(人累官資政殿學士元祐中拜門下侍郎有忌之者䜛之出知鄧州以太子少傅致仕紹聖中坐元祐黨)
(均州安置)范純粹(蘇州人仕宋為戶部侍郎歷知河南府滑州尋坐元祐黨籍謫居均州)劉
彛(福州人從胡瑗學瑗稱其善治水宋熙寧中累官直史館知桂州交阯陷欽連邕三州坐貶均州團)
(練副使又除名為民編隸襄州)米芾(吳縣人寓居襄陽為文務竒嶮善書畫好古鍾鼎器皿法書宋)
(時補校書郎累官知淮陽軍子友仁從高宗南渡仕至列曹侍郎工書法人以大小米帖别之)曾紘
(南豐人家襄陽博學善属文號臨漢居士子思號懷峴居士亦能文俱有集行世)孟宗政(本絳)
(州人父林從岳飛至棗陽因家焉開禧初金人犯襄郢宗政率義士邀擊補棗陽令轉京西鈐轄金人犯)
(襄陽宗政與統制扈再興陳祥蹀血以戰金兵敗走尋報棗陽圍急宗政午發峴首遲明抵棗陽馳突如)
(神金人大駭遂退)宋衜(潞州人祖元吉仕金為兵部員外郎衜善記誦能文避地襄陽後北歸居)
(河内元初趙壁經略河南聞其名禮聘之其後大兵守襄陽壁行元帥府事衜皆從焉軍中多所咨訪)
人物周卞和(南漳人嘗得璞玉于荆山獻之楚武王王使玉人相之曰石也刖其左足成王即位)
(和又獻之曰石也刖其右足文王即位和乃抱璞哭于荆山下王使玉人理其璞而得寶名和氏之璧)
漢劉縯(南陽蔡陽人光武之長兄性剛毅慷慨有大節自王莽簒漢常憤憤懷復社稷之慮莽末)
(盗起縯自發舂陵子弟誘新市平林兵合軍而進大敗莽兵更始立拜縯大司徒封漢信侯後為更始所)
(害光武即位追封齊武王)劉珍(南陽蔡陽人少好學永初中為謁者僕射詔校定東觀五經諸子傳)
(記百家藝術及作建武以來名臣𫝊遷侍中拜宗正轉衛尉卒所著誄頌連珠凡七篇又譔釋名三十篇)
(以辨萬物之稱號云)王逸(南郡宜城人元初中為校書郎順帝時為侍中著楚辭章句及賦誄書論)
(雜文凡二十一篇又作漢詩一百二十三篇)王延壽(逸子有俊才少游魯國作靈光殿賦後蔡)
(邕亦造此賦未成及見延夀所為甚竒之遂輟翰又因有異夢意惡之乃作夢賦以自厲後溺水死時年)
(三十餘)龐德公(南郡襄陽人居峴山南未嘗入城府荆州刺史劉表數延請不屈乃就候之龐)
(公耕隴上妻饁于前相敬如賓表問曰先生不肯官禄將何以遺子孫乎公曰人皆遺之以危我獨遺之)
(以安後擕妻子𨼆鹿門山因採藥不返子煥晉太康中拜牂牁太守)蔡瑁(襄陽人嘗與南郡蒯越共)
(為劉表謀主有應變之才)三國馬良(襄陽宜城人兄弟五人並有才名良眉中有白毛鄉里諺)
(云馬氏五常白眉最良昭烈領荆州辟為從事即位以為侍中及東征吳遣入武陵招納五溪蠻夷渠帥)
(皆受印號會昭烈敗績良遇害乃拜其子秉為騎都尉)馬謖(良弟仕昭烈為越嶲太守才器過人)
(好論軍計亮深器異之以為參軍與魏將張郃戰于街亭敗績下獄死亮為之流涕)司馬徽(襄陽)
(人清雅善知人漢昭烈訪士於徽徽因薦諸葛孔明龐士元時龐德公亦善品藻稱徽為水鏡)龐統
(德公從子司馬徽稱為南州士之冠冕蜀漢昭烈使守耒陽不治免官魯肅遺昭烈書曰士元非百里才)
(使處治中别駕始得展其驥足耳昭烈召為治中從事親待亞于諸葛亮從昭烈入蜀率衆攻城為流矢)
(所中卒追賜爵關内侯謚曰靖子宏剛簡有識仕至涪陵太守統弟剛仕魏為鉅鹿太守)楊儀(襄陽)
(人昭烈即位以為丞相亮長史亮數出軍儀嘗規畫分部籌度糧榖亮深愛其才後隨亮出屯谷口亮卒)
(儀領軍還又誅討魏延自以當代亮秉政既至拜中軍師)楊顒(襄陽人為諸葛亮主簿亮自校簿書)
(顒諫曰坐而論道謂之三公今明公親校簿書不亦勞乎及顒死亮泣三日)習珍(襄陽人為零陵)
(北部都尉孫權殺關羽諸縣響應珍舉兵權遣潘濬討珍珍謂曰我必為漢鬼不為吳臣月餘糧盡曰受)
(漢恩厚不得不報之以死即仗劍自殺)向朗(宜城人昭烈定江南吏朗督秭歸夷道巫山夷陵四)
(縣軍民事蜀平為巴西太守累徙左將軍封顯亭侯潛心典藉年踰八十猶手自校書刊定謬誤子條景)
(耀中為御史中丞)向寵(朗兄子為昭烈牙門將秭歸之敗寵營特完建興初封都亭侯後為中部)
(督典府衛兵丞相亮北征表後主曰將軍向寵性行淑均曉暢軍事營中之事悉以咨之必能使行陣和)
(睦優劣得所遷中領軍征漢嘉蠻夷遇害弟充歴射聲校尉尚書)羅憲(襄陽人年十三能属文師)
(事譙周性方亮嚴整初仕蜀漢為太子舍人以不附黃皓左遷巴東太守蜀敗持節領武陵太守泰始初)
(入晉武帝問蜀先輩宜時叙用者憲薦常忌杜軫等武帝並召用之)晉羅尚(憲兄子善属文太康)
(末為梁州刺史時趙嶔反于蜀尚表嶔非雄才計日聽其敗爾乃假尚節為平西將軍益州刺史李特叛)
(蜀尚以計破斬之傳首洛陽)羅友(襄陽人少有志氣博學能文會有得郡者桓溫集僚佐餞之友)
(後至溫問之荅曰中路逢鬼揶榆云只見汝送人作郡不見人送汝作郡温表為襄陽太守)習鑿
齒(襄陽人習郁之後博學洽聞以文章著稱晉桓温辟為從事甚器遇之累遷别駕溫凱覦非望鑿齒)
(著漢晉春秋以裁正之凡五十四卷其子辟強有父風)南北朝柳世隆(襄陽人涉獵文)
(史為伯父元景愛賞仕宋累官尚書左僕射世隆少立功名晚專以談義自業善彈琴世稱柳公雙𤨏為)
(士品第一次子惔好學工文與兄悅齊名惔仕梁為征東府司馬)柳慶遠(世隆從弟事齊為襄)
(陽令梁武帝為雍州刺史辟為别駕及帝即位以功封雲杜侯雍州刺史加都督至州勵清節士庶懷之)
(卒謚忠惠子津為雍州長史津子仲禮勇力兼人有瞻氣官至震威將軍陽泉侯)郭租深(襄陽)
(人梁武帝溺情内教朝政廢弛祖深輿襯詣闕上封事帝嘉其正直擢鍾陵令改南州雲騎將軍至州公)
(嚴清刻搜檢奸惡所領皆精兵令行禁止威震遠近長江肅清)張彪(襄陽人仕梁為東揚州刺史陳)
(文帝據震澤彪拒之家口為陳所獲彪還若邪山陳遣兵重購彪彪眠未覺其養犬黃蒼驚吠嚙一人中)
(喉死彪拔刀逐之映火識之曰卿須我者但可取頭誓不生見陳倩遂遇害)柳遐(襄陽人元景從)
(孫篤好文學動合規矩僕射謝舉曰江漢英靈見於此矣仕後周為霍州刺史導人以德無不感化其父)
(卒于揚州遐奔赴哀感行路母患乳疽遐以口吮之即愈十子有名靖者仕周為大都督)唐尹嗣
宗(襄陽人居喪踰禮子怦侍養彌篤嗣宗卒廬墓産紫芝孫恭先曾孫仁恕皆有孝行俱被旌表於是)
(一門四闕張東之為製碑)張東之(襄陽人少涉經史舉進士永昌初以賢良召對策第一時年七)
(十餘出為合蜀二州刺史武后嘗求一竒士狄仁傑曰張東之雖老宰相才也即召為洛州司馬轉司刑)
(少卿拜同平章事誅二張復唐社稷以功封漢陽郡王出為襄州刺史卒謚文貞東之剛直不傅會然遂)
(于學論次書數十篇)杜審言(襄陽人晉杜預之後舉進士為隰城尉才高傲世與李嶠崔融蘇味)
(道為文章四友後以事免官還東都武后召見令賦歡喜詩歎重其文授著作佐郎入為國子監主簿脩)
(文閣直學士)孟浩然(襄陽人好節義隠鹿門山年四十遊京師王維私邀入内署俄玄宗至維)
(以實對帝曰朕聞其人而未見也召問其詩浩然再拜自誦所為詩至不才明主棄之句帝曰朕未嘗棄)
(卿柰何誣我因放還張九齡辟為荆州從事)杜甫(審言孫七歲属辭長遊吳楚齊趙間天寶末奏)
(賦三篇帝深竒之使待制集賢院肅宗即位拜左拾遺坐救房琯出為華州參軍尋棄官客秦州流落劍)
(南結廬成都依節度使嚴武武表為參謀檢校工部員外郎甫詩與李白齊名尤善述時事且惓惓於忠)
(君憂國論者謂三百篇後一人而巳)皮日休(襄陽人能文章有桃花賦九諷七愛諸篇舉進士與)
(孟浩然隠鹿門山自號醉士又曰酒民作酒箴食箴與陸龜蒙為友有松陵倡和詩集孫文粲亦能詩文)
(官至鴻矑少卿)席豫(襄州人長安中舉制科擢上第遷考功員外郎進絀清明拜吏部侍郎典選六)
(年拔寒遠士多至臺閣當時推知人清直無欲當官不為勢權所撼帝常登朝元閣賦詩羣臣属和帝以)
(豫詩最工稱為詩人冠冕弟晉亦以文名)柳渾(襄州人幼時巫言其相夭且賤為浮屠道士可緩死)
(渾曰去聖教為異術不若速死力學愈篤善属文遂舉進士累官左補闕相德宗時渾瑊與吐蕃會盟渾)
(曰戎狄人面獸心臣切憂之吐蕃果劫盟德宗驚曰卿儒士乃知軍戎萬里情乎)鮑訪(襄陽人官)
(至禮部侍郎於詩尤工與謝良弼相友善時號鮑謝)馮行襲(均州人山南盗孫喜欲襲均州刺史)
(不能禦行襲時為州校乃隂選勇士伏江南誘喜斬之以功授本州刺史)朱朴(襄陽人以三史舉昭)
(宗時授諫議大夫上書言當世事見唐室浸微勸遷都謂襄鄧實惟中原人心質良去秦咫尺而上有洛)
(為之限永無夷狄侵軼之虞不報許巖士言朴有經濟才官至中書門下平章事)宋張士遜
(隂城人為人寬厚不言人過淳化間舉進士調鄖縣主簿累官同中書門下平章事後拜太傅封鄧國公)
(致仕宰相自陳謝事由士遜始卒年八十六謚文懿子友直累官工部郎中知越州友正學書積三十年)
(不輟遂以書名神宗評其草書為當時第一)歐慶(乾德人以同三禮出身累官彭州推官知永春)
(縣為人忠信孝弟居官廉貧宗族之孤幼者皆養於家與同邑太傅張士遜屯田郎中戴國忠雖位有崇)
(卑而鄉人稱之無異及卒歐陽脩為表其墓于世英鄧城令世勣舉進士)張問(襄陽人舉進士通判)
(大名府累遷江東淮南轉運使所部地震河再决議者欲調民二十萬築隄問言勞民非計神宗從之問)
(十年不奏課詔特遷為度支副使熙寧末知滄洲獨不附新法處巳廉㓗官至給事中)魏泰(襄陽)
(人崇觀間章惇欲官之竟拂袖還家善文章著臨漢隠居集二十卷又著東軒筆錄十五卷嘗賦襄陽形)
(勝識者偉之)范宗尹(鄧城人舉直言乙科建炎初拜相年三十一宗尹少年秉政欲革崇觀以)
(來濫賞之弊奸倖者多以為不便衆譖之遂策免)張嵲(襄陽光化人善属文宣和中上舍中第初)
(為張浚從事紹興問召對除秘書省正宇累遷司勲員外郎兼實錄院檢討金人背盟高宗詔兩省草檄)
(以進獨取嵲所草播之四方擢中書舍人終敷文閣待制所著有文集三十卷)孟珙(隨州棗陽人宗)
(政子也累功封漢東郡侯兼京湖安撫制置使知江陵府屢敗金師端平初與元將布展共滅金守荆襄)
(二十年朝廷賴之有恢復志未就而卒贈太師吉國公謚忠襄廟曰威愛兄璟弟墇皆有戰功璟為湖北)
(安撫副使知峽州)石潨(光化人仕為朝散郎博通古今其詩淡泊時出偉麗仕既不遭晚自晦田)
(里有滄浪集)張惟孝(襄陽人通春秋工騎射别之傑帥郢州盡隘諸湖不泄水惟孝用計通之)
(後徙江陵宣撫姚希得羅致之乃請空名帖三十以還逾旬與三十騎俱擁甲士五千至部伍嚴肅希得)
(大喜時鼎澧五州危甚於是擊鼔耀兵數日衆至萬人數戰俱捷江上平制使呂文德招之不就而遁物)
(色之不可得)元暢淳夫(襄陽人博學能文仕至翰林學士卒贈文肅子敏仲亦有才名)金
希說(襄陽人仕為内臺御史博通經史善属文弟希舜亦有才名)陶元榦(襄陽人淹貫經)
(史嘗註易世稱為陶易)本朝蘭以權(襄陽人博學能詩洪武初以才能選授中書省照磨)
(時廣西寇生特遣以權撫安至則宣布德威夷人感化一方遂安朝廷嘉之陞禮部員外郎未幾進陞應)
(天府尹以端謹稱)李文郁(襄陽人洪武中任教官尋陞通政司參議永樂初陞戶部侍郎未幾)
(坐事謫戍遼東洪熙初召復參議為人性介直持守堅正久處患難不移其志宣德中引年致仕卒)任
亨泰(襄陽人洪武中舉進士第一授翰林脩撰學行重于士林進陞詹事府詹事官至禮部尚書嘗)
(使交阯其國王曰狀元不可得也當異其禮待之加重)楊銘(襄陽人永樂乙未進士才識過人授)
(戶部主事以勤能著稱尋陞太平知府在任政聲大振)康慶(襄陽人初以太學生署監察御史改)
(知縣陞和州知州坐事罷復起為御史陞四川參政宣德中年老致仕)張緝(襄陽人永樂中拜監)
(察御史有直聲尋陞廣西副使公廉有威一方肅然)宋祐(襄陽樊城人六歲喪父天性至孝及成童)
(痛父不存事母能養友愛二弟勤於治生漸致饒裕母病輒告天刲股以進獲愈泊没水漿不入口者累)
(日寢苫枕塊餟粥十有五年子釗亦孝鄉黨稱之)艾福(襄陽人天順庚辰進士授監察御史按山)
(西浙江並著能聲擢光禄卿以禮部侍郎致仕明習世故通達有識士論歸之省志)韓邦問
(浙江人以父任襄府長史遂家焉舉進士歷官刑部尚書廉謹縝密未嘗輕出一言所在盡職後歸休于)
(浙卒謚莊僖省志)李端(宜城人成化辛丑進士拜南道監察御史剛毅不撓屢忤權貴中官汪直)
(憾之逮繫詔獄謫永寧安撫司經歷遷溫州知府省志)張纁(均州人弘治已未進士知原武縣召)
(為監察御史清修耿介與世寡諧有古良吏風省志)
列女胡烈婦(渤海劉平妻至元間平當戍棗陽車載其家以行夜宿沙河旁有虎至啣平去胡拔)
(刀追及虎斫之扶平抵李陽城以傷卒事聞命恤其母子仍旌異之)丁氏(元棗陽人朱某妻早寡不)
(忍獨生遂以死從其夫事聞褒美之)黃氏(榖城人尹大中妻至正末為賊所虜欲辱之黃氏不從賊)
(殺之分其屍)王氏(李謙妻均州人謙為諸生卒時王年二十成化中旌省志)潘氏(曹文)
(妻襄陽人文為諸生死時潘年二十五無子守節受旌省志)張氏(孫通妻襄陽護衛人孀時年二)
(十五受旌省志)胡氏(劉鐸妻襄陽人鐸任百戶所卒時胡年卞九養姑撫遺誓死不變以貞白)
(終受旌省志)
仙釋真武(净樂國王太子也生而神靈察微知遠長而勇猛惟務脩行志除邪魔遇紫虛元君授以)
(道秘遂越東海遊覧又遇天神授以寶劍入武當山脩煉居四十二年功成白日飛昇奉上帝命往鎮北)
(方被髮跣足躡離坎真精建皂纛玄旗統攝玄武之位神威赫然歴代顯著本號玄武宋避諱改曰真武)
蔡女仙(襄陽人幼善刺繡忽有父老詣門請繡鳳眼畢功之日自當指點既而繡成老父指視安)
(眼功畢俄雙鳳騰躍飛舞老父與女仙各乘一昇天)陳搏(亳州真源人始四五歲有青衣媪乳之自)
(是聰悟過人經史一覽無遺肆意山水間遇孫君仿謂武當九室岩可居遂往棲焉服氣辟穀二十餘年)
(忽夜見金人持劍呼曰子道成矣當有歸成之地又五龍化為老人曰華山乃先生棲真之所遂徙居華)
(山宋太宗召見賜號希夷先生)王鼎(襄陽人初寄籍醫卜中以養妻子後遇鍾離先生遂得仙術自)
(號王風子人不見其飲食也一日行江干人見其水中有二影怪問其故曰若欲更見之乎須臾見十影)
(衆皆驚異宋真宗召至禁中長揖不拜後辭去不知所之所著有脩真書)張三丰(不知何許人洪)
(武初至太和山脩煉結庵玉虛宫五樹邊身長七尺美髯如戟經書一覽即成誦寒暑惟一箬笠日行千)
(里靜則瞑目旬日所啖斗升輒盡或辟穀數月自若也應顯不測莫知所在時稱張仙云)耆域(天竺)
(人神竒人莫能測周流華戎晉惠時至襄陽欲寄載過江船人見其衣服敝陋輕而不載船達北岸而域)
(巳度前行見兩虎以手摩其頭虎弭耳而去)竺法慧(關中人入嵩山事浮圖密為師晉建元初)
(至襄陽屢著神異之迹臨死語衆人曰吾死后三日天當暴雨至期果洪注城門水深一丈)
鄖陽府(東至河南鄖陽府浙川縣界一百五十里西至陜西漢中府平利縣界五百六十里)
(南至襄陽府均州界九十里北至陜西漢中府白河縣界二百里自府治至南京一千九百一)
(十里至京師二千三百五十里)
(糧一萬二千四百石零)
建置沿革禹貢雍梁二州之域天文翼軫分野古麇庸
地春秋時曰錫穴為錫之西鄙戰國属楚秦置漢中
郡西漢始置錫縣於鄖仍属漢中東漢置房陵上庸
二郡三國属魏晉析置長利縣並改属魏興郡五代
因之隋更長利為鄖鄉縣属浙陽郡唐初置南豐州
尋省州而以縣属浙川尋又更為均州縣属焉宋初
属武當軍節度元初復為鄖縣属均州本朝初隨州
属襄陽府成化中陞為鄖陽府直隸湖廣布政使司
領縣七
鄖縣(附郭本漢錫縣属漢中郡晉属魏興郡隋為鄖鄉縣属浙陽郡唐初於此置南豊州尋省州以)
(縣属浙州又改属均州宋仍舊元改為鄖縣本朝初因之成化中改今属編戶四十一里)房縣
(在府城西南三百一十里舜封堯子丹朱于房即此地春秋為房子國秦漢為房陵縣属漢中郡東漢於)
(縣置房陵郡魏改新城郡後周郡縣並改曰光遷兼置遷州隋初郡廢後改州為房陵郡唐改郡為房州)
(乂改縣曰房陵宋置保康軍元廢軍仍為房州属襄陽路本朝省房陵縣改州為房縣属襄陽府成化中)
(改今属編戶十五里)竹山縣(在府城東南三百八十里本周之庸國秦置上庸縣漢属漢中郡晉)
(為上庸郡治梁析置安城縣西魏始改竹山縣隋属房陵郡唐初房州治此後徙治房陵宋以上庸縣省)
(入元仍舊本朝初併入房州後復置縣属襄陽府成化中改今属編戶十五里)上津縣(在府城西)
(北四百八十里古商國也春秋属晉戰國属秦漢為商縣地後魏始置上津縣属上洛郡梁属南洛州西)
(魏属上州隋唐皆属商州宋省入均州元仍舊本朝復置上津縣属襄陽府後改今属編戶十八里)竹
谿縣(在府城西二百六十里古庸國地秦属漢中郡漢為上庸縣歷晉迄元皆仍舊本朝初為竹山)
(縣地属襄陽府成化中析竹山尹店社置竹谿縣以縣治竹谿之北故名改属鄖陽府編戶九里)鄖
西縣(在府城北二百九十里古麇國地隋為鄖鄉上津二縣地唐為上津縣地宋為均州地元為商)
(州鄖縣地本朝初為鄖鄉上津二縣地属襄陽府成化中析鄖之武陽里上津之津陽里置鄖西縣以縣)
(治鄖之西故名改属鄖陽府編戶九里)保康縣(在府城西北二百里古房國地戰國属楚秦属)
(漢中郡漢為房陵郡地東漢為上庸郡地三國魏為新城郡晉為房陵地隋因之唐為遷州地宋為保康)
(軍元為房縣地本朝初為房縣地属襄陽府成化中析房之宜陽等鄉置縣治潭頭坪以宋保康軍故名)
(改属鄖陽府編戶十里)
郡名房陵(古名)
形勝東通襄鄧西逼秦蜀南接荆澧北控商洛(楚紀)溪流
湍激厓徑險﨑(楚紀溪流湍激厓徑險﨑故民好戰尚鬼猶有麇之風焉)中原巨
鎮(楚故略設重臣控制為中原巨鎮)楚蜀咽喉之會(房州譙樓記)
風俗民多秦竒俗尚楚歌信鬼尚巫務農少學流寓雜
處民風未淳(古志)土薄民淳(廣輿圖土薄民淳近亦多訟)昔多勁悍
决烈之習近知禮義廉恥之風(皇輿考)朴魯簡嗇(楚故略民)
(性朴魯簡嗇流寓多而土著少酗逞讙競之風不可盡攝)
山川龍門山(在府城南七十里有二崖對峙如門水從中出)黎子山(在府城東一百里昔)
(人曾置關於此因呼為黎子關)滄浪山(在横山似舟中生倉鬲産古松三株下有聖水寺)錫
義山(在府城一名天心山方圓百里形如城四面有門上有石壇相傳列仙所居山高谷深生薇蘅)
(草有風不偃無風自摇)狼子山(在府城臨漢水其旁鑿石作六字皆方一尺可識者玄田中立)
(四字下有狼子塜為水所壊成小洲)古寒山(在府城東南戰國時楚城此以備秦今名大寒山)
天馬山(在府城治南又名天馬崖舊傳崖崩出天馬王三字)寶蓋山(在府城西南二里又)
(名西山上有石蝦蟇倉卒視之與真無異山北有崖旁視之一穴甚明號星牖)南山(在房縣南三里)
(宋陳與義避兵奔此山有詩云避寇連三年行半天四維但恨平生志輕了少陵詩今年奔房陵鐵)
(馬背後馳造物亦惡劇脫命真毫釐向來貪讀書閉戶生白髭豈知九州内有山如此竒)明月山
(在房縣西四十里下有厓志公脩行處夜望光如明月)房山(在房縣西南三十里四面有石室如)
(房)九室山(在房縣西四十里相傳五代時陳摶脩煉之處)景山(在房縣西南二百里一名)
(鴈山又名馬塞山山海經云荆山之首曰景山)阜山(在房縣南左傳文公十六年戎伐楚西南至於阜)
(即此地)側驢山(在房縣東二百九十里高險上有張果老倒驢跡存)定山(宋吳會漫錄云)
(房陵定山有朱仲子園三十六所)建鼓山(在房縣東南袁崧記云登勾將山見馬鬛建鼓嶷然)
(半天元和郡國志建鼓與馬騣山相接冬夏積雪)鷄鳴山(在房縣北一百里)黃竹山
(在房縣北一百里山上竹色皆黃)石門山(在房縣宋陳與義詩石門泄風無旦夜古木截道藏)
(雷雨)龍祗山(在竹山縣南二里舊傳道士王若冲於此山服栢葉上昇)筑山(在竹山縣西五)
(里筑水所出漢昭烈屯兵筑口即此水)礜石山(在竹山縣北舊云雪山有礜石其白如)白馬
山(在竹山縣西南三十里曹操嘆金城千里即此)庸城山(在竹山縣西五里庸人昔居於此山)
(上置鼓故又名懸鼔山與横鞍山相連)方城山(在竹山縣東四十五里山上平坦四面險固山)
(南有城周十餘里春秋庸地有四方城其一也楚使盧戢棃侵庸地方城即此)女媧山(在竹山縣)
(西與燕子山對俗傳女媧煉石補天即此山下有女媧廟宋劉光祖詩女媧山下少人行洞谷聲中一鳥)
(鳴)聖母山(在竹山縣西一百三十里世傳有聖母仙過此見惡蛇舉而擲之迄今周廻四十里)
(無蛇)倉樂山(在竹山縣東北百餘里昔有邑人徐元周積粟於此救饑鄉人德之故名)黃龍
山(在上津縣東五十里山下有洞洞有泉禱雨多應)趙湖山(在上津縣東五十里平闊昔有)
(趙胡二姓耕山下故名)周恭山(在上津縣西北二十里昔周恭耕此故名)十八盤山
(在上津縣西一百五十里高峻盤折十八曲方至其巔)上庸山(在竹谿縣北一十里雄峻為一)
(方鎮古以上庸置邑)鼓圓山(在竹谿縣南六十里兩山相峙南為南鼓圓北為北鼔圓下各冇洞)
雞籠山(在竹谿縣西北六十里以形似名)偏頭山(在竹谿縣西南二十里偏削如拱揖)
(狀)黃山(在鄖西縣北隅)廣順山(在鄖西縣北五里)槎牙山(在鄖西縣東十里)
牛頭山(在鄖西縣西八十里抵陜西罩州墨龍寺界)王家山(在鄖西縣北七十里上有)
(王姓者居之)萬連山(在保康縣北三里萬峰相連叠翠竒勝)岮峪山(去保康縣五十)
(步一名萬朝山)筆架山(在保康縣學前以形似名)司空山(在保康縣南八十里相傳有司)
(空駐此故名)畫屏峰(在竹谿縣西五里絶崖峻嶺竒秀如畫)五星峰(在竹谿縣治前)
(叠連五峰若相顧意時稱五星聚奎邑中文人多視蒼欝為聮壁之兆實為本邑主山其峰巒叠嶂可仰)
界碑嶺(在鄖西縣西一里以南門背峪川分東西而嶺居其中)尖巖(在府城南一百四十)
(里峭削屹立千尺)紅巖(在府城東南二里舊名赤壁龍滚灘側勢高峻色純赤日光霞彩朝夕掩)
(映為一郡勝槩云)誌公巖(在房縣西四十里相傳僧誌公結庵處)如來巖(在上津縣)
(東北四十里内有佛像)武陽洞(在府城西五十五里懸崖深邃竇竅莫測禱雨多應)仙人
洞(在上津縣西一百一十里内有三教神像)風洞(在竹谿縣東三十里白巖山之西洞口闊二丈)
(其中深廣不可測)觀音洞(在鄖西縣北七十里内出石漿滴成觀音像)娘娘洞(在鄖)
(西縣西北八十里娘娘山下其泉九處出如沸鼎垂如素練聲如雷麓田悉資其灌溉)九里岡
(在竹山縣北七里高聳起伏拱揖迤邐縣治之來脉也)摘仙坡(在府城東一十五里最高聳竒)
(絶)騾䭾坡(在保康縣東南六十里相傳張果老騎驢過此)龍門河(在府城東六十里源)
(出龍門山)趙河(在府城北七十里西流至府東為盛水堰溉田百畆)將軍河(在府城南一百)
(五十里與紅石河合流入漢江)神定河(在府城東南二十里源出竹山縣流入漢江)八渡
河(在房縣源出滴水厓流入漢江傍有八河渡)北星河(在竹山縣北三里發源陜之白河縣)
(界合水坪㟍峪觀音溝諸水北來入庸水東注)箭河(在上津縣東南二十里相傳楊六郎與蠻王敵)
(箭射山崖有孔)石門河(在鄖西縣東南一十里空洞如門)五里河(在鄖西縣東五里至)
(縣前與天河合流入南門會漢水)湯峽河(在保康縣西三十里水溫可去疾一名湯羊河)粉
水(源出房山經榖城縣南入漢江按雍州記蕭何夫人於此漬粉鮮㓗異於諸水俗呼粉漬水)沮
水(在房縣西南源出景山東流入漢江左傳江漢沮漳楚之望也)浸水(在房縣西南源出王家山)
(可染青碧)鼇水(在竹山縣西一十里又名龜水其水多蛇龜邑人云莫飲鼇谷水水中有蛇龜)上
庸水(在竹山縣西源出上庸山南流入孔陽中有潭相傳投石潭中即雷雨作)堵水(在竹山縣)
(南源出陜西平利縣界下流過縣東入漢江)孔陽水(在竹山縣源出檀溪嶺水宜洗物除垢磨)
(刀劍亦甚利後周以此水名縣)吉水(在上津縣西源出鶻嶺過縣西南一百里入漢江俗呼夾河)
螃蠏溪(在保康縣東南一百一十里)動心潭(在鄖西縣西南一里其深莫測視之令人)
(心悸)聖鍾潭(在鄖西縣西南天河内相𫝊有鍾飛入潭内遇風雨則鍾自鳴)八角琉璃
井(在房縣西南隅上有真武廟)千尺井(宋房州竹山縣殷隠容家濬井千尺無水濬者不覺)
(至一國題云梯仙國初得道者送此脩行及還家巳三世後濬者莫知所之)馬喊泉(在府東北)
(一百四十里相傳漢光武屯兵處馬喊于地忽傳聲掘之得泉元至正間立有黑龍廟)湯泉(在房)
(縣東宋洪邁夷堅志泉中有硃砂)一碗泉(在鄖西縣北六十里有石孔大如碗泉自中湧出寒)
(而清潔)蘇泉(在保康縣後山下民取水于河知縣蘇惠和憫其險遠因後山有泉疏導遶流凢近)
(縣者莫不稱便遂名之)小湯池(在房縣東十里青厓山下)大湯池(在房縣東十五里土)
(地嶺東山下四時常溫澄徹愈痼疾瘡癬)蓮花池(在竹山縣有二一在上庸水西涯一在霍山頂)
(東涯)天池(在上津縣西南一百二十里上有泉並池有二畆許不由人力)龍滚灘(在府城東)
(二里相傳有龍下滚其聲洶湧)沄洲(在府城東南五里以水得名)
土産錫(鄖縣出)麝香(房縣出)蒼礬雷丸石膏竹䶉(房縣)
(出)花桑木青藤根(保康縣出)
公署行都指揮使司(在府城内成化十二年建)鄖陽衛(在府治東成化十三年建)
竹山守禦千戶所(在縣治東成化八年建)房縣守禦千戶所(在縣)
(治東成化中建)
學校鄖陽府學(在府治東北舊為鄖鄉縣學在今府治南成化間陞為府學弘治中遷西北嘉)
(靖丁巳都御史章煥改建于此)鄖縣學(在縣治西舊為鄖鄉縣學成化間陞為府學縣學廢嘉靖)
(中重建)房縣學(舊在城内東北本朝洪武八年改建于東門外成化間徙城内嘉靖中復遷於)
(此)竹山縣學(在縣治東元季燬本朝洪武十三年建)上津縣學(在縣治北洪武)
(五年建弘治中重建)竹谿縣學(在縣治東成化間建)鄖西縣學(在縣治南成化間建)
保康縣學(岮峪山下弘治間建)
書院五賢書院(在府治北正德間建祀周程張朱)郢山書院
宫室鎮鄖樓(在府治前弘治中建初為譙樓正德中易今名)熙春樓(在房縣舊州圃)圍
春堂(在房縣治後圃)梅來亭(在房縣北二十里今名至喜舖)登爽亭(在竹山縣治東)
(宋姚叔勉詩有登臨安樂襟懷爽之句)喜豐亭(在竹山縣治東宋慶元間建)去思亭
(在鄖西縣東南知縣侯爵有去思故名)梳洗臺(在府城東六十里王震詩俗緣磨未盡空山傍)
(粧臺溪雲惹粉黛岩花寳靨開)望花臺(在房縣治東)
關梁□峪關(在府城東北一百二十里)石門關(在府城西南)天馬關(在府城南)
瑶峰關(在房縣西二百五十里)板橋(在房縣西北一百五十里)
寺觀興福寺(在府治西成化中重脩)龍潭寺(在府治東北一百四十里永樂間建)圓
通寺(在府城南四十里)二龍寺(在府城西二十里二山護秀故名)惠感寺(在房)
(縣西洪武中建)龍興寺(在房縣唐柳宗元岳州聖安寺碑云無姓和尚始居房州龍興寺中即此)
清明寺(在上津縣東一里唐貞觀間建本朝永樂中重脩)豐登寺(在竹谿縣東)乾
興寺(在鄖西縣北五里廣順山下)幽静寺(在保康縣東北隅)白鶴觀(有二一在)
(府城西十五里武當行祠一在房縣東一里)迎恩觀(舊名唐德弘治中改今名)元和觀
(在竹谿縣西南三里)
祠廟尹吉甫廟(在房縣城西南六里唐咸通中建)崇貺廟(在房縣城西二十里唐建)
(貺本州人宋封威顯侯)蕭何廟(有二一在房縣守禦所西一在上津縣治内)諸葛廟
(在房縣西長望川)關王廟(在府治南洪武中建属邑俱有廟)龍王廟(在房縣西南潵)
(澥堰歲旱禱雨輒應自宋迄今祀之又上津竹山二縣俱有龍王廟)黃香祠(在房縣西)原御
史祠(在府城北里許名傑成化初撫三省得逋民心民思之故建祠以祀属邑亦皆有祠)
陵墓尹吉甫墓(在房縣東七十里有碑剥落)趙王塜(在房縣北九里秦使王翦滅趙)
(徙王遷于房陵王思故鄉作山謳聞者流涕)張敖墓(在房縣西一百里敖漢宣平侯也)廬
陵世子墓(在房縣西三十里)唐濮王塜(在府城北五里王諱泰謚曰恭舊有廟在)
(長辨村)張相國墓(在府城西四里華表石人或謂即張仕遜之墓)太子墓(在房縣西)
(三十里相𫝊中宗在房州韋后生子殁葬此)裘侍郎墓(在竹谿縣東百里)楊六郎
墓(在竹谿縣東三里)嘉祐太子墓(在竹谿縣西二里)元任道墓(在房縣西)
(北三十里石山麓道元季以保義郎守房州洪武以後子孫有官者分列于左右)
古蹟秦城(在竹山縣南昔人築塘掘地得石云秦白起伐楚屯於此)方城(在竹山縣東三十里)
(古縣址存乂名庸城山上平坦四面險固圍護如城方輿勝覽云山南有城周十餘里春秋庸地楚使盧)
(戢黎侵庸方城即此)漢王城(在府城東一百二十里)廬陵王城(在房縣城南門外唐)
(中宗廢為廬陵王遷房州時居此)黃土城(在鄖西縣東或云廢縣遺址設縣時掘地得斷碑上)
(有登雲縣三字)廢上庸縣(在竹山縣本庸國漢置縣属漢中郡隋唐属房州宋省入竹山)廢
永清縣(在房縣東一百一十里本漢房陵縣地後分置大洪縣後周改曰永清宋併入房陵)魏
忠孝里(在房縣嘉靖中知縣夏惟寧立坊名以邑有吉甫之忠黃香之孝也)尹吉甫宅
(在房縣南去廬陵王城一里)朱家寨(在鄖西縣西南五里高山絶頂路僅可通城墉基址甎石)
(猶存雨過輒得殘甲鐵片敗噐銅鐵之属未知所起)葬履壇(在府城西北一百里龍山之頂昔有張)
(黃二真人飛昇遺履而去後葬履於壇有二石道士侍立壇所)學古洞(在竹山縣北七十里洞稍)
(幽邃其規制像學舍深闊容衆檯橙硯俱石相傳夫子適楚講學于此)鬼田(在竹山縣東二里有)
(地二頃不生樹木惟有茅茨每歲清明日祭而燎之預卜歲豐歉燎草盡即豐多驗)袁天綱跡
(在房縣東北高塜尚存林木森然)天馬山字(在府城南一里下臨漢江相傳有白馬晝夜出)
(嚙田稻土人逐之急即投崖下水中久之崖忽崩裂如劈壁上有天馬山三字甚明馬不復見字至今存)
名宦唐韋景駿(房州刺史州窮險有蠻夷風無學校好淫祀景駿興學校貢舉諸生罷祠廟無)
(名者)崔述(房州刺史推情瘽身以裕勞人惻隠所被四封嘉靖)宋辛文悅(太祖幼從文悅)
(肄業逮即位召見授判太府寺時周鄭王出居房州太祖謂文悅長者命知房州以保全之)陳希
亮(時以盗起西京富弼薦知房州州素無兵備希亮以牢城卒雜山河戶得百人日夜部勒聲振山南)
(盗不入境)晉騭(紹興初知房州適桑仲蹂踐之餘軍士絶糧騭令軍士開墾至秋大熟倉廪富足凡)
(貧民能為工匠者令脩製軍噐農具移州治創州學俾民遣子弟入學免其役稅)本朝馬伯
庸(洪武初鄖縣知縣撫字流民興舉庶務人懷其惠至今猶稱道之)譚詮(景泰初知鄖縣愛民)
(守己興學作人歷九年刑清政舉民為立碑紀績省志)俞藎(知鄖陽府時創設府治轉詢民隠寬)
(省征𣲖凡百城池學校廨宇區畫咸宜省志)吳遠(成化初知鄖陽府時初建邵治廳事廨舍皆其)
(創脩且勤于撫恤寬和廉静有長者風省志)蘇惠和(成化中知保康縣開創縣治凡百庶務身)
(親規畫九年滿去士民流涕載道今有餘思省志)侯爵(成化中知鄖西縣縣治新設庶務創舉在)
(任十二年民立亭祀之省志)鄧九容(保康令嘗因饑荒設法賑濟所活數十百人時縣治初設)
(一切建置皆手自規畫其諸惠政尤多省志)王湜(嘉靖初知上津縣檢身清苦臨民愷悌作興善)
(類值流寇犯境詔大兵征討屯津者數萬湜餽餉有方民不為擾省志)蘇紳(夀靖中知鄖西縣廉)
(恭簡肅清介之守久而不渝倉庫充盈門階閴寂脩學課士不以勞民拒公使之横索者遂忤大吏去行)
(李蕭然省志)曾槐(正德末知上津縣有治才時鄰邑寇起津城故土築乃甃以磚不五月而事集)
(氏不告病邑人勒石紀之省志)
流寓劉光祖(簡州人仕為起居郎韓侂冑擅朝政日士大夫為偽學逆黨光祖撰涪州學記謂好)
(惡出於一時是非定于萬世諫官張釡指為謗訕奪職謫居房州)
人物周尹吉甫(世𫝊為房陵人有文武才相周宣王子伯竒有孝行後母譛而逐之編茭荷為)
(衣採楟花而食清朝履霜自傷援琴鼔之作履霜操又四川瀘州志云吉甫為江陽人)本朝周
清(鄖陽人正德辛未進士清操不樂仕進隠居元和觀隠真洞中教授生徒嘉靖初以父命出授浙江)
(處州府推官以賢能應徵卒于途居鄉有改運竹山之功鄉人至今德之省志)朱裒(鄖西人嘉)
(靖丁酉領鄉薦歴官知揚州府同知值倭寇掠海壖裒率兵征之力戰死于陣事聞贈布政司參議蔭其)
(子立祠祀焉省志)溫如玉(鄖縣人嘉靖癸丑進士除行人拜監察御史廵醝浙江復廵按蘇松)
(所在綽著風稜時江南當島寇初平之後物産凋耗如玉壹意汰墨鋤強以拊循其民四郡咸被甦息尋)
(擢山東按察司副使以病歸卒如玉平生謹廉隅慎取予敦孝友居鄉不以氣勢加人居顯官二十年故)
(廬不增飾一椽士林頌之省志)
列女段氏(黎仕溫妻上津人年二十八溫卒段以死誓守孀居四十餘年成化中旌省志)蕭
氏(河内峽州人父毋以貧流徙上津成化七年官軍逐流民流中強梁者見女姿色詐稱官軍執而繫)
(之閹于五顯廟聲言欲以為妻蕭氏自度不免竊于旌神香案自縊而死時年一十有九都御史王信奏聞)
(表志省)許氏(劉顯清妻保康人年十九顯清溺水死許尋骸骨不獲尋亦赴水死成化中旌省)
(志)王氏(太學生鄧仁妻鄖人仁卒王年二十八矢志守節孀居五十餘年隆慶元年旌省志)
尤氏(楊仁妻竹山人年二十夫亡甚貧矢志撫男楊順高成立娶媳鄒氏生孫男楊瓊順高亦故遺)
(媳鄒氏隨姑守節萬歷元年旌省志)
明一統志卷六十
