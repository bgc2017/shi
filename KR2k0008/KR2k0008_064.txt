明一統志卷六十四
明李賢等撰
衡州府(東至長沙府茶陵縣界一百五十里西至寳慶府邵陽縣界一百二十里南至)
(廣東廣州府連州界四百八十里北至長沙府湘潭縣界一百三十里自府治至南京三)
(千二百一十五里至京師六千六百六十里)
(糧二十二萬四千七百石零)
建置沿革禹貢荆州之南境天文翼軫分野春秋楚地
秦屬長沙郡漢初屬長沙國又分屬桂陽郡東漢長
沙桂陽二郡隸荆州三國吳分長沙為湘東衡陽二
郡晉初隸湘州後隸荆州劉宋為湘東國南齊改國
為郡尋復為國梁分湘廣二州置衡州陳增置東衡
州以衡州為西衡州隋初省衡陽湘東二郡置衡州
大業初改衡山郡唐復為衡州隸江南西道天寳初
改衡陽郡至德初復為衡州後置湖南觀察使治此
宋隸荆湖南路元置衡州路又置湖南宣慰司夲朝
改為衡州府領州一縣八
衡陽縣(附郭夲漢承陽酃二縣地屬長沙國東漢改承陽曰烝陽屬零陵郡酃屬長沙郡三國吳)
(析二縣地置臨烝縣屬湘東郡晉宋齊梁因之陳析置新城縣隋以臨烝新城重安三縣省入衡山縣唐)
(初復置三縣尋省重安新城入臨烝開元中改臨烝曰衡陽宋元仍舊夲朝因之編戶五十二里)衡
山縣(在府城東北一百五十里本周麋子國秦屬長沙郡漢為長沙國湘南縣地三國吳置衡陽縣)
(屬衡陽郡晉改曰衡山隋以湘西湘鄉二縣省入屬潭州徙治白馬峯下唐復徙治於此屬衡州宋初屬)
(潭州復屬衡州後又屬潭州元屬衡州夲朝屬衡州府編戶二十一里)耒陽縣(在府城東南一)
(百三十五里秦置耒縣屬長沙郡漢初改曰耒陽縣屬桂陽郡以在耒水之陽故名梁割隸湘東郡陳移)
(縣冶鷔山口隋改曰耒隂屬衡州唐還舊治復改曰耒陽宋因之元陞為耒陽州屬湖南宣慰司本朝仍)
(為縣改今屬編戶三十八里)常寧縣(在府城西南一百二十里本漢耒陽縣地三國吳析置新)
(平新寧二縣屬湘東郡東晉以新平省入新寧劉宋更曰常寧陳復曰新寧隋屬衡州唐改曰常寧宋因)
(之元陞為常寧州屬湖南宣慰司夲朝降為縣改今屬編戶七里)安仁縣(在府城東二百里夲)
(唐衡山縣之安仁鎮屬潭州五代唐陞為是仁場隸衡州宋陞為安仁縣治水安鎮元仍舊夲朝因之編)
(戶二十八里)酃縣(在府城東三百九十里夲漢長沙國茶陵縣地晉屬湘東郡隋廢茶陵入湘潭)
(縣唐復置屬衡州宋取古酃縣為名元仍舊本朝因之編戶一十九里)桂陽州(在府城東南三)
(百里春秋戰國楚地秦屬長沙郡漢分置桂陽郡治郴縣晉析郴縣置平陽縣陳復省入郴隋因之唐置)
(平陽縣又置桂陽監屬郴州宋陞監為桂陽軍屬荆湖南路元陞軍為桂陽路屬湖南宣慰司本朝洪武)
(元年改為桂陽府九年降府為州以平陽縣省入編戶六十三里領縣二)臨武縣(在州城東南一)
(百二十里夲漢舊縣屬桂陽郡隋屬郴州唐改曰隆武尋復舊名五代晉時省入平陽縣宋復置屬桂陽)
(軍元屬桂陽路夲朝因之編戶二十五里)藍山縣(在州城西南二百里夲漢南平縣屬桂陽郡隋)
(省入臨武縣唐復置屬郴州天寳初改曰藍山縣因山為名宋屬桂陽軍元屬桂陽路本朝初屬郴州後)
(改今屬編戶二十八里)
郡名湘東衡陽(俱吳名)衡山(隋名)
形勝東傍湘江北背烝水(元和郡縣志)瀟湘帶其左(圖經衡之為郡)
(直鴈峯之北瀟湘帶其左)湖右奥區(舊志)山川秀麗(宋歐陽修云山川之秀麗稱衡)
(湘人居其間得之為俊傑)襟帶湘江控引交廣(宋練亨甫桂陽五雲觀記)南連
嵠峒東接桂陽(常寧圖册)嶺開越嶠路轉荆門(宋潘正夫桂陽詩嶺)
(開越嶠通交趾路轉荆門入九疑)山水甲天下(石林亭記湖南山水甲天下桂陽乂居其)
(高)
風俗人多純樸(寰宇記地有舜之遺風人多純樸)民豐士閑(南齊志湘川之奥民)
(豐士閑)民以漁獵為業(地志)淳朴近古畏法少訟(桂陽志)俗
重喪祭士少宦情(同上)俗尚農桑民知教化(方輿勝覽)刀耕
火種(常寧圖册州濱溪峒其民剛勁勇悍刀耕火種)
山川花藥山(在府治西南俗傳昔有神仙煉丹有五色禽嘗棲於牡丹樹因名)石鼓山
(在府城東北三里有東巖西溪朱陵後洞水經注臨烝縣有石鼓高六尺湘水所逕鼓鳴則有兵革事)
花光山(在府城西南十五里上有花光寺宋時花光僧居此善畫梅黃庭堅有詩)石窟山
(在府城東三十里湘水記昔有人掘山作宂高十丈長一里溪水過其下)伊山(在府城西三十五里)
(晉桓伊讀書處亦名桓山)清泉山(在府城東四十里山有清泉灌田數十頃)雨母山(在府)
(城西一百里亦名雲阜山上有石壇湘水記舜南遊經此後立祠每祭有雲氣起豉江水出此山流會蒸)
(水)石盤山(在府城西南一百二十里山有石盤)界浦山(在府城東二百里以其在耒陽)
(縣界上接浦口故名)芙蓉山(在桂陽州西南諸峯左右特出下有蒙泉其西有巖宋職方黃照隣)
(父子嘗讀書於此)鹿頭山(在桂陽州東山有石如鹿及有塔七層)大湊山(在桂陽州)
(西舊經云出銀鑛當其盛時爐烟蓊然上接雲漢烹丁紛錯商旅往来輻凑因以為名今鑛絶)龍渡
山(在桂陽州南三十里州之望山也有神甚靈宋陳傳良嘗為文記之下有源泉灌溉甚博)石門
山(在桂陽州西北六十里山有巖宂如門巋水自藍山穿石門西注舟筏皆經其下)晉嶺山
(在桂陽州南八十里相傳此嶺晉時出銀鉛砂礦)藍山(在桂陽州西一百里跨臨武藍山二縣界)
(薈蔚蒼翠浮空如藍)衡山(在衡山縣西三十里五嶽之一也寰宇記云宿當翼軫度應璣衡故曰衡)
(山舜南廵狩至于南嶽周職方氏荆州之鎮曰衡山即此其山盤繞八百里有七十二峯十洞十五巖三)
(十八泉二十五溪九池九潭九井而峯之最大者五曰祝融紫盖雲密石廪天柱惟祝融為最高唐李白)
(詩衡山蒼蒼入紫冥下看南極老人星回飈吹散五峯雪往往飛花入洞庭)馬阜山(在耒陽縣)
(北二里山勢高大盤踞二十餘里)虎踞山(在耒陽縣南四里岡巒秀麗遠望之如屏几)石
臼山(在耒陽縣西二十里有石臼巨人跡舊傳漢蘇耽嘗遊此有蘇仙祠在焉)相公山(在耒)
(陽縣東北四十里蜀漢相諸葛亮嘗駐兵於此因名)鷔山(在耒陽縣東北四十三里其形獨秀不與)
(衆山相連相傳昔有白鷔翔于上故名)侯計山(在耒陽縣東七十五里山有七十峯上有仙人)
(亭觀音閣亦名侯憩山謂諸葛武侯嘗於此憩息籌計兵事)侯曇山(在耒陽縣東南八十里一)
(名侯堂山跨安仁縣界有溪壕神祠傍有石井常涸鄉人遇旱祀之則水出祀畢水仍乾)城岡山
(在耒陽縣義興鄉岡巒秀拔東西有銀瓶皮帽二峯對峙北有清溪水注白馬渡)塔山(在常寧縣)
(治東山腰有白石七級相傳昔阿育王疊石作塔於此)盟山(在常寧縣北七十里)逍遥山
(在常寧縣東南一百六十里)熊耳山(在安仁縣東南七十里山高峻狀若熊耳有遠天湖可容)
(萬家)青臺山(在酃縣北一十里形如筆架為一邑壯觀)雲秋山(在酃縣西四十五里雲烟)
(黯慘常若秋時)萬陽山(在酃縣西南八十里周㢠廻三百里上多古木怪石)韓張山(在臨)
(武縣學後唐韓愈張署同時迁謫韓令陽山張令臨武及北還會宿于此故名宋紹興間僉判范寅因作)
(韓張亭)舜峯山(在臨武縣西北二里舊名千仞上平而北垂邑民避難嘗據其顛築柵拒守)
華隂山(在藍山縣東南一十五里跨臨武藍山兩縣高秀如華嶽)石柱山(在藍山縣北二)
(十里亦名天柱下有巖洞石乳融結竒怪萬狀色如碧玉)九疑山(在藍山縣西南五十里九域志)
(云有九疑水)黃蘖山(在藍山縣南九十里山出黃蘖故名亦謂之都龐山與連州分界即五嶺)
(從東第三都龐嶺是也)回鴈峯(在府城南雁至衡陽不過遇春而回或曰峯勢如雁之回故名)
(唐杜荀鶴詩猿到夜深啼嶽麓雁知春信别衡陽徐靈期云南嶽周廻八百里回雁為首嶽麓為足)碧
雲峯(在府城西南望雲陽山如潑墨)華靈峯(在府城南二里舊傳後漢華佗築臺其上修道)
(辟榖年百歲猶壯容人以為仙靈因名)岣嶁峯(在府城北五十二里高一千五百丈湘中記岣)
(嶁山有玉牒禹案其文以治水上有禹碑韓愈詩岣嶁山尖神禹碑字青石赤形摹竒科斗豢身薤葉披)
(鸞飄鳳泊拏虎螭事嚴跡秘鬼莫窺)會善峯(在府城北五十三里古名毛女峯乃十八高僧相會)
(處)白石峯(在府城北五十五里山多白石)祝融峯(在衡山縣西北三十里位直離宮以)
(配火德乃祝融君遊息之所上有青玉壇道書以為第二十四福地盧載詩五千里地望皆見七十二峯)
(中最高山顛有風宂雨將作隂風自宂而發又有雷池宋時禱雨有應建廟池上朱文公詩我来萬里駕)
(長風絶壑層雲許盪胸濁酒三杯豪氣發朗吟飛下祝融峯)紫盖峯(在衡山以形似名上有鶴)
(泉仙人池翠麓巖及鶴鳴寳霞天寳至臺唐韓愈詩紫盖連延接天柱石廩騰擲堆祝融)雲密峯
(在衡山峯西北上有會仙壇丹霍仙人石室夜遇隂晦有光晀曜俗呼仙燈又有大禹巖桃花源峯半有)
(禹碑皆科斗文字圖經載即禹治水碑碑下有石壇流水縈之最為勝境)石廪峯(在衡山形如倉)
(廩有二戶一開一闔湘中記云開則歲儉閉則歲豐又有風穴雷泓鬼栽石誦經壇陳真人煉丹臺遺跡)
天柱峯(在衡山形如雙柱聳拔西北有香岡出香白芷又有石室吳時有李洞巖叟者居此自回)
(鴈至仙上七峯在衡陽縣界自祝融至天柱五峯及巾子金簡降真芙蓉等五十五峯俱在衡山縣境其)
(吐霧碧岫屏嶂日華嶽麓則在長沙府界共為七十二峯紫盖雲密石廪天柱四峯皆去衡山縣西北三)
(十里)楊梅峯(在安仁縣西一十里五代時馬殷將歐陽方於此立寨屯兵以偹南漢宋沈通父子)
(亦保障於此)東樓峯(在藍山縣南五十里其下有巋水宋劉接詩九疑山色瑞烟籠縣占東樓)
(第一峯古寺常多千歲竹舊林元有萬年松)天門嶺(在耒陽縣雲峯鄉其上石巖中有泉流下)
(禱雨多應)樟隍嶺(在耒陽縣即羅訓隠居此)鳳岡嶺(在安仁縣治南嶺形如鳳)潭流
嶺(在桂陽州北一百三十里出銀鉛砂礦今廢)懶殘巖(在衡山後唐時有異僧懶殘居此因)
(名)靖居巖(在衡山縣西二里有飛泉古木及羅漢菓樹又有瀉洪亭宋張公綬詩潺潺石磴瀉)
(洪泉路躡丹梯入紫烟巖有高人無問處庵羅雙樹碧參天)獅子巖(在耒陽縣南三十里巖有)
(石乳滴成獅子狀宋隠士侯彭老嘗避暑於此亦名侯公巖)秀巖(在臨武縣南一十五里東北有)
(穴通明石乳績聚下有兩穴水出其左為大溪流二百餘步復入右穴)石龍巖(在臨武縣西二)
(十里中有石如龍相傳歲旱洗之即雨)金粟巖(在臨武縣西北二十里石壁峭拔下有溪流巖)
(上石璀璨如垂珠珞)集雷巖(在酃縣集雷山舊傳有雷神集此其神最靈)馬嶺岡(在府)
(城東南五十九里其形似馬)曾青岡(在府界岡産曾青可合仙藥)分水岡(在府城北)
(一百一十三里與湘鄉縣分水)黃龍岡(在府城西一百三十里相傳昔有黃龍見此)破岡
(在衡陽縣界湘中記宋大明中望氣者云湘東有天子氣遣謁者廵視斬岡石以厭之故名)朱陵
洞(在衡山道書第三洞天曰朱陵洞天即此又名水簾洞宋畢田詩洞門千尺掛飛流王碎珠簾冷噴)
(秋今古不知誰捲得綠蘿為帶月為鈎)李朝洞(在安仁縣南七十里其洞延袤數十里)錦
石(在衡山縣東江邊有錦石數片云是區星遺錦於此化為石)秦石(在耒陽縣東四十里舊傳)
(秦皇驅石塞海至今不去)熱石(在臨武縣置物其上立焦)湘水(在府城東源出廣西興安縣陽)
(海山流至分水嶺分流北流者謂之湘水經全永州至府城東又北流入長沙界宋文天祥詩瀟湘一夜)
(雨江海十年雲相見皆成老重逢便作分)蒸水(在府城北水氣如蒸源出寳慶府邵陽縣耶薑山東)
(北流至衡陽縣界會清陽水又東流經府城北會于湘)上潢水(源出岣嶁峯屈曲流六十里可)
(勝小舟府城東北又有下潢水)耒水(在府城北源出郴州之耒山西北流經耒陽衡陽縣界至耒口)
(注于湘)肥水(源出侯計山其水清澈)馬水(在耒陽縣東北百餘里舊經云昔人於此水見)
(白馬躍出因名)湖屯水(源出龍渡山南流至湖屯折而東南流至鹿頭山又東北流入郴州境)
潭水(源出桂陽州流至常寧縣與宜水會)舂水(在桂陽州北三十里源出道州舂陵山東流經)
(藍山縣界又東北流至州界會巋水北至常寧縣界入湘)樟水(源出常寧縣流會宜水)吳水
(源出永州府界流至常寧縣注于湘)宜水(源出塔山一名宜溪水北流與□石水會又西北流注于)
(湘)小江水(在安仁縣南源出郴州北流經縣界又至衡山縣合茶陵洣水入于湘)永樂
水(在安仁縣南源出郴州清溪流經縣境北流至衡山縣義塘江北合洣水入于湘)雲秋水
(在酃縣西四十里經雲秋山下東北流經縣東折而北流合洣水入于湘)武水(源出臨武縣西山下)
(地名鸕鷀石經縣前東流入郴州宜章縣境會大小章水入廣東界)巋水(在藍山縣南亦名舜水源)
(出道州寧遠縣九疑山東流經縣界又東北經桂陽州會舂陵水)酃湖(在府城東二十里荆州記)
(湖周廻三里取湖水釀酒酒極甘美湘中記湖水深八尺湛然綠色晉武帝嘗薦酃酒于太廟吳都賦飛)
(輕觴而酌酃醁即此)雨瀨灘(在耒陽縣西南耒水中荆州記歲旱百姓壅塞之即雨若一鄉獨壅)
(雨亦偏應)桃源溪(在酃縣西四十里源出雲陽五洞北流至桃源江口合雲秋水至茶陵縣合洣)
(水下流入于湘)金烏井(在府城北二十里井在道傍水淺不滿舊傳金烏井滿狀元出)金井
(在衡山縣西北)湯井(在耒陽縣平陽五都有二泉其水春夏温和秋冬滚沸)玉砂泉(在雲)
(密峯流洲岸下)浴丹泉(在石廩峯)洣泉(在酃縣東其水合雲秋水北流入長沙府茶陵縣境)
(水經注泉不常見遇邑政清明年穀豐稔則浙然如米泔瀑湧耆舊云病者飲此多愈宋時岸摧泉亦罕)
(見)流杯池(在衡山縣南五里石上有九曲引水縈廻為流觴遊賞之所舊有亭)洗鉢池
(在衡山西)蔡子池(在耒陽縣治西南漢蔡倫造紙處)
土産銀(桂陽州出舊有九坑曰大凑岡大板源龍圖毛夀九鼎小白竹水頭石笋大當)鐵(桂陽州并)
(衡陽耒陽常寧三縣出)錫(耒陽常寧二縣出舊有坑)石碌(衡陽常寧二縣出舊有坑今廢)山
礬(各縣出)蠟(桂陽州并酃縣出)萬年松仙人絛長髮草
龍鬚草(俱衡山出)紙(耒陽縣出)
公署衡州衞(在府治西洪武五年建)鎮守常寧中千戶所(在常寧縣治東)
(洪武二十八年建隸衡州衞)守禦桂陽千戶所(在州治東洪武二年建)守禦
寧溪千戶所(在藍山縣西二十里洪武三十年建以上二所俱隸茶陵縣)
學校衡州府學(在府治東宋建)桂陽州學(在州治南宋建夲朝洪武三年遷治東弘)
(治中徙此)衡陽縣學(在府城西宋開禧中建夲朝洪武二年重建)衡山縣學(在縣)
(治東北洪武三年建)耒陽縣學(在縣治北洪武二年建)常寧縣學(在縣治南宋建)
(元燬本朝重建)安仁縣學(在縣治東南宋嘉定中建夲朝洪武三年重建)酃縣學(在縣)
(治東元建)臨武縣學(在縣治東北宋建)藍山縣學(在縣治東宋建三學俱夲朝重)
(建)
書院南軒書院(張軾朱熹講學處)石鼓書院(在石鼓山宋朱文公記有云石鼓據)
(烝湘之會江流環帶最為一郡佳處故有書院起唐元和間州人李寬之所為至國初時嘗賜勑額其後)
(乃復稍徙而東以為州學則書院之迹於此遂廢而不復修矣淳熙十二年部使者東陽潘侯畤始因舊)
(址列屋數間榜以故額將以俟四方之士有志于學而不屑於課試之業者居之未竟而去今使者成都)
(宋侯若水又因其故而益廣之盖連帥林侯栗諸使者蘇侯詡管侯鑑衡守薛侯伯宣皆奉金齎割公田)
(以佐其役逾年而後落成焉)南嶽書院(在衡山掌教有官育士有田宋元皆然)杜陵
書院(在耒陽縣北二里杜甫墓前)清溪書院(在安仁縣清溪宋周必大嘗讀書於此後)
(人因建書院元至正間縣令王雪巖重修)
宮室開雲樓(在衡山縣北南嶽行祠唐韓愈舊經處宋蘇軾云公之精誠能開衡嶽之雲樓之名)
(以此夲朝正統十一年重修)玉液樓(在桂陽州市中)清流閣(在府城東夲鄭革故居)
寳峯閣(在桂陽州治之西池)思政堂(在府治堂之後有浮香堂其左有坐嘯堂其右有珠)
(玉堂又有濯清綠隂與春三堂皆宋時所建也)尊樂堂(在府治朱陵道院中宋建)華遠堂
(在憲司治所宋建)碧雲堂(在府城南碧雲峯下)七賢堂(在桂陽州學祀東漢桂陽太守)
(衛颯茨充許荆欒巴度尚周昕臨武長唐羌)甘露堂(在桂陽州治宋元豐中有甘露降故名張)
(舜民作記)合江亭(在石鼔山烝湘二水合流處唐刺史齊映建韓愈詩江亭枕湘江烝水會其左)
(瞰臨眇空闊綠净不可唾夲朝景泰五年重修)望嶽亭(在府治西南唐採訪使韋虛舟建東望清)
(湘北贍碧嶽今鴈峯亭是)練光亭(在府治宋建)思杜亭(在府城南一十五里華光寺唐)
(杜甫葬耒陽宋郡守劉清之登華光山望之慨然有感遂築亭扁曰思社又即地立祠以黃庭堅配焉)
拂雲亭(在桂陽州治宋郡守陳傳良建)石林亭(在桂陽州有石列立狀如偃月盖宋黃照)
(鄰父子讀書處)仰高亭(在桂陽州治東宋建)韓張亭(在鄰武縣因唐韓愈張署得名詳見)
(山川)
關梁玉泉橋(在府東十五里)龍潭橋(在府城北四十九里)龍影橋(在衡山縣西南)
(二十里)伍相橋(在耒陽縣治北吳相伍子胥)金牛橋(在耒陽縣北下有金牛浦)集
仙橋(在桂陽州治南)
寺觀古塔寺(在府治南梁建)鴈峯寺(在回鴈峯上唐建夲朝重修)報恩寺(在花)
(藥山宋建夲朝重修)華光寺(在華光山宋黃庭堅貶宣州嘗過此有詩)能仁寺(在桂陽州)
(南宋建)清凉寺(在衡山縣北)衡嶽寺(在衡山縣集賢峯唐韓愈宿衡嶽寺有題門樓)
(詩)福嚴寺(在衡山縣雲居峯舊有唐梵經太宗御書五十卷)雲封寺(在雲密峯即宋)
(趙葵所建功德寺)慧日寺(在安仁縣西北元建)青臺寺(在酃縣南)多寳寺(在臨)
(武縣北俱宋建)普雲寺(在藍山縣西)尋真觀(在府治西南宋建)靈寳觀(在府)
(城西宋建夲朝重修)五雲觀(在桂陽州北宋建)九眞觀(在衡山縣仙巖峯世傳九仙飛)
(昇於此)銓德觀(在衡山縣紫霄峯隋曰衡嶽觀後改今名)太平觀(在衡山縣綵霞峯禇)
(伯王隠南山齊高祖召之不起建此觀以居之)崇眞觀(在安仁縣西)洞眞觀(在酃縣北)
佑聖觀(在臨武縣北俱宋建)玉虛觀(在藍山縣東)
祠廟南嶽廟(在祝融峯下祀南嶽衡山之神衡嶽有祀自唐虞已然漢武帝移祭于霍山至隋始)
(復祭于此夲朝載在祀典詳見山東濟南府東嶽廟)舜廟(有二一在衡陽縣西仙上峯宋郡守劉清)
(之命主簿程洵重建一在藍山縣西一十五里)伍子胥廟(在五相橋側五員嘗事楚卜居於此)
(故有廟)諸葛亮廟(在石鼓山漢昭烈牧荆州時亮駐臨烝調賦以供軍實後廟食於此宋重)
(建張栻作記夲朝永樂中重修)龐統祠(在耒陽縣南四里統嘗為耒陽令後人為立祠)唐公
祠(在臨武縣祀漢臨武長唐羌)李義祠(在酃縣康樂鄉東晉李義擊賊有功邑人祠之)羅
含廟(在耒陽縣西南四里)靈顯廟(在耒陽縣東北鷔山唐末盗起郴人廖思文暨弟思政思)
(宥三人率鄉民保障寇莫敢犯人因立廟祀之有禱輙應宋賜今額)木居士廟(在耒陽縣東二)
(十里相傳昔有火穿木類人形泝水而来寺僧遂祠以奉之韓愈詩火透波穿不計春根如頭面榦如身)
(偶然題作木居士便有無窮求福人宋縣令因禱雨無應析而薪之其後所祀乃寺僧再刻者)杜甫
祠(在耒陽縣北二里唐建夲朝永樂中重修)二守祠(在石鼓山宋知州劉清之建以祀晉劉翼)
(宋王應之初在朱陵道院嘉定間知州孫德興遷此)趙汝愚祠(在府城東開福寺汝愚宋丞相)
(為韓侂胃所忌謫永州道經衡州病作為守臣錢鍪所窘暴卒殯此因立祠)向子忞祠(在開)
(福寺傍宋向子忞知衡州有善政民立祠祀之胡寅有記)三賢祠(在府學宋丞相李廸劉摯中書)
(劉攽皆以忠言直行謫于衡後人為立祠)胡銓祠(在府城西西湖寺宋胡銓謫衡州嘗講學於此)
(後其季子觧為提刑始立祠)六賢祠(在府治宋郡守劉清之建以祀張九齡韓愈寇凖周敦頥)
(胡安國名曰五賢後郡守孫德興又繪清之於内改曰六賢)高岳廟(在安仁縣會陽里岳宋安)
(仁令有善政民立廟祀之)鄒陳二公祠(在光化山廣教寺宋鄒浩陳瓘俱以言事謫官過此)
(留題寺中知州劉清之立祠祀焉)四忠祠(在安仁縣東南三里正德中建祀南霽雲雷萬春周)
(必大陳億孫)
陵墓炎帝陵(在酃縣康樂鄉宋乾德五年建廟以祝融配食置守陵戶後經兵火廟廢陵存夲朝)
(重修廟宇載在祀典)羅訓墓(在耒陽縣南六十里)胡騰墓(在耒陽縣南六十里)羅含
墓(在耒陽縣南四十里碑文訛缺)杜甫墓(在耒陽縣北二里類苑云甫終耒陽藁葬之元和中)
(其孫嗣業始改葬鞏縣元微之為誌然韓愈詩云今春偶客耒陽路悽慘去尋江上墓豈但為誌而不克)
(遷或已遷而故塚尚在耶)馬殷墓(在府城北殷五代時人據有荆湖衡潭之地僣稱楚王卒葬于)
(此)茹瑺墓(在衡山中紫峯流杯池上瑺忠誠伯)
古蹟酃縣故城(在府城東十二里漢置)鍾武城(在府城西八十里漢置縣屬零陵郡)
(漢末賊區星嘗據此孫堅平之)承陽城(在府城西一百七十里漢置縣屬長沙國)平陽郡
城(在桂陽州東晉置郡及縣陳廢郡唐以縣屬郴州宋于此置桂陽軍)桂陽郡城(在耒陽縣)
(治西東漢建武中徙郡治於此)金州城(在耒陽縣北八十里)洡隂城(在鷔山口今夷為市)
(夲耒陽縣隋改名)南平城(在藍山縣治東五里漢置縣屬桂陽郡晉因之)藍山故城
(在今藍山縣北一十五里唐縣治此)新城廢縣(在府城東一百二十里陳置隋省入衡山)黃
楊廢縣(在府城西一百四十五里)晉寧廢城(在桂陽州北三十里東晉置陳廢)宫
市廢縣(在桂陽州北九十里陳末廢)諸葛亮宅(在石鼓山)蔡倫宅(在耒陽縣)
(治西南内有蔡子池又湘中記池南有石臼即倫舂紙臼唐别駕李愻以臼入貢今池與宅皆廢)龐
居士庵(在府治南居士唐襄陽人名藴侍父任衡州因家焉今能仁寺即其故居有碑記存)桓
伊故居(在府治西伊山寺西晉桓伊讀書於此宋向子忞居焉)李泌故居(在衡山烟)
(霞峯下唐李泌以崔圓李輔國所嫉願隠衡山肅宗詔治室廬於此)胡安國故居(宋胡安國)
(嘗提舉湖南學事後寓居衡嶽結廬建書堂為終焉之計)神禹碑(在岣嶁峯又傳在衡山縣雲密)
(峯徐靈期曰禹治水碑皆科斗文字昔樵者曾見之自後無有見者又按輿地紀勝云在䕫門宋嘉定初)
(蜀士因樵夫引至其處以紙打其碑凡七十二字皆不可曉而以摹夲刻之觀中後俱亡)銅柱(在衡)
(山縣西北一百二十里吳黃武二年都督程普與蜀漢將關某分界共鑄銅柱為誓即此)石碑(在耒)
(陽縣東五里三國時諸葛亮斬雍闓擒孟獲回軍經此立石紀功歲久字不可辨又相傳武侯立石誓蠻)
(云後有功在吾上者宜立石於右至宋狄青破儂智高回立碑其右後為雷所轟惟存斷碑顛仆其側)
石柱(在耒陽縣西五十里高五六尺上有字磨滅可識者天寳十一年五字而已)
名宦漢衞颯(建武間遷桂陽太守下車修庠序之教設婚姻之禮朞年邦俗從化)茨充(永)
(間代衞颯守桂陽亦善其政令教民種植桑柘麻苧之属民得利益)許荆(桂陽太守入郴州行春到)
(耒陽縣民有兄弟争財互訟荆歎曰教化不行咎在太守乃陳狀乞詣廷尉民兄弟感悔各求受罪)唐
羌(和帝時臨武長時南海獻生龍眼荔枝羌上言曰上不以滋味為德下不以貢獻為功詔罷貢)欒
巴(桂陽太守定婚喪禮興立學校視事七年徵拜議郎)度尚(桂陽太守徵還京師時桂陽賊焚燒)
(郡縣衆至數萬於是以尚為中郎將將步騎大破之)周昕(桂陽太守人德之為建祠郡學)三國
龐統(耒陽令在縣不治免官吳將魯肅遺昭烈書曰士元非百里才也使處治中别駕之任始當展)
(其驥足爾)晉虞潭(湘東太守遷守吳興蘇峻之亂起兵赴難其母謂曰汝當舍生取義勿以吾老)
(為累盡遣家僮從軍鬻佩環以給軍費)習鑿齒(衡陽太守在郡著晉漢春秋斥桓温覬覦之心)
劉翼(衡陽太守死節遺愛在人後人為立祠)南北朝王應之(宋衡陽内史節義著)
(聞後人立祠祀之)顧憲之(南齊衡陽内史其土俗病輙云先亡為禍皆開塚剖棺名為除&KR1090;憲)
(之曉諭禁戒為陳生死之别事不相關風俗遂改)王珍國(梁桂陽内史境内肅清罷任經江州)
(刺史柳世隆見其還裝輕素歎曰此真良二千石也)唐李皋(衡州刺史法成令修觀察使誣奏之)
(貶刺潮州後還任衡州降叛將國良)齊映(貞元中衡州刺史建合江亭韓愈有詩美之)呂温
(元和中衡州刺史治有善狀時李寬中建石鼔書院温為刺史訪之且贈以詩)宋魯維周(乾德)
(中通判衡州卒於官有遺愛民為立祠)張齊賢(太平興國初通判衡州時鞠劫盗十餘皆論死)
(齊賢至活其失入者五人知州等懼譴責齊賢曰齊賢豈欲委罪衆人而自為功乎令改正而已)高
岳(淳化中知安仁縣戶口增益捐己俸徙縣治於香草坪父老立廟祀之今稱高長官廟)韓丕
(通判衡州聲名籍甚石熙載薦其文行代還擢著作佐郎)李虛巳(大中祥符初知衡州以循良清)
(白預選上歎曰真得良二千石矣)劉沆(天聖中知衡州大姓尹氏作偽劵以欺鄰孤奪其田訟久)
(不得直沆至詰尹氏云爾始為券時曾取訂他鄰否其人固多在可訊也尹氏遂詘服)孔平仲
(知衡州提舉董必劾其不推行常平法䧟失官米之直六十萬置獄潭州平仲疏言米貯倉五年半陳不)
(堪食若非乘民闕食隨宜渫之將成棄物矣倘以為非臣不敢逃罪乃徙韶州)楊畋(慶歷初吉州巫)
(黃捉鬼等誘峒蠻作亂畋以夲路提刑率兵入討捉鬼計窮詣衡州降未幾餘黨復出寇畋至桂陽斬其)
(酋約賊徙出峒授田為民自是峒寇遂平)向子忞(知衡州首鋤擊大胥姦賍十餘人民情始通時)
(大旱米價騰踴子忞遣人糴於鄰州歸糶之所活萬計頌聲洋溢尋以誣奉祠士民羣聚提刑司擊鼔舉)
(留及戒途日闔郡遮擁)王定民(元祐間知衡陽縣修葺學宇又為勸學頌以勉學者人傳頌之)
彭璟(知常寧縣興起學枝教以禮義風俗丕變)鄭行已(紹聖間知耒陽縣精勤吏職剖决如)
(流案無停牘人服其敏)余剛(崇寧間知耒陽縣大毁滛祠誅巫覡民始駭愕久更安之)辛次
膺(湖南提刑紹興末金人遣張通古來詔諭江南次膺上書言君父之讎不與共戴天書奏不報即丐)
(祠)周堯卿(衡州司理參軍居官盡職禄雖薄必以周宗族朋友罄而後已)劉清之(知衡)
(州行利民之政表先賢之祠)鄭清之(知衡州究心民事不餙厨傳嘗作諭民書一編教以事親)
(睦族教子祀先謹身節用和物濟人邦人家有其書非理之訟日為衰息乂與諸生論學以振士風)趙
逢龍(知衡州為政寬恕民不忍欺居官自常奉外一介不取雖敡歴日久泊然不知富貴之味)楊
文仲(知衡州運餉有法民不知擾以所當得米八千石立思濟倉)元趙宏偉(至元中為)
(衡州路治中羣盗出没其境宏偉計其地興屯田民既足食盗亦為農郡遂寧謐)史秉彝(至正)
(間衡州推官廉勤公正賑饑活民興庠序復侵田民甚德之)劉燾孫(至正末為常寧州儒學正)
(湖南䧟常寧長史棄城走民奉印請燾孫為城守城頼以完者一年外援俱絶死之)夲朝高從
訓(洪武初衡州通判公平蒞政視民如子陞夲府同知又陞知府遺愛在人至今父老傳頌)韋衡
(洪武初安仁知縣處事公正好尚詩書愛民如子縣知公署皆其創立)陳安福(永樂間衡州知)
(府持心正大歲旱禱雨輒應時有虎傷人誓於城隍其虎死)胡湜(永樂間酃縣知縣廉公守己平)
(賦均徭小民咸被其澤)胡暹(永樂間常寧知縣愛民律己遺惠在人後陞知江寧民至今稱之)
楊□(永樂間知臨武縣凡政務不便於民者即奏罷之且公勤自持吏民畏服縣治肅然省志)
林靖(知衡陽縣賦性剛毅蒞事勤敏新縣治興學校一時建立勞績實多省志)翁世資
(正統中以工部侍郎謫知衡州府革宿弊敦漓俗决疑獄修石彭書院置便民倉至今民受其惠省志)
蕭拔(天順間知藍山縣時縣初草創政平訟簡問民疾苦若痼瘝在身築縣城費役有經民恃以不)
(擾志省)孟統(正德初知桂陽州耿介清澹敢於有為嘗捐俸增號舍修學校後卒於官笥箧惟白)
(金數分而已省志)劉璣(正德初知衡州府性寬厚治劇有餘才時封雍藩百務叢集璣應之以裕)
(不勞民而事集民多頼之為立遺愛坊省志)葉夢淇(正德中知衡州府廉能公正治民如治家)
(惟玩法怙終者則必不貸尋以疾卒於官貧無歛具僚属助其喪歸闔郡悲之省志)李純(正德)
(中知蘄州警敏有才剖决無滯而清慎律己愷悌愛民卓有樹立豪猾之徒無敢肆逞百姓安堵至今懷)
(之志省)林允宗(嘉靖中知衡州府凡有所為民甚便之民有坐鬪殺者獄成宗得其情抗言釋)
(之征苖調郡兵故事以疲民嘗賊宗部良家子三千人芻粮噐械悉偹苖平以全軍歸人德之如父母)
(省志)
流寓劉凝之(劉宋時南郡枝江人慕老莱子嚴子陵之為人推家財與弟及兄子州里重其仁德)
(禮辟並不受擕妻子隠居衡山之陽)李泌(京兆人唐肅宗即位於靈武泌有功崔員李輔國以泌見)
(親信疾之泌畏禍願隠衡山有詔給三品禄賜隠士服為治室庐)杜甫(初避亂入蜀嚴武鎮蜀往)
(依之武卒蜀亂復避亂移䕫州唐大歷三年下峽至荆南遊衡山寓居耒陽嘗至岳廟阻暴水旬日不得)
(食耒陽聶令知之自具舟迎還嘗餽牛炙白酒一夕醉飽卒或謂宿江上酒家為水漂漲聶令堆空土為)
(墳皆不可信惟云扁舟下荆楚還㐮漢卒於岳陽而旅殯之為是焉)胡安國(崇安人仕為湖南提)
(舉學事嘗講道于衡山後因家焉以其學傳之三子寅寕宏寅嘗著讀史管見寕著春秋通旨宏嘗師楊)
(中立侯師聖優游南山下者二十餘年註皇王大紀諸書)胡銓(吉州人建炎間為樞密編修官論和)
(議上䟽乞斬秦檜王倫孫近三人謫居衡州因留家焉)
人物漢谷永(來陽人成帝時為大司農前後上封事四十餘章後免官)蔡倫(桂陽人有才學)
(和帝時為中常侍元初中封龍亭侯倫言自古書契多編以竹其用縑帛書者謂之紙縑乃始用樹膚麻)
(頭敝布魚網為紙天下咸稱蔡侯紙)胡騰(耒陽人少師事竇武武死騰獨殯殮行喪坐禁錮初桓帝)
(廵狩南陽以騰為護駕從事公卿貴戚車乘萬計徵求費役不可勝極騰上言天子無外乘輿所幸即為)
(京師臣請以荆州刺史比司隸校尉臣自同都官從事從之自是肅然莫敢妄有干請騰以此顯名黨錮)
(觧官至尚書)谷朗(烝陽人事継母以孝聞歴官遷大中正時交州叛以朗往南州恩威素著遷九)
(真太守)三國劉巴(烝陽人諸葛亮薦為左將軍西曹掾亮嘗曰運籌策于帷幄中吾不如子)
(初遠矣)晉李義(□縣人時盗起荆湖義傾家貲市兵器率鄉人擊破之闔境以安荆州牧陶侃)
(召至麾下分兵使擊賊戰屡有功事乎旌賞獨優鄉民立祠於故居號其地曰太尉原)羅含(耒陽)
(人少時嘗晝卧夢一鳥文彩異常飛入口中自此藻思日新仕為江夏從事太守謝尚曰可謂湘中之琳)
(琅後補桓温參軍或謂含荆楚之才温曰此自江左之秀豈惟荆楚而已)唐李寬(衡陽人元和中)
(始於尋真觀剙石鼓書院以為讀書之所刺史呂温有詩)趙知微(衡山人穆宗時以布衣上書詞)
(旨危切帝詔宰相慰諭宰相因賀天子納諫然不能用)宋曹裕(耒陽人舉進士為潭州司錄參)
(軍能辨枉獄後宰溧水值歲旱蝗漕使以歲計不足諷諸邑裕曰吾能忍視其死而不救之卒以實聞子)
(洪舉進士為永興令邑小民貧上供匱乏洪歎曰吾八歴縣未嘗横歛豈以暮年倒行逆施乎遂棄官歸)
黃照隣(桂陽軍平陽人舉進士仕為職方郎中嘗讀書於郡西芙蓉山石林亭鄉人號為職方巖)
胡晏(衡陽人資性孝友鄉里慕之有争訟不到公庭多往質焉大開舘含延禮四方賢士以廸諸子)
(及卒孔武仲表之曰處士胡君之墓)葉盖(平陽人熙寕中以才雅魁賦上庠見者目為南瑞累官知)
(彬州)侯宣(衡山人少遊四方還家築室道傍俾遊舉之士往來舘焉行之二十年曾無倦意遠近號)
(曰侯家書院)趙世德(衡山人宣和間進士初攝鄉邑時邑遭兵燬移治上封賊曹成大掠脇世)
(德歛民金帛世德不從被執以死自誓百姓自率金帛以贖後辟廣西機宜)黃珙(衡陽人資質方)
(正嘗以善行誨人長子師道仕為屯田郎中次子師旦為屯田員外郎皆以清白才幹聞)趙棠(衡山)
(人少從胡宏學慷慨有大志嘗見張浚於督府浚雅敬其才欲以右選官之棠不為屈累以策言兵事浚)
(竒之命子栻與棠交棠之子方遂從栻學焉)襲盍卿(常寕人以明經擢第即往師朱文公明義)
(理之學入諫垣為右正言以直道事君)趙方(棠子少從張栻學淳熙中舉進士知隨州時講和罷)
(兵方獨選將招兵為戰守計拔土豪孟宗政等補以官後又知江陵㐮陽金兵至荆㐮以有備不能䧟累)
(遷至權刑部尚書進徽猷閣學士卒謚忠肅有家傳錄遺文)趙范(方子與弟葵俱有大志少從鄭)
(清之牟子才學後從父軍中嘉定間嘗與葵殱金人於高頭累官知揚州淮東安撫副使屡立戰功進工)
(部尚書沿江制置副使後為京湖安撫制置使兼知㐮陽府)趙葵(方子以功累官知滁州度李全)
(必叛乃聚兵為戰守計及全寇揚州葵率衆與戰出竒破之斬全以歸淳祐中進端明大學士知潭州後)
(拜右丞相兼密樞使封魯國公葵有雄武之才累立大勲朝廷倚之為重者二十年卒贈太傅謚忠靖)
李芾(衡人高袓斥靖康中死節芾生而聰警少自樹立名其齋曰無暴棄初補南安司戶歴知永温)
(州有惠政咸淳初入知臨安府忤賈似道罷去起知潭州兼安撫使元兵至芾極力戰守城破芾命帳下)
(沈忠盡殺其家人而後殺已忠如其言事聞謚忠節)趙淮(葵從子李全之叛屡立戰功累官至淮東)
(轉運使德祐中戍銀樹埧兵敗被執元將阿珠使招李庭芝許以大官淮陽許諾至揚城下大呼毋降元)
(將怒殺之)張鏜(衡山人僕射浚之後益王立詔天下勤王鏜起兵衡山移檄安化新化諸獠得民兵)
(數千文天祥率兵出嶺相與接應既而兵敗被執元參政崔斌欲降之鏜罵曰今日降而死何以見我袓)
(魏公於地下斌命述起兵夲末鏜奮筆斥罵千百言斌恕殺之)夲朝茹瑺(衡山人洪武間國子)
(生累官通政使進副都御史兵部尚書加太子太保廉介忠直為上下所重永樂初封忠誠伯)譚有
得(安仁人洪武間任揚州府知府後陞四川按察使詳慎刑獄廉介有聲)李思聦(桂陽人洪)
(武甲戌進士任行人奉使百夷深為夷人所敬服及還進所著百夷傳并詩朝廷嘉之尋升江西石參)
(議)王詔(衡陽人正統壬戌進士授禮科給事中景泰中免天順中累進工部右侍郎國史稱其儉)
(素簡默云省志)謝天祥(耒陽人登成化丙戌進士選庶吉士天性峭直與羅倫莊㫤相善遷)
(監察御史數上封事直氣動臺端謫南陵縣丞李東陽劉大夏陳獻章輩俱壮其節贈之詩年三十七即)
(掛冠歸子訥弘治乙丑進士官給事中省志)胡文璧(耒陽人正德辛未進士歴官郎中改監察)
(御史出知鳳陽府擢天津兵備副使奏革皇庒忤中官謫延安府檢校嘉靖初起四川按察使弟文奎嘉)
(靖癸未進士歴官戶部主事省志)蒋褔陵(衡陽人正德甲戍進士知鄞縣擢太僕寺丞出知臨)
(安府公廉寬裕始終不易卒于官民舁柩歸衡悲慕而去省志)劉黻(衡陽人正德丁丑進士授)
(行人諫武廟南廵謫南助教世宗登極復行人專擅授御史屢建危言宦戚歛手出按四川禁中貴)
(復蘇氏侵田以終飬告歸省志)劉穏(酃人嘉靖丙辰進士除南京武選主事累官南太僕寺少)
(卿性冲粹于人無所拂忤海内名流什伍齒交故所至每有戰功欝有令譽所著山房漫藁家訓粤中政)
(紀兩粤猺訓二南澷稿易經折衷蒙訓藏于家省志)
列女王氏(衡陽人朱衡妻宣德中衡舉進士卒于京王年二十五剪髮欽棺中誓死以堅守節省)
(志)梁氏(蒋志泰妻衡山人年二十適蒋生一子甫七月泰卒家貧守節事姑盡禮天順初旌其門)
(省志)雷氏女(桂陽人雷廷惠女名毛姑天順中獞猺攻破藍城人民奔竄女父目疾不能行女獨)
(侍父側哀哭被執欲汚之罵賊不屈而死省志)陳氏女(名三貞臨武人陳仕良女弘治中苖)
(寇入其家將辱之不屈觸刃而死省志)歐陽氏(衡山董惟嶽妻值寇流却惟嶽緝擒者衆與黨)
(㗸之夜焚其家惟嶽闘死歐陽率子姪敵賊不勝奮身躍入火死省志)
仙釋賣薑翁(不詳其姓名在衡州市中荷擔賣薑三十餘年顔貌不改嘗遇道人於茶肆謂曰吾)
(有黃白之術求有常德者授之翁未應但就擔頭取薑一塊納口中少頃吐出則成黃金道士相顧驚咲)
(自是皆不復見)懶殘(唐天寳初居衡岳寺為僧衆執役食退即收所餘性懶而食殘因名懶殘李沁)
(寓衡嘗夜往見之懶殘方撥牛糞火煨芉出半芉食之曰慎勿多言領取十年宰相後果然)
常德府(東至岳州府華容縣界三百六十五里西至辰州府沅陵縣界一百二十里南)
(至長沙府安化縣界一百二十里北至澧州界九十里自府治至南京二千七百六十五)
(里至京師六千二百一十里)
(糧六萬九千石零)
建置沿莗禹貢荆州之域天文翼軫分野商周時為蠻
蜑所居春秋戰國時属楚秦置黔中郡漢初改武陵
郡治索縣亦名義陵王莽更為建平郡東漢復曰武
陵治臨沅三國時初属蜀後属吳梁置武州後改曰
沅州隋罷郡改沅州為朗州治武陵縣大業初改武
陵郡唐復為朗州天寳初又改武陵郡乾元初復為
朗州光化初置武正軍五代梁曰武順軍後唐曰武
平軍宋初為朗州後改鼎州陞永安軍政和中陞常
德軍節度乾道初陞常德府元改為常德路夲朝甲
辰年復為常德府領縣四
武陵縣(附郭夲漢武陵郡臨沅縣東漢為武陵郡治晉因之梁置武州陳属武陵郡隋改武陵縣)
(属朗州後属武陵郡唐属朗州宋初属鼎州後属常德府元属常德路夲朝因之編戶四十五里)桃
源縣(在府城西八十里夲東漢沅南縣地属武陵郡隋省入武陵縣属朗州唐仍舊乾德中始析置)
(桃源縣以其地有桃花源故名元元貞初陞為州夲朝洪武三年復改為縣編戶三十一里)龍陽
縣(在府城東南八十里夲漢武陵郡索縣地東漢為漢夀縣地孫吳始分為龍陽縣隋唐俱属朗州宋)
(大觀中改曰辰陽紹興初復舊元元貞初陞為州夲朝洪武九年復改為縣編戶二十九里)沅江
縣(在府城東南二百三十里夲漢益陽縣地属長沙國晉属衡陽縣梁置藥山縣隋初改安樂縣後改)
(沅江縣属巴陵郡唐改橋江縣属岳州宋初復為沅江縣元符初割属鼎州元属常德路夲朝洪武十一)
(年併入龍陽縣尋復置編戶五里)
郡名武陵(漢名)義陵(項羽殺義帝武陵人縞素而哭漢高袓聞而義之故名義陵)常武
(取詩序有常德以立武事而名)
形勝左包洞庭之險右控五溪之要(武陵志)三十六天别
為一天(唐李白尋桃源序)桃源佳致(唐劉禹錫武陵書懷序武陵勝槩有桃源八景)
(曰桃川仙境白馬雪濤綠蘿晴晝梅溪烟雨尋陽古寺楚山春曉沅江夜月童坊曉渡亦一方佳致也)
旁通溪洞(宋史地理志)荆渚唇齒(元志)山林蓊欝湖水濬闊
(武陵集山林蓊欝多可獵之獸湖水濬闊多可漁之魚)
風俗以漁獵山伐為業(西漢書地理志)多淳朴少宦情(梁府安貧武陵)
(記人氣和柔多淳朴少宦情以黃老自樂有虞夏遺風)信鬼好巫(宋朱熹九歌註沅湘之間)
(其俗信鬼而好祀其祀必使巫覡)勤於畊織製錦繡為業(元志居民務夲勤於)
(畊織盖自崇觀以來製錦繡為業其色鮮明不在成都錦官下)
山川木瓜山(在府城東七里唐李白謫夜郎過此有詩朝看東日出暮觀西鳥還客心自酸楚那)
(對木瓜山)善濟山(在府城西昔有妖女祠唐人袁映焚之伐木開道妖害遂息後人因名是山曰)
(善濟而立袁烈士祠)善德山(在府城東南一十五里一名德山又曰枉山隋刺史樊子盖以善卷)
(嘗居此故名山有乾明寺寺中有白龍井宋周必大詩孤峯環繞翠筠間)武山(在府城西三十里山)
(畔有槃瓠石水出其下謂之武陵溪)高吾山(在府城西三十里一名西山其下即武陵溪合于沅)
(江晉漁父費道真隠此)鹿山(在高吾山後古有鹿宂宋武陵溪人射鹿逐入石宂見有梯因上豁)
(然開朗桑果藹茂乃以桃樹記之其後尋訪莫知所在)梁山(在府城北三十里舊名陽山武陵舊)
(經云陽山之女雲夢之神嘗以夏首秋分獻魚唐時以漢梁松廟食于上改今名劉禹錫詩漢家都尉舊)
(征蠻血食于今配此山曲盖幽深蒼檜下洞簫愁絶翠屏間荆巫默默傳神語野老娑婆啓醉顔日落風)
(生廟門外幾人連踏竹歌還今山下有觀音寺寺傍有靈泉瀑布)風門山(在梁山側有石門出)
(風每風將起其門先出黑氣若烟霧然人以為候)大龍山(在府城北六十里山勢蜿蜒如龍)
鼇山(在府城北七十里夲名獸齒山相傳昔有僧宣鍳義存文邃三人同遊此悟道故其徒稱鼇山)
(悟道)藥山(在府城北八十里梁以此山名縣唐為僧惟儼道場刺史李翺曾訪之)龍巗山
(在府城北九十里中有石橋崖壁嵌空石乳如筍行可五里至其宂冷然水流不可俯視禱雨多應)霞
山(在府城南一百里有淘金場)文殊山(在府城北鴈門村舊有雙松亭宋黃庭堅詩文殊堂)
(下松永日如鳴琴我登雙松亭時步雙松隂中有寂寞人安禅無古今)虎齒山(在武陵縣形如)
(虎齒民嘗以六月祭之)淳于山(在武陵縣與白雉山相近)綠蘿山(在桃源縣南一十五)
(里下有潭即道書第四十二褔地)桃源山(在桃源縣南二十里其西南有桃源洞一名秦人洞)
(洞北有桃花溪故老傳云晉太元中武陵漁人沿溪行忽逢桃樹夾岸復前行得一山山有小口便捨船)
(入行數十步豁然平曠屋舍儼然桑竹交通鷄犬相聞男女耕種怡然自樂見漁人驚問所從來為設酒)
(肴村中人聞之咸來問訊自云先世避秦亂率妻子來此不復出不知今是何世漁人具言更漢魏晉聞)
(之皆歎惋停數日送出漁人誌之大守即遣人隨所誌遂迷不復得路宋王安石桃源行望夷宫中鹿為)
(馬秦人半死長城下避世不獨商山翁亦有桃源種桃者一來種桃不計春採花食實枝為薪兒孫生長)
(與世隔知有父子無君臣漁即放舟迷遠近花間相見驚相問世上空知古有秦山中豈料今為晉聞道)
(長安吹戰塵東風回首亦沾巾重華一去不復返天下紛紛經幾秦)靈巗山(在桃源縣北七十里)
(五洞相通)將軍山(在桃源縣西北一百里形如將軍對立)穿石山(在桃源縣西一百五)
(十里漢馬援嘗穿石竅以避暑今可通水春秋泛溢則江水自中過)壷頭山(在桃源縣西二百里)
(有石窟相傳馬援所穿史云援戰壷頭不利即此地)金牛山(在龍陽縣南六十里峯巒秀出上有)
(金牛寺仙翁洞龍池風洞)良山(在龍陽縣西南七十里良水出焉)龍陽山(在龍陽縣西南)
(七十七里舊名横山唐天寳中改今名後以名縣)滄山浪山(俱在龍陽縣西南九十里)
(下各有水相合出江謂之滄浪水)軍山(在龍陽縣東一百二十里吳治中潘濬討樊伷屯此)赤
山(在沅江縣東北五十里洞庭湖邊唐天寳中改蠡山)龍門洞(在府城西北六十里有石巖中)
(通一門門外有橋其中深邃約二里餘下有龍潭歲旱致禱于此)白馬洞(在桃源縣西二十里)
(即道書第三十五洞天)琵琶洞(在桃源縣境昔人遊洞中隠隠聞琵琶之聲)七仙洞
(在龍陽縣境)洞庭湖(在龍陽沅江二縣界)白馬湖(在府城西七里)蠡湖(在龍陽沅)
(江二縣界一名赤沙湖一名赤鼻唐杜甫詩殿脚插入赤沙湖寰宇記范蠡遊此故名)大滄湖
(在龍陽縣東又隋志此縣有白查湖)天心湖(在沅江縣西北)玉帶河(在府治西北自火星)
(池流至西水關出城外宋端平間太守龔穎嘗篆秀水斗門四字有仙人海蟾翁曰此秀水河乃武陵郡)
(一條玉帶也他年必應後張頡為章惇條畫平辰蠻事充東南發運使畀以玉帶果符其識)沅水
(在府城南上自辰州界流入桃源縣境經此東流至龍陽縣北入洞庭湖)枉水(在府城南源出枉山)
(又名枉渚楚辭朝發枉渚即此)朗水(在府城南自辰州流至此謂之朗江漢書何邵封於此)延
溪水(在桃源縣東五里流入沅水)滄浪水(在龍陽縣西一十五里自滄浪二山發源合流)
(為滄浪之水楚辭屈原行吟澤畔遇漁父歌滄浪即此)鼎口水(在龍陽縣東北昔有神鼎出其)
(間宋改朗州為鼎州以此)芷水(在龍陽縣西四十里其地多生杜蘅白芷故名)武陵溪(在府)
(城西三十里源出武山入沅水唐孟浩然詩武陵川路狹前棹入花林莫測幽源裏仙家信幾深水㢠廻青)
(嶂合雲度綠溪隂坐聽閒猿嘯彌清塵外心)大敷溪(在桃源縣西北流至高都村入沅水)紫
苑洲(在武陵縣以洲生紫苑故名)爛舡洲(在桃源縣南秦人洞後五里世傳晉時漁郎放)
(舟入洞於此後出其舟巳爛故以名其地)橘洲(在龍陽縣西北五十里夲名汎洲長二十里即吳李)
(衡種橘之所今洲上有民數百家而橘不存)丹砂井(在府治北泉赤如綘武陵廖氏譜云廖平)
(以丹砂三十斛寘所居井中飲是水以祈延齡抱朴子曰余袓鴻臚為臨沅令此縣有民家世夀考或百)
(歲或八九十歲後徙去子孫多夭他人居其故宅復奕世夀考由是疑其宅井水殊甚赤乃試掘井左右)
(得古人所埋丹砂數十斛去其井數尺皆丹砂汁因泉入井是以飲其水而得夀宋程頥詩丹砂水湧三)
(泉脈)玉𣲖井(在府治西)崔婆井(在府城西三十里崔婆宅宋張虛白舉進士不利辟糓南)
(遊至此崔婆嘗飲以醇酒後虛白仙去郡人余安遇虛白於揚州因寄崔婆詩曰武陵溪畔崔婆酒天上)
(應無地下有南來道士飲一斗醉卧白雲深洞口今井尚存)臙脂井(在府城北一十五里其水)
(可染顔色故名)江月井(在桃源縣治東水中有白石如月)雙栢泉(在府治西其泉清冽)
(舊植雙栢於上)卓刀泉(在崔婆井傍蜀漢關羽過此渴甚以刀卓地出泉故名後人嘉其甘冽又)
(名清勝泉)菜公泉(在府城北六十里甘泉寺宋寇凖南遷日題於東楹曰平仲酌泉經此回望北)
(闕黯然而去未幾丁謂又過之題於西楹曰謂之酌泉禮佛而去後范諷留詩于寺曰平仲酌泉回北望)
(謂之禮佛向南行烟嵐翠鎻門前路轉使高僧厭寵榮淳熙中南軒張栻榜曰菜公泉)湯泉(在桃)
(源縣西北一百二十里常如沸湯傍又有冰泉人謂之隂陽泉)白鶴池(在府治西常有鶴棲止故)
(名)火星池(在府治西俗傳嘗有火星墜其中)玉犖池(在府學左相傳宋時有人掘地)
(得三玉犖因名)明月池(有三一在府城北俗稱放生池一在桃源縣治西一在龍陽縣治東)龍
池(在府城東宋謝承為守時有黃龍見於水中承拜表上賀因名)學書池(在府城東北九十五)
(里晉高士伍朝别塾堂下水色微黑)卧龍墨池(在沅江縣西烏龍寺内蜀漢諸葛亮嘗滌硯於)
(此寺舊名卧龍)洞神池(在桃源縣東三里)墨池(在龍陽縣西淨照寺唐張旭嘗學書於此)
(有亭)玉帶池(在龍陽縣學東南通津水縈環如玉帶)右史渠(夲名後鄉渠又名石英渠)
(唐温造以起居舍人出知朗州開此渠溉田民獲其利故名)永泰渠(在府城北唐光宅中刺史)
(胡處立開通漕且為火備西北二十七里有北塔堰刺史李璡增脩引注白馬湖及永泰渠溉田千餘頃)
考功堰(在武陵縣東北九十里一名樊陂後漢樊重於此有田數千頃歲收糓萬斛唐考功員外)
(郎李翺開廣以溉田民利之故名)槎陂(在府城東北三十五里唐崔嗣業脩以溉田後廢大歷中)
(刺史韋夏卿復治溉田至千餘頃)放鶴陂(在府城東北八十里梁崔穆於此羅雙鶴因放之後)
(鶴□玉璧一雙送穆庭中故名後湮塞唐崔嗣業復之又號崔陂)津石陂(在府城北一百九十)
(里唐聖歷初崔嗣業開其後李翺温造從而增之溉田至九千頃)槐花隄(在府城西清平門外)
土産金(武陵桃源龍陽三縣出今無)石碌(桃源縣出)包茅(書包匭菁茅春秋齊桓公責楚)
(貢包茅不入無以縮酒)佛頭柑霜柑(俱沅江縣出)
藩封榮王府(在府城内)褔寕王府惠安王府永春王府
富城王府貴溪王府(俱同城)
公署常德衛(在府治西北洪武初建)
學校常德府學(在府治西南)武陵縣學(在縣治北二學俱宋建夲朝洪武初重建)
桃源縣學(在縣治南宋建)龍陽縣學(在縣治東元至正間建二學俱夲朝洪武二年)
(重建)沅江縣學(在縣治東洪武二年建)
書院沅陽書院(在府城東北黃龍陂宋末丁易東建號石壇精舍元賜今額遺址碑刻尚存)
宮室南薰樓(在府學前城垣上洪武初建)教子堂(在武陵縣治宋唐介作尉時建以教)
(子韓琦作記蔡襄書)招屈亭(在府城東南楚屈原投汨羅死後人因作此亭以招之每歲端午日)
(以角黍揚桴中流競渡邦人縱觀唐劉禹錫競渡曲沅江五月平隄流邑人相將浮綵舟靈均何年歌巳)
(矣哀謠振檝從此起又云曲終人散空愁落招屈亭前水東注有碑尚存)楚望亭臨睨
亭仰止亭(俱在善德山上)川上亭(在桃源縣學前石櫃上元延祐間建夲朝重修)
清斯亭(在龍陽縣治後因臨滄浪水取清斯濯纓之義)楚貢亭(在沅江縣治西)清陵
舘(在武陵縣漢李陵為臨沅令後没匈奴邑人思之為立是舘)
關梁鷺鷥橋(在府城東門内)會節橋(在府治西北火星池玉帶河二水合流於此)拱
辰橋(在府城西即歸老橋宋柳拱辰歸老處)利兵橋(在桃源縣治東舊傳漢馬援嘗駐兵)
(于此)遇仙橋(在桃源縣南三十里)龍潭橋(在龍陽縣治南)上瓊橋(在沅江縣治西)
(其東又有下瓊橋俱跨通衢)白駝橋(在沅江縣西三十里)
寺觀大善寺(在府治東北)後保寺(在府城東三十里舊名報恩夲朝洪武初改今額)
光褔寺(在府治西南三里有沈公□古碑題云重游沈公臺記餘字漫滅不可讀)甘泉寺
(在府城北六十里宋寇凖題三十字云庚申年秋九月平仲南行至甘泉院僧以詩板視之征途不暇吟)
(詠代記年月後丁謂過此有詩云翠影人疎度波光瑟瑟凝帝家金掌露仙署玉壷冰曉井侵星汲宵厨)
(向月澄豈惟蠲肺渴灌頂助三乘)勸善寺(在桃源縣治東)淨照寺(在龍陽縣治西内有)
(張旭墨池)烏龍寺(在沅江縣西四十里内有卧龍墨池)靈芝觀(在府城北梁時嘗有芝産)
(於此觀因立焉)玄玅觀(在府城北)報恩觀(在府治西)道德觀(在府城西二十里居)
(山絶頂前俯大江極目無際乃武陵登覧最勝處)真源觀(在桃源縣西)景星觀(在龍)
(陽縣治西)桃川宮(在桃源縣西南二十八里)脩真庵(在武陵縣内珠履坊)
祠廟善卷祠(在府城東枉山上有善卷壇唐劉禹錫詩先生見尭心相與去九有巳民既巳治我)
(得安林薮道為自然遺名是無窮夀瑶壇在此山識者常回首)二妃廟(在府治西二妃娥皇女英)
(也即楚屈原九歌中湘君湘夫人)屈原祠(在招屈亭後)蠡山廟(在沅江縣東北蠡山)
(唐光宅間建以祀越相范蠡其女稱武陵娘子亦有祠)馬伏波廟(在桃源縣西五里漢伏波)
(將軍馬援征五溪蠻有功後人立廟祀之)陽山廟(在府治東北漢時郡人建以祀陽山之神以征)
(南將軍梁松配享宋封零濟侯賜廟額夲朝命有司歲時祭焉)潘將軍廟(在龍陽縣西將軍吳)
(大常潘濬也嘗駐軍是邑有功於民故為立祠夲朝命有司歲時致祭)張虛白祠(在府治西)
(宋張虛白累舉不第遂從老氏學後尸觧而去)文昌祠(在武陵縣學東南)忠惠祠(在龍)
(陽縣治東祀縣尉青文勝)
陵墓春申君墓(在府城開元寺葬楚春申君黃歇唐杜牧詩烈士思酧國士恩春申誰與快冤)
(魂三千賓客總珠履欲使何人殺李園)龔玄之墓(在武陵縣南玄之晉徵士)
古蹟采菱城(在桃源縣東北二十五里其湖産菱肉厚味甘楚平王嘗采之有采菱亭)張若
城(在府治東秦白起遣其將張若築此城以拒楚後漢梁松伐蠻又修之自義陵移郡治此)司馬
錯城(在府城西秦使錯與張若伐楚黔中相對各築一壘以扼五溪咽喉後馬援又修之宋陶弼詩)
(北設長城限敵塵更來勞役武陵民我疑洞裏桃花者便是當時版築民)劉公城(在沅江縣西三)
(里漢昭烈帝嘗徇武陵長沙零陵桂陽四郡因立城於此)南城(在府城東善德山上宋宣撫使韓宣)
(以常德城守不固築城於上)空籠城(有府城東北八十里地名空籠相傳為常德舊城)故
關州(在沅江縣東南五十八里蜀漢關羽屯兵處故名)廢漢夀縣(在武陵縣北夲漢索)
(縣陽嘉中改曰漢夀吳改曰吳夀晉復舊隋省入武陵今為漢夀鄉)春申君宅(在府治南)石
櫃(有二一在府城東南一在西南後唐副將沈如疊砌于沅江邊以禦水勢)蟠桃巷(在桃源縣)
(境宋大中祥符間邑人開地見土龕光色照耀得大果九枚識者引漢武内傳及博物志以為蟠桃)
名宦漢李陵(臨沅令後没匈奴邑人思之為立清陵舘)陸康(武陵太守靈帝欲鑄銅人詔歛)
(民田每畆十錢康上䟽曰十一而稅周徹法也魯宣稅畆而蝝災自生哀公增賦而孔子非之豈有奪民)
(錢以營無用之物哉書奏為内倖所譛免官)應奉(武陵太守時苖蠻詹山等率衆反奉到官慰納)
(山等感化悉䧏於是興學校舉側陋故通俗變)三國黃盖(吳武陵太守時洞蠻方入城寇掠盖)
(擊之誅其魁帥赦其脇從郡境遂清凡决事無所留滯郡人思之)鍾離牧(吳懼五溪蠻與蜀接)
(界或致叛亂以牧為武陵太守後溪蠻叛牧討平之及卒士民思之)南北朝劉悛(齊武陵内)
(史善於撫字自郡還吏民送者數千人)樂藹(齊武陵令治園植桃李去後百姓愛之不忍翦伐因)
(名樂令園)唐温造(朗州刺史開後鄉等渠以溉田凡三千頃郡人德之名為右史渠)劉禹
錫(朗州司馬政暇惟以文章吟詠陶寫性情作為新詞以教巫祝故武陵溪洞間夷歌多禹錫之詞)
李翺(朗州刺史開樊陂及津石陂溉田惠政及民有文集在郡齋)李璡(朗州刺史修通古蓴)
(陂堰又為永泰渠灌田民甚頼焉名曰潤禾堰)宋師頏(知朗州有操尚以簡静為治朗人便之)
薛居正(知朗州時亡卒數千嘯聚為盗監軍使疑城中僧與謀欲盡殺之居正以計緩其事因擒)
(賊首汪端詰之乃知僧無與謀者咸得免)唐介(武陵尉又為沅江令皆有治聲)陶弼(知鼎州善)
(於綏輯章惇經理五溪蠻事薦知辰州)岳飛(湖南北制置使討賊楊么於鼎州䧏其衆數萬么負)
(固不服方浮舟湖中飛敗之么投水為牛臯擒斬之初賊恃其險曰欲犯我者除是飛來至是人以其言)
(為䜟)程昌寓(知鼎州兼鼎澧鎮撫使時湖賊楊么來攻昌㝢以蔡兵禦之後人為之立廟名曰忠)
(祐)張運(通判鼎州澧賊雷德進柵險稱亂帥檄運討之運將都統梁吉等率兵直𢷬其巢破四十)
(二栅䧏其衆大將駐兵淮壖以拒金運給餉未嘗乏絶時稱其能)錢景持(知桃源縣時鍾相犯)
(城景持與鍾力戰遂為所殺事平後贈二官)凌景夏(守鼎州乞减程昌寓所增蔡州官兵衣糧)
(錢六萬四千餘緡詔减四分之一)李燾(知常德府境多茶園異時禁切商賈率至交兵燾曰官捕)
(茶賊豈禁茶商聽其自如訖無驚)曹彦約(寳慶中知常德府陛辭言下情未通横歛未革帝曰)
(其病安在對曰言官不及時政下情安得通都城包苴公行則州郡横歛無可疑者帝然之後在郡有治)
(聲)吕午(知龍陽縣豪民陶守正殺人正其獄誅之時宰相置人才簿書賢士大夫以待用而午治)
(縣之政特書之)姚孳(知桃源縣苟可利於民無不為鄉有虎孳禱諸社諭以文越三日虎仆於祠傍)
(奏課為第一)元倪德政(常德路總管有惠愛於民民德之既去郡人為立遺愛碑)噶珊
(郡監有善政每歲運輸民艱以肩荷乃從北門外至潜水十五里開河以便之歲旱得以溉田民甚頼焉)
朱國寳(以總管統軍鎮常德知安撫司事時宋諸郡邑多堅守不下國寳傳檄招諭閱月悉平)
苖益(知龍陽州洞寇侵掠人民飢饉益振濟保撫之如子民視之如父母後陞常德路總管)夲
朝張子俊(洪武初知常德府不事煩苛課農桑興學校舉行鄉飲以厚風俗)應履平
(永樂間常德府知府郡舊賦麥為稅履平奏易以稲民甚便之且加意學校作新士類文教勃興超迁雲)
(南右布政使省志)王斌(正統間任龍陽縣丞存心愛民嘗脩圍堤不辭勞瘁務為堅厚以保障民)
(田百姓歌曰王父母築圍堤民樂業我無飢石刻猶存省志)王績(成化中知常德府持身清潔人)
(不敢干以私禱雨于龍門洞輙應比卒囊無餘貲士民賻其喪還其妻子省志)劉纓(成化中知)
(武陵縣在任六年明習吏事諸舞文者以次摘發凡百紀綱次第偹第省志)黃珂(成化中知龍陽)
(縣興學校勸農桑理冤獄歲飢加意賑恤極有方略全活者甚衆省志)陸垹(歴武昌常德知府調)
(知岳州府清介自持政尚大体胥徒不下州縣歲旱躬詢民瘼首䟽于朝廷請發公帑賑濟復給牛種助)
(耕岳民立祠祀之省志)應龍(弘治中知武陵縣敏逹有幹局時藩第初建先事經畫有條民不知)
(擾每村創義囤積糓偹賑任九載民奏留增俸二級仍治縣事省志)王禾(正德初知常德府質)
(朴嚴毅為政務持大体時藩封初至侵索百出或至加辱禾不為奪省志)李燁(以御史謫武陵)
(縣丞釐弊革奸以清白自守郡有猾賊羣盗附于民訴之官輙以賂免燁得其情寘以法盗遂息武陵路)
(當四逹民疲于傳送䟽奏請復原轄縣供役以蘇民困省志)歐陽恂(正德末知常德性鯁介政)
(尚簡易務節省民力時洪水决堤悉心修築民困少蘇捐俸入覲秋毫無所取治行為闔省第一省志)
張鉞(嘉靖中知沅江性剛直極甘清苦時世宗南頼廵撫臺委領支應宦官不得過索夲郡夫馬)
(以生還人稱鐡漢張榮籓以慶賀餽金即日分給寒士以資肆業去之日即食筯破釡騐給還民其廉如)
(此志省)張澤(知沅江縣移署武陵事時麻陽諸苖鴟張竊發督府駐節湖北川貴供億調度倍蓰)
(于常而諸應不匱上下異之省志)方仕(嘉靖中任知府勤敏公明治賦公平一卒不下鄊落脩堤)
(壋歲旱徒步祈禱積穀至四萬餘石賑荒仍奏請蠲租又作新學校周贍貧士實政鑿鑿可紀省志)陸
州(嘉靖中知常德府時方建造三殿湖北木運孔棘部使乘勢為奸州為調停差撥以隂折其非一時)
(属路類以安堵省志)
流寓柳拱辰(青州人五李時避地荆楚遂為武陵人精易春秋宋舉進士通判鄂岳州有惠愛後)
(致政歸武陵有歸老橋曾鞏作記弟應辰子平猷等皆相繼擢第人號武陵五柳)邢繹(鄭人父倞)
(宋知鼎州因家焉繹以蔭入官連倅五郡後倅襄與帥争疑獄因不仕起知興國軍秩滿歸武陵號復庵)
(居士)張庭堅(廣安軍人宋舉進士歴官右正言在職逾月數上封事嘗為徽宗言司馬光吕公著)
(之賢後通判陳州以不附蔡京列諸黨籍又坐嘗談瑤華宫非辜事編管虢州徙鼎州)杜昉(宋通)
(判密州建炎初寓居武陵會賊鍾相亂欲強使從巳昉罵不絶口遂遇害)邵宏淵(大名人寓武陵)
(宋高宗時賊鍾相反於湖湘宏淵將兵擒其渠魁授鼎澧統領楊么犯州宏淵擊敗之用韓世忠薦授閤)
(門舍人與劉錡擊退金人同李顯忠䧏金將達嚕噶齊等累戰有功仕至定遠軍節度使)
人物虞善卷(武陵人居於枉山莊子云舜以天下譲於善卷善卷曰余立於宇宙之中冬日衣皮)
(毛夏日衣葛絺春耕種形足以勞動秋收歛身足以休息日出而作日入而息逍遥於天地之間而心意)
(自得吾何以天下為哉遂不受而去宋政和間賜號曰遁世高蹈先生)周屈原(楚人懷王族属)
(為三閭大夫謀行職修王甚珍之靳尚軰妬害其能譛之遂見疎原憂心煩亂乃作離騷諸篇冀君覺悟)
(而終不見省不忍見宗國危亡自沉汨羅而死)黃歇(黔中人戰國時為楚相號春申君相楚凡二十)
(餘年門下食客三千人其上客皆躡珠履趙使見之大慙後為李園所害)漢田強(武陵五溪酋領)
(也王莽欲錫強銅印強有子十人雄勇過人乃曰吾等漢臣誓不事莽以其三子將五萬人下屯沅東各)
(築一城烽火相應田子居上城王子居中城倉子居下城)三國廖立(武陵人蜀先主辟為從事)
(諸葛亮荅吳使謂龐統廖立楚之良材後徙長水校尉立怏怏坐廢為民徙汶山郡率妻子耕殖自守及)
(聞亮卒泣曰吾終為左祍矣)潘濬(武陵人吳孫權拜濬中郎將迁太常時五溪蠻叛濬督諸軍討)
(之信賞必罰獲斬數萬自是羣蠻衰弱一方以寕)李衡(武陵人吳建興間為丹陽太守加安遠將)
(軍每欲理産業妻習氏不許衡密遣人於龍陽汜洲種橘千株臨終謂其子曰汝母惡吾營家故貧如此)
(吾於汎州種橘乃千頭木奴不費汝衣食太史公言江陵千株橘其人與千戶侯等盖謂此也)晉閻
曾(武陵人避地凉州州牧張茂專伯隴右築靈鈞臺人苦其役曾夜扣門諫之遂罷役凉人大悅)潘
京(武陵人弱冠郡辟主簿有機辨後舉秀才至洛與尚書令樂廣共談累日廣歎其才曰君天才過人)
(若加以學必為一代談宗京感其言遂勤學不倦時武陵太守戴昌父子亦善談俱為京所屈歷巴丘邵)
(陵泉陵三令明於政術路不拾遺)龔玄之(武陵漢夀人好學潜默初舉秀才公府辟皆不就孝)
(武聞其名徵為散騎常侍固辭子元夀黎民孫祈皆有聲)伍朝(武陵漢夀人少好學臨池學書水為)
(之黑劉弘持節荆州尤深禮異補零陵太守不就)邵榮興(武陵漢夀人八世同居州縣辟皆不)
(應後旌表門閭)南北朝范安袓(武陵人與族人袓根齊名五世同居齊建元中旌表其門)
伍安貧(武陵人博雅嗜學梁累䧏玄纁之禮皆以疾辭嘗撰武陵圖志)黃閔(武陵人博學有)
(詞藝撰沅州志唐章懷太子註郡國志取之為證)唐韓約(武陵人歷兩池𣙜運使虔州刺使權)
(安南都護文宗時授左金吾大將軍初約為代北水陸轉運使修廢田歲收粟二十萬石人頼之)宋
陳起(沅江人舉進士調寕鄉令改令秭歸又歴湘鄉萍鄉令皆有政聲在秭歸日䟽鑿新灘舟行以)
(安歐陽修銘其功於石終永州倅)鍾正甫(武陵人治平初進士與米芾善樞密蒋之竒器之後)
(為廣東轉運有美聲蔡京置正甫黨碑中坐謫)張頡(桃源人兄顒慶歷初進士以材幹聞頡皇祐初)
(亦第進士仕州縣有能名歴廣東西等路轉運使以材諝推重於時後知荆南府)楊維(武陵人嘉)
(祐中進士工詩神宗時進宫柳詩百篇上親誦數篇遂大傳播嘗召見御書清白傳家以賜之)管師
復(武陵人自號白雲先生陳襄以師復與程頥經明行修薦為學官弟師常亦齊名)楊縯(武陵)
(人志在泉石棄官隠桃源山崇寕中賜號冲真處士)王在(武陵人端平初進士治周禮真德秀知貢)
(舉擢冠夲經後攝倅施州城䧟死之)丁易東(龍陽人舉進士為編修官入元數徵不起註周易傳)
(䟽以便學者建石壇精舍教授生徒資以廩費事聞賜額沅陽書院授以山長)夲朝朱應袓
(武陵人永樂間由監察御史轉陞四川按察使以才能著稱)何穎(武陵人洪武庚辰進士擢四川)
(峩眉令多善政邑人失牛吏捕得之穎疑其冤默禱於城隍果得真盗累官江西按察司僉事)張以
澄(武陵人洪武己邜鄉舉歴官勤能累陞河南布政司參議)馮貴(武陵人洪武庚辰進士擢兵科)
(給事中端謹有為陞交阯布政司參議尋轉參政下民悅服)鄧崙(武陵人永樂甲辰進士授兵科)
(給事中遇事風生嘗條軍務十事陞河間長蘆塩運使建議塩課利害切時病者十餘事每見俞允累陞)
(兵部侍郎卒省志)李顯(桃源人成化甲辰進士授戶部主事監𣙜督儲並以清慎着稱性樂恬静)
(乞改南京考功出知南康府以惠愛為政修復白鹿洞書院作興士類未及二年以疾乞歸人甚高之)
(省志)劉璟(武陵人成化丙戌進士知霑化縣加意撫字民瘼拜御史出按山西憲度修明適晉藩嘗)
(訟民奪田璟察其非是仍判還民代去士民號泣以送省志)陳策(武陵人成化丁未進士知宜興)
(縣重厚有量政尚遁良雖居劇邑卓有能聲擢拜監察御史謹於持憲論事率循忠厚出按貴州廣西二)
(省得体歲甲子監河南試以藻鑑得人士論翕然歸之省志)文澍(桃源人成化丙戌進士歴南京)
(刑部郎中知重慶府政尚寬平有古循吏風歲凶發賑有劇盗聚山澤以至誠諭之盗即觧散調忠州府)
(即觧官歸省志)談錄(武陵人自袓子隆以下曰文亮曰興曰惟褔曰志貴曰仲旻至錄十世不)
(分居成化間有司嘗以事上聞今子孫數傳猶守家規不變省志)石瑗(武陵人袓廷河嘗主家訓)
(約子孫同㸑傳至邦逹興權應鳳子明和至瑗家益蕃衍人無間言孫偉鼎益守其訓惇尚禮譲知府陸)
(□屢造其廬大書十世同居遺之當道以上聞命有司表之復其家省志)陳洪謨(武陵人弘)
(治丙辰進士授主事歷雲南布政使值習阿苖亂督餉濟兵克平十八寨晉都御史廵撫江西百廢具舉)
(入為兵部侍郎署部事籌邊理戎益懋弘績尋乞休歸所著有静芳亭稿省志)楊裭(武陵人由觧元)
(登進士第選庶吉士拜兵科給事中持正敢言忤瑾致仕瑾敗起吏科轉通政陞南京太僕寺卿省志)
列女張氏(武陵人林德成妻夫亡斷指自誓守節宣德中旌省志)孫氏(龍陽人史源齊妻年)
(二十五而寡誓死守節宣德中旌省志)史氏(龍陽人袁奎妻年二十二守節貧甚紡績奉姑撫幼)
(成立成化中旌省志)梅氏(龍陽人伍景妻梅十八適景明年景卒又明年姑舅俱亡梅父憐其)
(少且貧欲改嫁之梅守節不變紡績以為食節行無虧成化間有司以事上聞旌表其門省志)王
氏(龍陽人曾義妻年十九義卒遺腹三月生子王撫孤厲節飬姑以孝聞隆慶二年有司奏聞旌表)
(省志)廉氏(諸生熊冨秋龍陽人年二十秋卒廉甘貧矢志奉姑終餘年撫子成立以承夫志鄉黨以)
(節孝稱之隆慶間有司奏聞旌表省志)
仙釋黃道真(武陵人晉時棄俗居高吾山修道乘白鹿而去不知所終)黃洞源(武陵人唐)
(大歷間學道于桃源宫辰州瞿栢廷走武陵師事之尋遇一老尊遂辭洞源曰歸仙洞去洞源留之不可)
(約十八年再見後洞源往潤州之茅山栢廷忽至洞源曰吾將踏滄海次日亦化温造為記其事于桃源)
(宫)藥山師(名惟儼唐朗州刺史李翺謁藥山問如何是道師以手指上下曰會麽翺曰不會師)
(曰雲在天水在瓶翺遂贈以詩曰煉得身形似鶴形千株松下兩函經我來問道無餘說雲在青天水在)
(瓶)張秉(武陵人一日行山澤間遇仙女詣秉曰帝以君功在吳分故遣相配生子以木德王其地)
(且約踰年再會秉如期往果見前女以襁褓子歸秉曰當世世相承血食吳楚後生子渤為祠山神)
明一統志卷六十四
