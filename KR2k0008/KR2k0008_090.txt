明一統志卷九十
明李賢等撰
安南(東至海三百二十里西至雲南老撾宣慰司界五百六十里南至占城國界一千九百里)
(北至廣西思明府憑祥縣界四百里自其國至南京七千七百二十里至京師一萬一千一百)
(六十五里)
沿革古南交之地秦屬象郡漢初為南越所有武帝平
南越置交趾九真日南三郡兼置交趾刺史治羸&KR1454;
東漢郡屬交州吳增置九德武平新昌三郡宋又增
置宋平郡而徙交州治龍編梁陳於交州置都督府
隋初郡廢改都督府為總管府唐初仍曰交州調露
初改安南都護府至德初改鎮南都護府大歷間復
曰安南五代梁時土豪曲承美專有其地後為劉隱
所并後楊延藝紹洪相繼為交趾節度使既而管内
大亂推丁部為州帥其子璉繼立宋平嶺表璉内附
封交趾郡王弟璿嗣立為其將黎桓所簒其後李公
藴簒黎氏陳日煚簒李氏然皆臣服中國封交趾郡
王元憲宗時遣將破其國日□竄海島後歸附封其
子光昺為安南國王光昺死子日烜自立世祖又發
兵討破之日烜卒子日燇遣使入貢本朝洪武初陳
日煃率先歸附仍賜安南國王印傳至日焜其臣黎
季犛簒立僭稱偽號永樂四年詔遣新城侯張輔西
平侯沐晟率兵分道並進俘獲季犛父子詔求陳氏
後立之無所得因郡縣其地置府十七州五領各州
縣又建交趾布政司提刑按察司及都指揮使司於
交州府洪熙元年寇孽黎利攻劫郡邑朝廷復命將
討之宣德二年黎利勢屈始奉表乞立陳氏後曰暠
者主其國詔封為安南王後利簒暠而自立朝臣復
請加兵會利遣使來貢謝罪請命因而與之至今朝
貢不絶舊所置府州縣列於左方
交州府(領慈廉福安威蠻利仁三帶五州東關慈廉石室芙蒥清潭清威應平平陸利仁安朗安)
(樂扶寧立石一十三縣)北江府(領嘉林武寧北江三州嘉林超類細江善才東岸慈山善誓七)
(縣)諒江府(領諒江上洪二州清遠那岸平河鳳山陸那安寧保禄古隴唐安多錦十縣)諒
山府(領上文下文七源萬涯廣源上思下思七州丘温鎮夷淵縣丹巴脫縣五縣)新安府
(領東潮靖安南策下洪四州至靈峽山古費安老水棠支封新安安和同利萬寧雲屯四岐清沔一十三)
(縣)建昌府(領快州及建昌布縣真利東結芙蓉永涸六縣)鎮蠻府(領廷河太平古蘭多)
(翼四縣)奉化府(領美禄西真膠水順為四縣)建平府(領長安一州懿安大灣安本望)
(□安寧黎平六縣)三江府(領洮江宣江沱江三州麻溪夏華清波西闌古農五縣)宣化
府(領曠縣當道文安平原底江收物大蠻楊縣乙縣九縣)太原府(領冨良司農武禮洞喜永)
(通宣化弄石大慈安定感化太原一十一縣)清化府(領九真愛州清化葵州四州安定永寧古)
(藤梁江東山古雷農貢宋江俄樂磊江安樂一十一縣)乂安府(領驩州南靖茶籠王麻四州衙)
(儀友羅丕禄上油偈江真福古社上黃東岸石塘竒羅盤石河華一十三縣)新平府(領政平南)
(靈二州衙儀福康左平三縣)順化府(領順化二州利調石蘭巴□安仁茶偈利蓬乍令思蓉蒲)
(苔蒲浪士榮十一縣)升華府(領升華思義四州黎江都和安備萬安具熙禮悌持羊白烏義純鵝)
(杯溪錦一十一縣)廣威州(領麻籠美良二縣)嘉興州(領籠縣蒙縣四忙三縣)歸
化州(領安立丈盤文振水尼四縣)宣化州(領赤土車來瑰三縣)演州(領瓊林茶清芙)
(蒥三縣)
風俗夷獠雜居不知禮義(文獻通考五嶺以南地方遐阻夷獠雜居不知禮義其性)
(輕悍以富為雄豪争奪兼并役屬貧弱俘掠不忌)土俗獷悍(宋史安南國傳)不解種
麥(偽越外記)椎髻剪髮(同上其人或椎髻或剪髮文身跣足口赤齒黑尊卑皆食檳榔一年)
(再稻一歲八蠶桑麻蔽野多魚鹽之利)好浴善水平居不冠(安南志暑熱好浴於)
(江故便舟善水平居不冠立常叉手席坐盤足)待客以檳榔(同上謁尊貴跪膝三拜待客以)
(檳榔嗜醎酸海味)交愛人倜儻好謀驩演人淳秀好學(同上)
山川佛跡山(在交州府石室縣上有巨人跡下有池景物清麗為一方勝槩)勾漏山(在石)
(室縣相傳古勾漏縣在其下漢書勾漏縣有潛水牛上岸共鬭角軟還復出)東究山(在北江府)
(嘉林州一名東臯山唐刺史高駢建塔其上)僊遊山(在北江府武寧縣一名爛柯山相傳有樵)
(夫觀二仙奕碁於此不覺斧柯已爛)金牛山(在武寕縣相傳唐刺史高駢欲鑿其山見金牛奔出)
(遂止漢書九真郡居風縣有山出金牛往往夜見光輝十里)崑山(在諒江府鳳山縣上有清虚洞)
(山腰有瀨玉橋白雲庵林岫之勝)丘皤山(在諒江府丹巴縣上有石門廣三丈相傳漢伏波將)
(軍馬援所鑿)安子山(在新安府東湖縣一名象山漢安期生得道處宋海嶽名山圖以此山為)
(第四福地)雲屯山(在新安府雲屯縣大海中兩山對峙一水中通蕃國商船多聚於此)大
圓山(在新安府新安縣大海中突起圓嶠永樂十六年此山獲白象二來獻)鳳翼山(在三)
(江府夏華縣邑人歲時登覧於此)三島山(在宣化府楊縣三峰特起)芄山(在太原府弄石)
(縣下有岩洞水穿洞中可行舟)隴山(在太原府洞喜縣四面峭壁中有村墟)戲馬山(在清)
(化府永寧縣一名遊英山巍然獨立横枕長江為邑人九日登高處)安鑊山(在清化府東山縣出)
(美石漢豫章太守范寗嘗遣吏於此採石為磬)天琴山(在乂安府竒羅縣東海邊相傳陳氏主遊)
(此夜聞天籟聲故名本朝永樂初天兵擒黎賊子蒼於此)横山(在乂安府河華縣昔林邑告交州刺)
(史朱蕃求以日南北鄙横山為界即此)傘圓山(在嘉興州其勢高峻雄偉)艾山(在嘉興州)
(蒙縣面臨大江峭石環立人跡罕至相傳上有仙艾每春開花雨後漂水羣魚吞之便過龍門江化為龍)
海(環交州等府東南唐沈佺期渡海詩嘗聞交趾郡南與貫胷連四氣分寒少三光置日偏越人遥捧)
(翟漢將下看鳶北斗崇山掛南風漲海牽别離頻破月容鬢驟催年虚道崩城淚明心不應天)冨良
江(在交州府東關縣一名瀘江上接三帶州白鶴江經府城東下通利仁縣大黃江以達於海宋郭逵)
(破蠻決里隘次冨良江本朝張輔等嘗破黎寇於此處)天德江(一名廷藴江又名東岸江永樂)
(初黎寇懼討役民堙塞已久天兵既平寇重加浚治舟楫復通)來蘇江(舊名蘇歴江自交州府城)
(東北轉而西下直抵銳江昔有人名蘇歴者開此故名本朝永樂初工部尚書黃福重浚因王師弔伐乃)
(更名來蘇)宣光江(在宣化府曠縣源自雲南教化長官司入境流七百餘里以達宣化江永樂初)
(沐晟自雲南引兵駐此)海潮江(在建昌府快州自阿魯江分流下通玉球江昔陳氏破占城軍)
(處)龍門江(在嘉興州蒙縣漢書封谿縣有隄防龍門水即此源出雲南寧遠州至此横截江流)
(中分三道飛湍聲聞百里舟過此必舁上岸方可復行傍有穴多出鸚鵡魚色青綠口曲而紅似鸚鵡嘴)
(相傳此魚能化龍云)夜澤(在建昌府東結縣梁武帝時有阮賁者世為豪右因命陳覇先擊破之賁)
(逃澤中夜則出掠因號夜澤)龍溪(在鎮蠻府廷河縣昔陳氏夜過此江不能渡忽見一橋跨江既)
(渡回顧不見及有國改名龍溪)天威涇(唐高駢以交州至邕川海多潛石漕運不通遂鑿開五道)
(有青石涇或傳漢馬援所不能治既而震碎其石亦得通因名天威涇)東津渡(在交州府東關)
(縣瀘江舊以舟楫往來阻於風濤永樂初張輔沐晟始置浮橋橋歲一易)
土産金(太原諒山乂安等府出)珠(靖安雲屯海中出海賈云中秋有月是歲多珠)珊瑚(有赤)
(黑二種在海直而軟見日曲而堅漢初趙佗獻赤珊瑚名火樹)玳瑁(狀類龜而殼稍長其足有六後)
(兩足無爪)丹砂(晉葛洪欲煉丹求為勾漏令杜甫詩交趾丹砂重)沉香(有香木斫斷歲久朽)
(爛而心節獨存置水中則沉曰沉香)安息香(樹如苦練大而直葉類羊桃而長中心有脂作香)
蘇合油(樹生膏可為藥)胡椒(蔓生似山薯春花秋實)羚羊角(高石山出一角而中)
(實極堅能碎金剛石)犀象兕(漢靈帝時九真獻為竒獸元時安南嘗貢兕)白鹿
(晉元康初白鹿見交趾武寧縣宋元嘉末交趾獻白鹿)猩猩(南中志猩猩人面豕身似猿常數輩)
(為羣人以酒并糟設路側連結草屐猩猩見之即知張者祖先姓名呼曰奴欲張我亟捨去復自謂試共)
(嘗酒逮醉取屐着之為人所擒)狒狒(晉郭璞云出交州山中狀如人面長臂黑身被髮迅走食人見)
(人則笑)蒙貴(狀如猱而小紫黑色畜之捕鼠甚於猫)白雉(周成王時越裳氏來獻漢光武)
(時日南九真貢)翡翠(羽可為首餙)蚺蛇(形大而長其膽性極泠能療眼疾及諸瘡)蟻子
鹽醢(古載交州溪洞酋長多收蟻卵鹽為醬非官客親族不得食周禮醢人饋食之豆有蚔蟻子即)
(此)菴羅果(俗名香蓋乃果中極品或謂種出西域實似北梨四五月間熟多食無害)波羅
密(大如冬瓜皮有軟刺五六月熟味最香甜可煮食能飽人奉化府嘉林州出者尤佳)核烏木
(堅緻可為器)蘇木(一名多邦)
古蹟越王城(在乂安府東岸縣又名螺城以其屈曲如螺漢時安陽王所築安陽王舊都越地故)
(又稱為越王城城中宮址尚存)壐城望海城(俱在交州府安明縣漢建武中馬援平交)
(趾分置封溪望海二縣築此二城守之)大羅城(在交州府城外漢交趾郡唐安南都護府皆在)
(此其城唐張伯儀所築高駢嘗脩廣之宋時李公藴立國於此)雒王宫(在交州府三帶州未有郡)
(縣時有雒田随潮水上下墾其田者為雒民統其民者為雒王副貳者為雒將皆銅印青綬號文朗國以)
(淳朴為俗以結繩為治傳十八世為蜀王子泮所滅宮址尚存)天使館(元傅與礪使安南題詩云)
(使旌入館青雲動仙蓋臨江白日廻喻蜀豈勞司馬檄朝周終見越裳來)浪泊(在交州府東關縣一)
(名西湖馬援既平交趾謂官屬曰吾弟少游常哀吾慷慨有大志嘆曰士生一世但取衣食纔足為郡縣)
(吏守墳墓使鄉里稱為善人足矣至求□餘自苦耳吾在浪泊西里間賊未滅時下潦上霧毒氣薰蒸仰)
(視飛鳶站站堕水中念少游語何可得也)銅柱(漢馬援既平交趾立銅柱為漢界相傳在欽州古森)
(洞上有援誓云銅柱折交趾滅唐馬總又建二銅柱鑱著唐德以明其為伏波之裔今未詳所在日南郡)
(西有西屠夷國援嘗經其地亦植二銅柱表漢界及北還留十餘戶於柱下至隋乃有三百餘戶悉姓馬)
(按林邑記林邑大浦口有五銅柱唐天寳中何履光伐雲南收安寧城立援銅柱以定疆界亦未詳所在)
銅鼓(交趾服役有頭飛獠子赤裩獠子鼻飲獠子皆穴居巢處好飲酒擊銅鼓鼓□成置庭中招同)
(類來者盈門豪富女子以金銀釵擊鼓叩竟留與主人或云銅鼓乃諸葛亮征蠻鉦也)
名宦漢馬援(光武時交趾女子徵側徵貳反援以伏波將軍與扶樂侯劉隆等水陸並進至浪泊)
(與二徵戰大破追斬之盡殱其黨交趾平援立銅柱而還)張喬(順帝時象林蠻區連入寇州郡討之)
(不克於是選喬為交州刺史喬单車至州寇徒自弭)朱儁(靈帝時交趾梁龍等反乃拜儁交趾刺史)
(令過本郡簡募鄕兵及所調合五千人分兩道而入先宣揚威德既而進逼之斬龍降數萬人旬月盡定)
賈琮(交趾刺史先是刺史無清行吏民怨叛琮招撫荒散蠲復徭役誅斬渠魁簡選良吏百姓以安)
(為之歌曰賈父來晚使我先反今見清平吏不敢飯治事三年為十一州最)周乘(交州刺史上書)
(云交州絶域習俗貪濁彊宗聚姦長吏肆狡侵漁萬民臣欲為聖朝掃清一方時屬城解綬者三十餘人)
三國吳岱(吳交州刺史初交趾太守士徽拒命岱督兵浮海突進徽震怖率兄弟六人降岱皆)
(斬之徽將攻岱岱大破之復討九真遣從事南宣國化扶南林邑諸國各遣使奉貢)晉陶侃(初王)
(機刺交州與杜洪温邵等反侃以江夏守討平之斬機等傳首京師以功遷都督交廣七州軍事兼領交)
(州刺史)南北朝宗慤(宋元嘉中從檀和之伐林邑攻拔區栗城入象浦林邑王領國來逆)
(以具裝被象前後無際慤製獅子形禦象象果驚奔遂克林邑收其珍寳無箅而慤一無所取)隋丘
和(交趾太守撫綏盡情荒域安之蕭銑等舉兵招之不從後納欵於唐授交州大都督)唐杜正
倫(中書侍郎兼太子左庶子承乾稍失道帝詔正倫可審喻之正倫道帝語督切帝責其漏洩貶交州)
(都督)馬緫(元和中遷安南都護廉清不撓用儒術教其俗政事嘉美獠夷安之建二銅柱鑱著唐德)
(明其為伏波之裔)裴行立(安南經略使時環王國人李樂山謀廢其君來乞師行立斬之歸其)
(孥蠻人悦服)高駢(懿宗時為安南都護招討使時南詔䧟交趾駢治兵海門進至南定掩擊大破)
(之進破南詔進駢為静海軍節度使駢從孫鄩嘗為先鋒駢表薦自代從之)宋馬植(安南都護)
(以文雅餙吏事清淨不煩夷民安之諸酋皆納欵請租稅約束)邵曄(景德中充交趾安撫國信使會)
(黎桓死其子互相殺奪曄駐嶺表以事聞改為緣海安撫使許以便宜曄貽書安南諭朝廷威德俾速定)
(位即時聽命)
人物秦阮翁仲(身長二丈三尺氣質端勇異於常人少為縣吏為督郵所笞嘆曰人當如是耶)
(遂入學究書史始皇併天下使翁仲將兵守臨洮聲振匈奴秦以為瑞翁仲死遂鑄銅為其像置咸陽宫)
(司馬門外匈奴至有見之者猶以為生)漢李進(交州人中平間代賈琮為刺史請交趾依中州)
(例貢士其後阮琴以茂才仕至司隸校尉人才得與中州同選蓋自進始)士爕(其先魯國汶上人王)
(莽時避地交趾六世至桓帝時爕父賜為日南守爕治左氏春秋舉孝廉補尚書郎以事免舉茂才拜交)
(趾太守氣宇寬厚謙虚下士天下喪亂不廢職貢詔封龍度亭侯建安末吳孫權遣步隲刺交州爕奉節)
(度脩貢不缺封龍編侯)唐姜公輔(愛州人第進士補校書郎以制策異等授右拾遺翰林學)
(士有高材每進見敷奏詳亮德宗器之朱泚亂帝在奉天公輔曰今禁旅單寡而士馬處外竊為陛下危)
(之帝曰善悉内諸軍既而朱泚兵果至乃擢公輔諫議大夫同中書門下平章事後貶泉州别駕順宗立)
(拜吉州刺史)
占城國(東距海西抵雲南南接真臘國北連安南國東北至廣東舟行順風可半月程至崖)
(州可七日程)
沿革古越裳氏界秦為象郡林邑縣漢改象林縣屬日
南郡漢末區連者殺縣令自立為林邑國王其後世
絶外孫范熊代立熊死子逸嗣其臣范推之奴名文
者譖逐逸諸子逸死文簒立傳至玄孫文敵為扶南
王子當根純所殺國臣范諸農平其亂而自立傳子
陽邁陽邁傳子咄歴宋齊梁陳及隋初皆來朝貢隋
仁壽末其王梵志為隋將劉方擊破遂棄城遁獲其
廟主十八枚皆鑄金為之蓋其國有十八世矣方班
師梵志復其故地自是朝貢不絶唐貞觀中其王頭
黎獻方物子鎮龍嗣為摩訶慢多伽獨所弑范氏遂
絶國人立頭黎之姑子諸葛地更號環王唐元和初
入寇驩愛等州安南都護張丹擊破之遂棄林邑徙
國於占因號占城五代周顯德中其王釋利因德漫
遣其臣莆訶散來貢宋乾德中其王悉利因陁盤遣
使因陁玢等貢方物自是間歲或數歲一貢淳熙中
襲破真臘慶元中真臘大舉復讎俘殺幾盡更立真
臘人以主之元至元間其主孛由補刺者吾内附遣
使貢方物後其子補的遂負固弗服屢遣重兵臨之
又數遣使招諭乍臣乍叛終無順志本朝洪武初其
主阿荅阿者首遣其臣虎都蠻來朝貢方物詔遣中
書省管勾丼桓等封為占城國王自是朝貢不絶每
國王嗣立必遣使請命於朝遣使冊封率以為常
風俗出入乘象馬粒食稻米肉食水兕山羊之類(寰宇記)
胸纏㲲布腦垂髽髻(宋史外國傳土無絲繭以白㲲布纏其胸垂至足衣衫窄袖撮)
(髮為髻散垂為髾於後其王腦後髽髻散披吉貝衣戴金花冠七寳裝纓絡為餙股脛皆露躡革履無襪)
(婦人亦腦後撮髻無笄梳其服及拜揖與男子同)殺牛祭鬼(同上畜産多黃牛水牛而無驢)
(亦有山牛不任耕耨但殺以祭鬼將殺令巫祝之曰阿羅和及拔譯云曰早教他託生)人性凶
悍果於戰鬭(文獻通考)市用金銀(同上互市無緡錢止用金銀較量錙銖或吉貝)
(錦定博易之直人有疾病旋采生藥服食地不産茶亦不知醖釀之法止飲椰子酒兼食檳榔)驅象
逐邪焚衣祭天(同上正月一日牽象周行所居之地然後驅逐出郭謂之逐邪四月有游)
(船之戲定十一月十五日為冬至人皆相賀每歲十二月十五日城外縳木塔王及人民以衣物香藥置)
(塔上焚之以祭天)刑禁輕重(同上刑禁亦設枷鎻小過以藤杖鞭之或五六十至一百當死)
(者以䋲繫於樹用梭槍舂喉而誅其首若故殺劫殺令象踏之或以鼻捲撲於地象皆素習犯姦者男女)
(共入牛以贖罪)
山川金山(在林邑故國山石皆赤色其中産金金夜則出飛狀如螢火)不勞山(在林邑浦)
(外國人犯罪則送入此山令自死)鴉侯山(在占城國大州西北其國主為元兵所敗嘗逃於此)
(山)
土産金銀錫鐵獅象(民獲犀象皆輸於王)犀牛(周顯德中)
(嘗貢雲龍形通犀角)瑇瑁伽南木香朝霞大火珠(大如鷄卵狀類)
(水晶當午置日中以艾藉之輒火出)菩薩石薔薇水(灑衣經歲香不歇)猛火
油(得水愈熾國人用以水戰)乳香沉香檀香丁香㯽榔
茴香烏樠木蘇木胡椒蓽澄茄白藤
吉貝(吉貝樹名其華成時如鵝毳抽其緒紡之以作布亦染成五色織為斑布)絲絞布
白㲲布貝多葉龍腦香甘蔗蕉子椰
子孔雀山鷄
暹羅國(在占城極南)
沿革本暹與羅斛二國地暹乃漢赤眉遺種其國土瘠
不宜耕藝羅斛土田平衍而多稼暹人歲仰給之元
貞元初暹人嘗遣使入貢至正間暹始降於羅斛而
合為一國本朝洪武初暹羅斛國王參烈昭毘牙遣
使臣奈思俚儕刺識悉替等朝貢進金葉表詔賜大
統歷永樂初其國止稱暹羅國其王昭禄羣膺哆囉
諦刺遣使柰必表貢方物詔賜古今列女傳且乞量
衡為國中式從之至今朝貢不絶
風俗氣候不正俗尚侵掠煮海為鹽釀秫為酒男
女椎髻(男女椎髻白布纏頭被服長衫)事决婦人(每有計議刑法輕重錢榖出入之事)
(並决之婦人其志量在男子上)&KR1437;子代錢水銀灌屍(以&KR1437;子代錢流通人死則灌水)
(銀以養其身已上俱島夷志)
土産羅斛香(味極清遠亞於沉香)犀象翠羽蘇木花錫
瓜哇國(東抵古女人國西抵三佛齊國南抵古大食國北抵占城國)
沿革本古闍婆國又名莆家龍其屬國有蘇吉丹打板
打綱底勿等國劉宋元嘉中始通中國後絶至宋淳
化中其王穆羅茶遣使來朝貢大觀中復遣使入貢
元時稱瓜哇國至元末遣兵征之不克本朝洪武初
其王昔里八達刺遣其臣八的占必等朝貢納元所
授宣勅二道自是朝貢不絶
風俗室宇壯麗飲食豐潔(宋史室宇壯麗餙以金碧剪銀葉為錢博易飲食豐潔地)
(不産茶其酒出於椰子及蝦蝚丹樹)被髮纏胸有名無姓(同上土人披髮其衣裝纏)
(胸以下至於膝疾病不服藥但禱神求佛其俗有名而無姓)坐俟王過(同上其王椎髻戴金)
(鈴衣錦袍躡革履坐方牀官吏日謁三拜而退出入乘象或腰輿壯士五七百人執兵器以從國人見王)
(皆坐俟其過乃起)婚聘無媒(同上土俗婚聘無媒妁但納黃金於女家以娶之五月遊船十)
(月遊山有山馬可乘跨或乘軟兜樂有横笛鼓板亦能舞)尚氣好鬭(諸蕃志)不設刑
禁(同上不設刑禁雜犯罪者随輕重出黃金以贖惟寇盜則寘之死)民不為盗(島夷志其)
(田膏腴地平衍榖米冨饒倍於他國民不為盗道不拾遺諺云太平闍婆者此也)男女纏頭
被服長衫(同上)
山川保老岸山(在蘇吉丹國凡番舶未到先見此山頂聳五峰時有雲覆其上)鸚鵡山
(出鸚鵡故名)八節澗(澗上接杜馬班王府下通莆奔大海乃瓜哇咽喉必争地元史弼高興嘗)
(會兵於此)
土産金銀真珠(番名沒爹蝦囉)犀角(番名低密)象牙(番名家囉)玳瑁
沉香茴香青鹽(不假煎煮日曬而成)檀香(樹與葉似荔支)龍腦香
丁香蓽澄茄(其藤蔓衍春花夏實花白而實黑)木瓜椰子蕉
子丼蔗芋檳榔胡椒(樹如蒲桃以竹木為棚架正月花四月實)
(五月收采曬乾)硫黃紅花蘇木桄榔木吉貝絞
布(有繡絲絞雜色絲絞)裝劔藤簟白鸚鵡猴(國中山多猴不畏人)
(呼以霄霄之聲即出或投以果實則其大猴二先至土人謂之猴王猴夫人食畢羣猴食其餘)
真臘國(東際海西接蒲丼南連加囉希北抵占城國)
沿革本扶南屬國亦名占臘其王姓刹利名質多斯那
者始併扶南而有之隋大業中始通中國唐自武德
至聖歷凡四來朝神龍以後國分為二其南近海多
陂澤為水真臘其北多山阜為陸真臘後復合為一
宋政和中遣使來貢宣和初封為真臘國王與占城
等慶元中國人大舉伐占城破之而立真臘人為占
城王故當時占城亦為屬國其屬國又有參半真里
登流眉蒲丼等國所領聚落六十餘地方七千餘里
本朝洪武初國王忽兒那遣其臣柰亦吉郎等表獻
方物自是朝貢不絶
風俗東向為上右手為潔(寰宇記國俗東向開戶國以東為上男婦悉拳髮垂耳性)
(氣捷勁以右手為淨左手為穢)縣鎮風俗與占城無異(宋史)王三日一
視朝臣階下三稽首(文獻通考其王三日一視朝坐五香七寳床上施寳帳着朝霞)
(吉貝瞞絡腰腹下垂至脛頭帶金寳花冠被珍珠纓絡足履革屐耳懸金璫嘗服白㲲其臣朝於王者輒)
(於階下三稽首王呼上階則跪以兩手抱膊遶王環坐議政事訖跪伏而去)婚娶燃燈不
息(同上婚娶男女二家各八日不出晝夜燃燈不息)視力耕種(諸蕃志厥土沃饒田無畛)
(域視力所及而耕種之)俗尚華侈(島夷志國有城周七十餘里殿宇三十餘所頗為壯麗其)
(王及貴人所御之物多餙以金璧俗尚華侈田産富饒男女椎髮女滿十歲即嫁以錦圍身眉額施朱諺)
(云富貴真臘者此也)
土産銅金顔香(香乃樹脂有淡黃色者有黑色者擘開雪白者為佳夾砂石為下其氣能)
(聚衆香番人以之和香塗身)篤耨香(樹如杉檜香藏於皮老而脂自流溢者名白篤耨冬月因)
(其凝而取之者名黑篤耨盛之以瓢碎瓢而爇之亦有香名篤耨瓢)沉香(出真臘者為上占城次之)
速暫香(出真臘者為上伐樹去木而取香者謂之生速樹仆木腐而香存者謂之熟速其樹木之)
(半存者謂之暫香黃而熟者為黃熟通黑者為夾箋)麝香木(氣似麝臍)白豆䓻(樹如絲瓜)
(蔓衍山谷春花夏實)象(島夷志國有戰象)蘇木翠羽大風子毗
野樹(花似木瓜葉似杏實似楮)婆田羅樹(花葉實略似棗)歌畢佗樹(花似林禽)
(葉似榆而厚大實似李)菴羅樹(花葉似棗實似李)建同魚(四足無鱗鼻如象吸水上)
(噴高五六丈)浮胡魚(八足狀如䱉觜如鸚鵡)
滿刺加國(在占城國南其朝貢自廣東以達於京師)
沿革前代不通中國本朝永樂三年其國王西利八兒
速刺遣使朝貢朝廷賜以印誥封為滿刺加國王九
年其嗣王拜里迷蘇刺親率其妻子來朝厚賚而還
自是朝貢不絶天順三年國王無荅佛哪沙卒其子
蘇丹茫速沙請命復遣使賫詔往封焉
山川鎮國山(永樂中詔封其國之西山為鎮國山御製碑文賜之勒石其上)
土産錫布蘇木胡椒象牙犀角硫黃
玳瑁
古麻刺國
沿革前代無考本朝永樂中國王哇來□本親率其臣
來朝至福州卒詔諡曰康靖勅葬閩縣有司歲時致
祭
拂菻國(東南至滅力沙北至海皆四十程西至海三十程東自大食及于闐回紇乃抵中國)
沿革宋元豐四年其王滅力伊靈改撒始遣使來貢方
物元祐中其使兩至本朝洪武四年詔遣其國故民
捏古倫齎詔諭之尋遣使來朝并貢方物
風俗土屋無瓦(宋史國地甚寒土屋無瓦以蒲萄釀酒樂有箜篌壺琴小篳篥偏鼓)貴臣
如王服(同上王服紅黃衣以金線織絲布纏頭歲三月則詣佛寺坐紅床使人舁之貴臣如王之)
(服或青綠緋白粉紅褐紫並纏頭跨馬)不尚鬭戰(同上刑罰罪輕者杖數十重者至二百大)
(罪則盛以毛囊投諸海不尚鬭戰小有争但以文字來往相詰問事大亦出兵)鑄金銀錢(同上)
(鑄金銀為錢無穿孔面鑿彌勒佛背為王名禁民私造)
土産金銀珠西錦千年棗馬獨峯駝
巴㰖蒲萄
三佛齊國(在占城國南五日程其朝貢自廣東以達於京師)
沿革本南蠻别種與占城為隣居真臘瓜哇之間所管
十五州其屬國有單馬令凌牙斯蓬豐登牙儂細蘭
等國其王號詹卑其人多姓蒲唐天祐初始通中國
宋建隆初其王悉利胡大霞里檀遣使朝貢其後遣
使入貢本朝洪武四年國王哈刺札八刺卜遣其臣
玉的力馬罕亦里麻思奉金字表來朝并貢方物遂
朝貢不絶
風俗人用香油塗身(宋史四時之氣多熱少寒冬無霜雪人用香油塗身)俗以金
銀貿易(同上地無麥有米及青白豆無緍錢土俗以金銀貿易諸物鷄魚鵝鴨頗類中土)人
民散居城外(同上累甓為城用椰葉覆屋人民散居城外不輸租賦有所征伐隨時調發立)
(酋長率領皆自備兵器粮糗)文字用梵書(同上國中文字用梵書以其玉指環為印亦有)
(中國文字上表章用焉)臨敵敢死(文獻通考習水陸戰臨敵敢死伯於諸國)番舶輻
輳(同上其國在海中扼諸番舟車往來之喉咽若商舶過不入輒出船合戰故諸國之舟輻輳)水
上架屋(島夷志男女椎髻穿青綿布衫繋東沖布喜潔淨故於水上架屋)官兵服藥
刀兵不能傷(同上)
土産金銀水晶珠瑠璃犀角象牙安息
香(樹脂其形色類核桃□不宜於燒然能發衆香故人取以和香)龍腦香檀香
烏樠木(單馬令國出樹似椶櫚可為器用)猫睛石(細蘭國出瑩潔明透如猫眼睛)沉
香乳香(樹類榕以斧斫之脂溢于外凝結而成其品十有三有滴乳缾乳袋香黑榻纏末之)
(别)薔薇水(即薔薇花上露花與中國薔薇不同土人多取其花浸水以代露故多偽者以瑠璃)
(瓶試之翻摇數四其泡周上下者為真)萬歲棗木香(樹類絲瓜冬取根曬乾)𥚹
桃婆律香薰陸香蘆薈(草屬狀如鱟尾採之以玉器搗研成膏名)
(曰蘆薈)梔子花(色淺紫香清越其花稀有土人採之曝乾藏瑠璃瓶中)沒石子(樹如)
(樟開花結實如中國茅栗)蘇合油(以濃而無滓者為上)腽肭臍(獸形如狐脚高如犬走如)
(飛取其腎以漬油名腽肭臍)阿魏(樹不甚高土人納竹筒於樹梢脂滿其中冬月破筒取脂即阿)
(魏也或曰其脂最毒人不敢近每采時繫羊樹下自遠射之脂之毒著於羊羊斃即為魏)珊瑚(生海)
(中最深處初生色白漸長變黃以絲繩繋五瓜鐡猫兒用黑鉛為墜擲海中取之初得肌理軟膩見風則)
(乾硬變紅色者為貴若失時不取則蠧敗)沒藥(樹高大如松皮厚一二寸採時掘樹下為坎用斧伐)
(其皮脂流於坎□餘方取之)血竭(樹略同沒藥採亦如之自乳香以下諸物多大食諸蕃出而萃于)
(三佛齊)
浡泥國(去闍婆四十五日程去三佛齊四十日程去占城三十日程朝貢自廣東達於京師)
沿革本闍婆屬國在西南大海中所統十四州前代不
通中國宋太平興國中其國王向打始遣使入貢元
豐中國王錫理麻喏復遣使入貢本朝洪武四年國
王馬謨沙遣其臣亦思麻逸進表箋貢方物永樂三
年詔遣使封浡泥國麻那惹加那乃為王給印符誥
命六年率其妻子來朝卒於南京會同舘詔諡恭順
賜葬南京城南石子岡命其子遐旺襲封歸國自是
朝貢不絶
風俗以板為城(其國以板為城王所居屋覆以貝多葉民舍覆以草王坐繩床出即大布單坐)
(其上衆舁之名曰阮囊)以銅鑄甲(戰鬭者則持刀披甲甲以銅鑄狀若大筒穿之於身護其)
(腹背其國隣底門國有藥樹取其根煎為膏服之及塗其體兵刃所傷皆不死)喪葬有棺歛
(喪葬亦有棺歛以竹為轝車載棄山中二月始耕則祀之踰七年則不復祀)婚聘先以椰
子酒(婚聘之賓先以椰子酒㯽榔次之指環又次之然後以吉貝布或量出金銀成其禮)盛食
無器皿(國人以十二月七日為歲節凡宴會鳴鼓吹笛擊鈸歌舞為樂無器皿以竹編貝多葉為)
(器盛食食訖棄之以上俱宋史)王之服色略倣中國基宇弘敞原
田獲利俗尚奢侈(俗尚奢侈男女椎髻以五采帛繋腰花錦為衫)煮海為
鹽釀秫為酒愛敬中國人(愛敬中國人每見中國人醉者則扶之以歸以)
(上俱諸蕃志)
山川長寧鎮國山(永樂六年國王麻那惹加那乃上言蒙恩封王爵境上皆屬職方國有後)
(山乞封表為一方之鎮王卒其子遐旺復以為請遂封為長寧鎮國山御製碑文刻石其上)
土産片腦(樹如杉檜取之者必齋沭而往其成片似梅花者為上其次有金脚腦速腦米腦蒼腦札)
(聚腦又一種如油名腦油)檀香象牙吉貝布玳瑁鶴頂
巴尾樹貝多葉加蒙樹(二樹心可為酒)椰子㯽榔
紙(紙類木皮而薄瑩滑色微綠宋時入貢以此紙書表)
蘇門荅刺國
沿革前代無考本永樂中國王鎻丹罕難阿必鎮遣其
臣阿里來朝并貢方物自是脩貢不絶
風俗田磽榖少(島夷志)男女繋布縵椎髻繋紅布(同上)酋長
殺人取血浴身(同上其酋長人物脩長一日之間必三變色或黑或赤每歲必殺十餘人)
(取自然血浴之則四時不生疾疹故民皆畏服焉)
土産鶴頂錫斗蘇木胡椒闊布大茄(樹高丈餘)
(經三四年不瘁子大如西瓜重十餘斤以梯樀之)
蘇禄國
沿革前代無考本朝永樂十五年其國東王巴都葛叭
荅刺西王巴都葛叭蘇哩峒王叭都葛巴刺卜各率
其妻子頭目來朝并貢方物
風俗民食沙糊魚鰕螺蛤(山涂田瘠間植粟麥民食沙糊魚蝦螺蛤)氣候半
熱短髮纏皂縵(俗鄙薄男女短髮纏皂縵繋小印布)煮海為鹽釀蔗為
酒織竹布為業(以上俱島夷志)
山川石﨑山(國以此山為保障)
土産竹布玳瑁真珠(色青白而圓有至徑寸者)蔗
彭亨國
沿革前代無考本朝永樂中國王遣其臣蘇麻固門的
里等來朝并貢方物
風俗田沃榖稍登(島夷志)男女椎髻(同上男女椎髻衣長布衫繋單衣冨家頸)
(帶金圈數四常人則以五色燒珠為圈束之)煮海為鹽釀椰漿為酒(同上)
山川石崖(其國石崖周匝﨑嶇如柵寨)
土産片腦沉香花錫椰子
西洋古里國
沿革其國乃西洋諸番之會本朝永樂元年國王馬那
必加刺滿遣其臣馬戍來朝貢馬自是朝貢不絶
風俗海濱為市以通貿易行者譲路道不拾遺山
横而田瘠宜種麥好畜馬俗稍近古(俱島夷志)
土産沉香木香西洋布(幅廣至四五尺)五色巾白鳩胡
椒馬(國多□馬來自西域)五色鴉鶻石
𤨏里國
沿革前代無考本朝洪武五年國王卜納的遣其臣撒
馬牙茶嘉兒幹的亦刺丹八兒奉金字表朝貢并圖
其土地山川以獻
土産撒哈刺(以毛織之蒙茸如氊毼有紅綠二色)紅八者藍布覬木里
布白苾布
榜葛刺國
沿革本古忻都州府西天有五印度國此東印度也其
國最大本朝永樂六年國王靄牙思丁遣使朝貢十
二年又遣其臣把一濟䓁來朝貢麒麟等物
風俗耕殖為業(歲以耕殖為業野無曠土田疇極美一歲三收原防管茅之地墾闢種植不倦)
(無再勞之役)氣候常熱男女以細布纏頭衣長衫官
稅十取其二民安物泰國冨俗厚國鑄銀錢(國鑄)
(銀錢名唐加每錢重二錢八分以權小錢以上俱島夷志)
山川五嶺(山高林茂民聚居之)
土産高你布兜羅錦翠羽金繡巾瑠璃
天方國
沿革古筠冲之地舊名天堂又名西域本朝宣德中國
王遣其臣沙瓛等來朝并貢方物
風俗風景融和四時皆春田沃稻饒居民樂業男
女辮髮(俗好善男女辮髮衣細布衫繋細布)有回回歷(與中國歷前後差三日)牛
乳拌飯(人皆以牛乳伴飯故其人肥美以上俱島夷志)
土産馬(高八尺許)金珀珊瑚犀角
默德那國
沿革即回回祖國也初國王謨罕驀德生而神靈有大
德臣服西域諸國諸國尊號為别諳拔爾猶華言天
使云其教專以事天為本而無像設其經有三十本
凡三千六百餘卷其書體旁行有篆草楷三法今西
洋諸國皆用之又有隂陽星歷醫藥音樂之類隋開
皇中國人撒哈八撒阿的幹葛思始傳其教入中國
其地接天方國本朝宣德中其國使臣隨天方國使
臣來朝并貢方物
風俗有城池宫室田畜市列與江淮風土不異寒暑
應候民物繁庶種五榖蒲萄諸果俗重殺非同類
殺者不食不食豕肉齋戒拜天(每歲齋戒一月更衣沭浴居必易常)
(處每日西向拜天國人尊信其教雖適殊域傳子孫累世不敢易)製造織文雕鏤器
皿尤巧(以上俱晉安郡志)
古里班卒國
沿革前代無考本朝永樂三年國王遣其臣馬的等來
朝并貢方物
風俗田瘠榖少登氣候不齊夏則多雨多寒俗質
男女被短髮假錦纏頭紅油布繋身(以上俱島夷志)
錫蘭山國
沿革前代無考相傳其國有巨人足跡本朝永樂十年
詔諭其國王不刺葛麻巴思刺查正統十年國王遣
其臣耶把刺謨的里啞等來朝并貢方物天順三年
其王葛力生夏刺昔利把交刺惹復遣使來貢
土産寳石水晶
白葛達國
沿革前代無考本朝宣德七年國王遣其臣和者里一
思等來朝并貢方物
百花國
沿革前代無考本朝洪武十一年國王刺丁刺者望沙
亦遣其臣八智亞壇等來朝并貢方物
土産紅猴龜筒玳瑁孔雀倒掛胡椒
婆羅國
沿革前代無考本朝永樂四年國王遣其臣勿黎哥等
來朝并貢方物
土産真珠玳瑁瑪瑙車渠
吕宋國
沿革前代無考本朝永樂三年國王遣其臣隔察老來朝
并貢方物
土産黃金
合猫里國
沿革前代無考本朝永樂三年國王遣其臣回回道奴
馬高等來朝并貢方物
土産蘇木烏木胡椒
碟里國
沿革前代無考本朝永樂三年國王遣其臣馬黑木等
來朝并貢方物
土産蘇木烏木
打回國
沿革前代無考本朝永樂三年國王遣其臣麻勿等來
朝并貢方物
土産蘇木胡椒
日羅夏治國
沿革前代無考本朝永樂三年國王遣其臣文那打時
鎮等來朝并貢方物
土産胡椒蘇木
阿魯國
沿革前代無考本朝永樂五年國王速魯唐忽先遣其
臣滿刺哈三等來朝并貢方物
甘巴里國
沿革前代無考本朝永樂十二年國王兜哇刺查遣其
臣得名公葛葛等來朝并貢方物
土産絲錦
忽魯謨斯國
沿革前代無考本朝永樂中國主遣其臣馬刺足等來
朝并貢方物
土産大馬西洋布獅子駝雞(昂首高可七尺)福禄(似驢而花)
(文可愛)靈羊(尾大者重二十餘斤行則以車載尾)長角馬哈獸(角長過身)
忽魯母恩國
沿革前代無考本朝永樂三年國王遣其臣已即丁等
來朝并貢方物
土産檀香速香胡椒
柯枝國
沿革前代無考本朝永樂二年國王可亦里遣其臣完
者荅兒等來朝并貢方物
山川鎮國山(永樂十年詔封其國之山為鎮國山御製碑文賜之命立碑其上)
土産胡椒蘇木
麻林國
沿革前代無考本朝永樂十三年其王遣其臣獻麒麟
等物
沼納樸兒國
沿革其國居印度之中即佛國也本朝永樂中遣使齎
詔諭其國王一不刺金
加異勒國
沿革前代無考本朝永樂中國王者麻里柰那遣其臣
别里呆不來等來朝并貢方物
祖法兒國
沿革前代無考本朝永樂中國王亞里遣其臣來朝并
貢方物
土産西馬鶴頂駝鷄福禄片腦沉香乳
香
溜山國
沿革前代無考本朝永樂中國王亦速福遣其臣來朝
并貢方物
阿哇國
沿革前代無考本朝永樂中國王昌吉刺遣其臣來朝
并貢方物
韃靼(東抵輝和爾西連托和瑪及賽瑪爾堪北盡沙漠)
沿革北邊種落不一歴代名稱各異夏曰獯鬻周曰玁
狁秦漢皆曰匈奴唐曰突厥宋曰契丹自漢以來匈
奴頗盛後稍弱而烏桓興漢末鮮卑滅烏桓盡有其
地後魏時蠕蠕獨強與魏為敵蠕蠕滅而突厥起盡
有西北地唐貞觀中李靖滅之五代及宋契丹復盛
别部小者曰蒙古塔齊爾烏克曰塔塔爾曰克哷各據
分地既而蒙古兼并有之遂入中國代宋稱號曰元
十四傳後天命歸於本朝元帝遁於朔漠傳子阿裕爾
實哩達喇𫝊托古斯特穆爾為伊蘇達喇所弑其部
屬皆奔散來附洪武二十五年遣將周興往討其罪
追至徹徹爾山大破之自是不敢近邊者十餘年永
樂間有布尼雅實哩者其下瑪哈木阿嚕台奉貢惟
謹因封瑪哈木為順寧王阿嚕台為和寧王己而叛
服不常遣使諭之不悛車駕屢親征之諸國始平布
尼雅實哩妻率部屬來朝願居京師宣德中瑪哈木
攻殺阿嚕台欲領部落人心不服乃求元後托克托
巴哈立為王居沙漠之北瑪哈木子托懽托懽子額
森居沙漠之西北衞喇特正統初偕遣使朝貢歲以為
常朝廷賞賚甚厚其後負德入寇歸而自相簒弑朝
廷因而絶之
風俗隨水草畜牧(匈奴志隨水草畜牧無屋居行則車為室止則氊為廬自君長以下咸食)
(畜肉衣皮毛貴壯賤老)朝夕拜日月(同上其單于朝拜日之始生夕拜月其坐長左而面)
(北其送死有棺槨而無封樹凡舉事嘗隨月盛壯以攻戰月虧則退兵)怒殺父兄娶先
掠女(烏桓志烏桓俗與匈奴同其異者怒則殺父兄而終不害其母以母有族類父兄無相仇報也)
(其嫁娶先私通掠將女或半歲百日後始遣媒送馬駝牛羊以為聘其父子男女相對踞蹲髠頭為輕便)
(婦人至嫁時乃養髮)病則灸熨蒸决葬則歌舞相迎(同上有病以艾灸或)
(燒石自熨燒地卧上或隨痛病處以刀决脉出血俗貴兵死葬則歌舞相送肥養一犬以綵繩纓牽燒而)
(送之言使護死者神靈歸赤山)以帛絞頸問所言以驗脩短(突厥志突厥俗)
(與匈奴同其異者其主初立近侍重臣等舁之以氊隨日轉九廻每一廻臣下皆拜訖乃扶令乘馬以帛)
(絞其頸使纔不致絶釋而急問之曰你能作幾年可汗其主既精神瞀昏不能詳定多少隨其所言以驗)
(脩短之數)刻木封箭為信停尸候時而瘞(同上其徵發兵馬及科稅雜畜)
(輒刻木為數併一金鏃箭蠟印封之以為信有死者停屍於帳春夏死者候草木落秋冬死者候花葉榮)
(茂始坎而瘞之)無禮頑嚚夷中最甚(契丹志契丹之俗異於諸胡者父母死而悲哭)
(者為不壯但以其屍置之山樹上經三年後乃收其骨而焚之酹酒而祝曰冬月時向陽食夏月時向隂)
(食若我射獵時使我多得猪鹿其無禮頑嚚於諸夷中最甚)
山川隂山(東西千餘里草木茂盛多産禽獸漢時冐頓單于依阻其中治作弓矢後武帝奪其地匈)
(奴入寇無所隱蔽過此未嘗不哭)狼居胥山(漢驃騎將軍霍去病出代二千餘里與匈奴左)
(賢王接戰得胡首虜七萬餘人左賢王將遁乃封狼居胥山而還)窴顔山(即匈奴築城居漢降)
(將趙信處驃騎將軍霍去病以輕騎追虜至此得匈奴積粟食軍留一月燒其餘粟以歸)浚稽山
(山有二匈奴多分居之漢將李陵以步卒五千擊虜至此營於兩山間虜見漢軍少直前就營陵慱戰敗)
(之虜還走山上漢軍追殺數千人)燕然山(去塞三千餘里後漢車騎將軍竇憲率羌胡兵出塞)
(與匈奴戰於稽落山大破之斬獲甚衆憲遂登此山勒石紀功令班固銘曰鑠王師兮征荒裔勦凶虐分)
(截海外夐其邈兮亘地界封神兵兮建隆碣熙帝載兮振萬世)金微山(去塞可五千餘里竇憲遣)
(兵大破北匈奴於此自漢出師未嘗至此)都斤山(突厥部汗常處於此其西五百里有高山迥出)
(無草樹謂勃登凝黎猶夏言地神也)布爾罕山(鄂諾河源出于此昔有蒼白狼遇慘白鹿于此)
(山生子名拜達勒察罕後為蒙古部即元氏之祖)特哩衮博達斯山(近鄂諾河即元太祖特穆)
(津生處)徹徹山(本朝洪武中總兵官周興征北自元者河追至此山下大破之)禽敵
山(洪武中王師嘗禽北寇鼐爾巴哈於此因名永樂八年車駕征敵至此御銘勒石曰瀚海為鐔天山)
(為鍔一掃邊塵永清沙漠)白雲山(永樂八年六軍營于此時四山雲氣潔白如練因賜今名)蒼
山(一名蒼山峽永樂八年駐蹕于此)沙嶺(永樂二十一年車駕北征駐蹕于此)凌霄峰
(永樂八年車駕征北登絶頂望漠北顧侍臣曰元盛時皆民居今萬里蕭條惟見風埃沙草耳敵勢衰弱)
(若此尚敢倔強果何所恃哉)立馬峰(永樂八年車駕次玄石坡製銘勒于是峰之石曰惟日月)
(明惟天地壽勒銘玄石與之悠久)班珠爾河(元太祖初起兵至此河水方渾飲之以誓衆曰)
(他日當記曾同此艱難)飲馬河(舊名臚朐河永樂八年駐蹕賜名傍有殺虎城乃清遠侯王友)
(統守營兵所築)玄冥河(舊名鄂諾河元太祖興于此永樂中賜今名時追敵至此大敗之敵布尼)
(雅實哩窮蹙以十騎遁去)清塵河(舊名庫爾哲河永樂中跓蹕改今名)庫庫諾爾魚兒
海(元太祖為諸部推戴穪帝于此)蒙山海(在蘇爾温都爾之地其水清洌永樂十二年車駕次)
(此)他人水(突厥部汗常以五月中旬集此拜祭天地)神應泉(地名清水源永樂中駐蹕)
(於此去營三里許平地湧泉高數尺味丼冽士馬飲之不竭因賜今名)清流泉(永樂八年駐蹕)
(於此製銘勒石曰於鑠六師罙入其阻山高水清永彰我武)
土産馬槖駝野馬羱羊(爾雅似吳羊而角大)角端(漢書音義角端)
(似牛角可為弓世謂角端弓是也)鼲貂鼠青鼠土撥鼠豽
(猴屬已上六物皮毛柔軟可為裘)東牆(似蓬草實如穄子十月始熟)沙雞酥酪
古蹟范夫人城(寰宇記城本漢將所築將亡其妻率衆保完之因名)麻彈城楊
義城矢波羅城舍利城達督城(寰宇記諸城傍皆有美水)
(豐草唐時突厥所居移徙不常)和寧路城(初名和林以西有哈刺和林河故名元太祖始建都)
(於此前後凡五朝大德間立和林等處行中書省置和林路總管府皇慶初改嶺北等處行中書省及改)
(路曰和寧)
烏梁海(東接海西西連開平界北抵北海)
沿革本春秋時山戎地秦為遼西郡北境漢為奚酋所
據東漢征敗之走匿松漠間後魏之先復居於此號
庫莫奚後服屬契丹元為太寧路北境本朝洪武二
十二年征敗北兵來降者衆詔以烏梁海之地置泰
寧諾延扶餘三衛以處之為東北外藩命其長為指
揮使指揮同知各領所部自是每歲朝貢
風俗與韃靼同
山川馬盂山(廣袤千里中一峰形類馬盂)有福山(東西袤五里南北廣二十里)七
金山(山有七峰遼時於中建三學寺)唱呌山香臺山(遼時建昊天寺金杜元有)
(碑)
土産馬槖駝黃牛青牛瑪瑙鵲樺皮白
葡萄
明一統志卷九十
