明一統志卷四十一
明李賢等撰
嚴州府(東至杭州府富陽縣界二百里西至直隷徽州府歙縣界二百三十里南至金華府)
(蘭溪縣界五十里北至杭州府於潛縣界一百二十里自府治至南京一千一百七十里至京)
(師四千四百二十八里)
(糧一萬一千石零)
建置沿革禹貢揚州之域天文牛女分野春秋時屬吳
後屬越戰國時屬楚秦為會稽鄣二郡地漢屬會稽
丹陽二郡東漢屬吳郡及丹陽郡建安中孫吳始置
新都郡晉改為新安郡治始新隋初罷郡為新安縣
仁夀中始置睦州大業初改為遂安郡治雉山縣唐
初復為睦州又於桐廬别置嚴州尋廢於睦州加東
字未幾復名睦州徙治建德屬江南道天寳初改為
新定郡乾元初復為睦州宋置遂安軍宣和初改州
曰嚴州軍曰建德咸淳初陞州為建德府屬浙西路
元改建德路本朝改建安府尋改嚴州府領縣六
建德縣(附郭本東漢吳郡富春縣地三园吳廣武中始析置建德縣仍屬吳郡梁屬東陽郡隋省)
(入吳寧縣唐復置屬嚴州後屬睦州尋移州治於此宋為建德府治元仍舊本朝因之編戶八十四里)
淳安縣(在府城西一百六十里本漢丹陽郡歙縣地三國吳置始新縣為新都郡治晉屬新安郡)
(隋改新安縣置睦州後改雉山縣為遂安郡治唐初復名新安開元中改曰還淳永貞初改青溪縣屬睦)
(州宋宣和初改曰淳化紹興中始名淳安元仍舊本朝因之編戶八十一里)桐廬縣(在府城東)
(一百里本漢富春縣之桐溪鄕三國吳廣武中析置桐廬縣屬吳郡隋初廢仁夀中復置屬睦州唐初置)
(嚴州尋廢以縣屬睦州宋初屬杭州後屬建德府元仍舊本朝因之編戶五十三里)遂安縣(在府)
(城西一百八十里本漢歙縣之南境三國吳置新定縣屬新都郡晉改遂安縣屬新安郡隋初縣廢仁夀)
(中復置屬睦州唐屬遂安郡宋屬嚴州後屬建德府元仍舊本朝因之編戶五十九里)夀昌縣
(在府城西南九十里本漢富春縣地吳置新昌縣屬吳郡晉改夀昌縣梁屬新安郡隋併入新安縣唐永)
(昌初分雉山復置夀昌縣尋省神龍初復置屬睦州宋元縣仍舊本朝因之編戶三十里)分水縣
(在府城東北一百五十五里本桐廬縣西鄉地唐析置分水縣取桐廬水中分之義為名尋省如意初復)
(置改名武□神龍初復故名宋元仍舊本朝因之編戶一十八里)
郡名嚴陵(以嚴子陵居此郡得名)新都(吳名)新定(唐名)
形勝據浙江上游(宋錢勰浮橋記)當甌歙數道之衝(同上)建邦於
山谷之間(宋田鍚孔子廟記)衢歙二水合於城隅(宋范仲淹云)羣
峰迴環一水縈帶(宋蘇頌靈香閣記)江闊山深(古詩江闊桐廬岸山深建)
(德城)山川宏偉(宋朱熹山陵奏議山川之勝宏偉非常)錦峰繡嶺(圖經錦峰繡嶺)
(子陵隠居之所)四達皆巇險之道(郡志)
風俗俗號輯睦(圖經俗號輯睦因以名邦可以無事治不可以多事理)人和俗阜
(寰宇記)民貧而嗇(圖經序州境山谷居多地狹且瘠民貧而嗇穀食不足仰給他州惟𧖟柔)
(是務且蒸茶割淎以要商賈貿遷之利)多文學之士(郡志郡多文學之士在唐有皇甫湜)
(方干李頻宋有方逢辰錢時諸人皆以文學著名)
山川秀山(在府冶東宋時山顛有秀亭麓有秀泉山之東又有建安山)烏龍山(在府城北)
(三里宋宣和初以龍為君象凡州縣山水地名有龍字者避之嘗改名仁安山之麓有烏龍廟旁有烏龍)
(嶺嶺間有三彎九曲之竒)高峰山(在府城東五里山峰峭聳昔有浮圖在其巔古語云卯巽二峰)
(重建塔狀元從此冠羣英蓋指此山)平壁山(在府城西一十里千仞壁立因名)橘山(在府)
(城南一十里相傳絶頂有羅浮橘一林遇橘熟時風飄墜地得者詫為僊人橘)碁枰山(在府城南)
(一十五里山頂有石碁秤下有石壁)萬歲山(在府城東南二十里與明山巖山相連屬為郡中佳)
(山水)馬目山(在府城西南二十五里有峰狀如馬首中有小峰如目)龍門山(在府城東)
(二十七里山巔有浮圖臨於江渚石壁上有瀑布泉)吳氏山(在府城西北四十里山下有吳村唐)
(天寳中因改吳氏山)幽徑山(在府城西四十里山下有漢朱買臣墓)湫山(在府城東北四)
(十五里山有石湫俗呼為聖水)紫蓋山(在府城西北七十里巍然高聳出衆山之表常有紫霞騰)
(繞如蓋)五寳山(在府城西八十里其山有五曰金曰銀曰銅曰綠曰鐵皆以色相似故名)銅
官山(在府城西八十里秦時於此置官採銅今無)南山(在淳安縣南宋人於山巔搆物外亭)
(錢時有月夜遊南山記)都督山(在淳安縣治南下有都督方儼祠因名古志載建德縣有都督)
(山鄉人於此擲石以占吉凶今莫詳所在)雉山(在淳安縣治西南山形如雉蹲隋時嘗以此山名縣)
靈巖山(在淳安縣東北六里吳永安中黃龍見於此因名龍山唐元和中改今名)邁山(在淳)
(安縣西北六里其山重叠邁於諸山)小金山(在淳安縣西一十里屹立大溪中上有佛宇山形甚)
(似鎮江之金山而差小故名来胡朝穎詩綠水繞門迷客渡白雲終日伴僧閒)聖姥山(在淳安縣)
(東南二十五里絶頂平夷流泉不竭上有仙祠)雲濛山(在淳安縣南三十里每天欲雨先有雲霧)
(滃然蒙此山頂)三鶴山(在淳安縣南三十五里相傳昔潘氏兄弟三人於此山登仙)蔗山
(在淳安縣東北四十二里山分八面水注十派相傳昔人於此種蔗故名)蜜山(在淳安縣東南五十)
(里山多蜜出木空石罅中上有蜜山庵)東山(在淳安縣西五十五里絶頂有僧菴中祠石佛)並
桃山(在淳安縣西北六十里高出衆山之上一登絶頂杭歙衢婺之山依約在目山下望之如二桃)
(然因名)安樂山(在淳安縣東六十五里山頂有泉及石碁盤遇旱禱雨多應張景修詩我是掛)
(冠林下客山中安樂合平分)芝山(在淳安縣南七十里秀出遼溪之上宋嘉祐中西夏都知兵馬)
(使商援入朝奏密事因留家青溪故今山麓多商姓所居)重坑山(在淳安縣東八十里山有二坑)
(故名)擔鹽山(在淳安縣西北一百一十里錢鏐微時常販鹽經此因苦渴以拄杖觸巖泉忽湧出)
(名拄杖泉)東泉山(在淳安縣東北一百三十里舊名覆船其一支南出曰紫瑞峰當龍池之上望)
(之如青芙蓉出泉三派並東注故唐改今名元洪震老詩青蓮浴秋水浮出龍王宫平生閱山亦多矣未)
(有如此竒哉峰金焦靈鷲等培塿詞客誇談不容口恨君不上千仞岡一見天台與廬阜通都大邑人爭)
(馳一泉一石小亦竒雲深路絶無人處大有佳山誰得知)南來山(在淳安縣西北一百三十里山)
(勢自北而南故名)桐君山(在桐廬縣東二里一名桐廬山相傳昔有異人於此山採藥求道結)
(廬於桐木下人問其姓則指桐以示之因號為桐君山)戴山(在桐廬縣東二里劉宋會稽戴顒與)
(其父兄及弟來隠於此因名今絶頂有遺居在焉旁有九田灣)常山(在桐廬縣西五里晉許邁隠此)
(邁丹陽人因採藥遍遊名山至此遂卜居焉)牛山(在桐廬縣西一十里宋建炎初歙人錢嶨敗金)
(人於此淳熙中邑令向演置石柱欄柵以便行者孫紹遠作記)金雞山(在桐廬縣西一十里昔人)
(有詩天上金雞種何時種此山祇因鳴有信流落在人間)寨基山(在桐廬縣南一十四里相傳昔)
(有避難者立寨於此)金牛山(在桐廬縣東南一十五里相傳昔有人失牛追尋至此見之色變如)
(金入於山穴)法華山(在桐廬縣北二十五里俗傳昔有異僧於此誦法華經羣鳥聚聽)香
爐山(在桐廬縣西二十五里遠望山形若香爐然)富春山(在桐廬縣西三十里一名嚴陵)
(山清麗竒絶號錦峰繡嶺乃漢嚴子陵隠釣處前臨大江上有東西二釣臺)龍洞山(在桐廬縣)
(西北三十里山中有石洞龍門池流水灌田二百畝)清泠山(在桐廬縣西北三十里四面出泉雖)
(大旱不竭溉田五十餘頃舊名鍾山唐改今名)風穴山(在桐廬縣西北四十里山下有穴常有風)
(自中出)烏石山(在桐廬縣東四十五里舊名白鶴峰上有孫鍾祖基)石英山(在遂安縣)
(山産白石英唐時以供貢)霧山(在遂安縣東南二里孤峰峭立為一邑望)織女山(在遂安縣)
(西南一十里山下有織女祠)公山(在遂安縣西四十里四山環拱此山獨高古志載建德縣亦有)
(公山有水浮橘之異今莫詳所在)龍耳山(在遂安縣西六十里舊名兔耳山山有神號大姥祈)
(禱有應若寇至土人能勝之則神鼓先鳴以示兆)洪洞山(在遂安縣西南七十里唐時置場於)
(此採銅久廢)彭頭山(在夀昌縣治西宋秘書郎胡楚材未第時讀書其中楚材詩久容倦行役)
(故山安在哉松篁讀書室水石釣魚臺明月照歸夢清風吹酒杯亭亭籬下菊寂寞為誰開)僊池
山(在夀昌縣南三里一名南山山巔有池鄕民遇旱為機以洩池水溉山下田天將雨則雲霧興相傳)
(池有靈蜃因名僊池宋胡楚材詩峻嶒插天山僊池在絶頂無源水自溢泓澄照天鏡)石鼓山
(在夀昌縣東南七里山有大石以小石投之有聲如鼓邑有災沴則不擊自鳴鄉人候之有驗)天井
山(在夀昌縣南一十里天欲雨山有聲若鍾鼓)過浴山(在夀昌縣北一十八里下有洞流泉)
(下傾地穴名曰龍潭潭上有龍門中有石室石器之屬其泉冬温夏凉相傳昔有仙人過此浴故名)燕
山(在夀昌縣東北二十里每遇亢旱有烟霧直上羣燕翔集鄕人視為雨候)赤孤山(在夀昌縣)
(東二十里有石壁直而孤峻故名)巖峝山(在夀昌縣東南三十里山有五峰曰華蓋羅帽玉露)
(慶雲景星)魏䭾山(在夀昌縣西四十里唐李頻及第挈妻歸省其妻過此山見其險隘有倦容頻)
(戲為作詩有魏䭾山前一片花嶺西更有數十家之句)四靈山(在夀昌縣西四十里麟鳳龜龍)
(四山相向拱挹宋葉義問故居在焉)慶雲山(在分水縣治東南唐長庭中山上有五色雲現故名)
玉華山(在分水縣治南下有泉色如玉)覺道山(在分水縣北九里相傳昔有二人入山得)
(道不知所終石壁留其影如道士狀晴日視之宛然因名曰覺道山)紫龍山(在分水縣西南一十)
(五里上有龍池歲旱禱雨多應)秦遊山(在分水縣東南一十七里相傳秦始皇遊天日山庶民於)
(此覲見舊名參秦山唐改今名)石柱山(在分水縣南二十里二山對峙各有石如桂高數十丈)
崤山(在分水縣東五十里山頂有池下有葛仙村相傳葛玄嘗煉丹於此)筆架峰(在府城西)
(七十五里五峰峭列如筆架然故名)梅花峰(在淳安縣南三十里望之若梅花五出)紫蓋
峰(在淳安縣東南七十里其峰亭亭如擁蓋)金紫峰(在淳安縣東北八十里高二十餘丈中峰)
(有圓石起數十丈光瑩無草木其旁兩峰若俯每旭日照灼則有金紫閃爍之色上有九隴瀑布泉元洪)
(震老詩白波九道自流雪青玉一峰長挂天)獨高峰(在桐廬縣北二十里突然一峰絶頂平坦)
(上有石塔)金姑峰(在夀昌縣東三里宋傳崧之詩雲泉落澗鳴秋杼月鏡懸崖理曉容)午方
嶺(在府城東北六十里以在烏龍山之南故名絶頂有金雞窠石穴)銅嶺(在淳安縣東七十里)
(中有石洞出泉歲旱祈雨多應乂有田號仙人田)白鶴嶺(在淳安縣東北一百里相傳漢仙翁)
(方儲乘白鶴駐於此鶴啄出泉以自飲至今名仙鶴泉)燕石巖(在淳安縣西一十五里穹然如)
(石屋可坐數人俗呼積甲山)保安巖(在淳安縣東北六十里一名玉笋峰側視如圭正視如筆)
金雞巖(在夀昌縣西六十里昔有異人過此聞石中有雞聲剖石得一物如雞有金色石竅今存)
千佛巖(在分水縣東一十二里相傳昔邑人方子容以母疾鑿山作千佛於此)石樓洞
(在府城西北四十里衆石攢聚如樓)靈巖洞(在淳安縣東五十里上有千仞峰下有兩水源東曰)
(悬明西曰龍門龍門源水又分為二曰龍泓曰均濟各溉田數頃宋邵晃父子隠居於此所謂雲峰千仞)
(對吾廬是也)仙居洞(在淳安縣東南五十里連接十數洞皆有一竅可通往來最外一洞有石)
(如龍蟠又有石座上有盆池龍口水注其中)仙女洞(在淳安縣東北六十里洞口有祠每歲旱)
(禱之則環山皆雨不及他境)乳洞(在淳安縣西六十里深可數里泉溜凝結似乳中有石笛石果)
(宋宣和中雷震忽有大石掩洞自是難入又遂安縣亦有乳洞其中異石非一)威平洞(在淳安縣)
(西七十里一名青溪洞又名幇源洞宋宣和中賊方臘反韓世忠擊敗之窮追至此洞賊深據巖屋為三)
(窟諸將莫知所入世忠潛行溪谷間問野婦得徑即挺身仗戈檮其宂格殺數十人擒臘以出賊平改今)
(名)閬仙洞(在桐廬縣北二十五里相傳昔有仙人居此中有石牀臥之甚温石鼓擊之則鳴又)
(有石龍石橋巨蟾碧雞之類宋黃裳作記并詩千絶以紀其勝)垂雲洞(在桐廬縣西北五十里中)
(有石門洞穴通天又有石堂可容百人)館仙洞(在桐廬縣西北五十里洞門有石壁乳竇交渶)
(飛泉噴射相傳内有大蟾蜍翠鵲)靈棲洞(在夀□縣西北四十里唐縣令穆均嘗遊此山李頻)
(從行穆微吟曰一徑八雙崖初疑有幾家行窮人不見坐久日空斜頻繼其下句曰石上生靈草泉中落)
(異花終須浩茅屋來此學飡霞)船石(在府城東二十五里長一丈五尺宛如一船)鶴迹石
(在淳安縣東二十里石高五丈許上有鶴迹九長徑尺許旁有馬虎跡相蹂雜相傳漢方儲兄弟三人各)
(乘一物遊此其跡天然非鐫刻所及)魁星石(在淳安縣東北五十里俗傳星隕所化舊有祠又有)
(拳石浮躍水中俗號錢王秤鎚石)龍眼石(在淳安縣西七十里石壁上對裂二眼黑如點漆有)
(泉出其間如淚)仙棋石(在桐廬縣北二十五里相傳昔有郭先生者隠此每驅虎負箬葉出於杭)
(市鬻錢以周貧者既歸則與仙侶奕棋於此)一指石(在桐廬縣西北四十里長一丈高五尺綴)
(巖谷間以手抵之則摇動人力多則不能移元楊維禎詩一指力可動萬夫莫能移)黿石(在夀昌縣)
(西十二里相傳昔有人見一黿伏草間化為石)新安江(在淳安縣南一名青溪出徽州自歙縣經)
(本縣界至府城南合婺港東入浙江齊沈約詩眷言訪舟客兹川信可珍洞澈隨深淺皎鏡無冬春千仞)
(寫喬樹百丈見游鱗滄浪有時濁清濟涸無津盘若乘斯去俯暎石粼粼紛吾隔囂滓寧假濯衣巾願以)
(潺湲水霑君纓上塵唐李白詩青溪清我心水色巽諸水借問新安江見底何如此人行明鏡中鳥度屛)
(風裏向晚猩猩啼空悲遠遊子)東陽江(在府城東南二里來自金華府界至此與歙港合流東入)
(浙江)桐江(在桐廬縣北三里亦名桐溪源出天目山流入浙江宋柳耆卿詞桐江好湮漠漠波如染)
(山如削)西湖(在府城西南唐刺史侯温開)聖湖(在府城西北十里淵深澄澈)白水
湖(在桐廬縣北二十里湖有四溉田甚博)軒駐溪(在淳安縣東五十里相傳漢方儲乘鶴至)
(此登舟故名)夀昌溪(在夀昌縣西六十里流入新安江)天目溪(在分水縣東源出天)
(目山)三河潭(在府城東南四十里潭水逆流而上兩旁順流而下故曰三河唐置三河戍以此名)
雉山潭(在雉山下歲旱祈雨多應)並山潭(在淳安縣東北八十里三潭相並如甕缶然)
龍潭(在桐廬縣南一十五里中有神龍宅焉祈雨多應)古渠(在淳安縣治南引西山泉横貫)
(市中遇大比濬之多預薦者率以為驗宋元豐淳熙間知縣事何友直陳華皆嘗浚治邑人方仲謀方有)
(開皆有記)鐵井(在淳安縣治西水極清冽官民取汲宋政和間護以鐵欄因名)戶部井(在夀)
(昌縣冶内宋縣令陳覺民鑿覺民後為戶部郎邑人思之故名)玉泉(在府城東北七里旁有石佛歲)
(久漸長)靈惠泉(在府城西南二十五里歲旱取水禱雨有應)神泉(在桐廬縣北一十五)
(里其水冬温夏凉病者飲之或瘥祈禱多有應)孝子泉(在桐廬縣西南二十里晉孝子夏孝先廬)
(墓於此忽有泉湧出因名)十九泉(在桐廬縣西釣臺下泉甚甘美茶經品第天下水味謂此泉居)
(第十九品)躍龍泉(在遂安縣治南相傳昔有雙鯉化龍故名)聖水池(在烏龍山顛池有二)
(一清一濁俗謂之聖水歲旱禱雨多應)朱池(在府城西三十五里相傳漢朱買臣嘗寓此鑿池滌)
(硯後人因名)浴翠池(在桐廬縣學前)七里灘(在桐廬縣西一名嚴陵瀨即漢嚴光垂釣)
(處諺云有風七里無風七十里蓋舟行難於挽縴惟視風以為遲速故耳劉宋謝靈運詩一瞬即七里箭)
(馳猶是難檣邊走嵐翠枕底失風湍但訝猿烏定不知霜月寒前賢竟何益此地誤垂竿)
土産銅(建德遂安二縣出唐時有坑)漆(淳安遂安夀昌三縣出)桐油(淳安夀昌二縣出)
紙(建德淳安二縣出)茶(各縣俱出淳安鳩坑者佳)白石英(遂安縣出)
公署嚴州守禦千戶所(在府治東南洪武中建)
學校嚴州府學(在府城内西南舊在城東隅宋雍熙中徙西北本朝洪武初遷於此永樂間重)
(建)建德縣學(在府城内東宋嘉定中建)淳安縣學(在縣治東南宋崇寧間建元至)
(正間重建)桐廬縣學(在縣治東北)遂安縣學(在縣治西二學宋嘉祐中建通上四)
(學俱本朝洪武中重建)夀昌縣學(在縣治東宋崇寧中建本朝景泰間徙縣西弘治末遷於)
(此)分水縣學(在縣治東宋治平中建本朝正德間徙縣西嘉靖間復遷於此)
書院釣臺書院(在府城東五十里乃漢嚴光隠釣處宋范仲淹始創祠宇紹定中郡守陸子遹)
(即其地建書院内有客星閣羊裘軒招隠堂本朝正統初知府萬觀重修又搆清風高節二軒大學士楊)
(溥作記)石峽書院(在淳安縣東北五里宋方逢辰講道之所度宗手詔賜今名)
宫室瀟灑樓(在府治内宋知州周格建取范仲淹詩瀟灑桐廬郡之意為名其下為思范堂)魁
星樓(在淳安縣學内宋淳祐中建元大德中重建邑人何夢桂作記)天邊風露樓(在淳)
(安縣東二十里宋時邑人盧玨建珏善詩瀕江為樓扁曰天邊風露方逢辰記)陵仙閣(在府城西)
(相傳唐永徽中睦州刺史康希仙昇仙之處)清芬閣(在桐廬縣西白雲源宋時建取范仲淹謁)
(方干故居詩幽蘭在深處終日自清芬之句為名)競秀閣(在桐廬縣東下瞰長江景為一邑之)
(冠宋未芾書扁)客星閣(在釣臺書院内取漢史客星犯帝座之義為名)尊經閣(在府學以)
(貯頒降書籍)御書閣(在桐廬縣學内)高風堂(在府治東宋時建范仲淹記堂之東北有)
(植賢松月二亭堂北有柏石刻夀柏二字識其古也)秀岐堂(在府治北舊名省心宋時以近郊獻)
(雙穗麥因更此名)學愛堂(在淳安縣治内宋時建取君子學道則愛人之義)環溪亭
(在府城中唐方干詩為是仙才登望處風光使似武陵春)溪山偉觀亭(在府城上羣山獻竒)
(二水成字舉目盡得之一郡偉觀也)萬夀亭(在淳安縣治西瀕江宋時建以為放生之所新安羅)
(頌記)合江亭(在桐廬縣治東宋時建取桐睦二江會於此故名曾□詩水合雙江急山連百竅深)
釣臺(在府城東五十里東西二臺各高數百丈漢嚴子陵垂釣處宋范仲淹詩漢包六合網英豪一)
(箇冥鴻惜羽毛世祖功臣三十六雲臺爭似釣臺高元盧摰詞雲山蒼蒼兮烟木稠石瀨潺潺兮江水流)
(故人兮冕旒先生兮羊裘使人皆先生兮誰其伊周使人不先生兮誰其巢由可仕止久速兮舍聖人將)
(焉求清風一絲兮豈為名鈎蕉黃荔丹兮香火千秋岸下幾篙兮榮辱之舟先生一笑兮白雲收)思
臺(在淳安縣東二十五里元孝子姜兼哭母之所編修方道壑有記)千峰榭(在高風堂北唐)
(建方干詩窗中早月當琴榻墻上秋山入酒杯下有松□反荷池池之東為潺湲閣西為木蘭舟)桂
館(在府治西北宋建其東為瀟灑園池西為杏園桃李莊)雉山館(在淳安縣治西南五代時)
(建)錦溪館(在淳安縣治東宋建知縣陳曄記中有繡衣堂孝廉王勉中書扁)
關梁宣威橋(在府治前舊名卧龍橋)濟川橋(在府城東北五十里元至正中建)聚
星橋(在淳安縣東南五十里相傳宋時近橋有邵氏前後五人登第故名)魁星橋(在淳安縣)
(東北六十里以其地有魁星石而名)世濟橋(在桐廬縣北三十里元至正間建歐陽玄書額)玉
虹橋(在夀昌縣東二十里元葉養蒙詩氣凌晴漢横空青影落寒潭浸秋碧)
寺觀兜率寺(在府城中唐神龍中建)天寧寺(在府城南五里寺有瀟灑亭)永寧
寺(在府城東五里唐光化中建)崇勝寺(在府城西三十里宋時寺僧號不睡長老真宗嘗賜)
(以詩)轉教寺(在淳安縣治西晉升平中建)圓通寺(在桐廬縣治西唐會昌中建)廣
安寺(在夀昌縣治東南唐廷元中建)無礙寺(在遂安縣治西唐貞元中建)慶雲寺
(在分水縣治而唐長慶中建)玄妙觀(在府治西唐景隆中建夀昌縣治北亦有玄妙觀)上
善觀(在淳安縣治南宋嘉祐中建)天樂觀(在淳安縣東北四十五里五代時建)紫霄
觀(在桐廬縣治東)洞神宫(在遂安縣治西)
祠廟吳太伯祠(在淳安縣東三十里宋咸淳中進士吳攀龍建本朝正統中重修)伍子
胥祠(在府城東四十里胥村子胥未遇時嘗至此地後人因立祠祀之)朱太守廟(在府)
(城西三十五里祀漢會稽太守朱買臣買臣本吳人避吳王濞之亂嘗寓此)嚴先生祠(在釣)
(臺書院内祀漢嚴光宋范仲淹記有云先生光武之故人也相尚以道及帝握赤符乘六龍得聖人之時)
(臣妾億兆天下孰加焉惟先生以節高之既而動星象歸江湖得聖人之清泥塗軒冕天下孰加焉惟光)
(武以禮下之在蠱之上九衆方有為而獨不事王侯高尚其事先生以之在屯之初九陽德方亨而能以)
(貴下賤大得民也光武以之蓋先生之心出乎日月之上光武之量包乎天地之外微先生不能成光武)
(之大微光武豈能遂先生之高哉而使貪夫廉懦夫立是大有功於名教也仲淹来守是邦始構堂而奠)
(焉乃復為其後者四家以奉祠事又從而歌曰雲山蒼蒼江水泱泱先生之風山高水長)方仙翁
祠(在淳安縣東五十里仙翁漢洛陽令方儲也)賀將軍祠(在淳安縣西北六十里祀吳偏)
(將軍賀齊)孚惠廟(在淳安縣東六十里祀陳吏部侍郎何文宋淳熙中賜廟額封神為靈順侯廟)
(之西有墓)烏龍廟(在府城北二里累著靈驗歴代襄封王爵本朝號烏龍山之神有司歲以三月)
(三日祀焉)靜樂祠(在淳安縣東北五十五里靜樂唐方昊號唐亡以節義自高吳越王拜官不屈)
(乃聚徒授書以終其身)
陵墓越王墓(在淳安縣東北六十五里舊志越王兵敗至此問地名或曰此名角頭因嘆曰吾無)
(所之矣遂卒其衆負土成墳三隴相連各高十餘丈)孫鍾祖墓(在桐廬縣東四十五里鍾漢末)
(人吳大帝祖也相傳設瓜遇仙得葬地即此墓)方儲墓(在淳安縣治東南儲見人物墓前有真應)
(廟唐左臺監察御史張文成有記)楊宇墓(在淳安縣南七十里宇本開封人徙淳安宋寧宗后)
(父也)錢時墓(在淳安縣西六十里時見人物元至治中縣尉鄭干齡表其墓邑人吳&KR1680;作記)徐
舫墓(在建德縣霞山之原舫桐廬人卒葬此宋濂作銘)商輅墓(在淳安縣南清溪)姚
䕫墓(在桐廬縣西牛山塢)
古蹟古城(在桐廬縣西二十五里輿地志吳廣武四年築今有故址在焉)太子城(在淳安縣)
(西三十里相傳晉太子避地於此其西有石山石嵓虎石虎溪)唐寓之城(在桐廬縣東三十五)
(里相傳晉末孫恩寇亂邑人唐寓之率鄕閭築城以禦之或云寓之南齊時人嘗據此築城以自保遺址)
(尚存)廢昭德縣(在分水縣境唐寳應中析分水置此縣大歷中省入分水)廢神泉監
(在府境宋熙寧中置以鑄銅錢尋罷慶元初復置後廢)柵源(在淳安縣東五十里吳賀齊與山越)
(戰樹柵於此)石門(在淳安縣西四十里相傳門常為霧塞吳孫和為太子時避難至此逢大雨祀)
(以白牛焉三日雨止見石門儼然)胥村(在府城東四十里舊傳伍子胥遊難抵此因名乂有胥水)
(胥嶺)黃饒村(在府城西四十里相傳唐黃巢將寇郡時異僧陳尊宿織大革履置此村木杪賊至)
(視之曰彼有人焉遂出境俗謂黃巢所饒因名)錦沙村(在淳安縣西八里舊志云傍山依壑素波)
(澄□錦石舒文冠軍吳喜聞而造焉鼓旭遊泛彌旬忘反嘆曰名山幽谷故不虚賞)仙壇(在淳安縣)
(西北圖阜隆起松竹茂密真塵外境也隋志雉山縣有仙壇山蓋謂此)董舉圻(在桐廬縣西南)
(二十里晉邑人董舉居孝子泉側天旱泉欲竭舉乃運石於下以瀦水既而大水漲沙石遂成岸後人號)
(為董舉圻)方干故居(在桐廬縣西三十里子孫至宋猶盛范仲淹詩風雅先生舊隠存子陵臺)
(下白雲村唐朝三百年冠蓋誰聚詩書到子孫)
名宦漢賀齊(建安中為武威中郎將討丹陽黟歙時葉鄉等四鄉先降齊表葉鄉為始新縣及賊)
(平復表分歙地為新都郡孫權以齊為太守)三國孫韶(吳甘露初韶于建德水濱得大鼎進)
(之吳主因改元寳鼎封韶為建德侯)南北朝江秉之(劉宋新安太守政尚簡要所得禄悉)
(散之親故在郡止作一書案去官留以付庫)沈瑀(齊建德令教人一丁種十五株桑四株杮及棃)
(栗女丁半之頃之成林民咸感悅)伏暅(梁新安太守在郡凊恪有操履賦稅不登者輒以太守田)
(米助之郡多麻苧家人乃至無以為繩其厲志如此)任昉(梁天監中為新安太守在郡不事邊幅為)
(政清省吏人便之及卒遺言不以新安一物遷都)徐摛(梁大通中新安太守為政凊淨教民禮義)
(勸課農桑朞月之間風俗頓改)陸繕(陳永定中留異割據東陽新安人向文政與異連結以繕為新)
(安太守討平之)唐宋璟(開元初為御史大夫坐監朝堂杖人輕出為睦州刺史)房琯(開元)
(初為睦刑司戶復為建德縣令所至尚德化興善利以治最顯)韓洄(乾元中江淮凶饑而新安特甚)
(時推洄能名除睦州别駕知州事)韓泰(長慶中睦州刺史韓愈在袁州時嘗薦泰自代極加稱許)
杜牧(會昌中為睦州刺史嘗論土鹽商為害孳孳為民郡中號紫微太守)李道古(睦州刺史)
(著大廳記載唐永徽至元和刺史除拜歲月甚備)宋刁衎(知桐廬縣會詔羣臣言事衎上諫刑)
(書謂淫刑酷法非律文所載者望詔天下悉禁止之)田錫(雍熙初知睦州卅人舊阻禮教錫大興庠)
(序建孔子廟表請以經籍給諸生詔賜九經自是人知問學俗為之變)范仲淹(景祐中知睦州)
(大興學校建嚴子陵祠作瀟灑桐廬郡十絶以紀山川風俗之美)彭思永(通判睦州有治績台)
(州大水敗城思永往欇數月公私之舍皆具築城高於前)趙抃(嘉祐中知睦州州歲為杭州市羊抃)
(移文却之又民有茶稅而無茶地奏蠲之民懷其德)錢即(睦州推官部使者有獄在衢啖即以薦牘)
(使往治即曰吾寧老冗選中豈忍以數十人易一薦乎至則平反之)吕希純(知睦州有賢行郡志)
(謂自范仲淹至吕希純可稱者止六七公)張確(通判杭州攝睦州事時青溪盜起有自賊中還回者)
(確悉看之訪得虚實以告諸將用其言盜果平)劉清之(紹興中為建德縣主簿請於州俾民自實)
(其戶由是賦役平爭訟息)胡寅(紹興中知嚴州政教並行民用胥勸)袁樞(嚴州教授樞常喜誦)
(司馬光資治通鑑苦其浩博乃區别其事而貫通之號通鑑記事本末)柳約(知嚴州時金人大入)
(列郡震恐約屹保孤城悉力捍禦境内安堵乂上書請合諸郡克復吳會)李彦穎(建德縣丞方改)
(秩時宰知其才將處之學官或勸使一見彦穎恥自獻不往)張震(知嚴州州舊有章惇祠震即命)
(毀去而以范仲淹易之)張栻(乾道初知嚴州以教化為先問民疾苦首以征鹽鐵絹太重為請孝)
(宗可其奏弟枃亦通判嚴州方年少已有能聲)蕭燧(淳熙中知嚴州嚴地狹財匱始至官鏹不滿三)
(千燧儉以足用二年之間積至十五萬以其羡補積邇諸邑皆寬)吕祖謙(嚴州教授時張栻為)
(守以經學淑諸生祖謙又以經旨薰陶之自是郡人尚義理之學)金安節(知嚴州除浙西提刑)
(赴召首言治民之道先德後刑今守令於簿書期會賦稅輸納窮日力辦之而無卓然以教化為務者願)
(申飭守令)陳曄(淳熙中知淳安縣創義倉募義役興滯補廢民甚便之)高斯得(淳祐中知)
(嚴州嚴環山為郡雖豊歲猶仰他州夏旱斯得蠲租發廩招糴勸分請於朝得米萬石以賑濟)袁韶
(嘉泰中知桐廬縣縣多宗室持縣事無有善去者韶始至絶私謁莫敢橈錢塘岸歲為潮齧率取石桐廬)
(韶言廟子山有石不必旁取鄰郡遂得永免)吳淵(嘉定中建德主簿丞相史彌遠館留之語竟日)
(大悅謂淵曰君國器也今開化新置尉欲以此處君淵對曰甫得一官何敢躁進彌遠為之改容)元
王子玉(至元中為夀昌尹時江南新附徭役繁劇子玉每抱告身詣府泣訢卒減差科民甚德之)
鄧文原(浙西廉訪僉事桐廬人戴汝惟家被盜有司得盜獄成送郡夜有焚戴氏廬者而不知汝)
(惟所之文原曰此必有故也乃得其妻與其弟謀殺汝惟狀人以為神)馬世榮(大德中為夀昌)
(尹冶多善政嘗率民於近縣築堤障水民頼之名曰馬公堤)朱倬(至正間為遂安尹以興學為先)
(務鄰境盜竊發倬集鄉民禦之邑頼以安)本朝彭子冲(洪武初知夀昌縣涖事勤敏嘗建會)
(通橋以濟不通未幾陞池州府同知)金師古(洪武初知分水縣修築壇壝教民播種後陞永州府)
(同知民恩之不忘)王思勝(洪武中為嚴州知府政尚清簡臨下以莊吏民畏而愛之)季仲
蘭(洪武中為嚴州知府勤於政事惠愛及民一郡翕然從化)潘惟學(洪武末為嚴州知府為政)
(不苛推行有漸既去而民思之)劉廷讃(景泰末知淳安縣廉介仁恕訪民疾苦專施惠政不求赫)
(赫名焉省志)
流寓嚴光(漢會稽人少與光武同遊學及光武即位以物色訪之得於齊國拜諫議大夫不就去耕)
(釣於富春山今釣臺即漢富春縣地也)戴顒(劉宋譙郡人徙居剡縣父□兄勃並隠遯有高名顒)
(聞桐廬多名山與兄弟共遊遂留居焉顒嘗述莊周大旨著通選論戴記十篇)俞鳬(唐洪州南昌人)
(徙居分水登進士第以詩名於時與方干賦詩相往還)豐稷(宋明州人徽宗朝為御史中丞首論)
(蔡京姦狀京坐貶及京復相修故怨稷安置睦州)
人物漢方儲(歙人其地在今淳安講孟氏易精通圖䜟建初間舉賢良方正對策為天下第一拜)
(議郎轉洛陽令後追贈尚書令封黟縣侯世傳其仙去蓋出於傳會兄儕弟儼俱有學行)三國陳
惲(桐廬人吳富陽侯碩之子仕至黃門侍郎征虜將軍封餘杭侯惲有仙術能興水工今有廟存焉)
晉夏孝先(桐廬人父亡負土成墳廬其側時有野火燎山將近塋域孝先繞墓號慟鳥獸羣集)
(以毛羽濡水灑火俄頃撲滅)南北朝周文育(夀昌人本姓項少孤貧年十一能反覆游)
(水中數里梁承聖中累官散騎常侍時北齊寇江文育却之進爵夀昌縣公周廸之敗為熊曇朗所害贈)
(侍中司空諡忠愍)唐方干(桐廬人工詩性氣不羈一舉不得志遂隠居釣臺東時號元英先生)
(有詩集)吳少微(新安人為晉陽尉與富嘉謨同官且友善善屬文辭本經學雄邁高雅時人慕)
(之文體一變號吳富體)皇甫湜(新安人元和中擢第仕至工部郎中韓愈愛其才厚禮之與李)
(翺張籍齊名有文集行世)施肩吾(分水人有詩名元和中舉進士退隠洪州西山終身不仕所著)
(有文集十卷後遇旌陽授以丹方竞得仙去)陳京(桐廬人有至行親喪廬墓刺史蕭定上言表其)
(門時人目所居鄉曰至德里曰如曾同邑有祝希進者父喪廬墓側有芝草生異蛇至元和中旌其孝行)
(又同郡建德何起門亦以廬墓被旌)戴元益(桐廬人五世同居家有紫薇木連理刺史以聞咸通)
(中詔旌表其門)李頻(夀昌人少秀悟博記覽尤長于詩與詩人方干相善擢進士任歴都官員外終)
(建州刺史有詩傳世建人立廟于棃山歲祀之)宋邵煥(青溪人咸平中年十歲以童子召赴闕真)
(宗令賦春雨詩頃刻而就除正字令於秘閣讀書累官金部員外郎姪大受官至刑部侍郎立朝謇諤不)
(畏強禦)方仲謀(青溪人嘉祐中進士累官殿中丞工於詩有雉山集二十卷)江公望
(睦州人舉進士崇寧初任司諫抗疏極論時政及宫禁事皆人所難言者坐廢終身名節偉然終始不渝)
(天下高之後贈諫議大夫)詹良臣(遂安人為縉雲尉方臘起其黨犯處州守貳俱遁良臣獨守城)
(曰捕盗尉職也縱不勝敢愛死乎率弓兵出禦之被執誘使降良臣怒罵賊怒臠其肉使自㗖且吐且罵)
(至死不絶口時年七十二後贈通直郎子大方官至僉書樞密院事)徐亨(桐廬人臘寇竊發其兄為)
(賊所執亨叩頭晉曰家有老母兄能養請代其死賊舍其兄而殺亨鄉人義之)陸時雍(淳安人幼)
(孤貧與兄力樵養母稍長補郡學生念母兄食不給語掌膳曰吾日飯勿盡炊願輟一膳遺母自以一膳)
(分為晨午其苦節孝養如此後登宣和進士第中博學宏辭科歴秘書丞復請以恩官其兄子)方閎
(淳安人與弟誾聞同居太學每試必迭為之魁時人語曰兩浙三方天下無雙閎仕至判南京國子監誾)
(歴右文殿修撰致仕錫號龍亭居士聞仕歴太僕少卿)劉晏(嚴州人入遼舉進士為尚書郎宣和)
(中率衆數百来歸授通直郎金人犯京師以晏總遼東兵號赤心隊建炎初從劉正彦擊淮西賊及金人)
(犯建康杜充兵潰羣寇犯常州晏出竒破之後追擊賊戚方於宣城為賊所害贈龍圖閣待制官其四子)
(立廟死所)王縉(分水人自侍御史遷右司諫知無不言每謂人才實難多事之際尤宜為朝廷愛惜)
(以故不專彈擊而惟論安危大計與所以啓沃君心者高宗嘗以得諫臣體稱之)葉義問(夀昌)
(人建炎初進士累官至知樞密院事時金主亮窺江上命義問視師淮上御書義問到處如朕親行八大)
(字於旗以賜之卒諡忠簡)喻樗(建德人少慕伊洛之學受業于楊時建炎中登進士累官工部員外)
(郎知蘄州孝宗即位用為提舉浙東常平以治績聞樗為人質直好議論尤善識鑑嘗言沈晦張九成進)
(士當第一後果然樗有二女富人受請婚不許及見汪洋張孝祥曰佳壻也遂以妻之所著有中庸太學)
(論語解及玉泉語錄)詹至(建德人仕為䡗州通判敵騎將及境合民兵七千人授甲登陴入與家人)
(訣出約死守敵遂遁去後隸張浚暮多所建明墳官至左中奉大夫卒南軒張栻銘其墓朱文公書并題)
(蓋)胡嘉言(夀昌人高宗朝為吏部侍郎與秦檜連姻嘗上書論和議乞斬檜以謝天下聞者縮)
(頸其後家居開義學置瞻士田)方有開(淳安人仕為淮西運判著屯田詳議二十二篇以獻朱文)
(公嘗為書萬溪書堂四字故自號溪堂云)馬大同(建德人紹興中進士官至戶部侍郎每奏對輙)
(陳恢復大計歴官中外必求其盡識)詹儀之(遂安人時張栻守郡吕祖謙分教儀之日以學問為)
(事官終吏部侍郎)洪璞(淳安人任為鎮東節度推官陳備邊八策楊慈湖薦之曰守官數十年而)
(無屋可居舉家三百指而無田可養其廉介如此弟琰亦有學行)錢時(淳安人書經目輙成誦仕)
(為史館檢閱輪當面奏敷陳剴切所著有尚書演義四書管見等書學者稱為融堂先生)胡朝穎
(淳安人歴官武昌令通判嘉興時鄭清之家奴暴横執寘諸法移書謝云以天子之命官撻宰相之奴僕)
(罪當避位清之得書以聞帝喜曰得一佳士矣除守岳州)趙彦肅(建德人留心聖賢之學乾道初)
(登第官至寧海軍節度推官所著有易說等書學者稱為復齊先生)鄭穎(夀昌人嘉定間登第為理)
(官執法平允時相開邊薦參謀官知政事穎抗論政府非賞功之地命遂寢出守嘉興歸闢一室號志齊)
汪自強(淳安人紹定間進士知錢塘縣時值孟饗赤縣出班起居人物清修帝目送之中書因薦)
(其才除監察御史兼崇政殿說書未幾遷大理卿)方慤(桐廬人父死廬墓喪畢不歸覃思積年解)
(禮記書成獻之朝詔頒其書於天下)黃蛻(淳安人淳祐間舉進士累遷大理卿以文學知名)徐
梅龜(夀昌人舉進士為霍丘尉嘉熙初敵兵犯境梅龜與子尚古皆死之理宗嘉其忠梅龜贈宣教)
(郎尚古贈承信郎各官其一子)方逢辰(淳安人舉進士第一累官兵部侍郎國史修撰兼侍讀除)
(吏禮部尚書俱不拜先是鄭清之賈似道東政逢辰上書力詆其非遂不復出授徒講學所著有孝經解)
(易外傳尚書釋傳大學中庸註釋等書學者稱蛟峰先生弟逢振檢閱翰林文字逢嘉判司門事)邵
拱(淳安人舉進士僉判漢陽軍通守南安尋知昭州以朝奉大夫致仕孫應豹號菊逸舉進士歴官州)
(郡)何夢桂(淳安人咸淳中舉進士第三為太常博士歴監察御史宋亡不仕所著冇易衍中庸)
(致用等書於易尤精有先儒所未發者)孫潼發(桐廬人登咸淳進士授衢州軍事判官有廉能)
(聲辟御前軍器所幹辨公事未幾宋亡家亦毀乃避地萬山中為終焉之計元侍御史程鉅夫求遺逸以)
(潼發應詔辭弗起)元余丙(遂安人初喪母泣血成疾父亡不忍葬結廬古山下殯其中日閉戶)
(守視有牧童遺火延殯廬丙與子慈亟撲不止欲投身火中與柩俱焚俄暴雨火滅)方道壑(淳安)
(人逢辰曾孫仕為翰林編修官累遷江西行省員外郎所著有春秋集說詩說文說愚泉詩稿)汪汝
懋(淳安人宦至翰林待制兼國史院編修官所著有山居四要)魯淵(淳安人勵志為學舉進士)
(為華亭丞本朝洪武初屢徵弗就學者稱岐山先生所著有春秋節傳及策府樞要)本朝徐舫
(桐廬人博學尚志與劉基宋濓同游洪武初劉宋被徵遇桐廬見之舫荷蓑笠示不與同行之意隠居終)
(身濓為撰墓誌所著有滄江集)周淵(夀昌人洪武中以能書薦擢中書舍人遷工科給事中尋陞大)
(理寺丞官至四川布政司參議平生尚儉素甘淡薄讀書手不釋卷)羅觀(桐廬人洪武中遊太學有)
(聲選署陜西投察使事後擢寧國府同知永樂初歴陞廣東按察使在任以清慎稱)徐誼(夀昌人洪)
(武中知鎮江府處事詳密人莫能欺去任惟文書數帙而已)陳禮(建德人永樂初由鄉舉授山西)
(道監察御史有能聲歴陞河南按察使)聞質(桐廬人永樂中由鄉舉入大學授工部主事在任勤)
(能尋陞吏曹郎中官至湖廣布政司右參議)洪璵(淳安人永樂中進士授刑部主事轉翰林院侍)
(講官至吏部右侍郎)商輅(淳安人宣德乙卯浙江鄉試第一正統乙丑南宮廷試俱第一授翰林修)
(撰景泰初陞兵部侍郎兼左春坊大學士天順初為石亨等誣陷革職為民成化初起復元官入内閣累)
(官吏部尚書兼謹身殿大學士以疾致仕卒贈太傅諡文毅省志)姚䕫(桐廬人正統末舉禮部第)
(一登進士授吏科給事中歴官吏部尚書立朝三十餘年憂國憫民恒存念慮每廷議大政大事正色昌)
(言人皆悦服卒贈少保諡文敏省志)
列女徐氏二女(宋建德人長清次淳年及笄元兵下嚴州父師顔携之㢠廻於薛山父適出而兵)
(奄至清謂淳曰吾家世清白寧死不受汚辱遂相牽投崖而死鄉人為之立祠翰林學士程鉅夫賦詩以)
(表章之)王氏女(建德人至大間其父出耘舍傍遇豹為所噬曳之升山父大呼女識父聲驚趨)
(救以父所棄鋤擊豹腦殺之父乃得生)童氏(嚴州人俞士淵妻姑性嚴待之寡恩童柔順無少拂)
(其意至正間賊䧟成平官軍復之乃縱兵標掠至士淵家童以身蔽姑衆欲汚之童大罵不屈一卒以刀)
(擊其左臂又一卒斷其右臂罵猶不絶遂遇害)黃紳妻(洪氏淳安人年十七歸紳甫一年而紳死)
(生一女一日歸寧父母逼奪其志遂抱女觸寒冰濟河以歸終其身年九十嬸胡氏姪婦吳氏皆幼年孀)
(居守節不變人以三貞稱之省志)何廷傑妻(戴氏淳安人年二十而寡人有欲奪其志者戴)
(以刃裂其兩耳誓不改節孀居六十餘年省志)何瑗妻(方氏淳安人年十九歸瑗時瑗疾已)
(革一見遂亡方以貞節自持誓不再適孀居六十年而卒乃合葬焉省志)何道妻(鄭氏淳安)
(人年十六歸道越二歲而寡家貧無子舅姑欲奪其志度不能免遂自經死省志)童敦妻(李氏)
(名榮夀昌人年二十四而敦卒菅敦葬所李求結壙于旁喪終父奪其志李知勢不可遏又慮自死遺禍)
(舅姑家乃屬舅姑以後事泣拜而歸自經死舅姑為送衣衾及館至遂舁葬於敦之傍省志)
仙釋唐廣真(嚴州人既嫁得血疾夢道人與藥服而愈自是與夫相離從師修道經謁何仙姑宋)
(淳熙中在郭家食飯次若有人喚者出門逢三仙人引至海邊跨大蝦蟇渡海因隨遊名山仙人問曰汝)
(欲超凡入聖耶留形住世耶棄骨成仙耶對曰有母尚在願終奉養曰如是且留形住世遂與丹一粒吞)
(之自是不米食後召入德夀宫封寂靜凝神真人)徐道士(唐末居青溪縣天樂觀年八十餘自)
(夢大羅天賜詩因自衆尸解而去)稠錫和尚(桐廬人唐開元間卓錫南獄庵前稠木自開嘗)
(下山復歸庵衆不納一日偕二虎至僧衆怖走稠錫曰勿怖止欲决去留耳吾果不能住此庵虎當恣噉)
(我如可再居繞吾身三匝虎繞行如數衆懼請止集衆五百遂為大禪刹云)少康(唐縉雲人俗姓)
(周十五出家從學諸方貞元中嘗至江陵遇一僧謂曰汝化緣在睦州言訖不見康至睦州日乞食城中)
(得餞誘小兒誦阿彌陀佛一聲遺一錢郎高峰山顛建道場集齊聲念佛康獨聲高衆見佛從康口中出)
(坐逝之夕有光燭烏龍山山色為燮白宋賜號廣道大師)道明(睦州人俗姓陳入開元寺為僧契法)
(於黃藥禪師常自織草履鬻以養親及施行路者黃巢兵壓境郡人洶懼明告以勿憂為大草屨令摽之)
(三十里外木杪巢見之即舍去郡人益尊禮之或有叩激隨問隨答宋元符中賜號悟空禪師)義澄
(富陽人俗姓孫投新定龍門僧德詮出家周顯德中年已五十八始祝髮訪道四方宋咸平中住信州王)
(山洞巖縣令章得象異之以聞真宗召至闕賜號明慧大師後還錢唐因微疾作偈曰本來無質豈有去)
(住要識真歸南來北去端坐而逝時年百二十八歲矣)
明一統志卷四十一
