明一統志卷六十二
明李賢等撰
荆州府(東至承天府沔陽州界二百里西至四川夔州府巫山縣界六百六十里南至岳州)
(府澧州界一百九十八里北至襄陽府宜城縣界二百四十五里自府治至南京二千七百一)
(十五里至京師千一百三十里)
(糧一十九萬四千石零)
建置沿革禹貢荆州之域天文翼軫分野春秋時為楚
郢都秦拔郢置南郡漢初改為臨江郡尋復故武帝
時置荆州刺史南郡隸焉三國初歸蜀漢後屬吳晉
太康初改新郡尋復曰南郡為荆州刺史治所東晉
以為重鎮梁元帝都於此隋初州郡俱廢尋復置荆
州治江陵大業初罷州為南郡唐初復為荆州天寳
初改江陵郡上元初又改江陵府號南都宋置荆湖
北路淳熙初改曰荆南府尋復為江陵府元改江陵
路天歷初改中興路本朝改為荆州府領州二縣十一
江陵縣(附郭本秦南郡之郢縣地漢置江陵縣為南郡治東漢省郢縣入江陵唐以安興縣省入)
(宋元仍舊本朝因之編戶一百二十四里)公安縣(在府城東南七十里本漢武陵郡之孱陵縣地)
(漢末以劉備為左公居此號公安晉置江安縣劉宋為南平郡治所復改公安陳置荆州於此隋以孱陵)
(縣省入唐仍其舊宋陞為公安軍尋復為縣元仍舊本朝因之編戶三十一里)石首縣(在府城東)
(南一百八十里本漢南郡華容縣地晉置石首縣以山為名劉宋省唐初復置属荆州宋因之熙寧中省)
(建寧縣入焉元仍舊本朝因之編戶二十一里)監利縣(在府城東三百一十里本漢南郡華容縣)
(地三國吳置監利縣尋省晉初復置劉宋属巴陵郡隋属復州唐因之五代梁属江陵府宋初因之熙寧)
(中以玉沙縣省入尋復舊宋末縣廢元復置本朝因之編戶三十三里)松滋縣(在府城西南一)
(百二十里本漢南郡高成縣地晉以廬江郡松滋縣流民避兵至此乃僑置松滋縣属河東郡隋初廢郡)
(以縣属荆州唐属江陵府宋元仍舊本朝因之編戶二十三里)枝江縣(在府城西一百八十里故)
(羅國地漢始置枝江縣属南郡以蜀江至此分枝為諸洲故名唐析置長寧縣以枝江省入大歷中復置)
(枝江省長寧宋省入松滋後復置徙治澌洋州又遷治下沱市元仍舊本朝因之編戶八里)夷陵
州(在州城西三百四十里本楚國地秦伐楚燒夷陵即此漢為縣属南郡三國魏於此置臨江郡蜀漢)
(改為宜都郡又改縣為西陵晉復曰夷陵梁兼置宜州西魏改為拓州後周又改峽州隋初郡廢後改州)
(為夷陵郡唐初復為峽州天寳初改夷陵郡乾元初復為峽州宋因之元改為峽州路本朝初為峽州府)
(洪武九年改為夷陵州以夷陵縣省入編戶七里半領縣三)長陽縣(在州城南九十里本漢武)
(陵郡之佷山縣晉属宜都郡隋改為長陽縣属南郡開皇中置睦州尋廢唐復置睦州尋省以縣属東松)
(州後属峽州宋元仍舊本朝因之編戶三里)宜都縣(在州城東南九十里本漢夷道縣属南郡)
(蜀漢置宜都郡劉宋析置宜昌縣陳改為宜都縣隋復曰宜昌属荆州唐復曰宜都置江州改東松州貞)
(觀中省州入宜都縣宋元仍舊本朝因之編戶四里半)遠安縣(在州城東北二百里本漢臨沮)
(縣地属南郡晉析置高安縣属汶陽郡後周改為遠安縣属峽州隋初郡廢唐宋元俱仍舊本朝因之編)
(戶四里)歸州(在府城西五百二十五里周為䕫子國地戰國属楚秦漢属南郡三國吳属建平郡)
(晉因之劉宋属荆州南齊属巴州後周置秭歸郡治長寧縣隋初郡廢改縣曰秭歸属信州唐置歸州天)
(寳初改巴東郡乾元初復為歸州宋属荆湖北路建炎中属䕫路元至元中陞歸州路尋降為州本朝洪)
(武九年廢州為秭歸縣属夷陵州後復為歸州正統七年以興山縣省入編戶六里領縣一)興山
縣(在州治西北一百里漢秭歸縣地属南郡晉置興山縣属建平郡後省隋為歸州地唐武德二年析)
(秭歸置興山縣宋元仍舊國初属歸州正統七年省入巴東縣成化七年復置興山縣尋廢弘治二年復)
(置属歸州編戶二里)巴東縣(在州城西九十里本漢巫縣地属南郡晉属建平郡梁為歸鄉縣置)
(信陵郡後周郡廢改縣曰樂鄉属信州隋改為巴東縣唐属歸州宋元仍舊本朝洪武九年改属夷陵州)
(後復属歸州編戶九里半)
郡名郢都(春秋時名)南郡(秦名)江陵(唐名)荆南(宋名)
形勝東連吳會西通巴蜀南極湘潭北據漢沔(蜀諸葛亮傳)
山陵形便江川流通(吳甘寧傳)上流重鎮(元和志荆州為上流重鎮故有)
(西陜之號)左吳右蜀前臨江漢(宋王庶議)面施黔背金房(秭歸志左)
(荆襄右巴蜀面施黔背金房大江經其前香溪遶其後)距三峽之口介重湖之
尾(郭見義三游洞辭)雄據上流表裏襄漢(宋史楊霆傳)
風俗敬鬼重祠(隋地理志荆州率敬鬼尤重祠祀之事昔屈原為制九歌盖由此也)衣冠
藪澤(方輿勝覽江陵衣冠藪澤諺云琵琶多於飯甑措大多於鯽魚)十年一佃(夷陵舊志)
(山田磽确民先期砍木火之名曰畬田以種麥麥登場伺雨候布茅又火之乘土熱下粟既收即委其地)
(比及八九年復一種俗云十年一佃)民俗險陋(宋歐陽脩峽州至喜亭記民俗險陋常自足無)
(所仰於四方)質直好學(元志民質直好義不事誇詐宋大觀中飬士至七百人學校之盛甲)
(於荆湖故其民多好學)伐鼓以祭祀呌嘯以興哀(歸州舊志荆楚之風夷夏)
(相半巴人好踏蹄歌白虎人事道蠻蜑人與巴人事鬼伐鼔以祭祀呌嘯以興哀故人好巴歌名曰踏蹄)
競渡之戲(郡志屈原以五月望日赴汨羅土人追至洞庭不見因爾鼓櫂争歸競會亭上習以)
(相傳為競渡之戲)拔河之戲(郡志歸州俗以麻絙巨竹分朋而挽謂之拔河以定勝負而祈)
(農桑)
山川擲甲山(在府城龍山門西北隅漢將軍關羽棄甲於此故名今有羽廟在焉)龍山(在府)
(城西北一十五里晉桓温九月九日同參軍孟嘉登此山風落嘉帽今有落帽臺唐李白詩九日龍山飲)
(黃花笑逐臣醉看風落帽舞愛月留人)紀山(在府城北四十里荆州之主山也西北與荆門當陽)
(諸山相接)繡林山(在石首縣西南二里舊名岐陽山漢昭烈娶孫夫人於此錦障如林因名上舊)
(有綉林亭)望夫山(在石首縣西二里漢昭烈常泊舟江北沙浦孫妹於此望焉因名一名楚望山)
龍蓋山(在石首縣東二里縣主山也形類龍盤寳蓋故名)石首山(在石首縣北江中有)
(石孤立為北山之首因名)着紫山(在枝江縣南五里漢昭烈初入蜀嘗於此息馬更衣後人因名)
(昭烈愛其山水秀麗建景帝祠祠前有井人不敢䙝名曰神井)九岡山(在松滋縣西九十五里昔)
(人題松滋亭云江分三峽濁山帶九岡青)獅子山(在監利縣東一百二十里以形似名)楊林
山(在監利縣東一百三十五里其地多楊望之如雲)石鼻山(在夷陵州西北三十里高五百)
(餘仞下臨江流中有巨石横六七十丈如簰筏因名石簰亦名石鼻後周嘗移州治此)馬鞍山
(在夷陵州西北三十里漢昭烈為陸遜所敗升馬鞍山陳兵自遶即此地又石首巴東荆門俱有馬鞍山)
黃牛山(在夷陵州西九十里即黃牛峽峭壁間有石色如人牽牛狀人黑牛黃此山既高更江湍)
(紆廻望之可見行者謠曰朝發黃牛暮宿黃牛三朝三暮黃牛如故)荆門山(在宜都縣西北五十)
(里大江南與虎牙山相對唐陶雍詩兩崖開盡水廻環一葉纔通石罅間楚客莫嫌山勢險世人心更險)
(於山)虎牙山(在大江北岸與荆門山相對狀如虎牙昔公孫述遣將依二山作浮橋拒漢師下有)
(虎牙灘又名武牙宋歐陽脩詩經年遷謫厭荆蠻惟有江山興未闌醉裏人歸青草渡夢中船下武牙灘)
(今荆門州亦有荆門虎牙二山)將軍山(在長陽縣南隔江山勢雄峻崖石如帶鎧甲狀上有藺將)
(軍廟因名)方山(在長陽縣南三十里四面俱方有風穴口大如甕夏則風出冬則風入春秋分則静)
(又名重山)龍角山(在長陽縣清江北山穴内有隂陽二石隂石常濕陽石常燥旱鞭隂石則雨潦)
(鞭陽石則霽)鳳凰山(有二一在遠安縣西三里相傳唐韋臯為令有美政鳳凰集此山一在松)
(滋縣南九十里俱以形似名)破石山(在歸州山有大石破為十字人登陟者咸經其間又冇蔵)
(口曲尺朱雀麝香屈曲野猪等山皆在州境)楚臺山(在歸州城中舊說楚襄王建臺於此因名)
(今為長寧千戶所治)臥牛山(在歸州北五里形如臥牛上有翰林亭唐翰林李矗為刺史時建嘗)
(遊晏於此)八學士山(在歸州東山有八疊皆朝州治唐李矗建學士樓以對此山)巴山
(在巴東縣治南其在縣境者又有鐡峯金蓋青銅明月雙城桐木蜀口覆磬諸山)石門山(在巴)
(東縣東北三十五里山有石逕深若重門漢昭烈初為陸遜所破走逕此門追者甚急乃焼鎧斷道然後)
(得免)雙劍峰(在松滋縣南七十里上有煉丹臺相傳吕洞賓遊處)走馬嶺(在松滋縣西南)
(十五里相傳漢昭烈入蜀於此馳馬)明月峽(在夷陵州西二十里懸崖間白石狀如月唐李白詩)
(春水月峽來宋歐陽脩詩江上掛帆明月峽)西陵峽(在夷陵州西北二十五里峽長二十里層)
(崖萬仞三峽之一也)白狗峽(在歸州東一十五里兩崖如削白石隱起狀如狗唐杜甫詩白狗斜)
(臨北黃牛更在東)馬肝峽(在歸州東二十里峭壁間懸石如馬肝狀)空舲峽(在歸州東)
(三十里夏秋水泛必空舲乃可上其灘亦名空舲自歸州至長陽四百里内峽水奔流石磧險惡唐杜甫)
(詩峽中丈夫絶輕死少在公門多在水富豪有錢駕大舸貧窮取給行艓子朝發白帝暮江陵頃來目擊)
(信有徵瞿塘漫天虎鬚怒歸州長年與最能)諸倪岡(在府城東三十里五季時高氏以將軍倪)
(福可有功分賜田土子孫多居於此故名)白馬崖(在長陽縣東南一十五里清江之南石狀如馬)
(其色純白故名)三游洞(在夷陵州西北二十五里唐白居易與弟行簡及元&KR0876;三人遊此作三遊)
(洞記刻石壁上後人因名宋蘇軾與弟轍及黃庭堅三人亦曾遊焉軾詩云凍雨霏霏半成雪遊人屐冷)
(蒼苔滑不辭攜被巖底眠洞口雲深夜無月)玉虛洞(在歸州城東北唐天寳中有人遇白鹿於)
(此薄而窺之有洞可容千人石壁異文成龍虎花木之狀有石乳結成物象皆温潤如玉故名)龍門
洞(在長陽縣南隔江洞前兩崖劒立巖穴幽邃泉瀑飛注歲旱禱雨輙應)蔵書洞(在長陽縣)
(西三十里宋郭雍蔵書於此)鬼谷洞(在遠安縣西南八十里相傳鬼谷子嘗遊此)鎮流
砥(在府城東南一十五里沙市東捍激江水聲如萬雷一名象鼻觜)大沱石(在巴東縣大江)
(西北歐陽脩硯譜云巴東大沱石其色青黑斑斑其文微麄亦頗發墨)十二培(在荆門山宋王)
(十朋詩楚國封疆六千里荆門巖岫十二培言山勢與江路相背也)蝦蟇培(在夷陵州西三十里)
(江之南有石如蝦蟇其大數丈石上出泉水過者必酌此水以㵸茗陸羽第水品居第四宋黃庭堅云從)
(舟中望之頥項口吻甚類蝦蟇尋泉源入洞中石氣清寒流泉出石骨若虬龍吼陸游詩巴東峽裏最初)
(峽天下泉中第一泉)大江(在府城南源自蜀之岷山歴歸州夷陵宜都枝江公安石首而東與漢江)
(合流)魯洑江(在監利縣治東南即大馬河南通荆江北入漢沔三國時魯肅屯兵於此故名)清
江(在長陽縣南一名夷水源出舊施州開蠻界經建始縣境流入本縣至宜都縣入大江以其流獨清)
(不混因名清江)川江(在松滋縣北岷江至此分為三𣲖下流三十里復合為一逹於江陵入大江)
赤湖(在府城西北一十里相傳晉桓玄挾帝西幸劉毅等追襲敗玄黨血流水赤故名)東湖
(在府城東五里廣袤數十里為一郡勝槩)漕河(在府城北晉元帝時所鑿自羅堰口入大漕河由里)
(社穴逹沔水口直通襄漢江)浣紗河(在夷陵州城西冬月水涸水色如曾浣紗然故名)龍
穴水(在石首縣水經註大江右有龍穴水口昔禹濟江黃龍夾舟故水地俱以龍名)赤溪(在夷)
(陵州西北五里昔陸抗討步闡築城之所東合大江)香溪(在歸州東一十里源出興山縣流入江即)
(昭君溪也)蒼茫溪(在宜都縣東五十里引以灌田二千餘頃水生五色石類瑪瑙玻璃)東瀼
溪西瀼溪(在巴東縣大江東西舊志云唐杜甫嘗居此今草堂基址尚存)五色潭
(在府城西南隅水氣上浮或成五色上有龍祠)鶴澤(在府境晉羊祐鎮荆門澤中多鶴常取教舞以)
(娛賓客)劉郎浦(在石首縣北唐吕温詩吳蜀成婚此水潯明珠步幛屋黃金誰知一女輕天下)
(欲换劉郎鼎峙心杜甫詩掛帆早發劉郎浦疾風颯颯昏亭午舟中無日不沙塵岸上空村盡豺虎)吒
灘(在歸州西三里舟行至此多覆又名人鮓甕黃庭堅詩命輕人鮓甕頭船)蓮花灘(在歸州)
使君灘(在夷陵州西一百一十里大江中水經云昔楊亮為益州刺史經此覆舟故名)虎頭
灘鹿角灘狼尾灘(俱在夷陵州三峽中惟此數灘最險)馬鬃磧(在宜)
(都縣廿三里大江之右夏没冬現行舟畏之)龍洲(在府城西南江中又名龍陽洲即晉李衡種橘)
(處)百里洲(在枝江縣東北周圍百餘里梁史陸法和有異術隱百里洲即此相傳縣有九十九)
(洲洲不滿百故不出王者宋文帝在藩忽生一洲未幾嗣位)虎渡(在龍洲南先是其地多虎漢太)
(守法雄命去䧟穽虎暴遂去)高氏井(在府城中即五代時高季興後苑之井也慕容延釗兵至)
(其子繼仲以轎覆井詒内人多堕死後人植栢建祠於上)八角井(在府治東相傳井底有海眼通)
(江)廉泉井(在石首縣治前)麻山井(在松滋縣西南一十五里傍有漢景帝祠)竹泉
(在松滋縣南九十里苦竹寺傍宋至和初有僧浚井得筆後黃庭堅謫黔過之視筆曰此吾蝦蟇培所墜)
(也因知此泉與蝦蟇培相通)赤魚泉(在宜都縣西二十里有赤鯉遊其中禱雨多應)濯纓
泉(在歸州東南内有神蛇人穢其水蛇輙見)洗馬池(在歸州德勝門外一里相傳楚襄王時洗)
(馬之所)雲池(在宜都縣北五十里大江中水涸乃現中富魚鰕民藉其利)飲馬池(在枝)
(江縣南五里相傳漢昭烈嘗飲馬於此)洗墨池(在夷陵州治東晉郭璞註爾雅取水於此宋蘇)
(軾謫居亦常於此學書)蓮花池(在枝江縣治前池産白蓮豐年之兆)平喜垻(在夷陵州)
(西北二十五里蜀人出峽至此相慶故名宋劉長源詩蜀江雪浪初平處楚國金城欲盡頭蕭庭立詩山)
(勢低隨巫峽遠水流初放蜀江平)寸金堤(在府城龍山門外五代梁將軍倪福可所築激水捍)
(蜀謂其堅厚寸寸如金宋吳獵嘗分高沙東漿之流由此堤外歷南紀楚望諸門東滙沙市為南海)萬
石堤(在石首縣西五里宋縣令謝麟所築用米萬石因名)黃金堤(在石首縣南五里元薩勒)
(廸默色所築)
土産柑橙橘梔子貝母覆盆石龍芮(府縣)
(出)青綠石(松滋縣鳳凰山出)箭竹芒硝杜若鬼臼(夷陵)
(州出)茶蠟(俱夷陵州歸州出)鐵(巴東縣出)
藩封遼王府(在府城内北永樂二年自遼東廣寧移建於此)襄陽王府遠安
王府巴東王府松滋王府益陽王府衡陽
王府應山王府宜城王府枝江王府沅陵
王府麻陽王府蘄水王府肅寧王府長垣
王府光澤王府廣元王府(俱在府城内)
公署荆州衛(在府治西洪武二十三年建)荆州右衛(在府城南洪武中建)夷陵
守禦千戶所(在夷陵州城内西北舊為峽州衛洪武初改為所)枝江守禦千
戶所(在枝江縣治東洪武初建)長寧守禦千戶所(在歸州治東洪武初建)
學校荆州府學(在府治東南元至正間建後燬本朝洪武二年重建正統八年脩)夷陵
州學(在州治東北宋建本朝洪武初重建)歸州學(在州治東洪武三十二年因舊重建)江
陵縣學(在府城内東北隅舊在子城中洪武十二年遷今處)公安縣學(在縣治東北宋)
(建元末燬本朝洪武二年重建)石首縣學(在縣治西南舊在今學東元大德間遷今處本朝洪)
(武三年重建)監利縣學(在縣治東宋建本朝洪武三年建正統間重建)松滋縣學
(在縣治東宋建)枝江縣學(在縣治西宋建二學俱本朝洪武元年重建)宜都縣學
(在縣治東宋乾道間建元燬本朝洪武五年重建)遠安縣學(在縣治西洪武七年建)長
陽縣學(在縣治東洪武三十二年建)興山縣學(在縣治東舊在迎暉門外弘治間遷)
(今所)巴東縣學(在縣治西洪武三十二年建)
書院公安書院(在公安縣東北宋宣撫使孟珙因蜀士聚於公安建為書院以沒入田廬隸之)
(使有所教飬元廉希憲嘗一新之)白水書院(在枝江縣西三里元拔都府抹温司建)
宫室渚宫(在江陵故城東南楚建梁元帝即位楚宫即此五代時高從誨鑿城西南隅為池起亭亦)
(曰渚)曲江樓(在府學前舊名南樓唐長史張九齡嘗登樓賦詩宋張栻重建因易今名朱文公記)
(有云敬夫與客往而登焉則大江重湖縈紆渺瀰一目千里而西陵諸山空矇掩靄又隱現出沒於雲空)
(烟水之外敬夫於是顧而歎曰此亦曲江公所謂江陵郡城南樓者耶昔公去相而守於此其平居暇日)
(登臨賦詠蓋皆翛然有出塵之想至於寤寐咏嘆則其心未嘗一日不在於朝廷也)雄楚樓(在府)
(城上五代時高氏内城樓也今城雖遷改而名仍存按唐江陵節度陽城郡王新樓成杜甫為賦二詩其)
(一云西北樓成雄楚都後人蓋因此立名)楚塞樓(在夷陵州治後宋寇凖詩道路連巴塞風烟接)
(楚丘許自誠詩雄當蜀道三千里巍壓荆南十五州)望高樓(在歸州城南)萬卷閣(在府)
(城東宋咸平初朱昂與弟協致仕於所居建此閣蔵其手抄古今書萬卷因名)清風閣(在歸州宋)
(晏殊類要云在州戟門東南五步)博古堂(在府城草市宋燕人田偉歸朝授江陵令因家於此)
(遂建此堂蔵書三萬七千卷無重複者)絳雪堂(在楚塞樓前宋知州朱慶基會飲紅梨花盛開)
(命坐客賦詩歐陽脩一聯云風輕絳雪樽前舞日暖繁香露下聞因名其堂曰絳雪)四賢堂(在夷)
(陵州治東以祀宋歐陽脩蘇軾蘇轍黃庭堅)六一堂(在夷陵州治後宋歐陽脩號六一有碑記)
(今移州學)調絃亭(在石首縣東六十里俗傳伯牙鼓琴於此)至喜亭(在夷陵州南宋守朱)
(慶基建宋歐陽脩記有云夷陵為州當峽口江出峽始漫為平流故舟人至此者必瀝酒再拜相賀以為)
(更生尚書虞部郎中朱公再治是州之三月作至喜亭於江津以為舟者之留停也且誌夫天下之大險)
(至此而始平夷以喜夫人之去憂患而就樂易詩所謂豈弟君子者矣)南極亭(在松滋縣東三)
(十里舊名江亭唐杜甫詩烏帽隨鷗鳥扁舟繋此亭江湖深更白松竹遠還青一柱全應近高唐莫再經)
(今宵南極外甘作老人星)白雲亭(在巴東縣治宋縣令寇凖建)秋風亭(在巴東縣大江)
(左寇凖建蘇轍詩人知公惠在巴東不識三朝社稷功平日孤舟已何處江亭依舊傍秋風)令江
亭(在宜都縣治後元縣尹譚文德登覽江表二水合流因建此亭)來豐亭(在楚塞樓後宋朱慶)
(基為郡歲屢豐後人作亭以志其思)釣臺(在江陵縣西南龍陂北相傳楚莊王垂釣處)荆臺
(在監利縣西三十里土洲之南孔子家語楚王遊荆臺即此)絳帳臺(在府城西南漢馬融教授)
(之所)章華臺(在府境有二一在府城外沙市一在監利縣東北皆傳以為楚靈王所築其在監利)
(者又名三休臺按賈子曰翟王使使之楚楚王誇之饗於章華之臺三休乃至臺名三休疑取諸此唐胡)
(曾詩茫茫衰草沒章華因笑靈王昔好奢臺土未乾簫管絶可憐身入野人家)濯纓臺(在監利縣)
(北七十里舊志楚屈原濯纓處)庾臺(在百里洲北岸六十里世傳庾亮講經處一名講經臺又江陵)
(縣有庾信臺)落帽臺(在龍山後人因孟嘉落帽築臺其上唐李羣玉詩落帽臺邊菊半黃行人)
(惆悵對重陽)吳相臺(在宜都縣西三里吳相陸遜領兵屯此因建)爾雅臺(在夷陵州)
(城北郭璞註爾雅之所後人祀之祠廢址存)繋馬臺(在石首縣南八十里相傳岳飛取楊么繋)
(馬於此)
關梁南津關(在夷陵州南門外一里)西津關(在夷陵州西大江右)白虎關(在夷)
(陵州東北六十里)古捍關(在長陽縣南七十里本佷山縣地即楚肅王拒蜀處史記註在巴郡)
(魚復縣)梅子八關(俱在長陽縣四臨江南四臨江北元時建以備峒蠻本朝改設為二巡檢)
(司)武安橋(在府城東)普濟橋(在府城南)通會橋(在府城西衆水之所會也下有)
(鐡忩大渠)鎮安橋(在公安縣市)
寺觀承天能仁寺(在府治西晉永和間建)山建寺(在夷陵州治北元建本朝重脩)
二聖寺(在公安縣治北晉惠遠法師建於江濱後徙此)開利寺(在松滋縣治東唐天寳間)
(建)大通寺(在枝江縣治西北宋咸淳間建)羅漢寺(在監利縣治西南)玄玅觀
(在府治西唐開元間建)彌羅觀(在夷陵州治東北元皇慶間建)太平觀(在公安縣治北)
(宋景定間建)脩真觀(在石首縣治南洪武間建)仁威觀(在松滋縣治東宋咸淳間建)
上清觀(在監利縣治西北洪武中建)白鶴觀(在長陽縣治中唐建)
祠廟黃陵廟(在夷陵州西黃牛峽相傳神嘗佐禹治水有功蜀漢諸葛亮建祠兹土一名黃牛廟)
(宋蘇軾詩江邊石壁高無路上有黃牛不服箱廟前行客拜且舞擊鼓吹簫屠白羊山下耕牛若磽确兩)
(角磨崖四蹄脱青芻半束長苦饑仰看黃牛邈難及)楚莊王廟(在府城外東南沙市)屈原
廟(在歸州東一名清烈公廟原有賢姊名嬃聞原放逐亦來歸喻令自寬全鄉人冀其見從因名曰姊)
(歸後立女嬃廟於原之故宅)漢景帝廟(在松滋縣麻山昔漢昭烈以景帝神主寓饗於此)
漢昭烈廟(在繡林山下祀蜀漢先主)魏武帝廟(在宜都縣西南三十里清江南岸昔)
(有漁人見朽木逆流頗類人形上有曹字因立廟)馬援廟(有二一在府城東草市一在監利縣)
(北八十里)關羽廟(在府城石馬頭)三公廟(在府城西唐吕諲以晉羊祐杜預陶侃三公皆)
(有德澤於民故聚為一廟祀之元結有記)吕蒙廟(在公安縣治中即孱陵侯祠)向王廟
(在歸州東相傳有歸州東陽人姓向名輔隋大業初於所生之地穿山鑿石顯著靈異人祠之)李衛
公祠(在龍蓋山昔李靖取江陵破蕭銑屯兵於此後人祀之)高季興祠(在府城通會橋)
(西)黃魔神廟(在歸州峽中寰宇記唐咸通中蕭遘自右史竄黔南沂三峽秭歸夢神人曰我)
(黃魔神也居紫極宫西北隅將祐助公出此境又廟記李吉甫自忠州除替峽漲洶怒忽有神人湧出水)
(上為之扶舟李問是何神曰我黃魔神也宋寇凖經從吒灘亦有神扶船而下自號黃魔神云)寇萊
公祠(在巴東縣治西舊在江北舊縣内祠有二栢民以比甘棠本朝徙建於此公安縣亦有公祠)
陵墓梁元帝陵(在府城津陽門外唐劉禹錫荆州懷古詩南國山川舊帝畿宋臺梁舘尚依稀)
(馬嘶古道行人歇麥秀空城野雉飛風吹落葉填宫井火入荒陵化寳衣徒使詞臣庾開府咸陽終日苦)
(思歸)梁宣明二帝陵(在紀山唐劉禹錫詩玉馬朝周從此辭園林寂寞對豐碑千行宰樹)
(荆州道暮雨蕭蕭聞子規)湘獻王墓(在府城西大暉山)遼簡王墓松滋
安惠王墓益陽安僖王墓麻陽悼僖王墓應
山悼恭王墓枝江莊惠王墓(俱在府城西八嶺山已上諸王俱本朝宗)
(室)楚穆王冢(在枝江縣西二十里長樂鄉)楚莊王冢(在府城西龍山前後陪葬)
(□十冢皆成行列)楚康王冢(在府境内舊志云在郢城西)楚平王冢(在府城東)
(室丙莊蓼臺湖)楚昭王冢(在枝江縣西北楚江當陽兩境間)楚懷王墓(在枝江縣)
(唐張說詩客死嶢關路返葬枝江陽以上諸王俱春秋戰國楚君也)孫叔敖墓(在舊江陵城中)
(白土里去郢城北二十里叔敖曰葬我於江陵後當為萬戶侯)曹王臯墓(在廢佷山縣西南六)
(十里臯唐宗室為江陵節度使卒葬此)高氏三王墓(在府治西龍山鄉葬南平高氏武信)
(王季興文獻王從誨正懿王保融)唐介墓(在府城西龍山劉贄撰碑)張商英墓(在宜)
(都縣白羊驛後)楊溥墓(在石首縣西一十五里高陵岡正統十一年奉勅葬)
古蹟句亶王國(在府境史記楚熊渠立其長子康為句亶王張莹云今江陵也)成都王
國(在監利縣晉割南郡之華容江陵監利豐都四縣置成都王㯋國)丹陽城(在歸州東七里)
(北枕大江即屈沱楚王城也夏啟封孟除於丹陽城元和志周成王封楚熊繹於荆丹陽之地即此後又)
(移枝江亦曰丹陽)郢城(在府城東北三里即楚舊都楚文王自丹陽遷此未冇城後子囊將死遺)
(言謂子庚必城郢及平王時遂城之元志又云郢城在安陸州盖安陸乃楚之郊郢闘廉謂屈瑕曰君次)
(於郊郢以禦四邑是也)紀南城(在府城北一十里史記註楚都於郢今江陵縣北紀南城是至)
(平王更城郢在江陵東北故郢城是荆州記昭王十年吳通漳水灌紀南入赤湖進灌郢城遂破楚則郢)
(與紀南為二城云)鄖城(在府城南二百里楚昭王封鄖公所築今松滋楚城亦號鄖城)䕫子
城(在歸州東二十里春秋䕫子之國水經江水東經䕫城南註云熊摯始治巫城後移此城宋王十朋)
(詩身乘蓽輅思熊繹詞誦離騷弔屈原城邑舊為䕫子國民人多是楚王孫)高陽城(在歸州境)
(舊興山縣西楚自以為高陽之裔故有此城)華容城(在府城東漢置華容縣属南郡今監利縣)
(即其地也)劉備城(在歸州蜀漢昭烈征吳連營七百里下至秭歸此城盖當時所築者)吕蒙
城(在公安縣治北唐杜甫詩野曠吕蒙營江深劉備城寒天催日短風浪與雲平)江陵城(即府)
(城蜀漢關羽所築晉時桓温增脩之)樂鄉城(有二一在松滋縣東七十里即吳陸抗與羊祜對壘)
(處一在巴東縣治東後周置縣)孱陵城(在公安縣一名孫夫人城乃漢昭烈妻夫人所築夫人權)
(之妹疑備故别作此城不與同居)陸抗城(在夷陵州西五里赤溪其址尚存)宜都城
(在夷陵州境吳陸遜所築晉於此置郡唐為縣後廢)臨江城(在夷陵州南二十里魏武帝所築梁)
(置臨江郡及縣後周置臨州隋州郡俱廢)上明城(在松滋縣境晉荆州刺史桓冲自襄陽退屯於)
(此時所築)安蜀城(在夷陵州境陳宣帝征江陵後周軍於峽口築壘以備陳名安蜀城)信陵
城(在巴東縣西一十五里梁為樂鄉縣置信陵郡於此)睦州城(在長陽縣治東隋開皇中置尋)
(廢)基州城(在内方山東北馬良口唐武德中置州及章山縣尋廢)夷道城(在宜都縣)
(漢置縣属南郡晉属宜都郡隋属峽州唐廢入宜都)沙市城(在府城東南一十五里相傳楚之故)
(城元末增築舊址尚存)夷陵州故城(初在下牢唐貞觀中徙治步闡壘宋建炎中徙治石)
(鼻山紹興中復舊端平初徙治江南元復徙於江北)歸州故城(初在江北宋端平徙治江南曲)
(沱次徙新灘又徙白沙又徙南浦本朝初徙丹陽)魯宗之壘司馬休之壘
(俱在江陵縣東一十里)屈原(宅在歸州北一百里方七頃累石為屋基今其地名樂平宅其東)
(北六十里舊有原姊女嬃廟有擣衣石尚存唐杜甫詩若道士無英俊才何得此有屈原宅)宋玉
宅(在歸州舊治東五里唐杜甫詩摇落深知宋玉悲風流儒雅亦吾師江山故宅空文藻雲雨荒臺豈)
(夢思)羅含宅(在府城内今承天寺即其故址庾信亦居之唐杜甫詩庾信羅含俱有宅春來秋去)
(作誰家)胡安國宅(在江陵縣北新店子孫世居之)插竈(在空舲峽絶崖壁立數百丈有)
(一火燼插石間望見可長數尺相傳堯洪水時行者泊丹崖側炊㸑以餘燼插之至今猶曰插竈)石
函鐵契(在府境昔荆州掘地得石函鐵契云楚都郢邑代無絶)黃金蔵(在夷陵州有寳)
(軸秘函蔵崖寳中宋陳膺訪故老謂崖書皆金版出遺書之一得之以歸乃古易傳其書但曰易無周字)
(經文與今經文絶異)廪君土舟(在府城西南境寰宇記夷水自施州開蠻界流入昔巴蠻有巴)
(樊蟫相鄭五姓未有君長各乘土舟約浮者當以為君惟巴務相獨浮因共立之是為廪君務相乃乘土)
(舟從夷水下及夷城因立城其傍而居之今水名清江在長陽縣)鍾離山石穴(在府城西)
(南境巴蠻五姓皆出鍾離巴氏子生赤穴四姓子黑穴俱事鬼神未有君長共擲劍石穴約能中者奉以)
(為君巴務相中之衆皆服)昭君村(在歸州東北四十里昭君名嬙郡人王攘女入漢掖庭元帝以)
(後宫人多使畫工毛延夀圖其形按圖召幸宫人多賂畫工昭君獨不賂延夀故毁其形及單于願婿漢)
(昭君以圖當行元帝見之悔恨乃殺延夀籍其家昭君入胡於馬上彈琵琶悲歌哀怨後死葬胡中其冡)
(草獨青鄉人為立廟唐杜甫詩羣山萬壑赴荆門生長明妃尚有村一去紫臺連朔漠獨留青冢向黃昏)
(畫圖省識春風面環珮空歸月夜魂千歲琵琶作胡語分明怨恨曲中論)一柱觀(在松滋縣東丘)
(家湖中按渚宫故事劉宋臨川王義慶在鎮於羅公洲立觀甚大而惟一柱梁劉孝綽詩經從一柱觀出)
(入三休臺唐杜甫詩孤城一柱觀落日九江秋)息壤(在府境山海經鯀竊帝之息壤以湮洪水溟洪)
(錄云江陵府南門有息壤焉唐元和中裴宇牧荆州掘之得一石其狀與江陵城同徑六尺八寸徙棄之)
(是年霖雨不止復埋此石乃止)海匱(在府城東北江陵以水為險陸抗築大堰高保融名為北海宋)
(孝宗時知府吳獵劉甲皆脩築之開禧初孟珙再築引沮澤及諸湖水注之三海綿亘數百里遂為江陵)
(天險又為八匱蓄泄水勢金人嘗犯荆門州距江陵纔百里而去以有三海之險故也)地肺(在府)
(境以荆州濟江西岸洪潦常浮不沒故云地肺)鐵棺(在歸州白狗峽東其地亦名鐵棺峽唐將軍王)
(果為雅州刺史舟經三峽望見懸崖間有物似棺令人視之果棺也骸骨存焉傍有石誌云三百年後水)
(漂我將及長江垂欲墮欲墮不墮遇王果果視之愴然因為歛祭而去)萊公栢(在巴東縣庭前)
(宋萊公寇凖為令時手植栢二株人以比甘棠蘇軾詩萊公昔未遇寂寞在巴東聞道山中樹猶餘手植)
(松)萊公竹(在公安縣寇凖貶雷州卒歸葬西京道出公安邑人皆設祭哭於路析竹植地掛紙)
(錢逾月視之植竹盡生笋衆為立祠歲時享之)
名宦周鬭穀於莬(春秋時楚令尹三仕無喜色三已之無愠色舊令尹之政必以告新令尹)
(孔子許之曰忠)孫叔敖(春秋時為楚相施教導民上下和合吏無姦邪盗賊不起民皆樂其生故)
(三得相而不喜知其材自得之也三去相而不悔知非已之罪也)漢蕭育(建平間南郡太守時)
(江中多盗帝命肓曰南郡盗賊為害朕甚憂之以太守威信素著故委南郡育至郡盗賊遂息)吳漢
(建武中公孫述遣田戎據荆州漢將兵會岑彭伐蜀破其浮橋遂入江關留守夷陵)劉昆(建武間江)
(陵令時縣有火災昆向火叩頭火尋滅後徵為光禄勲帝問前在江陵反風滅火行何德政而致是昆對)
(曰偶然耳帝嘆曰長者之言也命史官書之)郭賀(荆州刺史有殊績百姓歌之曰厥德仁明郭喬)
(卿忠正朝廷上下平明帝賜以三公黼黻冕旒勅行部去䄡帷露冕使百姓見其容服以章有德)楊
震(荆州刺史性公廉嘗舉江陵茂才王密為昌邑令後震遷萊州密暮夜懷金遺之不納)法雄
(南郡太守斷獄省少戶口增益郡多虎狼之暴前守賞募張捕反為所害者甚衆雄遺書属縣曰古者至)
(化之世猛獸不擾皆由恩信寬澤仁及飛走其毁去陷穽不得妄捕自是虎暴遂息)李固(永和中荆)
(州盗起以固為刺史固到赦前釁與之更始於是賊帥自縛歸首固皆原之使自招集半歲間州内清平)
度尚(荆州刺史桂陽賊畏尚威烈徙入山谷尚窮追多獲珍寳士卒驕富莫有鬭志尚乃潜焚其營)
(珍積皆盡衆涕泣尚因曰賊財寳足富數世諸君但不併力耳衆咸奮一鼓平之)馬融(南郡太守)
(才高博學教養諸生常以千數坐高堂施絳帳前授生徒後列女樂)徐璆(荆州刺史董太后姊子張)
(忠守南陽太后以忠属璆璆對曰臣身為國不敢聞命到州舉奏忠贜億萬又奏五部太守及属縣有贜)
(汚者悉按其罪威風大行)三國張飛(蜀漢宜都太守曹操追及昭烈於當陽長坂飛後拒水斷)
(橋瞋目横矛叱之曰我張翼德也可來决死無敢近者)魯肅(吳奮武校尉嘗屯兵監利至今名其)
(地為魯洑)陸遜(吳宜都太守嘗攻破蜀將招降秭歸大姓文布等合夷兵數千人且上疏請拔用荆)
(州士人孫權敬納其言)陸抗(吳西陵都督步闡據城叛遣使降晉晉羊祜率衆向西陵抗使輕兵)
(躡之祜等引還抗遂誅夷闡族東還樂鄉貎無矜色謙冲如常甚得將士心後拜荆州牧)雷譚(吳宜)
(都太守擁遏上流號令嚴肅威震隣敵)吕蒙(吳南郡太守封孱陵侯後公安人祀蒙為土主)吾
彦(吳建平太守時晉王濬造舟於蜀木杮蔽江而下彦請增兵守建平皓不從彦乃為鐵鎻以斷江流)
(逮晉師至者城皆潰惟彦不下)晉胡質(荆州刺史素廉㓗武帝嘗謂其子威曰卿孰與父清威對)
(曰臣父清畏人知臣清畏人不知是臣不及父遠矣)殷仲堪(荆州刺史孝武曰嘗謂卿永為廊廟)
(之寳而忽為荆楚之珍良以慨恨先是堪收葬江濱流棺其門前溝忽起為岸夜夢人自稱徐伯玄來謝)
(且曰水中有岸其名為洲君將為州也至是果臨荆州)陶侃(荆州刺史楚郢士女莫不相慶侃勤)
(於吏職遠近書疏皆手答引接䟽遠門無停客諸參佐或以手談廢事者命取其酒器蒱博之具悉投之)
(江中)周訪(元帝時荆州刺史或說王敦曰荆州用武之國公宜自領改訪梁州訪大怒敦手書譬釋)
(因遺以玉環玉椀訪投諸地曰吾豈賈竪可以寳悦乎)劉道規(荆州刺史桓謙寇荆州道規斬)
(之又破徐道復在州累年秋毫無犯及歸府庫帷幕儼然若舊)謝安(征西司馬桓温甚禮重之時温)
(之參佐又有習鑿齒袁宏王坦之孫盛孟嘉王珣羅友郗超㐲淊顧愷之王徵之謝玄羅含范汪郝隆車)
(胤韓伯康皆海内竒士)南北朝蕭憺(梁荆州刺史軍旅之後公私空乏憺勵精為治廣屯)
(田省力役民有訟者决於俄頃曹無留事江水壊堤憺率將吏冐雨築之雨甚或請少避憺曰王尊欲以)
(身塞河我獨何心言終而水退隄立)劉之遴(梁南郡太守好古愛竒聚古器數十百種又著春秋)
(大意三十事上之武帝大悦詔答褒美)劉之亨(之遴弟累遷步兵校尉尅復南鄭有功封臨江)
(子不受拜南郡太守有異績荆士懷之號其兄為大南郡弟為小南郡)蕭秀(梁荆州刺史加都督)
(立學校招隱逸小心畏謹文帝賢之)孔休源(梁時為晉安王長史兼領南郡太守行荆州事帝謂)
(曰今以十歲兒委卿善匡翼之乃勅晉安王曰孔休源人倫儀表汝當每事師之)韋叡(梁南郡太)
(守會馬仙琕自北還軍為魏人所躡三關擾動詔叡督衆軍援焉叡至安陸魏人乃退)隋韋世
康(荆州總管時天下唯置四大總管并楊益三州並親王臨統唯荆州委於世康時論以為美)唐
許紹(初為隋夷陵通守流戶歸者數十萬後入唐任峽州刺史武德初蕭銑遣兵來侵紹擊破之後)
(暨李靖進兵江陵銑降)蘇良嗣(荆州長史高宗遣宦者采怪竹江南將蒔上苑宦者縱暴良嗣)
(因之上書言狀帝下詔慰奬取竹棄之)姚崇(荆州刺史在任三年受代闔境囚民泣擁馬首不使)
(去鞭鐙皆截留之)張柬之(武后謂狄仁傑欲得一竒士用之仁傑曰荆州長史張柬之雖老宰)
(相才也用之必盡節於國尋召為相)張九齡(玄宗時貶荆州長史常登南樓嘯咏賦詩其心未嘗)
(一日不在朝廷又辟致孟浩然於幕府)崔日用(荆州長史入奏計因言太平公主逆節有萌帝)
(曰畏驚太上皇奈何日用曰庶人之孝承顔順色天子之孝惟安國家定社稷帝納之)韓朝宗
(荆州刺史李白與書曰白聞天下談士相聚而言曰生不願封萬戶侯但願一識韓荆州)顔真卿
(代宗時由刑部侍郎貶峽州别駕)元結(荆南節度使參謀安史之亂結屯泌陽守險以討賊遷荆)
(南節度使甚有時譽)李臯(貞元中荆南節度使塞古堤廣良田五千頃又規江南廢洲為廬舍架江)
(為二橋荆俗飲陂澤乃教人鑿井人以為便)嚴綬(荆州節度使吳元濟反僉以綬明恕可任大事)
(加淮西招撫使)韋臯(遠安令有善政鳳凰雙集於江洲)吕諲(上元初諲請於荆州置南都詔)
(可於是更號江陵府以諲為尹自至德以來處方面數十人諲最知名)段文昌(文宗時帥荆南)
(州或旱禬解必雨或久雨遇出遊必晴民為語曰旱不苦禱而雨雨不愁公出遊)韓愈(永貞初江)
(陵法曹參軍公正獨立吏民愛敬之)李德裕(宣宗時為荆南節度使孜孜民事無一日怠)宋
盧懷忠(知江陵府王師伐蜀江陵當峽江會衝以供億之勞遷客省使)寇凖(太平興國中知)
(巴東縣每期會賦役未嘗發出符移唯具鄉里姓名揭縣門民莫敢後者)郭䞇(知荆南府俗尚淫祀)
(属久旱盛陳禱雨之具䞇始至命悉撤去投之江不數日大雨)張齊賢(淳化中知荆南府敏於吏)
(道庭無滯訟)宋太初(咸平初知江陵府蠻寇擾動太初以便宜制遏詔奬之)馬亮(大中)
(祥符中再知荆南府有智略敏於政事威惠兼濟去冇遺愛)雷有終(知江陵府李順之亂王師)
(西征為峽路隨軍轉運使同知兵馬事調發兵食規畫戎事皆有節制)張頡(江陵推官歲旱饑朝)
(廷遣使安撫頡條獻十事活數萬人)朱夀昌(通判荆州府時多水盗夀昌籍民船刻著名氏使相)
(伺察出入必以告盗發驗船所向窮討之盗為少弭旁郡取以為法)陳堯咨(仁宗時知荆南府母)
(馮氏問曰汝典名郡有何治效對曰稍精於射母曰汝父訓汝以忠孝今不務仁政而顓卒伍末技豈汝)
(父意耶以杖擊之金魚墜地)歐陽修(貶夷陵令因取舊案反覆觀之見其枉直乖錯不可勝數)
(於是仰天嘆曰以荒遠小邑且如此天下固可知自爾遇事不敢忽也)徐的(以轉運使攝江陵府)
(事城中多惡少年欲為盗輙夜縱火火一夜十數發的籍其惡少年姓名使相保任火遂息)謝麟
(知石首縣縣居江水為患隄不可禦麟疊石障之自是人得安堵號謝公隄後又知荆南府)姚渙
(知峽州宜都縣執民為盗訊服以獄上渙移劾他有司居亡何獲真盗大江漲溢渙前戒民徙儲積遷高)
(阜及城没無溺者又築隄岸江不為患民德之)朱慶基(景祐間知峽州蒞民有德政歲數豐稔民)
(建來豐亭以彰顯之)王皥(仁宗時知荆南府盗張海者縱掠襄鄧至荆門皥閱州兵將迎擊之盗聞)
(即引去)魏瓘(知荆南府時以下溪蠻叛將發兵致討瓘上三策以招徠為上守禦為下攻取為失)
王質(以轉運使攝荆南府事有訟婚者訴貧無貲故後期質出私錢與之吏捕盗人衣者盗叩頭曰)
(平生不為過廹饑寒故至此質命取衣衣之遣去)王回(知松滋縣荆沔俗用人祭鬼回捕治甚嚴)
(其風遂革)鮮于侁(江陵司理參軍有無辜者白太守出之所活甚衆唐介稱其賢上官交章論薦)
(侁盛言左參軍李景陽枝江令高汝士之美乞移與之介益以為賢)趙誠(皇祜間知歸州先是山頽)
(江石斷流誠附薪石根縱火裂石不半載而功成江開舟濟名曰趙江有磨崖銘)余良肱(荆南)
(司理參軍属縣捕得殺人者既自誣服良肱視驗疑之曰豈有刃盈尺而傷不及寸乎白府請自捕未幾)
(果獲真殺人者)楊時(江陵府學教授時安於州縣未嘗求聞逹而德望日重四方之士不遠千里從)
(之游)解潛(建炎中荆南府歸峽州荆門公安軍鎮撫使時荆南殘破寓治於峽之宜都不附和議公)
(論稱之)王庶(紹興中知荆南府時荆南屢為盗殘破庶至披荆棘治城隍繕府庫闢市區流庸四)
(集隱然為東南雄藩)程千秋(知公安縣時羣盗欲犯公安千秋帥縣民禦之岳鄂鼎澧皆頼以安)
(民間多繪像祀之就命通判荆南府)趙雄(知江陵府江陵無險可恃雄請城江陵城成而民不告擾)
吳獵(知江陵府請出大農十萬緡以賑饑者招商分糴减價發糶米價為平又脩高氏三海以限戎)
馬宇文紹節(知江陵府統制官高悦肆為殺掠遠近苦之紹節杖殺之兵民歡悦)范如
圭(通判荆南府舊戶口數十萬寇亂後無復人迹時蠲口錢以安集之議者希秦檜意謂流庸䆮復責)
(償積逋甚急如圭悉奏蠲之)袁樞(知江陵府郡瀕大江歲壊為巨浸民無所託樞即楚觀為室廬)
(以備不虞種木數萬以為捍蔽民德之)張孝祥(知荆南府兼湖荆北路安撫使築寸金隄以免)
(水患置萬盈倉以儲漕運及卒孝宗惜之有用才不盡之嘆)張栻(孝宗時知江陵府安撫本路禮)
(遇諸將得其歡心又加恤士伍勉以忠義士咸感奮暇日召諸生告語民以事至庭必隨事開曉具為條)
(教)張洽(嘉定中為松滋尉湖右經界不正洽請行推排法令民自實其土地疆界産業之數投於)
(匱乃籌覈而次第之吏姦無所匿)李大性(知江陵府充荆湖制置使郡當用兵後殘燬饑疫大)
(性首賑貸前官虚羡十四萬緡率蠲放不督民流移新復業者皆奏免征𣙜)劉甲(知江陵兼湖北)
(安撫使以威馭軍以寬待民因高氏三海遺址浚築亘四十里)趙方(知江陵府增脩三海八匱以壯)
(形勢荆門有東西兩山險要築堡其上增戍兵以遏敵衝)孟珙(江陵府副都統制大敗金人於吕堰)
(御將用兵甚有方略後又兼知江陵府復脩三海以拒敵)汪立信(荆湖安撫制置使知江陵府時)
(襄陽被圍危急立信上疏請益安陸府屯兵凡邊戍皆不宜抽减又移書賈似道極言時事似道怒中以)
(危法廢斥之)楊霆(景定初知監利縣有疑獄久不决霆立决之人稱神明後通判江陵府時庶事)
(叢集霆隨事裁决暇日詣郡庠與諸生講學又選民強壯訓練行賞以激勵之未幾皆為官用)元廉
希憲(至元中以平章行省事於荆南禁剽奪通商販興利除害兵民安堵又大興學選教官置經籍)
(旦日親詣學舍以勵諸生後召還江陵民號泣遮留不得相與畫像建祠)許楫(至元中廉希憲行中)
(書於荆南以楫為左右司員外郎荆南父老輿金帛求見楫曰汝等已為大元民矣今置吏以撫字汝輩)
(奚用金帛以求見拒不納)王都中(荆湖北道宣慰副使適歲祲躬履山谷以拯其饑民頼以全活)
(者數十萬人)卜理(山南廉訪使治中興中興為江漢屏蔽卜理每按臨所部威惠翕然正中寇犯)
(中興力戰被執不屈而死)畢遜(遠安縣尹清廉愛民多有美政)本朝周政(洪武初知荆州)
(府招集流亡脩治學校政聲遠聞功績著於一時)陳獻(洪武間知監利縣雅飭不為華貎時有司)
(造官楮民病之獻奏减大半民獲其利)劉永(知荆州府敏通廉介勸農興學均賦簡訟清吏弊遏)
(強暴革郡政之為弊者數十事兵民共獲其利戴之如父母後守制去闔郡懇請於朝仍復任尋致仕卒)
(民立祠祀之)俞雍(正統初知公安縣公恕廉勤脩舉庶務撫恤鰥寡民懷其仁)刁鵬(永樂)
(中知荆州府賦性耿介立志清苦在任九年門無私謁囊無嬴帛凡所設施調度綽有條理且勞來安集)
(政教大行軍民稱頌省志)張宏(宣德中知荆州府持已清廉庭無留事吏畏民懷論者謂其羔)
(羊之節無媿古人云省志)范理(宣德末知江陵縣時荆土負租十四萬石理為處分平徭役勸)
(樹畜恤窮弱禁豪猾陞知德安府政聲益著省志)馬祥(正統間石首知縣公平仁恕吏畏民懷興)
(學勸農凡傳舍堤圩之類靡不脩葺以憂去百姓涕泣載道如失父母省志)張愷(正統中知江陵)
(縣興學校建公署革弊釐奸吏民畏服祀太守劉公祠省志)馬思敬(正統中知安化縣存心仁)
(愛視民如子民亦不忍欺秩滿奏留復任十三年上下相孚如一體去之日泣送載道祀於名宦祠省)
(志)錢昕(天順間知荆州府廉敏有才時江陵潛江水溢乃築黃潭堤以捍之長亘幾千里暇則課)
(諸生奬進之多知名士省志)何盤(天順中知遠安縣忠信明决見義必為凡一日營建咸出自贖)
(鍰民不知勞財不告匱省志)張嵓(天順間知荆州府廉介有為苟利於民雖叢怨於身亦不之恤)
(民歸於善士風聿興省志)石敏中(成化中知松滋縣歲荒發賑江漲築堤民頼全活且措置)
(軍需餉糧不匱而民不告病省志)李芳(成化中知夷陵州律已清儉臨民平易有古君子風至今)
(稱賢守以芳為最省志)劉瑛(成化中知夷陵州政尚平易百姓悦服境多虎患嘗禱於黃陵神驅)
(獲之其患遂息省志)邊貢(正德初以太常寺丞出知荆州府廉静自守行篤學優事集而民不)
(擾政寬而下不欺省志)蔣瑤(正德中知荆州府公明廉介士民畏服聞母喪即日就道荆民懷其)
(德立祠祀之省志)姚隆(正德末知荆州府在任七年民安事集以忤當路免荆民老幼遮道泣送)
(不忍其去後立祠祀之與劉㫤蔣瑤稱三賢守省志)李士翺(嘉靖中先知荆州府調知承天)
(府時慈宫南祔供應浩繁翺區畫有方民不為擾歲饑多方賑恤民馴死疫癘損俸營地葬之比遷秩行)
(李蕭然士民感仰省志)
流寓王粲(高平人善属文漢獻帝時召除黃門侍郎以西京未寧不就之荆州依劉表嘗登當陽樓)
(作賦建安中卒其贈文有曰遷於荆楚在漳之湄)司馬芝(河内人漢末避亂荆州嘗出遇賊同)
(行者皆棄老弱走芝獨守老母賊以劍臨芝芝叩頭言母老無養之者賊曰此孝子也殺之不義遂免後)
(仕至河南尹爵關内侯)羅含(晉耒陽人為桓温别駕於江陵城西立茅舍以居織葦為席布衣䟽)
(食晏如也後徵為尚書郎)庾易(新野人徙居江陵志性恬静不交外物以文義自樂齊臨川王表薦)
(之餉麥百斛不受長史袁彖欽其風贈以鹿角書格蚌盤牙筆易以連理几竹翹書格報之建武中徵為)
(司空主薄不就)劉虬(南陽湼陽人徙居江陵初仕劉宋為當陽令罷官歸家齊建元以後累辟不就)
(以西沙洲去人遠乃徙居之武帝臨荆州惟與虬談因見二子帝曰之遴必以文章顯之亨當以功名著)
(已而果然)李遜(隴西人客居荆州仕唐累官給事中故事天子以畸日聽政遜上書諫憲宗從其言)
(後為武忠節度使為政抑強植弱有績可紀弟建隨兄客荆州事母以孝聞貞元問擢翰林學士初建苦)
(貧兄造為營丏使成就之故遜建皆舉進士後雖通顯以清儉稱)鄭谷(宜春人唐乾寧中寓居白)
(社谷卒嘗有渚宫亂後詩云白社已應無故宅清江依舊只空流)梁震(蜀依政人唐末進士寓江)
(陵高季興欲署判官震恥之終身不受辟署止稱前進士自號荆臺處士)劉安世(宋魏州人哲宗)
(朝為右正言嘗論蔡確章惇等妄要定策之罪及惇入相落職責嶺外徽宗朝既復職復貶峽州)張
商英(宋新津人仕為御史裏行以言事出監荆南鹽商稅又以忤蔡京安置歸州量移峽州)胡
安國(宋武夷人父淵寓蹟荆湖間至安國為蔡京所惡退居當陽之漳濱後仕至寳文閣直學士卒)
(三子寅寧宏皆以德學著稱寅仕至禮部侍郎寧為太常丞宏徙居衡山)郭雍(河南人父忠孝從程)
(頥學得其傳持憲陜西死於金人之難雍退居峽州放浪長陽縣下魚山宋乾道間徵不起賜號冲晦處)
(士孝宗時封頥正先生雍傳其父學纂遺書有易說中庸說行世其兄球有文學號白雲先生)杜敏
(漢嘉人其祖因避亂自蜀至公安因家焉兄弟六人好學不倦俱以儒業顯敏仕元為著作郎歐陽玄贊)
(其像)何廷蘭(其先鳳翔人徙居公安仕元踐登省臺三十餘年納忠陳善秉節不阿)謝端
(遂寧人宋末避兵江陵因家焉弱冠時與大都宋本同師王奎文明性理之學又同教授江陵城中時號)
(謝宋後本擢進士第一仕至工部尚書端亦累官翰林直學士)
人物周伍員(楚人郡志云員監利人父奢兄尚為楚平王所殺員奔吳𨗳吳伐楚既入郢遂出平)
(王尸鞭之申包胥曰子之報讎不已甚乎員曰吾日暮途遠所以倒行而逆施也)申包胥(楚人)
(仕為大夫與伍員友善平王殺員父奢兄尚員曰我必覆楚包胥曰我必存之及吳師伐楚入郢包胥乃)
(入秦乞師救楚依庭墻而哭日夜不絶勺水不入口七日秦伯哀之乃出師至楚遂敗吳師楚王賞功逃)
(之不受)熊宜僚(楚人白公勝欲殺子西謂石乞曰市南有熊宜僚者若得之可以當五百人石)
(乞告之固辭承之以劍不動勝曰不為利誘不為威惕去之)屈伯庸(楚武王子瑕之後食采於)
(屈因氏焉生女嬃及子原)屈原(伯庸子名平别號靈均仕楚懷王為三閭大夫掌王族三姓入則圖)
(議政事决定嫌疑出則鑒察羣下應對諸侯謀行職脩王甚珍之同列蘄尚輩妬害其能共譖而疎之乃)
(作離騷冀君覺悟襄王立復用讒謫原於江南原於是作漁父諸篇以見志遂自沉汨羅江而死)宋
玉(楚人屈原弟子為楚大夫憫其師放逐乃作九辨述其志以悲之又作神女高唐二賦皆寓言托興)
(有所諷也)老萊子(楚人嘗著書十五篇言道家之用事親至孝年七十身着五色斑斕之衣嘗取)
(水上堂詐跌仆卧地為小兒啼或弄雛於親側欲親之喜也)漢胡剛(南郡華容人清高有志節)
(平帝時大司徒馬宫辟之值王莾居攝剛解其衣冠懸府門而去遂亡命入交阯隱於屠肆之間後莾敗)
(乃歸鄉里)胡廣(剛六世孫父貢仕為交阯都尉廣少孤貧安帝時舉孝廉為天下第一拜尚書郎累)
(遷司徒定策功封侯進司空致仕復拜太尉遷太傅廣練逹事體明解朝章雖無謇直之風屢有補缺之)
(益故京師諺曰萬事不理問伯始天下中庸有胡公在公台三十餘年歷事六帝禮任甚優卒謚文恭)
蒯越(南郡人劉表為荆州刺史時寇賊縱横道路梗塞表单馬入宜城請南郡名士蒯良蒯越與謀)
(越教其誘宗賊帥而襲之至者五十五人皆斬之而取其衆遂徙治襄陽鎮撫郡縣江南悉平)三國
霍峻(枝江人蜀漢昭烈時守葭萌城張魯遣人誘之峻曰小人頭可得城不可得以功遷梓潼太守)
(及卒昭烈率羣僚弔祭留宿墓上子弋為太子璿中庶子璿好騎射弋引古義以規諫之)董和(南郡)
(枝江人劉璋以為成都令時蜀土富實百姓僭侈和躬率以儉所在移風變俗轉巴東都尉遷益州太守)
(清約如前南士愛信昭烈定蜀與丞相亮並署大司馬事外牧殊域内幹機衡二十餘年死之日家無儋)
(石之儲)董允(和子蜀漢黃門侍郎丞相亮出師表稱其良實志慮忠純宫中之事悉以咨之必能)
(禆補缺漏有所廣益延熙中守尚書令)南北朝劉凝之(南郡枝江人劉宋時隱居不仕)
(時年饑衡陽王義季慮其餒斃餉錢十萬凝之大喜將錢至市門觀有饑色者悉分與之俄頃而盡)庾
黔婁(易子少好學性至孝仕南齊為孱陵令政有異績父在家遘疾忽心驚流汗即棄官歸每夕稽)
(顙北辰求以身代父亡廬墓仕終散騎侍郎)庾肩吾(黔婁弟兄於陵博學有才思仕梁為太子)
(洗馬終鴻臚卿肩吾八歲能賦詩累官至太子率更令中庶子終義陽太守)庾信(肩吾子俊邁絶)
(倫博覽羣書尤善左傳仕梁為抄撰學士與徐陵同僚詞並綺艷元帝時以右衛將軍使西魏被留長安)
(後周時為洛州刺史信雖位望通顯常有鄉關之思乃作哀江南賦以致意)庾曼倩(南郡人早)
(有令譽仕梁為中錄事元帝謂劉之遴曰荆南信多君子)嚴植之(秭歸人少善莊老精解喪服孝)
(經論語及長徧習鄭氏禮周易毛詩左傳春秋性惇謹不以所長高人梁天監中兼五經博士生徒常數)
(百講說有區叚次第析理分明後遷中撫記室參軍)殷不害(江陵人仕梁為中書郎後魏平江陵)
(失母所在時甚寒雪凍死者填滿溝壑不害行哭尋求舉體凍僵水漿不入口者七日始得母屍路人皆)
(為流涕)隋蔡允恭(荆州江陵人父大業後梁左民尚書允恭美姿容工為詩仕為起居舍人)
(煬帝有所賦必令諷誦遣教宫人允恭恥之數稱疾授内史舍人俾入宫固辭由是疎斥嘗著後梁春秋)
唐劉洎(荆州江陵人貞觀中為治書侍御史拜尚書右丞洎勤於職務太子初立泊上言謂宜尊)
(賢重道帝敕洎與岑文本馬周日直東宫稍遷侍中帝忽謂羣臣曰朕今欲聞已過卿等為朕言之洎曰)
(頃上書有不稱旨或面窮詰恐非所以進言者路帝曰卿言善朕能改之)岑文本(江陵人其先鄧)
(州人祖善方仕梁吏部尚書因家江陵文本仕唐為中書舍人累官中書令從伐遼東事一委倚籌不廢)
(手為人節儉事母孝或勸營産業文本歎曰吾漢南一布衣無汗馬勞以文書位宰相俸已重矣尚何殖)
(産業耶從子長倩官至文昌右相孫義為金壇令仲翔為長沙令仲休為溧水令皆有著績)俞文
俊(江陵人武后時有山出於新豐稱為慶山文俊上書言陛下以女主居陽位反易剛柔故地氣隔塞)
(山變為災臣以為非慶也后怒流之嶺南)楚江漁者(楚江有漁者以魚换酒輙自歌舞不言姓)
(氏江陵守崔鉉見而問之曰君之漁隱者之漁耶漁者之漁耶漁者曰昔姜子牙嚴子陵皆以為隱者之)
(漁也殊不知不釣其魚釣其名耳)五代李景威(長陽人五代時仕高氏為水手都指揮宋)
(建隆中假道江陵以討張文表景威恐宋師襲巳欲伏兵攻之判官孫光憲不從景威扼吭而死太祖曰)
(忠臣也命王仁贍厚䘏其家)宋朱昂(荆南人好學有清節時有朱遵度者好讀書人號為朱萬)
(卷目昂為小萬卷太宗時初為衡州錄事參軍後累官翰林學士以工部侍郎致仕所著有資理論三卷)
(弟協以純謹著稱仕至主客郎中雍王府詡善亦告老歸時人比之二䟽昂子正彛正辭並登進士第)
王延範(江陵人形貌竒偉喜任俠家富於財父保義為高氏武泰軍留復高從誨奏署延範太子)
(舍人後隨從誨入覲薦為大理寺丞知泰州太平興國中為廣南轉運使)夏侯嘉正(江陵人少)
(有俊才舉進士歴官著作佐郎使於巴陵嘗作洞庭賦人多傳寫端拱初召試辭賦擢右正言直史館兼)
(直秘閣元夕太宗御乾元門觀燈嘉正獻五言十韻詩卒年三十七子紆太子中舍)崔遵度(江陵)
(人後徙淄州七歲時受經於叔父憲舉進士咸平初為太子中允改太常丞為編脩官改左司諫仁宗時)
(遷吏部郎中兼左諭德卒遵度與物無競淳澹清素於勢利泊如也善於鼓琴嘗自著琴箋有文集二十)
(卷)龐天祐(江陵人以經籍教授里中父疾天祐割股食之疾愈又復病目喪明天祐號泣祈天)
(䑛之父年八十餘卒天祐負土封墓結廬其側晝夜號聲不絶真宗時詔旌表門閭)張景(公安人仁)
(宗召見問曰卿在江陵地有何景對曰兩岸綠楊遮虎渡一灣芳草護龍洲曰所食何物對曰新粟米炊)
(魚子飯嫩冬瓜煮鼈裙羹)高懌(荆南人高季興四世孫十三能文通經史百家從种放受業知長安)
(寇凖薦不起及范雍建京兆府學召懌講授諸生席間常數百人仁宗時命為大理評事固辭賜號安素)
(處士)樂京(江陵人為布衣時鄉里稱其行義嘉祐中以訪遺逸為湖陽令神宗求言上䟽以畏天保)
(民為請知長葛縣不肯行助役法棄官而歸元祐初召赴闕不至終於家)唐介(江陵人嘗寓當陽讀)
(書漳水上登天聖八年進士為殿中侍御史論文彦博燈籠錦事貶英州别駕後以彦博薦入為參知政)
(事與王安石榻前論事不屈疽發於背卒謚質肅子淑問第進士擢監察御史裏行多所建明後為吏部)
(員外郎義問風力強敏累官集賢脩撰知廣州)李堯言(江陵人熙寧中除侍御史未七十即上印)
(綬其兄立言亦自澶州納政時又有李竦亦引疾同時里居郡人為之語曰元豐濟濟移多士南郡堂堂)
(有三李萬鍾於我何加焉一瓢樂在其中矣)劉蛻(荆南人時荆南歲解舉人多不成名蛻始及第)
(號為破天荒)孫諭(江陵人元祐末掛冠同時退休者吳師道梁宏朱光復賈亨彦張景逹布衣唐)
(愈為七老會五日一集時人榮之)唐恕(介孫崇寧初為華陽令以不能奉行茶法謝病免歸其弟)
(意方為南陵令亦以病自免兄弟杜門躬耕恕尋以宣教郎致仕靖康初許翰言其高行詔起為監察御)
(史意亦以吳敏薦召對而貧不能行竟餓死江陵山中)胡勉(長陽人建炎初寇鍾相之徒犯其邑)
(勉集豪勇斬二渠魁嘗攝縣事劉超將侵建平勉捍防蜀道賊不得進凡破賊所獲金帛悉分其下亳釐)
(無取)項安世(江陵人淳熙初進士為秘書正字在朝多所建明後累官至直龍圖閣所著有易玩)
(辭及他書多行於世子寅孫大理少卿容孫吏部侍郎)劉鼎孫(江陵人第進士累官翰林學士)
(德祐末從二王至崖山陸秀夫負王赴海死鼎孫亦驅家属并輜重沉海不死為元兵所執搒掠無完膚)
(一夕得脱卒蹈海死)元向遜(宜都人自宋末及元九世同居共㸑人無間言稱為義門其十世孫)
(存仁存禮早卒存仁妻張存禮妻杜各一子二婦年皆未及三十堅守節義至元中旌表其門曰節義)
本朝趙勉(夷陵州人洪武初進士才能著稱累官至戶部尚書)王賢(江陵人為監生與友)
(王讓同居讓幹往江南以故人所贈銀十兩故衣一篋托賢收之未幾賢除鹽城尹讓回除泌陽令尋卒)
(後十餘年賢致仕還家即以所寄之物與讓子不受曰吾父彼時安有此物賢白於官拘其子與之)張
秉彛(右首人驍勇有智略初仕陳友諒為樞密院同僉守韶州王師克贛州遂以其軍降授贛州衛)
(指揮同知仍守韶州後改廣州衛指揮同知調守雷州脩築東洋圩岸六十餘里以捍海潮又興特吕塘)
(水利民甚便之海寇黑面鍾寇欽廉秉彛將兵討捕追獲之累遷水軍右衛指揮使)劉儁(江陵人洪)
(武乙丑進士歴戶兵二部主事郎中遷右侍郎進尚書永樂間征安南督理軍務有功既還餘寇猖獗復)
(命儁往征提兵至大安海口援絶被執不屈而死洪熙初贈榮禄大夫柱國少傅謚愍節官其子奎給事)
(中)何忠(江陵人永樂中進士拜監察御史讜言正色陞交阯政平知州專尚德禮夷民懷服交阯)
(叛忠在圍中藩臬大臣謂忠有才智膽略使告於朝乞師忠縋城出遇伏被執忠罵賊不屈死事聞詔旌)
(其門謚忠節)楊溥(石首人湖廣鄉試第一人洪武庚辰進士授翰林編脩進洗馬洪熙初陞翰林)
(學士尋加太常寺卿宣德初脩兩朝實錄為總裁官正統初拜少保兼禮部尚書武英殿大學士卒贈特)
(進光禄大夫左柱國太師謚文定溥謹厚謙恭學術醇實與楊士竒楊榮同典機務時號三楊公)裴
璉(監利人洪武間知劍州歴浙江江西僉事執法不撓被誣去尋起為御史以平寇功陞河南副使免)
(官再起為御史改刑部主事官至刑部侍郎子綸永樂中進士歴翰林編脩脩撰終山東右布政使)傅
啟讓(石首人永樂壬辰進士授河南僉事清慎有為吏畏民敬嘗奏築隄以禦河水民皆德之官至)
(大理寺少卿)劉永清(石首人永樂辛卯進士歴官翰林編脩侍講終廣東右布政使)鄒師
顔(宜都人洪武間以國子生擢兵部主事永樂間陞大理寺丞洪熙初陞禮部右侍郎未幾病疽卒家)
(貧不能歸喪朝廷惜之給官舟載歸師顔小心謹畏廉介自持蒞事周密人不敢干以私云)余汝
弼(宜都人勤學好問居家孝友能傾已濟人里嘗大疫率諸兄煮湯粥往飲食之人德其惠登永樂辛)
(邜鄉薦擢營繕主事陞屯田郎中居官儉約不改布衣盖棺之日家靡餘蓄學士楊溥嘗稱其静澹知義)
(人以為名言)張純(江陵人永樂辛丑進士授監察御史歲大旱乃捐銀帶簮珥易粟為粥活民累)
(陞僉都御史巡撫畿内風紀丕振仕終兵部尚書)王詢(公安人宣德五年進士改翰林庶吉士授)
(檢討博學工文操行簡約後陞大理寺丞巡撫貴州蠻夷畏服官至國子祭酒)劉祥(監利人以左軍)
(都督府事死正統己巳之難天順間錄其子省志)汪浩(石首人景泰辛未進士歴官四川僉事時)
(成䕫潼嘉諸郡寇作浩多方經略擒斬萬餘擢僉都御史巡撫四川平劇賊趙鐸等加副都御史往討都)
(掌叛夷卒致底定所著有平西錄省志)王軾(公安人以進士授大理評事審錄四川用刑平允陞)
(四川副使尋擢按察使清决滯獄囹圄為空進副都御史總理京儲巡撫貴州振揚風紀召入為大理卿)
(陟南京戶部尚書討貴州酋婦米魯事平加太子太保謚襄簡省志)劉懋(江陵人成化壬辰進)
(士拜刑科給事中封駁無所避值權閹汪直用事懋首劾之尋論昭德貴妃專寵杖繋詔獄出為浙江僉)
(事憂歸不起懋明爽遇事剖决不滯疾惡太嚴與人不苟合家居數十年足跡不至城市號不姤子省)
(志)趙鑾(江陵人成化辛丑進士授大理評事廉恕詳審擢雲南僉事訟牒旁午治之無留滯土官)
(不法及掣肘難治者立寘於法勦平菁寨邊境用安建昌與南詔土酋讐殺鑾躬往處定士論偉之省)
(志)汪瑄(江陵人成化甲辰進士初知華亭拜監察御史時權閹李廣敗頗連大臣太宰屠滽以為)
(不必深究瑄䟽劾之數其黨護及壊選法數事人稱其巡松江貪墨望風解印綬云省志)劉渙
(江陵人成化辛丑進士知鄱陽明毅有為吏治為稱首以疾卒民立祠祀之省志)趙文奎(江陵)
(人少與弟文衡勵志講讀舉成化丁丑進士初知繁昌拜監察御史按鳳陽清戎兩浙出知雷州府歴貴)
(州右布政轉應天尹致仕器識端諒不苟於官省志)李昂(江陵人少有才名初知長寧縣尚書)
(周洪謨稱之曰長寧能賢令四湯行以善政稱胡諒以惠民稱朱思明以賢能稱昂則兼三子之長而有)
(之考最陞潼州知州省志)易忠(宜都人由太學生授四川内江知縣蒞政廉明聲譽燁然擢監)
(察御史正直不阿贊理軍務令行禁止吏民畏服省志)蘇昭(宜都人童稚時日記千言為諸生後)
(為南平令致仕一日江濱遇一孤子守骸而泣昭問其由對曰父知巴縣殁於此死無所依昭遂出貲殮)
(之助還成化間邑人杜姓者五人饑甚逼食於人執於官誣以盗罪昭上書當道得伸省志)潘子
秀(江陵人弘治初進士授戶部主事有能聲調文選員外郎精於品藻補江西提學副使振教作人卓)
(有可紀省志)袁宗臯(石首人弘治初進士授長史謁獻皇帝於邸特稱德意世宗入繼大統扈)
(蹕行陞吏部左侍郎尋遷禮部尚書以疾卒於京諭祭京邸贈太子太保謚榮襄省志)劉思賢
(石首人弘治中進士歴戶部郎中正德間以忤逆瑾繋獄免瑾誅起重慶知府累遷工部侍郎恭慎端慤)
(踐履不苟嚢無餘儲省志)劉寓生(石首人弘治乙丑進士選庶吉士拜監察御史抗直敢言)
(以忤逆瑾免瑾誅起福建僉事尋致仕杜門寡交自奉類寒素然省志)鄒文盛(公安人弘治癸)
(丑進士授吏科給事中歴官雲南布政使時貴州土酋嘯亂陞副都御史巡撫征勦克之進右都御史掌)
(留臺振風紀人不忍欺進南京戶部尚書尋乞休卒贈太子少保謚莊簡省志)伍文定(松滋)
(人弘治己未進士常州府推官歴知吉安府擒逆濠有功擢副都御史累遷兵部尚書省志)王宗
義(石首人五世同居長幼二百餘人藹然雍睦詔表其門閭省志)曾璉(江陵人正德初以吏)
(員任四川綿州判官時流寇廖麻子攻劫州縣璉率兵禦敵力屈死之事聞贈工林苑監丞蔭其子省)
(志)鄧俊(石首人正德初以吏員任泗州榮山縣典史時鄢賊猖獗城陷俊示子曰我與賊不共戴)
(天何以生為與子俱死事聞蔭其别子一官省志)張璧(石首人正德辛未進士選庶吉士授編脩)
(晉侍讀學士嘉靖初補學士掌翰林院事累進禮部尚書兼東閣大學士預機務壁恭恂雅直不近流俗)
(喜文學所著多雅馴省志)籃純(江陵人應貢將赴南雍以父老不行知府吳彦華曰只此一念)
(可當孝子父卒廬於墓側不忍歸士林韙之省志)鄧鋐(江陵人領正德丁卯鄉薦授南陽知縣性)
(狷介不阿治行茂著徵入為御史以直忤於時遷柳州守布德施惠民夷懷服擢廣東副使有遺愛及巡)
(海會有採珠之令鋐焚香與諸從事誓一無所取致仕歸家徒四壁清苦若儒生士林重之省志)張
誠(荆州衛人性質樸好施與能急人之難歲大侵道殣相望出貲周賑多所全活且為瘞其暴露者有)
(軍人犯罪當贖家貧將鬻男以償誠憐之代為出金亦不責報後泛舟公安遇風溺者甚衆獨誠不死人)
(咸異之夀九十終省志)高嵩者(江陵人性至孝嘗舉嘉靖癸卯鄉試一上春宫後以父母老更)
(不再赴退居於野力田贍飬而已其家稍饒給嵩者乃折節為儉自奉親甘旨外供苦茹淡有寒畯所不)
(能堪者父母既終高竟不仕卒省志)陳大賓(江陵人清介豁逹以直節自負由上虞縣知縣)
(起家治行卓越累遷至工部侍郎所在宦茂著省志)
列女子發母(楚將子發攻秦絶糧使人請王因見母母曰士卒得無恙乎對曰分菽粒而食之曰)
(將軍得無恙乎對曰豢黍足食子發敗秦而歸母閉門不納使人數之曰子不聞越王伐吳客有獻酒一)
(器乃注之江使士卒飲其下流獻糗一嚢分而食之故戰自力也今雖勝非術吾不取子發謝罪然後納)
(之)樊姬(楚莊王妾王好獵姬諫不止乃不食禽獸之肉王遂改過勤於政事一日聽朝罷宴姬曰)
(何宴也王曰與賢者虞丘子語也姬笑曰虞丘子相楚十餘年所薦非親則故未聞進一賢也王以姬言)
(告之虞丘子不知所對遂進孫叔敖治楚而霸姬之力也)老萊妻(楚人老萊耕於蒙山之陽楚王)
(聞其賢詣所居曰寡人愚昧獨守宗廟願先生臨之老萊曰諾其妻載畚策而來曰何車跡之衆也老萊)
(曰楚王請吾守國政已許之矣妻曰妾聞可啖以酒肉者可隨以鞭朴可餌以官禄者可繼以斧鉞妾不)
(能為人所制投其畚策而去老萊從之)伯嬴(楚平王夫人吳敗楚至郢昭王亡吳王盡妻其後宫)
(伯嬴持劍曰妾聞諸侯者一國之表也而亂之可乎且男女坐不同席食不共器所以别也君棄儀表何)
(以臨國妾以死守不敢承命吳王慙而退)真姜(楚昭王夫人王出遊留夫人於漸臺聞江水大至急)
(使人迎之忘持符夫人不從使者曰大水且至取符恐後矣夫人曰真女義不犯約守一節也寧畏死乎)
(於是使者取符未返水大至臺崩夫人流而死之)越姬(楚昭王姬昭王遊獵與姬同乘馳逐登附)
(社之臺望雲夢之囿顧謂姬曰樂乎姬對曰樂則樂矣不可久也昔先君莊王淫樂三年不聽政事終而)
(能改卒霸天下君王若能法先君改之以勤其政可也不然亂無日矣王敬其言而禮之)向氏(長陽)
(人宋建炎中保山栅以避賊寇皮仲破柵向義不辱被殺人見其白乳自吭流踵向之子後誘賊醉而殺)
(之以復母讎)杜氏(王善妻江陵人夫卒生子倫甫二歲姑以年少家貧密勸之嫁杜曰夫以老母)
(孤兒托我所不死者以此耳遂痛哭以死自誓姑年八十卒以禮歛葬教子成立孀居四十餘年正統中)
(旌志省)姚氏(張原泰妻石首人守節不渝姑病目䑛之愈比姑殁工女事以給殯葬三年不食肉)
(正統中旌省志)魏氏(周鏞妻石首人鏞卒魏年二十四家貧誓守四十餘年景泰中旌省志)
尹氏(張蘭妻石首人蘭為太學生卒尹年二十五姑老子幼家貧尹躬勤紡績以給衣食養姑九十)
(而卒教子讀書孀居五十餘年天順中旌省志)于氏(沈彦清妻江陵人清卒于年二十八而貧)
(養姑撫子守節四十餘年成化中旌省志)楊氏(何清妻枝江人清為太學生卒楊年二十四子)
(存中時在襁褓楊撫孤礪節夀至九十嘉靖中旌省志)翁氏(周通妻江陵人通卒斷髮守節以死)
(自誓嘉靖中旌省志)張氏(汪寳妻冷錡妻鄧氏遠安人二節婦俱嘉靖三十二年知縣田時雍)
(奏聞旌表省志)董氏(周宗義妻石首人宗義卒董年二十八生子鼎尚在懷乳中以死自誓紡)
(績以養舅姑教子讀書成名事聞旌表省志)劉氏(咼懋妻公安人年二十四夫卒誓不再醮撫遺)
(孤文昌教之以貢入太學諸名士甚推重焉劉守節垂三十年有司廉其實特旌表其門省志)駱
氏(余鳳儀妻宜都人年二十八儀卒無嗣鄉人勸之以刀自剄自是人不敢言日勤紡績以養翁姑年)
(六十有司覈實以聞旌表其門省志)
仙釋陸法和(隱於江陵百里洲有道術能先知禍福梁侯景之亂遣任約擊湘東王於江陵法和)
(率蠻兵敗約擒之封江乘縣公慮梁室日衰嘗大聚兵艦欲襲襄陽元帝使止之法和乃還州堊其城門)
(麻衣葦坐及聞梁元敗滅衰服終身)岑道願(江陵人隋初避難沂三峽至萬州江南山岩下脩煉)
(食黃精百餘歲蛻迹而去唐貞觀十八年以香属商人令往所隱岩下然之商人不往且歸波濤雷怒不)
(可上乃返詣岩然香遂平行無虞)司馬子微(唐台州人隱内方山煉丹成仙後人因名其村)
(曰馬仙村李白云予昔於江陵見天台司馬子微謂予有仙風道骨可與神遊八極之表乃著大鵬遇希)
(有鳥賦以自廣)大通禪師(汴人姓李氏生而神秀隋仁夀時卓錫江陵玉泉談經析理勸誘愚)
(俗南北學徒幾萬人時有能禪師居曹溪學者宗之因號南能北李)僧融(住九江東林寺嘗至江陵)
(有一家奉崇神廟者見融禮之遂受戒奉佛後主人之母見一鬼欲縛之母懼請融誦經鬼怪遂息後融)
(還廬山宿旅店衆鬼曰君何謂鬼神無靈耶乃曳之下地將欲加手融默念呪語即見一天將執金剛杵)
(擊之鬼遂驚散不見)道穆(初入荆州神山忽風雷震吼蛇虎交侵穆心泰然不動七日蛇虎遂隱山)
(神變形謝過云是由田伯玉也特來受戒自是諸毒潛亡旱則禱雨輙應居山三十餘年道俗欽德)智
顗(荆州人七歲聞誦法華便能記憶謁大蘇山思禪師得其宗旨思曰汝於陳國有緣顗即詣金陵隨)
(處闡化嘗夢登高山見一僧以手招之曰此天台山也遂往天台居北峯螺溪之上陳宣帝聞之割始豐)
(縣以供其費儲后以下並宗戒範)
岳州府(東至武昌府通城縣界二百里南至長沙府瀏陽縣界二百九十里西至辰州府沅)
(陵縣界八百二十五里北至荆州府監利縣界三十里自府治至南京二千二百二十五里至)
(京師五千六百七十里)
(糧一十七萬石零)
建置沿革禹貢荆州之域天文翼軫分野周以前為三
苗地春秋為麇國羅國地戰國屬楚秦為長沙郡地
漢因之三國吳為重鎮晉分置建昌郡尋復省入長
沙劉宋復分巴陵等縣立巴陵郡屬湘州南齊為巴
陵國梁復為郡兼置巴州隋平陳郡廢改巴州曰岳
州治巴陵縣大業初改為羅州尋復為巴陵郡唐初
蕭銑復置巴州武德中改為岳州屬江南西道天寳
初復為巴陵郡乾元初復曰岳州宋隸荆湖北路宣
和初置岳陽軍節度紹興問改州曰純改軍曰華容
後復舊元置岳州路本朝初為岳州府尋改岳州後
復為府領州一縣七
巴陵縣(附郭本漢長沙郡下雋縣地孫吳置巴陵縣晉於縣置建昌郡尋省劉宋以後皆為巴陵)
(郡治隋唐岳州皆治此宋仍舊元屬岳州路本朝洪武九年以縣併入岳州後仍置編戶五十七里)臨
湘縣(在府城東北九十五里本巴陵縣地五代唐置王朝場宋淳化初陞為王朝縣屬岳州至道初)
(改臨湘縣元仍舊本朝因之編戶八里)華容縣(在府城西一百八十里本孫吳孱陵縣地晉置)
(南安縣梁置南安湘郡尋罷隋開皇中改華容縣屬岳州以古華容城為名唐改曰容城神龍初復曰華)
(容宋元仍舊本朝因之編戶二十二里)平江縣(在府城南二百四十里本春秋羅國地秦為羅)
(縣漢屬長沙國孫吳析置漢昌縣又改曰吳昌晉屬長沙郡隋省入羅縣唐省羅縣入湘隂神龍初分湘)
(隂置昌江縣五代唐改為平江縣宋因之元陞為平江州本朝復為縣編戶五十里)澧州(在府城西)
(五百七十里春秋戰國時並屬楚秦為黔中郡地漢屬武陵郡孫吳屬天門郡晉置南平郡又析置義陽)
(郡南齊為天門南平義陽三郡地隋初罷郡置松州尋改為澧州治澧陽縣大業中改為澧陽郡唐初復)
(為澧州屬山南道天寳初改澧陽郡乾元初復為澧州宋屬荆湖北路元陞為澧州路本朝初改路為府)
(洪武中改府為州隸常德府後改隸岳州府編戶三十里領縣三)石門縣(在州城西九十里本)
(漢武陵郡零陽縣地孫吳以武陵分置天門郡治零陽晉因之陳為石門郡隋罷郡為石門縣屬澧州唐)
(宋元皆仍舊本朝因之編戶二十五里)慈利縣(在州城西一百六十里本漢零陽充二縣地屬)
(武陵郡孫吳析置漊中縣晉又析置臨澧縣並屬天門郡後周屬衡州隋初又置崇義縣改零陽曰慈利)
(俱屬崇州大業初州罷以縣屬澧州唐以崇義併入慈利縣宋因之元陞為州屬澧州路本朝復為縣編)
(戶五十八里)安鄉縣(在州城東南一百二十五里本漢孱陵縣地屬武陵郡建武間置作唐縣)
(東晉置南平郡治此陳又析置安鄉縣為義陽郡治隋改作唐曰孱陵與安鄉俱屬澧州唐以孱陵省入)
(安鄉宋元仍舊本朝因之編戶一十一里)
郡名巴陵(劉宋名)岳陽(宋名)
形勝左洞庭右彭蠡(史記)囊山帶江(唐史囊山帶江處百越巴蜀荆襄之會)
倚連岡面長江(唐戎昱澧州新城頌倚連岡以起伏面長江以演漾)沅湘衡嶽
接其前漢沔荆峴帶其後(宋澧州郡守題名記)兼有江湖之勝
(岳陽志四凟長江為長五湖洞庭為最江湖之勝巴陵兼有之)巴陵勝狀在洞庭一
湖(宋范仲淹岳陽樓記)蘭江前陳仙洲外蔽(澧州圖經州宅有彭阜聳其西簫山)
(列其東蘭江前陳仙洲外蔽所謂神仙窟宅也)
風俗人性悍直士尚行義(舊志)士知義而好文俗信巫而
尚鬼(郡志)民以網罟為業(舊經圖)有楚遺俗(澧陽志舊屬楚為黔中地)
(至今有楚遺俗)有屈原遺風(唐刺史王堪制詞)刀耕火種(永定衛志)
山川巴丘山(在府城南亦名巴蛇塜羿屠巴蛇於洞庭積骨為丘故名吳使魯肅以萬人屯巴丘)
(即此)白鶴山(在府城南山有白鶴寺其陽有兩池相傳内潛巨蟒吕翁招出化為劍又有江叟者)
(嘗遇樵夫遺以鐵笛吹之無聲一日登此山吹於紫荆臺響震林谷忽有兩女子出授神藥云服此當為)
(水仙女子蓋龍女也)金鶚山(在府城東五里昔有異鳥飛集其上故名)烏龜山(在府城南)
(五里楞伽峯南水際九山相連形如龜亦名九龜山即唐柳宗元記無姓和尚所居之處)君山(在府)
(城西南一十五里洞庭湖中一名洞庭山狀如十二螺髻山海經云洞庭之山帝之二女居之盖堯女湘)
(君嘗居此故名昔秦始皇南遊浮江遇大風因問湘君何神博士對曰堯女舜妃始皇怒命赭其山又宋)
(岳飛討楊么伐君山木為巨筏塞諸港汊即此道書以為第十一福地唐李白詩帝子瀟湘去不還空餘)
(秋草洞庭間淡掃明湖開玉鏡丹青畫出是君山劉禹錫詩湖光秋水兩相和潭面無風鏡乍磨遥望洞)
(庭山擁翠白銀盤裏一青螺)酒香山(在君山湘川記上有美酒數斗飲者即為仙漢武帝遣欒)
(巴來求果得酒未進御東方朔竊以飲帝怒欲殺之對曰酒有驗苟殺臣臣亦不死臣死酒亦無驗遂赦)
(之土俗云每春時往往聞酒香尋之莫見其處)鳴山(在君山履之鏘然有聲)艑山(在君山東)
(洞庭之涯相望浮浮其狀如舟)九馬觜山(在洞庭東岸有九口觜舟行過此多險)城陵
山(在府城西北一十五里蜀江西來洞庭南注合流於此乃一郡水口山也)鹿角山(在府城南)
(五十里洞庭湖東古屯戍之所)魚梁山(在臨湘縣治南山下有湖土人常取魚於此)望城
山(在臨湘縣南三十五里下有井泉溉田千頃其山高峻人登之望見郡城)象骨山(在臨湘縣)
(西南四十里山海經巴蛇吞象暴其骨於此山傍有湖曰象湖)大雲山(在臨湘縣東九十里連接)
(七十餘峯四時雲霧上有石通判祠)響山(在臨湘縣南九十里上有四山高聳人嘯呼應聲如響)
龍窖山(在臨湘縣東南一百里跨臨湘通城崇陽蒲圻四縣境上有龍湫因名又有雷洞洞有石)
(門山徭所居)雞籠山(在臨湘縣界中以形似名)馬鞍山(有二一在華容縣西五里一在)
(石門縣治東北以形似名)東山(在華容縣東一十里峯巒秀麗連亘百餘里古松夾道驛路經其中)
鼎山(在華容縣北一十五里上有蜀漢昭烈廟昭烈秭歸之敗嘗過此山北故又有逐備陵)南
山(在華容縣南三十里隔湖對峙蒼翠如屏)石門山(在華容縣東三十里一名仙廬山有七峯)
(甚高將雨則雲起峯上霽則雲復歸中有寳慈觀晉仙人張驚喜煉丹之地又石門縣西十五里亦有石)
(門山縣以此名)墨山(在華容縣東四十里上有龍池禱旱多應唐張說詩序云石門墨山二山相連)
(有禪堂道觀天下絶境)玄石山(在墨山北楚辭馳余車於玄石即此此山西北有石龍山崖石)
(上有龍鱗㾗澗中流泉四時不竭)禹山(在華容縣南四十里夏禹濬山嘗登其巔山上今有禹廟)
鼓樓山(在華容縣東南五十里上有石室下瞰洞庭中可容數十人)團山(在華容縣東南)
(七十里山多赭石可研以書字上有馬援廟)方臺山(在華容縣東山出雲母石土人候雲所出)
(掘之往往有長數尺可為屏風者)明山(在華容縣南一百里上有洞庭神祠)昌江山(在平)
(江縣東南二里上冇艾仙人所居石壇及芙蓉池金線洞飛仙石昔吳魯肅嘗屯兵於此後人德之故又)
(名魯德山為立廟焉)梧桐山(在平江縣北十五里有觀)梅仙山(在平江縣北三十里梅子)
(真隱處有丹井梅水出焉)道巖山(在梅仙山東四十里上有天池池前兩峯南曰席帽北曰雲盖)
(中有斷石相傳許旌陽淬劍處山又有香爐巖)連雲山(在平江縣南五十里舊名純山峭拔萬仞)
(雲氣常覆其上有吳真人煉丹壇中有石室唐田遊岩亦嘗隱此)盧山(在平江縣東五十里一名)
(獨石山工有七仙井并祠)永寧山(在平江縣北六十里四壁削成履雲梯飛棧而后可躋其端沃)
(衍可耕斷戈朽鏃時出於上)幕阜山(在平江縣北九十里一名天岳山高一千八百丈周廻五)
(百里石崖壁立上有篆文云夏禹治水嘗至此山頂有田數畝東有温泉三穴又有芙蓉池産金鯉列仙)
(壇産瑞竹又有海棠仙人二洞道書以為二十五洞天今紫陽觀在焉)石牛山(在平江縣東一)
(百里山多岑石其狀類牛又冇大寨石大者可容萬人小者容千人上有井泉可以避地)土龍山
(在平江縣東北一百里汨水經其下又有龍門山)彭山(在澧州西一十里接連欽山上有李彭廟)
關山(在澧州東一十五里以其關鎻水口故名)彰觀山(在澧州東一十五里乃四十四福地)
(即宋明道中黃道冲范靈二仙飛昇處上有寧極觀溪流九曲縈遶前後)將軍山(在澧州南六十)
(里相傳漢紀信所居後信死難人義之立祠其上因名)藥山(在澧州南九十里上多芍藥山有長)
(嘯峯昔僧惟儼嘗夜登山雲開月現大嘯一聲聞十數里因名)太浮山(在澧州西南一百三十五)
(里亦名獨浮山跨石門武陵桃源三縣界谷中有石室戶牖自然虚明上有青玉壇又有丹竈白鹿池十)
(八洞及有湧泉成谿相傳浮丘子學道浴丹之所)横山(在澧州西北一百二十里岡嶺平直遠無)
(峰巒因名山南有潺水洞旱禱有應)太清山(在澧州北一百六十里上冇五老峯老君巖中有瓊)
(瑶紫極宫乃李凝陽得道之所)層山(在石門縣東北三里一名層步山外望如一山入内乃有二重)
(山側有石屹立如人形號層山神)紫和山(在石門縣東北一十里上有存志觀皮子藥爐山之)
(陽又有仙女洞俗傳丁令威煉丹之所)石匱山(在石門縣南一十里上有大方石其形如匱)
黃石山(在石門縣西北二百一十里有溪出雄黃)騎龍山(在慈利縣治南以形似名其上)
(石室内有石龍頭口中吐水下流溉田俗呼黑龍泉)道人山(在慈利縣北一十里山下有一石類)
(道人形高五丈餘面南而立)崇山(在慈利縣西三十里舜放驩兜於崇山即此)月山(在慈)
(利縣東四十里山頂彎如半月)赤松山(在慈利縣西一百六十五里與天門山對峙赤松子嘗隱)
(此上下數十里號赤松村)天門山(在慈利縣西南一百八十里古松梁山狀如香爐有十六峯相)
(次最高者為天門空明透徹上貫山頂門角上各有一竹倒垂下拂俗名天帚)九度山(在慈利縣)
(有九度水故名上有石形似樓名仙人石樓)銅盤山(在慈利縣連錢銅盤石馬此澧陽之灘險)
(也)黃山(在安鄉縣北六十里土石皆黃一名金峯山上有劉宋謝晦廟故又名謝山)古田
山(在安鄉縣西北六十里上有石田古人耕之故名中有石田觀)鳴鳳岡(岳陽志云在巴陵界)
(中)仙女巖(在平江縣南三十里下有石室曰仙郎洞)龍影洞(在平江縣西北邃三千餘)
(尺周三十里石壁瑩然上有龍影屈伸蜿蜒鱗甲如繪)桃花洞(在慈利縣界洞多桃花宋仁宗)
(朝彭仕義反知澧州郭逵破之於此)燕子洞(在慈利縣東南二里巖洞深廣可坐數千人巖後有)
(穴秉燭而入其中亦有明處四圍石乳融結中有石燕子故名)賓郎洞(在慈利縣茆岡寨之南羣)
(蠻往來之徑一穴而入後有大門過此即為猺界昔猺人侵擾邀擊而後屈伏與之盟畫此為界鐫石象)
(人立於道左)風洞(在慈利縣北三十里洞常有風)雷公洞(在慈利縣境天色隂晦則其中)
(隱隱有聲如雷兩壁峻立形如神像)落馬洞(在石門縣舊傳漢昭烈嘗落馬於此)白馬磯
(在巴陵縣境唐李白詩側疊萬古石横為白馬磯)鴨欄磯(在臨湘縣東一十五里吳建昌侯孫)
(慮作鬭鴨欄於此陸遜諫止之)道人磯(在臨湘縣南一十五里大江濱有石高十餘丈如道人面)
(北而立磯中有二洲南為黃金瀨北為黃金浦上又有白石高丈餘其光如鏡名石鏡亦名雞冠石)花
石(在慈利縣武口寨石上有花如堆心牡丹枝葉繚繞雖精於畫者莫能及或以物擊碎其花拂拭之)
(其花復見重疊非一)大江(在府城西北從荆州府石首縣北流過城陵磯下合洞庭諸水入臨湘縣)
(其流清者為洞庭濁者為大江又東過武昌會漢水)三江(在府城下岷江為西江澧江為中江湘江)
(為南江皆會於此故名亦名三江口宋慕容延釗等大破周保權軍於此)蘭江(在澧州城東地多蘭)
(蕙楚詞云捐余珮兮澧浦因稱珮浦又云澧有蘭故名蘭江)洞庭湖(在府城西南禹貢九江孔)
(殷註云即洞庭也沅漸元辰叙酉澧資湘九水皆合於此故名九江又九江沅資湘最大皆自南而入荆)
(江自北而過洞庭瀦其間名為五瀦戰國策云秦與荆戰大破之取洞庭五瀦是也每歲六七月間岷峨)
(雪消水暴漲自荆江逆入洞庭清流為之改色唐杜甫詩吳楚東南圻乾坤日夜浮孟浩然詩八月湖水)
(平涵虚混太清氣蒸雲夢澤波撼岳陽城宋吕蒙正詩八月寒濤濺碧空片帆悠颺信秋風探珠直待驪)
(龍睡莫遣迷津浩渺中相傳湖中有巨蚌夜深展一殼如帆往來烟波間吞吐明珠與月爭輝漁者百計)
(取之莫能得)青草湖(一名巴丘湖北連洞庭南接瀟湘東納汨羅之水每夏秋水泛與洞庭為)
(一水涸則此湖先乾青草生焉唐張志和漁歌青草湖中月正圓巴陵漁父擢歌連杜甫詩洞庭猶在目)
(青草續為名)赤沙湖(在洞庭湖西秋夏水泛與洞庭為一涸時惟見赤沙舊記云洞庭南連青)
(草西亘赤沙七八百里又謂之三湖)㴩湖(在府城東南五里亦名滃湖左傳吳人敗楚於雍澨即此)
(爾雅曰水泛入為㴩唐張說集云㴩湖者沅湘澧汨之餘波夏潦奔注則泆為此湖冬霜既零則涸為平)
(野故詩有曰念彼㴩湖去浮舟更一臨千峯出浪險萬木抱烟深)蓴湖(在臨湘縣東風土記云岳)
(陽雖水鄉絶難得蓴惟此湖有之故名)大鯨湖(在安鄉縣西北二十里嘗有大鯨飛天而去故)
(名)新墻河(在巴陵縣南六十里發源臨湘縣相思山至巏口注於洞庭)華容河(在華)
(容縣治北晉杜預所開以通郴桂之漕北源江水南逹洞庭)澧水(源出慈利縣西歷山流至石門)
(縣會渫水又流至澧州城下合涔澹二水入於洞庭)繡水(在澧州東二里水流至此旋折如繡紋范)
(仲淹嘗遊此)澹水(在澧州東二十五里漢王粲詩悠悠澹澧水)涔水(在澧州北七十里唐)
(杜牧詩一話涔陽舊使君郡人回首望青雲盧肇詩君夢涔陽月中秋憶棹歌)渫水(在石門縣西一)
(百七十里流經水南山鯉魚山合陽泉南溪水至縣西四十里入於澧水)漊水(在慈利縣源出歸州)
(東流至索谿合四十八澗而為一水南至觀嘉觜會澧水)昌水(在平江縣北八十里源出幕阜山流)
(至縣南有巨石形如昌字水環遶其中故名)汨水(在平江縣東一百一十里源出江西寧縣至平)
(江縣東南合純盧二水又西南會昌水下流合羅水又西北流入洞庭楚詞有汨羅即此)黃溪(在澧)
(州西沂流鑿石數丈有石神頗有靈異)洳溪(在澧州源出龍洳山昔楚莊辛說楚莊王飲洳溪之)
(流即此)雙溪(在慈利縣乃前後江合流之口有芙蓉洲至菱花渡而合為一邑之勝)東陽
潭(在石門縣之東陽山下出石鯽魚重唇魚雙鱗魚皆珍品也)長樂潭(在石門縣東南二里)
白馬洲(在澧州東二十里唐林静先生乘馬飛昇處)金沙洲(在洞庭湖中一名龍堆延)
(袤數里杜甫詩龍堆擁白沙即此又名金沙堆宋張孝祥有賦葛長庚詩惟有金沙堆下水東西南北任)
(風吹)彭城洲(在府城東北劉宋元嘉中謝晦反到彦之進討軍次彭城洲彦之軍敗退保隱磯即)
(其地)楊子洲(在華容縣境相傳荆佽飛刺蛟之所今有廟存)三湘浦(在府境内梁天監中)
(僧寳誌為符書云起自汝蔡訖於三湘後侯景起於汝水之南而敗於三湘之浦故亦名侯景浦)鴛
鴦浦(在慈利縣治北昔人詩桃花浪煖鴛鴦浦柳絮風輕燕子巖)柳毅井(在君山柳毅唐)
(中宗時下第歸至涇陽見一婦人牧羊曰妾洞庭君小女嫁涇川次子為婢所惑毁黜至此敢寄尺牘洞)
(庭之隂有大橘樹擊樹三當有應者毅如其言有武夫揭水引入至靈虚殿取書以進洞庭君泣曰老夫)
(之辜使孺弱罹害頃之有赤龍飛去俄紅粧擁一人回即寄書女也宴毅碧雲宫洞庭君弟錢塘曰涇陽)
(婺婦欲託高義為親毅不敢當辭而去後再娶盧氏即龍女也與同歸洞庭)七僊井(在盧山有)
(石竇七竅出泉四時不竭歲旱禱雨輙應)白龍井(在安鄉縣黃山歲旱禱雨嘗有白龍升天)雙
泉(在澧州西九十里二泉相近其水常湧或聞人聲則怒濤異常)東泉(在石門縣南三十里有石)
(洞曰東泉遇旱祈雨往來輻輳)斷山泉(在臨湘縣南八十里泉瀉斷崖之間灌田千頃)雲母
泉(在墨山松嶺之下味甘而流長地産雲母)魚泉(在慈利縣西二十一里其泉石屋覆盖中有圓)
(石盤名曰龍臺下臨清潭蛟龍居之)白鼉池(在府治北昔有白鼉為怪吕洞賓斬之)天池
(在平江縣東香爐岩有巨石竅通東西可容車馬往來及屋百楹流泉不竭謂之天池)明月池
(在澧州治東李羣玉游息之所)堰虹堤(在府治西北城下瞰洞庭每夏秋風濤晝夜潄嚙宋守滕)
(宗諒築此堤捍之歐陽脩作記厥後堤壊胡寅詩有時風浪戰城西何啻漁陽萬鼓鼙狎水蚩蚩忘墊溺)
(誰人能續堰虹堤)趙公堤(在臨湘縣治東舊有堤傾圯元泰定間縣尹趙憲築成之水患遂平)
(民以趙公名)
土産石青石綠(慈利縣出)鐵(巴陵石門二縣出)竹簟光粉柑
橘漆(俱澧州諸縣出)鼈甲(巴陵縣出)
藩封華陽王府(在澧州城内西本朝永樂二十一年建自四川成都府遷此)
公署岳州衛(在府治東洪武四年建)永定衛(在慈利縣西一百八十里洪武三十一年)
(建)九谿衛(在慈利縣北九十里洪武二十三年建)澧州守禦千戶所(在澧)
(州治東洪武二十五年建)守禦大庸千戶所(在慈利縣西二百一十五里本大庸衛洪)
(武三十一年改為所隸永定衛)守禦添平千戶所(在慈利縣北一百五十里洪武二年)
(建)守禦安福千戶所(在慈利縣西北二百九十里)守禦麻寮千戶
所(在慈利縣北三百里俱洪武四年建巳上二千戶所俱隸九谿衛)桑植安撫司(在九)
(谿衛西北四百里元置後廢本朝洪武二十三年内附永樂四年復置領美坪等一十八洞隸九谿衛)
學校岳州府學(在府治南元建本朝洪武二十九年重建)澧州學(在州治南元初建本)
(朝洪武八年重建)巴陵縣學(在縣治南宋建本朝洪武七年重建)臨湘縣學(在縣)
(治西宋建本朝洪武十五年重建)華容縣學(在縣治東元建在縣南本朝洪武四年遷此)
平江縣學(在縣治東宋建本朝洪武七年重建)石門縣學(在長溪北舊在縣治東元)
(建本朝洪武四年重建弘治中遷此)慈利縣學(在縣治西洪武三十二年建嘉靖中累遷隆慶)
(末隨縣治徙此)安鄉縣學(在縣治南宋慶元間建本朝洪武八年重建)永定衛學
(在衛治西正統六年建)九谿衛學(在衛治西北正統九年建)
書院車渚書院(在澧州東三十里其地一名螢渚晉車胤囊螢讀書處其旁有墓宋王齊輿詩)
(儒生骨朽名猶在高塜相望已亂真只認夜深螢聚處便應泉下讀書人)文山書院(在澧州治)
(南唐李羣玉讀書之所文山羣玉字也)溪東書院(在澧州治東宋范仲淹嘗遊此後人慕之)
(作書院祀焉)龍峯書院(在華容縣圓覺寺旁黎淳劉大夏讀書處)
宫室岳陽樓(在府治西南風土記城西門樓也下瞰洞庭莫詳創始唐刺史張說常□才士登此)
(樓有詩百餘篇列於樓壁宋郡守滕宗諒重建取古今賦詠刻石其上范仲淹記云予觀夫巴陵勝狀在)
(洞庭一湖銜遠山吞長江浩浩蕩蕩茫無際涯朝暉夕隂氣象萬千此則岳陽樓之大觀也又云予嘗求)
(古仁人之心不以物喜不以已悲居廟堂之高則憂其民處江湖之遠則憂其君是進亦憂退亦憂然則)
(何時而樂耶其必曰先天下之憂而憂後天下之樂而樂歟唐杜甫詩昔聞洞庭水今上岳陽樓賈至詩)
(極浦三春景高樓萬里心楚山雲靄碧湘水暮流深)燕公樓(在岳陽樓北唐刺史張說封燕國公)
(人因以名樓宋洪咨夔詩燕公事業炳丹青何藉樓居作重輕)澧陽樓(在澧州宋樓鑰為記)後
樂堂(在府治中宋建取范仲淹岳陽樓記後天下之樂而樂之義)去思堂(在府城南乾明)
(寺宋郡人為郡守范宗建)五賢堂(在府學宋建祀周濓溪程明道程伊川張南軒朱晦翁)中
和堂(在澧州治宋建)八桂堂(在澧州治東宋時此地嘗有一桂叢生八榦故作此堂胡寅作)
(記)讀書堂(在安鄉縣治西宋范仲淹幼孤從其母歸朱軏朱宰安鄉與俱來讀書此地張燁詩)
(山翁只作當年看誤認江聲作誦聲)四望亭(在府治據内城之首宋郡守滕宗諒建初名觀後改)
(今名)過松亭(在府城南三里一名遇僊亭昔吕洞賓過岳陽日憩城南古松隂有人自木杪而下)
(洞賓贈之詩曰惟有城南老樹精分明知道神僊過)夕波亭(在三江口亦名合江亭宋建取白居)
(易詩夕波紅處是長安之義)上公亭(在平江縣治西宋王旦宰是邑既去拜上公民思之作亭)
(奉焉)秀野亭(在平江縣治北畫錦橋宋吏部郎中羅孝芬致政歸建此亭)赤松亭(在華)
(容縣南五十里漢赤松子遊此後人為作亭)博望亭(在安鄉縣西江濱宋縣令劉愚建以供遊)
(覽元張明善詩湖水蕩漾洲渚漫微露空翠之遠山孱陵大尹正如砥鷗鳥傍人相對閒)軒轅臺
(在君山一名鑄鼎臺黃帝鑄鼎荆山之下鼎成騎龍上昇今臺址尚存唐胡僧詩五月扁舟過洞庭魚龍)
(吹浪水雲腥軒轅黃帝今何在回首巴山蘆葉青)紫荆臺(在㴩湖岸上亦名紫溪臺有石高四)
(尺曰紫溪石即江叟吹笛之所)聚螢臺(在澧州車渚市)天門臺(在石門縣治東高方如甃)
(築下有兩溪合流元何有成詩何人獨喜天門臺昔擕琴劍今重來劍光遠射岩日落琴聲響徹山雲開)
(渫江東流入澧水石門西去通卭崍為言地脉發竒秀至今土産多賢材)章華臺(在華容縣治北)
(相傳春秋時楚靈王所築又江陵監利俱有此臺監利乃古華容地)讀書臺(在澧州西北三十八)
(里有土臺舊傳李羣玉讀書之地五代周樸詩羣玉才名冠李唐投詩換得校書郎吟魂醉魄知何處空)
(有幽蘭隔岸香)洞庭南館(在府城南唐張祐詩一逕繞霜林朱欄俯碧岑池盤雲夢角山鎮洞)
(庭心)
關梁九淵關(與三江口閘口野牛共四關俱在九谿衛境)魚洋隘(在添平十戶所西北)
(五十里其在所境者又有走避細沙遥望鷂兒中靖磨岡石磊長秭龍谿與魚洋共十隘皆有兵戍守)
靖安隘(在麻寮千戶所境與境内山羊九女櫻桃曲谿梅梓欄刀黃家青山守所共十隘皆有戍)
(兵)古樓寨(在華容縣境)臺宜寨(在石門縣境)安福寨(在慈利縣境其在此)
(縣者又有索口西牛武口澧川凡五寨以上寨皆宋時置)楓橋(在府城東五里)岳陽橋(在府)
(城東一十里)通濟橋(在澧州北五十里宋澧人謝琰建元虞集詩澧有蘭兮沅有芷相望㳙㳙)
(隔秋水蛟龍迴夜隠波深虹蜺乘晨駕空起)道源橋(在澧州西南七十里元揭傒斯有記)長
安橋(在臨湘縣東四十里)太平橋(在臨湘縣西南四十五里)永昌橋(在華容縣東五)
(里)青紫橋(在華容縣東五里)忠孝橋(在平江縣治西縣學西又有登科橋)晝錦
橋(在平江縣治北)天門橋(在石門縣治東)古洞橋(在慈利縣西九十里)和豐橋
(在安鄉縣治東縣南二十里又有毛晃橋)石公橋(在九谿衛治東北)
寺觀乾明寺(在府城南宋建本名太平興國後改今名本朝洪武間重建)永興寺(在澧)
(州城内宋元祐間建本朝永樂中重脩)嘉祐寺(在臨湘縣治西南宋嘉祐間建本朝洪武中重)
(脩)圓通寺(在華容縣治北本宋圓通閣本朝洪武中改名寺)寳積寺(在平江縣治南)
(宋咸淳間建本朝洪武間重脩)清泉寺(在石門縣治東宋紹興間建本朝洪武中重脩)鐵佛
寺(在慈利縣治東宋咸淳間建本朝永樂中重脩)普光寺(在安鄉縣治東宋咸淳間建本朝永)
(樂初重脩)興國寺(在九谿衛東正統間因舊重脩)玉清觀(在府城南宋乾道間建本朝洪)
(武中重脩)玄妙觀(在澧州城内本唐天京觀宋名天慶元改今名)崇虚觀(在臨湘縣治東)
(宋開慶初建)真慶觀(在華容縣治東宋紹聖中建)白鶴觀(在石門縣西北三十里宋)
(建元何有成詩層樓叠閣占深幽神拂烟霞上上頭曾有仙人雙白鶴可無老子一青牛以上三觀俱本)
(朝洪武中重脩)
祠廟黃陵廟(在瀟湘之尾洞庭之口前代立之以祠舜二妃者唐韓愈有碑盖舜南巡崩葬蒼梧)
(二妃從之不及溺死沅湘之間故人為立廟二妃世稱湘君故洞庭湖君山又有湘君廟)屈原祠
(在府境内號三閭大夫祠唐末有洪州軍將題詩云蒼藤古木幾經春舊日祠堂小水濱行客謾陳三酹)
(酒大夫原是獨醒人自後能詩者不敢復題)靈妃廟(在巴陵縣南津港濱秦武陵令羅君用督)
(運官鐵溺死洞庭其女與弟尋父屍不獲俱投水死邦人立祠宋元豐間贈女孝烈靈妃弟孝感侯)忠
孝廟(在平江縣南祀屈原暨孝感侯)洞庭廟(在洞庭湖龍堆歴代累封昭佑靈濟順利忠惠)
(王元歐陽玄詩白沙隠隠現金鰲殿宇憑空結搆牢天水混融浮太極神人幽顯隔秋毫龍宫深鎻靈棲)
(冷象緯低回客枕高欲作廟中迎送曲汀蘭岸芷盡離騷又府城西城北江岸各有行祠)魯肅廟
(在府城北吳使魯肅守巴丘後人祀之)謝晦廟(在黃山劉宋謝晦刺荆州嘗過黃山顧瞻久之)
(後卒柩過不肯去因葬焉民為立祠宋封顯應公本朝定名荆州刺史謝晦廟祭以八月二十九日)彭
思王廟(在澧州西一十里舊名昭應廟唐高祖子李元則封彭王為荆州刺史有德政卒謚曰思)
(民立祠祀之宋封昭應普濟王本朝為李彭思王廟祀以冬至日)石通判祠(在大雲山宋石)
(介長子光通判岳州有功德民立祠祀之)閔忠廟(在府城宋淳祐初荆湖安撫制置使孟珙以荆)
(襄死節之臣請於朝建祠歲時致祭賜額閔忠)
陵墓周赧王冢(在慈利縣容齋續筆云其中藏古器物甚多)華陽悼隠王墓
(在澧州東關山王本朝宗室)湘妃墓(在君山)劉巴墓(在府城西巴仕蜀漢鎮荆州卒)
(於岳陽時人語曰生居三湘頭死葬二湘尾)二喬墓(在府治北吳孫策攻晥得喬公二女自納)
(大喬以小喬歸周瑜後卒葬於此今有二小山相連)段洪古墓(在黃山洪古唐處士)黎淳
墓(在華容縣北三里淳天順間狀元勅葬)劉大夏墓(在華容縣東北三十里大夏兵部尚)
(書勅葬)鄧襄敏公墓(在巴陵縣南六十里弘治十四年勅葬)
古蹟䴢子國(在府境有東西二城春秋楚昭王使王孫城䴢即此)羅子國(在平江縣境楚)
(文王徙羅子自枝江居此)白公城(在慈利縣東五里四面有門相傳楚白公勝所築)申鳴
城(在澧州南六十里申嗚楚大夫也)宋玉城(在澧州南六十里長樂鄉有宋玉廟又有銅昏)
(堰以銅冶為之畝收三十鍾)赤亭城(在華容縣南五十里三面臨水極為阻隘寰宇記云梁元)
(帝使胡僧祐陸云門等據赤亭城擊破侯景將任約即此)馬援城(在澧州東五十里漢伏波將軍)
(馬援征南時所築)劉備城(在府城西九十里蜀漢昭烈與吳争荆州時築此城)陶侃城
(在府城東八里)松州城(在澧州治東大和南村隋置後改為澧州)石柱城(在慈利縣山崖)
(有石聳立如柱)充城(在慈利縣西二百四十里漢充縣屬武陵郡後廢唐武德中復置)岳城
(在華容縣西南三十里宋楊么為亂岳飛征之築此城屯兵)竹城(宋建炎紹興之擾州嘗寄治仙)
(明洲之東岸以竹為城至今人猶以竹城目之)白抵城(在慈利縣境高千仞四面絶壁上廣十餘)
(里宋建炎間土寇廖彦據此為城)新城鎮(在澧州東三十里晉車胤所寓唐李泌為州刺史更)
(築新城元因置新城鎮大德間楊國禎建學廟置書院於此)鱘魚觜(在岳陽樓前風土記云江)
(西沙洲名鱘魚觜過岳陽樓即出狀元)繋馬柱(在澧州澧在隋為崇州有崇驩兜廟祠堂石室)
(在焉下有相公潭左有立柱三皆數十丈野人呼為相公繋馬柱)石門(在石門縣西一十五里吳)
(永安中山石自然洞開如門高三百丈孫休以為祥因置天門郡元何有成詩縣治十餘里天然石作門)
(不煩工運鑿能俾路通村日月長留影乾坤自守閽萬年成古蹟誰復動雲根)舂紙臼(在平江縣)
(境内湘中記應陽縣蔡子池南有大石臼云是漢蔡倫舂紙處)陶家市(在澧州宋建炎中嘗以州)
(寓治陶家市山寨)石龜市(在安鄉縣西有巨石枕澧水其形如龜居人歲首刲羊以祭石潤則)
(豐焦則歉)七寳鍾(在君山七寳所鑄高六尺廣二尺五寸蜀孟昶以此鍾為馬希範夀希範以賜)
(君山寺宋建炎中金人焚寺兵退寺僧即鍾樓基以求寳無銖兩存者)鐵枷(在府城西南沙磧中)
(有鑄器五枚俗謂之鐵枷各重逾千觔長一丈厚二尺四端平分燕尾若兩玦相背中各有巨竅徑尺許)
(不知何用或云植木編柵以禦風濤)
名宦三國周瑜(吳時中護軍嘗從孫策定豫章還鎮巴丘後破曹操軍歸江陵道經巴丘卒)
魯肅(吳武校尉鎮巴丘增築郡城威恩大行)晉陶侃(杜弢之亂其將王貢誘五谿蠻向武)
(昌侃使鄭攀夜趣巴陵大破之貢走湘城勢屈降侃後都督八州軍事移鎮巴陵綏懷有道甚得荆楚人)
(心)應詹(南平太守時天下大亂詹境獨完百姓歌之日亂離既普殆為灰朽僥倖之運頼兹應后)
(歲寒不彫孤境獨守拯我塗炭惠隆丘阜潤同江海恩猶父母)陳頵(建興間為天門太守好學有文)
(殊俗安之選腹心之吏為參軍若有調發動静馳白故恒得宿辦陶侃表為梁州刺史)王裕之
(天門太守山郡無事恣其遊適意甚樂之後為南平太守及桓玄擅晉裕之隠東山屢召不出時人稱王)
(東山)南北朝王鎮惡(宋臨澧令喜論軍國大事雖騎射非長而從横善斷武帝召與語異)
(焉謂諸佐曰鎮惡王猛孫所謂將門有將即以署前部)胡僧祐(梁天門太守有善政嘗諫元帝)
(忤旨下獄及侯景叛圍王僧辯於巴陵元帝乃引僧祐於獄拜將軍令援僧辯至赤沙亭會陸法和至乃)
(與併軍大敗景將任約軍禽送江陵)許懋(梁天門太守政有能名凡諸禮儀多所刊正時號為經史)
(笥)唐張說(神龍初由宰相出為岳州刺史說為文屬思精壯既謫岳州而詩益悽婉人謂得江)
(山之助云)李泌(永泰間為澧州團練使治有風績更築新城澧人德而歌之戎昱為頌曰上有清史)
(君下有清江流)崔瓘(大歷中澧州刺史不為煩苛人便安之流亡還歸居二年增戶數萬歌頌之聲)
(聞於朝廷)柳公綽(元和間岳鄂觀察使時方討吳元濟公綽選兵六千屬李聽而厚撫兵士家故)
(所向有功)杜悰(元和中澧州刺史治行為天下第一)柳晟(貞元中為翰林舍人三䟽雪吳通玄)
(之謫死德宗謂其執義不回改澧州别駕)李建(澧州刺史在郡不鞭人不名吏居職歲餘人人自化)
李絢(澧州刺史黃巢陷州絢死之判官黃甫鎮詣賊與之俱死)宋陳恕(通判澧州自唐季為)
(節鎮吏多緣簿書乾没為奸恕盡摘發其弊郡中稱為強明)郭逵(知澧州時湖北溪蠻彭仕義叛)
(逵得蠻親信為鄉導盡平諸隘破其所居桃花洞仕義棄城去衆悉降)謝炎(太宗時知華容縣有)
(善政尤能文與盧&KR0876;齊名時謂之盧謝)王旦(知平江縣官舍舊有物怪憑戾前後令居多不寧旦)
(將至前一夕守吏聞羣鬼嘯呼云相君至矣當避去自是遂絶無影響)楊畋(慶歷初知岳州湖南)
(猺人劫掠州縣畋募才勇討擊遂平六洞徙知太平州歲餘賊復肆乃授畋兵馬鈐轄賊聞其至皆逾嶺)
(遁)滕宗諒(慶歷間知岳州建學興士踰年政通人和百廢俱興又重脩岳陽樓文章政事為郡)
(人所傳頌)唐介(知平江縣民李氏多貲而吝吏有求不厭誣為殺人祭鬼岳守捕其家無少長楚掠)
(不肯承屬介訊無他驗守怒白於朝遣御史徙獄其究與介同守以下得罪御史受賞介未嘗自言)史
方(潭鼎澧緣邊巡檢澧州民訢下溪蠻侵其地方馳驛往視復地四百餘里得所掠五百餘人又置澧)
(口等四寨以扼賊衝就知邵州徙澧州)張汝明(徽宗時知岳州屬邑得古編鍾求上獻汝明曰)
(天子命我以千里懼不能仰承德意敢越職幸賞乎)王端(岳州司法參軍值荆湖饑饉有制攘劫者)
(免死至明年五月論如律及期犯者愈衆端曰原法意以五月者為麥可食也荆湖無麥必須秋成宜以)
(八月為限請於朝以活死者如端所議)石光(岳州通判有功德及民後寓大雲山卒民慕之立祠)
(至今春秋致祭)楊寅(知平江公正剛介以禮義訓齊其民未期民服其教令)岳飛(建炎初為)
(荆湖南北制置使時楊么據洞庭為亂飛捕斬之)黃琮(建炎間鍾相陷澧州琮為州守與澧陽縣)
(丞葉畬及其屬十餘人皆戰死朝廷褒贈之)劉愚(知安鄉縣邑逋賊萬計愚覈實數寬限期民不)
(見吏而賦自足會歲歉出常平米賑貸邑佐持不可愚曰冇罪不以相累又於范仲淹讀書地立祠興學)
(士競知勸)張忠恕(知澧州能植立名節尤有撥繁剸劇之才)李曾伯(嘉熙間知岳州多善)
(政暇日輙登樓賦詠嘗自為岳陽樓記人傳誦焉)楊大異(理宗時知澧州兼庾事時常平司逋)
(負山積械繋追索大異與之約悉縱遣之負者如期畢輸吏無所容其奸)元劉好禮(澧州路總)
(管有政績入為刑部尚書)歐陽玄(延祐初同知平江州處已儉約為政廉平)汪澤民(延祐)
(間同知平江州時州民李氏以貲雄其弟死妻誓不他適兄利其財嗾族人誣婦以姦事獄成而澤民至)
(知其枉為直之人皆驚服會朝廷徵江南包銀府檄澤民分辦民不擾而事集)本朝郎子文
(洪武初知巴陵縣慈惠恭勤創立縣治及學宫置壇壝城池民不勞而事集既去民至今思慕之)吳
顯(平江知縣處心正直理民有方歲旱禱雨輙應事聞詔陞一官免部考)楊謹行(水樂初岳)
(州知府愛惠小民作興士類不尚威嚴而政教自行)杜述(慈利知縣處已廉介賦役均平德化一方)
(嘗入蠻谿採官木夷獠争來迎勞奉之如已親焉)邵棠(巴陵知縣尚廉操勤政事均賦役深得民)
(心秩滿闔邑懇請於朝俾復仕至今流風不泯)周應規(華容知縣廉介守巳仁惠恤民振起士風)
(盡除吏弊時營造方殷區畫科條民不告勞後董役武當山疾卒民哭之如失父母)黃孟舟(宣德)
(初慈利知縣廉能謹慎愛民如子民戴之如父母及卒邑民立祠塑像春秋祀之)胡福(永定衛指)
(揮使素負材勇永樂初從征交阯親擒賊首黎季犁有功朝廷嘉之)瞿亨(九谿衛指揮僉事正統中)
(以征蒙顧及麓川功累遷指揮使後復征麓川偕其弟戰死朝廷遣官諭祭之)陳介(知臨湘縣興學)
(勸農政績卓異在任六載歲屢凶荒上䟽乞寬租所司不可介不為屈章數上詔蠲之民得聊生縣有舟)
(丁六百戍江淮役重多逋亡乃奏免一百善政率多類此歴陞都御史省志)王維(正統中知巴陵)
(縣尚節概勤政事鋤強植弱興利去害多所樹立百姓畏而愛之致仕卒於家民有涕泣往賻其喪者)
(省志)王士華(正統中知華容縣築圩四十餘堤百五十呼王公堤墾田數萬頃九載績成水患乃)
(息志省)陶安(正統間知平江縣善於撫字視民如子尤憐恤貧弱多所拯濟后卒於官士民哀慕)
(不巳省志)楊鐩(正統間知華容縣奏築四十八垸縣始困於水垸脩而水殺民頼以生活省志)
李鏡(岳州知府築湖堤通城陵磯墾隰為田引水灌溉其為民利甚溥洞庭君山為水寇淵藪鏡擒)
(其渠魁餘黨解散政聲大振岳州民立祠祀之省志)季恒(成化中知安鄉縣縣民不習縷織恒)
(教藝桑綿月課其功民利始興儲積救荒市地廣學復范文正義田善政皆可傳述者省志)陳鉞
(成化中知華容縣除奸革弊鋤強植懦盗賊屏迹在任未及一年而士民安土樂業號稱善治以疾卒民)
(塑像於城隍廟以祀之省志)宋鑑(成化中知平工縣果毅廉介卓有風裁時流賊逼境率典史張)
(澄縣吏王和等禦賊大戰於野援兵不至力盡死之事聞錄其後邑人立廟報祀之省志)楊貴
(成化中知平江縣興學勸農鑿池塘以資水利建橋梁以便行旅人甚德之祀於名宦祠省志)張
瑄(成化中知安鄉縣縣境多虎瑄禱於城隍曰令不職神宜殛之猛虎為災苛政所致百姓何罪耶自)
(是虎屏迹人稱為張驅虎云省志)胡廉(成化中知石門縣性嚴毅有才略剖訟明决操履清慎勸)
(民務農桑凡有興作不違其時鋤抑強梗革吏胥之奸欺者公庭寂然一邑安堵省志)姜元澤
(弘治間任平江教諭寡默宏博誨人無倦因殿廡隘陋捐俸建之士民翕然相應既落成卒於任士子哀)
(慕不巳立祠肖像祀之省志)熊一定(知澧州性抗直政尚嚴厲吏民畏之新洲舊有牧地藩府)
(欲專其利定婉辭啟聞卒弛其禁九谿土酋怙險殺害良民定承檄按問伏其辜任澧七年積榖累數萬)
(斛歲荒民頼以濟省志)張舉(正德初治岳州府蒞毁淫祠聽訟一揆諸理豪勢無畏吏胥一毫不)
(敢横索於人有神明太守之稱比卒郡人思之並祀於李公祠省志)麥成(正德中任安鄉縣典)
(史值流賊掠鼎江口成父子集民兵往禦之比戰馬躓賊叢槊刺之猶徒步手刃數人遂遇害子亦死焉)
(省志)李克嗣(嘉靖初岳州通判擢知隨州嚴明廉介造士愛民惠政甚著省志)韓士英
(嘉靖初知岳州府温雅有度政尚明恕重創郡堂脩葺諸廢墜咸不擾於民省志)
流寓韓注(仕唐為諫議貞元間以言事忤旨貶岳州適意遊君山棄人間事杜甫以詩寄之有濯足)
(洞庭望八荒之句)趙彦若(宋宗室為翰林學士紹聖初章惇當國惡元祐人以彦若預脩神宗)
(實錄謫居澧州)劉寳(宋岳飛將嘗從破楊么有功及飛遇害寳遂散其部曲隠居華容東山卒葬焉)
(有墓存)曩秉彛(元蒙古人一名加台寓居澧州受學於瞿炳中湖廣鄉試第一舉進士授蘇州)
(錄事官至河南省參政)王申子(本卭峽人號秋山元季隠居慈利註大易輯說春秋類傳)
人物周白善(春秋時楚白公勝之族為楚將家澧陽白公欲亂國召之善曰從子而亂其國則不)
(義於君背子而發其私則不仁於族遂棄其禄築圃灌園以終其身楚人因名其圃曰白善將軍藥圃其)
(地在今城東藥圃寺)申鳴(春秋楚人家澧陽以孝聞王欲相之辭不受父曰使汝有禄於國吾無憂)
(矣鳴遂入相居三年白公勝為亂將往死之父止之不可白公劫其父鳴曰始吾父之孝子也今吾君之)
(忠臣也何以得全身援桴鼓之遂殺白公其父亦死王欲賞之鳴曰食禄避難非忠臣也定國殺父非孝)
(子也名不可兩立遂自殺)晉周該(慈利人以義勇稱從父級宜郡内史王敦為逆級遣該使湘洲)
(約醮王丞甘卓同奬王室為敦所執訊掠之至死不言級由是得免於難)車胤(南平人父育為本郡)
(功曹胤少時篤學不倦家貧不常得油夏月囊螢照書及長甚有鄉譽桓温在荆州引為主簿太和中領)
(國子博士遷吏部尚書王國寳諂會稽王道子諷入坐奏以道子為丞相加殊禮胤言不可忤道子意乃)
(稱疾不出)唐李羣玉(澧陽人能詩大中間裴休入相薦之云羣玉放懷丘壑吟詠性情叱妍詞)
(於麗則動清律於風騷冥鴻不歸羽翰自逸霧豹遠跡文采愈竒詔授弘文館校書郎有詩集行世)段
洪古(安鄉人剛削寡合不事産業人或交之度非義輙去以故五十不能禄後卒於桂之逆旅歸葬)
(黃山柳宗元為誌其墓并祭之以文)宋蘇庠(澧州人以詩鳴蘇軾一見比之唐李白自是清名籍)
(甚時當國者誘以美官庠笑而謝之紹聖初徐俯在樞筦力薦於朝不起後徙居丹陽秦檜欲召見庠曰)
(吾老矣不忍販賣雲壑卒年八十餘號後湖居士有文集行世)黃誥(平江人熙寧三年進士為長沙)
(簿章惇開梅山請增畝税誥力言罷之後知益陽縣有政聲居喪廬墓芝生塋祠凡百餘本事聞哲宗賜)
(帛五十匹後知歙建州移湖南提刑官至太府卿)羅孝芬(平江人宣和間居側有大柿樹雷折)
(之火燎其文成羅狀元字下有三點人莫能測明年孝芬舉甲科第三人始悟其兆云後擢吏部郎中靖)
(康初致仕歸建畫錦橋秀野亭當世榮之)李平西(平江人伯父綱累官輕車都尉父純皇祐中進)
(士有賢名平西元符中進士知澧州專務德化集民訓以孝弟勸事農桑化洽州邑累遷樞密院承旨金)
(人侵汴平西與宰相李綱奏守禦策金再南侵又乞詔諸道勤王兵决策一戰時宰相何㮚不能用)元
劉琦(臨湘人生二歲母遭亂陷於兵父必逹不復娶琦稍長思其母不置及冠請於父往求之徧歴)
(河南北淮東西數歲不得後得於貴池迎以歸養後父母相繼没終喪猶蔬食事聞旌其門曰孝義)熊
義山(安鄉人累官至萬戶至正間倪文俊兵至執縣尹張繼和義山保障黃山一縣獲安越二年文)
(俊襲執之逼使速降義山罵不絶口文俊大怒剖其腹而死)本朝張庭蘭(澧州人洪武乙)
(丑進士授審刑司詳議陞大理少卿進左都御史)戴本昇(澧州人洪武間任兵科給事中後陞)
(廣西右參議)蕭忠(慈利人洪武間由國子生授山東左布政使左遷高密縣典史永樂初復陞江)
(西僉事調廣西)方庭玉(巴陵人永樂乙未進士授工部主事遷郎中正統中陞浙江右布政使致)
(仕)武毅(華容人累官都督僉事為參將守廣西智勇過人馭下嚴明多樹戰功為蠻夷所服)董
廷圭(華容人景泰辛未進士拜監察御史彈劾不避累官山東副使歴任中外家無寸土比歿殯殮)
(皆鄉人賵助省志)鄧廷瓚(景泰甲戌進士授知縣歷貴程番知府諸夷感化累遷布政使時貴)
(州黑苗叛乃擢為都御史往平之斬首六千餘級生擒二千餘人進左都御史總督兩廣卒於任贈太子)
(少保謚襄敏平生雅量宏致罔測淵奥厥中明炳人亦鮮及省志)劉大夏(華容人天順中進士)
(改翰林院庶吉士授兵部主事累官本部尚書性坦夷謙厚慈仁清白而所自植立竪不可易歴中外四)
(十餘年學士大夫無論識不識皆仰之若山嶽然卒謚忠宣省志)黎淳(華容人天順丁丑進士第)
(一初為翰林院脩撰歴官春坊諭德少詹事陞吏部侍郎以南京禮部尚書致仕淳性耿介剛毅寡鮮諧)
(合重倫紀尚節儉其所自樹植即齒隠勿媿云二子俱進士居尊官若於家訓省志)馬安(石門)
(人父喪膝行負土成墳廬墓三年有司以聞旌表其門省志)程萬里(華容人天順丁丑進士成)
(化初授吏科給事中封駁得體嘗上䟽言用賢圖治䟽通人才慎選風憲皆切時政累官戶部右侍郎致)
(仕家居嘯歌山澤托志恬曠所著冇閑情集省志)柳應辰(巴陵人進士累官副都御史忤逆瑾)
(摭以他事免歸瑾敗復職致仕省志)謝綱(巴陵人成化己丑進士知高安縣有氓素強梗綱諭)
(以利害革心為善徵拜監察御史清戌四川河南所至咸著風采擢山東按察副使所著有素軒文集)
(省志)王儼(華容人成化己丑進士累官戶部右侍郎所至以廉能稱功績茂著子官之領鄉薦省志)
方昇(臨湘人鄉薦第一舉進士拜御史所按治處咸著清直聲時稱真御史尋遷江西按察副使卒)
(於官篋中惟衣服二三襲士大夫賢恤之省志)嚴永濬(華容人進士授戶部主事出守西安)
(府秦俗變以興讓撫按藩臬庭無宿牒以浙江參政卒學醇節峻發為忠諍義形於色即貴要人勿恤也)
(所著有兩山集省志)卜馬祥(岳州人成化中任指揮同知流賊掠洞庭祥奮身督戰死之)
(省志)黃昭道(平江人弘治中進士知長山縣歲蝗禱神雨雹交作蝗盡死人異焉拜監察御史歷)
(江西僉事補獲逆濠黨惡訊治如法遷雲南參政諭木邦諸夷以利害咸襲明懽騰誅普安賊有功轉布)
(政使辭疾歸惟誠坦凝定克濟大事盖今之古人云省志)徐貴(平江人由舉人授四川潼川州)
(同知力甘清苦為政嚴明後以剛直忤臺官謝政歸家居灌園種蔬窮約如寒士嚴飭周防不失尺寸鄉)
(里目為古君子云省志)顔頥夀(巴陵人弘治初進士授知縣拜監察御史赫然有激揚聲歴光)
(禄大理卿進都御史累官刑部尚書省志)李如圭(澧州人弘治中進士拜監察御史出按江)
(西激揚有聲歴陞副都御史廵撫延綏時北軍屢至如圭豫防周悉入為大理卿尋致仕起為工部侍郎)
(管理河道進戶部尚書省志)柳尚義(巴陵人弘治己未進士授知縣徵拜監察御史累陟僉都)
(御史以忤逆瑾除名瑾敗復起副使仕至參政省志)周溆(九谿衛人進士授大理評事諫武廟)
(南巡謫縣丞起知韶州府累官工部尚書督理沙河大工所至以治績見稱會災異自陳致仕歸省志)
孫繼芳(華容人正德辛未進士授主事陞兵部員外諫武廟南巡廷笞不死改職方歴雲提學副)
(使致仕歸性慷慨激昂當其氣所欲言雖萬乘勿畏也省志)周廷用(華容人正德辛未進士授)
(知縣擢御史出按貴州獠帖寇附歴四川兵備副使有征芒部功進江西按察使以他事致政去平生不)
(喜遷合闊視放言略弗旁顧而廉介之節終始弗渝所著有八厓集省志)高鵬(澧州人器識超)
(異少聘周偉女病癱瘓周恐艱於櫛沐議辭婚不可竟委禽焉相與無間言姻黨賢之後舉進士以戚畹)
(外補知南通州廉慎有為境内蝗旱火叠興卒不為害人以為德孚三異焉尋調覇州以禁奸歛怨權璫)
(誣逮降雲南寧州同知陞杭州府通判卒省志)
列女韓氏女(巴陵人宋魏國公琦之裔名希孟少明慧知讀書開慶初元兵至岳陽女年十八為)
(卒所掠將挾以獻其主將女知必不免竟赴水死越三日得其屍練裙帶中有詩曰我質本瑚璉宗廟供)
(蘋蘩一朝嬰禍難失身戎馬間寧當血刃死不作袵席寬漢上有王猛江南無謝安長號赴洪流激烈摧)
(心肝)藍氏(黎受三妻巴陵人適黎未幾夫卒無子依弟榮誓不再嫁孀居五十年洪武中旌省志)
程氏(王谷樹妻澧人夫病篤刲股啖之夫遺命適人程剪髮誓無他終身足不渝閾洪武中旌省)
(志)凌氏(吳伏顯妻平江人永樂中以節旌省志)易氏(方志通妻巴陵人年二十而寡力貧)
(養姑姑疾篤易氏籲天求以身代病瘥奉養惟謹孀居四十餘年成化中旌省志)黎氏(毛瑢妻華)
(容人適毛甫二載夫卒誓無他志辛勤機杼以為養姑費教子向學規度嶄然成化中旌省志)張
氏(陳學明妻巴陵人年二十而寡無子或勸其改節張斷義不可廼以兄之子為後辛勤撫育居孀餘)
(五十年成化中旌省志)方氏(梅紀妻臨湘人年二十三而寡杜門却掃矢志不渝成化中旌省)
(志)黃氏(余勝妻臨湘人年二十二而寡撫孤守節始終如一成化中旌省志)李氏(謝紀)
(妻巴陵人年二十四夫亡日夜慟哭不輟屢死復甦遺腹生子梅鞠育成立皓守一節成化中旌省志)
陳氏(朱宣妻岳州衛人宣任指揮死於陣陳年二十二孀居四十餘年弘治中旌省志)周氏
(王昇妻岳州衛人昇任千戶死於兵周哀之幾殞而甦杜門不出弘治中旌省志)徐氏(李信妻岳)
(州衛人年十七適信生一子英甫三歲信調征靖州歿於戍所徐年二十四清苦自勵孝養其姑姑卒葬)
(祭不違禮弘治中旌省志)陳氏(王萬爵妻平江人年二十餘夫亡無子陳勵節自守孀居四十)
(餘年嘉靖間事聞旌表省志)劉氏(缺玘妻臨湘人年二十一夫亡劉矢志不再醮遺子植撫之稍)
(長遣令就學學成舉於鄉嘉靖三十六年旌省志)
仙釋吕洞賓(河東人唐禮部侍郎渭之孫兩舉進士不第去遊盧山遇異人得長生訣多遊湘潭)
(鄂岳間嘗留題岳陽樓上云朝遊北海暮蒼梧柚有青蛇膽氣麤三入岳陽人不識朗吟飛過洞庭湖宋)
(時嘗來謁滕宗諒自稱華州回道士宗諒密令畫工傳其像口占以贈之曰華州回道士來到岳陽城别)
(我遊何處秋空一劍横回憮然大笑而别)湘中老人(舊志載唐吕雲卿嘗遇於君山側索酒數)
(行老人歌曰湘中老人讀黃老手援紫虆坐碧草春至不知湖水深日暮忘却巴陵道蘇軾云此詩詞殆)
(是李謫仙軰老人盖真遁世者也今考唐詩此篇乃高駢所作未知何據)普實(夔府人幼穎悟必跏)
(趺不茹葷九歲遇僧話即如宿契遂出俗從通禪師居天寧寺擕鍚遍歴禪席嘆曰不超三界非丈夫也)
(自此節食毁形謁石鍾賢禪師隠楊板山習定一紀出遊衡岳憩圓通寺升座說法有天花飛墜白鶴翔)
(空長沙大旱迎師祈之說偈而往大雨隨至一日告門人曰辛未歲正月朔日吾當去及期端化而去)
明一統志卷六十二
