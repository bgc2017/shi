明一統志卷二十九
明李賢等撰
河南府(東至開封府氾水縣界一百六十里南至南陽府南陽縣界二百六十里西至)
(陕西西安府華隂縣界四百九十里北至懷慶府濟源縣界九十里自府治至京師一千)
(八百里至南京一千八百里)
(糧四十八萬一千三百石零)
建置沿革禹貢豫州之域天文柳分野武王克商定鼎
於郏鄏成王營洛為王城下都至平王自鎬京東遷
乃居王城秦置三川郡漢置河南郡東漢都於此置
河南尹兼置司隷三國魏置司州晉亦都此置河南
尹司州如故苻秦改為豫州劉宋初仍置司州後魏
改為洛州孝文自代徙都之又改司州亦為河南尹
東魏改司州為洛州改河南尹為河南郡西魏又改
為司州北齊為洛州後周為東京隋初罷郡為洛州
煬帝徙都于此改豫州尋改河南郡唐初復為洛州
置都督府開元初改河南府初高宗以此為東都光
宅初改神都神龍初復為東都天寳初又改東京五
代梁為西都唐改東都晉改西京宋因之金置德昌
軍興定初號中京置金昌府元為河南路本朝改為
河南府領州一縣十三
洛陽縣(附郭本成周地居洛水之北故曰洛陽秦屬三川郡漢為河南郡治莽改宜陽東漢改雒)
(陽魏復為洛陽晉因之隋遷郡治河南縣併移縣於城中唐神龍初改洛陽為永昌尋復舊宋初河南洛)
(陽二縣並置熙寕中省洛陽入河南縣元祐初復置金以河南縣省入元仍舊本朝因之編戶八十六里)
偃師縣(在府城東七十里帝嚳所都之地商有三亳成湯居西亳即此後盤庚亦徙都於此改號)
(曰殷周武王伐紂還息偃師徒遂以為名秦屬三川郡漢置偃師縣屬河南郡新莽改師成東漢復舊晉)
(併入洛陽隋復置唐宋元仍舊本朝因之編戶三十六里)鞏縣(在府城東一百三十里周鞏伯邑西周惠)
(公封少子班於鞏是為東周漢始置鞏縣屬河南郡治故鞏城魏晉因之後魏屬成臯郡北齊屬洛州隋)
(徙治洛口唐宋金元皆仍舊本朝因之編戶二十四里)孟津縣(在府城東北七十里周武王伐)
(紂師渡孟津即此漢置河陽縣屬河内郡後廢隋復置唐初析置河清縣屬懷州又改屬孟州後屬河南)
(府宋初治白波鎮金徙置孟津渡改為孟津縣元仍舊本朝因之編戶五十八里)宜陽縣(在府)
(城西南七十里周為召伯聽訟之所漢為宜陽縣地魏析置甘棠縣屬新安郡後改曰宜陽後魏置宜陽)
(郡東魏置陽州後周改熊州以縣屬焉隋初因之尋改穀州後廢州屬河南郡義寕初復置宜陽郡唐初)
(改郡曰熊州改縣曰福昌後唐改福慶縣宋初復舊名熙寕中省入夀安縣後復置金復改宜陽元仍舊)
(本朝因之編戶五十八里)登封縣(在府城東一百四十里禹避舜之子於陽城即此漢置陽城崇)
(高二縣屬潁川郡東漢省崇高入陽城晉屬河南郡東魏析置堙陽縣改曰武林後又曰嵩陽與陽城並)
(屬河南郡唐初屬嵩州尋改陽城曰告成嵩陽曰登封後又改告成曰陽邑五代周時省陽邑入登封宋)
(金元仍舊本朝因之編戶四十四里)永寧縣(在府城西南二百里漢為澠池縣之西境屬弘農郡)
(西魏置北宜陽縣後改熊耳縣屬宜陽郡後周屬同軌郡隋徙治永固城改永寧縣唐初又移治同軌城)
(屬榖州後移治鹿橋屬洛州宋屬河南府金屬嵩州元屬河南路本朝因之編戶六十七里)新安
縣(在府城西七十里春秋時西周地秦名新安漢置新安縣晉屬河南郡後周改東垣縣置中州後省)
(州置新安郡隋復改東垣為新安縣屬榖州後省州以縣屬河南郡唐初屬洛州後屬河南府宋及金元)
(俱仍舊本朝因之編戶一十八里)澠池縣(在府城西一百六十里本韓地後屬秦漢置澠池縣)
(屬弘農郡以地在崤黽間故名新莽改陜亭東漢復舊曹魏徙治蠡城西魏屬河南郡後周屬同軌郡隋)
(徙治大塢城屬熊州後屬宜陽郡唐初屬穀州貞觀初徙今治宋屬河南府金置韶州元省州復為縣本)
(朝因之編戶二十五里)嵩縣(在府城南一百六十里古伊闕地秦晉遷陸渾戎於此漢置陸渾縣)
(屬弘農郡晉屬河南郡東魏置伊川郡隋改伊州尋廢唐析置伊陽縣屬河南府五代時以陸渾省入伊)
(陽宋又以伊闕縣省入紹興初陞為順州金改嵩州治伊陽縣元以縣省入州屬南陽府本朝改州為嵩)
(縣及改今屬編戶二十五里)盧氏縣(在府城西南三百四十里本虢之莘地漢因盧敖得)
(仙始置盧氏縣屬弘農郡晉屬上洛郡後魏置洛安郡西魏改義川郡隋初改虢州皆治盧氏唐徙)
(州治弘農五代及宋金俱屬虢州元屬嵩州本朝初屬陜州尋改今屬編戶四十里)陜州(在府)
(城西三百里周為虢國地王季子虢仲封於此周召分治東西以陜為界即此春秋時屬晉後屬韓)
(韓滅入秦漢置陜縣為弘農郡治魏晉因之後魏始置陜州隋大業初州廢以縣屬河南郡後復置)
(弘農郡唐初復為陜州天寳初改陜府乾元初改陕郡昭宗時陞為唐興府哀宗初置保義軍宋改)
(保平軍金復為陕州又改西安軍元仍為陕州本朝以陜縣省入編戶三十里領縣二)靈寳縣
(在州城西六十里本秦函谷關地漢置弘農縣魏晉因之隋開皇中析置桃林縣屬陕州後屬虢郡唐初)
(屬陜州天寳初得符寳於古函谷關因改曰靈寳縣宋金元仍舊本朝因之編戶四十五里)閿鄉
縣(在州城西一百三十里本漢湖縣之閿鄉屬京兆尹因津以名邑後周於湖城故地置閿鄉郡隋初)
(廢郡後遷今治為閿鄉縣唐貞觀初置鼎州尋廢州以縣屬虢州宋屬陜州元以湖城縣省入本朝因之)
(編戶二十三里)
郡名周南洛陽(俱古名)三川(秦名)河南(漢名)
形勝南望三塗北望嶽鄙顧瞻有河粤瞻雒伊毋遠天
室(史記載武王言)三河若鼎足(漢貨殖傳三河在天下之中若鼎足)左據成臯
右阻黽池前鄉崧高後介大河(漢書翼奉疏)泝洛背河左
伊右瀍(晉張衡東京賦泝洛背河左伊右瀍西阻九阿東門于旋盟津達其後大谷通其前迴行)
(道乎伊闕邪徑捷乎轘轅)前瞻大室後眺嵩丘(晉潘岳思舊賦)函谷天險
(後魏崔浩云陕州東自崤山西至潼津通名函谷號曰天險所謂秦得百二)前直伊闕後
據邙山左瀍右澗洛水貫其中(唐地理志)洛邑為天地之
中(宋地理志)南距商虢北控大河(元王挺閿鄉隘秦堂記)
風俗忠義疊見(宋邵氏聞見錄此邦乃子晉長房神仙之勝蹟有夷齊巢許之高風忠臣義士)
(疊見於紀載間)刑訟簡省民安生業(陕州甘棠記召伯甘棠之蔭未徙而刑訟簡省)
(斯民熙熙然安生業有古風化)民性安舒廹於營養(宋地理志民性安舒而多衣冠)
(舊族然土地褊薄廹於營養)士知嚮於詩書(宋范祖禹志表詩書禮樂粗知所嚮方而)
(英雄武略亦未嘗起秦無人之歎農耕於田商販於市舟車往來山川眀秀陕之所以可稱者此也)性
行淳朴不事華侈(嵩縣志)
山川北邙山(在府城北一十里山連偃師鞏孟津三縣綿亘四百餘里東漢諸陵及唐宋名臣墳)
(多在此晉張協賦地勢窊窿丘墟陂陀墳隴㟪疊棋布星羅金更名太平山)翠雲山(在府城西)
(北一十里其上樹木森列蒼翠如雲)周山(在府城南一十五里一名小亭山下有周谷)闕塞
山(在府城西南三十里左傳晉趙鞅納王使女寬守闕塞即此一名伊闕亦名闕口大禹疏龍門伊水)
(出其間漢服虔謂南山伊闕是也俗名龍門山)秦山(在府城西南二十五里俗云秦頭魏尾因名)
玉泉山(在府城東南三十里上有白龍祠歲旱禱雨多應)谷口山(在府城西南三十里)
(谷水所出)八將山(在府城西三十里唐尉遲敬德與單雄信等八將戰此遂以名山)委粟
山(在府城東三十五里魏眀帝景初間營為圜丘至今形制尚存)萬安山(在府城東南四十里)
(一名大石山北接登封縣)糓城山(在府城西北五十里連孟津縣界舊名替亭山瀍水出此)景
山(在偃師縣南二十里詩景員維河即此)鳳臺山(在偃師縣東二十里昔有鳳集築臺因名)
首陽山(在偃師縣西北二十五里商伯夷叔齊隠此詩采苓采苓首陽之顛晉阮籍詩步出上東)
(門北望首陽岑下有采薇士上有嘉樹林按河南志言首陽者五處史記賈逵註云在蒲坂未詳孰的)
緱氏山(在偃師縣南四十里周靈王太子晉升仙之所上有石室飲鶴池一名覆釡堆)虎頭
山(在鞏縣治南其西有駱駝嶺二山並峙甚竒)侯山(在鞏縣東南二十五里漢王亥隠此景帝)
(時累徵不出因封之)趙封山(在鞏縣東南四十里宋種茶於此而封固其地因名)青龍山
(在鞏縣南四十里以其在宋太祖陵東故名其尾接洛河者曰龍尾山)寒戰山(在鞏縣東南五)
(十里其山陡峻臨玉仙河經者戰懼故名)黑雲山(在鞏縣西六十里昔成湯於此禱旱忽起黑雲天)
(降大雨)轘轅山(在鞏縣西南七十里左傳欒盈過周周王使侯出諸轘轅即此其坂有十二曲)
(道將去復還故名漢於此置關)錦屏山(在宜陽縣治南唐武后幸此賜名上有玉柱峯)石墨
山(在宜陽縣西南二里水經洛水側有墨山石盡墨可以書)公山(在宜陽縣西九里状如公字又)
(云山頂有周公廟因名)憩鶴山(在宜陽縣東南四十里世傳王子晉得仙緱嶺乘白鶴憩此)
女几山(在宜陽縣西九十里唐李賀集白蘭香神女上升遺几在焉故名)鹿蹄山(在宜)
(陽縣俗名非山山上多美玉下多金甘水出焉西北流注於洛)嵩山(在登封縣北一十里五嶽之中)
(嶽也其山三尖峯東曰大室西曰少室嵩其總名謂之室者以其下各有石室中嶽居四方之中而高故)
(名嵩高山詩曰嵩高維嶽是也上有中嶽廟漢武帝至中嶽獲駁麃見夏后啓母石翼日親登嵩高吏卒)
(咸聞呼萬歲者三乃令祠官加贈太室祠置奉邑名曰崇高唐武后改山為神嶽)陽乾山(在登)
(封縣東二十五里潁水一源出此)箕山(在登封縣東南三十里一名崿嶺昔許由隠此堯召為九)
(州長不欲聞滌耳水濱巢父牽犢上流而飲之即此上有許由墓)陽城山(在登封縣北三十八)
(里俗名車嶺山洧水出此)大熊山(在登封縣南五十里上可避兵近有小熊山)懊來山
(在登封縣東南五十里接永寕縣界)倚箔山(在登封縣西七十里望如立箔正西北崖下有鍾乳)
鳳翼山(在永寕縣治西北山如鳳翅)延夀山(在永寕縣西五里有香泉飲之則夀因名)
金門山(在永寕縣西南三十里一名律管山九州要記金門之竹可為笙管)嶕嶢山(在永)
(寕縣西北三十五里相傳廣成子憩息之所上有河瀆靈源廟)龍頭山(在永寕縣西四十五里上)
(有快風軒下有洛水)天壇山(在永寕縣西四十五里一名壇屋山宋王子由紀異云早暮有影其)
(色深碧旦則在西直插天際日高則卧與海接暮影在東先卧後立他山所無也壇上有仙燈王母洞中)
(有仙藥中岩有仙猫洞世傳燕真人丹成雞犬皆昇仙猫獨不去人就洞呼仙哥則或有應者)陽虛
山(在永寕縣西五十里一名陽峪黃帝時倉頡隨帝南廵登陽虚之山即此)大通山(在永寕縣)
(西五十里有風穴擊之如雹聲)崤山(在永寕縣北六十里一名嶔崟山春秋時晉人及羌戎敗秦于)
(崤即此自東崤至西崤相去三十五里路極險絶)慕容山(在新安縣治後晉慕容垂屯軍于此)
(因名)青要山(在新安縣西北二十里一名強山為帝之密都北望河曲是多駕鳥南望禪渚轅水)
(出焉有草黃華赤實服之益人夀)缺門山(在新安縣西三十里一名扼山山阜不相接者里餘)
(故名)白石山(在澠池縣東北二十三里澗水所出)田山(在澠池縣東北三十里山平可種)
韶山(在澠池縣北三十里左右有金烏玉兔二峯)方山(在澠池縣東北三十里山頂四方)
廣陽山(在澠池縣東北三十里一名沔池山北溪水出焉)桓王山(在澠池縣北九十七)
(里以山顛有周桓王廟而名)三塗山(在嵩縣西南一十里周武王南望三塗謂此山有龍祠)
奉牛山(在嵩縣東三十里山下有靈泉寺)介立山(在嵩縣北四十里一名孤山唐武后)
(廵幸至此將半見神人立雲霧中或隠或見)鳴臯山(在嵩縣東北四十里宋程顥作邵雍墓誌)
(銘鳴臯在南謂此)陸渾山(在嵩縣東北四十里一名方山漢末隠士胡昭隠居于此隋因山置)
(陸渾縣又陸渾之山伊水出焉)露寶山(在嵩縣北六十里産錫礦)篩山(在嵩縣東九十里洞)
(多如篩與縣西大礦山皆産錫)釐山(在嵩縣西山陽多玉隂多蒐有獸焉其状如牛蒼身音如嬰兒)
(食人名曰犀渠)觀音山(在盧氏縣西三十五里山有觀音寺沙窩水出焉)小青山(在盧)
(氏縣西四十里産青碌)熊耳山(在盧氏縣西南五十里山連永寕界兩峯相並如熊耳禹貢𨗳)
(洛自熊耳即此又宜陽縣亦有熊耳山史漢光武破赤眉積甲宜陽城與熊耳山齊是也又陕州出熊耳)
(山乃達磨葬處其塔尚存)抱犢山(在盧氏縣東南九十里一名抱犢寨山極高峻昔人多避兵于)
(此)邢公山(在盧氏縣北九十里唐盛彦師殺李密王伯當于此以密嘗封邢國公故名下有斷)
(密澗)老君山(在盧氏縣東南二百五十里相傳老子修道于此上有丹竈丹井)羊角山
(在陕州城西北隅高百尺上有披雲亭)鷄足山(在陕州城西南二里上有虎巖洞臨河宛如鷄)
(足)砥柱山(在陕州城東四十里黃河中禹貢𨗳河東至于砥柱即此石形似柱故名山有三門)
(禹鑿以通河南曰鬼門中曰神門北曰人門故謂之三門集津有唐太宗所勒銘)梨山(在陕州城)
(東北四十五里山腰有廟禱雨即應)三觜山(在陕州城東五十里山有三峯故名)槖山(在陕)
(州城東五十里槖水源出於此)眀山(在陕州城東南一百里上有石巖並龍潭禱雨輙應)峴山
(在靈寶縣東三十五里山連陕州界曹陽水出焉形似襄陽峴山故名)女郎山(在靈寶縣南五)
(十里上有靈泉)浮山(在靈寶縣西南九十里上有浮邱封濟侯廟基)石姥山(在閿鄉縣東南)
(一十八里入谷三里有飛泉百尺)荆山(在閿鄉縣南二十五里近有鑄鼎原昔軒轅采首陽之銅)
(鑄鼎于此)秦山(在閿鄉縣南二十五里諺曰秦為頭虢為尾太華相連故名)夸父山(在閿)
(鄉縣東南二十五里山有林曰桃林周武王放牛於桃林之野即此)獨遊山(在閿鄉縣南二十五)
(里世傳黃帝嘗居於此)閿山(在閿鄉縣西南六十里縣以是得名)分水嶺(在永寕縣西四)
(十五里有泉分注嵩縣陕州皆有之)魚脊嶺(在永寕縣東北七十里以形似名)摩雲嶺
(在永寕縣西八十里高峻凌雲)鐡嶺(在盧氏縣北四十里山極險隘古設關於此)悶頓嶺
(在盧氏縣東南一百六十里伊水出焉)香爐峰(在偃師縣東南六十里以形似名)七峰
(在嵩縣南三十里山有七峰)盧鴻巖(在登封縣東二十里唐處士盧鴻讀書處)岑原邱
(在鞏縣西北三十五里下有鞏穴)莘原(在陕州城去硖石舊縣一十五里左傳神降于莘即此)
王官谷(在永寕縣東四十五里大柱山中)鬼谷(在登封縣北五里史記蘇秦洛陽人事師)
(於齊而習於鬼谷即此又扶風龍岡縣亦有鬼谷先生所居恐非秦事師處)駱駝岡(在嵩縣西)
(一里以形似名)九龍凹(在盧氏縣北二里其凹有九状如缺環中有九龍廟)茅峪(在盧氏縣)
(東一十里上有雲溪洞相傳昔盧敖結茅於此因名)黃河(自潼關界流入閿鄉縣境經靈寶陕州澠)
(池新安洛陽孟津鞏縣入開封府界)金水河(在府城西二十里自新安縣界流入本境隋時引水)
(遶皇城因名)少陽河(在登封縣西南一十五里源出少室山流入潁水)孝水(在府城西)
(南三十里源出谷口山流入澗水世傳晉王祥剖冰于此)甘水(在府城西南四十里自宜陽縣西南)
(流入本境下流入澗水味最甘美)伊水(源出盧氏縣悶頓嶺東流經嵩縣洛陽偃師縣界入于洛)
(水有金左傳辛有適伊川見被髮而祭于野者曰不及百年此其戎乎後秦晉遷陸渾之戎于此)洛水
(源出陕西洛南縣冡嶺山東流經盧氏永寕宜陽洛陽偃師鞏縣入于河禹治水時神龜負書出于此)
瀍水(源出洛陽縣糓城山東流入于洛)澗水(源出澠池縣白石山東流經新安洛陽入于洛)
(周書所謂澗水東瀍水西即此二水)汪洋水(在宜陽縣西四十里自澠池縣界流經本境下入于)
(洛)宜水(在宜陽縣西五十里本名西渡自永寕縣流經宜谷西南入于洛)昌谷水(在宜)
(陽縣西九十里舊名昌河源出陕州界東南流入洛)五渡水(在登封縣東南二十五里源出嵩山)
(東谷自山頂下流疏為三十八浦山下大潭中有立石高廣平整其水縈委泝者五涉故名東南流入潁)
(水其中産九節菖蒲)潁水(在登封縣西四十里源出陽乾山流入鈞州界按潁水有三源此為左源)
(出少室山為中源出少室南溪為右源)醴泉水(在永寕縣治西出中嶽下廟前南流入狂水)
玄滬水(在永寕縣西五十里源出陽虚山流入洛)溪水(在永寕縣西南三十里源出金門山)
(北入洛)淆水(在永寕縣北六十里源出淆山下流入洛)糓水(在永寕縣北七十里源出熊耳)
(山下過崤底經韓城流入洛山海經山西有村曰璠冡糓水出焉其中多琱玉)金水(在新安縣治東)
(北源出白墻村東南流入澗)少水(在新安縣東一十二里東流入澗山海經瞻渚之上少水出其)
(隂)澠水(在澠池縣南源出馬頭山東流過千秋嶺與潭水合)劉澗水(在偃師縣西南五十)
(里周時劉康公食邑于此)槖水(在陕州城南一名永定澗源出槖山水漫流故又名漫澗南流入河)
譙水(在陕州城南三里湧出入河俗呼三里澗)湖水(在陕州廢湖城西門外源出秦山北流入)
(河)盤澗水(在陕州廢湖城西二十五里源出秦山北流入河)門水(在靈寶縣西南山海)
(經華陽之山門水出焉北流為弘農澗)菑水(在靈寶縣東二十里水經菑水出常豕經曲沃村西)
(北流入河)東澗水(在盧氏縣北源出鐡嶺流入城中析為衆渠灌溉蔬圃東南流入洛)湯水
(在盧氏縣西南一百三十里源出惡峪嶺南流入粉青江)石柱川(在登封縣東二十五里源出嵩)
(山之東龍潭之南)大宋川(在永寕縣東北二十里源出潢塘山經宜陽縣入洛)刀轘川
(在永寕縣東北三十五里源出陕州界東北流入宜陽縣界名昌河)永寧川(在永寕縣東六十里)
(自洛南經流鞏縣入河)高都川(在嵩縣西北五里源自大礦山下流入伊)馬回川(在盧)
(氏縣東北七十里相傳唐盛彦師伐李密于此振旅而回故名)鄩溪(在偃師縣東北一十四里有蓮)
(池夏冷冬煖)回溪(在永寕縣北六十里俗名回坑即馮異與赤眉戰處)拜馬澗(在偃師縣)
(南三十里俗傳王子晉乘鶴昇仙棄馬而去鄉人拜之因名)洛鹿澗(在偃師縣南三十五里王)
(子晉學道處)九經澗(在永寕縣西北一百八十里漢光武微時迷路往來九次遇一老人指以)
(出路因忽不見)空桑澗(在嵩縣南一十五里昔有莘氏女採桑於伊川得子於空桑中長而相殷)
(是為伊尹即此又在開封府)七里澗(在陕州西南七里今名石橋溝北流入河後漢獻帝東遷)
(李傕郭汜等追乘輿戰於東澗天子幸曹陽墟即此地)弘農澗(在靈寶縣治西會崤澠諸水北)
(入于河宋避英宗諱改鴻蘆澗)斷密澗(在盧氏縣東北九十里盛彦師斬李密處)通山溝
(在偃師縣西北一十里深二丈闊百尺南起邙山北通孟津)飲馬溝(在鞏縣東七里漢吕布屯)
(軍虎牢飲馬於此)大陽三渠(在府城南一十里分洛水以溉田舊為一渠後析為三)石
渠(在府城舊銅駝坊西入宋潞公文彦博宅)宣利渠(在永寕縣南三里又有新興渠萬箱渠皆)
(分洛水以溉田者)伊陽渠(在嵩縣東一十里分伊水以溉田)永定渠(在嵩縣南六里)
(又有鳴臯順陽濟民等渠皆分伊水以溉田)千金堰(在府城外三十五里堰上有殺水塢)伊
水石堰(在府城南龍門山東抵天津唐河南尹裴迥置)龍潭(在登封縣東二十五里嵩頂之)
(東九潭相接其深莫測)大淙潭(在盧氏縣東北九十里潭中有石甕圍五十餘步其深莫測潭)
(後有大淙因名)黃花潭(在盧氏縣東南一百八十里傍有石甕圍半畆許深不可測潭前有龍祠)
御史灘(在嵩縣北九十里古伊闕縣前臨大溪劇談錄每僚佐有入臺者即水中灘出唐牛僧孺)
(為尉忽三灘出及雙鸂鶒飛下不旬日拜西臺御史)茅津(在陕州城北四里一名陕津一名大陽津)
(春秋秦伯伐晉自茅津濟封崤尸而還即此)洛汭(在鞏縣洛水入河之處清濁異流亦名什谷禹)
(貢東過洛汭即此史記張儀說秦王下兵三水塞什谷之口是也)黽池(在澠池縣治北黽似蛙而)
(腹大池有此因名)墨池(在陕州漢張芝好書所居池水盡黑今尚存遺蹟)濛汜池(在洛)
(陽縣魏眀帝於宫西鑿池以通御溝義取日入濛池為名)鴻池(在洛陽縣東三十里晉張衡東京賦)
(東州鴻池清籞渌水澹澹)金龍池(在洛陽縣東北池有看花臺隋李密築)魏王池(在洛)
(陽縣洛水溢而為池為都城之勝唐貞觀中以賜魏王泰故名)蓮花池(在鞏縣西南宋陵寢所在)
(種蓮於此)古玉井(在府城外三十五里魏眀帝引糓水過九龍祠前為玉井倚闌又璇華宫有玉)
(井皆以白石甃之)琉璃井(在府城外發祥寺側宋太祖汲此井浴後甃以琉璃至今石壓其上)
烈婦井(在偃師縣南金時程晉妻彭氏為軍士廹欲汚之遂投此井故名)八角井(在孟)
(津縣西龍王廟前禱雨有應)聖水井(在永寕縣東北其水湛碧相傳飲之可愈疾)龍井
(在嶕嶢山上三井相連今木覆其上相傳動則有風雨雹繼出)阿對井(在閿鄉縣西南阿對乃漢)
(楊震家僮嘗引泉灌蔬因名唐吳融詩六載抽毫侍禁闈可堪衰病决然歸五陵年少如相問阿對泉頭)
(一布衣)蝦蟆泉(在陕州城西門外水自石眼流出内生科斗禱雨即應唐韓愈詩居然鱗介不)
(能容石眼環環水一鍾聞說旱天祈得雨只疑科斗是蛟龍)靈泉(在府城南唐李德裕有賦)平
泉(在府城南泉上有橋乃唐李德裕舊庒中多怪石醒酒石尤竒德裕有記及詩)溫泉(在府城南)
(冬溫夏凉又新安黽池嵩縣俱有之)雙泉(在偃師縣南三泉並出)甘泉(在宜陽縣西南味美)
(異常)噴玉泉(在宜陽縣東南宋司馬光有詩)白龜泉(在嵩山泉有石蠏客曰蠏旁行天性)
(乎道士楊洞微以手指之即南行)香泉(在永寕縣西延夀山側夏則芰荷滿池)九龍泉
(在閿鄉縣南泉有九窟禱雨輙應)韓公隄(在洛陽新城宋相韓縝尹洛時築以障洛水故名)
土産銀(嵩盧氏二縣出)鐡(鞏宜陽登封新安嵩五縣出)錫(永寕嵩靈寶三縣出)膽礬(新安)
(縣出)石炭(各州縣俱出)瓷(陕州及登封宜陽二縣出)竹(洛陽宜陽永寕閿鄉四縣出)羌
桃(澠池縣出)牡丹(出洛陽者為天下第一有姚黃魏紫名園二十四花品特著者二十五種宋歐)
(陽脩作譜序)臘梅(洛陽縣出)麝香鹿茸(俱盧氏縣出)柏子仁澄
泥硯(俱陕州出)鍾乳(登封縣出)
藩封伊王府(在府治東永樂六年建)洛陽王府(在府城内)萬安王府
方城王府安樂王府(俱同城)
公署河南衛(在府城内脩文坊西洪武五年建)弘農衛(在陕州城内東洪武二年置守)
(禦千戸所十年改為衛)洛陽中護衛(在府治東永樂六年為伊府置)嵩縣守禦
千戶所(在縣治東洪武元年建)
學校河南府學(在府治東南舊在洛水南宋為西京國子監今改為府學遷於此元燬本朝洪)
(武間重建)陜州學(在州治東北洪武三年因舊重建)洛陽縣學(在府治東北洪武五)
(年建)偃師縣學(在縣治東元延祐四年建本朝洪武三年重建)鞏縣學(在縣治南元大)
(德十一年建本朝洪武三年重建)孟津縣學(在縣治西)宜陽縣學(在縣治東南俱)
(洪武三年因舊重建)登封縣學(在縣治西元大德五年建本朝洪武七年重建)永寧縣
學(在縣治西宋崇寧四年建本朝洪武元年重建)新安縣學(在縣治東北洪武三年因舊重)
(建)澠池縣學(在縣治南洪武五年因舊重建)嵩縣學(在縣治西洪武二年因舊重建)
盧氏縣學(在縣治東南元元統二年建本朝正統十年重修)靈寳縣學(在縣治南)
(洪武三年因舊重建)閿鄉縣學(在縣治南洪武二年因舊重建)
書院嵩陽書院(在登封縣大室山五代時建宋至道初賜九經子史景祐初王曾奏置教官賜)
(今名及田一頃)潁谷書院(在登封縣西南宋崇寕間建并立廟以祀宣聖後廢復建)伊川
書院(在嵩縣治北元延祐間建廡東有九賢祠見祠廟)洛西書院(在永寕縣治東元延)
(祐間建有五賢堂祀宋邵康節程明道伊川張横渠司馬温公後廢復建)同文書院(在洛陽縣)
(西南)
宫室顯仁宫(在洛陽縣皂澗隋煬帝建)福昌宫(在宜陽縣西坊郭保隋煬帝建)青城
宫(在洛陽縣治北隋大業初建)太初宫(在洛陽古皇城北唐建)三陽宫(在登封縣)
(唐聖歷間建)奉天宫(在登封縣嵩山南唐永淳初建)上陽宫(在閿鄉縣舊湖城縣西北)
(一里隋建)避暑宫(在洛陽縣西北上店唐武后建)興泰宫(在宜陽縣西南萬安山唐長安)
(四年建)蘭昌宫(在宜陽縣西上庄保唐顯慶初建)連昌宫(在宜陽縣舊夀安縣西二)
(十九里唐顯慶間建)翠微宫(在靈寶縣北坊郭西里武后東幸息駕之所)繡嶺宫(在陕)
(州城西南朱家原唐顯慶初置李洞詩春草萋萋春水綠野棠開盡飄香玉繡嶺宫前鶴髮翁猶唱開元)
(太平曲)﨑岫宫(在永寕縣西五里又縣西三十三里有蘭峯宫皆唐顯慶三年建)西樓
(在陕州古虢州唐岑參詩秋來無覓處只上郡西樓)五鳳樓(在府城内後梁太祖即位羅紹威取)
(魏良材為之宋梁周翰嘗作五鳳樓賦)雙桂樓(在府治宋天聖間錢惟演留守西都時建)觀
瀾樓(在孟津縣廳後登之則見黃河故名)燕居堂(在盧氏縣治東西世傳孔子周流至此後)
(人建堂)傳道堂(在盧氏縣治西北有孔子曾子塑像)三鱣堂(在閿鄉縣西二里一名校)
(書堂漢楊震隠居教授有雀銜三鱣魚集堂前時以為三公之象堂因以名)棠枤堂(在洛陽縣)
(舊洛州治中唐永徽初賈敦頥弟敦實前後為刺史並有惠政後人為建此堂)三堂(在靈寶縣舊虢)
(州治内唐岐薛二王刺州時建取人臣在三之義吕温作記韓愈有和虢州刺史劉伯芻三堂新題二十)
(一詠并序)綠野堂(在洛陽縣東唐裴度建于集賢里以為居第築山穿池有風亭水榭燠舘凉亭)
(之類)九老堂(在洛陽縣舊東都履道坊唐白居易宅同時九老為尚齒之會九老謂胡杲吉&KR0776;劉)
(真臺鄭據盧慎張渾李元爽僧如滿并居易也居易有九老詩并序)草堂(在陕州東郊宋魏野居此)
(手植竹樹清泉環繞旁對雲山景趣幽絶鑿土袤丈曰樂天洞前為草堂彈琴其中好事者多載肴酒從)
(之遊寇凖訪野野以詩謝曰晝睡方濃向竹齋柴門日午尚慵開驚回一覺遊仙夢村巷傳呼宰相來真)
(宗祀汾隂遣陕令王希召之野辭不至詔圖其所居觀之)耆英堂(在洛陽縣東舊資聖院宋文彦)
(博留守西都慕唐九老乃集洛中公卿大夫年德齊者為耆英會繪像堂中凡十三人文彦博富弼席汝)
(言王尚恭趙丙劉几馮行已楚建中王慎言張問張燾王君貺司馬光也)還政堂(在洛陽縣宋富)
(弼還政歸老時所建)盡心堂(在登封縣治宋縣令管景文建李豸作記)澄瀾堂(在陕州治)
(宋知州吳育建有記後劉敞來作守有詩云昔公憩棠隂恨我初未陪覧詩感時異閱川使心哀)夕
陽亭(在府城西南晉賈充出鎮長安百僚餞送於此自旦及暮故名)大陽亭(在陕州大陽河)
(唐劉禹錫有詩)饐瓜亭(在府城南下臨伊水宋吕蒙正微時過此見賣瓜者無錢可買其人偶遺)
(一枚于地蒙正取食之後作相建亭于此以饐瓜名示不忘貧賤也)臨虚亭(在陕州城内宋吴育)
(建有記司馬光有詩)逆旅亭(在陕州漫澗水北謂之漫口客舍)披雲亭(在羊角山上高)
(百尺金眀昌間重脩)伊川亭(在洛陽縣伊水上金司諫許古致仕居伊陽郡守為建此亭)烟
霞亭夀安亭(俱在錦屏山元建)閿亭(在閿鄉縣舊閿鄉城東五里周圍植柳為)
(迎送之所)高霞臺(在永寕縣北七十里禹治水至此山獨出一臺俗名鹿臺山)夏臺(在鞏)
(縣西南即夏桀囚湯處)觀兵臺(在孟津縣東周武王觀兵于此一名選將臺)周公臺
(在洛陽縣治東周公輔成王朝諸侯之所隋末李密據金墉營寢室於臺後)測影臺(在登封縣)
(東南古陽城縣内周公定此地為土中立土圭測日以驗四時其北有觀星臺)望江臺(在偃師縣)
(伊水上周劉康公所築)望氣臺(在靈寶縣治南春秋時關令尹喜一日預見紫氣丈餘飛入關)
(尹喜曰必有異人過此翼日果遇老子駕青牛至後人築臺因名)會盟臺(在澠池縣西城外秦)
(昭王與趙惠王會盟于此今有秦趙二王廟在縣治西)鷄鳴臺(在靈寶縣治南與望氣臺對齊)
(田文客作鷄鳴度關處後人于此築臺范鎮詩古人惟恃衆心城何事秦皇苦好兵本設函關禁奸詐不)
(知半夜有鷄鳴)歇鶴臺(在孟津縣舊河清縣西北三十里王子晉浮邱公遊王屋歇於此)望
仙臺(在陕州西南一十二里漢文帝親謁河上公公既上升築臺以望祭之)玉女臺(在登)
(封縣東四十五里與嵩高連亘漢武帝東遊過此見仙女因名)望思臺(在閿鄉縣西北漢武帝思)
(戾太子為築此臺)雲臺(在洛陽縣東水南保漢眀帝圖畫中興二十八將于此)凌雲臺
(在洛陽縣舊寕陽門外冰井北魏文帝築高二十三丈登之可見孟津臺上樓觀精巧謝舉王裒俱有凌)
(雲臺曲)九華臺(在洛陽縣魏文帝築)平吴臺(在閿鄉縣西北二十三里赫連勃勃攻克)
(宋將朱齡石築京觀以表武功)龍虎臺(在府城東李密築以閱武)神雀臺(在陕州東七十)
(里唐天寶初以赤雀翔此置)天光臺(在府城内宋富弼歸老時所築元豐三年有星隕弼升臺)
(焚香再拜知其將終)集仙臺(在登封縣東北八里)黃冶臺(在鞏縣東南)西城門
(在宜陽縣漢時赤眉樊崇與劉盆子奉璽綬降光武處)上東門(在府城東晉洛城門也石勒倚)
(嘯於此)
關梁轘轅關(在登封縣西北轘轅嶺)石羊關(在登封縣治東南)鵜鶘關(在永)
(寕縣西鵜鶘山谷)函谷舊關(在靈寶縣南一十里老聃西度田文東出皆此關左右有望氣)
(鷄鳴二臺遺址)函谷新關(在新安縣東二里項羽坑秦降卒處漢樓船將軍楊僕有大功恥為)
(關外人上書乞以家財東徙關武帝為移於此)白楊關(在嵩縣東今置戍隷嵩縣守禦千戸所)
大陽關(在陕州城西漢獻帝北渡大陽津即此)鴈翎關(在陕州城東南路通永寕今置)
(戍隷弘農衛)硖石關(在陕州城東舊硖石縣即古崤陵關路東通澠池西通函谷今建廵檢司)
潼關(在閿鄉縣西六十里與陕西華隂縣分界本朝置衛於此)大谷關(在閿鄉縣西南)
(秦山谷)白華關(在盧氏縣西路通陕西今置戍隷弘農衛)桃林塞(在靈寶縣西至潼關)
(俱武王放牛處)臯門橋(在洛陽舊城舊榖門上晉惠帝建潘岳西征賦駐馬臯門謂此)河橋
(在孟津縣晉杜預以孟津渡險請建河橋於富平津議者難之預曰造舟為梁則河橋之謂也卒成之)
天津橋(在府城外西南架洛水隋煬帝建用大船連以鐡鎖南北夹起四樓唐貞觀中始甃石為)
(岸即宋邵雍聞杜鵑處)永濟橋(在宜陽縣架洛水隋建唐脩)仁惠橋(在府城外南關)
(正統六年建)柳橋(在鞏縣東市橋河)金門橋(在永寕縣南)東澗橋西
澗橋(俱在新安縣)順陽橋(在嵩縣東關高都河)湖陽橋(在閿鄉縣西門外湖水濱)
寺觀白馬寺(在府城東漢眀帝時摩騰竺法蘭始自西域以白馬䭾經來初止鴻臚寺遂取寺為)
(名創白馬寺即僧寺之始也)安國寺(在府治南)福先寺(在府城東唐裴度建皇甫湜撰)
(碑記本朝洪武中重脩)奉先寺(在府城南唐杜甫詩已從招提遊更宿招提境)香山寺
(在府城西南龍門唐白居易記龍門十寺遊觀之盛香山為冠)法禪寺(在府城外本後唐夾馬營)
(宋太祖誕生之地真宗時建為應天寺後改今名本朝洪武中重脩)興國萬夀寺(在陜)
(州治東南隋開皇中建本朝洪武中重脩)開化寺(在陜州東三門集津宋司馬光詩山有古)
(來色河流無盡期)夀聖寺(在偃師縣南元建本朝洪武中重脩)普安寺(在鞏縣治南洪)
(武中建)報恩寺(在孟津縣西南元建本朝洪武中重脩)勝因寺(在宜陽縣治西北即)
(古甘棠驛宋建本朝洪武中重脩)少林寺(在登封縣西少室山北麓後魏時建梁時達磨居此)
(面壁九年唐宋以來多有名賢題詠)會善寺(在登封縣西後魏時建宋范鎮有詩有元雪菴李溥)
(光所書茶榜刻字)峻極寺(在登封縣西門外五代晉時建本朝景泰中重脩)福昌
寺(在永寕縣西北唐貞觀初建本朝景泰中重脩)寳雲寺(在新安縣西北金建元至正中)
(重脩)廨院寺(在澠池縣南宋建本朝洪武中重脩)雲門寺(在澠池縣北宋嘉祐初建本朝)
(永樂初重建)玉寳寺(在嵩縣西洪武中建)御題寺(在靈寶縣治南唐建)覺勝寺
(在閿鄉縣東元建本朝洪武中重脩)行香寺(在盧氏縣北元建本朝洪武初重脩)玉虚觀
(在府治東南)佑德觀(在陜州治西南宋崇寕初建本朝永樂中重脩)仙鶴觀(在偃)
(師縣南王子晉乘鶴昇仙觀以是名)崇慶觀(在鞏縣南洪武中建)太清觀(在宜陽縣治東)
(永樂中建)崇福觀(在登封縣北嵩山之陽舊為萬歲觀唐改太乙宋改崇福宫以奉真宗御容)
天封觀(在登封縣北唐建一名嵩陽石柱上有韓愈題名刻歐陽脩跋於後)寥天觀(在永)
(寕縣南唐初建元中統間重脩)洞真觀(在新安縣西元建本朝永樂中重脩)太虚觀(在靈)
(寶縣治東北元建本朝永樂中重脩)朝陽觀(在閿鄉縣治東元建本朝洪武中重脩)祥符
觀(在閿鄉縣唐開元中建内有玄宗御書道德經二碑)成德觀(在盧氏縣東後周時建元延祐)
(中重脩)九真觀(在洛陽縣南舊有東華正陽純陽海蟾重陽丹陽長真長生長春九真塑像)
祠廟中嶽廟(在登封縣東嵩山神盖峯下神乃五嶽之一事見東嶽廟)八蜡廟(在登封縣)
(治東街北祀先嗇司農郵表畷猫虎坊水庸昆蟲八神)九龍廟(在府城東北九龍池後)神
農廟(在陕州東南祀炎帝神農氏)黃帝廟(在宜陽縣西)帝堯廟(在澠池縣東又)
(孟津盧氏俱有之)帝舜廟(在偃師縣西)禹王廟(在永寕縣西又澠池陕州俱有之)
湯王廟(在府城南又偃師鞏孟津宜陽俱有之)漢高祖廟(在靈寶縣南)漢光
武廟(在孟津縣西宋蘇得祥撰碑又宜陽永寕俱有)唐太宗廟(在宜陽縣西南)後唐
莊宗廟(在新安縣東)後晉高祖廟(在宜陽縣西北)宓妃廟(在府城外洛水)
(上魏曹植洛神賦洛水之神名曰宓妃)啓母廟(在登封縣北嵩山麓啓夏王也廟前有啓母石)
(并亭古云塗山氏所化漢武帝祀中嶽見啓母石)少姨廟(在府城東南又偃師鞏登封縣俱有)
(世傳神是啓母之妹故名少姨)薄太后廟(在鳴臯山前又偃師永寕嵩縣俱有太后漢文帝母)
(也)許由廟(在登封縣東南箕山上有墓許由堯時隠者)伊尹廟(在嵩縣東)虢仲
廟(在盧氏縣東北虢仲周諸侯)召公廟(在陕州治東又宜陽縣亦有廟祀周太保召公奭宋)
(邵雍詩吾祖道何光二南分一方開周為太保封陕輔成王)老君廟(在陕州東)王子晉
廟(在偃師縣東南晉周靈王太子也)純孝伯廟(在登封縣西南祀春秋時鄭孝子潁考叔)
(近有墓金元好問詩洩洩潁谷雲瀜瀜潁川水封君去我久水雲自清美)甘羅廟(在新安縣有墓)
(在廟下羅秦上卿)扁鵲廟(在盧氏縣東扁鵲即秦越人戰國時名醫)鄼侯廟(在永寕縣)
(治西南侯漢相國蕭何)河上公廟(在陕州南公漢文帝時仙人)嚴子陵廟(在鞏)
(縣西又宜陽縣亦有之子陵名光漢光武故人)董宣廟(在府城内東南宣漢洛陽令)王濬
廟(在閿鄉縣東有墓濬晉臣唐武后經此為禁樵採)韓擒虎廟(在新安縣西有墓擒虎隋)
(將)李靖廟(在府城舊旌善坊靖唐名將)姚崇廟(在陕州東崇唐名相)郭子儀
廟(在鞏縣西南子儀唐功臣)李彦仙廟(在陕州彦先宋知州死節廟號義烈)九賢祠
(在嵩縣治北九賢宋周敦頥程灝程頥邵雍張載司馬光吕祖謙朱熹元許衡)二程子祠(在府)
(城南二程宋道學名儒)曹端祠(在澠池縣學内端本朝蒲霍二州學正)
陵墓女媧陵(在閿鄉縣河側唐天寶末失其所在乾元初復湧出女媧伏羲氏妹也)孔甲
陵(在永寕縣東北三崤山孔甲夏王也)成湯陵(在偃師縣東北山上)周昭王陵(在登)
(封縣少室山陽城西谷)桓王陵(在澠池縣北桓王山上)靈王陵(在府城西南西周山)
(上)景王陵(在府城西北隅)威烈王陵(在府城東北隅)漢光武原陵(在孟)
(津縣西本朝載於祀典)眀帝顯節陵章帝敬陵和帝慎陵
恭帝恭陵(已上四陵俱在府城東南)順帝順陵(在府城東北)冲帝懷陵
質帝静陵(已上二陵俱在府城東南)桓帝宣陵靈帝文陵(已上二陵)
(俱在府城東北)魏文帝首陽陵(在澠池縣首陽山南)眀帝高平陵(在孟津縣)
(舊河清城界)晉景帝陵(在孟津縣東南景帝諱師)武帝峻陽陵(在洛陽縣)隋
煬帝陵(在永寕縣東北煬帝崩于江都唐太宗為遷葬于此)唐中宗陵(在偃師縣東)
昭宗和陵(在偃師縣南)梁太祖極陵(在府城東南)唐莊宗陵(在新)
(安縣)眀宗徽陵(在府城東北)晉高祖顯陵(在宜陽縣西北)漢高祖睿
陵(在登封縣東南)宋永安陵(宋太祖父昭武皇帝)太祖永昌陵(本朝載祀典有)
(祭)太宗永熙陵真宗永定陵仁宗永昭陵英
宗永厚陵神宗永裕陵哲宗永泰陵(已上八陵俱在鞏縣)
(西南)伊厲王墓(在府城西伊王本朝宗室)巢父冡(在登封縣東南四十里近有巢)
(父洞巢父堯時隠者)關龍逢墓(在靈寶縣西南龜頭原龍逢夏臣以諫死唐為立碑舊有祠歐)
(陽脩有懷忠賦)伊尹墓(在偃師縣西)比干墓(在偃師縣西北比干商宗室以諫死唐開)
(元中縣人耕地得銅盤篆文甚竒古云右林左泉後岡前道萬世之蔵兹焉是寳)伯夷叔齊
墓(在偃師縣首陽山武王滅商夷齊隠此餓死或云今蒲州首陽山乃夷齊隠處)萇弘墓(在偃)
(師縣弘周靈王賢臣無辜見殺洛中舊有祠唐柳宗元有弔萇弘文)冉耕墓(在孟津縣西舊清河)
(城南耕孔子弟子)韓昭侯墓(在宜陽縣西周顯王時諸侯)田横墓(在偃師縣西漢)
(招横至此自殺葬以王禮)欒巴墓(在靈寶縣治東南巴漢尚書有仙術)三田墓(在鞏縣西)
(有三塜相傳葬田真田廣田慶又靈寶縣有三田祠)劉寬墓(在北邙山寬漢名臣墓上有二碑故)
(吏門生所立)鍾繇墓(在偃師縣東繇魏太傅善書)王弼墓(在偃師縣東弼魏尚書郎)
(眀易後封偃師伯從祀孔子廟庭)二杜墓(在宜陽縣後葬魏尚書左僕射杜畿幽州刺史杜恕)
(二墓相並)王祥墓(在府城西祥晉太保)杜預墓(在偃師縣首陽山南又云在縣西北預晉)
(名將)王戎墓(在府城舊殖業坊戎晉名士隋大業中人作酒窖得其墓銘)張華墓(華晉)
(名臣關内侯)石崇墓(崇晉衛尉)羊祜墓(祜晉名臣已上俱在北邙山)袁天綱
墓(天綱唐術士善相)李淳風墓(淳風唐術士善數已上俱在新安縣西)狄仁傑
墓(在府城東仁傑唐名臣)許遠墓(在偃師縣西遠唐臣死節者)顔真卿墓(在偃)
(師縣北邙山真卿唐臣死節者)杜甫墓(在偃師縣首陽山甫唐人能詩者卒耒陽)權德輿
墓(在府城北德輿唐相韓愈撰碑)白居易墓(在府城南龍門山李商隠撰碑)孟郊墓
(在府城東北郊唐文人韓愈作誌)趙普墓(在鞏縣西南普宋名相)曹彬墓(在鞏縣西)
(南彬宋名將)范仲淹墓(在府城東南萬安山下仲淹宋名臣歐陽脩作誌)文彦博
墓(在府城南彦博宋名臣)邵雍墓(在嵩縣北宋程顥作記)二程子墓(在府城南)
古蹟洛陽故城(在府城東洛水北周公所營成周也漢置縣東漢西晉後魏皆都此)潁陽
城(在登封縣西南八十里夏綸國漢置縣屬潁川郡)虢州城(在靈寶縣治南周封虢仲於此)
(唐置州)思子宫城(在閿鄉縣東北二十里漢武帝思戾太子時所築)河南廢縣
(在府城唐苑内周公所營洛邑也城西有郏鄏陌即定鼎之地秦置縣後廢)緱氏廢縣(在偃)
(師縣南二十里古滑國漢置縣)陸渾廢縣(在嵩縣北三十里秦置即秦晉遷戎之地)夀安
廢縣(在宜陽縣西本後魏甘棠縣隋改今名)曹公壘(在閿鄉縣西二十里魏曹操征韓遂)
(所築)徽伯壘(在陕州城南二里古焦城北齊高歡使李徽伯伐陕時築此壘)袁術固(在偃)
(師縣西南三十五里術漢將袁紹弟也術置此固四周絶澗可容十萬人一夫守隘千夫莫當)夹馬
營(在府城東宋太祖生於此)太原倉(在陕州西南六里隋置)洛口倉(在鞏縣西隋煬)
(帝聚粟於此)栢谷塢(在永寕縣劉宋袁湛隨武帝軍至洛陽屯此)土刹(在永寕縣西北)
(古荆關之塞垣後為鎮)石壕(在陕州城東七十里唐杜甫有石壕吏詩)銅駞街(在府城東)
(關漢鑄銅駞二置宫門在宫南四會道頭夹路相對俗語金馬門外拜羣賢銅駞陌上集少年言人物之)
(盛)三市(晉都洛有三市一在城西南一在城南一在城東)尸鄉(在府城西春秋時劉人敗)
(王城之師於尸氏即此古有祝鷄翁居此養鷄)白社里(在舊洛城建春門晉逸士董京居此)稠
桑(在靈寶縣西二十里古桃林也春秋虢公敗戎於桑田即此)□狐聚(在府城外五十里梁)
(新城之間秦取九鼎遷西周公于此)上程聚(在洛陽縣古程國程重黎之後)鄤聚(在府城東)
(南古名鄤氏左傳楚殺鄤子是也今名蠻子城即漢祭遵殺張滿處)田千秋園(在靈寶縣南今)
(號田村千秋漢相宋范鎮詩自古桃林漢相園至今有舍號田村蒼山綠水依然是不獨青編事業存)
金谷園(在府城西一十三里地有金水自太白原南流經此谷晉石崇因川阜造園館崇自作詩)
(序有清凉臺即崇妾綠珠墜樓處)歸仁園(在洛陽縣舊歸仁坊因名唐相牛僧孺置宋相李昉)
(剏亭其中)吕蒙正園(在府城中伊水上有亭三一在池上二在池外架橋相屬蒙正宋相)獨
樂園(在府城南宋司馬光判西京留臺買宅尊賢坊以是名光自作記蘇軾詩青山在屋上流水在)
(屋下中有五畆園花竹秀而野)胡氏二園(在北邙山麓臨瀍水岸穿二土竇深百餘尺竇外有)
(亭)西園(在洛陽縣漢桓靈賣官諧價之地)華林園(在府城東北隅魏眀帝建齊王芳改)
(為鞏林園)西苑(在洛陽縣隋煬帝築周迴二百里臺觀宫殿窮極華麗)富春園(在府城東)
(唐元稹白居易有詩)蘇秦宅(在洛陽縣舊仁和里後魏尚書高顯業居此夜見赤光掘之得金百)
(觔名曰蘇家金)阮籍宅(在府城東榖水東南又有墓在新安縣西籍晉步兵校尉)潘岳宅
(在府城南七里岳晉中牟人奉母卜居洛水名曰西宅有園池竹木嘗作閒居賦)田遊巖宅
(在登封縣南箕山間唐高宗營奉天宫其宅直宫之左詔勿毁榜其門曰隠士田遊巖宅)盧仝宅
(在府城内仝唐人號玉川子韓愈詩玉川先生洛城裏破屋數間而已矣)白樂天宅(在府城内)
(樂天唐侍郎退居洛陽宅有環池與僧如滿結香山社鑿龍門八節灘為遊賞之樂)趙普宅(在府)
(城内普時為西京留守已病詔詣闕乘小車一遊第中而行至汴京卒普有園乃詔將作大匠營治制作)
(侔禁省)曹彬宅(在府城内彬真定人為宋將退居洛陽所居僅庇風雨處之怡然)張齊
賢宅(即裴度午橋庄齊賢仕宋以司空致仕居洛得之有詩曰午橋今得晉公廬水竹烟花興有餘)
(師亮白頭心已足四登兩府九尚書師亮齊賢字也)富弼宅(在府城南一十里宅西有園弼自汝)
(州得請歸洛時所築)邵雍宅(在天津橋南宋王拱辰尹洛中置此宅對宅有園)吕公著
宅(在洛陽縣白獅子巷張知白宅西)文彦博宅(在洛陽縣彦博五為河南尹愛其山川風)
(俗乃卜居焉)龜窠(在永寕縣西洛水北岸玄滬水濱乃夏禹治水洛龜呈瑞處)楚坑(在新)
(安縣西南項羽詐坑秦降卒處)安樂窩(在府城南宋邵雍居洛名其居曰安樂窩時遊城中士大)
(夫識其車音争相迎候或留信宿乃去好事者别作屋以候其至名曰行窩)龍門龕(在府城南)
(二十五里兩山對峙東曰香山西曰龍門石壁峭立伊水中出又名伊闕壁間鑿石龕石佛大小千數皆)
(後魏及唐時所鑿中有極大者三龕唐魏王泰為長孫皇后所造岑文本有記)鐡人(在陕州治南史)
(記秦始皇鑄金人十二董卓毁其九為錢所存者三石勒取置鄴符堅又徙之未至而亂其一百姓推入)
(河中今鼓樓下二人或其所遺者)鐡牛(在陕州城外黃河中頭在河南尾在河北世傳禹鑄以鎮)
(河患有廟唐賈至作鐡牛頌)象莊(在府東相傳漢時西僧以象䭾經來洛陽後化為石今有石象)
名宦周周公旦(殷民懷土重遷周公初欲處之河北而卜黎水不吉乃卜澗水東瀍水西惟洛)
(食遂定下都於洛陽)召公奭(武王克商遷九鼎于洛邑成王使周公相視經營以成武王之志及)
(洛邑既成乃作書致告于王)君陳(成王命君陳繼周公保釐東郊乃懋昭周公之訓克和厥中)
畢公高(康王命畢公繼君陳保釐東郊旌别淑慝克成厥終)王孫滿(楚王伐陸渾戎至洛)
(周使王孫滿勞之楚王問鼎大小輕重對曰在德不在鼎周德雖衰天命未改鼎之輕重未可問也)漢
吳公(文帝時為河南太守治平為天下第一)魏相(昭帝時為河南太守禁止奸邪豪強畏服)
尹翁歸(為緱氏尉歷守郡中所居治理)馮楊(宣帝時為弘農太守有八子皆為二千石趙魏)
(間榮之號萬石君)黃霸(為河南太守丞温廉有譲處議當理太守甚任之吏民愛敬)召信
臣(為河南太守治行第一)嚴延年(為河南太守摧強扶弱令行禁止郡中清正)貢禹
(元帝時為河南令有善聲徵為諫議大夫)韋玄成(為河南太守有治行數歲徵為未央衛尉)王
嘉(鴻嘉中為河南太守有治聲)陳遵(為河南太守以才敏稱)張寬(弘農太守三崤地險)
(多寇劫寬誘結豪右宿盗魁帥皆感其意氣南通貿易家産豐富百姓樂之)王尊(成帝時為虢令)
(有治績)王崇(建平初為河南太守以課最第一徵為御史大夫)翟義(為弘農太守治政有)
(父風)王宏(弘農太守為政嚴強威震鄰境)馮異(光武北徇燕趙拜異為孟津將軍異渡河擊朱)
(鮪追至洛陽而歸討赤眉大敗之又追擊於崤底降男女八萬人)劉興(為緱氏令興有明略善聽)
(訟遷弘農太守)丁綝(以偏將軍下河南等二十一縣建武初拜河南太守)董宣(為洛陽令)
(廉㓗剛直湖陽公主蒼頭殺人宣格殺之光武使謝主宣兩手據地終不肯俯帝𠡠強項令出)虞延
(建武時洛陽令時隂氏客馬成恃勢為奸盗延收考之隂譖延多冤枉光武親錄之知延不私卒誅成於)
(是外戚收歛莫敢干法)劉昆(建武初為弘農太守先是崤黽多虎行旅不通昆為政三年仁化大)
(行虎負子渡河去)張玄(建武初補弘農文學生徒斤斤多所矜式)王渙(洛陽令發奸摘伏若)
(有神算)祭彤(永平中為偃師長縣無盗賊課為第一)袁安(建初間河南尹政號嚴眀然未)
(嘗以贓罪鞠人在職十年京師肅然)何敞(建初間河南尹為政寬和民被其澤)張酺(永元中河)
(南尹時執金吾竇景怙勢家人擊傷市卒及市丞酺悉捕之以正其罪)周暢(永初間為河南尹夏)
(旱久禱無應暢因收葬洛陽城旁客死骸骨凡萬餘人應時澍雨歲乃豐稔)楊秉(河南尹中常侍)
(單超弟匡賂客任方刺殺兖州從事衛羽秉捕方繫洛陽獄正其罪)周紆(洛陽令下車問大姓主名)
(吏以豪強對紆曰本問貴戚豈能知此賣菜傭乎京師為之肅然)李固(洛陽令綽有能聲)李
爕(桓帝時河南尹時以貨賂為官詔書復横發錢三億以實西園爕上書諫止)李膺(延熹初河)
(南尹時宛陵大姓羊元羣罷北海郡贓罪狼藉膺表按之)橋玄(洛陽左尉時梁不疑尹河南玄以公)
(事當詣府受對恥為所辱棄官還鄉里建寕初為河南尹甚有治行)皇甫規(永康初弘農太守在)
(郡有仁聲)何進(中平初河南尹黃巾賊張角等起進為大將軍屯兵都亭以鎮京師)房植(河南)
(尹有名當時諺曰天下規矩房伯武)羊陟(河南尹計日受俸常食乾飯茹菜禁制豪右所在肅然)
朱雋(獻帝時為河南尹董卓議徙都雋輙止之懼為卓所襲棄官而去)三國賈逵(魏澠)
(池令尋領弘農太守曹操召見計事大悦之謂左右曰使天下二千石悉如逵吾何憂)司馬芝
(魏黃初中河南尹抑強扶弱私謁不行)劉馥(魏河南尹為政初雖煩碎終於百姓便之)令狐
邵(魏弘農太守清如水雪舉善而教恕以待人)傅嘏(魏正始中河南尹治以德教為本持法有)
(恒不為小惠)晉樂廣(河南尹官舍多怪前尹莫敢居廣居之不疑嘗外戸自閉左右皆驚廣獨)
(若有所見使人掘墻得狸而殺之其怪遂絶)索靖(大安末河間王顒舉兵向洛陽拜靖使持節監)
(洛城諸軍事與顒戰大破之靖亦被傷而卒)南北朝毛脩之(宋右司馬行司州事戍洛)
(陽修立城壘武帝履行善之賜衣服玩好當時評直二千萬)裴松之(宋司州主簿武帝克洛陽)
(松之居州行事後遣毛德祖使洛陽武帝勑之曰裴松之廊廟之才今召為太子洗馬可令知之)于
栗磾(魏豫州刺史洛陽雖歷代所都實為邊界栗磾勞來安集得百姓心)李平(魏河南尹豪右)
(權戚憚之子奬亦為河南尹以眀濟稱)公孫景茂(魏伊州刺史在官公清以疾徵吏民號泣)
(于道)于翼(周宜陽總管除陕州刺史從軍討平洛陽襄城人喜見翼壺奬迎于道)隋樊子
盖(檢校河南内史有政績文帝為造玉麟符以代銅虎)唐夏侯端(河南道招慰使時河南悉)
(入王世充世充以官招之端焚書斬其使)許紹(陕州刺史蕭銑圍陕州紹擊走之制書褒美)長
孫操(武德間陕東道大行臺城中無井開廣濟渠引水入城以代井汲百姓利安以母喪解任長老)
(守闕頌遺愛)蕭瑀(貞觀中為河南道廵省大使以稱職聞)賈敦頥(永徽初為洛州司馬)
(舉没豪右田三千餘頃以賦貧民發奸摘伏下不敢欺)賈敦實(咸亨初為洛州長史政尚寬惠)
(人心懷向始洛人為敦頥刻碑及敦實入為太子右庶子又復立碑其側)宋璟(洛州長史正直不私)
(權貴憚服後三為東都留守洛人甚喜如子得慈父)魏元忠(檢校洛州刺史治號威眀張易之家)
(奴暴横甚元忠笞殺之權豪憚服)張東之(為洛州司馬武后求人狄仁傑曰臣嘗薦張柬之未)
(用也)張仁愿(神龍中檢校洛州長史會榖貴多盗仁愿捕殺之畿内震懾無敢犯先是賈敦實為)
(長史有政績時人語曰洛有前賈後張敵京兆三王)李傑(先天中為河南尹精於聽斷府無淹事有)
(寡婦訴其子不孝使人跡婦出與一道士語按得其姦乃殺道士人以為快又修梁公埭以通漕不費而)
(利入)李適之(河南尹政不苛細為下所便作榖洛三防水不為患)陸璪(玄宗時為黽池令人)
(愛其仁政遷洛陽令摧勒奸豪人不敢犯)韋陟(開元中為洛陽令宋璟見之歎曰盛德遺範盡在是)
(矣)裴耀卿(河南陕州路水陸轉運使置河隂集津三門倉引天下柤泝河而西三年積七百萬)
(石省運費三十萬緡)裴寬(河南尹政務簡静人愛之不屈附權貴郡中大治)裴諝(河南府參)
(軍後遷河南尹東都留守以寬厚和易為治不鞠人以贓諝寬之子也)崔隠甫(洛陽令時棃園)
(弟子胡雛善笛有寵負罪匿禁中隠甫按殺之後為河南尹居三歲境内大理)顧少連(登封主簿)
(邑有虎孽移文嶽神虎不為害)韋弘景(陕州刺史虢州觀察使有治效百姓懷之)李尚隠
(伊闕令玄宗知其方嚴累遷河南尹性剛亮後為東都留守)崔縱(河南尹為政簡易蠲略細苛又)
(引伊洛溉高仰人甚宜之)崔碣(兩為河南尹邑有大賈王可久轉貨不歸妻詣卜者咨存亡卜者紿)
(以不還誘聘為妻可久歸妻詣吏自言碣具得其情即掩卜者殺之時淫潦獄决而霽)韋堅(陕州)
(刺史開河引渭以通漕名廣運潭)李勉(河南尹權豪憚其方正不敢干以私)盧奐(陕州刺史)
(玄京西還至陕嘉其美政題贊於廳事曰專城之重分陕之雄亦既利物内存匪躬斯為國寶不墜家風)
李揆(玄宗時河南少尹尹蕭炅倚權植私揆裁其繆)李齊物(陕州刺史天寶初開底柱三門)
(以利漕運得古刃有篆文曰平陸詔以名縣)韓休(虢州刺史虢於東西京為近州乘輿所至常積)
(厩芻休請均賦他郡迄如其請)張延賞(大歷中河南尹政尚簡有輕徭役疏河渠築宫廟數年流)
(庸歸附都闕完雄有詔褒美)陽城(陕虢觀察使德宗時以薦召拜諫議大夫)岑羲(陕州總管)
(甚有政迹弟仲翔為陕州刺史兄弟相踵為守並馳聲譽)鄭珣瑜(貞元中為河南尹清静惠下賤)
(歛貴發以便民時韓全義將兵伐蔡河南主饋餉珣瑜密儲之陽翟以給軍百姓不知僦運之勞)吕
元膺(東都留守都有李師道留邸邸兵輿山棚謀竊發事覺元膺禽破之人賴以安)王質(虢州)
(刺史李德裕器之後為河南尹政化大行)令狐楚(陕虢觀察使後為河南尹有治名百姓愛之俄)
(拜東郡留守)韋温(陕虢觀察使民當輸租而麥未熟吏白督之温曰使民貨田中穗以供賦可乎)
(為緩期而賦辦)杜兼(元和初河南尹善政及民民甚懷之)韓愈(河南令時諸鎮多有反意愈潛)
(破其謀事聞憲宗喜曰韓愈是助我者)崔咸(陜虢觀察使日與賓客僚属痛飲未嘗醒夜分輒决)
(事裁剖精明無一毫差吏稱為神)李絳(穆宗時東都留守當洛中頽靡之久嚴於蒞政)裴度
(為東都留守有異政)皇甫湜(初調陸渾尉後分司東都留守裴度辟為判宫)馮宿(河南尹洛)
(苑使姚文夀從部曲奪民田宿掩取搒殺之)李德裕(武宗時以太子賓客分司東都以寬和得)
(士庶之心)李紳(開成中河南尹為治明嚴惡少望風遁去)盧鈞(宣宗時東都留守遨遊林墅冥)
(心榮進卧護留鑰門庭肅然)柳仲郢(宣宗時河南尹以寬惠為政後為虢州刺史又為東都留)
(守再治河南志於擿貪濟弱里無逋家衣冠孤女不能自歸者斥廩嫁之)姜師度(陕州刺史大原)
(倉水陸運所湊轉属諸河師度依高為廥而注米于舟人不知勞)張全義(河南尹初東都荐經)
(寇亂戶不滿百全義招懷流散勸之樹藝刑寬事簡遠近趨之如市出見田疇美者召田主勞以酒食有)
(蚕麥善收者賜以茶綵有田荒穢者集衆杖之由是比戶豊實水旱無飢既去百姓思之立廟以祀)五
代何澤(唐洛陽令莊宗好獵數踐民田澤諫止之)楊昭儉(晉河南少尹時河决數郡大發)
(丁夫塞之晉少主喜命立碑紀其事昭儉表諫曰刻石紀功不若下哀痛之詔少主嗟賞之卒罷其事)
宋邊珝(知洛陽縣其兄扞嘗為河南令而珝繼之兄弟迭尹赤邑時人榮焉)王旭(太宗時出)
(知緱氏縣時官隣邑者多貪猥民民有永寧三钁緱氏一䥥之謠)趙普(為西京留守河南尹表劉)
(昌言為通判府事悉委之)師頏(知陜州簡静為治時西鄙用兵運道所出軍士多亡命嘯聚山林為)
(盗頏嚴其廵捕盗越他境)向敏中(景德初為西京留守知河南府盡心民事時有僧過村家寢戶)
(外夜見盗入挾一婦出僧慮禍及亡去忽墮眢井則婦人已殺在井中主人執僧詣縣掠治獄成敏中疑)
(之因密訪果得賊并贓人以為神)薛映(知河南府為治嚴明吏不能欺每五鼓冠帶黎明據案决)
(事雖寒暑無一日異)寇凖(以前宰相守陜州判河南府留心民事不以大臣自驕)陳堯佐
(知河南府初為京西轉運使有治聲及守洛陽人稱其政)馮拯(再知河南府後又以使相出判仁宗)
(遣人撫問還奏其家儉陋被服甚質因賜衾禂及錦綺屏)查道(天禧中知虢州值蝗災民歉道不候)
(報出官廩振之所活至萬餘人政務寬恕吏胥有過未嘗笞罰)狄棐(知陜州為政愷悌不為表暴後)
(又知河南府)李迪(以前宰相出判河南府究心郡政不舍書夜子及之知陜州吏事精明以稱職)
(聞)王曾(以使相判河南府會歲歉里有困積者飢民聚黨脅取鄰郡以強盗論曾但笞而免之遠)
(近以為法)張奎(知河南府宫闕歲久頗圯奎大加興葺又按唐街陌分榜諸坊以能政聞初其七世)
(祖全義尹河南洛人德之及見奎偉儀觀曰真齊王孫也)宋庠(知河南府有一僕告舉人行槖有不)
(稅物庠曰舉人孰無所貨物未可深罪若僕告主此風不可長乃治僕罪遣之)桑懌(為澠池尉永安)
(縣廵檢所至盡捕諸盗盗畏其名聞風而遁)尹洙(歴河南府戶曹又知河南縣遷伊陽宰教士讀)
(書作文以民事為念吏不敢欺)歐陽脩(為西京留守推官時尹洙梅堯臣皆仕於洛脩從洙學為)
(古文與堯臣歌詩相倡和遂以文章鳴世)孫唐卿(景祐中通判陜州於吏事若素習民有母再適)
(人而死及葬父遂盗母之喪祔葬之有司論以法唐卿曰是知有孝而不知有法爾乃釋之)吳育
(知河南府徙陜州後又判西京留臺惠洽人心士民喜之弟充亦知陜州政務安靜)李若谷(知陜)
(州治民多智慮愷悌愛人盗聚青灰山遣人招諭之盗殺其黨與自歸後又知河南府)張方平
(神宗時為西京留守嘗奏罷𣙜河北䀋以惠百姓)范鎮(為新安主簿西京留守宋綬以鎮富文學)
(召置西京國子監使教諸生)司馬池(知虢州專以長厚為政不報私怨人甚稱之)韓絳
(元豐中知河南府夏大雨伊洛間民被溺者十五六絳發廩賑恤收葬溺死禁止盗賊又環城築隄數月)
(水復至民頼以免)韓縝(知河南府視民如子不以苛法)陳希亮(西京運轉使石塘河兵叛)
(希亮輕車出按賊相與列訴道周希亮徐詢其所苦令曰汝已自首皆無臯乃推首謀者斬之以徇)馬
仲甫(知登封縣轘轅道險厄遂傭民鑿平為坦塗人便其行為刻石頌美)韓贄(知河南府建永)
(厚陵費省而不擾神宗稱之)范祖述(知鞏縣鑿南山導水入洛縣無水患文彦博稱其能)范
純仁(神宗時提舉西京留臺元祐中以前宰相判河南府)李中師(知河南府前此多大臣居)
(守委事掾幕吏習弛緩中師一以嚴整齊之號為治辦)孫覽(河南簿守職之外頗精講學後知河)
(南府慈厚以待百姓遇事立決無滯)孫鼛(知偃師縣蒲中優人詭僧服隱居間以不語惑衆相傳有)
(異法奔湊其門鼛收案姦状立伏辜)蘇軾(為福昌縣主簿歐陽脩以制策薦之入三等除僉書鳳翔)
(府節度判官)蘇轍(為澠池主簿王安石引為三司條例司属官時欲行青苗法轍力陳不可安石)
(怒左除河南府推官)趙良規(知陜州歲飢百姓請閣殘稅二分為官伐芟以給河埽或以為須報)
(乃可行良規檄縣遂行而以擅命自劾)范純禮(知永安縣永昭陵建配木石磚甓及工徒於一)
(路獨永安不受令他日衆質之純禮曰陵寢皆在邑境歲時繕治曷若置之使奉常時用乎韓𤦺是其言)
劉安世(自洛州司法恭軍授河南府軍事判官以剛直知名)呂大忠(知陜州清謹持身為)
(政慈愛發奸摘伏盗賊知畏)張商英(河南尹秉政廉平改鑄錢以平泉貨)李彦仙(靖康)
(初為石壕尉保三觜以計復陜州命知陜州益為戰守備金人屢攻彦仙極力禦之金人技窮而去守陜)
(再踰年城䧟巷戰北走投河而死)阮駿(河南少尹金人犯京師率兵擁護神御殿罵聲不絶口卒)
(遇害)趙叔憑(建炎間為陜州都監金人圍城援兵不至時叔憑子官盧氏遺以書曰人臣當死國)
(難况吾近属可辱命耶遂死之時通判王滸縣令張圯等五十一人皆死無降者)金完顔伯
嘉(知河南府事時甫經兵後兵乏食伯嘉令輸棗栗菜根足之皆以為便)富勒呼(知河南府)
(貞祐中為陜州宣撫使元兵取潼關戍卒皆潰富勒呼禦戰兵敗死之)元史天澤(憲宗時經)
(略河南均賦稅更定鈔法立屯田保甲河南大治)陳祜(中統初為河南路總管時州縣以未給俸)
(多貪暴祜獨以清慎見稱在官八年如始至之日)譚澄(至元初為河南路總管興利除害有愛民)
(之政)張特立(偃師主簿正大初遷洛陽令時軍旅數起郡縣窘迫東帥道經洛陽責令治糗其期)
(三日足後期如軍法民素賢特立争輸於庭)賈淵(延祐間為偃師尹西寇告變備禦撫慰民頼以)
(安)王翺(大德間為鞏縣尹有治聲民感其德)劉傑(宜陽縣尹出已錢募民生理每月收利三)
(分以濟逋租縣人吳得常彭得争田久不决傑諭之二人感泣遂不復爭三年之間教化大行)閻從
(新安縣尉縣有鬻麥商為賊所殺莫知主名從因集吏民至尸傍跽聽忽一人屏樹而立命卒引詰之賊)
(遂服嘗於道中遇數人騶從若貴游者從曰此巨盗也邏致之果得其實鄰境稱為神明)張世英
(盧氏縣尹勤於撫字邑人祠之)本朝康茂才(洪武初同知大都督府事將兵取汴洛駐師陜)
(州給粮餉造浮橋以治大軍)徐孝義(洪武初任盧氏縣主簿上書請都中土擇守令興禮樂書)
(奏朝廷嘉納之)周榮(洪武間河南知府遇事果斷洛陽民婦張氏失綿線不知盗名訴于府榮密謂)
(之曰汝但歸焚香罵府官不為我捕盗有嗔怒者即以聞張如其言不二日果有嗔者一問即伏府中稱)
(為神明)徐麟(洪武初為河南府同知博學果斷下車之後百廢俱興朞年而郡邑稱治)王桓
(洪武間盧氏知縣廉慎自持抑豪強剗蠧弊暇日廵歴鄉社問民疾苦在職六年境内熙然)郭肫
(洪武末孟津縣丞抑豪右恤貧困遇事勤敏賞罰明信數年縣中稱治民富於初)郝敬(永樂初知)
(永寧縣守身廉謹遇事公勤縣有萬箱等渠歲久湮塞敬諭民疏導之溉田百餘頃)戴希賢(永樂)
(間知河南府禮賢士抑豪強盗賊屏息道不拾遺滿去吏民泣送者塞路)李驥(河南知府公平廉潔)
(城市多盗驥設火甲一戶被盗一甲償之犯者大署其門曰盗賊之家又為勸教文振木鐸以誦之自是)
(道不拾遺立集於城市以便交易郡人立廟祀之)李守義(永樂間偃師縣主簿縣北有山水為)
(害守義脩堰以道之遂息兼得灌溉之利)党理(宜陽知縣蒞政公勤律身清白抑豪強禁浮習俾游)
(食之民各安其業)谷庸(永樂間知登封縣居民席守中姪被虎齧死庸齋沐投疏中岳祠不旬日)
(虎自投於守中眢井中人以為德政所致)吳祥(永樂間知嵩縣為政寬和流民自歸者二百餘戶縣)
(有猛虎劫賊二害祥乃禱神未踰歲獲虎二十餘賊黨亦各散去民遂安業)袁錠(河南知府廉以)
(律已誠以待下作勸善榜以喻弗率者作勸農歌以示失業者任滿民立去思碑)儀泰(景泰初陜)
(州判官尋陞本州同知卒官民哀思之省志)李春(閿鄉主簿境西河每歲水患春躬相地勢諭民)
(䟽導其患遂息省志)劉穎(正統初偃師知縣陞去民為立碑頌德省志)劉粹(正統間閿)
(鄉知縣遇旱每禱有應號曰雨劉省志)彭烈(成化初知河南府累陞廣東左布政使省志)柯
忠(成化間知鞏縣陞江西道監察御史去民甚懷之省志)何鑑(成化間河南知府政宜於民)
(省志)張智(陳留知縣以才堪治繁調洛陽縣省志)
流寓陸扆(唐嘉興人宰相贄族孫客居於陜工文詞思中如注射累遷翰林學士昭宗優遇之後拜同)
(書門下平章事)孔承恭(唐京兆人昭宗東遷舉族隨之遂占籍河南父莊晉諫議大夫承恭以蔭)
(入官累遷太常少卿以疾求觧官且言早遊嵩少間樂其風土願卜居焉授將作監致仕)王彦昇
(本蜀人唐同光中移家洛陽補東班承旨歴晉周官至龍捷軍都虞候宋初累官原州防禦使西人畏之)
(不敢犯塞太祖以其專殺韓通終身不授節鉞)李建中(其先京兆人父祖俱事蜀王建蜀平建中)
(侍母居洛陽舉宋進士累官工部郎中通判河南府建中善書札草隸篆籀八分俱妙好古勤學多藏古)
(噐名畫)張澹(其先南陽人徙家河南澹幼好學有才藻舉進士周恭帝時為左司員外郎宋初加)
(祠部郎中權直學士院攝殿中監澹美風儀善談論歴官釐務所至皆治)張齊賢(本曹州人徙居)
(洛陽宋太祖幸西都齊賢以布衣獻策馬前條陳十事四說稱旨齊賢堅執以為皆善上怒令武士拽出)
(之及還語太宗曰我幸西都唯得一張齊賢耳異時可使輔汝為相後官至右僕射以司空致仕)邵
雍(其先范陽人雍遊河南葬其親伊水上遂家焉受學李之才探賾索隱遂衍先天之旨尤精數學著)
(書十餘萬言富弼司馬光呂公著二程子雅敬雍為市園宅自名其居曰安樂窩春秋時乘小車出遊城)
(中賢者悅其德不肖者服其化舉遺士補潁州團練推官不就卒諡康節)趙及(其先良鄉人父的事)
(契丹宋師北征乃歸授偃師令因家焉及和厚廉退尤篤内行舉進士歴知數州民吏愛之累遷至右諫)
(議大夫)文彦博(汾州人仕宋任將相五十年後以太師致仕居洛陽尊德樂善見洛人邵雍程)
(顥兄弟接之如布衣交與富弼司馬光等十三人置酒賦詩相樂序齒不序官謂之耆英會好事者莫不)
(慕之)吕公著(夀州人父夷簡仁宗朝大拜在中書二十餘年公著幼嗜學至忘寢食夷簡噐之曰)
(他日必為公輔寓居洛陽舉進士累官御史中丞元祐初拜尚書右僕射兼中書侍郎與司馬光同心輔)
(政後進司空卒贈申國公謚正獻兄公綽公弼弟公孺俱至顯官)司馬光(夏縣人神宗時累官)
(樞密使與王安石論不合出知永興軍請判西京御史臺歸洛自是絶口不論事居洛十五年天下以為)
(真宰相哲宗立入相罷行新法)曾幾(其先贑州人徙河南府學粹文純高宗時累官敷文閣待制嘗)
(三仕嶺表家無南物兄開亦善屬文累官禮部侍郎兼直學士院以忤秦檜罷開嘗師游酢及劉安世故)
(立朝遇事臨大節而不可奪)許古(瀛州人金進士哀宗時以左司諫致仕居伊陽性嗜酒每乘舟)
(出村落間留飲或十數日不歸及泝流而上老稚爭為挽舟其為時人愛慕如此)薛繼先(河東)
(人金末隱居洛西山中課童子讀書事母孝所居化之御史石玠行部過繼先繼先不之見或問故繼先)
(曰今時政未必皆善御史一有所劾將謂自我發之他日并鄰里必有受其祸者子純孝有父風)杜
瑛(覇州人金末避地河南緱氏山中搜訪諸書盡讀之而究其指趣元初教授汾晉間徵薦皆不就杜)
(門著書優游以終)姚樞(柳城人遷居洛陽肆力程朱之學仕元官至中書左丞昭文館大學士翰)
(林承旨從子燧為文閣肆該洽有西漢風仕至翰林學士承旨)陳天祥(本晉寧人元中統初河南)
(宣慰司授以千戶遏宋兵事平居偃師號緱山先生羣書畢覽至元中累官中書左丞議樞密院事及卒)
(追封趙國公謚文忠)
人物商伊尹(名摯古萃川人耕於萃野受湯三聘而起遂相伐桀在太甲時居保衡之任作書以)
(訓于王萃野又在陜西邰陽)周申伯(周宣王母舅封申築城于謝仲山甫作詩送之曰崧高維)
(嶽峻極于天惟嶽降神生甫及甲)仲山甫(周宣王之臣尹吉甫作詩美之)管仲(潁陽人名)
(夷吾鮑叔牙薦之齊桓公以為相稱仲父九合諸侯一匡天下仲之力也)蘇秦(洛陽人師鬼谷子游)
(說秦王書十二上而說不行裘敝金盡憔悴而歸妻不下機嫂不為炊後從說得行并相六國佩印而歸)
(妻嫂不敢仰視秦歎曰使我有負郭田二頃安能佩六國相印乎弟代厲皆知名當時)漢賈誼
(洛陽人文帝時河南守吳公薦之召為博士時年二十餘歲中超遷至太中大夫誼請改正朔興禮樂絳)
(灌等毁之出為長沙王太傅帝後思誼召見宣室因問鬼神事至夜半帝不覺前席拜梁王太傅上治安)
(策論者以為通達國體孫嘉好學世其家昭帝時為九卿)劇孟(洛陽人以俠顯文帝時吳楚反周亞)
(夫乘傳至河南而得孟喜曰吳楚舉大事而不求劇孟吾知其無能為矣)蔡義(河南人昭帝時詔能)
(韓詩者義得待詔以說詩稱旨擢光祿大夫給事中遷御史大夫後代楊敞為丞相封平陽侯)卜式
(河南人以田畜為事武帝朝願輸家財助邊召拜中郎初式不願為郎令牧羊上林歲餘羊肥息上善之)
(式曰治民亦猶是矣惡者輒去母令敗羣上竒其言拜緱氏令後為御史大夫賜爵關内侯)楊僕
(福昌人武帝時為樓船將軍伐南粤有功後封梁侯)賈捐之(誼曾孫元帝初上疏言得失待詔金)
(馬門時朱崖郡反朝議大發軍擊之捐之建議罷擊後以忤石顯下獄棄市士論痛之)周堪(緱氏)
(人明經有志操建武中仕郡縣後累官至侍御史遷尚書令光祿勲堪清廉公正後為侍中都騎尉)郭
賀(雒陽人祖堅伯父游君並脩清節賀光武時尚書令曉習故事多所匡益拜荆州刺史有殊政顯宗)
(賜以三公之服勅行部去䄡帷使百姓見其容服以彰有德)龐參(緱氏人舉孝廉拜左校令永初)
(中御史中丞樊凖薦參可用拜謁者後為漢陽太守抑強助弱以惠政得民順帝時累遷至太尉時三公)
(之中名以忠直)种暠(洛陽人父遺財三千萬暠悉以賑䘏宗族邑里之貧者順帝時舉孝廉為侍御)
(史紏奏稱職累遷南郡太守入為太司農遷司徒子岱舉孝廉不就次子拂官至太常孫邵官至諫議大)
(夫)杜密(陽城人為人沈質少有厲俗志為司徒胡廣所辟遷北海相宦官子弟為令長姦惡者輒)
(捕按之後拜太僕黨事既起免歸夲郡與李膺俱坐而名行相次故時人亦稱李杜焉)尹勲(鞏縣)
(人伯父睦為司徒宗族多居貴位而勲獨持清操察孝廉為邯鄲令有異政桓帝誅梁冀勲建大謀封都)
(鄉侯遷汝南太守終大司農)成瑨(弘農人舉孝廉拜郎中遷南陽太守舊多豪強瑨下車振威嚴)
(以檢懾之信任功曹岑晊時語云南陽太守岑公孝弘農成瑨但坐嘯公孝其字也)杜䕫(河南人以)
(知音律為雅樂郎中平五年以疾去官司徒禮辟不就奔荆州劉表令與孟曜為漢主合雅樂樂備表欲)
(庭觀䕫止之)三國孟光(洛陽人漢末人蜀劉焉父子待以客禮光博物識古無書不覽蜀漢)
(先主定益州拜為議郎遷大司農年至九十餘)趙達(河南人少從侍中單用受學用思精密謂東南)
(有王者氣可避難故脫身渡江事孫吳治九宫一筭之術能應機立成對問若神)郤正(偃師人祖)
(儉靈帝末益州刺史正安貧好學弱冠能屬文仕蜀漢為秘書帝禪遷洛陽惟正及殿中督張適從侍晉)
(以為已西太守其所著述詩賦論將百篇)胡昭(居陸渾山躬耕樂道養志不仕閭里敬而愛之)
(漢末孫狼等叛亂至陸渾南乃相約誓言胡居士賢者也一不得犯其部落一州頼昭咸無怵惕魏正始)
(中以薦公車特徵會卒年八十九)晉王濬(弘農湖縣人家世二千石濬博涉墳典仕為車騎從)
(事中郎累遷益州刺史造樓船平吳以功遷鎮軍大將軍累加特進散騎常侍後軍將軍)郭象(河南)
(人少有才理好老莊閒居以文論自娛永嘉中辟司徒掾稍遷至黃門侍郎著碑論十二篇)趙整
(洛陽人苻秦時為散騎常侍常盡忠匡諫時秦主堅頗好酒色整嘗為詩上之曰昔聞孟津河千里有一)
(曲此水本自清是誰使令濁堅正色曰朕之過也)董景道(弘農人少好學千里從師與人寡交)
(明春秋三傳京氏易馬氏尚書韓詩皆精密永嘉中知世亂隱於商洛山劉曜時徵為太子少傅散騎常)
(侍皆不就)南北朝房謨(洛陽人仕魏歴昌平代郡太守所在廉惠神武入洛拜潁川太守徵)
(為丞相右長史以清直被賞遇累遷至驃騎大將軍攝南汾州事世稱其清白)奚康生(河南人少)
(驍武彎弓十石矢異常箭仕魏為直閣將軍吐京胡反命康生等討之四軍俱敗康生軍獨全追胡至車)
(突谷傷殺數千人)韓雄(河南東垣人慷慨有大志魏大統初舉兵洛西與河南行臺共為掎角所)
(向克復封武陽縣侯後除河南尹都督中州刺史在邊具知敵人虚實)元文遥(洛陽人有王佐)
(才仕北齊累遷尚書左僕射歴事三主明達世務時因魏宰縣多用厮濫文遥令搜剔貴遊子弟發教用)
(之士人為縣自此始)元暉(洛陽人仕周補相國中兵參軍遷武伯下大夫時突厥入寇令暉齎)
(錦練出使暉說以利害可汗大說遣其名王獻方物累轉兵部尚書魏州刺史)韓裒(潁陽人以)
(獵經史深沉有遠略周文帝為丞相時引為錄事參軍大統初拜丞相府司馬累遷至少府裒歴事三朝)
(武帝深見敬重)于謹(周洛陽人性沉深有識量位太師耆年碩德為三老賜延年杖封藍田縣公)
宇文慶(洛陽人深沉有噐局以從征有功授都督進驃騎大將軍後從周武帝征伐以功進位大將)
(軍隋初進位上柱國)長孫覽(洛陽人父紹遠後周小宗伯覧有噐量涉書記尤曉鍾律明帝時拜)
(車騎大將軍每公卿上奏必令省讀及誅宇文護以功封薛國公隋伐陳徵為東道行軍元帥終涇州刺)
(史子洪仕為北平太守有惠政)隋長孫熾(覧從子性敏惠涉書傳後周武帝置通道館學士熾)
(首應其選隋初拜上儀同三司判東官右庶子後持節使東南道廢置州郡廵省風俗還授僕射遷戶部)
(尚書)韓擒虎(雄子容貎魁岸有膽略好經史初仕周文帝時拜廬州總管以平陳功進位上柱國)
(又為凉州總管徵還疾篤時有人驚走至其家曰我欲謁閻羅王擒虎聞之曰生為上柱國死作閻羅王)
(足矣子世諤有父風)賀若弼(洛陽人父敦周金州總管弼少慷慨驍勇觧屬文博涉書記獻取陳)
(十策文帝善之賜以寶刀克定三吳拜大將軍)元孝矩(洛陽人西魏襲爵始平縣公拜南營州刺)
(史益州總管轉司憲大夫隋初拜夀州總管轉涇州刺史)長孫晟(洛陽人涉書記善射趫捷過人)
(仕周為司衛上士隋高祖異之許為名將後累官相州刺史右驍衛將軍女為唐太宗后)元亨(洛陽)
(人父季海後魏司徒馮翊王周大祖以亨功臣子優禮之歴武衛將軍勲州刺史隋初拜太常卿出為衛)
(州刺史在職八年惠化大行)元巖(洛陽人好讀書以名節自許仕周累官御史大夫隋初拜兵部)
(尚書明達世務廷爭面折無所回避後為益州總管蜀王奢侈巖切諫之後蜀王為非法文帝曰元巖若)
(在吾兒豈至是乎)元夀(洛陽人博涉經史仕周授儀同三司隋平陳以功拜尚書左丞出為箕州)
(刺史在任公廉入為大府少卿累遷右光祿勲)趙軌(洛陽人父肅後魏廷尉卿軌少好學有行檢後)
(周蔡王引為記室隋初轉齊州别駕有能名徵入京師與牛弘撰定律令格式累官夀州總管)元善
(洛陽人祖又後魏侍中父羅梁青冀三州刺史善少子隨父至江南學通五經侯景亂歸後周隋初累遷國)
(祭酒帝嘗視學命講孝經敷陳義理兼以諷諫帝大悦賚錫甚厚)張湏陀(閿鄉人有勇略弱冠)
(從史萬歲討西僰以功授儀同從楊素擊平漢王諒加開府大業中為齊郡贊務歲飢即開倉賑給不待)
(詔勅後以戰死)唐長孫無忌(洛陽人晟之于博涉書史唐初擢比部郎中佐大宗定天下功)
(第一封齊國公累遷太子太師後與禇遂良同受顧命高宗初以諫立武昭儀削爵流黔州子順德官至)
(驍衛大將軍)常達(陕州陜縣人從高祖征伐薛舉方強達敗其子仁杲舉遣仵士政紿降伺隙劫)
(之歸賊達不屈仁杲平高祖嘉其忠節仕終隴西刺史)張士貴(盧氏人善左右射隋末從羣盗)
(攻剽城邑高祖招降之從征有功進爵虢國公貞觀中以破賊功遷右領軍大將軍)李君羡(洛州)
(人初為王世充驃騎尋歸唐從破竇建德劉黑闥所向必先登摧其鋒突厥至渭橋復擊破之太宗曰使)
(皆如君羡者虜何足憂累官左武侯中郎將封武連縣公)趙弘智(新安人元魏大將軍肅之孫通)
(書傳太宗時累官黃門侍郎兼弘文館學士出為菜州刺史以父禮事兄弘安兄卒哀慟過期撫兄子慈)
(均所生永徽初為國子祭酒)丘行恭(洛陽人父和初仕隋歴三州刺史善撫吏士得其心大業末)
(拜交阯太守行恭有勇善騎射唐初累從戰伐功多又從侯君集平高昌封天水郡公)劉允濟
(鞏人少孤事母孝工文辭與王勃齊名舉進士累遷左史直弘文館為著作佐郎脩國史遷鳳閣舍人夀)
(州刺史以清白稱入為脩文館學士)上官儀(陜州陜縣人工詩詞貞觀初為弘文館直學士高宗)
(時累遷西臺侍郎武后得志專威福儀密請帝廢后后聞而殺之中宗時贈中書令)姚崇(陜州硤石)
(人父懿貞觀中雋州都督崇少尚氣節長乃好學初授濮州司倉參軍累遷鳳閣侍郎以張易之譛出為)
(靈武道大總管張柬之等誅二張崇與謀以功封梁縣侯玄宗立說以十事遂拜相封梁國公)楊元
琰(虢州閿鄉人性孝居父喪七日不食初補梓州司倉參軍累遷右羽林將軍與張柬之等謀誅二張)
(後以削髮免禍睿宗立四遷刑部尚書以太子賓客致仕)張齊賢(陜州人聖歷初為太常奉禮郎)
(遷博士論禮制合古義累遷諫議大夫)吉頊(洛州河南人舉進士聖歷中累遷天官侍郎時張易)
(之以寵盛思自全問頊計頊曰天下思唐久矣廬陵斥外相王幽閉公盍從容請相王廬陵以副人望易)
(之如頊教后意乃定)張廷珪(河南人慷慨有志尚第進士累遷監察御史按劾平直開元初大旱)
(關中飢廷珪應詔上疏官至少府監廷珪偉姿儀善八分書與李邕友善及邕躓於事屢表薦之人尚其)
(方介)賈至(洛陽人父曾歴官中書舍人至擢明經第授單父尉玄宗幸蜀拜起居舍人知制誥及帝)
(傳位至撰册帝曰兩朝盛典出卿父子可謂繼美大歷初仕至兵郎侍郎進京兆尹終右散騎常侍)張
說(洛陽人永昌中策賢良方正第一授校書郎遷左補闕累官同平章事後為中書令封燕國公朝廷)
(大述作多出其手)畢構(河南偃師人六歲能文擢進士居親喪毁棘甚歴閠衛開陜四州刺史玄)
(宗立授河南尹進戶部尚書終太子詹事卒謚曰景子炕天寶末為廣平太守拒安禄山城䧟死之贈戶)
(部尚書)畢諴(構從曾孫早孤夜燃薪讀書遂工文詞性端慤不與人交舉進士累官翰林學士宣)
(宗嘗召訪邊事緘援質古今甚悉時號禁中頗牧懿宗初拜同中書門下平章事)張守珪(陜州)
(人慷慨尚節義開元中為瓜州刺史敵掩至衆失色守珪置酒城上會諸將作樂敵疑有備不敢攻引去)
(守珪縱兵擊敗之入拜右羽林大將軍子獻恭數有軍功累遷檢校吏部尚書)房琯(河南縣人少好)
(學風度沉整隠陸渾山開元中以薦為校書郎授盧氏令玄宗幸蜀琯馳謁拜吏部尚書同平章事與韋)
(見素奉册靈武見肅宗及還都遷禮部尚書)元澹(河南人博學尤通訓故及進士第累官通事舍)
(人狄仁傑器之後為弘文館學士玄宗自註孝經詔澹為疏立於學宫卒謚曰獻)盧邁(河南縣人)
(性孝友舉明經補太子正字累遷吏部員外郎出為滁州刺史召還遷諫議大夫條當世利病後拜相罷)
(為太子賓客)張鎰(河南人為殿中侍御史黃原令盧樅為邑人所構有司以死論鎰不直之理樅)
(免死坐貶撫州司戶參軍大歷初為濠州刺史後拜相罷為鳳翔隴右節度使)梁文貞(虢州人少)
(從軍守邊逮還親已亡自傷不得養即穿壙為門晨夕汛掃廬墓左喑默三十年家人有所問畫文以對)
(有甘露降塋木白兔馴擾縣令刻石記之)蕭昕(河南人中博學宏辭科調夀安尉累遷禮部侍郎大)
(歷中持節使回紇責其失禮回紇厚禮之德宗幸奉天昕年八十餘步至奉天遷太子少傅兼禮部尚書)
(卒年九十三)劉廼(河南伊闕人少穎悟誦六經日數千言善文詞為時所推德宗幸奉天廼臥疾)
(私第朱泚遣人召之固稱疾篤聞車駕幸梁州自投於床下搏膺呼天不食卒謚曰忠惠)盧坦(洛陽)
(人仕為河南尉杜黃裳為尹遇之甚厚累遷刑部郎中御史中丞再遷戶部侍郎與宰相李吉甫議不同)
(出為東川節度使)獨孤及(洛陽人為兒時讀孝經父試之曰兒志何語對曰立身行道揚名於)
(後世天寶末補華陰尉代宗召為左拾遺上疏陳政事得失累官檢校司封郎中及喜拔後進性孝友明)
(善惡長於談論)盧仝(居河南自號玉川子韓愈為河南令愛其詩厚禮之嘗為月蝕詩以譏切元和)
(逆黨愈稱其工)獨孤朗(及子元和中擢左拾遺因勸罷兵忤憲宗意貶興元府戶曹參軍久之拜)
(殿中侍御史出為韶州刺史後遷御史中丞工部侍郎出為福州觀察使)獨孤郁(朗弟始生而孤)
(元和初舉制科高第為翰林學士權德輿輔政郁以子壻引嫌求避改考功員外郎德輿去位還為學士)
(以疾辭徙秘書少監)元德秀(河南人少孤事母孝母亡廬墓天寶中為魯山令天下高其行稱曰)
(元魯山房琯嘆曰見紫芝眉宇使人名利之心都盡紫芝德秀字也及卒家惟杖履簞瓢而已謚文行先)
(生)元結(德秀族弟舉制科會祿山亂沉浮人間蘇源明薦其可用帝幸河東結上時議三篇擢金)
(吾將軍代宗立辭去侍親歸樊上自稱漫郎)韋應物(河南人性高潔工詩永泰中歴滁江二州)
(刺史召為左司郎中貞元初又歴蘇州刺史世號韋蘇州有集十卷)梁肅(世居陸渾隋刑部尚書毗)
(五世孫唐建中初中文詞清麗科擢太子校書郎以薦授右拾遺脩國史終翰林學士)楊虞卿
(虢州弘農人父寕國子祭酒虞卿第進士博學宏詞累官監察御史穆宗初上疏極諫累遷弘文館學士)
(出為常州刺史遷京兆尹後貶虔州司戶參軍)楊憑(弘農人善文詞與弟凝凌齊名大歷中踵擢進)
(士第累官至太常少卿湖南江西觀察使入拜京兆尹終太子詹事)元稹(河南人舉制科第一拜左)
(拾遺憲宗時陳西北邊事召問得失當路者惡之出為河南尉拜監察御史遇事敢言官至膳部員外郎)
(稹長於詩與白居易齊名時稱元白)賈餗(河南人少孤舉進士第一又策賢良授渭南尉擢考功員)
(外郎知制誥敬宗時拜常州刺史入為吏部侍郎再遷京兆尹兼御史大夫拜相)曹確(河南縣人)
(擢進士第拜兵部侍郎懿宗時同平章事為人儒術深邃噐識方重居位六年出為節度使)李襲
吉(洛陽人僖宗時為河中𣙜鹽判官後為晉王掌書記襲吉博學知唐故事累遷節度副使官至諫議)
(大夫)五代高季興(陜州硖石人梁初拜荆南節度使始至江陵一城而已李興招輯綏撫末)
(帝封為渤海王唐初封南平王子從誨封渤海王孫保融周封南平王子繼冲立歸於宋)劉岳(洛陽)
(人唐民部尚書會八代孫敏於文詞舉進士仕梁為翰林學士後唐明宗時為吏部侍郎遷太常卿)桑
維翰(河南人為人醜怪身短面長初舉進士主司惡其姓不取或勸其他仕乃著日出扶桑賦以見)
(志鑄鐵硯示人曰硯敝則改業卒第進士晉時拜相)李鄑(洛陽人曾祖坦馮翊令祖仲芳大理司直)
(父玄福建觀察推官鄑仕梁歴滑魏宋三鎮留後遷禮部尚書至唐以太子少傅致仕卒贈太保子延昭)
(殿中丞)王處訥(洛陽人少時有老叟煑石如麵令食之且曰汝性聰悟後當為師處訥留意星歷)
(占候之學避地太原漢時累官尚書博士判司天監事周祖入汴嘗問以劉氏祚短事處訥曰漢祚猶永)
(第以高祖多報讎殺人所以運祚不長周祖蹶然太息後拜司天監)宋劉温叟(岳子始以父任)
(補四門助教仕後晉為翰林學士宋初拜御史中丞子曄天禧初與魯宗道同為諫官天聖中為龍圖閣)
(直學士知河南府徙河中)王審𤦺(其先遼西人徙家洛陽五代周時為鐵騎都虞候宋初擢殿前)
(都指揮使後加同平章事及卒追封琅邪郡王審𤦺重厚有方略善騎射鎮夀春日歲得租課量入為出)
(未嘗有所誅求子承衍承德承祐承僎承謹俱至顯官)李漢瓊(洛陽人資質魁岸有膂力五代)
(時歴晉周累官左射指揮使宋初遷鐵騎第二軍都校領累遷檢校太尉卒贈中書令)張鑄(洛陽)
(人五代時舉進士仕梁累官秘書監判光祿寺宋初加檢校刑部尚書鑄美姿儀善筆札老能燈下細書)
(如蠅頭由晉以來徽號封册皆鑄書之及卒身無兼衣家人鬻其服馬園囿以葬)李琪(河南伊闕)
(人幼生長兵家得給事宣祖左右太祖以材力稱及受禪命補鎮職累遷效忠都虞候領富州刺史後加)
(左武衛大將軍)劉保勲(河南人父處讓晉樞密使保勲十許歲攝潞州左司馬父卒補供奉官習)
(刑名之學頗工詩宋初累遷御史中丞知幽州行府事會王師不利與其子利涉没於巨馬河端拱初贈)
(工部侍郎)宋偓(洛陽人五代周時年十一以父死事補内殿直遷供奉官累官至鄧州節度使宋初)
(從太祖征伐有功加同平章事知覇州)聶崇義(洛陽人舉三禮五代漢時累官國子博士校定)
(公羊春秋周顯德中進司業兼太常博士世宗以宗廟祭噐漸失規式命檢討纂書以聞宋初又上三禮)
(圖凡宗廟禮制多所更定)崔頌(偃師人父恊後唐平章事頌以蔭補官歴漢周官至左諫議大夫宋)
(初判國子監太祖問以一時典禮頌占對閒雅上甚重之子曉太子右贊善大夫臚雍熙初進士官至太)
(常少卿)李度(洛陽人五代周進士入宋累官虞部員外郎直史館借太常少卿使殳州未至卒度)
(工於詩有佳句為時傳誦弟康亦善詩太宗時進士官至右贊善大夫)何繼筠(洛陽人父福進)
(累官節度使繼筠深沉有智略宋初從征有功累拜建武軍節度使前後備邊二十年善揣邊情能以少)
(擊衆遼人畏其名子承矩歴知數州終齊州團練使)安德裕(河南人父重榮石晉成德軍節度德)
(裕性介潔博貫文史精於禮傳宋初舉進士甲科累官金部郎中出知睦州還判太府寺有集四十卷)
安忠(洛陽人祖叔于仕石晉累任方鎮以太子太師致仕忠形質魁岸久事宋太宗以藩邸及即位)
(授供奉官嘗護高陽關屯兵屢敗契丹歴知夀貝揚州累遷東上閤門使)石熙載(洛陽人五代周)
(時舉進士宋初歴拾遺補闕出為忠武射崇義二鎮掌書記太宗即位累遷左僕)郭忠恕(洛陽人七)
(歲能屬文舉童子及第五代周時為周易博士宋初以被酒貶官流落尤善圖畫太宗召為國子監主簿)
(令刊定歴代字書坐罪流登州所定有古今尚書并釋文)石中立(熙載子年十八能文授光祿丞)
(遷殿中丞除直集賢院累擢知制誥翰林學士景祐中拜參知政事)吕蒙正(河南人太宗時舉進)
(士第一通判昇州代還歴拾遺補闕遷翰林學士拜參知政事嘗以宰相判鄕郡時人榮之蒙正三居相)
(位累封許國公子行簡官至龍圖閣直學士)种放(洛陽人七歲能文與母隠終南山以講習為業)
(從學者衆太宗召之不起賜錢養母母卒復賜錢帛助喪召授左司諫寵賚甚厚尋乞歸山後數召至詢)
(問據經以對頗多禆益從祠汾陰拜工部侍郎徙居嵩山卒贈工部尚書不娶無子以姪世衡為嗣)錢
若水(新安人舉進士為同州推官以善决疑獄名聞于朝遂召用久之拜同知樞密院事真宗即位)
(以親老求退罷為集賢院學士)温仲舒(河南人舉進士通判吉州直史館拜樞密直學士累遷同)
(知樞密院事後知河南府才堪應務與寇凖同進人稱温寇)魏野(陜縣人居東郊彈琴賦詩號草)
(堂居士真宗召之辭疾不至嘗以詩贄王旦云泰嶽汾陰俱禮畢這廽好伴赤松遊又嘗與寇凖詩好去)
(上天辭富貴歸來平地作神仙後凖貶悔不用野言)李瀆(鄑曾孫父瑩善詞賦周進士為蒲帥記室)
(宋初為殿中侍御史瀆博覧經史不求仕進聚書畫嗜酒往來中條山真宗祀汾陰召見辭足疾不起一)
(日有人至床下誦詩云行到水窮處未知天盡時瀆曰吾逝矣頃之果卒魏野聞而哭之後六日亦卒人皆)
(異之)趙安仁(洛陽人曾祖武唐虢州刺史父孚周進士殿中侍御史安仁舉進士真宗時累官參)
(知政事卒謚文定為人純慤寬恕善論事喜誘誨後進所著有集五十卷子温瑜官至國子博士良規工)
(部侍郎)康德輿(洛陽人父贊元嘗從曹光實襲李繼遷獲其母妻擢武州刺史贊元死真宗錄)
(德輿累官西上閤門使至和中河决頓丘德輿以巨艘濟居民遂免昏墊仕至果州團練使知趙州徙東)
(州鈐轄)康保裔(洛陽人祖志忠後唐時討王都戰殁父再遇從太祖征李筠亦死於兵保裔謹)
(厚好禮善騎射宋初屢立戰功後為高陽關都部署與契丹戰矢絶而死錄其子繼英繼彬繼明皆至顯)
(官)朱景(河南偃師人舉進士調滎澤簿累遷光祿卿知壽州所至有能績臨卒自占遺表皆經國)
(大計略無一語求思澤詔加賻贈錄其子以官)王曙(河南人登進士乂中賢良方正科累官資政殿)
(學士知陜州嘗與修册府元龜累遷同平章事方嚴簡重有大臣體卒贈中書令謚文康有集四十卷)
張景憲(河南人以父師德任為淮南轉運副使属官不法者多被舉刺累遷河東郡轉運使終知)
(同州居官不畏強禦自負所守於人少許可母卒一夕鬚髮盡白)范雍(其先太原人祖從龜為蜀)
(刑部侍郎入宋卒葬河南遂為河南人雍中進士第為洛陽主簿累官樞密使進資政殿學士趙元昊反)
(出知延州永興軍遷尚書左丞卒贈太子太師謚忠獻雍為治尚恕喜薦士子子竒孫坦皆至顯官)田
瑜(河南壽安人舉進士歴袁郢合三州軍事推官累遷龍圖閣學士歴知青澶州謹厚少又能任劇繁)
(而於吏事尤盡心焉)鄭驤(河南人登進士歴慶汝鄭秦四州推官累遷天章閣待制知鳳翔府以工)
(部郎中知華州為政爱民謙已利物推功與人有古道焉)楊日嚴(河南人兄日華官至太常少卿)
(三司副使日嚴進士及第試校書郎歴知襄廬鄆州累遷集賢院學士知河中府加樞密直學士知益州)
(為蜀人所信愛)富弼(河南人篤學有大度仁宗時舉茂才異等簽書河陽判官通判綘州慶歴中再)
(使契丹以成和議拜樞密使後與文彦博並相天下稱為富文卒贈太尉謚文忠子紹庭官至祠部員外)
(郎知宿州)滕宗諒(河南人舉進士累官刑部員外郎知涇州范仲淹薦以自代擢天章閣待制徙)
(慶州終知蘇州宗諒尚氣倜儻自任好施與及卒家無餘財所蒞州喜建學而湖州最盛所著有諫䟽二)
(十餘篇)趙尚寬(安仁子仁宗時知平陽縣有異迹遷知忠州以考課第一知唐州徙同宿二州)
(河中府又徙梓州所至勤於農政治有異等仁宗嘗進秩賜金積官至司農卿)耿昭化(河南人仕)
(為蜀州司戶參軍盗據城欲脅以官昭化大罵至斷手足不屈而死)耿傅(昭化子少喜俠尚氣初以)
(父蔭累官通判儀州徙慶州元昊入寇參任福行營軍事諸將失利或勸傅避之傅愈前指顧自若被數)
(創乃死詔贈右諫議大夫官其四子)王隨(河南人登進士甲科通判同州仁宗時累官翰林侍讀學)
(士歴參知政事知樞密院事拜同平章事昭文館大學士後以使相出判河陽卒謚文惠)陳大素
(河南緱氏人舉進士累官大理少卿能推原人情以傅法意每臨案牘至忘寢食歴知兖明二州有治績)
(官至兵部郎中常以為議法當據文直斷不可求曲當求曲當法所以亂也)尹源(河南人博學強)
(記以文學知名而自晦不矜飾舉進士累官通判涇州嘗作唐說及叙兵十篇上之最後通判慶州范仲)
(淹韓琦薦其才召試學士院源不肯試賦除知懷州)尹洙(源弟博學深於春秋為文謹嚴舉進士累)
(遷起居舍人唐末以來文章寖敝洙與穆伯長倡為古文以矯時所向自是文風少變)王益柔
(曙子兄益恭性恬澹官至司門員外郎益柔少力學為文日數千言伉直尚氣喜論天下事用父蔭至殿)
(中丞多所論列神宗廟累遷龍圖閣直學士知蔡揚毫州江寧應天府司馬光為資治通鑑獨能閱之終)
(篇其好學穎此)程顥(其先世居中山曾祖而下葬河南遂為洛陽人父珦神宗朝太中大夫顥生而)
(秀爽舉進士歴鄂上元主簿晉城令專尚德化熙寧初為御史裏行論新法不合去後又知扶溝縣坐獄)
(逸囚責監汝州稅哲宗立召為宗正丞命至而卒顥以道學鳴世稱明道先生後謚純公封河南伯)程
頥(顥弟少有高識非禮不動仁宗時上疏欲黜世俗之論以王道為心大臣屢薦不起哲宗初詔授西)
(京國子教授力辭詔見擢崇政殿說書文彦博稱為眞侍講後入元祐黨藉頥與兄顥倡明道學出其門)
(者最多世稱伊川先生後謚正公封伊陽伯兄弟俱從祀孔子廟庭)楚建中(洛陽人舉進士知滎)
(河縣民苦鹽稅不平建中約田多寡以為重輕累官陜西都轉運使知慶州江寧成德軍以政議大夫致)
(仕元祐初文彦博薦為戶部侍郎不拜)吕希哲(公著子少從孫復石介胡瑗學復從二程張載)
(游聞見益廣務躬行實踐元祐中為崇政殿說書勸導人主以正心誠意為本徽宗時歴知曹相邢三州)
(為人樂易有至行遠近皆師尊之封滎陽公弟希純為中書舍人出知亳潁諸州)邵伯温(洛陽)
(人雍子入聞父教出與司馬光二程子交故所聞日博以薦授大名府助人調長子尉章惇為相薦之伯)
(温願補外得監永興鑄錢監徽宗初上書數千言欲復祖宗制度辨宣仁誣謗觧元祐黨錮出知靈寳徙)
(芮城縣後遷利路轉運副使所著有河南集聞見錄及皇極觀物諸觧)席旦(河南人七歲能詩元)
(豊中舉進士未奏名上書言戰守事神宗嘉納令廷試賜第累官吏部侍郎顯謨閣直學士兩知成都府)
(甚有治理加至述古殿大學士子益紹興初參知政事)郭逵(其先自邢徙洛康定中兄遵死於敵)
(錄逵為三班奉職范仲淹勉以問學後累官簽書樞密院事加檢校太尉哲宗時以左屯衛將軍致仕逵)
(性慷慨喜兵學善用偏禆每令人自言所能暇日閱按之故臨陣皆盡其技一時稱為宿將云)趙君
錫(安仁孫性至孝母亡事父良規不失左右及登進士第以親故不願仕父没始調知武強縣累官給)
(事中嘗論蔡確章惇罪進刑部侍郎御史中丞紹聖中貶少府少監分司南京)种世衡(放兄子少)
(尚氣節以放蔭補將作監主簿嘗知青澗城及環州以控夏人在邊數年積榖通貨善撫養士卒以故得)
(人死力及卒羌酋臨者數日青澗及環人皆畫象祠之子古諤診皆有將材時號三种詔其幼子也孫朴)
(師道師中亦為名將)任布(河南人力學家貧嘗從人借書以讀進士及第累官至樞密政使以大子)
(少保致仕始布歸洛中作五知堂謂知恩知命知道知足知幸也卒謚恭惠)朱光庭(景子十歲)
(能属文辭父蔭舉進士調萬年主簿數攝邑人以明經稱元祐間為諫官有聲言路終集賢院學士知潞)
(州光庭從程顥學嘗學於胡瑗瑗告以為學之本在於忠信故終身行之)韓川(陜州人舉進士元祐)
(初為監察御史極言市易之害遷殿中侍御史疏言朝廷於人才徒信薦舉而不嚴考課仕終吏禮二部)
(侍郎以龍圖閣待制知虢州)郭忠孝(逵子受易中庸於程頥少以父任補官登進士第累遷河)
(東路提舉靖康初召為軍器少監力陳和議之非改永興軍路提點刑獄金人南侵與經略唐重分城拒)
(守城䧟死之)張繹(河南壽安人少家貧𤼵憤力學遂以文名會伊川自涪還遂往受業伊州稱其)
(穎悟卓偉又曰吾晚得二士謂繹與尹焞也)尹焞(源孫父林官至虞部員外郎焞師事伊川以篤)
(行聞靖康初召至京懇辭還山賜號和靖處士金人䧟洛闔門被害焞死復甦避劉豫聘奔蜀止於涪紹)
(興中召為崇政殿說書後遷禮部侍郎兼侍講所著有論語觧及門人問答)宋炎(陜縣人蹶張命)
(中補秉義郎金人圍城射死數百人比再圍災以勁弩數百𤼵毒矢殺千餘人城䧟金人聲言求善射者)
(貴之炎不應力戰死)翟興(河南伊陽人徽宗時與弟進應募擊賊號大翟小翟以保護陵寢功累官)
(京西安撫等使兼知河南府紹興初劉豫將遷汴隂遣人殺興事聞贈保信軍節度使興為將多勇略軍)
(食或不繼激以忠義無不奮厲在河南累年金人不敢犯諸陵子琮沈勇有父風繼興為鎮撫使)翟
進(興弟累以戰功進西京北路制置使兼知河南府會巨寇揚進擁兵數萬殘害汝洛間分兵犯進營)
(進追之破賊四砦馬驚墜塹為賊所害贈忠州刺史官其後五人)富直柔(弼孫少敏悟有才名)
(靖康初召賜同進士除祕書正字建炎中為御史中丞多所建明累遷端明殿學士同知樞密院事)吕
好問(希哲子以蔭補官靖康中為御史中丞數建大議弹劾無所畏避尋遷吏部侍郎及金人南侵)
(委曲以成中興之業建炎初為尚書右丞後以資政殿學士知宣州封東萊郡侯)張玘(澠池人建)
(炎中以家財募兵以属翟興金兵渡河玘禦之白浪口金將取商州玘佐統制董先禦之九戰九捷累功)
(遷唐州馬步軍副總管又從岳飛復西京六州平湖賊與金人戰於海州中流矢卒孝宗命祠於戰所子)
(世雄没於符離之戰)陳與義(洛陽人其先居京兆自曾祖希亮始遷洛與義天資卓偉政和間上)
(舍甲科累官大學博士徽宗見所賦墨梅詩有見晚之歎紹興中拜翰林學士參知政事其出處氣節文)
(章翰墨卓然可稱所著有簡齊集)朱敦儒(河南人父勃紹聖諫官敦儒志行高潔累辭薦辟避)
(亂客南雄州紹興初明槖言其深逹治體有經世才召為廸功郎固辭其故人勸之始起奏對稱旨賜進)
(士累遷兵部郎官敦儒素工詩及樂府婉麗清暢時人推重之)吕本中(好問子宣和中為樞密院)
(編修官紹興初賜特進士累官中書舍人兼侍講本和性清約工詩詞卒謚文清所著有師友淵源錄春)
(秋觧童蒙訓等書子大猷大同從子大器孫祖仁祖平祖謙祖儉南渡後寓居婺州世有中原文獻之傳)
郭雍(忠孝子傳其父學隱居陜州乾道中旌召不起賜號冲晦處士孝宗稔知其賢更封頥正先生)
(令部使者遣官就問時年八十三矣雍於易發明精列淳熙初學者哀集忠孝雍所著列於七大家為大)
(易粹言)王忠民(潁陽人幼通經史靖康以來數言邊方利害屢召不至高宗南渡忠民依商虢)
(鎮撫董先先事以師禮劉豫僣立忠民作九思圖以明天下之義紹興初特授宣教郎忠民以本心非求)
(名禄辭官遂不出)元秦長卿(洛陽人姿貌魁特俶儻有大志世祖徵至京阿哈瑪特專政長)
(卿上書請誅之遂為阿哈瑪特所害其從子山甫為建康府判官聞長卿冤状即棄官累徵不起山甫子從)
(龍仕為侍御史從德仕至江浙行省參知政事)卜天璋(&KR0982;陽人負直氣讀書史織成敗大禮屢官)
(山南廉訪使厲風紀清吏治州郡肅然嘗條陳二十事凡萬餘言目之曰中興濟治策後謝病居汴以餘)
(禄施其族黨卒贈河南郡侯謚正獻)袁裕(洛陽人累官監察御史遷甘州等路宣撫副使兼西夏中)
(興等路新民安撫副使甚有政績入為刑部侍郎終順德路總管兄子師愈官至侍御史)程埜(偃師)
(人博通經史仕為太中大夫河南路總管轉集賢院直學士)劉濬(河南人為連江縣廵檢至正中)
(賊帥王善寇閩瘠與仲子健將兵拒賊三戰三捷衆多潰濬與賊鏖戰被執大罵而死賊義之舍健健結)
(死士詐流丐賊中夜半發火大譟賊驚擾健手斬殺其父者事聞贈濬官立祠授健古田縣尹)張恭
(偃師人以兵部符署案牘親老辭歸侍養父喪過哀侍母馮尤謹歲凶采野菜為食而營奉甘旨無乏母)
(病嘗糞以驗天歷初西兵至河南居民悉竄恭守祖母病項中一劒母驚悸而沒恭居喪盡孝詔旌其閭)
張惟敏(鞏縣人泰定間以儒官補集賢院掾史後追封梁郡公謚文定)楊樸(河南人早以文)
(學得推擇為吏官至全椒縣尹寇入縱火樸度必死盡殺其妻女朝服坐堂上盗欲降之樸指妻女示曰)
(我已戕我属政欲死官守耳乃連唾之賊縶樸倒立樹上而割其肉至盡猶大罵不絶)蔡子英
(永寧人元季舉進士累遷顯官兀軍敗單騎走關中入南山有司以形求之械送京帥命釋之授以官不)
(受退而上書大略謂臣之事君猶女之適人一與之醮終身不改事君之道一食其禄終身不二朝廷重)
(之命館於儀曹忽一夜大哭不止人問故子英曰思舊主爾知其志不可送之出塞)本朝荅禄
與權(永寧人博學強記仕元為河南北道廉訪司僉事洪武初以故官起赴京授秦府紀善改)
(監察御史除廣西按察司僉事擢翰林院修撰以應奉致仕)秦從龍(洛陽人仕元為御史)
(元末避兵居鎮江洪武初朝廷重其才學老成以白金文綺聘之既至賜第西華門外事無大小悉)
(與之謀以筆書漆板問答甚密及卒乘輿至其家哭之甚哀)華士瞻(偃師人性淳篤節操堅確)
(洪武初以賢士舉授湖廣右布政使)夏恕(洛陽人謙和有智略居鄉閭以德行稱洪武間由賢良舉)
(累官刑部尚書)劉世英(洛陽人識見超越為鄉里所推服洪武中以人材舉擢都察院右僉都御)
(史)宋賓(洛陽人性剛直遇事果决洪武間為太學生才能為衆所推授清紀郎遷真定知府為政)
(有方吏民信服秩滿陞陜西右布政使)開濟(洛陽人性聰敏少有大志鄉里竒之洪武間以明經)
(舉授河南府儒學訓導擢國子助教以病免四輔官安然薦其有治才累官刑部尚書)王敬先
(偃師人性孝友博通經史工文辭洪武間以賢良舉授山西布政司左參政)武友諒(偃師人少)
(貧有才器敏於問學洪武間以賢士舉授湖廣布政司左參政)魏敏(鞏縣人性至孝博通經史登洪)
(武戊辰進士第授吏科給事中母病謁告歸省未至而母卒敏即之墓所哀慟水漿不入口者五日廬墓)
(三年旦夕哭奠如初喪鄉里稱其孝事聞表其門)張文舉(鞏縣人材器卓越通經史能文章洪)
(武間以賢士舉任山西布政司左參政)王中(登封人家業農未嘗知書性至孝母沒廬墓三年身)
(被衰麻日食飦粥旦夕哭奠未嘗櫛髮易衣墓側無水浚井四丈餘不得泉中環井再拜籲天泉乃湧出)
(鄉里以為孝誠所感洪武間表其門)陳敬(河南人敦實有行義先為河南儒學訓導洪武間以刑部)
(尚書開濟薦試吏部尚書坐事免歸起為龍川知縣詣闕言事稱旨進吏部侍郎)薛嵓(陜州閿鄉)
(人慷慨負志操有治才洪武間累官大理寺卿謫廣西永樂初安南國王為黎季犛所殺其孫陳天平自)
(老撾來歸季犛子蒼表請還君之上命廣西總兵官都督黃中以兵五千送歸其國中舉嵓為輔行至芹)
(站伏發劫天平嵓被虜死之)范謙(澠池人聰敏重厚博通經史洪武間累官福建右布政使)任
祐(靈寳人性資穎悟篤學慎行洪武間以大學生授山東諸城知縣政聲著聞遷永平府同知再陞四)
(川右布政使)石璞(陜州人好讀書不事華靡以吟詠自娛樂洪武間以儒士薦授教職後陞戶部)
(侍郎)曺庭訓(靈寳人性資聰敏處事果决鄉里曲直悉求判正洪武間以人材舉授應天府尹)
姬敏(孟津人通儒書明律筭德行純備節操過人洪武中以材幹舉授西安知府)趙瑁(宜陽)
(人喜讀書博學冾聞洪武間由儒學任河南府學訓導陞廣東瓊州知府再遷吏部尚書)趙廸(宜陽)
(人勤學好問師友咸器重之洪武間貢于太學以才能見稱擢吏部侍郎)范讓(登封人在童丱時負)
(竒識潜心經史洪武間游太學師友稱善授通政司左參議在官廉慎不受私謁)趙翥(永寧人少)
(有志節識量過人篤志勵學為時軰所重洪武間以儒士舉授工部尚書)宋禮(永寧人性剛果遜志)
(篤學為時軰所重洪武間由太學生授山西按察司僉事永樂間累官工部尚書初營建北京命取材川)
(蜀伐山通道深入險阻還朝特被嘉賞)盧方常(澠池人性明敏博通經史洪武間以才行卓越)
(薦任山東布政使)范敏(閿鄉人性聰慧博涉書史名重鄕間洪武間舉秀才任戶部尚書)劉
瑾(澠池人資貌魁偉性孝友初為縣學生力學不怠永樂初以大學生任福建右布政使)曹端
(澠池人端重有守潜心經書尤好性理之學永樂初中鄉舉任山西蒲霍二州學正嚴立教條講授不倦)
(其教人每以踐履為主後生多所成就號月川先生所著有四書詳說反太極圖觧等書)王士能
(性純孝父染疾躬奉湯藥寢食用廢比亡哀毁踰禮廬墓終制還家事母尤篤事聞詔旌表之省志)
耿九疇(盧氏人永樂甲辰進士擢禮科給事中累官南京刑部尚書天性孝友親終追思不忘奉)
(身節儉無所嗜好慎交與關節不至其門雖權貴亦敬憚不敢貌凡論事是非邪正之辯確然不移雖累)
(遭讒困頼上知其為人卒保全之年六十五謚清惠九名臣錄)耿裕(九疇子景泰甲戌進士累官太)
(子太保吏部尚書平生坦夷無物世守清白為儒流冠卒謚文恪志略)何濬(靈寳人正統間中鄉)
(舉除知象州時洞蠻黃甫榮叛諭以朝廷威德卒致其服改知趙州有宦官侵属邑民田二千餘頃以狀)
(聞歸宦田於民而坐宦官以罪陞南康知府脩白鹿洞書院延胡居仁等六人以教遠近子弟且置産以)
(給食所著有行事錄及何氏家訓十三卷子鈞由進士除太常寺博士轉山東道御史省志)許聚
(靈寳人家五世共㸑家法之嚴鄕邦推重聚充正統初年貢歴安定豐潤二縣學教諭莊以自持嚴以馭)
(衆士類多所造就云省志)杜中(盧氏人由貢任故城縣知縣以績最著聞績勅旌異陞知寧州)
(志省)許進(聚子成化丙戌進士擢御史鎮甘肅山西風裁卓卓法尚嚴明凡諸請托拒不行廵)
(按大同以直不容降知兖州以平西虜功召為戶部侍郎累官吏部尚書卒贈太保謚襄毅子八六登仕)
(籍長誥舉鄉試謨戶部尚書謚莊敏讚少保兼文淵閣大學士詩工部主事詞知府論太子太保兵部尚)
(書孫僴嘉靖乙丑進士國朝宦業之盛無如許氏者志略)劉徤(洛陽人天順庚辰進士累官少)
(師大學士左柱國名臣錄穪健與謝遷李東陽三人在内閣健敢於任事東陽長於為文遷直亮明斷可)
(否其間不阿不激同寅協恭所以成弘治十餘年之治且在内閣不私鄉故唯健一人卒謚文靖通紀)
列女楊氏(弘農人吕纂妻纂為吕超所害楊自殺)秦氏二女(元宜陽人逸其名父嘗有)
(危疾醫云不可攻姊閉戶默禱鑿已腦和藥進飲遂愈父後復病欲絶妹刲股肉置粥中父小啜即甦事)
(聞褒表之)朱氏(洛陽人趙彬妻元天歷初為西兵所掠將犯之朱度不能脱即紿之曰幸釋我舍後)
(井傍瘞金發以遺汝兵信之朱氏得近井即抱三歲女踴身赴井死)王氏女(偃師人名安哥元天)
(歷間從父避兵邙山丁家洞兵搜得之見安哥色美驅使出欲汚之安哥不從投澗死有司言狀表其廬)
劉氏(河南人齊關妻關應募為千夫長戰死劉守節愿不撓有來強議婚劉紿甲曰吾三月三日有心)
(償畢當從所言是日徑往彰德天寧寺登浮圖絶頂祝天曰妾本河南名家夫已死不敢失節遂授地而)
(死)杜氏(宜陽人陳忠妻年二十夫死遺腹子復禮杜誓死不嫁織紡為生業奉姑益謹復禮舉孝)
(弟任湖廣宜城縣知縣洪武十二年狀聞旌表省志)屈氏(靈寳人蘇六妻蘇卒屈年二十二截)
(髮誓死不嫁洪武末事聞旌表省志)李氏(靈寳吕材妻年二十二而夫卒紡績孝養翁姑守節)
(終身不改洪武事聞旌表省志)孫氏(永寧人趙三妻性貞一年二十三一子甫三歲夫病且劇)
(嘱孫曰幼兒無可托者汝寧撫之令成立乎孫氏感其言誓死靡他孀居三十五年清白無玷永樂初旌)
(表志省)牛氏(洛陽人及笄父母贅偃師李保兒為婿未朞而李歿牛奉喪歸葬孝養舅姑誓不他)
(適守志三十二年永樂四年旌表其門省志)樊氏(偃師人汪德源妻歸甫三年而其夫亡生一子)
(曰駒兒樊年方盛誓不貳志壬辰兵亂群盗哨聚樊偕其舅姑避居山西之潞州隨時紡績為養洪武三)
(年始還樊年已四十矣舅姑繼歿樊服衰麻未嘗去身仍善教其子令克有成縣以事聞旌表正統四年)
(詔重旌表省志)劉氏(宜陽人馬瓊妻年二十一夫亡號泣三月不絶孀居紡織誓不再醮養舅)
(姑撫幼子守節始終不渝正統八年旌表其門省志)馬氏(宜陽人蔡致中妻歸四載而夫亡時)
(舅姑高年二子幼弱乃躬勤紡績以供事育正統八年以狀聞旌為貞節之門省志)陳氏(孟津)
(人劉安妻年二十一而夫亡生子甫三歲陳自誓守節躬紡績以給朝夕成化二年縣以狀聞旌表其門)
(志省)王氏(洛陽人董安妻年二十六而夫亡無子王紡績以養舅姑守節四十七年始終無玷)
(有司以狀聞成化七年詔加旌表省志)匡氏(雒陽人董雄妻生二子長威方四歲次武甫半週而)
(雄疾篤嘆謂匡曰我且死若肯善撫二稚乎不則任所適匡泣曰生則同室死則同宂矧有子可恃安敢)
(有他雄殁匡竟節完二孤亦克成立成化九年受旌表省志)
仙釋宋倫(洛陽人周厲王甲辰歲入道凝心寢景抱一冲和後感老聃授之上道即能飄然飛步陵)
(波涉險或比麋鹿或為鳩鴿弋獵者自不能近或為蟲癩之人與病者寢處自然疾瘥宣王丁巳歲遂上)
(昇為仙)浮丘伯(姓李居嵩山脩道白日飛昇嘗作原道歌云虎伏龍亦蔵龍蔵先伏虎但畢河)
(車功不用隄防苦諸子學飛仙狂迷不得住左右得君臣四物相念護乾坤法象成自有眞人顧又有相)
(鶴經王子喬傳)王子喬(名晉周靈王太子生而神異好吹笙一日同浮丘公登高山而去有林良)
(者遇晉於緱山之上謂良曰七月七日我當昇天至期良與故人群官登山見晉乘白鶴揮手謝時人而)
(去)祝雞翁(洛人居戶即北山下飬雞百餘年雞皆有名字千餘羣暮栖樹上晝放散之翁行呼)
(名即種别而至賣雞及子得千萬錢輙置錢去之吳作養魚池後昇吳山白鶴孔雀嘗止其傍)鬼谷
子(春秋晉平公時人姓王名詡嘗入雲氣山採藥得道顔如少童居青溪之鬼谷蘇秦張儀嘗問道三)
(年辭去子曰二子輕松喬之永壽貴一旦之浮榮惜哉鬼谷處人間數百歲後不知所之或曰嵩高之陽)
(城亦有鬼谷)河上公(漢文帝時結廬于河之濱時文帝好老子書而未觧數句遣使問之公曰)
(道尊德貴非可遥問於是遂枉駕問之授素書老子章句二卷曰熟研此即所疑自觧今河上公廟在陜)
(州之北)薊子訓(東漢時至洛陽有神異公卿以下候之者恒數百人皆為設酒脯終日不匱後)
(因遁去有人於長安東覇城見與一老公共摩娑銅人相謂曰適見鑄此而已近五百歲矣)明崇
儼(洛州人少隨父令安喜吏有能召鬼神者崇儼盡得其術以竒技自名唐高宗召見甚悅盛夏帝思)
(雪崇儼坐頃取以進自云往隂山取之四月帝憶瓜崇儼索百錢湏臾以瓜獻曰得之緱氏老人圃中帝)
(召老人問故曰埋一瓜失之土中得百錢)王旻(居洛陽青羅山鄉里見之已數百歲唐開元中召至)
(京待以優禮復遣從李元靖求補僊書還請歸舊山不復入城嘗與逹奚侍郎往還死後猶杖屨詣逹奚)
(人始知其尸觧云)申泰芝(洛陽人後徙居長沙泰芝卜居卲州嘗遊息南嶽訪神仙之文一夕)
(於祝融頂遇眞人傳金丹火龍之術遂能乘虚神遊隱顯出入人不可測)柴通玄(陜州閿鄕人為)
(道士於承天觀年百餘歲善辟榖長嘯唯飲酒言唐末事歴歴可聽宋太宗召至懇求歸眞宗祀汾隂亦)
(召對明年春通玄作遺表遣弟子詣闕又召官僚士庶言生死之要夜分盥濯然香遲明卒)摩騰
(夲中天竺人美風儀觧大小乘經漢明帝夜夢金人以問羣臣傅毅曰臣聞西域有神其名曰佛陛下所)
(夢將必是乎乃遣中郎蔡愔等往天竺尋訪因見摩騰要還中國於雒邑西門外立精舍以處之遂譯四)
(十二章經後卒於雒陽中國有沙門自騰始)竺法蘭(中天竺人誦經論數萬章為學者師與摩)
(騰同入中國其言皆有徵信蔡愔所得西域經多蘭所翻譯)阿羅竭(莫詳氏族誦經二百萬言)
(獨宿山野晉武帝時一至洛陽時疾疫竭為呪治十瘥八九元康中止婁至山石室中去水甚遠竭以左)
(脚碾石壁壁陥水出比卒闍維之焚爍累日尸不煨燼乃移還石室)耆域(天竺人周流華戎人莫能)
(測一日至襄陽欲渡江舟人見其衣服弊陋忽而不載比舟逹北岸域已渡矣有兩虎前行一日求去衆)
(送至城外域徐行追者不能及是日有從長安來者見域在彼賈人胡濕是日將春逢域於流沙計九千)
(餘里云)佛圖澄(西域人晉永嘉中來洛陽善念神呪能役使鬼物以麻油雜胭脂塗掌千里外)
(事皆徹見掌中聽鈴音言事舉無不驗左乳旁有一孔通腹内時以絮塞之遇夜拔絮一室洞明或臨流)
(引腸洗之已復納入之石勒石虎甚敬事之比死之日有人見於流沙虎既殮澄疑其不死因發墓開棺)
(視之唯見一石虎虎曰師葬我而去矣未幾虎死)玄奘(緱氏人俗姓陳住長安莊嚴寺受諸經論)
(一聞不忘後遍遊荆揚等州訪諸道隣復還京輦唐貞觀初往西域取諸經像至罽賓國道險不可過□)
(奘閉室而坐至夕忽見老僧授以心經一卷令誦之遂得虎豹潛迹至佛國取經六百餘部以貞觀十七)
(年還令住玉華翻譯經藏麟德初告門人曰有為之法必歸磨滅泡影形質何得久住行年六十五必卒)
(至期果然色貌如常葬於白鹿原)
明一統志卷二十九
