明一統志卷八十五
明李賢等撰
潯州府(東至梧州府藤縣界一百六十五里西至南寧府宣化縣界五百一十八里南)
(至梧州府容縣界一百八十八里北至柳州府武宣縣界一百八十里自府治至南京五)
(千五百里至京師八千五百四十五里糧三萬六千石零)
建置沿革古百粤地天文翼軫分野秦為桂林郡地
漢屬鬱林蒼梧二郡梁分鬱林於此置桂平郡隋
廢桂平郡為縣屬鬱林郡唐屬鷰州貞觀間始置潯
州治桂平天寳初改潯江郡乾元初復為潯州宋省
尋復置元至元中改置潯州路本朝洪武元年以貴
横二州及永淳縣来屬三年改路為府改貴州為貴
縣九年以横州永淳縣割屬南寧府今領州一縣三
桂林縣(附郭本漢布山縣為欝林郡治所梁置桂平郡隋廢郡於布山縣地置桂平縣屬尹州後)
(屬欝郡郡唐屬鷰州貞觀中於縣置潯州後省陵江縣入焉宋開寳中州廢以縣屬貴州尋復置州元仍)
(舊本朝因之編戶一十七里)平南縣(在府城東一百三十里本漢猛陵縣地屬蒼梧郡晉置武)
(城縣劉宋改置武林縣屬永平郡隋初屬藤州唐貞觀中分置平南縣後自武林移龔州治此領陽川武)
(林隋建大同四縣宋省四縣入平南後又以思明州之武郎縣省入紹興中州廢以縣隸潯州元仍舊本)
(朝因之編戶二十四里)貴縣(在府城西一百四十里本漢桂林郡之南境漢為欝林郡之廣欝縣)
(吳改陰平縣晉改欝平縣仍屬欝林郡梁置定州改南定州隋初郡廢改曰尹州大業初又改欝州治欝)
(林縣尋改欝林郡唐初改南尹州貞觀中改貴州仍舊治天寳初改懷澤郡乾元初復為貴州宋改欝平)
(縣曰欝林縣為州治元仍舊本朝廢欝里林縣改州為縣及改今屬編戶三十四)武靖州(在府城西)
(一百二十里本朝隆慶中改置編戶一十二里)
郡名桂平(梁名)潯江(唐名)
形勝封域廣袤實有三州之地(潯江志)南北限以二江(同上)
(左黔右欎合于山之麓曰潯水故云二江)鍾釜秀峙映帶州宅(顯惠廟記)江山
氣象之秀(宋李邦彥題白石云潯江窮瘴嶺之南郡雖僻傍與都嶠勾漏為鄰而白石近在境)
(上江山氣象之秀有足嘉者)山水竒秀地理寬廣(府志)
風俗椎髻箕踞乃其舊風(隋志)民淳訟簡(潯江志潯雖古荒服沃壌頗多)
(山水竒秀民淳訟簡人多業儒)其民從化(潯江學記欎江東注土無氛惡蠻溪獠洞不際其境)
(民之從化豈間然哉)並服禮儀(圖經自大唐中以後並服禮儀衣服巾帶如中國焉)人物
純和(風土記力耕為業不產蠶絲人物純和無行諂詐)土風尚朴(懷澤志土風尚朴不)
(事華飾不機巧趍利)
山川思靈山(在府城西五里又名西山秀峙穹窿映帶府治上有三清巖)鳳巢山(在府)
(城西五十里下有龍潭祈雨多應)石鹿山(在府城北五十里上有石如鹿)白石山(在府)
(城南六十里兩峯並立下有巖洞即道書第二十一洞天通容縣勾漏洞世傳葛洪煉丹嘗往来其間洞)
(之上會仙巖有煉丹竈及八仙石存焉宋張志道詩山似遊龍勢欲奔山中有路透天閽峰巒長帶烟霞)
(色洞穴渾無斧鑿痕楊子春詩曉㪺沆瀣夕餐霞更挽天漿嚥月華日午道人猶未起香風吹老古松花)
羅影山(在府城北七十里)雞棲山(在府城北八十里)吉盤山(在府城北九十)
(里)閬石山(在府城北一百六十里峰巒競秀如列旌旗下有讀書巖五代時状元梁嵩嘗讀書)
(于此)鷰石山(在平南縣東南一十二里山有石鷰唐置鷰州取此)古崙山(在平南縣北)
大峽山(在平南縣北一十五里)甕山(在平南縣西六十里)磨雲山(在平南縣南一)
(百里山頂常有雲霧)南山(在貴縣南一十里上有二十四峰峭拔異秀甲於一郡宋俞括詩二十四)
(峰尖參差列郡南半空擎梵宇絶頂寄僧龕)東山(在貴縣東二十里峰巒秀特相傳唐時有何特)
(進履光二人隐此山化為石今山頂有石狀如二人並立西北一峰望之如婦人搭帔簮花俗呼為新婦)
(巖)北山(在貴縣北二十七里又名宜貴山上有瀑布千仞禪僧羽客多棲止焉山有石牛每旱則)
(殺牲取血和泥塗牛背以䁍鹵塗牛口歌牧牛詩以樂之祀畢則雨泥盡乃晴)西山(在貴縣西三十)
(里五峰並立山多躑躅花)銀山(在貴縣東北上有石函望之如銀俗呼為仙人函)龍山(在貴)
(縣北五十里山有茶樹邑中人賴之地道記曰龍山合水所出)龍影山(在貴縣南石壁上有五色)
(彩畫出龍影)馬嶺山(在貴縣西北七十里一名龍馬又名馬度山多虺其毒殺人惟泠石可以)
(解之屑着瘡内即活俗傳有馬嘶及奔踶聲則人多疫癘)横嶺(在府城北五里舊志云在貴平縣南)
(九十里)三鼎嶺(在府城東三十里)寶子嶺(在府城南三十里山勢磊落如聚寶玉)
稜層嶺(在府城西南七十五里)南頓嶺(在府城南一百二十五里)仙女嶺(在貴)
(縣北七十里)獨秀峰(在白石山之側孤翠飛騫百里所瞻)會仙巖(在白石山上磴道險)
(峻攀緣而上其廣可容數十人中有葛仙翁丹竈)羅叢巖(在府城西南六十里其巖明爽可容)
(二三百人内有三教殿殿東西有碧虛靈源二洞實潯之勝槩每歲重九郡人登高于此)高陽巖
(在平南縣與思鵝巖對峙巖宇高曠而明豁前瞰平野又有湖叟巗在此巖之陰有宋治平中名賢題跋)
思鵝巗(在平南縣舊經謂之思鵝石状若八角樓)暢巖(在平南縣西北三十里一名姚公巖)
(宋郡守姚嗣宗詩石作洞房勢水隨人意流兩巖嘗濺雨五月便驚秋此境有深趣無心真樂遊山公中)
(宿酒欲醉更重投)登仙崖(在北山路傍接仙女嶺山上或聞宴鼓聲即歲豐人安聞戰鼓聲即)
(兵戈起)獅子岡(在府城西五十里状如獅子)崑崙岡(在府城西七十里)蛇黃
岡(在平南縣北四里岡勢盤紆出蛇黃每歲九月邑人掘深七八尺始得之大者如雞子小者類弹丸)
(其色紫磨之可傅腫毒)顯朝岡(在貴縣北二十里郡志云陸續為太守嘗登此岡制渾天儀)
大藤峽(在府城西北一百五十里大山夾江綿延數百里山勢險峻中多猺人)金雞峽
(在貴縣西六十里)潯江(在府城北乃欎黔二江至城下合流東過藤梧至番禺入于海)鬱江
(在府城南又名南江源出交阯界經邕州至此合黔江)黔江(在府城北又名北江源出牂牁經柳)
(象至此合鬱江)龔江(在平南縣東南一名都泥江西通邕宜二江東過藤梧會諸川入于海唐龔州)
(以此名)烏江(在平南縣治西流入龔江)白馬江(在平南縣東六十里流入龔江)寶江
(在貴縣西二里一名浮江水來自賓州界入鬱江)武思江(在貴縣西六十五里)南湖(在府)
(城南長三里俗名結塘湖上有洲洲上舊有平波亭臨岸又有南浦亭郡人時乘綵舟遊賞於其間)渌
水(在府城南一十五里曠野中天然怪石甃其傍水泉深碧清澄中有巨魚人不敢捕)羅葉水
(在府城南一十里流入欎江)思陵水(在府城西北一十里合大隍水入黔江)繡江水
(在府城西南三十里合潯江)都耶水(在府城北三十里合大隍水入潯江)横眉水(在府)
(城西南四十里入欎江)大隍水(在府城東北五十里源出柳州府武宣縣界東流合潯江)木
賴水(在府城西北九十里源出貴縣界流合黔江)汎水(在貴縣南四里流合鬱江)谷永
井(在貴縣舊貴州治東北相傳漢谷太守所鑿)東井(在貴縣北二里怪石湧出水流石底宋施)
(才詩深隨石竇千尋去遠自雲峯萬里来)司命井(在貴縣西北半丼半澹潜通大江四時不竭合)
(境汲飲人多耆年若水竭則人疫歲荒)嘉魚井(在貴縣西井泉通江中有嘉魚臨水觀之歴歴)
(可覩)陸績井(在貴縣城内東偏有橘一株乃乾和中刺史劉傳古所種)龍腹井(在貴縣北)
(二十里水深三尺觀之則濁汲之則清歲旱禱雨輒應漢封其神為清源公)潄玉泉(在白石山)
紫泉(在貴縣南水出欎江有兩派其出不常出則有異應自縣門流下者必擢賢守令或生英俊縣)
(上流下者應在僚屬其水長而狹色如紫練)潮水泉(在貴縣西六十里其水盈涸不時漢封其)
(神為澄瀾公凡祀饗時或日三四十潮邑人烹牲以卜歲事)謝雕池(在貴縣治北唐刺史謝雕)
(於此鑿池種蓮久廢)銅鼓灘(在潯江中灘有五曰碧灘弩灘思傍灘斫石灘并銅鼓為五水石險)
(隘有聲如鼓)
土産銀(各縣出)鉛(貴縣出)紵布(古具布一名鬱林布比蜀黃潤古云蜀中黃潤一端數金)
(淮南子曰弱緆細布也漢書白越即此布)桂(其皮可為藥中有蠧可食漢文帝時尉佗嘗獻之)鐵
力木黃藤(三縣俱出)葵(貴縣山中有之可為扇)糖牛(桂平縣山有糖牛與蛇同穴牛)
(嗜鹽里人以皮褁手塗鹽入穴探之其角如玉取以為器)芭蕉橄欖弔絲竹
(各縣俱出)
公署潯州衞(在府治西洪武二十九年建)奉議衞(在貴縣治西北本朝正統十一年自)
(奉議州徙建於此)守禦貴縣中前千戶所(在縣治西懷澤驛舊址舊在縣治西)
(北正統十一年改建為奉議衞因遷所於此隸南寧衞)向武軍民千戸所(在貴縣北)
(門外正統十一年自奉議州徙建於此隸奉議衛)
學校潯州府學(在府城西南本宋州學本朝洪武八年改建府學)武靖州學(在州)
(治南隆慶間建)桂平縣學(在府城南即南州道院故趾洪武四年建)平南縣學(在縣)
(治東洪武初建)貴縣學(在縣治東宋建本朝洪武初重建)
宫室思古樓(在府治東門上)觀風樓(在府治南門上宋廖德明詩三里之城渺大荒兩江)
(横截壯金湯唐家設險基猶在聖代增陴慮更長)捲雨樓(在府城西門上)平遠樓(在府)
(城北門上)懷澤樓(在貴縣舊州城北因郡為名)淨練閣(在平遠樓之西)澄霽閣
(在平遠樓之東)凌波閣(在平南縣)愛蓮閣(在貴縣治)雙清閣(在貴縣學南宋傳汶)
(詩森森古木蔵黌舍閣瞰長江景倍清疊嶂望中供遠翠小灘耳畔碎寒聲)吏隐堂(在府治正)
(廳後)平政堂(在吏隐堂之東)清心堂(在平政堂之東與湛軒相對)率正堂(在平)
(縣縣治)景陸堂(在貴縣舊州治西堂後有清燕堂)寒亭(在府城西五里亭下有泉自石)
(罅流出冬夏不涸宋姚嗣宗詩井邑倦災酷西巖境獨清人皆有凉意亭遂得寒名)湧金亭(在府)
(城南江岸)&KR0636;碧亭(在府城東三江口)甘露亭(在貴縣宋梁詔母墓亭也)薰風亭
(在貴縣本梁詔讀書樓蘇軾更今名)南澗亭(在貴縣西二里宋陶弼詩伏泉地脉能通海疊玉山)
(峯喜近城)蓮巢亭(在貴縣治蓮池之北有蘇軾書帖石刻)玉泉臺(在桂平縣)
關梁長庚橋(在府城西三里)禄塘橋(在府城西一十五里)羅冲橋(在平南縣治東)
綿村橋(在貴縣北一十里)板衝橋(在貴縣西三十里)駟馬橋(在桂平縣南正)
(統中建)
寺觀報恩寺(有二一在府治東南一在貴縣東俱宋建本朝永樂間重脩)寶積寺(在平)
(南縣西洪武間燬永樂初重修)景祐寺(在貴縣南山宋咸平初嘗賜太宗御書二百二十軸藏於)
(此)萬夀寺(在貴縣城中景泰初重修)玄妙觀(有二一在府治東宋末遺址本朝洪武中)
(重建一在貴縣西有宋宣和手詔刻石)清真觀(在白石山一名陽明觀冇宋太宗御書)
祠廟三先生祠(在府學祀宋周敦頥程顥程頥廖德明作記)廣祐廟(在思靈山其神)
(唐御史李姓亡其名宋累孚孚應廣濟顯佑靈護王郡嘗苦虎守禱于神信宿虎死廟樹間姚嗣宗記其)
(事)白馬廟(在平南縣東六十里五代時梁嵩乘白馬遊東壕墟過渡偶沒於水鄉人立廟祀之)
石牛廟(在貴縣治北祀石牛神縣人禱之數著奇應)靈源廟(在平南縣南武林鄉宋崇)
(寧中建以祀龍神本朝重建)
古蹟鬱林郡城(在貴縣西吳陸續為太守時築遺址尚存宋廖德明詩荒烟漠漠雙江上往事)
(悠悠古戍孤春到偏憐青草渡夢回猶記白鷗湖)廢思明州(在平南縣境唐永隆初置思唐)
(州領武郎思和二縣宋初改州曰思明以思和省入武郎尋廢州武郎屬龔州嘉祐初省入平南)廢
大賓縣(在桂平縣境隋置屬藤州唐屬潯州)廢皇化縣(在桂平縣境本漢欎林郡阿林)
(縣地隋置此縣唐屬潯州二縣宋俱省入桂平)廢武林縣(在平南縣境本漢猛陵縣地劉宋置)
(此縣隋屬藤州唐屬龔州)廢隋建縣(在平南縣境本猛陵縣地隋置此縣屬藤州唐屬龔州)
廢大同縣(在平南縣境本漢布山縣地唐置屬龔州)廢陽川縣(在平南縣境本漢布)
(山縣地唐置陽建縣後更名屬龔州以上四縣宋初俱省入平南)廢陵江縣(在桂平縣境唐)
(武德間置隸龔州尋省入桂平)廢懷澤縣(在貴縣南一百五十里劉宋置隋省入鬱林縣唐初)
(復置屬貴州宋復廢)廢義山縣(在貴縣北八十里唐置屬貴州宋廢縣境有烏滸夷巢居鼻飲)
(射翠取毛剖蜂求珠為業無親戚重寶貨)廢潮水縣(在貴縣西五十里唐初分鬱林縣置宋初)
(省入欎林)廢鬱林縣(在貴縣東漢廣鬱縣地晉為鬱平縣隋析置此縣宋廢後改鬱平曰鬱林)
(本朝省入貴縣)馬平場(在府城西七十里爐戶採取砂寶烹煉黑鉛)龍街里(在平南縣)
(南漢時梁嵩為狀元因改其鄉曰鵬化里曰龍街又曰折桂)石鐘(在貴縣南山不可輒擊擊則風)
(雨立至)龍田(在貴縣南山之陽宋人詩龍田亦冇痕痕在又云耕餘龍躍雲津去並見南山石刻)
名宦漢谷永(建寧中為鬱林太守廣鬱古西甌駱越所居永以恩信招降烏滸十十餘萬内屬皆)
(受冠帶開置七縣郡人立祠祀之)三國陸績(吳鬱林太守篤好儒雅遠俗人未知學績廸以)
(詩書士樂其教罷歸無裝舟輕取石為重人稱其廉號鬱林石)南北朝劉勔(宋鬱林太守先)
(是費沈伐陳擅不克勔至隨宜剪定大致名馬并得珊瑚連理樹以獻)宋姚坦(太宗時以將作)
(監丞知潯州有政譽)恭輔(通判龔州豈弟之政洽于生民治休事肅裕然有近古意)虞革(慶歷)
(中知龔州時蠻入寇桂管騷動革經畫軍須先事而集又移書安撫使杜杞請治諸郡城及易長吏之不)
(才者)程珦(皇祐間知龔州時宜獠歐希范既誅鄉忽傳其神降言當為我立祠迎其神至龔珦使詰)
(之曰比至潯守以為妖投祠具江中逆流而上守懼及更致禮珦使復投之順山而去其妄乃息)范
直方(紹興間知潯州政尚寬厚邦人德之入為刑部員外郎民皆攀轅截磴不忍其去)杜天
舉(紹興間知潯州入對言土官教諭未足為後進模範乞令見任有出身或特奏名兼攝從之)吳
獵(平南主簿劉焞經略廣西辟本司準偹差遣盜李接起陷容雷高化貴鬱林等州獵請賞勞誅罪於)
(是人人驚厲爭死鬭不踰時盜既就縛)林次齡(淳熙中知貴州有政績部使者嘗贈以詩云戸)
(長盡蠲民不病室家相慶酒頻沽農桑課績無遺恨循吏聲名並炳都)廖德明(淳熙間潯州教)
(授為學者講明聖賢心學之要手植三柏於學潯士愛敬之如甘棠後擢知州事有聲諸司交薦之固辭)
(不受)崔與之(紹熙中潯州司法參軍常平倉久弗葺慮雨壊米撤居廨瓦覆之郡守欲移兌常平)
(之積堅不可守敬服更薦之)元祝蕃(至正間潯州經歴一夕課子讀書忽旋風滅燭戸外若有)
(人稱黃氏来訢冤者比開戶視之四無人跡詰旦審獄果有黃姓者竟得其冤狀兄弟同坐八人止罪其)
(一餘皆釋之)陳本道(至正間知貴州時峒賊圍州城本道率兵出戰身先士卒賊遂敗去時稱)
(文武才)侯元采(至正間署貴州事時城池頽圮以私帑傭民築濬一日峒賊出掠元采偕其弟)
(信卿帥兵逆戰生擒酋黨八人斬獲無筭廣西海北二司交薦之)本朝潘長夀(洪武間由)
(僉都御史出知潯州府為政寬平勤於撫字雖溪峒猺獞亦皆感化)沈忠(洪武中知潯州府禀性剛)
(果優於政事時猺賊出掠忠率上兵撫撫一方之民遂安)齊遜(洪武中知平南縣崇尚廉節絶去浮)
(靡為政嚴密吏胥不得肆其奸邑人愛慕之傳誦不已)李健(洪武中知貴州政尚清簡不施刑罰)
(由是民知廉耻争訟自息至於學校農桑莫不奬勸而興舉之)
流寓胡旦(渤海人宋淳化中知制誥坐王繼恩累謫潯州旦以狀元進身雖在謫地著書不怠)趙
子崧(宋宗室號鑑湖居士建炎初貶龔州未幾放令自便道梗未能歸寓居於潯先是宣和間館職)
(有常瓌者謂子崧曰夜夢帝勅公為白石洞天主者後子崧竟沒於潯)曾幾(贑州人號茶山居士)
(宋建炎初避地於潯州嘗有詩云雞犬圖書同一舸老夫蕩漿兒扶柁潯江一繫欲生根夢下湖南向江)
(左)
人物五代梁嵩(平南人南漢時舉進士第一仕至翰林學士嘗獻倚門望子賦命歸奉母錫賚)
(皆不受請蠲一郡丁賦從之郡人感德立祠祀焉)宋陳坦然(潯江人景德中宜容二州亂坦)
(然以書降賊首詔赴關賞賚不受願就廷試歴漳浦攸縣知縣移知梅州所至有治績累贈太子贊善大)
(夫殿中丞子有方官至國子博士)施才(貴州人自發解歴任郡倅宣和間莫洞蠻賊叛才平賊有)
(功因入對徽宗問南方風物才曰道德一而風俗同遷朝散郎永州太守)梁詔(貴州人少孤事母孝)
(元豐中任廣東提刑司幹官母卒廬墓側建罔極亭手蒔松柏成林甘露降芝草生蘇軾自海外歸聞其)
(孝節往觀焉)本朝王顯中(桂平人洪武初遊太學有聲擢交阯諒江府同知在任勤能著)
(稱尋遷新平府知府卒于官吏民思之)龍淵(桂平人洪武中歴任良鄉嵊縣知縣以才能見推擢)
(監察御史後陞懷慶府知府致仕去)
南寧府(東至柳州府賓州界一百二十里西至太平府羅陽縣界六十里南至廣東廉)
(州府欽州界一百三十里北至羈縻州溪峒界七十里自府治至南京六千四百一十里)
(至京師九千二百七十里糧四萬七千石零)
建置沿革禹貢揚州之西南境天文翼軫分野周為百
粤地秦并南粤為桂林郡地漢為鬱林郡之領方縣
地晉分置晉興郡隋平陳廢郡為縣屬簡州後改曰
宣化縣屬鬱林郡唐初於縣置南晉州貞觀中改為
邕州屬嶺南道天寶初改朗寧郡乾元初復為邕州
後置建武軍節度宋仍為邕州縣廣南西路大觀初
改軍名永寧元至元中改置邕州路秦定初改為南
寧路本朝洪武初改路為府領州三縣四
宣化縣(附郭本秦桂林縣地漢為欎林郡領方縣地晉置晉興郡隋廢郡為縣屬尹州後改宣化)
(縣屬欎林郡唐初於縣置南晉州後改邕州宋省朗寧思籠如和四縣入焉元仍舊本朝因之編戸四十)
(一里)新寧州(在府城西八十里本宣化忠州之地本朝隆慶六年以其地為白沙諸賊出沒要路)
(置州治焉領縣二)武緣縣(在州城北八十里本漢領方縣地梁屬領山郡隋於此置武緣縣後)
(省入領山縣屬鬱林郡唐復置屬南晉州後屬邕州宋省樂昌封陵二縣入焉元仍舊本朝初因之隆慶)
(中置新寧州因改隸焉編戶一十四里)隆安縣(在州城北二百五十里本朝隆慶間置隸新寧)
(州編戶十里)横州(在府城東二百一十里本秦桂林郡地漢為合浦郡高梁縣地孫吳分置合浦)
(北郡晉屬寧浦郡梁又分立簡陽郡隋廢郡置簡州治寧浦縣又改緣州大業初州廢以縣隸鬱林郡唐)
(復置簡州尋改南簡州又改横州天寳初改寧浦郡乾元初復為横州宋因之元初改置横州路尋復為)
(州本朝洪武初改隸潯州府十年改為横縣隸南寧府十四年復為州編戶一十五里領縣一)永淳
縣(在州西一百三十里本秦桂林縣地漢屬鬱林郡唐初置淳州治永定縣永貞元年改巒州宋初廢)
(巒州以永定縣屬横州熙寧中省元祐中復置改永淳縣元仍舊本朝因之編戸七里)上思州
(在府城南八十里南唐置宋屬邕州遷隆塞元屬思明路本朝初因之後改屬南寧府編戸三思)下
雷州(萬歷中新設)
郡名晉興(晉名)朗寧(唐名)永寧(宋名)
形勝内制廣源外控交阯(宋知横州杜杞邕管議)金城之固銅柱
之封(宋狄青賀捷表)九洞襟帶列城唇齒(宋余靖平蠻頌)南瀕海徼
西接溪峒(横州圖經)横為邕欽廉三郡咽喉地勢險阻(宋杜)
(杞傳)横距邕為鄰境實犬牙相制之地(宋易祓修城記)
風俗人性輕悍(郡志人性輕悍椎髻箕踞乃其舊風)俗惟種田(圖經地隘民瘠俗惟)
(種田服用惟蕉葛)俗尚雞卜(同上)輕醫藥重鬼神(宋史范旻傳)語言
類襄漢(元志宋狄青平儂賊後留兵千五百人鎮守皆㐮漢子弟至今邕人皆其種類故語言類)
(㐮漢)
山川武號山(在府城南一十里山勢雄武拱揖城郭)馬退山(在府城北一十五里狀如)
(馬退山舊有茅亭唐柳宗元記云是山崒然起于蒼莽之中馳奔雲矗且數十百里尾盤荒陬首注大溪)
(諸山來朝勢若星拱蒼翠詭狀綺繡錯雜蓋天鍾秀於是不限於遐裔也)道人山(在府城東二十)
(里昔有人脩道於此因名)羅秀山(在府城北二十里相傳昔羅秀修道於此後昇仙因名朱陶弼)
(詩尋山入羅秀旋結草堂居花露生瓶水松風落架書聞猿得句後見月出行初此夕雲林下無因夢使)
(車)苦竹山(在府城北三十里山多產苦竹)公母山(在府境左江永平寨之東)思玉
山(在府城東六十里跨柳州府来賓縣界)都石山(在府城東六十里其山多石不產竹木)
都茗山(在府城西六十里山皆產茶)横山(在府城東八十里其山高險横截江河宋置横)
(山寨於此為市馬之所陶弼横山詩恩浹黃儂俗師還左右溪)崑崙山(在府城東九十餘里山極)
(險隘古設關於此)石燕山(在府城東九十餘里相傳山有石燕天欲雨則飛出)古鉢山
(在府之左江灘下有石壁壁間有魚形)古鉢山(在横州北一十里形如僧鉢山有慈感寺宋守)
(徐安國詩云郡嶺中推古鉢尊山川羅列掌中存亭臺突兀聖婆廟邱垤逶迤山子村)秀林山
(在横州西一十里林木秀欎)鳴石山(在横州山海經云長石之山洪水出焉山皆鳴石即此)
寶華山(在横州南二十里山頂嘗有寶異之氣宋徐安國詩秀出城南號寳華翠微深處衲僧家)
(百年臺榭歸煨燼一逕蒼苔點落花)筆架山(在横州西二十里形如筆架)空籠山(在横)
(州東昔邑人獲一禽人皆異之欲獻於郡至此山透籠飛去獻者空歸因名)羅蠶山(在横州東)
(北三十里)洪崖山(在横州城南五十里)烏蠻山(在横州城東北六十里昔有烏蠻人居此)
綠礬山(在横州城西六十里下有綠礬泉)鳳凰山(在横州東五十里山如鳳形)龍
牙山(在横州南五十五里山有石如龍牙因名)震龍山(在横州北七十里山麓有水源相傳)
(昔有龍蟄於此)飛龍山(在横州城西一百五十里昔有白龍自山飛去故名)鳳凰山(在上)
(思州南二十里)十萬山(在上思州南六十里)帽山(在武緣縣西一十五里山形如帽)思
隣山(在武緣縣昔居人何隣者有道術百餘歲不知所適人思之因以名山)鏌鎁山(在武)
(緣縣東五十里山勢崎嶇古有鏌鎁關)掛榜山(在永淳縣治西北石壁臨江形如掛榜)龍
章山(在永淳縣北四十五里相傳昔有龍出入此山文彩炳然)魚流山(在永淳縣西六十里)
(中有溪每至水潦泛漲水流順急魚自溪順流而下)登高嶺(在横州城内上有仙槎亭每歲重九)
(日州人臨眺於此)白象嶺(在横州南五里形如白象)林公嶺(在永淳縣南六十五里相)
(傳昔有林姓者隐於此)回龍巗(在府城南一百里巖中有水澄徹相傳昔有龍蟄此每歲旱禱)
(雨輙應)題詩巗(在武緣縣南四里高高數丈三面皆石壁上有朝天門洞仙女六字在焉)望
仙坡(在府城東與羅秀山相對宋狄青孫沔余靖征儂賊駐師於此郡守陶弼即其地建三公亭冇)
(詩云異日誰相繼来書第四名)蘇摩嶠(在横州相傳仙人董奉亡後人見之於此)豹子石
(在府城南一十里其形類豹)牛皮石(在横州西七里石如牛皮上鐫横州二字字相傳仙人所)
(書)大江(在府城西南左右二江合流於此左江源出廣源州右江源出峩利州至合江鎮合為一)
(江流入横州號為鬱江輿地廣記云鬱江即夜郎豚水也宋陶弼左江詩云昔年觀地志此水出牂牁)
八尺江(在府城東南六十里源出廣東欽州界北流合于鬱江)月江(在横州南水勢環抱)
(如月)清江(在横州東一十五里源出從化鄉合于槎江有嘉魚穴)鰐江(在横州東八十里旁)
(有鰐魚穴俗因立鰐水廟)横槎江(在横州西南五十里中有灘亦名横槎晉咸元間有一枯槎枝)
(榦扶疎堅如鐵石其色類漆黑光照人横於灘上因名又名槎浦)武流江(在横州東南五十里)
(源出廣東靈山縣界至本州合于槎江)上思江(在上思州治西源出十萬山流經于此至古萬)
(寨與小江水合)東班江(在永淳縣東北五里源出賓州領方縣界流于欎江)秋風江(在永)
(淳縣南一十里源出靈山縣界流入鬱江)扈水(在府城東南六里源出如和鄉流入大江)西江
水(在武緣縣西源出明山界經本縣南流入大江)靈犀水(在鬱江上流又名靈灣相傳潭中昔)
(有二犀每風息浪静則出于潭岸頂有光彩)冷水(在横州西五十里)苦竹水(在横州東)
(四十五里以傍多苦竹故名)邕溪(在府城西一十里源發欽州界唐貞觀中改郡曰邕州以此溪)
(名)香稻溪(在横州西二里溪傍產香稻)甘泉井(在府治東味極甘美)馬跑泉
(在府城東一十里相傳宋狄青平蠻時馬渴跑地而泉湧出)古辣泉(在横州桂海虞衡志古辣)
(乃賓横間墟名以墟中泉釀酒既熟不煑但埋之土中日足取出色淺紅味丼而致遠雖行暴日中不亟)
(壊南州珍之宋守徐安國詩有古辣觴客醉之句)龍池(在横州北即唐貞觀中所陷池見祠廟宋)
(守徐安國詩為谷為陵事已非靈源滙澤發光輝有時風雨連村暗夜半龍遊古鉢歸)烏蠻灘
(在横州東六十里)牛練灘(在永淳縣南一十七里中有石形如牛)白龍塘(在府城東)
(北望仙坡下相傳宋狄青營於坡上遙見草莽中有物如白羊令人視之惟有此塘意所見者必龍也故)
(名)五花洲(在府城東宋有聶安撫者築亭於上扁曰南洲壯觀又有繁陰亭梅亭愛蓮亭熙春)
(臺)治春灣(在横州西四十里)
土産金(宣化縣出宋有場)銀(府境出)象(近交阯界山谷間出)馬(宋時置司市馬於横山寨)
貆猪(身有棘刺能振以禦人常百十為群以傷苗稼)蠻犬(性警而猘蠻人携以自防盜莫敢近)
孔雀秦吉了(形如鸜鵒教之能言)倒掛(毛綠常倒掛於樹林故名)錦雞(能吐錦久)
(復收之以上俱宣化府緣縣出)蟲絲(横州出楓始生多有食葉之蟲似蠶而赤黑四月熟如蠶之將)
(絲州人擘取其絲光明如琴絃海濱蜑人鬻之作釣緡)
公署南寧衞(在府治西洪武二年建)馴象衞(在横州治東洪武二十一年建)武緣
守禦千戸所(在武緣縣治西洪武二十四年建隸南寧衞)
學校南寧府學(在府治東宋建本朝洪武二年重建)横州學(在州治西元建本朝洪武)
(三年重建)上思州學(在州治南本朝建)宣化縣學(在府學東舊在望仙坡下正統)
(初遷于此)武緣縣學(在縣治南本朝洪武初建)永淳縣學(在縣治北本朝洪武中建)
(永樂間重修)
宫室矗雲樓(在府舊城西北隅高聳雲漢)籌邊樓(在府治子城上舊名荷恩堂宋安撫)
(任忠易以今名)横浦樓(在横舊城上宋守陳大紀建又名月江樓賈成之詩横槎三月江如□風)
(浪縈紆接天綠郡樓新創插雲飛盡日江山對雙目徐安國詩暑風披拂瘴烟收獨倚危樓裕遠眸萬叠)
(山圍城堞古一灣江抱海槎浮)清華樓(在横州舊城上又名瑞錦樓)梯雲閣(在府治子)
(城東隅踰街而過五花洲)昭回閣(在横州學宋靖康初郡守曹衮建)天機閣(在横州城)
(西南隅)清風堂(在府治宋安撫任忠建為避暑之所)瑞文堂(在清風堂後以堂前有池)
(歲生並頭蓮故名)雙梅堂(在府治舊有梅二株枝生連理)淮海堂(在府城内舊安民坊)
安政堂(在府城東宋安撫顔敏德建)春野亭(在府城外宋陶弼詩二紀看花瘴霧中野)
(園今日又東風人心有感時時别春色無私處處同)雲錦亭(在府舊城上)連理亭(在横)
(州江南岸梁世基舊宅亭畔有連理荔枝木一枝宋神宗御賜詩横浦江南梁家間世賢一株連理木五)
(五月荔支天)海棠亭(在横州西海棠橋畔宋守向支䕫建)綺川亭(在横州治前宋楊志)
(詩一泓綠盡滄浪水千朵紅含菡萏花滿眼繽紛何所似江天日落散餘霞)崑崙臺(在崑崙山)
(宋陶弼詩落照古城隅邊風動隼旟久閑亡戰略多病熟醫書老髮隨年短新情與世疎桃花春水暖誰)
(釣舊溪魚)南城臺(在府城南陶弼詩江國家書少秋臺寒草生無人来遠渡盡日上高城落照懸)
(市市孤烟起戍營東園故籬菊又向酒中傾)月臺(在府治宋安撫顔敏德所築嘗翫月於上因名)
浮槎館(在横州西南宋秦觀嘗居此有書懷詩揮汗讀書不已人皆怪我何求我豈更求聞達日)
(長聊以消憂)
關梁崑崙關(在崑崙山宋狄青破儂智高於此陶弼詩關路下崑崙蠻封迤邐分春光偏着草雨)
(意不離雲俗異君修德時平將用文臨溪見綠水老鬢雪紛紛)合江鎮(在府城西五十里又有遷)
(隆鎮去府四程)永平寨(去府十程宋置又有古萬等寨皆在府境宋陶弼永平寨道中詩叠嶂深)
(千里窮邊今一隅北風家信息南斗客程途嶺勢頻開合猿聲乍有無過溪人語笑隔岸戍烟孤)横
山寨(在府境宋置紹興初置司市馬於此以本路經略安撫總邕州事同提點買馬專任武臣隆興)
(後文武通差)永豐橋(在府城西七十里)龍溪橋(在府城北)海棠橋(在横州西)
(橋南北皆植海棠有書生祝姓者家此宋秦觀嘗醉宿其家明日題一詞云喚起一聲濃情衾冷夢寒窗)
(曉㢓雨過海棠開春色又添多少社甕釀成微笑半破椰瓢共釂覺傾倒急投床醉鄉廣大人間小)翔
雲橋(在横州北一十里又名通津)通利橋(在永淳縣北五十里)福善橋(在武緣縣)
(西北六十里)
寺觀天寧寺(在府城西唐建名龍興本朝洪武間改今名)萬夀寺(在府城東南一十里)
(宋建)夀佛寺(在横州南宋建本朝洪武中重修)夀寧寺(在武緣縣南宋建)三清
觀(在府治北宋建本朝正統中重修)龍溪觀(在府城北宋建)玄妙觀(在横州西宋建)
石臺菴(在府城南一十里宋建本朝永樂中重修)
祠廟威武廟(在横州東六十里漢馬援征五溪蠻駐兵於此秋毫無犯邦人慕其威武立廟祀之)
慈感廟(在古鉢山頂相傳唐貞觀中有女婦陳氏居朝京門一日買魚忽有白衣人謂曰魚不可)
(食既市可擲水中急上山頂避之陳如其言回望所居皆陷為池矣陳歿鄉人立廟祀之扁曰慈感)烏
龍廟(在府治西宋皇祐間築城隨築隨壊郡守劉初夜夢大蛇環地而行即其地築焉城乃成立廟)
(祀之)懷忠廟(在府城朝天門外祀宋知邕州宋緘緘沒後交人謀寇桂州行數舍其衆見大兵從)
(北来呼曰蘇城隍領兵来報怨懼而引歸邕人為緘立廟元祐中賜額)三公祠(在望仙坡上宋)
(皇祐間狄青孫沔余靖討平儂賊郡賴以安立祠祀之本朝洪武間重修歲以重九日致祭)孔中
允祠(在府城内宋皇祐間儂賊寇陷邕州司戶孔宗旦死節事聞贈太子中允邦人立祠祀之)陶
開使祠(在府城内宋西上門門使陶弼知邕州有惠政郡人祀之)
古蹟邕州城(在府城南二里宋陶弼詩夜半孤城百尺臺亂蟲聲裏一樽開憂邊目繞南雲下戀)
(闕心隨北斗廻)廢懷化縣(在府境本邕州懷化洞宋元祐初置為州又有忠州凍州江州之類)
(凡四十餘乃羈縻州皆在境内)廢巒州(在永淳縣唐置淳州永貞初改巒州宋開寳中廢)寧
浦廢縣(在横州城内本孫吳昌平縣晉更名寧浦唐為横州治宋以樂山嶺山二縣併入本朝省)
(入州)朗寧廢縣(在府境唐置屬邕州宋開寳中省入宣化縣)思籠廢縣(在府境思)
(籠鄉唐乾元後開山洞置此縣宋省入宣化)如和廢縣(在府境唐初置屬欽州景龍初屬邕)
(州宋景祐初省入宣化)樂昌廢縣(在武緣縣境本唐晉興縣地宋初置樂昌縣景祐初省入)
(武緣)封陵廢縣(在武緣縣境唐乾元後開山洞置宋開寶中省)蒙澤廢縣(在横州境)
(唐初置貞觀中省入寧浦縣)武羅廢縣(在永淳縣境唐武德中置屬巒州宋廢入永定縣)
靈竹廢縣(在永淳縣境廢置與武羅縣同)淳風廢縣(在横州武德四年析寧浦縣地)
(置永貞初改曰從化宋初廢)銀甕(在府境之山九域志昔有仙人處山巖煉藥既成而去遺此甕)
(人上山觀之則失其處及下瞻望則復見)石鐘(在武緣縣西江水中有石如鐘形相傳撞之則風雨)
(作好事者試之果然)銅鼓(郡志左右溪洞時得之相傳為漢馬援所製形如坐墪而空其下滿腹皆)
(細花紋極為工緻四角有卜蟾蜍兩人舁行拊之聲如鞞鼓)銅柱(漢伏波將軍馬援征蠻立柱界)
(上又唐馬總為安南都護獠夷安之建二銅柱於漢故處鑱著唐德以明伏波之裔故今左右江各又其)
(一又其一在欽州蠻界刻云銅柱折交人滅至今交人往来累碎石於下不絕)
名宦唐杜正倫(顯慶間横州刺史治行著聞)徐申(邕州經略使宣明威信化條風行獷)
(俗以青)吕仁(景雲中邕州司馬鬱水自蠻境七源州流出州民常苦之仁引渠分流以殺水勢自)
(是無沒溺之害民乃夾水而居)李翺(貞元中邕州刺史時黃氏周氏韋氏儂氏皆巨盜翺宣布威信)
(以招徠之郡盜歸附獨韋氏不率遣兵攻之逐諸海於是郡内蠻悉平)宋曹克明(知邕州有)
(蠻犯境克明召左右江蠻酋長諭以恩信并出衣服遺之皆感泣而去會鬱江暴漲克明造舟為虚城水)
(上以備守禦蠻不敢侵)王嗣宗(知横州太宗遣武德卒潛察遠方事嗣宗械送京師因奏曰陛)
(下不委任賢俊而猥信此軰以為耳目臣竊不取)范旻(知邕州邕俗好淫祠輕醫藥旻下令禁之)
(民市藥以愈病者千計復以方書刻石置廳壁民咸化之)馮伸巳(知邕州治舍有井相傳飲輒死)
(伸巳日汲自供終無患旁城有金花木俗言花開即瘴起人不敢近伸巳過之燕其下亦復無害)杜
杞(知横州時安化蠻寇邊杞言嶺南諸路無城郭甲兵備願擇文臣練達嶺外事者以為牧守使經制)
(邊事從之)蘇緘(熙寧中知邕州時交阯入寇緘閱州兵得略二千八百召僚吏與郡人之材者授以方)
(略勒部隊固守几四旬城陷合門皆自焚死後其子元知横州以恩信得民心)孔宗旦(邕州司戸)
(參軍初儂智高未叛宗旦屢白郡守陳珙以為此賊必叛珙不聽既而智高果叛宗旦固守城陷罵賊不)
(屈而死)狄青(以宣徽使經制廣南盜賊儂賊據邕州青討平之嶺南都郡悉賴以安)孫沔
(以廣南西路安撫使同狄青討平儂賊於邕州其贊畫經理之功居多青還沔留治後事)余靖(廣西)
(經制使儂智高反邕州靖同狄青討平之立平蠻碑既而交阯蠻寇邕靖召交阯用事臣詰問之自是悉)
(還所掠不復寇邊)蕭注(皇祐間知邕州儂智高走大理國其母與二弟寓持磨道注帥師往討擒)
(送闕下又募死士入大理至則智高已為其國所殺函首歸獻)楊文廣(從狄青南征為廣西鈐鎋)
(知邕州時稱名將)張拱(廣西都監時儂賊圍邕州拱自賓州来援既入而城陷立罵賊不屈而死)
(踰月得其屍如生)陸詵(知桂州按邊至邕召左右江峒首閱簡士兵五萬軍聲大振交人恐遂遺)
(人入貢厥後英宗命張田代詵戒以毋得改詵法)劉初(知邕州時經交寇之後州城壘方完有定)
(水精舍泥佛輒自動晝夜不息人甚懼初乃舁像投江中)陶弼(知邕州時經儂賊寇民不聊生弼綏)
(惠養至忘其勞諸峒感悅無犯邊者及去民再罹禍亂散匿山谷既而弼復知邕州民悉扶老㩦幼以歸)
和斌(元豐中知邕州以恩信得邊人心邊吏欲希功造事者皆憚不敢發或巧為諜報起釁亦必折)
(其姦謀故在州無事)梁順孫(宣和間監邕州横山峒金坑先是儂寇虜掠州民入峒無得還者順)
(孫撫以恩信輸金悉從其便由是酋長感服民之得歸者如市)崔與之(通判邕州守武人苛刻衣)
(賜不時給諸卒大閧漕司檄與之攝守叛者帖然乃密訪其首事一人斬之闔郡以寧)董槐(廣西)
(提刑至邕州上守禦七策邕地西通諸蠻夷南引交阯蠻數寇邊槐與約無相侵推赤心遇之皆伏不動)
張垓(紹定中知横州横土瘠民貧家無餘蔵脱遇旱潦無假貸之所垓置米千石立為社倉民賴之)
林干(嘉定中為邕州監官時郡守斂金以奉宰相史彌遠干謂任士作貢未知尊君未聞媚竈郡再)
(符下竟不從從誣以罪罷去郡人冤之)元黃鼐(邕州路總管建學育才一新州治有化民成俗)
(之效郡民頌其德不忘)任珪(至元間横州路總管廉明公正人不敢干以私惟以惠民為務邦人)
(懷思為作德政碑)臧夢解(廣西廉訪副使故事烟瘴之地行部者多不躬至而夢解咸遍歴焉)
(至邕州平反黃震被誣贓罪冤獄時論稱之)本朝劉瑜(洪武中横州知州政聲大振甫三載)
(以績最陞授懷慶知府)方圓(南寧府知府在任廉明盡心撫字民皆德之後調知泉州府不忍釋)
(去)吕升(洪武末横州知州清謹寬厚敦行古道民甚德之)
流寓秦觀(高郵人仕宋為史館編修紹聖間以御史劉拯論其增損實錄貶監處州酒税後又以謁)
(告寫佛書為罪削秩編管横州)
人物宋石鑑(邕州人舉進士皇祐間挟策干余靖以平賊功授大理寺丞累官至忠州刺史尋知)
(桂州充本路經略安撫使)梁世基(横州人由攝官補登仕郎歴潯州司戸參軍熙寧中特授大理)
(寺丞)本朝顔仲和(南寧人才行卓異洪武中累官至浙江左布政司)黃景信(南寧)
(人洪武中歴官勤能累陞至山西右布政使)王敏(南寧人任湖廣道監察御史克振風紀尋遷交)
(阯布政使左參議有政績)
太平府(東至交阯界二百四十五里西至龍州界二百里南至江州界六十五里北至)
(向武州界三百里自府治至南京六千九百八十里至京師一萬四百二十五里糧三)
(千石零)
建置沿革古南粤地漢屬交阯郡號麗江晉以来夷獠
居之唐為羈縻州隸邕州都督府其後或臣或叛宋
平嶺南於左右二江溪洞立五寨其一曰太平與古
萬遷隆永平横山四寨各領州縣洞屬邕州建武軍
節度元初仍為五寨後廢置太平路於麗江以控制
左江溪洞州縣本朝洪武二年改為太平府初治䭾
盧未幾復還麗江親領編戶三里領州十五縣四
太平州(在府城西北宋置隸太平寨元隸太平路本朝因之編戶四里)思城州(在府城北)
(唐置思城州宋為上思城下思城二州後併為思城一州隸太平寨元隸太中原本朝因之)安平
州(在府城西北唐置波州宋皇祐初改今名)養利州(在府北)萬承州(在府城東北唐)
(置以上三州宋俱隸太平寨元隸太平路本朝因之)左州(在府城東北唐置宋隸古萬寨)全茗
州(在府城東北宋置隸邕州以上二州元俱隸太平路本朝因之)鎮遠州(在府城東北宋置)
思同州(在府城東唐置宋仍舊本朝因之編戸一里)茗盈州(在府城北宋置本朝因之)
(編戸一里)龍英州(在府城北宋為龍英洞隸太平寨元建為州隸太平路省上懷英州入焉本朝)
(因之)結安州(在府城東北宋為結安洞隸太平路元隸太平路後改為州本朝因之)結倫
州都結州(俱在府城東北以上二州建隸沿革與結安州同)上下凍州(在府)
(城西北宋為凍州隸太平寨元分上凍下凍二州隸太平路尋復合為一隸龍州本朝割隸太平府)崇
善縣(在府城西北宋建隸古萬寨元隸太平路本朝因之編戶六里)陀陵縣(在府城東北建)
(隸與崇善縣同編戶四里)永康州(在府城東北宋建隸遷隆寨元隸太平路本朝因之編戶一里)
羅陽縣(在府城東建隸與永康縣同編戸一里)
郡名麗江(古名)
形勝山圍川遶(郡志)壌連交阯(同上)峻嶺拱朝長江環遶(新志)
風俗衣冠不正飲食亦殊(元志五寨溪洞頑習與省民異椎髻蠻音衣冠不正飲食)
(亦殊多負山圍以強凌弱雖父子兄弟之間言稍不順亦相讎殺)婚喪多用歌樂病
鮮用醫(郡志地狹民稀男女趁噓少事畎畆婚姻以唱歌踏青為媒妁喪用鼓樂病鮮求醫專事)
(巫覡自本朝德化所被頗改舊俗)俗尚淳朴不事華靡(府志)
山川將軍山(在府城東山聳立如武士)金櫃山(在府城外江東山中虛可容百人)幞
頭山(在府城東以形似名)筆架山(在府城西南三峯聳秀形如筆架)鼇頭山(在府)
(城東四里屹立江心因名春夏波濤衝激有聲如雷)青連山(在府城北五里山色青碧通連上下)
(凍州治後亦有此山自交阯廣源州發脈西連州境)龍蟠山(在太平州西二里以形似名)隴
馬山(在思城州治南山形類馬)帽山(在安平州治西北以形似名)古嵩山(在養利州)
(治南)馬鞍山(在萬承州治南)端坐山(在全茗州治南形如人坐)牛角山(在龍英州)
(治東山有巖形如牛角)城門山(在結安州治北)印山(在都結州治南以形似名)八峯
山(在上下凍州西二里山有八峯並聳)渌涳山(在陀陵縣治東山下有水可溉田)淨瓶
山(在永康縣東二里平地突起一峯如瓶)青龍山(在羅陽縣東四里)拱天嶺(在上)
(下凍州南一十里山峻而長綿延百餘里東南接交阯界峰頭皆北向因名)環嶺(在崇善縣南二)
(里)府前江(遶府城東南西三面發源廣源州合七源州水歴龍州下思明會崇縣水流經府前)
(前西轉合右江之水入邕江)通利江(在龍英州治前其源有三一自西北一自西南一自筆架)
(山三水至州前合流經養利州歴崇善縣入左江)左江(發源交阯界流五百八十里至古萬寨下)
(流九十里至合江鎮與右江水合入入横州號鬱江)䭾排江(在羅陽縣源出永康縣西流至此入)
(左江)邏水(在太平州旋繞州治其源有三邏水自下發州發源東流隴水自安平州東南流教水自)
(思城州南流三水合流於此經崇善縣入左江)龍竅井(在後千戶所公廨内)巗磨井(在鎮)
(遠州治南水泉清冽州人皆仰給焉)龍馬泉(在府治南其水清碧南入麗江相傳有神龍化馬於)
(此因名歲旱禱雨輒應)廣濟泉(在府城北二十里青連山陰)石巖泉(在飬利州治東)
(源自石巖出)思崖泉(有二俱在萬承州西五里灌溉田畆)
土産抗藥烏蛇艻竹(府州縣俱出)木綿刺銅芭芒
草
公署守禦太平府後千戸所(在府治東洪武中建隸南寧衛)
學校太平府學(在府城北洪武三十年建正統十五年重修)養利州學(在州治南)
(嘉靖中建)左州學(在州治東嘉靖間建)
關梁迎暉橋(在府城東)大興橋南平橋(俱在太平州治前)武安洞
橋(在萬承州治西)通利橋(在龍英州通利江)那綿橋(在思同州治西南)䭾稔
橋(在思同州東北四里)䭾懷橋(在思同州東北五里)府前渡(在府城南路通思明府及)
(思陵上思忠江等州)
寺觀積慶寺(在府治北元天歷中建本朝洪武間重修)彌陀寺(在府城東北元建本朝重)
(修)玄妙觀(在府城東北元建本朝永樂初脩尋燬正統間重建)三清觀(在萬承州治前)
(元建而燬本朝宣德初重建)
名宦元李維屏(太平州土官至元間陞太平路總管愛民如子民至今稱之)
思明府(東至廣東欽州界三百里西至交阯界一百三十里南至思陵州界八十)
(里北至江州界四十里自府治至南京六千三百六十里至京師九千五百二十七)
(里)
建置沿革古百粤地漢屬郊阯郡唐置思明州隸邕州
都督府宋隸邕州永平寨元至元二十四年改置思
明路本朝洪武元年改為思明府領州五
忠州(在府城東宋建屬邕州遷隆寨元屬思明府本朝因之編戸一里)思明州(在府城西)
(北宋置屬太平寨元屬思明路本朝因之編戶一里)上石西州(在府城西唐置石西州宋嘉祐)
(間改為上石西州屬永平寨元屬思明路本朝因之編戶一里)下石西州(在府城西宋分石西)
(州置屬永平寨元屬思明路本朝因之編戶一里)憑祥州(在府城西北宋為憑祥洞屬永平寨)
(元屬思明路本朝洪武十八年置憑祥鎮永樂二年改為縣嘉靖中陞為州編戶二里)思州
形勝石山卓立江水迴繞(郡志)
風俗畏官法無醫藥(郡志蓬頭跣足畏官法無醫藥如有假貸則刻竹比指信若契書)
山川回團山(在府治西南一十里)公母山(在府治南一百二十里頂有兩峰相對)藏
旦山(在忠州西南一百二十里)棟抱山(在西平州南三里)逐象山(在思明州東)
古望山(在上石西州北)白樂山(在下石西州治北峯巒聳秀林木蒼翠)坡幹山
(在憑祥州治北山有六尖峰)風門嶺(在府城北一十里)磨天嶺(在府城南一十五里)
明江(源出十萬山流繞府治南又北流一百八十里入龍州龍江宋陶弼詩幾年来瘴外此夜宿溪)
(中照枕殘雞月吹燈落葉風盧循猶偽國楊僕已衰翁起戴寒星去前村燒影紅)馬跑泉(在府)
(治西元鎮南王討占城城師還思明士卒飲明江水疾作禱於神忽馬跑地有水湧出味甘美千百人汲之)
(不涸遂甃為井又名太子井本朝洪武初建樓其上)
土産錦地羅金汗木塞住藥
關梁廣德橋(在府城西二十里)永昌橋(在府城西五十里)
寺觀廣明寺真慶觀(俱在府治西)
古蹟銅柱(在府界漢伏波將軍馬援立宋陶弼詩璽書行絕域銅柱入中原)
思恩軍民府(東至柳州府上林縣界二百五十里西至果化州界一百六十里南)
(至南寧府武緣縣界一百二十里北至慶遠府河池縣界一百七十里自府治至南京七)
(千五百里至京師一萬一千三百里)
建置沿革古百粤地漢屬交阯郡唐置思恩州隸邕州
都督府宋隸邕州遷隆鎮元屬田州路本朝洪武初
因之永樂三年改隸廣西布政司正統五年改為思
恩府尋改思恩軍民府編戶二十里
形勝山屹立乎前水流遶其後(郡志)
風俗粗知禮義(郡志猺獞雜處不事詩書自本朝建學粗知禮義稍有變者)
山川筆架山(在府治前五峯並聳形如筆架)獨秀山(在府治東聳然特立又名印笏山)
蒙江(在府城北)湧泉井(在府城東北三里其水一日三湧)
學校思恩軍民府學(在府治南正統十二年建)
宫室籌邊樓(在府城東景泰二年建)
關梁興隆橋(在府城内)普濟橋(在府治西)
寺觀玄妙觀(在府治東南正統七年門)
鎮安府(東至向武州界八十里西至交阯廣源州界三百五十里南至都康州界六十)
(里北至奉議州界四十里自府治至南京七千六百五十里至京師一萬一千四百九十)
(五里)
建置沿革古百粤地漢屬交阯郡宋於鎮安洞建右江
鎮安軍民宣撫司元改鎮安路本朝洪武二年以舊
治僻遠移建廢凍州改鎮安府編戸二里
形勝高峰峻嶺環帶左右(郡志)雷高據其左馬鞍翼其右
(新志)
風俗性資梗執情義乖疎(郡志)婚姻以牛酒為聘(新志)
山川岜筆山(在府城北上有數峯相連)雲山(在府城東峰巒聳拔)敢山(在府城西十五)
(里下有泉水出焉)雷高嶺(在府城東上有石人)感䭾巖(在府城西四百五十里周迴二)
(十餘丈内有石柱大如盤故又名盤石巖其側有鎮安洞)䭾命江(在府城南)咘来泉(在府)
(城北)歸順江(在府城西歸順洞側)咘桑泉(在府城西一百五十里)蓮花塘(在府)
(城南其水四時不涸灌溉之利甚溥)黑洞水(在府城南二百餘里洞中水長流)那盎陂
(在府城東三里瀦水溉田)
土産降香黃蠟
關梁南定橋(在府城南)積福橋接送橋(俱在府城北)
寺觀雲山寺(在府城東)三清觀(在府治東洪武二十年建)
田州(東至南寧府界五百三十里西至泗城州界一百一十里南至奉議州界一百里北)
(至慶遠府東蘭州界二百五十里自州治至南京七千五百二十里至京師一萬一千三)
(百三十里)
建置沿革古百粤地漢屬郊阯郡唐隸邕州都督府宋
始置田州屬邕州横山寨元改置田州路軍民總管
府本朝洪武初改田州府省来安府入焉尋改田州
領縣一
上林縣(在州城東南三百八十里宋置隸横山寨元屬田州路本朝因之編戶一里)
郡名田陽(古名)
形勝山平地曠(郡志山平地曠控百粤以分封包鎮安而奠壌)
風俗禮義粗疎(郡志地接交阯禮義粗疎男以青布為巾女戴竹笠惟耕織與中州頗近)
山川横山(在州城東南一十里山勢蜿蜒横列故名)怕武山(在州城西一十里)岜野
山(在州城東三十里)右江(在府城東南源出雲南富州歴上林洞至本州流入南寧府界宋陶)
(弼詩昔年觀地志此水出牂牁斷岸深無底平流暗起波感恩来客少射影短狐多未老諸蠻在樓船恐)
(再過)萬洞溪(在州城西二十里其水深闊居民常漁於此)那霸泉(在州城西五十里四)
(時不竭)
宫室嘉樂亭(在州城西二十里正統十三年知府岑紹建為遊觀之所)
關梁廣濟橋(在州城東一十里)保合橋(在上林縣治北)
寺觀觀音寺(在州城東洪武中建)報恩寺(在觀音寺前正統間建)玄天觀(有二)
(一在州城東洪武中建一在上林縣治東元至正間建)
古蹟田州舊城(在州城東四十里遺址尚存宋陶弼宿田州詩路下牂牁水石間三分纔過二)
(分山年光欲盡家猶遠嵐氣雖疎鬢已斑賓從笑談譏獨進兒曹音信喜生還南風一夜吹鄉夢數刻飛)
(過五嶺關)買馬市(在州境宋紹興間設横山寨買馬市於此)
泗城州(東至東蘭州界三百里西至上林長官司界一百二十里南至田州界一百八)
(十里北至永寧州界一千里自州治至南京七千六百里至京師一萬一千四十五里)
建置沿革古百粤地漢屬交阯郡宋建泗城州隸邕州
横山寨元隸田州路本朝因之洪武初移治古磡洞
隸廣西布政司編戸三里
形勝山明水秀地僻林深(州志)迎暉聳竒餞暘拔秀(同上)
風俗漸習禮法(州志喪葬之日男女歌唱婚姻之後父子各爨自本朝以来漸習禮法)
山川凌雲山(在州治北山極高峻)迎暉山(在州治東山勢朝陽故名)餞暘山(在州)
(治西山形端雅如餞納日)澄碧水(在州治東北三里)龍淵水(在州治南一百五十里)
土産降香雄黃蠟柑縮砂草果麖烏
藥
關梁羅慱關(在州境本朝置廵檢司於此)豐樂橋(在州治南)
利州(東至泗城州界八十里西至安隆長官司界一百五十里南至田州界二百五十里)
(北至永寧州界九百里自州至南京七千六百里至京師一萬一千四十五里)
建置沿革古百粤地漢屬交阯郡號阪麗莊宋建利州
屬邕州横山寨元因之本朝洪武初改隸廣西布政
司編戶一里
形勝郡山秀拔(州志)濛泓東注阪作南流(同上)
風俗刀耕火種異居各爨(州志)婚喪用俗禮謳歌娛樂(同上)
山川白麗山(在州治北)巴牙山(在州治西二里)阪麗水(在州治北二里)濛泓
水(在州治東一百三十里)阪作水(在州南八十里以上三水皆小溪亂石嵯岈難通舟楫)
奉議州(東至田州界一十里西至田州界一十五里南至鎮安府界一百二十里北至)
(田州界一里自州治至南京七千五百一十里至京師一萬九百五十五里)
建置沿革古百粤地漢屬交阯郡宋置奉議州初屬静江
軍節度使後屬廣西經略安撫司元屬廣西兩江道
宣慰司本朝洪武五年省入來安府七年復置二十
八年改置奉衞尋罷衞復置州直隸廣西布政司
形勝山環水遶(州志)石門峙其東南右江環其西北(新志)
風俗耕種紡績謳歌娛樂(州志)男巾青布女戴竹笠(同上)
山川唏沙山(在州城南一十里)石門山(在州城東南六十里)右江(在州城北源出)
(富州流至南寧府合江鎮與左江合)
關梁通濟橋(在州城東二里)州門渡(在州城北門外)
古蹟奉議州舊城(在州城東五十里元大德間築此城本朝洪武初遷於砦林村遺址尚在)
向武州(東至田州上林縣界五十里西至鎮安府界一百二十里南至太平府鎮遠州)
(界七十里北至田州界一百二十里自州治至南京七千五百里至京師一萬九百四十)
(五里)
建置沿革古百粤地漢屬交阯郡宋置向武州隸横山
寨元隸田州路本朝洪武間改置向武軍民千戸所
三十三年罷所復置州直隸廣西布政司
形勝塘濱龍迴坡州虎據(州志)馬鞍左峙枯榕前繞(新志)
風俗人物粗疎(州志)病不服藥婚以檳榔為禮(俱新志)
山川馬鞍山(在州城東三里以形似名)武城山(在州城南)坡州山(在故富勞縣北)
(三里山形如虎又名虎山)塘濱山(在故富勞縣西五里山勢縈紆聳秀下有塘濱泉)枯榕
江(在州城南源出鎮安府流經故上林縣入右江)泓渰江(自太平府境流至本州與多罕泉江)
(枯榕江合達於南海)
寺觀觀音寺(在故富勞縣北五里洪武二十八年建)玄天觀(在武城山頂洪武中建)
古蹟向武州舊城(在州城西北五里元築延祐間遷於岜捧村故址尚存)武林縣
(在州城東一十里元建本朝永樂初省入富勞縣)富勞縣(在州城北三十里元置本朝洪武間)
(沒于夷獠三十五年復置尋併入向武州)廢向武千戶所(洪武中置正統中□貴縣)
都康州(東至龍英州界二十里西至鎮安府界一十里南至龍英州界五里北至向武)
(州界五里自州治至南京七千五百十里至京師一萬九百九十五里)
建置沿革古百粤地漢屬交阯郡宋置都康州隸横山
寨元屬田州路本朝初因之洪武間為夷獠所據三
十二年復置直隸廣西布政司
形勝崇山峻嶺環列左右(州志)東接龍英西抵鎮安(新志)
風俗儀文禮貌多異中州(州志儀文禮貌多異中州自歸附以来習俗稍異)
山川唏顯山(在州治北)岜望山(在州治東)岜爐山(在州治西四里)多恐泉
(在州治北)黎塘(在州治北)劄空陂(在州西自爐泉水湧流築為陂與黎塘俱有溉田之利)
龍州(東至太平府界二百里西至上下凍州界四十里南至思明府界一百四十里北至)
(安平州界一百八十里自州治至南京七千一百一十五里至京師一萬五百六十里)
建置沿革古百粤地漢屬交阯郡宋置龍州隸太平寨元
大德中陞龍州為萬戶府本朝洪武初復置為州隸
太平府九年改直隸廣西布政司編戶五里
形勝控制南交藩屏中原(州志)地在極邊(新志)
風俗篤信鬼神(州志有疾病輒具牲牢詣神祠祈禱有被誣則盟誓㰱血委質性命私相貸借)
(則刻木比指信若契書扺冒罪刑則繋草於脛重逾桎梏)其民愚朴信鬼畏法(新志)
山川呌抱山(在州城南)馬傾山(在州城西)秀嶺(在州城西二十里其山高聳為龍州)
(諸山之冠宋陶弼詩路隨雲磴石梯行限隔華夷天意明自與大君為外屏何勞諸將作長城福民可拜)
(三公爵夀聖能呼萬歲聲海國未疆崖石老待誰来此勒功名)龍江(在州城南源出交阯流入太平)
(府界)
關梁通津橋枕流橋(俱在州城東)䭾河渡(在州東四十里)
寺觀廣福寺(在州城西洪武初建)玄妙觀(在州城東北洪武初建景泰間重脩)
古蹟龍州舊城(在州城東北一百里元初築大德間遷于龍江故址尚存)
江州(東至忠州界一百二十里西至龍州界九十里南至思明府界一百里北至太平府)
(界一十五里自州治至南京七千里至京師一萬四百四十五里)
建置沿革古百粤地漢屬交阯郡號江陽宋置江州隸
古萬寨元屬思明路本朝初因之洪武二十年改直
隸廣西布政司編戸三里領縣一
羅白縣(在州城東北宋建屬遷隆寨元屬江州本朝因之)
形勝山川環秀(州志)左依平原右連曠野(新志)
風俗不知商賈惟務耕種病不服藥惟祭鬼神(州志)
山川波漢山(在州治後山勢起伏如波瀾故名)羅高山(在羅白縣治東)綠眉水
(在州治南流入左江)歸安水(来自上思州流經本州境注於江左)隴冬水(在羅白縣前流)
(入左江)
上隆州
建置沿革宋置横山寨元屬田州路本朝初因之後改
隸廣西布政司編戶四里
山川詳山(在州治南)石洞(在州治東一名隠山洞)唏瀾泉(在州治東其味甘冽)
宫室留哩樓(在州治東洪武十七年知州岑永通建)
關梁武陽橋(在州治北五十里)
果化州
建置沿革宋置隸横山寨元屬田州路本朝初因之後
改隸廣西布政司編戸一里
恩城州
建置沿革唐置宋元仍舊本朝初因之後改隸廣西布
政司編戸六里
山川暖巖(在州南一十五里其巖深邃可蔽風雨)
歸德州
建置沿革宋置隸横山寨元屬田州路本朝初因之後
改隸廣西布政司編戸一里
山川歸峰山(在州治西有趍歸之狀故名)
關梁三索橋(在州治西南)
歸順州
建置沿革本朝(原闕)
思陵州(東至忠州界四百二十里西至思明府界七十里南至交阯界三百九十)
(里北至思明府界一百二十里自州治至南京六千四百八十里至京師九千九百二十)
(七里)
建置沿革古百粤地漢屬交阯郡宋置思陵州屬永平
寨元屬思明路本朝洪武初省入思明府二十一年
復建改直隸廣西布司編戸二里
形勝諸峯疊翠二水交流(州志)
風俗婚姻尚早歌唱送終(州志)
山川峙壁山(在州治東六里)紀牟山(在州治東一十里)角硬山(在州治南二十)
(里)東陵山(在州治東四十里)淰削水(在州治前流入思明府界)角硬水(在州)
(治南源出角硬山北流二十里至此與稔削水合)
上林長官司(東至泗城州界二百里西至安隆長官司界一百五十里南至雲南)
(廣南府富州界一百五十里北至泗城州界一百五十里自司治至南京二千四百里至)
(京師一萬八百四十五里)
建置沿革古百粤地漢屬交阯郡宋元號上林洞屬泗
城州本朝永樂七年建上林長官司直隸廣西布政
司
形勝累峯據其前倉冐峙其後(司志)
風俗赤脚蓬頭白帶頂笠(司志)父子各居男女混雜(新志)
山川潺岜山(在司治東十里)晚架山(在司治南二十里)累峰嶺(在司治南二里)
(嶺有數峯因名)倉冐嶺(在司治北三里)䭾娘江(在司治西流入田州界)
安隆長官司(東至泗城州界四十里西至雲南廣南府界六百里南至上林長官)
(司界二百里北至貴州宣慰使司界八百里自司治至南京八千一百二十里至京師一)
(萬一千五百六十五里)
建置沿革古百粤地漢屬交阯郡元為泗城州地本朝
永樂元年建安隆長官司直隸廣西布政司
形勝羣峯聳峙澗水環流(司志)
風俗稟性各異趁食為生(司志)男女混雜婚姻尚早(新志)
程縣
建置沿革舊號程丑莊本朝洪武初始歸附隸泗城州
二十一年改為縣仍舊隸嘉靖中改直隸廣西布政
司編戶一里
山川回顧山(在縣東五十里)藩籬山(在縣西一百里)布柳水(在縣西)
五屯守禦千戶所
建置沿革本朝(原闕)年置
明一統志卷八十五
