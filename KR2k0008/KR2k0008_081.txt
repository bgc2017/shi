明一統志卷八十一
明李賢等撰
肇慶府(東至廣州府南海縣界九十里西至廣西梧州府蒼梧縣界四百里南至高州府電白縣界六百里)
(北至廣州府清遠縣界一百七十五里自府治至南京四千二百六十里至京師七千四百二里)
(糧十六萬石零)
建置沿革禹貢揚州之南境天文牛女分野春秋時為
百粤地秦為南海郡地漢武帝平南粤為蒼梧合浦
二郡地三國吳及晉属蒼梧郡劉宋置綏建郡治四
會縣梁置高要郡治高要縣隋平陳廢綏建郡入四
會縣又廢高要郡置端州大業初改信安郡唐復改
端州又於四會縣置南綏州属嶺南道貞觀中改為
湞州尋廢天寶初改端州為高要郡乾元初復為端
州宋置興慶軍節度重和初陞州為肇慶府仍改軍
曰肇慶隸廣南東路元至元中改置肇慶路隸廣西
尋復隸廣東本朝洪武元年改路為府領州一縣八
高要縣(附郭本漢舊縣属蒼梧郡劉宋属南海郡梁於此置高要郡隋平陳廢郡以縣置端州唐)
(以博林縣省入宋又省平興縣入焉元仍舊本朝因之編戸九十八里)四會縣(在府城北一百)
(三十里本秦舊縣属桂林郡漢属南海郡宋陳於此置郡隋廢郡又以始昌縣併入属南海郡唐置南綏)
(州後改湞州又廢州以縣属廣州宋初省入南海尋復置縣熙寧中割属端州元属肇慶路本朝因之編)
(戸三十里)新興縣(在府城南二百四十里秦為南海郡地漢置臨允縣属合浦郡東晉始析置新)
(興縣及新寧郡梁兼置新州隋廢郡大業初廢州以縣属信安郡乂省索盧縣入焉唐復置新州治新興)
(縣天寶初改新興郡乾元初復為新州宋仍舊元改置新州路尋復為州本朝洪武二年州廢縣改今属)
(編戶五十八里)陽春縣(在府城南二百四十里本漢合浦郡高涼縣地吳属高涼郡梁於此置陽)
(春郡及陽春縣隋平陳廢郡以縣属高州唐於縣置春州天寶初改南陵郡乾元初復為春州宋廢州以)
(縣属南恩州元仍舊本朝洪武二年州廢縣改今属編戸二十四里)陽江縣(在府城南三百四十)
(里本漢高涼縣地孫吳置海安西平二縣晉属齊興郡齊改海安曰齊安隋復改海安唐仍改齊安尋改)
(曰恩平為恩州治又改西平曰陽江属恩州宋改恩州曰南恩州徙治陽江而以恩平縣省入陽江元至)
(元中改置南恩路尋復為州本朝洪武二年州廢縣改今属編戶二十九里)高明縣(在府城西)
(南二百八十里本朝新建編戸三十五里)恩平縣(在府城南二百七十里本朝復置編戸二十里)
廣寧縣(在府城西北八十五里本朝新建編戸一十里)德慶州(在府城西二百一十里秦)
(為南海郡地漢置端溪縣属蒼梧郡東晉於縣置晉康郡隋廢郡以縣属端州唐於此置南康州尋廢復)
(置名康州天寶初改晉康郡乾元初復改康州宋初州廢縣仍属端州尋復置康州紹興初陞為德慶府)
(又置永慶軍節度元改置德慶路隸廣西道後還隸廣東道本朝洪武初改路為府九年改府為州以端)
(溪縣省入編戶六十三里領縣二)封川縣(在州西一百二十里本漢廣信縣地属蒼梧郡梁置)
(梁信縣及梁信郡兼置成州隋平陳郡廢改成州曰封州改梁信縣曰封川大業初以封興縣省入尋改)
(州為蒼梧郡治封川縣唐復為封州天寳初改臨封郡乾元初復為封州宋紹興中州廢以縣属德慶府)
(尋復置元改置封州路後復為州本朝省州縣改今属編戸十四里)開建縣(在州西北三百一十)
(里本漢蒼梧郡封陽縣地劉宋析置開建縣属臨賀郡梁於縣置南靜郡隋廢郡以縣属連州後廢唐復)
(置属封州宋開寶中省入封川縣尋復置仍舊属元因之本朝廢封州縣改今属編戸四里)
郡名信安(隋名)古端(隋唐置端州因名)
形勝北望頂湖南瞻銅鼓(圖經北望頂湖萬仞峙其後南瞻銅鼔四阜列其前白沙)
(崗驅羊於其左腐柯山卧虎於其右)據三江口(臨封志據邕桂賀三江口誠控扼之地)居
廣東上游(德慶州志)當五州要路(寰宇記恩平當五州之要路頗有賈人循海而)
(至)阻山瀕海(圖經恩平與廣右接境阻山瀕海)山麓勝境(鼉山志序龍鼉山為)
(南服之冠金鷄亦舊壤所有山麓名勝之境海珍果實之饒)控江帶山延袤數千
里(郡志)
風俗火耕水耨食稻與魚(隋書云)土厚民淳(郡志土厚民淳男事漁樵)
(女事紡績)以檳榔為禮(同上俗以檳榔為禮以鬭歌為樂地有草曰胡蔓服之即死小民争)
(鬭或負債輒服以誣人)瘴氣最惡(宋新州志)以鷄骨占吉凶(寰宇記新州俗)
(以鷄骨占吉凶衣服即都落吉貝蕉布豪渠之家喪祭則鳴銅鼓召衆則鳴春堂巧作木疊藤帽五色藤)
(箱席)夷獠相雜(同上康瀧一同夷獠相雜)病不服藥唯巫是信(恩平圖經)
俗荒陋市肆無陶瓦(封州志)質樸知義(臨封志風俗質樸民淳訟簡又)
(蘇軾云司馬温公薨封州父老相率致祭亦足見其民之知義也)椎髻跣足(郡志鄉村男子)
(多椎髻婦人多跣足又好著木屐)
山川石室山(在府城北六里一名圓屋山一名高星山山有石室自生風烟南北有二門號為神)
(仙下都旁有石聳立謂之崧臺又有七星巖連属曲折為斗形中可坐數百人巖内築斗魁臺唐李邕作)
(記鐫石宋郭祥正詩端州正在雙峽間石室高臺壓孤壘)銅鼓山(在府城南隔江一十里府治之)
(案山也山有赤石如鼓形扣之有聲故名)高峽山(在府城東三十五里吳步隲為交州刺史以兵)
(取南海衡毅錢博等領兵逆戰於峽口博兵敗死即此地相傳山有羊化石因名羚羊峽又名高要峽)
爛柯山(在府城東三十六里其上猺人所居土俗相傳為王質觀棋處)頂湖山(在府城東)
(北五十九里山勢雄峻為一方之鎮山頂有湖)苟逕山(在府城南四十里山下有基相傳乃南朝)
(陳高祖壠掘鑿之不能辯其穴惟石砌存焉山口有載碑石龜大可丈許)歌樂山(在府城東八十)
(里風起聲如音樂故名)古勞山(在府城東一百二十里出徑嶮狹樵人憚勞故名)老香
山(在府城南一百二十里山出香木有水出此山東流經廢平興縣名鈎源水)奢山(在府城東)
(南一百三十里山有丹砂夷語訛砂為奢山南有粟砦山産山棗葉似梅果似荔枝九月熟又多錦鳥鮫)
(魚又有玄鈎鳥鳴則雨至)香山(在德慶州北二里山有五色石石上多香草一名利人山山勢突兀)
(屹然為一州之望上有乾明寺)茗山(在德慶州境境内多山其有名者曰勞山曰樝山曰思耆曰高)
(良曰平定曰馬鞍曰禮嶺曰大力)藿山(在德慶州東北五里山有草如藿)端山(在德慶州)
(東二十里其形方正因名輿地志山有樹冬榮其子大於杯炙而食之味如猪肉)錦石山(在德)
(慶州西五十里漢陸賈使南越時設錦繡幃帳於此因名)古蓬山(在德慶州界凡五十四山此其)
(一也其上猺人雜處自昔民為所苦本朝洪武間始勦平之然未盡帖服永樂初向化來歸然後諸山之)
(名始入版圖)倉岡山(在四會縣西三里林巒聳秀舊傳南漢劉氏嘗建倉貯兵儲於上故名)
金岡山(在四會縣北一十里縣治之主山也按廣州記云行人往往見金人遊於岡側又名金山)
貞山(在四會縣西南一十里又名烈女山相傳文氏女許嫁而夫死於虎女歸夫家養姑三年父母)
(欲奪其志乃潜於此山絶巘藝苧蔴蕉竹績織以自給親黨求之莫知所在傳以為仙去)廣正山
(在四會縣西南一十里又名貞山絶頂有三池旁有巨石如壇其側有竹下垂風至輒自掃壇石前有龍)
(池)思子山(在四會縣東二十五里隋末籍民為兵有老嫗年八十餘止一子亦在行後思其子)
(登此望之悲哽而絶故名)扶盧山(在四會縣東四十里上有池水四時澄澈花木繁茂相傳甲戌)
(日即有管絃音昔六祖嘗隱此山有六祖庵六祖姓盧故名)百僚山(在四會縣北五十里山形)
(高聳旁有崇岡疊巘四面拱峙若百僚然)石澗山(在四會縣西六十里有泉自竇中出東流五里)
(入于江舊傳竇中有巨鯉每游泳則不踰數日天必雨)石燕山(在四會縣東八十里巖穴中有)
(石佛石鐘又有石燕)落鞍山(在四會縣西北一百一十里相傳有青衣人乘白馬出山中俄墜地)
(人馬俱失因名)三宿山(在四會縣西一百四十里山有三峯若列宿一名三足山相傳昔有蘇姓)
(者入山仙去)高望山(在四會縣西二百五十里山多茶木昔有人登此山及半忽晦瞑迷不能)
(進乃由他路歸)端峯山(在新興縣北六里山峯屹然端正不欹)雲秀山(在新興縣東一)
(十里許相傳山有五色雲見)新寧山(在新興縣西南二十里山勢高聳為一境之鎮)龍山
(在新興縣南三十里上有龍山寺寺有覺軒宋左丞王安中銘云本自不迷何者為覺惟無舌人滿口道)
(着龍山名軒無病求藥從而銘之分一半錯)錦山(在新興縣西南三十里山多花木爛若錦綺有)
(峽岡水出此北流至府界入大江)天露山(在新興縣東南三十五里山形陡峻上插雲霄頂有)
(巨石泉出其傍為龍潭鄕人立廟以祀龍神歲旱以石投之有聲如雷即雨)射木山(在陽春縣)
(南一十五里縣治之按山也又名雲靈山雲罩其上必雨開則霽故諺云雨未晴看雲靈)羅黃山
(在陽春縣境石上有仙人足跡又有瀑布數十丈流為羅水與縣西南麻逢吉流二水相合)鐵坑
山(在陽春縣東南二十里宋胡銓詩路入陽春境杳然非世間初疑金谷嶺元是鐵坑山日薄煙嵐重)
(天寒酒力慳人言兹地惡我愛碧孱顔)雲浮山(在陽春縣北七十里舊經云陳霸先嘗居此山)
(上有偃松石床舊基)峒石山(在陽春縣北八十里巖石幽邃内有古佛宋咸平初賜太宗御書藏)
(於石室胡銓詩兹處山皆石他山蓋不如固非從地出疑是補天餘下陋一拳小高凌千仞虛竒章應未)
(見名不到中書)鳳凰山(在陽江縣東北二十里一名北甘山壁立千仞有瀑飛下猿狖不能至相)
(傳有鳳凰巢其上遇大風雨嘗墮其雛)羅琴山(在陽江縣西二十五里昔羅含嘗携琴遊此故)
(名山頂有石如棋局或云仙人嘗圍棋於此)海陵山(在陽江縣西南七十里大海中延袤三百)
(餘里一名羅洲宋末張世傑自崖山潰圍出至此山下颶風大作或勸世傑登岸世傑慮為人所圖即登)
(佗樓露香祝天風濤愈甚遂溺死焉)鸚鵡山(在陽江縣西南有石成巨人跡俗名聖人跡縣境山)
(甚多其著名者又有翠鳥龜龍博泥即高磁石諸山)龍鼉山(在陽江縣東一百二十里山頂有龍)
(穴能興雲雨有石名龍口泉出焉旱則取水禱雨即應其水南流入海名半亭水)羅領山(在陽)
(江縣出沈香木)瑞靈山(在陽江縣東舊名烟蘿山唐時有瑞光燭天郡白其事勅置院開山叢棘)
(中發石龕得古經一函題曰大佛名經有古碑存焉)登高山(在封川縣治北山形突兀舊有花藥)
(圃歲九月官属於此登臨)東山(在封川縣治東形如覆舟舊於出下為三舍學基)西山(在封)
(川縣西隔江山石上有巨人跡遇旱鄕人洗而禱之即雨名曰聖石山之西有雙清亭)豐夀山
(在封川縣東四十里寰宇記云山高一百三十丈一名霹靂山)麒麟山(在封川縣東八十里八表)
(侵雲視諸山最高)澤錦山(在封川縣坊場鄉漢陸賈南來至此有池澄澈因以浣錦後縫錦裹)
(石遂名)圓珠山(在開建縣西北三十里山圓如珠)忠讜山(在開建縣北七十里舊經)
(云古人居此者性多讜直因名忠讜水出焉)騰豻嶺(在府城西北一十五里山産騰豻故名騰)
(豻沐猴類頭正方貎類人髮長尺餘常覆面欲冇所視輒搖頭以兩手披之一名騰豺)千歲嶺
(在四會縣南一十里三峯突兀形如筆架縣治之案山也)龍子嶺(在四會縣東一十三里又有鳳)
(頭岡宋淳熙間縣令蘇邦平縣基得古碑有詩云龍嶺行歌龍已化鳳頭將見鳳齊鳴)三洲巖
(在德慶州東七十里取蓬萊第三洲之名一名玉乳巖中有石室室中有石乳蒼綠色間類佛像鍾磬玉)
(麟遊魚之属相傳有皓叟修真於此宋周敦頥嘗游蘇軾有題識及李綱書玉乳巖三大字俱存)龍
巖(在德慶州東七十里相傳有龍穴於此巖口有水方丈餘清碧而深不可測)九星巖(在德)
(慶州東一百一十里巖有九峯尖秀如玉笋下有巖穴如堂中有一徑通幽其左一穴人跡罕到遊者湏)
(秉燭以覽其勝)崆峒巖(在陽春縣西南一十五里巖洞深廣生石乳又有石鍾鼔叩之有聲)三
台岡(在府城西三岡鼎峙)龍頂岡(在府城西北角排柵内)獅子岡(在四會縣北五)
(十里有石二其一為雷震斷又有石華表柱上鐫刻字漫滅不可辯)望海岡(在陽江縣南一十里)
(登之可望海上有二石室内有懸泉金膏銀燭靈芝玉髓之異其石自然成樓臺柱棟石牀石池石田制)
(度皆如人巧縣東二里乂有王母岡)鉛坑岡(在陽春縣北出鉛銀砂鑛因名)金臺岡(在新)
(興縣廢信安縣東北九十里海中形名如覆船初號覆船山行人惡之改今)歌舞岡(在新興縣境南)
(越王佗三月三日登高處)石峒(在府城東北一十里天開巖穴空闊幽深南北二門上虚通天洞與)
(七星巖相去不遠水泛浸則巖之没者數丈惟峒隆然屹立水中如故世傳峒能浮者以此)金鷄石(在陽)
(江縣治北小州上相傳宋時有金鷄飛立石上追者至飛墜水濱尋没于水因立廟石側時有金色鷄見)
仙人石(在陽江縣治東北北湖石上有仙人跡宋守王旦嘗遊此鑿渠石上為葫蘆形乂名葫蘆)
(石下有翠巖亭旦留題云人間怪泉石嶺外好山川又云謫仙三百載此樂有誰傳)鼎石(在德慶州)
(界郡云有鼎石之神在江中隨波出没即赤松子煉丹處其側有赤松子祠)鼠石(在開建縣北二)
(十里傍有三穴皆容人居止又封川縣東二十里有靈鼠石)斑石(在封川縣東六里五色錯雜有)
(風空石斑如虎)萬家石(在封川縣北五十里有三石週迴五里)海(在陽江縣西南)北津
港(在陽江縣南三十里一名北津海上自港門直通陽春縣下出港門通獨石按東南大洋海港門皆)
(亂石舟可行者僅丈餘海舟欲入亦候大潮始能進故海寇不敢睥睨)漠陽江(在陽江縣治西)
(源出古銅陵縣北雲浮山下南流過陽春縣會羅鳳石碌高僚博懈麻霜諸水經南恩舊城直通北津港)
(門入于海)恩平江(在陽江縣源出縣東舊恩平縣西北平城山東流合烏石水下流入廣州新會)
(縣界)新江(在府城南六里源出新興縣亂山北流入于大江)大江(在府城南又名西江即端)
(溪也深廣澄演下流入海)新宅水(在府城南三十里源出徑山北流入新江)博峒水(在府)
(城南四十里源出古鑿岡北流合于新江)蒼梧水(在府城東南六十里源出爛柯山初成瀑布東)
(流屈曲入于江)古婪水(在府城東北七十里一名安南水源出四會縣界南流入大江)古武
水(在府城東八十八里一名清岐水南流入大江自昔設關隘屯兵為用武之地)清泰水(在府)
(城東一百里源出奢山南流合麥圃水入大江唐以此水名縣)晉康水(在德慶州東南一十五里)
(一名南江古晉康在此)綏江水(在四會縣治南一名滑水又名綏建水源出廣西懷集縣自峽)
(中曲繞而下漫流至縣前江面空闊以古綏郡得名)龍江水(在四會縣北一百里灘石險隘至金)
(溪始漫流可通小舟南經龍橋會綏江因名)顧水(在四會縣北二百里源出清遠縣至顧水口入)
(江上流有美材巨木商人從水口作巨栰而下貨於南海)博麻水(在陽春縣東北三十里源出射)
(木山西南流入漠陽江)羅鳳水(在陽春縣北五十里其流縈迴西入漠陽江)鼉江水
(在陽江縣治西以形似名其水汪洋澄演深不可測相傳有龍潜焉故又名龍濤南流合北津港入海)
沙河水(在陽江縣北二十里流出烏石山西流四十里入鼉江)龍吟水(在開建縣東一)
(十五里金鏤村唐狀元莫宣卿讀書堂在此水流清響父老呼為龍吟)思龍水(在新興縣南源)
(出思龍山流合盧溪水倚岡水至府界入大江)盧溪水(在新興縣源出李峒嶺流經盧村過龍山)
(繞縣城東門外北流至府城入大江宋省元張宋卿詩浩歌劇飲不知暮雨自新州江口來)靈洲
(在封川縣西北一十四里洲上平坦江流四合雖春夏波濤漲溢未嘗泛没因名)包公井(在府)
(堂東宋守包拯鑿人以其水泉清洌似之故名)雙清井(在德慶州治東西庭中二井水俱清故名)
蟠龍井(在封川縣治東相傳昔有潜龍)甘泉(在陽江縣治南味甘而香邑人汲以㵸茶釀酒)
(滋味異常)温泉(在陽江縣東二百里雲立山石穴中可以澡浴)潄玉泉(在香山上飛流清淺)
(可愛)白石泉(在德慶州西龍母廟前)瓊響泉(在德慶州東五十里樵雲山下清流激石)
(若鳴珂然)甘峰泉(在德慶州東八十里甘山下泉下流入龍頭灣)雙龍泉(在雙龍山下泉)
(清潔常滿歲旱禱之即雨)浴沂池(在府學内旁植以栢上有浴沂亭正統間建為士子遊息之所)
聚鱗池(在新興縣治西水深魚聚因名)禄池(在德慶州東南一百三十里水清深中有石上)
(有龍礪角痕)龍池(在德慶州西八十里俗名龍塘水深二丈餘澄澈見底相傳有龍潜其中歲旱)
(有禱輒應)
土産銀(四會高要二縣出)錫(德慶州及瀧水縣出)鐵(高要陽江二縣出)端硯(高要縣羚)
(羊峽對山出硯有三種巖石為上西坑次之後磨又次之其色深紫瑩潤扣之其聲清遠有青綠黃重暈)
(圓點者謂之鴝鵒眼為巖石其色赤呵之乃潤鴝鵒眼色紫紋漫而大者為西坑石其色青紫向明側視)
(有碎星光點如沙中雲母乾而少潤者為後磨石又有子石在大石中匠者識山之脉理鑿一窟自然有)
(圓石青紫色者琢為硯可直千金)黑猿鼷鼠翡翠孔雀雲
白鳥(能禁蛇)潜牛(生江中形似魚能上岸與牛鬭角軟還入水堅則復出)越王鳥
(似鳶而喙勾可受二升南人以為酒杯糞似薰陸香南人以為香一名鸏鵰鳥)鵕䴊鳥(似山鷄以)
(家鷄鬭之則可擒其羽有光漢以飾侍中冠)優曇鉢(似琵琶無花而實)术葵(可為扇)
多香木(俗謂之密香辟惡氣殺鬼精)斷續藤(山行渴則斷取汁而飲之又名東風菜以)
(上俱新興縣出)磁石(陽江縣磁石山出)鵝毛䱓(陽江縣出乃鹽蔵鱊魚兒其細如毛而白)
鮫魚皮(封川縣出)苧布蕉布縮砂乾漆楓香(俱高)
(要縣出)
公署肇慶衛(在府治東洪武初設守禦千戶所二十二年改為衛)德慶守禦千戶
所(在州治東洪武九年建)守鎮四會千戸所(在縣治西洪武二十三年建隸肇慶)
(衛)新興守禦千戸所(在縣治西洪武十三年建)守鎮陽春千戸所
(在縣治東洪武三十一年建隸神電衛)陽江守禦千戸所(在縣治東洪武元年建)
守禦海朗千戸所(在陽江縣東南五十里洪武二十七年建隸廣海衛)守禦雙
魚千戶所(在陽江縣西一百五十里洪武二十七年建隸神電衛)
學校肇慶府學(在府城東一里舊在府治西宋崇寧初遷此本朝洪武初重建)德慶州
學(在州治東舊在子城東五里宋徙此本朝洪武初重建)高要縣學(在縣治東即府學舊)
(址宋建本朝洪武十五年重建)四會縣學(在縣治東南宋建本朝洪武初重建永樂十一年重)
(修)新興縣學(在縣治東南即廢新州學宋建本朝洪武初重建)陽春縣學(在縣)
(治西二里宋建於城南本朝洪武初徙此)陽江縣學(在縣治東南即南恩州學舊在城南二里)
(宋紹興間徙此本朝洪武初重建)封川縣學(在縣治東北舊在東山宋遷此本朝永樂十二)
(年重建)開建縣學(在縣治西舊在荒山本朝洪武八年徙此以上學俱正統間重脩)
書院崧臺書院(在府治東二里舊名石頭庵本朝正統間始改為書院)星巖書院
(在府城北五里宋郡守包拯建)三洲書院(在德慶州東七十里三洲巖畔祀宋濓溪周敦頥)
濓溪書院(有二一在四會縣治北金鷄山之麓一在陽江縣學東俱祀周敦頥蓋敦頥熙寧中)
(提刑嶺南所至洗冤澤民故皆祀之)
宫室飛雲樓(在府治北城上宋建又名披雲可覽一郡江山之勝本朝洪武初重修)景和
樓(在新興縣城東南)瀟爽樓(在新興縣城西南)萬象樓(在陽江縣西城上宋嘉定)
(間州守留碩建有記)齊雲樓(在封川縣北又有拱翠樓在縣東致爽樓在縣西皆宋時建)朝
宗閣(在陽江縣舊郡治宋建)雙清閣(在新興縣治西宋建)鑒止堂(在府治西舊名)
(枕書堂)中和堂(在府治東舊名清心又名静治以上俱宋守包拯改今名)包公堂(在中)
(和堂後包拯守端州有廉聲後人因築堂)相堂(在四會縣舊簿尉廳之東宋紹興中宰相梁克家嘗)
(館於此故名)薰風堂(在新興縣治西南十仙園内又有延景亭明水軒藏山亭)隆蔭堂
(在陽江縣西園喬木隂森怪竒争聳宋黃公度詩簿書休吏早花鳥向人閒)澄映堂(在新興縣)
(舊州僉判廳後宋廖演建有詩曰北顧谿山入望中一泓清澈動冲融登臨孰謂觀為政食息何妨退自)
(公身處冰壺聊自若氣吞雲夢始知雄十仙風月還如舊禆贊年来愧㒺功)宅生堂(在封川縣)
(治北宋郭祥正詩水光送日浮珍席山勢和雲插畫梁安得身如張相國為君重賦宅生章)五友
堂(在封川縣西宋封宋沈清臣建并記取江山風月與已為五友而名)二星堂(在封川縣西一)
(十里舊名天遠堂後以兩部使者交承於此因易今名)讀書堂(在開建縣金縷村唐狀元莫宣)
(卿讀書處)鵠奔亭(在府城南七里搜神記漢九江何敞為交阯刺史行部至高要宿於此夜有女)
(子呼曰妾本廣信縣蘇氏女名娥嫁為同縣施氏妻夫死有雜繒與婢致富鬻之旁縣日暮俱為亭長龔)
(夀刺死合埋樓下敞掘屍捕夀具伏初發屍時有雙鵠奔其亭故名)桄榔亭(在府城西七里白沙)
(岡唐李翶題云翶與監察御史韋君詞皆自東京來嶺南約偕行翺及西江韋君已前行矣上桄榔亭見)
(韋紀姓名且有念我之言)錦阜亭(在新興縣臘岡上宋守黃義卿以其可登覽因築亭其上并改)
(岡曰錦阜)相遊亭(在新興縣東秀羅寺宋蔡確嘗遊此因名)揖翠亭(在陽江縣宋胡銓詩)
(青山如高人可揖不可致)松關亭(在香山下其旁多松樹山前又有覽秀亭)橫翠亭(在德)
(慶州舊府門之南其雙門内又有夀康亭皆宋時建)登雲亭(在德慶州東五里登雲橋上每賓興)
(大比飲餞士人及迎送使者皆於此)浣花亭(在封川縣城外西園宋封州守沈清臣建其在西園)
(者又有桂巖知津二亭)金墉亭(與愛山吸江二亭俱在封川縣舊封州治東)寶月臺
(在府治北土阜高平望之若雲)雲秀臺(在府城西北八里相傳宋大中祥符間有五色雲見其上)
(郡守范雍建)望海臺(在望海岡上宋胡銓詩君恩寬逐客萬里聽歸來未上凌烟閣聊登望海)
(臺山為翠濤湧潮拓碧天開目斷飛雲處終身愧老萊)熙春臺(在陽江縣東北高跨嶺首平林)
(怪石間見層出元琥璐珣詩亂山東去奮蒼龍一水西流走玉虹向日熙春臺上樂年來孤負幾東風)
望雲臺(在登高山上宋封州守曹覲築以寫思親之意)瑞蓮臺(在新興縣北舊名雪花宋)
(乾道五年濠生蓮故名)
關梁西石橋(在府城西一里城壕上)太平橋(在四會縣前)普濟橋(在四會縣)
(東跨龍江上)三登橋(在四會縣西北二里宋士人林師老薛彌老林帥老一時登科因名)青
石橋(在陽春縣南三十里跨青石小溪上)潮麗橋(在陽江縣北九里水通海潮)得月
橋(在德慶州西二里上有樓亭可以延月)潄玉橋(在德慶州北二里香山潄玉泉上)化
龍橋(在德慶州西五里龍母廟前白石谿上橋舊有石刻醉石二字)仁義橋(在新興縣東門)
(外宋紹興中建有記)
寺觀天寧寺(在府城東一里宋建中有菩提樹二枝葉紏結隂覆𣑽刹)開元寺(在德慶州)
(治東唐建)光孝寺(有二一在德慶州治西一在封川縣西五里)龍華寺(在四會縣西二)
(里以上俱宋建)龍興寺(在新興縣東北唐建)萬夀寺(在陽春縣北元建)報恩光
孝寺(在陽江縣西南唐建)六真院(在新興縣東南宋蔡確貶新州嘗寓此有侍兒名琵琶家)
(所畜鸚鵡甚慧每為確呼琵琶名及琵琶死鸚鵡猶呼其名確詩云鸚鵡言猶在琵琶事已非傷心瘴江)
(水同渡不同歸未幾確死)光福院(在開建縣南二十里元建)玄妙觀(有二一在府城西一)
(里一在德慶州治東俱宋建)白鶴觀(在府城東南五里宋建有白鶴巢於庭樹因名)
祠廟陸大夫廟(在錦石山下洪邁夷堅志漢陸賈使南越尉佗與之泛舟至此賈默禱曰我若)
(說越王肯稱臣當以錦裹石為山靈報使還遂募人值花卉以代錦後人因立廟祀之宋乾道間梁竑入)
(都艤舟石下夜夢一客自稱陸大夫云我抑鬱於此千餘歲矣君幸見臨願留一詩竑遂題詩于壁而去)
昭惠公廟(在新興縣東南二十里羅陳村唐武德初立廟舊在孤峯絶頂故老相傳一夜風雨)
(暴至廟亦移下)包公祠(在府治儀門左祀宋包拯)忠景廟(在德慶州城東祀宋知康州趙)
(師旦崇寧間賜廟額)忠穆廟(在封川縣宋廣南安撫田瑜建以祀知封州曹覲并奏賜廟額)孝
通廟(在德慶州東一百里祀程溪龍母之神禱雨屢應)射木神祠(在射木山南漢封儲)
(休侯昔江南李氏無子一夕夢神託生為嗣因名符後登第歴官知春州辭其母曰兒往必不歸矣逮抵)
(宫謁祠下顧瞻門廡若舊所覩未幾卒自符之生而廟食廢及其卒而廟復靈)太尉廟(在府城東)
(元高要尹陳忠衛有德政卒於官民祀之)
陵墓温媪墓(在德慶州晉康志昔有温氏媪者端溪人於水滸得一卵大如斗持歸置器中經數)
(日忽有一物如守宫長尺餘穿卵而出能入水捕魚媪一日治魚誤斷其尾遂去數年乃還始知其為龍)
(也媪死瘞于江隂龍子嘗為大波至墓側縈浪轉沙以成墳)劉王女冡(在陽江縣王女名素)
(馨死葬於此其冡上生那悉茗花因名素馨宋傅伯成詩昔日雲鬟鎻翠屏只今烟冡伴荒城香魂斷續)
(無人問空有幽花獨擅名)張世傑墓(在陽江縣朝居里赤坎村宋亡於崖山世傑挾鬭艦十八)
(潰圍出將往占城不果回艤舟海陵山下謀入廣擇宗室子立之俄而風作溺死諸將求得其屍焚之函)
(骨葬此)
古蹟廢南綏州(在府城西六十里唐初置領四會化蒙二縣貞觀初廢)廢崇州(在府)
(城東南二十里宋元嘉中置尋廢)廢南恩州(在陽江縣本梁陽春郡唐置春州後析置勤州)
(又析置恩州治恩平縣宋徙治陽江改曰南恩本朝省)廢封州(在封川縣梁置成州在縣北六)
(里隋故曰封州本朝省)廢平興縣(在府城東南八十里劉宋置及置宋隆郡隋廢郡以縣属)
(端州唐又分置清泰縣尋省入平興宋以平興省入高要今清秦廢縣在府東七十里)廢化蒙
縣(本四會縣地隋置属南海郡唐属廣州宋省入四會)廢杜陵縣(在陽江縣境梁置及置杜)
(陵郡隋廢郡改縣曰杜原唐復曰杜陵宋省入陽江)廢銅陵縣(在陽春縣境劉宋置隋属端州)
(唐属勤州又析置富林縣宋省尋又省銅陵入陽春)廢羅水縣(在陽春縣西南九十里唐天寶)
(末置又有唐流南縣亦在縣境宋初俱省)廢永順縣(在新興縣北四十五里唐初析新興置索)
(盧新昌單牒永順四縣後惟存永順餘縣皆廢宋又省永順)廢新州(在新興縣梁置隋大業初)
(廢唐復置本朝省)廢悦城縣(在德慶州東八十里劉宋置樂城縣隋属端州以悦城縣省入)
(唐改樂城曰悅城属康州又有都城縣亦在州境宋並省入端溪)廢端溪縣(在德慶州漢置)
(隋唐宋皆属端州元為德慶路附郭本朝省)乾闥婆城(在新興縣地出鵕䴊鳥)竻竹
城(新興縣有石城狹隘宋紹興中州守黃濟植竻竹圍繞之竹有刺芒棘森然羔豚不能入至今被其)
(利)六祖故居(在新興縣曹溪第六祖盧能唐元和中諡曰大鑒禪師縣之國恩禪寺即其故)
(居也又縣東南有夏院乃六祖禁足之地)金粟庵(在府西南五十里宋時僧祖泰歸真處左丞王)
(安中等嘗遊其庵)葛仙園(在德慶州東一百三十里社山絶頂有花園相傳為葛洪鍊丹之所)
(今産躑躅花)
名宦唐姜晦(開元中吏部侍郎處事精明其兄皎坐事流欽州晦亦貶春州司馬)李紳(為翰)
(林學士敬宗初立以李逢吉誣貶端州司馬)李甘(為侍御史言鄭注不可為相坐貶封州司馬終)
(於貶所)崔嘏(李德裕之謫嘏適草制以德裕忠貞不盡書其過坐貶端州刺史)楊收(貶為)
(端州司馬吏具大舟以湏收曰方謫去可乎以二小艇趨官)李涉(坐謫康州賦詩云惟將直道信)
(蒼蒼可料無名抵憲章隂隲却應先有謂已交鴻鴈早隨陽)宋馮拯(淳化中知端州旣至上言)
(請遣使括諸路隱丁更制版籍及議鹽法通商凡十餘事吏民俱便之)陳亞(真宗時知南恩州自)
(謂地居烟瘴夷獠雜處務行寬政深得民心)王旦(與單倬相繼知南恩力蘇民瘼民到于今稱之)
張錫(知新州初建學於州自是人始知學)鄭端義(仁宗時知端州務農重學嘗築石城有修)
(城記)包拯(知端州州歲貢硯前守率緣貢數十倍以遺權貴拯命製者才足貢數滿歸不持一硯)
趙師旦(知康州儂智高來薄城師旦開門迎戰弑賊二驍將及𢾗十人明日賊大至遂戰死先是)
(師旦藏其妻於山谷生一子棄道上草中賊去後凡三日尚生人謂忠義之感)曹覲(皇祐中知封州)
(儂賊入境或勸覲避去覲曰吾守臣有死而已敢言避者斬乃率兵禦賊兵潰為所執遇害妻聞覲死亦)
(自經其妹亦赴井死事聞謚忠肅)孔延世(嘉祐間知封州遺愛在民三子文仲武仲平仲同讀)
(書于郡齋後人榜曰桂堂)鄭夷甫(嘉祐中封州判官有惠政預知死日至期沐浴更衣至官舍面)
(溪亭親督灑掃揮手指畫間屹然立化僵如植木)田開(知封州愛民重士吟咏甚富)沈清
臣(知封州風節凜然人稱不愧其名云)梁立則(熙寧中知新州興修水利於州西南十里得白)
(鱔坑決其水漑田至今為利)郭祥正(知端州公餘吟詩甚富士民樂其詩書之化)劉爚
(知德慶府大修學校奏便民五事又奏罷兩縣無名税錢及糾集武勇民兵)王治(紹興初知南恩)
(州仁厚勤敏值歲荒發粟賑饑全活甚衆盜賊竊發練兵以振之人賴以安暇則詣學課勵諸生以厚風)
(俗沒後州人立祠祀之)冷應澂(知德慶府前守政不立縱豪吏侵漁峒獠遂大為變應澂馳檄)
(諭之獠感悟欲自歸為謀主所惑不果應澂出其不意擒之属縣租賦諉道阻久不至郡應澂為立期日)
(首輸者與減分末至則償所□民惟恐後不一月訖事)章元振(紹興中知肇慶府改廣東提舉)
(與秦檜同登第甘於遠宦未嘗有私干檜)廖玖(紹興中知新州清公有為月得供給錢悉付公帑或)
(訝其太過曰吾惟有一子旣已登科吾復何求)黃濟(紹興中知新州種竻竹為外城環袤千二百餘)
(丈胡寅為記稱其政蹟甚詳)留正(陽江尉奏罷丁田米折估之錢嘗捕盜有功當改秩太守以聞)
(正力辭乃止後其子碩來守郡民請立祠祀正)陳豐(知南恩州田野無秋毫之擾民歌曰君不見恩)
(平陳守賢優游治郡如烹鮮)張格(知南恩州居官以清白自守仁聞燁然一日遣介還諸子各有)
(所遺啓鍼惟鑞酒器十他無一物)李綸(提舉廣東常平日適伯兄維守恩平酌别江濱兄弟相礪)
(以清白綸臨江矢言曰儻負君民有如此水遂投杯于江杯停不沒者久之觀者驚嘆民歌曰石門之水)
(清且清晉吏一㰱千古榮争如李公投杯盟江流洶洶杯停停)黃公度(紹興中判肇慶府治事之)
(餘以讀書著文為樂及還詢以嶺外弊事公度曰廣東小郡有十年不除守臣者權官苟且郡政廢弛民)
(受其弊高宗曰若撥歸吏部當無此弊遂以公度為考功員外郎)元韓元善(新州判官明達)
(政體累擢江南行臺監察御史)高芝(知新州清節凜然一塵不染愛民好士修整學校流風善政久)
(而猶存)倉振(知新州時猺賊蠭起振深入賊所諭以福禍示以恩信郡猺帖然向化暇日詣學召)
(諸生講解經義又於驛路夾植榕松以便行者人歌曰高松蒼榕一道清風)白景亮(南恩知州)
(有循良之政性廉介自奉甚薄妻尤儉約惟以脱粟對飯而已)王良(以萬戶鎮德慶路撫綏兵民時)
(江水暴漲民多墊餒良惻然出廩賑之寇來襲郡發兵迎擊虜其舟以歸平居恂恂雅飭延禮賓儒威德)
(著聞有政蹟碑)本朝何文質(永樂中肇慶府通判處心廉介蒞事公勤嚴而不苛吏民悦之)
顔寶(永樂中四會知縣温厚公正寬猛得宜為民奏除鬼名田粮九百石尤篤意學校新其廟宇凡)
(橋梁圩岸悉致堅完藩臬郡守交章論薦遷秩而去邑人慕之)黃景明(陽春知縣律身廉行政寬)
(與民約信人皆歸服)
流寓劉幽求(冀州人唐臨淄王入誅韋庶人幽求預參大策先天中為相太平公主有逆謀幽求)
(說明皇圖之謀洩睿宗流之封州)郭震(魏州人仕唐為朔方大總管會玄宗講武驪山怒其軍容)
(不整流新州)路巖(魏州人唐咸通中為宰相方正重厚坐累貶新州)劉摯(永靜軍人仕宋)
(累官右僕射辨白邪正為羣小聽忌初貶光禄卿蘄州居住未幾又貶鼎州團練副使新州安置至州𢾗)
(月以疾卒)巢谷(眉山人紹聖初蘇軾及弟轍貶嶺海谷徒步往訪時年已七十三矣見轍握手道平)
(生將復見軾於海南轍止之不從又自循至儋至新遂病而死)鄒浩(常州人仕宋為右正言時章惇)
(用事已廢孟后遂立劉后浩上疏乞追停冊禮别選賢族坐除名新州羈管)王履(宋元符末坐上)
(書謫貶新州後以修武郎副李若水使金相抗不屈與若水俱死臨死略無懼色且歌詩末章云矯首問)
(天兮天卒無言忠臣效死兮死亦何愆人聞而悲之)胡銓(廬陵人仕為樞密院編修官時秦檜主和)
(金使以詔諭江南為名銓抗疏請斬檜等檜以銓狂妄除名編管新州新州守張隶訐銓與客唱酬謗訕)
(怨望移謫吉陽軍)胡寅(建寧人仕宋累官至徽猷閣直學士始其父安國頗重秦檜及檜擅國寅)
(與之絶檜使章復劾其不忠不孝責授果州團練副使新州安置寅聞命即日就道在謫所無文字以所)
(記憶著讀史管見)周勣(張浚帥福建辟勣幕官時趙鼎貶潮州道遇福唐人莫敢相顧勣獨沿檄)
(往明州為般家寓居福之外邑坐貶封州)鄭剛中(婺州人仕宋為四川宣撫副使治有方略秦檜)
(怒其專擅剛中語人曰孤危之迹獨頼上知之耳檜聞愈怒遂責桂陽軍居住後徙封州)
人物南北朝陳佛智(其先鄢陵人父法念為梁新石二州刺史居瀧水世襲永平郡公佛)
(智為羅州刺史陳光大初授南靖太守以孝義訓蠻俗大建中除西衡州刺史封安靖郡公)唐陳
龍樹(佛智子仕唐歴瀧南扶建萬普南施六州刺史所至鎮俗戢姦盜賊屏息封鄱陽縣開國男)
陳集原(佛智孫累官至冠軍大將軍以勇智聞子仁謙仕至銀青光禄大夫都知兵馬使有能聲)
莫宣卿(開建縣人大中間進士第一今縣之金鏤村有莫状元讀書堂及片玉亭)劉隱(封州)
(人祖仁安本上蔡人仕為潮州刺史父謙又為封州刺史因家焉謙卒隱代領其任唐末多故隠立功嶺)
(南遂據有南海梁封為南海王隱卒弟陟襲位遂稱帝傳至鋹為宋所取)宋李英(高要人為欽州)
(推官死儂寇之難一家殱於虜刅者十有三人贈北部郎中廟食高要)梁順孫(高要人兩貢辟)
(雍第監邕州横山峒金坑先是儂寇虜掠平民入峒數十年無一人還者順孫撫以恩信又以身請使歸)
(其人酋長畏服民之得歸者如市順孫死護送者連數百里事聞官其一子)李積中(四會人父)
(士廉有隂德積中登甲科官至御史翰林直學士以直言入元祐黨籍始寓居豫章李氏自積中三世官)
(於朝而父子兄弟相師友子大性少力學尤習當世典故累官兵部尚書後以端明殿學士知平江府卒)
(謚文惠大性與弟大異大東並躋從列為名臣云)譚惟寅(高要人紹興中登進士第官至江西)
(憲讀書一覽終身不忘嘗夜入衢州祥符寺借燭閱碑不得遂以手摸之旣歸畢錄黎明對本不遺一字)
本朝李質(德慶人通詩經有大志以儒發身為東廣樞密院同僉值元末亂守有德慶封州二)
(郡地洪武初欵附授中書斷事遷刑部侍郎尋陞尚書繼授浙江行省恭知政事致仕還次子伯震任光)
(禄寺丞)陳鼎(新興人性端敏少游邑庠篤志于學登永樂乙未進士擢監察御史有正直之譽遷)
(知建昌府勵志剛斷政治一新轉僉都御史守正不阿風紀益振官至刑部侍郎卒賜葬祭)
羅定州
建置沿革本漢端溪縣地晉分置龍鄉縣尋改平原縣
置平原郡梁兼置瀧州隋初郡廢改平原曰瀧水縣
大業初改州為永熙郡縣隸焉唐初復置改為瀧州
天寶初改開陽郡乾元初復為瀧州宋初州罷以瀧
水縣属康州元属德慶路本朝洪武初属州萬歷五
年勦平羅旁叛寇陞縣為州改名羅定直隸廣東布
政司領縣二
東安縣(在州城東八十里即東山西鄉之地萬歷五年新建編戶一十五里)西寧縣(在州)
(城西一百二十里本西山大峒之地萬歷五年新建為縣編戶一十里)
郡名平原(隋名)
形勝居廣東上游(舊州記)
風俗漁樵紡績(舊記男事漁樵女事紡績)
山川雙龍山(在州城南二十里兩岡環繞如雙龍山有三石如笏石旁有泉)龍龕山(在州)
(城東北七十里昔有人于此得龍骨故名州境有石英石斛二山産石英石斛其山之著名者又有靈陽)
(羅渾雲際三山)天黃山(在州界凡六十五山此其一也其上山猺所居本朝永樂間始歸化)洞
清巖(在州城東六十里中有石柱相傳道童岑洞清者隠化于此)雲草峒(在州城南一百)
(里)瀧水(在州城西南八十里源出猺境大水山灘高如壁水流直下有巨石横亘中流殊為險阻)
(瀧下山勢稍平其流亦漫)上烏水(在州城東南一百五十里水峻而急下流入于瀧水)
土産果下馬(州境出者為最高不踰三尺駿者有兩脊骨號雙脊馬徤而能行)桬棠果
(州境出其味如李而無核)石斛(州境出)
公署南卿守禦千戶所(即黃姜峒之地萬歷初新建)
學校羅定州學(在州治南三里舊在德慶古墟元與縣同徙于羊鹿步本朝洪武初重建萬歷)
(初陞為州學)東安縣學(在縣治南萬歷七年建)西寧縣學(在縣治西北萬歷七)
(年建)
陵墓陳府君墓(在州城南八十里府君仕隋為都督)
古蹟廢瀧州(在故瀧水縣梁置宋省)廢開陽縣(在州境梁置及置開陽郡隋郡縣俱)
(廢唐復置州境又有鎮南建水二縣亦在州境宋俱省入瀧水)
高州府(東至肇慶府陽江縣界一百九十里西至廉州府石康縣界二百四十里南至海岸)
(一百五十里北至廣西梧州府岑溪縣界一百三十里自府治至南京五千四百八十里至京)
(師八千六百四十七里糧六萬六千石零)
建置沿革古越地天文牛女分野秦為南海郡地漢為
合浦郡之高涼縣三國吳置高涼郡後又置高興郡
晉以高興併入高涼郡劉宋復置高興郡梁兼置高
州隋平陳郡廢州存大業初廢州置高涼郡治高涼
縣唐武德中復置高州天寶初改高涼郡乾元初復
為高州治電白縣五代時為南漢所據宋開寶中得
其地又廢潘州以茂名縣來属景德初併入竇州徙
治茂名尋復置高州元至元間改置高州路仍治電
白本朝洪武初改高州府徙治茂名領州一縣五
茂名縣(附郭秦為桂林郡地漢属合浦郡晉始置茂名縣隋初属高州後属高涼郡唐以縣置潘)
(州五代時南漢改越裳縣又為茂名縣宋廢潘州以縣属高州併南巴潘水二縣入焉景德初属竇州尋)
(改属高州元仍舊本朝移府治此編戶二十八里)電白縣(在府城東北四十五里本漢合浦郡)
(高涼縣地梁置電白郡隋罷郡為縣又省海昌郡入焉唐自良德縣徙高州治此宋以良德保寧二縣省)
(入景德初州廢改属竇州尋復置高州於此元仍舊本朝因之編戸一十二里)信宜縣(在府城北)
(八十五里本秦南海郡地漢属蒼梧郡隋属永熙郡唐置信義縣為南扶州治貞觀初州罷以縣隸瀧州)
(尋於縣置竇州宋以特亮譚峩懷德三縣併入信義改為信宜縣熙寧中廢竇州以縣属高州元仍舊本)
(朝因之編戸八里)化州(在府城西南九十里秦属象郡漢為合浦郡高涼縣地孫吳属高涼郡梁)
(置羅州及高興郡隋廢郡以州治石龍縣大業初州廢以縣属高涼郡唐初於石龍置南石州貞觀中改)
(為辯州天寳初改陵水郡乾元初復為辯州宋改為化州元置化州路本朝洪武初改路為府八年降為)
(州以石龍縣省入九年降為縣十四年乂陞為州編戶二十三里領縣二)吳川縣(在州城南七十)
(里本漢高涼縣地隋置吳川縣属高州唐初属羅州後属招義郡宋初属辯州以幹水零綠二縣省入属)
(化州元仍舊本朝因之編戶一十五里)石城縣(在州城西一百一十里本漢高涼縣地宋分置)
(羅縣属高涼郡梁置羅州隋併入高涼郡唐置石城縣為羅州治天寶初改廉江縣宋省入吳川縣乾道)
(初復析置石城縣属化州元属化州路本朝仍属化州編戶一十一里)
郡名高涼(漢因山名)高興(吳名)
形勝土厚而山環遶(寰宇記高涼郡土厚而山環遶高而稍涼因名焉)地不濱
海依山為郡(舊圖經)浮龜之形州居二廣之間郡
據叢山之中(俱圖經)銅魚三山揖乎前寶峰絶頂拱其
後(宋教授劉棠州學記)三水繞城(化州圖經濱海數郡惟此地炎風不蒸三水繞城以泄嵐)
(瘴民少癘疫)
風俗戌日為臘高欄為居(寰宇記其俗穀熟時里閈間取戌日為臘男女盛服椎髻)
(跣足聚會作歌悉以高欄為居號曰干欄三日一市)民尚簡儉(圖經高在越地民尚簡儉易於)
(取足)療病少藥惟祭鬼以祈福(郡志)民被禮讓之教衣冠
相尚(化州圖經夷俗悉是椎髻今士民被禮讓之教衣冠相尚雖賤隸亦襟袵無復文身斷髮之舊)
山川潘山(在府城東上有仙坡相傳晉永嘉中羽士潘茂名嘗於此採藥煉丹有丹竈存焉)仙
山(在府城西又名觀山相傳潘茂名昇仙處上有昇貞觀)東山(在府城東北峰巒高聳環抱郡)
(邑)百禄山(在府城南一十五里)浮山(在府城東一百里寰宇記堯時洪水汎溢此山高出)
(若浮人居其上得免昏墊)千秋山(在化州東南去羅江二里横於州治之左)龍母山(在化)
(州南上有龍母廟故名一名南山)帽子山(在化州西南五里以形似名)銅岡山(在化)
(州東北一十里)麗山(在化州北二十里州之鎮山也一名浮梁山汪季清詩大山巉巖多險阻小山)
(秀麗應可𢾗平林風雨人語稀隔林時聽樵人斧)來安山(在化州北八十里其形險峻高插霄)
(漢鄉人避兵之處)銅魚山(在電白縣治南頼仙翁風土歌云一條丁水銅魚塞三十年来舊相)
(識)寶山(在電白縣北二里上有登高亭憑高一眺州之山水城市表裏如畫為一郡觀覽之勝圖)
(經云山有麋鳴則赦書至)鑑山(在寳山北舊有銀坑)射狼山(在電白縣北昔有異人於此射)
(侯狼獲之因名)靈湫山(在電白縣東二十里又名龍湫山下有石穴泉源四時不竭歲旱禱雨多)
(應)帽澇山(在電白縣東北三十里遇旱山有雲如帽即雨)高凉山(在電白縣西四十里)
(羣山森然盛夏如秋因名)千歲山(在電白縣北四十里雲霧常罩其巔)要龍山雙
甑山(二山俱在電白縣東六十里風土歌云巧妙四山雲岫落要龍雙甑月燈明)營屯山
(在信宜縣治東北縣之鎮山也)龍山(在信宜縣東一十里山形險峻上有風雨二窖其深莫測歲旱)
(禱雨輒應)鳳凰山(在信宜縣南)皓鸞山(在信宜縣西)宜山(在信宜縣東二十里)
宋山(在信宜縣西七十里上有福正侯祠)白馬山(在信宜縣北一百里上有石如馬)樂
山(在信宜縣東南二百二十五里)近信山(在吳川縣西北三十五里舊經云昔有仙碁客遊此)
特思山(在吳川縣西北五十里山峭然特起上有唐羅州刺史馮士歲并妻吳川郡夫人墓)招
義山(在吳川縣廢招義縣西北二里昔有譚氏招義兵於此山會聚以討儋耳因名)特呈山
(在吳川縣南六十里上有温通閣閣壁間有詩風送潮聲平樂去雨將山色特呈來)謝建山(在石)
(城縣北一十里縣之主山也)仙井嶺(在府城西北一里傍有仙井)東勝嶺(在化州城)
(東隔羅江二里其地産荔枝榕木)雷公嶺(在信宜縣東北一百一十里每天欲雨雷鳴澗谷響)
(應)文翁嶺(在吳川縣東三里)茂嶺岡(在府城南五里以其草木鬱茂四時不凋故名)
胡鼻岡(在府城東南一百七十里)石龍岡(在化州西南三里上有石高六尺週迴六丈石)
(有文如龍形)送龍岡(在寳山下)石城岡(在石城縣北一十里遠望如石城縣因以名)
海(在電白縣東一百里茂名吳川二縣皆濱海寰宇記海中出□馬似馬而牛尾水犀似牛魚似龍一)
(曰龍鯉又多珠鼈状如肺有四眼六脚而吐珠又有文魮及鹿魚文魮鳥頭魚尾鳴如磬而生玉)鑑
江(在府城東北源出電白縣鑑山縈遶城郭合凌羅水東南入于海)潭峩江(在府城西源出)
(信宜縣西思賢嶺下流經府城西南與高源水會成大江)特亮江(在府城西一百里源出信宜縣)
(西宋山下)麗水江(在信宜縣東北八十里源出白馬山流入宜州界)竇江(在信宜縣其水)
(東西二派東水出雷公嶺西水出歐嶺至縣前合流入海)東河(在電白縣東六里源出雲爐山下流)
(合大河)大河(在電白縣東七十里)浮來水(在府城西北一百二十里)茂名水(在化)
(州北二十里隋以此水名縣)陵水(在化州北九十里源出廣西北流縣扶來山下南流七十里與)
(羅水合)羅水(在化州北九十里又名羅江源出北流縣娥石下東南流合陵水)射合水
(在電白縣東北三十九里出帽澇山下流入茂名縣界)南廉水(在石城縣治東源出容縣界東)
(南流入海通廉州合浦縣界)龍化水(寰宇記在羅川界元和郡縣志在廉江縣今石城也)洞
雷水(在吳川縣治東無水源隨潮上下)零洞水(在吳川縣廢零綠縣西三十里源出零洞)
(山透入大海)高源水(在信宜縣西北一百里源出高源嶺合潭峩水東南流入茂名縣界)吳
川水(在吳川縣治西自鑑江分流至限門入于海)南洲(在茂嶺岡下相傳唐天寳中天大雷)
(風湖心湧出一洲因建亭於上號小瀛洲)&KR1504;洲(在吳川縣南一百四十里屹立海中當南北道乃雷)
(化犬牙處宋末端宗嘗駐此)限門(在吳川縣南三十里其門狹隘曲折納三川之水放于海故名)
(本朝汪季清詩巨鼇擘開混沌石萬古幽關限南北太隂六月飛雪寒蛟螭夜舞波濤泣)龍灣井
(在電白縣治東古老相傳有龍蟠於此異跡尚存)龍湫井(在電白縣東二十里一泉出巖石下)
(四時常湧以竹木刺之則雷雨立至)思乾井(在茂名縣治東相傳潘茂名煉丹於此水味香美)
七星井(在化州治南)流連井(在電白縣北二里頼仙翁歌云寳山流連井久立方知省)
龍母井(在吳川縣北二里歲旱禱雨於此)温泉(有三一在府城北一百七十里一在信宜)
(縣治南一在石城縣北五十五里)官寨港(在石城縣西南一百二十里源出石康縣六牛山下)
(南流入海)
土産銀(化州石城電白信宜縣出)孔雀(高涼石城縣出)鸚鵡(吳川石城縣出)白香(化州)
(出株榦差大以斧斸之名曰斧口而香氣始聚焉)蚺蛇膽(治大風茂名電白信宜三縣俱出)
高良薑(化州出)樹石屏(宋洪邁記祁陽石藉人力磨琢惟高涼樹石屏混然天成無斧)
(鑿痕)
公署神電衛(在電白縣東南一百八十里洪武二十七年建)高州守禦千戸所
(在府城内北洪武十四年建)寧川守禦千戶所(在吳川縣東南洪武二十七年建)
信宜守禦千戸所(在信宜縣治東北正統六年建以上俱隸神電衛)守鎮石
城千戶所(在石城縣治西正統五年建隸雷州衛)
學校高州府學(在府城内東北元大德中建本朝洪武二年重建)化州學(在州城南)
(二里宋建元燬本朝洪武三十年重建)茂名縣學(在府治西北洪武十八年建)電白
縣學(在縣治東南洪武元年建)信宜縣學(在縣治東元至正中建本朝永樂四年重建)
吳川縣學(在縣治東元至正中建本朝洪武十四年重建)石城縣學(在縣治西元建)
(本朝洪武三年重建以上學俱正統中重修)
書院茂山書院(在府城南八十里晉時龍驤將軍王濬謫居高涼自號茂山嘗以詩禮化民後)
(郡人為建書院)松明書院(在石城縣西一百二十里宋蘇軾建)翔龍書院(在吳川縣)
(南一百三十里宋景炎中宰相陳宜中建)
宫室清風樓(在化州城上元吕㳘詩楓林樹色浮天末茅屋鷄聲隔水東)節愛堂
清心堂(俱在化州治)潘仙亭(在府城東門外晉潘茂名嘗遊此本朝重修)登高
亭(有二一在寳山上一在化州南門外)歸鴻亭(在龍□山巔宋淳熙中郡守廖顒建以當時寇)
(平取歸民安集之意)極浦亭(在吳川縣南門外宋陳宜中詩溪雲起處潮初長海月高時人未眠)
陵水臺(在化州治唐時此州為陵水郡因名)水月臺(在吳川縣西北五里)
關梁北額寨(在電白縣上保寧鄉)那梨寨(在茂名縣下博鄉)&KR1504;州寨(在吳川縣)
(南四都)南橋(在府城南)雅德橋(在府城東二里宋政和間李作登第還鄕因名)柳公
橋(在化州舊城南門外相傳柳學士建元林梅翁詩穹然跨碧澗影落寒江長)飛霆橋(在吳)
(川縣西三里)筵華橋(在吳川縣治前)通駟橋(在吳川縣北四里汪季清詩長江流水清)
(如油霞光五色飛金虬神人叱虬駕秋水萬年鐵鎻沈銀鈎)駐馬橋(在石城縣南永樂初知縣)
(盧昶建)
寺觀光孝寺(在化州城南宋紹興中建)昇真觀(在仙山上有宋太宗御書藏焉)玄妙
觀(在化州治南宋建本朝洪武二十年重修)觀山觀(在府西門外鑑江之左觀山之巔)
祠廟誠敬夫人廟(在電白縣治東北各州縣俱有行祠夫人洗氏高涼人陳高州太守馮寳)
(妻隋初平陳嶺南共推洗氏為主保境拒守旣而降隋厥後高州刺史李遷仕及番禺夷王仲宣等反夫)
(人又皆討平之累封至譙國夫人卒諡誠敬宋蘇軾詩馮洗古烈婦翁媪國于兹策勲梁武後開府隋文)
(時三世更險易一心無磷緇錦繖平積亂犀渠破餘疑本朝洪武初封為高涼郡夫人歲以仲冬二十四)
(日祭之)靈湫廟(在電白縣東北一十五里宋紹興中賜額善濟本朝初封為延明靈湫之神歲)
(以孟春十五日祀之)龍母廟(有二一在化州治南龍母山之隂一在吳川縣北二里俱本朝建歲)
(旱禱雨於此)
陵墓洗氏墓(在電白縣境洗氏即誠敬夫人也)馮盎墓(在舊良德縣東南一十五里今)
(電白縣境有碑云馮府君之墓)馮士歲墓(在特思山士歲唐羅州刺史與妻吳川郡夫人俱葬)
(於此)范祖禹墓(在化州城南二里墓左有祠本朝永樂中建)
古蹟廢羅州(在吳川縣西北一百一十里劉宋元嘉初鎮南將軍檀道濟於陵羅江口築此城因)
(置羅州隋廢唐復置治廉江縣宋太平興國中又廢)廢竇州(在信宜縣唐初置南扶州貞觀初改)
(竇州宋熙寧中廢入高州)廢潘州(在茂名縣境唐初置南宕州治南巴縣貞觀中改潘州徙治茂)
(名宋開寳中廢入茂名縣)廢幹水縣(在廢羅州西七十三里劉宋置招義縣唐改曰幹水宋廢)
(入吳川)廢良德縣(在電白縣西北三十七里陳置務德縣更名良德隋属龍州唐貞觀中高)
(州徙治此宋初廢入電白)廢保寧縣(在電白縣東二百二十五里本梁連江郡隋廢為縣唐開)
(元中改保寧縣属高州宋廢入電白)廢南巴縣(在茂名縣東一百里本梁南巴郡隋廢為縣後)
(省入連江縣唐復置宋廢)廢潘水縣(在茂名縣境唐武德中置属潘州宋開寳中廢)廢潭
峩縣(在信宜縣西南二十里唐初置尋省入信宜縣属竇州)廢特亮縣(在信宜縣西北)
(一百二十里唐初置属竇州宋開寳中省)廢陵羅縣(在化州北一百二十里唐置属羅州後属)
(辯州宋開寳中廢入石龍縣)廢羅辯縣(在化州境本羅辯洞唐置陸川縣属辯州後更名羅)
(辯属禺州宋省)廢龍化縣(在化州境唐初析高涼縣置属辯州宋廢入石龍縣)廢零綠
縣(在廢羅州西南一百二十里唐置属羅州宋省入吳川縣)廢翔龍縣(在碙洲宋末益王遷)
(廣為元兵所追駐于此又明年崩衛王襲位是日黃龍見海上羣臣皆賀乃升其地為翔龍縣)高力
士宅(在茂名縣治西力士縣人馮盎之孫故有宅嘗手植椰子一株高百尺宋時尚存)馮家
村(寰宇記在電白縣界以馮盎家于此得名)石舡(在潘山上茂名嘗煉丹於此信宜縣横查村亦)
(有之)銅鼓(宋嘉泰初信宜縣民得之地中高尺餘廣二尺欵識精巧懸而繫之其聲頗震)&KR1504;洲
塔(在吳川縣南一百三十里元大德中建)
名宦唐李明遠(潘州司馬嘗有詩北鳥飛不到南人誰去遊天涯浮瘴水嶺外向潘州)劉
昌魯(高州刺史黃巢入寇昌魯率羣蠻據險峻以拒之巢衆不敢入境)宋黃朝奉(景德)
(初知高州遷創郡學教養生徒居民以茅竹為廬舍常有火患始教民造瓦屋力不給者以官錢助之)
李丹(紹興間知化州以甎甃郡城其後李接寇鬱林踐蹂五州引兵圍城凡八日夜竟不能拔)馬
淘(淳熙中知高州李接將寇郡境淘乃整軍陣備戰器嚴約束賊聞風不敢進一郡獲安)毛士
毅(吳川簿移石城令李接攻城士毅語縣尉曹曰吾與君當以死衛百姓乃糾合義丁與賊戰尉死於)
(兵士毅亦罵賊而死孝宗嘉其忠義贈承事郎)元游弘道(至正中化州路通判廉介不苛海寇)
(犯境戰死於敵邦人哀之繪像祀之於文廟側)戴德文(至正間化州路推官興學化民綽有政譽)
(民稱頌之)本朝張謙(洪武初化州同知律己以廉蒞政以勤弊政多所舉革民追思之)倪
望(洪武初石城知縣時承平未久草寇間出民或逃避山林望招之撫以恩惠民始安業)張景
愚(洪武間信宜知縣廉勤公正愛民如子在任一年雖雞黍微物亦所不受一日有於塘内獲一魚以)
(奉景愚見其腹有子即放之)汪季清(洪武間吳川縣丞公廉有為廟學壇場廨宇橋梁之類皆)
(增新之政暇吟詠以適其情)姚原立(永樂間信宜知縣公廉律己寬惠撫民築城垣修學舍政)
(暇召諸生課試之多所成就)
流寓范祖禹(成都人宋紹聖初以龍圖閣學士知陜州言者論其脩實錄詆誣又摭其諫禁中顧)
(乳母事連貶官永賀賓三州安置徙化州)梁燾(鄲州人元祐中以資政殿學士知穎昌府紹興初以)
(司馬光黨黜知鄂州三貶雷州别駕化州安置)龔夬(瀛州人徽宗時為殿中侍御史論章蔡等罪又)
(上疏乞正元祐后冊位號詔削籍編管房州後徙化州逢赦令得歸)莫汲(湖州人紹興間為國子監)
(正自號月河宰相秦檜惡其張主善類謫化州郡士之秀者多從之學)
人物唐馮盎(高州良德縣人始祖馮業自北燕浮海奔宋居新會自業至孫融世為羅州刺史融)
(子寶為高涼太守盎寳之孫也隋宋康令時潮成等五州獠叛詔盎擊平之拜漢陽太守隋亡或勸盎自)
(王盎曰吾居越五世矣常恐忝先業尚敢自王哉武德中来降授高州總管封越國公貞觀中盎入朝諸)
(洞反勑盎帥兵征之其獠悉平二子知戴知式皆為刺史宦官高力士盎之曾孫也高延福養為子故冐)
(其姓為宫闈丞累遷驃騎上將軍)宋鞠杲(吳川人舉進士元符中入汴京上書排章惇等罪辭)
(極抗直惇怒以杲隸黨籍)梁楚(電白良德鄉人紹興中攝廉州博白縣令時交阯寇犯境楚堅城力)
(守與賊戰引弓連斃數賊城破被害高宗嘉其忠節贈禮部侍郎)陳燾(電白人瞽目十年紹興間母死)
(將葬燾欲送柩至壙人或止之燾曰母生我鞠我今日親入土燾忍以疾辭而不送乎索塗一二里雙目)
(頓開人皆異之)元羅郭佐(石城人平海寇以功授廉州路總管子震敦化州路總管次子竒雷)
(州路同知竒子玄珪孫仕顯襲武德將軍廉州路同知一門父子兄弟皆相繼死節)
仙釋潘茂名(潘州人晉永嘉中入山逢二道士奕棋立觀久之道士顧謂子亦識此否答曰入猶)
(蛇竇出似鴈行道士笑可其說因語之曰子頂骨貫於生門命輪齊於日月腦血未減心影不偏若修煉)
(則可輕舉授以服黃精不死之法於東山採藥煉丹於西山白日上昇)許毛(電白人自幼至老兩)
(頰如丹風雨未作水旱將至歲時豐歉預以語人無一不驗一旦隱蹟莫知所之人以為仙云)吹角
老兵(忘其姓名宋紹興初一日題詩譙樓上曰畫角吹來歲月深譙樓無古亦無今不如歸我龍山)
(去松竹青青何處尋遂遁形莫知所終)
明一統志卷八十一
