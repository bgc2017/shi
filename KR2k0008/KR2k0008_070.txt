明一統志卷七十
明李賢等撰
䕫州府(東至湖廣荆州府巴東縣界二百一十里西至重慶府墊江縣界七百四十里南至湖廣施州衛界)
(二百六十里北至陜西漢中府平利縣界八百里自府治至南京三千五百三十里至京師六千九百八十里)
(糧二萬石零)
建置沿革禹貢荆梁二州之域天文翼軫分野周初為
魚復國春秋為庸國地後屬巴國戰國時楚置扞關
秦屬巴郡東漢分置永寧郡建安初改巴東郡蜀漢
改置固陵郡尋復改巴東郡治永安晉治魚復劉宋
置三巴校尉南齊兼置巴州尋省梁置信州皆治白
帝城後周移治瀼西尋復舊治隋初郡廢州存大業
初改州為巴東郡唐初復為信州尋改夔州治奉節
縣天寳初改州為雲安郡乾元初復為夔州屬山南
東道五代時王建置鎮江軍梁徙軍治夔後唐陞為
寧江軍節度宋仍為䕫州元為夔州路本朝洪武四
年改䕫州府九年改為䕫州十四年復為府領州一
縣十二
奉節縣(附郭春秋時庸國之魚邑秦為魚復縣屬巴郡漢因之蜀漢改為永安縣晉復為魚復縣)
(西魏改曰人復隋屬信州唐貞觀中改為奉節縣宋元仍舊本朝洪武九年省縣入䕫州十四年復置編)
(戶四里)巫山縣(在府城東一百三十里本楚巫郡秦改為巫縣屬南郡漢因之晉於此置建平)
(郡隋罷郡改縣曰巫山屬巴東郡唐屬䕫州宋元仍舊本朝因之編戶三里)大昌縣(在府城東)
(二百里本秦漢巫縣地蜀漢屬宜都郡晉置建昌縣又改曰泰昌属建平郡後周改曰大昌置永昌郡尋)
(廢郡及省北井縣入焉隋属巴東郡唐属䕫州宋置大寧監以大昌為属縣元併入大寧州本朝仍置縣)
(改今属編戶二里)大寧縣(在府城東北二百里本後周大昌縣地属永昌郡隋属巴東郡唐属)
(䕫州宋開寳中始以鹽井地置大寧監元至元中陞為大寧州本朝洪武九年改為縣編戶三里)雲
陽縣(在府城西一百七十里本漢朐䏰縣属巴郡晉属巴東郡後周改雲安縣唐属䕫州五代唐置)
(雲安監宋置雲安軍治雲安縣属䕫路熙寧中以監析置安義縣尋復為監元置雲安軍後陞雲陽州以)
(雲安縣省入本朝洪武七年改州為縣編戶九里)萬縣(在府城西四百五十里本漢朐䏰縣地属)
(巴郡蜀漢立南浦縣後周置安鄉郡後改縣曰安鄉改郡曰萬川属南州隋改萬川曰南浦属巴東郡唐)
(置南浦州尋改浦州貞觀中改萬州天寳初改南浦郡乾元初復為萬州宋因之元以南浦縣省入本朝)
(洪武七年改州為縣編戶四里)開縣(在府城西四百七十里本漢巴郡朐䏰縣地漢末析置漢豐縣)
(蜀漢属巴東郡晉省梁復置西魏改曰永寧初改曰盛山属信州義寧初置開州唐天寳初改盛山郡乾)
(元初復為開州廣德初又改縣曰開江宋因之元以縣省入本朝洪武六年改州為縣編戶七里)新
寧縣(在府城西六百四十里本漢宕渠縣地西魏新寧縣属新寧郡隋廢郡以縣省入通川縣唐初)
(復置太和中属開州後属通州宋以三岡縣省入属達州元因之本朝洪武初省入梁山縣十四年復置)
(縣改今属編戶七里)梁山縣(在府城西六百里本漢朐䏰縣地西魏置梁山縣隋属巴東郡唐初)
(属浦州後属萬州宋置梁山軍縣属焉元祐初還属萬州尋復舊元改軍為梁山州本朝洪武七年省州)
(入梁山縣編戶一十里)建始縣(在府城南五百里本漢巫縣地晉置建始縣屬建平郡後周置)
(業州隋廢州郡以縣属清江郡義寧初復置業州唐貞觀中州廢以縣属施州宋元仍舊本朝改今属編)
(戶五里)達州(在府城西北八百里本漢巴郡宕渠縣之東界東漢析置宣漢縣晉省劉宋復置属)
(南宕渠郡南齊属巴渠郡梁置東關郡及置萬州西魏改為通州隋初郡廢大業初改州為通川郡唐初)
(復為通州天寳初改通川郡乾元初復為通州宋初改達州以宣漢等縣省入元仍舊本朝洪武九年改)
(州為縣省通川後復為州編戶八十里)東鄉縣(在州城西南三百八十里西魏置元省本朝復)
(置編戶五里)太平縣(在州城西北三百二十里本朝置編戶二里)
郡名永寧巴東(俱漢名)固陵(蜀漢名)雲安(唐名)
形勝據荆楚上游(歐陽穎引水記䕫州控二川限五溪據荆楚上游為巴属要郡)當全
蜀之口(董鉞制勝樓序夔為一路當左右全蜀之口)堅完兩川間隔三楚
(宋丁謂䕫城記)憑高控深咽喉巴峽(同上)鎮以灔澦扼以瞿唐
(䕫州報恩寺佛牙樓記)水陸津要(吳簡言禦寇記當水陸津要乃蜀之東門也)鳳山
昌江拱揖環匯(大寧江山堂記)東有瞿唐西有縉雲(雲安鍾秀堂記)
(東有瞿唐灔澦之壯西有縉雲塗山之美)處岷嶓之下據三峽之上(唐段文昌)
(岑公洞記)山川秀出冠於峽右(宋侯師聖達州天慶觀記)山水之國(達州)
(雙清閣記)
風俗其俗信鬼(都督府記其人豪俠其俗信鬼其税易征其民不偷)多勁勇少文
學(巴郡志)俗重田神(寰宇記)土風拙朴(宋楊輔帥䕫門與人書州人淳實土)
(風拙朴)燒地而耕(杜詩注峽土磽确燒地而耕謂之火耕)士以績文相高
(開縣儒學記)踏蹟而遊(圖經䕫人重諸葛武侯以人日傾城出遊八陣蹟上謂之踏蹟婦人)
(拾小石之可穿者貫以綵索繫於釵上以為一歲之祥)民俗秀野任俠尚氣(通川)
(志)民淳訟稀(宋王十朋詩䕫峽民淳獄訟稀使君無事只吟詩)地無醫藥(通川)
(圖經)
山川臥龍山(在府城東北五里上有諸葛亮祠因名又有泉極清冷)白帝山(在府城東)
(五里峽中視之孤特甚峭北緣馬嶺接赤甲山公孫述據蜀殿前井中嘗有白龍出因稱白帝山亦以名)
赤甲山(在府城東北七里不生樹木土石皆赤如人袒臂故曰赤甲或云漢時嘗取巴人為赤甲)
(軍因名上有孤城相傳公孫述築類要謂即古魚復縣基)勝已山(在府城東九里峰巒疊秀巋然)
(獨出衆山之山宋郡守王十朋名曰勝已)白鹽山(在府城東十七里崖壁高峻色若白鹽昔張珖)
(嘗書白鹽赤甲四大字于上唐杜甫詩卓立羣峰外根蟠積水邊他皆任厚地爾獨近高天)麝香
山(在府城東南三十里唐杜甫詩水生魚復浦雲煖麝香山)陽臺山(在巫山縣治北高百丈上)
(有雲陽臺遺址)驅熊山(在巫山縣東二里下有石灘四時湍急如熊聲)女觀山(在巫山縣)
(東北四里有石如人形相傳昔有婦人其夫官於蜀登山望夫因化為石)寒山(在巫山縣東五十里)
(垂崖千層絶壁萬丈其勢高寒荆州記云寒山九坂最為險峻)飛鳥山(在巫山縣西南六十里言)
(山高鳥飛不能越也)千丈山(在巫山縣東北一百里秀異高於衆山)石柱山(在大寧縣)
(北二十里一峰削成如巫峽所望剪刀峰與道士峰相連皆竒觀也)鳳山(在大寧縣治東亦名東山)
(木石蒼翠景物幽絶宋時郡守暇日窮討得月窟雲巖釣雪玉環浮玉寳華之勝)石鍾山(在大)
(寧縣東北一十五里與二仙山相望上有巨石如鍾下有三足烟火之迹宛然父老以為爾朱丹爐云)
寳源山(在大寧縣北二十五里氣象盤蔚大寧諸山惟此獨雄山半有石宂出泉如瀑即鹹泉也)
金頭山(在大昌縣東北四十里山勢高聳冬月積雪不消)飛鳳山(在雲陽縣大江南岸)
(與縣對峙以形似名)漢成山(在雲陽縣北一十五里漢扶嘉隱居其上唐瞿法言楊雲外相繼飛)
(昇于此)馬嶺山(在雲陽縣北二十九里與三牛山相接漢扶加臨終有言云三牛對馬嶺不出)
(貴人出鹽井)南山(在萬縣治南下瞰大江圖經云面揖南山背負都歴是也)都歴山(在萬)
(縣治北一峯突出衆山之上峛崺為平阜氣象融結蓋縣之主山)西山(在萬縣西三里上有絶塵)
(龕宋郡守馬元穎魯有開元翰修西山池亭種蓮栽荔枝雜果凡三百本景物清絶為夔路第一)石
佛山(在萬縣北五里山形自成佛像)獅子山(在萬縣北八里形如狻猊四面險絶惟鼻尖可)
(登)魚存山(在萬縣西一十里上銳下廣崖面有石形如雙魚)人存山(在萬縣西四十)
(里亦名萬戶山)羊飛山(在萬縣西南五十里相傳昔有人學道于此常養二羊忽一日戒童子云)
(勿放羊童子放之一羊冲天而去因名)木櫪山(在萬縣西一百里昔大禹治水過此見衆山漂)
(沒惟此山木櫪不動因名)神仙山(在開縣治東相傳昔有仙人衣朱衣乘白馬登此山唐天寳初)
(勅置壇號神仙宮)盛山(在開縣北三里突兀高聳為縣主山古詩云卦笏看山尋盛字蓋山如盛)
(字也上有盛山堂宿雲亭隱月岫流杯渠琵琶臺繡衣石)熊耳山(在開縣東北五里以形似名)
鯉城山(在開縣廢新浦縣西四十里四面懸絶東面有城間有浦多鯉魚因名有常渠水流經此)
(山)石門山(在開縣北一百里山有石穴名盤頭洞洞有水水出嘉魚舊屬清水縣)青岡
山(在開縣西南一百四十里與百現山近)龍神山(在新寧縣東北三十里上有龍神廟因名)
豆山(在新寧縣東六十里)石馬山(在梁山縣南五里)栢枝山(在梁山縣南一十里)
(下有丙穴出嘉魚)高都山(在梁山縣北一十五里山中地黃壌而腴其民以種薑為業衣食取)
(給焉)峰門山(在梁山縣東一十五里其山高大頂有寒泉兩崖對峙如門故名)七城山
(在梁山縣西二十里)高梁山(在梁山縣北二十里蜀中望之若長雲垂天劒閣銘所謂巖巖梁山)
(積石峩峩是也)五斗山(在梁山縣西南三十里形如斛斗)蟠龍山(在梁山縣東三十里)
(孤峙秀傑突出衆山下有二洞洞有二石狀如龍首尾相蟠)多喜山(在梁山縣南五十里山或)
(有丹光夜現是境人必多喜事相傳陳摶嘗修道于此石枕尚存)銅印山(在梁山縣西南六十)
(里以形似名)白雲山(在梁山縣西一百里竒峰突出如筆亦名筆山)金鳳山(在梁山縣)
(西五十里山之南半崖有罅邃然内皆洞明其石上有若圖仙女狀面貎儼然時若遙動廹而視之則不)
(見)瓦城山(在梁山縣西一百二十里亦名石瓦山山頂坦平耕者往往得古銅片)禄山
(在建始縣東二十里山多禽獸洞蠻恃為廩禄)石乳山(在建始縣西五十里山石層疊多生石乳)
翠屏山(在逹州治南形如屏風上有真武廟又名真武山傍有戛雲亭)石城山(在達州西)
(四面峭絶宋晁公遡有遊山詩)鳳凰山(在達州西五里高聳舒展其形如飛鳳掩映縣城昔有人)
(于此山對奕因建爛柯亭碑記剥落)龍爪山(在達州西北五里圓聳懸絶如龍擎珠)金華
山(在達州西四十里與石城山相接唐楊晨詩吾州金華峙霄漢上有兜率香飄帷又梁山縣亦有金)
(華山)文筆峰(在府城東南二里峰尖如筆)琵琶峰(在巫山縣治西對蜀江之南以形似)
(名此鄉婦女多曉音律或云鍾此峰之秀所致)十二峰(在巫山曰望霞翠屛朝雲松巒集仙聚鶴)
(淨檀上昇起雲飛鳳登龍聖泉沿峽首尾一百六十里唐沈佺期詩巫山峰十二合沓隱昭回俯眺琵琶)
(峽平看雲雨臺)道士峰(在大寧縣東與石柱山相連)長松嶺(在府城北五十里山多古)
(松冬夏饒風)瞿唐峽(在府城東舊名西陵峽乃三峽之門兩崖對峙中貫一江灧澦堆當其口)
(唐杜甫詩三峽傳何處雙崖壮此門入天猶石色穿水忽雲根白居易詩瞿唐天下險夜上信難哉岸似)
(雙屛合天如匹練開)巫峽(在巫山縣東三十里即巫山也與西陵峽歸峽並稱三峽連山七百里略)
(無斷處自非亭午夜分不見日月水經云杜宇所鑿以通江水圖經云此山當抗峰岷峨偕嶺衡嶽凝結)
(翼附並出青雲)南鄉峽(在府城西五十里荆州記峽西八十里有巴鄉村善釀酒村旁有溪曰龍)
(洞溪中有靈夀木)書院峽(在梁山縣東五十里峽石市之北每風雨冥冥如聞讀書聲故其中)
(有夫子崖子貢埧)岑公巖(在萬縣大江之南盤結狀如華蓋左為方池有泉湧出巖簷遇盛夏)
(注水如簾昔岑公修道于此俄而仙去唐刺史馬冉云南溪有仙洞咫尺非人間)古練巖(在萬)
(縣治西傍有治平寺)烏飛巖(在巫山縣與燕子坡相對)北巖(在達州西五里巖壁聳然下有)
(平池春時遊人甚盛)垂虹巖(在達州西北五里有水自巖巔流下若垂虹焉)二仙洞(在大)
(寧縣東北一十七里鹽泉側峭壁上有石紋如人相對起伏狀洞中有仙骨長丈餘洞前有池不竭)寒
泉洞(在梁山縣西一十里勝槩不减蟠龍)龍清洞(在梁山縣西一百里)寳芝洞(在鳳)
(凰山頂有泉水自洞出衝沙漱石散而為乳與土相雜積成山峰嵌空竒崛自然天巧山民斵掘得之以)
(植菖蒲)雷洞(在開縣南五里温井後唐廣德初雷震而成唐志在萬歲縣名靈洞)灧澦堆
(在瞿唐峽口江心突兀而出水經云白帝城西有孤石冬出水二十餘丈夏即沒秋時方出諺云灧澦大)
(如象瞿唐不可上灧澦大如馬瞿唐不可下峽人以此為水候唐白居易詩見說瞿唐峽橫斜灧澦根難)
(於尋鳥道險過上龍門)黃金島(在萬縣南三里近南岸屹立江心高數丈土人淘金於此)噴
霧崖(在蟠龍山崖高數十丈飛瀑傾注噴薄如霧宋張商英嘗遊此題云水味甘腴偏宜煑茗非陸)
(羽莫能辨之范成大亦以為天下瀑布第一)岷江(在府城南一名蜀江源自岷山流經本府入瞿)
(唐峽過巫山夏秋水泛峽流百里間灘如竹節波濤洶湧舟楫多驚駭唐李白詩朝辭白帝彩雲間千里)
(江陵一日還兩岸猿聲啼不盡須臾已過萬重山)開江(在開縣治南源自新寧縣霧山坎流經本)
(縣合清江過雲陽縣入岷江)清江(在開縣治東北源自達州萬頃池其水清澈可愛合開江謂之)
(疊江)墊江(在開縣源出舊清水縣高梁山流經縣南入棠渠水)大寧河(在巫山縣治東源出)
(大寧縣)大瀼水(在府城東自達州萬頃池發源經此流入大江宋洪邁夷堅志云宣和中夔人)
(龍澄曾於水中獲玉印印文非世間篆籕澄恍見天神立於傍曰此印乃上帝所寳今守護不謹遂落於)
(此神俄不見澄懼乃奉印投元處)東瀼水(在府城東一十里公孫述於東濱墾稻田號東屯䕫)
(門志云東屯諸處宜瓜疇芋區瀼西亦然)龍洞溪(在府城西一百里溪上産靈夀木)萬流
溪(在巫山縣東一百五十里自施州界流至此合蜀江)桂溪(在梁山縣西南三十里兩岸多桂唐)
(忠州有桂溪縣以此得名)蟠龍溪(在梁山縣南三十里)白水溪(在開縣廢清水縣之西南)
三潮溪(在開縣清水温湯塩井之側舊經云水日常三潮冬熱夏凉頗為神異)馬連溪
(在大寧縣西五里源自達州萬頃池經縣西入巫山縣合岷江一名昌溪宋時郡守於清明領客泛舟隨)
(以鼓吹不减蠶市之樂)苧溪(在萬縣治西春夏漲潦則並舟為筏以百丈雙曳濟人)石柱
潭(在大昌縣南二十里巖岫湧出舊傳為龍湫歲旱取水禱之即雨)明月潭(在達州東七里)
(欲雨冇聲晴亦如之邑人以此占晴雨)黑潭(在達州安居鎮潭上有穹岩枵然其下平廣岩東偏)
(有溪水自上流下狀如水簾注潭中)虎鬚灘(在府城西杜甫詩瞿唐漫天虎鬚怒)龍脊灘
(在府城東三里岷江中冇石長百丈若龍脊夏沒冬見)御史灘(在梁山縣西五里宋御史張商)
(英與親朋酣飲于此因名)湖灘(在萬縣西六十里其水甚險春夏水泛江面如湖)魚復浦
(在府治東南漢魚復縣以此得名)化龍淵(在梁山縣北七十里舊名落狗洞郡守陳季習更今)
(名)丙穴(在達州東北明通廢縣井峽中凡十穴皆産嘉魚春社前魚即出穴秋社即歸其出也止)
(於巴渠龍脊灘首有黑點謂照映星象相感而成長身細鱗肉白如玉其味自鹹蓋食鹽泉也唐杜甫詩)
(魚知丙穴由來美)劉封井(在府城西蜀先主子劉封所鑿因名)温井(在開縣南其水冬夏)
(常温)義泉(在臥龍山宋王十朋詩䕫州苦無井俗□殊可憐竹筒喉不乾可浣不可煎日汲臥龍水)
(屢頳擔夫肩官費接筒竹民蠲沽水錢丁寧後來者莫負義名泉)溪泉(在巫山縣治東北源出山)
(北谷中邑人汲之不竭)聖泉(在巫山縣治東一名孔子泉宋王十朋集縣冇孔子泉泉之傍雖童)
(子皆能書)天師泉(在雲陽縣西二里每五月江水漲濁一水自巖竇間溢出甘㓗清洌一邑用之)
(不竭盡九月而止)雌雄泉(在多喜山上有雌雄二泉名浴丹井春夏則左盈右竭秋冬則右盈)
(左竭)包泉(在萬縣西山宋元符間大守方澤為銘以其品與無錫縣惠山泉相上下轉運張縯詩更)
(挹巖泉分茗椀舊遊彷彿記孤山)岑公泉(在岑公巖之左源自岩㳙㳙而下如雜珮聲泓渟甘)
(冽旱禱輙應)楚王池(在巫山縣治東北其水甘美相傳楚襄王曾於池上納凉)白玉池
(在雲陽縣治池内産太乙玄精石)千頃池(在大昌縣西三十六里波瀾浩渺分為三道一道東)
(流經縣西為井源一道西流為雲陽縣陽溪一道南流為奉節縣西瀼水)萬頃池(在達州相傳為)
(春申君故居也其旁平田可百頃及有花果園林)魯池(在萬縣治西山上宋太守魯有開所鑿廣)
(百畝植以紅蓮每歲花發望如雲錦)天池(在府治巫山縣亦有唐杜甫詩天池馬不到嵐壁鳥纔通)
(百頃青雲杪層波白石中欝紆騰秀氣蕭瑟浸寒空直對巫山出兼疑夏禹功)龍池(在萬縣治東一)
(十五里)青苖陂(在瞿唐東蓄水溉田民得其利)
土産麩金(萬縣建始縣俱出)木藥子(萬縣建始二縣出)柑橘(奉節縣開縣俱)
(出)鹽(大寧雲陽二縣出)茶(開縣建始縣俱出)麝香楓香(達州出)椒(奉節)
(大寧巫山建始雲陽五縣出)黃連(建始縣出)山雞(奉節縣出)太乙玄精石(雲陽)
(縣出)厚朴(雲陽縣出)
公署瞿唐衞(在府治東北本朝洪武四年建瞿唐守禦千戶所十二年改為衞屬湖廣都司)
學校䕫州府學(在府城内東南元建本朝洪武四年重建)達州學(在州治東南即舊達)
(縣學本朝洪武四年重建)奉節縣學(在縣治東洪武四年建景泰五年重建)巫山縣
學(在縣治西元至元中建本朝洪武十八年重建)大寧縣學(在縣治西南宋嘉定二年建本)
(朝洪武六年重建)大昌縣學(在縣治西南本朝洪武十六年建正統十三年重建)雲陽
縣學(在縣治西北元至大初建本朝洪武四年重建)萬縣學(在縣治北元至元間建本朝洪)
(武十五年重建)開縣學(在縣治東元至元間建本朝洪武七年重建)新寧縣學(在縣)
(治東宋淳熙間建本朝洪武二年重建)梁山縣學(在縣治南元至正初建本朝洪武七年重)
(建)建始縣學(在縣治西元大德間建本朝洪武七年重建)東鄉縣學(在縣治西)
(本朝建)太平縣學(在縣治東本朝建)
書院鳳山書院(在大寧縣鳳凰山)
宫室古楚宫(在巫山縣治西北楚襄王所遊之地遺址尚存宋黃庭堅石刻所謂細腰宫是也)
永安宫(在臥龍山下蜀漢先主征吳為陸遜所敗還至白帝改魚復為永安宫居之明年寢疾而)
(崩諸葛亮受遺于此宋蘇軾有詩)白帝樓(在府治東唐杜甫詩江度寒山閣城高絶塞樓翠屏)
(宜晚對曰谷會深遊又云漠漠虚無裏連連睥睨侵樓光去日遠峽影入江深)最高樓(在府治東)
(杜甫詩城尖徑昃旌旆愁獨立縹緲之飛樓峽圻雲霾龍虎睡江清日抱黿鼉遊)四望樓(在萬)
(縣南唐白居易詩江上新樓名四望東西南北水茫茫)静暉樓(在府治宋王十朋詩占得高明)
(地長聞燕寢香江流匹練白竹月萬金黃)白雲樓(在府治有三層登覽之勝甲於一郡)五桂
樓(在府學前宋大觀中郡人李裳及弟襲裳之子公京襲之子公奭公奕父子叔姪五人相繼登科因)
(名范仲黼為記)萬丈樓(在府治東一十里唐杜甫故居後人建樓取李杜文章在光熖萬丈長之)
(義為名)制勝樓(在府治王延禧詩夔子城新築長江便作壕百蠻歸指掌三峽見秋毫)朝
陽樓(在大寧縣治南太守孔嗣宗建以望鳳山)絶雲樓(在大寧縣治)江會樓(在萬)
(縣治西)桂華樓(在萬縣治内宋郡守侯賓以郡士二人同年登科故名)六相樓(在達)
(州治唐李嶠劉晏元禎李適之韓滉宋張商英皆嘗歴官于此後登相位因名是樓)垂雲樓(在梁)
(山縣治北左瞰萬石右倚東山景物竒麗峽中所未有)翔雲樓(在梁山縣治東横跨通衢四山)
(環合頗得其要)草閣(在府治内唐杜甫建)玩金閣(在開縣舊水南寺宋何麒有詩)雙清
閣(在達州南涉江舊有水陸院宋政和中守王蕃建取杜甫詩心迹喜雙清之句為名)越公堂
(在府治東瞿唐關内隋越公楊素建唐杜甫詩此堂存古制城上俯江郊)整暇堂(在府治又名易)
(治宋王十朋詩風俗無難易治之端在人古夔尤易治風俗本來淳)瑞白堂(在府治宋楊海有記)
(王十朋詩昔日曾䕫州兹堂見三白為瑞不嫌多年豐最宜麥)詩史堂(在府治内有唐杜甫畫像)
忠賢堂(在府治初名歲寒宋慶歷中建後取嘗經遊此者屈原諸葛亮嚴挺之杜甫陸䞇韋貽範)
(白居易柳鎮寇凖唐介凡十人畫像於堂中外栽脩竹林栗有記王十朋詩六月脩篁帶雨移丁寧護取)
(歲寒枝十賢清節高千古不是此君誰與宜)開濟堂(在府治武侯廟下瞰八陣磧名取杜甫詩)
(兩朝開濟老臣心之義)三峽堂(在府治東瞿唐關宋肇記三峽謂西峽巫峽歸峽也肇又有詩)
(云白帝城空朝雨晴白鹽山暗暮江平)裕民堂(在開縣舊州治又有惠養雙柏二堂宋盧德皆)
(有詩)七賢堂(在萬縣治東取宋魯有開張俞范鎮蘇洵蘇軾蘇轍黃庭堅先後經行于此者詩翰)
(刻置堂上仍繪七賢像宋陳損作記)清風堂(在達州舊州治宋張俞作通川十詩蓋慶歷中知州)
(申恪治郡圃可遊者十今之清風堂休沐堂琴亭遊觀皆非其舊矣)中和堂(在達州舊州治宋建)
(後更名凝香其在州治者又有雲錦勤繼清隂三堂)德輝堂(在雲陽縣宋晁公遡有記)江月
亭(在府治内宋王十朋詩長江何處水明月幾州天月與江無約相逢是偶然)公會亭(在府)
(治内宋時漕臺袁倚有記又有李貽孫都督府記)二詠亭(在萬縣治宋張俞范鎮嘗相倡酬於)
(此太守趙希混因以名亭)飛練亭(在蟠龍山水自洞中流注崖下高可二百餘丈亭在山半因名)
瑞豐亭(在梁山縣治宋陸游詩峽中地偏常苦貧政令愈簡民愈淳本來無事只畏擾擾者才吏)
(非庸人都梁之民獨無苦須晴得晴雨得雨父老羅拜豐年賜縱産芝房非上瑞)戛雲亭(在達)
(州南南嶺山西畔下瞰江流周覽城邑唐元楨為司馬時建)勝江亭(在達州西三里宋郡守王)
(蕃建取唐白居易寄元禎詩通州猶似勝江州之句而名)杜鵑亭(在雲陽縣唐杜甫詩雲安有杜)
(鵑因名)雲鴻亭(在開縣治内宋賈偉有詩)宿雲亭(在盛山唐温造有記韋處厚詩薺平)
(聯柳郭帶繞抱江城張藉詩捲簾無俗客應只見雲來)翠薌亭(在開縣北宋夏侯孚先記云盛)
(山風物冠冕峽郡其間十二景唐宋鉅公更酬迭唱云)泳飛亭(在大寧縣舊監治宋時建其在)
(監治者曰藏春塢江山堂芳菲舘清秘閣皆當時之勝)八陣臺(在武侯廟前下瞰八陣石磧)
陽臺(在巫山縣治西北南枕大江宋玉賦云楚王遊於陽雲之臺望高唐之觀即此唐李白詩我到)
(巫山渚訪古登陽臺天近彩雲滅地遠清風來神女去已久襄王安在哉)四并臺(在開縣宋張灝)
(嘗有詩)垂楊臺(在達州治内宋時所築臺之下有鮮遊池叢石山脩竹園躑躅園及諸遊觀之)
(勝)霽月舘(在府治内古計臺故老云渝州趙稔之舊居也蓋稔從渝州遷此)丁溪館
(在達州唐元微之集有通川丁溪舘夜别李景信詩)拂雲館(在大寧縣宋時刑曹廨舍之西宣政)
(和中陳似有記)
關梁瞿唐關(在府城東八里關城下舊有鎻水二鐡柱)鬼門關(在府城東北三十里宋黃)
(山谷謫官于涪經此有詩云鬼門關外莫言遠即此處也)百牢關(魏辛毗云夔州百牢關兵馬不)
(可越)鐡山關(在達州西三十里)深溪關(在達州東北一千三百里)野相關(在建)
(始縣南一百三十里)天生橋(在萬縣西苧溪之上乃一巨石自然成橋者其長即與溪等而平闊)
(則如履平地然溪流滚滚出其下)閣溪橋(在達州治西)碧潭橋(在梁山縣西九十五)
(里)天池橋(在開縣西南)
寺觀咸平寺(在府城内東北宋咸平間建因名魏了翁為記)白鶴寺(在萬縣西一百三十)
(里二蘇有題詠)萬夀寺(有二一在梁山縣西一在大寧縣西)大覺寺(在盛山元泰定間建)
廣福寺(在新寧縣西五里本朝洪武初建)黃龍寺(在達州治東南洪武中建)崇峰
寺(在陽臺山東寺與山峰並崇因名)慧日寺(在雲陽縣治西洪武九年建)顯道觀
(在府城西)高唐觀(在巫山縣治西北唐盧肇詩高唐幾百里雲樹接陽臺)集靈觀(在雲)
(陽縣西四十里有碑云象山福地玉華仙舘唐商真君飛昇之所)集虚觀(在萬縣北内有唐垂)
(拱時所遺鐘又有巨鐡紫色歲旱禱雨燒之如其汗出必有雨乾則無)棲霞宫(在雲陽縣北一)
(十五里元大德初建本朝永樂中重建)
祠廟白帝廟(在府城東八里舊州城内西漢末公孫述據蜀自稱白帝有三石筍猶存唐杜甫詩)
(白帝空祠廟浮雲自往來江山城宛轉棟宇客徘徊宋王十朋詩白帝祠前石筍三根連灧澦至捫參)
先主廟(在府治東六里祀蜀漢先主唐杜甫詩蜀主窺吳幸三峽崩年亦在永安宫翠華想像空)
(山裏玉殿虚無野寺中古廟松杉巢水鶴歲時伏臘走村翁武侯祠屋長隣近一體君臣祭祀同)武
侯廟(在府治八陣臺下武侯蜀漢相諸葛亮唐杜甫詩久遊巴子國累入武侯祠竹日斜虚寢溪風)
(滿薄帷君臣當共濟賢聖亦同時忽憶吟梁父躬耕起未遲)武安王廟(在府治西北祀蜀漢)
(將關公宋建炎中賜額壯穆義勇武安王)忠顯王廟(在府治東祀蜀漢將張飛)神女廟
(在巫山縣治西北舊傳楚襄王遊於高唐夢一婦人云我帝之女名瑤姬未行而亡封于巫山之臺及辭)
(去曰妾在巫山之陽高丘之岨朝為行雲暮為行雨比旦視之如其言遂立廟扁曰朝雲漫叟詩話高唐)
(事乃懷王非襄王也然神女賦云襄王遊雲夢之浦使玉賦高唐之事其夜與神女遇云唐李義山詩一)
(自高唐賦成後楚天雲雨盡堪疑宋吳簡言詩惆悵巫娥事不平當時一夢是虚成只因宋玉閒脣吻流)
(盡巴江洗不清)景林洙廟(在達州東北林洙通川人禦賊遇害邦人立廟祀之)杜工部
祠(在夔州祠唐杜甫按圖經云杜少陵祠在漕臺奉節縣及東屯三處)
陵墓甘夫人墓(在府治内鎮峽堂後即蜀先主夫人甘皇后也)冉仁才墓(在萬縣西)
(廢武寧縣之東十三里仁才唐浦州刺史墓有龍朔間所立表)處士墓(在達州北一十五里處士)
(莫詳姓名有碑唐景隆二年所刻)
古蹟白帝城(在府治東公孫述據蜀自穪白帝更號魚復曰白帝城唐杜甫詩城峻隨天壁樓高)
(更女墻江流思夏后風至憶襄王老去聞悲角人扶報夕陽公孫初恃險躍馬意何長)魚復城
(在赤甲山上有赤甲城相傳公孫述築即漢魚復縣基也)巫子城(在巫山縣漢南郡巫縣治此城)
永安城(在大寧縣舊監之側)朐䏰城(在雲陽縣西六十里漢置縣屬巴郡晉改曰朐䏰屬)
(巴東郡)萬川城(在梁山縣西魏平蜀置萬川郡于此)東關城(在新寧縣西北一十里梁)
(於石城縣置東關郡隋初廢)永昌城(在大寧縣隋志大昌縣註云後周置永昌郡尋廢)信
州城(在府新城梁隋信州治於此)廢宣漢縣(在廢東鄉縣東漢置西魏隋唐因之宋省)
(入東鄉)廢南浦縣(在萬縣蜀漢置後周改曰安鄉屬萬川郡隋復曰南浦元省入萬州)廢
北井縣(在大寧縣晉屬建平郡後周省入大昌)廢南陵縣(在巫山縣治南與陽臺對)
(晉置劉宋廢)廢新浦縣(在開縣劉宋置後周以縣置周安郡隋郡廢唐屬開州宋省入開江)
(縣)廢巴渠縣(在達州東二百三十八里本西魏石鼓縣地唐置巴渠縣屬通州元省)廢
三岡縣(在達州界梁置屬新安郡隋屬通川郡宋廢入通川縣)廢東鄉縣(在達州北)
(一百二十里西魏置縣及石州後周廢州置三巴郡隋郡廢唐屬通州元省)廢江隂縣(在巫)
(山縣西六十里後周天和初置建寧中廢)廢武寧縣(在萬縣西一百六十里本漢臨江縣後周)
(改曰武寧宋元屬萬州本朝省)廢雲安縣(在雲陽縣本漢朐䏰縣後周改曰雲安宋雲安軍治)
(此元省入雲陽州)廢通川縣(在達州西二十里隋置元省入達州)廢閬英縣(在達)
(州舊石鼓縣西二百里唐置宋省入石鼓)廢永睦縣(在達州西一百里本梁永康縣隋改永穆)
(屬巴州唐屬通州宋始改永睦元省)廢清水縣(在開縣東六十五里本後周萬世縣唐改曰萬)
(歲宋始改曰清水元省)廢明通縣(在達州東北一千里本唐宣漢縣地蜀置明通院宋崇寧)
(初陞為縣)八陣圖(在府城南其陣聚細石為之各高五尺皆布列相當中間相去九尺正中間南)
(北巷悉方廣五尺各六十四聚或為人散亂及為夏水所沒水退復如故又有二十四聚作兩層其後每)
(層各十二聚晉桓温伐蜀經之以為常山蛇勢唐杜甫詩功蓋三分國名成八陣圖江流石不轉遺恨失)
(吞吳)石鼓(與八陣圖相對世傳諸葛武侯教陣之鼓)柏柱(在白帝城西大十圍高三丈世傳為)
(公孫述時樓柱斫之出血枯而不朽)杜甫宅(在府治東北宋王十朋詩少陵别業古東屯一飯遺)
(忠畎畝存我輩月叨官九斗須知粒粒是君恩)大悲口(在大寧縣治西溪心兩巨石對峙上廣下)
(狹傍有乞靈祠諺云船過大悲日鹽方是汝有)藏春塢(在大昌縣治)寳子塔(在雲陽縣)
(治東下江中古人鑿石為之為行舟之則諺云水浸寳塔脚下舟休要錯)李靖埡(在新寧縣治唐)
(武德初蠻酋冉肇寇信州李靖擊斬于此)吕保藏冡(在梁山縣絶巖半腹有一穴人跡所不到)
(漢赤眉之亂邑人吕保藏家貲巨萬賫金寳緣木而上鑿崖以居盡伐崖木寇不能上舉家終焉)燕
子坡(在巫山縣對烏飛岩王十朋詩坡名燕子燕思歸岩號烏飛烏倦飛)
名宦三國羅憲(漢時守永安城吳人襲之憲拒守經年不屈吳人乃退)南北朝辛
昂(後周通州刺史推誠布信甚得夷獠懽心)李遷哲(後周以大將軍鎮白帝信州先無倉儲遷)
(哲取葛根造粉兼米以給軍時有異膳即分賜兵士軍中感之人思效命)唐李孝恭(高祖時以)
(山南招討大使徇巴蜀下三十餘州拜信州總管時蕭銑據江陵孝恭討平之)源乾曜(夔州參軍)
(脩圖經言風俗甚備)李桐客(貞觀初為通州刺史治尚清平民呼為慈父)李適之(開元)
(中為通州刺史以治辦聞政不苛細為下所便)韓滉(至德初為通川郡長史時調發糧帛以濟朝廷當)
(賴之)唐次(開州刺史積十年不遷次為辨謗略三篇上之改夔州刺史憲宗立召還)唐文編
(貞元中開州刺史敷宣化條簡易廉平居者胥悦流者自占期月有成三年大穰)柏貞節(大歷)
(中鎮夔州杜甫詩柏公鎮夔門滯霧兹一掃)韋處厚(憲宗朝為開州刺史有盛山十二詩韓愈)
(為之序郡守种世材為之傳)柳公綽(開州刺史劉禹錫授尚書屯田員外郎舉公綽以自代)
宋慕容德琛(淳化中知夔州值王小波李順之亂以孤城抗賊大破賊衆乘勢尅取十郡)
秦傅序(淳化中為䕫峽巡檢使賊李順黨犯䕫州傅序督士卒晝夜拒戰城中乏食傅序盡出囊)
(槖市酒肉以犒士衆皆感泣力戰城䧟投火死)袁逢吉(知䕫州會遣使川陜採訪因條上知州通)
(判有治迹者七人逢吉與朱協李虚已薛顔邵曄查道劉檢預焉皆賜詔褒諭)雷說(淳化中知大寧)
(監人戶汲泉強弱相凌說於穴傍創石池以瀦之外設橫板三十竅承以脩竹謂之筧筒人咸稱便)丁
謂(咸平中為䕫州轉運使有威惠時溪洞蠻作亂謂自入溪洞諭以禍福蠻酋感泣作誓刻石境上還)
(所掠萬餘人)彭乘(䕫路轉運使會土賊田忠覇誘下溪蠻作内寇乘適按部至境大集邊吏勒兵)
(山下以偹賊遁去因遣人間之其黨斬忠覇夷其家)薛顔(知雲安軍後為夔路轉運使始孟氏據蜀)
(徙䕫州於東山據峽以拒王師而民居不便顔為復其故城)魯有開(皇祐中知萬州在郡有惠)
(政西山池亭多自有開發之)劉源(嘉祐中開州萬歲令縣有灘舟楫患之源火石淬之以醯遂易)
(灘為通流民立祠於灘側號開灘長官祠)周湛(䕫路轉運使雲安鹽井歲賦民薪茅至破産責不已)
(湛為蠲鹽課而省輸薪茅)陳安石(嘉祐中為䕫峽轉運判官民蓄蠱毒殺人捕誅其魁并得良藥)
(圖由是遇毒者得不死)束莊(知萬州州舊多火災莊乃籍羡緡市材具屋通衢而瓦之築水防表)
(火道其害始息)曹穎叔(䕫路轉運判官䕫峽多淫祠人有疾不事醫而專事神穎叔悉禁絶之教)
(以醫藥)孔嗣宗(嘉祐中以滎州資官令措置大寧監凡監事有不便於民者悉除去民以為便)
(立祠祀之)唐介(仁宗時知奉節縣有政績)張詵(神宗時為䕫路運使時渝州蠻反詵討平之)
張商英(熙寧初為通川簿渝州蠻反䕫路運使張詵討平惟王衮未降詵檄商英行衮見而下拜)
(蠻遂平)史方(知䕫州時冨順州蠻寇施州方領兵直抵冨順蕩其巢穴窮追至七女柵降其衆)
程之邵(䕫州路轉運判官大寧井塩利博前議者輙儲其半供公上餘鬻於民使先輸錢塩不足)
(給民以病告之邵盡發所儲與之商賈既通關征增數倍)李樗(宣和中知巴渠縣有虎白晝入市樗)
(為文檄諸社廟越五日虎斃於郊)周執羔(知䕫州兼安撫使或告溱播夷叛執羔謂其豪帥曰)
(朝廷用汝為長今一方繹騷責將焉往豪懼斬叛者以獻夷人自是惕息)馮時行(紹興中知萬州)
(有操略治甚有聲百姓愛之郡學立祠)虞祺(紹興中為䕫路轉運判官運司權大寧監鹽例多重)
(征祺悉蠲免每謂法無重征例不可壞法)王十朋(知䕫州宣上恩恤民隱民輸租俾自槩量聞者)
(相告宿逋亦願償去之日老稚攀留涕泣越境以送思之如父母)程師孟(提點䕫路刑獄䕫部)
(無常平粟建請置倉適歲凶振民不足矯發他儲不俟報吏懼白不可師孟曰必俟報餓者盡死矣竟發)
(之)虞公著(知開州有盜數千至境郡人大震公著不為動徐遣州兵禦之不勝又募茶商百餘)
(人逐之出境賊遂敗)李浩(䕫路安撫使䕫有羈縻思州世襲守田氏與其猶子不協將起兵相攻浩)
(草檄遣官為勸解二人感悟盡釋前憾邊境以寧)陳式(淳熙中知達州以禮為教民心感悦為立)
(生祠於州學祠左刻善政碑)何異(知夔州兼本路安撫以夔民土狹食少同轉運使糴米摏積立)
(循環通濟倉)陸游(通判夔州嘗陳進取之策於宣撫王炎以為經略中原必自長安始取長安必)
(自隴右始當積粟練兵以俟釁)鄭脩(知梁山軍仁惠簡静至則民愛去則見思在郡所得廩禄除奉)
(養外悉為民代輸)李庭芝(權知建始縣訓農治兵期年民皆知戰守善馳逐無事則植戈而耕)
(兵至則悉出而戰)孟珙(䕫州路制置大使兼屯田大使大興屯田調夫築堰募農給種上屯田始)
(末與所減券食之數降詔奬諭)楊夀孫(雲安軍主簿元兵至中江縣夀孫與將官何庚安惟臣田)
(廣澤多坤等連戰二日俱死之)韓明(開州守將元兵破開州軍潰散守趙章被擒明父子猶率所部)
(兵巷戰力屈始就擒)上官䕫(萬川守將元兵圍城及城䧟巷戰而死)本朝郭
子盧(洪武末萬縣知縣政甚有聲邑人稱頌)劉聲遠(洪武末梁山知縣以廉幹)
(陞戶部郎中)嚴升(永樂初巫山知縣公勤有守百姓愛之)曹嗣宗(達縣丞攝縣事廉能)
(有政聲)胡軫(宣德中知䕫州府獄有無辜者三人服上刑軫辨其非釋之嘗劾罷幕官之貪墨者)
(一時僚采為之肅然)吕晟(景泰中出知䕫州府性資柔順與人和樂政尚寬平一以愛民為主民懷)
(其德而吏胥卒亦未嘗敢慢)
流寓唐杜甫(襄陽人初入蜀下居成都嚴武鎮蜀辟為參謀大歷初武卒蜀亂甫乃泛江遊嘉戎)
(次雲安移居䕫州之東屯所作有秋興等詩)謝昇(資州人父立為逹州推官因家焉以上書救正)
(言鄒浩斥為邪等)宋濓(金華人本朝初略官至翰林學士承旨文學冠於當時後居䕫州卒)
人物漢扶嘉(朐䏰人初嘉母於湯溪水側遇龍後生嘉長占吉凶巧發竒中高祖為漢王時與嘉)
(相遇嘉勸定三秦高祖以嘉志在扶翼賜姓扶氏官至廷尉食邑朐䏰)宋龍景昭(夔州奉節)
(人少有武勇初仕蜀為施州刺史宋平蜀授永州刺史秩滿入朝改右干牛衞將軍初景昭弟處塘等四)
(人隨孟㫤入朝卒于道太祖憫之以其子補殿直)杜仁偉(達州人為馬步軍都指揮淳化中李)
(順作亂仁偉罄家貲給官軍討賊斬獲甚衆以功授撿校太子賓客行達州别駕)宗晏(夔州人為)
(都押衙乾德中有寇犯州境晏捍禦甚力民頼以安以功補右班殿直達州招安廵檢後轉西頭供奉官)
景林洙(通川人咸平間王均叛州有賊應之林洙將鄉兵拒戰於州北為賊所戕首隕而身不仆)
(跨馬奔歸州城東北隅人訝而呼之曰公無首矣於是始墜邦人即其地立祠祀之)王文義(大寧)
(人景德中其母疾篤剔股進藥疾愈後母卒廬墓鄉人憫其貧日給之食墳去水遠無以資洗滌祭奠器)
(用感憂得泉人扁曰孝感泉事聞賜以衣襖)王汲(通川人嘉祐中嘗作天將以夫子為木鐸賦士)
(以為矜式因呼王木鐸後舉進士官至梓州通判多政聲弟昌熙寧間舉進士任黔江縣令元豐中景靈)
(宫成昌作賦獻之辭極雅麗又有七平讜議三江集)李𫝊(通川人元豐間舉進士欽宗居東宫時𫝊)
(與耿南仲俱侍講及即位賜水晶斧以旌其德後知漢州)廖彥正(䕫州人為南平司錄參軍徽宗)
(求直言彦正上封事論時政缺失由是被召會脩大河除都水使者中人有與争者彦正欲力正其罪遂)
(被斥後預黨籍)羅戬(通川人以剛直聞鄉里遊太學進孫吳二書徽宗特命為武學諭上幸學百官)
(先集蔡京於坐談兵戬心哂之昂視屋角不聽其語觸怒奪官自號觀光山人)楊晨(達州永睦人宣)
(和初試禮部第一丞相趙鼎薦其才召試舘職論荆蜀形勢之說除督府機宜俾撫諭西蜀吳玠饋遺過)
(禮晨不欲阻其意既還悉上諸都督以佐用)姚邦基(大昌人政和間舉進士為開封尉氏令以)
(劉豫僣竊遂匿山林聚徒以養及豫廢朝廷尋訪隱逸既至高宗嘉之華以京秩)王珪(萬州人築)
(室南溪西號志堂居士左右松竹逍遥其下一時名流喜其高尚榜其居曰竹隱)張大中(通川)
(人羣經百氏一覽不忘人目為黑漆書厨宣和間舉進士授南浦令時穪為古廉吏累官果州通判)袁
沔(通川人未冠遊太學靖康之難敵騎再至慨然上書言當東據成臯西臨沔池以銳士𢷬敵巢穴則)
(城下之師自解不報己而城䧟沔歸漢中乃畫防險制敵五事其後膺薦復條十二事力詆諛佞用事者)
(忌之沔度不見用拂衣而歸)袁師奭(雲安人紹興中進士師奭父孝純兄師允師文時父子兄)
(弟四人皆相繼登科鄕人咸榮之)樂嘉聞(達州人築草廬於城西家貧聚徒取貲以養每授諸)
(生經口授百篇未嘗有倦意)
列女趙節婦(宋達州人初節婦趙氏嫠居有兇人欲犯之脅以白刃節婦不為動既而誘以百端)
(終不可遂刺殺之時皇祐二年知州薛俅茂其節為立碑於州之西北山上後邑令薛仲侃創祠祀焉)
馬湖府(東至叙州府宜賓縣界四十五里西至建昌舊卭部州界六百一十里南至烏蒙府)
(蠻夷長官司界一百一十里北至宜賓縣界一百二十里自府治至南京六千一百六十里至)
(京師九千三百三十里)
(糧二千石零)
建置沿革禹貢梁州之東境天文鬼分野古僰侯國之
境夷獠所居漢武通西南夷始置郡縣為犍為牂牁
二郡地唐為羈縻馴騁浪滈四州地總名馬湖部屬
戎州都督府宋時蠻主屯湖内元至元間内附置馬
湖路治於馬湖江之南岸屬叙南等處蠻夷宣撫司
本朝洪武四年改為馬湖府領長官司四
泥溪長官司(附郭)平夷長官司(在府城東南四十五里)蠻夷長官
司(在府城西一百八十里)沐川長官司(在府城西五百二十里以上四長官司宋俱為)
(馬湖部落元至正間俱置長官司本朝因之)屏山縣(萬歷中新設)
郡名龍湖(郡志昔龍馬潛于馬湖江因名)
形勝南距戎瀘北走普資(方輿勝覽)地狹民稀山高水急(郡志)
風俗俗慤而愿仍有夷風(方輿勝覽)夷夏雜居粗知禮義頗
識文字信鬼不藥(郡志)散居山箐(元史地理志其民散居山箐無縣邑鄉鎮)
山川赤崖山(在府城東北三里)寳屏山(在府城東一十里山如屏障因名)鏡山
(在府城西三十五里山下有水澄清如鏡)雷番山(在府城西三百八十里隋史萬歲征西南夷過)
(此嘗日書雷番山三字鐫於山之石壁字跡猶存山中草有毒經過頭畜必籠其口行人亦必緘默若或)
(高聲雖冬月必有雷霆之應)隆馬山(在平夷長官司北以形似名)書樓山(在平夷長)
(官司東一百二十里嶺上有石方疊如書因名)大鹿山(在蠻夷長官司東南二十里山谷深遠多)
(麋鹿)小悍山(在蠻夷長官司西北一百里)青孤山(在沐川長官司東一十里其山秀出)
(衆山之表望之欎然)神木山(在沐川長官司西二十里舊名黃種溪山本朝永樂四年伐楠木于)
(此山一夕楠木不假人力移數里遂封為神木山歲時祭之)南現山(在沐川長官司北永樂五)
(年建神木山祠于上)夷都山(在沐川長官司北)龍源山(在沐川長官司西北六十里山)
(頂有潭嘗有龍潛于内)馬湖江(在蠻夷長官司前源出沉黎相傳昔有龍馬潛湖内華陽國志)
(江之崖有五色赤白映水玄黃魚從楚來至此而止畏崖映其水故也)泥溪(在府城西二里源出)
(叙州府宜賓縣流入馬湖江)悔泥溪(在府城東十五里源出寳屏山流入馬湖江)大汶
溪(在平夷長官司南)小汶溪(在平夷長官司東一十里二溪俱源出烏蒙府鍾灘流入馬湖)
(江)什葛溪(在蠻夷長官司西二里源出小悍山流入馬湖江)大鹿溪(在蠻夷長官司)
(東二十里源出大鹿山流入馬湖江)芭蕉溪(在沐川長官司東四十里源出龍馬山流入馬湖江)
馬湖(在府城西一百七十里湖在山頂長二十里廣七里餘中有土山可居四百餘人)沐川
(在沐川長官司北一百里源出夷都山流入蜀江)結髮灘(在府城西十五里灘水縈迴状如結)
(髮)鐡鎻灘(在府城西四十五里即馬湖江下流兩岸石壁峭立每夏秋水漲舟楫不通用鎻懸)
(於江之北岸舟行至此數人攀緣崖上拽舟而過故名)雞肝石灘峻灘(以上二灘)
(俱在府城西四十里)新灘(在平夷長官司東一百里)
土産餘丼(狀如川練子初食味苦澁少頃甚甘)楠木(年深向陽者結成花紋俗呼為鬭柏楠)
杉木獨本䓗(元初馬湖蠻歲以獨本䓗來獻郡縣疲于逓送元貞初罷之)
學校馬湖府學(在府治東北元至元建本朝永樂十年重建)
關梁進賢橋(在府治東)登俊橋(在府治西)桂香橋(在泥溪長官司西)承恩
橋(在泥溪長官司西又名永寧橋)迎恩橋(在平夷長官司北)
寺觀萬福寺(有二一在府治東一在泥溪長官司東)寳乘寺(在平夷長官司東)萬
夀寺(在蠻夷長官司南)雲谷寺(在沐川長官司西)萬夀觀(有二一在府治東一)
(在泥溪長官司東)佑聖觀(在府治西)
祠廟白崖神祠(在司治東北初開夷都時所建又名飛來祠居民以為祈福之所)神木
山祠(在司治東北現山之陽永樂四年工部尚書宋禮建以採得楠木數株方欲開道以出之木忽)
(自行是山川效靈為建祠立碑)
人物鮮原(馬湖府人永樂初以國子生擢階州知州奉公守法勸民生理有善政後陞山東都轉運)
(鹽使司同知)
龍安府(東至陜西漢中府沔縣界四百里西至木瓜坪西番界三百里南至成都府安縣界)
(四百里北至白馬路長官司界三百一十里自府治至南京八千八百里至京師一萬二千二)
(百四十里)
建置沿革禹貢梁州之境天文井鬼分野周秦時為氐
羌地漢為隂平道屬廣漢郡北部都尉治此永平後
置隂平郡蜀漢以隂平屬益州晉有隂平平廣二縣
屬隂平郡梁時為楊傑李龍遷所據後魏得其地置
江油郡治江油縣西魏兼置龍州後周仍舊隋罷郡
存州大業初廢州為平武郡義寧初改龍門郡唐貞
觀初為龍門州垂拱中改正州天寳初改江油郡領
江油清川二縣至德初改應靈郡乾元初復為龍州
宋政和中改政州紹興初復為龍州寳祐中徙治雍
村元又徙治武都後為龍州宣慰司本朝洪武七年
改為龍州二十三年改龍州軍民千戶所尋復龍州
宣德七年改龍州宣撫司隸四川布政司正德中陞
為龍安府改江油石泉二縣屬焉
江油縣(在府城東三十里本秦氐羌地晉屬隂平郡西魏置龍州後周又置江油郡俱治江油縣)
(隋初郡廢州存大業初改州為平武郡唐改龍門州天寳初改江油郡乾元初復為龍州宋改政州後復)
(為龍州元仍治江油縣屬廣元路本朝省州入縣屬劒州正德中改今屬編戶二里)石泉縣(在府)
(城西南二十五里本漢蜀郡廣柔縣地晉屬汶山郡後周為汶山縣地屬汶州隋初屬會州唐分汶山縣)
(地置石泉縣屬茂州宋熙寧中屬綿州政和中於縣置石泉軍元廢軍以縣屬安州本朝初屬成都府正)
(德中改今屬編戶二里)平武縣(附郭萬歷中新設)
郡名江油(後魏名)平武龍門(俱隋名)
形勝郡連氐羌(隋地理志)山高水峻(寰宇記)其地四塞山川重
阻(圖經)緣以劔閣阻以石門(蜀都賦)峭壁雲棧聯屬百里
(十景記)
風俗務農工獵(隋志人尤勁悍性多質直皆務農工獵於書計非其長)多學道教
罕有儒術(舊經巖居谷處多學道教罕有儒術)風俗與武都略同(寰宇記)
俗椎髻披氊佩刀(宋史傳)巖居谷處(方輿勝覽)以耕稼孳畜
為生(宋石泉軍圖經)
山川樂叢山(在府城南一十里山中産半夏巴戟等藥)馬頭山(在府城西南一十里以形)
(似名)崆峒山(在府城西北一十里山谷深險西接番界)金鳳山(在府城東一十五里其土)
(色赤日光照映形如金鳳)羊盤山(在府城東北六十里有石逕九曲如羊腸)箐青山(在府)
(城東南六十里重峰疊嶂樹木森欎)鳳朝山(在府城東南一百里山形如鳳飛翔環繞州治)鳴
水山(在府城東南一百里上有飛泉觸石響應山谷)馬盤山(在府城東南一百二十里高三)
(千三百丈其形似馬盤旋而上重巒疊嶂行者難之)玉案山(在府城東南一百五十里山頂有白)
(石如玉案)牛心山(在府城東南一百五十里山秀拔形如牛心昔李龍遷葬於山側唐武氏革命)
(鑿斷山脈水赤如血玄宗幸蜀有老人蘇坦奏龍州牛心山國之祖墓今日蒙塵之禍乃則天掘鑿所致)
(玄宗即命刺史脩填如舊未幾誅禄山乃陞州為都督府賜號靈應郡)弩牙山(在府城東南一)
(百六十五里状如弩牙)石門山(在府城東南一百七十里山與氐羌分界有兩壁相對如門鄧)
(艾伐蜀嘗屯兵于此)天柱山(在江油縣北五里山小而極高形如立柱)龍頭山(在江油縣)
(南五里以形似名)竇圌山(在江油縣東北一十里昔竇真人脩道此山觀址碑石俱存)太
華山(在江油縣南一十里其山三峰竒秀上有登仙觀)大匡山(在江油縣西三十里唐李)
(白嘗讀書于此)天倉山(在江油縣西七十里上有太乙真人洞)石紐山(在石泉縣治南)
三面山(在石泉縣北六十里上有龍湫徑不及四寸而冰不絶)金盤溪(在府城東南三)
(百里溪傍多沙石色黃如金)青川溪(在府城東一百二十里源出西番界流入嘉陵江)醍
醐水(在府城東源出青潭嶺接青川溪流入嘉陵江)湔水(在石泉縣治東源出王壘山東南至)
(江陽江)月泉(在府城東南一百七十里)濺珠泉(在府城東南一百七十里泉瀉石崖噴激)
(如珠)瀑布泉(在府城南一百七十里其泉自層巒疊巘飛流千尺蒲瀚記龍陽十景有瀑布明月)
(潭濺珠泉)神水泉(在江油縣東五里)
土産□金水銀錫鐡酥羚羊角厚朴
葛粉附子天雄烏頭蕎麥(地早寒多植甜蕎苦蕎二種全)
(藉此以生其羚羊角附子天雄江油縣亦出)
學校龍安府學(在府治東宋大中祥符間建為州學元燬本朝洪武三十一年重建今改為府)
(學)江油縣學(在縣治東元至元中建本朝洪武五年重建)石泉縣學(在縣治南)
(本朝洪武初重建宣德四年重脩)
宫室清暉樓(在府治宋元符間張覺民作賦)龍遷樓(在府治東一百七十里梁大通三年)
(李龍遷建後邦人圖其像於樓元末州治盡燬于兵此樓獨存)吏隱堂(有二一在舊龍州州倅廳)
(宋簽判趙衆建冇詩云滿耳江聲滿目山此身疑不在人寰民含古意村村静吏束刑書日日閒范鎮司)
(馬光俱有和詩一在江油縣西一百二十里宋司馬光范鎮亦俱有詩)忠正堂(在舊州治倅廳)
(宋建有范鎮司馬光像在焉)止止亭(宋太子中允宇文之邵建楊公有記)翠峰亭(在牛)
(心山之側)躡翠亭(在府治北層崖疊嶂中州人登覽處亦龍陽十景之一也)太白臺(在牛)
(心山唐李太白嘗讀書于此遺址尚存)
關梁胡空關(在府治西北永樂間置羊昌鐡蛇黃楊和平大魚共六關)涪水關(在江油縣)
(東唐置)松嶺關(在石泉縣廢龍門縣西北一百七十里)龍橋(在府治東龍歸寺相對)
永濟橋(在府治西二十五里以鐵索駕板為之)通駟橋(在府城東南二百五里)永
豐橋(在江油縣南三里)石佛橋(在江油縣南七里)棧閣(在府城東曹魏遣鄧艾伐)
(蜀置秦隴等閣道一十二處本朝洪武十一年開設松潘衛又置飛仙等閣道二十五處)
寺觀龍歸寺(在府治南五里寺傍有淵相傳有龍潛其中)天寧寺(在府治南四十五里)
(宋昇明元年建本朝重脩)大明寺(在江油縣西三十里宋宣和間建)玄真觀(在府治東)
(一里許)玉虚觀(在府治東一百七十里重樓複閣為一方之竒觀)清虚觀(在江油縣)
(竇圌山元泰定間建)
祠廟李龍遷廟(在牛心山上又有墓在焉龍遷稱藩於梁有惠於民後人立廟祀之本朝洪武)
(間賜號龍陽李公之神歲時有祭)唐明皇廟(在府城東二十里明皇天寳末避亂幸蜀嘗經)
(此後人立廟祀之)諸葛亮廟(在府城東一百七十里初州人以魏將鄧艾伐蜀嘗經於此立)
(廟祀之宋知州洪咨䕫毁其廟更祀諸葛告其民曰母祀仇讐而忘父母也)
古蹟舊龍州(在府治東南去江油縣東北三里梁李龍遷築城於此西魏置州遺址尚存)芍
藥戍(在府南九十里本名櫸溪戍唐永徽中改今名)江油廢縣(在府城内後魏)
(置為江油郡治隋唐宋龍州皆治此元省入州)平武廢縣(在府境西魏置隋屬龍州)
(唐省入江油縣)方維廢縣(在府境舊曰秦興置建陽郡隋廢郡改曰方維縣屬龍州)
(唐省)
名宦三國辛昂(魏龍州長史領郡事州帶山谷民俗生梗昂威惠洽著吏民畏而愛之)南
北朝陸騰(後魏龍州刺史嘗通江油路直抵南秦周孝文謂之曰此是卿取柱國之日時州人)
(李嗣廣等憑據巖險騰夜襲破之)裵果(西魏龍州刺史州人張遁等寇逼州城果擊破之州境清)
(晏)隋何妥(文帝時龍州刺史有負笈游學者妥皆為講說教授之又嘗作刺史箴勒於州門)
唐雍無逸(大歷中為龍州别駕吐蕃入寇無逸夜薄其城破之以功封什邡縣男)田昉
(昭宗時為龍州刺史王建䧟城昉死之)宋宋琪(開寳中知龍州周知人情尤通吏術淳化中盜)
(起於蜀朝以王繼恩為招安使琪上書言邊事太宗密寫其奏令繼恩擇利而行)趙善齡(政和)
(初知龍州以文學教民有龍陽十詠)王稱(淳熙末知龍州有治聲後召為尚書吏部郎)洪咨
䕫(寳慶初知龍州州歲貢麩金率科鑛戶咨䕫曰將奉上乃厲民乎出官錢市之江油之民歲戍邊復)
(苦餫饟為請於制漕司免之)薛嚴(景定間知龍州後因守城有功賜世襲龍州知州至今子孫守)
(其職)本朝薛繼賢(洪武間知龍州公勤愛民修舉學校創立壇場修建棧道州民愛戴而頌)
(之繼賢嚴孫)
人物宋雍繁孫(龍州人紹定四年進士修文昌宫題名)
列女袁氏(龍州人嚴庸妻事舅姑孝姑疾侍湯藥不懈甚為鄉里所穪永樂間庸補州學生因歸省)
(墜興文棧道溺死袁氏年十八亟趣夫溺處尋屍不見因大哭夫死無子獨生何為亦投水死尋屍兩月)
(不得後漁人於沙回頭河得二屍同處人以為節義所感有司上其事旌為貞烈)
鎮雄府(東至烏撒軍民府界三十里西至烏蒙軍民府界二百四十里南至烏撒軍民府界)
(二十五里北至叙州府珙縣界二百二十里自府治至南京六千七十里至京師九千二百三)
(十里)
建置沿革禹貢梁州之域天文井鬼分野古為屈流大
雄甸昔烏蠻之裔阿統與其子芒布居此地其後昌
盛因祖名號芒布部宋置西南番部都大巡檢使元
至元中置芒布路隸烏撒烏蒙宣慰司本朝改為芒
部府初隸雲南洪武十六年陞為芒部軍民府隸四
川布政司嘉靖中討平土酋改為鎮雄府領長官司
四
歸化長官司懷德長官司威信長官司安静
長官司
郡名芒布(以酋名)
形勝山川險阨地勢﨑嶇(雲南志)苴斗河橫於南勿食料
溪環於北左峙綽忸山右繞硌砌雄(郡志)地在遐荒(新志)
風俗性勁而愚俗朴而野男業耕稼婦絶粉黛子
日貿易(府治西南有鼠街夷人每遇子日相聚于此貿易以上俱郡志)崇信巫鬼(新志)
山川烏通山(在府北五里夷語首曰烏立曰通謂山巍然獨峙如人翹首而獨立也)綽忸
山(在府東二十里夷語清氣曰綽忸謂此山清氣欎然可愛)硌砌雄山(在府西一百八十里)
(夷語石曰硌鹿曰砌凉曰雄謂此山之石類鹿而又高聳清凉也)樂安山(在府北二百二十里)
(山有數峰路逕曲折乃芒部叙州之界山)白水江(在府西北二百八十里即八匡河却佐溪黃水)
(溪勿食料溪之會流轉流入叙州)納冲河(在府東一十里源出烏通山麓過府治東南流入苴)
(斗河)白鳥河(在府東北二十里源出白鳥地界南流入七星關河)苴斗河(在府南二十四)
(里源出六丈山箐經阿赫關合納冲河入七星關河)八匡河(在府西八十里源出烏撒下流入烏)
(蒙界)托諾河(在府西南二百五十里流入烏蒙界夷語松曰托沙石曰諾以此河畔有松樹及沙)
(石故名)沱泊溪(在府治西源出山澗下流入納冲河)却佐溪(在府西一百五十里下流)
(入白水江)勿食料溪(在府北一百八十里源出樂安山西流入白水江)黃水溪(在府)
(東北二百四十里下流入勿食料溪)八匡泉(在府西一百五十里)鹹泉(有二俱在府北一百)
(八十里)
土産石瓜(樹生堅如石故名善治心痛)麝香馬茶氊山鷄
關梁阿赫關(在府南二十五里乃芒部烏撒地界本朝洪武二十一年建)
明一統志卷七十
