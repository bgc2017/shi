明一統志卷二十四
明李賢等撰
東昌府(東至濟南府長清縣界一百里西至直隸廣平府廣平縣界一百五十里南至兖州)
(府陽穀縣界二十五里北至直隸河間府景州故城縣界二百五十里自府治至京師九百四)
(十里至南京一千五百四十五里)
(糧三十一萬八千五百石零)
建置沿革禹貢兖州之域天文危室分野春秋時齊西
鄙聊攝地戰國爲魏齊趙三國之境秦漢爲東郡地
曹魏隸平原郡晉因之劉宋嘗置魏郡後魏置南冀
州及平原郡治聊城未幾州廢隋初郡廢後置博州
大業初州廢唐初復置天寶初改爲博平郡乾元初
復爲博州五代晉徙治&KR3286;陵宋属河北東路淳化間
移今治金属大名府路元初隸東平路至元初析爲
博州路尋改爲東昌路本朝改爲東昌府領州三縣
十五
聊城縣(附郭本春秋時聊攝地秦置聊城縣属東郡漢因之魏晉俱属平原郡北齊改属濟州隋)
(初属平原郡尋於此置博州後州省以縣属武陽郡唐爲博州治五代周省武水縣入馬宋金元仍舊本)
(朝因之編戶二十四里)堂邑縣(在府城西四十里本漢發干清縣地属東郡隋始於此置堂邑)
(縣属毛州取縣西北堂邑故城爲名大業初改属武陽郡唐初属毛州貞觀初属博州五代晉改為河清)
(縣尋復舊宋因之熙寧初徙治於東十里即今治金元仍舊本朝因之編戶一十七里)博平縣
(在府城東四十五里本齊博陵邑漢為博平縣属東郡晉属平原國隋初属毛州改属博州大業初属清)
(河郡唐属博州貞觀中省入聊城天授初復置宋景祐間徙治東南三十里寬河鎮即今治金元仍舊本)
(朝因之編戶一十八里)茌平縣(在府城東北七十里本秦舊縣属東郡漢因之東漢属濟北國)
(三國魏属平原郡晉末移治聊城縣界興利鎮後齊廢入聊城唐武德間復置貞觀初省金時劉豫復置)
(元仍舊本朝因之編戶三十六里)莘縣(在府城西南九十里本春秋魏地漢為東郡陽平縣地晉)
(属陽平郡北齊改樂平縣後周於此置武陽郡隋初郡罷復為陽平縣尋改清邑縣又置莘州大業初罷)
(州改莘縣属武陽郡因縣北古莘亭為名唐武德間復置莘州貞觀初州廢復以縣属魏州宋金属大名)
(府元属東昌本朝因之編戶一十八里)清平縣(在府城北九十里本漢清陽縣地属清河郡隋)
(初徙貝邱縣治此属貝州後改為清平縣属清河郡大業中廢唐武德間復置属博州五代時属大名府)
(宋徙治博平縣明靈寨金属大名府里元属德州本朝改今属編戶一十二)冠縣(在府城西南一百五)
(十里本春秋晉冠氏邑漢為魏郡館陶縣地魏晉皆属陽平郡隋析置冠氏縣属魏州大業初属武陽郡)
(唐初属毛州後属魏州五代宋金並属大名府元初属東平路後陞為冠州本朝降為縣改今属編戶二)
(十七里)臨清州(在府城西北一百二十里本漢清淵縣地属魏郡後魏大和間於縣西四十里)
(置臨清縣属魏州北齊廢隋初復置属貝州大業初属清河郡唐属貝州大歷中属瀛州又析置永濟縣)
(宋初以永濟省入臨清後廢為鎮尋復置属大名府金属恩州元属濮州本朝洪武二年徙治縣北八里)
(臨清閘改今属景泰初又於縣東北三里築城徙治焉宏治二年陞為州編戶四十一里領縣二)舘
陶縣(在州城西一百三十里本春秋晉冠氏邑地漢置舘陶縣属魏郡三國魏属陽平郡晉石趙徙)
(陽平郡治此後周置毛州隋廢毛州以縣属武陽郡唐属魏州宋金属大名府元属濮州本朝初隸東昌)
(府宏治二年割属臨清州編戶二十三里今增為三十里)丘縣(在州城西二百里本舘陶之别鄉漢)
(析置邱縣属魏郡三國魏省尋復置晉属廣平郡北齊移治斥漳城隋又徙治平恩州為平恩縣属武安)
(郡唐属洺州宋因之金廢為鎮隸曲周縣元初省入唐邑後復置属東昌本朝初因之宏治二年割属臨)
(清州編戶二十五里今增二十七里)高唐州(在府城東北一百二十里本春秋齊之高唐邑)
(漢始置縣属平原郡後魏置南清河郡北齊罷郡隋初以縣属貝州後属清河郡唐改為崇武縣後復為)
(高唐縣属博州五代梁改魚邱縣後唐復舊晉改齊城縣漢復爲高唐縣宋金仍属博州元初属東平至)
(元中改爲州本朝省縣入州編戶四十里領縣三)恩縣(在州北七十里本春秋齊貝邱秦爲鉅鹿)
(郡地漢置清河郡後魏移置清河郡及縣於漢歴城北齊移治漢武城縣後周置貝州郡如故隋罷郡以)
(清河縣属貝州五代晉陞爲永清軍宋改為恩州金属大名府元直隸省部本朝改為縣属高唐州徙今)
(治編戶三十七里)夏津縣(在州西五十里本漢鄃縣属清河郡晉因之北齊省入平原縣隋復)
(置属貝州唐改爲夏津縣宋属魏州金属大名府元属高唐州本朝因之編戶三十一里)武城縣
(在州西北一百二十里本趙平原君封邑地漢置東武城縣属清河郡晉去東字隋改爲清河縣以舊東)
(武城爲武城縣唐移治永濟渠西属貝州宋属恩州移今治金仍舊元属高唐州本朝因之編戶二十一)
(里)濮州(在府城西南二百里古顓頊之墟曰帝邱夏為昆吾氏所居春秋衞成公遷都此地漢置)
(鄄城縣属濟隂郡東漢末於此置兖州晉析置濮陽郡隋置濮州尋廢唐復置天寳初改為濮陽郡乾元)
(初復為濮州治鄄城宋仍舊金属大名府路元直隸省部本朝省鄄城縣入州属東昌府景泰二年以河)
(患徙治王村編戶三十六里領縣三)范縣(在州東北六十里本春秋晉大夫士會之邑漢置范縣属)
(東郡晉属東平國北齊廢隋復置属濟北郡唐初於縣置范州尋廢以縣属濟州貞觀中改属濮州宋金)
(元仍舊本朝因之編戶一十二里)觀城縣(在州西北七十五里本古之觀國漢爲畔觀縣属東)
(郡東漢更名衛國縣晉属頓邱郡隋改觀城縣属武陽郡唐属澶州貞觀中省大歴中復置宋省入濮陽)
(尋復置属開德府金属開州元属濮州本朝因之編戶一十里)朝城縣(在州北九十里本春秋衞)
(國東鄙地漢為東武陽縣属東郡東漢改為郡尋復爲武陽縣魏晉俱属陽平郡北齊廢後周復置属魏)
(郡隋属莘州後属魏州唐改爲武聖縣又改爲朝城以縣東古朝城為名元和中属澶州後属魏州五代)
(晉属大名府宋属開德府金属大名里府元属濮州本朝因之編戶二十六)
郡名博平(唐名)
形勝南接濟兖北連德景(郡志)漕河所經實要衝之地(同上)
宋魏齊魯之衝(濮州地理志)地平土沃(元志地平土沃無名山大川之限)
風俗質直懷義有古風烈(隋志)士風彬彬賢良宏博(博平舊志)
其民朴厚好稼穡務蚕織(元濮州志)俗近敦厚家知禮遜
(元志)習俗節儉人多讀書(同上)
山川茌山(在府城東五十三里漢茌平縣治此山之平地曰茌故以名縣)歴山(在濮州東南七)
(十里相傳虞舜耕田之所舊有舜祠今惟高阜東有再熟成都二鄉取一種再熟三年成都之義)陶
山(在舘陶縣南舘陶鎮西北七里微有土阜禹貢導沇水東流為濟入於河溢爲滎東出於陶丘北即)
(此山也)西山(在恩縣西四十里舊恩縣遺址在焉)弇山(在莘縣北四十五里舊有泉湧出底)
(冇碎石號曰弇山泉上有顯仁廟宋趙㠓治莘禱旱而雨請於朝賜額左傳齊閭丘嬰出奔於弇中即此)
會通河(在府城東南自兖州府陽榖縣入境北至臨清縣入衛河本朝永樂九年䟽鑿以通漕運)
衛河(在舘陶縣西二里漢名屯氏河隋䟽爲永濟渠亦曰御河源自河南衛輝府輝縣東北流至臨)
(清與會通河合流入海)黃河(在濮州東南六十里本朝永樂九年䟽通東北流入會通河正統十)
(三年决於張秋鎮沙灣徑流入海景泰七年始塞復故道)漯河(在高唐州西二里溢涸無常水經云)
(漯水出於高唐即此)鳴犢河(在高唐州南三十五里漢河决靈鳴犢口即此)津期河(在恩)
(縣南二十里溢涸無常不通舟楫或曰即舊永濟渠也)黑龍潭(在范縣南一十五里相傳潭有龍)
(能興雲雨宋熙寧間禱雨有應封其神爲妙應立廟于潭之北)收鶴池(在觀城縣境去縣五十六)
(里相傳衛靈公養鶴之所)玉環井(在府治西南一名玉井相傳井中有白石如玉鑿其中混然爲)
(井甃)琉璃井(在臨清州西南下甃以琉璃泉甚清冽)
土産絲綿氊梨棗枸杞牽牛(以上各縣俱出)
公署平山衛(在府治東洪武五年建)東昌衛(在府城南門西街北宣德五年建)臨
清衛(在臨清州城内東北景泰元年建)濮州備禦千戶所(在州治西原属東昌)
(衛正統六年建今徙建新城内)
學校東昌府學(在府治東宋在博州舊城金徙于都監故治内本朝洪武三年移建于此)
臨清州學(在州治北舊在縣治西正統間築新城徙建于此)高唐州學(在州治東)
(元至元間建本朝洪武三年重建)濮州學(在州治東舊學圯于河景泰二年因徙州重建于此)
聊城縣學(在府城内東北舊在城東門外永樂間嘗徙于城南門外正統間復徙城東成化間)
(移建于此)堂邑縣學(在縣治東北宋建本朝洪武十八年重建)博平縣學(在縣治東)
(洪武三年因舊重建)茌平縣學(在縣治東南舊在縣治南金承安間移建於此本朝正統十三)
(年重脩)莘縣學(在縣治東北應海寺故基洪武三年建)冠縣學(在縣治東金貞元初)
(建本朝景泰四年重脩)清平縣學(在縣治東元至正二年建本朝景泰間重建)舘陶
縣學(在縣治東南元建本朝永樂十三年重修)丘縣學(在縣治東南元大德間建本朝正統)
(十三年重脩)恩縣學(在縣治東南洪武七年建)武城縣學(在縣治南永樂正統間俱)
(重脩)夏津縣學(在縣治東南金大定間建本朝洪武三年重建)范縣學(在縣治東洪武)
(十五年建宣德八年重脩)觀城縣學(在縣治東金泰和中建元至元中重修本朝洪武三年重)
(建)朝城縣學(在縣治南洪武三年因舊重建)
書院弦歌書院(在武城縣治南子游仕魯爲武城宰其治在今兖州府費縣西北此以其名同)
(故立書院祀之舊在縣西四十里元泰定中徙此學士承旨劉賡扁名學士張起巖譔記)
宫室望嶽樓(在府城東北隅可登以望岱嶽故名)公惠堂(在府治内宋熙寧初建)二
賢堂(在朝城縣漢末臧洪守東郡爲袁紹所害司馬陳容奮而起曰仁義豈有常蹈之則爲君子背)
(之則爲小人紹亦害之後人稱爲二賢立堂祀之)四知堂(在堂邑縣治元張飬浩尹縣時建)
茌山草堂(在茌平縣學講堂後相傳馬興祖嘗讀書于此本朝正統十二年脩)靈芝
亭(在聊城縣西南四十五里本宋武水鎮都廵檢司講武亭大觀間有芝生于梁因名)綠雲亭
(在府城西北角樓舊名自公亭元至元間改今名)晉文公臺(在博平縣地名晉臺相傳晉重)
(耳自翟奔齊齊桓公以宗女妻之留齊五歲後歸晉國)武陽臺(水經武陽城門外有臺曰武陽)
(在今莘縣界内)會臺(在濮州東南二十五里春秋齊桓公再會于鄄即此)玉版臺(在聊城縣)
(相傳昔人得玉版於此臺故名)絃歌臺(在武城縣西一十里上有子游祠說見書院)魯連
臺(在古聊城中高七十餘尺)釣臺(在濮州東南九十里相傳為莊子垂釣處唐胡曾詩青春行役)
(去悠悠一曲汀蒲濮水流正見塗中龜曳尾令人特地感莊周)陳臺(在濮州舊城東北魏曹子建封)
(鄄城侯於此築臺讀書後改封陳王謚曰思邑人因號爲陳臺)孟舘(在茌平縣治東相傳孟子游齊)
(梁嘗舘于此)
關梁通濟橋(在府城東門外會通河上永樂九年改爲閘)牟家橋(在清平縣西漯河上)
(正統三年里人牟士成脩)津期橋(在恩縣南津期河上今名永長橋)馬頰橋(在夏津縣)
(東三十里)
寺觀隆興寺(在府城東門外洪武間建)大覺寺(在高唐州治東南舊名侯興禪院永樂間)
(重建)圓覺寺(在濮州治東景泰間重建)興國寺(在博平縣東北二十里洪武初建)寧
國寺(在朝城縣治西)慈雲寺(在堂邑縣治東南俱洪武中建)大寧寺(在臨清州治西)
(洪武中建正統中重修)寶應寺(在舘陶縣治西南)崇興寺(在恩縣治東北俱洪武中)
(重建)法祥寺(在茌平縣治南)洪濟寺(在邱縣治東俱永樂初重建)萬壽寺(在府)
(城西南舊為三皇廟洪武末改爲觀)玄都觀(在高唐州治西南)嘉祥觀(在朝城縣)
(治西元大德初建)丹霄觀(在朝城縣治東北宣德中因舊重建)秦嶽觀(在范縣治東)
玄真觀(在邱縣北門外俱正統間建)龍祥觀(在夏津縣治東景泰中因舊重建)紫
微宫(在茌平縣治西永樂中因舊重建)長春宫(在朝城縣城西北元至元間建)真常
宫(在觀城縣治東南宣德初因舊重脩)
祠廟舜廟(在歴山上碑碣尚存)子游廟(在武城縣西十餘里縣舊有祠邑人歲時祀焉)孟
子廟(在茌平縣東北孟家莊相傳孟子游齊梁時嘗經此後人因立祠)莊子廟(在濮州東)
(南九十里相傳莊子嘗釣于此舊有祠曰南華觀)東方朔廟(在高唐州東北一十里朔漢大)
(中大夫也廟廢有元閻復所撰碑文存焉)馬周廟(在茌平縣學東南本朝景泰二年建)後唐
明宗廟(在清平縣治西南眀宗嘗將兵屯于此民頼其保障因廟祀之)羊使君廟(在聊)
(城縣東北二十里使君忘其名五代晉開運初博州郡守河溢城欲没使君投水而死趙元佐贊曰身爲犧)
(牲禱于洪水洪水無知没而後已民思其仁立廟以祀嗚呼哀哉不書于史)鄭元操祠(在堂)
(邑縣文廟内元操名松金正隆末同知博州堂邑當羣盗之衝松以身保之守禦有方民免鋒鏑故祀之)
遺愛祠(在臨清州本朝嘉靖十三年建祀前知州夏□)
陵墓高陽氏陵(在府城西北二十里葬顓頊高陽氏陵前有聖水井旱禱輙應舊有壇廟久廢)
(惟祈雨禱雪感應碑尚存)巢父墓(在府治東南巢父堯時隱者)仲山甫墓(在雷澤舊)
(縣西北)衛靈公墓(在觀城縣東南四十三里)閔子騫墓(在范縣南四十里)冉
仲弓墓(在冠縣北二十五里墓前舊有祠久毁景泰二年重脩立石表之閔子仲弓俱孔門高弟)
士會墓(在范縣東三十里士會春秋時晉大夫謚武子)盻子冡(在高唐州東三十里盻子)
(齊臣)卞莊子墓(在聊城縣界内莊子春秋時勇士)燕子冡(在博平縣東三十里漢吳)
(王濞構七國反將軍竇嬰等破之齊王不同謀而被殺既葬有燕子啣泥置冡上後人因名)華歆
墓(在高唐州境)劉寔墓(在府城東二十五里寔晉人)吴隱之墓(在聊城縣界内)
孫伏伽墓(在武城縣東北)馬周墓(在茌平縣治東文廟鄉賢碣有贊)韓克中
墓(在莘縣西南二十五里碑碣尚存克中唐魏博節度使)王旦墓(在莘縣北二里)五女
墓(在聊城縣治西相傳郡人無子惟女五人誓不適人孝飬父母後卒同穴而葬金李佐時贊曰孝哉)
(五女踰年弗嫁甘旨奉親温清冬夏風樹既悲白華亦謝墓可封哉永淳俗化)竇氏墳(在觀城縣)
(南八里漢竇后父墜淵而卒景帝命填其淵爲墳號竇氏青山)
古蹟姚墟(在濮州東南九十里援神契曰舜生於姚墟應劭曰姚墟與雷澤相近後世稱為姚城)
觀國(在觀城縣境夏有觀扈乃啓子太康第五弟所封)微子城(在府城東北一十八里相)
(傳商微子嘗封於此)古聊城(在府城西北一十五里本齊西界聊攝地燕將既拔聊城田單攻之)
(不下魯仲連射書諭之乃自殺即此)攝城(在博平縣西南二十里)博固城(在聊河之曲石)
(勒時築隋圖經云或謂之布鼓城)故博州城(在府城東北二十五里隋州治此石晉開運初)
(河漲城湮)斗城(在莘縣西南七里形勢如斗故名)顧城(在范縣東南五十三里詩韋顧既伐)
(即此)廩邱城(在范縣義東保春秋齊烏餘以廪邱奔晉又曹魏移兖州於廩邱即此)羊角
城(在范縣義東保晉地理志廩邱春秋時有羊角城又號義城)郭氏城(在聊城縣即六國郭)
(氏之墟)唐邑故城(在堂邑縣西北二十七里漢陳嬰為堂邑侯即此隋有堂邑故城在今縣)
(西一十里即宋熙寧間水壊者)樂平城(在堂邑縣東南三十里漢爲縣後趙汲桑石勒與晉苟晞)
(戰於平原陽平間為晞所敗桑奔馬牧勒奔樂平即此)發干城(在堂邑縣西南五十里漢為縣)
(後魏属陽平郡)靈縣城(在博平縣西北三十里漢縣属清河郡晉廢隋復置大業初省入博平唐)
(置靈泉縣尋又省)茌平故城(在茌山秦漢舊縣治)鄃城(在夏津縣界漢封吕陀欒布爲)
(鄃侯皆此地隋置縣属清河郡)頓城(在莘縣故武陽城東南一此十里漢臧洪為東郡守治)武陽
城(在莘縣東鄉後周置郡于此隋初廢)莘亭縣城(在莘縣北舊有莘亭隋於此置莘亭縣後)
(省入莘縣)武水城(在府城西南六十里本漢陽平縣地隋改爲清邑縣開皇中析置此縣周廣順)
(中河决并入聊城)臨黃城(在濮州界内本漢畔觀縣地後魏析置臨黃縣北齊省隋復置唐属)
(澶州宋省入觀城縣)臨濮城(在濮州南七十里本城陽地隋置縣大業初省入雷澤縣唐初復置)
(金省爲鎮)雷澤城(在濮州東南一百里舊曰城陽北齊廢隋置爲雷澤縣唐宋因之金省爲鎮)
濮州故城(在濮州城東二十里正統末為水所圯景泰初知州毛晟始築城王村移州治焉)
歇馬城(在舘陶縣東南七里相傳遼蕭太后嘗歇馬于此)&KR3286;陵(在府城西南一十五里五)
(代晉開運初於此立州宋淳化初州又爲水所圮遂移治季武陵西)重丘(在府城東南跨茌平縣界)
(春秋諸侯同盟于重丘即此)荆丘(在府城東南二十五里)葛丘(在府城東南五十里)牡
丘(在府城東北七十里左傳楚人伐徐三月公會齊侯鄭伯許男曹伯盟于牡丘即此)陶丘(在舘)
(陶縣南鎮西北七里爾雅云丘再成爲陶禹貢導沇水東出於陶丘北即此)魯西門(在范縣東)
(北四十餘里舊有石門高數尺此魯衛之郊後爲里人廢之)湄河故道(在府城東七里舊源)
(出濮南黃河北抵博平西會馬頰河東入于海)漯水故道(在高唐州西二里其水出東郡東武)
(陽縣北達清平縣轉至本境又云漯水出於高唐東至千乘入于海)黃河故道(在舘陶縣西南)
(五十里漢時河決于定陶即此)馬頰河故道(在高唐州西二十里其水出大名府開州過朝)
(城縣西北經堂邑清平二縣界至此東達樂陵入于海)古戰場(在堂邑縣東南三十里相傳孫)
(臏與龐㳙戰處)四女樹(在恩縣西北五十里有古槐一章俗傳為四女同植者)麒麟碣
(在府學内載鄉賢淳于髠等名三十人贊取漢麒麟閣義而)三絶碑(在府學内金大定間重脩廟王)
(去非撰記唐懷英篆蓋王庭筠書丹時稱三絶)
名宦周盻子(齊威王使盻子守高唐趙人不敢東漁於河)漢鍾離意(堂邑令聽獄囚)
(房廣歸葬其母及廣還獄具間得减死論由是人皆德之)三國程昱(魏振威將軍與荀彧留守)
(鄄城張邈等叛迎吕布郡縣皆應惟鄄城范東阿不動以功遷奮威將軍)晉范廣(堂邑令嘗散私)
(穀數千斛賑飢遠近流寓歸之戶口增數倍)南北朝蘇瓊(魏南清河郡太守盗賊屏息每)
(歲春集儒講于郡庠郡吏文案之暇悉令受書在郡六年人皆化之)隋郎茂(衞國令時獄多繫囚)
(茂審䆒之釋免者百餘人訟由是息邑人張元預兄弟素相憎茂曉之以義遂相親睦)劉仁恩
(開皇初為毛州刺史仁恩倜儻有文武才治績號為天下第一)魏德深(貴鄉長為政清静不嚴而)
(治盗賊不入其境轉舘陶長貴鄉民傾城送之號泣之聲道路不絶既至舘陶民如見其父母貴鄉父老)
(詣闕請留有詔許之舘陶父老復詣郡相訟以貴鄉文書爲詐郡不能决會部使者斷從貴鄉舘陶民庶)
(因而徙居貴鄉者數百家)樂運(高唐令有聲績運常願處一諫官從容諷議而性訐直不果用)張
允濟(武陽令以愛利爲行道不拾遺元武民有以牸牛依婦家孳十餘犢而不還者訴縣不能决乃)
(詣允濟允濟因令左右縳民蒙其首過婦家云捕盗牛者令盡出牛質所從來婦家不知遽曰此婿家牛)
(遂斷牛還婿)唐薛從(濮州刺史儲粟二萬斛&KR0879;凶災及山東大水得賑民飢)姚崇(濮州)
(司倉參軍以廉直稱)韋濟(開元初鄄城令或言吏部選縣令非其人有詔問所以安人者對凡二百)
(人惟濟居第一)葛同(堂邑令郡學鄉賢碣有贊云葛公宰邑歴代稱賢一方受賜千室鳴絃)嚴
挺之(濮州刺史治尚威嚴吏人畏憚之)李栖筠(冠氏主簿李峴以三司案羣臣䧟賊者表)
(栖筠為詳理判官推原其人所以脅汚者輕重以情故峴愛恕之譽一旦出人上)五代張源
德(梁末守貝州時郡邑皆歸晉獨貝州堅守不從久之城中食盡或勸出降不聽遂被害)宋柴
禹錫(咸平中知貝州是歲契丹兵奄至城下禹錫内嚴備禦寇尋引去)徐爽(知博州有惠政)
(鄉賢碣有贊云仁於用心利非專巳能輟清俸贍飬多士源源其惠如西江水涵泳恩波無時而巳)文
彦博(慶歴間貝州王則叛彦博以參知政事為河北宣撫使討平之)李參(知濮州善發擿奸伏)
(事至即决雖簿書纖悉不遺神宗知其才書姓名於殿柱)郭中錫(知博州州兵出戍有欲脅衆為)
(亂者中錫戮一人黥二人乃定奏至仁宗曰臨事如此豈易得耶)蔡挺(知博州申飭属縣嚴保伍)
(得居停姦盗者數人把其宿負補爲吏使之察警盗發輒得均博平聊城二縣税歲衍鉅萬三司下其法)
(於四方)宗澤(舘陶縣尉為政簡易撫民有方)李載(知冠氏縣以寬厚稱府守吕夷簡賢之及)
(入相遂薦其才)鄭僅(知冠氏縣河决大名夜調夫急僅閱保甲盡籍即行先他邑至决遂塞時河朔飢盗起獨不入)
(冠氏境他邑獲盗詰之盗因言鄭公仁故相戒不犯爾)楊粹中(知濮州建炎初金人大入粹中固守不下尼瑪)
(哈以濮小郡易之將官姚端夜擣其營尼瑪哈跣足走免遂急攻城月餘城䧟端率死士突出粹中豋浮圖不下尼瑪)
(哈嘉其忠義許以不死粹中竟不屈而死守禦官杜績亦死之)金王遵古(同知博州有惠)
(政鄉賢碣贊云治飾儒術政施仁愛學校脩完士民感戴)布薩忠義(皇統中博州防禦使公餘)
(學女直字及古筭法盡能通之在郡不事田獵燕游以職業爲務郡中翕然稱治及滿考郡民詣闕留之)
王庭筠(恩州軍事判官臨政有聲郡民鄒四者謀爲不軌事覺逮捕千餘人而鄒竄匿不能得庭)
(筠以計獲之分别詿誤坐預謀者十二人而已)元張好古(中統初為恩州刺史訪民瘼革吏弊)
(立為條約)徐世隆(至元中東昌路緫管至郡專務以德率下不事鞭箠吏不忍欺民亦化服朞年)
(政成郡人頌之)陳思濟(同知高唐州事為政簡要不務苛察以績最聞)張炤(至元中東昌路)
(緫管蒞政二年吏民畏服以治最稱)張養浩(堂邑令首毁滛祠三十餘所罷舊盗之朔望參者曰)
(故皆良民既加以刑而猶以盗目之是絶其自新之路也衆盗感泣互相戒毋負張公有李虎嘗殺人其)
(黨暴戾舊氏莫敢詰問飬浩盡寘諸法民甚快之去官十年猶為立碑頌德)王結(東昌路緫管境)
(有黃河故道而會通河隄遏其下流夏月潦水壊民麥禾結䟽為斗門以泄之民獲耕治之利)耶律
伯堅(恩州同知在郡有循良之政民親戴之凡賦役有重者輒曰寧得罪於上不可得罪於下必力)
(爭止之)劉克敬(莘縣尹為政以正風俗為急務取仙居令陳襄之條約以教民民感其德後為)
(之立去思碑)劉天孚(知冠州有治績民德之)本朝趙彦可(洪武間臨清知)
(縣公清寡欲好士愛民初為山陽丞嘗以公事他出其室潜受賄彦可歸而知之遂以賄首于府而)
(箠其室遣還鄉事聞陞知鞏昌府)李真卿(洪武間臨清知縣廉能愷悌撫字有方卒)
(於官所行李蕭然至無以殮邑民悲泣如喪所親送葬者皆披麻執紼至三千餘人)薛景文(洪武)
(中范縣丞撫民以仁處事以公所食惟舍糲飯菜羹而已後去任百姓涕泣不忍)任芳(永樂初清平知)
(縣爲政廉勤以人戶分三等九甲量力均徭民感其惠)殷序(永樂初高唐知州公勤持已平易近)
(民有剸繁治劇之才遇事不勞而辨)原黼(觀城知縣公廉守巳德政化民滿去民懷思不忘)吉
慶(正統間知荏平縣興學校勸農桑鋤奸惡廣儲蓄民感其惠尋擢監察御史省志)毛澄(景泰)
(間知濮州政尚簡易先是河决城圮澄爲徙州治規畫建置費不及民代去民為建碑祀于學宫省志)
王廷器(天順間知清平縣剛明仁愛莅政公勤撫流亡賑飢乏民悦其惠立石頌之省志)馬
忠(天順中知堂邑縣廉潔愛民歲飢輙發粟以賑未嘗湏報行部至邑者惟以糲米進曰此土産其不)
(厲民以求悦諸類是歴十二年比去行李蕭然民甚思之省志)蔡釗(堂邑主簿河决張秋釗率丁夫)
(往塞自矢求成乘小舟往來調度不避險難遭舟覆溺死河亦遂塞郡人立祠祀之省志)張勛(成化)
(中知清平縣廉明仁恕門無私謁時河水為患奏减租税之半水患既息存恤周至官至都御史有德政)
(碑省志)金福(宏治中知東昌府寬厚簡重為政持大體吏民畏服尤以廉静稱省志)夏鼎
(宏治間治臨清州節冗費民藉安裕時中貴有脅取民貨者鼎立簿籍時考之患遂寢嘗議革守備都司)
(兵民稱便一時治行以操幹稱最民爲立遺愛祠省志)堅晟(正德間知博平縣清慎公勤剗革宿)
(弊會流賊攻城晟親拒敵率民死守城頼以完陞薊州知州民立忠義碑建祠祀之省志)
流寓畢士安(雲中人父乂林爲觀城令因家焉士安少好學事繼母以孝聞宋乾德中第進士真)
(宗時與寇凖並同平章事士安端方沉卷雅年老目昏猶讀書不輟有文集三十)袁裕(洛陽人幼孤從)
(兄避難聊城因家焉稍長嗜學元中統初為聊城丞累官刑部侍郎出爲順德路緫管以其兄有鞠育恩)
(推蔭兄子仁子師念官至侍御史)
人物周孫臏(生阿鄄之間孫武之後與龐㳙俱學兵法㳙爲魏將嫉臏之能以計斷其足齊使載)
(歸威王以為師魏攻齊臏用减竈法擣魏國度㳙夜至馬陵白書大樹㳙果至見白書讀未畢萬弩齊發)
(㳙智窮自剄臏由是名顯天下)漢汲黯(東郡濮陽人為東海太守東海大治召為主爵都尉嘗對)
(武帝曰陛下内多欲而外施仁義柰何欲效唐虞之治乎帝語人曰甚矣汲黯之戅也古有社稷臣黯近)
(之矣黯前奏事帝不冠不敢見其見敬禮如此後守淮陽卒漢廷以直諫名者黯為首稱)尹齊(東郡)
(茌平人為御史以廉稱武帝使督盗賊斬伐不避貴勢有能名拜為中尉)賈琮(東郡聊城人舉孝廉)
(為京兆尹有政績遷交阯刺史招撫不軌之民民歌曰賈父來晚使我先反今見清平吏不敢犯官至度)
(遼將軍)劉儒(東郡陽平人舉孝廉遷侍中桓帝詔求直言儒上封事十條辭甚忠切不見納出為)
(任城相尋徵為議郎會竇武事下獄自殺郭泰嘗稱其口訥心辨有珪璋之質)劉瓆(高唐人爲太原)
(太守嘗以直言坐罪陳蕃上䟽訟瓆志於去惡欲釋其罪不許瓆竟死獄中天下冤之)謝弼(東郡)
(武陽人中直方正為鄉邑所宗師靈帝時舉有道對策除郎中時青蛇見前殿大風拔木弼上封事言切)
(直去官歸家曹節從子紹忿疾於弼遂以他罪收考死獄中)趙苞(東武城人靈帝時為遼西太守)
(名振邊俗遣使迎母及妻子道值鮮卑劫質以擊郡苞率衆禦之寇出母以示苞苞悲號母遥語曰毋虧)
(忠義苞遂力戰破之其母妻為賊所害詔封苞鄃侯苞葬母訖謂鄉人曰食禄而避難非忠也殺母以全)
(義非孝也何面目立於天下遂嘔血而死)樂進(衛國人容貎短小有膽略從曹操征伐皆先登有功)
(封廣昌亭侯累遷右將軍卒謚曰威子綝果毅侯有父風官至楊州刺史為諸葛誕襲殺諡曰愍)崔琰
(東武城人少樸訥好擊劍尚武事年三十九乃就鄭玄學初從袁紹辟為騎都尉尋歸曹操為尚書甚有)
(威重朝士瞻望操亦敬憚焉)三國華歆(高唐人仕魏為御史累遷太尉凡䘵賜悉以賑親族)
(故人而清貧自若卒謚敬侯子表累官太常卿卒謚曰康)崔林(東武城人仕魏為幽州刺史累遷司)
(空進封安陽亭侯為政多推誠存大體去後民輒見思)潘璋(東郡發千人居貧嗜酒好賒沽債家)
(至門輒言後豪富相還事吳主權屢平寇盗有功璋為人麤猛禁令肅然領兵馬數千而所在常如萬人)
(官至右將軍)晉王鑒(堂邑人父濬御史中丞鑒少以文筆著稱初為瑯琊國侍郎時杜弢叛鑒)
(上䟽勸征之後拜駙馬都尉弟濤及弟子戭並有才名)劉寔(高唐人好學博通今古以世多進趨)
(廉遜道缺乃著崇讓論以矯之元康間累官至太傅以病免尋徵授太尉詔以列侯就第賜几杖不朝卒)
(年九十一)劉智(寔弟素有兄風少貧寠每負薪自給讀誦不輟仕為穎川太守累遷至尚書太常著)
(喪服釋疑論多所辨明卒謚成)華廙(表子宏敏有才思歴官黃門侍郎散騎常侍惠帝即位累進光)
(禄大夫卒謚曰元子恒官至散騎常侍尚清儉死之日惟書數百卷)華嶠(表子才學深博少有令聞)
(歴仕魏晉元康初累封樂鄉侯補秘書監内臺中書有良史才典統撰集又自作漢紀卒贈少府謚曰簡)
步熊(發千人精卜筮數術門人甚盛趙王倫召之熊策其不久遂逃去)吳隠之(濮陽人博)
(涉文史有清操為中書侍郎嘗為廣州刺史州有貪泉隱之飲而賦詩以見志在州清操愈厲後拜度支)
(尚書授光禄大夫)南北朝崔宏(東武城人林六世孫少有俊才號冀州神童魏道武征慕)
(容寶素聞其名徵為黃門侍郎定國號為魏從幸鄴歴問故事應對如流道武善之遷天部大人進爵為)
(公卒贈司空謚文貞)崔浩(宏子博極羣書明識天文歴官著作郎魏道武以其所上書常置左右及)
(幸其私第多問以異事累官至司徒嘗參著作序成國書三十卷)崔逞(琰五世孫好學有文才仕)
(慕容暐補著作郎撰燕記後歸魏道武拜御史中丞子頥為散騎常侍冀州刺史)崔彧(東武城人)
(逞曾孫與兄相如俱自宋入魏相如有才學早卒或善醫術性仁恕官至冀州别駕子景哲亦以醫術知)
(名累官司徒長史景哲子冏仕北齊官至鴻臚卿)王顯(陽平樂平人仕魏歴本州從事以醫術多)
(效累遷御史中尉百僚肅然嘗著藥方三十五卷)李彪(頓邱衛國人魏孝文賜名初為中書教學)
(博士累遷御史中尉領著作嘗表上封事十條詔褒美之子鴻道能属文歴官所在著績)崔休(逞玄)
(孫仕魏為尚書左丞兼給事黃門侍郎參定禮儀累官司徒右長史公平清潔甚得時譽歴幽青二州刺)
(史皆以清白著稱)董徵(衛國人身長七尺好古學尚雅素博通諸經仕魏為四門小學博士宣武)
(詔徵教授諸王累遷至司農少卿光䘵大夫卒謚文烈)張彛(東武城人性公強有風槩歴覽經史)
(仕魏為散騎常侍兼侍中持節廵察陜東河南十二州甚有聲稱後除安西將軍秦州刺史羌夏憚其威)
(尋召為光禄大夫卒贈冀州刺史謚文侯)崔亮(琰之後居貧傭書自業仕魏累官度支尚書别立條)
(格歲省億計遷吏部尚書秦為格制以停觧日月爲斷後世相踵賢愚同滯皆自亮始然其性公清所在)
(並號稱職)崔光韶(亮從弟博學強辨尤好理論仕魏為廷尉卿屢建讜議永安擾亂後還鄉里杜)
(門却掃戒子孫守儉從弟道固仕至齊郡太守)房法壽(清河東武城人仕宋為魏郡太守以功賜)
(爵壯武侯卒謚敬曾孫豹累遷外任皆有能聲惠政終於樂陵太守)張奫(清河東武城人父雙自清)
(河太守免歸鄉人有引陳寇至者雙欲率子弟擊之奫贊成其計竟破賊由是知名奫仕周起家州主簿)
(入隋為潭州總管卒謚曰莊)崔光(清河鄃人家貧好學晝耕夜誦仕魏爲中書博士撰國書孝文)
(稱其才曰浩浩如黃河東注今日之文宗也每有妖異詔問光光皆詳對婉諫累官司徒侍中進位太保)
(卒謚文宣子勵有父風為太尉長史劼好學為中書令謚文貞)崔鴻(光從子博綜經史為魏尚書都)
(兵郎中鴻弱冠有著述志撰為十六國春秋勒成百卷後遷平州刺史卒謚曰貞)崔靈恩(清河)
(東武城人徧習五經尤精三禮三傳自魏歸梁累遷國子博士受徒常數百人觧析經理甚有精致先是)
(儒者論天執渾蓋二義不合靈恩立義以渾蓋為一)張譏(清河武城人年十四通孝經論語篤好玄)
(言仕梁為士林舘學士侯景寇臺城譏獨侍太子不去及臺城䧟譏﨑嶇避難卒不事景後事陳卒於長)
(安)王榮世(舘陶人仕魏為三城戍主方城縣子梁師攻圍自知力不可全乃先燒府庫後殺妻)
(妾既而城䧟不屈被害詔進爵為伯贈齊州刺史)李脩(舘陶人父亮精醫術大為廳事以舍病人)
(死者則就棺殯親往吊視累遷府參軍脩遵父業仕魏常在禁内侍針藥有效賞賜累加卒於大學令)
房景伯(法壽族子篤於孝友涉獵經史仕魏累官州郡皆有惠政卒贈齊州刺史)劉昭(高唐)
(人晉太尉寔九世孫幼清警通老莊義及長勤學屬文仕梁卒於郯令集注後漢書一百八十卷文集十)
(卷子縚亦好學通三禮魏尚書祠部郎緩風流跌宕名高一時為湘東王中錄事)崔悛(逞五世孫)
(仕魏以建議功封武城縣公悛有文學偉風貎端嶷如神名軰燕集悛到一座無復談話鄭伯猷嘆曰身)
(長八尺面如刻畫謦欬如洪鐘響胸中貯千卷書使人那得不畏服子贍才學風流為後來之秀仕為相)
(府司馬)張晏之(彛孫仕北齊官至北徐州刺史百姓為製清德頌子乾威獵涉羣書仕隋官至)
(内史舍人儀同三司)崔仲文(悛弟北齊天保初悛為侍中仲文為銀青同日受拜時云兩鳳連飛)
(文宣嘗試觀射詩一韻操筆立成拜散騎常侍光䘵大夫子偃為太子洗馬尚書郎)崔景真(琰六)
(世孫仕北齊為平昌太守有惠政及去民立祠祀之姪袓思有志氣好讀書仕為内史屢陳政事官至青)
(冀二州刺史為政清勤)路去病(冠氏人儀表魁異仕北齊為殿中侍御史彈劾不避貴戚以正)
(直知名入隋卒於冀州縣令)崔彦穆(浩之後風韻閑雅器度方正奔江左仕宋為黃門侍郎後)
(復仕周官至戶部中大夫進爵東郡公)崔慰袓(東武城人父梁州刺史家財巨萬慰袓散與宗)
(族凡假貸文䟽悉火焚之好學聚書至萬卷仕宋為始安王記室嘗作海岱志起太公迄西晉人物為四)
(十卷半成而卒)隋崔儦(仲文次子年十六郡守請為功曹不就後遂博覽羣書北齊舉秀才累遷)
(三曹郎中與李若齊名時人語曰京師灼灼崔儦李若齊亡歸鄉隋徵起累遷散騎侍郎授易州刺史)
張虔威(晏子涉獵羣書歴周入隋累官謁者大夫上嘗問參見人首立者爲誰虔威審視而後對)
(上怪問之虔威引石建數馬故事為對時上數廵幸百姓疲弊虔威上封事以諫由此見疎子爽仕至蘭)
(陵令)張虔雄(虔威弟亦有才器秦孝王俊為秦州緫管選法曹參軍王嘗親案囚徒虔雄誤不持)
(狀口對百餘人皆盡事情同軰莫不嘆服後歴壽春陽城二縣俱有治績)唐崔善爲(貝州武城)
(人精歴數始勸高袓舉義及兵起署大將軍府司戶參軍以清察見稱後歴大理司農卿出為秦州刺史)
(卒謚曰忠)劉祥道(魏州觀城人父林甫武德時為内史舍人典機密撰定律令著律議萬餘言高)
(宗時拜右相進爵廣平郡公卒謚曰宣子齊賢性方直由侍御史出爲晉州司馬有言晉州出佳鷂可捕)
(取帝曰齊賢豈捕鷂人耶)王元感(濮州人擢明經高第所撰書紏謬春秋振滯禮繩愆等凡數十)
(百篇上之魏知古見其書嘆曰五經指南也徐堅等聮疏薦之遂下詔褒美以爲儒宗)孫伏伽
(武城人武德初上言三事高袓大悦用為治書侍御史太宗時累遷大理少卿始伏伽拜御史歸無喜色)
(時稱其有量)吕才(博州清平人聰明絶人太宗召直宏文詔舘與袓孝孫參論樂事擢太常博士受)
(刪定隂陽家書掇可用者為五十三篇合舊書凡百篇詔頒天下)馬周(博州荏平人少孤家貧嗜)
(學善詩春秋貞觀中拜監察御史數陳時務帝皆稱善累遷中書令帝嘗以飛白書賜之曰鸞鳳冲霄必)
(假羽翼股肱之寄要在忠力)崔義玄(逞之後貞觀初歴左司郎中兼韓王府長史以介直稱後)
(遷婺州刺史討平睦州寇拜御史大夫終蒲州刺史子神基仕至大理卿)崔神慶(義玄次子舉眀)
(經累遷禮部侍郎數陳時政轉太子右庶子更日侍讀東宫歴司刑卿子琳累遷太子少保珪太子詹事)
(瑶光䘵卿俱列棨戟世號三戟崔家)王志愔(博城聊城人擢進士第景龍中為左臺侍御史以剛)
(鷙為治人呼為皂鵰後遷御史中丞出為魏州刺史改揚州長史令行禁止境内肅然)崔元略
(博州人父敬貞元時尚書左丞元略第進士累官義成節度使弟元式中書門下平章事卒贈司空)王
少玄(博州聊城人隋末父死亂兵遺腹生少玄甫十歲問父所在母以告即哀泣求尸時野中白骨)
(覆壓或曰以子血漬而滲者父胔也少玄鑱膚越旬而獲遂以葬事聞拜徐王府參軍)張文瓘
(貝州武城人爲宰相時高宗造宮殿討四夷飬廐馬萬疋文瓘上書諫止改兼大理卿不旬日斷疑獄四)
(百抵罪者無怨言後拜侍中諸囚皆垂泣卒贈幽州都督四子皆至三品時號萬石張家弟文琮文琮子)
(錫皆為顯官有政績)路敬淳(貝州臨清人少志學足不履門居親喪倚廬不出者三年後擢進士)
(遷崇賢舘學士數受詔纂輯慶䘏儀典及著姓略衣冠系錄等書百餘篇弟敬潜少與敬淳齊名官至中)
(書舍人)崔隱甫(武城人為殿中侍御史時浮屠慧範倚太平公主脅人子女隱甫劾之反爲所)
(擠貶邛州司馬玄宗立擢汾州刺史以廉潔自守累遷御史大夫多所劾正威名赫然後遷刑部尚書封)
(清河郡公)孫逖(博州武水人自幼警敏有文思累官中書舍人典詔誥極精密張九齡視其草欲易)
(一字卒不能其父嘉之為襄邑令逖求增父秩遂拜宋州司馬聽致仕後逖官至太子詹事)張鎬
(博州人儀狀瓌偉有大志好王覇大略仕至中書侍郎同平章事廉潔不殖貲産善待士性簡重論議有)
(體天下推為舊德云)孫成(逖子為信州刺史歲旱發倉以賤直售民故飢而不亡後改桂管觀察使)
(子公器亦至邕管經略使公器子簡元和初第進士累官諫議大夫知制誥進中書舍人簡兄範亦為淄)
(青節度使世號顯家)杜暹(濮州人五世同居暹事繼母孝擢眀經補婺州參軍以清節稱累官至安)
(西副大都護守邊四年撫戎練士爲夷夏所樂進禮部尚書封魏縣侯)杜鴻漸(暹族子舉進士)
(為朔方判官安䘵山亂肅宗時爲太子按軍平凉未知所適鴻漸說往靈武遂與李冕等勸進以係中外)
(望六請見聽肅宗即位授兵部郎中累遷至禮儀使代宗時拜相)吳湊(濮州人才敏而謙畏德宗)
(初爲福建觀察使美譽四騰還為京兆尹請簡宮市料中官高年謹信者爲令平賈和售以息衆讙後兼)
(戶部尚書卒謚曰成)吳溆(湊弟初授太子詹事累遷金吾衛大將軍循循謙謹見重朝廷時朱泚叛)
(溆請持節慰諭之由是被泚曰忠害德宗悲哭贈太子太保謚)崔羣(貝州武城人未冠舉進士累官翰林)
(學士中書舍人數進讜言憲宗嘉納後以皇甫鏄譛出爲湖南觀察使穆宗立召爲吏部侍郎俄拜御史)
(大夫官至吏部尚書)崔邠(貝州武城人父垂三世一㸑當時言治家者推其法邠以進士為補闕䟽)
(論裴延齡姦以鯁亮知名憲宗深器之累官至太常卿知吏部尚書銓弟郾郇鄯鄲郾姿儀偉秀中進士)
(第累官禮部尚書家不藏貲有輙周給親舊鄲及進士第文宗末同平章事宣宗以其一門孝友為題其)
(齋居曰德星堂)崔漢衡(博平人沉懿博厚善與人交建中初吐蕃請盟以殿中少監爲和蕃使定)
(盟清水官至晉慈隰觀察使)崔咸(博州博平人素有高志造詣深遠尤善詩歌元和初擢進士又)
(中宏辭遷侍御史處正特立風采動一時官至秘書監)崔鉉(元略子舉進士累官中書舍人學士)
(承旨武宗好蹴踘角觝鉉切諫帝褒納之後為淮南節度使討叛有功累封魏公子沉累遷戶部侍郎改)
(中書侍郎)崔彦昭(羣從子由河陽節度使徙河東撫循有法境内大治遷中書門下平章事每退)
(朝侍母膳與家人齒順色柔聲人多其孝子殷誥潞州刺史)路巖(魏州冠氏人累平官戶部侍郎同)
(章事尋出為劒南西川節度承蠻寇邊後巖撫循置定邊軍於邛州扼大渡河故關由是諸蠻來朝以功)
(封魏國公)孫揆(逖五世孫以進士累官刑部侍郎行京兆尹昭宗討李克用授揆昭義軍節度以本)
(道兵會戰克用伏兵執揆厚禮將尊用之揆大罵不屈克用怒使以鋸觧之鋸齒不行揆曰死狗奴觧人)
(當用版如其言詈聲不輟至死初逖洎子宿宿之孫簡簡從孫啓四世掌誥至揆與弟拙及棨又以昆仲)
(典綸士論榮之)五代賀瓌(濮州人初仕鄆州朱宣為都指揮使後歸梁累立戰功官至招討使)
(卒贈侍中子光圖仕宋)葛從周(濮州鄄城人仕梁累立戰功官至昭義軍節度使封陳留郡王)
(致仕卒贈太尉)楊邠(冠氏人仕漢官至中書侍郎兼吏部尚書同平章事為人頗儉靜長於吏事)
宋王彦超(臨清人性温和恭謹能禮下士五代時歴仕晉漢周累官河陽三城節度使以功加)
(檢校太師領數鎮皆有功宋初加中書令後封邠國公)王祜(莘縣人袓言唐黎陽令父徹後唐進)
(士官至左拾遺祜性倜儻有俊氣仕爲殿中侍御史嘗諭杜重威使無反拒盧多遜害趙普之謀以百口)
(明符彦卿無罪世多稱其隂德手植三槐於庭曰吾後世必有爲三公者累官兵部侍郎卒長子懿舉進)
(士嘗知袁州有政績)譚延美(朝城人偉軀幹初仕周以勞遷控鶴軍副指揮使宋初討朗州賊四)
(遷至内殿直都知端拱初知寧遠軍契丹兵至城下圍數日延美開門以示之契丹不敢入遂引去)張
璚(舘陶人有勇力善射太袓在周時討壽州乘皮船入城濠城上車弩遽發璚亟以身蔽太袓矢中璚)
(股死而復蘇破骨出鏃神色自若太袓即位累官至殿前都虞候及卒家無遺財)昝居潤(高唐)
(人初仕晉周累官知開封府宋初加檢校太尉性明敏有節槩篤於行義卒贈太師嘗薦沈倫純謹可用)
(後至宰相世稱其知人)張昭(濮州范縣人父直有孝行通經教授學者號逍遥先生昭博洽經史)
(兼善天文風角太一卜相兵法處亂世躬耕飬親仕後唐晉漢累官翰林學士戶兵部尚書封舒國公宋)
(初為吏部尚書改封陳國公有文集五十卷)錢守俊(濮州雷澤人少勇鷙初補禁衛屢立戰功)
(前後中三十六創官至右領軍大將軍卒年八十一)張遜(博州高唐人初補左班殿直從征太原還)
(遷文思副使官至樞密副使小心謹慎子敏中比部郎中次子虚中閣門祗候)王旦(祜次子幼沉默)
(好學舉進士歴官右正言知制誥有遠大器真宗曰爲朕致太平者必斯人也累進工部尚書同平章事)
(當國最久帝益信之羣臣或異同旦徐一言以定事至不膠有謗不校薦賢不市恩救罪不費辭尤有德)
(量寇凖數短旦旦益重之張師德兩詣其門終不用以戒貪進薛奎使江淮旦曰東南民力竭矣張士遜)
(使江西旦曰朝廷𣙜利至矣至於契丹借幣西夏假糧處之有道夷人愧服偉哉宰相才也卒贈魏國公)
(謚文正)王旭(祜季子嚴於治内恕以接物以蔭知緱氏雍邱縣三遷至殿中丞自兄旦居宰府以)
(嫌不任職及旦卒颺歴中外卓有政績後以兵部郎中知應天府子質舉進士歴官天章閣待制知陜州)
李迪(濮州鄄城人少從柳開學為古文開曰公輔器也舉進士第一累官資政殿大學士同平章事)
(當章獻太后臨朝時正色危言時稱賢相以太子太傅致仕卒贈司空侍中謚文定仁宗篆其墓碑曰遺)
(直)廉公諤(堂邑人為莱蕪令民歌曰甑釜生塵魚境内安以樂昔間范史雲今見廉公諤累遷)
(司農少卿出知滑州治聲流聞於時)王巖叟(清平人為監察御史上䟽極陳時弊遷左司諫時李)
(定不持所生母服巖叟論其不孝後論章惇罪惡坐貶未幾入為起居舍人累遷至端明殿學士)
劉謙(堂邑人曾袓直以淳厚間有盗其衣者既得亦不問謙累官保寧軍節度使守職寡過嘗上言)
(邊城早寒請六月給冬衣後以為例從真宗東封閱視山門設施有法卒贈侍中)孫奭(博州博平)
(人幼師里中王徹徹死門人數百皆從奭問經以九經及第爲莒縣主簿真宗朝累官龍圖待制奭守道)
(自處有所言未嘗阿附時以兩得天書召問奭對曰臣聞天何言哉豈有書也又上䟽極諫尋出知密兖)
(州仁宗時召為翰林侍讀學士以太子太傅致仕卒謚曰宣)高弁(濮州雷澤人從种放及柳開學)
(至道中舉進士累官侍御史諫脩玉清昭應宫䧏知廣濟軍後知陜州弁性孝友為文章多袓六經及孟)
(子有帝則三篇)張詠(濮州鄄城人太宗時進士兩知益州築隄灌田萬餘頃威惠及民民皆信服後)
(以江左旱充昇宣等十州安撫使遷禮部尚書知陳州卒贈左僕射謚忠定詠剛方自任為治尚嚴猛自)
(號乖崖以為乖則違衆崖不利物有文集十卷)李垂(聊城人咸平初進士累官修起居注時丁謂執)
(政未嘗往謁或問其故荅曰謂恃權怙勢必遊朱崖吾不欲在其黨中遂補外任還朝有勸其謁時相者)
(荅曰我若昔謁丁謂則爲學士久矣今已老大見大臣不公常欲面折之烏能趨附乎終知均州)王
沿(舘陶人舉進士歴知數州累官龍圖閣直學士好建眀當世事初興河北水利論者以為無益已而)
(邢州有爭渠水至殺人者然後人知沿所建為利有文集二十卷唐志二十一卷)王鼎(沿子第進)
(士累官河北都轉運䀋使當官明敏彊直不可撓所薦士多知名性廉不欺嘗任其子或勸增年以圖速)
(仕不從父財悉分與諸弟奉使高麗得千縑盡散之族人)馬元方(濮州鄄城人父應圖知頓丘縣)
(以部芻粮没虜中元方去髮爲浮屠求父尸不得太宗哀之爲官其兄元吉元方以進士累遷戶部判官)
(上言方春民貧請預貸庫錢至夏秋令以絹輸郎官行之公私果便因下其法諸路官至兵部侍)徐起
(濮州鄄城人舉進士累遷徐州轉運使募冨室出米以賑饑民又移粟以贍河北京西後知兖州有廵檢)
(虐所部而部兵百餘人持兵至庭下州人大恐起諭以禍福衆感泣聽命終知湖州)張質(博州高唐)
(人太宗時爲樞密院使累遷都承旨在樞要五十年練習事理精敏端慤未嘗有過真宗嘗召問五代以)
(䧏軍籍更易及利害之詳質纂為書目曰兵要以進真宗覧而稱善)靳懷德(博州高唐人袓昌範)
(殿中丞父隠禹城令懷德太平興國中眀法累更外任皆著政績嘗爲益州鈐轄軍民甚畏愛之卒知陜)
(州)王素(旦季子以進士累遷知諫院數進讜言時王德用進二女素論之仁宗為出二女後知成)
(都為政務合人情蜀人紀其目號王公異斷終禮部侍郎謚懿敏子鞏有俊才爲宗正丞從子靖力學好)
(講切天下利害爲度支副使從孫敏仲寶文閣學士震龍圖閣學士)李柬之(廸長子明曉典故賜)
(進士累官龍圖閣直學士以太子太保致仕出都門即幅巾白衣見客子孝基始豋第唱名仁宗顧侍臣)
(曰此李廸孫耶能世其家可尚也歴知數州皆有治績累遷光䘵卿年方五十與父同謝事時以比二䟽)
李肅之(廸從子歴知數州遷江淮發運使後以龍圖閣學士知鄆州肅之内行脩飾母喪廬墓撫)
(幼孤弟承之至成立神宗稱其一門忠孝承之有志節中進士累官樞密直學士知青州先是遷龍圖直)
(學士懇辭乞授兄詔並遷焉)李及之(廸從子登第通判安肅軍後以太中大夫致仕嘗撰次唐)
(史有益治體者為君臣龜鑑八十卷卒年八十五子孝稱為大理少卿連奏獄空仕至工部尚書)孫瑜
(奭子爲兩浙轉運使歴知數州累官至工部侍郎瑜天資整敏齊家以嚴稱所薦士有過或教使自言曰)
(已知之而復擠之吾不爲也)張奎(臨濮人舉進士累官河東都轉運使知河南府以能政聞京東)
(盗起以奎知鄆州數月捕盗悉平奎治身有法度風力精強吏不敢欺子燾舉進士歴州縣皆有治績累)
(官至龍圖閣直學士判太常燾才智敏給英宗時三司前奏事帝詰鑄錢本末皆不能對燾悉論無隠帝)
(是之)張亢(奎弟少有竒節舉進士為涇原鈐轄知渭州善於教閱屢敗夏人後爲徐州緫管好施輕)
(財凡燕犒皆過於厚馭軍嚴眀所至有風迹民圖像祀之)杜純(濮州鄄城人少有成人之操以蔭補)
(官范純仁等薦為河北轉運判官至鴻臚重之光䘵卿權兵部侍郎屢有建眀司馬光稱)杜紘(純弟起進)
(士爲永年令累官刑部郎中爲夏國母祭奠使夏人倨傲紘責正之出知鄆州繫囚三百人旬日處决盡)
(後知應天府)張守約(濮州人以蔭累官定州路駐泊都監夏人萬騎來寇守約簡兵五百進戰)
(提身立陳前自節金鼓發強弩殪其酋敵遂退歴守七州皆有惠愛可紀終扵都指揮使)孫構(博平)
(人中進士歴知數州徙湖北轉運使章惇興南北江蠻事構諭䧏懿洽二州納歸附州十四後以右諫議)
(大夫知桂州)馬默(單州武城人從學石介登進士調臨濮尉以張方平薦爲監察御史裏行遇事)
(輙言無顧方平間遣所親謂曰言太直得無累舉者乎默謝曰不敢爲身謀所以報也嘗除知登州奏請)
(更定配沙門島法後爲河北都轉運使紹聖初坐附司馬光落職致仕卒紹興中贈太保)和斌(濮州)
(鄄城人累官嶺南至步軍都虞候老於爲將以恩信得邊人心嶺南珍貨一無所蓄邊吏欲希功者皆憚)
(不敢發所至無事士夫咸稱之)和詵(斌子以蔭爲河北副將累官至威州刺史知雄州嘗上制勝強)
(遠弓式能破堅於三百步外邊人號爲鳳凰弓在雄十年頗能偵敵)王友直(博州博平人父佐以)
(才武稱友直隨父游諳兵法紹興末金人渝盟友直結豪傑勤王得衆數萬置都統制訓練進克大名欲)
(南歸道拜天雄軍節度使常張一大旗書宋忠義將河北王九郎以自表高宗視師江上見於金陵後累)
(立戰功積官至殿前指揮使卒贈檢校少保)王倫(莘人高宗時爲脩職郎選使金國歴官僉書樞)
(密院卒歸梓宫太后後爲金人所留不屈而死)王柟(倫孫初調海門尉孝宗時假右司郎中使金柟)
(歸白其母母曰而袓以忠死故恩及子孫汝其勉之毋以吾老爲念柟至金金人知韓侂冑已誅和議遂)
(决後柟奏和約之成皆方信孺將命之功臣因人成事爾朝論多之累官知太平州)金賈鉉
(博平人性純厚好學問大定中進士爲諫議大夫上書論有司决杖不如法及揀茶害民事皆從其請累)
(官至禮部尚書參知政事)孫鐸(恩州歴亭人性敏好學大定中進士累官戶部尚書參知政事嘗上)
(書論法令不一及議交鈔金主稱其剛正雖魏徵不能加後以太子太師致仕)耿端義(博平人大)
(定中進士累官翰林侍講學士參知政事時中都被圍端義奏今士卒縱不可使城中軍官不啻萬餘出)
(戰亦可得志議竟不行及圍觧遂請遷都宣宗從之)宋九嘉(夏津人爲人剛直豪邁少游大學有)
(能賦聲長從李純甫讀書為文有竒氣至寧初進士歴藍田高陵扶夫三水四縣令咸以能稱入爲翰林)
(應奉正大中以疾去没於癸巳之難)閻詠(高唐人氣節豪邁常慕張忠定公爲人以狀元應奉翰林)
(文字終於河南治中郡人祀之扵鄉賢祠其弟子康曄篤信好學四方之士經其指引爲元初名卿大夫)
(者甚衆與詠同登鄉賢祠)馬定國(茌平人自少志氣不羣累官至翰林學士嘗著石鼓辨萬餘言)
(大要以字畫考之是宇文周時所作出入傳記引據甚眀有文集傳世)毛佺(恩州人宣宗南渡率)
(衆歸國署爲義軍招撫哀宗遷蔡以佺爲都尉圍城之戰佺力居多城破自縊其子先佺戰歿)元趙
天錫(冠氏人仕金歸元官至左副元帥同知大名路兵馬都緫管事彭義斌鄭侗嘗前後寇冠氏皆)
(戰敗之子賁亨從元兵平江南有功累遷處州路緫管府達魯噶齊改本路管軍萬戶)閻復(高唐)
(人用王磐薦爲翰林應奉會議加封孔子復受命爲制詞有曰先孔子而聖者非孔子無以眀後孔子而)
(聖者非孔子無以法聞者嘆服累宫翰林學士承旨遥授平章政事卒謚文康有清軒集五十卷)岳
存(冠氏人初歸東平嚴實行冠氏主簿有破賊功陞本縣丞移治楚丘有惠政中綂初卒子禎累立戰)
(功後爲建康路緫管定救荒之政民立碑以紀遺愛焉)齊榮顯(聊城人仕金歸元屢立戰功官)
(至東平路緫管府參議俄兼博州防禦使嘗請困民間供給兵費二萬定得折充賦税民頼以不)樊楫
(冠州人初爲軍吏數從征伐有功累官中書省參知政事進攻交阯班師還爲賊邀遮力戰被創竟爲所)
(殺贈上黨郡公謚忠定)司庠(恩州人與弟廙舉進士庠爲西臺御史梗直無所顧忌廙有才行仕)
(至禮部尚書)焦養直(堂邑人夙以才器稱爲典瑞少監入待世袓幃幄陳說古先帝王政治世)
(袓聽之忘倦累遷集賢大學士與謀大政卒贈河南行省左丞謚文靖)王德新(莘縣人爲淮東)
(廉訪司僉事丁父母憂廬墓七年不茹葷酒諸道交章薦之有曰孝符曾閔學紹朱程後旌表其孝廉)
梁宜(茌平人博雅有文學判徽州遷河南路緫管俱有治聲官至禮部尚書)張汝卿(恩州)
(人隠居不仕好蓄經史名其庋書之堂曰萬卷唐之右有文會齋四方賢士有來假閱其書則舘于其中)
(詔旌其門曰義士後書皆燬於兵時人惜之)朱汝諧(濮州人父子明嘗命與兄汝弼别産父卒)
(汝弼家盡廢汝諧泣請共居仲父子昭子玉貧病汝諧迎至家奉湯藥甘旨甚謹後卒喪葬盡禮鄉人賢)
(之州縣以聞表其閭)陳舜咨(鄄城人篤於孝友以已産分讓兄弟縣令言狀表美之)本朝
楚樟(朝城人父惟善學冠一時仕元為翰林學士樟性資明敏博通經書洪武初以明經舉任本縣)
(訓導教人有法士多成材秩滿陞詹事府府丞)郭敦(堂邑人洪武間鄉舉擢戶部主事陞衢州)
(知府立義阡以葬貧死不能舉及禁焚屍者又爲條約教民患難相恤民甚頼之累陞禮部左侍郎改戶)
(部兼少詹事進陞尚書鎮守陜西悉革宿弊敦性純實事親孝閨門肅然於人不苟合公暇手不釋卷冰)
(蘗之操無愧古人雖官列六卿而泊然布素歿之日家無餘貲)劉昱(武城人初任吏科給事中陞通)
(政司左通政河南左參政改交阯右參政昱勇於有爲所至吏民畏憚征交阯與尚書劉㒞贊黔國公沐)
(晟軍務被圍與㒞同死之)王士嘉(武城人永樂初由國子生選任知縣歴官工部員外郎中宣德)
(中以才識老成薦陞陜西布政司參政清譽大振正統初召爲禮部右侍郎後以年老致仕卒年八十餘)
(爲人端重詳雅作事一毫不苟踐履篤實爲士大夫所推許云)吳中(武城人永樂初由太學生歴官)
(大理寺丞尋陞少卿再陞右都御史歴刑部尚書持法寬平轉工部尚書兼詹事進兼太子少保陞少保)
(時營建三陵及京城宮殿皆中董役先事蓄材以應時需未嘗闕乏陞少師卒追封茌平伯謚榮襄)趙
巖(堂邑人母亡奉父甚謹家貧常借貸以供父艱苦不使父知父歿合母葬建祠堂墓側圖親容事之)
(如生永樂中旌其門曰孝行)李懋(茌平人篤學尚志居太學士類推重累官褔建按察使)史
曄(丘縣人勤學慎行早以才能歴任仕途官至河南按察司副使以廉明著稱)吳祥(茌平人學)
(識出衆由監生歴任有能聲累官福建布政司參議)馬豫(臨清人宣德中登進士歴官大理寺副正)
(統己巳土木不利奮不顧身厲聲叱賊遇害英廟復辟憫其忠贈寺正錄其子遜入監省志)魏元
(朝城人正統中進士授給事中抗䟽論萬氏兄弟恣肆諸萬稍自歛束辨慈懿皇后當袝得成禮後忤時)
(貴出爲福建右參政母喪歸葬廬墓事聞旌表省志)劉忠(濮州人景泰時授監察御史累官山西參)
(政時垣曲山賊剽掠忠乃单騎入賊壘推赤心撫諭曉以禍褔衆感泣棄兵羅拜遂爲良民後爲都御史)
(巡撫延綏夷人咸服省志)梁璽(聊城人成化間進士爲戶部主事督中都軍儲袪宿弊公出納時稱)
(職民曹者以璽爲最卒祀鄉賢祠省志)敖山(莘縣人成化間進士拜翰林編脩爲時推重出提督)
(江西學校再任山西兩有聲卒祀鄉賢祠省志)謝綬(朝城人成化間登進士官南京御史劾宦官蔣)
(琮不法竟置之獄按兩浙奏止織造羅綺費鉅萬進湖廣副使陞僉都御史巡撫雲中練卒理屯增池塹)
(逐貪暴軍聲大振卒賜諭祭)李瓉(濮州人宏治間進士官通政司參議以忤逆瑾謫判饒州累陞)
(都御史提督紫荆等關經略東西二路築長峪堡城募兵設隘勞績著聞賜白金文綺進尚書卒諭祭勅)
(葬贈太子太保省志)
列女王氏(元夏津人適邑人馬英英亡時王氏年甫二十七誓不再醮寒餓而死事聞旌表其門)
王氏(恩縣人張安住妻洪武十三年夫卒王誓不再適孝飬翁姑撫幼子緣由及長娶畢氏畢亦早)
(寡矢節如姑旌曰䨇節省志)郝氏(莘縣人祝大用妻夫早喪郝孀居終身一日正統十二年有司)
(上其事旌曰貞節省志)崔氏(莘縣人敖顒妻顒早卒崔守節子山仕至提學副使成化十二年旌)
(表省志)孫氏(恩縣人李資妻宏治元年夫卒孫觸墻而死旌表省志)侯氏(舘陶人郭維貞)
(妻維貞早歿侯矢志自守撫訓其子後受旌表子良官光䘵寺少卿省志)劉氏女(名美玉博)
(平人生員劉俊女正德六年同父遇賊賊殺俊女以身翼之賊脅女以行女罵曰恨不殺汝豈同汝行遂)
(死之有司給葬祭詔表曰劉氏雙節立石旌善亭省志)張氏(博平人都御史張某之女吳旻妻旻)
(卒張守節飬姑或勸其再適張一慟幾絶子世長舉鄉試正德間事聞詔旌表之省志)李茂妻
王氏(堂邑人弘治間茂同吏焦讓輸税京師讓誘茂飲酣夜分殺之匿其屍王聞馳至京擊豋聞鼓)
(訴之嘉靖四年旌表省志)
仙釋吳猛(濮陽人仕吳爲西安令得至人丁義神方遂以道術大行於時傳法於許遜嘗見暴風大)
(作書符擲屋上有青鳥啣去風即止或問其故曰南湖有舟遇此風二道士求救驗之果然西安令干慶)
(死已三日猛曰數未盡當訴之於天遂卧尸傍數日與令俱起晉寧康中白日昇天宋政和中封神烈真)
(人)魏二翁(濮州雷澤人遇異人得道手持蒲箑時時語人禍褔里閈重之或製纊奉以禦寒盗)
(夕至欲竊之二翁呼其名曰爾欲我纊乎盗驚謝而去宋徽宗聞其名遣使起之至其廬但聞鼻息齁䶎)
(如雷不見形影惟得頌一章以歸宣和初忽尸觧去)任風子(范縣人狀貎竒異少孤爲酒家傭遇)
(異人授以仙術脩煉于安平鎮之真武廟經旬不食雖隆冬单衣行乞于市氣體完粹雙目烱然言休咎)
(皆應宏治甲子冬端坐而逝後有人見于遼陽意其爲尸觧云省志)
青州府(東至萊州府濰縣界一百里南至兖州府沂州界三百八十五里西至濟南府)
(淄川縣界一百二十里北至濟南府利津縣界一百九十里自府治至京師一千里至南)
(京一千五百里)
(糧六十七萬零)
建置沿革禹貢青州之域天文虛危分野周禮正東曰
青州盖以土居少陽其色青故以名州武王封太公
望於此爲齊國秦置齊郡漢分置北海郡屬青州東
漢爲齊北海樂安三國地以青州治臨淄魏為益都
城晉爲齊樂安二國地安帝時廣陵僑立南青州故
於青州加北字劉宋省南青州乃去北字仍曰青州
後魏治東陽又改益都郡後周改爲齊郡隋復爲青
州尋改北海郡唐初爲青州後改北海郡乾元初復
為青州又陞平盧軍節度宋改鎮海軍金爲益都府
元改益都路本朝改青州府領州一縣十三
益都縣(附郭本漢廣縣地東漢爲益都侯國三國魏於壽光縣南置益都縣屬齊國晉時前趙築)
(廣固城宋復置益都縣後魏屬齊郡北齊移縣治郡城北隋北海郡唐宋青州金益都府元益都路皆治)
(此本朝因之編戶一百七十七里)臨淄縣(在府城西三十里本齊國營丘地漢置營陵縣爲北)
(海郡治東漢又置臨淄縣爲齊國治北齊省臨淄入益都縣隋復置臨淄縣屬北海郡唐屬青州宋屬鎮)
(海軍金屬益都府元併入益都縣後復置本朝因之編戶六十一里)博興縣(在府城北一百二十)
(里周薄姑地漢為博昌縣屬千乘郡東漢屬樂安國北齊改爲樂安縣隋復改曰博昌唐省樂安安平二)
(縣入焉五代唐始改曰博興宋屬青州金屬益都府元陞爲州本朝䧏爲縣編戶七十六里)高苑
縣(在府城西北一百五十里古苑墻地漢置高苑縣屬千乘郡東漢屬樂安國劉宋析置長樂縣隋改)
(高苑曰會城尋復改爲高苑屬齊郡唐屬鄒州州罷以縣屬淄州元屬益都路本朝因之編戶三十一里)
樂安縣(在府城北九十里古廣饒地漢始置樂安縣屬千乘郡東漢屬樂安國晉廢劉宋復置隋)
(省入千乘縣後移千乘於廣饒地唐置乘州尋罷州以縣屬青州金屬益都府元仍舊本朝因之編戶九)
(十五里)壽光縣(在府城東北七十里古斟灌氏地漢置壽光縣屬北海郡東漢屬樂安國隋以)
(閭邱縣省入屬青州唐屬乘州後復屬青州宋金元仍舊本朝因之編戶一百二十二里)昌樂
縣(在府城東七十里本古營丘地漢爲營陵縣地隋置營丘縣屬濰州後廢唐復置又廢宋於此置安)
(仁縣尋改為昌樂縣金屬濰州元初併入北海縣後復置仍屬濰州本朝改元屬編戶九十八里)臨
胊縣(在府城東南四十五里本齊伯氏駢邑漢置臨朐縣屬齊郡晉省入東莞縣隋改爲逢山縣後)
(復舊屬北海郡唐宋並屬青州金屬益都府元省入益都縣後復置本朝因之編戶一百一十里)安
丘縣(在府城東二百里古渠邱地漢置安丘縣屬琅琊郡東漢屬北海郡後廢隋置牟山縣後改安)
(丘縣屬高密郡唐改曰輔唐縣五代晉省入膠西縣宋復置安丘縣金元仍舊俱屬密州本朝改今屬編)
(戶一百七十四里)諸城縣(在府城東三百里本魯諸邑漢置諸縣屬琅琊郡晉屬東莞郡後魏)
(於此置高密郡北齊省入東武縣隋改爲諸城唐置密州治此宋初置安化軍金元仍爲密州治本朝省)
(州改今屬編戶一百八十一里)蒙隂縣(在府城西南三百五十里本魯顓臾國地秦屬泗水郡漢)
(置蒙隂縣屬泰山郡晉屬琅琊郡北齊省入新泰縣唐宋金仍舊元復置蒙隂縣屬莒州本朝改今屬編)
(戶五十里)莒州(在府城南三百里古莒子國漢置莒縣爲城陽國治東漢屬琅琊國魏於莒縣置城)
(陽郡晉及後魏以縣屬東莞郡北齊屬東安郡後周置莒州隋罷州以縣屬琅琊郡唐置莒州後罷宋以)
(縣屬密州金復置莒州治莒縣元仍舊本朝改今屬省莒縣入焉編戶一百七十里領縣二)沂水
縣(在州城西北七十里周爲鄆邑漢為東莞縣屬琅琊郡晉於此置東莞郡後魏改爲新泰縣隋初改)
(曰東安縣後於古蓋城别置東安縣而此縣改名沂水唐宋屬沂州金元屬莒州本朝因之編戶一百四)
(十三里)日照縣(在州城東一百五十里本漢琅琊郡海曲縣地舊設鹽官名日照鎮魏晉以來)
(俱屬莒縣金始置日照縣屬莒州元仍舊本朝因之編戶八十三里)
郡名齊郡(秦名)北海(漢名)
形勝東北㩀海西南距岱(禹貢海岱維青州註)東有琅琊西有濁
河(漢書齊東有琅琊即墨之饒南有泰山之固西有濁河之限北有渤海之利)海岱間一
都會(西漢書臨淄海岱間一都會也其中具五民云)四塞之固(南燕潘聦云青州沃壤古)
(曰東秦地方二千戶餘十萬四塞之固負海之饒可謂用武之國)東道之雄(宋地志營邱東)
(道之雄號穪富衍物産尤盛)憑負山海(郡志青州古齊地憑負山海擅利鹽鐵)
風俗好經術矜功名(漢志太公治齊脩道術尊賢智賞有功故至今其士多好經術矜功)
(名舒緩闊達而足智)務農桑崇學業(隋志齊郡風俗男子多務農桑崇尚學業)文物
彬彬(輿地記英雄豪傑之士甲於京東文物彬彬而豪悍之習自若)
山川雲門山(在府城南五里其上號大雲頂中有通穴如門可容百餘人遠望如懸鏡旁有黑龍)
(洞及石井唐北海守趙居貞豋此山投龍賦詩云晚豋雲門山直上一千尺絶頂彌孤聳盤途幾傾側前)
(對劈裂峯下臨削成壁陽巘靈芝秀隂崖仙乳滴宋知青州富弼等由此題名刻于石壁)劈山(與雲)
(門山相連石壁自頂中若刀開劈之狀故名)堯山(在府城西北八里三齊記謂堯廵狩所登故名)
駝山(在府城西南八里以形似名山隂有龍湫上有龍祠禱雨輙應又日照縣亦有駝山)石膏
山(在府城西南二十五里石色潤澤如膏故名)九廽山(在府城西二十五里俗名九扈山北)
(洋水出此廽一作會)朗公山(在府城西南四十里俗傳昔有朗公和尚居此故名上有朗公洞)
牛山(在臨淄縣南一十里齊景公豋牛山顧其國而流涕曰美哉國乎若何去此而死也艾孔梁邱)
(據皆從而泣晏子獨笑於旁公曰寡人今日之遊悲子之獨笑何也對曰使賢者不死則太公桓公將常)
(守之矣使勇者不死則莊公靈公將嘗守之矣吾君安得此位乎至於君獨欲常守是不仁也二子從而)
(泣是謟䛕也見此二者臣所以獨竊笑也景公大慙舉觴自罰罰二臣者各二觴焉)莵頭山(在臨)
(淄縣南一十里一名駝頭山又名鼎足山女水出此上有齊桓公冡唐貞觀中詔致祭禁樵採)稷山
(在臨淄縣西南一十三里齊記補遺云上有后稷祠故名)南郊山(在臨淄縣東南一十五里山下)
(有天齊淵五泉并出)峱山(在臨淄縣南一十五里詩遭我乎峱之間兮即此)愚公山(在臨)
(淄縣西二十里東有愚公冡北有愚公谷韓非子齊桓公逐鹿入谷問一老父此何以名愚公谷對曰臣)
(畜牸牛生犢賣犢而買駒少年謂牛不能生馬遂持駒去傍鄰聞之以臣爲愚故名愚公谷)商山
(在高苑縣東南九十里)方山(在昌樂縣東南二十里東丹河出此)孤山(在昌樂縣東一十里)
(伯夷避紂居北海之濱即此山之側上有伯夷叔齊廟)朐山(在臨胊縣東南二里又名覆釜山)
委粟山(在臨胊縣東北三里瀰水之西孤阜秀立形若委粟)逢山(在臨胊縣西二十五里山)
(麓有殷諸侯逄伯陵祠故名)靈山(在臨胊縣東北四十里齊大旱景公欲祀靈山即此)丸山
(在臨朐縣東北四十里一名丹山大紀云軒轅征不道東至于海豋丸山即此)仰天山(在臨胊縣)
(西南七十里上有黑龍洞祈雨有應)大峴山(在臨胊縣東南一百五里劉宋武帝伐南燕度大峴)
(即此上有穆陵關)沂山(在臨胊縣南一百一十五里周禮職方氏青州其山鎮曰沂山即此亦名)
(東泰山漢郊祀志武帝設祠具至東泰山卑小不稱其聲乃令禮官祠之而不封焉金爲東鎮載諸祀典)
岞山(在安丘縣東北四十里俗謂其形岞然高聳故名)雨羅山(在安丘西六十里俗謂其)
(有雲氣羅布天必雨故名)常山(在諸城縣西南三十里宋蘇軾雩泉記云歲旱禱雨兹山未嘗不應)
(蓋有常德者故謂之常山上有常山廟)盧山(在諸城縣東南四十五里蘇軾超然臺記東則盧山)
(秦人盧敖之所從遁上有盧敖洞飲酒臺聖燈巖)馬耳山(在諸城縣西南六十里形如馬耳蘇)
(軾詩試掃北臺看馬耳未隨埋沒有雙尖又云孤雲落日在馬耳照耀金碧開煙鬟)九仙山(在諸)
(城縣西南七十里蘇軾云九仙在東武竒秀不减鴈蕩)琅邪山(在諸城縣東南一百五十里東枕)
(大海齊景公欲遵海而南放于琅邪即此)蒙隂山(在蒙隂縣南八里今名仙洞山漢承宫避)
(亂于此)艾山(在蒙隂縣西里北一百三十)浮來山(在莒州西三十里春秋魯隠時莒人盟于)
(浮來即此一名公來又名浮丘)焦原山(在莒州南四十里記云莒有焦原臨百仞之溪人莫敢近)
(莒勇士豋焉漢志謂之崢嶸谷俗曰青泥衖兩峽峻立如衖故云)馬鬐山(在莒州南六十里以)
(形似名)箕屋山(在莒州西北九十里濰水出此)張暹山(在莒州東北一百里)雹山
(在沂水縣西北五十里出紫石英好者映徹如雹故名今曰大固山)望仙山(在沂水縣西南五十)
(里中有望仙橋)文峯山(在沂水縣西北六十里)雕厓山(在沂水縣西北沂水出焉)大
弁山(在沂水縣西北一百九十里與雕厓山連麓俗訛作太平因其頂平八九十里也)孤奎
山(在日照縣東南二十里奎㦯作圭)水簾洞(在雲門山之隂中有泉清洌常不枯旁有石床)
(石枕几豋覧者可憩焉又仰天山上亦有水簾洞泉)羅漢洞(在仰天山内有石羅漢石佛千餘鐡)
(佛二俗傳宋太袓微時嘗遊息于此)海(在樂安縣東北一百五十里去日照縣東五里)孝婦河
(源出益都縣西顔神鎮南三里昔有婦顔文姜事姑至孝常踰歴山險汲新泉以供姑嗜一旦泉湧於室)
(遂流成河宋進士王餘詩好將此穴無窮水洗盡人間不孝心)小清河(在高苑縣南上里源出濟)
(南府趵突泉自新城縣界流經本縣東入博興樂安縣界合于時水宋樂史謂淄川北海界中有水流入)
(海謂之清河蓋濟水也)東西二丹河(東丹河源出昌樂縣方山西丹河源出臨朐縣丹山)
(二水皆北流至昌樂廢城西合流至壽光縣界入海)白狼河(源有二一出臨朐縣丹山一出)
(昌樂縣南小王莊平地泉湧如海輪二源合此始大西北流入於)南北二陽水(南陽水出石膏)
(山經舊益都東陽兩城間東北流合瀰水北陽水出九廻山東北流入樂安縣界亦名澠水古謂澠水不冰瘦馬不)
(渡者即此非臨淄縣之澠水也)淄水(在府城西五十里源出泰安州萊蕪縣原山流達臨淄至壽光)
(縣入濟水禹貢濰淄其道即此)澠水(源出臨淄縣西申門之申池即左傳所謂齊懿公遊於申池者)
(申池水一支西流者爲系水一支北流者爲澠水左傳謂有酒如澠魯仲連謂田單騁乎淄澠之間淮南)
(子謂易牙嘗淄澠而别之者即此皆北流入時水)康浪水(源出臨淄縣西一十里平地北流與)
(系水合寗戚歌曰康浪之水白石粲中有鯉魚長尺半)女水(源出臨淄縣南鼎足山上有齊桓公)
(與其女之塜水出女塜側故名東北流入樂安縣界)時水(在臨淄縣西南二十五里一名耏左)
(傳齊晉盟于耏是也其源淺旱則涸故又名乾時左傳公與齊侯戰于乾時是也其色黑故俗名烏河)
二岳龍水(東岳龍水出壽光縣西一十二里俗名北夾河西岳龍水出本縣西一十六里俗名)
(南夾河分流至羅橋乃合而入于海)瀰水(源出沂山西麓一名巨洋水國語謂之具水袁宏謂之巨)
(昧王韶以為巨篾或曰胊瀰或曰沫實一水也流經本縣東北至益都夀光縣界入海)汶水(源出)
(沂山東麓流經本縣東南六十里入安丘縣界)石構水(源出逢山隂東北流二里餘合瀰水入海)
盧水(源出盧山亦名久台水)濰水(源出箕屋山東北達密州漢韓信與楚龍且戰夾濰水陳)
(即此)沂水(源出雕厓山流經本縣南二里入沂州)沐水(源出沂山流經沂水縣東北達莒州)
(界入沂州周禮職方氏青州其浸沂沐即此)清水泊(在壽光縣西北五十里合淄女北陽三水)
(入于海漢志所謂鉅定即此)天齊淵(在臨淄縣東十五里平地出泉廣可半畆土人名曰龍池)
(漢志齊所以為齊以天齊也)范公泉(在府城西門外宋范仲淹知青州有惠政洋溪側出醴泉)
(人以范公目之今醫家用以丸藥名青州白丸子)芹泉(在府城西五十里中多芹菜故名元懷遠)
(大將軍王英居其側)雹泉(在安丘縣南四十里膏潤廟前自石函出顆如大珠綿綿不絶東北入濰)
(水)沸泉(在安丘縣西四十里泉出如沸東流入靈河)温泉(在安丘縣西七十里泉四時皆)
(温)熏冶泉(在臨胊縣西南二十五里冶原昔歐冶子鑄劒之地山竒水清叢筠古木氣象幽絶)
(宋劉孟節隠居其上)雩泉(在常山上宋蘇軾知密州禱雨於此有應因名之其記略曰常山廟之西)
(南十餘步有泉汪洋折旋如車輪清凉滑甘冬夏若一餘流溢去達于山下兹山之所以能出雲爲雨以)
(信於斯民者意其在此古謂吁嗟而求雨曰雩故名之曰雩泉)孝源泉(在莒州北一百里唐孝子孫既廬母)
(墓醴泉出墓側人因名之為立碑元至元間山東大旱河涸唯是泉不竭里人禱雨有雙赤鯉出是夕大雨歲熟)
土産黃丹白礬(俱益都縣出)朴硝(高苑縣出)鹽(樂安諸城二縣俱出有場)牛黃
(諸城安丘二縣俱出)紫石英(沂水縣出)沙魚皮天南星半夏
柿餅胡桃鹿角菜(俱本府出)石花菜(日照縣海中出)
藩封衡王府(在府城内成化二十三年建)新樂王府玉田王府
高唐王府齊東王府邵陵王府東昌王府
武定王府平度王府寧陽王府昌樂王府
漢陽王府商河王府(俱同城)
公署青州左衛(在府城東門内洪武初建益都衛於府城西北尋改青州左衛永樂十四年移)
(建此)諸城守禦千戶所(在諸城縣西南隅洪武四年建)
學校青州府學(在府治東)莒州學(在州治東北俱洪武五年建)益都縣學
(在府治東洪武十年建)臨淄縣學(在縣治東南洪武二年建)博興縣學(在縣治東)
(南洪武二年建)高苑縣學(在縣治東宋嘉定間建)樂安縣學(在縣治東南宋熙寧)
(間建二學俱本朝洪武初重建)壽光縣學(在縣治東元建本朝洪武二年重建)昌樂縣
學(在縣治東北洪武三年建)臨朐縣學(在縣治西南宋紹聖間建本朝正綂十四年重脩)
安丘縣學(在縣治東元至元初建本朝洪武二年重建)諸城縣學(在縣治東南金)
(貞元間建本朝洪武初重建)蒙隂縣學(在縣城西門外元延祐間建本朝洪武三年重建)
沂水縣學(在縣治東元天歴間建本朝洪武中重建)日照縣學(在縣治西南元至正)
(間建本朝洪武初重建)
宫室海岱樓(在府城内金綂軍司廨後一名凝翠)盖公堂(在諸城縣境内宋蘇軾守膠西)
(建此堂爲作記有云昔曹參爲齊相問蓋公所以安集百姓蓋公爲言治道貴清靜而民自定參於是避)
(正堂以舍蓋公用其言而齊大治其後以其所以治齊者治天下天下至今稱賢焉吾以膠西守知公之)
(爲邦人也求其墳墓子孫而不可得慨然懷之師其言想見其爲人庶幾復見如公者治新寢於黃堂之)
(北名之曰蓋公堂時從賓客僚吏游息其間而不敢居以待如公者焉)冨相亭(在府城西四里)
(瀑水澗側宋冨弼知青州時建後人名之)表海亭(在府城北南洋橋北取左傳世胙太公以表東)
(海爲名宋歐陽修嘗有詩)范公亭(在范公泉上宋范仲淹構歐陽脩諸賢多賦詩刻石亭中)錦
秋亭(在博興縣東南城上元邑人建取宋蘇軾詩命名其詩云霜風收綠錦萬頃水雲秋海氣朝成)
(市山光晚對樓舟車通北闕圖畫入南州且食鱸魚美吾盟在白鷗)暇亭(在壽光縣治前元縣令王)
(玠建以爲習射之所)渠丘亭(在安丘縣境内古莒人公渠丘所居也)遄亭(在臨朐縣西五)
(里春秋傳齊侯至自田晏子侍於遄臺即此)琅邪臺(在琅邪山越絶書句踐徙琅琊起觀臺臺)
(周七里以望東海又秦始皇豋斯臺大樂之留三月晉郭璞曰琅琊臨海邊有山嶕嶢特起狀如高臺此)
(即琅琊臺)熙熙臺(在壽光縣後北城上)超然臺(在諸城縣北城上宋蘇軾守膠西因舊臺)
(而新之其弟轍名之曰超然軾作記有云余自錢塘移守膠西始至之日歲比不豋盗賊滿野獄訟充斥)
(而齋廚索然日食杞菊人固疑余之不樂也處之朞年而貎加豐髮之白者日以反黑余既樂其風土之)
(淳而其吏民亦樂余之拙也於是治其園圃潔其庭宇伐安邱高密之木以脩補破敗爲苟完之計而園)
(之北因城以為臺者舊矣稍葺而新之時相與登覽放意肆志焉臺高而安深而明夏凉而冬温雨雪之)
(朝風月之夕余未嘗不在客未嘗不從名曰超然以見余無往不樂者蓋遊於物之外也)
關梁紫金關(在蒙隂縣東南五十里)穆陵關(在大峴山上左傳齊桓公曰賜我先君履)
(南至于穆陵即此今置廵檢司)南洋橋(在府城北門外舊有宋米芾書曾肇所撰重修橋記)柳
橋(在博興縣西跨小清河)通濟橋(在高苑縣南五里)大王橋(在壽光縣西四十五)
(里唐建石刻尚存)東丹河橋(在昌樂縣西三里)名義橋(在蒙隂縣東一十八里)
濰河橋(在諸城縣北五里)盧河橋(在諸城縣東北三十里)望仙橋(在沂水縣)
(治南)太平橋(在日照縣西門外)時水橋(在臨淄縣西北四十里元至元中建)汶水
橋(在安丘縣西北三里)
寺觀彌陀寺(在府城北門外宋建本朝洪武中重建)寶願寺(在莒州城内状元坊金建)
吉祥寺(在樂安縣治西金建以上二寺俱本朝洪武二十四年重建)西天寺(在臨淄縣)
(西門外元至正間建本朝洪武初重脩)華嚴寺(在諸城縣治東南隅元至大間建本朝洪武中)
(重修)壽聖寺(在蒙隂縣南三里元至大間建本朝永樂六年重脩)開明寺(在安丘縣治西)
(洪武初建)寧義寺(在壽光縣治西北洪武四年建)梵衆寺(在沂水縣南二里洪武中建)
萬壽寺(在臨朐縣治西北洪武二十三年建)普照寺(在日照縣治北洪武二十四年建)
景德寺(在博興縣治東洪武二十七年因舊重建)卧佛寺(在昌樂縣城南永樂中建)普
濟寺(在高苑縣城内洪武末建)真武觀(在府城西北隅宋建後毁本朝洪武六年建)雲
溪觀(在莒州城北八里金泰和間建本朝洪武二十四年重脩)脩真觀(在臨淄縣北八里元)
(延祐二年建本朝洪武初重脩)紫微觀(在臨朐縣治之南街東元中綂間建本朝永樂中重脩)
龍泉觀(在蒙隂縣西四十里元至元間建本朝洪武二十七年重脩)重陽觀(在安邱縣)
(東北隅洪武中建)玉霄宫(在昌樂縣治西北宋慶歴改建間建後毁本朝洪武九年)脩真宫
(在臨胊縣北一十里元建)
祠廟東鎮廟(在沂山麓祀東鎮沂山之神本朝載祀典詳見濟南府東嶽廟下)堯祠(在堯)
(山有唐朱誕所撰碑)后稷祠(在稷山上)逢伯陵祠(在逢山麓伯陵殷諸侯)武成
王廟(在府城北古東陽城中武成王太公望齊始封之君也宋真宗讃桓桓尚父王佐之雄玉璜協)
(兆黃鉞成功四履業茂士政教崇式增懿號永振清風碑刻尚存臨淄縣西北亦有廟)齊太公
桓公廟(在臨淄縣學北舊二廟故基在縣治西北二里營邱東宋景祐間碑刻在焉本朝成化三)
(年徙建于此以魯仲連等七賢配享春秋祀之)顔文姜廟(在府城西顔神鎮三里文姜齊孝婦)
(宋封順德夫人)城陽王廟(在莒州城中城陽王漢朱虛侯劉章)高密伯廟(在安邱縣)
(東四十五里漢大司農鄭玄宋封高密伯)隱利侯廟(在愚公山東齊愚公宋封隠利侯)膏
潤廟(在安邱縣雹泉之後後泉神宋大觀間禱雨有應封封沛侯)靈澤廟(在仰天山黑龍)
(洞側祀龍神宋賜廟額曰靈澤後加封豐濟侯)常山廟(在常山麓祀山神宋宣和間禱雨有應封)
(靈澤昭應王誥碑尚存)蕭信公廟(在樂安縣治西信公隋千乘尹蕭琅後人以元樂安尹綦)
(泰張德新配之故又名三尹廟)倉頡廟(在壽光縣西本朝宏治十六年建)
陵墓倉頡冡(在壽光縣治西)太公冡(在臨淄縣南一十里太公望葬於周齊人思其德葬)
(衣冠於此)桓公冡(在臨淄縣淄水南太公冡之北)管仲墓(在牛山之阿)把梁墓
(在臨淄縣東三里齊莊公襲莒杞梁死焉其妻迎柩而哭之莊公使人弔之對曰君之臣不免於罪則將)
(肆諸市朝既免於罪則有先人之敝廬在君無所辱命於是弔諸其室)晏嬰墓(在臨淄縣東北)
(三里又有廟在高密縣東南四十里)三士墓(在臨淄縣治南齊公孫捷田開彊古冶子事景公勇)
(而無禮晏子言於公餽之二桃令計功而食公孫捷田開彊各言其功不及古冶子而食桃乃自刎死古)
(冶子亦刎死諸葛亮梁甫吟步出齊東門遥望蕩隂里里中有三墳纍纍正相似借問誰家墳田彊古冶)
(子力能排南山又能絶地紀一朝被讒言二桃殺三士誰能爲此謀國相齊晏子)公冶長墓
(在諸城縣西四十里漢書云在姑幕城東南五里)四王墓(在鼎足山齊記補遺方基圓冡東西)
(直列乃齊威宣閔襄四王墓也)王蠋墓(在臨淄縣愚公山西)蘇秦墓(在益都縣東二十五)
(里秦自燕奔齊齊大夫與秦爭寵殺之葬此)馬愉墓(在臨朐縣南十里)劉珝墓(在壽)
(光縣西四十里知府李昂題其墓曰仁孝)
古蹟廣縣城(在府城南瀑水澗側漢縣屬齊郡後魏嘗於此置青州)廣固城(在堯山之)
(陽晉永嘉後前趙於此築城有天澗甚廣因之為固故名後爲劉裕所夷)東陽城(在府城北晉劉)
(裕伐南燕廢廣固築此元魏嘗為青州治所)古齊城(在臨淄縣城北史記齊世家太公都營邱)
(其後獻公徙都臨淄即此)畫邑城(在臨淄縣西北二十里燕樂毅伐齊聞晝邑人王蠋賢孟子去)
(齊宿於畫即此)安平城(在臨淄縣東一十里齊封田單號安平君即此漢為東安平縣屬淄川國)
(内有石槽俗名石槽城)西安城(在臨淄縣西三十里漢縣屬齊郡耿弇討張步謂西安小而堅)
(即此)高陽城(在臨淄縣時水北北魏立高陽城寓郡後改爲時水縣唐廢)薄姑城(在博)
(興縣東一十五里史記殷末薄姑氏爲諸侯至周作亂成王滅之以封太公後四世孫胡公徙都此)博
昌城(在博興縣東南二十五里漢縣属千乘郡東漢属樂安國)利城(在博興縣東南四十里漢齊)
(郡利縣東漢屬樂安國)營丘城(在昌樂縣東南五十里營丘社即太公受封之地隋於此置營)
(丘縣)斟灌城(在壽光縣東四十里春秋傳澆用師滅斟灌應劭云古斟灌禹後今灌亭是漢北海)
(郡有斟縣)紀城(在壽光縣西南三十里春秋紀國城内有臺俗曰紀臺城旁有劇南城漢北海郡劇)
(縣也)益城(在壽光縣南一十里漢縣屬北海郡東海屬樂安國寰宇記以爲魏益都城非也益都城)
(在縣西二十里俗名王胡城)豐城(在壽光縣西二十里魏司馬懿伐公孫淵徙豐人住此故名)
昌安城(在安丘縣西南一十里漢縣屬高密國隋省入安丘)平昌城(在安丘縣西南六十)
(里漢縣屬琅琊郡東漢屬北海郡)郚城(在安丘縣西南六十里春秋齊遷紀郱鄑郚杜注朱虛縣)
(東南郚城漢為梧城縣後魏置平封郡北齊廢郡置琅琊縣隋改曰郚城唐省入安丘)齊長城
(在諸城縣南四十里史記齊有長城足以爲塞)琅琊城(在諸城縣東南一百五十里琅琊山下漢)
(琅琊郡治此隋於此置豐泉縣)東武城(在諸城縣境漢縣屬琅琊國隋改曰諸城)朱虛城
(在臨胊縣境漢縣屬琅琊郡東漢屬北海國隋省入郚城)向城(在莒州南七十三里春秋向邑城)
姑幕城(在莒州境内漢縣屬琅琊郡北齊省入東莞)城陽城(在莒州境内漢城陽國治)
(莒文帝封朱虛侯章於此)蓋城(在沂水縣西北七十里齊蓋邑孟子謂蓋大夫王驩指此漢置縣屬)
(泰山郡隋嘗於此置東安縣)東安城(在沂水縣南五十里漢縣屬城陽國東漢屬琅琊郡北齊)
(廢隋復置)東鄆城(在沂水縣境内古有東西二鄆春秋魯昭公所居者爲西鄆兖州東平郡是也)
(莒魯所爭者爲東鄆此縣是也又漢東莞縣有鄆亭即此)東莞城(在沂水縣本漢東莞縣屬琅琊)
(國晉置東莞郡隋屬密州)葵丘(在臨淄縣西二十里左傳齊侯使連穪管至父戍葵丘即此)青
丘(在樂安縣境内齊景公有馬千駟畋於青丘即此)莊嶽里(在齊城中孟子引而置之莊嶽)
(之間註齊街里名)雪宫(在府城内城隍廟西遺址存焉齊王見孟子於雪宫即此)田文第
(在府城西北隅脩身坊宋爲龍興寺夏竦記曰此田文故第也今為城隍廟)
名宦周鮑叔牙(為齊卿進管仲於桓公以身下之天下不多管仲之賢而多鮑叔能知人也子)
(孫世䘵於齊有封邑者十餘世)管仲(為齊相通貨積財富國強兵攘夷狄尊周室桓公九合諸侯一)
(匡天下管仲之力也)晏嬰(為齊相食不重肉妾不衣帛一狐裘三十年其在朝君語及之即危言語)
(不及之即危行以此三世顯名於諸侯)司馬穰苴(晏嬰薦其文能附衆武能威敵景公以為)
(將軍使捍燕晉之師乃申明約束監軍莊賈後期斬以徇燕晉聞之皆解去)荀卿(仕齊三為祭酒)
(齊人讒之乃去適楚)漢曹參(齊相尊禮蓋公用黃老術治尚清静齊國大治)卜式(齊相會吕)
(嘉反式上書願與子男及臨淄習弩博昌習舡者請行死之以盡臣節武帝賢之賜爵關内侯)雋不
疑(青州刺史昭帝即位齊孝王孫劉澤交結豪傑謀反欲先殺青州刺史不疑發覺收捕皆伏其辜)
朱博(琅琊太守令屬縣各用其豪傑以為大吏文武從宜大變齊俗)馮野王(琅琊太守京兆)
(尹王章奏王鳳專權薦野王代鳳後章爲鳳所䧟野王遂免歸)陳俊(建武中琅琊太守行大將軍事)
(撫貧弱表有義檢制軍吏不得與郡縣相干百姓歌之)法雄(青州刺史討平海寇州界清静每行)
(部錄囚徒察顔色多得情偽長吏不奉法者皆解印綬去)王龔(青州刺史劾奏貪濁二千石數人安)
(帝嘉之)伏恭(建武初劇令以惠政公廉聞青州舉為尤異太常試經第一)李膺(青州刺史)
(守令畏其威明多望風棄官)陳蕃(樂安太守時李膺為青州刺史名有威政屬城聞風皆自引去)
(蕃獨以清績㽜)孔融(北海相收合士民起兵講武置城邑立學校表顯儒術薦舉賢良遷青州刺史)
三國胡質(魏東莞太守又以征東將軍都督青徐諸軍廣農積榖有兼年之儲置東征臺且佃)
(且守嚴設備以待敵海邊無事)王凌(魏青州刺史時海濱喪亂法度未整凌布政施教賞善罰惡甚)
(有綱紀百姓稱之)鄧艾(魏城陽太守時并州右賢王劉豹并為一部艾上書陳禦邊表策多納用)
(焉)晉胡威(領青州刺史其父質仕魏守東莞以清慎聞武帝問威曰卿與父孰清對曰臣父清)
(恐人知臣清恐人不知是臣不如父遠矣)曹攄(臨淄令嘗辨寡婦冤獄時稱其明又嘗於歲夕縱囚)
(歸家尅日令還至日果無違者一縣嘆服)隋蕭琅(千乘縣尹明習憲章碩德著績有惠愛篤信在)
(民民立祠祀之謚曰信公)劉曠(為臨潁令清名善政為天下第一於是下優詔擢拜莒州刺史)唐
王承元(平盧淄清節度使始䀋禁未嘗行兩河承元請歸有司由是兖鄆諸鎮皆奉法承元資仁裕)
(所至愛利)李邕(北海太守有治行時稱為李北海)趙居貞(北海太守文章政事為時所稱)
劉敬和(高苑縣令嘗令淄川長山鄒平皆有聲至高苑適歲飢即擅開倉賑民民歌曰高苑之樹)
(枯已榮淄川之水渾已澄鄒邑之民仆已行述其德政樹碑於縣治)王師範(青州節度使好儒學)
(聚書萬卷爲政有惠愛)五代馬胤卿(晉青州刺史遼兵至堅守不降城破被執遼主義而)
(釋之)宋寇凖(知青州太宗每念之召拜參知政事)蔡齊(知密州歲遭旱除公田之租數千石)
(又請弛䀋禁使民得易食以救飢民皆頼之)范仲淹(知青州有惠政醴泉出城西)冨弼
(知青州會河朔大水民流就食弼勸所部出粟益以官廪隨所在貯之得公私廬舍十餘萬區散處其人)
(以便薪水山林陂澤之利聽流民取之死者爲大冢葬之凡活五十餘萬人)歐陽脩(知青州時)
(諸路散青苖錢爲民害脩乞令民止納本錢及罷提舉官不報)陳執中(知青州率民錢築諸城有)
(詔止之執中格詔卒城之未幾沂卒王倫叛執中遣兵捕殺之)余靖(知青州自寇凖及靖來守是邦)
(風俗丕變人才軰出)張琰(知益都縣罷里正弗用而租以時石介獻息民論請以益都為天下法)
王博文(知密州負海有䀋場歲飢民多盗鬻吏捕之輒抵死博文請弛鹽禁歲豐乃復從之)趙
抃(知青州時京東旱蝗青獨多麥蝗將及境遇風退飛盡堕水死)蘇軾(知密州時司農行手實法)
(不時施行者以違制論軾謂提舉官曰令出於司農是擅造律也提舉官驚曰姑徐之未幾朝廷知法害)
(民罷之密人深以為幸)曾孝序(靖康初知青州繕脩城池訓練士卒儲峙金穀有數年之備金)
(人不敢犯高宗召赴行在青民借留許之後兵亂遇害)陸有常(知臨淄縣臨胊土兵作亂有常)
(率民兵拒守死於陣知益都縣張侃千乘縣丞丁興宗亦死之)元劉好禮(知莒州事鋤奸起懦)
(盗弭化行嘗歲旱禱而霖雨三日蝗生亦禱焉蝦䗫羣至食蝗盡去後民思之)張德新(樂安)
(縣尹綦泰繼之並以廉惠得民及歿人以配享蕭信公)張俊(山東行樞密院知院本朝)
(兵攻益都悉力拒守城䧟携妻子投井死)胡濬(益都路總管本朝兵取其城自縊死)
(時山東宣慰副使于德文僉山東宣慰司事齊郁皆死之)本朝趙麟(國初莒州)
(知州長於文學廉公有為凡州之儒學公署皆其所建脩者)牟魯(莒州同知洪武)
(初青州民孫古朴等聚衆為亂襲莒州執魯欲脅其䧏魯叱之曰今民皆安業汝輩何為自取)
(夷戮即悔過自新猶可轉禍為褔不然官軍至汝軰寧有遺種乎我守土臣有死而已所可惜者良民也)
(賊未敢加害擁至城南鄒家莊魯大罵賊遂殺之事聞命厚恤其家)王公懋(洪武初爲高苑縣丞)
(時有盗賊數十人入高苑劫掠民不能禦公懋率民兵捕之賊拒敵砍公懋左耳公懋不爲動擊殺二人)
(餘皆擒之事聞賞綺帛以旌之)于子仁(洪武中為昌樂縣丞爲政廉能吏胥畏服耆民赴京奏保)
(詔賜金幣陞本縣知縣後坐誣累民復赴京訴理陞知登州府仍賜金幣旌其賢)張旟(永樂中爲)
(安丘知縣會妖賊唐賽兒黨賓鴻等攻掠安丘旟與縣丞馬撝率民兵八百以死拒戰賊敗復集衆攻城)
(會備倭都指揮衞青率千騎至旟出城中兵合擊大敗之卒全安丘事聞擢旟山東左參政撝左參議)
衛青(爲山東僃倭都指揮永樂中妖賊攻掠安丘青率千騎至城下奮擊敗之賊收餘衆再戰城中)
(人亦鼔譟出擊賊大敗遁去殺賊二千餘人生擒四千餘人山東悉平捷聞賜勅奬諭陞青山東都指揮)
(使)葉元凱(正統間知沂水縣存心仁恕勤政愛民卒于官民立祠祀之省志)李昂(成化)
(間知青州府鋤奸植善境内懾服歲飢發官廪數十萬石又勸冨民出粟八萬餘石全活甚衆郡人比之)
(冨公生立祠于表海亭省志)奚銘(成化間知樂安縣興學勸農賞罰明信百廢脩舉民俗大化尋)
(擢監察御史省志)趙一貫(成化間知日照縣平易近民寬猛適宜蝗旱有禱輙應屢變歉爲豐)
(焉省志)周致(弘治中知臨淄縣以清節自勵事至立辦士民咸服嘗檄署益都而邑民爭之尋卒)
(百姓哀慕遂立祠祀之省志)馬繼祖(弘治間知博興學寬厚仁愛蒞事明敏歲飢悉力賑給民)
(頼全活百姓歌之省志)
人物周把梁(名殖與華周俱齊人仕爲大夫莊公伐莒為車五乘之賓而梁周不與焉歸而不食)
(其母曰汝生而有義死而有名則五乘之賓盡汝下也趨食乃行至莒二人出鬭獲甲首三百莊公曰子)
(止與子同齊國梁曰君不使梁與五乘是少吾勇也臨敵止我以利是汙吾行也深入多殺臣之事也齊)
(國之利非吾所知也遂進闘而死其妻間而哭之城爲之崩)成覸(齊人謂景公曰彼丈夫也我丈)
(夫也吾何畏彼哉)公冶長(齊人孔子弟子子謂其雖在縲絏之中非其罪以其子妻之後世追)
(封高密侯)后處(齊人孔子弟子言行不乖後世追封營丘伯)步叔乘(齊人孔子弟子力扶)
(聖道後世追封博昌侯以上三人俱從祀孔子廟庭)黔婁子(齊隱士守道不屈威王師之)孫
武(齊人以兵法見吳王闔廬用爲將西破強楚北威齊魯顯名諸侯所著兵書十三篇行於世)騶
衍(齊人著書十餘萬言其歸必止乎仁義名重於齊適梁惠王郊迎執賓主之禮如燕昭王擁篲先驅)
(請爲弟子周遊諸侯其見尊禮如此又有騶忌騶奭號三騶子)王蠋(齊晝邑人屢諫湣王不聽退而)
(耕于野燕初破齊聞蠋賢將封以萬家蠋固謝曰忠臣不事二君遂經死齊士大夫聞之曰王蠋布衣也)
(義不北面於燕况在位食䘵者乎乃求湣王子法章立之是爲襄王)田單(臨淄人初為臨淄市掾燕)
(伐齊盡䧏齊城惟莒即墨不下即墨人謂其智立為將軍拒燕單用火牛大敗燕師盡復齊七十餘城迎)
(立襄王於莒王封單為安平君)顔蠋(齊人戰國時隠居不仕嘗言有處窮方其藥有四味一曰無事)
(以當貴二曰早寢以當冨三曰安步以當車四曰晚食以當肉東坡云若此可謂巧於處窮矣)子竒
(齊人年十八爲阿邑宰開倉廪以賑貧乏邑内大化)田文(齊人父嬰號靖郭君齊威王公子也相齊)
(二十餘年文亦相齊封萬戶於薛招致天下賢士食客嘗數千人聲聞諸侯號孟嘗君)魯仲連
(齊人嘗遊趙秦圍趙急魏遣新垣衍說趙請帝秦仲連見衍極論帝秦之害秦軍聞之遂解於是平原君)
(以千金爲壽仲連却之而去後田單問策於仲連遂下聊城齊王欲爵之仲連不受逃於海上曰與其冨)
(貴而詘於人寧貧賤而輕世肆志焉)漢田横(故齊王榮弟項羽破齊復擊漢横乃以散兵復收齊)
(城邑立榮子廣為王而相之及廣死横自立為王漢高帝既立横與其徒五百餘人入居海島高帝召之)
(乃乘傳詣洛陽未至自剄其徒五百人聞横死亦皆自殺)婁敬(齊人以衣褐見高帝說帝都關中賜)
(姓劉拜郎中號奉春君匈奴入寇帝欲擊敬言不可帝不聽後果被圍七日始得解帝謂敬曰吾不用公)
(言以困平城乃封敬為關内侯號建信君)淳于意(臨淄人文帝時為太倉長喜醫師事同郡元里)
(公乘陽慶得扁鵲術定可治决死生及藥論甚精治病多驗文帝問其所驗幾何意歴舉以對帝嘉之)
鄒陽(齊人景公時仕吴以文辯著名吴王隂有邪謀陽上書諫不納去而之梁從孝王游被譛下吏)
(從獄中上書王立出之卒爲上客)轅固(齊人治詩景帝時爲博士以廉直拜清河王太傅疾免武)
(帝立復以賢良徵諸儒多嫉毁曰固老罷歸之時年已九十餘公孫弘亦徵昃目事固固曰公孫子務正)
(學以言毋曲學以阿世諸齊以詩顯皆固之弟子也)胡母生(齊人治公羊春秋景帝朝爲博士與)
(董仲舒同業仲舒著書稱其德年老歸教於齊齊之言春秋者宗事之)公孫弘(菑川人家貧牧)
(豕海上年四十餘乃學春秋雜說武帝初舉賢良對策第一拜博士待詔金馬門元朔中為丞相封平津)
(侯開東閣以延賢人與參謀議身食一肉脱粟飯俸䘵皆以給賓客家無餘資)主父偃(臨淄人初)
(學縦横術晚乃學易春秋百家之言武帝朝上書闕下朝奏暮召時徐樂嚴安亦上書言世務上曰公等)
(安在何相見之晚拜偃為郎中一歲四遷後拜齊相徧召昆弟賓客散五百金予之)嚴安(臨淄人武)
(帝朝以故丞相史上書言周失之弱秦失之強拜郎中後為騎馬令)倪寬(千乘人治尚書家貧賃作)
(帶經而鋤武帝時以射策為掌故遷左内史吏民大信愛之通世務眀習文法以經術緣飾吏事後爲御)
(史大夫)歐陽生(千乘人事伏生受尚書傳至曾孫高為博士高孫地餘亦為博士論石渠官至)
(少府由是尚書世有歐陽氏學)梁丘賀(諸城人初以能心計為武騎從京房受易宣帝求房門人)
(得賀入說易善之以為郎賀小心周密甚見信重官至少府圖形麒麟閣子臨亦以說易爲黃門郎嘗奉)
(使問諸儒於石渠)樓護(齊人父為世醫護舉方正為諫大夫使郡國上書求上先人冢過齊會宗)
(族故人各以親疎與束帛一日散百金之費使還奏事稱意擢天水太守有故人吕公無子護飬之終身)
周堪(齊人元帝時擢光䘵勲與蕭望之並領尚書事以師傅見尊重數宴見言治亂事為石顯所譛)
(皆免官望之自殺上愍堪仍擢光䘵勲)師丹(琅琊東武人治詩舉孝廉為郎累遷大司空哀帝封)
(拜丁傅追帝共王丹皆切諫浸不合遂策免平帝即位以丹執忠節㩀聖法可爲社稷之臣封義陽侯卒)
(謚節侯)薛方(齊人嘗爲郡掾祭酒徵不至王莾以安車迎方方辭謝曰堯舜在上下有巢由今明)
(主方隆唐虞之德小臣欲守箕山之節也使者以聞莽說其言不強致方居家以經教授喜属文著詩賦)
(數十篇光武即位徵之方道病卒)伏湛(東武人伏生九世孫父理當世名儒湛少傳父業教授數)
(百人更始時為平原太守時天下兵起一郡頼湛以全光武徵拜大司徒封陽都侯又奏行鄉飲酒禮自)
(伏生以後世傳經學清静無競故東州號為伏不闘)伏隆(湛子以節操立名光武時張步據齊地隆)
(為太中大夫移檄告以順逆青徐羣盗皆䧏步遣使隨隆詣闕光武拜隆光䘵大夫遣使於步步欲自王)
(留隆共守二州隆不從為步所殺步平收隆喪賜棺歛作塜琅琊)伏恭(湛兄子初湛弟黯以明齊)
(詩改定章句作解說九篇恭少傳黯學光武時除劇令遷常山太守敦修學校教授不倦眀帝臨雍拜恭)
(為司空儒者榮之肅宗行饗禮以恭為三老)歐陽歙(樂安千乘人自歐陽生傳伏生尚書至歙)
(八世皆為博士光武時拜汝南太守推用賢俊政稱異迹在郡教授數百人徵為河南尹終大司徒)吴
良(臨淄人初為郡吏不事欺謟東平王蒼辟為西曹又薦其公方廉恪躬儉安貧白首一節明帝以為)
(議郎遷司徒長史每處大議輙據經典不希旨以徇俗)牟融(安邱人少博學以尚書教授門徒數)
(百人舉茂才為豐令永平中入為司隸多所舉正百僚憚之後爲司空甚得大臣節肅宗朝為大尉參錄)
(尚書事)承宫(姑幕人少牧豕過徐子盛學舍棄而聽講勤學不倦後為大儒永平中徵拜中郎將)
(數納忠諫朝臣憚其節名播匈奴單于使來嘗求見之官至侍中祭酒)周澤(安丘人少習公羊嚴)
(氏春秋中元初遷渑池令吏人愛之後拜太常果敢直言顯宗嘗以北地太守廖信贓物班諸廉吏惟澤)
(等數人特蒙賜焉是時在位者咸自勉勵)郎顗(安邱人父宗善風角星筭能望氣占候安帝朝徵拜)
(吴令顗少傳父業兼眀經典勤心銳思朝夕無倦順帝時災異數見顗拜章言其故復陳便宜七事召拜)
(郎中辭病不就)童恢(姑幕人父仲玉遭時凶荒傾家賑恤九族鄉里頼全者以百數恢少爲郡吏執)
(法廉平後除不其令有呪虎之異遷丹陽太守)滕撫(劇人有文武才順帝末揚徐盗起拜撫為九江)
(尉討平之陞左馮翊所得賞賜盡分麾下性方直不交權勢宦官懷忿及論功當封太尉胡廣時錄尚書)
(事承旨黜撫天下怨之)周璆(樂安人高潔之士前後郡守招命莫肯至惟太守陳蕃能至焉字而)
(不名特為設一榻去則懸之)江革(臨淄人少失父獨與母居遭亂負母逃亂備經險阻數遇賊輙)
(求哀言有老母辭氣愿欵有足感動人者賊以是不忍犯之卒與母歸鄉人稱之曰江巨孝母終廬墓不)
(除服後舉孝廉遷諫議大夫)王脩(城陽營陵人事母至孝母以社日亡來年隣里聚社脩念母哀)
(甚隣里爲之罷社孔融召脩為主簿守高密令復以膠東多盜移令膠東融有急難頼脩以免曹操徙脩)
(爲奉常)任旐(樂安博昌人黃巾賊到博昌聞旐姓名曰夙聞任子旟天下賢士那可入其鄉)邴
原(朱虛人少與管寧俱以操尚稱州府辟命皆不就後避亂居遼東一年往歸原居者數百家游學之)
(士教授之聲不絶後曹操辟爲司空掾歴遷五官將長史閉門自守非公事不出)管寧(朱虛人美)
(鬚眉與邴原相友漢末同避亂至遼東依公孫度度安其賢民化其德後浮海還郡魏初累徵不起吟詠)
(詩書不改其樂眀帝特具安車束帛加璧聘之會寧卒年八十四)董永(千乘人少失母獨飬父流)
(寓孝感父亡無以葬乃從人貸錢一萬曰後無錢還當以身作奴葬畢忽道遇一婦人求爲永妻永與俱)
(詣錢主令織縑三百匹以償一月而華辭永去乃曰我天之織女緣君至孝天帝令我助君償債言訖凌)
(空而去)三國徐奕(東莞人仕魏初為掾屬從征馬超留為丞相長史鎮撫西京稱其威信曹)
(操嘗謂奕曰君之忠亮古人不過也魏國既建復典選舉後為中尉)國淵(樂安人初仕魏為司空掾)
(属每公朝議論常直言正色後遷魏郡太守太僕卿雖居列卿位布衣蔬食禄賜散之故舊宗族以恭儉)
(自守)周宣(樂安人初為郡吏魏文帝以為中郎屬太史其占夢十中八九世以比建平之相)徐
盛(琅琊莒人初為孫權司馬守柴桑大破黃袓兵復討臨成南阿山賊有功及權稱藩魏使邢貞拜權)
(為吴王盛忿憤曰盛等不能奮身為國家并許洛而令吾君與貞盟不亦辱乎後領廬江太守)王裒
(脩孫父儀為將軍司馬昭之司馬東關之敗昭以非罪斬儀裒痛父非命隱居教授累辟不就廬墓側旦)
(夕攀栢悲號涕淚着樹樹為之枯讀書至哀哀父母生我劬勞輙三復流涕門人為廢蓼莪之篇)晉
左思(臨淄人口訥而辭藻壯麗造齊都賦一年乃成復欲賦三都搆思十年門庭藩溷皆着筆札遇)
(得一句即便䟽之自以所見不博求為袐書郎及賦成皇甫謐為序張華見而嘆曰班張之流也時競傳)
(寫洛陽為之紙貴)王尼(城陽人東嬴公騰辟為車騎府舍人不就時尚書何綏奢侈過度尼謂人)
(曰綏居亂世矜豪乃爾將死不久未幾果為東海王越所殺尼初入洛見越不拜越問其故尼曰公無宰)
(相之能是以不拜)徐邈(姑幕人下帷讀書不游城邑東晉初徙居京口謝安舉為中書舍人撰正)
(五經音訓學者宗之遷散騎常侍處西省前後十年多有匡益遷中書侍郎專掌綸綍仕終驍騎將軍)
徐廣(東莞人世好學至廣尤精百家無不研覽嘗撰車服儀注及晉紀四十一卷荅禮問百餘條仕)
(晉至驍騎將軍)王猛(劇人少好學氣度雄遠隠於華山晉桓温入關猛被褐往謁捫虱而談當世之)
(事後秦苻堅招之一見如平生若玄德之遇孔明累遷尚書左僕射任兼將相宰政公平秦國富強及卒)
(堅哭之曰天何奪吾景略之速也子休仕為河東太守)王鎮惡(猛之孫從叔父矅歸晉客荆州)
(頗讀諸子兵書嘗為臨澧令劉裕召與語異焉因謂諸佐曰鎮惡王猛孫所謂將門有將以功封博陸縣)
(子以龍驤將軍率水軍伐秦遂拔長安後爲沈田子所害)南北朝臧燾(東莞莒人少好學善)
(三禮貧約自立晉太元中始立國學謝玄舉燾為助教宋武時以后兄拜太常雖外戚貴顯而彌自冲約)
(弟熹熹子質有氣幹好言兵累官至雍州刺史監四州諸軍事)王憲(劇人猛之後仕後魏為廷)
(尉卿出為上谷太守清身率人風化大行後以年老特賜錦綉布帛珍羞禮膳卒年八十九謚曰康)王
昕(憲曾孫少篤學仕後魏累官常侍武帝或時袒露與侍臣戲狎見昕即正冠歛容昕母崔氏學識有)
(風訓生九子皆風流醖籍世號王氏九龍)王晞(昕之弟幼孝謹有器度好學不倦北齊徵署王府功)
(曹吏晞願養母竟不受署昭帝欲以為侍中苦辭不受謂人曰非不愛作熱官但思之爛熟耳)賈思
伯(益都人與弟思同俱好經史思伯仕後魏累官至衛尉卿謙恭下士人曰公今貴重寧能不驕思伯)
(曰衰至便驕何常之有世以為雅言思同官至侍中)孫搴(樂安人少勵志勤學仕北齊為國子助教)
(神武署爲相府主簿專典文筆當煩劇之任大見賞重及卒神武親臨之曰折我右臂)任昉(博昌)
(人父遥齊中散大夫昉八歲能屬文初仕齊為太學博士王儉沈約皆推讓其文梁武帝時歴黃門侍郎)
(出為義興新都太守所著文章數十萬言)孫謙(東莞人仕梁累官零陵太守以老徵為光䘵大夫謙)
(歴二縣五郡所在廉㓗居身儉素牀施蘧蒢屏風冬則布被莞席每朝見猶請劇職自效武帝笑曰朕當)
(使卿智不當使卿力卒年九十二從子廉歴晉陵吳興太守)劉勰(東莞人撰文心雕龍五十篇論)
(古今文體欲取定於沈約無由自達乃負書候約於車前狀若貨鬻者約取讀大重之謂深得文理)劉
穆之(莒人徙居京口從宋武帝平建鄴諸大處分倉卒立定累加尚書左僕射帝北伐留守建業内)
(緫朝政外供軍旅决斷如流事無壅滯後以佐命元勲追封南康郡公謚文宣孫&KR3179;仕至御史中丞)唐
叚志玄(臨淄人姿質偉岸以驍果從太宗破竇建德平東都累官右驍衛將軍嘗奉命勒兵衛章)
(武門太守夜遣使至志玄拒曰軍門不夜開使者示以手詔曰夜不能辨不納太宗嘆曰真將軍封褒國)
(公卒謚壯肅)房玄齡(臨淄人父彦謙仕隋為監察御史直道守常介然孤立終涇陽令玄齡幼)
(警敏貫綜墳籍善屬文書兼草隸太宗徇渭北杖策上謁一見如舊為府記室從征伐獨收人物置幕府)
(累官尚書左僕射居相位十五年任公竭節世稱其賢卒贈太尉謚文昭)叚文昌(志玄三世孫任)
(義節不為齷齪小行累官翰林學士中書侍郎出帥西蜀羣蠻震服入拜御史大夫徙帥荆南民有旱不)
(苦雨不愁之語子成式博學強記著酉陽雜爼)王敬武(青州人中和中盗發齊隶間遣敬武擊定)
(因授平盧軍節度使後檢校太尉同中書門下平章事)孫既(樂安人母喪廬墓髮氊面垢尫瘵骨)
(立俄有醴泉涌於墓側里人名之曰孝源泉唐貞元中碑刻今尚存)五代趙犨(青州人幼與羣)
(兒戱部分行伍指顧如大將及壯善弓劒勇果重氣義拒黃巢有功仕梁爲忠武軍節度使犨卒弟翊代)
(立有德政及卒陳州人為之罷市)孫晟(密州人好學有文辭仕南唐為右僕射周世宗征淮南遣)
(晟使周見留晟謂其副王崇質曰吾行必不免然吾忠不忍負永陵一抔土世宗待晟甚厚召問江南事)
(終不對世宗怒收下獄晟臨死神色怡然南望拜曰臣惟以死報國乃就刑唐王聞之贈魯國公)宋
李成(益都人性曠蕩嗜酒喜吟詩善琴奕畫山水尤工得意處疑非筆墨所成人欲求者先為置酒)
(酒酣落筆煙景萬狀世傳以為寶)張宏(益都人高祖茂唐易定節度使曾袓玄易州刺史袓持蒲)
(城令父峭業春秋一舉不第退居邱園宏太宗朝進士累官樞密副使卒贈右僕射宏脩謹守位不求赫)
(赫之譽歴踐通顯末嘗敗事)徐興(青州人以拳勇隸兵籍嘗從太袓征晉陽立功後從潘美趣團)
(栢谷奮與賊闘有果敢氣生擒偽將身被重創無所回撓累官左監門衛大將軍)許仲宣(青州)
(人登進士第性倜儻有心計太袓征江南仲宣知隨軍轉運事兵數十萬供饋無闕後為廣南轉運使會)
(征交州地炎瘴士卒多死仲宣因奏罷其兵草檄書以諭交州交州即送欵内附太宗嘉之後遷給事中)
王子輿(莒人少業文詞太宗朝進士累官殿中侍御史真宗時爲淮南轉運使子輿精於吏事久)
(掌茶鹽漕運周知利害裁量經制公私便之後拜諫議大夫戶部使)傅霖(青州人少與張詠同學霖)
(隠不仕詠既顯求霖者三十年不可得及詠知陳州乃來謁閽吏白傅霖請見詠責之曰傅先生天下賢)
(士吾尚不得為友汝何人敢名之詠問霖昔何隠今何出霖曰子將去來報子爾翌日别去後一月詠卒)
賈同(臨淄人篤學好古有時名舉進士王欽若方貴盛欲致之不往天聖初上書言丁謂造符瑞欺)
(先帝今宜眀告天下以正其謬又言寇凖忠亮不宜貶黜累官殿中丞卒門人謚曰存道先生)李之
才(青社人性朴直為古文章語直意邃師穆脩受易脩之易受之种放放受之陳摶其圖書象數變通)
(之妙秦漢以來鮮有知者之才嘗權共城令邵雍傳其學官至殿中丞)王曾(益都人自少穎悟善)
(為文辭咸平中鄕貢禮部廷對皆第一累官右僕射平章事集賢大學士封沂國公卒謚文正曾資質端)
(厚在朝進止皆有常處當國時正色危言進退士人莫有知者嘗曰夫執政者恩欲歸己怨使誰歸范仲)
(淹服其言)王皥(曾之弟舉進士累官集賢院學士以兵部侍郎致仕卒嘗論次典禮因革為禮閣新)
(編又集五代事為唐餘錄六十卷)趙師民(臨淄人九歲能屬文舉進士第學問精博志尚清遠)
(歴官崇政殿說書遷宗正丞上書陳十五事三遷刑部郎中有集三十卷)燕肅(青州人舉進士累官)
(龍圖閣直學士歴知數州皆有善政知審刑院冤獄盡釋肅性巧嘗造指南記里鼓二車及欹器蓮花漏)
(人服其精子度第進士累官諫議大夫知潭州孫瑛官至戶部尚書)楊安國(安邱人父光輔居馬)
(耆山教授學者官國子監丞安國以五經及第仁宗時為崇政殿說書行義淳實在經筵二十七年累遷)
(翰林侍講學士卒贈禮部侍郎)明鎬(安邱人中進士第仁宗朝歴京東益州陜西河東轉運使入知)
(開封府副文彦博討平王則於貝州拜參知政事卒謚文烈鎬端挺寡言所至安静有體而遇事不苟為)
(世所推重)朱壽隆(諸城人累官鹽鐵判官京東轉運使甚有政績終少府監知楊州壽隆為人和)
(厚接語怡怡必當於理而不屈於權貴)周沆(益都人舉進士歴官湖南轉運使以計撫䧏蠻族徙)
(河東陜西河北皆有政績累遷龍圖閣直學士知成德軍俗方棄親事佛沆閱按斥數千人還其家以戶)
(部侍郎致仕)韓晉卿(密州安丘人為童子時日誦書數千言嘗以明經中第歴州縣政循良奏)
(課第一元祐中為大理卿持平考核無所上下士大夫間推其忠厚不以法家名之)任顓(夀光人舉)
(進士擢鹽鐵判官累遷龍圖閣直學士以太子賓客致仕顓剛毅不回臨政累有顯績仁宗嘗賜壐書旌)
(之)蘇丕(青州人袓德祥建隆四年狀元丕有高行少時一試禮部不中拂衣去居渳水之濱五十)
(年不踐城市歐陽脩言於朝賜號冲退處士)張所(青州人豋進士第歴官監察御史高宗即位遣)
(所按視陵寢還上䟽論還京五利又條上兩河利害及言黃潜善奸邪謫江州安置後李綱薦為河北招)
(撫使所方招來豪傑而李綱罷相遂落職嶺南安置)王輝(青州人靖康初應募立竒功官至巡檢使)
(寓吉州茶寇犯邑郡檄輝使行至勝鄕地險輝勇於進為賊所得以刃加頸欲全之輝含血大罵遂死事)
(聞贈忠州刺史立廟羅陂)仇悆(益都人舉進士歴鄧城武陟令調高密丞皆有偉績寇起相戒毋犯)
(高密境南渡後知廬州劉麟入寇統制張𤦺欲驅民南走先脅悆出悆曰吾當以死徇國堅不為動時令)
(諸郡棄城退保悆力陳不可卒全活數州之衆後知平江府封益都縣伯)李宥(成孫父覺舉九經起)
(家歴官國子博士直史舘宥善屬文不雜交游舉進士歴官諫議大夫知江寧府有善政後判留司御史)
(臺性清介好奬拔士人賙恤貧者既死家無餘財官賜錢百萬)陳規(安丘人中眀法科為人端毅寡)
(言以忠義自許建炎初知德安府累破羣賊嘗砲傷其足神色不變改知順昌府與劉琦合謀大敗烏珠)
(兵移知廬州)密佑(密州人徙廬州為人剛毅質直累官江西路副緫管咸淳中為江西都統元巴)
(延兵東下至隆興祐率衆逆戰大兵圍數重佑告其部曰今日死日也若力戰或有生理兵敗被執竟不)
(屈而死)金劉珫(益都人世宗時為護衛長累遷太子詹事宣徽使求補外除定海軍節度使榮)
(寵終身弟璣舉進士累官國子祭酒太常少卿嘗同知漕運言省費事又嘗為戶部員外郎條上便宜數)
(事世宗嘉納之)鄒谷(諸城人大定中進士累官刑部主事大理寺丞爭論情法折正疑難後歴定海)
(泰寧軍節度使)張暐(日照人正隆中進士博學該通累官太常少卿禮部侍郎歴二十餘年最明禮)
(學家法為仕人儀表諸子講論至夜分乃罷率以為常)張行簡(暐子淹貫經史大定中進士第)
(一累官禮部尚書翰林學士終太子太傅謚文正為人端慤慎密所著文章及禮例纂共百餘卷金儒臣)
(世為禮官習學禮者稱張氏父子云)張行信(行簡弟大定中進士累官諫議大夫為人純正真率)
(雖兩登相位殆若無官而遇事輙發無所畏避嘗言胡沙虎必反抗權臣高琪為士論所稱及卒之日雖)
(平昔甚娟忌者亦曰正人亡矣)元李庭(壽光人以材武選至元中從大將攻宋襄樊取臨安每䧟)
(陣先登以功累遷中書左丞後東征日本遇風壞船庭抱船板漂流抵高麗得還再遷平章政事卒追封)
(益國公謚武毅子大用歸德府同知以哀毀卒大椿襲益都萬戶)張禧(益都人年十六從大將南)
(征又從世袓濟江與宋兵戰屢捷後從下襄樊取閩浙皆有功累官都元帥後與范文虎李庭同征日本)
(遇颶風文虎庭戰艦悉壊禧預有區處所部獨完)張弘綱(禧子從父攻城徇地屢有功累官至)
(萬戶後從右丞劉傑征八百媳婦國戰没追封齊國公謚武宣子漢官至集賢直學士鼎襲江隂水軍萬)
(戶)于欽(益都人博學多聞初授國子助教陞兵部侍郎奉命山東周覧原隰詢諸鄉老水經地記)
(歴代沿革著書六卷名曰齊乘)張士謙(樂安人累官南臺監察御史出知婺源州事敵兵至踰五)
(十餘日城䧟被執先戮其妻仍加刃於頸以脅之䧏士謙曰吾為國死忠豈畏死耶可急殺我至死色不)
(為變罵語不絶事聞追封清河郡伯)王英(益都人性剛果有大節膂力過人善騎射以平寇功拜懷)
(遠大將軍至正間毛貴䧟益都英曰吾老不能報天子尚忍食異姓之粟以求生乎遂饑而死)本朝
臧哲(諸城人洪武中以儒士舉為兵馬指揮發奸擿伏不避權豪朝廷嘉之賜白金鞍馬後為)
(廣西布政使以廉介稱丁憂家居勑賜米錢旌之)馬愉(臨朐人宣德丁未進士第一授翰林院脩)
(譔累遷侍講學士預聞機務侍經筵性資淳篤論事務存寬厚嘗奏讞疑獄經年不决者遷禮部右侍郎)
(兼侍講學士卒贈翰林院學士禮部尚書)張時(蒙隂人好學博文洪武中由鄉舉歴教官擢給事中)
(官至山西布政司左參政)孫浩(諸城人洪武中由太學生授廣東布政司左參政再陞本司左布政)
(使政績著聞)劉甄(壽光人剛果有為永樂中鄉貢選隸翰林用知者薦為四川道監察御史陞山)
(西按察司副使卒)劉昺(甄弟通經史徵召不起以六子皆貴贈翰林學士邦人比之竇燕山)曹
凱(益都人正統間進士授給事中彈劾不避權勢聞英廟北狩捽言官於闕門執嬖倖壞事者格殺之)
劉珝(夀光人正綂中進士累官太子太保戶部尚書謹身殿大學士資性剛直文學純正其在講筵)
(甚久當時講官稱第一受知憲廟簡入内閣呼為東劉先生而不名居家孝父母歿各廬墓三年所居號)
(曰仁孝里嘉靖初事聞欽撰祝文曰忠裨于國孝表于鄉為一代名臣云省志)
列女顔文姜(齊人適李氏事姑至孝常踰歴山險汲新泉以供姑嗜忽感泉湧於室遂流成河故)
(人名其里曰顔神河曰孝婦立廟祀之)宿瘤女(齊東郭人閔王出遊百姓盡觀惟宿瘤女採桑)
(如故王怪問之對曰受教父母採桑不受教觀王王曰此竒女也聘以為妃朞月之間諸侯來朝女死燕)
(乃圖齊)緹縈女(漢太倉令淳于意之少女意有罪當刑怒罵其五女曰生女不生男緩急無可)
(使者於是緹縈隨父至長安上書言妾父為吏齊中稱其廉平今坐法當刑妾傷夫死者不可復生刑者)
(不可復屬雖欲改過其道無繇願沒身為官婢以贖父刑文帝憐之為免意罪因除肉刑)李氏(家青)
(齊間夫王疑五代時為虢州司戶參軍卒于官李氏携其幼子負骸骨以歸東過開封旅舍主人不許其)
(宿牽其臂出之李氏慟曰吾為婦人而此手為人執耶即引斧斷其臂事聞官為賜藥封瘡厚恤之而笞)
(其主人)寗氏(安丘縣人許嫁同里劉真兒未婚真兒死寗氏年方十六聞訃甚哀謂父母曰烈女)
(不更二夫請往事舅姑至真兒家為服衰麻無違禮晝夜勤女紅以飬舅姑及歿賣衿珥以葬節行完美)
(洪武末事聞詔旌表其門為貞節)鄒氏(莒州人王政妻政亡無子飬侄惟一爲嗣亦卒婦邊氏事)
(鄒守節終身洪武十七年事聞詔兩旌之省志)趙氏(蒙隂人宋文美妻孀居矢志自守終身無玷正)
(統間旌表貞節省志)張氏(蒙隂人毛信妻信亡張寡守節終其身成化七年有司上其事詔旌表之)
(省志)潘氏(沂水人王經妻正德六年為賊死節事間受旌省志)曹氏女(名明達益都人性至)
(孝父母歿終身不嫁省志)
仙釋馬眀生(臨淄人姓和字君實少為賊傷殆死忽遇一女子乃太真夫人也與藥一丸服訖即)
(愈乃自號馬眀生隨夫人入岱山石室試以鬼怪狼虎不懼挑以美女不動夫人曰可教有安期生至夫)
(人以眀生付之以詩留别而去後得安期生丹經神方入華隂山脩煉漢靈帝時太傅胡廣訪以國事俱)
(驗遂餌金丹白日昇天)賀元(琅琊人得道不死宋真宗東封謁於道左曰晉水部員外郎賀元再)
(拜而去蘇軾詩舊聞父老晉郎官已作飛騰變化看聞道東蒙有居處願供菽水看燒丹)劉野夫
(青州人居東都嘗約龔德莊曰君家人夕必出我往見君至晚德莊坐待不至俄火自門起德莊犯烈㷔)
(而出四傍皆燼翌日野夫來曰君家人幸出可賀也陳瑩中深重之宋政和間寓興國寺人計其壽一百)
(四十五歲)善道(臨淄人入大藏信手探卷得觀無量夀佛經及往廬山觀遠公遺躅豁然增思後遁)
(迹終南復往晉陽從綽禪師授經入定七日毅綽曰師當懴悔三罪綽乃洗心悔謝道行化京師忽曰吾)
(明歸去至期怡然念佛而逝)張三丰(永樂間隠于青州雲門山之陽修煉洞中太宗賜號三丰)
(莫知所終今青州山有張仙洞省志)
眀一綂志卷二十四
