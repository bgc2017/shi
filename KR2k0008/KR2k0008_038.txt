明一綂志卷三十八
明李賢等撰
浙江布政司
浙江古揚州地漢會稽郡兼綂二浙隸揚州部刺史
唐貞觀中隸江南道開元中增置江南東道採訪處
置使而兩浙諸州並隸焉宋初以兩浙為一路後分
浙東西為兩路而浙西安撫使治臨安浙東安撫使
治紹興並以守臣兼領元置江浙等處行中書省及
江南浙西道肅政廉訪司于杭州又置浙東海右道
肅政廉訪司于婺州又置浙東道宣慰司于慶元本
朝置浙江等處承宣布政使司領杭州嘉興湖州嚴
州金華衢州處州紹興寧波台州温州十一府置浙
江都指揮使司領杭州前杭州右紹興寧波台州處
州温州海寧昌國松門臨山金鄉海門定海盤石觀
海十六衛湖州嚴州金華衢州海寧五所置浙江等
處提刑按察司分浙東浙西二道兼察諸府衛所而
三司皆治于杭州府云
杭州府(東至赭山海口六十里西至嚴州府桐廬縣界一百三十五里南至紹興府蕭山縣)
(界四十五里北至湖州府德清縣界四十五里自府至南京九百里至京師四千二百里)
(糧二十三萬四千二百石零)
建置沿革禹貢揚州之域天文斗分野春秋時屬吳越
戰國時屬楚秦為會稽郡地東漢屬吳郡三國吳分
置東安郡治富春尋罷晉屬吳興及吳郡陳置錢塘
郡隋廢郡置杭州治餘杭未幾移治錢塘大業初改
州為餘杭郡唐初復為杭州天寶初又為餘杭郡乾
元初復為杭州景福初號武勝軍光化初移鎮海節
度治於杭置大都督府五代時為吳越國宋為杭州
高宗南渡遷都於杭陞為臨安府元立兩浙都督府
尋改杭州路本朝改為杭州府領縣九
錢塘縣(附郭秦置錢塘縣屬會稽郡漢為會稽西部都尉治所東漢縣省晉復置屬吳郡陳於此)
(置錢唐郡隋為杭州治唐改唐為塘宋元仍舊本朝因之編戶一百六十里)仁和縣(附郭本唐)
(錢塘鹽官二縣地五代梁時錢氏始割二縣地置錢江縣宋大平興國中改仁和元仍舊本朝因之編戶)
(三百六十里)海寧縣(在府城東一百二十里本漢海鹽縣地屬會稽郡吳王濞於此立鹽官三)
(國吳因置鹽官縣屬吳郡隋屬餘杭郡唐初屬東武州尋併入錢塘後復置屬杭州宋因之元陞鹽官州)
(後更名海寧本朝洪武初改州為縣編戶三百五十六里)富陽縣(在府城西九十里本漢富春縣)
(屬會稽郡東漢屬吳郡三國吳置東安郡治富春尋廢郡仍屬吳郡晉改為富陽縣隋屬杭州唐宋元仍)
(舊本朝因之編戶七十五里)餘杭縣(在府城西北七十里本秦舊縣屬會稽郡漢因之東漢屬)
(吳郡三國吳屬吳興郡隋屬杭州府宋元仍舊本朝因之編戶七十三里)臨安縣(在府城西一百)
(里本漢餘杭縣地東漢分置臨水縣屬吳郡晉改為臨安縣屬吳興郡隋省唐復置臨水縣屬潛州尋省)
(入於潛縣後復置臨安縣屬杭州五代梁改安國縣唐置衣錦軍宋復為臨安縣又置順化軍尋廢軍復)
(為元縣仍舊本朝因之編戶四十八里)於潛縣(在府城西一百七十里本漢縣屬丹陽郡吳屬)
(吳興郡陳屬錢塘郡隋屬餘杭郡唐置潛州尋廢以縣屬杭州宋元仍舊本朝因之編戶一十二里)新
城縣(在府城西一百四十里本漢富春縣地吳置新城縣屬安郡尋廢晉復置宋齊梁俱屬吳郡陳)
(屬錢塘郡隋初省入錢唐縣後復置唐又省入富陽復置屬杭州五代時錢氏改為新登縣宋復名新城)
(元仍舊本朝因之編戶一十五里)昌化縣(在府城西二百一十里本漢於潛縣地唐析置紫溪)
(縣又析置武隆縣神龍初更武隆為唐山大歷初二縣俱省長慶初復置唐山縣五代梁改曰金昌唐復)
(為唐山晉改曰横山尋改曰吳昌宋更名昌化元仍舊本朝因之編戶一十里)
郡名錢塘(陳名)武林(因武林山而名)古杭(隋名)
形勝湖山暎帶(宋歐陽修有美堂記邑屋華麗十餘萬家環以湖山左右映帶而閩商海賈風)
(帆浪舶出没於江濤浩渺煙雲杳靄之間)山川秀麗(宋葛澧帝都賦據東南之都會號繁盛之)
(樂土其山川秀麗井邑浩穰)左浙江右具區北大海南天目(宋晁无咎)
(文)龍山據其首西湖蟠其腹天竺聳其膺東山卧其
背(西征記)外帶江海内抱湖山(宋秦觀雪齋記外帶濤江漲海之險内抱湖山)
(竹林之盛)水陸之會(宋蘇軾云)蟠幽宅阻面湖背海(宋王阮禮部對策臨)
(安蟠幽宅阻面湖背海膏腴沃野足以休養生聚其地利於休息)
風俗以船檝為車馬(吳越春秋水行山處以船為車以檝為馬)吳越尚勇
(漢志吳越之君皆尚勇故其民好用劍輕死易發)俗尚侈靡(臨安志)尚禮厚龐
(隋志其人君子尚禮庸庶厚龐故風俗澄清而道教隆洽)人性敏慧(宋史地理志人性敏柔而)
(慧尚浮屠厚滋味急進取)習俗工巧(宋歐陽修有美堂記)
山川吳山(在府治東南吳人憐子胥以諫死立祠其上又名胥山上有寺觀左臨大江右瞰西湖為)
(一郡勝㮣)瑞石山(在府治南北接吳山下有紫雲洞元薩天錫詩天風吹我登鰲峯大山小山石)
(玲瓏赤霞日射紫瑪瑙白露夜滴青芙蓉飄飄雲氣穿石屋石上凉風吹紫竹挂冠何日賦歸來煮石篝)
(燈洞中宿)寶山(在府治南吳山之西宋蘇軾同秦仲二子雨中遊寳山詩平明已報百吏散半日來)
(陪二子閒立鶴低昂烟雨裏行人出没樹林間)鳳凰山(在府治南二里下俯大江直望海門山勢)
(若鳳凰欲飛之狀元黃溍詩滄海桑田事渺茫行逢遺老色荒凉為言故國遊麋鹿漫指空山號鳳凰春)
(盡綠莎迷輦道雨多蒼薺上宫牆遙知汴水東流畔更有平蕪與夕陽本朝徐賁詩荒山欲逐鳳凰騫誰)
(搆浮圖壓寢園土厚尚封南渡骨月明不照北歸魂海門有路雙龍去沙溆無潮萬馬屯莫向秋風重惆)
(悵梵王宫殿易黃昏)石甑山(在府城南三里上有石如甑又名巨石山)南屏山(在府城西)
(三里怪石聳秀中穿一洞其上石壁若屏)孤山(在府城外西湖上獨立一峯為湖山勝絶處上有林)
(逋祠唐張祐詩樓臺聳碧岑一徑入湖心不雨山長潤無雲水自隂斷橋荒蘚合空院落花深猶憶西窗)
(夜鐘聲出北林宋蘇軾詩孤山孤絶誰肯廬道人有道山不孤)包家山(在府城東南一十里多桃)
(花春時遊人勝賞於此)秦望山(在府城南一十里輿地志秦始皇東遊登此欲渡會稽故名吳)
(越史唐咸通中望氣者言錢塘有王氣命侍御史許渾等賚璧瘞此山以壓之山東南有羅刹石横截江)
(濤唐白居易詩嵌空石面名羅刹壓捺潮頭敵子胥後更名鎮江石五代開平中為潮沙漲没)龍山
(在府城南一十里一名卧龍山晉郭璞謂龍飛鳳舞者即此)武林山(在府城西南一十五里漢)
(地理志註武林山武林水所出亦曰靈隱曰靈苑曰仙居或謂本名虎林唐因避諱改虎為武)五雲
山(在府城西南二十五里上有真際院院有井大旱不竭)臯亭山(在府城東北二十五里高)
(百餘丈雲出則雨山半有桃花塢宋敖陶孫詩樵路縈紆入翠微清泉白石可忘機雲中犬吠劉安過樹)
(杪春深望帝歸白鶴曾留華表語蒼官合受錦衣圍珠襦玉柙今何許一笑人間萬事非元巴延入宋臨)
(安時嘗駐兵此山下)龍珠山(在府城東北三十五里形圓如珠一名巧山)黃鶴山(在府)
(城東北三十八里寰宇記舊有黃鶴樓在佛日山之北高百餘丈山半有黃鶴仙洞)浮山(在府城東)
(南四十里宋蘇軾守杭奏狀云潮水自海門東來勢如雷霆而浮山峙於江中與漁浦諸山犬牙相錯洄)
(洑激射其怒百倍砂磧轉移為至險處)定山(在府城西南四十里突出浙江中數百丈潮至此輒)
(抑聲過此則雷吼霆怒)石姥山(在府城東北四十二里烏頭山東赤岸嶺之西上有宋劉正夫)
(墓)桐扣山(在府城東北五十里下有石鼓湖晉武帝時岸崩出一石鼓扣之無聲張華取蜀桐)
(木刻魚形扣之聲聞數里故名)佛日山(在府城東北五十四里中有佛日淨惠寺)臨平山
(在府城東北六十里上有龍洞山頂有井方二丈深可八尺旱亦不涸山下唐時置臨平監宋蘇軾詩餘)
(杭門外葉飛秋尚記居人挽去舟一别臨平山下路三年雲夢澤南洲)紫微山(在海寧縣東北)
(六十里唐白居易嘗登此山望硤石湖)審山(在海寧縣東北六十里上有漢審食其墓)金牛
山(在海寧縣東八十里接海鹽縣界寰宇記昔吳楚間有金牛自毘陵來奔至此而没因名山側有洞)
(深不可測宋建炎初黃灣居民嘗避兵於此)觀山(在富陽縣治東孤峯高拔横截大洞山頂有道)
(觀因名一名石頭山)小隱山(在富陽縣治北為縣治鎮山宋謝絳遷居於此其子景初景温築書)
(室於山之半故基雙松尚存范仲淹詩小徑小桃深紅光隱翠隂是非不到耳名利本無心筍迸饒當戶)
(雲歸半在林何須聽絲竹山水有清音)赤松子山(在富陽縣東九里俗傳赤松子駕鶴嘗至)
(此山形孤秀羣峯環拱望之如華蓋故又名華蓋山劉宋謝靈運詩宵濟魚浦潭旦及富春郭定山緬雲霧赤)
(松無淹薄)白龍山(在富陽縣北二十里山勢如屏山側一小沼有白蛇往來其中樵者偶見)
(蛇吐珠捕而食之舉家斃後珠歸里人楊氏數年有羽衣至其家紿取視之忽去不見)西巖山
(在富陽縣北三十里巖下有洞洞口有池早晚與潮應山麓有石扣之鏗然人號石鼓世傳葛仙翁煉丹)
(於此唐白居易詩巖前寶磬傳松韻洞口靈池應海潮)安樂山(在餘杭縣東二里相傳吳越王)
(錢氏之子嘗於此築庵養疾而愈故名)岑山(在餘杭縣南一十五里風土記吳步兵校尉諸葛起)
(字岑世居山傍宗族蕃盛皆葬於此)大滌山(在餘杭縣西南一十八里中有日月分精金堂玉室)
(或言此山清幽大可以洗滌塵心遂名大滌中峯之上有許邁昇天壇及丹竈瓦甓尚存又有大滌棲真)
(龍蜕三洞皆有仙跡在焉)天柱山(在餘杭縣西南一十八里四隅陡絶聳翠參天為道家第五十)
(七福地記云天柱在中國者有三一在壽陽一在龍舒此其一也宋吳昌裔詩柱天□嶪斷鼇根卧草蒙)
(茸伏虎痕想見山中明月夜有人長嘯抱崑崙)黃山(在餘杭縣西南二十五里左大滌右天柱高出)
(衆山之表伏虎巖在焉)由拳山(在餘杭縣南二十五里高峻為最傍有由拳村出藤紙一名餘)
(杭山)舟航山(在餘杭縣西北二十五里山頂有石穴即夏禹治水維舟之處因以舟航名)衣
錦山(在臨安縣治南本名石鏡山東峯有圓石徑二尺七寸其光如鑑錢鏐幼時遊此顧其形服皆)
(冠冕如王者狀其後唐昭宗改鏐所居營為錦衣營又陞為衣錦城并封此山為衣錦山鏐宴故老山林)
(皆覆以錦號其幼時所戲木曰衣錦將軍宋蘇軾賦將軍木詩阿堅澤畔菰蒲節蜀帝牆頭羽葆桑不會)
(世間閒草木與人何事管興亡)獨山(在臨安縣東四里山側有石覆大溪上下有潭深不可測吳越)
(王錢氏封其神而祀之今石刻猶存)九仙山(在臨安縣西一十二里相傳葛洪許邁煉丹之地蘇)
(軾詩玉室金堂餘漢士桃花流水失秦人)臨安山(在臨安縣西南十八里縣因此山為名晉書郭)
(文自餘杭來臨安結茅山中及蘇峻之亂破餘杭而臨安獨全人以文為知幾)天目山(在臨安縣)
(西五十里為道家第三十四洞天山下兩湖若左右目故名元和志云天目有兩峯峯頂各一池左右相)
(對郭璞地記天目山前兩乳長龍飛鳳舞到錢塘杭都賦山雖多矣莫若天目之為大其高也凡三萬九)
(千尺仰太虛兮日月低坐絶頂兮乾坤窄)徑山(天目之東北峯有路可通天目故名徑山五峯周抱)
(竒勝特異唐時吳郡僧法欽至此結菴有獵師告曰此神龍所據願無往欽不聽忽有素衣老人拜於前)
(曰我龍也自師至此吾類不安願讓為卓錫之所欽有靈雞嘗随法會今靈雞冡存焉)岝㠋山
(在於潛縣西二里峭聳清絶下浸碧溪傍環翠岫遙望天目為醒心豁目傑特之觀宋洪咨䕫詩驟暖揠)
(芳意薄遊烘輭塵亂山雲氣曉啼鳥杏花春人物少催老物華陳换新一聲鏗爾瑟沂水綠粼粼)石
柱山(在於潛縣東五里上有石天然成柱高二丈圍一丈有古篆十數字或云秦時所刻今剥落不)
(可辨)西菩山(在於潛縣西一十三里九鎖交陳雙峯對峙上有明智寺宋僧參寥子居此蘇軾詩)
(人未放歸江北路天教看盡浙西山)生仙山(在於潛縣南三十里漢天師張道陵生於此山之西)
(因名)浪山(在於潛縣西南三十五里山有三池相接高崖絶壁間泉奔流如瀑相傳神龍所宅每隂)
(翳潭中浪與山連又名波山)武勇山(在於潛縣南四十七里上有寺相傳寺僧佛圖澄與鄉人)
(習武於此後人以上已迎引尚存習武之遺意)白山(在於潛縣南五十三里下臨深潭上有浮石色)
(純白有患氣疾浮腫者擣石服之多愈)仙坑山(在新城縣西二十里相傳晉咸和中有七仙圍)
(碁石上因名宋咸平初有獵者至此見三鶴冲天而去石上有碁局未收及獵回不知所之)青牛
山(在新城縣西七十里舊名寶福山蘇軾詩暮歸走馬沙河塘青烟裊裊十里香秋行曳杖青牛嶺寒)
(泉咽咽千山靜)武隆山(在昌化縣治西北唐武后以山名應圖纖乃分紫溪縣别置武隆縣)
百丈山(在昌化縣西三十里亦名潛山相傳堯時洪水惟此山潛水中不没者百丈故名上有太)
(公澤)千頃山(在昌化縣西北六十里上廣千頃宋參寥子有兹山差峩冠天半之句山有龍湫魚)
(皆金銀色禱雨多應西有莎蘿花一株初夏花開香聞數里又新城縣西北六十里亦有千頃山相傳為)
(許由故居有許由洗耳灘巢父飲牛灘並在山下)大鵠頭山(在昌化縣西北六十里或以為山類)
(鵠頭或以為鵠棲其上故得名上勢山凌霄漢上有龍池闊三百畝傍有葑田歲旱鄉人攀援禱雨其上)
雷峯(在西湖上淨慈寺前一名中峯宋林逋詩拂石玩林壑曠然山色秋歸雲滯層巘疎葦際滄洲)
(固自堪長往何為難久留庶將濠上想聊作剡中遊)南高峯(在府城西一十二里上有古塔下有)
(石屋杭都賦南北高峯獨秀羣嶺之表)北高峯(在府城西北二十三里上有塔高七層宋楊蟠)
(詩杳杳孤峯上寒隂帶遠城不知山下雨奎斗自分明郭祥正詩翠出諸峯上湖邊正北看夜深雲霧散)
(獨卧斗杓寒)月桂峯(在武林山宋僧遵式序云相傳月中桂子嘗墜此峯生成大木其花白其)
(實丹或云天聖中天降靈實於此山狀如珠璣識者曰此月中桂子也)天竺峯(在府城西一十)
(七里九域志天竺山葛仙翁得道之所宋郭祥正詩誰從天竺國分得一峯來占盡湖山秀最宜烟雨開)
飛來峯(在府城西二十里晏殊地志晉咸和中西天僧慧理登此山歎曰此是中天竺國靈鷲山)
(之小嶺不知何年飛來因號其峯曰飛來一曰鷲嶺宋梅詢詩竺慧指此峯飛來自靈鷲猿鳥曾未知煙)
(嵐尚依舊興亡謾千古天地豈關紐祇恐舟壑移他年却西走)黃鶴峯(在府城東北六十五里佛)
(日寺前蘇軾詩佛日知何處臯亭有路通鐘聞四十里門對兩三峯)萬松嶺(在府城南夾道栽松)
(唐白居易詩萬株松樹青山上十里沙隄明月中)慈雲嶺(在府城南八里帝都賦云其嶺有若)
(慈雲郭祥正詩峻極分南北見湖仍見江)麥嶺(在府城西一十里舊多種麥故名宋蘇軾同王渝楊)
(傑張璹遊三竺過此刻石題名)風篁嶺(在府城西一十二里修篁怪石風韻蕭爽因名宋蘇軾探)
(梅詩有問信風篁嶺下梅介亭詩有丹青明滅風篁嶺之句)棲霞嶺(在西湖上一名劍門嶺舊)
(多桃花開時爛然如霞故名上有棲霞洞)樟嶺(在富陽縣北五里高出衆峯有樟木故名一曰横山)
(西北有穴起霧即雨)青衣洞(在吳山上三茅觀後相傳昔人行至洞口有青衣童子逐之不見但)
(聞風雨聲毛髮悚慄而出)雪峯洞(在瑞石山紫陽菴之右)金星洞(在鳳凰山介亭下生)
(金星草因名宋蘇軾有銘)呼猿洞(在武林山宋僧遵式白猿峯詩序云西天僧慧理畜白猿於靈)
(隱寺月明長嘯清音滿室梅詢詩古澗飛白猿寂歴不知處風激石上泉僧疑月中樹微茫認松雪彷彿)
(横樵路寫望增爾思蒼蒼奈煙霧)龍泓洞(在天竺山理公巖之北梅詢詩矯矯淵下龍潛神在)
(靈府靈卧雖有時泥沙可長處隂崖寒氣腥峭壁煙痕古何當救旱暵奮起為霖雨)煙霞洞(在府)
(城南一十六里洞中舊有石刻羅漢六吳越王别刻十二共成十八羅漢至今猶存)風水洞(在府)
(城南二十里宋蘇軾詩風轉鳴空穴泉幽瀉石門虛心聞地籟妄意覓桃源)落星石(在府城西)
(巨石山頂有二圓石在西湖中望之若星墜然)纜船石(在西湖相傳秦始皇東遊泛海艤舟於此)
(舊傳西湖本通海)海(在海寧縣南一十里東連海鹽西境浙江潮汐往來衝激不常舊有捍海塘二)
(後又添築鹹塘本朝胡斗南詩元氣洪濛混太虚天吳簸蕩撼坤輿千年木石勞精衛百谷波濤會尾閭)
(月下明珠鮫女淚雲中飛觀羽人居秋風吹老珊瑚樹不見麻姑錦字書)海潮(錢塘江通海海潮每)
(晝夜再至夘酉之月為隂陽之交氣以交而盛故潮潮獨大於餘月朔望之後為隂陽之變氣以變而盛故)
(獨大於餘日小則水漸漲不過數尺大則湧濤高數丈每年八月十八日郡人聚觀舟人漁子泝濤觸浪)
(謂之弄潮至今俗尚有之往往有沉沒者有司雖嘗禁止然舊俗終不能遇宋蘇軾詩江神河泊雨醯雞)
(海若東來氣吐霓安得夫差水犀手三千強弩射潮低仇仁近詩一㾗初見海門生頃刻長驅作弩聲萬)
(馬突圍天鼔碎六鼇翻背雪山傾遠朝魏闕心猶在直上嚴灘勢始平寄語吳兒休孟浪天吳罔象正縱)
(横)浙江(在府城西三里舊志出歙縣玉山其水經建德合婺溪過富春為浙江入於海江口有山)
(居江中潮水投山十折而曲故云浙江盧肇曰浙者折也蓋取潮水出海屈折倒流也)富春江
(在富陽縣南即浙江之上流)鼉江(在新城縣吳越史云舊常有二氣亘于江上晝夜不滅及杜建)
(徽羅隱生而二氣不復見議者以為文武秀氣焉)西湖(在府城西周回三十里其源出于武林泉)
(山川秀發景物華麗自唐以來為東南遊賞勝處舊稱西湖有十景曰平湖秋月蘇隄春曉斷橋殘雪雷)
(峯落照南屏晚鐘麯院風荷花巷觀魚柳浪聞鶯三潭印月兩峯插雲至今湖中四時邦人士女嬉遊歌)
(鼔之聲不絶唐白居易詩湖上春來似畫圖亂峯圍繞水平鋪松排山面千重翠月點波心一顆珠碧毯)
(線頭抽早稻青羅裙帶展新蒲未能抛得杭州去一半勾留是此湖宋林逋詩混元神巧本無形匠出西)
(湖作畫屏春水淨於僧眼碧晚山濃似佛頭青欒櫨粉堵搖魚影蘭杜煙叢閣鷺翎往往鳴榔與横笛斜)
(風細雨不堪聽蘇軾詩水光㶑灔晴方好山色空濛雨亦竒若把西湖比西子淡粧濃抹總相宜)像
光湖(在府城東北一十五里唐神龍中湖有五色光明掘地得石佛像因立佛刹而名其湖曰像光)
御息湖(在府城東北一十八里相傳秦始皇東遊暫憩於此故名)臨平湖(在府城東北六)
(十里舊名鼎湖自漢末壅塞晉咸寧中復開父老相傳云此湖開天下平故名臨平唐張祐詩三月平湖)
(草欲齊綠楊分暎入長隄田家起處烏狵吠酒客醒時謝豹啼山檻正當蓮萊渚水塍新擘稻秧畦人間)
(謾說多岐路咫尺神仙路欲迷)陽陂湖(在富陽縣北一十里唐貞觀中縣令郝其開湖並造水閘)
(可溉田萬畝)上下湖(在餘杭縣縣南五里有上湖縣西二里有下湖漢嘉平間縣令陳渾所開)
(築隄蓄水唐寶歷中令歸珧重脩又縣北三里有北湖乃珧所開其溉重千餘頃)查湖(在餘杭縣)
(北三十五里源出諸山溉田甚廣)九溪(在府城西南一十二里衆山泉水所出自徐村入大江)
西溪(在武林山西宋楊蟠詩為愛西溪好長憂溪水窮山源春更落散入野田中)苕溪(在餘)
(杭縣治前圖經云發源天目山由於潛臨安東流至餘杭經錢塘入湖州而滙於具區故老相傳夾崖多)
(苕花每秋飄散水上如飛雪因名)仇溪(在餘杭縣東北二十里其源有二一出臨安之高陸山一)
(出本縣之獨松嶺皆至仇山合流而去溪蓋因山得名云)錦溪(在臨安縣治東南一名石鏡溪)交
溪(在於潛縣西一十五里以浪山柳源二水合流故名溪上有村曰山村)紫溪(在餘潛縣南三)
(十里源出天目山龍湫通昌化柳源兩溪合流入分水縣界溉田四千餘頃唐貞元中縣令杜泳開又鑿)
(渠三十餘里以通舟楫有石在溪南屹立其聲清越名響石)葛溪(在新城縣西七里相傳葛仙翁)
(煉丹於此宋許廣淵詩稚川仙化後溪以葛為名水激翻空白潭澄到底清山多晴倒影雨過夜添聲月)
(滿寒光入魚龍患太明)雙溪(在昌化縣治南溪中有洲水分南北過縣復合湍聲澎湃巖谷響應)
(宋范成大詩翠染南山擁縣門一洲横截兩溪分長官日永無公事卧聽灘聲看白雲)晚溪(在昌)
(化縣西七里溪有灘名洗耳蓋以晉許邁嘗隱於此宋鄭作肅詩灘聲洶湧幾春秋洗耳還須一枕流耳)
(畔是非無有盡故應流水不知休)濯纓潭(在石柱山北潭上有招隱亭參寥子所建唐僧靈一)
(詩石根寒碧潄泠泠百尺溪潭徹底清誰在山中賦歸隱滄浪孺子有遺聲)大公澤(在百丈山)
(左古傳泰伯采藥南來嘗陟此山飲泉而甘因名)百尺浦(在海寧縣西四十里輿地志越王於)
(此起百尺樓望海因名)十八澗(在府城西南一十二里龍井山西東出錢塘江)義澗(在昌)
(化縣西四十里自唐以來為放生池每春水綠波巨魚浮游人多觀焉)吳山井(在吳山北迸溢)
(清甘汲之不竭)六井(杭瀕海水泉鹹苦唐刺史李泌始引西湖作六井以便民汲白居易為刺史復)
(開治之宋沈遘陳襄相繼知杭州益加修浚民獲其利蘇軾記云長源六井其最大者在古清湖為相國)
(井其西為西井少西而北為金牛池又北而西附城為方井為白龜池又北而東至錢唐縣治之南為小方)
(井)龍井(在西湖上舊名龍泓相傳有龍居之宋元豐中僧辯才即其處為亭率其徒環而咒之俄)
(見大魚自泉中躍出觀者異焉秦觀記)金沙井(在孤山下唐白居易嘗酌此泉甘美可愛視其)
(地沙光燦如金因名)煉丹井(在天竺山下天竺寺晉葛洪嘗煉丹於此宋梅詢詩仙翁道天泯棲)
(神在巖石酌彼山下泉窮年煉金液)烏龍井(在海寧縣東南七十里冬夏不竭故老相傳昔臯蘇)
(將陳之黑馬跑地得泉遂名宋邑令胡堅常恕元州判申繼賢以旱禱皆獲雨)杜公井(在新)
(城縣唐乾寧中董昌圍急城中乏水穿土及百尺不得泉都將杜稜至誠禱之泉立至人德之目為杜公)
(井稜建徽之父也)涌泉(在府城北三里霍山清心院前泉從石罅中流出味極清甘宋紹興間高)
(宗日遣人取之以瀹茗)虎跑泉(在府城西南虎跑寺舊傳性空禪師嘗居大慈山無水忽有神)
(人告曰明日當有水是夜二虎跑地泉湧出故名)參寥泉(在西湖智果寺泉甘冷宜瀹茗蘇軾)
(在黃州時夢參寥子賦詩覺而記兩句云寒食清明都過了石泉槐火一時新後七年守錢塘而參寥子)
(已居智果院軾於寒食之明日泛湖謁參寥子汲泉鑚火烹黃蘗茶忽悟所夢詩作應夢記)六一泉
(在孤山之趾蘇軾名泉並序其事云歐陽文忠公將老自謂六一居士予昔通守錢塘見公於汝隂而南)
(公曰西湖僧惠勤甚文而長於詩予到官三日訪勤於孤山之下抵掌而論人物曰公天人也人見其暫)
(寓人間而不知其乘雲馭風歴五嶽而跨滄海也此邦之人以公不一來為恨公麾斤八極何所不至雖)
(江山之勝莫適為主而竒麗秀絶之氣嘗為能文者用故吾以為西湖蓋公几案間一物耳勤語雖幻怪)
(而理有實然者明年公薨予哭於勤舍又十八年予為錢塘守則勤亦化去久矣訪其舊居則弟子二仲)
(在焉畫公與勤之像事之如生舍下舊無泉予未至數月泉出講堂之後乃取勤舊語推本其意名)
(之曰六一泉)玉泉(在府城西九里松北唐白居易詩湛湛玉泉色悠悠浮雲身閒心對定水清淨)
(兩無塵)冷泉(在武林山蘇軾詩靈隱寺前天竺後兩澗春淙一靈鷲不知水從何處來跳波赴壑)
(如奔雷無情有意兩莫測肯向冷泉亭下相縈迴)丹泉(在大滌山其源最高歴天柱山而下始聞)
(殷殷若雷聲至大滌洞西乃出甘冽不竭有方池瀦焉天宇清明則有赤光四傍苔蘚皆為紫暈)撫
掌泉(在大滌山洞霄宫前舊傳錢武肅王至宫有雙鶴飛舞其上因撫掌招之鶴下而泉湧因以撫)
(掌名泉深可三尺清冷似鑑古詩却疑三尺底别是一壺天)東坡泉(在昌化縣治南蘇軾始尋)
(溪源得之人因鑿石為泓石刻東坡泉三字於泉上)瀑布泉(在昌化縣南三十五里玉嶺後自嶺)
(巔抵石壁沿空飛瀉百餘丈四時不竭)湧金池(在府城内吳越王引西湖水為池宋郭祥正詩)
(環沼皆涵碧斯池獨湧金寳光終夜亮不是月華深)放生池(在西湖上宋天禧間郡守王欽若所)
(鑿每歲四月八日郡人數萬會湖上放生所活羽毛鱗介以百萬數慶元中安撫趙師&KR0759;創德生堂於石)
(函橋之西淳祐中趙與□更新之)渥洼池(在府城東北五十里蘇軾詩東麓雲根露角崖細泉)
(幽咽走金沙不堪土肉藏山骨未放蒼龍洗屋洼)洗馬池(在鳳凰山下即宋大内洗馬處)金
魚池(在府城西北九里山澗水清有金銀魚宋蔣之竒詩全體若金銀深藏如自珍應知嗅餌者固)
(自是常鱗)錢塘(在府城南唐元和志昔邑境偏近江流功曹華信議立此塘以防海水募有能致土)
(石一斛與千錢旬月之間塘遂成因號錢塘)沙河塘(在錢塘縣舊治南五里唐志咸通二年刺)
(史崔彦曾開時潮水衝激奔逸入城故彦曾開外沙其中沙裏沙三沙河以決之宋政和初郡守張閣表識)
(處近南有壩頭今遺跡尚存)捍海塘(在府城東三里舊志云江挾海潮為杭人患梁開平中錢)
(武肅王始建候潮通江門潮水衝激板築不就因命強弩數百以射潮頭既而潮水漸向西陵乃積石植)
(木為塘捍之城基始定土人相傳吳越王箭所射止處嘗立鐵幢因名鐡幢浦今其鐵箭尚存)淡
塘(在海寧縣治西北宋嘉定間海岸沙崩增築隄防以障潮水)鹹塘(在海寧縣治西南與淡塘)
(相對唐書鹽官縣有捍海塘隄長百二十四里開元初重築以上二塘或其遺址云)永昌壩(在府)
(城東永昌門外本朝洪武二年建)會安壩(在府城東北艮山門外洪武五年建)豬圈壩
(在府城北武林門外洪武三年建)德勝壩(在府城西武林門外洪武五年建)長安壩
(在海寧縣西北二十五里長安鎮)孫洲(在富陽縣吳錄云浙江經縣前過江中有沙漲吳孫堅為)
(郡吏赴府鄉人餞於洲上父老云此沙狹而長君其為長沙太守乎後果應且從長沙起兵為吳始祖後)
(人因名曰孫洲)龜川(在富陽縣西南一十五里吳孫權於此伐老桑木煮大龜故名)蘇公堤
(在西湖上宋元祐中蘇軾取葑田積湖中南北徑三十里為長隄以通行者且募人種菱湖中收其利以)
(備修湖隄成植芙蓉楊柳其上望之如圖畫杭人名為蘇公隄後為吕惠卿所毀)
土産鹽(海寧縣出)漆(昌化縣出)絲綿(各縣出)黃精(餘杭於潛二縣出)冬筍(餘杭)
(縣出)楊梅(錢塘富陽出者佳)藕(西湖出者佳)薑(臨平出)銀杏(俗名佛指甲臨安縣)
(出)
公署兩浙都轉運鹽使司(在府治北本朝洪武九年即元舊治重建)杭州前
衛杭州右衛(俱在都司前洪武八年建)海寧守禦千戶所(在海寧縣)
(東洪武二十年建)
學校杭州府學(在府治北舊在鳳凰山右宋紹興初徙置今所元至元中郡守夏思忠復購地)
(增廣之本朝宣德四年重建)錢塘縣學(在府治東舊在長生老人橋西本朝洪武三年始遷)
(今所)仁和縣學(在府城北舊在觀橋本朝洪武十一年徙建西湖書院故址天順三年遷今所)
海寧縣學(在縣治東南宋紹興五年建本朝洪武七年重建)富陽縣學(在縣治東)
(舊在今學東唐武德中建本朝洪武初改建於此)餘杭縣學(在縣治東北舊在縣治東宋景)
(德中建紹興三年徙今所本朝洪武三年重建)臨安縣學(在縣治西舊在縣治東南宋咸平中)
(建紹興中徙今所本朝洪武初重建)於潛縣學(在縣治西北舊在縣治南二里宋崇寧間徙建)
(縣治北本朝洪武十年徙此弘治十六年重建)新城縣學(在縣治東唐長壽中建本朝洪武十)
(年重建)昌化縣學(在縣治東宋淳熙七年建本朝洪武三年重建)
書院龜山書院(在餘杭縣治南宋崇寧末楊時知縣事去官有遺愛於民民請立書院以祀之)
(仍延師教子弟其中)西湖書院(在府治北本宋太學故基元至元末肅政廉訪使徐琰改為書)
(院)黃岡書院(在海寧縣東三十六里宋邑人賈氏置義塾元至正間改為書院)
宫室慈寧宫(在鳳凰山東宋大内紹興九年和議成太后有歸期高宗預作此宫於禁中)德
壽宫(紹興末建高宗傳位孝宗退處於此後改曰慈福又改曰壽慈孝宗傳位光宗改曰重華光宗)
(傳位寧宗又改曰壽康實德夀一宫隨時異額也)垂拱殿(高宗建以為常日視朝之所然亦隨)
(事易名上壽曰紫宸朝賀曰文慶策士曰集英百官聽宣布曰文德宗祀則曰明堂)延和殿(聖節)
(正旦冬至齋戒或避殿時御)福寧殿(寢息之所)復古殿(燕閒之所以上俱紹興中建)
選德殿(孝宗建以為射殿)緝熙殿(理宗建以為講殿)熙明殿(度宗建以藏經)
(籍以上宫殿俱在宋大内今皆廢)望海樓(在鳳凰山下唐武德中建一名東樓白居易詩東樓)
(勝事我偏知氣象多隨昏旦移湖捲衣裳白重疊山張屏障綠參差蘇軾詩海上濤頭一線來樓前指顧)
(雪成堆從今潮上君須上更看銀山二十回)鎮海樓(在吳山之東樓甚壯麗本吳越錢氏朝天)
(門宋改為拱北樓本朝改今名置更鼓刻漏於其上)望湖樓(在府城西北吳越錢忠懿王建蘇軾)
(有詩)豐樂樓(在府城西瞰湖宋楊靖建初名聳翠)湧金樓(在府城西宋郡守徐鑄建極壯)
(麗)香遠樓(在西湖之濱宋安撫潛說友建號郡中最佳處)天章閣龍圖閣
寶文閣顯謨閣徽猷閣敷文閣(以上諸閣宋都汴時)
(置以藏諸帝御書紹興中共建為一閣)煥文閣(淳熙中建)華文閣(慶元中建)寶謨
閣(嘉泰中建)寶章閣(寶慶中建)顯文閣(咸淳中建以上諸閣藏徽宗以後諸帝御書俱)
(在宋大内)昭勲崇德閣(寶慶元年建繪文武勳臣自趙普至葛邲二十三人像於其中理宗)
(御書扁命鄭清之為記端平三年增趙汝愚為二十四人以上俱廢)竹閣(在孤山唐白居易建每偃)
(息其間多種竹有詩云晚坐松簷下宵眠竹閣間)四照閣(在孤山之顛宋鄭獬詩湖山天下之)
(絶境羣山繞湖千百重碧筍四插明鏡圓此閣正落明鏡中)虛白堂(在舊州治唐白居易詩山)
(林太寂寞朝闕空喧煩惟兹郡閣内囂爭得中閒吳越王錢鏐重建以平吳定越八會於此號八會亭復)
(改名都會堂天成初歲大旱蝗飛蔽天鏐祝於此堂即夕大風蝗墮浙江死)三賢堂(在孤山有)
(白居易林逋蘇軾三賢像尚存)有美堂(在鳳凰山下宋梅摰守杭時建以仁宗賜詩有地有湖山)
(美之句因取有美名堂歐陽脩記曰有美堂者山水登臨之美人物邑居之繁一寓目而盡得之蓋錢塘)
(兼有天下之美而斯堂者又盡得錢塘之美焉宜乎公之甚愛而難忘也)中和堂(在鳳凰山下宋)
(孫沔守杭時建高宗詩六龍轉淮海萬騎臨吳津王者本無外駕言蘇遠人瞻彼草木秀感此瘡痍新登)
(堂望稽山懷哉夏禹勤神功既盛大後世蒙其仁願同越句踐焦思先吾身艱難務遵養聖賢有屈伸高)
(風動君子屬意種蠡臣)翠寒堂(在宋大内孝宗建)資善堂(在宋大内因書院而作講)
(學之所)清暑堂(在鳳凰山下宋郡守蔡襄建自為記)湖山堂(在西湖上宋安撫洪燾建)
(元郡守呼圖克喇實修鄧文原記有云東南多溪山之勝或遠距城邑惟杭則雉堞之外即澄湖列岫鑑)
(空屏倚林花岸柳樓觀亭榭之美隱暎相屬故觀遊之樂最於他郡而湖山堂則又當南北之會其右為)
(鎖瀾橋門俯湖波萬頃平碧羣山環拱而翼衛天光雲影滉漾几席其後則原隰綺錯芙蕖菰蒲之觀迥)
(接林麓兹堂又居湖山之最者也)栢堂(在孤山有詠時栢二株僧志詮作栢堂與白居易竹閣相)
(連蘇軾作孤山二詠詩紀之)三瑞堂(在昌化縣治宋景定中劉宗憲知縣事境内屢産嘉禾喜)
(粟瑞麥因建此堂以紀之)嘷亭(在餘杭縣南五里相傳晉郭言嘗出市貨藥伏虎放此歸晚則虎嘷)
(故名)夢謝亭(在府城西北一十五里宋晏殊類要謝靈運會稽人世不宜子息乃於錢塘杜明師)
(舍寄養師是夜夢有賢人相訪及曉乃靈運至後因以名亭)冷泉亭(在飛來峯下唐刺史元藇)
(建白居易有記宋梅詢詩古竇鳴幽泉蒼崖結虛宇六月期客遊披襟苦徂暑開窗弄清淺吹鬢疑風雨)
(不見白使君煙蘿為誰語)鼇亭(在餘杭縣南五里南湖中唐縣令盧鵬創以為遊賞之處一名南亭)
巽亭(在鳳凰山下舊郡治宋郡守蔣堂記巽亭以對江山之勝胡宿詩武林天下竒巽亭景中絶)
介亭(在鳳凰山下宋郡守祖無擇建左江右湖千里在目因自為銘)過溪亭(在風篁嶺宋僧)
(辨才退居龍井不復出入蘇軾訪之辨才送至嶺上左右驚曰遠公復過虎溪矣因作亭名過溪)翠
微亭(在飛來峯上宋秦檜主和韓世忠抗疏言其誤國因乞解樞密柄遂奉朝請杜門謝客口不言)
(兵時跨驢擕酒從一二奚童縱遊西湖以自樂因建此亭)翠蛟亭(在餘杭縣西南八十里宋高宗)
(嘗步月至此建亭摘蘇軾詩高高流泉翠蛟舞句中二字為名)野翁亭(在於潛縣治西宋縣令刁)
(璹建蘇軾詩山翁長在山溪翁長在溪不如野翁來往溪山間上有麋鹿下鳬鷖問翁何所樂三年不去)
(煩推擠翁言此間亦有樂非絲非竹非娥眉山人醉後鐵冠落溪女笑時銀河低我來觀政問風謠皆云)
(犬吠足生氂但恐此翁一旦捨此去長使山人索寞溪女啼)迎暉亭(在臨安縣北一十里寶林)
(院山南遙見浙江宋鞏豊詩日出烏鳥飛日入牛羊下再遊當與夸父期不用山僧遠迎迓)明秀
亭(在於潛縣玄霤山之半嶺左挹天目右瞰浮溪諸峯來朝綺繡交錯為玄霤之竒觀元趙孟頫嘗與)
(隱士徐辰翁同遊翁因築亭趙書扁以紀里博霄有遊玄霤之詩)超然館(在大滌山晉郭文隱)
(居於此始創庵後改為館)桂芝館(在臨安縣東南二里唐大中間縣令陳思復建咸通中天降桂)
(子及産瑞芝遂改是名)石林軒(在鳳凰山下宋孫沔守杭時建號燕思閣又取臨安縣淨土寺)
(立石七株置閣前蒼然竒怪號七賢石元祐中郡守蒲宗孟更名石林軒)高齋(在舊州治南據城闉)
(下瞰虛白堂超出州宅及園圃之中故謂之高齋唐嚴維詩詩家九日憐芳菊遲客高齋對浙江魚浦浪)
(花搖素壁西陵樹色入秋窗)
關梁新宫橋(舊名在陽在府治東三里)豐樂橋(在府治東四里)仙林橋(在府治東)
(北五里)海鮮橋(在故宋大内其石有魚蝦花草形狀故名)西湖六橋(在西湖蘇隄曰)
(暎波鎖瀾望山壓隄東浦跨虬几六)斷橋(在西湖孤山側)長橋(在西湖宋楊蟠詩水仙來往處)
(三島或相通)涵碧橋(在西湖宋朝陳堯叟為記)德勝橋(在府城北八里宋韓世忠)
(擊苗傳劉正彦於此故名)桂芳橋(在府城東北六十里舊名芳橋宋季里人徐宣與弟寅垓同太)
(學生數十人伏闕上書攻賈似道後三昆季皆第進士垓居榜首鄉人榮之因更桂芳)望仙橋
(在富陽縣南三里相傳昔董雙成白日飛昇人皆於此仰而望之遂名)通濟橋(在餘杭縣治東)
(漢熹平中建本朝洪武初重修)丁公橋(在餘杭縣東八里梁天監初縣令丁遵建後人因名)海
昌橋(在海寧縣治東隋大業初建)勝安橋(在海寧縣治東舊名烏鵲橋宋嘉泰初建)歲
寒橋(在新城縣北五里宋紹聖初建本朝洪武中重修)普安橋(在臨安縣東三里宋端平)
(初縣令王鍨重建)浮溪惠衆橋(在於潛縣治西宋縣令趙彦倓程壽先後修建皆有記)
飛來橋(在岸㠋山懸崖之間以其上接危磴下臨深淵勢若飛來故名元皇慶間重修石刻猶存)
長春橋(在昌化縣治東舊名光化)
寺觀淨慈寺(在西湖上周顯德中建寺有五百羅漢各高數丈蘇軾謁本長老詩卧聞禪老入南)
(山淨掃清風五百間)靈隱寺(在武林山晉咸和初建寺有觀風虛白候仙見山冷泉五亭唐白居)
(易所謂五亭相望即此寺外夾道有九里松唐郡守袁仁敬所植宋之問遊靈隱夜吟詩二句久不能接)
(有坐禪老僧續成之遲明僧不見人以為駱賓王云)下天竺寺(在府城西一十五里晉咸和中)
(建寺前後有飛來蓮花諸峯有合澗跳珠諸泉有夢謝流杯月桂諸亭遊人多至其間)中天竺
寺(在府城西一十七里宋太平興國初建)上天竺寺(在府城西一十九里晉天福中建有)
(乳竇白雲獅子雙桂諸峯拱揖左右)大報國寺(在鳳凰山東後梁貞明中建寺有舞鳳軒)仙
林寺(在府治北宋紹興中建理宗書額並製鐘銘)潮鳴寺(在府治東舊為歸德院宋高宗)
(幸寺夜聽潮聲遂賜額曰潮鳴)靈芝寺(舊在湧金門外本朝洪武中移建府城東)百法寺
(在吳山下宋建炎間建)開元寺(在府治南清平山麓寺舊有煙雲閣四壁合古賢像多名人題)
(詠後燬)雲居聖水寺(在府治南本朝洪武中賜額夏原吉詩誰闢雲居鏡峩峩瞰古城西)
(湖晴送碧上竺曉分青經鎖千函妙鐘鳴萬戶聲此中真可樂何必訪蓬瀛)海會寺(在吳山舊)
(為智果院元改今額)勝果寺(在鳳凰山右寺有排衙石石洞郭公泉月巖唐僧處默詩路自中峯)
(上盤迴出薜蘿到江吳地盡隔岸越山多古木叢清靄青天浸白波下方城郭近鐘磬雜笙歌)梵天
寺(在鳳凰山宋僧志詮詩落天寒蟬鳴獨歸林下寺柴扉夜未掩片月隨行屨惟聞犬吠聲又入青蘿)
(去)昭慶寺(在府城西宋陳堯佐詩湖邊山影裏靜景與僧分一榻坐臨水片心閒對雲)萬
壽寺(在府城西三里浙江之濱宋淳熙間建)香積寺(在府城北八里瓜山涇之南舊名興)
(福宋天禧初改今額)高麗寺(在府城西一十二里與玉岑山相對元志云以高麗木起殿故名内)
(有宋書御碑尚存)法相寺(在府城西一十里舊名長耳院五代晉時建宋改今額)虎跑
寺(在府城西南一十里舊為廣福院唐建宋改今額)演福寺(在府城西小麥嶺寺有夕佳樓)
(元張天雨詩西山朝氣爽南山夕氣佳朝爽人共忻夕佳吾所懷)安國寺(在海寧縣治西内有)
(大悲閣宋蘇軾為記)慈脩寺(在富陽縣治西寺近江潮汐可觀往來者多游息焉)徑山寺
(在天目山東北寺多先賢碑文並名人題詠)寂照寺(在於潛縣南二里寺有綠筠軒後更名此)
(君宋蘇軾詩可使食無肉不可居無竹無肉令人瘦無竹令人俗無肉尚可肥士俗不可醫傍人笑此言)
(似高還似癡若對此君仍大爵世間那有揚州鶴)治平寺(在昌化縣治西寺後有山磅礴為武)
(隆支岡松竹蒼翠猶屏障然)福勝院(在臨安縣北二十里宋趙仲藏詩千騎踏清霜東遊古道)
(場雲籠山骨瘦風引水聲長)普照院(在新城縣東北一十五里宋許廣淵詩亂峯環合處中見)
(古精廬萬事盡不到數僧閒有餘)佑聖觀(在府治東宋孝宗為王時外第淳熙初改為觀)三
茅觀(在府治南七寶山之麓有茅君像舊存古器物三宋鼎唐鐘褚遂良隂符經今不存)四聖
觀(在孤山觀有香蓮亭挹翠堂即宋僧惠勤所居)表忠觀(在龍山宋郡守趙抃以錢氏墳廟蕪)
(廢請於朝即龍山廢刹為觀賜額表忠蘇軾為碑銘歲久湮没嘉靖三十九年以靈芝寺改建寺固王故)
(苑云)景星觀(在臨平山下與東嶽祠峙立兩傍有藕花洲)葆真觀(在海寧縣東二里宋)
(紹興中建)丹霞觀(在富陽縣治東北宋政和初建)真慶觀(在於潛縣西三里宋紹興中建)
集真觀(在於潛縣南三十里舊志漢張道陵所生之地舊名生仙宫元董薄霄詩相韓遺胤髯如)
(戟生在青山第幾重仙骨已隨丹氣化故基猶有白雲封)宗陽宫(在府城東中有老君臺元楊載)
(宗陽宫翫月詩老君臺上凉如水坐看冰輪轉二更大地山河微有影九天風露寂無聲蛟龍並出承金)
(榜鸞鳳雙飛載玉笙不信弱流三萬里此身今夕到蓬瀛)龍翔宫(在府治西北舊在府治東宋理)
(宗潛邸宫後有小蓬山元陳旅為記)玉清宫(在府城西葛嶺宫有初陽臺元趙達夫白珽鮮于樞)
(聯句巾子峯頭艤釣舡初陽臺上坐鳴絃出雲高樹明殘日過雨蒼苔泫細泉絶俗誰能繼遐躅凌虛我)
(欲挾飛仙還家政恐鄉人問化鶴重來知幾年)洞霄宫(在大滌山宫有五洞交扃九峯回挹千巖)
(萬谷秀聚其中)重陽菴(在吳山之右山有泉自洞中湧出瀦而為池)紫陽菴(在瑞石山)
(上相傳仙人丁野鶴煉丹於此)
祠廟伍子胥廟(在吳山吳越春秋子胥諫吳王不聽伏劍而死王乃盛以鴟夷之革浮之於江)
(吳人憐之立祠江上命曰胥山唐乾寧中封子胥為吳安王本朝命有司歲時致祭)陳明府祠
(在餘杭縣治東漢陳渾為餘杭令有功於民民為立祠)許遠廟(在海寧縣治西五代梁初建後)
(增祀唐中丞張巡宋併祀南霽雲雷萬春姚誾本朝洪武初以海寧故鹽官乃遠所生地宜廟祀故獨以)
(祀遠云)白文公廟(在西湖上祀唐白居易)錢忠肅王廟(在錢塘縣西清波門)
(外舊傳錢氏五王皆祠於此有碑磨滅後有井曰烏龍井土人至今名此地曰錢王太廟)岳武穆
王廟(在岳飛墓側武穆飛諡本朝命有司歲時致祭)靈衛廟(在府城西宋建炎間金兵犯臨)
(安錢塘令朱蹕暨二將金勝祝威率民兵力戰死之本朝命有司立廟歲時致祭扁其廟曰靈衛)張
兵部祠(在府城南江塘上祀宋兵部尚書張夏夏景祐中為兩浙轉運使築江隄始易以石以防)
(江潮之害郡人感而立祀)耿侍郎祠(在新城縣北二里侍郎宋令耿秉也秉宰是邑有惠於民)
(民立生祠)旌功祠(在三臺山祀本朝于肅愍公弘治間賜諡建祠歲春秋祭省志)忠節祠
(祠二一在府城按察司治東南祠本朝故按察使王良正德中建督學萬公潮具事勒石一在筆架山方)
(家峪祀宋大學士徐應鑣本朝正德間立祠賜額命有司歲春秋致祭省志)同仁祠(在祥符橋)
(畔祀本朝孫燧王守仁胡世寧錢塘嘉靖十七年建省志)
陵墓吳王夫差墓(吳越春秋夫差内傳二十三年葬於餘杭山太宰嚭亦葬其傍)孫鍾
墓(在富陽縣南十五里即吳孫堅父也)杜子恭墓(南齊書孔稚圭東過錢塘北郭於舟中遙)
(拜杜子恭墓)吳天師墓(天師餘杭人為唐内供奉因遊天柱宫沒葬於此)許遠墓
(在海寧縣東北楊園村)武肅王墓(在臨安縣城北茅山原)文穆王墓忠
獻王墓(俱在府城南龍山南原以上俱吳越王)林逋墓(在孤山逋自為墓於其廬側臨)
(終為詩云湖上青山對結廬墳前修竹亦蕭疎茂陵他日求遺藳猶喜曾無封禪書)岳飛墓(在棲)
(霞嶺下飛宋高宗時慨然有恢復中原之志卒為秦檜所中死葬於此今其墓上古木枝皆南向識者謂)
(其忠義所感云元趙孟頫詩岳王墳上草離離秋色荒凉石獸危南渡君臣輕社稷中原父老望旌旗英)
(雄一死嗟何及天下中分遂不支莫向西湖歌此曲水光山色不勝悲)陳剛中墓(在府城西)
(北龍井山剛中閩人宋建炎中任大府寺丞上封事議恢復忤秦檜與胡銓等七人同謫剛中知虔州安)
(遠縣殁其子扶柩葬於此)鄒濟墓(在餘杭縣東南五里濟歴官至詹事本朝洪熙初勑葬於此仍)
(建祠墓左命有司春秋致祭)于肅愍公墓(在三人山)
古蹟周赧王城(在餘杭縣北三十里宋晏殊類要此城周赧王南遊所築)餘杭縣舊
城(在苕溪南漢熹平中徙溪北尋復溪南宋雍熙初復徙溪北今溪南舊城基問有存者元至正中築)
(城守禦號營盤城)東安郡城(在富陽縣北一十八里吳董武中郡守全琮築)潛州城
(在於潛縣東七里唐武德中築置州並臨水縣尋廢今其地名城嶺)紫溪縣城(在於潛縣南三)
(十里唐垂拱初析於潛置紫溪縣後改曰武隆尋廢)宋大内(在鳳凰山之東本梁安國寺地故吳)
(越王宫也宋為杭州治高宗南渡以州治為行宫增築皇城)大廟(宋紹興四年建在府城内瑞石)
(山之東十三年又建景靈宫以奉祖宗神御在城内西北隅十五年又建神御殿朔望節序生辰帝親酌)
(獻行香用家人禮在大内今俱廢)圜壇(在府城南八里紹興十三年築三歲一郊天壇四成壇及)
(内壝凡五十步中壝外壝共二十五步壇側有熙成殿)社稷壇(在府治北紹興十三年築)先
農壇(在府城東南一十里紹興十五年築)高禖壇(在府城東南一十里紹興十六年築歲祀)
(青辛以伏羲高辛配)九宫壇(在府治東故青門外紹興十八年築歲祀太乙等九宫神以上皆廢)
(間存遺址)玉津園(在龍山之北紹興十七年建舊為燕射之所孝宗嘗臨此講射禮)聚景
園(在府治西五里宋高以孫詩翠華不向苑中來可是年年惜露臺水際春風寒漠漠官梅却作野梅)
(開俱久廢)雷峯塔(在西湖南山之南皮園吳越王錢氏所建尚存)六和塔(在府城南十三)
(里開化寺前宋開寶中建塔有九層後廢紹興間復建七層而止)林逋廬(在西湖之孤山逋初)
(放遊江淮間久之歸杭結廬於此二十年足不及城市宋真宗賜粟帛詔長史歲時勞問杭州守李及輩)
(嘗造其廬清談終日而去有梅花詩云疎影横斜水清淺暗香浮動月黃昏為世所稱畜二鶴嘗汎小艇)
(於湖中客至廬童子縱鶴飛去逋即歸)東坡菴(在錢塘縣西北六里東坡為郡守時嘗止此後)
(人鑿岩為室名東坡庵)岳飛宅(在府治北郡人即其地立廟祀之廟有井相傳飛被害時有女)
(尚幼挾銀瓶投井而死故廟並祀焉)葛塢(在武林山吳葛孝先偕葛洪居此)仙母墩(在府)
(治西五里神女傳云王方平過蔡經家以千錢與餘杭姥求沽酒須臾得酒五升又世傳有農姥居此採)
(衆花醖酒後有三仙人至飲酒因授藥數丸姥餌之遂仙去宋王安石詩綠淨堂前湖水綠歸來正復有)
(荷花花前若見餘杭姥為道仙人憶酒家)仙人棋(在府城西五十里山上以丹砂為棋局路黑白)
(棋子皆在)鐵井欄(在六和寺南昔有蛟龍自井而出攻損江岸錢氏鑄鐡井欄以鎮之刻八卦於)
(上以象八方)
名宦漢陳渾(嘉平間為餘杭令築南湖塘鑿石門以禦水患民立祠祀之)三國陸遜
(吳孫權為將軍時遜仕幕府出為海昌都尉並領縣事時縣連年亢旱且多盗賊遜開倉以賑飢民勸督)
(農桑率所募兵以討賊所向皆服百姓賴焉)南北朝劉道真(宋錢塘令又劉道錫為餘)
(杭令元嘉中詔遣沈演之行郡表云道真道錫為二邦之首最治民之良宰)張祐(宋歴臨安錢塘)
(令並著能名宋世言長吏者以祐及傅僧祐陳珉三人為首)蕭赤斧(宋錢塘令治政為百姓所)
(安時議推重焉)孫謙(南齊錢唐令御煩以簡獄無繋囚及去官百姓載縑帛追送之辭不受時稱循)
(吏)劉允恭(陳餘杭令治事詳明臨下清簡田野開闢囹圄屢空民為立德政碑)唐李濬
(登封初為富陽今築陽陂湖隄以捍水患貞元中令鄭早又增修之)裴惓(以清德為巡察使所薦遷)
(杭州刺史蒞政有美譽)宋璟(中宗時為杭州刺史居官清毅人無敢犯者)丁表(麟德中為)
(於潛令有政績邑人立德政碑)袁仁敬(開元中杭州刺史時玄宗自擇諸司長官以仁敬刺杭詔)
(宰相諸王御史以上祖道洛濱賜詩親書以寵其行仁敬治郡之暇嘗種九里松)劉晏(天寶末假)
(守餘杭會永王璘事晏因發義兵堅壁以待璘聞晏有備遂自晉陵西走晏終不言功召遷彭原太守)
陳允昇(上元間為餘杭令有李復繼之俱有政績民為立碑頌德)李泌(大歷中為杭州刺史)
(有風績郡中鹵水不可飲泌乃引湖水入城為六井大為民利)杜泳(貞元中為於潛令嘗開紫溪河)
(溉田又鑿渠以通舟楫民蒙其利)白居易(長慶初為杭州刺史始築隄捍錢塘湖鍾泄其水溉)
(田千頃復浚李泌六井民賴其利)歸珧(寶歷間為餘杭令因漢陳渾故跡置上下湖溉田千餘頃)
(又築甬道通西北大路高廣徑直百餘里行旅無山水之患)周寶(僖宗時為杭州刺史羣盗蠭起)
(寶募諸縣鄉兵討之民賴以安)宋翟守素(太宗時錢氏獻其地詔守素為兩浙兵馬都監安撫)
(諸郡人心甚悦即以知杭州)范旻(知杭州錢氏據兩浙民苦其政旻既至悉條奏請蠲除之太宗)
(從其請)張詠(咸平初知杭州遇歲歉民私鬻鹽者輙寬之民有子與壻訟家財者壻言妻父臨終)
(命掌貲産此子纔三歲遺書令異日三分付子七分與壻詠曰汝婦翁智人也若以七分與子則子死汝)
(手矣亟命以七給子三給壻時皆服其明決)薛映(知杭州臨政敏銳庭無留事吏不能欺以治最)
(稱)夏侯嶠(咸平中江浙饑以嶠為巡撫使所過疏理刑訟存問耆老務從寬簡人以為便)王
濟(景德間知杭州吳越俗尚華靡濟以質素矯之濬錢塘湖增置斗門以防潰溢之患民賴其利)馬
亮(大中祥符間知杭州先是江濤大溢調兵築隄未就亮既至處以方略隄遂成百姓賴焉)李及
(乾興元年知杭州治尚簡嚴惡杭人風俗輕靡未嘗事晏遊一日冐雪出郊獨造林逋清談至暮而歸居)
(官數年未嘗市吳中物比去惟市白樂天集一部)俞獻卿(景祐間知杭州一日暴風江潮溢決)
(隄獻卿鑿西山石作隄數十里民用便之)司馬池(寶元間知杭州時江鈞張從革為兩浙轉運使)
(惡池誣以事條奏之降知虢州池未謫時吏有盗官銀稱為鈞償私費而從革之姻犯税或謂可以此報)
(之池忍不較人以為長者)鄭戩(慶歷初知杭州浚治西湖民賴其利事聞詔本郡歲治如戩法)楊
偕(知杭州忽大風驅潮江岸齧去大半偕急督人斷防卒免墊溺於是條上全築方略詔發江淮之役)
(遂成新隄)張去華(知杭州兩浙自錢氏賦民丁錢有死而不免者去華建議除之)范仲淹
(皇祐初知杭州時郡中大饑殍殣枕路仲淹發粟及募民存餉為術甚備又諭諸寺工作貿易飲食以惠)
(貧者自是兩浙惟杭州晏然民不流徙)張方平(知杭州言畿内税賦之重及請減定刺配刑名)
(等法久之拜翰林學士再知杭州)孫沔(再知杭州明敏果敢有吏材卒著能跡仁宗嘗解御帶賜)
(之)李兊(皇祐間知杭州仁宗飛白書安民字賜之兑介靜簡嚴年老而精明有所舉措要使民便)
(安之)梅摯(嘉祐間知杭州仁宗賜詩以寵其行摰以詩首章名堂曰有美)王琪(知杭州政尚簡)
(靜每疾俗吏飾厨傳以沽名譽故待賓客頗簡略間造飛語起謗終不自恤)余良肱(知杭州江)
(潮善溢漂官民廬舍良肱累石隄障之潮不為害時屬官王陶負氣府帥挾憾欲按之良肱不可曰使陶)
(以罪去是以直不容也)蔡襄(治平間知杭州為政精明吏不能欺)陳堯佐(為兩浙轉運副)
(使錢塘江篝石為隄隄再歲輒壊堯佐請下薪實土乃可堅久丁謂不以為是後卒如堯佐議)胡宿
(知杭州清儉謹默内剛外和臨民篤恭不略細故人多愛之)趙抃(熙寧間知杭州歲旱民病朝廷)
(議欲築城抃曰民未可勞罷之杭故多盗聞抃性寬盗益甚抃取其情重者配他州餘遂散去境内以清)
陳襄(知杭州能撫循其民以唐李泌六井久廢命工討其源流渫而甃之井乃可食雖遇旱歲民用)
(沛然)蘇頌(知杭州時吳越荐饑一日出遇百餘人遮道訴轉運司責逋錢甚苦頌釋之期以歲月使)
(償官轉運使怒欲奏頌而償者竟先期至嘗宴有美堂聞將兵結集郡人恐懼頌談笑自如密諭兵官捕)
(為首者逮夜會散而坐客不知)崔遹(元豐間為於潛令有遺愛嘗興元豐塘為邑人利至今呼為崔)
(長官塘)蘇軾(通判杭州時行新法軾每因法以便民元祐初知杭州值大旱饑疫軾請免本路上)
(供米三之一及得賜度僧牒易米又減價糶常平米以濟之仍遣使督醫分坊治病全活者甚衆民為立)
(生祠)楊時(為餘杭令以教化為先務不為煩苛臨事剸裁未嘗形之顔色後去官民懷其惠立祠祀)
(之)張閣(大觀中知杭州杭久闕守郡事廢弛閣經理有叙首去惡少之為民害者郡人為立生祠)
韓瓘(政和初為於潛令興利除弊嘗遊憩於岝㠋山之東軒後人因目為昌黎館以寓去思)江
袠(宣和間為餘杭令政稱神明有水利記以紀其績)章誼(通判杭州建炎初陳通作亂誼聚七)
(縣弓兵以張聲勢賊平旋加撫定人皆德之)劉誨(建炎中金烏珠軍至杭州守臣康允之棄城退)
(保赭山時誼自楚州赴召在城中軍民推之以守後死於難增直龍圖閣)朱蹕(為錢塘令金兵至杭)
(州蹕領士卒迎戰欵敵使民得為逃死計蹕中流夫傷甚猶叱左右負已擊敵後數日遇害)李光
(知臨安府高宗欲移蹕臨安光經營撙節不擾而辦奏減兩浙積負及九邑科配以示施德自近之意)
吕頤浩(知臨安府處事有緒豪右莫敢犯禁始置監渡官定舟人多寡自是少風濤之厄)梁
汝嘉(臨安闕守火盗屢作命汝嘉攝事汝嘉修火政嚴巡徼盗發輒得火災亦息遂命為知府)邵
文炳(紹興間知於潛縣興水利減山鄉折米之直後登中書民懷其德政與葉衡同祠縣南號二賢)
(祠)葉衡(紹興間知於潛縣戶版積弊富民多隱漏貧弱困於陪輸衡定為九等貧者頓蘇徵科為)
(期限榜縣門不遣一吏而賦自足歲災蝗不入境治為諸邑最)張杓(淳熙中再知臨安府撫良戢姦)
(恩威並用時有外戚犯罪夤緣求免杓曰吾官可去法不可屈權要多畏憚之)周淙(知臨安府上言)
(自古風化必自近始陛下躬履節儉以示四方而貴近奢靡殊不知革乃條上禁革十五事上嘉納之)
徐誼(知臨安府宰相趙汝愚雅器誼除授建明多咨訪而行時韓侂胄恃功&KR1333;望誼言宜飽其欲而)
(遠之汝愚不聽後果為國患)袁韶(嘉定中知臨安府幾十年理訟精簡平反冤獄甚多道不拾遺)
(里巷呼為佛子)吳潛(理宗時以吏部尚書兼知臨安府上論艱屯蹇困之時以反身修德以求亨通)
(之理乞遴選近族以係人心而俟太子之生帝嘉納之)趙希磐(紹定中知餘杭縣政尚清淨邑)
(里安謐撤新縣治不勞民而成)元戴表元(臨安府學教授宋末文章氣萎□而辭骩骳表元慨)
(然以振起斯文為己任遂以文章大家名重一時)慶通(以平章鎮海寧州州距杭百里地瀕海磽)
(瘠民甚貧居二年盗息而民阜在任七年勞績甚著)臧夢解(至元中知海寧州剛直廉慎門無私)
(謁差役皆當其富貧而吏無所預以致戶增田闢政平訟簡為諸州最)庫庫(浙江行省平章以重)
(望居高位雅愛儒士甚於饑渴而四方文人翕然宗之)張思明(兩浙運使歲課羨餘僚屬請增)
(數上之思明曰盈縮不常萬一以增為額是我希一已之榮遺百世之害也)王都中(兩浙運使)
(舊制竈戶三年一推排任事者久不舉行都中請於行省徧詣諸場驗其物力高下以損益之公私皆便)
王克敬(兩浙運使减民食鹽有逮犯私鹽者以一少婦至克敬怒曰豈有逮婦人千百里外與吏)
(卒雜處者汙教甚矣自後不許著為令)李廷佐(兩浙運使嚴明有才幹悉心鹽筴之事凡亭民)
(不便者罷之吏胥黷貨者斥之暇則與儒生講論經史聲譽赫然)趙孟頫(江浙等處儒學提舉)
(博學多聞操履純正以詩文鳴世)陳旅(江浙儒學提舉資稟穎異於書無所不讀翰林學士虞集)
(雅愛重之)黃溍(江浙等處儒學提舉天資穎悟博極羣書以文學名四方)梁曾(杭州路總管戶)
(口復者五萬四千餘又請禁暮夜鞫囚游街酷刑朝廷是之著為令)蘇天爵(江浙行省參政江浙)
(財賦居天下十七事務最煩劇天爵條分目别細巨不遺)趙璉(杭州路總管強毅明敏吏民咸服其)
(明決嘗集議均徭役之法民以為便)吳元珪(皇慶初為江浙行省左丞江淮漕臣言江南殷富蓋)
(由多匿腴田請再檢覆元珪言江南平已久戶有定籍田有定畝一有動搖其害不細執論不見聽遂移)
(疾去)王昌(延祐初為餘杭尹政績著聞惠及傍邑後轉徽州路推官及卒還葬餘杭觀國山下民思)
(之立石頌其功且塑像祀之)樊執敬(浙江行省參政時徽饒寇犯杭執敬引兵拒之與賊遇射)
(死七人賊衆擁至呼降執敬怒叱之曰恨不碎汝乃奪刀砍賊因中槍而死詔封魯國公)董摶霄
(浙東宣慰副使時徽饒賊陷杭州乃進兵迎賊夾擊之賊敗遂復杭州據要路追殺大破之復於潛昌化)
(其功甚偉)本朝王興福(洪武初知杭州府為政明於大體不尚苛刻民賴以安去任民遮道)
(送之興福謝曰非我之政能惠爾民實爾民能奉教條以成我也尋陞吏部尚書)王德宣(洪武)
(初知杭州府約己以廉勞於撫字崇儒道作興士類捐俸置書藏於學)王鈍(洪武初為浙江布政)
(使持身廉介涖政勤敏吏胥慴服嘗伐石以捍江濤民免墊溺歲旱禱雨即應憂民之心不遑寢食民咸)
(德之)黃信中(洪武中為錢塘知縣為政不苛民皆信服官滿當去民相率乞留命為杭州知府)
丘子強(洪武中為餘杭縣丞簡重有威賞罰明信公庭肅然吏胥無敢虐鄉民者)王玘(洪武)
(末浙江按察司僉事振肅風紀務詢民瘼屬司畏憚民受其惠時稱得風憲體)辛彦博(洪武末為)
(浙江按察使永樂中遷浙江左布政使在任有善政不尚苛暴得吏民心)易英(洪武末為浙江布政)
(司參政政尚寬平明於大體奬勵儒生務期成效尤嗜詩書公務之暇手不釋卷)王良(洪武末左)
(遷浙按察使靖難聞變其妻自投於池良為殮畢遂舉火閻室自焚死省志)虞謙(永樂初知杭州)
(府鋤強扶弱涖政嚴明奸吏畏服豪黠屏跡勸學興禮士知勵行尋陞右副都御史)葉宗行(永樂)
(初以言事稱旨擢知錢塘縣清白自持令民自占甲乙第其高下書之於冊用是賦役均平詞訟亦簡)
李素(永樂中浙江按察司副使在任發奸擿伏深知民隱聽訟折獄下無遁情執法平而吏民服)
戴同吉(宣德初浙江布政司右參議旬宣勞來務盡職業省志)許銘(宣德初為浙江按察)
(司副使持憲嚴明豪貴人不敢干以私而興利除害民莫不感服省志)陳鎰(宣德初為浙江按察)
(司副使用決寬平民甚信愛省志)軒輗(宣德中浙江按察使俸資之外一毫不取累官尚書清操)
(始終一致省志)胡軫(宣德末左遷浙江鹽運同知持身廉儉風裁凜然尋陞本省副使督學士人宗)
(之省志)陳復(正統初知杭州府公正廉明濟以簡靜憂去民保留之起復特命再任省志)孫
原貞(正統間巡撫浙江平處州寇亂奏置泰順雲和宣平景寧四縣經理之功到今稱之省志)韓
雍(以兵部侍郎出為浙江參政素望服人且興利除害靡不允當省志)陶成(正統間浙江僉事不)
(激不隨獄多平反後死於金衢劇盗蘭谿龍游皆立祠祀之省志)余子俊(天順初浙江左布政)
(以承流宣化為己任尤留心於水利農田民多受益焉省志)張悅(天順中浙江按察司提學僉事)
(士人帖服諸所奬拔往住取高第為聞人省志)楊繼宗(天順中浙江按察使軍民愛之如父母官)
(吏畏之如神明省志)林同(天順中浙江參政督糧均賦䘏民浙人德之省志)邵寶(成化初浙)
(江按察使尋轉右布政兩有政聲省志)楊瑄(成化初浙江按察司副使繕緝墩候修築海塘尋陞)
(本省按察使尤力持憲度云省志)佀鐘(成化中巡按浙江民隱官邪無不洞悉彰癉所及贜吏望)
(風解印而民間晏然省志)劉大夏(成化末浙江左布政勤撫字緩催科移檄郡縣務在節用愛人)
(提調弘治二年鄉試得王守仁胡世寧孫燧諸人省志)張敷華(弘治初浙江右參議撫定景寧)
(礦盗不假兵力尋陞本省右布政風采愈凝重省志)戴珊(弘治中浙江按察使肅清憲度不為物撓)
(而意常近厚事多反平軍民感戴省志)彭澤(弘治中浙江按察司副使持憲嚴明好善疾惡一洗)
(脂韋軟媚之習君子謂其得於理學者為多省志)李遜學(弘治中以僉事督學浙江寬而有制)
(甄别不爽教人以敦行尚實為本士習亦為少變云省志)席書(弘治末浙江按察使服御儉約寮屬)
(多所感化公餘惟喜論學嘗著鳴冤錄以明陸象山之冤學者多所開悟省志)何塘(正德中浙江提)
(學副使古貌古心文章粹然一出於正浙士人師尊之)許讚(正德中浙江左布政使不激不隨甚)
(多惠政省志)李承勛(正德中浙江按察使持憲易弊上下帖然問學多所自得省志)
流寓干寶(本新蔡人徙居鹽官博覽書記著晉紀二十卷直而能婉時稱良史作搜神記三十卷人)
(謂鬼之董狐仕晉為始安太守)裴覺(本長安人唐光啓中為杭州刺史屬董昌作亂兵興道阻覺遂)
(留家於杭子堅仕吳越錢氏累官至丞相)鮮于樞(其先涿郡人後居杭樞風流文雅善為詩歌尤)
(工行草吳興趙孟頫以能書名世亦推重之為元江浙行省都事遷太常典簿致仕)蘇爾約蘇
哈雅(元功臣阿爾哈雅之孫生而神彩秀異膂力絶人及長忻節讀書吐辭為文出人意表仕為翰)
(林侍讀學士稱疾辭還江南賣藥錢塘市中詭姓名易服色人無有識之者自號酸齋)鄧文原
(綿州人父漳徙錢城因家焉至元中辟為杭州路儒學正累遷至浙西江東湖南廉訪使所至多所平反)
(仕止國子祭酒翰林侍講學士為人内嚴外恕博學能文卒諡文肅)張翥(元晉寧人父為饒州安仁)
(縣典史又為杭州鈔庫副使翥少時豪放不羈好蹴踘喜音樂父憂之翥一旦翻然易業閉戶讀書在安)
(仁受業大儒李存未幾留杭又從仇遠先生學遂以詩文知名後累官翰林學士承旨封潞國公)
人物漢張儼(餘杭人好學有賢德遭漢末之亂嘗開圃種瓠以所售錢造橋不樂營利鄉人重之)
孫鍾(富春人性至孝以種瓜為業一日有三人來鍾設瓜及飲三人曰示子葬地下山百步勿反顧鍾)
(不六十步回看見三白鶴飛去遂葬其母鍾後生堅堅生策權權後建國為吳稱帝傳亮休皓凡四世)三
國全琮(錢塘人父柔漢末舉孝廉補尚書郞右丞累官桂陽太守嘗使琮將米數千斛入吳市易)
(琮悉以賑貧不及歸報柔更竒之後仕吳為奮威校尉領東安太守治富春招集流竄數月得萬餘人加)
(右大將軍)凌統(餘杭人父操從孫策討江夏中流夫死統年十五攝父兵從吳孫權征討有功拜偏)
(將軍在軍旅親賢接士輕財重義有國士風)郭成(富春人夙著節義乘扁舟汎五湖以書劍自娛)
(吳黃武中徵拜武義校尉遷黃門侍郞後封永興富春二縣侯)丁諝(錢唐人出於役伍顧卲拔而友)
(之為立聲譽揚其善以並陸全之列仕吳至典軍中郞世以卲為知人)晉褚陶(錢塘人聽慧清)
(談年十三作鷗鳥水磑二賦見者竒之張華謂陸機曰君兄弟龍躍雲津顧彦先鳳鳴朝陽謂東南之寳)
(已盡不意復見褚生後官至中尉)范平(錢唐人研窮典墳吳時舉茂才累官臨海太守有異政太)
(康中召不起卒賜號文正先生三子奭咸泉並以文學至顯官克世其家)郭文(臨安人居大滌)
(山嘗有猛獸張口向文文視其中有横骨乃以手探去之明旦獸置一鹿於室前王導聞其名遣人迎置)
(之西園朝士咸往觀之文頽然箕踞傍若無人居導園七年後歸臨安山中時頗尚其風致)南北
朝卜天與(餘杭人善騎射有勇力容貌嚴毅宋文帝擢為廣威將軍太子劭入弑事變倉卒諸)
(將望風屈謝天與獨射擊之臂斷乃遇害)吳喜(臨安人少知書兼習戰陣宋時領兵征計屢建大功)
(仕至都督豫州諸軍事)朱謙之(錢唐人數歲父昭之為族人幼方焚死不勝哀戚長即手刃殺)
(幼方自詣縣獄令上其事南齊世祖嘉其義赦之)顧歡(鹽官人年六七歲父使之田中驅雀歡作)
(黃雀賦而歸雀食稻過半父怒欲撻之見賦乃止貧無以受業每於舍後聽人誦書無遺忘者夕則燃松)
(節讀書有孝行母亡水漿不入口者七日廬於墓遂隱不仕南齊高帝召為太學博士不就)范元
琰(錢塘人性嗜學博通經史家貧以園疏為業嘗出行見人盗其菘遽退走母問其故對曰畏其愧恥)
(故也或涉溝盗其笋元琰因伐木為橋以渡自是盗者大慙一鄉無復鼠竊齊梁之間累徵辟皆不就)
范述曾(錢唐人仕南齊官太子步兵校尉為人謇諤多所諫諍尋拜永嘉太守詔褒美其政後仕)
(梁為太中大夫生平所得俸禄盡以分施卒之日家無餘資)戚衮(鹽官人仕梁為太學博士簡文)
(在東宫召衮及諸儒講論令中庶子徐摛質難摛辭辯縱横諸儒懾氣袞精采自若領答如流衆皆服其)
(博識所著冇禮記義四十卷)顧越(鹽官人祖道望父仲成俱顯於齊梁越自幼承家學於書無所)
(不讀仕梁為參軍嘗侍讀議論宏遠武帝深重之侯景之亂避難東歸賊數授以爵位不受卒年七十七所著)
(有毛詩等疏義四卜卷)杜之偉(錢唐人少精敏有逸才十五徧觀文史及儀禮故事仕梁)
(為中書侍郞領大著作陳高宗即位加鴻驢卿遷太中大夫為文温雅博贍有文集十七卷)杜稜
(錢唐人少落泊不為時知頗涉書傳仕陳監義興琅琊二郡文帝嗣位以預建立功封永成縣侯仕止侍)
(郎護軍卒諡成配享武帝廟庭)駱文牙(臨安人年十二相者云此郎容貌非常必將遠致陳文帝)
(初避地臨安文牙母知非常人賓待甚厚文帝立封臨安縣侯位越州刺史仕至散騎常侍入直殿省)
隋陸知命(富陽人好學識大體以正介自持大業初拜侍御史侃然正色百僚敬憚卒贈御史)
(大夫)許善心(新城人讀書萬卷文帝曰我平陳國惟獲此人大業中為禮部侍郎後為宇文化及)
(所害子敬宗曾孫遠)顧彪(餘杭人大業中為祕書學士所著有古文尚書義疏二十卷)魯仲
逵(餘杭人大業中為國子助教所著有毛詩章句義疏四十二卷)唐褚亮(錢唐人自少警敏博)
(通圖史陳後主召見賦詩江總諸詞人皆服其工後仕唐為弘文館學士官至散騎常侍卒年八十八贈太常)
(卿陪葬昭陵)褚遂良(亮子博涉文史工楷隸貞觀中歴官諫議大夫兼起居注太宗曰朕有不)
(善卿亦記耶對曰臣職在載筆君舉必書遷黃門侍郞參綜朝政尋受顧命輔高宗遷尚書右僕射帝將立武)
(后遂良力諫不納乃置笏殿階叩頭流血曰還陛下笏乞歸田里後累貶愛州刺史竟以憂卒)褚無
量(鹽官人家臨平湖有龍出人皆走觀無量尚幼讀書若不聞衆異之擢明經遷司業中宗將南郊詔)
(以皇后為亞獻無量極諫之玄宗即位遷左散騎常侍)許遠(新城人祖敬宗為文學館學士遠寬)
(厚長者安禄山反與張巡同守睢陽城陷不屈死宣宗時圖像凌煙閣)章成緬(於潛人家)
(貧篤學事親著至行喪母廬墓烏鵲來巢麋鹿共處貞元中表其門人以章孝標稱之)凌凖
(富陽人有謀略尚氣節讀書為文章擢校書郎朱泚之亂以謀畫佐元戍有大功累遷殿中侍御史進翰)
(林學七後謫連州卒所著有後漢書春秋二十餘萬言)錢鏐(臨安人黃巢亂鏐以鄉人破走之劉)
(漢宏遣兵屯西陵鏐以八都兵討之遂破越州以奉董昌而自居於杭及昌反鏐遣人執之歸杭昭宗拜為鎮)
(海鎮東兩軍節度使梁封吳越王𫝊子文穆王元瓘孫忠獻王仁佐至忠懿王俶納土於宋)吳公
約(餘杭人黃巢之亂公約以鎮遏使從董昌敗巢於西鄙徐寇據姑蘇授北面諸軍行營招討使禦之)
(摧鋒破銳日有聲稱累官至秋曹民部二尚書尋遷左執法公約薄於進取為將三十年家無長物)馬
綽(餘杭人嘗從董昌於越州及昌僭叛遂棄家奔錢鏐累官兩浙行軍司馬後表授雄武軍節度使同)
(平章事)杜建徽(新城人少勇強大有志從錢鏐征伐輒單衣入陣屢立大功歴官自武安都將)
(累遷昭化軍節度使吳越國丞相封鄖國公卒諡威烈)羅隱(新城人有能詩名嘗說錢鏐舉兵討)
(朱温曰縱無成功猶可退保杭越奈何交臂事賊為終古之羞乎唐光啓中鏐表為錢塘令辟為掌書記)
(後為給事中遷發運使所著有江南甲乙集等書)成及(錢塘人父貞國子博士及以篤厚為鄉里)
(所重乾符中代聞人宇掌八都兵劉漢宏作亂與錢鏐同討平之累官兵部尚書充常州防禦使遷檢校)
(太師兼侍中)阮結(錢塘人中和間以征劉漢宏功授散騎常侍後又征常潤二州累遷戶部尚書)
五代薛温(錢塘人漢乾祐中吳越王俶遷廢王倧於衣錦軍私第遣温將兵衛之胡進思屢語)
(於俶殺倧不許文謀於温温拒之進思乃夜遣方安等二人踰垣而入温率衆救之斃安等於庭中倧獲)
(全後累官鎮國都指揮使睦州刺史卒諡正顯)曹圭(仁和人家臨平少有膽氣唐末仕吳越為)
(嘉興都將准人圍嘉禾圭與其族人師魯守之淮人望氣曰此雖孤城中有貴人不可圍也嘉禾平圭以)
(功授蘇州刺史子仲達性仁厚仕吳越累官至丞相卒諡安成師魯形短而多智人號為曹晏嬰)宋
錢惟演(俶子幼有俊才能文章咸平中獻其所為文拜翰林學士仕至兵部尚書樞密使卒贈侍)
(中諡文僖)錢易(惟演族子年十七舉進士御試三題日中而就太宗嘗詔蘇易簡曰朕恨不與李白)
(同時易簡曰有錢易者李白才也後舉進士甲科累遷翰林學士易及其子彦遠明遠孫勰族孫藻並中)
(賢良方正科)孫承祐(錢塘人初仕吳越王俶累官鎮海鎮東兩軍節度副使後從俶克常州有)
(功為平江軍節庭使及俶納土徙泰寧軍節度)崔仁冀(錢塘人事吳越錢俶為通儒學士太祖嘗)
(諭俶使入朝仁冀告俶曰主上英武所向無敵保族全名上策也俶然之太宗時俶與仁冀決策納土且)
(薦其才能於是擢衛尉卿)楊大雅(錢塘人十歲作雪賦以文行知名咸平中上書自獻所為文二)
(十餘萬言召直集賢院歴右諫議大夫集賢學士知亳州所著有大隱集三十六卷子洎濬泳漸沆渢歐)
(陽脩其壻也)林逋(錢塘人少孤刻志為學性恬澹好古弗趨榮利善行書喜為詩多竒句不存藳)
(或勸錄之逋曰吾方晦跡林壑安用名世仁宗時卒賜諡和靖先生賻以粟帛居西湖二十年未嘗履城)
(市逋不娶無子教兄子宥登進士宥子大年英宗時為侍御史)郎簡(臨安人幼孤貧嗜書景德間登)
(進士第知福清縣邑人為立生祠調隨州推官及引對真宗曰簡歴官無過而無一人薦是必恬於進者)
(特改祕書省著作佐郞以工部侍郞致仕卒年八十九)唐肅(錢塘人七歲誦五經登進士為奉州)
(司理有人夜宿逆旅而同宿者殺人亡去旦起血汚其衣為吏所執不能明遂自誣服肅為白其冤數日)
(果得真殺人者仕至龍圖閣待制三司度支副使)盛度(餘杭人端拱初進士歴官翰林學士拜參)
(知政事遷知樞密院事後以太子少傅致仕家居圖書未嘗釋手卒諡文肅)元絳(錢塘人天聖中)
(進士為江西轉運使儂智高反嶺南而肅軍邕州絳供軍餉有功累遷翰林學士工於文辭一時名人皆)
(推許之拜參知政事後以太子少保致仕卒諡章簡有文集數十卷)謝絳(富陽人父濤有文行進士)
(起家累官至太子賓客絳舉進士甲科為兵部員外郞為人修潔醖藉以文學知名嘗歴州縣所至大興)
(學舍有文集五十卷四子皆仕於時)謝景初(綘子慶歷間登進士第知餘姚縣有政績以屯田郞)
(致仕博學能文尤長於詩弟景温皇祐初進士累官寶文閣直學士知開封府景平亦登皇祐中進士好)
(學著詩書傳說數十篇仕終祕書丞)李用和(杭州人章懿皇太后弟也累官彰信軍節度使檢校)
(侍中卒贈太師封隴西郡王初仁宗以太后不逮養故於外家褒寵特厚用和列位將相能小心靜默推)
(遠權勢論者以此稱之子璋瑋珣皆至大官能守其家法)唐詢(肅子登進士除尚書工部員外郞遷)
(江南轉運使擢起居注出知蘇杭青三州拜翰林學士有集三十卷子坰熙寧中為監察御史)強至
(錢塘人為文簡古不徇俗舉進士宰相韓𤦺屢薦充館閣不果終祠部郞卒贈金紫光禄大夫子浚明淵)
(明陟明皆登進士淵明歴禮部尚書翰林學士承旨終資政殿學士諡文憲)沈遘(錢塘人仁宗朝)
(進士第二歴知杭州為人疎儁博達明於吏治遷知開封府每蚤作視事逮午而畢庭無留人官至翰林)
(學士弟遼好學尚友趣操高爽官奉禮郞攝華亭縣為文雄竒峭麗尤長於詩)周邦彦(錢塘人涉)
(獵書史性落魄不羈元豐中獻汴都賦萬餘言多用古文竒字神宗異之自諸生召為太學正有文集二)
(十四卷世傳其詞調最工仕至徽猷閣待制知順昌府)陸詵(餘杭人第進士有禦邊才熙寧中鎮)
(撫西夏復靖交阯之難仕至天章閣待制知諫院)虞策(錢塘人嘉祐間登進士第哲宗時為監察)
(御史進右正言數上書言事多見施行仕至吏部尚書樞密直學士弟奕元豐間進士歴官光禄卿戶部侍郞)
(卒贈龍圖閣學士)唐恪(錢塘人以蔭登第累官戶部侍郞徽宗時京師暴水至汴再溢付恪治之)
(浹旬水平因上疏願謹天戒後拜少宰兼中書侍郞金人陷汴立張邦昌逼取百官推戴狀恪既書名仰)
(藥而死)沈晦(遘孫徙居崇德博覽強記善綴文宣和中進士第一人授著作佐郞後歴守數郡終)
(徽猷閣直學士)孫鼛(錢塘人以父任補官累遷屯田員外郞鼛微時與蔡京善嘗曰蔡子貴人也然)
(德不勝才恐貽天下憂至是與京不協京怒使言者誣以他謗提舉鴻慶宫起知單州卒諡通靖)吳
師禮(錢塘人太學上舍賜第徽宗時為開封府推官治蔡王獄不使誣及王人服其公累遷右司員)
(外郞以直祕閣知宿州卒兄師仁篤志勵學有孝行官太學博士)滕茂實(臨安人靖康初以工)
(部侍郞副路允廸出使為金人所留即自為哀辭且篆宋工部侍郞滕茂實墓九字取奉使黃幡裹之以)
(授其友董詵欽宗至北茂實具冠幘拜伏號泣請隨行金人不許迫令易服且欲大用茂實力拒不從憂)
(憤成疾卒詵歸上其事贈龍圖閣直學士官其家三人)張九成(錢塘人年十四鄉貢辟雍從楊)
(時學紹興初以直言對策上及兩宫下及閹寺忠憤激烈無所顧避仕至禮部侍郞以與秦檜議論不合)
(謫居南安軍後起知温州理宗時贈太師追封崇國公諡文忠)凌景夏(餘杭人紹興初進士擢祕)
(書正字言和議之非秦檜憾之後歴官中書舍人知襄陽府遷吏部侍郞多所建明)樊光遠
(錢塘人紹興中省試第一除祕書正字上疏極詆時弊出為閬州教授後召為祕書丞遷監察御史)何
鑄(餘杭人政和中進士紹興中拜御史中丞秦檜陷岳飛命鑄鞫之鑄白其冤檜不悦鑄曰鑄豈區區)
(為一岳飛者強敵未滅無故戮一大將失士卒心非社稷之長策檜語塞諷万俟卨使論鑄私岳飛欲竄)
(嶺表帝不從仕止資政殿學士卒諡恭敏)黃黼(餘杭人乾道問第進士遷太常博士論對稱旨進祕)
(書郞尋除兩浙轉運副使時毗陵民飢取糠粃雜草根為食郡縣不以聞黼取民食以進乞損僧牒緡錢)
(濟之全活甚衆仕至權刑部侍郞)趙汝談(餘杭人淳化中進士嘗定疑義數十條朱熹異之佐丞相)
(汝愚定大策累獻備邊計歴官江西提舉後入對言多剴切兼直學士院權吏部侍郞復疏邊事楮法上)
(稱歎之進權刑部尚書卒汝談天資絶人自少至老無一日去書冊所著有經注)趙汝讜(汝談)
(弟少倜儻有軼材折節讀書與兄齊名上言乞斬韓侂胄坐廢後登嘉定初進士為太社令徙湖南遷知)
(温州)錢端禮(俶六世孫祖景臻尚仁宗公主父忱高宗時拜檢校少保嘗御書忠孝之家四字賜)
(之後封榮國公端禮累官知臨安府嘗建明用楮為幣孝宗朝參知政事孫象祖嘉定初為左丞相)洪
咨䕫(於潛人嘉定初進士歴官監察御史論權歸人主政出中書天下未有不治又言講明聖學六)
(條遷吏部侍郞進刑部尚書拜翰林學士知制誥為人鯁亮忠慤馳騖藝文所著有内外制奏議詩文集)
金淵(臨安人嘉定中進士歴官右正言兼工部侍郞國子祭酒遷諫議大夫禮部尚書進端明殿學)
(士簽書樞密院事)李宗勉(富陽人開禧初進士嘉熙中累遷至左丞相兼樞密使守法度抑僥)
(幸不私親黨尤樂聞讜言身居台輔家若貧儒卒贈少師諡文清)葉時(仁和人操履端凝與)
(朱文公相友善累官至龍圖閣學士卒諡文康所著有禮經會元竹埜詩集)趙景緯(於潛人少)
(勤學恨不及游朱文公之門淳祐初登進士第官至禮部侍郞卒贈中奉大夫諡文安景緯天性孝友雅)
(志冲澹親歿無仕進意史稱為醇儒)葉李(杭州人少有竒質為人剛直不阿理宗時為太學生上書)
(攻賈似道竄漳州宋亡歸隱富春山元世祖素重其名屢召授以官不就一時大政事皆參決之後特授)
(中書右丞卒謚文簡)元楊戴(其先浦城人徙杭因為杭人少孤博涉羣書年四十為國史院編修)
(官延祐中舉進士歴寧國路推官載為文以氣為主而詩尤有法常曰詩當取材漢魏而音節以唐為宗)
(每詩出學者傳誦之)吾衍(杭州人性簡傲嘗自比郭忠恕工隸書小篆尤精為詩效李賀清麗無塵)
(土氣所著有尚書要略九歌譜說文續解等書)本朝胡禎(錢塘人洪武中仕至刑部尚書蒞政)
(嚴明獄無留滯)瞿佑(錢塘人洪武中為宜陽縣學教諭遷國子助教永樂初推周府長史致仕卒佑)
(博學能文有集數卷)鄒濟(餘杭人為人和易不見崖岸舉明經授本縣訓導薦入翰林與修洪武實)
(錄總裁永樂大典累遷左春坊左庶子寵賚甚厚尋陞少詹事卒之日家無餘資惟藏書數千卷而已贈)
(太子少保諡文敏)姚肇(富陽人性聰敏有孝行洪武中舉孝廉試太常寺丞以勤慎稱陞雲南右)
(參議論楮幣塞鹽井皆切時弊官至福建布政使致仕卒年八十四)方賓(錢塘人洪武中太學生歴)
(官郞署有聲永樂中累陞兵部侍郞終本部尚書才識通敏名重一時云)于敬(錢塘人洪武中領鄉)
(薦歴任監察御史春坊中允累陞江西布政使才能著稱士林重之)王洪(仁和人學博才敏於人少)
(許可年十八舉進士授行人歴官吏科給事巾翰林院檢討與修永樂大典為副總裁陞侍講三典文衡)
(公於取士所著有毅齋集)柴車(錢塘人永樂中累官兵部侍郎正色率下人畏敬之宣德間將兵征)
(元戎有功陞本部尚書累受制勅褒奬)蔣驥(錢塘人洪武末登進士第授行人出使以清謹稱尋)
(入翰林為檢討宣德初陞侍講與脩兩朝實錄成進陞侍講學士尋拜禮部侍郎卒)蔣暉(錢塘人工)
(六書永樂初被薦授中書舍人宣德間陞禮部郎中兼翰林侍書致仕卒)沈升(海寧人永樂初登進)
(士第入翰林為庶吉士授刑部主事與脩五經四書性理大全仕至太僕寺少卿卒于官)徐琦(錢塘)
(人徙寧夏永樂中登進士第累官兵部侍郎正統間陞南京兵部尚書以根本重地特受委托卒諡貞襄)
孫子良(海寧人永樂間登進士第為翰林庶吉士與脩永樂大典擢兵部郎中謫交阯召還授交)
(阯參議尋陞山東參政所著有螺城集)吳登(錢塘人永樂中以文學薦擢禮科給事中日侍宸翰)
(終鴻臚寺丞)于謙(錢塘人永樂末登進士授御史累陞兵部右侍郎景泰初進本部尚書力拒南)
(遷妄議京師賴之以安英皇復位石亨等誣以迎立外藩賜死成化初贈少保諡肅愍名臣錄)陳信
(仁和人以推擇為吏即知守廉宣德間以陽武侯薦錄擢大理評事改南京西城兵馬副指揮以廉能陞)
(蘇州府通判雖蘇治煩劇而信裁剸無留事且持以確守民甚愛之尋乞致仕行李蕭然行路稱嘆省志)
項麒(仁和人正統丁卯舉人除南京吏部司務陞工部員外改南京刑部尋陞郎中未幾以疾乞歸)
(文學廉孝卓冠時俗家居三十餘年閉戶以終省志)鄭環(仁和人天順初進士及第第一授翰林編)
(脩歴司經局洗馬太常少卿廉介方正不妄取與家居不踐公府一時翰林鮮見其儔云省志)方銓
(新城人天順壬午鄉舉任安陸州學正以身為教恩義兼盡成就之士甲于一時從子源由貢三歴訓導)
(教諭所至以善教稱溥以舉人知婺源龍溪二縣有賢名當時稱善教善政者必曰方氏省志)江瀾
(仁和人成化中登進士第入翰林為庶吉士授編脩歴侍讀學士吏部侍郎知自守畏清議陞南京禮部)
(尚書子曉暉俱舉進士省志)李旻(錢塘人成化末登進士廷對擢第一授脩撰歴兩京國子祭酒)
(明習典禮振舉師模仕至南京吏部侍郎省志)胡世寧(仁和人弘治初登進士授德安府推官有)
(政聲陞南京刑部主事員外不屈劉瑾黨劉琅累官江西按察副使上疏極論宸濠反狀戍遼東濠誅起)
(湖廣按察使至南京兵部尚書諡端敏省志)邵銳(仁和人正德初舉禮部第一登進士入翰林為)
(庶吉士後督學江西福建抑浮崇雅士習丕變歴湖廣參政河南按察使廣東山東左右布政使咸有惠)
(政進太僕卿引疾歸平生不立門戶闇然日章卒諡康僖省志)
列女姚氏(元餘杭人居山谷間夫出刈麥姚居家執爨母何氏往汲澗水久而不返俄聞覆水聲亟)
(出視則虎銜其母姚倉卒往逐之即以手毆虎脇隣人執器械以從虎置之而去姚負母歸求藥療之)
朱氏(杭州人黃仲起妻至正十六歲張士誠寇杭驅諸婦至其門責令監守期日暮且至朱懼受辱)
(遂與女俱縊死妾馮氏歎曰我生何為亦自縊既而仲起弟妻蔡氏抱其幼子與乳母湯氏皆自殺)畏
吾氏三女(家錢塘諸兄遠仕不歸母思之疾三女欲慰母意乃共斷髮誓終身不嫁以養母同)
(力侍護四十餘年以壽終)平氏(仁和人年十九歸同里何富五年而富没越五月生男誓不再適事)
(舅姑惟謹撫孤至成人四十年如一日有司以聞洪武間表其閭省志)
仙釋許邁(晉永和間入臨安西山登巖茹芝悠然自得遂更名元字遠游著詩十二首論神仙事莫)
(測所終皆謂之羽化云)閭丘方遠(其先齊人幼辯慧學於廬山道士陳玄悟又傳法錄於天)
(台葉藏質尤好儒學詮太平經為十三篇景福中始居餘杭大滌洞吳越王錢氏厚加禮遇奏請賜紫又)
(奏號玄同先生重建天柱宫以居之一日入齋中作控鶴坐怡然而逝有異香滿室)馬自然(其先)
(鹽官人世為小吏自然獨好經史工文學嘗徧遊方外至湖州醉墮霅溪經日而出衣不沾濕指溪水能)
(令逆流宋大中祥符間卒葬於其家東園明年東川奏梓潼縣有道士馬自然白日上昇杭州發其塚止)
(存竹杖)鄧牧(錢塘人能通莊列諸書下筆追古作者嘗居餘杭洞霄宫之超然館經月不出四方)
(名勝以文字請者交至非其人雖購之弗與元大德間無疾而逝所著有洞霄志文藁)張天雨
(元杭州人宋崇國文忠公九成之裔早從方外學風裁凝峻工書善詩謌與吳興趙孟頫浦城楊載蜀郡)
(虞集諸公為文字交嘗居茅山著茅山志自號句曲外史)黃公望(富陽人聰敏絶倫通百氏說尤)
(工畫山水運思落筆出人意表元至元中浙西廉訪使徐琰辟為書吏未幾竟棄去更名堅號一峯又自)
(稱大癡道人放浪江湖年八十餘卒)周思得(錢塘人少穎悟從四十三代天師張宇初讀道家書)
(本朝永樂初召至京嘗扈從北征寵賚優厚宣德正統間累封崇教弘道高士領道錄司事卒年九十二)
(贈通靈真人)道潛(於潛人通内外典能文章尤善為詩蘇軾守杭日卜智果精舍居之又為作參)
(寥泉銘蘇轍稱其詩無一點蔬筍氣體製絶似儲光羲非近世詩僧比)惠勤(餘杭人嘗從歐陽脩)
(遊三十餘年脩稱其為人聰明才智有學問尤長於詩蘇軾有贈錢塘勤上人詩序)明本(號中峯杭)
(州人幼聰悟博涉書史為文未嘗搆思援筆立就四方從游者甚衆元仁宗賜號廣慧禪師及殁文宗賜)
(諡智覺元統中詔以其廣錄刻梓命揭徯斯為序)慧日(天台人軀幹脩偉眉長三寸目睛射人嘗)
(從柏子庭講台衡之學元至正間住上下天竺本朝洪武初召至京師寵賚甚厚以其年最高有戒行命)
(為學佛者師一夕夢青蓮花生方池中謂弟子曰此生淨土之祥也頃之書頌而寂)
明一統志卷三十八
