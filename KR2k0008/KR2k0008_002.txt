明一統志卷二
明李賢等撰
保定府(東至河間府靜海縣界三百里西至山西大同府廣昌縣界三百里南至真定府安)
(平縣界一百二十里北至順天府涿州界一百里自府治至京師三百五十里至南京三千一百里)
(糧一萬千石零)
建置沿革禹貢冀州之域天文尾箕兼昴畢分野戰國
時屬趙秦為上谷鉅鹿二郡地漢為涿郡及信都中
山國地晉屬范陽高陽中山安平河間國後魏為樂
浪北平上谷郡地隋屬上谷博陵河間三郡始於此
置清苑縣唐時其地屬莫定滿瀛等州五代晉割屬
契丹於此置泰州後移州治滿城而舊州仍為清苑
縣宋即縣置保塞軍太平興國中陞為保州政和初
號清苑郡保塞軍節度金天會中改順天軍初屬河
間路後改屬中都路元初為保州尋改為順天路至
元中又改保定路本朝洪武元年改為保定府初屬
北平布政司今直隸京師領州三縣十七
清苑縣(附郭本漢樊輿縣屬涿郡北齊省入永寧軍後置樂鄉縣隋改為清苑縣屬河間郡以境)
(内有清苑河故名唐屬莫州五代因之宋改為保塞縣金復為清苑縣元仍舊本朝因之編戶二十四里)
滿城縣(在府城西北四十里本漢北平縣地屬中山郡國後魏析置永樂縣及置樂浪郡北齊屬黎)
(隋初罷郡以縣屬易州唐天寳初改為滿城縣五代晉時徙泰州治此後廢入清苑縣金復析置滿城縣)
(元仍舊本朝因之編戶二十里)安肅縣(在府城北六十里本易州遂城縣地五代唐置宥&KR1967;鎮周)
(為梁門口寨宋置靜&KR1967;軍景德初改安肅軍金為安肅縣屬中都路天會中陞為徐州後改為安肅州元)
(時縣廢州存本朝洪武二年改州為安肅縣編戶一十六里)定興縣(在府城北一隋百二十里本)
(范陽縣地金大定中始置定興縣屬涿州元屬易州本朝初仍舊洪武六年改今屬編戶二十一里)新
城縣(在府城東北一百五十里本漢新昌侯國屬涿郡東漢於郡北置北新城唐太和中以故督亢)
(地置新城縣屬涿州五代遼金因之元陞為新泰州後復置新城縣至元初屬雄州本朝初因之洪武六)
(年改今屬編戶三十六里)唐縣(在府城西一百一十里堯為唐侯國於此春秋為鮮虞邑漢置唐縣)
(屬中山國北齊省入安喜縣隋復置屬定州唐因之五代梁改為中山縣晉改為博陵縣漢復為唐縣宋)
(金元仍舊本朝因之編戶二十二里)博野縣(在府城南九十里本漢涿郡蠡吾縣地東漢末分置)
(博陵縣屬中山國晉屬高陽國後魏改為博野縣齊以蠡吾省入隋屬高陽郡唐初屬滿州後改屬不一)
(五代周屬定州宋屬寧邊軍元省尋復置本朝初屬祁州洪武六年改今屬編戶二十一里)慶都
縣(在府城西南九十里本漢望都縣属中山國晉因之北齊省入北平縣唐初復置属定州宋属武定)
(軍金改為慶都縣属中山府元初属真定府尋改属保定本朝因之編戶一十里)容城縣(在府)
(城東北九十里本漢舊縣属涿郡東漢省晉復置属范陽國北齊省入范陽唐初属北義州貞觀初属易)
(州聖歴初改全忠縣天寳初復名容城後廢宋初復置属雄州金改属安肅州元因之本朝改今属編戶)
(六里)完縣(在府城西七十里本秦曲逆縣地漢置北平縣属中山國後魏属北平郡北齊省隋初復)
(置属定州唐改為徇忠縣神龍初復為北平縣五代時唐改為燕平縣後復曰北平属易州宋属定州陞)
(北平軍金改為永平縣属中山府後陞完州元復為永平縣尋復完州本朝洪武二年改為完縣編戶一)
(十八里)蠡縣(在府城南九十里本漢蠡吾縣属涿郡北齊省入博野縣隋初属高陽郡唐初属滿)
(州武德中置蠡州宋置永寧軍金改為寧州後仍改蠡州元仍舊本朝洪武八年改州為縣編戶二十七)
(里)雄縣(在府城東北一百二十里本漢易縣属涿郡後漢属河間國晉改為易城縣後魏属上谷)
(郡北齊省入鄚縣隋属河間郡唐初于此置北義州貞觀六年州廢八年復置歸義縣属幽州五代初置)
(瓦橋關周為雄州宋置歸信縣政和中號州為易陽郡金陞永定軍元復為雄州本朝省歸信縣改州為)
(雄縣編戶一十七里)祁州(在府城南一百二十里本漢中山國安國縣地晉属博陵郡北齊省隋置)
(義豐縣属博陵郡唐改為立節縣神龍初復曰義豐属定州景福初於此置祁州宋改為蒲隂縣景德初)
(以州為蒲隂郡金天會中復為祁州元以蒲隂縣為附郭本朝省蒲隂入州編戶一十四里領縣二)深
澤縣(在州城南二十里本漢舊縣属涿郡東漢属安平國晉属博陵國後魏属博陵郡北齊省隋復)
(置属定州唐因之宋熙寧中省入鼔城縣元祐初復為縣元省入束鹿縣尋復置属祁州本朝因之編戶)
(一十里)束鹿縣(在州城南一百二十里本漢□縣地属鉅鹿郡東漢以□為鄡北齊改曰安國)
(縣隋於此置安定縣属定州開皇中改為鹿城縣唐初属深州天歴中改為束鹿縣宋金仍舊元省入深)
(澤縣尋復置属祁州本朝因之編戶一十七里)安州(在府城東七十里本唐武興縣属易州後更為)
(唐興縣属莫州五代廢属瀛州宋於此置唐興寨淳化中陞為順安軍金為安州治高陽縣後徙治渥城)
(縣元省入高陽縣尋復置安州本朝洪武七年降為縣以葛城省入十四年復為州編戶一十四里領縣)
(二)高陽縣(在州城南四十里本漢涿郡高陽縣地東漢属河間國三國置高陽郡隋罷郡以縣)
(置滿州尋罷唐初復置滿州貞觀初州罷以縣属瀛州宋熙寧中省為鎮尋復為縣金属莫州後属安州)
(元仍舊本朝因之編戶一十四里)新安縣(在州城東二十里本漢涿郡容城縣地宋属雄州金)
(析置新安州及渥城縣元俱廢改為新安鎮属歸信縣尋置新安縣属保定路本朝洪武七年省入安州)
(後復置編戶五里)易州(在府城西北一百二十里秦為上谷郡地漢為涿郡故安易縣地隋置易)
(州大業初罷州置昌黎郡尋改為上谷郡唐初復為易州天寳初改上谷郡乾元初復為易州遼置高陽)
(軍宋號遂武郡金属中都路元復為易州初属大都路後改属保定本朝因之以附郭易縣省入編戶三)
(十八里領縣一)涞水縣(在州城東四十里本漢涿郡遒縣地晉属范陽國後魏属范陽郡後周省)
(入涿郡尋置永陽縣後改為涞水縣隋改為故安縣尋復為永陽縣後仍改為淶水縣唐属易州宋併入)
(易縣遼復置涞水縣金元仍舊本朝因之編戶二十五里)
郡名上谷(秦名)清苑(宋名)
形勝臨城四野地址坦平(圖經)二川交流夾繞州治(元志)易
水在東孔山在北(水經)三關重地以控幽薊(古雄圖經)
風俗稍事詩書之業略無僥競之風(宋劉渙記)輕生而尚義
有荆軻之遺風(圖經)民質樸勁勇不以浮華為習而以
耕織為生(郡志)
山川郎山(在府城西北五十里一名狼山其峯尖銳如削皎然玉立元劉因遊郎山雜言山之面背)
(一無異不待風煙變化神已迷危關度雪嶺亂石臨荒蹊林間小草不識風日自太古我行終日仰羡木)
(杪幽禽啼但見雨色来雲物䬃以凄忽然長嘯得石頂痛快如御駿馬蹄萬里来長風五色開晴霓長劍)
(倚天立皎㓗瑩鸊鵜平地拔起不傾倒物外想有神物提)松山(在府城西北七十里山多松樹每風)
(雨撼之若笙簧然)林尖山(在完縣北二十里峰巔高聳)壇山(在完縣西北二十里)大
嵬山(在完縣西二十五里其山嵯峨故名五雲泉水所出)馬耳山(在完縣西三十里工峰高)
(聳插天若馬耳其間有桃花洞歲旱禱雨屢應元劉因詩雙峰何年聳雙耳叱之不動煩風雷今朝向我)
(效神駿翠色欲逐神鞭来浮世浮名酒一杯我欲駕此觀蓬萊只愁日暮三山上黃塵回首令人哀)伊
祁山(在完縣西三十里堯母所居)白崖山(在完縣西北四十里峰巒秀聳四面多白石故)
(名)栢山(在完縣北四十里山平闊五百餘步周廻居民甚衆)唐山(在唐縣北八里一名唐嵒)
(漢書張晏曰堯山在北堯母慶都山在南登堯山可見都山)鑼鼓山(在唐縣西北一十三里)
粟山(在唐縣西北一十五里)羅喬山(在唐縣北一十五里舊傳羅喬二仙所居故名)孤
山(在唐縣東北一十五里四面平坦不與他山相接又名望都山)靈源山(在唐縣東北一十五)
(里中冇夀聖寺唐上元二年刻碑銘尚存又金明昌中冀國公主以中元日来遊有留題驀山溪詞刻石)
(龕于寺壁)育山(在唐縣北一十五里山之陽有漢高祖廟旁有龍祠旱禱即應)父子山(在唐)
(縣西北三十五里上有浮圖相傳昔有父子共建故以名山)神和山(在唐縣西北二十五里與)
(父子山相接舊名石河山居民因避兵得免改今名)白合山(在唐縣西北三十五里與父子山相)
(望)栢巖山(在唐縣西北四十里下有栢巖院)葛洪山(在唐縣西北七十里山之中宫)
(觀甚多惟中巖有宫曰上清虛最竒勝相傳葛洪修道於此)大茂山(在唐縣西北一百八十里)
(石門村太史公曰北嶽之名有五其五曰太一宫或云即此山也)陵山(在滿城縣治西)眺山
(在滿城縣東二里其山巍然特立勢若来潮以其可以登眺故名)抱陽山(在滿城縣西南一十)
(里山勢南拱故名上有聖教寺寺中有龍潭元郝經詩孱顔蒼玉抱幽村突兀雙龍窟宅尊回首萬山東)
(盡處冷煙平遠半乾坤)釡山(在安肅縣西四十五里其形若釡又涞水縣西北三十里亦有釡山)
圍道山(在安肅縣西四十五里)班妃山(在安肅縣西五十里上有班妃廟)龍山
(在安肅縣四五十里上有神龍廟)大雄山(在雄縣治西其山高峙數十丈峰頂廣闊)小雄
山(在大雄山之左山多竒峰石罅有甘泉出焉)窮獨山(在易州城北三十里一名馬頭山)
龍跡山(在易州城西南三十里石上有僊人及龍跡西麓谷有一坑大如車輪中有四穴春則風)
(出東夏出南秋出西冬出北嘗有僧法猛入其東穴見石堂石人欲窮諸穴忽聞有人厲聲云其餘三穴)
(皆如東者不宜更入猛乃止)孔山(在易州城西南五十里山有三孔因名)大寧山(在易)
(州城西五十里中有大寧寺)駿牛山(在易州城西北一百里)武山(在涞水縣西北九里)
石龜山(在涞水縣西北二十里山巔有巨石其狀如龜)紫涼山(在涞水縣西北三十里高)
(百餘丈)龍宮山(在涞水縣西北三十里中有石洞洞出泉滙而不流潜通石井井在洞門外尺)
(許)樂平山(在淶水縣西北三十里其山高聳)龍安山(在涞水縣西北四十五里)白
楊嶺(在易州城西北四十里)竒峰嶺(在易州城西北四十里)官座嶺(在易州城)
(西北五十里)五迴嶺(在易州城西南一百二十里委折五迴下望層山若蟻蛭然唐有五迴縣)
(以此為名俗訛為五虎嶺又按方輿記有武夫關武水所出疑即此也)紫荆嶺(在易州城西一)
(百里嶺上有關路通山西大同)星月巖(在易州城西六十里山頂有崖出二穴望之隱然可見彎)
(者如月圓者如星)束鹿巖(在束鹿縣北外隘内廣可容千餘人又名三丘古洞)老姑峪
(在葛洪山西南隅宋時有一老姑不知名氏嘗謂人曰貧道住世二百年矣言畢投崖下不墜飛昇而去)
(後人名其崖曰捨身崖)百花嶼(在府城西北九十里高數仞廣數十丈百花繁盛)石獸
岡(在易州城西南六十里上有石似虎亦名石虎岡)清苑河(在府城西二里源自雞距泉至)
(此分流遶城南北至東合流入黃狗窊)石橋河(在府城南自滿城縣方順河東流經清苑縣南)
(二十里入黃狗窊)梁河(在府城東三十里源自唐河分流東過安州入于海)土尾河(在府)
(城東南九十里源自蠡縣唐河經縣境至安州合易水)龍泉河(在慶都縣北源出縣西龍泉滙)
(而為河東流溉田三百餘頃)徐河(發源五迴嶺流經滿城縣北一十里名大冊河又流經清苑縣)
(北十五里名徐河入安州境)方順河(在滿城縣南五十里自完縣界流至縣境逹清苑縣界)
長流河(在新安縣西五里源自鮑河過安肅縣經縣界東南至雄縣入瓦濟河)温義河
(在新安縣南八里源二一出安肅縣南三十里曰曹河一出安肅縣西一十里曰徐河俱流至縣南相合)
(曰温義河又南流與長流河合至雄縣南入瓦濟河)馬村河(在新城縣西北四十里源出淶水經)
(縣境入拒馬河)紫泉河(在新城縣東北源自縣西北龍堂上有泉湧出本朝學士胡廣過新城詩)
(南接雄州北涿州紫泉出郭向東流即此)五里河(在定興縣西南一十里源出易州白楊嶺下流)
(經本縣界西南五里東流南合拒馬河)拒馬河(源出山西代郡涞山流經涞水縣北乂東南至)
(定興縣治西與五里白澗河合晉劉琨守此以拒石勒故名又東至新城縣界一名白溝河又東注霸州)
(合直沽逹于海)白溝河(在新城縣南三十五里拒馬河下流宋與遼分界之處元劉因詩薊門霜)
(落水天愁匹馬衝寒渡白溝燕趙山河分上鎮遼金風物異中州又郝經詩易水南邊是白溝北人為界)
(海東頭石郎作帝從珂敗便割燕雲十六州)白澗河(在易州城南三十里一名易水源出西山)
(流經縣界東入大溝)唐河(在唐縣西三十里源自山西大同靈丘縣南經飛狐口過倒馬關至縣境)
(東南入祁州與沙河合流)沙河(在祁州城西南二十里源自定州流經州境東南與滋河合入易水)
滋河(在祁州城西南三十里源自無極縣流經深澤縣至州境與沙河合)鴉兒河(在束鹿縣)
(南一十里雙丘社源自晉州流經縣境逹深州春冬則涸)滹沱河(在束鹿縣南三十里来自晉州)
(經縣境逹深州至直沽入于海)雄河(在雄縣南三里源自安州流經本縣東合易水逹直沽入于海)
遒攔河(在涞水縣西一十里發源樂平山麓南流至定興界入沙河)祁水(在完縣南發源)
(自伊祁山南經縣境東流至滿城縣界)易水(在安州城北自府境曹河徐河石橋河一畝泉河滋)
(河沙河雅兒河唐河諸水至此合流為易水又至雄縣南為瓦濟河過直沽入于海史記燕太子丹使荆)
(軻刺秦王送至易水歌曰風蕭蕭兮易水寒壯士一去兮不復還宋馮戴詩荆軻一去不復返易水東流)
(無盡期)女思谷水(在易州城西南五十里源自女思澗東北流注于易水)濡水(源出)
(窮獨山東南流至易州支分入城近東方四里許淵而不流號聖女水漢書云濡水於曲逆城北曲而西)
(流故曰曲逆章帝醜其名改曰蒲隂)涞水(在涞水縣東北三十里源出礬山桃水至縣境東流入聖)
(水)雷溪(在易州城西南發源五迴嶺即徐河上流灘石湍急聲聞數里若雷鳴然金泰和中賜名)
(元劉因觀雷溪雜言飛狐天下脊老氣盤五迴三江瀉天怒合為一水東南来先聲動毛髮餘爽開襟懷)
(初疑萬壑轉奔石意像髣髴坤軸摧又疑鼔角鳴地中百步未到仍徘徊)子莊溪(舊志在易州源)
(出子莊關南流入易水今州城西南五十里有水至紫荆關南流入白澗疑即此水也)劉家淀
(在安州城西二十里源自清苑縣之石橋河一畝泉河至州西滙而為淀北流入易水)龍潭(有二)
(俱在涞水縣西北三十里釡山樂平山間遇旱禱雨輒應)五龍池(在易州城西北世傳燕昭王引)
(山泉注池栽蓮建亭於其上以為遊翫之所)蓮花池(在府治南元守帥張柔開鑿中有看花亭)
(又有柳塘西溪北潭皆引雞水為府中勝槩)龍井(在府城南相傳有龍居焉旱禱即應)龍泉
井(在府城東北八十里固城鎮相傳井甃於秦漢時後井水泛溢立觀音殿鎮之唐及金元皆修葺元)
(至元間土人因浚之得觀音像及水瓶時遭旱總管韋政率衆禱像前甘澍大降)善利井(在唐)
(縣治西其水與麻潢通)八角井(在深澤縣西石橋社其水大旱不竭亦名龍泉井)靈井
(在唐縣西北隅俗呼趙母井所謂醇酎千日即此井即醖)傾井(在束鹿縣西南四十里漢光武師過)
(其地渴甚此井忽傾欹泉水涌出)一畝泉(在府城西三十里一名尚泉其流與雞距泉合俗號)
(西塘泊民多利之)雞距泉(在府城西三十里泉水噴流狀如雞距與一畝泉合流由城外濠出)
(為減水口元張柔又作新渠鑿西城以入水水循市東行轉北别為東流垂及東城又折而西雙流交貫)
(由北水門而出夏秋之交荷芰如繡水禽下上游人共樂焉)源泉(在易州城西北八里南流入易)
(水)馬跑泉(在易州城東北二十里相傳唐太宗征高麗駐蹕於此馬跑地出泉故名)
土産栗(易州出)蓯蓉(唐縣出)蟾酥(祁州出元志宋村有蟾池)
公署大寧都司(在府治西洪武二十年建北平行都司十大寧隸後軍都督府三十四年始遷于此)
(永樂初改為大寧都司今領衛十三千戸所二有建在各府者)保定左衛保定右
衛保定中衛保定前衛(俱在都司治西)保定後衛(在都司治東以)
(上五衛俱永樂中建)茂山衛(在易州治南舊在府城内景泰元年移建)守禦紫荆關
中千戶所(隸大寧都司)
學校保定府學(在府治東南元中統間建有郝經撰孔子廟碑本朝洪武八年重建正統中重)
(修)武學(在都司治東南正統四年建)祁州學(在州治東洪武二年建)安州學
(在州治西洪武七年建永樂二年重修)易州學(在州治南洪武八年重修)清苑縣學
(在縣治東北洪武八年建永樂三年重修)滿城縣學(在縣治東南元建本朝永樂三年重修)
安肅縣學(在縣治東南洪武三年建永樂三年重修)定興縣學(在縣治南洪武八年)
(重建)新城縣學(在縣治西北元建本朝洪武十一年重修)唐縣學(在縣治西元建本朝)
(永樂間修宣德間重修)博野縣學(在縣治東洪武二年建正統中重修)慶都縣學
(在縣治西北洪武九年因元舊重修)容城縣學(在縣治東北洪武十四年建)完縣學
(在縣治東洪武三年建永樂三年重修)蠡縣學(在縣治東南元建本朝洪武二年重建永樂四)
(年重修)雄縣學(在縣治北洪武七年建永樂元年重修)深澤縣學(在縣治東北宋)
(建本朝洪武二十八年重修)束鹿縣學(在縣治東洪武三年建永樂八年重修)高陽
縣學(在縣治東洪武十三年建)新安縣學(在縣治南元建本朝永樂六年重修)涞水
縣學(在縣治西元建本朝洪武八年修宣德元年重修)
書院静修書院(在新安縣三臺鄉元劉因號靜修邑人劉英李蒙軰嘗從因學因歿英等於此)
(建祠祀之皇慶間賜額曰静修書院臨川危素為記)
宫室五華樓(在易州治即燕候雲物臺遼聖宗嘗御此樓書刺史馬質兵監趙質姓名于西壁)
横翠樓(在府治東元萬戶張柔建劉因賦略曰控鴈門之右塞引雞距之清流倚大行之宕觀接)
(易水之長洲使人遄飛逸興浩發吟魂如登泰山漂崑崙有可挾日月而薄風雲者乎)萬卷樓
(在府治内元首帥賈輔建以經傳史子百家衆流法書名畫别為九等置其上又邀致郝經築堂於樓側)
(居之盡畀以書肆其觀覽經嘗為記)齊雲樓(在安州城西北隅元郡守完顔安遠建以其突兀淩)
(空故名)鳴霜樓(在府治東宣德間建)讀書堂(在滿城縣聖教寺一名相公堂唐相張)
(說嘗肄業於此後人思其德塑像祀之元劉因詩隂壁下寒泉陽崖隱深洞想像張幽州當年此絃誦又)
(縣鐡佛寺冇讀書堂乃元郝經讀書處經自有記)宣化堂(在大寧都司治今後堂即其遺址元)
(為順天路廳至元中治中周孟戡建為一道承流宣化之所劉因作記)臨漪亭(在府城内臨雞)
(水上元時建澄瀾蕩漾簾戶䟽越魚泳鳥翔雖城市囂囂而得三湘七澤之樂)擬江亭(在安肅縣)
(南一十里元泰定間知州高俁建張莘為記)均樂亭(在雄縣舊名望山亭元昭武節度使徒單)
(公重修以與士民共為遊樂之所更今名)雲錦亭(在安州城東南古堤上元完顔安遠建)候
臺(在易州治相傳周武王築為日者占候之所戰國燕昭王建五樓於其上嘗遊樂其間更名五花臺)
(其樓東曰增明西曰晚翠南曰觀月北曰遊臥中曰萃秀)三公臺(在易州城東南一十八里燕昭)
(王所築樂毅劇辛鄒衍所遊之處故名)黃金臺(在易州東南燕昭王所築置千金於臺上以延)
(天下士故名後人慕其好賢效築非一而此其故址云元劉因詩燕山不改色易水無新聲誰知數尺臺)
(中有萬古情區區後世人猶愛黃金名黃金亦何物能為賢重輕德輝照九仞鳳鳥纔一鳴伊誰腐鼠棄)
(坐見飢鳶爭周道日東漸二老皆西行養民以致賢王業自此成黃金與山平不救兵縱横落日下荒臺)
(山水有餘清)仙臺(在易州相傳燕平曾學仙于此劉因詩碣石来海際西南奄全燕中有學仙臺)
(燕平欲升天)吟詩臺(在易州大寧山五代時馮道吟詩於此元劉因詩林壑少佳色風雷有清)
(秋為問此山靈吟臺何久留時危亦常事人生足良謀不有撥亂功當乘浮海舟飄飄扶摇子脫屣雲臺)
(遊每聞一朝革尚作數日愁朝廷乃自樂山林為誰憂視被昂昂駒柰此泛泛鷗四維既不張三綱遂横)
(流坐令蚩蚩民謂茲聖與儔蚩蚩尚可怒儒臣豈無尤不有歐馬筆孰能回萬牛大行千萬里瀟灑横中)
(州今朝此登臨孤懷漲巖幽何當剷疊嶂一洗他山羞)北臺(在唐縣西慕容氏都中山時嘗登此)
(臺望馬耳山)天風臺(在葛洪山相傳葛洪修煉處釋板岩詩昔年曾到葛洪遊回首西風二十)
(秋今日唐川再經過野心又被白雲留)望馬臺(在府城東北一百里宋將楊延朗築以望馬)
關梁紫荆關(在易州城西八十里歴代為扼塞之所本朝撤而新之城高池深足以為戍守之固)
鴻山關(在唐縣西北七十里一名洪城昔項羽於此見羣鴈曰我當南面射中其一及射不中時)
(人知羽終不能濟)倒馬關(在唐縣西北漢時置山路險峭馬為之倒因名)八渡關(在唐)
(縣西北五十里有水屈曲八渡漢時置關水上)高陽關(在高陽縣五代時築宋太宗增築)瓦
橋關(在雄縣為三關之一宋歐陽修詩古關衰柳聚寒鴉駐馬城頭日影斜猶去西樓二千里行人)
(到此莫思家)西水寨(在易州城西南一百里)方順橋(在滿城縣南五十里)徐河
橋(在安肅縣南四十里隋時建)安濟橋(在深澤縣治西)
寺觀清覺寺(在府治東元至元間建本朝洪武中重修又府治東有大悲閣元張柔建)永寧
寺(在府治南元建本朝永樂中重建宣德間賜額)廣惠寺(在祁州治南)大明寺(在易)
(州治東俱元建本朝洪武中重修)夀聖寺(有二一在唐縣治東南洪武初建永樂中重修一在)
(慶都縣治西洪武中重建)興化寺(在深澤縣治西北洪武五年建)東林寺(在定興縣治東)
(南金明昌中建本朝洪武中重建)福泉寺(在高陽縣治西南)觀音寺(在雄縣治北)
法雲寺(在完縣治南俱洪武中建)寳寧寺(在蠡縣治西洪武中因舊重建中有古塔及鐡)
(佛鐵獅)臺頭寺(在束鹿縣治西北元泰定初建本朝洪武中重修)雲巖寺(在博野縣)
(治西洪武中建)靈光寺(在博野縣東南二十五里唐建有古塔本朝洪武中重建正統中重)
(修)興國寺(在安肅縣治東洪武中建)大覺寺(在滿城縣治東北洪武中因舊重建)玉
清觀(在府治西北元建)龍興觀(在易州元帥張柔建)玉華觀(在唐縣西元通真子)
(田志亨建)
祠廟堯廟(在望都縣南四十里)燕昭王廟(在易州城東南二十里)趙簡子祠
(在滿城縣北晉永康初立祀列國晉大夫趙鞅元郝經記保州趙之北境趙鞅首并邯鄲逐范中行氏遂)
(成三晉故趙人特祀于邊以旌其功居民因之遂為世祀)四賢祠(在易水傍祠燕郭隗樂毅劇辛)
(鄒衍也像皆國工劉鑾所塑技極精巧元郝經撰碑)廉將軍廟(在府城西北一十里祀趙將廉)
(頗前臨雞水支流有石梁焉謂之廉梁耆舊相傳廟北有廉頗墓)樊將軍廟(在易州城西一)
(十里樊將軍即秦樊於期也)霍光廟(在蠡縣北三里光漢大將軍廟後有冢)漢賢神
廟(在蠡縣東南三十五里唐大中時建冒黎韓凝撰碑其略云神諱盖十一世祖齊康公避田和之亂)
(宅於此神仕平帝朝為幽州刺史封關内侯)孝烈將軍廟(在完縣東或云孝烈即木蘭女)
(嘗代父戍守於此唐封為孝烈將軍)二程祠(在博野縣東南二十五里元建祀宋大儒程顥程頥)
(兩兄弟本朝正統中重修有司歲時致祭二程先生五世而上居博野曾祖而下葬河南)靜修祠
(在容城縣祀元儒劉因楊俊民有記)二賢祠(在府治東南元建祀劉因郝經二儒)竹澤龍
祠(在府城西南一十里土人禱雨多應元學士尚野有記)紫泉龍祠(在新城縣西南三十)
(里旱禱輒應元蘇天爵撰記)育山龍祠(在育山歲旱禱雨于此)顯濟祠(在抱陽山)
(聖教寺内廟前有潭潭内有二青蛇能興雲雨變見不測鄉人祈賽與之酒輒直立俯首飲之故前人詩)
(有青蛇立飲祭神酒之句)
陵墓顓頊陵(在高陽縣界)慶都陵(在慶都縣堯始受封之地堯母葬慶都)宋三
陵(在府城東宋僖祖曰欽陵順祖曰慶陵翼祖曰安陵)張蒼墓(在滿城縣西蒼漢丞相封北平)
(侯北平即今滿城地)陳平墓(在完縣陳侯村平漢丞相封曲逆侯曲逆即今完縣地)王尊
墓(在高陽縣治東北尊漢東郡太守)蠡吾侯冢(在蠡縣東二里漢蠡吾侯翼即桓帝父也)
(卒葬此冢號曰博陵)張行成墓(在慶都縣行成唐左僕射)張弘範墓(在府城北一百)
(二十里定興界弘範元鎮國將軍)劉因墓(在容城縣溝市里因元名儒)李友直墓
(在清苑縣友直本朝工部尚書)
古蹟古燕國(在易州東南廣袤六十里召公後都於此今其中居民甚多)高陽城(在府)
(城東南七十里城周迴九里相傳顓頊所築)堯城(在完縣南相傳唐堯所築)鴻郎城(在唐)
(縣北相傳堯之子丹朱所居處)武陽城(在易州城東南故燕之下都也元劉因詩朝遊樊子館晚)
(上武陽城潮接滄溟近山從碣石生斷虹雲淡白返照雨疎明且莫悲吟故樵歌已愴情)廣養城
(在府城東六里許周圍五里相傳燕昭王築此城以牧馬)三臺城(在容城縣城冢記燕魏分易水)
(為界築三臺登降以耀武即此)荆軻城(在易州城西七里軻列國燕刺客其入秦時說樊於期自)
(剄于此晉陶潜詩燕丹善養士志在報強嬴招集百夫良歲暮得荆卿君子死知己提劍出燕京素驥鳴)
(廣陌慷慨送我行雄髮指危冠猛氣衝長纓飲餞易水上四座列羣英漸離擊悲筑宋意唱高聲蕭蕭哀)
(風逝淡淡寒波生商音更流涕羽奏壯士驚心知去不回且有後世名登車何時顧飛盖入秦庭凌厲越)
(萬里逶迤過千城圖窮事自至豪主正怔營惜哉劍術疎竒功遂不成其人雖已歿千載有餘情)范
陽城(在易州城東南六十里秦置縣漢属涿郡後周移范陽於城北十七里伏圖城一名小范陽其)
(故城遂廢)王陵城(在唐縣西北舊傳漢高祖困於白登王陵將援兵至此)灌城(在唐縣與)
(王陵城相對灌嬰所築)亞谷城(在雄縣西漢景帝封降王盧它為亞谷侯即此)柳宿城
(在慶都縣東漢宣帝母王夫人入朝與父母别于此)賈復城(在唐縣北漢賈後追銅馬賊于此而)
(築)長安城(在易州城西南漢幽州刺史李宣尚范陽公主主懷長安乃築此城象之故名)樊
輿城(在府城東南三十里昔樊輿王死于此城之隅因名漢置縣属涿郡高齊省入永寧軍)清
源城(在府城東南四十里相傳漢將軍王梁所築中有塔)五公城(在滿城縣河北記漢王譚)
(之不從王莽與五子避難於此光武封五子為侯元才北平侯顯才蒲隂侯益才安嘉侯仲才新安侯季)
(才唐侯因名其城曰五公唐開元中刺史田琬以五廻舊縣東遷於五公城即此一名五大夫城)栢陵
城(在清苑縣南)易京城(在雄縣境南臨易水漢公孫瓉據幽州有童謠云燕南垂趙北際中)
(間不合帶如礪惟有此中可避世瓉以易京地當之迺築城以自固修營壘樓觀積穀於中尋為袁紹所)
(破)百樓城(在定興縣西南舊傳唐太宗征遼回軍於此營城以居軍士)石泉城(在涞)
(水縣西北)中山城(在唐縣西北一十三里峭嶺之上載記慕容垂都于此)積粮城(在清)
(苑縣東相傳金人積糧于此)西梁城(在束鹿縣南漢為縣属信都國)廢易縣(有二一在)
(雄縣漢置北齊省一在舊故安城西北隅隋置即易州附郭本朝省)廢葛城縣(在安州本漢高)
(陽縣之葛鄉城後為依政縣金置葛城縣元為安州附郭本朝省)廢遂城縣(在安肅縣西二)
(十五里漢為河間國武隧地後魏於此置南營州隋改遂城縣唐属易州五代周克三關此係鴈門關衝)
(要宋置廣信軍金改遂州尋廢元省縣復置遂州本朝省入安肅縣)廢歸信縣(在雄縣本漢易)
(縣地唐置歸義縣宋改為歸信縣本朝省焉)廢蒲隂縣(在祁州春秋時為曲陽城隋為義豐)
(縣唐於此置祁州宋改曰蒲隂縣本朝省入州)廢遒縣(在涞水縣治北漢置属涿郡晉属范陽國)
(後周省入涿郡)高漸離故居(在易州南一十六里漸離燕人與荆軻相善嘗飲於燕市酒酣)
(漸離擊筑軻和而歌後軻為秦所殺漸離變名姓為人庸保謀刺秦王不克亦死此其故居也)石柱
(在易州東南三十里北齊神武拾葬兵後遺骸於此立石柱以識之)張燕公石穴(在聖教院)
(唐張說讀書處)明珠窩(在抱陽山初山巖崩出一穴如杯盌之半瑩滑無琢削㾗有光彩土人因)
(呼為明珠窩)駐蹕莊(在新城縣西北三十五里元英宗嘗駐蹕於此至治間賜丞相拜珠為别)
(業俗呼高密店)高氏園(在府城東北隅元時郡人高姓者所創景物穠秀人多遊賞中有翠錦堂)
(尚書張夢符題扁劉因為記)
名宦周劇辛(戰國時燕昭王卑身厚幣以招賢者於是劇辛自趙而往相王任國政下齊之計與)
(有功焉)樂毅(事燕昭王為上將軍破齊下七十餘城封昌國君)漢劉梁(桓帝時為北新)
(城長大作講舍延聚生徒數行百人朝夕自往勸誡儒化大)南北朝張代(魏北平太守當官清)
(白仁恕百姓親愛之)唐張允濟(高陽郡丞郡缺太守獨統郡事吏民畏悅)劉昌(天寳末授)
(易州守會史朝義圖宋州城中食盡且降昌說刺史李岑曰李光弼在河陽必来援今廩麯尚可支二十)
(日岑聽之昌乃登城以忠義諭賊賊畏不敢攻俄而援至城得全)姜師度(易州刺史嘗傍海鑿)
(渠以通餉路罷海運尋遷司農卿)五代沈斌(晉祁州刺史時趙延夀引契丹攻城且招斌降)
(斌罵曰爾父子䧟于腥膻忍率犬羊以殘父母之邦斌寧為國死不能效公所為己而斌自盡其家属沒)
(虜)李瓊(周安州防禦使治郡寬簡民請立碑頌其德)宋賀惟忠(知易州繕完亭障撫)
(士卒得其死力乘塞用兵所向必克威名震北邊十餘年間契丹不敢南牧)劉福(雄州防禦使為)
(政簡易御下有方略在州五年郡境寧謐)安守忠(知易州治尚簡靜淳化初知雄州方與僚佐宴)
(飲有軍校謀變閽者倉卒入白守忠言笑自若徐顧坐客曰此軰酒狂爾擒之可也人服其量)李緯
(知雄州治兵頗嚴不事厨傳積公使錢貯米三千斛為常平倉奏下其法他州)康保裔(高陽關都)
(部署率兵往瀛州援范廷召夕與遼兵遇左右請易甲遁保裔曰臨難無苟免此吾效死日也大呼决戰)
(兵盡矢窮而死)高繼勲(知雄州契丹獵燕薊候卒報有兵入鈔邊州皆警繼勲料其不然已而知)
(渤海人叛契丹行剽兩界也)張凝(高陽關副都部署善訓士卒所得賞賜多以犒師家無餘貲)
蔚昭敏(鎮定高陽關三路先鋒契丹入寇昭敏與范廷召追斬萬餘級擒生口甚衆契丹委器甲)
(遁去)李允則(知雄州民居惟結茅允則教以陶瓦覆屋時已罷兵猶修城浚壕有隙地令悉種榆)
(柳人頼以安)楊延昭(真宗時知保州時駐遂城契丹攻之甚急延昭悉集丁壯登陴護守會大)
(寒汲水灌城上旦悉為冰堅滑不可上契丹遂潰去獲其鎧仗甚衆邊人呼為楊六郎)張利一
(知保州徙雄州遼人刺兩属民為兵民不堪其辱利一綏徕之有大姓舉族南徙慕而来者至二萬利一)
(發廩賑恤之)耿全斌(真宗時知安肅軍嘗繪山川險易為圖以獻契丹来侵遣兵擊走之)張
元(知安肅軍因入對曰契丹歲享金帛甚厚今其主孱歲歉萬一倍約臣請擐甲為諸軍先)王漢
忠(咸平中為鎮定高陽關都部署契丹掠中山漢忠率諸將陣于野契丹遁追斬甚衆獲其貴將)張
知白(安肅州推官明斷果决庭無留訟清白有守吏民懷之)任布(安肅軍判官刺間契丹事)
(上䟽請飭邊備仍條奏河北利害未幾果有澶淵之役真宗竒之)張昭遠(知雄州會大雨陂塘)
(大溢昭遠勒兵築長隄以捍其衝)葛懷敏(知保州徙雄州恩威孚洽賊不敢犯後改滄洲士民)
(遮留數日始得去)何承矩(知雄州推誠御衆同其甘苦邊民有告機事者與之款接無所猜忌)
(故契丹動息皆能前知後拜雄州團練使)吴奎(廣信軍判官宦者楊懷敏增廣北邊屯田奪民榖地)
(奎上書切言其害懷敏使人訟保州守王果不法奎力辯其誣得免)王果(知保州寬和多善政時宦)
(者楊懷敏廣屯田奪民地果上書爭之民頌其德)李格非(元祐中通判廣信軍有道士說人禍)
(福或中出必乘車甿俗信惑格非遇之塗叱左右取道士窮治其奸杖而出諸境)趙滋(知安肅軍)
(又知保雄二州強力精悍有吏能繕治城櫓至於簿書米鹽皆有法所至稱治契丹憚其威)劉兼
濟(知雄州先是邊民避罪逃者契丹輒納之守將畏事不敢詰兼濟悉移檄責還)楊應詢(知保)
(定軍後又知雄州善於料敵徽宗以歸信容城兩縣弓手為契丹所憚欲增為千人或恐生事應詢曰吾)
(欲備他盗彼安能禁我卒增之)劉舜卿(知雄州善料敵或告契丹游騎大集不為動在雄六年恩)
(信周浹著名北州)和詵(知雄州在雄十年能偵敵上制勝強遠弓式能破堅於三百步外邊人號)
(為鳳凰弓)遼楊佶(開泰中知易州治尚清簡徵發期會必以信)馬人望(知新城縣縣與)
(宋接境驛道所從出入望治不擾吏民畏愛)蕭文(夀隆末知易州務農桑崇禮教民皆化之時大旱文)
(禱之而而属縣蝗文反躬自責蝗盡飛去會淫雨不止文隨禱而霽郡勒石頌之)金劉仲洙
(深澤縣令縣近滹沱河時秋成水忽暴溢仲洙極力護塞竟無害後為祁州刺史以六善為教民化之)
劉公弁(唐縣令治事之暇率吏民决唐河水灌田幾千畝又𨗳而東以溉鄰縣田四十餘里)馬
諷(歸信令境有河曰八尺口每秋潦漲溢害民田諷視地高下䟽决之其患遂息)徒單航(至寧)
(初安州刺史會元兵大至與民死守城危先縊其妻拏尋自縊城中人猶力戰曰太守既死我軰不可獨)
(降死者甚衆)王子昌(守保定元太祖定河朔子昌堅守不下及兵逼其城子昌戰死)元孫
拱(至元中為保定路治中歲饑議開倉賑民或曰宜請於朝拱曰若得請則民餒死多苟見罪吾自任)
(遂發粟賑之)耶律伯堅(至元中為清苑縣尹縣西有塘水溉田勢家據以為磑民失利伯堅)
(命毁磑溉田凡賦役有重者輒曰寧得罪於上不可得罪於下必詣府力爭之在清苑四年民親戴之如)
(父母)馬可慕(知易州均井田平徭役修城池興學校德惠大洽)呂榮(知易州政尚寬簡訟)
(至立决及代民爭留之不果為立去思碑)月彦明(保定路逹嚕噶齊郡歲輸糧數萬石於新鄉苦)
(弗便彦明請輸京倉以便之俄除吏部尚書保定父老詣闕乞留遂命以尚書仍知郡事)本朝劉
傑(洪武初唐縣知縣百廢具舉勤於撫字百姓安業)張忠(洪武中為大寧都司都指揮使精熟)
(武藝勤練士卒兵威大振民咸安堵云)譚廣(洪武中保定後衛指揮使勇略過人尋陞都指揮僉)
(事永樂初轉大寧都司嚴整武備一方寧靜)孟善(洪武中以都督同知守禦保定府號令嚴明軍)
(民畏服)卞禮(洪武中定興知縣為政公平撫民有方凡廨舍壇場學校皆所建置)王思祖
(洪武中安州同知後改州為縣遂轉知縣為政公平撫民寬厚經營學校壇廟植栢數十章至今民覩其)
(樹而思之)王讓(洪武中保定知府存心正大撫民以仁民至于今稱之)楊理(永樂初安肅知)
(縣為政廉平撫民寬惠嘗坐事去耆老率衆為白之得終其任)高楫(永樂中束鹿知縣勤以奉公仁)
(以愛下平徭均賦百姓德之秩滿耆老率衆詣闕乞留復任)陳哲(博野知縣有善政得民心宣德)
(初以舊官代還縣民訴於廵按御史乞留之御史以聞朝廷謂哲能得民如此即令復任)周監(宣德間保)
(定知府寬厚廉明以秩滿陞山東左參政仍知府事)盛顒(景泰中知束鹿縣有善政以内艱歸服除)
(束鹿民相率詣闕乞還從之時里巷有水鏡之謠)李森(天順間束鹿知縣廉能公平教化興舉)
張才(成化初淶水縣學教諭□心啓廸以身範物先時學舍傾圯才募貲於衆創建一新且區畫裁)
(制具有方而民不為擾)羅綺(成化中知易州為政以愛民為先嘗奏減柴炭夫十之五改編驛逓)
(夫馬以便民及修葺廟學作興士風設施措注無不宜於百姓)李福(嘉靖中知易州易距廣昌二百)
(餘里民苦於神器銀鞘轉輸之難福為建議止覓夫銀且送紫荆關而止百姓便之他如均驛役於二十)
(州縣葺學校修公署鋤強植善惠政之及民者尤多比代老幼遮道泣送)
流寓劉好禮(汴梁人元初徙家完州幼有志知讀書通國言世祖時累官澧州路總管入歴刑禮)
(吏三部尚書出為北京路總管再入為戸部尚書子晸河西隴右道廉訪使)郝經(陵川人父思温)
(避地河南之魯山金亡徙順天經幼家貧晝則負薪米為養暮則讀書居五年為守帥張柔賈輔所知延)
(為上客元世祖在潜邸召經諮以經國安民之道條上數十事大悅遂留王府及即位以為翰林侍讀學)
(士充國信使使宋被留不屈居十六年而歸為人尚氣節為學務有用所著書及文集凡數百卷)
人物周郭隗(戰國時燕人昭王卑辭厚幣以招賢者隗曰王必欲致士先從隗始况賢於隗者豈)
(遠千里哉昭王遂改築宫師事之未幾樂毅鄒衍劇辛之儔歸燕遂併強齊隗之力也)田光(燕人)
(不慕仕進為人智深而勇沈太子丹聞其賢願與之交以圖國事光曰臣聞騏驥盛壯之時一日而馳千)
(里至其衷老駑馬先之今太子聞光盛壯之時不知臣精已消亡矣因薦荆軻太子曰願先生勿泄也光)
(曰諾出而嘆曰夫為行而使人疑之非節侠也遂自刎以明不言)漢趙廣漢(蠡吾人舉茂材)
(為陽翟令有治行遷京兆尹發奸摘伏如神威制豪彊小民得職)劉祐(安國人為河東太守時令)
(長多中官子弟祐黜其權強平理冤結三轉大司農時中常侍蘇康管覇占民田業民多困窮州郡喪氣)
(祐依科品沒入之其不避權貴如此)王尊(涿郡高陽人累遷益州刺史至九折坂曰此非王陽所畏)
(道邪叱其馭曰驅之王陽為孝子王尊為忠臣居部二歲徼外服其威信遷東平相王所為不中度者輒)
(諫止之)王商(蠡吾人父樂昌侯武薨商哀毁踰禮悉推財以分異母諸弟累官至丞相成帝甚尊)
(重之單于来朝見商於未央廷中仰視大畏之却退帝聞而嘆曰真漢相矣)晉祖逖(范陽遒人)
(博覽書記慷慨有志節元帝時為豫州刺史渡江擊楫誓曰不清中原而復濟者有如此江遂部兵與石)
(勒相持由是黃河以南盡為晉土卒之日豫州士女如失父母)南北朝祖冲之(范陽遒人)
(祖台之晉侍中冲之博學明歴法造指南車欹器有巧思入神之妙宋初累官長水校尉所著有老莊論)
(語孝經解數十篇子暅仕梁為列卿孫皓有文武才略累官廣陵太守)祖瑩(遒人年八歲能誦詩)
(書時呼為聖小兒及長好属文與陳郡袁翻齊名時人語曰京師楚楚袁與祖洛中翩翩祖與袁仕魏累)
(官祭酒秘書監)許彥(高陽人少孤貧好讀書尤精於易魏太武召令卜筮頻驗遂留左右參與謀議)
(彥質厚慎密與人言不及内事帝以此益親重之)陳竒(魏河北人少孤奉母至孝博通諸經于易)
(尤邃常非鄭玄馬融解經失旨因作注釋與河間邢佑同赴召補秘書太尉高允曰竒通識遠致非凡學)
(所及其為名流見知如此)許惇(彥五世孫清識敏速逹於從政仕東魏為司徒主簿眀斷果决時號)
(鐵主簿後遷殿中尚書惇美鬚下垂至帶省中號長髯公)孟業(安國人仕北齊補河間國王郎中令)
(清貧自守累遷東郡太守以寬厚著名)隋許善心(高陽北新城人性聰敏博學多聞家有書)
(萬卷無不徧覽時稱為神童仕至禮部侍郎所撰有述父志史志百餘卷子即敬宗)許智藏(高陽)
(人少以醫術自逹文帝以為員外散騎侍郎使詣楊州會秦王俊有疾上馳召之智藏至為俊診胍曰疾)
(已入心即當發癎不可救也俊數日果如其言而薨文帝竒其妙賚物百叚)唐張行成(定州)
(義豐人才局方正為富平主簿有能名召補殿中侍御史凡國有大政必預議焉累遷尚書左僕射卒謚)
(曰定)齊澣(定州義豐人少開敏李嶠稱其有王佐才景雲初姚崇引為御史劾奏常先風教號善職)
(累官中書舍人朝廷大政必咨之崇避位舉宋璟自代出其謀也)張興(束鹿人性忠勇為饒陽禆)
(將不肯從史思眀亂且責之思明怒鋸解之興罵不絶口軍中為之改容)陽城(定州北平人世為宦)
(族性孝友敏而好學於書無所不讀及第進士乃隱中條山柳谷之北德宗召為諫議大夫言裴延齡不)
(可為相遷國子司業及出為道州刺史太學生何蕃等二百餘人伏闕請留城至州治民如治家州歲貢)
(侏儒奏罷之)齊映(瀛州高陽人舉進士中博學宏詞補河南參軍事德宗幸奉天授御史中丞貞)
(元中累官中書侍郎封河間縣男與崔造劉滋並輔政卒謚曰忠)宋孫行友(莫州清苑人嘗)
(聚衆郎山屢敗契丹仕漢周累官定州留後宋初加同平章事累遷至左龍武軍大將軍)郭進(深州)
(博野人倜儻任氣初仕周累官洺州團練使有善政太祖親征澤潞遷本州防禦使充山西廵檢御下嚴)
(毅太宗將征太原先命進控石嶺關契丹果犯關進大破之)程羽(博野人五代晉時歴虞鄉醴泉)
(新都令皆冇政績歴開封府判官太宗尹京以長者待之及即位拜給事中知開封府出知成都府累遷)
(文眀殿學士以兵部侍郎致仕後朝廷錄其曾孫珦即二程父也)盧之翰(祁州人曾祖玄暉鴻)
(臚卿祖知誨天雄軍掌書記父宏蔡州防禦判官之翰少篤學家貧太宗朝登第歴遷殿中丞通判洺州)
(會契丹入寇之翰决漳御河以固城壁敵不能攻召還歴西京轉運副使建議𨗳潩河合于淮逹許州以)
(便漕運)孫全照(行友姪父方進德州刺史全照以廕補殿直雍熙中從田重進擊賊有功加京)
(西作坊使知威虜軍真宗幸澶淵全照擊敗契丹後加檢校工部尚書)劉文質(保州保塞人父)
(審琦虎牢關使從討李重進戰死文質太宗時累官靈州清遠軍都監真宗時遷連州刺史再知代州卒)
(文質以簡穆皇后從孫又父死事故前後賜予異諸將)劉渙(文質子有才氣遇事敢為天聖中章獻明)
(肅皇后同聽政渙上䟽請太后還政不報尋通判磁州累官工部尚書弟滬沉厚有智略為水洛城主遷)
(西路都廵檢)張玉(保定人隸狄青麾下善用鐵簡仁宗稱為真勇將從征儂智高有功擢廣西鈐)
(轄王韶開熙河玉為副都總管河北置三十七將以玉為第一將入為馬步軍都虞侯)程琳(羽從)
(孫舉服勤詞學科累官三司使出納尤謹内使奏琳專琳曰三司貢賦皆朝廷有也臣為國惜于臣何有)
(帝然之後拜尚書左丞出判大名府魏人愛之為立生祠卒謚文簡)齊恢(蒲隂人唐宰相映之裔第)
(進士通判陳州臨政簡約州人愛之韓琦薦其賢擢太子左諭德神宗時以天章閣待制知相州召紏察)
(在京刑獄)趙振(雄州歸信人景德中為隰州兵馬監押積功累遷龍神四廂都指揮使歴知數州終)
(左神武軍大將軍振剛強自負喜謀畫輕財尚氣衆樂為用子珣瑜皆工騎射仕至顯官瑜弟璞亦知名)
董元亨(深州束鹿人累官國子博士通判貝州王則據城叛元亨坐廳事賊黨排闥而入左右皆)
(奔潰賊脅元亨索軍資庫鑰元亨據案叱厲聲張目罵賊遂被害事聞仁宗曰守法之臣也贈太常少卿)
遼王棠(新城人博古善属文鄉貢禮部廷對皆第一累官至南府宰相法度修明臨事不怠且老)
(成練逹時人稱之)金時立愛(新城人第進士累官至中書令元帥宗望取燕山立愛謀畫居)
(多封陳國公未幾致仕改鄭國公)張通古(易縣人該綜經史善属文舉進士第官左丞海陵内)
(懷覬覦欲除熙宗親弟胙王誣以謀逆熙宗命特思鞠之衆欲附成獨通古以為不可遂止後熙宗信海)
(陵譛殺胙王及特思同軰謂通古曰為君所誤今必死矣通古曰以正獲罪死賢於生通古天資樂易不)
(為表襮雖居相位自奉如寒素焉)魏道明(易縣人少工詩有名舉進士累官至安國軍節度使)
(居近雷溪因號雷溪子所著有鼎新詩話)王擴(中山永平人明昌中進士累官同知横海軍節度事)
(貞祐中上書陳河東守禦策後權陕西東路轉運使行六部尚書致仕擴博學多才梗直不容物興定中)
(卒謚剛毅)高有鄰(遂城人大定三年進士累官至戸部尚書履正奉公時人稱之子岩第進士)
劉炳(葛城人性倜儻有氣節每讀書遇古忠臣烈士輒嘆息景慕恨不與之同時貞祐三年第進士)
(即日上十策大要任諸王結人心廣儲人材擇賢守令褒忠義務農桑崇節儉去冗食修軍政繕城池章)
(上宣宗嘉納之擢補御史臺令史)劉秉德(容城人性安靜恬退與物無競貞祐間避地豫之許)
(封山以教授為業興定二年第進士累官至鄭州防禦判官甚有能聲)揚果(祁州蒲隂人性聰敏)
(尤工詞章正大中進士歴偃師蒲城陜令所至以廉能稱金亡歸元世祖時累官參知政事出為懷孟總)
(管致仕卒謚文献有西菴集)元張柔(易州定興人慷慨尚氣節善騎射金末盗起柔聚族保西)
(山東流寨後歸元留戌滿城移守順天營建城市廬舍百廢具舉拜河北路都元帥戰勝攻取威震河朔)
(世祖時以勲封蔡國公卒追封河南郡王謚忠武)苟正甫(保定人弱冠從郝經使宋被留儀真)
(經授以學遂以儒名家仕至國子祭酒詩文書畫皆有晉唐風致)趙柔(涞水人有膽略善騎射金)
(末避兵西山柵險以保鄉井眀號令嚴約束為衆所服太祖破紫荆關柔以衆歸授涿易二州長官後羣)
(盜並起柔單騎說降其衆以功累遷真定涿二路都元帥卒追封天水郡公謚莊靜曾孫世安江西行省)
(左丞)何伯祥(易州易縣人從張柔歸太祖定河朔攻汴梁拔洛陽圍歸德破蔡州論功授易州等)
(處軍民總管世祖南伐伯祥參預軍事多所獻納卒追封易國公謚武昌)焦用(雄州人遠祖贊宋時)
(鎮瓦橋關用初仕金為束鹿令陞千戸守雄州北門元兵至州人開南門降用猶力戰被獲太祖以其忠)
(北釋之復其舊官徇山東未嘗妄殺一人卒贈中書左丞謚正毅)賈輔(祁州蒲隂人初仕金為祁)
(州刺史以衆歸太祖時張柔開府滿城命輔行元帥府事於祁州從定山東遷左副元帥柔將兵在外輔)
(常居守累功領順天河南等路軍民萬戶)史弼(蠡州博野人曾祖彬率衆歸元弼通國語膂力絶人)
(從攻宋樊襄至陽羅堡率衆先登南岸論功第一累官黃州等路宣慰使徙浙西淮東遷福建行省平章)
(政事封鄂國公)焦德裕(用子通左氏春秋有才辯善騎射金將武仙敗走其黨保仙故壘太宗使)
(德裕招降并擒殺之其地遂平累陞都元帥府參議後從征鎮江焦山寺僧誘居民叛阿珠既誅其魁欲)
(盡阬其黨德裕諫止之卒追封恒國公謚忠肅子簡餘姚知州潔信州治中)賈文備(輔子襲父)
(左副元帥嘗領所部屯亳州攻武機堡以戰守有功累遷湖廣行省參知政事追封武威郡公謚莊武)
解誠(易州定興人善水戰多謀略為水軍萬戶從攻安豐夀復泗亳取大理有功世祖嘉奬之卒追)
(封易國公諡武定子汝楫襲從平宋卒亦追封易國江公謚忠毅孫特爾格廣東道宣慰使曾孫世英山南)
(北道僉事)鞏彦暉(易州人與兄彦榮俱以武勇稱初彦榮以百夫長累立戰功及老彦暉代之從)
(伐宋次武昌宋援兵四集彦暉逆戰被傷度不免遂投水中敵援之載歸江州不屈竟死子信以功累官)
(千戶)張弘範(柔子為鎮國上將軍平宋有功卒贈平章政事謚武烈宏範英襟偉度有古良將風)
(子珪官至中書左丞封蔡國公)尚文(祁州深澤人幼穎悟負竒志至元中劉秉忠言於世祖詔文與)
(諸儒採定朝儀後出守輝州有政績累遷中臺侍御史守正不阿拜中書左丞致仕武宗仁宗之世屢延)
(致之訪以國事賜燕及金帛甚厚)何瑋(伯祥次子始以平宋功歴遷御史中丞嘗陳當世要務十)
(條成宗嘉納京師孔子廟成瑋奏建國學於側成宗崩丞相阿固台奉皇后旨集議祔廟及攝政事瑋難)
(之阿固台曰中丞獨不畏死耶瑋曰畏不義耳苟死於義何畏卒追封梁國公謚文正)張弘略
(柔第八子有謀略通經史善騎射嘗從柔鎮把徙亳屢著戰功遷淮東道宣慰使世祖特命為河南行省)
(參知政事卒追封蔡國公謚忠毅)王昔刺(保定人有勇略從攻釣魚山及征李璮皆有功累官)
(東川行樞密院同僉鎮萬州卒于軍子二曰宏中衛都指揮使曰寧右衛親軍總管宏子處恭官至侍御)
(史)王恂(唐縣人父良明理數之學恂讀書過目能成誦仕為太子贊善每侍講讀必發眀三綱五)
(常之道及歴代治忽興亡之故嘗與許衡郭守敬等定授時歷累官至太史令卒贈司徒追封定國公諡)
(文肅)敬鉉(易州人祖嗣徽金參知政事父子淵樂陵令兄鑑嵩州同知皆以進士起家鉉亦第進士)
(初為中都儒學提舉博通經史文章鳴世所著有春秋備志四十卷學者稱為太寧先生)韓若愚
(滿城人仁宗時歴戶刑二部尚書以廉勤見稱後拜河南行省左丞文宗平内難若愚畫策中機累遷淮)
(南江北道廉訪使卒封南陽郡公謚貞肅)郭貫(保定人博學精于篆籀有才行至元中為監察御史)
(累官集賢大學士當時冊寳碑額多出其手致仕歸泰定初遷學士承旨不起卒追封蔡國公謚文憲)
王夀(涿州新城人穎敏嗜學大德中累官集賢侍讀學士俄擢侍御史論事剴功後遷御史中丞集)
(賢大學士卒封薊國公謚文正)劉因(容城人父述讀書無所不通因天資穎悟絶人而留心性理之)
(學家雖貧非其義一介不取隱居教授至元間徵公授右贊善大夫卒贈翰林學士謚文靖封容城郡)
(號靜修先生所著有四書精要三十卷詩文二十二卷)尚野(保定滿城人志趣正大文詞典雅一)
(本於理事繼母以孝聞至元間徵為國史院編修累官集賢侍講學士兼國子祭酒卒追贈上黨郡公謚)
(文懿子師奎章閣侍書學士)敬儼(鉉從孫父元長有學行官至太常博士儼嗜學善属文用郭良弼)
(薦大德中為監察御史累官平章政事卒諡文忠有詩文若干卷)郝天挺(安肅州人英爽剛直)
(有志略累官中書左丞卒諡文定其所論建嘗以惜名爵抑浮費止括田久任使論好事奬農務本勵學)
(養士為言皆見采納又註唐詩鼓吹及修雲南實錄子祐為殿中侍御史以廉直著名)王結(易州)
(定興人少聰穎讀書數行俱下從太史董朴受經深于理學累官翰林學士中書左丞卒封太原郡公諡)
(文忠故相李珪曰王結非聖賢之書不讀非仁義之言不談時以為名言所著有易說及文集十五卷)
張珪(宏範子少能挽強命中至元中宏範平廣海宋禮部侍郎鄧光薦將赴水死宏範救而禮之命)
(珪受學焉延祐中累官至中書平章政事丞相拜珠嘗問以相體何先珪曰莫先於格君心莫急於廣言)
(路後拜翰林學士承旨)董珪(祁州人童時讀書即曉文義日記數千言父母未之竒也一日隨父)
(出道見古碑使視之一覽輒記父大驚遣就明師學遂成其業登至治辛酉第授定州路同知)丁好
禮(蠡州人精律筭累官戶部侍郎京畿漕運使立漕運成法人皆便之尋陞戶部尚書好禮善撙節浮)
(費以足國家之用拜參知政事後以論議不合謝政天兵入京城或勸其謁大將好禮叱曰我以小吏致)
(位極品所以報國者惟一死耳大將召好禮不行㫒至齊化門抗辭不屈而死)本朝何禮(清苑)
(人洪武初以才行異等舉用歴任勤能物論推重官至兵部尚書)薛郁(清苑人洪武初由國子生)
(歴官有守累陞陕西左布政使)李彥名(安州人洪武中以通經儒士薦送于朝歴官勤慎進陞禮)
(部尚書)李得成(涞水人母張氏避兵度不能脫自投于河後得成夢母在河冰下卧冰七日致)
(河冰俱釋洪武中以孝廉舉授光禄寺署丞遷尚寳司丞永樂間歴陞陕西右布政使)顧仲禮
(保定人幼孤事母至孝遇歲凶負母就養他郡七年始歸見蝗起食其田苖仲禮泣曰吾將何以為養乎)
(俄疾風蝗盡去苖得不傷毋卒廬墓三年哀慟如初喪洪武中事聞旌其門)楊澤(定興人起戎行)
(有勇略以靖難功累陞山西都指揮僉事永樂中從北征有功陞右軍都督僉事洪熙初陞都督同知)
邊靖(慶都人由太學生為廣寧經歴自幼以孝聞父友諒卒靖哀毁幾絶及葬負土成墓廬於側環)
(植以樹歲旱不雨靖旦暮汲水灌之俄有泉湧出道傍足以灌溉人以為孝感所致事聞詔旌其門)武
周文(慶都人博通五經精明六藝儒名大振永樂初召入文淵閣修書歴官翰林院侍讀學士後引)
(年致仕賞賚甚厚送還鄉里)李友直(清苑人為北平布政司參議陞刑部侍郎洪熙初陞戶部)
(尚書宣德初改工部為人坦夷闓敏不與物競與人言必歸於忠厚人有急必赴之有犯者不校人皆稱)
(其寬厚長者)郭璡(新安人永樂初由太學生擢戶部主事以勤能著稱尋陞福建布政司參議歴)
(遷吏部右侍郎兼少詹事宣德中陞吏部尚書為人寬洪簡重得大臣體甄别士類人服其當云)王
玘(安肅人永樂中由太學生任河南按察司僉事歴轉鴻臚寺少卿後陞山西按察使)王哲(清苑)
(人永樂中由鄉舉入太學擢監察御史累陞山東參政後以學士楊溥薦陞湖廣左布政使所至廉正嚴)
(明人不敢干以私)王敏(新安人永樂中由太學生歴官廣西布政司參政清謹著稱後陞陕西布)
(政使操履益堅卒于官)王驥(束鹿人早有大志永樂中登進士第拜給事中持正不撓累官兵部)
(尚書率兵勦滅西陲虜宼以功兼大理寺卿後總督軍務平麓川叛宼進封靖遠伯卒年八十三追封靖)
(遠侯諡忠毅為人兼資文武遇事敢為以身徇國好賢樂善望重士林云)王文(束鹿人登永樂辛丑)
(進士累官吏部尚書少保卒諡毅愍)張榘(涞水人父彛洪武中進士榘宣德中舉進士第授兵部主)
(事有聲)張鵬(榘子景泰辛未進士授監察御史立朝蹇諤有才名時石亨恃寵作威福鵬率同列)
(極詆其罪亨憾之竟被誣謫戍憲廟即位召還擢福建按察使累官兵部尚書太子少保引年致仕卒賜)
(祭葬謚懿簡平生剛直貞介險夷一致敡歴内外所至竭盡心力百務臻寳效云)李敏(新安人景)
(泰甲戌進士累官戶部尚書性廉潔政尚慈所至得人心)楊禮(易州人天順初進士任刑部郎中持)
(法平允多所平反陞寧國府知府德政所及人懷慕之)王甫(易州人穎敏過人讀書五行俱下天)
(順初進士任南京禮部郎中恭儉謙抑不屑富貴鄉人至今慕之)傅珪(清苑人成化丁未進士累)
(官禮部尚書為世名臣卒諡文毅)王中正(易州東邵社人沉毅有勇略博涉書史成化二十年)
(自保定衛指揮調掌茂山衛事弘治初大臣交章薦之陞河州守禦子鼎襲仍掌衛事)張甫眀
(易州南隅社人父在時與其叔鏞既異彥三十餘年後鏞食不自支貸帛以給甫眀曰我家自足給又何)
(貸他人物乎遂去墻垣盡以家資匙鑰簿籍送叔及兄掌之略無難色鄉人義之)
列女翟節婦(易州人金末翟年二十餘其夫從軍死翟出入兵刃往復數百里晝伏夜行以其尸)
(歸負土而葬之既葬乂自以無子遭時亂思以義自完乃自决於墓側隣里救而復蘇始終一節卒年八)
(十餘)
仙釋劉道秀(安肅人少往磐谿山禮和光道人為師後省家見莊客暴死與之符立活又劉氏妻)
(暴死治之立愈嘗有羣盜夜劫道秀遽呼大風歘起盜皆潰去其靈異多類此)田志亨(蠡吾人號)
(通真子父母亡負土築墓一日捨妻子為黃冠師卜居唐縣之磨岩坐栢樹下一磨石日丐食村落暮宿)
(石上每有猛獸巨蛇直前皆俛首而退里人異之為創觀居焉夀八十終)苑至果(滿城人號悟真)
(子元丙申歲修行葛洪山漆峪中採薇而食年九十一日沭浴更衣謂衆曰今日酉初刻吾必去矣至期)
(儼然端坐而卒)謝德富(易縣人七歲慕浮圖法禮興慶寺真空為師號通辨大師皇慶初萬山和尚奉)
(旨大作齋會請師演法大衆咸集升堂受偈忽從法座大放光明良久方滅及示寂白光四逹得舍利數)
(顆)
河間府(東至山東濟南府海豐縣界三百里南至濟南府德州界二百九十二里西至保定)
(府蠡縣界六十里北至保定府雄縣界一百三十里自府治至京師四百一十里至南京二千)
(九百四十里)
(糧六萬五千石零)
建置沿革禹貢冀州之域天文箕尾分野春秋時為晉
東陽地戰國時為燕趙齊三國之境秦為鉅鹿上谷
二郡地漢置河間國東漢併入信都和帝時復舊後
魏於樂成縣立瀛州後置河間郡隋罷郡置瀛州大
業初改為河間郡唐改瀛州天寳初仍為河間郡乾
元初復為瀛州五代晉初入遼周復取之宋陞為河
間府瀛海軍節度元為河間路本朝洪武初改河間
府属北平布政司今直隸京師領州二縣十六
河間縣(附郭周為唐叔封邑漢為州鄉侯國属涿郡東漢改為武垣縣後魏又置河間縣隋以武)
(垣省入唐初以河間置瀛州武德中復置武垣縣貞觀初省入河間宋元仍舊本朝因之編戶二十七里)
獻縣(在府城南六十里本漢樂成縣地屬河間國東漢改樂陵縣三國魏又改樂城縣隋改廣成縣)
(又改樂夀縣屬瀛州唐屬深州宋屬河間府以景城縣省入金改夀州尋改獻州元因之本朝改為獻縣)
(編戸二十七里)阜城縣(在府城西南一百四十里本漢舊縣屬渤海郡東漢屬安平國晉仍屬渤)
(海郡隋屬觀州後改屬冀州唐末改曰漢阜宋省入東光熙寧中復置名阜城屬永靜軍金屬景州元仍)
(舊本朝初因之洪武七年改今屬編戸二十六里)肅寧縣(在府城西五十里本河間縣地宋置)
(平虜寨又改肅寧城金陞為縣屬河間府元廢為鎮尋復為縣本朝因之編戶二十四里)任丘縣
(在府城北九十里本漢鄚縣地屬涿郡平帝使中郎將任丘城此因名任丘隋省人高陽縣唐復置屬瀛)
(州後屬莫州宋廢宋復置元省入河間縣尋復置本朝洪武七年以莫州省入改今屬編戸二十三里)
交河縣(在府城南八十里舊為中水縣地金始置交河縣屬獻州以滹沱高河二水交流故名元)
(省入樂夀縣尋復置仍屬獻州本朝初因之後改今屬編戶一十五里)青縣(在府城東一百五十)
(里本唐幽州盧臺軍地五代時䧟入契丹置寧州周克復之置永安縣屬滄州宋置乾寧軍及乾寧縣大)
(觀初改軍曰清州金改乾寧縣曰會川元初改州為凊寧府後仍凊州治會川縣本朝洪武初改為青縣)
(及改今属以會川縣省入編戶一十七里)興濟縣(在府城東一百八十里宋為范橋鎮地大觀初)
(陞為興濟縣金初屬滄州大定中改屬清州元省入會川縣尋復置属凊州本朝改今属編戶一十九里)
靜海縣(在府城東一百八十里宋為清州渦口寨大觀中陞為靖海縣金屬清州元省入會川縣)
(尋復置本朝洪武初改靖為靜及改今屬編戶一十九里)寧津縣(在府城東南二百九十里本保)
(安鎮金始置寧津縣屬景州元初屬濟南路至元初改屬河間路本朝因之編戶二十五里)景州
(在府城南二百里本漢景成侯國後置渤海郡隋開皇初郡廢後置觀州治東光大業初州廢唐初復置)
(觀州治弓高貞觀中州廢貞元初始置景州後再廢復置治東光縣五代周改定遠軍宋改永靜軍金仍)
(為景州大安間改觀州元復為景州徙治蓚縣即今所本朝以蓚縣省入編戶一十八里領縣三)吳
橋縣(在州東五十里本隋將陵縣地屬平原郡唐屬德州金始於縣之吴川置吴橋縣屬景州元仍)
(舊本朝因之編戶一十五里)東光縣(在州城北七十里本漢舊縣屬渤海郡後魏徙渤海郡治)
(此隋初郡廢置觀州大業初州罷屬平原郡以安陵縣省入唐屬滄州貞元初改屬景州五代周以弓高)
(縣省入宋為永靜軍治金為觀州治元屬景州本朝因之編戶一十九里)故城縣(在州南九十里)
(本隋清河郡歴亭縣地唐屬貝州宋屬恩州金為上故城鎮元初陞為故城縣屬河間路至元初省為故)
(城鎮屬景州尋復置縣本朝因之編戶八里)滄州(在府城東一百五十里春秋戰國時為燕齊二)
(國境漢置渤海郡治浮陽東漢徙治南皮晉為渤海國宋為渤海郡後魏置滄州隋為渤海郡治陽信後)
(徙治清池唐改滄州天寳初改景城郡乾元初復為滄州唐末置義冒軍五代梁改順化軍唐改横海軍)
(宋省長蘆入清池金陞臨海軍屬河北東路元改隸河間路本朝仍為滄州以清池縣省入編戶二十八)
(里領縣三)南皮縣(在州南七十里本漢舊縣屬渤海郡因章武有北皮亭故此曰南皮東漢為渤)
(海郡治三國魏仍為南皮縣隋屬渤海郡唐屬景州貞觀中屬滄州長慶初復屬景州五代周屬滄州宋)
(金元仍舊本朝因之編戶九里)鹽山縣(在州東九十里本春秋無隶邑漢置高城縣屬渤海郡隋)
(置浮水縣尋改高城為鹽山縣以地有鹽山故名大業初以浮水縣省入唐武德間於縣置東鹽州貞觀)
(初州罷以縣屬滄州宋金元仍舊本朝因之編戶二十七里)慶雲縣(在州南一百六十里周時)
(為齊北境漢為陽信縣地屬渤海郡晉屬樂陵國後魏屬樂陵郡隋析置無隶縣唐屬滄州貞觀初省入)
(陽信縣後復置宋徙治保順軍元省入樂陵縣屬齊南路後復置屬滄州本朝改為慶雲縣編戶十一)
(里)
郡名河間(漢名)瀛海(宋名)
形勝河經武垣之北(寰宇記)九河之會五壘之居(同上)東瀕
滄海西麓太行(古碑記)南枕滹沱北背高河(元獻州記)地勢
廣闊(元莫州圖經)水陸要衝(元史河間當水陸要衝四方供億皆取給焉)
風俗民性敦厚務在農桑(隋志)人多貴德俗皆淳朴(舊郡志)
衣冠不乏風俗熙熙(同上)農桑為先務詩書為要領(郡志)
民淳訟簡無強暴相陵之風(景州舊郡志)高尚氣力(寰宇記滄)
(州古渤海地風俗鷙戾高尚氣力)不事浮華(元清州志其民質朴不事浮華民勤稼穡女務)
(農桑)寡求不爭有古人風(元獻州記)俗尚祈禱信鬼神(莫州圖經)
山川中山(在青縣南二里舊有岩懸瀑布數十丈今俗呼為高土岡)西山(在青縣西南五里山)
(高峻其頂平衍故老相傳昔有數十家居此茂林修竹景極瀟灑)天胎山(在東光縣南一十里)
(南臨靳河又南縣有大小台山)皮箧山(在鹽山縣東南四十里一名峡山又有闇山在縣東南九)
(十里二山俱低小無峯巒樹木)小山(在鹽山縣東北七十里跨海豐縣界)鹽山(在鹽山縣東南)
(八十里以地彥鹽因名)白馬峰(在任丘縣境其狀類馬)樂夀巗(在獻縣西南一十里)
(舊樂夀縣之名以此)桂巗(在任丘縣境深邃如巨室甚幽雅可愛巗多桂木此州之勝槩也)盧
師谷(在景州東元天歴中安陵道士持盧師谷蛇名小青者至謂禱之即雨蓚尹吕思誠以其惑人)
(殺蛇逐道士雨亦隨至遂有年)海(在鹽山縣東七十里海潮朝夕所及其土鹹鹵可煮為鹽)滹沱
河(在獻縣南源出大戲山自代郡鹵城縣東流經三合縣真定南關本縣城南至青縣合衛河逹于海)
(魏刺史王質以其屈曲䟽而直之刺史楊真改為清寧河宋文天祥詩過了長江與大河横流數仞絶滹)
(沱蕭王麥飯曾倉卒回首中天感慨多)劉麟河(在阜城縣北一十里下流入交河因偽齊劉豫)
(子麟為名)胡盧河(在阜城縣西北即衡漳之别名也自衡水縣界来又有王莾故河在縣西南)
中堡河(在肅寧縣東二十里東北合直沽流入海)高河(在交河縣西北東流合滹沱河)交
河(在交河縣南以高河滹沱河二水相合故名)洚河(在交河縣南三里)蛤螺河(在交)
(河縣北二十五里)獨流河(在興濟縣北至静海縣四十五里其地有蒲葦之利宋置獨流北獨)
(流東二寨)靳河(在東光縣南二十里自舊安陵流經縣境入浮河唐開元中開)漳河(在東光縣)
(西自恩縣舊漳南縣界流入去舊將陵縣二十五里今涸)枯河(在故城縣西南五十里東北下流通)
(阜城劉麟河)衛河(在景州城東二十里源出衛輝流經故城吴橋東光縣境下至滄州西流入青)
(縣界又東北百九十里入海亦名御河)浮河(在舊滄州南一十里自東光縣南界永濟渠分出東)
(北流經州境又東北入海漢於此置縣以在浮水之陽故名浮陽)毛河(在滄州西南五十七里来)
(自南皮縣唐開元中開又呼為屯氏河流經鹽山縣城南東北入海)陽通河(在滄州廢清池縣東)
(南十五里唐開元中開)濡水(在任丘縣北舊莫州西二十里向東合易水左傳齊侯北伐燕盟于)
(濡水即此)&KR0740;水(在任丘縣治西通利渠水注於此下流合易水)易水(在任丘縣西十六里源出)
(伏州流經獻縣五里舖合滹沱而逹于海)五龍潭(在任丘縣北一十五里春夏不滿秋冬不竭遇)
(旱禱之多應)白龍潭(在任丘縣西一十八里故老相傳旱歲禱雨有應)掘鯉淀(在任)
(丘縣東南縣有滱水後枯涸惟博野縣鐵燈竿河口為水衝决流經河間城下東北流入縣境聚而為淀)
(遇霖潦則淀溢唐志莫州有九十九淀此其一也)洋東淀五千淀(俱在肅寧縣東南二十里)
(下流入中堡河合直沽入海)盤古溝(在青縣南一十五里其水東流入御河雖旱不竭)長豐渠
(在任丘縣西北自河間府舊東城縣引滹沱水東流通漕溉田唐開元中刺史盧暉開)永濟渠
(在東光縣治西其深莫測舊長蘆縣在此渠之西唐開元中移於渠東)永濟隄(在清池廢縣西)
(北五十五里唐永徽初刺史姜師度所築又縣西四十五里有明溝河隄)衡漳隄(在清池廢縣西)
(四十里唐顯慶初築又縣西北六十里有衡漳東隄開元中築)障水隄(在景州去城三里周圍築)
(隄以障水)薩摩陂(在舊滄州北周圍五十里有蒲魚之利)魚君陂(在任丘縣唐武德中)
(置舊名通利渠開元中縣令魚思賢開以洩陂淀自縣南五里至城西北&KR0740;水得地二百餘頃土人因名)
千頃窪(在景州東北三十里宣德末河决德州景最被患知州劉深開渠𨗳入此窪以免水患民)
(頼之)月眀沽(在慶雲縣東界西接馬谷山濱海煮鹽之所)寒水井(在南皮縣治西魏文)
(帝與元城公吴質書憶昔南皮之游誠不可忘泛甘瓜於清泉沉朱李於寒冰即此井)毛公井
(在舊滄州城内唐開元間清池縣令毛公母老苦水鹹不堪為養遂于縣舍穿地得泉甚甘民謂之毛公)
(井亦名甘井)房淵(在獻縣方三百里石勒時水忽變赤慕容雋時水忽生鹽如印形一日再長再)
(減不失其度元時忽見龍出之狀于旁葉落于淵者輒有羣燕銜出之)仵清池(在滄州廢清池)
(縣東南一十八里舊傳一磚甓為八角内水冬夏常清每遇禱有應其水温味甘輿地志浮陽有大連淀)
(魏延興初水溢注破仵青村因以為池)
土産鹽(鹽山縣有場)香梨(交河縣出)蓮魚(河間任丘二縣出)蔓荆子(南皮)
(縣出)鰕蟹蒲葦(青縣興濟二縣出)
公署長蘆都轉運鹽使司(在滄州冶東南)河間衛(在府治南永樂中建)瀋
陽中屯衛(在府治東南)大同中屯衛(在府治西俱永樂元年建)天津衛
天津左衛天津右衛(俱在静海縣小直沽永樂二年築城三年調天津衛)
(并天津在衛四年復調天津右衛以守備)滄州守禦千戶所
學校河間府學(在府治東南洪武初建正統六年重修)景州學(在州治東南洪武初)
(建宣德正統中俱重建)滄州學(在州治東南洪武初建正統八年重修)河間縣學
(在縣治東北正統十四年嘗併入府學尋復舊)獻縣學(在縣治西元建本朝永樂十一年重修)
阜城縣學(在縣治東南洪武初建永樂四年重修)肅寧縣學(在縣治東北元建本朝景泰)
(五年重修)任丘縣學(在縣治東北洪武初建永樂四年重修)交河縣學(在縣治東)
(洪武中建宣德四年重修)青縣學(在縣治東洪武初建永樂三年重修)興濟縣學(在縣)
(治東南洪武中建景泰三年重修)靜海縣學(在縣治東南洪武初建)寧津縣學
(在縣治西南洪武初建景泰三年重修)吴橋縣學(在縣治東元建本朝永樂十四年重修)
東光縣學(在縣治西北洪武初建景泰二年重修)故城縣學(在縣治東北洪武初)
(建正統十一年重修)南皮縣學(在縣治東南洪武間建景泰三年重修)鹽山縣學
(在縣治西北洪武初建正統八年重修)慶雲縣學(在縣治東南洪武初建景泰二年重修)
天津衛學(在天津左衛東正統間建)
書院毛公書院(在河間縣尊福鄉祀漢毛萇)董子書院(在景州廣川鎮祀漢董仲)
(舒二書院俱元至正中緫管王思誠奏建院設山長)
宫室華陽亭(在阜城縣相傳晉嵇康嘗學琴於此)胡蘇亭(在東光縣唐有胡蘇縣亦在縣)
(境皆以古河為名)峭帆亭(在青縣盧臺中州集張斛有題詠)瀛臺(在府城東南高五丈)
(闊倍之此臺四望極遠其下有舊城壕水一𣲖又名駐旗臺)高陽臺(在府城東北與瀛臺相望)
(上舊有廳瀛州舊置高陽關臺因以名)天王臺(在府城北門内少東有方臺上舊有古殿堂内)
(塑毘沙天王像)蒲縈臺(郡國志秦始皇東游海上於此縈蒲繫馬今猶有蒲似水楊而勁堪為箭)
虞丘臺(在任丘縣北二十里相傳漢吾丘夀王讀書于此吾虞聲相近故訛為虞丘云)漢武
臺(在鹽山縣相傳漢武帝所築)廣川臺(在景州治東臺高三丈上有傑閣二層舊為官僚遊)
(憩之所元蓚縣尹移董子祠於此後因名廣川臺)燕友臺(在南皮縣東二十五里魏文帝為五)
(官中郎將時游南皮築此臺以燕友故名亦名射雉臺)觀臺(在南皮縣東即曹操擒袁譚處相傳)
(此臺即譚所築土人云袁侯臺)釣臺(在青縣北六里宋於此置寨属清州)君子館(金史地理)
(志河間縣有此館)
寺觀資勝寺(在府治東洪武中因舊重建)清明寺(在寧津縣治西正統中建)能仁
寺(在肅寧縣治東永樂閒建)觀音寺(有二一在静海縣治北洪武間建一在青縣治西宣德中)
(重修)度釋寺(在任丘縣治北永樂間建)福泉寺(有二一在獻縣治西北洪武間建一在鹽)
(山縣治東南宣德間建)勝業寺(在阜城縣治西南洪武中建景泰中重修)興國寺(在興)
(濟縣治東南宣德間建)興化寺(有二一在南皮縣治東洪武間建一在交河縣治西北正統初)
(建)開福寺(在景州治西北洪武中建永樂初修前有古塔)大乘寺(在吳橋縣治西南宣)
(德初建)鐵佛寺(在東光縣治西南永樂間建)水月寺(在滄州治北洪武初在州南宣)
(德間移建於此)天宫寺(在慶雲縣治南宣德間因舊重修)丹陽觀(在府治西南)
祠廟長桑君廟(在任丘縣北莫州城東北三里長桑君周人扁鵲師)扁鵲廟(在長桑君)
(廟西舊有正殿及樓内有像又有井及古樹數株)周亞夫廟(在景州西五里亞夫封條侯舊)
(有碑書曰漢丞相條侯廟記其旁有墓甚高大正統間鄉人立廟於墓上元宋本詩漢室深謀只似癡楚)
(王當事更無機荒墳寳玦應從葬宜有神光夜陸離)董子祠(在景州治東南崇臺上舊有祠在西)
(南廣川鎮唐宋碑刻猶存又有祠在州北門道右元大德初蓚縣人林士豪嘗加補葺天歴初縣尹吕思)
(誠移於此曹元用作記)
陵墓盤古墓(在青縣南七里有港亦以盤古為名)尹吉甫墓(在南皮縣三十里吉甫周)
(名臣)趙武靈王墓(在滄州舊城東南角舊有廟)孫臏墓(在吳橋縣東南上有廟)
河間獻王墓(在獻縣東八十里傍有廟王名德漢景帝子武帝時嘗献雅樂)韓嬰墓
(在任丘縣界嬰燕人為漢常山王太傳作韓詩内外傳)毛萇墓(在河間縣尊福鄉)雋不
疑墓(在南皮縣東南二里)張郃墓(在廢莫州北門外墓旁舊有廟)石苞墓(在南皮縣)
(西十三里又有石苞臺即此)封隆之墓(在景州東一十五里墓凡六七高大如山)高允
墓(在景州西南三十里高義村)劉晝墓(在阜城縣南義門鄉宋時縣人劉豫自言晝之後靖)
(康初知濟南府金人立為帝後廢死)邢昺墓(在任丘縣東北黃壘村)許安仁墓(在獻)
(縣西七十里)吕嗣芳墓(在景州東三里隄上嗣芳永樂中為萬泉教諭致仕其子訓𨗳本自)
(檇李迎飬至州卒葬此後贈翰林侍讀學士)
古蹟顓頊城(在任丘縣廢莫州東北三十里邢子顒三郡記顓頊所造)木門城(在舊滄州)
(西北四十六里中有大樹名木門故名春秋衛侯弟鱄出奔晉託於木門即此漢置參戶縣於此亦名參)
(戶城)弓高城(在景州東北四十里漢縣晉廢隋復置属平原郡唐為景州治所漢封韓頽當為侯)
(國崔浩曰韓增為龍額侯城有龍頟村即此)簡子城(在阜城縣東南三十里晉趙簡子所築亦名)
(東城)丱兮城(在鹽山縣東北輿地志秦始皇遣徐福發童男女千人至海求蓬莱仙因築此城僑)
(居童男女號丱兮城一名千童城)中水城(在獻縣西北三十里漢縣高祖封功臣呂馬童為中)
(水侯即此地居高滱二水之間故名)阿武城(在獻縣西北三十九里漢縣東漢省)束州城
(在河間縣如林鄉本漢束州縣属渤海郡晉屬章武國北齊廢隋置束城縣属瀛州宋省為鎮属河間縣)
(元置廵檢司其城舊有三重)州鄉城(在府城東北四十里漢為縣治此東漢省入武垣城)景
城城(在獻縣界漢縣属渤海郡東漢省後魏徙咸平縣治此隋改曰景城属瀛州唐属滄州)咸平
城(在景城廢縣南二十里漢縣東漢属河間國後魏徙治景城遂廢)建成城(在景城廢縣東)
(南三十里漢縣東漢省)章武城(在鹽山縣西北漢置縣屬渤海郡北齊省)麻姑城(在滄)
(州舊清池縣界漢武帝東廵至此祀麻姑故名)蒲領城(去阜城縣三里漢縣後省入蓚縣又有城)
(在滄州魯城縣北六十里亦名蒲領盖東漢末黃巾之亂有蒲領人流寓於此因築此城非漢縣也)蘆
臺城(在青縣衛河西岸周廻三里唐於此置蘆臺軍基址猶存)武垣城(在府城西南三十八)
(里秦置縣其故城東微北三十八里又有城俗名東武垣城隋省入河間唐仍置武垣縣後省又漢武帝)
(元封初廵狩至東武垣縣望氣者因言有異女訪之得趙氏女以為鉤弋夫人即此)五壘城(在滄)
(州廢清池縣西南二里漢宣帝封河間獻王子雍為景城侯五子分居城中俗呼五壘城)重合城
(在滄州境東至樂陵五十里漢縣属渤海郡北齊省)古柳城(在鹽山東七十里漢為縣東漢省一)
(名柳亭城)莫州城(在任丘縣北三十五里漢為鄚縣隋属瀛州唐置鄚州改鄚為莫本朝省入任)
(丘)謁城(在任丘縣南二十六里漢桓帝崩太后使竇武詣河間迎靈帝率羣臣於此朝謁故名)
阿陵城(在任丘縣東北二十里東漢省後魏徙鄚州治此後周廢)高郭城(在廢莫州西南)
(二十六里漢宣帝封河間獻王子□為高郭侯即此)長豐城(在任丘縣北六十里本秦漢利豐縣)
(北齊廢唐復置因縣北有長豐改今名)九城(在景州西有邸閣城内有晉條令魯國孔栩清德碑)
(存)西光城(在東光縣西後魏孝昌中葛榮略取其地對東光築之故名)滄州故城
(在今州治東南四十里唐貞觀中增築宋熙寧初重修後廢城東南有六國時趙武靈王墓)乾符
城(在滄州故城北一百里本隋魯城縣唐乾符初生清野稻二千餘頃燕魏饑民就食之因更名宋併入)
(池縣)高樂城(在南皮縣東南三十里漢縣屬渤海郡東漢省俗名思鄉城亦名西鄉城)饒安
城(本漢千童縣屬渤海郡東漢改饒安縣隋屬瀛州唐屬滄州貞觀初省入樂陵)定城(在饒安廢)
(縣東南四十里漢縣東漢省)觀津城(在景州西北連武邑縣界)宅陽城(在阜城縣界一)
(名沙丘)安陵廢縣(在景州東七里本蓚縣地漢置安陵縣晉省隋復置唐屬景州後改屬德)
(州今州東有安陵廵檢司因廢縣為名)長蘆廢縣(在舊滄州西北四十四里本漢參戸縣地)
(隋初置并置漳河郡大業初廢唐屬滄州宋省入清池縣今為都轉運鹽使司治所)候井廢縣
(在弓高廢縣西北三十五里房將池側池形窄小有似井因池側置縣故名漢省)廢蓚縣(在景)
(州城内本漢條縣隋改條為蓚唐屬德州又改屬冀州元初陞為元州尋復為縣今省入景州)廣川
廢縣(在景州西南漢置北齊廢隋復置屬德州仁夀初更名長河唐廢)鄚亭廢縣(在任)
(丘縣北莫州城内本漢鄚縣宋省入任丘金置鄚亭縣元為莫州附郭今廢)清池廢縣(在滄)
(州東故城内本漢浮陽縣隋改曰清池徙滄州治此今省)會川廢縣(在青縣宋析永安縣地置)
(乾寧縣金改曰會川為青州附郭今省)樂夀廢縣(在獻縣本隋樂城縣改樂夀宋為獻州附)
(郭元因之今省)扁鵲故宅(在任丘縣北莫州東門外有藥王祖業莊又北約三里有古冢及廟)
(扁鵲姓秦氏名越人本朝大學士楊士竒詩雄縣城南水没路莫州市裏酒如油客行相聚且一醉不見)
(越人空古丘)澹臺故居(在故城縣西南四十里澹村昔屬武城縣後移縣治於衛河東岸此)
(村今在本縣清和南鄉)董家里(在景州西南六十里廣川鎮即仲舒下帷讀書處元曹元用祠)
(堂記云按漢書董子廣川人廣川屬冀都郡今景州蓚縣是也縣西南鄉有廣川鎮其别墅曰董家里一)
(名董學村朱紹明詩連村禾黍名猶昔故址荒蕪草自春慨想江都為相日高風千古更誰倫)盟亭
(在滄州舊長蘆縣即古燕齊界二國嘗結盟於此故名)符融壘(在阜城縣東二十四里)麴
義壘(在河間縣束城鎮北十四里漢初平時公孫瓉破黃巾威振河北遣人来為令袁紹令麴義攻)
(之盖此時所築)毛精壘(在河間縣毛萇漢博士今縣有宅冢俱存人號其處為毛精壘)曹公
固(在南皮縣即雋不疑葬所魏曹操因冢為固以攻袁氏因名)平津鄉(在鹽山縣界漢属故)
(高城縣公孫弘以宰相封平津侯即此)劉智社(在景州南三十里元呂思誠嘗行田至此社民)
(李愬其弟匿羊思誠叱之退王青兄弟䔍友愛思誠至其家取酒勸酬歡同骨肉李之兄弟相謂曰我等)
(終不敢見伊矣各具酒食相切責悔前過析居三十年復還同㸑)黃河故道(在寧津縣西三)
(十里上接吳橋縣界東北至南皮縣界)九河故道(爾雅九河一曰徒駭二曰太史三曰馬頰)
(四曰覆鬴五曰胡蘇六曰簡㓗七曰鈎盤八曰鬲津其一則河之經流也舊志徒駭河在滄州廢清池縣)
(西北二十里太史河在南皮縣治北馬頰河在東光縣界胡蘇河在慶雲縣西南簡潔河在南皮縣城外)
(十餘步鈎盤河在獻縣東南二百八十里鬲津河在慶雲縣又在樂陵縣西三十里考書傳九河所在與)
(此多不合又先儒程氏以為九河之地已淪於海酈道元亦謂九河碣石苞淪于海此盖後世新河而傅)
(以舊名爾今亦湮塞姑存于此)神臼(在任丘縣南三十里邢子顒三郡志臼受一石二斗晉有沙門)
(移於寺經宿血滿其中仍移舊所復淨如洗)鐵獅子(在滄州故城開元寺首昂一丈身長二丈)
(俗傳五代周世宗駐蹕於此有罪人稱善冶鑄此贖罪)
名宦漢暴勝之(武帝時為直指使者捕盗東至渤海素聞雋不疑之賢延見之不疑曰凡為吏)
(太剛則折太柔則廢威行施之以恩然後樹功揚名永終天禄勝之敬其言因表薦之人謂其知人)毛
萇(河間獻王博士註詩號毛詩行于世)龔遂(宣帝時渤海太守時渤海盗起遂單騎至郡盜賊聞)
(風解散民有帶持刀劔者使賣劔買牛賣刀買犢數年獄訟止息)張衡(河間王相時多豪右為不)
(軌衡下車悉收捕之上下肅然)陸康(熹平中為高城令以恩信為治寇盜止息州表上其狀遷武陵)
(太守)晉張恊(河間内史清簡寡欲尋徵為黃門侍郎)南北朝崔休(魏宣武初為渤)
(海太守下車先戮豪猾數人姦盜屏息清身率下接士以禮部内安之)李幼廉(北齊瀛州長史)
(神武行經冀郡取備事非一緒幼廉應機立成先期會為諸州凖的)高浟(北齊滄州刺史為政嚴察)
(守令參佐行游往来皆自齎糧食浟纖芥知人間事合境號稱神明)隋来護兒(瀛州刺史以善)
(政聞煬帝立徵入朝百姓攀留不得出境詣闕上書者數百人帝謂曰卿昔為名將今為良二千石可謂)
(兼美矣)張玄素(景城縣戶曹參軍竇建德䧟景城執將殺之邑人千餘號泣請代曰此清吏殺)
(之是無天也大王即定天下無使善人解體釋之)唐薛大鼎(武德中滄州刺史浚治無隶溝)
(屬之海商賈流行郡民歌頌又䟽長蘆漳衡二渠泄汙潦水不為害)鄭德本(瀛州刺史有治行與)
(滄州薛大鼎冀州賈敦頤齊名故河北稱為鐺脚刺史)賈敦頤(貞觀中瀛州刺史州瀕滹沱&KR0740;)
(二水歲湓溢壊室廬浸洳數百里敦頤為立堰庸水不能暴百姓利之)殷侑(滄州行軍司馬以仁)
(惠為治吏民安其政)王遵(鄚縣令浚陂溉田民甚德之遵字子貢人號曰子貢陂)魚思賢
(開元初任丘令開通利渠以洩陂淀入滱水得地二百餘頃百姓利之號其陂為魚君陂)穆寧(鹽山)
(尉安禄山反署劉道玄為景城守寧募兵拒之檄州縣并力捍賊成功)宋王晉卿(莫州刺史)
(在郡謹斥堠善撫循士卒皆樂為之用邊民按堵)靳懷德(太宗時莫州刺史又徙知滄州悉心)
(為治克著政績人多稱譽之)李斌(知滄州人服其清慎及代吏民不忍其去鄰境亦上其善狀詔)
(書褒美之)何承矩(僉書滄州事修飭邊備境内肅然又築隄瀦水以防要害後知是州)安守
忠(端拱中知凔州改瀛州兼高陽關駐泊部署遷瀛州防禦使所至治尚簡静後又再知滄州)康
保裔(咸平初知瀛州契丹入境諸將戰河間援不至保裔率精銳往敵凡數十合矢盡力窮死之)
李延渥(咸平中知瀛州契丹大兵来攻延渥率州兵拒守契丹遁去擊死者三萬餘傷者倍之)
張美(自定關節度移鎮滄州持身廉謹以政績聞在滄十年世謂之滄州張氏)李允則(真宗)
(時知滄州汲汲葺營壘開井泉言者以為授未幾遼寇圍滄州郊外民皆入城堡飲不乏水始感其有備)
(又以冰代砲成深泥遼兵解去)張綸(知瀛州又再知滄州所至興利除害有循吏風)程戡(仁宗)
(時知瀛州契丹使過稱疾求着帽見戡使謂曰冇疾可毋相見見當如禮使者語屈冠而見)吕公
弼(慶歷中知瀛州治尚寬弟公儒亦嘗知是州)包拯(河北都轉運使知瀛州諸州以公錢貿易)
(積歲所負十餘萬悉奏除之)孟元(知滄州民鬻鹽為生歲荒鹽多不售民無以自給元度軍食有)
(餘悉用易鹽由是民不轉徙)彭思永(知瀛州兼河北都轉運使時將惰兵驕思永以軍法從事)
(驕兵大戢河北舊以桑麻為彥藉高下民懼不敢植思永奏更其法民頼其利)唐介(知任丘縣適塘)
(水歲侵民田而實中貴主之介不避勢要募民自高陽起隄十餘里蔽之其患遂息後又知瀛州)張
亢(知瀛州增廣州城馭軍嚴明有風迹民圖像祠之)高繼勲(知瀛州歲饑募富人出粟以給)
(貧者明年大稔木生連理者四郡人上治狀請留後再知是州)李參(知鹽山縣歲饑諭富室出粟平)
(其直子民不能糴者給以糟籺所活數萬後又知瀛州時稱為能吏)張景憲(知瀛州上言比歲多)
(不登民積逋欠今方小稔而官督使併償道路流言其禍乃甚於凶歲願以寬假神宗從之)張問
(熙寧末知滄州自新法行問獨不阿時好歲饑為帝言民苟免常平助役之苦反以得流亡為幸䛇切直)
(驚人)韓贄(知滄瀛二州政簡而治遷河北都轉運使河决商胡而北議者欲復之贄言不可詔遣使)
(相視如其言)孫永(知瀛州河决於貝瀛冀尤甚民租以災免者州縣徵催如故永連章論止神宗)
(從之仍命發廩粟以賑)蔣之竒(河北都轉運使知瀛州遼使耶律廸道死所過郡守皆再拜致)
(祭之竒曰天子方伯柰何為之屈膝邪奠而不拜)高賦(知瀛州程昉欲於境内開西流河繞州城)
(而北注三塘泊賦曰滄城近河歲增隄防猶懼奔溢矧妄有開鑿乎昉執不從後功竟不成)王漢
之(知瀛州言自何承矩規塘濼之地屯田東逹于海其後又修保塞五州為隄道種所宜木至三百萬)
(本此中國之利也今寢失其道願講行之)韓忠彦(知瀛州時用兵西方神宗命忠彦奉使遼語及)
(西事忠彦曰此小役也何問為)何灌(知滄州有治城障功許運粟三十萬石於並塞三州灌言沿邊)
(方登麥願以運費增價就糴奏上報可)唐恪(知滄州河決水犯城下恪乘城救理水去城得全乃)
(上䟽請暫免保甲保馬及復諸縣租未報悉便宜罷行之民大悅)陳遘(徽宗時為河北都轉運使)
(知河間府每出行郡邑必焚香祈天願不逄貪濁吏)金韓錫(同知河間府事金主引見誡之曰聞)
(皇族居彼者縱甚卿當以法䋲之錫下車宣布詔言後無有撓政害民者)李完(河間府治中習法律)
(有治劇才在郡姦惡屏跡軍民無間語)元李世和(寧津令摧抑豪強矜貸困窮搜索隱匿得)
(戸三萬餘)謝讓(河間路運鹽經歷先是竈戶差役軍民未均讓悉均之逃亡逋負皆責見在豪猾率)
(以計免讓亦均之)王思誠(河間路總管磁河水瀕溢决鐵燈竿思誠集民丁作隄期月而塞歲)
(用大稔又嘗建董仲舒毛萇書院)高源(河間等路都轉運副使撫治有條竈戶逃者皆復業常賦)
(外羡餘幾十萬緡)吕思誠(天歷初蓚縣尹清勤無私臨事明决均徭役毁滛祠立社學每歲春)
(行田樹畜勤敏者賞以農器否則有罰境内大治)本朝葉好文(交河知縣為政專尚德化)
(故刑不用而民畏初以一牸牛駕車之任後産三犢比徵去留犢與貧民為耕縣民至今頌之)朱逄
吉(洪武初寧津知縣專尚德化士民懷之所著有牧民心鑑)崔衍(永樂初河間知府幹濟有力善)
(政著聞居民樂業召為刑部右侍郎)劉深(永樂末為景州知州善于撫字民感其德每秩滿輒保留)
(之在任幾三十年)姜濤(宣德中河間府同知尋陞知府在任剛直謹幹撫字勤勞郡内大治召為)
(順天府尹)許侃(正統初知河間府為政知大體惠及小民修舉廢墜歷有成績)廖謨(正統中為)
(河間同知才識優長為政簡静尋陞本府知府聲譽益著卒于官民咸悼之)王清(成化間交)
(河知縣居官清慎不事逢迎民甚安之)喻茂堅(正德問知河間府時畿内荒賑救所活萬)
(餘人)
流寓家鉉翁(眉州人宋末累官僉書樞密院事使元被留聞宋亡哭泣不食飲元高其節欲官之)
(不屈改館河間教授弟子數為諸生談宋故事或流涕太息成帝即位放還賜號處士)
人物漢董仲舒(廣川人少治春秋下惟講授三年不窺園圃以賢良對策勸武帝勉強學問行)
(道設誠於内等語帝嘉之以為江都相仲舒學有源委正誼明道之言度越諸子為漢醇儒)雋不
疑(渤海人治春秋為郡文學進退必以禮武帝末以暴勝之表薦徵拜青州刺史昭帝時擢京兆尹京)
(師吏民敬其威信每行縣錄囚徒還其母聞有所平反則喜否則怒故不疑為吏嚴而不殘霍光欲妻以女)
(固辭後以病免)劉輔(河間人漢宗室舉孝廉懼諫大夫成帝欲立趙倢伃為后召封倢伃父臨為列)
(侯輔上書言腐木不可以為柱卑人不可以為王書家奏繋秘獄辛慶忌等悉上書乃減死論為鬼薪終于)
鮑宣(渤海高城人好學明經舉孝廉為郎累官諫大夫董賢用事抗論不已哀帝以宣名儒優容之)
(後地震宣復上書言災異拜為司隸校尉尋以罪下廷尉太學諸生千餘人守闕上書乃減罪王莾秉政)
(宣遇害)張敏(河間鄚人建初時舉孝廉四遷尚書多所建明和帝時遷汝南太守清約不煩用刑)
(平正有能理名再遷穎州太守徵拜司空)劉淑眀(樂城人明五經教授諸生數百人舉賢良方正)
(辭不就桓帝聞其治切責州郡使輿病詣京師淑明起赴洛陽對策第一拜議郎又陳時政得失災異之)
(占事皆驗遷尚書納忠建議多所禆益)張超(鄚人良之後有文行靈帝時從車騎將軍朱雋討黃)
(巾有功為别部司馬著賦頌箋檄等文凡十九篇又善草書世多寳之)巴肅(渤海高城人為議郎)
(與竇武陳蕃等謀誅閹宦武等遇害肅亦坐黨禁錮肅自載詣縣令解印綬與俱去肅曰為人臣者有謀)
(不敢隠有罪不逃刑遂被害)三國張郃(河間鄚人魏拜偏將軍從攻鄴拔之文帝即位封都)
(鄉侯與諸葛亮戰中流矢死謚壯侯)邢顒(河間人舉孝廉司徒辟皆不就從田疇游積五年曹操辟)
(為冀州從事顒字子昂時人稱曰德行堂堂邢子昂後仕魏除行唐令累遷尚書僕射)晉石
苞(渤海南皮人雅曠有智而容儀偉麗累官大司馬子崇為修武令有能名累遷荆州刺史後拜衛尉)
(崇財業豐積室宇宏麗庖膳窮水陸之珍)刁恊(渤海饒安人少好經籍博聞強記累官尚書左僕射)
(元帝南渡初朝廷草創憲章未立恊諳練舊章凡所制度皆諮于恊王敦搆逆恊出督大軍至江乘為人)
(所殺)南北朝邢祐(鄚人少有學尚知名于時仕魏為平原太守䁑爵成平男子産舉秀才除)
(著作郎從子虯尚書殿中郎孝文因公事與語問朝覲燕享禮虯以經對虯二子臧為樂安内史有吏政)
(邵為黃門侍郎)邢巒(祐從孫少好學守貧勵節博覽書史有文才幹略仕魏累官散騎常侍兼尚書)
(終殿中尚書弟偉尚書郎中晏博涉經史官至滄州刺史晏初例得一子解褐乃舉弟之孤慎為朝請兄)
(之孤昕為通直常侍)高允(渤海蓚人漢太傅裒之後少有竒度崔宏異之曰高子黃中内潤文明外)
(照必為一代偉器既長博通經史天文術數尤好春秋公羊仕魏累官中書令爵咸陽公允雖寵貴家貧)
(自如武帝嘗幸其第惟草屋數間布被緼袍厨中鹽菜而已帝曰古人清貧豈有此邪加光禄大夫卒年)
(九十八)高祐(允從祖弟博涉經史好文字雜說性通放不拘小節仕魏累官中書侍郎孝文嘗問)
(祐比水旱不調何以止災祐曰旌賢佐政則災消穰至矣又問止盗之方曰湏守宰貞良則盜賊止矣孝)
(文皆善之)李叔彪(蓚人好學博聞有識度魏太和中三遷至國子博士以公平見重於時歴遷中)
(書侍郎尋除假節行華州事為吏民所稱)吳遵世(渤海人少以易筮知名魏孝武時有所筮無不)
(應文襄即位除中書舍人所著有易林雜占百餘卷)刁廱(恊曾孫父暢晉右衛將軍晉相劉裕時負)
(社錢二萬違時不還兄逵執而徵焉及誅桓玄以兵先誅刁氏廱與暢故吏奔姚興後歸魏以建威將軍)
(討裕徙鎮濟隂賜爵東安伯卒年九十五謚曰簡子遵洛州刺史)封回(渤海蓚人曾孫懿有才器)
(能屬文官至封侯回仕魏歴度支都官二尚書冀州大中正鄭雲謟事長秋卿得為安州刺史詣回問安)
(州興生何事為便回曰卿荷國寵靈位至方伯宜思方略以濟百姓如何問興生乎雲慙失色)封軌
(回族弟通覽經藉儀容甚偉後魏清河王懌表修明堂辟雍軌與議累官廷尉少卿軌以務德慎言修身)
(之本奸回讒佞世之巨害乃為務德慎言遠佞防姦四戒)高岳(蓚人深沉有氣量嘗寓洛陽北齊神)
(武每使入洛必上岳舍岳母山氏嘗夜起見神武室中無火而有光詣卜者筮遇乾之大有占者曰貴不)
(可言山氏歸報神武神武後起岳於信都封清河王)馬敬德(河間人好儒術北齊時舉選至都授)
(國子助教遷博士武成為後主擇師傅入為侍講兼國子祭酒終瀛州大中正)封隆之(回長子寬)
(和有度量首參神武經略竒謀皆密以啓開手書削藁罕知於外隆之歴事五帝凡四為侍中再為吏部)
(尚書一為僕射四為冀州刺史每臨冀部州中舊齒咸曰我封公復来其得物情如此卒贈太保諡宣懿)
李鉉(渤海南皮人家素貧常春夏務農秋冬乃入學從浮陽李固仁受毛詩尚書章武劉子猛受禮)
(記又與州里楊元懿河間宗惠振等結友詣大儒徐遵明受業嘗撰定孝經論語毛詩及三傳異同周易)
(義例合三千餘卷北齊時累遷國子博士)高昂(佑從父弟翼之子性俶儻膽力過人龍唇豹頸姿態)
(雄異開莊帝遇害遂與父兄據信都齊神武至信都開門奉迎以戰功累官西南道大都督後與周文帝戰)
(敗于芒隂死之神武聞之如喪肝膽)信都芳(北齊河間人少明筭術兼有巧思嘗云算歴之妙機)
(巧精微我每一沉思不聞雷霆之聲嘗集五經筭事為五經宗及古人樂事為樂書又聚渾天欹器地動)
(銅烏漏刻刻候風諸巧事并圖畫為器凖)楊慶(河間人祖玄父剛並以至孝知名慶美姿儀頗涉書)
(記郡察孝廉以侍養不行其母有疾不解襟帶者七旬及居母憂哀毁骨立負土成墳北齊表其門賜粟)
(帛隋高祖受禪版授平陽太守卒年八十五)高勵(岳之子幼聰敏美風儀以仁孝聞襲爵清河改)
(封樂安王性剛直有才幹甚為時人所重仕周終洮州刺史豪猾屛迹路不拾遺在職數年稱為治理)
張羡(河間鄚人少好學多所通涉仕周累官司成中大夫典國史周代公卿類多武將惟羡以素業)
(自通甚為當時所重後年老致仕隋高祖徵至賜以几杖羡上表勸以儉約優詔荅之卒年八十四謚曰)
(定所撰有老子莊子義名曰道言五十二篇)黎景熙(河間鄚人性強記以學行聞其從祖廣善)
(古學嘗從清河崔賓受字義又從崔浩學楷篆景熙皆傳習之仕周拜著作郎進車騎大將軍儀同三司)
隋劉炫(河間景城人眸子精明視日不眩閉戶讀書十年不出隋開皇中奉勅與王劭同修國史)
(俄直門下省以待顧問煬帝時又修律令後歸鄉里以教授為業終于家)公孫景茂(河間阜城)
(人博涉書史時稱書庫初仕周官濟北太守入隋遷息州刺史法令清靜教化大行後徙伊州以疾徵吏)
(民號泣于道終淄州刺史前後歴職皆有德政卒謚曰康)張煚(羡子好學有父風初仕周歴膳部大)
(夫進爵為伯隋高祖受禪拜尚書右丞進爵為侯丁父憂柴毁骨立累遷民部尚書煚性和厚有識度甚)
(有時譽後拜冀州刺史稱為良二千石)王伽(河間章武人開皇末為青州參軍嘗送流囚季彦等)
(七十餘人詣京師至中途悉釋其縲紲戒如期至流人感悅無敢違者高祖聞而驚異之召見稱善悉赦)
(其罪擢伽為雍令政有能名)高熲(蓚人父賓都州刺史熲有器局善詞令文帝伐陳熲為元帥以)
(功封齊國公熲嘗為左㒒射引進忠良當朝將二十年朝野推服物無異議論者以為真宰相)尹式
(河間人博學解屬文少有令聞仁夀中官至漢王記室王甚重之及漢王敗式自殺其族人正卿彥卿俱)
(有儁才名顯於世)劉善經(河間人博物洽聞尤善詞筆歴著作郎太予舍人著酬德傳三十卷)
(諸劉譜三十卷四聲指歸一卷)盧太翼(河間人本姓章仇氏七歲日誦數千言州里號曰神童及)
(長博綜羣書尤善占候隠林慮山中受業者自遠而来文帝將避暑仁夀宫太翼固諫帝怒將斬之及疾)
(將崩命太子釋之煬帝即位賜姓盧氏其所言天文事應驗者不可勝數)唐李綱(觀州蓚人少慷)
(慨尚風節事隋為太子洗馬唐初拜禮部尚書兼太子詹事甚有匡益後太子寢狎無頼綱頻諫不見聽)
(遂乞骸骨高祖曰知公直士幸卒輔吾兒乃拜太子少保貞觀中復為少師發言陳事毅然不可奪卒謚)
(曰貞)高儉(勱之子敏慧有度量觀書一見輒誦武德中為右庶子進益州大都督長史設條教督勵)
(風俗又興學校决渠溉田入為吏部尚書封許國公進右僕射儉三世居此官世榮其貴所著有氏族志)
封倫(觀州蓚人初仕隋官至内史舍人後歸唐累遷檢校吏部尚書進封密國公隱刺之亂數進忠)
(策太宗即位拜尚書右僕射卒贈司空)張士衡(瀛州樂夀人九歲喪母哀毁過制博士劉思軌)
(授以詩禮隋末兵起諸儒廢學唐興士衡復講教鄉里太子承乾迎致謁太宗擢崇賢館學士太子嘗問)
(事佛對曰事佛在清淨仁恕如君仁臣忠子孝則福祚永反是而殃禍至及承乾廢罷歸子大隠高宗時)
(為太常博士沉正不詭從有大臣體)劉君良(瀛州人四世同居門内斗粟尺帛無所私隋末荒饉)
(妻以計勸之異居君良因斥去召兄弟復同居天下亂鄉人共依之衆築為堡號義成堡其家六院共一)
(庖子孫皆有禮節貞觀中旌其門)高季輔(德州蓚人居母喪以孝聞貞觀初拜監察御史彈劾)
(不避權要轉中書舍人數上書言得失太宗賜鍾乳一劑曰而進藥石之言朕以藥石相報後為吏部侍)
(郎善銓叙人物又賜金背鏡一況其清鑒卒諡曰憲)袁恕己(滄州東光人歴官司刑少卿與誅二)
(張又從相王統南牙兵備非常以功封南陽郡王後貶流環州遇害諡曰貞烈孫高擢進士為給事中德)
(宗欲起盧把高極論杞當國矯誣隂賊汙忠誼傲明德卒贈禮部尚書)高適(滄州人玄宗時舉有)
(道科官至諫議大夫負氣敢言權近側目出為蜀彭刺史卒適尚節義以功名自許政寬簡所莅人便之)
(年五十始為詩即工每一篇已好事者輒傳布)王晙(滄州景城人擢明經第歴除殿中侍御史景龍)
(末授桂州都督築羅郛罷戍卒埭江間屯田以息轉輸百姓刻石頌德累遷朔方行軍大都督討平蘭池)
(胡封清源郡公晙氣貌偉特感慕節義有古人風卒諡曰忠)賈耽(滄州南皮人天寳中舉明經遷)
(汾州刺史政有異績後拜尚書右僕射同平章事卒耽嗜觀書老益勤尤悉地理家人近習不見其喜愠)
(世謂淳德有常者)邢君牙(瀛州樂夀人以戰功歴果毅折衝郎將德宗出狩奉天君牙率兵赴)
(難封河間郡公李晟在鳳翔數行邊常以君牙守晟入朝代為節度使劭耕講戰吐蕃不能侵)高瑀
(冀州蓚人少沉邃喜言兵嘗治陳蔡有善狀王沛死詔瑀領之自大歴後擇帥悉出宦人所輸貨至巨萬)
(及瑀有命士相告曰韋處厚裴度作相天下無債帥瑀居官寬和無赫然譽所至利治士人懷之)封
敖(冀州蓚人元和中進士累官翰林學士屬辭贍敏語切而理勝武帝使作詔慰邊將曰傷居爾體痛)
(在朕躬帝善其意賜以官錦進尚書右僕射)高元裕(渤海人第進士仕至吏部尚書封渤海郡)
(公性勤約通經術敏於為吏岩岩有風采自侍講為中丞文宗難其代元裕表言兄少逸才可任因命之)
(少逸既代稍遷給事中出為陜虢觀察使後以兵部尚書致仕)張濬(河間人汎知書史喜高論累官)
(度支員外郎黃巢亂僖宗召拜諫議大夫為都統判官時王敬武在平盧軍已臣賊濬諭以君臣大義敬)
(武愧謝召諸將佐謂曰今勤王之師滿天下賊平將安往何不其誅大賊迎天子諸將曰諫議言是也敬)
(武即引軍從濬而西賊平以戶部侍郎判度支後拜中書門下同平章事)五代馮道(瀛州樂夀)
(人少以孝謹聞唐莊宗時始貴歴仕晉漢周官皆將相不擇可否為人簡儉寬宏滑稽多智後封瀛王)
宋張昭(河間人十歲誦書數十萬言及長博洽經史太祖時拜吏部尚書嶺南平遣使就卧疾處)
(問獻俘禮昭口舌以對皆有證據當時服其該博)李璘(河間縣人晉開運末契丹犯邊有陳友者)
(乘亂殺璘父及家屬三人乾德初璘隸殿前散秪侯友為軍小校相遇於道璘手刃友而不遁去自言復)
(父讎案鞫得實太祖壯而釋之)皇甫繼明(冀州蓚人父濟汾州令繼明性謹愿善騎射有膂力)
(宋初累官至捧日軍都指揮使後領鄆州觀察使充環慶馬步軍都部署御下嚴肅士卒頗畏憚之嘗力)
(疾護送軍餉而卒)楊信(瀛州人以武功累官至殿前都指揮使鎮寧軍節度卒贈侍中質實自將)
(御軍有紀律太祖嘗稱之為真忠臣弟嗣以功累官保州團練使久居北邊以善戰聞)賈黃中
(耽四世孫年六歲中神童十五第進士太宗時知昇州按行故府庫得南唐寳貨十櫝悉表上之太宗嘉)
(其潔召還知制誥遷翰林學士兼掌吏部選品藻精當官至參知政事)索湘(滄州塩山人開寳中進士釋褐)
(鄆州司理參軍齊州有大獄逮及者千五百人湘受詔案鞫事隨以白歴河北轉運使經度供餉世號幹)
(辦及興利革弊民甚便之後為右諫議大夫知廣州)張凝(滄州人少勇武倜儻太宗時為殿前都虞)
(候寧州防禦使善撫士卒賞賜多以犒師家無餘貲京師無居第卒贈章德軍節度)邢昺(鄚人應九)
(經廷試日召至外殿講比師二卦又取羣經發題太宗嘉之擢上第真宗朝授翰林侍讀學士尋遷刑部)
(尚書及卒真宗以宫邸舊僚臨喪隕涕)張知白(滄州清池人幼篤學中進士累官河陽節度判)
(官時西北未寧中外多言兵事獨知白奏疏謂當茂農功省刑罰及取士之制真宗異之仁宗時官至中)
(書門下平章事知白在相位慎名器無毫髮私雖貴顯約如寒士卒謚文節)田京(滄州人後徙居)
(洛邑舉進士調蜀州司法參軍累遷京西陕西轉運使嘗兩知滄州拜諫議大夫卒京喜議論為人尚氣)
(節以倜儻聞通兵戰歴算雜家之術著天人流術通儒子十數書又有奏議十卷)王昭遠(繼升)
(子形質魁偉絶異有膂力善騎射為殿前都指揮使累立戰功數見勞賞卒贈太尉謚忠和弟昭懿為捧)
(日都虞候昭遜為西京作坊使子懷普平州刺史懷一供備庫副使懷正内殿承制懷英内殿崇班)盧
懷忠(瀛州河間人少有膂力善騎射累官内酒坊使平荆湖有功遷判四方館事知江陵府及卒錄)
(其子熙為校書郎)周瑩(瀛州景城人左領軍衛上將軍景之子習知水利累官杭州都監後遷知樞密院事)
(卒贈侍中諡忠穆錄用其二子二孫皆京秩)劉摰(永靜軍東光人嘉祐中進士為監察御史神宗)
(勵精求治摯請辨君子小人之分又論常平免役法陳十害司農難詰之摯曰臣待罪言貴今與之爭口)
(舌是辱耳目之任矣官至僕射兼中書侍郎出知鄆州卒諡忠肅)李之純(滄州人舉進士熙寧)
(中累官成都路轉運使成都歲發官米六千石損直與民言者謂惠下損上之純言蜀人恃此為生柰何)
(奪之事遂止累遷御史中丞後出知單州卒從弟之儀登第幾三十年乃從蘇軾于定州幕府累官提舉)
(河東常平之儀能為文尤工尺牘軾謂入刀筆三昧)龔夬(瀛州人少有重名清介自立舉進士累官)
(殿中侍御史言章惇蔡京罪章累上因言修五朝寳訓不可增損以濟奸說時論韙之後削藉編管化州)
(赦歸卒謚節肅)張慤(河間樂夀人元祐中進士累遷龍圖學士計度都轉運使高宗為大元帥諸道)
(勤王慤飛輓踵道以便宜為北京留守馬步軍都總管聞二帝北狩極論中原不可一日無君建炎初同)
(知樞密院事建言募民聮以什伍使合力抗敵謂之廵社尤善理財在朝諤諤有大臣節及卒上念之曰)
(古之遺直也賜謚忠穆)權邦彦(河間人崇寧中上舍登第調滄州教授紹興初累官簽書樞密)
(院事嘗獻十議以圖中興又言宜乘機者三尋兼權參知政事有遺藁十卷號瀛海殘編)劉甲(摯之)
(裔徙居龍游淳熙初進士累遷國史院編修使金伴宴完顔者名犯仁宗諱甲力辭完顔更名修歴知興)
(元府金立吳曦為蜀王甲上書告變上覽之稱忠臣者再後拜寳謨閣學士甲嘗謂吾無他長惟足履實)
(地晝所為夜必書之名曰自鑒為文平淡有奏議十卷卒謚清惠)遼劉景(河間人好學能文積)
(官翰林學士景宗知其忠實可倚用乃書其笏曰劉景可為宰相後以節度使兼侍中致仕子慎行為北)
(府宰相時帝多即宴飲行賞罰慎行諫止之)金師安石(清州靖海人為人輕財尚義舉進士)
(補尚書令史從宣宗遷汴擢樞密院經歴官累遷御史中丞官至尚書右丞正大間嘗上書陳自古興衰)
(之理名曰萬年龜鏡錄)許安仁(獻州交河人幼孤自刻苦讀書善屬文登大定中進士調河間)
(主薄以廉平見稱累遷翰林修撰後為澤州刺史嘗作無隠論十篇上之卒謚文簡安仁質實無華澹然)
(有古君子風)劉守真(河間人名完素早遇陳希夷服仙酒醉覺得悟素問玄機著原病式一卷)
(宣明論五卷)許古(安仁子明昌中詞賦進士貞祐初自左拾遺拜監察御史時宣宗遷汴信任高)
(琪無恢復之謀古上疏甚切遷侍御史哀帝即位遷左司諫未幾致仕)陳岢(滄州人大安初進士)
(天興間為右司諫遇事敢言無少隱及汴京被兵屢齊上封事言得失請戰一書尤為剴切為時相持嘉喀)
(喀等所沮識者惜之)元鄭義(河間人初事太宗為山東路都元帥兼景州軍民長官從伐金)
(戰于歸德死之弟德温從攻徐州䧟陣而死子澤江皆立戰功顯于時)張榮(清州人後徙鄢陵歸)
(蒙古太祖授元帥左都監從征西域諸國及河西關西累功遷輔國大將軍世祖時從阿珠侵宋加鎮國)
(上將軍砲水手元師後兼海道運糧事)劉正(清州人讀書習吏事至元中累官吏部尚書侍御史)
(武宗時為中書右丞仁宗即位正詣闕言八事終平章政事卒謚忠宣子秉德歴兵工二部侍郎秉仁累)
(官工部尚書致仕)陳顥(清州人幼穎悟日記誦千言以薦入宿衛尋為仁宗潜邸說書日開陳古)
(聖賢居艱貞之道仁宗即位拜集賢大學士後辭禄家居文宗立復起為大學士卒謚文忠顥樂談人善)
(而惡聞人過士大夫因其薦至顯列有終身莫知所自者)李京(河間人為烏撤烏蒙道宣慰副使會)
(羣蠻不靖按行調發盡心鎮撫周履雲南嘗為雲南誌及鳩窠集學士虞集元明善為序)魏禮(肅寧)
(人篤信好學庚子廷試第一授翰林修譔陞禮部侍郎)本朝李遜(景州人登洪武甲子鄉試)
(學行卓然官至翰林院學士)吳盛(景州人洪武丁丑科進士才識過人累官至刑部侍郎大獲時)
(譽)蘇瓉(河間人洪武末授崇明縣丞永樂中陞工部主事累遷工部右侍郎才能著稱)李玉
(交河人永樂初由戍卒守邊克勞勤勩屢立戰功累陞真定指揮使宣德初陞中軍都督僉事封新建伯)
李祥(河閒人由太學生歴官有能聲仕至陕西布政使名重一時)李翔(河間人由太學生歴)
(宦仕途以才能著稱陞至廣東布政使有惠政及人)左傑(滄州人以才能薦勤於職務官至江西布)
(政使)王愚(滄州人力學通經由儒士登仕途官至河南按察使)陸矩(阜城人宣德中進士歴刑)
(部郎中正統中從征福建之沙尤以贊畫功陞右僉都御史參贊延綏軍務卒于官所至以廉介自守士)
(林推重云)王翺(鹽山人由進士累官吏部尚書平生剛果孤介歛華就實所到刑清政舉境内晏然)
(卒謚忠肅勲業為一代名臣)馬昂(其先河南祥符人後徙滄州遂家焉昂中順天鄉試正統間除)
(鴻臚寺序班歴監察御史右副都御史廵撫山西終戶部侍郎太子少保)李楘(任丘人由進士歴官)
(光禄少卿同知夀州擢知莱州府招流移葺學舍民為刻石頌之仕終山東右參政)于大節(任丘)
(人由進士終按察使有風裁卒于官吏民攀號送者塞道)
列女桓氏(漢渤海人字少君為鮑宣妻宣嘗從少君父學父竒其清苦以女妻之&KR1149;送甚厚宣不悅)
(桓氏曰大人以先生修德守約故使賤妾侍執巾櫛惟命是從宣笑曰能如是吾志也乃著短布裳與宣)
(共挽鹿車歸鄉里拜姑禮畢提甕出汲修行婦道鄉邦稱之)封氏(蓚人殷保誨妻保誨仕唐為校)
(書郎避黃巢亂同封氏入長安匿蘭陵里保誨偶出賊欲犯封氏固拒不從賊怒曰從則生不然膏我劒)
(封罵曰我名家子守正而死猶生也遂遇害保誨歸聞之哀號而絶)
仙釋俞靈瑰(河間人入衡山九真觀修道十餘年南岳赤君授以回風術行之二十年能坐見天)
(下事如在掌中然自晦不為異以驚俗唐憲宗元和中彬州官吏見其談說始驚異之即曰我偶然爾非)
(有知也遂閉關不出後入九疑山絶粒)石坦(渤海人遊趙魏諸名山遇異人得道能分身同時詣)
(十餘家已而各家皆云坦於某時到所言各異後不知所往)
明一統志卷二
