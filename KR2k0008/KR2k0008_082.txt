明一統志卷八十二
明李賢等撰
廉州府(東至化州石城縣界一百三十里西至廣西上思州界三百三十里南至海崖八十)
(里北至廣西南寧府横州界二百六十里自府治至南京五千六百二十里至京師九千六十五里)
(糧二萬六千石零)
建置沿革古南粤地天文翼軫分野秦為象郡地漢武
平南粤置合浦郡三國吳改珠官郡未幾復為合浦
郡劉宋於郡置越州隋初郡廢州存大業初改曰祿
州尋改為合州又廢州為合浦郡治合浦縣唐初罷
郡復置越州貞觀中改為廉州因郡有大廉洞故名
天寶初復為合浦郡乾元初又復為廉州宋徙州治
長沙改置太平軍咸平初復為廉州元置廉州路本
朝洪武初改為廉州府又改為廉州屬雷州府十四
年復為府領州一縣二
合浦縣(附郭本漢舊縣属合浦郡隋属合州唐属廉州宋開寶間省封山蔡龍大廉三縣入焉元)
(仍舊本朝洪武初省入石康縣十四年復置編戶三十里)欽州(在府城西一百四十里本秦象郡地)
(漢為合浦縣地劉宋置宋夀郡梁兼置安州隋罷郡改安州曰欽州治欽江縣大業初又改州為寧越郡)
(唐復為欽州宋属廣西路元置欽州路治安遠縣本朝洪武二年立欽州府八年改為州属廉州府以安)
(遠縣省入編戶九里領縣一)靈山縣(在州北二百一十里本漢合浦郡地隋置南賓縣属欽州)
(唐貞觀中改為靈山縣宋開寶中廢遵化欽江内亭三縣入焉天聖初自欽江徙州治於此元徙州治安)
(遠以靈山為屬縣本朝因之編戶二十二里)
郡名合浦(漢名)珠官(吳名)
形勝南轅窮途(欽州天涯亭代荅云)瀕海而郡(宋張栻州學記)鑿山為城
門威服蠻夷(元志)大廉峙於東巨海環於南(郡志)
風俗以匏笙銅鼓為樂(寰宇記夷人多採珠及甲香為業會親友以匏笙銅鼓為樂)
以臘月為歲首(同上别有夷人名高梁人不事耕稼以入海捕魚為業婚娶不避同姓用)
(臘月為歲首)郡無耕稼所資珠璣(圖經)以亥日聚市(同上俗以亥日)
(聚市黎蜑壮稚以荷葉包飯而往謂之趁墟)病不求醫惟事巫祝(同上)俗有
四民(同上俗有四民一曰客戶居城郭解漢音業商賈二曰東人雜處鄉村解閩語業耕種三曰俚)
(人深居遠村不解漢語惟耕墾為活四曰蜑戶舟居穴處亦能漢音以採海為生)人性儉朴
詞訟簡稀(郡志)
山川黃稻山(在府城北凡十里州人多於山下種稻)北峨山(在府城西北一百里以峯)
(勢嵳峩而名)夫人山(在府城東一百二十里劉宋陳伯紹葬妻於此因名亦名殯山)糠頭
山(在府城西北一百四十里相傳昔人舂穀積糠如山今呼狼頭山又名軍頭山盖尉佗嘗駐軍於此)
姜山(在府城東北一百四十里遶山居人多姜姓故名)五黃山(在府城北一百五十里相)
(傳昔有樵者迷路遇五人黃冠朱顔相與談笑指示迷者得歸)大廉山(在府城東一百五十里上)
(有大廉洞州以此名)畫山(在府城東一百五十里峯巒秀麗如畫)百良山(在府城東一百)
(五十里多産大木良材)文筆山(在欽州南二里又石鎮安峰山巒峭拔狀若文筆)横山
(在欽州東南二十里一名鷄鳴山其形延遠横拱州治)那懷山(在欽州北三十里那懷村)大
墓山(在欽州東三十里相傳唐諫議大夫甯悌原葬於此)銅魚山(在欽州西北六十里相傳)
(山下有巨石陂下鑄一大銅魚以為水竇)羅浮山(在欽州西北六十五里形若惠州羅浮故名又)
(名安京山)十萬山(在欽州西北一百里峯峦高聳甲於衆山)登高山(廢石康縣治東每遇)
(重九士民登眺於此)白石山(廢石康縣東三十里山石皆白)三山(廢石康縣東四十里三峯)
(峭立)綠蘆山(在靈山縣南二十里其山多産蘆竹)龍牙山(在靈山縣北一十餘里)洪
牙山(在靈山縣北二十五里)博嶺山(在靈山縣東四十里)流洞山(在靈山縣西南)
(五十里中有洞水經流)西靈山(在靈山縣西百餘里唐貞觀中移靈山縣治於此)黃樓
山(在靈山縣西一百里)石六峯山(在靈山縣西其峯有六因名)林冶山(在靈山縣)
(西南一百三十里古金坑之所昔人詩云天涯亭下有龍窟林冶山頭出碎金)龍門嶺(在府城東)
(八里龍門村)冠頭嶺(在府城南八十里形勢穹窿山石皆黑如冠)三山嶺(在欽州南)
(五里三峯特立山中多孔雀又名孔雀山)望海嶺(在欽州北一十五里可登以望海)分茅
嶺(在欽州西南三百六十里漢馬援征交阯立銅柱其下與之分界山頂産茅草頭南北異向至今猶)
(然)峰子嶺(在靈山縣東北二十五里縣之主山也)三海巖(在靈山縣西三里有三岩)
(曰錢巖月巖龜巖宋郡守陶弼改今名有詩序云一呀雲際天光内通如月破一若巨龜殼側倚崖下一)
(中窪上隆狀如覆鼎盖于竈上下有盤石螺蚌負之予疑上古時海漸於此)僊巖(在靈山縣西八)
(十里地名陁令村)蔡龍洞(在合浦縣界内唐武德中置蔡龍縣以此為名)楠石(在靈山縣)
(治東)珠母海(在府城東南八十里巨海中有平江楊梅青嬰三池中出大蚌剖而得珠即古合浦)
(也)廉江(在府城北三十里即合浦江又名南流江或名晏江源出廣西容縣大容山南至本府地)
(名州江口分為五江曰州江陳屋江白沙塘江大橋江新村江環流郡城西南入于海)欽江(在欽)
(州東源發洪牙山南入于海)如洪江(在欽州西二十里源發羅浮山南流入于海)南岸
江(在靈山縣東)舊州江(在靈山縣西六十里源出流洞山西會南岸江入欽江注于海)鴈
湖(在府城西北七十里每秋冬有雙鴈遊于其間為其罕有故名)銅船湖(舊石康縣相傳漢馬)
(援鑄銅船五隻一留於此四隻將過海征林邑)五湖(在欽州城外有東西南北中五湖宋陶弼築亭)
(於其上每湖各有詩)龍門水(在府城東二里源出龍門嶺西流分二支曰源頭曰龍門環城北入)
(于江)晏水(在府城北源出石康縣界内)思鄉水(在石康縣發源思洞山出武利江復回本)
(縣界入晏江以其去而復還故名)金雞水(廢石康縣東二十里相傳昔有金雞浴于水傍)石
欄水(在欽州西五里水底有石欄横生)羅浮水(在欽州南四十里即羅浮發源之水也)
巢溪(在府城北七十里)明月溪(在府城北八十里清夜湛然如月色)綠雲溪(在府)
(城北一百七十里)張沭溪(在府城東北八十里昔有隠士張沭居此)鍾灣(在府城南七里)
(有灣接江通海相傳宋政和間靈覺寺鐘一夕飛去既明懸空而下鐘猶濕灣旁居人言灣中每夜有鐘)
(聲謂必與龍戰寺僧鑿去頂上龍角乃止至今灣中風起有一物大如車輪藍色湧出波心)瀑布
灣(在欽州那容村瀑自石頂飛激下成深灣歲旱鄉人祈雨于此)圍洲(在珠母海中周回一百里)
(昔有野馬渡此又名馬渡)廟前井(在府治東元壇廟前清泉湧出一方用之未嘗枯竭)
土産銀(欽州出)翡翠羽玳瑁鼊皮(瀕海縣出)珍珠(合浦縣東海中)
(有平江等池産珠蜑人採之極難每以長繩繫腰擕竹籃入水拾蚌置籃内則振繩令舟人汲取之不幸)
(遇惡魚一線之血浮于水面則已葬魚腹矣)甲香鹽高良薑(州縣俱出)孔
雀(欽州出)
公署海北鹽課提舉司(舊在雷州府洪武初遷于石康縣西領白沙等十五鹽課司)
廉州衞(在府治東洪武二十八年建)永安守禦千戶所(在合浦縣東六十里)
(洪武二十七年建)欽州守禦千戶所(在欽州城内洪武二十八年建)守鎮靈
山千戶所(在靈山縣東正統六年建已上三所俱隸廉州衞)
學校廉州府學(在府城東門外宋紹興間建本朝洪武二年重建)欽州學(在州城東)
(門外宋紹興間建本朝洪武七年重建)合浦縣學(在府學東洪武十四年建)靈山縣
學(在縣治東洪武四年建)
宫室簡靜堂喜豐堂(俱在欽州治宋建)海角亭(在府城南昔人詩騎馬客)
(來驚路斷採魚人去喜帆輕)還珠亭(在府城東漢孟嘗守合浦去珠復還後人慕其廉建亭以)
(表之宋陶弼詩合浦珠還舊有亭使君方似古人清沙中蚌蛤胎常滿潭底蛟龍睡不驚)天涯亭
(在欽州東江岸上宋余靖守欽州為直鈎軒于亭□左偏即江濱三石命曰鈎石醉石臥石令狐震有記)
(陶弼詩霧雨昏昏風益驕天涯亭上覺魂消一家生意付秋瘴萬里歸心隨暮潮)三山亭(在三)
(山嶺上宋陶弼詩商誇合浦珠胎賤民樂占城稻米豐火炬影沈江岸北潮聲流過郡城東)五湖
亭(在欽州東江岸上)
關梁如昔寨(在欽州西一百六十里交阯界上寨據大山之巔勢甚險阻宋置管轄如昔等七洞)
(天禧間歲調兵守之)鹿井寨(在合浦縣)龍津橋(在府城東龍門水上)登雲橋(在府)
(學前)白石橋(在故石康縣東)大庵橋(在欽州東北四里)龍門橋(在靈山縣西南)
(六十里)
寺觀東山寺(在府城東北元至正間建本朝永樂中重修)龍興寺(舊石康縣西洪武中)
(建)崇寧寺(在欽州東門外永樂中建)元妙觀(在府治東宋元祐間建本朝永樂初重脩)
天慶觀(在府城東北洪武末建)淨行院(在興廉村宋蘇軾南謫時宿此有詩荒涼海南)
(北佛宇如雞棲忽此榕林中跨空飛拱枅當門列碧井滌我兩足泥高堂磨新磚洞戶分角圭倒床便甘)
(寢鼻息如虹霓僮僕不肯去我為半日稽晨登一葉舟醉兀十里溪醒來知何處歸路老更迷)
祠廟孟太守祠(在合浦縣界内太守即漢孟嘗也)陳王祠(在府城東北三十里劉宋)
(刺史陳伯紹有恩惠于民民為立祠陳覇先稱為叔父及受禪尊為帝)伏波將軍廟(州縣)
(皆有漢馬援征交阯時經此土人至今祀之有禱即應)諫議廟(在欽州北二里祀唐諫議大夫)
(郡人甯悌原)烏雷廟(在欽州南五里自唐以來碑記尚存本朝永樂初重修)楊梅廟
(在府城東南六十里相傳昔有盤石浮海而至漁人以為神因祝曰若得魚副所祈當立祠以報果如所)
(祝遂舁石至楊梅山繩斷即其處立祠凡水旱札瘥禱之輒應)惠澤廟(在府城東龍門水上歲七)
(八月致祭凡旱官民取其水禱雨多有應)平江廟(在合浦縣東南七十五里本朝洪武末建)
古蹟廉州故城(在府城東北七十五里蓬萊鄉唐州治此)越州城(在府城東一十里一)
(名青牛城劉宋置越州時見三青牛圍之即其處置城故名)欽州故城(在欽州東三十里隋)
(唐州治此)廢常樂州(在石康縣治南漢置宋太祖按嶺南圖籍命潘美王明并省遂廢此州及)
(省博雷等三縣)廢玉山州(在欽州境本梁安平縣置黃州及寧海郡隋廢郡改州曰玉州後廢)
(唐復置玉山州領安海玉山二縣後廢)廢南亭州(在欽州境唐初置領内亭遵化二縣貞觀)
(初廢)廢太平軍(在府城西南三十五里海門鎮宋太宗時置咸平初廢)廢欽江縣
(在靈山縣境劉宋於此置宋夀郡隋罷郡改曰欽江縣為欽州治宋併入靈山)廢封山縣(本漢)
(合浦縣地南齊置封山郡隋罷郡為縣寰宇記云在舊廉州南一百二十里唐武德中以縣置姜州後州)
(廢以縣属廉州)廢遵化縣(在靈山縣境隋置屬欽州唐屬南亭州宋省入靈山)廢内亭
縣(在靈山縣境劉宋置宋廣郡隋廢郡改置新化縣又改曰内亭唐初於此置南亭州後廢宋省縣入)
(靈山)廢蔡龍縣(在舊廉州北一百五十里唐初置屬姜州貞觀中改屬廉州後廢)廢珠
池縣(在合浦縣境唐貞觀中置廢入合浦)廢東羅縣(唐初置属姜州貞觀中州廢属廉州)
(後省)廢大廉縣(在舊廉州東南一百里唐初置後廢入石康)廢高城縣(在舊廉州)
(境貞觀中省入蔡龍縣)廢石康縣(在府城北三十里宋置本朝省)廢安海縣(在欽)
(州境唐置属玉山州後改曰寧海)廢安遠縣(在欽州梁置安京郡隋廢郡為縣唐改曰保京)
(宋改曰安遠元因之俱属欽州本朝省入州)銅柱(在分茅嶺下漢馬援立以界欽州安南或云柱)
(在安南安南人過其下每以石培之遂成丘陵援有誓云銅柱折交阯滅培之懼其折也)銅鼓(古蠻)
(人所用欽州村落土中時有掘得者相傳馬伏波所餘又云諸葛孔明征蠻之具)石室(在靈山縣)
(西唐甯悌原讀書之所有石室石壁石門門外有石橋有兩石人夾侍)媚川都(在合浦縣初南)
(漢劉鋹置此都令人入海採珠溺死者衆宋開寶五年詔廢之)三石(在欽州東欽江水中宋守陶弼)
(常遊憩名其首曰釣石次曰醉石次曰吟石)
名宦漢費貽(公孫述時漆身為癩佯狂避世後仕為合浦太守)孟嘗(合浦太守郡不産穀)
(實而海出珠寶常通商販貨糴粮食先時宰守貪穢珠漸徙于交阯郡界嘗到官革易前弊未踰歲去珠)
(復還商貨流通稱為神明)三國薛綜(吳合浦太守上疏言南海蒼梧鬱林珠官四郡未綏新刺)
(史宜得方略智計假之威寵責其成效從之)唐顔游泰(武德初為廉州刺史撫䘏境内禮讓)
(興行人歌之曰廉州顔有道性行同莊老愛人如赤子不殺非時草高祖以璽書勉之)李邕(元宗)
(時為欽州遵化尉以文學著聞于時從中人楊思勖討嶺南賊有功遷澧州别駕)宋蔣元振
(淳化中知廉州清苦勵節家屬多貧不能贍悉寄潭州在任啜菽飲水政尚簡易民甚愛之)余靖
(知欽州撫寧夷獠嶺海晏然嘉祐間交阯蠻寇邕以靖為廣西體量安撫使至則召交阯用事臣費嘉祐)
(責之嘉祐惶悚願取首惡以獻即械五人送欽州斬于界)徐的(欽州軍事推官欽土煩鬱人多死瘴)
(癘的請徙州□水可無患轉運鄭天益為上聞從之因奏留的使辦役的短衣持梃與役夫同勞苦築城)
(郭立樓櫓畫地居軍民民皆便之)陶弼(仁宗時知欽州重葺舊城濬治濠塹郡治愈固政暇吟咏)
(甚富)陳永齡(熙寧間知欽州時交阯入寇永齡躬率兵嬰城固守城陷不屈而死邦人感而祀之)
蘇緘(神宗時知廉州屋多覆茅竹民苦火災緘教民陶瓦民悉改造先是民嘗厭吏之侵緘勵以清)
(白貪汚者為之化)毛温(神宗時靈山主簿交阯入寇欽廉守令望風奔遁温率部民迎敵遂挫賊)
(鋒)楊友(紹興初知欽州交阯遣使爭地界友植鐵鎗於庭謂曰若欲地界請鏖戰交使惕息而退)
(郡人呼為楊鐵鎗云)沈杞(紹興初知廉州時本州科舉附雷州杞閔士子遠涉鯨波奏請自置科場)
(詔從之由是士益奮志得人為盛後立祠于學宫像而祀之)岳霖(淳熙間知欽州交阯入貢使者)
(肆毁驛舍霖封劍示其都監曰若不葺而行當以軍法相待交人畏服繕而後行霖飛次子也)劉丙
(嘉泰初知廉州建修橋梁便民往來凡催科徵賦前弊盡革民免其擾尋遷太常寺丞父老攀留不得乃)
(繪其像而祀之)羅守成(紹定中知廉州愛民禮士百廢脩舉築城壘創貢闈賑貧乏施藥劑力可)
(到處靡不為之郡人立祠祀焉)元棟阿矩(欽州監郡勤于政務興學校開屯田置義倉仁政旁)
(洽邦人思之)王恭允(至正中石康縣尹治有善政尤以興脩學校為務)本朝蔡惟
溥(洪武中知欽州興學校除豪猾勤力撫字州中稱治)
流寓張說(唐武后時為鳳閣舍人張易之誣陷魏元忠援說為助說廷對元忠無不順言忤后旨流)
(欽州中宗立召還)陳瓘(宋徽宗時以左司諫極論蔡京奸邪被貶再起復論曾布專擅遂貶袁州)
(移廉州瓘在貶所杜門絶客觀經史百家之書善者必錄粘于壁既而合為一册名曰壁記)蘇軾
(元符末貶瓊州别駕居昌化軍徽宗立移廉州瘴癘所侵蠻蜑所侮胸中洞然無所芥蔕人無賢愚咸得)
(其懽心)程千秋(建炎初守公安縣盜不敢犯後為京西制置使盜桑仲攻襄陽千秋不能守遁)
(去紹興初謫欽州)吕祖泰(嘉泰初以布衣上書論趙汝愚有大勲不當以黨錮論請亟誅韓侂)
(胄及蘇師旦周筠而罷逐陳自強之徒遂杖配欽州牢城收管後放歸自便)
人物唐甯悌原(欽江人少好學永昌中進士累官至諫議大夫兼脩國史一日元宗取所脩史)
(閱之見直書隠巢事諭曰白馬求卿黃金贖罪卿以為何如悌原扣首曰周公誅管蔡季友鴆叔牙雖太)
(宗不得已之誅亦隠巢有以自取爾由是忤旨去官而卒葬于大墓山詔發嶺南五府兵以給葬事立祠)
(于土蒙村)宋李元方(故石康人崇寧間上書論廣西便民十事稱旨累遷朝奉大夫知貴高二)
(州有治行)黃渙(靈山人元符初進士崇寧初授密州文學後權知鬱林州宣和末以選赴京會金人)
(入寇渙率在部官奔詣南薰門聯表留駕已而奔南京奉表勸進高宗壯其忠擢權兵部侍郎建炎三年)
(戰沒贈秘閣修撰官其一子)陳治安(故石康人淳熙間經略司募土豪與諸將討陸川叛寇治)
(安慨然自奮率莊客入主將沙世堅麾下獨擒賊首以功補秉義郎邕州左右提舉)本朝韓珠
(故石康人永樂初進士授刑部主事尋陞員外郎官終山西右參政)
雷州府(東至海岸一十里西至海岸二百里南至海岸二百里北至高州府石城縣界三百)
(二十里自府治至南京五千五百九十五里至京師九千四十里)
(糧五萬五千石零)
建置沿革古粤地天文牛女分野秦平百粤置三郡此屬象
郡漢為徐聞縣屬合浦郡梁分合浦郡置合州尋改南合
州隋仍為合州治海康縣大業初州廢唐武德間復置南
合州貞觀初改為東合州尋又改為雷州因郡有擎雷水
故名天寳初改為海康郡至德初復為雷州五代時屬南
漢宋隸廣南西路元置雷州路本朝改為雷州府領縣三
海康縣(附郭本漢徐聞縣地属合浦郡梁属南合州隋于此置海康縣唐為雷州治宋初以遂溪)
(徐聞二縣併入南渡後分為三縣元仍舊本朝因之編戶五十里)遂溪縣(在府城北一百八十)
(里本漢合浦郡徐聞縣地隋為椹川鐵杷二縣地属合州唐天寶初置遂溪縣属雷州宋併入海康縣紹)
(興中復置元仍舊本朝因之編戶四十八里)徐聞縣(在府城南一百五里本漢舊縣属合浦郡)
(齊改建齊康縣置齊康郡隋罷郡改縣曰隋康属合州唐貞觀初復為徐聞縣属雷州宋開寶初併入海)
(康紹興中復置元仍舊本朝因之編戶二十九里)
郡名海康(唐名)雷陽(郡在雷水之陽故名或又以謂雷聲近在簷宇之間國史補雷州春夏多)
(雷秋冬則伏地中其狀如彘人取而食之)
形勝地濱炎海(寰宇記)多平田沃壤有海道可通閩浙
三面並海(俱圖經)窮服嶺並南海(宋州學記)海山環抱(宋御書樓)
(上梁文)
風俗人多居欄以避時鬱(寰宇記)風俗頗淳人多嚮學(宋余)
(靖學記海康郡瀕海之樂郊也地域雖遙風俗頗淳聖訓涵濡人多嚮學)州雜黎俗(圖經州雜)
(黎俗故有官語客語黎語官語則可對州縣官言客語則平日相與言也黎語雖州人或不能盡辨)氣
候倍熱(同上居海上之極南氣候倍熱)以己酉為臘(郡志州人循習以立冬後己酉)
(為臘先祭其先然後集親故而共飲焉或云路伏波闢九郡徐聞之人以冬己酉日遇害故臘祭必先祭)
(其先)
山川擎雷山(在府城南八里為府治之案山)英榜山(在府城西南八里上有雷帥廟)雷
公山(在府城西北四十里相傳昔雷震此地因名)吉斗山(在府城西北四十里形如盤斗)
虎頭山(在府城東七十里枕海)時禮山(在府城東南八十里視諸山為最高)麻囊
山(在府城東北八十里枕海)博袍山(在府城西八十里)徒會山(在府城南一百三十)
(里下步村之西海中山巔有石竒怪萬狀巖穴﨑嶇有泉清冷)英高山(在府城西南一百三十里)
(兩峯聳然高峭相並而立山頂有泉出焉)烏蛇山(在遂溪縣東北三十里出烏藥)螺岡山
(在遂溪縣西六十里峯如螺形)覆盂山(在遂溪縣東一百二十里以形似名)調樓山(在遂)
(溪縣西北一百五十里)圍洲山(在遂溪縣西南二百里海中舊名大蓬萊周圍七十餘里内有)
(八村其民專以採珠為業)靈山(在徐聞縣西四十里上有神廟歲旱禱雨輒應故名)石門山
(在徐聞縣北六十里上有石門山神祈禱有應)冠頭山(在徐聞縣東七十里望之若冠冕然)屯
雲山(在徐聞縣東八十里四時雲霧蒙蔽故名)七星嶺(在遂溪縣南三十五里上有七小峰)
(形若星列)湖光巖(在遂溪縣東南七十里一名陷湖相傳隋開皇間嘗有白牛入村居民殺而食)
(之惟一老嫗不食翌日風雨大作一村盡陷成湖惟老嫗擕一&KR0987;竹行至湖岸以&KR0987;竹倒插于地而去湖)
(有巖如屋後人接盖屋簷建佛像于中其前湖水澄澈舊名淨湖後有峯嶺壁立宋李綱曾憩此改今名)
(巖北有神祠歲旱鄉人刑白牛祭之即雨宋封神靈惠侯今其祠為湖光庵)思靈島(在海中産)
(米豆)英靈岡(在府城北五里府治之主山相傳雷出於此英靈顯異故名)海(在府城東一十)
(里宋蘇軾渡海詩參横斗轉欲三更苦雨終風也解晴雲散月明誰點綴天容海色本澄清空餘魯叟乘)
(桴意粗識軒轅奏樂聲九死一生吾不恨兹遊竒絶冠平生)羅湖水(在府城西又名西湖宋蘇)
(軾蘇轍嘗遊此)擎雷水(在擎雷山下今南渡是也源出海康縣銅鼓村南流七十里東入于海昔)
(被雷震而水出焉州以此得名)潭望水(在府城西南六里源出遂溪縣界)平原水(在府)
(城西北一十五里合擎雷水入于海)博袍水(源出博袍山之南西流入于海)三鵶水(在遂)
(溪縣東南八十里水傍有三石如鵶)古源水(在徐聞縣南一十六里源出潭田村南流入于海)
鐵杷溪(在遂溪縣東南七十里溪有石似鐵杷隋以此名縣)邁勝溪(在徐聞縣東二十里)
(溪水流澈勝于他溪)三水池(舊在海康縣治南)瑞星池(在府治南即寇凖舊居也宋天)
(聖間有星隕於池翌日求之得一石)萊泉(在西館内宋寇萊公嘗飲此元延祐間重浚憲幕王佐扁)
(曰萊泉又萊公嘗遊英靈村酌井泉稱其甘冽郡人號為萊公井)老鵶洲(抵瓊州界四里渡海)
(至瓊州折四百一十里)鹿洲(在府城東南一百八十里海中)卵洲(在府城西南海中舊經云)
(羣鳥伏卵于上或有船過採其卵有鳥千萬隨飛十里)蛇洋洲(在遂溪縣西南二百里特起海)
(中古名小蓬萊洲有山如蛇形故名)
土産孔雀斑竹高良薑(俱府境出)百部(海康縣出名婆婦草可殺蠅蚋)
米豆(思靈島出枝葉似柳花如鳥豆一種之後數年收實淮南子云豆之美者有米豆是也)荔
枝(徐聞縣出)大蜈公皮(合浦徐聞縣出大蜈公皮以冒鼔不詳是何物或云蚺蛇也)浮
留藤(海康縣出蒟苗也合㯽榔食之辛香又名蔞藤)犦牛(海康其地多牛項上有骨大如覆斗)
(日行三百里爾雅所謂犦牛是也)界稻(十一月種次年四月熟)闍提(花甚香)鯊魚
(有虎鯊鹿鯊鋸鯊四種)
公署雷州衞(在府治東洪武五年建)海康守禦千戶所(在海康縣西一百七)
(十里)樂民守禦千戶所(在遂溪縣西南一百九十里)海安守禦千戶
所(在徐聞縣南二十里)錦囊守禦千戶所(在徐聞縣東一百里以上四所俱洪武二)
(十七年建隸雷州衞)
學校雷州府學(在府治西)海康縣學(在縣治東)遂溪縣學(在縣治西俱宋)
(建)徐聞縣學(在縣治西元建以上俱本朝洪武三年重建)
書院平湖書院(在府城外西湖之東宋寇凖蘇軾蘇轍相繼謫此蘇軾嘗有西湖平狀元生之)
(語郡守陳大震因取其語作書院而名之元郭思誠重修吕思誠記)文明書院(在樂民千戶所)
(城内宋蘇軾謫儋州徙廉州道經于此謂人曰斯地景勝當有文明之祥後人遂即其地建書院扁曰文)
(明元彭從龍重修淩光謙作記)
宫室蘇公樓(在西湖宋蘇轍謫雷州時所寓)楚闊樓(在府城東北宋袁潭詩雉堞據形勝)
(高樓思無窮簷楹朝紫極鼔角迎薰風)雲章閣(在府學宋建)瑞芝堂(在府舊治宋建)
(名無訟因瑞芝産於堂易今名)十賢堂(在西湖傍宋咸淳間建十賢寇凖蘇軾蘇轍秦觀李綱王)
(岩叟任伯雨李光趙鼎胡銓也文天祥記)四德堂(在府治東南宋咸淳間建取郡守有名績者張)
(紘何庚戴之邵徐應龍四人祀於此)百花堂(在府治西偏宋建)帥正堂(在雷州衞治後)
(元王士熙有記)嘉會亭(在府治宋建)思亭(在雷州衞治宋郡守張紘建取君子思不出其)
(位之義自為記)總宜亭(在西湖宋乾道間郡守戴之邵建取蘇軾杭州西湖詩淡粧濃抺總相宜)
(之句為名)横舟亭(在府治西宋郡守陳大震建取寇凖孤舟盡日横之句為名)正女臺
(在徐聞縣西北一十里相傳昔有女子父母沒後獨居於此故名)西館(在平湖書院西宋寇準所)
(居有西館書懷詩風雨淒清西館靜悄然懷舊一長歎海雷消盡金波冷半夜無人獨凭欄)蓬萊
館(在府治東蓬萊坊一名光華館宋守戴之邵建)遺直軒(近蘇公樓元辛鈞詩一家兄弟兩詩)
(仙同在蠻邦豈偶然今日開軒見遺像當時美政亦光聯)
關梁阜民橋(在府治東宋郡守戴之邵建)狀元橋(在府治東宋郡守徐應龍建以狀元)
(文天祥作記因名)通濟橋(在府城南三里宋郡守何庚建)雲梯橋(在遂溪縣昔士人孫)
(紹赴省試約中後方登是橋故名)廉賓橋(在徐聞縣北三十里洪武中縣丞楊添祐建)
寺觀天寧寺(在府城内西一里唐建舊名報恩宋蘇軾書萬山第一四字於門李綱趙鼎胡銓南)
(謫時皆嘗寓於此)廣濟寺(在府城西南八里五代梁時建宋寇凖詩十里尋幽景寒泉數𣲖分)
(僧同雪夜坐鴈向草堂聞)圓通寺(在徐聞縣東宋建本朝永樂中重修)玄妙觀(在府治東)
(宋建名天慶元改今名本朝永樂中重修)崇真觀(在徐聞縣西宋建本朝洪武間重修)
祠廟伏波廟(在府城南三里祀兩伏波將軍前伏波路博德後伏波馬援漢武帝時博德討南越)
(開九郡光武時援討交阯皆有功德于嶺南者宋元豐間封忠顯王凡濟海者必卜焉蘇軾有記)雷
公廟(在府城西南八里昔鄉人嘗造雷鼓雷車置廟中有以魚彘肉同食者立為霆震舊記陳天建)
(初州民陳氏者因獵獲一卵圍及尺餘擕歸家忽一日霹靂而開生一子有文在手曰雷州後養成名文)
(玉鄉俗呼為雷種後為本州刺史在任多善化殁而有靈鄉人立廟祀之宋元累封王爵廟號顯震德祐)
(中更名威化云)蕭大夫廟(在遂溪縣南三里相傳昔蕭姓者來為瓊州守因渡海舟覆舉室死)
(遂溪人為之立廟水旱札瘥必禱之元封昭應侯)旌忠祠(在府城外西湖之東宋相寇準謫此)
(既殁邦人立祠祀之紹興五年賜額旌忠蘇軾及弟轍亦相繼謫此其後郡守陳大震合而祀焉)
古蹟廢雷川縣(在海康縣境隋志云大業初廢摸落羅阿雷川三縣入海康)廢椹川
縣(在遂溪縣境舊有椹縣隋改曰椹川大業初廢入扇沙縣)澄海營牢城營(俱在)
(府城北宋置)水軍寨(在府城南二里宋置屯兵以備海道)銅鼓(在天寧寺高二尺四寸徑)
(四尺餘形極精緻廣南所出銅鼓甚多或云馬伏波所製而晉書地理志又云諸獠所鑄也)
名宦唐張採陳聽思(俱雷州刺史郡有太守題名碑序雷在唐為下州置刺史見于)
(紀傳者惟張採陳聽思二人而已)李邕(武后時為左拾遺坐與張東之善貶雷州司戶參軍)元
琇(貞元中拜右相判度支為韓滉所誣謫雷州司戶參軍)柳仲郢(宣宗時為山南西道節度)
(使以杖殺南鄭令權奕坐貶雷州刺史)崔彦融(咸通間為刑部員外郎坐與宰相劉瞻之親善)
(貶雷州司戶參軍)宋寇準(真宗朝貶雷州司戶參軍及境吏以圖獻閱之首載郡東門抵海岸)
(凡十里凖恍然悟曰吾少時有詩到海只十里過山應萬重人生得喪豈偶然耶初丁謂貶凖欲擬崖州)
(以為再涉鯨波未幾謂貶崖州從者聞謂至欲釋憾凖知之閉僮僕以蒸羊逆於境上而避之不見人以)
(為得體)張紘(至和初知雷州暇日延長老授諸生條教初雷俗鄙陋常以宗子為長易數世諸父)
(反拜紘諭以長幼親疎悉更舊習又增治城壘闢田瀦水為久遠計雷人敬愛之)王趯(紹興初知)
(雷州宰相趙鼎南謫過雷趯厚欵之又假肩輿以送州倅以聞秦檜怒坐謫全州)何庚(紹興間知)
(雷州修水利築堤以溉東洋之田凡數千頃皆成膏腴)戴之邵(乾道間知雷州興學校作萬頃)
(閘引水以溉田渠成人號戴公渠)徐應龍(嘉定間知雷州為政寬厚愛民如子勸農興學後累)
(遷刑部尚書)元烏庫哩澤(大德間海北海南道廉訪使圭田之租量食而入餘悉委學官)
(給諸生在雷州教民浚故湖築大隄堨三溪瀦之為斗門七為渠二十有四得良田數千頃瀕海廣潟並)
(為膏土民歌之曰瀉鹵為田兮孫父之教渠之泱泱兮長我秔稻自今有年兮無旱無澇)吕珫(天歷)
(初廉訪司副使有惠政於民後卒父老軍民挽柩悲哀以送之)范梈(延祐初為廉訪司照磨學行詩)
(文為時所重)阿勒坦(海北海南道宣慰使海康與安南占城威諸夷接境海島生黎叛服不常阿勒坦)
(望素著夷人帖服生黎王高等二十餘洞皆願輸貢税)本朝李希祖(洪武初雷州府通判)
(築圩岸開萬頃田歲獲豐熟民賴其利在任未嘗妄辱一人)陳本(洪武初海康知縣剏置公宇區)
(别廬井招撫流移遠近歸者七百餘家導水以灌東洋之田民獲其利)王淵(洪武初知遂溪縣剏)
(公宇建學校編民定賦築隄海岸以免斥鹵之患民享其利追思不忘)武亮(洪武初知徐聞縣修)
(舉廢墜學校公宇煥然俱新凡橋梁驛路陂塘無不竭力經營民蒙其惠至今稱慕)秦時中(洪武)
(中知雷州府謹厚端嚴僚属吏民咸畏仰之歲旱祈雨輒應修復陂塘民沾其利各邑鄉都建立壇所以)
(嚴春祈秋報之祀)王敬(永樂間知雷州府先是府多囚繫敬至悉為剖决數日之間一獄盡空府)
(境被潮水民多溺死敬設法賙其家多頼全濟)
流寓蘇轍(眉州人宋仁宗時為門下侍郎紹聖中謫化州别駕雷州安置宰相章惇下令不許占官)
(舍遂僦民屋惇又以為強奪民居下州追治以僦劵甚明乃已及惇謫雷州問舍于民民曰前蘇公來為)
(章丞相幾破我家今不可也人以為報)秦觀(揚州人宋秘書省正字兼國史院編脩官紹聖中御)
(史論其增損實錄貶監處州酒稅又以謁告寫佛書為罪削秩編管雷州)李綱(閩人宋左相落職安)
(置萬安軍嘗次雷陽)
人物宋吳國鑑(海康人紹聖中為太廟齋郎退居于家先是居人舍寇凖為丁謂所害自後無)
(人敢舍遷官者及蘇轍編管雷州國鑑特創室館之因是連坐)元陳杞(海康人博通經史領鄉貢)
(退居於家深究性理之學受業於門者甚衆所居之里曰義江元末寇起過其鄉輒相戒曰勿犯陳教授)
(家其為人欽慕如此)王景賢(海康人號愚谷仕為邕州路教授歴慶遠天河二縣尹文行政蹟著)
(聞以靖江路推官致仕至治間文宗在潛邸得所為詩嘉之手書愚谷二大字以賜)孫希武(遂溪)
(人仕為賓州判官進臨賀尹廉潔自守接人無妄言在賓州猺蠻梗化官府莫能制希武作書招之徭蠻)
(盡附)吳正卿(遂溪人仕為平湖書院山長歴知南寧軍在官絶私謁所得俸祿奉親外悉以賙鄰)
(里鄉黨之貧者)本朝林文亨(海康人永樂初鄉試第一登進士歴官戶部員外郎為人淳謹)
(鄉曲重之)吳宗直(遂溪人通經史善筆札尤工於詩永樂中為禮部儀制司郎中)
列女王妙璘(海康王谷榮室女年及笄有姿色元至元間徭蠻寇雷州執妙璘將犯之妙璘誓不)
(受辱乘間投水死有司嘉其貞烈立石志之)周氏(雷州人朱克彬妻彬早死不忍獨生遂以死從)
(夫詔褒之)
仙釋琮師(遂溪人隠湖光巖超然拔俗足跡不至城聞李綱至即出謁官僚欲見之即飄然而去後趺化)
瓊州府(東至海岸四百九十里西至海岸四百一十里南至海岸一千一百三十里北至海)
(岸一十里自府治至南京六千四十五里至京師九千四百九十里)
(糧八萬石零)
建置沿革古粤地天文牛女分野漢武平南粤置珠崖
儋耳二郡昭帝罷儋耳併入珠崖元帝又罷珠崖郡
東漢置珠崖縣隸合浦郡三國吳置珠崖郡治徐聞
縣晉省入合浦梁置崖州及珠崖郡治義倫縣隋初
郡廢大業中州廢復置珠崖郡及置儋耳臨振二郡
唐置崖州及儋振等州後又增置瓊州治瓊山縣天
寶初改瓊山郡乾元初復為瓊州五代時属南漢宋
仍為瓊州大觀初以黎母山置鎮州及靖海軍節度
政和初廢鎮州以其地及靖海軍歸瓊州属廣南西
路宣和中改瓊管安撫都監元改置瓊州路属海北
海南道宣慰司天歷初改乾寧軍民安撫司本朝洪
武初改為瓊州尋陞為府領州三縣十
瓊山縣(附郭本漢瑇瑁縣地唐初置瓊山縣属崖州貞觀中以縣置瓊州又析置曾口顔羅容瓊)
(三縣後俱省宋又以崖州舍城縣省入元仍舊本朝因之編戶一百七里)澄邁縣(在府城西六十)
(里本漢苟中縣地隋置澄邁縣属崖州後屬珠崖郡唐屬崖州宋開寳中改隸瓊州元仍舊本朝因之編)
(戶四十八里)臨高縣(在府城西一百八十里本唐臨機縣隸崖州貞觀中改隸瓊州州罷仍隸)
(崖州開元初更名臨高貞元中復隸瓊州宋元仍舊本朝因之編戶五十二里)定安縣(在府城南)
(八十里本唐宋瓊山縣地元析置定安縣至治間陞為南建州本朝洪武初復為定安縣編戶二十六里)
文昌縣(在府城東一百六十里本漢紫具縣地唐武德間置平昌縣属崖州貞觀中更曰文昌縣)
(宋改属瓊州元仍舊本朝因之編戶三十八里)會同縣(在府城東南二百九十里本唐瓊州樂會)
(縣地元析置會同縣本朝因之編戶七里)樂會縣(在府城東南三百五十里唐顯慶中置属瓊州)
(宋大觀中割屬萬安軍後復屬瓊州元仍舊本朝因之編戶一十二里)儋州(在府城西南三百七)
(十里漢元鼎中置儋耳郡始元中省入珠崖郡隋廢尋復置唐改為儋州天寳初改昌化郡乾元初復為)
(儋州宋為昌化軍紹興中軍廢尋復置改南寧軍元因之本朝洪武初復為儋州正統五年以宜倫縣省)
(入編戶三十一里領縣一)昌化縣(在州城南二百九十里本漢至來縣後廢隋大業初置昌化縣)
(属珠崖郡唐属儋州以吉安縣省入宋熙寧中省入宜倫縣元豐初復置屬南寧軍元仍舊本朝改今属)
(編戶六里)萬州(在府城東南四百七十里本漢珠崖郡地唐為崖州文昌縣地貞觀中析置萬安縣)
(隸瓊州後改隸崖州龍朔初置萬安州至德初改萬全郡乾元初復萬安州宋熙寧中改為萬安軍紹興)
(初廢軍為萬寧縣後復置軍仍改縣曰萬安元仍舊本朝洪武初改為萬州正統間以萬安縣省入編戶)
(三十四里領縣一)陵水縣(在州城南六十里隋大業中始置陵水縣唐属振州後屬萬安州宋)
(熙寧中省入萬安縣尋復置為縣紹興中屬瓊州又改屬萬安軍元仍舊本朝因之編戶九里)崖州
(在府城南一千一百一十里本漢珠崖郡地隋置臨振郡唐改為振州治寧遠縣天寶初改為延德郡又)
(改寧遠郡乾元初復為振州宋改崖州熙寧中改珠崖軍紹興中軍廢尋復置改吉陽軍元因之本朝洪)
(武初復為崖州正統間以寧遠縣省入編戶一十四里領縣一)感恩縣(在州城西北三百二十里)
(本漢儋耳縣地又為九龍縣隋改為感恩縣属珠崖郡唐屬儋州宋省入宜倫縣元豐中復置屬南寧軍)
(元仍舊本朝洪武初屬儋州後改屬崖州編戶六里)
郡名珠崖(漢名)瓊山(唐名)瓊管(同上)
形勝海中洲居廣袤千里(漢書賈捐之傳)郡在大海之中(漢紀應劭)
(註郡在大海之中崖岸之邊出真珠故曰珠崖)珠崖如囷廩大(唐元和志珠崖如囷廩大)
(與徐聞對渡北風舉帆一日夕可至)南望連山若有若無(宋蘇軾伏波廟記)四
郡一島(瓊管志四郡各占島之一隅蘇軾詩四州環一島如度月半弓)潮候不同(同上)
(江浙欽廉之潮皆有定候瓊海之潮半月東流半月西流潮之大小隨長短星不繫月之盛衰)中盤
黎峒(同上瓊郡周圍二千餘里中盤黎峒有黎母山諸蠻環居號黎人去省地遠不供賦役者號生)
(黎耕作省地者號熟黎黎人之外始是州縣)前瞰清河後連碧海(郡志)多高
山大林(王士熙崖州江亭記)
風俗以㯽榔為命以藷菜為糧(瓊管志)醖酒不用麯蘖(寰宇)
(記有木曰嚴樹搗其皮葉浸以清水以粳釀和之或取石榴花葉和釀醖之數日成酒能醉人)衣冠
禮樂(伏波廟記自漢末至五代中原避亂之人多家於此今衣冠禮樂盖班班然矣)淳朴儉
約(宋李光記昌江風俗淳朴雖無富民而尚儉約無飢寒之民凶年不見丐者)質野畏法
(萬州圖經此邦與黎蜑雜居其俗質野而畏法不喜為盜牛羊被野無敢冒認病不服藥信尚巫鬼)
山川蒼屹山(在府城南二里其上舊刻詩云盤龍屈曲自何方起伏廻翔數里長)靈山(在府)
(城南一十五里上有神廟多靈顯又陵水縣亦有靈山)陶公山(在府城東南五十里道書以此)
(山為第二十四福地山下有巨潭水流三十六曲以達於江)瓊山(在府城南六十里山下有瓊山)
(白石二村土石俱白似玉而潤盖其石似瓊瑤故名)雲露山(在府城西南六十里中有三潭俗呼)
(陷屋潭上潭林木隂森人莫敢近次二潭有小石如橄欖有竅可穿歲旱禱雨多應)西石山(在府)
(城西六十里一名馬鞍山)東石山(在府城南七十五里山石上有巨人足跡)郍射山(在府)
(城東南八十里居人以射獵為生)隴堆山(在府城東南一百里山下有息石初甚小歲久漸大)
(鄉人祀以為神)松林山(在儋州北三十里宋蘇軾詩突兀隘空虛他山總不如君看道傍石盡是)
(補天餘)黎曉山(在儋州西四十里)黎毗山(在儋州西北四十里以近黎母山而名)
德義山(在儋州西六十里)赤隴山(在萬州東南三十里其土赤色又名赤龍山)獨
洲山(在萬州東南五十里以其孤在海中而名)馬鞍山(在萬州西北六十里以形肖名宋胡)
(銓詩山脊驊騮聳)南山(在崖州南一十里元王士熙嘗遊此以其枕海更名鼇山)石版山
(在崖州東南一十三里傍有横石平如砥周圍數丈宋周□嘗結屋其上)澄島山(在崖州西南一)
(十五里)黎莪山(在崖州東五十里中産莪草)文裔山(在澄邁縣南三十里中有泉俗)
(呼龍井旱澇禱之輒應)澄邁山(在澄邁縣隋以縣名)毗耶山(在臨高縣西一十里山有)
(獸似犬里人呼為毗耶故名山有神甚靈昔黎人叛神輒驅蜂禦之官軍乘以破之至今廟祀焉)黎
母山(在定安縣南四百里山有五峯又名五指山極高大屹立瓊崖儋萬之間為四州之望每晝雲)
(霧收斂則一峯聳翠插天至晡時復蔽不見相傳婺女星常降此山一名黎婺山方言訛為黎母云)玉
陽山(在文昌縣北二十里)蒼錫山(在文昌縣西北二十里)東峱山(在文昌縣東一)
(百里舊傳此山居民如猿峱今不然其婦紡績布縷吉貝細密瑩白謂之布籠)七星山(在文昌縣)
(東濱海山有七峯狀如七星連珠亦名七洲洋山)銅鼓山(在文昌縣東一百里俗傳民嘗於此)
(山得銅鼓因名)抱虎山(在文昌縣東北一百二十里)紫貝山(在文昌縣境寰宇記云舊)
(屬紫貝縣)雷扑山(在樂會縣東二里相傳此山昔被雷震故名)隂陽山(寰宇記云在樂)
(會縣)峻靈山(在昌化縣北一十五里上有落膊岡有石若冠帽者黎人呼為山落膊五代末望氣)
(者言此山有寶氣夷人艤舟其下斵山求之夜半大風浪碎其舟夷皆溺死今碇石猶存南漢封山神為)
(鎮海廣德王宋改封峻靈王因以名山)九峰山(在昌化縣東一百六十里山有九峰)文筆
山(在陵水縣西三里一名獨秀山)聲山(在陵水縣東五十里入其山有聲如人言)小五指
山(在陵水縣西三百里小於五指山故名)息風山(在感恩縣東一十里山下有巨穴深不可)
(測每颶風作黎人禱之則止)感勞山(在感恩縣北一十里宋時大軍平黎至此秋毫無犯土人)
(感其德而勞之故名)黎虞山(在感恩縣東五十里黎人虞獵于此故名)鴈塔峰(在府城南)
(三里拱揖郡庠宋時郡人姜唐佐始登第因名)試劒峰(在崖州南二十里海濱山有巨石高二丈)
(餘宋毛奎題小洞天三字刻石上其南有石臨海題曰釣臺又入數步名大洞天有石室題曰海山竒觀)
(傍有石梯題曰仙梯)瓊崖嶺(在府城南一十里下有古珠崖郡城址)南岐嶺(在府城西)
(南一百六十里南接生黎地)東山嶺(在萬州東五里南有高石可百餘尺元監郡大都書攀鳳)
(二字其上)金牛嶺(在萬州東北一百里相傳昔有金寶氣掘之不得)豺狼嶺(在崖州北)
(五里以形似名)廻風嶺(在崖州東一百二十里以颶風不過此嶺故名)大勝嶺(在澄邁縣)
(西一十里以伏波將軍於此屯兵征蠻大勝故名)焚艛嶺(在文昌縣北一百五十里相傳漢武)
(帝遣李將軍於雷州造艛船渡兵過海上岸黎人不出降乃焚船而過故名)多異嶺(在會同縣)
(東北二十里上有石洞歲旱禱雨輒應)華封巖(在萬州治東山上刻華封二字)維石巖
(在萬州治東山之南)落筆洞(在崖州東一百里石壁峭立上有石門中有二石如懸筆轉東數步)
(復有一洞中有石如屏外房有竅通光内房深暗相傳深入有井通海)落膊石(在昌化縣西北)
(二十里石形如人帽其首面南側有橘柚食之則可擕去即黑霧暴風駭人池中有魚亦然土人以為神)
(往往祈禱)獅子石(在儋州西八十里海中形似獅子)雙女石(在陵水縣西南一百九十)
(里海中雙石並峙如人)赤石岡(在府城西南五里其色若丹唐時占氣者謂其下有金南國人)
(欲以金萬鎰市之刺史韋明謂南州之鎮弗許)萬歲岡(在澄邁縣西一十里上有怪石如列屏號)
(聖石天將雨則雲霧滃塞下有清泉)南渡江(在府城東南一十里源發五指山下流經此北入于)
(海)大江(在儋州治北源自黎母山下流經此西南入于海)建江(在定安縣治北源發五指)
(山下經臨高澄邁二縣過此西北流入南渡江)南龍江(在感恩縣東北五里源出五指山經此西)
(入于海)南湘江(在感恩縣南三十里源出黎母山至此西南入于海)延澄江(在感恩縣)
(東北四十里)東湖(在府城東一十五里相傳昔有富家居此因大風雨陷而為湖)西湖(在府)
(城西一十五里又名頓崖潭)南湖(在府城南五十里溉田百餘頃旁有石井上刻詩山高水碧半)
(巖泉水接桃花亦洞天又府學前有水亦名南湖)黎母水(在府城東三里又儋州東亦有黎山)
(水盖黎母山有水五𣲖流入四郡其源産長節竹)第一水(在府城西其水彎環繞下田村入于)
(海)學前水(在府城南縣學前源出西湖流經此東南入于南渡江)南陵水(在萬州西)
(南二里)金仙水(在萬州北三里源出黎山東入于海俗呼仙河溪)都封水(在萬州西)
(南三十里)大河水(在崖州城外源出五指山至州北分為二水環城而下復合而入于海)臨
川水(在崖州東一百三十里唐以此水名縣中産石蟹漁人採之初頗軟出水堅硬如石)南橋
水(在文昌縣東)都籠水(在陸水縣西南一十五里源發那亮鄉東入于海)陵柟水
(在陸水縣東北一十五里又名陵柵水)感恩水(在感恩縣隋以此水名縣)湳渭溪(在府)
(城南一十五里)銅銚溪(在府城東南八十里中有巨石形如銅銚水注其中有聲旱聞之則雨雨)
(聞之則止)天塘溪(在會同縣北二十五里)神應港(在府城北一十里舊名白沙津番舶)
(所集之地初港不通大舟而海岸多風濤之虞宋淳熙中瓊帥王光祖欲開而未遂忽颶風作自衝一港)
(人皆以為神應故名)海口港(在府城北一十里北接雷州徐聞縣境舟行一日可抵岸又名海口)
(渡)小海港(在萬州東北二十里港口有二山峙如門上有石神廟舟往來多禱之)鋪前
港(在文昌縣西一百五十里商帆海舶多集於此)洗馬池(在府城南三里竹木清蔭地頗幽雅)
清水池(在儋州城東又城南亦有池其中四季荷花不絶臘月尤盛宋蘇軾詩城南有荒池𤨏細)
(誰復採幽姿小芙蕖香色獨未改胡銓李光皆嘗遊此)放生池(在府城南譙樓下宋郡守韓璧)
(所鑿上建知樂堂取莊子濠上之語為名朱文公有記)棲龍灣(在崖州西五十里相傳昔有龍)
(棲於此)棋子灣(在峻靈山側有石肖棋子每取之即以紙錢抛山下取勿揀選取畢視之黑白)
(相均)鯉魚潭(在澄邁縣南五十里潭水深碧中有異魚如鯉人取而烹之則化為水禱雨輒應)
龍潭(在臨高縣西三十里嘗有白龍出其中宋於潭側立壇祈雨元范梈譔碑)白馬井(在儋)
(州西南三十里唐咸通中命辛傅李趙四將部兵過海兵馬渴甚有白馬嘶鳴以足跑沙清泉湧出故名)
蓮塘井(在府治西南其味甘冽環城人皆汲之)魚爺井(在文昌縣西五十里水極清冽)
(相傳泉與海通中有一大魚頭白俗呼為魚爺人呼之輒出)雙泉(在府城北宋蘇軾於此鑿井得)
(二泉相去咫尺而異味後李光謫瓊居雙泉九年再移昌化有詩云曾是雙泉舊主人)卓錫泉
(在府城東北二十里有山巍然聳拔分兩臂並趨西南一泉中湧乃景泰禪師卓錫之地)惠通泉
(在府城東五十里三山庵下宋蘇軾經此僧惟德以水餉焉味類惠山因名之曰惠通盖取唐僧謂李德)
(裕言長安昊天觀井水與惠山泉通之意而名也)乳泉(在儋州城南舊天禧觀宋蘇軾寓此飲之)
(味甘故名又作乳息賦)相泉(在儋州西一十五里宋宰相趙鼎謫吉陽時盛暑渴甚鑿井數尺得)
(泉後因以相名)澹菴泉(在臨高縣西四十里宋胡銓南謫時曾飲於此後人取其號書澹菴泉三)
(字於石)温泉(在感恩縣北七十里夏即清冷冬則沸熱有患風疥瘴氣者洗之皆愈又萬州城西)
(亦有温泉)美隴灘(在臨高縣東三十里水自石巔瀉下高數十丈如曳白練焉)
土産波羅蜜(大如斗剖之若蜜其香滿室)椰子(諸州縣皆出樹似㯽榔葉如鳳尾出文昌)
(者為上)㯽榔(瓊山澄邁文昌三縣出)瓊枝(文昌樂會會同三縣出一名石花菜)沈香
(崖州萬州并瓊山定安臨高三縣出又出黃速等香)烏木(萬州出)土蘇木(各州縣俱出)
高良薑(崖州昌化縣出)花棃木(儋萬崖三州出)藤(崖州出)海漆(瓊山縣出花如)
(芍藥俗名倒粘子漬為膠可代柿油宋蘇軾命以此名)知風草(叢生若藤蔓土人視其節以占)
(一歲風候每一節則一風無節則無風)五色雀(海南出常以雨絳者為長旱而見輒雨潦而見)
(則齊)鐵樹花(海南多此樹纔一二尺葉密而紅)玳瑁車渠(俱崖州出)紅豆
木黃楊木(各州縣出)
公署海南衞(在府城西洪武五年建)儋州守禦千戶所(在州治西)萬州
守禦千戶所(在州治西俱洪武二十年建)崖州守禦千戶所(在州治西)
(洪武十七年建)清瀾守禦千戶所(在文昌縣東南三十里洪武二十四年建)昌化
守禦千戶所(在昌化縣治北一十里洪武二十五年建)南山守禦千戶所
(在陵水縣治西南洪武二十七年建已上六所俱隸海南衞)
學校瓊州府學(在府治東南宋慶歷間建)儋州學(在州城東宋建於城南元遷於此)
萬州學(在州城東宋建於城西元遷於此)崖州學(在州城西南宋建)瓊山縣
學(在府城南洪武元年建)澄邁縣學(在縣治東)臨高縣學(在縣治東俱宋建)
定安縣學(在縣治東南)文昌縣學(在縣治西俱元建)會同縣學(在縣)
(治東洪武三年建)樂會縣學(在縣治東)昌化縣學(在縣治西南俱元建)陵水
縣學(在縣治東)感恩縣學(在縣治東俱宋建已上學俱本朝洪武初重建)
書院東坡書院(在府城北宋蘇軾謫昌化軍時寓此後北歸邦人思之因其號為建書院元時)
(嘗設山長趙孟頫書扁)桐墩書院(在瓊山縣東五里貢士陳文徽建會鄉子弟講學於此)
宫室雲海樓(在府治宋建)海山樓(在府城南宋郡守韓璧建陳瓘詩勝事荒烟久高城)
(觀閣宜均勞青𤨏客餘事海山詩)得月樓(在儋州城北宋知軍孫尚建取古詩近水樓臺先得)
(月之句而名)通潮閣(在澄邁縣治西宋蘇軾嘗憩其上有詩云倦客愁聞歸路遥眼明飛閣俯)
(長橋貪看白鷺横秋浦不覺青林没晚潮其後胡銓和韻李光書扁)靖端堂(在府治又有虛白緩)
(帶退思平理燕喜等堂亦在焉在通判廳者有節愛超然二堂皆宋時所建)六瑞堂(在放生池)
(上宋時嘗開雙蓮者三郡守王光祖建堂因名謝諤詩循良天惠海邊頭波浪澄清宿霧收纔把一麾從)
(北闕便驚六瑞應南州)載酒堂(在儋州城東宋蘇軾嘗載酒訪郡人黎子雲郡守張中遂建此)
(堂軾復為詩云城東兩黎子室邇人自遠呼我釣其池人魚兩忘返使君亦命駕恨子林塘淺元太定間)
(移祀軾於此范梈作記本朝永樂間重脩)尊賢堂(在儋州治東盖蘇軾所居郡守韓景先建命名)
(以祀軾)繼美堂(在儋州治東宋知軍陳適建以其父中孚亦嘗為守因名)堅白堂(在儋)
(州治東宋陳適建名取磨不磷湼不緇之義李光改曰無倦齋)秀香堂(在儋州治北陳氏北園中)
(宋李光取歐文野芳發而幽香佳木秀而繁隂之義為名有詩云月林不動參差影花徑時供自在香)
感德堂(在崖州治後宋守裴聞義建胡銓作記)愛民堂(在萬州治後宋建元侍御史邱)
(世傑重建)望闕亭(在崖州城南一十里李德裕貶崖州司戶時建有詩云獨上江樓望帝京鳥飛)
(猶用半年程青山也恐人歸去百匝千遭重遶城)泂酌亭(與臨清濯纓二亭俱在雙泉上宋蘇)
(軾有泂酌亭記)問漢亭(在儋州大江橋北宋時州人所築胡銓扁名李光詩河畔牽牛織女星東)
(西相望幾千程乘槎我欲機邊坐應解停梭問姓名)湧月亭(在儋州城北下臨大江宋李光建取)
(杜甫月湧大江流之句而名)瑞蓮亭(在府城南有池産瑞蓮)江亭(在崖州西元參政王)
(士熙謫居時建有記)瓊臺(在府治西瓊州自唐以來置都督府宋置瓊管安撫都監瓊臺盖當時所)
(名)風月臺(在府治舊通判廳宋時建)東坡臺(在府城南舊開元寺東宋蘇軾嘗寓其間)
(故名)熙春臺(在儋州治宋建)博望臺(在儋州東北重岡之上)茉莉軒(在臨高縣)
(治東胡銓詩眼明漸見天涯驛脚力行窮地盡州)息軒(在儋州有宋蘇所識古詩)
關梁南橋(在府城東南又名虹橋)洗馬橋(在府城南二里)迎恩橋(在府城北一十)
(里)大江橋(在儋州城北)萬安橋(在萬州城南宋建舊有屋三十餘楹)仙河橋
(在萬州城北三里橋東石上有仙人跡及馬跡)義興橋(在崖州東)太平橋(在臨高縣治南)
寺觀天寧寺(有二一在府治北一在萬州城西俱宋建本朝洪武中重脩)普明寺(在府)
(城南元文宗未登極時嘗謫居此後建為大興龍普明禪寺學士虞集記)永慶寺(在澄邁縣治東)
(宋建本朝洪武初重脩)玄妙觀(有二一在府城北一在萬州城東俱宋建名天慶觀元改今名)
(本朝重建)永興觀(在臨高縣治西宋建本朝洪武中重脩)凌霄菴(在儋州城西三十里)
(宋建元重脩謝廷玉記)海雲菴(在萬州)
祠廟東坡祠(在儋州城東二里祀宋蘇軾)靈山祠(在靈山其所祀之神有六曰靈山曰)
(香山曰瓊崖曰通濟曰定邊曰班帥洪武中命有司歲以三月九日祭焉)南宫廟(在府東南二里)
(祀祝融神也土人奉之甚嚴俗呼火雷廟)高山廟(在毘耶山祀其山神洪武中命有司歲祭)伏
波廟(在府城東北祀西漢路博德東漢馬援二人皆伏波將軍儋州亦有廟宋蘇軾銘云至險莫測)
(海與風至信可恃漢兩公生為人英沒愈雄神雖無言意我同)誠敬夫人廟(在儋州治南夫)
(人洗氏高涼人事見高州府)峻靈王廟(在峻靈山祀山之神五代時建南漢始封王爵宋改)
(今封蘇軾有記本朝洪武二十年重建)黎母廟(在府城西元建本朝永樂四年重建舊傳雷攝)
(一蛇卵在山中生一女歲久有交阯蠻過海採香者因與結婚子孫衆多是為黎母乃黎人之祖故郡建)
(廟祀之)天妃廟(在府城北一十里海口昔宋莆田人林氏女歿為神極靈驗凡渡海者必祭卜)
(歴代累封號天妃)
陵墓荆王子墓(在萬州城東北八里元荆王撒敦之子至元中謫萬安軍卒葬於此)
古蹟古崖州城(在府城東南三十里梁置州於此)廢忠州(唐咸通中命辛傅李趙四)
(將進兵擒黎洞蔣璘等於其地置忠州兵還遂廢)廢鎮州(在感恩縣東北宋大觀初蔡京開邊)
(知桂州王祖道言黎人願為王民請於黎母山心立鎮州賜軍額曰靜海尋廢)廢紫貝縣(在文)
(昌縣境漢置後與玳瑁縣俱省)廢舍城縣(在府城東北二百六十里隋大業中置唐於此置崖)
(州宋省入瓊山縣)廢顔盧縣(在廢舍城縣境隋置顔盧縣唐改曰顔城属崖州後廢)廢
容瓊縣(在樂會縣境唐貞觀中置貞元中以容瓊省入瓊山)廢富羅縣(在崖州境本漢)
(儋耳縣地隋置毗善縣唐初改曰富羅属儋州南漢廢)廢洛場縣(在黎洞中唐乾元中置後)
(移治儋州城下宋省入宜倫縣)廢涔陽縣(在儋州涔陽鎮唐天寳初置)廢吉安縣
(在儋州境唐貞觀初分昌化置乾元後廢)廢富雲縣廢博遼縣(俱在陵水縣境)
(唐貞觀中置属崖州後屬萬安州南漢省)廢延德縣(在感恩縣境宋崇寧中置延德縣大觀初)
(改為軍又置倚郭縣曰通遠政和初省入感恩)石龜(在崖州城北長一尋闊二丈遇旱蝗禱之皆應)
桄榔菴(在儋州治南宋蘇軾謫儋時於桄榔林下結庵為偃息之所摘葉書銘略云生謂之宅死)
(謂之墟三十六年吾其捨此跨汗漫而游鴻濛之鄉乎)買愁村(在臨高縣南宋胡銓詩北往常)
(思聞喜縣南來怕入買愁村區區萬里天涯路野草荒煙正斷魂)
名宦唐李復(貞元中嶺南節度使瓊州久陷蠻獠復奏置瓊州都督府以綏撫之教民陶瓦為屋)
(以免颶風之患)韋執誼(憲宗初立以宰相貶崖州司戶參軍)李德裕(大中間以宰相貶崖)
(州司戶參軍德裕至崖州著四十九論以叙所志期年卒)宋周仁浚(開寶間初平嶺南命知瓊)
(州既至擇偽官駱崇璨等四人列上分知儋崖振萬安四州因其俗而治之綽有政績)李崇矩
(太平興國間為瓊崖儋萬四州都廵檢使撫諭峒黎以己私財遺其酋長衆皆懷附在嶺海四五年恬不)
(以炎荒嬰慮從者亦無恙)張岐(真宗時知瓊州鎮以清靜不納餽獻民吏服其清介州多颶風掀屋)
(拔木人或凍死謂之海翻岐教以立舍方略由是無患)陳堯叟(廣南轉運使先是歲調兵運粮)
(泛海給瓊州率多沈溺堯叟以海北岸逓角場正與瓊對風便一日可達乃規度諸州民租米輸於場令)
(瓊州遣蜑兵自取人以為便)杜杞(慶歷中為諸西轉運使時區希範寇破瓊州杞以計攻破之遂)
(復瓊州因伏兵擒諸蠻寇六百餘人尋得希範醢之海南遂平)宋守之(慶歷間知瓊州教諸生讀)
(五經于先聖廟建尊儒亭暇日躬自講授由是州人始知向學)胡則(廣南轉運使有番舶遭風至瓊)
(州且告乏食不能去則命貸錢三百萬吏白夷人狡詐則曰彼以急難投我可拒而不與耶已而償所貸)
(如期)郭&KR0929;(政和間知瓊州乞置澄邁西峯臨高定南兩寨以隘阻黎人由是道路無梗)陳中
孚(紹興間知萬寧縣黎賊犯城居守有勞擢知昌化軍子適為臨高尉儋民作亂適徑造賊壘諭以禍)
(福遂散去後亦遷知昌化軍父子相繼時人榮之)趙絳(淳熙初知萬安軍黎人王集結北多囊三)
(洞叛絳如瓊乞師屯賊衝未幾勦平三洞)崔與之(廣西提刑浮海廵珠崖停車裁决奬廉劾貪風)
(采凛然其他利病罷行甚衆瓊人次其事為海上澄清錄貪吏厲民者申諭而痛懲之高惟肖嘗刻之號)
(嶺海便民榜)湯鷽(知萬安軍時南洞王利學叛鷽討平之民為立祠)韓璧(淳熙間為瓊管)
(帥出入阡陌勞來不倦期年化成黎人感慕願供田稅)元朱國寶(海北海南道宣慰使蜑賊)
(結鬱林廉州諸洞恣行剽掠國寶悉平之移瓊州立官程更弊政訓兵息民具有條制黎民降附)本
朝王伯貞(洪武間瓊州知府為政寬簡優於文學至今人猶思慕之)陳新(洪武間會同知)
(縣居官公勤稍暇召生徒講授茅屋蕭然不以介意)魏世吉(洪武間儋州知州性直不撓視民若)
(子民至今思之)趙瑁(洪武中為瓊州府知府宿弊頓革吏民畏服後陞禮部尚書)趙謙(洪武)
(中瓊山教諭博學洽聞尤工六書之學日作新學校造就後學瓊之士風為之丕變在仕著聲音文字通)
(學範等書)徐鑑(永樂中知瓊州府在仕廉靜寡欲孜孜愛民有古循吏風惠政興行一郡治安)方
向(成化間瓊州知府以循吏稱)
流寓蘇軾(眉州人宋紹聖間貶瓊州别駕居昌化初僦官屋以居有司猶謂不可軾遂買地築室儋)
(人運甓畚土以助之獨與幼子過處著書以為樂時時從其父老游若將終身徽宗立移廉州)任伯
雨(眉州人崇寧間為右正言甫半歲上百餘疏黨事起削籍編管通州尋徙昌化軍居三年始歸)李
綱(邵武人建炎初累官尚書左僕射為汪伯彦黃潛善所譖安置澧州移萬安軍至瓊甫三日以赦得)
(歸)折彦質(府州人建炎初為樞密副使謫居昌化軍與儋士許庭惠輩效司馬光真率會為鄉)
(約每五日一集太守李行中與焉後移郴)趙鼎(絳州人高宗朝為相為秦檜所陷連貶吉陽軍在軍)
(三年潛居深處廣西帥張宗元時饋醪米檜知之令本軍月申存亡鼎先得疾自書墓中石至是書銘旌)
(云身騎箕尾歸天上氣作山河壯本朝遂不食而死天下聞而悲之)李光(越州人高宗時參知政事)
(為秦檜所惡責授建寧軍節度副使瓊州安置居八年坐與胡銓賦詩倡和移昌化軍論文考史怡然自)
(適又三年始放歸自便)胡銓(廬陵人紹興間為樞密院編脩官以排和議忤秦檜連貶吉陽軍檜)
(死量移衡州)楊煒(越州人與李光同郡光為參政而金人議和煒以書責光後為黃巖令有詆時)
(相秦檜語謫居萬安軍)白諤(紹興間為右武大夫自金從太后歸宣言洪皓名聞華夷而不見用)
(秦檜奏繫諤大理寺諤客張伯麟題太學壁譏訕乃流諤萬安軍伯麟吉陽軍)王士熙(元致和間)
(以吏部侍郎中書參政坐事安置吉陽軍)
人物宋姜唐佐(瓊山人從蘇軾學文軾嘗贈以詩云滄海何曾斷地脈白袍端合破天荒蘇轍)
(亦云瓊士姜唐佐從吾兄遊氣和而通有中州士人之風)王公輔(儋州人俗呼王六翁世傳天文)
(蘇軾甚重之後折彦質亦與相厚一日具冠帶賀折曰夜來見天象公當内遷未幾彦質果會赦移郴公)
(輔年一百三歲而卒)王霄(儋州人以貢士住璧雍者三年建炎初歸鄉潜德不仕年九十六歲衆推)
(為鄉先生其妻吳氏亦年九十餘郡守以聞霄授初品官吳封孺人)陳孚(瓊山人嘗從郡守建陽宋)
(貫之學得官以歸由是鄉人慕之始喜習進士業瓊人舉進士自孚始)王進慶(澄邁人性至孝)
(紹興間其母陳氏病瞽而疾且殆進慶刲股為粥以奉母疾愈瞽目復明)元雲從龍(文昌人仕)
(為行省參政撫綏有方兵民悦服)蔡微(瓊山人通經史善文詞元末隠居不仕李思廸叙其文謂)
(海南儒者未能或之先也)本朝王惠(其先合肥人徙瓊山嘗從趙謙學博學能文洪武末用大)
(臣薦至京以三喪未舉力辭歸隠所著有截山詠史等詩集)唐舟(瓊山人永樂甲申進士初授江)
(西新建知縣未三年陞按察司僉事左遷衢州府通判未幾以事去用大臣薦為監察御史致仕卒)王
克義(瓊山人永樂丙戌進士授崇仁知縣大臣薦其才有博學宏詞等語至則增減宋詞科出題試)
(之果中式陞都官未幾出為建昌府推官所至廉能)丘濬(瓊山人少孤力學天資過人六歲能詩登)
(景泰甲戌進士仕至國子祭酒少保戶部尚書大學士贈太傅諡文莊所著有大學衍義補世史正綱)
(志略)海瑞(瓊州人由舉人仕至南京都察院右副都御史剛勁自持不畏彊禦士論高之)
列女林氏(文昌人陳道安妻元末寇亂道安陷於中欲密圖賊謀泄被殺林氏瘞道安泣盡哀自啖)
(土梗腸死)韓氏二女(文昌韓良可女長年十八次年十六俱有姿色元至正癸巳鄉民搆亂母)
(兄俱死二女避草莽中姊顧其妹曰寇至且逼吾寧死不受辱妹泣曰姊誓不生我將焉往乃擕手赴水)
(死)唐丑妹(瓊山唐伯夀女至正甲辰陳子瑚寇乾寧丑妹及從小妹被獲載舟中丑妹時年十)
(八紿賊曰乞釋我縛永以相從賊信之解其縛急赴水死小妹乃得歸)
仙釋葛長庚(宋瓊山人號白玉蟾年十二應童子科後隠居脩道於武夷山工於詩所著有上清)
(武夷二集行於世)劉遁(宋丁謂與道士劉遁名相往來一日遁作詩贈謂有他時駕鶴游滄海同)
(看蓬萊島上春之句謂莫曉其意及南遷遁見之於崖山謂方悟其詩意乃知遁異人也與之泛舟海上)
(而飲且曰成子之詩意也)交阯道士(萬州城南有道士年九十九自言交阯人因渡海船壊結)
(菴于此養一雞大如倒掛子日置枕中啼即夢覺又畜一胡孫小於蝦蟆以線繫几案間道士飯已即登)
(几食其餘又有龜狀如錢置合中時使出戲衣褶間僧惠洪見之戲曰公小人國中引神道也)陳仁
嬌(父玘南海人仁嬌嘗夢為逍遥遊及寤每思舊游不可得忽八月望丙夜有仙數百從空招之仁嬌)
(超然隨衆朝謁于帝遂掌蓬萊紫虛洞宋元祐中降於廣州進士黃洞家者再時)雞窠小兒
(錢易洞微志云李員為承旨奉使過海至瓊道逢一翁自稱楊避舉年八十一其父叔皆年一百二十餘)
(又見其祖宋卿年一百九十五次見雞□一小兒出頭下視宋卿曰此九代祖忌不語不食不知其年歲)
月林(澄邁人幼穎悟入山苦行脩習後住持普明寺元文宗賜金楮幣甚夥未嘗私用悉留寺帑年)
(五十湼槃作偈曰昔不曾生今何曾滅月過長空清光皎潔趺坐而化焚時有五色舍利)
明一統志卷八十二
