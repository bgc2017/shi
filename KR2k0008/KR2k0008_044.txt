明一統志卷四十四
明李賢等撰
處州府(東至台州府仙居縣界一百一十里西至衢州府江山縣界一百六十五里南至温)
(州府瑞安縣界三百五十里北至金華府永康縣界一百二十里自府治至南京一千三百三)
(十里至京師四千五百八十里)
(糧六萬四千石零)
建置沿革禹貢揚州之域天文斗分野春秋戰國屬越
秦為會稽郡地漢初為東甌國武帝時屬會稽郡三
國吳兼屬臨海郡晉屬永嘉郡隋廢郡置處州治括
蒼尋改括州大業初復為永嘉郡唐復立括州治麗
水天寳初改縉雲郡大&KR0851;中復為處州宋屬兩浙東
路元改為處州路本朝改為處州府領縣十
麗水縣(附郭本漢回浦縣地屬會稽郡東漢為章安縣地吳晉為松陽縣地屬臨海郡劉宋屬永)
(嘉郡隋析置括蒼縣兼置處州尋改括州又改永嘉郡而括蒼常為治所唐大歷間改為麗水縣宋元仍)
(舊本朝因之編戶一百一十六里)青田縣(在府城東南一百五十里本隋括蒼縣地唐析置青)
(田縣屬括州以縣有青田山故名後屬處州宋元仍舊本朝因之編戶一百五十四里)縉雲縣
(在府城東北八十里本括蒼及婺州之永康縣地唐析置縉雲縣以縣有縉雲山故名天寳初屬縉雲郡)
(後屬處州宋元仍舊本朝因之編戶一百五里)松陽縣(在府城西北一百三十里本東漢會稽郡)
(章安縣南鄉地建安中立為松陽縣吳屬臨海郡東晉屬永嘉郡隋屬處州唐置松州尋廢以縣屬括州)
(五代梁時改為長松縣晉天褔時改為白龍縣宋咸平初復為松陽縣元仍舊本朝因之編戶一百九里)
遂昌縣(在府城西北一百九十里本漢會稽郡太末縣地吳赤烏初分置平昌縣屬東陽郡晉改)
(為遂昌縣隋屬處州唐省入松陽縣景雲初復置屬括州後屬處州宋元仍舊本朝因之編戶七十八里)
龍泉縣(在府城西南二百四十里本松陽遂昌二縣地唐析置龍泉縣屬處州宋改為劍川縣紹)
(興初復為龍泉縣元仍舊本朝因之編戶一百六十六里)慶元縣(在府城西南四百七十里本唐)
(龍泉縣地宋置慶元縣治松源鄉因紀年為名屬處州元因之本朝洪武初省入龍泉縣十四年復置編)
(戶五十三里)雲和縣(在府城西一百一十里本麗水縣地本朝景泰三年析置雲和縣因鄉)
(為名編戶五十三里)宣平縣(在府城北一百二十里本麗水縣地景泰三年析置宣平縣編戶四)
(十五里)景寧縣(在府城南一百二十里本青田縣地景泰三年析置景寧縣編戶五十六里)
郡名括蒼(因山名)縉雲(唐名)
形勝湍流險阻(元和郡縣志湍流險阻九十里間五十六瀨)羣峰倚天(宋楊億與)
(章廷評書引領西目羣峯倚天清溪南奔淺深見底)迥在霄漢(楊億與李起居書郡齋迥在霄)
(漢石蹬盤曲策馬征登嵐靄滴衣烟霞滿目)
風俗君子尚禮小人勤稼(隋志東陽永嘉之俗頗同君子尚禮小人勤耕稼一年蠶)
(四五熟故庸庶厚龐風俗澄清而道化隆洽)躬儉嗇尚朴素(圖經縉雲地瘠人貧加以)
(繭絲之稅倍於他郡故躬儉嗇尚朴素安土重遷)家習儒業(同上)獄訟甚稀(楊億)
(與章廷評書)
山川檡山(在府城内西南唐李繁建孔子廟其上俗呼廟山相傳舊有大檡木故名)梅山(在檡)
(山東南二山之麓士大夫多居焉)錦山(在府城内西北與交山相接多蒔桃若錦繡然)小括
山(在府城西舊析治在其上相傳即左括蒼一名蓮城山山路屈曲名九盤路)天王山(在府)
(城西二里其上有唐時天王像故名)石僧山(在府城西四里山腹有石狀如僧宋劉大中詩雲作)
(袈裟石作身巗前獨立幾經春有人問我西來意默默無言總是眞)桃山(在府城西五里山南彌望)
(皆桃春月人多遊賞宋知州許尹有游桃山賦)南明山(在府城南七里有高陽洞石崖上有宋米)
(芾書南明山三字又有葛仙翁隸書靈崇二字山頂舊有千里亭盡得遠近之勝)少微山(在府)
(城東七里郡應少微星故名山西南絶頂有眉巗峰下望之若眉然)麗陽山(在府城北一十里麗)
(水縣以此得名上有龍潭石屋天井)白雲山(在府城北一十里高與麗陽山等山頂有池山半有)
(冷泉亭山麓有白雲亭皆有題咏)巾子山(在府城東南一十里其形如巾又慶元縣北十五里)
(亦有巾子山)石羊山(在府城西南一十五里山有巖穴深數丈中有枯木狀如石羊寰宇記石)
(羊山有蘭巖溪溪有一穴莫知深淺穴口有大樹仰視杳然博物志云千載木也石色如黛赭)大梁
山(在府城南二十里登其巔俯瞰城郭盡在目前山有石洞洞口有石洞山神廟)風門山(在府)
(城西三十里山有石穴深叵測風自此出每夜靜月朗白氣自山交紏上徹於天山椒舊有風門白氣二)
(將軍廟)三峯山(在府城西五十里下曰靈峰中曰翠峰上曰岑峯俱有僧舍林巒秀麗為縣之)
(冠)連雲山(在府城西南六十里上有僧寺昔刺史盧約奪民田三十餘項入於寺與僧約曰凡)
(入山者無大小貴賤皆飯之將以植福於來世聞者笑之)湧泉山(在青田縣東二里上有湧泉四)
(時不竭)金田山(在青田縣西北四里有石井龍湫)石佛山(在青田縣西五里有石高)
(可二丈其狀如佛相傳嘗因洪水失其首庵僧易以他石一夕見夢於漁人詰朝網得之以告僧補之凡)
(禱有應)石門山(在青田縣西七十里兩峰壁立相對如門中有洞西南高谷有瀑布自上潭直)
(瀉至天壁三十餘丈自天壁飛灑至下潭四十餘丈有亭曰噴雪上有軒轅丘道書以為青田玄鸐洞天)
(唐葉法善嘗居此又遂昌縣亦有石門山)石樓山(在青田縣西七十里與石門山近時有雲霧狀)
(若樓觀又有石帆山亦在縣西)小連雲山(在青田縣西一百里其山常出雲有二洞東曰龍鬚)
(南曰韓山禱雨多應)南田山(在青田縣南一百五十里上有稻田歲旱則大熟唐袁晁之亂邑人)
(多於此避難)萬松山(在縉雲縣東五里山勢盤旋林巒森秀元朱仁翁詩洗耳聽潺湲歡然一)
(破顔不因官獨冷豈識客心閒晚色凉天月秋容霽雨山凭高成獨嘯聲答萬松間)吏隱山(在縉)
(雲縣治東北一名窪尊山唐縣令李陽&KR1413;退居於此有臺曰忘歸多題咏篆刻為世所寳石壁有吏隱山)
(三楷書宋詹迥詩李侯築崇臺吏隱於其間斯人不可見篆蝕蒼苔班)小蓬萊山(在縉雲縣)
(東一十二里仙都山西潭水中上多怪石竒樹潭之南有石壁高可數仞多有名公題詠刻於石遊者泛)
(舟而入夐出塵外)黃龍山(在縉雲縣西北一十二里有池水清潔相傳昔有黃龍潛焉山之右)
(有石如臺俗傳昔施史君拜臺上有跡如人拜狀)小仙都山(在縉雲縣南二十里數峯峭拔)
(肖仙都山而小)仙都山(在縉雲縣東二十三里一名縉雲山又名丹峯山唐天寳七年因山有靈)
(異改今名道書以為玄都祈福洞天相傳黃帝嘗登此山車轍猶存山巔有鼎湖相傳即黃帝上仙處多)
(龍鬚草唐柳紳詩千尋雄鎮地萬仞上擎天成華詩軒轅示遺跡杳杳藏深幽丹成凌倒景鼎湖難久留)
初暘山(在仙都山之西初入頗隘少進有石屋洞房虚敞可居以東向見日故名有唐李陽&KR1413;篆)
(初暘山三字山左有東蒙巗其石低昂竒怪聚立於深潭之濱下有玉甑巖石突起如甑)漦山(在縉)
(雲縣西北二十五里舊傳有龍遺漦於此)瀑布山(在縉雲縣北三十五里有飛泉灑落三百餘丈)
管溪官山(在縉雲縣東七十里與台州接境薪竹之饒居民所頼又有龍潭三處溉田甚廣歲)
(旱禱雨有應)煉丹山(在縉雲縣東北八十里上冇石釡俗呼黃帝煉丹釡青田縣亦有此山唐)
(葉法善修煉處有大石形肖屋下有土坎云丹竈傍有大石四裂云砥石)西屏山(在松陽縣西二)
(里)百仞山(在松陽縣西南五里有峯獨立高二百餘丈旁無接連舊名獨山唐天寳中改今名)
上方山(在松陽縣西七里梁毛雲龍煉丹於此宋沈晦詩天畔羣山一草亭半溪烟雨花溟溟老)
(翁投老得此景日與溪山同醉醒)横山(在松陽縣南一十里高三百餘丈狀如陣雲)射堋
山(在松陽縣東一十五里形類射堋)卯山(在松陽縣西三十里山下有泉冬夏不竭唐葉靜能)
(及法善嘗修煉於此)酉山(在松陽縣與卯山相對亦葉法善往來之所)大明山(在松陽縣)
(西三十五里相傳有仙人頭戴火炬故又名戴火仙山至今隱見不常)長松山(在松陽縣西四)
(十里上有龍潭與龍頭山相近)石甖山(在松陽縣西四十五里山有圓石高四丈狀如石甖)馬
鞍山(在松陽縣西四十八里狀若馬鞍)瑞山(在遂昌縣治南昔有異人乘白虎至山剏庵煉)
(丹有紫雲之瑞丹成上昇其丹竈雖圮時有瑞氣盤結於上)曾山(在遂昌縣西二十里一名西山)
(又名文筆峰上有七級浮圖望之崒嵂)君子山(在遂昌縣南一十五里二山相近秀麗可挹故)
(名大君子小君子山)丁公山(在遂昌縣西一十六里高可十丈上有白石如馬禱求多應)唐
山(在遂昌縣北一十八里有翠峯庵五代時僧貫所居庵北有淵廣五畞因虎跑出泉澄澈不竭號虎)
(丘相傳有龍居之山北有二峯如卓筆相向嘗有羅漢見又名羅漢峰)尹公山(在遂昌縣東三)
(十五里峯巒高聳與百丈巖相連昔冇尹公煉丹於此)九姑山(在龍泉縣西北有龍首之象上)
(有最高亭得溪山之勝)鳳凰山(在龍泉縣西四里五代錢氏時有鶴衣道人日醉山下為里婦)
(所尋噀紙為鶴乘之西去後人因建祠即今報恩光孝宫是也山陽有白雲巖桃花洞相傳昔冇漁人遇)
(仙於此)石馬山(在龍泉縣北一十五里山頂石狀如馬騣尾宛然有洞穴數十每雲氣觸石而)
(合則雨洞前有秀才峯)九際山(在龍泉縣南三十里有水分九潭龍常居之甚有靈異瀑水自)
(巖頂飛懸如簾)石笏山(在龍泉縣西四十五里以形似名)孝義山(在龍泉縣西五十里)
(山舊出銅相傳古有鄉民孝義者居此宋時有孝童盧猛者行跡甚著)臺湖山(在龍泉縣西南)
(八十里相傳梁時邑人丘鼓採樵入山怱遇澄湖橘林杳非人間見二叟對奕及還已期年矣)棋盤
山(在龍泉縣東一百里臨流壁立狀如削成相傳昔有仙人奕棋於此)勲山(在慶元縣西一十二)
(里相傳上有仙橋仙車寳仗嘗往來於其間)百丈山(在慶元縣西二十里相傳五代時馬氏二)
(女於此修道後倛飛昇巖上有剪尺鏡臺裾帶遺跡山下有龍湫禱雨多應)牛頭山(在雲和縣)
(狀如牛頭有水淵澄禱求屢應)婁狗山(在雲和縣西一十里上有石室石笋高可一丈下有靈泉)
(汲水禱雨多應)大杉源山(在雲和縣境有龍潭二處一曰大杉一曰狐梯宋紹興中歲旱麗水)
(令劉凱之禱之有赤蛇自潭中出雨即應)白馬山(在宣平縣西五里有瀑布石室室中有巨石屹)
(立擊之鏗然相傳葉法善嘗棲於此)溫樣山(在宣平縣西一十五里冇三峯中峯有唐葛周三將)
(軍廟凡禱多應)勑木山(在景寧縣南一十里相傳山神嘗見夢以大木獻於朝因得名)鷄鳴
峯(在遂昌縣西四十里四山中立一峯嘗聞鷄鳴牧人迹之絶頂獲一石紺青而潔持以歸後鷄聲寂)
(然)蓮花峰(在遂昌縣西四十五里秀異聳特狀類蓮花宋待制周綰居之號蓮峯居士)馮
公嶺(在縉雲縣西二十里一名木合嶺宋楊億以比蜀之棧閣詩云征途㳂木合)竹&KR2819;嶺
(在松陽縣北一十五里宋沈晦詩三月亂山中﨑嶇處處同溪流因雨漲木葉著霜紅人跡千巖絶松聲)
(萬壑空尋幽自可問不復嘆途窮)銀嶺(在遂昌縣北六十里抵金華府境)黃鶴嶺(在龍)
(泉縣北八十里隋唐間號龍泉為黃鶴鎮相傳冇仙人騎黃鶴往來其間)三巖(在府城西四里有飛)
(泉瀉落其右曰清虚中曰白雲左曰晨曦宋紹聖中知州劉注題詩於石注能詩所至泉石多有題詠)
豅谼巖(在府城東一十五里有石洞如屋可坐十餘人)謝公巖(在縉雲縣南一十里一名)
(康樂巖劉宋謝靈運遊燕之地)金石巖(在遂昌縣北二十五里山尢峭絶其巔可屯萬馬出泉成)
(池歲旱不竭)大樓巖(在遂昌縣西一百五十里有飛瀑春夏不絶冬凝結倒懸猶玉乳巖下為)
(龍泓者三十有六)東巖(在宣平縣南六十里四面斗絶惟有一徑捫蘿可上一名赤石樓巖下有)
(清風峽桃花洞唐宋間亂邑人多於此避難冇西巖其高亞於東巖)鸕鷀巖(在景寧縣西一百里)
(有泉一泓飲可愈疾後雷震為潭有魚人不敢網)綠巖洞(在府城南一百二十里有石洞三瀑)
(泉飛迸其下成潭)鐘樓洞(在石門山東南十餘里狀如鐘樓有懸石如鐘擊之有聲)石檣
洞(在石門山西南二十餘里高崖屹立如墻中有三潭潭有石柱高二十餘丈又有石梁長三十餘丈)
(横跨如門名石門樓)金龍洞(在縉雲縣玉虚宫後深不可測道家呼為洞天)隱眞洞(在縉)
(雲縣東二十八里相傳唐劉處靜修眞之處)阮客洞(在縉雲縣東昔邑人阮客隱此唐李陽冰)
(題洞額鐫石峯上又有阮郎亭東半里有倪翁洞三字亦陽冰所篆又有逍遥雲堂玄歸碧雲四洞皆在)
(縣東)含輝洞(在遂昌縣東一十里又呼章洞以仙人章思廉嘗遊此)膏龍洞(在遂昌縣)
(好義里一湫出雲禱雨輙應)龍安洞(在遂昌縣西一百四十里對大樓巖有飛瀑流注為三十)
(六泓第四泓號龍井昔有淨空禪師振錫其側有黃龍出受戒禱雨則應民有獻楮錢者勿得過三百踰)
(數則推出不受)拏雲洞(在慶元縣東四十里可容數百人常有雲氣禱雨有應)趙侯航
石(在縉雲縣東一十五里趙侯廟側一石如航又有石如杖如履如甕皆以侯石)桃洲洋石
(在慶元縣西三里石狀如龜居人以其浮沉卜歲豊歉無不應)蔣公湖(在遂昌縣東二十里五代)
(時有蔣姓者其居一夕䧟為湖舉家溺焉後鄉人祈禱有應久淤塞)劍池湖(在龍泉縣南五里相)
(傳歐冶子鑄劍於此其一號龍淵就湖淬之劍化龍而去)大溪(在府城南二里一名洄溪源自龍泉)
(縣南合秦溪漿溪至縣界合松溪遂昌港東至青田縣南又合諸水東南至温州入於海)好溪(在府)
(城東五里源出縉雲縣之大盆山南過洞溪東入海舊名惡江宋謝靈運書出惡江至大溪水清如鏡輿)
(地記惡江兩岸連雲高巖壁立唐時始名好溪)官橋溪(在府城北一十五里合甘泉白溪二水入)
(大溪)桑溪(在府城北二十五里源出宣慈鄉入大溪)小溪(在青田縣西南二十里即古沐鶴溪)
(相傳浮丘伯沐鶴於此)浣紗溪(在青田縣南八十里劉宋謝靈運遊石門洞至此遇二女浣紗)
(水邊靈運作詩嘲之一女亦作詩答之湏臾不見)塵溪(在青田縣西一百三十里出勅木山入大)
(溪歲旱鄉民築堰以溉田潦則決之為利甚博)松溪(在松陽縣西三十里發源遂昌縣東南流至麗)
(水縣入大溪)竹溪(在松陽縣南七里有宋狀元沈晦題詠)雙溪(在遂昌縣南蜿蜒回繞如)
(龍之狀至碧瀾橋而合)秦溪(在龍泉縣西五里)漿溪(在龍泉縣西六里)靈溪(在龍)
(泉縣治東薦福院北夾長洲為兩𣲖里諺言沙洲到寺上龍泉出宰相沙洲到寺前龍泉出狀元宋時何)
(執中拜相劉知新釋褐魁人以為應云)浮雲溪(在雲和縣流入大溪)虎蹖溪(在宣平縣)
(南六十里雙澗合流昔冇人擊虎於此石上有虎跡存)盧栖溪(在景寧縣東六十里冇洞廣數)
(丈唐道士盧敖栖其中洞旁多笋味甚佳亦號盧栖笋溪旁有巖生四竹無風自動拂除巖石人以為異)
梧桐川(在龍泉縣東一十五里有兩源又遂昌縣亦有梧桐川)六楓川(在縉雲縣北二)
(十里)三龍潭(在慶元縣北四十里有龍泉三泓最下一泓深不可測歲旱禱雨多應)琵琶
洲(在好溪上平沙滿望碧水環繞形似琵琶)胡公堤(在遂昌縣治前胡涓築以防水患故名又)
(曰三牛堤)通濟堰(在松陽遂昌二縣間處多山田梁天監中詹南二司馬作此堰宋范成大復修)
(成之為立詹南廟作堰規刻石廟中民蒙其利)突星瀨(在府城東四十里地名箭溪晉王羲之遊)
(惡溪道歎其竒絶遂書突星瀨於石後里人苦州縣模打之擾推墮潭中)天井(在南明山有泉出山)
(隙間不施疏鑿形圓如井崖下復有二井相傳天欲降雨井中雲氣出里人呼為龍窟禱雨多應)煉
丹井(在縉雲縣玉虚宫唐劉隱眞常汲水煉丹至今泉水清冷冬夏不竭)義泉井(在龍泉縣)
(治北相傳此井有龍居之禱雨有應)半月泉(在松陽縣西屏山又有靈霄臺泉大旱不竭)玉
泉池(在縉雲縣雙龍洞下其色玉潔)
土産銀鐡鉛(各縣俱出)青瓷(麗水龍泉二縣出)黃蓮天南星
(俱各縣出)
公署處州衛(在府治南洪武元年建守禦千戶所八年陞為衛)
學校處州府學(在府治南宋康定初建)麗水縣學(在縣治西南宋康定中建)青
田縣學(在縣治東宋崇寕中建)縉雲縣學(在縣治東宋治平中建)松陽縣
學(在縣治東南唐武德中建以上五學俱洪武中重建)遂昌縣學(在縣治東南宋皇祐中建)
(正德十三年重建)龍泉縣學(在縣治東宋天禧中建本朝洪武初重建)慶元縣學
(在縣治北洪武中建縣治東天順末徙建於此)雲和縣學(在縣治西)宣平縣學(在縣)
(治東俱景泰五年建)景寧縣學(在縣治北景泰三年建)
書院桂山書院(在龍泉縣西十五里宋端平間邑人張奉議立以訓子弟丞相吳潜為題扁)
石門書院(在青田縣西七十里石門洞宋淳熙九年朱文公提舉常平循行至此嘗冇汶上之)
(興元至正中廉訪副使王俁始即謝客堂故址建)獨峯書院(在縉雲縣東三十三里朱文公)
(至此愛其山水清絶似武夷有碧澗脩筠似故山之句嘉定中郡人葉嗣昌建)美化書院(在縉)
(雲縣東六十里因朱文公嘗講道於此嘉熙中縣尉陳寔建)
宫室洞天樓(在府城南因括蒼洞天而名舊廢永樂十二年重建)香風樓(在府治東樓下)
(有池多植蓮花)好溪樓(在府城東舊名濟遠宋郡守趙善杠重修)烟雨樓(在府治宋崇寧)
(間楊嘉言建范成大書額錢竽詩人在神仙碧玉壺樓高壯麗壁成隅風雲出没冇時有烟雨空濛無日)
(無)見山樓(在府治西宋董居誼建欒繼宗詩凴欄一望三百里頓豁病眸如酒醒浮雲不動暮)
(天闊秀色入戶羣山青)雙清閣(在舊州治舊名盡心閣宋郡守錢竽改今名有郡治十二詠龕)
(於壁)凝霜閣(在府治後宋郡守楊億建并書扁作記趙廱詩修竹蕭蕭三兩竿公餘時得靜中看)
(何湏更避人間暑滿腹冰霜六月寒)翔峯閣(在府治東宋郡守孔元忠建葉適詩九盤在州中萬)
(山來四遠)少微閣(在府治西宋郡守關景暉建米芾書額錢竽詩少微閣映少微星點點雲間分)
(外明雨過曉來添練水好山晴後見蓮城閣下又有拂雲亭)洄溪閣(在府治西舊名松聲宋耿)
(延禧建取謝靈運詩對嶺臨洄溪之句為名)文英閣(在檡山下宋隱士毛氏故居秦觀謫監處)
(州酒税時嘗與毛氏賦詩於此)留槎閣(在龍泉縣南濟川橋上宋蘇軾題扁陳舜俞詩長橋跨岸)
(虹垂地高閣凌雲蜃吐樓)清華閣(在遂昌縣東一十里閣臨溪水峯巒環繞為邑之勝概)慱
古堂(在舊州治東宋通判石朝散建張擴詩古人嗜書書不足家貧無錢就市讀今人收書書填屋)
(紅牙垂籖手未觸别駕平生師古人傳癖書滛九經簏盧仝撑腸五千卷鄴侯插架三萬軸河東安世工)
(補亡伏日郝隆更曬腹近者聞說新堂成芭蕉急雨作秋聲請君掃榻近燈火莫歌長檠歌短檠)蓮
城堂(在府治南園宋乾道中范成大建)照水堂(在府治西宋慶歷中郡守李堯俞建米芾)
(書扁蘇舜欽記許尹詩青溪自古流溪流不見底日照鱗甲生風行縠紋起誰遣魚蝦來濡沫亂清泚招)
(招彼舟子網此腥城市我雖仙都遊不唾仙都地但欲向滄浪中流航一葦愼勿怪使君使君心似水)
好溪堂(在府治宋徐度建范成大書扁)惠風堂(在舊州治宋宣和間黃葆光建後有烟雲)
(洞抱節庵)籍桂堂(在龍泉縣治東宋治平中因邑人五人登科建五桂亭後更為堂)石門
亭(在青田縣西宋建王安石記)夕霏亭(在府治宋建吳說書扁)點易亭(在舊州治)
(南圍宋紹興中司馬伋建取唐人詩滴露研硃點周易之句為名)擬滁亭(在舊州治宋紹興中)
(蘇簡建下瞰溪流環望皆山故名)鶯花亭(在府治南園宋范成大建取秦觀花影鶯聲之句為)
(名陸游詩沙外春風柳十圍綠隂依舊著黃鸝故應留與行人恨不見秦郎半醉時)綠波亭(在府)
(城濟川門外下臨南溪往來艤舟處一名如錦亭)巽亭(在縉雲縣龍泉橋上宋御史詹適建蘇軾)
(詩濤雷轟白晝梅雪耿黃昏)半山亭(在遂昌縣妙高山之半峯巒秀麗登臨覽勝之所元大德)
(間建)忘歸臺(在吏隱山上唐縣令李陽冰公暇遊憩之所有陽冰篆書忘歸臺銘)
關梁應星橋(在府治東南以郡應處士星故也)
寺觀崇福寺(在府治西南元元貞初建)佛日寺(在府城南五里宋建寺左有高陽洞前有)
(爽氣亭)廣聖寺(在府城東八里唐守李敬仲築室後捨為寺)福林寺(在白雲山唐建)
(寺前有鏡心池亭西有青山亭)靈山寺(在府城東一十五里五代時建舊名靈鷲)大雲寺
(在府城北三十里五代時建環以羣山下瞰青溪)棲霞寺(在青田縣南二里)法安寺
(在青田縣西九十里舊名瑞龍以上二寺俱唐建)永寧寺(在縉雲縣東北五里唐中和初建本)
(朝洪武初重修)天壽寺(在縉雲縣西二十里五代時建宋重修)平治寺(在松陽縣治西)
(唐建宋改資聖又改今名)延慶寺(在松陽縣西五里梁普通中建寺有浮屠)報願寺(在遂)
(昌縣治東陳大建中建)安福寺(在遂昌縣治東隋大業中建)崇仁寺(在龍泉縣南五)
(里五代時建有華嚴寳塔宋何執中嘗題詩於塔頂)大明寺(在慶元縣東五里唐乾符初建元至)
(元間重修)玄妙觀(在府治東南晉建)紫虚觀(在少微山有堂塑鍾吕二仙像元至正中)
(觀火惟像獨存)崇道觀(在青田縣治西唐天寳初建)佑聖觀(在縉雲縣治後唐李陽冰)
(建)永寧觀(在松陽縣西二十里唐葉法善建舊有葉公碑李邕撰并書)冲眞觀(在宣)
(平縣北六里唐葉法善建亦有李邕所撰碑)紫極夀光宮(在遂昌縣治南梁時有異人煉)
(丹於此後乘雲上昇因賜額登雲觀宋徽宗御書今額)玉虛宮(在縉雲縣東二十三里唐天寳)
(中有彩雲起於李溪源雲中仙樂響亮因勅封仙都山建宫以黃帝祠宇為額李陽冰篆宋治平初賜今)
(名)報恩光孝宮(在龍泉縣西四里宋徽宗御書宫額)
祠廟五賢祠(在府學明倫堂東初祀宋孫沔黃葆光吳戭後增王之望王公信為五賢祠)三
眞君祠(在宣平縣西一十五里三真君周厲王時三諫臣唐宏葛雍周武也有靈應宋朝屢加封)
清風祠(在麗水縣治南祀宋敷文閣待制閭丘清簡公昕)歐冶子廟(在龍泉縣治南)
(劍池湖前相傳歐冶子乃吳王闔閭大夫之子嘗鑄劍於此)趙侯廟(在縉雲縣東一十五里後)
(漢時東陽人趙炳嘗道經此炳有方䡓及殁邑人立廟杞之)詹南廟(在松楊縣通濟堰梁時詹)
(南二司馬作堰溉田有德於民故祀之)馬大仙廟(在景寧縣西一百里唐光化中有邑人馬)
(氏家貧養姑遇異人授以神術及殁鄉人立祠祀之几禱多應有李陽冰所撰碑記)龍母廟(在松)
(陽縣百仞山下一名太婆廟五代晉時縣令陳時禱雨有白龍見大雨隨至)誠意伯廟(在青)
(田縣伯乃本朝名臣劉基天順初命有司建廟以祀之)
墳墓葉法善墓(在府城北一百二十里法善唐人葬於此未一年棺忽開惟存衣冠劍履宋宣)
(和間道士以劍履獻於朝)詹司馬墓(在府城西三十里)孝婦墓(在青田縣南二里唐)
(建中間有孝婦陶氏者姑病竭力供養及終負土成墳一號而絶刺史崔清造其廬令李繇作碣陸羽為)
(文)孝童墓(在府學東童姓周名智郡人六歲喪父廬有紫芝之瑞)劉基墓(在青田縣)
(南田)
古蹟舊州城(在麗水縣治南七里今呼為舊州唐末盧約竊據是州遂徙今地舊傳約將徙訪於)
(三平和尚云黃牛卧處好安州因訪近山有黃牛吪寢因遷於此治)縉雲墟(處州為古縉雲墟上)
(應牽牛之宿下當少陽之位黃帝煉丹於縉雲之山)軒轅丘(在青田之石門洞謝靈運詩連巖覺)
(路塞密竹使逕迷)仙人壇(在青田縣西北七十里峯若蓮花相傳嘗有仙人煉丹於此丹竈址)
(尚存)土鼓壇(在遂昌縣瑞山東上有平地周百餘步遇春時鄉人集於其上)幞頭壇(在遂)
(昌縣治東大溪中有大石似幞頭水涸可見謠言幞頭壇上岸遂昌官一半後溪南漲沙與山麓等去壇)
(數尺登第者相望)天嗔塔(在府城南一十里宋祝顔詩山頂浮圖壓巨鼇野僧平日謾心勞時)
(人欲識天公意萬事寧容險處高)雙峰塔(在土鼓壇上因曾山崒嵂造此塔對峙今名文筆雙)
(峯)南園(在舊州治南為一郡遊覽之勝宋陸游詩曉鶯催繫柳邊舟巷陌東風拂面柔客裏又驚)
(春事晚夢中重續括蒼游懽情飲量年年减古寺名園處處留却羡少年輕歲月角聲如此不知愁)
名宦唐李邕(開元中括州刺史興利除害郡人悦服)李陽冰(乾元間為縉雲令修孔子)
(廟歲旱禱雨於城隍約以五日不雨將焚其祠如期果雨秩滿居吏隱山多留詩字為後人所寳)邢
羣(會昌中為處州刺史革吏姦除弊政去任之日老稚泣送於路)李中敏(會昌中處州刺史性)
(剛直有氣節會大旱上言乞斬鄭注則天必雨不省遂以病告歸)叚成式(大中間處州刺史境)
(内惡溪多水怪成式有善政水怪潜去民謂之好溪)宋甄旦(知麗水縣吏道詳敏而飾以文學清)
(白以率下明察以照姦到任未期政治大成)楊億(至道中知處州真宗賜以金百兩在郡歲稔刑)
(清專以寬大為政)仲簡(知處州時稱治為浙東第一)張若谷(知處州不激訐取名而自)
(有循良之迹)孫沔(景祐中知處州時學校久弛沔贍養生徒士始知學邦人立祠於郡庠)崇
大年(慶歷中知青田縣民貧無以納税買州符追縣吏大年悉令候冬熟納足民感其惠政)張
仲倩(神宗時為縉雲縣尉治有政聲縣有淫祠曰五通歲旱仲倩遍禱祈不及五通吏民以請仲倩)
(強往命毁之歲亦大熟)劉琦(熙寧初為侍御史疏論王安石言行乖戾坐貶監處州酒税以直聲)
(聞)劉芹(元祐中知青田縣時邑未知學芹躬為訓誘風俗一變競以儒業相尚)秦觀(紹聖)
(中坐蘇轍黨責監處州酒税嘗寓僧寺中有詩云市區收罷魚豚税來與彌陀共一龕言者得詩劾以廢)
(職再貶藤州)朱戩(元符中知青田縣子常復知是縣興建學校崇奬儒學父子繼美邑人稱之)
陳戩(徽宗朝為處州教授後又知處州時苦亢旱戩下車雨霑足人以為隨車雨)史徽(政和)
(中知青田縣明敏果斷時以茅葺屋多火災徽教以用瓦火患遂息)黃葆光(宣和中知處州當方)
(臘殘亂之後民力凋弊招集流散撫摩不倦民列其狀加直秘閣再任卒之日闔城哀慟罷市建祠祀之)
張觷(知處州有善政嘗欲造大舟幕僚不能計其直觷教以造一小舟量其尺寸而十倍筭之)劉
大中(紹興中知處州在任激濁揚清抑強扶弱境内肅然)謝深甫(孝宗時知青田縣有廊廟)
(才侍御史葛邲監察御史顔師魯禮部侍郎王藺交薦之)王極(淳熙中知青田縣律已清介&KR0681;事明)
(敏嘗立銷鈔程式民庶稱之)劉&KR0882;(淳祐中知青田縣明敏警悟於政事洞見源委吏無所欺以崇)
(學校厚風俗為先民懷其惠肖其像祠於義倉)江安止(知麗水縣為政明敏囹圄屢空案牘無積)
(又練鄉兵以禦盜邑頼以寧去之日吏民泣送於道)張根(知遂昌縣省决曲盡情偽猾吏革心獄訟)
(衰息興利除害政繢赫然)汪待舉(知處州為政寬厚曲盡下情民有爭訟呼之使前面究曲直不)
(以屬吏百姓以詩誦之云官舍却如僧舍靜吏人渾似野人閒)傅楫(知龍泉縣中丞孫覺曰朝廷欲)
(用君盍少留楫曰仕宦樂居中者免外臺督責耳今俯首權門與外臺奚擇遂去不顧)葉顒(知處)
(州明習法令吏不能欺待下以嚴僚屬敬畏民懷其惠)范成大(知處州開堰溉田興義役修橋)
(梁民便之)葉綰(知龍泉縣有善政邑人立碑記之)司馬掀(典遂昌縣撫字百姓教化大行)
(有瑞蓮嘉禾之應)馬光祖(知處州為政知大體决訟如神舉行荒政威惠並著後人思之)吳
勢卿(知處州救荒有法時松陽盜起率民義悉平之尤留心學校親為講說以淑後生)李雷
奮(知處州在郡廉謹嘗捐俸造郡學士人立祠於學祀之)楊大異(龍泉尉攝縣事適歲饑提)
(刑司遣吏和糴米二萬石於邑米價頓增民乏食大異即以提刑司所糴者如價發糶民甚德之)吳
芾(知處州因俗為治視官如家處舊苦丁絹重芾損之以新丁補其額)黃㽦(通判處州經總制有)
(額無錢俗號殿最綱㽦會十年中成賦酌取之閣免逋負錢額鈞等獨以最聞)元趙賁亨(至元)
(中爲處州路逹嚕噶齊討平叛寇招散亡立官府呼頼都克台欲屠城賁亨不從曰賊固可殺良民何辜州)
(以免)舒穆嚕宜孫(副都元帥守處州本朝獲其弟及母以書招宜孫不至遁入建寧復出與王師)
(戰敗走死於桃坑朝廷嘉其盡忠遣使諭祭州民立祠祀之)本朝石驥(洪武初知松陽縣明)
(敏果斷吏民不敢欺凡有賦役務稽其實民皆服其均平為立政繢碑)凌玉(洪武初知青田縣以)
(興學勸農為政民受其惠)倪孟賢(洪武中知麗水縣有賣卜者干謁縣民不遂所求詣京誣訴其)
(謀亂乃遣官往捕連坐者數十人孟賢其情以聞被訴者悉得釋民以是深感其德)魏明德(洪武)
(中慶元縣丞愛民如子時青田縣賊葉香等作耗統兵者勦捕欲盡誅慶元連境民明德抵軍門涕泣請)
(曰今以他邑被&KR0647;連勦吾邑良民吾寧受死不忍傷吾民也主將乃止邑人咸感其德)李納(洪武)
(中知遂昌縣以恩信感化山砦七十餘所招復離民萬有餘家政績為最)謝子襄(洪武末知青田)
(縣在任廉潔勤於撫字務興學校初邑多虎患禱於神遂息歲旱而蝗設誠禱之雨足蝗死秩滿邑人赴)
(闕懇留陞處州知府)劉仲廉(洪武末知處州府在任廉謹有為政尚寬平深得牧民之體尋遷工)
(部侍郎)韓時中(洪武末處州府同知操守廉正督造海舟青噐措置得宜民心悦服)
人物宋周啟明(龍泉人舉進士又舉賢良方正既而罷歸教授子弟百餘人不復仕進時號處)
(士轉運使陳堯佐表其行義詔賜粟帛仁宗時除試助教遷至太常丞所著有詩賦雜文千六百餘篇)
吳戭(龍泉人以行義見推甘於隱遯康定中郡守孫沔奏以教授州學部使者薦於朝賜粟帛授將)
(作監主簿卒門人私諡曰沖和先生立祠於學)管師復(龍泉人與弟師常俱有盛名從胡瑗遊師)
(復善詩自號卧雲先生仁宗召至問曰卿所得何如對曰滿塢白雲耕不盡一潭明月釣無痕臣所得也)
(竞不受爵命)何琬(龍泉人舉進士神宗疏其姓名於御屏云政事何琬文章葉濤濤亦邑人也)
詹適(縉雲人幼嘗廬墓有靈芝之瑞嘉祐中進士仕至龍圖閣學士居官廉正)葛源(麗水人仕)
(為雍丘令時有申貴人擊驛吏府不敢劾源上書論其事中貴人坐詘時論高之終湖北路提點刑獄)
詹乂(縉雲人善辭章元祐間馳聲太學後舉進士累遷給事中徽猷閣學士以才識聞)葉濤
(龍泉人進士乙科為國子直講坐事免官從王安石於金陵為文紹聖中為秘書省正字編修神宗史進)
(校書郎後以龍圖閣待制提舉崇禧觀)管師仁(龍泉人崇寧中進士知建昌軍冇善政累官樞)
(密直學士知定州時邊備久不整遼横使再至師仁預為計度設備一日而舉衆十萬轉盼而成日與賓)
(客燕集以示閒暇召為吏部尚書終同知樞密院事)龔原(遂昌人進士高第紹聖初拜國子司業兼)
(侍講出知潤州徽宗初為給事中時除郎官五人皆執政姻戚悉舉駁之後歴兵工部侍郎除寳文閣待)
(制知盧州所著有易解孫敦頥博通羣書仕至宗政丞)何執中(龍泉人琬之裔進士高第調台)
(亳二州判官知海鹽縣有異政以母憂去寓蘇州比隣夜半火執中拊母柩號痛有頃火郤徽宗時累官)
(至太宰封榮國公卒追封清源郡王子志同姪志宗皆擢第)胡份(縉雲人舉進士文章氣節為學)
(者宗師官至國子司業)葉夢得(松陽人累官尚書左丞博學能文尤邃經術徙居胡州號石林)
(先生所著有石林避暑錄燕語行世)陳汝錫(青田人幼穎悟數歲能屬文舉進士邑之登第者自)
(汝錫始官至紹興郡守有鸛溪集刊於郡齋)周綰(遂昌人舉進士典五郡入為國子祭酒吏部侍)
(郎敷文閣待制自號蓮峯先生)蔣存誠(青田人好學工文辭仕為國子祭酒出知饒州猶子繼周)
(舉進士歴館職二十餘年一日孝宗問宰相葉衡其人如何對曰臣備位七年不識其面即日除右正言)
(凡奏議上稱其得陸贄體)鮑愼由(龍泉人舉進士累官工部員外郎以議論不合而去後知明海)
(二州奉祠愼由嘗從王安石蘇軾遊為文汪洋宏肆詩尤高妙嘗註杜詩有文集五十卷)趙文澤
(麗水人六歲喪父廬墓有羣鼠銜花白鶴來巢之異宋大觀初詔賜粟帛)祝公明(麗水人主㿻縣)
(簿金人犯太原時公明率兵入援城䧟死之子陶亦死國事)李洞(麗水人知名太學舉進士賊䧟)
(郡父没於寇洞隨官軍收復得殺其父者手刃之)吳安國(麗水人宣和初太學進士累遷考功)
(郎中以太常少卿使金金人渝盟拘留欲脅服之安國毅然不屈曰我首可得我節不可奪金人不敢犯)
(靖康初遣還後知袁州)詹度(縉雲人宣和中為燕山府路安撫使奏郭藥師不可信任且與藥師)
(議論不合改中山路安撫後藥師叛果如度言)鄧熹(遂昌人有勇略善文章宣和中睦賊犯松陽遂)
(昌間熹捐家資集鄉民入邑禦侮與盗戰勝遂全兩縣郡守黃葆光聞於朝增職賜金以榮其歸官其一)
(子)閭丘昕(麗水人舉進士以廉稱為義烏令有政績除監察御史累遷吏部侍郎卒謚清簡)
姜綬(麗水人靖康初金人圍汴召募忠勇士賫蠟書求援綬以忠翊郎應募刲股藏書縋下南壁為)
(邏卒所獲罵敵不屈遂被害建炎中召官其子特立)季陵(龍泉人政和初以上舍三遷太學博士論)
(學術邪正異同被譖謫知舒城縣建炎初從至揚州為太常少卿金人南侵高宗幸杭州陵負九廟神主)
(以行遷中書舍人多所建明歴知温州臨安府官至右文殿修撰有文集十卷)梁汝嘉(麗水人以)
(外祖何執中任入官建炎初知武進縣有治狀累遷戶部侍郎知臨安府後以寳文閣學士知明州兼浙)
(西沿海制置使又更宣溫鼎三郡汝嘉長於吏治在臨安風績尤著)章雲就(麗水人建炎中賊將)
(逼處州守臣梁頥吉募能說賊者雲就應募遇賊於荆坑諭之使降賊許諾既至城下官軍掩至賊以為)
(賣已遂被害後人立祠於州治祀之)王信(麗水人紹興末進士累官給事中以能稱嘗假禮部尚書)
(使金肄射都亭連中其的金人驚駭曰尚書得非黑王相公子孫耶歸言金人必衰之兆有四在我當修)
(之策有二歴知湖州紹興府鄂池州累遷煥章閣待制所著有是齋集)楊富老(麗水人性至孝)
(七歲喪父廬墓三年不返感烏鵲來巢木生連理之異紹興中詔賜粟帛)項安世(括蒼人淳熙初)
(進士除秘書正字光宗以疾不朝重華宫安世上書不報尋遷校書郎寧宗即位應詔言事未久以偽黨)
(罷後以直龍圖閣為湖南轉運判官所著有易玩辭等書)鄭汝諧(青田人累官知信州孝宗褒之)
(曰鄭汝諧威而能惠自號東谷居士著易傳論語意源及東谷集)田渭(縉雲人舉進士累官浙東)
(提舉常平以鄉邑有五等差役之擾奏罷之民得安業每歲寒食父老祭奠其墓)胡紘(慶元人幼)
(穎悟好學讀書過目不忘累官吏部侍郎出為廣東經略使所至有能聲)李由臯(青田人通九經)
(試春秋舉業應童子科淳熙中中選同邑人又有戴夢齡者總角能文作項羽聞楚歌賦傳世)葉賀
孫(龍泉人早從朱文公遊官至校書郎嘗編輯朱文公語錄卒諡文修學者稱為西山先生祠於學)
尹起莘(遂昌人隱居不仕學問該洽嘗著資治通鑑綱目發明五十九卷行世)元鄭滁
孫(處州人宋景定間進士知樂清縣至元末以薦召見累官集賢學士致仕歸所著有大易法象通贊)
(周易記玩等書)鄭陶孫(滁孫弟宋進士鹽西嶽祠元世祖徵至闕授翰林國史院編修官會纂修)
(國史至宋德祐末年事陶孫曰臣嘗仕宋宋是年亡義不忍書終不書世祖嘉之陞應奉翰林文字出為)
(江西儒學提舉所著有文集)祝公榮(麗水人隱居飬親事母甚孝母没柩在堂家人失火公榮)
(力不能救乃伏棺悲哭其火自滅鄉里異之塑二親像於堂朝夕事之如事生焉)陳繹曾(處州)
(人為人雖口吃而精敏異常諸經註疏多能成誦文辭汪洋浩博其氣燁如論者謂與莆田陳旅相伯仲)
(官至國子助教)本朝劉基(青田人元進士後棄官歸隱本朝初召至金陵陳時務十八策自是)
(屢從征伐仰觀天象謀謨帷幄知無不言言無不應授太史令累遷御史中丞兼弘文館學士論功封誠)
(意伯致仕卒所著有郁離子覆瓿集寫情集犁眉公集子璉官至江西右參政孫廌襲封伯爵今錄其後)
(一人為翰林五經博士)胡深(龍泉人元末統鄉兵以保障處且州本朝師趨處州深即日迎見)
(曰吾所以為此者欲郡邑之民安耳召至京師累擢浙東行省左右司郎中總制處州軍民事深興利除)
(害惠愛甚多後以征福建陳有定遇害追封縉雲伯鄉人立祠祀之)章溢(龍泉人元末統鄉兵保捍)
(鄉士本朝擢浙東按察司僉事胡深兵入閩䧟没處境復驚陞溢為副使往鎮撫之溢至閩誅其首叛者)
(數人民乃定又奏减處州税停海舟木罷鄉兵歸農官至御史中丞兼太子贊善)葉琛(麗水人元)
(季兵亂從參政舒穆嚕宜孫討寇有功授行省元帥歸附本朝授管田司僉事守洪都寇䧟洪都琛遇害追)
(封南陽郡侯)王景(松陽縣人洪武中為山西參政與布政使會稽韓宜可同坐事謫雲南後召宜)
(可為副都御史景與修高廟實錄陞翰林侍講永樂初進陞學士景博學以古文自名亦善筆札)劉
璟(青田人基次子也高廟時拜閣門使以剛直聞靖難師起詣闕獻策尋以疾歸文皇登極召用之辭)
(以疾遂逮繫至京入見猶稱殿下下之獄自經死省志)葉希賢(一名雲松陽人洪武中舉賢良)
(任御史壬午六月之變家人驚潰相失疑其已死希賢實亡在外隱姓名削髮為僧好事者異之為建刹)
(於蜀重慶之松栢灘以志居之號雪菴和尚省)
列女湯輝妻(元龍泉人姓張氏兵亂其家財先已移入山砦夫與姑共守之舅以疾未行張歸任)
(樂膳賊至即命以輿載其舅而已遇賊賊以刃脅之曰從我則生否則死張掠髮整衣請受刃賊未忍殺)
(張懼汚即奪其刃自剚死時年二十七)湯婍(元龍泉人有姿容賊殺其父母以刃脅之婍不勝悲)
(咽乞早死因以頭觸刃賊怒斫殺之其妺亦不受辱而死)周婦(元松陽人姓毛氏美姿色至正中隨)
(夫避亂麻鷖山中為賊所得脅之曰從我多與居金否則殺汝毛氏曰寧剖我心不願汝金賊以刃磨其)
(身毛氏因大詈曰碎剮賊汝碎則臭我碎則香賊怒刳其腸而去)季銳妻(元龍泉人姓何氏至)
(正中因避兵於邑之繩門巖賊至何氏被執欲汚之乃與子榮兒女回娘投崖而死)周氏(遂昌人永)
(樂間許聘蘇仲善為繼室未行而仲善死周遂號痛至夫家服衰麻撫夫前子事姑以孝年七十餘而卒)
(鄉里以童老安人稱之)王氏思員(處州人適周應熊再歲生一子方八月應熊病革指王曰)
(能不吾負善養吾母保孤幼王泣曰必無負天鑒之後一如夫言孀居六十餘年始終一節省志)吳
質妻(潘氏松陽人正統間宣平寇起避難横山賊攻寨兵潰賊至欲脅以行潘不從抱子投崖而死)
(省志)周廷輝女(松陽人年十八有姿色正統間避亂横山寇至欲廹去不從即以刃按其頸女)
(曰欲殺即殺决不志汝從遂被害省)蔡儼妻(包氏宣平人正統中鄉寇作亂包從舅姑避難東巖)
(巖破包被執紿賊曰我冇金銀藏巖穴中當往取之賊以為然問至其所遂自投崖而死成化二年旌其)
(門志省)谷得與妻(陳氏麗水人年二十景泰初鄉賊摽掠陳與隣婦同避巖穴被執欲犯之)
(陳憤罵不從賊脅以白刃罵愈厲遂遇害賊去鄉人歛其體葬於小嶺因名其嶺曰烈婦嶺省志)陳
驥妻(王氏景寧人年二十一驥死生遺腹子名逹家貧甚日紡績事孤撫幼營葬其夫孀居三十九)
(年成化初旌之省志)林庭光妻(蔡氏青田人二二十一庭光卒孤子始週歲戚戚勸其易志蔡)
(斷髮自誓績紡事姑撫幼孀居六十年省志)葉孔賓妻(鄭氏青田人孔賓以父卒於官迎喪)
(覆舟死鄭年二十三遺子十月矢心自守妾何氏年尤少鄭謂之曰我守夫家汝無子宜自擇也妾曰主)
(母既以節守妾當奉承以全其節何以出為志相與同處年各八十餘時人謂之雙節省)葉婦應
氏(處州人年十八夫從戍二十餘年信音不聞人傳其夫在戍所别娶生子父母令改適婦堅不從後)
(夫終不返而應志終不志渝清白自持以死省)潘榆妻(毛氏景寧人年二十二夫死無子即誓不)
(食他姓粟抱志獨居時有豪家以力脅其父而娶之毛謂父曰今不從父不免受其毒但女子失身辱及)
(宗黨毒尤甚焉有死而已父不敢復言省志)林叔資妻(葉氏青田人年二十一而寡夫葬時)
(泣拜墓前剔去一齒誓不再醮家貧事姑撫幼充盡其道年八十餘卒省志)
仙釋葉法善(括蒼人世為道士嘗遊白馬山石室遇二仙人授以正一三五之法能厭劾怪鬼唐)
(高宗召詣京師欲寵以官不拜睿宗時拜鴻臚卿封越國公開元八年卒未一年棺開尸化)吳善
經(唐縉雲人權德輿集有故太清宮三洞法師吳先生碑銘云先生族系於東吳築室於仙都而演道)
(於明庭棲神於太清隱機於開元歸根於露仙其來適然具去寥然)馬大僊(冇廟在青田縣唐光)
(化間馬氏女既嫁家貧養姑尤謹遇異人授以仙術往來傭織去家百里食冇羹不食即以箬笠浮還家)
(薦於姑頃之復回人始知其不凡呼為馬大仙)羊愔(以明經授括蒼尉隱於括蒼山一日與青&KR1567;觀)
(道士飲於阮客洞酒中忽仆地七日乃悟云初見一人自云雲英邀入洞中石間有物迸出曰此青靈芝)
(也食之得仙愔取食之自是惟飲水覺身輕日行數百里後入委羽山人莫之見云)杜光庭(唐縉)
(雲人咸通中進取不利入天台山學道應制為道門領袖僖宗時從幸興元後隱於青城山蜀王建封為)
(廣城先生卒年八十五人以為尸解云)章思廉(壽昌人居壽光宫為道士誦度人經有悟遂默)
(不語或絶粒不食踰四十年預言休咎多有騐)范子珉(處州道士嗜酒落魄談人意外事多竒中)
(善畫牛往訪郡守錢竽曰負公畫四軸故來相償畫成儼然就逝將歛得片紙于席間書曰庚申日天帝)
(詔范子珉蓋其亡日也)三平和尚(有眞身塑像在麗水之大安院有破衲若蟬翼藕絲其徒)
(寳之)周南(遂昌人號知常叟壯年放蕩遊四方謝棄鄉里學仙不成去學佛以易著名)
明一統志卷四十四
