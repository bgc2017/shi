明一統志卷四十七
明李賢等撰
台州府(東至海岸一百八十里西至處州府縉雲縣界二百一十九里南至温州府樂清縣界二百三十九)
(里北至紹興府新昌縣界一百四十五里自府治至南京一千八百三十三里至京師五千七百七十八里)
(糧一十二萬五千八百石零)
建置沿革禹貢揚州之域天文牛女分野春秋戰國時
為越地秦屬閩中郡漢初屬東甌國後東甌内徙以
其地置回浦縣屬會稽郡南部都尉治此東漢改回
浦曰章安三國吳以會稽東部為臨海郡治臨海縣
徙治章安梁改赤城郡尋廢陳置章安郡隋罷唐置
海州尋改台州因天台山為名天寳初改臨海郡乾
元初復為台州至德初移治始豐陞德化軍宋仍為
台州屬浙東路元改為台州路本朝改為台州府領
縣六
臨海縣(附郭本漢回浦縣地屬會稽郡東漢為章安縣地吳置臨海縣屬臨海郡隋屬永嘉郡唐)
(於此置海州改台州宋元仍舊本朝因之編戶一百四十九里)黃巖縣(在府城東南六十里本東)
(漢章安縣地永和中置永寧縣吳屬臨海郡隋改永寧曰永嘉又分其地入臨海縣屬永嘉郡唐復析置)
(永寧縣屬台州天授初改黃巖縣以山為名宋因之元陞黃巖州本朝仍改為縣編戶七十九里)天
台縣(在府城北九十里本東漢章安縣地吳析置南始平縣晉改為始豐縣屬臨海郡陳徙郡治此)
(隋罷郡以縣省入臨海縣屬永嘉郡唐復置更名唐興縣屬台州五代梁時改天台縣晉時改曰台興宋)
(復為天台元仍舊本朝因之編戶三十六里)仙居縣(在府城西九十里本晉始豐縣地永和中)
(析置樂安縣屬臨海郡宋以後皆因之隋省入臨海縣唐復置屬台州五代時錢氏奏改永安縣宋改仙)
(居縣元仍舊本朝因之編戶七十八里)寧海縣(在府城東北一百八十里本漢會稽郡回浦鄞)
(二縣地晉析置寧海縣屬臨海郡隋省入臨海縣唐初復置尋省入章安永昌初復置屬台州宋元仍舊)
(本朝因之編戶一百四十里)太平縣(在府治東南一百四十里本黃巖縣地成化五年割南三)
(鄕建為縣十二年又析樂清下山六都以益之治百千山南編戶六十六里)
郡名赤城(梁名)章安(陳名)天台(唐因山名州)
形勝雙闕雲竦瓊臺中天(晉孫綽天台山賦雙闕雲竦以夾路瓊臺中天而垂居)
窮山海之瓌富盡人神之壯䴡(同上)川澤沃衍有海陸
之饒(圖經)藐彼天台嵯峨崔嵬下臨滄海遥望蓬萊(唐崔)
(尚桐栢山碑)
風俗其人樸靜其俗儉約(宋吳子良臨海縣學記)閭閻興禮遜(宋陳)
(襄詩閭閻興禮遜囹圄長榛蕪)
山川大固山(在府城内西北蜿蜒磅礴如屏障之狀舊經晉孫恩作亂刺史辛景休於此掘塹守)
(之恩不能犯因以名山宋紹興間道士費德風劚地得晉斷碑有龍顧山字故又名龍顧山)小固
山(在府城内東南與大固山相望亦以辛景休禦寇得名)巾子山(在府城東南連小固山兩)
(峯如帢幘其頂雙塔塔之南有翠微閣北有廣軒下瞰城郭郊藪山水之勝又有曲肱齋蹙雲軒息菴久)
(廢唐任翻詩絶頂新秋生夜凉鶴飜松露滴衣裳前村月照半江水僧在翠微開竹房)日山(在府)
(城西五里以其面東朝日視諸山獨高故名)靖江山(在府城東七里舊傳辛景休破孫恩於此)
白鶴山(在府城東二十里寰宇記上有深湖中有盤山石前有石鼓昔有白鶴飛入會稽雷門鼓)
(中擊之聲聞洛陽又郡國志漢末有徐公於此成道控鶴騰空而去)清潭山(在府城西二十五里)
(曹太尉莊畔舊有坡廣十餘里宋洪邁夷堅志淳熙間大水推一山納陂中山之大小正與陂等林木宛)
(然)盖竹山(在府城南三十里一名竹葉山有洞名長耀寳光之天洞淵集以為第十九洞天抱)
(朴子言此山可合神丹漢末有陳仲林軰四人得道于此上有香爐天門二峯最為遊覧之勝)石塘
山(在府城西三十里上有石峽飛瀑注塘中木底有石柱日朗即現俗呼龍盤石)真隱山(在府)
(城西南四十里高一萬六千丈周迴三百里與仙居韋羌山接本名括蒼王方平居崑崙往來羅淨括蒼)
(山即此唐天寳中改今名)東掖山(在府城東北四十五里以其處天台左掖故名上舊有隔塵寺)
許孝山(在府城北四十五里舊傳山下有許姓者居喪至孝每號慟則羣鳥悲鳴故以名山)常
風山(在府城西五十里山有石穴常出風)宜山(在府城西六十里其顛平衍良疇可十頃有潭)
(瀑沾溉旱不能災)白鵠山(在府城西北六十里有水傾注如倒掛白鵠臨海記云中有深湖有)
(魚大如舟盖龍也)燈壇山(在府城西六十里山有石壇每隂雨望之其上有光如燈)石新
婦山(在府城東南七十里山旁有竒石如婦人狀宋文帝嘗遣畫工模寫山狀時人盛圖於白團扇)
九盤山(在府城東南七十五里以其路縈回九轉故名絶頂可眺大海)東刊山(在府城東)
(九十里盖以禹隨山刊木而名山極高遠又名天柱)亭山(在府城南一百里由郡泛舟入黃岩者多)
(候潮於此)石鼓山(在府城東一百五里上有石似鼓兵興則鳴)玉峴山(在府城東一百)
(九里舊名黃石唐天寳中改今名山洩水九層沿崖注落如白練東南有鍾乳穴有伏翼如鵝大)金
鰲山(在府城東南一百二十里東有小洞昔有人夜㬢舟山下見波間光彩近視之乃一金色巨鰲)
(因名宋建炎四年金人入寇高宗航海嘗泊此山留四十日始還紹興)海門山(在府城東南一)
(百二十六里相對如闕在海北岸東枕海)赤山(在府城東南一百三十里絶頂有古塔塔之下有石)
(函盛小銅塔内有銀囊盛舍利俗傳梁蕭詧所施)合旗山(在府城東一百三十里舊傳僧灌頂)
(居此會有海寇至灌頂講經自若寇見旌旗耀日有神皆丈餘惧而遁因以名山)高相山(在府)
(城東北一百三十五里有穴無際或云與海通)崛門山(在府城東一百五十里海中山腹有一孔)
(上達於頂有聲則風起水湧且有兵吳將亡孔内有聲遠聞十里)東麂山(在府城東一百五十)
(七里又有西麂山與此相近)龍符山(在府城東一百七十里吳越春秋夏王登此得龍符又名)
(覆釡山上有巨人足蹟相傳夸父遂日所踐者)大雄山(在府城東二百里海中)芙蓉山
(在府城東二百里出海口望之竦若紅蓮始開唐天寳六年改名秀麗)臨溪山(在府城北二百)
(四十里有二水合成溪名臨溪山因溪名)白山(在府城東南二百五十里望之如雪其上有湖舊傳)
(金鵝於此集焉下有溪其水金色)高麗頭山(在府城東南二百八十里自此山下分路入高)
(麗國其峯突立宛如人首故名)委羽山(在黃巖縣南一十里山東北有洞世傳仙人劉奉林於此)
(控鶴輕舉鶴嘗墜翮故名道書以此山為第二洞天號大有空明之天地産石無小大百碎皆方正宋范)
(宗尹詩當年孤鶴知何處遥想天風墜羽翰)永寧山(在黃巖縣東五里因古縣而名一名方山)
大仁山(在黃巖縣東一十五里山顛有二池水澄徹大旱不涸上有大仁寺)三童山(在黃)
(巖縣西南一十七里上有三峯各高數丈狀如童子)岱石山(在黃巖縣西一十七里傍有巨石如)
(人形俗呼為石大人山)鷄籠山(在黃巖縣南二十五里世傳每星月晦冥有光燭天人以為怪)
(不敢居一日晶彩畫見或視之金玉滿山往取輒滅一名許公藏)鳴山(在黃巖縣西二十里旁有)
(龍湫每遇旱致禱必聞飄風驟雨之聲又有龍鳴山在縣南一百二十里亦有龍湫)盤山(在黃巖縣)
(西南四十里宋王十朋詩一嶺迢迢十里賖行人半日踏煙霞青山遮莫盤千匝歸夢何曾不到家)丹
崖山(在黃巖縣西四十五里崖石俱赤有金銀星世傳仙人煉丹於此有池深可尺餘名煉丹井)
靈石山(在黃巖縣西四十五里山有寺晉孫恩叛時毀其材木為船舸石忽從空中自落賊有所)
(傷故名)瑞巖山(在黃巖縣西北四十五里昔有僧師彦入山坐盤石上自言主人翁惺惺着後)
(遂名惺惺石宋楊傑詩巖谷連天嶺杉松徹象山路從雲外入人自海邊還)石壁山(在黃巖縣)
(南八十里上有石壁插水中宋虞仲房刻詩于石野草閒花洞口春碧潭如鑑淨無塵江山好景移不得)
(漾入酒樽和月吞)黃巖山(在黃巖縣西一百二十里山頂有黃石一名仙石山俗傳仙人王方)
(平居此上有王公客堂)東鎮山(在黃巖縣東二百四十里山産海藻甲香等物)塵山(在黃)
(巖縣西三百里山多塵壒故名)赤城山(在天台縣北六里土皆赤色狀似雲霞望之如雉堞然故)
(名晉孫綽賦赤城霞起以建標即此)東横山(在天台縣東一十里唐許渾宿東横瀨詩孤舟路漸)
(賖時見碧桃花溪雨灘聲急巖風樹勢斜)九峰山(在天台縣西北山有九峰昔王羲之與支遁嘗)
(游覧焉)鳳凰山(在天台縣東一十一里晉孫綽賦覿翔鸞之裔裔聽鳴鳳之嗈嗈)桐栢
山(在天台縣西北二十五里唐周朴詩東南一境清心目有此千峯插翠微人在下方衝月上鶴從高)
(處破煙飛)瓊臺山(在天台縣西北三十里又有雙闕山兩峯萬仞屹然相向孫綽賦雙闕雲聳而)
(夾道瓊臺中天而懸居即此唐方干詩積翠千層一徑開白雲行盡見瓊臺)瀑布山(在天台縣)
(西四十里一名紫凝天有瀑布水陸羽記天下第十七水盖與福聖國清二瀑為三其山産大葉茶)蒼
山(在天台縣東四十里接寧海縣界其山凌暎桐栢以其蒼蒼接漢故名)石橋山(在天台縣)
(北五十里傍有方廣寺有小石橋架兩崖間其下有澗合流於橋下橋勢峭峻過者目眩心悸晉孫綽賦)
(跨穹窿之懸崖臨萬丈之絶溟即此宋趙湘詩白石峯猶在橋横一徑微多年無客過落日有雲歸)寒
石山(在天台縣西北七十里一名寒巖上有仙人㓊唐寒山子居之有詩云登陟寒山道寒山路不)
(窮谿長石磊磊澗闊草濛濛苔滑非關雨松鳴不假風誰能超世累共坐白雲中)天柱山(在天)
(台縣西九十里南有黃水峯)天台山(在天台縣西一百一十里道書是山上應台星超然秀出)
(有八重視之如一帆高一萬八千丈周迴八百里山去天不遠路由福溪水險而清前有石橋廣不盈尺)
(長數十丈下臨絶澗惟忘其身然後能濟濟者梯岩壁援藤葛始得平路見天台山蔚然竒秀雙列於青)
(霄上有瓊楼玉闕天堂碧林醴泉仙物畢具也)大盆山(在天台縣西一百八十里西接東陽南界)
(遥望形如覆盆乃婺江之發源也)福應山(在仙居縣東二里宋皇祐間縣令陳襄名之隂陽家)
(謂其邑治得龍首之勝居人建浮圖於上自是取青紫代不乏人)安洲山(在仙居縣東南五里)
(舊名管山又名九旬山上有潭唐武德中僧灌頂講經于此漁者甚衆灌頂勸止之忽一夜風雨旦視之)
(則為洲矣故更今名)紫籜山(在仙居縣北三十里舊名竹山唐明皇夢一人紫服自稱竹山神來)
(獻瑞鳳翌日果有鳳翔遂改今名上有棲鳳亭久廢)韋羌山(在仙居縣西四十里絶險不可升盖)
(衆山之最高者上有石壁刊字如斜斗宋陳襄詩云去年曾覧韋羌圖云有仙人古篆書千尺石巖無路)
(到不知科斗是何如)水簾山(在仙居縣西南四十里山有瀑若簾垂四時不竭昔人畱題有今古)
(長垂地晨昏不上鈎之句)萬竹山(在仙居縣西南四十五里絶頂曰新羅九峯回環叢薄敷秀宋)
(薛昂避寇于此嘗有詩萬竹山中數十家重重流水遶桑麻飽餐鼓腹成何事桃李春風任自華)運
羌山(在仙居縣西六十里亦名天姥山)卧龍山(在寧海縣治東南一名應家山山勢蜿蜒)
(如龍偃卧)白嶠山(在寧海縣東五里晉武帝初置寧海縣於此)石臺山(在寧海縣東六)
(里上有數石屹立如臺)雷山(在寧海縣西三十里葛玄煉丹處其山有三十六峯)柯僊山
(在寧海縣西四十里此地産牡丹特盛)天門山(在寧海縣北六十里漢地理志鄞縣之南寧海)
(之北天門山水入于海盖此山從嵊剡發足繚繞三百餘里)盖倉山(在寧海縣東北九十里瀕)
(大海一名茶巖上有石刻真逸二字相傳陶弘景嘗居此)王城山(在太平縣西北一十三里又名)
(方城山上有漁翁巖石柱峯仙人濯足灘鷄母石棋盤牛脊隴水簾谷皆其勝處)金山(在太平縣)
(北十二里上銳下闊宛若金字宋侍郎王居安築室面之號金山堂)屏山(在太平縣東五里上有東)
(西二石聳立如屏屏有古藤纏繞冬寒不凋)五龍山(在太平縣東南八里山脊有石聳立大可)
(百圍叢以木如婦人危坐狀父老云昔有人漁于海濱不返其妻携七子登此望焉感而成石下有石人)
(七盖其子也)松門山(在太平縣東南五里晉王羲之遊西郡記永寧縣界海中有松門島嶼上)
(皆生松即此山也)玉環山(在太平縣南十里海中山北有峽如門名楚門海艦由此出入宋曾)
(覿詩天寳妖塵暗兩京禍從妃子笑中生玉環兩字真堪恨好與青山改别名)九折峯(在天台縣)
(東北三十里孫綽賦既克隮於九折是也其峯有五正北曰八柱東北曰靈禽東南曰祥雲西南曰靈芝)
(西北曰暎霞前有雙澗合流號天下四絶之一)玉霄峯(在天台縣北三十五里重崖疊嶂松竹葱)
(蒨前有雙石夾徑唐陸龜蒙詩永夜只知星斗近雲深猶見海山微)紫凝峯(在天台縣西四十五)
(里相傳僧知顗於此誦經感紫雲之異與瑞龍天柱香爐應澤四峯相望皆為勝境)栢香峯(在天)
(台縣北六十里四壁隂崖垂磴萬仞以多栢木故名)華頂峯(在天台縣東北六十里周回百餘里)
(高萬丈絶頂東望滄海俗稱望海尖草木薰郁殆非人世夏有積雪唐李白詩天台隣四明華頂高百越)
(門標赤城霞楼棲滄海月即此峯也)天姥峯(在天台縣西以與天台山相對其峯孤峭下臨嵊縣)
(仰望如在天表唐李白夢遊天姥吟天姥連天向天横勢拔五岳掩赤城天台一萬八千丈對此欲倒東)
(南傾)狀元峯(在寧海縣南一十里宋葉夢鼎嘗讀書於此後以上舍釋褐人呼狀元因名)金
地嶺(在天台縣西二十里金錢池側一名佛隴峯)銀地嶺(在天台縣北三十里與金地嶺)
(相接相傳為定光佛示現處)八桂嶺(在天台縣北五十里孫綽賦八桂森挺以凌霄即此)蒼
嶺(在仙居縣西北九十里與處州府縉雲縣界接宋劉昭禹詩盡日行方半諸山直下看白雲隨步起)
(老徑極天盤)佹橋嶺(在寧海縣南一百里兩石峙立如門以小木橋跨道下有泉湍急)温
嶺(在太平縣西十里其地多温少寒)雙巖(在府城南一十五里與府治對並峙峻峭為諸山之)
(勝)白巖(在府城南二十四里孤絶秀異林木鱗次以皆白石故名上有龍湫)象鼻巖(在府)
(城西三十五里下枕深潭宋張俞仲詩至今鼻凖蘸清流)馬蹄巖(在府城南二十里甚險絶舊傳)
(有神躍馬於此至今石有馬蹄痕亦名聖巖)太平巖(在府城西三十五里因鄕得名泉瀑飛垂)
(巖有洞洞有石室石枕石床石杵之類)百丈巖(在天台縣西北二十五里巖下有潭其水雖旱)
(不竭宋天禧初通判辛若濟以州水旱汙鹵用管引至井以濟民因名曰辛渠水)麻姑巖(在天)
(台縣西南二十五里一名仙姑巨石谽谺如人立昔麻姑訪王方平於此上有洞麻姑像存焉)𨼆身
巖(在寒石山旁唐貞觀中豐干禪師謂閭丘太守曰寒山拾得即文殊普賢後身也閭丘往見之二人)
(笑曰豐干饒舌耶既而隠身入巖中巖即隨合)獅子巖(在天台縣東四十里繋盤山北口呀然如)
(獅子故名)摘星巖(在寧海縣南三十五里宋左緯詩已知星可摘須信路難通日影穿雲薄天形)
(入水空)夀星巖(在寧海縣西南一百里亦名老人以山如老人狀故名)彭公嶼(在府)
(城東一十里古諺云彭公嶼沙漲出宰相破石湖水穿出狀元破石湖在日山)新羅嶼(在府城東)
(南三十里昔有新羅國賈人艤舟于此因名府西三十里又有新羅山)龍公㠗(在府城西北七)
(里有竇在石壁下世傳龍于此出入其展轉挨擦處猶有痕下有大湫不知源所從來但見竇水瀉下崖)
(上有石龍竇三字)招賢洞(在府城西六十里因寺得名)平巖洞(在府城東八十五里)
(相傳嘗有仙人居此有石門石窗石床石井之類)金僊洞(在府城東一百五十里舊有金僊寺)
(故名一名雉溪㓊)芙蓉洞(在府城東一百四十里洞有二形如石鼓大小相連一名石鼓洞)
玉京洞(在赤城山道書十大洞天之第六晉許邁嘗居此與王羲之書云自山隂至臨海多有金)
(庭玉堂仙人芝草謂此)丹霞洞(在天台縣北一十五里舊傳葛玄煉丹處傍有仙人拍手巖飛)
(瀑數百尺下為靈溪宋劉昭禹詩雲開孤月上瀑噴一山寒)桃源洞(在天台縣西今北二十五里)
(護國寺東北斜行山間隠見榛葬者即其地也)括蒼洞(在仙居縣東南三十里名曰成德隠元之)
(天盖第十洞天也宋光宗在東宫時書瓊章寶藏四字鎮之劉光詩古洞藏真不記年即此)紫溪
洞(在寧海縣西北四十里路極幽阻唐李光弼擊袁晁破之晁弟瑛從五百騎遁入此洞光弼駐兵洞)
(口絶其粮道其徒竟餓死)飛霞石(在盖竹山舊傳仙人上昇於此石累三層牧孺戲其上以手轉)
(之不墜)金鷄石(在府城皇華亭下即皇華真人上昇處)海(在府城東一百八十里臨海黃)
(巖寧海三縣皆瀕海宋洪邁夷堅志寧海縣東海中有尾閭與海門馬筯相值自高山望之其水湍急陷)
(為大渦者十餘舟檝不可近舊傳東海泄水處)靈江(在府城南一名澄江其水自三江合流環繞郛)
(郭舊有赤城地靈江水丹丘井之謠盖此水也)三江(在府城西一十里其源有二一自天台關嶺一)
(自仙居永安二溪至此合為靈江故曰三江潮至此而止故其流溪清而江濁)永寧江(在黃巖縣)
(西北有二源大源出塵山東南流至左溪村小源出黃巖山東北流至大溪與大源合經縣北東流入于)
(海)東湖(在府城東三里宋守錢暄浚中建共樂堂流杯亭汪泌詩臨海城東湖氣象清且竒無風)
(綠色净十頃澄琉璃柳安道詩平陂數項萬山前一井丹青畫不全幽榭小軒横翠水茂林脩竹鎻輕煙)
清湖(在黃巖縣西三十里湖底有竅深不可測)天賜湖(在黃巖縣東南五十里限浪山下居)
(民得灌溉之利甚博不假浚鑿天實賜之)始豐湖(在天台縣南因晉縣為名)相湖(在仙居縣)
(東二十里四時不凅宋姜應龍詩世路羊腸厭客遊塵纓來此濯清流半軒脩竹翠含雨一鑑澄湖冷浸)
(秋)消湖(在太平縣東南十里)玉溪(在臨海縣西一十里浮岡俗稱宋師溪)百步溪
(在臨海縣西北六十里溪有二灘湍急俗名大小惡溪唐孟浩然詩欲尋華頂去不憚惡溪名)黃巖
溪(在黃巖縣西一百里源出黃巖山旁有黃石五區如相拱揖宋林應時詩得雨溪聲壯無風雲氣多)
(山花依翠竹灘石亂寒莎)青溪(在天台縣西五十里源出天台山南流至桐栢劉宋謝靈運詩旦發)
(清溪隂即此)楢溪(在天台縣東二十里晉孫綽賦濟楢溪以直進唐杜甫詩饑拾楢溪橡陸龜蒙)
(宿國清寺詩松間石上定僧寒半夜楢溪水聲急皆謂此)福溪(在天台縣北四十里源出石橋水險)
(而清)銅溪(在天台縣西北五十里其水黃狀如銅汁故名)曹溪(在仙居縣西九十里源出括蒼)
(洞)柴溪(在寧海縣東北八十里源出盖倉山)永安溪(在仙居縣西北一百四十里)禦
海潭(在府城西南二十四里其上有山飛瀑十餘丈下注于潭流入永安江)柘溪潭(在天)
(台縣西北三十里水極泓深前横石檻又有石室可容百人)惠濟潭(在天台縣北石梁下宋嘉)
(泰中雷雨湧出金銀藏錢圓徑六寸餘文曰太平通寳實宋太宗賜以鎮此潭者)張阜潭(在仙)
(居縣西北三十里山上相傳中有龍潜潭側有一沙潭每潮長則沙潭之波浸沙石潮退復平)畫巖
潭(在黃巖縣西四十里遇旱禱雨輒應)白龍潭(在寧海縣西三十五里其上崇巖插空雲氣澒)
(洞世傳龍見于此鱗甲瑩如雪又茶山亦有黑龍潭)秋水潭(在寧海縣東南一百里一名玉溪俗)
(傳吳尚書屈晃生子坦坦偕其母隱于此尋化為龍母亦尸解葬其處世謂之龍母山)墨池(在華)
(頂峯相傳晉王羲之遊西郡時有墨池在此)觀政池(在府治後圃内元守趙鳳儀浚刻石其旁)
(曰觀政)龍井(在巾子山西麓舊傳龍伏于此常有雲氣騰空後建浮圖鎮之)晉井(在黃巖縣)
(井磚皆晉太和二年字)三井(天台縣北二十里唐時嘗遣使投金龍白璧于井舊傳為尼所觸一)
(井塞其二深不可測或云通海宋咸平中夏竦作銘)九井(在仙居縣東南二十五里一名蔡經井舊)
(志每汲其一八皆波動兵火後僅存其五)新泉井(在寧海縣學宋縣令李知微浚作歌曰人莫鑑)
(於流水而鑑於止水積善于躬兮其觀在此)丹井泉(在府城玄妙觀内舊傳茅盈鍊丹於此宋)
(尤袤詩厥初茅君上飛仙靈蹟淠沸丹井泉)滴滴泉(在黃巖縣西北四十里瑞巖舊傳有如意)
(道人者居之嘗絶糧神氣不减菴前有泉泓潔可愛名曰滴滴)掛鶴泉(在白鶴山有泉垂溜遠望)
(如倒掛白鶴因名)錫杖泉(在國清寺昔寺取水甚遠明禪師以錫杖叩之泉水湧出)龍鬚
泉(在天台縣西寒巖洞口噴薄如龍鬚因名)
土産茶(各縣俱出)鹽(黃巖等縣俱有場)鐵(臨海黃巖仙居寧海縣出)甲香乳柑
(俱黃巖縣出)金松(府境出垂條如弱柳結子如碧珠三年子乃一熟每歲生者相續一年上綴于)
(條上璀錯相間)鮝(健跳所出)飛生鳥白鷼玉面貍(俱府境出)花乳
石(仙居縣出)
公署台州衛(在府治西洪武五年建)海門衛(在府城東九十里洪武二十年建)松
門衛(在府城東南一百八十里洪武二十年因宋松門塞舊址建)前千戸所(在海門衛)
(城北七里洪武二十八年建)新河千戸所(在海門衛城南五十里洪武二十年建)桃
渚千戸所(在海門衛城東北五十里洪武三十年建)健跳千戸所(在海門衛城東)
(北一百一十里洪武二十年建以上四所俱隸海門衛)隘頑千戸所(在松門衛城南六十)
(里)楚門千戶所(在松門衛城南一百三十里以上二所俱洪武二十年建隸松門衛)
學校台州府學(在府治東南宋景祐中建本朝正德三年重建)臨海縣學(在縣)
(治東北舊在東南本朝正德十四年徙建於此)黃巖縣學(在縣治南宋元豐中建本朝宣德十)
(年重修)天台縣學(在縣治東南宋慶歷中建本朝洪武嘉靖間俱重脩)仙居縣學
(在縣治東宋皇祐初建本朝洪武三年重建)寧海縣學(在縣治南宋慶元中建本朝永樂九)
(年重建)太平縣學(在縣治東南本朝成化七年建)
書院上蔡書院(在東湖上宋景定中州守王華甫建祀上蔡謝良佐初良佐遭黨禁未觧而卒)
(子孫有流落台州者州守黃㽦訪而得之因祀良佐於州學後華甫至遂建書院徙祠焉又僊居縣南亦)
(有上蔡書院)桐江書院(在僊居縣西四十五里宋方斵本唐方干之裔居台州號韋溪朱熹)
(因行部為書鼎山堂扁至元皇慶中其孫志道建書院以祀公)鑑溪書院(在府城東北一百三)
(十里元邑人柯釂建)回浦書院(在黃巖縣東南五十里元元貞中建)安洲書院(在仙)
(居縣東二十五里元至元中隠士翁森建)
宫室黃山樓(在黃巖縣治東北宋縣令楊圭建參政樓鑰書扁)分繡閣(在府治通判廳)
(左宋洪适建自為記其弟邁嘗寄題)清平閣(在府治宋郡守尤袤重建)玉霄閣(在天台山)
(宋陸游詩竹輿衝雨到天台綠樹隂中小閣開牓作玉霄君會否要知小吏按行來)静鎮堂(在府)
(治唐李嘉祐為守竇嘗贊之有雅登郎位静鎮方州之句後因建堂名静鎮)君子堂(在静鎮堂)
(前宋畢士安來守真宗嘗有君子人之稱後人因以名堂尤袤詩堂堂文簡公一世䕫與臯君子哉若人)
(此言聖所褒)節愛堂(在君子堂右)和青堂(在府治取杜甫雲水長和島嶼青之句為)
(名)巖老堂(在仙居縣廳事東宋縣令陳襄建襄詩手持飬性書此地學樵漁身類龍蛇蟄情深)
(木石居)樂山堂(在清平閣下宋守尤袤建袤詩草堂有遺基榛莽歲月久我來始經葺挹翠開)
(戶牖羣山供笑傲萬象皆奔走所以名樂山欲全仁者夀)三瑞堂(在寧海縣治宋主簿洪皓建時)
(桃實荷花竹榦有連理之瑞已而生子适後适以貳車行縣題詩云久矣馳魂夢今登三瑞堂故山有喬)
(木近事話甘棠展驥慙充位占熊憶問祥白雲畱不住極目是吾鄕)參雲亭(在府治後山上宋守)
(元綘建後有舒嘯亭右有駐目亭左有玉霄亭前有羅漢樹頗竒怪紹興中重修虞似良書扁)萬壑
風煙亭(在府治後山下舊名雲水亭萬山拱揖一江演迤井邑粲然在目最為竒勝宋通判趙彦)
(衛重建改今名)覧衆亭(在天台縣舊報恩寺宋淳熙中日本僧榮西建内有釡極深廣)交翠
亭(在寧海縣治宋主簿洪皓建其子适詩三十年中事鸞棲築小亭寒聲長新籜清閟拂疎櫺)閬
風臺(在天門山西麓拔起數千仞傍有香巖石井釣臺白竹岡宋劉次臯有銘)釣翁臺(在仙)
(居縣治後圃内陳襄建)梅榭(在舊雲水亭右其側有梅峽銀谷石於莵峩眉嶺為遊眺之勝)靈
溪舘(在天台縣東二十五里唐鄭巢詩孤吟疎雨外荒舘亂峯前)亭山舘(在黃巖縣南三)
(十里宋慶元中縣令王常濬建)澄江舘(在黃巖縣東北宋紹定初建)
關梁赤欄橋(在府城臨海門舊經晉成公綏為章安令登橋望江製雪賦)悟真橋(在府)
(治東北宋張平叔所居之地)中津橋(在府城南跨江上宋守唐仲友建)懷義橋(在府)
(城東宋守向汮建或云宋時臨海民有毆其叔母者縣尉舒亶執之斬于此因名)利涉橋(在黃)
(巖縣北宋縣令楊圭建長百丈廣三丈水心葉適為記)登台橋(在寧海縣東七十五里宋發運)
(使鄭霖建跨海港為二十四洞鄮山王應麟為記)吉祥橋(在臨海縣西三里宋天禧中建)
寺觀天寧寺(在府治東南唐開元中建寺東有古塔相傳梁岳陽王詧建宋名萬夀景德寺後改)
(今名)永慶寺(在府治北寺中舊有歸雲閣及翠屏一覧二亭)真空寺(在府城西南九里舊)
(名疊石宋李輔詩括蒼山上雲山好雲亦好可憐山下僧看雲不知老)祥符寺(在金鼇山宋建)
(炎中高宗航海嘗至此有御座尚存其西有如畫軒前挹海門諸峯最為竒勝)崇善寺(在府城山)
(下晉太元初建唐許渾有詩)國清寺(在天台縣北一十里舊名天台隋煬帝為智顗禪師建唐)
(一行禪師嘗于此學筭宋晏殊類要云齊州靈巖荆州玉泉潤州棲霞台州國清世稱四絶)天封
寺(在天台縣北五十里隋僧智顗建相傳顗見一老父告曰遇盤石可止至此果如所言遂結菴)寒
巗寺(在寒石山昔寒山子棲遁于此)慶善寺(在黃巖縣東舊名安寧宋王十朋詩呼僕回行)
(李尋僧宿上方即此)遂巖寺(在黃巖縣西北四十五里唐景福間建宋楊傑有詩)教忠崇
報寺(在黃巖縣西五十里晉隆安中建舊名甘露又名靈石後改今名)祗園寺(在黃巖縣)
(南七十里五代晉天福中建)崇教寺(在寧海縣西二里宋左緈詩只把山為界紅塵自此分竹)
(窗吟聽雪苔石坐看雲)崇相寺(在仙居縣西南二十五里舊名雲峯宋開寶中建)護聖
寺(在仙居縣東南五十里唐乾寧初建)萬安院(在仙居縣西南四十五里宋建炎中薛昂避地)
(居此)興道院(在仙居縣南三里舊名興善上有浮圖)玄妙觀(在府治東北一里唐曰紫)
(極宫宋為天慶觀元改今名)棲真觀(在府城南五十里舊名盖竹晉時建)桐栢觀(在桐)
(栢山上有朝斗壇葛玄煉丹于此觀前唐司馬承禛重建懸崖石磴盤折而上九峰環列最為佳境)福
聖觀(在天台縣西北一十五里丹霞洞下一名天台觀)淳熙觀(在仙居縣東一十五里舊)
(名峽山觀葛玄嘗煉丹于此)凝真觀(在仙居縣東南三十里唐天寳初建)定光觀(在黃)
(巖縣西北舊名龍光吳赤烏中建)南園觀(在寧海縣治東南宋建)
祠廟鄭廣文祠(在府治東祀唐台州司戶鄭虔虔嘗為廣文舘學士貶此本朝正統十二年重)
(建)陳長官祠(在寧海縣學西祀五代時縣令陳長官是時吳越王錢鏐欲增州縣賦長官以)
(死諫竟死獄中故賦不增民感其惠立祠祀之)古靈祠(在仙居縣學内宗建祀縣令陳襄古靈襄)
(號也)義靈廟(在府治後山北祀宋戶曹滕膺宣和中賊吕師嚢應方臘來攻城膺與戰破之卒磔)
(師嚢洎去任民為立廟慶元初名其廟曰義靈朱熹為記)黃山廟(在天台縣西二十里宋乾道八)
(年建元封其神曰護國感應顯慶王)崇節廟(在臨海縣東南六十里元末總管達兼善與方國珍)
(戰死于此順帝命立祠祀之賜今額)慈感廟(在仙居縣北六里祀仙居杜氏二女唐鍾介寓長安)
(夢二女揖曰吾家盂溪君今中第尹吾邑矣後果如其言至邑因求其骸塑而祀焉)九忠祠(在大)
(固山祀本朝英徐垕鄭華盧元質鄭恕盧迥及東湖樵夫省志)恭愍祠(在臨海縣城西北丹)
(崖書院祀本朝贈光禄卿陳選嘉靖四年建歲春秋致祭省志)忠節祠(在黃巖縣治南祀本)
(朝沛縣令鄭恕及其二女正德末建歲春秋祭省志)方氏祠(在寧海縣十一都洪熙中建祀)
(祠本朝方正學孝孺父子歲春秋祭省志)方遜志先生祠(在寧海縣卧龍山嘉靖初)
(建祀方遜志先生先生孝孺父也春秋有祠崇祀省志)
陵墓王昏墓(在黃巖縣南七十里墓甎螭形魚文貫以柳或為錢狀旁有文云晉永和十二年)
任旭墓(在東刊山南有石麟又有九女塜乃其女弟之墓)吕頥浩墓(在臨海縣西北)
(三十里頥浩齊州人宋宰相赤城志吕薨時陳公輔為營其柩至海上一富家得之發其盖有朱書吕安)
(浩三字即主者姓名可怪也)范宗尹墓(在臨海縣東四十五里宗尹襄陽人宋宰相卒諡忠)
(肅葬于此)二徐墓(在臨海縣東南七十里葬徐中行及其子庭筠淳熙間朱熹行部拜墓下且大)
(書以表之曰有宋高士二徐先生之墓又題詩有道學傳千古東甌說二徐之句)吳芾墓(在仙)
(居縣西一十里朱熹撰墓碑)陶凱墓(在臨海縣長潭山)謝孝子墓(在太平縣緦山)
(孝子名温良)徐善述墓(在天台縣之八都)王一寧墓(在仙居縣東筲箕山)林
鶚墓(在太平縣芝嶴山)陳選墓(在臨海縣八疊山)謝鐸墓(在太平縣大夢山)
石簡墓(在海寧縣簡從陽明先生遊敦尚實學官至副都御史)
古蹟古城(在黃巖縣南三十五里舊志外城周十里内城周五里有洗馬池九曲池故宫基址相傳)
(即徐偃王城城東偏有偃王廟)章安城(在臨海縣東一百一十五里本漢回浦縣後漢改章安縣)
(陳于此置章安郡)浮門(在臨海縣南一百九十里土多陳姓盖陳覇先之後隋滅陳盡室避亂于)
(此宋紹興中漁人於海上獲一琴腹間題云臣雷某造以獻于朝高宗視之垂涕乃建炎時航海所失物)
(也)丹丘(在寧海縣南九十里吳葛玄煉丹處晉孫綽賦仍羽人于丹丘是也)禮斗壇(在括)
(蒼洞葛仙翁嘗於此朝禮北斗)屈坦宅(坦吳時人嘗為郡守今府治乃其故宅)蔡經宅
(在仙居縣東南二十里按神仙傳經吳人遇王方平麻姑學道尸觧仙去後人建為隠真宫近廢)柳
泌宅(在福聖觀東唐柳泌為台州刺史嘗脩煉于此觀東又有墓)智者塔(在銀地嶺大慈)
(寺側隋智者禪師葬焉名定慧塔)風穴(在寧海縣西四十里相傳昔有僧曇猷暑行至此以杖卓)
(石取風遺迹猶存)戸曹巷(在府治東唐鄭虔為司戶日居此杜甫詩台州地闊海冥冥雲水長)
(和島嶼青亂後故人雙别淚春深逐客一浮萍)狀元塘(在府治東舊為普濟寺宋陳公輔嘗居之)
(客忽謂曰此寺為池當有擢上第者後徙寺竟為池陳果魁辟雍遂以狀元名塘)
名宦晉王述(臨海太守蒞政清肅訟簡民安公庭盡日無事)郄惜(臨海大守在郡優游政尚)
(簡約)辛景(臨海太守孫恩寇臨海景討破之恩窮蹙赴海自沉妖黨投水從死者百數)南北
朝謝靈運(宋臨海太守愛好山水肆意遨遊徧歴諸縣所至輒為歌詩又作山居賦)江秉
之(宋臨海太守以簡約見稱所得常祿悉散之親舊)臧善(宋臨海太守綏輯招聚流散歸之者)
(千餘家)王均(宋臨海太守自次其文以一官為一集自洗馬中書庶子吏部至臨海各十卷)王
琇(宋臨海太守謝靈運自始寧南山伐木開徑至此欲要之遊琇不可贈詩有邦君難地險旅客易山)
(行之句)孔琇之(南齊臨海太守有吏能在任清約罷郡時嘗獻乾薑二十斤武帝以為薄後知)
(其清乃歎息)劉潜(梁赤城郡守時憲令疎闊百姓多不遵業潜綏撫有術俗為之變)唐來
濟(為宰相高宗欲立武氏為后怒濟諫出為台州刺史)駱賓王(為侍御史以武后稱制頻疎諫)
(之貶授臨海縣丞)徐裕(為台州刺史自台遷衢州劉禹錫贈詩云聞道天台有遺愛人將琪木比)
(甘棠)裴光庭(開元中為中書令張景藏能言休咎詣光庭以幅紙大書台字後數日果貶台州刺)
(史有治聲)鄭至道(知天台縣為政寬簡專務教化民心悦服後秩滿邑民攀畱不忍其行因畱家)
(松關至今有松關畱鄭故事諭民書七篇尚存)鄭虔(仕為廣文舘學士天寳末以汙安禄山偽官貶)
(台州司戶)宋畢士安(知台州時吳越初入朝士安以善撫摩得譽奏言錢氏所上圖諜皆張侈)
(賦數不可信願一用舊籍以輯新民從之)陳襄(知仙居縣政尚教化闢縣庠養士士始尚學又為勸)
(俗文皆誦習之號古靈先生)王子輿(知臨海縣精於吏事事至即决遣曾無凝滯)楊文
仲(通判台州故事守貳尚華侈正月望取燈民間吏以白文仲曰為吾燃一燈足矣劭農東郊守因欲)
(泛湖文仲即先馳歸)劉光(知仙居縣後知台州郡人聞其來皆炷香迎之贓吏望風奔走民懷其惠及)
(罷去男女巷哭閉城門使不得出)元絳(知台州州大水冐城民廬蕩析絳出庫錢作屋數千區命)
(人自占期三歲償費流移者皆復業又甓其城因門為牐以禦湍漲後人守其法)孔文仲(台州)
(雅官熙寧初翰林學士范鎮以制舉薦對策九千餘言力論王安石所建理財訓兵之法為非是)范
祖述(知台州奏罷黃柑葛蕈之貢民德之)錢暄(知台州台城地下秋潦暴集輒圯溺暄為增治)
(城堞壘石為臺作大隄扞之民懷其惠)滕膺(台州戶曺參軍宣和中盗發仙居以應方臘膺率吏)
(士禦以方略寇不為患洎去任民為立祠)陳槖(政和中為台州工曺參軍治獄平允更攝臨海天台)
(黃巖三邑皆以愷悌稱後知台州民懷惠愛不數月稱治母喪邦人巷哭相率走行在所者千餘人請起)
(槖)崔縱(仙居縣丞累遷承議郎二帝北行高宗將遣毅使通問朝臣以前使者相繼受繋莫肯往縱)
(然請行竟握節以死)沈與求(知台州有能聲召為侍御史時軍儲窘乏借置諸鎮屯田與求取古)
(今屯田利害為集議二卷上之)王淮(紹興中臨海尉郡守蕭振一見竒之許以公輔器時廨舍有大)
(樹淮欲伐之振夢神告急且云尉他日當作相及淮至州振詢之淮愕然曰何從而知振曰勿伐足矣不)
(必究其所自淮後果為相)吕祖儉(紹熙中通判台州政崇教化獄訟清平公餘尤以讀書窮理為)
(務)楊煒(知黃巖縣開官私河用工百七十餘萬立斗門九所民頼之)沈作賓(知台州首)
(訪民疾苦弛鹽禁寬租期均徭役更酒政决滯獄盡除前政之不便者邦人胥悅)趙汝愚(知台)
(州有惠政嘗脩州城吕祖謙為作記)尤袤(紹興中知台州前守趙汝愚脩郡城工纔十三屬袤成之)
(築加高厚明年大水城頼以不沒有毁袤者高宗疑之使人密察民頌其善政不絶口)趙思(知台)
(州時詔簡卒從戎民欲為變思善誘之徐物色為倡者孝宗謂措置得體記名於御屏仕終戶部侍郎)
黃㽦(知台州勤苦夙夜先勸後禁訟牒銷縮郡稱平治為濟糶倉為抵當庫葬民之棲寄暴露者為)
(棺千五百置飬濟院又剏安濟坊以居病囚皆自有子本錢使不廢)包恢(知台州有妖僧居山中號)
(活佛男女爭事之因為姦利豪貴風靡恢誅其僧)王萬(嘉熙中知台州至郡日惟蔬飯終日坐聽)
(事事至立斷吏無所售往往改業散去民亦化之不復訟郡以大治)趙必愿(知台州察民疾苦撫)
(摩凋瘵修飬濟院建陳瓘祠政教兼舉卓然有稱)趙景緯(知台州至郡首以化民成俗為先務)
(約束官吏擾民五事舉遺逸旌孝行平重刑治豪横建社倉節浮費民甚德之)元胡長孺(寧海)
(主簿浙東大侵宣慰司議行振荒之令歛富人錢給之同知脱歡察以餘錢屬長孺藏去長孺察其有乾)
(沒意悉散於民後脱歡察雖怒不敢問)月彦明(元統中台州錄事司達嚕噶齊縣未有學乃首)
(建孔子廟既又延儒士為之師以教後進)趙鳳儀(台州路總管政平訟理嘗作文諭民喪葬㛰嫁)
(脩文廟及上蔡書院)王居敬(台州路總管清脩苦節視民如子置中津橋田以絶吏奸後去任民)
(思之為立去思碑)白景亮(台州路總管均徭役興學校儒風大振性尤廉介自奉甚薄)林
興祖(同知黃巖州事廉而愛民境内大治有循吏之名)黃溍(延祐中寧海丞地瀕鹽場亭戶)
(恃其不統於有司肆毒害民編隸漕司者亦横暴溍痛繩以法)舒穆嚕繼祖(以萬戶分鎮台)
(州明達政事馭軍嚴肅講究鹽策多合時宜子宜孫亦嘗以浙東宣慰副使分府於台州)趙琬(台州)
(路總管方國瑛以舟挾琬至黃巖琬潜登白龍奥舍於民家絶粮不食人勸之食輒瞑目郤之七日而死)
本朝范明敬(洪武初為台州知府有廉能聲海盗陳敬仲肆掠鄕邑一境騷動僚佐皆失措)
(明敬曰毋恐吾當自行即至括蒼募民兵𠞰平之民頼以安)王士弘(洪武初寧海知縣有惠政)
(時山路多虎人被傷士弘設陷穽以除其害歲旱禱雨輒應如響邑人歌曰打虎得虎祈雨得雨豈弟君)
(子民之父母)王輝(洪武中台州知府不携家獨父與俱隸僕給薪水之餘不留于舍為政廉明嚴)
(毅吏畏其威民懷其惠至今論郡守之明者必以輝為首稱)芮麟(洪武間台州知府明於政體吏)
(民信服嘗詿誤被逮父老泣送境外多遺之金一無所受)吳仲勝(洪武間台州府推官貌恭而言)
(訒郡守高璞初甚易之旬日間淹獄悉理人皆服其明恕時僚佐競為奢靡仲勝獨以虀鹽自甘公退唯)
(讀書璞每以君子稱之)龐惟方(洪武間臨海知縣為政平恕民有争訟必從容以理諭之民自)
(悦服時督造海船徭役咸有條理民不知擾)江恕(永樂初台州知府有惠政嘗建言水利及軍衛)
(儲粮之弊民甚便之)張誠(永樂初以天台丞來知臨海縣事熟知民隠下車之初去奸剔蠧政平賦)
(均吏不敢欺)康彦民(永樂初知天台縣罷官家居宣德初縣民乞復召為縣御史以聞上召用)
(之志省)謝恂(宣德初知臨海縣一介不取于民民以事至庭諄諄戒諭一切興利去蠧雖沮以權)
(力弗顧也省志)顧璘(弘治中歴台州府知府浙江左布政使為政持大體不屑小節勤學好書)
(雖官冗不廢省志)
流寓庾肩吾(新野人南齊庾信之父隠居天台故信作哀江南賦云少微真人天台逸民)虞
似良(宋人寓居黃巖自號横溪老樵有篆隸韵書行世)王以寧(太原人仕宋為京西南路)
(制置使遷台州酒官欽宗御劄有云知卿忠義徇國俟邊事少寧當召卿赴闕不次擢用)陳瓘(南劔)
(人上䟽辨宣仁太后誣謗及著尊堯集坐謫台州且命凶人石悈知州事窘辱百端終不能害在台五年)
(乃得自便卒贈左諫議大夫紹興中特諡忠肅)石公弼(新昌人為御史中丞以劾蔡京誤國謫居)
(台州從弟公孫亦寓台不求聞達時論高之)王之望(襄陽人後寓居台州父鋼元符進士官至)
(通判徽州之望紹興中進士有文藝幹略累官參知政事兼同知樞密院事乾道中以資政大學士知温州)
豐稷(鄞縣人嘗為御史中丞首論蔡京之惡貶睦州别駕台州安置)綦崇禮(濰州人高宗時)
(為翰林學士後退居台州卒崇禮為文氣格渾然天成端方亮直不憚強禦秦檜罷政崇禮草詞顯著其)
(惡檜深憾之及再相矯詔下台州就崇禮家索其稿會崇禮沒乃止)范宗尹(襄陽人高宗時累官)
(尚書右僕射宗尹有才智當北敵肆行之衝毅然自任建議分鎮未幾出知温州退居天台)楊棟
(眉州青神人進士第一累官至參知政事台州守王華甫建上蔡書院言于朝乞棟為山長詔從之因卜)
(居臨海棟之學本諸周程時號平舟先生)史蒙卿(元明州人號果齋寓居臨海有文名志高行卓)
(有静清集及小學紺珠行世)台哈布哈(白鹿山人父塔布台為台州錄事判官遂居于台哈布哈)
(家貧好讀書年十七江浙鄕試第一中進士累官禮部尚書後以台州路達嚕噶齊招捕方國珍遇害泰)
(不華尚氣節不隨俗浮沉善篆隸嘗重類復古編攷正訛字)
人物三國屈晃(天台人吳志作汝南人仕吳為尚書僕射時孫權欲廢和立亮晃諫叩頭流血)
(權不納斥還鄕里後皓即位封其子緒為東陽亭侯弟韓恭為立義都尉)唐項斯(臨海人擢進士)
(第仕為丹徒尉為人清竒雅正尤工於詩故楊敬之有平生不解藏人善到處逢人說項斯之句)宋
郭琮(黃巖人少喪父事母極孝絶飲酒茹葷者三十年以祈母夀母年百有四歲耳目不衰鄕黨異)
(之至道中詔旌表門閭母無疾而終琮哀號幾乎滅性)杜誼(黃巖人事親至孝敦厚尚信義有大)
(志康定中繼喪二親晝夜號慟負土成墳廬於墓側時大水夜至民居廬墓田畜牧多漂沒而獨不及誼)
(事聞詔嘉奬事族父衍甚謹誼嘗知永城縣甚有惠政後通判梓州)楊蟠(臨海人舉進士為密和二)
(州推官通判揚州歐陽修稱其詩蘇軾知杭州蟠通判州事與軾倡和居多終知夀州卒所著詩文數千)
(篇號章安集)徐中行(臨海人少從胡瓊學父死廬墓躬耕養母推其餘力葬親里貧無後者十)
(餘喪晚年教授學者循循有序崇寧中州舉八行不就客有詰以要名者中行曰使吾得以八行應科彼)
(不被舉者非人類歟吾正欲避此名非要名也)羅適(寧海人舉進士歴知五縣提點兩浙京西刑獄)
(終朝散大夫有易說赤城集行世)江仲眀(台州人宣和寇亂載老母逃山澗中猝遇寇於東城)
(之岡逼使就降仲眀義不辱奮起罵賊卒死之丞相吕頥浩嘗誄以文)蔣煜(仙居人有文學宣和)
(中方臘起寇欲以女妻煜煜拒之脅以拜亦不從寇曰吾戮汝矣煜伸頸就刀詈聲不絶而死)王卿
月(台州人敏悟多藝能自號醒菴居士官至朝請大夫嘗權中書舍人直學士院草胡銓制云吾寧身)
(蹈東海獨仲連不肯帝秦至今名重泰山微相如何以彊趙時論多之)陳公輔(臨海人政和三)
(年上舍及第調平江教授累官至禮部侍郎端方之操始終不渝為諫官論事剴切疾惡如仇晚居田里)
(著書自樂有文集二十卷奏議十二卷子夷行登進士第治行高潔)陳騤(臨海人紹興中試春官第)
(一累官將作少監歷知贑秀太平袁州光宗時為吏部侍郎兼侍讀應詔䟽二十條皆切時病寧宗時知)
(樞密院事兼參知政事後知婺州卒贈少傅諡文簡)陳良翰(公輔族子蚤孤事母孝資莊重為文)
(恢博有氣紹興五年進士知瑞安縣有惠政累官左司諫䟽論湯思退奸邪張浚精忠出知建寧府後以)
(敷文閣直學士奉祠良翰在朝論諫純正多見嘉納卒諡獻肅)吳芾(仙居人舉進士累官侍御史有)
(直聲遷禮部侍郎以龍圖閣直學士致仕芾前後守六郡各因其俗為寬猛吏莫容奸民懷惠利嘗曰視)
(官物當如己物視公事當如私事與其得罪於百姓寧得罪于上官為文豪傑峻整有表奏五卷詩文三)
(十卷)謝深甫(臨海人刻志為學乾道初登進士累官端明殿學士簽書樞密院事後拜右丞相封)
(魯國公深甫為相守法度惜名器能扶持朱熹蔡元定正學寧宗時以少傳致仕其後孫女為理宗后追)
(封信王諡惠正)商飛卿(臨海人淳熙初舉進士累官工部郎官時韓侂胄氣焰薰灼飛卿未嘗一)
(造請為監察御史以言事忤侂胄罷後為司農卿以身率儉粮餉稍充開禧中擢戶部侍郎弟逸卿官至)
(朝請郎)賈偉(天台人嘗守開江貽書丞相趙雄極論武興守吳挺之横他日陛對又乞裁抑郭隶)
(郭杲兵權孝宗嘉納之後反為所擠以沒)楼觀(台州人舉進士與兄覺皆知名當時號二楼官至大)
(理少卿)王居安(黃巖人幼有異質淳熙中舉進士為右司諫首論韓侂胄竊弄威柄宜肆諸市)
(朝以謝天下又疏言古今治本亂階更為倚伏遷起居郎兼崇政殿說書後以龍圖閣直學士知福州卒)
(贈少保居安宅心空明待物不貳所著有方巖集)彭春年(黃巖人博貫經史累遷樞密院編修)
(官後領教國子黜浮崇雅文風一變)賈涉(偉子幼好讀書慷慨有大志以父任高郵尉累官淮東制)
(置使綏撫遠近甚得人心後涉亡淮人思之有泣下者卒贈龍圖閣學士光禄大夫子似道)董楷
(臨海人為積溪簿直冤獄賑饑饉修城捍水遷知洪州有惠政官至吏部郎中有克齋集程朱易行世)
杜範(黃巖人從祖&KR0974;受學朱熹至範益著嘉定初進士調金壇尉累遷監察御史知無不言後拜右)
(丞相連上十二事盡革舊弊以身徇國卒贈少傅諡清獻所著有古律詩歌雜文奏橐外制經筵講義共)
(三十餘卷)葉夢鼎(寧海人以上舍釋褐授信州推官歴知袁吉贑三州隆興建寧府皆有善政累)
(遷至兵部尚書簽書樞密院事封臨海郡公咸淳中拜少傅右丞相兼樞密使與賈似道不合引疾辭去)
戴亨(臨海人教人以毋自欺為第一義嘗銘於座曰莫見乎隱莫顯乎微欲人不知莫若弗為自號)
(蠢物有太極圖說人心道心說近思錄補註)杜滸(範從子德祐初滸宰縣紏民兵勤王從文天祥)
(于平江及天祥北行客無敢從者滸獨請行至京口以計脱天祥偕走淮甸由海道達永嘉益王立授廣)
(東招討副使迨崖山兵潰被執以憂憤卒)陳天瑞(公輔之後師事金華王栢明性理之學志潔而)
(行廉為金華令有能名宋末隱遁林壑詩文極高古效淵明書甲子文集五十卷)楊明復(臨海)
(人操履純正博通經籍著述有周易會粹尚書暢旨詩學發微冠昏喪祭圖號浦城先生)林表民
(臨海人博物治聞嘗修赤城志及自為續志三卷)車若水(黃巖人與同郡周敬孫楊珏陳天瑞)
(黃超然朱致中薛松年俱師事金華王栢講明性理若水博學工古文自號玉峯山民所著有宇宙略紀)
(玉峯冗稿)元趙與&KR1918;(黃巖人宋宗室嘗登進士為鄂州教授元巴延渡江與&KR1918;詣軍門上書勸)
(以不嗜殺人且乞全其宗黨巴延至京以與&KR1918;薦累官至翰林學士卒追封天水郡侯諡文簡)黃超
然(黃巖人師事王栢精於易學所著有周易通義自號夀雲卒諡康敏)陳孚(臨海人天材過人博)
(學有氣節至元中以布衣獻大一統賦署上蔡書院山長累官國史院編修官攝禮部郎中副梁曾使安)
(南詰責安南世子日燇不庭之罪往復三書宣布天子威德辭正氣直名重當時後為台州路治中所著)
(有文集子遘江浙行省員外郎)周仁榮(臨海人父敬孫宋太學生師事金華王栢受性理之旨嘗)
(著易象占尚書補遺春秋類例仁榮承其家學治易禮春秋而工為文章泰定初由處州美化書院山長)
(召拜國子博士累遷集賢待制弟仔肩延祐中進士累官惠州路判官)黃宏(黃巖人博覧羣經尤)
(長於詞賦有以史才薦者不就落魄江湖幾三十年文章流播四方有糓城藳)孟夢恂(黃巖人師)
(事楊珏陳天瑞夢恂講解經旨體認精切以薦署台州學錄至正中設策禦寇捄鄕郡以功授宜興州判)
(官未受命而卒賜號曰康靖所著有性理本旨四書辨疑漢唐會要七政疑解及筆海雜錄)翁森
(仙居人隠居教授從遊者前後八百餘人著述有一瓢稿)舒岳祥(天台人以文學師表一代奉化)
(戴表元從而受業大德間表元為東南大家者其學得於岳祥為多)周潤祖(臨海人與達兼善為)
(友精性理之學為一時折推重至正中被召以老謝歸有紫巖稿十餘卷)本朝楊大中(臨海)
(人博學洽聞仕元為祕書著作郎致仕家居洪武中遣行人齎楮幣聘之留文淵閣數月以老瞶歸所著)
(赤城志及隨手錄三十卷)戚存心(黃巖人洪武中登進士第擢行人以才行見稱陞陜西布政司)
(參政未幾召為禮部侍郎)賀銀(黃巖人洪武中領鄕薦累官宛平知縣有能聲歷陞通政司右參議)
(奏對詳明進工部右侍郎尋以事左遷本部主事復陞通政使)盧信(黃巖人洪武末由鄕薦歴官句)
(容縣丞轉刑部主事恪勤不怠累遷員外郎中官至山東布政司左參議)鄭恕(仙居人由訓導陞蕭)
(縣知縣靖難師至力拒焉被擒而死其二女亦死之省志)方孝儒(寧海人少從宋濓遊濓深)
(器之洪武中被召授漢中教授後為翰林博士尋進侍講革除之際不屈而死省志)王叔英
(黃巖人洪武中辟訓導陞知縣革除間召為翰林修撰與修高廟實錄靖難師起奉命募兵廣德知事不)
(可為乃沐浴衣冠書絶命辭自經而死所著有静學齋稿省志)鄭華(臨海人洪武末由貢士任)
(行人謫東平州通判將赴任聞靖難師起馳至東平力疾戰死省志)葉惠仲(臨海人洪武末)
(擢知縣尋充史官革除間陞知府永樂元年死之省志)東湖樵夫(未詳何郡人亦遺姓名壬)
(午七月樵夫鬻薪臨海東湖上見里巷傳相語曰新即位詔至矣樵夫瞠視久之舍擔奮擲于水而死)
(省志)趙季通(天台人由教官知永豐龍溪二縣寬厚愛民與修洪武實錄累擢博士司業與司業)
(董子莊同被選為趙府左右長史二人皆端平有操守隨事規益每侍講讀多所開悟當時論親藩輔導)
(之良以二人為極選云)徐善述(天台人由教官累擢春坊司直贊善為人素有學識耿介恬静)
(不為阿附因事啓沃每見聽納卒贈太子少保賜諡文肅立祠墓側以春秋祭之)李茂弘(黃巖)
(人永樂中進士擢刑部主事尋陞吏部考功司員外郎在任廉慎安詳僚友咸推重之善吟詩志尚淡薄)
(不慕榮進方六十餘即乞致仕優游十載而卒)魯穆(天台人永樂間進士累官都察院右僉都御史)
(為人剛正清慎内恕外嚴介然有守執法不回敭歴中外三十餘年被服一如寒士所著有葩經或問禮)
(記日抄藏于家)王一寧(仙居人永樂中進士擢工部主事以文學優長與修實錄轉翰林侍講未)
(幾進陞禮部侍郎兼翰林學士卒於官)林鶚(太平人景泰初進士授御史歴知鎮江蘇州府江西)
(按察使累陞刑部侍郎卒家無儲積産唯舊業而已士人賢之省志)黃孔昭(太平人年十四)
(遭父職方主事彦俊母金氏相繼歿于京師扶喪歸選葬哀毁骨立既長日唯讀書舉天順初進士歴官文)
(郎中執持選法最慎仕至南京工部右侍郎雖老且貴如未仕時所著有定軒集省志)陳選(臨海)
(人父負韜由進士仕終福建布政選服父教澄天順初進士權御史廵按江西尋督學南畿累陞河南按)
(察副使恣掊學政進按察使轉廣東布政時市航中官韋眷縦權上克選上疏劾之眷乃誣摭他事逮選)
(赴京卒于道弘治初詔復官禮葬正德中追贈光禄卿諡恭愍省志)謝鐸(太平人天順末進士)
(選庶吉士授翰林編修嘗奉詔校勘通鑑綱目陞南國子祭酒轉北國子尋陞禮部右侍郎自憂制後遂)
(無意仕進居嘗蔬食飲水泊如也卒贈尚書諡文肅省志)龐泮(天台人成化中進士歴刑科給)
(事中時武岡知州劉遜以事忤岷王王訐奏之逮繫錦衣獄泮率同列論捄并下獄直聲大著以徐溥救)
(免仕至廣西布政以疾歸省志)夏鍭(天台人成化末進士授南大理評事時翰林庶吉士鄒智)
(兵部主事李文祥以言事遠謫鍭上書論救不報遂謝病歸省志)王爌(黃巖人弘治末進士為給)
(事中以論劾忤時謫倅惠州歴陞應天府尹甚有惠政仕至南京都察院右都御史省志)
列女杜氏二貞女(臨海仙居人隋大業末二女家鬻湯餅甫笄喪父母庖人挑之二女憤激)
(殺庖人去之盂溪𨼆焉會溪溢俱死)陳節婦(宋臨海人貢士朱伯履妻年少夫亡有欲奪其志者)
(陳氏拊膺慟絶既甦歎曰吾寧速死忍聞此言引刀欲自剄姑亟奪之乃免事父母舅姑至孝詔封安人)
(旌其門)王貞婦(夫家臨海人宋德祐初元兵入浙東舅姑與夫被執皆死主將見婦質美欲内)
(之婦欲自殺而防守甚嚴師還挈至嵊縣青風嶺婦待守者少懈囓指出血書字山石上南望慟哭投崖)
(而死後其血皆漬入石間天且隂雨即墳起如始書時元至正中旌曰貞婦)陶宗媛(元台州人)
(儒士杜思絅妻歸杜四載而夫亡矢志守節台州被兵宗媛忍死護姑柩為游軍所執廹脅之宗媛曰吾)
(若畏死豈畱此耶任汝殺我遂遇害其妺宗婉弟妻王淑皆赴水死)徐氏(元天台人狄恒妻恒早歿)
(徐年十八守節不再醮至正末避亂牛囤山為賊所執驅迫以前徐紿之曰吾渴甚欲求水一杯賊令自)
(汲即投井而死)季氏(名添寧海人歸同邑許瑜瑜為盗所害季抱幼兒從舅氏董仲載走慈谿仲載)
(欲再嫁之季泣訴欲歸自盡仲載不敢復言後盗敗季歸治田廬資其孤從學為名士年七十卒宋濓作)
(傳志省)陳氏(名真黃巖程有德之妻洪武間以軍坐累至京鎮撫陸林見其美欲汚之不從百方)
(脇之陳愈嚴厲遂被毆而死其夫訴於朝林枅罪誅省志)盧津奴(黃巖趙叔民妻洪武中叔)
(民被誣以黨卒于京明年籍其家盧聞官軍至邑遂題詩壁上飲藥而絶省志)張璩奴(黃巖)
(人適徐宗谷宗谷為仇人所害張負姑匿巖穴中間道逹姻家既而遺娠生女幸妾生男張撫之若巳出)
(明年仇以姑訴受顯戮張始還家招夫魂而葬之誓死不二年五十四卒省志)林汝殷妻
(王氏黃巖人年二十歸林未幾汝殷卒里人欲娶之王斷髮以死自誓其父母防之且勸之力王徉許焉)
(既而防者稍懈乃隂囑侍女分其嫁時服一歸其母一予其妺一以為殯殮之具遂自經而死省志)
陳氏(名小奴臨海人適王三狗一日其夫為虎所攖即攘奮悲號而往虎驚駭舍之而去負以還而)
(夫死矣未幾有欲納為妾者陳不從乃強致聘娶之物促廹以歸陳度不免亟走姜巖自投而死省志)
真奴(黃巖符松妾地松既死其妻鐘氏歸母家欲有他志真奴泣諫鐘怒捶之必逼以去真奴潜歸)
(慟哭遂縊于松柩上省志)丘鏘妻(謝氏台州人鏘卒謝年二十二止一女其母欲改嫁之謝)
(以死誓諸妯娌母敢有勸之者家特貧惟紡績以自給考功李茂弘高其節行求其女為子謨婦省志)
仙釋劉晨阮肇(漢永平中二人入山採藥失故道行數里至溪滸二女迎歸食以胡麻飯)
(後求去指示元路至家子孫巳七世矣天台縣西北三十里有劉阮廟)茅盈(茅濛傳云神仙得者)
(茅初成駕龍上并入太清時下玄州戲赤城繼世而往在我盈濛字初成盈之高祖言盈自華陽洞天徙)
(治赤城)司馬承禎(隠居桐柏山構層軒於壇上號白雲子唐則天時屡召不起睿宗廷問治)
(身治國之術荅以為道日損與物自然之言睿宗嘉歎欲加寵位固辭而歸先期告終忽若蟬蛻弟子斂)
(空衣葬之)王遠知(台州人善易知人死生禍福作易總十五卷世秘其本一日曝其書忽卧内雷)
(殷殷然赤電造室一老人下叱遠知怒曰所泄者書何在上帝令吾追取遠知曰青丘老人以臣不逮故)
(傳授焉老人頥領頃曰上帝勅下汝僊品已及子夀度期二十四年遠知拜命所取將書乃易總耳)杜
光庭(天台人號東瀛子為時鉅儒唐懿宗時與鄭雲叟賦萬言不中遂入道從僖宗入蜀隠青城山)
(有文集百卷)張用成(宋台州人嘗入城都遇劉海蟾得金丹術歸以所得著成秘訣八十一首)
(號悟貞篇授扶風馬默曰平生所學盡在是矣元豊中年九十九趺坐而化有尸解頌)智顗(姓陳)
(氏潁川人居天台佛壠山隋賜號智者大師嘗著止觀十卷緇流至今宗為天台教云)寒山(隠天)
(台始豐縣西寒巗幽窟中時來國清寺人以為風狂之士或呌噪凌人或望空漫罵寺僧不耐以杖遂之)
(飜身撫掌大笑太守閭丘訪問見而拜之寺僧驚曰大官何禮風狂夫耶閭丘復詣寒巖送衣物即縮入)
(石穴縫泯無跡後僧道翹抄錄人家壁上所題頌偈得二百餘首編成一集)拾得(初豐于禪師見)
(赤城道側兒啼乃携至國清寺後稍長令知食堂即對像盤飡復令滌器即斷竹為筒投殘食於内寒山)
(來必負去又護伽藍廟為烏鳥取其供拾得以杖擊神首罵曰汝食不能護安護伽藍乎是夕闔寺僧夢)
(神曰拾得打我一日驅牛曰此知僧事者即呼亡僧牛各應之衆皆愕然偈詞附於寒山集中)宗泐
(姓周氏臨海人元末從訢笑隠學佛凡經書過目輒成誦寓情詞章尤精隸古本朝常命往西域取佛經)
(還授僧錄右善世有奉詔註心經金剛楞伽三經及所著全室集行世)妙淨(臨海人性聪慧十五)
(出家聞了堂和尚居四明大興宗教即往參之得其奥旨時左菴為浙東叢林第一延妙淨主之衆皆敬)
(服洪武初退休巾峯尋移雲峯見山水幽勝曰此可居矣足不至城市者三十六年法門大振年八十餘)
(端坐而逝所著有方便錄百忍圖)文謙(福州人幼穎悟絶人好誦佛書十一出家遊吳楚歴金陵)
(諸山住台之鴻福寺振揚宗教洪武初召至京師言論稱大旨居久之忽謂其徒曰吾將去矣援筆書偈)
(云有世可辭是衆生見無世可辭是如來見踏倒湏彌廬空虚無背面遂端坐而化)
明一統志卷四十七
