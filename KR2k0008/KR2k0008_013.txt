明一統志卷十三
明李賢等撰
淮安府(束至海岸二百三十里西至鳳陽府虹縣界三百一十里南至揚州府寳應縣界六)
(十里北至山東青州府营州界四百五十里自府治至南京五百里至京師三千一十里)
(糧四十萬二千八百石零)
建置沿革禹貢揚州之域天文斗牛分野春秋屬吳後
屬越戰國屬楚秦屬九江郡漢屬臨淮郡及廣陵國
東漢屬廣陵郡及下邳國三國屬魏為臨淮廣陵二
郡地晉分淮北為北徐州南為徐州又分廣陵置山
陽郡僑立兖州於此劉宋失淮北乃於此立州鎮為
北兖州東魏復為山陽郡隋置楚州大業初併入江
都郡唐為東楚州後改楚州天寶初改淮隂郡乾元
初復為楚州五代時南唐陞順化軍宋仍為楚州建
炎中置楚泗承州漣水軍鎮撫使尋罷紹定初於此
置淮安軍端平初陞為州元陞為淮安路屬河南行
省本朝改為淮安府直隸京師領州二縣九
山陽縣(附郭夲漢臨淮郡射陽縣地東漢屬廣陵郡晉末立山陽郡以境内有地曰山陽故名南)
(齊仍為射陽縣地屬臨淮郡隋置山陽縣為楚州治宋置淮安軍縣亦改名淮安元以馬羅軍寨置山陽)
(縣後以淮安縣省入夲朝因之編戸一百十五里)鹽城縣(在府城東南二百三十里本漢鹽瀆)
(縣屬臨淮郡東漢屬廣陵郡或屬臨淮郡晉因之北齊置射陽郡陳改為鹽城縣隋屬江都郡後為韋徹)
(所據置射州及射陽新安安樂三縣唐廢射州省三縣入鹽城縣屬楚州五代時南唐屬泰州宋屬楚州)
(紹興初屬漣水軍元屬淮安路夲朝因之編戶八十九里)清河縣(在府城西五十里本宋泗州清)
(河口地紹典初屯重兵於此咸淳末始置清河軍及縣元至元中廢軍以縣屬淮安路本朝因之編戸二)
(十里)安東縣(在府城東北九十里後魏為襄賁縣置東海郡東魏改曰海安隋初郡廢改為漣水)
(縣唐置漣州貞觀初州廢以縣属泗州宋置漣水軍尋改為縣属楚州元祐初復為軍紹興中廢為縣没)
(於金歸宋屬寳應州端平初復為漣水軍景定初改安東州治漣水縣元省縣以州屬淮安路本朝改為)
(縣編戸六十一里)桃源縣(在府城西北一百六十里本唐宿遷縣之桃園鎮宋屬淮陽軍後没)
(於金興定初始置淮濱縣屬泗州後廢元初復置桃園縣属淮安路後訛園為源本朝因之編戸四十八)
(里)沭陽縣(在府城北一百七十里本漢厚丘縣地劉宋始置僮縣屬南彭城郡梁屬僮陽郡東)
(魏改為沭陽郡仍於郡東置懷文縣後周改縣曰沭陽隋屬海州唐總章初屬泗州後復屬海州宋南渡)
(没於金尋復歸宋属海州元仍舊木朝因之改今属編戸八十一里)海州(在府城北三百七十里春)
(秋時郯子國地秦始置朐縣屬薛郡後分為郯郡漢為東海郡東漢為東海國三國魏為郯縣劉宋於此)
(僑立青冀二州梁改東海郡為北海郡東魏改青冀二州為海州北齊徙海州治琅邪隋徙治朐山後改)
(州為東海郡唐改為海寧州天寶初改東海郡乾元初復為海州宋屬淮東道景定初置西海州元為海)
(州至元中陞海州路未幾改海寧府後復為海寧州隸淮安路本朝仍為海州以朐山縣省入隸淮安府)
(編戸六十里領縣一)贑榆縣(在州城北一百一十里本秦欝洲地漢置東海縣屬琅邪郡東漢屬)
(東海國魏省晉復置尋省隋復置唐初析置贑榆縣尋省入東海縣南唐置懷仁縣宋屬海州金復改為)
(贑榆縣金亡宋以縣寓治東海軍後李璮侵海州併縣入焉元仍置縣屬海寧州夲朝因之編戸五十六)
(里)邳州(在府城西北四百五十里本夏邳國後屬薛又為齊所併秦置下邳縣屬郯郡漢屬東海)
(郡東漢為下邳國晉宋梁為下邳郡置武州後魏改州曰東徐後周又改邳州隋為下邳郡唐復置邳州)
(宋置淮陽軍金復改為邳州元屬歸德府本朝以下邳縣省入改今屬編戸四十七里領縣二)宿遷
縣(在州城南一百二十里春秋時鍾吾子國亦宿國所遷地秦置下相縣漢又置&KR2316;猶縣晉省下相置)
(宿豫縣及宿豫郡後魏属南徐州東魏屬東楚州後周屬泗州隋下邳郡治此唐始改為宿遷縣屬徐州)
(宋屬邳州元省後復置本朝因之編戶五十九里)睢寧縣(在州城南六十里古睢陵地漢属臨)
(淮郡東漢置睢陵縣晉屬下邳國東魏屬臨潼郡隋廢金復置改睢寧縣屬泗州尋屬邳州後廢元復置屬)
(邳州本朝因之編戶三十四里)
郡名淮隂(古名)山陽(晉名)
形勝水陸交通(晉荀羨北征議水陸交通易以觀釁沃野有開殖之利方舟漕運亦無他阻)
西至淮畔東届海隅(南齊志)俯臨淮海控制山東(宋繫年錄)
山陽要地屏蔽淮東(同上)淮南控扼之地(宋吳表臣云)連山
阻海(金侯摯奏云海州連山阻海與沂莒邳密皆邊隅衝要之地)南北襟喉江淮
要衝(元董摶霄淮安議)大江前流長淮却阻(記室新書)長淮奥壤
表海名邦(輿地紀勝)北控齊魯南蔽江淮(海州圖志)
風俗人多勇悍習戰爭(晉伏滔正淮論)淳實尚義務勤耕耨(圖經)
俗多輕剽士任氣節(隋志)書軌新邦英雄舊里(宋蘇軾淮隂侯)
(廟記銘)漸漬聖化綽有儒風(圖册)俗尚朴實力農務漁(海州)
(志)
山川鉢池山(在府城西一十五里形如鉢盂故老云昔仙人王喬鍊丹於此山中一方土赤草木)
(不生是其驗也)韓山(在沭陽縣東北六十里世傳韓信追項羽於此南有楚王廟)建陵山
(在沭陽縣西北一百里山形南北狹長上多陵阜漢立建陵縣取此)白虎山(在海州治西南形如)
(虎踞)朐山(在海州城南四里上有雙峯如削俗呼馬耳峯傍有龍潭水極清冽秦始皇東巡至朐山)
(界即此又有石棚山即朐山東北嶺有巨石覆巖上其山如棚嶺甚高峻了無花木宋石曼卿判海州使)
(人以泥裹桃李為彈抛擲其上數年間花若錦繡又名曰錦巖宋蘇軾有詩)鬱洲山(在朐山東)
(北海中有大洲謂之欝州又名郁洲一名郁欝山一名蒼梧山或云昔從蒼梧飛來)孔望山(在海)
(州城東五里輿地要覽孔子問官於郯子嘗登此山以望東海一名古城山上有龍洞)銀山(在海)
(州城南石湫鎮東其山近海多白石日出照耀色如鋪銀)巨平山(在海州城北三十里一名由吾)
(峯其山南接東海北抵墟溝又有棲雲山即巨平之東嶺舊有僧結棲雲精舍以居)朱紫山(在海)
(州城東北四十里山有紅壁丹崖自相輝暎望之若朱紫然)南墮星山(在海州城南六十里)
(舊傳商時有星墮此又有北墮星山在州東五十里)盧石山(在海州城東南六十里山多黑石漢)
(書韓信為楚王鎮於三盧即此宋張耒有詩)溪雲山(在海州城東北六十里其山清幽秀麗雲)
(氣蓊鬱故名)伊盧山(在海州東南八十二里以境内有伊盧鄕也一名大伊萊山)蠣山
(在海州城東南一百里海中四面平坦潮上沒其半山多蠣因名)大伊山小伊山
(俱在海州城南一百里南北相向相距可二十里)東陬山西陬山(俱在海州城外)
(百餘里一在海中一在海隅東西對峙)嚶游山(在海州城東北百餘里其山周迴浮海中羣鳥)
(翔集嚶嚶然自相喧聒唐人有詩)北望山(在海州城西南一百六十里上有二石臼俗傳秦始)
(皇東巡時洗頭盆)懷仁山(在贑榆縣北四十里漢立懷仁縣取此)吳山(在贑榆縣西北)
(四十里昔有吳姓者居此山上有廟廟後有土阜俗傳為吳山神塜水旱禱之輒應)羽山(在贑榆縣)
(西北八十里即舜殛鯀處禹貢羽畎夏翟曾氏註云山雉具五色出於羽山之畎名山曰羽者以此唐崔)
(國輔詩羽山一點青海岸雜花碎日暮千里帆楚色有微靄)葛嶧山(在邳州城西北六里古文)
(以為嶧山禹貢嶧陽孤桐謂出此山之南者俗名距山以其與沂水相距也)磬石山(在邳州城)
(西南八十里與泗水相近山有石其聲清亮可為磬禹貢泗濱浮磬即此山所出者)黃石山(在邳)
(州城北百餘里上有黃石公廟)艾山(在邳州北百餘里接山東沂水縣界地志云沂水出泰山郡蓋)
(縣艾山即此)鐡佛山(在邳州城北一百五十里上有三鐡佛)馬陵山(在宿遷縣北二)
(里其山高阜狀若馬陵)㟃峿山(在宿遷縣北七十里上有石洞鐫七真像洞口鑿石為螭水自)
(螭口噴出四時不涸宋紹興末首領張榮屯此山以拒金人)仙掌山(在睢寧縣西七十里石上)
(有掌跡隠見不常世傳仙跡云)劉胡山(在睢寧縣西北七十二里父老相傳昔有劉胡將軍出此)
(故名)鳳凰山(在睢寧縣西北七十里形如鳳凰)金牛岡(在山陽縣西北一十里昔周世)
(宗宿兵於此岡上亦時出甘羅錢如淮隂者)鐡柱岡(在鹽城縣北二里海岸故老相傳秦王繫)
(馬柱也或云瀕海多蛟龍龍畏鐵作此鎮之)獅子巖(在海州城北二十五里舊傳有徐生學道)
(於此一日忽化去葬山中後人見之於泰山下因付履東歸其徒視之乃葬時物人謂之尸解)大小
二島(在海州城東北五十里濱海海兩山對峙潮生則沒扵)高公島(在海州城東八十里舊傳)
(有高公漁於此)海(在海州城東二十八里南接朐山北接贑榆西趨州往来所渡廣二十餘里渡此者)
(必擇日致祭非七日内不得渡若有公務急迫亦豫先祭請)管家湖(在府城望雲門外宋嘉定)
(間郡守應純之開鑿以練習舟師為戰守之計)射陽湖(在山陽縣東南七十里與寶應鹽城分湖)
(為界漢廣陵王胥有罪其相勝之奏奪王射陂即此)石濩湖(在安東縣治西北一名灌湖與海州)
(贑榆沭陽接境湖面約三萬四千五百餘頃)傅湖(在安東縣東北八十里湖面約一百三十餘頃)
碩項湖(在安東縣西北一百二十里一名大湖西連桑墟湖東南各有小河逹於淮神異傳秦時)
(童謠云城門有血城當陷沒有一老姆憂懼每旦往窺門者知其故以血塗門姆見之即走須臾大水至)
(城果陷姆走至伊莱山得免今山有神姆廟高齊時湖嘗涸西南隅城址猶存繞城古井數十處乃知城)
(沒非虛)桑墟湖(在海州城西南九十里上接沭河下流入海)淮河(在府城北五里自泗)
(州龜山北流入府界縈迴府城東入于海周禮職方氏青州其川淮泗謂此)老鸛河(在府城西周世)
(宗至北神堰齊雲艦大不能前遂開此以通其道)故沙河(在府城西北一十里宋轉運使喬惟)
(岳所開以避山陽灣清河口風濤之患後蔣之竒又開漕渠至洪澤入閘其後游塞本朝永樂初平江伯)
(陳瑄因其舊渠開河置牐易其名曰清江浦復於浦旁置倉積粮以備轉運至今公私便利云)新河
(在山陽縣磨盤口宋乾道中開)清河(在清河縣治西即泗水之下流也源自泰安州經徐州流至邳)
(州東境曰直河西境曰沙河又南下至縣西北三汊河口分為大小二清河南逹扵淮)漕河(在安)
(東縣舊名漕渠南通淮唐垂拱開以通海沂密等州)沭河(在沭陽縣東南源自青州西北馬脊固諸)
(澗會流至縣界東入桑墟湖周禮職方氏青州其浸沂沭謂此)舊黃河(在邳州城南門外上連徐)
(境下入淮河)沂河(在邳州城西自山東沂州西流至下邳西南入泗河達於淮)武河(在邳)
(州城西北二里上連泇河下入黃河)泇河(在邳州城西北九十里南流入舊蘭陵縣界)小河
(在睢寧縣治北源自汴水經宿州入縣界合黃河)漣水(在安東縣自沭水分流南入縣境在沭陽)
(者曰南漣水入安東者曰北漣水)堯水(在贑榆縣西南八十五里源自沂州東流經縣界入海)
劔水(在贑榆縣西南八十五里源自沂州三嶢山東流入縣界)氾水(在宿遷縣界)泗水
(出山東泗水縣陪尾山源有泉四四泉俱導因以為名西南過徐州又東南過邳州入淮)濉水(在睢)
(寧縣西源自靈璧縣東流經縣界又東北至宿遷縣入泗水)濁水(即古䢴溝南自寳應縣北流入)
(淮俗謂之山陽濁春秋時吳於䢴溝築城穿溝通射陽湖至末口入淮以通糧運舊水道屈曲隋大業初)
(發淮南民十萬開䢴溝自山陽至揚子入江即此)羽潭(在羽山下左傳鯀為黃能入于羽淵即此)
(又郡國志鍾離昩城南有羽泉亦謂舜殛鯀處其水常清牛羊不飲)洪澤(在山陽縣界郡有閘宋隆)
(興中魏勝守海州調發兵糧由運河至洪澤出閘入淮即此)枸把井(在開元寺内旁有枸把樹)
(唐劉禹鍚詩僧房藥樹依寒井井有香泉樹有靈枝繁夲是仙人杖根老新成瑞犬形)古井(在府)
(治西故老云泗州僧伽降水母之所)丹井(在安東縣治東北神仙傳袁真人扵漣城得靈泉煉藥功)
(成脫履而去郡人為之立祠又建迎仙閣)真君井(在桃源縣治南水味極甘俗傳劉真君所鑿)
項羽井(在邳州北征記下邳西南有晉石崇碑云項井在下相城)温泉(在海州博望鎮西五)
(里其水冬夏常温)棠棃□(在廢淮隂縣九十五里唐長慶初開)白水塘(在山陽縣南九)
(十五里魏鄧艾伐吳時修以灌田)常豐堰(在山陽縣唐大歷中黜陟使李承置以灌田)捍
海堰(在鹽城縣南接泰州海陵縣宋天聖中范仲淹建議修築)永安堤(在海州東二十)
(里北接山環城長七里以捍海潮唐開元中刺史杜令昭築)于公浦(在海州城北一十里乃煎)
(鹽之所以漢于公為名)
土産鹽鹽精石海螵蛸(山陽鹽城二縣俱出)紫菜(海州出)
公署淮安衛(在府治南即元淮南路總管府治本朝洪武初改建)大河衛(在府治東北新)
(城門洪武二年建)邳州衛(在州治東南洪武十三年建)守禦海州中前千
戶所(在西城内洪武中建)守禦東海中千戸所(在東城内洪武中建)守禦
鹽城千戸所(在縣治西南洪武三十年建調揚州衛中左千戸所守備扵此俱隸淮安衛)
學校淮安府學(在舊城南門内宋景祐初建)海州學(在西城内宋建元皇慶中修二)
(學俱本朝洪武九年重建)邳州學(在州治東南宋隆興初建本朝洪武四年重建成化三年重脩)
山陽縣學(在縣治後即元蒙古學基本朝洪武三年重建永樂間重修)鹽城縣學(在縣)
(治西宋紹興中建夲朝洪武初重建永樂十八年重修)清河縣學(在縣治東南即故甘羅城)
(基宋德祐間建本朝洪武初重建正綂五年重修)桃源縣學(在縣治東南元建本朝洪武初)
(重建)安東縣學(在縣治東南宋建本朝洪武三年重建)沭陽縣學(在縣治南元初)
(建本朝洪武初重建)贑榆縣學(在縣治東元建本朝洪武初重建)宿遷縣學(在縣)
(治東南元初建本朝洪武初重建永樂十二年重脩)睢寧縣學(在縣治東南元建本朝洪武初重建)
書院仰止書院(在舊城東南隅督撫名臣祠内正德十一年御史張鰲山建)節孝書
院(在府城東門外三里嘉靖間御史成英建)
宫室宴花樓(在府治南唐建趙嘏詩門外烟横載酒船謝公攜客醉華筵尋花偶坐將軍樹飲酒)
(方重刺史天幾曲艷歌春色裏數行高鴈暮雲邊分明聽得行人語願及行春更一年)鎮淮樓
(在府城舊州橋西宋建相傳乃都綂司酒樓)月波樓(在府治舊通判廳)景疎樓(在海)
(州治東北舊有石刻云宋葉祖洽慕漢人疏廣疏受之賢遂建此樓金党懷吳詩景疎樓下無邊水暫濯)
(塵纓可自由)望海樓(在海州城内宋張耒詩城外滄溟日夜流城南山色對城樓)籌邊
堂(在府之舊治宋建輪奐壯麗甲於隣郡)志清堂(在山陽縣治北宋守臣孫虎臣書額)豹
隱堂(在安東縣學文廟前宋建)湖光亭(在府城門外放生池上)清淮亭(在府城朝)
(宗門外)攬轡亭(在府城望雲門外杏花村)千金亭(在舊淮隂縣西韓信微時漁釣漂母)
(進以食信既貴報以千金後人因築亭其地宋楊傑詩恩難忘一飯報肯惜千金)三亭(在舊淮隂)
(縣有韓信枚皋步隲三亭宋晁端彦名詩韓枚步隲建三亭故顯當時將相)水教亭(在山陽縣管家)
(湖上宋郡守應純之鑿湖以教習舟師因建此亭)漁亭(在邳州城西沂河東岸晉石崇嘗漁於此)
昇仙亭(在邳州西南相傳郡人劉綱昇仙之所後人為立亭及祠)綠野亭(在海州治宋張)
(耒詩渺渺孤亭滄海東天連平野四無窮少須戸牖毫端上自攬山河眼界中)藏春亭(在贑榆縣)
(宋張耒有詩)熙臺(在府子城上宋築)劉伶臺(在山陽縣治東北邊淮唐許渾詩劉伶臺)
(下稻花晚韓信廟前楓葉秋)洪澤館(在府境唐皇甫冉詩底事洪澤壁空留黃卷詞年年淮水)
(上行客不勝悲)
關梁通濟橋(在府城南門外)章馬橋(在府城北門内)東義橋(在新城東門外)西
義橋(在新城西門外舊名西鐡橋往來商賈雲集其上為貿易之所)胯下橋(在府城西四十)
(里即韓信為少年所辱處)高公橋(在山陽縣治西北)杜康橋(在劉伶臺南)昇仙
橋(在山陽縣舊傳昔有姓孫者賣魚扵此後昇仙因名橋西舊有道堂)鳳凰橋(在鹽城縣治西)
(南舊傳有鳳凰来集於此)崇河橋(在桃源縣北四十里相傳晉石崇嘗立倉扵此因開河以通舟)
(楫後人作橋於上)化龍橋(在安東縣治東世傳昔有白鱓化龍扵此)九洪橋(在海州石)
(湫鎮東北橋有九洪)紫陽橋(在贑榆縣治西傍有紫陽觀)江石橋(在邳州城北一百二)
(十里有石如薑故名後訛為江云)
寺觀龍興寺(在府治東晉建唐時泗州僧伽嘗居此夲朝洪武中重修又邳州亦有龍興寺)開
元寺(在府城西南唐開元間建内有枸把井)報恩寺(在府城北宋建元廢本朝洪武初重建)
大寧寺(在府城西四十里内有唐李邕文并書又有彌勒佛碑宋發運使蔣之奇題于碑隂曰寶)
(積碑)永寧寺(在鹽城縣治東北宋隆興中建本朝洪武初重建)興國寺(在清河縣東南)
(宋建元廢本朝洪武初重建又桃源縣亦有興國寺)能仁寺(在安東縣治西宋建本朝洪武初重)
(建)招德寺(在沭陽縣東七里元大德初建)大悲寺(在海州治西宋嘉祐初建俱本朝洪)
(武中重建)重光寺(在贑榆縣治南宋元祐中建)夀聖寺(在宿遷縣治南元大德間建俱)
(本朝洪武初重建)崇寧寺(在睢寧縣治北夲朝洪武中建)靈慈宫(在山陽縣清江浦宣)
(德間平江伯陳瑄建少師楊上竒為記)玄妙觀(在府治西南本唐白鶴觀基宋改名天慶元改)
(今額本朝洪武初重建又海州舊城西亦有玄妙觀)昭惠觀(在邳州治東南元至正間建本朝永)
(樂中重修)祥雲觀(在海州巨平村)玉虛觀(在宿遷縣治北)玄真觀(在睢寧縣治北)
(俱洪武初建)
祠廟四賢祠(在府學内舊有宋趙師旦徐積塑像後增張耒陳瓘兩像東曰忠孝祠西曰文節祠)
威濟祠(宋紹興間金人渝盟李寳自海道禦之至石臼山禱之俄而風順縱火焚敵舟略盡詔封)
(其神曰祐順侯就楚州立祠賜今額)恭襄祠(在清江浦正綂間建祀平江恭襄侯陳瑄)督撫
名臣祠(在府治東南祀總督巡撫都御史汝陽滕昭等)貞烈祠(在府城西北正德四年建)
(祀烈女何氏)英烈王廟(在府城朝宗門外祀伍子胥唐狄仁傑巡撫江淮毁淫祀千七百所)
(惟留吳太伯季札子胥三祠)黃石公廟(在邳州黃石山上公即授張良素書者金趙滋冇詩)
楚元王廟(在府城内元王名交漢高帝弟廟舊在西門外宋建炎中賊李成来攻王頗著靈異)
(乃移建城中)淮隂侯廟(在山陽縣西四十里祀漢韓信宋蘇軾有廟銘)鍾離相公
廟(在山陽縣南七十里相傳項王將鍾離昧亡歸韓信捕之急昧自剄土人哀之為立廟)孝婦
廟(在巨平山北前漢書東海有孝婦少寡無子養姑甚謹姑欲嫁之不肯後姑經死姑女告婦殺之吏)
(捕婦驗治獄成于公以為冤太守不聽竟殺孝婦郡中枯旱三年後太守至于公曰孝婦不當死咎當在)
(是守祭孝婦塚天乃大雨因立廟)東海恭王廟(在山陽縣境恭王漢光武子名彊嘗立為)
(皇太子因母郭后廢封東海王後人為立廟於此)由吾大夫廟(在海州巨平山南按舊圖)
(經沭陽人由吾道榮精心妙道學窮祕錄且達天人之機隋文帝徵拜諫議大夫卒葬於此後人因立廟)
趙康州廟徐夫子廟(俱在山陽縣治東宋郡守苗仲淵立以祀趙師旦徐積並)
(作詩以美之曰世惟忠與孝訓俗知所止殺身趙康州錫類徐夫子雖非萃一門死葬同閭里)旌武
廟(在府城清風門内祀宋蘄王韓世忠慶元中賜今額)顯忠廟(在府城清風門内宋建炎間趙)
(立守楚州力禦金人中砲而死詔贈奉國軍節度使諡忠烈郡人立廟祀之)褒忠廟(在府城朝)
(宗門内宋隆興間魏勝自海州移守於此金人南伐勝死之詔賜諡立廟)淵德公廟(在邳州西)
(六里昔淵德公韓稜為下邳今有遺愛扵民民立祠祀之迄今不廢)
陵墓公冶長墓(在府境長孔子弟子)漂母墓(在府城西四十里舊淮隂縣北寰宇記信)
(為楚王立塚以報漂母即此唐羅隠詩寂寂荒墳一水濱蘆州絶島自相親雖然寂寞千秋魄猶是韓侯)
(舊主人)韓信母墓(在舊淮隂縣北與漂母墓相對俗呼東西塚按傳信母死貧無以葬然行)
(營高敞地令傍可置萬家邑即此)枚皋墓(在舊淮隂縣治南)于定國墓(在東海舊)
(縣)程知節墓(在府城東宋韓世忠築城掘地深數丈見一棺槨得碑云程知節墓知節唐人)
張耒墓(在府城西舊淮隂縣)趙師旦墓(在山陽縣三里塘)朱仙墓(在府城西)
(北湖中相傳昔有道士朱姓者葬此雖湖水大漲不没土人異之)趙立墓(在山陽縣北神鎮)
沈翼墓(在山陽縣平河橋東岸四里許)葉淇墓(在移風閘西岸)葉贄墓(在更字舖治西十里)
古蹟田横國(在海州東北八十餘里小高山壘石為城山孤峯特秀俯臨深溪惟東隅可通人行)
(漢書漢定天下齊王田横懼誅與其徒属五百餘人入海居島中即此)市丘城(郡國志市丘城)
(即古市丘侯来獻鼎處)祝其成(在贑榆縣西五里即夾谷春秋定公十年公會齊侯于夾谷即)
(此漢為縣宋省)紀鄣城(在贑榆縣北七十五里春秋齊師伐莒傳曰莒子奔紀鄣山即此)良
城(在邳州城北六十里春秋時晉侯會吳子于良即此東漢置良城縣属下邳國梁置武初郡隋廢郡)
(改縣曰良城唐省)丼羅城(在舊淮隂縣治北相傳秦甘羅築兩後常扵土中得小錢狀如鐘有)
(篆文不可識俗號甘羅錢或云寳應有甘羅廟此其葬處)淮隂城(在府城西四十里秦置縣水經)
(註淮水東北經淮隂故城即此晉廣陵郡治淮隂東晉劉隗謝安皆扵此屯兵始為重鎮元併入山陽縣)
下相城(在邳州城西南一名項城相傳項羽所生之處漢末曹操攻徐州屠男女四十萬泗水為)
(之不流即此)利城(在贑榆縣西四十里後漢扵此立郡劉宋省唐初置縣尋省入懷仁縣)堎
城(在宿遷縣東南五十里漢縣晉省)取慮城(在邳州城西南漢志汝南步游張少孤母因拾)
(麥相失者數年後游張為取慮令春月按行高年至里中遇病嫗問之乃其母也)下邳城(在邳)
(州治東魏武征吕布於下邳決泗水以灌其城即此寰宇記下邳城有三大城中城吕布築小城晉石崇)
(築)舊贑榆城(在故東海縣北五十里青山之隂遺址尚存)樊階城(北史孔伯恭造)
(火車攻宋人沈攸之退保樊城即此)巢城(在鹽城縣北一百二十里相傳黃巢將寇廣陵屯兵扵此)
(因築此城)武陵郡城(在贑榆縣南五十九里魏置隋廢)沂州城(在贑榆縣南五十里)
(宋泰始間僑置沂州扵此)厚丘廢縣(在沭陽縣北六十里漢置宋省唐復置又省入沭陽)東
安廢縣(在海州城西八十三里漢置東漢省)泗陽廢縣(在宿遷縣東南漢置東漢省)
睢陵廢縣(在邳州治東南即睢寧舊縣也漢為睢陵金改今名)隂平廢縣(在沭陽縣)
(西北六十里漢置後省)下邳廢縣(在邳州秦置梁改為歸政縣後魏復曰下邳本朝省入州)
角城廢縣(在宿遷縣東南百餘里晉置隋省)下城廢縣(在沭陽縣南三里後魏置)
(尋省)懷仁廢縣(在海州城西九十里後魏置治密州莒縣界隋開皇初徙此後廢)歸義
廢縣(在贑榆縣北二十里後魏置隋省)東海廢縣(在海州治北後魏置廣饒縣北齊分)
(置東海縣隋初廢後改廣饒曰東海唐属海州宋端平初海州寓治此元省入朐山)朐山廢縣
(在海州本漢朐縣後周改曰朐山宋海州元海寧州皆治此本朝省入州)新城廢縣(在府城西)
(三十里宋置為控扼之所元省)韓王莊(在府城西北四十里相傳謂韓信始生處)鹽城監
(在鹽城縣南唐志云有鹽亭一百二十三乃歷代煎鹽之所南唐置監)圯橋(在邳州城東南隅年)
(久湮没元和郡誌下邳縣有沂水號為長利池池上有橋即黃石公授張良素書之所唐梁肅有銘)南
昌亭(在府城西三十五里史記韓信微時從南昌亭長寄食亭長妻苦之乃晨炊蓐食飡時不為具)
(食竟絶之及信為楚王召亭長賜百錢曰公小人也為德不竟)娑羅樹碑(在舊淮隂縣南唐海)
(州刺史李邕撰文并書)東海大松(在大海中相傳三代時物其狀竒異宋張耒有詩)紫
極宫畫(宫在府城内西南隅宋熙寧中楊傑作記云嘗有神仙来遊題詩於壁筆跡漬入刮之不)
(滅又有李公麟畫猴戲馬馬驚而圍人鞭之時稱為竒筆陳師道詩沭猴自戲馬自驚圉人未解猴馬情)
(猴其天資馬何罪意欲防患猶傷生異類相宜亦相失同類相傷非所及志行萬里困一蹶吐豆齕荄甘)
(伏櫪)
名宦漢汲黯(後元中為東海太守治尚清淨凡事擇丞史任之責大指而已卧閤不出郡中大治)
尹翁歸(地節中為東海太守為政精敏吏民賢不肖及奸邪罪名盡知之每罰一而警百皆改行)
(自新東海大治)于公(為東海郡決曹決獄平罹文法者于公所決皆不恨郡中為之生立祠其辨孝)
(婦之冤事見祠廟)張禹(下邳相北界有蒲陽陂久湮廢禹為引水灌溉遂成良田數百頃大收穀)
(實鄰郡貧者歸之千餘戶)黃浮(桓帝時東海相時中官兄子為下邳令強奪故汝南守女歸舍殺之)
(浮收其家屬按法悉棄市)蘇章(武原令歲饑開倉賑濟全活者三千餘戸)鄭弘(淮隂太守消息)
(徭役政不煩苛歲大旱弘行春雨随車而至)孫堅(熹平間為鹽瀆丞吏民親附後徙旴𣅿下邳凡)
(三邑所在有聲)徐璆(獻帝時為東海相威化大行徵詣京師道為袁術所劫璆守之以死術不敢逼)
晉荀羨(永和中以徐州刺史鎮淮隂始營立城池)祖逖(建興初屯兵淮隂嘗誓清中原威著)
(遠近)南北朝袁粲(宋東海太守清整有風操自處甚高嘗著妙德先生傳)蕭僧珍
(宋元嘉末為山陽太守會魏人入寇僧珍蓄陂水令滿待其至決以灌之魏人至山陽不敢攻)隋高
勱(楚州刺史民安其政先是城北有子胥廟其俗敬鬼祈禱者必以牛酒至破産業勱曰子胥賢者豈)
(宜損百姓乎乃告諭所部自此遂止百姓賴之)張孝徵(東海令嘗築堤捍海堰自是民免水患)
元曖(東海令扵縣境西南接蒼梧山東北至巨平山築兩堰以捍海潮内以貯山間流水民獲灌溉)
(之利)唐杜令昭(海州刺史值海漲軍民漂溺令昭築永安隄以防之民免其患閭里歌之)宋
璟(開元中與姚崇奏請出太平公主以弭國患出為楚州刺史雖左遷而賢名聞於天下)李聽
(憲宗討李師道以為楚州刺史聽振勵軍士掩賊不虞遂取海州攻朐山降之懷仁連海望風送款)王
光謙(淮隂令務清淨之化而去其煩苦推誠明之本而教以廉愧生殖阜滋楚風丕變)薛珏
(楚州刺史初州有營田宰相遥領使而刺史得專達俸及他給百餘萬珏至悉條去之租入贏富異時觀)
(察使惡其潔誣以罪)五代張彦能(南唐楚州守將周世宗攻淮南諸郡皆降獨楚不下圍四)
(旬守益堅城破彦能與其副鄭昭業戰死所部千餘人皆死誓無降者)何敬洙(南唐楚州刺史)
(常親出巷里察人疾苦有白事者隨其所言親加剖析無不厭服)宋喬惟岳(雍熙初為淮南)
(轉運使聞故沙河凡四十里創二斗門于西河設懸門以蓄洩水利自是漕舟無滯後又權知楚州)蔣
堂(楚州團練推官後又通判是州遇事毅然不屈有政績)張傅(真宗時知楚州會歲饑貽書發)
(運使求貸糧不報因歎曰民轉死溝壑矣報可待乎乃發上供倉粟振貸所活以萬計因拜章待罪詔奬)
(之)吳中甫(江淮發運使嘗自洪澤鑿渠六十里以避長淮漕運之險)梁適(知淮陽軍奏減)
(京東預買紬百三十萬又論景祐赦書不當錄朱梁後仁宗記其名)張奎(知楚州治身有法度風力)
(精強吏不敢欺)沈括(沭陽縣主簿縣依沭水括疏水為百渠九堰以播節原委得工田七十頃)李
清臣(通判海州以儉自持居官奉法無敢撓以私)王宗望(江淮發運使楚州沿淮至連州)
(風濤險舟多溺宗望開支氏渠引水入運河為公私利)孫長卿(知楚州糧料院郡倉積米五十)
(萬陳腐不可食主吏皆懼法無敢輕去長卿為酌新舊均渫之史罪得免)李宣(知楚州治官如家有)
(民迫於輸賦殺牛鬻之里胥白於官宣但令與杖人以其決事明稱為照天燭)張綸(江淮制置發運)
(副使時鹽課大虧乃奏除楚通泰三州鹽戸宿負官助其器用鹽入優與之直由是歲增課四十萬石)
米芾(知連水軍治民有道不事淫祀時人以龍王誕日為祭芾止之後任滿歸舟至赤岸風濤大作)
(舟人甚恐芾以詩投水風濤遂息)孫洙(神宗時知海州免役法行常平使者欲加斂緡錢洙力爭)
(之方春旱發運使調民濬漕渠洙奏止其役旱蝗為害致禱朐山徹奠大雨蝗赴海死)劉彛(知朐)
(山縣治簿書恤孤寡作陂池教種藝平賦役抑姦猾凡所以惠民者無不至邑人紀其事目曰治範)陳
師鍚(元祐中知宿遷縣蘇軾三上章薦其學術淵源行已潔素議論剛正器識靖深入為校書郎)
石公弼(連水丞供奉高公備綱舟行淮以溺告公弼曰數日無風安有是使尉核其所載錢失百)
(萬呼舟人物色之乃公備竊官錢竊詭為此說即收捕窮治皆伏辜)田畫(徽宗時知淮陽軍歲大疫)
(日挾醫問病者藥之後遇疾卒淮陽人祀以為土神)趙立(建炎中知楚州先是劉豫遣人賫書来誘)
(立不撤封斬之又遣故人劉偲招立立曰吾知為國豈問故人趣令焚死市中忠義之聲聞於天下)韓
世忠(紹興中以京東淮東路宣撫處置使屯楚州撫集流散通商惠工山陽遂為重鎮在楚十餘年)
(金人不敢犯)李大性(孝宗時知楚州郡守欲撤城移他所大性謂城實晉時所築最堅持不可)
(後遂不移)李孟傳(楚州司戸參軍單車赴官公退閉戸讀易郡守部使者不敢待以屬吏加葺境)
(内涂積墓脩復陳公塘有灌溉之利)陳敏(以都統制守楚州建議城楚州北使過者觀其雉堞堅新)
(號銀鑄城後再知是州)趙善湘(紹定中為江淮安撫制置使復泰州淮安州鹽城淮隂縣四城)
(及策應京湖皆有功)賈涉(知楚州治邊有方金人不犯界李全畏其威名歸附涉撫綏之)應純
之(知楚州崇儒術興學校脩城池民賴其德)趙仲(知楚州脩築城池節制屯營軍馬州人便之)
黃師雍(寳慶初為楚州官屬出盗賊白刃之衝不畏不懾李全反狀已露師雍密結忠義圖之謀)
(泄師雍不為動全亦不加害)余介(淮東提刑兼知淮安州淳祐初提兵應援安豐有功)耿世
安(淮東副總管初諜報北兵至制置使賈似道調往漣水軍增成衆方猶豫世安徑迎至漁溝以三百)
(騎鏖擊身被七創猶能追殺潰兵收兵還至數里沒事聞贈官立廟淮安賜額忠武)侯畐(通判海州)
(李松夀據山東突出漣泗畐鏖戰城下死之闔門遇害詔即海州立廟賜額旌忠)元許維禎
(至元中為淮安路判官属縣塩城及丁溪場有二虎為害維禎默禱於神祠一虎去一虎死祠前境内旱)
(蝗禱而雨蝗亦息)謝處信(安東知州興學課農存恤鰥寡嘗作訓詞俾民誦習)沂川(沭陽)
(尹規制縣治招徠流民教之樹藝興學崇師民俗以變)本朝陳天瑞(吳元年為鹽城知縣)
(政清刑簡剏縣治興學校篤好詩書民迄今思之)汪仁(洪武初為桃源知縣時縣宇俱燬仁鼎新)
(之及建神祠壇社政由愷悌民甚懷仰)束贄(洪武初為安東知縣開置公署分設街巷遷鄉民以)
(實縣治恤孤勸農俱有條緒)孔克勲(洪武初清河知縣勸農興學修舉廢墜不勞民不傷財吏)
(民悦服)黃珏(洪武初為鹽城知縣勸農興學愛養斯民革夙弊懲貪吏鋤奸抑頑百廢俱舉)
馬希顔(洪武八年為沭陽知縣專務德化不施威刑學舍壇壝皆其脩葺)趙思本(洪武)
(末為安東知縣量民産力定賦役等則立籍紀載勸課農桑優恤貧匱吏事不憚勞勩去任人甚思之)
梁孟嶽(永樂初為宿遷知縣為政有方賦均訟平使民婚姻死葬貧富相恤四民懷之)李信
圭(洪熙改元為清河知縣存心以公勸善懲惡士民敬服秩滿當代邑民詣京乞留特陞知州攝縣事)
(不替初志民尤感頌焉)陳瑄(宣德中以平江伯鎮守淮安總督漕運開清江浦以利舟楫往來自)
(淮安至臨清建閘四十餘所歲漕恒倍國用以充)彭遠(宣德中為淮安知府奉宣德化不尚威嚴)
(歲癸丑遭歉饑民四歸擇隙地搆席舍以居之勸殷民出粟為飦粥人日給二餉賴全活者數十萬計農)
(缺牛具為之借貸教之以時耕種民受其惠)陳葵(邳州知州興學校勸農桑有遺愛百姓思之)
張端(正統初桃源知縣公平廉介分毫不苟為南畿志)王麟(正綂間山陽教諭言行威儀皆)
(可師法詩文楷書絶妙一時擢四川山東提學僉事南畿志)王竑(景泰初以左僉都御史總督漕)
(運有懋功徐州大饑竑嘗發倉以賑民至今能道之南畿志)徐有貞(景泰間以右都御史總理)
(漕運有經濟才河決張秋既塞後作沙灣一路河防功甚偉焉南畿志)孫忱(景泰間知沭陽縣濟)
(寬以猛教民力學務農敦本尚儉訟簡盜息民賴以安南畿志)楊㫤(安東教諭日必端坐教授)
(雖祁寒盛暑不廢又捐俸以廣堂齋不干有司士論偉之南畿志)楊㫤(天順初知淮安府政績卓)
(異累為當道旌奬秩滿官民交章乞留陞河南參政仍知府事南畿志)鄭同(天順間知安東縣政)
(教兼施德威並著内艱去民立一清坊以表之南畿志)史珍(天順間知宿遷縣持已嚴御衆寬尤)
(作興士類政歷三考如初民至今傳頌南畿志)陳濓(成化間副都御史督漕運嘗治邵伯湖石)
(堤至今無坍漫之患南畿志)馬文升(成化間以右都御史總督漕運門無私謁時漕卒之亡者)
(皆歸焉南畿志)韓邦問(成化間知淮安府端謹廉平庶事修舉士民至今稱頌之南畿志)
郭珏(成化間知邳州廉勤愛民大興學校南畿志)郭進(成化間山陽知縣剛明果斷不避權)
(貴減夫役省公費悉心為民以疾卒民痛悼之南畿志)王㒜(成化間鹽城知縣宅心公恕持已清)
(勤粗衣糲食九年不變南畿志)張淮(成化間山陽知縣清介不阿有十竒惠政民間為歌以思)
(之志南畿)林瑄(成化間宿遷教諭富於學問教人有方一時人才多所造就南畿志)劉
大夏(弘治初河決張秋大夏以副都御史往治之河平改張秋為安平鎮南畿志)邊憲(弘治)
(中知淮安府持已嚴肅一言笑不假於人吏民畏服南畿志)楊戬(弘治中同知淮安府剛方嚴毅)
(人不敢干以私在任四年清謹如一南畿志)姚鵬(淮安府學訓導博學多才詩文古雅操行不二)
(勤于教人擢監察御史南畿志)羅循(知淮安府時流賊甫定民厭煩擾循至沈靜簡默為政公平吏)
(畏民懷南畿志)曾鈞(嘉靖中以工部侍郎督治運河綽有成績南畿志)
流寓張良(本韓人秦滅韓良為韓報讐募得力士為鐡椎狙擊秦始皇於博浪沙中誤中副車索之)
(急乃亡匿下邳嘗遊圯上有一老父墮履圯下命良取履良因跪進老父與良期後五日夜半至其所授)
(書一編乃太公兵法後佐高祖取天下封留侯因謝病辟榖六歲薨諡曰文成)陳瓘(南劔人仕宋為)
(諫官因劾蔡京謫居令浦著尊堯集益加竄逐最後移楚州卒諡忠肅)
人物漢韓信(淮隂人少寄食漂母初事項羽羽不能用乃歸漢拜大將軍定三秦擒魏取代仆趙)
(脅燕破楚下齊立為齊王將兵會陔下滅項羽漢取天下大抵皆信功後徙為楚王高祖偽遊雲夢至楚)
(擒信赦為淮隂侯家僮上變吕后殺之)枚乘(淮隂人為吳王濞郎中王有異謀切諫不納去而之)
(梁景帝時拜弘農都尉以病免武帝即位以安車蒲輪徵之道卒子臯亦能文召見詔賦平樂館帝善之)
(拜為郎受詔所賦凡百二十篇)孟卿(東海人事蕭奮以其業授后倉倉說禮數萬言以授梁人戴德)
(戴聖沛人慶普普為東平太傅德號大戴為信都太傅聖號小戴以博士論石渠由是禮有大戴小戴之)
(學)嚴延年(東海下邳人少學法律為郡吏舉侍御史宣帝初即位劾奏霍光擅廢立亡人臣禮)
(朝廷肅然憚之後為涿郡太守務擢折豪強扶助貧弱令行禁止遷河南太守威震傍郡)嚴彭祖
(延年少弟以春秋公羊名家宣帝時為博士歷河南東郡太守入為左馮翊拜太子太傅廉直不事權貴)
(人或勸其少自勉強彭祖曰凡通經術固當修行可委曲從俗苟求富貴乎)翼奉(東海下邳人少)
(篤學不仕治齊詩尤精律歷隂陽之占元帝初以諸儒薦徵待詔宦者署數言事宴見天子敬焉上封事)
(必採究經史窮極隂陽官至博士諫議大夫)陳球(下邳人少涉儒學善律令舉孝廉累官侍御史)
(桂陽李硏聚衆為寇命球為零陵太守朞月盜息遷南陽太守後為廷尉姪珪少與袁術遊術有異謀遺)
(書與珪珪曰自當戮力漢室營私阿附吾不能也珪子元龍忠亮有大略時稱為湖海豪士)周紆
(下邳人少好韓非之術永平中補行唐長遷洛陽令下車先問大姓吏數閭里豪強以對紆厲聲曰夲問)
(貴戚爾豈能知此賣菜傭乎後免官又徵為御史中丞終將作大匠)臧旻(廣陵射陽人有才幹歷任)
(揚州刺史太尉袁逢見其文奇之嘆曰雖班固作西域傳何以加此子洪舉孝廉補即丘長倡義誅董卓)
(與術紹結好紹憚其能以為東郡太守後為紹所害)陳容(射陽人隨臧洪為東都丞洪被執於袁紹)
(將死容曰將軍舉大事而先殺忠義可乎紹慙使人牽出容顧曰仁義豈有恒所蹈之則君子背之則小)
(人今日寧與臧洪同死不與將軍同生遂見殺)陳琳(射陽人博學能文長於書檄曹操嘗苦頭風一)
(日疾作讀琳所作檄草起而嘆曰此愈我病)麋竺(東海朐人世貨殖貲産巨萬吕布襲下邳擄先)
(主妻困匱日甚竺進妹為夫人奴客二十金銀貨幣以給軍資賴以復振後益州平拜安漢將軍竺雍容)
(敦雅而幹翮非其所長故先主待之雖厚而未嘗有所統御)三國步隲(淮隂人避難江東種)
(瓜自給孫權為討虜將軍召為主記權稱尊號累遷驃騎將軍領冀州牧前後薦達屈滯救解患難多所)
(濟益後為丞相被服居處如書生時)南北朝王諶(東海人宋明帝時為司徒參軍兼中書舍)
(人有學義甚見親遇帝所行慘僻屢諫止之後拜中書侍郎)鮑泉(東海人博涉史傳有文筆少事)
(梁元帝為國常侍後為通直侍郎累遷信州刺史)隋包愷(東海人兄愉明五經愷悉傳其業大)
(業中為國子博士於史記漢書尤稱精究學者以為宗教授嘗數千人及卒門人為起墳立碣焉)唐
王義方(泗州漣水人事母謹淹究經術性謇特不肯造請貴勢太宗時補晉王府參軍魏徵欲妻)
(以妻之姪辭及徵卒乃娶人問故曰初附宰相今感知己故也高宗時擢侍御史後以論李義府貶官)
徐有功(東海人武后時為司刑卿累斷大獄全活者甚衆起居舍人盧若虛曰當雷霆之震能全)
(仁恕千載未見其儔)吳通玄(海州人與弟通微皆博學善文章始通玄舉神童又擢文詞清麗科)
(德宗立弟兄踵召為翰林學士並知制誥)徐温(海州朐山人剛毅寡言唐末從楊行密起兵以功封)
(齊國公鎮潤州温客嚴可求善籌畫駱知祥知財利温信任之及吳建國拜温大丞相都督中外諸軍事)
(封東海郡王)孫魴(淮人性聰敏好學善吟詩楊吳㩀有江淮文雅之士駢集魴遂與沈彬李建勲)
(為詩社仕為宗正郎卒有詩百篇)五代沈斌(下邳人仕晉為祁州刺史契丹犯祁以兵邀擊)
(之不利虜將趙延夀招斌降斌罵不屈城陷死之)劉崇俊(楚州山陽人祖全父仁規相繼為濠)
(州刺史有能名崇俊仕南唐亦為濠州刺史有仁惠南唐陞濠州為定遠軍就以崇俊為節度使移夀州)
(卒贈太尉諡曰威)魚崇諒(楚州山陽人徙陜州幼能屬文仕晉漢至周時為翰林學士書詔繁)
(委皆崇諒為之後表陳母病歸陜州就養宋太祖朝不起太宗即位授尚書兵部侍郎致仕)宋劉
福(徐州下邳人魁岸有膂力以功累官雄州防禦使福至部按行城壘調鎮兵以給繕完出私錢以資)
(宴犒寇雖大至恃以無恐淳化初遷涼州觀察使福雖不學而御下有方略為政簡易人甚德之)趙
師旦(山陽人皇祐初知康州時儂智高反攻康州力不能敵左右咸請避之師旦曰走將安之血戰)
(而死詔贈光禄卿)張耒(淮隂人十二歲能文弱冠第進士歷官太學錄遷史館檢討顧義自守澹)
(如也紹聖初以直龍圖閣知潤州坐黨謫官徽宗召為太常少卿復出知潁汝二州又坐黨籍落職耒有)
(雄才筆力絶徤誨人作文以理為主謂六經諸子百氏皆寓理之具學者以為至言)徐積(山陽人三)
(歲父殁事母至孝以父名石終身不用石器母亡廬墓三年雪夜伏墓側哭不絶聲時甘露降木成連理)
(積初從胡瑗學惡衣惡食不以為恥應舉入都載母以從比登第同年共致百金為夀却之後廷臣薦其)
(孝廉為楚州教授卒諡節孝)王資深(山陽人第進士累官尚書郎初擢御史首論在廷大臣草)
(具將上蔡京遣所親謂曰慎勿言當以此位相處不答翌日出知揚州尋改明州嘗著周書及方言子洋)
(中甲科累官直徽猷閣歷三郡有異政所著有東年集)胡松年(海州懷仁人政和初上舍釋褐)
(累遷中書舍人在朝每有所言皆切時政高宗時拜吏部尚書後權參知政事所薦引一以至公權勢莫)
(能奪以疾提舉洞霄宫)孫傅(海州人登進士中詞學兼茂科歷監察御史欽宗即位拜尚書右丞)
(俄同知樞密院金人圍都城欽宗詣金營以傅輔太子留守及金邀太子去傅願以死從金人召之去死)
(于朔庭紹興中贈官諡忠定)魏勝(宿遷人多智勇善騎射紹興末金人南侵勝聚義士取漣水軍)
(及海州廣募兵以圖收復與金人戰俘馘甚衆或當危廹中輒叱曰魏勝在此人皆辟易嘗冒圍突出人)
(不能近又嘗造如意車行則載輜重止則為營金人来犯極力禦之援兵不至墜馬死事聞贈保寧節度)
(使諡忠壯)扈再興(淮人有膂力善機變每戰被髮肉袒徒跣揮雙刃奮呼入陣人馬辟易金人犯)
(棗陽設伏掩擊金人大敗授神勁綂制繼是接戰屢捷斬其將從義又獲其副統軍納塔達以病卒子世)
(達亦以名將稱官至都統制)米立(淮人三世為將從陳奕守黃州奕降元立潰圍出江西制置使)
(黃萬石署為帳前都統制元兵略江西立迎戰被執不降遣萬石諭之立曰侍郎國家大臣立一小卒爾)
(何足道但三世食趙氏禄趙亡何以生為竟不屈遂遇害)陸秀夫(楚州鹽城人景定初進士李庭)
(芝鎮淮南辟置幕中每宴集坐尊俎間矜莊終日不未嘗少有希合德佑初以禮部侍郎使軍前議和)
(就二主走温州秀夫追從之益王立于福州進端明學士僉書樞密院事時君臣播越海濱每朝會秀夫)
(儼然正笏立如治朝王殂又立衛王以秀夫為左丞相至元中崖山破秀夫驅妻子入海中尋負王赴海)
(死)張孝忠(淮人德佑初呂文煥導元兵東下吕師䕫與武萬戸分定江東地知信州謝枋得走)
(入安仁調孝忠逆戰團湖坪矢盡揮雙刀擊殺百餘人前軍稍却後軍繞出孝忠後衆驚潰孝忠中流矢)
(死)黃文政(淮人戍蜀軍潰間道走靜江馬塈邀與同守城破文政被執大呼不屈元軍斷其舌)
(以次劓刵之文政含糊叱咄比死不絶聲)元杜祐(邳州人河南行省署為三义水馬站提領父成)
(病于家祐忽心驚舉體沾汗即棄職歸父病始三日遂禱求代且嘗糞以驗疾父卒廬墓盡哀有馴兔之)
(瑞)史彦斌(邳州人嗜學有孝行至正中河溢鄰邑墳墓多壊彦斌母卒葬時嘗為厚棺刻銘其)
(上及墓為水漂彦斌縛草人浮水中仰天呼曰母棺不知其處願天矜憐假此芻靈指示所在乃乘舟隨)
(草人所之行三百里果得母柩歸葬)本朝倪寬(邳州人精武藝丙午年收集民兵歸附本朝累)
(立戰功進陞後府都督僉事)陳政(邳州人洪武初集兵從征驍勇過人所向有功累陞中府都督)
劉江(桃源人洪武中任燕山中護衛百戸後從兵靖内難累立戰功進陞中府都督)楊靖(山陽)
(人洪武乙丑進士才識出衆累官戶部左侍郎陞刑部尚書轉左都御史)李&KR0697;(山陽人由國子生任)
(考功監令有幹濟才洪武中陞兵部尚書)楊泰(山陽人洪武間擢給事中尋遷北平按察司僉事永)
(樂中召為通政司左通政進刑部右侍郎卒于官)張士彬(山陽人洪武中以才行車異薦授江)
(寧知縣尋遷江西道監察御史有直氣特陞河南按察使在任風紀振揚)劉榮(宿遷人勇略過人襲)
(父職永樂中以從征靖難有功累贈禄秩進封廣寧伯卒追封侯爵諡忠武)錢貴(海州人洪武中)
(父祖以戰功累陞府軍右衛指揮使永樂中貴襲職謀略過人宣德中陞都指揮僉事委管京營操練有)
(法士卒悦服正綂中以外戚陞中軍都督府都督同知為人謙恭小心不以富貴驕人卒賜葬祭)成
均(鹽城人永樂中由國子生授監察御史端厚勤慎陞江西按察副使再陞南京刑部右侍郎轉戶部)
(右侍郎)金濓(山陽人永樂中由進士任御史有風裁陞陕西按察副使轉右僉都御史分鎮寧夏)
(尋陞副都御史召拜刑部尚書時閩中盜起命將討之濓參贊軍務竣事進太子太保兼戶部尚書卒追)
(封沭陽伯諡榮襄濓嚴明剛果獄無淹囚善於籌策國計以充)羅銓(山陽人宣德中由進士拜監察)
(御史才能著稱進陞湖廣按察使克振風紀未幾卒於官)沈翼(山陽人宣德中舉進士歷戶部主事)
(郎中陞戸部右侍郎再陞南京戶部尚書致仕卒翼有心計持已清介蒞政慎勤屬官懼其威無敢廢事)
(者子瑶舉進士官至太僕寺少卿)丁泰(海州人舉鄉貢授戶部主事立朝以剛正自持人呼為鐡)
(面丁後謫判興化清慎愛民賑歲饑弭虎患綽有善政莆民到今思之畿志)葉淇(山陽人舉進士)
(歷官廣西按察僉事奉勅襄定土官莫必勝陞陕西副使遏岷州胡寇擊殺二賊首繼平洮州進僉都御)
(史巡撫山西修築城堡罷土兵戍邊之不便者拜戶部尚書沮内竪莊田之請終太子太保從子贄登進)
(士第歷官刑部侍郎畿志)李瓉(山陽人進士改庶吉士任吏科給事中封駁彈劾不避權貴時)
(負剛直之稱以浙江布政使致仕畿志)陳讓(山陽人累官杭州知府海近寧海内徙人甚危之讓請)
(城開河築堤以捍海果徙至堤外止居民德之為立生祠然剛正疾惡卒以此去位畿志)宫安
(山陽人累官廣東按察司僉事持憲嚴明致仕歸囊槖蕭然家居十餘年不入城府都御史王竑雅重之)
(畿志)楊理(山陽人由進士歷官大理少卿進副都御史巡撫河南值歲歉河決乃增築汴堤水)
(不為害又以民流入永寧者甚多不俟奏發倉賑之汴賴以安拜工部侍郎卒畿志)張素(山陽)
(人授河隂令五年有清操致政歸民思之為立遺愛碑畿志)陳秉彛(沭陽人進士任四川忠州)
(知州厲操愛民吏民畏服及卒忠人特祀於陸宣公祠畿志)岑義(邳州人事父母自幼以孝聞問)
(安必拜跪飲食湯藥必親調母肓義朝夕餂之目復明父母卒義苫塊幾毁及葬負土成墳廬墓三年甘)
(露降墓樹有司上其事旌其門閭畿志)張崙(宿遷人八世同居成化七年有司上其事詔旌之逮)
(今同居十餘世二百餘口畿志)蘇勤(安東人六世同居宗族和睦成化間有司上其事以聞)
(畿志)沈麒(沭陽生員正綂中山東盜起掠至淮安郡守被執至沭陽民皆逃匿麒以母病不去俄聞)
(守見執徑趍賊壘諭以大義賊感動既釋郡守復贈麒米肉而歸之御史張惟恕大書忠義表其閭焉)
(畿志)孫清(睢寧縣學生少孤事母正德七年母卒時流賊入境清守柩不移賊竟不入其門隣亦賴)
(以不擾事聞立石褒之畿志)
列女嚴延年母(下邳人延年為河南太守母從東海来臘到雒陽適見報囚母大驚止都亭不)
(肯入府因數責延年延年因頓首謝迎母歸府舍母又謂曰天道神明人不可獨殺我不意當老見壯子)
(被刑戮也遂去歸郡後歲餘果敗東海莫不賢智其母)北神烈婦(少有美色夫為小商載之)
(同行夫死貧無以殮同行富商為畢其喪事自恃有德日逼欲亂之既葬歸婦抱其嬰兒呼天號慟赴淮)
(死宋徐積嘗記其事復作詩哀之曰海水猶可汎君身不可犯淮水猶可瀦君身不可汚鸞鳳猶可馴君)
(身不可親不是雲間月即是月邊雲)陳公緒妻(海州朐山人姓劉氏宋紹興末金人犯山東公)
(緒倡義歸宋偶劉歸寧不得與偕惟挈其子以行宋授以官劉留北方音問不通或勸之改適劉曰吾知)
(守吾志而已遑恤乎他公緒亦不他娶子庚浸長輒思念涕泣後迎母以歸劉在北二十五年嘗緯蕭以)
(自給)趙氏(張禮妻沭陽人洪武初禮任廣州同知卒於官未殮趙自經死事聞官為歸葬畿志)
韓氏(山陽人名惟秀耶律養正妻養正為元鹽司令卒於官韓無子終喪還父母家適其弟敏與妻)
(繼卒獨居養父母初弟生二子曰肅曰寬肅娶楊氏蚤卒楊年十九守節寬官戸部侍郎晚娶丁氏寬卒)
(丁年三十生子立與楊同節立娶金氏亦蚤卒金年二十四亦守節一家四節婦實由韓氏作法於前也)
(各旌表畿志)韓寧妻孫氏(山陽人嫁僅八月夫亡撫植遺腹子守節終身宣德間旌表)
(畿志)胡氏(鹽城人顔遂妻年二十一夫亡舅姑為其貧而無子潛以許人聘禮至門悲號幾絶其夜)
(遂縊死畿志)顧剛妻周氏(清河人剛鐵工家貧無資周處之裕如年二十夫死號慟幾絶)
(俟家人就寢遂自縊死因合葬焉畿志)范氏(清河李政繼室政知胙城及子元夫婦相繼死遺孫)
(男女俱在襁褓時范年十八杜門紡績撫養二孤有求娶者厲聲叱之曰汝勿為我少變其所守何以見)
(夫扵地下有司上其事畿志)莊尚妻胡氏(桃源人年二十九夫亡撫棺號哭絶而復甦久)
(之自縊而死畿志)孫氏(海州人潘裕妻年二十有八夫喪越月始生一子養老守孤守節四十餘)
(年弘治中旌表之畿志)樊氏(宿遷人高暹妻夫亡時年二十有七養成遺腹男堅守志節弘治末)
(旌表畿志)孝子劉烱女(贑榆人許嫁邑人張森未行而森卒女告父母欲往送葬許之至期)
(衰麻往哭守節終身正德間旌表畿志)邵氏(安東人蘇正二妻夫卒邵年二十有二兄欲奪其志)
(不從守節終其身畿志)州判徐儀女(睢寧人名雪梅年十五為流賊所執義不受辱罵賊)
(死事聞旌表畿志)何氏(泗川人年十五父没母病娼家誘買為子婦後徙居淮逼使為娼何遂自)
(刎是年旱甚或言何冤郡佐求其屍刲塚設祭天果大雨具奏建祠墓側賜額貞烈併祀徐氏更名雙節)
(畿志)王氏(鹽城人劉存仁妻存仁苦學成疾比殆王謂姑曰夫病無妨姑信之為就寢存仁命終王)
(遂自縊嘉靖初旌表畿志)展濬妻索氏(邳州人年十九其夫病劇索知其必不可生遂)
(先自縊嘉靖十三年事聞旌表畿志)
仙釋孫賣魚(不知其名嘗賣魚楚州市極暑中遇一道士謂曰汝魚餒矣能飲我可使魚活遂飲)
(以斗酒因與談論自是言禍福輒應宋宣和中召至京師賜號塵隠處士復還楚州靖康初嘗扵亳州太)
(清宫號咷大哭而去人莫之喻有記其時日者乃汴京䧟之日也後不知所在)莎衣道人(淮陽)
(軍朐山人姓何祖執禮仕至朝議大夫道人避亂渡江嘗舉進士不中紹興末来平江身衣白襴久之衣)
(益敝緝以莎嘗臨池見影豁然大悟人無貴賤問休咎罔不竒中會有瘵者乞醫命持一草去旬日而愈)
(求而不得者或遂不起遠近異之孝宗連召不至賜號通神先生賜衣數襲皆不受)聖僧(宋人)
(往来乞食海州人有疾呪之即愈事多前知時安撫使丁公守城僧一日左持斧右持丁行擊扵市大呼)
(曰丁壊我斧人無解者踰數日丁果叛僧示寂州人葬之成一高阜水旱禱之感應)婁道者(漣水)
(軍人生有異相掌中一目中指七節長為承天寺僧有大智慧能逆知吉凶宋真宗嘗召問禁中事仁宗)
(初生晝夜啼不止道者摩其頂曰莫呌莫呌何似當初莫笑啼遂止後歸鄉有新知軍雅不喜道者遂告)
(祴徒曰緣盡當滅乾興元年正月右脇側卧而化知軍疑其詐死命焚之凡三日衣械不動忽雷雨驟作)
(薪火皆滅口中出白烟自焚立盡獨留目睛與舌根不壊舍利無數邦人葬之淮岸賜號證因大師)
明一統志卷十三
