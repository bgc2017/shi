明一統志卷一
明李賢等撰
京師
古幽薊之地左環滄海右擁太行北枕居庸南襟河
濟形勝甲於天下誠所謂天府之國也我太宗文皇
帝龍潛於此及纘承大統遂建為北京而遷都焉于
以統萬邦而撫四夷真足以當形勢之勝而為萬世
不拔之鴻基自唐虞三代以來都會之盛未有過焉
者也
城池京城(元志至元四年建大都城本朝洪武初置北平布政司於此永樂七年為北京十九年營)
(建宫殿成乃拓其城周迴四十里立門九正南曰正陽南之左曰崇文右曰宣武北之東曰安定西曰德)
(勝東之北曰東直南曰朝陽西之北曰西直南曰阜成)皇城(在京城之中宫殿森嚴樓闕壯麗邃)
(九重之正位邁往古之宏規允為億萬斯年之固)
壇廟天地壇(在正陽門之南左繚以垣牆周迴十里中為大祀殿丹墀東西四壇以祀日月星辰)
(大祀門外東西列二十壇以祀嶽鎮海瀆山川太歲風雲雷雨歴代帝王天下神祗東壇末為具服殿西)
(南為齋宫西南隅為神樂觀犧牲所)山川壇(在天地壇之西繚以垣牆周迴六里中為殿宇以祀)
(太歲風雲雷雨嶽鎮海瀆東西二廡以祀山川月將城隍之神左為旗纛廟西南為先農壇下皆藉田)
社稷壇(在皇城内南之右中為方壇四面有門壇之周垣各依方色南有前門北有行禮具服二)
(殿)太廟(在皇城内南之左正殿兩廊楹室崇深昭穆禮制法古從宜親王及功臣配享左有神宫)
(監)文廟(在國子監彝倫堂之東正為大成殿東西翼以兩廡前有戟門外有櫺星門殿前舊有元)
(加封孔子碑本朝正統中有御製新建太學碑文立於殿前庇之以亭)
山陵長陵(在京城北天夀山正中)獻陵(在長陵之右)景陵(在長陵之左)
苑囿西苑(在皇城内中有太液池瓊華島池周圍深廣波光澄澈綠荷芳藻含香吐秀游魚浮鳥競)
(戲羣集島皆竒石巉巖磊砢下瞰池水上有廣寒殿棟宇翬飛金碧交暎複閣危榭左右拱向喬松古檜)
(烟雲繚繞𨼆然蓬萊仙府也京師八景有曰太液晴波曰瓊島春雲謂此又苑之東北有萬歲山高聳明)
(秀蜿蜒磅礴上插霄漢𨼆暎宫闕皆禁中勝境也本朝胡廣太液晴波詩渺渺晴波漾碧池清風時動綠)
(漪漪銀潢星斗垂天派方丈龜龍陋漢儀玉鏡光搖瓊島近錦紋流出御溝遲從知涵浸由開闢長暎西)
(山影不移楊榮瓊島春雲詩山島依微近紫淸春光淡蕩暖雲生乍驚樹杪和烟濕輕拂花枝過雨晴每)
(日氤氲浮玉殿有時縹緲護金莖從龍處處施甘澤四海謳歌樂治平)南海子(在京城南二十)
(里舊為下馬飛放泊内有按鷹臺永樂十二年增廣其地周圍凡一萬八千六百六十丈乃域養禽獸種)
(植蔬果之所中有海子大小凡三其水四時不竭汪洋若海以禁城北有海子故別名曰南海子)御
馬苑(在京城外鄭村壩等處牧養御馬大小二十所相距各三四里皆繚以周垣垣中有厩垣外地)
(甚平曠自春至秋百草繁茂羣馬畜牧其間生育蕃息國家富強實有賴焉)
文職公署宗人府(在長安左門南經歴司附焉)吏部(在宗人府南其屬文選驗封稽)
(勲考功四淸吏司并司務廳附焉)戶部(在吏部南其屬浙江福建江西湖廣四川山東山西廣東)
(廣西河南陜西雲南貴州十三清吏司并司務廳照磨所附焉)禮部(在戶部南其屬儀制祠祭主客)
(精膳四清吏司并司務廳鑄印局附焉外有僧錄司道錄司教坊司亦隸之)兵部(在宗人府後其)
(屬武選車駕職方武庫四清吏司并司務廳附焉外有典牧所會同館大勝關亦隸之)刑部(在貫)
(城坊内其屬浙江福建江西湖廣四川山東山西廣東廣西河南陜西雲南貴州十三清吏司并司務廳)
(照磨所司獄司附焉)工部(在兵部南其屬營繕虞衡都水屯田四清吏司并司務廳附焉外有文思)
(院營繕所寳源等局亦隸之)都察院(在刑部南所轄浙江福建江西湖廣四川山東山西廣東)
(廣西河南陜西雲南貴州十三道并經歴司司務廳照磨所司獄司附焉)翰林院(在長安左門外)
(玉河西岸四夷館隸焉)國子監(在安定門内文廟西有彝倫堂堂左右有䋲愆博士二廳率性)
(修道誠心正義崇志廣業六堂典簿廳附焉)太常寺(在後府南典簿廳附焉外有神樂觀犧牲)
(所各祠祭署亦隸之)通政使司(在太常寺南經歴司附焉)大理寺(在都察院南其屬左)
(寺右寺并司務廳附焉)詹事府(在玉河東岸主簿廳附焉)光禄寺(在東安門内其屬大)
(官珍羞良醖掌醢四署并典簿廳附焉)太僕寺(在萬寳坊主簿廳附焉)鴻臚寺(在工)
(部南其屬司賓署司儀署并主簿廳附焉)欽天監(在鴻臚寺南主簿廳附焉外設司天臺於朝陽)
(門城上)太醫院(在欽天監南生藥庫附焉外有惠民藥局亦隸之)行人司(在長安右)
(門外朝房西)上林苑監(在文德坊玉河橋西典簿廳附焉外有蕃育嘉蔬水監川衡林衡良)
(牧左典察右典察前典察後典察十署亦隸之今存蕃育嘉蔬林衡良牧四署餘皆裁革)五兵馬
司(中兵馬司在城内仁夀坊東城兵馬司在城内思城坊南城兵馬司在城外正陽街西城兵馬司在)
(城内咸宜坊北城兵馬司在城内教忠坊)
武職公署中軍都督府(在長安右門南經歴司附焉在城留守中神策和陽應天四衞)
(牧馬千戶所亦隸之)左軍都督府(在中府南經歴司附焉在城留守左瀋陽左右驍騎鎮南)
(龍虎六衞亦隸之)右軍都督府(在左府南經歴司附焉在城留守右虎賁右武德三衞亦)
(隸之)前軍都督府(在右府南經歴司附焉在城留守前龍驤豹韜三衞亦隸之)後軍
都督府(在中府後經歴司附焉在城武成中前後神武左右後忠義左右前後義勇左右中前後)
(大寧中前蔚州左留守後會川富峪寬河興武鷹揚二十四衞亦隸之)錦衣衞(在通政司南經)
(歴司上下鎮撫司并各所司附焉)旗手衞(在通政司後)府軍衞(在時雍坊)府軍
左衞(在保大坊)府軍右衞(在咸宜坊)府軍前衞(在保大坊)府軍後衞
(在仁夀坊)羽林左衞(在保大坊)羽林右衞(在明時坊)羽林前衞(在時雍坊)
金吾左衞(在保大坊)金吾右衞(在仁夀坊)金吾前衞金吾後
衞虎賁左衞(已上三衞俱在保大坊)燕山左衞(在安富坊)燕山右
衞(在思城坊)燕山前衞(在鳴玉坊)大興左衞(在日照坊)濟陽衞(在居賢坊)
濟州衞(在金城坊)武驤左衞武驤右衞騰驤左衞
騰驤右衞(已上四衞俱在崇教坊)彭城衞(在萬寳坊)永清左衞(在西城坊)
永清右衞(在日中坊)武功左衞武功右衞武功中衞
(已上三䘙俱在明時坊)長陵衞獻陵衞景陵衞(已上三衞俱在天夀)
(山永安城内)
順天府(東至永平府灤州界三百九十里南至河間府任丘縣界三百五十里西至山西大)
(同府蔚州界三百五十里北至延慶州界一百六十里自府治至南京三千四百四十五里)
(糧一萬四千石零)
建置沿革禹貢冀州之域天文尾箕分野高陽氏謂之
幽陵陶唐曰幽都虞為幽州夏殷省幽入冀又為冀
州地周復置幽州武王封堯後於薊封召公奭於燕
即此秦為上谷漁陽二郡地漢初為燕國又分置涿
郡元狩中改燕國為幽州元鳳初改為廣陽郡本始
初更為廣陽國東漢省廣陽合上谷永元初復立廣
陽郡後罷郡立幽州治薊三國魏為燕國晉改范陽
國後魏於薊立燕郡又於郡置幽州北齊於幽州置
東北道行臺後周改置燕及范陽二郡兼立總管於
幽州隋開皇初郡廢州存後省州入涿郡唐武德初
改為幽州總管府開元間改州為范陽郡乾元初復
為幽州遼陞幽州為南京幽都府後改幽都為析津
府宋宣和中改名燕山府尋復入金稱燕京改號中
都以析津府為大興府元初為燕京路號大興府至
元初建中都後改為大都路本朝洪武初改為北平
府永樂初改為順天府領州五縣二十二
大興縣(附郭本秦薊縣地屬上谷郡漢至唐皆仍舊朝名遼改為析津縣金改為大興縣元仍舊本)
(因之編戶三十八里)宛平縣(附郭秦漢至隋皆薊縣地唐析西界置幽都縣屬幽州遼改為宛平)
(縣取釋名云燕宛也宛宛然以平之義金元仍舊本朝因之編戶五十里)良鄉縣(在府西南七十)
(里春秋時燕中都地漢為良鄉縣屬涿郡晉屬范陽國後魏屬燕郡北齊省入薊縣尋復置隋屬涿郡唐)
(屬幽州後改固節縣尋改良鄉遼金元仍舊本朝因之編戶二十二里)固安縣(在府西南一百)
(二十里本漢方城縣屬廣陽國後屬涿郡後魏省隋置固安縣屬幽州唐屬北義州貞觀初復屬幽州金)
(屬涿州元屬霸州後陞為固安州本朝洪武初改為固安縣編戶三十七里)永清縣(在府南一)
(百五十里本漢益昌縣屬涿郡東漢廢隋置通澤縣唐改為武隆縣乂改會昌縣天寳初改為永清縣取)
(邊境永清之義遼金元仍舊本朝因之編戶一十二里)東安縣(在府南一百五十里本漢安次)
(縣初屬燕國後屬渤海郡晉屬燕國隋屬涿郡唐屬幽州元初屬霸州後陞為東安州隸大都路本朝洪)
(武初改為縣編戶一十八里)香河縣(在府東南一百二十里本武清縣地遼於新倉置𣙜鹽院)
(因居民聚集遂置香河縣屬析津府金屬大興府元初因之後屬漷州本朝改今屬編戶一十里)通
州(在府東四十五里秦屬漁陽郡漢置潞縣後魏置潞郡隋廢入涿郡唐置元州尋復為潞縣五代及)
(遼皆因之金陞為通州取漕運通濟之義元仍舊本朝以潞縣省入編戶二十六里領縣四)三河
縣(在州城東七十里本漢臨泃縣地唐析潞縣地置三河縣屬幽州以地近七渡鮑邱臨泃三水故名)
(後隸薊州遼仍舊金元俱隸通州本朝因之編戶二十里)武清縣(在州城南五十里漢雍奴縣隸)
(漁陽郡晉屬燕國隋屬涿郡唐屬幽州天寳初改為武清縣五代宋金皆因之元初屬大興府尋割隸漷)
(州本朝改屬通州編戶二十里)漷縣(在州城南四十五里漢泉州縣地屬漁陽郡晉屬燕國後廢遼)
(於漷河之南置漷陰鎮後改為漷陰縣元初屬大興府後陞為漷州隸大都路本朝改為縣屬通州編戶)
(一十里)寳坻縣(在州城東南一百二十里本漢泉州縣地後唐於此置鹽倉金初為新倉鎮大)
(定間始置寳坻縣以境内産鹽故名尋陞盈州後復為寳坻縣元隸大都路本朝隸通州編戶三十里)
昌平州(在府北九十里漢為軍都縣屬上谷郡東漢屬廣陽郡晉屬燕國後魏改為昌平縣屬平)
(昌郡後屬幽州後周州縣皆廢隋以其地屬涿郡唐復置昌平縣五代唐改為燕平縣石晉復為昌平縣)
(遼金元仍舊本朝因之景泰初移治於縣東八里永安城尋陞為州編戶二十七里領縣三)順義
縣(在州東北六十里本秦上谷郡地漢及魏晉皆為范陽之境北齊始置歸德郡隋改為順州唐初為)
(燕州天寳初改歸德郡乾元初復為順州遼初為歸寧軍後改歸化軍宋置順興軍金復為順州元仍舊)
(本朝洪武初改為順義縣隸北平府尋改今屬編戶二十七里)密雲縣(在州東北一百二十里秦)
(漢時為漁陽郡地後魏置密雲郡領白檀要陽密雲三縣兼置安州北齊廢郡以二縣併入密雲縣後周)
(改安州曰元州隋置檀州後改安樂郡唐為檀州遼為武威軍宋號横山郡金復為檀州元仍舊本朝洪)
(武初改為密雲縣隸北平府尋改今屬編戶一十九里)懷柔縣(在州東北一百里本密雲昌平)
(二縣地唐貞觀中置懷柔縣天寳初改歸化縣乾元初復舊名遼屬順州金改為温陽縣元廢入順州本)
(朝洪武中分密雲昌平地復置懷柔縣編戶一十四里)涿州(在府西南一百四十里春秋戰國皆)
(燕之涿邑秦為上谷郡地漢置涿郡曹魏改為范陽郡晉改為范陽國後魏復為范陽郡隋為涿郡唐初)
(廢郡為范陽縣屬幽州大歴中又於縣置涿州遼置永泰軍宋改涿水郡金復為涿州元陞涿州路尋為)
(涿州本朝以范陽縣省入編戶四十六里領縣一)房山縣(在州城西北四十里本良鄉宛平范)
(陽三縣地石晉以其地遺遼未有縣金析置萬寧縣以奉山陵後改奉先縣元改房山縣屬涿州本朝因)
(之編戶一十一里)霸州(在府南二百一十里本秦上谷郡地漢屬渤海郡後漢屬廣陽郡晉屬章)
(武國隋初屬瀛州後屬涿郡唐屬幽州後改為永清縣即益津關也後周克復益津關始置霸州宋治文)
(安縣金治益津縣又析置信安軍元仍為霸州本朝以益津縣省入編戶三十一里領縣三)文安
縣(在州城南七十里漢舊縣屬渤海郡東漢屬河間國後屬瀛州晉屬章武國後魏屬瀛州隋屬河間)
(郡唐廢豐利縣移文安縣於其城屬霸州宋省永清縣入焉金元仍舊本朝因之編戶三十三里)大
城縣(在州城南一百三十里漢東平舒縣屬渤海郡東漢屬河間國晉為章武國治後魏改章武郡)
(北齊廢郡置平舒縣隋屬景州唐屬瀛州五代改大城縣周屬霸州宋金元仍舊本朝因之編戶二十里)
保定縣(在州城南四十里本涿州新鎮地宋太平興國中於此建平戎軍景德初改為保定軍宣)
(和中改為保定縣隸莫州金隸雄州元初省入益津縣後復置屬霸州本朝因之編戶六里)薊州
(在府東二百里本秦漢漁陽郡魏晉屬幽州隋初徙元州於此後復置漁陽郡唐置薊州取古薊門關以)
(名天寳初改漁陽郡乾元初復為薊州遼置尚武軍宋改廣州軍金屬中都路元仍為薊州隸大都路本)
(朝因之以漁陽縣省入編戶一十五里領縣四)玉田縣(在州城東八十里本春秋無終國地漢為)
(無終縣屬右北平元魏屬漁陽郡後省唐復置屬幽州後改為玉田縣因漢陽雍伯種石得玉故名神龍)
(初屬營州後還屬幽州又改屬薊州五代至遼仍舊宋為經州金復為玉田縣元仍舊本朝因之編戶一)
(十七里)豐潤縣(在州城東南一百九十里本玉田縣之永濟務金陞為豐潤縣隸廣州軍元省)
(入玉田縣尋復置隸薊州本朝因之編戶一十二里)遵化縣(在州城東一百二十里本春秋無終)
(國地漢為右北平之境唐於此置馬監及鐵冶居民稍聚因置遵化縣遼於縣置景州清安軍宋號灤川)
(郡金以縣隸薊州元仍舊本朝因之編戶十二里)平谷縣(在州城西北八十里本漢舊縣屬漁)
(陽郡後廢唐為漁陽縣之大王鎮金陞鎮為平谷縣仍漢名元初併入漁陽縣後復置隸薊州本朝因之)
(編戶八里)
郡名廣陽(漢名)燕山(宋名)
形勝山雄峙水環遶(府志關塞諸山雄峙於西北渾河諸水環遶於東南)天府之
國(史記蘇秦說燕文侯曰燕地方千里帶甲數十萬此天府之國也)一大都會(寰宇記箕)
(星散為幽州分為燕國南通齊趙為一大都會)博大爽塏(宋范鎮幽都賦地博大以爽塏兮亘)
(繩直而砥平)地處雄要(金史梁襄傳燕都地處雄要北倚山險南壓區夏若坐堂隍俯)
(視庭宇又云居庸古北松亭等關東西千里山峻相連近在都畿易於據守)形勢雄偉(元穆)
(呼哩傳幽燕之地龍蟠虎踞形勢雄偉南控江淮北連朔漠駐蹕之所非燕不可)
風俗多文雅士(隋志自古言勇俠者皆出幽并然涿郡太原自前代以來多文雅之士)人
多技藝(地志水甘土厚人多技藝)沈鷙多材力重許可(唐杜牧集幽并之地)
(其人沈鷙多材力重許可)多感慨悲歌之士(唐韓愈送董邵南序)自古號多
豪傑(宋蘇軾集幽燕之地自古號多豪傑名於圖史者往往而是)人性寬舒(輿地記)
勁勇而沈静(宋蘇軾燕論)風俗樸茂(宋范鎮幽都賦風俗樸茂蹈禮義而服聲)
(名)
山川天夀山(在府北一百里山自西山一帶東折而北至此羣峯聳拔若龍翔鳳舞自天而下其)
(旁諸山則玉帶軍都連亘環抱銀山神嶺羅列拱護勢䧺氣固以奠三陵名曰天夀實國家億萬年永安)
(之地)西山(在府西三十里舊記太行山首始河内北至幽州第八陘在燕強形鉅勢争竒擁翠雲從)
(星拱於皇都之右每大雪初霽千峯萬壑積素凝華若圖畫然為京師八景之一名曰西山霽雪本朝王)
(洪詩日華初上最高峯玉樹凝輝在半空佳氣迴浮丹鳳闕清光遙入翠微宫松崖寒逐春風散雲嶠晴)
(含夜月重青瑣朝回頻極目都將郢曲詠年豐)香山(在府西北三十里金李晏有碑其略云西山蒼)
(蒼上干雲霄重岡疊翠來朝皇闕中有古道場曰香山上有二大石狀如香爐蝦蟆有泉出自山腹下注)
(溪谷亦號小清凉)玉泉山(在府西北三十里頂有金行宫芙蓉殿故址相傳章宗嘗避暑於此)
(山畔有三石洞一在山西南其下水深莫二字測一在山之陽南又有石崖崖上刻玉泉)金山(在府西三)
(十里其南曰甕山)盧師山(在府西三十里舊傳隋末有沙門曰盧師居此山能馴伏大青小青)
(二龍故名)平坡山(在府西三十里山半有平地故名一名翠微山本朝王英詩京都壯且麗西北)
(皆名山翠微獨崔嵬高出霄漢間上有金仙居連峯起㠝岏夙聞此地勝未得窮躋攀聖恩賜休暇三日)
(有餘閒策馬出西城迢遙睇層巒我友五六人興軼浮雲端欲登萬仞頂俯視八極寬)覺山(在府)
(西三十里懸崖之上與盧師平坡鼎峙西有三泉曰清泠曰清旨曰薦至)棋盤山(在府西三十五)
(里上有棋盤石俗傳金章宗嘗奕於此)五華山(在府西北三十五里五華秀峙宛若列屏)韓
家山(在府西三十六里山陰有漢韓延夀墓故名)雙泉山(在府西四十里山有二泉故名)
(東北二里許有黑龍灣)翠峯山(在府西五十里山形竒峭而色青翠故名又名遮風嶺以山陰)
(有嶺横列如屏可障西北風)仰山(在府西七十里峯巒拱秀中有平頂如蓮花心旁有五峯曰獨)
(秀翠微紫蓋妙高紫微中多禪刹金章宗遊幸有詩刻石云金色界中兜率景碧蓮花裏梵王宫鶴驚清)
(露三更月虎嘯疎林萬壑風)鳳凰山(在府西南七十里其勢迴翔如鳳翥然)柏山(在府)
(西北清白口社山四旁多産柏故名上有寺亦以柏山名)潭柘山(在府西八十里山磅礴連擁三)
(峯傍有二潭潭上有古柘一株形曲如蚪因名金建寺於上亦以山名寺周圍多脩竹東有九峯環抱其)
(南潭水繞峯而出)西湖山(在府西一百里下有溪潭因名)白鐵山(在府西北一百八十)
(里山多白石其堅如鐵)顔老山(在府西北一百九十里山之西南有石青洞東北有柳林水)
小龍口山(在府西北一百九十里山有兩崖東崖在清白口社西崖在清水社有泉東入盧溝)
(河)百花山(在府西二百六十里上多花卉因名絶頂有龍潭)孤山(在通州城東四十里)
(四面平曠一峯挺秀故名)靈山(在三河縣北一十五里山足三面有泉清洌可愛)華山(在三)
(河縣北三十里一名兔兒山上出花斑石)聖水山(在三河縣西北三十五里上有聖水可愈眼疾)
駝山(在三河縣北六十里以形似名)綿山(在昌平州東一十二里一名宜山上有古道場金周)
(昂詩環合青峯插劍長小平如掌寄襌房九華籍甚因人顯迥秀可憐天一方)白浮山(在昌平州)
(南一十里上有二龍潭流經白浮村元郭守敬引此水西折而南經甕山泊流入積水潭以通漕運今潭)
(上有龍神祠)玉帶山(在昌平州東北一十五里山腰有白石一路若帶然故名)牛山(在昌)
(平州西下有泉舊傳嘗有神牛降自山飲泉而竭因名)軍都山(在昌平州西北二十里後漢盧)
(植隠此立黌肆教授學者自遠方至昭烈帝微時嘗修弟子禮)積粟山(在昌平州西二十里下有)
(唐太尉朱懷珪墓)湯峪山(在昌平州西北二十五里下有温泉上有佛岩寺)駐蹕山
(在昌平州西南二十五里山石刻駐蹕二字金章宗嘗遊此)神嶺山(在昌平州東北三十二里)
(其山高百餘丈上有白石下有龍潭)湯山(在昌平州東南三十八里下有湯泉)幽都山(在昌)
(平州西北古幽州蓋因山為名)狼山(在昌平州西北四十里東北有古陽夏川)銀山(在昌平州)
(東北六十里上有寺)孔山(在順義縣南水經上有洞穴開明故名)龍山(在順義縣南二十里)
(下有龍泉)牛欄山(在順義縣北二十里本朝改名順義)呼奴山(在順義縣東北二十五里)
(亦名狐奴山舊傳漢鄧禹子訓於上谷太守任興屯兵於此以防匈奴烏桓)紅螺山(在懷柔縣)
(北一十里高二百餘仞下有潭潭中嘗有二螺色殷紅夕吐光焰土人異之因以名山)黍谷山
(在懷柔縣東四十里跨密雲縣界亦名燕谷山劉向云燕有谷地美而寒不生黍稷鄒衍吹律以温其氣)
(故名山曰黍谷衍廟基猶存山南有齊長城城東北有華林天柱二莊遼建凉殿春夏游賞於此)密
雲山(在密雲縣南一十五里亦名横山昔燕趙伏兵於此大獲遼衆)白檀山(在密雲縣南二)
(十五里其山之陽古有白檀樹故名魏曹操歴白檀破烏九於柳城即此)香陘山(在密雲縣東北)
(上産藁本香故名)清都山(在密雲縣東北五十里上舊有清都觀故名)觀雞山(在密)
(雲縣東北一百八十里山下有水)霧靈山(在密雲縣東北一百里山擁祥光如霧每於六月六)
(日現土人如期候之上多竒花又名萬花臺一名孟廣&KR1756;下有廣&KR1756;水)獨鹿山(在涿州城西一)
(十五里下有鹿鳴澤漢武帝元封四年出蕭關歴鹿鳴澤即此)石虎山(在涿州城西上有二石其)
(形如虎)龍安山(在涿州城西北五十里時有雲氣騰繞於上宛若龍然)大房山(在房)
(山縣西一十五里境内諸山唯此山雄峻而秀古碑云乃幽燕奥室故曰大房山下有聖水泉山西南有)
(伏龍穴名龍喊唂)六聘山(在房山縣西三十里)黃山(在房山縣西南三十里上有玉室洞)
(天相傳漢張良微時嘗隠於此)般州山(在房山縣西南四十里上有般州山寨)石經山
(在房山縣西南五十里峯巒秀拔若天竺山故稱曰小西天下有雲居寺本朝袁廷玉詩匹馬西風古樹)
(邊那知此處有西天山藏石刻五千卷寺號雲居八百年)糓積山(在房山縣西北五十里峯巒突)
(起如糓堆積然下有三石洞總名曰三學中可容數千人)馬鞍山(在房山縣北六十里以形似名)
(上有龐涓洞)大安山(在房山縣北八十里上有大安館相傳五代時劉仁恭所建遺址尚存)
莫金山(在霸州城南一十八里)鴈頭山(在霸州城東南三十五里)南山(在霸州城)
(東七十里其山喬松脩竹周匝十數里内有亭臺為一郡之勝)崆峒山(在薊州城東北五里一名)
(翁同舊傳黃帝嘗問道於崆峒山上有府君廟存焉)螺山(在薊州城南五里魏志漁陽有螺山即此)
魚鼻山(在薊州城東北二十里)盤山(在薊州城西北二十五里山北數峯陡絶一名盤龍)
(山絶頂有大石搖之輙動上有二龍潭禱雨多應下有潮井又有澤鉢泉)桃花山(在薊州城西南)
(六十里魏志漁陽有桃花山即此)甘泉山(在薊州城西北七十里山下有泉極甘美因名絶頂)
(有石其狀類犬故又名石獒山)南龍山(在遵化縣南八里北又有北龍兩山相望蜿蜒如龍)明
月山(在遵化縣西南一十二里高百餘仞上有石穴南北相通穴口望之如明月然)清風山
(在遵化縣南二十里高三百餘仞)夾山(在遵化縣西南二十五里兩山相夾因名中有禪刹)五
峯山(在遵化縣東北二十五里山磅礴突起五峯東曰快目南曰瑞雲西曰紅翠北曰虎岩中曰紫)
(蓋上有禪林寺)關山(在遵化縣西北三十里山近邊關故名)葡萄山(在遵化縣東南三十)
(里上多葡萄故名)磨臺山(在遵化縣南四十里山高聳頂圓如磨臺然中有蓮花池金王寂云)
(有龜負鏡出池中土人異之上有寺以龜鏡名)靈靈山(在遵化縣南六十里高九百餘仞上有靈)
(靈寺因名)三臺山(在遵化縣東北九十里其山盤曲三層)大團亭山(在遵化縣東北)
(一百一十里山之北又有小團亭山)鴉鶻山(在豐潤縣西北二十里中有二石穴俗呼孟家洞趙)
(家洞)馬頭山(在豐潤縣東其山數峯馳驟最南一峯昂若馬首)車軸山(在豐潤縣南三)
(十里山孤圓而高若卧轂然)陳宫山(在豐潤縣北縈迴數十里東臨還鄉河西接黃土嶺山南)
(有峯其色蒼翠名曰華山)靈應山(在豐潤縣西北四十里其山懸崖壁立巖畔有泉濆流而下上)
(有二石穴一名攻書室一名靈應洞)朝月山(在豐潤縣東八十里兩峰特起狀如偃月山陰又為)
(石坑岡)腰帶山(在豐潤縣東八十里上有石崖繞山之畔如束帶然中有靈泉寺遺址)崖
兒口山(在豐潤縣東北八十里其山連列東斷為崖兒口西為白霫口有泉自崖而入故名)魚
子山(在平谷縣東北一十里上有大塜云軒轅黃帝陵也唐陳子昂詩北登薊邱望求古軒轅臺疑)
(即謂此山下有軒轅廟見存)瑞屏山(在平谷縣北二十里連峯聳拔秀列若屏東南有石臺臺)
(下有興隆寺)妙峯山(在平谷縣東北二十五里峯巒秀拔下有九沽泉)碣山(在平谷縣)
(東五十里峯巒峭峻林谷深邃)城山(在平谷縣東六十里四山高聳中平如城有石室僅容一人棲)
(卧俗傳孫真人修行於此)徐無山(在玉田縣東北二十里後漢田疇避難於此開山圖云山出不)
(灰之木生火之石)燕山(在玉田縣西北二十五里自西山一帶迤邐東來延袤數百里抵海岸宋)
(蘇轍詩燕山如長蛇千里限夷漢首銜西山麓尾掛東海岸中開哆箕畢末路牽一線却顧沙漠平南來)
(獨飛鴈居民異風氣自古習耕戰上論召公奭禮樂比姬旦次稱望諸君術略亞孤館子丹號無策亦數)
(游俠冠割棄何人斯腥臊久不澣哀哉漢唐餘左衽今已半玉帛非足云子女罹蹈踐區區用戎索久爾)
(縻郡縣從來帝王師要在侮亡亂攻堅甚攻玉乘瑕易水泮中原但常治敵勢要自變會當挽天河洗馬)
(生齒萬)小泉山(在玉田縣東北二十五里山有泉出石罅間俗呼為小泉其泉西南流五里許)
(合大泉山水入白龍港)無終山(在玉田縣東北三十里乃古無終子國搜神記陽雍伯性孝父)
(母没葬無終山即此)分水嶺(在府西四十五里山澗諸水至此分而為二一入盧溝河一入房山)
(縣界)十八盤領(在府西北八十里其山縈曲十有八折)青山嶺(在府西一百五十里)
(山四面高聳中坦平多産杉漆諸藥)摘星嶺(在府西二百餘里其山高聳雲霄)九莊嶺
(在密雲縣北三十里水經鮑邱水逕九莊嶺即此)卧龍岡(在府西北四十五里山石俱青惟此)
(岡石獨堅白岡脊蜿蜒約二十餘丈狀如卧龍正統間車駕嘗幸此)遼石岡(在良鄉縣治東金史)
(作料石岡上有佛塔相傳金時建)吕公巖(在玉泉山半巖廣僅丈許其深倍之相傳吕仙往來)
(處本朝王英詩醉吟不泛洞庭舟跨鶴來從此地遊極目湖天風景好何須更上岳陽樓)彈琴峽
(在居庸關中水流石罅聲若彈琴元陳孚詩月作金徽風作絃清聲豈待指中彈伯牙别有高山調寫在)
(松風亂石間本朝楊士竒詩峽石記彈琴泠泠流水音不知行路者誰有聽琴心)石窟崖(在府)
(西北一百一十里上有石窟)菩薩崖(在府西北一百二十里山畔有三石佛像)孔水洞
(在大房山東北上有懸崖千尺餘下有石窟闊二丈許泉水從中湧出深不可測時有白龍出見輙化為)
(魚又嘗聞音樂之聲唐胡詹記嘗有人篝火浮舟探之行五六日莫究其源但見仙鼠晝飛頳鱗時見開)
(元間每旱必遣使投金龍玉璧金泰和中忽有桃花流出其瓣如當五錢許)石經洞(在石經山)
(東隋大業間法師静琬者處此募緣鑿石為板刻經一藏以傳於後唐貞觀初僅成大湼槃一部而法師)
(卒後子孫相繼歴遼金始完貯於洞者七穴者二洞以石門閉之穴以浮屠鎮之累代皆有碑碣本朝洪)
(武中命僧道衍往觀之留詩曰峩峩石經山蓮峯吐金碧秀氣鍾&KR2007;題勝㮣擬西域竺墳五千卷華言百)
(師譯琬公懼變滅鐵筆寫蒼石片片青瑤光字字太古色功成一代就用藉萬人力流傳鄙簡編堅固陋)
(板刻深由地穴藏高聳岩洞積初疑神鬼工迺著造化迹延洪勝汲冡防虞猶孔壁不畏野火燎詎愁苔)
(蘚蝕兹山既無盡是法寧有極如何大業間得此至人出幽明獲爾利乾坤配其德大哉宏法心吾徒可)
(為則道衍即少師姚廣孝也)桃花峪(在府西四十里介乎翠峯遮風二嶺間以多花卉因名)
賈島峪(在房山縣西内有石菴世傳為賈島所居)掛甲峪(在密雲縣東北舊傳宋楊延朗)
(北征嘗掛甲於此)白雲&KR2217;(在房山縣西南五十里山高峻絶頂常有雲氣旋繞)海子(在府)
(西三里舊名積水潭聚西北諸泉流入都城而滙於此汪洋如海元宋本詩度橋西望似江鄉隔岸樓臺)
(罨畫妝十頃玻瓈秋影碧照人騎馬過宫牆)西湖(在玉泉山下泉水瀦而為湖環湖十餘里荷蒲)
(菱芡與夫沙禽水鳥出没隱映於天光雲影中實佳境也王英詩雨餘鳬鴈滿晴莎風静花香靄芰荷曾)
(見牙檣牽錦纜遙看翠浪接銀河秋光渺渺連天淨山勢亭亭繞岸多好是斜陽湖上景芙蓉千疊暎迴)
(波王直詩玉泉東滙浸平沙八月芙蓉尚有花曲島下通鮫女室晴波深暎梵王家常時鳬鴈聞清唄舊)
(日魚龍識翠華堤下連雲秔稻熟江南風物未宜誇)太湖(在府西南四十五里廣袤十數畆傍有二)
(泉湧出經冬不凍東流為洗馬溝)玉河(源自玉泉山流經大内出都城東南注大通河元馬祖常)
(詩御溝春水曉潺湲直似長虹曲似環流入宫牆纔一尺便分天上與人間)大通河(舊名通惠)
(河水自玉河而出繞都城之東南經大通橋流至高麗莊入白河)盧溝河(在府西南本桑乾河)
(又名漯河俗呼渾河亦曰小黃河以流濁故也其源出山西大同府桑乾山經太行山入宛平縣境出盧)
(溝橋下東南至看丹口分為二𣲖其一流至通州高麗莊入白河其一南經固安至武清縣小直沽與衛)
(河合流入於海)清河(源自昌平縣西南一畆泉經燕丹村東南合榆河)官河(源出昌平州一)
(畆泉分為二流一曰官河流入宛平合高梁河一曰雙塔河經雙塔店入榆河)榆河(源自昌平州南)
(月兒灣一名温渝河下流為沙河經順義會白河)黃花鎮川河(源自塞外流入黃花鎮口)
(經昌平至懷柔入白河)高梁河(水經出自并州黃河之别源東逕昌平州沙澗又東南經高梁)
(店流入都城海子宋太宗伐遼與遼將耶律沙等戰於高梁河即此元馬祖常詩天下名山護此邦水經)
(曾見註高梁一觴清淺出昌邑幾折縈迴朝帝鄉)濕餘河(在昌平州東南六十里源出軍都山)
(南流又折而東入潞河)白河(自密雲南至牛欄山與潮河合流至通州入直沽一名白遂河)琉
璃河(在良鄕縣南四十里金史作劉李河舊志又謂即古聖水自房山龍泉峪流至霸州入拒馬河)
龍泉河(源自房山縣大安山下西南流與琉璃河合河瀕有金盤寧宫)固安河(即易水東)
(過安次縣界)拒馬河(在永清縣南自桑乾河分流至固安經縣界入三角淀又一在房山縣水)
(經拒馬出代郡淶山西晉劉琨守此以拒石勒)扳罾口河(在香河縣西源自孤山流經縣西入)
(白河)泃河(自平谷縣界經三河縣北至寳坻境漢臨泃縣以此水名)鮑邱河(水經源自禦夷)
(北塞南流逕九莊嶺百餘里逕密雲戍又南左合道人溪水至通州米莊村合沽水經三河縣界入泃河)
洳河(源自密雲縣石蛾山經三河縣東南平谷故城入泃河)七渡河(一名黃頒水源自順)
(義縣黃頒峪流經三河縣界入白河)新河(在漷縣西一名漷河自盧溝水分流至縣界析而為三其)
(一徑東入白河其一為新莊河南流武清縣界其一為黃漚河東注馬家莊飛放泊)潮河(在寳坻縣)
(東一名白龍港源自梨河泃河鮑邱河至寳坻三义口合流為糧河入於海又密雲縣東南有潮河下流)
(至順義縣界合白河)胡良河(源自房山經涿州東北入琉璃河金史作湖梁河)挾河(在房)
(山縣東南源出中院谷流至涿州與胡良河合)沙河(在霸州城南與塘河合至入海處呼為飛魚口)
(寰宇記為五渠水又謂長鳴水後魏孫願嘗捕魚於此又豐潤縣有沙河源自灤州西北流經縣東南入)
(於海)巨馬河(舊在霸州治北源自盧溝河流經州境東合界河今徙流州治南會霸水河至直沽)
(入於海)玉帶河(在保定縣北東流入會通河)黃义河(在大城縣東北八十里源自交)
(河分流至縣境入三角淀)磁河(源自安州聚九河之水至雄縣為瓦濟河至保定縣為磁河入直沽)
金泉河(在薊州城北地泉湧出流為馬申河)龍池河(在薊州城南一名漁水源自盧兒嶺)
(口流合黎河經玉田縣入白龍港)五里河(在遵化縣北五里源自沙坡峪流經縣西南合枯河)
(入白龍港)梨河(在遵化縣西南水出欒陽界入縣境與湯池河合)韓城鎮河(在豐潤縣)
(源自鎮北西流十餘里入漫泊)周村河(在平谷縣西與馬莊河獨樂河小碾河鄉泰河會入于泃)
(河)沽水(一名西潞水一名東潞水水經源自塞外丹花嶺合九泉水南逕安樂故城西南與螺山)
(之水合為西潞河又南逕狐奴故城西與鮑邱水合為東潞河)芹城水(源自昌平州界芹城下西)
(南流至藺溝入榆河)鹽溝水(在良鄉縣南源自龍門口東南流與廣陽水合)廣陽水(出房)
(山縣北公村經良鄉東廣陽故城下南流與鹽溝水合入桑乾河)要水(亦名清水河源自關外三)
(川經密雲東北入潮河後魏密雲郡領要陽縣蓋以此名)廣&KR1756;水(在密雲縣東北源自&KR1756;山下南)
(經縣界東流入潮河)唐水(在平谷縣東南三十里源出徐無山)涿水(源自上谷涿鹿山流至涿)
(州北入挾河)范水(在涿州城西南魏置范陽郡取此)霸水(在霸州城南三里源自白溝河)
(流經州境合拒馬水)浭水(在豐潤縣一名還鄉河源自崖兒口經縣西南過玉田縣鴉鴻橋入梁河)
(至寳坻縣草頭湖入於海)藍水(在玉田縣西北二十里出三樂臺山石間澄渟可愛其色如藍南流)
(入白龍港)沙谷水(出徐無山與黑牛谷水俱東流合唐水)百泉溪(在府西南一十里麗)
(澤關平地有泉十餘穴滙而成溪東南流入柳村河)道人溪(在密雲縣東北石盤峪源發龍門流)
(經縣界入潮河)龍潭(在盧師山潭廣丈許上有巨石覆之其下深不可測有大青小青二龍潜於此)
(二龍出則雲氣隨之歲旱禱雨輙應歴代相傳俱有封號立廟於潭上歲時祭祀本朝李時勉詩龍湫在)
(何許引睇東南峯傍崖下陡絶緣徑披蒙茸歴險頻憩息始與前山通嵌竇蓄清泉靈物潛其中林谷颯)
(森爽烟霧相冥濛有時乘雲去靈雨飛長空枯槁回鮮榮年榖亦以舋兹惟享明祀錫號垂無窮)洗
馬潭(在涿州城西舊傳張飛於此洗馬)文安潭(在文安縣北一十五里)玉淵潭
(在府西一十里元郡人丁氏故池柳堤環抱景氣蕭爽沙禽水鳥多翔集其間為游賞佳麗之所元人嘗)
(游於此賡和極一時之盛)金盞兒淀(在通州境廣袤三頃水中有花開似金盞)延芳淀
(在漷縣西廣數百畆中多菱芡芰荷鵝鶩鴈鴇之類遼主每季春弋獵於此擊鼓驚鵝鵝起遼主親放海)
(東青鶻擒之以為樂)三角淀(在武清縣南周迴二百餘里或云即古之雍奴水經雍奴者藪澤之)
(名四面有水曰雍不流曰奴其源自范甕口王家陀河掘河越深河劉道口河魚兒里河諸水所聚東會)
(又沽港入於海)高橋淀(在霸州城東七十里周迴三十里乃栲栳圈衆流所聚北入柳义河東會)
(堂二淀)火燒淀(在文安縣東二十五里廣四十餘畆聚石溝柳河急河三水流入衞河達直沽)
直沽(在武清縣東南衛河白河丁字沽合流於此入於海元王懋德詩極目滄溟浸碧天蓬萊樓閣)
(遠相連東吳轉海輸秔稻一夕潮來集萬船)駱駝港(在香河縣北八里源自三河縣兔兒山經)
(縣界入白河)清沽港(在武清縣南八十里西接安沽港東合丁字沽入於海)七里泊
(在碾莊源自昌平州東南流至宛平縣界合高梁河)燕家泊(在府西北二十五里廣袤五十餘畆)
(東南流入丁家潭)飛放泊(在府東南北城店廣三十餘頃又西有黃埃莊飛放泊)金井
(在府南魏村社永樂間嘗駐蹕於此飲而甘之遂命甃焉)義井(在府西南二十五里)龍泉井
(在平谷縣東南一十里永樂間嘗駐蹕於此因鑿是井)玉泉(在玉泉山東北泉出石罅間因鑿石)
(為螭頭泉從螭口噴出鳴若雜佩色若素練味極甘美瀦而為池廣三丈許池東跨小石橋水經橋下東)
(流入西湖為京師八景之一名曰玉泉垂虹本朝王英詩山下泉流似玉虹清泠不與衆泉同地連瓊島)
(瀛洲近源與蓬萊翠水通出澗曉光斜映月入湖春浪細含風迢迢終見歸滄海萬物皆資潤澤功)龍
泉(自金山西山下湧出滙而為池甃石為暗渠引水伏流約五里許南經功德寺前入西湖)虎眼
泉(在昌平州西北城下流至豐善村入榆河)溫泉(在湯山下四時常温浴之愈疾)一畆泉
(在昌平州西南新屯廣約一畆)冷水泉(在昌平州西南其泉極冷)沙澗泉(在昌平州西南)
(三十里高梁河經此)抱榆泉(在昌平州西南四十五里旁有古榆一株因名)龍谷泉(在良)
(鄉縣西北金大定間所鑿泉極甘美)杖引泉(在房山縣西南六十里泉水湧出滙而成溪流經涿)
(州東南入胡良河)湯泉(在遵化縣西北福泉寺山下寬平約半畆泉水沸出温可浴旁引為浴池)
光沙泉(在玉田縣南溪澗中泉湧沙而出碎若飛雪今攻金玉家取沙以磨器皿能發光輝)九
龍池(在天夀山西南泉出九穴穴鑿石為龍吻水從吻噴出瀦而為池繚以短垣蓋備臨幸處也)
魚藻池(在宣武門外西南燕京城内金時所鑿池上舊有瑤池殿)玉蓮池(在五華山上)
月池(在涿州城西南一十五里廣三頃餘其形如月)洗馬溝(在府西南四十五里流出薊南)
(太湖世傳光武北徇於薊嘗洗馬於此)南涉溝北涉溝(俱在良鄉縣東一曰洹水)
(水出良鄉東經涿州北東流入桃水)岐溝(在涿州城西南四十里宋設關備金即此)白浮堰
(在昌平州東南一十五里起白浮村至青龍橋延袤五十餘里乃元郭守敬所築以障雙塔神山諸水使)
(東南流入潞河以便天下漕運)車箱渠(在薊州城西北自遵化抵昌平)督亢陂(在涿州東)
(南其地沃美秦求之燕燕太子丹使荆軻齎督亢地圖以進即此又為督亢亭)張家灣(在通州城)
(南即白河下流相傳元時有萬戶張姓者居此因名)百家灣(在香河縣北其水無源四時不竭相)
(傳昔有居人百餘家俱淪没於此至今風雨昏晦常聞雞犬之聲)龍灣(在香河縣南四十里俗呼)
(為大龍灣又南為小龍灣二水夏秋始合流經寳坻界入七里海相傳遼時海運故道)
土産黍稷稻(周禮職方氏東北曰幽州其糓宜三種註云黍稷稻也)鹽(豐潤寳坻)
(有場)鐵(遵化縣出)藁本香(密雲縣出)銀魚(寳坻縣潮河出)頻婆金桃
玉桃(俱上林苑出)綿梨(遵化縣出元耶律楚材詩石門九月西風高綿梨萬樹金垂梢清谿)
(千里擕贈我藤筐初發香盈包)煤炭石炭(俗呼水和炭俱宛平房山二縣出)琉璃
(宛平縣出)畫眉石(宛平縣西北齋堂村出)
公署通州衞(在通州治南洪武三十五年建隸兵部)興州中屯衞(在良鄉縣治東)
(永樂四年建)密雲中衞(在密雲縣治東洪武四年建)密雲後衞(在密雲縣東北)
(一百二十里洪武十一年為守禦千戶所三十年改今衞)通州左衞(在通州衞東南)通州
右衞(在通州治東南俱永樂間添設)神武中衞(在通州治南洪武三十三年添設)定
邊衞(在通州治西南洪武三十五年添設)興州後屯衞(在三河縣治西永樂二年建)
武清衞(在武清縣治東永樂四年建)涿鹿衞(在涿州治西北永樂七年建)涿鹿
左衞(在涿州治西永樂八年建)涿鹿中衞(在涿鹿左衞西永樂十一年建)薊州衛
(在薊州治東北洪武八年建)鎮朔衞(在薊州衛西永樂間建)遵化衞(在遵化縣治南)
(洪武十年建)東勝右衛(在遵化衛西永樂元年建)忠義中衞(在遵化縣治東南永)
(樂元年建)興州前屯衞(在豐潤縣治西永樂二年建)興州左屯衞(在玉田縣)
(治東南一百四十里洪武三十三年建巳上屬後軍都督府)營州前屯衞(在香河縣治東)
(永樂元年建)營州後屯衞(在三河縣治東南永樂二年建)營州右屯衞(在薊)
(州治北)營州左屯衞(在順義縣治東)營州中屯衞(在平谷縣治東俱永樂二)
(年建)寬河守禦千戶所(在遵化縣治南洪武三十三年建巳上屬大寧都司)梁城
守禦千戶所(在寳坻縣東南一百四十里洪武三十三年建屬後軍都督府)渤海守
禦千戶所(在昌平州境黃花鎮)守禦白羊口後千戶所(屬涿州中衛)
學校順天府學(在府東南洪武初建為大興縣學永樂初以為府學正統十一年重脩)通
州學(在州治西元大德間建本朝永樂十四年重修)昌平州學(在州治東原在舊州治西)
(景泰三年始與州治俱徙)涿州學(在州治西南遼統和間建本朝洪武五年重建)霸州學
(在州治東洪武三年建正統五年重修)薊州學(在州治西北洪武初建正統九年重修)良
鄉縣學(在縣治東南洪武五年建正統十二年重修)固安縣學(在縣治東洪武三年)
(建八年增修)永清縣學(在縣治西南金夀昌初建本朝永樂六年修)東安縣學
(在縣治西洪武五年建宣德五年重修)香河縣學(在縣治東洪武十四年建正統元年重修)
三河縣學(在縣治西金泰和間建本朝宣德元年重修)武清縣學(在縣治東舊在)
(白河西本朝洪武初因避水患徙建於此)漷縣學(在縣治西北舊在河西務元末廢本朝洪武四)
(年重建於此)寳坻縣學(在縣治東北元大德間建本朝洪武三年重修)順義縣學
(在縣治西洪武八年建)密雲縣學(在縣治東元至元間建本朝洪武十一年重修)懷柔
縣學(在縣治東洪武十五年建正統五年重修)房山縣學(在縣治東南元時建本朝洪武)
(十五年重修)文安縣學(在縣治西宋大觀間建金燬元皇慶初重建本朝正統八年重修)
大城縣學(在縣治西元建本朝洪武五年重修)保定縣學(在縣治東洪武十五年建)
遵化縣學(在縣治西南金正隆初建)豐潤縣學(在縣治東南金大定間建本朝永樂)
(十三年重修)平谷縣學(在縣治南元至元間建本朝洪武十三年重修)玉田縣學
(在縣治西遼乾統間建本朝景泰五年重修)密雲衞學(嘉靖中建)
書院太極書院(在京城内元中書行省楊惟中建惟中以河朔未知濓洛之學建書院及周惇)
(頤祠以程顥程頤張載楊時游酢朱熹配食又刻太極圖通書西銘於祠壁延禮江南名士趙復王粹等)
(為師選俊秀子弟講授其間由是河朔始知道學云)諫議書院(在昌平州西南五里元泰定間)
(為唐諫議大夫劉蕡建設山長主之)文靖書院(在房山縣西南七十里元里人總管趙密教授)
(賈壤嘗從容城劉因游歸以其學教鄉人乃建書院立祠祀之賜額曰文靖蘇天爵為記)益津書
院(在霸州城東官家莊元宫君祺建合韓謝二莊弟子肄業其中黃溍作記)
宫室鼓樓(在府西)鐘樓(在鼓樓北二樓俱本朝永樂十八年建)燕角樓(在府西南)
(一十五里遼建今其地猶名燕角)齊政樓(在府西海子東岸元建蓋取齊七政之義)披雲
樓(在府南舊有題額披雲樓三字甚佳樓上有遠樹影雖風晴雨晦登者皆見之元耶律楚材詩閒上)
(披雲第一重離離禾黍漢家宫忩開青瑣招晴色簾捲銀鈎揖曉風)凝翠樓(在高梁河南元建)
憫忠閣(在府西南一十五里唐太宗征遼歸憫忠義陣亡之士建此為之薦福本朝重修改名觀)
(音閣)崇文閣(在國子監元建吳澄撰碑今彝倫堂址是也)中心閣(在府西元建以其適)
(都城中故名閣東十餘步有臺繚以垣臺上有碑刻中心臺三字)萬柳堂(在府南元廉希憲别)
(墅輟耕錄堂臨池數畆池中多蓮繞池植柳數百株每夏柳陰蓮香風景可愛希憲嘗招盧摯趙孟頫游)
(宴時有歌小聖詞侑觴者孟頫賦詩云萬柳堂前數畆池平鋪雲錦蓋漣漪主人自有滄洲趣游女仍歌)
(白雪詞手把荷花來勸酒步隨芳草索題詩誰知咫尺京城外便有無窮萬里思)遂初堂(在府)
(南元詹事張九恩别業繞堂花竹水石之勝甲於都城九思常以休沐與公卿賢大夫觴詠於此從容論)
(說古今以達於政理非直為游樂云趙孟頫詩青山繞神京佳氣溢芳甸林亭去天咫萬狀争自獻年多)
(佳木合春晚餘花殿雕闌留戲蝶藻井語嬌燕退食鳴玉珂友于此終宴)玉泉亭(在玉泉上宣德)
(間建以備臨幸)崔氏園亭(在漷縣南小安村相傳邑人崔禮仕金為四鄉教諭金亡隱居於此)
(作園亭盛植花卉自娛元名人時往遊觀焉)避暑亭(在薊州城西北五里相傳金章宗避暑於)
(此)玉淵亭(在玉淵潭上俗呼百官廳蓋元時士大夫休暇宴游之所)飲山亭婆
娑亭(俱在府西南彰義門内元詞客馬文友别墅)匏瓜亭(在府南一十里亭多野趣元趙)
(參謀别墅王惲詩君家匏瓜盡罇彝金玉雖良適用齊為報主人多釀酒葫蘆從此大家提)飛泉
亭(在五華山西北有泉自山畔湧出建亭於上以翼之泉水東南流逾尋丈許伏而不見至玉泉山趾)
(湧出蓋玉泉之源也)南野亭(在府南前臨澗水繞亭多花卉元虞集詩門外烟塵接帝扄坐中春)
(色自幽亭雲横北極知天近日轉東華覺地靈前澗魚遊留客釣上林鶯囀把杯聽莫嗟韋曲花無賴留)
(擅終南雨後青)玩芳亭(在府南元粟院使别墅亭多花卉一時文人騷客來游賞者多有題詠王)
(士熙詩每憶城南路曾來好畫亭闌花經雨白野竹入雲青波影浮春砌山光撲畫扄搴衣對蘿薜凉月)
(照人醒)東郭草亭(在府東南本朝興濟伯楊善别業也地可數十百畆周迴繚以垣中建小)
(亭上覆以茅亭後有房三楹為宴集之所繞亭雜植竒花異果每朝士休暇宴游及餞迎賓友咸憩於此)
(楊士竒詩帝城南畔尋韋曲浩蕩風光三月中衢路塵埃過雨淨園林花木競春紅主人置酒興非淺衆)
(客題詩觀不窮一杯一曲日西下莫待銀蟾生海東)黃金臺(在府東南一十六里又一曰小金臺)
(在府東南一十五里按燕昭王於易水東南築黃金臺延天下士後人慕其好賢之名亦築臺於此為京師)
(八景之一名曰金臺夕照本朝鄒緝詩高臺百尺倚都城斜日蒼茫弄晚晴千里江山迴望迥萬家樓閣)
(入空明黃金尚想招賢意白髮難勝慨古情看盡翩翩歸鳥没古原秋草暮雲平)展臺(在涿州西)
(南舊傳燕昭王嘗展禮於此)龍虎臺(在居庸關南口臺廣二里袤三里與積粟山相峙有龍盤)
(虎踞之狀元馬祖常詩龍虎臺高秋意多翠華來日似鑾坡天將山海為城塹人倚雲霞作綺羅)華
陽臺(在涿州城索隱燕太子丹與樊將軍置酒華陽館出美人竒馬即此)看花臺(在懷柔縣)
(北二十里相傳遼蕭后避暑北上嘗登此臺看花)三臺(在平谷縣北一十五里中曰發箭東曰擂)
(鼔西曰望馬相傳金章宗出獵登此以觀逐獸)棲雲嘯臺(在駐蹕山有石梯磴金章宗建亭於)
(此臺傍刻棲雲嘯臺四字)拜郊臺(在府西南七里金大定間拜郊於此)駐馬臺(在寳坻縣)
(南五里舊傳金章宗駐蹕於此)將臺(在通州城西二十五里本朝中山武寧王徐達建)龍門
臺(在房山縣南二百里臺四面皆山其下深澗莫測南有一竅上有龍神廟)釣魚臺(在府西花)
(園村臺下有泉湧出滙為池其水至冬不竭相傳金時郡人王鬱隱此作臺池上假釣以為樂)晾鷹
臺(在漷縣西南二十五里高十數丈周迴一頃上有石碑相傳元主嘗駐蹕於此)大安館(在大)
(安山上五代劉仁恭建仁恭師方士王若訥學鍊丹羽化之術創宫觀玉河縣以供給之)永平館
(在府南一十里一名碣石館遼朝士宴集之所)望京館(在府東北五十里孫侯村遼建為南北使)
(宿息餞飲之所宋王曾上契丹事曰出燕京北門至望京館即此)金溝館(在密雲縣東北王曾)
(上契丹事自順州至檀州漸入山五十里至金溝館將至館川原平曠謂之金溝淀自此入山詰曲登陟)
(無復里堠但以馬行記日)銅馬門(在舊燕城東南隅即古薊城門城有十門此其一也昔燕慕客)
(雋得竒馬鑄銅像之置之東棭後人因以名門)
關梁居庸關(在府北一百二十里兩山夾峙一水旁流關跨南北四十里懸崖峭壁最為要險淮)
(南子曰天下有九塞居庸其一焉關之南重巒疊障吞竒吐秀蒼翠可愛為京師八景之一名曰居庸疊)
(翠本朝曾棨詩重關深鎖白雲收天際諸峯黛色流北枕龍沙通絶漠南臨鳳闕壯神州煙生睥睨千巖)
(曉露濕芙蓉萬壑秋王氣自應成五彩龍文長傍日光浮)天津關(在良鄉縣北西至大龍門凡十)
(五關口其間差大者曰天津關)黃崖峪關(在薊州北四十里自關以東凡十口至馬蘭關其間)
(差大者曰寬佃峪關)馬蘭峪關(在遵化縣北自是而東凡三十一關口至大喜峯口其間差大)
(者曰沙陂峪口曰羅文峪口曰松柟峪口曰龍井兒關曰潘家口曰團亭寨)白楊口(在昌平州)
(西凡二十七關口至天津關)古北口(在密雲縣東北一百二十里兩崖壁立中有路僅容一車)
(下有澗巨石磊磈凡四十五里自是而東凡二十四關口至峨嵋山寨宋蘇轍古北道中詩亂山環合疑)
(無路小逕縈回長傍溪髣髴夢中尋蜀道興州東谷鳳州西)大喜峯口(在遵化縣北凡七十)
(口至永平府青山口)黃花鎮(在昌平州東北九十里自是而東至古北口凡四十八關口其間差)
(大者曰大小峪關曰白馬關曰陳家峪關曰弔馬峪關)峨嵋山寨(在密雲縣東北又東至黃)
(崖峪關凡五口其間差大者曰黃松峪關曰將軍石關)玉河橋(在府南玉河之上凡三一跨長)
(安東街一跨文德坊街一近城垣)越橋(在海子南岸俗稱海子橋元馬祖常詩朝馬秋塵急天潢)
(曉鏡舒影圓雲度鳥波静藻依魚石棧通星漢銀河落水渠無人洗寒露為我媚芙蕖本朝胡儼詩浩蕩)
(東風海子橋馬蹄輕蹴軟塵飄一川春水冰初泮萬古西山翠不消何處小車聮繡幰誰家華館擁金貂)
(廣寒宫闕紅雲近時有天香下碧霄)萬寧橋(在海子東岸跨玉河上流)大通橋(在府東南)
(隅跨大通河)高梁橋(在府西跨高梁河)青龍橋(在府西北三十五里跨七里泊河)
廣濟橋(在府北三十里跨清河)盧溝橋(在府西南三十五里跨盧溝河金明昌初建本)
(朝正統九年重修其長二百餘步石欄刻為獅形每早波光曉月上下蕩漾曙景蒼然一竒也為京師八)
(景之一名曰盧溝曉月本朝王英詩渾河東去日悠悠斜月偏宜入早秋曙色微涵波影動殘光猶帶浪)
(花流疎鐘欲度千門曉匹馬曾為萬里遊題柱謾勞回首處西風零露滿貂裘)朝宗橋(在府北六)
(十里跨沙河)安濟橋(在昌平州南三十里)永通橋(在通州城西六里正統十二年建賜)
(名永通祭酒李時勉撰碑記)采亭橋(在玉田縣西二十里跨藍水河相傳金學士邑人楊繪建)
(采亭繪號也)馬市橋(在宛平縣西南)
寺觀大興隆寺(在府西南舊名慶夀寺内有飛虹飛渡二橋石刻六大字極遒勁相傳金章宗)
(書又有金學士李晏碑文寺前有海雲可庵二塔本朝正統間重建改今名僧錄司在焉)大能仁
寺(在府西洪熙元年因舊重新)大覺寺(在府西北三十里宣德二年因舊重建正統十三年)
(重修)大慈恩寺(在府西海子上舊名海印寺宣德四年重建改今名)大隆善寺(在府)
(西北舊名崇國寺宣德間重建改今名)大圓通寺(在平陂山上舊名平坡寺洪熙元年重建)
(改今名王直詩梵宫何巍巍下馬陟峻坂山僧肅前導焚香啟重楗高棟切層霄飛甍抗崇巘金碧表竒)
(麗雲霞粲明烜峥嶸靈鷲峯突兀給孤苑地雖占幽夐誰能申繾綣嗟哉學佛徒冥寂究微婉自非與物)
(遺徒謂去城遠)大功德寺(在府西三十里舊名護聖寺宣德間重建改今名車駕省歛因駐蹕)
(焉)大隆福寺(在府東南景泰三年建)興國寺(在府東北隋建本朝洪熙元年重修)
極樂寺(在府西北)圓恩寺(在府西)萬嚴寺(在府北)吉祥寺(在府西側)
(元泰定間建)宏慈寺(在府西北舊名興國寺元建本朝正統初重修改今名)重熙寺
(在府東又有寳磬寺柏林寺重佛寺訂恩寺報恩寺正覺寺福安寺彌陀寺普通寺法華寺靈惠寺護國)
(寺延禧寺智化寺文殊寺海會寺大寧寺南海會寺安福寺普照寺亦在府東俱永樂洪熙宣德正統年)
(間建)旋羅寺(在府西又有義利寺萬寧寺觀音寺崇善寺福寧寺宏教寺西域寺西竺寺廣善寺)
(秀峯寺覺山寺隆恩寺真覺寺雪峯寺普照寺普光寺勝果寺資福寺廣濟寺永安寺金山寺圓静寺玉)
(華寺崇化寺鎮國寺寳塔寺亦在府西俱洪熙宣德正統年間建)開化寺(在府北又有寳嚴寺)
(法通寺亦在府北俱宣德正統年間建)水月寺(在府東正統元年建)宏慶寺(在府西舊)
(名黑塔寺正統元年改建)普濟寺(在府西南霸州東亦有此寺)崇恩寺(在府西北又有)
(北觀音寺亦在府西北俱正統景泰年間建)永興講寺(在府治東南正統七年建)天寧
寺(在府西舊名天王寺正統七年重建)靈藏寺(在府東南舊名南觀音寺正統十一年重修天)
(順元年改今名)清真寺(在府東南又有月河寺亦在府東南俱宣德正統年間建)崇福寺
(在府南又有南通寺夕照寺地藏寺大悲寺慈源寺天慶寺洪恩寺白馬寺寧國寺萬夀寺法雨寺得雲)
(寺萬善寺妙智寺安化寺法藏寺圓通寺亦在府南俱宣德正統年間建)白塔寺(在府西三里舊)
(名萬安寺洪熙元年改建)五華寺(在府西四十里舊名圓殿寺宣德三年改建)萬佛寺
(在府西南五十里宣德五年因舊重建)淨明寺(在府西南三十里宣德八年因舊重建)寳
林寺(在府西南四十里正統二年因舊重建)廣恩寺(在府西一十五里舊名奉福寺正統)
(間重建)法海寺(在府西四十里舊名龍泉寺正統四年改建)廣通寺(在府西北二十)
(里舊名法王寺正統五年重修)廣惠寺(在府西三十五里舊名五華寺正統七年改建)清涼
寺(在府西三十里舊名盧師寺正統十一年改建本朝曾棨詩久懷招提遊偶此得尋訪巖巒通杳藹)
(闌檻俯虛曠飛花出洞中古柏蔭池上欲識雙青龍變化亦何狀)夀光寺(在府西北三十五里)
(舊名震音寺正統十三年改建)法林寺(在府西南十二里舊名竹林寺景泰四年改建)靈雲
寺(在府南十里天順元年賜額)獨樂寺(在薊州治西元建)雲居寺(在石經山上洪)
(武十六年因舊重建正統九年重脩)慈恩寺(在通州治東永樂間因舊重建)昭聖寺(在昌)
(平州治西北唐乾符間建本朝正統十三年重脩)龍興寺(在密雲縣治北唐建遼大安間重脩)
覺雄寺(在平谷縣治西遼重熙間建本朝宣德間重脩)天宫寺(在豐潤縣治西金大定末)
(建)廣福寺(在東安縣治西北四十里元建)慈化寺(在文安縣治東元大德中建本朝永)
(樂十年重脩)締興寺(在順義縣治西南洪武八年建)天王寺(在良鄉縣治東南洪武十)
(五年建永樂十三年重脩)福勝寺(在房山縣治西北洪武十五年建)東覺寺(在遵化縣)
(治東洪武十五年因舊重脩)隆興寺(在武清縣治南洪武十六年建)能仁寺(在懷柔縣)
(治西北洪武十八年建)上生寺(在玉田縣治東南永樂四年建)祐國寺(在漷縣治西永)
(樂間建)圓教寺(在三河縣治東南正統間因舊重建)法昌寺(在武清縣治東北永樂十)
(八年建)嘉福寺(在房山縣東北五十里金建舊名潭柘寺本朝正統間改建)靈鷲寺
(在房山縣北六十里正統六年因舊重建)朝天宫(在府西宣德間建凡行慶賀禮百官習儀於此)
(道錄司在焉)靈濟宫(在府西南永樂中建)文昌宫(在府西南景泰五年因舊重建)崇
真萬夀宫(在府南蓬萊坊元至元中建賜額翰林學士王構為記真人張留孫吳全節相繼居)
(此俗名天師菴)神樂觀(在天地壇西南永樂十八年建處樂舞生之有事於郊廟者領以提點知)
(觀隸太常寺)大德觀(在府西宣德初建)延祐觀(在府東洪熙元年建)五嶽觀
(在府北宣德初建)洞陽觀(在府北宣德六年建)元真觀(在府南)永豐觀(在府)
(東俱正統七年建)妙清觀妙緣觀(在府西)元寧觀(在府南)清虛
觀(在府東北)白雲觀(在府西南一十五里舊名太極宫金建元太祖聞東萊邱處機有道行召)
(對皆敬天愛民之言太祖嘉納之遂命住焉因改名長春宫本朝正統間重新之改今名)玉虛觀
(在府西一十五里)元妙觀(在府東南一十里)崇寧觀(在府南一十里)靈通觀
元清觀(俱在府西北一十五里)靈應觀(在玉泉山東南依崖壁為之前累石為臺臺下)
(甃方池池上有小室揭曰靈淵又前有小溪環抱景最幽竒)悟真觀(在通州治南二里)崇
元觀(在涿州治北)全真觀(在懷柔縣治東南)長真觀(在固安縣治東北)鍾
山觀(在遵化縣治東)朝陽觀(在平谷縣治東南)玉陽觀(在玉田縣治西)
祠廟三皇廟(在府治南明照坊元元貞初建内有三皇并歴代名醫像東有神機堂内置銅人鍼)
(炙圖二十有四凡五臟旁注為溪谷所會各為小竅以導其源委又刻鍼炙經於石其碑之題篆則宋仁)
(宗御書元至元間自汴移置此洪武初銅人取入内府圖經尚存)真武廟(在府西海子東永樂)
(十三年建)東嶽廟(在府東正統十三年重建)都城隍廟(在府西南正統十三年重新)
鐵牛廟(在舊燕城東南有土埋鐵牛露脊都人因祠祀之)漢昭烈廟(在涿州西南樓)
(桑村唐乾寧四年建金承安初重脩本朝洪武間更新之)元世祖廟(在府西金城坊洪武十年)
(建有司歲時致祭)張堪廟(在薊州治西北隅堪漢漁陽太守)狄仁傑祠(在昌平舊)
(州北元大德初因舊重建學士宋渤記本朝正統十三年更新之)劉蕡祠(在昌平舊州東蕡仕)
(唐以直言對策邑人慕其賢立祠祀之元黃溍詩劉君古遺直祠堂在邱園嗟此豪傑窟文雄歘孤騫平)
(生二三策匪徼明主恩瑣瑣談失得無乃市井言)楊令公祠(在密雲縣古北口祀宋楊業業)
(善戰時號楊無敵數拒遼有功民賴以安後人立祠祀之宋蘇轍詩行祠寂寞寄關門野草猶知避血痕)
(一敗可憐非戰罪太剛嗟獨畏人言馳驅本為中原用嘗享能令異域尊我欲比君周子隱誅彤聊足慰)
(忠魂)文丞相祠(在府學西元殺宋忠臣丞相文天祥於此既而名曰教忠坊以旌異之本朝為)
(立祠歲時致祭正統間重脩楊士竒有記元徐世隆詩大元不殺文丞相君義臣忠兩得之義似漢皇封)
(齒日忠如蜀將斫顔時乾坤日月華夷見海嶺風霜草木知只恐史官編不盡老夫和淚寫新詩)開
平忠武王祠(在通州城東南王姓常名遇春本朝功臣洪武三年建祠以祀之正統十二年)
(重脩)
陵墓燕昭王冢(在無終山九州記古漁陽北無終山上有昭王冢)遼章宗陵(在三)
(河縣北五十五里)金太祖陵世宗陵(俱在房山縣西二十里三峯山下)金
宣宗陵章宗陵(俱在房山縣西大房山東北)越靖王墓(在府西玉河鄉)
(五里陀)衞恭王墓(在府西玉河鄉抱子峪)許王墓(在府西金山三王俱本朝宗室)
樂毅墓(在良鄉縣南三里)孫臏墓(在房山縣西南上樂村臏齊軍師墓碑尚存)韓
延夀墓(在府西韓家山舊有碑)盧植墓(在涿州治東植漢侍中土人呼為南臺金王寂)
(詩南臺故址今頽然漢盧植墓疑相傳)張華墓(在府東南六十里迴城之東)劉琨墓
(在東安縣東二十里晉幽州刺史段匹磾推琨為盟主共討石勒屯薊城後為匹磾所害葬於此)哀
忠墓(在府西南相傳唐太宗見隋煬帝征遼所亡士卒骸骨惻然憫之令悉牧葬為一大冢因名哀)
(忠)賈島墓(在房山縣南一十里墓碑尚存)袁天綱墓(在涿州東北浮落岡)竇禹
鈞墓(在府西二十里俗呼竇十郎墓)耶律楚材墓(在府西北三十里楚材遼之裔仕元)
(為中書令謚文正墓東有祠今為僧舍石像猶存本朝袁廷玉詩有玉泉東畔甕山陽水枹孤村地脉長)
(之句)劉秉忠墓(在盧溝橋北墓前石獸尚存秉忠邢臺人仕元為太保諡文貞本朝袁廷玉詩)
(橋南橋北數家村水繞山迴到墓門此日英靈何處在獨留華表對黃昏)桑節墓(在府西北玉河)
(鄉桑節元江西省平章時湖廣江西盗賊蜂起桑節招義兵克復數十州縣至江州兵少無援為賊所擒罵不)
(絶口而死賊義之葬蘄之鳳凰山下後其子昌歸其骨葬於此本朝學士宋濓撰墓碑)姚廣孝
墓(在房山縣治東北四十里太平里廣孝永樂初以附翼功累官少師追封榮國公)朱能墓
(在昌平州東北孝思里永樂中以靖難功封成國公)李濬墓(在昌平州東北尚節里永樂中以功)
(封襄城伯)孫巖墓(在通州治東二十里潞邑鄉永樂初累功封應城伯)孫忠墓(在府西四)
(十里香山忠本朝外戚正統初封會昌伯天順初追封安國公)甄庸墓(在府西南二十里庸永樂)
(中工部尚書)李嘉墓(在府西一十五里嘉永樂中禮部侍郎)劉中敷墓(在通州安)
(德鄉中敷景泰中戶部侍郎)楊善墓(在府東南一十五里善天順初封興濟伯)
古蹟共城(在密雲縣東北五十里括地志故共城在檀州燕樂縣界乃舜流共工於幽州之地)南
關城(在豐潤縣東相傳趙武靈王所築)漁陽城(在密雲縣西南秦發閭左戍漁陽即此)
陽鄉城(在府西南漢舊縣晉改長鄉齊省入涿郡)閭城(在府西南三十五里南有二石獸)
西鄉城(在涿州西北又名都鄉城漢舊縣也)軍都城(在昌平州東南漢舊縣後魏移治於)
(東北二十里)廣陽城(在良鄉縣東漢舊縣齊省入薊縣)泉州城(在武清縣東南四十)
(里漢置泉州縣屬漁陽郡)安次城(在東安縣西北漢舊縣唐武德間移治石梁城)平谷城
(在通州北漢舊縣屬漁陽郡)平曲城(在霸州東漢景帝封公孫渾耶為平曲侯即此)北平
城(在薊州相傳漢將李廣出獵昏暮遇石謂是伏虎射之没羽即此)狐奴城(在順義縣東北)
(狐奴山相傳鄧禹子訓屯兵於此)安樂城(在密雲縣東北五十里後魏置安樂郡及縣)常
道城(在東安縣西北魏文帝封宇文英為常道鄉公即此)信安城(在霸州東古為淤口關五)
(代周於此立寨宋陞為信安軍金降為縣後置鎮安府元省)芹城(在昌平州東北)迴城(在薊)
(州東唐遷營州於此薊今大興縣也)石梁城(在東安縣東南唐武德間移安次縣治於石梁城即)
(此)梁城(在寳坻縣東南相傳五代時劉仁恭所築)坼城(在霸州東相傳宋楊延朗屯兵以拒)
(契丹因築此城)廣陵城(在文安縣西北宋守益津關於此積糧)舊燕城(在府西南遼金)
(故都也遼史云晉高祖以遼有援立之勞割幽州等十六州以獻太宗升為南京又曰燕京方三十六里)
(有八門東曰安東迎春南曰開陽丹鳳西曰顯西清晉北曰通天拱辰大内在西南隅金史云天德三年)
(命張洪等增廣燕城門十三東曰施仁宣曜陽春南曰景風豐宜端禮西曰麗澤顯華彰義北曰會城通)
(元崇智光泰)東安廢州(在東安縣西北金以前皆為縣元陞為州本朝洪武三年避水患移)
(今治城遂廢)昌平舊縣(在昌平州治西北二十里正統十四年移於今永安城内)種玉
田(在玉田縣東北漢陽雍伯作義漿飲行者三年有人出石子一升遺之云種此生好玉後北平徐氏)
(有女雍伯求之徐氏云得白璧一雙可為婚雍伯於田得璧五雙徐氏遂妻之其後陽千寳於種玉處四)
(角作大石柱識之名曰玉田西北又有陽公壇社即雍伯故居也)樓桑村(在涿州西南一十五)
(里即漢昭烈故居東南隅舊有桑高五丈許如車蓋然人異之因號其里曰樓桑村宋朱熹詩樓桑大樹)
(翠繽紛鳳鳥鳴時曾一聞合使本支垂百世詎知功業只三分元王惲詩百里燕南道山河繞帝宫荒村)
(仍故里喬木幾秋風)督亢亭(在涿州城東南一十五里遺址高丈餘周七十步)通潞亭
(在通州城東南王莽置)酈亭(在涿州樓桑村南三里即後魏酈道元故居也)田疇宅(在徐)
(無山漢末疇隱居處)張華宅(在盧溝河北岸)竇氏莊(在薊州城東五代周諫議大夫竇禹)
(鈞故居也莊南建義塾四十餘楹聚書數千卷禮文儒延置師席凡四方之士有志於學者聽其自至貧)
(無供需者咸資之士由此登顯貴者接踵)梁門(在涿州史記世家易水東分為梁門即此)龍門
(在遵化縣南一十里山間上合下開開處高六丈許水自懸崖傾瀉而下觸石成井奔盪之聲轟然若雷)
石門(在遵化縣西北山峽嶄絶壁立其中洞開俗呼為石門口漢漁陽太守張純叛靈帝遣中郎將)
(孟溢率公孫純戰於石門即此)古薊門關(在薊州唐置薊州蓋取此)薊邱(在舊燕城西北)
(隅即古薊門也舊有樓館並廢但門存二土阜旁多林木蓊鬱蒼翠為京師八景之一名曰薊門烟樹本)
(朝金幼孜詩野色蒼蒼接薊門淡烟疎樹碧絪緼過橋酒幔依稀見附郭人家遠近分翠雨落花隨處有)
(綠陰啼鳥坐來聞玉京近日多佳氣縹緲還看映五雲)金口(在府西三十五里東麻谷即盧溝東)
(岸金開以通漕運下視都城高一十四丈餘金末恐暴漲為害塞之元復開復塞)百花陀(在府)
(西一百二十里王平口四圍皆山中有平川約數十畆地暖而肥産杉漆藥草春夏之間紅紫爛漫香氣)
(襲人金章宗嘗遊幸焉所憩石牀尚存)石鼓(在國子監文廟戟門内左右世傳周宣王之獵碣凡)
(十辭類風雅字畫蓋籕文大徑尺餘高可三尺其形似鼓而頂微圓初在陳倉野中唐鄭餘慶遷置鳳翔)
(縣學孔子廟而亡其二宋皇祐間向傳師求得之十鼓乃足大觀中徙開封置辟雍靖康末金人取歸燕)
(置大興府文廟元皇慶初移置今所唐韓愈宋蘇軾俱有石鼓歌)薊門石鼓(在燕山懸崖之)
(側有石鼓去地百餘丈其大若數百囷傍有石梁貫之鼓東南有石人楥桴若擊狀俗傳石鼓鳴則有兵)
仙人枕(在居庸關内道傍一大石類枕俗呼仙人枕元陳孚詩居庸萬馬繞山前未許蒼苔睡晏)
(然見說華山風日好何如移伴白雲眠)石經碑(在府西南山洞内石上刻經文三十餘處多毁)
(踣惟般若序品存焉)石經文碑(在舊燕城南金國子學碑二上刻春秋禮記文今磨滅不完)
名宦周樂毅(戰國時燕昭王拜毅為上將軍率五國兵伐齊下七十餘城盡取齊寳物祭器輸之)
(燕)鄒衍(聞燕昭王待士乃自梁入燕昭王築碣石宫親師事之)劇辛(聞燕昭王卑禮厚幣)
(以招賢者辛乃自趙往仕於燕)漢王尊(涿郡决曹掾太守徐明薦為幽州從事在官有廉正之稱)
鄭昌(涿郡太守明經通法律在郡有治迹)趙䕫(武帝時文安縣令多異政值縣大旱乃自焚縣)
(人感慕為之立祠)范遷(漁陽太守有清行以智略安邊匈奴不敢入界)吳漢(安樂令素聞光)
(武長者獨欲歸心乃說漁陽太守彭寵寵遣漢將兵而南及光武於廣阿拜漢偏將軍)朱浮(光武)
(時為幽州牧守薊門欲勵風俗牧士心乃多辟諸郡之士置之幕府以贍其家)郭伋(光武時漁陽太)
(守時郡既遭莽亂又重以彭寵之敗民多猾惡為寇伋示以恩信盗賊消散戶口倍增)張堪(漁陽)
(太守捕擊奸猾賞罰必信開稻田勸農桑以致富饒百姓歌曰桑無附枝麥秀兩岐張君為政樂不可支)
(視事八年匈奴不敢犯塞)滕撫(涿縣令有文武才太守委以郡職兼領六縣風政脩明流愛於人莅)
(事七年道不拾遺)度尚(延熹中為文安令遇時疾疫糓貴人飢尚開倉賑給營救病者百姓蒙濟)
(刺史朱穆見尚行事深竒之)馮煥(安帝時幽州刺史疾惡太甚怨者詐為詔收捕煥煥上書自訟)
(詐者抵罪)楊震(涿郡太守性公廉不受私謁或勸其開産業以遺子孫震曰使後世稱為清白吏子)
(孫以此遺之不亦厚乎)劉虞(幽州刺史民夷感其德化而歌悦之復拜幽州牧務存寬政勸督農)
(桑開胡市之利通鹽鐵之饒青徐士庶歸虞者百萬餘口)三國崔林(魏文帝時為幽州刺史以)
(不奉權貴坐左遷河間太守清論多為林屈)晉衞瓘(泰始初都督幽州諸軍事時東有務恒西)
(有力微並為邊患瓘能運謀離間於是務恒降力微以憂死朝廷嘉其功)張華(武帝時持節出督幽)
(州事招納遠人四境無虞頻歲豐稔士馬強盛)劉宏(武帝時以寧朔將軍假節監幽州諸軍事甚有)
(威惠寇盗屏跡為幽朔所稱)唐彬(武帝時持節監幽州諸軍事訓兵勸農震威耀武境内安静百)
(姓感慕為立碑頌德)段匹磾(太興中幽州刺史為石勒兵所敗乃着朝服持節見石季龍曰我受)
(國恩志在滅汝不幸至此不能為汝敬及見勒又不為禮卒遇害)南北朝裴延雋(魏明)
(帝時幽州刺史修復督亢渠溉田百萬餘畆百姓賴之)于翼(周明帝時幽州總管素有威武兼明)
(斥堠遠人不敢犯塞百姓安之)隋郭絢(煬帝征遼東拜絢涿郡贊務吏人悦服遂遷通守及山東)
(盗起諸郡無復完者獨涿得全)唐狄仁傑(昌平令有老媪泣訴虎害其子仁傑為文籲神未幾)
(虎伏階下乃告於衆而殺之後又為幽州都督有功賜紫袍龜帶武后自製金字十二以旌其忠)宋
璟(幽州都督甚有威聲)張守珪(幽州良杜府果毅刺史盧承泰器之曰不十年當節度是州後)
(果為幽州長史能守邊破賊朝廷嘉之詔立碑紀功)李光弼(范陽節度使時史思明拒王師諸將)
(驚潰獨光弼一軍整肅遂兼幽州大都督長史)温造(德宗時署節度參謀使幽州說劉濟率先諸侯)
(效死節穆宗時又為幽鎮宣諭使喻劉濟總籍所部州縣入朝)張徹(幽州節度判官至任遇府軍怨)
(其從事盡殺之而囚其帥且相約獲徹置之帥所徹出門罵衆曰汝何敢反不絶口而死事聞贈給事中)
譚忠(憲宗時為燕牙將嘗為燕使魏適朝廷出禁兵越魏伐趙魏牧田季安欲興兵忠說曰若興兵)
(是抗王師則罪大矣季安然之及歸燕又說燕牧劉濟出軍佐朝廷伐趙遂拔饒陽束鹿時皆服其善斷)
宋丁罕(淳化中知霸州會河溢壤城壘罕以私錢募築民咸德之)李邈(知信安軍徙知霸州)
(時童貫將連金人夾攻契丹呼邈以語動之使附已邈不從上書言契丹不可滅苟誤幾事願誅臣以謝)
(邊吏)黃友(通判檀州會金人敗盟郭藥師以常勝軍叛燕土響應友獨領數千人與戰躬冒矢石破)
(裂唇齒欽宗召見稱歎之賚予甚渥)遼耶律休格(南京留守均戍兵立更休法勸督農桑修武備)
(及南北和好休格省賦役恤孤寡戒戍兵無犯宋境雖馬牛逸於北者悉還之遠近向化境内大治)耶
律和卓(涿州刺史曉暢戎政久任邊防務鎮静不妄生事以邀近功屬部乂安鄰壤敬畏)耶
律仁先(南京留守恤孤惸禁姦慝宋人畏之議者以為自裕悦休格後惟仁先一人而已)金
瓜爾佳衡(范陽主簿世宗謂宰臣曰進士中才傑之士蓋亦難得如瓜爾佳衡有用材也)焦旭
(歴大興良鄉兩縣令練達時政世稱其能宰相石琚薦之)伊喇益(霸州刺史時歲飢益首出俸粟)
(以食餓者於是倅以下及郡富家遞出粟佐之多所全活郡東南有隄久頽圮水屢為害益增修之民以)
(為便為立祠)元趙柔(涿州長官號令嚴明為衆所服時羣盗並起柔單騎徧入諸柵說降其衆)
張惠(燕京宣慰副使為政寬簡奏免分數錢罷硝碱局俄遷侍中)桑節(順帝時為大都路總)
(管府達嚕噶齊時權幸肆横法滯不跡行桑節振其紀綱令行禁止奸宄屏)丁好禮(元主北遁命好)
(禮以中書平章政事與郭庸留守京師大兵入城或勉其謁大將好禮叱曰我以小吏致位極品今老矣)
(恨無以報國所欠惟一死耳後數日大將召之舁至齊化門抗辭不屈而死)郭庸(中書省參政與)
(好禮同為留守城破大將召至衆叱之拜庸曰人各為主死自吾分何拜之有遂遇害)蘇耀素
(至正間平谷縣尹操守廉潔民有善詞律挾害善良者耀素召至取其情狀書諸粉壁其人遂改行由是)
(政聲日著不數年拜内臺御史)本朝徐達(洪武初以大將軍率師至都城元主開北門遁去不)
(戰而克達籍府庫收版圖寳器禁飭軍士人民安業市肆不易遠近悦服人謂曹彬下江南巴延入臨安)
(不是過也)劉崧(洪武初為北平按察副使止携一童赴任每夜焚一鐙坐一榻讀書不輟五鼓即起)
(待旦視事時當兵革後招徠逋逃慰安反側務寬厚以存大體民甚賴之)馬從隆(洪武初霸州知)
(州律己以廉撫民以仁興學校勸農桑州民至今頌之)盛本初(洪武初永清知縣撫民以寬為)
(政有方經營有度縣民至今不忘)鄭賜(洪武間北平布政司參議謹厚有為其善政民稱之不置)
方必夀(洪武間北平知府明敏果斷甚有善政郡邑翕然稱頌之)許好問(洪武中昌平知)
(縣廉以律己寬以撫民考最陞山西參議)高進(洪武中大城知縣持身廉潔撫字有方黠吏畏威細)
(民感德)王翥(洪武中平谷知縣勸課農桑均平徭役刑賞得宜奸頑歛跡)趙貴(洪武末遵)
(化知縣處已端方御下嚴肅門無私謁民獲安居)賀銀(洪武末宛平知縣剛毅果斷材略兼優永)
(樂中以守城功累遷工部右侍郎)韓約(永樂初通州知州有學有守為政有方吏不能欺民懷其)
(德)吳萬里(永樂初薊州判官有政事能文章卒于官百姓痛哭之)劉瑾(永樂中文安知)
(縣持己廉而公處事明而敏愛民寬而惠)張貫(永樂中順天府尹政尚寬平獄無壅滯吏民愛之稱)
(為長者)楊思恭(永樂中宛平知縣政尚寬簡縣民至今慕其德)王賢(永樂中順天府尹府)
(故以柴炭夫役為民病與工部力辨遂為減其十之七時中貴怙寵有縱其下非法凌虐府屬者賢執之)
(奏寘於法一時京兆肅然)汪溥(景泰中知薊州先是龍池河壅塞為患溥蒞官後河忽自東注粟有)
(一本數穗者鄰境盛蝗入薊自殺人謂過魯恭之異政云)馮續(天順間先以兵部主事守山海關劾)
(巡撫之不職者竟奪其官聲動邊塞陞郎中總督薊東邊務政令脩明軍民悦服自總戎而下以都憲薦)
(留者章凡數上)唐忠(天順中知密雲縣忠信愿慤不脩邊幅為政以便民為先民亦率于教化行俗)
(美時以賢令著聞)張海(成化初順天府丞時中要用事勢歘薰灼人海以公事往謁務以禮自持)
(不少為屈雖以此竟坐外補海處之泊然若分所當得者)張憲(成化中任順天府尹望讋權豪德孚)
(士庶稱京兆之賢能者必歸之云)畢亨(成化間丞順天府時畿内旱蝗百姓荒甚亨奉命往捕蝗)
(遂滅朝廷嘉奬之)李瓚(成化間以副都御史整飭薊州等處兵備兼巡撫順天保定等府地方提)
(督紫荆等關經略東西二路築長峪堡城募兵設隘勞績著聞賜白金文綺進尚書)楊繼宗(成化)
(間以左僉都御史巡撫順天等處地方性不苟合人多憚其方嚴歴官以愛民為務時外戚宦官莊田多)
(占民間地土繼宗廉得其實悉奪而還之一時權貴為之歛迹)舒向(宏治間任順天府通判明介負)
(氣恬於仕進蒞官則慷慨激烈敢於為民事所當為雖勲戚權璫勢不能動是以惠政之及民者多民亦)
(愛戴之如父母)魏富(宏治初以右僉都御史巡撫順天等府畿内地中貴人多操利匿亡將領守臣)
(怙寵者亦倚以為援富至則部分將領授以成算一時將領守臣及貴人皆無敢犯者風采赫然震動中)
(外)洪異(宏治間任通州學正正以率人勤以誨士貧者濟之勤者誘之惰者警之士未公見者不)
(許私覿且待諸生有恩義以德行文藝示賞罰士益知勵故及其門者多所造就至今稱道之不忘)汪
循(正德初通判順天府時瑾擅權勢傾中外循奮然曰是將不利吾社稷者安忍坐視而莫之言乎乃)
(一月三抗疏於朝請裁抑中官及上内修外攘十策言甚剴切雖為瑾所忌弗恤也)秦僎(正德間涿)
(州知州居官清慎崇教道敦俗化文廟及諸祠壇多所剏葺修廢舉墜百度具興且學識該博尤勤吏事)
(比秩滿民安其政相率借留不獲允號泣攀援於道者馬為之不行)周臣(正德間任薊州同知持己)
(清廉悉心輔佐勤於撫字吏畏民懷時徭役無常重為小民困臣至乃按籍清審立為定則百姓安之)
流寓關羽(河東解人美鬚髯慷慨尚義喜閱左氏春秋以亡命奔涿郡會先主於鄉里合徒衆而羽)
(與張飛為之禦侮先主與二人恩若兄弟及定巴蜀拜羽為前將軍鎮荆州威振華夏世號虎臣)宇
文虛中(蜀人仕宋累官資政殿大學士建炎初使金為祈請使會金人方議禮儀制度愛其才學)
(遂留不遣後卒於金)吳激(建州人工詩能文字畫後逸得婦翁米芾筆意後使金以知名被留為翰)
(林待制未幾卒於金所著有東山集)耶律楚材(遼東丹王托雲之後王子隆科為燕京留守遂)
(寓居於燕七傳而生履履生楚材謂必成偉器當為異國用因取左傳楚雖有材晉實用之以為名字楚)
(材年十七無書不讀至於陰陽卜筮律歷之學靡不精究詩文肆筆而成元太祖定燕召見甚喜遂任以)
(國政凡立綱陳紀軍旅之事皆所經畫居相位三十餘年以天下安危寄於一身知無不言晚號玉泉老)
(人卒追封廣寧王諡文正所著有湛然文集皇極經世義歷說乙未元歷回鶻歷)趙復(元德安人)
(皇子庫楚征江南俘得之會姚樞奉命搜訪人才見復與語大悦與之北上楊惟中請建太極書院遂延)
(復為師復乃錄其所記程朱之書以教學者由是河朔始知道學後竟不受官學者稱曰江漢先生)高
克恭(本西域人因其先世居燕遂占籍房山仕元官至刑部尚書博學能詩文善山水墨竹時輩罕)
(及)
人物周左伯桃羊角哀(戰國燕人二人為友聞楚王善待士乃同入楚值雨雪糧)
(少伯桃乃併糧與哀令往事楚自餓死於空樹中哀至楚為上大夫乃言於楚王備禮以葬伯桃)秦
衞滿(燕人秦末中原多故滿起義擊破朝鮮遂自立為王都王險城再傳至孫右渠國滅)蔡澤
(燕人戰國時宏辯智士嘗入秦說應侯曰四時之序成功者去應侯因是謝病昭王召見與語大悦拜客)
(卿尋拜為相後事始皇風燕太子丹入質於秦號綱成君)漢蒯徹(范陽人楚漢時說士有權變武)
(信君嘗用其策降燕趙三十餘城韓信用其計遂定齊地自序其說號曰雋永凡八十一首)韓嬰
(燕人文帝時為博士推詩人之意作内外傳數萬言亦推易意為之傳武帝時與董仲舒論於上前仲舒)
(不能難也孫商亦為博士)徐樂(燕郡無終人武帝時上書其略曰賢王獨觀萬化之原銷未形之患)
(其要期使天下無土崩之勢而已武帝召見曰何相見之晚也拜為郎中)韓延夀(燕人昭帝時以)
(父義諫而死宜賞其子遂擢延夀為諫大夫歴淮陽潁川東郡太守延夀為吏崇禮義好古教化所至令)
(行禁止為天下最)周堪(文安人宣帝時論經石渠惟堪最高元帝時與蕭望之並領尚書以師傅)
(見尊重尋為石顯所譖皆免官望之自殺帝後悟乃擢堪為光禄勲遷太子太傅)寇恂(上谷昌平)
(人光武時偏將軍及定河南以恂有牧民御衆之才拜河内太守行將軍事復為潁川太守後潁川盗起)
(恂從帝出征賊平百姓遮道曰願復借寇君一年乃留鎮撫封雍奴侯卒圖形雲臺)蓋延(漁陽要陽)
(人始與吳漢歸光武拜虎牙將軍從平河北有功累封安平侯自是拔擊攻戰皆捷增封安食萬戶卒圖)
(形雲臺)王梁(漁陽要陽人初為郡吏彭寵以梁守狐奴令與蓋延將兵從光武拜偏將軍後擢大)
(司空擊赤眉有功入為河南尹封阜成侯)陽球(漁陽泉州人舉孝廉補尚書侍郎遷司隸校尉時中)
(常侍王甫等姦虐弄權扇動中外球奏收甫等送獄盡誅之)盧植(涿郡涿人剛毅有大節師馬融)
(通古今官至尚書時董卓凌虐朝廷議欲廢立植獨抗議不同卓將誅之議郎彭伯曰盧尚書海内大儒)
(人之望也今先害之天下震怖卓乃止免植官遂隠於上谷)田疇(無終人董卓之亂疇率宗族及)
(附從者數百人入徐無山中躬耕養親百姓翕然服其威信魏曹操北征署為司空戶曹椽後論功行封)
(疇固讓終不屈文帝即位高疇德義賜其從孫關内侯)三國田豫(漁陽雍奴人仕魏自弋陽)
(太守遷南陽盗賊屏迹郡内肅清後徵為衛尉屢辭位不聽乃曰年高七十而居位譬猶鐘鳴漏盡而夜)
(行不休是罪人也因稱疾焉)盧毓(植子少以學行見稱仕魏以黃門侍郎左遷典農校尉躬為民)
(擇居美田百姓賴之遷安平廣平太守所在有惠化入為侍中擢吏部尚書選舉務先性行而後才藝後)
(封容城侯卒諡成)張飛(涿州人與關侯事漢昭烈嘗領巴西太守拜將軍封西鄉侯飛雄壯威猛)
(與羽匹時稱萬人敵卒諡桓侯)徐邈(薊人魏文帝時歴譙相平陽安平太守所在著稱後為凉州刺)
(史風化大行遷司隸校尉百僚敬憚拜司空卒諡穆侯)簡雍(涿郡范陽人性跌宕風儀優游少與)
(昭烈善昭烈至荆州雍為從事中郎力勸取成都遂為說劉璋歸命後拜昭德將軍)孫禮(涿郡人仕)
(魏累遷大將軍揚州刺史所歴七郡五州皆有威信遷司空封大利侯卒諡景)晉霍原(廣陽人少)
(有志力嘗詣京師貴游子弟皆求一見同郡劉岱將舉之疾革敕其子沈曰霍原慕道清虛汝當薦之山)
(居積年門徒數百及沈為國火中正進原為司徒不就後與王褒以賢良徵亦不就)劉沈(薊人博學)
(好古仕至侍中在位敦儒道愛賢能嘗薦用里人霍原及申理張華為時所稱重)張華(范陽方城)
(人學業優博圖緯方技之書莫不詳覽贊伐吳功成封廣武侯華於儀禮憲章多所損益一時詔誥多所)
(草定進為侍中中書盡忠匡輔卒之日家無餘貲惟文史溢机篋耳所著有博物志)盧欽(毓子篤志)
(經史仕至吏部尚書進封大梁侯鎮沔北寬猛得中入為僕射加侍中清貧高潔卒贈開封謚曰元所著)
(詩賦論難數十篇姪孫諶善屬文為司空從事中郎嘗撰祭統註莊子)陽騖(無終人父躭仕慕容)
(氏官至東夷校尉騖器識沈遠始為平州別駕屢獻安時疆國之術後以太尉致仕性儉約常乘敝車瘠)
(馬及死無殮財)南北朝盧玄(范陽涿人魏太武辟召天下儒雋以元為首授中書博士卒諡)
(曰宣孫昶景明初以黃門侍郎出為徐州刺史善於撫綏人庶稱之五世孫潛事北齊為揚州刺史大樹)
(風績陳主戒其邊將曰盧潛猶在卿宜深備之)祖鴻勲(范陽人父慎仕魏歴鴈門咸陽二郡太守)
(有能名鴻勲幼有文思神武初徵作晉祠記累官至高陽太守在官清素時議高之)張弘素(范陽)
(方城人幼以孝聞遭母喪三年不食鹽菜梁武帝以為輔國將軍郢城平帝乘勝直指建業弘策與帝意)
(合城平遣封檢府庫秋毫無犯後封洮陽縣侯)成景雋(范陽人祖興魏五兵尚書父安樂淮陽太)
(守梁天監中常邕和殺安樂景雋謀復讐購人刺殺邕和及其子弟武帝義之不罪後每思報效為北豫)
(州刺史時推其智勇兼有政績州人樹碑紀德卒諡忠烈)平恒(薊人祖視父儒並仕慕容為通宦恒)
(耽勤讀誦不以屢空改操嘗撰略注合百萬餘篇徵為中書博士出為幽州别駕廉貞寡慾衣食常不足)
(後遷祕書丞一時文儒皆推讓其博洽卒贈都昌侯謚曰康)酈道元(涿郡人魏時為御史中尉)
(執法清刻為時所忌遂遣為關右大使平生好學歴覽羣書注水經四十卷)高閭(漁陽雍奴人博)
(通經史下筆成章魏自中書侍郎為中書令給事中凡詔令頌贊之類皆出其手其文章與高允相上下)
(時稱二高)陽尼(北平無終人博通羣籍仕魏為幽州中正孝文臨軒令諸州中正各舉所知尼與齊)
(州大中正房千秋各舉其子帝曰昔有一祁名垂往史今有二奚當聞來牒)平鑒(燕郡薊人祖延)
(魏安平太守父勝安州刺史鑒少聰敏有豪俠氣以軍功累遷襄州刺史齊神武起信都遷懷州築城以)
(防寇城内井竭鑒衣冠而祝泉即湧溢卒贈司空諡曰文子)盧辯(范陽涿人博通經籍後周舉秀)
(才為太學博士注大戴禮其兄景裕為當時碩儒謂辯曰昔侍中注小戴今汝注大戴庶纂前修矣累遷)
(太子少保凡朝廷憲章乘輿法服金石律吕晷刻渾儀辯皆創制之悉合軌度)張曜(上谷昌平人仕)
(北齊以清白稱歴官尚書右丞文宣近出令曜居守至夜還曜不開門催廹急甚須火至識面方開帝嗟)
(賞之曜奉職恪勤性節儉禄賜輙散宗族好讀左傳卒贈右僕射謚曰貞簡)盧思道(涿人仕北)
(齊官至武陽太守操行文學為時所重文宣帝崩朝士皆作輓歌擇其善者用之時魏收祖孝徵輩止得)
(一二首惟思道獨八首時稱為八采盧郎)周惠達(文安人後周文帝時累進爵為公兼尚書僕射)
(時關右草創禮樂缺然惠達損益舊章儀軌稍備雖居顯職而謙退下人喜拔良士當時重之)鮮于
世榮(漁陽人沈敏有器幹仕北齊為太子太傅周武帝入代遺以瑪瑙酒鍾世榮得即碎之周兵入)
(鄴諸將皆降獨被執不屈而死)隋慕容三臧(燕人父紹宗北齊尚書左僕射三臧聰敏多武)
(略仕為廓州刺史州人多逃逸三臧至招納綏撫百姓襁負日至子遐為澶水丞漢玉諒反抗節不從以)
(誠節聞)盧愷(范陽人父柔魏中書監愷性孝友能屬文仕至吏部侍郎攝尚書左丞每有敷奏侃)
(然正色雖逢喜怒不改其常)榮毗(無終人自少剛鯁有局量仕為殿内監時華陰多盗揚素薦毗)
(為華州刺史素田宅多在華陰左右放縱毗以法繩之無所寬貸後為侍御史在朝正色百僚憚之)盧
昌衡(涿人思道從兄沈静有才識博涉經史開皇初以尚書祠部侍郎出為徐州總管長史甚有能)
(名吏部尚書蘇威稽其績曰德為世表行為士則後累遷至儀同三司)祖君彦(范陽人父孝徵)
(北齊尚書左僕射君彦有才學大業末為東平郡舊佐郡陷於翟讓因為李密所得密甚禮之署為記室)
(凡軍書羽檄皆出其手)盧楚(范陽人祖景祚魏司空丞楚性鯁直有才略仕至尚書左丞時與元)
(文都同心輔政及王世充為亂或呼楚同去楚曰僕與王公有約社稷有難誓以俱死令捨去不義後被)
(害)唐魯炅(薊人仕至襄鄧節度使時襄漢賊起炅扼其衝南夏賴以完封岐國公)盧承
慶(思道孫范陽郡公赤松之子學博才辨累官至戶部侍郎太宗問歴代戶版承慶引據以對後為兵)
(部尚書卒諡曰定弟承業為尚書左丞承泰為太子詹事)盧照隣(幽州人高宗時與王勃楊烔駱)
(賓王四人以文章齊名天下號為四傑)盧景亮(涿州范陽人博學善屬文其文多根於忠仁有)
(經國志舉進士官至右補闕以直諫名後遷中書舍人卒贈禮部侍郎)張知謇(幽州涿人兄弟)
(五人知元知晦知泰知默皆登明經高第武后朝俱為顯官曉吏治清介有守知謇歴十一州刺史尤見)
(重於時)盧藏用(幽州范陽人善屬文舉進士不利隱終南山長安中召授左拾遺武后作興泰)
(宫上疏切諫歴官黃門侍郎尚書右丞左遷黔州長史蔵用精蓍龜工草隸琴奕士貴其多能云)劉
怦(幽州昌平人初為范陽禆將積功至雄武軍使廣墾田節用度以辦治稱遷涿州刺史得衆心擢御)
(史中丞封彭城郡公卒諡曰恭)盧鴻(幽州人博學善書與其弟隱嵩山元宗強之授諫議大夫不就)
(李白詩二盧徵不起萬乘高其風)盧粲(幽州人仕為給事中武崇訓死詔墓視陵制粲固執以為)
(不可遂出為陳州刺史粲曰苟所論得行雖遠何憚)李寳臣(范陽人善騎射肅宗時歸命封密雲)
(郡公史朝義平擢禮部尚書封趙國公遂有六州地雄冠山東卒贈太傅)蔡廷玉(昌平人德宗時)
(朱泚為幽州節度使謀不軌廷玉在幕府不從被囚歲餘出之泚曰爾亦悔乎廷玉曰導以為逆即悔勉)
(以忠義何悔之有復繋之問曰能省過否不爾且死對曰不殺我公得名殺我我得名泚不能屈待之如)
(初)盧羣(范陽人仕為御史郭子儀家被訟德宗促按之羣奏子儀有大功請赦勿問人謂其識大)
(體卒贈工部尚書)陳利貞(幽州范陽人初為平盧將從李光弼征安禄山累遷太子賓客封静)
(戎郡王李希烈叛利貞出竒兵横擣賊鋒朱泚反麾下欲從亂畏其勇乃止德宗嘉之擢汝州防禦使)
高崇文(幽州人七世不異居旌表門閣憲宗時崇文為左神策行營節度使劉闢以蜀叛卒討平)
(之紀功於石子承簡為溵州刺史有惠政將吏立石頌功)高霞寓(幽州人五世不異居以孝義聞)
(嘗從高崇文擒劉闢有功拜彭州刺史)李景略(幽州良鄉人李懷光為朔方節度使景略為大)
(理司直時懷光欲襲東渭橋召幕府議景略曰殺朱泚仗策詣行在此轉禍為福之機也懷光不聽遂痛)
(哭而出後拜豐州刺史威令肅然回紇畏之卒贈工部尚書)賈島(范陽人初為浮屠游東都韓愈)
(教為文遂捨浮屠舉進士為長江簿有詩名會昌初以普州參軍遷司戶)劉蕡(昌平人明春秋能言)
(古今興亡事擢進士第文宗時應賢良方正對策專論親近嬖倖言極切直遂被黜後昭宗因羅衮上言)
(贈蕡右諫議大夫)李全忠(范陽人仕為杕州司馬有蘆生其室一尺三節怪之以問别駕張建)
(建曰蘆茅類生於宅茅土兆也𫝊節者其三世乎後果為衆推為留後拜節度使卒子匡威嗣之未幾次)
(子匡籌奪之尋敗)張允伸(范陽人宣宗時為節度使累進中書平章封燕國公時徐州反出米)
(五十萬斛鹽二萬斛佐國用詔嘉之賜玉帶寳器進兼侍中卒贈太尉諡忠烈)張仲武(范陽人會)
(昌初為雄武軍使習戎事性忠義遷檢校工部尚書以破回鶻功進兵部尚書詔李德裕撰紀功碑以告)
(後世累官檢校司徒中書平章卒謚曰莊)五代趙玉(漁陽人嘗客滄州依節度使吕兖劉守光)
(破滄州盡戮兖親屬兖子𤦺年十四玉負之以逃至太原變姓名丐衣食以給𤦺琦仕後唐至兵部侍郎)
(當時燕趙間以玉能存吕氏之孤翕然稱之)趙鳳(幽州人少以儒學知名仕後唐為門下侍郎同)
(平章事奏論皆切時弊時有僧獻佛牙鳳請驗其真偽以斧破之應手而碎時宫中施物已及數千因鳳)
(碎之乃止)李承約(薊門人後唐明宗拜為涇州節度使見邠州節度毛璋諭以禍福璋從之明宗)
(大喜遷黔南節度使勸農桑興學校及去任黔人乞留之累官至左衛上將軍)王思聞(幽州人後)
(唐明宗時為京兆尹西京留守潞王從珂叛檄諸郡思聞執其使後為從珂所執責曰罪可逃乎思聞曰)
(非不知從王得生恐終死不能見光帝於地下從珂愧竟害之)盧導(范陽人後唐諫議大夫潞王叛)
(以兵犯京師宰相馮道請導草牋勸進導固拒之)張希崇(薊人少好學通左氏春秋仕後唐累)
(官靈武節度使在官不喜聲色善撫士卒招集夷落明宗屢詔褒嘉之)劉審交(幽州人仕晉為)
(三司使時有議者請檢天下民田以益租審交曰租有定額天下比年無閒田遂止民頼以不擾尋遷陳)
(州防禦使視民耕器薄陋乃取河北耕器為範為民更鑄之)扈蒙(幽州安次人自少以文學名仕)
(周為右拾遺直史館知制誥時其從弟載為翰林學士兄弟並掌内外制時號二扈宋初蒙為學士承旨)
(卒贈右僕射所著有鰲山集)扈載(蒙弟好學善屬文舉進士仕周為校書郎直史館嘗次歴代廢)
(興治亂之迹為運源賦世宗善之拜為知制誥翰林學士)竇禹鈞(漁陽人祖遜玉田令父思恭媯)
(州司馬禹鈞仕周累官諫議大夫嘗建書院延名儒以教遠近士及在官四方賢士賴以舉者甚衆由其)
(門登貴仕者接踵)劇可久(范陽人能明法令仕周為太子庶子與侍御史張湜等刪定刑統三)
(十卷尋拜大理少卿在廷尉四十年用法平允以仁恕稱宋初以光禄卿致仕)李瓊(幽州人祖傳正)
(涿州刺史父瑛涿州從事瓊幼好學涉獵史傳仕周累官太子洗馬嘗為安州防禦使為治寬簡民立石)
(頌德宋初召為太子賓客以右驍衞上將軍致仕卒贈太子少師)趙遠(范陽人祖光鄴鄂州錄事)
(參軍父簡章涿州司馬遠美風儀負才任氣仕周累官吏部侍郎有公輔器宋初起為尚書右丞有詩集)
(二十卷子曮舉進士官至殿中丞亦有文集十卷)張藏英(范陽人後唐末舉族為賊孫居道所害蔵)
(英襲殺居道以祭其父母時稱為孝子仕後周以刺史領邊任屢擊敗契丹世宗褒美之宋初為瀛州團)
(練使并護關南軍)邊歸讜(幽州薊人父退思檀州刺史歸讜弱冠以儒名仕周歴禮刑兵戶侍)
(郎世宗聞其亮直擢為尚書右丞樞密直學士宋初以戶部尚書致仕子定雍熙初進士)宋張暉
(幽州大城人初仕後周治郡有狀從世宗征淮甸以功為都指揮使太祖時從征澤潞陷陣先登後征蜀)
(督兵開大散關路躬撫士卒人忘其勞)高彦暉(漁陽人仕周為耀階二州刺史太祖時從王師)
(伐蜀為歸州路先鋒全師雄作亂彦暉討之力戰而死太祖聞而痛惜之)劉載(范陽人父昭下蔡令)
(載博通史𫝊善屬文後唐進士仕周累官至給事中太宗時知襄州尋以工部侍郎致仕嘗著五論曰為)
(君為相為將去讒納諫為士流所稱子二宗言比部郎中宗望景德二年進士)吕餘慶(幽州安次)
(人父琦石晉兵部侍郎餘慶重厚簡易事太祖以幕府舊僚參預大政歴知數州開寳中為尚書左丞卒)
(贈侍中)趙普(幽州薊人父迥徙洛陽普沈厚寡言事太祖初為掌書記後拜相能以天下之事為)
(已任又相太宗拜太師及卒追封韓王諡忠獻普初寡學術太祖勸以讀書自是手不釋卷每歸私第啟)
(篋取書讀之乃論語二十篇也弟安易官至宗正卿子承宗歴知數州)馬全義(幽州薊人十餘)
(歲學劍擊善射騎初仕周以功累遷殿前指揮使後從太祖討李筠飛矢貫臂全義拔鏃臨敵士氣益奮)
(遂克澤州累官至江州防禦使卒贈檢校太保)竇儀(禹鈞子學問優博風度峻整累官禮部尚書太)
(祖欲相之趙普忌其剛直沮之及卒太祖憫然曰天何奪我竇儀之速耶弟儼侃偁僖與儀皆登第侃官)
(至起居郎偁參知政事僖左補闕子諲諹誥俱登第諲都官員外郎諹祕書丞)竇儼(儀弟幼能屬文)
(性夷曠好賢樂善累官禮部侍郎當時祠祀樂章宗廟謚號多其撰定初以主客員外郎知制誥適儀自)
(閣下入翰林兄弟同日拜命分居兩制時人榮之)劉審瓊(范陽人初為殿直從太祖平澤潞累)
(遷軍器庫使太宗時知澤州有便民之政徙知河陽年八十餘筋力不衰髭髮黳黑孫爽進士及第為祕)
(閣校理)董遵誨(范陽人太祖以西域近邊俾守通遠軍番漢悦附太祖嘗解所服盤龍衣賜之)
(謂其外弟劉總曰吾委以方面故也)趙贊(幽州人初仕周累功授保信軍節度盡去苛政居民便之)
(太祖時加檢校太師改鎮延州太宗立進封衞國公卒贈侍中贊知書喜吟詩容止閑雅接士大夫以禮)
(御衆使下咸有方略為時賢帥)宋琪(幽州人舉進士初仕漢周皆為幕官太祖時為左補闕太宗時)
(累遷同平章事進右僕射卒謚惠安琪有文學尤通吏術為相日有求請者多面折之)田重進
(幽州人形質竒偉有武力太祖時累官至靖難軍節度使為人朴愿太宗在藩邸愛其忠勇使人遺以酒)
(炙不受謂使者曰為我謝王我知有天子耳太宗即位謂其無私交終委遇之)李懷忠(涿州范陽)
(人累官殿前都指揮使從太祖征太原中流矢力疾戰益奮太宗時累遷侍衛步軍都指揮使卒贈侍中)
吕端(餘慶弟事太祖累官大理少卿太宗時為相歴官僅四十年至是始大用持重識大體卒諡正)
(惠子藩蔚藹皆仕于朝孫誨居開封登進士累官御史中丞)宋雄(幽州人累官光禄少卿在官職)
(務修舉公私倚任且涉獵經史負氣節與同郡宋琪齊名燕薊間時號二宋云)馬知節(全義子以)
(蔭補官真宗時為樞密副使遇事敢言時王欽若為使知節薄其為人每廷議得其不直輙面詆之聞其)
(風者皆知為正直云)張鑑(藏英孫本將家能嗜學舉進士太宗時為侍御史真宗朝以工部侍郎出)
(知廣州民條其政績上請立石子士廉士宗士程皆仕於時)張佶(燕人父昉殿中少監佶少有志)
(節涉獵書史善騎射有方略太宗時為利州轉運副使真宗時為益州鈐轄甚有威惠子宗象兵部員外)
(郎)許驤(薊州人風骨秀異十三能文善詞賦初詣貢部與吕蒙正齊名擢進士官歴御史中丞用)
(法寬恕時稱仁厚長者子宗夀殿中丞)石延年(幽州人為人跌宕任氣節為文勁徤於詩最工)
(善書仕至太子中允時天下不識戰者三十餘年延年請為二邊之備不報及元昊反始思其言)楊
崇勲(薊州人祖守斌父全美在官至指揮使崇勲知兵法及前代興廢事真宗時為羣牧使仁宗時)
(拜同平章事判定州卒謚恭毅)邵雍(范陽人年三十從父古徙居河南雍高明英邁於書無所不讀)
(每尚友古人及見李之才聞性命之學乃自探賾索隱洞見天地運化古今事變萬物性情遂衍宓羲先)
(天之旨著皇極經世諸書程子稱為振古之豪傑也)張世傑(范陽人少從張柔戍杞有罪遂奔宋)
(吕文德召為小校累官至保康軍節度使知平江召入衛元兵至臯亭山遣使說降世傑斬其使及衞王)
(駐崖山元將張宏範得世傑甥韓使招之世傑不聽宏範攻崖山陸秀夫抱衛王投水死世傑以小舟奉)
(楊太后脱去欲求趙氏立之遇颶風世傑仰天呼曰天不欲存趙祀則風覆吾舟舟遂覆)遼耶律
儼(析津人父仲禧為南院樞密使封韓國公仲禧本姓李遼主賜以國姓儼好學能詩且性廉介由進)
(士累官參知政事後封淶水郡王卒贈尚父)韓延徽(安次人少英邁涉獵經史累官崇文館大)
(學士政事令中機務悉令裁决為佐命功臣封魯國公子德樞官至侍中封趙國公)韓知古(玉田)
(人善謀有識量仕至中書令時國初禮文疎闊知古援據故典參酌國俗為之由是遼國禮文可觀子匡)
(嗣終西南招討使卒贈尚書令)室昉(析津人幼謹厚篤學不出外戶者二十年會同初登進士累官)
(翰林學士遼主數延問治亂得失奏對稱旨後拜相整革蠧弊知無不言以故法度脩明朝無異議)張
儉(宛平人端思清儉不事外飾統和中進士第一為雲中幕官聖宗召訪世務儉條奏三十餘事累官)
(至左丞相封韓王)楊佶(析津人弱冠聲名籍甚統和中進士第一累官翰林學士文章號得體遷)
(吏部尚書中書門下平章事以進賢為已任事總大綱人人樂為之用所著有登瀛集)韓德讓
(知古孫重厚有智略明治體為政事令賜姓名耶律隆遇後代室昉為北府宰相拜大丞相封齊王)馬
得臣(祈津人博古能文尤長於詩累官翰林學士承旨時聖宗擊鞠無度得臣乃䟽唐貞觀開元間)
(事可法者數條以諫聖宗嘉納之卒贈太子太保)牛温舒(范陽人剛正尚節義遼進士為戶部)
(使國民兼足遷侍郎拜參知政事後使宋無忝國命還加中書令)楊晳(安次人幼穎悟通五經大)
(義太平中擢進士為著作佐郎累遷南院樞密使命總朝政請謁不行後封遼西郡王)楊績(良鄉)
(人舉進士累官南院樞密使遼主嘗召見論及古今治亂人臣邪正績曰何代無賢遇亂世則獨善其身)
(遇明主則兼濟天下陛下銖分邪正升黜分明天下幸也後封趙王)趙徽(析津人舉進士累官翰林)
(學士承旨嘗為武定軍節度使及代去民上章請留後以南府宰相門下侍郎致仕卒謚文憲)劉伸
(宛平人少以詞翰聞登進士累官大理卿明法而恕人以不冤一日奏獄遼主與近臣語不顧伸進曰自)
(古帝王重民命願省臣奏道宗驚異後拜參知政事)王鼎(涿州人博通經史時馬唐俊有文名適上)
(已與鼎祓禊水濱因飲索鼎賦詩鼎援筆立成唐俊驚其敏妙舉進士累官翰林學士當代典章多出其)
(手)楊遵勖(范陽人第進士累官北府宰相遵勖一目五行俱下决事如流其在樞府政無填委)
(卒謚康懿)金韓企先(知古九世孫累官尚書右丞相博通經史知前代故事一時禮制咸折衷)
(得宜專以培植奬勵後進推轂士類甄别人物為已責世稱賢相卒封齊國公謚簡懿)程宷(析津)
(个第進士累官至翰林侍講學士嘗上疏言事以追崇宗祖慎選賢才舉巡狩立紀綱為務平生剛介不)
(諂權貴有古君子之風)韓昉(燕京人天慶初進士第一官至翰林學士禮部尚書參知政事封鄆)
(國公昉性仁厚善屬文長於詔冊嘗作太祖睿德神功碑當時稱之子汝嘉第進士累官翰林侍讀學士)
(有詩名)梁斗南(良鄉人第進士累官至河南都運性穎悟讀書精熟尤喜作詩有幹局長於吏)
(事能剖繁治劇時輩服其通敏二子敬恭敬左司郎中恭仕元為中書平章政事)劉仲誨(宛平)
(人父彦宗累官平章事仲誨官至太子少師兼御史中丞立朝峻整容色莊重世宗嘗曰朕見劉仲誨常)
(若將切諫者其以剛嚴見重如此)劉徽柔(安次人第進士為洪洞令明敏善聽斷秩滿縣人遮)
(戀不得去者彌日為立生祠刻石頌德後遷同知河東南路轉運使以廉第一入為大理少卿)孫即
康(析津人八代祖延應遼涿州刺史曾祖克構檢校太傅即康大定中第進士累遷吏部左司郎中後)
(拜平章政事封崇國公)賈少冲(通州人勤學日誦數百千言第進士累官左補闕嘗使宋宋方)
(有祈請金主諭以意少冲曰臣有死無辱宋别致珍異少冲笑曰行人受賜自有常數寧敢以賂辱君終)
(不受使還世宗嘉之遷右諫議大夫子益亦舉進士累官太常卿)丁暐仁(宛平人冲澹寡欲好)
(學無倦舉進士調武清縣丞立學校召俊秀子弟教之遷和川令先是羣小越法暐仁申明法禁奸吏屏)
(息累遷陜西轉運使)巨構(平谷人第進士累遷橫海軍節度使寬厚廉慎所治以鎮静稱世宗嘗曰)
(巨構外淳質而内明悟鮮有及之者)閻公貞(宛平人第進士為朝邑主簿以察廉陞同知亳州防)
(禦使累遷翰林侍讀學士公貞居大理幾十年詳審周密未嘗有過舉被命校定律令多所是正金人以)
(為法家祖云)王翛(涿州人第進士歴知霸州及大興府性剛毅臨事果斷吏民憚其威累遷至戶)
(部侍郎承安間大興知府缺金主諭宰臣曰可選極有風力如翛者為之)高昌福(宛平人父履遼)
(御史中丞昌福辟河南元帥府令史時宗弼復元帥治汴人有疑似被獲皆目為宋諜者殺之昌福讞得)
(實釋去者甚衆累遷東京留守事治最遷山東西路轉運使工部尚書)王蔚(香河人性通敏曉析)
(吏事皇統進士調良鄉丞治績優等超拜河東北路轉運使廉察為時第一後以尚書右丞致仕)馬
惠廸(漷陰人天德中進士調昌邑令察廉第一累遷左司直郎中世宗稱其聰明朴實拜參知政事)
馬琪(寳坻人正隆進士為永清令以治聞累遷戶部尚書世宗稱其明敏上不欺國下不害民後拜)
(參知政事)韓玉(漁陽人曾祖錫濟南尹玉以經義詞賦兩科進士入翰林為應奉應制一日百篇文)
(不加點嘗作元勲傳章宗歎曰勲臣何幸得此後以建言開潞水漕渠船運至都陞同知陜西東路轉運)
(使)王寂(玉田人父璴金初名士官至歸德府判官寂第進士官至中都路都轉運使文學政事為)
(時所稱卒諡文肅所著有拙軒集北遷錄)高士談(燕人家富圖籍與宇文虚中友善仕至翰林直)
(學士所著有蒙城集)王師楊(大興人父啔累官吏部尚書師楊南渡時居崧山博涉羣書終日閉)
(戶默坐雖同輩罕見其面時號閉戶先生)傅霖(玉田人第進士累官至崇義軍節度副使行部臨潢)
(沒於兵子輔之亦第進士授滎陽令元兵壓境抗節不屈而死)馬肩龍(宛平人少有能賦聲初在)
(太學嘗辯名將從坦殺人之冤時論義之後德順受圍州將假肩龍鳳翔判官守禦一委任之受攻百日)
(食盡乃陷遂遇害詔配食褒忠廟)杜時昇(霸州信安人博學知天文宰相薦其可大用時昇察)
(天文時事有亂亡兆遂隱居嵩洛山中以伊洛之學教人子瑛亦隱緱氏山盡讀諸書教授汾晉間元初)
(屢聘不就所著述甚富卒贈魏郡公謚文獻)李霆(寳坻人粗知書善騎射輕財好施貞祐間與弟)
(雲率義兵巡邏固安永清間充義兵都統累立功遷防禦使賜姓完顔後為京兆安撫使)王毅(大興)
(人第經義進士累官東明令貞祐末東明圍急毅率民兵願戰者數百人拒守城破率衆抗戰力窮被執)
(縣人王八欲䧏之毅厲聲曰忠臣不佐二王驅毅者以刀斫其脛不屈而死)張天綱(霸州益津)
(人累官監察御史以鯁直聞後遷御史中丞權參知政事從哀宗遷蔡蔡城破為宋所獲轞車械至臨安)
(有司令供狀廹書虜主天綱曰殺即殺焉用狀為竟書故主而已有司不能屈)元張子良(涿州)
(范陽人金末四方兵起燕薊間耕稼已絶子良聚州人阻水治舟筏取蒲魚自給從之者衆乃部勒就食)
(東平時金受重圍於汴有國用安者圖入投子良為入汴達意金君臣以為自天降也及金亡乃歸元太)
(宗時累官大名路總管兼府尹卒追封清河郡侯)梁陟(良鄉人金進士入元以名儒徵領燕京編)
(修所事卒謚通獻先生)石天麟(順州人好學不倦習諸國書語初事太宗為斷事官佐耶律楚)
(材釐正庶務憲宗時遣使海都被拘二十八年始得還世祖加以官以奉使無狀固辭後累官至平章政)
(事卒年九十二追封冀國公謚忠宣子珪官至南臺御史中丞次子懷都刑部尚書)王伯勝(文安)
(人為遼陽等處行中書省平章政事治懿州增郡學弟子員擇師教之又度閒田募民耕種以廩餼之召)
(拜大都留守遼陽民乞留不報皆涕泣而去及卒追封薊國公子恪官至兵部尚書)王利用(通州)
(潞人世祖徵為太子賓客首以敬天法祖孝親仁民十餘事為勸帝嘉納之廉希憲嘗語人曰方今文章)
(政事兼備者利用其人也)梁德珪(良鄉人仕至參知政事奏對無不稱旨世祖嘗怪州郡囚數過)
(多德珪對曰當國者急於徵索蔓延收繋以致此耳世祖感悟因大赦)史天倪(永清人少好學)
(仕至兵馬都元帥每受命征伐皆不戰而克子楫為真定路總管有善政民皆德之季子權為河南等路)
(宣撫使累陳征南之策世祖壯之)史天祥(天倪從兄仕世祖朝累官副都元帥每征伐不嗜殺)
(人憂國憂民之心老而不忘子彬為江東提刑按察副使)史天澤(天倪弟累官光禄大夫右丞相)
(平居若無能為者及臨大節論大事毅然以天下之重自任出入將相踰五十年主上不疑下民無怨人)
(以方郭子儀曹彬云子格樟杖杠杞梓構皆拜顯官)朱國寳(寳坻人仕至海北海南宣慰使所至)
(立官程更弊政訓兵息民俱有條制夷民咸畏服之世祖慰勞再四進輔國上將軍都元帥)張世
澤(昌平人祖巴圖率衆附太祖留備宿衞屢立戰功父蒙古台從憲宗入蜀又從征襄樊為行軍千戶)
(冒犯矢石屢挫而不沮世澤從巴延南征大小十餘戰皆有功又從平廣西累遷副萬戶)李德輝
(通州潞人性極孝友操履清慎仕為太原路總管凡可以阜民者皆力為之後為安西行省左丞招降羅)
(施鬼國及卒蠻夷聞訃哀哭之如私親至為位而祭及立廟祀之)張九思(宛平人以工部尚書)
(兼詹事府丞力舉名儒上黨宋道保定劉因曹南夾谷之竒東平李謙分任東宫官屬時稱得人累官平)
(章政事加大司徒子金界奴河南省右丞)張禧(東安州人父仁義為管軍元帥攻歸德戰歿禧從大)
(將南征世祖時累官至都元帥時議征日本禧即請行子宏綱從父攻城徇地屢有功官至左丞及卒追)
(封齊郡公謚武宣)郝彬(霸州信安人仕至戶部尚書嘗以天下轉輸商旅市易之不如法者著為)
(定制請行便益天下仁宗時為大司農)劉德温(大興人仕為大都路總管府事時輦轂之下供)
(給浩繁德温措置有法民用不擾後轉永平路總管為政二年戶口增倉廩實興學育材為時良吏)張
榮實(霸州保定人父進金季封北平公守信安城榮實從大將南征斬宋吕文信平李璮擒密祐皆)
(有功累官湖北道宣慰使諸路水軍萬戶及卒子玉襲職討叛賊有功加都元師)曾德(漁陽人宗)
(聖公五十七代孫母早亡父仲祥再娶左氏擕游襄陽居馬時兵陷襄陽失左氏德徧求南土得於廣海)
(奉迎歸養終身)吳鼎(燕人仕至禮部尚書至大初為保定路總管時太后欲幸五臺言者請開保定)
(西五迴嶺以取捷徑鼎言其不便乃止後為京畿漕運使卒追封薊國公謚孝敏)盧摯(涿州人仕)
(至翰林學士博學有文思元初稱能詩者必以劉因盧摯為首所著有疎齊集)鮮于樞(漁陽人官)
(至太常典簿能詩文尤精書翰所著有困學齋集虞集嘗云大德延祐間漁陽吳興巴西翰墨擅一代謂)
(鮮于樞趙孟頫鄧文原也)王倚(宛平人讀書務躬行不事章句世祖選倚侍東宫有詔皇太子裁决)
(天下事凡時政民瘼倚知無不言後拜工部尚書以疾辭職給太子家丞禄優養之及卒追封太原郡侯)
(謚忠肅)李衎(薊邱人號息齋道人博學多通官至浙江行省平章政事卒謚文簡衎善竹石窠木)
(所著竹譜今傳子士行官至黃巖知州竹石得家學尤善山水)趙師魯(文安人祕書少監趾之子)
(初補中書省掾典章法度無不練習及典銓選人服其公泰定間拜監察御史勸帝脩舉郊廟大禮元夕)
(帝命有司張鐙山為樂師魯力諫止之卒謚文清)梁曾(燕人累官淮安路總管兩使安南國能宣)
(布威德其君贐以金幣竒物悉却不受還仍任淮安能興學厲俗籍籍有聲後既致仕復起為集賢侍講)
(學士國有大政悉令裁决)宋本(大都人少肆力於學至治初進士第一累官集賢院學士兼國子祭)
(酒嘗指言朝廷政事之失詔悉罷之所著有至治集弟褧泰定初進士累官翰林直學士其文學與本齊)
(名所著有燕石集)宗杞(大都人年十九父卒號泣絶而復甦水漿不入口者三日過哀成疾杞有)
(繼母自度不起囑其妻楊氏曰汝善守志事吾母遂卒楊遺腹生一男人謂孝感天不絶其嗣泰定中旌)
(其門)李士瞻(東安人為翰林學士承旨封楚國公嘗使□適海酋據福州城王師攻之不下士瞻)
(諭以禍福酋遂出降閩人立祠祀之有經濟集子守成官至翰林檢討有德望河朔學者多師之有一山)
(文集)曹鑑(宛平人累官禮部尚書在官三十餘年以清介見稱天性純孝通五經為詩賦尚騷雅為)
(文法西漢每篇成學者争相傳誦)何失(昌平人負才氣能詩文至正間名公交薦之以親老不就)
(揭傒斯嘗推重云心事巢由上文章陶阮間虞集見其所作歎曰當序而傳之使後之作者亦知世有斯)
(人)本朝董倫(宛平人端厚質實能詩文洪武中為右春坊大學士久之出為河南參政坐累)
(謫雲南洪武末召還授禮部侍郎兼翰林院學士禮遇甚厚)劉英(寳坻縣人洪武中仕為山西繁)
(峙知縣廉能守法深得民心後秩滿縣人詣闕乞留詔復任仍命禮部書其政績超羣以曉示天下)畢
汝舟(武清人洪武中領鄕薦擢監察御史振揚風紀有聲累陞廣東布政司右參政)郭習中
(三河人洪武丁卯科舉人擢河南府教授以成材績最陞山西沁州知州歴刑曹郎中官至江西布政司)
(左參政)張克誠(房山人洪武中以明經舉任本縣訓導教誨有方人材多所造就官至都察院)
(左僉都御史)盧祥(房山人洪武中歴官刑部郎中才能著稱從征有功陞本部侍郎卒於官)付
吉(大成人以通經領鄉薦永樂中擢監察御史剛直有為陞陜西按察司副使)王得中(昌平)
(人洪武中以才能舉用歴任勤能累官江西布政司參政)劉士原(昌平人洪武中以才能薦舉擢)
(山西潞州知州有惠政及民官至陜西布政司參政)紀諄(東安人洪武中由太學生擢監察御史持)
(法敢為永樂初陞山東按察使終任交阯)李季鼎(大興人永樂初以國子生拜為春坊贊善講授)
(經書深見禮待為人博學強記當時號為書庫及致仕猶訪以時政宣德初以輔導功錄其子)李嘉
(宛平人幼立志事父母盡孝始為奉祠所禮生永樂初以守城功授鴻臚序班陞通政司參議官至禮部)
(侍郎嘉持身端謹剛方嚴毅人不敢干以私)李慶(順義縣人由國子生署都察院右僉都御史累)
(官兵部尚書兼太子少保安遠侯柳升征交阯慶參督軍事至交阯卒慶剛直敢為不畏強禦遇事有未)
(便侃侃争論當時嚴憚之)甄庸(宛平人為戶部主事有聲遷松江知府在任政平訟簡坐累降右軍)
(都督府經歴尋薦為監察御史出巡廣西卓有風裁召還拜工部右侍郎尋陞尚書致仕庸性凝重言若)
(不出口遇事處之綽有餘裕)薛貴(昌平人永樂中從征有功累陞都督僉事進封安順侯卒追封)
(濱國公謚忠壯)薛斌(昌平人永樂中累立戰功進封永順伯子綬襲伯爵以從北征沒於陣謚武毅)
毛勝(其先幽薊人勝以父廕本朝宣德中陞都指揮使正統以來累平賊寇歴陞左都督鎮守邊方)
(進封南寧伯卒賜葬祭)劉中敷(大興縣人性恬澹忠厚永樂初以守城功授陳留縣丞累遷江)
(西左參政山東左布政使所至以愛人稱正統初召拜戶部尚書未幾罷歸後起為戶部左侍郎兼太子)
(賓客卒)李斆(涿州人永樂中為戶部主事歴江西四川參議累陞四川布政使在官廉敏鋤奸撫)
(善威惠並行性剛直人有犯法繩之不少貸蜀人稱為鐵面李正統中召為吏部左侍郎以疾卒)柰
亨(香河縣人以守城功永樂初授脩武縣丞歴陞左通政光禄寺卿所在以勤慎能幹名後以戶部左)
(侍郎致仕卒)楊善(大興縣人永樂初以守城功歴官鴻臚鳴贊累陞本寺卿禮部右侍郎扈從北)
(征進陞右都御史尋因奉使有功陞左都御史天順改元封興濟伯兼禮部尚書善練習朝章歴官恭勤)
(卒加封興濟侯謚忠敏)張敏(永清人宣德中進士擢工科給事中在任以勤慎稱正統末陞工部)
(右侍郎致仕卒)楊鐸(薊州人由進士授給事中以言事出為知縣廉明有為撫字不倦歴官廣東參)
(政)韓雍(宛平人登正統初進士授御史歴廣東山西按察副使僉都御史陞兵部右侍郎坐事出)
(為浙江參政以平廣賊功陞右都御史卒謚襄毅)劉繼仁(涿州人歴官蒲臺知縣時兵亂之後)
(乃極力撫存民有前劉後劉之頌後以事忤中貴左遷無錫丞卒)岳正(漷縣人正統戊辰進士及)
(第累官翰林脩撰天順初命入文淵閣預機密重務尋以言得罪謫戍邊成化初復起為脩撰出知興化)
(府尋去性豪邁不羈文章詩詞才氣飄逸亦似其為人家計蕭然濱於貧困人服其居官有清操云)馮
傑(涿鹿人歴官臨清知縣民有去思碑陞刑部員外郎仕至四川按察副使征寇被執不屈死之)武
成(通州人初為泉州衞千戶有勇略善騎射正統天順間累立戰功歴陞福建都指揮僉事性孝友又)
(能禮賢下士不類行伍中人)尚義(涿州人歴官池州府通判有善政陞萊州府同知以質直忤當)
(道遂致仕)李麟(順天人由進士歴官知府性廉介家人無肉食者卒於官倒囊無鮮綺可殮時論偉)
(之)
列女盧氏(范陽人少好讀書造次必以禮盛年寡居親教授諸子漢將基良略山東以其子務光為)
(記室及良敗慈州刺史上官政簿籍務光家見盧氏逼之盧氏以死自誓政凶悍以燭燒其面盧氏竟不)
(屈)宋氏(元翰林學士褧之女嫁永平王宗仁永平受兵宋氏夫婦被虜有窺宋氏欲害宗仁者宋)
(氏顧謂夫曰我不幸至此必不以身累君言訖投井死)劉氏(名翠哥房山人李仲義妻至正末縣)
(大饑官兵執仲義欲烹之劉氏奔救流涕伏地乞貸其生不從劉曰吾聞婦人肥黑者味美願就烹以代)
(夫死兵遂釋其夫而烹劉氏聞者莫不哀之)岳氏(大都人元末兵入城岳氏告其夫徐猱頭曰我)
(等恐被驅逐將奈何夫曰事急惟死耳何避也遂火赴其居夫婦赴火以死其母王氏及二女一子皆抱持)
(火死)李氏(名賽兕房山人王士明妻至正末竹貞軍至縣李氏及其女安奴皆被執士明隨至軍軍)
(怒逐之李氏謂其女曰與其受辱不若死女曰母先殺我李氏即以軍所遺刀殺其女而自殺)王氏
(燕人張買奴妻也年十六買奴官錢塘病歿葬城西十里外王氏每自被髮往奠伏墓大慟久而致疾舅)
(姑謂曰新婦尚少宜自圖終身計王氏泣曰父母命妾歸張氏此足豈可更履他人門乎煢居三十年無)
(少玷事聞旌其門)柳氏(薊州人許嫁戶部主事趙野未成婚而野卒柳誓不再嫁其兄將奪其志)
(固不從後寢疾不肯服藥曰我年二十六而寡今已逾半百得死幸矣遂卒)惠士元妻(王氏)
(大都人士元疾革囑曰我必不起前妾所生子汝善保護之待其稍長從汝自嫁士元卒王氏遂蓬首垢)
(面居墓側以妾子置左右撫養之歲餘妾子亦死乃哭曰無復望矣經死於樹)劉氏(薊州李彦賓妻)
(年二十四而彦賓沒家貧子幼劉氏誓不更適子既長娶婦楊氏未幾子亦死姑婦相依以貞節自持至)
(老不渝本朝洪武中旌為雙節之門)梅氏(安東人年十八適士人謝黑皃夫疾篤度不可生囑梅曰)
(爾年尚少勿為我慮梅泣下遂欲自盡以隨姑覺止之曰汝志固如此但吾夫婦偕老無他兄弟備養况)
(汝娠未娩倘得一子以續吾家宗祀豈不重乎梅遂悟後果生子梅夙夜勤於紡織以奉舅姑及卒復脱)
(簮珥以襄大事其子俊亦撫育成立孀居四十餘年有司以其事聞宣德中詔旌表其門)胡海妻
(王氏豐潤縣人嫁興州前屯衞千戶胡海海歿王氏年少無子誓不再適奉舅姑甚恭父母欲奪其志王)
(氏嘆曰若事二姓曷若從夫於地下乎遂自縊正統中旌表其門)費隱妻(王氏良鄉縣人隱有)
(疾王氏數嘗其糞及疾篤囑王氏曰我一子一女雖妾生無異汝生我死汝善撫之夫沒王氏居喪以撫)
(子女未幾子亦死服除謂其親囑曰今夫已死妾生何為乃執女手謂之曰汝今稍知人事管鑰在此汝)
(自司之相抱痛哭是夜遂縊死)周氏(良鄉民魏成妾也成年五十乏嗣娶周氏生一子後成得疾周)
(氏事之甚勤及成歿時周氏年二十服闋親戚或勸之再適周氏曰常聞列女不更二夫妾雖愚婦豈肯)
(事二姓乎於是服勤耕織事姑三十餘年事聞詔旌其門)孔氏(東安縣人適縣學生陳璉璉以歲貢)
(入太學留孔氏奉姑越三年璉客死孔氏躬迎櫬還葬姑憐其無子欲嫁之孔氏曰夫既早逝姑老且疾)
(婦若嫁之姑將何依哭而不從時遇兵荒人咸奔竄孔氏事姑甚謹姑卒盡賣衣服葬之孀居五十八年)
(正統中旌其門)
仙釋寇謙之(昌平人少遇仙人成功興與之遊嵩華食仙藥遂隱嵩陽元魏貞元中召至闕謙之)
(一日謂弟子曰昨夢功興召我於中嶽仙官遂羽化有青氣如烟從口中出天半乃消其體漸縮織者謂)
(尸解後東郡沈猷見謙之在嵩山身作銀色光明如日始知其為仙矣)薛昌(幽薊人為進士唐天)
(寳間棲止於蜀之青城洞天觀忽得商陸酒飲之耳鼻血流死經三日蹷然而蘇身輕目明勢欲飛舉洞)
(見遠近節度使延置賓館欲送至京師忽失所在)邱處機(登州人九歲從重陽祖師遊金世宗)
(召問以持盈守成之難為對居萬寧宮後還終南元太祖請至作醮焚簡飛空五鶴翔舞每有咨訪以清)
(淨慈孝為對請住太極宫賜以虎符凡適家事一委處置卒年八十餘封長春演道主教真人)梅志
仙(檀州人戒行嚴峻脩道黑山二十餘年遂能出神遠遊郡國人莫能測有無根柏一株使其徒栽之)
(即見茂盛卧於石嵓浹辰不食虎馴擾其側年九十餘端坐而化)岳真人(涿州人其母一日夢)
(老人皓首長身冠劒莊偉告之曰我今當寄母家矣明日州人見有青氣西北起自天而下奔往視之止)
(於岳家真人乃生自幼不嗜酒肉長即辭親學道師事大元真人卒得其祕元至元中封崇元廣化真人)
(丞相安圖病真人視之即愈大德初升仙而去)曇無竭(姓李氏幽州人幼為沙彌脩苦行嘗聞法)
(顯等躬踐佛國慨然有志乃入流沙經龜兹沙勒諸國進至罽賓國禮拜佛鉢學梵書梵語求得觀世音)
(受記經梵文一部後西入月氐國天竺界惟齎石蜜為糧後隨舶泛海達廣州而歸不知所終)洪源
(潁州人幼聰秀為親鍾愛忽夜夢釋迦佛自上而降入坐堂中口誦法華經洪源敬仰久之而覺遂辭父)
(母出家初居西峯寺後卧錫靈巖院一日出遊眠於沙灘上有虎繞其身至曉而去人皆異之)常在
(遼重熙間在寳坻縣城南隅渠水之陰建彌陀佛舍結廬其傍持經侍佛棲心入道澹然而居其中後趺)
(坐而化茶毘之日火身不灰徒僧以其身立於佛側已而髮再生焉踰月則削之後有女子以手捫其頂)
(髮遂不生)
明一統志卷一
