欽定四庫全書史部六
兩漢詔令目錄詔令奏議𩔖一(詔令之屬)卷一
西漢一
高祖
卷二
西漢二
惠帝
卷三
西漢三
吕后
卷四
西漢四
文帝
卷五
西漢五
景帝
卷六
西漢六
武帝
卷七
西漢七
昭帝
卷八
西漢八
宣帝
卷九
西漢九
元帝
卷十
西漢十
成帝
卷十一
西漢十一
哀帝
卷十二
西漢十二
平帝
卷十三
東漢一
光武
卷十四
東漢二
明帝
卷十五
東漢三
章帝
卷十六
東漢四
和帝
卷十七
東漢五
殤帝
卷十八
東漢六
安帝
卷十九
東漢七
順帝
卷二十
東漢八
質帝
卷二十一
東漢九
桓帝
卷二十二
東漢十
靈帝
卷二十三
東漢十一
獻帝
(臣)等謹案兩漢詔令二十三卷内西漢詔令
十一卷宋林虙編東漢詔令十二卷宋樓昉
編虙字德祖吳郡人嘗中詞學為開封府椽
昉字𤾉叔鄞縣人官宗正寺主簿先是虙以
西漢文𩔖所載詔令闊略乃采括紀𫝊得西
漢詔令四百一章以世次先後各為一卷大
觀三年程俱為之序南渡後昉又依虙之體
編東漢詔令以續之有嘉定十五年自序是
編合為一書題曰兩漢詔令而各附原序于
後其首又載洪咨夔所作兩漢詔令總論一
篇案咨䕫有兩漢詔令擥抄見于本𫝊而此
總論内云䕫假守龍陽縱觀三史裒其詔制
書策令𠡠之𩔖事著其略每帝以臆見繫之
然則所云擥抄者必尚有咨夔議論之辭而
今書内無之則此特後人取林虙樓昉二書
合編而掇咨夔之論冠其前耳其與擥抄寔
非一書也兩漢詔令最為近古虙等採輯詳
備亦博雅可觀雖陳振孫謂其平獻兩朝莽
操用事如錫莽及廢伏后之𩔖皆當削去是
于裁制亦間有未合然其首尾完贍殊便觀
覽固有足資參考者焉乾隆四十三年六月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
兩漢詔令原序
自典謨訓誥誓命之書不作兩漢之制最為近古一曰
策書其文曰維某年月日二曰制書其文曰制詔三公
三曰詔書其文曰告某官如故事四曰誡勅其文曰有
詔勅某官此其凡也策有制策詔策親策勅有詔勅璽
勅密勅書有策書璽書手書權書赫蹏書詔有制詔親
詔密詔特詔優詔中詔清詔手筆下詔遺詔令有下令
著令挈令及令甲令乙令丙諭有口諭風諭譙諭宥罪
有赦訓諸王有誥召天下兵有羽檄要誥有誓約廷拜
有贊以致有報有賜有問有誥又有手迹手記詔記其
曰恩澤詔書寬大詔書一切詔書及哀痛之詔隨事名
之此其目也策命簡長二尺短者半之以篆書罷免用
尺一木兩行以隸書遺單于書牘以尺一寸選舉召拜
亦書之尺一板古今篆隸文體曰鶴頭書與偃波書俱
詔板所用在漢則謂之尺一簡詔書有真草又有案案
者寫詔之文一札十行細書以賜方國扎牒也孟康曰
漢初有三璽蔡邕獨斷曰天子六璽皆白玉螭虎紐輿
地志曰漢封詔璽用武都紫泥故制詔皆璽封尚書令
印重封唯赦贖令司徒印露布州郡詔記綠綈方底用
御史中丞印通官文書不著姓司隸詣尚書封胡降檄
著姓非故事詔書皂囊施檢報書綠囊密詔或衣帶間
丹書藏之石室策書藏之金匱此其制也漢世代言未
設官王言作命厥意猶古而討論潤色亦間有其人高
后令大謁者張澤報單于嫚書淮南王安善文辭武帝
每為報書及賜常詔司馬相如視草光武答北匈奴藁
草司徒掾班彪所上至永寧中陳忠謂尚書出納帝命
為王喉舌諸郎鮮有雅材每為詔文轉相求訪且辭多
鄙固遂薦周興為尚書郎秦少府吏四人在殿中主發
書謂之尚書漢因之武昭以後稍重張安世以善書給
事尚書囊簪筆事武帝數十年後漢始置尚書郎三十
六人主作文書起草月賜赤管大筆隃麋墨此其造命
之原也詔御史大夫下相國相國下諸侯王御史中執
法下郡守制下御史御史大夫下丞相丞相下中二千
石二千石下郡太守諸侯丞相從事下當用者如律令
郡國長史上計丞相御史記室大音讀勅畢遣以詔書
部刺史奉詔條察州所察毋過六條守令則承流宣化
使田里咸知上意此其奉行之序也君能制命為義臣
能承命為信君不能以義制命則無以使人心丕應惟
命之承故夫夜下詔書決之亟也甲寅書報應之疾也
毋下所賜書幾事密也封還詔書渙號不容於輕出也
更報單于書辭令不嫌於修飾也六月甲子詔書非赦
令皆蠲除之雖反汗猶愈於遂非而稔惑也有司毋得
言赦前事所以示民信也策書泰深痛切君子作文為
賢者諱所貴乎體之識也昧死奏故事詔書二十三事
所重乎祖宗良法美意之得也璽書封小詔書獨下抑
不可不慮其賈疑而召激也案尚書大行無遺詔詔書
獨臧嬰家及安得赦書封三子事姦隱於倉卒詐售於
危疑尤有國者所當謹察而不可忽也知此則知所以
造命知所以造命則知所以奉行矣然有不敢奉詔者
有期期不奉詔者有以死爭不奉詔者有詔數強予然
後奉詔者猶或許之盖所以養士氣也若其奉行不虔
則有常刑故廉問不如吾詔者以重論敢有議詔不如
詔者腰斬詐詔者當棄市格詔者亦當棄市矯制者腰
斬誤宣詔者應罰金令下腹誹者論死誹謗聖制者當
族謂詔書不可用者丞相御史劾之無承用詔書意者
御史奏之而奉詔不謹者皆坐以不敬丞相被策書則
步出司農發詔書則鳴鼓其嚴如此當時猶不能盡然
始而奉詔不勤終而遏絶詔命始而矯虔終而擅詔以
至詐下詔書詐作詔板偽作璽書假為策自書詔以授
廉級陵夷紀綱板蕩而國命之柄移大抵外戚宦官之
禍閨闥稱制實胚胎之有天下者可不鑒哉按藝文志
儒家高祖𫝊十三篇高帝與大臣述古諭及詔策文帝
𫝊十一篇文帝所稱及詔策當時會粹盖有其書遷固
必采取諸此先漢詔遷多以上曰書固間因之一詔或
二三出詳略及用字亦有不同疑不能無刪潤高帝未
即位遷不書詔惟重祠敬祭詔見封禪書景帝紀遷不
書詔其議太宗廟樂舞制詔附見文帝紀文帝於陳武
等議謂且無議軍見於律書當亦是詔固不書後漢詔
有以東觀漢記漢名臣奏等書見於注其改詔為制為
誥或謂避武后諱世祖官王閎子詔附見董賢𫝊曄書
逸之大氐史遷所筆皆有深意固文贍而意不逮曄則
文亦不逮乎固矣咨夔假守龍陽俗古事簡因得縱觀
三史裒其所謂詔制書策令勅諭報誓約之成章者凡
若干通事著其略每帝以臆見繫之釐為若干卷總曰
兩漢詔令以補續書之亡欲觀漢治者當有考於斯文
翰林學士洪咨夔序
欽定四庫全書
兩漢詔令卷一
宋林虙編
西漢一
(凡直敘事實不載辭命者不錄如紀載建元元年秋七月詔曰衛士轉置送迎二萬
人其省萬人如此𩔖不錄)
高祖(二十四)
諭諸縣鄉邑(元年十一月)
父老苦秦苛法久矣誹謗者族耦語者弃市吾與諸侯
約先入關者王之吾當王關中與父老約法三章耳殺
人者死傷人及盜抵罪餘悉除去秦法吏民皆按堵如
故凡吾所以來為父兄除害非有所侵暴毋恐且吾所
以軍霸上待諸侯至而定要束耳
為義帝發喪告諸侯(二年三月)
天下共立義帝北面事之今項羽放殺義帝江南大逆
無道寡人親為發喪兵皆縞素悉發關中兵收三河士
南浮江漢以下願從諸侯王擊楚之殺義帝者
祠祭詔(二年見郊祀志)
吾甚重祠而敬祭今上帝之祭及山川諸神當祠者各
以其禮祀如故
立楚王梁王詔(五年正月)
楚地巳定義帝亡後欲存卹楚衆以定其主齊王信習
楚風俗更立為楚王王淮北都下邳魏相國建成侯彭
越勤勞魏民卑下士卒常以少擊衆數破楚軍其以魏
故地王之號曰梁王都定陶
赦天下(五年正月)
兵不得休八年萬民與苦甚(與音相干與之與)今天下事畢其
赦天下殊死已下
封長沙王詔(五年二月)
故衡山王吳芮與子二人兄子一人從百粤之兵以佐
諸侯誅暴秦有大功諸侯立以為王項羽侵奪之地謂
之番君(番蒲何反)其以長沙豫章象郡桂林南海立番君芮
為長沙王
封閩粤王詔(五年二月)
故粤王亡諸世奉粤祀秦侵奪其地使其社稷不得血
食諸侯伐秦亡諸身帥閩中兵以佐滅秦項羽廢而弗
立今以為閩粤王王閩中地勿使失職
復諸侯子等詔(五月)
諸侯子在關中者復之十二歲其歸者半之民前或相
聚保山澤不書名數今天下已定令各歸其縣復故爵田
宅吏以文法教訓辨告勿笞辱民以飢餓自賣為人奴
婢者皆免為庶人軍吏卒會赦其亡罪而亡爵及不滿
大夫者皆賜爵為大夫故大夫以上賜爵各一級其七
大夫以上皆令食邑非七大夫巳下皆復其身及戸勿
事
令善遇高爵詔(同前)
七大夫公乘以上皆高爵也諸侯子及從軍歸者甚多
高爵吾數詔吏先與田宅及所當求於吏者亟與爵或
人君上所尊禮久立吏前曾不為決甚亡謂也異日秦
民爵公大夫以上令丞與亢禮今吾於爵非輕也吏獨
安取此且法以有功勞行田宅今小吏未嘗從軍者多
滿而有功者顧不得背公立私守尉長吏教訓甚不善
其令諸吏善遇高爵稱吾意且廉問有不如吾詔者以
重論之
赦天下(六年十二月)
天下既安豪傑有功者封侯新立未能盡圖其功身居
軍九年或未習法令或以其故犯法大者死刑吾甚憐
之其赦天下
詔擇齊荆王(六年十二月)
齊古之建國也今為郡縣其復以為諸侯將軍劉賈數
有大功及擇寬惠修潔者王齊荆地
封爵之誓(見高惠高后文功臣表六年十二月甲申始剖符封功臣)
使黃河如帶泰山若厲國以永存爰及苖裔
乂
非劉氏不王若有亡功非上所置而侯者天下共誅之
尊太上皇詔(六年五月)
人之至親莫親於父子故父有天下傳歸於子子有天
下尊歸於父此人道之極也前日天下大亂兵革並起
萬民苦殃朕親被堅執銳自帥士卒犯危難平暴亂立
諸侯偃兵息民天下大安此皆太公之教訓也諸王通
侯將軍羣卿大夫已尊朕為皇帝而太公未有號今上
尊太公曰太上皇
賜韓王信書(六年秋)
專死不勇專生不任寇攻馬邑君王力不足以堅守乎
安危存亡之地此二者朕所以責於君王
疑獄詔(七年)
制詔御史獄之疑者吏或不敢決有罪者久而不論無
罪者久繫不決自今以來縣道官獄疑者各讞所屬二
千石官二千石官以其罪名當報所不能決者皆移廷
尉廷尉亦當報之廷尉所不能決謹具為奏傅所當比
律令以聞
擇代王詔(十一年正月)
代地居常山之北與夷狄邊趙乃從山南有之遠數有
胡寇難以為國頗取山南太原之地益屬代代之雲中
以西為雲中郡則代受邊寇益少矣王相國通侯吏二
千石擇可立為代王者
獻費詔(十一年二月)
欲省賦甚今獻未有程吏或多賦以為獻而諸侯王尤
多民疾之令諸侯王通侯常以十月朝獻及郡各以口
數率人歲六十三錢以給獻費
求賢詔(同前)
蓋聞王者莫高於周文伯者莫高於齊桓皆待賢人而
成名今天下賢者智能豈特古之人乎患在人主不交
故也士奚由進今吾以天之靈賢士大夫定有天下以
為一家欲其長久世世奉宗廟亡絶也賢人已與我共
平之矣而不與吾共安利之可乎賢士大夫有肯從我
游者吾能尊顯之布告天下使明知朕意御史大夫昌
下相國相國鄼侯下諸侯王御史中執法下郡守其有
意稱明德者必身勸為之駕遣詣相國府署行義年有
而弗言覺免年老癃病勿遣
立南粤王詔(五月)
粤人之俗好相攻擊前時秦徙中縣之民南方三郡使
與百粤雜處會天下誅秦南海尉它居南方長治之甚
有文理中縣人以故不耗減粤人相攻擊之俗益止俱
賴其力今立它為南粤王
議立吳王詔(十二年十月)
吳古之建國也日者荆王兼有其地今死亡後朕欲復
立吳王其議可者
置守冢詔(十一月)
秦皇帝楚隱王魏安釐王齊愍王趙悼襄王皆絶亡後
其與秦始皇帝守冢二十家楚魏齊各十家趙及魏公
子亡忌各五家令視其冢復亡與他事
赦燕吏民詔(二月)
燕王綰與吾有故愛之如子聞與陳豨有謀吾以為亡
有故使人迎綰綰稱疾不來謀反明矣燕吏民非有罪
也賜其吏六百石以上爵各一級與綰居去來歸者赦
之加爵亦一級
三月詔
吾立為天子帝有天下十二年于今矣與天下之豪士
賢大夫共定天下同安輯之其有功者上致之王次為
列侯下乃食邑而重臣之親或為列侯皆令自致吏得
賦斂女子公主為列侯食邑者皆佩之印賜大第室吏
二千石徙之長安受小第室入蜀漢定三秦者皆世世
復吾於天下賢士功臣可謂亡負矣其有不義背天子
擅起兵者與天下共伐誅之布告天下使明知朕意
兩漢詔令卷一
欽定四庫全書
兩漢詔令卷二
宋林虙編
西漢二
惠帝
吏唯給軍賦
吏所以治民也能盡其治則民賴之故重其禄所以為
民也今吏六百石以上父母妻子與同居及故吏嘗佩
將軍都尉印將兵及佩二千石官印者家唯給軍賦他
無有所與
兩漢詔令卷二
欽定四庫全書
兩漢詔令卷三
宋林虙編
西漢三
吕后(四)
差次功臣(二年春)
高皇帝匡飭天下諸有功者皆受分地為列侯萬民大
安莫不受休德朕思念至於久遠而功名不著亡以尊
大誼施後世今欲差次列侯功以定朝位臧於高廟世
世勿絶嗣子各襲其功位其與列侯議定奏之
廢少帝詔(四年夏)
凡有天下治萬民者蓋之如天容之如地上有驩心以
使百姓百姓欣然以事其上驩欣交通而天下治今皇
帝疾久不已迺失惑昏亂不能繼嗣奉宗廟守祭祀不
可屬天下其議代之
議昭靈等尊號詔(七年五月)
昭靈夫人太上皇妃也武哀侯宣夫人高皇帝兄姊也
號諡不稱其議尊號
報單于書(見匈奴𫝊)
單于不忘弊邑賜之以書弊邑恐懼退日自圖年老氣
衰髮齒墮落行步失度單于過聽不足以自汙弊邑無
罪宜在見赦竊有御車二乘馬二駟以奉常駕
兩漢詔令卷三
欽定四庫全書
兩漢詔令卷四
宋林虙編
西漢四
文帝(三十四)
即位赦天下詔
制詔丞相太尉御史大夫間者諸吕用事擅權謀為大
逆欲危劉氏宗廟賴將相列侯宗室大臣誅之皆伏其
辜朕初即位其赦天下賜民爵一級女子百戶牛酒酺
五日
封功臣詔(元年十月)
前吕産自置為相國吕禄為上將軍擅遣將軍灌嬰將
兵擊齊欲代劉氏嬰留滎陽與諸侯合謀以誅吕氏吕
産欲為不善丞相平與太尉勃等謀奪産等軍朱虚侯
章首先捕斬産太尉勃身率襄平侯通持節承詔入北
軍典客揭奪吕禄印其益封太尉勃邑萬戸賜金五十
斤(云云)
有司請建太子詔(正月)
朕既不德上帝神明未歆饗也天下人民未有㥦志今
縱不能博求天下賢聖有德之人而嬗天下焉而曰豫
建太子是重吾不德也謂天下何其安之
又
楚王季父也春秋高閱天下之義理多矣明於國家之
體吳王於朕兄也淮南王弟也皆秉德以陪朕豈為不
豫哉諸侯王宗室昆弟有功臣多賢及有德義者若舉
有德以陪朕之不能終是社稷之靈天下之福也今不
選舉焉而曰必子人其以朕為忘賢有德者而專于子
非所以憂天下也朕甚不取
振貸詔(三月)
方春和時草木羣生之物皆有以自樂而吾百姓鰥寡
孤獨窮困之人或阽於死亡而莫之省憂為民父母將
何如其議所以振貸之
養老詔
老者非帛不煖非肉不飽今歲首不時使人存問長老
又無布帛酒肉之賜將何以佐天下子孫孝養其親今
聞吏禀當受鬻者或以陳粟豈稱養老之意哉具為令
封宋昌詔(六月)
方大臣誅諸吕迎朕朕狐疑皆止朕唯中尉宋昌勸朕
朕巳得保宗廟巳尊昌為衛將軍其封昌為壯武侯諸從
朕六人皆至九卿
賜尉佗書(元年)
皇帝謹問南粤王甚苦心勞意朕高皇帝側室之子弃
外奉北藩于代道里遼遠壅蔽樸愚未嘗致書高皇帝
弃羣臣孝惠皇帝即世高后自臨事不幸有疾日進不
衰以故誖暴乎治諸吕為變故亂法不能獨制迺取它
姓子為孝惠皇帝嗣賴宗廟之靈功臣之力誅之巳畢
朕以王侯吏不釋之故不得不立今即位乃者聞王遺
將軍隆慮侯書求親昆弟請罷長沙兩將軍朕以王書
罷將軍博陽侯親昆弟在真定者巳遣人存問修治先
人冢前日聞王發兵於邊為寇災不止當其時長沙苦
之南郡尤甚雖王之國庸獨利乎必多殺士卒傷良將
吏寡人之妻孤人之子獨人父母得一亡十朕不忍為
也朕欲定地犬牙相入者以問吏吏曰高皇帝所以介
長沙土也朕不得擅變焉吏曰得王之地不足以為大
得王之財不足以為富服領以南王自治之雖然王之
號為帝兩帝並立亡一乘之使以通其道是爭也爭而
不讓仁者不為也願與王分弃前患終今以來通使如
故故使賈馳諭告王朕意王亦受之毋為寇災矣上褚
五十衣中褚三十衣下褚二十衣遺王願王聽樂娛憂
存問鄰國
列侯之國詔(二年十月)
朕聞古者諸侯建國千餘各守其地以時入貢民不勞
苦上下歡欣靡有違德今列侯多居長安邑遠吏卒給
輸費苦而列侯亦無繇教訓其民其令列侯之國為吏
及詔所止者遣太子
日食詔(十一月)
朕聞之天生民為之置君以養治之人主不德布政不
均則天示之災以戒不治乃十一月晦日有食之適見
于天災孰大焉朕獲保宗廟以微眇之身託士民君王
之上天下治亂在予一人唯二三執政猶吾股肱也朕
下不能治育羣生上以累三光之明其不德大矣令至
其悉心思朕之過失及知見之所不及匄以啓告朕及
舉賢良方正能直言極諫者以匡朕之不逮因各敕以
職任務省繇費以便民朕既不能遠德故&KR0832;然念外人
之有非(&KR0832;下板反)是以設備未息今縱不能罷邊屯戍又飭兵
厚衛其罷衛將軍軍大僕見馬遺財足(遺留也今當減留纔足充事而
巳)餘皆以給傳置
開藉田詔(正月)
夫農天下之本也其開藉田朕親率耕以給宗廟粢盛
民讁作縣官及貸種食未入入未備者皆赦之
除誹謗法詔(五月)
古之治天下朝有進善之旌誹謗之木所以通治道而
來諫者也今法有誹謗訞言之罪是使衆臣不敢盡情
而上無由聞過失也將何以來遠方之賢良其除之民
或祝詛上以相約而後相謾吏以為大逆其有他言吏
又以為誹謗此細民之愚無知抵死朕甚不取自今以
來有犯此者勿聽治
詔議犯法者收坐(二年見刑法志)
詔丞相太尉御史法者治之正所以禁暴而衛善人今
犯法者巳論而使無罪之父母妻子同産坐之及收朕
甚弗取其議
詔議法(見刑法志與前詔相連)
朕聞之法正則民慤罪當則民從且夫牧民而道之以
善者吏也既不能道又以不正之法罪之是法反害於
民為暴者也朕未見其便宜孰計之
勸農詔(九月)
農天下之大本也民所恃以生也而民或不務本而事
末故生不遂朕憂其然故今兹親率羣臣農以勸之其
賜天下民今年田租之半
不受獻詔
鸞旗在前屬車在後吉行日五十里師行三十里朕乘
千里之馬獨先安之朕不受獻也其令四方毋求來獻
遣列侯之國詔(三年十月)
前日遣列侯之國辭未行丞相朕之所重其為朕率列
侯之國
擊匈奴詔(三年五月見匈奴傳)
漢與匈奴約為昆弟無侵害邊境所以輸遺匈奴甚厚
今右賢王離其國將衆居河南地非常故往來入塞捕
殺吏卒敺侵上郡保塞蠻夷令不得居其故陵轢邊吏
入盜甚驁無道非約也其發邊吏車騎八萬詣高奴遣
丞相灌嬰將擊右賢王
遺匈奴書(六年)
皇帝敬問匈奴大單于無恙使係虖淺遺朕書云願寢
兵休士除前事復故約以安邊民世世平樂朕甚嘉之
此古聖王之志也漢與匈奴約為兄弟所以遺匈奴甚
厚背約離兄弟之親者常在匈奴然右賢王事巳在赦
前勿深誅單于若稱書意明告諸吏使無負約有信敬
如單于書使者言單于自將并國有功甚苦兵事服繡
袷綺衣長襦錦袍各一比疎一黃金飭具帶一黃金犀
毗一繡十匹錦二十匹赤綈綠繒各四十匹使中大夫
意謁者令肩遺單于
勸農詔(十二年正月)
道民之路在於務本朕親率天下農十年于今而野不
加辟歲一不登民有飢色是從事焉尚寡而吏未加務也
吾詔書數下歲勸民種樹而功未興是吏奉吾詔不勤
而勸民不明也且吾農民甚苦而吏莫之省將何以勸
焉其賜農民今年租稅之半
置三老孝悌力田常員詔(二月)
孝悌天下之大順也力田為生之本也三老衆民之師
也廉吏民之表也朕甚嘉此二三大夫之行今萬家之
縣云無應令豈實人情是吏舉賢之道未備也其遣謁
者勞賜三老孝者帛人五匹悌者力田二匹廉吏二百
石以上率百石者三匹及問民所不便安而以戸口率
置三老孝悌力田常員各率其意以道民焉
親耕親桑具禮儀詔(十三年二月)
朕親率天下農耕以供粢盛皇后親桑以奉祭服其具
禮儀
除祕祝詔(夏見郊祀志)
祕祝之官移過於下朕甚弗取其除之
除肉刑詔(五月見刑法志)
制詔御史蓋聞有虞氏之時畫衣冠異章服以為戮而
民弗犯何治之至也今法有肉刑三(孟康曰黥劓二刖左右趾合一凡三
也)而姦不止其咎安在非乃朕德之薄而教不明歟吾甚
自愧故夫訓道不純而愚民陷焉詩曰愷弟君子民之
父母今人有過教未施而刑巳加焉或欲改行為善而
道亡繇至朕甚憐之夫刑至斷支體刻肌膚終身不息
何其刑之痛而不德也豈稱為民父母之意哉其除肉刑
有以易之及令罪人各以輕重不亡逃有年而免具為
令
勸農詔(六月)
農天下之本務莫大焉今瘽身從事(瘽古勤字)而有租税之
賦是謂本末者無以異也其於勸農之道未備其除田
之租税賜天下孤寡布帛絮各有數
增祀無祈詔(十四年春)
朕獲執犧牲珪幣以事上帝宗廟十四年于今歴日彌
長以不敏不明而久撫臨天下朕甚自愧其廣增諸祀
壇場珪幣昔先王遠施不求其報望祀不祈其福右賢
左戚先民後已至明之極也今吾聞祠官祝釐(音僖)皆歸福
於朕躬不為百姓朕甚媿之夫以朕之不德而專鄉獨
美其福百姓不與焉是重吾不德也其令祠官致敬無
有所祈
答鼂錯璽書(見鼂錯𫝊當在十四年)
皇帝問太子家令上書言兵體三章聞之書言狂夫之
言而明主擇焉今則不然言者不狂而擇者不明國之
大患故在於此使夫不明擇於不狂是以萬聽而萬不
當也
策賢良文學士(見鼂錯𫝊當在十五年九月)
皇帝曰昔者大禹勤求賢士施及方外四極之内舟車
所至人迹所及靡不聞命以輔其不逮近者獻其明遠
者通厥聰比善戮力以翼天子是以大禹能亡失德夏
以長楙高皇帝親除大害去亂從並建豪英以為官師
為諫爭輔天子之闕而翼戴漢宗也賴天之靈宗廟之
福方内以安澤及四夷今朕獲執天下之正以承宗廟
之祀朕既不德又不敏明弗能燭而智不能治此大夫
之所著聞也故詔有司諸侯王三公九卿及主郡吏各
帥其志以選賢良明於國家之大體通於人事之終始
及能直言極諫者各有人數將以匡朕之不逮二三大
夫之行當此三道朕甚嘉之故登大夫於朝親諭朕志
大夫其上三道之要及永惟朕之不德吏之不平政之
不宣民之不寧四者之闕悉陳其志毋有所隱上以薦
先帝之宗廟下以興萬民之休利著之于篇朕親覽焉
觀大夫所以佐朕至與不至書之周之密之重之閉之
興自朕躬大夫其正論毋枉執事烏虖戒之二三大夫
其帥志毋怠
議郊祀詔(十五年春見郊祀志)
有異物之神見於成紀毋害於民歲以有年朕幾郊祀
上帝諸神禮官議毋諱以朕勞
議可以佐百姓者詔(後元年三月)
間者數年比不登又有水旱疾疫之災朕甚憂之愚而
不明未達其咎意者朕之政有所失而行有過與乃天
道有不順地利或不得人事多失和鬼神廢不享與何
以致此將百官之奉養或廢無用之事或多與何其民
食之寡乏也夫度田非益寡而計民未加益以口量地
其於古猶有餘而食之甚不足者其咎安在無乃百姓
從事於末以害農者蕃為酒醪以靡穀者多六畜之食
焉者衆與細大之義吾未能得其中其與丞相列侯吏
二千石博士議之有可以佐百姓者率意遠思無有所
隱
遺匈奴書(後二年)
皇帝敬問匈奴大單于無恙使當戸且渠彫渠難郎中
韓遼遺朕馬二匹已至敬受先帝制長城以北引弓之
國受令單于長城以内冠帶之室朕亦制之使萬民耕
織射獵衣食父子毋離臣主相安俱無暴虐今聞渫惡
民貪降其趨背義絶約忘萬民之命離兩主之歡然其
事巳在前矣書云二國巳和親兩主驩說寢兵休卒養
馬世世昌樂翕然更始朕甚嘉之聖者日新改作更始
使老者得息幼者得長各保其首領而終其天年朕與
單于俱由此道順天恤民世世相傳施之無窮天下莫
不咸嘉使漢與匈奴鄰敵之國匈奴處北地寒殺氣早
降故詔吏遺單于秫蘖金帛綿絮它物歲有數今天下
大安萬民熙熙獨朕與單于為之父母朕追念前事薄
物細故謀臣計失皆不足以離昆弟之驩朕聞天不頗
覆地不偏載朕與單于皆捐細故俱蹈大道也墮壞前
惡以圖長久使兩國之民若一家元元萬民下及魚鼈
上及飛鳥跂行喙息蠕動之𩔖莫不就安利避危殆故
來者不止天之道也俱去前事朕釋逃虜民單于母言
章尼等朕聞古之帝王約分明而不食言單于留志天
下大安和親之後漢過不先單于其察之
和親詔(後二年六月)
朕既不明不能遠德使方外之國或不寧息夫四荒之
外不安其生封圻之内勤勞不處二者之咎皆自於朕
之德薄而不能達遠也間者累年匈奴並暴邊境多殺
吏民邊臣兵吏又不能諭其内志以重吾不德夫久結
難連兵中外之國將何以自寧今朕夙興夜寐勤勞天
下憂苦萬民為之惻怛不安未嘗一日忘於心故遣使
者冠盖相望結徹於道(使車往還故徹如結也)以諭朕志於單于
今單于反古之道計社稷之安便萬民之利新與朕俱
棄細過偕之大道結兄弟之義以全天下元元之民和
親以定始于今年
和親詔(後二年)
制詔御史匈奴大單于遺朕書和親已定亡人不足以
益衆廣地匈奴無入塞漢無出塞犯今約者殺之可以
久親後無咎俱便朕已許其布告天下使明知之
遺詔
朕聞之蓋天下萬物之萌生靡不有死死者天地之理
物之自然奚可甚哀當今之世咸嘉生而惡死厚葬以
破業重服以傷生吾甚不取且朕既不德無以佐百姓
今崩又使重服久臨以罹寒暑之數哀人父子傷長老
之志損其飲食絶鬼神之祭祀以重吾不德謂天下何
朕獲保宗廟以眇眇之身託于天下君王之上二十有
餘年矣賴天之靈社稷之福方内安寧靡有兵革朕既
不敏常畏過行以羞先帝之遺德惟年之久長懼于不
終今乃幸以天年得復供養于高廟朕之不明與嘉之
其奚哀念之有其令天下吏民令到出臨三日皆釋服
無禁取婦嫁女(云云)它不在令中者皆以此令比𩔖從事
布告天下使明知朕意霸陵山川因其故無有所改歸
夫人以下至少使
兩漢詔令卷四
欽定四庫全書
兩漢詔令卷五
宋林虙編
西漢五
景帝(十五)
文帝廟樂舞(元年十月)
蓋聞古者祖有功而宗有德制禮樂各有由歌者所以
發德也舞者所以明功也高廟酎(直救切)奏武德文始五
行之舞孝惠廟酎奏文始五行之舞孝文皇帝臨天下
通關梁不異遠方除誹謗去肉刑賞賜長老收恤孤獨
以遂羣生減耆欲不受獻罪人不帑(讀與孥同)不誅亡罪不
私其利也除宫刑出美人重絶人之世也朕既不敏弗
能勝識此皆上世之所不及而孝文皇帝親行之德厚
侔天地利澤施四海靡不獲福明象乎日月而廟樂不
稱朕甚懼焉其為孝文皇帝廟為昭德之舞以明休德
然后祖宗之功德施乎萬世永永無窮朕甚嘉之其與
丞相列侯中二千石禮官具禮儀奏
詔議徙民寬地(元年正月)
間者歲比不登民多乏食夭絶天年朕甚痛之郡國或
磽陿無所農桑&KR0795;畜(&KR0795;謂食養之畜謂牧放也&KR0795;古繫字)或地饒廣薦草
莽水泉利而不得徙其議民欲徙寬大地者聽之
詔議受所監臨令
吏受所監臨以飲食免重受財物賤買貴賣論輕廷尉
與丞相更議著令
減笞詔(元年見刑法志)
加笞重罪無異幸而不死不可為人其定律笞五百曰
三百笞三百曰二百
詔封蕭何後(二年見蕭何傳)
制詔御史故相國蕭何高皇帝大功臣所與為天下也
今其祀絶朕甚憐之其以武陽縣戶二千封何孫嘉為
列侯(按景帝紀二年六月蕭何孫係為列侯而本𫝊無孫名係者)
赦吳吏民等詔(三年六月)
迺者吳王濞等為逆起兵相脅詿誤吏民吏民不得巳
今濞等巳滅吏民當坐濞等及逋逃亡軍者皆赦之楚
元王子蓺等與濞等為逆朕不忍加法除其籍毋令汙
宗室立平陸侯劉禮為楚王續元王後
擊七國詔(三年)
制詔將軍蓋聞為善者天報以福為非者天報以殃高
皇帝親垂功德建立諸侯幽王悼惠王絶無後孝文皇
帝哀憐加惠王幽王子遂悼惠王子卬等令奉其先王
宗廟為漢藩國德配天地明並日月而吳王濞背德反
義誘受天下亡命罪人亂天下幣稱疾不朝二十餘年
有司數請濞罪孝文皇帝寬之欲其改行為善今乃與
楚王戊趙王遂膠西王邛濟南王辟光菑川王賢膠東
王雄渠約從謀反為逆無道起兵以危宗廟賊殺大臣
及漢使者迫劫萬民伐殺無罪燒殘民家掘其丘壟甚為
暴虐而卬等又重逆無道燒宗廟鹵御物朕甚痛之朕
素服避正殿將軍其勸士大夫擊反虜擊反虜者深入
多殺為功斬首捕虜比三百石以上皆殺無有所置敢
有議詔及不如詔者皆要斬
頌繫老幼等詔(三年見刑法志)
高年老長人所尊敬也鰥寡不屬逮者人所哀憐也其
著令八十以上八歲以下及孕者未乳師朱儒當鞠繫
者頌繫之(師古曰頌讀曰容寬容之不桎梏)
讞獄詔(中五年九月)
法令度量所以禁暴止邪也獄人之大命死者不可復
生吏或不奉法令以貨賂為市朋黨比周以苛為察以
刻為明令亡罪者失職朕甚憐之(師古曰職常也失其常理也)有罪
者不伏罪姦法為暴甚亡謂也諸獄疑若雖文致於法
而於人心不厭者輙讞之
吏車服詔(中六年五月)
夫吏者民之師也車駕衣服宜稱六百石以上皆長吏
也亡度者或不吏服出入閭里與民亡異令長吏二千
石車朱兩轓(師古據許慎李登說轓車之蔽也)千石至六百石朱左幡
車騎從者不稱其官衣服下吏出入閭巷亡吏體者二
千石上其官屬三輔舉不如法令者皆上丞相御史請
之
減笞詔(中六年見同前)
加笞者或至死而笞未畢朕甚憐之其減笞三百曰二
百笞二百曰一百又笞者所以教之也其定箠令
讞獄詔(後元年正月)
獄重事也人有智愚官有上下獄疑者讞有司有司所
不能決移廷尉有令讞而後不當讞者不為失欲令治
獄者務先寬
令二千石脩職(後二年四月)
雕文刻鏤傷農事者也錦繡纂組害女紅者也農事傷
則飢之本也女紅害則寒之原也夫飢寒並至而能亡
為非者寡矣朕親耕后親桑以奉宗廟粢盛祭服為天
下先不受獻減太官省繇賦欲天下務農蠶素有畜積
以備災害彊毋攘弱衆毋暴寡老耆以夀終幼孤得遂
長今歲或不登民食頗寡其咎安在或詐偽為吏吏以
貨賂為市漁奪百姓侵牟萬民縣丞長吏也奸法與盜
盜甚無謂也其令二千石各脩其職不事官職耗亂者
丞相以聞請其罪布告天下使明知朕意
訾算詔(五月)
人不患其不知患其為詐也不患其不勇患其為暴也
不患其不富患其亡厭也其唯廉士寡欲易足今訾算
十以上迺得官(應劭曰古者疾吏之貪衣食足知榮辱限訾十算乃得為吏十算十萬也)廉
士算不必衆有市籍不得官無訾又不得官朕甚愍之
訾算四得官亡令廉士久失職貪夫長利
勸農桑禁采金玉詔(後三年正月)
農天下之本也黃金珠玉飢不可食寒不可衣以為幣
用不識其終始間歲或不登意為末者衆農民寡也其
令郡國務勸農桑益種樹可得衣食物吏發民若取庸
采黃金珠玉者坐臧為盜二千石聽者與同罪
兩漢詔令卷五
欽定四庫全書
兩漢詔令卷六
宋林虙編
西漢六
武帝
復高年子孫詔(建元元年四月)
古之立教鄉里以齒朝廷以爵扶世導民莫善於德然
則於鄉里先耆艾奉高年古之道也今天下孝子順孫
願自竭盡以承其親外迫公事内乏資財是以孝子闕
焉朕甚哀之民年九十以上已有受鬻法(給米粟以為糜鬻之六反)
為復子若孫令得身帥妻妾遂其供養之事
修山川祠詔(五月)
河海潤千里其令祠官修山川之祠為歲事曲加禮
諭淮南王(建元三年)
皇帝問淮南王使中大夫玉上書言事聞之朕奉先帝
之休德夙興夜寐明不能燭重以不德是以比年凶菑
害衆夫以眇眇之身託於王侯之上内有飢寒之民南
夷相攘使邊騷然不安朕甚懼焉今王深惟重慮明太
平以弼朕失稱三代至盛際天接地人迹所及咸盡賓
服藐然甚慙嘉王之意靡有所終使中大夫助諭朕意
告王越事
詔策賢良(元光元年五月)
朕聞昔在唐虞畫象而民不犯日月所燭莫不率俾周
之成康刑錯不用德及鳥獸教通四海海外肅昚北發
渠搜氐羌徠服星辰不孛日月不蝕山陵不崩川谷不
塞麟鳳在郊藪河洛出圖書嗚呼何施而臻此與今朕
獲奉宗廟夙興以求夜寐以思若涉淵水未知所濟猗
與偉與何行而可以章先帝之洪業休德上參堯舜下
配三王朕之不敏不能遠德此子大夫之所睹聞也賢
良明於古今王事之體受策察問咸以書對著之於篇
朕親覽焉
又(同前)
朕獲承至尊休德傳之無窮施之罔極任大而守重是
以夙夜不皇康寧永惟萬事之統猶懼有闕故廣延四
方之豪雋郡國諸侯公選賢良修潔博習之士欲聞大
道之要至論之極今子大夫褎然為舉首朕甚嘉之子
大夫其精心致思朕垂聽而問焉盖聞五帝三王之道
改制作樂而天下洽和百王同之當虞氏之樂莫盛於
韶於周莫盛於勺聖王已没鐘鼔筦絃之聲未衰而大
道微缺陵夷至乎桀紂之行王道大壤矣夫五百年之
間守文之君當塗之士欲則先王之法以戴翼其世者
甚衆然猶不能反日以仆滅至後王而後止豈其操持
或誖謬而失其統與固天降命不可復反必推之於大
衰而後息與烏虖凡所為屑屑夙興夜寐務法上古者
又將無補與三代受命其符安在災異之變何緣而起性
命之情或夭或壽或仁或鄙習聞其號未燭厥理伊欲
風流而令行刑清而姦改百姓和樂政事昭宣何修何
飾而膏露降百穀登德潤四海澤臻草木三光全寒暑
平受天之祜享鬼神之靈德澤洋溢施於方外延及羣
生子大夫明先聖之業習俗化之變終始之序講聞高
誼之日久矣其明以諭朕科别其條勿猥勿并取之於
術慎其所出迺其不正不直不忠不極枉于執事書之
不泄興自朕躬毋悼後害子大夫其盡心靡有所隱朕
將親覽焉
又(同前)
蓋聞虞舜之時游於巖廊之上垂拱無為而天下太平
周文王至於日昃不暇食而宇内亦治夫帝王之道豈
不同條共貫歟何逸勞之殊也蓋儉者不造玄黃旌旗
之飾及至周室設兩觀乘大路朱干玉戚八佾陳於庭
而頌聲興夫帝王之道豈異指哉或曰良玉不瑑又云
非文無以輔德二端異焉殷人執五刑以督姦傷肌膚
以懲惡成康不式四十餘年天下不犯囹圄空虚秦國
用之死者甚衆刑者相望耗矣哀哉烏虖朕夙寤晨興
惟前帝王之憲永思所以奉至尊章洪業皆在力本任
賢今朕親耕藉田以為農先勸孝弟崇有德使者冠蓋
相望問勤勞恤孤獨盡思竭神功烈休德未始云獲也
今陰陽錯繆氛氣充塞羣生寡遂黎民未濟廉恥貿亂
賢不肖渾殽未得其真故詳延特起之士意庶幾乎今子
大夫待詔百有餘人或道世務而未濟稽諸上古而不
同考之於今而難行毋迺牽於文繫而不得騁與將所
繇異術所聞殊方與各悉對著于篇毋諱有司明其指
略切磋究之以稱朕意
又(同前)
蓋聞善言天者必有徵於人善言古者必有驗於今故
朕垂問乎天人之應上嘉唐虞下悼桀紂寖微寖滅寖
明寖昌之道虚心以改今子大夫明於陰陽所以造化
習於先聖之道業然而文采未極豈惑乎當世之務哉
條貫靡竟統紀未終意朕之不明與聽若眩與夫三王
之教所祖不同而皆有失或謂久而不易者道也意豈
異哉子大夫既巳著大道之極陳治亂之端矣其悉之
究之熟之復之詩不云乎嗟爾君子毋恒安息神之聽
之介爾景福朕將親覽焉子大夫其茂明之
又
蓋聞上古至治畫衣冠異章服而民不犯陰陽和五穀
登六畜蕃甘露降風雨時嘉禾興朱草生山不童澤不
涸麟鳳在郊藪龜龍游於沼河洛出圖書父不喪子兄
不哭弟北發渠搜南撫交阯舟車所至人跡所及跂行
喙息咸得其宜朕甚嘉之今何道而臻乎此子大夫修
先聖之術明君臣之義講論洽聞有聲乎當世敢問子
大夫天人之道何所本始吉凶之效安所期焉禹湯水
旱厥咎何由仁義禮智四者之宜當安設施屬統垂業
物鬼變化天命之符廢興何如天文地理人事之紀子
大夫習焉其悉意正議詳具其對著之於篇朕將親覽
焉靡有所隱
又冊公孫弘
問弘稱周公之治弘之材能自視孰與周公賢
賜嚴助書(當是元光初)
制詔會稽太守君厭承明之廬勞侍從之事懷故土出
為郡吏會稽東接於海南近諸越北枕大江間者闊焉
久不聞問具以春秋對毋以蘇秦從横
詔問公卿(元光二年十月)
朕飾子女以配單于金幣文繡賂之甚厚單于待命加
嫚侵盜亡巳邊境被害朕甚閔之今欲舉兵攻之何如
賜陳后策(元光五年)
皇后失序惑於巫祝不可以承天命其上璽綬罷退居
長門宫
赦鴈門代郡軍士詔(六年春)
夷狄無義所從來久間者匈奴數寇邊境故遣將撫師
古者治兵振旅因遭虜之方入將吏新會上下未輯代
郡將軍敖鴈門將軍廣所任不肖校尉又背義妄行弃
軍而北少吏犯禁用兵之法不勤不教將率之過也教
令宣明不得盡力士卒之罪也將軍已下廷尉使理正
之而又加法於士卒二者並行非仁聖之心朕閔衆庶
陷害欲刷耻改行復奉正義厥路無繇其赦鴈門代郡
軍士不循法者
詔議不舉孝廉者罪(元朔元年十一月)
公卿大夫所使總方略一統𩔖廣教化美風俗也夫本
仁祖義襃德禄賢勸善刑暴五帝三王所繇昌也朕夙
興夜寐嘉與宇内之士臻於斯路故旅耆老復孝敬選
豪傑講文學稽參政事祈進民心深詔執事興廉舉孝
庶幾成風紹休聖緒夫十室之邑必有忠信三人並行
厥有我師今或至闔郡而不薦一人是化不下究而積
行之君子壅於上聞也二千石官長紀綱人倫將何以
佐朕燭幽隱勸元元厲蒸庶崇鄉黨之訓哉且進賢受
上賞蔽賢蒙顯戮古之道也其與中二千石禮官博士
議不舉孝廉者罪
赦天下詔(三月)
朕聞天地不變不成施化陰陽不變物不暢茂易曰通
其變使民不倦詩云九變復貫知言之選朕嘉唐虞而
樂殷周據舊以鑒新其赦天下與民更始諸逋貸及辭
訟在孝景後三年以前皆勿聽治
許諸侯王分子弟邑(二年正月)
梁王城陽王親慈同生願以邑分弟其許之諸侯王請
與子弟邑者朕將親覽使有列位焉
制詔御史諸侯王或欲推私恩分子弟邑者令各條上
朕且臨定其號名
益封衛青詔(元朔二年)
匈奴逆天理亂人倫暴長虐老以盜竊為務行詐諸蠻
夷造謀籍兵數為邊害故興師遣將以征厥罪詩不云
乎薄伐獫狁至于太原出車彭彭城彼朔方今車騎將
軍青度西河至高闕獲首三千三百級車輜畜産畢收
為鹵已封為列侯遂西定河南地案榆谿舊塞絶梓領
梁北河討蒲泥破符離斬輕銳之卒捕伏聽者三千一
十七級執訊獲醜敺馬牛羊百有餘萬全甲兵而還益
封青三千八百戸
封丞相弘詔(元朔三年十一月)
朕嘉先聖之道開廣門路宣招四方之士蓋古者任賢
而序位量能以授官勞大者厥禄厚德盛者獲爵尊故
武功以顯重而文德以行褒其以高城之平津鄉戸六
百五十封丞相弘為平津侯
報公孫弘(同前)
古者賞有功襃有德守成上文遭禍右武未有易此者
也朕夙夜庶幾獲承至尊懼不能寧惟所與共為治者
君宜知之蓋君子善善及後世若兹行常在朕躬君不
幸罹霜露之疾何恙不巳乃上書歸侯乞骸骨是章朕
之不德也今事少間君其存精神止念慮輔助醫藥以
自持
赦天下詔(三年三月)
夫刑罰所以防姦也内長文所以見愛也以百姓之未
洽于教化朕嘉與士大夫日新厥業祇而不解其赦天
下(張晏曰長文長文德也師古曰詔言有文德者即親内而崇長之所以見仁愛之道見謂顯示胡電反)
益封衛青(五年)
大將軍青躬率戎士師大捷獲匈奴王十有餘人益封青
八千七百戸而封青子伉為宜春侯子不疑為陰安侯
子登為發干侯
封公孫敖等詔御史(元朔五年)
護軍都尉公孫敖三從大將軍擊匈奴常護軍傅校獲
王封敖為合騎侯都尉韓說從大軍出寘渾至匈奴右
賢王庭為戲下搏戰獲王封說為龍頟侯騎將軍賀從
大將軍獲王封賀為南窌侯輕車將軍李蔡再從大將
軍獲王封蔡為樂安侯校尉李朔趙不虞公孫戎奴各
三從大將軍獲王封朔為陟軹侯不虞為隨成侯戎奴
為從平侯將軍李沮李息及校尉竇如意中郎將綰皆
有功賜爵關内侯沮息如意食邑各三百戸
削梁王襄詔(元朔中)
首惡失道任后也朕置相吏不逮無以輔王故陷不誼
不忍致法削梁王五縣奪王太后湯沐成陽邑梟任后
首于市
詔太常禮官(五年六月)
蓋聞導民以禮風之以樂婚姻者居室之大倫也今禮
壞樂崩朕甚閔焉故詳延天下方聞之士咸薦諸朝其
令禮官勸學講議洽聞舉遺興禮以為天下先太常其
議予博士弟子崇鄉黨之化以厲賢才焉
賞霍去病等(元朔六年)
嫖姚校尉去病斬首捕虜二千二十八級得相國當戸
斬單于大父行藉若侯産捕季父羅姑比再冠軍以二
千五百戸封去病為冠軍侯上谷太守郝賢四從大將
軍捕首虜千三百級封賢為終利侯騎士孟已有功賜
爵關内侯邑二百戸校尉張騫從大將軍以嘗使大夏
留匈奴中久道軍知善水草處軍得以無飢渴因前使
絶國功封騫為博望侯
置武功賞官詔(六年六月)
朕聞五帝不相復禮三代不同法所繇殊路而建德一也蓋
孔子對定公以徠遠哀公以論臣景公以節用非期不同所急
異務也今中國一統而北邊未安朕甚悼之日者大將
軍巡朔方征匈奴斬首虜萬八千級諸禁錮及有過者
咸蒙厚賞得免減罪今大將軍仍復克獲斬首虜萬九
千級受爵賞而欲移賣者無所流貤(弋賜反凡物一重為一貤言欲移賣
者無差次流行)其議為令有司奏請置武功賞官以寵戰士
遣謁者巡行天下詔(元狩元年四月)
朕聞咎繇對禹曰在知人知人則哲惟帝難之蓋君者
心也民猶支體支體傷則心&KR0579;怛日者淮南衡山修文
學流貨賂兩國接壞怵於邪說而造簒弑此朕之不德
詩云憂心慘慘念國之為虐已赦天下滌除與之更始
朕嘉孝弟力田哀夫老眊孤寡鰥獨或匱於衣食甚憐
閔焉其遣謁者巡行天下存問致賜曰皇帝使謁者賜
縣三老孝者帛人五匹鄉三老弟者力田帛人三匹年
九十以上及鰥寡孤獨帛人二匹絮三斤八十以上米
人三石有冤失職使者以聞縣鄉即賜無贅聚
議后土祀(元狩二年)
今上帝朕親郊而后土無祀則禮不答也
益封霍去病(元狩二年春)
驃騎將軍率戎士隃烏盭討遫濮涉狐奴歴五王國輜
重人衆攝讋者弗取幾獲單于子轉戰六日過焉支山
千有餘里合短兵鏖臯蘭下殺折蘭王斬盧侯王銳悍
者誅全甲獲醜執渾邪王子及相國都尉捷首虜八千
九百六十級收休屠祭天金人師率減什七益封去病
二千二百戸
又(元狩二年夏)
驃騎將軍涉鈞耆濟居延遂臻小月氏攻祁連山揚武
乎鱳得得單于單桓酋涂王及相國都尉以衆降下者
二千五百人可謂能舍服知成而止矣捷首虜三萬二
百獲五王王母單于閼氏王子五十九人相國將軍當
戸都尉六十三人師大率減什三益封去病五千四百
戸賜校尉從至小月氏者爵左庶長鷹擊司馬破奴再
從驃騎將軍斬遫濮王捕稽且王右千騎將王王毋各
一人王子以下四十一人捕虜三千三百三十人前行
捕虜千四百人封破奴為從驃侯校尉高不識從驃騎
將軍捕呼于耆王王子以下十一人捕虜千七百六十
八人封不識為宜冠侯校尉僕多有功封為煇渠侯合
騎侯敖坐行留不與驃騎將軍會當斬贖為庶人
渾邪王降益封去病(元狩二年秋)
驃騎將軍去病率師征匈奴西域王渾邪王及厥衆萌
咸奔於率以軍糧接食并將控弦萬有餘人誅獟悍捷
首虜八千餘級降異國之王三十二戰士不離傷十萬
之衆畢懷集服仍興之勞爰及河塞庶幾無患以千七
百戸益封驃騎將軍減隴西北地上郡戍卒之半以寬
天下繇役
封蕭何後(元狩三年)
詔御史以鄼戸二千四百封何曾孫慶為鄼侯布告天
下令明知朕報相國德也
益封去病等(元狩四年)
驃騎將軍去病率師躬將所獲葷允之士約輕齎絶大
漠涉獲單于章渠以誅北車耆轉擊左大將雙獲旗鼓
歴度難侯濟弓盧獲屯頭王韓王等三人將軍相國當
戸都尉八十三人封狼居胥山禪於姑衍登臨翰海執
訊獲醜七萬有四百四十三級師率減什二取食於敵
卓行殊遠而糧不絶以五千八百戸益封驃騎將軍右
北平太守路博德屬驃騎將軍會興城不失期從至檮
余山斬首捕虜二千八百級封博德為邳離侯北地都
尉衛山從驃騎將軍獲王封山為義陽侯故歸義侯因
淳王復陸支樓剸王伊即靬皆從驃騎將軍有功封復
陸支為杜侯伊即靬為衆利侯從驃侯破奴昌武侯安
稽從驃騎有功益封各三百戸漁陽太守解校尉敢皆
獲旗鼔賜爵關内侯解食邑三百戸敢二百戸校尉自
為爵左庶長
封齊王閎策(元狩六年)
惟元符六年四月乙巳皇帝使御史大夫湯廟立子閎
為齊王嗚呼小子閎受兹青社朕承天序惟稽古建爾
國家封于東土世為漢藩輔嗚呼念哉共朕之詔惟命
不于常人之好德克明顯光義之不圖俾君子怠悉爾
心允執其中天禄永終厥有愆不臧迺凶于乃國害于
爾躬嗚呼保國乂民可不敬與王其戒之
封燕王策
嗚呼小子旦受兹玄社建爾國家封于北土世為漢藩
輔嗚呼薰鬻氏虐老獸心以姦巧邊甿朕命將率徂征
厥罪萬夫長千夫長三十有二帥降旗奔師薰鬻徙域
北州以妥悉爾心毋作怨毋作棐德毋迺廢備非教士
不得從徵王其戒之
封廣陵王策
嗚呼小子胥受兹赤社建爾國家封于南土世世為漢
藩輔古人有言曰大江之南五湖之間其人輕心揚州
保疆三代要服不及以正嗚呼悉爾心祇祇兢兢迺惠
迺順毋相好逸毋邇宵人惟法惟則書云臣不作福不
作威靡有後羞王其戒之
遣博士大等循行天下詔(元狩六年六月)
日者有司以幣輕多姦農傷而末衆又禁兼并之塗故
改幣以約之稽諸往古制宜於今廢期有月(期音朞朞有餘月矣)
而山澤之民未諭夫仁行而從善義立則俗易意奉憲
者所以導之未明與將百姓所安殊路而撟虔吏因乘
埶以侵蒸庶邪何紛然其擾也今遣博士大等六人分
循行天下存問鰥寡廢疾無以自振業者貸與之諭三
老孝弟以為民師舉獨行之君子徵詣行在所朕嘉賢
者樂知其人廣宣厥道士有特招使者之任也詳問隱
處亡位及冤失職姦猾為害野荒治苛者舉奏郡國有
所以為便者上丞相御史以聞
得寳鼎(元狩末)
間者河溢歲數不登故巡祭后土祈為百姓育穀今年
豐楙未報鼎曷為出哉
遣博士中等循行詔(元鼎元年九月)
仁不異遠義不辭難今京師雖未為豐年山林池澤之
饒與民共之今水潦移於江南迫隆冬至朕懼其飢寒
不活江南之地火耕水耨(燒草下水種稻草與稻並生高七八寸因悉芟去復下水
灌之草死獨稻長所謂火耕水耨)方下巴蜀之粟致之江陵遣博士中
等分循行諭告所抵無令重困吏令有振救飢民免其
戹者具舉以聞
封欒大詔(元鼎四年夏)
制詔御史昔禹疏九河決四瀆間者河溢臯陸隄繇不
息朕臨天下二十有八年天若遺朕士而大通焉乾稱
飛龍鴻漸于般朕意庶幾與焉其以二千戸封地士將
軍大為樂通侯賜列侯甲第童千人乘輿斥車馬帷帳
器物以充其家
封周子南君詔(四年十一月)
祭地冀州瞻望河洛巡省豫州觀于周室邈而無祀詢
問耆老迺得孽子嘉其封嘉為周子南君以奉周祀
封石慶詔(元鼎五年九月)
制詔御史萬石君先帝尊之子孫至孝其以御史大夫
慶為丞相封牧丘侯
封真定泗水王詔(元鼎五年六月)
常山憲王早夭后妾不和適孽誣爭陷于不誼以滅國
朕甚閔焉其封憲王子平三萬戸為真定王子商三萬
戸為泗水王
卜式賜爵詔(元鼎五年)
朕聞報德以德報怨以直今天下不幸有事郡縣諸侯
未有奮繇直道者也齊相雅行躬耕隨牧畜蕃輙分昆
弟更造不為利惑日者北邊有興上書助官往年西河
歲惡率齊人入粟今又首奮雖未戰可謂義形於内矣
其賜式爵關内侯黃金四十斤田十頃布告天下使明知之
討吕嘉等詔(元鼎五年秋)
天子微弱諸侯力政譏臣不討賊吕嘉建德等反自立
晏如令粤人及江淮以南樓船十萬帥往討之
封韓千秋等(元鼎五年三月)
韓千秋雖亡成功亦軍鋒之冠封其子延年為成安侯
摎樂其姊為王太后首願屬漢封其子廣德為㰍侯(㰍古
龍字)
詔丁酉拜況于郊(五年十一月)
朕以眇身託於王侯之上德未能綏民民或飢寒故巡
祭后土以祈豐年冀州脽壤迺顯文鼎獲薦於廟渥洼
水出馬朕其御焉戰戰兢兢懼不克任思昭天地内惟
自新詩云四牡翼翼以征不服親省邊垂用事所極望見
泰一修天文䄠(文穎曰䄠祭也晉灼䄠古禪字)辛夘夜若景光十有二
明易曰先甲三日後甲三日朕甚念年歲未咸登飭躬
齋戒丁酉拜況于郊
敕責楊僕書(元鼎六年)
將軍之功獨有先破石門尋陿非有斬將騫旗之實也
烏足以驕人哉前破番禺捕降者以為虜掘死人為獲
是一過也建德吕嘉逆罪不容於天下將軍擁精兵不
窮追超然以東越為援不念其勤勞而造佞巧請乘傳
行塞因用歸家懷銀黃垂三組夸鄉里是三過也失期
内顧以道惡為解失尊尊之序是四過也欲請蜀力問
君賈幾何對曰率數百武庫日出兵而陽不知挾偽干
君是五過也受詔不至蘭池宫明日又不對假令將軍
之吏問之不對令之不從其罪何如推此心以在外江
海之間可得信乎今東越深入將軍能率衆以掩過不
減内史地租詔(元鼎六年見溝洫志)
農天下之本也泉流灌浸所以育五穀也左右内史地
名山川原甚衆細民未知其利欲為通溝瀆畜陂澤所
以備旱也今内史稻田租挈重不與郡同其議減令吏
民勉農盡地利平繇行水勿使失時
改元元封詔
朕以眇身承至尊兢兢焉惟德菲薄不明于禮樂故用
事八神遭天地況施著見景象㞕然如有聞震于怪物
欲止不敢遂登封泰山至於梁父然後升䄠肅然自新
嘉與士大夫更始其以十月為元封元年行所巡至博
奉高蛇丘歴城梁父民田租逋賦貸巳除加年七十以
上孤寡帛人二匹四縣無出今年算賜天下民爵一級
女子百戸牛酒
封泰山(元封元年)
古者天子五載一巡狩用事泰山諸侯有朝宿地其令
諸侯各治邸泰山下
巡邊詔(元封元年十月)
南越東甌咸伏其辜西蠻北夷頗未輯睦朕將巡邊陲
擇兵振旅躬秉武節置十二部將軍親帥師焉
遣使告單于(同前)
南越王頭已縣於漢北闕矣單于能戰天子自將待邊
不能亟來臣服何但亡匿幕北寒苦之地為
遷東越民詔(元封元年)
東越險阻反覆為後世患遷其民於江淮間
增太室祠詔(元封元年正月)
朕用事華山至於中嶽獲駮麃見夏后啓毋石翌日親
登嵩高御史乘屬在廟旁吏卒咸聞呼萬歲者三登禮
罔不答其令祠官加增太室祠禁無伐其草木以山下
戸三百為之奉邑名曰崇高獨給祠復亡所與
天旱(元封初)
天旱意乾封乎其令天下尊祠靈星焉
甘泉産芝詔(二年六月)
甘泉宫内中産芝九莖連葉上帝博臨不異下房賜朕
弘休其赦天下賜雲陽都百戸牛酒(一云甘泉房中生芝九莖赦天下毋
令復作)
使公孫遂往朝鮮(元封二年)
將率不能前乃使衛山諭降右渠不能顓決與左將軍
相誤卒沮約今兩將圍城又乖異以故久不決使故濟
南太守公孫遂往正之有便宜得以從事
赦所幸縣詔(三年四月)
朕巡荆揚輯江淮物會大海氣以合泰山上天見象增
修封禪其赦天下所幸縣毋出今年租賦賜鰥寡孤獨
帛貧窮者粟
赦汾陰等詔(四年十月)
朕躬祭后土地祇見光集于靈壇一夜三燭幸中都宮
殿上見光其赦汾陰夏陽中都死罪以下賜三縣及楊
氏皆無出今年租賦
察茂材異等詔(五年四月)
蓋有非常之功必待非常之人故馬或奔踶而致千里
士或有負俗之累而立功名夫泛駕之馬跅弛之士亦
在御之而巳其令州郡察吏民有茂材異等可為將相
及使絶國者
赦汾陰詔(六年三月)
朕禮首山昆田出珍物化或為黃金祭后土神光三燭
其赦汾陰殊死以下賜天下貧民布帛人一匹
報石慶(當是元封五十年間)
間者河水滔陸泛溢十餘郡隄防勤勞弗能陻塞朕甚
憂之是故廵方州禮嵩嶽通八神以合宣房濟淮江歴
山濱海問百年民所疾苦惟吏多私徵求無巳去者便
居者擾故為流民法以禁重賦乃者封泰山皇天嘉況
神物並見朕方答氣應未能承意是以切比閭里知吏
姦邪委任有司然則官曠民愁盜賊公行往年覲明堂
赦殊死無禁錮咸自新與更始今流民愈多計文不改
君不繩責長吏而請以興徙四十萬口搖蕩百姓孤兒
幼年未滿十歲無罪而坐率朕失望焉今君上書言倉
庫城郭不充實民多貧盗賊衆請入粟為庶人夫懷知
民貧而請益賦動危之而辭位欲安歸難乎君其反室
詔兒寬(元封七年)
與博士共議今宜何以為正朔服色何上
改元詔
迺者有司言歴未定廣延宣問以考星度未能讐也蓋
聞古者黃帝合而不死名察發斂定清濁起五部建氣
物分數然則上矣書闕樂弛朕甚難之依違以惟未能
修明其以七年為元年
赦汾陰安邑詔(太初二年四月)
朕用事介山祭后土皆有光應其赦汾陰安邑殊死以
下
封李廣利詔(太初四年)
匈奴為害久矣今雖徙幕北與旁國謀共要絶大月氏
使遮殺中郎將江故鴈門守攘危須以西及大宛皆合
約殺期門車令中郎將朝及身毒國使隔東西道貳師
將軍廣利征討厥罪伐勝大宛賴天之靈從泝河山涉
流沙通西海山雪不積士大夫徑度獲王首虜珍怪之
物畢陳於闕其封廣利為海西侯食邑八千戸
欲遂困胡詔(太初四年)
高皇帝遺朕平城之憂高后時單于書絶悖逆昔齊襄
公復九世之讎春秋大之
詔路博德(天漢二年)
吾欲予李陵騎云欲以少擊衆今虜入西河其引兵走
西河遮鉤營之道
詔李陵(同前)
以九月發出遮虜鄣至東浚稽山南龍勒水上徘徊觀虜
即無所見從浞野侯趙破奴故道抵受降城休士因騎
置以聞所與博德言者云何具以書對
報胡建制(天漢中)
司馬法曰國容不入軍軍容不入國何文吏也三王或
誓於軍中欲民先成其慮也或誓於軍門之外欲民先
意以待事也或將交刃而誓致民志也建又何疑焉
賜吾丘壽王璽書(𫝊言東郡盜起當是天漢二年)
子在朕前之時知略輻湊以為天下少雙海内寡二及
至連十餘城之守任四千石之重職事並廢盜賊縱横
甚不稱在前時何也
黃金改名(太始二年三月)
有司議曰往者朕郊見上帝西登隴首獲白麟以饋宗
廟渥洼水出天馬泰山見黃金宜改故名今更黃金為
麟趾褭蹏以協瑞焉
報齊人延年(太始中)
延年計議甚深然河迺大禹之所道也聖人作事為萬
世功通於神明恐難改更
封李壽等(征和二年)
蓋行疑賞所以申信也其封李壽為邘侯張富昌為題
侯
封劉屈氂(征和二年)
制詔御史故丞相賀倚舊故乘高埶而為邪興美田以
利子弟賓客不顧元元無益邊穀貨賂上流朕忍之久
矣終不自革迺以邊為援使内郡自省作車又令耕者
自轉以困農煩擾畜者重馬傷耗武備衰減下吏妄賦
百姓流亡又詐為詔書以姦𫝊朱安世獄已正於理其
以涿郡太守屈氂為左丞相長史為兩府以待天下遠
方之選夫親親任賢周唐之道也以澎戸二千二百封
左丞相為澎侯
賜丞相璽書(同前)
捕斬反者自有賞罰以牛車為櫓毋接短兵多殺傷士
衆堅閉城門毋令反者得出
責問御史大夫(同前)
司直縱反者丞相斬之法也大夫何以擅止之
詔畜馬補邊(征和四年)
前有司奏欲益民賦三十助邊用是重困老弱孤獨也
而今又請遣卒田輪臺輪臺西於車師千餘里前開陵
侯擊車師時危須尉犂樓蘭六國子弟在京師者皆先
歸發畜食迎漢軍又自發兵凡數萬人王各自將共圍
車師降其王諸國兵便罷力不能復至道上食漢軍漢
軍破城食至多然士自載不足以竟師強者盡食畜産
羸者道死數千人朕發酒泉驢槖駝負食出玉門迎軍
吏卒起張掖不甚遠然尚厮留甚衆曩者朕之不明以
軍侯弘上書言匈奴縳馬前後足置城下馳言秦人我匄
若馬又漢使者久留不還故興師遣貳師將軍欲以言使
者威重也古者卿大夫與謀參以蓍龜不吉不行迺者
以縛馬書徧視丞相御史二千石諸大夫郎為文學者
迺至郡屬國都尉成忠趙破奴等皆以虜自縛其馬不
祥甚哉或以為欲以見強夫不足者視人有餘易之卦得大
過爻在九五匈奴困敗公車方士大史治星望氣及大
卜龜蓍皆以為吉匈奴必破時不可再得也又曰北伐
行將於鬴山必克卦諸將貳師最吉故朕親發貳師下
鬴山詔之必毋深入今計謀卦兆皆反繆重合侯得虜
侯者言聞漢軍當來匈奴使巫埋羊牛所出諸道及水
上以詛軍單于遺天子馬裘常使巫祝之縛馬者詛軍
事也又卜漢軍一將不吉匈奴常言漢極大然不能飢
渴失一狼走千羊迺者貳師敗漢軍士死略離散悲痛
常在朕心今請遠田輪臺欲起亭隧是擾勞天下非所
以優民也今朕不忍聞大鴻臚等又議欲募囚徒送匈
奴使者明封侯之賞以報忿五百所弗能為也且匈奴
得漢降者常提掖搜索問以所聞今邊塞未正闌出不
禁障侯長吏使卒獵獸以皮肉為利卒苦而㷭火乏失
亦上集不得後降者來若捕生口虜迺知之當今務在
禁苛暴止擅賦力本農修馬復令以補闕毋乏武備而
巳郡國二千石各上進畜馬方略補邊狀與計對
搜粟詔
方今之務在於力農以趙過為搜粟都尉
報車千秋(征和四年)
朕之不德自左丞相與貳師陰謀逆亂巫蠱之禍流及士
大夫朕日一食者累月迺何樂之聽痛士大夫常在心既事
不咎雖然巫蠱始發詔丞相御史督二千石求捕廷尉治未
聞九卿廷尉有所鞫也曩者江充先治甘泉宫人轉至未
央椒房以及敬聲之疇李禹之屬謀入匈奴有司無所發
今丞相親掘蘭臺蠱驗所明知也至今餘巫頗脱不止陰
賊侵身遠近為蠱朕媿之甚何壽之有敬不舉君之觴謹
謝丞相二千石各就館書曰無偏無黨王道蕩蕩無有復言
赦天下詔(後元元年二月)
朕郊見上帝巡於北邊見羣鶴留止以不羅罔靡所獲
獻薦于泰畤光景並見其赦天下
封莽通等(後元元年六月)
侍郎莽通獲反將如侯長安男子景建從通獲少傅石
德可謂元功矣大鴻臚商丘成力戰獲反將張光
封通為重合侯建為德侯成為秺侯
兩漢詔令卷六
欽定四庫全書
兩漢詔令卷七
宋林虙編
西漢七
昭帝(十五)
勿收賑貸詔(始元二年八月)
往年災害多今年蠶麥傷所賑貸種食勿收責毋令民
出今年田租
詔民勿出馬(四年七月)
比歲不登民匱於食流庸未盡還往時令民共出馬其
止勿出諸給中都官者且減之
舉賢良文學詔(五年六月)
朕以眇身獲保宗廟戰戰栗栗夙興夜寐修古帝王之
事通保傅傳孝經論語尚書未云有明其令三輔太常
舉賢良各二人郡國文學高第各一人賜中二千石以
下至吏民爵各有差
立鉤町王詔(六年七月)
鉤町侯毋波率其君長人民擊反者斬首捕虜有功
其立毋波為鉤町王(毋一作亡)大鴻臚廣明將率有功賜爵
關内侯食邑
賜遺韓福等詔(元鳳元年三月)
朕閔勞以官職之事其務修孝弟以教鄉里行道舍傳
舍縣次具酒肉食從者及馬長吏以時存問常以歲八
月賜羊一頭酒二㪷不幸死者賜複衾一祠以中牢(一云
常以正月賜羊酒有不幸者賜衣被一襲)
封杜延年等詔(十月)
左將軍安陽侯桀驃騎將軍桑樂侯安御史大夫弘羊
比數以邪枉干輔政大將軍不聽而懷怨望與燕王通
謀置驛往來相約結燕王遣壽西長孫縱之等賂遺長
公主丁外人謁者杜延年大將軍長史公孫遺等交通
私書共謀令長公主置酒伏兵殺大將軍徵立燕王為
天子大逆無道故稻田使者燕倉先發覺以告大司農
敞敞告諫大夫延年延年以聞丞相徵事任宫手捕斬
桀丞相少史王壽誘將安入府門皆巳伏誅吏民得以安
封延年倉宫壽皆為列侯
賜燕王璽書
昔高皇帝王天下建立子弟以藩屏社稷先日諸吕陰
謀大逆劉氏不絶若髮賴絳侯等誅討賊亂尊立孝文
以安宗廟非以中外有人表裏相應故邪樊酈曹灌攜
釰摧鋒從高皇帝懇菑除害耘鉏海内當此之時頭如
蓬葆勤苦至矣然其賞不過封侯今宗室子孫曾無暴
衣露冠之勞裂地而王之分財而賜之父死子繼兄終
弟及今王骨肉至親敵吾一體迺與他姓異族謀害社
稷親其所疏疏其所親有悖逆之心無忠愛之義如使
古人有知當何面目復奉齊酎見高祖之廟乎
赦燕太子等詔(十月)
燕王迷惑失道前與齊王子劉澤等為逆抑而不揚望
王反道自新今迺與長公主及左將軍桀等謀危宗廟
王及齊王皆自伏辜其赦王太子建公主子文信及宗
室子與燕王上官桀等謀反父母同産當坐者皆免為庶
人其吏為桀等所詿誤未發覺在吏者除其罪
毋斂馬口錢詔(二年六月)
朕閔百姓未贍前年減漕三百萬石頗省乘輿馬及苑
馬以補邊郡三輔傳馬其令郡國毋斂今年馬口錢三
輔太常得以叔粟當賦
詔毋漕(三年正月)
迺者民被水災頗匱於食朕虚倉廪使使者振困乏其
止四年毋漕三年以前所振貸非丞相御史所請邊郡
受牛者勿收責
封范明友等詔(四年四月)
度遼將軍明友前以羌騎校尉將羌王侯君長以下擊
益州反虜後復率擊武都反氐今破烏桓斬虜獲生有
功其封明友為平陵侯
封傅介子詔(元鳳四年五月)
樓蘭王安歸常為匈奴間候遮漢使者發兵殺略衛司
馬安樂光禄大夫忠期門郎遂成等三輩及安息大宛
使盜取節印獻物甚逆天理平樂監傅介子持節使人
斬樓蘭王安歸首縣之北闕以直報怨不煩師衆其封
介子為義陽侯食邑七百戸士刺王者皆補侍郎
封張安世詔(六年十一月)
右將軍光禄勲安世輔政宿衛肅敬不怠十有三年咸
以康寧夫親親任賢唐虞之道也其封安世為富平侯
叔粟當賦詔
夫穀賤傷農今三輔太常穀減賤其令以菽粟當今年賦
減口賦詔(元年二月)
天下以農桑為本日者省用罷不急官減外繇耕桑者
益衆而百姓未能家給朕甚愍焉其減口賦錢
兩漢詔令卷七
欽定四庫全書
兩漢詔令卷八
宋林虙編
西漢八
宣帝(六十六)
賞功詔(本始元年正月)
故丞相安平侯敞等居位守職與大將軍光車騎將軍
安世建議定策以安宗廟功賞未加而薨其益封敞嗣
子忠及丞相陽平侯義度遼將軍平陵侯明友前將軍
龍頟侯增太僕建平侯延年太常蒲侯昌諫大夫宜春
侯譚當塗侯平杜侯屠耆堂長信少府關内侯勝邑戸
各有差封御史大夫廣明為昌水侯後將軍充國為營
平侯大司農延年為陽城侯少府樂成為爰氏侯光禄
大夫遷為平丘侯賜右扶風德典屬國武廷尉光宗正
德大鴻臚賢詹事畸光禄大夫吉京輔都尉廣漢爵皆
關内侯德武食邑
議戾太子號諡等詔(六月)
故皇太子在湖未有號諡歲時祠其議諡置園邑
益封張安世詔(本始元年)
夫襃有德賞有功古今之通義也車騎將軍光禄勲富
平侯安世宿衛忠正宣德明恩勤勞國家守職秉義以
安宗廟其益封萬六千戸功次大將軍光安世子千秋
延壽彭祖皆中郎將侍中
益封霍光詔
(上同)其以河北東武陽益封光萬七千戸與故所食凡二
萬戸(無勤勞國家四字守職秉義為守節秉誼古今之通義為古今通誼)
置廷平詔(當在本始間)
間者吏用法巧文寖深是朕之不德也夫決獄不當使
有罪興邪不辜蒙戮父子悲恨朕甚傷之今遣廷史與郡
鞠獄任輕禄薄其為置廷平秩六百石員四人其務平之
以稱朕意
議武帝廟樂詔(二年十月)
詔丞相御史曰朕以眇身蒙遺德承聖業奉宗廟夙夜
惟念孝武皇帝躬仁誼厲威武北征匈奴單于遠遁南
平氐羌昆明甌駱兩越東定薉貉朝鮮廓地斥境立郡
縣百蠻率服款塞自至珍貢陳於宗廟協律音造樂歌
薦上帝封太山立明堂改正朔易服色明開聖緒尊賢
顯功興滅繼絶襃周後備天地之禮廣道術之路上天
報況符瑞並應寳鼎出白麟獲海效鉅魚神人並見山
稱萬歲功德茂盛不能盡宣而廟樂未稱朕甚悼焉其
與列侯二千石博士議(見禮樂志)本紀云朕以眇身奉承祖
宗夙夜惟念孝武皇帝躬履仁義選明將討不服匈奴
遠遁平氐羌昆明南越百蠻鄉風款塞來享建太學修
郊祀定正朔協音律封泰山塞宣房符瑞應寳鼎出白
麟獲功德茂盛不能盡宣而廟樂未稱其議奏
賜陳遂璽書(本始中)
制詔太原太守官尊禄厚可以償博進矣妻君寧時在
旁知狀
損膳減樂人詔(四年正月)
蓋聞農者興德之本也今歲不登巳遣使者振貸困乏
其令太官損膳省宰樂府減樂人使歸就農
地震詔(四年三月)
蓋災異者天地之戒也朕承洪業奉宗廟託于士民之
上未能和羣生迺者地震北海琅邪壞祖宗廟朕甚懼
焉丞相御史其與列侯中二千石博問經學之士有以
應變輔朕之不逮(一云博問經學之士有以應變補朕之闕)毋有所諱令三
輔太常内郡國舉賢良方正各一人律令有可蠲除以
安百姓條奏被地震壞敗甚者勿收租賦
復宗室屬籍詔(地節元年六月)
蓋聞堯親九族以和萬國朕蒙遺德奉承聖業惟念宗
室屬未盡而以罪絶若有賢材改行勸善其復屬使得
自新
嘉霍光詔(二年三月)
大司馬大將軍博陸侯宿衛孝武皇帝三十餘年輔孝
昭皇帝十有餘年遭大難躬秉義率三公諸侯九卿大夫定
萬世策以安宗廟天下蒸庶咸以康寧功德茂盛朕甚
嘉之復其後世疇其爵邑世世毋有所與功如蕭相國
賞王成詔(三年三月)
蓋聞有功不賞有罪不誅雖唐虞猶不能以化天下今
膠東相成勞來不怠流民自占八萬餘口治有異等其
秩成中二千石賜爵關内侯
封霍雲詔(地節三年)
宣成侯光宿衛忠正勤勞國家善善及後世其封光兄
孫中郎將雲為冠陽侯
賜鰥寡舉賢良詔(三月)
鰥寡孤獨高年貧困之民朕所憐也前下詔假公田貸
種食其加賜鰥寡孤獨高年帛二千石嚴教吏謹視遇
毋令失職令内郡國舉賢良方正可親民者
罷車騎等屯兵詔(九月)
迺者九月壬申地震朕甚懼焉有能箴朕過失及賢良
方正極諫之士以匡朕之不逮毋諱有司朕既不德不
能附遠是以邊境屯戍未息今復飭兵重屯久勞百姓
非所以綏天下也其罷車騎將軍右將軍屯兵
又詔池籞未御幸者假與貧民郡國宫館勿復修治流
民還歸者假公田貸種食且勿算事
舉孝弟等詔(十一月)
朕既不逮導民不明反側晨興念慮萬方不忘元元唯
恐羞先帝聖德故並舉賢良方正以親萬姓歴載臻兹
然而俗化闕焉傅曰孝弟也者其為仁之本與其令郡
國舉孝弟有行義聞於鄉里者各一人
吏有喪勿繇事詔(四年二月)
導民以孝則天下順今百姓或遭衰絰凶災而吏繇事
使不得葬傷孝子之心朕甚憐之自今諸有大父母父
母喪者勿繇事使得收斂送終盡其子道
子首匿父母等勿坐詔(五月)
父子之親夫婦之道天性也雖有患禍猶蒙死而存之
誠愛結於心仁厚之至也豈能違之哉自今子首匿父
母妻匿夫孫匿大父母皆勿坐其父母匿子夫匿妻大
父母匿孫罪殊死皆上請廷尉以聞
赦為霍氏所詿誤者詔(七月)
迺者東織室令史張赦使魏郡豪李竟報冠陽侯雲謀
為大逆(謀一作欲)朕以大將軍故抑而不揚冀其自新今大
司馬博陸侯禹與母宣成侯夫人顯及從昆弟冠陽侯
雲樂平侯山諸姊妹婿度遼將軍范明友長信少府鄧
廣漢中郎將任勝騎都尉趙平長安男子馮殷等謀為
大逆顯前又使女侍毉淳于衍進藥殺共哀后謀毒太
子欲危宗廟逆亂不道欲詿誤百姓賴宗廟神靈先發
得咸伏其辜朕甚悼之諸為霍氏所詿誤事在丙申前
未發覺在吏者皆赦除之男子張章先發覺以語期門
董忠忠告左曹楊惲惲告侍中金安上惲召見對狀後
章上書以聞侍中史高與金安上建發其事言無入霍
氏禁闥卒不得遂其謀皆讐其功封章為博成侯忠高
昌侯惲平通侯安上都成侯高樂陵侯
賜霍后策
皇后熒惑失道懷不德挾毒與母博陸宣成侯夫人顯
謀欲危太子無人母之恩不宜奉宗廟衣服不可以承
天命嗚呼傷哉其退避宫上璽綬有司
減鹽價詔(九月)
朕惟百姓失職不贍遣使者循行郡國問民所疾苦吏
或營私煩擾不顧厥咎朕甚閔之今年郡國頗被水災已
振貸鹽民之食而賈咸貴衆庶重困其減天下鹽賈
課獄吏殿最詔(九月)
令甲死者不可生刑者不可息此先帝之所重而吏未
稱今繫者或以掠辜若飢寒瘐死獄中(瘐音庾)何用心逆
人道也朕甚痛之其令郡國歲上繫囚以掠笞若瘐死
者所坐名縣爵里丞御史課殿最以聞
鳳皇甘露詔(元康元年三月)
迺者鳳皇集泰山陳留甘露降未央宫朕未能章先帝
休烈協寧百姓承天順地調序四時獲蒙嘉瑞賜兹祉
福夙夜兢兢靡有驕色内省匪懈永惟罔極書不云乎
鳳皇來儀庶尹允諧其赦天下徒賜勤事吏中二千石
以下至六百石爵自中郎吏至五大夫佐史以上二級
民一級女子百戸牛酒加賜鰥寡孤獨三老孝弟力田
帛所振貸勿收
以黃霸為潁川太守詔(元康初)
制詔御史其以賢良高第揚州刺史霸為潁川太守秩
比二千石居官賜車蓋特高一丈别駕主簿車緹紬屏泥
於軾前以彰有德
博舉吏民詔(八月)
朕不明六蓺鬱於大道是以陰陽風雨未時其博舉吏
民厥身修正通文學明於先王之術宣究其意者各二
人中二千石各一人
賜張敞璽書(元康元年)
制詔山陽太守其謹備盜賊察往來過客毋下所賜書
赦天下詔(二年正月)
書云文王作罰刑兹無赦今吏修身奉法未有能稱朕
意朕甚愍焉其赦天下與士大夫厲精更始
察吏詔(五月)
獄者萬民之命所以禁暴止邪養育羣生也能使生者
不怨死者不恨則可謂文吏矣今則不然用法或持巧
心析律貳端深淺不平增辭飾非以成其罪奏不如實
上亦亡繇知此朕之不明吏之不稱四方黎民將何仰
哉二千石各察官屬勿用此人吏務平法或擅興繇役
飾厨傳稱過使客越職踰法以取名譽譬猶踐薄冰以
待白日豈不殆哉今天下頗被疾疫之災朕甚愍之其
令郡國被災甚者毋出今年租賦
更名詔(五月)
聞古天子之名難知而易諱也今百姓多上書觸諱以
犯罪者朕甚憐之其更諱詢諸觸諱在令前者赦之
封海昏侯詔(三年)
盖聞象有罪舜封之骨肉之恩粲而不殊(粲一作析)其封故
昌邑王賀為海昏侯食邑四千戸
封丙吉等詔(元康三年三月)
朕微眇時御史大夫丙吉中郎將史曾史玄長樂衛尉
許舜侍中光禄大夫許延壽皆與朕有舊恩及故掖庭
令張賀輔導朕躬修文學經術恩惠卓異厥功茂焉詩
不云乎無德不報封賀所子弟子侍中中郎將關内侯
彭祖為陽都侯追賜賀諡曰陽都哀侯吉曾玄舜延壽
皆為列侯故人下至郡邸獄復作嘗有阿保之功皆受
官禄田宅財物各以深淺報之(一云吉為博陽侯其封邑千三百戸)
報丙吉詔(元康三年三月)
朕之封君非空名也而君上書歸侯印是顯朕之不德
也方今天下少事君其專精神省思慮近醫藥以自持
諭蕭望之
所用皆更治民以考功君前為平原太守日淺故復試
之於三輔非有所聞也
禁彈射詔(六月)
前年夏神爵集雍今春五色鳥以萬數飛過屬縣翺翔
而舞欲集未下其令三輔毋得以春夏摘巢探卵彈射
飛鳥具為令
遣太中大夫循行天下詔(四年正月)
朕惟耆老之人(一云朕念夫耆老)髮齒墮落血氣衰微(一作既衰)亦
亡暴虐(一作逆亂)之心今或罹文法拘執囹圄(一云或罹于文法執于囹
圄)不終天命朕甚憐之(一作不得終其年命)自今以來諸年八十
以上非誣告殺傷人他皆勿坐遣太中大夫彊等十二
人循行天下存問鰥寡覽觀風俗察吏治得失舉茂材
異倫之士
報張安世詔
將軍年老被病朕甚閔之雖不能視事折衝萬里君先
帝大臣明於治亂朕所不及得數問焉何感而上書歸
衛將軍富平侯印薄朕忘故非所望也願將軍強餐食
近毉藥專精神以輔天年
襃尹翁歸詔(元康四年)
制詔御史朕夙興夜寐以求賢為右不異親疏近遠務
在安民而已扶風翁歸廉平鄉正治民異等早天不遂
不得終其功業朕甚憐之其賜翁歸子黃金百斤以奉
其祭祠
神爵集宫苑等詔(元康四年)
迺者神爵五采以萬數集長樂未央北宫高寢甘泉泰
畤殿中及上林苑朕之不逮寡於德厚屢獲嘉祥非朕
之任其賜天下吏爵二級民一級女子百戸牛酒加賜
三老孝弟力田帛人二匹鰥寡孤獨各一匹
親奉祀詔(元康末)
蓋聞天子尊事天地修祀山川古今通禮也間者上帝
之祠闕而不親十有餘年朕甚懼焉朕親飭躬齋戒親
奉祀為百姓蒙嘉氣獲豐年焉
改元神爵詔
朕承宗廟戰戰栗栗惟萬事統未燭厥理迺元康四年
嘉穀玄稷降於郡國神爵仍集金芝九莖産於函德殿
銅池中九真獻竒獸南郡獲白虎威鳳為寳朕之不明
震於珍物飭躬齋精祈為百姓東濟大河天氣清靜神
魚舞河幸萬歲宫神爵翔集朕之不德懼不能任其以
五年為神爵元年賜天下勤事吏爵二級民一級女子
百戸牛酒鰥寡孤獨高年帛所振貸物勿收行所過毋
出田租
止諸侯王等毋朝詔(神爵元年六月)
軍旅暴露轉輸煩勞其令諸侯王列侯蠻夷王侯君長
當朝二年者皆毋朝
襃朱邑詔(神爵元年)
大司農邑廉潔守節退食自公亡疆外之交束脩之餽
可謂淑人君子遭離凶災朕甚閔之其賜邑子黃金百斤
以奉其祭祀
祠江海等(神爵初)
制詔太常夫江海百川之大者也今闕焉無祠其令祠
官以禮為歲事以四時祠江海雒水祈為天下豐年焉
賜趙充國書(神爵元年)
皇帝問後將軍甚苦暴露將軍計欲至正月迺擊䍐羌
羌人當獲麥巳遠其妻子精兵萬人欲為酒泉燉煌寇
邊兵少民守保不得田作今張掖以東粟石百餘芻槀
束數十轉輸並起百姓煩擾將軍將萬餘之衆不早及
秋共水草之利爭其畜食欲至冬虜皆當畜食多藏匿
山中依險阻將軍士寒手足皸瘃寧有利哉將軍不念
國中之費欲以歲數而勝微將軍誰不樂此者今詔破
羌將軍武賢將兵六千一百人燉煌太守快將二千人
長水校尉富昌酒泉侯奉世將婼月氏兵四千人亡慮
萬二千人齎三十日食以七月二十二日擊䍐羌入鮮水
北句廉上去酒泉八百里去將軍可千二百里將軍其引
兵便道西並進雖不相及使虜聞東方北方兵並來分
散其心意離其黨與雖不能殄滅當有瓦解者已詔中
郎將卬將胡越佽飛射士步兵二校尉益將軍兵今五
星出東方中國大利蠻夷大敗太白出高用兵深入敢
戰者吉弗敢戰者凶將軍急裝因天時誅不義萬下必
全勿復有疑
二
制詔後將軍聞苦腳脛寒泄將軍年老加疾一朝之變
不可諱朕甚憂之今詔破羌將軍詣屯所為將軍副急
因天時大利吏士銳氣以十二月擊先零羌即疾劇留
屯毋行獨遣破羌彊弩將軍
三
皇帝問後將軍言欲罷騎兵萬人留田即如將軍之計
虜當何時伏誅兵當何時得決孰計其便復奏
四
皇帝問後將軍言十二便聞之虜雖未伏誅兵決可期
月而望期月而望者謂今冬邪謂何時也將軍獨不計
虜聞兵頗罷且丁壯相聚攻擾田者及道上屯兵復殺
略人民將何以止之又大开小开前言曰我告漢軍先
零所在兵不往擊久留得亡校五年時不分别人而并
擊我其意常恐今兵不出得亡變生與先零為一將軍
孰計復奏
五
皇帝問後將軍上書言羌虜可勝之道今聽將軍將軍計善
其上留屯田及當罷者人馬數將軍強食慎兵事自愛
美陽得鼎詔(神爵中)
朕巡祭后土祈為百姓蒙豐年今穀嗛未報鼎焉為出
哉博問耆老意舊臧與誠欲考得事實也
赦天下詔(二年二月)
迺者正月乙丑鳳皇甘露降集京師羣鳥從以萬數朕
之不德屢獲天福祇事不怠其赦天下
益吏禄詔
吏不廉平則治道衰今小吏皆勤事而奉祿薄欲其毋
侵漁百姓難矣其益吏百石以下奉十五
策蕭望之(神爵三年)
有司奏君責使者禮遇丞相亡禮廉聲不聞敖慢不遜
亡以扶政帥先百僚君不深思陷於兹穢朕不忍致君
于理使光禄勲惲策詔君為太子太傅授印其上故印
使者便道之官君其秉道明孝正直是與帥意亡諐靡
有後言
封鄭吉詔(神爵三年)
都護西域騎都尉鄭吉拊循外蠻宣明威信迎匈奴單
于從兄日逐王衆擊車師兜訾城功效茂著其封吉為
安遠侯食邑千戸
神光詔(四年二月)
迺者鳳皇甘露降集京師嘉瑞並見修興大一五帝后
土之祠祈為百姓蒙祉福鸞鳳萬舉蜚覽翺翔集止於
旁齋戒之暮神光顯著薦鬯之夕神光交錯或降于天
或登于地或從四方來集于壇上帝嘉嚮海内承福其
赦天下賜民爵一級女子百戶牛酒鰥寡孤獨高年帛
襃黃霸詔(神爵五鳳間)
潁川太守霸宣布詔令百姓鄉化孝子弟弟貞婦順孫
日以衆多田者讓畔道不拾遺養視鰥寡贍助貧窮獄
或八年亡重罪囚吏民鄉于教化興於行誼可謂賢人
君子矣書不云乎股肱良哉其賜關内侯黃金百斤秩
中二千石潁川孝弟有行義民三老力田皆以差賜爵
及帛
詔勿行苛政(五鳳二年八月)
夫婚姻之禮人倫之大者也酒食之會所以行禮樂也
今郡國二千石或擅為苛禁禁民嫁娶不得具酒食相
賀召由是廢鄉黨之禮令民亡所樂非所以導民也詩不
云乎民之失德乾餱以愆勿行苛政
單于稱臣詔(三年三月)
往者匈奴數為邊寇百姓被其害朕承至尊未能綏安
匈奴虚閭權渠單于請求和親病死右賢王屠耆堂代
立骨肉大臣立虚閭權渠單于子為呼韓邪單于擊殺
屠耆堂諸王並自立分為五單于更相攻擊死者以萬
數畜産大耗什八九人民飢餓相燔燒以求食内大乖
亂單于閼氏子孫昆弟及呼遫累單于名王右伊秩訾
且渠當戸以下將衆五萬餘衆來降歸義單于稱臣使
弟奉珍朝賀正月北邊晏然靡有兵革之事朕飭躬齋
戒郊上帝祠后土神光並見或興于谷燭耀齋宫十有
餘刻甘露降神爵集已詔有司告祠上帝宗廟三月辛
丑鸞鳳又集長樂宫東闕中樹上飛下止地文章五色
留十餘刻吏民並觀朕之不德懼不能任屢蒙嘉瑞獲
兹祉福書不云乎雖休勿休祗事不怠公卿大夫其勗
焉減天下口錢赦殊死以下賜民爵一級女子百戶牛
酒大酺五日加賜鰥寡孤獨高年帛
日食詔(四年四月)
皇天見異以戒朕躬是朕之不逮吏之不稱也以前使
使者問民所疾苦復遣丞相掾二十四人循行天下舉
冤獄察擅為苛禁深刻不改者
問黃霸(當是五鳳四年或甘露初)
太尉官罷久矣丞相兼之所以偃武興文也如國家不
虞邊境有事左石之臣皆將率也夫宣明教化通逹幽
隱使獄無冤刑邑無盜賊君之職也將相之官朕之任
焉侍中樂陵侯高帷幄近臣朕之所自親君何越職而
舉之尚書令受丞相對
免丙顯(甘露元年)
故丞相吉有舊恩朕不忍絶免顯官奪四百戸
赦天下減民算等詔(甘露二年春)
迺者鳳皇甘露降集黃龍登興醴泉滂流枯槁榮茂神
光並見咸受禎祥其赦天下減民算三十賜諸侯王丞
相將軍列侯中二千石金錢各有差賜民爵各一級女
子百戸牛酒鰥寡孤獨高年帛
客禮待單于詔(二年正月)
蓋聞五帝三王禮所不施(一作教化所不施)不及以政今匈奴
單于稱北藩臣朝正月(一作稱北藩朝正朔)朕之不逮德不能弘
覆其以客禮待之位在諸侯王上(一作令單于位在諸侯王上贊謁稱臣而
不名)
賜汝南太守等詔(三年二月)
迺者鳳皇集新蔡羣鳥四面行列皆鄉鳳皇立以萬數
其賜汝南太守帛百匹新蔡長吏三老孝弟力田鰥寡
孤獨各有差賜民爵二級毋出今年租
察計簿詔(黃龍元年二月)
蓋聞上古之治君臣同心舉措曲直各得其所是以上
下和洽海内康年其德弗可及也朕既不明數申詔公
卿大夫務行寬大順民所疾苦將欲配三王之隆明先
帝之德也今吏或以不禁姦邪為寬大釋有罪為不苛
或以酷惡為賢皆失其中奉詔宣化如此豈不繆哉方
今天下少事繇役省減兵革不動而民多貧盜賊不止
其咎安在上計簿具文而已務為欺謾以避其課三公
不以為意朕將何任諸請詔省卒徒自給者皆止御史
察計簿疑非實者按之使真偽毋相亂
詔毋舉吏六百石
舉廉吏誠欲得其真也吏六百石位大夫有罪先請秩
禄上通足以效其賢材自今以來毋得舉
兩漢詔令卷八
欽定四庫全書
兩漢詔令卷九
宋林虙編
西漢九
元帝(四十六)
遣光禄大夫循行天下詔(初元元年四月)
朕承先帝之聖緒獲奉宗廟戰戰兢兢間者地數動而
未靜懼於天地之戒不知所繇方田作時朕憂蒸庶之
失業臨遣光禄大夫襃等十二人循行天下存問耆老
鰥寡孤獨困乏失職之民延登賢俊招顯側陋因覽風
俗之化相守二千石誠能正躬勞力宣明教化以親萬
姓則六合之内和親庶幾虖無憂矣書不云乎股肱良
哉庶事康哉布告天下使明知朕意
詔關東今年毋出租賦等(同前)
關東今年穀不登民多困乏其令郡國被災害甚者毋
出租賦江海陂湖園池屬少府者以假貧民勿租賦賜
宗室有屬籍者馬一匹至二駟三老孝者帛五匹弟者
力田三匹鰥寡孤獨二匹吏民五十戶牛酒
議律令詔(初元初)
夫法令者所以抑暴扶弱欲其難犯而易避也律令煩
多而不約自典文者不能分眀而欲羅元元之不逮斯
豈刑中之意哉其議律令可蠲除輕減者條奏惟在便
安萬姓而已
詔宫館希御幸者勿繕治(九月)
間者隂陽不調黎民飢寒無以保治惟德淺薄不足以
充入舊貫之居(師古曰帝自謙言不足充入先帝之居室)其令諸宫館希御
幸者勿繕治太僕減穀食馬水衡省肉食獸
問賈捐之(初元元年)
珠厓内屬為郡久矣今背畔逆節而云不當擊長蠻夷
之亂虧先帝功德經義何以處之
罷擊珠厓詔
珠崖虜殺吏民背畔為逆今廷議者或言可擊或言可
守或欲棄之其指各殊朕日夜惟思議者之言羞威不
行則欲誅之狐疑辟難則守屯田通于時變則憂萬民
夫萬民之饑餓與遠蠻之不討危孰大焉且宗廟之祭
凶年不備况乎辟不嫌之辱哉今關東大困倉庫空虛
無以相贍又以動兵非特勞民凶年隨之其罷珠厓郡
民有慕義内屬便處之不欲勿彊
赦天下詔(二年三月)
蓋聞聖賢在位隂陽和風雨時日月光星辰静黎庶康寕
考終厥命今朕恭承天地託於公侯之上明不能燭德
不能綏災異並臻連年不息乃二月戊午地震于隴西
郡毁落太上皇廟殿壁木飾壊敗豲道縣城郭官寺及
民室屋壓殺人衆山崩地裂水泉涌出天惟降災震驚
朕師治有大虧咎至於斯夙夜兢兢不通大變深惟鬱
悼未知其序間者歲數不登元元困乏不勝飢寒以陷
刑辟朕甚憫之郡國被地動災甚者無出租賦赦天下
有可蠲除減省以便萬姓者條奏毋有所諱丞相御史
中二千石舉茂材異等直言極諫之士朕將親覽焉(一自
水泉涌出下云一年地再動天惟降災震驚朕躬治有大虧咎至於此云云以陷刑辟朕甚閔焉&KR0579;怛于心已
詔吏虛倉廪開府藏振捄貧民羣司其茂思天地之戒有可蠲除減省以便萬姓者各條奏悉意陳朕過失靡
有所諱)
求言詔(七月)
歲比災害民有莱色慘怛於心已詔吏虛倉廪開府庫
振救賜寒者衣今秋禾麥頗傷一年中地再動北海水
溢流殺人民隂陽不和其咎安在公卿將何以憂之其
悉意陳朕過靡有所諱
詔報于定國(初元)
君相朕躬不敢怠息萬方之事大錄于君能無過者其
唯聖人方今承周秦之敝俗化陵夷民寡禮誼隂陽不
調災咎之發不為一端而作自聖人推𩔖以記不敢專
也况於非聖者乎日夜惟思所以未能盡明經曰萬方有
罪罪在朕躬君雖任職何必顓焉其勉察郡國守相羣
牧非其人者毋令久賊民永執綱紀務悉聦明強食愼
疾
詔報貢禹(初元二三年間)
朕以生有伯夷之廉史魚之直守經據古不阿當世孳
孳於民俗之所寡故親近生幾參國政今未得久聞生
之竒論也而云欲退意豈有所恨與將在位者與生殊
乎往者嘗令金敞語生欲及生時禄生之子旣已諭矣
今復云子少夫以王命辦護生家雖百子何以加傳曰
亡懷土何必思故鄉生其強飯愼疾以自輔
免蕭望之等詔(初元二年秋)
制詔丞相御史前將軍望之傅朕八年亡它罪過今事
久遠識忘難明其赦望之罪收前將軍光禄勲印綬及
堪更生皆免為庶人
賜蕭望之爵邑詔
國之將興尊師而重傅故前將軍望之傅朕八年道以
經書厥功茂焉其賜爵關内侯食邑八百戶給事中朝
朔望坐次將軍(經書一作經術八百戶一作六百戶)
賜諸葛豐書(初元初)
夫司隸者刺舉不法善善惡惡非得顓之也免處中和
順經術意
免諸葛豐詔(初元二三年間)
制詔御史城門校尉豐前與光禄勲堪光禄大夫猛在
朝之時數稱言堪猛之美豐前為司隸校尉不順四時
修法度專作苛暴以獲虛威朕不忍下吏以為城門校
尉不内省諸已而反怨堪猛以求報舉告案無證之辭
暴揚難驗之罪毁譽恣意不顧前言不信之大者也朕
憐豐之耆老不忍加刑其免為庶人
赦天下詔(三年四月)
廼者火災降於孝武園舘朕戰栗恐懼不燭變異咎在
朕躬羣司又未肯極言朕過以至於斯將何以寤焉百
姓仍遭凶阸無以相振加以煩擾乎苛吏拘牽乎微文
不得永終性命朕甚閔焉永惟蒸庶之饑寒遠離父母妻
子勞於非業之作衛於不居之宫恐非所以佐隂陽之
道也其罷甘泉建章宫衛令就農百官各省費條奏毋
有所諱有司勉之毋犯四時之禁丞相御史舉天下明
隂陽災異者各三人
罷角抵宫館等詔(四年四月)
朕之不逮序位不明衆僚久懬未得其人元元失望上
感皇天隂陽為變咎流萬民朕甚懼之廼者關東連遭
災害飢寒疾疫夭不終命詩不云乎凡民有喪匍匐救
之其令太官毋日殺所具各減半乘輿秣馬無乏正事
而已罷角抵上林宫館希御幸者齊三服官北假田官
鹽鐡官常平倉博士弟子毋置員以廣學者賜宗室子
有屬籍者馬一匹至三駟三老孝者帛人五匹弟者力
田三匹鰥寡孤獨三匹吏民五十戶牛酒
引見丞相御史入受詔條責以職事(初元)
惡吏負賊妄意良民至亡辜死或盜賊發吏不亟追而
反繫其家後不敢告以故寖廣民多冤結州郡不理連
上書者交於闕庭二千石選舉不實是以在位多不失
職民田有災害更不肯除收趣其租以故重困關東流
民飢寒疾疫已詔吏轉漕虚倉廪開府臧相振救賜寒
者衣至春猶恐不贍今丞相御史將欲何施以塞此咎
悉意條陳朕過失
赦天下詔(永光元年三月)
五帝三王任賢使能以登至平而今不治者豈斯民異
哉咎在朕之不眀亡以知賢也是故壬人在位而吉士
雍蔽重以周秦之弊民漸薄俗去禮義觸刑法豈不哀
哉繇此觀之元元何辜其赦天下令厲精自新各務農
畆無田者皆假之貸種食如貧民賜吏六百石以上爵
五大夫勤事吏二級民一級女子百戶牛酒鰥寡孤獨
高年帛
詔條責丞相御史(永光元年)
郎有從東方来者言民父子相棄丞相御史案事之吏
匿不言邪將從東方来者加增之也何以錯繆至是欲
知其實方今年歲未可預知也即有水旱其憂不細公
卿有可以防其未然者其各以誠對毋有所諱
議罷郡國廟
蓋聞明王之御世也遭時為法因事制宜往者天下初
定遠方未賓因嘗所親以立宗廟蓋建威銷萌一民之
至權也今頼天地之靈宗廟之福四方同軌蠻貊貢職
久遵而不定令䟽遠卑賤共承尊祀殆非皇天祖宗之
意朕甚懼焉傳不云乎吾不與祭如不祭其與將軍列
侯中二千石諸大夫博士議郎議
又
蓋聞明王制禮立親廟四祖宗之廟萬世不毁所以明
尊祖敬宗著親親也朕獲承祖宗之重惟大禮未備
戰栗恐懼不敢自顓其與將軍列侯中二千石二千石
諸大夫博士議
議廟詔
蓋聞王者祖有功而宗有德尊尊之大義也存親廟四
親親之至恩也高皇帝為天下誅暴除亂受命而帝功
莫大焉孝文皇帝國為代王諸吕作亂海内搖動然羣
臣黎庶靡不壹意北面歸心猶謙辭固譲而後即位削
亂秦之迹興三代之風是以百姓晏然咸獲嘉福德莫
盛焉高皇帝為漢太祖孝文皇帝為太宗世世承祀傳
之無窮朕甚樂之孝宣皇帝為孝昭皇帝後於義壹體
孝景皇帝廟及皇考廟皆親盡其正禮儀
又
孝宣皇帝尊孝武廟曰世宗損益之禮不敢有與焉他
皆如舊制
赦天下詔(二年二月)
蓋聞虞舜象刑而民不犯殷周法行而姦宄服今朕獲
承高祖之業託位公侯之上夙夜戰栗永惟百姓之急
未嘗有忘焉然而隂陽未調三光晻昧元元大困流散
道路盜賊並興有司又長殘賊失牧民之術是皆朕之
不明政有所虧咎至於此朕甚自耻為民父母若是之
薄謂百姓何其大赦天下賜民爵一級女子百戶牛酒
鰥寡孤獨高年三老孝弟力田帛
日食舉茂材賢良詔(三月)
朕戰戰栗栗夙夜思過失不敢荒寕惟隂陽不調未燭
其咎婁敕公卿日望有效至今有司執政未得其中施
與禁切未合民心暴猛之俗彌長和睦之道日衰百姓
愁苦靡所錯躬是以氛邪歲增侵犯太陽正氣湛掩日
久奪光廼壬戌日有蝕之天見大異以戒朕躬朕甚悼
焉其令内郡國舉茂材異等賢良直言之士各一人
赦天下詔(六月)
間者連年不收四方咸困元元之民勞於耕耘又亡成
功困於饑饉亡以相救朕為民父母德不能覆而有其
刑甚自傷焉其赦天下
賜馮奉世璽書(永光二年)
皇帝問將兵右將軍甚苦暴露羌虜侵邊境殺吏民甚
逆天道故遣將軍帥士大夫行天誅以將軍材質之美
奮精兵誅不軌百下百全之道也今乃有畔敵之名大
為中國羞以昔不閑習之故邪以恩厚未洽信約不明
也朕甚怪之上書言羌虜依深山多徑道不得不多分部遮
要害須得後發營士足以决事部署已定埶不可復置
大將聞之前為將軍兵少不足自守故發近所騎日夜詣
非為擊也今發三輔河東弘農越騎迹射佽飛彀者羽
林孤兒及呼速絫嗕種方急遣且兵凶器也必有成敗
者患策不豫定料敵不審也故復遣奮武將軍兵法曰
大將軍出必有偏禆所以揚威武參計策將軍又何疑
焉夫愛吏士得衆心舉而無悔禽敵必全將軍之職也
若乃轉輸之費則有司存將軍勿憂須奮武將軍兵到
合擊羌虜
罷吏士
羌虜破散創艾亡逃出塞其罷吏士頗留屯田要害處
賜馮奉世爵詔(三年)
羌虜桀黠賊害吏民攻隴西府寺燔燒置亭絶道橋甚
逆天道左將軍光禄勲奉世前將兵征討斬捕首虜八
千餘級鹵馬牛羊以萬數賜奉世爵關内侯食邑五百
戶黃金六十斤
三年十一月詔
廼者已丑地動中冬雨水大霧盜賊並起吏何不以時
禁各悉意對
赦天下詔(四年二月)
朕承至尊之重不能燭理百姓婁遭凶咎以邊竟不安
師旅在外賦斂轉輸元元騷動窮困亡聊犯法抵罪夫
上失其道而繩下以深刑朕甚痛之其赦天下所貸
貧民勿收責
求直言詔(六月)
蓋聞明王在上忠賢布職則羣生和樂方外蒙澤今朕
晻于王道夙夜憂勞不通其理靡瞻不眩靡聽不惑
是以政令多還民心未得邪說空進事亡成功此天下
所著聞也公卿大夫好惡不同或緣姦作邪侵削細民
元元安所歸命哉廼六月晦日有食之詩不云乎今此
下民亦孔之哀自今以来公卿大夫其勉思天戒愼身
修永以輔朕之不逮直言盡意無有所諱
徵周堪詔(永光四年六月)
河東太守堪先帝賢之命而傅朕資質淑茂道術通明
論議正直秉心有常發憤悃愊信有憂國之心以不能
阿尊事貴孤特寡助抑厭遂退卒不克明往者衆臣見
異不務自修深惟其故而反晻昧說天託咎此人朕不
得已出而試之以彰其材堪出之後大變仍臻衆亦嘿
然堪治未期年而三老官屬有識之士詠頌其美使者
過郡靡人不稱此固足以彰先帝之知人而朕有以自
眀也俗人乃造端作基非議詆欺或引幽隐非所宜明
意疑以𩔖欲以陷之朕亦不取也朕廹于俗不得專心
乃者天著大異朕甚懼焉今堪年衰歲暮恐不得自信
排於異人將安究之哉其徵堪詣行在所拜為光禄大
夫秩中二千石領尚書事
詔初陵勿置縣邑(十月)
安土重遷黎民之性骨肉相附人情所願也頃者有司
緣臣子之義奏徙郡國民以奉園陵令百姓遠棄先祖
墳墓破業失産親戚别離人懷思慕之心家有不自安
之意是以東垂被虛耗之害關中有無聊之民非久長
之策也詩不云虖民亦勞止迄可小康惠此中國以綏
四方今所為初陵者勿置縣邑使天下咸安土樂業亡
有動搖之心布告天下令明知之
賜淮陽王欽璽書(建昭元年)
皇帝問淮陽王有司奏王舅張博數遺王書非毁政治
謗訕天子襃舉諸侯稱引周湯以讇惑王所言尤惡悖
逆無道不舉奏而多與金錢報以好言辜至不赦朕惻
焉不忍聞為王傷之推原厥本不祥自博惟王之心匪
同於凶已詔有司勿治王事遣諫大夫駿申諭朕意詩
不云乎靖恭爾位正直是與王其勉之
議封甘延夀陳湯詔(建昭四年春)
匈奴郅支單于背畔禮義留殺漢使者吏士甚逆道理
朕豈忘之哉所以優游而不征者重勤師衆勞將率故
隱忍而未有云也今延壽湯睹便宜乘時利結城郭
諸國擅興師矯制而征之頼天地宗廟之靈誅討郅
支單于斬獲其首及閼氏貴人名王以下千數雖踰義
干法内不煩一夫之役不開府庫之藏因敵之糧以贍
軍用立功萬里之外威震百蠻名顯四海為國除殘兵
革之原息邊竟得以安然猶不免死亡之患罪當在於
奉憲朕甚憫之其赦延壽湯罪勿治詔公卿議封焉
遣諫大夫博士詔(建昭四年四月)
朕承先帝之休烈夙夜栗栗懼不克任間者隂陽不調
五行失序百姓饑饉惟烝庶之失業臨遣諫大夫博士
當等二十一人循行天下存問耆老鰥寡孤獨乏困失
職之人舉茂材特立之士相將九卿其帥意毋怠使朕
獲觀教化之流焉
赦天下詔(五年三月)
蓋聞明王之治國也明好惡而定去就崇敬譲而民興
行故法設而民不犯令施而民從今朕獲保宗廟兢兢
業業匪敢懈怠德薄明晻教化淺微𫝊不云乎百姓有
過在予一人其赦天下賜民爵一級女子百戶牛酒三
老孝弟力田帛
詔毋徵召證案不急之事(同前)
方春農桑百姓戮力自盡之時也故是月勞農勸民無
使後時今不良之吏覆案小罪徵召證案興不急之事
以妨百姓使失一時之作亡終歲之功公卿其明察申
敕之
改元竟寧詔
匈奴郅支單于背叛禮義旣伏其辜虖韓邪單于不忘
恩德鄉慕禮義復修朝賀之禮願保塞𫝊之無窮邊垂
長無兵革之事其改元為竟寧
張譚為御史大夫詔(竟寧元年三月)
剛彊堅固確然亡欲大鴻臚野王是也心辨善辭可使
四方少府五鹿充宗是也廉絜節儉太子少傅張譚是
也其以少傅為御史大夫
使車騎將軍口諭單于(竟寕元年)
單于上書願罷北邊吏士屯戍子孫世保塞單于鄉慕
禮義所以為民計者甚厚此長久之策也朕甚嘉之中
國四方皆有關梁障塞非獨以備塞外也亦以防中國
姦邪放縱出為寇害故眀法度以專衆心敬諭單于之
意朕無疑焉為單于怪其不罷故使大司馬車騎將軍
嘉曉單于
敕諭東平王宇璽書(年月不可考)
皇帝問東平王蓋聞親親之恩莫重於孝尊尊之義莫
大於忠故諸侯在位不驕以致孝道制節謹度以翼天
子然後富貴不離於身而社禝可保今聞王自修有闕
本朝不和流言紛紛謗自内興朕甚憯焉為王懼之詩
不云乎毋念爾祖聿修厥德永言配命自求多福朕惟
王之春秋方剛忽於道德意有所移忠言未納故臨遣
太中大夫子蟜諭王朕意孔子曰過而不改是謂過矣
王其深惟熟思之無違朕意
賜東平太后璽書
皇帝使諸吏宦者令承問東平王太后朕有聞王太后
少加意焉夫福善之門莫美於和睦患咎之首莫大於
内離今東平王出襁褓之中而託於南面之上以年齒
方剛涉學日寡驁忽臣下不自它於太后以是之間能
無失禮義者其惟聖人乎𫝊曰父為子隱直在其中矣
王太后明察此意不可不詳閨門之内母子之間同氣
異意骨肉之恩豈可忽哉豈可忽哉昔周公戒伯禽曰
故舊無大故則不可弃也毋求備於一人夫以故舊之
恩猶忍小惡而况此乎已遣使者諭王王既悔過服罪
太后寬忍以貰之後宜不敢王太后強餐止思念愼疾
自愛
敕東平王傅相詔書
夫人之性皆有五常及其少長耳目牽於耆欲故五常
銷而邪心作情亂其性利勝其義而不失厥家者未之
有也今王富於春秋氣力武勇獲師傅之教淺加以少
所聞見自今以来非五經之正術敢以游獵非禮道王
者輙以名聞
兩漢詔令卷九
欽定四庫全書
兩漢詔令卷十
宋林虙編
西漢十
成帝(四十七)
赦天下詔(建始元年二月)
廼者火災降于祖廟有星孛于東方始正而虧咎孰大
焉書云惟先假王正厥事羣公孜孜帥先百僚輔朕不
逮崇寬大長和睦凡事恕已毋行苛刻其大赦天下使
得自新
報匡衡(建始初)
君以道德修明位在三公先帝委政遂及朕躬君遵修
法度勤勞公家朕嘉與君同心合意庶幾有成今司隸
校尉尊妄詆欺加非於君朕甚閔焉方下有司問狀君
何疑而上書歸侯乞骸骨是章朕之未燭也傳不云乎
禮義不愆何恤人之言君其察焉專精神近醫藥強食
自愛
報王鳳詔(建始元年)
朕承先帝聖緒涉道未深不明事情是以隂陽錯繆日
月無光赤黃之氣充塞天下咎在朕躬今大將軍廼引
過自予欲上尚書事歸大將軍印綬罷大司馬官是明
朕之不德也朕委將軍以事誠欲庶幾有成顯先祖之
功德將軍其專心固意輔朕之不逮毋有所疑
報張禹策(建始元年)
朕以幼年執政萬機懼失其中君以道德為師故委國
政君何疑而數乞骸骨忽忘雅素欲避流言朕無聞焉
君其固心致思緫秉諸事推以孳孳無違朕意加賜黃
金百斤養牛上尊酒大官致餐侍醫視疾使者臨問
赦奉郊縣減天下賦筭等詔(二年正月)
廼者徙泰畤后土于南郊北郊朕親飭躬郊祀上帝皇
天報應神光並見三輔長無共張繇役之勞赦奉郊縣
長安長陵及中都官耐罪徒減天下賦錢算四十
賜許嘉策(二三年)
將軍家重身尊不宜以吏職自絫賜黃金二百斤以時
進侯就朝位
遣諫大夫循行天下詔(三年九月)
廼者郡國被水災流殺人民多至千數京師無故訛言
大水至吏民驚恐奔走乘城殆苛暴深刻之吏未息元
元冤失職者衆遣諫大夫林等循行天下
復東平王削縣詔(建始中)
蓋聞仁以親親古之道也前東平王有闕有司請廢朕
不忍又請削朕不敢專惟王之至親未嘗忘於心今聞
王改行自新尊修經術親近仁人非法之求不以奸吏
朕甚嘉焉傳不云乎朝過夕改君子與之其復前所削
縣如故
詔舉賢良方正(十二月)
蓋聞天生衆民不能相治為之立君以統理之君道得
則草木昆蟲咸得其所人君不德謫見天地災異婁發
以告不治朕涉道日寡舉錯不中乃戊申日蝕地震朕
甚懼焉公卿其各思朕過失明白陳之女無面從退有
後言丞相御史與將軍列侯中二千石及内郡國舉賢
良方正能直言極諫之士詣公車朕將覽焉
詔嘉王尊(建始四年)
制詔御史東郡河水盛長毁壞金隄未決三尺百姓惶
恐奔走太守身當水衝履咫尺之難不避危怠以安衆
心吏民復還就作水不為災朕甚嘉之秩尊中二千石
加賜黃金二十斤
改元河平詔
河決東郡流漂二州校尉王延世隄防三旬立塞其以
五年為河平元年(一云隄塞輙平其改元為河平賜天下吏民爵各有差)卒治
河者為著外繇六月惟延世長於計策功費約省用
力日寡朕甚嘉之其以延世為光祿大夫秩中一千石
賜爵關内侯黃金百斤
大赦天下詔(河平元年四月)
朕獲保宗廟戰戰栗栗未能奉稱傳曰男教不修陽事
不得則日為之蝕天著厥異辜在朕躬公卿大夫其勉
悉心以輔不逮百寮各修其職惇任仁人退遠殘賊陳
朕過失無有所諱大赦天下
減死刑詔(河平中)
甫刑云五刑之屬三千大辟之罰其屬二百今大辟之
刑千有餘條律令煩多百餘萬言奇請它比日以益滋
自明習者不知所由欲以曉諭衆庶不亦難乎於以羅
元元之民夭絶亡辜豈不哀哉其令中二千石二千石
博士及明習律令者議減死刑及可蠲除約省者令較
然易知條奏書不云乎惟刑之恤哉其審核之務凖古
法朕將盡心覽焉
免王商詔(河平四年四月)
制詔御史蓋丞相以德輔翼國家典領百寮協和萬國
為職任莫重焉今樂昌侯商為丞相出入五年未聞忠
言嘉謀而有不忠執左道之辜陷于大辟前商女弟内
行不修奴賊殺人疑商教使為商重臣故抑而不窮今
或言商不以自悔而反怨懟朕甚傷之惟商與先帝有
外親未忍致于理其赦商罪使者收丞相印綬
策直言(河平四年)
天地之道何貴王者之法何如六經之義何上人之行
何先取人之術何以當世之治何務各以經對
封楚王囂子詔(河平四年六月)
蓋聞天地之性人為貴人之行莫大於孝楚王囂素行
孝順仁慈之國以来二十餘年&KR1021;介之過未嘗聞朕甚
嘉之今廼遭病罹于惡疾夫子所痛曰蔑之命矣夫斯
人也而有斯疾也朕甚閔焉夫行純茂而不顯異則有
國者將何勖哉書不云乎用德章厥善今王朝正月詔
與子男一人俱其以廣戚縣戸四千三百封其子勲為
廣戚侯
報許后(河平陽朔中)
皇帝問皇后所言事聞之夫日者衆陽之宗天光之貴
王者之象人君之位也夫以隂而侵陽虧其正體是非
下陵上妻乘夫賤踰貴之變與春秋二百四十二年變
異為衆莫若日蝕大自漢興日蝕亦為吕霍之屬見以
今揆之豈有此等之效與諸侯拘廹漢制牧相執持之
又安獲齊趙七國之難將相大臣褢誠秉忠唯義是從
又惡有上官博陸宣城之謀若乃徒步豪桀非有陳勝
項梁之羣也匈奴夷狄非有冒頓郅支之倫也方外内
鄉百蠻賓服殊俗慕義八州懷德雖使其褱挾邪意猶
不足憂又况其無乎求於夷狄無有求於臣下無有微
後宫也當何以塞之日者建始元年正月白氣出於營
室營室者天子之後宫也正月於尚書為皇極皇極者
王氣之極也白者西方之氣其於春當廢今正於王極
之月興廢氣於後宫視后妾無能懷任保全者以著繼
嗣之微賤人將起也至其九月流星如瓜出于文昌貫
紫宫尾委曲如龍臨於鈎陳此又章顯前尤著在内也
其後則有北宫井溢南流逆理數郡水出流殺人民後
則訛言傳相驚震女童入殿咸莫覺知夫河者水隂四
瀆之長今乃大決漂没陵邑斯昭隂盛盈溢違經絶紀
之應也廼昔之月鼠巢于樹野鵲變色五月庚子鳥焚
其巢泰山之域易曰鳥焚其巢旅人先咲後號咷喪牛
于易凶言王者處民上如鳥之處巢也不頋恤百姓百
姓畔而去之若鳥之自焚也雖先快意說咲其後必號
而無及也百姓喪其君若牛亡其毛也故稱凶泰山王
者易姓告代之處今正於岱宗之山甚可懼也三月癸
未大風自西搖祖宗寢廟揚裂帷席折拔樹木頓僵車
輦毁壞檻屋災及宗廟足為寒心四月已亥日蝕東井
轉旋且索與旣無異已猶戊也亥復水也明隂盛咎在
内於戊己虧君體著絶世於皇極顯禍敗及京都
於東井變怪衆備末重益大來數益甚成形之祸月以
廹切不救之患日&KR0906;婁深咎敗灼灼若此豈可以忽哉
書云高宗彤日粤有雊雉祖已曰惟先假王正厥事又
曰雖休勿休惟敬五刑以成三德即飭椒房及掖庭耳
今皇后有所疑便不便其條刺使大長秋來白之吏拘
於法亦安足過蓋矯枉者過直古今同之且財弊之省
特牛之祠其於皇后所以扶助德美為華寵也咎根不
除災變相襲祖宗且不血食何戴侯也傳不云乎以約
失之者鮮審皇后欲從其奢與朕亦當法孝武皇帝也
如此則甘泉建章可復興矣世俗歲殊時變日化遭事
制宜因時而移舊之非者何可放焉君子之道樂因循
而重改作昔魯人為長府閔子騫曰仍舊貫如之何何
必改作蓋惡之也詩云雖無老成人尚有典刑曾是莫聽
大命以傾孝文皇帝朕之師也皇太后皇后成法也假
使太后在彼時不如職今見親厚又惡可以踰乎皇后
其刻心秉德毋違先后之制度力誼勉行稱順婦道減
省羣事謙約為右其孝東宫毋闕朔望推誠永䆒爰何
不臧養名顯行以息衆讙垂則列妾使有法焉皇后深
惟毋忽
報王鳳(陽朔元年)
朕秉事不明政事多闕故天變婁臻咸在朕躬將軍廼
深引過自予欲乞骸骨而退則朕將何嚮焉書不云乎
公無困我務專精神安心自持期於亟瘳稱朕意焉
詔順四時月令(陽朔二年春)
昔在帝堯立羲和之官命以四時之事令不失其序故
書云黎民於蕃時雍明以隂陽為本也今公卿大夫或
不信隂陽薄而小之所奏請多違時政傳以不知周行
天下而欲望隂陽和調豈不謬哉其務順四時月令
詔舉可充博士者(陽朔二年九月)
古之立太學將以傳先王之業流化於天下也儒林之
官四海淵源宜皆明於古今温故知新通逹國體故謂
之博士否則學者無述焉為天下所輕非所以尊道德
也工欲善其事必先利其器丞相御史其與中二千石
二千石雜舉可充博士位者使卓然可觀
封王音詔(陽朔四年)
車騎將軍音宿衛忠正勤勞國家前為御史大夫以外
親宜典兵馬入為將軍不獲宰相之封朕甚慊焉其封
音為安陽侯食邑與五侯等俱三千戸
勸農詔(四年正月)
夫洪範八政以食為首斯誠家給刑措之本也先帝劭
農薄其租稅寵其強力令與孝弟同科間者民彌惰怠
鄉本者少趨末者衆將何以矯之方東作時其令二千
石勉勸農桑出入阡陌致勞來之書不云乎服田力穡
乃亦有秋其勖之哉
遣諫大夫理等詔(鴻嘉元年二月)
朕承天地獲保宗廟明有所蔽德不能綏刑罰不中衆
冤失職趨闕告訴者不絶是以隂陽錯謬寒暑失序日
月不光百姓蒙辜朕甚閔焉書不云乎即我御事罔克
耆壽咎在朕躬方春生長時臨遣諫大夫理等舉三輔
三河弘農冤獄公卿大夫部刺史明申敕守相稱朕意
焉其賜天下民爵一級女子百戸牛酒加賜鰥寡孤獨
高年帛逋貸未入者勿收
封丙吉後(鴻嘉元年六月)
制詔丞相御史蓋聞褒功德繼絶統所以重宗廟廣賢
聖之路也故博陽侯吉以舊恩有功而封今其祀絶朕
甚憐之夫善善及子孫古今之通誼也其封吉孫中郎
將關内侯昌為博陽侯奉吉後
封史丹詔(鴻嘉元年)
夫褒有德賞元功古今通議也左將軍丹往時導朕以
忠正秉義醇壹舊德茂焉其封丹為武陽侯國東海郯
之武彊聚戸千一百
詔舉敦厚有行義能直言詔(二年春)
古之選賢傅納以言明試以功故官無廢事下無逸民
教化流行風雨和時百穀用成衆庶樂業咸以康寧朕
承鴻業十有餘年數遭水旱疾疫之災黎民婁困於飢
寒而望禮義之興豈不難哉朕旣無以率道帝王之道
日以陵夷意廼招賢選士之路鬱滯而不通與將舉者
未得其人也其舉敦厚有行義能直言者冀聞切言嘉
謀匡朕之不逮
賜王音等書(當在鴻嘉中)
外家何甘樂禍敗而欲自黥劓相戮辱於太后前傷慈
母之心以危亂國外家宗族彊上一身&KR0906;弱日久今將
一施之君其召諸侯令待府舍
水旱詔(四年正月)
數敇有司務行寬大而禁苛暴訖今不改一人有辜舉
宗拘繫農民失業怨恨者衆傷害和氣水旱為災關東
流冗者衆青幽冀部尤劇朕甚痛焉未聞在位有惻然
者孰當助朕憂之已遣使者循行郡國被災害什四以
上民貲不滿三萬勿出程賦逋貸未入皆勿收流民欲
入關輙籍内所之郡國謹遇以理務有以全活之思稱
朕意
罷昌陵詔(永始元年七月)
朕執德不固謀不盡下過聽將作大匠萬年言昌陵三
年可成作治五年中陵司馬殿門内尚未加功天下虛
耗百姓罷勞客土䟽惡終不可成朕惟其難怛然傷心
夫過而不改是謂過矣其罷昌陵及故陵勿徙吏民令
天下毋有動搖之心
賜史丹策(永始中)
左將軍寑病不衰願歸治疾朕愍以官職之事久留將
軍使躬不瘳使光禄勲賜將軍黃金五十斤安車駟馬
其上將軍印綬宜專精神務近醫藥以輔不衰
冊免薛宣(永始二年)
君為丞相出入六年忠孝之行率先百僚朕無聞焉朕
旣不明變異數見歲比不登倉廪空虛百姓饑饉流離
道路疾疫死者以萬數人至相食盜賊並興羣職曠廢
是朕之不德而股肱不良也廼者廣漢羣盜横恣殘賊
吏民朕惻然傷之數以問君君對輙不如其實西州鬲
絶幾不為郡三輔賦斂無度酷吏並緣為姦侵擾百姓
詔君案驗復無欲得事實之意九卿以下咸承風指同
時陷于謾欺之辜咎繇君焉有司法君領職解嫚開謾
欺之路傷薄風化無以帥示四方不忍致君于理其上
丞相高陽侯印綬罷歸
龍見日蝕詔(二年春)
乃者龍見于東萊日有蝕之天著變異以顯朕郵朕甚
懼焉公卿申飭百寮深思天誡有可省減便安百姓者
條奏所振貸貧民勿收
又
關東比歲不登吏民以義收食貧民入穀物助縣官振
贍者已賜直其百萬以上加賜爵右更欲為吏補三百
石其吏也遷二等三十萬以上賜爵五大夫吏亦遷一
等民補郎十萬以上家無出租賦三歲萬錢以上一年
封淳于長等詔(十二月)
前將作大匠萬年知昌陵卑下不可為萬歲居奏請
營作建置郭邑妄為巧詐積土增高多賦斂繇役興卒
暴之作卒徒蒙辜死者連屬百姓罷極天下匱竭常侍
閎前為大司農中丞數奏昌陵不可成侍中衛尉長數
白宜早止徙家反故處朕以長言下閎章公卿議者皆
合長計首建至策閎典主省大費民以康寧閎前賜爵
關内侯黃金百斤其賜長爵關内侯食邑千戸閎五百
戸萬年佞邪不忠毒流衆庶海内怨望至今不息雖蒙
赦令不宜居京師其徙萬年敦煌郡(一云萬年佞邪不忠妄為巧詐多賦
歛煩繇役興卒暴之作卒徒蒙辜死者連屬毒流衆庶云云)
遣太中大夫嘉等循行天下詔(三年正月)
天災仍重朕甚懼焉惟民之失職臨遣太中大夫嘉等
循行天下存問耆老民所疾苦其與部刺史舉惇樸遜
譲有行義者各一人
令皇太后詔有司(永始三年十月)
盖聞王者承事天地交接泰一尊莫著於祭祀孝武皇
帝大聖通明始建上下之祀營泰畤于甘泉定后土于
汾陰而神祗安之饗國長久子孫蕃滋累世遵業福流
于今今皇帝寬仁孝順奉循聖緒靡有大愆而久無繼
嗣思其咎職殆在徙南北郊違先帝之制改神祗舊位
失天地之心以妨繼嗣之福春秋六十未見皇孫食不
甘味寢不安席朕甚悼焉春秋大復古善順祀其復甘
泉泰畤汾隂后土如故及雍五畤陳寳祠在陳倉者天
子復親郊禮如前
詔有司(四年六月)
廼者地震京師火災婁降朕甚懼之有司其悉心明對
厥咎朕將親覽焉
禁車服奢僭詔(同前)
聖王明禮制以序尊卑異車服以章有德雖有財而無
其尊不得踰制故民興行上義而下利方今世俗奢僭
罔極靡有厭足公卿列侯親屬近臣四方所則未聞修
身遵禮同心憂國者也或廼奢侈逸豫務廣第宅治園
池多奴婢被服綺縠設鐘鼔備女樂車服嫁娶葬埋過
制吏民慕效&KR0906;以成俗而欲望百姓儉節家給人足豈
不難哉詩不云乎赫赫師尹民具爾瞻其申敕有司以
漸禁之青綠民所常服且勿止列侯近臣各自省改司
隸校尉察不變者
孛星詔(元延元年七月)
廼者日蝕星隕謫見于天大異重仍(重直用反)在位默然罕
有忠言今孛星見于東井朕甚懼焉公卿大夫博士議
郎其各悉心惟思變意明以經對無有所諱與内郡國
舉方正能直言極諫者一人北邊二十二郡舉勇猛知
兵法者各一人
報翟方進(元延四年十一月)
定陵侯長巳伏其辜君雖交通傳不云乎朝過夕改君
子與之君何疑焉其專心壹意毋怠醫藥以自持
遣王立就國(同上)
紅陽侯朕之舅不忍致法遣就國
還平恩侯親屬詔(元延四年)
蓋聞仁不遺遠誼不忘親前平安剛侯夫人謁坐大逆
罪家屬幸蒙赦令歸故郡朕惟平恩戴侯先帝外祖魂
神廢棄莫奉祭祀念之未嘗忘于心其還平恩侯旦及
親屬在山陽郡者
還馮參詔(元延四年)
中山孝王短命早薨願以舅宜鄉侯參為關内侯歸家
朕甚愍之其還參京師以列侯奉朝請
立皇太子詔(綏和元年二月)
朕承太祖鴻業奉宗廟二十五年德不能綏理宇内百
姓怨望者衆不蒙天祐至今未有繼嗣天下無所係心觀于
往古近事之戒禍亂之萌皆由斯焉定陶王欣於朕
為子慈仁孝順可以承天序繼祭祀其立欣為皇太子
封中山王舅諫大夫馮參為宜鄉侯益中山國三萬戶
以慰其意賜諸侯王列侯金天下當為父後者爵三老
孝弟立田帛各有差
封殷後詔(綏和元年)
蓋聞王者必存二王之後所以通三統也昔成湯受命
列為三代而祭祀廢絶考求其後莫正孔吉其封吉為
殷紹嘉侯
賜翟方進策(綏和二年二月)
皇帝問丞相君有孔子之慮孟賁之勇朕嘉與君同心
一意庶幾有成惟君登位于今十年災害並臻民被飢
餓加以疾疫溺死關門牡開失國守備盜賊黨軰吏民
殘賊歐殺良民斷獄歲歲多前上書言事交錯道路懷
姦朋黨相為隐蔽皆亡忠慮羣下兇兇更相嫉妬其咎
安在觀君之治無欲輔朕富民便安元元之念間者郡
國穀雖頗孰百姓不足者尚衆前去城郭未能盡還夙
夜未嘗忘焉朕惟往時之用與今一也百寮用度各有
數君不量多少一聽羣下言用度不足奏請一切增賦
稅城郭堧及園田過更筭馬牛羊增益鹽鐵變更無常
朕旣不明隨奏許可後議者以為不便制詔下君君云
賣酒醪後請止未盡月復奏議令賣酒醪朕誠怪君何
持容容之計無忠固意將何以輔朕帥導羣下而欲久
蒙顯尊之位豈不難哉傳曰高而不危所以長守貴也
欲退君位尚未忍君其孰念詳計塞絶姦原憂國如家
務便百姓以輔朕朕旣巳改君其自思強食愼職使尚
書令賜君上尊酒十石養牛一君審焉
皇太后詔大司馬莽丞相大司空(綏和二年三月)
皇帝暴崩羣衆讙譁怪之掖庭令輔等在後庭左右侍
燕廹近雜與御史丞相廷尉治問皇帝起居發病狀
又詔有司(同前)
皇帝即位思順天心遵經義定郊禮天下說憙懼未有
皇孫故復甘泉泰畤汾陰后土庶幾獲福皇帝恨難之
卒未得其佑其復南北郊長安如故以順皇帝之意也
兩漢詔令卷十
欽定四庫全書
兩漢詔令卷十一
宋林虙編
西漢十一
哀帝(三十三)
益封王根等詔(綏和二年)
曲陽侯根前以大司馬(一云前在位)建社稷策益封二千戶
太僕安陽侯舜往時護太子家導朕(一云輔導)忠誠專壹有
舊恩益封五百戶新都侯莽憂勞國家執義堅固庶幾
與為治太皇太后詔休就第朕甚閔焉益封三百五十
戶以莽為特進給事中朝朔望見禮如三公車駕乘緣
車從(一云詔莽就第朕甚閔焉其以黃郵聚戶三百五十益封位特進云云)及丞相孔光
大司空氾鄉侯何武益封各千戶
罷樂府詔(綏和二年六月)
惟世俗奢泰文巧而鄭衛之聲興夫奢泰則下不孫而
國貧文巧則趨末背本者衆鄭衛之聲興則淫辟之化
流而欲黎庶敦朴家給猶濁其源而求清流豈不難哉
孔子不云乎放鄭聲鄭聲淫其罷樂府官郊祭樂及古
兵法武樂在經非鄭衛之樂者條奏别屬他官(一云鄭聲淫而
亂樂聖主所放其罷樂府)
限名田詔(綏和二年六月)
制節謹度以防奢淫為政所先百王不易之道也諸侯
王列侯公主吏二千石及豪富民多畜奴婢田宅亡限
與民争利百姓失職重困不足其議限列諸名田畜奴
婢過品皆沒入縣官齊三服官諸官織綺繡難成害女
紅之物皆没無作輸除任子令及誹謗詆欺法掖庭宫
人年三十以下出嫁之官奴婢五十以上免為庶人禁
郡國無得獻名獸益三百石以下奉察吏殘賊酷虐者
以時退有司無得舉赦前往事博士弟子父母死予寧
三年
益河間戶詔(綏和二年六月)
河間王良喪太后三年為宗室儀表益封萬戶
遣光禄大夫循行水災詔(綏和二年)
朕承宗廟之重戰戰兢兢懼失天心間者日月亡光五
星失行郡國比比地動廼者河南潁川郡水出流殺人
民壊敗廬舍朕之不德民反蒙辜朕甚懼焉已遣光禄
大夫循行舉籍賜死者棺錢人三千其令水所傷縣邑
及他郡國災害什四以上民貲不滿丅萬皆無出今年
租賦
詔王莽(綏和末)
先帝委政於君而棄羣臣朕得奉宗廟誠嘉與君同心
合意今君移病求退以著朕之不能奉順先帝之意朕
甚悲傷焉已詔尚書待君奏事
遣王根等就國詔(綏和末)
先帝遇根况父子至厚也今廼背忘恩義以根嘗建社
稷之策遣就國免况為庶人歸故郡根及况父商所薦
舉為官者皆罷
詔舉孝弟等(建平元年正月)
盖聞聖王之治以得賢為首其與大司馬列侯將軍中
二千石州牧守相舉孝弟惇厚能直言通政事延於側
陋可親民者各一人
策免何武(建平初)
君舉錯煩苛不合衆心孝聲不聞惡名流行無以率示
四方其上大司空印綬罷歸就國
策免師丹(建平元年)
夫三公者朕之腹心也輔善相過匡率百僚和合天下
者也朕既不明委政於公問者隂陽不調寒暑失常變
異婁臻山崩地震河決泉涌流殺人民百姓流連無所
歸心司空之職尤廢焉君在位出入三年未聞忠言嘉
謀而反有朋黨相進不公之名乃者以挺力田議改幣
章示君君内為朕建可改不疑以君之言博考朝臣乃
希衆雷同外以為不便令觀聽者歸非於朕朕隠忍不
宣為君受愆朕疾夫比周之徒虚偽壊化寖以成俗故
屢以書飾君幾君省過求已而反不受退有後言及君
奏封事𫝊於道路布聞朝市言事者以為大臣不忠辜
陷重辟獲虚采名謗議匈匈流於四方腹心如此謂疏
者何殆繆於二人同心之利焉將何以率示羣下附親
遠方朕惟君位尊任重慮不周密懷諼迷國進退違命
反覆異言甚為君耻之非所以共承天地永保國家之
意以君嘗託𫝊位未忍考於理已詔有司赦君勿治其
上大司空高樂侯印綬罷歸
策彭宣(建平元年十月)
有司數奏言諸侯國人不得宿衛將軍不宜典兵馬處
大位朕惟將軍任漢將之重而子又前取淮陽王女婚
姻不絶非漢之制使光禄大夫曼賜將軍黃金五十斤
安車駟馬其上左將軍印綬以關内侯歸家
問李尋(建平初)
間者水出地動日月失度星辰亂行災異仍重極言毋
有所諱
免孫寳詔(建平初)
制詔丞相大司空司隸寳奏故尚書僕射崇冤請獄治
尚書今昌案崇近臣罪惡暴著而寳懷邪附下罔上以
春月作詆欺遂其姦心盖國之賊也𫝊不云乎惡利口
之覆邦家其免寳為庶人
尊帝太太后等詔(二年四月)
漢家之制推親親以顯尊尊定陶恭皇之號不宜復稱
定陶尊恭皇太后曰帝太太后稱永信宫恭皇后曰帝
太后稱中安宫立恭皇廟於京師赦天下
葬丁太后詔(六月)
朕聞夫婦一體詩云榖則異室死則同穴昔季武子成
寝杜氏之殯在西階下請合葬而許之附葬之禮自周
興焉郁郁乎文哉吾從周孝子事亡如事存帝太后宜
起陵恭皇之園遣大司馬票騎將軍明東送葬於定陶
發陳留濟隂近郡國五萬人穿復土
改元易號詔(六月)
制詔丞相御史盖聞尚書五曰考終命言大運壹終更
紀天元人元考文正理推歴定紀數如甲子也朕以眇
身入繼太祖承皇天總百僚子元元未有應天心之效
即位出入三年災變數降日月失度星辰錯繆高下貿
易大異連仍盗賊並起朕甚懼焉戰戰兢兢惟恐陵夷
惟漢至今二百餘載(一云漢興二百)歴數開元(數一作紀)皇天降非
材之佑漢國再獲受命之符朕之不德曷敢不通夫基
事之元命(基事一作受天)必與天下自新其大赦天下以建平
二年為太初元年號曰陳聖劉太平皇帝漏刻以百二
十為度布告天下使明知之
改元易號赦令詔(八月)
朕獲保宗廟為政不德變異屢仍恐懼戰栗未知所繇
待詔夏賀良等建言改元易號增益漏刻可以永安國
家朕信道不篤過聽賀良等言冀為海内獲福(海内一作百姓)
卒無嘉應久旱為災以問賀良等對當復改制度皆背
經誼違聖制不合時宜夫過而不改是為過矣六月甲
子制書(制一作詔)非赦令也皆蠲除之賀良等反道惑衆姦
態當窮竟皆下有司(一作下獄)
策免傅喜(建平二年)
君輔政出入三年未有昭然匡朕不逮而本朝大臣遂
其姦心咎由君焉其上大司馬印綬就第傅太后又自
詔丞相御史曰高武侯喜無功而封内懷不忠附下罔
上與故大司空丹同心背畔放命圮族虧損德化罪惡
雖在赦前不宜奉朝請其遣就國
報平當(建平三年)
朕選於衆以君為相視事日寡輔政未久隂陽不調冬
無大雪旱氣為災朕之不德何必君罪君何疑而上書
乞骸骨歸關内侯爵邑使尚書令譚賜君養牛一上尊
酒十石君其勉致醫藥以自持
詔王崇(三年九月)
朕以君有累世之美故踰列次在位以來忠誠匡國未
聞所繇反懷詐諼之辭欲以攀救舊姻之家大逆之辜
舉錯專恣不遵法度亡以示百僚左遷為大司農
令太皇太后詔有司(建平三年十一月)
皇帝寬仁孝順奉承聖業(一作聖緒)靡有解怠而久疾未瘳
(一作久病)夙夜惟思殆繼體之君不宜改作春秋大復古其
復甘泉泰畤汾隂后土祠如故
封董賢等詔(建平四年八月)
臣居位以來寝疾未瘳反逆之謀相連不絶賊亂之臣
近侍帷幄前東平王雲與后謁祝詛朕使侍醫伍宏等
内侍案脈幾危社稷殆莫甚焉昔楚有子玉得臣晉文
為之側席而坐近事汲黯折淮南之謀今雲等至有圖
弑天子逆亂之謀者是公卿股肱莫能悉心務聰明以
銷厭未萌之故頼宗廟之靈侍中駙馬都尉賢等發覺
以聞咸伏其辜書不云乎用德章厥善其封賢為高安
侯南陽大守寵為方陽侯左曹光禄大夫躬為宜陵侯
封傅商詔(四年二月)
朕幼而孤皇太太后躬自養育免於襁褓教道以禮至
於成人惠澤茂焉欲報之德皥天罔極前追號皇太太
后父為崇祖侯惟念德報未殊朕甚恧焉侍中光禄大
夫商皇太太后父同産子小自保大恩義最親其封商
為汝昌侯為崇祖侯後更號崇祖為汝昌哀侯
左遷毋將隆詔(建平四年)
制詔丞相御史大夫交讓之禮興則虞芮之訟息隆位
九卿既無以匡朝廷之不逮而反奏請與永信官争貴
賤之賈程奏顯言衆莫不聞舉錯不由誼理争求之名
自此始無以示百僚傷化失俗以隆前有安國之言左
遷為沛郡都尉
舉明習兵法者(建平四年冬)
間者災變不息盗賊衆多兵革之徵或頗著見未聞將
軍惻然深以為意簡練戎兵繕修干戈器用盬惡孰當
督之天下雖安忘戰必危將軍與中二千石舉明習兵
法有大慮者各一人將軍二人詣公車
策免孔光(建平末)
丞相者朕之股肱所與共承宗廟統理海内輔朕之不
逮以治天下也朕既不明災異重仍日月無光山崩河
決五星失行是章朕之不德而股肱之不良也君前為
御史大夫輔翼先帝出入八年卒無忠言嘉謀今相朕
出入三年憂國之風復無聞焉隂陽錯謬歲比不登天
下空虚百姓饑饉父子分散流離道路以十萬數而百官
羣職曠廢姦軌放縱盗賊並起或攻官寺殺長吏數以
問君君無怵惕憂懼之意對無能為是以羣卿大夫咸惰
哉莫以為意咎由君焉君秉社稷之重總百僚之任上
無以匡朕之闕下不能綏安百姓書不云乎毋曠庶官
天工人其代之於虖君其上丞相博山侯印綬罷歸
策蕭育(當在建平間)
南郡盗賊羣輩為害朕甚憂之以太守威信素著故委
南郡太守之官其於為民除害安元元而已亡拘於小
文
日蝕赦天下詔(元夀元年正月)
朕獲保宗廟不明不敏宿夜憂勞未皇寧息惟隂陽不
調元元不贍未睹厥咎婁敕公卿庶幾有望至今有司
執法未得其中或上暴虐假埶獲名温良寬柔陷於亡
滅是故殘賊彌長和睦日衰百姓愁怨靡所錯躬廼正
月朔日有蝕之厥咎不遠在余一人公卿大夫其各悉
心勉帥百僚敦任仁人黜遠殘賊期於安民陳朕之過
失無有所諱其與將軍列侯中二千石舉賢良方正能
直言者各一人大赦天下
責王嘉(元夀元年三月)
相等前坐在位不盡忠誠外附諸侯操持兩心背人臣
之義今所稱相等材美足以相計除罪君以道德位在
三公以總方略一統萬𩔖分明善惡為職知相等罪惡
陳列著聞天下時輙以自劾今又稱譽相等云為朝廷
惜之大臣舉錯恣心自在迷國罔上近由君始將謂遠
者何對状
策免丁明(元夀元年九月)
前東平王雲貪欲上位祠祭祝詛雲后舅伍宏以毉待
詔與校祕書郎楊閎結謀反逆禍甚迫切頼宗廟神靈
董賢等以聞咸伏其辜將軍從弟侍中奉車都尉吳族
父左曹屯騎校尉宣皆知宏及栩丹諸侯王后親而宣
除用丹為御屬吳與宏交通厚善數稱薦宏宏以附吳
得興其惡心因毉技進幾危社稷朕以恭皇后故不忍
有云將軍位尊任重既不能明威立義折消未萌又不
深疾雲宏之惡而懷非君上阿為宣吳反痛恨雲等揚
言為羣下所冤又親見言伍宏善醫死可惜也賢等獲
封極幸嫉妬忠良非毁有功於戲傷哉盖君親無將將
而誅之是以季友鴆叔牙春秋賢之趙盾不討賊謂之
弑君朕甚閔將軍陷於重刑故以書飾將軍遂非不改
復與丞相嘉相比令嘉有依得以罔上有司致法將軍
請獄治朕惟噬膚之恩未忍其上票騎將軍印綬罷歸
就第
冊董賢為大司馬(元夀元年十二月)
朕承天序惟稽古建爾於公以為漢輔往悉爾心統辟
元戎折衝綏遠匡正庶事允執其中天下之衆受制於
朕以將為命以兵為威可不慎與
免傅嘉詔(元夀二年)
前為侍中毁譖仁賢誣愬大臣令俊艾者久失其位嘉
傾覆巧偽挾姦以罔上崇黨以蔽朝傷善以肆意詩不
云乎䜛人罔極交亂四國其免嘉為庶人歸故鄉
免孫寵息夫躬詔(元夀二年)
南陽太守方陽侯寵素亡廉聲有酷惡之資毒流百姓
左曹光禄大夫宜陵侯躬虚造詐諼之策欲以詿誤朝
廷皆交遊貴戚趨權門為名其免躬寵官遣就國
兩漢詔令卷十一
欽定四庫全書
兩漢詔令卷十二
宋林虙編
西漢十二
平帝(元后附三十三)
罷董賢詔(元夀二年六月)
大司馬賢年少不合衆心其上印綬罷
冊董賢(元夀二年六月)
間者以來隂陽不調菑害並臻元元蒙辜夫三公鼎足
之輔也高安侯賢未更事理為大司馬不合衆心非所
以折衝綏遠也其收大司農印綬罷歸第
貶趙后詔(元夀二年七月)
前皇太后與昭儀俱侍帷幄姊弟專寵錮寝執賊亂之
謀殘滅繼嗣以危宗廟誖天犯祖無為天下母之義貶
皇太后為孝成皇后
又(同前)
皇后自知罪惡深大朝請希闊失婦道無共養之禮而
有狼虎之毒宗室所怨海内之讎也而尚在小君之位
誠非皇天之心夫小不忍亂大謀恩之所不能已者義
之所割也今廢皇后為庶人
傅后退就桂宫詔(同前)
定陶共王太后與孔鄉侯晏同心合謀背恩忘本專恣
不軌與至尊同稱號終没至廼配食於左坐誖逆無道
今令孝哀皇后退就桂宫
詔勿陳赦前事(元夀末)
夫赦令者將與天下更始誠欲令百姓改行絜已全其
性命也往者有司多舉奏赦前事累歷罪過誅陷亡辜
殆非重信慎刑洒心自新之意也及選舉者其歴職更
事有名之士則以為難保廢而弗舉甚謬於赦小過舉
賢材之義諸有臧及内惡未發而薦舉者皆勿案騐令
士厲精鄉進不以小疵妨大材自今以來有司無得陳
赦前事置奏上有不如詔書虧恩以不道論定著令布
告天下使明知之
策彭宣(元夀末)
惟君視事日寡功德未效迫於老眊昏亂非所以輔國
家綏海内也使光禄勲豐冊詔君其上大司空印綬便
就國
還傅喜詔(元始初)
高武侯喜姿性端慤論議忠直雖與故定陶太后有屬
然終不順指從邪介然守節以故斥逐就國𫝊不云乎
歲寒然後知松柏之後凋也其還喜長安以故高安侯
莫府賜喜位特進奉朝請
益中山后湯沐邑詔(元始初)
中山孝王深分明為人後之義條陳故定陶傅太后丁
姬誖天逆理上僭位號徙定陶王於信都為共王立廟
於京師如天子制不畏天命侮聖人言壊亂法度居非
其制稱非其號是以皇天震怒火燒其殿六年之間大
命不遂禍殃仍重竟令孝哀帝受其餘災大失天心天
命暴崩又令共王祭祀絶廢精魂無依歸朕惟孝王后
深說經義明鏡聖法懼古人之禍敗近事之罪殃畏天
命奉聖言是乃久保一國長獲天禄而令孝王永享無
疆之祀福祥之大者也朕甚嘉之夫襃義賞善聖王之
制其以中山故安戶七千益中山后湯沐邑加賜及中
山王黃金各百斤增傅相以下秩
封師丹詔(元始初)
夫襃有德賞有功先聖之制百王不易之道也故定陶
太后造稱僭號甚悖義禮關内侯師丹端誠於國不顧
患難執忠節據聖法分明尊卑之制確然有柱石之固
臨大節而不可奪可謂社稷之臣矣有司條奏邪臣建
定稱號者已放退而丹功賞未加殆繆乎先賞後罰之
義非所以章有德報厥功也其以厚丘之中鄉戶二千
一百封丹為義陽侯
詔以王莽為太傅(元始元年二月)
大司馬新都侯莽三世為三公典周公之職建萬世策
功德為忠臣宗化流海内遠人慕義越裳氏重譯獻白
雉其以召陵新息二縣戶二萬八千益封莽復其後嗣
疇其爵邑封加如蕭相國以莽為太傅幹四輔之事號
曰安漢公以故蕭相國甲第為安漢公第定著於令𫝊
之無窮
安漢公策(元始元年)
漢危無嗣而公定之四輔之職三公之任而公幹之羣
寮衆位而公宰之功德茂著宗廟以安盖白雉之瑞周
成蒙焉故賜嘉號曰安漢公輔翼於帝期於致平毋違
朕焉
更名詔(元始二年)
皇帝二名通於器物今更名合於古制使太師光奉太
牢告祠高廟
賜龔勝邴漢策
惟元始二年六月庚寅光禄大夫太中大夫耆艾二人
以老病罷太皇太后使謁者僕射策詔之曰盖聞古者
有司年至則致政所以恭讓不盡其力也今大夫年至
矣朕愍以官職之事煩大夫其上子若孫若同産同産
子一人大夫其修身守道以終高年賜帛及行道舍宿
歲時羊酒衣衾皆如韓福故事
公孫弘後賜爵詔(元始中)
漢興以來股肱在位身行儉約輕財重義未有若公孫
弘者也位在宰相封侯而為布被脱粟之飯奉禄給故
人賓客無有所餘可謂減於制度而率下篤俗者也與
内富厚而外為詭服以釣虚譽者殊科夫表德章義所
以率世厲俗聖王之制也其賜弘後子孫之次見為適
者爵關内侯食邑三百戶
封王堅固詔(元后下詔元始中)
孝宣王皇后朕之姑深念奉質共修之義恩結於心惟
邛成共侯國廢祀絶朕甚閔焉其封共侯曾孫堅固為
邛成侯
詔勿繫老弱(四年正月)
盖夫婦正則父子親人倫定矣前詔有司復貞婦歸女
徒誠欲以防邪辟全貞信及眊悼之人刑罰所不加聖
王之制也惟苛暴吏多拘繋犯法者親屬婦女老弱構
怨傷化百姓苦之其明敕百寮婦女非身犯法及男子
年八十以上七歲以下家非坐不道詔所名捕它皆無
得繋其當驗者即驗問定著令
置宗師詔(五年正月)
盖聞帝王以德撫民其次親親以相及也昔堯睦九族
舜惇叙之朕以皇帝幼年且統國政惟宗室子皆太祖
高皇帝子孫及兄弟吳頃楚元之後漢元至今十有餘
萬人雖有王侯之屬莫能相糾陷入刑罪教訓不至之
咎也𫝊不云乎君子篤於親則民興於仁其為宗室自
太上皇以來族親各以世氏郡國置宗師以糾之致教
訓焉二千石選有德義者以為宗師考察不從教令有
冤失職者宗師得因郵亭書言宗伯請以聞常以歲正
月賜宗師帛各十匹
封劉歆王惲等(元始末)
羲和劉歆使治明堂辟廱令漢與文王靈臺周公作洛
同符太僕王惲等八人使行風俗宣明德化萬國齊同
皆封為列侯
詔孔光(當在元始五年)
太師光聖人之後先師之子德行純淑道術通明居四
輔職輔導於帝今年耆有疾俊艾大臣惟國之重其猶
不可以闕焉書曰無遺耇老國之將興尊師而重傅其
令太師毋朝十日一賜餐賜太師靈夀杖黃門令為太
師省中坐置几太師入省中用杖賜餐十七物然後歸
老於第官屬按職如故
授四輔等詔
太傅博山侯光宿衛四世世為傅相忠孝仁篤行義顯
著建議定策益封萬戶以光為太師與四輔之政車騎
將軍安陽侯舜積累仁孝使迎中山王折衝萬里功德
茂著益封萬戶以舜為太保左將軍光禄勲豐宿衛三
世忠信仁篤使迎中山王輔導共飬以安宗廟封豐為廣
陽侯食邑五千戶以豐為少傅皆授四輔之職疇其爵
邑各賜第一區侍中奉車都尉邯宿衛勤勞建議定策
封邯為承陽侯食邑三千四百戶
太后不親省小事詔
皇帝幼年朕且統政比加元服今衆事煩碎朕春秋高
精氣不堪殆非所以安躬體而養育皇帝者也故選忠
賢立四輔羣下勸職永以康寧孔子曰巍巍乎舜禹之
有天下而不與焉自今以來惟封爵乃以聞他事安漢
公四輔平決州牧二千石及茂材吏初除奏事者輙引
入至近署對安漢公考故官問新職以知其稱否
太后詔百僚
蓋聞母后之義思不出乎門閾國不蒙祐皇帝年在襁褓
未任親政戰戰兢兢懼於宗廟之不安國家之大綱微
朕孰當統之是以孔子見南子周公居攝盖權時也勤
身極思憂勞未綏故國奢則視之以儉矯枉者過其正
而朕不身帥將謂天下何夙夜夢想五穀豐孰百姓家
給比皇帝加元服委政而授焉今誠未皇于輕靡而備
味庶幾與百僚有成其勖之哉
詔王莽
無偏無黨王道蕩蕩屬有親者義不得阿君有安宗廟
之功不可以骨肉故蔽隠不揚君其勿辭
又
君以選故而辭以疾君任重不可闕以時亟起
太后詔問公卿
誠以大司馬有大功當著之邪將骨肉故異之也
詔莽食肉
聞公菜食憂民深矣今秋幸熟公勤於職以時食肉愛
身為國
嘉王莽詔
夫唐堯有丹朱周文王有管蔡此皆上聖無奈下愚
子何以其性不可移也公居周公之位輔成王之主而
行管蔡之誅不以親親害尊尊朕甚嘉之昔周公誅四
國之後大化乃成至於刑錯公其專意翼國期於致平
賜馬宫策(五年八月)
太師大司徒扶德侯上書言前以光禄勲議定陶共王
毋諡曰婦人以夫爵尊為號諡宜曰孝元傅皇后稱渭
陵東園臣知妾不得體君卑不得敵尊而希指雷同詭
經辟說以惑誤上為臣不忠當伏斧鉞之誅幸蒙洒心
自新又令得保首領伏自惟念入稱四輔出備三公爵
為列侯誠無顔復望闕庭無心復居官府無宜復食國
邑願上太師大司徒扶德侯印綬避賢者路下君章有
司皆以為四輔之職為國維綱三公之任鼎足承君不
有鮮明固守無以居位如君言至誠可聽惟君之惡在
洒心前不敢文過朕甚多之不奪君之爵邑以著自古
皆有死之義其上太師大司徒印綬使者以侯就第
聽莽讓益封詔
公自期百姓家給是以聽之其令公奉舍人賞賜皆倍
故
問孔光以莽讓二子封拜詔
公每見叩頭流涕固辭今移病固當聽其讓令眡事耶
將當遂行其賞遣歸就第也
議九錫詔
惟公功德光於天下是以諸侯王公列侯宗室諸生吏
民翕然同辭連守闕庭故下其章諸侯宗室辭去之日
復見前重陳雖曉諭罷遣猶不肯去告以孟夏將行厥
賞莫不驩悦稱萬歲而退今公每見輙流涕叩頭言不
願受賞賞即加不敢當位方制作未定事須公而決故
聽公制作畢成羣公以聞究於前議其九錫禮儀亟奏
九錫策
惟元始五年五月庚寅太皇太后臨於前殿延登親詔
之曰公進虚聽朕言前公宿衛孝成皇帝十有六年納
策盡忠白誅故定陵侯淳于長以彌亂發姦登大司馬
職在内輔孝哀皇帝即位驕妾窺欲姦臣萌動公手劾
高昌侯董宏改正故定陶共王母之僭坐自是之後朝
臣論議靡不據經以病辭位歸於第家為賊臣所陷就
國之後孝哀皇帝覺寤復還公長安臨病加劇猶不忘
公復特進位是夜倉卒國無儲主姦臣充朝危殆甚矣
朕惟定國之計莫宜於公引納於朝即日罷退高安侯
董賢轉漏之間忠策輙建綱紀咸張綏和元夀再遭大
行萬事畢舉禍亂不作輔朕五年人倫之本正天地之
位定欽承神祗經緯四時復千載之廢矯百世之失天下
和會大衆方輯詩之靈臺書之作雒鎬京之制商邑之
度於今復興昭章先帝之元功明著祖宗之令德推顯
嚴父配天之義修立郊禘宗祀之禮以光大孝是以四
海雍雍萬國慕義蠻夷殊俗不召自至漸化端冕奉珍
助祭尋舊本道遵術重古動而有成事得厥中至德要
道通於神明祖考嘉享光耀顯章天符仍臻元氣大同
麟鳳龜龍衆祥之瑞七百有餘遂制禮作樂有綏靖宗
廟社稷之大勲普天之下惟公是頼官在宰衡位為上
公今加九命之錫其以助祭共文武之職乃遂及厥祖
於戲豈不休哉
遺詔
皇帝仁惠無不顧哀每疾一發氣輙上逆害於言語故
不及有遺詔其出媵妾皆歸家得嫁如孝文時故事
兩漢詔令卷十二
西漢詔令後序
西漢詔令凡四百一章舊𫝊西漢文𩔖所載尚多闕略
吳郡林德祖虙實始采括𫝊志參之本紀斷章析簡掇
之無遺方薈蕞在紙未遑詮錄間以示余余因取其具
藳以世次先後自高祖至平帝人别為篇又差攷歲月
纂而成書且叙其末曰古之盛王與道為一故其酬酢
之間理言遺事皆足以為萬世法是以事為春秋言為
尚書而書之所𫝊自唐虞夏商周上下千數百載間而
存則今之五十八篇而巳由秦漢以來置學官弟子誦
說硏究至有白首没身莫能詣其極者大哉王言盖聖
人之防表也自五十八篇而後起衰周至五代之末又
千數百載間其為詔令温醇簡盡而猶時有三代之遺
法者唯西漢為然其進退美惡不以溢言没其實其申
飭訓戒皆至誠明白節緩而思深至叢脞大壊之餘其
施置雖已不合古道當人心然猶陳義懇到雍容而不
迫此其一代之文流風未泯顧猶不可及又況文實兼
盛哉昔者文中生以聖人之重自任廼始斷自七制之
主列為四範以續典謨訓誥誓命之文然其書世不傳
莫得而述故備載如彼德祖以學行名搢紳方將以文
詞為時用方今昭回之章絲綸之美固以轢絶中古陋
漢唐而莫稱是書也雖未能比唐虞夏商周之隆庶其
或者亦足為王言之斧藻尚書之鼓吹云大觀三年歲
次已丑十月壬申朔信安程俱叙
欽定四庫全書
兩漢詔令卷十三
宋樓昉編
東漢一
(凡直言其事則者如建武六年免為庶人十五年六月檢覈二十六年增百
官奉之𩔖皆不按空處皆原闕其他皆倣此)
光武(七十三)
策鄧禹為大司徒(建武元年見本𫝊)
制詔前將軍鄧禹深執忠孝與朕謀謨帷幄决勝千里
孔子曰自吾有回門人日親斬將破軍平定山西功效
尤著百姓不親五品不訓汝作司徒敬敷五教在寬今
遣奉車都尉授印綬封為鄼侯食邑萬戶敬之哉
封更始為淮陽王詔(九月辛未)
更始破敗棄城逃走妻子祼袒流宂道路朕甚愍之今
封更始為淮陽王吏人敢有賊害者罪同大逆
勅鄧禹進兵(按本紀建武元年九月書赤眉入長安則知此勅當在其月)
司徒堯也亡賊桀也長安吏人遑遑無所依歸宜以時
進討鎮慰西京繫百姓之心
封卓茂詔(九月)
前密令卓茂束身自修執節淳固誠能為人所不能為
夫名冠天下當受天下重賞故武王誅紂封比干之墓
表商容之閭今以茂為太傅封襃德侯食邑二千戶
封功臣為列侯詔(二年正月)
人情得足苦於放縱快須臾之欲忘慎罰之義惟諸將
業遠功大誠欲𫝊於無窮宜如臨深淵如履薄冰戰戰
慄慄日慎一日其顯效未酬名籍未立者大鴻臚趣上
朕將差而錄之
封功臣策(正月)
在上不驕高而不危制節謹度滿而不溢敬之戒之𫝊
爾子孫長為漢藩
詔報朱浮(二月)
往年赤眉跋扈長安吾策其無穀必東果來歸降今度
此反虜埶無久全其中必有内相斬者今軍資未充故
須後麥耳
省刑罰詔(三月)
頃獄多冤人用刑深刻朕甚愍之孔子云刑罰不中則
民無所措手足其與中二千石諸大夫博士議郎議省
刑法
徵鄧禹還(按本紀建武二年十一月遣偏將軍馮異代鄧禹伐赤眉此勅當在其月)
赤眉無穀自當來東吾折捶笞之非諸將憂也無得復
妄進兵
勅馮異征伐(按本紀建武二年十一月遣偏將軍馮異代鄧禹伐赤眉比勅當是
十一月)
三輔遭王莽更始之亂重以赤眉延岑之酷元元塗炭
無所依訴今之征伐非必略地屠城要在平定安集之
耳諸將非不健鬭然好虜掠卿本能御吏士念自修勅
無為郡縣所苦
列侯子孫復故國詔(十二月)
惟宗室列侯為王莽所廢先靈無所依歸朕甚愍之其
並復故國若侯身已殁屬所上其子孫見名尚書封拜
得璽綬祠高廟詔(三年閏四月)
羣盗縱横賊害元元盆子竊尊號亂惑天下朕奮兵討
擊應時崩解十餘萬衆束手降服先帝璽綬歸之王府
斯皆祖宗之靈士人之力朕曷足以享斯哉其擇吉日
祠高廟賜天下長子當為父後者爵人一級
勞馮異璽書(按本𫝊建武三年閏正月異與赤眉戰於崤底大破之則此書當在
其月)
赤眉破平士吏勞苦始雖垂翅回谿終能奮翼黽池可
謂失之東隅收之桑榆方論功賞以答大勲
詔寬六百石以下吏罪(六月)
吏不滿六百石下至墨綬長相有罪先請男子八十以
上十歲以下及婦人從坐者自非不道詔所名捕皆不
得繫當驗問者即就驗女徒雇山歸家
與隗囂手書(疑當是十一月事)
慕樂德義思相結納昔文王三分猶服事殷但駑馬鉛
刀不可強扶數蒙伯樂一顧之價而蒼蠅之飛不過數
步即託驥尾得以絶羣隔於盗賊聲問不數將軍操執
款款扶傾救危南拒公孫之兵北禦羌胡之亂是以馮
異西征得以數千百人躑躅三輔微將軍之助則咸陽
已為他人禽矣今關東宼賊往往屯聚志務廣遠多所
不暇未能觀兵成都與子陽角力如令子陽到漢中三
輔願因將軍兵馬鼓旗相當儻肯如言蒙天之福即智
士計功割地之秋也管仲曰生我者父母成我者鮑子
自今以後手書相聞勿用傍人解構之言
報耿弇(四年)
昔韓信破歷下以開基今將軍攻祝阿以發迹此皆齊
之西界功足相方而韓信襲擊已降將軍獨拔勍敵其
功乃難於信也又田横亨酈生及田横降高帝詔衞尉
不聽為仇張步前亦殺伏隆若步來歸命吾當詔大司
徒釋其怨又事尤相𩔖也將軍前在南陽建此大策常
以為落落難合有志者事竟成也
讓蓋延(見蓋延𫝊建武四年春本紀董憲圍蘭陵延率龐萌救賁休在七月未知二者
孰是)
間欲先赴郯者以不意故耳今既奔走賊計巳立圍豈
可解乎
報馮異詔(按本紀建武四年十二月書馮異與公孫述將程焉戰於陳倉大破之則
異上書帝賜報必歲末也)
將軍之於國家義為君臣恩猶父子何嫌何疑而有懼
意
賜竇融璽書(五年四月傳但云夏紀書竇融始遣使貢獻在四月)
制詔行河西五郡大將軍事屬國都尉勞鎮守邊五郡
兵馬精彊倉庫有蓄民庶殷富外則折挫羌胡内則百
姓蒙福威德流聞虚心相望道路隔塞邑邑何已長史
所奉書獻馬悉至深知厚意今益州有公孫子陽天水
有隗將軍方蜀漢相攻權在將軍舉足左右便有輕重
以此言之欲相厚豈有量哉諸事具長史所見將軍所
知王者迭興千載一會欲遂立桓文輔微國當勉卒功
業欲三分鼎足連衡合從亦宜以時定天下未并吾與
爾絶域非相吞之國今之議者必有任囂效尉佗制七
郡之計王者有分土無分民自適已事而已今以黃金
二百斤賜將軍便宜輒言
進柔良退貪酷詔(五年五月)
久旱傷麥秋種未下朕甚憂之將殘吏未勝獄多冤結
元元愁恨感動天氣乎其令中都官三輔郡國出繫囚
罪非犯殊死一切勿案見徒免為庶人務進柔良退貪
酷各正厥事焉
詔報竇融(建武五年五月隗囂反則此詔當在其月)
每追念外屬孝景皇帝出自竇氏定王景帝之子朕之
所祖昔魏其一言繼統以正長君少君尊奉師傅修成
淑德施及子孫此皇太后神靈上天祐漢也從天水來
者寫將軍所讓隗囂書痛入骨髓畔臣見之當股慄慙
愧忠臣則酸鼻流涕義士則曠若發矇非忠孝慤誠孰
能如此豈其德薄者所能克堪囂自知失河西之助族
禍將及欲設間離之說亂惑真心轉相解搆以成其姦
又京師百僚不曉國家及將軍本意多能採取虚偽誇
誕妄談令忠孝失望𫝊言乖實毁譽之來皆不徒然不
可不思今關東盗賊已定大兵今當悉西將軍其抗厲
威武以應期會
討龐萌與諸將書(六月)
吾常以龐萌社稷之臣將軍得無笑其言乎老賊當族
其各厲兵馬會睢陽
勞耿弇(十月)
將軍出身舉宗為國所向陷敵功效尤著何嫌何疑而
欲求徵且與王常共屯涿郡勉思方略
賜侯霸璽書(建武五年霸代伏湛為司徒當附是年末見馮勤𫝊)
崇山幽都何可偶黃鉞一下無處所欲以身試法邪將
殺身以成仁邪
詔二千石撫循百姓(六年正月)
往歲水旱蝗蟲為災穀價騰躍人用困乏朕惟百姓無
以自贍惻然愍之其命郡國有穀者給禀高年鰥寡孤
獨及篤癃無家屬貧不能自存者如律二千石勉加循
撫無令失職
賜馮異錢帛詔(六年二月)
倉卒無蔞亭豆粥虖沱河麥飯厚意久不報
與公孫述書(本紀建武六年三月公孫述遣將任滿宼南郡此書必四月遣見公
孫述𫝊)
圖䜟言公孫即宣帝也代漢者當塗高君豈高之身邪
乃復以掌文為瑞王莽何足效乎君非吾賊臣亂子倉
卒時人皆欲為君事耳何足數也君日月已逝妻子弱
小當早為定計可以無憂天下神器不可力争宜留三
思
賜隗囂詔(本紀六年五月書隗囂反賜詔必此時也)
昔柴將軍與韓信書云陛下寬仁諸侯雖有亡叛而後
歸輒復位號不誅也以囂文吏曉義理故復賜書深言
則似不遜略言則事不決今若束手復遣恂弟歸闕庭
者則爵禄獲全有浩大之福矣吾年垂四十在兵中十
歲厭浮語虚辭即不欲勿報
赦殊死以下(五月)
惟天水隴西安定北地吏人為隗囂所詿誤者又三輔
遭難赤眉有犯法不道者自殊死以下皆赦除之
詔省縣減吏職(六月)
夫張官置吏所以為人也今百姓遭難戶口耗少而縣
官吏職所置尚繁其令司隸州牧各實所部省減吏員
縣國不足置長吏可并合者上大司徒大司空二府
日食求賢良詔(十月)
吾德薄不明宼賊為害彊弱相陵元元失所詩云日月
告凶不用其行永念厥咎内疚於心其勅公卿舉賢良
方正各一人百僚並上封事無有隱諱有司修職務遵
法度
田租三十税一詔(十二月)
頃者師旅未解用度不足故行十一之税今軍士屯田
糧儲差積其令郡國收見田租三十税一如舊制
賜馮異璽書(建武六年十二月本紀書隗囂遣將行巡宼扶風馮異拒破之此璽
書必歲末下見馮異𫝊)
制詔大司馬虎牙建威漢中捕虜武威將軍虜兵猥下
三輔驚恐栒邑危亡在於旦夕北城營保按兵觀望今
偏城獲全虜兵挫折使耿定之屬復念君臣之義征西
功若丘山猶自以為不足孟之反奔而殿亦何異哉今
遣太中大夫賜征西吏士死傷者醫藥棺殮大司馬以
下親弔死問疾以崇謙讓
薄葬詔(七年正月)
世以厚葬為德薄終為鄙至于富者奢侈貧者單財法
令不能禁禮義不能止倉卒乃知其咎其布告天下令
知忠臣孝子慈兄悌弟薄葬送終之義
罷輕車騎士材官樓船詔(三月)
今國有衆軍並多精勇宜且罷輕車騎士材官樓船士
及軍假吏令還復民伍
詔上書不得言聖(三月)
吾德薄致灾謫見日月戰慄恐懼夫何言哉今方念愆
庶消厥咎其令有司各修職任奉遵法度惠兹元元百
僚各上封事無有所諱其上書者不得言聖
舉賢良方正詔(四月)
比陰陽錯謬日月薄食百姓有過在予一人大赦天下
公卿司隸州牧舉賢良方正各一人遣詣公車朕將覽
試焉
王梁為濟南太守詔(七年)
梁前將兵征伐衆人稱賢故擢典京師建議開渠為人
興利旅力既愆迄無成功百姓怨讟談者讙譁雖蒙寬
宥猶執謙退君子成人之美其以梁為濟南太守
報竇融詔(本紀建武八年夏閏四月竇融率五郡太守與車駕會則此詔當在前四
月末)
吾與將軍如左右手耳數執謙退何不曉人意勉循士
民無擅離部曲
詔告隗囂(八年閏四月)
若束手自詣父子相見保無他也高皇帝云横來大者
王小者侯若遂欲為黥布者亦自任也
迎詔竇融(閏四月)
日者知公欲讓職還土故命公暑熱且自便今相見宜
論它事勿得復言
勅岑彭書(十一月本紀書公孫述遣兵救隗囂則此勅當在是月)
兩城若下便可將兵南擊蜀虜人苦不知足既平隴復
望蜀每一發兵頭鬚為白
遣寇恂平潁川(八年)
潁川迫近京師當以時定惟念獨卿能平之耳從九卿
復出以憂國可知也
報陳俊詔(本傳云建武五年徙俊為琅琊太守八年尚在郡數上書自請擊隴蜀詔
報云云雖蒙上文言之未必果當年事且去隴蜀平尚遠無實年可附姑錄于此)
東州新平大將軍之功也負海猾夏盗賊之處國家以
為重憂且勉鎮撫之
勞郭伋(九年)
賢能太守去帝城不遠河潤九里冀京師并蒙福也君
雖精於追捕而山道險阸自鬭當一士耳深宜慎之
追爵陰貴人父詔(九年見陰后紀)
吾微賤之時娶於陰氏因將兵征伐遂各别離幸得安
全俱脱虎口以貴人有母儀之美宜立為后而固辭弗
敢當列於媵妾朕嘉其義讓許封諸弟未及爵土而遭
患逢禍母子同命愍傷于懷小雅曰將恐將懼惟予與
汝將安將樂汝轉弃予風人之戒可不慎乎其追爵諡
貴人父陸為宣恩哀侯弟訢為宣義恭侯以弟就嗣哀
侯後及尸柩在堂使太中大夫拜授印綬如在國列侯
禮魂而有靈嘉其寵榮
殺奴婢不減罪詔(十一年二月)
天地之性人為貴其殺奴婢不得減罪
報岑彭書(本紀建武十一年閏二月岑彭率三將軍與公孫述將田戎任滿戰於荆
門大破之按此時方會兵荆門未戰也則報書當在正月或二月)
大司馬習用步騎不曉水戰荆門之事一由征南公為
重而已
贈來歙詔(十一年本紀書公孫述遣將刺歙事在六月)
中郎將來歙攻戰連年平定羌隴憂國忘家忠孝彰著
遭命遇害嗚呼哀哉使太中大夫贈歙中郎將征羌侯
印綬諡曰節侯謁者護喪事
戒吳漢書(十二年正月)
成都十餘萬衆不可輕也但堅據廣都待其來攻勿與
爭鋒若不敢來公轉營迫之須其力疲乃可擊也
讓吳漢書(本紀十二年九月書斬謝豐此詔當是其月)
比勅公千條萬端何意臨事勃亂既輕敵深入又與尚
别營事有緩急不復相及賊若出兵綴公以大衆攻尚
尚破公即敗矣幸無它者急引兵還廣都
報吳漢書(當亦是九月)
公還廣都甚得其宜述必不敢略尚而擊公也若先攻
尚公從廣都五十里悉步騎赴之適當值其危困破之
必矣
諭公孫述詔(本紀是年九月書吳漢大破公孫述將謝豐于廣都斬之此詔當是
十月下)
往年詔書比下開示恩信勿以來歙岑彭受害自疑今
以時自詣則家族完全若迷惑不喻委肉虎口痛哉奈
何將帥疲倦吏士思歸不樂久相屯守詔書手記不可
數得朕不食言
讓劉尚(按本紀建武十二年十一月戊寅書公孫述被創夜死辛巳吳漢屯成都夷述
宗族則此詔當是十一月末或十二月初見公孫述𫝊)
城降三日吏人從服孩兒老母口以萬數一旦放兵縱
火聞之可為酸鼻尚宗室子孫嘗更吏職何忍行此仰
視天俯視地觀放麑啜羹二者孰仁良失斬將弔人之
義也
邊吏不拘逗留法(十二月)
邊吏力不足戰則守追虜料敵不拘以逗留法
詔太守不受異味(十三年正月)
往年已勅郡國異味不得有所獻御今猶未止非徒有
豫養導擇之勞至乃煩擾道上疲費過所其令太官勿
復受明勅下以遠方口實所以薦宗廟自如舊制
追封侯霸(十三年)
惟霸積善清潔視事九年漢家舊制丞相拜日封為列
侯朕以軍師暴露功臣未封緣忠臣之義不欲相踰未
及爵命奄然而終嗚呼哀哉
戒馮勤(十五年)
朱浮上不忠於君下陵轢同列竟以中傷至今死生吉
凶未可知豈不惜哉人臣放逐受誅雖復追加賞賜賻
祭不足以償不訾之身忠臣孝子覽照前世以為鏡誡
能盡忠於國事君無二則爵賞光乎當世功名列於不
朽可不勉哉
廢郭皇后詔
皇后懷執怨懟數違教令不能撫循它子訓長異室宫
闈之内若見鷹鸇既無關睢之德而有吕霍之風豈可
託以幼孤恭承明祀今遣大司徒涉宗正吉持節其上
皇后璽綬陰貴人鄉里良家歸自微賤自我不見于今
三年宜奉宗廟為天下母主者詳案舊典時上尊號異
常之事非國休福不得上夀稱慶
詔除邊郡盗穀死罪(十八年四月)
今邊郡盗穀五十斛罪至於死開賤吏妄殺之路其蠲
除此法同之内郡
立陽為皇太子詔(十九年六月)
春秋之義立子以貴東海王陽皇后之子宜承大統皇
太子彊崇執謙退願備藩國父子之情重久違之其以
彊為東海王立陽為皇太子改名莊
尊宣帝為中宗詔(十九年見祭祀志)
以宗廟處所未定且祫祭高廟其成哀平且祠祭長安
故高廟其南陽舂陵歲時各且因故園廟祭祀園廟去
太守治所遠者在所令長行太守事侍祠惟孝宣帝有
功德其上尊號曰中宗
地震詔(二十二年九月)
日者地震南陽尤甚夫地者任物至重静而不動者也
而今震裂咎在君上鬼神不順無德灾殃將及吏人朕
甚懼焉其令南陽勿輸今年田租芻藁遣謁者案行其
死罪繫囚在戊辰以前減死罪一等徒皆弛解鉗衣絲
絮賜郡中居人壓死者棺錢人三千其口賦逋税而廬
宅尤破壊者勿收責吏人死亡或在壊垣毁屋之下而
家羸弱不能收拾者其以見錢穀取傭為尋求之
除杜喬丹水長詔(二十二年八月見杜林𫝊)
公侯子孫必復其始賢者之後宜宰城邑其以喬為丹
水長
報鄯善王(建武二十二年冬見西域𫝊)
今使者大兵未能得出如諸國力不從心東西南北自
在也
諭竇融勿為山陵(二十六年正月)
古者帝王之葬皆陶人瓦器木車茅馬使後世之人不
知其處大宗識終始之義景帝能述遵孝道遭天下反
覆而霸陵獨完受其福豈不美哉今所制地不過二三
頃無為山陵陂池裁令流水而已
報臧宫詔(二十七年)
黃石公記曰柔能制剛弱能制彊柔者德也剛者賊也
弱者仁之助也彊者怨之歸也故曰有德之君以所樂
樂人無德之君以所樂樂身樂人者其樂長樂身者不
久而亡舍近謀遠者勞而無功舍遠謀近者逸而有終
逸政多忠臣勞政多亂人故曰務廣地者荒務廣德者
彊有其有者安貪人有者殘殘滅之政雖成必敗今國
無善政灾變不息百姓驚惶人不自保而復欲遠事邊
外乎孔子曰吾恐季孫之憂不在顓臾且北狄尚彊而
屯田警備傳聞之事恒多失實誠能舉天下之半以滅
大寇豈非至願苟非其時不如息人
却封禪詔(三十年九月見祭祀志)
即位三十年百姓怨氣滿腹吾誰欺欺天乎曾謂泰山
不如林放何事汙七十二代之編錄桓公欲封管仲非
之若郡縣遠遣吏上夀盛稱虚美必髠兼令屯田
班彪上報北匈奴詔草(建武二十八年此雖擬上而𫝊云帝悉納從之
又云三十一年北匈奴復遣使乃璽書報答則彪所擬詔必已用之矣今附見)
單于不忘漢恩追念先祖舊約欲修和親以輔身安國
計議甚高為單于嘉之往者匈奴數有乖亂呼韓郅支
自相讐隙並蒙孝宣皇帝垂恩救護故各遣侍子稱藩
保塞其後郅支忿戾自絶皇澤而呼韓附親忠孝彌著
及漢滅郅支遂保國𫝊嗣子孫相繼今南單于擕衆向
南欵塞歸命自以呼韓嫡長次第當立而侵奪失職猜
疑相背數請兵將歸埽北庭策謀紛紜無所不至惟念
斯言不可獨聽又以北單于比年貢獻欲修和親故拒
而未許將以成單于忠孝之義漢秉威信總率萬國日
月所照皆為臣妾殊俗百蠻義無親疎服順者襃賞畔
逆者誅罰善惡之效呼韓郅支是也今單于欲修和親
欵誠已達何嫌而欲率西域諸國俱來獻見西域國屬
匈奴與屬漢何異單于數連兵亂國内虚耗貢物裁以
通禮何必獻馬裘今齎雜繒五百匹弓鞬韇丸一矢四
發遣遺單于單于前言先帝時所賜呼韓邪竽瑟空侯
皆敗願復裁賜念單于國尚未安方厲武節以戰攻為
務竽瑟之用不如良弓利劍故未以齎朕不愛小物於
單于便宜所欲遣驛以聞
告祠高廟詔(中元元年十月)
高皇帝與羣臣約非劉氏不王吕太后賊害三趙專王
吕氏頼社稷之靈禄産伏誅天命幾墜危朝更安吕太
后不宜配食高廟同祧至尊薄太后母德慈仁孝文皇
帝賢明臨國子孫頼福延祚至今其上薄太后尊號曰
高皇后配食地祇遷吕太后廟主于園四時上祭
遺詔(中元二年二月)
朕無益百姓皆如孝文皇帝制度務從約省刺史二千
石長吏皆無離城郭無遣吏及因郵奏
賜周黨帛詔(見周黨𫝊無年可附)
自古明王聖主必有不賓之士伯夷叔齊不食周粟太
原周黨不受朕禄亦各有志焉其賜帛四十匹
春日下寬大書(見禮儀志此乃漢家典故必光武所立以無年可附卷末)
制詔三公方春東作敬始慎微動作從之罪非殊死且
勿案驗皆須立秋退貪殘進柔良下當用者如故事
兩漢詔令卷十三
欽定四庫全書
兩漢詔令卷十四
宋樓昉編
東漢二
明帝(二十六)
即位赦天下(中元二年四月)
予末小子奉承聖業夙夜震畏不敢荒寧先帝受命中
興德侔帝王協和萬邦假於上下懷柔百神惠於鰥寡
朕承大運繼體守文不知稼穡之艱難懼有廢失聖恩
遺戒顧重天下以元元為首公卿百僚將何以輔朕不
逮其賜天下男子爵人二級三老孝悌力田人三級爵
過公乘得移與子若同産同産子及流人無名數欲自
占者人一級鰥寡孤獨篤癃粟人十斛其施刑及郡國
徒在中元元年四月已卯赦前所犯而後捕繫者悉免
其刑又邊人遭亂為内郡人妻在已卯赦前一切遣還
恣其所樂中二千石下至黃綬貶秩贖論者悉皆復秩
還贖方今上無天子下無方伯若涉淵水而無舟楫夫
萬乘至重而壯者慮輕實頼有德左右小子高密侯禹
元功之首東平王蒼寬博有謀並可以受六尺之託臨
大節而不撓其以禹為太傅蒼為驃騎將軍太尉憙告
諡南郊司徒訢奉安梓宫司空魴將校復土其封憙為
節鄉侯訢為安鄉侯魴為楊邑侯
赦比銅鉗詔(西羌𫝊載此事於永平元年竇固馬武破滇吾之前其事當與中元
二年相接合附中元二年四月以後)
昔桓公伐戎而無仁惠故春秋貶曰齊人今國家無德
恩不及遠羸弱何辜而當并命夫長平之暴非常者之
功咎由太守長吏妄加殘戮比銅鉗尚生者所在致醫
藥養視令招其種人若欲歸故地者厚遣送之其小種
若束手自詣欲效功者皆除其罪若有逆謀為吏所捕
而獄狀未斷悉以賜有功者
詔有司順時氣(十二月)
方春戒節人以耕桑其勅有司務順時氣使無煩擾天
下亡命殊死以下聽得贖論死罪入縑二十匹右趾至
髠鉗城旦舂十匹完城旦舂至司宼作三匹其未發覺
詔書到先自告者半入贖今選舉不實邪佞未去權門
請託殘吏放手百姓愁怨情無告訴有司明奏罪名並
正舉者又郡縣每因徵發輕為姦利詭責羸弱先急下
貧其務在均平無令枉刻
封陰興三子詔(永平元年見陰興𫝊)
故侍中衞尉關内侯興典領禁兵從平天下當以軍功
顯受封爵又諸舅比例應蒙恩澤興皆固讓安乎里巷
輔導朕躬有周昌之直在家仁孝有曾閔之行不幸早
卒朕甚傷之賢者子孫宜加優異其以汝南之鮦陽封
興子慶為鮦陽侯慶弟博為㶏強侯博弟員丹並為郎
賜東海傅相詔(永平元年見東海王彊𫝊)
王恭謙好禮以德自終遣送之物務從約省衣足歛形
茅車瓦器物減於制以彰王卓爾獨行之志
詔百僚師尹順時令(二年正月)
今令月吉日宗祀光武皇帝於明堂以配五帝禮備法
物樂和八音詠祉福舞功德其班時令勅羣后事畢升
靈臺望元氣吹時律觀物變羣僚藩輔宗室子孫衆郡
奉計百蠻貢職烏桓濊貃咸來助祭單于侍子骨都侯
亦皆陪位斯固聖祖功德之所致也朕以闇陋奉承大
業親執圭璧恭祀天地仰惟先帝受命中興撥亂反正
以寧天下封泰山建明堂立辟雍起靈臺恢弘大道被
之八極而胤子無成康之質羣臣無吕旦之謀盥洗進
爵踧踖惟慙素性頑鄙臨事益懼故君子坦蕩蕩小人
長戚戚其令天下自殊死已下謀反大逆皆赦除之百
僚師尹其勉修厥職順行時令敬若昊天以綏兆人
封爵桓榮(十月)
光武皇帝建三朝之禮而未及臨饗眇眇小子屬當聖
業間暮春吉辰初行大射令月元日復踐辟雍尊事三
老兄事五更安車輭輪供綏執授侯王設醬公卿饌珍
朕親袒割執爵而酳祝哽在前祝噎在後升歌鹿鳴下
管新宫八佾具修萬舞於庭朕固薄德何以克當易陳
負乘詩刺彼已永念慙疚無忘厥心三老李躬年耆學
明五更桓榮授朕尚書詩曰無德不報無言不酬其賜
榮爵關内侯食邑五千戶三老五更皆以二千石祿養
終厥身
報中山王焉(二年十月見中山王傳)
凡諸侯出境必備左右故夾谷之會司馬以從今五國
各官騎百人稱娖前行皆北軍胡騎便兵善射弓不空
發中必決眥夫有文事必有武備所以重蕃職也王其
勿辭
詔勸農桑謹刑罰(三年正月)
朕奉郊祀登靈臺見史官正儀度夫春者歲之始也始
得其正則三時有成比者水旱不節邊人食寡政失於
上人受其咎有司其勉順時氣勸督農桑去其螟蜮以
及蝥賊詳刑慎罰明察單辭夙夜匪懈以稱朕意
詔報鍾離意(三年見鍾離意𫝊)
湯引六事咎在一人其冠履勿謝比上天降旱密雲數
會朕戚然慙懼思獲嘉應故分布禱請闚侯風雲北祈
明堂南設雩場今又勅大匠止作諸宫減省不急庶消
灾譴
日食求言詔(八月)
朕奉承祖業無有善政日月薄蝕彗孛見天水旱不節
稼穡不成人無宿儲下生愁墊雖夙夜勤思而智能不
逮昔楚莊無灾以致戒懼魯哀禍大天不降譴今之動
變儻尚可救有司勉思厥職以匡無德古者卿士獻詩
百工箴諫其言事者靡有所諱
公卿遵時令平刑罰詔(四年二月)
朕親耕藉田以祈農事京師冬無宿雪春不燠沐煩勞
羣司積精禱求而比再得時雨宿麥潤澤其賜公卿半
奉有司勉遵時政務平刑罰
復元氏縣田租詔(五年十月)
豐沛濟陽受命所由加恩報德適其宜也今永平之政
百姓怨結而吏人求復令人愧笑重逆此縣之拳拳其
復元氏縣田租更賦六歲勞賜縣掾史及門闌走卒
獲寳鼎詔(六年四月)
昔禹收九牧之金鑄鼎以象物使人知神姦不逢惡氣
遭德則興遷于商周周德既衰鼎乃淪亡祥瑞之降以
應有德方今政化多僻何以致兹易曰鼎象三公豈公
卿奉職得其理邪太常其以礿祭之日陳鼎於廟以備
器用賜三公帛五十匹九卿二千石半之先帝詔書禁
人上事言聖而間者章奏頗多浮詞自今若有過稱虚
譽尚書皆宜抑而不省示不為諂子蚩也
日食詔(八年十月)
朕以無德奉承大業而下貽人怨上動三光日食之變
其灾尤大春秋圖䜟所為至譴永思厥咎在予一人羣
司勉修職事極言無諱
班封事詔(八年十月)
羣僚所言皆朕之過人冤不能理吏黠不能禁而輕用
人力繕修宫宇出入無節喜怒過差昔應門失守關睢
刺世飛蓬隨風微子所歎永覽前戒竦然兢懼徒恐薄
德久而致怠耳
報楚王英(八年見𫝊)
楚王誦黃老之微言尚浮屠之仁祠絜齋三月與神為
誓何嫌何疑當有悔吝其還贖以助伊蒲塞桑門之盛
饌
勸農功詔(十年四月)
昔歲五穀登衍今兹蠶麥善收其大赦天下方盛夏長
養之時蕩滌宿惡以報農功百姓勉務桑稼以備灾害
吏敬厥職無令愆墯
賜東平國傅手詔(十一年二月見東平王蒼𫝊)
辭别之後獨坐不樂因就車歸伏軾而吟瞻望永懷實
勞我心誦及采菽以增歎息日者問東平王處家何等
最樂王言為善最樂其言甚大副是要腹矣今送列侯
印十九枚諸王子年五歲已上能趨拜者皆令帶之
申明科禁詔(十二年五月)
昔曾閔奉親竭歡致養仲尼葬子有棺無椁喪貴致哀
禮存寧儉今百姓送終之制競為奢靡生者無擔石之
儲而財力盡於墳土伏臘無糟糠而牲牢兼於一奠糜
破積世之業以供終朝之費子孫饑寒絶命於此豈祖
考之意哉又車服制度恣極耳目田荒不耕游食者衆
有司其申明科禁宜於今者宣下郡國
汴渠成詔(十三年四月)
自汴渠決敗六十餘歲加頃年以來雨水不時汴流東
侵日月益甚水門故處皆在河中漭瀁廣溢莫測圻岸
蕩蕩極望不知綱紀今兖豫之人多被水患乃云縣官
不先人急好興它役又或以為河流入汴幽冀蒙利故
曰左隄彊則右隄傷左右俱彊則下方傷宜任水埶所
之使人隨高而處公家息壅塞之費百姓無陷溺之患
議者不同南北異論朕不知所從久而不決今既築隄
理渠絶水立門河汴分流復其舊迹陶丘之北漸就壤
墳故薦嘉玉絜牲以禮河神東過洛汭歎禹之績今五
土之宜反其正色濱渠下田賦與貧人無令豪右得固
其利庶繼世宗瓠子之作
日食勿劾三公制(十月)
灾異屢見咎在朕躬憂懼遑遑未知其方將有司陳事
多所隱諱使君上壅蔽下有不暢乎昔衛有忠臣靈公
得守其位今何以和穆陰陽消伏灾譴刺史太守詳刑
理冤存恤鰥孤勉思職焉
賜楚國許太后詔(十四年見楚王英𫝊)
國家始聞楚事幸其不然既知審實懷用悼灼庶欲宥
全王身令保卒天年而王不念顧太后竟不自免此天
命也無可奈何太后其保養幼弱勉強飲食諸許願王
富貴人情也巳詔有司出其有謀者令安田宅
詔竇固(見班超𫝊在永平十六年當附歲末)
吏如班超何故不遣而更選乎今以超為軍司馬令遂
前功
朝堂奉觴上夀制(十七年五月)
天生神物以應王者遠人慕化實由有德朕以虚薄何
由享斯唯高祖光武聖德所被不敢有辭其敬舉觴太
常擇吉日策告宗廟
禱雨詔(十八年四月)
自春以來時雨不降宿麥傷旱秋種未下政失厥中憂
懼而已其賜天下男子爵人二級及流民無名數欲占
者人一級鰥寡孤獨篤癃貧不能自存者粟人三斛理
冤獄錄輕繫二千石分禱五嶽四瀆郡界有名山大川
能興雲致雨者長吏各絜齋禱請冀蒙嘉澍
兩漢詔令卷十四
欽定四庫全書
兩漢詔令卷十五
宋樓昉編
東漢三
章帝(五十四)
趙憙太傅牟融太尉詔(永平十八年十月)
朕以眇身託於王侯之上統理萬機懼失厥中兢兢業
業未知所濟深惟守文之主必建師傅之官詩不云乎
不愆不忘率由舊章行太尉事節鄉侯憙三世在位為
國元老司空融典職六年勤勞不怠其以憙為太𫝊融
為太尉並錄尚書事三事大夫莫肯夙夜小雅之所傷
也予違汝弼汝無面從股肱之正義也羣后百僚勉思
厥職各貢忠誠以輔不逮申敇四方稱朕意焉
詔報張酺(見本𫝊即位數月後)
經云身雖在外乃心不離王室典城臨民益所以報效
也好醜必上不在遠近今賜裝三十萬其亟之官
詔覈實受禀(建初元年正月)
方春東作恐人稍受廩往來煩劇或妨耕農其各實覈
尤貧者計所貸并與之流人欲歸本者郡縣其實禀令
足還到聽過止官亭無雇舍宿長吏親躬無使貧弱遺
脱小吏豪右得容姦妄詔書既下勿得稽留刺史明加
督察尤無狀者
詔順時令理冤獄(正月)
比年牛多疾疫墾田減少穀價頗貴人以流亡方春東
作宜及時務二千石勉勸農桑弘致勞來羣公庶尹各
推精誠專急人事罪非殊死須立秋案驗有司明慎選
舉進柔良退貪猾順時令理冤獄五教在寬帝典所美
愷悌君子大雅所歎布告天下使明知朕意
地震舉賢良詔(二月)
朕以無德奉承大業夙夜慄慄不敢荒寧而灾異仍見
與政相應朕既不明涉道日寡又選舉乖實俗吏傷人
官職耗亂刑罰不中可不憂與昔仲弓季氏之家臣子
游武城之小宰孔子猶誨以賢才問以得人明政無大
小以得人為本夫鄉舉里選必累功勞今刺史守相不
明真偽茂材孝廉歲以百數既非能顯而當授之政事
甚無謂也每尋前世舉人貢士或起甽畆不繫閥閱敷
奏以言則文章可採明試以功則政有異迹文質彬彬
朕甚嘉之其令太傅三公中二千石二千石郡國守相
舉賢良方正能直言極諫之士各一人
報東平王蒼書(見本𫝊地震在三月則此報書疑當在三四月間)
丙寅所上便宜三事朕親自覽讀反覆數周心開目明
曠然發矇間吏人奏事亦有此言但明智淺短或謂儻
是復慮為非何者灾異之降緣政而見今改元之後年
饑人流此朕之不德感應所致又冬春旱甚所被尤廣
雖内用克責而不知所定得王深策快然意解詩不云
乎未見君子憂心忡忡既見君子我心則降思維嘉謀
以次奉行冀蒙福應彰報至德
貶阜陵王詔(𫝊云建初中本紀在元年十一月)
王前犯大逆罪惡尤深有同周之管蔡漢之淮南經有
正義律有明刑先帝不忍親親之恩枉屈大法為王受
愆羣下莫不惑焉今王曾莫悔悟悖心不移逆謀内潰
自子魴發誠非本朝之所樂聞朕惻然傷心不忍致王
於理今貶爵為阜陵侯食一縣獲斯辜者侯自取焉於
戲誡哉
糾嫁娶非法者詔(二年三月)
比年隂陽不調饑饉屢臻深惟先帝憂人之本詔書曰
不傷財不害人誠欲元元去末歸本而今貴戚近親奢
縱無度嫁娶送終尤為僭侈有司廢典莫肯舉察春秋
之義以貴理賤今自三公並宜明糾非法宣振威風朕
在弱冠未知稼穡之艱難區區管窺豈能照一隅哉其
科條制度所宜施行在事者備為之禁先京師而後諸
夏
明德馬皇后辭封爵諸舅詔(二年夏見皇后本紀)
凡言事者皆欲媚朕以要福耳昔王氏五侯同日俱封
其時黃霧四塞不聞澍雨之應又田蚡竇嬰寵貴横恣
傾覆之禍為世所𫝊故先帝防慎舅氏不令在樞機之
位諸子之封裁令半楚淮陽諸國常謂我子不當與先
帝子等今有司奈何欲以馬氏比隂氏乎吾為天下母
而身服大練食不求甘左右但著帛布無香薰之飾者
欲身率下也以為外親見之當傷心自勑但笑言太后
素好儉前過濯龍門上見外家問起居者車如流水馬
如游龍倉頭衣綠褠領袖正白顧視御者不及遠矣故
不加譴怒但絶歲用而已冀以默愧其心而猶懈怠無
憂國忘家之慮知臣莫若君况親屬乎吾豈可上負先
帝之旨下虧先人之德重襲西京敗亡之禍哉
明德馬皇后報皇帝(二年夏見皇后本紀)
吾反覆念之思令兩善豈&KR1131;欲獲謙謙之名而使帝受
不外施之嫌哉昔竇太后欲封王皇后之兄丞相條侯
言受高祖約無軍功非劉氏不侯今馬氏無功於國豈
得與隂郭中興之后等耶常觀富貴之家禄位重疊猶
再實之木其根必傷且人所以願封侯者欲上奉祭祀
下求溫飽耳今祭祀則受四方之珍衣食則蒙御府餘
資斯豈不足而必當得一縣乎吾計之孰矣勿有疑也
夫至孝之行安親為上今數遭變異穀價數倍憂惶晝
夜不安坐卧而欲先營外封違慈母之拳拳乎吾素剛
急有胷中氣不可不順也若隂陽調和邊境清靜然後
行子之志吾但當含飴弄孫不能復關政矣
切責竇憲(當附建初二年末見竇憲𫝊)
深思前過奪主田園時何用愈趙高指鹿為馬久念使
人驚怖昔永平中常令隂黨隂博鄧疊三人更相糾察
故諸豪戚莫敢犯法者而詔書切切猶以舅氏田宅為
言今貴主尚見枉奪何况小人哉國家棄憲如孤雛腐
鼠耳
詔論五經同異(四年十一月)
盖三代導人教學為本漢承暴秦褒顯儒術建立五經
為置博士其後學者精進雖曰承師亦别名家孝宣皇
帝以去聖久遠學不厭博故遂立大小夏侯尚書後又
立京氏易至建武中復置顔氏嚴氏春秋大小戴禮博
士此皆所以扶進微學尊廣道蓺也中元元年詔書五
經章句煩多議欲減省至永平元年長水校尉儵奏言
先帝大業當以時施行欲使諸儒共正經義令學者得
以自助孔子曰學之不講是吾憂也又曰博學而篤志
切問而近思仁在其中矣於戲其勉之哉
賜東平王蒼琅琊王京書(三年東平王𫝊)
中大夫奉使親聞動靜嘉之何已歲月騖過山陵浸遠
孤心悽愴如何如何間饗衛士於南宫因閱視舊時衣
物聞於師曰其物存其人亡不言哀而哀自至信矣惟
王孝友之德亦豈不然今送光烈皇后假紒帛巾各一
及衣一篋可時奉瞻以慰凱風寒泉之思頃反虜尚屯
將帥在外憂念遑遑未有間寧願王寶精神加供養苦
言至戒望之如渴
封三舅太后報皇帝(四年馬皇后紀)
聖人設教各有其方知人情性莫能齊也吾少壯時但
慕竹帛志不顧命今雖已老而復戒之在得故日夜惕
厲思自降損居不求安食不念飽冀乘此道不負先帝
所以化導兄弟共同斯志欲令瞑目之日無所復恨何
意老志復不從哉萬年之日長恨矣
日食舉直言詔(五年二月庚辰)
朕新離供養愆咎衆著上天降異大變隨之詩不云乎
亦孔之醜又久旱傷麥憂心慘切公卿已下其舉直言
極諫能指朕過失者各一人遣詣公車將親覽問焉其
以巖穴為先勿取浮華
禱雨詔(甲申)
春秋書無麥苖重之也去秋雨澤不適今時復旱如惔
如焚凶年無時而為備未至朕之不德上累三光震慄
忉忉痛心疾首前代聖君博思咨諏雖降灾咎輙有開
匱反風之應今予小子徒慘慘而已其令二千石理冤
獄錄輕繫禱五獄四瀆及名山能興雲致雨者冀蒙不
崇朝徧雨天下之報務加肅敬焉
詔糾獄吏迫脅無辜(三月)
孔子曰刑罰不中則人無所措手足今吏多不良擅行
喜怒或案不以罪迫脅無辜致令自殺者一歲且多於
斷獄甚非為人父母之意也有司其議糾舉之
求賢詔(五月)
朕思遲直士側席異聞其先至者各以發憤吐懣略聞
子大夫之志矣皆欲置於左右顧問省納建武詔書又
曰堯試臣以職不直以言語筆札今外官多曠並可以
補任
沛濟南東平中山四王勿名詔(六年冬見東平王蒼𫝊)
禮伯父歸寧乃國詩云叔父建爾元子敬之至也昔蕭
相國加以不名優忠賢也况兼親尊者乎其沛濟南東
平中山四王讃皆勿名
廢太子慶詔(建初元年見清河孝王𫝊本紀在七年六月甲寅)
皇太子有失惑無常之性爰自孩乳至今益章恐襲其
母凶惡之風不可以奉宗廟為天下主大義滅親况降
退乎今廢慶為清河王皇子肇保育皇后承訓懷袵導
達善性將成其器盖庶子慈母尚有終身之恩豈若嫡
后事正義明哉今以肇為皇太子
詔賜公卿助祭錢(七年八月)
祖考來假明哲之祀予末小子質又菲薄仰惟先帝烝
烝之情前修禘祭以盡孝敬朕得識昭穆之序寄遠祖
之思今年大禮復舉加以先帝之坐悲傷感懷樂以迎
來哀以送往雖祭亡如在而空虚不知所裁庶或饗之
豈亡克慎肅雍之臣辟公之相皆助朕之依依今賜公
錢四十萬卿半之及百官執事各有差
東平王蒼辭歸國賜手詔(八月見本𫝊)
骨肉天性誠不以遠近為親疎然數見顔色情重昔時
念王久勞思得還休欲署大鴻臚奏不忍下筆顧授小
黃門中心戀戀惻然不能言
禁行幸勞擾詔(九月)
車駕行秋稼觀收穫因涉郡界皆精騎輕行無它輜重
不得輙修橋道遠離城郭遣吏逢迎刺探起居出入前
後以為煩擾動務省約但患不能脱粟瓢飲耳所過欲
令貧弱有利無違詔書
岐山獻銅器白鹿詔(十月)
上無明天子下無賢方伯人之無良相怨一方斯器亦
曷為來哉
東平憲王葬賜策(八年三月見本𫝊)
惟建初八年三月已夘皇帝曰咨王丕顯勤勞王室親
受策命昭於前世出作蕃輔克慎明德率禮不越𫝊聞
在下昊天不弔不報上仁俾屏余一人夙夜焭焭靡有
所終今詔有司加賜鸞輅乘馬龍旗九旒虎賁百人奉
送王行匪我憲王其孰離之䰟而有靈保茲寵榮鳴呼
哀哉
詔高才生受左氏榖梁春秋古文尚書毛詩(八年
十二月)
五經剖判去聖彌遠章句遺辭乖疑難正恐先師微言
將遂廢絶非所以重稽古求道真也其令羣儒選高才
生受學左氏穀梁春秋古文尚書毛詩以扶微學廣異
義焉
留馬光京師詔(建初八年見馬防𫝊)
舅氏一門俱就國封四時陵廟無助祭先后者朕甚傷
之其令許侯思愆田廬有司勿復請以慰朕渭陽之情
賜流民公田詔(元和元年二月)
王者八政以食為本故古者急耕稼之業致耒耜之勤
節用儲蓄以備凶灾是以歲雖不登而人無饑色自牛
疫已來穀食連少良由吏教未至刺史二千石不以為
負其令郡國募人無田欲徙它界就肥饒者恣聽之到
在所賜給公田為雇耕傭賃種□貰與田器勿收租五
歲除算三年其後欲還本鄉者勿禁
詔禁考掠(七月)
律云掠者唯得榜笞立又令丙箠長短有數自往者大
獄已來掠考多酷鉆鑚之屬慘苦無極念其痛毒怵然
動心書曰鞭作官刑豈云若此宜及秋冬理獄明為其
禁
改元詔(八月)
朕道化不德吏政失和元元未諭抵罪於下寇賊爭心
不息邊野邑屋不修永惟庶事思稽厥衷與凡百君子
共弘斯道中心悠悠將何以寄其改建初九年為元和
元年
詔除禁錮(十二月)
父不慈子不祗兄不友弟不恭不相及也往者妖言大
獄所及廣遠一人犯罪禁至三屬莫得垂纓仕宦王朝
如有賢才而没齒無用朕甚憐之非所謂與之更始也
諸以前妖惡禁錮者一皆蠲除之以明棄咎之路但不
得在宿衛而已
詔賜鄭均毛義穀(元年見均𫝊)
議郎鄭均束脩安貧恭儉節整前在機密以病致仕守
善貞固黃髮不怠又前安邑令毛義躬履遜讓比徵辭
病淳潔之風東州稱仁書不云乎章厥有常吉哉其賜
均義榖各千斛常以八月長吏存問賜羊酒顯茲異行
罷嚴宣歴學詔(元年見律歴志)
崇子學審曉律别其族協其聲者審試不得依託父學
以聾為聰聲微妙獨非莫知獨是莫曉以律錯吹能知
命十二律不失一方為能𫝊崇學耳太史丞弘試十二
律其二中其四不中其六不知何律
胎養令(二年正月)
令云人有産子者復勿算三歲今諸懷&KR1494;者賜胎養榖
人三斛復其夫勿算一歲著以為令
詔用安靜之吏(正月)
方春生養萬物莩甲宜助萌陽以育時物其令有司罪
非殊死且勿案驗及吏人條書相告不得聽受冀以息
事寧人敬奉天氣立秋如故夫俗吏矯飾外貌似是而
非揆之人事則悦耳論之隂陽則傷化朕甚饜之甚苦
之安靜之吏悃愊無華日計不足月計有餘如襄陽令
劉方吏人同聲謂之不煩雖未有它異斯亦殆近之矣
間勑二千石各尚寬明而今富姦行賂於下貪吏枉法
於上使有罪不論而無過被刑甚大逆也夫以苛為察
以刻為明以輕為德以重為威四者或興則下有怨心
吾詔書數下冠盖接道而吏不加理人或失職其咎安
在勉思舊令稱朕意焉
改用四分歴詔(二月甲寅律歴志)
朕聞古先聖王先天而天不違後天而奉天時河圖曰
赤九會昌十世以光十一以興又曰九名之世帝行德
封刻政朕以不德奉承大業夙夜祇畏不敢荒寧予末
小子託在於數終曷以續興崇弘祖宗拯濟元元尚書
璇璣鈐曰述堯世放唐文帝命驗曰順堯考德題期立象
且三五步驟優劣殊軌况乎頑陋無以克堪雖欲從之
末由也已每見圖書中心恧焉間者以來政治不得隂
陽不和灾異不息癘疫之氣流傷於牛農本不播夫庶
徵休咎五事之應咸在朕躬信有闕矣將何以補之書
曰惟先假王正厥事又曰歲二月東巡狩至岱宗柴望
秩于山川遂覲東后叶時月正日祖堯岱宗同律度量
考在璣衡以正歴象庶乎有益春秋保乾圖曰三百年
斗歴改憲史官用太初鄧平術有餘分一在三百年之
域行度轉差浸以謬錯璇璣不正文象不稽冬至之日
日在斗二十二度而歴以為牽牛中星先立春一日則
四分數之立春日也以折獄斷大刑於氣已迕用望平
和隨時之義盖亦遠矣今改行四分以遵於堯以順孔
聖奉天之文冀百君子越有民同心敬授獲咸喜以明
予祖之遺功
議增修羣祀(二月甲寅)
今山川鬼神應典禮者尚未咸秩其議增修羣祀以祈
豐年
賜三老孝弟力田帛
三老尊年也孝悌淑行也力田勤勞也國家甚休之其
賜帛人一匹勉率農功
巡狩赦天下詔
朕巡狩岱宗柴望山川告祠明堂以章先勲其二王之
後先聖之胤東后蕃衛伯父伯兄仲叔季弟幼子童孫
百僚從臣宗室衆子要荒四裔沙漠之北蔥嶺之西冐
耏之𩔖跋涉懸度陵踐阻絶駿奔郊畤咸來助祭祖宗
功德延及朕躬予一人空虚多疚纂承尊明盥洗享薦
慙愧祇慄詩不云乎君子如祉亂庶遄已歴數既從靈
燿著明亦欲與士大夫同心自新其大赦天下諸犯罪
不當得赦者皆除之復博奉高嬴無出今年田租芻槀
鸞鳳見賜爵詔(五月)
乃者鳳皇黃龍鸞鳥比集七郡或一郡再見及白烏神
雀甘露屢臻祖宗舊事或班恩施其賜天下吏爵人三
級高年鰥寡孤獨帛人一匹經曰無侮鰥寡惠此煢獨
加賜河南女子百戸羊酒
禁十一月以後報囚(七月)
春秋於春每月書王者重三正慎三微也律十二月立
春不以報囚月令冬至之後有順陽助生之文而無鞠
獄斷刑之政朕咨訪儒雅稽之典籍以為王者生殺宜
順時氣其定律無以十一月十二月報囚
還北單于生口詔(元和二年冬南匈奴𫝊)
昔玁狁獯粥之敵中國其所由來尚矣往者雖有和親
之名終無絲髮之效墝埆之人屢嬰塗炭父戰於前子
死於後弱女乘於亭障孤兒號於道路老母寡妻設虚
祭飲泣淚想望歸魂於沙漠之表豈不哀哉𫝊曰江海
所以能長百川者以其下之也少加屈下尚何足病况
今與匈奴君臣分定辭順約明貢獻累至豈宜違信自
受其曲其勑度遼及領中郎將龐奮倍雇南部所得生
口以還北虜其南部斬首獲生計功受賞如常科
興禮樂詔(見曹褒𫝊)
河圖稱赤九會昌十世以光十一以興尚書璇璣鈐曰
述堯理世平制禮樂放唐之文予末小子託于數終曷
以纉興崇弘祖宗仁濟元元帝命驗曰順堯考德題期
立象且三五步驟優劣殊軌况予頑陋無以克堪雖欲
從之末由也已每見圖書中心恧焉
詔齊相賜江革粟詔(見江革𫝊元和中)
諫議大夫江革前以病歸今起居何如夫孝百行之冠
衆善之始也國家每惟志士未嘗不及革縣以見穀千
斛賜巨孝常以八月長吏存問致羊酒以終厥身如有
不幸祠以中牢
詔報袁安(元和二年見袁安𫝊)
久議沈滯各有所志盖事以議從策由衆定誾誾衎衎
得禮之容寢嘿抑心更非朝廷之福君何尤而深謝其
各冠履
禀給孤幼(三年正月)
盖君人者視民如父母有憯怛之憂有忠和之教匍匐
之救其嬰兒無父母親屬及有子不能養食者禀給如
律
以肥田賦貧民詔(二月)
朕惟巡狩之制以宣聲教考同遐邇解釋怨結也今四
國無政不用其良駕言出游欲親知其劇易前祠園陵
遂望祀華霍東柴岱宗為人祈福今將禮常山遂徂北
土歴魏郡經平原升踐隄防詢訪耆老咸曰往者汴門
未作深者成淵淺則泥塗追惟先帝勤人之德底績遠
圖復禹弘業聖跡滂流至於海表不克堂搆朕甚慙焉
月令孟春善相丘陵土地所宜今肥田尚多未有墾闢
其悉以賦貧民給與糧種務盡地力勿令游手所過縣
邑聽半入今年田租以勸農夫之勞
勑御史司空(二月)
方春所過無得有所伐殺車可以引避引避之騑馬可
輟解輟解之詩云敦彼行葦牛羊勿踐履禮人君伐一
草木不時謂之不孝俗知順人莫知順天其明稱朕意
又興禮樂詔(元和三年見曹褒𫝊)
朕以不德膺祖宗弘烈乃者鸞鳳仍集麟龍並臻甘露
宵降嘉穀滋生赤草之𩔖紀於史官朕夙夜祇畏上無
以彰於先功下無以克稱靈物漢遭秦餘禮壊樂崩且
因循故事未克觀省有知其說者各盡所能
詔報朱暉(𫝊云元和中當附三年末)
補公家之闕不累清白之素斯善美之士也俗吏苟合
阿意面從進無謇謇之志卻無退思之念患之甚久惟
今所言適我願也生其勉之
敕出朱暉等(同前)
國家樂聞駮議黃髮無愆詔書過耳何故自繫
改章和元年詔(七月)
朕聞明君之德啟迪鴻化緝熙康乂光照六幽訖惟人
面靡不率俾仁風翔於海表威霆行乎鬼區然後敬恭
明祀膺五福之慶獲來儀之貺朕以不德受祖宗弘烈
乃者鳳皇仍集麒麟並臻甘露宵降嘉穀滋生芝草之
𩔖歲月不絶朕夙夜祇畏上天無以彰於先功今改元
和四年為章和元年
收下博侯晃及母太姬璽綬削利侯剛戸封詔
(章和元年七月見齊武王縯𫝊)
朕聞人君正屏有所不聽宗尊為小君宫衛周備出有
輜軿之飾入有牖戸之固殆不至如譖者之言晃剛愆
乎至行濁乎大倫甫刑三千莫大不孝朕不忍置之於
理其貶晃爵為蕪湖侯削剛戸三千於戲小子不勗大
道控於法理以墮宗緒其遣謁者收晃及太姬璽綬
復阜陵王爵詔(章和元年九月見阜陵王延𫝊)
昔周之爵封千有八百而姬姓居半者所以楨幹王室
也朕南巡望淮海意在阜陵遂與侯相見侯志意衰落
形體非故瞻省懷感以喜以悲今復侯為阜陵王增封
四縣并前為五縣以阜陵下溼徙都夀春加賜錢千萬
布萬匹安車一乘夫人諸子賞賜各有差
兩漢詔令卷十五
欽定四庫全書
兩漢詔令卷十六
宋樓昉編
東漢四
和帝(三十)
皇太后詔(章和二年三月)
先帝以明聖奉承祖宗至德要道天下清靜庶事咸寧
今皇帝以幼年煢煢在疚朕且佐助聽政外有大國賢
王並為蕃屏内有公卿大夫統理本朝恭已受成夫何
憂哉然守文之際必有内輔以參聽斷侍中憲朕之元
兄行能兼備忠孝尤篤先帝所器親受遺詔當以舊典
輔斯職焉憲固執謙讓節不可奪今供養兩宫宿衛左
右厥事已重亦不可復勞以政事故太尉鄧彪元功之
族三讓彌高海内歸仁為羣賢首先帝褒表欲以崇化
今彪聰明康彊可謂老成黃耉矣其以彪為太傅賜爵
關内侯錄尚書事百官總已以聽朕庶幾得專心内位
於戲羣公其勉率百僚各修厥職愛養元元綏以中和
稱朕意焉
罷鹽鐵詔(四月)
昔孝武皇帝致誅胡越故權收鹽鐵之利以奉師旅之
費自中興以來匈奴未賓永平末年復修征伐先帝即
位務休力役然猶深思遠慮安不忘危探觀舊典復收
鹽鐵欲以防備不虞寧安邊境而吏多不良動失其便
以違上意先帝恨之故遺戒郡國罷鹽鐵之禁縱民煑
鑄入税縣官如故事其申勑刺史二千石奉順聖旨勉
弘德化布告天下使明知朕意
策韋彪(二年夏見彪𫝊)
彪以將相之裔勤身飭行出自州里在位歴載中被篤
疾連上求退君年在耆艾不可復以加增恐職事煩碎
重有損焉其上大鴻臚印綬
匈奴平薦功祖廟詔(永元元年閏七月)
匈奴背叛為害久遠頼祖宗之靈師克有捷醜虜破碎
遂掃厥庭役不再籍萬里清蕩非朕小子眇身所能克
堪有司其案舊典告𩔖薦功以章休烈
封竇憲等詔(二年竇憲𫝊)
大將軍憲前歲出征克滅北狄朝加封賞固讓不受舅
氏舊典並蒙爵土其封憲冠軍侯邑二萬戸篤郾侯景
汝陽侯瓌夏陽侯各六千戸
北狄西域降附賜錢帛詔(三年十月)
北狄破滅名王仍降西域諸國納質内附豈非祖宗迪
哲重光之鴻烈歟寤寐歎息想望舊京其賜所過二千
石長吏已下及三老官屬錢帛各有差鰥寡孤獨篤癃
貧不能自存者粟人三斛
封班超詔(三年十月見班超𫝊)
往者匈奴獨擅西域寇盜河西永平之末城門晝閉先
帝深愍邊氓嬰罹寇害乃命將帥擊右地破白山臨蒲
𩔖取車師城郭諸國震慴響應遂開西域置都護而焉
耆王舜舜子忠獨謀悖逆恃其險隘覆没都護并及吏
士先帝重元元之命憚兵役之興故使軍司馬班超安
集於窴以西超遂踰葱領迄縣度出入二十二年莫不
賓從改立其王而綏其人不動中國不煩戎士得遠夷
之和同異俗之心而致天誅蠲宿恥以報將士之讐司
馬法曰賞不踰月欲人速覩為善之利也其封超為定
遠侯邑千戸
詔求曹相國後(三年十一月)
高祖功臣蕭曹為首有𫝊世不絶之義曹相國後容城
侯無嗣朕望長陵東門見二臣之壠循其遠節每有感
焉忠義獲寵古今所同可遣使者以中牢祠大鴻臚求
近親宜為嗣者須景風紹封以章厥功
覈實貧民戸口人數(五年二月)
去年秋麥入少恐民食不足其上尤貧不能自給者戸
口人數往者郡國上貧民以衣履釡鬵為貲而豪右得
其饒利詔書實覈欲以益之而長吏不能躬親反更徵
召會聚令失農作愁擾百姓若復有犯者二千石先坐
選舉詔(三月)
選舉良才為政之本科别行能必由鄉曲而郡國舉吏
不加簡擇故先帝明勑在所分試之以職乃得充選又
德行尤異不須經職者别署狀上而宣布以來出入九
年二千石曾不承奉恣心從好司隸刺史訖無糾察今
新蒙赦令且復申勑後有犯者顯明其罰在位不以選
舉為憂督察不以發覺為負非獨州郡也是以庶官多
非其人下民被姦邪之傷由法不行故也
勑張蕃(五年見張酺𫝊)
隂陽不和萬人失所朝廷望公思惟得失與國同心而
託病自絜求去重任誰當與吾同憂責者非有望於斷
金也司徒固疾司空年老公其傴僂勿露所勑
報梁王暢詔(永元五年中見梁王暢𫝊)
朕惟王至親之屬淳淑之美傅相不良不能防邪至今
有司紛紛有言今王深思悔過端自克責朕惻然傷之
志匪由於咎在彼小子一日克已復禮天下歸仁王其
安心靜意茂率休德易不云乎一謙而四益小有言終
吉強食自愛
舉賢良詔(六年三月)
朕以眇末奉承鴻烈隂陽不和水旱違度濟河之域凶
饉流亡而未獲忠言至謀所以匡救之策寤寐永歎用
思孔疚惟官人不得於上黎民不安於下有司不念寬
和而競為苛刻覆案不急以妨民事甚非所以上當天
心下濟元元也思得忠良之士以輔朕之不逮其令三
公中二千石二千石内郡守相舉賢良方正能直言極
諫之士各一人昭巖穴披幽隱遣詣公車朕將悉聽焉
選郎官任典城者(七年四月)
元首不明化流無良政失於民讁見於天深惟庶事五
教在寬是以舊典因孝廉之舉以求其人有司詳選郎
官寬博有謀才任典城者三十人
灾異求助詔(八年九月)
蝗蟲之異殆不虚生萬方有罪在予一人而言事者專
咎自下非助我者也朕寤寐恫矜思弭憂釁昔楚莊無
灾而懼成王出郊而反風何以匡朕不逮以塞灾變百
僚師尹勉修厥職刺史二千石詳刑辟理冤虐恤鰥寡
矜孤獨思惟致灾興蝗之咎
手詔勿議降黜太后(九年見竇皇后紀)
竇氏雖不遵法度而太后常自減損朕奉事十年深惟
大義禮臣子無貶尊上之文恩不忍離義不忍虧案前
世上官太后亦無降黜其勿復議
追封梁竦制(九年十月見梁竦𫝊)
夫孝莫大於尊尊親親其義一也詩云父兮生我母兮
鞠我撫我畜我長我育我顧我復我出入腹我欲報之
德昊天罔極朕不敢興事覽於前世太宗中宗實有舊
典追命外祖以篤親親其追封謚皇太后父竦為褒親
愍侯比靈文順成侯魂而有靈嘉斯寵榮好爵顯服以
慰母心
疏導溝渠詔(十年三月)
隄防溝渠所以順助地理通利壅塞今廢慢懈弛不以
為負刺史二千石其隨宜疏導勿因緣妄發以為煩擾
將顯行其罰
褒劉愷詔(十年見劉愷𫝊)
故君巢侯劉般嗣子愷當襲般爵而稱父遺意致國弟
憲遁亡七年所守彌篤盖王法崇善成人之美其聽憲
嗣爵遭事之宜後不得以為比
禁踰侈詔(十一年七月)
吏民踰僣厚死傷生是以舊令節之制度頃者貴戚近
親百僚師尹莫肯率從有司不舉怠放日甚又商賈小
民或忘法禁竒巧靡貨流積公行其在位犯者當先舉
正市道小民但且申明憲綱勿因科令加虐羸弱
詔擇良吏(十二年二月)
比年不登百姓虚匱京師去冬無宿雪今春無澍雨黎
民流離困於道路朕痛心疾首靡知所濟瞻仰昊天何
辜今人三公朕之腹心而未獲承天安民之策數詔有
司務擇良吏今猶不改競為苛暴侵愁小民以求虛名
委任下吏假埶行邪是以令下而姦生禁至而詐起巧
法析律飾文增辭貨行於言罪成乎手朕甚病焉公卿
不思助明好惡將何以救其咎罰咎罰既至復令灾及
小民若上下同心庶或有瘳其賜天下男子爵人二級
三老孝悌力田三級民無名數及流民欲占者人一級
鰥寡孤獨篤癃貧不能自存者粟人三斛
令民半入田租(十三年正月)
荆州比歲不節今茲淫水為害餘雖頗登而多不均浹
深惟四民農食之本慘然懷矜其令天下半入今年田
租芻槀有宜以實除者如故事貧民假種食皆勿收責
緣邊歲舉孝廉詔(十三年十一月)
幽并涼州戸口率少邊役衆劇束脩良吏進仕路狹撫
接夷狄以人為本其令緣邊郡口十萬以上歲舉孝廉
一人不滿十萬二歲舉一人五萬以下三歲舉一人
班刻漏四十八箭詔(十四年十一月見律歴志)
告司徒司空漏所以節時分定昏明昏明長短起於日
去極遠近日道周不可以計率分當據儀度下參晷景
今官漏以計率分昏明九日增減一刻違失其實至為
疏數以耦法太史待詔霍融上言不與天相應太常史
官運儀下水官漏失天者至三刻以晷景為刻少所違
失密近有驗今下晷景漏刻四十八箭立成斧官府當
用者計吏到班予四十八箭
禀給流民詔(十五年閏正月)
流民欲還歸本而無糧食者過所實禀之疾病加致醫
藥其不欲還歸者勿強
詔報張禹(十五年見張禹𫝊)
祠謁既訖當南禮大江會得君奏臨漢回輿而旋
免王侯就國詔(十五年見清河王慶𫝊)
甲子之異責由一人諸王幼稚早離顧復弱冠相育常
有蓼莪凱風之哀選懦之恩知非國典且復須留
察苛吏詔(十六年七月)
今秋稼方穗而旱雲雨不霑疑吏行慘刻不宣恩澤妄
拘無罪幽閉良善所致其一切囚徒於法疑者勿决以
奉秋令方察煩苛之吏顯明其罰
太后策周馮貴人(見鄧太后紀)
朕與貴人託配後庭共歡等列十有餘年不獲福祐先
帝早棄天下孤心焭焭靡所瞻仰夙夜永懷感愴發中
今當以舊典分歸外園慘結增歎燕燕之詩曷能喻焉
其賜貴人王青盖車采飾輅驂馬各一駟黃金三十斤
雜帛三千匹白越四千端又賜馮貴人王赤綬以未有
頭上步搖環佩加賜各一具
太官不受獻詔(無歲月姑附此)
遠國珍羞本以薦奉宗廟苟有傷害豈愛民之本其勑
太官勿復受獻
兩漢詔令卷十六
欽定四庫全書
兩漢詔令卷十七
宋樓昉編
東漢五
殤帝(四)
皇太后詔(延平元年五月)
皇帝幼冲承統鴻業朕且權佐助聽政兢兢寅畏不知
所濟深惟至治之本道化在前刑罰在後將稽中和廣
施慶惠與吏民更始其大赦天下自建武以來諸犯禁
錮詔書雖解有司持重多不奉行其皆復為平民
減服御詔(延平元年六月)
自夏以來隂雨過節煗氣不效將有厥咎寤寐憂惶未
知所由昔夏后惡衣服菲飲食孔子曰吾無間然今新
遭大憂且歲節未和徹膳損服庶有補焉其減太官導
官尚方内署諸服御珍膳靡麗難成之物
出掖庭宫人詔
朕以無德佐助統政夙夜經營懼失厥衷思惟治道由
近及遠先内後外自建武之初以至於今八十餘年宫
人歲增房御彌廣又宗室坐事沒入者猶託名公族甚
可愍焉今悉免遣及掖庭宫人皆為庶民以抒幽隔鬱
滯之情諸官府郡國王侯家奴婢姓劉及疲癃羸老皆
上其名務令實悉
勑司隸校尉部刺史覈實水灾(七月)
夫天降灾戾應政而至間者郡國或有水灾妨害秋稼
朝廷惟咎憂惶悼懼而郡國欲獲豐穰虚飾之譽遂覆
蔽灾害多張墾田不揣流亡競增戸口掩匿盜賊令姦
惡無懲署用非次選舉乖宜貪苛慘毒延及平民刺史
垂頭塞耳阿私下比不畏于天不愧于人假貸之恩不
可數恃自今以後將糾其罰二千石長吏其各實覈所
傷害為除田租芻槀
兩漢詔令卷十七
欽定四庫全書
兩漢詔令卷十八
宋樓昉編
東漢六
安帝(十九)
皇太后詔(延平元年)
先帝聖德淑茂早棄天下朕奉皇帝夙夜瞻仰日月冀
望成就豈意卒然顚沛天年不遂悲痛斷心朕惟平原
王素被痼疾念宗廟之重思繼嗣之統唯長安侯祜質
性忠孝小心翼翼能通詩論篤學樂古仁惠愛下年已
十三有成人之志親德係後莫宜於祜禮昆弟之子猶
已子春秋之義為人後者為之子不以父命辭王父命
其以祜為孝和皇帝嗣奉承祖宗
立皇帝策
惟延平元年秋八月癸丑皇太后曰咨長安侯祜孝和
皇帝懿德巍巍光于四海大行皇帝不永天年朕惟侯
孝章帝世嫡皇孫謙恭慈順在孺而勤宜奉郊廟承統
大業今以侯嗣孝和皇帝後其審君漢國允執其中一
人有慶萬民頼之皇帝其勉之哉
檢勑外戚賓客詔(無年月必是臨朝初見和憙鄧皇后紀)
每覽前代外戚賓客假借威權輕薄&KR2237;詷至有濁亂奉
公為人患苦咎在執法怠懈不輒行其罰故也今車騎
將軍騭等雖懷敬順之志而宗門廣大姻戚不少賓客
姦猾多干禁憲其明加檢勑勿相容護
舉明習陰陽灾異者(永初二年七月)
昔在帝王承天理民莫不據璇璣以齊七政朕以不德
遵奉大業而陰陽差越變異並見萬民饑流羌貃叛戾
夙夜克已憂心京京間令公卿郡國舉賢良方正遠求
博選開不諱之路冀得至謀以鑒不逮而所對皆循尚
浮言無卓爾異聞其百僚及郡國吏人有道術明習灾
異陰陽之度璇璣之數者各使指變以聞二千石長吏
明以詔書博衍幽隠朕將親覽待以不次冀獲嘉謀以
承天誡
令王主官屬通得外補(九月)
王主官屬墨綬下至郎謁者其經明任博士居鄉里有
廉清孝順之稱才任理人者國相歲移名與計偕上尚
書公府通調令得外補
以王石為郎中詔(二年見王渙𫝊)
夫忠良之吏國家所以為理也求之甚勤得之至寡故
孔子曰才難不其然乎昔大司農朱邑右扶風尹翁歸
政迹茂異令名顯聞孝宣皇帝嘉歎愍惜而以黃金百
斤策賜其子故洛陽令王渙秉清修之節蹈羔羊之義
盡心奉公務在惠民功業未遂不幸早世百姓追思為
之立祠自非忠愛之至孰能若斯者乎今以渙子石為
郎中以勸勞勤
詔公卿勿以灾異自貶(三年三月)
朕以幼冲奉承鴻業不能宣流風化而感逆陰陽至令
百姓饑荒更相噉食永懷悼歎若墜淵水咎在朕躬非
羣司之責而過自貶引重朝廷之不德其務思變復以
助不逮
詔舉有道術達於政化之士(五年閏二月)
朕以不德奉郊廟承大業不能興和降善為人祈福灾
異蜂起寇賊縱横夷狄猾夏戎事不息百姓匱乏疲於
徵發重以蝗蟲滋生害及成麥秋稼方收甚可悼也朕
以不明統理失中亦未獲忠良以毗闕政𫝊曰顚而不
扶危而不持則將焉用彼相矣公卿大夫將何以匡救
濟斯艱戹承天誡哉蓋為政之本莫若得人襃賢顯善
聖制所先濟濟多士文王以寧思得忠良正直之臣以
輔不逮其令三公特進侯中二千石二千石郡守諸侯
相舉賢良方正有道術達於政化能直言極諫之士各
一人及至孝與衆卓異者并遣詣公車朕將親覽焉
詔封二十八將詔(六年見馮異𫝊)
夫仁不遺親義不忘勞興滅繼絶善善及子孫古之典
也昔我光武受命中興恢弘聖緒横被四表昭假上下
光耀萬世祉祚流衍垂於㒺極予末小子夙夜永思追
惟勲烈披圖案籍建武元功二十八將佐命虎臣䜟記
有徵蓋蕭曹紹封𫝊繼於今况此未遠而或至乏祀朕
甚愍之其條二十八將無嗣絶世若犯罪奪國其子孫
應當統後者分别署狀上將及景風章叙舊德顯兹遺
功焉
禁非時供薦新味(七年正月見和憙鄧太后𫝊)
凡供薦新味多非其節或鬱養強孰或穿掘萌牙味無
所至而夭折生長豈所以順時育物乎𫝊曰非其時不
食自今當奉祠陵廟及給御者皆須時乃上
旱蝗詔安輯黎元(元初二年五月)
朝廷不明庶事失中灾異不息憂心惶懼被蝗以來七
年于兹而州郡隠匿裁言頃畝今羣飛蔽天為害廣遠
所言所見寧相副邪三司之職内外是監既不奏聞又
無舉正天灾至重欺㒺辠大今方盛夏且復假貸以觀
厥後其務消救灾眚安輯黎元
霖雨傷稼詔(四年七月)
今年秋稼茂好垂可收穫而連雨未霽懼必淹傷夕惕
惟憂思念厥咎夫霖雨者人怨之所致其武吏以威暴
下文吏妄行苛刻鄉吏因公生姦為百姓所患苦者有
司顯明其罰又月令仲秋養衰老授几杖行麋粥方今
案比之時郡縣多不奉行雖有麋粥糠粃相半長吏怠
事莫有躬親甚違詔書養老之意其務崇仁恕賑護寡
獨稱朕意焉
申制度科品(五年七月)
舊令制度各有科品欲令百姓務崇節約遭永初之際
人離荒戹朝廷躬自菲薄去絶奢飾食不兼味衣無二
綵比年雖獲豐穰尚乏儲積小人無慮不圖久長嫁娶
送終紛華靡麗至有走卒奴婢被綺縠著珠璣京師尚
若斯何以示四遠設張法禁懇惻分明而有司惰任訖
不奉行秋節既立鷙鳥將用且復重申以觀後效
恤貧弱詔(六年三月)
夫政先京師後諸夏月令仲春養幼小存諸孤季春賜
貧窮賑乏絶省婦使表貞女所以順陽氣崇生長也其
賜人尤貧困孤弱單獨穀人三斛貞婦有節義十斛甄
表門閭旌顯厥行
詔河南尹豹等(六年見和憙鄧太后紀)
吾所以引納羣子置之學官者實以方今承百王之敝
時俗淺薄巧偽滋生五經衰缺不有化導將遂陵遲故
欲襃崇聖道以匡失俗𫝊不云乎飽食終日無所用心
難矣哉今末世貴戚食禄之家温衣美飯乘堅驅良而
面墻術學不識臧否斯故禍敗所從來也永平中四姓
小侯皆令入學所以矯俗厲薄反之忠孝先公既以武
功書之竹帛兼以文德教化子孫故能束脩不觸羅網誠
令兒曹上述祖考休烈下念詔書本意則足矣其勉之
哉
貶樂成王萇詔(建光元年四月見樂成王黨𫝊)
萇有靦其面而放逸其心知陵廟至重承繼有禮不惟
致敬之節肅穆之慎乃敢擅損犧牲不備苾芬慢易大
姬不震厥教出入顚覆風滛于家娉娶人妻饋遺婢妾
敺擊吏人專已凶暴愆罪莫大甚可恥也朕覽八辟之
議不忍致之于理其貶萇爵為臨湖侯朕無則哲之明
致簡統失序罔以尉承大姬增懷永歎
詔高句驪(高句驪𫝊云建光元年高句驪率馬韓濊貊圍玄蒐夫餘王遣子與州郡
并力破之與本紀合但𫝊云明年乃下詔而建光無二年當載於延光元年)
遂成等桀逆無狀當軒斷葅醢以示百姓幸會赦令乞
罪請降鮮卑濊貊連年寇鈔驅略小民動以千數而裁
送數十百人非向化之心也自今已後不與縣官戰鬭
而自以親附送生口者皆與贖直縑人四十匹小口半
之
舉刺史二千石令長詔(延光元年八月)
三公中二千石舉刺史二千石令長相視事一歲已上
至十歲清白愛利能勑身率下防姦理煩有益於人者
無拘官簿刺史舉所部郡國太守相舉墨綬隠親悉心
勿取浮華
廢太子保詔羣臣(三年九月見來歷𫝊)
父子一體天性自然以義割恩為天下也歷諷等不識
大典而與羣小共為讙譁外見忠直而内希後福飾邪
違義豈事君之禮朝廷廣開言事之路故且一切假貸
若懷迷不反當顯明刑書
兩漢詔令卷十八
欽定四庫全書
兩漢詔令卷十九
宋樓昉編
東漢七
順帝(十九)
封孫程等詔(見孫程𫝊延光四年十一月丁巳孫程等迎濟陰王即位戊午閻顯
兄弟下獄誅此詔即此日下也)
夫表功錄善古今之通義也故中常侍長樂太僕江京
黃門令劉安鉤盾令陳達與故車騎將軍閻顯兄弟謀
議惡逆傾亂天下中黃門孫程王康長樂太官丞王國
中黃門黃龍彭愷孟叔李建王成張賢史汎馬國王道
李元楊佗陳予趙封李剛魏猛苖光等懷忠憤發戮力
恊謀遂埽滅元惡以定王室詩不云乎無言不讎無德
不報程為謀首康國協同其封程為浮陽侯食邑萬戶
康為華谷侯國為酈侯各九千戶黃龍為湘南侯五千
戶彭愷為西平昌侯孟叔為中廬侯李建為復陽侯各
四千二百戶王成為廣宗侯張賢為祝阿侯史汎為臨
沮侯馬國為廣平侯王道為范縣侯李元為襃信侯楊
佗為山都侯陳予為下雋侯趙封為析縣侯李剛為枝
江侯各四千戶魏猛為夷陵侯二千戶苖光為東阿侯
大赦天下詔(永建元年正月)
先帝聖德享祚未永早棄鴻烈姦慝緣間人庶怨讟上
干和氣疫癘為灾朕奉承大業未能寧濟蓋至理之本
稽弘德惠蕩滌宿惡與人更始其大赦天下
追策宋漢(元年見宋弘𫝊)
太中大夫宋漢清修雪白正直無邪前在方外仍統軍
實懷柔異𩔖莫匪嘉績戎車載戢邊人用寧予錄乃勲
引登九列因病退讓守約彌堅將授三事未剋而終朝
廷慜悼怛其愴然詩不云乎肇敏戎功用錫爾祉其令
將相大夫會葬加賜錢十萬及其在殯以全素絲羔羊
之㓗焉
祠楊震策(見楊震𫝊)
故太尉震正直是與俾匡時政而青蠅點素同兹在藩
上天降威灾𤯝屢作爾卜爾筮惟震之故朕之不德用
彰厥咎山崩棟折我其危哉今使太守丞以中牢具祠
魂而有靈儻其歆享
增東海王臻食邑詔(二年見東海王彊𫝊)
東海王臻以近蕃之尊少襲王爵膺受多福未知艱難
而能克已率禮孝敬自然事親盡愛送終竭哀降儀從
士寢苫三年和睦兄弟恤養孤弱至孝純備仁義兼弘
朕甚嘉焉夫勸善厲俗為國所先曩者東平孝王敞兄
弟行孝喪母如禮有增戶之封詩云永世克孝念兹皇
祖今增臻封五千戶儉五百戶
又赦天下詔(四年正月)
朕託王公之上涉道日寡政失厥中陰陽氣隔寇盗肆
暴庶獄彌繁憂悴永歎疢如疾首詩云君子如祉亂庶
遄已三朝之會朔旦立春嘉與海内洗心自新其赦天
下從甲寅赦令已來復秩屬籍三年正月已來還贖其
閻顯江京等知識婚姻禁錮一原除之務崇寬和敬順
時令遵典去苛以稱朕意
封還大珠詔(五月)
海内頗有灾異朝廷修政太官減膳珍玩不御而桂陽
太守文礱不惟竭忠宣暢本朝而遠獻大珠以求幸媚
今封以還之
令冀部勿收今年田租(六年十一月)
連年灾潦冀部尤甚比蠲除實傷贍恤窮匱而百姓猶
有弃業流亡不絶疑郡縣用心怠惰恩澤不宣易美損
上益下書稱安民則惠其令冀部勿收今年田租芻槀
禱雨詔(陽嘉元年二月)
政失厥和陰陽隔并冬鮮宿雪春無澍雨分禱祈請靡
神不禜深恐在所慢違如在之義今遣侍中王輔等持
節分詣岱山東海榮陽河洛盡心祈焉
舉孝廉限年詔(十一月)
初令郡國舉孝廉限年四十以上諸生通章句文吏能
牋奏乃得應選其有茂才異行若顔淵子竒不拘年齒
簡核刺史二千石詔(閏十二月)
間者以來吏政不勤故灾咎屢臻盗賊多有退省所由
皆以選舉不實官非其人是以天心未得人情多怨書
歌股肱詩刺三事今刺史二千石之選歸任三司其簡
序先後精覈高下歲月之次文武之宜務存厥衷
地震求直言詔(二年五月)
朕以不德統奉鴻業無以奉順乾坤協序陰陽灾眚屢
見咎徵仍臻地動之異發自京師矜矜祗畏不知所裁
羣公卿士將何以匡輔不逮奉答戒異異不空設必有
所應其各悉心直言厥咎靡有所諱
徵楊倫詣廷尉(二年見楊倫𫝊)
倫出幽升高寵以藩𫝊稽留王命擅止道路託疾自從
苟肆狷志
赦天下詔(三年五月)
昔我太宗丕顯之德假于上下儉以恤民政致康乂朕
秉事不明政失厥道天地譴怒大變仍見春夏連旱寇
賊彌繁元元被害朕甚愍之嘉與海内洗心更始其大
赦天下
策周舉(三年見周舉𫝊)
朕以不德仰承三統夙興夜寐思協大中頃年以來旱
灾屢應稼穡焦枯民食困乏五品不訓王澤未流羣
司素餐據非其位審所貶黜變復之徵厥效何由分别
具對勿有所諱
日食詔上封事(永和元年正月)
朕秉政不明灾眚屢臻典籍所忌震食為重今日變方
遠地搖京師咎徵不虚必有所應羣公百僚其各上封
事指陳得失靡有所諱
詔問灾異(永和元年見周舉𫝊)
言事者多云昔周公攝天子事及公薨成王欲以公禮
葬之天為變動及更葬以天子之禮即有反風之應北
鄉侯親為天子而葬以王禮故數有灾異宜加顯諡列於
昭穆
襃張綱詔(按本紀漢安元年末書廣陵賊張嬰等詣張綱降𫝊云綱在郡一年卒則
此詔當在漢安二年)
故廣陵太守張綱大臣之苗剖符綂務正身導下班宣
德信降集劇賊張嬰萬人息干戈之役濟蒸庶之困未
升顯爵不幸早卒嬰等縗杖若喪考妣朕甚愍焉拜綱
子續為郎中賜錢百萬
案行地震諸郡(建康元年正月)
隴西漢陽張掖北地武威武都自去年九月已來地百
八十震山谷坼裂壞敗城寺殺害民庶夷狄叛逆賦役
重數内外怨曠惟咎歎息其遣光禄大夫案行宣暢恩
澤惠此下民勿為煩擾
兩漢詔令卷十九
欽定四庫全書
兩漢詔令卷二十
宋樓昉編
東漢八
質帝(五)
閔雨寬恤詔(永嘉元年五月梁太后臨朝)
朕以不德託母天下布政不明每失厥中自春涉夏大
旱炎赫憂心京京故得禱祈明祀冀蒙潤澤前雖得雨
而宿麥頗傷比日陰雲還復開霽寤寐永歎重懷慘結
將二千石令長不崇寬和暴刻之為乎其令中郎官繫
囚罪非殊死考未竟者一切任出以須立秋郡國有名
山大澤能興雲雨者二千石長吏各絜齊請禱竭誠盡
禮又兵役連年死亡流離或支骸不斂或停棺莫收朕
甚愍焉昔文王葬枯骨人頼其德今遣使者案行若無
家屬及貧無資者隨宜賜䘏以慰孤魂
定三陵序次詔(五月)
孝殤皇帝雖不永休祚而即位踰年君臣禮成孝安皇
帝承襲統業而前世遂令恭陵在康陵之上先後相踰
失其次序非所以奉宗廟之重垂無窮之制昔定公追
正順祀春秋善之其令恭陵次康陵憲陵次恭陵以序
親秩為萬世法
寬案驗微罪詔(本初元年正月)
昔堯命四子以欽天道鴻範九疇休咎有象夫瑞以和
降異因逆感禁微應大前聖所重頃者州郡輕慢憲防
競逞殘暴造設科條䧟入無罪或以喜怒驅逐長吏恩
阿所私罰枉仇隙至令守闕訴訟前後不絶送故迎新
人離其害怨氣傷和以致灾眚書云明德慎罰方春東
作育微敬始其勑有司罪非殊死且勿案驗以崇在寬
賑濟廣陵九江郡詔(二月)
九江廣陵二郡數離寇害殘夷最甚生者失其資業死
者委尸原野昔之為政一物不得其所若已為之况我
元元嬰此困毒方春戒節賑濟乏戹掩骼埋胔之時其
調比郡見穀出禀窮弱收葬枯骸務加埋䘏以稱朕意
詔子弟就學月一饗會(三年見儒林傳序)
大將軍下至六百石悉遣子就學每歲輒於鄉射月一
饗會之以此為常
兩漢詔令卷二十
欽定四庫全書
兩漢詔令卷二十一
宋樓昉編
東漢九
桓帝(十六)
嚴選舉詔(本初元年七月)
孝廉廉吏皆當典城牧民禁姦舉善興化之本恒必由
之詔書連下分明懇惻而在所翫習遂至怠慢選舉乖
錯害及元元頃雖頗繩正猶未懲改方今淮夷未殄軍
師屢出百姓疲悴困於徵發庶望羣吏惠我勞民蠲滌
貪穢以祈休祥其令秩滿百石十歲以上有殊才異行
乃得參選臧吏子孫不得察舉杜絶邪偽請託之原令
廉白守道者得信其操各明守所司將觀厥後
減作陵者刑咎月數(建和元年四月)
比起陵塋彌歷時歲力役既廣徒隸尤勤頃雨澤不沾
密雲復散儻或在兹其令&KR1131;作陵者減刑咎六月
太后增封濟北王次詔(濟北王𫝊)
濟北王次以幼年守藩躬履孝道父没哀慟焦毁過禮
草廬土席衰杖在身頭不枇沐體生瘡腫諒闇已來二
十八月自諸國有憂未之聞也朝廷甚嘉焉書不云乎
用德章厥善詩云孝子不匱永錫爾𩔖令增次封五千
戶廣其土宇以慰孝子惻隠之勞
日食寬恤詔(三年五月)
蓋聞天生蒸民不能相理為之立君使司牧之君道得
於下則休祥著乎上庶事失其序則咎徵見乎象間者
日食毁缺陽光晦暗朕祗懼潛思匪遑啓處𫝊不云乎
日食修德月食修刑昔孝章帝愍前世禁徙故建初之
元並蒙恩澤流徙者使還故郡沒入者免為庶民先皇
德政可不務乎其自永建元年迄于今歲凡諸妖惡支
親從坐及吏民減死徙邊者悉歸本郡唯沒入者不從
此令
葬朽骨詔(三年十一月)
朕攝政失中灾眚連仍三光不明陰陽錯序監寐寤歎
疢如疾首今京師厮舍死者相枕郡縣阡陌處處有之
甚違周文掩胔之義其有家屬而貧無以葬者給直人
三千喪主布三匹若無親屬可於官壖地葬之表識姓
名為設祠祭又徒在作部疾病致醫藥死亡厚埋藏民
有不能自振及流移者禀穀如科州郡檢察務崇恩施
以康我民
追襃周舉詔(三年見周舉𫝊)
告光禄勲汝南太守曰昔在前世求賢如渴封墓式閭
以光賢哲故公叔見誄翁歸蒙述所以昭忠厲俗作範
後昆故光禄大夫周舉性侔夷魚忠踰隨管前授牧守
及還納言出入京輦有欽哉之績在禁闈有密静之風
予錄乃勲用登九列方欲式序百官亮協三事不永夙
終用乖遠圖朝廷愍悼良為愴然詩不云乎肇敏戎功
用錫爾祉其令將大夫以下到喪發日復會弔加賜錢
十萬以旌委蛇素絲之節焉
太后歸政詔(和平元年春)
朕素有心下結氣從間以來加以浮腫逆害飲食浸以
沈困比使内外勞心請禱私自忖度日夜虛劣不能復
與羣公卿士共相終竟爰立聖嗣恨不久育養見其終
始今以皇帝將軍兄弟委付股肱其各自勉焉
改元和平詔(是年正月已丑)
曩者遭家不造先帝早世永惟太宗之重深思嗣續之
福詢謀台輔稽之兆占既建明哲克定統業天人協和
萬國咸寧元服已加將即委付而四方盗竊頗有未静
故假延臨政以須安謐幸頼股肱禦侮之助殘醜消蕩
民和年稔普天率土遐邇洽同遠覽復子明辟之義近
慕先姑歸授之法及今令辰皇帝稱制羣公卿士虔恭
爾位戮力一意勉同斷金展也大成則所望矣
申明輿服制度(永興二年二月)
比者星辰謬越坤靈震動灾異之降必不空發勑已修
政庶望有補其輿服制度有踰侈長飾者皆宜損省郡
縣務存儉約申明舊令如永平故事
禁郡國賣酒詔(九月)
朝政失中雲漢作旱川靈涌水蝗蟲孳蔓殘我百穀太
陽虧光飢饉荐臻其不被害郡縣當為飢餒者儲天下
一家趣不糜爛則為國寳其禁郡縣不得賣酒祠祀裁
足
封單超等詔(延熹二年八月)
梁冀姦暴濁亂王室孝質皇帝聰敏早茂冀心懷忌畏
私行殺毒永樂太后尊親莫二冀又遏絶禁還京師使
朕離母子之愛隔顧復之恩禍害深大罪釁日滋頼宗
廟之靈及中常侍單超徐璜具瑗左悺唐衡尚書令尹
勲等激憤建策内外協同漏刻之間桀逆梟夷斯誠社
稷之祐臣下之力宜班慶賞以酬忠勲其封超等五人
為縣侯勲等七人為亭侯
遣居車兒還單于詔(延熹元年南匈奴傳)
春秋大居正居車兒一心向化何罪而黜其遣還單于
策馮緄(五年見馮緄𫝊)
蠻夷猾夏久不討攝各據都城蹈藉官人州郡將吏死
職之臣相逐奔走曾不反顧可愧言也將軍素有威猛
是以擢授六師前代陳湯馮傅之徒以寡擊衆郅支夜
郎樓蘭之戎頭懸都街衛霍北征功列金石是皆將軍
所究覽也今非將軍誰與修復前迹進赴之宜權時之
策將軍一之出郊之事不復内御已命有司祖于國門
詩不云乎進厥虎臣闞如虓虎敷敦淮濆仍執醜虜將
軍其勉之
詔旱灾郡勿收租(九年正月)
比歲不登人多飢窮又有水旱疾疫之困盗賊徵發南
州尤甚灾異日食譴告累至政亂在予仍獲咎徵其令
大司農絶今歲調度徵求及前年所調未畢者勿復收
責其灾旱盗賊之郡勿收租餘郡悉半入
陳蕃太傅詔(永康元年見陳蕃𫝊)
夫民生樹君使司牧之必須良佐以固王業前太尉陳
蕃忠清直亮其以蕃為太傅錄尚書事
封陳蕃詔(同前)
蓋襃功以勸善表義以厲俗無德不報大雅所歎太傅
陳蕃輔弼先帝在内累年忠孝之美德冠本朝謇愕之
操華首彌固今封蕃高陽侯食邑三百戶
兩漢詔令卷二十一
欽定四庫全書
兩漢詔令卷二十二
宋樓昉編
東漢十
靈帝(二)
詔問蔡邕灾異(光和元年七月蔡邕傳)
比灾變互生未知厥咎朝廷焦心載懷恐懼每訪群公
卿士庶聞忠言而各存括囊莫肯盡心以邕經學深奥
故密特稽問宜披露失得指陳政要勿有依違自生疑
諱具對經術以皂囊封上
追策楊賜(按本紀中平二年十月書楊賜薨而本𫝊賜策在九月既云追策不當反
在薨前當以𫝊為正)
故司空臨晉侯賜華嶽所挺九德純備三葉宰相輔國
以忠朕昔初載授道帷幄遂階成勲以陟大猷師範之
功昭于内外庶官之務勞亦勤止七在卿校殊位特進
五登衮職弭難乂寧雖受茅土未答厥勲哲人其萎將
誰諮度朕甚懼焉禮設殊等物有服章今使左中郎將
郭儀持節追位特進贈司空驃騎將軍印綬
兩漢詔令卷二十二
欽定四庫全書
兩漢詔令卷二十三
宋樓昉編
東漢十一
獻帝(四)
原輕繫詔(初平四年夏見董卓𫝊本紀在六月)
灾異屢降陰雨為害使者銜命宣布恩澤原解輕微庶
合天心欲釋冤結而復罪之乎一切勿問
儒生依科罷者聽為太子舍人(初平四年九月)
孔子歎學之不講不講則所識日忘今耆儒年踰六十
去離本土營求糧資不得專業結童入學白首空歸長
委農野人絶榮望朕甚愍焉其依科罷者聽為太子舍
人
報有司請建長秋詔(興平元年何皇后紀)
朕禀受不弘遭值禍亂未能紹先以光故典皇母前薨
未卜宅兆禮章有闕中心如結三歲之慼蓋不言吉且
須其後
廢伏皇后策(建平十九年伏后紀)
皇后壽得由卑賤登顯尊極自處椒房二紀于兹既無任
姒徽音之美又乏謹身養已之福而陰懷妒害苞藏禍
心弗可以承天命奉祖宗今使御史郗慮持節策詔其
上皇后璽綬退避中宫遷于它館嗚呼傷哉自壽取之
未致于理為幸多焉
兩漢詔令卷二十三
東漢詔令後序
河汾王仲淹續書以存古欲取兩漢制詔接虞夏商周
之緒君子議其僭雖然世有華質道有窳隆則一代之
號令文章亦與之為升降若周之委曲繁重固已不如
商之明白峻絜而所謂灝噩云者視渾渾之風則已漓
矣然謂書之後不復有書是誣天下後世也走幼嗜西
漢書每得一詔輒諷味不忍釋噫一何其沈浸醲郁雍
雍含咀入人之深也暇日常欲掇其散在志𫝊中錄取
詔令攷其歲月以𩔖相從稡為一編因循未果而吳郡
林君德祖之書傳焉走可以無述也然東都二百年間
王言帝制雖乏西京渾厚之氣若光武與隗囂公孫述
竇融等書則有以見心事之磊落焉敇鄧禹馮異岑彭
等書則有以見機神之英悟焉頭鬚為白之言平定安
輯之訓與夫責劉尚以斬將弔人之義有以見不得已
之心焉驚河西感市掾不待識者而占其中興矣明章
二帝雖不逮前烈然永平即位之詔有曰萬乘至重而
壯者慮輕元和擇吏之詔有曰安静之吏日計不足月
計有餘其小心畏忌忠厚惻怛藹然見於言外而所與
東平王酬荅者讀之使人流涕也和安以降政出房闈
權歸宦孺陋矣而勞來勤恤之意猶時有前人之遺風
焉是未可槩以為華不副實而倂棄之也或者又曰帝
王之言出於其心而發於其口故言即其心兩漢以來
率付詞臣之手亦何足錄耶嗚呼是又未深攷者爾武
帝以淮南王善文辭每為報書輒召司馬相如視草天
水多文學掾光武有所辭荅特加意焉未必無儒生學
士相與彌縫於其間也至觀文帝與尉佗書自謂高皇
帝側室之子光武以司&KR1131;比堯必非代言者之所敢道
矣由此觀之漢之制詔非若後世一委之詞臣也竊不
自揆倣林君前書之體纂次成之目曰東漢詔令非敢
𫝊之他人亦聊以備遺忘與我同志者幸訂正而刊削
之毋以河汾譏我嘉定十有五年歲次壬午二月朔甬
東樓昉自序
光曩侍迂齋樓先生誨席一日讀五代史先生笑謂
光曰歐公作之命徐無黨註之徐六一門人也嗚呼
先生之志遠矣先生生死文字間茂製滿家少須薈
蕞次第流𫝊惟東漢詔令成書已久手所勘訂當在
他書先亟求鋟梓俾與西漢詔令駢行以續成一代
典章嗚呼先生又豈以此書為身後名哉紹定戊子
中秋日壻范光識
