延祐四明志卷四
元袁桷撰
人物攷
詩云維嶽降神生甫及申人物之興是假于山靈耶運
有通塞磅礴鬱積久而彌章者其理然也聖門設科政
事次德行是益於民也後世崇高玄皆鄙棄不學國之
大弊專對繇周以來用之若是則夫子之訓明矣醇疵
之論所從來久去其已甚小者微𤨏曷勝紀載作人物
攷
先賢
黃公
黃公鄞人避秦匿山中漢高帝求之不得帝嬖戚夫人
欲廢太子立夫人子趙王如意大臣以死爭不聽太子
用張良言以禮迎公公與園公綺里季夏甪里先生偕
至帝宴太子侍四人從年皆八十餘須眉皓白衣冠甚
偉上怪問何為者四人前對各言姓名上迺驚曰吾求
公避逃我今何自從吾兒遊四人曰陛下輕士善罵臣
等義不辱今聞太子仁孝恭敬愛士莫不願為太子死
故來上曰煩公幸卒調護太子四人為壽已趨出上目
送之召戚夫人指視曰我欲易之彼四人者為之輔羽
翼已成難動矣
桷按會稽典錄虞翻云鄞大里黃公絜已暴秦之世
漢高帝即阼不能一致惠帝恭讓出則濟難晉夏統
言會稽土地風俗其人循循猶有黃公之高節王黃
州元之在汝州有詩未必頸如樗里子也應頭似夏
黃公畢文簡譏之以為不當云夏黃公杜子美詩云
黃綺終辭漢逸少高尚想黃綺帖陶詩云黃綺之商
山南史阮孝緒云漢道方盛黃綺無間山林是黃為
姓明矣獨王貢傳序四皓名字當讀為綺里季夏而
後人誤讀為夏黃公者亦猶樂正裘牧仲之誤耳顔
師古言後代皇甫謐圈稱之徒及諸地理書說競為
四人施安姓字自相錯互語又不經班氏不載於書
諸家皆臆說今竝棄略一無取焉是則當以右軍陶
杜為證黃長睿言近歲得圈公神坐綺里季甪里先
生神坐謂為漢刻前史所不載獨不言夏黃公則當
如師古之言無以議為袁正獻之父作甕牖閒評言
黃墓舊傳為秦世黃公又曰黃姑林即黃公林典錄
之言當取以為證
董黯
董黯字叔達一字孝治會稽句章人生後漢時家貧少
孤事母盡孝採薪供養甘果美味奔獻於母母甚肥悦
比舍有王寄者富而不孝二母各言其子寄聞而銜之
伺黯出苦辱其母黯恐貽母憂默而不言母既葬斬寄
首以祭母墓自囚以告有司和帝釋其罪召為郎中不
就以壽終句章今之鄞縣也黯母嘗寢疾喜飲大隠溪
水不以時得於是築室溪旁以便日汲厥疾用瘳溪在
今縣南一舍故以慈名溪又以溪名縣母反葬於鄞虞
翻云盡心色養喪致其哀單身林野鳥獸歸懷怨親之
辱白日報讐海内聞名昭然光著(按宣獻碑脩别有正碑見祠祀考)
任光
任光字景昇鄮人為縣主簿時海賊作孽令朱嘉將吏
人出戰為賊所射傷賊突嘉前光以身障蔽力戰死嘉
獲免還邑出俸厚葬之典錄云身當白刃濟君於難
鄭雲梁宏
鄭雲梁宏皆章句人俱為主簿篤終始之義州里稱之
一云雲字仲興學韓詩公羊春秋為主簿後以劉雋事
獄死郡以狀聞旌表門閭
任奕
任奕句章人為御史中丞朱育稱其為文章之士立言
粲盛所持文檄曄若春榮今有任子十卷見意林
王脩
王脩句章人仕順帝時為揚州從事軍變殺歴陽太守
伊曜脩誓衆奔入賊營取曜屍葬之人服其義典錄云
委身受命垂聲來世
張齊芳
張齊芳驃騎將軍意之子隠於慈溪之驃騎山人皆賢
之遂以其父之官名其山
闞澤
闞澤字德潤會稽山隂人也家世農夫至澤好學居貧
無資常為人傭書以供紙筆所寫既畢讀誦亦遍兼通
歷數由是顯名察孝廉除錢唐長遷郴令孫權為驃騎
將軍辟補西曹掾及稱尊號以澤為尚書嘉禾中為中
書令加侍中赤烏五年拜太子太傅領中書如故澤以
經傳文多難得盡用乃斟酌諸家刊約禮文及諸註說
為制行出入及見賓儀又著乾象歷數注以正時日每
朝廷大議經典所疑輙諮訪之以儒學勤勞封都鄉侯
性謙恭篤慎宫府小吏召呼對問皆為抗禮人有非短
口未嘗及容貌似不足者然所問少窮權嘗問書傳篇
賦何者為美澤欲諷諭以明治亂因對賈誼過秦論最
善權覽讀焉初以吕壹姦罪發聞有司窮治奏以大辟
或以為宜加焚裂用彰元惡權以訪澤澤曰盛明之世
不宜復用此刑權從之又諸官司有所患疾欲增重科
防以檢御臣下澤每曰宜依禮律六年冬卒權痛惜感
悼食不進者數日虞翻稱澤曰闞生矯傑蜀之揚雄又
曰闞子儒術今之仲舒(見三國志)
桷按舊志慈溪普濟寺吳太子太傅都鄉侯闞澤書
堂捨宅為寺唐大中二年縣令李楚臣立為德潤院
普濟湖房琯開鑿舊謂德潤湖慈溪舊屬餘姚故三
國志稱會稽餘姚
虞喜
虞喜字仲寧會稽餘姚人光祿潭之族也父察吳征虜
將軍喜少立操行博學好古元帝初鎮江左諸葛恢薦
喜懷帝即位徵拜博士皆不就賀循為司空先達貴顯
每詣喜信宿忘歸自云不能測也太寧中與臨海任旭
俱以博士徵喜辭疾不赴咸康初内史何充上疏曰臣
聞二八舉而四門穆十亂用而天下安徽猷克闡有自
來矣方今聖德欽明思恢遐烈旌輿整駕俟賢而動伏
見前賢良虞喜天挺貞素高尚邈世束脩立德皓首不
倦加以旁綜廣探博聞強識鑽堅研微有弗及之勤處
静味道無風塵之志高枕柴門怡然自足宜使蒲輪紆
衡以旌殊操一則翼贊大化二則敦勵薄俗疏奏詔以
散騎常侍徵之又不起永和初有司奏稱十月殷祭京
兆府君當遷祧室征西豫章潁川三府君初毁主内外
博議不能決時喜在會稽朝廷遣就喜諮訪焉喜專心
經傳兼覽䜟緯乃著安天論以難渾蓋又釋毛詩略註
孝經為志林三十篇凡所註述數十萬言行於世年七
十六卒無子弟(右晉書本傳九域志虞喜墓在明州)
按舊志言喜所居在句章之南山世目其山曰大隠
見夏侯曾先地志今屬慈溪諸虞墓亦多在慈溪
虞荔
虞荔字山披祖權梁廷尉卿永嘉太守父檢平北始興
王諮議參軍荔幼聰敏有志操年九歲候太常陸倕倕
問五經十事荔對無遺失倕甚異之又嘗詣徵士何胤
時太守衡陽王亦造之胤言於王王欲見荔荔辭曰未
有板刺無容拜詣王以荔有高尚之志雅相欽重還郡
即辟為主簿荔又辭以年少不就及長美風儀博覽善
屬文仕梁為西中郎法曹外兵參軍兼丹陽詔獄正梁
武帝於城西置士林館荔乃制碑奏上帝乃命勒之於
館仍用荔為士林學士尋為司文郎遷通直散騎侍郎
兼中書舍人及侯景之亂荔率親屬入臺臺城陷逃歸
鄉里侯景平元帝徵為中書侍郎貞陽侯僣位授揚州
别駕竝不就及文帝平彪武帝及文帝竝書招之迫切
不得已乃應命初荔母隨荔入臺卒於臺内尋而城陷
情禮不申由是終身蔬食布衣不聽音樂文帝深器之
荔性沈密少言論凡所獻替莫有見其際者弟寄寓於
閩中依陳寶應荔每言之輙流涕文帝哀而謂曰我亦
有弟在遠此情甚切他人豈知乃敕寶應求寄寶應終
不遣荔因以感疾帝欲數往臨視令將家口入省荔以
禁中非私居之所乞停城外帝不許乃令住蘭臺乘輿
再三臨問手敕中使相望於道又以蔬食積久非羸疾
所堪乃敕曰卿年事已多氣力稍減方欲仗委良須克
壯今給卿魚肉不得固從所執荔終不從卒贈侍中諡
曰德子及喪柩還鄉里上親出臨送當時榮之子世基
世南竝少知名弟寄陳書有傳
桷按舊志慈溪縣定水寺虞世南故宅先越公以入
政府恩奏為經院今去寺里許有虞侍中大墓亡恙
寺舊有世南遺像虞氏子孫多居鳴鶴鳴鶴與餘姚
接壤而九域志亦言墓在鳴鶴今鳴鶴去定水止
十里則定水山實總連鳴鶴山也世南出為叔陳中
書侍郎寄之後陪葬昭陵子孫皆居長安遂以故宅
為寺舊志謂世南墓在定海非
虞世南字伯施與兄世基學於顧野王為文章慕僕射
徐陵陵亦喜之秦王建府引為參軍後即位拜弘文館
學士改祕書監封永興縣子世南論議持正太宗器之
隴右山崩江淮大水世南諫上願勿恃承平為驕逸則
大變可弭高祖崩大營繕山陵世南入疏諫止之少學
書越浮屠智永故其體守羲之法太宗病戈法未精手
作百字雜世南書以示禇遂良觀之獨以世南所書為
合作太宗大服唐人書品世南為第一後陪葬昭陵諡
文懿
虞寄
虞寄字次安少聰敏年數歲客有造其父遇寄於門嘲
曰郎子姓虞必當無智寄應聲曰文字不辨豈得非愚
客大慙入謂其父曰此子非常人文學之對不是過也
及長好學善屬文岳陽王詧為會稽太守寄為中記室
領郡五官掾在職簡略煩苛務存大體曹局之内終日
寂然侯景之亂寄隨兄荔入臺及城陷遁還鄉里張彪
往臨川強寄俱行寄與彪將鄭瑋同舟而載瑋嘗忤彪
意乃劫寄奔晉安時陳寶應據有閩中得寄甚喜陳武
帝平侯景寄勸自結寶應從之乃遣使歸誠承聖元年
除中書侍郎寶應愛其才託以道阻不遣每欲引寄為
僚屬委以文翰寄固辭獲免及寶應潜有逆謀寄微知
其意每陳逆順之理諷諫寶應輙引他事以拒之又嘗
令左右讀漢書卧而聽之至蒯通說韓信曰相君之背
貴不可言寶應蹶然起曰可謂智士寄正色曰覆酈驕
韓未足稱智豈若班彪之命識所歸乎寄知寶應不可
諫慮禍及已常居東山寺偽稱脚疾不復起寶應以為
假託遣人燒寄所卧屋寄安卧不動親近將扶寄出寄
曰吾命有所懸欲安所往縱火者旋自救之後寄致書
於寶應覽書大怒或謂寶應曰虞公病篤言多錯謬寶
應乃小釋亦以寄人望且容之及寶應敗走夜至蒲田
顧謂其子扞秦曰早從虞公計不至今日寶應既擒凡
諸賓客微有交涉者皆誅唯寄免禍寄還朝文帝謂曰
管寧無恙甚慰勞懷頃之帝謂到仲舉曰衡陽王出閩
旦夕游處兼掌書記宜求宿士有行業者仲舉未知所
對帝曰吾自得之乃手勑用寄寄入謝帝曰所以暫屈
卿游蕃非止以文翰相煩乃令以師表相事也後除東
中郎建安王諮議加戎昭將軍寄乃辭以疾與兄荔隔
絶因感氣病每得荔書氣輙奔劇前後所居官未嘗至
秩滿裁期月便自陳解退常曰知足不辱吾知足矣及
謝病私庭每諸生為州將下車必造門致禮命釋鞭板
以几杖侍坐嘗出游近寺閭里𫝊相告語老幼羅列望
拜道左或言誓為約者輙指寄便不欺其至行所感如
此所制文筆遭亂多散(右見陳書本傳)
賀知章
賀知章字季真性曠夷善譚說與族姑子陸象先善象
先嘗謂人曰一日不見季真則鄙吝生矣唐證聖初擢
超拔羣𩔖科累遷太常博士開元十三年遷禮部侍郎
兼集賢院學士尋遷太子右庶子充侍讀申王薨詔選
挽郎蔭子訴知章取舍不平徙工部肅宗為太子遷賓
客授祕書監晩節尤誕放遨遊里巷自號四明狂客及
祕書外監每醉輙屬詞筆不停書咸有可觀善草隸好
事者具筆硯從之意有所愜不復拒纔十數字世傳以
為寶天寶初夢游帝居數日寤乃請為道士還鄉里詔
許之以宅為千秋觀而居又求周宫湖數頃為放生池
有詔賜鏡湖剡川一曲既行帝賜詩皇太子百官餞送
擢其子曾為會稽郡司馬賜緋魚使侍養幼子亦聽
為道士卒年八十六肅宗乾元初以雅舊贈禮部尚書
(右見唐書本傳)
舊志云今鄞縣句章鄉小溪之馬湖有洗馬池故迹
世傳以為賀監舊宅相距三里曰賀家灣其地賀姓
甚多而貧掘土得碑石率棄之今其斷石存而可識
者曰會稽郡賀與府君六字而已耆老謂賀監始居
此後乃徙剡川也
孫郃孫沔
孫郃奉化人博學高才(見四明才名註云)唐末為左拾遺朱温
簒唐著春秋無賢人論卜世論(見文粹)即脱冠裳服布衣
以隠著書紀年悉用甲子以示不臣之義詩擬陳子昂
有哭方干詩見姚鉉所纂唐文今淨惠院其故宅也
孫沔字元規少倜儻不拘喜氣節為監察御史裏行時
章獻太后服未除禮官奏以冬至日冊后禮沔奏罷之
士人李安世上書指切朝政下吏部沔言諫官孔道輔
范仲淹以言事謫去今復罪安世將杜絶言者由是出
知潭州衡山縣後遷起居舍人陜西轉運言丞相吕夷
簡在中書二十年所用牧守縣令皆罷軟一意承風旨
若王隨陳堯佐張士遜皆庸鄙乏遠識以姑息為安避
謗為智久在廊廟是張禹李林甫復見於今世矣書奏
上不之罪出知慶渭州以母喪求知明州會京東盜起
知徐州盜平徙秦州時儂智高反沔入對曰秦州不足
為聖慮嶺南實可憂會蔣偕死帝加廣南東路安撫使
與狄青俱行沔與青夜謀幄中晝則自行趨邕州智高
平沔分治其徒多釋之張貴妃薨追冊后禮立小忌沔
力諫不可出知杭州遷觀文殿學士徙知拜州諫官言
沔在杭多不法廉得其實改寧國軍節度副使尋知濠
州致事居于明英宗即位歐陽脩言西倕守邊非沔不
能辦起家知河中徙慶州復徙延州卒于道諡威敏
杜正獻公衍贈孫沔知明州詩謂郃為沔遠祖王丞
相珪誌沔則正言會稽人桷按歐公記孫公祖墓實
正獻公之父榮公所為且言吾二家皆為當世盛族
五代之亂播於吳越而不顯則杜公所言有据又王
荆公為鄞令答元規大資書有云比方得邑海上而
聞左右之别業實在敝境孫公與蔡忠惠唱酬亦曰
新治甬上居閒逸安暮齒當以先賢所考為定
大隠楊先生
楊先生適字安道慈溪人隠居大隠山為人醇厚介特
議論辯博平正人有善則稱之不善如未之聞為學要
行乎已唯恐為人所知毁譽榮辱不以動其心人莫得
而親疏蓋自比仲元叔度之流鄉人嚴憚之相語不以
名氏而尊之曰大隠先生衣食纔自給非義之餽一介
不取躬耕養親族之貧者分賑之隣盜其稼人告之先
生愀然曰彼窮厄而求捄其生爾勿治也盜聞之慚悔
其後無敢侮者善言治道究歴代治亂之原孫威敏公
沔自諫官出按浙東西刑獄欲見先生先生不肯見先
生之越時范文正公守越聞之就見焉輿致府中澹焉
無求公益賢之先生治經不守章句黜浮屠老子之說
歌詩卓越超邁容儀甚偉衣冠儼如始友錢塘林逋後
與同郡王致杜醇結交後進莫不師之退處四十年德
行益高名聞京師仁宗詔求遺逸太守鮑軻以名聞賜
以粟帛太守錢公輔又薦之授將仕郎試太學助教州
遣從事致詔書袍笏輿從迎之先生辭不受遁去壽七
十有六遺令篆石壙前曰宋隠人之墓熙寧二年滎陽
張峋為文表之
慈溪杜先生
杜先生醇越之隠君子居慈溪學以為己隠約不求知
孝友稱於鄉里耕桑釣牧以養其親經明行脩學者以
為模楷慶歷中鄞始建學縣令王文公安石請先生為
之師其書曰天之有斯道固將公之我先得之而不推
餘於人使同我所有非天意且有所不忍也願先生留
聽而賜臨之安石與有聞焉先生引孟子柳宗元之說
以辭再書強起之曰孟子謂好為人師者謂無諸中而
為有之者豈先生謂哉柳宗元惡知道韓退之毋為師
其孰能為師天下士將烏乎師哉先生始就焉慈溪令
林肇立學又起先生為師亦固辭王文公作師說以勉
之二邑文風之盛自先生始先生談詩書不倦為詩質
而清當時謂學行宜為人師者也
鄞江王先生
王先生致鄞人與同郡楊杜二先生為友俱以道義化
鄉里諸生子弟師尊之稱三人皆為先生嘗與牧守言
政事王文公安石復書曰無事於職而愛民之心乃至
於此可以為仁矣年七十樂道安貧妻收遺秉子拾墮
樵浩然無悶鄉人莫不高其行
城南樓先生
樓先生郁字子文自奉化徙鄞卜居城南志操高
以窮理為先為鄉人所尊處窮約屢空自樂慶歷中詔
郡縣立學延致鄉里有文學行義者為之先生掌教縣
庠者數年又教授郡學前後三十餘年學行篤美信於
士友一時英俊皆在席下門人之知名者清敏豐公稷
光祿袁公轂天台羅公適也登進士第調廬江主簿自
以祿不及親絶仕進意以大理評事終於家有遺集三
十卷贈正議大夫子孫皆踵世科五世孫鑰德行文章
為時名臣仕至參知政事
桃源王先生
王先生說字應求鄞人鄞江楊大隠先生之門人也與
弟該皆著名教授鄉里餘三十年熙寧中以特恩補州
長史無田以食無桑麻以衣怡然自得子孫世其學子
珩宗正少卿孫勲提舉廣南市舶一錢之利皆歸有司
家人不識舶貨之名及卒賈胡率錢二百萬為賻子正
已却之曰吾父以廉直聞雖貧猶能負喪以歸不愧廉
叔度也清白之傳實先生家訓正已終太府卿
廣平舒先生(自大隠至廣平皆王先生撰)
舒先生璘字元質奉化人雅有大志恥以一善自名篤
實不欺無毫髮矯偽入太學師張宣公栻又從陸文安
公九淵與朱文公及吕成公兄弟講磨躬行愈力嘗曰
吾非能一蹴而入其域也刻苦磨厲改過遷善日有新
功亦可以弗畔云爾第進士教授徽州以身率多士日
日詣學寒暑不少懈暮夜亦間往築風雩亭日有講求
涵泳之功質或不美未嘗忿疾端吾榘矱需其自新作
詩禮講解啓迪諸生徽人追思之曰吾鄉學問之源窒
而復通者先生實開之也因祠於學信道甚篤利祿之
念不萌宰平陽臨政聽斷人服其平終於宜州通守慈
湖先生銘其墓謂孝友忠實道心融明門人國子博士
李元白傳其經學淳祐中特諡文靖
定川沈先生
沈先生煥字叔晦自定海徙鄞偉儀觀尊瞻視音吐鴻
暢羣居鄉校以嚴見憚入太學行藝優諸生始與臨川
陸先生九齡為友一日盡舍所學以師禮事焉書夜鞭
策求友如不及務本趨實不自矜衒每語人曰當隆師
親友循規蹈矩以倡郡國第進士講學不倦自以資稟
剛勁非所以歡庭闈大書深愛和氣愉色婉容數語於
壁日觀省焉門人弟子決疑請益者自遠而至啟告簡
嚴昏者明柔者立鄙吝者意消中心悦服師道益尊為
太學錄修教養法士爭歸之不肯詭隨苟容以取光寵
遂補外終於舒州通守先生非聖哲書未嘗誦習與朱
文公吕成公問辯凡世變之推移治道之體統明君賢
臣之經綸事業孳孳講求日益深廣追贈直華文閣特
諡端憲
慈湖楊先生
楊先生簡字敬仲慈溪人清明純一非禮不動燕私儼
恪如臨君師學以古聖為的入太學第進士主富陽簿
日諷詠魯論孝經堂上不動聲色而民自化陸文安公
來富陽長先生二歲指以心學之要遂北面師事焉調
紹興府理掾朱文公持庾節首薦之每稱先生學有為
已功夫宰饒之樂平謂教養兹邑欲使邑人皆為君子
況學者乎誨之諄諄不倦為講堂訓曰學者孝而已矣
時有古今道無古今時有古今性無古今聞者興起以
國子博士召講易乾卦發人心固有之妙趙忠定公汝
愚免相祭酒李祥抗疏辨之先生上書亦以學黨斥閒
居十三年以祕書召遷著作將作少監守温州訪賢者
禮致之崇孝養明宗族相䘏之令首行鄉記效周官敬
敏任䘏之𩔖書善不書惡除工部郎將作監告老奉祠
召不起終於敷文閣直學士以寶謨閣學士致仕壽八
十有六諡曰文元有詩易春秋論語古文孝經傳孔子
閒居解又著已易輯先聖大訓先生至誠篤敬朞功之
戚下洎緦麻服制喪期一以經禮為則而容色稱之平
居接物從容和樂未始苟異於人而高遠自不可及北
境傳誦其文曰此江南楊夫子也
絜齋袁先生
袁先生燮字和叔鄞人少以名節自期入太學見陸先
生九齡德容睟盎親炙之同里沈楊舒三公皆聚於學
朝夕以道義切磨第進士為太學正時朱文公諸名儒
已去先生知不為時所容尋以學黨去更歴外服入朝
至太常丞兼考功郎知江州提舉江西常平以都官郎
召遷司封又遷國子司業祭酒延見諸生迪以切已之
學常病世學者襲先儒緒言未能自得於心不足以為
學吾心即道不假外求忠信篤實是為道本聞者竦然
自得以祕書監兼崇政殿說書遷禮部侍郎侍講猶兼
祭酒講詩二南於先王正始之本自身而家自家而天
下者深寓規儆之意列國變風有關君德治道者亦託
其義以諷立朝守正不阿時好議者指為好名遂奉祠
以歸著述弗倦或勸宜少休曰吾以此為笙鏞管磬不
知其勞也終於顯謨閣學士贈龍圖閣學士諡曰正獻
先生嘗曰此心存則雖賤而可貴不存則雖貴而可賤
大哉心乎與天地一本精思以得之兢業以守之則與
天地相似每謂為學當以聖賢自期仕宦當以將相自
任其所講明體用兼綜於書禮記論說尤詳成就後學
甚衆子甫進士第一為兵部尚書國子祭酒亦稱名儒
(右係王尚書作記見學校考)
王先生
王先生應麟字伯厚年十九登進士第父撝性嚴急每
授題設巍坐命先生與其弟應鳳坐堂下刻燭以俟少
緩輙叱怒繇是先生為文稱敏疾調衢州西安簿習博
學宏詞初真文忠德秀從𫝊伯壽為詞科後金華王器
之與文忠相後先源緒精密先生得其𫝊寶祐四年就
試銓選遷太常寺主簿丞相丁大全以會計得幸於上
擅奏擬臺諫承風旨大全招先生諭意將拜為御史先
生即上疏言邊事方警重斂必失軍民心大全怒臺疏
論先生遂得補外通判台州大全敗一時附和者皆禁
錮而先生訖召為太常博士湯文清公漢為少卿與先
生隣牆居朝夕講道言關洛建上江西之同異永嘉制
度沙隨古易蔡氏圖書經緯西蜀史學通貫精微剖析
幽眇湯公作而言曰吾閱士良廣惟伯厚甫為真儒使
真文忠在願同在弟子列會文清耄年力祈去遂薦先
生于丞相賈似道理宗崩度宗嗣位先生為禮部郎掌
丞相箋表故事聽政御正殿丞相上四表即允一夕百
官會臨宫中丞相命省吏致命於臨次曰嗣君入纂大
統讓禮宜加多願郎中增多三表即臨次具以進丞相
護山陵事畢復命作辭表三通吏拱立以請先生復旨
授之丞相大驚始命入翰林復掌外制侍經筵于時丞
相專拜平章左右相葉夢鼎江萬里皆畏避去缺相數
月侍從在經筵唯唯不敢言事似道且數求去邀上上
愞恐不知所以先生言孝宗時亦缺相者逾年上如先
生所言慰諭之似道大疑上語安所從得後知從經筵
所授深忌之授右史直前奏事相益怒即斥去出知徽
州為政仁厚而先生父亦嘗守徽咸曰吾清白太守子
也劉克莊湯漢死衆論掌制以先生陳合馮夢得三人
為首馮陳適以故去先生守徽方踰年似道始曰非伯
厚不可召為祕書監遷吏部侍郎仍兼中書舍人先生
以憂去德祐元年似道潰師先生復除舍人兼給事中
于時朱禩孫降江陵黃萬石降江西丞相留夢炎猶除
拜二帥不止先生疏駁之并言夢炎疏入不報即引歸
先生晚歲自號深寧老人自為誌銘有曰其仕其止如
偓如圖年七十四終于家官至翰林學士禮部尚書所
著書有詩攷詩地理攷集解踐阼篇補注急就章王會
篇姓氏急就篇通鑑地理攷地理通釋漢藝文志攷漢
制攷蒙訓困學紀聞小學紺珠文集八十卷内外制四
十五卷學者尊之曰深寧先生
黃晟
黃晟鄞縣人少伉勇望海鎮募擇軍校晟矮陋不宜應
募遂潜歸鄉里集衆據嘉平權知州事羊僎補晟為嘉
平鋪將台人劉文寇明州僎擊文走之其黨走據奉化
晟以所部兵擊敗遷佽飛都副兵馬使盗攻越州董昌
不能禦晟縱兵戮之昌奏晟散騎常侍浙東道東面副
指揮使會明州刺史鍾季文卒晟據其郡晟雅禮儒士
江東文學之士咸往依之别築營以館創築城堞再成
浮梁錢鏐攻董昌晟功居多守明州十有八年開平三
年卒時郡守多請其子襲嗣晟獨不請府庫封署必曰
送使鏐深德之墓在隠學山
沈起
沈起鄞縣人舉進士監真州倉父時家居起聞父得疾
即棄官歸里轉運定棄官罪如律入奏仁宗曰父病論
罪何以勸人子非厚風教也詔釋之知海州縣海水時
至居民不便爭從去起築堤以捍導其水為畎澮以溉
田民始復後除開封府判官湖南路轉運副使土貢筋
革竹箭率以畝斂民吏大為姦起書所貢示民歲省什
七召為三司鹽鐵副使遷陜西都轉運使慶元軍變起
討平之奉使契丹將與西夏使者同列起曰大國之卿
不宜與陪臣竝契丹從其言後知桂州交趾歲數侵擾
起治舟師習水戰交趾歲與内地貿易起悉禁之將絶
其利便使畏讋邕州守蘇緘力陳不便起劾緘沮議徙
知潭州後交趾大舉兵陷欽廉邕三州起坐首議邊失
計謫郢州團練副使會赦移温州卒
陳輔
陳輔字安國象山縣人父大雅工為詩趙清獻公抃深
愛之嘗舍逆旅遇邸客病將死大雅傾囊中裝給之俟
其疾愈始去輔嘉祐二年進士有吏能知安吉縣活流
民千餘人會攝它縣爭遮道以留使者王介曰安吉不
可無陳君邪卒反之朝廷以戸高下分為七十五等輸
役錢翰林沈括察訪二浙俾輔掌其事遂以其法行浙
東輔少家貧刻意問學夜寘足水中以警寢蚤以文詞
擅場屋東明劉温奇之使其子槩師焉後㮣試禮部第
一益有名門下侍郎許將薦知邛州丞相吕大防范純
仁將用輔輔以疾卒
周師厚
周師厚字敦夫鄞人皇祐五年進士仕至朝散郎荆湖
南路轉運判官為轉運時役法方行師厚言四方風俗
不同役有勞逸輕重不宜以一㮣論朝議是之章惇
問溪峒廣辰沅二州議輸常平粟以備邊師厚持不可
曰溪獠静擾無常常平歲入有程當使邊卒廣屯田為
便卒從其議娶范氏文正公女生子曰鍔字廉彦元豐
二年進士初仕為桐城尉慨然曰學優則仕吾昔所治
科舉耳遂益究治六籍諸子百氏之說悉著論其本旨
當官桐城辭不赴迺游潁昌訪其舅忠宣公純仁過洛
見文潞公司馬公咸器重之在京師上書言徐禧永樂
之失國子祭酒豐稷給事中范祖禹交薦之後知南雄
以言邊事忤時相入黨籍即退休于家作四休堂在西
湖十洲之西弟銖崇寧二年進士兄弟皆隠鄉人慕之
所為文二十卷承宣集一卷明天集一卷六甲奇書一
卷鍔娶胡氏尚書右丞宗愈之女再娶王翰林學士覿
之女妹適陳忠肅公瓘蔡京作黨籍碑婦翁舅甥俱入
籍後以為盛事焉(舊志言舅氏范鎮太史非是)
俞偉
俞偉字仲寬鄞人宰南劍之順昌閩人生子多者皆不
舉建劒尤甚仲寬作戒殺子文召父老列坐廡下以俸
置醪醴親酌使歸勸鄉人活者以千計生子多以俞為
字朝廷為立法行一路仲寬被差它郡還邑有小兒數
百迎於郊部使者聞于朝降詔奬諭進秩再任且許出
粟以賑其蓐卧而貧者偉從子充字公達以著作郎遷
檢正于時丞相王珪獨相日久神宗厭之將罷相會江
東運判有違法事上以語珪泄其語于充充以語琬琬
上章自辨上怒珪益甚珪與充議謂當俱受罪今西夏
秉常國内亂上意欲復靈武子能言可伐上必喜吾與
子且俱免罪遂除天章閣待制知慶元充至郡即上疏
言秉常為母所殺或言見存此正興師問罪之時願復
漢唐兩河故地以雪寶元康定之恥環州有田與夏國
相連續充檄所部以時耕種敵不敢犯屬羌山夷嘯聚
背叛充授第二將張守約以籌筭且招且討有亡入夏
國者三百戸充又遣守約耀兵塞上夏人亟歸亡者條
上勸賞買馬之法騎馬頓增慶兵素玩恩充繩以法軍
始肅然未幾暴卒後高遵裕出師敗衂充實啟之
豐稷
豐稷字相之登進士第為襄州榖城縣令縣號劇邑稷
以善政平治曾鞏韓維相繼守襄交薦之葉康直宰光
化襄人歌曰葉光化豐榖城清如水直如衡康直後為
兵部侍郎元豐三年安惇薦拜監察御史裏行王安禮
自潤州召知制誥安禮在潤飲刁約家為姦利事稷力
攻之不報復遷翰林學士稷數上疏神宗諭之曰安禮
事誠有之朕以其兄安石姑全容之安禮入政府稷出
為利州路提點刑獄召為工部員外郎以胡宗愈王覿
薦復為殿中侍御史上疏曰陛下明足以燭萬事之統
而不可用其明智足以應變曲當而不可用其智順考
古道二帝所以聖儀式刑文王之典成王所以賢偏聽
生姦獨任成亂此古今之大患帝王之深戒也願陛下
以洪範為元龜以祖訓為寶鑑一動於深宫之中思所
以為則於四海之内一言於細旃之上思所以為法於
千載之下則教化自行習俗自美中國既安邊境誠服
矣荆揚二親王有教下成都承受製錦地衣稷劾違制
徙國子司業薦陳師道鄒浩晁說之為學官歴起居舍
人中書舍人太常少卿國子祭酒刑部侍郎元祐八年
春大雪稷言嘉祥未臻沴氣交作豈應天事畏之道未
至袖仇士良傳讀于上前且曰内侍近習政有所干願
昭聖德總萬事以答天譴改集賢院學士知潁州江寧
府拜吏部侍郎又出知河南章惇欲困以道路連歲徙
六州徽宗即位召為諫議大夫遷御史中丞首疏言司
馬光吕公著皆賢直不宜以罪黜貶上曰改先帝法度
焉得無罪稷曰法有不便誠當改上目送之遂入疏論
章惇誣罔宣仁太后神宗實錄悉以王安石日錄亂去
取蔡京卞兄弟植黨已久若大用必誤國繇是皆生貶
會曾布入相稷將論之首罷稷工部尚書兼侍讀改禮
部尚書蔡京入相追貶司馬光立黨碑稷貶海州團練
副使道州别駕安置台州除名徙建州建炎中追復學
士諡清敏
陳禾
陳禾字秀實鄞縣人父謐登進士第博學教授鄉里禾
兄秉八行舉于鄉禾亦登進士第鄉人稱其善教子初
為鄆州司法治獄多平反部使者薦之調濰州教授講
釋經學濰諸生始明經再調婺州復以經學教授朝廷
聞其名召為學正博士擢監察御史左正言童貫寖用
事禾言漢唐之禍首宦者國家安危之幾宜謹於未然
奏對反復不已徽宗曰日已昃朕且饑矣禾挽上衣願
畢其說上衣裾為之裂上曰正言碎朕衣禾曰陛下不
惜碎衣臣豈惜碎首以報陛下上改容曰卿若是朕無
憂矣陳瓘子正彙上疏攻蔡京下獄辭連與禾同議瓘
禾俱除名建炎中詔曰蔡京坐貶者皆叙復禾獨不及
始禾知和州秦檜以過客干禾禾不禮之故訖紹興時
雖子孫訴于朝檜力格不行孝宗朝史浩侍經筵上其
所著易春秋語孟解孝宗特官其孫正已嘉定初孫立
已請于朝始贈中大夫諡文介高閌序其春秋且言禾
嘗曰吾歴居臺諫未嘗置人於獄發人之私其春秋不
以褒貶言深得微旨子曦紹興八年進士四世孫大方
為殿中侍御史論王惟忠置大理獄人冤其死
樓郁
樓郁奉化人慶歷中詔立學舉郁為教授郡人翕然師
之後登進士官大理評事樓氏自慶歷先生起家子常
光孫异弁五世孫鍔鈜鑰鏞鑛六世孫汶淮浟七世孫
來皆取世科壔為揚州安撫置義田以睦族為於潜令
為耕織二圖進于朝异孫錫字予善以材敏稱調秀州
司戶參軍鎮江有軍校告于朝自言久掌軍用軍將貸
錢以萬計知已將訴之欲殺以滅口故亟上變廟堂駭
其說為置詔獄俾錫治其事錫請械軍校以隨途中與
之語遂泄其欵後詰之軍校果誣將也不三日即罷詔
獄孝宗嘉歎除監左藏庫都門遷勅令所刪定官改遷
大理丞連治數大獄皆平允後知嚴州卒
張宏
張宏字公度鄞人元祐二年舉經明行脩仕至禮部郎中歴
守建昌軍泰州澤州嘗築慈溪縣藍溪洪莊保之堰埭民
至今賴之宏六世祖次宗唐會昌中為明州刺史四世祖
仁皓為兵馬鈐轄使於奉化茅山廟曰武惠王(見舊志)
陳攄
陳攄字君益鄞人紹聖間宰南劒之將樂敦崇學校奬進
士𩔖政尚愷悌先是邑民家舉一子富室不過二子餘悉
棄之攄至諭以天性申以令甲犯者窮治自兹民無不舉
子矣男陳其名女陳其氏者皆然也後卒於官邑人思慕
祠而祀之遇旱禱雨輒應以至隣境淫雨亢陽乞靈祠下
咸遂所祈部使者以其有功於民乃請於朝錫旌福廟額(見舊志)
李猷
李猷字嘉仲一字獻夫鄞人建炎初以婦翁没王事自
京師詣南都行在所見友人陳東少陽從容謂曰東被
召未有館舍子為我圖之猷曰太僕陳寺丞正彙嘗相
邀猷未敢往試同謁之既見少陽遂館焉少陽再上書
不報有榜通衢斥附會李綱者猷知為少陽設也錄示
少陽勉以歸曰東以召來不敢私還太僕丞相子大方
倉惶過猷曰少陽已報赴應天府矣猷曰少陽其不免
乎及暮乃知少陽已死於市猷哭於館所為位祭且祈
曰少陽以忠諫死勁節英氣當不與草木同腐吾欲收
少陽歸葬先塋恨無由知之少陽有靈其啟我心越一
日得之具棺衾焉又一日得其元面如生合而斂之欲
買舟東下會其鄉人胡中行從太學來欲求護柩猷服
其義併以行李付之猷亦不暇詢婦翁事遂還京師猷
之私識云爾猷以婦翁恩補官終肇慶府節推(王尚書撰)
李佾
李佾字子列奉化人慷慨好義父珂知其才壯歲以家
事屬之建炎三年金兵至縣有義社號趫勇人士皆逃
竄佾獨裹餱糧引趫勇擊之于泉口敵不敢進時北士多
南渡見義勇所聚咸依之三槐王從奉其親依義社聆
其語北音也將殱焉佾審其士族復館禮焉嘗集客為
父壽其壻獨不至佾知有負于官舁錢急償之壻迺得
預席孫元白曾孫以稱同登進士以制亦進士第
黃子游
黃子游字叔言其先由浦城徙陳州後徙奉化伯父實
與蘇文忠為姻家崇寧星變父宰上封事論丞相蔡京
京怒逮赴御史獄長流海島子游號訴于朝願以已官
贖罪父得不死建炎初歐陽徹上書論宰相黃潜善坐
棄市公脱驂以葬且賙其子以歸張忠獻公曰子游義
舉近世無是也忠獻謫永州子游歲遣人致問禮守池
州青陽縣縣以宋齊丘食邑田賦十倍相仍餘二百年
莫有言者子游奏蠲其半臨安建行都官府署舍皆子
游經畫後皆不能易中歲不願仕晚食祠祿十五年遂
致其仕年八十有八卒葬金峨山孫應春以詩學教授
其徒多為顯官仕至宗學博士
趙敦臨
趙敦臨字芘民少入太學與高閌見楊文靖公于京師
紹興五年第進士初為蕭山縣主簿校劉道原外紀刻
于越郡守使者交薦之為湖州教授魏丞相汪尚書皆
其門人語孟書禮春秋皆有解解皆無存深寧王先生
嘗輯其遺文其記奉化學曰教學不明禮義消亡讀書
為官不為道仕宦為身不為君父兄之詔告師友之話
言非富與貴則衆笑之以為不知時務其流禍遂至此
極也其諭學者審其是曰孟子學夫子人皆信以為然
子雲學孟子人皆不與焉何哉蓋學者信其行不信其
言故也其送陳揚廷序曰學詩而不達樂之情不過知
詩之言未可與論詩也學樂而不達詩之意不過知樂
之聲未可與論樂也其愛日箴曰進德脩業時不可失
堯舜湯文學焉汲汲尼父亦云終日不食如何良辰耽
寢事佚為之序曰噫斯文也黃收純衣之製太羹玄酒
之味也昔者子朱子謂前輩為文明白磊落指切事情
無睢盱側媚之態愚於芘民之文見之道微俗薄先儒
緒論聞者鮮矣康誥曰汝丕遠惟商耇成人宅心知訓
逸詩云昔吾有先正其言明且清是用掇要切之語與
學者共講焉
蔣猷
蔣猷字仲遠先丹陽人後避寇徙寓昌國卒葬于蓬萊
鄉徽宗朝積遷中書舍人善書命學者宗之擢御史中
丞上疏論士風浮薄羣臣無他能善伺候人主承望大
臣而已故事内侍省隸六察崇寧中宦者竊弄詔旨奏
免所隸猷疏駁正廉得内侍省劉友端等違擅事復論
楊戩童貫不宜受上賞上力護之猷復言淮南畎滁水
以出鼎罪宜坐狂妄趙良嗣降敵後必誤國東南應奉
花石今十年皆入權倖願速罷之不報復為吏部尚書
以徽猷閣直學士奉祠欽宗即位貶童貫貫時侍上皇
總兵柄東巡猷持詔立諭貫解兵改知明州到官數日
以不善應奉願丐罷以徽猷閣直學士致仕
陳之翰
陳之翰字憲之鄞縣人殿中丞贈朝散大夫翊之子陳
忠肅瓘誌其墓曰之翰少有志操治經求其大旨為文
不蹈襲陳語三上禮部不中第歸求其志事繼母曰孝
兄曰悌弟曰友朋友曰信陳氏貲故厚君平於處治不
為纖嗇貲日益耗鄉人初貸黃金後攜以償君適在汴
舟其人紿曰金誤墜水君不疑也後數年其人自悔疾
且死遣其子來謝致所當償君受而不拒徐以所償助
其喪葬崇寧二年詔舉遺逸鄞之賢士夫聞而相語曰
此可以得憲之矣州及部使者用衆論薦君于朝
官之君氣和言温與人交久而益恭口不道人之過平
居若無營于世者尚論古人自春秋以來千餘年事是
非得失闊略細故取其大者論之欝而始通方流而遽
涸非命也歟卒時年六十葬翔鳳隠學山
姚孳
姚孳字舜徒慈溪人也以字行幼開爽穎悟學如宿植
登熙寧九年進士第歴尉掾以考第薦章應格改秩為
鼎之桃源宰承虐政後訊民之疾苦苟利于民無不為
也郡將武人怙威凌僚吏屬邑苦其擾孳毅然以為病
告郡將終不敢以氣燄挫之為之少戢旁郡訴有不得
其平者必丐于部使者付孳決之捐金修夫子廟躬率
士子勸以學學者翕然歸之鄉有虎孳禱諸社諭以文
越三日虎仆于祠旁奏課為天下第一部使者舉孳學
行優異才能顯著以應元符之詔賜對稱旨乃除提舉
成都府路常平等事陛辭玉音諭以聞卿前任桃源有
愛民之心孳退謁丞相諭蜀道利病乞以義倉之儲置
吏立法收養鰥寡老幼死給衣衾官為斂葬歲薦饑間
有遺兒請雇嫗以乳丞相奏行丁家艱服除提舉湖南
常平等事上復諭以居養安濟漏澤朕施實德于民卿
向有言故復命卿易使浙部過家上冢會閭里耆舊握
手盡歡未始以持節自榮朝廷遣使三韓渡曹娥江非
潮時行舟膠公適董其事禱于神女潮應禱而邁由江
東副漕除直龍圖閣知夔州興學校勸農桑有循吏風
卒之日夔民罷市聚哭于牙門外訃聞桃源民乃即孳
生祠爭出貲命道德士以伸薦導其為民所思如此(見舊)
(志)
翁升
翁升字南仲慈溪人力學有志氣少從安定胡先生受
易旨入太學中元豐五年進士第出仕恪守官箴濟以
廉謹當路才之元符上書言事切中時病用事者方主
黨禁錮賢士大夫籍升于初等自是沈于選調建炎初
黨禁解將召用之而山林之志已不可奪矣升自奉簡
薄而勇于急人睦親䘏孤平糶賑乏鄉人敬之至今猶
諱升斗之升字曰方斗云(見舊志)
俞夔
俞夔象山人魁岸修偉晝漁而夜讀登元豐五年進士
第舒公亶平辰沅寇奏夔籌畫為幕府第一終建德宰
子觀能字大任紹興初應詔詣闕上書特授德安府錄
參登十二年進士第時二聖尚狩沙漠九重旰食觀能
裒古今君臣孝弟數十事曰孝弟𩔖鑒上之有旨召審
察授江隂軍教授改秩而卒子茂系字唐英登乾道二
年進士第臨政以平允稱終和州通判(見舊志)
汪思温
汪思温字汝直鄞縣人祖元吉為縣從事為范文正公
所知王安石宰鄞以廉平吏薦于轉運使孫沔父洙春
秋教授鄉人稱之為汪先生思温以上舍為雄州教授
調餘姚令築堤浚湖民信愛之欽宗以諸王就傅擇除
贊讀思温與弟思齊竝命除吏部員外郎出守衢州有
自稱祁王過郡府史請避郡治以舍思温不許未幾柔
福帝姬過縣辱尉將械尉思温執不許而二人後皆犯
偽冒諫議大夫徐俯入朝道繇三衢以部使者禮迓不
為厨傳禮徐憾之劾以他罪辛炳為中丞疏以為冤後
遷司農太府少卿知臨安府浙江以漁舟濟人中流弭
檝以邀客酬重鏹風暴至輙沈溺而善汩者利其錢物
以登岸思温悉捕繫論殺更為大舟擇不如式者悉去
之相秦檜嘗以故人屬薦舉思温思温曰使可薦誠不待
相諭不才相言無益也有旨營政府檜欲以相府儀制稍異
執政府益持不可檜怒罷去食祠祿凡十有八年官直
顯謨閣以終年八十一子大猷别傳
張邵
張邵字才彦其先和州烏江人宣和三年登上舍第建
炎初假禮部尚書使金補其弟祁為明州觀察推官奉
其母居于鄞卒葬鄞縣之雷峯因家焉而祁子孝祥生
于雷峯邵見達蘭於濰州逼邵以臣禮見邵不屈囚于
密州祚山寨達蘭過密邵上書偽楚僭立電掃無餘是
天未厭宋也今大國復封劉豫豫實宋臣曲有在矣達
蘭得書執付豫俾用之邵升階揖豫呼其舊官豫怒繫
于獄復囚于燕山益徙北三千餘里紹興十三年金主
旻死傳其弟晟晟死孫亶立始厭兵召宋奉使洪皓朱
弁及邵使歸江南是時秦檜擅和議皓首斥去邵亦罷
免十七年皓貶英州邵懼迺上書曰邵出使時嘗逢檜
道中有榮州團練使李子厚嘗言檜代太上皇帝移書
尼瑪哈述海上盟約尼瑪哈議和實基于此會曹勛進檜所
撰書檜大喜遂以邵書付史館實其事因得除敷文閣
待制邵奉使還家七年由是得免謫二十五年檜卒邵
始知池州邵至郡踰時即乞致仕僚吏諫止之邵曰郡
計後前相仍官逋彌多誠不忍任是事孰若致仕為簡
易也僚吏復止之迺奉祠以行道繇廣德軍招其弟祁
囑以後事趣使歸祁疑之泊于城外邵作書郡守沐浴
朝服就寢迺卒邵以六月丁酉生其卒也同是日云弟
郯繇邵恩補官後為提舉江南東路常平茶鹽公事始
郯為鄂州鄂為都統制隸御前宋以轉運總領湖廣二
府鎮之專職軍實不得逞輙以乏興論罪提舉軍事張
平擅戎事郯結為兄弟會帥入朝奏邊事營卒挾刃貸
富民民畏不敢言郯知之馳入平營平趣治酒郯笑曰
飲宗弟何辭願得脅貸富民者平大愳立索斬之子孝
伯官參知政事有政績韓伌胄立黨論孝伯曲調護之
孝伯子即之幼學伯父孝祥書晚益顛狂故其書不復
行
蔣季莊王茂剛顧主簿
蔣璯字季莊慈溪人也宣和間鄙王氏之學不專科舉
閉門窮經不妄與人接高閌抑崇居明州城中率一歲
四五訪其廬季莊聞其至必倒屣迎相對小室極意講
論自晝竟夜殆忘寢食告去則送之數里相得驩甚或
問抑崇曰蔣君不多與人周旋而獨厚於公公亦惓惓
于彼願聞其故抑崇曰閌終歲讀書凡有疑而未判與
所缺而未知者每積至數十輙一扣之無不迎刃而解
而蔣之所長他人未必能知之世之所謂知己其是乎
王茂剛居明州林村在岩壑深處有弟不甚學問使顓
治生以餬口而刻意讀書足迹未嘗妄出尤邃于周易
沈煥通判州事嘗訪之其見趣絶出于傳註之外云氣
象嚴重窺其所得蓋進而未已也
顧主簿不知何許人南渡後寓于慈溪廉介有常安于
貧賤不祈人之知至于踐履間雖細事不苟也平旦起
俟賣菜者過門問菜把直幾何隨所言酬之它飲食布
帛亦然久之皆信服不忍欺苟一日之用足則玩心墳
典不事交游里中有不安其分武斷彊忮者相與譏之
曰汝豈顧主簿耶(見容齋三筆)
王庭秀
王庭秀字穎彦入太學與龜山楊先生游復學詩于黃
太史登政和上舍後以李光薦為御史臺檢法官遷殿
中侍御史論黃潛善為相時賣官售寵潛善責授祕書
少監明受之變庭秀與鄭殼力争不宜去帝號事遂止
復論吕頤浩奏擬不當出知筠州論事慷慨明白後為
左司郎中遷中書省檢正卒與宰相議不合罷有航海
記磨衲集子璧七歲日誦干言朝廷方復博學宏詞科
璧首中選待次通判(闕)州惜不及祿以卒有集號相山
集
林保(孫祖洽)
林保字芘民鄞縣人以上舍第出身為廣西經略司屬
蠻境荒遠諸將多掠邊氓希賞格保抑止之後知興國
軍有政績改提舉市舶保辭不拜集中興事蹟繇夏少
康至唐肅宗為一書號曰龜鑑以進高宗深納之右司
諫陳公輔薦保宜為臺諫官秦檜格不行後遷比部建
議正武成殿侑祀殺降叛國者皆斥去又定鄉飲酒禮
卒如其議行諸郡兩淮以北使頓供給煩擾不便後有
議增兩淮舊税者保言自顯仁太后歸應奉頓次今不
減若增税淮民將流亡朝議從之以敷文閣待制奉祠
卒孫祖洽字元禮少孤嗜書大父奇之以門功補官或
問曰苟仕何以為政曰吏胥奸弊非重法曷以治知鹽
官縣滯訟經歲者皆剖決之光宗以皇太子尹臨安委
治疑獄有能名守武岡城堡圮毁召匠計費甚夥乃乘
肩輿巡歴命吏執筆以計汰其半守常州兄弟七人訟
分財不決久之達省部祖洽召七人立廷下給筆札俾
各疏所争疏畢署紙尾決是否示之曰審若是耶咸唯
唯罷訟後守饒信吏治益著遷司農少卿戶部侍郎嘗
曰治財無他能不以羨餘入官希厚賞歲歲當治辦水
旱損益復以其贏補何憂焉後言者訖以帑藏盈斥不
報罷守建寧婺州郡為立祠袁正獻燮曰林祖洽非理
財乃養財耳年七十有九卒
朱翌
朱翌字新仲舒州灊山人漢桐鄉嗇夫邑之後以太學
生賜第初為建康府溧水縣主簿高宗南渡為祕書監
屬喜其材俾預修徽宗實錄方是時范冲領史局翌以
文辭進刪潤功居多秦檜相逐趙鼎翌以鼎黨久貶韶
州後召還詔領嚴宣徽三郡翌告老不赴朝廷憫其饑
寒計貶所十四年衣俸悉與之遂卜居鄞翌敦睦宗族
其父司農卿載上貧幾不能葬翌著文以示子孫作信
天緣堂記曰朱子北游于瀛莫之境徘徊于塘濼之上
覩二禽有感焉一𩔖鵠色正蒼而喙長凝立水際不動
魚過其下則取之終日無魚終不易地其名曰信天緣
一𩔖鶩奔走水上不問草腐泥砂唼唼然必盡索乃已
無一息少休其名漫畫信天緣若無能者乃與漫畫均
度一日無饑色視漫畫加壯大後三十餘年屏跡荒縣
私自念少之時始官州縣月俸錢萬二千米石五斗麥
如米之數十口之家取足已而官朝廷祿十倍之然日
食肉猶一臠衣常百結退視其室其空如故南來已老
内外食者四十人婚姻賓客伏臘不論論其常一歲錢
千二百緡米百八十斛拱手端坐炊煙屢絶家人告曰
室罄矣翁不䘏何也今幸營之尚可支否則俱為餒鬼
懼無以應呼使前曰天生匹夫一飯已定于未形吾姑
為爾長多圖未必得坐視未必失也世間豈有一門同
日困于無飯者天之所賦自應不闕子去轉告而朋姑
洗爾釡待之行有餉子者矣有老媪北婦人也在旁大
笑曰翁豈信天緣乎曰是遂以名堂書其說于壁死自
為誌周丞相必大論其詩似杜牧之而出處亦相𩔖號
省事老人文集四十四卷
王次翁
王次翁字慶曾其先大名人曾祖异甲科為嘉岐王府
翊善因家于濟南次翁崇寧進士通詩書易春秋齊魯
諸生多從之游號兩河先生為辟廱正有以次翁所為
文薦于梁師成次翁詭取文以歸師成憾之後知道州
徙容州紹興初吕頤浩辟為湖南參謀官作太玄九九
圖布筭冥思潘良貴訪之聞其籌聲視之乃太玄數也
未老即致仕舊與秦檜善起家驟拜御史中丞參知政
事檜倡和議次翁力贊之初韋太后自北歸既次燕山
金使憚暑行太后疑有變亟貸北副使金三百星約入
境倍以償次翁時為參政與后弟韋淵迓境上北使先
欲得金次翁以非檜所擬執不肯授相持界上王㬇時
為江東轉運使急裒金以酬后歸與上言上怒將罪之
會擇報謝使檜薦次翁以行得緩既歸即致事居四明
子伯庠登紹興二年進士試教官為第一後擢殿中侍
御史出為䕫路安撫伯庠博記敏絶䕫部地曠遠伯庠
手圖其險要夷人不能欺巴俗掠子女出境特嚴其禁
所為文有歴山集雲安集宏詞集要䕫路圖經伯序亦
登進士第官宗正丞
吳秉信
吳秉信字信叟剛簡自信初為國學官張魏公浚以和
國公奉母居潭州築第稍廣檜忌浚復出諷中丞万俟
卨論浚卜宅僣擬家有五鳳樓命秉信奉使察其事至
則以檜意告浚返言浚所居皆人臣制堂曰盡心浚嘗
記之樓實無有也檜大怒黜秉信後為吏部侍郎與凌
景夏言張偁不宜為兩浙轉運判官偁内侍張去偽所
薦也上不悦併景夏出知外郡秉信知常州未幾疾卒
秉信知人善薦士王剛中及史浩國子博士(闕名)後皆
至宰輔家貧聚族以居史浩以太保魏公致仕親祭其
墓且官其孫云
曹粹中
曹粹中字純老定海縣人中進士第李莊簡公光壻秦
檜在相位光時為參政檜知其名欲識之粹中辭曰吾
已有差遣見丞相何為語其妻曰汝父必不能與相久
處光後貶海南粹中不復仕自號放齋有詩說行于世
後張魏公力薦于朝通判建寧府曾孫孝先李全叛楚
州死之子說字習之幼歲痛其父殁絶葷酒婚宦刺血
書華嚴法華以報恩五經有解終歲寓僧舍後學問難
亹亹不倦酬答從故家借書輙先請書目一閱即能言
其本末生平無喜愠嘗戒學子絶人我則天理自著無
疾以終易解為全書分辭象變占後為一儒生所竊衒
為已作貧不自給復鬻于松江某家學者尊為泰宇居
士詩文三十卷精絜可傳後
高閌
高閌字抑崇唐宰相智周後其先繇廣陵徙居于鄞弱
冠入太學見楊文靖公時于京師授以伊洛之學宣和
間文體習駢偶閌變復之紹興元年賜進士第釋褐後
授祕書正字高宗手書中庸儒行以賜進士閌言儒行
多漢儒雜記中庸實子思所傳乞罷賜儒行兼禮部郎
賜對上殿上曰士論皆言寬徭安民足以致和氣議果
若何閌對曰心正則氣正氣正則天地之和應陛下所
問為致和一事耳後為國子司業三舍學法皆閌所更
定高宗幸太學閌講易泰卦胡宏作書非之然卒以忤
丞相秦檜為禮部侍郎尋罷去晚居鄉即致仕絶口不
言時事繇是得免檜禍閌作春秋集註推程先生本旨
其言曰春秋非一王之法萬世通行之法也文武之道
期于周之後王周公事業期于魯之子孫其旨謂春秋
非褒善貶惡而已又集厚終禮一編行于世朱文公定
家禮多用之從子文虎官至翰林學士有天官書集註
文善官將作監文虎子似孫為禮部郎守處州有緯略
騷略等書後家于越文善子衡孫為戶部侍郎尹臨安
為檢正時史宅之括浙西公田官屬皆增秩二等衡孫
知不便獨辭賞以壽終
黃龜年
黃龜年字德紹其先福州人後葬父于鄞因家焉舉進
士第為殿中侍御史與諫官劉棐論秦檜其行𩔖莽卓
特朝廷未之察檜繇是罷相方是時吕頤浩與檜交惡
龜年頤浩引薦人咎其過至檜再相卒如龜年所言龜
年寓湖州檜摭其過押使回福州後居昌國之馬秦山
多為記文與兄岳年同隠焉山有石面平五丈與僧馬
耆處士張光賦詩于碧雲菴檜死龜年復居于鄞
薛朋龜
薛朋龜字彦益登政和八年進士第歴官監登聞檢院
兼權工部郎又兼權吏部知興國軍奉祠除知衡州未
上而卒子居實字去華守莆陽更新學宫提舉福建路
常平茶鹽救荒有績自祠宫召對除倉部員外郎陞郎中
歴淮西漕使淮東安撫卒于揚州孫揚祖字元振歴官
知漳州召為大理丞遷刑部郎中以疾請外得池州丐
祠以卒漳舊有土城高不過五尺揚祖以修築請于朝
後乃詔守臣趙汝譡經畫如其言漳人賴之
延祐四明志卷四
