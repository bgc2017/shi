延祐四明志卷七
元袁桷撰
山川攷
隨山濬川禹所陳非𤨏言也治梁及岐後訖不能别何
哉明郡以四明山得名其山范不能定或曰在越或曰
亡是山唐一行作山河兩戒深有旨矣四明山由越来
至于慈溪東行至于鄞復折入奉化脉隴連屬稽諸田
野可攷也江入餘姚上三十里與四明水接更十里潮
勢已没古為堰限之吴潜為慶元恨慶元公卿多徙堰
于上虞潮至舊堰上不一二尺舟楫蔽沙岸雖驛舟不
可發使者數言而上虞謂新堰利益不肯改噫其果有
是夫作山川攷
山
鄞縣
四明山繇天台山北面起向東北一百三十里涌為二
百八十峯中有三十六峯周迴八百餘里謝靈運山居
賦曰天台四明相接孫興公賦曰登陸則有四明天台
四明方石四面自然開䆫其中分通溪曰簟溪西引簟
溪東入于海地稱句章又云鄞江山有七峯相去各六
十里雲霧相通山東面七十峯狀如驚浪之山境接句
章郭璞言後五百年當立郡至開元置明州其言適符
合棃洲洞水東出句章是四明東門山西狀如奔牛曰
奔牛山連脊起峯因以名之中有三朵峯鐺足以立漢
張平子居焉中有石室石西南有五朵峯形如芙蓉峯
相望各去六里中峯為四明山心棃洲溪生沙棃孫興
公與其子孫成游得棃以食因號棃洲楊修游四明山
見一老人其言曰見兩人把火且當獲金刀修解之兩
火炎也加刀為剡因號剡溪其說誣怪後漢有劉阮二
士怪不復錄四明山南聳七十峯狀如驅羊其峯存者
曰存羊水源十丈有神蛇居之吐靈氣如樓閣可禱雨
山足一澗出南過一百二十里水歸鄞江南源也北南
洞一源四明山南門也溪號白溪宋有捕魚者恍不見
日光因號為大晦山東復有一峯下有龍窟逸士陶源
採望如樓觀號小晦山西南八峯下有囊號八囊山山
向北有兩陣山如走蛇舊有人居之山之北門也梅福
隠越游焉城西曰四明山四面二百八十峯周迴八百
餘里東接句章西連舜窟南嗣天台北包翠碣其言不
妄山有五朵峯東有一峯高六里周十里南一巖高一
丈深七丈中有石穴通泉流于棃洲穴生甘草又多古
杉栢瑞雲居之西一峯高四里南有石室下有石碑相
𫝊劉阮居之南一峯高三里有石壁壁出數穴生石乳
北一峯高四里峯頂有天井雲氣吐吞山四面各生一
色樹東生樟樹西生松樹南生栢樹北生檉樹及黃楊
木其山頂上極平正每有雲蓋之晉沙門白道猷從天
台入四明將築室不敢居以還木玄虚梅福孟亮游最
著其事荒忽不敢紀今因山記采其實而言之劉綱事
見太平廣記謝靈運山居賦天台桐栢方石太平二韭
四明五奥三菁太平之北諸山神山神仙所居宋書孔
祐至行通神隠於四明山嘗見山有數百斛錢視之瓦
石不異今父老相傳以繇小溪以上為東四明由餘姚
而言為西四明繇奉化雪竇以入者則謂之四明山盖
山勢蜿蜒連屬與三境相犬牙
金峨山縣南八十里州之桉山也
太白山縣東六十里視諸山為最高其顛有龍池雲氣
蓊勃生於水面不絶若麗日晴霄澄徹如鏡或風振林
木落葉紛紛過之無墮池中者每風雨時雷電多從山
頂生天童山有支徑可登此峯頂邦人旱暵必禱焉每
有靈物變見雨隨以至或曰山以太白星得名又曰近
有小白嶺故此為大白非太白也(舒亶題太白峯千峯下視盡兒孫仙事寥)
(寥不可聞長作人間三月雨請看膚寸嶺頭雲題太白庵何年杖錫此徘徊天上真官為我来芝圃鶴歸香火)
(冷石基空鎻舊蒼苔)
天童山縣東六十里晉永康中僧義興廬山間有童子
来給薪水久乃辭去曰吾太白一辰上帝遣侍左右言
訖不見太白天童之名昉於此山前有玲瓏石巖多嵌
虚支徑透其絶頂景象尤勝(舒亶題天童寺日日青鞋踏白沙未應泛艇即靈槎)
(雨溪清越鳴哀玉風蔓蜿蜒動暗蛇曉潤芝&KR1237;挑秀茁午香茶竈煮蒼芽玲瓏仙客知何在千古烟霞自一家)
(樹王安石題天童山溪水清連樹老蒼行穿溪踏春陽溪深樹密無人處惟有幽花度水香)
鄮山縣東三十里高二百八十丈按十道四蕃志云以
海人持貨鄮易於此故名縣居鄮山之隂乃加邑為鄮
阿育王山在鄮縣之東高數百仞阿育王見靈建寺其
下因以名山(詳見本寺文)寺有徑路可上山腰有佛左足跡
入石二寸餘有極目亭望海中山如丘垤然
玉几山阿育王山之前自寺視之横陳如几
大梅山縣東南七十里盖梅子真舊隱也(按福本傳王莽顓政福一)
(朝棄妻子去其後人有見會稽漢時鄞屬會稽而子真所隠亦不止此一山)山中有石洞僊井
藥爐丹竈遺跡猶存山頂昔有大梅木在其上則伐為
會稽禹祠之梁其下則為它山堰之梁禹祠之梁張僧
繇圖龍於其上夜或風雨飛入鏡湖與龍鬭後人見梁
上水淋漓而萍藻滿焉始駭異之迺以鐵索鎻于柱而
它山堰之梁長三丈許去岸數丈歲久不朽大水不漂
或有刀墜而誤傷之者血出不已(餘見它山堰)
灌頂山縣西七十里(闕)鄉其山直上二十里方至
頂有普淨禪院歲納租故宋有採鐵於此朝旨禁之自
天禧二年租輸府學養士歲入錢三百貫延祐七年山
民陳永等作一十五定後寺僧分佃一半今復通佃
它山即善政侯為堰之地水南沿流皆山至是始有一
山在水北因兩山相對堰得以成以其無山相接故謂
之它山(亮闍黎題它山截斷寒流疉石基海潮從此作回期青山自在行人老澗闊水聲無絶時)
天井山在通遠鄉神龍所居有三井焉一巖突然而出
者下瞰百仞之淵地僅容側足緣蘿可行如此者數十
步至下井井之旁石皆光潔如龍物常行久而熟之之
狀又行三里至中井益險又行三里至上井則難矣旱
暵祈晴得蜥蜴或蛇蟹之𩔖自山下望之奕奕有光雨
輙應每欲雨則雲霧先興於此山山有龍王堂張良臣
記
響巖縣東南五十五里句章鄉巖石壁立下浸江水水
流作聲則巖中荅之故曰響巖有影如佛像故又名佛
影巖天寒有鸕鷀數百為羣集于巖上故又名鸕鷀巖
北巖縣南五十里句章鄉巖中可容百人暑月清涼有
頻伽鳥巢其中
鳳山縣西南七十里通遠鄉
石臼山縣西南五十里光同鄉山陂有石圓而匾闊可
二丈中有穴似臼世𫝊葛仙翁煉丹之所旁有二足跡
世謂之仙跡山下溪潭深迥杳不知其底有魚能負舟
或見則必作隂雨或見龍首枕於山麓潭上者仙隠山
與此山相連魏文節公(杞)作碧溪庵於其上
芝山縣南五十里光同鄉
西石山縣南六十五里通遠鄉出石
東石山一名稽山縣東三十里出石
姜山縣南三十里平原中崛起有石洞三其一最大曰
後巖中可坐數十人洞後又有一小洞上有小穴形圓
如月可仰窺天里人像神祠於巖中後分其祀於山前
巖下號前巖廟
茒山縣南五十里與姜山對峙
陽堂山俗曰青山縣東四十九里輿地志云此山四面
懸絶下有鮑郎廟即鮑君生所居也
銀山縣西南四十五里地名小溪嘗産銀故名
錫山縣西南五十里嘗産錫故名
大含山縣東南三十里
白鶴山望春山皆在廣德湖
陶公山在東錢湖山下多朱姓居之世𫝊陶朱公嘗隠
于此有釣魚磯在焉宋寳慶三年守胡榘建煙波館天
鏡亭于其上(詳見叙水東錢湖内)
隠學山在東錢湖其下有栖真寺放生池
二靈山在東錢湖有張王行祠
黎花山月波山百步尖山皆在東錢湖有寺
大慈山在東錢湖下水嶴宋丞相史魯公葬母夫人于
此以此著名
聖女山管公山皆在縣西
珠山畔跨山(有瀑布)佛隴山阮山朱長山皆在縣東東
山黃山金文山五峰山皆在縣東南
建嶴山在縣西南四十五里
白石山在縣東三十里翔鳳鄉其山青秀與東錢湖相
對人多遊覽焉山有白石故名
舊志載亶洲山在縣東四十五里按十道四蕃志云
亶洲有虞喜墓緣晉屢召不至死葬於此東方朔十洲
記云山有不死之草赤莖綠葉人死三日以草覆之
即活按吴志黃龍二年春正月魏遣將軍衛温諸葛
真將甲士萬人浮海求夷洲及亶洲亶洲在海中漢
武洞穴記言秦始皇帝遣方士徐福將童男童女數
千人入海求蓬莱神仙及仙藥止洲不還世相承有
數萬家其上人民時有至會稽貨布會稽東縣人海
行亦有遭風飄至洲者所在絶遠卒不可得至故衛
温等但得夷洲數千人還今謂亶洲山去縣四十五
里實無此山世𫝊今日本國即此洲然未知是否也
又載雞鳴山云山有石井上有銅瓶著石有大石雞
云從浮桑上飛来今猶鳴應扶桑曉太平寰宇記載
動石山云有堅石高五六丈下有小石支之暴風雨
則其石自動山行者聞隆隆之聲又載靈山云有石
鼓臨澗若鳴則野雉翔鳴故曰靈山今境内皆無之
奉化州
四明山連會稽接天台跨慈溪鄞及州境詳見前
鎮亭山州西南一百里漢地理志註鄞有鎮亭山西界
于越跨于天台故其鄉為連山
鮚埼亭山在東南四十里瀕海之地與袁村相屬漢地
理志註鄞有鮚埼亭顔師古云鮚音結蚌也其長一寸
廣六分有小蟹在其腹中埼曲岸也其中多鮚故以名
亭俗訛為戰埼
鄞城山州東五十里古鄞城在其下故名乾道舊志載
赤堇山在鄞東四十里山有草曰赤堇鄞縣以此名而
加邑焉
天門山在州南六十里大海海外列嶂排空有兩山對
峙高入蒼莽南亞于海漢地理志顔師古註云鄞縣東
南有天門水入于海有越天門山陶弘景真誥云天門
在鄞縣之南寧海之北半亞于海
雪竇山在州西北五十里四明山之南有千丈巖瀑布
泉錦鏡池妙高峯含珠林宋理宗御書云應夢名山
丹小山在州西五十里四明山之南屬剡源鄉之三石
村有巨石故名三石山上有二洞洞上有丹霞二字如朱
書洞如廣厦中可容五六十人有深穴可容人身昔有
入者行幾半日聞水聲如雷而返水㳙㳙巖罅間其流
迹皆赤色下有龍湫旱暵禱之巖後風從竇出常飇飇
有聲夏絶無暑冬則凛凛不可近俗號風洞雲笈七籖
所謂丹山赤水是也
徐無巖在州西北七十里巖立數百仞瀑布飛下冬夏
不絶下有潭上有鞠猴巖三大字刊于石
大小晦山在州西六十里即四明山南来之兩峰左肩
紅嵓山下有覆盆山宋時應則入山初甚秀麗既而冥
晦故曰大小晦四明洞天記云兩峯各有大小晦是也
或作悔非
望春山在州西五十里其右文筆峰其左展旗峯
寳化山在州南三里有古松如卧龍杜鵑花如翔鳳題
詠詩見慈氏教寺
漢城山在州東北二十里(山有五代漢時城基樓大參攻媿有詩云城復于隍遺舊)
(基山雲漠漠草離離當時雷鼓聲沉後留得寒巖伴落暉)
南山在州東南五里
西山在州西南五里
馬跡山在州南五十五里石上有馬跡故名
三山在州南五十五里屹立大海中如三台然旁有數
嶼
金峨山在州東六十里高出衆山乃郡治桉山也
大雷山在州西南四十里登其山見海二百里外即唐
末謝遺塵隠處
横山在州南四十里腰山為路二十五里有石文若篆
謂之天篆旁有鯉臺劉閬風有摩崖詩
新嶺在州東四十里東有七十二曲
上下牢巖在州南三十五里上巖壁立下巖回顧
謝家石洞在州東三十里洞居山腰深丈許有竅可窺
天
桃花坑山在州西五十里四明山之上二十里雲之南
也山巖壁立數仞延袤數百里嵓色紅白相間隠映出
没狀如桃花之初發故名四山環繞宛如盤谷中有平
田數百畝
鮚埼嶺在州南四十五里
畸山在州西北二十一里
湖山在州西北一十五里
吴郎山在州東南一十里
蓬島山在州西南四十里
小梅山在州南三十里
雷公山在州南三十里
九峯山在州東六十里
筆架峯在州東三十里其峯崪屼如筆架之狀雲興則
必雨
天柱峰在州西六十里
丁公山在州西七十里
義峯在州東七十里
九女山在州南二十里
大洞山在州南六十里
東坑山嶺在州西南六十里
燕巖在州北二十里有燕子穴故名
獅子巖在州東五十里狀如獅子
銅山在州西北一十五里(俗𫝊昔有樵夫入山滿目皆金寳意欲拾取之倏有神人)
(仗劍而出頃之旋顧悉不見矣)
毛巔嶺在州西六十里四明山之南接大小晦﨑嶇澗
谷行者艱阻紹興初有毛居士者鑿崖以便民往来遂
以名嶺
安巖在州西南三十里来自四明山有寺舊名四明院
翠峰在州西南三十里
童公嶺在州西南六十里
柵墟嶺在州南六十里為台明之界
梅山在州西南二十五里(東為登山有僧廬曰禪寂為夀禪師道場南為鳴雁管管)
(之上巒竒秀鄉之顯仕丘隴多藏焉山之西號丁令威俗傳令威嘗化鶴止此有丹井在其旁一勺之泉常隨)
(海潮上下父老相傳以為海眼攻媿樓公有詩云峯頭丹井隨潮信松下禪牀據祖關盖紀此也北則環以大)
(溪其山四斷兀立衆山之中或謂漢之梅福嘗遊此因得名今其山之下每遇大雷雨則出小石圓如梅子剖)
(亦有核其名又或因此也上有龍湫為鄉邑雩禱所)
新婦巖在州西北五里累石而成肖像類人夏侯曾先
地志云西北臨溪水其石五色望之頗似花鈿新婦首
飾故曰新婦巖今西北實無溪亦無五色石所謂昭德
夫人者
昌國州
翁山一名翁洲州東三十里徐偃王所居也今城址猶
存抱朴子論古僊者之藥以登名山為上而以海中大
島嶼若會稽之東翁洲之𩔖者次之乾道間耕者於其
下得銅鼎一無足而有耳亦不穿中可容斗餘而底之
埃墨猶在遂歸進士陳節謂煉丹之遺器
補陁洛迦山在東海中佛書所謂海岸孤絶處也一名
梅岺山或謂梅福煉丹於此山因以名有善財巖潮音
洞洞乃觀音大士化現之地唐大中年西域僧来即洞
中燔盡十指親覩觀音與說妙法授以七色寳石靈跡
始著海舶候風於山下謂之放洋瞻禮唯謹名公亦多
遊之紹興初給事中黃龜年為之贊十八年史越王以
餘姚尉攝昌國監三月望偕鄱陽程休甫由沈家門汎
舟風帆俄頃而至詰旦詣洞寂無所覩炷香烹茗但椀
面浮花而已晡時再往一僧指嵓頂有竇可以下瞰公
扳緣而上忽見金色身照耀洞府眉目瞭然程所覩亦
同唯公更見雙齒如玉雪天將暮有一長僧来訪云將
自某官歴清要至為太師又云公是一好結裹底文潞
公他時作宰相官家要用兵切須力諫後二十年當與
公相會於越遂告去送之出門不知所在乾道戊子以
故相鎮越一夕典客報有道人稱養素先生言舊與丞
相接熟不肯通刺疾呼欲入謁亟命延之貌粹神清談
論鋒起素紙數幅太書云黑頭潞相重添萬里之風光
碧眼神僧曾共一宵之清話遽擲筆不揖而行公大駭
遍遣兵吏尋覓不獲見淳熙己酉公正位太師自道本
末云爾洞前嵂崒嵌嶔措足無地僧德昭鑿石甃橋六
年始成禱謁者便之嘉定七年宋寧宗親灑宸翰為扁
曰大士橋(史越王事見補陀寺壁記及會稽志)
東霍山在東北環以大海世傳徐福至此山有石碁盤
修竹環之竹枝掃拂常無纖塵若有使之者又相傳以
為仙而舊志所謂虎豹龍蛇入不可到者妄也
桃花山在東南世傳安期生煉丹之所嘗以醉墨灑石
成桃花紋山因以名
馬跡山在東北安期生洞在焉
石弄山在東北山石玲瓏故以名
西蘭山大若山檉岸山
浡塗山(舊名浮塗)□石山滕嶴山
窄客山(以上並在南)小竿山大竿山
蘭山崑斗山麻隩山
蛟山登部山黃公山
馬秦山黃砂山徐公山
雙嶼山石珠山(以上並在東南)東勾曲山
石馬山石牛山隩山(以上並在東)
浪港山深水山蒲隩山
蛇山竹山洋山
東蘭山元霍山西枯山
東曉山東枯山桑子山(舊名桑石)
石蜀山東朐山川石山
北壁山西須山須皓山
落華山青閣山(並在東北)大磧山
東乳山東岱山西朐山
大洋山弔嶼山(以上在北)回峯山
西良山長塗山三姑山
灘山長白山西岱山
正策山吴農山如岸山
横子山冊子山西桑山(以上並在西北)
嘉門山曉峯山(以上在西)小苑山
三山大苑山砂羅山(以上並在西南)
外有藿山黃石雞鳴東豸西豸碓砧大板洋横馬乳
宜山汐嶼烈表五嶼虎頭方横白踏大桑雲嶼青屯
黃屯龜鱉丁興黃隆楊岸晝拷門小磧黃羅門大小
扳緣獅大小鐲廟址等山皆海中有名者人跡所罕
到姑附于此
慈溪縣
太平山(桷)按孔臯會稽記曰在餘姚縣南百里四明山
自越跨縣接鄞奉化山形似繖四角各生一種木不雜
揉三陽之辰華卉代發今舊志云在縣西六十里界餘
姚縣孫綽游四明游太平有銘其山與四明犬牙相接
又孔稚珪亦有詩(詳見題詠)則太平盖四明之支隴也
塔山在縣東南三里隂陽家謂之青龍山
大寳山在縣西南二里隂陽家謂之白虎山(山南有泉極清丼名)
(曰大寳泉)
句餘山在縣西南二十五里(句章餘姚在此山之東西盖因山以名縣也山海經)
(云山出錫)
戍溪山在縣西南三十五里(晉孫恩盧循作亂取道入寇劉牢之禦之屯兵於此)
(故以戍名)
東澄山在縣西南三十五里
横山在縣東南十里
五馬山在縣西南六十里
三女山在縣西南六十里(耆老相傳昔有三女浴於江次忽為雷所擊化為三峯相)
(望因此名)
大隠山在縣南三十里(夏侯曾先地志云大隠山口南入天台北峯為四明東足乃謝)
(康樂煉藥之所也晉虞喜三召不就遁跡此山因此以名之)
三過山在縣南十五里(山勢孤峻臨江潮水縈迴舟人嘗倦於經過一過猶倦况三過)
(乎故名)
鼈子山在縣南五里山形似鼈
抱子山在縣東南十里山勢宛轉如龍蛇抱子之狀
驃騎山在縣東三十里(會稽典錄云漢時張意為驃騎將軍其子齊芳歴中書郎嘗隠)
(此山)
闞峯山在縣東北一十里吳太子太傅闞澤居其下因
以名
大蓬山在縣東北三十五里(又名達蓬山山上有巖高四五丈又有石穴深三丈)
(餘巖上有三佛跡上多芳草又云秦始皇至此欲自此入蓬莱故號達蓬山下有智度寺范石湖有詩云抖擻)
(軒裳一閧塵任教空翠滴烏巾老身已到藍輿上處處青山是故人)
桑嶴山在縣北六十五里
東向山在縣北六十里
黃牛山在縣北六十里
筭㠗山在縣北六十里
若㠗山在縣北六十里
浪港山在縣北六十里
石塘山在縣北四十五里
向頭山在縣西北八十里(亦名西龍尾東望伏龍山其龍頭以東属定海龍尾以西)
(属餘姚各有海塘每為潮損二山扞潮其中與山相接古有海塘門柱屹然今為漁鹽之地已成畎畝者禾黍)
(菽麥彌望昔以海邑之衝欲於此屯兵以舟師難於出入遂廢今置鎮守司)
鳴鶴山在縣西北六十里(耆老相傳昔有鶴棲於此一旦飛鳴冲天而去故名)
漁溪山在縣西北五十里
五磊山在縣西北三十五里(上有五峯磊磊相比人謂五磊雲興則雨常以為候)
朱墓山在縣西六十里宋台州刺史朱䕫死於此山
埋馬山在縣西六十里(夏侯曾先地志云秦始皇遊海至此馬斃埋之故以此名)
雨微山在縣西五十五里(舊名龍山上有雲氣即雨邑人常以為候或云本是雨徵)
(山避諱改)
夜飛山在縣西四十五里(其山生甘草耆老𫝊此山自蜀夜飛来蜀客識之因名山)
鳳凰山在縣西四十五里(大亭之上其形如鳳與龍山相對)
龜子山在縣西四十里(山形似龜狀)
城門山在縣西三十里(宋城門校尉會稽從事陳詠葬於此山因以名)
虎脾山在縣西三十里(山形聳踞如虎脾隋大業中嘗鑿山西南斷跡至今猶存)
鳳巖山在縣西三十里(山形似鳳)
仙雞山在縣西二十五里(夏侯曾先云上有石井石牀又有銅瓶非人力所能舉旁)
(有石雞俗云是扶桑雞飛下因以為名)
赭山在縣西八里(土色正赤故曰赭山)
定海縣
招寳山在縣東北八里一名候濤山為海控扼舊稱山
下有蚌生明珠往来波濤之間漁舟或得之即光耀逼
人駭浪繼作不可行投之乃止大洋隂晦夕或見光彩
近則隠藏(宋梅麓樓公扶登山有詞云沁園春開闢以来便有此山獨當怒濤正秋空萬里寒催雁)
(信塵寰一簇輕弄鴻毛小可詩情尋常酒量到此應須分外豪難為水筭平生未有此番登高飄飄身踏金鼇)
(笑終日風波無限勞看&KR2499;烏縹緲帆歸遠浦㕓魚雜沓網帶餘潮待約詩人相將月夜取次携杯持蟹螯乘桴)
(意問誰人領解空立亭臯詞鎸崖石今無存)
巾子山縣東八里與招寳山對峙(為風濤障蔽秋濤洶漲藉兩山如門遂免)
(水患)
金雞山居招寳山外屹立海中舊𫝊山有金雞故名
鮫門山縣東四十里一名嘉門山勢環鎻海口出鮫門
則大洋也
虎蹲山縣東二里屹立海口以形得名(古稱鮫門虎蹲天設之險)
游山縣東二里海中
印山縣東一里
梓蔭山縣東一里(宋時軍官馮柄夷而築之建屏山堂火燬遺址尚存有碑云定海四明壯)
(邑也為海道衝六龍南飛遂宿兵於此以戒不虞嘉定十一年馮柄環衛来領此戍越明年軍事修明修射亭)
(剙軍器庫規制整齊直南得山曰梓蔭作堂其上命曰屏山祈其久故夷而不庫取其質故壯而不麗自公之)
(餘領客觴詠其間郡人應煟謂客曰子知侯之所以命挹斯堂之意乎客曰以予觀屏山之景四山環峙蒼翠可)
(風雲月露晦明皆宜南引大江練光澄鮮北望鉅海與天無際睨視兩間披剝萬象無丹青之功有天然之繪)
(命之曰屏宜亦似矣此侯之意歟雖然屏之為物頓乎方丈之室其高不過尋丈尺間今山之與堂相去或十)
(里或百里而侯取以為屏竒矣不已夸乎余曰不然世有大人先生者扃牖日月庭衢八荒天地則其室廬也)
(然則山川城邑皆吾室中之玩而草木禽獸吾苑囿樊籠之觀而已山雖遠取而屏之不亦宜乎此詎非侯之)
(所以命斯堂之意歟嘉定十三年夏五月丁巳應煟記山下峻石大刻懲忿窒慾四字各大四尺)
行㠗山縣東南一十二里
青㠗山縣東南一十五里
樂家山縣東南二十五里
蘆山縣東南名石湫浦
鬼嶼山縣東南四十五里名石蓮灣好事者易名寳㠗
山
小三山縣東南四十五里
啓霞山縣東南七十里有柏香嵓
紫石頭山縣東南八十里以石色名
雲雩山縣東南八十里
瑞巖山縣東南九十里有十二峯(宋大中祥符年芝生青松峯下守臣聞于)
(朝勅書褒奬云和氣所鍾靈苗載育時惟珍物著厥祥經省覽貢陳良增欣愧其碑石尚存)
靈巖山縣南四十里(宋樓宣獻遊山詩云但見雲生谷初無石似岩得名非舊觀買地作)
(精藍境勝環修竹門深擁翠杉禪林自佳趣莫問後三三此詩已見華岩寺下)
大蓬山縣西北一百里一名達莱謂由此可達蓬莱
烏﨑山縣東南一百二十里俗𫝊宋高宗南渡曾登此
山
大榭山縣東南一百二十里
小榭山縣東南一百二十里
盤隩山縣東南七十里(水繞太白山隂而出九二十六盤宋名儒習菴先生陳塤墓尚)
(存)
陳山縣南七里
秀峯山縣東南六十里山下古栢甚巨唐朝舊物
飯鍬山縣南三十里
剡㠗山縣南一十五里
長山縣南一十五里
南山縣南十里東西兩山對峙
龍山縣南三十五里
慈㠗山縣西南九十里古𫝊左慈隠此
筭嶼山縣西七十里
新婦山縣西北六十里
回峯山縣北六十里
石壇山縣西北七十里山石如壇
施公山縣西北九十里(北瞰大洋東距龍頭西接鳴鶴商舟如江浙常往来宋時苦海)
(寇至元十五年縣達嚕噶齊張進以地扼險要剏廵檢司民廼安居大德十一年巡檢王質始於山前剙建衙)
(宇戎備一新)
澤山縣西北九十里舊名櫟山(宋吏部郎官黃公震以不雅改今名黃公德祐)
(初棄官歸隠就山之南築室以居名湖山行館榜所居室為歸来之廬環植松菊林泉瀟洒為一方勝覽前進)
(士王翔龍遊山詩獨俯空堂夜無人境自寬高風河影動斜月竹身寒潮海秋聲闊山林客夢安坐来更幾點)
(北斗已闌干又訪黃吏部不值有詩云一鏡湖光半壁山主人何往客来觀閒蝶自專花富貴幽禽如語竹平)
(安煙雲變化草木媚日月往来天地寬何當共整登臨屐更上崔嵬絶頂看)
洞山縣西北一百里山有豹洞古有豹隠此山有錦鏡
池將軍石盤松
福泉山縣西海晏鄉三都名釣巖聖牛遇旱禱之雨澤
隨應
伏龍山縣西北九十里山有千丈巖山勢壁立為兩海
竒處
靈嵓山縣西四十里
東山縣南十里與南山相對峙
象山縣
玉几山縣南十五里縣治案山
東丹山又名蓬莱山縣西一里衆山隠映圓秀其巔平
夷有丹竈及煉丹亭址相傳云陶隠居嘗煉丹於此更
上有峯巍然號大煉丹海上望之層巒傑嶂如畫邑人
春月登覽號為勝㮣其側有仙掌巖掌跡隱然
鼓吹山縣東八里其峯崪然孤峻天將雨雲霧先起有
聲轟轟如鼓吹鳴
僊跡巖縣東十五里地名杉木&KR2455;嵓洞内有石佛像洞
前之石平夷闊三丈許成五彩文有石獅子如羊蹲踞
巖上
聖孃山縣南十里世傳昔有一女在山上隠見若神
南巖又名千頭巖縣南五十里三巖參天如列筍
道士巖縣南五十里疉石高數十丈冠䫉𩔖道士
東門山漢書地理志所謂天門山也高二百丈周回二
十五里兩峯對峙其狀如門闊一百五十餘步有横石
如閫潮退湍瀉惟風平浪息乘舟可渡蕃舶船必經從
之潮未平有風浪則蟻聚泊舟山下此海道之衝要也
&KR1877;瓦山狀如&KR1877;瓦因為名嵓上有仙跡長尺餘
版場坑山巖上有仙跡長尺三寸深半寸
師孃㠗山舊有農人墾地獲一古鐘
三萼山有三峯春時雜花交發綺麗可觀
于綰山古有漁人于綰卒於此
東西濤山四面皆風濤未嘗暫息人跡少到
檐子山狀如曲檐
陽太嶼山
秋盧門山
大門山
石壇山(以上皆縣南海中)
□頭巖縣東南二十五里巖高千餘丈上如□首中斷
如蜂腰岌然欲摇動又謂摇嵓環嵓遠近皆薝蔔花夏
月花開彌望如雪香聞十餘里
鋸門山縣東南二十五里其山中斷如門
面現山與縣相望無山間隔因以為名
大睦山
秋閈山
韮山
大薤山(以上皆縣東南海中)
雞籠山縣東南五里望之如雞籠山下有鶴廟
伍師山縣西南四十里上有白龍潭舊有五僧修道于上
明嶼縣西南海中兩山相對一台山一明山此是台
明分界之所
馬鞍山兩頭起峯如馬鞍
雙泉山上有二穴出泉味甘可飲過舟常汲之
東殊山(以上皆縣東海中)
天印嵓縣西七里大嶼其巖如六花印
化氣嵓縣西三十里又名蒙頂山夏旱少有雲氣出必
雨
西殊山縣西海中
金雞嶺縣東北二十五里嶺上大小之石皆有雞距跡
珠嵓山縣東北三十里舊傳蕃舶自海中見此有竒怪
寳氣因至此尋之不獲而去半嵓有古檜竒怪人莫能
取
鄭行山縣西北十里山高聳上産靈草佳茗舊有鄭行
居此隩
昌國州
曉峰門鹿螺頭
小□中莊小□河
盤㠗大茅小茅
東江楊㠗謝浦
翁浦洞㠗嚴家㠗
澤浦鄭㠗劉嶺東
寺㠗姚家㠗祝家㠗
大□㠗小□㠗馬㠗
蘆花苔浦孟家㠗
沈家門田公㠗大剪
下塘頭丘家□王大簄
南㠗東村施家㠗
小蘆釣嶼沈家㠗
松子麻嶼洩㠗
螺門小枝郎家㠗
東湖北墠虞家㠗
大□河小沙㠗蠶娘㠗
小剪東茅洋大舟大蘆
干□二松江五百㠗
小舟中莊溪口
李家㠗紙(闕)侯家㠗
東山浦門南(闕)
溪墠蘇仲西山頭
宜坑小泉白泉
東湖西湖虞家㠗
柯梅蚶㠗郎家㠗
大□茅嶺長嶼
軍亭大青
以上八十三處並属富都鄉
梅岑外黨桑木灣
裏黨長股短股
木丘黃砂大馬秦
沙角螺㠗小馬秦
(闕)富溪冊子
陳家㠗(闕)枝㠗
南田吳農北田
北砂桃花登部
千步砂黃㠗石浜
崑斗東弄嘉芹
下砂廟㠗蝦﨑
黃沙外㠗大田
杜莊車敖郎家㠗
硃㠗中心浡塗
厲㠗東苑現西苑現
竹頭吴家跳
以上四十七處並属安期鄉
五百㠗鑿(闕)上周
上林黃將㠗三家村
裏㠗大㠗塔頭
夏家㠗上干泗洲㠗
東堠西堠小里
蛤蜊㠗烈港岑江
宜象㠗漲史扶桑
盤㠗大沙小沙外㠗
青㠗長白馬墓
宜山孤史冊子(岑江背)
秀山秀枝雙雅
章門石室厲㠗
長塗跋□深水
灌門家㠗稠江
冊子(海西)
以上四十三處並属金塘鄉
高亭南亭西㠗
蒲洋白峯青横
谷㠗松嶼頭鄭家㠗
千步砂戽斗秦頭
岱支裏㠗砂塘下
東㠗岳子□頭
戚家砂下苑石述
余浦朐東地砂
桑子巖子楊公衕
後㠗化坑楊公額
三姑(闕)馬跡
黃㠗䲔門嘉湖
北沙(闕)菱門
樵㠗(闕)大小田㠗
大㠗頭(闕)(闕)
苔汫長表頭裏行
叫兒墓㠗上黃砂
雞鳴深水大小馬公
□㠗福丘下黃砂
神前西莊干斜
㠗吟大盤石衕
東枯洛華大小壁下
大發澤下王家㠗
以上六十九處並属蓬莱鄉
新羅㠗縣北七里舊傳新羅國人嘗泊舟于此
陵墓
鄞縣
管公明先生墓縣西四十里聖女山父老相傳云
唐刺史黃晟墓與其母高陽郡太君齊氏其妻潁川縣
君鍾氏墓俱在隠學山(傳見人物考)
梁山伯祝英臺墓縣西十里接待院後有廟存焉二人
少嘗同學比及三年而山伯初不知英臺之為女也以
同學而同葬見十道四蕃志所載舊志曰義婦塚然此
事恍忽以舊志有姑存
陳國塜郡國誌鄮山有陳國塜一名鴈栖墓昔國為日
南太守死有雙鴈隨柩而歸栖墓上三年然後去(出太守寰)
(宇記)
鄞女墓城南崇法院之西北王荆公安石宰鄞時生女
周晬而歿葬于此將行别有詩云(見集古考)
鮑郎墓在縣東南三十里青山下即忠嘉神聖惠濟廣
靈王墓也(詳見祠祀考)
奉化州
唐銀青光祿大夫王敬玘墓州西六十里地名萬竹嶼
有人耕其旁得小方碑載敬玘出自琅琊官于明州天
祐二年殁葬於此
唐朝散大夫王公潨墓州西北二百步公越州諸暨人
官于鄞卒於文德元年葬于此
吳越國奉國軍節度使錢康憲公墓州西北三里公諱
億字延世錢公穆王第十子吴越王之大弟漢乾祐元
年判西浙鹽鐵明年判四明諸軍事宋乾德五年薨
于奉化州之北山通儒學士朝散大夫崔仁冀奉制銘
其墓至今祠於北山廣化院
慈溪縣
晉虞瑶墓五馬山縣西南六十里虞氏譜云瑶博學強
識當時所稱累遷至伏波將軍
晉虞胃墓在横山東南十里虞氏譜云胃好學不怠仕
至散騎常侍常居此山死因葬焉至今人呼為常侍墓
宋朱䕫墓在朱墓山縣西六十里宋書朱䕫字秀整吴
人也州舉秀才歴中書郎轉台州刺史有林壑之志卜
居此山死因葬焉
梁虞孜墓在東澄山縣西南三十五里孜舉秀才累遷
至散騎常侍著内典要三十卷
梁建威將軍虞驁墓在漁溪山縣西北五十里
梁東海太守虞野人墓在戍溪山縣西南三十五里
隋金紫光祿大夫陳詠墓在城門山縣西南十三里隋
書云詠字休寧仕為懷安令遷城門校尉會稽從事屬
隋初多故因留葬此遂以名山
唐張孝子父司馬墓在虎胛山縣西三十里(事蹟見郡志)
千人壇在縣西南十五里高數仞其上可容千人耆老
相傳云昔秦始皇東遊會稽登山望秩以求神仙至此
見羣峰連延東入于海乃命方士徐福立壇祈禱因以
為名
定海縣
叢塜宋高宗幸海道侍衛軍赴舟不及多死于此骸骨
聚埋巾子山下洗馬池側因名叢塜
通天廟劉伶墓東晉人在靈緒五都東步市祠名通天
鄉民禱求甚應然並無碑誌可攷
海
本路
海環府境東北迤于南潮入城東各有候(燕肅潮論曰觀古今諸家)
(海潮之說多矣或謂天河激湧亦云地機翕張盧肇以日激水而潮生封演云日周天而潮應挺空入漢山湧)
(而濤隨析木大梁日行而水大源殊派别無所適從索隠探微宜伸確論宋大中祥符九年冬奉詔按察嶺外)
(嘗經合浦郡沿南溟而東過海康歴陵水陡恩平注南海迨由龍川抵潮陽自出守會稽移蒞句章是㠯上諸)
(郡皆沿海濱朝夕觀望潮汐之候者有日得以求之刻漏究之消息十年用心頗有凖的大率元氣嘘吸天隨)
(氣而漲險溟渤往来潮順天而進退者也日者衆陽之母隂生於陽故潮附之於日也月者大隂之精水者隂)
(𩔖故潮依之於月也是故隨日而應月依隂而附陽盈於朔望消扵朏魄虧於上下弦息於朓朒故潮有大小)
(焉今起月朔夜半子時潮平於地之子位四刻一十六分半月離於日夜地之辰次日移三刻七十二分對月)
(到之時以日臨之次潮必應之過月望復東行潮附日而又西應之至後朔子時四刻一十六分半日月潮水)
(亦復會於子位於是知潮常附日而右旋以月臨子午潮必平矣月在夘酉汐必盡矣或遲速消息又小異而)
(進退盈虚終不失於時期矣或問曰四海潮平来皆有漸唯浙江濤至則亘如山岳奮如雷電水岸横飛雪崖)
(傍射澎騰奔激吁可畏也其奮怒之理可得聞乎曰或云夹岸有山南曰龕北曰赭二山相對謂之海門岸狭)
(勢逼湧而為濤耳若言狭逼則東溟自定海吞餘姚奉化二江侔之浙江甚狭逼潮来不聞濤有聲也今觀浙)
(江之口起自纂風亭北望嘉興大山水闊二百餘里後海商舶怖於上潭惟泛餘姚小江易舟而浮運河逹於)
(杭越盖以下有沙潭南北横亘隔礙洪波蹙遏湖勢夫月離震兊他潮已生惟浙江水未泊月經巽乾潮來已)
(半濁浪擁滯後水益来於是溢於沙潭猛怒頓湧聲勢激射故起而為濤耳非江山淺逼使之然也)
初一日十六日子末午末平
初二日十七日丑初未初平
初三日十八日丑正未正平
初四日十九日丑末未末平
初五日二十日寅初申初平
初六日二十一日寅正申正平
初七日二十二日夘初酉初平
初八日二十三日夘正酉正平
初九日二十四日夘末酉末平
初十日二十五日辰初戌初平
十一日二十六日辰正戌正平
十二日二十七日辰末戌末平
十三日二十八日巳初亥初平
十四日二十九日巳正亥正平
十五日三十日巳末亥末平
象山縣
海環三垂東南皆大洋北則巨港東曰錢塘南曰大睦
西南曰東門皆蕃舶閩船之所經從自錢塘而北則定
海自東門而南則台温此大洋也其北港則陳山渡舟
之往来東達于洋西距鮚埼由陳山渡一潮至方門再
潮至烏埼三潮可至府城下
江
奉化州
奉化江源于四明之鎮亭山出州之惠政橋下與諸水
會南来亘府城之東然後與慈溪江會而入海隨潮上
下
慈溪縣
江源于紹興餘姚之太平山東来至文亭乃分為二大
江由鹹池歴西渡經府治之北入海小江貫縣中出東
郭至西渡又與大江會入于海隨潮上下大江乘潮多
風險故舟行多由小江
定海縣
大浃江縣東南一里與鄞縣通潮
小浃江縣南一十五里西抵鄞縣五鄉碶
溪
奉化州
州溪在州東二里導自鎮亭逾栢溪至牢巖浮西溪出
綠荷灘過惠政橋會于三江口入北渡達于海
剡溪在州西七十里導自陸照左溪會同流于公棠逾
泉溪會于三江口入北渡達于海
雙溪在州南二十五里導自杉木嶺逾排溪出下郝溪
别于進林常浦會于三江口入北渡達于海
慈溪縣
慈溪在縣南三十里與大隠山接本名大隠溪里有後
漢董黯性篤孝母寢疾好飲此溪水每思之恐不常得
黯遂築室溪濱板輿就養厥疾乃痊因名慈溪
文溪在縣東北十五里受衆山之水色清有文故以為
名
漁溪在縣西四十五里舊傳有清潭虚澗竹木連繞清
澄徹底鱗介不能潜其形漁者利之故名
藍溪在縣西南六十里自發源流到江際夹岸藤蘿色
深可染因以名之
定海縣
楊家溪在縣南三十五里崇丘三都
章家溪在縣南三十里崇丘三都
潭
奉化州
隠潭在州西北五十里潭居兩巖之下兩岩相抗壁立
數百仞瀑飛如練人循崖詣潭窺天可數尺宋皇祐中
遣中使禱之輒應杜說有記
靈濟潭在州南一里宋元豐七年令向宗諤禱之得九
節鰻宣和中令周因植亭祠之立碑記異
白龍潭在州東一十里宋至和元年令郏脩輔有記(記云)
(潭方闊十餘丈巨樾下一穴相傳有神物宅焉自潭導渠分為數派溉灌民田八千九百二十二畝)
金鐘潭在州東一十里(旁有一墩或𫝊錢氏載大金鐘過此沈焉漲沙成墩金鐘今在)
(墩之下歴久不為水所盪)
幽蘭潭在州南五十里
白魚潭在州西北二十里
雨師龍井在州南四十五里
西洩潭在州西五十里其潭如井
沙潭在州西六十里
靈濟潭在州西三十里(地名大毛坑)
阮家山潭在州西南五十里
大洞山潭在州南六十里
馬嶺潭在州東七十里
龍光潭在州東三十里
濁水潭在州西南六十里
泉井在州西二十里
顯濟潭在州西三十里(地名樓&KR1245;山遇旱禱雨)
沈坑潭在州西七十里
金井洞潭在州西七十里即茶坑
石門洞潭在州西南六十里
設僧洞潭在州西北六十里
鱔應潭在州東一十五里
牙梳巖鰕魚潭玉研井烏潭在州南四十里
栢香巖觀音井潭在州東南一十五里
石井潭在州南五十五里
涯濟潭五雲潭梅山潭在州南三十里
大龍潭小龍潭在州東六十里
耀碑潭在州東二里(故老云官清則潭清)
昌國州
東龍潭在州東當延福萬夀觀之中有龍祠焉凢禱先
此
洩潭在州東北三十六里潭據山腰深淺不可測宋宣
和中旱簿尉劉佖投以詩曰未躍天衢卧寂寥碧潭流
溢海山腰埋藏頭角雖多日鼔動風雷在一朝既若有
心成變化豈能無意澤枯焦神蹤許為蒼生起願繋香
車上九霄詩沈而下時人異焉
岑江潭在州西小岑江上遇禱而應蜥蜴必出
慈溪縣
永昌潭舊名黃茂潭在縣西南四十里至道宫之上(唐天)
(寳二年明皇遣使投金龍密以朱筆記其左肋繼而雨降明皇目觀行雨龍左肋上有朱畫又有大寳永昌四)
(字謂臣寮曰此四明山所投之龍暨使回奏投潭之始即泛出黑漆木板尺餘有金書大寳永昌四字遂賜名)
(宫大寳潭名永昌餘見至道宫事内潭之北五里有獅子潭祈雨必應上有石一所有獅子足跡并仙人藥臼)
(潭下有石臺三層高數丈鄉名石臺者以此)
湍水巖潭在石臺鄉溪上近白巖院曩因禱雨隨至其
後縣官禱祈多應遂建祠
白龍潭在縣之東南七里花墅湖上水出岩間又名冷
水灣上有龍王祠宋建炎三年正月六日并淳熙十四
年六月十九日據賜廟額寳祐六年正月勅賜順濟廟
北雪潭在德門鄉三十里
烏石潭在縣西嶼鄉去縣一十里
天井潭在縣西北二十里
赭山潭在縣西南一十里
查㠗潭在縣西南六十里
聖女潭
十龜潭
定海縣
新婦潭在縣南三十五里崇丘四都有孃孃祠宇連年
風雨損壊無存
匾溪龍潭在縣西北百里靈緒四都黃楊嶺遇旱鄉民
祈禱屢應大德元年潭側建祠以祀
清林龍潭在縣江南七里久已湮塞嘉泰中旱縣令商
逸卿訪求故跡禱雨即應自此逢亢旱縣官率士民詣
潭請龍祈雨屢有竒驗
釣巖龍潭在海晏三都去縣百里地名福泉山縣境遇
旱官吏詣潭祈龍雨澤隨至
象山縣
東攝潭在縣西七十里層峰峭壁捫蘿而登有小瀑布
流下于潭遇歲旱禱得鶴龜則雨隨至鶴龜其甲長尺
許觜如鸚鵡尾長八九寸鱗甲炯然
白龍潭在縣南三十里伍師山嶺遇旱禱雨多應
清潭在縣西南十里山木隂翳上有石霤注水于潭石
壁多菖蒲主簿陳震嘗為旱禱雨甫下山而雨大作
湧泉潭在縣西南十五里潭水清淺人謂龍穴亢旱則
斬鵝祭之鐃鼔方鳴泉即湧出或有得雲母石於潭側
者
金蛤潭在縣東三十五里珠巖之巔其潭晴雨皆涸特
沙磧耳上有石壁遇旱禱之則有水如注從石壁中迸
出須臾盈潭遊鱗蜿蜒中有金蛤呼之有聲應則雨
巨穴潭又名雙竇在縣東南二十里有二穴深不可測
其水隨潮升降下通龍洞
平石潭在縣西南二十五里
白蠏潭在縣西南三十五里
金松潭在縣南二十五里
大門潭在縣南八十里
青峰潭在縣西南二十五里宋紹興間主簿袁逵禱雨
有應
龍洞在縣東南二十五里鋸門山之趾世傳五龍聚會
之所洞瞰巨海中如石屋闊數丈每歲上巳邑人俟潮
汛退艤舟入洞觀之巖花石乳繽紛懸墜下有白黑棋
子石布于沙磧更入四五丈巖洞深迥洶湧澎湃寒隂
凛然不可進矣天將大雨水如雷鳴聲聞十餘里歲旱
投以朱書鐵簡則雨立應
鄞縣
洞井龍潭坐落三十八都
靈頭山龍潭坐落三十八都舊名胡家聖井
錫山寳巖寺後有湫名白龍王顯於亡宋淳祐年間至
今雨暘祈求無不感應寺北山上有洞曰龍竅屈曲而
下莫窮其底
太白山龍洞縣東六十里旱暵禱之輙應
天井山有三井旱暵祈禱得蜥蜴或鰕蟹之𩔖雨即應
延福寺天王像堂之前有靈鰻井遇歲旱禱雨感應
泉
錄事司
梁公泉鄮山堂前方池之外宋紹興十二年守梁汝嘉
建亭其上今亭廢井存
昌黎泉公使庫造酒所宋紹興末年守韓仲通建亭其
上至大元歸附後庫廢為廣盈倉永湮塞焉
奉化州
茯苓泉在州城令馮多福作記(即七星井之一)
透瓶泉在州東三里以甆器貯之水透瓶外
腰帶水在州西五十里(有張玉田詠云犀遶魚懸事已非水光猶自濕雲衣山中幾日)
(渾無雨一夜溪痕又减圍)
清玉泉在州西南六十里
象山縣
瀑布泉在縣西南四十里泉瀉于靈岩之上飛瀑濺沬
迨百餘丈有猿藏巖中時出没于瀑布之間鄧仁憲廉
布吴說諸公嘗有題詠相傳巖端生竒花枯檜有舟船
砢石之跡
玉泉在縣東北三十里廣福亮院前泉深三尺味甘色
白烹茶為勝立夏後則泉溢立秋後則泉涸有怪松偃
蹇覆于上
浦溆
定海縣
朱家浦在縣東南四十里太丘一都
清水浦在縣南東管二都古傳為湖今湮廢
澥浦在縣西北六十里靈緒二都漁舟聚集之地外通
大洋有巡檢司及税務在焉
津渡
奉化州
南渡在州北二十五里(舊以舟渡後易以橋見橋道門)
北渡在州北五十里宋慶元年間邑人汪伋造巨舟廪
給渡頭二家至元十五年官為造船濟渡軍馬久而敝
至元二十七年重造
田下渡在州東一百里
東宿渡在州東八十里
石盆渡在州東七十里
施家渡在州東北
宦江渡在州東北
昌國州
舟山渡去縣五里趨城由此塗出令趙大忠新創隄岸
臨江教官應㒡記自縣至府涉海洋有風波盗賊之虞
本府元有大渡船二隻委江東寨兵分番撑駕各支小
劵錢米應過渡人每名止收錢五十文足縣屬之尉府
屬之都税務批歷遣放不許過有乞覓亦不許装載私
貨然水軍不受昌國統轄往来率不如期每遇觧發官
錢專挟私商殊失當年渡濟民旅之意且船久已敝寳
慶三年守胡榘捐楮劵五百緡有竒新造二船視舊加
廣行下昌國委三姑寨兵主之人給劵食屬都税院與
縣尉點放如故仍照浙江官渡例過渡人各給一牌收
錢批歷為照有容私者許之海務檢覈過渡人陳告其
兩處所收渡錢過月給解赴軍資庫以備修船之用
竿纜渡
泗洲塘渡
冊子渡
金塘渡
沈家門渡
鄞縣
東渡即桃花渡羅城東門外往定海昌國路宋寳慶三
年守胡榘造昌國渡船二隻(詳見縣志)
西渡即西江渡望京門西二十里
北渡甬水門南二十五里往奉化路盖奉化有南渡故
以為北也
銅盆浦渡
番石渡
俞公渡
李家渡
周蘇渡
江東西塘路自城東靈橋門浮梁之外有河塘自甬東
至莫支堰係民旅沿塘往来之路外邊河内傍田侵削
幾不盈尺宋淳祐六年守顔頤仲重修
定海縣
大浃渡在縣東南一里
石橋渡在東管二都
施家渡在東管三都
朱家渡在崇丘二都
小浃渡在崇丘二都
東江渡在崇丘三都
蚶㠗渡在崇丘三都
胡家渡在崇丘三都
筭山渡在靈巖二都
蘆浦渡在太丘二都
慈溪縣
黃墓渡在縣西南三十里
李溪渡在縣東南四十里
青林渡在縣東南三十五里
任家渡在縣東南二十五里
鸛浦渡在縣南一十五里
赭山渡在縣南一十五里
沈家渡在縣西南三十五里
丈亭渡在縣西南五十里
吴翁渡在縣西南五十五里
蜀山渡在縣西南六十里
城山渡在縣西南一十五里
車廐渡在縣西南四十里
新渡在縣東南三十里
延祐四明志卷七
