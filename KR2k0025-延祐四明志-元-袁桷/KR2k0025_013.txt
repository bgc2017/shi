延祐四明志卷十三
元袁桷撰
學校考
家塾黨庠廢所來久矣文翁立博士弟子後世規制深
髣之宋用隋唐法取士率出於學校法雖有弊賢德碩
輔皆繇是出世祖皇帝平海㝢首復儒役諄諄然勸勉
至矣先帝崇文尚儒慨然復立科舉學者宜益自奮勵
郡學教養昔論以四明為先今而日游惰抑盛衰使然
歟觀昔時得人之盛見於科目皇朝建蒙古學復立醫
學隂陽學凡四學作學校考
本路蒙古學
學在西南隅倉橋側至元二十九年命天下州郡立學
大德十年草創于兹以肄業廬猶未完
贍學田土
學官
教授一員學正一員
奉化州蒙古學
學官
學正一員
本路儒學
開元二十六年四明始治州學寳應廣德間州燬于袁
晁之亂貞元四年王沐始建夫子廟太和七年于季友
以開元褒封文宣王册文刻石天禧二年李夷庚移學
于城之東建炎兵燬先聖殿獨存郡人林暐首捐金錢
數十萬紹興七年仇愈卒成後為明倫堂東齋曰上逹
廣譽造道西齋曰登賢成已時升十九年徐琛即明倫
堂之後建稽古堂堂之上舊有五經閣閣毁經亡後以
蔵宋御書岳甫守郡復置成德齋後以置養正齋皇朝
至元十九年火僅存外門二十九年本道廉訪副使陳
祥即閣基立尊經閣有記二十年鄉之儒士裒力新明
倫堂至大二年舊殿以民居為之弗稱副使趙宏偉勸
士重建有記復新儀門泮水東教授吳宗彦建賓序養
蒙堂在廊東史復伯吳宗彦等建
先賢祠堂舊有五先生祠(楊杜王樓王)後增陳忠肅公豐清
敏高獻簡林侍郎(保)汪尚書(大猷)復增郡守六人(李夷庚仇悆汪)
(伯圭岳甫程覃趙師)教授一人(周粹中)淳祐中顔頥仲復祠張宣公
吕成公陸文安舒文靖沈端憲楊文元袁正獻是後立
祠冗雜今不復著而九先生祠迄不敢廢王尚書應麟
始立傳為記以奉聖旨崇祀復設二亭在外門東西公
厨土祠廳舍凡學所當備具者略弗書射圃以宋孝宗
頒射義魏王判郡立今為教授廳
重建州學記(李璌)
四明據會稽之東抱負滄海枕山臂江重阜崇嶺連亘
數千里其浸不淫於海而瀦以為湖山川之勝雄傑茂
異所以人材英拔比他郡為甲至於後進縫掖往往冰
玉秀整廉利好學蓋自祖宗以來名公碩儒文詞為諸
儒倡者縉紳至今誦之郡舊有學制度甚偉建炎之禍
鞠為茂草而先聖之殿僅存扶持傾欹不庇風雨荒榛
斷址使人愴然懷舊而悲焉今新昌石君延慶光錫學
問淵博連中三科四方望風欽矚願執經席下以丐餘
論紹興五年實掌是邦之教事居無黌舍食無粱肉水
火器皿之用凡百不備學者猶且負笈而來棲於敗屋
之下弦誦之聲不絶蓋其風氣好學如此會太守仇公
以次對出鎮恭致天子崇儒右文之意歲時嚴奉牲幣
盛服搢笏祠於庭下將事既畢延見諸生酌以酒醴每
病餼廩不給以為公私之患明年政成迺斥公帑百六
十萬又丐於耆舊鄉老得錢八十萬始益賦入助其供
給復以估𣙜廢村瓦木竹秆凡十萬九千六百有竒益
以調度之餘四百萬錢以為梓匠丹堊之費初立重門
兩序敞其後以為講議之堂蓋其東以為庖湢之舍閈
閎深麗翼飛瓦聳神位像設籩豆俎簋焕爛一新於是
頖宫之制具體克備既落成率諸生行舍奠之禮是日
鼓舞歌詠莫不稱頌仇公之德又以石君超詣之材屑
於細故針抽縷積以至於斯也竊嘗謂古者有國有鄉
必立學校蓋非苟然而已以為君子之居而禮義之所
從出也為諸侯者於此乎受成遣師以服遠人為大夫
者於此乎遊燕休息以議政事執政者又從而究其言
善否因以改行下至游士胄子編戶庶民莫不雍容進
退於斯講求先王之道皆得興於禮義及其秀傑穎脱
則又論而升之俾之為天下政事之臣此所以學校官
府初無二體而三代之上家塾黨庠遂序國學如是之
設也後世先王之道不明武吏以殺伐暴悍為能文吏
以簿書期會為重其間深文刻害便法自營者則悠悠
之談指為廉正怙其鷙忍以投時好如蟲食木中傷敗
冲氣卒至穿穴侵漏與本俱傾而莫之知也大扺自漢
而下承暴秦之緒維持固結之道一切主於法令劫持
天下使不能去無復父子君臣之愛一旦潰敗不可鈐
握誠以平昔用法便文之積也今承漢唐之後去古益
遠為吏者視斯民如仇讎居官者指公府如傳舍朝夕
從事米鹽錐刀之末為治之道追胥箕斂耳非復有文
學禮義之說也至尊憂勤於上隆師重傅以明先王之
道而六經之旨不行於士大夫之間處心積慮官遷留
滯而止士之游於庠序者截决經史取青嫓白以待有
司之問更相告語惟恐趨赴功名之後此道之所以不
明而先王之道幾於熄也如是而望風俗之醇厚億兆
之孝悌忠信難矣郡之有學始曰禮義而先王遺風餘
訓標凖在是為政者尚指以為不急之務亦已甚矣四
明環地千里浮屠老子之宫無慮數百區窮極土木以
享王侯之奉然以州郡之力學校之事求數十楹以庇
其徒而艱難勤勩積歲十數不克有成良可歎也今仇
公適丁搶攘之際撫臨一方未及報政而公私便利風
化醇厚無厨傳過客之事而有恭儉率循之益為善者
有所恃而不懼姦宄小人知所畏憚而不敢自肆是以
風颿海舶夷商越賈利原懋化紛至遝来波濤讋伏山
谷休靖盲風怪雨不敢輒作迺能於此之時以其餘力
及於學校養育人材用異時興起太平之資其所以忠
於國家惠其儔𩔖之意深矣又能斥其帑蔵之積勉勵
郡寮上下協同以致登兹其用心可謂知所先後不忘
其本者哉雖然善始者未必善終能作者未必能述今
公於此可謂勤矣若夫因卑為高積微至著日增月益
以至熙盛則又有待於後世君子賡繼存愛之而已此
則仇公之意亦郡人所望於来者也故併書之以告紹
興七年冬閏十月甲申謹記
重修州學記(鄭耕老)
國朝慶歷中詔天下皆立學按唐貞觀詔州縣作孔子
廟四明學區暨建炎火于兵僅存先聖祠貌有斷碣三
考唐開元封文宣王太和始立石紀所封遺裂廟經寇
毁貞元四年刺史瑯琊公重建刊石文有追贊明王者
太和四年修廟六年亦誌于石今登科記述天禧中李
侯夷庚崇庠序父老傳移學于州治東北即李也邈乎
罔究經始之日至改作續修竟與正觀慶歷相先後紹
興七年郡將仇公徽學憫建炎之厄乃建門結堂翼以
齋館蕩穢披榛未遑宏固更二三紀新故等敝耕老辱
典教具聞于府使君趙公閣學力欲興之未及而去越
明年直閣張公下車復疏曲折以請公嗜學樂儒隨假
之資鳩匠市材惟恐後蠧者撤之橈者易之傾墁罅蓋
翻欄植有儼其新使人生敬以乾道三年六月辛巳始
事閱月既望訖工率諸生釋菜安奉睟容畢禮歴階升
堂行揖遜講中庸申以頖水士儒勸喜芹藻生春耕老
職迺事不敢不謹書以詔將來云謹記
重建大成殿記(王應麟)
天子初郊見之歲法駕視學謁欵先聖隮曾子子思侑
饗建首善風四方罔不丕式彜訓越再歲吏部尚書洪
公燾以敷文閣學士来牧四明秋舍奠于學顧瞻禮殿
梁棟陊剥喟然曰大哉聖人之道於穆不已惠我無彊
矧東漸于海遠遡洙泗簪紱之盛儗鄒魯職在宣化弗
惟道原是崇曷克稱明詔若稽郡乘舊夫子廟肇自唐
貞元四年至今四百八十餘年矣元氣回復理若有待
明年實咸淳紀號之六年迺鳩工飭材而鼎新之穹棟
碩楹奐欒嚴敞視昔有加焉某月日虔妥用幣衿佩雲
集相與端拜而議曰吾邦自慶歷諸老淑艾後進乾淳
大儒闡繹正學孝悌修於家而仁遜興德齒讓於鄉而
風俗厚理義明於心而賢才盛善信充於已而事業顯
成我者夫子也聖天子立教于上而夫子之道益尊
賢師廸教于下而夫子之道益彰夫道者治之本其功
與天地並世之言治者謂古道不可以御今先政刑後
教化道寖微而俗滋薄尠覿天衷民彜之統紀急衆人
之所緩可謂知本歟昔魯僖公能修泮宫威德所被至
于海邦夫子列其詩於頌而先儒傳春秋則曰學校為
國之先務雖用民力不可廢也故不與新作南門概書
之策今公兹舉合詩春秋之義豐道扶教作新數百年
幾墜之緒盛德至善百世不忘也於是郡博士請書成
事于石應麟世家于鄞幸得從先生長者後升堂聞金
石之音入宫牆而見宗廟之美惟遊於聖人之門者難
為言曷敢贊一辭竊嘗聞之論語始之以君子終之以
君子學者所以學為君子也凡我同志服膺聖訓陟降
庭止昭假不違上以承天子之休德下以篤師帥之善
教罔俾克廣德心專美魯之多士尚其懋哉朝奉大夫
秘閣修撰新知徽州王應麟記
重建學記(王應麟)
四明自唐為州始為夫子廟宋始建學規模豐敞棟宇
穹崇庠聲序音冠于左浙英俊之域紱冕所興文獻蓋
彬彬矣至元十九年春學燬于融風教授潘夢桂黃裳
吴宗彦史復伯歴載繕葺經始禮殿門廡齋舍寖以略
具講堂有席養蒙有堂皆草創未就二十八年冬肅政
廉訪副使陳公祥下車謂博十諸生曰化民成俗勸學
為先嘗聞疇昔輪奐之盛意不止是盍飭工掄材以復
舊觀顧儀門庳隘弗稱從祀容服弗嚴越明年夏鼎新
高明賁飾貌像六旬而畢二堂亦告成又惟斯文與天
地並立華榱岑樓式毖厥蔵因重建尊經閣五楹里士
忻然競助教授蘇君焱撙約學廩續其不給秋九月閣
成嶫峨壯偉衿佩聳瞻咸曰六經如日月陟降庭止惠
我光明恢人文以迪化原維賢使者之德請識成事於
石維諸侯之學載於禮詳矣在易臨之象曰君子以教
思無窮澤上有地猶君子之近民也近民則禮逹而教
行建其教立其監有師保之義凡以存天理淑人心而
已矧是邦為詩書之鄉逸民之黃純孝之董文士之任
自漢以来為美談慶歷諸老模範後進淳熙大儒闡明
正學惟聖賢是式惟德性是尊小而灑掃應對大而格
物致知目濡耳染充然有得每歲孟春衣冠濟濟齒位
秩秩司徒之教倫黨正之禮飲流風遺俗猶存未墜南
豐曾公忠肅陳公繼為守貮表率薰陶東諸侯莫逮焉
春秋大復古學之復道之泰也不農不工何以謂之士
非老非釋何以謂之儒行已有恥尚志仁義士之廣也
為君子儒夙夜彊學以待問儒之實也游於斯義於斯
盍亦踐其實副其名乎郡國有學昉於漢二千石所察
惟曰好文學敬長上肅政教順鄉里三代考行之意藹
如也因作新之機而日新其德業孝悌忠信為根本明
誠敬義為凖的始于離經辨志成于知𩔖通逹用仰承
菁莪樂育之仁不在兹時歟昔魯僖公能修泮宫教澤
浹乎海邦其俗秉周禮守經學一變至道聖人稱之誰
謂魯遠道無古今師友淵源緒接洙泗頌其詩尚論古
之人罔俾克廣德心專美魯之多士凡我同志懋敬哉
歐陽子有言善教者以不倦之意須遲久之功禮行俗
純然後為學之成迺紀其始成以詔永久俾無怠
大成殿記(任仲高)
聖天子即位首崇學校務作養人材以備選擢德至渥
也海内士莫不感激思奮期以奉明詔惟四明古名郡
夫子廟學甲東浙壬午既燬有損所居堂以為殿見為
庳隘復不以時修葺凛乎其若壓至大己酉夏六月廉
訪副使趙公宏偉慮囚實来環顧歎息上方嚮用儒術
世隆加封之典而廟祀弗稱非使人昭尊事宣教化此
固吾職與教授蘇君塏謀督租入撙用費學官輸俸諸
生輟供儒人之在籍者助有差龜吉考度鳩匠庀工物
直相得而木石川流地效其良勞佚惟均而丁夫雲集
人盡其心羣材既豐衆作咸秩初梓人以圖上一如公
指授毋襲前陋毋侈後觀崇賢去浮于以示教視前高
一尋前廡之廣半之既禮行而周旋有餘地樂作而縣
設有定所匪亟匪徐有嚴有翼閎麗靚深悉遵禮制法
宫既正爰及黌宇蔵書有閣肄業有齋講堂數十楹周
垣數百尺棟屋之橈壞瓴甓之殘缺丹堊之漫漶或易
而新或因而理勿為苟完以植永固萬目聳瞻於前烈
有光焉既告成功我公莅止祗謁薦誠用答嘉貺乃揖
長老招諸生而進之曰庠序之設古今攸重非直為觀
美也盍知所以為學乎學者合内外之道自謂開物成
務而無本則非治自謂窮理盡性而無用則非學本諸
心體諸身徵諸庶民堯舜行此道千載而上所以為唐
虞夫子明此道千載而下可以為堯舜布在方策炳如
日星學者所宜用力于此有閣傑然高明廣大尚友古
人毋使簡編之富徒資蠧蝕也有齋廓然蔵修游息相
與琢磨毋使羣居之樂適滋玩愒也有堂巍然正席而
講環坐而聽毋為口說之勝而耳學之淺也由是得其
門而入見宗廟之美百官之富源深流長器大用宏窮
而其志足以有守逹而其材可以有為忠信之行漸被
鄉閭詩書之化陶冶萬物立太平之基垂無窮之聞此
夫子之道學者之事實聖朝加惠學校之至意也僉曰
謹受教願刻之石以諗来學且識其顛末云公通古今
知所先後嘗有德于湖湘之民退而以道自娱樂者十
年上謂是足司吾風憲者問學以明理為宗政事以敦
化為要蓋有本者如是是役經始至大二年十月庚申
越明年三月丁未乃備先年營董之責者非一奉化州
判官程時敏實竟其事以材選教授蘇君承積弛之餘
以職業受知成此駿舉亦克世其家者皆不可以無紀
九先生祠堂記(王應麟)
古之鄉先生祭于社近世祠于學社所以養學所以教
而教之功尤大秉彜好學之良心百世猶旦暮况其邇
者乎頌其詩讀其書尚友古之人非一鄉之望也天下
之望也四明鄉先生有九人焉宋慶歷建學之初楊杜
二王樓公以道德文行師表後進或授業鄉校或講道
閭塾衣冠文獻益盛以大五先生之功也淳熙之沈楊
袁鄭諸公以尊德性求放心為根本闡繹經訓躬行實踐
學者知操存持養以入聖賢之域四先生之功也郡泮
舊有祠因鬱攸之廢至元甲午季冬朔旦廉訪使者狄
公桂屬郡博士戴君友始復毖祀觀者興起元貞丙申
月正元日廉訪使者完顔公貞至學宫謂祠宇陿陋未
稱相攸尊經閣之右規模一新府牧月列公提其綱帥
屬協力庀事以迄有成妥侑如禮多士訢訢周爰咨諏
章善扶教以穀我子弟惟二使者之賜亦惟承流宣化
之賢立師道以美風俗皆宜書凡我同志盍亦修孝悌
忠信尚禮義廉恥學必正大學必篤敬式時前哲訓用
對作新之盛德可不懋歟
重修先聖廟記(袁桷)
河南郭侯視郡事之初首定役法郡民日困醝事旬月
按覈數常不登郭侯知其奸利迺言曰病在私商潛轉
輸其所贏餘卒不入公籍民病不可藥也於是罷賈區
分四廂俾總之鱐□豉脯各趨其時視計口之授略相
等復竦然曰吾職司學校兹曷可少緩督大小學謹授
業斥其偽冒以其餘粟大修孔子廟於是進郡博士陸
晉之學正錄胡禾毛明德而言曰漢文翁立學歴唐宋
幾二千年猶完緻君等知其故乎少間曰教在不墜共
不廢在繕修迺曰若殿若儀門風雨剥圮在丹艧先聖
崇嚴列祀肅雝在作繪定章服在禮象又曰講有書堂
有樓吾亦曷敢後姑徐徐為之吾願俾是邦服習仁義
秀文林立遣詣王廟將自茲始桷由禁署歸里凡三年
愛中和樂職之詩首為詩以詠贊侯名郁字文卿所至
官以興學為本詩曰茫茫海甸聿仁義邦圭組績榮失
其敦龐歲亦云徂夸侈則降維侯之來靡瘼不知曰維
泮宫風化攸基竦其具瞻象神之儀藻井繪櫨絢兮承
式降陟有嚴是奉是翼匪土木之工職教攸則瞻彼戟
門有飛戾止斯翬煌煌五采屬纚鏘鍠八音粲目在耳
嗟爾後生無媮以誕無逸豫伴奐遵我侯度以靖以獻
奉璋有峩伊侯之願
贍學田土
田一萬三千六十六畝三角三十七步一尺五寸上岸
田四千一百二十五畝五十八步一尺五寸官湖田八
千九百四十一畝二角三十九步地六百一畝三角四
十九步山一萬二千二百畝二角三十二步河塗六百
一十七畝三角三十步
砂岸
石衕山宜山秀山洋山
蝦&KR2463;鱟塗烏沙洋務
大嵩大小塗淫口雙嶴
杉木&KR2455;新婦嶴石壇山穿山團局
卓家岸徐公山沙角
鄞縣田一萬一千七百三十畝一角五十步二尺地一
百五十九畝二角一十步山一萬一千四百六十七畝
一十七步三尺
砂岸
奉化州田四百五十四畝一角二十七步一尺五寸地
三百九十畝二十四步山五百五十一畝三角四十二
步
砂岸
昌國州田三十畝三角一十九步地八十三畝一角二
步四十五寸山九十七畝三角一十八步三尺
砂岸
慈溪縣田五百五十三畝二角四十三步五尺山八十
三畝三角一十四步
定海縣田二百三十三畝二角三十五步三尺地一十
九畝一角二十四步
砂岸
錄事司地五畝三角二十六步三尺
紹興路蕭山縣田六十三畝二角四十二步歲收錢糧
鈔中統鈔二百四十八錠二十九兩米二千一十石八
斗五合一勺穀一千四百七十石七升八合七勺五抄
魚鮝三百斤
鄞縣鈔中統鈔地租鈔中統鈔一錠一十四兩八錢二
分山租錢中統鈔河塗錢中統鈔三錠七兩七錢二分
砂岸大嵩横山中統鈔一錠四十兩米一千六百九十
石六斗二升九合二勺八抄穀六百八十三石九斗二
升九合七勺八抄
奉化州鈔中統鈔三錠四十五兩七錢地租錢中統鈔
三十五兩九錢山租錢中統鈔一錠二十九兩八錢砂
岸錢淫口雙嶴中統鈔一錠三十兩米二石六斗二升
三合九勺穀五百六十三石五斗八升二合四勺七抄
昌國州鈔中統鈔二百一十八錠二十兩地租錢中統
鈔八兩山租錢中統鈔一十二兩砂岸錢中統鈔二百
一十六錠二十五兩魚鮝三百斤石衕中統鈔一百四
十錠魚鮝三百斤宜山中統鈔五十錠烏沙洋務中統
鈔三錠洋山中統鈔二十五錠内教授薛基任内經理
到二十錠教授吴廷獻任内增羨到山民陳端等租鈔
五錠
慈溪縣鈔山租錢中統鈔一兩米二百一十三石八斗
四升六勺五抄榖一十三石二斗七升九合五勺
定海縣鈔中統鈔一定四十一兩三錢八分地租錢中
統鈔一十一兩三錢八分砂岸大小塗中統鈔一錠三
十兩内元租一錠二十兩教授吴廷獻任内增羨一十
兩米六十五石六斗五升一合七勺七抄穀一百九十
五石五斗八升七合
象山縣鈔中統鈔二錠四十四兩五錢地租錢中統鈔
四兩五錢砂岸石壇新婦嶴杉木&KR2455;中統鈔二錠四十
兩内元租二十兩教授吴廷獻任内增羨二錠二十兩
錄事司地租錢中統鈔二錠一十六兩五錢内元租一
錠三十八兩五錢教授吳廷獻任内增羡二十八兩
紹興路蕭山縣米二十七石六斗二升
續置贍學田土租糧教授薛基任内買到田上岸田六
十一畝二角二十一步鄞縣田五十五畝二角四步定
海縣田六畝一十七步租糧米十四石六斗四升榖八
十石六斗九升鄞縣米二十四石六斗四升穀六十七
石二斗三升定海縣穀一十三石四斗六升
屋宇
大成殿五間至大二年浙東海右道肅政廉訪副使趙
公宏偉本路提調官治中吕巴延特穆爾教授蘇塏奉
化州判官程時敏董其役乃合士友出金助之起建從
祀廊二十二間至大二年教授蘇塏任内重建延祐六
年教授吴廷獻重修
明倫堂在大成殿之後至元二十年史復伯以省命相
副教授目其庳陋湫隘首捐己資與在學儒人相與助
成為屋計三十六楹皇慶二年教授卓琰重修
齋舍景定年間居民不謹火近學宫郡守厲文翁用官
軍救護僅成德一齋不免隨即補蓋咸淳七年郡守劉
黻復明德齋為養正齋皇朝至元十九年浙東儒學提
舉司田希亮增逹材育英兩齋通為十齋又數年復為
八齋扁本道廉訪副使侍其公君佐書東曰造道廣譽
上逹成德西曰時升登賢成已養正列于兩廊延祐七
年春教授吳廷獻重修
尊經閣在明倫堂後至元二十九年本道廉訪陳副使
祥監治慶元屬教授蘇焱主其役敦勸儒人重建仍舊
址也延祐七年教授吳廷獻復行修葺
儀門至元二十九年本道陳副使祥命學錄姜材之視
工重建
賓序五間在泮水池東至元二十七年教授吳宗彦剏
建即舊魁星樓基也皇慶二年秋教授卓琰修葺
養蒙堂在東夾廊之東至元二十八年教授吳宗彦奉
上司明文設立小學相副教授史復伯率族人以本族
五鄉碶序拜亭五間撥入本學建立扁曰養蒙堂廉訪
副使高公伯元書皇慶二年秋教授卓琰重修
先賢祠一所在尊經閣之左以奉鄉里先政逹官有功
於學者皇慶二年秋教授卓琰重修
九先生祠一所在尊經閣之右以奉慶歷淳熙鄉逹九
先生之祀前進士王應麟為之記
土祠在儀門東街之東大德七年教授趙孟節建延祐
六年教授吳廷獻重行修盖装繪神像
倉厫五間在泮水池之西至元十九年教授潘夢桂建
皇慶二年秋教授卓琰重修
泮水池東西街宋咸淳中教授孔景行陳元亮以磚後
易廢甃以石
學門三間在泮水池之外宋咸淳四年郡守洪燾重修
石牆自櫺星門東西至碑亭後元貞元年教授戴友建
櫺星門三座宋淳熙戊戌太守趙善湘教授黃一震建
延祐七年教授吳廷獻任内重修聖旨碑亭二所在櫺
星門裏之西元貞二年教授戴友建
教授廳舍三間在櫺星門裏西石牆内即教授西廳故
基至大四年教授卓琰重建延祐十年教授吳廷獻重
修
東廳舍三間在廳事之東至元十九年教授潘夢桂建
至大四年十月教授卓琰重建延祐七年教授吳廷獻
學正李□重修
射圃宋淳熙元年宋孝宗頒義于天下魏王判府三年
冬度地築圃學宫之前凡六畝四十一步三分三釐五
毫有亭曰觀德校官虞汝翼記于石嘉定三年亭之南
北建屋二十三間收僦居之租寶慶二年校官方萬里
恐地久寖失疆界計其丈尺埋石以蔵之紹興四年教
授陳松龍申府復故址建牆宇規模為之一新丞相申
國鄭公清之題扁今皆廢其地即今教授廳也
廳事一所在櫺星門裏延祐四年教授薛基扁曰明德
今為治事之所延祐七年教授吳廷獻任内重修
草庭一所延祐五年教授薛基建
東西牌門各一座
祭器
銅器二十一項
舊有七項
象尊二隻犧尊三隻
罍洗四隻龍勺七隻
爵二十四隻大香爐一隻
小香爐一十箇
新置一十四項
太尊二隻壺尊六隻
山尊二隻著尊二隻
象尊四隻犧尊四隻
豆八十二隻簠一十五副
簋一十五副龍勺八隻
中樣花瓶一副大樣香爐花瓶一副
坫四十七片爵一百一十隻
奠盆五箇
鐡器
大香爐一隻
木器
俎一百三十隻豆一百三十隻
坫三十片
竹器
籩六十二隻教授吴廷獻任内置到篚箱五隻
羃布七片拜席十三領
樂器
銅編鐘一十六口石編磬一十六片
瑟二牀琴一十張
笙二攢鼓二架
塤六箇箎二枝
簫二枝柷一座
敔一座搏拊二箇
鐘磬架二座麾竿一條
琴瑟桌一十隻鐘磬琴瑟匣一十五箇
碑刻一十座
重修學記一座儒戶免役一座
先聖加號一座重修大成殿記一座
學官題名一座復洋山沙岸據一座
學校一座先賢祠記一座
勿欺一座隠德堂記一座
九經書板一千一百六片(不全)
書籍
注疏九經五十七冊
互注九經一十六冊
大字四書一十一冊(不全)
四書集成二十九冊(不全)
四書纂疏二十一冊
春秋左傳一十六冊
南軒語孟說三冊(不全)
東莱尚書解四冊(不全)
詩緝一十冊公羊穀梁傳七冊
論語集註九冊周易本傳三冊
晦庵語孟八冊大學纂疏一冊
通鑑綱目二十三冊(不全)
通鑑目錄一十三冊
通鑑精義二十一冊(不全)
九朝通鑑二十五冊
紀事本末四十二冊
編年二十四冊
通鑑一百三十冊續通鑑五十冊
北齊書一十五冊南齊書二十冊
南唐書五冊宋書六十冊
梁書二十冊陳書一十冊
周書一十五冊魏書六十冊
唐書六十冊晉書五十冊
南史四十一冊北史五十一冊
五代史二十五冊讀史管見一十冊
張子西銘一冊老子道德經二冊
周子通書二冊莊子南華經五冊
韓文集一十九冊周子太極圖二冊
元次山集二冊濓溪大全集五冊
山谷集四十冊東坡應詔集二冊
二蘇應詔集四冊王文公集一十三冊
柳文集兩部共三十五冊
蒙齋文集九冊(不全)
范文正公集六冊(不全)
劒南續藁一十九冊
白氏長慶集三十四冊
渭南文集一十一冊
紫陽文集六十冊
東坡大全集二十七冊
杜詩一十二冊
麗澤詩集六冊
山谷詩註五冊
東坡詩註一十二冊
后山詩註三冊
大學衍義六冊職官分紀一十二冊
論衡七冊三朝言行錄五冊
朱子語略五冊四朝言行錄四冊
萬花谷二十冊五朝元行錄三冊
續四朝元行錄四冊姓氏辯證一十三冊
西山讀書記二部共四十四冊
讀書記一十五冊(不全)
經濟奏議三十二冊
藝文𩔖聚二十冊
宋朝文鑑三十七冊
孔白六帖一十七冊
續文章正宗八冊
事𩔖合璧一十冊(不全)
高學士祠堂記一軸
舊四明志書一十二冊
續四明志書六冊
抄籍儒人一千九百二十七戸
設官
教授一員學正一員學錄一員
鄞縣儒學
鄞縣學始創於唐元和九年其地在縣之東宋崇寧二
年移于縣之西南後燬于建炎四年之兵嘉定十三年
邑簿吕康年以舊址陿隘有請于丞相史彌遠命郡守
俞建相地擇所以寶雲寺西不隸將威果指揮廢營更
之剏禮殿設跪像然亦未大備寳慶二年尚書胡榘守
郡捐緡錢出楮券輟市舶之贏率里士之助經營有成
堂曰養正齋四曰習說曰辨志曰觀善曰敬業凡縣之
士肄焉至元十九年儒學提舉田希亮按治增置二齋
曰育英曰進德二十六年郡城災惟兹學巋然獨存二
十八年浙東道肅政廉訪副使陳公祥分治于明以舊
殿將圯徹而新之易跪像而坐焉塗塈丹雘增煥聿新
縣丞王公閏董其役至大二年正月復燬于火是冬縣
丞賈思恭以廉訪副使趙公宏偉之命一經營之縣尹
張繼祖繼之後同知張伯延成之
請杜醇先生入縣學書(王安石)
人之生久矣父子夫婦兄弟賓客朋友其倫也孰持其
倫禮樂刑政文物數制事為其具也其具孰持之為之
君臣所以持之也君不得師則不知為君臣不得師則
不知為臣為之師所以共持之也君不知所以為君
臣不知所以為人臣之類其不相賊殺以至于盡者非
幸歟信乎其為師之重也古之君子尊其身恥在舜下
雖然有鄙夫問焉而不敢忽斂然後其身似不及者有
歸之以師之重而不辭曰天之有斯道固將公之而我
先得之而不推餘于人使同我所有非天意且有所不
忍也安石得縣于此踰年矣方因孔子廟為學以教養
縣子弟願先生留聽而賜臨之以為之師安石與有聞
焉伏惟先生不與古之君子者異意也幸甚
再書
惠書何推褒隆而辭讓之過也仁人君子有以教人義
不辭讓固己為先生道之今先生過引孟子柳宗元之
說以自辭孟子謂人之患在好為人師者謂無諸中而
為有之者豈先生謂哉彼宗元惡知道韓退之毋為師
其孰能為師天下士將惡乎師哉夫謗與譽非君子所
䘏也適於義而已矣不曰適於義而唯謗之䘏是薄世
終無君子唯先生圖之示詩質而無邪亦足見仁人之
所存甚善甚善
重修學記(王應麟)
鄞在漢為鄮屬會稽郡唐屬明州建夫子廟于縣東五
代改鄮曰郡宋始立學王文公安石宰縣因廟為學教
養縣之子弟風以詩書衣冠鼎盛後遷縣西南兵燬久
未復主簿吕康年請於郡相舊址剏禮殿設跪像堂曰
養正為齋者四至元十九年增二齋二十六年郡城災
兹學巋若魯靈光斯文未墜道其泰乎二十八年濟南
陳公祥為肅政廉訪副使分治于明崇庠序之教明年
新郡學顧邑校風摧雨圮榱楹將壓殿雖更坐像庳陋
未合古制爰命撤舊宇而新是圖夏六月鳩工經始規
模崇閎視昔增煥縣尹張君孝安提其綱丞王君閏捐
祿米以助主簿任君謙亦贊畫焉多士競勸佐厥費事
鉅用不給檄縣以義役租續之揭石為門六扇有伉掄
材為殿隆棟翬飛清池泱泱芹藻春意自堂及序以次
繕修實惟禮樂之使居德善俗啟迪化原以恢宫牆之
壯觀縫掖来遊誦公教澤永無斁始教諭趙必燮庀役
未克就嚴得桂繼之出私槖帥先吳應酉聫事協力既
成請識石章應麟居是邦不敢以耄疾辭惟古者百里
有師教以道藝孝弟仁義斯民也三代所與共學也閭
為左右塾黨以正齒位時會于州序去民愈近施教愈
密自武城弦歌弗聞急繭絲而緩教化先政刑而後詩
禮若密令舉善而教新城長延聚生徒何其寂寥哉無
以表倡之也我思古人有行部先即學宫見諸生試論
有行縣學宫處士執經對講誰其嗣之賢使者新斯學
也豈徒媺宫室云爾將新士以新斯民也昔鄞有杜先
生醇學行望一鄉縣大夫再書然後起其書謂斯道我
先得之必推餘于人願賜臨以為之師其自重難致如
此師道立善人多淵源有自為師者盍以為法乎鄮士
漢世僅一見虞仲翔之言可考也陸士龍稱鄮之俗禮
節恭謹蓋素履行願修其天爵是為入德之基進道之
階自學校之建畯彦興起鄉先生前後九人其四出于
鄞皆以忠信為本踐履為實仰高蹈景其人若存為士
者不自勉乎師知所以教士知所以學朝而受業晝而
講夕而復習思無愧于儒之名前哲有云學所以學
為人學為君子學為忠與孝也服膺三言是訓是行化
海瀕為洙泗以一邑為天下式將自吾鄞始謹書其事
誌夫斆學者式克用勸三十年秋八月壬寅前進士王
應麟記
鄞縣重建學記(袁桷)
粤昔空虚固陋之學淪于人心言理者人人殊師記問
者質而不化辭章篆刻滅裂六藝糜爛而不可救師儒
有憂之據道德性命之要毫分縷析鑿鑿乎其不可相
紊也繇是士得以一其視聽皇王之道復興于千數百
年之後可謂盛矣世祖皇帝混同區夏崇學校定國子
學成憲皆東南儒先而朱文公所說咸取以為經史模
楷於是窮徼絶域中州萬里之内外悉家有其書然而
急近功者勦取其近似以為口耳之食天人禮樂損益
消長切於施為所宜精思而熟考者一以為凡近迂緩
而不講至于修身養心或相背戾而不相似則緣飾儼
默遡之莫有窺其涘際夫明絶學以承先聖之統可謂
難矣弊生于簡易守其說而湮其本將不勝其弊載籍
甚博莫嚴於五經教人之法莫詳於三物楊子雲云丘
陵學山而不至于山惡夫畫也今州郡悉置廟學奠
謁講說循襲條制而職教之道似若有未修焉者鄞舊
有學王文公安石為宰時延會稽杜先生醇教之學者
輩出至大二年郡大火學燬之主邑之學曰孔文雋董
儒金始建講堂禮殿未完而去皇慶二年三衢姚熙載
實来是歲天子下科舉詔同知郡事吴郡張伯延顧瞻
陋蕪首曰其何以稱上意乃率郡官而助之邑令梅君
遇春丞簿龐君滋范君祐咸曰吾長于是兹役曷可緩
嚴工庀程戒隸業者咸輸以佐閱二年夫子像成侑從
有序門廡庖庾塗雘繚繞之屬堅密精粲學宫之制完
且具矣姚君乃曰鄞號多士昉杜先生宜作先賢祠以
祀鄞士之興其自今始乎嘗謂學校宫室循行風俗之
使者未嘗不督厲修繕獨教法未定雖聰明自任獨不
敢高下以議今明詔四出郡侯首創其原姚君又能推
本前人尊師之旨深有所寓桷雖官朝廷因姚君之請
知張侯之美遂以學校之弊首叙其說庶幾吾里之秀
士其強敏自修者詢考耆哲篤行于顯微内外之實文
質交資上承詳延將以復乎昔時衣冠之盛則姚君之
闡微猶昔賢勸道之意也庸刻于石願有以俟焉延祐
元年四月十六日記
又
延祐元年桷記興造矣甫一記職鄞學者括蒼林君傳
以事狀来元昔之經度踰於舊址廪入不給故其結構
塗塈缺焉未周鄞之尹曰阮君周翰治縣未幾有恪殿
謁首以興繕為急割俸以勵儒生於是步履有甓繚繞
垣墉礱以密石華以堊丹象設有嚴講席齋廬足以稱
絃誦而從祀一百有五悉易以塑合儒先之宜祀者為
祠以庇少間曰既完矣盍廣教以振士𩔖立小學師二
人而增弟子員凡五十人泰定三年二月朔告成復命
(原闕)
從祀廊屋(東西各九間)趨廊(東西各二間)
櫺星門三座泮池
泮橋土祠一間
講堂三間(扁曰養正)東西過廊各三間
舫齋三間習說齋三間
育英齋三間觀善齋三間
辨志齋三間敬業齋三間
進德齋三間養蒙堂三間(以上皆燬于至大二年)
田産
元管田七百一十八畝三角三十七步五尺地二十畝
三角四十五步魚蕩一所
續收田一十畝(陳學正捨到)
錢糧
米元收一百五十四石三斗七升一合九勺增收三十
二石三斗五升
鈔中統鈔一十九兩
基地一十五畝二角四十五步
祭器
木爵一十五隻籩七十八隻
豆三十二隻坫一十九片
俎二十五木勺二箇
幣箱五隻簠一十隻
簋一十隻篚七隻
抄籍儒人三百三十五戶
設官
教諭一員
奉化州儒學
州學州東二百步宋景祐中邑令于房廣夫子廟以立
學宫治平初令裴士堯遷廟學州東久而圮宣和初令
周因重建燬于建炎至紹興九年令宋彜復建久又圮
慶元二年邑士汪伋徹大成殿及門廡一新之鄉之好
義者與協力而彜訓堂東西六齋成至元二十年堂以
颶仆復建明年新兩廊儀門主維者令李天益也至元
二十九年丁縣尹濟剏養正堂教育小學延祐六年知
州馬稱德到任復修建學宇增廣田土計田六百四十
三畝二角四十步地三十二畝二角一十八步山二千
二百六十二畝一角四十四步
贍學田土
田一千二十三畝一角八步地一百六十一畝一角五
十一步山四千六百五十六畝三角三十三步
歲收錢糧
鈔中統鈔一十九錠四十兩七錢五分絲一百三十五
兩九錢重小麥七石二斗八升烏豆五斗米三十四石
一斗六升白米一十八石五斗二升紅米一十五石六
斗四升穀一千四百三十二石一斗四升八合
屋宇
櫺星門三座東西門二座
學門一座儀門三間
大成殿三間從祀東西廊各六間
朱文公祠堂一間三先生祠堂一間
六齋六間彜訓堂五間
養正堂五間覺後堂三間
參前亭一所土祠一間
倉屋五間公厨一間
小學果行育德二齋各三間
堂後軒五間
樂器(知州馬奉議資遣儒人往蘇杭收置敦請樂師教習)
編鐘一十六口編磬一十六片(備磬四片)
琴一十張瑟二牀
笙四攢鳳簫二架
管箎共四枝搏拊二箇
柷一座敔一箇并座
塤二箇(備塤四箇)鐘磬絛三十六條
瑟朱絃五十條琴絃五十條
搏拊絛二條流蘇絛四條
流蘇綠油鈸蓋二十箇五色線二十兩重
瑟上鴈柱五十箇琴軫足一十副
鐘磬架二座龍頭四箇
羽孔鵲一十箇臝屬羽屬四箇
瑟匣二箇鐘磬匣八箇
琴瑟卓六張鐘磬柷槌六件
抄籍儒人六百五十七戶
設官
學正一員
昌國州儒學
學舊在州東一百步宋熙寧八年縣令張懿文建元祐
七年簿尉顧復經又徙而東四十步淳熙十二年令王
沆徙于丞廳之南役未竟去官令錢棣維其事嘉定甲
申令趙大忠葺治增益袁正獻公燮記云
闡斯道之奥發是心之良而輔成國家之風教者其惟
學乎夫學之于人猶食之有穀粟猶衣之有桑麻也豈
可一日闕哉四明之有昌國海中一島也厥地狹矣而
士生其間俊敏逸羣修潔自將者時時有之其質美矣
加以切磨培植之功孰能而禦之前乎此非無賢令尹
也而教養一事多闕而不備豈不知當務之為急哉其
興若廢與兵刑財用不同非有朝家之威命大吏之督
責姑徐徐焉未見其獲戾故雖有所興為不過一二焉
而止此其勢然也若夫發于誠心無所畏慕而自為之
其度越他人顧不遠哉今承議郎趙侯清獻公之裔孫
也典刑猶在喟然興嘆曰事豈有不可為者哉力或不足
痛節冗費可也檢柅吏奸毋俾滲漏可也義所當為勇
于必為可也士有餘力資以為助可也如是而後其用
足矣左之右之莫不如志而建學之規模在其中矣或
因其故而葺治之或創于今而增益之曰殿曰堂屹然
中居曰齋曰序翼然旁列門庭由是壮焉像設由是崇
焉祭器祭服由是作焉廩廥以儲之垣墉以衛之承學
之士皆得優游涵泳其中而又課焉試焉以警勵之鳶
飛魚躍咸受其賜無有終極可不謂盡于其職乎且南
安一小郡耳而東坡蘇公記學之成稱其甲于江西禮
殿講堂視大邦君之居典領得人能使其居官此理固
然也今侯之所為其亦若是也夫雖然侯之設心非獨
兹事也嚴祈報之典則冢土是崇䘏窮乏之民則委積
是豐戶籍之要所以窒欺偽也海步之就與夫嶺路之
夷又所以便往来也凡有益于民者是究是圖如恐不
及矧為禮義教化之宫其汲汲也宜如之何侯名大忠
三衢人擢進士科居官所至可紀無忝厥祖矣余是以
深美之
大成殿三間自遷學後殿宇頽圯宋淳祐丁未
令沈叡重建記(王應麟)
淳祐紀元之六年聖上首善崇化以風四方綠字穗書
敷賁雝頖庠聲序音丕冒出日昌國大夫沈叡始至謁
校宫時禮殿之建適六十&KR1124;年矣朽蠧弗葺諸生進而
言曰學肇基于縣治之東淳熙間王令沅遷于芙蓉洲
西挹秀涵清氣勢閎偉俊人魁士含章挺生道原文脉
實繫兹殿盍鼎新之對敡雲漢作人之休德君曰承流
宣化職也敢不祗若嗇用鳩工士懽趨之參預應公嘉
其意諗帥守顔公佐以郡少府錢經始于明年暮春越
季夏殿成般爾獻公枚枚奕奕貌象惟肖如臨沂泗侑
坐綴食端章儼赫陟降庭止式禮莫愆冠進衣縫瞻儀
興敬觀摩麗習文風藹如明年君入監左帑相與祠于
學既十年諸生思之請著石章應麟鄞末學也辭弗獲
嘗讀臨之象曰君子以教思無窮夫澤上有地猶君子
之近民也近民則教彌數故周官族閭之讀法視州黨
尤密今之學郡修而邑弛為吏者政急而化緩期會訟
獄日鰓鰓畏百適慮不越几案而夫子宫牆漫不省健
者舞知怠者視蔭弁髦武城蒲密之言而諉曰難治教
化不明醇澆朴散治不愈難歟然非獨今日也漢東京
儒雅最盛令長垂意學校者惟宋均楊仁者著于傳何
其寂寥哉沈君能急所緩喟然興於學可謂知本矣昔
孔子慨道不行託興於浮海是邦近天子之光家詩書
人孝弟吾道其行矣乎縣大夫雖不得宿其業以候道
化之成後之君子勿替引之率時髦士規聖矩賢毋以
小成自畫學必正大志必高明言必仁義行必篤敬進
而經綸天下之大經退而居賢德善俗俾耆老縉紳顧
瞻楹桷肅然改容曰此賢令教思之德也將見立于朝
者為臯稷入其里者比鄒魯尚當墨筆以頌化民成俗
之功云
講堂宋嘉泰三年令葛洪建扁曰申義參政樓公鑰書申
義堂三大字并為之記云
東陽葛容父洪為昌國令葺縣庠之講堂名曰申義求書
其扁余喜葛君知政之先務又樂其名之佳既為之大書
矣又欲為之記余分教永嘉時作序齒文以示諸生其略
曰孔子稱甚矣魯道之衰也洙泗之間齗齗為相遜孟子
曰謹庠序之教申之以孝悌之義頒白者不負戴於道路
矣夫洙泗之間行者相遜何以為魯道之衰謹庠序之教
何與於道路之負戴者及究其說漢地理志云魯瀕洙泗
之水其民涉渡幼者扶老而代其任俗既益薄長老不自
安與幼者相遜也徐廣文曰蓋幼者患苦長者長者忿愧
自守故齗齗争辭故以為衰也想其盛時老者晏然為父
兄之役子弟無復相遜夫子所謂老者安之殆為此也孟
子亦謂孝弟既申則頒白負戴少者自當代之噫後世教
養士子以科舉得人之多寡為庠序校之盛衰者與古意
豈不遠甚昌國甬東也民以漁鹽為業近世儒風日興
而猶未盛葛君崇教化以善其俗一聞余言則曰此名
堂之本意也始余從弟鏞尉東陽而歸余啟得人之問
以容父為稱首兹為鄉邑治聲固已卓然又將興學化
民以幾古人之意誠非文法吏所能為者齊變至魯魯
變至道顧不在兹乎鑰既為之記而命鏞弟題其上越
明年慈湖先生楊簡復記於其後嘉泰四年春昌國葛
令君訪簡于慈溪石魚對語從容及邑學忽作而言曰
名學之堂以申義願簡申之簡欣然奉命令曰此人心
所自有惟申而明之爾簡於是邑喜令言至當厥明叙
而書之孔子曰人者天地之心又曰心之精神是謂聖
孟子亦每每道性善又曰人人心也大哉斯言蓋萬世
人心所自有之靈人孰不愛其親有不愛其親者非人
也人孰不知徐行後長有不後于長者非人也此人所
自有也不學而能也不慮而知也心之精神是謂聖果
如吾聖人之言也其有不然者非其心之罪也惟民生
厚因物有遷感於物而昏也心之象神無方無體至静
至虚明有變化而無營禹曰安汝止明其本静止也舜
曰道心明此即道也夫孝天之經地之義人之行事親
事長乃天地之心列聖之道可不自知所敬乎
重修學記
青社韓侯莅是州踰年顧瞻學宫頽圯日至喟然嘆曰
化民成俗必自學始爰相厥攸鈎稽逋負治其島租墾
其閒田究整是先泰定元年十月甲子役興用工二千
有八百計緡錢二千有五百匠石日食之費則諸生欣
輸以助於是殿堂門廡齋庖池徑咸得備具謂桷繇翰
苑歸俾記其事桷嘗聞之先儒以明理為綱領譏詆漢
唐不少假濓洛之說盛行誠敬忠恕毫分縷析一以體
用知行㮣而申之繇是髫齔之童悉能誦習高視闊步
轉相傳授禮樂政刑之具獄訟兵甲之實悉有所不講
哆口避席謝非所急言詞之不工則曰吾何以華藻為
哉考覈之不精則曰吾何以援据為哉吾唯理是先唯
一是貫科舉承踵駸駸乎魏晉之清談疆宇之南北不
接乎視聽馴致社亡求其授命死事率非昔時言性理
之士後之學者寧勿置論而循其故習者哉昌國惟四
明海中州士之興起自紹熙始著樓宣獻公袁正獻公
楊文元公尚書深寧王公嘗記其建學論堂之本始揚
雄有言曰百川學海而至于海盖喻者也首之以訓詁
之精次及夫名物度數之密由小成至于大成非積年
不能以至州官三物之教詎止執一而以為傳道之要
殆不可也委流安行由蹇而逹訖歸于海學之功也侯
名摶字仲舉既興其學迺復儒學以為大比之勸學之
士子寧不自勵敢執筆以俟是役也州之長布延托噶
同知黃棟孫判官張信吏目陳益州學正孫恕皆贊叶
其事泰定二年二月癸夘具官袁桷記
齋舊有四造道進德存心成性至元壬午本學申請于
提舉司添置兩齋曰明善曰立禮其實析四齋之屋為
之
小學學東廡之南舊名親仁齋歲久不治元貞乙未州
判官馮福京重行修盖扁曰育德堂專以為訓蒙之所
請鄉之耆宿郭薦應季挺任教導焉
臺門舊有五間圯壞久矣至元甲申重建攝教應季挺
實董其事改扁州學二字
櫺星門舊植六柱啟六扉歸附後門遂不存元貞元年
州判馮福京重建存禮制也
祭器舊所存者歲久刓弊簡陋弗完宋進士趙若諘
訂禮經參以紫陽朱子釋奠圖更視他學稍整今多
損缺未有能新之者
籩六十豆九十
簠三十三簋三十二
篚五爵三十八
尊五杓七
坫二十六奠盆十五
罍二洗二
羃巾七几十二
黃絹帳燭臺二
木楪一百二
禮服
禮冠十禮服十
中箄十珮十
錢糧田土
舊管水田五百九十三畝四十五步二分園地山地柴
山一千一百三十二畝三角四十七步砂岸三所屋二
座坊基四所
舊收米二百二十一石一斗六升六合穀四石錢九百
一十二貫六百八十七文十八界田地園山舊誌無畝
步郎孝祥没官業係續添
見徵米折省斛米一百五十九石七斗六升三合七勺
五抄穀二十七石四斗二升二合小麥折省斛三十九
石八斗五升八合六勺五抄長短□巖租錢中統鈔一
十錠(上項租鈔舊無之始於元貞二年馮州判經理)
屋宇
大成殿三間講堂三間
造道進德存心成性四齋共八間
儀門三間從祀廊屋一十間
祠堂一所公厨一所
抄籍儒人五十戶
設官
學正一員
延祐四明志卷十三
