延祐四明志卷八
元袁桷撰
城邑攷(上)
河東平陽有堯舜之遺城焉王公設險以守國備豫而
然也樓觀門闕觀民之制也各有攸處莫不皆然路室
候館使者之禮也嚴其廵徼署舍興焉養其視聽亭宇
作焉表識道里門巷之制備矣日中為市都鎮方社野
外之制具矣橋梁道里為政之所先存古證今興廢生
焉倉廩府庫郡計之本作城邑攷
本路
城周一十八里二千五百二十七丈唐長慶元年刺史
韓察移州治於鄮縣治撤舊城而新之(見唐會要及移城志)唐末
黃晟為州刺史增築(黃晟鄞人也僖昭之間結羣豪保鄉里董昌表為明州刺史築金湯)
(以壯海嶠絶外寇窺覦之患保一州生聚之安)至宋元豐元年守南豐曾鞏受
詔而完之(曾鞏判太常改知明州受詔完城工冇費而民不知役數月徙知亳州)寳慶二
年守胡榘因其圯壊而重修之(除望京靈橋東渡三處外餘皆一一完葺之)
奉化江自南来限其東慈溪江自西来限其北若西與
南皆它山水環之
辨證舊志云羅城黃晟所築長慶所移子城是也按
通鑑唐宣宗大中十三年十二月裘甫寇浙東攻陷
象山明州城門晝閉懿宗咸通元年甫分兵掠明州
州民相與謀曰賊若入城妻子皆為菹醢况貨財乎
乃相率出財募壯士治器械為固守之備黃晟沒於
梁開平間距唐大中相去五十餘載豈有城未築而
先有門之理若指子城而言其周環才四十餘丈豈
足以閉門自保於此耶則長慶所移之城即羅城是
也
子城舊環州治外為塹南為奉國樓門東為州東門西
為州西門上皆為橋以通往来庶府有司倉庫公宇皆
在其中今帥府總府之外餘廢為民居
鎮明嶺在府治前一里三十步宋天禧李夷庚為守通
地理築土阜為郡治桉對號鎮明旁有觀音堂今仍存
迎恩門城西門舊名朝京門慶元中守鄭興裔更名望
京久而圯寳慶中守胡榘重建門樓今廢有水門在其
側
甬水門城南門有水門在其側(舊志云水自南門入實流離宫遇涸則火此渠)
(所關尤重不當俟其涸而後浚)
靈橋門城東石門寳慶三年胡榘重修扁曰鄞江樓今
廢
東渡門城東左門
和義門城東門俗曰鹽倉門
永豐門城北西門舊曰鄭堰門
鄞江門来安門漁浦門達信門今皆廢
奉化州
州城周圍六百四十八丈
城門無名
昌國州
州城周廣五里
東江門
西門
南門
上榮門
舟山門
艮門
慈溪縣
縣城周圍五百六十丈
定海縣
縣城周環四百五十丈
静安門
迎恩門
航濟門
象山縣
縣城周回一百五步
東門曰登瀛
西門曰登台
公宇
浙東道都元帥府元帥廉希哲因郡治重建教授卓琰
為記云浙東為海右巨鎮一道七郡職此其統即古之
方伯連率自唐宋以来部使名稱不一唐置觀察使紹
興年間立沿海制置司以鎮之所隸者温台明越皇元
混一㝢内置浙東道宣慰使治于越遷于婺大德六年
十月旨陞都元帥府凢軍翼戍于東浙者咸隸焉樹旄
秉鉞職高而權重七年秋移治古明州明三陲際海扶
桑在其東甌粤在其南且控扼日本諸蕃厥維喉衿之
地聖天子臨軒冊命常選用重臣非御史耳目之官則
宰執股肱之寄重其地則重其人也視事之所軍民具
瞻率仍總府舊廨歴年多棟橈屋腐將撤其舊而新之
屬至大二年正月郡城火延燎更樓由廳及序俱為瓦
礫因陋就簡尚惟草創是循四年十月帝命中奉大夫
廉希哲為宣慰使都元帥公家世將相材也至之日旗
幟精明官府整肅慨然銳意有所興作廼率僚佐謂之
曰東浙為今北門牙幢茸纛植焉萬馬貔貅立焉非莊
嚴則無以崇體勢而肅儀刑也僉曰然命吏披繹舊櫝
官為給料起盖廼手畫口授盈尺而盡其制徵材鳩工
百堵交作十二月正奉大夫宣慰使都元帥鄭公祐中
奉大夫同知元帥瑪哈穆特符節相望而至爰始爰謀爰
契我龜同寅和叶是謂大同由是梓人僝功巧者展力
羣工具舉邦人咸輔其勞而不省其為役可謂使民以
時矣計屋凢(原闕)楹崇棟高閎華榱藻梲翼以廊廡
繚以垣墉聽事有廳扁曰帥正退食有堂扁曰敬簡有
幕有館吏事有舍大其門閭巍其墻仞非但朱甍翬飛
碧瓦鱗次其宏大靚深氣象雄特可超越疇昔十倍而
玉帳森嚴之居於是乎稱焉經始於至大四年三月越
明年皇慶改元七月榮祿大夫宣慰使都元帥阿爾圖
因来鎮是邦用集厥成是年訖功命鄞郡文學掾卓琰
記之愚竊謂公卿大夫出而為天下用宇宙間事即吾
身分内事扶顛持危興墮補弊隨其職守皆足以究勲
業溯自建大府以來毋慮數十執政坐閱數十稔殆𩔖築室
于道視不過郵傳是以不朽之功留以俟今日若有數然
乘可為之時持竟成之志一時肇新千古作鎮不其偉
歟雖然明公皆社稷臣也今之同心治是室異時同心
治天下是或一道也謹書以識皇慶元年月日記
前帥府大門次為儀門翼以兩廡東西為長廊皆吏舍
也正廳曰帥正西室曰思無邪東室曰公生明經歴司
治焉後堂曰敬簡西北則架閣庫以貯案牘
浙東海右道肅政廉訪司分司舊在錄事司西北隅州
西門裏即宋通判西廳至大二年燬今以鄞縣舊治為
之在東北隅開明橋之北
萬戶府在錄事司西北隅永濟坊即宋僉判廳至大二
年燬至大四年重建
總管府舊以宋府治為之大德七年元帥府遷于慶元
廼移治四明驛即宋通判廳故址也四明驛元有廳事
廊廡後堂有樓外有重門悉皆草創中門燬于至大二
年之火延祐五年同知張伯延重建如帥府制
推官廳在府廳之西經歴司在府廳之東
司獄司在元帥府橋之南即宋司理院故址
錄事司在西南隅迎鳳坊宋府院故址
鄞縣治在西北隅宋通判西廳故址舊治改為廉訪司分
司皇慶二年重建于此
奉化州治宋為奉化縣歸附後仍為縣元貞元年陞為
州即縣治為之皇慶元年本州達嚕噶齊茂巴爾率州
人重建
昌國州治宋為昌國縣皇元至元十五年陞為州即縣
治為之
慈溪縣治即舊縣治為之
定海縣治即宋舊縣治為之皇朝至元十三年燬于兵
至元二十九年達嚕噶齊瑪哈實哩重建未克就緒三
十一年縣尹李輝完之
象山縣治即宋舊縣治為之
奉化州捕盗司就廳署事未建公宇
昌國州捕盗司(缺)
鄞縣尉司在縣甬東隅皇朝至元十三年燬于兵迨今
未建署事每僦民居
慈溪縣縣尉司(缺)
定海縣縣尉司(缺)
象山縣縣尉司(缺)
鄞縣小溪廵檢司在縣南四十五里句章鄉鎮都
大嵩廵檢司在縣東六十里陽堂鄉十一都
奉化州公棠廵檢司在州西四十里剡潦鄉五十二都
鮚埼廵檢司在州南六十里松林鄉十七都
連山廵檢司在州西南一十五里連山鄉五都
四下廵檢司在州東南百里忠義鄉二十三都
&KR1296;墟廵檢司在州南二十五里松林鄉十五都
東宿巡檢司在州東七十里忠義鄉二十四都
昌國州螺頭廵檢司在州西七里
岑江廵檢司在州金塘鄉三都
三姑廵檢司在金塘鄉烈港
岱山廵檢司在蓬莱鄉三都
北界廵檢司在蓬莱鄉五都
慈溪縣丈亭廵檢司(夏侯曾先地志云丈亭是老尉廨宇築方丈室故曰丈亭乃古之軍)
(令尉今館北有老尉浦是其跡矣吴越武肅王改上亭)
鳴鶴廵檢司
定海縣管界廵檢司在靈緒二都
施公山廵檢司在靈緒四都
海内廵檢司舊於﨑頭置司歸附後移就太丘三都
白峯廵檢司舊於海晏三都置司歸附後移海晏一
都續遷靈岩一都
象山縣莆門廵檢司
東門廵檢司(缺)
慶元路平凖行用交鈔庫在錄事司西北隅純孝坊即
宋節推廳故基皇朝至元十四年剏
市舶庫在錄事司東南隅靈橋門裏宋舊市舶務遇有
舶商到港官為抽分其物皆貯于此不常設官
永豐庫在錄事司西北隅奉國樓裏平凖庫之後
在城務在錄事司東北隅東渡門裏即宋都税院皇朝
至元十三年置都税使司
修建公宇碑記
奉化重修縣治記(王應麟)
越之東境為鄞漢屬會稽唐合鄞於鄮開元中州以四
明山名始建縣曰奉化其地則漢之鄞也古鄞城在焉
鄞有大里黃公列于四皓卓乎千載人物之冠冕先
賢風流所被其俗純如其士彬如廸簡墨綬長吏保綏
受命民非才足以揆煩廉足以砥俗仁足以摩拊疲瘵
不輕以百里畀也縣治燬于丙子師旅饑饉相仍遺黎
蒿焉困顇令長廹期會急繭絲慮弗及遠王尹宗信僅
克剏聽事三楹李尹天益纔繕吏舍襄賁丁君濟宰兹
邑惟武城之室單父之堂所以䟽視瀹聽清應物之原
若昔董安于治晉陽一牆一柱猶不苟匪賁輪奐以為
華壯棟宇以自奉也及契我龜經之營之任城王君澤
為丞比善協志而新是謀邑士大夫咸勸趨之庶工丕
作民不知勞始事辛夘之冬考成壬辰之秋丁君以書
来曰一日必葺古有明訓百堵皆興詩人詠焉聽事東
西吾名以節愛清安兩廡翼焉吾名以一清四畏堂曰
得初以息以燕亭曰清斯有沼有荷挹爽西山扁以高
清殖殖其楹䡾䡾其門胥吏攸處下逮圜扉粲然一新
曷敢視官舍如蘧傳而怠厥事願諗後之人俾勿壊余
病耄不能文嘗謂君子為政其本自相在爾室始千室
之邑易治也一室之自治為難子程子之視民如傷子
張子之訓民善俗以一邑為天下之式其本焉在惟暗
室之不欺而已巖谷深窈欲其疾痛必聞如接几席胥
徒囂悍欲其隠微必察如在戶庭堂上之一笑嚬堂下
之萬休戚係焉若保赤子心誠求之推是心達於政蒲
密中牟之化可復也詩曰無已太康職思其居然則居
此室可不敬歟聞丁君律己首公愛民束吏日涖庠序
惠訓不倦多士訢訢誦子産之誨我弟子是能知本矣
耆夀俊相與言曰兹不可不書乃不敢固辭書其事詔
永久用勉夫字民者至元二十九年八月前進士王應
麟記
奉化陞州記(陳著)
黃唐彊理天下至周之職方而大備降而秦而郡縣隨
時沿革勢也元貞改元朝廷以諸縣地産民稠者升而
州中下其等明之奉化為戶五萬而贏為下官視州設
員七明年月正元日宣授達嚕噶齊察罕公知州事李
公炳勅授同知星公燦判官趙公秉李公居安省授吏
目臧㳙鄭元均各以其職視事既而以記屬余謂吾夫
子之言為政道之以德齊之以禮有耻且格孟子曰善
政不如善教之得民也聖賢格言如日月如金石斷斷
乎其不可易也教化者本獄訟徭賦末也盖教化行習
俗美獄訟將自簡而徭賦自易易耳夫然則吾事畢矣
况仕也以義方六七十如五六十皆可行志蕞爾之魯
有周禮在雖齊之大莫能抗蜀雖僻遠文翁以經學化
之當時至以齊魯比謂地不足回旋儒術近於迂闊可
乎况兹邑之舊諸老先生典刑之遺章甫縫掖甲於一
路皆素分而自重農工商賈之家畏法而專業循循然
惟長民者所休戚薰之以詩書浹之以禮義教亦政也和
平而不流於弱簡易而不失於䟱政亦教也三代而上
之化民亦若是而已此謂知本於從政乎何有咸曰善
是吾心也其以是刻之石大德元年六月日前太學博
士陳著記
奉化州重建公宇記(陳觀)
奉化於明為望山海風物之殊衣冠閥閱之盛自為縣
時前人紀述備矣然土瘠而民儉食於耕地阻而四方
不甚通於貨治者雖謂其難而亦存乎其人比年民數
登進為州官吏品秩以次俱升獨莅事所因循猶舊歲
久漸弗及皇慶壬子達嚕噶齊茂巴爾公之来顧而嘆
曰縣之為州雖征賦所不增土地所不闢而今之視昔
難以㮣論司存不壯麗難以示觀瞻既而耆年士民不
謀同辭乃諗諸同僚上之統府上下胥悦鳩堅蒐良凢
木植之可致者必厚直以貿屋廬之願售者必倍價以
償工匠之勞夫丁之募皆日有給始於癸丑三月為廳
為軒為佐幕為賓榮畫諾有堂宴息有室不日皆成譙
門吏廡犴狴垣墉次第具舉體制宏敞輪奐翬飛儼然
千里之郡矣邦人欲頌公之德紀公之績舍儒者其誰
歟余不獲辭竊謂天下事有志者竟成而事有非一朝
一夕之可集亦非一手一足之能為其事豈易易惟公
於民得之也有素使之也有道平時律己廉持心恕牘
不輕署卒不輒發不施鞭而賦自辦不假箠而辭自服
兩造在庭事輕者釋之以理使不戾其和氣重者得其
情而勿喜凢此皆所以作其遜讓之風道其君子長者
之歸故是役也人之趨之如子弟之從其父兄聞者樂
於勸役者忘其勞猗歟美哉今之仕也耳目聰明不能
周於簿書期會何暇他及亦有苟延歲月視為𫝊舍不
能一日葺寧有不愧於公若公之才試於一州者特出
其緒餘吾知其去是而黼黻帝室柱石明堂有非此邦
之士民所得私者矣同寅協恭實相斯舉敬書於石前
進士陳觀記
重修定海縣記
定海為縣日昔號重地鎮遏戍守異於他所南受諸蕃
絶域之颿舶東控島夷不庭之邦商賈舟楫噴薄出没
據會濟勝實天下之竒觀也皇元考圖受貢益倍于異
代信使香幣渡海歲不絶縣令將迎日疲於供事視公
宇若𫝊舍歲益圮剥至治二年實都君始莅事曰吾受
天子命長邑於是失撫字則奚以仕歲適大歉徵租於
民將不勝逋負計歲所入一萬有竒遂覈其實止輸竒
於官鹽賦歲不登民益以困卒請而蠲若干嚴飭官驛
置隸人以候過客而復其役久而曰吾將治所居以聳
民視瞻一撤以新為楹五十餘瓴甓木石丹漆箭鐵皆
堅緻可永久教諭蔣君昭先列其行事俾為記余謂治
縣莫先於宜民承上意而不鳴其疾苦甚者增羡以求
媚善譽乎何有縣當水陸之衝輒默計歲月得解職即
謝去植仆舉弊終其身未能也若是則實都君之行事
汲汲慕古將有以大其所為夫豈苟計目前之功效者
哉余特記其興造使來者有攷蒋君所述多善政不復
著推其所為舉綱以遺目蓋可知矣是役也尹曹敏中
主簿薛炳悉力贊治故迄用有成泰定二年二月日郡
人翰林侍講學士奉政大夫知制誥同修國史袁桷記
慈溪縣興造記
泰定二年冬十有一月保定孫公楫循行四明至於慈
溪覩其縣治壯麗整密咨嗟徘徊詢諸縣人邑長為誰
咸曰此昔烏瑪喇忠顯之所成也忠顯為縣首治董孝
子祠以化俗次修孔子廟三皇祠曰儒以長民醫以養
民又治社壇嚴其齋宿以謹水旱迺曰迎詔禮賓兹不
可不虔𫝊驛休息宜慎其寒燠興繕既畢始曰吾亦得
以廣居于是矣語未終孫公曰是誠可紀載於是命進
士翁心𫝊為圖俾桷為之記聽事五楹高其前三楹焉
堂曰清清淳化中尹張叔達璽書之所褒因其名而築
之者也挾以吏舍厨湢獄室縣門鼓樓前後有序縣治
之後有小湖湖之中為洲花竹四列風蓮水柳映翳繚
繞為亭以休其居有四曰思政佐治以察民隱也曰柳
意勝覽以樂其神觀也圖既畢復言忠顯之政墾萊
輯亡役不病於民去其姦饕以為政本今其去十有三
年思如一日而其繕營足以支永久於是有驗噫今之
為縣嘗患夫土豪之控持也其始也利以誘之終三年
更徵需斂散一聽其命戶稅更易拱手莫與之抗甚者
為之囊槖可哀也已孫公之來兹邑也其亦有所感表
去尹之美亦將以警夫來者余昔在太史覩循吏之實
書以示後忠顯不求名而名自至孫公之為使者夫豈
計目前以為黜陟哉俾凡今之為縣者廣使者之用心
以成其政績始忠顯之滌篆也漫不可考謹視之實秭
歸縣印言於攸司而更正之其精覈率𩔖是桷雖老尚
當記之泰定二年歲次乙丑冬十有二月甲午郡人袁
桷記
慶元轉運鹽使分司記
國朝定煮海之賦倍於前代邦用是資其選官委任為
不輕兩浙設總司於杭東西屬郡率置分司以董督四
明號為浙東繁夥饑饉薦罹逋負益廣急之則疲勞愁
嘆黧色骨立見於耄稚故受其任者為最難桷官翰林
時預議中書堂嘗白丞相乞減歲額丞相頷其議于時
大臣咸然其說卒以戶部籍不能易是後憂國者迄減
其直繼今善謀邦計之士亦將以有待也泰定元年冬
分司燬三年張侯伯威莅是邦以官楮若干委於郡郡
守郭侯曰兹役不可緩必擇善於營繕者是屬曰阮君
申之縣庠之興君能紹之曰尉周君一䕫尉廨久湮能
起之兹其以是屬僉謀曰取於山里胥是刪鬻於市大
賈以喜將視其材市於民堅完縝密是則不負於郭侯
之教矣六月闡工九月告成聽事崇嚴夾舍拱揖門臺
有叙百堵俱列斧斤鼛鼔不撤于垣周君則曰尉雖不
才囹圄之設非我職矧轉運府設是則益以病盍去諸
復以楮之餘者歸于司官常患不得其人急奉於公怨
讟滋興況復因之以竊其利周君則不然人皆曰作之
登登周君是承去其榜笞民完以熙若是則任其職者
絶叫囂息追逮其賦寧有不登于天府昔之使者遺愛
揭于堅珉矣後之來者登斯堂也藹然仁政將屢書不
絶桷老矣尚當見之泰定四年二月庚寅袁桷記
堂宇
本路
進思堂在舊府治内紹興四年守郭仲荀建咸淳六年
顔頤仲重建
錦堂在舊府治廳後淳祐元年守余天錫新之今廢
鄮山堂在鎮海樓之北宋政和丙申守周邦彦建建炎
兵燬巋然獨存
九經堂宋淳化元年詔頒國子監九經二年守陳充作
堂以藏久而堂圯書散元祐五年守李閎别求九經藏
之胡公幹化賦云太守李侯以雄才碩量剖符此邦下
車之日首布德化訟簡刑措政風肆行冬十二月遊桃
源因故基命工掄才闢九經堂而新之發石刻於黃壁
收斷編於秋草士有成德人知向儒明年春合樂以落
成之且命幹化賦之幹化謂兹堂廢幾百年而再造於
一時非特踵前人之餘芳亦所以揚先王之茂烈是宜
有鴻儒碩德發越辭章播金石而被管絃享鬼神而薦
宗廟僣越不知其愚賦二子言以述盛事其詞曰於鑠
哉皇帝即位之二年也景星明慶雲祥日月耀虹霓藏
風威百蠻鏡照四方乃眷四明位於東南之陽負溟渤
控扶桑倚巨鎮吞長江規圓杯浮奠于中央睿澤弗渥
淳風未揚命李侯兮守是邦虎符東方赤黻載佩標金
軛以為車擁紅旌而為蓋介節俊厲英風爽邁悍卒武
夫氣奪而魂散老姦宿贓星分而蟻潰布冬日之愛戢
秋霜之威畆不輟耒室無停機鳴絃千室安瀾乎四陲
宣化承流若時覆載民無札瘧物無疪癘甘雨飛兮綠
野祥雲擁兮紫塞簡書既靜囹圄既空我政既修我民
既同乃乘雲車控玉驄擁堅甲攢奇峰金鱗耀而月彩
煥兵氛凜而霜雪濛介乎譙門之南入乎桃源之東沖
融窈窕兮紛烟雲之横騖突兀朦朧兮森觀閣之相重
遏風露以為樓兮來空翠於羣峰呀泉脈以為池兮落
天鏡於空中孤亭突波兮浮層嶷之飛鯨横橋插天兮
亘綵錯之鮮虹集余亭兮侯弓侯矢升余堂兮載笙載
鏞霧擁雲隨高車載馳採三老之遺言升九經之故基
覽遺跡之長存悼前人之莫追排綠苔於砌石弔遺言
於折碑春鳳乍驚兮飄荒烟之緜緜落日夕映兮動芳
草之離離鸞鳳矯翅兮紛鬭戰之螻蟻虎豹潜形兮聚
羣嘯之狐狸乃證乎卜筮考乎蓍龜測日月之瑞方究
星宿之躔維踐層巒以抵高浮疎川而相卑軋地軸以
盤根麾天倪而創規均四氣之和卜三農之隙不家至
而申令因子來而為役搜抉乎蒼莽之野採窮乎望洋
之澤剔土髮以為材琢山骨以為石運斤成風乃紀乃
綱累以刻層承以平堂建以雲楣設以虹梁棟上極楹
四旁擁雙闥開六窗鏤楶山檠華榱翼張重簷鴻鶱雕
桷龍驤(缺)兮飛鸞舞鳳(缺)兮垂纓布璫玉
題朝煥兮規日印月皓璧晝鮮兮凝脂截舫古礎平平
兮瓊瑤鍾潤碧瓦鱗鱗兮結綠含光近而視之星耀而
霞燦遠而遡之烟飛而霧揚大創崇基弗冗弗長宏規
偉度既麗既莊亘風霆之表兮插雲霓之旁橫八維之
脊兮扼四方之吭辨山川之殊形區遐邇之異𩔖絡阡
陌之縦橫分郊原之向背縞練橫分兮長江曉轉菱花
斜判兮平湖亂漲凄賦逸響兮日墮瑤海澹露含輝兮
月湧烟障暖浮畫棟兮春雲藹藹清泛玉琴兮炎薰盎
盎香風滿地兮落金波之桂子素影横空兮涷銀潢之
雪浪於是點翠幕張紅筵飛錦書聘羣賢收浩景於雲
間迴天風於日邊烟斜霧横麾節行焉電走雷旋軒車
至焉和鸞雍雍衆賓集焉玉佩鏘鏘太守揖焉蘭馨桂
烈衆饌陳焉鳳嘯龍驚衆樂作焉於是秦國公子以
辯為喜瞪目而視捉襟而起揖晉都先生而語曰昔江
南太守興洪都之新府修滕王之故事合樂大饗羣賢
畢至使王勃賦之侈廣其意𫝊流潤色承以不墜亦可
以贊刺史之遺德揚當世之盛美者矣今先生電掩長
舌星垂方瞳筆動長鯨氣吞秋虹升高堂集羣公適清
宴之未闌仰流景之方融亦可以踵前世之遺芳揚前人
之素風乎先生悠然而笑曰然乎哉昔伏羲之王天下
也四方文明鑒乎太清地不愛其寳天不愛其靈使神
龜出洛負書而行伏羲得之網羅造化包括堪輿融結山
川吞納風霆制為八卦分為四營布六爻之縦横規兩
儀之降升文王繇之而其道悉備仲尼翼之而斯文大
成蓋取乎道之為妙是謂乎易之為經斷三皇始五帝
上逮乎夏商之統下及乎秦周之系典謨貢範訓誥命
誓陳禪遜之紀綱列君臣之分際軌五行之變化位
九州之形勢足以扶天地之運開日月之蔽流睿澤
於天下鞏皇圖於千世孔壁藏之而簡編弗墜伏生
誦之而典章次第蓋取乎事之遺跡是謂乎書之為制
耋老黃童小夫賤工或去國之大夫或列位之三公覽
時事之興廢觀盛德之形容情態交乎前美刺興乎
中詠山川之高深記草木之纖濃則方軸以下申擘圓
清而上通蓋取乎譎諫之義是謂乎古詩之風秉素
王之符抗列聖之辯是褒貶之雄柄揭賞刑之大本鬱
者必發微者必闡亂者必削惡者必翦紀之以歲月分
之以晦旦文之以禮樂飾之以誅勸扶日月而上出漲
江河而東轉蓋取乎紀事之實是謂春秋之典下採成
周上追陶唐揚列聖之素風擷前人之遺芳其制禮也
措三百以提經其辨儀也周三千而布綱其設爵也建
六官而等位其列土也面五侯而尊王朝覲宗遇所以交
諸侯而揖賓客冠昏祭祀所以會男女而寧死喪俎豆
籩鼎所以辨彜儀而昭物軌犧牲粢盛所以享上帝而
薦先王陶匏笙竽所以洽淳思而導和氣圭裳冕弁所
以祀清廟而朝明堂此二禮之垂經所以器範而川防
隨流揚波鈎玄貫理喉襟大道之要羽翼仲尼之旨或
先經而始事或後經而終義或依經而辨理或析經而
合異微而顯兮如長雲翳星炳而不耀志而晦兮如巨
浸含山鬱然高峙婉成章兮如回鱗盤龍彩鳳映流盡
不汚兮如廣溪清江觸山蟠地此三𫝊之餘訓所以提
領而振紀夫然揭大訓示丕彝包裹太極斡旋二儀秦
火熾烈兮斯文不焚梁風浸淫兮斯文不漓嵩嶽可磨
兮斯文不磷江河可竭兮斯文不淄夫潜龍雖神無慶
雲不能雄升海鵬雖大無扶搖不能高飛日月雖明無
隂陽不能扶其運天地雖大無風霆不能示其威是必
表大訓之宏規存素王之遺跡申以齋戒擇以月日篆
以丹青鏤以金石發天語飛宸章錫玉札示四方付之有
司而實兹堂焉豈無故而然哉宏規下蹯法持載於坤
也宏宇上庇均覆燾於乾也大楹居璇柱石堯舜也山
楶層巒鞏固羲軒也離離羣桷矩義之方也差差衆椽
規智之圓也望之崇然形德之體也即之沉然蓄道之
淵也堊以白盛質以示素也飾以丹漆潤以容文也若
回若翔樂之和易也如軒如翼禮之周旋也通衢修塗
敞孟荀之步也墉垣壯址闢楊墨之路也誅茅伐棘夷
老莊之蔓也除貍薰鼠去申韓之蠧也清風掃門洗情
思之氛也明月在戶開性天之悟也是故由不正者不
能得其門行不方者不能窺其牆道不深者不能入其
室志不高者不能升其堂不味於淡不能探書林之實
不玩於玄不能擷文園之芳秦國公子撫席而起稽首
再拜曰不登高山不知天之為蓋不臨深溪不知地之
為載不聞先生之言不知九經之大
修九經堂記(李閱)
上即位之明年九月閱自虞部郎中乞守兹土乃得亳
又明年十月自亳被命來領郡事一日會賓客於束園
之嘉燕堂視其北有遺址荒焉問諸老吏云九經堂基
舊記在焉於是取諸頽垣積壤之間磢滌而觀之乃殿
中丞陳侯充之文也陳侯當淳化二年為州於此方太
宗皇帝以聖謀神斷承藝祖經綸之業以德以功克集
大統散戎馬於寬閒之野休生民於耕鑿之鄉窮日月
之際極舟車所到乾旋坤動霆擊電掃四海之内稽首
畢臣乃張治具謂治之本莫先於儒術宜公卿大夫以
及守令討論經傳求先王所以化民成俗之意庶幾太
平之盛比隆於三代也由是詔以九經賜荆楚湖湘江
吳杭越閩中嶺外諸郡而明獲預焉陳侯戾止見所賜
書咨嗟抃蹈載仰天子之休遂飾廣厦以藏之名曰九
經堂然明於是時更五代干戈之亂幸錢氏保完而歸
聖宋撫育涵養生齒滋夥而學者尚少歲磨月礪為士
者日衆善人以不教子為愧後生以無聞為恥故負笈
而從師友執經而游學校者踵相接焉州舉進士技藝
决科者又相繼而輩出則賜經示教豈不粲然明驗哉
況自浙以東農桑自足而訟少事簡明最為樂土者亦
風化薰陶使然爾然察於此竊又有可歎者蓋事久則
弊且壊者莫不爾自淳化三年迄于今纔百年而九經
既散失無有明之衣冠亦不復有知者堂亦廢而草木
茂焉可以不修乎哉乃率入官之棄材鳩無用之軍工
鑿沼畚土增高舊址加葺而新之且購九經寘其間使
士民復見太宗之遺訓與陳侯經始之迹而時與士大
夫游焉若乃四時登覽之勝江山所得與夫晨昏之間
晦明之變景物錯出不可得而名狀者則有諸君題詠
焉元祐年月十九日記
重建九經堂記
惟我藝祖始受天命紀元建隆吳越錢王俶首奉表修
臣職既又以其弟億假守浙東之四明郡積十有二年
未有職司于王室遂為之請命于天子有詔飭有司加
優禮升其州為節鎮寵以奉國軍號冊命億為節度使
以顯異之於是四明始知有天王之命按舊圖牒其地
濱海狃于霸政前此聲教未被固非有鄒魯儒風晉鄭
人物著見于世逮太宗朝諸所僣偽悉歸輿地車書既
同乃改元淳化詔頒國子監九經于新附諸郡而四明
人始被天朝之賜時守臣陳公充喜於王化思有以聳
動斯民爰卜勝地得高榭於子城東北隅乃錢公億所
創以追勝游者俾葺新之鎮以賜書名之曰九經堂以
風示千里其稱述帝德歸美報上有石刻存焉郡人知
尊經術談王道實始於兹而為政者又有以鼓舞感發
之未幾風移俗易雍雍然詩書禮樂之邦信乎一變至
於道自時厥後襲衣裳吟典籍少而習之長而安之自
謂性稟固然殆不知帝力之所自也歴年多堂宇且敝
嗣而葺之者間亦有人唯元祐五年太守李公閱盡革
其故而鼎新之上以彰睿化下以勸學者其規模壮麗
多見於辭人之賦閱四十年不幸悉焚于兵火又十有
九年更十有四政猶未能復士𩔖每嘆息於斯豫章徐
公輟自禁從始試以此郡既至上體朝廷仁厚寬大之
意政務靜重朞年而有成績暇日顧舊址而慨然曰郡
有此堂事關教化久而未復豈以勞民費財耶今國家
念貽謀之重務先復古如其賦不及民民不知役此何
憚而弗為乃以程畫付屬吏之有幹理者曾不踰時工
告訖功落成之日賓僚相與稱美而形于歌詩者又能
茂明公意以接邦人於道閱歸休于里獲登新堂媿不
能賦日辱公過之屬書其事既固辭不獲命竊惟聖上
方以柔道治天下偃干戈而修俎豆興學校而新館閣
凡稽古禮文之事率皆以次蒐舉乃者親灑宸翰立石
經于太學頒墨本于天下重命有司版鏤九經以增光
祖宗右文之化而四明郡庠方建大閣以藏御書則公
之此舉意固有在異時此郡賢材繼興發越前輩相與
從容思古念舊而推尋本朝涵養所自來然後知是堂
之復自宜特書以詔後人紹興十八年八月丙辰朔謹
記
春風堂在傳觴亭之西守程覃建
芙蓉堂在春風堂之西守程覃建
清心堂在芙蓉堂之西宋隆興癸未守趙子潚建
真瑞堂在熙春之東
衆樂堂在子城西南屹立湖中東南有橋以通來往宋
嘉祐間守錢公輔建
隠德堂在衆樂亭之南紹興十三年守莫將為賀知章
立像而祠焉取李太白之句名以逸老久而圮宋寳慶
三年守胡榘更新之明年仍繪夏黃公之像合祠其中
莫將為之記曰士有負高世獨見之明介然自守以表
於世者不俟招而來麾而去能此者非學也氣也非氣
也識也故識非學之所可致亦非氣之所能使其始稟
之於天渟涵靜默燭萬物之理而不昧平居固已凌厲
清浮俯仰宇宙視一世富貴顯榮若將凂我凡隨所遭
而暫遇之豈復以絲髮許留方寸哉予嘗論疏廣受皆
傅皇太子一日俱上疏乞骸骨揮手樂身於宣帝之時
而龔勝薛方乃以哀鳴就死欲全節於新室攝居之世
管寧抱道懷寳投迹海表終身不見曹氏父子而張翰
顧榮乃以秋風蓴羹酣飲謝事欲求吏於太安四王用
事之日其識相去遼邈矣蓋自漢晉以來至唐得二人
曰賀季真李太白世惟以至博之學邁往之氣知之而
不知其識之絶人遠甚太白天寳初召見金鑾殿供奉
翰林嘗醉詩賦無留意帝愛其才忤高力士擿其詩激
楊貴妃不得官懇求還山帝賜金許之益放傲江湖間
終其身季真開元十三年為禮部侍郎集賢院學士宰
相源乾曜張說夸其兩命之榮明皇自為贊賜之肅宗
為太子遷賓客授秘書監天寳初一病遂請為道士還
鄉里詔賜剡州以居初二子為帝所知時李林甫為相
羅鉗吉網毒滿天下以太白之風標清粹顧不減盧絢
季真風流文章豈在李邕裴敦復之下幾何不遭其誅
鋤乎鳳凰翔乎千仞覽德輝而下之雲鵬已游乎寥廓
羅者猶視乎藪澤二子之識所以絶人遠甚者也季真
於長安一見太白呼為謫仙人而太白在金陵送權招
夷亦曰吾希風廣成蕩漾浮世受寳訣為三十六帝之
外臣即四明逸老賀知章呼予為謫仙人蓋實錄爾則
二子之相與當有神交於窈冥者矣世稱中州清淑之
氣所窮則盛而不過必蜿蟺扶輿磅礴積鬱其間當生
魁奇才識之民四明按東漢地理志乃越之鄮縣地有
句章城及古鄞城皆漢廢城也唐武德初鄞復為州與
&KR0792;姚嚴婺並總于越八年廢鄞為鄮縣開元二十六年
析會稽之鄮置明州取四明山為名實並東海真淑氣
蜿蟺扶輿磅礴積鬱之地宜有魁奇才識之士必季真
乃當之而四明之人初不以季真為鄉人予為明州一
年得湖上茀地為堂以太白所稱季真之名榜之曰逸
老并繪季真之像於堂上尚友千載鳳藻霞觴而想其
遺風焉昔通和先生祖貫子元元和己亥年嘗遇季真
授以至訣言季真得攝生之妙近數百歲不死負笈貨
藥如韓康伯近於天台上升徧於人聽則季真果仙去
無疑予聞仙人左元放許宣平每往來九仙城陽山中蔡
經去亦十二年一至其家得道者或未能忘其鄉里安
知季真不時來還此間耶紹興十四年八月日記
公生明在正堂之後宋守余天錫建未及名陳□繼其
後摹司馬文正公所書公生明三字扁焉
清暑堂在府堂西偏一小里宋淳熙初魏王建中圯于
風守余天錫新之扁仍舊
仁齋宋寳慶二年守胡榘建
鄞縣
晝簾堂在廳事之東面南宋紹興三十一年令宋應建
趙省為之記(記文已見集古考)
寬賦堂在宅堂之左面東紹興二十六年令周升亨重
建
讀書堂宋紹定元年令薛武建
琴堂在寬賦堂之北令王燁建
奉化州
恕堂在廳事之西令榮彝建
仁乎堂廳事之東令榮彛建
龍溪道院仁乎堂之南令榮彝建舊曰仁愛堂
昌國州
大生堂宋主簿王子亨建
慈溪縣
明恕堂在縣治東廡之東宋李招文建
龍虎軒見普濟寺下
定海縣
清輝軒海光閣前宋嘉定十三年令趙珌夫建
清風軒事見正覺寺下
亭
本路
衆樂亭在子城西南屹立湖中宋嘉祐間守錢公輔建
邵亢為之記曰嘉祐六年七月壬寅詔以四明太守錢
君入直左右史之日抵書其友丹陽邵亢曰我雖治明
之日淺然於明人為無恨矣歲和穀穰愁嘆息而驩豫
行我樂與衆人之樂而申之為之亭城西南偏之湖中
而以衆樂名焉吾友為我記之既辭不獲命矣其詞曰
明治故鄮瀕海之都厥初導江源于南山釃為漕河以
入于城吳越肇國兹為輔州率常近親以守以謀湖枝
于河蓋數百畆中為亭觀卉木洲嶼於今百年下下高
高頹圯壊隳存者一毫維時錢君來守此邦此邦之人曰
維政刑毋枉于直曰維教化日遷于良山樵水耘躋之
阜安陶然太和歲以有年邦人怡怡並尋于娛君曰
從事與是同好近而勝者莫湖先焉閼者闢之窪者隆
之昔吏之租削而捐之周為飛梁於以往來合為大屋
鱗舒翼開遠巖近峰烟矗雨青水流庭階激激有聲君
曰從事盍往落之荷房芰盤鳬翻鴇飛飄浮滿前凡州
之人月惟暮春聯航接艫肴酒管絃來游其間環隄彷
徉風于楊柳夕以忘還明人之憂惟使君是求明人之
樂惟使君是度樂乎樂而不與人同樂安在其為樂
哉它山之石以鑱以刻以告後人尚識其略(有詩見集古考)
友山亭在府舊治紹興壬戌守梁汝嘉建今廢
占春亭在春風之南宋淳祐六年制使顔頤仲建今廢
可憩亭在桃源洞西宋淳祐六年制使顔頤仲建今廢
射亭九經堂後宋乾道元年守趙伯圭因舊新之今廢
更恭亭嘉定十六年章良朋建前有二檜取東坡先生
雙童老更恭之義名之今廢
𫝊觴亭在更恭亭北宋嘉定七年攝守程覃建今廢
茅亭在甬東書院南今廢
熙春亭茅亭之東宋紹興癸酉守韓璡建今廢
來芳亭在真瑞堂之東守程覃建今廢
及瓜亭在子城西南百六十步今廢
肅賓亭在望京門裏舊名待賓亭今廢
三江亭鄞江之東舊有亭名三江久廢宋紹興十年守
潘良貴創亭于江之西城之上東渡門之北今廢記云
四明在浙東最為瀕海宜有瓌竒偉特之觀恢登臨
者之心目予到官二百餘日所向局趣狹陋殆未之見
一日送客之東門循城而行大江橫其前羣山拱其外
島嶼出没雲烟有無浪舶風帆來自天際又州之井屋
左顧右盼盡在目中予欣然曰噫嘻此四明之絶景也
於是作亭其上以為郡人遊觀之所夫天下幽巖窮谷
高人達士之所廬固不可以一二數若通都大邑顯顯
在人耳目者不過有美堂岳陽樓滕王閣是數者而已
湖湘樓閣之盛予固未嘗登覽至有美堂則江湖遠竭
目力而僅得之非若此亭可以坐觀而俯揖也然予之
好惡取舍出於私見顧未必公當俟倦遊之君子徜徉
而賦優劣焉江之東舊有亭名三江更兵火壊不復存
此亭之成人謂盡得三江之勝因取其名而榜之亦從
父老之願也紹興十年正月二十八日謹記(有詩見集古考)
鄞縣
魚熙亭在縣治寬賦堂之前
仰高亭宋令王燁建今廢
西亭宋王荆公舊讀書處也今名王荆公臺在廉訪分
司公宇後圃今廢
會别亭在城西宋王安石有詩(載集古考)
昌國州
浮香亭在縣治後
斸雲亭在縣治後
冰壺亭宋乾道六年主簿趙善譽建
廉泉亭在縣治之後
待潮亭在丹山
恩波亭
慈溪縣
環碧亭在縣城之北宋乾道間令陳夀齡建
攬秀亭在縣治之後宋紹定元年令周符建
麗澤亭在縣治之前宋紹興三十一年令鍾確建
濯纓亭在縣治東南
迎麾亭在縣治西南二里
承流亭在縣治東南二里監司郡守經歴送迎之所
定海縣
待賢亭縣東門裏
迎麾亭縣西門裏
無量壽亭宋嘉定十三年令趙善晉建
綠野館宋嘉定十三年令趙善晉建
觀瀾亭縣北一里宋治平中令林旦建許將為之詩云
危亭高處倚岩隈西望蒲昌海浪迴山戴鼇頭天外出
水浮鰌穴地中來千重側崦扶搖沒萬里分流混沌開
令尹觀瀾知道大三年窮邑更淹才
應真亭在縣西煉丹山頂宋治平中令林旦建為之詩
云我愛井泉清來逢井上銘佳名知故里絶巘為開
亭目外仙舟遠雲間拱木青茫然千古意誰與問滄
溟
濯纓亭在縣西一百步宋治平中林旦建詩云早歲逐
浮名塵埃已倦行浩然臨絶岸聊此振煩纓世事隨波
遠吾心自水清營營朝市路誰識孺歌聲
灌木亭在縣西一百步宋治平中林旦建詩云行行竹間
往時此一登臨為有凌霄幹常垂滿座隂海雲生遠日
山月照閒心幸免材為累無言棄擲深
升浮亭在仙掌巖之下宋慶元初令趙善與建
照香亭縣治西宋令趙善與建
香風亭(缺)
竹間亭縣治之後宋治平中林旦建詩云昔人嘗種竹
此意為山林野翠何凌亂羇懷得放吟化龍知有節待
鳳豈無心長望山隂宇風愁不可尋
曲水亭縣治西圃令林旦詩云岩溜抱山急傳觴何太
頻迴看野客醉還笑濁醪醇漢曲人方遠蘭亭跡易陳勞
生無足校疏放即天真
更好亭在縣治西圃
滌塵亭又名東谷泉亭縣東北四里宋嘉定十二年令
趙善晉建
方壺亭縣西北一里宋嘉定十二年縣令趙善晉建
圓嶠亭縣東三里嘉定十二年令趙善晉建
樓閣
本路
鎮海樓在府堂之東偏宋寶祐二年守胡榘建
雙瑞樓在春風堂之南守程覃建因田夫以駢幹之粟
米獻而名之
明秀樓在清心堂之西守程覃建後圯以風
喜雨樓在及瓜亭之上
十洲閣王亘詩山川如幻閣長秋一島飛來伴九洲不
礙漁樵雙槳過何妨羅綺四時遊雲疑泰華分張去
水憶蓬瀛散漫浮禁苑未知湖海樂生綃寫取獻中
州
澄輝閣周諤詩雄建俯空闊下瞻霄漢浮眼將雲漠
漠心寄水悠悠日暖鳥飛鏡月涼魚弄鈎行期分此
景家在甬西頭
紅蓮閣在子城西南八十步大中祥符間建
經綸閣在廳事之西偏宋元祐中令王安石建建炎四
年燬于兵紹興二十五年令王燁重建
奉化州
鎮東樓在縣東北四里市之心宋嘉定中令馮多福建
慈溪縣
清清閣在縣廳後宋淳化中建以縣令張穎清德得名
定海縣
海光閣舊名多稼亭在縣治西北宋嘉定間令崔端學
建
象山縣
望稔樓在縣治西圃宋慶元初縣令趙善與建
臺榭
本路
百花臺太守曹洙建今廢
象山縣
月臺在縣治西圃慶元初令趙善與建
園圃
本路
花嶼(劉珵)
淺深艷冶一枝枝帶露臨風不自持水上紅雲真縹渺
多才却憶退之詩
芳草洲(劉珵)
春水池塘空苒苒長安古道倍依依爭如綠向芳洲遍
不怨王孫去未歸
柳汀(劉珵)
江渡隋堤千萬縷年年折盡最長條誰知煙雨汀洲晩
閒舞東風拂畫橋
竹嶼(劉珵)
翠雲搖曳波心起清影扶疎月際來結實終期丹鳳至
虚心聊映小桃開
煙嶼(劉珵)
閒伴曉雲籠淺瀨半和秋雨羃寒沙溶溶曳曳拖輕素
遮盡漁蓑與釣槎
芙蓉洲(劉珵)
翠幄臨流結絳囊多情長伴菊花芳誰憐冷落清秋後
能把柔姿獨拒霜
菊花洲(劉珵)
金蘂寒香冒雨開清無俗格絶塵埃休嗟不及東籬下
也有幽人載酒來
月島(劉珵)
衆樂亭前(月)滿洲雨餘風靜正中秋桂華冷射千尋碧
十頃湖光爛不收
雪汀(劉珵)
六出花輕巧剪裁瑤林玉砌映南臺冰澌四面寒光合
疑有飛仙月下來
松島(劉珵)
恥隨楊柳嬌春色厭近芙蕖逓暗香直幹凌霜終偃蹇
願為一柱壯明堂
桃源洞在舊府治之後
附錄
馮氏萬金樓(周鍔)
幾年江上夢黃鶴意悠悠百尺獨臨水萬金難買秋杵
聲喧藥市欄影枕漁舟應有壺中客分身向此遊
清斯堂(周鍔)
萬物本空寂浮生方沼中漚輕時出沒萍散只西東檻
外風初息天邊月正融了無塵可濯危坐照衰翁
臨雲閣(舒亶)
高僧終日笑憑欄亦似無心懶出山幾渡好風吹雨散
坐看綵翠落人間
春樂軒(舒亶)
隔水岩花紅淺深花邊相對語幽禽管絃不到山間耳
誰會憑欄此日心
宿鷺亭(舒亶)
雲過千溪月上時雪蘆霜葦冷相依正緣野性如僧癖
親為游魚下釣磯
桃源徑(林旦)
十畝紅桃徑穿花過水西清泉來不斷行客到應迷露
錦披荒䲧晴霞倒碧溪年年春意在常會自成蹊
逓鋪
錄事司
在城急逓鋪元係亡宋宣詔亭基坐落西北隅至元十
三年歸附後置立
奉化州
大橋鋪元州東五里今遷州治前實延祐七年春也
金鐘鋪州東北一十五里奉化鄉一都
南渡鋪州東北二十五里長壽鄉三十六都
陳橋鋪州東北三十五里長夀鄉三十四都
常浦鋪州東北四十五里長壽鄉三十五都
龍潭鋪州東南十里奉化鄉三都
尚田鋪州東南十五里松林鄉十三都
雙溪鋪州南二十五里松林鄉十五都
方門鋪州南三十五里松林鄉十五都
山隍鋪州南四十五里松林鄉十六都
&KR1296;墟鋪州南五十里松林鄉十六都
慈溪縣
西渡鋪
夾田鋪
桐橋鋪
倪橋鋪
夾山鋪
羅家鋪
蔣家鋪
太平鋪
定海縣
凡路府公檄下縣者必入逓鋪本縣惟通衢驛道為無
逓鋪歸附後於苗糧祗候并禁子内輪充近帥府令於
民間有丁無役戸内差點往來走逓承接文檄或外路
文檄往來亦於在城府前鋪承受投放於是禁子管囚
祗候任承直各盡厥職
鄞縣
夾塘鋪
景安鋪
洞橋鋪
新橋鋪
顔橋鋪
社
錄事司
東南隅
天字社地字社
玄字社黃字社
宇字社宙字社
洪字社荒字社
日字社月字社
盈字社昃字社
辰字社宿字社
列字社張字社
寒字社來字社
暑字社往字社
秋字社收字社
冬字社藏字社
閏字社餘字社
成字社歲字社
西南隅
律字社吕字社
調字社陽字社
雲字社騰字社
致字社雨字社
露字社結字社
為字社霜字社
金字社生字社
麗字社水字社
玉字社出字社
崑字社岡字社
劒字社號字社
巨字社闕字社
珠字社稱字社
夜字社光字社
果字社珍字社
李字社柰字社
菜字社重字社
芥字社薑字社
海字社鹹字社
續字社
東北隅
河字社淡字社
鱗字社潜字社
羽字社翔字社
龍字社師字社
火字社帝字社
官字社人字社
皇字社始字社
制字社文字社
字字社乃字社
服字社衣字社
裳字社推字社
位字社在字社
竹字社帛字社
西北隅
遜字社國字社
有字社虞字社
陶字社唐字社
弔字社民字社
伐字社罪字社
周字社發字社
商字社湯字社
坐字社朝字社
問字社道字社
垂字社拱字社
平字社章字社
愛字社育字社
黎字社首字社
臣字社伏字社
戎字社羌字社
遐字社邇字社
壹字社體字社
率字社賓字社
歸字社
鄉都
鄞縣(鄉十一都五十二隅七)
萬齡老界鄉在縣東五里舊有里一赤城村二盛店尚
書今管都四
一都二都三都四都
陽堂鄉在縣東三十里舊有里太白村寶幢東吳今管
都七
五都六都七都八都九都十都十
一都
翔鳳鄉在縣東南四十里舊有里一滄門村隱學今管
都五
十二都十三都十四都十五都十六都
萬齡手界鄉在縣東南一十里舊有里一赤城村二張
村鄧橋今管都六
十七都十八都十九都二十都二十一
都二十二都
豐樂鄉在縣東南四十五里舊有里一石柱村二乾坑
故于今管都四
二十三都二十四都二十五都二十六都
鄞塘鄉在縣南二十五里舊有里一村二姜山銅盆浦
今管都六
二十七都二十八都二十九都三十都
三十一都三十二都
句章鄉在縣南五十里舊有里一夕陽村二高橋市中
今管都三
鎮都三十三都三十四都
通遠鄉在縣西南六十里舊有里一李洪村一環村今
管都五
三十五都三十六都三十七都三十八都
三十九都
光同鄉在縣西南二十里舊有里一青林村二北渡櫟
社今管都四
四十都四十一都四十二都四十三都
桃源鄉在縣西三十里舊有里一石馬村二黃姑林林
村今管都五
四十四都四十五都四十六都四十七都
四十八都
清道鄉在縣西三里舊有里一横山村二高橋沈店今
管都五
四十九都五十都五十一都五十二都
鎮都
甬東隅在靈橋門外
城西隅在迎恩門外
湖田四十四隅在桃源鄉
湖田四十五隅在桃源鄉
湖田四十七隅在桃源鄉
湖田四十九隅在桃源鄉
湖田五十隅在清道鄉
奉化州
奉化鄉州東北
一都二都三都
連山鄉州西南
四都五都六都七都八都九都十
都
松林鄉州東南
十一都十二都十三都十四都十五都
十六都十七都十八都
忠義鄉州東南
十九都二十都二十一都二十二都二
十三都二十四都二十五都二十六都
二十七都
金溪鄉州東北
二十八都二十九都三十都三十一都
三十二都三十三都
長夀鄉州東北
三十四都三十五都三十六都三十七都
三十八都
禽孝鄉州西北
三十九都四十都四十一都四十二都
四十三都四十四都四十五都四十六都
剡源鄉州西
五十都五十一都五十二都
昌國州
富都鄉占東北
一都二都三都四都五都六都七
都八都九都
安開鄉占東南
一都二都三都
金塘鄉占西南
一都二都三都四都
蓬萊鄉占東北總五都今併為三
三都五都三四都
慈溪縣
西嶼鄉
七都八都九都十都十一都十二都
十三都
德門鄉
一都二都三都四都五都六都
石臺鄉
十四都十五都十六都十七都十八都
十九都
金川鄉
二十都二十一都二十二都二十三都
二十四都二十五都
鳴鶴鄉
二十六都二十七都二十八都二十九都
三十都
定海縣
清泉鄉
一都二都三都四都五都六都
靈緒鄉
一都二都三都四都五都
崇丘鄉
一都二都三都四都
靈巖鄉
一都二都
太丘鄉
一都二都
海晏鄉
一都二都
象山縣
歸仁鄉
一都二都三都四都五都六都七
都八都九都
政實鄉
十都十一都十二都十三都十四都
十五都十六都十七都
遊僊鄉
十八都十九都二十都二十一都二十
二都二十三都二十四都
延祐四明志卷八
