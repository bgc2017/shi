延祐四明志卷十七
元袁桷撰
釋道攷
禪院
阿育王山廣利寺縣東三十里晉義熙元年建梁武帝
賜阿育王額宋大中祥符元年賜名廣利大覺禪師懷
璉居之名振天下皇祐二年懷璉居東京淨因院仁宗
召對賜食御製釋典頌并提綱語句授之治平三年英
宗詔歸山熙寧三年建宸奎閣寺有釋迦如来真身舍
利塔内有一角金鐘舍利在焉高宗賜號曰佛頂光明
之塔嘗取至禁庭寺東北山上有所謂迦葉佛左足跡
上有東塔院傳者謂劉薩阿所禮舍利塔湧出之處西
塔院去寺五十步塔乃唐明皇時建也寺東二里有無
相庵大慧禪師作
道宣感通傳
晉大康二年并州離石人劉薩阿生業弋獵因病死而
復蘇云在冥中見一梵僧語之曰汝罪深重應墮惡道
今洛下齊城丹陽會稽並有古塔及浮江石像悉阿育
王所造可勤求禮懴當免斯苦薩阿更生乃祝髮為僧
更名惠達東詣鄒縣入烏石嶴結茅㠯寓徧訪海涘名
山忽一夜聞土下鐘聲即標識其處越三日見梵僧七
人行道空中地形如湧為方壇狀神光照映因劚土求
之得一石函中有舍利寳塔六僧騰空而去一僧化為
烏石因以名嶴焉
會稽記
晉相王導初渡江有道人神采不凡自言来從海上告
導曰昔與阿育王同遊鄮縣安真身舍利塔阿育王與
真人捧塔飛行虚空入海諸弟子攀引不及一時俱墮
化為烏石如人形名僧傳云昔時神人捧塔飛行海上
弟子中有未得道者墮地化為烏石猶作人形上有袈
裟文至今村名塔嶼嶴名烏石今烏石在寺前數里屬
鄞縣塔嶼村相去又十五里屬定海謂東塔院為舍利
湧出之處
天童山景德寺縣東六十里晉永康中僧義興誅茅結
屋山間有一童子日給薪水後既有衆遂辭去曰吾太
白也上帝以師篤道行遣侍左右語既不見故曰太白
禪師寺經兵火唐開元二十年僧法璿復故迹建精舍
於山麓之東正字萬齊融造多寳塔於西南隅後徙寺
於太白峯下乾元初相國第五琦奏請天童玲瓏巖為
寺名後僧清閒建食堂咸通十年為天壽宋景德四年
賜今額紹興初宏智禪師撤而新之淳熙十六年僧懷
敞建千佛閣日本僧榮西從敞遊歸其國致百圍之木
以來寺側有虎跑泉石松夾道二十里梵宇甲東
南
虎跑泉玲瓏巖等詩並見集古攷
大慈寺縣東六十里宋嘉定十三年史丞相彌遠創立
為功德寺
大梅山護聖院縣東南七十里唐貞元中法常禪師始
誅茅結奄開成元年建寺曰上禪定會昌廢大中復建
名觀音禪院柳公權書宋大中祥符元年賜今額其山
盖漢梅子舊隠也法常禪師偈曰摧殘枯木倚寒林幾
度逢春不變心樵客遇之猶不顧郢人那得苦追尋
一池荷葉衣無盡幾樹松花食有餘剛被世人知住處
更移茅舍入深居
大梅山保福縣南東七十里唐正元十二年建號北蘭
院大中元年改報國仙居宋大中祥符三年賜今額與
護聖同一山汪大猷有記
仗錫山延勝院縣西南一百二十里唐龍紀元年天童
山紀禪師飛錫至此建宋寳元二年賜今額寺前有石
巖高丈餘上刻四明山心四字乃漢隷也
金峨山真相寺縣東南八十里舊號羅漢院唐大歷元
年建宋治平元年賜額
金文山惠照寺縣東南七十里舊號金文懴院唐乾寧
二年建宋治平元年賜額
五峯山崇福寺縣東五十里舊五峯院晉天福六年建
宋大中祥符三年賜額
東山慧福寺縣東南四十里舊號福昌院宋淳祐七年
鄭丞相請於朝增田重建為功德寺改賜今額
跘跨山崇果寺縣東五十五里晉開運二年建宋大中
祥符三年賜今額
普淨寺縣西南七十里舊號頂峯庵宋建隆二年建大
中祥符三年賜今額
四明寺縣南二十里舊號鄞水院唐天福二年建宋大
中祥符元年賜今額
白雲延祥寺縣東南八十里宋乾德五年建大中祥符
三年賜額
法忍寺縣西南六十里舊號定光院唐咸通元年建宋
治平二年賜額
西延壽寺縣南四十里舊號永福院唐中和六年建
翠嵓山移忠資福寺縣西南七十里舊號翠巖境明院
唐乾寧元年建宋大中祥符元年賜名寳積禪院嘉泰
四年前張參政請院為功德寺賜今額
報忠福善寺縣西南七十里舊號峒山院唐光啟二年
建宋大中祥符元年賜名彰聖本甲乙徒弟院乾道四
年改充十方禪院嘉定二年加賜前額踞□山東南支
衆峯環合狀若芙蓉是年樓參政鑰請為功德院賜今
額
佛隴山積慶顯親寺縣東六十里唐咸通十三年建宋
治平元年賜名保安慶元六年充恭淑皇后宅齊王府
功德院
教忠報國寺大慈山丞相史彌遠功德寺
妙智寺大慈山丞相史彌遠功德院
霞嶼寺在縣東南六十里東錢湖之心小嶼兀然於其
中大資史巖之鑿山為觀音洞髣寳陀之山因建以奉
且割田以贍
教院
資教寺縣西四十里舊號廣德院周顯德元年建宋治
平元年賜額
悟真寺縣東南五十里漢乾祐二年建宋治平元年賜
今額
栖真寺縣南六十里隠學山唐建中二年建號隠學寺
宋大中祥符元年賜額
惠光寺縣西南四十里唐咸通八年建名小江宋大中
祥符三年賜額院嘗有妖僧塑神像納老烏於其腹以
術呪之使為禍福於人而邀利民之有災患者不禱其
神則不寧乾道中守張津知之追妖僧至庭下具得奸
狀遣吏剖其像果有死烏杖其僧而逐之民以安
息
治平寺縣南三十里後唐清泰二年建名保豐宋治平
元年賜額
廣壽寺縣東五里周廣順元年建號崇慶院宋慶歷七
年賜額
廣嚴寺在縣東四里舊號華嚴院晉開運元年建宋治
平二年賜額
布金寺縣西南三十里宋寳元二年建治平二年賜額
海惠寺縣南三十里舊號廣利以院之祖師廣利大師
得名治平二年賜額
興教寺縣南五十里舊號小溪興福院唐咸通八年建
宋治平元年賜額
普和寺縣西南五十五里漢乾祐二年建名靈影宋慶
歷七年賜額
圓通寺縣南三十五里唐天祐十年建名東林宋治平
二年賜今額
鄧橋廣福寺縣東南二十里宋天聖四年賜名壽聖紹
興三十二年改賜額
普安寺縣南五十里梁乾化二年建名茆山宋治平元
年賜額
明心寺縣南三十五里晉天福五年建名厲山院宋治
平二年改賜額
惠燈寺縣東南二十五里舊號朱村院宋建隆二年建
治平二年賜今額
福聖寺縣東南四十里舊號東山塔院宋乾德四年建
治平元年賜額
清修寺縣西南八十里舊號清涼院宋乾德二年建大
中祥符元年賜額
普照寺縣南七里舊號明福院宋乾德二年建治平二
年賜今額
辨利寺宋端拱中建舊為史丞相彌遠功德寺
慈悲普濟寺東湖月波山下宋淳熙五年建
普光寺(缺)
教忠報國寺宋紹興二十年建淳熙六年賜額
寳華寺大慈山前史丞相彌遠功德寺
普恩寺在縣東五十里皇慶二年儒人陳泳施財剏建
復割田以贍其子廷藻於延祐元年申告有司達於帥
府請今額
律院
寳巖寺縣西南五十里舊號孝義院唐元和十二年建
宋大中祥符六年賜額王荆公有詩
廣修寺縣東六十五里晉天福五年建宋大中祥符元
年賜額
普提廣福寺縣東南八十五里唐乾符六年建宋大中
祥符三年賜額
禪巖寺縣西南八十里唐貞元元年建寺東有巖穴可
坐百餘人舊有僧言法師修道之處因巖名寺曰禪巖
今為律院
慈雲寺縣南三十里漢乾祐二年建名李浦宋治平二
年賜額
法雲寺縣東七里宋乾德六年建號甬東浴院治平二
年賜額
多福寺縣東五里宋乾德三年建治平元年賜額
悟空寺縣東南六十里大慈山前史丞相彌遠功德寺
甲乙院
栖心崇壽寺縣東五里舊號東津禪院唐大中十二年
分寧令任景求捨宅建請心鏡大師居之僧姓朱既居
於此會剡寇裘甫轉掠四明有衆數萬縱兵入寺師燕
坐禪定神色不動賊衆愕然悔過作禮倒戈而退咸通
二年寇平郡奏其事請以栖心名寺旌師之德宰相裴
休為之書扁七年師化謂其弟子曰後三年當焚我窆
於天童山忽一日有異香發聞弟子相謂曰師有遺言
今三載矣異香其啓我乎乃發龕茶毗之儼然如生獲
舍利數千顆丹翠交輝敕諡心鏡塔名壽相天童亦有
舍利塔焉刺史崔琪狀其行於碑宋大中祥符元年賜
額政和八年四月七日御筆以有常住莊産寺院改建
神霄玉清萬壽宫州以寺充焉久之復舊
唐心鏡大師碑(崔琪)
釋氏之宗也得了悟真機則曠劫不礙自釋迦去世至
曹溪以降指心傳心祖系綿續下分萬𣲖不墜本枝故
得之者則迥超覺路坐越三界大師之道契萬𣲖之一
流也大師諱藏奐俗姓朱氏蘇州華亭人也母方娠及
誕常聞異香則知兜率降祥来從百億劫幼懷貞慤長
契玄奥松風水月未足比其清華仙露明珠詎能方其
朗潤故以智通無累神測未形越六塵而迥出隻千古
而無對為兒時常墮井有神人接持而出丱歲出家師
事道曠禪師弱冠詣中嶽受具戒母念其遠思之輒泣
因一目不視及歸省母即日而明母喪哀毁廬墓徵瑞
備顯由是名聲翕然歸敬者衆因欲絶茅誅木與禦燥
濕遽感財施充積堂廡乃崇院側有湖湖有妖神漁人
禱之必豐其獲罾罿交翳腥羶四起大師詣其祠而戒
之鱗介遂絶後挈瓶屨以歴湖山靈境異迹遊覽將畢
復詣五洩山遇虚默大師一言辯析百契符會噫顯晦
之道日月之所照也聖教其能脱諸故會昌大中衰而
復盛唯大師居之瑩不能惑所謂焚之不熱溺之不濡
者也洎周洛再構長壽寺敕度大師居焉時内典焚毁
梵筴煨燼手緝散落實為大藏故南海節度楊公典姑
蘇日請大師歸於故林以建精舍大中十二年分寧宰
任景求舍宅為禪院迎大師居之剡寇裘甫率徒二千
執兵晝入大師冥心晏坐神色無撓盜衆皆悸懼叩禮
逡巡而退寇平郡中奏請改禪院為栖心寺㠯旌大師
之德凡一動止禪者畢集環堂擁榻堵立雲會大師學
識泉湧指鑒岐分詰難排疑之衆攻堅索隠之士皆立
搴苦霧坐泮堅冰一言入神永破沈惑㠯咸通七年秋
八月三日現疾告終享年七十七僧臘五十七先是命
香水剃髮謂弟子曰吾七日在矣及期而滅門人童弟
號躃泣血乃窆於天童巖弟子培墳藝樹三載不間忽
一日異香凝空遠近郁烈弟子相謂曰昔奉大師遺囑
令三載之後當焚我身今三載矣異香其啓我心乎乃定
厥議揭龕發塔再睹靈相儼若平生以其年八月三日
禮法茶毗於天童巖下祥風瑞雲竟日隠現獲舍利數
千顆紅翠交輝白光上貫十三年弟子戒休齎舍利述
行狀詣闕請諡奉勅褒誄諡曰心鏡塔曰壽相嗚呼菩
薩之變通也出顯入幽示現無極其可究乎大師自童
孺距耆耋陳言措行皆貽感應復以證前生行業知示
滅之日時苟非位躋十地根超上品孰能造於是乎在
長壽寺時謂衆僧曰昔四明天童山僧曇粹乃吾之前
生有墳塔存焉相去遼遠人有疑者及追驗事實皆如
其言景求將迓大師也人或難之對曰治宅之始有異
僧令大其門二十年之後當有聖者居之比大師至止
二十一年矣初大師將離姑蘇為徒衆留擁乃以㯶拂
與之曰吾弗在此矣爾何疑焉及大師潛行衆方諭其
深意又令寺之西北隅可為五百墩以鎮之衆曰力何
可及大師曰不然作一墩種柏五株即五百墩也凡微
言奥旨皆此𩔖也至若闢玄關諭生死弘敷至賾不備
論咸通十五年琪祗命四明郡戒休㠯其跡徵余之文
遂直書其事以旌厥德銘曰空王設喻煩惱無涯唯大
師心照盡塵沙大師降靈吳之華亭方娠載誕厥聞惟
馨童蒙墮井神扶㠯寧母思𦕈目歸省而明漁人禱神
其獲豐盈一戒祠宇施罛莫嬰像教中虧貝葉斯隳手
集三乘遺文可披識羊祜環知仲尼命正色兵威寄詞
譚柄我来作牧空企音塵琢兹貞石庶乎不冺
景德寺縣西三十里宋寳祐元年間建
延福寺縣東南二十里唐大中十三年建名天王宋治
平元年賜前額院有天王像
資聖寺縣東北一里半舊號漁浦門外院宋太平興國
二年建天禧四年賜額
寳林寺縣南三十五里舊號報國西林院晉開運三年
建宋治平元年賜額
延壽廣福寺甲乙教院縣東南六十里舊號延壽王院
晉天福二年建宋熙寧元年增壽聖二字紹興三十二
年改額
禪寂寺縣東南三十五里宋雍熙二年建治平元年賜
額
尊教寺縣東南四十里晉天福三年建名惠日宋治平
元年賜額
能仁寺縣西南十里宋乾德中建號東安宋咸平六年
改承天院政和七年五月改前額俗呼南承天
聖壽寺縣西南六十里唐咸通五年建宋太平興國三
年賜額
法慈寺縣西南七十里舊號鳳山院唐咸通七年建宋
治平三年賜額
崇法寺縣南五里舊號焚化院宋乾德五年建大中祥
符三年賜額有鄞女墓
大悲寺縣東十五里舊為金蓮庵上橋林氏所建宋紹
興年間改庵為大悲寺
天壽寺縣西南六十里舊號天井院宋建隆元年建治
平元年改賜額按周銖天壽院記云四明山西南諸峯
惟灌頂定光為最高旁有瀑布瀉於兩山萬疊之間其
下有三井泓然澄深清徹見底是為天井歲旱禱於井
隨求而應有金線蜥蜴之狀出而赴感興雲雷沛甘澤
為一方千里之惠而年穀用登初僧有道凝者来自福
堂建室百楹於井上鄉人遂以天壽名之丐於朝而得
賜額焉
青山惠安寺縣東四十里晉天福三年建宋大中祥符
三年賜額天祐元年中元日有十六僧現於山頂逡巡
而滅又名其寺曰羅漢院
普寧寺縣西南五十里舊號天王院唐咸通十三年建
宋大中祥符三年賜額
空相寺縣西南七十里舊號四明保安院晉開運二年
建宋治平二年賜額
方廣寺縣西南五十里舊號泗洲院唐咸通十一年建
宋治平二年賜額
國寧寺縣西十五里宋大觀二年建賜額
妙智寺縣西南七十里舊號觀音庵漢乾祐二年建宋
治平元年賜額
慈福寺縣東三十里舊號盛店保安院周顯德二年建
宋治平元年賜額院舊有禅師者年六十餘日誦妙法
蓮華經三十餘年如一日以部計之萬五千矣世目之
為全法華淨照禪師臻老既詩之士大夫從而和之甚
衆最後黃山谷一詩云攝意持經盡劫灰人間處處妙
蓮開他時誦滿三萬部却覓曹溪一句来
慈恩寺縣西南九十里舊號小溪松巖院晉天福九年
建宋治平二年額賜
明覺寺縣東六十里舊號明堂院唐寳歷二年建宋治
平元年賜額寺有在在堂前直龍圖閣舒亶記併有詩
十二絶
不管霜毛不貸人一年舊了一年新山忩未曉聞山樂
可是梅花漏泄春
風吹雨脚細於絲冷暖渾如寒食時不待千山消盡雪
小紅已到杏花枝
沙溪過雨半清渾徑石高低帶雪痕又見山農話春事
腰鎌兩兩喚兒孫
斷橋高下路横斜隔水人烟四五家雨後一枝紅帶雪
風流不道有巖花
一溪高自樸巖来寺在巖腰水抱回林下老僧相顧笑
柴門今始為君開
高低深淺逐隂晴一簇林巒畫不成誰道青山怕雲點
白雲點處轉分明
四山面面玉成圍只許閒雲去又歸更有小軒人不到
落花狼籍點苔衣
只見青山無水聲到頭耳目未全清年来賞遍江東寺
纔入今宵睡未成
六國干戈擅霸圖先生談笑有工夫不知當日縱横夢
曾識水聲山色無
榛棘叢中舊草堂千年誰復辨興亡纍纍付與張儀印
珍重空中一炷香
枉將風月惱肝脾懶復雕鐫出小詩盡日焚香面山坐
捲簾時與夜僧棋
小白山前大白山兩山強坐屬僧閒何時卜築三椽地
黃帽青鞋日往還
普光寺縣東四十五里舊號光化院晉開運二年建宋
治平元年賜額
淨衆寺縣東二十里舊號齋堂院宋開寳二年建治平
二年改賜額
珠山淨土寺縣東六十里晉天福元年建號珠山院宋
治平元年賜額
阮山廣福寺縣東九十里漢乾祐二年建號阮庵宋熙
寧二年賜壽聖院額紹興三十二年改前額
多寳寺縣東南八十里舊號管江院宋開寳元年建治
平二年改賜額僧則為慈溪方氏子也始生遇相者曰
此兒出家則成道長入多寳院師若旻大智照公照公
講於錢塘祥符東院師與其徒六人服勤左右學益通
號六羅漢凡有資承大智可之遂傳其要歸住多寳訓
講如大智告學者戒以不犯為本律以持守為功念念
常存淨度立至忠肅陳公瓘與相好超然心契晩辟穀
不食趺坐而逝天大暑數日不掩龕色不變也建塔院
之西山前敷文閣待制龍舒朱翌為銘
法度寺縣東南八十里舊號寳慶院唐乾寧元年建宋
大中祥符元年賜額
雲龍寺縣東南二十五里
資福寺縣西南六十里唐光啓二年僧志回建光化四
年賜名廣學同光四年改名隠學宋大中祥符元年改
名資壽咸平三年賜額為前宣參政繒功德寺(記攻媿作)
保安寺(缺)
雷峯傳善寺宋參政宣繒功德寺
勝像寺宋史越王功德寺
大中祥符寺縣東五十里晉天福三年建名西溪宋治
平三年賜名法寳嘉定中尚書史彌堅請為功德寺十
七年改額
天福寺縣西南八十里宋治平中建
寳壽寺縣南五十五里初為華藥嵓龍湫庵宋淳熙間
僧明哲所剏景定三年移請杭州長生橋東廢寺寳壽
院額歸寺
廣恩崇福寺袁越公韶為其父衛公建王尚書有記
淛河以東山水名天下四明為最出四明西門至林村
行六七里曰桃源循源而入虬騰駟奔氣勢奇峭紫巖
為最溪清谷窈楸檟鬱茂是為太師袁衛公之阡公篤
厚好善用昌大厥家嗣子尹神京貳樞庭相攸紫巖之
陽俶建梵宇遹承先志奉大士像而法華手澤藏焉請
於朝賜名廣恩崇福秀㮣瓌觀甲於諸方奥殿穹堂儼
然寳地林霏巒翠獻狀几席松風澗泉與鐘魚相答剏
基鳩役匠成於心則住持僧可仁也輪奐之媺田疇之
闢仁皆躬服其勞雅人勝士来遊而嘉嘆之惟古者體
貌大臣推本德善之積廟祀其祖禰施於烝彝鼎近世
又即緇廬寓蓼莪寒泉之思於是錫命以寵靈之盖君
子謹終追遠無不用其極而遇大臣之禮亦至矣哉夫
秉彝好德人之良心釋氏以空寂為教若外乎倫紀然
其書有大報恩篇言孝與儒合是故致嚴致慤而宫室
之以薦苾芬於九原禮可以義起也觀於斯者愛敬之
心油然生矣余謂善必有慶如殖斯穫非以徼福也教
子以食其報可謂使為善者勸一宜書仰飛雲而俯拱木
著存不忘於以詔萬子孫勿替引之二宜書披壞壤經
營用力勤刻意專南豐所為稱學佛者將以勉吾儒也
三宜書寺經始於紹定庚寅之孟秋越淳祐乙巳季夏
攷成是歲之秋可仁請識歲月詔永久遂書其事於石
郡人王應麟記
崇報寺縣東五十里宋提刑史彌正建
城東化城院縣東十五里宋時有吳僧德安擕道錫自固
二道侣禮阿育王塔至此地訝其孤迥遂剏數椽為緇
徒憩止之處寳祐元年圯於風過者嗟嘆時安與錫皆
亡矣惟自固存焉固欲復舊圖而未遂郡人㠯為道墐
相望義聚遺骼從浮屠法作佛事而悼之固尸厥事事
已有餘貲衆為固鬻牒了身事固乃以所得牒集衆財
悉以興土木緝成舊緒築海塗為良田名曰化城院後
衆為固祝髮白郡就正主席
天壽保國接待院在縣東二十里皇朝至元二十三年僧
大逵建元貞二年總統所立前額
慈濟寺縣東三里皇朝大德八年楊秀建至大二年頒降
聖旨護持賜額
二靈寺縣東六十里宣和間陳正言捨山以建號曰金
欄
福林寺縣東南六十里至元三十年僧圓珏建聞於有
司議額
壽國寧親寺(缺)
靈濟寺在縣東二里嘉定十二年史衛王建俗呼靈濟
庵至元十六年火重建
翠嵓山寳積寺縣西南七十里宋乾道三年賜額
天壽重興寺縣西南五十里至元二十一年僧永明與
徒弟惠涓一靖買厲民庵改建
海會庵在縣西二里許首僧妙壽俗姓楊鄞中儒流也
延祐甲寅與其徒募緣得地十餘畝築屋二十餘楹乞
食自活以接四方因名海會禪庵
尼寺
廣智院縣東五里大德十年建
雲居寺縣西二里至元十七年淨心建徒弟起宗自安
等甲乙住持
奉化州
雪竇山資聖禪寺州西北五十里舊名瀑布寺唐光啓
中置咸通八年重建改名瀑布觀音禪院宋咸平三年
請今額至元戊子燬住持僧善来重建初宋仁宗夢二
龍争珠遍下名山圖寫山形進奏寺前兩澗合流中有
木林護珠遂號應夢道場南有隠潭東有石蒼潭前有
含珠林千丈巖瀑布有亭三曰飛雪曰妙峯曰潄玉吕
夏卿資聖寺明覺大師碑云夫真空不空是有無證
寂滅不滅是往來相佛以權實之法開頓漸之徑
使隨器而趨之有不離道場得大智慧有難行苦
行為人天業日月為明矣而盲者不見睫毛舟枻
可濟矣而溺者淪於波浪人之未有惡萌而忘濟
者其心一也其塗異矣昆蚑之性羣行食啄倦則息
觸則避求所以安樂不待教而能也人之於貴賤貧富
壽夭得喪不知自然之分愛惡悲欣廉貪静躁糾纏桎
梏無所解脱晝勞形骸夜勤夢寐至於老死且不知息
彼昆蚑知所以安樂人顧不能也佛之教人推性命之
際以極天地之外乃至觀身如掌中物傳付法寳不寓
文字是謂禪那山岳之大有時而泐金石之剛有時而
刓形器之用也我則異於是無去無住無聚無離不見
於内不見於外不見中間自利義也利他仁也是為涅
槃妙心諸佛法印無上微妙祕密圓明真實正法眼藏
佛以授摩訶迦葉傳僧伽棃衣㠯待補處出世為成道
之符自是衣法相傳二十有七世香至王子初入中國
諡曰圓覺圓覺傳大祖大祖傳鑑智鑑智傳大醫大醫
傳大滿大滿傳大鑒大鑒藏衣傳法而已大慧繼之大
寂承之其後皆以所居稱若天皇龍潭德山雪峯雲門
香林智門此其世次也禪師諱重顯字隠之大寂九世
之孫智門之法嗣也俗姓李氏母文氏㠯太平興國五
年四月八日生大師於遂州始生瞑目若寐三日既浴
乃豁然而寤屏去葷血不習戲弄七歲有僧過其門挽
持袈裟喜不自勝聞梵唄之聲輒泣下父母問其故懇
請出家父母執不可師不食者累日咸平中終父母喪
詣益州普安院仁銑師落髮為弟子大慈寺僧元瑩講
定慧圓覺疏師執卷質問大義至心本是佛由念起而
漂沈伺夜入室請益往復數四瑩不能屈乃拱手稱謝
曰子非滯教者吾聞南方有得諸佛清淨法眼者子其
從之待子之来也久矣師於是東出襄陽至石門聰禪
師之席居三歲機緣不諧聰諭之曰此事非思量分别
所解隨州智門祚禪師子之師也師乃徒錫而詣之一
夕問祚曰古人不起一念云何有過祚招師前席師攝
衣趨進祚以拂子擊之師未曉其旨祚曰解麽師擬答
次祚又擊之師繇是頓悟尋往廬山承天林禪師道場
問之曰法爾不爾云何指南林曰只為法爾不爾師遂
拂衣而退衆皆股慄有毁於林者林諭衆曰此如来廣
大三昧也非汝等輩以取舍心可了别也師辭往池州
景德寺為首座為衆解肇法師般若論知州曾公至以
果子抵於地曰古人云不離當處常湛然即今在何許
師指景德長老曰凡此長老亦不知落處曾公云上座
知也不得無過師曰明眼人難瞞師南遊杭州住持蘇
州洞庭翠峯嗣智門也未幾曾公出守明州手疏請師住
持雪竇資聖蘇人固留不可師曰出家人止如孤鶴翹
松去若片雲過頂何彼此之有雪竇本智覺禪師之道
場智覺亦雪峯五世孫備傳琛琛傳益益傳韶而壽維
之智覺其號也一法同源而地有盈虚師之至猶家焉
決潢洿變清泚掖躄偃争迅馳州邦遠近輻凑下坐駙
馬都尉和文李公表錫紫方袍侍中賈公又奏加明覺
之號住持三十一載度僧七十八人先是門弟子建壽
塔於寺之西南五百餘步一日命侍者洒掃塔陳亭行
至山椒歴覽久之曰自今過此何日復至左右皆大驚
衆迎師還師亟詣塔所衆皆號泣隨至塔前或曰師獨
無頌辭世邪師曰吾平生患語之多矣翌日出杖屨衣
盂散遺其徒有問疾者留食殷勤與之約曰七月七日
復来相見是夜盥浴整衣側卧而滅時皇祐四年六月
十日俗壽七十三僧臘五十夏以七月初六日入塔如
師之約嗚呼師得妙用善機不取諸法故能知去来達
性命故方是時升堂皇游牆藩者悟性相體空頓息萬
緣為大乘法器曰義懷在和凡百五十人傳其法於天
下彼遮護意根網絆初心背覺合塵逐念流徙得少為
多妄立知見雖三詣投子尤陟洞山師亦援手濡足而
無以救之是猶孔子之有宰我孟子之有盆城括非其
師之過也自師出世門人惟盖文軫圓應文政遠塵允
誠子環相與裒記提唱語句詩頌為洞庭語錄雪竇開
堂錄瀑泉集子英集頌古集拈古集雪竇後錄凡七集
師患語之多而其徒悵然猶以為編攟有遺盖利他之
謂也予得其書而讀之二十餘年矣雖瞻仰高山而祿
利所縻無由親近使得稽前首避席霑被法雨覺寤塵
勞庶幾可教者今蔑如之何師辭世十有三年碑表未
立餘杭僧惠思撰行業錄與其徒元圭覺濟大師悟明
繼踵過門裒文請銘以予跂慕之心重之以門人之請
之勤抑有待耶愚公叩壤以移山雖不量力其誠則至
矣謹焚香再拜繫之銘曰噫憃愚皆本源一念異生二
根勝與劣駟馬奔嗜所得自詐諼失大道南北轅艾至
老踰朝昏正遍覺天人尊迷者挽溺者掀朝暾出彗霾
雲渴得漿寒得薪悟報化知非真趣安穏擺客塵王叔
生廣佛事破六宗應彈指法来東非會際信衣傳隻履
逝頂五山真法器立積雪殊其臂忍非忍得法髓債必
償有裔嗣皖公潛佛日翳翩南游立如椔乞解脫彊哉
慧攘蜂蠆神兵衛破頭峯衆雲從横六氣釃二宗教任
意付懶融黃梅兒陌上童關七相了諸空聖服勞杵臼
傭和心偈掊争鋒夜南鶩懷是逢帝稽首睎下風舟復
新葉歸叢有道得無心通世有承四衆依燈相續壎應
箎師異稟自孩提升腴雋蹈聖梯慈固拒不得施起恭
孝終苴縗銑落髮瑩質疑漢之東得我師扶盲瞶柞荒
菑昔無有今委蛇遇霑洽發萌荑淫竈鳴鐘未簴魚目
藏明珠吐巋二山下儋負来萬里足繭踽訇春雷披蟄
戶辨縛解決去住沃醍醐㪺甘露百五十胄蕃舞窮車
轍誦句語瞻骨目軸繪素遠胡越近杖屨捐麄相悉開
悟山茀鬱泉咿幽虎跡交鼪猱啾塔門閟柏松樛天南
垂海彪彪囊破褐笈單裯来環繞五體投名韁身祿飽
喉狃怨憎甘鮑鱐睨真乘等贅疣慶我生辨薰蕕蘄誘
掖邈無由琢堅石攄我憂方干題云登寺尋盤道人烟
遠更微石窗秋見海山霧暮侵衣衆木隨僧老高泉盡
日飛誰能厭軒冕来此便忘機曾少卿題飛雪亭云玉
虬垂處雪花翻四序雷聲六月寒憑檻未窮千丈勢請
君巖下舉頭看樓攻媿和云驚見銀河空外翻湍飛千
丈有餘寒下流不用長勞望祗向銀河頂上看又高元
之題云危亭上拂烟霧光蒼崖深到蛟螭穴天河飛来
破山翠寒入疎林風自發翻珠錯玉無時歇巖前散作
千秋雪寒聲蕭蕭凛毛髮白雲朵朵翔空滅飛流濺沬
入毫端天與一詩為題絶樓攻媿題錦鏡橋亭云兩溪
赴壑若奔虬此地端能截衆流三板放開千丈雪一奩
照破四山秋幾年空自存公案今日重新指路頭珍重
老師成勝事清名當與此山留又題妙高峯云一峯高
出白雲端俯瞰天涯千萬山試向岡頭轉圜石不知何
日到人間四明僧希顔題云鴛鷺池塘芳草雨綺羅簾
幕杏花風何如月在闌干夜長嘯一聲千嶂中又鄭丞
相清之題云陸地芳洲擁翠翹巨靈穿石衮雲濤摶空
蒼鳳欲飛舞奔海玉龍争怒號萬象横陳坤軸富一亭
平挹月輪高獨醒未覺孤清景笑酌寒泉讀楚騷攻媿
題千丈巖云圜嶠移来東海東梵王宫在最高峯試將
法雨周沙界千丈巖頭掛玉龍又淮甸僧元肇題云上
盡崎嶇脚力微毳袍零碎染烟霏妙高峯頂見日出千
丈巖頭看雪飛寒木著霜山衣錦清泉得月鏡交輝翩
然又作東南去肯落台温第二機
岳林禪寺州東北五里舊名崇福初梁大同間聰禪師
建小庵曰長汀後有童氏捨基建寺唐開元中賜額曰
岳林宋大中祥符間重賜曰大中崇福乃彌勒示現之
處哲宗追諡定應大師彌勒有頌云即箇心心是佛十
方世界最靈物縱横妙用可憐生一切不知心真實
萬法何殊物何異何勞更用尋經義心王本自絶多知
智者只明無學地是非憎愛世偏多仔細思量奈我
何寬著肚皮須忍辱豁開心地暗消磨若逢知己須依
分縱遇冤家也用和若能知此心頭事自然證得六波
羅我有一布袋虚空無罣礙展開遍十方入時觀自在
又偈曰彌勒真彌勒化身千百億時時示時人時人自
不識舒亶詩云休話人間我獨尊何妨㕓肆且隨羣乞
錢往往多空手問路時時向白雲壁上形容圖尚在囊
中氣味許誰分分明提起無人問欲會應須眼裏聞寺
有古瓷淨瓶六環錫杖在焉世傳彌勒遺物云(詳見高僧傳)
鄞城山廣福教院州東五十里唐景福初亮法師建吳
越錢氏給額曰鄞城宋治平初改壽聖紹興間改今額
東山瑞相教院州東南二十里唐大中年間置舊名雲
峯宋治平初賜今額
南山瑞峯律院州東南一十里唐咸通中置名吳峰宋
治平初賜今額寺有廣莫軒攻媿題詩云廣莫乘風隘
九州亂山無數點平疇一千里外在吾目三十年來無
此游地下天高俱歴歴鳶飛魚躍兩悠悠昌黎費盡南
山句曠望還能似此不
西山資國禪寺州西南五里舊名護國唐元和間創宋
治平初賜今額唐左拾遺弘文館學士虞世美為記有
洗鉢池羅漢跡駐錫峯應供泉乃天台第四尊者成道
之地上有樂亭至和中縣令郟修輔為記攻媿題詩云
野溪清淺度危橋徑策枯笻上紫霄曉霧暗蒸山寺雨
松風深隠海門潮浮杯水漲人何在洗鉢池清意已消
又上樂亭臺上看雲山萬疊更逍遥
北山廣化律院州西北三里唐大中初置名正化宋治
平初賜今額
告成教院州東半里後周開寳中置舊名光教即樓評
事宅基宋大中祥符改今額至元間燬重建未完
演教教院州西一十里後唐清泰初祖師藴思大師建
舊名鹿苑宋治平初改今額
淨慧院州東北四里周顯德中祖師璡建宋天聖中賜
今額即孫拾遺邵之故基宋江夏郡王趙仲爰撰藴緘
大師塔銘襄陽米芾書至元間燬重建未完
慈氏教院州南三里唐文德初朱會等建名清化天祐
初改名寳化宋治平初改今額寺有杜鵑花蟠屈如凰
主簿樊圃詠云山僧取巧蟠珍叢九苞占盡千葩紅倚
闌精彩欲飛動百鳥不敢啼春風又有古松如卧龍
然
明化教院州東一十里舊名建城唐寳歷初創光化中
改名建寧梁開成中改名善因宋祥符初改今額
普慧教寺州東北舊為尼院名永平唐咸通十年建十
三年改今額
淨名院州東北一十里梁乾化初璉法師建舊名安寧
宋治平初改今額
淨慈禪院州西五十五里唐乾符中創舊名仁王宋治
平初改今額沈端憲公煥有記
法海教院州東南十里晉天福初創名龍潭宋治平初
改今額院下有潭廣數畝父老相傳有白龍宅其中禱
雨輒應
興聖教寺州東南五十里唐咸通十年建宋治平初賜
額至元間燬重建未完
安巖法華禪寺州南五十里舊名四明院漢乾祐中置
宋天聖中居照禪師遷入山數里慶歷中改今額至元
間燬重建未完
清涼禪寺州東九十里朱梁龍平初茅將軍捨宅為之
吳越王錢氏給額曰歸順宋治平初改今額
靈隠禪寺州西南七十里舊名國寧唐天祐初置後梁
乾化初刺史黃顥重建改静泰宋治平初改今額
解空律院州東八十里唐長興初置名泰靖總持院宋
治平初改今額寳祐初改名演忠賜福
護國禪院州西南一十五里唐中和間建舊名天王宋
治平初改今額宣德郎大理評事關杞有記
西峰圓覺禪院州西南七十里舊名西峯唐咸通間置
宋嘉祐間真禪師重建治平初改今額宏智正覺禪師
題詩云水流百折山蒼蒼古寺形容横野航明月初
濡寒露白籬花似趁重陽黃道人心已老松石學
子瞻須磨雪霜默默澄源坐兀兀游魚沙鳥静相
忘
九峯靈鷲禪院州東六十里宋開寳中置舊名明霸治
平初改今額
棲真禪寺州東七十里晉天福中置又名棲鳳
興化禪院州東七十里唐長興初置名墅市宋治平初
賜今額
清福禪寺州東七十里晉天福中置名太清宋治平初
改今額
離相禪院州東九十里唐乾符初置名福慶宋治平初
又改今額
資福教院州西三十里舊名法唐咸通八年建宋大中
祥符八年改今額
上雪竇山奉慈禪院州西六十里唐咸通間僧明簡等
建名奉國宋治平初改今額舒中丞亶詩云白雲堆裏
笑呵呵上接天衢不較多翠鎮亭臺山月冷香風
吹裓盡莎蘿陳推官舜俞詩云一宿禪關萬里空
明朝更上十餘峯山應碧落不多遠人在白雲無
數重木末疎鐘驚虎兕門前流水穴蛟龍勞生正
負林泉約猶喜官閒此處逢張漢卿題云超超嶺
外雪雲明曾憶塵中見偉人沙上豈無新到雁附
來莫厭尺書頻又郟知縣修輔題隱潭詩云在昔
知何人鑿破青山骨飛泉直下來千尺瀉倏忽兩
壁蒼翠間一陣風雷突旁無塵埃蹤中有蛟龍窟
寒氣不可向猛勢豈能屈安得當旱年為霖濟羣
物
安隱禪院州西一百里舊名聖壽唐咸通中置宋治平
中改今額
證道禪院州西七十里舊名靈橋唐光啟初置宋治平
初改今額西登山半里有龍湫南百步有深穴曰風谷
谷下有泉曰冰鑑路轉縈紆有地方丈可憩息曰振衣
巖有數步列嶂如屏曰宜晩漸入平曠有堂曰藴秀端
憲沈公煥為摭少陵剡溪藴秀異之句名之又築清心
亭于冰鑑之左臨淵疊磯垂釣牓曰桐廬古意渭水遺
風云
法喜禪院州西四十五里舊名永泰唐咸通年間建宋
治平初改今額
無為禪院州東一百里唐開元初建名松㠗宋治平初
改今額
顯親崇福禪院州西三十里舊名上山唐光啟初置
宋治平初改為常樂乾道初魏丞相請為香火院改
今額舒中丞題二絶云一峯旁倚兩山朝雲裏龍孫
響珮瑶長與幽人發高興不辭雨雪過溪橋龕燈隱
隱夜初分落果猿啼枕上聞客夢欲成成不得一窗
殘月半牀雲
移孝報忠禪院州西北二十里宋紹興十年建係王參
政功德院紹興間賜今額
禪悅教院州(缺)二十里宋開寳中置名保安治平間改
今額至元間重建
寳林教院州北三十里舊名棲林唐乾寧初建宋治平
初改今額至元間燬後重建
永固教院州西五十里舊名三石唐光啓初王仁紹建
靈石山庵宋咸平賜今額
金地教院州西南三十里舊名福慶唐大中初置宋治
平初改今額
福聖教院州東三十里舊名龍光唐咸通間建宋治平
初賜今額
清蓮教院州西南五十里舊名靈峯唐清泰初置宋治
平初改額
登岱教院州西三十里唐咸通中玄隠法師建宋治平
初改今額
普明教院州南一十五里舊名觀音唐大中初置宋治
平初賜今額
福海教院州東五十里唐咸通中置舊名興福宋治平
初改今額
上乘教院州西五十里唐咸通中置舊名乾符宋治平
年間改今額
法昌教院州北二十五里舊名石芝宋開寳初置治平
初改今額
宣密教院州東九十里晉開運初置舊名桐照宋治平
初改今額
慧日教院州西二十里舊名慈林晉天福中希育主山
建草庵後廣為寺宋治平初賜今額理宗御書慈林山
三字
常浦教院州北四十里宋紹興間置至元間燬重建未
完
安住教院州南四十里後唐清泰間置宋治平初改今
額
勝國院州西一十五里宋寳祐間侍郎趙汝楳建大博
陳著題詩云轉路便幽深曾來不用尋寺依山石脚僧
識老巖心是處鬼無墓此山松自林滔滔未涯事分付
一蟬吟
藥師崇福廣恩寺州西二十里宋嘉定間執政趙觀文
善湘因在城藥師廢寺額創建
淨明教院州北二十里唐龍紀初置舊名唐灣宋大中
祥符初改今額
大雲律寺州東三十里唐咸通初置舊名石佛宋治平
初改今額
垂鴻律院州北二十里梁大同初置名晏坐宋大中祥
符初改今額
仁濟律院州南一十五里舊名寳國院宋開寳三年建
淳熙間參政樓公請今額
廣福教院州南五十里晉開運初置名雲盖宋熙寧中
賜額壽聖紹興間改今額
大同山報慈光巖禪院州西北二十里唐文德初置舊
名大同山龍池宋治平初改今額嘉熙二年宋理宗書
大同山以賜參政余天錫遂重建而廣之
崇勝院州南五十里舊名固海唐天成中置宋治平初
賜今額
悟空院州南六十里唐大中七年置名安海宋治平初
改今額
禪寂院州南四十里舊名登山周廣順初置宋治平初
改今額
廣法院州西七十里宋開寳中主僧洪固剏太平興國
中以西南有巨石穹背引首因命額曰靈龜治平初改
今額曰寧海湖南雷處士題云古寺在溪邊到今三
百年斷崖寒雨雪怪木老風烟龜化灘頭石龍分洞
尾泉重游到山外平楚更蒼然任先生題石龜鑑池
誰將大鑪鞴鑄出古青銅金鵲窺寒泚文鸞下碧空
永垂千古照不受一塵蒙人自分妍醜花無兩樣
紅
大智院州西七十里唐咸通中建宋大中祥符初改今
額
定明院州西南六十里唐大中二年置舊名鎮國宋治
平初改今額
龍華院州西八十里唐咸通中置舊名凝光宋治平初
改今額
慈覺院州北二十里晉天福中僧紹回剏舊名興福宋
治平初改今額至元間燬重建未完
淨業寺州東北一十五里梁貞明中祖師玄綽建塔嵓
院宋治平初改今額至元間燬後重建
護教禪院州西北二十里唐乾道中置舊名湖山宋治
平初改今額進士周山有記
惠照教院州西北二十里唐咸通中建舊名銅山宋治
平初改今額
尊勝院州南六十里唐光啟初置名延恩宋治平
初改今額閬風劉倓題詠云海角尋春雪未消馬
蹄無處避瓊瑶已公屋下論文酒爐火篝燈伴寂
寥
廣教教院州東二十里唐咸通中置舊名靈蹟宋治平
初改今額
廣濟院州北二十五里宋建隆初置大中祥符初改今
額至元間燬重建未完
報國律院州南二十里晉天福初置宋治平初賜額
法華接待寺州西一十五里宋淳祐間森冏二講師始
建接待庵大德八年改今額剡源戴表元為之記又題
朝暉軒云金雞警神關燭龍轉崖車隂濛欲銷散巖谷
開嘘呀忽然蒼蘿巔湧出紅蓮花天暉所照鑠六合無
藏遮而我靈臺中善苗如萌芽珍重慎消息外物如塵
沙
天壽報本禪寺州西五十里大德年間僧正思創
延祐四明志卷十七
