唐才子傳卷五元辛文房撰
杜牧(嚴惲張曙)(子荀鶴)楊發
李遠許渾
雍陶賈馳
李商隠温庭筠(紀唐夫子憲)
劉得仁薛逢
趙嘏李宣古(弟宣遠)
姚鵠項斯
馬戴孟遲
薛能任蕃
杜牧字牧之京兆人也善屬文太和二年韋籌榜進士
與厲玄同年初未第來東都時主司為侍郎崔郾太學
博士吳武陵策蹇進謁曰侍郎以峻德偉望為明君選
才僕敢不薄施塵露向偶見文士十數輩揚眉扺掌共
讀一卷文書覽之乃進士杜牧阿房宫賦其人王佐才
也因出卷搢笏朗誦之郾大加賞曰請公與狀頭郾曰
已得人矣曰不得即請第五人更否則請以賦見還辭
容激厲郾曰諸生多言牧疎曠不拘細行然敬依所教
不敢易也後又舉賢良方正科後人評牧詩如銅丸走
坂駿馬注坡謂圓快奮急也牧美容姿好歌舞風情頗
張不能自遏(按此處有闕文)時淮南稱繁盛不減京華且多名
姬絶色牧恣心遊賞牛相收街吏報杜書記平安帖子至
盈箧後以御史分司洛陽時李司徒閒居家妓為當時
第一宴朝士以牧風憲不敢邀牧因遣諷李使召已既
至曰聞有紫雲者妙歌舞孰是即贈詩曰華堂今日綺
筵開誰喚分司御史來忽發狂言驚四座兩行紅粉一
時回意氣閒逸傍若無人座客莫不稱異太和末往湖
州近城一女子方十餘歲約以十年後吾來典郡當納
之結以金幣洎周墀入相牧上箋乞守湖州比至已十
四年前女子從人兩抱雛矣賦詩曰自恨尋芳去較遲
不須惆悵怨芳時如今風擺花狼籍綠葉成隂子滿枝
此其大槩如此凡所牽繫情見乎辭别業在樊川有樊川
集二十卷及註孫子並𫝊同時有嚴惲字子重工詩與
牧友善以問春詩得名昔聞有集今無之矣牧子荀鶴
荀鶴字彦之牧之微子也牧會昌末自齊安移守秋浦
時妾有娠出嫁長林鄉正杜筠生荀鶴早著詩名嘗謁
梁王朱全忠與之坐忽無雲而雨王以為天泣不祥命
作詩稱意王喜之荀鶴寒畯連敗文場甚苦至是遣送
名春官大順二年裴䞇侍郎下第八人登科正月十日
放榜正荀鶴生朝也王希羽獻詩曰金榜曉懸生世日
玉書潜記上昇時九華山色高千尺未必高於第八枝
荀鶴居九華峯號九華山人張曙拾遺亦工詩又同年
嘗醉謔曰杜十五大榮而得與曙同年荀鶴曰是公榮
天下只知有荀鶴若箇知有張五十郎邪各大笑而罷
宣州田頵甚重之常致箋問梁王立薦為翰林學士遷
主客員外郎頗恃勢侮慢縉紳為文多主箴刺衆怒欲
殺之未得天祐元年卒荀鶴苦吟平生所志不遂晚始
成名况丁亂世殊多憂惋思慮之語於一觴一詠變俗
為雅極事物之情足丘壑之趣非易能及者也與太常
博士顧雲初隠一山登第之明年寧親相會雲撰集其
詩三百餘篇為唐風集三卷且序以為壯語大言則决
起逸發可以左攬工部袂右拍翰林肩吞賈喻八九於
胷中曾不芥蔕或情發乎中則極思冥搜神遊希夷形
兀枯木五聲勞於呼吸萬象貧于抉剔信詩家之雄傑
者矣荀鶴嗜酒善彈琴風情雅度千載猶可想望也
楊發太和四年禮部侍郎鄭澣下第二人及第工詩亦
當時聲韻之偉者略舉一篇宿黃花館云孤館蕭條槐
葉稀暮蟬聲隔水聲微年年為客路長在日日送人身
未歸何處離鴻迷浦月誰家愁婦搗寒衣夜深不卧簾
猶捲數點殘螢入戶飛俱瀏亮清新頗驚凡聽恨其出
處事跡不得而知也有詩𫝊世尚多
論曰禮樂之學何世無之周羅㬋虎將也而能不失事
舊主之儀楊發健吏也而能抗改作神主之議楊收博
學精辨其議音律之變與旂常之藏誠不謬於古然運
丁叔季制行出處皆不能盡合中道位愈高則禍愈大
古稱知禮樂之情者能作知禮樂之文者能述夫皆知
禮樂之文者歟
李遠(按唐詩紀事遠字宣古)太和五年杜陟榜進士及第蜀人也
少有大志遠邁流俗為詩多逸氣五彩成文早歷下邑
詞名卓然宣宗時宰相令狐綯進奏擬遠杭州刺史上
曰朕聞遠詩有青山不厭千杯酒白日惟銷一局棋是
疎放如此豈可臨郡理人綯曰詩人託此以寫高興耳
未必實然上曰且令往觀之至果有治聲性簡儉嗜啗
鳬鴨貴客經過無他贈厚者綠頭一雙而已後歷忠建
江三州刺史仕終御史中丞初牧湓城求天寳遺物得
秦僧收楊妃襪一裲珍襲呈諸好事者會李羣玉校書
自湖湘來過九江遠厚遇之談笑永日羣玉話及向賦
黃陵廟詩動朝雲暮雨之興殊亦可怪遠曰僕自獲凌
波片玉軟輕香窄每日一見未嘗不在馬嵬下也遂更
相戲笑各有賦詩後來頗為法家所短盖多情少束亦
徒以微辭相感動耳有詩集一卷今𫝊
許渾字仲晦潤州丹陽人圉師之後也太和六年李珪
榜進士為當塗太平二縣令少苦學勞心有清羸之疾
至是以伏枕免久之起為潤州司馬大中三年拜監察
御史歷虞部員外郎睦郢二州刺史嘗分司朱方買田
築室後抱病退居丁夘澗橋村舍暇日綴錄所作因以
名集渾樂林泉亦慷慨悲歌之士登高懷古已見壯心
故其格調豪麗猶強弩初張牙淺弦急懼無留意耳至
今慕者極多家家自謂得驪龍之照夜也早歲嘗遊天
台仰看瀑布旁眺赤城辨方廣于非煙躡石橋于懸壁
登陟兼晨窮覽幽勝朗誦孫綽古賦傲然有思歸之想
志存不朽再三信宿徬徨不能去以王事不果有負初
心後晝夢登山有宫闕淩虚問曰此崑崙也少頃遠見
數人方飲招渾就坐暮而罷一佳人出箋求詩未成夢
破後吟曰曉入瑶臺露氣清庭中惟見許飛瓊塵心未
斷俗緣在十里下山空月明他日復夢至山中佳人曰
子何題余姓名於人間遂改為天風吹下步虚聲曰善
矣渾才思翩翩仙子所愛夢寐求之一至於此昔子建
賦洛神人以徒聞虚語以是為迂誕不信矣未幾遂卒
有詩三卷今𫝊
雍陶字國鈞成都人工于詞賦少貧遭蜀中亂後播越
羇旅有詩云貧當多病日閒過少年時太和八年陳寬
榜進士及第一時名輩咸偉其作然恃才傲睨薄於親
黨其舅雲安劉欽之下第歸三峡却寄陶詩云地近衡
陽雖少鴈水連巴蜀豈無魚陶得詩頗愧赧遂通問不
絶大中六年授國子毛詩博士與賈島殷堯藩無可徐
凝章孝標友善以琴樽詩翰相娛留長安中大中末出
刺簡州時名益重自比謝宣城柳吳興國初諸人詩奴
耳賓至必佯狂挫辱投贄者少得通秀才馮道明時稱
機捷因罷舉請謁紿閽者曰與太守有故陶倒屣及見
呵責曰與足下素昧平生何故之有馮曰誦公詩文室
邇人遠何隔平生吟陶詩數聫如立當青草人先見行
近白蓮魚未知又閒門客到常如病滿院花開未是貧
又江聲秋入峽雨色夜侵樓等句陶多其慕已厚贈遣
之自負如此後為雅州刺史郭外有情盡橋乃分衿祖
别之所因送客陶怪之遂於上立候館改名折柳橋取
古樂府折楊柳之義題詩曰從來只有情難盡何事呼
為情盡橋自此改名為折柳任地離恨一條條甚膾炙
當時竟辭榮閒居廬嶽養疴傲世與塵事日冥矣
賈馳太和九年鄭確榜進士初負才質蹭蹬名場往來
公卿間擔簦躡屩莫伸其志嘗入關賦詩云河上微風
來關頭樹初濕今朝關城吏又見孤客入上國誰與期
西來徒自急主司聞之頗有憐才之意遂放第不甚顯
宦詩文俱得美聲後來文士集中多稱賈先軰其名譽
為時所重云有集𫝊世
李商隠字義山(按新舊唐書商隠懷州河内人)令狐楚竒其才使遊門
下授以文法遇之甚厚開成二年高鍇知貢舉楚善於
鍇奬譽甚力遂擢進士又中拔萃楚又奏為集賢校理
楚出王茂元鎮河陽素愛其才表掌書記以子妻之除
侍御史茂元為李德裕黨士流嗤謫商隠以為詭薄無
行共排擯之來京師久不調更依桂林總管鄭亞府為
判官後隨亞謫循州三年始回(按商隠樊南乙集自序云余為桂林從事日常)
(使南郡明年正月自南郡歸二月府貶選為盩厔尉尹即留假參軍事典章奏考商隠自嶺表歸朝即為京兆)
(尹盧弘正掾曺其在嶺表朞年耳原文及新舊唐書並誤)歸窮於宰相綯綯惡其忘
家恩放利偷合從小人之辟謝絶殊不展分重陽日因
詣廳事留題云十年泉下無消息九日樽前有所思又
云郎君官貴施行馬東閣無因許再窺綯見之惻然迺
補太學博士柳仲郢節度東川辟為判官商隠廉介可
畏出為廣州都督人或袖金以贈商隠曰吾自性分不
可易非畏人知也未幾入拜檢校吏部員外郎罷客滎
陽卒(按新唐書柳仲郢節度劒南東川辟商隠為判官檢校工部員外郎府罷客滎陽卒則員外郎係判)
(官帶䘖並非入拜亦非吏部也又商隠亦未為廣州都督原文全誤)商隠工詩為文瑰邁
竒古辭難事隠及從楚學儷偶長短而繁縟過之每屬
綴多檢閱書册左右鱗次號獺祭魚而旨能感人人謂
其横絶前後時温庭筠段成式各以穠緻相夸號三十
六體後評者謂其詩如百寳流蘇千絲鐵網綺密瓌妍
要非適用之具斯言信哉初得大名薄遊長安尚希識
面因投宿逆旅有衆客方酣飲賦木蘭花詩就呼與坐
不知為商隠也後成一篇云洞庭波冷曉侵雲日日征
帆送遠人幾度木蘭船上望不知原是此花身客問姓
名大驚稱罪時白樂天老退極喜商隠文章曰我死後
得為爾兒足矣白死數年生子遂以白老名之既長殊
鄙鈍温飛卿戲曰以爾為侍郎後身不亦忝乎後更生
子名衮師聰俊商隠詩云衮師我嬌兒英秀乃無匹此
或其後身也商隠文自成一格後學者重之謂西崑體
也有樊南甲集二十卷乙集二十卷玉溪生詩三卷初
自號玉溪子又賦一卷文一卷並𫝊於世
温庭筠字飛卿舊名岐并州人宰相彦博之孫也少敏
悟天才雄贍能走筆萬言善鼓琴吹笛云有弦即彈有
孔即吹何必爨桐與柯亭也側詞艷曲與李商隠齊名
時號温李才情綺麗尤工律賦每試押官韻燭下未嘗
起草但籠袖憑几每一韻一吟而已場中曰温八吟又
謂八义手成八韻名温八义多為鄰鋪假手然薄行無
檢幅與貴冑裴誠令狐滈等飲博後中夜醉詬狹斜間
為邏卒折齒訴不得理舉進士數上又不第出入令狐
相國書館中待遇甚優時宣宗喜歌菩薩蠻綯假其新
撰進之戒令勿泄而遽言於人綯又嘗問玉條脱事對
以出南華經且曰非僻書相公燮理之暇亦宜覽古又
有言曰中書省内坐將軍譏綯無學由是漸疎之自傷
云因知此恨人多積悔讀南華第二篇徐商鎮襄陽辟
巡官不得志遊江東大中末山北沈侍郎主文特詔庭
筠試於簾下恐其潜救是日不樂逼暮先請出仍獻啟
千餘言詢之已占授八人矣執政鄙其所為留長安中
待除宣宗微行遇於傳舍庭筠不識傲然詰之曰公非
司馬長史之流乎又曰得非六參簿尉之類帝曰非也
後謫方城尉中書舍人裴坦當制忸怩含毫久之詞曰
孔門以德行居先文章為末爾既早隨計吏宿負雄名
徒誇不羈之才罕有適時之用放騷人於湘浦移賈誼
於長沙尚有前席之期未爽抽毫之思庭筠之官文士
詩人争賦詩祖餞惟紀唐夫擅場曰鳳凰詔下雖霑命
鸚鵡才高却累身唐夫舉進士有詞名庭筠仕終國子
助教竟流落而死今有漢南真藁十卷握蘭集三卷金
筌集十卷詩集五卷及學海三十卷又採茶錄一卷及
著乾&KR0871;子一卷序云不爵不觥非炰非炙能說諸心庶
乎乾&KR0871;之義並𫝊於世子憲
憲庭筠之子也龍紀元年李瀚榜進士及第去為山南
節度府從事大著詩名詞人李巨川草薦表盛述憲先
人之屈其略曰蛾眉先妬明妃為去國之人猿臂自傷
李廣乃不侯之將上讀表惻然稱美時宰臣亦有知者
曰父以竄死今孽子宜稍振之以厭公議庶幾少雪忌
才之恨上頷之後遷至郎中卒有集文賦等𫝊於世
劉得仁出入舉場二十年竟無所成投跡幽隠未嘗耿
耿有寄所知詩云外族帝皇是中朝親故稀翻令浮議
者不許九霄飛憂而不困怨而不怒哀而不傷鏗鏘金
玉難合同流而不厭于磨淬端能確守格律揣治聲病
甘心窮苦不汲汲于富貴王孫公子中千載求一人不
可得也
薛逢(按舊唐書逢字陶臣河東人書錄觧題逢會昌元年進士)晚年岨峿宦途嘗策
羸赴朝值新進士榜下綴行而出呵殿赫然見逢行李
蕭條前導曰逥避新郎君逢囅然因遣一介語之曰報
道莫貧相阿婆三五少年時也曾東塗西抺來其人辟
易(案此𫝊有闕文)
論曰逢天資本高學力亦贍故不甚苦思而自有豪逸
之態第長短皆率然而成未免失淺露俗盖亦當時所
尚非離羣絶俗之詣也夫道家三寳其一不敢為天下
先前人者孰肯後之加人者孰能受之觀逢恃才怠傲
恥在喧卑而喋喋唇齒亦猶惡醉而強酒也累擯遠方
寸進尺退至龍鍾而自憤不已盖禍福無不自已者焉
有詩集十卷又别紙十三卷賦集十四卷今並行
趙嘏字承祐山陽人會昌二年鄭言榜進士大中中仕
為渭南尉一時名士大夫極稱道之卑宦不如意宣宗
雅知其名因問宰相趙嘏詩人曾為好官否可取其詩
進來讀其卷首題秦詩云徒知六國隨斤斧莫有羣儒
定是非上不悦事寢嘏嘗秋晚賦詩曰殘星幾點鴈横
塞長笛一聲人倚樓杜牧之呼為趙倚樓賞歎之也又初
有詩落句云早晚粗酬身事了水邊歸去一閒人仕塗
&KR1150;杌豈其䜟也嘏豪邁爽逹多陪接卿相出入館閣如
親屬然能以書生令遠近知重所謂一夕名動京師三
日𫝊滿天下有自來矣命霑僊尉追蹤梅市亦不惡耳
先嘏家浙西有美姬溺愛及計偕留侍母會中元游鶴
林寺浙帥窺見悦之奪歸明年嘏及第自傷賦詩曰寂
寞堂前日又曛陽臺去作不歸雲當時聞說沙吒利今
日青娥屬使君帥聞之殊慘慘遣介送姬入長安時嘏
方出關途次横水驛於馬上相遇姬因抱嘏痛哭信宿
而卒遂葬于横水之陽嘏思慕不已臨終日有所見時
方四十餘今有渭南集及編年詩二卷悉取十三代史
事迹自始生至百歲歲賦一首二首總得一百一十章今
並行于世
李宣古字垂後澧陽人會昌三年盧肇榜進士又試中
宏辭工文極俊有詩名性謔浪多所譏誚時杜悰尚主
出守澧陽宣古在館下數陪宴賞諧慢既深悰不能忍
忿其戲巳辱之使卧泥中衣冠顛倒岐陽公主素惜其才
勸曰尚書獨不念諸郎學文待士如此那得平陽之譽
乎遣人扶起更以新服赴中座使宣古賦詩謝曰紅燈
初上月輪高照見堂前萬朵桃觱栗調清銀象管琵琶
聲亮紫檀槽能歌姹女顔如玉解飲蕭郎眼似刀争奈
夜深抛要令舞來挼去使人勞杜公賞之後悰二子裔
休儒休皆中第人曰非母賢待師不足成其子今諸集
中往往載其作有英氣調頗清麗惜不多見竟薄命無
組綬之譽落寞自終弟宣遠亦以詩名今傳者可數也
姚鵠字居雲會昌三年禮部尚書王起下進士多出入
當時好士公卿之席幕然吏才文價俱不甚超一名僅
爾流播亦多幸矣詩一卷今𫝊
項斯字子遷江南人也會昌四年王起下第二人進士
官潤州丹徒縣尉卒於任所開成之際聲價藉甚特為
張水部所知賞故其詩格頗與水部相類清妙竒絶鄭
少師薰贈詩云項斯逢水部誰道不關情斯性疎曠温
飽非其本心初築草廬于朝陽峯前交結静者盤薄巖
林戴蘚花冠披鶴氅就松隂枕白石飲清泉長哦細酌
凡如此三十餘年晚汙一名殊屈清致其警聫如病嘗
山藥徧貧起草堂低如客來因月宿床勢向山移下第
云獨存過江馬彊拂看花衣病僧云不言身後事猶坐
病中禪又湖山萬叠翠門樹一行春又一燈愁裏夢九
陌病中春又如月明古寺客初到風度閒門僧未歸又
宫人入道云將敲碧落新齊磬却進昭陽舊賜筝之類
不一而足當時盛稱楊敬之祭酒贈詩云幾度見君詩
總好及觀標格過于詩平生不解藏人善到處逢人說
項斯其名以此益彰矣集一卷今行
馬戴(按新唐書藝文志注云戴字虞臣唐詩紀事云戴會昌五年進士)苦家貧禄仕代
耕歲廪殊薄然終日吟事清虚自如秋思一絶曰萬木
秋霖後孤山夕照餘田園無歲計寒近憶樵漁(按此條有闕文)
孟遲字逹之平昌人會昌五年易重榜進士有詩名尤
工絶句風流嫵媚皆宫商金石之聲與顧非熊甚相得
且同年有詩一卷行于世
薛能字太拙汾州人會昌六年狄慎思榜登第大中末
書判入等中選補盩厔尉辟太原陕虢河陽從事李福
鎮滑臺表為觀察判官歴侍御史都官刑部員外郎福
徙帥西蜀奏以自副咸通中攝嘉州刺史造朝遷主客
度支刑部郎中俄為同州刺史京兆大尹出帥感化入
授工部尚書復節度徐州徙鎮忠武廣明元年徐軍戍
溵水經許能以軍多懷舊惠館待于城中許軍懼見襲
大將周岌乘衆疑怒因為亂逐能據城自稱留後數日
殺能并屠其家能治政嚴察絶請謁耽癖於詩日賦一
章為課性喜淩人格律卑卑亦無甚高論嘗以第一流
自居罕所拔拂時劉得仁擅雅稱持詩卷造能能以句
謝云千首如一首卷初如卷終盖譏其無變體也量人
如此非厚德君子晚節尚浮屠奉法唯謹資性傲忽又
多佻輕忤世及為藩鎮每易武吏嘗命其子屬櫜鞬雅
拜新進士或問其故曰渠消弭災咎耳今有集十卷及
繁城集一卷𫝊焉
任蕃會昌間人家江東多遊會稽苕霅間初亦舉進士
之京不第榜罷進謁主司曰僕本寒鄉之人不遠萬里
手遮赤日步來長安取一第榮父母不得侍郎豈不聞
江東一任蕃家貧吟苦忍令其去如來日也敢從此辭
彈琴自娛學道自樂耳主司慚欲留不可得歸江湖專
尚聲調去遊天台巾子峯題寺壁間云絶頂新秋生夜
凉鶴翻松露滴衣裳前峯月照一江水僧在翠微開竹
房既去百餘里欲回改作半江水行至題處他人已改
矣後復有題詩者亡其姓名曰任蕃題後無人繼寂寞
空山二百年才名類是凡作必使人改視易聽如洛陽
道云憧憧洛陽道塵下生春草行者豈無家無人在家
老雞鳴前結束争去恐不早百年路傍盡白日車中曉
求富江海狹取貴山嶽小熱中赴長途奔走何由了想
蕃風度此亦足舉其梗槩有詩七十七首為一卷今𫝊
非全文矣
唐才子傳卷五
