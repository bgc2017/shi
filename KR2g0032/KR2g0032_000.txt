唐才子傳傳記類三(總錄之屬)
提要
(臣)等謹案唐才子𫝊八卷元辛文房撰文房
字良史西域人其始末不見於史𫝊惟陸友
仁研北雜志稱其能詩與王執謙齊名蘇天
爵元文類中載其蘇小小歌一篇耳是書原
本凡十卷總三百九十七人下至妓女女道
士之類亦皆載入其見於新舊唐書者僅百
人餘皆從𫝊記說部各書采葺其體例因詩
繫人故有唐名人非卓有詩名者不錄即所
載之人亦多詳其逸事及著作之𫝊否而於
功業行誼則祇撮其梗概蓋以論文為主不
以記事為主也大抵於初盛稍略中晚以後
漸詳至李建勲孫魴沈彬江為廖圖熊皦孟
賓于孟貫陳搏之倫均有專𫝊則并下&KR0694;五
代矣考楊士竒東里集有是書跋是明初尚
有完帙故永樂大典目錄於𫝊字韻内載其
全書今𫝊字一韻適佚世間遂無𫝊本然幸
其各韻之内尚雜引其文今隨條摭拾裒輯
編次共得二百三十四人又附𫝊者四十四
人共二百七十八人謹依次訂正釐為八卷
按楊士竒跋稱是書凡行事不關大體不足
為勸戒者不錄又稱雜以臆說不盡可據今
考編中如許渾𫝊稱其夢遊崑崙李羣玉𫝊
稱其夢見神女雜采孟棨本事詩范攄雲溪
友議荒唐之說無當史裁又如儲光羲汚祿
山偽命而稱其養浩然之氣尤乖大義他如
謂駱賓王與宋之問唱和靈隠寺中謂中興
間氣集為高適所選謂李商隠曾為廣州都
督謂唐人效杜甫者惟唐彦謙一人乖舛不
一而足蓋文房抄掇繁實或未暇檢詳故謬
誤牴牾往往雜見然較計有功唐詩紀事叙
述差有條理文筆亦秀潤可觀𫝊後間綴以
論掎摭詩家利病亦足以津逮藝林於學詩
考訂之助固不為無補焉乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
