唐才子傳卷一元辛文房撰
崔信明李百藥
王勃楊烱
盧照鄰(兄光乘)駱賓王
宋之問沈佺期
杜審言(孫甫)李嶠
劉希夷陳子昂
張說王翰
賀知章張子容
王灣李昂
孫逖王泠然
崔顥劉眘虚
祖詠綦毋潛
崔國輔儲光羲
王昌齡常建
陶翰
崔信明(案新舊唐書信明青州益都人)少英敏及長彊記美文章高孝
基語人曰崔生才冠一時但恨位不到耳為堯城令竇
建德僭號信明弟仕賊勸信明降節當得美官不肯從遂
踰城去隱太行山中貞觀中詔即其家拜興世丞遷秦
川令(按崔信明傳永樂大典所載止得二條盖全文已佚矣今謹就原文編錄附識扵此)
李百藥(按新唐書百藥字重規定州安平人)才行天下推服好奬拔後進
翰藻沉鬱(按此條有闕文)
王勃(按新舊唐書勃字子安絳州龍門人)六歲善辭章未及冠授朝散郎
沛王署為府修撰諸王鬭雞會勃戲為文檄高宗聞之
怒斥出府既廢父福畤遷交阯令勃往省覲途過南昌
時都督閻公新造滕王閣成九月九日大會賓客將令
其壻作記以誇盛事勃至入謁帥知其才因請為之勃
欣然對客操觚頃刻而就文不加點滿座大驚辭别帥
贈百縑即舉帆去勃屬文綺麗請者甚多金帛盈積心
織而衣筆耕而食有集三十卷及舟中纂序五卷今行
於世勃嘗遇異人相之曰子神強骨弱氣清體羸胸骨
虧陷目睛不全秀而不實終無大貴矣溺海時年二十
九故其才長而命短者豈非相乎
楊烱(按新舊唐書烱華隂人)博學善屬文六歲舉神童授校書郎
永隆二年皇太子舍奠表豪俊充崇文館學士後為盈
川令張說以箴贈之戒其苛刻至官以刻稱卒烱恃才
憑傲每恥朝士矯飾呼為麒麟楦或問之曰今弄假麒麟
戲者必刻畫其形覆驢上宛然異物及去其皮還是驢
耳聞者甚不平故為時所忌與王勃盧照隣駱賓王以
文辭齊名海内稱四才子亦曰四傑效之者風靡焉烱
曰吾愧在盧前恥居王後論者然之張說曰盈川文如
懸河酌之不竭優於盧而不減於王愧在盧前謙也恥
在王後信然有盈川集三十卷
盧照隣字昇之范陽人調鄧王府典籖王愛重謂人曰
此吾之相如也後遷新都尉嬰病去官居太白山草閣
得方士玄明膏餌之會父喪號慟因嘔丹輙出疾愈甚
家貧苦貴宦時時供衣藥乃去具茨山下買園數十畆
䟽潁水周舍復豫為墓偃卧其中自以當高宗時尚吏
已獨儒武后尚法已獨黃老后封嵩山屢聘賢士己已
廢著五悲文以自明手足攣緩不起行已十年每春歸
秋至雲壑烟郊輙輿出戶庭悠然一望遂自傷作釋疾
文有云覆燾雖廣嗟不容乎此生亭育雖繁恩已絶乎
斯代與親屬訣自沉潁水有詩文二十卷及幽憂子三
卷行於世舊唐書曰兄光乘亦知名長夀中為隴州刺
史
駱賓王義烏人七歲能賦詩武后時數上䟽言事得罪
貶臨海丞鞅鞅不得志棄官去文明中徐敬業起兵欲
反正往投之署為府屬為敬業作檄𫝊天下暴斥武后
罪惡后見讀之矍然曰誰為之或以賓王對后曰有如
此才不用宰相過也及敗亡命不知所之後宋之問貶
還道出錢塘遊靈隱寺夜月行吟長廊下曰鷲嶺欝岧
嶤龍宫隱寂寥未得下聯有老僧然燈坐禪問曰少年
不寐而吟諷甚苦何耶之問曰欲題此寺而思不屬僧
笑曰何不道樓觀滄海日門對浙江潮之問終篇曰桂
子月中落天香雲外飄捫蘿登塔遠刳木取泉遥雲薄
霜初下冰輕葉未凋待入天台路看余度石橋僧一聯
篇中警策也遲明訪之已不見老僧即賓王也𫝊聞浮
海而去矣後中宗詔求其文得百餘篇及詩等十卷命
㕁雲卿次序之及百道判集一卷今𫝊於世
宋之問(按新唐書云之問字延清一名少連汾州人而舊唐書則云虢州弘農人)偉貎辨給
甫冠武后召與楊烱分直習藝館累轉尚方監丞后遊
龍門詔從臣賦詩左史東方虬詩先成后賜錦袍之問
俄頃獻后覽之嗟賞更奪袍以賜(按此條有闕文)
沈佺期(按新舊唐書佺期字雲卿相州内黃人)上元二年鄭益榜進士工
五言常侍宫中佺期嘗以詩贈張燕公公曰沈三兄詩
清麗須讓居第一也詩名大振自魏建安迄江左詩律
屢變至沈約鮑照庾信徐陵以音韻相婉附屬對精緻
及佺期之問又加靡麗迴忌聲病約句準篇著定格律
遂成近體如錦繡成文學者宗尚語曰蘇李居前沈宋
比肩謂唐詩變體始自二公猶漢人五字詩始自蘇武
李陵也有集十卷今𫝊扵世
杜審言(按新唐書審言字必簡襄州襄陽人)預之遠裔咸亨元年宋守節
榜進士為隰城尉恃高才傲世坐事貶吉州司戶及武
后召還將用之問曰喜否審言舞蹈謝后令賦歡喜稱
旨授著作郎為修文館直學士杜甫其孫也
甫(按此下有闕文)禄山亂避走三川寓鄜彌年棄官客秦州會
嚴武節度劍南西川往依焉武以世舊待甫甚善親詣
其家甫見之或時不巾而性褊躁傲誕嘗醉登武牀瞪
視曰嚴挺之乃有此兒武中銜之一日欲殺甫集吏扵
門武將出冠鈎扵簾者三左右走報其母力救得止(按本)
(書包融傳論凡唐人中父子兄弟並著才名者辛文房均盛述之知原書扵家世有文者皆合為一𫝊甫為審)
(言之孫自應附審言𫝊後謹發其凡扵此)
李嶠(按新唐書嶠字巨山趙州贊皇人)前與王勃楊烱接中與崔融蘇
味道齊名晚諸人沒為文章宿老學者取法焉(按此條有闕文)
劉希夷(按舊唐書希夷汝州人)美姿容好談笑善弹琵琶飲酒至
數斗不醉落魄不拘常檢嘗吟詩曰年年歲歲花相似
歲歲年年人不同宋之問苦愛此一聫知其未𫝊扵人
懇求之許而竟不與之問怒其誑巳使以土囊壓殺扵
别舍時未及三十人悉憐之
論曰希夷天賦俊爽才情如此想其事業勲名何所不
至而為之問壓殺昔者襧衡痛江夏之來倏焉折首夫
何殞命以隋侯之珠彈雀所較者輕所失者重玉迸松
摧良可惜也况扵骨肉相殘者乎
陳子昂(按新唐書子昂字伯玉梓州射洪人)開耀二年許旦榜進士初年
十八時未知書以富家子任俠尚氣弋博後入鄉校感
悔即於州東南金華山觀讀書痛自修飾精究墳典耽
愛黃老易莊光宅元年詣闕上書諫靈駕入京武后召
見竒其才遂拜麟臺正字詔云地籍英華文稱暐曄累
遷拾遺子昂貎柔雅而性褊躁輕財好施篤朋友之義
與遊英俊多秉鈞衡唐興文章承徐庾餘風天下祖尚
子昂始變雅正初為感遇詩三十章王適見而驚曰此
子必為海内文宗由是知名有集一卷今𫝊
張說(按新唐書說字道濟一字說之洛陽人)睿宗時兵部侍郎同平章事
開元十八年終左丞相說敦氣節重然諾為文精壯長
扵碑志朝廷大述作多出其手詩法特妙晚謫岳陽詩
益悽惋人謂得江山之助(按此條有闕文)
王翰(按新唐書翰字子羽并州晉陽人)景雲元年盧逸下進士及第又
舉直言極諫又舉超拔羣類科少豪蕩恃才不羈喜縱
酒櫪多名馬家蓄妓樂翰發言立意自比王侯日聚英
傑從禽擊鼓為歡張嘉貞為本州長史厚遇之翰酒間
自歌詩以舞屬嘉貞神氣軒舉張說尤加禮異及輔政
召為正字擢駕部員外郎說罷翰出為仙州别駕以窮
樂畋飲貶嶺表道卒翰工詩多壯麗之詞文士祖詠杜
華等嘗與遊從華母崔氏云吾聞孟母三遷吾今欲卜
居使汝與王翰為鄰矣其才如此燕公論其文如瓊杯
玉斝雖爛然可珍而多玷缺云有集今𫝊
論曰太史恨布衣之俠湮沒無聞以其義在存亡死生
之間而不伐其德千金駟馬奚啻草芥信哉名不虚立
也觀王翰之氣其若人之儔乎
賀知章(按舊唐書知章會稽永興人)以文詞知名性曠夷善談論笑
謔陸象先在中書引為太常博士象先與知章最親善
常曰季真清談風韻吾一日不見則鄙吝生矣當時賢
逹皆傾慕之天寳三年因病夢遊帝居及寤表請為道
士求還鄉里即舍住宅為千秋觀上許之詔賜鏡湖剡
溪一曲以給漁樵後改為天長觀
張子容開元元年常無名榜進士為樂城令初與孟浩
然同隱鹿門山為死生交詩篇唱答頗多後值亂離流
寓江表嘗送内兄李錄事歸故里云十年多難與君同
幾處移家逐轉蓬白首相知征戰後青春已過亂離中
行人杳杳看西月歸馬蕭蕭向北風漢水楚雲千萬里
天涯此别恨無窮後棄官歸舊業
王灣開元元年常無名榜進士與學士綦毋潛契切詞
翰早著為天下所稱往来吴楚間多有著述如江南意
一聯云海日生殘夜江春入舊年詩人以來罕有此作
張燕公手題扵政事堂每示能文令為楷式曾奉使登
終南山有賦志趣高遠識者不能棄焉
李昂開元二年王丘下狀元及第天寳間仕為禮部侍
郎知貢舉奬拔寒素甚多(按新唐書選舉志開元二十四年考功員外郎李昂為舉)
(人詆訶帝以員外郎望輕遂移貢舉於禮部以侍郎主之禮部選士自此始則昂之知貢舉未協輿論可知原)
(文所云殊非事實)工詩有戚夫人楚舞歌篇播𫝊人口真佳作
也
孫逖博州人幼而有文屬辭警敏援筆成篇開元二年
舉手筆俊拔哲人竒士隱淪屠釣及文藻宏麗等科第
一人及第玄宗引見擢左拾遺集賢殿修撰改考功員
外郎遷中書舍人與顔真卿李華蕭穎士皆同時稱海
内名士(按舊唐書逖𫝊開元二十一年逖始為考功員外郎頻選貢士初年得顔真卿後年得李華蕭)
(穎士考文獻通考開元二十一年至二十三年歲一試進士科盖皆逖主之三人者其所取士也又考舊唐書)
(所載開元二十四年逖始遷中書舍人原文未為明晰又此條有闕文並識扵此)
王泠然山東人開元五年裴耀卿下進士授將仕郎守
太子校書郎工文賦詩氣質豪爽當言無所回忌卓犖
竒才濟世之器惜其不大顯而終有集今𫝊
崔顥(按新舊唐書顥汴州人書錄解題顥開元十年進士)好蒱博嗜酒娶妻擇美
者稍不愜即棄之凡易三四初李邕聞其才名虚舍邀
之顥至獻詩首章云十五嫁王昌邕叱曰小兒無禮天
寳中為尚書司勲員外郎少為詩意浮艷多陷輕薄晚
節忽變常體風骨凛然一窺塞垣狀極戎旅竒造往往
並驅江鮑後游武昌登黃鶴樓感慨賦詩及李白來曰
眼前有景道不得崔顥題詩在上頭無作而去為哲匠
斂手顥生平苦吟詠當病起清虚友人戲之曰非子病
如此乃苦吟詩瘦耳遂為口實
劉眘虚嵩山人姿容秀拔九歲屬文上書召見拜童子
郎開元十一年徐徵榜進士調洛陽尉遷夏縣令性高
古脱略勢利嘯傲風塵後欲卜隱廬阜不果交遊多山
僧道侣為詩情幽興遠思雅詞竒忽有所得衆便驚聽
當時東南高唱者數十人聲律宛態無出其右(按此條有闕文)
祖詠(按書錄解題詠開元十二年進士)少與王維為吟侶維在濟州寓官
舍贈祖三詩有云結交二十載不得一日展貧病子既
深契闊余不淺盖亦流落不偶極可傷也
綦毋潛荆南人(按新唐書藝文志注潛字孝通)開元十四年嚴廸榜進
士授宜夀尉遷右拾遺入集賢院待制復授校書終著
作郎與李端同時詩調屹崒峭蒨足佳句善寫方外之
情後見兵亂官况日惡挂冠歸隱江東别業王維有詩
送之曰明時久不逹棄置與君同天命無怨色人生有
素風一時文士咸賦詩祖餞有集一卷行世
崔國輔山隂人也開元十四年嚴廸榜進士與儲光羲
綦毋潛同時舉縣令累遷集賢直學士禮部郎中天寳
間坐是王鉷近親貶竟陵司馬有文及詩婉孌清楚深
宜諷詠樂府短章古人有不能過也初至竟陵與處士
陸鴻漸遊三歲交情至厚謔笑永日又相與較定茶水
之品臨别謂羽曰予有襄陽太守李憕所遺白驢烏犎
牛各一頭及盧黃門所遺文槐書函一枚此物皆已之
所惜者宜野人乘蓄故特以相贈雅意高情一時所尚
有酬酢之歌詩并集𫝊焉
儲光羲兖州人開元十四年嚴廸榜進士有詔中書試
文章嘗為監察御史值安禄山陷長安輙受偽署賊平
後自歸貶死嶺南工詩格高調逸趣遠情深削盡常言
挾風雅之道養浩然之氣覽者猶聆韶濩音先洗桑濮
耳庶幾乎賞音也有集七十卷政論十五卷九經分義
疏二十卷並𫝊
王昌齡字少伯太原人開元十五年李巖榜進士授氾
水尉又中宏辭遷校書郎復以不護細行貶龍標尉以
刀火之際歸鄉里為刺史閭丘曉所忌而死後張鎬按
軍河南曉愆期將戮之辭以親老乞恕鎬曰王昌齡之
親欲與誰養乎曉大慚沮昌齡工詩緒密而思清時稱
詩家夫子王江寧盖嘗為江寧令與文士王之涣辛漸
交友至深皆出模範其名重如此有詩集五卷又述作
詩格律境思體例共十四篇為詩格一卷又詩中密旨
一卷及古樂府解題一卷今並𫝊
論曰自元嘉以還四百年之内曹劉陸謝風骨頓盡逮
儲光羲王昌齡頗從厥跡兩賢氣同而體别也王稍聲
峻竒句俊格驚耳駭目奈何晚途不矜小節謗議騰沸
兩竄遐荒使知音者喟然長歎至歸全之道不亦痛哉
常建長安人開元十五年與王昌齡同榜登科大歷
授盱眙尉仕頗不如意遂放浪琴酒往來太白紫閣諸
峯有肥遯之志嘗採藥山谷中遇女子遍體綠毛自言
是秦時宫人亡入山来食松葉遂不饑寒因授建微旨
所養非常後寓鄂渚招王昌齡張僨同隱獲大名當時
集一卷今𫝊
論曰古稱高才而無貴仕誠哉是言曩劉楨死扵文學
鮑照卒扵參軍今建亦淪於一尉悲夫建屬思既精詞
亦警絶似初發通莊却尋野徑百里之外方歸大道旨
遠興僻能論意表可謂一唱而三嘆矣
陶翰潤州人開元十八年崔明允下進士及第次年中
博學宏辭與鄭昉同時官至禮部員外郎為詩詞筆雙
美既多興義復備風骨三百年以前方可論其裁製大
為當時所稱今有集相𫝊
唐才子傳卷一
