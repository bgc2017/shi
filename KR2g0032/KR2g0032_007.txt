唐才子傳卷七元辛文房撰
高蟾任濤
羅隠羅鄴
羅虬唐彦謙
崔魯秦韜玉
李洞崔塗
鄭良士唐備(于濆)
吳融韓渥
王駕戴司顔
王焕張鼎
盧延讓曹松
裴說韋莊
張蠙王貞白
王轂殷文圭
褚載翁承贊
李中李建勲
孫魴沈彬(子廷瑞)
江為廖圖(劉昭禹等鄭凖)
熊皦孟賓于
孟貫
高蟾河朔間人乾符三年孔緘榜及第與鄭郎中谷為
友酬贈稱高先輩初累舉不上題省墻間曰冰柱數條
榰白日天門幾扇鎖明時陽春發處無根蔕憑仗東風
次第吹怨而切是年人論不公又下第上馬侍郎云天
上碧桃和露種日邊紅杏倚雲栽芙蓉生在秋江上莫
向春風怨未開意亦悽楚馬憐之又有顔色如花命如
葉之句自况時運蹇窒馬因力薦明年李昭知貢舉遂
擢桂官至御史中丞蟾本寒士皇皇於一名十年始就
性倜儻離羣稍尚氣節人與千金無故即身死亦不受
其胸次磊塊詩酒能為消破耳詩體則氣勢雄偉態度
諧遠如狂風猛雨之來物物竦動深造理窟亦一竒逢
掖也詩集一卷今𫝊
任濤筠川人也章句之名早擅乾符中應數舉每敗於
垂成李常侍隲廉察江西素聞濤名取其詩覽之有云
露漙沙鶴起人卧釣船流大加賞歎曰任濤竒才也何
故不成名會當薦之特與放鄉里雜役仍令本貫優禮
時盲俗互有論列隲判曰江西境内凡為詩得及濤者
即與放役豈止一任濤而已哉未幾濤逝去有才無命
大可憐也詩集今𫝊
羅隠字昭諫錢塘人也少英敏善屬文詩筆尤俊拔養
浩然之氣乾符初舉進士累不第廣明中遇亂歸鄉里
時錢尚父鎮東南節鉞崇重隠欲依焉進謁投素作卷
其首章過夏口云一箇禰衡容不得思量黃祖漫英雄
鏐得之大喜以書辟之曰仲宣遠託劉荆州盖因亂世
夫子樂為魯司寇祗為故鄉隠曰是不可去矣遂為掌
書記性簡傲闊談高論滿座風生好諧謔感遇輙發鏐
愛其才前後賜予無數陪從不頃刻相背表遷節度判
官鹽鐵發運使未幾奏授著作郎鏐初授鎮命沈崧草
表謝盛言浙西富庶隠曰今浙西焚蕩之餘朝臣方切
賄賂表奏將鷹犬我矣鏐請隠更之有云天寒而麋鹿
曾遊日暮而牛羊不下又為賀昭宗改名表云左則姬
昌之半字右為虞舜之全文作者稱賞轉司勲郎中自
號江東生魏博節度羅紹威慕其名推宗人之分拜為
叔父時亦老矣嘗表薦之隠恃才忽睨衆頗憎忌自以
當得大用而一第落落𫝊食諸侯因人成事深怨唐室
詩文多以譏刺為主雖荒祠木偶莫能免者且介僻寡
合不喜軍旅獻酬俎豆間綽綽有餘也隠初貧來赴舉
過鍾陵見營妓雲英有才思後一紀下第過之英曰羅
秀才尚未脱白隠贈詩云鍾陵醉别十餘春重見雲英
掌上身我未成名英未嫁可能俱是不如人與顧雲同
謁淮南高駢駢不禮駢後為畢將軍所殺隠有延和閣
之譏又以詩投相國鄭畋畋有女姝麗喜詩詠讀隠作
至張華漫出如丹語不及劉侯一紙書由是切慕之精
爽飛越莫知所從隠忽來謁女從簾後窺見迂寝之状
不復念矣隠精法書喜筆工萇鳳謂曰筆文章貨也今
助子取高價即以鴈頭箋百幅為贈士大夫踵門問價
一致千金率多借重如此所著䜛書䜛本淮海寓言湘
南應用集甲乙集外集啟事等並行于世
論曰易戒毋以小善為無益而弗為小惡為無傷而弗
去也羅隠以褊急性成動必嘲訕率成漫作頃刻相𫝊
以其事業非不五鼎也學術非不經史也夫何齊東野
人猥巷小子語及譏誚必以隠為稱首凋喪淳才揄揚
穢德白日能蔽于浮翳美玉曾玷于青蠅雖亦未必盡
然是皆闕慎微之義阮嗣宗臧否不掛口欲免其身如
滑稽抗世東方朔之流又不相類也
羅鄴餘杭人也家貲鉅萬父則為鹽鐵吏子二人俱以
文學干進鄴尤長律詩時宗人隠虬俱以聲格著稱遂
齊名號三羅隠雄麗而坦率鄴清緻而聫綿虬則區區
而巳咸通中數下第有詩云故鄉依舊空歸去帝里如
同不到來崔安潛侍郎廉問江西鄴適飄蓬湘浦間崔
素賞其作志在弓旌竟為幕吏所沮既而俯就督郵不
得志踉蹌北征赴職單于牙帳鄴去家愈遠萬里沙漠
滿目誰親因兹觸緒闌珊無成於邑而卒
論曰鄴素有英資筆端超絶其氣宇亦不在諸人下初
無箕裘之訓頓改門風崛興音韻馳譽當時非易事也
而䟦前疐後絶域無聊獨奈其命薄何孔子曰才難信
然有詩集一卷今𫝊
羅虬詞藻富贍與族人隠鄴齊名咸通間稱三羅氣宇
終不逮廣明庚子亂後去從鄜州李孝恭為從事虬狂
蕩無檢束時雕隂籍中有妓杜紅兒善歌舞姿色殊絶
嘗為副戎屬意會副戎聘隣道虬久慕之至是請紅兒
歌贈以繒綵孝恭以為副戎所盼為從事歌則非禮勿
令受貺虬不稱意怒拂衣起詰旦手刃殺之孝恭以虬
激已坐之頃會赦虬追其冤于是取古之美女有姿艷
才德者作絶句一百首以比紅兒當時盛𫝊此外不見
有他作體固凡庸無大可采序曰紅兒美貎年少機智
慧悟不與羣妓等余知紅者擇古灼然美色優劣于章
句間其卒章云花落塵中玉堕泥香魂應上窈娘堤欲
知此恨無窮處長倩城烏夜夜啼情極哀切初以白刃
相加今曰余知紅者虬實一狂夫也且聲律之道大爽
姑錄為笑談耳
唐彦謙(按新舊唐書彦謙字茂業)才高負氣毫髮逆意大怒叵禁博
學足藝尤長於詩道古心雄發言不苟極能用事如自
已出初師温庭筠風調逼似故多纖麗之詞後變淳雅
尊崇工部唐人效甫者惟彦謙一人而已(按此𫝊有闕文)
崔魯廣明間舉進士工為雜文才麗而蕩詩慕杜紫微
風範警句絶多如梅花云強半瘦因前夜雪數枝愁向
晚來天又初開已入雕梁畫未落先愁玉笛吹蓮花云
何人觧把無塵袖盛取清香盡日憐山鵲云一番春雨
吹巢冷半朵山花咽觜香又别題云雲生柱礎降龍地
露洗林巒放鶴天等皆綺製精深膾炙人口頗嗜酒無
德嘗醉辱陸肱郎中旦日慚甚為詩謝曰醉時顛蹶醒
時羞麴蘖催人不自由叵耐一雙窮相眼不堪花卉在
前頭陸亦諒之悠悠亂世竟無所成魯詩善於状景詠
物讀之如嚥冰雪心爽神怡能遠聲病氣象清楚格調
且高中間别有一種風情佳作也詩三百餘篇名無機
集今𫝊
秦韜玉(按新唐書藝文志注云韜玉字中明唐詩紀事云京兆人書錄觧題云韜玉田令孜客僖宗中)
(和二年特賜及第)賦湘江詩云女媧羅裙長百尺搭在湘江作
山色又云嵐光楚岫和空碧秋染湘江到底清由是知
名號為絶唱(按此𫝊有闕文)
李洞字才江雍州人諸王之孫也家貧吟極苦至廢寝
食酷慕賈長江遂銅寫島像戴之巾中常持數珠念賈
島佛一日千遍人有喜島詩者洞必手錄島詩贈之丁
寧再四曰此無異佛經歸焚香拜之其仰慕一何如是
之切也然洞詩逼真似島新竒或過之時人多誚其僻
澁不貴其卓峭唯吳融賞異融以大才八面受敵新律
著稱游刃頗攻騷雅嘗以百篇示洞洞曰大兄所示中
一聫暖漾魚遺子晴遊鹿引麛絶妙也融不怨所鄙而
善其所許洞詩大略如終南山云殘陽高照蜀敗葉遠
浮涇斸竹煙嵐凍偷湫雨雹腥遠平丹鳳闕冷射五侯
廳贈司空圖云馬饑飡落葉鶴病曬殘陽又曰卷箔清
溪月敲松紫閣書送僧云越講迎騎象蕃齋懴射雕送
僧遊南海云島嶼分諸國星河共一天夜云藥杵聲中
搗殘夢茶鐺影裏煑孤燈皆偉拔時流者昭宗時凡三
上不第裴公第二榜簾前獻詩云公道此時如不得昭
陵慟哭一生休果失意流落往來寓蜀而卒初島任長
江乃東蜀塜在其處鄭谷哭洞詩云得近長江死想君
勝在生言死生不相遠也洞嘗集島警句五十聫及唐
諸人警句五十聯為詩句圖自為之序及所為詩一卷
並𫝊
崔塗字禮山光啟四年鄭貽矩榜進士及第工詩深造
理窟端能竦動人意寫景状懷往往宣陶肺腑亦窮年
羇旅壮歲上巴蜀老大遊隴山家寄江南每多離怨之
作警策如流年川暗度往事月空明巫娥云江山非舊
主雲雨是前身又如病知新事少老别故交難孤鴈云
渚雲低暗度關月冷相隨山寺云夕陽高鳥過疎雨一
鐘殘又谷樹雲埋老僧窗瀑照寒鸚鵡洲云曹瞞尚不
能容物黃祖何因觧愛才春夕云胡蝶夢中家萬里杜
鵑枝上月三更隴上云三聲戍角邊城暮萬里鄉心塞
草春過峽云五千里外三年客十二峰前一望秋等聫
作者於此斂袵意味俱遠大名不虚有詩一卷今行於
世
鄭良士字君夢咸通中累舉進士不第昭宗時自表獻
詩五百餘篇敕授補闕而終以布衣一旦俯拾青紫易
若反掌浮俗莫不駭羨難其比也今有白巖集十卷𫝊
世
論曰舊言詩或窮人或逹人逹者良士是矣亦命之所
為詩何能與過詩則不揣其本也
唐備龍紀元年進士工古詩多涵諷刺頗干教化非浮
艷輕斐之作與同時于濆者(按新唐書藝文志注濆字子漪書錄觧題濆咸通二)
(年進士)共一機軸大為時流所許備詩有天若無雪霜青
松不如草地若無山川何人重平道又狂風拔倒樹樹
倒根已露上有數枝藤青青猶未悟又一日天無風四
溟波自息人心風不吹波浪高百尺又别家云兄弟惜
分離揀日皆言惡予讀對花云花開蝶滿枝花謝蝶來
稀惟有舊巢燕主人貧亦歸等詩發語澆俗至今人話
間必舉以為警戒足見之矣餘詩多𫝊
吳融(按新唐書云融字子華越州山隂人龍紀初及進士第)天復元年元旦東内反
正既御樓融最先至上命於前座草數十詔簡備精當
曾不頃刻皆中旨大加激賞進戶部侍郎(按融𫝊祗存此數語餘並)
(闕)
韓偓京兆人(按新唐書偓字致光京兆萬年人)龍紀元年禮部侍郎趙
宗榜擢第天復中王溥薦為翰林學士遷中書舍人從
昭宗幸鳳翔進兵部侍郎翰林承旨嘗與崔胤定策誅劉
季述昭宗反正論為功臣帝勵精政事偓處可機密率
與上意合欲相者三四讓不敢當偓喜侵侮有位朱全
忠亦惡之乃搆禍貶濮州司馬帝流涕曰我左右無人
矣天祐二年復召為學士偓不敢入朝挈其族南依王
審知而卒偓自號玉山樵人工詩有集一卷詞多側艷
新巧又作金鑾密記五卷今並𫝊
王駕字大用蒲中人自號守素先生大順元年楊贊禹
榜登第授校書郎仕至禮部員外郎棄官嘉遁於别業
與鄭谷司空圖為詩友才名籍甚圖嘗與駕書評詩曰
國初雅風特盛沈宋始興之後傑出於江寧宏思於李
杜極矣右丞蘇州趣味澄夐若清流之貫遠大歴十數
公抑又其次元白力勍而氣孱乃都市豪估耳劉夢得
楊巨源亦各有勝會浪仙無可劉得仁輩時得佳致亦
足滌煩厥後所聞徒褊淺矣河汾蟠欝之氣宜繼起有
人今王生寓居其間沉漬益久五言所得長於思與境
偕乃詩家之所尚者則前所謂必推於其類豈止神躍
色揚而已哉駕得書自謂譽已不虚矣當時價重乃如
此也今集六卷行於世
戴司顔大順元年楊贊禹榜進士及第與王駕同袍有
詩名氣宇盤礴每有過人遂得名家豈泛然矣有集今
𫝊
王焕(按唐詩紀事焕字羣吉)大順二年禮部侍郎裴贄下進士及
第俄自左史拜考功員外郎同年皆美除焕首倡感恩
長句上謝座主裴公當時甚榮之後以禮部侍郎致仕
年九十見睢陽五老圖焕工詩情極婉麗嘗為惆悵詩
十三首悉古佳人才子深懷感怨者以崔氏鶯鶯漢武
李夫人陳樂昌主綠珠張麗華王明君及蘇武劉阮輩
事成篇哀傷媚嫵如謝家池館花籠月蕭寺房廊竹颭
風夜半酒醒憑檻立所思多在别離中又夢裡分明入
漢宫覺來燈背錦屏空紫臺月落關山曉腸斷君王信
畫工等皆絶唱喧炙士林在晚唐諸人中霄壤不侔矣
有集今𫝊
張鼎字台業閩中人景福二年崔膠榜進士工詩離羣
拔類集一卷及著唐詩主客圖等並𫝊於世
盧延讓字子善范陽人也有卓絶之才光化三年裴格
榜進士朗陵雷滿薦辟之滿敗歸偽蜀授水部員外郎
累遷給事中卒官刑部侍郎延讓師許下薛尚書為詩
詞意入僻不競纖巧且多健語下士大笑之初吳融為
侍御史出官峽中時延讓布衣薄游荆渚貧無卷軸未
遑贄謁會融弟得延讓詩百餘篇融覧其警聫如宿東
林云兩三條電欲為雨七八箇星猶在天旅舍言懷云
名紙毛生五門下家童骨立六街中贈元上人云高僧
觧語牙無水老鶴能飛骨有風蜀道云雲間閙鐸騾䭾
去雪裏殘骸虎拽來又云樹上諏諮批頰鳥窗間逼駮
扣頭蟲等句大驚曰此去人遠絶自無蹈襲非尋常耳
此子後必垂名余昔在翰林召對上曾舉其臂鷹健卒
横氊帽騎馬佳人卷畫衫一聯雖淺近然自成一體名
家今則信然矣(按此條全本楊大年談苑考談苑原文云盧延遜詩淺近人皆笑之惟吳融獨)
(重之且云後必垂名延遜詩亦有佳處如宿東林云云余在翰林嘗召對上舉延遜臂鷹騎馬二句雖淺近亦)
(自成一體也考宋避濮安懿王名故諱讓字延遜即延讓也但翰林召對數語乃大年自述其知制誥時事原)
(文以為吳融之言舛謬殊甚謹訂於此)遂厚禮遇贈給甚多融雪中寄詩
云永日應無食終宵必有詩後奪科第多融之力也今
詩一卷𫝊世
曹松字夢徵舒州人也學賈島為詩深入幽境然無枯
淡之癖尤長啟事不減山公早歲未逹常避亂來棲洪
都西山初在建州依李頻頻卒後往來一無所遇光化
四年禮部侍郎杜德祥下與王希羽劉象柯崇鄭希顔
同登第年皆七十餘矣號為五老榜時值新平内難朝
廷以放進士為喜特授校書郎而卒松野性方直罕接
俗事故拙於進宦逍遥林澤寓情虚無苦極於詩然别
有一種風味不淪乎怪也文集三卷今𫝊
裴說工詩足竒思非意表琢煉不舉筆有島洞之風大
得盛名初年窘迫亂離奔走道路有詩云避亂一身多
見者悲之有集今𫝊
韋莊(按書錄觧題莊乾寧元年進士)少孤貧力學才敏過人莊應舉時
正黃巢犯闕兵火交作遂著秦婦吟有云内庫燒為錦
綉灰天街踏盡却重迴亂定公卿多訝之號為秦婦吟
秀才莊自來成都尋得杜少陵所居浣花溪故址雖蕪
沒已久而柱砥猶存遂誅茅重作草堂而居焉性儉約
稱薪而爨數米而炊逹人鄙之早嘗寇亂間關頓躓攜
家來越中弟妹散居諸郡西江湖南所在薄遊舉目有
山河之異故於流離漂泛寓目緣情子期懷舊之辭王
粲傷時之製或離羣軫慮或反袂興悲四愁九怨之文
一詠一觴之作俱能感動人也(按此𫝊有闕文)
張蠙(按新唐書藝文志注蠙字象文)家貧累下第留滯長安賦詩云月
裏路從何處上江邊身合幾時歸十年九陌寒風夜夢
掃蘆花絮客衣及第釋褐後為金堂令(按書錄觧題蠙乾寧二年進士)
王衍與徐后遊大慈寺見壁間題墻頭細雨垂纖草水
面回風聚落花愛賞久之問誰作左右以蠙對因給牋
令以詩進蠙上二百篇衍尤重待賜白金千兩
王貞白字有道信州永豐人也乾寧二年登第後物議
紛紛詔翰林學士陸扆於内殿覆試中選授校書郎時
登第後七年矣鄭谷以詩贈曰殿前新進士闕下校書
郎初蘭溪僧貫休雅得名與貞白所居相去不遠而未
會嘗寄御溝詩有云此波涵帝澤無處濯塵纓後會語
及此休曰剩一字貞白拂袂而去休曰此公思敏當即
來休書字於掌心逡巡貞白還曰此中涵帝澤如何休
以掌示之無異所改遂訂深契後值天王狩于岐廼退
居著書不復干禄當時大獲芳譽性恬和明易象手編
所為詩三百篇及賦文等為靈溪集七卷𫝊於世卒葬
家山貞白學力精贍篤志於詩清潤典雅呼吸間兩獲
科甲自致於青雲之上文價可知矣深惟存亡取舍之
義進而就禄退而保身君子也梁陶弘景棄官隠居三
茅國事必諮請稱山中宰相號貞白今王公盖慕其為
人而云爾
王轂字虚中宜春人自號臨沂子以歌詩擅名長於樂
府未第時嘗為玉樹曲云璧月夜瓊樹春鶯舌泠泠詞
調新當時狎客盡持禄直諫犯顔無一人歌未闋晉王
劍上粘腥血君臣猶在醉鄉中一面已無陳日月大播
人口適有同人為無頼輩所毆轂前救之曰莫無禮我
便是道君臣猶在醉鄉中者無頼聞之慚謝而退轂亦
大節士輕財重義為鄉里所譽頗不平久困適生離難
間辭多寄寓比興之作無不知名乾寧五年羊紹素榜
進士歴國子博士後以郎官致仕有詩三卷于時宦逹
俱素餐尸位賣降恐後之徒轂因撰前代忠臣臨老不
變者為圖一卷及觀光集一卷並𫝊
殷文圭字表儒池州青陽人也乾寧五年禮部侍郎裴
贄下進士初未第時道中嘗逢一老叟目文圭久之謂
人曰向者布衣綠眉方口神仙中人也如學道可以冲
虚不爾垂大名於天下未幾兵馬振動大駕幸三峯文
圭以梁王表薦及第時楊令公行密鎮淮揚奄有宣浙
揚汴之間榛梗既久文圭辭親間道至行在無何随榜
為吏部侍郎裴樞宣慰判官記室參軍至大梁以身事
叩梁王王又上表薦之文圭後餙非遍投啟事公卿間
曰於菟獵食非求尺璧之珍爰居避風不望洪鐘之樂
俄為多言者所發後更道由宋汴亟馳過梁王大怒亟
遣追捕已不及矣為詩有登龍集冥搜集筆耕詞冰鏤
錄從軍藳等集𫝊世
論曰唐季文體澆漓才調荒穢稍稍作者強名曰詩南
郭之竽苟存於衆響非復盛時之萬一也如王周劉兼
司馬札蘇拯許琳李咸用等數人雖有集相𫝊皆氣卑
格下負魚目唐突之慚竊碔砆韞襲之濫所謂家有敝
帚享之千金不自見之患也文圭稍入風度間見竒崛
其殆庶幾乎
褚載字厚之家貧客梁宋間困甚以詩投襄陽節度使
邢君牙云西風昨夜墜紅蘭一宿郵亭事萬般無地可耕
歸不得有恩堪報死何難流年怕老看將老百計求安
未得安一卷新詩滿懷淚頻來門館訴饑寒君牙憐之
贈絹十匹薦於鄭滑節度使不行乾寧五年禮部侍郎
裴贄知貢舉君牙又薦之遂擢第初文德中劉子長出
鎮浙西行次江西時陸威侍郎猶為郎吏亦寓于此載
緘二軸投謁誤以子長之卷面贄於威威覽之連見數
字觸家諱威矍然載錯愕曰似大誤尋謝以長牋略曰
曹興之圖畫雖精終慙誤筆殷浩之兢持太過翻逹空
函威激賞而終不能引拔後竟流落而卒集三卷今𫝊
於世
翁承贊(按新唐書藝文志注云承贊字文堯乾寧進士唐詩紀事云閩人)工詩體貎甚
偉且詼諧名動公侯唐人應試每在八月諺曰槐花黃
舉子忙承贊詠槐花云雨中粧點望中黃勾引蟬聲送
夕陽憶得當年随計吏馬蹄終日為君忙(按此𫝊有闕文)
李中字有中九江人也唐末嘗第進士為新塗淦陽吉
水三縣令仕終水部郎中孟賓于賞其工吟絶似方干
賈島時復過之如暖風醫病草甘雨洗荒村又貧來賣
書劍病起憶江湖又閒花半落處幽鳥未來時又千里
夢随殘月斷一聲蟬送早秋來又殘陽影裏水東注芳
草烟中人獨行又閒尋野寺聽秋水寄睡僧窗到夕陽
又香入肌膚花洞酒冷侵魂夢石床雲又西園雨過好
花盡南陌人稀芳草深等句驚人泣鬼之語也有碧雲
集今𫝊
李建勲字致堯廣陵人仕南唐為宰相後罷出鎮臨川
未幾以司徒致仕賜號鍾山公年已八十志尚散逸多
從仙侣參究玄門時宋齊丘有道氣在洪州西山建勲
造謁致敬欲授真果題詩贈云春來漲水波如活曉起
西山勢似行玉洞有人經劫在攜竿步步就長生歸高
安别墅一夕無病而逝能文賦詩琢鍊頗工調既平妥
終少驚人之句也有鍾山集二十卷行於世
孫魴(按馬令南唐書魴字伯魚唐詩紀事魴南昌人)唐末處士也與沈彬李建
勲同時倡和亦多魴有夜坐詩為世稱玩建勲日與談
讌嘗匿魴於齋幕中待沈彬來乃問曰魴夜坐詩如何
彬曰田舍翁火爐頭之語何足道哉魴從幕中出誚彬
曰何譏謗之甚彬曰畫多灰漸冷坐久席成痕此非田
舍翁爐上誰有此况一座大笑及金山寺詩云天多剰
得月地少不生塵當時謂騷情風韻不減張祜有詩五
卷今𫝊
沈彬字子文瑞州高安人自幼苦學屬末歲離亂随計
不捷南遊湖湘隠雲陽山數年歸鄉里時南唐李昪鎮金
陵旁羅俊逸名儒宿老必命郡縣起之彬赴辟知昪欲
取楊氏因獻畫山水詩云須知手筆安排定不怕山河整
頓難昪覧之大喜授秘書郎保大中以尚書郎致仕歸
徙居宜春初經板蕩與韋莊杜光庭貫休俱避難在蜀
多見酬酢彬臨終指葬處示家人及窆果掘得一空塚
有漆燈青熒壙頭立一銅板篆文曰佳城今已開雖開
不葬埋漆燈終未滅留待沈彬來遂窀穸於此有詩集
一卷𫝊世彬第二子廷瑞性坦率豪於觴詠舉動異俗
盛夏附火嚴冬單衣或遇崇山野水古洞幽壇竟日不
返時人異之呼為沈道者士大夫多邀至門館一日邑
宰戲問何日道成廷瑞即留詩曰何須問我道成時紫
府清都自有期手掘藥苖人不識體涵僊骨俗争知宰
驚謝後浪遊四方或𫝊仙去也
江為(按書錄觧題為建安人)舉進士輙不第工詩有天形圍澤國
秋色露人家身寒花露重江晚水烟微等句膾炙人口
少遊白鹿寺有句云吟登蕭寺旃檀閣醉倚王家玳瑁
筵後主南遷見之曰此人大是富貴家(按此𫝊有闕文)
廖圖字贊禹虔州虔化人文學博贍為時輩所服湖南
馬氏辟致幕下奏授天策府學士與同時劉昭禹李弘
臯徐仲雅蔡昆韋鼎釋虚中俱以文藻知名賡倡迭和
齊巳時寓渚宫與圖相去千里而每詩筒往來不絶警
策極多必見高致集二卷今行於世時有荆南從事鄭
準亦工詩與僧尚顔多所酬贈詩亦𫝊
熊皦九華山人唐清泰二年進士劉景巖節度延安辟
為從事晉天福中說景巖歸朝以功擢右諫議竟坐累
黜為上津令工古律詩語意俱妙嘗賦早梅云一夜開
欲盡百花猶未知甚𫝊賞士林且知其必遇今有屠龍
集南金集合五卷𫝊世學士陶榖序之
孟賓于(按郡閣雅談賓于字國儀連州人)晉天福九年禮部郎符蒙知
貢賓于簾下投詩云那堪雨後更聞蟬溪隔重湖路七
千憶得故園楊柳岸全家送上渡頭船蒙得詩以為相
見之晚遂擢第時已敗六舉矣(按此傳有闕文)
孟貫閩中人為性疎野不以榮宦為意喜篇章周世宗
幸廣陵貫時大有詩價世宗亦聞之因繕錄一卷獻上
首篇書貽譚先生云不伐有巢樹多移無主花世宗不
悅曰朕伐叛弔民何得有有巢無主之說獻朕則可他
人則卿必不免不復終卷賜釋褐進士虚名而巳不知
其終有詩集今𫝊
論曰孟子曰予之不遇魯侯天也至唐開元孟浩然流
落帝心和璧墮地孟郊之出處梗概苦艱薄宦而死今
孟貫坐此詩窮轉喉觸諱非意相干竟爾埋沒與前賢
俱亦相似命也孟氏之不遇一何多耶
唐才子傳卷七
