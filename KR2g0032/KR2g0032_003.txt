唐才子傳卷三元辛文房撰
嚴維古之竒
耿湋張南史
蘇涣吉中孚
司空曙李端
竇叔向(子常牟羣庠鞏)章八元
于鵠冷朝陽
李益暢當
崔峒夏侯審
朱灣權德輿
武元衡張登
麴信陵姚係(弟倫)
羊士諤楊巨源
韓愈(張署)陳羽
王涯柳宗元
王建孟郊(陸長源)
張籍劉义
李賀
嚴維字正文越州人初隠居桐廬慕子陵之高風至德
二年江淮選補使侍郎崔涣下以詞藻宏麗進士及第
家貧親老不能遠離授諸暨尉時巳四十餘後歴秘書
郎嚴中丞節度河南辟佐幕府遷餘姚令仕終右補闕
維少無宦情懷家山之樂以儒素從升斗之禄聊代耕
爾詩情雅重挹魏晉之風鍜鍊鏗鏘庶少遺恨一時名
輩孰匪金蘭詩集一卷今𫝊
古之竒寶應二年禮部侍郎洪源下及第與耿湋同時
嘗為安西幕府書記與李司馬端有金蘭之好工古調
足幽閒淡泊之思婉而成章得名藝圃不泛然矣詩集
𫝊於世
耿湋河東人也寶應二年洪源榜進士與古之竒為莫
逆交初為大理司法充括圖書使來江淮窮山水之勝
仕終右拾遺詩才俊爽意思不羣似湋等軰不可多得
詩集二卷今𫝊於世
張南史字季直幽州人工奕棋神算無敵游心太極嘗
幅巾藜杖出入王侯之宅十年高談闊視慷慨竒士也
中歲感激始苦節學文無希世苟合之意數年間稍入
詩境調體超閒情致兼美如并燕老將氣韻沉雄時少
及之者肅宗時廟堂奬拔仕為左衛倉曹參軍後避亂
寓居揚子平難再召未及赴而卒有詩一卷今𫝊
蘇涣廣德二年楊栖梧榜進士少好姦利往來剽盜善
用白弩巴賨商人苦之稱曰白跖後自知非折節從學
遂成名累遷御史湖南崔中丞瓘辟為從事瓘遇害繼
走交廣扇動哥舒晃叛如蛟龍見血本質彰矣居無何
伏誅初嘗為變律詩十九首上廣州節度李勉其意長
於諷刺亦有陳拾遺一鱗半甲故勉加禮待之或曰此
子羽翼嬖臣侵敗王略今尚其文可歟勉曰漢策載蒯
通說辭皇史錄祖君檄草此大容細者善惡必書春秋
至訓言有不廢孔子格談涣其庶乎豈但存雕蟲小技
亦以深懲賊子耳時以為名言杜甫有與贈荅之詩今
悉𫝊詩云再聞誦新作突過黃初詩今晨清鏡裏勝食
齋房芝
吉中孚楚州人居鄱陽最久初為道士山阿寂寥後還
俗李端贈詩云聞道華陽客儒衣謁紫微舊山連藥賣
孤鶴帶雲歸柳市名猶在桃源夢已稀還家見鷗鳥應
媿背船飛盧綸送詩云舊籙藏雲穴新詩滿帝鄉來長
安謁宰相有薦於天子日與王侯高會名動京師無幾
何第進士授萬年尉除校書郎又登宏詞科為翰林學
士歴諫議大夫戶部侍郎判度支事貞元初卒初拜官
後以親垂白在堂歸養至孝終喪復仕中孚神骨清虚
吟詠高雅若神仙中人也集一卷今𫝊
司空曙字文初廣平人也磊落有竒才韋臯節度劍南
辟致幕府授洛陽主簿未幾遷長林縣丞累官左拾遺
終水部郎中與李約員外至交性耿介不干權要家無
甔石宴如也嘗病中不給遣其愛姬亦嘗流寓長沙遷
謫江右多結契雙林暗傷流景寄暕上人詩云欲就東
林寄一身尚憐兒女未成人柴門客去殘陽在藥圃蟲
喧秋雨頻近水方同梅市隠曝衣多笑阮家貧深山蘭
若何時到羨與閒雲作四隣閒園即事高興可知屬調
幽閒終篇調暢如新花笑日不容重染鏘鏘美譽不亦
宜哉有詩集二卷今𫝊於世
李端趙州人嘉祐之姪也少時居廬山依皎然讀書意
况清虛酷慕禪侣大歴五年李摶榜進士及第授秘省
校書郎以清羸多疾辭官居終南山草堂寺未幾起為
杭州司馬牒訴敲朴心甚厭之買田園在虎丘下為耽
深僻泉石少幽移家來隠衡山自號衡嶽幽人彈琴讀
易登高望遠神意泊然初無宦情懷箕潁之志嘗曰余
少尚神仙且未能去友人暢當以禪門見導余心知必
是未得其門詩更高雅於才子中名響錚錚與處士京
兆柳中庸大理評事江東張芬友善唱酬初來長安詩
名大振時令公子郭曖尚昇平公主賢明有才延納俊
士端等皆在館中曖嘗進官大宴酒酣主屬端賦詩頃
刻而就曰青春都尉最風流二十功成便拜侯金距鬭
雞過上苑玉鞭騎馬出長秋熏香荀令偏憐小傅粉何
郎不觧愁日暮吹簫楊柳陌路人遥指鳳凰樓主甚喜
一座賞歎錢起曰此必端宿製請以起姓為韻端立獻
一章曰方塘似鏡草芊芊初月如鈎未上弦新開金埓
看調馬舊賜銅山許鑄錢楊柳入樓吹玉笛芙蓉出水
妬花鈿今朝都尉如相顧願脱長裾逐少年見者驚服
主厚賜金帛終身以榮其工捷類此集三卷今𫝊於世
竇叔向字遺直扶風平陵人也有卓絶之行登第於大
歴初遠振佳名為文物冠冕詩法謹嚴又非常格名流
才子多仰飇塵少與常衮同燈火及衮相引擢左拾遺
内供奉衮坐貶亦出為溧水令卒贈工部尚書五子常
牟羣庠鞏俱能詩咄咄有跨竈之譽當時美之藝文志
載叔向集七卷今存詩甚寡盖零落久矣
常(按此下有脱文考新唐書常字中行大歴中及進士第仕至國子祭酒)兄弟五人聯芳
比藻詞價藹然法度風流相距不遠且俱陳力王事膺
寵清流豈懷玉迷津區區之比哉後人集其所著詩通
一百首為五卷名竇氏聫珠集謂若五星然常集十八
卷及撰韓翃至皎然三十人詩合三百五十篇為南薰
集各繋以贊為三卷今並𫝊焉
牟(按新唐書牟字貽周)貞元二年張正甫榜進士初學問於江東
家居孝謹善事繼母竒文異行聞於京師舅給事中袁
高當時專重名甄拔甚多而牟未嘗干謁竟捷文場始
佐六府五公八遷至檢校虞部元和五年拜尚書虞部
郎中轉洛陽令都官郎中出為澤州刺史仕終國子司
業牟晚從昭義盧從史從史寖驕牟度不可諫即移疾
歸居東都别業卒昌黎韓先生為墓誌云
羣(按新唐書羣字丹列)隠毗陵稱處士性至孝定省無少怠及母
卒哀痛不已齧一指置棺中結廬墓次終喪蘇州刺史
韋夏卿舉孝廉德宗擢為左拾遺仕至御史中丞後出
為黔南觀察使遷容管經略使卒官所家無餘財惟圖
書萬軸耳
庠(按新唐書庠字胄卿)嘗應辟三佐大府調奉先令遷東都留守
判官拜戶部員外郎貞元中出為婺登二州刺史平生
攻文甚苦著述亦多今並𫝊
鞏(按新唐書鞏字友封)状貎瑰偉少博覽無不通性宏放好談古
今所居多長者車轍時諸兄已逹鞏尚來場屋間頗抑
初志作放魚詩云黃金贖得免刀痕聞道禽魚亦感恩
好去長江千萬里不須辛苦上龍門人知其述懷也元
和二年王源中榜進士佐淄青幕府累遷秘書少監拜
御史中丞仕終武昌觀察副使鞏平居與人言不出口
時號為囁嚅翁云
章八元(按新唐書藝文志注八元睦州人登大歴進士第)初長安慈恩寺浮圖
前後名流詩版甚多八元亦題有云初怪鳥飛平地上
自驚人語半天中後元微之白樂天至塔下遍覽因悉
除去惟存(八)元版在吟咏久之曰名下無虚士也(按此𫝊有)
(闕文)
于鵠初買山於漢陽高隠三十猶未成名大歴中薦歴
諸府從事出塞入塞馳逐風沙工詩有集今𫝊
冷朝陽金陵人大歴四年齊映榜進士及第不待調官
言歸省覲自状元以下一時名士大夫及詩人李嘉祐
李端韓翃錢起等大會賦詩攀餞以一布衣才名如此
人皆羨之朝陽工詩在大歴諸才子法度稍弱字韻清
越不減也有集𫝊世
李益字君虞隴西姑臧人大歴四年齊映榜進士調鄭
縣尉同輩行稍進逹益久不升欝欝去遊燕趙間幽州
節度劉濟辟為從事未幾又佐邠寧幕府風流有辭藻
與宗人賀相埓每一篇就樂工賂求之被於雅樂供奉
天子如征人早行篇天下皆施之繪畫二十三受策秩
從軍十年運籌決勝尤其所長往往鞍馬間為文横槊
賦詩故多抑揚激厲悲離之作高適岑參之流也憲宗
雅聞其名召為秘書少監集賢殿學士自負其才淩轢
士衆有不能堪諫官因暴其詩不上望京樓等句以為
涉怨望詔降職俄復舊除侍御史遷禮部尚書致仕太
和初卒益少有僻疾多猜忌防閑妻妾過為苛酷有散
灰扄戶之談時稱為妒癡尚書李十郎有同姓名者為
太子庶子皆在朝人恐莫辨謂君虞為文章李益庶子
為門戶李益云有集今𫝊
暢當(按唐詩紀事當河東人歴官果州刺史)多往來嵩華間結念方外頗
𠫭禪道故多松桂之興深存不死之志詞名藉甚表表
凌雲有詩二卷𫝊世
崔峒博陵人工文有聲初辟潞州功曹後歷左拾遺終
右補闕詞彩炳然意思方雅時人稱其句為披沙揀金
往往見寶詩集一卷今行於世
夏侯審初於華山下買田園為别墅水木幽閒雲煙浩
渺晚歲退居其下吟諷頗多今稍零落時見一二皆錦
製也
朱灣字巨川大歴時隠君也號滄洲子率履貞素潛輝不
(翟日)逍遥雲山琴酒之間放浪形骸繩檢之外郡國交徵
不應工詩格體幽遠興會宏深寫意因時窮理盡性尤
精詠物必含比興多敏捷之竒及李勉鎮永平嘉其風
操厚幣邀署為府中從事日相談讌分逾骨肉久之嘗
謁湖州崔使君不得志臨發以書别之曰灣聞蓬萊之
山藏杳冥而可到貴人之門無媒而通不可到驪龍之
珠潛瀇滉而可識貴人之顔無因而前不可識自假道
路問津主人一身孤雲兩度圓月載請職事三趨戟門
信知庭之與堂不啻千里向寄食漂母夜眠漁舟門如
龍而難登食如玉而難得食如玉之粟登如龍之門實
無機心翻成機事漢隂丈人聞之豈不大笑屬谿上風
便囊中金貧望甘棠而歎自引分而還灣白遂歸會稽
山隂别墅其耿介類如此也有集四卷今𫝊
權德輿(按新唐書德輿字載之)未冠以文章稱諸儒間韓洄黜陟
河南辟置幕府德宗聞其才召為太常博士改左補闕
累上書直言遷起居舍人憲宗初歴兵部侍郎太子賓
客陳說謀略多中德輿善辨論開陳古今覺悟人主為
輔相尚寬不甚察察封扶風郡公有文集今𫝊
武元衡(按新唐書元衡字伯蒼)秉政早朝遇盜從暗中射殺之元
衡工詩嘗夏夜作詩曰夜久喧暫息池臺唯月明無因
駐清景日出事還生翌日遇害詩盖其䜟也(按此𫝊有闕文)
張登初隠居性剛潔幅巾短褐交友名公後就辟歴𠫭
戎幕遷廷尉平久之升監察御史貞元中改河南士曹
掾遷殿中侍御史漳州刺史退居告老嘗晚春乘輕車
出南薰門抵暮詣宜春門入關吏捧牌請書官位登醉
題曰閒遊靈沼送春回關吏何須苦見猜八十老翁無
品秩三曾身到鳳池來其狷迂如此數年坐公累被劾
吏議捃摭不堪感疾而卒集六卷權德輿為序云
麴信陵貞元元年鄭全濟榜及第仕為舒州望江縣令
卒工詩有集一卷今𫝊
姚係河中人貞元元年進士與韋應物同時有詩名工
古調善彈琴好遊名山希蹤謝郭終身不言禄禄亦不
及之也與林棲谷隠之士往還酬酢興趣超然弟倫詩
亦清麗有集並𫝊
羊士諤貞元元年禮部侍郎鮑防下進士順宗時累至
宣歙巡官為王叔文所惡貶汀州寧化尉元和初宰相
李吉甫知奬擢為監察御史掌制後以與竇羣呂温等
誣論宰執出為資州刺史士諤工詩妙造梁選作皆典
重早歲嘗遊女几山有卜築之志勲名相迫不遂初心
有詩集行於世
楊巨源字景山蒲中人貞元五年劉大貞下第二人及
第初為張弘靖從事拜虞部員外郎後遷太常博士國
子祭酒太和中為河中少尹入拜禮部郎中巨源才雄
學富用意聲律細挹得無窮之源緩雋有愈永之味長
篇刻琢絶句清泠盖得於此而失于彼者矣有詩一卷
行於世
韓愈(按愈𫝊闕)
論曰公英偉間生才名冠世繼道德之統明列聖之心
獨濟狂瀾詞彩燦爛齊梁綺艷毫髮都捐有冠冕珮玉
之氣宫商金石之音為一代文宗使頽綱復振豈易言
也哉固無辭足以贊述云至若歌詩累百篇而驅駕氣
勢若掀雷走電撐決於天地之垠詞鋒學殖先有定價
也時功曹張署亦工詩與公同為御史又同遷謫唱荅
見於集中有詩賦雜文等四十卷行於世
陳羽江東人貞元八年禮部侍郎陸贄下第二人登科
與韓愈王涯等為龍虎榜後仕歴東宫衛佐羽工吟與
靈一上人交遊唱荅寫難状之景了了目前含不盡之
意皎皎言外如自遣詩云稚子新能編筍笠山妻舊觧
補荷衣秋山隔岸清猿叫湖水當門白鳥飛此景何處
無之前後誰能道者二十八字一片畫圖非造次之謂
也警句甚多有集𫝊於世
王涯(按新唐書涯字廣津)博學工文尤多雅思舉宏詞憲宗時為
知制誥翰林學士遷戶部尚書監鹽鐵使涯𣙜鹽苛急
百姓怨之及甘露禍起就誅悉詬罵投以瓦礫須臾成
堆(按此𫝊有闕文)
論曰否泰姤復盈虚消息廼理之常夫物盛者衰之漸
也散者積之極也有能終滿而不覆者乎况圖書入變
化之際神物所深忌者焉前修耽玩成癖往往殺身猶
非剽剥而至也王涯掊克聚斂以邀穹爵逼孤淩弱以
積珍竒知己之利忘人之害至於天奪其魄鬼瞰其家
一旦飄零殊可長嘆孟子曰死矣盆成括𫝊曰貨悖而
入者亦悖而出不亦宜哉用備列之庶來者少戒云
柳宗元第進士調藍田尉累遷監察御史裏行與王叔
文韋執誼善二人引之謀事擢禮部員外郎欲大用值
叔文敗貶邵州刺史半道有詔貶永州司馬遍貽朝士
書言情衆忌其才無為用心者元和十年徙柳州刺史
時劉禹錫同謫得播州宗元以播州非人所居且禹錫
有老母具奏以柳州讓禹錫而自往播會大臣亦有為
請者遂改連州宗元在柳多惠政及卒百姓追慕立祠
享祀血食至今宗元天才絶倫文章卓偉一時輩行咸
仰之
王建字仲初潁川人大歴十年丁澤榜第二人及第釋
褐授渭南尉調昭應縣丞諸司歴薦遷太府寺丞秘書
丞侍御史太和中出為陜州司馬從軍塞上弓劍不離
身數年後歸卜居咸陽原上初遊韓吏部門墻為忘年
之友與張籍契厚唱荅尤多工為樂府歌行格幽思遠
二公之體同變時流建性耽酒放浪無拘宫詞特妙前
古建初與樞密使王守澄有宗人之分守澄以弟呼之
談間故多知禁掖事作宫詞百篇後因過燕飲以相譏
謔守澄深銜之忽曰吾弟所作宫詞内庭深邃何由知
之明當奏上建作詩以謝末句云不是姓同親向說九
重争得外人知守澄恐累已事遂寢建才贍有作皆工
盖嘗䟦涉長途分甘窮苦其自傷詩云衰門海内幾多
人滿眼公卿總不親四授官資原七品再經婚娶尚單
身圖書亦為頻移盡兄弟還因數散貧獨自在家常作
客黃昏哭向野田春又於征戍遷謫行旅離别幽居宦
况之作俱能感動神思道人所不能道也集十卷今𫝊
於世
孟郊(按新唐書郊字東野湖州武康人)調溧陽尉縣有投金瀨平陵城林
薄蓊翳下有積水郊間往坐水傍命酒揮琴裴回賦詩
終日而曹務多廢縣令白府以假尉代之(按此下有闕文)郊卒
鄭餘慶給錢數萬營葬仍贍其妻子者累年張籍諡為
貞曜先生門人遠赴心喪郊拙於生事一貧徹骨裘褐
懸結未嘗俛眉為可憐之色然好義者更遺之工詩大
有理致韓吏部極稱之多傷不遇年邁家空思苦竒澁
讀之每令人不懽如借車載家具家具少於車如謝炭
云吹霞弄日光不定暖得曲身成直身如愁人獨有夜
燭見一紙鄉書淚滴穿如下第云棄置復棄置情如刀
劍傷之類皆哀怨清切窮入冥搜其初登第吟曰昔日
齷齪不足嗟今朝曠蕩恩無涯春風得意馬蹄疾一日
看盡長安花當時議者亦見其氣度窘促卒漂淪薄宦
詩䜟信有之矣天實為之謂之何哉時陸長源工詩相
與來往篇什稍多亦佳作也(按唐詩紀事長源吳人董晉帥宣武卒長源為之留)
(後持法峭刻為軍所殺)
張籍字文昌(按新唐書籍和州烏江人)貞元十五年封孟紳榜及第
授秘書郎歴太祝除水部員外郎初至長安謁韓愈一
會如平生歡才名相許論心結契愈力薦為國子博士
然性狷直多所責諷於愈愈亦不忌之時朝野名士皆
與遊如王建賈島于鵠孟郊諸公集中多所贈答情愛
深厚皆别家千里遊宦四方瘦馬羸童青衫烏帽故每
邂逅於風塵必多殷勤之思銜杯酬唱又况於同志者
乎聲調相似况味頗同籍於樂府古風與王司馬自成
機軸絶世獨立自李杜之後風雅道喪至元和中葉元
白歌詩為海内宗匠謂之元和體病格稍振無愧洪河
砥柱也樂天贈詩曰張公何有者業文三十春尤工樂
府詞舉代少其倫有集七卷𫝊於世
劉义節士也少尚義行俠傍觀切齒因被酒殺人亡命
會赦乃出更改志從學能博覽為歌詩議論多出于正
义剛直能面白人長短其服義則又彌縫若親屬後以
争語不能下嘗持韓愈金去曰此諛墓中人所得也不
若與劉君為夀遂持去客遊齊魯不知所終有詩二十
七篇𫝊世
李賀七歲能辭章名動京師韓愈皇甫湜覽其作竒之
而未信曰若是古人吾曹或不知是今人豈有不識之
理遂相過其家使賦詩賀總角荷衣而出欣然承命旁
若無人援筆題曰高軒過二公大驚以所乘馬命聫鑣
而還親為束髮賀疾篤恍惚晝見人緋衣駕赤虬騰下
持一版書若太古雷文曰上帝新作白玉樓成立召君
作記賀叩頭辭謂母老病其人曰天上比人間差樂不
苦也居頃之窗中勃勃煙氣聞車聲甚速遂絶死時纔
二十七莫不憐之賀詩稍尚竒詭組織花草片片成文
所得皆驚邁絶去翰墨畦逕時無能效者樂府諸詩雲
韶衆工皆諧之律吕嘗歎曰我年二十不意一生愁心
如欲謝梧桐葉矣李藩綴集其歌詩因託賀表兄訪所
遺失并加點竄付以成本彌年絶跡及詰之曰每恨其
傲忽其文已焚之矣今存十之四五杜牧為序者五卷
今𫝊
論曰老子曰其進銳者其退速信然賀天才俊拔弱冠
而有極名天奪之速豈恡也耶若少假行年涵養盛德
觀其才不在古人下矣今兹惜哉
唐才子傳卷三
