河朔訪古記卷中
魏郡部
魏郡部彰德路禹貢冀州之域商河亶甲居於此戰國
為魏之鄴地秦為上黨邯鄲二郡地漢置魏郡曹操受
封於此稱鄴都後趙石虎前燕慕容雋並據之後魏曰
相州東魏曰司州北齊改為清都郡唐曰相州又改鄴
郡梁置昭德軍石晉改彰德軍金升為彰德府國朝先
屬真定路後改彰德路立總管府領司一縣三安陽湯
隂臨漳州一林州
彰德路城中宋隸安陽縣國朝置錄事司以領之城之
外仍屬安陽縣城郭周十九里總管府錄事司治及安
陽縣治皆在城内焉
安陽縣春秋為戲陽戰國為魏寧新中邑秦更名安陽
漢廢以其地入蕩隂屬河内郡魏併入鄴晉置安陽屬
魏郡後周移相州及鄴縣於安陽故城治此隋復曰安
陽尋改堯城屬魏郡唐以安陽為相州治改堯城曰永
定宋改永定為永和尋省入安陽及省鄴縣分其地半
入焉宋金皆曰安陽縣國朝因之為彰德路倚郭縣
湯隂縣古羑里之地戰國為魏之蕩隂邑漢置蕩隂縣
屬河内郡晉屬魏郡後魏省隋改蕩源縣大業二年省
唐初分安陽縣地入蕩隂屬衛州貞觀元年以蕩水微
温改為湯隂縣屬相州宋金國朝皆因之為彰德路屬
縣云
臨漳縣本漢鄴縣地晉建興二年以愍帝諱改名臨漳
東魏孝静置鄴縣於今鄴鎮又别置臨漳縣周武帝平
齊自鄴城移縣於今治仍屬魏郡隋開皇三年改隸相
州十年分縣地置長樂縣大業十年始築縣城暨唐及
宋金皆為臨漳縣國朝因之為彰德路屬縣云
林州漢置隆慮縣東漢改隆為林隋析置湛陽縣後改
置巖州金為林州國朝至元二年復為縣又併輔巖入
焉未幾復為州割輔巖入安陽仍以州隸彰德路
磁州禹貢冀州之域春秋屬晉戰國屬趙秦為邯鄲郡
地漢為魏郡趙國地晉為廣平郡地後周置成安郡隋
置磁州唐天祐改惠州尋復磁州宋曰滏陽郡金以隸
彰德國朝屬廣平路領縣四曰滏陽邯鄲武安成安
滏陽縣漢為武安縣地魏置臨水縣屬廣平郡後周置
滏陽縣屬成安郡隋置磁州治於此唐宋金並因之本
朝為磁州倚郭屬縣(案磁州滏陽縣惟金以之隸彰德元本屬廣平路蓋是書為記遊覽)
(古而作路經滏陽歴記所見實未遍歴洺邢也故附見於彰德路云)
黃華谷天平山彰德之西九十里曰林州即古林慮縣
也州西北二十里曰黃花谷谷多秋菊故名昔金翰林
學士熊岳王公庭筠子端嘗隠居谷中號黃花山主所
居曰讀書巖公文章書法高出流軰字學米元章墨竹
類文湖州金章宗所謂昔人君子者也谷之西南諸峯
峭拔竒秀林木隂翳仙宫佛廟金碧輝暎巖崖泉石名
號百什不可窮紀其迸珠簾桃花巖者不減天台赤城
之勝其最知名者谷南之天平山谼谷寺也谼谷暮夜
隂崖石壁間燦然作金光若燈火神幻不可致詰前賢
多作歌詩以紀曰金燈集
安陽縣北三十里臨漳縣南十五里鄴鎮之西曰蔡村
有濁流奔崩俗謂之漳河也禹貢曰覃懷底績至于衡
漳水經云濁漳之源出晉寧路長子縣西發鳩山東北
流過壺關屯留潞縣合衆山之水其流始大又東過武
安縣有清漳水自涉縣東南來注之其水合流謂之交
漳口(清漳源出上黨沾縣大黽谷東北過磁州武安與濁漳合)遂東過鄴縣西又東
過三戶津又東北過洺州曲周平恩二縣又東北過冀
州又東北過景州東光縣弓高鎮又東北過瀛州樂夀
縣景城鎮又東北過平舒縣而入於海云漳水自出山
至入海凡行一千六百八十里按史記魏文侯時使西
門豹為鄴令豹即發民鑿十二渠引漳水溉民田民皆
煩苦豹曰民可與樂成不可與慮始今雖患苦百歲後
期令父老子孫思我言民後果得其利至今鄴人祠祭
不絶又西漢書文侯曾孫襄王嘗與羣臣飲酒祝曰令
吾臣皆如西門豹之為人臣也史起進曰魏氏之行田
也以百畆鄴獨二百畆是田惡也漳水在傍豹不知用
是不智也知而不興是不仁也仁智未盡豹何足法於
是襄王使起為鄴令遂引漳水溉田堨水東注號天井
堰里中作十二墱墱相去三百步使互灌注一注分十
二流皆懸水門鄴人名曰晏陂澤河内之民以致殷富
民歌之曰鄴有賢令兮曰史公決漳水兮灌鄴傍終古
舄鹵兮生稻粱今史漢所載二說不同予疑當時豹嘗
鑿渠而後湮廢至起紹修故民歌之今併錄焉十二月
蚤出彰德北門至蔡村西行三十里陿處作土橋以渡
時漳水退縮層冰峩峩逐流東下土人云春夏水漲至
與岸平闊可數里號小黃河又曰水傍多石子俗傳可
以煖腹又有紋石濱河之民取以為器貨之
安陽橋在安陽縣北五里橋下即洹水也洹水出上黨
洹氏縣洹山山在長子縣東過隆慮縣北黃水注之又
東北出山連逕殷墟東北過鄴城南謂之新河又東逕
安陽故城東過内黃縣北入於白溝云春秋左氏傳言
聲伯夢涉洹水杜預注曰洹水出汲郡林慮縣李宗諤
以此說為然遂言洹水源出林慮西北平地湧出初甚
微細東流九十里至安陽縣界泉脉漸大又曲而東北
入大名府洹水縣界今按水經所言洹氏在澤州高平縣西
並無洹水蓋縣邑遷改不常故酈元所記有同異耳予
嘗觀許敬宗論禹貢導沇水東流為濟入于河溢為滎
其說甚詳蓋天下之水無有不發源於山其有自平地
出者皆洑流再發也且濟水之源出王屋山之顛洑流
至平地再出即今濟源縣濟瀆廟泉是也今李宗鄂第
見洹水初起林慮遂以水經所記為異殊不知林慮乃
洑流再發也吕悅字林許慎說文皆云洹水出晉魯之
間又言林慮黃水發源神囷之山谷東流至谷口潛入
於地下東北十里復出於柳渚然則洹水洑流至林慮
再出蓋可信矣
蕩水出湯隂縣西石尚山(案太平寰宇記作牟山)東流經縣故城
縣因水以取名又東北至内黃縣入於黃澤唐貞觀元
年改為湯水以其水微温也
羑水在羑里北二里有橋曰羑橋橋下即羑水也水經
曰羑水出湯隂縣西北四十里西山韓大牛泉東經羑
城之北積水成淵方十餘步深一丈餘又東至内黃縣
與防會又東歴黃澤而入蕩水云
宜師溝在湯隂縣西南三十五里宜師站又在縣西南
二十七里又有宜師橋在站側
鄴宫元帝禪晉晉常館帝於此光熙元年夏五月馬牧
帥汲桑叛敗魏郡太守馮嵩遂䧟鄴城燒宫旬月烟燄不滅
曹魏之殿閣蓋於此時盡矣至石勒將營鄴宫以廷尉
續咸尚書令徐光切諫而止後因霖雨中山西北暴水
漂巨木百餘萬株集於堂陽勒大悅謂公卿曰諸君知
此非為灾也天意欲吾營鄴宫耳於是令都水使者張
漸少府任汪等監營勒親授規矩而建焉
鄴都南城在鎮東南三里半案魏孝文天和十八年自
雲中遷都洛陽經鄴宫留數日臨引軍發懸飯一瓢於
城門上而去尚書崔光語人曰掛飯者懸飱也後世元
孫必興於此矣至孝武永熙三年高歡逼帝西入關乃
立清河王亶之子善見於洛陽東北改元天平以十月
丙子車駕北遷於鄴十一月庚寅至鄴居北城改相州
為司州牧以魏郡林慮廣平陽邱汲郡黎陽東濮清河
廣宗等為皇畿於城東置臨漳縣城西置鄴縣城東北
置成安縣臨漳三百鄉鄴縣五百鄉成安二百五十鄉
二年八月發衆七萬六千營新宫元象元年九月發畿
内十萬人城鄴四十日罷二年帝徙御新宫即南城也
又鄴中記云城東西六里南北八里六十步高歡以北
城窄隘故令僕射高隆之更築此城掘得神龜大踰方
丈其堵堞之狀咸以龜象焉按北史高隆之傳云隆之
領營構大將以十萬夫撤洛陽宫殿運於鄴構營之制
皆委隆之增築南城周二十五里以漳水近城乃起長
堤為防又鑿渠引漳水周流城郭以造水碾磑六
銅爵金鳳冰井三臺皆在臨漳縣東南二里古鄴都
北城西北隅因城為基三臺相距各六十步中為銅
爵臺南為金鳳臺北為冰井臺此蓋曹操於漢獻帝時
為冀州牧所築也鄴中記曰建安十五年銅爵臺成操
將諸子登樓使各為賦陳思王植援筆立就金鳳臺曹
公初名金虎至石氏改今名冰井臺則凌室也金虎冰
井皆建安十八年建也魏銅爵臺高一十丈有屋一百
二十間周圍彌覆其上金虎臺有屋百三十間冰井臺
有冰室三與法殿皆以閣道相通三臺崇舉其高若山
云至後趙石虎三臺更加崇餙甚於魏初於銅爵臺上
起五層樓閣去地三百七十丈周圍殿屋一百二十房
房中有女監女妓三臺相面各有正殿上安御床施蜀
錦流蘇斗帳四角置金龍頭䘖五色流蘇又安金鈕屈
戍屏風床床上細直女三十人床下立三十人凡此衆
妓皆宴日所設又於銅爵臺穿二井作鐵梁地道以通
井號曰命子窟於井中多置財寳飲食以悅蕃客曰聖
井又作銅爵樓巔高一丈五尺舒翼若飛南則金鳳臺
有屋一百九間置金鳳於臺顛故名北則冰井臺有屋
一百四十間上有冰室室有數井井深十五丈藏冰及
石墨石墨可書又爇之難盡又謂之石炭又有窖粟及
鹽以備不虞今窖上石銘猶存焉三臺皆磚甃相去各
六十步上作閣道如浮橋連以金屈戍畫以雲氣龍虎
之勢施則三臺相通廢則中央懸絶也又按北史齊文
宣天保二年發丁匠三十萬人營三臺於鄴因其舊基
而高博之搆木高二十七丈兩棟相距二百餘尺工匠
危怯皆繫繩自防文宣登棟脊疾走了無怖畏時復雅
舞折旋中節觀者莫不寒心又召死囚以席為翅從上
飛下不死免其罪戮臺成改銅爵曰金鳳金虎曰聖井
冰井曰崇光云至後建德七年三臺遂廢及隋大象三
年韋孝寬討尉遲迥遂焚毁蕩徹孑然空虛矣十二月
余過鄴鎮登三臺眺望見其殘邱斷隴而問諸山僧野
老猶能於荒煙野草中指故都西陵之遺迹相與悲慨
且言銅爵臺今周圍止一百六十餘步高五丈上建永
寕寺金鳳臺周圍一百三十餘步高三丈上建洞霄道
宫冰井臺則北臨漳水周圍止一百餘步高三丈為漳
水衝囓一角已崩缺矣予聞世傳鄴城古瓦研皆曰銅
爵臺瓦磚研皆曰冰井臺磚蓋得其名而未審其實夫
魏之宫闕焚蕩於汲桑之亂及趙燕魏齊代興代毁室
屋尚且改易無常况易壞之瓦礫其存於今者亦幾希
矣按鄴中記曰北齊起鄴南城其瓦皆以胡桃油油之
油即祖□所作也蓋欲其光明映日歴風雨久而不生
蘚耳有筒瓦者其用在覆故油其背有版瓦者其用在
仰故油其面筒瓦之長可二尺闊可一尺版瓦長亦如
之但闊倍耳今其真者皆當其油處必有細紋俗謂之
琴紋有白花謂之錫花相傳當時以黃丹鉛錫和泥積
歲久故錫花乃見然亦未言其信否也古磚大方可四
尺其上有盤花鳥獸之紋又有千秋及萬歲之字其紀
年非天保即興和蓋東魏北齊之年號也又有筒磚者
其花紋年號與磚無異蓋當時或用以承簷溜故其内
圓外方有若筒然亦可製而為研然則世所傳有古鄴
研多北齊之物耳鄴人有言曰曹魏銅爵臺瓦其體質
細潤而其堅如石用以為研不費筆而發墨此乃古所
重者而今絶無蓋魏之去今千有餘年若其瓦礫皆磨
滅為塵矣且齊之磚瓦至今亦五六百年村民掊土求
之往往聚衆數百人而踰年不得一二全者則鄴人所
謂銅爵冰井者蓋特取其名以炫遠方其不知者從而
信之今鄴人偽造彌衆惟嘗識者知其不如古耳故荆
國王文公有詩曰吹盡西陵歌舞塵當時屋瓦始稱珍
甄陶往往成今手尚記虛名動世人蓋當時亦有此歎
也夫古之真瓦不期於為研今之偽瓦止期於為研其
甄陶固精於古然其質終燥其用不久者火力勝故也
雖和以黃丹鉛錫烏能作潤哉惟古之磚瓦散沒土中
千餘年感霜露風雨之潤火力既盡復受水氣此其所
以含蓄潤性而滋水發墨也
華林苑在臨漳縣鄴城東二里苑後即南鄴城之西也
按石虎時有沙門吳進言趙運將衰晉當復興宜役晉
人以厭其氣虎於是使尚書張羣發近郡男女十六萬車萬乘運
土築華林苑周迴數十里及築長墻數十里趙攬等上疏切諫
虎大怒曰墻朝成夕壞吾無恨矣乃從張羣以燭夜作
起三觀四門通漳水皆設鐡扉暴風大雨死者數萬人
又鑿北城引水於華林園城崩壓死百餘人虎於苑中
植人間名果作蝦蟇車箱闊一丈深一丈合土載花木
所植無不榮茂至高齊武成間增飾華林苑若神仙所
居改曰仙都苑苑中封土為嶽皆隔水相望分流為四
瀆因為四海匯為大池曰大海海中置龍舟六艘其行
舟處可廿五里又為殿十二間於海中五嶽各有樓觀
堂殿四海中亦有宫殿洲浦其最知名者則北嶽之飛
鸞殿北海之密作堂也飛鸞殿十六間以青石為基珉
石為礎鐫刻蓮花内垂五色珠簾緣以麒麟錦楹柱皆
金龍盤繞以七寳飾之柱上懸鏡又用孔雀山雞白鷺
毛當鏡作七寳金鳳高一尺七寸口銜金鈴光彩奪目
人不能久視也密作堂周廻廿四架以大船浮之以水
為激輪堂為三層下層刻木人七彈筝琵琶箜篌胡鼔
銅鈸拍板弄盤等衣以錦繡進退俯仰莫不中節中層
刻木僧七人一僧執香奩立東南角一僧執香爐立東
北角五僧左轉行道至香奩所以手拈香至香爐所其
僧授香爐於行道僧僧以香置爐中遂至佛前作禮禮
畢整衣而行周而復始與人無異上層作佛堂旁列菩
薩衛士帳上作飛仙右轉又刻紫雲左轉往來交錯終
日不絶皆黃門侍郎博陵崔士順所製竒巧機妙自古
罕有其苑中樓觀山池臺殿自周平齊之後皆廢毁矣
今其基趾詢之故老猶能記其萬一余以載記可考者
錄叙如右
彰德路總管府治後花圃曰康樂園昔宋至和中韓魏
公以武康之節歸典鄊郡因闢牙城作甲仗庫以備不
虞遂大修亭池名曰康樂園取斯民共樂康時之意故
云魏公自為記書而刻諸畫錦堂上園中舊有七堂曰
晝錦燕申自公榮歸忘機大悲涼堂又有八亭曰御書
紅芳求已迎和狎鷗觀魚曲水廣春又有休逸飛仙二
亭故老相傳黃堂廳事肇啓建於節度韓重贇宋太宗
歸自河東視其廳曰朕之所居亦不過也上欲留宿重
贇奏曰臣以一方之力積歲成此今陛下居一夕即虛
之矣不免勞民重建乞賜守臣豈勝榮幸上乃命設幄
宿於廳下而去至魏公大加完飾郡廨園亭雄壯華麗
甲於河朔又傳休逸臺魏公取鄴城冰井臺四鐡梁為
柱初鐡梁棄鄴臺歲久光瑩無蘚剥人以為神物呵護
不敢動及以為臺柱羣疑始定今園亭廢毁皆不可考
惟飛仙臺基在府治敏公堂後今構觀音堂其上臺北
十餘步踰小巷後園有休逸臺基面山亭基金節度完
顔熙載作養素堂其上今廢其碑尚存其餘則不可知
矣晝錦堂記碑今移至魏公祠堂云公有康樂園詩曰
名園初闢至和中思與康時衆樂同一紀年光雖易老
萬家春色且無窮歸來敢衒吾鄉勝到此須知舊鄴榮
病守縱疲猶強葺欲隨民適醉東風十二月予至彰德
府治後因遊康樂園今皆菜畦麥隴可考者惟休逸荒
臺基餘皆不復辨矣
彰德路城中冨材坊南街西第二巷閭門扁曰胡公里
故胡按察私第在焉公諱祗遹字紹開武安人也祖父
俱第進士公北度居相下六十年既卒監郡伊爾布哈
(舊作也里不花今改正)中順尊慕德望即所居立胡公里
緱山書院彰德路城南門大街道左高綽門牓曰杜文
獻公緱山書院公諱英字文玉信安人也避亂居雒陽
謀隠緱山故以此自號云甲辰間尼瑪哈(舊作粘合今改正)行
省徵至彰德辟為詳議官不就遂隠居教授日與王鹿
庵劉神川倡和為樂中統元年世祖聞其賢命為大名
等路提舉學校官年七十卒葬安陽縣西十里王裕村
今其孫秉彛字德常以鄉貢進士積官中書左司郎中
請建書院因贈資德大夫翰林學士魏郡公謚文獻設
緱山書院列於學官云
雀城湯隂縣東北三十五里有城周廻二百步高二丈
土人呼為雀城世傳文王厄於羑里武王築此城以望
之有赤雀見因名云
涼馬臺湯隂縣北十二里有臺高三十尺周廻五百步
曰涼馬臺按鄴中記曰後趙石虎所築建武六年虎都
鄴洗馬於洹水築此臺以涼馬故以名云
觀音禅院(八角井)彰德路城中豐安坊有寺曰觀音禪院
唐天祐二年所建寺有八角井父老相傳井中嘗有雲
氣如虹衆謂有寳探之其深不可測郡人周邯得崑崙奴
善入水曰水精使之入井底良久出曰一黃龍抱數顆
明月大珠熟睡水精驚亦病死初州城在井北避洹水
泛溢南徙乃包此井於城中云
隋龍興寺碑在彰德路北關外古寺坊東龍興寺寺前
豐碑一道是為隋龍興寺范陽張庭珪八分書其文則
相州刺史越王撰蓋所謂信行禪師傳法碑也
陶唐廟在安陽縣西北六十里乞伏村廟有金應奉翰
林文字同知制誥趙秉文所撰碑一通并書篆額後銘
曰鬼神睢盱伏羲受圖人文權輿彛倫既叙五糓既敷
唐文煥乎披昏挾塗藥民之愚有典有謨位非我娛萬
民其孥丹朱其疎陸水其都人蠱其居吁嗟都俞恩漸
於膚今其已夫祝焉忽諸遣祠路隅田婦耕夫或祝或
巫白馬彤車清風肅如神來有無清漳之墟歲熟萬區
神游藐孤明昌有道千載同符擊壤廟衢走不知乎今
世陶唐氏之民歟
湯聖王廟在安陽縣西北五十里廟有少中大夫山東
東西道提刑按察使胡祗遹所撰碑
羑里城文王廟羑城在湯隂縣北六里道左朱綽門門
牓題曰羑里城周文王之廟其城周廻二百五十步高
二丈餘門牓則正議大夫河南江北道肅政廉訪使康
里回回所書也廟有一碑則太常博士借注戶部員外
郎兼應奉翰林文字胡祗遹記大元至元六年夏十有
二日建廟壁龕翰林承旨永年王磐五言古詩石刻一
通按史記音義羑里蓋獄名也夏曰均臺商曰羑里周
曰囹圄皆員土也又按史記崇侯虎譖西伯於商紂紂
囚之羑里西伯廼演易作六十四卦其臣閎夭太顚之
徒求有莘氏美女驪戎之文馬九駟及他竒怪因商嬖
臣費仲獻之紂紂大悅乃赦西伯賜之弓矢鈇鉞使得
征伐又曰紂囚文王將殺之或曰西伯聖人也不可殺
紂曰吾聞聖人有靈德吾將騐焉乃殺伯邑考醢之以
食文王文王食之已而嘔於羑里之門外於是衆信文
王為聖人因以土封其嘔處謂之嘔子塜其塜今尚存
土人訛為狗子塜云王承旨鹿庵廟壁所刻詩曰羑水
淺且清羑里餘荒城文王德如日曾此晦其明陜樹憩
召伯箕山棲許生後人起敬愛木石含芳榮嗟爾一抷
土耕犁木全平千春不磨洗永被囚聖名我行蕩隂道
過之為停征念昔有殷季虐主方狂酲銛鋒戮賢聖苦
刈寸草莖左啖鄂侯脯右啜鬼侯羹茲時無羑里何以
紓滛刑羑里深杳杳羑城高亭亭君王在縲紲不異南
面廳淑氣發神慮淳和助心靈演開伏羲畫剖出天地
精一時雖冥昧萬古垂日星若無羑里拘易經何由成
易經在所重羑里那可輕康里公字子淵積官至遼陽
平章布呼密(舊作不忽木今改正)文貞王之子翰林承旨庫克濟
遜(舊作䕫䕫子山今改正)之兄父子皆國之名臣也
西門豹祠漳水之上有祠門扁曰西門大夫之廟按魏
文侯使西門豹為鄴令至鄴會長老問民疾苦對曰苦
為河伯娶婦豹問其故曰鄴俗祀河伯巫視民女好者
云當為河伯婦即聘取治齋宫河上令女齋戒十日乃
洗沐粉餙如嫁狀令坐床上浮河中行十餘里女乃溺
俗傳否則漂没其民人久以為然故三老廷掾歲歛民
錢數百萬止用二三十萬與巫祝共分餘錢持歸故民
有好女者皆遠逃去鄴民困貧其所從來久矣豹曰至
為河伯娶婦頗幸相告吾亦往送女衆曰諾至其時豹
往會其巫嫗年七十餘從弟子女十人皆單繒為衣立
大巫後豹呼婦視其妍醜巫引女出帷豹曰是女醜不
足為河伯婦煩大巫嫗入報河伯更求好女他日送之
即使吏卒抱巫嫗投河中有頃曰何久也弟子當趣之
乃投一弟子河中有頃曰亦何久復投一巫凡投三弟
子豹曰巫皆女子不能白事煩三老入白之復投三老
河中豹簪筆磬折向河立待顧曰巫嫗三老不來奈何
當使廷掾豪長者一人趣之皆叩頭流血豹曰河伯豈
嘗留客哉於是衆誓不敢為河伯娶婦皆罷歸矣滛祀
遂絶豹又鑿漳水溉田五百餘頃民甚德之因建祠云
廟有宋修祠碑一道則錢塘楊蒙所撰其略曰元祐八
年癸酉予奉&KR0702;策委定武將亂衡漳遲舟於客館父老
集琴堂下曰此地之東有祠曰西門大夫雖時祭不乏
而廟制湫陋邑大夫君行農而謁焉愴然虔矚廼鳩工
修祠云其後辭曰漳水可涸兮君之澤方洋洋西山可
頹兮君之名方巍巍新厥宇兮神妥斯琢諸石兮來者
師十二月至祠下拜謁讀碑而退史云廟東北曰永樂
浦浦西五里俗謂之祭陌即西門豹投巫之所也(案晏殊類)
(要祭陌河作紫陌河)
扁鵲廟碑在湯隂縣東南二十里伏道村村之道左一
碑題曰神應王扁鵲之墓其廟併在墓側廟有二碑一
碑教授張仲文撰一碑太中大夫江南淛西道提刑按
察使武安胡祗遹撰墓旁生艾治疾為天下第一今每
歲充貢云伏道者昔商紂知獄繁民怨乃置防城以兵
防羑里之囚又伏兵於道左故云廟壁有左司劉昂題
詩一首曰昔為舍長時方技未可錄一遇長桑君古今
皆嘆服天地為至仁既死不能復先生妙藥石起虢效
何速日月為至明覆盆不能燭先生具正眼毫釐窺肺
腹誰知造物者禍福相倚伏平生活人手反受庸醫辱
千年廟前水猶學上池綠再拜乞一杯洗我胷中俗宋
仁宗景祐元年九月詔封扁鵲為神應侯因上疾愈從
醫者許希有之請今曰神應王未詳何代所封也
尉遲公廟碑彰德路城中晝錦坊後周太師蜀國公尉
遲迥之廟在焉迥為周將征伐有功初滅北齊以迥為
相州總管至隋文帝以計徵迥欲圖之迥廼率諸州舉
兵數十萬及為楊素韋孝寬高穎等師所敗遂上樓自
殺至唐開元中州多怪厲刺史至輙死吏民疑懼於是
刺史張嘉祐以迥死國難忠臣也為立祠以祀之後刺
史吳兢復加以冕服初嘉祐之建祠也顔真卿為記其
事蔡有隣書之碑隂紀迥靈異之事言雨暘隨禱輙應
回風驅蝗使境内無害每至秋夜有雙鶴下集廟庭郡
人至今稱以為異云唐張嘉貞宋璟皆刺相州有惠政
今並配食廟廷魯公所撰碑略曰有周上柱國蜀國公
河南尉遲迥字居羅(案周書作薄居羅)代人也因部立家遂雄
荒服父俟皃(案周書作俟兜)尚魏太祖姊昌樂公主贈太傅迥
仕魏為散騎侍郎歴大丞相帳内都督尚金明公主進
爵車騎將軍領侍中尚書左僕射伐侯景有功詔兼梁
益等十八州事周之興也進蜀國公邑萬戸總秦衛文
康十四州事大司馬冊太師加上柱國授相州總管宣
皇晏駕京師將徵公公以隋公當權辭不受代公子魏
安公沁東之敗也公綠巾尚整(案周書迥别統萬人皆綠巾錦襖號曰黃龍兵)
猶背城請戰黃龍既潰則登樓自裁又云公凡仕二代
易九朝忠不辱隋節能奉上唐武德中改葬表墓開元
丁丑乃建廟云開元二十六年二月二十一日華州鄭
縣尉閻伯璵序祕書省校書郎顔真卿銘蔡有隣書
彰德城中嘉惠曲晝錦坊故宋丞相魏國忠獻韓公琦
之廟在焉重門修廡中為大殿殿肖公像衮冕龍榻侍
從之臣相向拱立儼然廟堂氣象蓋公熙寕初力辭上
宰再典鄉邦未半歲河北地震水災命公安撫四郡移
鎮大名相人思之即公晝錦坊故第築生祠以祠公廟
昔有宋中書舍人王靚所撰碑兵毁不存國朝重建廟
碑一通晉州判官高書訓所撰高公太原人官至國子
博士故尚書高鳴雄飛子也庭西晝錦堂記碑一通至
元間再模而刻宋參知政事歐陽修撰翰林學士蔡襄
書龍圖學士邵必大篆世稱為四絶碑云府學之西亦
有公祠堂宋鄂州嘉魚令邱鄜為撰廟記其碑今置府
學儀門下安陽縣治之南護國顯應廟西隅亦有公廟
蓋宋勅建者郡人稱為雙廟也至若大名府之廟碑則
丞相温國文正公司馬光撰磁州之廟碑則知真州楊
子縣事徐薦撰其陜西之秦州河東之太原淮南之揚
州河北之真定暨中山府皆有公廟大河南北凡八所
至今皆祀之不絶也晝錦新廟殿壁龕公書晝錦堂詩
石刻一道詩曰重向高堂舉宴杯四年牽強北門廻故
園風物都如舊多病襟懷遂一開白髮耻夸金絡騎綠
隂欣滿石梁臺因思前彦榮歸者未有三曾晝錦來西
廡則有郡人緱山杜瑛所題詩扁詩曰輪囷日下五雲
飛此是先生唱第時龍上青天蛇有力鼠潛舊穴馬空
肥縱橫邊議三千牘照耀身名六一碑壞壁百年遺像
在郡人爭看錦為衣按公薨於相之府治英宗震悼命
陪葬山林其家懇辭乃命入内都知張茂則勅葬公於
安陽縣西北三十里豐安鄉天子御製碑文題曰兩朝
顧命定策元勲之碑命龍圖閣學士宋敏求即墳所書
冊賜守墳寺曰傳孝報先之寺云十二月予偕下郟人
李亨至祠下謁拜讀庭下二碑及讀詩扁而退
安陽縣西北五里四十步洹水南岸河亶甲城有塜一
區世傳河亶甲所葬之所也父老云宋元豐二年夏霖
雨安陽河漲水囓塜破野人探其中得古銅器質文完
好略不少蝕衆恐觸官法不敢全貨於市因擊碎以鬻
之復塞其塜以滅跡自是銅噐不復出矣
黃堆塜在河亶甲塜西南世傳乃河亶甲后之塜也
魏武高平陵在鄴鎮西南三十里周圍二百七十步高
一丈六尺十二月予登銅爵臺西望荒邱烟樹永寕寺
僧指示余曰此曹公之西陵也
曹操疑塜在滏陽縣南二十里曰講武城壁壘猶在又
有高臺一所曰將臺城外高邱七十二所參錯布置巋
然相望世云曹操疑塜初操之葬以惑後人不致發掘
故也塜間有曹公廟殿屋甚華䴡廟北一高邱之前鉅
碑一通螭首龜趺齊思王之碑姜一芝所撰云西望西
陵不十餘里烟樹歴歴可見十二月予按轡其間自午
抵暮縱橫出入塜中不知所鄉噫何其用心之詐也使
操能見武侯八陣圖則有愧多矣
朝陽陵在臨漳縣鄴鎮東北九里即魏文帝文昭皇后
朝陽陵也按魏略甄后中山無極人初嫁袁紹子熙及
魏武帝破鄴文帝時為太子因納為夫人生明帝為郭
后所譖賜死後文帝以為郭后無子詔為養子明帝以母
不以道終意甚不平嘗從文帝獵見子母鹿文帝射殺
鹿母死使射其子帝曰陛下已殺其母臣不忍復殺
其子因涕泣文帝收弓矢大竒之而建儲之意遂定及
帝即位追謚曰文昭皇后太和四年使太常卿甄霞持
節改葬於朝陽陵今陵旁一塜父老曰李夫人墓后與
夫人甚相善故得祔葬焉
安陽縣東四十里永和鎮城西二百步漢欒巴廟在焉
范蔚宗漢書欒巴魏郡内黃人也好道而性質直順帝
世累遷為太守後為尚書以上書極諫起憲陵侵毁小
民墳塜下獄禁錮還家及陳蕃竇武輔政召拜議即蕃
武被誅巴復上書極理其冤帝怒下詔切責收付廷尉
巴自殺遂歸葬而邑人於此立廟云墓在鎮東南二十
五里周廻一百步高二丈云
晉嵇侍中廟墓湯隂縣西南一百二十步曰浣衣里道
左小碣題曰晉忠臣嵇紹之墓墓周廻二百步高二丈
餘廟在墓側有宋碑一通乃淮南節度使司徒兼侍中
判太名府兼北京留守司事大名府路安撫使魏國公
韓琦記并書熙寕三年八月十五日縣令張琳立石其
碑曰夫以忠事君人臣之常分也然遭大變臨大節或
心無所主為禍福所動以苟一時之生而貽萬世之戮
者多矣若其鼎鑊在前鋒刃加已能挺然知義之所在
分固當爾輕其命若鴻毛然卒死而不顧者幾何人哉
惟晉侍中贈太尉忠穆嵇公則其人也方惠帝昏弱諸
王肆亂各萌僭奪以相屠害故帝之北征也公馳赴行
在力當國難而成都王穎以兵犯乘輿衛從奔散獨公
端冕侍側以身扞帝至血濺帝衣而殞嗚呼公之知義
明分可謂得其死不為難也故其大忠偉節赫然與日
月争光崒然與山嶽爭高天地不可窮而公名亦不可
窮矣宜乎百世之下有國家者欽遺風想餘烈置祠奉
祀永永不絶也相之湯隂即公死難之地其廟在焉前
之為邑者不知追顯忠義為政所先因循不葺底於大
壞今令張君琳至則首拜祠下觀其隳敝之甚驚而歎
曰茲不職之大者也亟舉公事跡與夫朝廷崇祀之意
諭於邑民民皆欣然願共力以完之令乃寬與之約聽
其營辦不數月而祠宇一新於是民益知夫大賢之忠
於國者雖死於不幸後世必載祀典嚴廟貌奉事尊仰
之如此皆思勉而為善自一邑而推一郡繇一郡而推
諸四方則其為勸也豈小補哉廟完具書來告以予嘗
兩守鄉邦願志本末噫忠義之心人皆有之但勉而不
力執之不固遂不至於古人予亦勉而執之者跂忠穆
之風尤寤寐以自激文雖甚陋惡敢吝而不書又晉書
載公死難血濺御衣事平左右欲澣帝衣帝曰此嵇侍
中血勿去詔葬縣南賜曰澣衣里仍立廟焉廟有國朝
翰林承旨鹿庵王磐律詩一首曰十載家艱恨未消又
持手版仕昏朝已知定亂功難就猶幸臨危節可要忠
血數斑霑藻火英名千古廹雲霄一杯欲酹祠前土野
鶴昂藏未易招磐字文炳廣平人亡金進士入國朝累
官至承旨致仕居東平年九十二卒謚曰文忠十二月
早至湯隂南門拜謁廟墓讀碑而去予嘗讀趙文敏公
松雪齋文集有紀夢嵇侍中曰延祐元年十一月十九
日彰德朱長孺道其邦人之意求書晉嵇侍中之廟六
字余每敬其忠節不辭而書之運筆如飛若有神助是
夜京口石民瞻館於書室中夢一丈夫晉人衣冠蓬首
元衣流血被面謂民瞻曰我嵇侍中也今日趙子昂為
予書廟額故來謝之民瞻既覺猶汗流亦異事也翰林
學士承旨榮禄大夫知制誥兼修國史吳興趙孟頫志
臨漳縣南鄴鎮西北五里紫陌側晉高僧佛圖澄墓在
焉澄天竺人俗姓帛氏永嘉年來洛陽雖未嘗讀儒家
書與一時學士論辨無能屈者澄身長八尺腹旁一竅
常以絮塞夜欲讀書則拔其絮竅中光出照於一室又
常至水際引腸滌之還内腹中善誦神咒役鬼神以麻
油雜燕支塗掌上則洞見千里外事令齋戒者皆得見
之又能聽鈴音以言吉凶無不騐石勒兵屯葛陂大殺
沙門澄匿勒大將郭黑略家黑略言於勒召試道術取
鉢水咒之生青蓮花勒由是信之勒之獲叚末波擒劉
曜皆先騐澄之鈴音也至石虎傾心敬事使衣綾錦乘
雕輿太子常侍皆舉轝扶翼升殿主者唱大和尚羣臣
皆起以彰其尊後虎大饗太武殿澄吟曰殿乎殿乎棘
子成林壞人衣乎虎發殿石視之果有棘生焉澄意本
在冉閔小字棘奴也澄還寺獨語曰得三年乎自答不
得又曰得二年一年百日一月乎自答不得遂不復言
謂弟子曰戊申禍亂漸萌己酉石氏當滅吾及其未亂
先化去矣遣人與虎辭虎詣寺見澄澄曰出生入死道
之常也脩短分定非所能延今意未盡者以國家心存
佛理崇顯寺廟宜享休祉奈何布政猛烈終無福祉若
降心易慮惠此下民則國祚延長道俗慶頼殁無恨矣
虎知必逝悲慟嗚咽即命於漳水西紫陌鑿壙營夀域
十二月八日澄卒於鄴宫寺是歲晉永和四年也後有
沙門雍州來稱見澄西入關虎發壙視之惟一石虎惡
之曰石者朕也葬我而去吾將死矣明年虎果死
湯隂縣北十里有古壘南北斜長五里父老云唐九節
度師營壘也壘東北有萬人塜即九節度潰兵之遺骸
乃節度使薛嵩掩骨作此大塜命幕府御史陸長源撰
記刻碑立塜上云
安陽縣西北五十里水治村魏國韓諫議墓在焉諫議
丞相忠獻公父也神道之碑則樞密使冨弼撰翰林承
旨王珪書碑首題曰宋故太中大夫行右諫議大夫
南陽郡開國男贈開府儀同三司太師中書令兼尚書令
魏國公韓公神道碑銘其碑略曰公諱國華字光弼太
宗初中興國二年甲科授大理評事通判瀘州遷右贊
善大夫改彰德節度判官盡抉姦隠諸豪不敢犯升秘
書省著作郎監上蔡稅以監察御史召望高臺閣屬天
子議復燕薊揣廷臣勇而善辭令者諭高麗西攻契丹
以分其力既曰非韓某不可即假以太常少卿為使公
馳舸至其國其王負固不受命公諭以禍福王大恐遣
大將領兵數萬渡□江以侵契丹公復命天子大喜拜
左拾遺直史館賜五品章服兼判登聞鼓院入三司為
開封推官遷左司諫充鹽鐡判官久之契丹大將蕭寕
使叩雄州約和州留福信之以聞天子因思高麗功立
命公走雄州按其事亦令代福作報書索其情偽寕之
意欲我先發公固願息兵養民念國體不可屈書乃謝
使者急令備邊還奏天子又大喜歴判鹽鐡度支戶部
三勾院有密䜛於帝者帝雅信公詔總判三勾賜三品
章服公益舊條三司不便事二十七上之官民偕利遂
著為法俄出為京東轉運副使即拜峡路轉運使真宗
即位入判大理寺秩凡五遷為職方郎中出知河陽徙
潞州契丹入掠河朔公以精騎屯胡兒谷契丹不敢犯
境帝嘉之褒以璽書契丹再至澶淵首命公假秘書監
為國信使江南飢又遣廵撫一道還朝權開封府判官
出知曹州徙泉州天子封泰山擢諫議大夫召歸道病
卒於建陽驛泉人聞之傾一州來會哭朝廷舉䘏典賜
一子官公六子球德清尉珙將作簿琚兩浙轉運珫河
陽參軍璩秘書著作郎不幸繼亡琦相仁宗皇帝被遣
今天子立為門下侍郎兼兵部尚書同中書門下平章
事昭文館大學士魏國公望重天下勛冠列辟以公積
德儲慶所宜享厚報然恨公早世不克待其發而發於
丞相丞相以似以繼其傳之者又可涯耶銘曰士孰不
官公官獨難使臨朝鮮跨海渺漫指麾出師勢分敵患
王始倔強恃遠且艱視詔抺刺不奉其虔公怒移書以
訶以讕諭以禍福日星之觀王雖遠人聞義惕然發兵
餽糧革頑易懢對廬耨□伏命館門能俾遠荒舉國奔
職不憚已勞不畏隣隙又俾強敵歛其毒螫二邦由公
一舉斯得繼走朔陲議收戈戣坐策立判敵謀不施不
為其欺國不剉威兩使外禦天子再怡出知四州大用
是宜而卒不用䜛人之為復不永年道卒不歸遐邇奔
赴與考同之位不都躬萃於幼嗣曰將曰相勲德名世
本志源流公得何異何以畀之天相其類天實使然人
亦靡然書之寞然其昭昭然
劉神川先生墓安陽縣南關焦道庵士劉神川先生藁
殯之所也先生名祁字京叔渾源人金狀元南山翁撝
之曾孫正大間監察御史從益字雲卿之子先生與弟
郁字文季皆以文章德行馳譽大河南北後寓輝州甲
辰尼瑪哈中書招置幕下年四十七卒有神川遯世集行
世又著歸潛志以紀金末喪亂之事與太原元裕之壬
辰襍編關西楊奐然天興近鑑東明王百一汝南遺事
微有異同今修三史金國之事蓋多取其語云
