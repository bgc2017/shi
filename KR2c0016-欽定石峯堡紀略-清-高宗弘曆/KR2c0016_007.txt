欽定石峯堡紀略卷七
五月二十七日辛巳甘肅布政使馮光熊奏言現
在𠞰辦賊回供支官兵口粮料草係(臣)專責所有
沿途經過地方(臣)已飛飭按例供支其駐劄官兵
之所查河東各屬倉儲粮料均屬充裕無難調撥
惟賊蹤無定須多備乾粮炒麵以便携帶追𠞰(臣)
亦早飭預備供運至草束一項河東厰貯甚少現
飭上緊採買倘有不敷酌量就近撥運(臣)已知會
臬司陳步瀛彼此商酌妥辦總期無誤供支至省
城地方回民雜處必須嚴密防範(臣)仰遵
聖訓曉諭老教回民協力查拏如有自他處潰散潜逃
煽惑者立即擒獻並于各隘口多撥兵役安設卡
倫晝夜巡防節據附近各處拏獲潜來匪黨並督
(臣)飭拏之要犯李應登張守禄馬德田文貴馬五
十九馬忠馬清等或係從賊打仗或係謀逆知情
隨時訊明禀請督(臣)將各犯先後正法(臣)惟有督
同在省文武各官嚴密稽查俾逆犯不致漏網現
在省城及各屬連次得有透雨麥苗暢茂粮價不
昂民情安堵奏入
上諭曰妥當但所奏略遲矣以後十日半月即當奏聞
汝曾在軍機處行走豈不知朕厪念乎
同日畢沅奏言據鳳翔府知府宋錡禀稱十八日
亥刻賊匪于秦安之黑石頭川閭坡川等處搶刦
滋擾又據西路州縣禀稱静寧州属之底店鎮回
匪聚有千人于十七日搶掠隆德縣之五處村庄
又静寧州賊匪于十七日扎營廟兒岔十八日由
州屬之雷打灣一帶前進等因(臣)查賊匪現屯通
渭之石峯堡該處後路最多南通甘省之秦州鞏
昌東通陜省之隴州汧陽周圍數千里山勢險峻
路逕叢雜大兵現俱在通渭北面倘賊人南竄秦
鞏或東走汧隴搜捕更為費力就現在情形而論
秦隴一帶必得重兵堵塞絶其後竄之路實為
着總兵三德現帶兵由秦州前進固屬得力但為
數不過二千後又無兵接應究屬單薄陜省已無
兵可調隣省惟川北一路與漢中接壤若由雲棧
而赴鳳隴尚為近便(臣)一面飛咨四川督(臣)李世
傑飛調川北鎮兵二千星夜前來鳳翔非但汧隴
可資鎮壓亦以備三德後應再西安省城為西陲
扼要之地現存營滿兵止剰二千五百名軍標及
城守營共計不及一千名只敷本城防守之用賊
匪現在搶掠静寧隆德莊浪等處已逼近平涼而
西安至涇平一帶六七百里内各州縣並無防守
之兵深為可慮(臣)已飛咨山西撫(臣)農起就近飛
調山西兵二千名迅速來至西安聽候調撥奏入
上命軍機大臣傳諭李世傑農起曰據畢沅奏現已飛
咨李世傑調川北鎮兵二千名前來鳳翔並飛咨農
起調山西兵二千名來至西安聽候調遣所辦甚是
此時賊勢蔓延必得重兵辦理方能速就殄滅而堵
塞後路尤關緊要現已續派京兵一千名令復興帶
領前往著傳諭李世傑即于附近陜省之川北鎮各
營内挑選精兵二千名令川北鎮總兵富禄帶領分
起行走由雲棧一帶迅赴鳳隴會同副都統敷倫泰
在汧隴一帶彈壓防堵兼策應三德後路其所調之
山西兵丁並著傳諭農起于附近陜省各鎮協標屬
挑選兵二千名令太原鎮總兵福敏泰帶領分起行
走速赴西安聽侯畢沅調撥
上命軍機大臣傳諭阿桂福康安復興曰甘省賊匪跳
梁不法已極必須多派京兵前往方可一鼓殱除著
傳諭復興會同慶桂將京城火器營健銳營兵丁再
行添派一千亦照阿桂所辦成規分為五隊俟阿桂
第五起兵丁起程後復興即授為參贊大臣帶領頭
起兵丁起程所餘四起派隨圍護軍統領善德授為
領隊大臣即赴京城帶領前往其應派侍衛章京著
復興于素所熟悉人員内酌量帶往每隊隔日啟行
所有派出官兵應得之項即著照例辦給
同日畢沅哈青阿奏言前經(臣)畢沅
奏調興漢鎮(臣)三德帶兵一千名駐劄隴州以資堵
禦近因賊匪滋擾静寧通渭等處復經提(臣)剛塔
檄調該鎮帶兵赴甘協𠞰汧陽一帶兵備未免空
虚(臣)畢沅隨飛調延綏鎮兵一千名興漢鎮兵五
百名前來防禦又副都統敷倫泰亦經帶領軍標
兵五百名前赴隴州相機堵截查逆回自竄聚通
渭縣之石峯堡後雖意似負嵎死守而迤南秦隴
一帶萬山重疊俱係鳥道羊腸賊匪最易竄匿此
時大兵環𠞰恐其蹤跡詭秘四出滋擾隴州等處
距通渭不過二百餘里而延綏興漢兩鎮標兵程
途遥遠到隴尚須時日若賊匪乘虚竄入所關匪
細雖有(臣)敷倫泰帶兵五百名在彼堵禦而派撥
一十七處隘口零星分布汛廣兵單實屬不敷防
護亟宜更為籌畫但查陜省調赴甘省征兵西安
滿營軍標撫標共三千五百名各路汛防兵一千
五百名鎮(臣)三德自隴赴甘帶去兵一千名提(臣)
剛塔又續調一千名共計七千名現在西同鳳
各營兵業已寥寥無幾至興漢所屬山深路險地
方緊要目下存營兵丁亦屬有限更無可調之兵
(臣)等商酌再挑滿營駐防兵五百名選派幹練大
員帶領前往鳳翔即交敷倫泰酌量調遣預備堵
截擒拏即令于二十一日起程前進至滿營現在
乏人(臣)哈青阿留於西安省城操演存營兵丁辦
理事務奏入
上命軍機大臣傳諭阿桂福康安畢沅哈青阿曰逆回
竄聚通渭縣之鹿鹿山馬家坪等處恐其乘間南逸
秦隴一帶不可不預為防範其静寧隆德平凉等處
尤為驛站衝衢逼近陜省之長武邠乾一帶必須多
兵防守以資堵禦現已有旨傳諭農起李世傑迅速
選派河東川北兵各二千名交福敏泰富禄就近帶
領赴陜防守並傳諭復興再挑健銳火器兩營兵一
千名分起帶領前往統計此次調派之兵又有五千
名軍勢不為不盛計阿桂等過陜抵甘時各處之兵
亦可陸續到齊阿桂等務飭各帶兵大員嚴密堵禦
毋使一名竄入陜境以致復有蔓延至西安省城現
無滿員彈壓即着哈青阿在彼帮同畢沅操演存營
兵丁鎮守辦理
同日農起奉言(臣)接准西安撫(臣)畢沅咨調晉省
兵二千名星赴西安防守(臣)隨于省南附近各營
内挑兵二千名咨會太原鎮(臣)福敏泰帶領諳練
將弁即日起程星夜趕赴西安聽候𣲖撥惟查逆
回逼近陜疆而晉省蒲州與潼關僅一河之隔距
西安省城亦止三百餘里實為兩省扼要(臣)現擬
派撥大同鎮兵一千名親身帶赴蒲州駐劄俾與
陜省聲息相通以壯聲援而資策應併可于要隘
處所堵防逆回竄逸入境奏入報
聞
二十九日癸卯傅玉永安奏言(臣)等在鹿鹿山與
賊對面安營商議相機進𠞰十三日辰刻起至十
四日未刻大雨連綿繼以大霧至十七日霧散後
據卡倫兵報稱賊人已于雨霧時不知竄往何方
(臣)等即派幹練官兵四面尋捕旋據報稱賊人竄
入通渭之烏家坪等處設立營座查自鹿鹿山至
石峯堡相距三十里(臣)等將現在軍營所有滿漢
官兵二千名仍在鹿鹿山立營以截賊衆前往安
定會寧静寧州縣之去路其五岱剛塔等帶領各
處兵丁于十九日起程向烏家坪等處追逐賊匪
查此時逆回頭目將眷屬盡移于石峯堡内而現
在新教回匪糾合各處回民入夥設有不從即行
殺害(臣)等自入甘界據報被掠之日皆稱五月初
五日又將所獲回匪審訊俱供新教回衆共約于
五月初五日一齊起手並欲將官弁兵丁誘進石
峯堡狹窄山谷之中内外夾攻等語又詢問鹿鹿
山附近之年老民人據稱石峯堡本係舊時險要
處所去歲五月間新教回人復又修理堅固伏思
各處調來兵丁合計約有一萬餘人俟到齊時將
石峯堡四面進逼圍褁既可斷賊人來援之路而
堡内回衆亦不敢更出抵禦再將軍營現有子母
鐡砲排立堡門俟賊匪出時點放轟擊再運大砲
周圍排列對向石峯堡接連施放逆回男婦既可
盡就殱除並可將石峯堡摧燬所有應用大砲行
知陜甘總督李侍堯陜西巡撫畢沅預先備辦以
俟調用(臣)等訪知地方情形據實具
奏並繪圖呈
覽奏入
上命軍機大臣傳諭阿桂福康安曰據傅玉等奏賊匪
現佔之石峯堡形勢險要請俟所調各處官兵到齊
再四面圍攻並用砲轟擊等語總不成話前據五岱
剛塔等奏十七日有賊千餘名逸出鹿鹿山至離山
七十里之烏家坪扎營五岱剛塔等帶兵前往追𠞰
現在鹿鹿山石峯堡尚有賊數千留傅玉永安在鹿
鹿山要口拏營堵禦何以本日傅玉摺内又稱自十
三日以後連日大雨繼以大霧至十七日霧散賊已
逃竄不知去向是鹿鹿山現已並無賊匪傅玉雖年
老糊塗豈不知賊已潜逃斷無坐擁重兵圍守空山
之理乃該將軍等並不前赴烏家坪會同協勦轉以
空言獻策思為用巧之計傅玉永安何不曉事至于
此極著傳旨嚴行申飭再據傅玉奏訊之居民人等
稱石峯堡本係舊時險要上年五月間新教回人又
加修理整固衆回人約定本年五月初五日起事是
以通渭静寧各州縣據報均係同日被賊搶刦等語
石峯堡一帶地方自必設有營汛兵弁並州縣文員
管轄今賊人于上年公然聚集多人在該處修理城
堡預營巢穴附近居民既經共知豈有該處員弁兵
役等獨無聞見之理此事以傅玉之無能尚知詢問
土人訪出情節何以李侍堯剛塔節次拿獲賊匪奸
細審問供詞轉無一人將此事供出伊等又並不訊
及至賊人起事早經定有日期傅玉以客官甫抵甘
境即聞紛紛傳說訊之居民及所獲賊犯供亦相同
何以李侍堯等屢次摺内總未據奏聞看來李侍堯
竟係有心迴護刪減供詞以為避罪之計福康安先
抵甘省即當將傅玉所奏五月五日起事及去年五
月修理石峯堡情節迅速詳細查明阿桂亦應于沿
途留心訪問如李侍堯于賊匪謀逆修理城堡各緣
由果有隠諱不奏之處是革職不足以蔽辜著阿桂
福康安即將伊拏問速解熱河先將此等情節嚴審
錄供具奏其石峯堡係何府縣營汛所轄地方賊人
如此預謀聚衆肆逆不法該管文武員弁所司何事
並著福康安逐一查明將專管之文武員弁革職拏
問審明治罪其兼管之文武各員亦着一併參奏又
閱傅玉所繪圖内石峯堡係在衆山之中想周圍地
面亦不甚廣闊賊人家眷俱藏匿在内其意似不肯
復行遠颺該處勢如釡底此時所調之西寧寧夏阿
拉善四川屯練各項兵丁自己陸續到彼兵力既厚
自無難設法堵截圍𠞰計福康安月内即可行抵該
處務宜詳細妥籌迅速蕆事至此事始經發覺時係
據紅澇壩鄉約李應得李化雄等禀首嗣又據剛塔
奏稱有大莊回民馬世雄帶眷投案禀稱石峯堡回
民聚集謀逆糾伊入夥連夜前來首報等語此等誠
實民人既肯舉報賊情李侍堯剛塔若將該民人留
于軍營作為鄉導自可得進兵路徑李應得等前已
給予外委頂帶著福康安再各拔補千總其馬世雄
亦著一體賞給千總以示勸奬並派令隨營充當嚮
導領路進𠞰自更得力
同日河南巡撫何裕城奏言竊(臣)遵
旨籌辦京兵過境事宜當即飭令布政使江蘭欽遵妥
協經理伏查京兵過境一切供支事宜豫省歷經
有舊定章程(臣)隨飭諭各府州縣將需用車輛馬
匹草料及尖宿處所妥為籌畫于官兵未到之前
預辦齊全查官兵由孟縣之黃河過渡現届汛水
長發之時(臣)已派令懷慶府知府布顔河南府知
府萬寧預備船隻分駐兩岸按起照料至自豫入
陜共計十一臺道遠站長應添派大員協辦以期
妥速藩司江蘭應先赴入境之安陽首站經理其
出境之閿鄉末站(臣)已添派粮儲道海廣適中之
孟津一帶派候補道吳承緒會同該管道府督率
照料妥為應付仍責成藩司江蘭總理其事務使
軍行迅速沿途毋稍留滯奏入報
聞
六月初一日甲申
上諭内閣曰甘省逆回滋事先經革職總督李侍堯等
奏稱此事因小山回匪田五等謀興新教起釁朕以
該犯等欲倡興新教何必糾衆謀逆降旨飭詢始據
該督將本年正月内田五即至靖遠與哈得成哈彦
商同謀逆各情節覆奏昨又據西安將軍傅玉奏訊
之甘省居民僉稱衆回匪於上年五月即修理石峯
堡並約定於本年五月五日起事通渭等處亦據報
係同日被賊搶刦等語是賊人肆逆不法早已預蓄
奸謀並非因爭教而起夫内地回人其來已久我國
家威稜遠播平定凖部回部西域咸隸版圖新疆回
人年班入覲往來絡繹内地民人亦多至回疆貿易
其有查對經卷講習規條者相習為常例所不禁遂
有紅帽白帽新教舊教之名其實西域新疆之回人
正其舊教也且現在内地回民所習之教所講之經
皆與喀什噶爾葉爾羌等處回人經教無異原無新
舊之别况内外均屬編氓赤子順則恩有必加逆則
法無可宥今賊首田五已就殱斃其餘黨馬鬍子李
鬍子等膽敢於光天化日之下聚衆鴟張攻城掠堡
即屬回民中之邪教如僧中白蓮教之類而已昨已
命大學士阿桂陜甘總督福康安前往督辦並派京
兵及飛調四川屯練降番暨阿拉善各處蒙古兵丁
到彼協𠞰大兵雲集諒此么麽小醜自無難速就殱
除阿桂福康安於𠞰滅賊匪後祇須將賊人經過煽
誘之處所有平時與賊勾結知情及賊人起事後代
為往來送信接濟粮食之人即係邪教亂民必須實
力搜捕正法勿復如李侍堯之養癰其餘並未從逆
之回人皆係良民不必更分舊教新教概毋庸波及
以免株連總之查辦此事止當分别從逆與否邪正
之殊不必論其教之新舊即如僧道原非例禁而白
蓮等邪教之必應查究者亦以其左道惑民聚衆滋
事也嗣後凡從逆回匪俱稱為邪教不必復分新舊
教名目俾回人等咸知朕洞悉其教根源不分畛域
斷不因滋事賊匪將無辜守法良民一併株連之至
意將此通諭中外知之
同日保寧李世傑成德奏言准西安將軍傅玉等
咨令派撥四川屯練降番二千名由鞏昌秦州一
帶飛赴通渭縣軍營協同𠞰捕(臣)等隨飛札署松
潘鎮總兵那蘇圖並維州協副將李天佑懋功協
副將張芝元在襍谷腦五寨及新疆屯練降番内
挑選曾經出師之屯練降番二千名即飭該副將
李天佑張芝元並守備張占魁等分起帶領(臣)保
寧(臣)成德擬帶軍督提三標綠營兵丁六百名即
日分起由省城星夜馳赴松潘統領各弁兵由柴
門關取道遄行前至通渭縣地方協同𫝊玉等悉
力𠞰捕至屯練降番係松茂道所屬(臣)李世傑已
飭該道李永祺星赴各該處督率沿途經過地方
將一切應付事宜妥協辦理再松潘本與甘省接
壤未便乏大員鎮守該鎮兵丁應免其調撥即令
署總兵那蘇圖分布各隘口嚴密彈壓稽查並照
料各兵進發奏入報
聞
同日山西太原鎮總兵福敏泰奏言准提(臣)農起
咨調太原鎮兵二千名前赴西安聽候派撥(臣)即
於左右二營併平陽營派兵九百名蒲州各營派
兵一千一百名共二千名(臣)帶領標營隨征將弁
兵丁於五月二十六日起程其所屬官兵併即嚴
催星馳前進奏入報
聞
同日西安副都統敷倫泰奏言(臣)遵奉
諭旨趕赴甘肅隨同福康安等勦賊正在帶兵起程時
據撫(臣)畢沅以甘肅接壤之隴州等處甚屬緊要
必須防守截禦所有西安簡派之綠營兵五百名
現無大員督領奏令(臣)帶領此項兵丁又滿兵二
十名官弁二員前至隴州所屬官山地方分兵駐
守要隘(臣)即于五月二十二日起程前往因隴州
一帶連山綿亘小路甚多所帶五百兵丁尚屬不
敷畢沅又已續調官兵接應俟續調兵至再酌量
緊要地方增兵防守哨探賊人由何路前來即帶
領官兵盡力𠞰擊俟畢沅等𣲖遣更換之人到來
仍迅速前往福康安軍營隨同效力奏入報
聞
初二日乙酉李侍堯五岱剛塔俞金鰲圖桑阿阿
爾薩朗奏言賊回扵鹿鹿山後竄往烏家坪(臣)五
岱剛塔俞金鰲圖桑阿于十九日帶兵追捕(臣)李
侍堯亦于二十日自安定起程馳赴軍營聞賊匪
現在伏羌攻城(臣)李侍堯即帶兵星速行走二十
二日巳刻抵伏羌(臣)五岱等先于本日辰刻趕到
賊人正在關廂焚搶勢甚猖獗並分賊匪于關外
山梁扎營約共千餘人(臣)等隨酌帶弁兵前往關
廂賊匪見官兵驟至藏匿樹林民房之内街路逼
窄官兵難于施展先以馬兵挑鬭賊又不出繼以
步兵誘戰賊隨撲出關廂抵禦官兵施放鎗箭殺
賊數名賊復遁匿因兵丁連日趕緊行走未免稍
乏又天色漸晚隨暫行撤退薄暮時賊又潜來窺
伺欲圖乘間攻撲經官兵兩次放鎗擊退(臣)等計
以賊人尚據關廂必料城内恃官兵已到防守稍
懈為乘夜攻城之計隨于夜閒挑派弁兵數百名
進偪關廂放鎗使賊竟夜不寧無暇攻擾城内二
十三日黎明(臣)李侍堯等復挑派奮勇兵一千二
百名親身帶領𠞰捕適(臣)阿爾薩朗亦抵軍營一
同帶兵打仗賊人拚命撲出勢甚兇猛官兵奮勇
壓下鎗箭齊放殺傷賊匪三百餘名殺死騎黑馬
頭目一名奪馬六匹生擒賊四名賊旋復退匿官
兵亦暫行撤回(臣)李侍堯竊計賊情詭詐屢以虚
營牽綴官兵乘閒竄逸現在山梁扎營之賊尤防
其山後乘空再竄自應分撥弁兵堵截要路商之
五岱等僉稱山後岐路甚多若各處多派官兵埋
伏則存營兵力較單若每處止派四五百名則賊
人本係亡命之徒當竄走時尤必捨命奔撲恐兵
力不能堵禦只可臨期偵視賊蹤定竄何處多派
官兵遶出前路迎截然後跟蹤壓下前後夾攻(臣)
李侍堯剛塔又飛催興漢鎮(臣)三德所帶兵一千
名由秦州一路迅速前來迎勦又(臣)李侍堯前調
河州韓土司兵一千名由鞏昌一路前來計二十
六七閒必到可資協力殱擒惟是賊匪自竄入馬
家營依山據險抗拒官軍復有石峯堡糾應之賊
互相聮絡近又分路四出勾合滋擾其一路自鹿
鹿山後繞至通渭伏羌地方焚搶村庄攻犯城垣
其一路從石峯堡分竄莊浪隆德華亭静寧等處
鄉村蹂躪滋擾裹脅多人復有静寧州屬底店地
方新教數百人合為一夥並有沿途回匪為所煽
誘竟肯棄其家産潜往助逆據隆德莊浪靜寧平
涼等州縣紛紛禀請撥兵與民夫協力防守查東
路兵丁大半調赴軍營存營本少其西安官兵現
經將軍傅玉帶領駐札鹿鹿山(臣)李侍堯已在附
近各營内通融抽撥兵丁前往但東路本屬兵單
每處止能分派二三百名僅資防守不能𠞰賊查
前經傅玉奏調寧夏滿兵一千名(臣)李侍堯續調
寧夏鎮兵五百名近奉
諭旨令阿拉善親王旺沁班巴爾挑派兵一千名又(臣)
剛塔前調延綏鎮兵一千名此三處官兵(臣)李侍
堯已飛文行催迅赴静寧隆德一帶𠞰捕東路之
賊(臣)惟有嚴督將弁兵丁相機上緊勦捕以期迅
速完結
李侍堯剛塔又奏言接據臬司陳步瀛禀稱隆德
縣潘隴山聚賊數千立有旗幟并放探馬十餘匹
四散分馳等語查賊人勾合接應愈聚愈多陜甘
可調之兵業經先後檄調雖有寧夏阿拉善之兵
(臣)已飛文令其即由東路前往静寧隆德一帶勦
捕但看來賊匪情形恐現集之兵尚未即能收拾
仰懇
皇上再于附近省分派兵星速前來分路𠞰捕不致再
有蔓延
同日杭州將軍永鐸奏言(臣)蒙
恩補授杭州將軍於未赴任之前奏請前往甘省協同
𠞰賊五月十九日抵静寧州途遇綠營官兵(臣)向領
兵守備趙承謨詳加詢問據稱俱係西安綠營兵
原隨副都統明善前往因明善陣亡盡皆撤回静
寧州五月十五日按察使陳步瀛曾至静寧派
守備趙承謨帶領此項兵丁五百名往隆德静寧
交界之鄒家河地方設放卡倫於十八日巳刻與
石峯堡前來之賊四五百名打仗互有殺傷我兵
得一山梁據守賊亦漸散嗣知府王立柱知州凃
躍龍探知賊人離城切近即行咨將此項兵丁仍
撤至靜寧地方防守州城(臣)至静寧時陳步瀛已
回安定據王立柱等告稱距隆德縣四十里静寧
州九十里南山之内底店地方有千餘戸回匪俱
于山頂安營欲與石峯堡回匪會合所有附近之
威隆堡各處村庄肆行搶刦等語查現在城中兵
共有七百餘名(臣)即率同知府王立柱等督飭守
城自十九日至二十二日不分晝夜嚴防固守今
靜寧州城已可無虞但賊夥甚衆若兵力單少亦
難迅即𠞰滅(臣)一面飛咨將軍傅玉督(臣)李侍堯
等星速發兵一面飭令各員弁嚴守州城(臣)即趕
赴鹿鹿山軍營面見傅玉等將現在東路情形詳
悉告知均奏入
上命軍機大臣傳諭阿桂福康安五岱曰賊人於静寧
隆德一帶分出滋擾福康安若前赴伏羌不但途次
或有梗塞且静寧迤東亦無重兵防禦轉恐賊人或
躡官軍之後本日據永鐸奏稱靜寧州存有守城兵
七百餘名又前據策卜坦奏稱已帶兵一千名赴靜
寧一帶探𠞰是該處現有一千七百餘名而此時鹿
鹿山並無賊匪傅玉等尚有滿兵二千餘名在彼坐
守空山福康安當迅速札知傅玉等令其帶兵自西
而東福康安即帶延綏靜寧之兵自東而西再飛札
旺沁班巴爾帶領寧夏滿兵及阿拉善蒙古兵赴靜
寧一帶三路夾攻會𠞰阿桂帶領京兵不日抵甘又
可為其後勁務將隆德靜寧石峯堡等處賊匪𠞰滅
净盡如攻搶伏羌之賊復竄入石峯堡會合一處則
勢如釡底更易於四面堵圍惟前據傅玉等奏拏獲
賊匪奸細供稱賊人想把官兵誘至石峯堡裏外夾
攻等語業經諭令福康安等須留心慎重福康安先
與海蘭察巴圖魯侍衛等同行必能加意防範自可
無虞賊人奸計至永鐸奏稱静寕一帶已無賊匪現
赴五岱等打仗處所協𠞰此摺係二十四日亥時拜
發而二十五日辰時靜寧州即有賊匪復來滋擾之
事諒該將軍此時未必即能前往伏羌自仍在静寧
守城著即令其帮同福康安𠞰辦賊匪至賊人現在
靜寧隆德等處刦掠幸而未據六盤山該山為從來
險要關隘福康安尤當即速設法派兵扼險駐守斷
不可使賊乘間侵佔致東西兩路官兵或有阻隔又
五岱等奏稱伏羌城外山梁扎營之賊防其乘空再
竄但分兵堵截存營兵力較單不能堵禦只可臨期
偵視相機迎截等語所想亦是五岱李侍堯等此時
竟宜專力𠞰辦伏羌之賊牽綴其勢勿使竄逸勾結
則福康安在東路𠞰辦石峯堡賊匪尤易為力倘伏
羌之賊亦敗回石峯堡内則五岱等又可從南面追
及彼此知會四面圍堵使賊人困處一隅不戰自斃
更不致一名漏網也
上又命軍機大臣傳諭阿桂福康安曰據五岱李侍堯
等奏官兵在伏羌城外擊退賊匪因兵丁連日趕緊
行走未免稍乏又天色漸晚暫行撤退等語賊人屢
次遁逃五岱剛塔等帶兵尾追俱落賊人之後何以
賊行不乏而官兵乃以行走力乏為藉口此皆綠營
恇怯之陋習前明邊鎮往往坐此以致老師糜餉我
國家整勵戎行雖各省綠營兵丁不能如滿州之勁
銳無前而平時一律訓練亦不應自形氣餒為將領
者固當體恤兵丁而臨陣豈可不加之策勵看來此
時李侍堯剛塔早已志氣委靡一籌莫展而五岱又
係客官呼應不靈且伊本烏拉齊之人遇事若得便
宜則高興勇往不得便宜即不能振作朕亦不加之
責備阿桂福康安素嫻軍旅自能調度合宜俾官兵
日有起色壁壘一新賊人望風膽落無難剋期集事
至賊人聚衆鴟張立有旗幟并遣出党羽四散分馳
其中必更有為首之人如山東之王倫撤拉爾之蘇
四十三羣賊聽其指揮雖前據李侍堯等奏稱田五
斃後尚有李鬍子馬鬍子等然伊二人亦豈肯各稱
頭目不相上下而衆人咸禀其指使今五岱等既經
拏獲活賊四名何以不將此等緊要情節詳細訊及
著傳諭五岱等即將賊營現在情形作何商謀肆逆
及分路滋擾究係何人為首主謀何人分帶羣賊之
處俱逐一審明一面錄供具奏一面即將該犯正法
再據永鐸所奏底店回匪既與石峯堡回匪會合焚
刦現在是否聚集一處且業經刦掠村庄傷害百姓
即屬肆逆之人阿桂福康安𠞰滅賊匪即當帶兵先
至該處將各該犯全數𠞰洗勿使一名漏網以清後
路至永鐸奏請赴軍營協𠞰着准其所請先協同李
侍堯傅玉等奮勉𠞰賊再俟阿桂福康安到彼隨同
𠞰辦於將次完竣時即由驛馳赴熱河陛見以便詢
問一切情形至軍營所有兵丁本已不少總緣調度
無人屢次打仗閒有傷亡未免氣餒福康安此時計
已將到而所調之寧夏西寧阿拉善各處精銳兵丁
四路雲集福康安務宜振作士氣使人人踴躍爭先
將賊匪四面截堵圍攻自不難剋日奏功盡數殱滅
上又命軍機大臣傳諭福康安畢沅曰本日據五岱等
奏到在伏羌縣與賊人打仗情形一摺傳牌上粘貼
涇陽驛紅帖一紙内稱賊回五月二十五日由東路
來至靜寧州關外放火於南門外翠屏山扎營官路
沮滯不能行走此摺係由涇陽驛差人探山步行逓
送等語靜寧隆德一帶為驛站衝途文報往來絡驛
今被賊人佔據該州之翠屏山及隆德之潘隴山梗
塞官路以致文報由小路步行逓送殊屬非便此時
賊若散去固好若尚在隆德一帶現在五岱李侍堯
等於伏羌縣地方駐兵該處離汧陽隴州不遠著傳
諭福康安畢沅會同商酌或可於該處安設臺站使
伏羌一路文報即由汧陽入陜東達咸陽西安較為
便捷如福康安到彼所有靜寧隆德等處賊匪業經
𠞰洗净盡即可毋庸改設否則與其繞道步行不若
竟於汧隴一帶安設臺站之為妥速也著福康安等
會同辦理具奏至涇陽驛馬夫因大路阻梗差人探
路步行傳送甚屬能事着福康安到甘時查明優加
奬賞以示鼓勵
欽定石峯堡紀略卷七
