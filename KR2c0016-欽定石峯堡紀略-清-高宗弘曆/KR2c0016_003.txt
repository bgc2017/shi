欽定石峯堡紀略卷三
五月十一日乙丑李侍堯奏言賊人現聚馬家堡
適甘州提(臣)俞金鰲帶領頭起兵六百名於初二
日抵靖遠凉州副都統圖桑阿帶滿洲兵四百名
先於二十九日到靖遠臣已令該副都統帶兵二
百名會同俞金鰲所帶之兵前往接應初四日接
准提(臣)剛塔札稱初二日派遊擊汪啓皂王保等帶
兵八百名先行進剿提(臣)同二鎮帶兵續進是日
巳刻賊匪四五百人迎来抗拒提(臣)搶佔山坡寕
夏鎮吉蘭泰帶領左翼凉州鎮蘇靈帶領右翼從
東西兩山溝衝壓而下開鎗放箭忽有騎馬賊二
三十名捨命沖突官兵鎗傷賊十餘人搶割賊目
首級一顆賊即退回馬家堡官軍分駐山披排鎗
拏卡截守要路暫息兵力再為相機辦理等語(臣)
查俞金鰲圖桑阿所帶之兵合計八百名初四日
必到馬家堡又西安將軍傅玉所帶之兵初二日
頭起已抵平凉(臣)又飛催作速前進合兵迎剿計
各路兵齊無難協力殱擒現又飛催凉州肅州續
調官兵星夜前來如有必湏接應之處即可迅速
前往再查提(臣)等所帶之兵裹帶炒麺乾粮僅支
數日該處村庄僻地無處購買自應急籌接濟先
已飭令地方官備辦運往提督軍營並查附近軍
營數十里之興靖堡郭城驛均有鄉倉存貯粟米
豌豆(臣)已派員前往開倉將應需兵馬糧料按數
供支不致貽悞奏入
上命軍機大臣傳諭李侍堯五岱剛塔俞金鰲曰賊人
屯聚馬家堡經官兵剿殺後仍退回堡内看此光景
賊人既屯聚一處不能四散刦掠轉属易於辦理此
時李侍堯在靖遠駐劄不過籌辦粮草事務可以委
道員等代辦李侍堯竟當前往馬家堡督率調度
較之剛塔一人在彼呼應更為得力况塩茶監禁賊回
家属俱己正法其靖遠内應回民亦經按名拘獲正
法賊匪現退入山内自不能復至靖遠滋擾即或拚
命回撲官兵正可就其出巢半路截殺更易為力現
在賊匪所據馬家堡前左右三面俱係深溝大河官
兵嚴密圍攻已如菳底游魚困守空山食盡計窮自
不能長久佔據惟堡後靠山居險防其别尋路徑或
由山後逸出該督等不可專意在前攻圍疎防後路
致賊人或乘間竄逸將來虛勞兵力圍守空堡竟成
笑話况馬家堡地方想亦不甚廣闊所調西安甘州
等處官兵早已齊集儘可四面圍堵將出路悉行截
住無難盡數殱除此事最關緊要李侍堯等尤宜加
意留心也至李侍堯辦理地方事務素稱諳練而用兵
非其所長現據五岱奏明暫留該處協剿從前五岱
在西路金川屢著勞績曾為參贊大臣于行軍事宜
最為諳習朕所深悉李侍堯正當委其領兵進剿至
賊人屯聚馬家堡亦不過與蘇四十三之困守華林
山情勢相同而賊巢中並無鳥鎗火器又非撒拉爾
之以打牲為業者可比官兵鎗箭齊發賊人自不能
支但綠營施放鳥鎗往往未見賊衆混行施放一
經胆怯則凖頭必高此皆平時將領不能訓練嫻習
致臨時緩急失宜該督等務宜飭令帶兵將弁詳晰
曉諭各兵以鳥鎗弓箭原為殺賊而設若未見賊面
先行遠放則交仗時轉致火藥盡而箭矢完無以抵
禦如此明白曉諭使知凖頭施放機宜自更為得力
此時賊匪已成窮蹙之勢官兵若能迅速殱除固属
甚善萬一賊人尚敢負嵎抗拒該督等又宜嚴守前
後路徑轉不必存急於完事之見務將賊衆圍截嚴
密盡數剿拏勿使一名兔脱
同日李侍堯又奏言(臣)在狼山途次據民人拏送
賊營逃回之犯馬全一名嗣抵靖遠查得該地方
官節次拏獲並民人縳送賊犯沙英等共二十八
名訊明均係曾經隨賊打仗送信糾人因敗竄逸
之匪又前賊匪攻城時官兵拏獲賊犯田重交訊
據供出城中新教為賊内應之人全行拏獲收禁
(臣)督飭蘭州道宋維琦等詳加訊鞠隨審隨辦内
有哈得成等八十三名訊據供稱田五於今年正
月内至靖遠掌教哈得成頭人哈彦家商同謀逆
復立新教令哈得成哈彦轉約城内回民俟起事
後攻打靖遠勾通内應哈得成哈彦轉向沙耀商
謀已定于三月十五日衆回人齊集禮拜寺哈得
成哈彦等即將田五糾從新教聚衆謀逆之事告
知衆人勾令臨期内應衆回民均属知情(臣)查賊
首田五糾衆滋擾罪不容誅而各該犯等或隨賊
抗拒官軍或知情許為内應均属從逆罪無可逭
自當立與駢誅業於審明日先後正法尚有現在
審訊之犯續行辦理再固原州拏獲逆黨及各犯
家属共二十四名口已據臬司禀報訊供明確(臣)
即飭委平凉府知府王立柱會同營員監視正法
又馬尾川回民李化玉糾衆往小山入夥實属黨
惡之魁兹于四月二十八日逃竄回家經該庄民
人李之兩等擒送(臣)已飭臬司就近審訊同固原
塩茶陸續拏獲各犯分别凌遲斬梟一併辦理奏
入報
聞
五月十二日丙寅李侍堯奏言查賊人自攻搶西
安州城堡之後即由沙溝一帶搶掠至靖遠境内
之板窑溝小紅溝等處四月十七日至裴家堡
永安營滋擾因攻搶永安土堡不克回踞分水嶺
十九日攻犯靖遠縣城復有糜子灘新教回匪渡
河接應同犯靖遠迨攻城不克田五率領賊衆走
馮家園遇守備池清之兵接仗池清失利兵有損
傷賊人又欲回赴塩茶於打喇赤狼山一帶遇提
(臣)打仗為官兵所敗竄走南山其糜子灘之賊復
渡河挈其家口由三角城竄踞鷹窝石此賊人兩
路分竄之蹤跡也至署副將玉柱始聞賊人搶掠
沙溝之信即於十六日率領千總洪光耀帶兵一
百五十名往剿探知賊匪已走永安堡即追至漢
平川十九日與賊打仗失利帶傷並傷兵四十餘
名為賊衝散因賊蹤漸近靖遠玉柱先遣洪光耀
報知備禦一面收集餘兵趕回靖遠趁賊人未至
之先入城守護適(臣)標遊擊富成兵至上城防禦
鎗斃多賊賊隨遁走嗣(臣)抵靖遠即派署凉州鎮
八十五遊擊富成往剿鷹窝石竄匪並令玉柱同
往至現在賊人竄聚馬家堡與官軍抗拒(臣)遣營
弁偵探賊匪在附近村庄搶掠糧食牲畜仍回馬
家堡查剛塔所帶之兵同圖桑阿俞金鰲續到之
兵幾及三千(臣)料賊為官兵所蹙斷無暇前犯安
定會寧前據藩司調赴安定會寧防守之洮岷協
兵二百名土司楊宗業兵五百名(臣)已咨會提(臣)
就近檄調又凉州肅州續調兵一千二百名初六
日必至靖遠(臣)即酌量前赴提(臣)軍營協剿加以
西安滿漢官兵陸續踵至計大兵雲集無難一舉
剿除奏入
上命軍機大臣傳諭李侍堯曰據李侍堯奏到賊人分
竄蹤跡及官兵追賊打仗情形一摺尚係在靖遠拜
發該督於用兵雖非所長而識見尚為明練若親往
督率調度較剛塔自為呼應得力且甘肅自逆回蘇
四十三滋擾後即責成李侍堯斷除新教今復有田
五等謀興新教抗拒官兵之事是該督從前查拏未
能净盡已難辭辦理疎漏之咎况李侍堯在甘業經
數年甘省添設官兵較之他省為多靖遠塩茶一帶
在在皆有地方營汛兵弁似此逆回謀為不軌鄉約
尚能舉首其弁兵等即或因賊衆不能擒捕豈有坐
視賊匪經過不行禀報之理又焉用此添設多兵為
耶李侍堯一聞賊人起事即赴塩茶一帶迅速查辦
并將賊人家属拏獲正法辦理亦属奮勉是以朕
尚加恩賞賚今靖遠既無所事事該督亟宜前往該處
會同五岱剛塔等相機進剿以期星速完結庶可將
功抵罪何得安坐靖遠將帶兵調度事宜竟諉之剛
塔等承辦耶如李侍堯於未接昨諭旨之先已赴馬
家堡督剿當遵旨逐一妥辦倘尚未起程即當星馳
前往不可藉詞弹壓竟在靖遠駐劄逗遛以致老師
糜餉自取咎戾若復使賊人等乘間竄逸該督尤不
能當其罪也至玉柱打仗失利因兵丁為賊衝散身
亦帶傷聞賊漸近靖遠退回守護其失利之處或尚
可原恕至所稱守備池清與賊接仗失利兵有損傷
等語若池清並未受傷竟敢隨綠營一同退走是該
守備畏賊懦怯以致失利著李侍堯即行查明如果
係池清先退失利竟當照從前山東總兵惟一之例
於軍前正法以示懲儆即玉柱所帶兵丁為賊衝散
此内必有首先奔潰之人亦應查明正法示衆以肅
軍紀綠營兵丁向來懦怯究由不能明曉軍律所致
該督等當傳集兵丁向其明晰開𨗳以賊人見官兵剿
殺敢于抗拒不動者皆緣賊人自知罪在不赦拚命胆
壮爾等各顧身家是以見賊胆怯但臨陣退縮軍律
必當正法與其因退縮而就戮不若争先殺賊成
功既可以邀懋賞萬一死事子孫家属亦可得優䘏
况未必死於戰而退回者必致死乎如此明白曉諭
該兵丁自必咸知勸勵奮不顧身至靖遠城内勾通
賊匪商為内應之犯多至八十餘名連該犯等家属
共有一二百名既係與賊串通許為内應則其心懷
謀逆已非一日當被首擒捕之時該犯等強者自必
拒捕弱者或奔竄賊巢豈肯安坐城中束手就擒今
據李侍堯奏到单内竟似該犯等俯首受縳如此則
何異於安分良民殊非情理况奸回欲為内應者甚
衆必湏多人搜捕始能擒獲李侍堯偵拏此項賊匪
時所派何員所用何兵摺内俱未聲叙明晰又固原
至馬家堡黑庄等處城堡相距不過四五里之内何
以李侍堯節次摺内聲叙剛塔追躡賊蹤之處竟似
相隔甚遠前後若不相及彼此信息止憑文扎往來
豈李侍堯等不免意存觀望耶從前蘇四十三滋事
因新教與舊教爭衅地方官辦理不善以致激變逞
逆事尚有因此案田五因欲復興新教煽誘多人既
未與舊教仇殺且該省年歲並未荒歉地方官又無
激變之事賊匪等豈必聚衆倡逆方能振興新教
其故尤不可觧著傳諭李侍堯將所詢各情節據實
詳晰覆奏
五月十三日丁邜李侍堯奏言(臣)前遣營弁偵探
據報賊人於初二三等日在生樹村石和坪一帶村
庄掠食旋回馬家堡等語(臣)即札會提(臣)嘱以
軍營哨探最關緊要况賊蹤詭秘全憑哨探明確
堵截要隘防其竄逸兹於初六日夘刻接據剛塔
圖桑阿俞金鰲札稱官兵自初二日打仗是晚即
在山梁拏卡次日辰刻下山對賊卡拏營並將各
隘口派兵堵防初四日申刻圖桑阿俞金鰲所帶
之兵到營適因大雨河水陡發不能進剿初五日
寅刻剛塔差弁兵分路偵探賊情已刻該弁兵等
回營據稱一路探至馬家堡賊匪已竄並無一人隨
在馬家堡鐵葫蘆溝一帶搜獲山溝内避賊回民
六人訊據供稱賊回見官兵勢大從轍家梁翻山
黑夜奔迯不知去向等語適遊擊高人傑亦自馬
家堡查探回營據稱堡内惟見空營一座虚設棍
棒叉靶並用木撑衣服装作假人遊擊尋見馬驢
蹤跡沿山趕去賊回係由轍家梁翻山至鐵木山
而遁提督等詢得鐵木山下即達安定官川急挑
精壮滿漢兵一千名親自帶領追捕其餘弁兵
令將備隨後帶領策應等因(臣)查賊人為官軍所
敗竄入馬家堡並聞其掠食村庄仍回該堡似有
死守之意提(臣)剛塔原帶兵二千名又圖桑阿俞
金鰲續到兵八百名料足牽制賊人俟三四日内
西安滿漢兵到前後合攻賊自無從别竄不意賊
匪見官兵勢大復乘大雨之後黑夜棄堡翻山而
逃(臣)實深焦急坐立靡寕雖剛塔等業已帶兵跟
蹤追捕但賊在前而官兵尾其後如無前路堵截
之兵縱使躡跡窮追仍虞四竄查西安官兵從東
路而來係在賊前(臣)前已連次咨會將軍傅玉由
會寕一帶迎剿現又飛催星速帶兵探明賊蹤所
向在前堵截遏其奔竄之路與剛塔等尾追之兵
合力圍剿庶可速為撲滅奏入
上命軍機大臣傳諭李侍堯五岱剛塔俞金鰲曰前以
李侍堯等奏賊人所佔馬家堡前後左右三面俱係深
溝大河惟堡後靠山居險恐别有路徑逸出早經慮
及是以節次降旨傳諭李侍堯應即速赴該處會同
剛塔等設法四面圍堵將出路悉行截住乃本日據
李侍堯奏賊人果由山後逃逸不意竟如所料賊匪
既有四五百人即由山後逃竄往東係平凉一帶往
西即係蘭州省會在在皆有地方營汛即或因賊衆
不能擒捕豈有坐視賊匪經過不行禀報之理况甘
省俱係土山人馬蹤跡易于跟尋賊人斷不能插翼
而飛何至不知去向今賊既紛紛逃竄所過村庄必
肆行刦掠擾害良民甚而沿途勾結新教匪徒蔓延
滋事尚復成何事體李侍堯身為總督並不親往調
度惟安坐靖遠畏葸不前徒為傳逓文書之人剛塔係
提督大員平時雖例聽總督節制職分本係平行非
属員可比至帶兵進剿尤宜隨時相機辦理何得僅
令弁兵偵探弁兵報之剛塔剛塔復報之李侍堯及
至李侍堯札會再行派兵剿捕賊人早已遠颺且賊
人既虚設棍棒装作假人掩餙官兵耳目以為潜逃
之計則山溝内所有回民六人安知非賊黨羽故為留
下令其謊稱不知去向以緩官兵追躡其所稱轍家
梁翻山至鐵木山此六人又何從得知剛塔何得信
以為實既不星夜帶兵趕捕李侍堯又據文札虚辭
率行入告竟同夢囈李侍堯剛塔着傳旨嚴行申
飭此時惟當會同五岱等上緊追擒四面圍剿以期稍
贖前愆如賊匪不能按名拏獲惟伊二人是問恐該
督等不能當此重罪也至五岱前據奏明留彼協剿
節次奏摺内何以未經列名伊素嫻軍旅既留彼協
剿自應領兵出力帮同剿捕五岱現在何處如何領
兵打仗并賊匪日内曾否追獲各情形迅速馳奏以
慰厪念
同日
上諭内閣曰據李侍堯奏接提(臣)剛塔咨稱據弁兵探
得馬家堡内賊匪竄逃惟見空營一座搜獲山溝内
避賊回民訊據供稱賊黑夜從轍家梁翻山至鐵木山
而遁等語所奏大竒前因該督等奏馬家堡靠山居
險朕即慮其翻山逃逸早經節次降旨傳諭並令李
侍堯迅速親赴該處會同剛塔等四面嚴密圍堵務
將賊匪全行剿殺毋使一名免脱乃本日李侍堯奏
賊匪果由山後逸出是朕先幾一動不意竟如所料
而剛塔率領數千官兵在彼攻剿止向山前截殺並不
慮及山後設法嚴防李侍堯則安坐靖遠並不親身前
往相度機宜督率調度雖經朕屢䧏諭旨令伊等嚴
防後路皆已不及朕惟自愧用人之不當耳前因賊首
田五殱斃大局已定曾降旨將李侍堯交部議叙剛
塔從優議給世職乃現在所存不過賊人餘黨竟不
能及時剿滅致有逃逸之事是李侍堯剛塔不但無
功而且有罪所有議叙之處著停止仍令帶罪立功
迅速追剿盡數擒拏如有一名漏網惟李侍堯剛塔
是問仍俟事竣後核其功罪另降諭旨
五月十四日戊辰剛塔奏言(臣)等分撥官兵於初
五日寅刻直至馬家堡賊營望見墻子週圍站立
似乎人形隨督令官兵撲近細看皆係賊匪詭計
用木棒撑罩衣帽營内並無一賊(臣)等隨令官兵
跟蹤追趕初六日辰刻至相距馬家堡七十餘里
之馬家湾地方拏獲賊人車朝明等七名據供俱
係新教逆回潜來探聽信息並稱賊衆於初四日
晚到馬家湾在賊首馬三阿渾馬如龍家中吃畢
茶飯隨上尖山頂扎營初五日晚起程聽得賊人
說要往安定又欲前往蘭州會寧等處搶掠等語
(臣)等即將車朝明等犯正法隨派撥將弁分路前
往追剿並拏獲馬三阿渾馬如龍之子及各賊目
家属男婦二十九名口觧交督(臣)李侍堯嚴審辦
理其餘新教從犯家屬五十七名口一併即行正法
(臣)等連夜督率官兵前往安定等處追剿逆回
奏入
上命軍機大臣傳諭李侍堯剛塔俞金鰲圖桑阿曰
據剛塔所奏總不成話賊人困守馬家堡官兵扎營
圍攻自必相距不遠剛塔等非瞽目之徒何至於賊匪
詭設人形熟視無覩致令乘間遠颺况昨據李侍堯
奏接據剛塔圖桑阿俞金鰲扎會始知賊人逃遁之
信是彼時俞金鰲圖桑阿俱在該處帶兵何以本日
摺祇係剛塔单銜具奏看此光景竟係俞金鰲圖桑
阿以賊人奔竄視為與已無涉將追剿殺賊之事專
諉之于剛塔伊等不過在彼協辦苟且塞責而剛塔
又惟知遠聽總督調度並不即刻趕賊僅止搜拏犯
属送與李侍堯審辦李侍堯此時又仍然安坐靖遠
惟以訊供為事竟如傳逓文書之人而于剿賊事宜
似属剛塔一人承辦竟與己無涉全不認真上緊趕
辦伊等彼此推諉寔属大竒地方遇此等重大事件
不特總督應親往籌辦即通省文武大員無不當實
心出力視如己事何得稍存觀望俞金鰲係本省提
督圖桑阿係本省副都統俱有剿賊之責因何摺内
並不列名其意以為賊人業經竄逸任聽剛塔一人具
奏將來得有卸過地步試思伊等果能卸過乎如賊
人不能迅速按名擒捕非獨李侍堯剛塔不能當
此重罪即俞金鰲圖桑阿亦必一律治罪並無分
别伊等豈不知朕辦理軍務從來嚴明無縱乎至閱
剛塔等摺内現止該提督等在後大隊尾賊並不分
兵遶出賊人前路迎頭邀截此時賊若往東至平凉
一帶尚有傅玉所帶滿漢兵丁可以截拏使賊竟西
向省城一帶又將使何路兵丁攔堵何以該督等摺
内俱不籌及從前蘇四十三滋事正當該省營伍廢
弛之時蘭州省會尚能保固無虞現在各營汛在在添
設官兵而省城為尤多豈可更任賊人往來搶掠滋
擾如行無人之境李侍堯等乃尚昏如睡夢安于
畏懦全不籌慮及此竟以推諉為了事耶李侍堯
剛塔俞金鰲圖桑阿俱著傳旨嚴行申飭至剛塔
拏送賊回家属皆係首從要犯黨羽不可不從嚴辦
理以快人心李侍堯俟其觧到即無分首從概予駢
誅不可又存姑息之見
五月十五日己巳李侍堯奏言賊人於初四日晚
間翻山夜遁嗣據安定縣陳善儀禀稱初六日辰
刻廵役鄉保報稱賊人五六百名已到尖山子或
往安定縣或往西鞏驛不定(臣)查提(臣)等行抵馬
家湾不見賊衆止搜獲匪犯六名及犯属數十名
口是官兵後至賊又先逃據安定所報尖山之賊
看來即係馬家堡夜遁之賊旋據該縣禀稱賊人
已至西鞏驛放火搶掠查西鞏在會寧安定之間
相距各六七十里今提(臣)追剿之兵業已前赴安
定而西安之兵計日當抵會寧賊若往擾會寧安
定正與官兵相值可以協力殱擒惟是賊蹤詭秘
山徑叢襍往往官兵尾追賊先逃逸潜往各處勾
合匪徒(臣)查西鞏附近之紅土窑牛營店即有路
徑可至通渭伏羌恐其從此竄越已飛咨提(臣)剛
塔等或於所帶三千兵内或於西安兵内酌撥四
五百名派員帶領在要路預行堵截至提(臣)札稱
拏獲賊人家属二十九名口押觧靖遠審辦(臣)查
所觧係要犯家属自應槩予駢誅現在各路兵俱
已到齊(臣)札知提(臣)剛塔俞金鰲就近相機調撥
派用(臣)有見到之處亦即隨時飛札知會辦理
同日李侍堯又奏言護軍統領五岱於五月初六
日至靖遠(臣)以五岱久在軍營人亦老練查有凉
州副都統圖桑阿帶來滿兵四百名昨圖桑阿已
帶二百名前赴馬家堡尚留二百名在靖遠弹壓
(臣)即令五岱帶此二百名滿兵前赴提(臣)剛塔等
行營昨於初六日起程嗣接副都統噶達布札稱
亦經
奏明前來(臣)竊思現在各提鎮等會集剿捕辦理有
人(臣)已札知噶達布仍赴新疆换班再提(臣)剛塔
帶同凉寕二鎮兵進剿但該二鎮均受甘肅提(臣)
節制綠營陋習往往區分彼此恐有指使不靈(臣)
已札飭該鎮吉蘭泰蘇靈一體受提(臣)剛塔節制
務期同心協力迅速成功
同日剛塔奏言(臣)等由西鞏驛至杜家園子聞賊
人前往草芽溝馬營街一帶前去會合張阿渾(臣)
等亦即自杜家園子督率官兵起程進剿途次據
通渭縣知縣王慺專差飛報初五日未刻有縣属
大莊回民馬世雄報稱花陽凹一帶回民聚衆謀
逆大莊回民馬建功馬良茂等俱已往投在石峯
堡聚集又義崗鎮馬營監蔡家堡鄉保景祥等禀
報寺子川地方石峯堡内四處回民聚集各執刀杖
約計千餘人本處左近回民被裹一空各等情該處
與縣城近在咫尺城内並無兵丁防守請迅發兵
五百名星赴通渭又據該縣禀稱縣属南路虎狼
溝有回民數百人聚立營盤又據西鞏驛軍台外
委李左祥禀稱五月初六日巳刻賊回到西鞏驛搶
去驛馬及民馬共二百餘匹焚燒草場馬房並搶
刦客民貨物未刻出城南去等語(臣)等查現在迯
竄賊匪由官川一帶招集賊回多人又據通渭縣
所禀賊匪一千餘人搶掠地方必湏兼程前往
迅速追捕庶不致再有蔓延現在提督俞金鰲副
都統圖桑阿先後俱至軍營會同進剿(臣)等挑選
各營滿漢兵共一千四百名帶領星夜前進其餘
疲乏兵丁派將備帶領隨後緩行以偹接濟均奏
入
上命軍機大臣傳諭李侍堯曰據李侍堯剛塔同日奏
到賊匪自初四日馬家堡夜遁之後剛塔於初六日
追至馬家灣而賊人又已先竄搶掠西鞏驛等語賊
匪不過四五百人既已困守馬家堡剛塔帶兵數千
名在彼剿捕乃一味懦怯無能又不知嚴防去路以
致賊人乘夜潜逃肆行搶掠尚復有何顔面若再不
努力向前剿滅賊回净盡其罪更不可問至李侍堯
仍復安坐靖遠並不親身急速前往督同追躡試思
靖遠有何必不可離之勢賊人業經竄逸李侍堯向
係有主意能為之人豈不知必應迅速設法擒拏况
李侍堯既慮及總兵吉蘭泰等不受剛塔節制豈
不知伊係総督通省文武俱其統轄若親往調度何
愁於此與其祗憑知會虚詞何不速去與剛塔面商
妥辦殊不可觧看来此時剛塔惟知在後尾追驅之
肆出刦掠李侍堯前此則畏葸不前乃至聞賊逃竄
又復毫無措置失志慌張朕恐其辦理不能妥協已
𣲖福康安同海蘭察帶領巴圖魯侍衛福寧等馳驛
前往會同剿辦現在李侍堯等轉不可張皇失措務
安衆心為要如李侍堯有必不可離靖遠之勢則已
若該處逆犯家属皆已正法此外無必需該督在彼
料理之處即當遵照前旨帶兵星夜前往捕賊但不
可又如剛塔之在後尾追亟需督率官兵分布左右
繞至賊前四面堵截合剿方可速就撲滅不致滋蔓
再據該督等奏稱西鞏驛號馬及民馬被賊搶去二
百餘匹等語此皆該督等縦賊之過西鞏為甘肅東
路驛遞衝衢文報往来皆由該處經過倘驛路或有
梗塞尚復成何事體此事着責成李侍堯即速設法
安置妥協以逹郵傳倘再有疎虞則該督更罪上加
罪矣
上諭内閣曰李侍堯等於剿捕回匪滋事一案辦理未
能妥協著𣲖尚書福康安帶欽差大臣關防同領侍
衛内大臣海蘭察帶領巴圖魯侍衛等分起馳驛前
往會同督辦所有随帶軍機處司員並著一體馳驛
(臣)等謹案官兵追賊至馬家堡已如釡底遊魂
倘周阹密布令其困蹙空山無難束手就斃乃
李侍堯安駐靖遠徒以審訊犯屬為辭惮於親
往而剛塔惟在後尾追不知繞道迎截致賊人
竄出肆掠是其縦賊貽誤咎有攸歸我
皇上以甘省督提諸(臣)不能了此事
特命尚書(臣)福康安帶同海蘭察等星馳前進俾得迅
速奏功仰見
睿算機宜其效有捷於影響者矣
同日
上命軍機大臣傳諭副都統噶逹布曰據李侍堯奏現
在會剿賊匪辦理有人已札知噶逹布令其仍往新
疆换班等語李侍堯此事又復錯誤此時剿辦逆回
正當需人之際噶逹布經歷戎行於軍旅尚属曉悉
且自請剿賊出力正宜留在軍營協同辦理何以轉
令仍赴新疆想噶逹布接到李侍堯札會其行程料
必不遠著傳諭噶逹布即速趕回會同剛塔五岱等
帶領兵丁奮勉進剿並諭李侍堯知之
上又命軍機大臣傳諭阿拉善王寧夏副都統旺沁班
巴爾曰現已𣲖福康安同海蘭察等前往甘省進𠞰
回匪從前𠞰辦撒拉爾逆回時旺沁班巴爾曾隨伊
父帶領所屬厄魯特兵效力行走伊所轄之衆向習
馳射較寧夏兵倍為得力著傳諭旺沁班巴爾即前
赴遊牧處所於所属厄魯特兵丁内挑選一千名親
身帶領前往若福康安已到即協同進剿若到在福
康安之先即同李侍堯進剿
上又命軍機大臣傳諭成都將軍保寧曰現已𣲖福康
安同海蘭察等前往甘肅保寧著即照前次𠞰辦撒
拉爾之例將成都所屬屯練番兵内挑選一千名并
𣲖穆塔爾丹比西喇布等幹練員弁數人帶領迅往
鞏昌安定協同福康安進𠞰賊衆
欽定石峯堡紀略卷三
