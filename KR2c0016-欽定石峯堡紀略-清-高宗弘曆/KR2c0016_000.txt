欽定石峯堡紀略
提要
(臣)等謹案石峯堡紀略二十一卷乾隆四十
九年奉
勅撰甘肅疆界與西域毗連白帽之族錯居内地
生息蕃衍種類日繁
聖朝統馭四瀛義無岐視列為編戶久䓁齊民其
間禮拜誦經自行彼教者亦王法之所不禁
乃不逞之徒倡為新教致有蘇四十三之事
天弧申討迅速翦除從逆者咸見誅鋤效順者仍
加㴠育
恩威並濟自宜懷畏兼深詎狼子難馴鴞音不改
㒺知懲創自外生成甲辰四月復有田五等
煽亂之事封疆大吏其初既經理乖方迨孽
黨蔓延復不能仰承
指示迅合機宜致穽獸釜魚暫稽旦夕
皇上乃
特命重臣
密授方略雲羅四合飛走路窮掃穴焚巢西陲大
定諸臣敬述始末用紀
神謨其事雖肇於鹽茶廳而逆渠營窟之地在石
峯堡羣凶授首之地亦在石峯堡用以名編
紀其實也首為
御製詩文一卷次排比月日凡諸章奏
批答自出師奏凱以及善後諸事宜無不詳列(臣)
等伏而讀之仰見
睿照如神先幾制勝在事諸臣凡仰遵
籌策者無不操劵而奏功凡稍違
訓示者無不僨轅而失律誠所謂
凝神九天之上而
揆幾萬里之外者矣伏考書契以來以兵定天下
者莫盛於黃帝世傳其巾機之銘大旨在於
日中必熭不失其時故能動必應機方行無
敵今恭讀是編而敬繹
聖論遲速之義恍然見
心矩所周精若權衡騐如影響較諸黃帝所言更
深切而著明焉豈非萬世武功之軌範哉乾
隆五十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定石峯堡紀略卷首(一)
天章
御製詩
夏至齋居
廣殿本無暑今年覺有凉自因雨澤足恰適夏朝長引
見不嫌夥荅批偏喜忙甘蘭滅小醜(昨據李侍堯奏回匪田五阿渾等復)
(備新教名色糾約夥黨於四月十五日起事攻破西安土堡提督剛塔帶兵往捕殺賊甚多并親射斃賊目一)
(人兹復據李侍堯奏官兵于二十三四等日兩次打仗殺頭人田介洪吳二韓二賊匪首犯田五腹中鎗傷在)
(馬營水自刎身死餘賊八九十人奔竄現已添派官兵上緊追趕不日即可蕆事)弗慶祗慙惶
至避暑山莊即事書懷
嶺度廣仁曉旭殷宫臨避暑敞雲關幾經絶域策耆定
(乙亥年平定準噶爾己卯年平定回部及丙申年平定金川籌畫軍務多在山莊駐蹕屢有詩)適值潢
池逞鞠頑(今年五月啓蹕來熱河適李侍堯等奏新教逆回田五等糾衆滋擾田五及賊目田介洪)
(吳二韓二等均已就殱餘黨李鬍子馬鬍子復勾結餘黨竄入馬家堡屢經傳諭該督等嚴防後路庶免賊人)
(乘間竄逸)兵頓徒稱因阻雨賊逃預計竟翻山(昨據剛塔奏餘賊竄據馬)
(家堡後因該處大雨軍裝火器潮濕山路陡滑難行現挐卡謹守俟天晴設法辦理朕彼時即以賊人困守空)
(山當防其從山後逸出經嚴諭防守後路并諭李侍堯親往督同搜捕詎五月十三日據李侍堯剛塔先後奏)
(到初五日差弁探得馬家堡内惟見空營虚設棍棒义靶賊匪乘夜從轍家梁翻山遁去等語果不出前所料)
(因傳旨嚴行申飭令其戴罪立功迅速追挐將賊黨盡數擒殱毋使一名漏網)豫遊肯此疎幾
務籌筆忙仍宵旰間
陜甘總督福康安奏洗隆德底店山梁賊匪詩以誌
事
狂回倡新教潢池煽孽氛綠旗兵多懦是用遣重臣巴
圖魯侍衛速領掃邊塵(甘省逆回田五等倡興新教糾衆滋擾自四月十五日起事至)
(今兩月該督提等雖屢經殺賊并殱斃賊目田五等而總督李侍堯不早赴軍營督勦提督剛塔不嚴籌邀截)
(又綠營兵丁儒怯無能致賊匪於馬家堡馬營街兩次翻山逃竄復得糾黨肆出於隆德静寧伏羌之底店鹿)
(鹿山石峯堡等處勾結搶掠因命尚書福康安與領侍衛内大臣海蘭蔡率領巴圖魯侍衛等帶領西安旗兵)
(及檄調寧夏阿拉善等處官兵進勦並即命福康安為陜甘總督督兵勦賊)次第發京兵健
銳火器軍統之以宿將威名天下聞(福康安既啓行復先後命大學士阿)
(桂尚書復興帶領健銳火器營勁旅二千名分隊前進以期迅掃賊氛)雖彼小么麽何足
稱敵人肆掠其罪重迅靖期安民福康安先至旗鼓乃
一新(兹福康安已於六月初七日先抵隆德軍營即命傳旨將李侍堯革職戴罪軍前效力剛塔革職拏)
(問整頓兵力定期進勦軍威壯盛壁壘一新)逆賊懾喪膽巢穴保死頻石峯
厥巢穴底店為戶門恃此為守禦蟻聚更蜂屯四路直
進攻(逆賊分竄至伏羌城外即據五岱等殱戮三百餘名又據傅玉奏於鹿鹿山殺賊六七十名而底店)
(及潘隴等山梁均剳有賊營為賊人門戶其巢穴則在石峯堡先是屢經傳諭福康安先洗隆德底店等處之)
(賊再以次搗石峯堡賊巢兹據福康安奏於十一日丑刻撓選奮勇弁兵三四千名分為四路會凉州鎮總兵)
(蘇靈參領阿滿泰帶固原凉州兵由正路進攻總兵策卜坦三品職銜法靈阿巴圖魯章京等帶延綏肅州寧)
(夏兵為一路攻其左巴圖魯參領巴逹瑪副將和倫帶撒拉爾舊教回兵為一路攻其右阿拉善公多爾濟色)
(布騰帶兵為一路攻其傍海蘭察帶領巴圖魯侍衛等在各路誘賊剿殺復令侍衛泰斐英阿福寧領兵往來)
(邀截併分兵於後聯絡放卡又旺沁班巴爾帶寧夏滿兵阿拉善兵在大兵後策應莽古賚催儧進剿官兵乾)
(糧并火藥鉛彈並知會五岱同日進攻福康安仍帶領巴圖魯侍衛督催各路指示攻剿機宜)一可當
百羣大鞣與大膞辰戰至酉申賊衆乃大敗逃竄迸紛
紛營卡奪十餘山梁據以陳(官兵分作四路前進合力截殺至辰刻會齊士氣振)
(奮鎗箭齊發拜唐阿薩克丹布鎗斃騎馬賊目一人官兵等奮勇追擊殺死賊人二百餘名生擒賊三十餘名)
(奪得賊人所佔山梁賊營四座卡營十餘處器械帳房牛羊糧食無算海蘭察等追趕敗竄餘賊义殺死一百)
(餘名是日官兵即於所得賊營屯劄并於左右山梁放卡駐守搜捕餘賊以清糧道即統兵進攻石峯堡直搗)
(賊巢此次福康安海蘭察等帶領官兵初次進剿即能迅速摕清底店賊匪可嘉之至因各賞給大小荷包並)
(命查明出力各員弁分晰具奏交部議叙)將進攻石峯指日捷音臻
賜陜甘總督福康安
庸臣姑息飬癰瞑(辛丑年甘省逆回蘇四十三滋事時李侍堯正獲罪在獄念其平素尚能)
(辦事因棄瑕錄用復授為陜甘總督一切善後事宜責成經理詎李侍堯姑息飬癰於四十六年即有邪教回)
(民修理石峯堡之事又於上年五月葺治堅固且敢公然糾衆聚集禮拜寺謀逆一切旗幟帳房器械種種齊)
(備夫逆民蓄謀至三四年之久而李侍堯安坐省城竟同聾瞶其始終貽誤實為百喙難辭)邪教倡
回民弗寧是用興師發健銳(本年四月邪教回民田五等於小山起事謀逆時李)
(侍堯在靖遠逗遛以審辦賊黨為名並不親帶官兵設法勦捕迨賊人兩次翻山逃竄復肆行煽誘擾害良民)
(屢經嚴旨訓飭李侍堯始往軍營彼時即料其必不能辦理妥協因命福康安為陜甘總督同海蘭察帶領巴)
(圖魯侍衛等馳驛先往督辦又命大學士阿桂尚書復興挑選健銳火器營精兵二千名帶往𠞰賊以期迅速)
(蕆事)遂因易督奠生靈前旌早已奪要地(福康安甫到甘省軍營商令海)
(蘭察籌勘進兵路徑即將偵探賊匪擒殺并奪取牲畜器械隨由隆德進𠞰底店帶領巴圖魯侍衛督率官兵)
(奮勇殺賊數百名生擒三十餘名直搗石峯堡所調各路官兵亦俱到齊聲勢壯盛四面圍堵賊巢設法進攻)
(斷其水道賊勢窮蹙已似釜魚檻獸計日可殱除净盡該省民情安貼惟慎籌善後事宜永期綏靖耳)一
路真稱臨福星善後猶應慎籌畫聽無聲勉視無形
大學士阿桂陜甘總督福康安奏殱擒石峯堡賊回
净盡誌事三十韻
邪回倡新教略經數年矣厥有馬明心回民倡禍始僧
之一炷香道之五斗米本欲歛貨財遂至兵戈起明心
被人訐拘繋囹圄裏而蘇四十三竟敢欲救彼彼實薩
位爾番回而已耳(辛丑三月蘭州撒拉爾番回蘇四十三等因救馬明心殺官拒捕佔據河)
(州城旋竄省城外之華林山命大學士阿桂等往𠞰首逆蘇四十三於六月十五日授首至七月初六日餘黨)
(殱除悉盡詳見辛丑年誌事詩)興兵旋𠞰除謂其類盡已赦過李侍堯
實資能經理明練夙著名孰謂僨轅是偷安一切怠養
癰近尺咫(辛丑年蘇四十三滋事時李侍堯獲罪繋獄因其平素尚明練曉事加恩赦宥復用為陜)
(甘總督責以經理善後事宜詎李侍堯姑息養癰致邪教回民田五等復糾衆謀逆田五等係内地回民近在)
(咫尺尤非撒拉爾番回可比乃於四十六年逆回等修理石峯堡且聚衆禮拜寺謀逆李侍堯均毫無覺察及)
(田五等起事肆逆李侍堯復逗遛靖遠並不親督官兵速行𠞰捕以致賊人兩次翻山逃竄糾黨肆逆寔為始)
(終貽誤)田五明心徒復讐謀亂詭(據阿桂福康安奏獲賊李自黨訊即李鬍子之)
(父據供田五係馬明心之徒因欲與馬明心報仇於本年三月内令李自黨父子糾人入夥約於五月初五日)
(起事謀逆嗣緣被人告發所以四月十五日即從小山起事等語)被創雖自戕應者如
蜂蟻遂不可爬梳流言滅回邇以故應者衆攻城劫閭
里(賊首田五雖於五月内被創自戕餘黨李鬍子馬鬍子復以流言恐嚇聲稱官兵欲殱滅回衆勾結黨與)
(于通渭隆德静寧伏羌及鹿鹿山底店石峯堡等處肆出滋擾)嗟我遭燹民蠲租早頒
旨(逆回滋擾地方先經降旨今該督查明被難良民酌量撫䘏並將該省本年應徵錢糧全行豁免自此民)
(情大定並有鄉村百姓縳送逸出賊匪紛紛擒獻者)民情遂大定縳送賊比比更
因遣重臣勇將進兵駛底店折賊鋒石峯圍賊壘(甘省逆回)
(之事李侍堯剛塔不能辦理因命福康安為陜甘總督同海蘭察帶領巴圖魯侍衛等馳往福康安甫到隆德)
(即進𠞰底店奮勇殺賊數百名生擒三十餘名賊勢先已挫折後路肅清隨直搗石峯堡而阿桂所率之八旗)
(勁旅亦至因四面設卡層密環園濬掘壕溝斷絶水道賊已如釜底游魂剋期殱滅)防竄周濬壕
蹙命亟斷水猶慮如華林成羣鬥以死兹乃得生口盡
善仍盡美(阿桂福康安奏石峯堡賊人自斷水以後晴霽數日情甚惶急七月初三四日陸續投出)
(男婦一千五百餘名初四日晚福康安同海蘭察等及巴圖魯侍衛率領各營奮勇官兵阿拉善兵屯練降番)
(於石峯堡卡隘之外層層分布埋伏至子刻賊首張阿渾同楊填四等率賊向外直撲大通阿渾帶賊在後接)
(應思欲奪路逃竄我兵鎗箭如雨盡力截殺維時海蘭察即率同泰斐英阿福寧阿滿泰春寧帶兵馳往自外)
(層層圍裹痛加殱戮福康安於各路督催明亮保寧成德圖桑阿額爾恒額法靈阿蘇靈等各見賊即截殺賊)
(匪自相踐踏黑夜力戰直至寅刻殺賊千餘屍積滿壕縱横遍地張阿渾被我兵射傷復與大通馬阿渾等竄)
(冋堡内至黎明福康安同海蘭察明亮等帶領各路官兵一擁直上復興旺沁班巴爾等督率官兵進堡搜捕)
(擒殺將賊首張阿渾即張文慶大通阿渾即馬四娃及賊日楊填四黃阿渾即黃明馬建成馬良茂馬金玉楊)
(存義馬建幾馬建業馬保等全數擒獲又生擒賊七百餘割取首級八百餘計兩日内共殱擒回二千餘挐獲)
(首從逆犯及婦女孩穉三千餘所獲牲畜糧食器械帳房無算此次勦滅賊巢成功迅速大學士公阿桂加一)
(輕車都尉世職福康安晉封嘉勇侯海蘭察加一騎都尉世職五岱授為都統並予騎都尉世職旺沁班巴圖)
(加一公職銜與其弟其餘在事出力之大臣官員及巴圖魯侍衛等均令阿桂福康安查明分晰具奏另降諭)
(旨甄叙其軍機大臣和珅加一輕車都尉世職餘俱著交部以軍功議叙)返躬審為政勉愛
民如子弊吏首以廉亦鮮饕簠簋水旱莫不賑肯令溝
壑委數(上聲)節可自信實未應有此彼回本吾民奚曾少
異視而忽逢此變斯誠劫數爾究緣化未淳慙愧惟責
己更憶聖經云哀矜而勿喜
御製文
遲速論
今春為南巡記亦既詳論宜遲宜速之機大抵於兵事
宜速河務宜遲而要於敬
天明理非漫論也蓋屢省而有得於己之言也歸而有甘
肅逆回田五之事彼時以為盜弄潢池不過藉邪教以
惑人心如五斗米一炷香之類地方官自能平之頗不
芥於懷既而思之不芥於懷或既違敬明之義得毋有
所失乎已而剛塔有小勝之報李侍堯有坐守之乖以
致賊徒翻山而遁餘黨蔓延猖獗肆擄民居攻縣城(自今)
(年四月南巡迴蹕日即有甘省逆回田五等復借新教名色糾衆滋擾提督剛塔帶兵往捕田五鎗傷後自刎)
(賊目田介洪吳二韓二等均已就殱乃剛塔武夫無知李侍堯不早赴軍營調度督勦致餘黨李鬍子馬鬍子)
(等於馬家堡馬營街兩次翻山逃竄因復糾黨張文慶馬四娃楊填四馬文熹等四出攻犯隆德縣静寧州通)
(渭縣伏羌縣城於該處之底店鹿鹿山石峯堡等處肆行搶掠賊勢遂致蔓延)西安巡撫畢沅
遂有徵兵防守之義蓋恐秦隴煽動不可收拾朕閱所
奏即硃批以為若汝所議雖十萬兵不敷用又將何以
滅賊乎(西安巡撫畢沅因見回匪猖獗恐秦隴煽動請於各處要隘分兵堵塞使其無路奔竄等語畢)
(沅書生之見未嫺軍旅朕謂用兵在扼其要而折其鋒苟不殱厥渠魁東西抵禦何益因即批諭如汝所籌十)
(萬兵亦不敷用又何以滅賊擣穴乎)然知李侍堯剛塔畢沅及本省綠旗
兵不能了此事即降旨用福康安為陜甘總督同海蘭
察領乾清門巴圖魯侍衛章京等二十八人馳驛先往
並調阿拉山蒙古兵一千四川降番兵二千寧夏滿洲
兵一千撒拉爾老教回兵一千及甘凉兵二千延綏兵
一千共兵不滿一萬又命大學士阿桂領健銳火器營
兵二千以為後勁福康安一臨底店即與海蘭察等率
先至之寧夏阿拉山兵二千立挫賊鋒逼之入石峯堡
(福康安至隆德軍營即與海蘭察率先至之寧夏阿拉山兵進剿底店奮勇殺賊數百名生擒三十餘名賊勢)
(膽落後路肅清餘賊追逼入石峯堡於時諸路大兵雲集直搗石峯堡賊巢而阿桂所率之八旗勁旅亦至因)
(四面設卡層密環圍濬掘壕溝斷絶水道不十日間賊匪殱戮净盡將賊首張文慶馬四娃楊填四等全數生)
(擒與先獲之馬文熹等一同解赴熱河廷鞫分别斬磔以申國法而快人心)於是諸路兵陸
續畢集而阿桂所領之京兵亦到周圍築柵困之斷其
水路不十日而净殱餘孽生獲渠魁此又南巡記所謂
宜速而莫遲未致昧事機而無成也夫兵凶戰危且予
老矣豈更樂於用兵而有窮黷之為然事機之來應之
不速設果致賊氛蔓延全秦煽動如畢沅之所慮者豈
不貽笑無窮而予肯辭以老坐視弗理乎予更思之勝
國之兵即今之綠旗兵也而其訓練或尚不如今之綠旗
其董事之臣似今之李侍堯剛塔畢沅者或亦少矣文臣
掣肘於中武臣作偽於外其君付之不問弗如是則我皇
清何以得有明之天下乎雖然是宜監宜懼而不可恃
天之寵以自矜且即小可以喻大蕞爾逆回設非應之速
而剿以净其害有不可勝言者始之一念之忽予深自
以為過繼之一念之敬仍蒙
天祐而速蕆功則是遲速之論可以默置而弗以明示子孫
乎可弗以前明為戒而怠於敬
天暗於明理而弗慎於用兵乎用兵固貴速而不敬不明
未有弗致僨事者是予所以惓惓也
欽定石峯堡紀略卷首
