欽定石峯堡紀略卷十二
六月二十一日甲辰
上命軍機大臣傳諭福康安畢沅曰甘省軍營節次挐
獲賊犯馬文熹馬玉華並盤獲逆黨馬昇貴等已有
旨觧送熱河預備訊問但甘省現在辦理軍需在在
需員差委除馬文熹一犯現派法靈阿觧送熱河外
其餘應觧各犯並將来拿獲賊目應行觧送者着傳
諭福康安於起觧時俱嚴加鎖&KR0008;派令妥幹員弁觧
送西安交與畢沅另行遴派妥員轉觧熱河如此接
替觧送甘省差委既不致乏人而沿途亦更可迅速
行走并諭阿桂知之
同日傅玉永安奏言(臣)等於初十日接准
欽差大臣福康安等咨文約定同日進兵(臣)等即帶兵
由鹿鹿山起程向石峯堡前進距石峯堡十五里
有餘望見賊人巣穴因在石溝庄地方札營十二
日據卡倫兵報稱賊匪由石峯堡超越山梁望大
營前来約有千餘人(臣)等即於辰刻整頓官兵出
營在山梁打仗奮力追殺賊匪等向石峯堡敗走
天色已晚收兵進營查看殺賊百餘名擊傷者一
二百名奪其長鎗鳥鎗號旗什物八十餘件(臣)等
仍欽遵
諭旨晝夜帶領官兵加意防範保護營寨俟
欽差大臣調撥時即帶兵奮勉勦擊奏入
上命軍機大臣傳諭阿桂福康安曰據傅玉奏由鹿鹿
山帶兵赴石峯堡堵截在石溝庄札營有石峯堡内
賊人出来打仗殺賊一百餘名受傷者一二百名等
語是賊人竟思於西南一帶竄逸果不出朕之所料
傅玉與賊打仗時賊勢尚未窮蹙是以止分其黨羽
先為嘗試今見底店賊匪勦盡福康安統大兵搗其
巣穴阿桂又帶京兵續至賊衆膽喪必仍扵西南一面
乘間潛逃此事甚關緊要断非傅玉等所能妥辦着
傳諭福康安即同舒亮并酌分巴圖魯侍衛章京十
餘人帶兵迅速赴石峯堡西南一路嚴堵或即由彼
進勦其東北一路專交阿桂與海蘭察帶同巴圖魯
侍衛章京等領兵設法進攻搃以四面堵截攻圍務
將賊匪悉數殱擒勿致一人兔脱為要
二十二日乙巳福康安奏言(臣)同海蘭察分路由
底店搜捕敗逃賊匪由雙峴小路行走於十五日
辰刻至石峯堡随與海蘭察五岱帶同巴圖魯侍
衛率領奮勇官兵前至賊巢察看情形查該處
夲在萬山之中而石峯堡又高踞峯頂四面有山
圍繞形勢實属險峻賊匪於石峯堡後面及左右
山梁劄立營盤帳房密布官兵攻勦祗有北面一
路可進而溝磡重叠一時驟難深入(臣)與海蘭察
相度地勢於賊營對面山梁將官兵分布整齊以
備乘機進逼維時賊營内遣人赴陣前口稱堡内
馬阿渾張阿渾俱欲率衆投順惟有大通馬阿渾
不肯求官兵暫緩進攻等語(臣)查賊匪敢於如此
猖獗不法雖寸磔不足蔽辜今既有乞降之意正
可因其投出生擒觧送不妨權宜允准但窺其情
状甚属游移明係緩兵之計必當先示兵威俾賊
人望風震懾(臣)與海蘭察随令巴圖魯侍衛等率
領老教回兵綠營奮勇兵阿拉善兵直進前撲搶
上頭層山磡賊人亦於山梁施放鳥鎗時出時沒
亦不敢上前接仗(臣)揣度賊衆雖有數千其氣已
餒即鳥鎗亦不過數桿特因有險可守負嵎延喘
此次官兵初到原係偵探賊蹤不令深入又天色
漸晚正值雨雹交作因令我兵以次撤回賊見我
兵撤動随有數百人由山磡下&KR1062;捨命前撲官兵
屹立不動巴圖魯侍衛等鎗箭齊發殺死賊人數
十名賊始行竄去官兵於賊堡對面各山梁安營
放卡俾聲勢聫絡即日相機合力進攻以期迅速
集事冄據傅玉咨報賊匪五六百人於十二日攻
撲鹿鹿山軍營官兵奮勇擊退賊匪殺賊數十人
得獲器械甚多等因查傅玉所駐鹿鹿山係石峯
堡東南相隔二十餘里亦可牽綴賊勢現在知會
於進兵時一齊攻勦冄查白銀厰滋事賊匪分竄
西番窑黑矻塔井等處前經派署靖遠協副將玉
柱帶兵搜捕兹據玉柱稟稱六月初九日有凉州
松山營守備福泰帶兵赴鷹窝石搜捕逆回抵白
楊嶺劄營步兵尚未到齊即遇賊百餘人前来冲
&KR1062;守備福泰署守備夏治莊浪營千總趙良樞外
委秦玉俱已被害兵丁陣亡三十餘名該署副將
帶兵赶到與賊接仗殺死賊人七名帶傷賊人十
餘名賊始遁避現在帶兵搜捕等語查白楊嶺賊
匪人數雖少若不迅速撲滅恐又致蔓延更屬不
成事&KR0008;現經添派兵一千名前往搜捕但玉柱亦
非出色之員辦理此事未能妥協必得大員統率
(臣)酌量於現在軍營之總兵内派延綏鎮策卜坦
前往督率查拿務期勦捕净盡
同日馮光熊奏言前奉督(臣)李侍堯飭知在安定
拿獲匪犯馬德供出省城橋門外有回匪馬元馬
逹弟子俱係通賊要犯(臣)随督率蘭州府知府張
爕臯蘭縣知縣丁溎瑩將馬元一犯立時拿獲惟
馬逹弟子訪查並無其人随委員先將馬元嚴審
(臣)又親提究訊據供馬德原係素日認識夲年三
月内曾約其同入邪教該犯當即拒絶並未允從
等語(臣)查馬元既供與馬德認識其平日往来謀
約自属實情且馬德曾經邀伊入夥該犯並不禀
首顯係知情但詰其有無被誘之人該犯終不吐
實如將該犯即行正法轉致被誘之人得以漏網
(臣)一面督飭府縣將馬逹弟子密跴查拿務獲並
將馬元嚴行收禁以期徹底根究並飭令省城内
外關廂原派官兵逐細盤詰並通飭各属一體嚴
查除(臣)前經
奏明拿獲竄匪已經正法之李應登等犯外復經拿獲
外来形跡可疑道士汪夲信一犯係馬營被脇從
逆希圖来省煽誘因立時拿獲尚無被誘之人(臣)
随禀明督臣將汪夲信業已正法訖又續獲竄匪
馬良伏馬守印馬守全哈生觀馬如才馬俊等六
名均訊係被脇從逆之犯禀明督臣即請正法又
挐獲應行緣坐之張有哈太哈舉馬云馬良等五
犯現在審明分别辦理均奏入
上命軍機大臣傳諭阿桂福康安策卜坦曰前因五岱
等前進石峯堡地形圖内西南一面係傅玉扎營處
所恐其照料未周曾傳諭福康安同舒亮等帶兵親
赴該處堵截進攻矣夲日福康安奏到石峯堡賊人
情形閱其所繪圖内傅玉等營盤竟轉在東南一面
與舊圖方向全差福康安等現帶兵由北面進攻正
當喫緊之時且勢亦難繞至該處朕節次所降諭旨
止就原夲圖内情形遥為懸揣福康安日在朕前知
朕辦理一切從不肯稍執己見况當行軍之際福康
安必能仰體朕懷酌籌萬善不至拘泥前旨捨近而
圖遠也但就所進圖内形勢而論現在最關緊要者
係賊營東面及石峯堡之西南兩面並無防堵之兵
倘賊乘虚由東復竄至静寕或由西南又至通渭等
處滋擾深為可慮何以福康安等並未籌計及此着
傳諭阿桂福康安務宜於此等處所倍加留心防堵
勿稍大意而𫝊玉等營盤亦仍慮其兵单已於圖内
用硃筆詳細批示着發交阿桂福康安閱看令其遵
照逐一籌辦為要並着另行放寬繪圖呈覧至摺内
所稱官兵進逼賊營賊遣人赴陣前口稱堡内馬阿
渾張阿渾俱欲率衆投降惟有大通馬阿渾不肯求
官兵暫緩進攻等語賊既遣人乞降福康安等如何
向其曉諭何不插箭令回以奪其魄至賊人果欲投
降何以見官兵撤動時尚敢捨命前撲且馬阿渾張
阿渾俱欲率衆投順大通馬阿渾一人不肯何難將
伊擒献送至軍前投首此明係賊人詭計故設此言
以緩官軍進攻希冀乘隙侵犯並為逃竄之地阿桂
福康安萬不可堕其奸計即使賊人計窮詭稱縳獻
大通馬阿渾亦不可信受降如受敵必當慎之又慎
以防其詭降生變也又奏稱白楊嶺賊匪恐玉柱辦
理未能妥協現令策卜坦帶兵一千名前往督率查
挐等語白楊嶺賊匪既經福康安派總兵策卜坦帶
兵前往查拏此事即專交策卜坦在彼辦理務期速
行撲滅並令該鎮將挐獲之賊就近嚴審究出黨羽
即可按名擒捕務期净盡孽種勿任一人漏網倘有
不實不盡惟該鎮是問又據馮光熊奏挐獲通賊之
馬元一犯親提究訊惟稱馬德曾約其同入邪教伊
並未允從而於被誘之人仍堅不吐實其馬逹弟子
訪查並無其人等語馬元既與馬德認識且匪犯曾
邀伊入夥顯属賊人黨羽其馬德所欲煽誘之人伊
亦断無不知之理該犯到案仍敢茹刑不吐尤属可
惡或即係馬明心之族属亦未可定着傳諭馮光熊
即將該犯觧赴阿桂福康安軍營設法刑訊務究出
該犯来歷及從賊確情并馬德等所煽誘之人一併
查拿嚴辦毋得任其狡展其馬逹弟子一犯仍令馮
光熊選派精細兵役設法購線嚴拿務獲
二十三日丙午
上命軍機大臣傳諭阿桂福康安曰昨見福康安所進
圖内西南一面及賊營東首並無防堵之兵而溝壑
處所似有可行路徑即傅玉一路亦慮其人夲無用
兵力单弱倘賊復由東竄至静寕或由西南竄至通
渭伏羌等處雖断不至如從前之勾結蔓延而搜捕
究覺費力且扵沿途村莊未免復行滋擾着冄傳諭
阿桂福康安會同熟籌妥辦務派大員帮助傅玉一
路及東面賊人出路逐一設法堵截並不可令賊潛
出取水及匪徒等為之暗送粮食致賊得資接濟迁
延日久為要至石峯堡地既險要自應相幾慎重進
勦閱圖内石峯堡迤東山梁上有賊營四處官兵何
不先由此攻勦將此四營佔據則賊人咽喉已断更
無可出之路並着阿桂福康安酌量辦理又石峯堡
為向来險隘之地逆回於上年公然將舊堡重修整固
訂期起事實属罪大惡極務須悉數殱擒断不可致
有一人漏網即前此石峯堡底店逸出之賊亦當實
力搜捕按名拿獲概予駢誅而地方文武各官於舊
有險隘被賊重修置若罔聞阿桂福康安必湏遵前
旨據實查參治罪况賊人既預蓄逆謀則此外被其
煽誘勾合者自不一而足即如馬文熹為底店從逆
首犯其手下回匪尚有千餘人其大通馬阿渾係現
在賊營首犯因何以大通為號是否係大通縣之人
如該犯係大通人則其黨羽居住大通者必多即田
五雖已自戕其所居小山地方黨羽亦必不少阿桂
福康安總當趁此兵力詳細查究並遵前旨勘明各
該犯家内是否有如馬昇貴等開挖地窖之事逐一
履勘輾轉跟究盡法懲治務使孽根盡絶不致冄生
事端至現在賊勢已蹙断無慮其竄入汧隴一帶敷
倫泰福敏泰是否應各回夲任之處着冄傳諭阿桂
福康安酌量現在情形如果無須敷倫泰等在彼帶
兵防堵即一面奏聞一面行知撤回
二十六日己酉福康安奏言(臣)等於十五日至石
峯堡即帶兵前赴賊巣相度情形賊匪迎拒即乘
勢勦殺十六日黎明(臣)與海蘭察五岱帶同巴圖
魯侍衛率領奮勇官兵阿拉善兵老教回兵分路
進攻賊匪見官兵進逼俱各棄營遁回石峯堡官
兵随即奪得賊人大營四座卡營十餘處收獲帳
房器械甚多乘勢進撲賊匪不敢出拒預於堡外
挑挖深溝藏匿壕内施放鳥鎗並時有數十人在
堡外行走意欲誆誘我軍堕其奸計(臣)與海蘭察
等不令官兵輕進恐有損傷轉失威重相持至晚
又值雷雨交作因令撤兵即於賊匪所佔各山梁
挐立營盤十七日(臣)與五岱旺沁班巴爾督率官
兵直至堡前賊人仍不敢接仗惟據險自守海蘭
察帶同巴圖魯侍衛十餘人直下山溝過河逕至
賊堡西南又遶至東北將石峯堡四面形勢周圍
看視於可以安兵設卡處所察探明悉約沿堡行
數十里申刻始回大營(臣)與海蘭察五岱公同熟
商賊人佔據石峯堡為負嵎死守之計若竟從堡
前進撲非不可直搗賊堡但賊堡四面亂山環遶
連亘數十里且堡後皆係懸崖峭壁我兵攀援而
上其勢甚難而賊人乘間逃出較易為力該處路
徑叢雜處處可通一經竄逸無從堵截况屡奉
訓諭指示明切總以嚴防後路勿使賊人逃竄為要何
敢不凛遵妥辦此時要着必先扼要放卡断其水
道並周圍刨挖溝壕使賊人無路竄逸方能制其
死命現已於石峯堡東南山梁設營數處拿至溝
底冄於石峯堡之西南山腿安營三處即可接至
黑風墩山梁直逹鹿鹿山傅玉永安所駐軍營會
合聫絡并多放卡座嚴密偵探一面開挖溝壕設
法絶断賊人水道使其不攻自潰計川省屯練亦
即日可到該兵丁等步戰輕捷善於攻撲合力進
勦賊匪自成釜底游魂断不能苟延殘喘至底店
敗逃賊匪零星竄逸所在皆有即現在石峯堡内
賊人亦難保無乘間竄出者查馬家堡地方係從
前賊人屯聚之所形勢亦属險峻臣已派參將阿
穆呼朗帶兵五百名以三百名駐劄馬家堡要路
防範堵截以二百名往山溝搜捕又派領隊大臣
噶塔布侍衛永福帶領寕憂阿拉善兵二百名赴
馬家堡等處分路追捕並飛飭安定會寕等州縣
及將偹等選派兵役於各要隘嚴密堵截如有疎
玩縱逸者即行嚴參治罪又靖遠所属地方亦有
零星賊匪潜匿滋事該縣距省較近已札令藩司
馮光熊督率所属實力查拿冄白楊嶺鷹窝石伏
羌城外之白馬庒俱有賊回數十人或百餘人在
彼屯聚現派總兵策卜坦吉蘭泰帶兵分投前往
搜捕總之賊人巣穴一傾餘黨自立見瓦觧無難
勦除净盡連日官兵搜山拿獲及村鎮百姓擒縳
觧送賊匪共有六十餘名内有回民擒送者四名
俱經審明正法并各賞給銀牌以示鼓勵並遍行
出示各州縣村鎮令百姓協力搜緝以期勿留餘
孽冄查鹿鹿山在石峰堡東南相距二十餘里賊
人前於該處扎營與石峯堡互相聫絡彼時傅玉
在黑風墩與賊相對挐營迨十七日賊人乘霧遁
去由烏家坪竄往伏羌等處傅玉始移駐鹿鹿山
以牽綴賊勢賊人見我軍屯駐山上形勢相逼是
以於夲月十二日率衆攻撲經傅玉等竭力抵禦
自辰至戌殺賊百餘賊衆始行退去是傅玉等在
該處屯扎尚非坐守空山但賊人自伏羌竄回石
峯堡雖不經由鹿鹿山傅玉等亦應派兵偵探堵
截乃任其往来一無籌晝實難辭咎(臣)不敢稍存
掩飾謹查明據實陳
奏
福康安又奏言(臣)查甘省逆回不法自乾隆四十
六年勦滅蘇四十三以後所有断除新教查拿餘
孽係李侍堯專責乃首逆田五隂謀不軌已有二
三年之久且至靖遠哈得成哈彦家商同謀逆竟
公然扵禮拜寺齊集衆新教回人告知糾合情節
是該犯等蓄謀已非一日聚衆又非一人旗幟號
衣帳房器械種種齊備李侍堯身任封圻平日漫
不經心毫無覺察豢賊養癕釀成事變此李侍堯
玩愒貽悮之罪也至賊匪起事其始原不過數百
人及田五中傷自戕餘賊自當渙散如果李侍堯
迅速親赴該處會同剛塔等設法實力剿捕早可
完結乃李侍堯以審辦賊匪為名安住靖遠十餘
日遷延觀望及賊已竄逸屡奉
諭旨訓飭始移至安定仍思於賊蹤不到之處駐劄畏
葸不前以致軍營無人統攝全不上緊認真辦理
賊匪得以乘間四出到處煽誘勾結愈聚愈多蔓
延猖獗攻擾城池刦掠村庒肆行無忌此李侍堯
懦怯貽悮之罪也至傅玉所奏賊匪於上年五月
修理石峯堡及衆回人定於夲年五月初五日起
事各緣由(臣)至石峯堡詳詢附近居民賊匪於四
十六年即修理石峯堡上年五月又加葺治整固
而各處逆回訂期於夲年五月五日起事亦衆所
共知李侍堯豈竟毫無見聞乃屡次摺内總未奏
及是其有心迴護避重就輕預存支飾難逃
聖明洞鍳且李侍堯不但於勦賊機宜種種玩悮即一
切籌辦供支馬匹草料及軍火器械等事亦復委
之兩司伊竟毫無主見又鞏秦階道張廷桂於三
月告病李侍堯並不委員接署以致要缺久懸當
地方多事之時無人稽查弹壓是李侍堯於地方
事務亦多闒冗(臣)前已據實參奏查李侍堯夲係
身獲重譴之人蒙
皇上棄瑕錄用自當倍加感激實心任事乃既不能整
飭防範於前又復迴獲欺飾於後實属負
恩僨事革職不足以蔽辜應遵
旨將李侍堯革職拿問速觧熱河以偹訊問派委安肅
道鳳翔遊擊懷塔哈押觧起程飭令沿途小心防
範並行知經過各省督撫一體委員防護毋致畏
罪自戕其貽悮失事之地方文武各官俟詳悉查明
據實參奏革職拿問嚴審治罪至剛塔於賊匪竄
入馬家堡時即使所帶官兵無多不能堵截後路
亦應嚴密偵緝賊蹤竄往何處帶兵星速遶出前
路迎截乃剛塔並不籌計及此圍守空山縱賊潛
迯又復輾轉躭延迨賊遠颺始帶兵尾追以致賊
人四出勾結日益滋蔓刦掠地方擾害良民且於
賊人攻破通渭縣城及在静寕隆德滋擾之處毫
無策應種種貽悮其罪實無可逭現已遵
旨將剛塔革職拿問派委西安理事同知伍靈阿遊擊
毛大鳳沿途小心管押觧交刑部治罪冄(臣)一到
軍營時夲即應將李侍堯剛塔拿問起觧緣現在
道府大員各有應辦緊要事件無可差委安肅道
鳳翔(臣)又先委令赴鞏昌一帶查辦撫䘏事宜兹
又委員更換檄調前来是以稍遲又伍靈阿係西
安理事同知因甘省丞倅内現無可委之員適伍
靈阿觧銀来甘是以就近派委均奏入
上命軍機大臣傳諭阿桂福康安曰前閱福康安所進
圖内石峯堡迤東有賊營四處當經諭令福康安何
不佔此四營則賊無可去之路今據奏到奪得賊人
大營四座正與朕前降諭旨相合至所稱此時要着
必先扼要放卡断其水道並週圍刨挖溝壕使賊無
路竄逸方能制其死命現於石峯堡東南山梁設營
數處拿至溝底冄於石峯堡西南山腿安營三處即
可接至黑風墩山梁直逹傅玉等軍營會合聫絡等
語並另據繪圖進呈閱之一目了然與朕前次發去
硃筆原圖脗合辦理俱中竅要此時賊匪已成釜底
游魂官兵轉不必輕於前進以致或有損傷惟當嚴
密防範堵截毋任一名兔脱為要即為時略久勦除
自更净盡况阿桂帶領京兵暨保寕所統屯練降番
日内早已到彼合力攻圍亦無難剋期蕆事佇待捷
音之至至白楊嶺等處逆回想亦係底店石峯堡馬
家堡迸出之賊自應分兵往捕速期撲滅但策卜坦
吉蘭泰二人向未經歷戎行况綠營兵丁又不如京
兵之嫻習弓馬着傳諭阿桂福康安即於巴圖魯侍
衛内選派精細諳練者數員並於復興所帶京兵内
每處派撥二百名令其帶往帮同策卜坦吉蘭泰上
緊搜捕自更得力其馮光熊續調之甘凉等處兵丁
亦當暫緩撤回以供搜捕堵截之用此次回匪等訂
期起事早蓄逆謀因舉首有人田五等遂倉猝生變
迨竄往馬家堡時若剛塔等能嚴防後路及早完結
則其餘勾結之回衆聞風斂跡逆形未露轉難查辦
而李侍堯剛塔仍然安於夲任或待至一二年後又
不能保無蠢動之事彼時逆謀愈久勾結轉多殱除
更為不易今因馬鬍子等翻山逃遁而石峯堡底店
之賊遂紛紛接應經官兵以次勦捕遂使回匪逆謀
畢露轉得徹底根查萌芽净盡從此永不至冄生事
端此實仰荷
上天嘉祐朕轉輾思維益深敬畏又據奏稱詢之石峯堡
附近居民賊匪於四十六年即修理石峯堡上年五
月又加葺治整固衆所共知等語是此事李侍堯玩
愒貽誤而剛塔在馬家堡縱賊之罪亦無可逭已令
軍機大臣劄飭觧員鳳翔等將伊二人迅速押赴熱
河審訊治罪但賊匪似此逆蹟昭彰附近居民既已
共見提督大員自有應得之咎而地方文武員弁何
至毫無覺察禀報以致養癰貽患着阿桂福康安務
即查明賊匪修理石峯堡時係何員任内之事即將
貽誤之道府州縣並專管之武職營汛各員一面參
奏一面拿問亦迅速觧赴熱河治罪
(臣)等謹按行軍制勝在乎扼要争先周防嚴密
必使無隙可抵方為計出萬全我
皇上前以福康安所進圖内石峯堡迤東及西南一面
未有防禦之兵慮賊人乘虚竄逸
諭令佔取賊營断絶水道數千里外情形如燭照數計
迨福康安續奏奪得賊營四座接至黑風墩山
梁與鹿鹿山軍營聲勢聫絡先籌勝算早已在
聖明指掌之間益仰
神機廣運故諸臣得以凛遵集事功成迅速也
同日
上諭内閣曰官兵進勦石峯堡賊匪即日可期殱滅福
康安相度機宜調度有方海蘭察督率進攻倍為奮
勉五岱及旺沁班巴爾亦甚出力福康安海蘭察着
賞給御用玉牒各一枚大荷包一對小荷包二對旺
沁班巴爾着賞給御用大荷包一對小荷包二對五
岱着賞給御用大荷包一對小荷包一對福康安等
尤宜各加鼓勵迅速勦辦無使賊匪一名兔脱
上又諭内閣曰前曾加恩將海蘭察之子安禄授為三
等侍衛此次海蘭察進勦底店等處賊匪踴躍奮勉
伊子安禄着授為二等侍衛在乾清門學習行走
同日福康安又奏言(臣)等率領官兵自隆德前進
將底店賊匪侵佔地方盡行攻復所有巴圖魯侍
衛章京等帶兵進攻搜拿各處山溝曲徑殱戮賊
衆連四晝夜廹近石峯堡賊巣佔取營柵實属勇
往出力内有超衆奮勉之員理合查明懇請
皇上加恩以示鼔勵奏入
上諭内閣曰此次巴圖魯侍衛章京兵丁等竭力殱賊
勤劳奮勉甚属可嘉乾清門侍衛巴圖魯泰斐英阿
福寕護軍參領巴圖魯阿滿泰俱着賞給副都統職
銜乾清門侍衛巴圖魯額爾登保着授為二等侍衛
萬濟柰着賞給哲克敦巴圖魯傅克精額着賞給竒
成額巴圖魯竒成保着賞給法施尚阿巴圖魯武韶
着賞給努塔巴圖魯珠爾杭阿着賞給希里圖巴圖
魯藍翎侍衛色靈額着賞給清逹巴圖魯並各照例
賞銀一百兩三等侍衛遜濟奈藍翎侍衛佟保克星
額俱着授為二等侍衛委置鳥鎗護軍參領逹延太
着授為副護軍參領健銳營藍翎長德寕親軍滿柱
前峯薩隆保俱着遇有夲營護軍校缺出即行補授
上又諭内閣曰據福康安奏阿拉善公伍爾圖納遜佐
領鍾呢於進剿底店等賊匪時均各奮勇打仗俱着
加恩賞戴花翎又總兵蘇靈候補遊擊德海及千總
等員俱奮勇勦賊蘇靈德海着加恩賞戴花領千總
喬福禄着補授守偹外委馬敷采着補授把總以示
鼓勵
同日福康安又奏言甘省自塩茶靖遠通渭伏羌
以至靖寕隆德華亭秦安會寕安定等處凡逆回
所過民人俱被荼毒仰蒙
聖主念切痌癏屡降
恩旨令將被難良民先行查明優予撫䘏並蠲免夲年
額賦(臣)現已謄黃曉示一面遴派幹員前往各属
安撫招徕散給口粮並查明傷斃人口焚毁房屋
妥為撫䘏無使一夫失所以期仰副
皇上惠爱黎元至意惟是賊人滋擾之時居民惶懼紛
紛逃避商賈罕通市集米粮希少以致粮價增昂
即未經被賊之民人亦覺艱於糴食近即據伏羌
縣禀報五月十八日賊匪攻城焚掠關廂鄉間粮
石不能進城必須官粮糶賣以資接濟該縣一面
詳明一面開倉照市價一兩一錢二分二厘之數
大加酌減以每石九錢出糴於賊退之日停止計
共糶過倉斗小麥一千四百餘石經藩司查係實
在情形詳請准其以每石九錢報糶並請各属内
如静寕隆德等州縣有必須開倉平糶以濟民食
者由該管道府確核情形據實報明一體辦理等
情(臣)查例載平糶倉糧豐年每石照市價减銀五
分歉年减價一錢若歉歲米價過昂必應大加酌
减者該督撫確核奏
聞一面發糶等語今伏羌出糶糧石較時價每石减銀
二錢二分三厘與例不符但當賊人攻擾之時小
民糴食惟艱自難拘泥常例既據該司查明實在
情形自應據實
奏明將該縣糶過小麥一千四百餘石准其照每石
九錢之數核報其餘被賊之處如静寕隆德等州
縣亦應如該司所請一體核實酌减出糶以廣
皇仁仍飭該管道府随時加意稽查如有糶多報少藉
圖侵冒者即行據實揭報以憑嚴參奏入
上諭内閣曰前因甘省逆回不法擾害地方曾降旨令
福康安查明被難良民酌量撫䘏並將該省夲年應
徵錢粮概行豁免夲日據福康安奏現在該省市集
粮價較昂其伏羌一縣已據該縣開倉减價出糶其
餘静寕隆德等州縣曾經賊人經過處所亦應一體
核實酌减出糶等語向来出糶倉粮每以年成豐歉
照市價量為酌减今該省因賊人滋擾小民糴食維
艱安可復拘常例辦理着福康安即將應行出糶各
地方一體核查照例價大加酌减出糶期於民食有
濟並着嚴飭該管道府加意稽查一如有糶多報少侵
冒情弊即將經手之員嚴參治罪
二十七日庚戌
上諭内閣曰李侍堯久任封疆歷鍊地方事務數十年
受朕恩眷最深迨調任雲貴總督後有收受厰銀等
事一經發覺即將伊革職拿問治罪核其情節雖非
近年王亶望陳輝祖圖泰郝碩等之貪婪賄黷敗檢
營私者可比但其簠簋不飭已隳名節而損廉隅其
時彙内外臣工之奏將李侍堯加恩暫緩典刑適因
甘省有蘇四十三之事需人辦理善後事宜一時總
督驟不得人李侍堯究属明白能事是以復將伊補
授陕甘總督朕於李侍堯破格加恩原欲其倍加策
勵查辦邪教安靖地方以贖前愆李侍堯稍有人心
宜何如感激奮勉仰答朕恩乃夲年回民田五於小
山起事作逆李侍堯並不親帶兵丁設法勦捕彼時
尚得以審辦賊黨籌畫軍餉為名迨賊於馬家堡翻
山逃遁伊仍逗遛靖遠軍營統攝無人賊遂肆行竄
逸勾結經朕於五月十二十三十四等日屡次飭諭
始行移駐安定仍與賊蹤遥遠以致賊黨蔓延到處
煽誘攻城掠堡擾害良民是李侍堯之畏葸遷延實
為失機僨事賊人於四十六年即已修理石峯堡上
年五月又加葺治整固且田五隂謀不軌公然糾衆
聚集禮拜寺同商謀逆一切旗幟號衣帳房器械種
種齊偹足見逆謀已有三四年之久李侍堯安坐省
城竟同聾瞶是其豢賊養癰釀成事變李侍堯之罪
百喙難辭此事辦理始終貽悮即李侍堯平日如勒
爾謹之庸懦昏瞶尚不能曲宥其罪况李侍堯在各
省総督中素稱明白能事人所共知朕之棄瑕錄用
亦因其尚有才能冀其感恩出力乃竟於地方大事
貽悮至此朕更不能曲為之觧抑且深自引咎愧恨
也至剛塔身任提督於賊匪起事時未能即時撲滅
及移駐馬家堡復為賊人誑騙致令翻山逃竄四出
滋擾惟知在後尾追毫無籌畫其罪實無可逭所有
福康安參奏李侍堯剛塔之處俱係實在情節諒伊
等亦無能委卸着將原摺發交留京王大臣會同大
學士九卿科道核議定擬具奏
欽定石峯堡紀略卷十二
