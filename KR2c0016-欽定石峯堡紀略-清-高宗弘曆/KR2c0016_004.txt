欽定石峯堡紀略卷四
五月十六日庚午
上諭内閣曰甘省逆回田五等滋事經官兵𠞰拿田五
中傷自戕餘賊困守馬家堡已成釡底游魂俟其食
盡計窮别無逃路自必束手就斃前因該督等奏馬
家堡後靠山居險朕即慮其翻山逃逸早經節次降
旨傳諭李侍堯迅速親赴該處會同剛塔等設法四
面嚴密圍堵毋使賊匪一名兔脱乃於朕旨未到之
先剛塔惟知在堡前圍𠞰並不嚴防山後去路致賊
得以設計乘間奔竄該提督又不星夜帶兵追捕迨
賊已遠颺止在後尾追任其肆出刦掠李侍堯唯安
坐靖遠以辦理逆犯家屬為畏避地步並不親赴該
處調度會𠞰及聞賊人逃逸毫無措置失志張皇仍
不即行親往此事若仍交伊二人辦理恐致貽誤倘
日久使賊蔓延尚復成何事體是以特命尚書福康
安帶欽差關防同領侍衛内大臣海蘭察帶領巴圖
魯侍衛章京等馳驛前往福康安等素嫻軍旅且現
在兵力厚集賊匪餘黨自可尅期撲滅地方百姓亦
得早就奠安似此小醜跳梁原不值特派大臣前往
但以該省督提辦理不善不得不簡重臣督率整頓
以期速於蕆事所有辦理不善之文武各員統俟賊
匪𠞰除淨盡後福康安按其功過核其情罪詳悉奏
聞另降諭旨
上又諭内閣曰甘省小山逆回田五等謀興新教煽誘
匪徒搶掠村堡擾害良民現在賊首雖已就斃而夥
黨尚未𠞰淨其所過地方百姓田廬牲畜被其刦掠
及聞信驚避遷徙流離者均為可憫著福康安到彼
即會同該督將該處村庄戶口詳晰查明酌量撫䘏
其應行蠲免錢糧及給與口糧之處一面辦理一面
分晰具奏以示朕安撫良民務期得所之至意
(臣)等謹案甘省百姓平時仰沭
厚澤深仁蠲租給復亦既樂利盈寧共享昇平之福此
次猝遇逆匪滋擾編戸小民未免畏避兵燹流
離遷徙我
皇上如傷在抱軫念邊氓於逆回煽動之初已
特諭督(臣)體察地方情形量加撫䘏兹復因賊黨翻山
竄逸沿途所過村庄必有被其擾害者復
命尚書(臣)福康安到甘後即行詳查賑䘏
巽命載申
恩膏叠沛該省之民安作息而戴
堯天莫不淪肌浹髓宜民人展廷隆父子以死拒賊不
為脇從所謂感發天良憤由義激豈非
聖人仁德之被雖顓蒙亦知深喻乎
同日畢沅奏言(臣)近接督(臣)五月初一日來咨逆
回竄入官川聚衆千餘人尚需各路官兵會𠞰現
在飛催陜省官兵迅速前往(臣)標兵五百名約計
日内已可抵甘應聽督(臣)就近調遣至定邊係延
安府所屬與甘省之靈州接壤距鹽茶廳不遠回
民衆多該處離榆林不過三四百里延綏鎮(臣)策
布坦現在就近前往彈壓亦可藉以策應至鳳翔
隴州等處皆與甘境犬牙相錯為回匪出没之所
倘有賊匪竄入秦鞏一帶必須分兵堵截昨興漢
鎮(臣)三德亦已帶兵在鳳翔駐劄賊匪尚未撲滅
盡净此二路之兵足資控制再查西安府滿營及
軍標撫標調赴甘省協同𠞰捕官兵共三千五百
名於四月二十六日分起起程每起五百名連日
行走至五月初五日已全數出陜西長武縣境約
計頭二兩起官兵此時已抵安定會寧一帶餘亦
接續前進迅赴督(臣)調往地方以資協𠞰奏入報
聞
五月十七日辛未剛塔奏言(臣)於五月初八日至
杜家園子探知賊人竄往草芽溝馬營街一帶(臣)
隨與副都統(臣)圖桑阿提(臣)俞金鰲商籌令寧涼
二鎮遊擊高人傑汪啟帶領滿漢兵五百名先往
追𠞰臣同圖桑阿俞金鰲蘇靈吉蘭泰督兵亦即
隨後陸續趕赴馬營街時領隊大臣永安帶領西
安滿漢兵一千名先於初八日酉刻到馬營街對
賊扎營至初九日夘刻蘇靈等所帶之兵隨同永
安從北山梁進攻賊匪亦即前来迎敵正在交戰
之際臣同圖桑阿俞金鰲五岱先後俱到當即督
兵奮擊我兵鎗箭齊發打死賊人四十餘名割取
首級二十五顆奪獲馬一匹鳥鎗一杆賊匪帶傷
者亦多隨即敗去退據高山我兵追至山坡正在
攻擊忍天降大雨隨將官兵撤回與賊相對拏營
(臣)等察看賊匪在南面高山札營三座俱係新白
布帳房賊人約有千餘名自本日酉時天雨至初
十日寅時方止臣等現在和衷商辦設法攻𠞰務
期迅速殱滅毋使一名漏網再遊擊高人傑等拏
獲賊回家眷男女共三十二名車六輛(臣)當即訊
明正法訖
同日李侍堯奏言(臣)於初九日據會寧縣禀報西
安將軍傅玉所帶之兵於初七日已至會寧探明
提督之兵現在何處即行前往等因查提(臣)在西
鞏將軍同日至會寧相去六十里自可會合從馬
營小路跟蹤追捕兹復據通渭縣禀稱縣屬回民
禀首花楊凹寺子鎮等處回民將家口搬入石峯
堡聚集多人持有器械於初六日搶掠蔡家堡賊
首係楊填四等情(臣)查石峯堡蔡家堡均係通渭
地方該犯等糾衆滋事適當賊匪搶掠西鞏之時
或係預先勾合臨時接應或係另有新教匪徒乘
機滋擾均未可定且附近之伏羌西和回衆較多
不可不防(臣)昨聞賊人從小路竄入通渭境内恐
其逼近鞏昌該處尤為緊要已飛飭前派往安定
之兵五百名徑赴鞏昌防護現在將軍提督之兵
合為一處西安後撥之兵即將踵集自可協力殱
擒(臣)在靖遠現無留辦之事擬酌留弁兵在靖彈
壓(臣)即日起程星赴安定鞏昌一帶視賊蹤較近
之處駐劄庶聲息更通一切易於相機辦理再(臣)
連日審訊靖遠城中與賊内應知情之犯鉄光彩
等三十六名又賊營逃回被拏之犯張六巴子等
五名又官川赴靖遠送信約人之賊馬經一名俱
已供認確鑿審明後即將該犯等正法并將緣坐
犯屬十七名一併正法訖又據臬司陳步瀛將在
鹽茶審訊拏獲賊犯及從逆犯屬禀請核辦(臣)查
李化玉一犯係由馬尾川糾合徒黨往小山從田
五入夥造逆與帮同田五倡復新教已經凌遲之
馬海龍厥罪惟均迨從賊營敗竄潜回復敢拒捕
傷人尤為兇惡應即凌遲梟示又自賊營逃回之
李自虎等六犯及順從新教知有逆謀之馬守伏
等四十二犯暨犯屬田自俊等十二名均已飭該
司即在鹽茶正法訖再本月初九日(臣)接據副將
八十五玉柱等禀稱連日在鷹窩石用礮轟擊賊
船一面堵截隘口賊人情急擕眷入船開船逃遁
官兵即行迎截用鎗箭擊射斃賊甚多其婦女多
投河自盡計殱斃者二百餘人間有棄船爬崖之
賊因崖石陡削不能爬上不過二十餘人等情是
鷹窩石賊匪已可盡數殱擒俟𠞰除淨盡此項官
兵即可撤回調赴提臣軍營𠞰賊均奏入
上命軍機大臣傳諭福康安五岱李侍堯剛塔俞金鰲
圖桑阿曰剛塔奏初九日馬營街𠞰賊情形一摺看
此光景較前稍有起色但賊現在屯聚馬營街剛塔
俞金鰲圖桑阿等所帶之兵俱已到齊即應各領將
兵分布前後左右將賊人四面合圍併力進攻方能
一舉集事盡數殱除不致仍前翻山逃竄乃閱摺内
該提督等仍會集一處並不籌算及此若復致賊人
翻山而遁更屬不成事體又本日據李侍堯奏稱靖
遠現無留辦之事即起程前赴鞏昌安定一帶賊蹤
較近處駐劄辦理等語李侍堯既知應親往辦理即
當星赴馬營街打仗處所與剛塔等面商妥辦乃僅於
賊蹤較近之處逗遛駐劄是何言耶看来此事剛塔
惟知在賊後尾追全不籌及繞在賊前並督率官兵
分布左右以期四面圍殺不使竄逸俞金鰲圖桑阿
等則以𠞰賊為剛塔一人專責伊等如帮辦者然而
李侍堯則一味退縮不前仍思於賊蹤不到之處遥
遥安駐似𠞰賊事宜與伊無涉彼此推諉竟無一人
實心承辦李侍堯剛塔俞金鰲圖桑阿著再傳旨嚴
行申飭此時若再不派重臣前往督率恐有貽誤昨
已令尚書福康安同領侍衛内大臣海蘭察帶同巴
圖魯侍衛章京等馳驛前往但福康安到彼尚需十
餘日而此時𠞰賊正在緊要之際五岱素嫻軍旅曾
為參贊大臣福康安未到之先即著五岱總理一切
所有彼處帶兵之大臣官員俱聽其節制調度五岱
此時務當相度機宜速籌圍𠞰不可使賊人有一名
兔脫亦不可因福康安未到稍存觀望等候之見至
賊人自馬家堡奔竄後又有楊填四等聚衆接應並
有張阿渾馬建功等亦被賊人糾約入夥以致復行
屯聚且賊營内俱係新白布帳房又有鳥鎗等項器
械賊人甫經竄逸各處回民即紛紛接應入夥帳房
器械等物俱非倉猝可辦從前蘇四十三滋事尚因
副將新柱知府楊士璣激成此次賊匪竟係蓄謀已
久暗中勾約預備所以能同時聚擾皆由李侍堯平
時不能督率地方文武官弁漫無防範覺察所致俟
事竣後著福康安查明詳悉參奏另降諭旨又前此
賊田五等自小山起事後其餘賊由鹽茶廳至西鞏
驛一帶四出奔竄所經之處地方已屬遼遠沿途村
堡被賊搶掠百姓受害者必多且前據該督等查有
民人展廷隆因賊脇令入夥不從父子被害可見民
人等平時受朕撫䘏深恩雖遭荼毒仍至死不肯從
賊殊堪嘉憫昨已降旨令福康安到彼會同該督即
詳晰查明酌量撫䘏李侍堯接奉諭旨即速先行普
諭各屬務期良民安輯毋使一人失所再據李侍堯
奏分竄鷹窩石賊匪經副將八十五玉柱等帶兵迎
截擊斃甚多所辦尚好八十五玉柱等於分竄之賊
能奮勇截殺亦屬可嘉著存記俟事竣後福康安查
明果係出力奏聞候朕降旨其餘賊二十餘人李侍
堯仍嚴飭該副將等上緊擒拏務獲勿任乘間逃竄
同日大學士公阿桂奏言竊照此次逆回在馬家
堡翻山竄逸皆由後路不能防範以致乘間潛逃
其賊匪人數忽少忽多俱係據弁兵探報究未能
得其確實看來賊回所過地方自不免有新教回
人附會滋櫌此外回民似不至風聞煽動該省前
經調集各路官兵今添派四川屯練番兵及阿拉
善兵並令旺沁班巴爾親身帶領前往現在福康
安等前往督辦自無難尅期𠞰滅至目下籌辦𠞰
捕事宜(臣)悉心揣度甘省地方貧瘠官場尤為清
苦辦理軍需本非易易近因内地用兵鹽菜口糧
俱從删減官兵所得月糧按日計算每日僅得三
分一經調遣該兵丁等尚須留瞻家口沿途費用
必致不敷且非官為隨地支給亦不能常川接濟
竊恐承辦各員或有貽誤所關非細更恐該兵丁
等因餬口拮据臨時或致逃匿更属不成事體(臣)愚
以為此事最關緊要仰懇
聖恩傳諭李侍堯詳&KR0662;體察有應照舊例支給者仍照
舊給發事竣後聲明必須情由准其酌量報銷且
不必斤斤過於樽節如此庶承辦之員既不虞掣
肘而該兵丁等得資飽騰自必倍切奮勉勇往集
事奏入
上命軍機大臣傳諭李侍堯曰甘省逆回滋事節經檄
調西安滿漢官兵及寧夏涼州等處滿兵並各提鎮
所屬兵丁進𠞰不下數千人其如何支給應付之處
總未據李侍堯詳&KR0662;奏及看來此時李侍堯竟屬張
皇失志一籌莫展諸事漫無料理兵丁等追𠞰賊匪
鹽菜口糧最關緊要况今又調川省屯練降番兵及
阿拉善蒙古兵到彼協𠞰此項兵丁俱從别處徵調
前來應得口糧必需隨時寬為應付從前𠞰捕蘇四
十三時所調川省屯練及阿拉善兵並陜甘官兵土
兵支給鹽菜口糧俱辦有章程著傳諭李侍堯即派
委大員專司妥協辦理照前支給不必拘泥成例俟
事竣後具奏將必需情由聲明候朕酌量降旨庶承
辦之員不虞掣肘而兵丁等得資飽騰自必倍加奮
勉勇往從事並諭福康安知之
同日傅玉永安奏言竊臣傅玉於四月二十六日
由西安帶領頭隊二隊官兵一千名星即起程於
五月初七日前抵會寧縣地方接據提(臣)剛塔來
咨知回賊由西鞏驛小路竄奔馬營等處(臣)傅玉
正欲整兵往追適(臣)婿巴里坤副都統(臣)永安進
京
陛見行至山西聞甘省逆回滋事奏請前往協𠞰於初
七日行抵會寧請先行帶兵追賊(臣)傅玉即將所
領西安兵一千名交永安先行往追(臣)永安已於
初八日帶兵直抵馬營與五岱剛塔俞金鰲圖桑
阿吉蘭泰蘇靈等會同打仗(臣)傅玉暫留會寧俟
後隊兵陸續到齊即星赴永安軍所奏入
上命軍機大臣傳諭傅玉旺沁班巴爾永安莽古賚敷
倫泰明善曰傅玉行至會寧地方聞賊在馬營即將
所領西安兵交永安帶領前往殱賊所有前隊西安
兵一千名著即交永安調用其明善所帶後隊之兵
著交調任西安副都統敷倫泰即速帶領馳赴永安
駐劄之處與五岱等併力𠞰賊傅玉年老於用兵機
宜未經歷練著與明善並回西安同哈青阿守城至
莽古賚亦已年力就衰著回寧夏駐守所派寧夏滿
兵著即交旺沁班巴爾一併帶往馬營等處協同五
岱等𠞰賊
五月十八日壬午五岱永安剛塔俞金鰲圖桑阿
奏言(臣)等於初十日寅刻派西安滿洲協領和興
額遊擊高人傑等帶兵四百名搶賊人所佔之西
山頂又派遊擊皂王保都司福德保岱什衣守備
馬斌帶兵五百名同西安滿洲協領韋陀保所帶
滿兵二百名直向賊所據中間山頂賊營攻擊又
涼州滿營佐領德亮八十七帶滿洲兵二百名搶
奪賊人所據山卡西安副將保興帶兵二百名策
應又令土司楊宗業挑選番兵三百名派都司舒
寧阿帶領進攻東山頂賊營(臣)五岱永安剛塔俞
金鰲圖桑阿蘇靈阿蘭泰督兵接續於初十日辰
刻進𠞰奮擊賊衆亦前來迎戰往返擊壓至申刻
賊衆俱行上山我兵殺賊甚多拏獲活賊三名搶
獲賊馬數匹鳥鎗三扞惟時土司楊宗業之番兵
進攻東山賊營不意賊匪自山頂冲壓番兵退走
(臣)等即督兵迎擊救護賊衆方退值天氣已晚微
雨(臣)等暫行對賊拏營十一日天未明時據哨探
人報賊人帳房俱已不見賊人又復潛遁(臣)等隨
派高人傑汪啟帶兵四百名尾追並派總兵蘇靈
吉蘭泰帶兵一千名分路追擊本日巳刻據高人
傑等報稱賊匪於本日天明以前俱往石峯堡一帶
(臣)等速令高人傑汪啟及兩鎮所帶之兵前往追
擊(臣)等亦刻即帶兵隨後接續前進
同日五岱等又奏言(臣)等於初十日打仗時拏獲
活賊三名蔡有元等供稱安定縣屬沙馬溝馬家
河地方俱有新教馬營街盡係新教現在領頭打
仗頭人名呌馬阿不都馬之先沙之玉馬世雄此
四人都是三掌教頭目還有小頭人四人名呌馬
旺馬彪馬有素服沙有娃子現在馬阿不都要約
會石廟兒蔡家堡珠子山菜子川石溝裡義岡川
石峯堡等處新教聚集往通渭去又(臣)等於初九
日戍刻接據静寧州知州涂躍龍禀報石峯堡回
匪於初六日夜搶掠蔡家堡已截留所調西安兵
一千名在該州並所屬之偏林堡一帶隘口設卡
彈壓同時又據安定縣知縣陳善儀報稱初八日
有賊七八百人到馬家河搶掠雙尾子山亦有賊
匪在彼扎營初十日辰刻據通渭縣知縣王慺禀
報蔡家鎮於初六日夜間被賊攻掠現在石峯堡賊
回又糾合會寧車黃家地方回民同往堡内復又
四路糾聚約有回衆數千人虎狼溝亦聚有賊匪
數百人又據會寧縣知縣李堡禀報通渭義岡川
居住民人投報逆回約有三四百衆擁入該堡殺
掠焚搶是夜並擾魏家石溝黃家岔花亭下各處
又據西安將軍傅玉來咨稱初九日在會寧城外
拏獲賊回一名據供稱石峯堡只有一條道進去
四面多是石峽再無出路賊回欲將官兵誘入裡
外夾攻雖所供未足為據不可不小心防範(臣)等
惟有相機儘力辦理並咨明督(臣)添兵各處堵截
務期速行擒滅净盡均奏入
上命軍機大臣傳諭五岱李侍堯剛塔俞金鰲圖桑阿
曰昨因剛塔奏賊匪竄往馬營街該提督等仍係會
集一處並不籌及四面合圍朕即慮其復致賊人翻
山而遁已有旨傳諭五岱等速籌圍𠞰不可使賊人
有一名兔脫乃本日奏到賊人又復逃竄並據奏石
峯堡等處回民俱有聚集搶掠之事看來此事竟係
剛塔在馬家堡縱賊竄逸以致得以散往各處又復
勾合匪徒四出刦掠此時若仍交剛塔辦理必至僨
事五岱嫻習軍務人亦老練明白自知進止機宜但
閱所奏摺内稱接據傅玉來文拏獲賊回訊供賊人
想把官兵誘至石峯堡堡内止有一條進路賊人便可
前後夾攻等語雖賊匪供詞不足憑信苐用兵固當
勇往向前亦不可不知慎重石峯堡縱屬險要然該
處附近居民自必熟悉路徑五岱等宜詳悉訪問總
以小心防範毋稍疎忽或實係險隘不妨别尋路逕
四面圍𠞰勿再使竄逸為要至賊人雖四散聚衆滋
事但總由馬家堡賊匪竄出以致各處勾合聚集滋
擾此時五岱竟當專力𠞰捕馬營街之賊現在兵力
厚集尤可設法分布前後左右四面圍住𠞰殺以期
盡數殱除此項賊匪既殱除净盡其餘匪黨聞風畏
懼已聚集者自當紛紛解散未起事者亦可消其逆
謀總之兵貴神速不可徒事尾追致賊得以肆行刦
掠也再據奏稱拏獲活賊三名所獲之賊係何名姓
作何正法曾否訊取供詞拏獲者係何員弁又李侍
堯昨日奏到賊營逃回李自虎等六犯及知有逆謀
之馬守伏等四十二犯暨從逆犯屬田自俊等十二
名又係何人所獲總未據詳細奏明著傳諭李侍堯
等即速分晰查明具奏
上又命軍機大臣傳諭阿桂福康安曰據五岱等奏賊
人復行竄逸且有石峯堡等處回民聚集滋擾之事
並稱回匪頭人有馬阿不都馬之先沙之玉馬世雄
四人都是三掌教頭目更有小頭人四名等語新教
匪徒竟有三掌教名目可見伊等掌教内已有等第
層次是其蓄謀已久必非朝夕所能猝合李侍堯身
為總督且從前𠞰除蘇四十三後所有斷除新教之
事即責成該督專辦乃該督於新教回匪等公然自
立掌教名目等次之事毫無覺察任其煽惑勾結以
致釀成事端豈封疆大臣惟知厚享廉俸安坐衙齋
而於地方此等重大事件全不留心防範有是理乎
福康安到彼即查明此事如果係李侍堯平時漫不
經心養癰貽患所致即據實嚴參具奏至賊人屢次
逃逸糾合夥衆擾害地方揆度情形必須滿洲勁旅
前往方能迅速蕆事著傳諭阿桂於火器健銳兩營
内挑選精兵一千名預備聽候諭旨再行帶領起程
所有分隊帶領之侍衛章京等並著酌量選派京兵
聲勢壮盛經阿桂帶領前往尤足以壮軍勢而懾人
心阿桂所帶京兵一到自可會同調度剋期竣事也
(臣)等謹案賊回自馬家堡逃竄後逞其故智屢
經翻山潜逸又復四出勾引糾聚日多皆由該
督提等並不籌及四面圍𠞰致賊得鋌而走險
苟延殘喘自當厚集兵力速行盡數殱除
皇上揆度事機已
命尚書(臣)福康安統率將弁前往督辦復慮該省綠營
官兵未能一舉集事因
命大學士公(臣)阿桂再簡滿洲勁旅會同協𠞰迨後京
兵一到擒渠蕩穴尅日蕆功良由
神鈐遠燭先事預籌所以能風馳霆擊迅掃賊氛也
上又命軍機大臣傳諭直隸總督劉峩河南巡撫何裕
成陜西巡撫畢沅曰甘省逆回滋事該處綠營弁兵
未能迅速蕆事尚須另派滿洲勁旅前往𠞰捕已傳
諭阿桂於火器健銳兩營内挑選精兵共一千名分
為五起預備前往所有沿途應用車輛著傳諭劉峩
何裕城畢沅不動聲色飭屬密行妥備勿致臨時遲
誤亦不可稍涉張皇直隸派景禄河南派江蘭陜西
派圖薩布耑司其事護送出境
欽定石峯堡紀略卷四
