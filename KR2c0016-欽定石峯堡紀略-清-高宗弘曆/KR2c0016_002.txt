欽定石峯堡紀略卷二
五月初一日乙夘李侍堯奏言(臣)於二十三日接
提(臣)剛塔扎開二十二日聞署副將玉柱守備池
清打仗有傷損兵丁之事隨帶兵前往行至打喇
赤地方二十三日夘刻偵知賊人現來打喇赤堡
内搶奪舖戶提督即帶兵迎勦賊人出堡抗拒官
兵鎗砲齊放斃賊四五十名提督射死騎青馬穿
白衣賊目一人正在督勦間遊擊薩炳阿因帶石
傷所領左哨兵丁先行退走提督亦帶箭傷一處
隨退至要口堵截忽聞放鎗之聲偵知遊擊高人
傑帶兵從賊後趕來佔住土堡前後夾攻殺傷賊
人甚多餘賊俱上南山據被掠迯回百姓傳言賊
有回撲鹽茶之信又欲往官川糾夥不定等語(臣)
昨聞賊匪復至打喇赤計(臣)標調赴靖遠防護之
兵于二十日已到又涼州調來之兵亦即日可抵
靖遠隨飛檄令其酌留弁兵協守靖遠城帶兵五
六百名迎來策應提(臣)又寧夏之兵即日亦可抵
靖(臣)現在飛催星速前來協勦竊以賊人果欲赴
官川即當從靖遠而往有路可通何復前來打喇
赤或因夥犯家屬多被拏護收禁鹽茶是以欲回
搶奪亦未可定今鹽茶舊有兵二百名昨(臣)檄調
固原兵二百名於二十三日亥刻已到此處逼近
賊巢恐賊匪妄思劫奪人犯自應暫留鹽茶彈壓
即使賊人猝至有此四百名兵雖土堡低小尚可
支持(臣)昨又續調固原兵四百名計明日可低鹽
茶俟此項兵到(臣)擬酌留官兵守護鹽茶其餘即
帶領星赴靖遠一帶接應
同日甘肅提督俞金鏊奏言(臣)准督(臣)李侍堯來
咨派甘提標兵丁六百名聽候調用(臣)即照數選
派預備並密行各鎮營所屬地方嚴加防範嗣又
接署涼州鎮副將八十五扎稱裴家堡分水嶺一
帶有賊回四五百名執持五色三尖旗號在彼下
營該署鎮即帶兵前往堵禦(臣)查裴家堡分水嶺
乃固原所屬與涼州寧夏界壤相聯旋派本標兵
丁三百名於二十一日率領起身擬往黃河渡口
三眼井蘆塘等處地方堵禦二十二日途次接蘭
州藩司馮光熊扎稱有賊回千餘衆來攻靖遠縣
城督標兵丁恐不敷用(臣)思督(臣)現在帶兵赴固
原等處又派督標兵六百名前往靖遠一帶防禦
存城之兵實屬無多省垣重地最為緊要况與靖
遠相距僅二百餘里是以(臣)先帶兵三百名兼程
赴蘭其督(臣)檄派候調兵六百名亦飛飭星夜來
省協同防禦再令本標派兵五百名候督(臣)檄調
遣發又飛行肅州鎮令將督(臣)前檄備調官兵速
往黃河渡口三眼井蘆塘等處策應涼州鎮官兵
協力勦捕並令該鎮再派兵五百名以備續調遣
用均奏入
上命軍機大臣傳諭李侍堯剛塔俞金鰲曰賊匪糾衆
滋事自打喇赤土堡與官兵接仗後紛紛退據南山
既欲回撲鹽茶又欲前往官川可見賊匪倉猝糾合
胸無定見至賊人欲回撲鹽茶自因犯屬多被拏獲
收禁欲回搶奪李侍堯在彼即應將所獲賊夥犯屬
審明後即行正法以絶賊人搶救之念至勦擊賊匪
時遊擊薩炳阿因帶石傷左哨兵丁先行退走綠營
怯懦惡習殊堪痛恨兵丁見將領受傷理應奮勇上
前救護乃兵不顧將先行退走彼時即應按軍法辦
理數人俾衆兵知所儆畏現在事雖已過亦應查明
首先退走之兵正法示衆以肅軍律現在李侍堯檄
調各路勦賊官兵俱已陸續到齊本日又據俞金鰲
奏報帶兵兼程赴蘭是西路有俞金鰲哈當阿帶兵
堵截東路有西安續調滿漢官兵可資策應李侍堯
剛塔乘此兵勢厚集合圍勦捕賊匪窮蹙無難尅期
撲滅剛塔奮勇殺賊受有箭傷殊屬可嘉著加恩賞
給御用玉韘並賞給李侍堯剛塔大小荷包用示奬
勵其帶兵之遊擊高人傑汪啟果能奮勇出力該督
等應存記奏請陞擢
同日李侍堯又奏言新授涼州鎮總兵蘇靈赴任
來甘聞(臣)現在查辦回匪馳至鹽茶謁見(臣)查該
鎮標現有調來勦賊官兵署總兵八十五業已領
兵前來(臣)擬令蘇靈即在軍營接印統領赴調之
兵隨同勦賊奏入報
聞
初二日丁巳李侍堯奏言(臣)於二十五日在鹽茶
拏獲賊營迯回之馬伏保親加鞫訊據供官兵於
二十三日兩次打仗殺賊甚多賊人竄走馬營水
庄山頂之上二十四日官兵復行趕來殺賊三十
餘人頭人田介洪吳二韓二先後被殺其餘賊受
傷不能迯走者俱自縊自抹田五亦腹中鎗傷是
日午後在馬營水自抹身死埋屍山溝現在頭人
只有李鬍子馬鬍子二人賊衆剩有八九十人已
竄往余家溝一帶等語旋據派往追勦之遊擊高
人傑富成等稟到二十四日打仗殺賊情形及賊
人現竄余家溝緣由與該犯所供符合(臣)以其言
恐難憑信隨詢據鹽茶熟識田五之人繪出該犯
面貌扎寄提(臣)速派將弁前往刨騐兹(臣)二十六
日自鹽茶起程行抵劉家井據守備朱進廷稟稱
前往馬營水山溝刨出田五屍身比對所繪面貌
相符割取首級呈騐(臣)復令獲犯馬伏保辦認亦
稱的係該犯除將首級交地方官在小山梟示並
將馬伏保正法外伏思田五一犯膽敢私復新教
糾夥滋事抗拒官兵不法已極今因受傷自斃而
逆黨頭人五犯就戮者三人僅存其二餘賊自必
勢成瓦解現在竄往余家溝一帶之賊數十人不
過苟延殘喘惟是余家溝係通李羊川官川之路
官川為馬明心倡教惑衆地方雖當大加懲創之
後恐匪犯竄入潛匿勾引别生事端不可不迅速
追拏期於根株剷絶(臣)同提(臣)會商即派官兵同
寧夏鎮吉蘭泰帶往官川一帶追趕截拏再靖遠
城暨永安裴家堡糜子灘滋擾賊匪據報已經逃
竄(臣)節經嚴飭各將弁上緊追拏俟明日一抵靖
遠即行添派官兵跟蹤追捕
李侍堯又奏言(臣)以鹽茶拏禁賊匪及犯屬甚多
昨于二十五日拏獲賊營遣來探信之田仲悦訊
供賊人意欲回搶鹽茶約人内應之語(臣)即據其
供出之人迅於鹽茶城内密拏收禁似此賊情叵
測自應將各犯早為辦理以免疎虞查田五罪大
惡極應照蘇四十三之例其犯屬無分男女少長
一概騈誅隨於二十六日赴靖遠之先將田五之
母妻子姪女等一十三名口并要犯馬海龍一名
從賊田仲悦等二十六名暨緣坐犯屬九名共四
十九名口綁赴市曹分别凌遲梟示處斬訖惟田
五之兄田友因尚有拏獲賊匪現留臬司在彼審
訊恐有應須質對之處是以暫行留禁俟續獲
人犯審明之日即一併正法奏入
上諭内閣曰前據李侍堯剛塔奏小山逆回田五倡設
新教糾衆滋事攻破西安土堡往靖遠一帶村庄搶
掠已節次降旨令該督等督率官兵迅速擒捕矣本
日李侍堯奏官兵於二十三四等日兩次打仗殺賊
甚多頭人田介洪吳二韓二先後被殺賊匪首犯田
五腹中鎗傷在馬營水抹脖身死埋屍山溝守備朱
進廷前往刨騐面貌相符割取首級梟示餘賊剩有
八九十人竄往余家溝一帶現已添派官兵上緊追
拏等語逆回田五於光天化日之下膽敢私復新教
糾衆搶掠抗拒官兵不法已極提督剛塔一聞稟報
即帶領弁兵馳往剿捕李侍堯亦往鹽茶廳督率查
拏未及一旬賊首受傷自斃逆黨頭人五犯就戮者
三人大局已定其竄往余家溝一帶之賊數十人不
過苟延殘喘無難尅期殱滅李侍堯等辦理此案甚
屬妥速且鹽茶廳拏禁賊犯及犯屬甚多昨經降旨
令該督等先行審明即將各該犯正法以絶賊人窺
伺搶救之心今李侍堯於未奉諭旨之前業已籌慮
及此將各要犯四十九名即行正法與朕所降諭旨
符合足見其能辦事本應予以優叙但此案究係李
侍堯前次查辦新教未能淨盡平日又疎于防範所
致其功過兩不相掩李侍堯著交部照例議叙其剛
塔奮勇殺賊親身射死賊目並經帶有箭傷前經賞
給御用玉韘大小荷包以示奬勵仍著交部從優議
給世職以旌勞勇其在事將弁該督等查明實屬奮
勉出力列為超等著交部從優議叙其次出力列為
一等者交部議叙至此次賊匪糾衆滋擾其口食斷
不能自行携帶必係沿途搶掠焚燒居民受累在所
不免並著李侍堯查明被擾村庄如有應行撫䘏者
酌加撫䘏毋使失所副朕軫念體䘏之至意
(臣)等謹按李侍堯剛塔於剿捕賊首田五一事
始著微勞即蒙
皇上褒功貰過甄叙有差自宜感激圖報迅速設法邀
截擒捕乃僅知尾追逗留旋令賊匪得以縱颺
實屬重負
聖恩自干嚴譴至田五受傷自剄雖伏厥辜而逆黨竄
逸不免擾累居民
皇上廑切痌瘝
命督(臣)酌予撫䘏毋致失所是以邊氓偶經兵燹而仍
安堵晏如也
同日
上命軍機大臣傳諭李侍堯傅玉畢沅曰逆回首犯業
經就戮其餘匪犯自成瓦解之勢即使迯竄他處毋
難尅日成擒此時自可無需多兵徒滋煩擾所有李
侍堯前調各路官兵除山西省業經降旨停止外其
所調西安滿漢官兵及畢沅所派興漢延綏兩鎮帶
領各兵並李侍堯檄調甘省提鎮標兵并寧夏涼州
莊浪各滿兵均著該督等酌量情形足敷截拏搜捕
外其餘應即撤回至現在脱迯逆匪頭人務須督率
弁兵速行拏獲其餘新教匪黨亦必須殱除淨盡毋
使一名漏網至上次蘇四十三之猖獗不法因新舊
争教互控致起事端即從前王倫倡亂亦由邪教煽
惑現在逆回田五等斷非無故即能糾合黨羽定期
起事衆人亦即附和隨從之理或係該處有水旱灾
歉貧黎失所以致匪徒從中煽誘抑係地方官勒索
苛派擾累閭閻或係預有商謀情事地方官不能早
為覺察養癰貽患均不可不徹底跟究現在首犯田
五等雖已就戮伊兄田友尚留審訊且續獲餘犯内
活口必多著傳諭李侍堯將此事因何起釁緣由詳
悉研鞫務得確情據實覆奏毋得稍存迴護之見
初六日庚申李侍堯奏言(臣)自鹽茶起程路過狼
山距官軍與賊打仗之處不過二三里(臣)進山閱
看土岡曼衍亦有土房廟宇民人躱避惟存空舍
(臣)所見殺死賊匪屍骸約有百餘人次日抵靖遠
城賊匪業已遁逃民人安堵查賊人從該縣板窑
溝柴薪梁一帶搶掠滋擾於十九日直撲縣城約
數百人適(臣)標遊擊富成帶兵六百名於二十一
日入城防護官兵放鎗擊斃賊人并擒獲帶傷之
賊訊出城中内應一百餘人全行拏獲收禁賊匪
旋於二十一日晚間遁去有乘夜渡河者中流沈
溺賊舟二隻尚存二百餘人過糜子灘搶刦舖戶
脅令漢民展廷隆入夥不允將伊父子五人及其
鄰佑一人殺害二十二日復至三角城搶奪馬騾
三十餘匹即由河岸南渡往馮家園二十四日早
間復有四五十人在車道溝奪船順河流而去現
尚有藏匿鷹窩石之賊匪及其家屬此賊人在靖
遠攻城後流竄之蹤跡也又賊人前由永安堡佔
據分水嶺經守備張昇領兵殺賊追至裴家堡殺
賊十餘名并拏獲家屬六十餘名是永安裴家堡
此時亦無賊蹤(臣)現派署涼州鎮八十五帶兵先
往鷹窩石三角城一帶分路追捕俟甘州赴調之
兵一到再行添派截拏至賊人奪船順流而下即
係中衛地方(臣)已飛飭寧夏道派撥弁兵於沿河
一帶堵拏(臣)仍暫留靖遠調度官兵督率辦理奏
入
上命軍機大臣傳諭李侍堯曰此案賊首已殱餘黨竄
散現已添派官兵截拏追剿所有賊人頭目馬鬍子
李鬍子務須迅速擒捕審明正法不可復令竄逸自
戕倖逃顯戮至賊匪滋擾靖遠時城中竟有回民内
應實屬罪不容誅所有拏獲一百餘犯李侍堯於訊
明城匪蹤跡後將各犯即予駢誅以示懲儆至漢民
展廷隆父子及鄰人等因不從逆回俱被殺害情殊
可憫著李侍堯查明賞恤
同日李侍堯又奏言(臣)前在鹽茶連日督同臬司
審訊現獲賊犯將田五等如何起事根由向該犯
之兄田友及各夥犯詳細研究緣田五即田富係
小山回民曾從馬明心學習新教自蘇四十三肆
逆之後經官嚴禁該犯仍私行傳習復有紅澇埧
回民李自黨界牌庄回民馬海龍相與招集徒黨
如馬尾川中灣老鴉溝黃羊坪灘白季村等處俱
有隨伊新教之人轉相煽誘人數漸多該犯等遂
蓄逆謀於去冬今春間製辦矛子庫刀靿鞋等物
并製白布號褂以示不忘馬明心之意原約七八
月間庄農收穫之時聚集多人不招疑惑即可訂
期舉事適被馬尾川民人李化雄紅澇埧鄉約李應
得于四月十二日赴營出首經文武官會同查拏
田五聞信遂率領徒黨突于十五日在鹽茶城外
傷人并乘虚搶入西安州營擄掠旗幟軍械殺害
兵民沿途糾會新教黨羽搶掠村庄向靖遠一帶
滋擾抗拒官軍(臣)竊以該犯等倉猝舉動糾約之
衆未齊是以人數無多今其餘黨紛紛竄散官兵
躡跡追拏無難撲滅惟是新教誘人回民易於煽
惑馬明心誅戮未幾復有愍不畏死如田五者幸
而首告有人先期敗露查固原鹽茶回民本居大
半而小山一帶各村庄尤為新教之藪現在已經
拏獲之犯於其家内起有刀矛軍械其被首未拏
之犯人數不少隨供隨拏如有村庄較大回衆較
多之處擬派將弁帶兵會文員前往傳諭鄉保指
名擒獻倘有抗拒逃竄即行撲剿以期剷淨根株
奏入報
聞
初八日壬戌李侍堯奏言(臣)於二十八日抵靖遠
查得賊人由糜子灘遁至鷹窩石約有二百餘名
挈其家口竄伏山梁該處山勢臨河峽路險窄藉
為嵎負并預奪民船泊於峡口以備順流潛逸(臣)
即派署涼州鎮八十五(臣)標遊擊富成先後帶兵
一千名前往剿捕囑令在沿山對岸之處擺列砲
位轟打賊船斷其水路并於沿河伏撓鈎木筏以備
截拏並探明山路分兵再繞其後以期撲滅適因
連日大雨難以進兵(臣)飭令把截隘口俟晴霽即
行攻勦至提(臣)前赴官川一路連日接准札稱探
得賊人現在馬家堡黑庄兩處屯聚約有一千餘
名正在派兵進剿間適遇大雨軍裝火器不無潮
濕現今將器械整飭烘烤完妥再為前進並湏調
取官兵接續以為必勝之計等語(臣)查前調甘州
官兵據提(臣)俞金鰲知會先來六百名初二日准
抵靖遠又西安滿漢官兵計日已在平涼一帶已
咨會俞金鰲帶領現到之兵星赴官川為剛塔後
路接應并飛咨西安將軍傅玉速撥滿漢兵一千
五百名又行催撫標兵五百名從會寧一路星赴
馬家堡黑庄會合提(臣)剛塔之兵合力攻剿統計
所添之兵與原帶之兵不下五千或遏其前或躡
其後俾賊匪無路分竄自可尅期殱擒奏入
上命軍機大臣傳諭李侍堯剛塔曰前據李侍堯奏賊
首田五已殱餘黨竄散官兵截拏追剿朕意此時自
當早已完結本日又據奏到馬家堡黑庄兩處賊匪
屯聚約一千餘人現調取官兵接續以為必勝之計
等語此案賊首業經殱斃官兵所殺之賊又有數百
名乃此時尚有千餘賊衆自係田五斃後其餘賊李
鬍子馬鬍子又復隨處勾結脅誘可見新教煽惑人
心牢不可破必當絶淨根株勿留餘孽至此時西安
及甘州寧夏各處官兵俱已調集四路進剿堵截總
宜迅速辦竣勿使再有蔓延方為妥善
初九日癸亥剛塔奏言(臣)於二十八日自劉家井
帶兵前往官川於三十日到郭城驛探得賊回佔
據頭寨子黑庄子等處(臣)即派遊擊汪啟皂王保
等帶兵迎擊賊衆見官兵到來俱退入山内汪啟
等將頭寨子黑庄子分兵佔據探得賊衆現在馬
家堡地方查馬家堡係在大山之内須遶溝進剿
又大雨如注路險道滑兵丁難以行走現在拏卡
駐守俟天晴設法辦理等語(臣)同寧夏總兵吉蘭
泰涼州總兵蘇靈帶兵亦到頭寨子在要路口拏
營堵防自二十九日亥刻大雨至五月初二日寅
刻止河水漲發路濘泥深綠營步行兵丁甚多恐
其難進暫行拏卡令兵丁收拾器械即設法進剿
奏入
上命軍機大臣傳諭李侍堯剛塔曰據剛塔奏賊衆佔
據馬家堡黑庄兩處與李侍堯昨日奏到情形相同
賊匪雖現據大山官兵難以繞溝前進然賊既入山
中四面堵截如釡底游魚株守空山食盡自斃但當
嚴密堵截防其别尋路徑逃逸况現在西安及甘州
寧夏各處官兵俱已齊集兵力既厚自可設法四路
會剿堵截去路無難尅期撲滅再昨據李侍堯奏正
在派兵進剿因軍裝火器被雨潮濕現令弁兵將器
械整飭烘烤再為前進本日剛塔亦奏稱兵丁收拾
器械等語官兵進剿賊匪自必携帶帳房軍裝器械
俱應在帳房内收貯非同露處且行軍豈能不遇風
雨若似此沾濕火器尚可用兵乎况内地皆有房屋
非若口外可比何致被雨淋濕可見綠營無用全不
知行軍之道該督等宜嚴加整飭毋任仍前疎略致
滋臨陣周章
(臣)等謹按賊匪屯據馬家堡等處繞溝進剿未
能迅即殱除維時官兵既壓其前即須預斷後
路不使喙走稽誅方可一舉蕆事我
皇上坐照如神恐其竄由别徑即
諭督(臣)等以四面堵擒
丁寧申誡不啻再三未幾賊果從山後潛遁實緣在事
諸(臣)懵於防範坐失機宜以致復稽時日益仰
先機豫照
睿慮無所不周也
同日畢沅奏言(臣)聞督(臣)檄調河西各路官兵而
陜西之西同鳳各營兵丁暨西安滿軍標撫標約
共調兵五千名現已全數起程迅速前往日内陸
續可過平涼(臣)復恐甘省東路兵單在興漢延榆
二鎮各調兵一千名就近分駐鳳翔定邊為犄角
之勢以備策應而資彈壓至甘省之涇原一帶與
陜境毗連所有要隘關津俱派委文武官員率領
兵役小心堵禦搜拏以防竄匿奏入報
聞
同日
上命軍機大臣傳諭李侍堯及各省督撫曰昨據李侍
堯奏賊匪屯聚馬家堡黑庄等處官兵因四月二十
九日大雨軍裝火器被雨潮濕現傳令弁兵將器械
整飭烘烤再為前進等語綠營兵丁無用如此已降
旨傳諭李侍堯等嚴加整飭矣官兵進剿賊匪自必
携帶帳房一切軍裝俱應在帳房内收貯何致被雨
淋濕從前征剿凖噶爾時皆在口外地方並無房屋
自亦常逢雨雪若如該督等所奏因雨不能進兵則
彼時軍裝器械又存在何處豈遂按兵不動耶况官
兵遇雨賊人豈獨不被雨又奚必俟天晴另行設法
辦理耶李侍堯係曉事之人何以亦聽綠營恇怯之
語不加檢點率行入告再馬家堡黑庄等處自必離靖
遠不遠或即係統轄地方該處既有此險隘之區各
處營卡因何不預行堵截致賊入山屯聚又蹈華林
山之故轍且前據李侍堯奏靖遠協副將玉柱探得
賊衆由鷄窩山沙溝店子一帶劫掠即同遊擊高人
傑帶兵前往追拏等語玉柱既帶兵由靖遠迎拏賊
匪其賊衆係由鹽茶而至靖遠剛塔在後帶兵追剿
前後官兵兩路夾攻何致不能攔截任其竄入深山
况該處自有地方文武員弁係何府州縣所轄所奏
殊未明晰著李侍堯將該處山徑及賊人佔據情形
詳悉繪圖貼說呈覽其靖遠協副將玉柱於此事若
果有疎縱之處及該地方官不能早為防範堵禦均
有應得之咎並著該督於事竣後查明據實參奏看
來此案皆由文武各官不以事為事平時既漫無稽
察迨釀成事端復一味懦怯致賊匪得以滋事久稽
顯戮又籍口雨濕軍裝為逗留地步總之兵可百年
不用不可一日無備嗣後各省督撫務宜隨時加意
整頓勿效文恬武嬉之陋習庶無忝封彊軍務之重
寄
初十日甲戌護軍統領五岱奏言(臣)因换班回京
行至蘭州地方聞逆回滋擾西安州等處督(臣)李
侍堯已前往靖遠並檄調附近地方官兵伏思(臣)
仰蒙
聖主厚恩理宜報效隨於五月初三日由瓦亭驛前赴
靖遠聽候督(臣)李侍堯調遣協同剿捕奏入
上嘉之
欽定石峯堡紀略卷二
