欽定石峯堡紀略卷十三
六月二十九日壬子福康安奏言(臣)與海蘭察五
岱旺沁班巴爾等帶同巴圖魯侍衛督率官兵直
至石峯堡前進攻賊人不敢出堡迎拒仍於壕内
藏匿死守查官兵所佔各山梁拿立營盤周圍石
峯堡約有數十里除山勢陡險溝磡峭立賊匪不
能越過外其餘兩營中間空處尚多恐賊人從此
竄越現又抽掣兵丁多放卡座開挖溝壕以期益
加嚴密至賊人取水係在石峯堡西南磡下河甚
寬廣貼近堡邊我兵尚不能進前斷絶現選派好
鎗手在彼伺賊人下磡即放鎗擊打(臣)等公同商
酌惟有將石峯堡東南山腿佔得即可一面設法
斷其水道一面乘勢進逼賊巢無難制其死命但
此係賊人最要處所必拚命抵禦官兵仰攻恐一
時不能得手必須整頓兵力計出萬全現在保寧
成德帶領屯土兵丁已於二十一二日陸續到齊
該兵丁等攀陟山路是其所長且又善於攻撲原
擬稍為休息即合力進剿而賊人詭詐亦料及官
兵必來攻佔隨於二十二日有賊人聚集山梁刨
挖溝壕意欲拿卡(臣)與海蘭察商酌乘此賊人不
備分兵進攻可以痛加截殺因與旺沁班巴爾保
寧成德蘇靈法靈阿泰斐英阿福寧等帶同巴圖
魯侍衛章京率領屯練及各營奮勇官兵分路上
攻賊見我兵進撲勢猛拚死抵禦而堡内賊匪亦
紛紛接應下壓數次我兵奮勇直前鎗箭齊發殺
死賊人百餘名賊始遁回堡内藏匿壕中放鎗投
石竭力抵禦惟時官兵已至壕邊因其所挖壕溝
寬深一時不能越過恐久站多有損傷是以徐徐
撤回此次打仗屯練陣亡一名帶傷官兵數名雖
未能趁勢攻得賊堡然邀截剿殺已足喪賊人之
膽至連日各營官兵搜獲及百姓擒獲賊匪男婦
一百餘名又華亭西和秦安等縣盤獲賊匪五十
餘名除訊明無關緊要即行正法外内有賊目馬
壯父子及稍悉賊情數名暫留訊明起解
福康安又奏言查固原州回匪馬昇貴馬漢龍於
靠城屋内私挖地窖一案經前督(臣)李侍堯飭委
平慶道沈鳴臯提犯究訊兹據該道嚴加刑訊錄
供詳報緣馬昇貴與逆犯田五素相熟識私習邪
教自四十六年查禁之後仍與田五往來本年閏
三月内田五糾合謀逆馬昇貴與伊子馬漢龍均
允從入夥因伊孫馬如林馬如海現充營兵恐將
逆謀漏洩並未告知該犯隨令伊壻王舍而巴等
將院内堆糞地窖開挖寬深以便起事時藏匿家
口衣物馬漢龍亦於所居院内開挖土井預備藏
匿衣物並非潛通地道等情並將該州所繪地窖
圖樣呈送前來臣詳加閱看馬昇貴於關廂壕外
開設駝厰馬漢龍住居關廂相距三百餘丈中有
城壕民房間隔非一時所能開挖通連但馬昇貴
膽敢與逆犯田五私習邪教往來糾合與伊子馬
漢龍均允從入夥逆跡顯然是其開挖地窖土井
必另有詭詐情弊且據圖開馬昇貴所挖地窖進
長三丈五尺除供出伊壻王舍而巴等帮同開挖
之人均應逐一嚴究從重辦理又所供伊孫馬如
林馬如海現充營兵並未告知之處亦不足信(臣)
現飭臬司陳步瀛親提各犯嚴加刑鞫並委員赴
該處覆加踏勘務令從實吐供毋任絲毫狡展至
馬昇貴等與逆犯田五傳習邪教交通謀逆李侍
堯漫無覺察其罪實無可逭該州知州於所屬回
民謀為不軌置若罔聞亦應嚴參治罪(臣)已飭令
臬司陳步瀛詳晰訊明年月並將此案是否係現
任知州王琮盤獲抑係該州已經抵任事後查拿
及並非王琮盤獲之處逐一查訊明確再行據實
具奏
福康安又奏言底店武舉馬文熹率衆從逆攻擾
城池刦掠村莊實屬罪大惡極原不得因其悔過
投順稍為寬減(臣)前欲解散賊黨是以權宜允准
留於軍營時加防範俟剿滅賊匪即行解送熱河
預備審訊(臣)曾面訊該犯以伊名列武榜身受
國恩何竟甘心從逆據供實係被賊逼廹無奈順從
曾於五月十七日遣人將危急苦情於隆德縣案
下禀過等語(臣)復詢之隆德縣知縣鍾潤據稱實
有此事並將馬文熹原禀呈出問以曾否禀過前
任督(臣)李侍堯則稱馬文熹已於十八日率衆從
逆是以因循未禀等語(臣)思該縣如果將馬文熹
赴訴情節禀知督提或設法撫諭慰安尚不至公
然肆逆為賊人又添羽翼乃沉擱不報實屬昏瞶
糊塗貽悞要務應請
旨將隆德縣知縣鍾潤革職拿問以便審明治罪所遺
員缺前奉
諭旨候補吏目朱爾漢以佐襍微員能將靖遠縣内應
賊犯用計妥速按名擒拿甚屬可嘉事定後即將該
吏目出力之處聲明送部引見此時若有知縣缺出
即可委署欽此該員現已調至軍營(臣)留心察看甚
有才幹係佐襍中出色之員應即委署隆德縣知
縣於衝途要務實有禆益
福康安又奏言查官兵進剿逆匪自抵隆德縣後
節次拿獲活口及投出回匪除於軍營審明正法
外尚有二百三十餘名俱經陸續解交隆德縣收
禁嗣以此等俱係曾經從逆之犯人數衆多未便
久羈囹圄經(臣)飭令臬司陳步瀛即於解到各犯
内擇其人稍明白稔悉賊營情形者酌留數人解
京備訊仍嚴行鎖&KR0008;毋致稍有疎失其年歲幼小
者暫行羈禁聽候酌辦外其餘各犯審訊明確一
面錄供詳報一面即行正法兹據該司禀稱軍營
解到人犯前後共二百三十九名遵即逐一提訊
除馬世忠劉天禄馬成格惠明見四犯略知賊營
情形俱嚴行鎖&KR0008;留備解京馬元一等四十三名
均年歲幼小暫行監禁候辦外其餘蘇進魁等一
百九十二名俱訊係久經從逆情罪重大之犯均
應概予駢誅隨於六月十四日飭委平凉府知府
王立柱慶陽府知府王彝憲鎮原縣知縣胡謨會
同都司楊宗澤等將該犯等均行處斬訖並密飭
該縣預掘大坑三處派撥弁兵週圍防護每起十
名分作三處辦理該犯等俱俯首就戮民情快忭
等語(臣)覆加查核謹將業經正法并暫行監禁各
犯分别開列清单進
呈均奏入
上命軍機大臣傳諭阿桂福康安曰據福康安奏現在
多放卡座開挖溝壕俟將東南山腿佔得即可設法
斷其水道並乘勢進逼賊巢等語所辦均為妥協惟
所稱賊人取水係在石峯堡西南磡下河甚寬廣貼
近堡邊我兵尚不能進前斷絶現選派好鎗手伺賊
人下磡即放鎗擊打等語此亦係一法但恐賊人仍
於官兵防範不到之時又復乘間下磡取水得資接
濟不免耽延時日所慮尚未為周密朕意既在石峯
堡磡下或係泉水亦未可定即係河水阿桂福康安
亦可設法派員前往囊沙遏其上流或竟開溝將下
流瀉往别處使賊無從汲水豈不更善著阿桂福康
安即商酌妥辦至此時賊勢已蹙藏匿堡内不過苟
延殘喘官兵進剿自應計出萬全不必欲速以致兵
丁或有損傷現在阿桂所帶京兵早抵軍營屯練降
番亦俱到齊阿桂與福康安會同商辦兼之大兵雲
集賊人聞風膽落無難迅速殱除若已將賊匪剿捕
淨盡固屬甚善倘賊竟敢仍前死守官兵四面圍堵
絶其竄逸之路賊人糧食匱乏又無從取水飲食俱
絶自可不攻而潰阿桂福康安此時轉宜倍加慎重
不必輕進即如屯練甫經到營打仗即已陣亡一名
殊屬可惜著阿桂福康安優加賞恤其餘屯練降番
奮勉可嘉前已有旨賞給錢糧一月著再賞給一次
以示奬勵至現在尚未出伏天氣炎熱朕心甚為軫
念恐官兵或致傷暑業經由驛發去御藥房所製定
中平安丸藥各二千丸以備散給官兵祛病之需福
康安接到後仰體朕意如何分散及該處氣候何如
並著奏聞以慰厪念又據奏馬昇貴家内所挖地窖
深長至三五丈不等斷非數人所能開挖其所供並
未告知伊孫馬如林馬如海之處亦不可信著傳諭
阿桂福康安於事竣後親往履勘並將各犯等種種
謀逆情由訊訪確實究出黨羽按名查拿嚴辦勿稍
姑息其挖窖年月以及該州王琮是否自行盤獲之
處亦當逐一秉公確查據實覆奏至馬文熹既在縣
具禀該縣鍾潤即當善為慰諭並曉以不可從逆大
義或將馬文熹傳到縣中扣留以遏其從逆之謀何
得一無辦法惟以馬文熹次日即行從逆為詞為沉
擱不報卸罪地步著福康安即將鍾潤革職拿問委
員迅速解赴熱河審明治罪並將馬文熹原禀一併
進呈又據奏馬世忠等四犯略知賊營情形預備解
京等語馬世忠等既知賊營情形則起事根由該犯
等亦必知悉福康安曾否向其詳細研鞫著即錄供
據實覆奏朕前降諭旨令將拿獲賊目解送審訊亦
不過欲明白賊人起事原委並究出勾結賊黨以便
盡法懲治若解送之犯太多沿途照料恐難周到除
馬文熹馬昇貴馬漢龍等已有旨諭令解送外著傳
諭阿桂福康安嗣後拿獲賊犯止須揀其緊要頭目
如馬阿渾大通阿渾張阿渾數人可備審訊者解送
熱河訊供其餘即於軍營一面審明起事根由錄供
具奏一面即行正法勿任稍稽顯戮其監禁年歲幼
小之賊屬馬元一等四十三名俱係應分賞為奴之
犯但福康安係陜甘總督及本省地方文武各員均
不可分賞致犯屬仍得留於甘省此外如五岱暨巴
圖魯侍衛等事竣後回京以及别省在甘協勦之員
俱可各分賞一人為奴倘將來拿獲幼小犯屬尚多
即可賞給屯練降番各兵丁為奴令其嚴加役使也
至浦霖因其究係生手是以將伊調任安徽陳步瀛
此次籌辦一切尚屬周妥已將該按察使簡放甘肅
布政使福康安就近委辦各件更當得力
同日福康安又奏言查五岱等前經帶兵於伏羌
雲霧山數次剿賊甚多誠如
聖諭頗有起色(臣)留心體訪彼時雖係五岱總理軍營
事務而一切皆公同商酌辦理其伏羌擊退賊匪
係剛塔帶兵先到至雲霧山首先帶兵進撲搶得
賊人所佔山梁奮勇殺賊則係阿爾薩郎與剛塔
蘇靈三人最為出力李侍堯亦知畏懼同五岱帶
兵策應皆由屢奉
諭旨訓飭誨示是以人人皆知愧奮感激精神漸能振
作奏入報
聞
三十日癸丑
上命軍機大臣傳諭阿桂福康安曰此次逆回滋事前
據剛塔李侍堯奏稱首犯係小山田五但思田五於
上年冬本年春間始製辦矛子庫刀等物而現據福
康安查明賊人於四十六年即修理石峯堡上年又
加葺整固是其逆謀轉在田五之前况田五居住小
山離石峯堡約有二三百里之遥安能遠赴該處兩
次興修且石峯堡為賊人巢穴其中所有糧食器械
等物自必以漸存貯備辦田五既不居住該處平時
又有何人在彼製造運貯調度一切看來田五亦不
過賊中頭目如張阿渾楊填四者特因舉首有人該
犯知逆謀敗露遂爾先行舉事倉猝生變若該犯果
屬賊首則伊既經自戕賊衆即當紛紛潰散安能復
行四處勾結即云田五斃後賊營内尚有李鬍子馬
鬍子二人諒該二犯彼此不能相下則石峯堡底店
之賊又安能咸聽其指使其中必另有為首之人為
賊衆所服從一切修堡挖窖打造器械蓄積糧食等
事俱係該犯主謀暗遣黨羽分投備辦並訂期起事
此係勦辦逆回第一緊要情節福康安既拿獲賊目
馬壯父子等何不向其詳細訊明著傳諭阿桂福康
安務即將挐獲賊犯嚴訊此事究係何人為首之處
迅速錄供具奏至馬文熹曾於五月十七日遣人赴
隆德縣稟報朕初意尚欲免其一死但思該犯於十
七日赴縣具禀十八日即率衆從逆明係甘心附賊
故投此禀以為日後被獲時卸罪地步不然即係馬
文熹知該縣鍾潤懦怯無能故以此恐嚇懈其隄防
而該縣亦即被其嚇詐茫無措置所有該犯原禀甚
關緊要著傳諭阿桂福康安即速查出由驛進呈至
所稱馬文熹十八日從逆之處究係如何情節或係
該犯率衆前往石峯堡迎賊或係帶同賊人攻擾城
池著阿桂福康安再會同逐一研訊務得確情勿任
絲毫遁飾
七月初一日甲寅阿桂福康安奏言竊(臣)阿桂自
豫入秦一路民情甚屬寧貼兹於二十三日行抵
軍營將石峯堡形勢詳加察看該處在萬山之中
三面皆係懸崖峭壁惟東南山包地勢稍平為賊
人門戶賊匪四處挑挖深壕數重以圖據險自守
惟有仰遵
訓誨四面圍攻嚴密堵截前經(臣)福康安與海蘭察等
籌辦於周圍各山梁安營二十餘處分派將領帶
兵駐守俾聲勢聯絡並於營盤相隔處所多放卡
座刨挖溝壕期於彼此接連使賊人無路可竄已
屬周妥(臣)思賊人佔居石峯堡為負嵎死守之計
若率大兵從堡前進撲勢屬仰攻且上有深壕數
重賊人藏匿壕内放鎗投石恐損傷官兵轉失威
重惟有將攻圍之處愈加逼近設法斷其水道用
大砲轟擊賊營製造火彈抛擲賊壕焚燒令其不
能藏身預先派定各路官兵俟有可乘之機即合
力進攻一鼓殱擒可期得手至賊巢内男婦聞有
數千其糧食係從附近村庄搶掠運回藏貯想亦
無多而此時周圍俱有官兵亦斷無為賊賫送糧
食之人不能支持多日且將來水道一斷更可不
攻自潰(臣)揣度事勢尚易集事至賊匪起事之初
似以蘇四十三前事為戒不肯坐守一處四出煽
誘勾結攻擾刦掠竄徙不定出沒無常而其將家
口先送至石峯堡究以此為巢穴今既計窮力竭
釡底苟延則仍不出蘇四十三死守華林之故智
數日内汲水之路一斷石峯堡即成絶地此皆逆
犯罪大惡極天奪其魄故得聚而殱旃此外各處
雖尚有零星賊匪業經(臣)福康安派兵前往搜捕
連日官兵搜獲及百姓擒送者絡繹不絶總之巢
穴一傾餘黨自無難勦除淨盡再(臣)阿桂由陜入
甘沿途所見庄稼彌望青葱(臣)歴數從前往來甘
省九次未有如此之茂盛民情歡躍定致綏豐(臣)
福康安身任地方尤深慶幸奏入
上命軍機大臣傳諭阿桂福康安曰據阿桂等奏阿桂
於二十三日行抵軍營察看石峯堡形勢惟有將攻
圍之處愈加逼近設法斷其水道用大砲轟擊賊營
製造火彈抛擲賊壕焚燒令其不能藏身等語前以
賊勢已蹙諭令阿桂福康安此時轉不必欲速宜籌
畫萬全總以賊人悉數殱擒官兵不致傷損方為妥
善現在續派京兵俱已前赴甘省協勦兵力愈多想
勦除更易至賊雖挑挖深壕以圖據險自守官兵何
不拏栅前進從前阿桂平定金川時即用過此法若
可照辦阿桂福康安即當妥酌辦理並遵前旨派員
前往賊人取水處所於上下流囊沙開溝將石峯堡
下之水瀉往别處則賊人水道一斷有食無從下咽
更可不攻自潰至用砲轟擊並抛擲火彈雖亦係一
法但究以生擒一二人俾得訊明起事根由及從逆
黨羽以便盡法懲治況賊勢日就窮蹙凡所脅從者
豈肯尚為之抗拒堡内糧食又豈能供數千人之坐
食是賊衆方將畏懼思散阿桂福康安何不趁此權
為安撫俟其出降將緊要賊目生致一面訊取起事
主謀根由一面解送熱河備訊但受降如受敵阿桂
福康安仍當慎之又慎至石峯堡賊匪勦盡後阿桂
福康安務遵前旨趁京兵及山陜各兵撤回之便或
即就近親赴底店固原等處將賊人種種逆蹟詳細
履勘並究出黨羽按名拏辦阿桂等務須逐一妥辦
剷絶根株以靖地方不特福康安係陜甘總督責任
綦重即阿桂既承辦此事亦斷不可急於完事稍為
姑息也
上又命軍機大臣傳諭阿桂福康安曰阿桂行抵石峯
堡軍營迄今已數日於此次逆回滋事李侍堯剛塔
二人辦理貽誤之處自必訪詢確實朕意此案剛塔
之罪尚輕於李侍堯緣從前蘇四十三勦滅後所有
善後一切即責成李侍堯妥協辦理乃前據福康安
查奏賊匪於四十六年即修理石峯堡上年五月又
加葺治整固而各處逆回訂期起事亦衆所共知且
甘省回民平昔恣肆豪横欺凌民人等語李侍堯在
各省總督中素稱明幹今回匪如此逆謀彰著伊非
不能覺察嚴辦者何至安坐省城竟同聾聵況甘省
回民雖多亦當設法籌辦豈得以希圖目前無事致
令日益放縱釀成事端乎是李侍堯之豢賊養癰始
終貽誤朕亦不能曲為之解至剛塔在馬家堡放賊
飜山逃竄四出滋擾唯知在後尾追毫無籌畫是即
其罪無可逭但伊甫任固原提督田五等即被首舉
事尚能射賊受傷又雲霧山打仗時剛塔與阿爾薩
朗蘇靈三人最為出力罪尚可原特其從前疎於防
範之處咎實難辭而較之李侍堯究可稍從末減也
朕所見如是著阿桂再會同福康安秉公詳查務歸
至當以憑定讞
同日圖薩布奏言竊(臣)於六月十一日將頭起京
兵護送出陜境兹查二三四起官兵均間一日按
站抵陜其應需車馬騾頭(臣)督同地方官如數應
付凡遇尖宿站所一切店舍食物悉係寬為預備
隨到隨即安頓供支現當伏雨時行(臣)誠恐灞滻
涇渭等河水勢漲發復經多調船隻水夫按起設
法過渡兼之兵丁乘騎長騾行走較為便捷沿途
無滯各起兵丁俱屬歡欣前進極為安静今(臣)護
送第四起官兵於六月二十四日抵長武臺次早
照料起程前赴甘省訖查此次赴甘京兵應用戰
馬以及鑼鍋帳房箭枝等項俱經撫(臣)畢沅在於
西安滿營挑備解送現又辦解乾糧俾資褁帶其
火藥鉛丸尤為軍前急需之物(臣)隨將前次解貯
長武備調藥鉛火繩亦即就近派委員弁管解隨
同末起京兵運往餘再陸續撥運以裕軍用至近
日官兵圍攻石峯堡逆回困守巢穴日就窮蹙釡
底遊魂指日即可洗戮以彰
國憲(臣)已飭令各軍臺多挑壯健馬匹預備馳遞捷
音再陜省東西大路州縣皆有回民聚處(臣)沿途
察看現俱安分守法併各處百姓聞賊回日就誅
鋤人心痛快愈覺安堵如常足以仰慰
聖懷
同日王昶奏言(臣)竊查長武一路為通甘省涇州
大路現當進剿逆回一切官兵過境及逓送軍裝
等項皆由於此所有應用車馬等項必須先事預
籌庶不至稍有遺悞(臣)自抵長武查看沿途馬匹
均為臕壯足數而額設人夫亦皆足資運送查自
五月以來先經甘省調出提標西鳳各營嗣後派
調西安滿洲駐防及軍標撫標最後山西官兵共
計六千名或間日一起或每日一起均已照例供
應陸續馳赴軍營至京師勁旅來抵潼關先經撫
(臣)議於華隂首站給與長騾直入甘境又經藩司
圖薩布沿途照料(臣)亦督同各站員分設飯栅營
盤以資官兵飯食往宿是以迅速趲行極為安静
今於二十五日業經全數過境前抵涇州至此次
甘省軍需多資陜省協濟三旬之内共計解出採
買協甘站馬兩次一千匹又挑赴軍營戰馬一千
匹以及火藥鉛丸大小砲位帳房箭枝乾糧炒麵
餉鞘錢文等項為數繁多俱係軍營要件(臣)即於
各官兵行走之暇撥給車馬或直送軍營或分别
留貯平涼一帶俱已源源飛運足供應用至於往
來文報尤關緊要(臣)嚴飭各站臺員弁亦皆按照
時刻晝夜星馳並無稽滯均奏入報
聞
初三日丙辰
上命軍機大臣傳諭阿桂福康安曰現在逆回將次辦
竣而查辦賊黨為善後第一要著此次田五等聚衆
滋事即係蘇四十三勦滅後李侍堯辦理未盡所留
餘孽將來阿桂福康安查辦匪黨時自當剷絶根株
永除後患但若因回匪滋擾遂槩行查辦轉非綏靖
地方之道此事不可不慎重辦理阿桂福康安俱係
能事之人又在彼親見一切情形自必預為籌計此
時官兵已將賊犯圍住不值輕進想竣事或尚需數
日著阿桂福康安公同熟商務將除盡孽根奠安良
善一勞永逸之計妥議具奏至阿桂等前奏賊人於
堡外四處挑挖深壕賊既挖壕自守官兵又四面圍
堵自不能復往外尋覓糧食其堡内賊衆男婦不下
數千人從何得食且數千人從何而進即云從前在
附近村店搶掠藏匿亦豈能似此支持多日明係平
時陸續運貯多蓄盜糧李侍堯固不能辭養癰貽患
之罪而該處地方官漫無覺察其罪尤不可逭已節
次傳諭阿桂福康安查明參奏此時阿桂等既須相
機進勦即當於籌辦之暇就近將賊人修堡聚糧各
情節係何員任内之事逐層查訊確實先行參奏治
罪
初四日丁巳阿桂福康安奏言(臣)等攻圍石峯堡
賊巢安卡挑壕斷賊水道現在公同商酌周視地
勢賊人取水係在石峯堡西北及東南崖下兩處
河流貼近堡下山邊惟有將石峯堡西北東南山
腿佔得即可斷絶賊人水道並遵照
硃筆圈出指示之處選派官兵拏卡進逼周圍刨挖溝
壕一道彼此接連再加一層堵圍愈益嚴密賊匪
斷不致有一名兔脱但此係賊人性命所係必盡
力守禦須整頓兵威乘勢勦殺並多備鍬鐝人夫
一面預備打仗一面挖壕拏卡因於二十五日寅
刻發兵(臣)福康安與海蘭察五岱旺沁班巴爾保
寧成德三德蘇靈阿爾薩朗法靈阿泰斐英阿福
寧明亮春寧等帶領巴圖魯侍衛章京率領京兵
各營奮勇官兵阿拉善兵屯練降番老教土兵分
隊預備(臣)阿桂督催策應夘刻我兵搶至堡前堡
後遂將西北東南兩處山腿佔得賊匪並不敢出
堡迎拒維時海蘭察帶同明亮春寧巴圖魯侍衛
各員等將所領官兵埋伏兩旁溝磡之下乘賊追
壓繞出從中攔截即可痛加勦殺因催令兵夫立
持鍬鐝刨挖溝壕逆料賊匪見挖壕斷伊水道定
形惶急且止係人夫無兵保護自必乘間下壓希
圖衝散我兵即可突出剿殺不但制賊死命亦誘
賊之一法無如賊人自恃有深壕數重諒官兵一
時不能超越仍藏匿壕内放鎗投石始終不敢出
迎我兵遂一面拏卡一面挖壕申刻雷雨大作亦
未少休並恐賊人乘雨下衝益加嚴整自辰至戌
周圍石峯堡十餘里共拏卡二十餘座刨挖溝壕
一道深寬各一丈四面接連即派奮勇官兵及川
省屯練令駐各卡堵守又防賊人於夜間衝突鋌
而走險海蘭察等於京兵及阿拉善兵内選派好
鎗手數百名排立預備終夕巡察稽查賊匪亦毫
無動静至賊人取水處所在官兵卡壕之外賊匪
斷不能越過偷汲即遇天雨用器皿接取量亦無
多且山形陡凸並無溝坑不能存積斷難供數千
人飲用數日之内定形渴憊此時派兵進擈亦可
期得手但恐困獸猶鬭我兵轉有損傷惟有仰遵
訓諭倍加慎重計出萬全總期賊人不致一名逸出再
查石峯堡四面並無石峽賊人欲將官兵誆入之
語俱係傳聞毫無確據從前傅玉所駐鹿鹿山係
石峯堡南面相隔有二十餘里僅可以牽綴賊勢
今(臣)等搶佔石峯堡山腿周圍挑挖溝壕拏立卡
座逼近石峯堡賊人所挖溝壕不過一鎗所及之
地現在石峯堡西北山包已派五岱阿爾薩朗帶
同侍衛官員率兵嚴防其東南山腿海蘭察帶同
巴圖魯侍衛同明亮等在彼駐守嚴防(臣)福康安
復不時往來巡查統計四面卡座溝壕周圍不過
十里每日可以稽查數次呼應實為迅速賊人斷
無從竄逸
阿桂福康安又奏言查底店回人前見官兵勢盛
乞降其心實為叵測(臣)福康安當即派兵將投出
之二百餘犯分起押解隆德縣交臬司陳步瀛收
禁因人數較多飭令該司審明後即同節次拏獲
賊匪在該縣分别正法至底店乞降之土著回民
雖名為投順究係俱經從逆之犯已於移營石峯
堡時酌留俞金鰲帶兵在彼駐劄彈壓俟賊巢掃
滅時遵照
諭旨於京兵及山陜各兵撤回時將該犯等及伊家屬
分别辦理務使從逆之犯殱誅淨盡良善回民不
致聞而驚懼方為妥善統俟酌定機宜再行具
奏至馬文熹一犯身係武舉膽敢與逆回交通勾結
雖自行投出法所不赦(臣)福康安現已遴派精壯
兵弁護解熱河以備審訊均奏入
上命軍機大臣傳諭阿桂福康安曰官兵已于二十五
日將石峯堡西北東南兩處山腿佔得週圍十餘里
共拿卡二十餘座刨挖溝壕一道四面接連堵守賊
人取水處所在官兵卡壕之外賊匪斷不能越過偷
汲阿桂等辦理均為妥協想捷音定在早晚間矣此
時賊勢愈蹙自不虞其詐降生變但更當嚴防如賊
見官兵圍急出堡乞降阿桂福康安竟不妨權為安
撫轉可得其為首活口以便嚴訊致反真情若徒事
派兵進攻如從前𠞰辦蘇四十三時概行殱戮反無
從詳細審訊盡法懲治也又另摺奏稱底店回民均
有從賊逆蹟俱不可赦宥俟京兵及山陜各兵撤回
時再行相機籌辦所慮甚是阿桂福康安於石峯堡
辦竣後即可趁京兵及山陜各兵撤回之便赴該處
詳悉查辦仍遵前旨將拿獲賊犯嚴究起事各逆謀
如有被賊供出者不論蘭州河州各處匪黨務即按
名拿辦以淨根株不可稍存姑息至馬文熹一犯前
已有旨派法靈阿迅速解送熱河諒此時阿桂福康
安早經接奉前旨將馬文熹嚴加鎖&KR0008;交法靈阿妥
速解送也
上又諭内閣曰此次老教土司兵一經檄調隨征俱各
爭先奮勉自當從優支給口食以示體恤况該土兵
等與屯練降番相仿屯練等月支既已優厚所有檄
調隨征之老教土司兵丁應得分例亦著加恩照屯
練降番之例一體支給其上届𠞰除撤拉爾逆回曾
經支給之項並著該部查明一律准予開銷用昭朕
軫念土兵優加體䘏之至意
(臣)等謹按老教土兵與逆回生共鄉閭見其肆出
滋擾同深義憤敵愾爭先一經檄調踴躍前驅
非若屯練番兵遠赴征調應優支口食也乃蒙
我
皇上特降
恩綸照屯練等月支之例概令從優支給豈惟一視同
仁抑且
鴻施逾格凡夫宣力戎行者人人感奮挾纊騰歡所以
士氣揚而賊氛迅掃歟
同日阿桂福康安又奏言查汧隴一帶此時斷無
虞賊人竄往自可毋須屯駐多兵(臣)等公同商酌
即將太原鎮福敏泰所帶兵二千名行令撤回本
省就現在情形而論掃蕩賊巢之後其賊匪經過
地方所有曾經從逆之犯必須竭力搜捕痛加殱
戮不得不量留多兵以資彈壓是以此時軍營兵
力雖屬有餘(臣)等未即議撤即敷倫泰所駐汧隴
一帶地方現尚有敗逃餘賊經該處拏獲者是以
仍令暫駐俟酌看光景再令撤兵回任奏入報
聞
同日福康安奏言竊查甘省自逆回滋事以來軍
需一切費用較繁庫貯錢文不敷支用前經李侍
堯奏請照乾隆四十六年之例調取陜省局錢一
十萬串以備急需(臣)查各路官兵雲集甘省需用
雖繁亦應樽節籌辦李侍堯原調錢一十萬串為
數未免過多現在大兵圍困賊巢尅日可期撲滅
撤兵在即尤未便多撥錢文致滋糜費因飭令辦
理軍需各員通盤籌筭(臣)復親加確核現在陜省
陸續運解錢五萬串儘足敷用(臣)已咨明撫(臣)畢
沅并札飭藩司浦霖將陜省解到錢文運貯平凉
府庫派委妥員專司支放務令核實報銷不致稍
有浮冐再軍營糧草最關緊要(臣)到甘後即多方
籌畫扣筭各州縣道里遠近陸續接運以期無悞
軍行至火藥鉛彈等項先將各營存貯者運送并
嚴飭藩臬兩司及各該道府多為籌備上緊督催
趕辦自進兵以來源源接濟並無缺乏奏入報
聞
欽定石峯堡紀略卷十三
