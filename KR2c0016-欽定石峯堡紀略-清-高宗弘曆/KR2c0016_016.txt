欽定石峯堡紀略卷十六
七月二十四日丁丑
上命軍機大臣傳諭阿桂福康安曰前據剛塔奏於打
喇赤堡遇見賊匪正在擊剿間遊擊薩炳阿因帶石
傷所領左哨兵丁先行退走等語曾降旨令李侍堯
查明首先退走之兵正法示衆總未據李侍堯查奏
又前據馮光熊奏守備福泰等於白楊嶺遇見賊匪
被害亦已有旨令阿桂福康安查明遇賊時若止係
福泰等在彼玉柱或往别處捕賊尚屬可原若玉柱
亦在白楊嶺為賊衝退或竟躱避即當將該副將嚴
參治罪著再傳諭阿桂福康安即將玉柱貽悮之處
迅速查參如該員從前曾經出力亦著一併據寔查
奏候朕酌量降旨庶功過兩不相掩使帶兵員弁共
知有所勸懲至遊擊薩炳阿帶有石傷左哨兵丁竟
敢先行退走綠營怯懦殊堪痛恨即福泰等遇害時
雖所帶兵丁亦有傷亡者而其餘未經被傷各兵是
否亦係先行退避均應逐一查明按法辦理從來行
軍之道貴在紀律嚴明我
太祖
太宗開剏時凡遇用兵如有臨陣回顧者許在後之兵即
行砍殺維時將士所以人人效命奮勇當前今石峯
堡等處賊匪雖已蕩平各路官兵亦經議撤然兵可
百年不用不可一日無備况兵丁見將領受傷理應
奮勇上前救護若兵不顧將先行退走此而不查明
嚴辦將來地方遇有不逞緩急需兵或皆效尤退縮
豈不至於僨事著傳諭阿桂福康安即傳集薩炳阿
勦賊時所領左哨兵丁並福泰等遇賊時所帶之兵
令其將首先退潰之人據實舉出並諭以如不將首
退之人舉出即將伊等全行治罪如此曉諭衆兵丁
等共知畏罪互相指証必將首先退潰之人供出阿
桂福康安即當一面奏聞一面將該兵丁按軍法辦
理以肅戎行不得以現在軍務已竣且法不及衆遂
爾置之不辦
二十六日己夘
上命軍機大臣傳諭阿桂福康安曰前據福康安查奏
副都統明善於高廟山勦賊時乘勢追趕因未悉地
勢誤中賊人之計且賊衆自上下撲官兵抵敵不住
猶復力戰是以陣亡甚多尚非見敵怯懦自行潰散
等語已有旨將明善交部議䘏矣至明善所帶官兵
其陣亡者固應照例予䘏其退回者豈可濫邀賞叙
著傳諭阿桂福康安此次軍務告竣時所有明善帶
領之各將弁退回者著概行扣除不得列入議叙兵
丁亦不得加以賞賚以示懲儆
二十九日壬午福康安奏言查甘省乾隆四十六
年臯蘭河州等處經撒拉爾逆回滋擾案内欽奉
恩旨照乾隆三十年寧遠伏羌通渭地震之例從優撫
䘏凡有傷斃人口每大口給埋葬銀二兩小口七
錢五分燒燬房屋每間給銀二兩生存人口每口
先給糧一倉斗初賑不論大小口給糧三倉斗再
普行加賑一月每大口日給京升糧八合三勺小
口四合一勺五抄倘有踐踏禾苗入於灾傷案内
分别辦理又務農之戶每戶賞給農具銀一兩被
掠牲畜每牛馬騾一匹頭借給價銀四兩每驢一
頭借銀二兩分作四年徵還又欽奉
諭旨將該三屬應徵該年額賦一體蠲免在案今此次
䀋茶通渭伏羌靖遠安定會寧静寧隆德華亭秦
州秦安莊浪各屬賊氛所過或焚掠村堡或攻擾
城池雖被害輕重不等均有受其擾累之處除本
年地丁錢糧業已欽奉
恩綸普行豁免外所有被難各戶傷斃人口燒燬房屋
搶掠牲畜均應照四十六年之例從優撫䘏至附
近賊氛處所百姓聞風驚避遷徙流離殊堪憫惻
自應仰體
皇仁照被難民人之例一體賑䘏現在賊匪剿平所有
續歸人戶亦應查明補賑再有田苗被賊蹂踐之
區與偏受災傷無異請即勘明頃畆按照偏災之
例分别辦理又靖遠伏羌静寧等處均被賊攻圍
旋經官兵擊退城内居民未受劫掠但當城門堵
閉之時比戶驚惶不能自謀生計亦堪軫恤惟較
之聞信驚避遷移流離者稍屬有間應請照被難
民人加賑之例酌給八月分一月口糧以大口八
合三勺小口减半按月核給俾資餬口庶免向隅
(臣)現在諄飭委查之員實心經理即以存貯軍糧
就近按戶散給並責成該管道府覈實稽查務俾
災黎均沾實惠仍飭藩司嚴行查察(臣)仍不時留
心體訪抽查務期毋濫毋遺仰副
皇上惠恤窮黎有加靡己之至意奏入
上諭内閣曰前以甘省逆回滋擾百姓田廬牲畜被其
刦掠及聞信驚避遷徙流離者均為可憫曾降旨令
福康安查明撫卹並將該省錢糧普行蠲免兹據福
康安奏鹽茶等處各廳州縣所屬地方俱有賊氛經
過其被難各戶人口及聞風驚避事後續歸並靖遠
伏羌静寧等處被賊攻圍比戶驚惶不能自謀生計
均應酌量分别撫䘏現在將存貯軍粮按戸散給等
語甘省剿捕逆回各路官兵雲集所有需用軍粮自
應多為籌備現在賊匪已殱擒净盡官兵陸續撤回
其餘剩軍糧若仍運回本處未免轉滋勞費自應即
於各該處就近散給被難戸口以資口食著福康安
督飭該管道府覈實稽查務俾災黎均沾實惠該部
知道
同日阿桂福康安奏言前奉
諭旨令馮光熊即將馬元一犯解赴軍營訊究該犯來
歴及從賊確情(臣)等遵即飛飭馮光熊將馬元解
赴軍營並飭安定縣將馬德一併解送據馮光熊詳
稱前因安定縣拏獲匪犯馬德供有省城西關橋
門外回匪馬元馬逹弟子二犯隨督率蘭州府臯
蘭縣將馬元立即拏獲節次委員嚴審並親提訊
究該犯前後供詞游移屢經嚴訊茹刑不吐雖據
供出知情回犯何建瑞馬獸醫馬天沛三人及經
拏到研訊俱極口稱冤隨令馬元質對該犯又復
翻異且稱實係畏刑妄供并馬德亦不認識終無
確實供詞其馬達弟子一犯訪查並無其人現將
馬元委員解送聽候質審並據安定縣將馬德押
解前來(臣)等連日提集各犯隔别嚴鞫據馬元供
我係河州本城回民本年三月間到蘭州城南馬
有福羊店裡當火房從不曾認得馬德並沒有呌
我入邪教的事復提訊馬德據供原籍河州回民
於二十五年同堂兄馬三十一移住西寧丹噶爾
地方賣飯生理到三十五年我就出門到馬營賣
杏仁茶一二年也回家看一次這馬元我並不認
識因審問時畏怕受刑隨口供扳今年五月初一
二日我在馬營聽得開脚店的馬一麻目幷沙三
說草芽溝張阿渾要上石峯堡造反初四日要搶
馬營我聞言害怕想往丹噶爾堂兄那裡去初三
日在馬營起身初四日住雙橋初五日到内官營
被安定差役拏住送縣審問我熬刑不過信口妄
供是實反復硏鞫該犯等矢供如一除馬一麻目
沙三二犯已飛飭該員迅速查拏解訊外查馬德
一犯雖訊無糾夥從賊確據其供出馬元等俱係
畏刑誣扳但張文慶在石峯堡聚衆肆逆係五月
初五之事而馬德於初一二日即聞有此信是張
文慶之謀逆該犯必屬知情應俟馬一麻目沙三
二犯查拏到日歸案核辦其何建瑞馬獸醫馬天
沛又係馬元信口供出今訊明委係無干其為馬
德等畏刑妄扳似無疑義所有馬元何建瑞馬獸
醫馬天沛均應即予省釋以免波累再馬守正供
出之逸賊五十人臣等業經開單咨明五岱等務
期按名拏獲審訊正法毋使一人漏網嗣據五岱
等咨報陸續勦殺擒獲賊匪共四十餘名訊據拏
獲賊犯沙萬成等供稱賊匪自白楊嶺與官兵打
仗之後即行分竄今又逃在大黑石山小黑石山
西壁子山一帶深山藏匿尚有二三十人等語當
即帶領官兵在大黑石山一帶加意搜捕寔力緝
拿務期净盡奏入
上命軍機大臣傳諭阿桂福康安曰據阿桂等奏馮光
熊將馬元馬德各犯解赴軍營詳細研鞫其中惟馬
德一犯預聞張文慶肆逆之信應歸案核辦所有馬
元等犯實係馬德畏刑誣扳即予省釋等語此等回
民雖據伊等堅供平日並無與賊人往来之事阿桂
等即行釋放仍宜嚴飭地方官不時留心覺察福康
安係該省總督稽查奸匪是其專責斷不可稍存大
意又據奏白楊嶺賊匪現逃往大黑石山一帶尚有
二三十人五岱現帶兵加意搜捕等語白楊嶺賊人
業經馬守正供出姓名無難按名搜捕五岱帶兵在
彼緝拏斷不可使一人漏網即使自斃亦應得有屍
身方為足信
同日阿桂福康安又奏言查石峯堡附近民人董
有於乾隆四十六年三月呈控回民馬正芳等修
堡挖窖一案所有審斷之知縣趙元德業經於捏
災冐賑案内正法該管知府宗開煌已發遣黑龍
江鞏秦階道文德係濫行出結革職永不叙用現
已回旗應就近拏交熱河審明治罪至四十七年
八月董有復行控告其時係通渭縣知縣王慺鞏
昌府今調蘭州府知府張&KR1858;鞏秦階道張廷桂任
内之事且張文慶馬四娃於草芽溝馬營起事亦
係通渭縣所屬除王慺張廷桂已於另案革職拏
問應將知府張燮革職拏問一併解赴熱河審明
治罪至田五蓄謀圖逆已非一日而往來勾合逆
蹟漸彰則始於本年正二月間前據已正法之鉄
匠馬明德李銀清等供稱本年正二月及三月二
十間李自黨向說要同田五起事邀其入夥令打
造軍器遂各打造矛子數十根送至李自黨家收
存轉交田五是田五私造器械亦起於本年正月
其時䀋茶廳同知百泰署䀋茶廳同知敦柱平凉
府知府王立柱護平慶道永盛平慶道沈鳴臯各
該員任内之事除百泰業經病故毋庸議外查敦
柱永盛俱係暫署之員王立柱沈鳴臯均係本年
三月到任但於該犯謀逆情節漫無覺察非尋常
失察可比應遵
旨革職拏問解赴熱河治罪(臣)福康安一面委員摘印
署理一面派員押解起程所有失察各員及專管
兼轄武職員弁俟(臣)等查明另摺參奏其固原州
知州失察回匪馬昇貴開挖地窖一案容(臣)等到
彼時詳悉履勘審訊明確再行核辦奏入
上諭内閣曰文德著就近拏交刑部審訊張燮敦柱王
立柱永盛沈鳴臯俱著革職拏問解京交部審明治
罪
同日阿桂福康安又奏言竊照署靖遠恊副將候
補參將玉柱經前督(臣)李侍堯派令同副將八十
五帶領弁兵勦捕糜子灘鷹窩石等處賊匪嗣據
該副將稟稱勦除幾盡止有逸賊二十餘人當經
李侍堯飭交署副將玉柱就近搜捕令八十五帶
兵赴軍營嗣該處賊匪復聚集百餘人分竄白銀
厰西番窑黑矻塔井等處滋擾又經前督(臣)李侍
堯派委該署副將帶兵五百五十名前往搜捕該
署副將於六月初自靖遠帶兵起程在萱帽塔白
楊嶺鷹窩石一帶搜捕(臣)福康安抵石峯堡後即
添派兵丁前往屢經嚴飭該署副將上緊搜拏乃
該署副將既不能確探賊蹤迅往勦殺又不能設
法繞截擒拏徒事尾追空勞兵力在彼二十餘日
並未擒獲一賊(臣)福康安因該署副將辦理此事
未能妥恊又添派兵丁一千名令延綏鎮總兵策
卜坦前往寔力查拏嗣復遵
旨派五岱選派弁兵迅赴該處督辦賊匪久已竄入深
山四散藏匿雖經陸續拏獲正法數十名尚未搜
勦净盡皆由該署副將不能及早查拏所致請將
署靖遠恊副將候補參將玉柱革職拏問交刑部
治罪副將八十五前次勦捕鷹窩石賊匪未能悉
數殱除應請一併革職至延綏鎮總兵策卜坦並
不督率將備寔力搜拏第分派弁兵四處偵探伊
竟安坐靖遠遷延觀望咎寔難辭應請
旨交部嚴加議處奏入
上諭内閣曰署副將玉柱帶兵搜捕賊匪即當偵探蹤
跡實力查拏乃竟徒事尾追並不上緊搜捕以致賊
人得竄入深山不能立時勦捕净盡罪實難辭玉柱
著革職挐問交刑部治罪八十五搜捕賊匪不能悉
數殱除亦著革職至策卜坦為總兵大員乃並不督
率將備親身前赴各該處妥速勦辦竟安坐靖遠遷
延觀望並著一併革職拏問交刑部治罪
同日阿桂福康安又奏言查石峯堡底店兩處回
犯家口及被掠婦女幼孩除首惡張文慶馬四娃
及楊填四等名下男婦大小并馬文熹之子孫族
屬男口業經查明全行正法又節據看守員弁具
報病斃各犯外計石峯堡婦女幼孩共一千六百
餘名口底店婦女幼孩共二千五百餘名口(臣)等
前於辦理底店完竣即將該二處回犯眷口逐一
清查遵
旨分賞侍衛章京滿洲官兵及四川官弁屯練降番共
婦女幼孩一千九百餘名仍飭帶兵大員沿途嚴
密稽查管束毋令遺失脱逃及於甘省地方私行
售賣致滋事端因人數衆多未能全數分賞所有
餘存人口現俱押送静寧州暫行羈管此外尚有
各州縣陸續拏獲逆回家眷五百餘名口俱就近
監禁通計男婦幼孩尚共有二千六百餘名口本
省官兵自不應分散撥給若仍發往新彊地方長
途解送未免勞煩(臣)等公同酌議擬將此項回犯
家口分發回民較少之江寧浙江福建廣東四省
給與駐防兵丁為奴俟查辦清楚即派員分起押
解前往奏入報
聞
同日福康安又奏言竊照逆回不法荷蒙
皇上飭派八旗勁旅先後來甘並節經
奏調陜甘滿漢官兵暨阿拉善蒙古四川將軍提鎮
官兵屯練降番及甘省土司老教土兵雲集進剿
仰賴
天威
睿算業將醜類殱除當軍務伊始之時即奉有
恩旨别處徵調兵丁應得䀋菜口粮必須隨時寬為應
付即甘肅本省及陜省調到各兵亦不必拘泥成例
支給欽此經原任藩司馮光熊倣照上年剿捕撒拉
爾逆回案内奉部議准例欵一面詳明前督(臣)李
侍堯一面分飭經過州縣及防剿之各地方官查
照供支在案迨(臣)抵任之初即將軍需支應各項
通盤查核復飭藩司分晰條欵彙詳以凴分别
奏咨核辦兹據調任藩司浦霖列欵具詳前來(臣)詳
加覆核除上届有例可循應行咨部立案者另行
彙案咨明外其成例所無而實在必須動用者軍
需緊要未便拘泥悮公但事關例外支銷自應據
實
奏明仰懇
皇上交部存案以便將來造冊報銷(臣)謹按欵臚陳仰
祈
聖鑒
一此次軍需粮草先儘就近各州縣倉厫撥供間
有因存貯不敷隨時採買撥運者其支運過數目
不難按冊稽查自應分别動存各數據實造銷至
軍需動缺粮石俟飭藩司查明各屬倉貯情形另
案奏請補買
一各處官兵追剿賊匪因營盤不時移動即駐劄
處所多無柴薪兵丁不能炊㸑必須裹帶餑餑炒
麫以資接濟其麫斤輕重及運送脚價本有定例
應支數目可以核定分别造銷惟前項匠工煤火
從前未經辦過此次自應核實報銷
一甘省山路﨑嶇粮草均係騾驢䭾載嗣因牲口
缺少雇覓民夫背運甘省向無成例該司稟請每
名每日給銀六分口粮一升查金川軍需案内本
有雇覓背夫之例口内每夫每日給銀一錢今較
核無浮將來再行核實報銷
一阿拉善赴調兵丁並未帶有軍械火藥均由綠
營撥給除事竣移令交還外其遺失及用去數目
再行核實報銷
一此次賊人困守石峯堡官兵用大砲轟擊添鑄
砲子並挑挖壕塹打造鍬鐝雇用人夫所有鉄斤
夫匠工價均請核實報銷
一各驛調缺馬匹前因河東河西衝途州縣均有
逓送文報差務紛繁彼時軍需之際尤關緊要若
竟撥缺不補則支差不敷必致貽悮是以准令採
買補額應請核實造銷
一此次官兵打仗分路撲滅深入賊巢追逐無定
軍營需用帳房多由地方官隨時製辦運用其價
值匠工及運送騾脚等項應准據實造銷
一此次賊匪起自䀋茶竄入静遠安定會寧通渭
伏羌隆德静寧秦州秦安華亭莊浪等處皆被滋
擾雖經調集各路官兵剿捕但派調之兵除追剿
外其分撥守禦已屬無多且亦不能處處派兵防
護彼時賊勢猖獗城池倉庫關係重大不惟賊到
之處勢不得不雇用民夫恊同防守即附近賊氛
之固原臯蘭平番金縣隴西西和寧遠漳縣狄道
渭源岷縣洮州禮縣崇信紅水縣丞沙泥州判平
凉縣又回民較多之西寧碾伯河州等處賊蹤出
沒無定不得不雇民夫以資堵禦據各屬詳報雇
覓民夫八九百名至二三千名不等甚有多至五
六千名者但查乾隆四十六年辦理撒拉爾軍需
案内臯蘭等十四廳州縣供支雇覓防守城隘民
夫現奉部駁尚未准銷此次亦應分别情形酌定
限制以杜浮冐查回匪攻擾之處防守民夫應每
日酌給錢八十文其附近州縣雇覓民夫每名每
日酌給錢六十文至燈油棉花等項一概不准開
銷其雇覓民夫數目凡賊到地方應請大州縣不
得過二千名小州縣不得過一千名其附近地方
需雇夫防守者大州縣不得過一千名小州縣不
得過三百名令其核實造銷
一上届剿捕撒拉爾逆回案内本省及陜省派調
兵丁應得䀋菜銀兩准開銷十分之八及十分之
六此次奉有
恩旨甘肅本省及陜省調到各兵應得䀋菜不必拘泥
成例支給是以照别省兵丁之例一體全支應請
據實報銷
一此次征勦回匪除圍困石峯堡時已有定地與
前次征勦撒拉爾逆回在華林山情形相同照例
分别三百里内外核給口粮其從前跟蹤尾追及
派往各處搜捕賊人逃竄並無定地追勦官兵亦
無定所兼之甘省山路﨑嶇官兵四路追趕日無
寧息且深入空山距市集甚遠鄉民潜逃無從買
食即在三百里以内者勢不能不裹帶前往正與
前奉部議准借裹帶之例符合應一體支給口粮
作正開銷以上各條均係實在動用之項特因格
於成例恐碍報銷惟有據實陳明以便將来核實
造報奏入
上諭該部知之
福康安又奏言甘省平番縣屬之連城紅山並碾
伯縣各土司地方乾隆四十三年夏秋被災土民
拮据經前督臣勒爾謹
奏准借給籽種口粮銀兩以資接濟查連城土司原
借銀一萬二千二百四十五兩紅山土司原借銀
一千六百一十兩碾伯土司原借銀二千五百二
兩零原議自乾隆四十四年麥熟後分作三年徵
還至四十五年欽奉
恩詔偏災地方借給貧民籽種口粮銀糧查明實係力
不能完者著予豁免隨將各土司未完銀兩統入
各屬請免籽種口糧銀粮内彙案聲請接准部覆
以土民所借籽種口糧折色銀兩係奏准三年徵
還尚在分限以内非實係力不能完以致拖欠者
可比未便概予豁免應仍照奏明年限按數催徵
完報在案嗣於四十七年欽奉
諭旨將甘省四十六年以前民借籽種口糧銀粮全行
豁免因各該土民前奉部議不准蠲免是以亦未
造入免冊查前項原借銀兩除歴年徵完外尚該
未完銀九千四百七十兩二錢九厘内連城土民
欠銀七千五百八十八兩三分三厘紅山土民欠
銀一千三百四十三兩八錢三分四厘碾伯土民
欠銀五百三十八兩三錢四分二厘實係無力土
民不能完納之項自應勒令催徵但各該土司等
向化日久該土民雖由土司管轄奉有調遣靡不
踴躍争先實與内地兵民無異即如四十六年撒
拉爾回匪肆逆各該土司率領土兵隨同進勦奮
勇殺賊宣力戎行曾奉
特旨將連城土司魯璠等分别加恩以示奬勵此次䀋
茶廳等處逆回滋事又調各該土兵隨營進勦並
派往各處防守城池亦俱奮勉出力查軍營調集
之川省屯練土兵曾蒙
恩賞給兩月錢糧本省撒拉爾老教土兵亦奉
旨優給口粮鹽菜即未經被賊滋擾各地方因有輓運
事宜不無藉資民力欽奉
恩旨將通省本年額徵錢糧概予豁免惟各該土民因
並無歲輸正供不能一體仰沐
恩膏未免向隅仰懇
皇上特降諭旨將連城紅山碾伯各該土民所有未完
籽種口粮銀九千四百七十兩零概行豁免則
恩施淪浹各該土民莫不歡欣鼓舞感戴
皇仁於靡既矣奏入
上諭内閣曰據福康安奏甘省平番縣屬之連城紅山
並碾伯縣各土司地方於乾隆四十三年借給籽種
口粮未完銀九千四百七十兩二錢零請旨豁免等
語各該土民由土司管轄奉公調遣與編氓無異此
次逆回滋事該土兵等或派隨營勦賊或派防守城
池無不奮勉出力著加恩將連城紅山並碾伯縣各
土民前欠籽種口粮銀九千四百七十兩二錢零一
倂豁免該部知道
同日福康安又奏言查甘肅藩司辦理新疆經費
一切支銷造報事務叢雜本較他省為繁况值軍
興以來辦運馬匹粮草輓運軍火器械事事皆其
專責非精明強幹之員弗克勝任浦霖由戶部司
員出身前在湖北安襄鄖道任内經劉秉恬等奏
懇發往四川辦理軍需奏銷最為熟諳現在軍務
告竣所有支發欵項正須造冊報銷全仗該司一
人承辦難以更易生手至陳步瀛人亦明白誠實
在軍營督催粮運甚為出力其從前往來隆德静
寧察看賊匪籌辦堵禦情形誠如
聖諭頗具識見能事可嘉但才具不如浦霖合無仰懇
聖恩俯准仍以浦霖調補甘肅布政使陳步瀛即補安
徽布政使一轉移間人地實屬相宜而(臣)亦得資
佐理之益奏入
上諭如所請行
三十日癸未
上諭内閣曰李侍堯身為總督到甘數年於回民修堡
謀逆毫無聞見非從前撒拉爾之變起倉猝者可比
迨賊匪四出奔竄復逗留靖遠安定其於此事始終
貽悮罪實難辭伊係曾經獲罪之人朕加恩寬宥仍
用為總督原令其倍加整頓以贖前愆乃竟因循僨
事朕實引以為愧此案經留京王大臣及大學士九
卿科道等會議擬以斬决復命隨從之王大臣等覆
核照議本應依擬即行正法但念地方因有不逞之
徒滋事擾害致本省總督即罹典刑轉恐啟刁風而
滋厲階非所以遏寇虐靖邊疆也從前蘇四十三滋
事時將勒爾謹革職拏問經廷臣核擬斬决彼時亦
曾加恩改為監候後因該省折收監糧案發是以賜
令自盡原不因蘇四十三之事今李侍堯玩悮因循
其罪雖浮於勒爾謹但念其歴任總督多年於地方
事務尚屬諳練通曉至於軍旅本非其所嫻此次若
因逆回蠢動誅及總督轉非綏靖地方之道李侍堯
著從寬改為應斬監候秋後處决令其靦坐囹圄自
思罪戾至剛塔本係武夫有勇無謀甫到固原提督
之任即值逆回起事不能先期覺察及賊人竄聚馬
家堡時剛塔在山前扎營不思設法堵截後路致堕
賊計迨賊已潛逃又不能繞出邀截惟知在後尾追
予以重辟亦屬罪所應得但究係甫經到任未悉地
利其勦賊時各路官兵尚未到齊伊所帶之兵不過
數百名尚能殱斃賊首田五并於馬泉灣殺獲賊人
家口牲畜且身受箭傷核其情罪尚可量從末减剛
塔著免其死罪發往伊犂效力贖罪以觀後效朕辦
理庶獄一秉大公凡臣工功罪惟視其人之自取不
使一毫畸輕畸重所有辦理此案緣由明晰宣諭中
外咸使聞知
(臣)等謹案帝王刑罰之公與天下共之李侍堯
身膺封彊重寄在甘數年乃於回匪蓄謀糾逆
毫無覺察以致貽患養奸逮賊匪蠢動披猖復
逗留不進貽誤機宜
皇上節次降旨
命大臣等詳晰定讞爰書既上復明頒
訓諭以平日尚屬能事軍旅本非素嫻且因逆回滋擾
誅及督臣於綏靖邊方之道轉有未協
特從寬典改為監候俾自思咎戾至剛塔帶兵勦捕徒
事尾追賊人得以潛逃接應而其殱斃賊首奮
勉受傷功雖不足抵罪尚堪量為末减並加
恩貰予以發遣自效
聖天子勅法明刑權衡至當絶無畸輕畸重於其間是
以天下臣民靡不同深感服也
欽定石峯堡紀略卷十六
