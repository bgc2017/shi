欽定石峯堡紀略卷十九
十月初三日乙酉
上命軍機大臣傳諭福康安曰昨召見提督俞金鰲據
奏稱逆回經過地方所有廟宇俱被焚燒神像亦多
殘毁此皆逆回惡貫滿盈以致獲罪神明自取殱滅
其有廟宇未經焚燒而神像殘燬者自當量為修葺
裝塑整肅若所燒各廟宇址全無者即不必另行建
蓋著傳諭福康安查明辦理又據奏稱聞得從前陜
甘兵丁平日皆預備乾糧一遇徵調即可尅期起身
自平定準噶爾回部之後遂因循不復儲備䒭語兵
丁乾糧自當平時籌辦以偹緩急之需如恐有霉朽
原不妨出陳易新抵放兵餉並著留心妥辦以復從
前舊制
同日
上諭内閣曰川省屯練降番兵丁因從前甘省蘇四十
三滋事及本年𠞰滅石峯堡逆回兩次俱經徵調會𠞰該
兵丁等由松潘一帶遠赴軍營俱能踴躍抒誠急公趨事
但因向来徵調係在口外地方程站不遠一切背負騎䭾
自行備辦未經議給夫馬今既由鄰省檄調該兵丁等跋
涉維難自應照綠營兵丁之例一體給與夫馬以昭體恤
現在軍務告蕆該兵丁等整旅回川嗣後每遇鄰省有調
𣲖之事著給與夫馬俾利遄行以示優恤屯番之至意
初九日辛夘福康安奏言(臣)查甘省原額設兵五萬六
千六百餘名陕西省原額設兵三萬四千五百九十餘名
除節次裁撥移駐新疆屯防眷兵及扣留公糧公費養
廉不補外通計陕甘二省止存兵五萬五千九百餘名
較原額少兵三萬五千二百餘名乾隆四十六年欽奉
諭旨以邊陲重地捍衛宜嚴特令酌籌添補共添實兵
一萬二千七百餘名合之舊存兵額約有七萬列
鎮分營兵力不為不厚惟是前此酌添兵數其重
在於督撫提鎮各標令各添兵數千以資鎮守而
供調遣次則緊要營堡添兵數百名至數十名不
䒭以扼要隘而重稽查至州縣之防禦墩戍之稀
疎本未議及(臣)到省後詳加體訪甘省河西各屬
原設營堡墩汛尚為嚴密惟自蘭州迤東至涇州
一千餘里道路綿長北控邊城南通隴蜀兼以崇
山峻嶺重複盤迴外則番族環居内則民回錯處
大路各府州縣原設防兵無幾墩戍寥寥不足以
資防禦今擬於平凉府䒭處添兵自一百數十名
至數十名不䒭則平時既可備差操有事亦足供
守禦又於地方空闊處酌添墩堡數十座撥兵分
駐俾聲息相通並常令其會哨周巡則奸宄不至
於潜藏而匪徒亦易於緝獲查平凉府原設兵五
百名除分防外存城兵止三百六十三名該處城
池較大為甘省門戶今擬添兵一百五十名以足
六百五十名經制外委一名額外外委三名六盤
山䒭處要隘添一營汛設千總一員經制外委一
名額外外委一名兵一百名以資防範而附近底
店潘隴山䒭處均可稽查彈壓静寧州原設兵三
十五名今擬添兵一百十五名以足一百五十名
經制外委一名額外外委一名隆德縣原設兵四
十名除分防外存城僅十六名今擬添兵二十四
名額外外委一名並於通衢大路舊有汎戍空闊
處添安墩堡三十九座務俾聲勢聯絡又通渭所
屬之馬營監為舊時縣城民居稠密南達通渭伏
羌北連會寧安定乃適中之地擬於該處酌添一
營設遊擊一員把總二員經制外委三名額外外
委四名兵五百名酌定存營兵三百名以資控制
彈壓其餘二百名在於四處扼要之所安墩堡四
十座而附近之石峯堡馬家堡官川等處均可巡
查稽察庶奸宄不至於潜藏又通渭䒭縣原設額
兵太少不但有事不足以資守禦即平時亦實不
敷差遣今擬於原設額兵之外清水縣添兵十名
通渭寧遠伏羌漳縣各添兵十五名禮縣西和秦安兩當各
添兵二十名均足三十名之數莊浪地方係縣丞分駐添
兵三十名三角城等處添兵四十名又自固原至靖遠四
百餘里地方遼闊回民雜處靖遠至省三百餘里萬山
環繞逕路縈紆舊有墩戍甚属寥寥聲勢不能聫絡
今擬添兵二百二十名分安墩堡四十四處星羅碁
布庶可以壮聲勢而重巡防(臣)通盤籌畫此次添
設營汛共需官弁二十三員内遊擊一員守備一
員千總一員把總三員經制外委六名額外外委
十一名兵丁一千三百四十名額外外委即在各
兵數内核計每年共應需額餉三萬四千餘兩
國家經費有常不可不通盤籌酌查陜省下馬關一
營止設兵二百二十餘名即有遊擊一員於營制
未協該營有守備一員足資統轄應將遊擊裁移
馬營監分防管領此外于西安軍標撥守備一員
千總一員把總二員經制外委三名固原提標撥
出把總一員經制外委二名寧夏鎮標撥出經制
外委一名足敷分駐所需兵丁一千三百四十名
於督撫提鎮各標及各協營内擇其不近邊關又
非大路並無番回錯處無甚緊要兵額較多之處
將零星尾數裁移抽撥已敷應用如此通融辦理
則應設營汛墩堡地方可以照數增添防守既益
森嚴聲勢更加聫絡而各營抽掣兵丁無幾亦不
至兵力單弱庶
帑不虚縻兵歸實用至官兵應需衙署房間及新添
各處墩堡詳加計算應需工料銀二萬四千餘兩
(臣)酌量於新兵緩立馬匹節省草乾料豆銀兩内
動用蓋建以備官兵棲止毋庸支銷正項錢糧其
應抽撥兵丁各營分先期令各該將備切實攷騐
核其年力衰庸弓馬平常及新補各兵内年輕技
藝生疎者按照定數目預行裁退以便新定地方
就近募補分駐於地方有禆謹繪圖貼說恭呈
御覽奏入
上命軍機大臣傳諭福康安曰據福康安奏酌𣲖營汛
分駐官弁兵丁於陜甘兩省各標營裁移抽撥一摺
已交軍機大臣會同該部議奏矣但閱奏到圖内如
隆德縣現添兵二十四名除分防外存城兵止有四
十名通渭縣添兵十五名存城兵亦止有三十名該
處地方遼闊究未足以資巡防而壯聲勢今于該省
裁移抽撥之外再淮其添設額兵三千名著傳諭福
康安即通盤籌畫如隆德通渭等處係縣城而兵力
尚單者即酌量增添每處約須有兵百名其餘各要
隘處所亦一體均勻添派務俾兵勢聫絡足資防衛
稽查方為詳妥此摺暫行存記俟酌議添兵奏覆到
日一併議奏再降諭旨
福康安又奏言前奉
諭旨各處村庒被賊搶掠受害百姓究有若干官兵節
次打仗陣亡者究有若干並著查明據實覆奏欽此
查此次逆回田五自鹽茶廳所屬之小山起事即
攻破西安州土堡由裴家堡松栢子崖永安堡板
窑溝柴新梁新塞溝小紅溝一帶搶掠村庒撲攻
靖遠縣城被官兵擊退遁回馮家園打喇赤狼山
與官兵相遇打仗田五中鎗自戕餘黨自馬營山
竄至官川勾結從逆回匪復行蔓延又在馬家堡
設計乘間翻山遁逃竄聚石峯堡肆出滋擾攻破
通渭圍攻伏羌直至華亭清水秦安又勾引底店
賊匪馬文熹攻擾静寧搶掠化平三合通邊各村
庄計賊蹤所過千有餘里而其往来搶劫村庄被
其荼毒者甚多兹據各州縣查明稟報被賊搶掠
大小村庄一千二百餘處傷斃大口一千六百九
十六名小口三百三十三名現已給予撫䘏銀兩
至官兵節次與賊打仗陣亡者自六月十一日起
至七月初五日止陣傷官兵六十四名其從前跟
隨剛塔明善䒭節次與賊打仗陣亡官兵六百八
十五名共七百四十九名奏入
上諭内閣曰據福康安奏查明逆回自小山起事勾結
蔓延賊蹤所過千有餘里搶掠村庒傷斃人口各數
回民䒭久列編氓即與齊民無異况甘肅地方薄瘠
時有灾歉國家惠愛邊氓蠲賑之事幾于無歲不有
其沾被恩澤獨較他省為優回民䒭同隸版章百十
餘年受恩最重乃于光天化日之下竟敢創興新教
惑衆肆厥鴟張攻城掠堡擾害良民蹂躪村庒傷斃
人口如許之多罪悪貫盈神人共憤究其起事之
由係田五䒭久蓄逆謀各處新教回民暗相煽惑肆
行不法並非因地方灾歉不加賑恤與夫縦容貪官
汚吏擾累百姓激變生事可見逆回䒭狡獷性成膽
敢殺害良民梗悖王化前將生擒首逆張文慶等解
赴行在親加廷訊刑夾盡法處治按律寸磔其名下
家屬亦已誅無孑遺尚不足以洩忿恨而快人心其
從逆各犯名下分賞為奴幼孩一經逃逸拿獲後即
立時正法以懲兇孽此皆逆回䒭自取罪戾所致嗣
後各省回衆務宜各知警愓安静守法勉為良民以
田五張文慶䒭為戒將此通諭中外知之
福康安又奏言據安定通渭伏羌等縣解到從賊
逆犯劉天全等四名又緣坐犯屬馬福海䒭三十
三名臣逐一提犯嚴切鞫訊劉天全毛大毛六娃
子係糜子灘從逆回匪隨同田五撲攻靖遠城又
在白楊嶺抗拒官兵罪大惡極未便稽誅毛六娃
子雖年甫十四但從賊日久亦難輕縦蔡三十六
從賊服役法無可貸又緣坐回犯馬福海䒭三十
三名或父兄從逆或子弟附賊均應概予騈誅(臣)
於審明後即派委按察使汪新(臣)標中軍副將王
彙監視行刑按名正法以彰
國憲嗣又據署靖遠縣知縣通判吴廷芳選派幹役
於邊沙溝地方拏獲糜子灘餘匪馬二娃子一名
已飭迅速起解俟解到即上緊審辦(臣)仍嚴飭各
屬實力搜拏如有潛逸匪犯務期盡數擒獲毋使
一名漏網再(臣)前奉
諭旨田五李鬍子及張文慶大通阿渾䒭祖父墳墓亦
應刨挖起出屍身一併揚灰以為叛逆者戒欽此除
田五祖父胞兄墳墓在小山地方已經刨挖揚灰
此外各逆犯祖父墳墓當即分派各該府前往查
辦並令刨挖時傳集回衆明切曉諭以為叛逆者
戒兹據各該府稟稱李鬍子即李可魁其父李自
党業經解送熱河凌遲處死家屬婦女盡行正法
李自党之祖李朝佐父李仲墳墓在相離老鴉溝
三十里之界牌庒張文慶之祖張其金父張成墳
墓即在草芽溝地方馬四娃之本生祖蘇友順因
運送軍糧在口外病故骨殖並未回鄉其祖母李
氏當即再醮不知下落馬四娃之親父蘇大鵬母
馬氏在于大通縣南門外埋葬該府䒭親赴各該
處齊集回衆刨挖墳墓起出各屍剉骨揚灰回民
觀者咸稱各兇犯孽由自作天網難逃情形甚知
儆畏䒭語並飭于各該州縣城市村鎮凡有回民
之區遍行出示曉諭以示鑒戒奏入
上諭該部知之
福康安又奏言查馬見幾一犯于官兵抵石峯堡
時首先投出欲將首逆等擒獻及賊人商謀逃竄
復遣家屬到營密稟官兵得先為預備因有一綫
可原奉
旨從寬免其一死永遠監禁仰見
皇上法外之仁至馬見幾之妻馬馬氏子馬四娃子年
十三歲俱在静寧州監禁該犯馬見幾究曾從逆
眷口亦難聽其自便應仍交該地方官嚴加管束隨
時稽查至馬見業一犯久經從賊自未便因其兄
業經免死概從寬宥前已審明同田守載䒭一併
正法所有馬見業之妻馬張氏倂年未及歲子女
三名現在倂案發遣奏入
上諭曰馬見幾之妻子亦當發伊犁給兵丁為奴
福康安又奏言查明善所帶退回之各將弁兵丁
雖續經派入將軍提鎮帶領亦有打仗出力者其
功僅足以抵罪誠如
聖諭豈可濫邀賞敘現已查明概行扣除所有抵店石
峯堡兩次在事出力之大小員弁侍衛章京滿漢
屯土各營官兵臣前經會同大學士公阿桂秉公
查核分别等地現已將各冊送部遵
旨議敘其有出衆超等奮勇當經指名保奏蒙
恩陞用至節次打仗陣亡受傷官兵前經屢奉
諭旨查明照例一體䘏賞内除白楊嶺遇賊打仗始而
輕敵大意繼又怯懦無能所有陣亡守備福泰千
總趙良樞夏治外委秦玉陣亡兵丁二十九名遵
旨毋庸議䘏又搜捕馬家河餘匪之外委趙宗先聲稱
一倂𠞰洗以致賊匪逼脇回民入堡抵拒該外委
不能抵禦被賊殺死咎由自取業經
奏明毋庸議䘏應一倂扣除外查此次𠞰滅賊匪自
六月十一日起至七月初五日止底店石峯堡打
仗並各處搜山遇賊打仗共陣亾官弁四員兵四
十一名傷亾官一員兵十八名其四五六三月跟
隨剛塔明善等在打喇赤馮家園狼山馬營監伏
羌雲霧山石峯堡鄒家河等處打仗陣亡官十八
員兵六百四十四名傷亡兵二十三名並受傷各
營官弁兵丁(臣)逐一詳悉查明數目分别受傷實
在䒭第造具清冊咨送兵部查議辦理至此甘省
各驛馳逓文報之弁兵人䒭俱已酌予賞賚其承
辦驛站護送兵差之各員(臣)亦已遵
旨查明分别等第咨部議敘奏入
上諭該部知之
十七日己亥軍機大臣會同刑部奏言竊照甘省
失察逆回修堡打造器械各員前經奉
旨交臣等嚴審定擬具奏嗣據該旗將已革道員文德
先行解部並于九月十五等日據陜甘總督福康
安委員將張廷桂張爕永盛沈鳴臯王立柱敦柱
及應訊之民人董有已革隆德縣知縣鍾潤先後
解到(臣)等會同逐案研訊查回民馬正芳修理石
峯堡一案革職鞏秦階道張廷桂扵董有控告修堡
之時既已失察于前及至本年四月田五起事謀
逆該員雖已告病但當地方多事之際並不力疾
馳赴該處督同防禦竟爾置身事外其罪實無可
逭已革蘭州府知府張爕前在鞏昌府任内于四
十七年八月董有復行控告修堡之案未能立即
查辦前任鞏秦階道文德係四十六年九月卸事
但馬正芳䒭于三月内修堡其時該員不能先事
覺察均屬罪有難辭至失察打造器械各員革職
鞏昌府知府永盛于護理平慶道時因奉委查審
案件未能將逆匪䒭私造器械䒭情查明辦理即
有應得之罪革職平慶道沈鳴皋係閏三月到任
四月内聞田五謀逆即親赴各處拿獲逆犯馬海
龍等數十名雖逆犯于正二月打造器械在該員
到任之前但到任後未能查明究辦亦屬咎無可
諉革職平凉府知府王立柱委署鹽茶同知敦柱
均係二三月内甫經到任四月間田五起事之後
雖該二員督兵雇夫竭力守城並親赴各處拿獲
賊犯及賊眷屬多人甚為出力但逆犯等于正二
月内已有打造器械之事到任後未能即行查出
均難辭咎除王立柱敦柱續經陜督福康安奏明
該二員于此案守城拿賊尚屬出力(臣)等核其功
罪業經革職應毋庸議外張廷桂文德張爕永盛
沈鳴皋五名應請從重發往軍臺效力以示懲儆
其解京質訊之民人董有及書役楊世芳䒭已將
兩次控告及該縣審斷各情逐一訊明屬實應俱
行省釋至已革隆德縣知縣鍾潤於五月十八日
接收底店武舉馬文熹被逼從逆之字因本日即
據村民具報回衆業已至村搶掠當將搶掠情形
飛行通報其馬文熹來字未經轉報即屬不曾受
理雖據供竭力防守拿獲逆黨縣城尚未失事亦
未便輕縦應將該縣鍾潤即照告叛逆不受理滿
徒例從重發往軍臺效力
同日軍機大臣奏言遵
旨將逆回滋擾時王立柱等如何防護城池及拿獲賊
匪若干人之處詢問王立柱敦柱據王立柱稱本
年三月内到平凉府知府任四月内田五起事官
兵進𠞰立柱奉委在静寧州一帶往來督催糧運
五月二十日聞賊回糾合底店回人劫掠村庒因
即在静寧州城内會同該州凃躍龍等預為防守
二十五日馬文熹率賊二千人在城外上山剳營
焚燒關廂圍逼州城復同凃躍龍等督率兵役民
夫竭力守禦施放鎗砲打死賊人二百餘名賊匪
攻擾三晝夜至二十七日始行竄去但于到任後
田五打造器械未能查出實屬糊塗負職等語又
據敦柱稱本年三月内署理鹽茶廳同知因盤查
鄊倉未能在城四月十四日一聞田五謀逆之信
即捐貲將該處土堡上緊修整並選募民夫上城
防守田五見鹽茶廳有備不敢攻擾逕撲西安州
堡當即帶領兵役親赴小山將田五之兄田友及
犯屬六十餘名口悉數擒拿又陸續拿獲逆犯李
可喜等六十三名俱經正法但于田五私造軍器
一事未能查出先事查拏就是應得之罪等語所
有遵
旨詢問該二員守城拏賊出力之處理合奏
聞均奏入
上諭曰王立柱敦柱俱著加恩交部帶領引見沈鳴皋
永盛亦著加恩准其贖罪俟贖罪後仍發往甘肅以
知府補用餘依議
二十六日戊申福康安奏言竊臣前在軍營檢閱
案卷有秦州詳報回民密尚德等潛謀從逆私製
刀矛運往伏羌一案(臣)細核此案情節頗多疑竇
即提犯至省徹底跟究嗣據該州知州將案内犯
証陸續解到(臣)率同陞任按察使陳步瀛按察使
汪新提犯逐一研訊緣密尚德係秦州回民伊父
密自貴早故伊母納氏改嫁伏羌馬姓生子馬騰
鸞與密尚德時相往來本年閏三月内馬騰鸞與
伏羌回民馬中驥馬稱驥馬元驥等潛謀搆逆馬
騰鸞糾約密尚德入夥密尚德允從馬騰鸞囑令
打造軍器密尚德轉向伊戚回民馬世超商議馬
世超以打造軍器恐人識破遂哄誘與密尚德同
姓不宗之回民密世忠以鐵器出口販賣儘有利
息誘令出本製辦刮刀鏟刀裁刀等物其刮刀一
項馬世超言欲長二尺寬寸餘比尋常刮刀較長
聲稱口外刮香牛皮所用遂與密世忠雇覓鐵匠
牛花李迎章李開業打造刮刀一百二十把鏟刀
二十一把王喜打造裁刀四十三把馬世超又私
出重價令王喜打造矛子四十一把嗣因密世忠
之父聞知不令其子出口密世忠抱怨馬世超所
製鐵器無處銷售馬世超聲言運往伏羌可以賺
錢因密世忠必須現錢馬世超隨給錢四千文取
去刮刀五十九把同密世忠送至密尚德家密世
忠見密尚德家有羊皮包裹矛頭私向馬世超查
問馬世超始將與密尚德潛謀從逆緣由告知密
世忠懼怕即欲首告又恐打成刮刀等物入官頋
惜資本隠忍不言經鐵匠王喜之叔王增良查知
于四月初六日赴州首告前任知州王彛憲拘集
人証審訊鐵匠牛花李開業李迎章供認打造刮
刀鏟刀王喜供認打造裁刀矛子並于密世忠家
起獲刮刀六十一把鏟刀二十一把裁刀四十三
把維時密尚德聞王增良首告之信先遣伊子密
賴尺嗎將所藏刀矛運往伏羌馬騰鸞家藏匿馬
世超知矛子業已運開堅不承認密世忠亦不將
知有矛子實情供出該州刑訊二日未得確供令
衙役毛世德馬永泰將馬世超管押詎馬世超畏
罪于初八日乘間自縊身死該州騐明即于四月
初九日具文通報十六日文投省署其時田五業
經糾衆起事前督(臣)李侍堯已往鹽茶一帶查拿
係原任布政使馮光熊代拆代行隨即批令嚴切
究訊矛子下落該州王彛憲旋于二十六日卸事
並調往軍營辦理糧運至五月十一日鄊約吳耀
先據回民馬漢珍馬世榮告知以密尚德勾通馬
騰鸞糾約伊等從賊之言赴州首告接任知州于
鍠將密尚德拿獲到案隨接按察使陳步瀛札諭
並慶陽府知府王彛憲關移軍營拏獲賊目馬玉
華究出賊營有密姓回民年約二十餘歲隨賊打
仗其父密阿渾現在秦州令密速查拏其時該州
已將密尚德拏獲監禁關移伏羌查拏馬騰鸞詎
馬騰鸞已于五月十八日因勾通内應案内經伏
羌縣知縣楊芳燦率衆擒拿同馬稱驥等十餘名
稟明前督(臣)李侍堯批飭正法該州知州于鍠審
訊密尚德等錄供詳報(臣)又節次委員會訊總未
究出矛子實在下落兹(臣)嚴切根究並將起獲刮
刀等物逐一查騐惟鏟刀裁刀實係皮匠所用刮
刀與皮匠現用刮刀較長即與兵器無異嚴切鞫
問始據密尚德供認聽從馬騰鸞之言與馬世超
商謀打造軍器遣伊子運往伏羌並糾約馬漢珍
馬世榮從賊屬實密世忠亦將與密尚德家見有
矛頭等情供認不諱臣思密尚德遣伊子密賴尺
嗎將刀矛運往伏羌係如何運往密賴尺嗎既在
馬騰鸞家藏匿則伏羌拿獲馬騰鸞時何以無密
賴尺嗎蹤跡及矛子下落而伏羌軍營拏獲賊犯
馬玉華供稱賊營内有密姓回民約二十餘歲其
父密阿渾現在秦州等因是密賴尺嗎已將矛子
運往賊營從賊打仗伊父密尚德斷無不知其與
張文慶田五李可魁等必有預先往來勾結之事
至密世忠先與馬世超夥同打造刮刀等物後見
密尚德家蔵有矛頭詢知謀逆緣由並不首告到
官又不將知有矛子實情供明始終狡飾顯係通
同謀逆其所供被馬世超哄騙欲打造刮刀等物
出口販賣並未知謀逆情節殊難凴信層層究詰
據密尚德供刀矛運往伏羌係自已買驢䭾載暗
令兒子密賴尺嗎運往馬騰鸞家蔵匿至拿獲馬
騰鸞之時何以無兒子蹤跡或是馬騰鸞遣往别
處約人或係兒子潜赴賊營均未可定我已
被馬漢珍等告發收禁實不知我兒子在何處
從賊打仗至從前糾約我的原是馬騰鸞他說是
馬中驥馬元驥馬稱驥轉令糾約其馬中驥等如
何與張文慶李可魁等勾通我的住處離鹽茶通
渭遥遠又未親至伏羌並不知道他們原謀詳悉
亦無預先往來勾結情事如果我與張文慶等認
識則賊近秦州自應潛赴約會何肯坐在家中静
候查拏等因又據密世忠供我從前打造刮刀等
物實被馬世超哄騙後來看見矛子詢知謀逆情
由彼時即欲出首因打造刮刀等物費去大錢十
六千文俱是四處借來的一經首告就要入官沒
有本錢還人所以隠忍不言若與密尚德馬世超
通同謀逆則一聞告發自必心虚應將刮刀等物
隠藏别處何以一經查拏即時起獲這就是我並
未通同謀逆真情至到官不肯供明原知道知情
不首要問重罪但馬世超既不承認落得推托不
知後來拏獲密尚德已經追出矛子下落知道不
能掩飾纔據實供認等語臣復思密尚德等打造
軍器潛謀從逆秦州必另有羽黨鐵匠王喜牛花
李迎章李開業既各打造刀矛亦必有商同謀逆
情事再三駁詰據密尚德供打造刀矛實係聽從
伏羌馬騰鸞糾約後聞賊人漸至秦州地方纔向
馬漢珍馬世榮言及即被首告實無另有黨羽據
鐵匠牛花李迎章李開業同供實因馬世超所打
鏟刀裁刀均係皮匠所用刮刀雖與本地所用尋
常刮刀較長但信為口外刮皮所用寔不知即係兵
器䒭語(臣)即弔取蘭州城内皮匠舖中所用刮刀比騐
僅短數寸式樣尚屬相仿王喜供稱原知矛子犯
禁貪圖多得工價即為打造該犯等均係漢民並
無同謀從逆情事加以刑鞫矢口不移似無遁飾
(臣)又思打造矛子必非一人所能必另有夥黨嚴
訊王喜堅供實係一人打造並令當面試騐該犯
以一手扯拽風箱一手鉗鐵入火俟燒紅即停煽
用錘打造頃刻打成矛頭一把甚屬便捷其為該
犯一人打造似無疑義查密尚德聽馬騰鸞之言
商同馬世超私製軍器又糾約馬漢珍馬世榮隨
賊罪大惡極鐵匠王喜明知矛子係犯禁之物貪
圖工價膽敢為逆賊打造即係逆黨密世忠打造
刮刀雖被馬世超哄騙但明知密尚德家藏有矛
頭隠忍不首即係知情故縦應將密尚德王喜密
世忠三犯即行正法馬世超之子馬朋雖不知謀
逆情事律應緣坐應一併正法馬世超雖經自縊
仍飭戮屍牛花李迎章李開業打造刮刀雖非軍
軍可比但不查明來歷輙為回民混行打造亦屬
可惡應將牛花李迎章李開業發往伊犁給種地
兵丁為奴衙役毛世德馬永泰看守馬世超雖訊
無凌逼致死情事但不嚴行看守致令自盡應照
失于檢點致囚自盡律杖六十枷號一個月革役
折責發落王喜之父王增福兩目失明不知其子
打造矛子應免置議王增良查知伊胞姪王喜打
造矛子並不徇隠即行到官呈首尚屬可嘉(臣)已
酌量奬賞回民馬漢珍馬世榮一聞密尚德糾約
之言即告知鄊約出首尚屬畏法應即省釋並量
加奬賞起獲刮刀鏟刀裁刀應行銷燬矛子已經
運往伏羌賊營無從查起密尚德之子密賴尺嗎
於賊供内審出隨賊打仗是否被官兵殱戮尚無
確實証據(臣)已飭各屬實力巖緝獲日另結仍飭
該州查明密尚德馬世超應行緣坐家屬照例辦
理至前任秦州知州現任慶陽府知府王彛憲于
王增良首告回民打造矛刀重案雖經審訊詳報
並于軍營訊出賊供後即飛移查拏要犯密尚德
尚非意存諱匿但于此等重案不即將要犯馬世
超收禁致令乘間自縊又不能審出實情實屬昏
庸疎玩僅予革職不足蔽辜相應請
旨將王彛憲革職發往新疆效力贖罪以為玩視重案
者戒奏入
諭該部知之
上义命軍機大臣傳諭福康安曰據福康安奏秦州回
民密尚德䒭潛謀從逆私製矛刀運往伏羌一案有
刮刀與本地尋常刮刀較長信為口外刮刀所用䒭
語口外蒙古番衆原賴牲畜度日在在皆以熟皮售
販從未聞有向内地專買刮刀之事而甘省向來因
循不加稽查以致民間藉口混行製造逆賊遂從此
影射私製軍器不可不嚴行防範着傳諭福康安飭
屬嚴行查禁如有先經打造者不准出口仍嚴飭地
方官出示曉諭舖戶亦不得私行賣給蒙古番回人
等如敢違例打造售賣即照私行打造軍器按律辦
理
同日福康安又奏言竊(臣)前奉
諭旨田五私造器械起事及賊人等修堡挖窑係何人
任内之事即將貽悮之專管地方文武各官參奏拏
交刑部治罪欽此前經(臣)會同大學士公(臣)阿桂查
明道府同知等官參奏革職拿問交刑部治罪並
聲明所有專管兼轄武職員弁俟查明另摺參奏
兹據固原提督哈當哈咨稱查得逆回于乾隆四
十六年三月及四十七年八月兩次修堡失察之
專汛官係鞏昌營把總葉虎兼轄官前次係署遊
擊秦州營都司魁元業經病故後俱係現任鞏昌
遊擊汪啟至失察田五起事之小山海城地方專
汛官係西安州營千總薩繼勲兼轄官係署西安
州營都司固原城守營守備王宏毅等因前來相
應參奏請
旨將汪啟王宏毅薩繼勲葉虎革職拿問解交刑部治
罪再查遊擊汪啟前曾出兵金川蒙
恩賞戴花翎四十二年𠞰捕撤拉爾逆回節次打仗受
傷調補鞏昌營遊擊此次在軍營帶兵打仗甚屬
奮勇出力並經受傷前于保奏軍營出衆奮勇案
内奉
旨遇缺陞用其功過兩不相掩謹據實奏明恭候
欽定奏入
上諭曰革職遊擊汪啟俟到京時交兵部帶領引見該
部知道
福康安又奏言據靖遠伏羌等縣解到從賊逆犯
馬二娃子等六名又緣坐犯屬馬其奉等三十八
名(臣)逐一提犯嚴加鞫訊馬二娃子係縻子灘回
人本年四月賊匪滋擾裴家堡該犯手執鎗矛為
賊巡更迨經捕𠞰隨赴鷹窩石蔵匿後至白楊嶺
隨同抗拒官兵潛蔵被獲馬保寅被賊裹去隨從
搶掠馬萬倉于攻擾伏羌時為賊看守帳房閻鰲
于馬營為賊巡營被獲到案又復捏詞狡供俱屬
罪大惡極未便稽誅又同寳係静寧州衙役馬天
長係静寧州馬夫五月間該州差令持告示諭帖
前往底店曉示回民該犯等被賊逼脅或為喂馬
或為看守帳房迨賊匪被官兵𠞰殺後始行逃回
該犯等係在官人役被逼從逆亦難輕縦又緣坐
回犯馬其奉䒭三十八名或父兄從逆或子弟附
賊法無可貸均應概子駢誅(臣)于審明後即派委
按察使汪新臣摽中軍副將王彙監示行刑按名
正法以彰
國憲又現據伏羌縣知縣楊芳燦稟稱有賢家溝回
民馬希成馬重成綁縳從賊逃回之馬希中到縣
訊據供稱于賊匪滋擾伏羌時該犯隨從攻城打
仗直至王千戶嶺被官兵圍困始行逃匿後假充
漢人在秦州寧遠䒭處代人收割田禾潛回被獲
䒭因除飭該縣迅速妥解俟解到後即行審辦外
至回民馬希成馬重成與馬希中係同族兄弟于
該犯從賊逃回即行綁縳送官甚屬畏法(臣)已飭
該縣各賞銀二十兩以示奬勵並飭各該州縣再
行選派幹役搜挐餘匪務期盡數就獲毋致一名
漏網再四友供出之靈州阿渾王成仁(臣)節經研
訊該犯本係新教阿渾于四十六年當官具呈改
從舊教本年賊匪起事後即經按察使提至省城
監禁實無從賊情事兹該犯已于司監病斃應毋
庸議奏入
上諭部知之
福康安又奏言查五月二十五日逆回攻擾静寧
州驛路梗阻所有五岱等在伏羌縣拜發奏摺係
涇陽驛差人探路步行前經奉
旨令(臣)查明傳送之人優加奬賞隨即行查去後嗣于
七月初一日據陞任按察使陳步瀛詳稱五月二
十五日賊匪圍攻静寧州大路梗塞是日午刻有
護軍統領五岱等在伏羌縣拜發奏事夾板一副
逓至該州城内涇陽驛署知州凃躍龍即選守城
武生厚世昌從北城縋下帮同馬夫王自周探山
步行逓送前途訖等因(臣)當即宣示
恩旨將武生厚世昌給與行營外委委牌其馬夫王自
周賞給銀二十兩以示鼓勵奏入報
聞
十一月二十八日己夘福康安奏言竊(臣)前議
奏甘省酌添營汛分設官兵一案欽奉
諭旨以該處地方遼闊究未足以資巡防而壯聲勢令
于該省裁移抽撥之外再准其添設額兵三千名䒭
因欽此仰見我
皇上厪念巖疆營制務期益壮聲威為億萬載敉寧之
計(臣)欽遵
訓示通盤籌畫惟在因地制宜俾添一兵即收一兵之
實用庶勁旅星羅疆圉更資捍衛伏查甘省係西
陲要地所設兩提五鎮額兵較他省為多向来重
兵所聚大半在河西不但提督總兵副將駐剳之
處兵數充餘即在各州縣均有兵數百名至百名
不䒭已敷守防無煩再議增添其河東地方惟固
原因沿邊要地上屇添兵案内議將西安提督移
駐添設五營加以城守一營統計額兵三千有餘
已成重鎮至河州控扼番回尤關緊要雖改協為
鎮而親標止有兩營額兵不及二千似猶单弱其
自蘭州以東直至涇州千里而遥均居腹地不免
汛少兵单又省城東北自靖遠鹽茶以至固原所
屬之黑城數百里之内以及省城東南鞏昌秦州
所屬一帶亦因地異衝途稍為奥僻是以設兵較
少亦且墩戍稀疎(臣)前于善後事宜案内議請于
馬營監添設一營六盤山添兵一汛復于平凉隆
德静寧莊浪䒭處添設防兵並于蘭州至涇州大
路暨從固原靖遠鹽茶迤至省城各處密安墩汛
計需官弁二十三員兵一千三百四十名即在陜
甘各標營内酌量抽撥官則于簡僻營分裁移兵
則于兵多營分畸零數内裁改在新添之處既可
資防守而壮聲威而在抽撥之營不過裁兵數名
至十數名不䒭於通局並無妨碍乃蒙
皇上軫念邊防有加靡已令于裁移抽撥之外准其再
添兵三千名自當仰體
聖懷妥協籌議(臣)查河州原設二營尚未足以壮聲勢
今擬增設城守一營添都司一員千總二員把總
外委各四員兵四百名共新舊兵二千三百二十
名均勻派三營自可無虞单弱至通渭隆德前議
添設之兵計存城不過三四十名誠如
聖諭該處地方遼闊不敷巡防今擬于隆德縣添足兵
一百五十名通渭縣添足兵一百名又静寧州一
處係在蘭州涇州適中扼要之地西接會寧東連
隆德南控通渭之馬營石峯地方北與鹽茶境内
接壤四達之區實為緊要今擬設立副將營制于
前議設一百五十名之外添設三百五十名共
五百名並添設左右二軍守備將左軍駐隆德右
軍駐會寧以成犄角之勢至静寧所添副將查有
慶陽協原設副將一員當設協之初係相沿舊制
因慶陽在北路沿邊是以駐劄大員俾資彈壓今
中外一家北邊蒙古均係
聖朝(臣)僕且慶陽西接寧夏東接延榆均有總兵駐劄
聲息相通似可無須副將營制擬即令該副將帶同
中軍都司移駐静寧以省添設仍于慶陽改設參
將一員中軍守備一員管領原有弁兵以符營制
又涇州為入甘門戶秦州系南路扼要之區今擬
于涇州添設都司酌增弁目並添兵九十五名合
之舊設兵一百零五名共足二百名秦州再添兵
一百七十九名合之舊設兵二百二十一名共存
城兵四百名其該州所屬之秦安縣舊有兵三十
名今擬添兵七十名共足一百名並添設千總管
領巡防又馬營監底店石峯堡均屬要地前于馬
營監已議設兵五百名足敷防守今擬于石峯堡
安設一汛撥安弁目添駐兵一百名再于底店議
設弁目安兵一百名立營分汛以資弹壓地方聯
絡聲勢义安定會寧均係衝途要地安定舊有把
總一員兵一百名今議再添兵五十名共足一百
五十名即于此内撥安墩汛其會寧舊有把總一
員所管兵止三十名今亦擬添足一百五十名又
鹽茶同知駐劄之海城前議于附近之西安州營
撥千總一員帶兵三十名防守今兵數既有敷餘
擬于該處專設千總一員即以西安州營之千總
移駐添設兵一百五十名其前議撥防之兵三十
名仍撥還西安州則兩處均為有益其他如金縣
伏羌西和寧遠漳縣莊浪華亭靈臺鎮原崇信徽
縣成縣禮縣清水兩當等十五處舊有之兵多不
過五十名少者二三十名至十五名十名不等均
屬短少今議于伏羌金縣莊浪各添足兵一百名
其餘各縣均添足五十名再如瓦亭驛馬家堡黑
城白水鎮安國鎮李旺堡孟家墩唐家川等處或
在大道衝途或係僻處要區今擬酌添新設兵目
五十名至一百五十名並酌添弁目管領因地制
宜均資彈壓再臣前議添兵一千三百四十名即
將陜甘各營兵丁零數抽撥此内有河州秦州鞏
昌階州洮州岷州舊洮文縣成縣等營抽撥兵共
一百二名兹蒙
皇上于抽撥之外當添三千名兵數儘屬寬餘(臣)復查
河州等處均屬緊要之地且現在秦州河州暨鞏
昌所屬地方内即有議添之兵似未便于前項各
營内抽裁擬請仍還原數停止抽撥其所缺兵丁
即在新添兵内撥補計此案添官弁五十九員除
裁移副將一員都司一員千總一員外實添設參
將一員都司二員守備三員千總十一員把總十
一員經制外委二十八名其額外外委即在兵數
之内又統計前議抽撥此次加添兵數共有四千
二百三十餘名得此數千勁旅增入額兵較少之
各營縣則自省城東路以至涇州北路静遠鹽茶
以迄固原暨南路河鞏秦階一帶營伍充實墩戍
聯絡計通省河東河西地方處處有兵星羅碁布
藉資捍衛邊陲可保金湯永固矣除將酌添官弁
分設兵丁管轄營制咨部外仍另繕清单並繪圖
貼說恭呈
御覽俟
命下之日即行召募壮健兵丁充伍但係新募之兵技
藝未嫻全賴將弁管教訓練除舊制各營員弁本
係熟手飭令用心教習其新設營汛弁目亦俱生
手自應即在附近標營内選擇熟練之員調補以
資訓練奏入
上諭原議大臣議奏旋經議覆均應如所奏辦理
上從之
欽定石峯堡紀略卷十九
