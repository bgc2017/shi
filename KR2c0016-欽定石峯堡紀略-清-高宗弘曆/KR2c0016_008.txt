定石峯堡紀略卷八
六月初四日丁亥傅玉永安奏言(臣)等在鹿鹿山
安營四面安設卡倫防護二十四日黎明據報稱
東南山梁有數百馬步賊匪(臣)即整兵截禦賊人
來路臨近施放鳥鎗殺傷甚衆賊即奔敗(臣)等帶
領官兵追擊攀越兩山賊皆竄入山溝之内計殺
賊四五十名生擒二名嚴加審訊據供新教為首
賊張阿渾帶領數百人前往伏羌等處搶掠又有
不知姓名頭人領衆數百往搶静寧地方現在又
有新教頭人馬壯馬良茂馬良貴等領千餘男婦
在石峯堡藏匿等語訊供後即行正法(臣)傅玉遵
奉
諭旨即回西安防守省城奏入
上命軍機大臣傳諭阿桂福康安曰賊人屯聚石峯堡
復分遣黨羽至隆德縣之潘隴山静寧州之翠屏山
扎營聚衆搶劫地方寔為可惡是静寧隆德等處現
有賊匪滋擾福康安此時諒已早到隆德若不將該
處賊匪𠞰除淨盡即行前進不但途次或有梗塞且
恐賊人奸計故讓欽差經過後又潜分賊衆繞出以
躡其後最宜留心防範福康安一入甘境必先抵隆
德潘隴山係在隆德城外昨已有旨諭知福康安策
卜坦所帶延綏兵丁一千名可以先行應用又莽古
賚現已帶寧夏滿兵一千名到彼福康安與海蘭察
等竟宜先趁此兵力將潘隴山賊匪𠞰殺淨盡再至
静寧州𠞰殺翠屏山之賊俟此兩處賊匪辦竣後再
往石峯堡設法進𠞰圍堵賊匪家口既俱藏匿石峯
是該處竟係賊人巢穴而鹿鹿山及搶伏羌之賊現
有五岱傅玉等兩處牽掣其勢賊自不暇回顧倘鹿
鹿山與搶伏羌之賊並潘隴山翠屏山各處賊匪俱
被官兵殺敗竄回石峯堡則傅玉五岱等帶兵由西
南兩路進𠞰福康安帶兵由東面會合𠞰捕阿桂又
帶京兵續至官兵雲集聲勢壯盛賊匪更如釡底游
魂殱擒自易為力總之福康安𠞰辦賊匪必由隆德
以次進𠞰務須肅清後路雖潘隴山翠屏山賊已𠞰
淨仍宜委派幹練將弁帶兵殿後策應勿使石峯堡
之賊得從閒道繞出官軍之後方為周妥至石峯堡
地勢險隘前據賊匪供稱想把官兵誘入以便裏外
夾攻業經屢次諭知福康安等務宜倍加小心籌畫
萬全勿墮其計福康安到彼察看形勢倘該處現到
之兵不敷調遣或賊人衆多一時未能𠞰捕淨盡必
須京兵到齊再行會辦不妨於静寧州城池寬大之
處暫為駐劄俟阿桂到彼合力進𠞰亦無不可若福
康安酌量兵力足以辦賊即不必拘泥等候也再傅
玉奏拏獲活賊二名訊據供稱石峯堡現有馬壯馬
良茂馬良貴三人俱係阿渾其搶伏羌之賊係張阿
渾為首又有不知姓名之阿渾往静寧等處滋擾等
語賊營内有如許阿渾又立有旗幟器械馬匹齊備
況前經傅玉等訊出賊人上年五月預修城堡並糾
約各處賊回訂期起事各情節是其蓄謀已有二三
年之久並非朝夕所能辦之事今賊人逆謀早經顯
露百姓皆知而李侍堯及地方文武豈竟毫無聞見
著再傳諭阿桂等務將李侍堯貽誤欺飾及賊人逆
謀究竟起于何時等情節據實查參毋得稍存迴護
至莽古賚身為將軍既帶兵前至隆德該處現有賊
匪滋擾伊即當相機𠞰捕何得復稱俟與李侍堯商
辦莽古賚年邁無能于此可見著傳旨嚴行申飭看
來該將軍在彼不能得力反多屬官一層觀望旺沁
班巴爾係寧夏副都統伊現帶阿拉善蒙古兵赴彼
協𠞰莽古賚俟旺沁班巴爾到時即將所帶寧夏滿
兵交伊帶領速回寧夏鎮守
初五日戊子福康安奏言(臣)於二十七日行抵西
安是日未刻遞過李侍堯二十四日伏羌所發摺
報粘單内開賊已于二十五日攻圍静寧州燒燬
關廂佔據城外翠屏山將大路截斷此摺係跴探
小路步行送出等語(臣)復將賊匪情形詳悉面詢
撫(臣)畢沅據稱節次接到甘省備弁禀報並道路
傳聞賊匪欲滋擾伏羌秦州隴州等處静寧隆德
亦有回匪聚集道路梗塞等因(臣)思賊勢蔓延竟
敢如此猖獗實堪髮指必須厚集多兵迅速撲捕
而此時最為吃緊者尤在救援静寧州將該處賊
匪𠞰滅淨盡肅清後路以通文報但(臣)現在所帶
僅止西安滿兵二百名並調到山西蒲州協兵二
百名為數無多不足以資攻𠞰之用而陜省各營
官兵大半為甘省調去無可派撥(臣)現已飛催延
綏鎮總兵策卜坦寧夏副都統旺沁班巴爾各帶
所調一千名迅速前來平涼會齊(臣)到彼即相度
機宜先將静寧隆德兩處賊匪𠞰捕淨盡撥兵駐
守即赴伏羌等處會合各路官兵四面圍𠞰務期
迅速蕆事仰慰
聖懷惟查汧隴一帶前經撫(臣)畢沅奏調延綏興漢兩
鎮前往防禦之兵二千名俱經甘省調去是以另
派軍標兵五百名交敷倫泰帶領前往預備堵截
嗣因兵力單弱賊鋒漸近又兩次續派兵八百名
興漢鎮兵五百名各路存營兵二百名在該處各
隘口協力防𠞰此時現有防兵二千名即日可陸
續到齊但鳳翔隴州汧陽麟遊四處皆與甘省犬
牙相錯綿延三百餘里隘口一十七處分投調撥
兵力尚單而甘省各處重兵皆在西北兩面攻𠞰
賊勢遂漸逼陜疆相距不過一百數十里及二百
里萬一賊人竄入所關匪細臣已於途次先調太
原鎮兵八百名即令總兵福敏泰帶領迅速赴陜
駐劄汧隴適中之處以資防守該處道里遼遠隘
口甚多恐敷倫泰福敏泰二人照料難周酌派
乾清門侍衞永德火器營參領富保前往協同堵截
以免疎虞又平涼隆德為甘省扼要之地且係進
兵後路為文報所必經而鞏昌一帶山徑叢雜回
匪亦多逆回由静寧伏羌竄入最難防禦若僅于
要隘處所零星派兵堵截恐于事無濟必得重兵
駐劄以壯聲援(臣)擬於續調川北鎮兵二千内鞏
昌駐兵一千平涼駐兵一千併于撫(臣)畢沅調取
太原鎮兵二千内酌派五百名駐守隆德之六盤
山三百名駐守長武其餘留駐省城防守以備調
遣如此佈置則東南之汧隴鞏昌既有重兵駐劄
而平涼隆德通陜要路亦厚集兵力其伏羌通渭
等處現有五岱等會𠞰官兵前後策應聲勢聯絡
賊匪自無由四竄于𠞰捕機宜實為得力至潼關
遠在西安省城之東誠如
聖諭賊匪斷無不畏官軍迎截𠞰殺逕至潼關之理但
該處究係重鎮所有潼關協官兵業經剛塔調去
三百名現在存營兵僅止百十餘名究為單弱應
于所調太原鎮兵入陜時酌留二百名以資彈壓
總之此次逆回專事搶掠忽聚忽散本無庸重煩
兵力惟其鬼蜮伎倆不肯死守一處如蘇四十三
之束手待斃且係内地回民於山僻小徑狹隘要
口皆所熟悉是以屢次翻山而遁皆由剛塔等徒
事尾追不思四面安排堵截去路以致乘虚竄逸
到處煽誘勾結蔓延若此剛塔實不能辭疎縱之
罪而李侍堯則竟張皇失措一味怯懦漫無主見
況該處所調各路官兵約有萬餘何至與賊相持
一籌莫展殊不可解(臣)到甘後自當查明據寔嚴
參斷不敢稍存瞻顧至現在賊匪情形以(臣)詢之
畢沅及詳閱各路奏報約略共有五處蜂屯蟻聚
出沒無常又陜甘交界跬步皆山處處可以竄逸
勾結抄截後路而官兵屢次與賊打仗不無損傷
兵氣日餒不能振作賊匪得以益肆披猖是以此
時不得不通盤籌畫將各處隘口堵截官兵四面
合圍自無難剋日殱除至現在調遣各路官兵所
需口糧馬匹以及軍火器械均關緊要(臣)已面囑
畢沅妥為迅速籌備源源接濟并於陜省攜帶劈
山砲前往以備轟擊賊營之用其經過甘省村庄
有被賊擾害者即宣示
恩旨加意撫輯俾免失所併於陜省藩庫先備帶銀兩
與撫(臣)會商揀派丞倅數員帶往專司撫䘏之事
(臣)現已出示剴切曉諭回民令其各安本業毋為
賊匪煽誘即被誘入夥回民内能有將賊匪斬首
擒獻者亦准予自新免其死罪現令甘省各屬遍
行粘貼以期解散賊黨奏入
上命軍機大臣傳諭阿桂福康安曰據福康安奏稱現
在緊要關鍵先當救援静寧等處肅清後路正與朕
節次所降諭旨相合其餘所奏堵截賊人後路以及
曉諭回人之處所辦甚好是福康安於𠞰辦賊匪機
宜大端已得朕覽奏為之稍慰惟所稱先將静寧隆
德兩處賊匪𠞰盡撥兵駐守即赴伏羌等處會𠞰一
節尚未為周妥静寧等處賊匪辦竣後尚有石峯堡
為賊人巢穴必須𠞰滅淨盡福康安再往伏羌方可
後路無虞況伏羌鹿鹿山現有傅玉五岱等在彼牽
掣賊人自無暇迴顧已屢有旨諭知福康安當以次
進𠞰自必遵照妥辦計福康安此時早抵平涼該處
離隆德静寧不遠就近遣人常川偵探更可得悉賊
營實在情形相機妥辦静寧等處賊匪諒無難速就
撲滅又料福康安與海蘭察帶領巴圖魯侍衞等前
往督辦聲勢壯盛又有阿桂帶領京兵續至恐賊人
聞風膽落不敢與官軍抗拒紛紛竄回石峯堡而傅
玉五岱等駐劄鹿鹿山伏羌二處萬一賊人鋌而走
險乘勢兩面夾攻傅玉五岱等前後兼顧殊覺費力
深為可慮福康安此時仍宜沿途偵探賊情並先札
知傅玉五岱等令其預為留心防範後路最為緊要
(臣)等謹案逆回以底店為門戶以石峯堡為窟
穴賊衆負嵎抗拒蜂屯蟻聚在石峯堡為尤多
大軍辦竣静寧隆德之後自以直擣賊巢為要
我
皇上於福康安奏請先𠞰静寧隆德兩處即赴伏羌會
𠞰一節
諭令先將石峯堡賊巢𠞰除淨盡再往伏羌方可無虞
後路
聖明指示洞徹幾先在事諸臣禀遵
睿略由底店而及石峯堡以次掃平勢如破竹皆由賊
匪巢穴已得逃竄無路是以不煩追逐駢首就
縛盡數殱除也
同日福康安又奏言現在京兵已分起起程並調
遣各路官兵赴甘進𠞰所有糧務一切關係緊要
且將來查辦善後事宜均須熟諳幹練之員照料
辦理懇照上届之例於
京察一等記名人員内酌派數員令其速赴甘省差
遣委用再平涼府係入甘門戶且為進兵後路現
擬駐劄重兵必得專員彈壓而陜省無可派委之
人查尚安蒙
恩以四品銜派赴土魯番辦事業經起程將次可到(臣)
已飛札催其速即到陜令在平涼駐守俟事竣後
再赴新疆辦事奏入
上諭内閣曰現在甘省𠞰捕逆回一切軍糧臺站需人
辦理著于各部院京察一等記名應用道府人員内
派出給事中李殿圖郎中法海員外郎舒弼札克桑
阿舒永阿主事陳科鋗崇文馳驛前往甘肅交阿桂
福康安差遣委用遇有相當缺出酌量題補並著即
日起程不必來熱河請訓
初六日己丑阿桂奏言(臣)于途次接奉
上諭調派河東川北兵各二千名交福敏泰富禄就近
帶領赴陜防守併傳諭復興再挑選健銳火器營兵
一千名分起帶領前往(臣)查逆回于通渭一帶既負
嵎抗守復潜出滋擾或乘閒遁入陜西亦未可定
伏思甘肅涇州地方與陜西接壤山勢連延為陜
甘門戶自應駐兵防守(臣)已飛札行知太原鎮總
兵福敏泰即帶領河東兵二千名前赴涇州駐劄
堵禦如有更調之處臨時度量情形另行檄遵其
此項兵丁到甘駐守時應需口糧一切恐甘省力
有不敷(臣)已飛札畢沅即就近由陜省預備供支
至川北赴甘兵丁若由白馬關一路行走可以直
至鞏昌且道路亦較捷近但現在逆回滋事雖附
近鞏昌且賊蹤無定或又有無須徑赴鞏昌之處
(臣)此時無從懸揣已飛札福康安就近酌量情形
川兵或應由白馬關一路直達鞏昌或應由棧道
行走經寶雞鳳翔一帶繞至賊人後路之秦州酌
定後即飛劄富禄令其遵照遄行再甘省地方素
稱貧瘠此時派調各路大兵雲集境内軍需一切
未必能辦理裕如現在京兵由陜入甘所有安設
車馬按站遞進及兵丁等騎赴軍營之馬併鍋帳
口糧等項均關緊要恐甘省此時無暇接應(臣)擬
將京兵所需一切供支亦于陜省代為籌辦以分
甘省之力(臣)亦飛札畢沅令其妥協經理勿致臨
時有悞此次調派官兵聲勢已盛臣到彼後惟有
悉心努力迅期掃滅賊氛以仰慰
聖懷
同日畢沅奏言接准兵部咨開京兵一千名分為
四起行走大學士公阿桂定於本月二十四日帶
領頭起官兵由京起程(臣)當即與布政使圖薩布
按察使王昶公同酌議除供支一切事宜按照舊
定章程妥為辦理外其車馬一項陜省雖尚易辦
而自邠乾以西地方貧瘠民閒多用牛車罕畜騾
馬至甘省之静寧隆德等處賊匪四出滋擾若仍
用車馬按站倒換未免雇備維艱必須通融籌辦
方得軍行無阻除帶兵官員及跟役人等為數無
多各驛馬匹車輛足敷應用應請照例供支外其
京兵沿途乘坐向例每名給馬一匹每六名給行
李車一輛此次自應另為變通從前金川用兵(臣)
曾僱備長騾供送京兵由雲棧直達成都分起行
走並無貽悞四十六年有京兵進𠞰撒拉爾逆回
之信亦經(臣)議改騾頭供送
奏准預備在案此次京兵赴甘自華陰直達軍營計
程不過千里京兵止能日行一大站應請仍照前
議備辦現已飛飭各屬雇就脚騾一俟京兵入華
隂首站每兵改給長騾一頭共湏騾一千頭其䭾
載軍裝等項亦請改車用騾緣騾頭負重致遠最
為得力而甘省現在各路軍營多係山坡小徑車
輛不通惟騾頭行走較為便捷查三十八年備供
赴川京兵每兵二名給與䭾騾一頭今照此雇備
共騾五百頭此外再備餘騾二百頭如稍有疲乏
即行更換以利遄行通共用騾一千七百頭俱向
脚戶雇覓查陜省舊例棧外每頭每百里給脚價
二錢六分現值軍興之際草料等項市價稍昂兼
以剋期前進而迤西一帶山路頗多應請照金川
例給銀三錢則脚戶不至賠累各騾頭多赶赴前
來自可不虞缺乏至京兵所帶跟役亦即照金川
舊例每名按站折給銀一錢令其步行前往如此
辦理既不致擾累民閒而軍行亦無阻滯自可剋
日前抵賊巢以資會𠞰于軍務實有禆益
畢沅又奏言查鳳翔隴州汧陽麟遊四州縣皆與
甘省犬牙相錯山深徑僻處處可通雖經撥有防
禦兵二千名尚覺兵力稍單現有(臣)福康安所調
太原鎮兵八百名已據該鎮福敏泰先行帶領來
陜即日可到西安應令前赴汧隴適中之地札營
屯守至現調各路官兵協同𠞰捕又
欽派大臣等帶領火器健銳二營勁旅前來所有需用
火藥最為緊要(臣)前准西安將軍傅玉等調取當
即在西安軍火局内先撥火藥一萬觔鉛丸二萬
觔火繩八萬丈立刻委員解赴涇州撥兵護送前
去但鎗砲為行軍利器火藥等項須及早寬為預
備西安局内存貯僅七萬有餘雖赶緊製造尚恐
緩不濟急因飛咨山西河南將現貯火藥各調撥
五萬觔委員迅解來陜收貯西安以便陸續轉解
軍營應用再平涼以西回匪沿途竄掠所有山西
山東河南等省解甘餉鞘若照常運往恐有失誤
(臣)與藩司商酌俟各餉鞘到西安時暫行截留藩
庫其各該處尚未起運者咨令暫停有已解在途
者行令即於所到州縣截留統俟𠞰滅逆回事竣
再行解甘均奏入
上命軍機大臣傳諭阿桂福康安曰據阿桂奏京兵所
需一切供支即於陜省代為籌辦以分甘省之力自
應如此辦理本日據畢沅奏稱京兵車馬一項按站
倒換未免雇備維艱已飛飭各屬雇就長騾應用等
語是甘省過兵事宜業經畢沅妥為預備自可迅速
前進至所稱各省解甘餉鞘若照常運往恐有疎虞
俟到西安時截留藩庫所辦甚是餉鞘乃陸續支發
之項非比軍中火藥等項急于應用況甘肅藩庫現
在尚有四百餘萬足敷給發此項餉鞘自應暫留陜
省俟隆德静寧一帶勦除賊匪淨盡再行運往未為
遲也
同日五岱李侍堯剛塔俞金鰲圖桑阿阿爾薩朗
奏言(臣)等於二十二三等日在伏羌擊𠞰賊匪殱
斃頭目三人連夜派兵逼近關廂放鎗使之竟夜
不寧所有關廂樹林内之賊均即竄上山梁(臣)等
即派兵於關廂樹林内及所據民房並沿山溝内
搜捕拏獲活賊二十九名帶傷賊七名婦女幼孩
二百餘名隨令守城出力之老教鄉約白中偉等
逐一辨認此内實係避賊良民眷屬共三十九口
即行釋放其餘均係賊回家口即行正法訖又因
城内止有民夫恐賊人乘間復來滋擾當即派兵
三百名入城防守復恐賊人既退上山梁復欲翻
山而遁隨派遊擊汪啓懷塔哈帶馬兵四百名乘
勢繞上山梁攻搶賊營賊即棄營往南竄去官兵
壓下將至管子鎮賊知官兵已近復遶道渡河仍
回北山豐社廟山梁上札營(臣)等即派遊擊皂王
保伯泰等帶兵六百名又派都司舒寧阿帶楊土
司兵一千名從北山梁迎往截𠞰並可遏其前往
石峯堡之路(臣)等將現在所有之兵全行帶領由
中路前往追捕適漢興鎮(臣)三德具報帶兵一千
名於二十二日在清水縣起程前來(臣)等復催令
星程迎𠞰更可在秦州一帶攔截殱擒
李侍堯又奏言查平涼隆德静寧均係甘省衝衢
要路文報絡繹誠恐萬一疎虞自當預為籌畫擬
將奏摺文報改由軍臺馳遞較為穏妥但蘭州至
涼州向無軍臺(臣)現在飭撥(臣)標馬一百二十匹
安設十二臺直至涼州之大河驛接上邊路軍臺
約計道里遠近不甚懸殊仰懇
皇上飭部將由京所發文報亦暫改從軍臺轉遞不致
貽悞均奏入
上命軍機大臣傳諭阿桂福康安五岱曰此次五岱等
𠞰擊賊匪殱其頭目三人且慮賊翻山逃遁派兵繞
上山梁攻搶賊營較前稍有起色看來伊等因朕以
該處領兵大員不能辦賊特遣福康安前往督𠞰亦
知媿激且聞福康安將抵甘境有所倚仗精神俱略
加奮勉至賊經官兵追擊即棄營南竄自是向秦州
而去五岱等既已派兵前往若能與三德兩面合𠞰
痛加殱洗先肅清一路固屬甚好倘賊人仍竄入石
峯堡内該處地勢雖險亦不過如蘇四十三所據之
華林山官兵進攻時祗須加意防範據其高處並於
左近尋跴路徑詢之誠實居民或即令為鄉導帶兵
尋逕繞上山頂建瓴而下勢如破竹賊人自無由兔
脱即使路徑險窄官兵實難前進然官兵既不能進
賊亦從何而出果能即其總路帶兵嚴密堵住則賊
人困守空山更可不勞窮追而盡數殱除也至伏羌
等處賊匪既有五岱等在彼𠞰辦牽掣賊勢福康安
尤可專心𠞰辦隆德等處之賊隆德現有莽古賚帶
到兵一千名静寧存有守城兵七百餘名而延綏兵
一千名阿拉善蒙古兵一千名自己陸續到彼福康
安又帶有山西陜西兵四百名是兵力己不為少福
康安與海蘭察及巴圖魯侍衞等竟宜趁此兵力先
將隆德潘隴山之賊𠞰滅淨盡再往静寧𠞰捕翠屏
山之賊俟此兩處賊匪洗盡然後赴石峯堡設法堵
𠞰但仍應步步留心並派委明幹將領帶兵殿後策
應此為最要又據李侍堯奏稱静寧一帶文報往來
恐為賊匪所阻現擬改由蘭州涼州安設軍臺接到
沿邊軍臺馳送等語此不過一時權宜之計俟福康
安將静寧隆德等處賊匪辦盡文報仍宜由舊路馳
遞較為捷近再據五岱等奏在伏羌城外拏獲賊匪
及婦女幼孩令守城出力之老教鄉約白中偉等逐
一辨認等語此等老教鄉約並不為賊人脅誘且助
官兵守城禦賊著福康安於𠞰捕石峯堡賊匪完竣
前往伏羌時查明該鄉約白中偉等如果實在出力
即應優加奬賞俾老教回民均知感奮
上又命軍機大臣傳諭阿桂福康安敷倫泰福敏泰曰
昨據福康安奏前次所調太原鎮兵二千名内已派
八百名令福敏泰帶領迅赴汧隴防守本日又據阿
桂奏劄知福敏泰帶領兵二千名前赴涇州駐劄堵
禦阿桂福康安先後行走未能見面會商是以調派
福敏泰之兵彼此互異但福康安現在帶兵前往隆
德一帶𠞰除賊匪涇州在隆德之東自無虞賊人至
彼滋擾竟可母庸留兵防守至潼關又在西安省城
之東離甘省更遠尤可不必留兵在彼惟汧隴為東
來入陜門戶山深逕僻處處可通且俱有回民居住
防範堵禦甚關緊要雖已諭令敷倫泰帶領軍標兵
五百名近復調興漢鎮兵並滿兵共一千三百名及
各路存營兵二百名在彼防堵但該處一帶隘口甚
多尚恐兵力稍單福敏泰竟應照畢沅所奏酌留兵
八百名同敷倫泰在汧隴一帶駐劄防範其餘兵丁
一千二百名均應派委將弁帶赴福康安軍營聽候
調遣差委其涇州潼關二處竟不必留兵以分軍勢
庶各路兵力皆歸實用更可易於蕆事
同日馮光熊奏言二十七日戌刻據平涼府知府
王立柱署静寧州知州凃躍龍禀報賊匪於五月
二十五日攻犯静寧州城經該府等督率兵丁民
夫施放鎗砲擲石防禦打傷賊人無數拿獲賊犯
馬子倉一名訊明正法賊匪退住城南三里之翠
屏山乞速撥兵接濟等語查該處係陜甘大路東
通平涼涇州西達會寧安定文報往來最關緊要
雖經督(臣)知會寧夏將軍及阿拉善等處官兵前
往𠞰捕但恐尚未到州查省城現有督(臣)撥調甘
提屬來蘭防守兵五百名(臣)已飛令遊擊五十一
守備哈三泰迅速帶兵前往策應惟是該處倘有
疎虞則東西間隔一切運供口糧草料恐有阻滯
查陜省邠州長武與甘省涇州平涼接壤現有
欽差大臣等帶兵前來必須陜省附近各處一體供支
(臣)飛禀督(臣)及陜西撫(臣)畢沅酌籌預辦俾免臨
時貽悞又東路需兵接應而省城防守之兵不敷
分撥(臣)現在飛調涼州西寧二鎮兵各五百名甘
提及永固協兵一千名肅州鎮兵一千名兼程來
蘭以備策應奏入報
聞
欽定石峯堡紀略卷八
