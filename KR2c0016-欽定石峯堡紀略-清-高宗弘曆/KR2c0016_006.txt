欽定石峯堡紀略卷六
五月二十三日丁丑阿桂奏言(臣)於五月二十四
日帶領侍衛章京並京兵一千名由京起程按日
分隊行走前往甘肅辦理𠞰捕逆回事宜(臣)查賊
匪煽聚新教勾通接應膽敢抗拒官兵戕害大員
攻城搶庫實為罪惡貫盈其黨夥雖多看其打仗
器械不過刀矛急則竄走乘勢劫掠前此各路徵
調之兵尚未齊集是以領兵將弁僅能在後尾追
不能繞道截殺圍堵未得迅就擒滅至石峯堡進
𠞰時明善追擊陣亡在已將賊擊敗之後因未悉
該處地形急於逐利而失利其攻破通渭縣城之
賊經該都司等帶兵前進所到官兵無多即行竄
出是其草竊伎倆斷不能久肆鴟張指日兵力厚
集四路堵擒即或再有回匪接應而
天兵迅掃無難刻期蕆事(臣)一到甘省當悉心竭力與
福康安等會同籌辦務期𠞰捕盡淨早一日完竣
即可早一日仰紓
聖懷奏入
上諭曰勉為之速將逆回𠞰滅以慰懸望
同日李侍堯奏言(臣)查現在馬營之賊與石峯堡
之賊互為聫絡提(臣)剛㙮俞金鼇暨將軍傅玉副
都統圖桑阿永安護軍統領五岱合兵追捕賊尚
負固相持(臣)已添調官兵擒𠞰惟是賊人勾合各
處新教聚集多賊四出滋擾恐難尅期撲滅(臣)於
出兵打仗又素未經練日來愈切焦憂反覆籌維
若再有蔓延愈難收拾是以(臣)前已耑摺仰懇
聖恩簡派久經行陣之大臣侍衛來甘會同辦理以冀
即為蕆事至賊人狡黠詭詐到處暗伏奸細勾引
新教匪徒除鹽茶靖遠挐獲之犯業經審訊辦理
昨(臣)前來安定復於道旁見一道士形跡可疑挐
獲盤詰隨加搜撿身帶矛傷三處嚴刑拷訊據供
名徐璠成即係賊營遣來勾結新教之賊又據該
犯供出現在安定之匪黨數人旋經挐獲似此鬼
蜮情形殊堪痛恨(臣)惟有嚴行訊究有無復往他
處勾結之犯密速搜挐欽遵
諭旨務期剷盡根株不留遺孽
同日畢沅敷倫泰奏言竊(臣)畢沅接據西安滿營
協領禪達禮稟稱西安副都統明善於五月十二
日在石峯堡𠞰賊受傷陣亡(臣)等聞信之下不勝
髮指逆回如此猖獗不法已極必須厚集多兵迅
速撲滅而甘省涇平以東兵力甚單不敷策應(臣)
正在籌辦間復接固原提(臣)剛㙮札開挐獲賊匪
吳金一名訊據供稱賊衆商議齊集石峯堡後即
搶奪伏羌秦州一帶等語又據各州縣紛紜稟報
四處均有賊匪聚衆搶掠殃民且賊匪現已圍攻
通渭縣城并聞石峯堡賊回聚集數千人現已札
知興漢鎮帶兵前往秦州駐劄偵探賊情堵截擒
𠞰而汧隴一帶為陕省門戸必得重兵防守方保
無虞(臣)畢沅查賊匪在静寧通渭一路抗拒官兵
該處南通秦鞏東南即逼近陜省之隴州鳳翔汧
陽等處層巒叠嶂跬步皆山而甘省之秦州為迤
南重鎮陜省之隴州為秦州門戸二處最為緊要
現聞甘省大兵俱在北面𠞰賊將來賊回或南竄
秦階或從東路竄入陜省之汧隴一帶均未可定
該處山勢險峻路逕叢雜在在俱有回匪若賊人
由此竄入搜捕較為費手則隴州鳳翔實為陜甘
南路交界阨要之處該地距通渭秦安不過二百
餘里必得多兵堵禦以備不虞是以(臣)畢沅前
奏明飛調興漢鎮(臣)三德帶兵一千名前往守禦而
鳳翔隴州汧陽一帶通甘小路共有一十七處各
處俱須兵防守今提(臣)剛塔復將總兵三德并將
所帶之兵調赴秦州則陜省之鳳隴地方兵備全
無倘賊匪乘虚竄入則關中震動為害更非淺鮮
此時若調他處官兵實屬鞭長莫及現在(臣)敷倫
泰蒙
恩調補西安副都統原擬即速起程前赴甘省但現據
提(臣)來札賊匪既有東竄之信則撥兵前往隴州
等處堵截刻不可緩而綠營又無統兵大員(臣)等
再四酌商現有挑備軍標存營兵五百名(臣)敷倫
泰即行親自帶領於本日起程星夜前赴隴州相
機堵截但該處各隘口甚多斷非五百名兵所能
堵禦查延綏鎮(臣)策卜坦現駐定邊該處雖通甘
省靈州尚在北路就目下情形而論則汧隴更為
緊急(臣)畢沅現已飛咨該鎮帶兵一千名星速前
來堵截隘口以資捍禦但定邊距汧隴路程遙遠
該鎮帶兵前往約須半月誠恐緩不濟急是以就
近復行飛調興漢鎮兵五百名迅往隴州協同防
守
同日剛㙮奏言竊(臣)前奉
諭旨令安撫舊教並嚴密訪查新教欽此(臣)查舊教回
民現俱守法安靜當即凜遵
聖諭明切出示遍行曉諭至(臣)標營所屬兵丁甚衆内
難保無暗從新教之人正在留心訪查間適據固
原州王琮禀報挐獲固原南關駱駝厰新教回匪
馬昇貴供稱伊孫馬如林馬如海俱係固標兵丁
一在軍營隨征一在鹽茶防守密請就近拘挐等
情(臣)查馬如林馬如海係提標兵丁今經固原州
挐獲馬昇貴訊認新教不法已經該州將家屬挐
禁(臣)將馬如林馬如海立時拘挐查甘肅按察使
陳步瀛現在駐劄鹽茶廳隨將該二犯派令妥弁
押解鹽茶廳交按察使陳步瀛審辦其餘標鎮協
營官兵内均有回民(臣)仍留心密為訪查隨時妥
協辦理不敢稍有疎忽均奏入
上命軍機大臣傳諭傅玉五岱李侍堯曰昨因賊人藏
匿鹿鹿山防其復翻山逃逸已有旨傳諭五岱李侍
堯於賊營前後分兵親往圍堵本日據畢沅奏興漢
鎮總兵三德所帶之兵一千名業經剛㙮調赴秦州
堵禦等語該鎮此時自己到彼防遏賊人後路是該
處已有三德所領弁兵策應而五岱等之現住營盤
在鹿鹿山石峯堡之間密邇賊人正關緊要著傳諭
五岱等如兵力實不能分五岱竟可不必遵前旨分
兵圍繞賊人後路但當於現在劄營處所倍加小心
防禦不可致賊人仍由舊路竄回靖遠西鞏一帶并
當設法派兵分堵石峯堡賊人要路以斷其互相聫
絡之勢勿令賊人繞出官軍之後或致猝不及備為
要至軍營内現有五岱暫行總理一切而帶兵之副
都統提鎮大員亦不乏人傅玉年老在彼無益且敷
倫泰現赴汧陽隴州一帶西安省城止有畢沅一人
著傳諭該將軍即將所帶之西安滿漢官兵交與五
岱永安管轄伊遵照前旨一面奏聞一面速行起程
回至西安鎮守再本日據李侍堯奏於安定道旁挐
獲道士徐璠成據供乃係賊營遣來勾結新教之賊
徐璠成既係賊營遣至安定經李侍堯盤獲何以不
將賊營現在詳細情形向其嚴鞫況賊人既令匪徒
改裝潛出勾結則其所遣者自不止一人亦必不止
安定一處李侍堯尤應逐一硏訊飛咨各處嚴密拘
挐亦可以斷賊黨羽勾結且此數賊問明後何不即
行正法又賊首田五殱斃後祇留餘黨馬鬍子李鬍
子二人其被勾結入夥者又有楊填四張阿渾等此
時賊營内究係誰為總領頭目何以李侍堯均不向
徐璠成訊明具奏此事始終貽悞總由李侍堯不早
至軍前調度所致今於此等審訊賊匪事件尚復疎
略若此豈竟張皇失措至於此極耶至剛㙮縱令賊
人竄逸以致到處聚集滋事肆行無忌該提督此時
尚有何面目靦然身列戎行至伊所奏挐獲兵丁馬
如林馬如海俱係新教回匪既係新教即當正法何
必解交地方官行軍之事豈可拘例若是乎已有旨
傳諭陳步瀛將該犯審明正法又據李侍堯奏稱現
在馬營之賊與石峯堡之賊互為聫絡等語賊人各
聚一山彼此何由聫絡必係暗中差遣匪徒往來通
信始得互相勾結若官兵果能晝夜嚴密巡邏并於
要隘堵截盤詰將此等送信之人立時挐獲正法則
賊信既斷賊勢自孤豈李侍堯等不能帶兵進攻𠞰
滅賊衆而於一二來往送信賊匪尚不能設法邀截
耶將此傳諭五岱等並諭令阿桂福康安知之
上又命軍機大臣傳諭敷倫泰三德曰畢沅等奏接據
剛㙮札稱挐穫賊匪吳金訊供賊衆即欲搶奪伏羌
秦州一帶現已札知興漢鎮總兵三德帶兵前往秦
州堵截因思汧隴一帶為陜西門戸現將挑備軍標
存營兵五百名交敷倫泰帶領前往相機堵禦等語
所辦甚好賊匪既有搶奪伏羌秦州之語該處必須
大員帶兵迎截現在五岱等在鹿鹿山劄營堵𠞰兵
勢似單未便再分三德到彼正可斷賊人南竄之路
並須將該處已入新教回匪詳悉查明概予騈誅不
可稍事姑息至汧隴一帶為東南入陜門戸最關緊
要若賊人由此路竄入該處山路叢雜恐其又有煽
動勾結之事著傳諭敷倫泰即帶領官兵將該處通
甘隘口嚴行堵截並隨時偵察奸細勿使兩省回匪
暗相聫絡其所帶西安兵丁五百名不敷防守已據
畢沅奏飛調興漢兵五百名迅速前赴隴州興漢距
隴州不遠此項兵丁想已到齊敷倫泰即當上緊派
撥令其協同西安兵丁併力防禦使陜甘交界處所
毋有疎虞方為妥善敷倫泰既在汧隴防守不必再
行赴甘將此並諭畢沅知之
上又命軍機大臣傳諭陳步瀛曰陳步瀛前奏收集明
善餘兵嚴防要隘以遏賊鋒自陳奏後迄今已有十
日靜寧州一帶地方是否寧謐明善所帶之兵收集
後共有若干是否尚足資防堵未據該臬司續有奏
到深為厪念著傳諭陳步瀛即將該處地方及現在
賊衆情形并該司在彼作何設法防範之處迅速具
奏陳步瀛既在靜寧一帶料理一切如該處有應行
陳奏之事即當據實具奏原不必拘泥體例禀明督
臣以致轉輾遲延也至馬如林馬如海二犯現據剛
㙮奏已解交該司審辦該二犯解到時審明後即當
立時正法勿致稽遲稍有疎虞
同日李侍堯又奏言(臣)據安定縣知縣陳善儀稟
稱署典史費元燈先因委赴官川密訪賊蹤該典
史帶領壮役十數名前至官川旋據衙役奔回面
稟該典史於二十七日至馬家堡適遇賊回亦到
將衙役赶散該典史不知下落嗣賊人自馬家堡
南竄後該縣復差役於馬家堡内尋獲該典史身
屍實係被賊殺害並有衙役吳朝鳳劉剴亦一併
受傷身死等情據禀理合將該典史費元燈被賊
戕害緣由附摺奏明奏入
上諭内閣曰署安定縣典史費元燈遇賊捐軀殊為可
憫著交部照陣亡例給予卹典至衙役吳朝鳳等同
時被害並著李侍堯查明從優賞卹該部知道
同日直隸總督劉峩奏言竊(臣)欽奉
諭旨辦理京兵過境事宜(臣)查京兵一千名既已分為
四起則所需車輛為數無幾(臣)已遵
旨傳諭藩司景禄查照向辦成案務須不動聲色妥密
預備俾京兵迅速遄進奏入報
聞
二十四日戊寅剛㙮奏言(臣)於接奉
諭旨後恐舊教回民心懷疑懼已屢次出示愷切曉諭
並諭沿路被賊裹脇民人令其痛自猛省速為解
散如有能將賊人頭目斬取首級或擒獻到官不
但重賞亦即按功超擢惟查賊匪經(臣)前在狼山
𠞰捕餘黨僅八九十人竄往官川一帶復有新教
逆回相從者甚多誠如
聖諭自係田五斃後餘賊又復隨處勾結脅誘又(臣)自
馬泉灣馬營街一帶節次挐獲賊匪供稱復有新
教逆回賊首馬三阿渾張阿渾馬壯等俱聚衆不
法約有數千名現在鹿鹿山石峯堡及附近通渭
伏羌各處據險抗拒官兵兹於十五日巳刻鹿鹿
山賊匪約有千餘名前來攻撲(臣)等營盤(臣)等當
即選派將領帶兵分頭迎擊賊匪並不迎敵徐退
高山挐卡(臣)伏查賊匪旋散旋聚現在鹿鹿山扎
營數處賊衆約有數千而又於附近通渭縣城伏
羌等處扎營與石峯堡之賊互相聫絡猖獗殊甚
且賊人散竄滋擾必得重兵分路𠞰捕方能尅期
殱滅淨盡業已飛咨興漢總兵三德令於鎮屬挑
派精兵一千名帶領由秦州一路迎擊𠞰捕又飛
咨延綏總兵策卜坦帶領一千名速赴靜寧一路
偵探前進並札致督臣再酌調附近滿漢官兵兼
程前來圍𠞰以期迅速完結(臣)等現在和衷商酌
悉心籌畫相機進攻奏入
上又命軍機大臣傳諭五岱李侍堯敷倫泰三德曰本
日據剛㙮奏現在賊匪情形内稱挐獲賊人吳金據
供有聞得賊衆商議攻搶通渭伏羌秦州潼關等處
以斷文報之語此供斷不足信賊匪聚衆滋擾伏羌
秦州一帶回匪素多或思竄往該處為勾結接應之
計尚為情事所有至潼關遠在西安省城之東諒此
草竊伎倆豈敢離其巢穴不畏官兵迎截𠞰殺逕至
潼關之理此必係賊人故為散播謠言希圖煽惑衆
心此等匪徒一經挐獲剛㙮等原應嚴密審鞫訊明
後並即行正法何得於軍營衆廣之地任其信口混
供此時賊勢蔓延皆剛㙮疎脫之罪今於審訊賊人
又全不小心詳慎剛㙮何不曉事至於此極耶又據
奏稱賊匪旋散旋聚現在鹿鹿山扎營數處而約有
數千又於附近通渭縣伏羌等處扎營與石峯堡之
賊互相聫絡等語既扎營數處何不帶奮勇之兵單
勦其一營别令兵截其來援之賊此或一法也徒擁
兵坐視以待其翻山而逃又引兵尾追其後而又不
及成何事體有如此用兵之理乎附近通渭伏羌等
處扎營又係何項賊匪何以李侍堯等節次摺内均
未據奏及看來伊等竟係張皇失措一味怯懦遂至
漫無主見認聽賊匪妄供輒信為實著再傳諭五岱
等務宜遵照前旨於官軍現扎營盤處所倍加小心
防禦並設法緝挐為賊送信之人以斷其互相聫絡
之勢但盤獲後當密訊供詞迅速正法不可又如剛
㙮之拘例審辦並著傳諭敷倫泰三德等在賊人後
路之伏羌秦州汧陽隴州一帶小心防範嚴密堵截
勿致疎虞
上又命軍機大臣傅諭畢沅策卜坦曰昨據畢沅等奏
副都統敷倫泰帶兵五百名親往隴州一帶堵𠞰賊
匪但該處隘口甚多因飛咨延綏鎮總兵策卜坦帶
兵一千名前往捍禦等語所辦甚是本日又據剛㙮
奏稱已飛咨策卜坦帶兵一千名速赴靜寧一路偵
探前進甘省𠞰殺賊回已調集各路兵丁數千現又
調四川屯練降番及阿拉善各處弁兵並派京兵前
往即日當陸續到甘足資調遣而陜省汧隴一帶山
勢險峻為東南入陜門戸且俱有回民居住防範堵
禦甚關緊要現在雖已降旨令敷倫泰帶兵前往該
處防禦猶恐兵力稍單著傳諭畢沅酌量情形如汧
隴一帶可無需策卜坦在彼防禦即一面奏聞一面
咨會該鎮帶兵前赴靜寧一路會同五岱剛㙮等併
力合𠞰如隴州一帶必得重兵堵禦則仍令策卜坦
星赴隴州一帶敷倫泰帶領官兵在該處通甘隘口
嚴行防範竟不必往靜寧總期酌量該處實在情形
妥協辦理不必拘泥檄調也
二十五日己夘李侍堯奏言現在官軍移駐附近
石峯堡之鹿鹿山黑風嘴扎營犄角賊亦據險相
持雖據傅玉剛㙮等稱以賊人恃險自守察其意
如無便宜不來侵犯官軍伊等公同商酌相視有
可乘之機再帶兵進𠞰(臣)竊慮賊若於山前牽綴
官兵潛分賊黨侵擾後路不可不防業經札致商
酌挑派官兵繞出後路於總要之處預行堵截以
防逸出滋擾惟是賊人近日糾聚較多又與馬家
堡窮蹙竄踞之時情形不同剛㙮等既已分路攻
𠞰兵力尚單須視有可乘之機再行進𠞰(臣)又未
敢嚴急督催指日添調之兵陸續前往自可合力
攻圍以期殱滅再(臣)前來安定於途次挐獲奸細
徐璠成訊據供出安定城中通賊匪犯數名當經
挐獲審訊兹審訊賊犯馬三九子又供出通賊之
犯數十名隨即密速嚴挐全行弋獲嚴加刑訊據
供均係知情與賊勾通並供仍欲往蘭州河州勾
合新教潛赴賊營等語(臣)伏思賊人預蓄奸謀四
出勾合幾於遍處布伏夥黨似此鬼蜮情形殊堪
切齒今其所遣奸細紛紛敗露所有現獲各犯已
經審明正法者二十名其餘隨審隨辦至供出蘭
州河州勾合之匪(臣)已密札藩司暨河州鎮設法
密挐嚴行訊究辦理奏入
上命軍機大臣傳諭福康安五岱李侍堯曰據李侍堯
奏官軍現移駐附近石峯堡之鹿鹿山黑風嘴扎營
賊亦據險相持竊慮賊人於山前牽綴官兵潛分賊
黨侵擾後路業經札商挑派官兵繞出後路於總要
之處預行堵截等語此想雖是朕已早見及此屢有
旨傳諭五岱等加意圍堵矣李侍堯既慮及賊人侵
擾後路即應星赴打仗處所與五岱等面商辦理且
賊已南竄現在安定一帶驛逓往來均無阻礙有何
必須該督親身在彼料理之事乃仍於該縣安然遙
駐惟以札致了事其故實不可解此時帶兵各員内
剛㙮俞金鼇等惟稱兵力尚單與賊對持坐守五岱
又係客官呼應不靈傅玉係隔省將軍昨已有旨令
其速回西安而李侍堯復在安定逗遛且其神氣亦
露張皇畏怯現在軍營並無有識見督率調度之人
想福康安未到之前附近調往之西寧寧夏阿拉善
四川番土各兵自必先到著傳諭福康安星夜兼程
迅速赴該處籌畫妥辦以作士氣而肅戎行五岱等
此時惟當於各要隘處所晝夜嚴密防堵勿使賊人
又得乘間從後路翻山逃遁俟福康安一到各路大
兵雲集壁壘一新自無難一舉殱擒尅期竣事也再
據該督奏稱前在安定盤獲奸細徐璠成究出賊犯
馬三九子及通賊之匪數十名隨挐到案據供均係
知情與賊勾通并欲往蘭州河州勾合新教潛赴賊
營等語賊人鬼蜮奸謀四出勾合蘭州省會重地河
州一帶尤係回民巢穴自不可不留心嚴為防範馮
光熊現在省城哈當阿亦在河州防守著李侍堯即
嚴行札飭該藩司總兵一體設法嚴密稽查如有此
等為賊送信勾結之人立即拘挐跟究並將其所欲
勾合之回匪一併挐獲速行正法毋任賊人得以潛
相煽惑再有蔓延
上又諭内閣曰甘省逆回滋事軍行糧餉甚關緊要原
任陜西按察使浦霖現在來京候補該員曾在金川
辦理軍需尚為熟練著即馳驛速赴甘肅辦理軍需
事務毋庸至熱河請訓
同日李侍堯又奏言三等侍衛蘇凌阿自英阿雜
爾換班回京行抵甘肅知逆回滋擾之事前來見
(臣)據稱雖素係文員未經打仗但受
皇上重恩情願效力(臣)查該員既願留甘效用自當給
與差使但該員未經出兵派往軍營亦屬不能得
力現在趕運軍糧火藥鉛丸等項事務較繁雖已
奏派蘭州道宋維琦來往督催尚恐有不能兼顧之
處(臣)擬即派蘇凌阿帮同催辦更可妥速奏入報
聞
二十六日庚辰傅玉五岱永安剛㙮俞金鼇圖桑
阿奏言(臣)等因賊匪佔據鹿鹿山石峯堡山高險
峻道路窄狹深溝石崖難以立即進攻隨選派弁
兵遶道探路以便前進自十三日辰刻大雨如注
至十四日未刻止又十四日酉刻大霧微雨直至
十七日方止頃據派往探路弁兵報稱五月十七
日有賊千餘名從鹿鹿山後遶出現在離此七十
里之烏家坪扎營等語(臣)等伏查賊匪忽散忽聚
詭詐多端現在與賊對面扎營石峯堡賊匪出入
不斷又有賊人遶出在烏家坪地方扎營烏家坪
相距伏羌一百餘里想來勾引伏羌新教攪擾地
方州縣城池關係匪細查現在佔據鹿鹿山石峯
堡尚有賊人數千據險抗拒必得相機𠞰捕(臣)傅
玉等公同商酌(臣)傅玉永安帶領西安原來滿漢
官兵在於鹿鹿山要口挐營堵禦相機𠞰捕(臣)五
岱剛㙮俞金鼇圖桑阿同涼寧二鎮蘇靈吉蘭泰
城守尉額爾恒額帶領固原甘州涼州寧夏官兵
並土司楊宗業之番兵即刻起程前往烏家坪一
路追𠞰
同日李侍堯奏言竊(臣)接奉
諭旨飭詢(臣)於五月初五日尚係在靖遠拜摺何以不
即往馬家堡相機進𠞰乃安居靖遠將帶兵調度
事宜諉之剛塔等承辦一節伏查(臣)於四月二十
六日由鹽茶起程赴靖遠二十七日與提(臣)剛㙮
會晤於劉家井面相商定(臣)赴靖遠督捕糜子灘
餘匪剛㙮帶兵由余家溝李陽川一帶追躡賊人
業將分辦緣由奏
聞嗣(臣)於二十八日抵靖遠剛㙮於是日自劉家井起
程三十日抵郭城驛探知賊人現在馬家堡黑莊
屯聚隨派遊擊汪起等帶兵先往剛㙮於初一日
至頭寨子初二日與賊打仗初四日賊人即乘夜
潛逃計官兵與賊人在馬家堡相距為期四日惟
時(臣)至靖遠正當賊人攻城甫退之後民情未免
驚惶尚有鷹窩石竄踞之賊派兵𠞰捕又城中新
獲内應之賊百餘人(臣)不得不暫留審辦是以未
暇即赴馬家堡又奉
諭旨飭詢靖遠鹽茶一帶在在皆有地方營汛弁兵似
此逆回謀為不軌鄉約尚能舉首弁兵等豈有坐視
賊匪經過不行禀報一節伏查田五等謀興新教原
係暗蓄逆謀鄕約亦係回民同村居住所有平素
往來之人及臨時勾合蹤跡斷難掩其耳目是以
即能舉首此案當李化雄等赴營首告之時賊回
尚未舉事是以營汛弁兵知覺轉在鄕約之後又
奉
諭旨以官川一帶從賊回民必係馬明心餘孽事竣後
必當趁兵力厚集嚴密查辦其小岔口等處新教亦
當以漸查辦務盡根株一節伏查官川為馬明心首
禍之地流毒猶存前歲蘇四十三案内奉有
諭旨如有已歸新教而仍自認為舊教者是尚知畏罪
只可亦因其避就量予生路詎伊等怙惡不悛改稱
舊教仍從新教此次賊人敗竄余家溝本不及百
人乃因糾合官川新教復聚多人遂敢抗拒官軍
復有小岔口等處從逆之賊此等愍不畏死之徒
自當欽遵
聖諭事竣後趁此兵力厚集之時盡數搜挐嚴行辦理
以期剷盡根株(臣)在鹽茶靖遠安定節次審明辦
理統計有四百餘名尚有現審未辦者伏念此等
逆回敢於光天化日之下謀逆滋擾實屬罪不容
誅復何敢稍存婦人之仁致留餘孽又奉
諭旨查詢靖遠城内勾通内應之犯多至八十餘名連
家屬竟有一二百名伊等蓄謀已久及聞田五起
事何肯安坐城中束手就擒一節(臣)查該犯等於
本年正月内田五至靖遠掌教哈得成頭人哈彦
家商同謀逆令其轉約城内新教俟起事後攻打
靖遠勾通内應哈得成轉為紏約趁三月十五日
衆新教回人齊集禮拜寺將田五糾從謀逆情節
告知勾令臨期内應該犯等均屬知情是以潛伏
城中以待賊人之至預約於夜間放火内外夾攻
而逆謀未露舉首無人該犯等亦自混良民之中
並有隨同民夫上城防守者當賊人白晝攻城該
犯未敢即舉動嗣因守城官兵放鎗擊斃多賊又
挐獲鎗傷不能遁走之賊犯田重交嚴訊供出内
應各犯密開名姓維時天已傍晚有候補吏目朱
爾漢因人衆未敢聲張暗帶兵役託稱喚令守城
將各犯誆出指令兵役按名擒挐其城上之賊朱
爾漢將城内軍流人犯帶領上城全行挐獲收禁
正犯既已就擒其家口更無難弋獲此靖遠内應
各犯束手就獲之原委也又奉
諭旨查詢馬海龍是否即係馬鬍子李化龍是否即係
李鬍子李化玉是否係李鬍子族黨一節(臣)查馬海
龍已經正法並非現在賊營之馬鬍子至李鬍子
名李可魁亦非已經正法之李化龍其李化玉係
固原馬尾川人李鬍子係鹽茶小山人係同逆而
非同族又奉
諭旨查詢鹽茶與靖遠地方相距道里若干城堡村莊
被賊人搶掠後現在情形如何(臣)查鹽茶距靖遠二
百四十里(臣)從鹽茶赴靖遠經過各鄕堡村莊查
知賊過之時居民商賈均經逃匿賊退之後漸次
歸來就(臣)途次所見有已經安堵者亦有僅存空
舍者近因賊人遠竄歸業紛紛(臣)即當欽遵昨奉
諭旨飭令該地方官查明被掠村莊酌加撫卹又奉
諭旨飭詢固原至馬家堡黑莊等處相距不過四五百
里何以(臣)節次摺内聲叙剛㙮追躡賊蹤之處竟似
相隔甚遠彼此信息止憑文札往來一節查提(臣)剛
㙮於四月二十日在固原起程(臣)即於是日抵固
原迨(臣)抵鹽茶剛㙮在打喇赤狼山一帶打仗迨
(臣)抵靖遠剛㙮在馬家堡黑莊相距一百餘里聲
息相通迨賊人翻山夜遁由西鞏南竄馬營剛㙮
跟蹤追捕與(臣)相離漸遠(臣)恐聲息難於迅達隨
即
奏明前赴安定鞏昌視賊蹤較近之處駐劄(臣)因甫
抵安定即有挐獲奸細供出城中通賊之犯連日
查挐審辦又據傅玉剛㙮等札稱賊聚較多若欲
分路進𠞰兵力尚單現調之寧夏阿拉善四川屯
練兵丁尚未到甘須視有可乘之機再行進𠞰(臣)
又未敢嚴急督催今臬司陳步瀛已來安定(臣)將
審辦賊犯之事交令辦理(臣)即前赴軍營與五岱
剛㙮等商酌辦理
同日延綏鎮總兵策卜坦奏言竊(臣)於五月二十
日接准撫(臣)畢沅劄知賊回夥聚石峯堡欲自通
渭伏羌秦州竄入陜西境内令(臣)帶兵四五百名
迅速由金鎖關取路前往隴州防守等因(臣)正在
起程間接奉
諭旨策卜坦現已帶兵由定邊靜遠起程前往截捕賊
匪倘賊衆潛竄入陜西境即於該處要隘堵截無使
一名兔脫等因欽此(臣)查榆林等處地界沿邊雖屬
緊要但現在地方安靜無事(臣)星速帶兵即日馳
赴鳳隴一帶嚴防隘口堵截竄逸賊匪並派神木
協副將彭智年代(臣)辦理本鎮一切事務兹於途
次復接提(臣)剛㙮來札内稱逆回聚衆鹿鹿山石
峯堡等處勢甚猖獗該鎮即帶兵一千名速赴軍
營協𠞰等因(臣)查甘肅靜寧一帶既需兵力接濟
理合帶領官兵取道前往剛㙮軍營協同𠞰賊均
奏入
上命軍機大臣傳諭阿桂福康安五岱畢沅策卜坦曰
前以五岱等奏賊人藏匿鹿鹿山官軍仍對賊扎營
朕恐賊復翻山逃遁並慮石峯堡之賊繞出官軍之
後滋擾屢有旨訓諭五岱等當加意防範今思軍營
現在兵力已不為少五岱等何不分遣遊兵於賊人
出入要隘四路分投偵探既可以得賊營實在情形
兼可以斷賊勾結匪徒濟接糧食之路正在降旨飭
諭間復據五岱等續行奏稱十七日據派往探路弁
兵報稱有賊千餘名從鹿鹿山後遶出離鹿鹿山七
十里之烏家坪扎營該處離伏羌一百餘里想係勾
引伏羌回匪滋擾等語賊人狡詐多端於山前牽綴
官軍潛分賊黨從山後赴伏羌滋擾果不出朕之所
料該處領兵各大員所司何事竟不及早籌畫分兵
堵禦以致賊匪又分從山後逸出始行帶兵尾追軍
營現在官兵已有數千且該督等所調之寧夏阿拉
善等處兵丁此時自己陸續到營是該處兵力不為
不多並非不敷𠞰賊之用總由五岱係客官不能作
主而李侍堯剛㙮等失志張皇毫無籌辦以致節次
俱落賊人之後思之實深憤懣豈每事皆候朕於數
千里外為伊等一一指畫耶昨已有旨傳諭福康安
星速馳赴該處督辦此時五岱等務當於要隘處所
嚴密防堵或繞出烏家坪之前以截賊人去路勿使
又得乘間遠颺四出滋擾看來該處官兵已敷𠞰賊
唯無人調度未免氣餒福康安接到此旨務宜加緊
晝夜趲行到彼督辦福康安早到一日庶辦賊事宜
早得一日之益也本日又據李侍堯因接奉節次飭
詢諭旨逐欵覆奏所奏總不成事體如所稱本年正
月内田五至靖遠哈得成哈彦家商同謀逆令其轉
約新教勾通内應哈得成於三月十五日趁衆新教
回人齊集禮拜寺時將田五糾從謀逆情節告知是
何言耶從前蘇四十三殄滅後即責成李侍堯斷除
新教今哈得成等竟公然於禮拜寺齊集衆新教回人告
知田五紏從謀逆情節是該犯等倡教蓄謀已非一日聚集又非
一人李侍堯身任封圻平日何竟毫無覺察以致養癰貽患又
據奏稱前歲蘇四十三案内奉有諭旨如有已歸新教而仍
自認為舊教者是尚知畏罪亦只可因其避就量予生路
詎伊等怙惡不悛改稱舊教仍從新教所奏更属支離
賊人膽敢於禮拜寺糾衆同謀是其逆形已露必非
倉猝勾合之事且較蘇四十三為甚該督何得強以
前詞藉口欲為卸罪地步耶又奏稱鹽茶靖遠安定
辦過賊匪統有四百餘名尚有現審未辦者不得不
暫留審辦未暇即赴軍營此等從逆之賊問明即行
正法有何疑難不決即或須暫留審辦數日尚可何
至十日半月之久此不過該督心存畏怯借遷延為
不往軍前之計耳近來見朕催往軍前知其過而強
為之辭欲誰欺耶此事始終貽悞皆由李侍堯平時
惟安坐衙署全不知督率地方文武員弁稽查回匪
以致新教蔓延及賊已滋事又不親身前往軍營會
籌𠞰捕反借審訊賊犯家屬為由於靖遠安定等縣
逗遛駐劄致領兵各員不相上下互為推諉羣懷觀
望使賊得乘間四出勾結滋蔓經朕降旨飭詢該督
覆奏摺内尚一味避重就輕意圖卸罪試思朕前豈
可以文辭支飾耶除已將該督悞事緣由明降諭旨
外並著將本日李侍堯奏到之摺錄交阿桂福康安
閱看俾共知此事貽悞原委再據李侍堯奏稱賊犯
田重交供出靖遠内應回匪姓名維時天已傍晚有
候補吏目朱爾漢因人衆未敢聲張暗帶兵役將各
犯誆出按名擒挐等語朱爾漢以吏目微員能將内
應賊犯用計妥速按名密挐甚屬可嘉何以李侍堯
前在靖遠竟未奏及事定後阿桂福康安即將該吏
目出力之處聲明送部引見此時若有知縣缺出即
可委署至策卜坦於接剛㙮咨後已帶兵星赴靜寧
即在該處協同防𠞰毋庸拘泥前旨更赴隴州也
上又諭内閣曰從前甘省蘇四十三因新舊爭教地方
官辦理不善致釀事端小醜跳梁立時撲滅經朕節
次降旨令李侍堯將通省新教回民當不動聲色密
行查辦遠遣斷絶根株以靖邊疆而安良善是查辦
新教係李侍堯分内專責經數年間該督祗查拿一
二人奏明辦理乃為時無幾遂有固原所屬小山回
民田五等聚衆謀逆之事攻城掠堡傷害官兵因令
李侍堯查明賊人起事根由據奏靖遠城内回民於
夲年三月十五日衆新教回人齊集禮拜寺將田
五紏從謀逆情節告知勾令臨期内應等語是賊
人多係新教久蓄逆謀公然於縣城中齊集紏約
李侍堯安坐省城毫無聞見則從前之查拿一二
回匪不過藉以塞責而其並不寔心查辦已屬顯
然迨賊首田五就斃餘黨竄入馬家堡剛塔等帶
兵追赶李侍堯惟知株守靖遠藉稱審辦賊犯家
属而於一切攻剿機宜竟視為非伊總督本分應
辦之事祗委之提督以致軍營統攝無人賊匪乘
間翻山而逸經朕再四訓飭李侍堯始行移駐安
定仍與剛塔等軍營相距遥遠彼此信息祗憑文
札往来行軍之道有如此之玩延懦怯者乎且各
處從逆賊匪一經拿獲即當審明立時正法乃據
奏鹽茶靖遠安定地方尚有現審未辦之犯此等
為逆回匪有何疑難躭擱李侍堯無非藉以遷延
觀望遠避賊鋒巧為卸過地步是其避重就輕預
存文餙之見豈能掩朕洞鑒真所謂欲盖彌彰也
此事李侍堯既玩愒于平時又畏葸扵臨事遂致
賊勢蔓延猖獗到處勾通李侍堯之罪實無可逭
李侍堯着革職暫留甘省帶罪效力辦理軍需事
務俟𠞰賊事竣後再降諭旨其陕甘総督員缺着福
康安補授福康安到甘時再行傳旨接印任事至剛
㙮於賊匪竄入馬家堡時並不堵截後路縱賊潜逃
復札會總督展轉耽延迨賊遠颺始帶兵尾追以致
賊人四出勾結日益滋蔓擾害地方且於賊人攻破
通渭縣城及在石峯堡肆行紛擾之處毫無策應失
機僨事其罪更無可逭剛㙮着革職拿問觧交刑部
治罪其固原提督員缺著哈當阿補授現在河州有
防範事宜哈當阿不宜即離彼處其未到任之前著
五岱署理固原提督事務現在各處官兵厚集阿桂
福康安先後到彼相機攻勦諒此窮竄么䯢自無難
即時殄滅所有李侍堯剛㙮辦理此事始終貽悞緣
由並通諭中外知之
(臣)等謹按逆回久蓄異謀潜思蠢動督(臣)李侍
堯平時漫無見聞已屬豢賊養癰迨夫潢池竊
發又復怯懦遷延一切攻勦機宜竟諉之提(臣)
並不實心籌畫甚且遠避賊鋒株守縣城畏葸
張皇始終貽誤屢經
嚴旨飭詢尚不思愧悔自效引咎刻責輙於覆奏摺内
藉詞委卸是其回護欺飾之罪難逃
聖明洞鍳至提(臣)剛㙮於賊匪起事時不能督兵速剿
及賊已遠颺惟知在後尾追致令妄肆鴟張擾
害地方玩寇失機莫此為甚核其情罪俱屬負
恩僨事難以曲貸
皇上特降諭旨宣示中外分别禠職逮問
賞罰禍福悉視臣工之自取迨後在廷集議請正典刑
爰書既定百喙奚辭書曰自作孽不可逭其是
之謂歟
欽定石峯堡紀略卷六
