絳帖平卷二
宋姜夔撰
月
漢張芝書
知汝殊愁且得還為佳也冠軍暫暢釋當不得
極蹤可恨吾病來不辨行動潜不可耳
終年纏此當復何理耶且方有諸分張不知以
去復得一會不講忘不㤀可恨汝還當思更就
理一昨遊悉誰同故數往虎丘不此甚蕭索祖
希時面因行藥欲數處看過還復共集散耳不
見奴粗悉書云見左軍彌數語聽故也
今欲歸復何時報之追不具㧾散佳並侍郎耶
言别事有及過謝憂勤
二月八日復得鄱陽等多時不耳為慰如何平
安等人當與行不足不過彼與消息
八月九日芝白府君足下不日秋凉平善廣閑
彌邁想思無違前比得書不遂西行望遠懸想
何日不懃捐業漂泊不當行李又去春送舉喪
到美陽湏待伴比故遂簡絶有緣復相聞飡食
自愛張芝幸甚幸甚
太平興國中詔天下搜訪前哲墨跡圖書先是荆湖轉
運使得張芝草韓幹馬以獻此帖是也按芝字伯英弘
農人凡家之衣帛必書而後練之臨池學書池水盡黑
下筆必為楷則號忩二不暇草書寸紙不見遺韋仲將
謂之艸聖此五帖僅一真
不知以去以與已同蘭亭以為陳迹或作比非講志或
釋作竟非也竟字當于德字卷郗愔帖看之
米云五帖皆非長史書黃云張祖希玄之字與大令同
時當是時史書黃云帖辭耳予按續晉陽秋張玄之嘗
為冠軍將軍又按世說王東亭珣與張冠軍善既作吳
郡人問小令(王珉)曰東亭作郡風政何似荅曰不知治化
如何惟與張祖希情好日隆前兩帖所謂冠軍暫暢適
祖希時面數往虎丘等語似是珣作吳郡時帖以為伯
英過矣顔魯公虎丘寺詩云捨宅仰珣珉則知珣又嘗
居吳也後兩帖云侍郎者郗愔也鄱陽者王&KR1561;也當是
右軍父子帖以上四帖皆經長史或蔵真手臨蔵鋒圓
勁如篆筆所謂錐畫沙者也長史嘗以此法授顔平原
平原授蔵真柳公權楊凝式皆得之近時惟思陵獨擅
其妙
第五帖章艸高古可愛真伯英之妙跡不日秋凉諸家
皆不曉不日二字伯英既是弘農人則送喪至美陽應
亦有之美陽岐山也山谷云此書絶妙無品者信然淳
化官帖十卷除二王書多佳者外唯有張芝小草皇象
前帖鍾繇宣示帖王&KR1561;二表而已苟伏膺於此四家亦
足以誇唐人矣
後漢書子玉書
賢女委頓積日治此為憂懸燋心今已極佳足
下勿復憂念有信來數附書知聞以解其憂
崔瑗字子玉後漢安平人善小篆艸師杜度衛恒云章
帝時杜度善作篇後有崔瑗崔實亦皆稱工杜氏(闕)字
甚安而書體微瘦崔氏甚得筆勢而結體小疎此帖附
書知聞是唐人語筆亦不古子玉書有張平子碑傳于
代
吳皇象(當在鍾後)
文武將墜乃俾俊臣整我皇綱董此不虔古君
子即戎從身(闕)昭其果毅尚其桓桓師承七
十氣冠三軍詩人作歌如鷹如鸇天有泰一五
將三門地
臣象言頑闇容薄加以年老凡百乖穢無所聞
宜特蒙哀傷殊異之遇安感騎乘之權遊息之
燕淳和足使忘軀命榮觀足以光心膂延望翹
翹念在效報而趨走垂須終何才力以答新恩
惟尚有借近趙走交過首貧尚尋天恩智方當
私成無任顔愛自彌又唯
皇象吳人字休明前一帖乃寫後漢東觀校書郎高彪
送幽州督軍第五永箴其文曰文武將墜乃俾俊臣整
我皇綱董此不虔古之君子即戎忠身明其果毅尚其
桓桓吕尚七十氣冠三軍詩人作歌如鷹如鸇天有泰
一五將三門地有九變丘陵山川人有計策六竒五間
云云蔡邕等甚美其文以為莫尚也此以明為始以吕
為師蓋范曄作史因晉代舊書避晉諱耳當以此為正
欠一之字㤀誤作□或是傳訛然書跡妙絶遂為章草
之冠
魏鍾繇書
尚書宣示孫權所求詔令所報所以博示逮於
卿佐必兼良力出於阿是芻蕘之言可擇廊廟
況繇始以疎賤得為前恩横所眄睨公私見異
愛同骨肉殊遇厚寵以至今日再世策名同國
休慼敢不自量切致愚慮仍自逹晨坐以待旦
退思鄙淺聖意所棄則又割意不敢獻聞深念
天下今為已平權之委質外震神武度其拳拳
無有二計高尚自流况未見信今推欵誠欲求
見信實懷不自信之心亦宜待之以信而當讓
其未自信也其所求者不可不許許之而反不
必可與求之而不許勢必自絶許而不與其曲
在已里語曰何以罰與以奪何以怒許不與思
省所示報權疏曲折得宜神聖之慮非今目下
所能有增益者與文若奉事先帝事有數者有
似于此粗表二事以為今者事勢尚當有所依
違願君思省若以在所慮可不須復㒵節度唯
君恐不可采故不自拜表已欲日安厝即其情
事長畢奈何松等隕動衷情頓泄亦難可言郗
還未卜聊示友中郎相憂不去心感還懷近增
傷惋每見范母于哀號使人情悲
褚遂良右軍書目有鍾繇宣示帖一條山谷云鍾繇書
小有數種予獨善此小字又云鍾繇書有十二種意外
巧妙世所傳者乃右軍臨本爾案袁昂評書云鍾司徒
有十二種意外巧妙絶倫多竒又云鍾繇如雲鶴遊天
羣鴻戲海行間茂密實亦難過耶以此言之十二種巧
妙乃鍾會耳非繇也又案法書要錄梁武論鍾繇書十
有二意謂平直均密鋒力輕快補損巧稱非前所謂也
王僧虔云亡高祖丞相導喪亂狼狽將鍾繇尚書宣示
帖衣帶中過江在右軍處右軍借王敬仁(修)敬仁死其
母以修平生所愛并以入棺真跡遂亡貞觀御府所蔵
乃右軍臨本開元中與大令所臨白騎遂帖在滑臺人
家國朝刻之淳化帖蓋蘭亭之外此帖便足為寳在樂
毅論之右也但今人不能研味之耳世復有丙舍戎路
力命白騎遂黃帝張樂五帖近世汪氏有漢(闕)復帖云
是鍾繇書皆别有平此不載
范母子等語二王帖間多有米云齊梁人書非也余觀
松即右軍帖所稱穆松也郗王獻之婦也中郎郗曇也
字重熙嘗為北中郎乃知是王右軍書爾安得為齊梁
人書
宣示帖云昔與文若奉事先帝昔訛為者以在所慮古
文以已一爾漢書云是時漢兵以踰勾注亦然故不復
白白字下有兩點古白字印文皆然此帖黃初二年作
是年八月孫權奉章遣于禁等還魏故曰權之委質也
晉丞相張華書
得書為慰僕諸惽疾已甚暫西卧歸還乃悉以
將念及不其張華呈
范陽張茂先終于司空非丞相也唐世已無書跡此帖
偽作麁惡多俗筆與李懷琳所作七賢帖同其末一筆
皆下垂也
晉丞相桓温書
大事之日僕在都謂無所復見慰勞又計時事
也還節住來已具言意餘所慰勞諸相聞答還
將粗當爾耳僕無所復治庶意
案晉史温鎮荆州母孔氏卒上疏解職欲送葬宛陵詔
不許此云大事之日僕在都無所復見慰勞是也還節
往來者温使人送旌節還臺也諸相聞答邊將粗當爾
耳者謂邊將自能奏報已可以去官也無所復治庶意
者謂不復有意治軍政民事也或謂温是時在江陵不
當言都殊不知古稱邦國都鄙左傳稱大都三五之一
小九之一後世稱軍為邦國謂黑雲都雁子都是也陳
去非釋治庶為酒席殊無義理述書賦云元予正草厚
而不倫若為翰墨由帶真淳山林之樂道非玉帛之能
親信然由與猶同
晉丞相王導書
省示具卿辛酸之至吾甚憂勞卿此事亦不暫
忘然書足下所欲致身處尚在殿中王制正自
欲不得許卿當如何導亦天明往
導白改朔情增傷感濕烝自何如頗小覺損否
帖有應不懸耿連哀勞滿悶不具王導
山谷絶喜王茂弘此兩帖云傷感濕烝字皆佳張懷瓘
稱其行草兼妙疎柯迥擢寡葉危隂此蓋彷彿矣懷瓘
又論王會稽羲之草書第八在世將(王&KR1561;)茂弘下若爾何
足下壓右軍應别有合作者山谷云足下所欲致身處
尚在殿中諸家多作彀中字雖摹失山谷為優十七帖
中殿字與此不相遠也濕烝劉作濕惡
晉丞相王敦書
敦頓首蜡節忽過歲暮感悼傷悲今(闕)想自如
常比若腰痛憒憒得示知意及不以悉王敦頓
首頓首
王大將軍書極佳不論其人乃可爾憒憒劉誤作快快
絳帖平卷二
