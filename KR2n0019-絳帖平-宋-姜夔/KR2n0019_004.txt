絳帖平卷四
宋姜夔撰
天
晉侍中卞壼書
足下佳不朝北中郎上獲諸誠文墨至便在舍
事許改愛子紙下物知此艸忽令一人見也吾
令勅書事令不發亟付卿發便密令人房之卞
壼白
壺誤題作壺發便密令人房之房防古通用
晉謝發書
晉安素自強壯且年時尚可當延遐期豈謂奄
至於此自畢遠近二三惋愕不能已己未欲旨
問悲酸悒悒想不久可得還耳執筆惻感
晉安如陶詩殷晉安之類以上二帖語雖古而書非晉
置晉安郡今福州梁簡文所封
宋特進王曇書
昨復散差可然不過佳諸示所宜如更增劇恐
難為力耳未能令遣俗有餘念故耳王曇首和
王曇書名昭然有一首字而王著違之劉亦不覺其非
釋為荅也曇首事宋文帝以太子詹事侍中卒年三十
七當時稱王詹事未嘗為特進也
宋中散大夫羊欣書
三月六日欣頓首暮春感摧切割不能自勝當
奈何奈何得去六日告深慰足下復何如脚中
日勝也吾日弊難復令自顧憂歎情想轉積執
筆憎惋足下保愛書欲何言羊欣頓首
羊敬元年十二時王子敬甚知愛之夏日著新綃裙晝
寢子敬見之書裙數幅而去欣書本工因此彌善王僧
虔評書云欣書見重一時親受子敬行書尤善正乃不
稱名袁昂評書云欣書似婢作夫人舉止羞澀終不似
真乃謂不盡力於正書也而史稱其善隸書何耶欣自
有筆精帖傳于世此帖偽作謝發云執筆惻感此云執
筆憎惋字雖大小真行不同觀其筆勢乃一人所作耳
宋太常卿孔琳書
日月深酷撫膺崩&KR0008;心肝分膾尋繹懊憹觸感
隕絶孤思悒悒自郡地窮當奈何不孝奈何念
痛悼難勝得去月二示知君所患故爾不差甚
有幽悒熱甚比復何似想已轉佳眠食極勝也
善將治之孤子並疾患歎具恨恨脚中轉劇近
服散未覺益惙頓何賴扶力迷甚不次孤子孔
琳奈何頓首
孔琳之字彥林題欠之字會稽人宋太常善草隸此帖
縱逸亦可喜竇臮述書賦亦稱其緊速也大抵右軍以
前書法真自真行自行章自章草自草王子敬年十五
六時啟其父乃於行草之間别剏新體故當時傾慕羊
薄謝孔之徒一時爭效而正行之體壊矣蓋行草為書
不惟便於揮運而不工於字但能行筆者便可為之知
古之士不貴也自唐及今書札之壊實由於此蓋縱逸
甚易收斂甚難人心易流宜其書之不古甚者反以學
古為拘良可歎也今欲觀古人正行蘭亭叙玉潤帖之
類是已學者當知之黃云此帖恨恨等十二字偏小蓋
行間側坐摹帖者妄以入行耳當依本為勝予按王僧
虔伎錄載漢魏樂府歌辭皆有側注也自地之間字不
可曉諸家作郡未是示君閒作知字雖失猶有君歎具
或作歎歎迷下一字不可曉恐是書字欠一筆服散黃
作明散恐是摹失
齊侍中王僧虔書
臣僧虔啟南臺御史謝憲乃堪駈使臣門義舊
粗是所悉統内新故雜米數十萬斛實湏督切
憲今請假在此臣欲折以統相攝庶得速辨其
頻經督運已有前效謹以啓聞伏願聽許謹啓
王簡穆郎邪人書名齊代此帖雖佳亦應失真簡穆自
謂正書第一今觀其位置未為盡善蓋自子敬以後楷
法不古宋齊人喜效子敬行草故於正書不甚用工也
然簡穆特善評書言必稽古未嘗以已意定高下又與
齊帝較書之優劣其言不讓亦猶子敬自稱過父當時
人自重書名如此
隨僧智果書
梁武帝評書從漢末至梁有三十四人王僧虔
書如揚州王謝家子弟縱復不端正奕奕皆有
一種風氣王子敬書如河朔少年皆充悦舉體
沓拖而不可耐羊欣書似婢作夫人不堪位置
而舉止羞澁終不以真阮研書如貴胄失品次
不復排哭英賢王儀同書如晉安帝非不處尊
位而都無神明殷均書如高麗人抗浪乃不有
意氣而姿顔自足精味徐淮南書如南岡士大
夫徒尚風軌然不寒乞陶隠居書如吳興小兒
未成長而骨體甚峭快吳拖書如新亭傖父一
往似揚州人共語語便態出柳産書如深山道
士見人便欲退縮曹喜書如經綸遣士言不可
絶王右軍書字勢䧺強如龍跳天門虎卧鳳閣
故歴代寳之永以為訓蔡邕書骨氣洞逹爽爽
如有神力程曠平書如鴻鵠弄翅頡頏布置初
雲之見白日蕭思話書如舞女低腰仙人歗樹
李鎮東書如芙蓉之出水文彩如鏤金桓玄書
如快馬入陣隨人屈曲豈湏文譜范懷約真書
有分草書無功故知簡牘非易皇象書如韻音
繞梁孤飛獨舞孔琳之書如散花空中流徽自
得李巗之書如鏤金素月屈玉自照薄紹之書
如龍遊在霄繾綣可愛秦獄吏程邈善大篆得
罪始皇雲陽獄增减篆體志其名名其書曰隸
也扶風曹喜後漢人不知其官善篆及隸篆等
少異李斯見重一時耶鍾司徒書字有十二種
意外巧妙絶倫多竒崔子玉書如危&KR0034;阻日孤
松單枝邯鄲淳書應規入矩方圓乃成師宜官
書如鵬翔未息翩翩而自逝梁鵠書如龍威虎
震劔拔弩張張伯英書如武帝愛道憑虚欲仙
衛恒書如插花舞女援鏡笑春索靖書如飄風
忽舉鷙鳥乍飛鍾繇書如雲鶴遊天羣鴻戲海
行間茂密實亦難過耶
按梁武論鍾繇書有十二意均間平直疎密損益之類
至唐人傳其法解釋尤詳此云鍾司徒書有十二種意
外巧妙絶倫多竒未知是前十二意不然則傳流之差
以元常為司徒或司徒又自有十二種意外巧妙過其
父邪
書評乃梁武命袁昂作非武帝評也事見法書要錄據
此帖止有三十人而兩曹喜法書要錄云袁崧書如深
山道士見人便欲退縮蕭子雲書如經綸道人言不可
絶以此帖智果誤以袁崧為柳産子雲為曹喜也然兩
書所載人名數各不同
王僧虔王子敬羊欣阮研
王儀同殷均徐淮南陶隠居
吳拖柳産曹喜王右軍
蔡邕程曠平蕭思話李鎮東
桓玄范懷約皇象孔琳之
李嚴之薄紹之程邈扶風曹喜
鍾司徒崔子玉邯鄲淳師宜官
梁鵠張伯英衛恒索靖
鍾繇
右三十三人官帖
王僧虔王子敬羊欣阮研
王儀同殷均徐淮南陶隠居
吳拖袁崧蕭子雲崔子玉
師宜官韋誕蔡邕皇象
張伯英索靖梁鵠鍾司徒
衛恒孟光錄李斯鍾繇
逸少蕭思話薄紹之
右二十七人法書要錄
其他尚多牴牾世無善本可校按智果智永同是辨才
弟子果得右軍骨永得右軍肉皆以能書名永書固為
妙絶果書如此未為高古也黃云此字局(闕)天然少疑
非智果案梁武帝蔵鍾張二王書至多嘗使虞龢陶隠
居輩訂證不獨袁昂也
隋朝法帖
皇帝敬問婺州䨇林寺慧則法師朕尊崇聖教
重興三寳欲使一切生靈咸蒙福力法師捨離
塵俗投志法門專心講誦宣揚妙典精誠如此
深副朕懷既利益羣生當不辭勞也猶寒道體
如宜令遣使人指宣往意
隋朝帖當是吏筆簿有吏氣予嘗見唐吏筆亦如此
宋儋書
自一接拜情同弟兄沈吟緬懷固非小子之所
勤及也榮質前謝恐乖昔賢共弊之道晦事勿
語且絶詩人匪報之實遲回循軀偭俛未已殆
將有辰矣足下多可不怪高情内含如筠斯清
比蕙又暢儋不以感氣厚而修詐自廣不以撫
已多而私頌作德未致力謝馳懷宣書何陳萬
一也悚息今秋盡野外草木變衰長郊蕭條風
物凄緊清都久客莫復相親足下退食公庭&KR0008;
罷私室櫛沐晞景收視解聽足念歲華不待厭
倦為旅之士哉頃者釀王初令絃絲正調竟欲
左攜鄭君幽指藥妙右對董叟高談道微情酣
世忘浩玄塵粃思足下能順試實其事為如何
哉時聞真聲迥聞笙鶴此復異于人境耳或以
息宴可以嘯歌久不閒然期今日之事也倚候
騎氣自豫光臨幸甚謹馳疏不得一一宋儋白
案竇臮述書賦云宋儋李璆擅美中州李師王而意淺
宋效鍾而體疏注云儋字蔵諸廣平人高尚不仕書作
鍾體而側戾放縱黃氏深不取其書以為但作側戾殊
失天勢東坡山谷殊不喜其文乃云其人不解此狡獪
書便不足觀前輩之去取不同如此然而譬之查梨橘
柚終不可棄也
絳帖平卷四
