宋名臣言行錄前集卷九
宋朱子纂集
田錫
字表聖嘉州人中進士第事太宗真宗位至諫議
大夫
公自布衣已有意於風化上書闕下請復鄉飲籍田禮
及知睦州下車建孔子祠教民興學表請入紙國子
學印經籍給諸生詔賜之還其紙(范文正公撰墓誌)
太宗嘗與侍臣論皇王之道錫奏曰皇王之道微妙曠
闊今師平太原逮兹二載未賞軍功願因郊籍議功
酬之乞罷交州戍兵免驅生民爲瘴嶺之鬼上嘉納
焉趙普當國錫謁之曰公以元勲當國宜事損檢今
羣臣書奏先經中書既非尊王之體諫官章疏令閤
門填狀尤弱臺憲之風皆不便普引咎正容厚謝皆
罷之(玉壺清話)
錫好直諫太宗或時不能堪錫從容奏曰陛下日往月
來養成聖性上說益重之(聖政)
太宗時錫上言軍國要機者一朝廷大體者四上嘗言
錫有文行敢言真宗即位屢召對言事嘗請抄略御
覽三百六十卷又採經史要言爲御屏風十卷以便
觀覽及卒真宗謂劉沆曰田錫直臣也何天奪之速
朝廷每有小缺失方在思慮錫之章奏巳至矣(蒙求)
真宗見錫色必莊嘗目之曰朕之汲黯也(名臣傳)
錫疾亟進遺表真宗宣御醫馳救之無及矣俄召宰相
對袖出其表示之且曰朕自臨大寳閱是表者多矣
非祈澤宗族則希恩子孫未有如錫生死以國家爲
慮而儆於朕者興歎久之命優贈典(拾遺)
上嘗幸龍圖閣閱書指東北隅架一漆函上親署鐍者
謂學士陳堯咨曰此田錫章疏也愴然久之(仝上)
蘇軾序公奏議曰自太平興國以來至於咸平可謂天
下大治而田公之言常若有不測之憂近在朝夕者
何哉古之君子必憂治世而危明主明主有絶人之
資而治世無可畏之防夫有絶人之資必輕其臣無
可畏之防必易其民此君子所甚懼也方漢文時刑
措不用兵革不試而賈誼之言曰天下有可長太息
者有可流涕者有可痛哭者後世不以是少漢文亦
不以是甚賈誼由此觀之君子之遇治世而事明主
法當如是也
王禹偁
字元之濟州人擢進士第事太宗真宗官至知制
誥
年七八巳能文畢文簡爲郡從事始知之問其家以磨
麺爲生因令作磨詩元之不思以對但存心裏正無
愁眼下遲若人輕着力便是轉身時文簡大竒之留
於子弟中講學一日太守席上出詩句鸚鵡能言難
似鳳坐客未有對文簡寫之屏間元之書其下蜘蛛
雖巧不如蚕文簡歎息曰經綸之才也遂加以衣冠
呼爲小友至文簡入相元之巳掌書命矣(聞見錄)
禹偁能屬文太宗方奬拔文士聞其名召拜右拾遺直
史館賜緋故事賜緋者給銀帶上特命以文犀帶賜
之公獻端拱箴以爲戒尋知制誥上嘗稱之曰禹偁
文章當今天下獨步真宗即位召爲翰林學士修太
宗實錄執政疑公輕重其間落職知黃州州境有二
虎鬭食其一冬雷羣雞夜鳴公上疏引洪範陳戒且
自劾上乃命移知蘄州尋召還朝公巳卒(記聞)
爲諫官上禦戎十策大旨以謂外任人内修德則可以
弭之外則合兵勢以重將權罷小臣詗邏邊事行間
諜以離其心遣保忠御卿率所部以張掎角下詔感
勵邊人取燕薊舊疆蓋弔晉遺民非貪其土地内則
省官以寬經費抑文士以激武夫信用大臣以資其
謀不貴虚名以戒旡益禁游惰以厚民力端拱冬旱
公上疏請節用省費薄賦緩刑
真宗即位詔羣臣論事公上疏陳五事一曰謹邊防通
盟好二曰减冗兵併冗吏三曰難選舉四曰澄汰僧
尼五曰親大臣遠小人(並記聞)
公在翰林真宗初即位暇日召與論文公奏曰夫進賢
黜不肖闢諫争之路彰爲誥命施之四海延利萬世
王者之文也至於彫纖之言豈足以軫慮較輕重於
𤨏𤨏之儒哉願棄其小務其大誠宗社之福上顧曰
卿愛朕之深者(掇遺)
出知黃州作三黜賦以見志卒章曰屈於身而不屈於
道兮雖百謫其何虧吾當守正直而佩仁義兮惟終
身而行之
嘗云吾若生元和時從事於李絳崔羣間斯無愧矣
公卒諫議大夫戚綸誄曰事上不回邪居下不謟佞見
善若巳有嫉惡過仇讎世以爲知言(記聞)
蘇東坡贊公畫像曰傳曰不有君子其能國乎余嘗三
復斯言未嘗不流涕太息也如漢汲黯蕭望之李固
張昭唐魏鄭公狄仁傑皆以身徇義招之不來麾之
不去正色而立於朝則豺狼狐狸自相吞噬故能消
禍於未形救危於將亡使皆如公孫丞相張禹胡廣
雖累千百緩急豈可望哉故翰林王公元之以䧺文
直道獨立當世足以追配此六君子者方是時朝廷
清明無大奸慝然公猶不容於中耿然如秋霜夏日
不可狎玩至於三黜以死有如不幸而居於衆邪之
間安危之際則公之所爲必將驚世絶俗使斗筲穿
窬之流心破膽裂豈特如此而巳乎余見公之畫像
想其遺風餘烈願爲執鞭而不可得乃追爲之贊云
惟昔聖賢患莫已知公遇太宗允也其時帝欲用公
公不少貶三黜窮山之死靡憾咸平以來獨爲名臣
一時之屈萬世之信紛紛鄙夫亦拜公像何以占之
有泚其顙公能泚之不能已之茫茫九原愛莫起之
孫奭宣公
字宗古博平人以九經及第事太宗真宗仁宗位
至翰林侍講學士
爲國子監直講太宗幸監詔公講尚書說命三篇公年
少位下然音讀詳潤帝稱善因歎曰天以良弼賚商
朕獨不得耶因以切勵輔臣賜公緋章服
永興軍上言朱能得天書真宗自拜迎入宫公知河陽
上疏切諫以爲天且無言安得有書其辭有云得來
唯自於朱能崇信只聞於陛下其質直如此上亦不
之責頃之朱能果敗(並記聞)
真宗將西祀公上疏切諫以爲西祀有十不可其辭有
云秦多徭役而劉項起於徒中唐不恤民而黃巢因
於饑歲今陛下好行幸數賦歛安知天下無劉項黃
巢乎上乃自製辨疑論以解之仍遣中使慰諭焉
每上前說經及亂君之國事反復申繹未嘗避諱因以
規諷又掇五經切治道者爲五十篇號經典徽言上
之畫無逸爲圖乞施便坐爲勸鑒之助
奭舉動方重論議有根柢不肯詭隨雷同真宗巳封禪
羣臣皆歌誦盛德獨公正言諫争毅然有古風采(並記)
(聞)
公以太子少保致仕居於鄆一日置宴御詩廳(仁宗嘗賜詩刻)
(石所居廳壁)語客曰白傳有言多少朱門鎻空宅主人到
老不曾歸今老夫歸矣喜動於色復顧石安道諷易
離卦九三爻辭且曰樂以忘憂自得小人之志歌而
鼓缶不興大耋之嗟公以醇德奥學勸講禁中二十
餘年晚節勇退優游里中始終全德近世少比(燕談)
公與馮章靖公俱以鴻碩重望勸講禁中凡朝廷典禮
事並二公討論之沂公嘗言孫八座所閱典故必以
前代中正合彛法事類而陳之則政府奉行無疑馮
貳卿求廣博不專以典正爲意故政府奉行煩於執
奏以是二君之優劣分矣(沂公言行錄)
李及恭惠公
字幼幾其先范陽人後徙鄭州中進士第事真宗
仁宗位至御史中丞
曹瑋久在秦州累章求代真宗問王旦誰可代者旦薦
公上即以公知秦州衆皆謂公雖謹厚有行檢非守
邊材楊億以衆言告旦旦不答公至秦州將吏心亦
輕之會有屯駐禁軍白晝掣婦人銀釵於市吏執以
聞公方觀書召之使前略加詰問其人服罪公不復
下吏亟命斬之復觀書如故將吏皆驚服不日聲譽
達京師億聞之復見旦道其事且曰向者相公初用
及外廷之議皆恐及不勝其任今及材器乃如此信
乎相公知人之明也旦笑曰外廷之議何其易得也
夫以禁軍戍邊白晝爲盗於市主將斬之事之常也
旦之用及者其意非爲此也夫以瑋知秦州七年羌
人讋服邊境之事瑋處之巳盡其宜矣使他人往必
矜其聪明多所變置敗瑋成績旦所以用及者以及
重厚必能謹守瑋之規模而巳億由是服旦之識度
(記聞)
公知杭州每訪林逋於孤山望林麓而屏導從步入其
廬一日冒雪出郊衆謂當置酒召客乃獨造逋清談
至暮而返逋死公以喪服哭送拜墓乃歸吳兒自是
恥其風俗之薄也(晁以道集)
蔡君謨嘗書小吳牋云李及知杭州市白集一部乃爲
終身之恨此清節可爲世戒乖崖鎮蜀當遨時士女
環左右終三年未嘗回顧此重厚可爲薄末之檢柙
(筆談)
孔道輔
字厚魯孔子四十五代孫舉進士奉孔子祠事仁
宗位至御史中丞
初章獻太后稱制郭后侍太后勢頗驕横後宫爲太后
所禁遏不得進太后崩上始自縱適美人尚氏父自
所由除殿直賞賜無筭恩寵傾京師郭后妬屢與之
忿争尚氏常於上前有侵后不遜語后不勝忿起批
其頰上自起救之后誤查上頸上大怒閻文應勸上
以瓜痕示大臣而謀之上因以示吕夷簡且告之故
夷簡因密勸上廢后上疑之夷簡云光武漢之明主
也郭后止以怨懟廢况傷乘輿乎廢之未損聖德上
未許外人籍籍頗有聞之者左司諫范仲淹因登對
極諫不可夷簡將廢后奏請勑有司無得受臺諫章
疏十二月乙卯稱皇后入道賜號净妃居别宫權中
丞孔道輔怪閤門不受章奏遣吏詗之始知其事奏
請未降詔書明日與范仲淹帥諸臺諫詣閤門請對
閤門不爲奏公等欲自宣祐門入趣内東門宣祐監
官宦者闔扉拒之道輔拊門銅環大呼曰皇后被廢
柰何不聽我曺入諫宦者奏之須臾有旨臺諫欲有
所言宜詣中書附奏公等悉詣中書論辨諠譁夷簡
曰廢后自有典故仲淹曰相公不過引漢光武勸上
耳此光武失德又足法耶自餘廢后皆昏君所爲夷
簡拱立曰兹事諸君更自登對力陳之公等退夷簡
即爲熟狀貶黜道輔等故事中丞罷須有告詞至是
直以勑除之公等還家勑尋至遣人押出城十一月
故后郭氏薨后之獲罪也上直以一時之忿且爲吕
閻所贊故廢之既而悔之后出居瑶華宫章惠太后
亦逐楊尚二美人而立曹后久之上遊後園見郭后
故肩輿悽然傷之作慶金枝詞賜之且曰當復召汝
呂閻聞之大懼會后有小疾文應使醫官故以藥發
其疾疾甚未絶文應以不救聞遽以棺歛之王伯庸
時爲諫官上言郭后未卒數日先具棺器請推按起
居狀上不從但以后禮葬於佛舍而巳或曰章獻初
崩上與夷簡謀以夏竦等皆莊獻之黨悉罷之退告
郭后后曰夷簡獨不附太后耶但多機巧善應變耳
由是并夷簡罷之是日夷簡押班聞唱其名大駭不
知其故夷簡素與内侍副都知閻文應相結使爲中
詗久之乃知事由郭后夷簡由是惡郭后(記聞)
公知兖州近臣有獻詩百篇者執政請除龍圖閣直學
士上曰是詩雖多不如孔道輔一言乃以公爲龍圖
閣直學士(王荆公撰墓誌)
公使契丹契丹燕使者優人以文宣王爲戲公赩然徑
出虜使主客者邀還坐且令謝公正色曰中國與北
朝通好以禮文相接今俳優之徒侮慢先聖而不之
禁北朝之過也道輔何謝虜君臣默然
公在寧州道士治真武像有蛇穿其前數出近人人以
爲神州將欲視驗以聞故率其屬往拜之而蛇果出
公即舉笏擊蛇殺之自州將以下皆大驚巳而又皆
大服由是知名(並墓誌)
元祐中上元駕幸凝祥池宴從臣教坊伶人以先聖爲
戲刑部侍郎孔宗翰(道輔之子)奏唐文宗時嘗有爲此戲
者詔斥去之今豈宜尚容有此詔付伶官于理或曰
此細事何足言者孔曰非爾所知天子春秋鼎盛方
且尊德樂道而賤工乃爾褻慢縱而不治豈不累聖
德乎聞者歎服(燕談)
尹洙
字師魯河南人中進士第事仁宗官至起居舍人
范公貶饒州諫官御史不肯言師魯上書言仲淹臣之
師友願得俱貶貶監郢州酒税(歐公撰墓誌)
慶歴中洙與仲淹等友善仲淹等既罷朝政洙亦爲人
希時宰意攻以居渭州時事遂置獄遣劉湜按之一
日謂洙曰龍圖以銀爲偏提給銀有記而收偏提無
籍龍圖當得罪死矣洙曰此不足以致洙罪也以銀
爲偏提用某工校主之附某籍可取視之湜閱籍果
然知不能害嘆息而巳其後洙在随州而孫甫知安
州過隨二人皆好辨論對榻語幾月無所不道而洙
未嘗有一言及湜者甫問曰劉湜按師魯欲致師魯
於死而師魯絶口未嘗有一言及湜何也洙曰湜與
洙本未嘗有不足之意其希用事者意欲害洙廼湜
不能自樹立耳洙何恨於湜乎甫深伏其識量甫又
言洙自謂平生好善之心過於嫉惡甫謂信然(南豐雜識)
師魯謫官均州時希文知鄧州師魯得疾即擅去官詣
鄧州以後事屬希文希文日往視其疾一旦遣人召
希文甚遽既至師魯曰洙今日必死矣人言將死者
必見鬼神此不可信洙並無所見但覺氣息奄奄就
盡耳隠几坐與希文語久之謂希文曰公可出洙將
逝矣希文出至廳事巳聞其家號哭希文竭力送其
喪及妻孥歸洛陽(記聞)
師魯當天下無事時獨喜論兵爲叙燕息戍二篇行於
世自西兵起凡五六歲未嘗不在其間故於西事尤
習其詳欲訓土兵代戍卒以减邊用爲禦戎長久之
策皆未及施爲而元昊臣西兵解嚴師魯亦去而得
罪矣(誌)
公天性慈仁内剛外和凡事有小而可矜者必惻然不
忍發見顔貌及臨大節斷大事則心如金石雖鼎鑊
不可變也
文章自唐之衰日淪淺俗寖以大敝本朝柳仲塗始以
古道發明之後卒不能大振天聖初公獨與穆參軍
伯長矯時所尚力以古文爲主次得歐陽永叔以雄
詞鼓動之於是後學大悟文風丕變(並韓魏公撰墓表)
師魯深於春秋故其文謹嚴辭約而理精章奏疏議大
見風采士林聳慕焉(范文正撰文集序)
本朝古文柳開仲塗穆修伯長首爲之唱師魯兄弟繼
其後文忠公蚤工偶儷之文及宦河南始得師魯乃
出韓退之之文學之盖公與師魯於文雖不同公爲
古文則居師魯後也如五代史公嘗與師魯約分撰
其後師魯死無子今歐陽公五代史頒之學官盛行
於世内果有師魯之文乎抑歐陽公自爲之也歐公
誌師魯墓論其文曰簡而有法且謂人曰在孔子六
經中惟春秋可當則歐公於師魯不薄矣崇寧間改
修神宗正史歐公傳乃云同時有尹洙者亦爲古文
然洙才不足以望修云蓋史官皆晚學小生不知前
軰文章淵源自有次第也
天聖明道中錢文僖自樞密留守西都謝希深爲通判
歐陽永叔爲推官尹師魯爲掌書記梅聖俞爲主簿
皆天下之士錢相因府第起䨇桂樓西城建臨園驛
命永叔師魯作記永叔文先成凡千餘言師魯曰洙
只用五百字可記文成永叔服其簡古永叔自此始
爲古文(並聞見錄)
韓魏公曰希文常勸以身安而後國家可保師魯以謂
不然直謂臨國家不當更顧身公雖重希文之說然
性之所喜以師魯爲愜爾(別錄)
余靖襄公
字安道建州人舉進士試書判拔萃事仁宗官至
工部尚書
范文正以言事忤大臣貶知饒州諫官御史緘口避禍
無敢言者公獨上書曰陛下親政以來三逐言事者
矣若習以爲常不甚重惜恐鉗天下之口書既上落
職監筠州酒税尹洙歐陽修相繼抗疏論列又以書
讓諫官以得罪遠謫時天下賢士相與惜其去號爲
四賢
慶歴三年上增置諫官以開廣言路親筆公姓名除右
正言公感激奮勵遇事輙言無所回避是年太白犯
歲星於太微端門之右公論之曰金火罰星皆主兵
喪及饑蓋木爲德金爲刑惟金沴木五行所忌願陛
下責躬修德以謝天變(並蘇台文撰行狀)
開寳塔災得舊瘞舍利迎入内廷傳言頗有光怪將復
建塔公言彼一塔不能自衛何福可及於民凡腐草
皆有光水精及珠之圓者夜亦有光烏足異也上從
之(筆談)
奉使契丹入辭書所奏事於笏各用一字爲目上顧見
之問其所書者何靖以實對上指其字一一問之盡
而後巳(記聞)
慶歴四年元昊請和將加封册而契丹以兵臨境上遣
使言爲中國討賊請止毋與和朝廷患之議未决公
獨謂中國厭兵久矣此契丹之所幸一日使吾息兵
養勇非其利也故用此以撓我耳是不可聽朝廷雖
是公言猶留夏册不遣而假公諫議大夫以報公從
十餘騎馳居庸關見虜於九十九泉從容坐帳中辨
析往復數十卒屈其議取其要領而還朝廷遂發册
臣元昊西師既解嚴而北邊亦無事(神道碑歐陽公撰)
使契丹能爲胡語契丹愛之及再往虜情益親余作胡
語詩虜主大喜還坐貶官(貢父詩話)
唐之番舶裝船舊皆取税公奏罷之以來遠商又請立
法戒當任官吏不得市南藥及公北歸不載南海一
物(行狀)
本名希古韶州人舉進士未預解薦曲江主薄王仝喜
遇之時知韶州者舉制科仝亦舉制科知州怒以爲
玩巳捃其罪無所得惟得仝與希古接坐仝坐違勅
停任希古杖臋二十仝遂閒居虔州不復仕進希古
更名靖取他州解及第景祐中爲館職爲范文正訟
冤獲罪由是知名范公參政引爲諫官祕書丞茹孝
標喪服未除入京私營身計靖上言孝標冒哀求仕
不孝孝標由是獲罪深恨靖靖遷龍圖閣直學士王
仝數以書干靖求貨靖不能應其求孝標聞靖嘗犯
刑詐匿應舉乃自詣韶州購求其案得之時錢子飛
爲諫官方攻范黨孝標以其事語之子飛即以聞詔
下虔州問王仝靖隂使人諷仝令避去仝辭以貧不
能出靖置銀百兩於茶篚中託人餉之所託者怪其
重開視竊銀而致茶於仝仝大怒及詔至州官勸仝
對當日接坐者余希古今不知所在仝不從對稱希
古即靖是也靖遂以將軍分司(記聞)
王質
字子野文正公之姪也以蔭補官召試賜進士及
第事仁宗官至天章閣侍制
通判蘇州州守黃宗旦頗以新進少公議事則曰少年
乃與丈人争事公曰受命佐君事有當争職也宗旦
雖屢屈折而政常得無失稍德公助已宗旦得盗鑄
錢百餘人以託公公曰事發無跡何從得之曰吾以
術鉤出之公愀然曰仁者之政以術鉤人寘之死而
又喜乎宗旦慙服遂緩出其獄始大稱公曰君子也
遷湖北轉運使當用兵西方急於財用之時獨不進羡
餘其賦歛近寬平治以常法故他路不勝其弊而荆
湖之人自若
判吏部流内銓號爲稱職而於選法未嘗有所更易人
或問之公曰選法具備如權衡在執者不欺其輕重
耳何必屢更其法
范仲淹以言事貶饒州方治黨人甚急公獨扶病率子
弟餞於東門留連數日大臣有以讓公曰長者亦爲
此乎何苦自䧟朋黨公曰范公天下賢者若得爲黨
人公之賜質厚矣聞者爲公縮頸(並歐公撰神道碑)
文正作舍人時家甚虚嘗貸人金以贍昆弟過期不入
輟所乘馬以償之公因閱家藏書而得其劵召家人
示之曰此前人清風吾軰當奉而不墜宜祕藏之又
得顔魯公爲尚書時乞米於李大夫墨帖刻石以模
之遍遺親友終身不貪所至有冰蘗聲(范文正撰墓表)
孫甫
字之翰許州人再舉及第事仁宗官至天章閣待
制兼侍讀
監益州交子務蜀用鐡錢民苦轉貿重故設法書紙代
錢以便市易轉運使以偽造犯法者多欲廢不用公
曰交子可以偽造錢亦可以私鑄私鑄有犯錢可廢
乎但嚴治之不當以小仁廢大利後卒不能廢(歐公撰墓)
(誌)
祁公爲樞密副使薦於朝得祕閣校理是時天子方銳
意更用二三大臣乃極選一時知名士增置諫官使
補缺失公以右正言居諫院上好納諫諍未嘗罷言
者而至言宫禁事他人猶須委曲開諷而公獨曰所
謂后者正嫡也其餘皆猶婢耳貴賤有等用物不宜
過僣自古寵女色初不制而後不能制者其禍不可
悔上深嘉納之保州兵變前有告者大臣不時發之
公因力言樞密使副當得罪使乃杜祁公也邊將劉
滬城水洛於渭州部署尹洙以滬違節度將誅之大
臣稍主洙議公以謂水洛通秦渭於國家利滬不可
罪由是罷洙而釋滬洙公平生所善者也公在諫院
所言補益尤多是三者其一人所難言其二人所難
處者其後言宰相以某事當去者上亟爲罷之因以
陳執中爲參知政事公又言執中不可用由是上難
之公遂求解職(墓誌)
慶歴中孫甫蔡襄爲諫官言宰臣晏殊役官兵治邸舍
懷安苟且無向公之心遂罷殊政事而甫等因薦富
弼代殊上怒以謂進用宰相人主之任臣下不宜有
所指陳遂相陳執中而甫等極言執中不可用不聽
求罷(南豐雜識)
慶歴中上用杜衍范仲淹富弼韓琦任政事而以歐陽
修蔡襄及甫等為諫官欲更張庶事致太平之功仲
淹亦皆戮力自效欲報人主之知然好同惡異不能
曠然無適莫甫嘗家居石介過之問介適何許來介
言方過富公問富公何為介曰富公言滕宗諒守慶
州用公使錢坐法杜公則欲致宗諒重法不然則衍
不能在此范公則欲薄其罪曰不然則仲淹請去富
公欲抵宗諒重法則懼違范公欲薄其罪則懼違杜
公患是不知所決甫曰守道以為如何介曰介
亦竊患之甫嘆曰法者人主之操柄今富公患重罪
宗諒則違范公薄其罪則違杜公是不知有法而未
嘗意在人主也守道平生好議論自謂正直亦安得
此言乎(同上)
初元昊反河西契丹亦以兵近邊謀棄約任事者於西
方益禁兵二十萬北方益土兵亦二十萬又益禁兵
四十指揮及羣盗張海等劫京西江淮皆警是時巳
更用大臣矣又令天下益禁兵公言曰天下所以大
困在浮費而浮費之廣者兵為甚今不能損又可益
之邪且兵巳百萬矣不能止盗而但欲多兵豈可謂
知所先後哉不報於是極論古今養兵多少之利害
以聞語詆大臣尤切(行狀)
為兩浙轉運使范文正守杭以大臣或便宜行事公曰
范公貴臣也吾屈於此則彼不得伸於彼矣由是一
切䋲以法而常以監司自處范公遇公無倦色及退
而不能無恨公遇范公不少下然退而未嘗不稱其
賢也(誌)
人嘗與一硯直三十千公曰硯何異而如此之價也客
曰硯以石潤為賢此石呵之則水流甫曰一日可得
一擔水纔直三錢買此何用竟不受(筆談)
公博學強記尤善言唐事能詳其君臣行事本末以推
見當時治亂每為人說如其身履其間而聽者曉然
如目見故學者以為終歲讀史不如一日聞公論也
所著唐史記七十五卷論議閎贍書未及成公巳卒
詔取其書藏秘府(誌)
司馬温公書公唐史記後云孫公昔著此書甚自重惜
常别緘其藁於笥必盥手啟之謂家人曰萬一有水
火刀兵之急他貨財盡棄之此笥不可失也每公私
少間則增損改易未嘗去手其在江東為轉運使出
行部亦以自随過亭傳休止輙取修之會宣州有急
變乘馹遽往不暇挈以俱既行其後金陵大火延及
轉運廨舍弟子察親負其笥避於沼中島上公在宣
州聞之亟還入問曰唐書在乎察對曰在乃悦餘無
所問自壯年至於白首乃成亦未以示人文潞公執
政嘗就公借之公不與但錄姚宋論以與之况他人
固不得見也
蘇内翰答李薦書云錄示孫之翰唐論僕不識之翰今
見此書凛然得其為人至論褚遂良不譛劉洎太子
瑛之廢由張說張廵之敗由房琯李光弼不當圖史
思明宣宗有小善而無人君大略皆舊史所不及也
宋名臣言行錄前集卷九
