宋名臣言行錄前集卷三
宋朱子纂集
向敏中文簡公
字常之開封人登進士第相真宗
太宗飛白書張詠及公名付中書曰二人者名臣為朕
記之公出知永興軍會邦人大儺有告禁卒欲倚儺
為亂者密使麾兵被甲衣袍伏廡下幕中明日盡召
賓僚兵官置酒縱閱無一人預知者命儺入先令馳
騁于中門外後召至階公振袂一揮伏卒齊出盡擒
之果各懷短刃即席誅之𠞰訖屏戸亟命灰沙掃庭
張樂宴飲賓從股慄
除右僕射麻下日翰學李昌武當對真宗謂之曰朕自
即位未嘗除右僕射今日以命敏中此殊命也敏中
應甚喜對曰臣未知宣麻亦不知敏中何如上曰敏
中今日門下賀客必多卿往觀之明日却對来勿言
朕意也昌武候丞相歸乃往見門無一人昌武徑入
見之徐賀曰今日聞降麻士大夫莫不歡慰公但唯
唯又曰自上即位未嘗除端揆自非德重眷殊何以
至此公復唯唯又歷陳前世為僕射者勲勞德業之
盛禮命之重公亦唯唯卒無一言既退復使人至庖
厨中問今日有無親戚賓客宴飲者亦寂無一人乃
具以所見對上笑曰敏中大耐官職
公在西京有僧暮過村民家求寄止主人不許僧求寢
於門外車廂中許之夜有盗入其家自墻上扶一婦
人并嚢衣而出僧適不寐見之自念不為主人所納
宿今主人亡其婦及財明日必執我詣縣官矣因夜
亡去走荒草中忽墮眢井則婦人已為盗所殺先在
其中矣明日主人搜訪得之井中執以詣縣掠治僧
自誣云與子婦姦誘與俱亡恐為人所得因殺之投
井中暮夜不覺失足亦墜其中贓在井傍亡失不知
何人所取獄成言府府皆不以為疑獨公以贓不獲
疑之引僧詰問數四僧服罪但言某前生當負此人
死公固問之乃以實對公密使吏訪其賊吏食于村
店店嫗聞其自府中来不知其吏也問之曰僧之獄
何如吏紿之曰昨日已笞死矣嫗曰今獲賊何如吏
曰已誤決此獄矣雖獲賊亦不問也嫗曰言之無傷
矣婦人者乃此村少年某甲所殺也吏曰其人安在
嫗指示其舍吏就舍中掩捕獲之案問具服并得其
贓一府咸以為神
時舊相出鎮者多不以吏事為意唯公勤于政事所至
著稱上曰大臣出臨四方唯敏中勤心于民事耳于
是有復用之意
陳恕晉公
字仲言洪州人中進士第位至參政
公總領計司多年每便殿奏事太宗或未深察必形誚
讓公歛板踧縮退至殿壁負墻而立若無所容俟帝
意稍解復進慤執前奏終不改易如是或至三四上
以其忠亮多從其議故當時言稱職者公為之首(沂公)
(筆錄)
恕長于心計為鹽鐵使釐去宿弊大益興利太宗深器
之嘗御筆題殿柱曰真鹽鐵陳恕(掇遺)
恕為三司使將立茶法召茶商數十人俾各條利害公
閱之第為三等語副使宋太初曰吾觀上等之說取
利太深此可行于商賈而不可行于朝廷下等固滅
裂無取唯中等之說公私皆濟吾裁損之可以經久
于是始為三說法行之數年貨財流通公用足而民
富實世言三司使之才以恕為稱首後李諮為使改
其法而茶利浸失後雖屢變非公之舊法也(東軒筆錄)
公自升朝入三司為判官既而為鹽鐵使又為總置使
洎罷參政復為三司使首尾十八年精于吏事朝廷
藉其才晚年多病乞解利權真宗諭曰卿求一人可
代者時莱公罷樞使歸班公即薦以自代上用萊公
為三司使而以公為集賢學士判院事莱公入省檢
尋公前後改革興立事件類為方冊自是計使無不
循其舊貫李諮為三司使始改茶法而公之規模漸
革向之方冊亦稍稍除削今則無復存矣(東軒筆錄)
恕為三司使真宗命具中外錢穀大數以聞恕諾而不
進久之上屢趣之恕終不進上命執政詰之恕曰天
子富于春秋若知府庫充實恐生侈心是以不敢進
上聞而善之(記聞)
恕領春官以王沂公為舉首歲中拔劉子儀于常選自
云吾得二俊名世才也是不愧于知人(談叢)
公素不喜釋氏嘗請廢譯經院辭甚激切真宗曰三教
之興其来已久前代毁之者多矣但存而不論可也
張忠定閱邸報忽再言可惜許門人李畋請問之曰參
政陳恕亡也斯人難得唯公唯正為國家歛怨于身
斯人難得退為詩哭之(乖崖語錄)
世稱恕為三司使改茶法歲計幾增十倍予為三司使
時考其籍自景德中北戎入寇之後河北糴便之法
蕩盡後茶利十喪其九恕在任值北虜講解商人頓
復歲課遂增雖云十倍之多考之尚未盈舊額至今
稱道蓋不虞之譽也(筆談)
張詠忠定公
字復之濮州人中進士第位至工部尚書
公令崇陽民以茶為業公曰茶利厚官將𣙜之不若早
自異也命拔茶而植桑民以為苦其後𣙜茶他縣皆
失業而崇陽之桑皆已成為絹而比者歲百萬匹民
富至今(談叢)
公在崇陽嘗坐城門下見里人有負菜而歸者問何從
得之曰買之市公怒曰汝居田里不自種而食何惰
耶笞而遣之(仝上)
公在銀臺時張永德為并代帥小校犯法杖之而死有
詔按罪公封還詔書曰永德方被邊寄若責一小校
遂摧辱之臣恐帥體輕而小人慢上矣不納既而果
有營卒脅刺其大校者上始寤公言面加慰勞(韓魏公撰)
(神道碑)
淳化四年冬東西兩川旱民饑吏失救䘏寇大起五年
正月賊首李順陷成都府詔王繼恩充招安使率兵
討之復命公知成都府事五月繼恩破賊收成都上
留公至秋始遣行時關中率民負粮以餉川師道路
不絶公至府問城中所屯兵尚三萬人而無半月之
食公訪知鹽價素高而廩有餘積乃下其估聽民得
以米易鹽民爭趨之未踰月得米數十萬斛軍中喜
而呼曰此翁真善幹國事者時益雖收復諸郡餘寇
尚充斥繼恩恃功驕恣不復出兵日以娱燕為事軍
不戢往往剽奪民財公于是悉擒招安司吏至庭面
數其過將盡斬之吏皆股栗求活公曰汝帥聚兵玩
寇不肯出皆汝輩為之今能亟白乃帥分其兵尚可
免死吏曰唯公所命兵不分願就戮公釋之繼恩即
日分兵鄰州不數日減城中兵半既而諸軍請食馬
芻粟公命以錢給之繼恩詬曰馬不食錢給錢何也
公召謂曰今賊餘黨所在尚多民不敢出招安使頓
兵城中不即討芻粟民所輸今城外皆寇也何由得
之繼恩懼即出城討賊公計軍食有二歲備乃奏罷
陜西運粮上喜曰向益州日以運粮為請詠至方踰
月已有二歲備此人何事不能了朕無慮矣公以順
黨始皆良民一旦為賊脅從當示以恩信許其自新
即揭榜諭之已而首者相踵公皆釋其罪使歸田里
一日繼恩械賊數十人請公行法公詢之悉皆前所
自首者復縱之繼恩恚而問公公曰前日李順脅民
為賊今日僕化賊為民不亦可乎公度繼恩日横以
狀聞上命上官正為招安使順之餘黨公撫安于内
正擒討于外再閱月而兩川平(碑)
西川都巡檢使韓景祐為所部廣武卒劉旰所逐掠懷
安軍破漢州公方會僚屬報至飲燕如故賊又掠卭
蜀將趨益報者愈急公復不問其夕召上官正謂曰
賊始發不三四日破數郡勢方銳不可擊氣驕敢逼
吾城乃送死耳請出兵北至方井當遇賊破之必矣
正即受教行至方井果遇賊一戰斬旰首餘黨盡平
衆亦服公料敵制勝人所不及(碑)
討劉旰兵迴有以斬首級求賞者公曰當奔突交戰之
際豈暇獲其首耶此必戰後剪来知復是誰殿直叚
倫曰學士果神明也當時隨倫為先鋒入賊用命者
皆中傷破體主帥令付營將理矣公命悉舁以來先
錄其功帶首級者次之于是軍情以公賞罰至當相
顧歡躍(語錄)
公性剛毅因責決一吏彼枝辭不伏公曰這的莫要劒
喫彼云決不得喫劍則得公牽出斬之以徇軍吏愕
眙相顧自是俱服公之威信令出必行(語錄)
初知益州斬一猾吏前後郡守所倚任者吏稱無罪公
封判令至市曹讀示之既聞斷辭告市人曰爾輩得
好知府矣蓋李順嘗有死罪此吏縱之也(仝上)
有僧行止不明有司執之以白公公判其牒曰勘殺人
賊既而按問果一民也與僧行于道中殺僧取其祠
部戒牒二衣因自披剃為僧寮屬問何以知之公曰
吾見其額上猶有繫巾痕也(記聞)
民間訛言有白頭老翁午後食人男女公召犀浦謂曰
近訛言惑衆汝歸縣去訪市肆中歸明人尚為鄉里
患者必大言其事但立證解來明日果得之公遂戮
于市即日帖然夜市如故公曰妖訛之興沴氣乘之
妖則有形訛則有聲止訛之術在乎識斷不在厭勝
李順黨中有殺耕牛避罪逃亡者公許其首身拘母十
日不出釋之復拘其妻一宿而來公斷云禁母十夜
留妻一宵倚門之望何疎結髮之情何厚舊為惡黨
今又逃亡許令首身猶尚顧望就市斬之于是首身
者繼至並遣歸業民悉安居(並語錄)
公守蜀兵火之餘人懷反側一日合軍大閱始出衆遂
嵩呼者三公亦下馬東望而三呼復攬轡行衆不敢
讙或以告魏公公曰當是時琦亦不敢措置(塵史)
公鎮成都一日見一卒抱小兒在廊下戲小兒忽怒扯
其父公見之集衆語曰此方悖逆乃自習俗幼已如
此況其長成豈不為亂遂殺之(巵史)
公嘗以蜀地素狹游手者衆事寧之後生齒日繁稍遇
水旱則民必艱食時米㪷直錢三十六乃按諸邑田
税如其價歲折米六萬斛至春籍城中細民計口給
劵俾輸元估糴之奏為永制逮今七十餘年雖時有
災饉米甚貴而益民無餒色者公之賜也(碑)
公凡有興作先帖諸縣于民籍中係工匠者具帳申来
分為四番役十日滿則罷去夏則夘入午歇一時冬
抵莫放各給木札一幞以禦寒工徒皆悦有一瓦匠
因雨乞假公判云天晴蓋瓦雨下和泥事雖至微公
俱知悉(巵史)
公寢室中張燈炷香通夕宴坐郡樓上鼓番漏水歷歷
分明儻一刻差必詰之守籖者指名伏辜謂公為神
明公曰鼓角為中軍號令號令在前尚不分明其餘
外事將如何也(語錄)
公有清鑒善臧否人物凡所薦辟皆方廉恬退之士嘗
曰彼好奔競者將自得之何假吾舉(碑)
轉運黃虞部好舉時才之士公勸曰大凡舉人須舉好
退者好退則廉謹知恥若舉之忠節愈堅少有敗事
莫舉奔競者奔競則能曲事諂媚求人知已若舉之
必矜才好利累及舉官故不少矣其人既解奔競又
何須舉他(語錄)
益不貢士幾二十年學校頹廢公察郡人張及李畋張
逵者皆有學行為鄉里所服遂延奬加禮篤勉就舉
後三人登科歷美官于是兩川學者知勸文風益振
(碑)
公每斷事有情輕法重情重法輕者必為判語讀以示
之蜀人鏤板謂之戒民集大抵以敦風俗篤孝義為
本也(湘山野錄)
公在杭有富民病將死子方三歲乃命其婿主其貲而
與婿遺書曰他日欲分財即以十之三與子七與婿
子時長立果以財為訟婿持其書詣府請如元約公
閱之以酒酹地曰汝之婦翁智人也時以子幼故以
此屬汝不然子死汝手矣乃命以其財三與婿而子
與七皆泣謝而去服公明斷(碑)
公之自蜀還也詔以諫議大夫牛冕代公公聞之曰冕
非撫御才其能綏輯乎踰年果致王均之亂逐冕據
益州後雖討平之而民尚未寧上以公前治蜀威惠
在人復以公為樞密直學士遷刑部侍郎知益州蜀
民聞之鼓舞相慶如赤子久失父母而復来鞠我公
知民信已易嚴以寬凡令下人情無不慰愜蜀郡復
大治上命謝濤撫蜀諭公曰得卿在蜀朕不復有西
顧之憂因詔公鑄景德大錢于嘉卭州一當小鉄錢
十銅錢一千今便之(碑)
公問李畋曰百姓果信我否對曰侍郎威惠及民民皆
信服公曰前一任則未也此一任應稍稍耳秀才只
此一箇信五年方得成(語錄)
范延貴為殿直押兵過金陵公為守因問曰天使沿路
來還曾見好官員否延貴曰昨過袁州萍鄉縣邑宰
張希顔者雖不識之知其好官員也公曰何以言之
延貴曰自入縣境驛傳橋道皆完葺田莱墾闢野無
惰農及至縣則㕓肆無賭博市易不敢諠爭夜宿邸
中聞更鼓分明以是知其必善政也公大笑曰希顔
固善矣天使亦好官員也即日同薦于朝希顔後為
發運使延貴亦為閤門祗候皆號能吏也(東軒筆錄)
公自金陵入苦腦疽未陛見御史閤門累奏上寬其告
俾養疾公恨不得面陳所懷乃抗論近年虚國家帑
藏竭生民膏血以奉無用之土木者皆賊臣丁謂王
欽若啓上侈心之所為也不誅死無以謝天下章三
上不報出知陳州(燕談)
公在陳一日方食邸報至公且食且讀既而抵案慟哭
者久之哭止復彈指久之彈止罵詈久之乃丁謂逐
萊公也公自知禍必及已乃延三大戸于便坐與之
博䄂間出彩骰子勝其一坐乃買田宅為歸計以自
汙晉公聞之亦不害也余謂此智者為之賢者不為
也賢者有義而巳寧避禍哉禍豈可避耶(談叢)
公少學劍樂為竒節有士人遊宦遠郡為僕夫持其不
法事恐之且欲其女為妻即止歲久益恣横不可制
詠寓傳舍知其事即陽假此僕為馭單騎出城至林
麓中斬之而還(蒙求)
公寢室中無侍婢服玩之物閴如也李畋嘗侍坐廡下
因謂公寢禪室不如公哂曰吾不為輕肥為官以至
此吾往年及第後以詩寄傅霖逸人云前来失脚下
漁磯苦戀明時未得歸寄與巢由莫相笑此心不是
愛輕肥豈今日之言也(語錄)
王均李順之亂官于蜀者多不挈家以行公知益州單
騎赴任官屬憚其嚴莫敢畜侍婢公不欲絶人情遂
自買一婢以侍巾櫛自此官屬稍稍置姬侍矣公還
闕呼婢父母出貲以嫁之仍處女也一日有術士上
謁自言能鍜汞為白金公即市汞百兩俾鍜一火而
成不耗銖兩公立命工煆為一大香爐鑿其腹曰充
大慈寺殿上公用送寺中以酒榼遺術者而絶之(筆錄)
公嘗訪陳搏一見公厚遇之顧謂子弟曰此人于名利
澹然無情達必為公卿不達則為帝王師(碑)
少時謁華山陳圖南遂欲隠居陳曰公方有官職未可
議此其勢如失火家待君救火豈可不赴也
公去蜀留一卷實封文字與僧正希白云候十年觀此
後十年公薨于陳訃至蜀人罷市號慟希白為公設
大會齋請知府凌策發所留文字乃公畫像自為贊
云乖則違俗崖則絶物乖崖之名聊以表德因號乖
崖公
公曰事君者廉不言貧勤不言苦忠不言已效公不言
已能可以事君矣
謂李畋曰大小之事皆須用智智猶水也不流則腐凡
百不用智則臨大事之際寧有智來
公曰臨事有三難能見一也見而能行二也當行必果
決三也
謂李畋曰子知公事有隂陽否對曰未也曰凡百公事
未著字前則屬陽陽主生也通變由之著字後屬隂
隂主刑也刑貴正名名不可改
又曰子異日為政信及于民然後教之言及于義然後
勸之動而有禮然後化之靜而無私然後民安而樂
業矣行斯四者在先率其身
李畋苦痁既瘳請謁公曰子于病中曾得移心法否對
曰未也公曰人能于病中移其心如對君父畏之慎
之靜久自愈(並語錄)
蘇軾書公帖後云以寬得愛愛止于一時以嚴得畏畏
止于力之所及故寬而見畏嚴而見愛皆聖賢之難
事所及者遠矣張公治蜀用法之嚴似孔明孔明與
公遺愛皆至今蓋尸而祝之社而稷之也
馬知節正惠公
字子元幽州人以父功補官位至樞密
公年十八監彭州兵馬以嚴飭見憚如老將
監博州兵馬時劉延讓敗于君子驛而契丹歸矣公方
料丁壯集芻粮繕城治械如寇至吏民初不悦其生
事已而契丹果至度不可攻乃去
知延州至郡羌以兵覷邊會上元開門張燈視以無為
而羌卒不能為寇
除樞密副使當時契丹已盟大臣方言符瑞而公每不
然之獨從容極言天下雖安不可忘戰去兵之意真
宗多以公言為是(並王荆公撰神道碑)
真宗末王欽若每奏事或懷數奏出其一二餘皆匿之
既退以已意稱聖旨行之嘗與知節俱奏事上前欽
若將退知節目之曰懷中奏何不盡出之(記聞)
公與同列奏對次忽厲聲曰王欽若等讀盡劄子莫謾
官家公退見王文正詞色尚怒因語公曰諸子上前
議論如此知節幾欲以笏擊死之但恐驚動君相耳
公歎撫久之(文正遺事)
真宗東封泰山車駕發京師上及從官皆蔬食封禪禮
畢上勞王旦等曰卿等久食蔬不易旦等皆再拜知
節獨進言蔬食者惟陛下一人耳旦等在道與臣同
次舍無不私食肉旦等再拜曰誠如知節之言(記聞)
曹瑋武穆公
字寳臣武惠王之子以父任補官位至樞密配享
真宗廟庭
知渭州圖涇原環慶兩路山川城郭戰守之要以獻真
宗留其一樞密院以其一付本路使諸將出兵皆按
圖議事(荆公撰行狀)
曹侍中將薨太宗親臨視之問以後事對曰臣無可言
固問之對曰臣二子璨與瑋材器有取皆堪為將上
問其優劣對曰璨不如瑋已而果然瑋知秦州嘗出
循城以城上遮箭版太高召主者令下之主者對曰
舊如此久矣瑋怒曰舊固不可改耶命斬之僚佐以
主者老將諳兵事罪小宜可赦皆諫瑋瑋不聽卒誅
之軍中懾伏瑋在秦州有士卒十餘人叛赴虜中軍
吏来告瑋方與客圍棋不應吏亟言之瑋怒叱之曰
吾固遣之去汝再三顯言耶虜聞之亟歸告其將盡
殺之(記聞)
公在邊蕃部有過惡者皆平定之每以餞將官為名出
郊而兵馬次序以食品為節若曰下某食即某隊發
比至水飯則捷報至矣(東莱記事)
公為將幾四十年用兵未嘗敗衂尤有功于西方舊羌
殺中國人得以羊馬贖死如羌法公謂如此非所以
尊中國而愛吾人奏請不許其贖陜西歲取邊人為
弓箭手公以塞上廢地募人為之若干畆出一卒若
干畆出一馬至其種歛為發州兵戍守至今邊賴以
實所募皆為精兵瑋募弓箭手使馳射校強弱勝者
予田二頃再更秋穫課市一馬馬必勝甲然後官籍之
則加田五十畆至三百人以上團為一指揮擇要害
處為築堡使自塹其地為方田環之立馬社一馬死
衆為出錢市馬開邊濠率令深廣丈五尺山險不可
塹者因其峭絶治之使足以限虜後皆為法自三都
之戰威震四海唃厮囉聞公姓名即以手加顙在天
雄契丹使過魏地輒隂勒其從人無得高語疾驅至
多憚公不敢仰視
天雄卒有犯法衆謂獄具必殺之公乃處以常法或以
為疑公笑曰臨邊對敵斬不用命者所以令衆吾非
喜殺也平時治内郡安事此乎初守邊時山東知名
士賈同造公客外舍公欲按邊即同舍邀與俱同問
從兵安在曰已具既出就騎見甲士三千環列不聞
人馬聲同歸語人曰瑋果名將也公為將不如其父
寬然自為一家云
公好讀書所如必載書數兩兼通春秋公榖左傳而尤
熟于左氏(並行狀)
寳元中王忠穆公為樞密使河西首領趙元昊叛上問
邊偹輔臣皆不能對明日樞密四人皆罷忠穆謫虢
州翰林學士蘇公儀與忠穆善出城見之忠穆謂公
儀曰[騣-凶+(鬯-匕)]之此行前十年已有人言之公儀曰必術士
也忠穆曰非也昔時為三司鹽鐵副使疏決獄囚至
河北時曹南院自陜西謫官初起為定帥[騣-凶+(鬯-匕)]至定治
事畢瑋謂[騣-凶+(鬯-匕)]曰決事已畢自此當還明日願少留一
日欲有所言[騣-凶+(鬯-匕)]愛其雄才又聞欲有所言遂為之留
明日具饌甚簡儉食罷屛左右曰公滿面權骨不為
樞副即邊帥或謂公當作相則不然也然不十年必
總樞柄此時西方當有警公宜預講邊備蒐閱人才
不然無以應卒[騣-凶+(鬯-匕)]曰何以見教曹曰瑋在陜西日河
西趙德明嘗使人以馬博易于中國怒其息微欲殺
之莫可諫止德明有一子方十餘歲極諫不已曰以
戰馬資鄰國已是失計今更以貨殺邊人則誰肯為
我用者瑋聞其言私念之曰此子欲用其人矣是必
有異志聞其嘗往來牙市中瑋欲一識之屢使人誘
致之不可得乃使善畫者圖其貌觀之真英物也此
子必須為邊患計其時節正在公秉政之日公其勉
之[騣-凶+(鬯-匕)]是時殊未以為然今知其所畫乃元昊也(筆談)
宋名臣言行錄前集卷三
