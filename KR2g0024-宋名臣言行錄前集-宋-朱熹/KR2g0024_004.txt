宋名臣言行錄前集卷四
宋朱子纂集
畢士安文簡公
字仁叟代州人舉進士相真宗
端拱中詔王府官各上所為文帝問近臣曰文吾既知
之其行孰優皆以公對帝喜曰是也以本官知制誥
召為翰林學士大臣以張洎言帝曰洎視士安詞義
踐歷固不減但履行遠在其下耳
契丹謀入寇公首疏五事陳選將餉兵理財之策甚備
帝多納用中書闕宰相乃進公參政入謝帝曰未也
行且相卿然時方多事求與卿同進者其誰可曰寇
凖兼資忠義善斷大事此宰相才也帝曰聞其剛使
氣對曰凖資方正慷慨有大節忘身徇國秉道疾邪
此其素所蓄積也朝臣罕出其右者苐不為流俗所
喜今天下之民雖蒙休德涵養安佚而西北跳梁為
邊境患若凖者所宜用也帝曰然當藉卿宿德鎮之
不閱月拜公本官平章事寇公並命而以公監修國
史位在上既而契丹益犯邊北州皆警二公始合議
請帝幸澶淵
公雖貴奉養無異平素未嘗殖産為子孫計故天下稱
其清王文正為相嘗面奏曰士安仕至輔相而四海
無田園居第沒未終喪家用已絀今其妻貸于臣家
其不負陛下可見矣(並劉莘老撰神道碑)
真宗詔選官校勘三國志晉唐書或言兩晉事多鄙惡
不可流行者上以語宰相公曰惡以戒世善以勸後
善惡之事春秋備載上然之命刊刻(蓬山志)
寇凖萊國忠愍公
字平仲華州人中進士第相真宗
太宗幸魏時公年十六以父陷蕃上書行在辭色激昂
舉止無畏上壯之命有司記姓名後二年進士及第
寖以貴顯(遺事)
公年十九舉進士時太宗取人多問其年年少者往往
罷遣或教公增其年公曰吾初進取可欺君耶
知歸州巴東縣每期會賦役不出符移唯具鄉里姓名
揭縣門民莫敢後者嘗賦詩有野水無人渡孤舟盡
日横之句時以為若得用必濟大川手植雙栢于縣
庭至今民以比甘棠謂之萊公栢(政要)
太宗時公為員外郎奏事忤上旨上拂衣起欲入禁中
公手引上衣令上復坐決其事然後退上由是嘉之
嘗曰朕得寇凖猶唐文皇之得魏鄭公也(記聞)
太宗時一歲大旱天子以為憂嘗輦過館中汎以問衆
皆曰水旱天數也堯湯所毋奈何凖獨曰朝廷刑罰
偏頗凡天旱為是發耳上怒起入禁中頃之召凖問
所以偏頗狀凖曰願召兩府至前臣即言之有詔召
兩府入凖乃言曰某子甲坐贓若干少爾罪乃至死
參政王沔其弟淮盗所主財至千萬以上顧得不死
刑罰非偏而何上顧問沔沔頓首謝即皆罷去其暮
遂大雨上大喜以凖可用遂驟進(劉貢父撰萊公傳)
公性忠朴喜直言無顧避時人語曰寇凖上殿百僚股
栗(遺事)
公在青州太宗久不豫驛召還問後事公曰知子莫若
父臣愚不當與也固問之公再拜曰臣觀諸皇子惟
夀王得人心上大悦遂定策以夀王為太子謁太廟
還六宫登樓以觀百姓皆合手叩額歌呼相慶曰少
年天子也(遺事)
契丹犯澶淵急書一夕凡五至萊公不發封飲笑自如
明日同列以聞真宗大駭取而發之皆告急也大懼
以問公曰陛下欲了欲未了耶曰國危如此豈欲久
耶曰陛下欲了不過五日爾其說請幸澶淵上不語
同列懼欲退公曰士安等止候駕起從駕而北上難
之欲還内公曰陛下入則臣不得見而大事去矣請
無還而行也遂行六軍百司追而及之(談叢)
天子北巡至澶州敵騎已過魏府矣上疑不欲渡河駐
南澶州凖勸上北渡以固衆心毋令敵得乘勝上猶
豫未決時陳堯叟勸上避之蜀王欽若勸上避之金
陵上以問凖凖曰誰為陛下畫此計者上曰顧所畫
何如耳毋問其名凖曰臣姑欲知之先斬此曹以令
天下且先帝建都垂五十年天下財用兵甲聚于京
師宗廟社稷之所寄也不幸有事陛下當與臣等以
死守之今一旦棄去非復陛下所有若盗賊因緣而
起陛下當何歸乎上喟然凖又勸上北渡上猶未決
因起更衣凖亦下殿去時高瓊為殿前都指揮使宿
衛殿下凖謂瓊曰事當奈何太尉胡不一言瓊曰相
公謀之廟堂瓊何敢與知然相公所以謂上何準曰
今渡河則河北不勞力而定不渡則敵日益熾人心
不敢自固雖有智者不能善其後矣瓊呼曰陛下聽
凖語凖言是也上還問之語良久凖即趣瓊以其兵
先渡又自牽馬奉上上乃從之既至澶州上御城北
門凖居上前上盡以軍事委凖凖因承制專決號令
明肅士卒喜悦敵數千騎乘勝薄城下有詔吏士迎
擊之斬獲大半敵乃引退不敢復逼會暮上還宫留
凖居城上上使人視凖何為曰凖方飲酒歌笑上未
嘗不釋然也相持十餘日契丹計索始請和既有約
矣又率其衆詐欲填壕會有飛矢射其統軍殺之契
丹大擾其請和遂益堅凖不肯敵使來益恭上將許
之凖欲邀使稱臣且獻幽州地時上厭兵事于是有
譛凖不願與敵平幸有兵事以自取重上亦不悦凖
不得已許之時敵舉國來寇入中國千餘里其歸不
十日不能出漢地郡邑堅壁清野以待寇敵人馬飢
乏百萬之衆可毋戰而死敵窘如此誠少抑緩之契
丹不敢不稱臣幽州可必得也(萊公傳)
上至澶州賊猶未退公曰六軍心膽在陛下身上今若
登城必擒賊矣上因御澶之北門將士望見黃屋皆
呼萬歲聲震原野勇氣百倍(遺事)
公在澶淵每夕與楊億飲博謳歌諧謔喧呼常達旦或
就寢則鼾息如雷上使人覘之喜曰得渠如此吾復
何憂(記聞)
敵請和上以問公公曰如用臣策可數百年無事不然
四五十年後臣恐戎心又生矣上曰朕不忍生靈受
困不如且聽其和四五十年後安知無能捍塞者乎
戎遂得和(遺事)
敵既退來求和親命曹利用與之約時契丹已疲又懼
鎮定大兵扼其歸路見利用至甚喜寢以珠緣貂褥
敵主求割河北利用曰如此臣得族罪矣不敢以聞
許歲給金繒二十萬敵嫌其少利用復還奏之上曰
百萬以下皆可許也凖召利用語之曰雖有勑旨汝
往所許毋得過三十萬過三十萬勿来見凖凖將斬
汝利用股栗再至敵帳果以三十萬成約而還(記聞)
和議成諸將請設伏邀擊可使敵匹馬不返公勸帝勿
從縱敵歸國以保盟好(聞見錄)
真宗之次澶淵也一日語公曰今敵騎未退而天雄軍
截在賊後萬一陷沒則河朔皆敵境也何人可為朕
守魏公曰當此之際無方略可展古人有言智將不
如福將臣觀參政王欽若福禄未艾宜可為守于是
即時進殿出勑退召欽若諭以上意授勑俾行欽若
茫然自失未及有言公遽曰主上親征非臣子辭難
之日參政為國柄臣當體此意馹騎已集仍放朝辭
便宜就塗身乃安也遽酌大白飲之命曰上馬杯欽
若驚懼不敢辭飲訖拜别公答拜曰參政勉之回日
即為同列也欽若馳入魏則戎敵滿野無以為計但
屯塞四門終日危坐越數日敵退乃召為次相或云
王公數進疑辭于上前故公因事出之以成勝敵之
績耳(東軒筆錄)
章聖嘗謂兩府欲擇一人為馬步軍指揮使公方議其
事吏有以文籍進者公問其故曰例簿也公曰今朝
廷欲用一牙官尚須檢例耶安用我輩哉壊國政者
正由此耳(遺事)
上既回鑾每歎公之功小人或譛之曰陛下知博乎錢
輸將盡取其餘盡出之謂之孤注陛下寇凖之孤注
也尚何念帝聞之驚甚公眷禮遂衰(聞見錄)
公鎮大名府北使道由之謂公曰相公望重何以不在
中書公曰皇上以朝廷無事北門鏁鑰非凖不可(掇遺)
大中祥符元年正月天書降于宫中承天門天子以改
元六月又降于泰山是歲十月封泰山間二歲祀后
土汾隂天子奉天書謹甚載以玉輅天書所行天子
不敢當其道居無何復有神降于延恩殿號稱天尊
天子親自見之上于是益崇飭祀事自天書始降則
築昭應宫其後復置會靈景靈之屬祀老子于亳州
天下無慮皆神事矣凖是時出為外官又不信天書
上益疏凖最後知京兆府都監朱能復獻天書上以
問王旦旦曰始不信天書者凖也今天書降凖所當
令凖上之則百姓將大服而疑者不敢不信也上從
之使中貴人逼凖朱能素事宦者周懷政而凖壻王
曙居中與懷政善勸凖與能合凖始不肯曙固要凖
凖亦因此復為中書侍郎同平章事天禧三年也(萊公)
(傳)
天禧末真宗寢疾章獻太后漸預朝政上意不能平公
探此意遂欲廢章獻立仁宗尊真廟為太上皇而誅
丁謂曹利用等于是引李迪楊億曹瑋盛度李遵勖
等協力處畫已定凡誥命盡使億為之且將舉事會
公因醉漏言有人馳報謂謂夜乘犢車往利用家謀
之明日利用入盡以公所謀白太皇遂矯詔罷公政
事及真宗上仙遂指公為反而投海上其事有類上
官儀者天下冤之億臨死取當時所為詔誥及始末
事迹付遵勖收之章獻上仙遵勖乃抱億所留書進
呈仁宗及叙陳本末仁宗盡見當日曲直感嘆再三
遂下詔湔滌其冤贈中書令謚曰忠愍(筆錄)
公好士樂善不倦丁謂种放之徒皆出其門嘗語所親
曰丁生誠竒材惟不堪重任公為相謂參政嘗會食
都堂羹染公鬚謂起拂之公正色曰身為執政而親
為宰相拂鬚耶謂慙不勝公恃正直而不虞巧佞故
卒為所陷(遺事)
公為樞使利用為副公以其武人輕之議事有不合者
輙曰君一夫耳豈解此國家大體利用由是銜之真
宗將立劉氏公及王旦向敏中皆諫議為出于側微
不可劉氏宗人横于蜀奪民鹽井上以后故欲捨之
公固請行法時上已不豫不能記覽政事多宫中所
決丁知曹寇不能平遂與利用合謀請罷公政事除
太子太傅上初不知歲餘忽問左右吾目中久不見
寇凖何也左右亦不敢言上崩太后稱制公再貶雷
州(記聞)
公始謫道州司馬素無公宇百姓聞之競荷瓦木不督
而會公宇立成頗亦宏壯守土者聞于朝遂再有海
康之行(倦遊錄)
公貶雷州丁謂遣中使賫勑往授之以錦囊貯劒揭于
馬前既至公方與郡官宴飲驛吏言狀公遣郡官出
迎之中使避不見入傳舍中久之不出問其所以来
之故不答上下皆惶恐不知所為公神色自若使人
謂之曰朝廷若賜凖死願見𠡠書中使不得已授之
公拜受于庭升階復宴飲至暮罷(記聞)
公貶死于雷詔還葬洛陽過公安民皆迎祭哭其喪斬
竹插地以掛紙錢焚之尋復生筍成林邦人神之號
曰相公竹因立廟其旁(麈史及名臣傳)
公赴貶雷州道出公安剪竹插于神祠之前而祝曰凖
心若負朝廷此竹必不生若不負朝廷此枯竹當再
生其竹果生(筆錄此說與前二書異意前說為是)
公少時不修小節頗愛飛鷹走狗太夫人性嚴嘗不勝
怒舉秤鎚投之中足流血由是折節從學及貴母已
亡每捫其痕輙哭(記聞)
公初為樞密直學士賞賜金帛甚厚乳母泣曰太夫人
不幸時家貧求一縑作衾襚不可得豈知今日富貴
哉公聞之慟哭盡散金帛終身不蓄財産公外奢内
儉無聲色之娱寢處一青幃二十餘年時時有破壊
益命補葺或以公孫弘事靳之笑答曰彼詐我誠雖
弊何憂且不忍處之久而以弊復棄也(遺事)
處士魏野贈公詩曰有官居鼎鼐無宅起樓臺及上即
位北使至賜宴兩府預坐北使歷視坐中問譯者曰
誰是無宅起樓臺相公坐中無答丁謂令譯者謂曰
朝廷初即位南方須大臣鎮撫寇公暫撫南夏非久
即還(政要)
鄧州花蠟燭名著天下雖京師不能造相傳云是公燭
法公嘗知鄧州而自少年富貴不點油燈尤好夜宴
劇飲雖寢室亦燃燭達旦每罷官去後人至官舍見
厠溷間燭淚成堆杜祁公為人清儉在官未嘗燃官
燭油燈一炷熒然欲滅與客相對清談而已二公皆
為名臣而奢儉不同如此然祁公夀考終吉萊公晚
有南遷之禍雖其不幸亦可以為戒也(歸田錄)
王元之之子嘉祐為館職平時若愚騃獨公知之喜與
之語公知開封府一旦問嘉祐曰外人謂劣丈云何
嘉祐曰外人皆云丈人旦夕入相公曰于吾子意何
如嘉祐曰以愚觀之丈人不若未為相為善相則譽
望損矣公曰何故曰自古賢相所以能建功業澤生
民者其君臣相得如魚之有水故言聽計從而功名
俱美今丈人負天下重望相則中外有太平之責焉
丈人之于明主能若魚之有水乎此嘉祐所以恐譽
望之損也公喜起執其手曰元之雖文章冠天下至
于深識遠慮殆不能勝吾子(記聞)
張忠定守蜀聞公大拜曰寇凖真宰相也又曰蒼生無
福門人李畋怪而問之曰人千言而不盡者凖一言
而盡然仕太早用太速不及學耳張寇布衣交也公
兄事之忠定常面折不少恕雖貴不改也公在岐忠
定自蜀還不留既别顧公曰曾讀霍光傳否曰未也
更無他語公歸取其傳讀之至不學無術笑曰此張
公謂我矣(談叢)
張乖崖常稱使公治蜀未必如詠至澶淵一擲詠亦不
敢為也(記聞)
公南行至雷陽吏以圖獻閱視之首載郡東南門抵海
岸凡十里凖恍然悟曰吾少時有到海秖十里過山
應萬重之句迺今日意爾人生得喪豈偶然耶(旌忠碑)
公貶雷州時丁謂與馮拯在中書丁當秉筆初欲貶崖
州而丁忽自疑語馮曰崖州再涉鯨波如何馮唯唯
而已丁乃徐擬雷州丁之貶也馮遂擬崖州當時好
事者相語曰若遇雷州寇司戸人生何處不相逢比
丁之南也寇復移道州寇聞丁當来遣人以蒸羊逆
于境上而收其僮僕杜門不放出聞者多以為得體
(歸田錄)
高瓊衛國烈武王
家世燕人徙亳州事太宗真宗官至太尉曾孫女
配英宗為宣仁聖烈皇后
上在澶淵南城瓊請幸河北曰陛下不幸北城百姓如
喪考妣馮拯在旁呵之曰高瓊何得無禮瓊怒曰君
以文章為大臣今敵騎充斥如此猶責瓊無禮君何
不賦一詩詠退敵騎耶上乃幸北城至浮橋猶駐輦
未進瓊以所執撾築輦夫背曰何不亟行今已至此
尚何疑焉上乃命進輦既至登北城門樓張黃龍旗
將士皆呼萬歲會敵將達蘭中弩死敵遂退他日上
命凖召瓊詣中書戒之曰卿本武臣勿強學儒士作
書語也(記聞)
太祖與文臣言未嘗文談蓋欲激厲將士此漢高祖溺
冠之意也至太宗好文方戰爭之時多作詩賦羣臣
屬和故武事不競卒有潘美之敗及澶淵之役章聖
既渡大河至浮橋一半瓊執御轡曰此處好喚宰相
吟兩首詩也蓋當時宰相王欽若陳堯叟輩好為詩
賦以薄此輩故平日憾之而有此語(元城語錄)
真宗嘗問卿子幾人曰臣子十有四人臣誠愚不肖然
未嘗不教以知書于是賜諸經史于其家每戒諸子
母曲事要勢以蘄進身若吾奮節行間至秉旄鉞豈
因人力哉(王禹玉撰神道碑)
楊億文公
字大年建州人以神童召試事太宗真宗官至翰
林學士
公年十一太宗親試一賦二詩頃刻而成上喜送中書
再試執政令賦喜朝京闕詩亦立就且有願秉清忠
節終身立聖朝之句宰相表賀(野錄)
公每欲作文與門人賓客博飲投壺奕棋語笑諠譁而
不妨締思以小方紙細書揮翰如飛文不加點每盈
一幅則命門人傳錄門人疲于應命頃刻之際成數
千言真一代之文豪也(歸田錄)
公凡為文所用故事常令諸生子弟檢討出處每叚用
小片紙錄之既成則綴粘所錄而蓄之時人謂之衲
被焉(家塾記)
公為學士時草答契丹書云鄰壤交歡進草既入真宗
自注其側云朽壤鼠壤糞壤大年遽改為鄰境明旦
引唐故事學士作文書有所改為不稱職當罷因亟
求解職真宗語宰相曰楊億不通商量真有氣性(歸田)
(錄)
公以文章擅天下然剛勁寡合有惡之者以事譛之大
年在學士院忽夜召見于一小閤深在禁中既見賜
茶從容顧問久之出文稿數篋以示大年云卿識朕
書蹟乎皆朕自起草未嘗命臣下代作也大年惶恐
不知所對䪺首再拜而出乃知必為人所譛矣(並歸田錄)
公因母病有陽翟之行王文正恐人害之白上遣使賜
藥既而言事者彈劾不已卒以亞卿分司上嘗語輔
臣曰聞楊億好謗時政王公曰億文人幼荷國恩若
諧謔過當則恐有之至于謗訕臣保其不為也(掇遺)
公為執政所忌母病謁告不俟朝旨徑歸韓城與弟倚
居踰年不調公有啟謝朝中親友曰介推母子願歸
綿上之田伯夷弟兄甘受首陽之餓後除知汝州而
希旨言事者攻之不已公又有啟與親友曰己擠溝
壑猶下石而未休方困蒺䔧尚關弓而相射(青箱雜記)
丁謂初參政億例賀焉語同列曰骰子選爾何多尚哉
未幾辭親疾逃陽翟别墅(掇遺)
公以直道獨立時有挾邪說以進者面戲公曰君子知
微知章知柔知剛公應聲答曰小人不恥不仁不畏
不義(家塾記)
范文正贊公畫像曰公以命世之才其位不充故天下
知公之文而未知公之道也昔王文正公居宰府僅
二十年未嘗見愛惡之迹天下謂之大雅萊公當國
真宗有澶淵之幸而能左右天子如山不動却戎狄
保宗社天下謂之大忠樞密扶風馬公慷慨立朝有
犯無隠天下謂之大直此三君子者一代之偉人也
公與三君子深相交許情如金石則公之道其正可
知矣
王曙文康公
字晦叔河南人中進士第又舉賢良方正科相仁
宗
公知益州賊盗贓無輕重一切戮之蜀中股慄不數月
賊屏竄列郡皆外戸不閉先是張詠守蜀季春糶廩
米其價比時估三之一以濟貧民凡十戸為一保一
家犯罪一保皆坐不得糴民以此少敢犯法至是獻
議者改詠之法窮民無所濟復為盗公奏復之(名臣傳)
公治蜀頗以法御下有謗其太苛會劉煜召還為右正
言真宗召問凌策王曙治蜀孰優曰凌策在蜀值歲
豐故得以平易治之王曙值歲歉慮民為盗故以法
治之使易地則皆然上善其言(同上)
公與薛簡肅公俱嘗鎮蜀而皆有名章獻時同為執政
一日奏事已因語蜀事公曰臣在蜀時有告戍卒反
乃執而斬之于營門遂無事薛曰臣在蜀時亦有告
戍卒反者叱出之亦無事(野錄)
玉清昭應宮災守衛者皆坐繫獄公上疏曰昔魯桓僖
宮災孔子以為桓僖親盡當毁者也遼東高廟及高
園陵便殿災董仲舒以為高廟不當居郡國便殿不
當居陵旁故災魏崇華殿災高堂隆以為天以臺榭
宮室為戒宜罷勿治文帝不聽明年復災今所建宮
不應經義災變之來若有警者願除其地罷諸禱祠
以應天變仁宗與太后感悟遂薄守衛者罪已而詔
以不復繕修諭天下
謝希深歐陽永叔官洛陽時同游嵩山歸暮抵龍門香
山雪作留守錢文僖公遣吏以厨傳歌妓至且勞之
曰山行良勞少留龍門賞雪府事簡無遽歸也錢遇
諸公之厚類此公代錢為留守御吏如束濕諸公俱
不堪其憂日訝其多出游責曰公等自比萊公何如
萊公尚坐奢縱取禍貶死況其下者乎希深而下不
敢對永叔取手板起立曰莱公之禍不在杯酒在老
不知退爾時公年已高若為之動卒薦永叔入館(聞見)
(錄)
宋名臣言行錄前集卷四
