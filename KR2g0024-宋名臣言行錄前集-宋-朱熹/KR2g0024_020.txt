宋名臣言行錄後集卷十
宋朱子纂集
韓絳康國獻肅公
字子華參政忠憲公之子也登進士甲科相神宗
哲宗拜司空檢校太尉致仕
為江南東西路體量安撫問百姓疾苦縣邑以衙前為
重役一當其役則破家竭産民至有嫁祖母與母而
析生異居以避役者公為五則衙前法奏行之民以
為便(劉貢父撰行狀)
孫沔吕溱等守藩犯法從官聯章請貰其罪公曰法自
貴者始更相救援則公道廢矣遂并劾之
為三司使内諸司吏有干恩澤者詔已許之公執條例
奏禀上曰朕不知條例當為卿改後有此等事亦須
執奏三司事多與宫省相關近習有所干請即語條
例公未嘗詭隨(行狀)
公在三司時議欲使官戶量出免役錢兼并之家計田
頃承役唯存鄉役及弓手之外並與蠲除單丁女戸
在第一等者亦量納役錢其錢一切以免役錢雇召
如此即不限田而官戸兼并之家不敢過制以貪利
中人得以置田以為生品官不必充役而無業之民
得以應募矣至是上手札取之公具錄以進上令學
士草詔訪問既進入上以未見哀痛惻怛之意手定
詔藁密封示公令公潤色以進用以咨訪焉王荆公
領條例司深以公言為然遂推廣衙前之法以及它
役(行狀)
熙寧二年九月夏羌大入慶州境公為陜西宣撫使裂
諸路兵置七將間其無偹互出𢷬之至是深入破敵
者十七戰皆捷招降數萬人(李邦直撰神道碑)
公之入相繼王荆公之後政事有未便者賢士大夫或
置不用公將更易振舉之奏古者冡宰制國用今天
下財用出入宰相乃不預聞始置局中書稽考天下
財用之數量入以為出援用司馬光上曰吾於光豈
有所愛顧光未肯來耳(行狀)
三司使發市易官罪而同列佑之欲弗責方創賈人免
行錢孫尚書永議有異而同列欲論永罔上故不實
上書人鄭俠激切下獄而執政馮公京嘗賙俠同列
欲以黨俠為重坐公辨帝前不得直數求罷上為逐
市易官稍寬二臣者而他相至欲復留故賈人劉佐
任市易公固言不可論上前未决公再拜曰臣言不
用辱相位請從此辭上愕曰兹小事何爾邪公奏曰
小事弗伸况大事乎上為罷佐遣使持手詔諭公使
就位公乃起後數月固稱疾出知許州
初進士科進擢速公言偶程文占上選未見材實勞最
蠟衆人指期為卿輔殆亡所謂自是始議間年一貢
士而殺其恩(李邦直撰神道碑)
韓維
字持國忠憲公之子蔭補事仁宗英宗神宗官至
門下侍郎
公篤志好學嘗以進士薦禮部父任執政不就廷試乃
以父任守將作監主簿丁外艱服除闔門不仕仁宗
患搢紳奔競諭近臣曰恬退守道旌擢則躁求者自
當知恥於是宰相文彦博宋庠等言公好古嗜學安
於静退乞加甄錄以厚風俗召試學士院辭不赴除
國子監主簿(行狀)
神宗潛邸英宗命韓魏公擇宫僚用王陶韓維等皆名
儒厚德之士神宗内朝拜稍急維曰維下拜王當效
之一日侍坐近侍以弓樣靴進維曰王安用舞靴神
宗有愧色亟令毁去(聞見錄)
神宗嘗與公論天下事語及功名公曰聖人功名因事
始見不可有功名心神宗拱手稱善(行狀)
除起居注侍邇英講筵是時英宗方免喪簡默不言公
上疏曰邇英閤者陛下燕閒之所也侍於側者皆獻
納論思之臣陳於前者非聖人之經則歷代之史也
御燕閒則可以留漏刻之永對大臣則可以極諮訪
之博論經史則可以窮仁義之道成敗之源今禮制
終畢臣下傾耳以聽玉音語曰時然後言陛下之言
此其時也臣雖不敏請秉筆以俟
除翰林學士承旨入對延和殿時京師旱神宗曰久不
雨朕夙夜焦勞柰何公曰陛下憂旱傷損膳避殿此
乃舉行故事恐不足以應天變書曰惟先格王正厥
事願陛下痛自責已下詔廣求直言以開壅蔽大發
恩令聽蠲免以和人情後數日上疏曰近日畿内縣
督索青苗錢甚急往往鞭撻取足至伐桑為薪以易
錢貨旱災之際重罹此苦夫動甲兵危士民匱財用
於荒夷之地朝廷處之不疑行之甚銳至於蠲除租
稅寬裕逋負以救愁苦之民則遲遲而不敢發望陛
下自奮英斷行之過而養民猶愈於過而殺人也因
奏對面論神宗感悟有旨根究市易免行利害權治
方田編排保甲罷議東西川市易命公草詔求直言
其略曰朕之聽納有不得於理與獄訟非其情與賦
歛失其節與忠謀讜言欝於上聞而阿䛕壅蔽以成
其私者衆與詔出人情大悅是日大雨知熙州王韶
赴闕奏事將領景思立敗績韶還任上表待罪奏斬
獲首級公草批答曰方其敗時卿適在朝何嫌而上
章引咎勉綏新附之衆毋以多殺為功讀者竦然(行狀)
邇英讀三朝寳訓至天禧中有二人犯罪法當死真宗
惻然怜之曰此等安知法殺之則不忍捨之則無以
勵衆乃使持去笞而遣之以斬訖奏又祀汾隂日見
一羊自擲道左怪問之曰今日尚食殺其羔真宗慘
然不樂自是不殺羊羔維讀畢因奏言此特真宗小
善爾推其心以及天下則仁不可勝用也真宗自澶
淵之役却狄之後十九年不言兵天下富庶其源盖
出於此昔孟子論齊王不忍觳觫之牛以為是心足
以王外人皆云陛下仁孝發於天性每行見昆蟲螻
蟻違而過且勅左右勿踐履此亦仁術也臣願陛下
推此心以及百姓則天下幸甚(東坡集)
初公與王安石雅相厚善安石執政公議國事始多異
同至是議者欲廢三經義公以為安石經義宜與先
儒之說並行不當廢司馬光與公平生交俱以耆舊
進用至臨事未嘗一語附合務為苟同人服其平(行狀)
先生云持國服義最不可得一日頤與持國范夷叟泛
舟於穎昌西湖須臾客將云有一官員上書謁見大
資頤將謂有甚急切公事乃是求知巳頤云大資居
位却不求人乃使人倒來求已是甚道理夷叟云只
為正叔大執求薦章常事也頤云不然只為曾有不
求者不與求者與之遂致人如此持國便服(程氏遺書)
傅堯俞獻簡公
字欽之鄆州人未冠登進士第事神宗哲宗官至
中書侍郎
公為御史諫官四年所上百六十餘章多觸忌諱詆權
倖名重朝廷而風節凛然聞於天下
仁宗春秋高未立嗣公上疏請建宗室之賢以繫天下
望
時國用乏言利者爭獻計富國公奏曰今度支歲用不
足誠不可忽欲救其弊陛下宜躬自儉刻身先天下
無奪農時勿害商旅如是可矣不然徒欲紛更為之
無益聚歛用則天下殆矣
英宗初即位有疾皇太后同聽政至是上疾平公上書
請天子聽政又再疏太后請還政天子未聽久之頗
聞内侍任守忠有䜛間語公又上疏太后曰天下之
可信者無大於以天下與人亦無大於受天下於人
殿下今日誅竄䜛人則慈孝之聲並隆於天下矣於
是太后遂還政而逐守忠等
公在英宗時最被眷遇一日奏事殿中上曰多士盈廷
孰忠孰邪公曰大忠大佞固不可移中人之性繫上
所化上敬納其言
熙寧三年王安石新用事方變法令公以母喪服除至
京師安石素善公謂公曰舉朝紛紛今幸公來已議
以待制諫院奉還矣公謝曰恩甚厚但恐與公所謂
新法者相妨耳且為言新法之不善者安石大怒乃
以為權同判流内銓(行狀)
拜中書侍郎論事率由大公而未嘗容心其薦引多得
吉人良士及薨太皇太后諭近臣曰傅侍郎清直一
節終始不變金玉君子人也嗟惜久之
温公嘗歎曰清直勇三德吾於欽之畏焉洛之君子邵
雍曰欽之至清而不耀至直而不激至勇而能温此
為難爾人以雍言為然(並墓誌范忠宣撰)
公在上前吐論激切事已則終不復言出為和州也通
判楊洙乘間問曰公以直言斥居此何為言未嘗及
御史時事公曰前日言職也豈得已哉今日為郡守
當宣朝廷美意而反呫呫追言前日之闕政與誹謗
何異(行狀)
彭汝礪
字器資饒州人舉進士第一事神宗官至吏部尚
書
故事進士第一人無入吏部選者公在選十年人以為
淹而公處之澹如也
罷為館閣校勘江西運判辭日復上疏論時事且言今
不患無將順之臣患無諫争之臣不患無敢為之臣
患無敢言之臣神宗察其忠慰諭久之
以起居舍人召既至執政有問新舊之政者公曰政無
彼此之辨一於是而已今所更大者取士及差役法
行之而士民皆病未見其可執政不能屈
紹聖元年上初專聽斷召二三大臣條舉熙寧元豐政
事人人争獻所聞公居之如不能言者或問之曰在
前日則無言之者於今則人人而能言之矣以寳文
閣待制知江州入辭上勞問甚寵曰卿非久别也問
所欲言者公曰陛下今所復者其政不能無是非其
人不能無賢不肖政唯其是則政無不善人唯其賢
則人無不得矣(並曹内翰撰墓誌)
宋名臣言行錄後集卷十
