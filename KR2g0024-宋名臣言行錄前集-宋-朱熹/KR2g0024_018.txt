宋名臣言行錄後集卷八
宋朱子纂集
吕公著申國正獻公
字晦叔文靖之子以恩補官中進士第相哲宗贈
太師
歐陽修為翰林薦公文學行誼宜在左右稱公清静寡
慾有古君子之風及脩使北中動問中國德行文章
之士脩以公及王荆公對(家傳)
歐公嘗患士大夫少高退之節乃薦公及張唐公王荆
公韓持國欲以激厲風俗又薦荆公與公作諫官(家塾)
(記)
公侍經筵時仁宗春秋高公於經傳同異訓詁得失皆
粗陳其略至於治亂安危之要聞之足以戒者乃為
上反覆申陳之仁宗嘗詔講官凡經傳所載逆亂事
皆直言毋諱公因進講言弑逆之事臣子所不忍言
而仲尼書之春秋者所以深戒後世人君欲其防微
杜漸居安慮危使君臣父子之道素明長幼嫡庶之
分早定則亂臣賊子無所萌其姦心故易曰履霜堅
冰至由辯之不早辯也
公每進講多傳經義以進規會講論語至人不知而不
愠不亦君子乎公言在下而不見知於上者多矣然
在上者亦有未見知於下者也故古之人君政令有
所未孚人心或有未服則反身修德而不以愠怒加
之如舜之誕敷文德文王之皇自敬德是也上知公
意深切每改容鞠躬如在車之式(並家傳)
公於講讀尤精語約義明可為當世之冠與司馬光同
侍經筵光退語人曰每聞晦叔講便覺已語煩(吕汲公撰)
(神道碑)
自仁宗末率以二月開經筵至重午罷八月復開至冬
至罷是歲詔以九月五日開至重陽罷公奏願陛下
日御邇英以循先帝故事詔即從之後講論語將畢
公以尚書備二帝三王之道尤切於治術乞候進講
論語畢日進講尚書從之
英宗自太廟赴南郊問今之郊與古之郊何如對曰古
之郊貴誠尚質今之郊盛儀衛事物采而已
神宗自在藩邸即熟聞公與司馬光名及即位首召二
人為學士朝論翕然稱得人
神宗初御經筵公進講尚書至天乃錫王勇智上曰何
以獨言勇智公曰仲虺方稱成湯能伐夏救民故以
勇智言之然聖人之德當如易所謂聦明睿智神武
而不殺者然後可以盡善時上方富於春秋故公以
好勇黷武為戒(並家傳)
夏秋淫雨京師地震公言君人者去偏聽獨任之弊而
不主先入之語則不為邪說所亂顔淵問為邦孔子
以遠佞人為戒盖佞人惟恐不合於君則其勢易親
正人惟恐不合於義則其勢易疏惟先格王正厥事
盖未有事正而世不治者惟陛下勉行而勉終之
拜御史中丞入對上語及西陲事公退而奏曰惟當修
嚴武備來則應之以逸待勞若臨遣大臣張皇武事
或議深入或求竒功皆非國家至計後公去位朝廷
遣大臣臨邊已而西征無功士卒内潰皆如公所料
公知貢舉在貢院密上奏曰天子臨軒策士而用詩賦
非舉賢求治之意且近世有司考校已專用策論今
來殿試欲乞出自宸衷惟以詔策咨訪治道是歲上
臨軒遂以策試進士(家傳)
介甫與晦叔素親患臺諫多横議故用晦叔為中丞既
而天下皆患條例司為民害晦叔乃復言條例不便
介甫以晦叔叛已怨之尤深已而上語執政吕公著
嘗言韓琦將興晉陽之甲以除君側之惡介甫因用
為晦叔罪除知穎州(温公日錄)
王荆公與吕申公素相厚嘗曰吕十六不作相天下不
太平及薦申公為中丞其辭以謂有八元八凱之賢
未半年所論不同復謂有驩兜共工之姦荆公之喜
怒如此蓋孫覺莘老嘗為上言今藩鎮大臣如此論
列而遭挫折若唐末五代之際必有興晉陽之甲以
除君側之惡者矣上已忘其人但記美鬚誤以為申
公也(見聞錄)
彗星見詔求直言公疏曰陛下有欲治之心而無致治
之實者何哉此任事之人負陛下也何以言之士之
邪正賢不肖盖素定也今則不然前日舉之以為天
下之至賢後日逐之以為天下之至不肖其於人材
既反覆而不常則於政事亦乖戾而不審矣陛下獨
不察之乎(神道碑)
公居洛一日對康節長嘆曰民不堪命矣康節曰介甫
者遠人公與君實引薦至此尚何言公作曰公著之
罪也(聞見錄)
邇英進讀上留公論治道遂及釋老虚寂之旨公問曰
堯舜知此道乎上曰堯舜豈不知公曰堯舜雖知此
而常以知人安民為志(碑)
初公自河陽入覲都人環觀相謂曰此公還朝百姓之
幸也至是士民相慶既受命出殿門武夫衛卒皆歡
抃咨歎慈聖光獻太后聞公進尤喜曰積德之門也
温公在洛聞公登樞以書遺都下友人曰晦叔進用
天下皆喜以為治表聞其尤力辭光不敢致書君宜
勸之早就職
公既就職因奏自熙寧以來朝廷論議不同端人良士
例為小人所沮格指為沮壞法度之人不可復用此
非國家之利願陛下省察上曰當以次收用之
上初即位韓絳即議復肉刑至是復詔執政議公以為
後世禮教未備而刑獄繁肉辟不可復將有踊貴屨
賤之議吴充議復置圜土衆以為難行王珪欲取開
封死罪囚試以劓刖公曰刖而不死則肉刑遂行矣
議竟寢
上以慈聖既升祔大推恩於曹氏凡進官被賞者二百
餘人公因言自古亡國亂家不過親小人任宦官通
女謁寵外戚數事而已上深以為然
諜告夏幽其主秉常上對二府議大舉兵伐之公曰如
諜者所告則夏人誠有罪然陛下未審以何人為元
帥未得其人則不如不舉五年四月公以西師無功
奏曰外議皆謂王中正宜正典刑翌日公上奏乞解
樞務章繼上面請尤切乃除資政殿學士定州路安
撫使及永樂城䧟奏至上開天章閣對輔臣曰邊民
疲弊若此獨吕公著為朕言之他人未嘗及也
公至定州謝表曰進不敢希功而生事退不敢弛備以
曠官人人傳誦以為摭實是時朝廷方經武事增修
邊備趨時者争獻北伐之策公至定武即為上言中
國與契丹通好久邊境晏然無事塞上屯軍素有節
制惟宜静以鎮之保甲法新行被邊皆設教場日鳴
金鼓課人誦戰法聲達於虜虜檄邊郡以為生事違
誓約上委公處其事公即上奏以為遣邊人習戰法
於境上非管子寓令之意也請一切罷去不聽(並家傳)
哲宗即位公為邇英侍讀始至上言曰人君即位之始
當正始以正天下修德以安百姓修德之要莫先於
學學有緝熙於光明日新又新以至於大治者學之
力也臣待罪講讀謹條上十議以禆聦明一曰畏天
二曰愛民三曰修身四曰講學五曰任賢六曰納諫
七曰薄歛八曰去奢九曰省刑十曰無逸居月餘除
執政遂倚以為相其論薄歛之略曰昔鹿臺之財鉅
橋之粟商紂聚之以喪國武王散之以得民由是觀
之人主當務仁義而已何必曰利(家塾記)
為君之道幾無出此十篇可為人君座右銘(下蔡語錄)
官制三省並建而中書獨為取旨之地門下尚書奉行
而已公曰三省均輔臣也正如同舟共濟當一心並
力以修政事乞事干三省者自今執政同進呈取旨
而各行之遂定為令
初執政三五日一集都堂長官專决同列多不與議及
公秉政非有故日聚都堂遂為故事
公始與司馬光輔政於是共推本先帝之意盖欲鞭笞
四夷以疆中國阜蕃邦財以佐其費有司奉行失其
本旨先帝固嘗患之矣故欲更而未暇與已更而未
定其詔墨記言具在而可考者有若干事若詰青苗
之害則曰常平泉穀以禦水旱而貪散以求利至十
之七八國失拯捄之備而民之責償被笞箠者衆責
興利之弊則曰大傷鄙細有損國體戒用兵之失則
曰南安西師兵夫死傷者皆不下二十萬有司失一
死罪其責不輕今無罪置數十萬人於死地朝廷不
得不任其咎救官制之滯則曰更新官制以覈正吏
治至今頒行無緒有以啓寵四方貽譏後世於是二
公與同志者建請以常平舊法改青苖以嘉祐差役
參改募役罷保馬以復監牧損保甲教選以便農作
除市易之令寬茶鹽之禁賜邊砦贖亡民和西戎於
是民讙呼鼔舞以為便(並神道碑)
温公病中與公簡曰晦叔自結髮志學仕而行之端方
忠厚天下仰服垂老乃得秉政平生所藴不施於今
日將何俟乎比日以來物論頗譏晦叔慎默太過若
此際復不廷争事蹉跌則入彼朋矣光自病以來悉
以身付醫家事付康惟國事未有所屬今日屬於晦
叔矣
公上奏曰自古治戎之策雖三代之盛亦不過來則禦
之去則備之為備之道莫先於積穀
初温公議凡役人皆不許雇人以代然東南及西蜀諸
路民有高貲或子弟業儒皆當為弓手執賤役既不
許募代甚苦之公聞其弊即令一切聽雇募民情大
悅
上以邇英講讀論語畢賜執政講讀官左右史御筵於
資善堂内出御書唐人詩分賜在坐翌日公上奏曰
臣伏念陛下睿哲之性出於天縱而復内禀慈訓日
新典學誠以堯舜三代為法則四海不勞而治將來
論語終帙進講尚書二書皆聖人之格言為君之要
道臣輙於其中及孝經内節要語共一百叚進呈聖
人之言本無可去取臣今惟取明白切於治道者庶
便於省覽或遊意筆硯之間以備揮染亦日就月將
之一助也居數日太皇太后宣諭曰吕相所進要語
已令皇帝即依所奏每日書寫看覽甚有益於學問
與寫詩篇不同也
郎官何洵直失本部印公曰洵直誠有罪然重譴之則
自今猾吏皆有以制主司矣乃薄其罪
公在仁宗朝嘗請進士先策論神宗初又獻議以經術
取士及知熙寧三年貢舉遂密啓臨軒專用策試未
幾公以言青苖等事得罪去王安石專政乃盡罷詩
賦一用經義獨以春秋為破缺不可讀廢其學學者
不得以應試安石又與其子雱其徒吕惠卿升卿撰
定詩書周禮義模印頒天下凡士子應試者自一語
以上非新義不得用於是學者不復思索經意亦不
復誦正經惟誦安石惠卿書精熟者輙得上第有司
發策問必先稱頌時政對者因大為䛕辭以應之又
多以佛書證六經至全用天竺語以相高晚向字學
復以字書去取天下士於是學者不復解經而專解
字往往辨析字畫說一字至數百言去經意益遠由
是中外議者皆咎經義而思詩賦矣元祐初議者争
言科舉之弊請復舊制公曰先帝更新法度如造士
以經術是為近古且仲尼六經何負於後世特安石
課試之法為繆耳安石解經亦未必不善惟其欲人
同已為大繆耳温公亦以為詩賦不可復然論者習
見經義之弊忿懣不可遏乃定制進士初場試經義
次賦詩論策對經義者許引用古今諸儒之說及已
見又詔立春秋科太學置春秋博士二員禁有司不
得於莊老書出題程文不得雜用申韓刑名之學及
釋氏書仍罷試律義至是將廷試執政又以熙寧復
策之初進士葉祖洽譏議祖宗自是對策者皆訕前
朝以阿當世因以為策問可廢當復詩賦論題公曰
天子臨軒發策延四方貢士詢以治道豈非近古良
法邪至於對者是非邪正則在考官去取耳乃仍舊
試策其後論科舉者亦未息以至公薨而詩賦益隆
期盡廢經義而後已非公意也
公晚多讀釋氏書益究禪理温公博學有志行而獨不
喜佛公每勸其留意且曰所謂佛學者直貴其心術
簡要爾非必事事服習為方外人也(並家傳)
公居家夏不排窗不揮扇冬不附火一日盛夏楊大夫
瓌寳字器之將赴鎮戎軍倅來辭器之乃吕氏甥公
於西窗下烈日中公裳對飲二杯器之汗流浹背公
凝然不動(雜志)
公平生未嘗行草書尤不喜人博曰勝則傷仁負則傷
儉(家塾記下仝)
公平生未嘗較曲直聞謗未嘗辨少時書於座右曰不
善加已直為受之盖其初自懲艾也如此至和中手
書東漢延篤與李文德書於座右又書古人詩好衣
不近節士體梁穀似怕腹中書於屏風
吕晦叔真大臣其言簡而意足孫莘老嘗言裕陵好問
且曰好問則裕晦叔曰好問而裕不若聽德而聰人
有非劉向強聒而不舍者晦叔曰劉向貴戚之卿此
語可謂忠厚然向之眷眷於漢室而不忍去則是也
至於上變論事亦可謂不知命矣(龜山語錄)
宋興以来大臣以三公平章軍國者四人而公父子居
其二時論榮之
吕希哲
字原明正獻公之長子以恩補官充崇政殿說書
正獻公教公事事循規矩甫十歲祁寒暑雨侍立終日
不命之坐不敢坐也日必冠帶以見長者平居雖天
甚熱在父母長者之側不得去巾襪縛袴衣服唯謹
行步出入無得入茶肆酒肆市井里巷之語鄭衛之
音未嘗一經於耳不正之書非禮之色未嘗一接於
目公嘗言人生内無賢父兄外無嚴師友而能有成
者少矣(家傳)
公從王安石學安石以為凡士未官而事科舉者為貧
也有官矣而復事科舉是僥倖富貴利達而巳學者
不由也公聞之遽棄科舉一意古學始與程先生頤
俱事胡先生瑗公少程一二歲察其學問淵源非他
人比首以師禮事之而明道程顥横渠張載孫公覺
李公常皆與公遊由是知見日益廣大然公亦未嘗
專主一說不私一門務略去枝葉一意涵養直截勁
捷以造聖人專慕曾子之學盡力乎其内者其讀經
書平直簡要不為辭說以知言為先自得為本躬行
為實不尚虚言不為異行
正獻公嘗語張耒曰此子不欺闇室守官京師不謁臺
諫官遇遷轉即一見執政過此不見也
正獻公廣用當世賢士人之有一善無不用也嘗以數
幅紙書當世名士姓名既而失之後復見此紙則所
書人悉用之矣正獻公嘗親書遺公曰當世善士無
不用者獨爾以吾故不得用亦命也
公為說書凡二年日夕勸導人主以脩身為本脩身以
正心為主心正意誠天下自化不假他術身不能脩
雖左右之人且不能喻况天下乎
公既除諫官累辭未獲蘇子瞻在邇英戲謂公曰法筵
龍象當觀第一義公笑而不答退謂范淳甫曰若辭
不獲命必以楊畏為首時畏方在言路以險詐自任
頗為子瞻所厚公故及之(並家傳)
公為郡處令公帑多畜鰒魚諸乾物及筍乾蕈乾以待
賓客以减雞鴨等生命也(雜錄)
公晚居宿州真揚間十餘年衣食不給有至絶糧數日
者公處之晏然静坐一室家事一切不問不以毫髮
事託州縣其在和州嘗作詩云除却借書沽酒外更
無一事擾公私閑居日讀易一爻遍考古今諸儒之
說默坐沉思隨事解釋夜則與子孫評論商確得失
久之方罷(家傳)
仙源嘗言與侍講為夫婦相處六十年未嘗一日有面
赤自少至老雖衽席之上未嘗戲笑(雜志)
公與諸人云自少官守處未嘗干人舉薦以為後生之
戒仲父舜從守官會稽人或譏其不求知者仲父對
詞甚好云勤於職事其他不敢不慎乃所以求知也
(童蒙訓)
公為人處事皆有長久之計求方便之道只如病中風
人口不能言手不能書而養疾者乃問所欲病者既
不能答適足增苦故公嘗教人每事作一牌子如飲
食衣裳寒熱之類及常所服藥(如理中元之類)常所作事(如梳)
(頭洗面之類及作人親筆書)病者取牌子以示人則可减太半之
苦凡公為人處事每如是也(童蒙訓)
宋名臣言行錄後集卷八
