宋名臣言行錄前集卷七
宋朱子纂集
杜衍祁國正獻公
字世昌越州人擢進士甲科相仁宗以太子少師
致仕
公幼時祖父脱帽使公執之會山水暴至家人散走其
姑投一竿與之使挾以泛公一手執帽漂流久之救
得免而帽竟不濡(記聞)
公聽獄訟雖明敏而審覈愈精故屢決疑獄人以為神
其簿書出納推析毫髮終日無倦色至為條目必使
吏不得為奸而已及其施於民者則簡而易行知乾
州未滿歲安撫使察其治行以公權知鳳翔府二邦
之民爭於界上一曰此我公也汝奪之一曰今我公
也汝何有焉
夏人叛命陜西困於科歛吏緣侵漁調發督迫民至破
産不能足往往自經投水以死公在永興語其人曰
吾不能免汝然可使汝不勞爾乃為區處計較量物
有無貴賤道里遠近寬其期會使以次輸送由是物
不涌貴車牛芻秣宿食来往如平時而吏束手無所
施民比他州省費十六七
吏部審官主天下吏員而居職者類以不久遷去故吏
得為奸公始視銓事一日選者三人爭某闕公以問
吏吏受丙賕對曰當與甲乙不能爭遂授他闕居數
日吏教丙訟甲負某事不當得公悟召乙問之乙謝
曰僕已得他闕不願爭公不得已與丙而笑曰此非
吏罪乃吾未知銓法爾因命諸曹各具格式科條以
白問曰盡乎曰盡矣明日勑諸吏無得升堂使坐聽
行文書而已由是吏不與銓事與奪一出於公其在
審官有以賂求官者吏謝不受曰我公有賢名不久
見用去矣姑少待之
慶歷初上厭西兵之久出而民弊亟用富韓范而三人
者遂欲盡革衆事以修紀綱而小人權倖皆不悦獨
公與相佐佑而公尤抑絶僥倖凡内降與恩澤者一
切不與每積至十數則連封而面還之或詰責其人
至慙恨涕泣而去上嘗謂歐陽修曰外人知杜衍封
還内降耶吾居禁中有求恩澤者每以杜衍不可告
之而止者多於所封還也其助我多矣此外人及杜
衍皆不知也然公與三人者卒皆以此罷去
公多知本朝故實善決大事初邊將議欲大舉以擊夏
人雖韓公亦以為可舉公爭以為不可大臣至有欲
以沮軍罪公者然兵後果不得出契丹與夏人爭銀
瓮族大戰黃河外而鴈門麟府皆警范文正安撫河
東欲以兵從公以為契丹必不來兵不可妄出范公
怒至以語侵公公不為恨後契丹卒不來(並歐公撰墓志)
公為相蔡君謨孫之翰為諫官屢乞出於是蔡除福州
之翰安州公云諫官無故出終非美事乞且仍舊上
可之退書聖語時陳恭公為執政不肯書曰吾初不
聞公懼遂焚之由此遂罷相議者謂公當俟明日審
奏不當遽焚其書也公言始在西府上每訪以中書
事及為相中書事亦不以訪公因言君臣之間能全
始終者蓋難也(志林)
公嘗謂門生曰凡士君子作事行已當履中道不宜矯
飾矯飾過實則近乎偽
又曰今之在上者多擿發下位小節是誠不恕也衍知
兖州時州縣官有累重而素貧者以公租所得均給
之公租不給即繼以公帑量其小大咸使自足尚有
復侵擾者真貪吏也於義可責又曰衍歷知州提轉
安撫未嘗壊一箇官員其間不職者即委以事使之
不暇惰不慎者諭以禍福俾之自新從而遷善者甚
衆不必繩以法也其有文學政事殊行絶德者雖不
識面未嘗不力薦於朝有一善可稱一長可錄者亦
未嘗不隨所能而薦之
有門生為縣令公戒之曰子之才器一縣令不足施然
切當韜晦無露圭角毁方瓦合求合於中可也不然
無益於事徒取禍爾門生曰公平生以直亮忠信取
重天下今反誨某以此何也公曰衍歷任多歷年久
上為帝王所知次為朝野所信故得以申其志今子
為縣令卷舒休戚係之長吏夫良二千石者固不易
得若不奏知子焉得以申其志徒取禍爾予所以欲
子毁方瓦合求合於中也
嘗謂門生曰作官第一清畏無求人知苟欲人知同列
不慎者衆必譛已為上者又不加明察適足取禍耳
但優游於其間默而行之無愧於心可也
公一日憂見于色門生曰公今日何以不悦公曰適覩
朝報行某事行某事非便所以憂爾又一日喜見于
色門生未及問公曰今日見朝報某人進用某人進
用社稷之福也公又曰孔子稱不在其位不謀其政
苐衍荷國恩之深退居以来家事百不關心獨未能
忘國爾
公食于家惟一麵一飯而已或美其儉公曰衍本一措
大爾名位服用皆國家者俸入之餘以給親族之貧
者常恐浮食焉敢以自奉也一旦名位爵禄國家奪
之却為一措大又將何以自奉養耶又嘗戒門生曰
天下惟浙人𥚹急易動柔懦少立衍自在幕府至於
監司人尚不信及為三司副使累於上前執奏不移
人始信之反曰杜衍如是莫非兩浙生否其輕吾黨
也如此觀子識慮高遠志尚端慤他日植立當為鄉
曲之顯謹勿少枉為時所上下也
門生嘗從容問公曰公在相位未朞年而出使蒼生不
盡被公之澤天下甚鬱望公曰衍以非才久妨賢路
遽得解去深遂乃心然獨有一恨爾門生曰公之恨
何也公曰衍平生聞某人之賢可某任某人之才可
某用未能悉薦而去此所以為恨也(並語錄)
韓公言公公心而樂與人善既知其人無復毫髮疑間
始琦為樞密副使論難一二事公不樂久之相亮每
事問曰諫議看来未諫議曾看便將来押字琦益為
之盡心不敢忽以此見公存心至公不必以出於已
為是賢於人遠矣(別錄)
公享客多用髹器客有面稱嘆曰公為相清貧乃爾耶
公命侍人盡取白金燕器陳於前曰衍非乏此雅不
好爾然公性好施亦卒不蓄也張唐公侍讀壊曰公
之好施人所能及也其不妄施人之所不能及也(家塾)
(記)
公退寓南都不殖資産第宅卑陋居之裕如也烏帽皂
綈袍革帶親故或言宜為居士服公曰老而謝事尚
可竊高士名邪
范仲淹文正公
字希文蘇州人中進士第事仁宗位至參政
公二歲而孤母夫人貧無依再適長山朱氏既長知其
世家感泣去之南都入學舍掃一室晝夜講誦其起
居飲食人所不堪而公自刻益苦居五年大通六經
之旨為文章論說必本於仁義(歐公撰神道碑)
公處南都學舍晝夜苦學五年未嘗解衣就寢夜或昏
怠輙以水沃面往往饘粥不充日昃始食同舍生或
饋珍饍皆拒不受(遺事)
公以進士解褐為廣德軍司理日抱具獄與太守爭是
非守盛怒臨之公不為屈歸必記其往復論辨之語
于屏上比去至字無所容貧止一馬鬻馬徒步而歸
(汪藻撰祠堂記)
晏殊留守南京公遭母憂晏公請掌府學公常宿學中
訓督學者夜課諸生讀書寢食皆立時刻往往潛至
齋舍詗之見先寢者詰之其人紿云適疲倦暫就枕
耳問未寢時觀何書其人亦妄對則取書問之其人
不能對乃罰之出題使諸生作賦必先自為之欲知
其難易及所當用意亦使學者准以為法由是後學
者輻湊
公服中上宰相書言朝政得失及民間利病凡萬餘言
王曾見而偉之時晏殊亦在京師薦一人為館職曾
謂殊曰公知范仲淹捨不薦而薦斯人乎已為公置
不行宜更薦仲淹也殊從之遂除館職頃之冬至立
仗禮官定議欲媚章獻請天子帥百官獻夀于庭公
奏不可殊大懼召公責怒之以為狂公正色抗言曰
仲淹受明公誤知常懼不稱為知已羞不意今日更
以正論獲罪於門下也殊慙無以應(並記聞)
歲大旱蝗詔公奉使安撫江淮還以太平州民所食烏
昧草進呈乞宣示六宫戚里用抑奢侈(燕談)
公知開封為百官圖以獻曰任人各以其才而百職修
堯舜之治不過如此因指其遷進遲速次序曰如此
而可以為公可以為私亦不可以不察由是吕丞相
怒至交論上前公求對辨語切坐落職知饒州(碑)
貶饒州謝表云此而為郡陳優優布政之方必也立
朝增蹇蹇匪躬之節天下歎公至誠許國始終不渝
不以進退易其守也(燕談)
公為將務持重不急近功小利於延州築青澗城墾營
田復承平永平廢寨熟羌歸業者數萬戸於慶州城
大順以據要害奪賊地而耕之又城細腰胡盧於是
明珠滅藏等大族皆去賊為中國用公之所在賊不
敢犯其城大順也一旦引兵出諸將不知所向軍至
柔遠始號令告其地處使往築城至於版築之用大
小畢具而軍中初不知賊以三萬騎来爭公戒諸將
戰而賊走追勿過河已而賊果走追者不渡而河外
果有伏賊既失計乃引去諸將皆服公為不可及所
得賜賚皆以上意分賜諸將使自為謝諸蕃質子縱
其出入無一人逃者蕃酋来見召之卧内屏人徹衛
與語不疑居邊二歲士勇邊實恩信大洽乃決策謀
取横山復靈武而元昊數遣使稱臣請和上亦召公
歸矣
公領延安閱兵選將日夕訓練又請戒諸路養兵蓄銳
毋得輕動夏人聞之相戒曰無以延州為意今小范
老子腹中自有數萬甲兵不比大范老子可欺也戎
人呼知州為老子大范謂雍也(名臣傳)
公帥邠延涇慶四郡威德著聞夷夏聳服熟戸蕃部率
稱為龍圖老子至元昊亦以此呼之(燕談)
仁宗時西戎方熾韓公為經略招討副使欲五路進兵
以襲平夏時公守延州堅持不可時尹洙為經略判
官一日將命至慶州約公以進兵公曰我師新敗士
卒氣沮但當自謹守以觀其變豈可輕兵深入耶以
今觀之但見敗形未見勝勢也洙歎曰公于此不及
諱公也韓公嘗云大凡用兵置勝敗於度外今公乃
區區過慎此所以不及也公曰大軍一動萬命所懸
而乃置於度外仲淹不見其可洙議不合遽還魏公
遂舉兵入界次好水川元昊設伏全師陷沒大將任
福死之魏公遽還至半途而亡者父兄妻子數千人
號於馬首皆持故衣紙錢招魂而哭聲震天地魏公
不勝悲憤掩泣駐馬不能前者數刻公聞而歎曰當
是時難置勝敗於度外也(筆錄)
公與韓琦協謀必欲收復靈夏横山之地邊上謠曰軍
中有一韓西賊聞之心骨寒軍中有一范西賊聞之
驚破膽元昊大懼遂稱臣(名臣傳)
初西人籍為鄉兵者數萬既而黥以為軍唯公所部但
刺其手公去兵罷獨得復為民其于兩路既得熟羌
為用使以守邊因徙屯兵就食内地而紓西人饋輓
之勞其所設施去而人德之與守其法不敢變者至
今尤多
自公坐吕公貶羣士大夫各持二公曲直吕公患之凡
直公者指為黨或坐貶竄及吕復相公亦再起被用
於是二公驩然相約戮力平賊天下之士皆以此多
二公然朋黨之論遂起而不止上既賢公可大用故
卒置羣議而用之
公為參政每進見上必以太平責之公歎曰上之用我
者至矣然事有先後而革弊於久安非朝夕可也既
而上再賜手詔趣使條天下事又開天章閣召見賜
坐授以紙筆公惶恐避席退而條列時所宜先者十
數事上之其詔天下興學取士先德行不專文辭革
磨勘例遷以别能否減任子之數而除濫官用農桑
考課守宰等事方施行而磨勘任子之法僥倖之人
皆不便因相與騰口而嫉公者亦幸外有言喜之為
佐佑會邊奏有警公即請行乃以公為河東陜西宣
撫使至則上書願復守邊即拜資政殿學士知邠州
兼陜西四路安撫使其知政事纔一歲而罷有司奏
罷公前所施行而復其故言者遂以危事中之賴上
察其忠不聽(並碑)
慶歷四年四月戊戌上與執政論及朋黨事公對曰方
以類聚物以羣分自古邪正在朝未嘗不各為一黨
不可禁也在聖鑒辨之耳誠使君子相朋為善其於
國家何害(記聞)
慶歷中劫盗張海横行數路將過高郵知軍晁仲約度
不能禦喻軍中富民出金帛具牛酒迎勞且厚遺之
海悦徑去不為暴事聞朝廷大怒時公在政府富公
在樞府富公議欲誅仲約以正法公欲宥之爭於上
前仲約由是免死既而富公愠曰方今患法不舉方
欲舉法而多方沮之何以整衆公密告之曰祖宗以
來未嘗輕殺臣下此盛德事奈何欲輕壊之且吾與
公在此同寮之間同心者有幾雖上意亦未知所定
也而輕導人主以誅戮臣下他日手滑雖吾輩亦未
敢自保也富公終不以為然及二公迹不安公出按
陜西富公出按河北公因自乞守邊富公自河北還
及國門不得入未測朝廷意比夜傍偟遶床嘆曰范
六丈聖人也(龍川志)
公為參政與韓富二樞並命銳意天下之事患諸路監
司不才更用杜杞張昷之輩公取班簿視不才監司
每見一人姓名一筆勾之以次更易富公素以丈事
公謂公曰六丈則是一筆焉知一家哭矣公曰一家
哭何如一路哭耶遂悉罷之(遺事)
歐余王蔡為諫官時謂之四諫四人力引石介執政欲
從之公為參政獨曰介剛正天下所聞然亦好異使
為諫官必以難行之事責人君以必行少拂其意則
牽裾折檻叩頭流血無所不為主上富春秋無失德
朝廷政事亦自修舉安用此諫官也諸公伏其言而
罷(筆錄)
慶歷中議弛茶鹽之禁及減商税公以為不可茶鹽商
税之入但分減商賈之利耳行於商賈未甚有害也
今國用未減歲入不可闕既不取之於山澤及商賈
須取之於農與其害農孰若取之於商賈今為計莫
若先省國用國用有餘當先寬賦役然後及商賈弛
禁非所當先也其議遂寢
皇祐二年吴中大饑殍殣枕路時公領浙西發粟及募
民存餉為術甚備吳人喜競渡好為佛事公乃縱民
競渡太守日出宴于湖上自春至夏居民空巷出遊
又召諸佛寺主首諭之曰饑歲工價至賤可以大興
土木之役于是諸寺工作鼎興又新敖倉吏舍日役
千夫監司奏劾杭州不恤荒政嬉遊不節及公私興
造傷耗民力公乃自條叙所以宴遊及興造皆欲發
有餘之財以惠貧者貿易飲食工技服力之人仰食
於公私者日無慮數萬人荒政之施莫此為大是歲
兩浙惟杭州晏然民不流徙皆公之惠也(並筆談)
公嘗與吕申公論人物申公曰吾見人多矣無有節行
者公曰天下固有人但相公不知爾以此意待天下
士宜乎節行者之不至也(别錄)
公言幕府辟客須可為已師者乃辟之雖朋友亦不可
辟蓋為我敬之為師則心懷尊奉每事取法於我有
益耳(遺事)
公曰吾遇夜就寢即自計一日食飲奉養之費及所為
之事果自奉之費與所為之事相稱則鼾鼻熟寐或
不然則終夕不能安眠明日必求所以稱之者(聞見後錄)
公之子純仁娶婦將歸或傳婦以羅為帷幔者公聞之
不悦曰羅綺豈帷幔之物耶吾家素清儉安得亂吾
家法敢持至吾家當火於庭
公戒諸子曰吾貧時與汝母養吾親汝母躬執爨而吾
親甘旨未嘗充也今而得厚禄欲以養親親不在矣
汝母又巳早世吾所最恨者忍令若曹饗富貴之樂
也
公在杭州子弟以公有退志乘間請治第洛陽樹園圃
以為逸老之地公曰人苟有道義之樂形骸可外況
居室哉吾今年踰六十生且無幾乃謀樹第治圃顧
何時而居乎吾之所患在位高而艱退不患退而無
居也且西都士大夫園林相望為主人者莫得常遊
而誰獨障吾遊者豈必有諸已而後為樂耶
公語諸子弟曰吾吴中宗族甚衆於吾固有親疎然吾
祖宗視之則均是子孫吾安得不恤其饑寒哉且自
祖宗来積德百餘年而始發於吾若獨享富貴而不
恤宗族異日何以見祖宗於地下今亦何顔以入家
廟乎(並遺事)
公輕財好施尤厚於族人既貴於姑蘇近郭買良田數
千畆為義庄以養羣從之貧者擇族人長而賢者一
人主其出納人日食米一升歲衣縑一匹嫁娶喪葬
皆有贍給聚族人僅百口(燕談)
公自政府出歸姑蘇焚黃搜外庫惟有絹三千匹錄親
戚及閭里知舊散之皆盡曰宗族鄉黨見我生長幼
學壯仕為我助喜我何以報之哉(巵史)
公以朱氏長育有恩常思厚報之及貴用南郊所加恩
乞贈朱氏父太常博士暨諸子皆公為葬之歲别為
饗祭朱氏他子弟以公蔭得補官者三人
公在睢陽遣堯夫到姑蘇取麥五百斛堯夫時尚少既
還舟次丹陽見石曼卿問寄此久何如曼卿曰兩月
矣三喪在淺土欲葬之而北歸無可與謀者堯夫以
所載麥舟付之單騎自長蘆捷徑而去到家拜起侍
立良久公曰東吳見故舊乎曰曼卿為三喪未舉方
留滯丹陽時無郭元振莫可告者公曰何不以麥舟
與之堯夫曰已付之矣(冷齋夜話)
晏殊判南京公以大理寺丞丁憂權掌西監一日晏曰
吾有女及笄仗君為我擇婿公曰監中有二舉子富
皋張為善皆有文行他日皆至卿輔並可婿也晏曰
然則孰優范曰富修謹張疎俊晏曰唯即取富為壻
後改名即弼也為善後亦更名方平云(筆錄)
公與南都朱某相善朱且病公視之白公曰某常遇異
人得變水銀為白金術吾子幼不足傳今以傳君遂
以其方并藥贈公公不納強之乃受未嘗啟封後其
子寀長公教之義均子弟及宷登第乃以所封藥併
其術還之(遺事)
公少有大節其於富貴貧賤毁譽歡戚不一動其心而
慨然有志於天下常自誦曰士當先天下之憂而憂
後天下之樂而樂也(碑)
种世衡
字仲平工部侍郎放之兄子以廕補官位至東染
院使
知武功縣用刑嚴峻杖人不使執拘之使自凭欄立磗
上受杖杖垂畢足或落磗則更從一數之人亦服其
威信或有追呼不使人執帖入鄉村但以片紙牓縣
門云追某人期某日詣縣庭其親識見之驚懼走告
之皆如期
知澠池縣縣旁山上有廟世衡葺之其梁重大衆不能
舉世衡乃令縣幹剪髮如手搏者驅數對於馬前云
欲詣廟中教手搏傾城人隨往觀之既至而不教謂
觀者曰汝曹先為我致廟梁然後觀手搏衆欣然趨
下山共舉之須臾而上其權數皆此類
初康定元年春夏戎犯延安君時為大理丞任鄜州從
事建言延安東北二百里有故寬州請因其廢壘而
興之以當寇衝左可致河東之粟右可固延安之勢
北可圖銀夏之舊有是三利朝廷從之以君董役事
君膽勇過人雖逼戎落曾不畏憚與兵民暴露數月
且戰且城然處險無泉議不可守鑿地百有五十尺
始至于石工徒拱手曰是不可井矣君曰過石而下
將無泉耶爾其屑而出之凡一畚償爾百金工復致
其力過石數重泉果沛發萬人歡呼曰神乎雖虜兵
重圍吾無困渴之患矣既而朝廷署故寬州為青澗
城(范公撰墓志)
初至青澗城教吏民習射雖僧道婦人亦習之以銀為
射的中者與之既而中者益多其銀重輕如故而的
漸厚且小矣或爭徭役優重亦使之射射中者得優
處有過失亦使之射射中則釋之由是人人皆能射
羌酋蘇慕恩部落最強世衡皆撫而用之嘗夜與慕恩
飲出侍姬以佐酒既而世衡起入内潛於壁隙窺之
慕恩竊與侍姬戲世衡遽出掩之慕恩慙懼請罪世
衡笑曰君欲之耶即以遺之由是得其死力諸部有
貳者使慕恩討之无不克(並記聞)
青澗東北一舍而遠距无定河河北有虜寨虜常濟河
為患君數使屬羌擊之往必破走前後取首級數百
牛羊萬計未嘗勞士卒也故功多而費寡建營田二
千頃歲取其利募商賈使通其貨或先貸之本速其
流轉歲時間其息十倍乃建白城中芻糧錢幣軍須
城守之具皆不須外計一請自給(募錄)
在青澗為屬吏所訟不法事按驗皆有狀鄜延路經略
使龐公奏世衡披荆棘立青澗城若一一拘以文法
則邊將无所措手足詔勿問及徙知環州將行别龐
公拜且泣曰世衡心腸鐵石也今日為公下淚矣
慶歷三年春范文正巡邊至為環慶經略使知環州以
屬羌多懷貳心密與元昊通以世衡素得屬羌心而
青澗城已完乃奏徙世衡知環州以鎮撫之有牛奴
訛素屈強未嘗出見州官聞世衡至乃來郊迎世衡
與約明日當至其帳慰勞部落是夕雪深三尺左右
曰奴訛凶詐難信且道險不可行世衡曰吾方以信
結諸羌可失期耶遂冒雪而往既至奴訛大驚曰吾
世居此山漢官無敢至者公了不我疑耶帥部落羅
拜皆感激心服(並記聞)
涇原葛懷敏定川之敗戎馬入縱于渭子仲淹領慶州
蕃漢兵往扼邠城又召君分援涇原即時而赴羌兵
從者數千人屬羌為吾用自此始君曰羌兵可用乃
復教士人習弧矢以佐官軍由是緣邊諸城獨環不
求增兵不煩益糧而武力自振夏戎聞屬羌不可誘
又人皆善射烽火相望無日不備乃不復以環為意
(墓誌)
始元昊寇邊王師屢撓虜之氣燄益張常有并吞關中
之意其將剛浪㖫號野利王某號天都王元昊倚為
腹心凡勝我軍皆二將之策也公方城青澗謀有以
去之有王嵩者本青澗僧將軍察其堅朴誘令冠帶
因出師以賊級予之白於帥府表授三班借職充經
略司指使且力為辦其家事凡居室騎從衣食之具
悉出將軍嵩感恩既深將軍反不禮以奴畜之或掠
治械繫數日嵩雖不勝其苦卒無一辭望將軍將軍
知可任兵事居半年召嵩謂之曰吾將以事使汝吾
戒汝所不言其苦雖有甚于此者汝能為吾卒不言
否嵩泣對曰蒙將軍恩教致身榮顯常誓以死報而
未知其所況敢辭捶楚乎將軍乃草遺野利書書辭
大抵如世間問起居之儀惟以數句隠辭如嘗有私
約而勸其速行之意書於尺素且膏以蠟置衲衣間
密縫之告嵩非濱死不得泄如泄之當以負恩不能
成吾事為言并以畫龜一幅棗一部為信牌遺野利
嵩受教至野利所居致將軍命出棗龜投之野利知
見侮笑曰吾素竒种將軍今何兒女子見識度嵩别
有書嵩佯目左右既而答以無有野利不敢匿乃封
其信上元昊數日元昊召野利與嵩俱西北行數百
里至一大城曰興州先詣一官寺曰樞密院次曰中
書有數羌人雜坐野利與焉召嵩廷詰將軍書問所
在嵩堅執前對稍稍去巾櫛加執縳至于捶楚極苦
嵩終不易其言又數日召入一官寺廳事廣楹皆垂
班竹箔綠衣小竪立其左右嵩意元昊宫室也少頃
箔中有人出又以前問責之曰若速言死矣嵩對如
前乃命曳出誅之嵩大號且言曰始將軍遣嵩密遺
野利王書戒不得妄泄今不幸空死不了將軍事吾
負將軍吾負將軍箔中急使人追問之嵩具以對乃
禠衲衣取書以進書入移刻始命嵩就館優待以禮
元昊于是疑野利隂遣愛將假為野利使使于將軍
將軍知元昊所遣未即見命屬官入館勞之問虜中
山川地形在興州左右言則詳迫野利所部多不能
悉適擒生虜數人因令隙中視之生虜能言其姓名
果元昊使將軍意決乃見之使者傳野利語將軍慢
罵元昊而稱野利有心内附乃厚遣使者曰為吾語
若王速決無遲留也度使者至嵩即還而野利已報
死矣將軍知謀已行因欲并間天都又為置祭境上
作文書於版以弔多述野利與天都相結有意本朝
悼其垂成而失其文雜紙幣伺有虜至急爇之以歸
版字不可遽滅虜人得之以獻元昊天都以此亦得
罪元昊既失二將久之始悟為將軍所賣遂定講和
之策焉(吕與叔文集)
寳元中党頃犯邊有明珠族首領驍悍最為邊患世衡
為將欲以計擒之聞其好擊鼔乃造一馬持戰鼓以
銀裹之極華焕密使諜者陽賣之入明珠族後乃擇
驍卒數百人戒之曰凡見負銀鼓自隨者併力擒之
一日羌酋負鼔而出遂為所擒(筆談)
宋名臣言行錄前集卷七
