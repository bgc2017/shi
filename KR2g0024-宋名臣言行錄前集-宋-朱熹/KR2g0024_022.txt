宋名臣言行錄後集卷十二
宋朱子纂集
劉摯忠肅公
字莘老永静軍人登進士甲科相哲宗
荆公初秉政公除御史論率錢助役官自雇人略舉十
害時御史中丞楊繪亦上疏論新政并公章下司農
寺司農條件詰難劾繪與公險詖欺誕中有向背有
旨分析公奏曰臣有言責采士民之說敷告於陛下
是臣之職也今有司駁奏據令分析是使之較是非
争勝負交口相直無乃辱陛下耳目之任哉所謂向
背則臣所向者義所背者利所向者君父所背者權
臣願以臣章并司農奏宣示百官考定當否如臣言
有取幸早施行若稍涉欺罔甘就竄逐奏入不報復
上疏曰陛下夙夜勵精以親庶政天下未至於治安
者誰致之耶二三年間開闔動摇無一物得安其所
者盖自青苖之議起而天下始有聚斂之疑青苖之
議未允而均輸之法行均輸之法方擾而邊鄙之謀
動邊鄙之禍未艾而助役之事興其間又求水利也
又淤田也又省併州縣也其議財則市井屠販之人
皆召而登政事堂其征利則下至歷日而官自鬻之
推此而往不可究言至於輕用名器淆混賢否忠厚
老成者擯之為無能俠少儇辨者取之為可用守道
憂國者謂之流俗敗常害民者謂之通變今三邊創
痍流潰未定河北大旱諸路大水民勞財乏縣官減
耗聖上憂勤念治之時而政事如此皆大臣誤陛下
而大臣所用者誤大臣也居數日罷御史貶衡州
公在南都幕府會司農寺行新令盡斥賣天下祠廟依
坊場河渡法收淨利南都閼伯廟歲為錢四十六貫
微子廟十二貫公往見留守張公方平曰獨不能為
朝廷言之耶張公矍然因託公為奏曰閼伯遷於商
丘主祀大火火為國家盛德所乘歷世尊為大祀微
子宋始封之君開國此地本朝受命建號所因又有
雙廟者唐張巡許遠孤城死賊能捍大患今若令承
買小人規利冗䙝瀆慢何所不為歲收微細實損大
體欲望詳酌留此三廟以慰邦人崇奉之意神宗即
日批曰辱國瀆神此為甚者速令行下更不施行
哲宗嗣位公復任言責上疏曰陛下春秋鼎盛在所資
養願選忠信孝悌淳茂老成之人以充勸講進讀之
任便殿燕坐時賜廷對執經誦讀以廣睿智
公與同列奏事因論人材大槩公奏曰人材難得臣嘗
歷觀士大夫間能否不一性忠實而有才識上也才
雖不高而忠實有守次也有才而難保可借以集事
又其次也懷邪觀望隨勢改變此小人終不可用
公教子孫先行實後文藝每曰士當以器識為先一號
為文人無足觀矣(並門人劉仿撰行實)
公自青社罷職知黃州又分司徙蘄州語諸子曰上用
章丞相吾勢當得罪若章君顧國事不遷怒百姓但
責吾曹死無所恨苐恐意在報復法令益峻奈天下
何憂形於色初無一言及遷謫也(劉大諫序公文集)
王巖叟
字彦霖大名人舉明經事哲宗官至簽樞
近臣被詔薦御史意属公而未及識或謂公曰可一往
見之公笑曰此所謂呈身御史也卒不見(墓誌)
除監察御史即上書論社稷安危之計在從諫用賢不
可以小利失民心
元祜元年遷左司諫一日並命執政其間有不協士望
者公方權給事中即繳錄黃并以諫職上疏既而命
復下者再遂不由門下省以出公請對言益切退就
閤門復上疏云臣為諫官既當言承乏給事又當駁
非臣好為高論喜忤大臣且命令斜出尤損紀綱凡
八上章命竟寢
九月除侍御史左右正言久闕公上疏願詔補諫臣無
令久虚其職
凡京城偷者所聚謂之大房多在僻遠每區容數十百
人公密令掩捕毁徹隨情處决遂以無盜居民開戸
而寢供備庫使曹讀以其物産貿易萬緡市儈稽違
逾年止輸其半讀盡力無可頼一日開戶外有錢聲
償數皆足讀怪念之詢其由乃曰王公今日知府矣
拜樞密直學士僉書樞密院事公遜謝而進曰陛下聽
政以来納諫從善務合人心所以朝廷清明天下安
静願信之勿疑守之勿失則宗社千萬世之福也用
人之際望更加審察邪正難辨辨之少差治亂所係
又少進曰陛下今日進聖學者正欲理會邪正兩字
正人在朝則朝廷安人君無過舉天下平治邪人一
進則朝廷便有不安之象非謂一人便能如此乃其
類應之者衆上下蒙蔽人主無由得知不覺養成禍
患爾二聖深然之公又進曰或聞有以君子小人參
用之說告陛下者不知果有之否此乃欲深誤陛下
也自古君子小人無參用之理聖人唯說君子在内
小人在外則成泰小人在内君子在外則成否君子
既進小人不能與君子同事自然不得親近小人既
進君子不肯與小人争進自然稍稍引去君子與小
人競進則危亂之機也此際不可不察幸陛下常用
心於此(並墓誌張芸叟撰)
因侍講筵奏曰陛下退朝無事不知何以消日應曰看
文字對曰陛下以讀書為樂天下幸甚大抵聖賢之
學非造次可成須在積累積累之要在專與勤屏絶
他好始可謂之專久而不倦始可謂之勤四字是積
學之要願陛下特留聖意(係年錄)
邇英進讀寳訓至節費公曰凡言節用非謂偶節一事
便能有濟要當每事以節儉為意則積久累日國用
自饒(墓誌)
劉安世元城先生
字器之大名人中進士第事神宗哲宗官至左諫
議大夫
公與溫公為同年契因遂從學於溫公熙寧一年舉進
士不就選徑歸洛溫公曰何為不仕公以漆彫開吾
斯未能信之語以對溫公說復從學者數年一日避
席問盡心行已之要可以終身行之者溫公曰其誠
乎吾平生力行之未嘗須臾離也故立朝行巳俯仰
無媿爾公問行之何先溫公曰自不妄語始自是拳
拳勿失終身行之(言行錄)
劉安世從溫公學與公休同業凡一四日一往以所習
所疑質焉公欣然告之無倦意凡五年得一語曰誠
安世問其目公喜曰此問甚善當自不妄語入余初
甚易之及退而自隠括日之所行與凡所言自相掣
肘矛盾者多矣力行七年而後成自此言行一致表
裏相應遇事坦然常有餘裕
溫公言安世平生只是一箇誠字更撲不破誠是天道
思誠是人道天人無兩箇道理因舉左右手顧之笑
曰只為有這軀殼故假思以通之耳及其成功一也
安世自從十五歲以後便知有這箇道理也曾事事
着力畢竟不是只有箇誠字縱横妙用無處不通以
此杜門獨立其樂無窮恁怎生也動安世不得(道護錄云)
溫公薦充館職因謂公曰知所以相薦否公曰獲從公
遊舊矣溫公曰非也光居閒足下時節問訊不絶光
位政府足下獨無書此光之所以相薦也
擢右正言是時差除頗多政府親戚公言祖宗以来執
政大臣親戚子弟未嘗敢受内外華要之職自王安
石秉政以後盡廢累聖之制專用親黨務快私意數
年間廉恥掃地今廟堂之上猶習故態歷疏太師平
章軍國重事彦博司空平章軍國事公著左僕射大
防右僕射純仁門下侍郎固左丞存右丞宗愈堂除
子弟親戚凡數十人且曰中書侍郎摯未見所引私
親而依違其間不能紏正雷同循默豈得無罪願出
臣此章徧示三省俾自此以往厲精更始(並言行錄)
會知漢陽軍吳處厚上蔡確安州所為謗詩公即論奏
曰確詩十篇多涉譏訕而二篇尤甚借唐為喻謗訕
君親至於滄海揚波之語其所包藏尤為悖逆蓋確
自謂齒髮方盛足以有為意在他日時事變易徼倖
復用攄泄禍心此而可舍國法廢矣已而蔡確責授
光祿卿分司南京公與梁燾同上疏力争以為責命
太輕未厭輿議疏十餘上始竄確於新州
蔡確雖貶尚與章惇等自謂有定策功創造語言恐脅
貴近公復言蔡確黃履邢恕章惇四人者在元豐之
末號為死黨惇確執政倡之於内履為中丞與其僚
属和之於外恕立其間往来傳送天下之事在其掌
握聖上嗣位此實太皇太后聖慮深遠為宗廟社稷
無窮之計彼四人者乃敢貪天之功以為已力伏望
明正四凶之罪布告天下除蔡確近巳貶竄外所有
章惇黃履邢恕欲乞並行逐之遠方終身不齒由是
三人亦皆得罪
遷起居舍人兼司諫公偶為家人雇乳母牙媪以謂無
有詰其故因言内降指揮見求乳母公怒曰汝何敢
爾妄言且今上猶未納后安得有此媼云内東門司
開封府錄實預其事公與府錄有契因折簡問之答
如所聞即上疏言前世之主鮮有不以聲色為累至
於近之太早御之無節則又不能保固真元增益夀
考聖賢所戒可為寒心且世俗間粗有百金之産猶
知愛其子孫以為嗣續之託而况國朝百三十年之
太平六聖憂勤積累之業陛下繼而有之可不自愛
自重以為宗廟社稷無窮之計乎若陛下實未嘗為
則臣之所言猶不失諫官之職萬一有之則臣之進
說巳是後時惟冀陛下愛身進德留意問學清心寡
慾增厚福基宣仁后初不知因公言始窮詰其事乃
知雇乳母者為劉氏也后怒而撻之由是劉深以怨
公
自崇慶垂簾復祖宗舊政溫公既薨之後荆公之徒多
為飛語以動摇在位誘之以利脅之以禍無所不至
大臣多首鼠兩端為自全計吕范二相尤畏之欲用
其黨以平舊怨謂之調停差除之際公與梁燾朱光
庭每極力爭論吕公病之因薦熙豐舊人鄧溫伯為
翰林承旨意言官必爭因以逐之公言溫伯熙寧中
王安石吕惠卿更相傾䧟溫伯始終反覆出入兩黨
又附蔡確為之草制稱其有定策之功乞行罷黜疏
累上不報即引疾在告陳乞宫觀乃除集賢修撰提
舉西京崇福宫
公徧歷言路正色立朝知無不言言無不盡每以辨是
非邪正為先進君子退小人為急其面折廷争至雷
霆之怒赫然則執簡却立伺天威稍霽復前極論一
時奏對且前且却者或至四五殿廷觀者皆汗縮竦
聽目之曰殿上虎
宣仁后晏駕吕丞相使陵下范純仁奏乞除執政即用
李清臣為中書侍郎鄧溫伯為尚書右丞時大臣卒
用調停之說遂有李鄧之除二人皆熙豐之黨屢見
攻於元祐乃以先朝事激怒上意會廷策進士李鄧
撰策題歷詆元祐之政有復新法之意從而中傷元
祐諸人公乃出鎮常山未幾元豐舊人悉皆收召遂
相章惇言者以公頃言蔡確落職知南安軍而吕丞
相亦不免遠竄乃深媿於公其後范丞相門人狀范
公之行曰使其言行於熙豐時後必不至紛更盡申
於元祐中必無紹聖大臣復讎之禍或以此問公公
曰微仲堯夫不知君子小人勢不兩立如冰炭故開
倖門延入李鄧排去正人易若反掌調停之說果何
益乎昔溫公為相日蓋知其後必有反覆之禍然救
生民之患如救焚拯溺猶恐不及何暇更顧異日一
身之患哉世以公為知言(並言行錄)
紹聖初黨禍起器之尤為章惇蔡卞所忌遠謫嶺外盛
夏奉老母以行途人皆憐之器之不屈也一日行山
中扶其母籃舁憩樹有大蛇冉冉而至草木皆披靡
擔夫驚走器之不動也蛇若相向者久之乃去村民
羅拜器之曰官異人也蛇吾山之神見官喜相迎耳
官行無恙乎溫公門下士多矣如安世所守凛然死
生禍福不變蓋其平生喜讀孟子故剛大不枉之氣
似之(聞見錄)
惇卞用事必欲致公於死故方竄廣東則移廣西既抵
廣西則復徙廣東凡二廣間遠惡州軍無所不至人
皆謂公必死然七年之間未嘗一日病年幾八十堅
悍不衰此非人力所及殆天相也或問何以至此曰
誠而巳
先是文及甫持喪在河陽邢恕在懷州及甫以劉丞相
摯任中司日嘗彈罷其左司郎啣怨不巳以書抵恕
曰及改月遂除畢禫祭當外補入朝之計未可必當
塗猜忌於鷹揚者益深其徒實繁司馬昭之心路人
所知也又濟之以粉昆朋類錯立必欲以眇躬為甘
心快意之地紹聖末蔡確子謂受旨於翰林學士蔡
京且迎合大臣乃上書引及甫為證訟劉丞相等誣
䧟其父謀危社稷朝廷駭之委京究問置獄於同文
館遂逮及甫就吏及甫稱鷹揚謂其父潞公也當塗
者謂劉摯也其徒實繁者謂梁燾王巖叟劉安世孫
升韓川之類也司馬昭之心路人所知者緣摯竄斥
顧命宰相蔡確是時國勢甚危疑摯有傾摇之心意
在不測如司馬昭廢辱之事也粉昆朋類者粉謂王
巖叟面白如粉昆謂梁燾字貺之以貺為兄以兄為
昆也欲以眇躬為甘心快意之地可為寒心者眇躬
謂主上摯既懷無君之心有動摇不逞之意前巳甘
心於蔡確輩今欲快意於主上是欲以主上為甘心
快意之地有憂國之心者為可寒心也問有何照據
則曰先父屏人說来即無的確照據時劉丞相王彦
霖巳物故然而其謀本出於蔡京故京猶乞上殿親
寫劄爭論不巳三省言蔡京奏摯等逆心則其一時
黨附顯著之人同惡相濟豈得無之如劉安世常論
禁中雇乳母事謂陛下巳親女寵又論不御經筵陛
下巳惑酒色誣罔聖躬形於章疏者果何心也今摯
貶死廢及子孫而安世不問罪罰殊科如此臣不知
其說也詔劉安世移梅州安置公時執喪不候服闋
赴貶所時公在貶所有土豪緣進納以入仕者因持
厚貲入京以求見惇犀珠磊落賄及僕隸久之不得
見其人直以能殺公意逹之惇乃見之不數日薦上
殿自選人改秩除本路轉運判官其人飛馭徑驅至
公貶所郡將遣其客来勸公治後事涕泣以言公色
不動留客飲酒談笑自若俄報運使距郡城二十餘
里翌日當至家人聞之益號泣不食且治公身後事
而公飲食起居如平常曾無少異至夜半伺公則酣
寝鼻息如雷忽聞鐘動上下驚曰鐘聲何太早也黎
明問之鳴鐘者乃運判一夕嘔血而斃矣明日有客
唁者曰若人不死則公未可知矣然公亦無喜色於
是見公處死不亂如此(並言行錄)
公曰安世除諫官三日有大除拜安世便入文字凡二
十四章又論章惇十九章及得罪惇必欲見殺人言
春循梅新與死為隣高竇雷化說着也怕八州惡地
安世歷徧七州(道護錄)
建中間公與蘇子瞻自嶺外同歸至宣和間内侍梁師
成得幸貴震一時雖蔡京童貫皆出其下師成令吳
可自京師来宋欲鈎致公引以大用且以書抵公可
至三日然後敢出之且道所以来之意大槩以諸孫
求仕為言以動公公謝曰吾若為子孫計則不至是
矣且吾廢斥幾三十年未嘗有一點墨與當朝權貴
吾欲為元祐完人不可破戒乃還其書而不答人皆
為公危之而公自若也(言行錄)
先生曰金陵有三不足之說聞之乎僕曰未聞先生曰
金陵用事同朝起而攻之金陵闢衆論進言於上曰
天變不足畏祖宗不足法人言不足恤此三句非獨
為趙氏禍乃為萬世禍也先生嘗云人主之勢天下
無能敵者或有過舉人臣欲回之必思有大於此者
巴攬之庶幾可回也今乃教人主使不畏天變不法
祖宗不恤人言則何事不可為也(馬永卿編語錄)
先生曰金陵亦非常人其粗行與老先生略同其質樸
儉素終身好學不以官職為意是所同也但學有邪
正各欲行其所學者爾而諸人輙溢惡此人主所以
不信而天下之士至今疑之以其言不公故愈毁之
而愈不信也故攻金陵者只宜言其學乖僻用之必
亂天下則人主必信若以為以財利結人主如桑洪
羊禁人言以固位如李林甫姦邪如盧把大佞如王
莾則人主不信矣蓋以其人素有德行而天下之人
素尊之而人主夷攷之無是事則與夫毁之之言亦
不信矣此進言者之大戒(語錄)
器之嘗謂予言當官處事須權輕重務合道理毋使偏
重可也夫是之謂中因言元祐間嘗謁見馮當世當
世言熙寧初與陳暘叔吕寳臣同任樞密𤾉叔聰明
少比遇事之来迎刃而解而吕寳臣尤善秤停事每
事之来必秤停輕重令得所而後巳也事經寳臣處
者人情事理無不允當器之因極言秤停二字最吾
輩當今所宜致力(童蒙訓)
器之云安世初登第與二同年謁李若谷參政三人同
起身請教李曰若谷自守官以來常持四字曰勤謹
和緩其間一後生應聲曰勤謹和既聞命矣緩之一
字某所未聞李正色曰何嘗教賢緩不及事来且道世
間甚事不因忙錯了(吕氏雜錄)
公自宣和元日以後謝絶賓客四方書問皆不啓封家
事無巨細悉不問夏六月丙午忽大風飛瓦驟雨如
注雷電晝晦於公正寝人皆駭懼而走及雨止辨色
公巳終矣聞者咸異焉及葬楊中立以文弔之曰劫
火洞然不燼惟玉搢紳往往傳誦以為切當公在宋
杜門屏跡不妄交遊人罕見其面然田夫野叟市井
細民以謂若過南京不見劉待制如過泗州不見大
聖及公殁耆老士庶婦人女子持薰劑誦佛經而哭
公者日數千人後二年虜人驅墳戸發棺見公顔貎
如生咸驚曰必異人也一無所動蓋棺而去(言行錄)
昔有與蘇子瞻論元祐人材者至公則曰器之真鐵漢
不可及也
宋名臣言行錄後集卷十二
