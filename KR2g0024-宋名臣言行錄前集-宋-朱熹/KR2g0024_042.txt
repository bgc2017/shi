宋名臣言行錄別集上卷十
宋李幼武纂集
周葵簡惠公
字立義常州宜興人自鄉校移籍京師宣和六年
第進士甲科調廣德軍刑曹改徽州推臨安府教
未赴召試館職將試引對面授監察御史紹興五
年也徙農少求去不允除直祕閣知信州江東憲
九年除常少再為殿中改起居郎主管玉隆觀十
年復直閣十二年知湖州十三年移平江十四年
落職主管崇道二十五年知紹興二十六年除權
尚書禮侍尋兼祭酒又權給事中出知信州數月
罷二十八年知撫州引疾提舉興國十月直龍圖
閣知太平州三十年進集撰移婺州加敷制三十
二年除兵侍兼侍講隆興初兼權戸侍旋参政尋
知密院請祠除資政殿學士提舉洞霄乾道三年
知泉州六年告老章五上加大學士致仕淳熙初
薨年七十七
和議已定公復被召論為國若有道戰則勝守則固和
則久不然三者在人不在我矣
為侍御言自治其國乃可成功不可事虚文貽實禍歷
條時政指宰相不任責上變色曰趙鼎張浚肻任事
須假之權何遽以小事形迹之公徐奏陛下有過尚
望大臣盡忠今臣一及大臣便為形迹使彼過而不
改罪戾日深非所以保全之也上改容曰此論甚竒
最後公連章極論趙子淔語侵趙公又論張公大舉北
伐係國存亡坐是不得其言而去迨秦公獨相意公
必憾趙再拔公入臺公語人曰元鎮已貶某固其言
雖門下客亦不及也一日内降差除四人公言願陛
下以仁祖為法大臣以杜衍為法檜始不樂
孝宗即位公首被召時張公督師恢復公不以亟戰為
然命佐夏官其後湯思退與張公並相或和或戰多
取决於上而其賓客議論間失之偏公始終守自治
之誠是曰是非曰非不將不迎不謟不訐表裏洞達
無一毫之偽
上數批問錢穀出入公奏陛下勞心庶務日有咨詢若
出人意表足以聳動觀聽今皆微文細故此必有小
人乘間獻忠欲售其私不可不察蓋指龍曾也上色
為動
元顔裒主和議臺諫交章言議和太速公與陳湯二相
乞令侍從臺諫集議衆益洶洶諸公待罪乞罷不許
公獨留身固請上曰卿何請之力對曰臣欲為陛下
正綱紀今不可得而正也政出於一則綱紀可正今
朝廷督府左右前後之臣皆行其言此臣欲去者一
也每與宰相論事有以為然而從者有不得已強從
者有絶不肻從者十常四五暨至榻前陛下又或不
然大率十事之中不從者七八安得不愧於心乎欲
去者二也上察公誠不以為罪第不許其去
議者多請幸金陵公曰車駕一動能保德壽不為浙東
閩中之行乎它日上又欲先下詔公曰陛下能行數
事驚動天下乃可上問其目公曰臣自初對便乞迎
還太上於大内盡發内帑付有司勿令近習干政汰
溢額内侍罷毬鞠節飲宴内治修然後可攘夷狄上
善之
公議用兵不可輕有一擲賭乾坤之語上曰今戰雖不
足守則有餘公曰措置未善政事未修雖守亦難同
列皆甚其言退謂上不能堪明日公留身謝上更奬
其直
嘗論大學物格而後知至謂在人之至為智在物之至
為道以吾之智極物之道如兩物相抵故謂之格夫
物萬不同道一而已方其格物物我為二及其物格
則自視無我何有於物是謂知至
王庭珪盧溪先生
字民瞻吉州安福人崇寧癸未一試舍法右諸生
明年貢辟雍大觀間張根以八行薦不就登政和
八年第調茶陵丞後因詩送胡銓流辰州太上更
化許自便壽皇即位召對除國子監簿以老求去
主管崇道乾道六年再召踰年至除直敷文閣明
年春卒年九十三
宣和末年未五十知時事阽危無宦遊意學道著書若
將終焉邑有盧溪築草堂其上鄉人號盧溪先生執
經來者戸外屢滿公雖不仕常懷憂世心事苟宜民
必告于當路
胡忠簡以忠言忤時相謫嶺表親交無敢通問公獨以
詩送之曰嚢封朝奏九重關是日清都虎豹閒百辟
動容觀奏牘幾人回首愧朝班名高北斗星辰上身
墮南州瘴海間豈待他年公議出漢庭行召賈生還
大厦元非一本支欲將獨力柱傾危癡兒不了公家
事男子要為天下竒當日姦諛皆膽落平生忠義只
心知端能飽喫新州飯在處江山足護持
忠簡賡之曰巖耕名已振京關未信終身袖手閑萬卷
不移顔氏樂一生無愧伯夷班致君自許唐虞上待
我誰能季孟間兩社年來欠元老蒼生拭目望公還
士氣從來弱不支逢時言行欲俱危不因湖外三年
謫安得江南一段竒非我獨清緣世濁此心誰識只
天知萬牛回首須公起大厦將顛要力持
後數年時相得公詩惡之命帥臣鞫其謗訕坐流辰州
遠人素重公尊以為師太上更化許自便時年幾八十
讀書益力夜對短檠作細字率宵分乃寢
壽皇即位有薦公者一見語合詔略曰粹然耆儒凛有
直節頃以言語文字牾權臣流落排恨殆踰二紀召
對便殿敷奏詳華遂除監簿公以年高力求歸以道
誼化鄉閭無貴賤賢愚一接以誠平生工詩至是格
力雄徤興寄高遠讀者不知其齒之宿也心畫端莊
自其天性人貴珍之
學無不通尤䆳於易晚自得於言意之表朱震胡安國
向子諲見其解皆歎賞以為必傳會詩獄興郡守議
收公理掾汪公涓奮曰王公剛介勇於義一紙書招
之必來他掾變色(云云)自請提禁卒挾廵尉捕公守
唯唯他掾遂行至則突入公家公談笑就逮家四壁
立惟易解鐍篋中卒疑其貨也挈以去他日公歎曰
天厄吾書或謂今藏掾家云
公之再召也周益公適對禁中坐定上問胡銓薦詩人
朱熹王庭珪卿試之乎益公奏公年德文章在今未
易多得且登第五十三年矣上曰官卑何故益公曰
斯人早忤上官晚復流竄官簿所以不進陛下若哀
窮悼屈厚加品秩賜之章服足以勸善上曰俟其至
議之
形骸土木儼然不可犯雖市井無賴子見公亦歛袵聞
人善若已出有為不善者畏公之知必慚愓自悔公
學極高明尤工詩遷謫既久語亦竒書有楷法自成
一家平生治氣養心翛然有高舉意
誠齋楊文節序公文集曰胡公以言事忤時相久謫嶺
表先生以詩送行有癡兒不了公家事之句小人上
飛語告之時相怒除名流夜郎時先生年七十矣於
是先生詩名一日滿四海里之士愛先生者謂詩之
禍從古昭昭也先生不戒又欣然犯之適以濟權臣
之威成小人之名此先生之禍也亦先生之過也或
曰先生何過哉先生言直而詩工耳言不直詩不工
世無傳也世有傳矣不見媚於明必見媚於幽故庭
草隨意之詩空梁燕泥之詩飛燕昭陽之詩不才多
病之詩言非直也詩工而已耳詩工而言非直猶且
小者逐大者死况先生之詩工而言直耶先生何過
哉濟權臣之威亦稔其惡先生成小人之名未若小
人成先生之名先生何過哉未幾時相殂先生得歸
又未幾上踐祚初召除國子監簿再召直敷文年餘
九十耳目聰明賦詩作文不見老人摧頹之氣朝廷
想聞其風天下傳誦其詩禍先生者何知其福先生
乎嗟乎天人之理其紊也或勝之其定也或正之不
觀其定而觀其紊則古之聖賢厄於小人者皆過也
獨先生之過也乎先生少嘗見曹子方得詩法蓋其
詩自少陵出其文自昌黎出大要主於雄渾剛大云
益國周文忠贊公畫像曰嘲弄萬象雕琢天和不見詩
人未老鬢皤先生九十乃爾顔酡窮則追澤畔之吟
達則和沛中之歌人徒見其善者機吾獨喻之井無
波蓋風被而文成非月鍜而日哦雖以此千二百歲
可也彼造物者其如予何
范如圭
字伯逵建之建陽人從舅氏胡文定學春秋鄉舉
𩔖試皆第一張公讀其廷策以為選首同列有病
其言直抑置乙科授武安推江東帥機召試館職
除正字改校書郎兼史館校勘會以事忤秦檜告
歸主管崇道尋起倅邵州又倅荆南府入對除秘
閣江西倉改利路憲請祠以歸起知泉州紹興庚
辰六月十八日卒年五十九
金陷長沙湘中大亂公﨑嶇避地艱苦百罹而志業益
修論議皆切當世務諸公多訪以事而文定亦亟稱
之
秦檜力主和議金使鼎來而朝廷草創無所於館將虚
秘書省以處之公亟見趙公曰秘府謨訓所藏平時
以館好使猶不可况今日之仇讎可使以處之乎趙
竦聽即為改館既而使至悖傲所議多不可從中外
憤鬱公與同省十餘人合議拜疏爭之既具草而駭
遽引郤者衆公乃獨手書抵檜責以曲學倍師忘讐
辱國之罪且曰公不病狂喪心奈何一旦為此若不
改圖必且遺臭萬世矣檜以是怒
金歸河南以嘗我檜方自以為功公曰是亦安能久有
顧今日之義則有不可不為者乃因輪對言曰兩京
之版圖既入則九廟八陵瞻望咫尺今朝修之使
未遣何以仰慰神靈下遂民志上泫然曰非卿不聞
此言立命遣使檜以不先白已益怒
檜死公入對上勞問久之公因言為治以知人為先知
人以清心寡慾為本
時宗藩並建而儲位未定道路切切有異言公雖在遠
外獨深憂之嘗剟至和嘉祐間名臣章奏凡三十六
篇合為一書至是囊封以獻且言曰願陛下深攷羣
言仰師成憲斷以公道無貳無疑則天下幸甚人或
以越職為公危之公不顧也上感其言以語輔臣而
歎之曰如圭可謂愛君矣遂留陳公定大計
所居門巷蕭然士大夫益高仰之遠近學者多從質問
經子疑義公亦孜孜接引朝夕不倦屬疾移書政府
舊交告訣語不及私惟以中原未復民力未蘇遺賢
未用為寄戒諸子強學且母得用浮屠法治吾喪
今上由青宮受内禪世莫知公之有言近歲士大夫頗
有見紹興日歷及陳公手記者然後乃知公之忠精
為不可及公為人篤厚易直不事邊幅忠孝誠實得
之於天其學根本經術不為無用之文有文集皆書
䟽議論之語
西山真文忠公跋公文集曰諸葛武侯文采不&KR1904;然其出
師二表與開府作牧教至今為學者膾炙有志之士
擊節讀之有至歔欷流涕者六朝隋唐人文動百數
十篇穠華&KR1021;巧極其雕飾或卒無一語可傳然則文
之為文豈必多且麗哉太史范公之學得於其舅氏
胡文定立朝行已大略相似其見於議論必尊春秋
古經必排王氏別說必明夷夏大分必闢和議必詆
權臣今其集中班班可睹而上思陵諫屈已封事責
秦檜忘仇辱國書尤所謂光明絶特者也使公平生
亡他文獨此二篇亦足以貫虹霓而摩星斗矣嗚呼
偉哉
翁蒙之
字子功建之崇安人以祖任補官調常山尉移婺
之蘭溪更調明州秋主管吏部架閣文字歷官至
司農寺丞而卒年五十
紹興中趙忠簡還葬台州常山郡將章傑紹聖丞相章
惇諸孫雅怨趙公當國時奉詔治惇罪又希檜旨陽
以善意檄常山尉翁君護其喪一日下書君曰趙氏
私為酒以飲役夫亟捕寘之法而陰使人喻意使併
搜取趙公平日知舊往來書疏欲以敗趙氏快私憤
且媚檜取美官翁君不可則㗖以利又不可則脅以
威往返再三君度傑意壯不但已或更屬他吏則事
有不可為者即密告趙氏夜取諸文書悉燒之無片
紙在翌旦乃往為搜捕者而以無所得告傑怒又廉
知君女弟適故胡寅實當時草詔罪狀惇者益怒乃
誣君他罪劾之會胡公弟寧為尚書郎即具以其事
白檜檜乃悟為傑所賣下其事安撫使問狀徙君旁
郡趙氏亦竟得無他而傑遂廢不用當時天下莫不
高君之誼慕君之名而想見其為人
周益公必大曰是時士氣未泯唁問遷客議論時事决
非一族微君以身捍蔽則根連株逮當起大獄魏公
矼萬里通問情誼彌篤且為罪首非仁乎君初被委
苟能避免便足取名然懼小人代尸其任則於善類
奚益故詭詞以承之陰謀以洩之忠簡之家賴以紓
禍非智乎凡小吏忤二千石罪或不測况相公深怨
宿怒决壞不得逞鼎鑊在前直趨弗顧非勇乎一物
而三善從可書也君長不滿五尺語不能出口見義
必為不擇難易輕財樂施嘗鬻田宅以濟人之急交
友付託之死弗背為一尉已如此向令踐貴仕臨大
節其所立必卓然不可及
宋名臣言行錄別集上卷十
