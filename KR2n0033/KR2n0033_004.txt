石墨鐫華卷四明趙崡撰
䟦四十七首
唐不空禪師碑
和尚不空也碑徐浩書浩傳曰父嶠之善書以法授
浩世人貴之狀其書曰怒猊抉石渴驥奔泉尤為司
空圖所愛又嘗論書曰鷹隼乏彩而翰飛戾天者骨
勁而氣猛也翬翟備色而翺翔百步者肉豐而力沉
也若藻曜而高翔是真書之鳳皇矣可謂誇詡之極
今觀此碑雖結法老勁而微少清逸之致此在唐人
書中似非其至者
又癸夘歲余過咸陽原有無畏不空禪師墓有塔記作
于開元二十五年書法似顔平原已經再刊亡其筆意
而叙述無畏過龍河一駞負經沒水隨之入龍王邀入
宫講法留三宿經不濕一字又述不空于師子國國王
調象象奔逸見不空皆跪伏二事極詳多與禪家所稱
說合又辨西域僧呪傅奕事曰此好事者曲為之詞若
果有是正謂邪術不足以疵吾教也又云佛制戒律生
草猶不許比丘踐之况說斷人命呪傳于世乎其文可
觀因幷錄于此
唐道因禪師碑
王元美曰評者謂蘭臺瘦怯于父而嶮峻過之此碑如
病維摩高格貧士雖不饒樂而眉宇間有風霜之氣可
重也余謂蘭臺故學父書而小變為險筆時兼隸分自
是南北朝流風餘韻李仲璇孔廟碑趙文淵所書華岳
碑可覆觀也
唐楚金禪師碑
吳通微為學士工行草然有譏其近吏者此碑清圓婉
逸雖鉤磔小减而亦微有晉之丰度觀者當自得之
唐大智禪師碑
史惟則分隸書竇臮稱其古今折衷大小應變如因高
而矚遠俯川陸而必見今觀此碑信是開元間分書第
一手嚴挺之文亦麗則可觀大智師見唐方技傳傳云
開元二十年卒碑云二十四年
唐大智禪師碑隂記
碑隂陽伯成撰記施净財事而惟則書書法瘦而少態
與前碑異何也
唐圭峰禪師碑
此碑裴相公休撰并書法全出歐陽信本而瘦勁不及
也當時柳誠縣書名動一時乃任篆休自任書亦信能
書矣余不敏竊謂此固當勝柳書
唐隆闡法師碑
此碑行書源出聖教而漸作婉媚纏繞殊乏晉人瘦勁
蕭疎之趣碑為懷惲立都玄敬云無書撰人姓名碑中
有弟子思莊敬想清徽勒兹玄琰則碑為惲之徒所撰
未知是否而王元美乃曰僧懷惲撰及書頗亦能為其
家言筆法尤圓媺有聖教遺意今碑中叙惲生死甚備
明云大足元年十月二十二日神遷春秋六十有二神
龍元年勑贈隆闡大法師天寳二年建碑又弟子思莊
(云云)如元美言豈惲鬼撰書耶盖碑首后人妄增懷惲
及書四字文理本不屬而元美疑于及字上當有撰字
遂誤耳元美博學絶世似未見都玄敬金薤琳瑯又似
未讀竟此碑然謂惲頗能為其家言又似并取其文者
至人乃作夢語何也
唐杜順和尚碑
碑在開佛寺董景仁行書亦清勁但小弱耳
唐寂照和尚碑
此碑在咸陽西馬跑泉地中武功康子秀先生過而識
之以語土人竪于道傍其后王咸陽移之咸陽城中寺
以碑有安國寺字遂改名其寺為安國寺按碑段成式
撰僧無可書成式文筆自竒此文為佛言尤竒無可賈
島從弟有詩集傳世其書法出柳誠懸而優孟者子秀
名梣太史德涵子也
唐御史臺精舍碑
此梁昇卿追書崔湜文湜人品殊汚人齒頰而昇卿尚
追書其文何也豈唐世重侫佛湜之立精舍于御史臺
適投時好耶但昇卿分隸聲動一時東封朝覲碑史冊
稱之今觀此碑名不虚耳
唐御史臺精舍碑隂題名
碑隂題侍御史并内供奉殿中侍御史并内供奉監察
御史名共六百餘人參差不齊分書者五六人餘皆正
書書皆有法不似后世胥吏書也
唐周公祠靈泉碑
周公祠靈泉湧出大五小七凡十二處觀察崔珙奏狀
勒石事在大中間石前刻奏狀中刻宣宗批答后刻珙
謝表文詞宛至有盛世風書亦遒健有法且其叙列大
似漢人碑例而遜其古質耳如此等碑宋以后恐不能
得也
唐濟安侯廟記
記在華州唐昭宗在富平韓建迎之至華自華歸長安
褒建而及于城隍神記為諫議大夫李巨川撰拾遺柳
懷素書文固諛詞而楷則嚴整何如君家誠懸具眼者
自知之
唐法門寺重修塔廟碑
碑稱天祐十九年是時唐亡已久李茂貞尚稱唐年號
又二年而莊宗取梁茂貞稱臣又一年而茂貞死戰争
之時得作此佛事者以梁晉搆兵茂貞偷安故也按傳
貞先稱岐王莊宗改封秦王據碑則已先稱秦王矣碑
王仁恭書亦精勁有法
唐順陵碑
武三思撰相王旦書碑用武氏製字武三思稱&KR1428;猶可
而旦亦曰&KR1428;旦當發一笑書不知真出旦否方整遒健
可錄也碑已仆于乙夘之地震而亡于縣令之修河余
猶從故家見其搨本
唐本願寺碑
此碑獲鹿縣按察家掘地得之乃鹿泉信士畢瑜造塔
蔵舍利者行草亦不惡石理脆亡其真耳然是唐碑中
之最下者
唐武安君廟記
廟在今咸陽東古杜郵起慘刻獨有將略耳亦杞至今
何也壁間記唐乾符五年重修事正書遒勁亦有歐法
知唐世官牒無不作佳書也記中所列添置物色有眺
子舍一十間沙子三間華一顔石押衙影等皆不可曉
唐令新誡碑
鄭樵略有新誡碑二一王遹篆一劉飛書趙明誠又有
三紙歐公有六紙有正書有八分書者余所獲乃一王
某行書盖開兀頒行時不但一州刻也碑雖泐甚然書
法是深于聖教者
唐陳居士殘碑
武功人有耕而獲斷碑首者題曰大唐潁川陳居士塔
銘篆書下有數十字首云居士諱生字善慶正書俱有
法居士必侫佛者唐人好佛故死而張大之為塔耳余
所取則以其書法見唐之能書者多也
唐净住寺文賢像銘
此碑河東裴行純追薦其父母而作碑之存者無幾其
分隸頗佳但瘦而不硬且刻手似出唐以后人留之以
待博識者
唐縉雲縣城隍廟記
李陽冰為縉雲縣令值旱禱于城隍約五日不雨將焚
其廟及期而雨乃遷廟而記其事書固竒事亦竒余觀
其篆瘦細而偉勁飛動若神歐陽公以為視陽冰他篆
最瘦余謂佳處正在此又云世言此石與忘歸臺孔子
廟三石俱活歲久漸生刻處幾合故細若然今去歐公
又四五百年寧不為無字碑乎記云祀典無城隍神吳
越有之至歐陽公云天下皆有縣猶少今則無縣無之
矣且記云自西谷遷廟于山巔又以見城隍廟前朝不
必在城中也今西安府西村落大者多有城隍是其遺
意
唐李陽冰先塋記
此李氏卜葬李曜卿兄弟三人而弟季卿記從子陽冰
書卜地人為邵權記云偏得管郭之道管謂公明郭則
景純也玉筯書經大中祥符間翻刻故不及縉雲碑
唐李陽冰三墳記
此季卿表曜卿三墓陽冰書碑雖無翻刻字字畫法具
而神亡似與前碑同王元美乃謂石猶故物故無傳改
之譌豈别一碑耶抑未見前碑耶元美自任識書恐于
此碑失之矣陽冰顔魯公家廟碑書作陽冰
唐彌勒佛頌
此房璘妻高氏書高氏又書安公美政頌歐陽公謂字
迹如出二手而疑好事者寓名以為竒余未見美政頌
此本借自東肇商觀其筆法遒勁信足名家而一經元
祐火燬政和間寺主道珍重勒再經大定火燬泰和間
寺主元釗又勒鋩鎩都亡僅存形似耳金人(闕)苑䟦語
歷歷可証近吾鄉人有為交城廣文者為言碑今又就
燬交城人猶有舊榻本以此觀之當亦非開元刻乃泰
和刻也然則碑自元祐至今凡三燬于火矣何高氏之
不幸耶
唐宗聖觀主尹文操碑
員半千之取名謬為應運五百者碑文殊不稱可咲碑
叙文操遊太白覩異像以為竒盖太白名山至今多見
靈異不足竒也至謂老子降于壇間萬衆共覩則近誕
矣書分隸遒古不著姓名且經元朝翻刻失真可惜
唐李靖上西岳書
此好事者誣衛公而為之書詞可咲而唐劉餗言衛公
訴神且請告以官位詞色抗厲后有聲曰僕射好去顧
不見后果如言以此觀之真有是書耶又小說載公射
獵行雨事殆異人不可以常理論也書三種潞州者崇
寧間刻藤縣者紹興間刻西岳廟則近刻筆亦遒逸王
元美稱之當是潞州本藤縣者不及近刻又下矣
唐李輔光墓志
巨雅正書清勁有聖教遺意葬在咸陽東北近涇萬歷
中涇岸崩擁水不流三日乃得兹石其銘曰水竭原遷
斯文乃傳適符其事可謂竒矣
唐劉光俊墓志
志高肅撰無書者姓名光俊無殊績可稱肅文亦卑冗
書行草習聖教如不能縛雞人學扛鼎以唐物故錄之
唐比丘圓滿碑銘
銘石斷殘不能一半棄華嚴寺敗垣中書者不知何人
筆法全出禇登善波拂處虬健絶倫銘内有神龍二年
并鎮國太平公主等語當是中宗時人習登善書者
唐大遍覺禪師塔銘
玄奘久居西域廣譯佛言唐太宗極尊崇之據史卒于
顯慶六年即龍朔元年銘則云卒于麟德元年之二月
史云年五十六銘云年六十九先葬滻東后移徙樊川
北原即少陵原文宗開成四年劉軻撰文僧建初書行
草秀勁有法而文亦粗能言師事俱可存也
唐大法師基公塔銘
基公者尉遅敬德之從子也度為僧譯經于慈恩寺卒
于永淳中大和間始建塔李弘度銘之書者亦建初然
其筆法不無少遜玄奘塔銘
唐圓測法師塔銘
法師諱文雅字圓測新羅王之孫也唐太宗時人與玄
奘同翻經論萬歲通天元年卒葬于龍門其徒又分骸
葬于南山之巔政和中又改葬于奘公塔左貢士宋復
撰書書亦是宋書之楚楚者而以復不顯故無稱猶怪
銘首稱大周豈以法師死于武后朝耶因嘆武曌滛穢
在唐以高宗故不致削奪而后世猶不唾去之何也
唐大德進法師塔銘
此太子司議陳光撰僧智詳書磨泐僅存形似然其書
法亦是習登善者
唐大德檀法師塔銘
此姜立祐撰而無書者名行草筆法圓健清逸當與建
初大遍覺銘並觀
唐净業禪師塔銘
正字畢彦雄撰文而無書者名正書法亦習禇登善者
勁拔似之而其鈎磔處稍不及耳楊修齡侍御在長安
日亟賞之遂多搨者
唐張旭斷碑千文
此云張旭書存者數十字牛鬼蛇神雖云竒怪然不堪
大令一嗤
唐張旭肚痛帖
此帖殊勝斷碑千文十倍當與蔵真聖母三帖同觀
唐草書心經
刻后有䟦謂為右軍書非也王元美考以為駙馬鄭萬
鈞書張說為之序者見唐文粹又云書雖遒逸而疎縱
不入格不中懷素作奴况右軍乎余觀此書筆法不似
唐人逗入宋時蹊逕而說序萬鈞書曰學有傳癖書成
草聖則萬鈞書自非孟浪者說深于文不應妄贊如此
然則此書恐亦非萬鈞蹟也
余又得心經序于報恩寺壁間唐南陽忠國師述宋九
華山僧省言書書全出伯施幾于亂真矣亟令摹一本
装池于心經之首而藏之
唐懷素蔵真律公帖
蔵真律公共三帖宋游師雄刻之于石者所謂師游絲
筆法也有驚蛇飛電之怳渺有挽強拔山之氣力最竒
筆也后刻諸䟦太半皆宜刪去李白歌贋作可咲尤為
此帖之玷
唐懷素聖母帖
此帖輕逸圓轉幾貫王氏之壘而拔其赤幟矣亦元祐
年刻刻手極佳與藏真律公帖俱不失素師筆意
唐懷素草書千文
此帖明成化間余肅敏公刻于石者書故横肆以刻手
不良遂使素師婉轉清逸之趣十失其五所未亡者骨
力耳視前二帖斯為下矣
唐石柱題名
柱八面每面為三段或四段曰左司郎中曰左司員外
郎曰吏部郎中曰吏部員外郎曰司封郎中曰司封員
外郎曰司勲郎中曰司勲員外郎曰考功郎中曰考功
員外郎曰戶部郎中曰戶部員外郎曰度支郎中曰度
支員外郎曰金部郎中曰金部員外郎曰倉部郎中曰
倉部員外郎曰禮部郎中曰禮部員外郎曰祠部郎中
曰祠郎員外郎曰膳部郎中曰膳部員外郎曰主客郎
中曰主客員外郎按唐制二十四司以尚書左右氶領
之左右司為之副此皆左丞之屬也題名不及左丞者
自五品以下也十二司司各百餘人后題大中十二年
十一月書鐫上石柱故自唐初迄宣宗諸名臣多在焉
唐諸司官名或改或復或省或復置今不書所改者從
舊制也書者不知為何人筆法出歐陽率更兼永興河
南雖骨力不逮而法度森然盖唐世以書判取士顔元
孫至以干禄命其字樣故人多習書而歐虞禇薛一代
前茅故人多用其法也柱今在西安府文廟門内
唐兜率天經石幢一
此書大有歐陽率更法志川宗尉掘地得之一字不損
可玩也今石在志川府
唐燃燈功德經石幢一
此書在香積寺行草亦勁逸然不中與王縉作奴
唐尊勝呪石幢八
余所收尊勝呪石幢凡八紙其一為張少悌行書清圓
秀逸蘇靈芝軰不及也在崇仁寺經堂前以木柵罩之
一字不損其一正書無名方整森嚴全習信本而結法
稍不如在牛頭寺其六紙或正書或行書都不作惡扎
然不無遜其腕力也
唐尊勝陀羅尼經石幢十一
凡石幢多書尊勝陀羅尼經余既有此癖遇必摩之而
擇其佳者錄之凡所錄十一紙所在詳目錄中但其書
法劉慎徽僧無可書者佳餘無名姓然皆與此匹敵者
也關中石幢無數或埋或斷或移作他用深為可恨
唐石鼓經呪
此以石為鼓而週刻之其文尊勝經呪也書遒徤有法
存者不能強半鼓下作石山山上作天王鬼神以戴之
斧鑿工甚竒在醒泉縣趙村廣濟寺后疑是唐初建寺
時物寺僧不知護持鼓下為溷厠可慨也
石墨鐫華卷四
