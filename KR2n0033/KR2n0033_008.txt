石墨鐫華卷八明趙崡撰
詩(三十二首)
由南時村之重陽宫觀元朝諸碑
林薄逗朝景清泉瀉澗鳴元宫在其南一逕仄復平下
馬問羽流相見不識名坐我古殿傍棟宇半頽傾斷碑
認殘字功德記先氓穹碑跱龍趺仙蹟滅且眀遊盼窮
千年安能永長生倦言日已西歸卧聊柴荆
觀道士所藏孫德彧遺服
仙客何年去遺袍賜勑聞機絲鮫室淚刀尺漢宫雲碑
載元人字名餘學士文誰能悟蟬蛻搔首問茅君
遊樓觀歸遇雨
晨駕来終南周覧畢夕景青林滋華茂綠草紛苕穎逶
迤行路岐參差度前嶺樓殿出山巔高居列仙境若木
蔭石犀扶桑覆丹井紫氣望不極白日焉能永嵯峩幼
婦辭坐卧觀索靖仙游自一時感激發深省飄風從西
来雲霧變俄頃歸途雨冥冥寒薄侵衣領物態有如此
一嘯青天冷
仙遊寺
危逕轉深入諸天隠上方随刊經帝刀締構自前皇昔
代宸遊地今時卓錫鄉棟櫨千劫氣丹碧十尋光寳樹
沾花雨叢林有異香潭聲珠唄落山色翠眉長虎豹蒼
巖伏蛟龍白晝藏側身窺雁影跼步造雲莊石立疑鯨
動橋飛訝蝀翔對門玉女洞隔水朗公房仙吹聞雙管
禪心話半牀世緣如可棄吾欲禮空王
渡渭
漢苑秦宫接渭橋中流一葦盪雙橈連天樹色疑顛倒
斷岸人家忽動搖浦口沙寒来往月城頭風落古今潮
停舟指點前朝事王氣諸陵黯未消
南上官村觀隋李使君碑
石獸荒凉卧夕曛孤村麥隴淡黃雲殘碑拂拭開皇字
功業依稀識使君
馬嵬驛亦是武帝黃山宫
茂陵劉郎過黃山後車盡譲傾城顔漁陽鼙鼓烟塵起
鳳輦倉皇墜玉環羽衣不奏哀蟬息廢驛荒城春草色
千古詞人空復愁海上遊䰟招不得
應夢寺訪苟子若誠約遊九嵕
嗟余白髮叟奈爾黑頭何縱酒須能醉論詩不啻過江
山雙目少花鳥一春多且共尋幽賞行行得和歌
莊河村主人
落日牛羊嶺上村誰開三徑召王孫山容似黛斜侵檻
水字如巴曲到門野客行藏無揖譲田家賓主有盤樽
欲將谷口煙霞色並向桃源洞裏論
弔昭陵陪葬諸臣碑
遥望九嵕山古冡何纍纍上有名王宫下藏賢臣衣結
髮等苦樂焉能不相随冥廬長安寢楊名觀豊碑文采
曜天壤書篆蹟嶔﨑日月既以邁金石衰草萎守冡非
昔人誰知傾與頽兵燹同樵牧焚擊莫禁之况及盛明
朝富貴多文詞顧言屬茂宰摹搨無停時田父怒其害
約結偕操錐斷者棄溝壑存者字亦稀生面開凌烟感
彼杜甫詩英姿罷颯爽悲思徒空垂又無葱菁樹靈爽
何所棲日暮聊騁眺長嘯增歔欷
將登昭陵阻大風雨率爾短歌
君不見九嵕山鴻濛突出涇渭間岡峰横截青天色俯
視日月如雙丸怪石谽谺勢絶斗大者鯨吞小虎吼唐
帝龍髯此上升玉柙珠襦今何有御道曾聞鳳輦臨玄
宫不復熊羆守悲哉文武之臣附蟄冡纍纍千秋魂魄
能相依余也過之生慷慨腰有長虹倚翠微恍惚似聞
神靈怒鞭驪龍兮叱馮夷澎澎湃湃狂風驟雨如翻浪
山精木鬼白日争跌宕疑是浴銕三萬自東来鼔吹前
后聲悲壮又疑是褒公鄂公酣戰時大呼動天天震盪
君不見昨日天晴今日隂眼中之事等浮雲漢家長陵
竄野鼠秦帝驪山空草痕願提一斗酒澆君青樹根盡
灑英雄恨千古雨捲風收天地昏
登昭陵
衆山忽破碎突兀一峰青地&KR0899;蟠千里神功闢五丁風
雲行殿合松柏翠華停寂寞攀冉者何人問夜扄
宿東莊
山逕高復下行行望村烟墟里産荆棘深巷絶塵喧主
人貎朴陋稚子皆驚看言辭多孟浪逢迎少顧瞻自云
窮山陰經月無時鮮嘉節及朱夏厲風凛冬寒豆麥苗
一尺藿茹豈成餐割鷄供黍食陳酒如太玄日入無眀
燭刈薪聊代然欣然為醉飽反覺禮數寬寢我茅茨下
終夜抱膝眠天明主人至相見歡且慚欲别復躊躇愛
此太古賢
山行
青天何處不堪捫石蹬巉巖嚙屐痕山氣將龍驕日馭
泉聲挟雨闘雲根羊腸忽轉東西磵馬首徐開遠近村
欲學向平尋五岳便拚婚嫁棄兒孫
烟霞洞是鄭子真隠處
流水柴門曲曲斜青山有洞鎻烟霞野人不識當年事
咲道鄰無姓鄭家
茂陵
黃山歴盡見孤城城上樓高眼倍明芳樹寢園今北望
暮雲宫闕舊西京芙蓉晝冷仙翁露苜蓿春閒宛馬聲
回首長楊誇獵地何人得似馬卿名
過興平徐明府招飲明府巴人先大夫曾貳巴
郡不勝故人之感情見乎辭
客有并州意逄君話兩川江聲通白帝山色上青天綵
服趋庭夢星軺出刺年向來風木淚沾灑一金筵
薦福寺過楊廉夫故居二首
古寺嚴城外曾來問子雲疎鍾仙梵落雙樹佛燈分身
老思蘭臭時違歎鹿群誰將兩行淚沾濕到荒墳
已公結屋處送老梵宫天徑草虛遊屐牀書撫斷編塔
知埋雁後月傍誦經年負土侯生在相依守太玄(楊門)
(生猶有讀書其中者)
興善寺閣讀故觀察劉公恩徵㽜題
上方高閣鳳城南慧窟禪枝恣所探忽有新詩披謝朓
翻令清淚灑羊曇乾坤六象搜難盡日月雙輪轉自參
無那世緣俱寂滅暫從芳澤問遺簮
登慈恩寺塔
日出東南行騁目川原上白雲忽飛馳森木紆朝爽寳
刹欝崔嵬琉璃耀平莾昔人陟其巔徘徊蒼梧想題名
在四壁勝蹟御雲往灰劫亦已久施梯及吾黨振策鴻
濛天飛轡巨靈掌西極俯帝都東溟招方丈城郭渺何
處睥睨敝窮壌
曲江
落日閒行曲江頭曲江曲裏草油油古瓦滿地蒼鼠遊
千門宫殿等浮漚芙蓉園中牧兒謳樂遊苑上今王丘
原遷水竭歴千秋覆茅為屋深耕耰朱雀橋邊縶紫騮
我欲弔之總百憂開元盛時稱皇州三山之沼象瀛洲
瑪瑙珍盤薦五侯昭陽麗質開眀眸江花照眼江水流
物色生態待龍斿少年進士群相逑黃金勒馬翡翠裘
青娥隊隊来勸酬亂插繁花盈道周大腹胡兒操長矛
天子倉皇為下樓才人公子成髑髏天隂鬼哭長啾啾
涇渭東流不斷愁野老吞聲哭未休盛事一去寧再㽜
落霞紫雲空宴游今代中丞王子猷新亭安穏時窮搜
眼中亭圯無人脩况乃唐家土一抔仰天長嘯清且遒
古木森爽風颼飂
興教寺
高原行忽斷老樹掩雲屯水散龍池遠峰孤玉案尊敗
垣驚變相殘碣繡苔痕昔日翻經意維摩許更論
普光寺
貝闕珠宫倚翠微跏趺終日澹忘歸蓮花忽自波中見
鷲影欹從檻外飛柳底鳴蛙關動定松間馴鶴識皈依
龍池亦是東林社不必廬山好息機
參無壊禪師觀所遺衣物
開士何年至郍提訪故知振鈴醒萬劫分乳食千兒什
襲㽜衣鉢莊嚴奉國師誌公飛錫處雲氣繞龍池
杜曲
行遊杜陵巖巖下有晨炊茅屋數十家翳翳夏木齊遥
岑結雨脚亂水眀稻畦繫馬長條間箕坐復踟躇昔有
杜陵老在此深巖居華族多貴逹麗藻盛文詞此人旣
云往地靈亦以移花光比酒濃豈復如昔時村人但耦
耕兹事不能知撫心悲先民攬筆作此詩
華嚴寺
杜陵原上草樹遮華嚴寺傍山水涯浴鳬飛鷺水田迥
過雨㽜雲山色賖老僧施食去扄戶童子乞火来烹茶
法堂東閣半沉寂讀罷殘碑坐日斜
過公謹宗尉庄兼懷長房社友
茂林蔽修逕敷草帶高岡薄言事遊遨夏陰清且長倚
原結茅茨避喧如柴桑竹樹覆短垣蓬蒿豈就荒亭館
出其巔參差摩穹蒼爾家近韋杜嗟彼美人行美人好
兄弟結侣唯清狂識我亦已久竒文數與商安得有樽
酒對坐話衷腸一醉何所求良時多感傷
牛頭寺
野寺荒原上登登逕轉遥禪房穿樹杪珠閣擘山腰坐
久花頻落談深鳥故驕淹㽜從老衲寂寞話前朝
宿香積寺(寺北汾陽破賊處)
迢迢御宿川落落香積寺殿頽塔裂不記年斷碑猶拂
開元字開元之後此出師胡兒六萬首皆碎我来宿寺
中徘徊動遐思空山日落雨冥冥古木荒村鬼火青尚
父忠勲那在眼至今惟有佛燈眀
百塔寺
遥望百塔寺寺邊塔纍纍下有敷榮草上有紛披枝借
問此下人長卧亦何其心結如金石骨化隨塵灰慧澤
廣無外圓光照地垂色身寧有極生願為芻尼
草堂哀舊遊諸君子
紫閣對圭峰古寺三五處松栢蔽其隂日夕起烟霧二
十年間三来遊我歌爾和偕交素吁嗟乎哀莫哀兮昔
日之人今朝露一哀兮魏生意氣無知流(謂魏邦逹)二哀兮
韓郎識面如荆州(謂韓期維)三哀兮一代風流王子猷(謂王家瑞)
四哀兮京兆眉間翠黛愁(謂張自守)五哀兮韓家難弟雙吴
鈞(謂韓化)六哀兮小王翩翩舄鳬遊(謂王宣)七哀兮徐穉高
歌更莫酧平生意氣輕王侯(謂徐汝為)作者七人不可遮眼
前山水音悲嗟此行携得東床兒(謂王允濓)我昔遊時爾童
牙今也能探虎豹窟彩筆飛揚凌嵂崒老態龍鍾應避
鋒狂来曾負崚嶒骨不随逝者為髑髏且向山中書咄
咄嗚呼仰天長嘯兮生死交情不能忘年過半百多悲
傷更有羅含在遠方(謂羅秀士)安得雙淚随大江大江東流
無止息紫閣圭峰千古色但使圭峰紫閣如礪堅一生
一死那足言
石墨鐫華卷八
