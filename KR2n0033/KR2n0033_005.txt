石墨鐫華卷五明趙崡撰
䟦四十一首
宋藍田縣修夫子廟碑
孫穆之者宰是邑重修夫子廟而進士董儲為之記
僧嗣端書董文靡弱殊無足採嗣端分隸則深得唐
人遺法者後署大中祥符四年皇帝祀汾隂之月攷
史為二月是時契丹歲幣三十萬而水發徐兖旱連
江淮無為烈風金陵大火災異之見大書不一書而
帝方且侈天書之瑞尋漢武唐明之蹟無怪其後世
之不振也
宋修唐太宗廟碑
宋承五季文靡極矣此李瑩奉勑為之者猥冗不稱孫
崇望書全出吳通微昔人謂之院體院體即如今所謂
中書體盖誚之也余謂通微書清逸有法得聖教少許
結構便足名家崇望猶是通微之亞然在宋初可謂步
趋唐法者矣據碑太祖于時修歷代陵廟而元美題唐
憲宗廟碑謂懲于藩鎮故注意憲宗憲宗廟碑與此碑
俱開寳六年立元美偶未見耳
宋刻昭陵六馬圖贊
六馬贊唐文皇御製歐陽詢書石與文德皇后碑同立
陵后高宗又詔殷仲容别題馬贊于石座則贊宜有歐
殷二公書也今文德皇后碑與歐書都亡而陵上馬無
石座書世所傳圖乃游景叔所刻景叔序云得唐陵圖
記云然楊用修丹鉛錄記六馬贊云在秦中殷仲容撰
歐陽詢書又有元學士王惲䟦(云云)其說與景叔小異
或用修所見乃舊石耶然一為歐書刻石一為殷書刻
馬座寔出太宗製非殷撰而歐書也游公刻圖盛傳用
修不當未見何抵梧乃爾今去用修未百年豈舊石頓
亡獨有游公刻耶景叔亦云詢書不復見獨殷書存距
陵北五里今石馬正在陵下不數十武又無座書其非
唐馬無疑然則殷書宋時尚在今亦淪沒不可求矣非
游公刻圖誰其知之公又云殷書薛仁杲作仁果以証
史官之誤如此類者尚多游公雅善臨池李靖李勣碑
隂各有題字草行甚佳而此圖序乃醴泉縣尉刁玠正
書深得歐陽詢遺意者可觀也
宋譯三蔵聖教序
西域僧天息災譯三蔵太宗為序雲勝書天息災無玄
奘師之竒異太宗無唐文皇之雄才雲勝無懷仁之手
腕又無王逸少之殘墨斷楮足供其補綴時代既非不
能超乘而上矣后之為不朽者難哉
宋北岳安天聖帝碑
真宗既封泰山祀汾隂而褒及恒山之神也陳彭年故
非端人語多容媚邢守元書亦習聖教而有得者但結
體太疎倘遇王縉便當避三舍矣矧右軍乎
宋重修北岳記碑
嘗見王元美稱是碑云魏公書法顔平原而時時露柳
骨鋒距四出令人不敢正視亟慕而購求之既得再閱
所謂鋒距四出良是但以三公較之似不無少遜顔之
方整而偏得柳之奮張居顔柳間可也何至兼二公令
人不敢正視乎魏公受遺二世以身繋重輕誠不可及
而于書家嫡派恐不敢過枉也
宋勸慎刑文碑
此宋晁迥述自古酷吏循吏之報應以為用刑者勸文
冗似點鬼而書方整勁拔有歐陽率更法稍遜其遒逸
耳碑無書者姓名以后慎刑箴碑証之當為盧經書
宋勸慎刑箴碑
迥既作慎刑文又為是箴刻石永興軍文宣王廟即今
西安府學碑立于天聖中是時迥判西京已年八十餘
矣召宴太清樓既而獻斧扆慎刑箴是此耶中多為長
吏語似非上天子者迥為殿中丞時失入死囚奪二秩
故晚年津津慎刑如此耳書碑者進士盧經大有歐法
并可存也
宋清净護命得道經
此碑首清净經次消灾護命經次生天得道經書者始
平龐仁顯全習皇甫碑法虬健絶倫寘之唐人名書中
殆不可復辨但經首乃作菩薩盡像何也
宋摩利支天幷隂符經
此碑首摩利支天經前作佛像次黃帝隂符經前作黃
帝問道廣成子像畫俱不惡書者為汝南袁正巳亦能
習歐陽率更法者因以見宋初諸人猶步趋唐矩也
宋郭忠恕三體隂符經
忠恕三體隂符經其二大小篆其一隸也忠恕篆筆匹
徐鉉而誚英公又兼工小楷畫品入妙其后又能仙去
不死真異人也余不得見其小楷與畫而于是碑亦足
以窺其一班矣
宋篆書千字文序
英公于篆書獨推李監而陶承旨穀此序亦云陽冰死
而夢英生其然乎序書出皇甫儼手可謂升率更之堂
者
宋夢英篆書千字文
英書全學李監未似孫敖而袁正巳隸書方勁有歐法
與隂符經同非嘉祐以后人所及也
宋夢英十八體書
黃魯直云李龍眠得金銅戟于市漢製也泥金六字字
家不能讀蟲書妙絕于今諸家未見此一種乃知唐玄
度僧夢英皆妄作耳然則今所傳十八體出英公杜撰
欺世非古寔有之也音釋分隸頗有批法碑首載贈詩
正書亦勁健皆是英公手耶如此公亦非孟浪者矣
宋夢英偏傍篆字
夢英在宋初自負篆書故作偏傍字源書而著䟦于后
大要干李斯諸人皆加貶駁獨推重李陽冰耳而不免
為后世吾子行所譏至謂無所師承即郭忠恕與之同
時英所推轂今觀其報書云何人知之惟英公知之似
含不足之意英豈為不解也者附其書于䟦后何也但
其書䟦語書忠恕書俱正書大有信本皇甫碑法始知
十八體釋文幷贈詩都出其手毋疑也余合數碑觀英
公書似當以正書第一篆次之分隸又次之不知具眼
者謂之何
宋夢英夫子廟堂碑
英于篆體偏傍二石皆繋䟦語與忠恕書皆作正書皆
方勁有法而此碑忽爾蹶張全用柳誠懸玄秘塔法不
師其遒勁而師其粗疎所謂真惡札也米南宮可作請
以是質之
宋登太山謝天書碑
帝既侈言天書之妄復為太山之封而作此銘述太祖
太宗以及其身語多浮誇文亦拖沓正書僅能方正無
少鈎磔想帝亦不能辦此或王旦軰為之潤色而尹熙
古之流握管耳碑方廣幾埒開元帝太山銘字减小不
能強半而文筆手腕則不啻泰山之于鄒嶧矣
宋華嚴寺文殊閣碑
閣是杜順禪師藏肉身處宋人重修英公為記何潤之
書英公文靡弱但公自任篆書者其正書極佳乃使潤
之書潤之行筆亦不惡結體疎耳未足辱吾寳藏也
宋興平縣保寧寺碑
知遵鑄鐘建樓亦僧臘能事本不足多冉曾為碑為書
盖其徒張大之耳曾文有五季之靡而真行精健大有
聖教序法是宋書中之錚錚者
宋玄聖文宣王贊
此真宗東封還過曲阜奠孔子而作碑二方上刻御製
贊下刻加號詔真行書無名氏疑亦書院待詔尹熙古
軰為之雖不離院體而亦有聖教遺意據碑奉勅諸道
府州監各于文宣王廟刻贊幷詔不止曲阜余所收乃
曲阜碑盖他處易燬而孔林獨存耳
宋修兖州文宣王廟碑
呂文穆廷試第一後為賢相此文殊弱不稱白崇矩書
大似孫崇望而遜其圓逸二人皆以書待詔者見一時
所尚如此
宋玉峰軒記
呂大防緫管永興軍創軒于興教寺陳正舉為之記大
防名在青史與弟大忠等考禮定約至今傳藍田呂氏
鄉約不替獨以軒以記哉今軒已亡記猶在寺壁文與
書俱不足稱也
宋三十六峰賦
四明樓异令嵩高賦少室賦不足道而書者為武林僧
參寥極得坡公卧筆法遒勁古雅即令坡公見之亦當首肯
宋絳州夫子廟碑
聖教序盖唐文皇從右軍墨蹟集之而又獲懷仁善手
故能師法百代此碑從刻本摹集僅形似耳無論不及
聖教即以較吳文斷碑又隔一塵矣
宋于真菴記
此徽宗為道士于元隠羽化作都轉運使任諒撰記而
集唐歐虞禇薛顔柳李陽冰諸書者也亡國之君尚虚
無而忘政治無足言者其書歐虞禇居十之七顔柳薛
才間出或以顔柳字大不論薛書少故耳李則獨以篆
額集刻俱善但書而百衲殊不足觀存之以備一種
宋集右軍牡丹詩
牡丹詩較絳州碑差覺風流而老勁處不如時有一二
筆纏綿者右軍帖中亡此也
宋普濟禪院碑
碑在汧陽于侍御永清始獲之亟稱賞以為不减聖教
余得一紙觀其書非惟不及聖教抑且不及隆闡法師
碑時代為之非書者責也書者為僧善儁署曰習晉右
將軍王羲之書其年為大中祥符此時蘇黃四家未出
故書雖遜古猶有唐風
宋承天觀碑
觀在真寧縣唐開元中建宋大中祥符中奉勅重修而
尹熙古書之者也熙古書院待詔書正與汧陽普濟碑
同而此出隆闡碑為多碑稱剏造之由開元帝夢羣仙
使求之得石象二十七于此事與玄元極類攷唐地理
志縣本名羅川以得石象故改真寧云
宋刻僧彦修草書
彦修草字詩李丕緒刻之于石曰筆力遒勁得張旭法
今觀其書殊無一筆似張長史者王元美曰如淮隂惡
少年風狂跳踉良是
宋抄高僧傳序
陶承旨文全乏蘊藉英太師書徒爾矜張俱非當家善
乎元美氏之言曰陶法門之畫葫蘆者英筆塚之盗枯
骨者蔑以易矣
宋僧静已書偈語碑
此與抄高僧傳序碑幷在西安府學俗幷呼抄高僧𫝊
余視之乃某禪師所述偈語語非上乘而書出僧静已
行草甚類英太師嶷二碑同時建静已英之徒也然不
免惡扎
宋修周武王廟碑
此盧多遜撰孫崇望行書亦開寳六年建蓋與唐太宗
廟同時修葺者廟近王陵今廢圯碑不知何時移咸陽
城中
宋修周康王廟碑
宋祖葺前代帝王寢廟文武成康皆有之今碑存者獨
成康耳而康王碑斷泐不可讀開寳六年建黃遜浮撰
孫崇望行書亦與唐太宗廟碑同時而王元美題憲宗
廟碑謂宋祖注意憲宗盖未見周成康唐太宗諸碑耳
崇望待詔書院者一時習尚故不離通微院體也
宋修唐憲宗廟碑
余收宋祖修古帝王廟碑周文武唐太宗暨此凢四而
此最后得趙(闕)撰張仁愿書仁愿與孫崇望白崇矩
尹熙古皆待詔書院王元美所謂文與書俱拖沓不足
觀者但宋祖以談笑得天下而于古帝王陵廟盡加崇
餙忠厚開國規模弘遠矣其事在開寳六年未幾鼎成
使得竟其志幽燕何足煩一舉也惜也
宋贈夢英大師詩
贈英公詩者三十餘人陶糓宋白蘇易簡郭忠恕諸人
皆在其中而備諸惡道無一首合作宋初人口語如此
無論初盛何可令許渾見也書手出廬岳僧正蒙得誠
懸法以英公廟堂碑觀是其相知之深者故欲有效于
英耳詩中書劉伶作劉靈
宋太平興國宮碑
有神降于鳳翔本無稽之言而侈大之其天書之前茅
乎徐常侍文纖靡直是五季遺習張振書亦拖沓不堪
與孫崇望雁行
宋同州龍興寺塔碑
寺建自隋而重修于宋開寳之末檀那楊繼宗也碑内
有云府主連帥太師者有曰通揔隴右公者有曰觀風
譙郡夏侯公者皆不可攷作碑者名岵而不言其姓亦
無從知之書者并無姓名書法率更方整有之遒逸不
如也
宋復唯識廨院記
唯識廨院者藍田故龍泉寺也有洪集者與姚氏共復
之而為之碑碑文寥落耳書或正或行或草或兼一二
筆小篆分隸其草又時作渴筆極竒怪遒偉似魯公誠
縣而時復出入但記者為豫章黃闕其名書者為瑯
琊元闕其姓名二字題額者為鄭闕其名立
石者為大雅闕其姓諸人名姓無一全者獨刻者張
遵姓名亡恙人固有幸不幸哉
宋賜西岳廟乳香碑
高紳轉運荆湖奏請勑賜南岳焚香而四岳并及之據
碑南岳諸殿日破乳香一兩西岳諸殿共十一處乃日
破半兩古人焚香其儉如此且所焚乳香非今香也碑
正書亦有柳誠懸筆意
宋樞密趙瞻碑
趙懿簡公瞻敝邑人卒葬城南四里塋地為耕者所侵
殆盡碑仆而泐僅有數十字可辨觀其書法勁徤知書
撰人必非沒沒者惜先逹為敝邑志不收其文遂無所
攷為之一慨
宋游師雄墓志
游公表章古蹟自周秦以及唐無不有題識至今尚存
焉志亦云然志多與史合盖修史時采志語入也志張
舜民撰頗盡闡揚之致書者邵䶵清圓秀勁大足名家
所可恨者傷佻耳其書只尺作只赤赤與尺通楊用修
以尺牘為赤牘本之禽經雉上有丈鷃上有赤王元美
又引華山石闕云高二丈二赤平等寺碑云高二丈八
赤而疑其隐僻欲改作尺牘據此志則宋已多用之非
僻也
石墨鐫華卷五
