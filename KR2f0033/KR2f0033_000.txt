周忠愍奏疏詔令奏議𩔖二(奏議之屬)
提要
(臣)等謹案周忠愍奏疏二卷明周起元撰起
元字仲先號綿貞海澄人萬歷辛丑進士官
至右僉都御史巡撫江南忤璫被害追贈兵
部侍郎諡忠愍再諡忠惠事蹟具明史本傳
玆刻曰西臺奏疏共十一首為一卷乃擢湖
廣道御史巡漕時所上曰撫吳奏疏共十九
首為一卷乃巡撫江南時所上其第一卷所
載皆起元之𫝊第四卷為蘭言錄乃當時名
賢題贈詩文第五卷為崇祀錄皆歷官處建
祠呈文及碑記後又錄諸人贈祭詩文及起
元遺詩七首蓋出其後裔搜輯𫝊雕隨時增
入無復次第起元建言抗疏有關國計民生
初非尋常尚氣節好攻擊者可比其人其言
並足垂諸不朽固宜特錄而𫝊之者今存其
奏疏二卷以遺詩七首附之至起元名光史
策初不藉𫝊誌以𫝊今並從刪汰以省繁複
焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
