路史卷二十五宋羅泌撰
國名紀
帝鴻後釐姓國
白民山海經云銷姓國而汲冡書言白民之國今
之白州(亦見博物志)孔晁以為東南夷與白州接
防風釐姓守封禺之間二山在今湖之武康(吳興記云)
(吳興西有風渚山一曰風山有風公廟古防風國也下有風渚今在武康東十八里天寳)
(改曰防風山禺山在其東二百步說文作嵎寰宇記云以禁樵采曰封山山東南二十里)
(有禺山禹十二代孫帝嵎所居皆妄今錢塘之金鵝山郡國志云防風氏封此山下有風)
(渚然謂古鄋暪國者又謬)
汪芷即汪罔說苑云汪芷釐姓說文云封嵎山在
吳楚間汪芒之國歷代故以為防風也
縉雲今處州縉雲郡有縉雲山是為縉雲堂縉雲
氏之虛也永初山川記永寧縣有縉雲堂是
矣舊經圖記皆以為黃帝之號黃帝之蹤失
之
驩兜以嬖臣狐攻專權亡國(荀卿云堯伐之)今弘農有地
名晁志為驩兜之都然意驩為國當如魯驩
未必晁地其後竄之崇山則今灃之慈利也
有驩晁墓然領外驩州圖經記以為其竄所
樂史亦記驩州為所放處則去崇山遠矣驩
随為州是為驩朱國(山海經云國人似仙人面鳥喙捕魚海島郭氏)
(謂堯臣有罪放南海死帝矜之使其子居南海祠之而神異經言驩晁民鳥足仗翼而行)
(食魚不畏風雨有所觸死乃已居南荒中尤異)
崇山在慈利(詳上)潞之涉東南亦有崇山非也
驩朱今驩州詳上
三苗(三)周景式云柴桑彭澤之間古三苗國左洞庭
右彭蠡負固而亡者今衡岳潭之境而南海
亦有三苗國(山海經三苗國在西北赤水之東南海三苗之國記云禹伐有)
(苗其餘裔叛以入南海外國圖云去九疑三萬三千里神異經云苗民人形而腋翼不能)
(飛為人饕餮淫佚而無度居西北荒)
三危今戎虜瓜沙等州是其處有三峯山俗曰升
雨山在焞皇南三十里地道記云鳥鼠同穴
西有三危山三苗所處是也
重&KR0008;穆天子觴重&KR0008;氏地在長㻏近黑水其先三
苗
羌今河關西南皆羌地濱于賜支至于河首緜
地千里
大人見西北經釐姓
久遠之事謂人似狗蓋有知之者矣四兇
之姦曰倱伅曰窮竒曰檮杌饕餮而已倱
伅侜張之譬窮竒離竒之謂檮杌幬&KR0034;之
稱饕餮貪叨之號爾而言者率過實傳曰
投之四裔以禦褵袜又曰堯竄之以變四
夷計四兇之在堯朝則為兇族蓋有今之
君子所不及者不然則亦安能禦褵袜變
四夷哉我之下駟當彼上駟然則四夷之
視中國豈不甚相遼邪先王於此蓋有以
處之矣此氐羌戎蠻與夫白民驩晁防風
三苗髦民狂犬鮮卑安息等之所以不去
於國名記者豈惟先王之族哉亦欲世人
知生華之為幸而不自棄于禽物之歸而
已雖然山海經云驩兜苗民至有甚異而
東方生神異經更以倱伅窮竒檮杌饕餮
為之四獸人之于獸遠矣然檮杌之饕餮
之不已則去華而夷化人而禽不希矣離
仁義人雖名固二足無毛爾是以君子惡
居下流人之為人豈惟衣食飽煖而已哉
少昊青陽氏後
清帝德考云少昊曰清清地也一曰青陽春秋
圖清有二預謂榮陽中牟西青陽亭是中牟
今隸開封然攷清地非一一在鄆漢封宫
中同者或謂少昊國(衞地今鄆之東阿東北西十里有清亭隱公四)
(年遇于清者哀十一年杜云亭在濟北盧縣東)一在濮(臨濮西三十五乃宣十二)
(年晉宋盟清丘者其邱高丈又昭十一年一清丘魯地)一在并解(本曰清源)
(在解之聞喜今在安邑北五十宣十三年赤狄伐晉及清者而并又有青原亦狄伐晉之)
(路)一作故樂平(成十七年國勝待命于清者)
雲陽今荼陵有雲陽山有青陽氏墳蓋即青陽今
長沙皆是
青陽今潭之長沙昔荆獻青陽以西于秦者然
貝之青陽漢之舊縣故城在今縣東三十五
貝今之恩而青陽熙寧四省入清河而歐公
于役志辛亥次青陽乃宿泗間蓋子孫之散
處者若池之青陽則特在青山之陽爾(天聖元年)
(置)
窮桑宜在梁雝之域(詳紀中)說咸以為魯(詳前紀)蓋以
傳謂伯禽之封為少昊之虛或其後所徙非
始國窮桑也
兖今兖之仙源輿地廣記云少昊之裔
凡人有子八歲教讓十三出之俾就外傅
居宿于外誠欲以尊德性而廣見聞歴艱
難而知疾苦也國君有子獨不知誨之乎
太子者天下之本也其善者非他在于早
教諭而習人事爾子曰吾少也賤故多能
鄙事夫世固未有不先賤而多能者昔文
王之卦乾父西北坤母西南中男近父中
女近母少女介乎父母之間而長男獨遠
居乎父母之外遠乎父母惟以成其德多
其能也是故一鼂出震向明取離而天下
治矣雒陽年少蓋知其一而未悉其二也
彼知自古聖君少庸君多故亂日長而治
日短者在于人主教諭之不早而不知鼂
夕閨闈耳目之所接者盡冨貴無非䧟溺
其良心正性者也而能保其終不流乎風
雪之中有柰草蔭覆之下無美樅舟臒之
垣豈固少經綸之材邪佚則生疾安則忘
患是故洪舒蒲假從欲敗度而無不至夏
之癸商之受周之幽厲秦之二世與夫漢
桓靈晉惠懷東昏叔寶若夫後代之弃迷
菽麥惑屯毛繆豬驢而疑鹿馬者皆是物
也舜居深山之中與木石居與鹿豕游及
其得位則垂拱無為而天下治晉公子十
九年在外險阻備嘗而楚君蓽路藍縷以
起草莾俱霸諸侯夏之仲康少康商之盤
庚祖甲漢高祖唐太宗與夫文帝光武之
所以能恢復境土致太平者咸由長於民
間知人疾苦而已矣德慧以疾疢存聖賢
由忍性達是故愛子不可存之膝下孟侯
元子生于深宫之中長于婦人之手暑至
于溫寒至于凉而已未嘗知憂未嘗知懼
何自而知稼穡之艱難哉畀以天下是何
異于俾蟾執鼠鼈捕䗢其不失之者無矣
予繹絡史見伏羲之出于庖神農之出于
耆黃帝之出于熊少昊之出于清與夫高
陽之出若水帝嚳之出高辛俱自遠方以
陟帝旋致昭泰然後知古之有道之君未
有不養成于潜者易曰潜龍勿用陽在下
也或躍在淵自試也飛龍在天上治也滄
淵者神農養神之所而潜邸者聖人養德
少昊後國
倍倍伐倍宜國
緡蔑姓夏滅之山陽東緡(漢縣陳留風俗傳云東緡故陽武戸牖鄉)
今濟之金鄉有古緡城鄒衍云予登緡城以
望宋都后緡國也(僖二十齊二十六年楚各圍緡同金鄉故昌邑)賈
逵以緡為有仍之姓妄
蔑一曰姑蔑(姑引語猶于越)今兖之瑕丘有姑蔑故城
(預在卞縣)邾魯盟處(隱元年或云魯附庸嬴姓)
尹般之封今汾州鄭樵說故尹地及周為尹氏采
(有吉甫墓)王符云慶姓蓋亦作允(允格)
汾駘封汾川以處太原絳州正平之汾水也故
曲沃有駘神(通典絳州曲沃有臺駘神元和志臺駘祠在曲沃西南三十六)
(里)
臺臺駘宜以國名或即汾川一曰臺駘障(九城志祠)
(障並太原)
沈故國在汾川晉滅之(沈約說成八年無之當是文三年沈潰者然恐其不)
(在此)與汝南之沈别約自序失之
姒鄧名世云姒乃國名非姓也(姓氏辨誤)
蓐辱鄏也所謂郟鄏俱在河南有鄏山後蓋為
蓐收國風俗通姓纂云蓐收後未然
鄀子爵舊鄀本商密秦楚界上小國(商密楚地在商之丹)
(水水經云南鄉丹水縣西密陽鄉)世本云允姓國秦入之(文五)
(年)後遷南郡(預之說按晉志云南郡鄀縣鄀子國輿地廣記云楚附庸楚滅)
(之)今襄之宜城西南有鄀亭山上有城險固鄀
鄉鄀水(鄕居水仄貞觀嘗為鄀州通典皆作鄀故諸地書多以為昌意所封失之)
戎州允姓古戎州己氏之邑今拱之楚丘己氏城
漢隨之己氏縣(詳紀)
少昊後偃姓國
臯陶之封杜云偃姓當與咎同商有咎單讀為舊非
偃匽郾也光武曰郾最大宛次之楚昭陽伐魏
取郾者今許之郾城有故城而蔡之褒信故
郾城乃漢之匽(僖元年有偃云邾地盟會圖疏云偃城在豫州泛言之)
州今荆南監利故華容古州也昔隨絞州蓼伐
楚敗鄖者皆近楚小國(外紀以為姜姓州誤)莊辛言州
侯者非淳于之州(預云華容縣東南地然謂淳于杞併州遷于此而名)
(則非)
絞佼也楚伐取之(桓十二年)邾邑有絞在隨唐之南
(漢有佼強或云原伯佼後)傳云佼小而輕是國也(桓十二年)又
曰日虞四邑(桓十一年)顛倒如此
貳在隨州南昔屈瑕將盟貳軫者
軫左氏傳記軫國在楚東南鄭樵三國未詳(姓苑)
(黃帝造車軫後賜氏妄)
謠見潜夫論郅鄆傳有繇延音遥(歐陽歙舉督郵繇延)宜
謠之訛臯繇名也
睆伯爵漢為侯(論衡云廬江故睆侯國續漢志云廬江自舒徙居睆)舒之
懷寧有睆故城睆公山(諸葛恪所屯)睆伯廟九域
志宋州郡志云晉安于舊睆城置懷寧(為晉熙郡治方)
(輿記舊睆城武德五年王弘讓析置在古逢龍城内魏書臧霸討難當逆戰逢龍即此居)
(睆水之北因號睆城)史云夏姓非(地記睆偃姓系臯陶後楚滅之)佑作
皖音患同
參
會
阮文王侵阮是矣或云周中葉阮鄉侯晉伐秦
圍邧新城蓋與元同(文四年)而切為願晚故說
同阮然代之五阮關乃音通而地異也(邧新城如)
(言宋彭城爾說以邧為秦邑姓纂謂在岐渭之間說文云鄭邑蓋自别)
棐鄭地文公會鄭伯處(十三年)說即棐林(宣元年襄三十)
(一年)今開封宛陵有棐林林鄉一作棐(集韻棐漢侯國)
(一作棐音肥在魏郡宜誤)
舒僖三年徐人取舒杜云廬江舒縣今廬之舒
城也一作舒羣舒子爵(文十二年羣舒叛楚夏子孔執舒子平)
止今首陽北故曰止陽
舒庸楚滅之(成十七年)在舒城與庸别寰宇記舒庸城
與舒鳩城相似預云東夷國繆
舒鳩楚滅之(襄二十五年)襄公時吳子使舒鳩民誘楚
(民或作氏預云楚屬國)故城在舒城内(寰宇記)離城(襄二十五)
荒浦(二十四傳)鳩兹皆其地
舒蓼鄝也(集韻一作&KR0008;字當作&KR0008;)楚滅之(宣四年)武德四為蓼
州(領霍丘七年廢入壽)盟會圖云在光州杜以為二國
旣非而通典更以為湖陽湖陽乃廖囙預之
繆(預云棘陽東南湖陽城是漢志從之)
舒龍預云六西南有舒城又西南有龍舒今舒城
西有龍舒故城去州三百而舒城懷寧皆有
龍舒鄉大小龍山曰龍以别羣舒然境以龍
稱水城在龍舒水西南中有池深仞無耗
舒鮑世本云小國寰宇記舒鮑城在舒城西北龍
舒水南小於諸城(晉悼公大夫舒鮑無終)
舒龔兖之龔丘東南二十有古龔丘城然與羣舒
遠宜别國
鬲郡國縣道記古鬲國郾姓臯陶後漢為縣齊
天保七併入安德今隸德州西北有故鬲城
酈今南陽屬縣
右二十二國偃姓
孔子作春秋凡并國邑在内皆曰取(取田四取)
(國邑十四是直書取小國限牟鄟邿鄶鄆郜防與闡也書伐某取之者本其附)
(屬如伐邾取須句是也亦公孫惲父伐邾取鐸雖内臣曰取)外而書取
必其以計若本有者也(莒伐把取牟婁宋伐鄭取長葛鄭伯)
(取戴必其元屬者齊人取子紏魯為郜取西鼎皆元有者也僖三十一取濟西田濟)
(曹田而我取之宣四年濟西田以賂齊故書齊取十年而歸于我如昭元春取鄆田)
(秋疆鄆田見非我者十五年齊因公出取鄆以居公故書齊侯善之也哀八夏齊)
(取讙及闡冬歸之定十歸鄆讙龜陰田此皆計取者)徐人取舒何也
(僖三)舒昔屬徐今屬魯而徐人取之也外取
内邑不繋國故代以讙闡鄆為魯邑不知
酄闡鄆亦皆昔不屬而今屬郜者文之昭
也豈宋屬邪然罪之宋則見其今服宋故
伐宋而取之知此則知舒之所屬矣据考
其地宜居徐魯之間而非羣舒哀公十四
年有舒州者正乃齊地据以舒為羣舒江
淮雜夷而徐取之為夷蠻之自相并此尤
繆矣預例以為勝國不用大師曰取用大
師曰滅抑又大妄夫成國重于附庸附庸
重于都邑春秋必謹于此惟其罪有輕重
淺深也今顧不然而反為不道者記師行
之難易邪衞侯滅邢可謂易矣而不書取
公以楚師伐齊取穀用大師矣而不書滅
不為難易書亦明矣(蘇輙以徐稱人為羡尤疎)雖然秦
趙宫李黃徐&KR1548;費解梁諸國其後盛矣而
臧文仲以為臯陶不祀此左氏之妄志也
謠棐參會阮酈舒止皆偃姓也而王符以
為優優姓商出于潜夫之失攷且以舒庸
舒龍舒鮑舒龔與舒五也而佑以為楚之
五舒為一唐史遂謂羣舒一國五名勞乎
今之記哉
少昊後嬴姓國
六中甄國壽之安豐南有故六城漢縣九江王
都(元狩二為六安國治六而以蓼為屬東漢並屬廬江晉省入安豐寰宇記蘄之廣濟)
(為秦漢之六)有臯陶冡在舒城東南六十陂中
英楚與國魯僖十七年齊徐伐英氏者漢為黥
布國
嬴□也翳能緐物而封漢縣隸泰山後魏復置
于萊蕪唐入博城所謂嬴博今兖之萊蕪本
齊邑(公會齊侯處)
盈嬴之枝作雒云熊盈以略者與熊䣍皆為周
公所郯一作&KR3169;姓也或云即嬴者非
費翳之封音沸費仲費昌國費州費水之地與
魯費河南費異(河南滑費禹後扶未切魯之費音秘各見)
蕭孟虧封徐之蕭漢故縣屬沛北征記云城週
十四里南臨沔水
非蜚也蜚廉國龍門縣南七里有蜚廉故城非
子祖也又絳之正平蜚廉城云事紂所居
趙晉之趙城南三十五故趙城造父封(史注趙城在河)
(東永安隨義寧二置趙城)寰宇記今趙州其地也(趙郡北齊為州)
曲沃
訾
馭服趙奢馭服君封今海之永年有馭服岡
邯鄲磁之屬縣唐隸洺風俗通云邯鄲氏以國為
姓
眭
□籛禾名隸省為秦非子初封秦亭今隴之汧
原隴西鎮有秦亭秦城(元和郡縣志城在州東南二十五世本云)
(附庸)然非子初封實秦谷在今秦州隴城漢隴
縣襄公始侯有岐豐地莊居大丘(今永興興平漢)
(槐里)文復汧渭德遷雝(今鳳翔大興)獻遷櫟陽孝
徙咸陽(並隸永興)遂世處之伯爵
鍼
繞成六年晉楚遇于繞角
徵北徵也今同之澄城
梁伯爵本少梁夏陽也(伐曲沃者秦德公三年梁伯來朝索隱云嬴姓)
(是矣秦惠文公更名夏陽今韓城)今同之韓城有少梁故城(在韓)
(城南二十三文十年晉伐秦取少梁者)好戰而亡(僖十九年梁亡今有新里)
(城梁伯所築樂史云在澄城本華氏邑)有梁山(禹治梁及岐山)
梁餘遼山縣河東圖和順縣晉大夫梁餘子養邑
云云
將良本曰良今淮陽軍有古良城(預云下邳良城縣哀十五年良)
(地屬吳)史作將良
運京相璠云廩丘東八十有運城廩丘隨併入
鄆城今隸濟晉人執季文子還待于鄆即此
(成十六年)
掩即奄䣍也兖之仙源故曲阜有奄城奄里古
之弇中(郡國志奄城古奄國茂先云史記出魯弇中)自運遷掩故
史有運掩氏魯近淮夷武王伐之(唐韻䣍國名商奄也)
(祝佗云因商奄之民以命伯禽者按將蒲姑成王政俱云踐奄而周官言滅淮夷大誥言)
(佳夷叛而多士乃言朕來自奄知為夷也襄二十五年弇中預疑為泰山莱蕪西罋口谷)
鍾離子爵(世本云嬴姓國)徐之别封(上又九域志)今沂之承有
鍾離城乃晉吳會處(成十五年預云淮南縣今屬濠州然時方謀伐)
(楚豈得會其地預之誤也遂滅偪陽偪陽去鍾離城六十)應劭云鍾離子
國在九江蓋其後徙于此吳滅之(昭二十四年傳吳滅)
(巢及鍾離鍾離不書疑)光武為侯國今濠之治東六里
鍾離故城也而宜咎之所城則楚地矣今漢
陽軍
尋今尋陽字一从水
衙漢馮翊屬縣今同之白水東北六十彭衙故
城也(文二年彭衙杜云郃陽西北有衙城馮翊故城亦在白水東北)音魚如
吾穆公子采(一音牙或音語訝非)
汪秦邑同之白水有汪城在臨晉東後屬晉(文二)
(年晉伐秦取汪及彭衙索隱云不知處誤)
莵裘盟會圖云兖之泗水縣預謂莵裘在梁父縣
南梁父唐入乾封今之奉符也
不羹(二)春秋時二不羹襄城西不羹(汝之襄城東南古不羹城在今)
(龍興之南)定陵為東不羹(在定陵西北定陵今入穎川舞陽鄭樵以此為)
(西不羹龍興為東不羹)楚併之子革云四國皆足畏謂
陳蔡二不羹也(昭十一楚城之)子晳曰三國賦皆千
乘見非小邑
東灌以有斟灌故此為東
東閭
修魚即蕭魚鄭地(襄十一年杜闕)
樗里今謂南陽鄉有樗里
密如預云費縣北有密如亭費隸沂一作&KR0008;
高陵蓋秦昭弟高陵君封今屬京兆
裴&KR1548;也河東聞喜&KR1548;鄉是
解洛陽西南大解城也又有小解非河東之解
(昭二十二年周軍于解者周地)
徐趙孟曰周有徐奄括地象云泗州徐城縣北
今徐城鎮在泗之臨淮鎮北三十有故徐城
號大徐城周十一里中有偃王廟徐君墓去
徐州僅五百郡國志曰薄薄城(本下邳僮即今臨淮)
取慮徐之分漢屬臨淮故下邳西南有取慮故城
在虹北百二十光武以益楚者(以取慮益楚國十三州志)
(讀如觜陬邾婁野王音秋閭)
淮夷世本云嬴姓蓋非一武王所伐其一也
右三十九國皆嬴姓
諸嬴為少昊後不待較矣由漢而來皆謂
伯翳為伯益而後始有以諸嬴為高陽之
後至有知伯翳為少昊之後者則不知伯
益為高陽之子言氏族者襲偽躡訛莫知
其繆文字滋多大率相紿求其為適不亦
難哉予亟矜之是以論其世也後有識者
曷益損焉
少昊後李姓國
李徐廣云河内平臯有李城李阪今温縣城是
昔李同却秦兵死封其父李侯即其地(史說平原)
(君封)
苦碩宗封今亳之衞真漢苦縣隸淮陽國晉屬
梁國後魏為谷陽唐為真源有渦水瀨鄉祠
老子生處
萊
段干蹇叔處干干國也(處干而干亡之秦而秦伯非愚于干智于秦也)郡
國志衞縣南有干城詩出宿于干者今開封
有䢴溝有段干木廟(九域志)而墓乃在汾之孝
義東北二十五(孝義乃漢兹氏)
右四國李姓
段干李姓邑也初邑段後邑干因邑而氏
魏世家有段干子田世家有段干朋而風
俗通氏姓注乃以為姓段名干木蓋以吕
氏春秋干木光于德與魏都賦干木之德
之言誤之唐百官表遂以為封段而為干
木大夫疎矣幽通賦云木偃息以藩魏干
木豈其名哉姓書或更以為鄭共叔後抑
又妄云
江晉志汝南安陽江亭也(預同)按在信陽縣之東
南新息之西有安陽故城(寰宇記安陽故城江國之地)
黃子爵楚滅之(僖十二年)光之定城西十二有故城
(樂史云黃國故城十三州志云定城置在古黃子國南十二里少司馬云弋陽故黃國弋)
(陽即今定城)其去黃州四百五十先儒亦疑其相
遼不知其異昔黃不事楚曰自郢及我九百里
非齊安亦明矣
耿伯爵河中龍門縣十二故耿城晉獻公滅以
賜趙夙遂曰趙今晉之趙城(閔二年都城記耿嬴氏國辨誤)
(以為皮氏東南耿鄉)
弦子爵楚所滅(僖五年)杜云弋陽軼縣東南今光
之仙居東十里弦亭也武德三為弦州(軼故城在)
(仙居北四十晉志弦在西陽西陽今光山縣故歐陽志以光山為故弦國)
兹(二)牟夷以防兹二邑奔魯預云姑幕有兹城姑
幕後齊併入東莞今高密有故城(九域志姑幕城在密)
然太原亦有兹氏城(晉志)
蒲晉志云隰之蒲子今隰川縣北四十五故蒲
城晉重耳居(通典云故蒲城縣長安志云蒲城縣同本之蒲城在縣東三十)
(里)與衛蒲别(衞之蒲在開封長垣東北十里子路所宰)
時博昌有時水春秋之乾時元凱云旱則涸故
曰乾時齊大夫時子
白蔡之褎信西南白亭是楚平滅以封子建之
子勝曰白公
郯子爵故東海郯縣唐入下邳無壃云願齊試兵南
陽莒地以聚常郯之境則齊莒之間也今淮陽
軍治有古郯城在東北百五十沂沐二水間周
十餘里有郯子廟(漢志少昊後外紀與地記云己姓國)秦為郯郡
優今優州春秋以來楚地
巴左氏傳巴師侵鄾今巴瀘二州境宜與太昊
後異
寘史記作冥云嬴後有白冥氏則以白冥為一
也冥在陜(詳周後國)
穀詳周後國
麋詳高陽後國
䢵䢵子䢵夫人國也世族譜云嬴姓傳太叔會
鄖乃衞地(哀十二年)非䢵姬二姓䢵
葛魯附庸齊昭公母葛嬴在河内修武有葛伯
城葛伯墓(九域志湯始征者)
祁太原祁縣以祁藪名自漢不改其地甚廣金
坡遺事係小國蓋以祁奚邑爾(祁奚墓在安邑)
□子爵齊桓二年滅之(魯莊十年)今齊之歷城武德
中為譚州東南十里有故城(預云濟南東平陸西南有古譚)
(城竇苹云今齊州東平陵鎮也輿地記平陸唐或作平陵)一作□與郯異
(齊世家作滅郯故世以譚郯為一而鉉以作譚為非皆誤)
右一十八國亦嬴姓
魯宣公十三年齊師伐莒楚子伐宋二國
之興兵皆以晉也(莒從晉不事齊宋與晉不順楚)彊大之
為虐春秋極矣方扈之會鄭會而陳不
至故林父伐陳以即楚也楚子伐鄭以服
晉也(並宣九年)夫為盟主不務德以聽諸侯之
去來而每以力勝豈長久之道哉沈服
楚晉伐沈江與晉楚圍江(同文三年)曾未幾何
沈潰(文三)江滅(文四)雖晉楚亦末如之何者故
君子務修德不修德而爭諸侯徒自悴爾
此聖人所以皆人之歟
莒紀姓輿期二世兹丕始封都計後徙莒(外紀寰宇)
樂毅破齊城莒獨不下隨為莒州今密之莒
縣理厥後徙鹽官故世謂南莒
計計斤爾樂史云兹輿始都今高密東南四十
箸丘
渠丘(二)莒子朱居為渠丘公莒邑也(寰宇)楚子重伐莒
圍渠丘者今莒縣有渠丘故城風俗通云晉
有渠丘公乃莒也與齊邑異(齊渠丘乃雝廪邑今臨淄)
(西北西安故城也)
安丘漢縣隸北海今隸密有安丘亭西南十二有
漢安丘城(寰宇記云即渠丘邑)安丘望之(嵇康高士傳持老子不仕)
無婁即牟婁也本牟夷國後屬杞今密之諸城有
婁鄉城字書無婁微視也音牟
且于犂比林閭凡莒邑皆公稱
右紀姓國
密人不恭敢拒大邦侵阮徂共王赫斯怒
爰整其旅以遏徂莒以篤周祜以對于天
下此詩人所言王治天下弭祻御患而以
膺夫天眷者也密密須也密須之人旅拒
王命侵逼阮共之二小國王始以其不道
赫然奮怒整治師旅以遏絶其徂莒者蓋
將以除祻亂于下斯天之所為福也以篤
周祜以對于天下斯人之所為悦者以故
孟子援之為說而鄭氏乃以莒阮徂共
為之四國蓋惑于前者四國之說不惟遠
失詩人美王去亂之意而於詩文亦不亂
維此二國其政不獲維此四國爰究爰度
此言天之所以興周者也皇矣上帝臨下
有赫則監觀而下語可知矣二國者密人
崇侯也崇密為虐政可謂不獲矣而公乃
以為之殷夏豈其然邪維此四國爰究爰
度此言天以四方君侯付之周王而究度
之故下又云乃眷西顧言其卒與周也何
得以是充四國乎按馬遷言文王征伐之
數甚備孰有所謂徂者顧亦何嘗伐阮共
哉昔楚人之滅江秦伯為之降服出次
大夫諫之秦伯曰同盟之滅雖不能救敢
不矜乎吾自懼矣故君子曰詩云維此二
國其政不獲維此四國爰究爰度其秦穆
之謂乎(文三年)惟孟所言以遏徂莒而今乃
云以按徂旅斯則秦之後出于民間定于
講師之口者耳彼上方言爰整其旅而此
遽云徂旅其不然昭矣春秋初年紀子莒
子為盟于密莒杞密之近也王之伐密于
此遏其往莒之師戡亂之祻理必從其亟
宜莒之為正云
路史卷二十五
