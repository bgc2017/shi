路史卷十六宋羅泌撰
後紀七
疏仡紀
小昊
小昊青陽氏(少昊幣文作小周書亦作小顥)紀姓(世紀青陽姬姓古史攷云窮桑氏嬴姓非)
(春秋諸紀系出可見)名質(周書云乃命小昊清司馬烏師以正五帝之官因名曰質質贄同故史傳多云)
(名摯而以為高辛之子誤矣)是為挈(世紀云少皓名摯亦見世本宜與摯通即攷挈本作栔乃契刻)
(字故年代歷云少昊名栔或云名契溝洫志栔苦計切而契刀文正作栔汗簡直以栔為契然質在周書若果)
(為贄往來音呼)其父曰清黃帝之第五子方傫氏之生也(累傫嫘間)
(本皆從畾以音靁隸省從田大戴禮嫘祖生昌意方雷生青陽而史記玄囂亦雷祖所生然史以玄囂為青陽)
(則非也青陽少昊之父也故帝德攷云青陽之子曰摯而曹植贊少昊云青陽之裔則少昊為青陽之子信矣)
(蓋少昊亦號青陽帝王年代紀以少昊為帝青陽故世誤以為一人辨見發揮)胙土于清是為
青陽(清在鄆故樂平漢高帝封宫中同為清侯國大戴禮黃帝之子少昊曰清又云青地也一曰青陽屬)
(鄭杜云滎陽中牟西清陽亭是按清有四詳國名記然雲陽本曰青陽昔荆獻青陽以西于秦者今長沙蓋帝)
(之始封亦繇清音二地一名少昊父子同以為號或少昊襲先封之名以來雲陽猶商亳楚郢重名者今其後)
(裔猶曰青陽可見知少昊非黃帝子者母異也)元為紀姓(蓋初得紀而為姓)配于類氏
曰娥居河之微逆星流槎奏便媚之樂樂而忘歸震而
生質白帝子也(見拾遺寳櫝等記曰星娥一作皇娥處于璇宫夜織撫臯桐梓琴與神童更倡)
(白帝子太白也因有桑中之目多過實故不摭)既生其渚為陵(地有興廢各因其時休子云少)
(昊生于稚華之野其渚一旦為陵鬱鬱葱葱焉此亦關軸轉動而發者有說見餘論)秀外龍庭月
縣通&KR0008;襲青陽以處雲陽故謖號以青陽亦曰雲陽氏
(攷古帝王皆兼所興之地以為號張晏云少昊之時天下之號象其德顓頊以來天下之號因其名高陽高辛)
(始以所封之地則非也)以金寳歷色尚白(邢昺論語疏云女媧尚白神農赤黃帝黑少昊)
(白高陽赤高辛黑陶唐白有虞赤此以三正言之非五運之所尚)故又曰金天氏(金西方之)
(行世以號之如西岳之號也洪慶善云以金德王白精之君)惟能任道不事心不動
力遠憲大昊而乘西行是稱少昊(南方火北方水水精火神故夏曰神農冬)
(為顓頊東西二方春秋二氣之中其氣昊淑故歐陽書四天春昊夏蒼吕覽九野東蒼西顥顥皓昊皥同昊者)
(高廣以和之謂也有大小爾爾雅春蒼夏昊特取其大洽聞記言夏炎冬昊則差矣禮志云西方少昊譙周云)
(金天氏能脩太昊之法故曰少昊少者小之文古字只用小)其即位也五鳳適至而
乙遺書(田俅子云少昊之時赤燕一羽鳥飛集戸遺其丹書五鳳見春秋内傳)故為鳥紀
鳥師而鳥名(後魏登國中嘗以鳥名官故魏書美其好尚淳樸遠師少昊者夫魏興邊朔少識典)
(墳鳥官創置豈關郯子之言哉)乙鳥氏司分伯趙氏司至蒼鳥氏司啟
丹鳥氏司閉而鳳鳥氏董之以為歷正(燕以春分來秋分去故司分鵙)
(以夏至鳴冬至止故司至鷃以立春來立夏去故司啟鷩以立秋來立冬去故司閉鳳知天時故歷正)五
鳩五雉篤九雇之利祝鳩氏司教且鳩氏司制尸鳩氏
司空爽鳩氏司寇滑鳩氏司事五鳩紏民者也(司教則司徒司)
(制則司馬也祝鳩鵊鴿孝故司教且鳩王鴡别故司制尸鳩鴶鵴均故司空爽鳩為罹摯故司寇滑鳩鶻鴅多)
(聲故司事司事納言之職穎達以為營繕之事非也營繕有司空矣釋詰鳩聚也民惡散故以鳩名)五雉
用五工正利器用正度量夷民者也(鷷雉攻木之工甾雉摶埴之工壽雉)
(攻金之工希雉皮工翬雉設色之工雉性介直故民可取平)九雇為九農正教民事
戶民亡淫者也(戸止也雇取其義晉貨志云昔在金天勤于民事命春鳸以稼耕召夏鳸以耘)
(耡秋鳸于以收歛冬鳸于焉蓋藏蔡氏云春雇氏鳻鶞趣民耕種夏雇氏竊玄趣民芸除秋雇氏竊藍趣民收)
(歛冬雇氏竊黃趣民蓋藏棘雇氏竊丹為果毆鳥行雇氏唶唶為晝毆鳥宵雇氏嘖嘖為夜毆獸桑雇氏竊脂)
(趣民養蠶老雇氏鴳鴳趣民收麥令不得晏起者各隨時宜而督勸之賈逵樊光說同獨斷云少昊致九農之)
(官是也鳻鶞猶分循)民事既正乃法度量調氣律行二十有八宿
(天祐紫微經云少昊明二十八宿顓頊立九寺九卿以應上象也)十二月以為元而民
事定(宋志云黃帝高辛夏后以十二月為正少昊唐商以十二月高陽虞周以十二月所謂三正之說然)
(以昏中攷之則亦四時為正爾正在人時在天王者有改正之文無改時之實人事定也有三正說見發揮)
既處甘泉(甘泉古之雲陽在西與西近宜為少昊之都詳時紀雲陽氏)于是興郊禪
崇五祀(祭有其舉之莫敢廢也羲炎之郊禪黃帝之五祀後世唯以循守董氏錢譜引世本云少昊黃)
(帝之子名契字青陽黃帝殁契立王以金德號曰金天氏同度量調律吕封泰山作九泉之樂以鳥紀官)正
都邑肇車牛(古史攷云黃帝作車少昊略加以牛禹時奚仲駕馬更廣其制然馬駕黃帝有矣肇)
(車牛謂服賈之車)作布貨以制國用(李錢譜異布一種長寸七分肩廣一寸足間六分有)
(好面有已舌&KR0034;三字已化字&KR0034;&KR0008;字古金字又董譜一種面文□□帝昊字也幕文作全董以已為帝字非)
于是通窮拒&KR2468;老老慈幼恤孤合獨然後矜寡窶極瘖
龍跛躄扁籧握遞者偕有所養立史官(内則五帝有史官)尊耆
老脩其方而天下治(炎黃以來皆有養老記曰凡養老五帝憲憲者法其德義養其氣體)
(而不乞言)丕釐景命放凖循龜是故天用大戒久而不亂人
亡疵厲鬼亡靈響百工法而亡偽而竒術怪行亡敢煩
言孟行以過其情遇其上者守故常抱雌節生而不有
為而不恃是以垂象著瑞后土錫符長庚輝日五色山
金鳴澤銅益諸福之物必至(體白帝也故長庚曜明尸子云日五色至陽之精象)
(君德也少昊金天氏邑于窮桑日五色互炤窮桑按易傳聖王在上則日光明五色具禮斗威儀以為政太平)
(則日五色)爰書鸞鳳(見書斷字源等作鸞書)立建鼓制浮磬以通山川
之風(通禮義纂云建鼔大鼔也少昊作之為衆樂之節大晟樂書云少昊造以節衆樂夏后加之四足曰)
(足鼓出隨音樂志)作大淵之樂以諧人神龢上下是曰九淵(世紀)
(少昊樂曰九淵文選隨晉書唐文集皆作九泉避唐諱)龍山鳳水日五色雲從龍
之章也(日五色亦見田俅子故唐李程擢宏辭以日五色賦後浩虚淵亦以此龍山鳳水以龍鳳瑞故)
(作之寳櫝記謂有山屈如龍妄矣)德廣遠而樂時節是以遠服而邇不
遷鞬鞮旄人獻其羽製賨䌖苞棐亡遠弗屆(田俅子云少昊都于)
(曲阜鞬鞮毛人獻其羽裘渠摉之人服禹之德獻其&KR2123;裘毛出五采孫氏瑞圖云王者奉五行教民種植以時)
(則渠摉來獻裘德茂盛不耻惡衣則四夷獻其白裘)在位八十有四載落年百有
一(世紀在位百年)葬于雲陽(見世紀遁甲開山圖蓋歸葬于始封之國今在茶陵之露水鄉攸縣)
(界生鐡成墳予游炎陵訪之圖諜俱云是黃帝陵鄉俗謂為軒轅皇帝墳不知也)其神降于長
流之山主祀于□是司反景故傳又偁西皇(騷經云詔西皇使涉)
(事西山經云積石之西二百里長流之山其神白虎少昊居之實唯員神隗氏之官是神也主司反景亦見世)
(紀今臨朐有熏治泉源麓之側有祠曰治泉祠廣雅以為金神之祠謂之清明斯少昊所降也酈善長以為古)
(理官所在故昔人謂治獄參軍為長流誤矣家訓作長留亦非)都于小顥(顥地也故周書云命蚩尤)
(宇于小顥宜在西方梁雝之域以故昊皓皥姓多出西方然靡究其所遠游章句云西皇所居在西海津拾遺)
(記窮桑者西海之濱蓋近西也故咸陽為雲陽漢甘泉宫武帝立太畤平王之元年秦為諸侯至襄公自以居)
(西垂主少昊之神乃作西畤祠白帝後文公東獵汧渭卜居之吉乃夢黃蛇自天而下口屬于鄜衍于是復作)
(&KR0008;畤以三牢祭白帝)以宇窮桑故亦曰窮桑氏(見世紀賈逵云處窮桑以登帝天下)
(號曰窮桑帝寳櫝記一曰窮桑氏一曰金寳氏一曰桑丘氏是為白帝然非河圖所謂白帝朱宣也)或云
曲阜鹵是以云小昊之虚(曲阜無攷世紀以為都徐州蒙羽之野奎婁之次晉志云)
(少昊始自窮桑而遷都曲阜因傳與世紀也曲阜魯城中小地名也有空桑說别見前紀)元妃生倍
伐降處緡淵既封蔑為蔑氏夏后世衰有緡為桀所克
有倍氏緡氏(倍伐或作代見山海經)次妃生般(音磐)為弓正是制弓
矢主祀弧星封于尹城世掌宫職尹耆事唐為尹氏(周宰)
(尹亦為尹氏非)有子曰昧為玄冥師是生允格臺駘俱臣高陽
(水經六注引左氏以臺駘為實沈後非)駘宣汾洮障大澤封于汾川沈姒
蓐黃實守其祀有臺氏沈姒蓐辱之氏(沈姒蓐黃四國故鄧名世云姒)
(乃國名)允格封鄀(寰宇記世本允姓國)有子鄀姓虞帝投之幽州是
為隂戎之祖(姓纂云允格後金天氏之裔詹桓伯云先王居檮杌于四裔故允姓之戎居于瓜州)
(杜預以為隂戎與三苗俱竄三危後世因謂出于三苗通典等以駒支為瓜州允姓戎非也按宣子語駒支云)
(昔秦人迫逐乃祖吾離于瓜州此自羌姓為秦所逐者左之繆)己氏格氏戎氏允戎氏
戎州氏皆允類也(鄀楚滅之十道志云戎本國號已氏其姓今楚丘已氏城也輿地廣記云)
(謂昆吾後别在戎者周衰入居此僖廿二年陸渾戎遷伊川允姓戎遷渭汭傳以秦晉九州陸渾戎為允戎之)
(散亦非也按國都記魯衛間戎為昆吾之後云)重熙脩該帝之四叔也佐高陽
氏高辛氏衰五官失守堯乃復育重氏之後羲仲羲叔
俾世守之有羲氏重氏(羲和異出世不能别吕邢傳云重即羲也黎即和也蓋羲和亦)
(曰重黎帝堯所命楚語云堯復育重黎之後孔安國班固皆云羲和其後法言云羲近重和近黎羲重後和黎)
(後也)帝之入立也其屬有更于青陽者厥後疆力侵尋四
伐重氏苦之而遺之姝或而不治大臣爭棅遠近相襲
而青陽遂分有青氏青陽氏(漢有東海守青陽倍東海王尉青陽精蜀唐道母青)
(陽氏風俗通云黃帝子孫始姓之六韜作績陽非重氏一作重丘氏即重之國)初帝裔子取高
陽氏之女曰脩生大業大業取少典氏女曰華生繇(繇本)
(再生者今作陶同本音由易林遯之既濟云兹基逢時稷契陶繇上食得願微子解囚而禮記喜則斯猶先儒)
(亦為搖讀謂秦人猶搖聲相近小顔漢書讀繇皆為由唯臯繇正五刑為弋昭切未之攷爾)繇生馬
喙忠信疏通㔓而敏事漁于雷澤虞帝求旃以為士師
繇一振褐而不仁者遠(繇生于曲阜年代歷云少昊四世孫世以秦紀言女脩遂謂高)
(陽之後鄧名世猶以李嬴出高陽不知攷也馬口見論衡故今繪獄主為馬頭淮南子作鳥喙元命苞云鳥喙)
(子宜誤)乃立&KR0008;獄造科律聽獄執中為虞之氏而天下亡
冤封之於臯是曰臯陶(風俗通云咎陶謨虞始造律蕭何成九章關諸百王不易之道)
(故傳子曰律者臯陶之遺訓漢命蕭何廣之後漢張敏議云臯陶造法律原其本意皆欲禁民為非者也急就)
(篇云臯陶造獄吕覽云臯陶作刑而世本云陶制五刑非也六藝論言符瑞與中侯最詳如臯陶于洛見黑書)
(等事亦見詩疏如解豸事有說别見餘論)虞禪禹禹巽之臯辭焉卒崩于臯
所謂公琴者(在今六安縣北十五安豊芍陂中大冢也廣記即臯陶冢楚人謂之公琴寰宇記六)
(安北十三有二古城一曰六合一曰白沙上有臯陶廟冢在東五里酈元云楚人謂冢為琴)臯克天
德自作元命配享在下(摯虞雜記議云故事祠臯陶于廷尉寺故范滂至獄獄吏請祭)
(臯陶晉志故事祠臯陶廷尉新禮祠律署以同祭先聖太學故事以社日新禮改以孟秋以應社政摯以臯陶)
(作士國重其功人思其當是以獄官禮其神郡縣遠方神祠各奉祠之雜五行書臯陶壬辰日死不可劾罪人)
(成罪天寳二載尊為德明皇帝)有子三人長伯翳次仲甄次封偃為偃
姓(伯翳大費也少昊之後史傳以為伯益而謂為高陽後妄甚辨見發揮)偃匽之後有州
絞貳軫謠皖參會阮棐鬲酈郾止舒庸舒鳩舒龍舒蓼
舒鮑舒龔州則鹵滅之絞佼則朱滅之舒皖貳軫鳩庸
龍蓼則食于楚矣後各以國命氏(史記匽姓臯陶後莊帝母匽氏國潛夫論)
(偃姓有舒庸舒鳩舒龍舒共止酈謠參會六阮棐高高即臯也偃或作優誤釋例舒鳩亦偃姓也按蓼舒及舒)
(蓼三國也舒黃帝後任姓蓼庭堅後姬姓而舒蓼偃姓也杜皆以為臯陶後又以蓼為即舒蓼失之詳高陽紀)
仲甄事夏封六其後分英俱為楚并有甄氏六氏臯咎
繇睪英黥之氏(英六貳軫古皆臯地並詳國名紀文五年楚滅之通典寰宇六臯陶封世本六)
(為姬姓非也或以英六臯尤妄商有咎单乃音為舊恐非)伯翳大費能馴鳥獸知其
語言以服事虞夏始食于嬴為嬴氏盈暨功于洪帝乃
錫之皂斿玄玉姚女而封之費(費乃國名古人多以人加國如大唐大彭大封)
(皆是非字也嬴盈也庶物盈美而以為封即太山嬴縣益翳二人書傳多以為即伯益故以嬴姓臯陶為出高)
(陽而大廉若木為伯益子者都成記伯益二子大曰大廉封鳥俗氏小曰若木别為費氏居南裔為諸侯九真)
(守谷朗碑出自顓頊益為舜虞賜姓嬴氏至非子封秦各為氏皆繆以益翳聲近而職同爾)生大廉
若木恩成(三人)大廉事夏后啟為鳥俗氏路俗氏(俗史作浴一作)
(洛非)後有孟虧仲衍孟虧能帥翳者作土于蕭是為蕭孟
虧夏后氏衰孟虧去之而鳳皇隨焉(見括地圖史作孟戲云大廉玄孫張)
(華作孟舒誤)仲衍臣商太戊其裔戎胥軒内酈山氏生仲潏
(史以仲衍為孟戲兄弟以戎胥軒為仲衍玄孫夫孟戲當夏之中世豈有母弟乃後出四五百年而臣太戊哉)
(且太戊至紂四百餘年而革纔六世遽事紂乎申侯曰仲衍以故親西周西周文王先世蓋當太戊時)仲
潏生處父處父徤步是為蜚廉生革暨季勝(革惡來也武王殺之)
(見世家紀云早死)勝三世造父封趙復七世叔帶乃隸晉九世
而武立又六世籍始命復再世而析晉三世主父益大
又五世邯鄲没秦諸大夫立嘉于代六年重剡于秦子
公輔主西戎西戎懷之號趙王世居天水(史記屠岸賈滅趙與程嬰)
(公孫杵臼保趙孤事最失實程嬰杵臼墓在絳之太甲南二十一里趙盾墓塋中見元和郡縣志然邯郸西十)
(五亦有嬰杵臼墓事為難信隨圖經云今洺州趙氏數百家每祭則設客位以祀嬰杵臼主號曰祀祖此亦魏)
(晉而後形影而為之者辨見發揮)有張氏狼氏屏氏訾辱氏樓季氏主
氏主父氏康氏馬服氏馬氏馬矢氏馬適氏莽氏武成
氏周陽氏邯氏邯鄲氏(屠封馬服君援馬服之後一云趙官名趙括號馬服服武事者)
(風俗通平原君勝封武成成因氏宫馬氏之後彙狀云出于嬴趙漢封周陽由為周陽氏馬何羅後為莽張遼)
(趙壹之後)及叔帶中衍戎胥冬日之氏(四姓見姓纂姓苑等英賢傳齊大夫叔帶)
(子莊又西魏趙肅賜氏乙弗至隋而復)采于眭者又為眭氏(姓書又有朔氏盧氏嬰氏)
(嬰齊氏之類以名為姓古未至若是野今絀)革五世曰非子孝王封之秦谷
使復嬴氏(史記非子邑于秦谷朗碑與永寧侯相碑皆作扉子)五世襄公勤于平
王錫之岐豐以為侯二十有九世而趙政替周號始皇
帝隳天亂地振古亡與二世而漢有之(始皇生于邯郸故號趙政)有
秦氏非氏扉氏處氏房氏旁氏蜚氏飛廉氏廉氏徵氏
寧氏子桑氏子車氏車氏仲行氏鍼氏侯麗氏繆氏謬
氏縶氏整氏庶長氏不更氏稻氏谷氏繞氏將閭氏(王莽)
(改嚴尤廉丹皆為徵號二徵將軍是也姓書為丁丘二音云皆出李徵者妄將閭秦公子將閭後姓纂引將閭)
(莬非乃莊子之蔣閭葂姓書秦後又有蹇奚穆畜等氏亦非乃炎帝後)王功秦仲既國襄
而復錄其少子康使有夏陽為梁伯秦溘之有梁氏梁
餘氏梁于氏將氏將良氏(此乃少梁又西魏賜梁禦為紇豆陵氏至隨而復)漢
莽以梁攘為脩遠伯奉小昊祀而又有運期氏(梁鴻改名曜)
其食于運者為運氏自運采掩為奄氏掩氏運奄氏采
鍾離者吳滅之為鍾氏離氏鍾離氏終黎氏(世本作終犂魯昭二)
(十四年滅)尋衙汪良莵裘不羹灌東東閭脩魚㯉里密如高
陵附庸氏也(凡十二氏或云灌氏亦出灌東非)秦鍼奔晉封裴中曰裴
君(即䓃唐表云裴非子支孫是也傳謂平公封顓帝孫鍼為裴君故表又以為顓帝風姓之後妄矣)六
世陵遷解為解君有裴氏解氏壘氏履氏(釐王遷之符堅時梓橦守)
(壘襲一作裴而後趙錄有壘澄木作斐也集韻裴音非後轉為匪又為履則為斐也唐疏勒王裴氏號阿摩攴)
若木事夏襲翳之封後有費昌為湯御右費仲事紂(當音)
(吠與姒費别)其立于淮者為嬴氏夏世有調王命以徐伯主
淮夷三十二世君偃一假仁義而賓國三十六周王剡
之(偃即康王乃穆王時都城記云穆王西巡聞其威德日遠遣楚師襲破殺王偃後漢書七諫淮南子注以)
(為楚文滅之楚文乃春秋時誤)而錄其子宗十一世為吳所滅(宗北走彭城武)
(原山萬衆從之因曰徐山昭三十年吳子執鍾離遂伐徐防山水之章羽斷髮攜孥逆吳子復之徐子奔楚楚)
(城夷而處之)有徐氏蟲氏取慮氏李氏(世勣本徐氏賜潛夫論偃王後食邑取慮)
(故氏十三州志音陬閭)恩成之伷世為理以命族至紂時理徵為
翼肄中吳伯弗合以死取契和氏逋難伊虚為李氏(李理)
(字通辨見發揮)利貞生仲師昌祖家于若生肜德其曾碩宗因
采焉(康王命之)五世孫乾元杲為周上御史(字元杲老子之父玄妙内篇云)
(老子母無壻故范祖禹曰老子父書傳無見非也)胎刵且𦕈取洪氏曰嬰敷(前涼)
(錄索綏云元杲胎刵無耳一目不明又云生而孤單年七十二無妻與鄰氏人益壽氏野合而娠十年而生儒)
(道二家多言老母為益壽氏妄也國臣記云乾娶滕氏宜非一娶云)感飛星而震十有二
年副左而生儋(宣王四十二年乙夘二月十五日生劉向列仙傳生于商時妄)曰玄祿
(集真錄老子始生母名之曰玄祿)是為伯陽甫生而能語黃面皓首故
謂老子耳七寸而參屚故名耳而字儋(即太史儋世以為二人不知儋)
(與𣆀同)幹籍九尺方童長眉鼻雙柱齒六八(詳金蕭内經朱韜玉禮等)
(書仙傳云生而能語九日長九尺大抵傳記老子事至多難稽云)邑于苦之賴賴乃萊
也故又曰老萊子(世以老萊子别一人亦非列女傳云萊子逃世耕蒙山之陽楚王求之按)
(高士傳孔子至楚見老萊子時已二百餘歲班衣戲母側所問答皆禮事知非二人孔學禮時年十七當景王)
(之十年老時二百五十餘歲蓋弃仕矣)以三十六法治心理性究忠盡孝
桓莊世柱下史簡靈世守藏吏(一云平王時為太史著道德經)孔子嘗
學禮焉(學禮之事亦備禮記或謂孔子未嘗師之蓋因劉向誤以老子為商大夫老彭也)孔没
十九歲而儋入秦西歷流沙八十餘土化暨三千九萬
品戒(云漢所獲大月氏復立經)化胡成佛(于闐西南五百里有比摩寺記為老子化胡之所彼)
(人言老子于此昇天與羣胡泣訣而釋子諱之夫佛特西土一聖胡爾中國之人不知其由乃推而歸之不可)
(知之神愚陋之徒復肆為詭誕之說而不可詰大抵天下之事唯近于人情者為是西域諸國事佛其言可得)
(而攷有化胡恒星等辨見發揮)壽四百有四十(見仙傳太平廣記等實不究所終或云二百七)
(十然儋見秦獻公在孔子後百餘年故韋昭以為非禮外傳云夀者百二十過此不死為失歸祅怪今&KR0008;縣柳)
(谷水面有老子墓蘇鶚云冠劍)儋生宗邑段干世濟其德至世民而興
唐傳世二十則少昊瘖繇之德在人也(宗魏將軍封段干生注及司注)
(生宫宫生譜見魏書然自段干三世而譜見後魏誤也)昪養于徐為徐氏既復李
有南唐三世而俘以歸于京(世言昪徐氏子不知本姓李養于温)有理氏
里氏相里氏京氏恩氏利氏儋氏𣆀氏耽氏徵氏崇氏
段氏段干氏(徵音止崇徵本皆姓李遭亂改見程康傳三輔决錄云段出老子段干木之子隱如)
(入關去干字然段以字段干以地不可合也武士艧娶相里氏)老氏老陽氏柱氏丙氏
及廣武老萊賀蘭堅吾大野徒何之氏(周大夫有老陽子宋老佐左氏)
(注以為戴公子非佐去公甚遠也陵降匈奴裔孫歸魏見于丙殿賜姓丙周龍居縣公明生粲應國公與高祖)
(有舊避世祖名復為李黠戛斯右堅昆氏與居賀蘭山下皆自云陵後周書賜李弼徒何氏魏書賜李虎大野)
(氏諱之高祖相周復為李)江黃耿弦兹蒲時白郯復巴寘穀麋䢵葛
祁譚皆嬴國也(秦本紀嬴姓十四有白冥氏姓書以為復姓非乃白與冥爾)郯則越
滅之寘則徐滅之兹蒲周滅之沈耿晉滅之譚榖入于
齊巴復入于䕫而江黃䢵弦時麋白滅于楚矣後各以
國令氏(威烈八年越滅郯傳云魯滅之非也外紀簡王三年明年僑如會伐之或云宋滅之尤非)沈
逞奔楚曾孫諸梁為右司馬采于葉為葉氏尹氏諸梁
氏(成八年晉滅沈沈子逞奔楚字循之為沈氏生嘉字唯良二子尹丙尹戍戍字中逹為右司馬生諸梁字)
(子高及后臧子高采葉號葉公二子尹射文尹射為令尹旬日去隱華山生尹朱尹赤姓書以為出𣆀季載又)
(以葉諸梁出于楚俱誤)&KR0008;氏(沈氏世次唐表極為差繆沈在汾川與平輿之沈别沈約宋書以為平輿)
(者非也其世序亦繆表譜更以為季載後尤非)周興封帝之後于祁(潛夫論武王封少昊)
(後蓋古帝後皆封矣按周封杞宋為二後并陳以備三恪左氏說者更以黃帝堯舜後為三恪而少昊不預熊)
(氏云周之三恪越少昊高辛而遠存黃帝者取其制作人非也)而置莒後輿期于始都
計二世兹丕歸莒至紀公復紀姓(世本紀同按聲已戴已皆莒女)歷世
三十楚簡併之(與曹姓莒别故名世猶以輿期為陸終後誤尸子莒尹好巫鬼亡國)有莒
氏萭氏莒子氏(萭古莒同漢有宿猾萭章蘇林音矩傳謂黃帝子萭陽非急就章有萭改鄉)
兹丕氏展輿氏庶其氏(姓纂)郊氏捷氏裂氏若犂比林閭
渠丘著丘安丘且于務婁無婁菀羊之氏與林氏拏氏
氏以邑也(此成都林也楊雄師林閭氏)嬴之後又有盈氏&KR3169;氏(姓苑又有)
(&KR0008;)黃之後又有胡氏(廣本黃氏見語林)若巴後之巴公白後之
白侯武安蒲後之蒲候蒲餘與符(洪是也載記等以為因家生蒲妄)江
後之析(析象本姓江祖封析侯因氏後漢)譚後之覃談佼(三姓姓源覃音尋)耿
後之簡諫東其衍也(蜀簡雍本耿也幽州多此姓然諫亦音簡詩云是用大簡周有簡師)
(父晉滅耿姓纂以簡出狐鞠居諫出周之司諫杜謂皆姬姓國失之)又有昊皓星金桑雉
芒勾瞫皥秋伯(瞫皥出武落鍾山黑穴中見蜀錄姓書勾氏出勾芒羊氏家傳羊續聚星重女)
及西方桑丘空桑龍丘五鳩有偃之氏(後趙將軍五鳩盧)
贊曰
邈矣西皇小昊靑陽秀外龍庭抱雌守常五鳳既至乃
法度量通窮拒&KR2468;孤獨得養惟能任道人亡疵厲德廣
樂時遠亡不至降彼長流是司反景李趙隆興于斯為
盛
歷者大中之符聖人之所以順天命而經世者也其
原出于天其法成于人有其數而無其文聖人之授
受傳數而已昔者堯之為世欽若昊天歷象日月星
辰敬授人時故其耋而授舜曰咨女舜天之歷數在
爾躬允執其中舜之受終也在璿璣玉衡以齊七政
故其旄而授禹曰咨女禹天之歷數在爾躬允執其
中三聖之所授執中而已執中者以歷數之本乎中
也是故歷法作而中道著矣班固之志歷也亦以是
為堯之授舜者也蓋聖人之為治不過欽天厚人而
已而先儒之言歷數類皆歸于䜟緯之言非先王之
正也天生河圖八卦之原也地應龜書九疇之寄也
八卦者歷數之始也而本于太極太極者至中也九
疇者歷數之成也而本于皇極皇極者大中也太極
元氣含三為一三才之所基也稽疑庶徵五福六極
此鬼神之所同故屬之天五行五事八政此百姓之
所用故屬之地而三德五紀之與皇極同居九位之
中然則聖人中道而立者亦以保其在躬之歷數而
已矣律應鳳鳥而歷數詳焉此少昊氏之傳中也豈
唯欽天厚人哉抑亦以保其在躬之歷數也嗟夫善
言古者必有驗乎今善言天者必有信于人傳歷數
豈徒為天哉以為人也豈徒為古哉抑為今也一晝
一夜一寒一暑此盛衰之常變也乾用九坤用六用
者變之謂也九六者隂陽之盡也窮者未有不為災
陽九百六此其不知變者也亢之與戰豈歷數之中
哉彼少昊之法凝矣其所以與太昊氏兩立乎九閡
之内而稱皇者唯能任道不事心不動力知所變而
已矣少昊既假歴數復于堯舜堯舜唯知變也故唯
九黎亂德苗民逆命而不抵于窮垂衣裳而天下治
則其所以取之乾坤者用九六也是故易窮則變變
則通通則久變而通之此歴數之所以長也六而後
窮數止則起六六者一變之數也以故夷昭不馭幽
厲失圖頽亂惠遷帶叛襄出楚子問鼎晉侯請隧猶
且三十六傳一變之數先王定策之驗不可易也有
用我者吾為東周潛心文王可變之謂也使其得文
王之位而合其變則東周之胙何止八百年哉惜乎
執中之道不傳至于窮不知變不能盡當運之數也
蒼既朒矣而況秦漢而下不全其天者邪受命不知
其數傳國不知其符係胙不永豈唯歷數之微哉亦
人謀之不臧也嗚呼甌脫捃邊幅沮梪化侯王戎狄
焉能舉華哉中國丘墟生靈荼炭可勝痛耶變而通
之此無窮之歷數也
路史卷十六
