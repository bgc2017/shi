路史卷八宋羅泌撰
前紀八
禪通紀
尊盧氏
尊盧氏(董氏錢書有尊盧氏幣其文作□以夏商幣攷之知為尊盧幣也)是為宗盧(宗尊)
(古通用故賈逵以宗盟為尊盟榖梁以伯宗為伯尊)其立政也官天地府萬物革
天下之故惟以幣行(遂人而降帝世者皆立貨幣以通有無史皇而下君人者咸與封禪)
(以昭受命今惟著代有其迹者尊盧之幣蓋以代别或疑此為黃帝幣者蓋以葛盧之山發而出金黃帝取以)
(制幣以通百貨也然幣舉一字而合為山名不應如此之異)無所甚親無所甚疎抱
德揚和以順天下而世用寧焉治九十餘載位嵹臺之
陽葬浮肺山之隂(即今藍田山其西尊盧氏冡存焉亦見後魏風土記及長安志等山一名)
(覆車郭緣之云如覆車次有女媧谷一名玉山寰宇記女媧氏陵亦在此知兹地為三皇舊居)後有尊
氏尊盧氏罇氏(見纂要文世紀尊盧後為混沌昊英有巢朱襄世本以尊盧在伏羲後應劭風)
(俗通則因班表之序乃謂為太昊之世侯者姓纂等從之非也班氏蓋失其世而妄著之于後爾)
自余季甫志學遾通三經且待且業未嘗終日三商
不屬意于是史也訪博士适異書訊旅人求金石之
遺豫是有益雖奴客必師不知祈寒溽暑之為毒于
衡湘得雲陽之從于廣都得盤古之祀于馮翊得史
皇之墓于藍田得尊盧之埰于衡山得祝融之&KR0034;于
長安得隂康之冢于肺山得華胥之封于黃龍得女
媧之碣于荼水得炎帝之陵于蛾眉得黃帝之欵于
雝得帝鴻之坋于雲陽得少昊之堬于成陽得慶都
之䈀于大山得有虞之文于陳倉得娥盲之殔于商
於得女英之壟于杼山得夏后之銘一何多邪獨怪
劉子政說湯無葬處而崔駰薛瓚俱云濟隂亳縣今
有湯冢皇覽云在亳城北郭東三里高七尺韓嬰所
謂帝乙墓者何謂無邪按伏韜北征記博望城内有
湯伊尹及箕子冢今悉成丘而杜征南亦云梁國蒙
縣北薄伐城中有湯冢其西有伊尹箕子冢今城内
有故冢方城宜其為是而記乃稱王子喬墓亳之湯
冢己氏之伊尹冢顔籀亦固疑之爰求徵地則又别
有湯冢漢建平元年大司空史御長卿按錄水灾行
湯冢者于漢隸扶風地有湯池徵陌何謂無邪然湯
之都亳與葛比似亦不在兹土及攷秦寧公本紀二
年伐湯三年與亳戰亳王奔戎遂滅湯則知周穆桓
之時别自有湯亦號亳王為秦所滅乃西戎之君葬
于徵者而非成湯之墓繼觀聖賢成冢記則湯之冢
後魏天賜中已圯矣銘言二千年困于恩其明器悉
為河東張恩&KR2822;之于河是知成湯之窆久矣無没至
是已不復存子政之言為不苟矣於戲太古尊盧祝
融隂康華胥之陵尚猶歷歷可知如此而成湯之臧
不壽獨何歟良可嘆也
祝誦氏
祝誦氏(庸誦古通用一作頌故禮庸鐘容磬及漢書為容皆作頌有以也)一曰祝龢(見金)
(樓子等)是為祝融氏(祝斷也化而裁之之謂陸佃解月令說云木發而榮之金辱而收之火祝)
(而融之水玄而冥之蓋融而熱之火也白虎通云祝屬也融續也能屬續三王之道行之也)未有耆
谷無所造作師于廣壽以毓其德(道書以為即老子說見餘論)刑罰
未施而民勸化三綱正九疇序是以天下洽和萬物咸
若(梁武祠堂畫像碑云祝誦氏無所造為未有嗜欲刑罰未施六韜云赫胥氏尊盧氏祝融氏此古之王者)
(也未使民民化之未賞民民勸之皆古之善為政者也)于是聽弇州之鳴鳥以為
樂歌作樂屬續以通倫類諧神明而和人聲是以耳目
聰明血氣龢平而壽令長移風易俗天下大治則歌樂
為之節文也(古非帝王不作樂孝經五行鉤命决云伏羲氏有立基神農氏有丁謀祝融氏有祝)
(續祝本多作屬見白虎通義及諸樂緯其義通也)以火施化號赤帝(淮南子云南方之極)
(自北方之界至炎風之野赤帝祝融之所司祝融亦號赤帝也)故後世火官因以為謂
(祝融氏號也祝融職也本非人名黎為祝融回為祝融皆職)都于會故鄭為祝融之
墟(會即鄶也其地後為鄭詩譜云溱水在鄶祝融之墟至周重黎之後處之為鄶國春秋有鄶城其地在溱)
(洧間今新鄭東北三十里有古鄶城是也上古帝王之都為之墟爽鳩氏人臣故齊止言建國)其治百
年葬衡山之陽是以謂祝融峯也(衡山記云祝融託其隂非也今祝融峯下)
(有舜觀南有祝融冢楚靈時山崩冢毁得營丘九頭圖焉荆州記云衡山之南有南正重黎墓故思玄賦有頫)
(衡阿睹有黎圯墳之語然張盛二子皆以為黎則不然矣今其祠廟記咸以謂高辛之臣且高辛時黎為祝融)
(黎死吳回代之而黃帝時庸光亦為祝融何得指為黎哉且少昊四叔咸無葬處何獨于黎有墓此又漢儒臆)
(說也)後有祝氏融氏祝宗氏祝龢氏(見姓苑等書白虎羣儒通義以祝融為三)
(皇宋衷論三皇亦數祝融而出黃帝梁武帝祠畫像述先伏羲氏次祝誦氏次神農氏乃及黃帝顓帝蓋有所)
(本豈得云帝俈之臣哉洪丞相云先儒說三皇不一太史公采大戴禮遷少昊而不錄又經傳顓帝之後黎為)
(祝融惟莊子以祝融氏與伏羲神農赫胥同辭白虎通既依史記遂以羲農祝融為三皇至論五行則又以祝)
(融為南方之神初非通論此梁碑以祝融為祝誦而介于羲農之間白虎之說也)
贊曰
伊古祝融人萌揄樂刑賞未施何所造作弇州之聲庸
致樂歌樂希屬續是為祝龢以諧人神以通倫類順火
開祥肇稱炎帝承師毓德三綱以平萬物自若天衢總
清
為治而至于樂然後可以為僃矣樂者治之至也夫
人之生天地同體莫不有神明之性湛然中足不自
外入一蔽于物則浸淫畔肆滑喪其天以至窮人之
欲而不能反其性命之朔何哉有血氣心知之性而
哀樂喜怒之無常五綦六鑿壊之于外無以為之節
也是以先王因其性之所自有索其天和而作為之
節以樂其所自生而反其朔樂者人之節而性之所
自有者也其感人也深其化人也著金石絲竹無自
鳴之聲也羽旄干戚無自動之容也藏之于無出之
于虛必有所緣者矣聲嗟氣嘆此天籟之自鳴者也
手舞足蹈此天機之自動者也具之于心作之于氣
必有所寓者矣人藏其心不可測度而憂喜忿鬱感
發于外者有不可得而抑是故聖人南面而治天下
本之于心律小大之稱比終始之序作樂以應天深
入教化于民循數以召之因器以迎之而樂之倫合
德矣隨之以節義達之以事業起居視聽事親從兄
凡所以行而樂之者一不外是夫然故至龢日以積
而乖爭之念消至順日以積而拂戾之氣冺五官七
體畢順其正而君臣父子兄弟夫婦長幼朋友莫不
相和而不相倍詩以志之書以著之易以通之禮以
體之春秋以守之本末相從五者&KR0879;道故得隂陽序
次聲動氣隨而物&KR0879;而樂成矣情深而文明德盛而
化神&KR0034;蜳旁魄渢渢驛驛而庶物之露生天地之德
産莫不誘然皆作動盪血脉流通精神浹于骨髓之
間而固其肌肤之會鼓舞品彙陶冶姓族而不自知
故中聲發越而塞于天地之間郊焉而天神格廟焉
而人鬼享凡以出乎素有之龢中聲自至而然也中
聲者一性之龢而與天地八方之氣相為流通者也
人為之主而情為之本律為之用而器為之居六間
六始所以為之用金石絲竹陶匏革木則所以為之
居也陞歌下筦貴人聲也歌鐘在左歌磬在右人聲
之佽也而五聲以為之侑宫肩信而侟意徵肩禮而
侟神龣肩仁而侟魂商肩義而侟魄羽肩智而侟志
宫弘以舒徵貶以疾龣防而約商散而明羽展而虚
變宫生徵變徵生商變商生羽變羽生龣變龣生宫
而五音之氣協矣五音協而五運之氣平五緯之行
正黃鐘以生之中正以平之而四六之氣得矣黃鐘
者律之本而中正者歷之源也在律為聲在歷為氣
以故律歴同起冬至聲生于三始而歴原于三統以
故黃鐘之律本于三寸三吕之為三十有六三律之
為四十有二而黃鐘之本立矣六始為律六間為吕
律凖乾吕凖坤是故六陽乘位而始于復六隂乘位
而始于垢隂成于坤陽成于乾乾卦已而位亥坤位
申而卦亥亥者乾坤之交隂之極而陽之所繇始也
引于申該于亥是故亥為陽月水之位也人之孩草
之荄皆自始矣乾為大赤坤為大黑赤入黑以成玄
玄中生白造化出焉孩于亥根于艮而三白之化寓
矣赤黑配于乾而三白生乾坤嫓于亥而三統出是
故樂由陽來而水化律有五聲十二律之變既而六
十卦之合得六十卦之合得而十日十二辰之數制
矣因而六之當期之日致矣氣不頓進律無獨成奏
黃鐘歌大吕奏大簇歌應鐘以合聲也聽樂均權土
灰度晷景候鐘律以諧氣也聲合而後神示之降出
可期氣諧而後隂陽之進退可效相生相化輕者黈
之重者溓之畸者我之譌者削之而五運六氣九宫
四治之難去矣體用相權彌綸布㨭于以退乎不正
之氣而召乎不及之氣是故春宫秋律而百卉凋冬
宫夏律而雷發聲宫動龣而寒谷春生徵動羽而霜
雹夏苓猶寓之造化而取之也聲生于日律生于辰
日紀六甲辰紀五子八卦納甲而土日通焉五子居
律而八卦隱焉是故以聲召氣以律定歴取八方之
全聲而寓之八方之全器于以察天地之龢命乖别
之妖而敵情之勝負馬步之多少悉未逆而知之同
聲相應物之情也是故殺氣并而音尚宫武王徯紂
之必敗南風委而死聲至師曠必楚之無功七六之
絲合而八卦之氣成四寸之管來而八方之風至充
之者足以移民風而化民俗聞之者有以攷其德而
知其治英莖弗得弗諧雲咸弗得弗龢淵韶弗得弗
備濩武弗得弗古探五行之妙用竭萬物之英華著
其素而直其情以之節事而治容徹志之孛解心之
繆去德之素達道之塞是以陽不究而隂不密剛氣
不怒柔氣不懾在内者皆玉色在外者皆金聲貌正
而氣得氣得而肌安肌安而色齊色齊而天下化空
窽之窒厝胃之伏關鬲之擬渾涵冰結之處隨其元
而充之無細微之不入七始既定九奏具成至于鳥
獸之聲猶悉關于樂律大昭小鳴四時迭起而協氣
薰蒸嘉生殖祉地紀天瑞諸福之物皆不約而自至
若方諸之水圓鐆之火緣類而生有不期然而然者
又豈復龡歛衍鬱振窕竭怒之患哉祝誦氏之屬續
朱襄氏之來隂隂康氏之來龢伏羲氏之立基神農
氏之扶犂黃帝氏之雲門少昊氏之九淵高陽氏之
承雲高辛氏之六厲堯之章舜之招禹之夏是皆得
天地之中以發人之抑道人之伏達人之慧而為政
之平則凡以得乎人聲之龢而已故清龣一奏而鳳凰
翳日簫韶九成而百獸率舞其事然也三五以降醇澆
而偽璞散而器而人始狙詐與物敵矣天地之元時至
之氣始離次而不安其所矣其所謂樂不過留意鐘鼓
巢産之聲綴兆疾徐之文紀鏗鏘著節奏俶詭殊瑰
為彌文煩飾而已簸邏鏜&KR0008;進俯退俯欲其召龢氣
而致柔嘉服人心而固壽命是為齊謳而希楚和吳
歈而幾越應不已難矣下迨列國曹奢魏𥚹陳汰唐
憂無足言者桑間濮上流連荒亡之音作而君驕而
政散民流官壊而不可繫止煩等淫聲慆心闉耳而
哀痛生之春秋之際干戈日尋魂為燕氛魄化魏土
而凄怨之聲入于匏管輕生敗倫賊君棄父而變逆
之音出于金石三綱淪六紀墜遯情傷化惟不能當
于天心是以祅沴灾眚百疾俱起而鼓師三飯寄遯
河海至不可以為國千鍾作大吕鑄而内益亂新聲
興巫音起而君愈卑志惟焦殺求其所謂一唱而三
嘆何可得邪漢魏而來情文俱冺人狃辭狎而聲匪
純懿匏不成列舞不像成陳鄭聲于楓庭陞胡部于
堂上迎神帶邊曲宫案次熊羆而房中之樂則惟恐
淫哇之不聞變態之不新也不中其聲名器隨變既
聲有餘于數則更從而分之求五音而不得則益之
以二變合十二律而不協則載之以四清立四通制
留尺倚歌梵唄婁羅悅般而風雅進矣夫以五日四
分日之一不之減六日八十分之七不可裁而六十
之卦未嘗增也二變不得而應聲增四清不合而子
聲起七五音而八律吕豈本爾邪是則雖有黃鐘大
吕之聲商龣徵羽之器以旋宫則不得其變以迎氣
則不得其平中聲何自而得哉中聲失則律無當律
無當則樂不比樂不比則情文俱冺情文既冺而旋
宫之制迎氣之律其能以獨正乎是使後世議者見
先王之所以為樂古猶今也陶匏革竹之器摶拊戞
擊之用古猶今也其所謂八風十二律未必不與人
齊而其所謂麟鳳龜龍其去人也遠矣于是始疑先
王之事為是夸言蓋不知理之宜然而無足怪者夫
有恢蕩之音者有榮懷之慶有和平之聲者有蕃殖
之財淫厲而哀萬寳常所以知隋之不久宫出不反
王令言所以卜煬之無迴宫離不屬商亂而暴而子
憲識明皇之播宫不召商龣與徵戾而嗣真明章懷
之廢王仁裕耳黃鐘有爭鬭之事裴知古聆廟樂當
慶賜之行發于其聲害于其政有不可而冺者是故
龍舟五更之聲作而國不可游胡戎無愁之曲作而
君不可留除愛水斷苦輪之歌奮而臺城没打沙鑼
振銅鈸之伎進而屈茨卹故樂也者天地之合也其
形變者心亦隨其志變者聲亦絶發于&KR3305;芴應于遐
逖雖聖人不能抑也亡國戮民非無樂也而不樂其
樂蓋出之中者不得其寓而道之外者不得其所也
趨數傲辟煩戾濫溺此亂國之所好而哀姓之所樂
也故孔子曰君子之音象生育之氣憂愁之感不加
乎心暴戾之動不存乎體此治安之風也小人之音
象殺伐之氣中和之感不載于心温柔之動不存乎
體此亂世之風也治世之君以道勝欲故其音安以
樂雅頌之作政其有不和乎亂世之君以欲忘道故
其音怨以怒鄭衞之作政其有不乖乎世異異音音
異異政然則亡國之君眩惑轉易刑政紛糾豈惟哀
以思哉而其民亦困矣故君子之聽聲不徒鏗鏘節
奏而已亦必有合成已之志也天地之間温乎其和
者無非樂也而得之者異取夷則之羽不興嘉慶之
門黃鐘之宫不作庶人之室是故必有盛德斯有備
聲必有大功斯可制樂此先王之所恃以籞也故有
樂備制矣而德薄功小有不足以作者豈惟不足樂
哉魯莊公國小鐘大而曹劌方請圖之齊桓公謀以
大鐘而鮑叔且以為過况不有功者乎方晉侯之如
宋也享以桑林晉侯懼而退入于房至著雝而病卜
之祟在桑林及平公登施夷之臺欲作清龣師曠以
為黃帝所作今君德薄不足以作之瞑臣請辭公弗
聽作之飄瀑總至發屋亂豆平公恐伏晉國大旱夫
清龣非固能變而桑林非固真能祟也蓋先王所以
持禮樂之分者甚急而不可亂故其衰也邦君諸侯
一越用之則魄奪氣裭而不能以自止也故曰樂也
者始于懼懼故崇次之以怠怠故遁卒之于惑惑故
愚愚故道道可載而與之俱矣癃病之生赤地之變
將非恐懼之所致邪故樂之足恃也如此夫國有饑
主不飱國有凍君不裘有九年之稸而後天子食備
味日舉以樂諸侯食珍不失鐘鼓之懸是故草木未
若則不煩鐘鼓之聲文德未敷則不必干羽之容鐘
鼓干羽固飾龢之具爾彼杜詵之所言張文收之所
請唐太宗每折而不許者亦以謂百姓安樂則金石
自暢樂在人龢有不在乎聲也何後之世不明乎此
乃復膠意于區區之累黍以祈中乎龢氣不已&KR0008;乎
夫絲固不足以制聲而黍固不足以稽律也久矣蕤
賓下生大吕八八左旋終于中吕此班固之所本也
應鐘聲下大吕十律而反高一均此失不紀清濁之
變也其曰黃鐘未必果非大吕也其曰應鐘未必果
非無射也蕭條者形之君而寂寞者音之主也繩凖
無所施而平直之運無所逃此不共之術也五音無
所比而二十五絃以聲應此不傳之道也游心乎衆
虚之間而與物為際者父不能以詔其子放乎事物
形氣之表而形乎絃者兄不能以喻其弟三如干之
銅三如干之炭同時鼓之鑄三黃鐘聲不同也而况
尖圓肥瘦之不等者乎故不神解嘿理而恃器數以
為正祗以惑也以至崇寧之初魏漢津制指尺于是
上悼黍之非度謀以聲而定律而典樂之臣莫能以
也夫以神瞽定律必攷中聲亦不過因其自然而道
之豈河内無真葭而上黨無真黍哉高山流水固不
在乎絃爾雖然天之自高地之自厚日月之自明神
不易也黃帝伯禹冲正所合是故律度出而幽顯遂
若以齊緯隨廣叔寳之徒度之固不能損荒陋而廣
正之也鳳鳴崗衆鳥從鶴在隂其子和夫物固有有
其方而智巧果敢不足以相賓有其情而皮毛色澤
不足以相使者必也以仁為恩使天下無不親以義
為理使天下無不宜殘虐暴横不見乎其上憂愁忿
鬱不作乎其下黃沙息送元戎偃伯而士農工商無
或失所然後本之性情稽之度數修五府龢三事以
為之理合生氣之龢道五常之行取仁義道德之端
而倡之平澹恬愉之韻布揮而不洩幽昏而無聲以
為之用應之以人順之以天内以正其志外以達其
情廣不容姦狹不留欲而邪汚淫辟之氣無自而接
上以著泰始下以善民心異文而合愛窮本而知變
故攷之于文則文足論而不諰發之于均則均足樂
而不流聽斯喜喜斯暢暢斯達達斯反莫不鮮然窹
犂然契舍其故而趣于新君子以益厚小人以無悔
而治道達矣舉鼎移梁樂以邪鄃春畊秋穫休以聆
缶是故諸侯勤治息以鐘鼓卿大夫卷治息以竽瑟
馬駕而不稅弓張而不弛固非有血氣者之所能也
聖王豈固不為樂哉兩君相見揖讓而入門入門而
懸興揖讓而升堂升堂而樂闋入門金作以示情也
升歌清廟以示德也下管象武以示事也故君子不
必親相與言也以禮樂示之而已重華聆鐘石而傳
夏伊贄在樂音而歸亳朱干玉戚夏籥序興豈徒樂
而已邪韶用于齊八佾舞于家庭世之人無或非之
是徒見聲音節奏之可樂而已至孔子則不忍見而
聞之是蓋不徇其情不喪其心知其德之不有而作
之不以禮也雝者天子之所以享元侯也相為辟公
天子穆穆奚為而起三家之堂諸侯僭天子大夫僭
諸侯其已久矣設兩觀乘大路朱干設鍚冕而大武
八佾以舞大夏宫懸而祭白牲此天子之禮子家駒
之所以告也而昭公不知乃曰吾何僭然則臣下化
之而動于惡何尤乎故禮也者樂之大本也豢豕為
醴非以賈禍也而獄訟以繁化蠶為祫非以為奪也
而鉗&KR0898;益衆是故鐘鼓誠設籩豆有踐而百拜之不
至則寧酸而不飲十獻之不至則寧乾而不品酒酣
耳熱拔劍擊柱安知天子之尊蹻脚弄目筋斗祼逐
夫又安知名教之樂邪當此之時而樂幾禍矣是故
君子窮其起謹其示哀樂之分必以禮終教訓正俗
必以禮成必禮先備而後樂之文得而舉故禮者挈
裘領詘五指而頓之順者不勝數也禮作乎外而生
乎内者也樂作乎内而動乎外者也禮以治外則見
而知樂以反内則聞而知見而知者觀而化聞而知
者感而化故禮樂者觀感之術而不可以偏廢也禮
交動乎上樂交作乎下而觀感之道得矣禮極中樂
極和中和之本率于吾心非假它求也亡國戮民惟
于吾心之所同然者不致察而後外此身以求禮樂
而禮樂益遠矣故曰化不時則不生男女無辨則亂
成化不時為無樂也男女無辨為無禮也夏殷之禮
吾能言之而樂不及禮具而樂存也鯉趨過庭訊以
學禮而樂不告樂必夫自得也顔子為邦終之韶舞
虞帝教胄先之典樂非無詩禮也立于禮則成于樂
矣樂需禮而立禮非樂不成是故興世則禮樂之形
實而人因器以達本世不足以明道則禮樂之用為
虚文而人不足以化其上偏禮恃樂傷天地損人民
所以悖理而害政者至矣王德不下通民欲不上達
而欲人之興讓務本國富家給是濁源而求清流雖
十舜不能矣故曰節怒莫若樂節樂莫若禮是何有
司請定法筆則筆削則削而至于禮樂則云不敢是
敢于法殺人而不敢于禮樂惠人也必以俎豆管籥
之間小不備絶而不事是去小不備而就大不備也
此漢之禮樂之所以為可恨而張奮之所以自歎鬱
可不懼乎
路史卷八
