路史卷二十四宋羅泌撰
國名紀
太昊後風姓國
風上世因國於風而為姓故帝之後有風后(佐黃)
(帝滅尤者)蚩堯誅大風禹訪風后皆其祚云(大風若大)
(夏大封然)地當汊水(元和郡縣圖志云復州竟陵縣城本古風城古之風國即)
(伏羲風姓也南臨汊水澨水也武德中置汊川縣隸沔顯德五年隸安本魏之汊川郡出)
(郢州)
成紀今天水治漢屬大水東漢屬漢陽唐屬泰州
州元治上邽而成紀本治小杭川開元二十
二年地震州自上邽徙治治之敬視川縣亦
移入新城天寶元年州還治上邽唐記云包
羲于此生
包帝之潜邦夏復封之為姒姓(杜預世族譜有庖國云夏同姓)
(王符云夏封伏羲之後)地在襄陽漢之平樂也有包羲
陵(見水經世紀)及庖水焉東北入泲亦作&KR0008;庖泡
(說文泡出山陽平樂東北入泗音脬集韻包&KR0008;同庖脬袍褒四音)
虙鄆之東一亭有致密鄉記為古密或者其虙
邪其虙不齊世咸作密亦作宓故虙子賤碑
以為虙羲之後音為伏謂傳誤作密(黃帝後自有密)
陳今陳治宛丘攷古字作陣隸繆為陳(車列官傍所以)
(為陣轉為平聲古無從東陳後世傳家繆車為東隸遂為東世不之知反以陳為正陣為)
(俗今難頓革姑定為陳亦或用塦出說文石經及孝經車石碑)傳云太昊之
虛許氏謂從木申聲亦妄
任伯爵本己姓帝魁母家逮黃帝以封幼子周
之繼絶也以居風姓今濟陽之任城(水經注云亢父)
(故城西夏后氏之任國也亢父即今任城唐隸兖州)或曰仍也故晉志
以仍與有仍為二
密男爵(非密侯者)今高密有密鄉本密水名漢高密
國隨高密郡唐為密州春秋之萊夷維邑也
(預云淳于東北密鄉淳于後齊廢入高密)
宿男爵周武王封宋人遷之(隱公元年及宋人盟于宿莊十年宋)
(人遷宿不云宿遷于某亡之也)杜預云東平亡鹽有故宿城
亡鹽城在今鄆之須城東三十六里隨宿城
縣也(秦置須昌在須句城北開皇十六年改曰宿城于宿城西北三十二里别置須)
(昌)
鄆一曰㣧今之須城(秦須昌後唐以諱改即須句)按太康地
記有東西二鄆西鄆魯公所居今濟之鄆城
(鄆與魯境舊云莒附庸以昭元年傳言季武子伐莒取鄆誤之經二十五年齊人取鄆而)
(居昭公不附莒也莒何得附庸亦非魯地)東鄆即此(文公十二年城鄆與成公)
(九年楚人入鄆在今沂州沂水有員亭即鄆亭城寰宇以此為莒魯所爭亦非)
須句子爵成風國邾伐而魯取之(詳記中或云魯私屬皆非經書)
(伐成傳曰來奔列國也)一作朐(公羊)地志朐城在壽昌西
北今須城西北須胊故城者京相璠云須朐
一國二城兩名非也蓋鄆歸須城而朐猶是
故所
顓臾子爵沂之費縣西北二旅有顓臾故城(寰宇記沂)
(水西北八十里今在費縣西)故漢顓臾縣(開皇十八年以南武陽為顓臾)
(貞觀元年省入費)
巴海内南經有巴國所謂巴賓彭濮者伏羲後
生巴人郭璞云三巴國今巴縣是也(隸恭州秦漢之)
(巴郡本隸渝有古巴城在泯江之北漢水之南蜀將李嚴修古巴城者三巴記云閬白二)
(水東南曲折三回如巴字故名)
閬華陽志巴子後理閬中(閬水紆回三面地在其中而名)地形
志云閬中居蜀漢之半東道要衝今郡城即
古之閬中城
通巴之邑郡巴皆子也古者遠國雖大爵不過
子(巴東至魚復西連𤏡道比接漢中南極牂柯皆其界春秋戰國不改)
郝辰巫武沅
五州皆巴後分王黔中者
今太原有郝鄉太昊弟郝骨氏後一云右扶
風盩厔鄉也(見長安等志集韻音尺)帝乙時有子期因
封之曰郝云(舒石切又呼角切)
傳曰任宿須句顓臾風姓也邑于濟上實
司太昊與有濟之祀風姓顓臾魯親之舊
也故邾人滅須句成風請封之言于釐公
曰崇明祀保小寡周禮也公聞之爰復須
句惡戲以成風一婦人不出戸庭猶存繼
絶之心豈惟先王之澤哉蓋人情所同然
者不可易也且伏羲去周幾年矣而猶國
焉欲世之不厚不可得矣此其可知者也
(襄王十三年左氏傳邾人滅須句須句子來奔十四年當僖公二十二年經書公伐)
(邾取須句傳云反其君焉至文公七年當襄王之三十二年再書伐邾取須句傳乃)
(以為寘文公子劉氏權衡以為皆無其事謂其若來奔與反其君皆義事當褒寘文)
(公子封叛臣當貶而皆不書夫使邾不滅須句魯無緣取之取之而不復後無緣再)
(伐邾取須句蓋邾嘗滅須句而邑之故魯取之取之矣而後復之故至是而冄取書)
(再取則知嘗復邾須句矣不然何得二十年而後兩書伐取邾諸侯不得專封故復)
(其君雖齊桓于衞有不書惟于日後有事則自見其雖滅而未滅矣若寘文公子何)
(足書哉詩序云攘戎狄而封之知其妄也)
炎帝後姜姓國
伊蓋亦上世所國今洛之伊陽縣有伊水堯之
母家伊侯國
耆侯爵自伊徙耆爰曰伊耆(猶陶唐殷商然)一曰&KR2239;黎
也故大傳作西伯戡耆史記言文王伐&KR2239;
厲(列頼)帝之潛邦一曰列是曰列山亦曰麗山即厲山
(黎見商後國九域志厲鄉村有神農廟)今隨縣之北厲鄉即頼
鄉也有厲山在隨縣北百里神農是生(郡國志云)
(厲山神農所生荆州圖經云永陽縣西北有厲山神農所生處)春秋之厲國
(僖十五年齊伐厲)通為頼然厲頼異(見周世國)
姜扶風姜陽有姜氏城南有姜水
封封鉅國黃帝封之是為封胡通典云封丘古
封國也今隸開封有封父亭封丘臺即封父
國(魯國都記衞之延鄉高祖以為封丘封翟母)
逄(龐)伯爵伯陵之國黃帝所封夏有逄蒙(一作蠭又作龐)
穆天子傳逄公其後也地今開封蓬池一曰
逄澤(縣東北十四里九域志逄陂忌澤汲冡紀年梁惠王發逢忌之藪以賜民者)
(字當音龐秦孝公使公子少官會諸侯于蓬澤天寶初載更名福源)
北齊内傳齊之先有逄伯陵蓋伯陵前封逄後改
于齊故山海經有北齊之國姜姓是兩齊云
殳伯陵之子堯代有殳戕即齊地冐淳也一作
朱故傳作朱戕
江水祝庸之封地今朱提
吕(甫)侯爵伯夷之封杜預謂在南陽宛西南陽今
隸鄧(宛後周併入南陽)而太公乃出東吕吕莒也(博物)
(志曲海城有東吕鄉東吕里太公望所出也寰宇記密之莒縣東百六十漢曲海城)霍
邑亦曰吕武德初為吕州(十七年廢)圖經以新蔡
為古吕國蓋後來之吕近申在周亦曰甫一
作郙(上蔡有郙亭)
申伯爵初為侯平王母申姜國楚靈遷之今信
陽軍之方城内也唐申州之南陽漢之苑縣
詩云王命召伯定申伯之宅徹申伯土田(見崧)
(高)潛夫謂在南陽苑北序山之下所謂于邑
于序者
謝伯爵荆州記棘陽東北百里謝城是有謝水
(水經出謝城申伯之國黍苗箋云宣王使召伯營謝邑以定申伯之國)棘陽城
在唐之湖陽西北
汲太公居今汲郡治汲縣有古汲城在故新鄉
東北四十八里有太公泉及廟(水經一云故居)
齊侯爵伯陵氏之故國以天齊淵名吕尚復封
都營丘今青之臨淄也然營丘故城乃在濰
之昌樂故萊侯與太公爭營丘(齊地記丘下周三百步高)
(九丈北廂下隆一丈五尺)後胡公徙薄姑地志謂尚封薄
姑非(詳古國中)
許男爵太叔之封鄭滅之(定六年)王符云潁川許
縣(魏文曰許昌)周靖帝始為州今治長社一作鄦
說文作&KR0008;
焦許靈公徙葉(成十三年楚平立還葉)至悼公遷城父(今都)
(亳)曰焦夷(昭九年遷于夷者典略作譙夷)春秋時為陳邑楚
併之(襄王十五年楚伐陳取焦夷)魏為譙郡後周為亳州
今亳治譙縣有古焦城譙焦一也(寰宇記古譙城下邑)
(城北三十一里)
析地即白羽(昭十八年)今鄧之内鄉也鄭樵以為淅
川(本南陽析縣二名見魯僖二十五年傳)斯蘧遷容城今華容
内傳齊之先有逄伯陵而伯益書炎帝生
器器生伯陵故周語謂天黿之分我之皇
妣太姜之姪伯陵之後逄公之所憑神伯
陵太姜之祖逄公伯陵之後為商侯伯封
于齊地而伯益書更有北齊之國姜姓是
知伯姜姜姓炎後前封于齊而太公其繼
焉者也昔者帝嚳取于有駘氏曰姜嫄生
后稷而后稷之封亦曰駘說者咸謂帝堯
以其母國封之然及泰王復取于有駘氏
曰泰姜是姜姓之駘至周猶在豈得云以
是而封稷哉乃不知稷封之駘在于武功
而姜姓之駘在于琅琊固不同也前事之
缺失可勝悼哉
艾隱公盟處(六年)今牟縣東南有艾山(齊魯之境或曰艾陵)
(九域志艾山在下邳)杜預疑為臨沂東有艾亭
隰犂也一曰犂丘預謂濟南隰陰縣或云隰郕
在懷西南懷貞觀入武陟(西有古懷城)
柯齊邑柯澤在鄆之東阿(莊公會齊侯處東阿故城在須城東)
與鄭(成公十七年柯陵鄭地)衞之柯異(襄公十九年豹會處杜云東北)
(故柯城内黃今隸大名)
丙邴也宋之下邑晉大夫所封古邴炎國(穆王北入)
(于邴乃鄭邑祊也)
高(高氏)故高城在齊之禹城漢故縣
棠大夫棠公邑襄六年晏弱圍棠預云國也今
萊之即墨有棠鄉與魯棠異(隱公矢魚處乃單唐之魚臺)
檀武王時有檀伯達地志瑖丘檀城古灌檀也
瑖丘今隸兖有檀鄉(輿地廣記)或作壇
若魯賢若士出于此(漢河間王妻若)齊地與蜀(若苗意封)吳
興之若異(吳興記長城下有若下美酒曰上若下苦)
井周有井伯廣韻云子牙後(穆天子臣井利)或云虞公
族非字書作邢誤(正邢字)
劇齊附庸今甾川劇縣
甗齊邑乃齊宋戰處(僖公十八年)
崔丁公子采預云濟南東朝陽西北有崔氏城
盧姜姓後封(韻)今齊之盧城漢縣(隸濟北)有盧水
章鄣東平亡鹽東北有章城古章國齊人降之
(莊公三十年)劉賈依公羊穀梁為紀遺邑預非之
云附庸如邿鄟是也
高堂風俗通云高徯采
閭丘本屬莒後歸邾(襄公二十一年邾庶其以閭丘來奔)預云南陽
縣北有顯閭亭
廩丘世本齊大夫廩丘子邑今濟之鄆城北有廩
丘故城漢廩丘縣屬東都(晉隸濮隋併入鄆襄公二十六年傳)
(齊烏餘以廩丘奔晉故城在濮之雷澤北)
梁丘齊宋遇處(莊公三十二年)穀梁謂曹邾之間去齊八
百預云昌邑西南梁丘鄉今武成有梁丘山
(隸單昌邑今在濟之金鄉)
虞丘世本又有梁丘虞丘皆齊采地
移風俗通齊公子雝采于移後為氏(後漢移良)
右齊之分
神農之為世謖甄四海紀地形經土分域
以與賢者共理之其所以為制也近者地
廣而遠彌小負海之邦多十里與二十里
以大用小猶幹役指繇中下外若居高屋
而建瓴水焉其制可謂得矣然攷其彊理
遠國廣陿纔俯後世一附庸爾斯萬國之
制也(十里一成外大夫士之采如郤張解楊之類亦可謂國渾瑊特奏置河東)
(縣廣輪才一十有四里若今海洲堵嶼十里二十里亦有至宰世為業者不在大也)
雖然神農之國彌近彌大彌遠彌小而唐
虞之制則近小而遠大甸服之外親賢所
建百里之内為采二百里之内任邦而餘
三百悉封諸侯必先小而後大神農之使
大國處内則近大常禀京師之制而遠小
自微雄大之陵唐虞必使小國居内則小
國易獲神都之蔽而日圻亦蔑彊摰之迫
唐虞神農豈故為是擾擾殊哉(晉志五百里侯服百)
(里采二百里任三百里侯任即男也故有任氏為有男)古今有異時
亡異勢勢或變易而存亡安危之幾或不
在乎此惟彊大之處内則尾大之憂自去
而上常愓彊大處外則僭擬之心易釁而
上常怠神農之制故可謂兩盡矣而况于
德處者乎抑又求之先王之法亦固有微
權其間而非為是固也周之五服男列侯
外而晉鄭宋衞棋布近甸萊牟耿弦星分
遠服固非小必近而大必遠也然則神農
之國亦豈必近大而遠小哉大封建之君
于此必有擇矣
氐人山經云炎帝孫靈恝生氐人為氐國(俗作互非)
狄歷後為勅勒通典鐡勒自西海東據山谷不絶
骨僕同羅韋訖拔野古都波覆羅並號俟斤
廧咎杜例云赤狄别種
臯落杜例赤狄别種盟會圖疏云在潞州今絳之
垣縣西北六十故臯落城是世曰倚薄
玄氐乞姓羌也今文鳳二竟白馬氐者居仇池曰
氐侯今興武成階四州地蓋岐隴而南漢川
以西皆氐云
楊柜泉臯伊雒陸渾九州之戎
僖公十一年有楊柜泉臯伊雒之戎二十二
年有陸渾九州之戎陸渾河南屬縣楊柜不
見而泉乃洛陽西南之泉亭伊雒之間則洛
陽縣西南之故戎城皆姜戎也(三十三年姜戎在晉南鄙)
秦晉誘致而城于此或以為允姓戎者非
赤狄隗姓(赤狄潞氏皆隗姓)故上黨地(杜云有赤沙城)今洺州地
(鄭譙地名)
露參盧之封荼陵露水鄕有露水山予訪炎陵
稽其始封字亦作露蓋商周間衍于河東北
爾
路參盧後春秋之潞子都曲梁(即雞澤洺州雞澤縣)周置
潞州(建德七年)今之潞城漢故縣亦作路有潞水
(并之侵)潞子廟
隗氏山海經有員神隗氏春秋隗氏之地(僖二十四年)
潞齊邑昔鮑子及潞者(哀公八年)一云土軍縣今有
地曰露漢之東露而幽之潞縣亦有潞水(即潞)
(河露河也)知後代之承襲猶殷商楚郢所至以為
名也
甲氏潞氏屬晉滅之(宣公十五年荀林父滅赤狄潞氏十六年滅赤狄甲氏及)
(留吁皆潞之屬杜云上黨只潞城縣東有古城潞氏之國也)
留吁潞氏屬(亦滅于晉)屯留故城南即故留吁國也與
潞俱附中國(水經第十卷一名戎屯與潞俱附中國)為赤部胡
(索隱春秋地名云潞氏今曰赤部胡)
舟秃姓亦有舟人明為國也古&KR3024;有舟姜敦博
古圖讀為周敦矣按楚有息舟(昭十三年傳)齊地
亦有舟道(哀公二十一年傳)
駘后稷母有駘氏後泰王復取于駘(盟會圖疏云邰炎帝)
(之後周弃外家)魯東鄙地今沂之費縣南故駘亭是
地接齊邾亦作台故越使魯還邾田封境至
于駘上(哀十七年)莒人伐我圍台(襄十二年伐我東鄙圍台季孫)
(宿救台遂入鄆)洎哀公時齊亂景公子荼遷于駘則
入齊矣非武功之駘
淳是為淳于故城在高密之安丘東北故淳于
縣屬北海酈元云本夏之斟灌國武王以封
淳于公杞併之遂遷江南預云華容今監利
也
戲驪山之北水名今新豐有戲亭(郡縣圖志昭應東北三十)
(有古戲亭皇甫謐云新豐二十韋昭云有戲山)幽王死焉(章邯入門至戲蘇林)
(云縣南四十里)或云幽褒戲此而名妄也(兩京道里記等)正
音希
怡一曰默怡今營之柳城亦作台即墨台禹師
墨如或云墨台
孤竹今平之盧龍東有古孤竹城小白之所至地
道記在肥如南十二里秦之離支縣漢今支
也營州皆其地一作觚(本以孤生之竹可管而名)
向向姜國今河陽西北三十五有向城酈元云
軹南四十五向城(軹故城在濟源地名向上寰宇記在懷之河内西北)
(二十七)璠預皆以河内軹西有向而無城疑為
蘇田按紀年鄭侯使韓辰歸晉陽向二月城
陽向(更名陽為河雝向為高平)故十三州志云軹縣南山
西曲有故向城即周之向國然代以為承之
向乃莒邑(向城在承縣宣四年伐莒取向者今密之莒縣南七十二故向城乃)
(莒邑非姜國蓋因傳姜不安莒而以為近莒爾)
州桓公五年州公如曹說者為即淳于輿地廣
記高密夷安城淳于本春秋州國也今海之
東海縣有大小州山(本密州杞併之)王之三公稱公
云寰内侯者非也(劉敝云寰内侯如祭公者蓋胡公之類)或云
懷之武德北(武德漢故河内州縣忿生邑地近共)有州氏(晉有州綽)
(水經漢有州苞金石錄有州輔皆吉成侯)
薄今拱之考城東北有薄城漢縣屬山陽本宋
地(莊十二年盟薄者預云梁國蒙縣北薄城即此)
甘京兆鄠西南五里有甘亭(郡縣志或云在鄠北)甘盤之
國啟扈戰于此(馬融云甘鄠之南郊穎逵云啟西行甘當在戸東)
紀侯爵姜姓輿地廣記紀侯故城在壽光(寰宇記紀)
(城故紀侯國姜姓又濰之昌樂西六十有劇城内有紀臺高九尺紀侯所築蓋後遷于此)
世紀云周文妃國姜姓非也桓王后季姜也
(孫逖送紀參軍序云周公之祚紀為之首繆也)
隨隨侯炎裔(得蛇珠者)故李白云漢東之國神農之
後季良為大賢(送倩公序)而世以為姬姓詳周後
國
酅紀要邑後為齊附(莊公三年紀季納之齊)預云故穀城
西有地曰巂下(濟北)續述征記安平有酅亭安
平齊廢今隸臨菑(記云齊國東安平乃菑川國故之城在鄆今東阿東)
紀鄣杜例贛榆東北有紀城此紀鄣也(唐併入東海)今
懷仁東北七十五有紀鄣城(並海州莒子所奔近海周十里)
(餘)莊公之三十年齊人降鄣高赤俱云紀邑
在密然時紀亡二十年矣故啖子攻之
黑齒姜姓山海經黑齒之國帝俊生其中宜梁竟
阪泉姜姓其後蚩尤強覇周書云阪泉氏用兵無
已而亡(僖二十五年傳云此黃帝戰阪泉之北指蚩尤)今懷戎涿鹿
城東一里阪泉是
小顥參盧命蚩尤宇此今安邑有蚩尤城宜是
春秋之世亡非亂春秋之法不亂魯宣公
十五年書晉師滅赤狄潞氏以潞子嬰兒
歸明年書晉人滅赤狄甲氏及留吁曰師
曰人晉固罪矣然在春秋戎狄舉號君臣
同辭固未得以名氏爵號書也今書其國
又書其氏又列其名爵又别其種族經之
文始異于是若三傳說為賢之者其果然
也邪潞氏甲氏蓋亦先王之世漸流于狄
而非狄之出也旣有爵邑有名號則其為
書固不得而略矣伐國者討其罪人斯已
矣潞子之夫人晉景公之姊也據傳之說
豐舒為政煞之則豐舒者罪矣晉之致伐
則執豐舒僇之立黎侯安潞子紀其政而
還則諸戎至矣而顧滅其國執其君哉踵
是以降伐廧咎如敗狄于交剛于太原一
皆晉人有以見晉之不能仁義禦于為奪
易絶人之世也神農之垗在于茶陵而潞
水之鄉潞水之山若諸露之名遍于茶陵
攸邑潭衡之境益以是知諸露之始有在
于此殷周之代衍出幽冀上黨之郊爾書
其爵土又書其名氏又别其種族徒以見
盛衰之不常其重絶先王之世也三五而
來未聞有賢狄也
黃帝後姬姓國
少典
有熊帝之開國今鄭之新鄭輿地廣記云古有熊
國黃帝所都云都非
壽丘在兖之曲阜東北六里高三丈今仙源(廣記云黃)
(帝所生之地此本史記素隱皇甫謐說在魯東門外)
陳今鳳翔寶雞故陳倉有陳山非宛丘詳紀注
昌昌意後
若水昌意國今越巂之臺登盟會圖疏以為鄀故
世本云允姓國昌意降居為侯非也(詳高陽紀)
安息安之後
黨項悃之後
江水玄囂國若之下流泜水也今蜀州
卞卞明國湯伐有卞隨或云即弁以說文字林
大小篆無卞非也(卞和卞莊子自為姓尚書率循太卞與弁不同)今
泗水縣有卞故城漢屬魯國(季武子以自封姜氏會齊侯處)
蠻人龍苗之裔今湖南北桂林等處皆是辰灃沅
湘之間尤盛
清少昊父封詳見後
張揮之封然黃帝臣自有張若故河東解有張
陽城漢之東張今邢之任縣是(通典云漢張縣地)紀
年齊師逐鄭太子齒奔城張陽南鄭是也
采紀姓夷彭子故左人地今中山之北平王符
以采任姓非
北狄始均之裔
資陳留風俗傳云資姓黃帝後姓纂云益州資
中今資州資陽有資川江然古資陽城在簡
之陽安(祁之無極有資河衞之北紏山)而潭之益陽有資水
(出縣北流入資口即益水酈云即資水之殊目武岡又有資水出唐)或其派裔
郮潛夫論詹資郮翟黃帝後故玉篇云資郮故
國黃帝後封在岐山之陽所謂周原膴膴者
顧伯弼云昌意後止于夏商間
虔風俗通虔氏出黃帝與陳留傳同今河東聞
喜虔聚旻集韻&KR0008;音蹇非
寇在鄭有寇水北行唐(闕靈丘一作&KR0740;本出高氏山)今莫
之任丘西一里有寇水枯瀆陳留傳寇氏自
黃帝出
酈故南陽酈音尺今内鄉菊潭鎮也字一作&KR0008;
翟北地古翟國後徙西河盟會圖云今慈州(地道)
(記伐衞懿公者賈逵云處北地後為晉所滅此春秋時隗姓翟炎帝後非此也)
詹周有詹父(莊公十八年傳)詹桓伯(昭公九年)圻内地與楚
詹尹異
葛郡國志高陽有葛城今鄭西北有葛鄉城一
名依城漢高陽地然葛鄉故葛城乃在寧陵
北十五郾城北三十周四里去亳城百里即
葛伯國(說文&KR0008;南陽陰鄉郾城隸許寧國本屬應天今隸拱應邵杜佑樂史等並)
(云古葛伯國都)非嬴姓之葛(詳少昊後)
髦民依姓山海經髦民國近積石
狂犬黃帝後任姓分見潛夫論
&KR2085;葪也中絶武王復繼之記皆為祝祝堯後(詳後)
橋僑即&KR3820;橋也葬于橋因食其地以世祀者篇
韻&KR3820;國名(皆為九小切非)唐表橋姬後(云周文帝命去木妄)
余披傳記見蠻夷之種多帝者之苗矣若
巴人之出于伏戲玄氐羌九州戎之出于
炎帝諸蠻髦民黨項安息之出黃帝白民
防風驩兜三鱙之出帝鴻淮夷允戎鳩□
羣舒之出少昊昆吾滇濮甌閩駱越之出
高陽東胡儋人暴輿吐渾之出高辛兇奴
突厥没鹿無餘之出夏后曰是固有矣縉
雲之子黃帝之孫其始不肖以至不才幾
何而不胥為夷也遼東存箕子之伷大夏
有李陵之苗信矣然元魏自以出于蒼林
慕容自以出于厭越赫連自以出于伯禹
而禄山亦謂安息出於昌意之子安是果
信邪余常言之夷蠻之醜雖有盛彊苟非
先王之後者皆不足以得志中國彼之
所傳亦必有所本矣且時聞之春秋用夏
變夷者夷之夷而進於中國則中國之彼
以是心至斯受之矣不然則求之四夷而
從鳳嬉何陋之有(逸論語云子欲居九夷從鳳嬉)
黃帝之宗
祈蘄也歐陽修祁公銘以祈為黃帝之子所封
非也祁少昊後祈黃帝後
酉即酉陽今黔之彭水漢酉陽也有酉水
滕今徐之西南十四有故滕城(古蕃縣小邾國)開皇六
年古以滕國為名一作勝紀年越王朱句二
十年滅滕是也(司馬貞云滕之祖閔二年共滕之民乃衞之下邑)
箴衞有鍼(成公六年)卲氏姓解作箴皆音針
任禹陽國倉頡為任大夫晉邑今邢之任縣
苟戰國有苟變子思薦之(能將五百乘薦之衞侯)程氏世
譜以河内多杞氏焉妄也
釐僖也齊國釐城為來音簡王十二年舒庸人
道吳圍巢及釐虺
郅佶是見詩風俗通云殷時侯國一作吉潛夫
論云郅與姞同而字異(周封女姞氏於南燕鄧名世以潛夫為誤)
(非也說文佶為正)
儇與嬛同音&KR0008;輕也集韻音旋非
依史伯說十邑有依疇歷莘皆鄶邑後屬鄭韋
昭云國
紀(劇)劇是今齊之臨朐東壽光西南故劇城漢之
劇縣紀劇要為二國故寰宇記古紀城在壽
光南又有劇南城云故紀國鄭樵云紀後遷
劇所謂朐劇云紀劇聲訛非也
胥臣曰同姓為兄弟黃帝之子二十五宗
其得姓者十四為姓十二姬紀祈酉滕箴
任苟釐佶儇依蓋皆以國而為氏嘗攷之
古之得姓者末有不本乎始封者也其氏
于事者蓋寡矣而姓書氏譜一每為之曲
說至有弃其祖之所自出又牽異類而屬
之豈不悲哉余述路史又起國名紀而後
天下之氏姓始大定矣且以張王李趙易
類是謀謂皆黃帝所賜姓而世莫詳焉姓
書則謂王出靈王李因老子張趙始周之
中世而乃不知商有李徵夏有趙隱王倪
在唐堯之代而張若者黃帝之臣又黃帝
子揮亦封于張西廣洞酋汔今惟此四姓
為雄易傳之言未為無本而姓書之不足
證類蓋若斯嗟乎萬姓同本而岐其枝百
川派别而宗于海君子之欲求其祖之所
自出舍路史國名記何以哉
滑
濟
右二國箴之分
舜受禪水土平伯禹于是弼成五服至于
五千四海會同爰申錫其土姓土以立其
國姓而立其宗土姓錫而宗國定矣公侯
百里伯七十里子男五十里所以立國也
雝斷密雖滕箴祈酉釐郅儇依此所以立
宗也國立而後氓人有所依宗立而後族
姓有所係人有所依斯有以君之族有所
繫斯有以宗之是故公劉遷邠有為致力
朝廷而君之者有為致力宗廟而宗之者
本于土姓之有所錫也傳曰天子建德因
生以賜姓胙之土而命之氏胙之土錫土
也命之氏錫姓也契封之商稷與邰此錫
土也賜之子與姬此錫姓也方水未平諸
侯固各有國土百官亦各有族姓矣必九
州攸同而後錫之者前乎此惟有所不普
至是而後得以錫之徧爾滑濟二國名
衆地博有不可而指云
奚鄭樵云魯奚邑今徐之滕東南六十青丘村
有奚家冡奚公山陽曄徐州記云仲造車轍
存焉
薛侯爵(莊公三十二年伯者降)吉光國今滕東南五十有
故薛城故漢縣戰國屬齊為徐州秦為薛郡
有仲祠(後魏書薛縣有奚仲廟)或曰大薛(公孫弘生山今淄州南四)
(十里)
伾邳也今淮陽治下邳城漢下邳國(永平十五年)梁
下邳郡周邳州唐隸泗城三重處泗沂之會
有仲虺祠(寰宇記祠在徐之沛有仲虺城見九域志鄭樵云仲虺居在薛魯奚)
(仲遷邳後以邳為薛妄)
摰祖己七世孫成封周文王母太任國今蔡之
平輿有摰亭
謝歐陽修謝絳銘云黃帝後昔周滅之以封申
伯在南陽之宛見詩嵩高其地西甚廣鄭公
友言謝西之九州者二千五百家者也
章章與謝本皆任姓周始以封太公之支子
舒春秋之留舒去穀七里亦曰柳舒故城在鄆
之須城許氏作䣄䣄邾之下邑(說文邾在薛縣集文音涂)
洛周書之有洛氏史伯云北有路洛泉徐蒲韋
昭云皆赤狄宜與此異或作絡(衞賢者絡疑)雒廣
漢屬縣
昌黃臣有昌若宜昌邑其東昌故縣近滹沱河
有昌亭西昌縣春秋昌間多在河東北
葪縣今范陽治地多葪水經注葪城西北隅葪
丘為名班志云葪故燕國名(非今葪城南北九里東西十里)
(慕容雋造)
終商有終古宜即佟後有佟氏(見廣蒼北燕文人佟萬)泈
通今襄陽有泈水
泉洛陽西五十故伊關縣北有泉亭周世狄居
之俗呼前亭(伊拒泉皋是也昭二十二年有前城)
卑宜晉郫邑一曰郫邵(文元年)絳之垣東九十有
郫邵陒卑氏所出(蔡邕胡太傅碑有卑整)非越嶲(有卑水)
遇禺也宜即番禺魯襄公救成至遇(十五年)魯邑
近成然非必禺(成在泰山鉅平南)王符作卑過訛
儋山海經儋人任姓今儋州(周有儋翩)
牛黎經云牛黎之國儋人之子儋令有黎姥山
番禺賁隅也今清海之屬縣有禺山傳云禺號南
海故予謂此即禺經文有無腸繼無之國皆
任姓
右一十六國任之分
周人之制内之天子三公外則二後之君
曰公康誥之周公召公畢公三公也微子之
之建上公二後之君也然攷諸經五等之
君通稱曰侯亦通謂之公康王之告羣公
與儀禮同稱之公春秋之稱諸侯與餘經
通稱之侯皆兼五等為言蓋公若侯爵之
貴者代故以是為稱聖人亦因而不之奪
乃若班爵則固自有差矣非可紊也春秋
列君平居必正其爵至葬則從其稱從其
稱所以副臣下之尊敬正其爵所以存王
度于不凋也雖然正其爵矣而于會盟總
稱惟曰諸侯世族所稱猶曰公子公孫魯
君侯也卒以公稱至于盟會亦或侯之吳
楚子也僭故不葬然至世族亦稱公子惟
其爵之貴爾(家國之稱抑又不一孟子言千乘之家而王制縣内之采)
(一皆曰國周官朝大夫且稱每國是國亦謂之家而邑亦或稱國矣豈非公侯卿佐)
(謹度以事其上則全于臣制節以御其下則正于君自臣道言之雖國亦家而自君)
(道言則邑亦國邪采邑曰國則卿大夫固可謂諸侯矣所謂内諸侯也)
南燕伯爵伯儵國后稷妃南燕姞氏也(石癸曰吾聞姞姓后)
(稷元妃)今滑之胙城東北漢南燕縣隨改曰胙
(桓王二年鄭敗燕師于北制桓公二年會燕人說為南燕)亦嘗曰東燕云
(魯莊十九年衞師燕師伐周者史誤以之為北燕也)
密須子爵世本云商有密須文王伐之(晉志曰商侯國)魯
有密須之鼓杜預謂姞姓國在安定陰密今
涇之靈臺也(十道志陰密屬鶉觚故括地象云鶉觚密氏姞姓今陰密城在)
(涇之保定郡縣志在靈臺西寰宇記古密國地)史索云是河南密九
域志以為鄆之致密城皆非
闞子爵今鄆之壽張有闞鄉而闞古城在中都
(桓十一年寰宇記云今屬齊之鉅野)闞亭又在須昌東南(即昭公末)
(年取闞者郡國志東平陸有闞亭今壽張也)齊有闞止
允高陽時有允格或云少昊後出黃帝
蔡蘄春江中有蔡山在廣濟縣(高崇文傳有蔡山竇苹云蘄水)
(縣北)大龜納錫故曰蔡非姬姓蔡
光春秋圖有光國今光州
敦鉏任冷敦之田許地也鄭取之陳留風俗傳
云敦氏姞姓後
偪晉襄公母偪姞國即周之偪陽國(扶日切詳高陽後國)
燕伯爵宜為東燕與南燕北(昭三年北燕伯欵亦姞姓)
魯汝之魯山縣非兖地
雝伯爵汴之雝丘鄭莊夫人雝姞國姓纂云宋
之雝氏本姞姓寰宇記雝氏黃帝後姞姓是
矣又冀之堂陽東北三十六亦有雝氏城寰
宇之高□城本于隴切自漢州名人姓皆于
用切談苑云當作平聲(昭十四年傳晉尸雝子杜云陽翟東北有)
(雝氏城者非)
斷晉地有斷道即卷楚也世本作段寫誤
密河南密縣東四十故密城是武德三為密州
與須城比故說者謂即密須蓋亦號密須云
(史索云密須今河南密縣與安定姬姓密别)
雖開封長垣近須城是衞今在澶之衞南二十
八里衞詩所謂思須與曹者由聲轉也
右一十四國黃帝後結姓分(結本姓今多用從女字)
黃帝之子二十五人為姓十二姬釐俱帝
而任結二姓為此二十九國其他子姓固
稱是也禮傳曰舜即位封黃帝之子孫十
有九人為侯伯蓋不得攷矣後有見者當
併綴之
路史卷二十四
