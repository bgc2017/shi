舊五代史卷八十七攷證
晉宗室列傳二廣王敬威傳敬威弟贇案歐陽史高
祖有兄敬儒弟敬德敬殷是書不為立傳疑有闕文
又贇歐陽史作敬贇
韓王暉傳八年册贈太師案暉歐陽史作敬暉贈太
師歐陽史作贈太傅加贈太師
剡王重胤案歐陽史晉家人傳重胤高祖弟也通鑑
齊王紀同重胤婦馮氏後為少帝后歐陽史載契丹
入京師暴少帝之惡于天下曰納叔母于宫中亂人
倫之大典是重胤實為高祖弟也五史會要作高祖
第三子重胤天福七年四月追封剡王考剡王歐陽
史作鄭王封爵亦異又案是書唐紀清泰三年誅皇
城副使石重裔敬瑭之子也攷會要載高祖諸子無
别名重裔者重裔疑即重胤史氏避宋太祖諱故作
裔然通鑑高祖紀作敬瑭之子重胤齊王紀又作高
祖少帝重胤早卒似兩紀實有兩人姑存之以偹攷
虢王重英案五代會要重英高祖長子通鑑攷異引
廢帝實錄作姪男供奉官重胤又廣本英作殷
楚王重信傳高祖第二子案五代會要作第四子
壽王重乂傳高祖第三子案五代會要作第二子通
鑑攷異作姪男
陳王重杲案重杲小字馮六歐陽史云高祖少子曰
馮六舊說以重睿為幼子非也今考五代會要作高
祖第六子重杲第七子重睿與歐陽史異
舊五代史卷八十七攷證
