舊五代史卷十五
宋門下侍郎參知政事監修國史薛居正等撰
梁書第十五
列傳五
韓建字佐時許州長社人父叔豐世為牙校初秦宗權
之據蔡州招合亡命建隸為軍士累轉至小校唐中和
初忠武監軍楊復光起兵于蔡宗權遣其將鹿晏弘赴
之建與里人王建俱隸晏弘軍入援京師賊平復光暴
卒時僖宗在蜀晏弘率所部赴行在路出南山因攻剽
郡邑據有興元晏弘自為留後以建為蜀郡刺史唐軍
容使田令孜密遣人誘建啗以厚利建時懼為晏弘所
併乃率所部歸行在令孜補為神策都校金吾將軍出
為潼關防禦使兼華州刺史河潼經大寇之後戶口流
散建披荆棘闢汚萊勸課農事樹植蔬果出入閭里親
問疾苦不數年流亡畢復軍民充實建比不知書治郡
之暇日課學習遣人於器皿牀榻之上各題其名建視
之既熟乃漸通文字俄遷華商節度潼關守捉等使累
加檢校太尉平章事乾寧二年建與鳳翔李茂貞邠州
王行瑜舉兵赴闕迫昭宗請以王珙為河中帥害大臣
于都下河中王珂召晉軍以為援及晉軍渡河昭宗幸
石門三年四月昭宗遣延王通王率禁兵討李茂貞為
茂貞所敗車駕幸渭橋翼日次富平將幸河中建奉表
迎駕俄自至渭北懇乞東幸許之七月十五日昭宗至
華下百官士庶相繼而至建尋加兼中書令充京畿安
撫制置等使又兼京兆尹京城把截使昭宗久在華州
思還宫掖每花朝月夕遊宴西谿與羣臣屬詠歌詩歔
欷流涕建每從容奏曰臣為陛下修營大内結信諸候
一二年間必期興復乃以建兼領修創京城使建自華
督役輦運工作復治大明宫四年二月有詣建告睦王
已下八王謀殺建建囚八王於别宅放散随駕殿後軍
二萬人殺捧日都頭李筠自是天子益微宿衛之士盡
矣八月建以兵圍十六宅通王已下十一王並遇害于
石堤谷以謀逆聞又害太子詹事馬道殷將作監許巖
士貶宰相朱朴皆昭宗寵昵者也建尋兼同州節度使
光化元年升華州為興德府以建為尹八月車駕還京
九月册拜太傅進封許國公并賜鐡劵天復元年十一
月宦官韓全誨迫天子幸鳳翔建亦預其謀太祖聞知
自河中引軍而西前鋒至同州建判官司馬鄴以城降
遂移軍迫華州建懼乞降太祖責以脅君之罪建拜伏
稱從事李巨川之謀也太祖即誅巨川(北夢瑣言韓建曰某不識字凡)
(朝廷章奏鄰封書檄皆巨川為之因斬之又新唐書李巨川傳云巨川詣軍門納款因言當世利害全忠屬官)
(敬翔以文翰事左右疑巨川用則全忠待已或衰乃詭說曰巨川誠竒才顧不利主人若何是日全忠殺之)
太祖與建素有軍中昆弟之契及見其怒驟息尋表建
為許州節度使昭宗東遷以建為祐國軍節度使京兆
尹車駕至陜召太祖與建侍宴宫妓奏樂何皇后舉觴
以賜太祖建躡足太祖遽起曰臣醉不任偽若顛仆即
去建私謂太祖曰上與宫人附耳而語幕下有兵仗聲
恐圖王爾天祐三年改青州節度使及受禪徵為司
平章事充諸道鹽鐡轉運使開平二年加侍中充建昌
宫使三年郊祀於洛以建為大禮使建為上宰每謁見
時有直言太祖為性剛嚴羣下將迎不暇待建稍異故
優容之九月冊拜太保罷知政事(五代會要開平三年十月詔曰太保韓建)
(每月旦十五日入閤稱賀即令赴朝參餘時弗入見示優禮也)四年三月除匡國軍節
度使陳許蔡觀使仍令中書不議除替(五代會要乾化元年正月敇云)
(許昌雄鎮太保韓建朕用以布政民耕盗止久居其位庶可勝殘矣宜令中書門下不計年月勿議替)
乾化二年六月朝廷新有内難人心動搖部將張厚因
作亂害建於衙署時年五十八子從訓昭宗在華時授
太子侍學賜名文禮尋拜屯田員外郎國初為都官郎
中賜紫年未弱冠時朝廷命從訓告國哀於陳許至二
日軍亂與建併命乾化三年追贈太師
李罕之陳州項城人父文世田家罕之拳勇趫捷力兼
數人少學為儒不成又落髮為僧以其無賴所至不容
曾乞食於酸棗縣自旦至晡無與之者乃擲鉢於地毁
棄僧衣亡命為盜會黃巢起曹濮罕之因合徒作剽漸
至魁首及賊巢渡江罕之因以兵將背賊歸於唐高駢
錄其功表為光州刺史歲餘為蔡賊秦宗權寇迫不能
守乃棄郡歸項城收合餘衆依河陽諸葛爽爽署為懷州
刺史光啟初僖宗以爽為東南面招討以擊宗權爽乃
表罕之為副令將兵屯宋州蔡寇兇&KR0008;日熾兵鋒不敵
中和四年爽表罕之為河南尹東郡留守是歲李克用
脫上源之難歛軍西歸路由洛陽罕之迎謁供帳館待
甚優因與克用厚相結託時罕之有衆三千以聖善寺
為府光政元年蔡賊秦宗權遣將孫儒來攻罕之對壘
數月以兵少備竭委城而遁西保於澠池蔡賊據京城
月餘焚燒宫闕剽剥居民賊既退去鞠為灰燼寂無雞
犬之音罕之復引其衆築壘於市西明年冬諸葛爽死
其將劉經推爽子仲方為帥經懼罕之難制自引兵鎮
洛陽罕之部曲有李塘郭璆者情不相叶欲相圖害罕
之怒誅璆軍情由是不睦劉經因其有間掩擊罕之于
澠池軍亂保乾壕經急攻之為罕之所敗罕之乘勝追
至洛陽時經保敬愛寺罕之保苑中飛龍廐罕之激勵
其衆攻敬愛寺數日因風縱火盡熖之經衆奔竄追斬
殆盡罕之進逼河陽營於鞏縣陳舟於汜水將渡諸葛
仲方遣將張言率師拒於河上時仲方年幼政在劉經
諸將心多不附張言密與罕之修好經知其謀言懼引
衆渡河歸罕之因合勢攻河陽為經所敗罕之與言退
保懷州冬蔡將孫儒䧟河陽仲方汎輕舟來奔孫儒遂
自稱節度使俄而蔡賊為我軍所敗孫儒棄河陽歸蔡
罕之與言收合其衆求援於太原李克用遣澤州刺史
安金俊率騎助之遂收河陽克用表罕之為節度同平
章事又表言為河南尹東都留守罕之既與言患難交
契刻臂為盟永同休戚如張耳陳餘之義也罕之雖有
膽決雄猜翻覆而撫民御衆無方略率多苛暴性復貪
冒不得士心既得河陽出兵攻晉絳時大亂之後野無
耕稼罕之部下以俘剽為資啖人作食絳州刺史王友
遇以城降罕之乃進攻晉州河中王重盈遣使求援于
太祖時張言治軍有法善積聚勤于播植軍儲不乏言
輸粟于罕之以給其軍罕之求索無限言頗苦之力不
能應罕之則錄河南府吏笞責之東諸侯修貢行在多
為罕之邀留王重盈苦其侵削密結張言請圖之文德
元年春會罕之盡出其衆攻平陽言夜出師掩擊河陽
罕之無備單步僅免舉族為言所俘罕之奔於太原李
克用表為澤州刺史仍領河陽節度使三月克用遣其
將李存孝率師三萬助之來攻懷孟城中食盡備豫皆
竭張言遣其孥入質且求救於太祖太祖遣葛從周牛
存節赴之逆戰於流河店會晉將安休休以一軍奔於
蔡存孝引軍而退罕之保於澤州自是罕之日以兵寇
鈔懷孟晉絳數百里内郡邑無長吏閭里無居民河内
百姓相結屯寨或出樵汲即為俘馘雖竒峯絶磴梯危
架險亦為罕之部衆攻取先是蒲絳之間有山曰摩雲
邑人立棚於上以避寇亂罕之以百餘人攻下之軍中
因號罕之為李摩雲自是數州之民屠啖殆盡荆棘蔽
野烟火斷絶凡十餘年乾寧二年李克用出師以拒邠
鳳營於渭北天子以克用為邠州行營四面都統克用
乃表罕之為副及誅王行瑜罕之以功授檢校太尉食
邑千戶罕之自以功多私謂晉將蓋寓曰余自河陽失
守來依巨廕歲月滋夊功效未施比年以來倦於師旅
所謂老夫耄矣無能為也望吾王仁愍太傅哀憐與一
小鎮休兵養疾一二年間即歸老莬裘幸也寓為言之
克用不對每藩鎮缺帥議所不及罕之私心鬱鬱蓋寓
懼其佗圖亟為論之克用曰吾於罕之豈惜一鎮吾有
罕之亦如董卓之有吕布雄則雄矣鷹鳥之性飽則颺
去實懼翻覆毒余也光化元年十二月晉之潞帥薛志
勤卒罕之乘其喪自澤州率衆徑入潞州自稱留後以
狀聞於克用曰聞志勤之喪新帥未至慮為佗盗所窺
不俟命已屯於潞矣克用怒遣李昭嗣討之罕之執其
守將馬溉伊鐸何萬友沁州刺史傳瑶等遣其子顥拘
送於太祖以求援焉(新唐書全忠表罕之昭義軍節度使)會罕之暴病不
能視事明年六月病篤太祖令丁會代之移罕之為河陽
節度使行至懷州卒於傳舍時年五十八歲子顥以舟
載柩歸葬河隂縣開年二年春詔贈中書令
馮行襲字正臣武當人也歷職為本郡都校中和中僖
宗在蜀有賊首孫喜者聚徒數十人欲入武當刺史吕
曄惶駭無策略行襲伏勇士於江南乘小舟逆喜謂喜
曰郡人得良牧衆心歸矣但緣兵多民懼擄掠若駐軍
江北領肘腋以赴之使某前導以慰安士民可立定也
喜然之既渡江軍吏迎謁伏甲奮起行襲擊喜仆地伏
劍斬之其黨盡殪賊衆在江北者悉奔潰山南節度使
劉巨容以功上言尋授均州刺史州西有長山當襄漢
蜀路羣賊屯據以邀刦貢奉行襲又破之洋州節度使
葛佐奏辟為行軍司馬請將兵鎮谷口通秦蜀道由是
益知名李茂貞遣養子繼臻竊據金州行襲攻下之因
授金州防禦使時興元楊守亮將襲京師道出金商行
襲逆擊大破之詔升金州為節鎮以戎昭軍為額即以
行襲為節度使及太祖義旗西征行襲遣副使魯崇矩
禀受制令會唐昭宗幸鳳翔太祖帥師奉迎久之未出
中尉韓全誨遣中官郄文晏等二十餘人分命矯詔欲
徵江淮兵屯於金州以䝱太祖之軍行襲定策盡殺之
收其詔勅送於太祖天祐元年兼領洋州節度使太祖
之伐荆襄行襲令其子勖以舟師會於均房預收復功
遷匡國軍節度使到任誅大吏張澄暴其罪州人莫不
惴懾在許三年上供外别進助軍羡糧二十萬石及太
祖郊&KR0008;行襲請入覲貢獻巨萬恩禮殊厚尋詔翰林學
士杜曉撰德政碑以賜之累官至兼中書令冊拜司空
開平中卒輟朝一日贈太傅謚曰忠敬行襲性嚴烈為
政深刻然所至有天幸境内嘗大蝗尋有羣烏啄食不
為害民或艱食必有穭榖出於壠畝雖威福在已而恒
竭力以奉於王室故能保其功名行襲魁岸雄壮面有
青誌當時目為馮青面長子勖歷蘄沁二州刺史次子
德晏仕至金吾將軍
孫德昭鹽州五原縣人世為州校父惟晸有功於唐朝
遙領荆南節度分判右神策軍事德昭藉父蔭累職為
右神策軍都指揮使光化三年唐昭宗為閹官所廢矯
立德王時中外以權在禁闥莫能致討近藩朋附章表
繼有至者丞相崔胤外與太祖申結輔佐之好内遣心
腹密講忠義有以事喻德昭者(通鑑德昭常憤惋不平崔胤聞之遣判官石戩)
(與之遊德昭每酒酣必泣戩知其誠乃密以胤意說之)德昭感慨乃與本軍孫承
誨董從實二人奮發應命誓圖返正崔又割衣手筆以通
其志天復元年正月一日未旦逆豎左軍容劉李述早
入德昭伏甲要路以俟追其前驅邀而斬之孫承誨等
分捕右軍容王仲先黨伍唐昭宗方幽辱東内聞外喧
大恐德昭馳至扣閤曰逆賊劉季述伏誅矣請上皇開
鑰復皇帝位皇后何氏呼曰汝可進逆人首門乃可開
俄而承誨從實俱以馘獻昭宗悲而嘉之於是丞相崔
胤奉迎御丹鳳樓率百辟待罪泣且奏曰臣居大位不
能討姦賴東平王全忠首奮忠貞誅殺邸吏遂致德昭
等檎戮妖逆再清禁闈即日議功以德昭為檢校太保
靜海軍節度使承誨邕州節度使從實容州節度使並
同平章事錫姓李賜號扶傾濟難忠烈功臣圖形凌烟
閣俱留京師錫賚宴賞之厚恩寵權倖之勢近代罕比
其年十一月閹宦韓全誨縱火䝱昭宗西幸鳳翔承誨
從實並變節為中官所誘始欲驅擁百寮將圖出令而
德昭獨按兵與太祖親吏婁敬思叶力衛丞相文武
百官與長安吏民保於街東免為所刧太祖遣從事相
繼勞問遺以龍鳳劍鬭鷄紗委令制輯於是百官次華
州連狀請太祖迎奉及大旆入關德昭以軍禮上謁立
道左太祖命左右扶騎控至長安賜與甚厚署權知同
州節度留後將赴任復徇民請留充兩街制置使賜錢
百萬德昭以本部兵八千人獻於太祖由是愈見賞重
又賜甲第一區俾先還洛陽及昭宗東遷奏授左威衛
上將軍以病免歸於别墅太祖受禪以左領衛上將軍
徵赴闕開平四年拜左金吾大將軍充街使末帝即位
俾將命於兩浙對見失儀不果行尋改授右武衛上將
軍俄復左金吾大將軍卒於官詔贈太傅輟視朝一日
天復初德昭與孫承誨董從實以返正功時人呼為三
使相恩澤俱冠世及承誨至鳳翔易名繼誨從實改名
彦弼皆為李茂貞所養後閹官之敗俱戮於京師帷德
昭克全終始有所&KR0008;云
趙克裕河陽人也祖父皆為軍吏克裕少為牙將好讀
書謹儀範牧伯皆竒待之累居右職擢為虎牢關使光
啓中蔡寇䧟河陽克裕率所部歸於太祖隸於宣義軍
太祖東征徐鄆克裕屢受指顧無不如意數年之内繼
領亳鄭二州刺史時關東藩鎮方為蔡寇所毒黎元流
散不能相保克裕妙有農戰之備復善於綏懷民賴而
獲安者衆太祖表為河陽節度使檢校右僕射尋移理
許田入為金吾衛大將軍檢校司空及太祖為元帥以
克裕為元帥府左都押衙復統六軍兗州平命權知泰
寧軍留後數月暴疾而卒開平初追贈太保
張慎思清河人自黃巢軍來歸累授軍職歷諸軍都指
揮使從平巢蔡兗鄆皆著功表授檢校工部尚書兼宋
州長史光化中加檢校右僕射權知亳州天復三年昭
宗還長安以從太祖迎駕功賜號迎鑾毅勇功臣尋除
汝州防禦使天祐元年授左龍武統軍其冬除許州匡
國軍節度使明年十一月權知徐州武寧軍兩使留後
太祖受禪入為左金吾大將軍開平二年除宋州刺史
未幾復拜左金吾大將軍開平冬除蔡州刺史以貪貨
大失民情詔追赴闕未幾扈從北征還以疾卧洛陽之
私第馭家不肅為其子所弑
史臣曰韓建過唐朝之衰運據潼關之要地不能藩屏
王室翻務斵喪宗枝雖有阜俗之能何補不臣之咎罕之
負驍雄之氣蓄嚮背之謀武皇比之吕布斯知人矣行
襲勵納忠之節德昭立反正之功俱善其終固其宜矣
克裕而下無譏可也
舊五代史卷十五
