舊五代史卷四
宋門下侍郎參知政事監修國史薛居正等撰
梁書第四
太祖紀四
開平二年正月癸酉帝御金祥殿受宰臣文武百官及
諸藩屏陪臣稱賀諸道貢舉一百五十七人見于崇元
門封從子友寧為安王友倫為密王幽州劉守文進海
東鷹鶻蕃馬氊罽方物自去冬少雪春深農事方興久
無時雨兼慮有災疾帝深軫下民二月命庶官遍祀于
羣望掩瘞暴露令近鎮案古法以禳祈旬日乃雨(是月弑濟)
(隂王)帝以上黨未收因議撫廵便住西都赴郊禋之禮乃
下令曉告中外取三月一日離東京以宰臣韓建權判
建昌宫事(五代會要十月以尚書兵部侍郎李皎為建昌宫副使)兵部侍郎姚洎
為鹵簿使開封尹博王友文為東都畱守辛未契丹主
按巴堅遣使貢良馬三月壬申帝親統六軍廵幸澤潞
是日寅時車駕西幸宰臣并要切司局皆扈從晩次中
牟下詔以去年六月後昭義行營陣殁都將吏卒死于
王事追念忠赤乃錄其名氏各下本軍令給養妻孥三
年内官給糧賜丁丑幸澤州辛已以同州節度使劉知
俊為潞州行營招討使壬午宴扈駕羣臣并勞知俊賜
以金帶戰袍寶劍茶藥甲申登東北隅逍遥樓蒐閱騎
乘旌甲滿野丙申招討使劉知俊上章請車駕還東京
蓋小郡湫隘非久駐蹕之所達覽帝俞其請以鴻臚卿
李嵸唐室宗屬封萊國公為二王後有司奏萊國公李
嵸合畱三廟于西都選地位建立廟宇以備四仲祀祭
命度支供給以遵彝典四月以吏部侍郎于兢為中書
侍郎平章事以翰林奉旨學士張策為刑部侍郎平章
事時帝在澤州拜二相于行在丙午車駕離澤州丁未
駐蹕于懷州宴宰臣文武百官辛亥至鄭州壬子幸東
京丙寅車駕幸繁臺觀稼鄢陵居人程震以兩岐麥穗
并畫圖來進甲寅淮宼侵軼潭岳邊境欲援朗州以戰
艦百餘艘揚帆西上泊鼎口湖南馬殷遣水軍都將黃
瑀率樓船遮擊之賊衆沿流宵遁追至鹿角鎮詔以戶
部尚書致仕裴廸復為右僕射廸敏事慎言達吏治明
籌算帝初建節旄于夷門廸一謁見如故知乃辟為從
事自是之後歴三十年委四鎮租賦兵籍帑廩官吏獄
訟賞罰經費運漕事無巨細皆得專之帝每出師即知
軍州事逮于二紀不出梁之闉閎甚有禆贊之道禪代
之歲命為太常卿屬年已耆耄視聽昏塞不任朝謁遂
請老許之朞月復起師長庶官焉五月丁丑王師圍潞
州將及二年李進通危在旦夕不俟攻繫當自降太原
李存勖以厚幣誘結北蕃諸部竝其境内丁壯悉驅南
征決戰以救上黨之急部落帳族馳馬勵兵數路齊進
于銅鞮樹寨旗壘相望王師敗于潞州已丑令下諸州
去年有蝗蟲下子處蓋前冬無雪今春亢陽致為災沴
實傷壠畝必慮今秋重困稼穡自知多在荒陂榛蕪之
内所在長吏各須分配地界精加翦撲以絶根本壬辰
夜火星犯月太史奏災合在荆楚乃令設武備寬刑罰
恤人禁暴以禳之軍前行營都將康懷英孫海金已下
主將四十三人于右銀臺門進狀待罪帝以去年發軍
之日不利有違兵法並釋放兼各賜分物酒食勞問封
義昌軍節度使劉守文加中書令封太彭王盧龍軍節
度使劉守光封河間郡王許州節度使馮行襲封長樂
王是月癸未淮賊宼荆州石首縣襄陽舉舟師沿瀺港
襲敗之六月辛亥以亢陽慮時政之闕乃詔曰邇者下
民喪禮法吏舞文銓衡既失于選求州鎮又無其舉刺
風俗未厚獄訟實繁職此之由上遭天譴至是決遣囚
徒及戒勵中外丙寅月犯角㝛帝以其分野在兖州乃
令長吏治戎事設武備省獄訟恤疲病祈福禳災以順
天戒丙辰邠岐來宼雍西編戶困于逃避且芟害禾稼
結營自固踰月同州劉知俊領所部兵擊退襲至幕谷
大破之俘斬千計收其器甲宋文通僅以身免詔曰敦
尚儉素抑有前聞斥去浮華期臻至理如聞近日貢奉
競務奢淫或奇巧蕩心或雕鐫溢目徒殫資用有費工
庸此後應諸道進獻不得以金寶裝飾戈甲劔戟至于
鞍勒不用塗金及雕刻龍鳳如有此色所司不得引進
邕州奏鏌鎁山僧法通道璘有道行各賜紫衣是月壬
戌岳州為淮賊所據帝以此郡五嶺三湘水陸會合之
地委輸商賈靡不由斯遂令荆湘湖南北舉舟師同力
致討王師既集淮夷毁壁焚郭而遁秋七月甲戌大霖
雨陂澤泛溢頗傷稼穡帝幸右天武軍河亭觀水幸高
僧臺閱禁衛六軍詔曰車服以庸古之制也貴賤無别
罪莫大焉應内外將相許以銀飾鞍勒其刺史都將内
諸司使以降祗取用銅冀定尊卑永為條制仍令執法
官紏察之(五代會要載七月敕曰祭祀之儀有國大事如聞官吏慢于恪恭牲具禮容有異精審宜)
(令御史臺疏其條件奏聞)癸已以禪代巳來思求賢哲乃下令搜訪
牢籠之期以好爵待以優榮各隨其材咸使登用宜令
所在長吏切加搜訪每得其人則疏姓名以聞如在下
位不能自振者有司薦導之如任使後顯立功勞别加
遷陟勅禁屠宰兩月甲午以高明門外繁臺為講武臺
是臺西漢梁孝王之時嘗按歌閱樂于此當時因名曰
吹臺其後有繁氏居于其側里人乃以姓呼之時代綿
寢雖官吏亦從俗焉帝每登眺蒐乘訓戎宰臣以是事
奏而名之八月辛亥勅應有暴露骸骨各委差人埋瘞
兩浙錢鏐奏請重鑄換諸州新印詔禁戢諸軍節級兵
士及供奉官受旨殿直以下各脩禮敬甲寅太史奏夀
星見于南方兩浙錢鏐奏改管内紫極宫為真聖觀改
臨安縣廣義鄉為衣錦鄉(十國春秋吳越世家八月梁敕封唐山縣為吳昌縣唐興)
(縣為天台縣又敕升杭越等州為大都督府復改新城縣曰新登長城縣曰長興樂成曰樂清避梁諱也)甲
子夜東方有大流星光明燭地有聲如裂帛唐州上言
白龍見圖形以進九月丙子太原軍出隂地關南牧宼
掠郡縣晉絳有備帝慮諸將翫宼乃下詔親議廵幸命
有司備行丁丑翠華西狩宰臣翰林學士崇政院使金
吾仗及諸司要切官皆扈從餘文武百官竝在東京壬
午達雒陽帝御文思殿受朝參許汝孟懷牧守來朝澤
州刺史劉重霸面陳破敵之策癸未西幸㝛新安丙戌
至陜州駐蒲雍同華牧守皆進鎧甲騎馬戈戟食味方
物幽州都將康君紹等十人自蕃賊寨内來投又幽州
騎將高彦章八十人騎先在并州乃于晉州軍前來降
至是到行在皆賜分物衣服放歸本道以示懷服丁亥
至陳州賜宴扈從官戊子延州賊軍宼上平關又太原
軍攻平陽烽火羽書畫夜繼至乙丑六軍統軍牛存節
黃文靖各領所部將士赴行在甲午太原步騎數萬攻
逼晉絳踰旬不克知大軍至乃自焚其寨至夕而遁福
州貢玳瑁琉璃犀象器并珍玩香藥奇品海味色類良
多價累千萬十月已亥上在陜兩浙節度使奏于常州
東州鎮殺淮賊萬餘人獲戰船一百二隻以行營左廂
步軍指揮使賀瓌為左龍虎統軍以左天武軍夾馬指
揮使尹皓為輝州刺史以右天武都頭韓瑭為神捷指
揮使左天武第三都頭胡賞為右神捷指揮使仍賜帛
有差以解晉州圍之功也以尹皓部下五百人為神捷
軍乙已御内殿宴宰臣扈從官共四十五人丙午御毬
場殿宣夾馬都指揮使尹皓韓瑭以下將士五百人賜
酒食庚戌至西都御文明殿辛亥宰臣百寮起居于殿
前遂宣赴内宴賜方物有差丁已至東都已未大明節
諸道節度刺史各進獻鞍馬銀器綾帛以祝夀宰臣百
官設齋相國寺壬戌御宣和殿宴宰臣文武百官十一
月辛未御宣和殿宴宰臣文武百官以大駕還京故也
庚辰御宣和殿宴宰臣文武百官出開明門登高僧臺
閱兵諸道節度使刺史各進賀冬田器鞍馬綾羅等戊
子賜文武百官帛乙未又宴宰臣文武百官于宣和殿
(通鑑癸已中書侍郎同平章事張策以刑部尚書致仕以左僕射楊涉同平章事)十二月立二
王三恪南郊禮儀使狀伏以詩稱有客書載虞賓實因
禪代之初必行興繼之命俾之助祭式表推恩兼垂恪
敬之文别示優崇之典徵于歴代襲用舊章謹按唐朝
以後魏元氏子孫韓國公為三恪以周宇文氏子孫為
介國公隋朝楊氏子孫為酅國公為二王後今伏以國
家受禪封唐朝子孫李嵸為萊國公今參詳合以介國
公為三恪酅國公萊國公為二王後(五代會要十二月改左右天武為龍)
(虎軍左右龍虎為天武軍左右天威為羽林軍左右羽林為天威軍左右英武為神武軍左右神武為英武軍)
(前朝置龍虎六軍謂之衛士至是以天武神武英武等六軍易其軍號而任勲舊焉)癸丑獵畋于
含耀門外
開平三年正月戊辰朔帝御金祥殿受宰臣翰林學士
稱賀文武百官拜表于東上閣門已已奉遷太廟四室
神主赴西京太常儀仗鼓吹導引齋車文武百官奉辭
于開明門外甲戌發東都百官扈從次中牟縣乙亥次
鄭州丙子次汜水縣河南尹張宗奭河陽節度使張歸
霸並來朝戊寅次偃師縣已卯備法駕六軍儀仗入西
都是日御文明殿受朝賀詔曰近年以來風俗未泰兵
革且繁正月燃燈廢停已久今屬創開鴻業初建洛陽
方在上春務達陽氣宜以正月十四十五十六日夜開
坊市門一任公私燃燈祈福庚寅親享太廟辛卯祀昊
天上帝于圓丘是日降雪盈尺帝昇壇而雪霽禮畢御
五鳳樓宣制大赦天下賜南郊行事官禮儀使趙光逢
以下分物甲午上御文思殿宴羣臣賜金帛有差丙申
賜文武官帛有差命宣徽使王殷押絹一萬疋并茵褥
圖㡩二百六十件賜張宗奭(歐陽史丙申羣臣上尊號曰睿文聖武廣孝皇帝)
改西京貞觀殿為文明殿含元殿為朝元殿二月改思
政殿為金鑾殿勅東都曰自昇州作府建邑為都未廣
邦畿頗虧國體其以滑州酸棗縣長垣縣鄭州中牟縣
陽武縣宋州襄邑縣曹州戴邑縣許州扶溝縣鄢陵縣
陳州太康縣等九縣宜並割屬開封府仍昇為畿縣(輿地)
(廣記朱梁時楊氏據江淮于是吳越錢氏上言以淮寇未平恥聞逆姓請改松陽縣為長松)丁酉宴
羣臣于崇勲殿甲辰又宴羣臣于崇勲殿蓋藩臣進賀
勉而從之丙午宗正寺請修興極永安光天咸寧諸陵
並令添修上下宫殿栽植松柏制可癸亥勅豐沛之基
寢園所在悽愴動關于情理充奉自繫于國章宜設陵
臺兼升縣望其輝州碭山縣宜為赤縣仍以本縣令兼
四陵臺令同州節度使劉知俊奏延州都指揮使高萬
興部領節級家累三十八人來降三月以萬興檢校司
徒為丹延等州安撫招討等使辛未詔曰同州邊隅繼
有士衆歸化暫思廵撫兼要指揮今幸蒲陜取九日進
發甲戌車駕發西都百官奉辭于師子門外丁丑次陜
州已卯次解縣河中節度使冀王友謙來奉迎庚辰至
河中府幸右軍舊杏園講武丙戌以朔方節度使兼中
書令韓遜為潁川王遜本靈州牙校唐末據本鎮朝廷
因而授以節鉞四月丙申朔駐蹕河中壬寅辰時駕廵
于朝邑縣界焦黎店冀王友謙及崇政内諸司使扈從
至申時廻已亥御前殿宴宰臣及冀王友謙扈從官甲
寅宴宰臣及扈從官于内殿制易定節度使王處直進
封北平王福建節度使王審知封閩王廣州節度使劉
隱封南平王同州節度使劉知俊封大彭郡王山南東
道節度使楊師厚封弘農郡王五月乙丑朔朝遂命宰
臣及文武百官宴于内殿已卯車駕至西京癸未御崇
勲殿宴宰臣及文武官四品以上已丑復御崇勲殿宴
宰臣文武官四品以上升宋州為宣武軍節鎮仍以亳
輝潁為屬郡六月庚戌同州節度使劉知俊據本郡反
制令削奪劉知俊在身官爵仍徵發諸軍速令進討如
有軍前將士懷忠烈以知機賊内朋徒憤脅從而識變
便能梟夷逆竪擒獲凶渠務立殊功當行厚賞活捉得
劉知俊者賞錢一萬貫文便授忠武軍節度使竝賜莊
宅各一所如活捉得劉知浣者賞錢一千貫文便與除
刺史有官者超轉三階無官者特授兵部尚書如活捉
得劉知俊骨肉及近上都將竝梟送闕廷者賞賜有差
辛亥駕至蒲陜文武百官于新安縣奉迎劉知俊弟内
直右保勝指揮使知浣自雒奔至潼關右龍虎軍十將
張温以上二十二人于潼關擒獲劉知浣送至行在敕
劉知浣逆黨之中最為頭角龍虎軍親兵之内實冠瓜
牙昨者攻取潼關率先用命尋則擒獲知浣最上立功
頗壯軍威將除國難所懸賞格便可支分許賜官階固
須除授但昨捉獲劉知浣是張温等二十二人一時向
前共立功效其賞錢一千貫文數内一百貫文與最先
打倒劉知浣衙官李稠四十三貫文與十將張温二十
人各與錢四十二貫八百五十文立功勅命便授郡府
亦緣同時立功人數不少所除刺史難議偏頗宜令逐
月共支給正刺史料錢二百貫文數内十將張温一人
每月與十貫文餘二十一人每月每人各分九貫文仍
起七月一日以後支給人與轉官職仍勘名銜分析申
奏當與施行是月知俊奔鳳翔同州平七月乙丑勅行
宫將士陣歿者咸令所在給槥櫝津置歸鄉里戰卒聞
之悉感涕丙寅命宰臣楊涉赴西都以孟秋享太廟改
章善門為左右銀臺門其左右銀臺門郤改為左右興
善門敕大内皇牆使諸門素來未得嚴謹將令整肅須
示條章宜令控鶴指揮應于諸門各添差控鶴官兩人
守帖把門其諸司使并諸司諸色人竝勒于左右銀臺
門外下馬不得將領行官一人輒入門裏其逐日諸道
奉進客省使于千秋門外排當抗勒控鶴官舁擡至内
門前準例令黃門殿直以下舁進輒不得令諸色一人
到千秋門内其興善門仍令長官關鎻不用逐日開閉
是日又敕皇牆大内本尚深嚴宫禁諸門豈宜輕易未
當條制交下因循苟出入之無常且公私之不便須加
鈐轄用戒門閭宜令宣徽院使等切准此處分進封幽
州節度使河間郡王劉守光為燕王(通鑑七月癸酉帝發陜州乙亥至洛)
(陽寢疾)已丑夕寢殿棟折詰旦召近臣諸王視㨂折之迹
帝慘然曰幾與卿等不相見君臣對泣久之遂詔有司
釋放禁人從八月朔日後減膳進素食禁屠宰避正殿
修佛事以禳其咎商州刺史李稠棄郡西奔本州將吏
以都牙校李玫權知州事八月甲午以秋稼將登霖雨
特甚命宰臣以下禱于社稷諸祠詔曰封嶽告功前王
重事祭天肆覲有國恒規朕以眇身恭臨大寶既功德
未敷于天下而灾祥訝降于城中慮于告謝之儀有缺
齋虔之禮爰修昭報用契幽通宜令中書侍郎平章事
于兢往東嶽祭拜禱祀訖聞奏又勅朕以干戈尚熾華
夏未寧宜循卑菲之言用致雍熙之化起八月一日常
朝不御金鑾崇勲兩殿只于便殿聽政辛亥制諸郡如
有陣殁將士仰逐都安存家屬如有弟兄兒姪便給與
衣糧充役贈故山東道節度使畱後王珏太保贈故同
州觀察判官盧匪躬工部尚書珏故河陽將累以軍功
為郡守主畱事于襄陽為小將王求所殺匪躬嘗為劉
知俊判官知俊反不偕行為亂兵所害勅建國之初用
兵未罷諸道章表皆繫軍機不欲滯畱用防緩急其諸
道所有軍事申奏宜令至右銀臺門委客省畫時引進
諸道公事即依前四方館准例收接司天臺奏今月二
十七日平明前東南丙上去山高三尺以來老人星見
測在井㝛十一度其色光明闊大敕所在長吏放雜差
役兩税外不得妄有科配自今後州縣府鎮凡使命經
過若不執勅文劵並不得妄差人驢及取索一物巳上
又今歲秋田皆期大稔仰所在切如條流本分納税及
加耗外勿令更有科索切戒所繇人更不得于鄉村乞
託擾人閏八月襄陽叛將李洪差小將進表帝示以含
宏特賜敕書慰諭又制左馮背叛元惡遁逃如聞相濟
之徒多是脅從之輩若能廻心向國轉禍全身當與加
恩必不問罪仍令同華雍等州切加招諭如能梟斬温
韜或以鎮寨歸化必加厚賞仍奬官班兼委本界招復
人戶切加安存已卯幸西苑觀稼
舊五代史卷四
