舊五代史卷三十
宋門下侍郎參知政事監修國史薛居正等撰
唐書第六
莊宗紀四
同光元年冬十月辛未朔日有蝕之是日皇后劉氏皇
子繼岌歸鄴宫帝送于離亭歔欷而别詔宣徽使李紹
宏宰相豆盧革租庸使張憲興唐尹王正言同守鄴城
壬申帝御大軍自楊劉濟河癸酉至鄆州是夜三鼓渡
汶時王彦章守中都甲戌帝攻之中都素無城守師既
雲合梁衆自潰是日擒梁將王彦章及都監張漢傑趙
廷隠劉嗣彬李知節康文通王山興等將吏二百餘人
斬馘二萬奪馬千匹時既獲中都之捷帝召諸將謀其
所向或言且徇兖州徐圖進取唯李嗣源曰宜急趨汴
州段凝方領大軍駐于河上假如便來赴援直路又阻
决河須自滑州濟渡十萬之衆舟檝焉能卒辦此去汴
城咫尺若晝夜兼程信宿即至段凝未起河壖夷門已
為我有矣臣請以千騎前驅陛下御軍徐進鮮不克矣
帝嘉之是夜嗣源率前軍先進翼日車駕即路丁丑次
曹州郡將出降己卯遲明前軍至汴城嗣源令左右捉
生攻封丘門梁開封尹王瓚請以城降俄而帝與大軍
繼至王瓚迎帝自大梁門入梁朝文武官屬于馬前謁
見陳叙世代唐臣陷在偽廷今日再睹中興雖死無恨
帝諭之曰朕二十年血戰蓋為卿等家門無足憂矣各
復乃位時梁末帝朱鍠己為其將皇甫麟所殺獲其首
函之以獻是日賜樂工周匝幣帛周匝者帝之寵伶也胡
柳之役陷于梁帝每思之至是謁見欣然慰接周匝因
言梁教坊使陳俊保庇之恩垂泣推薦請除郡守帝亦
許之庚辰帝御玄德殿梁百官于朝堂待罪詔釋之壬
午段凝所部馬步軍五萬解甲于封丘凝等率大將先
至請死詔各賜錦袍御馬金幣帝幸北郊撫勞降軍各
令還本營丙戌詔曰懲惡勸善務振紀綱激濁揚清須
明真偽蓋前王之令典為歷代之通規必按舊章以令
多士而有志朋僭竊位沗崇高累世官而皆受唐恩貪
爵禄而但從偽命或居台鉉或處權衡或列近職而預
機謀或當峻秩而掌刑憲事分逆順理合去留偽宰相
鄭珏等一十一人皆本朝簪組儒苑品流雖博識多聞
備明今古而修身慎行頗負祖先昩忠貞而不度安危
專利禄而全虧名節合當大辟無恕近親朕以纘嗣丕
基初平巨憝方務好生之道在行含垢之恩湯網垂仁
既務全族舜刑投裔兼貸一身爾宜自新我全大體其
為顯列不竝庶寮餘外應在周行悉仍舊貫凡居中外
咸體朕懷乃貶梁宰相鄭珏為萊州司戶蕭頃為登州
司戶翰林學士劉岳為均州司馬任贊房州司馬姚顗
復州司馬封翹唐州司馬李懌懷州司馬竇夢徵沂州
司馬崇政院學士劉光素密州司戶陸崇安州司戶御
史中丞王權隨州司戶竝員外置同正員是日以梁將
段凝上疏奏梁朝權臣趙巖等竝助成虐政結怨于人
聖政惟新宜誅首惡乃下詔曰朕既殄偽庭顯平國患
好生之令含弘雖切于予懷懲惡之規决斷難違于衆
請況趙巖趙鵠等自朕收城數日布惠四方尚匿迹以
潛形罔悛心而革面須行赤族以謝衆心其張漢傑昨
于中都與王彦章同時俘獲此際未詳行止偶示哀矜
今既上將陳詞羣情激怒往日既彰于僭濫此時難漏
于網羅宜寘國刑以塞羣論除妻兒骨肉外其他疎屬
僕使竝從釋放敬翔李振首佐朱温共傾唐祚屠害宗
屬殺戮朝臣既寰宇以皆知在人神而共怒敬翔雖聞
自盡未豁幽冤宜與李振竝族于市疎屬僕使竝從原
宥朱珪素聞狡蠧唯矜讒邪鬭惑人情枉害良善將清
内外須切去除況衆狀指陳亦宜誅戮契丹實喇鄂博
既棄其母又背其兄朕比重懷來厚加恩渥看同骨
肉錫以姓名兼分符竹之榮疊被頒宣之渥而乃輒辜
重惠復背明廷罔顧欺違竄歸偽室既同梟獍難貸刑
章可并妻子同戮于市其朱氏近親趙鵠正身趙巖家
属仰嚴加擒捕其餘文武職員將校一切不問是日
趙巖張希逸張漢傑張漢倫張漢融朱珪敬翔李振
及契丹實喇卾博等并其妻孥皆斬於汴橋下又詔
除毁朱氏宗廟神王偽梁二主竝降為庶人天下官
名府號及寺觀門額曾經改易者竝復舊名時帝欲
發梁祖之墓斵棺燔柩河南尹張全義上章申理帝
乃止令剗去闕室而已丁亥梁百官以誅凶族于崇
元殿立班待罪詔各復其位(洛陽縉紳舊聞記載張全義表云伏念臣誤棲)
(惡木曾飲盗泉實有瑕疪未蒙昭雪因下詔雪之)以樞密使檢校太保守兵
部尚書郭崇韜權行中書事已丑御崇元殿制曰仗
順討逆少康所以誅有窮纘業承基光武所以滅新
莽咸以中興景命再造王猷經綸于草昧之中式遏
于亂略之際朕以欽承大寳顯荷鴻休雖繼前
修固慚凉德誓平元惡期復本朝屬四海之阽
危允萬邦之推戴近者親提組練徑掃氛祅振已
墜之皇綱殄偷安之寇孽國讎方雪帝道爰開拯
編甿覆溺之艱救率土倒懸之苦粤自朱温搆逆友貞
嗣凶簒殺二君隳殘九廟虺毒久傷于宇宙狼貪肆噬
于華夷剥喪元良凌辱神主帝里動黍離之嘆朝廷多
棟橈之危棄德崇奸窮兵黷武戰士疲勞于力役烝民
耗竭其膏腴言念于斯軫傷彌切今則已梟逆豎大豁
羣情覩歷數之有歸實神靈之匪昩得不臨深表誡馭
朽為懷將弘濟于艱難宜特行于赦宥應偽命流貶責
授官等已經量移者竝可復資徒流人放歸鄉里京畿
及諸道見禁囚徒大辟罪降從流流己下咸赦除之其
鄭珏等一十一人未在移復之限應扈從征討將校及
諸官員職掌節級馬步兵士及河北諸處屯駐守戍兵
士等皆情堅破敵業茂平淮副予戡定之謀顯爾忠勤
之節竝據等第續議奬酬其有殁于王事未經追贈者
各與贈官如有子孫堪任使者竝量材錄任應偽庭節
度觀察防禦團練等使及刺史監押行營將校等竝頒
恩詔不議改更仍許且稱舊銜當俟别加新命理國之
道莫若安民勸課之規宜從薄賦庶遂息肩之望冀諧
鼓腹之謠應諸道戶口竝宜罷其差役各務營農所係
殘欠賦税及諸務懸欠積年課利及公私債負等其汴
州城内自收復日已前竝不在徵理之限其諸道自壬
午年十二月已前竝放北京及河北先以祅祲未平配
買征馬如有未請却官本錢及買馬不迨者可放免應
有本朝宗屬及内外文武臣寮被朱氏無辜屠害者並
可追贈如有子孫及本身逃難于諸處漂寓者並令所
在尋訪津置赴闕義夫節婦孝子順孫旌表門閭量加
賑給或鰥寡惸獨無所告者仰所在各議拯救民年過
八十者免一子從征其有先投過偽庭將校官吏等一
切不問云甲午以樞密使檢校太保守兵部尚書太原
縣男郭崇韜為開府儀同三司守侍中監修國史兼真
定尹成德軍節度使依前樞密使太原郡侯仍賜鐡劵
乙未詔宰相豆盧革權判吏部上銓御史中丞李德休
權判東西銓事丙申滑州留後檢校太保段凝可依前
滑州留後仍賜姓名紹欽以金紫光禄大夫檢校司空
守輝州刺史杜晏球為檢校司徒依前輝州刺史仍賜
姓名紹虔詔處斬隨駕兵馬都監夏彦朗于和景門外
時宦官怙寵廣侵占居人第舍郭崇韜奏其事乃斬彦
朗以徇丁酉賜百官絹二千匹錢二百萬職事絹一千
匹錢百萬戊戌以竭忠啟運匡國功臣天平軍節度使
開府儀同三司檢校太傅兼侍中蕃漢馬步總管副使
隴西郡侯李嗣源為依前檢校太傅兼中書令天平軍
節度使特進封開國公加食邑實封餘如故以開府儀
同三司檢校太傅北都留守興聖宫使判六軍諸衛事
李繼岌為檢校太尉同平章事充東京留守詔御史臺
班行内有欲求外職或要分司各許于中書投狀奏聞
己亥宴勲臣于崇元殿梁室故將咸預焉帝酒酣謂李
嗣源曰今日宴客皆吾前日之勍敵一旦同會皆卿前
鋒之力也梁將霍彦威戴思遠等皆伏陛叩頭帝因賜
御衣酒噐盡歡而罷齊州刺史孟璆上章請死詔原之
璆初事帝為騎將天祐十三年帝與劉鄩莘縣對壘璆
領七百騎奔梁至是來請罪帝報之曰爾當吾急引七
百騎投賊何面目相見璆惶恐請死帝恕之未幾移貝
州刺史庚子帝畋于汴水之陽十一月辛丑朔有司奏
河南州縣見使偽印望追毁改鑄從之以光禄大夫檢
校太傅左金吾上將軍兼領左龍武軍事汾州刺史李
存渥為滑州節度使加特進同平章事以雜指揮散員
都部署特進檢校太傅忻州刺史李紹榮為徐州節度
使以滑州兵馬留後檢校太保李紹欽為兖州節度使
壬寅鳳翔節度使秦王李茂貞遣使賀收復天下癸卯
河中節度使西平王朱友謙來朝乙已賜友謙姓改名
繼麟帝令皇子繼岌兄事之以捧日都指揮使博州刺
史康延孝為鄭州防禦使檢校太保賜姓名繼琛以宋
州節度使檢校太尉平章事袁象先依前為宋州節度
使仍賜姓名紹安以許州匡國軍節度使檢校太尉同
平章事温韜依前許州節度使仍賜姓名紹沖丁未日
南至帝不受朝賀戊申中書門下上言以朝廷兵革雖
寧支費猶闕應諸寺監各請置卿少卿監祭酒司業各
一員博士兩員餘官並停唯太常寺事關大禮大理寺
事關刑法除太常博士外許更置丞一員其王府及東
宫官司天五官正奉御之屬凡關不急司存並請未議
除授其諸司郎中員外應有雙曹者且置一員左右常
侍諫議大夫給事中起居郎起居舍人補闕拾遺各置
一半三院御史仍委御史中丞條理申奏其停罷朝官
仍各錄名銜具罷任時日留在中書候見任官滿二十
五箇月並據資品却與除官其西班上將軍已下仍望
宣示樞密院斟酌施行從之時議者以中興之朝事宜
恢廓驟兹自弱頓失物情已酉詔應隨處官吏務局員
寮諸軍將校等如聞前例各有進獻直貢章奏不唯䙝
黷于朝廷實且傍滋于誅斂並宜止絶以肅化風又詔
左降均州司馬劉岳有母年踰八十近聞身故凖故事
許歸候三年喪服闋如未量移即却赴貶州壬子詔取
今月二十四日幸洛京以十二月二十三日朝獻太微
宫二十四日朝獻太廟二十五日有事于南郊癸未中
書門下奏應隨駕及在京有帶兼官者並望落下只守
本官從之乙卯以特進檢校太傅開封尹判六軍諸衛
事充功德使王瓚為宣武軍節度副使權知軍州事丁
已以銀青光禄大夫尚書左丞趙光胤為中書侍郎平
章事集賢殿大學士以朝散大夫禮部侍郎韋說守本
官同平章事以吏部侍郎史館修撰判館事盧文度為
兵部侍郎充翰林學士以右散騎常侍充弘文館學士
判館事馮錫嘉為戶部侍郎知制誥充翰林學士以翰
林學士守尚書膳部員外郎劉昫為比部郎中知制誥
依前充職以扈鑾書制學士行尚書倉部員外郎趙鳳
為倉部郎中知制誥充翰林學士以左拾遺于嶠守本
官充翰林學士戊午以中書侍郎平章事豆盧革判租
庸使兼諸道鹽鐡轉運等使新羅王金朴英遣使貢方
物己未以洛京留守判六軍諸衛事守太尉兼中書令
河南尹魏王張全義為檢校太師守中書令餘如故以
荆南節度使檢校太師守中書令渤海王高季興依前
檢校太師守中書令餘如故庚申以工部尚書真定尹
北都副留守知留守事任圜為檢校吏部尚書兼御史
大夫充成德軍節度使行軍司馬知軍府事安義軍節
度使李繼韜入見待罪詔釋之辛酉以宣化軍留後檢
校太傅戴思遠權知青州軍州事檢校司空左監門上
將軍安崇阮並檢校舊官却復本任以鎮國軍留後檢
校太傅霍彦威為保義軍節度留後以權知威化軍留
後檢校司徒高允貞權知鎮國軍留後以權知河陽留
後檢校太保張繼業依前權知河陽留後以鄜延兩鎮
節度使檢校太師兼中書令西平王高萬興依前鄜延
節度使仍封北平王襄州節度使檢校太傅平章事孔
勍依前襄州節度使餘如故以永平軍節度使行大安
尹檢校太保張筠為西都留守行京兆尹以晉州節度
使檢校太保劉玘邠州節度使檢校太保韓恭安州節
度使檢校太保朱漢賓並檢校舊官却復本任壬戌以
左金吾衛大將軍史敬鎔為左街使右金吾衛大將軍
李存確為右街使甲子車駕發汴州十二月庚午朔車
駕至西京是日有司自石橋具儀仗法物迎引入于大
内辛未以百官初到放三日朝參壬申以祖庸使刑部
侍郎太清宫副使張憲為檢校吏部尚書充北京副留
守知留守事太原尹詔改取來年二月一日行郊禮戊
寅詔德勝寨莘縣楊劉口通津鎮胡柳陂皆戰陣之所
宜令逐處差人收掩戰士骸骨量備祭奠以慰勞魂詔
改偽梁永平軍大安府復為西京京兆府改宋州宣武
軍為歸德軍汴州開封府復為宣武軍華州感化軍為
鎮國軍許州匡國軍復為忠武軍華州宣義軍復為義
成軍陜府鎮國軍復為保義軍耀州静勝軍復為順義
軍潞州匡義軍復為安義軍朗州武順軍復為武貞軍
延州為彰武軍鄧州為威勝軍晉州為建雄軍安州為
安遠軍淮南楊溥遣使賀登極稱大吳國主書上大唐
皇帝(十國春秋吳世家云唐以滅梁來告始稱詔我國不受唐主隨易書用敵國禮曰大唐皇帝致書于)
(吳國主王遣司農卿盧蘋獻金噐二百兩銀噐三千兩羅錦一千二百疋龍腦香五斤龍鳳絲鞵一百事于唐)
(又遣使張景報聘稱大吳國主上書大唐皇帝辭禮如牋表)已卯禁屠牛馬庚辰御
史臺上言請行用本朝律令格式今訪聞唯定州有本
朝法書望下本州寫副本進納從之辛已詔貶安義軍
節度使李繼韜為登州長史尋斬于天津橋下再謀叛
故也甲申淮南楊溥奚首領李紹威並遣使朝貢乙酉
以翰林學士承旨盧質權知汴州軍府事以禮部尚書
崔沂為尚書左丞判吏部尚書銓事以兵部侍郎崔協
為吏部侍郎以刑部侍郎充集賢殿學士判院事盧文
紀為尚書兵部侍郎依前充集賢殿學士判院事丁亥
澤州刺史董璋上言潞州軍變李繼逹領兵出城自刎
而死節度副使李繼珂已安撫軍城已丑有司上言上
辛祈糓于上帝請奉高祖神堯皇帝配孟夏雩祀請奉
太宗文皇帝配季秋大享于明堂請奉太祖武皇帝配
冬至日祀圜丘請奉獻祖文皇帝配孟冬祭神州地祇
請奉懿祖昭聖皇帝配從之辛夘亳州太清宫道士上
言聖祖玄元皇帝殿前枯檜再生一枝畫圖以進詔曰
當聖祖舊殿生枯檜新枝應皇家再造之期顯大國中
興之運同上林仆柳祥既叶于漢宣比南頓嘉禾瑞更
超于光武宜標史冊以示寰瀛云(五代會要唐高祖神堯皇帝武德二年枯)
(檜重華至安禄山僭號萎瘁玄宗自蜀歸京枝葉復盛至是再生一枝長二尺餘)壬辰幸伊闕
已已以中書舍人崔居儉為刑部侍郎充史館修撰判
館事甲午以租庸副使光禄大夫檢校司徒守衛尉卿
孔謙為鹽鐡轉運副使
舊五代史卷三十
