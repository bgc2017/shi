舊五代史卷四十八
宋門下侍郎參知政事監修國史薛居正等撰
唐書第二十四
末帝紀下
清泰三年春正月辛夘朔帝御文明殿受朝賀仗衞如
式乙未百濟遣使獻方物戊戌幸龍門佛寺祈雪癸夘
以給事中充樞密院直學士呂琦為端明殿學士以六
軍諸衞判官尚書工部郎中薛文遇為樞密院直學士
乙巳以上元夜京城張燈帝微行置酒于趙延壽之第
丁未皇子河南尹判六軍諸衞事重美封雍王己未以
前司農卿王彦鎔為太僕卿二月戊辰吐渾寧朔兩軍
留後李可久加檢校司徒可久本姓白氏前朝賜姓庚
子監修國史姚顗史官張眧遠李祥吳承範等修撰明
宗實錄三十卷上之(五代會要同修撰官中書舍人張昭遠李祥直館左拾遺吳承範左)
(拾遺揚昭儉等各頒賚有差)以大理卿竇維為光禄卿以前許州節
度判官張登為大理卿丁丑以太常卿李鏻為兵部尚
書以兵部尚書梁文矩為太常卿庚辰以前鄜州節度
使皇甫立為潞州節度使辛巳以前均州刺史仇暉為
左威衞上將軍保順軍節度使鮑君福加檢校太尉同
平章事丁亥以昭義節度使安元信卒廢朝三月庚子
中書門下奏準閤門分析内外官辭見謝規例請州判
官軍將進奉到闕舊例門見門辭今後只令朝見依舊
門辭新除諸道判官書記以下無例中謝並放謝放辭
得替到京無例見今後兩使判官許中謝赴任即門辭
其書記以下並依舊例朝臣文五品武四品以上舊例
中謝止以下無例對謝今請依天成四年正月勑凡升
朝官並許中謝諸道都押衙馬步都指揮虞候鎮將諸
色場院無例謝辭並進牓子放謝放辭得替到闕無例
入見在京鹽麴税官兩宫巡即許申謝新徐令錄並中
謝次日門辭兼有口勑誡勵文武兩班所差弔祭使及
告廟祠祭只正衙辭不赴内殿諸道進奏官到闕見併
假進牓子門辭從之辛丑權知福建節度使王昶奏節
度使王延鈞以去年十月十四日卒是時延鈞父子雖
僭竊于閩嶺猶稱藩於朝廷故有是奏甲辰以右神武
統軍楊漢章為彰武軍節度使丙午以翰林學士禮部
侍郎馬胤孫為中書侍郎同平章事丁巳以端明殿學
士吕琦為御史中丞(案通鑑吕琦與李崧建和親契丹之策為薛文遇所沮改為御史中)
(丞盖疎之也)戊午御史中丞盧損責授右贊善大夫知雜侍
御史韋税責授太僕寺丞侍御史魏遜責授太府寺主
簿侍御史王岳責授司農寺主簿初延州保安鎮將白
文審聞兵興岐下專殺郡人趙思謙等十餘人已伏其
罪復下臺追繫推鞫未竟會去年五月十二日德音除
十惡五逆放大殺人外並放盧損輕易即破械釋文審
帝大怒收文審誅之臺司稱奉德音釋放不得追領祗
證中書誥云德音言不在追窮枝蔓無不得追領祗證
六字擅改勑語大理斷以失出罪人論故有是命是月
有蛇鼠鬭于師子門外鼠生而蛇死夏四月己未朔以
左衞上將軍王景戡為左神武統軍以右領軍上將軍
李頃為華清宫使戊辰以太子詹事盧演為工部尚書
致仕辛未以中書舍人史館修撰張昭遠為禮部侍郎
以前滄州節度使李金全為右領軍上將軍是月有熊
入京城搏人五月辛卯以河東節度使兼大同彰國振
武威塞等軍蕃漢馬步總管檢校太師兼中書令駙馬
都尉石敬瑭為鄆州節度使進封趙國公以河陽節度
使充侍衞馬步軍都指揮使宋審虔為河東節度使甲
午以前晉州節度使大同彰國振武威塞等軍蕃漢副
總管張敬達充西北面蕃漢馬步都部署落副總管乙
未詔諸州兩使判官畿赤令有闕取省郎遺補丞博少
列宫寮選擇擢任以忠正軍節度使侍衞步軍都指揮
使張彥琪為河陽節度使充侍衞馬軍都指揮使以彰
聖都指揮使饒州刺史符彥饒為忠正軍節度使充侍
衞步軍都指揮使丙申以雍王重美與汴州節度使范
延光結婚詔兖王從温主之丁酉以國子祭酒馬縞卒
廢朝戊戌昭儀奏河東節度使石敬瑭叛以鴻臚卿兼
通事舍人判四方館王景崇為衞尉卿充引進使壬寅
削奪石敬瑭官爵便令張敬達進軍攻討乙夘以晉州
節度使張敬達為太原四面兵馬都部署尋改為招討
使以河陽節度使侍衞馬軍都指揮使張彥琪為太原
四面馬步軍都指揮使以邢州節度使安審琦為太原
四面馬軍都指揮使以陜州節度使相里金為太原四
面步軍都指揮使以右監門上將軍武廷翰為壕寨使
丙辰以定州節度使楊光遠為太原四面兵馬副部署
兼馬步都虞侯尋改為太原四面副招討使都虞侯如
故以前彰武軍節度使高行周為太原四面招撫兼排
陣使初帝疑河東有異志與近臣語及其事帝曰石郎
與朕近親在不疑之地流年毁譽朕心自明萬一失歡
如何和解左右皆不對翼日欲移石敬瑭于鄆州房暠
等堅言不可司天監趙延乂亦言星辰失度尤宜安靜
由是稍緩其事會薛文遇獨宿于禁中帝召之諭以太
原之事文遇奏曰臣聞作舍于道三年不成國家利害
斷自宸旨以臣料之石敬瑭除亦叛不除亦叛不如先
事圖之帝喜曰聞卿此言豁吾憤氣先是有人言國家
明年合得一賢佐主謀平定天下帝意亦疑賢佐者屬
在文遇即令手書除目子夜下學士院草制翼日宣制
之際兩班失色居六七日敬瑭上章云明宗社稷陛下
纂承未契輿情宜推令辟許王先朝血緒養德皇闈儻
循當璧之言免負䦧墻之議帝覽奏不悦手攘抵地召
馬胤孫草詔報曰父有社稷𫝊之於子君有禍難倚之
於親卿于鄂王故非疏遠往歲衞州之事天下皆知今
朝許王之言人誰肯信英賢立事安肯如斯云戊申張
敬達奏西北面先鋒都指揮使安審信率雄義左第二
指揮二百二十七騎並部下共五百騎剽劫百井叛入
太原又奏大軍已至太原城下詔安審信及雄義兵士
妻男並處斬家產没官先是雄義都在伏州屯戍其指
揮使安元信謀殺伏州刺史張朗事洩戍兵自潰奔安
審信軍審信與之入太原太常奏于河南府東權立宣
憲太后寢宫從之己酉振武節度使安叔干奏西北界
巡檢使安重榮驅掠戍兵五百騎叛入太原以新授河
東節度使宋審虔為宣州節度使充侍衞馬軍都指揮
使壬子鄴都屯駐捧聖都虞候張令昭逐節度使劉延
皓據城叛翌日令昭召副使邊仁嗣已下逼令奏請節
旄六月辛酉天雄軍節度使劉延皓削奪官爵勒歸私
第癸亥以天雄軍守禦右捧聖第二軍都虞候張令昭
為檢檢司空行右千牛將軍權知天雄軍府事丙寅御
敷政殿遣工部尚書崔居儉奉宣憲皇太后寶冊於寢
宫時陵園在河東適會兵興故權於京城修奉寢宫上
諡焉已已以西上閤門副使少府監兼通事舍人劉頎
為鴻臚卿職如故庚午詔曰時雨稍愆頗傷農稼分命
朝臣祈禱辛未工部尚書致仕許寂卒以權知魏府事
右千牛將軍張令昭為齊州防禦使以捧聖右第三指
揮使邢立為德州刺史以捧聖第五指揮使康福進為
鄚州刺史甲戌以汴州節度使范延光為天雄軍四面
招討使知行府事丙子以西京留守李周為天雄軍四
面副招討使兼兵馬都監詔河東將佐節度判官趙瑩
以下十四人並籍没家產秋七月戊子范延光奏領軍
至鄴都攻城次己丑誅右衞上將軍石重英皇城副使
石重裔皆敬瑭之子也時重英等匿於民家井中獲而
誅之并族所匿之家奚首領達喇罕遣通事介老奏奚
王李素姑謀叛入契丹已處斬訖達喇罕權知本部落
事辛夘沂州奏誅都指揮使石敬德并族其家敬瑭之
弟也乙未以前彰武軍節度使高行周為潞州節度使
充太原四面招撫排陣使以潞州節度使皇甫立為華
州節度使丁酉雲州節度使沙彥珣奏此月二日夜步
軍指揮使桑遷作亂以兵圍于城彥珣突圍出城就西
山據雷公口三日招集兵士入城誅亂軍軍城如故辛
丑以將作監丞介國公宇文頡為汝州襄城令乙巳以
衞尉卿聶延祚為太子賓客戊申范延光奏此月二十
一日收復鄴都羣臣稱賀己酉以禮部侍郎張昭遠為
御史中丞以御史中丞吕琦為禮部侍郎充端明殿學
士庚戌中書奏劉延皓賓佐等帥臣既已削奪其行軍
司馬李延筠副使邊仁嗣以下望命放歸田里奏入帝
大怒詔大理曰帥臣失守已行削奪其寮佐合當何罪
既而竟依中書所奏壬子詔范延光誅張令昭部下五
指揮及忠銳忠肅兩指揮繼范延光奏追兵遣襲張令
昭部下敗兵至邢州沙河斬首三百級并獻張令昭邢
立李貴等首級又奏獲張令昭同惡捧聖指揮使米全
以下諸指揮使都頭凡十三人並磔于府門癸丑左衞
上將軍仇暉卒洺州奏擒獲魏府作亂捧聖指揮使馬
彥柔以下五十八人邢磁州相次擒獲亂兵並送京師
彰聖指揮使張萬迪以部下五百騎叛入太原詔誅家
屬于懷州本營八月戊午契丹遣使摩哩入朝己未以
汴州節度使范延光為天雄軍節度使守太傅兼中書
令以西京留守李周為汴州節度使檢校太尉同平章
事癸亥應州奏契丹三千騎迫城詔端明殿學士吕琦
往河東忻代諸屯戍所犒軍以左龍武大將軍袁㠖為
右監門上將軍以振武軍節度使安叔千充代北兵馬
都部署己巳雲州沙彥珣奏供奉官李讓勲送夏衣到
州縱酒淩轢軍都行劫殺兵馬都監張思殷都指揮使
党行進其李讓勲已處斬訖張敬達奏造五龍橋攻太
原城次戊寅以鎮州節度使董温琪充東北面副招討
使己夘洺州獻野蠒二十斤辛巳張敬達奏賊城内出
騎軍三十隊步卒三十人衝長連城高行周襲殺入壕
溺死者大半擒賊將安小喜以下百餘人甲馬一百八
十匹九月甲辰張敬達奏此月十五日與契丹戰于太
原城下王師敗績時契丹王自率部族來援太原高行
周符彥卿率左右廂騎軍出鬭蕃軍引退已時後蕃軍
復成列張敬達楊光遠安審琦等陣於賊城西北倚山
横陣諸將奮擊蕃軍屢郤至晡我騎軍將移陣蕃軍如
山而進王師大敗投兵仗相籍而死者山積是夕收合
餘衆保于晉祠南晉安寨蕃軍塹而圍之自是音聞阻
絶朝廷大恐是日遣侍衛步軍都指揮使符彥饒率兵
屯河陽詔范延光率兵由青山路趨榆次詔幽州趙德
鈞由飛狐路出敵軍後輝州防禦使潘環合防戍軍出
磁隰以援張敬達以前絳州刺史韓彥惲為太子賓客
契丹王移帳於柳林乙巳詔取二十二日幸北面軍前
戊申帝發京師路經徽陵帝親行謁奠夕次河陽召羣
臣議進取盧文紀勸帝駐河橋庚戌樞密使趙延壽先
赴潞州辛亥幸懷州召吏部侍郎龍敏訪以機事敏勸
帝立東丹王贊華為契丹主以兵援送入蕃則契丹王
有後顧之患不能久駐漢地矣帝深以為然竟不行其
謀(遼史義宗𫝊云倍雖在異國常思其親問安之使不絶後明宗養子從珂弑其君自立倍密報太宗曰從)
(珂弑君盍討之是東丹王實啟兵端唐君臣或知其隂謀故龍敏之說不行)帝自是酣飲悲
歌形神慘沮臣下勸其親征則曰卿輩勿說石郎使我
心膽墮地其怯憊也如此冬十月丁巳夜彗星出虚危
長尺餘壬戌詔天下括馬又詔民十戶出兵一人器甲
自備(契丹國志唐發民為兵每七戶出征夫一人自備鎧仗謂之義軍凡得馬二千餘匹征夫五千人民)
(間大擾)戊辰代州刺史張朗超授檢校太保以其屢殺敵
衆故以是命奬之癸酉幽州趙德鈞以本軍三千騎與
鎮州董温琪由吳兒谷趋潞州十一月戊子以趙德鈞
為諸道行營都統以趙延壽為河東道南面行營招討
使以劉延朗副之庚寅以范延光為河東道東南面行
營招討使以李周副之帝以吕琦嘗佐幽州幕乃命賫
都統官告以賜德鈞兼犒軍士琦至從容宣帝委任之
意德鈞曰既以兵相委焉敢惜死德鈞志在併范延光
軍奏請與延光會合帝以詔諭延光延光不從丁酉延
州上言節度使楊漢章為部衆所殺以前坊州刺史劉
景嚴為延州留後庚子趙德鈞奏大軍至團柏谷前鋒
殺蕃軍五百騎范延光奏軍至榆次蕃軍退入河東川
界潘環奏隰州逐退蕃軍壬寅趙德鈞奏軍出谷口蕃
軍漸退契丹王見駐柳林砦時德鈞累奏乞授延壽鎮
州節制帝怒曰德鈞父子堅要鎮州苟能逐退蕃戎要
代予位亦甘心矣若翫寇要君但恐犬兔俱斃德鈞聞
之不悦閏月丙辰日南至羣臣稱賀于行宫帝曰晉安
寨内將士應思家國矣因泣下久之丁巳以岢嵐軍為
勝州辛酉以右龍武統軍李從昶為左龍武統軍以前
邠州節度使楊思權為右龍武統軍壬戌丹州刺史康
承詢停任配流鄧州時承詢奉詔率義軍赴延州義軍
亂承詢奔鄜州故有是責甲子太原行營副招討使楊
光遠殺招討使張敬達于晉安寨以兵降契丹時契丹
圍寨自十一月以後芻糧乏絶軍士毁居屋茅淘馬糞
削松柹以供䬴飼馬尾鬛相食俱盡楊光遠謂敬達曰
少時人馬俱盡不如奮命血戰十得三四猶勝坐受其
弊敬達曰更少待之一日光遠伺敬達無備遂殺之與
諸將同降契丹時馬猶有五千匹戎王並以漢軍與石
敬瑭其馬及甲仗即齎驅出塞丁夘戎王立石敬瑭為
大晉皇帝約為父子之國改元為天福戎王與晉高祖
南行趙德鈞父子與諸將自團柏谷南奔王師為蕃騎
所蹙投戈棄甲自相騰踐擠于巖谷者不可勝紀己巳
帝聞晉安寨為敵所陷詔移幸河陽時議以魏府軍尚
全戎王必憚山東未敢南下車駕可幸鄴城帝以李崧
與范延光相善召入謀之薛文遇不知而繼至帝變色
崧躡文遇足乃出帝曰我見此物肉鸇適擬抽刀刺之
崧曰文遇小人致誤大事刺之益醜崧因請帝歸京壬
申車駕至河陽甲戌晉高祖與戎王至潞州戎王遣蕃
將大詳衮率五千騎送晉高祖南行丁丑車駕至自河
陽時左右勸帝固守河陽居數日符彥饒張彥琪至奏
帝不可城守是日晚至東上門小黃門鳴鞘於路索然
無聲己夘帝遣馬軍都指揮使宋審虔率千餘騎至白
馬阪言踏陣地時諸將謂審虔曰何地不堪交戰誰人
肯立于此審虔乃請帝還宫庚辰晉高祖至河陽辛巳
辰時帝舉族與皇太后曹氏自燔于玄武樓晉高祖入
洛得帝燼骨于火中來年三月詔葬于徽陵之封中帝
在位二年年五十二(五代史闕文晉高祖引契丹圍晉安寨降楊光遠清泰帝至自覃懷)
(京師父老迎帝於上東門外帝垂泣不止父老奏曰臣等伏聞前唐時中國有難帝王多幸蜀以圖進取陛下)
(何不且入西川帝曰本朝兩川節度使皆用文臣所以玄宗僖宗避寇幸蜀今孟氏已稱尊矣吾何歸乎因慟)
(哭入内舉族自焚)
史臣曰末帝負神武之才有人君之量由尋戈而踐阼
慙德應深及當宁以居尊政經未失屬天命不祐人謀
匪臧坐俟焚如良可悲矣稽夫衽金甲于河壖之際斧
眺樓于梁壘之時出沒如神何其勇也及乎駐革輅于
覃懷之日絶羽書于汾晉之辰涕淚霑襟何其怯也是
知時之來也雕虎可以生風運之去也應龍不免為醢
則項藉悲歌于帳下信不虚矣
舊五代史卷四十八
