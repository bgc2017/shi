舊五代史卷三十八攷證
唐明宗紀四遣供奉官賈俊使淮南賈俊九國志作
賈進攷冊府元龜所引薛史亦作俊今仍其舊
房知温奏前月二十一日盧臺戍軍亂害副招討寧國
軍節度使烏震尋與安審通斬殺亂兵訖案五代
春秋盧臺戍軍亂房知温討平之據是書房知温𫝊
及通鑑知温初誘戍軍為亂繼恐事不濟乃與安審
通謀討亂兵也五代春秋所書殊非事實
五品官各薦簿尉兩人案五代會要作五品六品官
各許薦簿尉兩人
所舉姓名或有不公案原本脱公字今據五代會要
增入
夔州刺史西方鄴奏殺敗荆南賊軍收峽内三州案
通鑑六月西方鄴敗荆南水軍於峽中復取夔忠萬
三州是書繫七月甲子盖以奏聞之日為據歐陽史
與是書同
詔陵州合州長流百姓豆盧革韋說等宜令逐處刺史
監賜自盡案五代春秋作元年七月殺豆盧革韋
說攷歐陽史元年七月貶豆盧革為辰州刺史韋說
溆州刺史甲申流革于陵州說于合州二年七月殺
豆盧革韋說與是書同五代春秋統繫于元年誤也
今月十二日供奉官王仁鎬至稱制殺太子少保致仕
任圜案安重誨害任圜五代春秋及通鑑俱不書
日歐陽史作乙未殺太子少保致仕任圜據是書作
十二日是年十月為已夘朔十二日乃庚寅也與歐
陽史異日
美稜瑪古舊作梅老沒骨今改摩琳舊作梅老今改
舊五代史卷三十八攷證
