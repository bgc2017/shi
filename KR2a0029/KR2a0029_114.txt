舊五代史卷五十六攷證
唐列𫝊八周德威𫝊有陳章者以虓勇知名衆謂之夜
乂言於叔琮曰晉人所恃者周陽五願擒之請賞以
郡案歐陽史作梁軍圍太原令軍中曰能生得周
陽五者為刺史與是書微異
德威前軍營横碾横碾莊宗紀作黃展
德威自率精騎擊其兩偏獲賊百餘人賊渡河而退德
威謂莊宗曰賊驕氣充盛宜按兵以待其衰案歐
陽史祗載德威勉諭其衆即告莊宗曰賊兵甚銳未
可與争不載精騎擊退賊兵之事考下文有去賊咫
尺限此一渠水云云則賊渡河而退一節紀載殊不
可闕
德威遣將擒數十人皆倳刃於背縶而遣之案通鑑
從莊宗實錄作擒其斥候者數十人斷腕而縱之
周侍中已據宗城矣宗城通鑑作臨清考異曰劉鄩
見在宗城薛史云周侍中據宗城盖臨清字誤耳
符存審傳以功遙領邢洺磁團練使案歐陽史作遷
領邢州團練使
秋邢州閻寶降授存審安國軍節度案五代會要同
光元年始改邢州為安國軍据是書此傳則晉人得
邢州即改軍額疑會要誤也詳見通鑑考異
符彦超傳皇弟存霸單騎奔河東與吕鄭謀殺彦超與
留守張憲案歐陽史作張憲欲納存霸是書作存
霸謀殺張憲彦超兩史紀載微異
舊五代史卷五十六攷證
