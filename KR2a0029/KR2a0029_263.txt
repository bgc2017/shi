舊五代史卷一百三十三
宋門下侍郎參知政事監修國史薛居正等撰
世襲列傳第二
高季興字貽孫陜州硤石人也本名季昌及後唐莊宗
卽位避其廟諱改焉幼隸于汴之賈人李七郎梁祖以
李七郎為子賜姓名友讓梁祖嘗見季興于僕隸中其
耳面稍異命友讓養之為子梁祖以季興為牙將漸能
騎射唐天復中昭宗在岐下梁祖圍鳳翔日久衆議欲
班師獨季興諫止之語在梁祖紀中旣而竟迎昭宗歸
京以季興為迎鑾毅勇功臣檢校大司空行宋州刺史
從梁祖平青州改知宿州事遷潁州防禦使梁祖令復
姓高氏擢為荆南兵馬畱後荆州自唐乾符之後兵火
互集井邑不完季興招輯離散流民歸復梁祖嘉之乃
授節鉞梁開平巾破雷彦恭于朗州加平章事荆南舊
無外壘季興始城之遂厚斂于民招聚亾命自後僭稱
於吳蜀梁氏稍不能制焉因就封渤海王嘗攻襄州為
孔勍所敗及莊宗定天下季興來朝於洛陽加兼中書
令時論多請畱之郭崇韜以方推信義于華夏請放歸
藩季興促程而去至襄州酒酣謂孔勍曰是行有二錯
來朝一錯放回二錯洎至荆南謂賓佐曰新主百戰方
得河南對勳臣誇手抄春秋又豎手指云我於指頭上
得天下如此則功在一人臣佐何有且遊獵旬日不回
中外之情其何以堪吾高枕無憂矣乃增築西面羅城
備禦敵之具時梁朝舊軍多為季興所誘由是兵衆漸
多跋扈之志堅矣明年冊拜南平王魏王繼岌平蜀盡
選其寳貨浮江而下船至峽口會莊宗遇禍季興盡邀
取之明宗卽位復請夔峽為屬郡初俞其請後朝廷除
刺史季興上言稱巳令子弟權知郡事請不除刺史不
臣之狀旣形詔削奪其官爵天成初命西方鄴興師收
復三州又遣襄州節度使劉訓總兵圖荆南以問其罪
屬霖潦班師三年冬季興病腳氣而卒其子從誨嗣立
累表謝罪請修職貢由是復季興官爵諡曰武信
從誨初仕梁歴殿前控鶴都頭鞍轡庫副使左軍廵使
如京使左千牛大將軍荆南衙内都指揮使領濠州刺
史改歸州刺史累官至檢校太傅初季興之將叛也從
誨常泣諫之季興不從天成三年冬季興薨從誨乃上
表謝罪復修職貢明宗嘉之尋命起復授荆南節度使
兼侍中長興三年加檢校太尉應順中封南平王清泰
初加檢校太師晉天福中加守中書令六年襄州安從
進反王師攻討從誨饋軍食以助焉詔書褒美尋加守
尚書令從誨上章固讓朝廷遣使敦勉竟不受其命時
有術士言從誨年命有厄宜退避寵禄故也及契丹入
汴漢高祖起義於太原間道遣使奉貢密有祈請言俟
車駕定河汴願賜郢州為屬郡漢祖依違之及入汴從
誨致貢求踐前言漢高祖不從從誨怒率州兵攻郢州
旬日為刺史尹實所敗自是朝貢不至從誨東通於吳
西通於蜀皆利其供軍財貨而巳末年以鎮星在翼軫
之分乃釋羅紈衣布素飲食節儉以禳災咎尋令人祈
託襄州安審琦請歸朝待罪朝廷亦開納之漢乾祐元
年冬十一月以疾薨於位詔贈尚書令諡曰文獻子保
融嗣位至荆南節度使守太傅中書令封南平王皇朝
建隆元年秋率諡曰貞懿其諸將之倚任者則有王保
義保義本姓劉名去非幽州人少為縣吏粗暴無行習
騎射敢鬭擊劉仁恭之子守竒善射惟去非許以為能
守竒以兄守光奪父位亾入契丹又自契丹奔太原去
非皆從之莊宗之伐燕也守竒從周德威引軍前進師
次涿州刺史姜行敢登陴固守去非呼行敢曰河東小
劉郎領軍來為父除兇爾何敢拒守竒免胄勞之行敢
遙拜卽開門迎降德威害其功密告莊宗言守竒心不
可保莊宗召守竒還計事行次土門去非說守竒曰公
不施寸兵下涿郡周公以得非巳力必有如簧之間太
原不宜往也公家于梁素有君臣之分宜往依之介福
萬全矣守竒乃奔梁梁以守竒為滄州畱後以去非為
河陽行軍司馬時謝彦章移去非為郢州刺史及莊宗
平河洛去非乃棄郡歸高季興為行軍司馬仍改易姓
名自是季興父子倚為腹心凡守藩規畫出兵方略言
必從之乾祐元年夏高從誨奏為武泰軍節度畱後依
前荆南行軍司馬加檢校太尉後卒于江陵
保勖季興之幼子也鍾愛尤甚季興在世時或因事盛
怒左右不敢竊視惟保勖一見季興則怒自解故荆人
目之為萬事休皇朝建隆四年春卒是歲荆門之地不
為高氏所有則萬事休之言蓋先兆也(五代史補高季興本陵州陜人)
(為梁祖裨將出為郢州防禦使時荆南成汭征鄂州不利而卒梁祖命季興為荆南畱後到未幾會武陵土豪)
(雷彦恭作亂季興破之遂以功授荆南節鉞莊宗定天下季興首入覲因拜中書令封南平王初季興嘗從梁)
(太祖出征引軍早發至逆旅未曉有嫗秉燭迎門具禮甚厚季興疑而問之對曰妾適夢有人叩關呼曰速起)
(速起有裂土王來及起盥漱畢秉燭開門而君子奄至得非所謂王者耶所以不敢褻慢爾季興喜及來荆南)
(竟至封王如高從誨季興之庶子而處長為性寬厚雖士大夫不也天成中季興叛從誨力諫之不從及季)
(興卒朝廷知從誨忠使嗣亦封南平王初季興之事梁也每行軍常以愛姬張氏自隨一旦軍敗㩦之而竄遇)
(夜誤入深澗中時張氏方姙行遲季興恐為所累俟其寢酣以劒刺岸邊而壓殺之然後馳去旣而岸欲崩張)
(氏且驚起呼季興曰妾適夢大山崩而壓妾身有神人披金甲執戈以手托之遂免季興聞之謂必坐貴子遂)
(挈之行後生從誨名梁震蜀郡人有才略登第後寓江陵高季興素聞其欲任為判官震恥之然難于拒恐)
(禍及因謂季興曰本山野鄙夫也非有意于爵禄若公不以孤陋令陪軍中末議但白衣從事可矣季興竒而)
(許之自是震出入門下稱前進士而巳同光中莊宗得天下季興懼而入覲時幕客皆贊成震獨以為不可謂)
(季興曰大王本梁朝與今上世稱讎敵血戰二十年卒為令上所滅神器大寳雖歸其手恐餘怒未息觀其舊)
(將得無加害之心宜深慮焉季興下從及至莊宗果欲畱之樞密郭崇韜切諫以為不可天下旣定四方諸侯)
(雖相繼稱慶然不過子弟與將吏耳惟季興而躬自入覲可謂尊奬王室者也禮待下聞加等反欲畱縻之何)
(以来遠臣恐此事一行則天下解體矣莊宗遂令季興歸行巳浹旬莊宗易慮遽以詔命襄州節度劉訓伺便)
(囚之而季興至襄州就館而心動謂吏曰吾方寸擾亂得非朝廷使人追而殺吾耶梁先輩之言中矣與其住)
(而生不若去而死遂棄輜重與部曲趫健者數百人南走至鳳林關巳昏黑于是斬關而去旣而是夜三更向)
(之急遞果至襄州劉訓料其去遠不可追而止自是季興怨憤以兵襲取復州之監利玉沙二縣命震草奏請)
(以江為界震又曰不可若然則師必至矣非大王之利也季興怒卒使為之旣而奏發未幾朝廷遣夏魯竒房)
(知溫等領兵來伐季興登城望之見其兵少喜欲開城出戰震復諫曰大王何不思之甚耶且朝廷禮樂征伐)
(之所自出兵雖小而勢實大加以四方諸侯各以相吞噬為志但恨未見得其便耳若大王不幸或得一戰勝)
(則朝廷徵兵于四方其誰不欲仗順而起以取大王之土地耶如此則社稷休矣為大王計者莫若致書於主)
(帥且以牛酒為獻然後上表自劾如此則庶幾可保矣不然則非僕之所知也季興從之果班師震之裨贊皆)
(此類也洎季興卒子從誨繼立震以從誨生於富貴恐相知不深遂辭居於龍山别業自號處士從誨見召皆)
(跨黃牛直抵廳事前下呼從誨不以官閥但充召而巳末年尤好篇詠與僧齊巳友善貽之詩曰陳琳筆硯甘)
(前席角里煙霞憶共眠蓋以韻其高尚之趣也)
馬殷字霸圖許州鄢陵人也少為本工及蔡賊秦宗權
作亂始應募從軍初隨孫儒渡淮陷廣陵及儒敗于宣
州殷隨别將劉建峯過江西連陷洪鄂潭湘等州建峯
盡有湖南之地遂自為潭帥頃之建峯為部下所殺潭
人推行軍司馬張倍為帥時殷方統兵攻邵州佶曰吾
才不及馬殷卽牒殷付以軍府事殷自邵州旋軍犒勞
將士誅害建峯者數十人自為畱後久之朝廷命為湖
南節度使遂有潭衡七州之地唐天復中楊行密急攻
江夏杜洪求援於荆南成汭舉舟師援之時澧朗節度
使雷彦恭乘汭出師襲取荆州載其寳貨焚毁州城而
去彦恭東連行密斷江嶺行商之路殷與高季興合勢
攻彦恭于澧朗數年擒之盡有其地乃以張佶為朗州
節度使由是兵力雄盛殷於梁貞明中為時姑息所求
皆允累官至守太師兼中書令封楚王又上章請依唐
秦王故事乃加天策上將軍之號又請官位内添制置
静江武平寧遠等軍事皆從之旣封楚王仍請依唐諸
王行臺故事署置天官幕府有文苑學士之號知詔令
之名總制二十餘州自署官吏征賦不供民間采茶竝
抑而買之又自鑄鉛鐡錢凡天下商賈所齎寳貨入其
境者祗以土産&KR1459;鐵博易之無餘遂致一方富盛窮極
奢侈貢奉朝廷不過茶數萬斤而巳於中原賣茶之利
歲百萬計唐同光初首修職貢復授太師兼尚書令楚
王天成初加守尚書令長興二年十一月十日薨於位
時年七十八明宗聞之廢朝三日諡曰武穆子希聲嗣
初殷微時隱隱見神人侍側因默記其形像及貴因謁
衡山廟覩廟中神人塑像宛如微時所見者則知人之
貴者必有隂物護之豈偶然哉
希範晉天福中授江南諸道都統又加天策上將軍谿
州洞蠻彭士愁寇辰澧二州希範討平之士愁以五州
乞盟乃銘於銅柱希範自言漢伏波將軍援之後故鑄
銅柱以繼之(案此傳有闕文馬希廣希萼傳全篇俱佚五代史補高郁為武穆王謀臣莊宗素)
(聞其名及有天下且欲離間之會武穆王使其子希範入覲莊宗以希範年少易激發因其敷奏敏速乃拊其)
(背曰國人皆言馬家社稷必為高郁所取今有子如此高郁安得取此耶希範居常嫉郁忽聞莊宗言深以為)
(然及歸告武穆請誅之武穆笑曰主上爭戰得天下能用機數以郁資吾霸業故欲間之耳若梁朝罷王彦章)
(兵權也蓋遭此計必至破滅今汝誅郁正落其彀中慎勿言也希範以武穆不决禍在朝夕因使誣告郁謀反)
(而族滅之自是軍中之政往往失序識者痛之初郁與武穆俱起行陣郁貪且僭常以所居之井不甚清澈思)
(所以澄汰之乃用銀業護其四方自内至外皆然謂之拓裏其奉飬過差皆此類也故莊宗得以媒孽自後隂)
(晦中見郁後竟為所患爾天馬希範武穆之嫡子性奢侈嗣位未幾乞依故事置策府僚屬於是擢從事有)
(才行者有若都統判官李鐸静江府節度判官潘玘武安軍節度判官拓跋坦都統掌書記李臯鎮南節度判)
(官李莊昭順軍節度判官徐收澧州觀察判官彭繼英江南觀察判官廖圖昭順軍觀察判官徐中雅静江府)
(掌書記鄧懿文武平軍節度掌書記李松年鎮南軍節度掌書記衛曮昭順軍觀察支使彭繼勳武平軍節度)
(推官蕭鉄桂管觀察推官何仲舉武安軍節度廵官孟玄暉容管節度推官劉昭禹等十八人竝為學士其餘)
(列校自袁友恭張少敵等各以次授任莫不大興士木以建康府庭其最為壯麗者卽有九龍金華等殿殿之)
(成也用丹砂塗其壁凡用數十萬斤石每僚吏謁見將升殿但覺丹砂之氣藹然襲人其費用也皆此類初教)
(令旣下主者以丹砂非卒致之物相顧憂色居無何東境山崩湧出丹砂委積如丘陵於是收而用之契丹南)
(侵聞其事以為希範非常人遽使冊為尚父希範得冊以為契丹推奉欣然當之矣丁思僅素有才略為馬)
(氏騎將以希範受契丹冊命深恥之因謂希範曰今朝廷失守正忠臣義士奮發之時使馳檄四方引軍直趨)
(京師誅犬戎天子反正然後凱還如此則齊桓晉文不足數矣時不可失願大王急圖之希範本無遠略加以)
(興作府署未畢不忍棄去遂寢思僅之謀思僅不勝其憤謂所親曰古人疾没世而名不稱今遭逢擾攘不能)
(立功於天下反顧戀數間屋子乎誠可痛也自是思僅常怏怏焉希範常重一僧號報慈長老能入定觀人)
(休咎希範因問之曰吾於富貴固無遺恨但不知者壽爾吾師以為何如報慈曰大王無憂當與佛齊年希範)
(喜以為享壽無窮及薨也止於四十九先是希範常嫉高郁之為人因莊宗言而殺之至是方臨江觀競渡置)
(酒未及飲而希範忽驚起顧其弟曰高郁來希廣亦驚曰高郁死久矣大王勿妄言而希範血自鼻出是夕遂)
(卒都馬希範卒判官李臯以希範同母弟希廣為天策府尉撫御尤非所長大校張少敵憂之建議請立希)
(廣庶兄武陵帥希萼且曰希萼處長負氣觀其所為必不為都尉之下加之在武陵九溪蠻通好往來甚歡若)
(不得立必引蠻軍為亂幸為思之李臯忽怒曰汝輩何知且先大王為都尉俱為嫡嗣不立之卻用老婢兒可)
(乎少敵曰國家之事不可拘以一途變而能通所以國長久也何嫡庶之云乎若明公必立都尉當妙設方略)
(以制武陵使帖然不動乃可不然則社稷去矣臯愈怒竟不從少敵之謀少敵度無可奈何遂辭不出未幾希)
(萼果以武陵反引洞溪蠻數路齊進遂之長沙縊希廣於郊外而支解李臯自是湖南大亂未逾年而國滅一)
(如少敵之言初希萼之來也希廣以全軍付親校許可瓊使遂擊之可瓊觀希萼衆盛恐懼夜送旗鼓乞降希)
(萼大喜於是兼可瓊之衆長驅而至希廣素奉佛聞之計無所出乃被緇衣引羣僧念寳勝如來謂之禳災頃)
(之府廨火起人忽紛擾猶念誦之聲未輟其戇如此少敵憂之良有以也先是城中街道尚種槐其桺卽無十)
(一二至是内外一變皆種桺無復槐矣又居人夜間好織草鞋似槌芒之聲聞於郊野俄有童謠云湖南城郭)
(好長街竟栽桺樹不栽槐百姓奔竄無一事只是槌芒織草鞋人無長少皆誦之未幾國亂百姓奔竄死於溝)
(壑者十有八九至是議者始悟蓋長街者通内外之路也槐者皆言懷也不裁槐蓋兄弟不睦以至國亾失孔)
(懷之義也草鞋者遠行所用蓋百姓遠行奔竄之象也馬希萼旣立不治國事數與僚吏縱酒為樂有小吏)
(謝廷擇者本帳下厮養有容貌希萼素寵嬖之每筵會皆命廷擇預坐諸官甚有在下者於是衆怒往往偶語)
(曰此輩舊制有燕會惟用兵守門以防他虞今與我等齊列何辱之甚耶其弟希崇因衆怒咄咄與其黨竊發)
(擒希萼囚之於衡陽又自立未數日江南遣袁州刺史邊鎬乘其亂領兵來伐希崇度不能敵遂降先是長沙)
(重謠云鞭打焉走不暇未幾果為邊鎬所滅初鎬嘗為僧以覘湖南尤善弄鈸每侵晨必弄鈸行乞遇城往往)
(擲起鈸以度門之高下及來湖南士庶頗有識之者圖廖氏虔州灨縣人有子三人伯曰圖仲曰偃季曰凝)
(凝皆有詩名偃趨勇絶倫由是豪横遂為鄉里所憚江南功臣鍾章為虔州刺史深嫉之於是圖與凝等議曰)
(觀章所為但欲滅吾族矣若戀土不去禍且及矣於是領其族暨部等三千餘人具鎧仗號令而後行章不敢)
(逐遂奔湖南時武穆王在位見其衆盛恐難制欲盡誅之或者曰大王姓馬而廖來歸廖者料也馬得料其勢)
(必肥實國家大興之兆其可殺之乎武穆喜遂善待仍制下以凝為永州刺史圖為行軍司馬偃為天策府列)
(校仍賜莊宅於衡山自稱逸人偃能於馬上挺身而立取溼衣振奮而服之以示輕揵荆南高季興次子㤀其)
(名管親軍雲猛都謂之雲猛郎君聞偃名因兩境交兵請與偃闋偃欣然而往雲猛能用槍見偃瘦小心輕之)
(馳騎而刺偃垂及之偃佯落馬雲猛勢未及止偃自後奮戈一擊堕地因生擒之自是其名愈振故武穆王終)
(世不為鄰境所輕者偃之力焉至其子希範嗣位九溪蠻叛命偃率兵討之為流矢所傷死於蠻中凶訃至希)
(範使人報其母張氏張氏不哭謂其使曰為妾謝大王舉家三百餘口受王分食解衣之賜雖盡死未足以上)
(報況一子乎望大王勿以為念希範開而歎曰廖氏有此母欲不興其可得乎於是厚加存恤仍遣使召凝任)
(為從事至希範薨國亂為江南所滅遂遷金陵唐主授以水部員外郎為洪州速昌縣令未幾又遷江州團練)
(使凝為人不羈好詼諧嘗覽裴說經杜工部墓詩曰擬鑿孤&KR0008;破重教大雅生因曰如此裴說乃劫墳賊耳聞)
(者笑之在江川盛暑嘗患體燥乃以一大桶盛冷水坐於其間或至終日雖賓友謁見出露其首與之談笑其)
(簡率如此先是凝嘗夢人以印授之拜捧之際其印缺其一角凝不能測及授江州之命始悟曰印缺一角蓋)
(偏裨之象也團練副使不亦宜乎時人異之)
劉言本朗州之牙將也初馬氏舉族為江南所俘朗州
無帥衆乃推列校馬光惠為武平軍畱後光惠署言為
副使既而光惠耽荒僭侈軍情不附遂行廢黜以言代
光惠為畱後時周廣順二年秋也言旣立北則遣使奉
表於周太祖東亦上章於江南李景求止授旄鉞景未
之許時邊鎬據湖南潛遣人齎金帛說誘武陵谿洞諸
蠻欲合勢以攻朗州會李景降偽詔徵言赴金陵言懼
不從偽命以其年冬十月三日與其節度副使王進逵
行軍司馬何敬真都指揮使周行逢等同領舟師以襲
潭州九日攻拔益陽寨殺淮軍數千人十三日至潭州
城下是夕邊鎬領其部衆棄城東走進逵敬真遂入據
其城言乃遣牙將張崇嗣奉表於周太祖且言潭州兵
戈之後焚燒殆盡乞移使府於朗州從之詔升朗州為
大都督府在潭州之上廣順三年春正月制以言為檢
校太師同平章事朗州大都督充武平軍節度使制置
武安靜江等軍事又以王進逵為武安軍節度使何敬
真為靜江軍節度使竝檢校太尉以周行逢領集州刺
史充武安軍節度行軍司馬未幾言遣何敬真率軍南
擊廣賊敬貞失律奔歸潭州為王進逵所殺其年秋進
逵奏劉言與淮賊通連差指揮使鄭珓部領兵士欲併
當道鄭珓為軍衆所執奔入武陵劉言尋為諸軍所廢
臣已至朗州安撫訖周太祖詔劉言宜勒歸私第委王
進逵取便安置言尋遇害朝廷乃正授進逵朗州節制
顯德元年秋制以武安軍節度副使周行逢為鄂州節
度使權知潭州軍府事加檢校太尉三年春正月世宗
將伐淮甸詔進逵率兵入江南界二月進逵準詔而行
仍遣部將潘叔嗣領兵五千為先鋒行及鄂州界叔嗣
回戈以襲朗州進逵聞之倍道先入武陵叔嗣遽攻其
城進逵敗為叔嗣所殺遣人詣潭州請周行逢至朗州
斬叔嗣于市其年秋七月制以行逢為朗州大都督充
武平軍節度使加兼侍中自是潭朗之地遂為行逢所
有皇朝建隆初就加中書令四年行逢卒三軍立其子
保權為帥未幾朗軍亂求救于朝廷及王師平定荆湖
保權入朝由是湖湘之地盡為王土矣
錢鏐杭州臨安縣人少拳勇喜任俠以解仇報怨為事
唐乾符中事於潛鎮將董昌為部校屬天下喪亂黃巢
寇嶺表江淮之盜賊羣聚大者攻州郡小者剽閭里董
昌聚衆恣横于杭越之間杭州八縣每縣召募千人為
一都時謂之杭州八都以遏黃巢之衝要時有劉漢宏
者聚徒據越州自稱節度使攻收鄰郡潤州牙將薛朗
逐其節度使周寳自稱畱後唐僖宗在蜀詔董昌討伐
昌以軍政委鏐率八都之士進攻越州誅漢宏回戈攻
潤州擒薛朗江浙平董昌為浙東節度使越州刺史表
鏐代已為杭州刺史唐景福中朝廷以李鋋為浙江西
道鎮海軍節度使時孫儒楊行密交亂淮海煙塵數千
里鏐常率師以為防捍孫儒據宣州不敢侵江浙由是
鏐勳名日著久之李鋋終不至治所朝廷以鏐為鎮海
軍節度仍移潤州軍額于杭州為治所又立威勝軍于
越州董昌為節度使昌漸驕貴自言身應符讖又為妖
人王百藝所誑僭稱尊號乃于越州自稱羅平國王年
號大聖偽命鏐為兩浙都將鏐不受命以狀聞唐昭宗
命鏐討昌乾寧四年鏐率浙西將士破越州擒昌以獻
朝廷嘉其功賜鏐鐵券又除宰臣王溥為威勝軍節度
而兩浙士庶拜章請以鏐兼杭越二鎮朝廷不能制因
而授之改威勝軍為鎮東鏐乃兼鎮海鎮東兩藩節制
鏐旣兼兩鎮精兵三萬而楊行密連歲興戎攻蘇湖潤
等州欲兼并兩浙累為鏐所敗亦為行密侵盜數州而
鏐所部止一十三州而已天復中鏐大將許再思徐綰
叛引宣州節度使田頵謀襲杭州田頵等率師掩至城
下鏐激厲軍士一戰敗之生擒徐綰田頵遁走鏐于臨
安故里興造第舍窮極壯麗歲時遊于里中車徒雄盛
萬夫羅列其父寬每聞鏐至走竄避之鏐卽徒步訪寬
請言其故寬曰吾家世田漁為事未嘗有貴達如此爾
今為十三州主三面受敵與人爭利恐禍及吾家所以
不忍見汝鏐泣謝之鏐于唐昭宗朝位至太師中書令
本郡王食邑二萬戶梁祖革命以鏐為尚父吳越國王
梁末帝時加諸道兵馬元帥同光中為天下兵馬都元
帥尚父守尚書令封吳越國王賜玉冊金印初莊宗至
洛陽鏐厚陳貢奉求為國王及玉冊詔下有司詳議羣
臣咸言玉簡金字惟至尊一人錢鏐人臣不可又本朝
已來除四夷遠藩羈縻冊拜或有國王之號而九州之
内亦無此事郭崇韜尤不容其僭而樞密承旨段佪姦
倖用事能移崇韜之意曲為鏐陳情崇韜僶俛從之鏐
乃以鎮海鎮東軍節度使名目授其子元瓘自稱吳越
國王命所居曰宫殿府署曰朝廷其參佐稱臣僭大朝
百僚之號但不改年號而已偽行制冊加封爵于新羅
渤海海中夷落亦皆遣使行封冊焉明宗卽位之初安
重誨用事鏐嘗與重誨書云吳越國王致書于某官執
事不叙暄涼重誨怒其無禮屬供奉官烏昭遇使于兩
浙每以朝廷事私于吳人仍目鏐為殿下自稱臣謁鏐
行舞蹈之禮及回使副韓玫具述其事重誨因削鏐元
帥尚父國王之號以太師致仕久之其子元瓘等上表
陳敘時淮寇攻逼荆南明宗疑其同惡因降詔詰之元
瓘等復遣使自淮南間道上表云竊念臣父天下兵馬
都元帥吳越國王臣鏐爰自乾符之歲便立功勞至于
天復之初巳封茅土兩殄稽山之僭偽頻叨鳳詔之褒
崇賜鐡劵而礪岳帶河藏清廟而銘鐘鏤鼎歴事列聖
竭誠累朝罄臣節以無虧荷君恩而益重楚茅吳柚常
居羣后之先赤豹黃羆不在諸方之後雲臺寫像盟府
書勳勠力本朝一心體國常誡臣兄弟曰汝等諸子須
記斯言老父起自諸都早平多難素推忠恿實效辛勤
遂蒙聖主之疇庸獲沗真王之列壤恒積滿盈之懼豫
懷燕翼之憂蓋以恩禮殊尤寵榮亢極名品旣逾于五
等春秋將及于八旬不諱之談爾當靜聽而況手殱妖
亂親覩興亾豈宜自為厲階更尋覆轍老身猶健且作
國王之呼嗣子承家但守藩臣之分臣等鯉庭灑袂鴈
序書紳中心藏之敬聞命矣頃以濟隂歸邸梁苑稱尊
所在英雄遞相倣斆互起投龜之詬皆興逐鹿之謀惟
臣父王未嘗隨例從微至著悉蒙天子之絲綸啓土封
王自守諸侯之土宇乙酉歲伏蒙莊宗皇帝遥降玉冊
金印恩加曲阜營丘顯自大朝來封小國遂有強名之
改補實無干紀之包藏兼使人徐筠等進貢之時禮儀
有失尚蒙赦宥未寘典刑敢不投杖責躬負荆請罪且
爽為臣之禮誠乖事上之儀夙夜包羞寢食俱廢捧詔
而神魂戰慄拜章而芒刺交并伏以皇帝陛下濬哲文
思含弘光大智周萬物日闢四方旣容能改之非許降
自新之恕將功補過捨短從長矧兹近代相持豈足玄
機遠料且臣本道與淮南雖連疆畛久結仇讎交惡尋
盟十翻九覆縱敵已逾于三紀弭兵纔僅于數年諒非
脣齒之邦真謂腹心之疾今奉詔書責問合陳本末端
由布在衆多寧煩覼縷彼旣人而無禮此亦和而不同
近知侵軼荆門乖張事大儻王師之問罪願率衆以齊
攻必致先登庶觀後效横秋鵰鶚祗待指呼躍匣蛟龍
誓平讎隙今則訓齊樓櫓淬礪戈鋋決副天威冀明臣
節伏以臣父王鏐已于汎海繼有飛章陳父子之丹誠
高懸皎日展君臣之大義上指圓穹其將修貢賦于梯
航混車書而表率如虧奉職自有隂誅今春已具表章
未蒙便賜俞允地遠而經年方逹天高而瀝懇難通伏
乞聖慈曲行明命凌霜益翠始知松栢之心異日成功
方顯忠貞之節臣元瓘等無任感激祈恩戰懼依投之
至謹遣急腳間道奉絹表陳乞奏謝以聞明宗嘉之乃
降制復授鏐天下兵馬都元帥尚父吳越國王未幾又
詔賜上表不名(五代會要戴長興二年四月詔曰周榮吕望有尚父之稱漢重蕭何有不名之)
(禮錢鏐冠公侯之位統吳越之封宜示異恩俾當縟禮其錢鏐宜賜不名)鏐在杭州垂四十
年窮奢極貴錢塘江舊日海潮逼州城鏐大庀工徒鑿
石填江又平江中羅刹石悉起臺榭廣郡郭周三十里
邑屋之繁會江山之雕麗實江南之勝槩也鏐學書好
吟詠江東有羅隱者有詩名聞于海内依鏐為參佐鏐
常與隱唱和隱好譏諷嘗戲為詩言鏐微時騎牛操梃
之事鏐亦怡然不怒其通恕也如此鏐雖季年荒恣然
自唐朝於梁室莊宗中興已來每來揚帆越海貢奉無
闕故中朝亦以此善之鏐以長興三年三月二十八日
薨年八十一制曰故天下兵馬都元帥尚父吳越國王
錢鏐累朝元老當代勳賢位巳極于人臣名素高于簡
冊贈典旣無其官爵易名宜示其優崇宜令所司定謚
以王禮葬仍賜神道碑諡曰武肅鏐初事董昌時年甫
壯室性尚剛烈時有儒士謁于主帥巳進刺矣見鏐稍
怠鏐怒投之羅刹江及典謁者將召鏐詐云客巳拂衣
去矣及為帥時有人獻詩云一條江水檻前流鏐不悦
以為譏巳尋害之迨于晚歲方愛人下士畱心理道數
十年間時甚歸美鏐尤恃崇盛分兩浙為數鎮其節制
署而後奏左右前後皆兒孫甥姪軒陛服飾比于王者
兩浙里俗咸曰海龍王梁開平中浙民上言請為鏐立
生祠梁太祖許之令翰林學士李琪撰生祠堂碑以賜
之至今蒸黎饗之子孫保之斯亦近代之名王也
元瓘鏐第五子也起家為鹽鐡發運廵官表授尚書金
部郎中賜金紫天復中本州禆校許再思等為亂構宣
州節度使田頵頵領兵奄至鏐擊敗再思與頵通和頵
要盟于鏐鏐徧召諸子問之曰誰能為吾為田氏之壻
者例有難色時元瓘年十六進曰惟大王之命由是就
親于宣州唐天祐初承制累遷檢校尚書左僕射内衙
都指揮使數年之間代叛禦寇大著勲績梁貞明四年
夏鏐大舉伐吳以元瓘為水戰諸軍都指揮使戰棹抵
東洲吳人以舟師拒戰元瓘為火筏順風揚灰以坌之
白晝如霧吳師迷方遂敗之擒軍使彭彥章并軍校七
十餘人得戰艦四百隻吳人知不可校通好于鏐以功
奏授鎮海軍節度副使檢校司徒梁末遷清海軍節度
使檢校太傅同平章事後唐同光初加檢校太師兼中
書令鎮東等軍節度觀察處置等使時鏐自為天下兵
馬都元帥尚父守尚書令吳越國王及鏐為太師致仕
元瓘累貢章疏乞復舊號唐明宗許之鏐旣年高欲立
嗣召諸子使各論功皆讓于元瓘及鏐病篤召將吏謂
之曰余病不起兒皆愚懦恐不能為爾帥與爾輩決矣
帥當自擇將吏號泣言曰大令公有軍功多賢行仁孝
已領兩鎮王何苦言及此鏐曰此渠定堪否曰衆等願
奉賢帥卽出符鑰數筐于前謂元瓘曰三軍言爾可奉
領取此鏐薨遂襲父位唐長興四年遣將作監李鏻起
復元瓘官爵又命戶部侍郎張文寳授兼尚書令清泰
初封吳王二年封越王天福元年賜金印三年封吳越
國王五年加天下兵馬元帥六年授天下兵馬都元帥
其年夏有疾秋府署災焚之一空乃移于他所其燄皆
隨而發焉元瓘因驚悸發狂以是歲八月二十四日薨
年五十五歲諡曰文穆元瓘初聰敏長于撫馭臨戎十
五年決事神速為軍民所附然奢僭營造甚于其父故
有回禄之災焉元瓘有詩千篇編其尤者三百篇命曰
錦樓集浙中人士皆傳之子佐為嗣
佐字玄祐元瓘薨遂襲其位晉天福末制授檢校太師
兼中書令吳越王仍篆玉為冊以賜之前代玉冊冊夷
王有之偽梁時欲厚于鏐首為式例故因而不改俄授
開府儀同三司守太尉時以建安為淮寇所攻授東南
面兵馬都元帥佐尋遣舟師進討淮人大敗以功加守
太師漢高祖入汴佐首獻琛賮表率東道漢祖嘉之授
諸道兵馬都元帥佐居列土凡七年境内豐阜祖父三
世皆為元帥時以為榮漢初以疾卒于位諡曰忠獻佐
幼好書性溫恭能為五七言詩凡官屬遇雪月佳景必
同宴賞由此士人歸心其班品亦有丞相已下名籍而
禄給甚薄罕能自濟每朝廷降吏則去其偽官或與會
則公府助以僕馬處事齷齪多如此類然航海所入歲
貢百萬王人一至所遺至廣故朝廷寵之為羣藩之冠
佐有子昱年五歲未任庶務乃以其弟倧襲位
倧性明敏嚴毅未立時常以佐性寬善而掌兵權者難
制及代佐為帥以禮法繩下宿將舊勳不甚優禮大將
胡進思頗不平之乃密與親軍謀去倧漢祖入汴之歲
十二月進思率甲士三百大譟突入衙署倧闔戶以拒
之左右與之格鬭盡為進思所殺遂遷倧于别館以甲
士援送幽于錦軍立倧異母弟俶為帥其年夏四月進
思疽發背而卒越人快之以為隂靈之誅逆也
俶元瓘之子倧之異母弟也倧旣為軍校所幽時俶為
溫州刺史衆以無帥遂迎立之時漢乾祐元年正月十
五日也其年八月始授檢校太師兼中書令充鎮海鎮
東等軍節度使東南面兵馬都元帥周廣順中累官至
守尚書令中書令吳越國王皇朝建隆初復加天下兵
馬大元帥其後事具皇朝日歴(五代史補錢鏐封吳越國王後大興府署版築)
(斤斧之聲晝夜不絶士卒怨嗟或有中夜潛用白土大書于門曰没了期侵晨起抵暮歸鏐一見欣然遽命書)
(吏亦以白土書數字于其側曰没了期春衣纔罷又冬衣時人以為神輔自是怨嗟頓息矣僧昭者通于術)
(數居兩浙大為錢塘錢鏐所禮謂之國師一旦謁鏐有宫中小兒嬉于側墜下錢數十文鏐見謂之曰速收慮)
(人恐踏破汝錢昭師笑曰汝錢欲踏破須是牛卽可鏐喜以為社稷堅牢之義後至曾孫俶舉族入朝因而國)
(除俶年屬丑為牛可謂牛踏錢而破矣内錢鏐末年患䨇目有醫人不知所從來自云累世醫外障眼其術)
(皆神于用針無不效者鏐聞召而使觀之醫人曰可治然大王非常人患殆天與之若醫是違天地也恐無益)
(于壽幸思之鏐曰吾起自行伍跨有方面富貴足矣但得兩眼見物為鬼不亦快乎旣而下針莫不應手豁然)
(鏐喜所賜動以萬計醫人皆辭不受明年鏐卒塘僧契盈閩中人通内外學性尤敏速廣順初游戲錢一旦)
(陪吳越王游碧浪亭時潮水初滿舟楫輻輳望之不見其首尾王喜曰吳國地去京師三千餘里而誰知一水)
(之利有如此耶可謂三千里外一條水十二時中兩度潮時人謂之佳對時江南未通兩浙貢賦自海路而至)
(青州故云三千里也)
史臣曰自唐末亂離海内分割荆湖江浙各據一方翼
子貽孫多歴年所夫如是者何也蓋值諸夏多艱王風
不兢故也洎皇宋之撫運也因朗陵之肇亂命王師以
遄征一矢不亾二方俱服遂使瑤琨篠簜咸遵作貢之
文江漢睢漳盡鼓朝宗之浪夫如是者何也蓋屬大統
有歸人寰允洽故也惟錢氏之守杭越逾八十年蓋事
大勤王之節與荆楚湖湘不侔矣
舊五代史卷一百三十三
