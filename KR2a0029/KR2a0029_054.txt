舊五代史卷二十六攷證
唐書武皇紀下景福元年正月鎮州王鎔恃燕人之援
率兵十餘萬攻邢州之堯山案舊唐書作大順二
年王鎔援邢州屯于堯山攷此時邢州未叛於晉不
得王鎔之援師蓋即景福元年事誤移於前一年耳
歐陽史及通鑑俱與是書同
三月武皇進軍渡滹沱攻欒城下鼓城槀城四月燕軍
寇雲代武皇班師案舊唐書作景福元年二月庚
寅太原易定之兵合勢攻鎮州三月克用處存斂軍
而退是興師以二月至三月始旋師也通鑑云三月
克用王處存合兵攻王鎔癸丑拔天長鎮戊午鎔與
戰於新市大破之辛酉克用退屯欒城是進師退師
皆在三月也是書作三月進軍四月班師與諸書異
十月邢州李存孝叛納欵于梁李存信搆之也案舊
唐書大順元年十一月癸丑朔太原將邢州刺史李
存孝自恃擒孫揆功合爲昭義帥怨克用授康君立
存孝自晉州率行營兵歸邢州據城上表歸朝仍致
書張濬王鎔求援今攷是書大順二年存孝始爲邢
州節度無由于元年冬得據邢州也新唐書歐陽史
通鑑並從是書作景福元年十月
武皇表馬師素爲邢州節度使案舊唐書作克用以
大將馬師素權知邢洺團練事與是書異
是時雲州吐渾赫連鐸白義誠並來歸案舊唐書昭
宗紀作六月壬辰克用攻陷雲州執赫連鐸新唐書
昭宗紀作六月赫連鐸與李克用戰于雲州死之通
鑑從新唐書作克用大破吐谷渾殺赫連鐸擒白義
誠俱與是書異攷雲州諸部因討李匡儔而來歸自
當在十月而諸書皆作六月恐未足據
甲寅攻新州案甲寅字誤下文十二月有辛亥壬子
甲寅則十一月不得有甲寅也據通鑑攷異盖薛史
仍紀年錄之誤
二月以仁恭爲權幽州留後案舊唐書作乾寧元年
十二月以李匡威故將劉仁恭爲幽州兵馬留後歐
陽史亦作元年冬事皆因平幽州而終言之未嘗核
其年月也通鑑從是書作二年二月
八月乙酉供奉官張承業齎詔告諭案舊唐書作七
月丁邜上遣内官張承業𫝊詔克用軍與是書日月
互異攷通鑑作壬午遣張承業詣克用軍盖壬午遣
使乙酉始至軍耳
武皇上表請駕還京案舊唐書作壬寅李克用遣子
存貞奉表行在請車駕還京攷當時奉表者即後唐
莊宗也莊宗未嘗名存貞舊唐書誤
十一月丁巳案舊唐書作十一月癸未朔疑不當有
丁巳据是書上文十月有丙戌戊子則十一月斷非
癸未朔也通鑑所定日月皆從是書
還軍渭北十二月武皇營于雲陽案歐陽史作晉軍
渭北遇雨六十日攷通鑑十二月乙酉李克用軍于
雲陽辛亥引兵東歸無緣得有六十日也歐陽史誤
天祐二年春契丹按巴堅領部族三十萬至雲州與武
皇會于雲州之東案武皇會契丹于雲州通鑑作
開平元年新唐書作天祐元年與是書異歐陽史與
是書同又契丹國志作晉王李存勗與契丹連和會
于東城殊誤
梁祖以懷英無功乃以李思安代之案李思安之代
懷英通鑑作七月事與是書繫五月異
按巴堅舊作阿保機今改
舊五代史卷二十六考證
