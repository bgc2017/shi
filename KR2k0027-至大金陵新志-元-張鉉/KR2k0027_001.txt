至大金陵新志卷一
元張鉉撰
地理圖
金陵山川封域總圖
金陵山川封域圖攷
輿地志云鍾山古金陵山也縣邑之名由此而立建康
實錄云楚威王築城石頭置邑以其地接華陽金壇之
陵故號金陵秦始皇三十六年以金陵為鄣郡治故鄣
(屬吳興郡即今湖州路)三十七年東遊還過吳從江乘渡望氣者
言五百年後金陵有天子氣因鑿鍾阜斷金陵長隴以
通流至今呼為秦淮乃改金陵邑為秣陵縣諸葛亮所
謂鍾山龍蟠石城虎踞真帝王之宅(今考故蹟左則方山石硊山之間右)
(則盧龍山馬鞍山之間耆老相傳以為始皇鑿斷長隴之所其秦淮經流三百餘里地勢高下屈曲自然必非)
(人工所為或云始皇埋金玉雜寳於鍾山以厭王氣又云楚威王亦嘗埋金於此前志已力辨其非蓋古者帝)
(王以金璧之屬禮祀山川於山則埋於川瀆則沉始皇嘗埋璧茅山沉璧於江漢光武亦埋金玉於茅山頂故)
(謂秦楚嘗埋金玉於此則或然謂以銷厭王氣則非也)漢承三代舊制置揚州統
丹陽郡所領縣邑有今浙西浙東二道及江東道之半
吳晉宋齊梁陳代加分割隋立蔣州唐以隸潤州又改
昇州管屬始隘於舊南唐建金陵府縣邑猶更屬不常
(沿革見後疆域志)迨宋為江寧府改建康府始定有今江寧上
元句容溧水溧陽之地東西二百三十五里南北四百
六十里東抵鎮江東南抵常州南抵寧國西南抵太平
西抵和州西北抵真州以大江中流為界山有蔣山即
鍾山金陵(在府城東北)茅山(在句容縣夏禹嘗登以朝羣臣見吴越春秋或謂在會稽)絳
巖山一名赭山乃丹陽郡所以得名(在句容縣)華山(秦淮所出在句)
(容縣)東廬山(嚴子陵所居在溧水州)長塘湖一名洮湖(在溧陽州五湖之一)丹
陽湖(在溧水州)中江九陽江(禹貢載三江既入中皆江其一在溧陽州界)江南道
名山臣浸在郡境中詳見後疆域山川志
南臺按治三省十道圖
南臺按治三省十道圖攷
行御史臺至元十四年御史大夫相威於揚州剏立統
淮東淮西山南及江南十道提刑按察司江淮諸行省
各道宣慰司皆隸按治二十八年按察司改名肅政廉
訪司二十九年因立河南行省以兩淮山南三道隨省
徑隸御史臺而行臺遷治建康始名江南諸道行御史
臺按治江浙行省(先治揚州後移杭州)江西行省(先治吉安後移龍興)湖廣
行省(先治潭州後移武昌)逐年以監察御史守省照刷文卷糾察
官吏不公不法按行體覆各道廉訪司官吏聲蹟江東
建康道廉訪司治寧國太平池州廣德徽州饒州信州
諸路及鉛山州置司寧國江南浙西道治杭州平江湖
州常州鎮江建德嘉興諸路并松江府江陰州置司杭
州浙東海右道按治浙東宣慰司都元帥府及婺州紹
興處衢温台慶元諸路置司婺州福建閩海道按治福
建宣慰司都元帥府及福州建寧興化延平邵武泉漳
汀諸路置司福州(以上係江浙行省地面)江西湖東道治龍興瑞
撫建昌臨江袁吉安贛南安南康江州諸路及南豐州
置司龍興海北廣東道按治廣東宣慰司都元帥府及
廣韶南䧺肇慶德慶潮州諸路南恩新封桂陽連循梅
諸州置司廣州(以上係江西行省地面)江南湖北道治武昌興國
岳常德澧辰沅靖州諸路及漢陽府置司武昌嶺北湖
南道按治湖南宣慰司都元帥府及天臨衡永全武岡
寶慶郴道桂陽諸路茶陵常寧耒陽三州置司天臨嶺
南廣西道按治廣西兩江宣慰司都元帥府及靜江柳
梧潯南寧慶遠諸路平樂府融賀桂容藤横欝林賓諸
州置司靜江海北海南道按治海北宣慰司都元帥府
及雷高化欽廉乾寧諸路南寧萬安吉陽軍置司雷州
其八番順元宣慰司都元帥府新添葛蠻都雲定雲等
處新得州軍民安撫司思州播州軍民宣撫司管轄金
竹鎮遠諸府隸西臺四川廉訪司按治左右兩江來安
思明太平鎮安田州五路及沿邊溪硐州縣不屬廉訪
司(以上係湖廣行省地面)蓋今行臺所統得禹貢職方揚州全境
西南割荆州之半在唐為江南道而今州司縣屬羈縻
之地視舊尤加廣(焉唐書地理志江南道蓋古揚州南境漢丹陽會稽豫章廬江零陵桂)
(陽等郡長沙國及牂柯江夏南郡地潤昇常蘇湖杭睦越明衢處婺温台宣歙池洪饒吉袁信撫福建泉汀漳)
(為星紀分岳鄂潭衡永道郴邵黔辰綿施叙奬夷播思費南溪溱為鶉尾分為州五十一縣二百四十七其名)
(山衡廬茅蔣天自天台會稽四明括蒼縉雲金華大庾武夷今池陵南郡地屬山南八番地在唐為徼外其他)
(州郡名改易不同)
行臺察院公署圖
行臺察院公署圖攷
行臺公署宋初為轉運使在江寧府治東南府治在南
唐宫城今之舊内高宗紹興三年以府治建行宫遂改
轉運司衙為建康府治凡曰行宫留守司江東安撫司
沿江制置司兵馬總管都督皆知府兼之其公署創建
䧺盛(有設廳居中左右修廊戒石亭在設廳前儀門即戟門在戒石亭南左右列戟惟郡守出入則開府)
(門在儀門南鼓角樓在府門左時避行宫不建譙門清心堂在設廳後忠實不欺堂在清心堂後扁乃理宗所)
(書賜馬光祖前有二齊左曰雲瑞右曰日思靜得堂在忠實不欺堂後以光祖三任知府改名三至玉麟堂在)
(忠實不欺堂左後瞰清溪前臨芙蓉池喜雨軒在前恕齋在後有竹軒在旁静齋在右學齋在左錦繡堂在玉)
(麟堂左本紹興三十年樞密使王綸知府事所建初名晝錦後改今名上為忠勤樓扁皆理宗御書庭中左右)
(植金華二石以屋覆之前為木犀臺又前為碑亭有三段石有堂在左曰水鄉西廳在忠實不欺堂之右别有)
(鎮青堂在府廨東北其上為鍾山樓其後為清溪道院木犀亭曰小山菊亭曰晩香牡丹亭曰錦堆芍藥亭曰)
(駐春皆在堂左疊石成山上為亭曰一丘一壑下為金魚池亭曰真愛其南為曲水池亭曰觴詠又其西為杏)
(花村桃李蹊亭曰種春竹亭曰深淨梅亭曰雪香海棠亭曰嫁梅皆在堂右清溪一曲環其前左有橋通水鄉)
(名小垂虹右有橋通錦繡堂榜曰藕花多處皆郡圃也其堂之奥榜曰紬書景定修志其中故名堂之東便門)
(通清溪道中西花園在安橅司僉廳西馬光祖改為惠民藥局看窗二所一在西花園東南臨御街榜曰缺)
(後改為軍裝局一在嫁梅亭後臨東虹橋安撫司僉廳在西廳西其後有芙蓉堂西為三聖祠制置司僉廳在)
(儀門東有籌勝堂君子堂南通清溪又有集思堂及便廳建康府都僉廳在南門西西廳之前通判有三廳東)
(廳在儀門左有朝陽亭西廳在儀門右有思政堂南廳在府門西南僉書節度判官廳在府門内之左通判官)
(廳南節度推官廳在府門内右通判西廳之左添差節度推官廳在西夾道買民屋所改觀者推官廳在府門)
(内左僉判廨舍南錄事參軍廳在節推廳南司理廳有二左院在節推廳後有式敬齋右院在西通判廳後司)
(戶廳在府門外東南司法廳在府西南以上並據景定志所記與乾道志不同蓋自乾道至景定數十年間更)
(易多矣今集慶舊規大抵皆馬制置光祖所記)至元十二年二月左丞相淮安
忠武王巴延平章河南王阿珠於府治開省冬十月行
省起兵屯駐瓜州宣撫司於内治事十四年宣撫司罷
就為建康路治尋為江東宣慰司治所至元二十二年
江淮等處行樞密院即宣慰司開院即宣慰司移治西
錦繡坊大軍庫内其明年行御史臺移治建康即樞密
行院置臺而密院徙於宋轉運司置院二十六年行臺
徙移揚州二十九年立名江南諸道行御史臺自揚州
復還建康仍以前治為行臺公署察院在臺右即宋制
置司西廳後至元二年重建正廳仍用忠實不欺舊扁
中丞資善張公起巖作記(記曰洪惟聖元撫有方夏世祖皇帝混一區宇建行御史)
(臺以奠南服肇治惟揚最後移治建業綜臨憲司十道行省行院之在江表者咸屬按劾其治所即勝國安撫)
(留守舊署緜歷歲久棟宇摧腐凜焉懼其將壓御史大夫伊實通幹圖惟載新咨于中臺丞相駙馬都尉逹實)
(特穆爾繼為大夫復以言臺議是之得請于上乃以治書侍御史圖嚕綱維是役撤舊起廢搆材庀工為堂于)
(中複屋前連宏敞清䆳為廳于後一如堂制高朗靖深恢拓有加旁翼以室以為廳事之所爽密異致暑寒攸)
(宜中為長廊接棟旅楹子午貫逹為經歷司于堂之左為燕息之齋于堂之右揭以忠實不欺之扁示存舊也)
(咸謂宜有紀述今御史大夫巴爾噶齊屬予記之惟太微執法垂象吴穹臺諫職司凖兹星躔繩愆糾繆公論)
(攸在皇朝疆域之廣度越前代聲教所暨無間遠邇天子耳目之寄屬之憲臺南臺所控臨地曠事繁荆吳百)
(粤迨于要荒民隠披露罔或壅遏公方材諝罔或滯淹贓私殘暴罔或蔽匿舉揚搜擿剖析釐正公道廓清紀)
(綱振肅是則委任責成之意矧兹臺治輪奐一新衆庶所瞻于以聳動于以矜式凡莅是者盍思稱副而無愧)
(負也哉必也貪夫掊利有以治之酷吏戕民有以詰之濫官敗俗有以糾之邪人蠧政有以去之使循良者得)
(以成其治抑屈者得以申其情困乏者得以休其力耕鑿者得以安其生長民之官一以承流宣化為務而無)
(虐無擾有位之士一以清心潔已為先而無怠無縱吏之昏塞疲懦一皆警發振厲而無廢其事民之林林總)
(總一皆成德嚮風而無麗于刑斯謂能舉其職而無忝矣其或倚法作威以陷善良黨惡植私以專報復恥過)
(遂非以欺單弱疆辨矯誣以紊條格斁滅典常曾不顧省則貽伊戚鬼得而誅矣敢以斯言為告以儆居是職)
(者而是役之經始落成年月與夫財用之給于官木石瓦甓匠夫之數不著著其切於風紀之大者是為記通)
(奉大夫江南諸道行御史臺侍御史張起巖記中議大夫江南諸道行御史臺經歷廉惠山凱雅書承德郎江)
(南諸道行御史臺監察御史孔思立篆額)至正二年建察院及儀門兩廊曹
幕規制視舊有加錦繡堂忠勤樓及制置僉廳皆為臺
官廨宇左司理院為司獄司右司理院為永豐庫餘皆
廢易不可詳攷
舊建康府城形勢圖
舊建康府城形勢圖攷
建康舊府城周二十五里四十四步上闊二丈五尺下
闊三丈五尺高十丈五尺内臥羊城闊四丈一尺皆楊
吳順義中所築也六朝舊城在北去秦淮五里故淮上
皆列浮航緩急則撤航為備孫吳㳂淮立栅前史所謂
栅塘是也至吳王楊溥時徐温改築稍遷近南夾淮帶
江以盡地利城西隅據石頭岡阜之脊其南接長干山
勢又有伏龜樓在城上東南隅宋開寶以來城皆因舊
凡八門由尊賢坊東出曰東門由鎮淮橋南出曰南門
由武衞橋西出曰西門由清化市而北曰北門由武定
橋泝秦淮而東曰上水門由飲虹橋㳂秦淮而西出折
柳亭之前曰下水門由斗門橋西出曰龍光門由崇道
橋西出曰栅寨門(紹興後守臣史正志修築加女墻馬光祖浚濠增築創硬樓四屋百七十)
(餘間栅寨門創硬樓七間及武臺鐵門鐵水窗等浚濠遶城四千六百七十有五丈深丈有五尺闊三十丈濠)
(之内築羊馬墻乾道志云栅寨門在城西門近南鑿城立栅通古運瀆不詳其始後置閘以泄城内水入于江)
(俗呼為濟秦門今呼鐵窗子是也)城内之北有舊子城宋初為府治後
改為行宫亦始築於南唐也詳見古蹟志及後路治圖
攷
集慶路治圖
集慶路治圖攷(司屬諸衙門及新創祠宇寺觀附見)
臺察公署見前圖攷至元十二年二月立建康宣撫司
就行省所居前宋府治及舊行宫直廳内置司兼管軍
民十四年設江東道宣慰司改宣撫司為建康路總管
府宣撫廉希愿陞宣慰使仍兼本路逹嚕噶齊府治就
僉廳君子堂内署事至元十六年廉宣慰陞行中書省
左丞不兼路事總管府始於西錦繡坊舊大軍庫内置
府(今御史大夫廨舍)至元二十二年以宣慰司為樞密行院宣
慰司遷居總管府治府遂遷徙不常亦於今上元縣治
及軍器庫内置府元貞二年總管廉希哲到任請於上
司以西南隅銀行街舊東南佳麗樓為府治(舊為賞心樓基景定)
(元年馬光祖改建今樓大德二年徙路治其中)撤亭為廳揭堂曰公明名軒曰
悦恕設鼓角樓置按牘架閣庫大德四年又遷治於舊
轉運司(今龍翔寺基)大德十年本路治中楊翼稟於行臺廉
中丞復以佳麗樓建治與總管岳天禎等僉議興役以
濟饑民重蓋廳舍堂宇又脩倉廩金陵水馬二驛平凖
行用庫東西織染兩局廣惠祠武定飲虹二橋教授游
鄭良撰記天歷二年改集慶路至正二年三月一日遺
漏府譙樓及兩廊架閣庫文卷一空達嚕噶齊特哩總
管張塔海特穆爾同知羅壘府判周垚推官高仲榮劉
鍾經歷崔勤知事劉伯貞協力重建門樓廊廡是冬落
成仍以舊層樓為更鼓樓(在西南隅宋制置黃萬石所建)在城錄事司
(舊遞鋪營)司獄司(舊左司理院)永豐庫(舊右司理院今遷建鄴坊舊財賦司資州庫内)軍
器雜造局(舊都作院及雜造局)都税使司(舊都統司都錢庫)平凖行用庫
(舊東助糴庫)本路架閣庫(舊廣濟倉)大軍倉(舊平糴倉)萬尸府公廨(舊遊)
(擊軍寨)龍灣軍營(舊遊擊水軍寨)益都新軍營(舊東北隅戎司左軍寨)北門
軍營(舊准捷寨)翔鸞坊軍營(舊小馬司寨)養濟院安懷院(舊遊擊右軍寨)
教場(舊御教場)金陵水馬二驛(舊制司二參謀二參議廨字)西織染局(舊侍)
(衛馬軍司)東織染局(舊宋貢院)江寧縣治(舊縣尉司)上元縣治路學明
道書院二縣學(各仍舊所)南軒書院(舊儀賓館)江東書院(舊吕平章宅)
隂陽教授司(西南隅機行街係官房舍)三皇廟(在舊永寧驛基址)蒙古字學
(行街内公廨新剏)社稷風雷雨師壇(舊在水西門裏繡春園西今遷南門外越城後)大
龍翔集慶寺(前宋轉運司治所舊為行樞密院按察司廉訪司財賦提舉司公廨又為潛邸改剏)
(今寺)帝師寺(保寧寺西北)永壽宫(舊天慶觀又名玄妙)昇龍觀(舊三茅冲虚庵)河
南王宅(舊總領所)在城養濟新院(在乾道北橋)江寧養濟新院(南門)
(外破街口)其餘宫府臺榭庵觀寺院廟宇詳見古蹟及祠祀
志
益都路萬戶府鎮守地界圖
益都新軍萬戶府鎮守地界圖攷
建康府前宋屯駐水陸馬步兵通十五萬餘人營寨參
錯府城内外於管屬㳂江要害去處設八屯曰下蜀曰
馬家步曰沙河曰韓橋曰王家沙曰新開河曰下三山
曰汪蔡港句容溧水溧陽復各有管界巡檢下蜀東陽
山前舊縣諸寨(詳見後兵防志)國朝初下江南凡襄陽南伐之
兵多留建康福建廉萬戶保定張萬戶泰州孟萬戶常
州宋萬戶寧國喬萬戶統諸奕軍相繼鎮守江淮行樞
密院復於河南省管下蘄黃鄧新等奕撥軍二千餘人
於龍灣屯駐教習大德元年益都新軍萬戶府全奕自
寧國遷鎮建康於前宋遊擊軍營内置司逐年差千戶
百戶鎮守溧陽等處及守把江面要害(詳見後兵防志)巡檢設
司一十二處州捕盜司縣尉司各有弓兵巡防警捕隸
有皆管領
江寧縣圖
江寧縣圖攷
江寧縣歴代沿革見後疆域志古城在今城西南七十里
南臨江寧浦周六里四十步其地仍在縣境江寧名本在
上元之先今縣則南唐割上元南十九鄕所置(新志以古迹闕故)
(以江寧居諸縣之首)宋因唐舊治在今城北門夀寧寺北有縣丞廨
(縣衙西)主簿廨(丞廨東)尉司(司門外西街越臺南)至元十四年城内置錄
事司乃撤舊(闕)廨於尉司建今縣治東西八十五里南北
(闕)十八里東至上元縣界舊以御街中分今抵(闕)事司城
門爲界西至和州烏江縣界四十里鰻鯬洲大江中流為
界南至溧水州界九十(闕)里以烏刹橋為界北至上元縣
界五里以金陵鄕爲界所管二十三鄕八十六里湖山車
府山祖堂山(皆在縣南)銅山(縣東南)鼓吹山(在縣南)龍山(當塗縣界)横山
(接太平州界)牛頭山即天□山(縣南山有石窟辟支佛所出山南有大石鼓天欲雨則鳴上有)
(宋南郊壇)大青山(縣南)隂山(縣西闕南)山(西南臨大江)西北抵江婁湖高
亭湖劉陽湖石(闕)湖銀湖河湖三城湖皆在縣境詳見後
諸志
上元縣圖攷
上元縣置於唐上元年間舊建康附郭止設一縣名稱
數有更易為江寧為白石為歸化(詳見年表)治亦屢遷最後
名上元其境即今上元舊地唐治所在今永壽宫之東
臨運瀆雖莫詳其所遠近尚可約知光啟中復徙於鳳
臺山西宋初遷於南唐司會府在今臺治東後軍營内
建炎中徙今治所歸附後因宋舊治(乾道志知縣廨舍在城東門内)有
存愛堂(在西偏以明道先生曰一命之士苟存心於愛物於人必有所濟先生嘗為上元主簿故摘存)
(愛二字名堂後更名存心姚希得記)縣丞廨(縣衙東南)主簿廨(縣衙東明道書院左主簿巷内)
尉司廨(東門外南路北今尉司)地東西九十五里南北八十五里
東至句容縣界八十里以周郎橋中分界西至江寧縣
界舊以御街中分今抵錄事司城門為界南至江寧縣
界七十里以永豐鄉白米湖為界北至真州六合縣界
四十九里以爪步大江中流為界所管十八鄉五十二
里(詳見疆域志)石頭山(在府城西)蔣山(府城東北)盧山馬鞍山(縣西比二山間)
(秦鑿為二有都船場聖妃廟至今溝内石骨相連)臨沂山(縣東北)攝山(縣東北)方山
一名天印山(縣東南即秦所鑿長壠之所今有直瀆接石硊山)鴈門山(縣東南)秦
淮水西北貫城中北抵大江中有玄武湖亦通秦淮皆
在縣境詳見後諸志
句容縣圖
句容縣圖攷
句容縣自漢晉以來名稱不易今城不知所始有東西
南北白羊上羊六門城周三百九十丈上闊九尺下丈
二尺東西長九十丈南北八十五丈舊志以為縣之子
城今縣廨宇仍宋舊治(唐天祐六年知縣邵全邁造)有華陽道院(縣志)
(縣衙在縣城正北嘉定間重建樓門有宣詔頒春亭琴堂華陽道院後圃有秀隂堂改名愛山又有平易堂畫)
(簾拙逸不欺讀書林卷雨淨友皆軒齊名冰玉軒琴月軒張榘有記東軒有騎省石主簿廳在縣治東有喜齋)
(縣丞廳又在東有簡靖真清等堂其地今併為際留倉土地廟尉司在縣治西有宣威堂蘭菊軒又清佐閱武)
(二亭今廢)大德十年監縣逹勒逹縣尹趙靖因前令田郁舊
規改創今治尉司廨亦改創縣治東縣學城隍祠仍舊
有梁昭明文孝皇帝廟(在縣治東)達奚將軍廟(縣治東南)地東西
七十里南北一百二十里東至鎮江路丹徒縣界五十
里以山口為界西至上元縣界二十里以周郎橋中分
為界南至溧水州界六十里以丁塘村為界北至真州
揚子縣界七十里以下蜀大江中流為界所管十六鄉
五十八里茅山大茅中茅小茅諸峯良常山秦望山青
龍山(周迴一百五十餘里在縣東南)綘巖山(縣西南)銅山竹里山(皆在縣北)華
山竹山吳山(皆在縣界)赤山湖(在縣西南出綘巖山周一百二十里下通秦淮)皆在
縣境詳見本縣志及後山川諸志
溧水州圖
溧水州圖攷
溧水州元貞以前為縣自隋開皇十一年割溧陽縣之
西置溧水縣今城疑自隋築周五里七步子城周一里
一百一十四步上闊五尺下八尺縣城五門東曰愛景
南永安西臨淮北望京東南尋仙縣治在秦淮北舊有
鼓樓正廳東廳極高明樓蕭閒堂正靜堂君子堂(東廳有校)
(官碑及劉漫塘縣箴有佇益得初二齋弦歌堂姑射亭月臺隔浦深窈仰高三亭縣丞廳在縣北仁和坊街西)
(廳事有山谷四民帖周美成題名石刻有共濟堂簡靖聽松種學南漪四軒主簿廨在縣治内今為捕盜司尉)
(廳在惠政橋北有二李亭後名雙玉廬山李公擇父為尉時與兄野夫讀書之所廨後有鸂鶒灘今為中山馬)
(驛凡舊官廨兵火皆廢不存)國初縣陞為州元貞二年知州儀叔安
重創今治後又建中正堂惠民局(在州治東)際留倉(在幕廳南)架
閣庫(幕廳東)税務(在惠政橋南)州學(即舊縣學)社稷壇(州南)三皇廟(州西)
(表孝坊宋永豐倉)嶽廟(州治東北)城隍廟(州治東)劉府君張將軍承烈
廣福王各有祠宇地東西八十二里一百三步南北一
百五十五里三十八步東至句容縣界三十七里以浮
山頂為界西至上元縣界三十五里以烏石橋為界南
至寧國路宣城縣一百一十里以四牌岡為界北至江
寧縣界四十五里以上義山為界所管十七鄉四十七
里溧陽山(州東南)濁山(州東南秦淮之源)東廬山(在州東南丹陽分界水源有三)
(西流者入秦淮東北流者入馬沈港東南流者入丹陽湖)杜城山(在州南)石城山(州東南)
稟丘山(在州西)石羊山鳳栖山澳洞山(皆州西南)游子山(州南)回
峯山官塘山荆山仙杏山(皆州東南)銅山(州西)芝山(上有李洞燕洞在州)
(東南)丹陽湖(州西八十里周百九十五里中流與太平當塗縣分界此水本由五堰自常州宜興入大)
(湖今已堙塞)固城湖(州西南九十里周百里南北三十里東西二十五里環楚王故城有水四派湖)
(中流與太平分界與丹陽石臼號三湖相連接)石臼湖(州西南四十里縱五十里衡四十里西連丹陽)
(湖湖中有軍山塔子馬頭雀壘四山)皆在州境詳見本州志及後山川諸
志
溧陽州圖
溧陽州圖攷
溧陽州歸附以前為溧陽縣漢縣城在溧水固城唐縣
城在州西北四十五里即舊縣村巡檢寨基唐天復三
年移治今所南唐昇元二年築城周四里二百九十四
步高一丈一尺上闊一丈下二丈八尺壕闊五丈深五
尺宋建炎中展入青安草市增廣二里今周六里有餘
水陸門七東曰迎春南迎夏西迎秋北迎冬西北曰青
安上水門曰清暉下水門曰挹秀元貞元年陞州州治
仍宋縣治在城内市心有無倦堂(舊有手詔亭頒春亭八如齋逶迤齋西齋)
(無愧堂讀書堂清間堂煙艇室閬風臺大圓鏡亭渌淨亭煙波亭皆知縣陸子遹李大原所創縣丞廨在州治)
(東有來月堂今為郵亭主簿廨在丞廨東有鳳栖軒今為蒙古字學尉司在主簿廨東有懷曜軒以孟東野諡)
(貞曜也凡官廨損益改創皆非舊制)州學即舊縣學有織染局税務館驛
捕盜司(皆在州永定坊)城隍廟(在州登俊坊)祠山真君廟(在州招遠坊)武
烈大帝廟(在東門外)顯惠即史祖侯廟(在永成鄕)史貞義女廟(在明)
(義鄉中江橋)五顯廟(在州招遠坊)趙城明王廟(福賢鄉下橋里)東嶽廟(在福)
(賢鄉下橋)赤鄒將軍廟(在福賢鄉屠塘)茅司徒廟(在福賢鄉馬店)社稷風雷
雨師壇(在州西門外)地東西一百五十里南北一百六十里
東至宜興州界一十五里以葑埭牌為界西至溧水州
界八十五里以三塔墩為界南至廣德路界七十里以
石屋山分流為界北至金壇縣界八十里以長塘湖港
荻場為界所管十三鄉十八里桂林山盤白山伍牙山
荆山鐵冶山(皆州西南)龍潭山懸鼓山(皆在州南)鐵山銅官山(皆州)
(東南)瓦屋山了頭山(皆州西北)曹姥山(州西北有聖姥廟)吕長山(州西有吕)
(將軍廟)芝山(州西舊傳梅福隠此)長塘湖(在州北五十三里周百五十里接金壇宜興二界舊)
(名洮湖中有大巫小巫山虞翻曰滆湖洮湖射湖貴湖及太湖為五湖並太湖之小支俱連太湖故太湖兼得)
(五湖之名)千里湖(在州東南十五里陸機云千里&KR1052;羹末下鹽豉至今産&KR1052;俗呼千里渰與故縣渰相)
(連或說千當作芊末作秣秣下即秣陵從省文耳)昇平湖(州西七十里水自溧水州五堰東流入湖)
(連入震澤即古中江所逕有溪自建平縣來會)三塔湖一名梁城湖(在州西七十里周十)
(八里西南與昇平湖相接)瀨陽衍(在州西三十六里衍即渰字吳音訛耳西接三塔衍北接新昌衍連)
(永陽江葛涪衍出州西北東流入湖今衍地多成圩田僅存一派)皆在州境詳見本州
志及後山川諸志
集慶路學圖
路學新圖攷
南唐都建康濱秦淮開國子監(今鎮淮橋北御街東舊比較務即其地里俗呼)
(為國子監巷)宋雍熙中有文宣王廟在府西北三里治城故
基天聖七年丞相張士遜出為太守奏徙廟於浮橋東
北建府學給田十頃賜書一監景祐中陳執中又徙于
府治之東南(即今學基)建炎兵燬紹興九年葉夢得更造學
援西京例奏增置教官一員(見後年表)淳熙四年劉珙重修
慶元二年張枃建閣以奉御書閣下建議道堂淳祐初
年别之傑增修學宇六年趙以夫即命教堂更名明德
增造兩廊以妥從祀十年吳淵列祠先賢增學廪創義
莊寶祐中馬光祖興學校集周漢以來名賢贊而祠之
大成殿在靈星門北戟門内從祀位在兩廊御書閣在
明德堂後講堂即今明德堂議道堂在御書閣下齋舍
東序三曰守中曰進德曰說禮西序三曰常德曰育材
曰興賢祭器庫二一在大成殿前東廊之南一在御書
閣東偏公厨在東序後射圃在義莊倉之西有亭名繹
志後改正已堂大德四年秋八月廟學災惟存尊經閣
及二教授廳七年總管陳元凱重建今學
臺城古蹟圖
外圍以宣陽門為中者晉名苑城即吳都城舊趾周二十
里一十九步内圍以大司馬門為中晉成帝新作新宫一名
臺城周八里内圍之次即梁武帝所作宫城牆立重門開
二道諸門名晉宋齊梁陳更易不同今以其可攷者道之
按舊志成陽門内有晉建鄴縣城城西二里即唐縣城縣城
西即吳冶城城内西則有卞將軍墓齊何點所居東籬門乃
東府之西西州之東故圖經云西州城未有籬門立烏榜與建
康分界後名其地為烏榜村在天慶觀西南今永壽宫是也
臺城古蹟圖攷
古都城宫苑記吳大帝所築周迴二十里一十九步在
淮水北五里黃龍元年自武昌徙都晉元帝初過江不
改其舊宋齊梁陳皆都之宋世宫門外六門城設竹籬
至齊高帝建元元年有發白武樽言曰門三重門竹籬
穿不全上感其言改立都墻本紀建元二年立六門都
墻是也其後增立為十二門云
臺城一曰苑城本吳後苑城晉成帝咸和中新宫成名
建康宫即世所謂臺城也在上元縣東北五里周八里
濠闊五丈深七尺今胭脂井南至高陽樓基二里即古
臺城之地盡為軍營及居民蔬圃(實錄注苑城即建康宫城吳之後苑地一)
(名建平園又云臺城南正中大司馬門南對宣陽門相去二里宣陽即苑城門則臺城在苑城内明矣宫苑記)
(云古臺城即建康宫城本吳後苑城晉咸和中修繕為宫輿地志云都城南正中宣陽門對苑城門其南直朱)
(雀門正北面宫城無别門乃知苑城即宫城在都城内近北明矣臺城南面開四門北面二門東西面各一門)
(宫城内有二重宫墻周迴五百七十八丈南面開二門北面二門東西面各一門第三重宫墻南面一門東西)
(面各一門又云同泰寺與臺城隔路今法寶寺及圓寂寺即古同泰寺基故法寶亦名臺城院以此考之法寶)
(圓寂寺之南蓋古臺城也晉書成帝時蘇峻作亂焚燒宫室温嶠以下咸議遷都惟王導固爭不許咸和五年)
(作新宫始繕苑城六年遷于新宫即此城也唐史張雄使别將趙暉據上元暉恃其才欲治臺城為府是此城)
(唐末尚存至楊吳時改築而城遂廢矣)
古都城門晉書成帝作新宫繕苑城修六門(實錄注云六門都城)
(門也晉初但有陵陽門後改為廣陽門内有右尚方世謂尚方門次正中曰宣陽門本吳所開對苑城門世謂)
(之日門晉為宣陽門門三道上起重樓懸楣上刻木為龍虎相對皆繡栭藻井南對朱雀門相去五里餘次最)
(東曰開陽門宋元嘉二十五年改開陽曰津陽東面最南曰清明門門三道對今相宫巷門東出青溪橋巷尚)
(書下舍在此門内正東曰建春門後改為建陽門門三道正西曰西明門門三道東對建春門即宫城大司馬)
(門前横街也正北面即宫城無别門又按宫苑記凡十有二門南面最西曰陵陽門後改為廣陽門正門曰宣)
(陽門次東曰開陽門後改為津陽門門三道直北對端門最東曰清明門直北對延熹門當二宫中大路東面)
(景南曰東陽門直青溪橋巷即今湘宫寺門路最北曰建春門陳改為建陽門西對西明門即臺城前衡街北)
(面最東曰延熹門南直對清明門當二宫中大路次西曰廣莫門門三道陳改名北捷門北直對樂遊苑南門)
(次西曰玄武門門三道齊改名宣平門北直趨玄武湖大路最西曰大夏門南直對廣陽門北對歸善寺門西)
(面景北曰西明門直對建陽門即大司馬門前横街是最南曰閶闔門西直對東陽門詳考宫苑記陵陽宣陽)
(開陽三門與實錄所嚮皆同唯清明門在南面最東而實錄乃在東面最南今以宫苑記北對延熹門證之即)
(實錄誤矣又實錄云正東曰建春正西曰西明宫苑記乃在東西面之最北其最南又有東陽閶闔二門蓋實)
(錄都城止六門而宫苑記之門乃十有二宋紀獨載元嘉二十五年新作閶闔廣莫二門其餘延熹玄武大夏)
(東陽四門不見建立之始實錄元嘉二十五年四月新作閶闔廣莫等門改先廣莫曰承明然則此六門皆同)
(時作史略之爾然東西二門相對實錄宫苑記皆云大司馬門前横街則知東西舊止二門各正所嚮後又增)
(立二門故以南北别之也又按宋元凶劭作亂閉守六門於門内鑿塹立柵齊建元中始立六門都墻梁侯景)
(濟江韋黯屯六門皆止言六門而元凶劭傳又云同逆先屯閶闔門外臧質從廣莫門入乃知六門為正門後)
(所立六門皆便門也故史不載閶闔廣莫等門作於元嘉二十五年元凶劭之亂乃三十年云)
古建康宫門晉成帝咸和七年新宫成名曰建康宫開
五門南面二門東西北各一門宋文帝元嘉二年於臺
城東西開萬春千秋二門陳宣帝大建二年改作雲龍
神武二門(按建康實錄注南面二門正中曰大司馬門世所謂章門拜章者伏於此門待報南對宣)
(陽門相去二里夾道開御溝植槐柳世或名為闕門近東曰閶闔門後改為南掖門門三道世謂之天門南直)
(蘭宫西大路出都城開陽門其北面平昌門則上有爵絡世謂之冠爵門南對南掖門宋永初中改宫城北平)
(昌門為廣莫門至元嘉二十五年改先廣莫門曰承明門又云南面端門夾門南大鼔在兩塾之南並三丈八)
(尺圍用開閉城門日中晡時及晩並擊以為節夜又擊之以持更宫苑記南掖門宋改閶闔門陳改端門東西)
(二門考之實錄已不可見可見者唯南面二門與北面一門而已又按宫苑記晉成帝修新宫南面開四門最)
(西曰西掖門門三道並重冲正中曰大司馬門門三道起三重樓直對宣陽門次東曰南掖門宋改閶闔門陳)
(改端門南直對津陽門北對應門最東曰東掖門門三道南直對蘭臺路東面正中曰東華門門三道晉本名)
(東掖門宋改萬春門梁改東華門北面最東曰承明門門三重本晉平昌門南直對東掖門東掖疑即南掖最)
(西曰大通門上重西面正中曰西華門晉本名西掖門宋改千秋門梁改西華門凡八門比建康實錄所載多)
(五門梁天監十年初作宫城門三重樓及開二道又按宫苑記建康宫城内有兩重宫墻南面開二門西曰衙)
(門隠不見南西掖門東曰應門晉改名止車門南直對端門即晉南掖門也東面正中曰雲龍門北面正中曰)
(鳳粧門近西曰鸞掖門西面正中曰神武門凡六門第三重宫墻東直對墻南面正門曰太陽晉本名端門宋)
(改為南中華門東面正中曰萬春門直東對雲龍門西對千秋門西面正中曰千秋門西對神武門東對萬春)
(門凡三門建康實錄皆不載以宫殿證之雲龍門是二重宫墻東西門對第三重宫墻萬春門神武門是第二)
(重宫墻西面門對第三重宫墻千秋門東西相望按圖可攷足以想見臺城門闕之盛然晉成帝時已有雲龍)
(門蘇峻作亂羊曼為前將軍率文武守此門是也以上宫城諸門攷證詳見古蹟志)
冶城古蹟圖
闕
茅山圖攷
茅山在句容縣東南四十五里周迴一百五十里初名
句曲山像其形也茅君得道更名曰茅山三十六洞天
之數第八曰金壇華陽之天此山是也(史記禹封泰山禪會稽晉灼曰)
(本名茅山吳越春秋云禹巡天下登茅山以朝羣臣更名茅山為會稽亦曰苗山茅山記曰大茅山獨高處黑)
(帝命東海神理大銅鼎於山頂深八尺上有盤石鎮之黑帝即顓頊也又曰秦始皇帝三十七年遊會稽還登)
(句曲北垂山埋白璧一雙深七尺李斯篆刻文云始皇聖德平章江山巡狩蒼川勒銘素璧又曰王莽地皇三)
(年七月遣使者章邕齎黃金白玉銅鐘五口贈三茅君光武建武七年三月遣使者吳倫齎黃金五十斤玉帛)
(獻三茅君今山頂有埋金處上有聚石又曰中茅山獨高處司命君埋西胡玉門丹砂六千斤深二丈上有盤)
(石鎮之其山左右泉流下皆小赤色飲之延年益夀左真人就司命君乞得一十二斤以合九華丹山頂石壇)
(石案香爐今存今三陽百姓多長夀者蓋太陽北陽朱陽三村耳茅君内傳句曲山秦時華陽之天漢宣帝時)
(三茅君居之遂各茅山内有積金山因以金為壇號周時名其源澤為曲水之穴秦時名句金之壇似已字故)
(以句曲名焉真誥曰金陵句容之句曲洞為第八洞天又曰句曲地肺土良水清可以度世種民是處五災不)
(干又曰金陵者洞虛之膏腴句曲之地肺履之者萬萬知之者無一按茅山志茅濛字初成華陽人也隠華山)
(修道秦始皇三十一年白日上昇是時有民謠曰神仙得者茅初成駕龍上昇入太清時下玄洲戲赤城繼世)
(而往在我盈始皇聞之問故老答曰此仙謠也於是有尋仙之意濛之玄孫盈得道於金陵句曲山上升為東)
(嶽上卿司命真君太元真人居赤城時來句曲弟茅固茅衷皆得道於此邦人改句曲為茅君山洞天福地記)
(福地七十二地肺為第一即金陵是也金陵之地水至即浮故比之於肺抱朴内篇别有地肺山乃玉留嶼又)
(商山亦名地肺今以内傳為正)山中有大茅峰(山頂有聖祐觀奉大茅君真應直君峯北華陽)
(洞之東有崇禧萬壽宫東南有崇夀華陽二觀)中茅峰(山頂有德祐觀奉中茅君妙應真君西有昇元)
(觀舊為白鶴廟與祠宇宫相鄰清真觀在大羅源)小茅峰(山頂有仁祐觀奉小茅君神應真君與德)
(祐聖祐二觀皆延祐三年定額)抱朴峰(大茅峰北)白雲峰(中茅峰西有白雲崇福觀)五雲
峰(小茅峰側有五雲觀)積金峰(大茅中茅二峰間陶隠居弘景所住有元符萬寧宫華陽宫天聖觀)
(栖真觀)疊玉峰(大茅東南有藏真觀)華蓋峰(在崇壽觀東南)四平山(大茅西南俗稱)
(方山)良常山(茅山北垂)華姥山(大茅崇禧宫南)鬱岡山(小茅峰東北有乾元觀)龍
尾山(大茅東)東方山(東連仙几山)伏龍山(在柳汧之間有抱元觀)雷平山
(伏龍山東有玉晨觀)方隅山(雷平山東北有燕洞宫)秦望山(良常山東北)丁公山
(積金山西有紫陽觀)自大茅山南後韭山竹山吳山連峰疊嶂逹
乎吳興天目諸山許邁所謂洞庭西門潛通五嶽(洞庭即今)
(太湖)陶弘景亦云三茅山東通王屋西逹峨嵋南接羅浮
北連岱嶽朱文公謂岷山之脈由衡山南出而東度大
庾嶺者包彭蠡之源而北盡乎建康然則茅山形勢實
與西蜀岷山峨嵋相為首尾蔣山金陵特其脈之盡者
其為揚州之鎮山為江南之名藩會府豈不宜哉詳見
後山川志
蔣山圖
蔣山圖攷
鍾山一名蔣山在城東北一十五里周迴六十里高一
百五十八丈東連青龍山西接青溪南有鍾浦下入秦
淮北接雉亭山漢末有秣陵尉蔣子文逐盜死事于此
吳大帝為立廟封曰蔣侯大帝祖諱鍾因改曰蔣山唐
地理志江南道其名山衡廬茅蔣(輿地志古金陵山也縣邑之名由此而立)
(金陵地記云秦始皇時望氣者云金陵有天子氣乃埋金玉雜寶於鍾山又云蔣山本少林木東晉令刺史罷)
(還種松百株宋時諸州刺史罷職還者栽松三千株下至郡守各有差山之最高峰北有五願樹乃柞木也庾)
(闡揚都賦元帝渡江望氣者云蔣山上紫氣時時晨見宋散騎常侍劉勔經始鍾嶺之南以為棲息聚石蓄水)
(朝士雅素者多從之游又雷次宗元嘉中開館雞籠山文帝為築室於鍾山西巖下謂之招隠館齊周顒於鍾)
(山西造草堂寺以處僧慧約寺即顒所居梁武帝於鍾山西置大愛敬寺江表上已多游於此侯景反邵陵王)
(綸率西豐公大春等馬步三萬發自京口直據鍾山景黨大駭具舟欲逃阮孝緒因母疾用藥須得生人薓舊)
(傳鍾山所出孝緒躬歷幽險累日不獲忽一白鹿導前行至一所不見就求之果得陳大寶元年齊軍潛至鍾)
(山龍尾進至幕府山唐大歷中處士韋渠牟亦隠於此號遺名子顔真卿題其所隠之堂曰遺名先生三教會)
(宗堂)山内舊有定林庵(宋王荆公安石嘗讀書於此米元章榜曰昭文齋李伯時寫荆公真)
(像於壁楊次公為之贊霜筠雪竹二庵皆在蔣山寺左)寰宇記云自梁以前立佛
寺七十所今山南有太平興國禪寺(梁武帝天監十三年以定林寺前岡)
(獨龍阜葬誌公永定公主以湯沐之資造浮圖五級於其上前記云塔名玩珠取龍玩珠之義十四年即塔前)
(建開善寺今寺乃其地也唐乾符中改為寶公院南唐昇元中徐德裕重修後主又改為開善道場至宋太平)
(興國五年改賜今額慶歷二年葉清臣奏為十方禪院王荆公安石為相退居鍾山為帥守者多其門人寺宇)
(益增大後屢經火泰定二年正月再燬今重建特盛有翰林學士虞集撰記詳見祠祀志)新建大崇
禧萬壽寺(泰定四年潛邸剏建近有望江亭御史中丞趙世延撰記詳見祠祀志)其山峰
秀者有屏風嶺(巧石青林幽邃如畫在古明慶寺前)山之東八功德水(在悟)
(真庵後梅摰記云梁天監中有胡僧寓錫山中乏水時有龐眉叟謂曰余山龍也知師渴飲措之無難俄而一)
(沼沸出後西僧繼至云本域中八池已失其一自梁以來嘗取給御府云飲之可以愈疾)道卿巖(在八)
(功德水後半嶺間宋太守葉清臣字道卿嘗游其間因以其字名巖)寶公塔西二里有洗
鉢池興國寺西有道光泉(熙寧八年僧道光所斸得名在梁靈曜寺前其深五尺)
宋熙泉(近宋熙寺基之左今蔣山興國寺日用此泉)其東山顛有定心石下
臨峭壁寺西百餘步有白蓮庵(庵前有白蓮池乃策禪師退居之所)北高
峰絶頂有一人泉(僅容一勺多挹之不竭)桂嶺(六朝事類云在山南明慶寺後)楊
梅峴栽松峴(皆以其樹得名)猿驚鶴怨二谷(好事者所加)道家八洞
天之外有三十六洞天其一朱湖洞天在鍾山又有太
子巖(梁昭明太子嘗讀書於此又名昭明書臺今為七佛庵一人泉在其東)梁侍中周捨
立靜壇與道士塢相對(武帝問其壇如何對曰風不鳴條雲無膚寸鹿巾黃帔甚多白)
(簡朱衣罕至因名靜壇道士塢在古明慶寺前與八功德水相近則靜壇當在其處乾道志壇在鍾山南巖上)
(慶元志梁天監十三年築西靜壇於鍾山下事迹曰道士塢在明慶寺前有道觀即陳宣帝禮玄靖臧兢處在)
(寶公塔東)桃花塢在寶公塔西北(舊有桃花甚盛今不復存矣)茱萸塢在
蔣山南平坡中舊有茱萸園(宋道士陸修靜餌茱萸於此)此皆山之
勝處也
大龍翔集慶寺圖
抄白
(長生天氣力裏大福廕護助裏皇帝聖旨行中書省行御史臺行宣政院官人每根底宣慰司廉訪司官人每)
(根底軍官每根底軍人每根底管城子底達嚕噶齊官人每根底來往的使臣每根底衆百姓每根底衆和尚)
(每根底宣諭的聖旨青吉斯皇帝諤格德依皇帝色辰皇帝諤勒哲圖皇帝庫魯克皇帝布延圖皇帝格根皇帝)
(呼圖克圖皇帝濟雅圖皇帝伊呼哲伯皇帝聖旨裏和尚者每伊囉勒昆先生每教不棟甚麽差𤼵休當者告天祝夀)
(麽道有來如今依在先底聖旨體例裏不揀甚麽差發休當者告天與咱每祝壽者麽道濟雅圖皇帝為報祖)
(宗教萬民得濟的上頭集慶路裏起蓋了大龍翔集慶寺教廣智全悟大禪師笑隠長老做住持委付了選有)
(本事的好和尚住坐依著百丈清規體例裏交海會雲堂裏坐禪旃檀林裏早晩念經者依著釋迦牟尼佛的)
(體例行者祝壽者麽道咱每這大龍翔集慶寺江南田地裏有的五山教這寺在五山之上者這寺裏首尾藏)
(主等頭首委付來的和尚每提調的官人每依著五山體例裏各路分裏有的寺院闕住持呵資次裏住持委)
(付者不㨂是誰休將别箇和尚說好這寺裏休分付者麽道聖旨行了有來至今他每五山寺不曾定體麽道)
(聽得來如今笑隠長老根底加與釋教宗主的名分兼領五山寺者今後這寺裏住持於五山寺本宗派住時)
(長老内選揀委付者濟雅圖皇帝潛邸時分坐地的房子裏蓋來的寺院比别箇寺不同奉聖旨官錢内這寺)
(裏與來做常住的田土税糧休納者雜泛差發休當者麽道不揀甚麽勾當依著濟雅圖皇帝已了的聖旨定)
(例行者執把的聖旨與了也這寺家房舍裏使臣每休安下者鋪馬祗應休與者休斷公事者俗人每休爭競)
(者但屬這寺裏的田土碾磨店鋪解典庫浴堂人口頭疋河泊船隻蘆場等不㨂甚麽他每的不揀是誰休奪)
(要者休倚氣力者這寺裏辦常住其間廉訪司有司添氣力成就者休沮壞者這般宣諭了呵别了的人每有)
(罪過者這廣智全悟大禪師釋教宗主笑隠長老等和尚每有聖旨麽道不干礙自己的勾當做主呵没體例)
(的勾當行呵他每更不怕那聖旨至元元年閏十二月十五日大都有時分寫來)
曹南王祠堂圖
缺圖
抄白
(至正元年閏五月初六日本路奉江浙等處行中書省劄付准中書省咨禮部呈承奉中書省判送至元六年)
(十月十二日奏過事内一件托歡平章文書裏說有父阿勒哈世祖皇帝時分與巴延丞相等統領蒙古兵馬)
(征討亡宋既而歸還復平額呼布格并河西叛賊阿蘭岱爾等屢立奇功名上頭賜與曹南王名分來如蒙照)
(依巴延丞相例於集慶路起蓋祠堂麽道與文書的上頭交禮部官與大常禮儀院官一同定擬呵曹南王阿)
(勒哈與淮安河南二王一體有功立祠堂的說有依部家定擬來的行呵怎生奏呵奉聖旨那般者欽此覆奉)
(都堂鈞旨連送禮部議得中書省托歡平章父曹南王阿勒哈開國功臣建立祠堂致祀既太常禮儀院檢照)
(集議明白即與淮安忠武王事係一體合依本院所擬欽依於集慶路官為起蓋祠堂所據供祭田土比依前)
(例量擬減半於本路係官田内撥賜一十頃以酬勲節如蒙准呈宜從都省詳酌聞奏相應具呈照詳得此至)
(正元年二月初八日伊克集賽第二日興聖殿裏後寢殿東耳房裏有時分舒庫爾齊曼濟畢舍哩道拉實院)
(使伊勒都齊巴延特穆爾殿中哈瑪爾給事中特穆爾布哈等有來衆省官每商量了畢爾齊巴哈平章阿嚕參政)
(蒙古畢舍哩哈喇特穆爾等奏過事内一件昨前托歡平章父曹南王阿勒哈根底起蓋祠堂者麽道有聖旨)
(來交禮部定擬呵與淮安忠武王事係一體如今教集慶路官不以是何係官錢内起蓋與祠堂於本路官田)
(地内撥賜與一十頃的說有依部家定擬來的行呵怎生奏呵奉聖旨那般者欽此除外都省咨請照驗欽依)
(施行准此省府仰欽依不以是何錢内先儘官有見在委官從省計料合用木物工程具實開坐申省奉此行)
(下錄事司計料木物工程委自錄事判官巴延徹爾提調相視丈量得正北隅柴街寶戒寺側係官空地一十)
(五畝一分四釐於本路係官錢内放支官錢收買木物委自本路判官周垚上元縣逹嚕噶齊諾海提調人匠)
(起蓋祠堂殿宇廊房山門後堂裝塑完備春秋戊日致祭餘見後年表及祠祀志)
至大金陵新志卷一
