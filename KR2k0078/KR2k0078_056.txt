行水金鑑卷五十六
江南按察使傅澤洪撰
河水
黃河源遠流疾其勢屈曲而多沙大汛一至輒高數
十尺是以有潰溢之患至於潰溢則其流散漫水緩
沙停下流或淤上流日益奔潰矣淮水不及黃河之
遠發自河南之桐柏山納七十二山溪之流又會洪
澤阜陵諸湖而出於清河縣之東每伏秋水漲其高
亦數十尺此黃與淮古並稱為二瀆也自宋熙寧間
黃河南徙會於淮於是淮黃合流入海者迄今六百
餘年前代治河之法雖隨時變通然其大要在固守
其隄防弗使暴漲之水得而乘之設有衝決則亟塞
其口弗使湠漫如是而已當治安之時人情懈弛修
守弗謹一遇暴水横決隨之及其既決水分勢緩正
流漸堙人不之察以為故道不可復而欲謀其新故
往年高堰唐埂不修淮水東潰清口流澀黃水因而
躡之清口遂淤人不以咎淮之東而謂清口不可疏
也黃水倒入清口加以兩岸潰決以致海口泥沙壅
塞人不以咎黃流之失其軌而謂海口不可通也且
創為攔黃壩以障之河工之潰壞至斯而極惟我
皇上睿智如神指授方略盡毁攔黃壩大闢清口連開
張福口張家莊諸引河堅築唐埂六壩自是淮水悉
出而會黃淮黃相合其力自猛流迅沙滌海口深通
兩河皆循故道淮揚諸州邑數十年在波濤中者一
旦復為耕稼之區下流既暢上流亦不至潰溢即宿
桃徐邳以西至中州所屬凡濱河之民俱可無胥溺
之慮矣後之防河者藉此成規時時修補弗致廢壞
即千萬年長治之道也臣鵬翮愚蒙仰承
聖訓幸覩成功不勝欣慶謹將歴年修防事宜分段詳
列於後俾天下咸知
皇上平成之偉績云(以下俱張文端治河書)
河南黃河南岸自陜西潼關(薈蕞云潼關衞在西安府華陰縣東北四十里)
(南有潼谷潼水出此東北有黃卷坂在黃河南岸其坂隆起下望關城北有黃河自華隂縣流入與山西)
(蒲州接界東入河南閿鄉縣界衞志城北一里水中有石高水丈餘河水漲其石不没因謂之砥柱石西)
(有潼河源出潼谷入河居本朝康熙十九年潼水漲溢陵城而入城中兩岸民溺死者二千三百餘人)
(漂没官民廬舍百餘間已而水縮河裂岸東徙故道竟成平陸東南有潼關故城古桃林塞即崤函也亦)
(曰函谷秦函谷關在漢弘農縣即今靈寳縣西南十一里漢武帝徙新安即今新安縣東一里故關是也)
(隋大業七年移於南北鎮城間唐天授二年移向北近河為路即今關也其地上躋高嵎俯視洪水流歴)
(崤函而至潼津數百里間盤紆峻極實為天險河之北岸為風陵津又北至蒲關六十里河山之險迤邐)
(相屬)入閿鄉縣境經靈寳陜州澠池新安孟津鞏縣(薈蕞)
(云閿鄉縣在河南府陜州西南一百二十里西南有閿山西為黃河自陜西華隂界流入與山西芮城縣)
(分界東入靈寳縣界西有玉澗水全鳩水郎水東有盤澗水西南有阿對泉楊震家僮名阿對引泉灌蔬)
(因名西有周閿鄉縣故城本故湖縣鄉名東有湖城廢城本秦湖關西有潼關接華隂界又有曹公壘有)
(舊城水靈寳縣在陜州西少南六十里東南有峴山曹陽出此亦名好陽澗入河西南有石堤山柏谷)
(水出此入河又有石城山燭水出此入河北為黃河自閿鄉縣流入東入陜州界又有門水自洛南縣流)
(入亦名弘農澗東有菑水南有弘農渠引水入城又有豐盛等五十渠歴代相繼修浚引山水灌田陜)
(州在河南府西三百里東北有砥柱山在黃河中去州四十里禹貢導河自華陰東至於底柱西北有黃)
(河自靈寳縣流入東入澠池縣界又有公主河在三門山左唐開元中鑿此通漕以避三門之險約百丈)
(許復入於河西有七里澗自南山通河西南有譙水東有淆水自永寧流入北入於河又有利人渠二廣)
(濟渠一皆引水入城以代井汲今淤塞州城北黃河中有鐵牛頭南尾北世傳禹鑄以鎮河患澠池縣)
(在河南府西一百六十里東北有澠池山澗水出焉西南有馬頭山榖水出焉南流入新安界北有黃河)
(自陜州流入與山西垣曲縣分界東入新安縣界河水自底柱而下至五戸灘其間一百二十里竦石桀)
(出勢連襄陸合一十九灘水迅同三峽破害舟船自古所患按志稱黃河上自三門集津下迄釣魚觜奔)
(流迅激舟筏恒覆唯南村與垣曲接界稍平為古渡云東南有天池横潦無源有平泉源出平地民資灌)
(溉西有漢澠池縣故城水新安縣在河南府西七十里東南有瞻諸山慈澗出焉滙諸川水入榖南有)
(密山豪水出焉注洛西南有郁山練谷水出焉一名牛谷山入榖西北有隊山長垣河出焉又有騩山回)
(水出焉東北有北邙山西北有漏明巖北有沙崖馬陵川出焉北有黃河自澠池縣流入東入孟津縣界)
(又有長泉水即庸庸水入河南有澗水自澠池縣流入入榖南有榖水自澠池縣流入東入洛陽西北有)
(龍澗河入榖東有孝水接洛陽界入榖自南山横洛水北屬於河皆關塞也孟津縣在河南府東北四)
(十五里東有龍門山南有邙山北有黃河自新安流入又東入鞏縣界明嘉靖十七年水漲縣圮蓋孟津)
(兩岸平闊河勢漸漲潰決之患實自縣始西有委粟津又有高渚亦黃河津濟處又有馬渚北有三渚西)
(有澇河又有庸庸水自新安縣流入入河西有瀍水出蘇山西一里平地發源入洛陽界府志源出榖城)
(山自高廟溝起與九眼泉合流入縣東北有永安堤唐時築石堤當河陽孟津兩岸高五丈闊如之延六)
(七十里今在南岸者止有二三里在北岸者盡決形鞏縣在河南府東北一百二十里南有寒戰山山)
(高峻下臨玉仙河又有亂石山下有五泉北有萯山臨河東北有神尾山宋都水丞范子淵議引汴入汴)
(處北有黃河自孟津縣流入與温縣接界又東合洛水入汜水縣界禹貢河自孟津東過洛汭又有鮪渚)
(在縣北河中西北有洛水自偃師縣流入東至汜水縣界始入河西有鄩水接偃師縣界西南有羅水源)
(出登封縣界東北入洛又有明谿泉水源出青龍山滙亂石山五泉之水入洛西有湟水東門外有市河)
(俱入洛東南有石子河即古洞水也一曰玉仙河發南溪石泉又北入洛以上七州縣俱屬河南府)
汜水河隂至滎澤縣而始有堤工(薈蕞云汜水縣在鄭州西一百四十)
(里東南有方山山海經浮戲之山汜水出焉即此也有馬跑泉漢家泉環翠峪峪下有柏池泉有玉仙山)
(山上有玉仙元君祠祠前有二泉一為小龍池為小里河源一為黃龍池即汜水源既出而伏再見於神)
(母祠下之柏池又長羅水亦出焉西有大伾山亦名九曲山山之東盡於玉門山為汜水入河處北有廣)
(武山其山沿河袤六十里西盡於玉河與大伾相對西南有翠屏山在城南河外東北有孤柏嶺一峰北)
(出砥柱河流宋祥符中議於南岸山址開汴口以均水勢又有分水嶺在五雲山峰之間嶺有泉南流為)
(桃花河北流為竹葉河北為黃河自鞏縣流入洛水入焉又東入河陰縣界北有洛水舊自鞏縣入河今)
(則過成臯東至滿家溝入河北有濟河自温縣流入又南十里合於河山海經曰大河至成臯與濟水合)
(按濟自大伾入河與河水鬭流略不混淆清濁分行者數里乃溢為滎又有汜河有二源俱出方山合諸)
(水至縣治為錦陽川又受柳泉水北出玉門合洛東入於河南有磴固川又有竹川地獨膏腴東有湯王)
(溝又有金家溝在卧龍山北潦則穿城壞廬舍至今患之東北有板渚南属鵲山以臨汜水隋開通濟渠)
(自板渚引河歴滎澤入汴汜河隂縣在鄭州西北五十里東北有廣武山西自水東迤滎澤外捍大河)
(内包原壤汴水從廣武澗中東南流今涸北有武濟山即廣武支隴地屬孟津相傳為周武王濟河處宋)
(元豐中范子淵議導洛通汴屢請於武濟山麓修堤置埽是也北為黃河自滎陽流入東入滎澤界有撩)
(兔源河在廣武埽對岸分減埽下漲水也宋大觀中詔沈純臣開宣和初又浚治焉西南有澹然河源出)
(漫泉一名窟河至滎澤縣達於河南有索河自滎陽流入與京水合又東入滎澤縣界西有石門渠滎凟)
(受河之處即禹貢導滎水之道亦曰滎口亦兼邲之稱晉楚之戰楚軍於邲即此水也後漢靈帝時於敖)
(城西北壘石為門以遏浚儀渠口水門廣十餘丈西去河三里水盛則通於河水耗則輟流魏黃初中河)
(濟泛溢鄧艾議開石門以通之晉武帝時復壞傅秪為滎陽太守造沈菜堰於是兖豫無水患東北有清)
(水即濟水舊流也今堙東有河陰舊城丁滎澤縣在鄭州北少西四十里西北有敖山殷仲自亳徙囂)
(即此明成化十五年知縣曹銘以水患徙築今縣北為黃河自河隂縣流入又東入原武縣界志曰滎澤)
(地稍下水所鍾也新志黃河舊在縣北十里近漸南徙逼近縣城弘治時撫臣徐恪言決河湍悍之勢未)
(可遽回今自孫家渡口舊河東經朱仙鎮下至項城南頓猶有涓涓之流若疏之由泗入淮可殺上流之)
(勢時多從其策東北有浪蕩渠西通河洛南達江淮隋通濟渠也煬帝開此以巡幸江都今堙南有賈魯)
(河亦堙西南有澹然河自河隂流入達於大河治南有滎澤河禹貢濟水入於河溢為滎又曰滎波既豬)
(其衞及狄人戰於滎澤則在河北非此澤也左傳楚潘黨逐晉魏錡及滎澤亦此北有隋滎澤故城為河)
(水所圮西南有漢滎陽故城以上三縣俱屬開封府)自此而鄭州原武陽武
中牟祥符陳留蘭陽儀封(薈蕞云鄭州在開封府西少南一百四十里北為黃)
(河東有鄭水出梅山東北入賈魯河明天啓中知州劉光祚疏之起州北至州東接中牟境可通舟楫其)
(州西北白沙而上河身特高常有水患光祚又濬之令民穿渠蓄洩溉田數千頃商賈通流民以為便西)
(有湏水明正德時鑿之以紓河患今淤東南有七里河其源有三一出泰山一出梅山一出站馬屯會流)
(於此入賈魯河東有潮河出欒巴廟前每日三潮因名下合賈魯河東有龍池河是李衞公廟後湖周三)
(里許居民依水種蓮東南有僕射陂源出雷家潭周十八里後魏孝文帝賜僕射李沖故名今名城湖東)
(有圃田澤與中牟接界在原武縣在開封府西北一百二十里南有黃河本縣北自滎澤縣流入東入)
(陽武縣界明正統十三年河決滎澤始改而南弘治初河又決分為三衝張秋十四年知縣張愷築護城)
(堤十四里城中乃無水患嘉隆以來河屢決屢塞議之者止移堤以避水衝致正南逼近十五里許如縣)
(治生靈何宜俟秋冬水退漸移堤埽向南始為完策南有古濟水與古陰溝水今皆混入黃河西北有沁)
(河自武陟縣東入黃河南有賈魯河遇秋水泛漲與沁河皆為民田患陽武縣在開封府西北九十里)
(東有脾沙岡西有黑洋山河決後皆淪於河南為黃河自原武縣流入東入封邱縣界舊流本在城北決)
(溢不時遂徙而南自五代周至明末河決不可勝計西北有濟水今自温縣東入大河不至縣境東南有)
(白溝亦名清水亦名白河流至封邱境内曰翟溝西有沁水自武陟縣流入後築堰截入黃河其故渠皆)
(為桑田二本朝順治十一二年築慕家樓新堤長五百七十丈幇堤長六百零二丈又潭口寺北月堤)
(長六百三十丈幇堤長五百丈岡中牟縣在開封府西七十里北有牟山南有馬陵長五十餘里即故)
(河隄北為黃河自原武縣流入東北入祥符縣界北有汴水亦自原武流入東入祥符即筤蕩渠也亦名)
(鴻溝亦名官渡水明正統七年滎澤縣知縣李全芳以渰没民田奏請閉塞改流入黃河遂淤為平地南)
(有汜水東流入官渡水今涸東南有刁馬河今堙西有鄭水源出鄭州至東牟溉田千餘頃下入於汴北)
(有金水河自鄭州流入東入祥符界下流與黃河相通縣境諸水所歸每淤塞則灌没民田萬歴中屢加)
(疏導又有雙洎小清河即鄭風所詠清人在彭者源出新鄭縣至縣西東北流入丈八溝北有灘頭河係)
(黃河支流自滎澤流入東南入尉氏縣界西有圃田澤東西五十里南北二十六里西限長城東極官渡)
(高者可耕窪者成潭滙為澤者八為圃者二十四中牟志載九溝八澤三十六陂按明范守巳據穆天子)
(傳以為自洧川北抵中牟西東連尉氏西接新鄭周圍三百餘里總謂之圃田縣城内有海子河上有海)
(子橋橋南北各有河俱出水門注城濠入小清河東有唐中牟舊城祥符縣即開封府治西北有駝牟)
(岡河決後今為平陸東北有赤岡西有狼城岡明萬歷末河決於此東北有槐疙疸岡明萬歷中河決於)
(此斷堤成潭西北有黑岡明崇禎中河決於此北為黃河自中牟縣流入東入陳留縣界南有汴河自中)
(牟縣流入又東入陳留縣界即筤蕩渠分流也水經汳水出陰溝浚儀縣北酈注隂溝即筤宕渠也自王)
(賁灌大梁水出縣南而不經其北汳水又東經倉垣城内又東至陳留隋大業初開通濟渠元和志云浚)
(儀有琵琶溝水西自中牟縣流入通濟渠隋自大梁城西南鑿渠引汴水即筤宕渠也元至元二十七年)
(汴始淤塞明初欲以大梁為北京議浚汴不果今一望平陸無復堤渠故跡矣宋都汴時汴蔡諸水漕舟)
(城中溝洫互通自明季灌没後深溝淤為高阜大壑變為平原土中往往得其遺跡北有浚水西有寒泉)
(陂見衞凱風詩東南有蔡河自中牟縣流入東南入通許縣界水經注筤蕩渠自中牟東流至浚儀縣分)
(為二水南流曰沙水東注曰汴水沙即蔡河也元至元二十七年河決祥符義唐灣蔡水上流堙没明洪)
(武八年大河南決挾潁入淮蔡河之下流亦漸絶北有五丈河九域志曰即禹貢之菏澤從城北歷陳留)
(曹濟及鄆其廣五丈周顯德五年疏汴水北入五丈河東經定陶北入於濟以通齊魯舟楫皆通宋時河)
(塞又引京索二水入之金元以後混入黃河西有金水河其上源即滎陽縣之京水滙入五丈河者今堙)
(城東有白溝河河無山源以潦涸為盈竭城西有金明池周九里餘引蔡水注之名教船池又曰講武池)
(今淤西北有沙海隋文帝疏舊渠引汴水注之以習舟師今塞南有蓬澤西南有霧澤陂並堙西北有漢)
(浚儀廢城本魏大梁城也東北有隋堤一名汴堤西通濟水南達淮泗今遺跡僅存西北有翟家渡自劉)
(獸醫以下皆河津要害唯翟家口為官渡符陳留縣在開封府東少南五十里北有黃河自祥縣流入)
(東入蘭陽縣界北有汴河自祥符流入縣界東入把縣又有蔡河自祥符縣流入南入通許即沙河也今)
(涸北有睢水沙水分流東入把縣界開通濟渠後此水廢西北有魯溝水亦沙水支流今涸東北有巴河)
(一名沁水黃河支流自封邱縣流入又東入蘭陽界今涸縣北有秦陳留故城東北有魏小黃故城蘭)
(陽縣在開封府東少北九十里北有黃河自陳留縣流入又東入儀封縣界北有賈魯河又有馬蹄河一)
(名清河皆故河所經也南有巴河自陳留縣流入東入儀封縣界亦名沁河北有古濟水今入於河西北)
(有趙皮寨一名張禄口又有銅瓦廂集明設管河主簿今廢北有舊長堤長四十五里儀封縣在開封)
(府東少北一百十里東北有黃陵岡與山東曹縣接界北有青陵岡又北有黃河自蘭陽縣流入東經考)
(城入曹縣界縣有七河曰北舊黃河在東北五十里曰南舊黃河在西南三里曰賈魯河在黃陵岡南二)
(里曰龐家河在北八里曰圈頭河在北五里曰巴河曰新河在黃河南新挑以分殺水勢者皆黃河轉徙)
(所經忽南忽北穿縣境殆遍今唯有賈魯河巴河故道堙圈頭龐家二河堤如故北有黃渡河周六十餘)
(里蓋大河所溢也今涸為田又有古濟水蓋南濟也有漢濟陽故城東北有小宋狀元堤北有方家莊小)
(堤河南岸有舊縷堤北岸有舊遙堤黃陵岡相近有三家莊堤以上州縣俱屬開封府)考城商
邱虞城(薈蕞云考城縣在歸德府睢州北九十里北有黃河自儀封縣流入經曹縣入府界自古)
(為衝決之所堤防最切北有賈魯河又有沁河自儀封流入一名巴河南有沙河與故城河旱涸水溢亦)
(為民害南有汴河自杞縣流入東入商邱界北有黃水自杞縣流入北流入定陶界西南有大薺陂黃水)
(注焉即戴陂也北有護城堤近為小堤遠為大堤今小堤頽圮過半西南有長堤起儀封屆商邱上下七)
(十里然去河甚遠漲溢時此隄阻塞轉為民害城商邱縣即歸德府治西南有商邱北有黃河自考縣)
(流入又北入虞城縣界自元至大後河決而南歸德常在河北至順以後河決而北歸德仍在河南迄明)
(正統以後河又決而南歸德又在河北正德以後則仍在河南其新集口丁家道口皆河濱衝要嘉靖三)
(十七年新集河淤河流於是一變按大河舊道乃元賈魯所復勢若建瓴上下順利後因河南水患頗急)
(另開一道出小河口意欲分殺水勢而河不兩行大河日漸淺澀自新集至小浮橋淤凡二百五十餘里)
(河流北徙出碭山縣治之背趨單縣東南之段家口析為六股俱由運河至徐家洪又析為五小股亦由)
(小浮橋合徐家洪大河分十一流而勢弱矣勢弱則淤益多淤多則決溢愈甚詳見徐州碭山等州縣西)
(南有馬腸河源出舊黃河逾亳達淮北有泡水自考城縣流入東入虞城縣界北有古汴水自寧陵縣流)
(入東入虞城縣界宋時東南之漕由汴達畿故經理為詳南遷後日就堙廢明嘉靖中雖修復後乂淤加)
(以河流衝決陵谷倒置汴水斷續幾不可問矣南有古睢水自寧陵縣流入東入夏邑縣界今湮其曰榖)
(水者即睢水也南有蘄水又有渙水一名濊水今皆湮東北有孟諸澤接虞城縣界禹貢導菏澤被孟瀦)
(東北有滎澤北有漆溝東有新溝明萬歴時開以洩水東有清冷池東南有武津關西北有鳳池口其地)
(與城中龍興塔平元人圍歸德決此口河水從西北而下至城西南入故睢水遶城反以水為固北有丁)
(家道口接虞城縣界當黃河津要東有白沙渠石梁渠宋張亢知應天府治此二渠民無水患舊城外三)
(里有隋堤今廢流虞城縣在歸德府東北七十里北有黃河自商邱入東入江南徐州碭山縣界又有)
(巴河黃河支流也又有小股河繞城入黃河按虞城上接考城下接碭山鄰比數縣土皆卑下每經河溢)
(互相傾注河決考碭則土聚虞城河潰虞城則土聚考碭故舊道盡湮歴年水患無巳欲浚支河則易淤)
(塞欲築隄防則無山陵可倚若於李景高口西岸浚水南行則縣境之流自殺又自楊厚口起築堤分水)
(使下流有歸然後河不為患北有汴河自商邱流入東入碭山縣界亦名獲水北有豐水自商邱流入東)
(入山東單縣界西有孟諸澤與商邱接界今俗呼為湄臺蓋澤中有臺也西有丁家道口北有羅家口皆)
(黃河要地西南有北□堤南有中□堤北有韓家後堤以上三縣俱屬歸德府)至江南徐
州之碭山縣界北岸自山西垣曲縣(薈蕞云垣曲縣在山西平陽府)
(絳州東南二百十里東北有王屋山接河南濟源縣及陽城縣界西北有黃河自平陸縣流入東入河南)
(濟源縣界)入濟源縣境經孟縣温縣武陟(薈蕞云濟源縣在河南懷慶府)
(西七十里東北有太行山南有黃河自垣曲縣流入與洛陽分界又東入孟縣界北有濟瀆東南流入孟)
(縣禹貢導沇水東流為濟西南有湨水東經孟縣入河新志溴水一出姑嫂山一出五指山一出秦嶺山)
(至三河口合流與滮水合東南入孟縣界入河北有浝水源出莽山入湨西南有漫流水塗溝水入湨東)
(南有天漿水同水俱入孟縣界西南有湛水注河西有濝水入沁北有沁水自陽城縣流入東入河内界)
(東有千倉渠濟水分流也有上下二堰東北有馬頭溪西北有望仙溪西有東陽澗西陽澗西有七谷溝)
(東有玉泉源孟縣在懷慶府南少西五十五里南有黃河自濟縣流入與孟津縣接界河廣二里又東)
(入温縣界南有孟津一名富平津一名陶渚西南有冶坂津北有沇水即濟水自濟源縣流入入河北有)
(湨水自濟源縣流入南合沇水入河西有冶河即濟源之天漿溪也北有餘濟河沁水分流也縣人引以)
(溉田南有萬艘潭在黃河側舟所泊也西有河陽廢縣南有下孟州故城即古北中城也金大定中州治)
(以河患因於故城北十五里築新城徙治焉曰上孟州故城曰下孟州東魏又築南城在今孟津縣界及)
(中潬城在今縣西南是為三城入温縣在懷慶府東南五十里南有黃河自孟縣流與鞏縣接境又東)
(入武陟縣界舊離城二十里今逼近城隈西有濟水自孟縣流入南入河當王莽時川瀆枯竭其後津梁)
(勢改不與昔同今則故道盡䧟河中北有廣濟河沁水分流也自河内縣流入東南入河又有温潤渠亦)
(沁水分流隋刺史盧賁於河内引沁為利人河又派流入温縣故名温潤新府志有豐稔河分廣濟河水)
(南流入温即此北有澇水通豐稔河東冇平皋陂多菱荇蒲葦陂南即黃河西南有李陂今湮西有小金)
(隄障濟湨二水明初築名沇河堤成化間增築長二十里武陟縣在懷慶府東一百里南有清風嶺瀕)
(河黃河自温縣流入與河陰縣接界東入原武縣界東有沁水自河内縣流入至南賈村入河其支流入)
(縣北東引灌田二千餘頃入修武縣界西南有廣濟河沁水分流也今涸西北有小丹河即丹水分流之)
(長明溝也今淤乾溝猶存又有上清河即丹水分流之蔡溝也自河内縣流入東入修武之三橋陂入衞)
(東北有蓮花池在沁河東岸地名木欒店去衞河百里明萬歴中沁河從此決入衞以上四縣俱属懷)
(慶府)亦至滎澤縣而始有隄工自此而原武陽武封邱
(薈蕞云封邱縣在開封府北六十里北有黑山東北有淳于岡與黑山皆湮於水南有黃河本在縣西北)
(金明昌五年河決陽武灌封邱而東縣遂居河北自陽武縣流入東經陳留入蘭陽縣界終明之世凡五)
(決荆隆口一決陳橋集屢決屢塞自本朝順治七年九年兩決至十二年始塞按黃河陽武入封邱出)
(荆隆口直東即長垣東明兩縣境從此經曹濮直趨大清河東入於海較之出徐沛合淮泗以入海其道)
(最為徑易從來河行之道宜直不宜紆八海之口宜近不宜遠也西北有沁河一名巴河自武陟陽武流)
(入經于家店北繞縣南穿桃陂河東注每泛濫則能為害自懷慶增堤遏之水始全落南有翟溝自陽武)
(境入即白溝也南接黃河支流今湮北有濮渠首受泲東北流至縣再入開州界河決後亦湮西南有黃)
(池東西廣三里南有金龍口即荆隆口自砥柱孟津而下最為險隘今離河稍遠然地勢窪下夏秋水發)
(一堤之外皆為巨浸塌䧟最多此隱憂也西南有中欒城元時運道中梗受江淮之米陸運赴淇仍以舟)
(載送京師後改海運而中欒廢其西為大王廟口順治九年河決於此決口有積水潭汪洋數十頃深十)
(餘丈有河道標兵防禦今縣治本封邱故城金時以河淹没遷治新城元初新城又為河壞仍遷於此縣)
(城外有護城堤河決沙壅僅存顛脊南有長堤高可三丈起荆隆口迤邐東南直抵徐州西南有小長堤)
(在長堤南東起祥符陳橋西迄荆隆三十里高厚倍於故堤西有董家堤障禦黑洋山水萬歴三十年決)
(口數十丈至今未塞每遇霖雨城西北皆為巨浸)
祥符陳留蘭陽儀封以至山東曹縣界凡係開封府
者南岸屬南河同知管轄北岸屬北河同知管轄係
歸德府者南岸屬歸德府管河通判管轄北岸係山
東曹單二縣界屬兖州府黃河同知管轄又沁河一
道屬懷慶府管河通判管轄
洛河源出陜西雒南縣冢嶺山流入河南境至盧氏
縣熊耳山始大歴永寧宜陽洛陽偃師鞏五縣於鞏
北十里循邙山尾南入黃河(薈蕞云前漢書地理志洛水出弘農上洛縣冢)
(嶺山東北至鞏縣入河山海經讙舉之山洛水出焉一統志洛南縣属西安府本漢上洛周禮注漢以火)
(德王忌水改為雒魏復改為洛上洛縣即今商州治)
澗河源出澠池縣東北白石山由新安至洛陽縣西
七里橋東流轉東入洛河(薈蕞云地理志弘農新安縣下云禹貢澗水在東南)
(入洛澠池縣下云榖水出榖陽谷東北至榖城入洛水經注澗水出新安縣南白石山山海經白石之山)
(惠水出於其陽東南注於洛澗水出於其隂北流注於榖世謂是山曰廣陽山水曰赤岸水亦曰石子澗)
(按新安無洛漢志云澗入洛要其歸也其實澗東合榖至河南入洛今通志澗水之源有二一出澠池縣)
(白石山一出盧氏縣香爐山俱流至洛陽界會於洛一統志云在盧氏縣源出鐵嶺流入城中析為衆渠)
(東南流入洛者為東澗水則澠池為西澗水矣周書所謂澗水東澗水西即此二水又地理志澗水出金)
(城郡令居縣西北塞外此别是一澗也)
瀍河源出孟津縣穀城山自高廟溝起與九眼泉合
入洛陽縣界由邙山西北注向東南至縣後轉折而
東行至北窑始逶迤而南入洛河(薈蕞云地理志瀍水出河南榖城縣)
(潛亭北東南入洛榖城故縣在今洛陽縣西北胡朏明曰古時澗水經河南故城西入洛瀍水經河南故)
(城東入洛故澗水東瀍水西為王城而瀍水東為下都洛誥之文甚明也自周靈王壅榖水使東出於王)
(城之北則其勢必入於瀍水而合流歴王城之東以南注於洛時二水猶未經洛陽城也迨東漢建都於)
(此自河南縣東十五里之千金堨引水繞都城南北以通漕而瀍水始與榖水俱東注矣古時瀍不合澗)
(亦不過洛陽縣南而東至偃師也)
伊河源出盧氏縣悶頓嶺由嵩縣洛陽至偃師縣高
莊與洛河合流至鞏縣東北洛入黃河(薈蕞云地理志伊水出弘)
(農盧氏縣熊耳山東北入洛盧氏今屬陜州)
汜河自林園川石觜村發源由孤柏觜以下入黃河
(薈蕞云山海經浮戲之山氾水出焉北流注於河一統志汜水源出汜水縣西方山東南入黃河通志云)
(源出玉仙山北流經古崤關東入黃河謂之汜水者取水決復入之義史謂漢高祖即位於汜水之陽是)
(也今属開封府漢曰成臯隋曰汜水)
濟河濟水發源王屋山頂崖下曰沇水既見而伏出
濟源縣為東西二源東源即瀆廟地西源俗呼龍潭
自此東南流至柏香鎮分為二一於鎮之東北流至
河内縣穿郡城經龍澗村入沁河一於鎮西南流經
猪龍河自小營村入黃河
湨河在濟源縣發源三處一出姑嫂山一出秦嶺山
一出五指山至縣西南三河頭合為一處至孟縣海
子頭村入黃河(薈蕞云看河紀程言湨水出濟源春秋會於湨梁即此其源有三一出五)
(指山紙坊一出曲陽西南二源俱流經修武縣治南一出晉陽城南溪或斷或續至莽山雙泉寨發源為)
(白澗水又伏發源修武縣治西又東南流經城南與二源合水經注曰湨出原城西北原山勲掌谷按白)
(澗自莽山來或呼莽河)
沁河源出山西沁源縣穿大行山出濟源縣經河内
武陟縣入黃河自濟源縣大坡界起東至河内縣計
長七十里又東與大丹河合而至武陟縣界計長七
十里又東流繞武陟城北由東而南北岸計長七十
里南岸計長五十五里寬一百六七十丈中皆浮沙
淺深無定伏秋水發常虞泛濫(薈蕞云沁水至懷慶府武陟縣與黃會合)
(其湍激之勢較黃河益甚而武陟縣東岸之蓮花池金屹&KR2565;最其衝射要害處也萬歴十五年沁從此決)
(新鄉獲嘉一帶俱為魚鱉每年堵築埽壩勞費不貲且壩内為商民輳集之處烟㸑不下千餘倚堤為命)
(議甃石四百三十五丈隨守隨修限以三年告竣此堤一成永久可恃而議者畏難尚未興舉其北岸大)
(樊村亦係埽灣要害幇堤卷埽均在司河者留意焉)
大丹河源出山西澤州穿大行山至河内縣入沁河
自河内縣丹谷口起至留村入沁河止計長五里(薈蕞)
(云丹水在懷慶府東北十里源出澤州高平縣山海經曰沁水之東有林焉名曰丹林丹水出焉又有小)
(丹河由修武縣南門外東流至獲嘉入衞河)
廣濟河源自五龍口鑿山取沁水澆灌民田經由濟
源河内温縣至武陟縣澗溝村入黃河按沁水即
酈道元所稱朱溝水也唐崔弘禮李元淳相繼疏濬
元世祖時始名廣濟有明因之萬歴間河内令袁應
泰鑿山穿洞懸閘兩崖之間受水則啓障水則閉以
溉民田引水由濟源河内孟温武陟入於黃河渠闊
八尺延袤一百五十里分二十四堰(袁應泰廣濟河碑記云二十四)
(堰第一永益堰由官莊至休昌長三里第二永利堰第三常豐堰俱併入永益堰第四天富堰由許村長)
(二里第五永福堰順入利人河第六廣福堰由許村官莊入豐稔河歸黃河一百二十里第七和豐堰由)
(辛村高村長五里第八廣豐堰由東許村金冢至小營入黃河長一百二十里第九大豐堰由南尋西李)
(家橋曲搆柿園土坯賈村至黃悶可減水入黃河長一百三十里第十沙岡堰有鄭府寄莊地七頃五十畆除本)
(堰三分水一日第十一太平堰由武家作張家作至劉家莊長一十里第十二廣有堰由七里橋故事馬)
(鋪至古澗入沁河長二十五里第十三永濟堰由護城祝策彭城尚香鎮至蘇東宏福堰長七十里尚香)
(西砌欄水閘減水入沁河第十四廣阜堰由南屯沙岡至辛王長一十里第十五新興堰由里村冷家莊)
(賈村至北真長一十八里第十六廣隆堰由五王長二里第十七萬盈堰由分水石七里屯衞村至彭城)
(長三十里第十八長濟堰由佳村珍珠莊高照至耿家莊入澇河歸黃河長六十九里第十九興隆堰由)
(郭村王里李家莊至北張長一十八里第二十興福堰由彭城尚香鎮至劉家莊長一十里第二十一宏)
(福堰由蘇王南徐澗至南張長一十五里第二十二萬億堰由西冷至東周長一十里第二十三大濟堰)
(由北冷至杜家莊長八里第二十四永通堰由保封董宋趙莊至唐郭入黃河長四十里)
黃河南岸滎澤縣臨河堤上自本縣境内起下至
鄭州交界止計長一十二里第一段自老護城堤
起至小格堤止長三百八十丈康熙三十六年修築
坐落舊城北第二段自護城隄起至沈家莊堤頭
止長二百六十八丈康熙二十四年修築坐落舊城
東第三段自沈家莊起至鄭州堤界止長一千三
百九十九丈康熙二十二年創築坐落魏家莊前
鄭州臨河堤上自滎澤縣交界起下至中牟縣交界
止計長四十五里第一段自滎澤縣堤界起至藍
家屯東止長一千七百九十五丈康熙二十二年創
築坐落永興鎮前第二段自范四家埠口起至藍
家屯新堤止長一千六百七十五丈康熙三十八年
創築坐落藍家屯南第三段自藍家屯東起至老
君堂西止長一千三百七十一丈康熙三十七年創
築坐落關家橋南第四段自任八家莊北祖師廟
後起至石家橋堤頭止長八百丈康熙二十三年加
幇坐落老君堂後第五段自石家橋起至原武堤
界止長一千三百三十丈康熙二十一年創築坐落
馬家渡南第六段自來童寨月堤起至中牟縣堤
界止長一千一百六十丈康熙二十六年創築坐落
裴昌廟前
中牟縣臨河堤上自鄭州交界起下至祥符縣交界
止内間陽武縣所管一段長四里八分中牟實管堤
工長四十三里七分第一段自鄭州堤界起至二
郎廟後止長二百三十丈康熙二十六年創築坐落
二郎廟後
陽武縣臨河堤自中牟堤頭起至中牟堤界止長八
百六十五丈坐落郝家寨前中牟縣第二段自陽
武堤界起至康熙三十八年新堤頭止長五百一十
丈康熙十九年創築坐落孫家莊東第三段自十
九年月堤起至十八年月堤止長一千五百四丈康
熙三十八年創築坐落白家莊南第四段自三十
八年新堤頭起至張家莊前止長四百六十七丈康
熙十八年創築坐落許家莊前第五段自十八年
月堤起至堤角止長五百七十丈康熙二十三年加
幇坐落張家莊前第六段自堤角起至張滿家莊
後堤角止長二千三百七十六丈康熙二十三年加
幇坐落辛莊前第七段自張滿家莊後堤角起至
閻家寨後堤角止長四百三十九丈康熙二十三年
加幇坐落太平莊南第八段自閻家寨後堤角起
至祥符縣堤界止長一千七百八十六丈康熙二十
三年加幇坐落朱姑村前
祥符縣臨河堤上自中牟縣交界起下至陳留縣交
界止計長七十七里第一段自中牟堤界起至馬
家寨北埠口止長三百丈係遠年老堤坐落馬家寨
西北第二段自馬家寨北埠口起至回回寨西堤
頭止長二千一百二十丈康熙二十三年加幇坐落
曹家寨北第三段自回回寨堤頭起至二十堡北
堤頭止長七百七十二丈係遠年老堤坐落回回寨
後第四段自二十堡北堤頭起至二十五堡北堤
頭止長八百六十丈係遠年老堤坐落沙門後第
五段自二十五堡北堤頭起至馬頭北堤頭止長一
千一百三十丈康熙二十三年加幇坐落雙河鋪後
第六段自馬頭北堤頭起至一覽臺前止長四百
五十丈係遠年老堤坐落馬頭後第七段自一覽
臺前起至四十一堡東堤頭止長八百八十丈係遠
年老堤坐落張家灣後第八段自四十一堡東堤
頭起至四十二堡堤頭止長八十丈係遠年老堤坐
落梅家莊前第九段自四十二堡堤頭起至四十
五堡堤頭止長五百六十六丈康熙二十三年加幇
坐落梅家莊東南第十段自四十五堡堤頭起至
四十七堡西止長三百五十丈係遠年老堤坐落步
李寨後第十一段自四十七堡西起至四十九堡
南止長三百二十丈係遠年老堤坐落小馬圈前
第十二段自四十九堡南起至四十九堡止長三十
五丈係遠年老堤坐落大馬圈前第十三段自四
十九堡北起至老劉家店北埠口止長九十丈係遠
年老堤坐落謝家莊後第十四段自老劉家店北
埠口起至班家埠口止長一千一百一十丈係遠年
老堤坐落劉家店後第十五段自班家埠口起至
李進禄家寨東北埠口止長五百九十三丈係遠年
老堤坐落班家寨東第十六段自李進禄家寨東
北埠口起至陳家寨東北堤頭止長二百七十六丈
係遠年老堤坐落李進禄家寨東第十七段自陳
家寨東北堤頭起至姜家莊西月堤頭止長八百六
十二丈康熙二十三年加幇坐落馬家店後第十
八段自姜家莊西月堤頭起至門家寨東北止長七
百四十丈係遠年老堤坐落姜家莊前第十九段
自門家寨東北起至七十二堡東埠口止長一百一
十丈係遠年老堤坐落門家寨前第二十段自七
十二堡東埠口起至埽頭西北止長一千一百八十
九丈康熙二十三年加幇坐落康家寨東第二十
一段自埽頭西北起至陳留堤界止長一千四十丈
康熙二十年創築坐落埽頭東北
陳留縣臨河堤上自祥符縣交界起下至蘭陽縣交
界止計長一十五里八分第一段自祥符堤界起
至小寺後止長九百二十丈康熙二十年創築坐落
耿家寨後第二段自小寺後起至毛家寨後止長
六百丈係遠年老堤坐落譚家寨後第三段自毛
家寨後老堤起至郝家寨後止長六百丈康熙十一
年創築坐落郝家寨西第四段自郝家寨後起至
楊家莊後止長四百二十丈康熙十二年加幇坐落
郝家寨東第五段自楊家莊後起至蘭陽隄界止
長三百二十丈康熙二十一年加幇坐落楊家莊東
蘭陽縣臨河堤上自陳留縣交界起下至儀封縣交
界止計長二十四里三分第一段自陳留堤界起
至管家水口西頭止長五百一十丈康熙二十三年
加幇坐落管家水口西第二段自管家水口西頭
起至梁家水口東頭止長五百六十二丈係遠年老
堤坐落榆林前第三段自梁家水口東頭起至耿
家水口西頭止長二百二十丈康熙二十三年加幇
坐落耿家水口西第四段自耿家水口西頭起至
蔡家樓東止長八百二十一丈係遠年老堤坐落康
王廟前第五段自蔡家樓東起至常家樓西止長
一百五十四丈康熙二十三年加幇坐落畢家寨東
南第六段自常家樓西起至儀封堤界止長二千
一百零七丈係遠年老堤坐落李軍民寨前
儀封縣臨河堤上自蘭陽縣交界起下至考城縣交
界止計長四十七里第一段自蘭陽隄界起至郭
家莊西北止長一千一百丈係遠年老堤坐落郭家
莊西南第二段自郭家莊西北起至郭家樓西止
長五十八丈康熙二十三年加幇坐落柳園後第
三段自郭家樓西起至張家莊前止長四百零五丈
康熙二十二年創築坐落陸家口南第四段自張
家莊前起至亓家莊後止長八百八十丈康熙二十
三年加幇坐落舊堤後第五段自亓家莊後起至
大劉家寨東止長四千三百七十五丈康熙二十三
年加幇坐落黑村集南第六段自大劉家寨東起
至中莊前西南止長四百四十丈係遠年老堤坐落
李家寨西北第七段自中莊前西南起至李家寨
東北止長四百三十丈康熙二十三年加幇坐落李
家寨後第八段自李家寨東北起至趙家莊西北
止長一百七十丈康熙二十三年加幇坐落趙家莊
西北第九段自趙家莊後格堤工尾起至趙家莊
東月堤頭止長一百零五丈康熙二十三年加幇坐
落趙家莊後第十段自趙家莊東月堤頭前起至
考城縣交界止長五百七十丈係遠年老堤坐落石
家樓後
行水金鑑卷五十六
