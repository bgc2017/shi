行水金鑑卷一
江南按察使傅澤洪撰
河水
導河積石至於龍門(禹貢)
釋水云河千里一曲一直則河從積石北行又東乃
南行至於龍門漢書西域傳云河有兩源一出蔥嶺
一出于闐于闐在南山下其河北流與蔥嶺河合東
注蒲昌海蒲昌海一名鹽澤(又云于闐之西水皆西流注西海其東水東流)
(注鹽澤河源出焉)去玉門陽關三百餘里廣袤三百里其水
停居冬夏不增減皆以為潛行地下南出於積石為
中國河(孔穎達尚書疏)
漢孔氏曰施功發於積石或鑿山或穿地或通流此
說不然使自積石而下龍門而上果有鑿山穿地之
迹則經無緣略而不載也(林之竒尚書全解)
禹不言河源惟記積石吾第論其所記不必求其所
不言也龍門而上積石而下地高而水不為患禹功
所不加故不言也(傅寅禹貢集解)
導者循行之謂先儒皆以為施功故其說多誤洪水
為帝都切近之災龍門未闢而先從事於積石舍近
圖遠無是理也漢志金城郡河關縣下云積石山在
西南羌中河水行塞外東北入塞内(漢河關縣在今陜西西寧衞西)
(南塞外)西域傳云鹽澤水潛行地下南出於積石為中
國河後漢縣屬隴西郡志云積石山在西南河水出
此禹貢之積石也段熲𫝊自張掖追西羌且鬭且行
四十餘日至河首積石山出塞二千餘里唐書侯君
集等追吐谷渾王伏允至星宿川又達柏海北望積
石山觀河源之所出是皆河關縣西南羌中之積石
自隋大業二年平吐谷渾於赤水城置河源郡以境
有積石山名唐儀鳳二年改置河源軍在鄯州西百
二十里(鄯州即西平郡治湟水縣今為西寧衛治)又於澆河故城置積石
軍在廓州西南百五十里(廓州治化城縣其故城在今西寧衛南百八十里唐)
(元和志云積石軍西臨大澗北據黃河即隋澆河郡所治)而積石之名遂移於塞
内杜氏通典云積石山在今西平郡龍支縣南即禹
貢導河積石蔡傳承其誤曰地志積石在金城郡河
關縣西南羌中今鄯州龍支縣界也閻百詩為之辯
曰漢河關縣宣帝神爵二年置後凉吕光龍飛二年
克河關凡四百五十七年為郡縣後没入吐谷渾遂
不復况積石又在其西南羌中乎當在漢西海郡之
外是真當日大禹導河處龍支縣近在今西寧衛東
南八十里本漢金城允吾(音鉛牙)縣地後漢為龍耆(音支)
城元和志積石山在龍支縣西九十八里南與河州
枹(音孚)罕縣分界枹罕今臨洮府之河州積石山在州
西北七十里積石關則又在西北百二十里所謂兩
山如削河流經其中是較禹所導之積石河隔千有
餘里豈在其縣界者乎縣界之積石乃小積石山即
酈注之唐述山耳大小積石之名莫明辨於唐人魏
王泰曰大積石山在吐谷渾界小積石山在枹罕縣
西北張守節曰河自鹽澤潛行入吐谷渾界大積石
山又東北流至小積石山李吉甫曰河出積石山西
南羌中今人目彼為大積石此為小積石然則蔡傳
當云何曰引地志下當云今鄯州西南塞外山也漢
在羌中唐在吐谷渾界今河州枹罕縣鄯州龍支縣
界有積石山雖河所經非禹所導者(按吐谷渾本遼東鮮卑種也東)
(晉初徙居枹罕宋景平中其子孫有阿豺者升西疆山觀墊江源則其地南至西傾矣又數傳為夸吕始)
(自號可汗治伏俟城在青海西十五里據有甘松之南洮水之西南極於白蘭其地東西三千里南北千)
(餘里党項羌在北析支之地漢時燒當羌亦嘗居之白蘭者羌之别種也其地皆與吐谷渾接吐谷渾在)
(河湟之間即先零燒當諸羌故地積石在其西南南枕賜支河曲禹導河自此始)渭按應劭
云析支東去河關千餘里河首積石南枕析支則縣
距此山亦千餘里可知矣自東晉後縣為吐谷渾所
據遂以枹罕為華戎之界故唐初太子賢注後漢書
誤認龍支之積石為禹貢之積石(後漢桓帝紀延熹二年燒當等八種)
(羌叛寇隴右護羌校尉段熲追擊於羅亭破之注云東觀記曰追到積石山即與羅亭相近今鄯州三年)
(燒當羌叛段熲追擊於積石大破之注云積石山在今鄯州龍支縣南即禹貢導河積石是也)而中
葉巳知其非獨杜佑不審耳宋咸平四年真宗指甘
沙伊凉等州圖謂輔臣曰此圖載黃河所出之山乃
在積石外與禹貢所述異蓋亦以龍支之積石為禹
迹也蔡氏承誤以釋經學者宗之故元都實窮河源
仍以廓州西南之積石州為積石(州即唐積石軍)而至正中
修宋史河渠志亦云黃河自貴德西寧之境至積石
經河州昔郭景純注山海經曰名實相亂莫矯其失
習非勝是終古不悟此之謂矣漢志馮翊夏陽縣下
云禹貢龍門山在北劉昭注補郡國志云太史公曰
遷生龍門韋昭謂在縣北也水經注引魏土地記曰
梁山北有龍門山後魏志夏陽縣有龍門山隋改縣
曰韓城(今陜西西安府韓城縣也)故括地志云龍門山在韓城縣
北五十里此河西之山東與壺口隔水相望通典云
同州韓城絳州龍門二縣有龍門山即禹所鑿是河
東亦有龍門山矣然經所謂龍門在雍域不在冀域
孔疏謂積石在龍支又據釋水之文故云至龍門三
千餘里然其實不止於此約計有四千三百餘里若
禹貢之積石更在龍支縣西南塞外一千二百餘里
則自積石至於龍門當有五千五百餘里也龍門以
下記河行方向甚詳而其上絶不言方向蔡傳云荒
遠其所略也今按龍門以上禹功所不加故數千里
之河總括為一句河自積石東北流至寧夏折而北
至廢豐州折而東至東受降城折而南方向不一難
於屬辭故略之非為荒遠也河自積石至於龍門所
行皆雍州之域不可謂荒遠宋人見朔方西凉不入
其版圖遂以荒遠目之(胡渭禹貢錐指)
河水東入塞過敦煌酒泉張掖郡南(水經)
河自蒲昌有隠淪之證重源出於積石之山山海經
曰積石之山其下有石門河水冒以西流是山也
萬物莫不有禹貢所謂導河自積石也山在西羌之
中司馬彪曰西羌者自析支以西濱於河首左右居
也河水屈而東北流徑於析支之地是為河曲矣應
劭曰禹貢析支屬雍州在河關之西東去河關千餘
里羌人所居謂之河曲羌也東北逕歴敦煌酒泉張
掖南地理風俗記曰敦煌酒泉其水甘若酒味故也
張掖言張國臂掖以威羌狄(酈注里敦煌今肅州西八百廢沙州衛酒泉)
(今肅州衛張掖今甘州衛)
又自河曲東逕西海郡南(水經)
漢平帝時王莽秉政欲耀威德以服遠方諷羌獻西
海之地置西海郡築五縣周海亭燧相望莽簒政紛
亂郡亦棄廢(酈注鹽漢志金城臨羌縣西北塞外有僊海池古音西與僊同僊海即西海)
(也一名卑禾羌海亦曰青海又曰鮮水海趙充國請治湟陿以西道橋令可至鮮水左右王莽誘塞外羌)
(獻鮮水海允谷鹽池是也郡治龍夷城在臨羌新縣西三百十里元和志云鄯州西至西海三百七十里)
(龍夷城即今西北三百五十里威戎城也今為西寧衛西塞外地臨羌故城在衛西二百八十里浩亹河)
(南見錐指後倣此)
又東逕允川而歴大榆小榆谷北(水經)
羌迷唐鍾存所居也永元五年貫友代聶尚為護羌
校尉攻迷唐斬獲八百餘級收其熟麥數萬斛於逢
留河上築城以盛麥其作大船於河峽作橋渡兵迷
唐遂遠依河曲永元八年迷唐復與鍾存東寇而還
十年謁者王信耿譚西擊迷唐降之詔聽還大小榆
谷迷唐種人以漢造河橋兵來無時故地不可居復
叛居河曲與羌為讎種人與官兵擊之允川去迷唐
數十里營止遣輕兵挑戰因引還迷唐追之至營因
戰迷唐敗走於是西海及大小榆無復聚落隃糜相
曹鳳上言建武以來西戎數犯法常從燒當種起所
以然者以其居大小榆谷土地肥美又近塞内與諸
種相傍南得鍾存以廣其衆北阻大河因以為固又
有西海魚鹽之利緣山濱水以廣田畜故能強大常
雄諸種今黨援壊沮親屬離叛其餘勝兵不過數百
宜及此時建復西海郡縣規固二榆廣設屯田隔塞
羌胡交關之路殖榖富邊省輸轉之役上拜鳳為金
城西部都尉遂開田二十七部夾河與建威相首尾
後羌反遂罷(酈注即允川在西寧衛西南塞外大小榆谷唐之九曲也東去積石軍三百)
(里水甘草良宜畜牧睿宗時楊矩為鄯州都督奏請黃河九曲之地以為金城公主湯沐之所吐蕃既得)
(頓兵畜牧又與唐境接近自是復叛天寶中哥舒翰為隴右節度使復收九曲置澆河洮陽二郡高適作)
(九曲詞以美其功)
又東過隴西河關縣北洮水從東南來流注之(水經今隴西)
(臨洮府河關縣在今河州西)
河水又逕沙州北段國曰澆河(段國沙州記云洮水與墊江水俱出嵹臺)
(山而此注說澆水知洮字乃傳寫之誤耳)西南一百七十里有黃沙沙南
北一百二十里東西七十里都不生草木周廻數百
里沙州於是取號焉地理志曰漢宣帝神爵二年置
河關縣盖取河之關塞也(酈注)
又東北流入西平(經誤作卑)郡界左合二川南流入河又東
北濟川水注之(水經)
水西南出濫瀆東北流入大谷謂之大谷水北逕澆
河城西南北流注於河(酈注羌後漢建安中析金城郡臨等縣置西平郡治西)
(都縣後魏置鄯州隋改縣曰湟水其故城即今西寧衛治元和志云湟水縣本漢破羌縣地)
東又逕澆河故城北(水經)
有二城東西角掎東北去西平二百二十里(酈注秃南凉)
(髮烏孤以河南地為澆河郡治此城唐於此復置澆河郡其東為積石軍)
又東逕石城南左合北谷水(水經)
昔段熲擊羌於石城投河墜坑而死者八百餘人即
於此也(酈注治後魏石城縣廢帝改化隆唐改化城廓州焉元和志云黃河在縣南八十里)
又東北逕黃河城南(水經)
西北去西平二百一十七里(酈注在黃河廣違二城俱廓州境内)
又東北逕廣違城北又合烏頭川水(水經)
水發遠川引納支津北逕城東而北流注於河(酈注)
又東逕邯川城南(水經)
城之左右歴谷有三水導自北山南逕邯亭注於河
(酈注髮廢廓州城東南有邯川城秃傉檀所置邯川護軍也)
又東臨津谿水注之(水經)
水自南山北逕臨津城西而北流注於河(酈注)
又東逕臨津城北白土城南(水經)
十三州志曰左南津西六十里白土城城在大河之
北而為緣河濟度之處北魏凉州刺史郭淮破羌遮
寒(魏志作塞)於白土即此處矣(酈注一臨津城在今河州西北百二十里隋曰臨)
(津關大業五年自將伐吐谷渾出臨津關渡黃河至西平即此城也白土城在今西寧衛南)
又東左會白土川水(水經)
水出白土城西北下東南流逕白土城北又東南注
於河(酈注)
又東北會兩川右合二水(水經)
參差夾岸連壤負險相望河北有層山山甚靈秀山
峯之上立石數百丈亭亭桀竪競勢争高遠望嵾嵾
若攢圖之托霄上其下層巖峭舉壁岸無階縣巖之
中多石室焉室中若有積卷矣而世士罕有津逮者
因謂之積書巖巖堂之内每時見神人往還矣蓋鴻
衣羽裳之士練精餌食之夫耳俗人不悟其仙者乃
謂之神鬼彼羌目鬼曰唐述復因名之唐述山下崖
有水導自是山谿水南注河謂之唐述水(酈注東西寧衛南)
(八十里有龍支故城本漢允吾縣地後漢置龍耆城和帝以曹鳳為金城西部都尉屯龍耆是也後魏於)
(此置北金城縣西魏改曰龍支元和志積石一名唐述山今名小積石山在鄯州龍支縣西九十八里河)
(州枹罕縣北七十里黃河在龍支縣西南六十里枹罕縣北五十里)
又東得野亭南(水經)
又東北流得研川謂之研川水又東北注於河謂之
野城口(酈注)
又東歴鳳林北(水經)
鳳林山名五巒俱峙秦州記曰枹罕原北名鳳林川
川中則黃河東流也(酈注縣鳳林在今河州北隋志枹罕有鳳林山元和志云在)
(縣北三十五里)
又東與灕水合(水經)
水導源塞外羌中又東北逕石門口山高嶮絶對岸
若門疑即臯蘭山門也漢武帝元狩三年驃騎霍去
病出隴西至臯蘭應謂是山之關塞也又東逕白石
縣故城南又東逕白石山又東逕枹罕縣故城南又
東北出峽北流注於河地理志曰灕水出白石縣西
塞外東至枹罕入河(酈注二元和志石門山在鳳林縣北十八里灕水西去縣二)
(百步枹罕故城即今河州治白石故城在州西)
又逕左南城南(水經)
十三州志曰石城西一百四十里有左南城(酈注城左南)
(今在西寧衛東南)
又東逕赤岸北(水經)
即河夾岸也秦州記曰枹罕有河夾岸岸廣四十丈
義熙中乞佛於此河上作飛橋橋高五十丈三年乃
就(酈注州河夾岸即今臨洮府河西北赤岸戍是)
又東洮水注之(水經)
地理志曰水出塞外羌中沙州記曰洮水與墊江水
俱出嵹臺山山南即墊江源山東則洮水源也嵹臺
西傾之異名也洮水東北流吐谷渾中吐谷渾者始
是東燕慕容之枝庶因氏其字以為首𩔖之種號也
洮水又東北流逕曾城北又東逕臨洮縣故城北又
西北逕降狄道故城東有濫水馬援為隴西太守為
狄道開渠引水種秔稻而郡中樂業即此水也濫水
又西北流逕注於洮水洮水右合二水右會大夏川
水水出西山二源合舍而亂又東逕大夏縣故城南
又東北出山注於洮水又北翼帶三水亂流北入河
地理志曰洮水北至枹罕東入河是也(酈注潭曾城即臨故城)
(在今洮州衛西南七十里元和志云城東北二面並枕洮水臨洮縣故城即今岷州衛治降狄道故城即)
(今臨洮府西南狄道故城也元和志大夏縣西北至河州七十里大夏川水經縣南去縣十步近志云大)
(夏河即灕水謬也)
又東過金城允吾縣北(水經)
金城郡治也南有湟水出塞外東南流逕龍夷城故
西零之地也又東南逕卑禾羌海世謂之青海東去
西平二百五十里湟水東流逕湟中城北故小月氐
之地也又東逕臨羌縣故城北又東逕臨羌新縣故
城南又逕西平城北又東逕樂都城南東流又合來
谷乞斤流二水左會陽非流谿細谷三水東逕破羌
縣故城南又東與閤門河合即浩亹河也又東逕允
吾縣北又東逕允街縣故城南又東逕枝陽縣逆水
注之逆水又東逕枝陽縣故城南東南入於湟水地
理志曰逆水允吾東至枝陽入湟河又東流注於金
城河即積石之黃河也(酈注一金城漢縣即今蘭州州西百二十里有允吾故)
(城元和志湟水名湟河亦謂之樂都水出青海東北亂山中東南流至蘭州西南入黃河今蘭州本漢金)
(城縣允街枝陽今皆在蘭州境)
又東逕石城南(水經)
謂之石城津闞駰曰在金城西北矣又東南逕金城
縣故城北十三州志曰大河在金城北門東流有梁
泉注之(酈注縣石城在今蘭州西金城故城即今蘭州治)
又東過榆中縣北(水經)
昔蒙恬為秦北逐戎人開榆中之地地理志曰金城
郡之屬縣也(酈注榆中在今蘭州東北)
又東過天水北界(水經)
菀川水出勇士縣之子城南山東北流歴此城川世
謂之子城川又北逕牧師菀故漢牧菀之地也有東
西二菀城相去七里西城即乞佛所都也又北入於
河也(酈注流今靖遠衛西有菀川城黃河自蘭州界東北越亂山中二百餘里入衛界始瀉落巨)
(川如瀑布然土人沿山引水灌田甚廣衛西二百里有勇士縣故城)
又北過武威媪圍縣東北(水經)
河水逕其界東北流縣西南有泉源東逕其縣南又
東北入河(酈注河今寧夏中衛西南有温圍水下流入黃通鑑晉咸寧五年馬隆討凉州鮮)
(卑度温圍水胡三省曰漢武威郡有媪圍縣此水或因以名媪訛温也又莊浪所本漢武威郡地宋元嘉)
(十六年魏主燾議伐凉州李順等請自温圍水以西至姑臧則此水當出媪圍縣界縣在河西莊浪之東)
(南中衛之西南也)
又東北過天水勇士縣北(水經)
地理志曰蒲福也屬國都尉治(蒲福當作滿福前漢地志勇士縣注云屬)
(國都尉治滿福)水出縣山世謂之二十八渡水東北流谿澗
縈曲途出其中逕二十八渡行者勤於溯涉故因名
焉北逕其縣而下注河(酈注)
又東北過安定北界麥田山河水東北流逕安定祖厲
縣故城西北(水經)
漢武帝元鼎五年幸雍遂踰隴登空同西臨祖厲(祖厲)
(音嗟賴)河而還即於此也又東北祖厲川水注之水出
祖厲南山北流逕祖厲縣而西北流注於河(酈注故祖厲)
(城在今靖遠衛西南一百三十里)
又東北逕麥田城西又北與麥田泉水合(水經)
水出城西北西南流注於河(酈注靖麥田城在今遠衛北)
又東北逕麥田山西(水經)
在安定西北六百四十里(酈注)
又東北逕於黑城北又東北高平川水注之(水經)
即若水也水出高平大壟山若水谷建武八年世祖
征隗囂漢從高平第一城若水谷入即是谷也東北
流逕高平縣故城東又北出秦長城又北逕廉城東
又北逕三水縣西西南去安定郡三百四十里高平
川水又北入於河(酈注里元和志秦長城在高平縣北十今平凉府莊浪縣西二十)
(里有若水川自靖寧州流入又北入鎮原縣界為高平川高平故城在今平凉府固原州西二里)
又東北逕眴卷縣故城西(水經)
地理志曰河水别出為河溝東至富平北入河河水
於此有上河之名也(酈注中眴卷音旬箘故城在今寧夏衛東唐為靈州鳴沙縣)
(地)
又北過北地富平縣西(水經)
河側有兩山相對水出其間即上河峽世謂之為青
山河水歴峽北注枝分東出(酈注地富平縣即今靈州所上河峽即寧夏)
(衛西南一百四十里峽口山是)
又北逕富平縣故城西(水經)
秦置北地都尉治縣城(酈注富今靈州所西南有平縣故城)
又北薄骨律鎮城(水經)
城在河渚上赫連果城也桑果餘林仍列洲上(酈注薄)
(骨鎮城在今蘭州所境唐朔方節度治所元和志靈州理廻樂縣本漢富平縣縣枕黃河後魏刁雍為薄)
(骨律鎮將上表請開富平西三十里艾山舊渠通河水溉公私田四萬餘頃人大獲其利又薄骨律渠在)
(縣南六十里溉田千餘頃靈武縣東南至靈州十八里黃河自廻樂縣界流入漢渠在縣南五十里從漢)
(渠北流四十餘里始為千金大陂其左右又有胡渠御史百家等八渠溉田五百餘頃按五代唐長興中)
(朔方帥張希崇亦引河渠興屯田以省漕運民夷愛之今靈州所境田多沃饒恒無暵涸之患賴黃河之)
(灌溉也)
又逕典農城東又逕北典農城東(水經都二城皆上河典農尉馮參所治)
(也在今靈州所界)
又東北逕廉縣故城東(水經當廉縣漢屬北地郡其故城在今靈州所西南)
又北與枝津合(水經)
水受大河東北逕富平城所在分裂以溉田圃北流
入河今無水(酈注)
又東北逕渾懷鄣西(水經)
地理志曰渾懷都尉治塞外者也太和初三齊平徙
歴下民居此遂有歴地之名矣(酈注靈元和志懷遠縣在州東北隔河)
(一百二十里廢靈武城在縣東北隔河一百里其城本蒙恬所築古謂之渾懷鄣)
又東北歴石崖山西(水經)
山石之上自然有文盡若戰馬之狀亦謂之畫石山
(酈注平石崖山在今羅所東)
又北過朔方臨戎縣西又北逕臨戎縣故城西(水經)
河水東北逕三封縣故城東十三州志曰在臨戎縣
西一百三十里臨戎縣舊朔方郡治(酈注郡三封屬朔方其故城)
(在今榆林衛界廢夏州西南長澤縣北二十里)
又北有枝渠東出謂之銅口東逕沃野故城南(水經)
枝渠東注以灌田所謂智通在我矣(酈注故元和志沃野城在天)
(德軍城北六十里即後魏六鎮從西第一鎮也刁雍上表云臣鎮去沃野鎮八百里道多深沙輕車往來)
(猶以為難)
又北屈為南河出焉又北迤西溢於窳渾縣故城東(水經)
西部都尉治有道自縣西北出雞鹿塞(酈注年漢甘露三董忠)
(送韓邪單于出雞鹿塞後漢永元初竇憲出雞北鹿塞伐匈奴是也窳渾縣故城今在廢夏州西)
又屈而東流為北河(水經河漢元朔二年衛青絶梓嶺梁北杜佑曰河經靈武郡西南)
(便北流凡千餘里過九原郡乃東流漢人謂之西河自九原以東漢人謂之北河然北河之名秦已有之)
(史記惠文王後五年游北河昭襄王十八年又之上郡北河是也)
東逕高闕南(水經)
史記趙武靈王自代並隂山下至高闕為塞山下有
長城長城之際連山刺天其山中斷兩岸䨇闕善能
雲氣望若闕焉節狀表目故有高闕之名自闕北出
荒中闕口有城跨山結局謂之高闕戍上古迄今常
置重捍以防塞道漢元朔四年衛青將十萬人敗右
賢王於高闕即此處也又東逕臨河縣故城北(酈注高)
(闕在廢豐州城西黃河外劉昫曰高闕北距大磧口三百里臨河故城在今榆林衛西北)
自臨河縣東逕陽山南(水經)
漢書注陽山在河北指此山也南屈逕河目縣左北
假地名自高闕以東夾山帶河陽山以西皆北假也
史記秦使蒙恬將十萬人北擊胡度河所高闕據陽
山北假中是也北河又南合南河上承西河東逕臨
戎縣故城北又東逕臨河縣南又東逕廣牧縣故城
北流二百許里東流入河(酈注西臨河故城在今榆林衛北陽山即隂山也)
(山在中國之極北故名隂山水北曰陽山在河水之北故亦謂之陽山徐廣云隂山在河南陽山在河北)
(非也漢書侯應曰北邊塞至遼東外有隂山東西千餘里草木茂盛多禽獸本冒頓依阻其中治作弓矢)
(求出為寇是其苑囿也孝武出師征伐斥奪此地攘之於幕北建塞徼起亭隧築外城列屯戌以守之然)
(後邊境得用少安計隂山緜亘千餘里直扺遼東非河南所能容益信徐說之謬括地志云五原郡河目)
(縣故城在北假中北假在河北属勝州銀城縣漢書王莽傳云五原北假膏壤殖榖臨戎縣見前廣牧縣)
(故城在榆林衛地界)
又東逕馬隂山西(水經)
史記音義曰五原安陽縣北有馬隂山(酈注今安陽縣在山西)
(蔚州界)
又東南逕朔方縣故城東北(水經)
詩所謂城彼朔方也漢元朔二年大將軍衛青取河
南地為朔方郡使校尉蘇建築朔方城即此(酈注方漢朔)
(郡治元和志什賁故城在夏州朔方縣理北即朔方縣之故城自漢至今常為關中根植什賁之號蓋蕃)
(語也)
自朔方東轉逕渠搜縣故城北(水經)
地理志曰朔方有渠搜縣中部都尉治又逕西安陽
故城又東逕田辟城南(酈注州朔方中部都尉治在廢夏北此非禹貢之渠搜)
(安陽故城在廢豐州東北漢志五原郡成宜縣下云中部都尉治原亭西部都尉治田辟辟讀曰壁原亭)
(田辟蓋皆縣界之地名)
又東逕成宜縣故城南(水經宜廢豐州界有成縣故城)
又東逕原亭城南(水經)
十三州志曰中部都尉治(酈注)
行水金鑑卷一
