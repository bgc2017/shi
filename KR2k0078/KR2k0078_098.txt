行水金鑑卷九十八
江南按察使傅澤洪撰
運河水
宋徽宗重和元年二月前發運副使柳庭俊言真揚楚
泗高郵運河堤岸舊有斗門水牐等七十九座限則水
勢常得其平比多損壞詔檢計修復六月復命藍從
熙孟揆等增堤岸置橋槽壩牐濬澄水道水入内内庭
池籞既多患水不給又於西南水磨引索河一派架以
石渠絶汴南北築堤導入天源河以助之白溝無山源
每歲水潦甚則通流纔勝百斛船踰月不雨即竭(宋史)
(河渠志)
唐恪拜戸部侍郎京師暴水至汴且溢付恪治之或請
決南隄以紓宫城之患恪曰水漲隄壞此亡可若何今
決而浸之是魚鼈吾民也亟乘小舟相水源委求所以
利𨗳之乃決金堤注之河浹旬水平入對帝勞之曰宗
廟社稷獲安卿之力也恪再拜因上疏言水隂類也至
犯宫闕天其或者以隂盛之沴儆告陛下乎願垂意時
事益謹天戒宣和初遷尚書(宋史唐恪傳)
宋徽宗宣和元年五月都城無故大水浸城外官寺民
居遂破汴堤汴渠將溢諸門皆城守起居郎李綱奏國
家都汴百有六十餘載未嘗少有變故今事起倉猝遐
邇驚駭誠大異也臣嘗躬詣郊外竊見積水之來自都
城以西漫為巨浸東拒汴堤停蓄深廣湍悍浚激東南
而流其勢未艾若或淹浸旬時因以風雨不可不慮夫
變不虛發必有感召之因願詔廷臣各具所見擇其可
采者施行之詔都城外積水緣有司失職隄防不修非
災異也罷綱送吏部而募人決水下流由城北注五丈
河下通梁山濼乃巳七月壬子都提舉言近因野水衝
蕩没汴堤岸及河道淤淺若止役河清功力不勝望俟
農隙顧夫開修從之(宋史河渠志)五月大雨水都城自西北
牟駝岡連萬勝門外馬監居民盡没詔都水使者決西
城索河堤殺其勢城南居民冢墓俱被浸水至溢猛直
冒安上南薰門城守凡半月已而入汴汴渠將溢於是
募人決下流由城北入五丈河下通梁山濼乃平(宋史)
(五行志)
向子諲字伯恭臨江人欽聖皇后從姪也補承奉郎宣
和初除江淮發運主管文字有欲浚河與江淮平者子
諲言河高江淮數丈而欲浚之使平决不可曩有司三
日一啟閘復作堰儲水故水不乏比年直達之法啟閉
無節堰閘率不存今復故制嚴禁約則無患使者用其
言漕復通進秩一等(宋史向子諲傳)
陳遘徙淮南轉運使朝廷方督綱餉運渠壅澀遘使決
呂城陳公兩塘達於渠漕路甫通而花石綱塞道遘捕
繫其人上章自劾(宋史陳遘傳)
宋徽宗宣和二年九月以真揚等州運河淺澀委陳亨
伯措置三年春詔發運副使趙億以車畎水運河限三
月中三十綱到京宦者李琮言真州乃外江綱運會集
要口以運河淺澀故不能速發按南岸有泄水斗門八
去江不滿一里欲開斗門河身去江十丈築軟壩引江
潮入河然後倍用人工車畎以助運水從之四月詔曰
江淮漕運尚矣春秋時吳穿䢴溝東北通射陽湖西北
至末口漢吳王濞開邗溝通運海陵隋開邗溝自山陽
至揚子入江雍熙中轉運使劉蟠以山陽灣迅急始開
沙河以避險阻天禧中發運使賈宗始開揚州古河繚
城南接運渠毁三堰以均水勢今運河歲淺澀當詢訪
故道及今河形勢與陂塘瀦水之地講究措置悠久之
利以濟不通可令發運使陳亨伯内侍譚稹條具措置
以聞六月臣僚言比緣淮南運河水澀逾半歲禁綱舟
篙工附載私物今河水增漲其令如舊初淮南連歲旱
漕運不通揚州尤甚詔中使按視欲濬運河與江淮平
會兩浙有方臘之亂内侍童貫為宣撫使譚稹為制置
使貫欲海運陸輦稹欲開一河自盱眙出宣化朝廷下
發運使相度陳亨伯遣其屬向子諲視之子諲曰運河
高江淮數丈自江至淮凡數百里人力難濬昔唐李吉
甫廢牐置堰治陂塘泄有餘防不足漕運通流發運使
曾孝藴嚴三日一啟之制復作歸水澳惜水如金比年
行直達之法走茶鹽之利且應奉權倖朝夕經由或啟
或閉不暇歸水又頃毁朝宗牐自洪澤至召伯數百里
不為之節故山陽上下不通欲救其弊宜於真州太子
港作一壩以復懷子河故道於瓜洲河口作一壩以復
龍舟堰於海陵河口作一壩以復茱萸待賢堰使諸塘
水不為瓜洲真泰三河所分於北神相近作一壩權閉
滿浦牐復朝宗牐則上下無壅矣亨伯用其言是後滯
舟皆通利云(宋史河渠志)
宋徽宗宣和五年三月詔吕城至鎮江運河淺澀狹隘
監司坐視無所施設兩浙專委王復淮南專委向子諲
同發運使李淙措置車水通濟舟運四月又命王仲閎
同廉訪劉仲元漕臣孟庾專往來措置常潤運河又詔
東南六路諸牐啟閉有時比聞綱舟及命官妄稱專承
指揮抑令非時啟版走泄河水妨滯綱運誤中都歲計
其禁止之五月詔以運河淺涸官吏互執所見州縣莫
知所從其令發運使提舉等官同廉訪使者參訂經久
利便列奏是月臣僚言鎮江府練湖與新豐塘地理
相接八百餘頃灌溉四縣民田又湖水一寸益漕河一
尺其來久矣今堤岸損缺不能貯水乞候農隙次第補
葺詔本路漕臣并本州縣官詳度利害檢計工料以聞
十二月庚寅詔沿汴州縣創添攔河鎖柵歲額公私
不以為便其遵元豐舊制(宋史河渠志)
宋徽宗宣和六年九月盧宗原復言池州大江乃上流
綱運所經其東岸皆暗石多至二十餘處西岸則沙洲
廣二百餘里諺云折船灣言舟至此必毁折也今東岸
有車軸河口沙地四百餘里若開通入社湖使舟經平
水徑池口可避二百里風濤折船之險請措置開修從
之(宋史河渠志)
宋徽宗宣和七年九月丙子又詔宗原措置開濬江東
古河自蕪湖由宣溪溧水至鎮江渡揚子趨淮汴免六
百里江行之險並從之(宋史河渠志)
周因累遷京西轉運副使宣和中春旱朝廷欲決漯
口伊洛二水以益汴因奏洛民恃二水為生決之不
能益汴請於河隂決黃流入汴民亦不失二水之利
(福建通志)
陳求道靖康間判都水監陳留河決四十餘日漕輸不
通京城大恐開封尹宗澤命求道治之七日河盡復故
道建炎四年命為襄鄧隨郢鎮撫(宋史陳求道傳)
靖康後汴河上流為盜所決者數處決口有至百步者
塞久不合乾涸月餘綱運不通南京及京師皆乏糧責
都水使者措置凡二十餘日而水復舊綱運沓來兩京
糧始足又擇使臣八員為沿汴廵檢每兩員各將兵五
百人自洛口至西水門分地防察決溢云(宋史河渠志)
宋高宗建炎元年詔諸路綱米以三分之一輸送行在
餘輸京師二年詔二廣湖南北江東西綱運輸送平江
府京畿淮南京東西河北陜西及三綱輸送行在又詔
二廣湖南北綱運如過兩浙許輸送平江府福建綱運
過江東西亦許輸送江寧府三年又詔諸路綱運見錢
并糧輸送建康府戸部其金銀絹帛並輸送行在紹興
初因地之宜以兩浙之粟供行在以江東之粟餉淮東
以江西之粟餉淮西荆湖之粟餉鄂岳荆南量所用之
數責漕臣將輸而歸其餘於行在錢帛亦然(宋史食貨)
(志)
宋建炎間吳中甫江淮發運使自洪澤鑿渠六十里
以避長淮漕運之險(江南通志)
紹興初高宗次越以上虞縣梁河堰東運河淺澀今廢
六千五百餘工委本縣令佐監督濬治既而都省言餘
姚縣境内運河淺澀壩牐隳壞阻滯綱運遂命漕臣發
一萬七千餘卒自都泗堰至曹娥塔橋開撩河身夾塘
詔漕司給錢米蕭山縣西興鎮通江兩牐近為江沙壅
塞舟楫不通(宋史河渠志)
紹興初漕粟嘉陵濟軍興率七十五斛而至一斛胡
承公為帥議轉般法費減十七故蜀人謂承公為湖
州鏡此法我朝用之極便鏡之所及遠矣(朱國禎湧)
(幢小品)
宋高宗紹興三年十月宰臣奏開修(臨安府)運河淺澀帝
曰可發旁郡廂軍壯城捍江之兵至於廩給之費則不
當吝宰臣朱勝非等曰開河非今急務而餽餉艱難為
害甚大時方盛寒役者良苦臨流居人侵塞河道者悉
當遷避至於畚牐所經沙泥所積當預空其處則居人
及富家以僦屋取貲者皆非便恐議者以為言帝曰禹
卑宫室而盡力於溝洫浮言何恤焉(宋史河渠志)
宋高宗紹興四年詔燒毁揚州灣頭港口牐泰州姜堰
通州白莆堰其餘諸堰並令守臣開決焚毁務要不通
敵船又詔宣撫司毁拆真陽堰牐及真州陳公塘無令
走入運河以資敵用(宋史河渠志)
宋高宗紹興五年正月詔淮南宣撫司募民開濬瓜洲
至淮口運河淺澀之處(宋史河渠志)
宋高宗紹興七年兩浙轉運使向子諲言鎮江府吕城
夾岡形勢高仰因春夏不雨官漕艱勤尋遣官屬李澗
詢究練湖本末始知此湖在唐永泰間巳廢而復興今
堤岸弛禁致有侵佃冒決故湖水不能瀦蓄舟楫不通
公私告病若夏秋霖潦則丹陽金壇延陵一帶良田亦
被淹没臣已令丹陽知縣朱穆等增置二斗門一石䃮
及修補隄防盡復舊蹟庶為永久之利(宋史河渠志)
宋高宗紹興八年命(臨安)守臣張澄發廂軍壯城兵千人
開濬運河堙塞以通往來舟楫(宋史河渠志)
宋高宗紹興十六年五月壬申浚運河(宋史高宗本紀)
宋孝宗隆興二年(臨安)守臣吳芾言城裏運河先巳措置
北梅家橋仁和倉斜橋三所作壩取西湖六處水口通
流灌入府河積水至望仙橋以南至都亭驛一帶河道
地勢自昔高峻今欲先於望仙橋城外保安牐兩頭作
壩却於竹車門河南開掘水道車戽運水引入保安門
通流入城遂自望仙橋以南開至都亭驛橋可以通徹
積水以備緩急計用工四萬從之(宋史河渠志)
宋孝宗乾道三年六月知荆南府王炎言臨安居民繁
夥河港堙塞雖屢開𨗳緣裁減工費不能迄功臣嘗措
置開河錢十萬緡乞候農暇待詔有司用此專充開河
支費庶幾河渠復通公私為利上俞其請守臣言募
人自西興至大江疏沙河二十里并濬牐裏運河十三
里通便綱運民旅皆利復恐湖水不定復有填淤且通
江六堰綱運至多宜差注指揮一人專以開撩西興沙
河繫銜及發捍江兵士五十名專充開撩沙浦不得雜
役仍從本府起立營屋居之(宋史河渠志)
宋孝宗乾道四年(臨安)守臣周淙出公帑錢招集遊民開
濬城内外河疏通淤塞人以治辦稱之(宋史河渠志)
宋孝宗乾道六年淮東提舉徐子寅言淮東鹽課全仰
河流通快近運河淺澀自揚州灣頭港口至鎮西山光
寺前橋垜頭計四百八十五丈乞發五千餘卒開濬從
之(宋史河渠志)
宋孝宗乾道七年二月詔令淮南漕臣自洪澤至龜山
淺澀之處如法開撩是年以臣僚言丹陽練湖幅員
四十里納長山諸水漕渠資之故古語云湖水寸渠水
尺在唐之禁甚嚴盜決者罪比殺人本朝寖緩其禁以
惠民然修築嚴甚春夏多雨之際瀦蓄盈滿雖秋無雨
漕渠或淺但泄湖水一寸則為河一尺矣兵變以後多
廢不治堤岸圯闕不能貯水彊家因而專利耕以為田
遂致淤澱歲月既久其害滋廣望責長吏濬治堙塞立
為盜決侵耕之法著於令庶幾練湖漸復其舊民田獲
灌溉之利漕渠無淺涸之患詔兩浙漕臣沈度專一措
置修築(宋史河渠志)
宋孝宗淳熙二年兩浙漕臣趙磻老言臨安府長安牐
至許邨廵檢司一帶漕河淺澀請出錢米發兩岸人戸
出力開濬又言欲於通江橋置板牐遇城中河水淺涸
啟板納潮繼即下板固護水勢不得通舟若河水不乏
即收牐板聽舟楫往還為便(宋史河渠志)
宋孝宗淳熙五年以漕臣陳峴言於十月募工開濬無
錫縣以西横林小井及犇牛吕城一帶地高水淺之處
以通漕舟浙西運河自臨安府北郭務至鎮江江口牐
六百四十一里淳熙七年帝因輔臣奏金使往來事曰
運河有淺狹處可令守臣以漸開濬庶不擾民(宋史河)
(渠志)
宋孝宗淳熙九年知常州章沖奏常州東北曰深港利
港黃田港夏港五斗港其西曰竈子港孟瀆泰伯瀆烈
塘江隂之東曰趙港白沙港石頭港陳港蔡港私港令
節港皆古人開𨗳以為溉田無窮之利者也今所在堙
塞不能灌溉臣嘗講求其說抑欲不勞民不費財而漕
渠旱不乾水不溢用力省而見功速可以為悠久之利
者在州之西南曰白鶴溪自金壇縣洮湖而下今淺狹
特七十餘里若用工濬治則漕渠一帶無乾涸之患其
南曰西蠡湖自宜興太湖而下止開浚二十餘里若更
令深遠則太湖水來漕渠一百七十餘里可免浚治之
擾至若望亭堰牐置於隋之至德而徹於本朝之嘉祐
至元祐七年復置未幾又毁之臣謂設此堰牐有三利
焉陽羨諸瀆之水奔趨而下有以節之則當潦歲平江
三邑必無下流淫溢之患一也自常州至望亭一百三
十五里運河亦有所節則沿河之田旱歲資以灌溉二
也每歲冬春之交重綱及使命往來多苦淺涸今啟閉
以時足通舟楫復免車畎灌注之勞三也詔令相度開
浚(宋史河渠志)
耿秉淳熙十年知鎮江軍上疏曰如遇亢旱聽民車
河水孝宗問大臣曰水豈可不令百姓灌田對曰恐
人使往來水淺故不許孝宗曰稼穡事大可從秉請
(江南通志遇人使往來者謂貢使往來之運道也聞之明季如旱年運河水淺不令民放涓滴之水以)
(灌田也南宋君臣何其愛民之深哉)
宋孝宗淳熙十一年冬臣僚言(浙西)運河之浚自北關至
秀州杉青各有牐堰自可瀦水惟沿河上塘有小堰數
處積久低陷無以防遏水勢當以時加修治兼沿河下
岸涇港極多其水入長水塘海鹽塘華亭塘由六里堰
下私港散漫悉入江湖以私港深運河淺也若修固運
河下岸一帶涇港自無走泄又自秀州杉青至平江府
盤門在太湖之際與湖水相連而平江閶門至常州有
楓橋滸墅烏角溪新安溪將軍堰亦各通太湖如遇西
風湖水由港而入皆不必浚惟無錫五瀉牐損壞累年
常是開堰徹底放舟更江隂軍河港勢低水易走泄若
從舊修築不獨瀦水可以通舟而無錫晉陵間所有楊
湖亦當積水而四傍田畆皆無旱暵之患獨自常州至
丹陽縣地勢高仰雖有犇牛吕城二牐别無湖港瀦水
自丹陽至鎮江地形尤高雖有練湖緣湖水日淺不能
濟遠雨晴未幾便覺乾涸運河淺狹莫此為甚所當先
濬上以為然(宋史河渠志)
宋孝宗淳熙十四年揚州守臣熊飛言揚州運河惟藉
瓜州真州兩牐瀦積今河水走泄緣瓜州上中二牐久
不修治獨潮牐一座轉運提鹽及本州共行修整然迫
近江潮水勢衝激易致損壊真州二牐亦復損漏令有
司葺理上下二牐以防走泄從之(宋史河渠志)
張孝祥知荆南湖北路安撫使築守金隄自是荆州無
水患置萬盈倉以儲諸漕之運(宋史張孝祥傳)
蔡洸知鎮江府時久旱郡民築陂瀦水灌溉漕司檄郡
決之父老泣訴洸曰吾不忍獲罪百姓也卻之巳而大
雨漕運通歲亦大熟民歌之曰我瀦我水以灌以溉俾
我不奪蔡公是頼(宋史蔡洸傳)
陳敏為都統制兼知高郵軍自寳應至高郵按其舊作
石䃮十二所自是運河通泄無衝突患敏言長淮二千
餘里河道通北方者五清汴渦潁蔡是也通南方以入
江者唯楚州運河耳北人舟艦自五河而下將謀渡江
非得楚州運河無緣自達昔周世宗自楚州北神堰鑿
老鸛河通戰艦以入大江南唐遂失兩淮之地由此言
之楚州實為兩朝司命願朝廷留意(宋史陳敏傳)
李浩知靜江府兼廣西安撫上諭大臣曰李浩營田議
甚可行大臣莫有應者浩至郡舊有靈渠通漕運及灌
溉歲久不治命疏而通之民頼其利(宋史李浩傳)
貝欽世知江隂縣縣有運河堙塞欽世浚治之大家
争捐金相助不踰月而成(江南通志)
宋光宗紹熙五年淮東提舉陳損之言高郵楚州之間
陂湖渺漫茭葑彌滿宜剏立隄堰以為瀦泄庶幾水不
至於泛溢旱不至於乾涸乞興築自揚州江都縣至楚
州淮隂縣三百六十里又自高郵興化至鹽城縣二百
四十里其隄岸傍開一新河以通舟船仍存舊隄以捍
風浪栽柳十餘萬株數年後隄岸亦牢其木亦可備修
補之用兼揚州墟鎮舊有隄牐乃泰州泄水之處其牐
壞久亦於此剏立斗門西引盱眙天長以來衆湖之水
起自揚州江都經由高郵及楚州寳應山陽北至淮隂
西達於淮又自高郵入興化東至鹽城而極於海又泰
州海陵南至揚州泰興而徹於江共為石䃮十三斗門
七乞以紹熙堰為名鑱諸堅石淮田多沮洳因損之築
隄捍之得良田數百萬頃奏聞除直秘閣淮東轉運判
官(宋史河渠志)
宋寧宗慶元五年兩浙轉運浙西提舉言以鎮江府守
臣重修吕城兩牐畢再造一新牐以固隄防庶為便利
從之(宋史河渠志)
宋寧宗嘉泰元年守臣李珏言州境北邊揚子大江南
並太湖東連震澤西據鬲湖而漕渠界乎其間漕渠兩
傍曰白鶴溪西蠡河南戚氏北戚氏直湖州港通於二
湖曰利浦孟瀆烈塘横河五瀉諸港通於大江而中間
又各自為支溝斷汊曲繞參錯不以數計水利之源多
於他郡而常苦易旱之患何哉臣嘗詢訪其故漕渠東
起望亭西上吕城一百八十餘里形勢西高東下加以
歲久淺淤自河岸至底其深不滿四五尺常年春雨連
綿江湖泛漲之時河流忽盈驟減連歲雨澤愆闕江湖
退縮渠形尤亢間雖得雨水無所受旋即走泄南入於
湖北歸大江東徑注於吳江晴未旬日又復乾涸此其
易旱一也至若兩旁諸港如白鶴溪西蠡河直湖烈塘
五泄堰日為沙土淤漲遇潮高水泛之時尚可通行舟
楫若值小汐久晴則俱不能通應自餘支溝别港皆巳
堙塞故雖有江湖之侵不見其利此其易旱二也况漕
渠一帶綱運於是經由使客於此往返每遇水澀綱運
便阻一入冬月津送使客作壩車水科役百姓不堪其
擾豈特溉田缺事而巳望委轉運提舉常平官同本州
相視漕渠并徹江湖之處如法浚治盡還昔人遺跡及
於望亭修建上下二牐固護水源從之(宋史河渠志)
宋寧宗嘉泰二年六月壬午浚浙西運河(宋史寧宗本)
(紀)
宋寧宗嘉定間臣僚言國家駐蹕錢塘綱運糧餉仰給
諸道所繫不輕水運之程自大江而下至鎮江則入牐
經行運河如履平地川廣巨艦直抵都城蓋甚便也比
年以來鎮江牐口河道淤塞不復通舟乞令漕臣同淮
東總領及本府守臣公共措置開撩(宋史河渠志)
汪綱知高郵軍興化民田濱海昔范仲淹築堰以障舄
鹵守毛澤民置石䃮函管以疏運河水勢歲久皆壞綱
乃增修之部使者聞於朝增一秩知紹興府蕭山有古
運河西通錢塘東逹台明沙漲三十餘里舟行則膠乃
開浚八千餘丈復創牐江口使泥淤不得入河水不得
洩於涂則盡甃以達城闉十里創一廬名曰施水主以
道流於是舟車水陸不問晝夜暑寒意行利涉歡訢忘
勩(宋史汪綱傳)
陳居仁守鎮江治古海鮮界港為石䃮丹徒境上蓄洩
以時以通漕運加寳文閣待制知福州(宋史陳居仁傳)
李庭芝主管兩淮制置司事至揚鑿河四十里入金沙
餘慶場以省車運兼浚他運河放亭戸負鹽二百餘萬
亭民無車運之勞(宋史李庭芝傳)
行水金鑑卷九十八
