行水金鑑卷一百三十七
江南按察使傅澤洪撰
運河水
聖祖仁皇帝康熙二十八年正月二十九日
駐蹕瓜洲陳家灣地方奉
上諭高郵州南北一帶殘缺甎石工程著修理二月
二十五日工部議修理下河具題一案桑格捧出原
疏轉𫝊
上諭著扈從諸臣議奏會議得先經工部具題内開
侍郎凱音布疏稱挑浚串場河並丁溪草堰白駒石
䃮及車兒埠下滔子河起至苦水洋之處俱照凱音
布所題令其挑浚等語查近差侍郎徐廷璽巡撫于
成龍看閱下河具奏之處工部議自丁溪至白駒有
通海之口三處計三十七里應令商人挑濬其餘地
方及石䃮俱行停止等因繕寫摺子具奏應將串場
河石䃮無容再議外其丁溪草堰白駒等河先經于
成龍孫在豐俱稱應挑其凱音布亦題請挑濬應將
此河仍令挑浚又自滔子竈挑至苦水洋之處詢問
侍郎徐廷璽巡撫于成龍據稱河垜場河水流入苦
水洋丁溪河水亦流入苦水洋且滔子竈上有歸入
丁溪場之馮家壩小河一道相隔七里餘如將此處
挑濬則河垜之水可由丁溪流入苦水洋等語應將
凱音布自滔子竈挑至苦水洋三十二里之處停止
將近丁溪之馮家壩河道令其挑濬其餘俱照凱音
布所題再查上河為下河之本源互有相關之處若
令交與侍郎凱音布挑濬恐各籌所司之事反致誤
工亦未可定今責成一人總理督修則上下河道可
以兼顧相應將下河事務交與總河王新命務期速
行挑浚完工以仰副
皇上愛民至意其凱音布挑河見用錢糧令交明王新
命後回京可也奉
旨依議三月初三日奉
上諭朕前閱中河初疑其狹隘今行經丹陽閱視河道
亦復狹隘又聞衆官民俱言中河挑濬有益所關甚大
爾等會同總河總漕確議具奏初八日該臣等會議
得從前挑浚中河原避黃河一百八十里之險且收
束散漫之水使不致淹沒民田看河諸臣亦疏稱若
行中河則一百八十里之險可避止因黃河逼近不
便挑寬等語今我
皇上南巡省視民生經過丹陽又見與中河寬窄相等
詢訪官員百姓
命臣等會同總河總漕確議具奏仰惟
皇上從前諭旨原欲收束漫溢之水拯救被災之民使
淹沒田地得以涸出故前任總河靳輔挑浚中河今
水勢業巳收束且避險就易於民生漕運甚有禆益
應將中河無容另議其駱馬湖口先經尚書張玉書
等看河之時題修減水壩二座今王新命稱丈量水
深二丈有餘難以建壩且需錢糧甚多應停其建築
編竹簍以盛石塊高出水面二尺成造堵塞若水大
可以浮面洩出等語又支河口先經張玉書等疏稱
建造板閘一座應令隨時啓閉今王新命稱若建閘
水大之時必致衝決應停其建閘留出水之口於南
隄下埽堵塞等語此二處建閘修壩用竹簍下埽減
洩溢水與看河諸臣所題其理無異但照總河王新
命議建造修理所需錢糧減少應照王新命所議建
造又駱馬湖減水三壩先張玉書等疏稱將二壩之
水令流入中河其一壩之水留在遙隄之外令流入
海今據王新命亦復稱善應照張玉書所題又張玉
書等稱裏運河駱馬湖之水俱入中河河窄難以容
納應於北隄建修減水壩三座今王新命稱若欲建
壩所費錢糧必多應停其建壩亦用竹簍以盛石塊
堵水若有大水可以減洩等語先張玉書等欲建壩
減水今王新命用竹簍盛石減水俱係洩水之意亦
照王新命所議修造可也奉
旨依議八月十五日工部題覆總河王新命疏稱儀
真四閘蒙
皇上聖明洞照加意運道民生行令修理臣查新河口
之北新洲原係江心長成之沙今欲挑穵成河從來
未經試驗之事可否挑成難以預必即挑成之後果
否不復淤長尤難逆料且糧船皆由一閘經行未見
阻滯所有一切重運似應仍照歴年由瓜洲閘入運
河其儀真挑洲開河并修理四閘俱應暫停飭令量
為修葺以利回空船隻俟沙洲變遷可以通漕之日
再行興修等因前來查先經原任總漕慕天顔將瓜
儀二閘題請大修臣部議行新任總河親詣確勘作
速具題到日再議等因具題奉
旨朕前巡行江南經過儀真地方見水淺閘壊行船艱
難俱宜修理著再議具奏欽此臣部議行河臣王新命
將儀真瓜洲二閘作速修理等因具題行文在案今
該督雖稱北新洲原係江心長成之沙今欲挑穵未
經試驗糧艘皆由一閘經行未見沮滯儀真河路并
四閘暫停使各省漕船盡由瓜洲一閘進口勢必長
江内漕船頂阻守候以致遲誤亦未可定應請
勅下總河總漕江南江西總督會同確勘定議具題到
日再議可也奉
旨儀真河閘關係運道著河道總督會同江南江西總
督漕運總督詳閱定議具奏今據總河王新命會同江
南江西總督傅臘塔漕運總督董訥疏稱儀真牐外
江口北新洲一帶俱係乾涸而北新洲之外又有沙
漫洲過水不過二捺餘横亘二三百丈難以築壩若
自沙漫洲尾從北新洲腹内向東北斜開引河以通
四閘不能保無坍淤似應仍挑北新洲舊河身直通
四閘一切糧艘令循沙漫洲尾轉入新河口可以通
行其日久或有淤阻之處聽河臣酌量挑濬所有應
挑土方并修閘工料銀兩聽河臣確估等因前來查
儀真河口關係運道民生今河道總督等會同詳閱
仍挑北新洲舊河身直通四閘一切糧艘令循沙漫
洲尾轉入新河口可以通行等語應如該督等所題
交與總河挑濬修理其挑河修閘所需工料銀兩應
令總河確估具題可也奉
旨依議(河防志)
聖祖仁皇帝康熙二十九年總河王新命奉
上諭河道關係最為重要巳前一二年雨水鮮少河道
官員必將河務視以為常事今年景象雨水似多應行
文總河著嚴行曉示所屬官員無分晝夜防守務使河
道不致有危(山東兖寧道册)
十一月十一日總河王新命題奏丹衛河道情形竊
照臨清以北一帶運河每歲重運經臨歷多淺阻因
考有河南小丹河可以通流入衛濟運曾經題明親
往看驗在案臣於十月初七日自清江浦起行循河
而至河南懷慶府河内縣細閱丹河發源太行山至
丹河口分渠九道大丹一河直歸懷慶沁河其餘六
渠民間引水種竹溉田約計一千四百餘頃止小丹
河上秦河二渠灌溉所餘之水涓流通衛臣仰體
皇上漕運民田均關緊要之至意諭令所在紳士耆民
於每歲三月初用竹絡裝石横塞八河渠使水歸小
丹河入衛以濟漕留涓涓之水以溉地至五月盡重
運過完則開八河渠用竹絡裝石塞小丹河口以防
山水漫溢士民咸為稱便其小丹河經修武獲嘉以
達合河鎮之處若有淺阻責令印河各官量為疏濬
至輝縣搠刀泉在縣西北五里蘇門山下清水一泓
約二十餘畆泉珠上湧難以數計即詩經所詠毖彼
泉水也民間設立五閘蓄水灌田約三百頃往例於
五月初一日封板放水濟運唯是五月正當農人需
水之時未免有妨農務臣親行看驗閉板始可通渠
灌田啓板則泉流直瀉各渠立涸應亦用竹絡裝石
量渠口之高下堵塞使各渠之水常盈而所餘之水
晝夜長流以濟運其萬金渠出自彰德府安陽縣西
南六十里善應村山下約二十餘里至高平村昔人
建牐開渠引水溉彰德府西南東三面地約計百頃
仍由彰德府東北五里許入安陽河其牐二門閘門
高不過三尺寬不過一丈臣親行啓驗一啓板渠即
斷流未免有妨農務亦應照五閘之法用竹絡裝石
塞閘通渠漕民兩便士民莫不懽欣頂頌
皇仁再今重運不由黃河俱由中河以上較昔甚早五
月封板之議相應停止臣復循衛河至臨清由水路
抵甲馬營等處節節查驗凡有淤淺處所俱經責令
地方官大加疏浚所有微臣查看過丹衛河道各情
形理合題報(河防志)
聖祖仁皇帝康熙三十年四月初七日工部會議得河
南巡撫閻興邦疏稱衛河并丹河萬金渠閘作何開
塞有益漕運民田奉
旨行臣確定到日再議臣隨親查丹河源發晉省流入
黃河因百姓開渠灌田外又開大渠直達運河始有
小丹河之名也前河臣王議用竹絡裝石塞渠濟漕
留涓涓之水溉地誠為得計但今重運俱由中河北
上較昔甚早如雨水勻足照河臣所議用竹絡裝石
塞口濟運灌田倘遇亢旱請每年三月初一日起至
五月十五日止令三日放水濟漕一日塞口灌田以
後聽民便用再搠刀泉乃衛河之源建立五閘蓄水
灌田每年五月初一日封板濟運但五月正民間需
水之候應照河臣所議用竹絡裝石堵塞使泉水直
流濟運餘水灌田至萬金渠水自高平村建閘門渠
灌田之後仍歸洹河暢入衛濟運亦應照河臣所議
用竹絡裝石塞閘通渠以便民漕等因前來查該撫
既將衛河丹河萬金渠親詣勘明確議具題應如該
撫所題將丹河如遇雨水勻足之年用竹絡裝石塞
口濟運灌田倘遇亢旱之年每年自三月初一日起
至五月十五日止令其三日放水濟漕一日塞口灌
田以後聽民便用至衛河五閘萬金渠閘亦應如所
題用竹絡裝石塞口濟運灌田俟
命下之日知會總河可也奉
旨依議(河南管河道治河檔案重凡天下河道通塞關乎水利唯獨江南漕渠在行運則不能兼濟)
(民生至康熙二十三年翠華臨幸見下河昏墊多方拯救今讀其恩綸猶令人感激涕零閻中丞疏)
(言丹衛萬金渠閘而以濟運灌田並行不悖俞旨允行君都臣俞何啻唐虞聖世哉)
聖祖仁皇帝康熙三十一年二月初二日工部題奏臣
等議得戶部侍郎博濟等疏稱高郵州等處減水壩
九座内有八里舖車邏鎮二壩底石被水衝損其古
溝東減水壩底并北二壩底衝損之處均應令堅固
修理高郵州以南五壩應仍照原定限期開放永安
隄改下竹絡尚有未完應速行修完瓜洲閘二座月
河一道儀真閘四座運河一道俱係新工北運河東
隄舊減水壩三座新修竹絡減水小壩六座俱係建
造以防異漲東隄兩面所下之埽朽爛西隄殘缺單
薄取土甚難且於運河無害似應暫緩東隄迎受河
水關係運道應於隄岸排樁之間下埽修葺駱馬湖
所建竹絡壩中段被水衝壊若於湖口上流百丈許
東挑月河一千餘丈西挑月河一千餘丈分殺湖水
於中河似有禆益支河口束水壩迅流無阻中河北
岸減水壩二座攔馬河減水壩六座俱係建造以防
異漲中河見今漕船經由甚便禹王臺所建竹絡壩
一段土隄一段堵塞入駱馬湖之水今由沭河下海
於中河有益下河丁溪草堰白駒新建閘座始行興
工車路引河尚未挑完應速行修建其岡門河水迅
流無阻等因前來查侍郎博濟等公同確勘既稱瓜
儀閘河俱係新工北運河攔馬河中河減壩俱係建
造以防異漲支河口束水壩并岡門河水迅流無阻
中河見今漕船經由甚便等語俱毋容議外其餘應
行培築修造閘壩隄工并挑月河之處均應如所題
行令總河於歲修内動支錢糧作速堅固修理工完
造册題銷再疏内稱運河西隄殘缺單薄又稱取土
甚難且於運道無害似應暫緩等語但運河關係重
要應否暫緩之處應令總河靳輔親詣確勘定議具
題到日再議可也十一月二十四日奉
旨中河張莊運口築隄建閘等情著河臣將工費估計
題到再議具奏(河防志)
聖祖仁皇帝康熙三十三年築中河兩岸束水隄是
年修廣濟閘在治西仲家莊舊名仲家閘至是修之
改今名(清河縣志)
聖祖仁皇帝康熙三十四年建永濟閘在甘羅城南太
山墩北與惠濟閘相望亦通漕運又建康濟閘在治
東陶家莊右又建雙金門閘在廣濟閘北鹽河内又
建小閘在雙金門閘北(清河縣志)
聖祖仁皇帝康熙三十五年正月内河撫李國亮題為
恭請改復等事奉
旨該部議奏部臣等查得河南巡撫李疏稱豫省漕
厰水次舊設衛輝府北門外嗣因監兌部員駐劄直
隸大名府小灘鎮隨將漕厰移於彼地相沿至今上
年十一月間臣親詣視漕確勘細探衛河一帶舊為
行漕故道直抵通州見今商賈船隻往來不絶漕艘
亦無阻滯合無仰籲
皇仁允賜改復衛輝兌運水次以本省之銀買本省之
米就近盤剝實為至便但老鸛嘴地方有大石二塊
相去五里横卧河邊中間率多碎石平常水勢本自
無妨偶遇最淺之時應仍就小灘鎮購買庶民便通
融而糧無貽誤查該撫既稱小灘鎮水次改於衛河
水次以本省之銀買本省之米就近盤剝實為至便
應如該撫所題改於衛輝府水次毋致阻滯兊運可
也奉
旨依議(河南管河道治河檔案)
聖祖仁皇帝康熙三十六年十月十五日大學士伊桑
阿等面奉
上諭下河地方久罹水患朕心時切軫念前命挑濬白
駒岡門等口原欲使水盡通流田皆涸出見今興化泰
州等州縣積水尚多田仍淹沒民生甚屬苦累著行文
總漕總河親往會勘將下河積水何故壅塞不能迅流
應作何盡令歸海涸出民田之處一一詳閱議奏十
一月初三日總漕桑格等會題該臣等看得下河為
洩水入海之區自淮安以至邵伯鎮計運河東岸共
有涵洞三十處閘十座滚水壩八座此皆運河及高
郵邵伯等湖之水由諸涵洞閘壩等口歸入射陽廣
洋等湖就下流以至白駒岡門等口入海總由下河
受水之處甚多而洩水入海之口猶少是以水勢汪
洋易於停蓄在雨𤾉時若之年水循故道田猶無恙
唯去歲及今兩年夏秋霪雨異常諸河泛漲以致水
勢洶湧通流不及瀰漫四散而下河之高郵寶應泰
州興化鹽城廟灣等處地皆窪下均受其災興化地
方更低積水猶甚蒙我
皇上念切民生特頒
俞旨令臣等詳閱下河情形將積水壅塞不能迅流之
處作何盡令入海涸出民田真我
皇上巳饑巳溺之懷而百姓無不共仰如天之德者也
臣謹欽遵沿河踏勘詳閱洩水諸口除廟灣岡門白
駒三口水頗暢流無庸置議及興化通丁溪草堰白
駒之車路白塗海溝引河三道并射陽湖下海之蝦
溝鬚溝䑃朧院道港又高郵湖通邵伯湖之曹家灣
湯家絆七節橋目今水未全消不分隄岸無由勘明
必須水落確勘再將應行疏浚情形另疏請
旨外今將臣等閱明亟宜疏浚各口及應建閘之處為
我
皇上陳之一高郵湖之水勢宜分也查邵伯鎮南有
金灣三閘閘南有金灣滚水壩一座三閘之水由人
字河入芒稻河下江其金灣壩外原無引河今議於
壩外挑引河五里通人字河將高郵湖之水引入邵
伯湖由金灣閘壩同歸人字河入芒稻河下江其人
字河計長十八里見今淺窄應加挑浚又芒稻河原
有舊閘二座西閘六門東閘三門今俱損壊應加修
建如是不但邵伯湖水不至下河高郵湖水亦可分
洩而下河受益矣一車兒埠入海之口宜開也查
泰州河垜場有車兒埠口其上流乃高郵漫漲之水
及興化梓新河之水均至河垜場之老壩滙流於車
兒埠口以至不能宣洩今議將車兒埠口至姚子竈
四十里河身淤淺應加挑浚姚子竈至苦水洋三十
餘里間有河形應加開導入海其車兒埠口老壩兩
處各應建閘一座以備啓閉而泰州之民田受益矣
一丁溪入海之口宜通也查丁溪閘口至撈魚港
六十餘里河勢深通無容疏浚自撈魚港至苦水洋
七十餘里河身淤澱若循舊河挑浚其河勢甚平不
能迅流費帑無益今相度情形議於撈魚港之北就
近直挑十四里即入王家港下海而丁溪入海之水
疏通矣一小海場入海之口宜開也查小海場有
一河形原係洩水入海故道年久淤塞今議於小海
河口建雙金門石閘一座自牐口起至鄧家窰計長
四十里應照舊河再加挑深自鄧家窰起至姚子口
計長二十里雖舊有河形然地勢紆迴宣洩不暢今
相度情形自舊河北岸鄧家窰起向姚子口就近直
挑十里以入舊河再自姚子口以下將舊河挑浚十
餘里會入鬭龍港下海而興化又增一洩水之道矣
一草堰場洩水之閘宜增也查草堰入海之道雖
暢但因只有閘口一座兼之窄小上流水大不能一
時宣洩常至漫溢今議於舊閘之上添建一閘下挑
月河七十丈則上流無壅阻之患矣一運河之水
勢宜分也查淮安城南運河東岸有興文小閘一座
此閘係分洩運河泛漲之水流入澗河由射陽湖下
海見今澗河淤淺兼之閘門窄狹水不暢流今議將
閘門改闊并將澗河八十餘里再加深浚以洩運河
之水則運河之水不至高郵而興化等處更有禆益
矣以上各條皆臣等詳閱被災州縣積水壅滯不能
迅流情形妄抒愚見以為分洩各水入海涸出民田
之策是否有當伏乞
皇上睿鑒施行奉
旨工部議奏部議奉
旨九卿詹事科道會同速行確議具奏(淮揚道治河檔案)
行水金鑑卷一百三十七
