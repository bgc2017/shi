行水金鑑卷八十六
江南按察使傅澤洪撰
運河水
冀州夾右碣石入于河(禹貢)
堯所都也碣石海畔山夾此山之右而入河逆上此
州帝都不說境界以餘州所至則可知(孔氏傳今堯都平陽山)
(西平陽府臨汾縣西南平陽故城是也傳云禹夾行此山之右而入河蓋非是此言貢道非言導水也以)
(故自正義而下凡言治水皆從下為始者皆不之錄)
河自碣石山南渤海之北入海夾挾也自海入河逆
流而西右顧碣石如在挾掖也(蘇軾尚書觧)
冀州東兖南豫西雍三面臨河夾右者海壖在其左
也(薛季宣書古文訓)
冀州無貢貢者諸侯貢天子也唯諸侯有貢故獨載
島夷貢道島夷自外至也(黃度尚書說)
他州皆舉山川以為界獨冀不言者帝都不必言觀
餘州所至可知亦以見王者無外之意也夾右碣石
入于河帝都通漕運之道也九州必有漕運之道以
一人統天下之大絲牽繩聯凡所貢賦不可無道以
達於帝都也(時瀾增修東萊書說)
此記島夷入貢之道耳餘不必專自碣石入河也觀
西傾因桓是來可見不獨西傾雍之浮積石亦然記
遠不記近此經文之妙(傅寅禹貢集解)
冀北去帝都遠者自海逆流而西右顧碣石如在挾
掖九州貢道皆達河達河則達冀州矣(胡士行尚書詳解)
冀州之域三面距河自積石東北流入扵中國則折
而南流雍州在其西故曰西河至華隂則折而東流
豫州在其南故曰南河至于大伾則又折西北流兖
州在其東故曰東河以三州考之則冀州在東河之
西南河之北西河之東王制曰自東河至于西河千
里而近自恒山至于南河千里而近此則冀州之境
界也此篇雖不言冀州之境界而冀州境界亦可以
互見餘州之間(林之竒尚書全解)
或問河入海之道曰新安王氏辨之詳矣王氏曰禹貢
言夾右碣石入于河此禹河之舊也周定王五年河
徙已非禹之故道漢元光三年河徙東郡更淫渤海
繼決于瓠子又決于魏之舘陶遂分為屯氏河大河
在西屯河在東二河相竝而行元帝永光中又決于
清河靈鳴犢口則河水分流入于博州屯河始壅塞
不通後二年又決于平原則東入齊入青以達于海
而下流與漯為一王莽時河遂行漯河夫河不行于
大伾之北而道于相魏之南則山澤在河之濱者支
川與河相貫者悉皆易位而于禹貢不合故欲辨冀
州山川不可不先講求河之故道也(陳大猷書傳或問)
冀州為中土古軒轅陶唐有虞夏后殷人所都及實
沈臺駘孤竹之封皆在焉春秋時可考者晉(古實沈之虚唐)
(人是因以服事夏商及周成王滅之以封弟叔虞為唐侯至子爕改名曰晉)魏霍冀黎(書西)
(伯戡黎即此今為黎城縣)楊郇(或作荀)賈沈姒蓐黃(帝封臺駘於汾川沈姒蓐黃實)
(守其祀)潞赤狄弼鄘衛(始封在朝歌)邢共凡原雍邘虞檀温
中山鼓肥鮮虞冀北燕韓無終山戎凡三十五國戰
國時屬燕趙魏而秦衛亦兼得其地秦幷天下置三
十六郡此為鉅鹿邯鄲上谷漁陽右北平遼西河東
上黨太原代郡鴈門雲中三川(北境是)漢武置十三州
此為冀州(領郡國九)幽州(領郡國十)幷州(領郡九)後漢魏晉竝因
之(晉冀州領郡國十三幽州七幷州六)南北朝土地分裂增置漸多不
可勝紀唐承隋制州即是郡貞觀初因山川形便分
天下為十道開元中又析為十五道此為河北道之
汲郡(衛州)鄴郡(相)廣平(洺)鉅鹿(邢)信都(冀)趙郡(趙)常山
(鎮)博陵(定)河間(瀛)文安(莫)饒陽(深)上谷(易)范陽(幽)順
義(順)歸化(分順州置)歸德(燕)媯川(媯)漁陽(薊)密雲(檀)北平
(平)柳城(營)等郡河東道之河東(蒲州)絳郡(絳)陜郡(陜北境是)
平陽(晉)高平(澤)上黨(潞)樂平(儀)陽城(沁)大寧(隰)文城
(慈)西河(汾)太原(幷)昌化(石)鴈門(代)定襄(忻)安邊(蔚)馬
邑(朔)雲中(雲)等郡又都畿之河内郡(懷州)關内道之單
于大都護府按以上通典所列信都當全屬兖鄴郡
之内黃堯城臨河汲郡之黎陽東境當分屬兖以今
輿地言之山西太原平陽汾州潞安大同五府澤遼
沁三州河南則懷慶衛輝彰德三府(唯衛輝之胙城縣舊在大河之)
(南當属兖)直隸則順天永平保定廣平順德五府及真定
河間二府之西北境(當以漢時漳水故道為界水西属冀水東属兖)大名府
濬縣之西境(以宿胥故瀆為界西属冀東属兖)又新置宣化府(舊為萬全)
(都司)及故遼東都司之西境(以大遼水為界西属兖東属青)其北則踰
塞直抵隂山下西起東受降城之北東訖于大遼水
皆古冀州域也冀西距河河自今塞外東受降城
南而東至山西大同府廢東勝州界折而南經平虜
衛及太原府之河曲保德興縣汾州府之臨縣永寧
寧鄉石樓平陽府之永和大寧吉州鄉寧河津榮河
臨晉蒲州是為西河與雍分界冀南亦距河河自
蒲州過雷首山折而東經芮城平陸垣曲及河南懷
慶府之濟源孟縣温縣武陟衛輝府之獲嘉新鄉汲
縣是為南河與豫分界冀東亦以河與兖分界自
周定王五年河徙之後禹河故道堙廢而冀兖之界
難分今按漢志魏郡鄴縣下云故大河在東(句)北入
海故大河者即王横所云禹之行河水本隨西山下
東北去者也河自汲縣南東北流至黎陽縣西南出
大伾上陽三山之間(大伾山一名黎陽山今在濬縣東南二里即賈譲所謂東山也)
(枉人山一名善化山在縣西北二十五里俗名上陽三山即賈譲所謂西山也)蘇代謂之宿
胥之口酈道元謂之宿胥故瀆李垂謂之西河故瀆
濬縣舊志云在縣西十里蓋禹迹也(河徙由縣東故稱此為西河)
自此而北歴湯陰安陽鄴縣斥丘(東接内黃魏縣)至列人斥
漳之境左會衡漳經所謂北過洚水也(應劭曰斥漳縣漳水出治)
(北入河杜佑曰漳水横流至肥鄉縣界入河斥漳今曲周縣地肥鄉漢列人縣地盖漳水由二縣境注於)
(河也)河自此東北入海及定王時南徙則衡漳東出循
河故道而下至東光縣西與大河合王莽時河益徙
而南漳水遂專達于海故斥漳以下水經通謂之漳
水東北歴平恩曲周鉅鹿經縣南宫堂陽扶柳信都
昌成西梁桃縣鄡縣下博樂鄉武強武隧武邑東昌
弓高阜城樂成建成成平浮陽至章武平舒入海蓋
皆禹河之故道也而說經者皆以王莽河為禹河謬
矣(大河故瀆一名北瀆王莽時穿俗遂稱王莽河)以今輿地言之濬縣(属直隸大)
(名府)湯陰安陽臨漳(並属河南彰德府)成安肥鄉曲周(並属直隸廣平)
(府)平鄉廣宗鉅鹿(並属順德府)南宫新河冀州(並属真定府)東
鹿(属保定府)深州衡水武邑武強(並属真定府)阜城獻縣交河
滄州青縣靜海天津(並属河間府)皆禹時冀東瀕河之地
中流與兖分界王制謂之東河北播為九河其經流
爾雅謂之徒駭又同為逆河東至碣石入海後世謂
之勃海者也冀東北與青分界處于古傳記無可
考今按碣石以西之渤海即禹時逆河也自天津衛
直沽口與兖分界又北歴寳坻縣東南折而東歴豐
潤灤州樂亭盧龍昌黎縣南昌黎漢絫縣碣石在其
地渤海之北岸皆冀域也自此以東則為大海東歴
撫寧縣東南又東歴山海關南又東歴遼東寧遠廣
寧等衛南是為漢遼西郡地又折而南歴海州衛西
南(衛在故遼東都司城南一百二十里)曰梁房口關大遼水于此入海
(關在盖州衛西北九十里海運舟由此入遼河)水經注云大遼水出塞外衛
白平山(亦言出□石山)東南入塞直遼東之望平縣西屈而
西南流逕襄平縣故城西(襄平漢遼東郡治明為遼東都司郭下定遼中衛地)
又南逕遼隊縣故城西又南小遼水注之(水出元菟高句麗縣)
(之遼山)又東南逕房縣西左會白狼水(水出右北平白狼縣)又東
逕安市縣西南入于海(漢志望平縣遼水出塞外南至安市入海行千二百五十)
(里明一統志遼河自三萬衛西北入塞南流逕鐵嶺瀋陽都司之西境廣寧之東境又南至海州衛西南)
(入海)望平襄平遼隊房縣安市皆漢遼東郡之屬縣而
遼水逕其西是知遼西為冀域遼東為青域而碣石
以東梁房以西之海則二州共之矣冀之北界亦
無可考約略言之當得陰山侯應曰北邊塞至遼東
外有隂山東西千餘里是也昔戰國時趙北破林胡
樓煩築長城自代竝陰山下至高闕為塞(師古曰高闕山名在)
(朔方之北)而置雲中鴈門代郡燕亦築長城自造陽至襄
平(師古曰造陽地名在上谷界)置上谷漁陽右北平遼西遼東郡
以距胡燕趙所築長城自雲中以迄遼西延袤可三
千里疑即堯時冀州之北界但今之長城未必皆古
跡其詳不可得聞耳北之西頭當起東受降城(唐景龍二)
(年張仁愿築置振武軍元和志云在朔州北三百五十里本漢定襄郡之觱樂縣也武德四年於此置雲)
(州麐德三年置單于大督護府)即舜所分幷州之西界東頭當抵醫
巫閭山即舜所分幽州之東界山在故遼東都司廣
寧衛西五里(衛東去都司城四百二十里)職方氏幽州山鎮曰醫
巫閭是也明一統志云舜分冀州東北為幽州即今
廣寧以西之地分青東北為營州即今廣寧以東之
地秦以幽州為遼西郡營州為遼東郡蓋仍燕之舊
以大遼水為限也漢志右北平驪成縣下云大揭
石山在縣西南莽曰揭石遼西郡絫縣下云有揭石
水南入官(謂下官水)不言有山也及文穎注武紀曰碣石
在遼西絫縣絫縣今罷入臨渝此石著海旁(師古曰碣碣然特立)
(之貌)穎字叔良南陽人為荆州從事(見干寳搜神記)即王粲贈詩
送聘劉璋者也謂此山臨渝海旁之孤石與班固異
自穎始水經有魏晉間人所附益故亦云碣石在臨
渝後漢志無驪成劉昭補注遂於臨渝言碣石晉省
臨渝入肥如故後魏志碣石在肥如隋省肥如入新
昌尋又改新昌曰盧龍故隋志碣石在盧龍自後漢
迄隋言此山之所在曰絫縣曰臨渝曰肥如曰盧龍
縣名四變而山則一要皆在今昌黎縣東絫縣故城
之南也至括地志始云碣石在盧龍縣南二十三里
與文穎異唐志及寰宇記則云石城縣有碣石而歐
陽忞輿地廣記曰石城故驪成也易祓據之以釋禹
貢按石城有四一在今大寧廢衛界漢舊縣屬右北
平(縣去龍城可百里)一在今永平府西北後魏置屬建德郡
(通典平州西北到石城一百四十里者是)此二縣皆不瀕海一在今灤州
南唐置屬平州(縣北去灤州三十里)一即今撫寧縣唐臨渝改
曰石城亦屬平州(有臨渝關大海碣石山)此二縣皆瀕海忞所
稱石城故驪成者今之撫寧乎抑灤州之南境乎撫
寧本漢臨渝(今縣北有臨渝故城)為遼西郡之東偏勢不得越
令支(今遷安)絫縣(今昌黎)肥如(今盧龍)海陽(今灤州)而屬右北
平也驪成必不在此地嘗試按圖而索之今灤州所
領樂亭縣(縣在州東南唐初為石城縣地後為盧龍縣地又為馬城縣地金大定末析置樂亭)
(縣)有古城在西南三十里似即漢驪成治忞所稱石
城蓋指此地非臨渝更名之石城今為撫寧者也然
樂亭縣境平衍無山即以州南瀕海之地為驪成地
而亦無山唯縣西南四十里有祥雲李家桑坨三島
廹近海濱豈即所謂大碣石與通典平州盧龍縣下
云有碣石山碣然而立在海旁故名之仍用文穎說
金元以來人皆知昌黎為絫縣而碣石在焉求之海
旁不得求之水中又不得乃更求之向北之地故明
一統志云碣石在昌黎縣北二十里或又以仙人臺
上之巨石為天橋柱蓋皆依文穎言之然其山去海
八九十里殊違夾右入河之義不可從也欲辨碣
石之所在莫若以今所謂灤河者證之灤河即濡水
也漢志遼西肥如縣濡水南入海陽師古曰濡音乃
官反讀若難後訛為灤以聲相近也遼因置灤州世
遂目其水曰灤河不復知為古之濡水矣今碣石雖
無其迹而灤河仍自遷安盧龍灤州至樂亭東南入
海與酈注濡水入海之道無異則碣石舊在灤口之
東可知矣贊水卑耳之谿淪于海中者當亦在樂亭
縣西南也山有名同而繫之以大小者如大别小
别太華少華太室少室之類是也(古書太少與大小通用)驪成
之山稱大碣石則必有小碣石在蓋即絫縣海旁之
石矣酈道元既宗文穎以為碣石在絫縣又引驪成
大碣石以證之若以其山為跨二縣之境也者今按
濡水從塞外來東南逕令支故城東又南逕孤竹城
西又東南逕牧城西分為二水北水枝出世謂之小
濡水東逕樂安亭北東南入海濡水東南流逕樂安
亭南東與新河故瀆合(新河即魏武征蹋頓時所開也)又東南至絫
縣碣石山而南入于海樂安亭者蓋即今樂亭縣東
北之樂安故城也(東晉於此置樂安縣)絫縣在其南驪成在其
西據濡水歴亭南而東又東南至碣石則碣石在亭之
東南與驪成西南之大碣石相去闊絶安得連為一
山郭璞注山海經曰碣石在臨渝或云在驪成蓋兩
存之愚謂在臨渝者為是或云漢志其可違乎曰班
氏所言間有紕繆西縣之嶓冢氐道之養水武都之
東漢水其尤甚者也他如安豐之大别安陸之陪尾
尋陽之九江居延之流沙後人皆以為非而不從豈
獨一驪成之碣石哉嶓冢漢水承誤數百年至魏收
而始正世皆遵用其說文穎以建安時正班固之碣
石猶王横之以新莽時正史遷之禹河也不遠而理
無可疑横說長于遷固即採之(地理志云故大河在鄴東叙傳云商竭周)
(移皆横說也)穎說長于固今奚不可用耶山海經曰碣
石之山繩水出焉西流注于河此驪成之大碣石也
何以知之絫縣之碣石在濡水之東繩水苟出其山
勢不得越濡水而西注于河也又有二碣石史記索
隱引太康地志云樂浪遂成縣有碣石長城所起通
典云秦築長城起自碣石在今高麗舊界非盧龍之
碣石北齊文宣帝紀天保四年大破契丹于青山還
至營州登碣石山臨滄海唐志營州柳城縣北接契
丹有東北鎮醫巫閭祠又東有碣石山此即文宣之
所登與前在遂城者皆非禹貢之碣石也劉昭注補
郡國志言常山九門縣有碣石山按孔疏引鄭說云
戰國策碣石山在九門縣蓋别為碣石不與此同今
驗九門無此山也(今真定府藳城縣西北二十五里有九門城故縣也四面五百餘里)
(皆平地無一山)至若燕昭王所築之碣石宫以事騶衍者史
記正義云在幽州薊縣西三十里寧臺之東旁近無
此山特取為宫名耳凡言九門薊縣有碣石山者皆
妄也史記秦始皇三十二年至碣石使燕人盧生
求羡門高誓刻碣石門(日知錄云始皇刻石之處凡六史記書之甚明於鄒嶧泰)
(山之罘琅邪會稽無不先言立後言刻者惟於碣石則云刻碣石門門自是石不須立也)二世元
年東行郡縣到碣石漢書武帝元封元年東廵海上
至碣石此海濱之山斗入海者(封禪書成山斗入海索隠曰謂斗絶曲入)
(海也)故成帝時賈讓言禹之治水鑿龍門闢伊闕析底
柱破碣石凡山陵當路者毁之蓋伊闕𩔖龍門夾峙
兩岸水出其間者也碣石𩔖底柱横絶中流當河之
衝者也析之破之不容已矣但此石猶著海旁不知
何年苞淪于海水經曰碣石山在遼西臨渝縣南水
中酈注云大禹鑿其石右夾而納河(說本賈讓鑿即破也)秦始
皇漢武帝皆嘗登之海水西侵歲月逾甚而苞其山
故言水中矣又云漢司空掾王璜(漢書儒林傳琅邪王璜平仲傳古文)
(尚書溝洫志作王横)言往昔天嘗連北風海水溢西南出侵數
百里故張君云碣石在海中蓋淪于海水也(後漢志注禹貢)
(正義並引張氏地理記張氏不知其名豈即此所稱張君耶程大昌以為張揖按隋經籍志有魏博士張)
(揖撰廣雅二卷而無張氏地理記未審張君是揖否)昔燕齊遼曠分置營州今
城屆海濱海水北侵城垂淪者半王璜之言信而有
徵碣石入海非無證矣又云濡水自樂安亭南與新
河故瀆合又東南至絫縣碣石山文穎曰碣石在遼
西絫縣絫縣幷屬臨渝地理志曰大碣石山在右北
平驪成縣西南王莽改曰碣石也漢武帝亦嘗登之
以望巨海而勒其石於此今枕海有石如甬道數十
里當山頂有大石如柱形往往見之立于巨海之中
潮水大至(此句下似有闕文)及潮波退不動不没不知深淺
世名之天橋柱也(今遼東廣寧前屯衛西南七十里有孤山屹立海中高百餘丈周圍)
(三十餘步天橋柱即此𩔖)狀若人造要亦非人力所就韋昭亦指
此為碣石濡水於此南入海又按管子齊桓公征孤
竹至卑耳之谿涉贊水今亦不知所在昔在漢世海
水波襄吞食地廣當同碣石苞淪洪波也酈氏三言
碣石淪于海有其故有其時有其證有其狀鑿鑿可
據如此而世或詆為妄談以自伸其無稽之說不亦
傎乎曹孟德詩曰東臨碣石以觀滄海水何澹澹山
島竦峙建安十二年征烏桓過此而作(濡水注云魏太祖征蹋頓)
(與泃口俱導者世謂新河新河會濡水東南至碣石山而南入海則曹公征烏桓時道經碣石可知)後
魏文成帝太安四年東廵登碣石山望滄海改山名
樂遊蓋此山雖淪于海而去北岸不遠猶可揚帆覧
勝車駕東廵大軍出塞者率皆登山觀海以修故事
道元家酈亭距臨渝纔五六百里所謂碣石苞淪洪
波者乃以目驗知之而引王璜以為證豈若程泰之
生於南宋目不覩溟渤而徒憑古人之一言以恣其
臆斷者哉世因程氏之妄而幷疑酈氏之真亦惑矣
所可恨者此山不知至何時復遭蕩滅今昌黎縣南
海中無一山自撫寧以東更二三百里海中亦無一
山此酈氏之說所以不信于今也按道元卒于魏孝
昌二年歲在丙午下距齊文宣登碣石之歲天保四
年癸酉凡二十八年而文宣所登乃在營州前此營
州未聞有碣石疑是時平州之碣石已亡故假營州
臨海之一山為碣石而登之以修故事不然豈有舍
此登彼之理自是以後登碣石者無聞焉隋煬帝大
業八年親征高麗三月渡遼水七月班師九月至東
都而不聞登碣石唐太宗貞觀十九年親征高麗大
破之九月班師十月丙午次營州而不登碣石蓋以
其山非真而高洋之故事不足修耳丙辰入臨渝關
戊午次漢武臺刻石紀功(水經注云魏氏土地記章武縣東一百里有武帝臺)
(基高六十丈俗云漢武帝東廵海上所築困學紀聞曰九域志滄州有漢武臺唐太宗紀貞觀十九年伐)
(高麗班師次漢武臺刻石紀功臺餘基三成燕齊之士為漢武求仙處今名望海臺在滄州東北一百五)
(十里)而不刻碣石則其時無此山可知矣妄意推測碣
石之亡當在魏齊之世丙午至癸酉二十八年間也
宋儒不加考覈而沿襲舊聞謂在平州南海中去岸
五百餘里(宋時平灤二州陷于契丹唯據滄州地望言之故云然非謂去北岸五百餘里也)
豈知曩立于巨海之中者後併化為波濤也哉近世
有郭造卿著碣石叢談以昌黎縣北十里仙人臺當
之曰臺即碣石之頂也絶壁萬仞上凌霄漢其臺崇
廣頂有巨石為天橋柱人莫能至夫天橋柱者酈氏
明言在海中其又可移之平陸邪劒去遠矣而鍥舟
以求之非大愚不至此也言有似是而非者為害
最甚如經云太行恒山至于碣石說者謂碣石與二
山並舉則必高大相敵故以昌黎縣北之山為碣石
(昌黎本漢絫縣後漢省入臨渝晉以後為肥如縣地隋唐為盧龍縣地後僑置營州柳城縣遼改縣曰廣)
(寧金又改曰昌黎)而其實不然經云底柱析城至于王屋今
底柱見在其能與析城王屋争雄乎觀底柱則碣石
可知矣不信海中之碣石而以昌黎縣北之山為碣
石則亦將不信河中之底柱而以陽城縣南之山為
底柱(陽城縣在山西澤州西八十里近志縣南有底柱山而傳記無之與昌黎縣北之碣石正是一)
(𩔖)然底柱無異論而碣石多枝辭何也一在一亡故
也善言禹貢者當憑古記以推尋不可以在亡為疑
信海中之碣石水經注具有明文若昌黎縣北離海
數十里之碣石孰言之而孰傳之邪蘇秦說燕曰南
有碣石國人必皆識其處秦之滅燕未久也始皇豈
誤刻漢之去秦亦未久也武帝豈誤遊曹孟德魏文
成相望在數百年間也豈皆誤登道元北人家又近
碣石其本朝故事亦必熟諳豈誤認海中一山為先
帝之所幸而改名如其誤也必别有一處為秦漢諸
君之古跡號曰碣石者而它書絶無聞焉舍道元之
所說將安據乎世之言禹貢者抱攣拘之識廢昭曠
之觀謂碣石無亡理而必求見在之山以實之斥古
記為荒唐奉近志為典要吾末如之何也巳矣周
希聖謂天子之都必求其舟楫之所可知使夫諸侯
之朝貢商賈之貿易雖其地甚遠而其輸甚易此說
得之冀州三面距河是其設都之意實有取于轉輸
之利朝貢之便也禹貢所載上言田賦貢篚之事而
于下言所由以達帝都之道其始末曲折莫不具備
而皆以河為主蓋達于河則達于帝都故也傳以為
禹治一州之水既畢遂還帝都白所治非也禹欲白
所治不必身入帝都即使身入帝都亦何難于陸行
而必循各州紆廻之水道以廢時失事哉鄭康成謂
治水既畢更復行之觀地肥瘠定貢賦上下如此則
不當叙于田賦貢篚之後王肅謂功主于治水故詳
記各州往還乘涉之水名今按所載皆達河之道非
有往還乘涉之事諸說皆不可通至周氏之言出而
其義始定此實後人勝前人處謂今必不古若者曲
士之見也(禹貢錐指)
行水金鑑卷八十六
