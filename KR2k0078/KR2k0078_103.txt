行水金鑑卷一百三
江南按察使傅澤洪撰
運河水
元世祖至元二十六年七月甲午御河溢癸卯沙河
溢鐵燈扞隄決(元史世祖本紀)
元世祖至元二十七年七月魏縣御河溢害稼免其租
九月丁未御河決高唐沒民田命有司塞之十一
月乙丑易水溢雄莫任丘新安田廬漂沒無遺命有司
築隄障之(元史世祖本紀)
元世祖至元二十八年十二月辛卯浚運糧壩河築隄
防(元史世祖本紀)是年都水使者請鑿渠西導白浮諸水經都
城中東入潞河則江淮之舟既逹廣濟渠可直泊於都
城之匯帝亟欲其成又不欲役其細民勅四集賽人及
諸府人專其役度其高深畫地分賦之刻日使畢工伊
徹察喇率其屬著役者服操畚鍤即所賦以倡趨者雲集
依刻而渠成賜名曰通惠河公私便之帝語近臣曰是
渠非伊徹察喇身率衆手成不速也(元史伊徹察喇傳)是年源
遷都水監開通惠河由文明門東七十里與會通河接
置閘七橋十二人蒙其利授同知湖南道宣慰司(元史高源)
(傳)
元世祖至元二十九年閏六月辛亥中書省臣言今歲江
南海運糧至京師者一百五萬石至遼陽者十三萬石
比往歲無耗折不足者八月丙午用郭守敬言浚通
州至大都漕河十有四役軍匠二萬人又鑿六渠灌昌
平諸水十月戊子詔浚浙西河道導水入海(元史世祖本紀)
元世祖至元三十年三月庚申以平章政事范文虎董
疏漕河之役七月丁丑賜新開漕河名曰通惠十
月癸未賜冠城疏河董役軍民衣各一襲戊子詔修汴
堤是月甲辰以叚貞董開河修倉之役加平章政事
(元史世祖本紀)
是年秋車駕還自上都過積水潭見舳艫蔽水天顔
為之開懌特賜都水監郭公錢一萬二千五百緡仍
以舊職兼提調通惠河漕運事(元名臣事略)
都人呼飛放泊為南海子積水潭為西海子按海子
之名見於唐季王溶為鎮帥有海子園嘗館李匡威
於此北人凡水之積者輙目為海若寳坻之七里海
昌平北之四海冶是也元時運船直至積水潭王元
章詩燕山三月風和柔海子酒船如畫樓想見舟楫
之盛自武寧改築北平城後運河海子截而為二城
内積土日高雖有舟楫橋梁不能度矣(詠歸錄)
禁城中外海子即古燕市積水潭也源出西山一畆
馬眼諸泉繞出甕山後匯為七里濼紆迴向西南行
數十里稱高梁河將近城分為二外繞都城開水門
内注潭中入為内海子繞禁城出巽方流玉河橋合
外隍入於大通河(湧幢小品)
元世祖至元三十一年八月已丑(成宗已即位)以大都留守
叚貞平章政事范文虎監浚通惠河給二品銀印十
月乙未朱清張瑄從海道歲運糧百萬石以京畿所儲
充足詔止運三十萬石(元史世祖本紀)
元成宗元貞元年十二月甲子減海運脚價鈔一貫計
每石六貫五百文著為令(元史成宗本紀)
元成宗元貞二年十一月辛未增海運明年糧為六十
萬石(元史成宗本紀)
元成宗大德二年三月丁亥朔罷大名路故河隄堰(元史)
(成宗本紀)
元成宗大德三年八月平灤郡南灤河溢(元史成宗本紀)
元成宗大德四年春正月癸卯浚淮東漕渠(元史成宗本紀)
元成宗大德五年十月丙辰朔以畿内歲饑增明年海
運糧為百二十萬石(元史成宗本紀)
元成宗大德六年春正月乙卯築渾河隄長八十里仍
禁豪家毋侵舊河令屯田軍及民耕種夏四月乙亥
浚永清縣南河戊子修盧溝上流石徑山河隄五月
歸德府徐州邳州睢寧縣雨五十日沂武二河合流水
大溢東安州渾河溢壊民田一千八百餘頃(元史成宗本紀)
元成宗大德七年五月甲寅浚上都灤河六月乙已
命甘肅行省修阿合潭曲尤壕以通漕運十月戊子
以浙江年穀不登減海運糧四十萬石(元史成宗本紀)
元成宗大德八年五月壬申中書省臣言吳江松江實
海口故道潮水久淤凡湮塞良田百有餘里况海運亦
由是而出宜於租戸萬五千人浚治歲免租人十五石
仍設行都水監以董其程從之十一月壬申增海漕
米為百七十萬石(元史成宗本紀)
是年建魚臺孟陽薄石閘趙文昌記略云聖元以神
武定天下遐邇率職來享來庭而江淮漕運商旅之
轉販仕宦之往來非舟楫無以濟不通此會通河之
所以作也河工告成於今幾二十年歲月滋久霖潦
浸滛岸移谷遷不無堙塞都水監上下廵視求其利
病以沛縣之金溝沽頭魚臺之孟陽薄沙深水淺地
形峻急皆不能舟遇有官物往來必驅率瀕河之民
推之挽之者不下千餘妨農動衆民恒苦之遂條陳
其事都省委右都事王潛都水太監馬之貞等臨視
與所說合議曰夫水積之不厚不足以負大舟蓄之
不廣不足以供下洩今莫若立堰以積水立閘以通
舟堰貴長閘貴堅漲水時至使漫流於上如斯而已
矣於是視地之高下程廣狹量淺深繪圖計工以報
都省議修之從孟陽薄始今值歲晚先辦物料興工
以春首為期用夫匠一千二百三十二名監夫不足
於近邑差雇五百七十二名就給工價米糧一切物
料官為和買給中統鈔五萬五千緡不敷於濟寧路
官錢内支選差覈實司提舉仇銳來董是役預辦所
需金石材木諸物指分工役其堰横長一十二丈中
為閘門外石内甓高一丈四尺基縱廣八丈閘下廣
五丈殺之如壇級以及於上五分廣之三起於大德
八年正月訖於五月凡用工十七萬六千九百九十
中統鈔十萬三千三百五十緡糧一千二百四十七
石落成之日鼓聲四起閘門啓鑰篙師序次以進前
旗一指通數十百艘於談笑之頃乃命謝里高立不
遠千里而來請文至再予不揆因記修閘之歲月如
此(山東全河備考)
元成宗大德十年春正月丙午浚吳松江等處漕河
庚戍濬真陽等州漕河令鹽商每引輸鈔二貫以為傭
工之費(元史成宗本紀)
元成宗大德十一年九月丙子(武宗己登極矣)中書省臣言兩
淮漕河淤澀官議疏浚鹽一引帶鈔二貫以為傭費計
鈔二萬八千錠今河流已通宜移以賑饑民制可十
月丙辰中書省奏常歲海漕糧百四十五萬石今江浙
歲儉不能如數請仍舊例湖廣江西各輸五十萬石並
由海道逹京師從之(元史成宗本紀)
元武宗至大三年二月已未浚會通河給鈔四千八百
錠糧二萬一千石以募民命河南省平章政事達實哈
雅董其役七月已亥禁權要商販挾聖旨懿旨令旨
阻礙會通河民船者十月壬申江浙省臣言曩者朱
清張瑄海漕米歲四五十萬至百十萬時船多糧少顧
直均平比歲賦歛横出漕尸困乏逃亡者有之今歲運
三百萬漕舟不足遣人於浙東福建等處和顧百姓騷
動本省左丞沙布廸音其弟哈卜齊勒及瑪哈木丹德爾澉浦
楊家等皆有舟且深知漕事乞以為海道運糧都漕萬
戸府官各以已力輸運官糧萬戶千戸並如軍官例承
襲寬恤漕戸增給顧直庶有成效尚書省以聞請以瑪
哈木丹德爾為遙授右丞海外諸蕃宣慰使都元帥領海
道運糧都漕運萬戸府事設千戸所十每所設逹嚕噶
齊一千戸三副千戸二百戸四制可十一月戊子以
朱清子虎張瑄子文龍往治海漕以所籍宅一區田百
頃給之(元史武宗本紀)
元仁宗皇慶元年九月丁酉增浙江海漕糧二十萬石
(元史仁宗本紀)
元仁宗延祐元年六月涿州范陽房山二縣渾河溢壊
民田四百九十餘頃七月乙亥武清縣渾河隄決淹
沒民田發廪賑之十二月庚子遣官浚揚州淮安等
處運河(元史仁宗本紀)
是年於金溝沽頭兩牐中置隘牐二以限船自新
開會通河路為大船阻礙餘船不得往來乃置隘牐
闊一丈限大船止去一百五十料船行其後愚民嗜
利故造減舷添倉長船至八九十尺甚至百尺皆五
六百料入牐重輙淺閣乃又於隘牐下約八十步河
北立二石中間相離六十五尺舟至量如式方許入
牐長者罪遣退之(南河全考)
元仁宗延祜二年春正月丙寅霖雨壊渾河隄堰沒民
田發卒補之又發卒浚漷州漕河(元史仁宗本紀)
元仁宗延祐四年十一月已卯復浚揚州運河(元史仁宗本紀)
是年重修金口閘劉德智記云皇元膺天命撫方夏
極天地之覆載皆臣服惟謹東南去京師萬里粟米
絲枲纖縞貝錦象犀羽毛金珠琨蕩之貢視四方尤
繁重車輓陸運民甚苦之至元中穿會通河引泗汶
會漳以逹於幽由是天下利於轉輸泗之源會雩於
兖之東門其東多大山水潦暴至漫為民患職水者
訪其利病隄土以防其溢束石以洩其流其一洞歲
久石摧不足以吞吐今近北改作二洞以閘啓閉中
書省以聞天子可其議命下之日當延祐四年都水
太監庫庫分治山東寬勤恪恭敏於事會曹掾王元
從理簿書壕寨官李克温董工役役長張聚李林路
詳宋贇秦澤分任其事夫匠一千九十石二千五百
甎三萬灰五萬木六千四百鐵錠鐵鉤鐵環不敷取
諸官錢以買兖州知州尋敬提調州吏鹿果經始於
四年閏正月成於三月工告訖大祠玄冥釃酒割
牲燔燎瘞埋吹擊笙鼓風日清明役徒謳歌人神歡
悅乃相與請辭鑱諸石以紀其始終遂以命德智洪
惟皇元起漠北以深仁厚德奄有天下公家世鼎鼐
參贊化育今誠能實於已而勤於官忠於上而信於
下言不妄發事不輕改故民易信而功易成雖然又
豈水曹為然推此誠實以理天下則被澤溥矣辭不
獲命因書所聞以為記(山東全河備考)
元仁宗延祐六年閏八月甲子浚會通河九月癸卯
浚鎮江練湖十月已卯浚通惠河(元史仁宗本紀)
元仁宗延祐七年八月(英宗己登極矣)霸州文安大成二縣滹
沱河溢害稼是歲滹沱决文安大成等縣渾河溢壊
民田廬(元史仁宗本紀)
元英宗至治元年三月丁丑發民丁疏小直沽白河
六月已已渾河溢被災者二萬三千三百戸霸州大
水渾河溢被災者三萬餘戸秋七月戊寅通州潞縣
榆棣水決庚辰滹沱河及范陽縣巨馬河溢乙酉
大雨渾河防決(元史英宗本紀)
張仲仁都水丞至治元年改建會源閘自臨清南至
彭城延袤七百里疏其淤塞築其隄防為杠九十有
八為梁五十有八建分司及會源石佛師莊閘署揭
徯斯記云皇帝元年夏六月都水丞張侯改作濟州
會源閘成明年春二月具功狀遣其屬孟思敬至京
師請文勒石惟我元受命定鼎幽薊經國體民綏和
四海辨方物以定貢賦穿河渠以逸漕度乃改任城
為濟州以臨齊魯之交據燕吳之衝導汶泗以會其
源置閘以分其流西北至安民山入於新河逮於臨
清地降九十尺為閘十六以逹於漳南至沽頭地降
百十有六尺為閘十又南入於河北至奉符為閘一
以節汶水東北至兖州為閘一以節泗水而會源閘
制於其中歲久政弛漕度用弗時先皇帝以為憂延
祐六年冬詔以侯分治東阿始修復舊政南疏北導
靡所寧處明年冬以及期請代弗許行視濟閘峻怒
狠悍歲數壊舟楫土崩石泐岌不可持乃伐石區里
之山轉木淮海之濱度工即功明年皇帝建元至治
三月甲戍朔侯朝至於河上率徒相宜導水東行堨
其上下而竭其中以儲衆材撤故閘夷㘭泓徙其南
二十尺降七尺以為基下錯植巨栗如列星貫以長
松實以白灰槩視其地無有罅漏衡五十尺縱百六
十尺八分其縱四為門縱遜其南之三北之一以敵
水之奔突震蕩五分其衡二為門容折其三以為兩
墉四分其容去其一以為門崇廉其中而翼其外以
附於防三分門縱間於北之二以為門中央樹石鑿
以納懸板五分門縱去其一以為鑿崇翼之外更為
石防以禦水之洄洑衝薄縱皆三百三十尺爰琢爰
甃犬牙相入苴以白蔴固以石膠關以勁鐵冠以飛
梁越六月十有三日乙卯訖功大會羣屬宴於河上
以落之工徒咸在旄倪四集酒舉樂作揮閘決堨&KR0712;
櫂啓鑰水平舟行伐鼓懽呼稱功頌德雷動雲合且
拜曰惟聖天子繼志述事不易任以成厥功惟億萬
年享天之休是役也以工計石工百六十人木工千
人金工五人土工五人徒千四百二十人以材計木
萬一百四十有一石五千一百二十有八其廣厚皆
倍於舊甓二億一千二百有五十以斤計鐵二萬五
千五百麻二千三百石之灰三億二萬三百三十有
四以石計粟千二百有五十視他閘三之視故閘倍
之其出於縣官者鐵若麻十之七石五之一粟五之
三餘一以便宜調度不以煩民初侯至之明年凡河
之隘者闢壅者滌決者塞拔藻荇禁芻牧隆其防而
廣其址修其石之岩阤穿漏者築其壤之疏惡者延
袤贏七百里防之外增為長隄以閼暴漲而河以安
流潛為石竇以納積潦而瀕河三郡之田民皆得耕
種又募民采馬藺之實種之新河兩涯以錮潰沙北
自臨清南至彭城東至陪尾絶者通之欝者澌之為
杠九十有八為梁五十有八而挽舟之道無不夷矣
乃建分司及會源石佛師莊三閘之署以嚴官守樹
河伯龍君祠入故都水少監馬之貞兵部尚書李鄂
囉齊中書斷事莾蘇祠三以迎休報勞凡河之所經
命蔵冰以待渴者種樹以待休者遇流殍則男女異
瘞之餓者為粥以食之死而蔵饑而活者歲數千人
是以上知其忠下信其令用克果於兹役然古者三
載考績三考黜陟幽明故人才得以自見向使侯竟
代去雖懷極忠甚智無能究於其職是亦侯之遇也
惟此閘地最要役最大馬氏之後侯之功為最盛故
詳於是碑以告後之人侯名仲仁河南人其辭曰昔
在至元惟忠武王自南還歸請開河渠自魯涉齊以
逹京師河渠既成四海率從萬世是資朝帆夕檣垂
四十年孰慢而隳翼翼張侯受命仁宗號令風馳徵
工發徒既滌既疏濟閘攸基先雞而興既星而休觸
冐炎曦疾者藥之死者槥之奚有渴饑拊循勞徠信
賞必罰勿亟勿遲十旬之間遹績於成知罔或遺洋
洋河流中有行舟若遵大逵舳艫相啣罔敢後先亦
罔敢稽賢王才侯自北自南顧盼嗟咨曰惟京師為
天下本本隆則固惟帝世祖既有南土河渠是務四
方之共於千萬里如出跬步聖繼明承命官選材惟
侯之遇昔者舟行日不數里今以百數昔者舟行歲
不數萬今以億慮惟公乃明惟勇乃成惟廉則恕汶
泗之會有截其閘有菀其樹功在國家名在天下永
世是度(山東全河備考)
王結改東昌路境有黃河故道而會通隄遏其下流夏
月潦水壊民麥禾結疏為斗門以泄之民獲耕治之利
至治二年參議中書省事(元史王結傳)
元英宗至治二年五月已已修滹沱河隄六月丙子
修渾河隄(元史英宗本紀)
元英宗至治三年二月已已修廣惠河牐十有九所
十二月壬戌浚鎮江路漕河及練湖役丁萬三千五百
人(元史英宗本紀)
至治三年江浙行省言鎮江運河全藉練湖之水為
上源漕運商販舟楫無不由此以供億前朝嘗濬此
湖豬蓄潦水若運河水淺開放練湖一寸可添河水
一尺近年淤淺以致遞運不通乞加修治制可工畢
又置河兵百人專任修理(通漕類編)
元泰定帝泰定元年夏四月甲子發兵民築渾河隄
六月大同渾源河真定滹沱河皆溢並漂民廬舍七
月戊申大都路固安州清河溢順德路任縣沙澧洺水
溢定州屯河溢山崩免河渠營田租八月丁丑罷
浚玉泉山河役九月癸丑奉元路長安縣大雨澧水
溢延安路洛水溢十月壬申真州珠金沙河松江府
吳江州諸河淤塞詔所在有司傭民丁浚之(元史泰定帝本紀)
元泰定帝泰定二年閏正月已已修滹沱河堰三月
辛酉咸平府清河滱河合流失故道壊隄堰勅蒙古軍
千人及民丁修之八月辛丑衛輝路汲縣河溢九
月丁丑浚河間陳玉帶河開元路三河溢是歲御河
水溢(元史泰定帝本紀)
元泰定帝泰定三年七月東安檀順漷四州雨渾河決
温榆水溢傷稼(元史泰定帝本紀)
元泰定帝泰定四年春正月丁卯浚會通河三月壬
戍渾河決發軍民萬人塞之五月睢州河溢七月
雲州黑河水溢八月滹沱河水溢發丁浚冶河以殺
其勢(元史泰定帝本紀)
策丹改工部員外郎中書省委開渾河自當往視之以
為水性不常民力亦瘁難以成功言於朝河役乃罷(元史)
(策丹傳)
元文宗天歴二年夏四月壬辰浚漷州漕運八月乙
已浚通惠河(元史文宗本紀)
元文宗至順三年三月奉元朝邑縣洛水溢五月丁
酉滹沱河決沒河間清州等處屯田(元史文宗本紀)
元順帝元統元年二月灤河漆河溢永平諸縣水災
六月涇河溢關中水災(元史順帝本紀)
李黼潁人遷宣文閣監書博士中書命黼巡視河渠黼
上言曰蔡河源出京西宋以轉輸之故平地作隄今河
底填淤高出地面秋霖一至横潰為災宜按故迹修浚
他日東河或有不測之阻江淮運物當由此分道逹京
萬世之利也不報升秘書太監(元史李黼傳)
元順帝至元二年五月乙卯至於六月甲申湍河白河
大溢水為災(元史順帝本紀)
行水金鑑卷一百三
