行水金鑑卷一百三十六
江南按察使傅澤洪撰
運河水
聖祖仁皇帝康熙二十四年九月十八日總河靳輔題
奏高寶興泰山鹽等七州縣下河田畆被積水沈淹
者自明代巳然其患非一日矣我
皇上親幸斯土目擊黎民昏墊之苦特沛恩綸大加
修治既遣臬臣于成龍專管督理又以臣任河年久
應知挑浚機宜并
命臣綜理其事敢不捐頂糜踵黽勉奮發力圖報效惟
是治之一法宜握要領審全局而曲圖節省也盖七
州縣下河海口高昂而地低於海潮不下五尺從前
海潮内灌不可以耕曾經宋臣范仲淹築隄以障之
隄成而民享其利名其隄曰范公隄頌之感之至今
不衰今若循先挑海口之議則是引潮内浸與范隄
障水之意相悖不特積水必不能洩而糜帑殃民將
無底止矣治之之法全在束水注海夫内地既卑於
海潮五尺則應於内地築隄高一丈六尺以高一丈
六尺之隄自足以束高一丈之水内水既束高一丈
則高過海潮五尺其趨海之勢必速而無流滯之虞
矣隄既高一丈六尺則隄頂高過水面六尺其束水
之力必堅而無旁潰之患矣臣所謂宜握要領者此
也築隄束水固為握要之計然運河之新舊減水閘
壩何止數十處即下河七州縣之河渠溝港所以承
運河各閘壩之水者何止數十道若不盡行築隄以
束各處減下之水則水仍散亂無收漫淹田畆若欲
一槩興築則其費數倍何止須帑千餘萬金臣再四
籌維查減水壩之最大而多者莫過高郵城南今應
將高郵城北并車邏以南邵伯鎮以北之零星閘壩
俱行閉塞拆取石料移於高郵城南邵伯鎮南二處
改建深底大石閘二座俾洪澤湖減下之水并天長
盱眙各山澗之水由高郵城南之南關大壩五里八
里柏家墩車邏等壩并新議建之大石閘内洩去十
分之八邵伯鎮南巳建之減水壩并新議建之大石
閘内洩去十分之二邵伯鎮南所洩之水半由芒稻
河并通州入江半由串場河入海高郵城南所洩之
水應自車邏鎮起築大横隄一道直抵高郵再自高
郵城東起築大隄二道歷興化縣白駒場至海東各
閘壩洩下之水彙歸一處直達大洋且必量入為出
寧使出水之地寬大於進水之地使所進之水安流
下注而無擁刷隄工漫潰決裂之虞故内地窪區築
隄高一丈六尺之河止寬一百五十丈海灘高地築
隄高一丈之河必寬一百八十丈也臣所謂宜審全
局者此也至於各工隄堰艱於取土者舊例每方給
銀三錢尚有攤鍬夯硪之夫在外然三錢一方之土
近者不過數里之外遠者不過一二十里之外今此
番隄工興築於萬頃汪洋一望無際之中近者數十
里見土遠者百餘里見土艱難既數倍於尋常則其
不貲之費從何措處查難築之各工共長六萬三千
丈牽需土六百零四萬八千方毋論取土之艱數倍
常時即以加價一倍計之而此六萬三千丈工程即
需帑三百六十餘萬兩矣且夫船兩難曠日持久不
知竣工於何日臣百計籌畫作就近取土之策其法
先定隄基隨用船裝遠土於水内築城圍埂其埂出
水二尺中間寬三十丈長五十丈圍埂既成一面用
草料防護一面將隄内之水車乾然後於離地基十
五丈之外穵土挑至隄基之上密加夯硪築成大隄
其隄應築成頂寬二丈底寬十丈高一丈六尺每隄
一丈用土九十六方連船裝築埂之土并車水防埂
一切大工器具物料以及隂雨食米等項每方止需
銀二錢六分六萬三千丈共止需銀一百五十七萬
二千四百八十兩較之尋常估費者約省過半臣所
謂曲圖節省者此也司臣于成龍於奉
旨任事之後閱歷月餘其訪採輿論審量經營之處頗
饒苦心臣與該司面為商酌作聚水之形區畫開濬
儧築諸法除各工六萬三千丈需銀一百五十七萬
二千四百八十兩外其餘一切挑築工程大約與舊
例相同止於築隄者每方連隂雨食米等項給銀一
錢六分連挑帶築者以築成隄土為準每方連隂雨
食米等項給銀一錢八分内一自白駒場至海口應
挑大河二道共約長二萬四千丈即以挑河之土築
成頂寬二丈底寬七丈高一丈之大隄二道每隄一
丈用土四十五方連挑帶築每方給銀一錢八分二
萬四千丈共需銀一十九萬四千四百兩又自白駒
場北至廟灣南歷海安泰州至芒稻河約共應築隄
十五萬丈其隄大小不等用土多寡不等土方價值
一錢六分一錢八分不等共需銀七十六萬八千兩
高郵州邵伯鎮南各建大石閘一座白駒場南北兩
岸亦各建大石閘一座共建石閘四座除拆取廢閘
石塊外其添買石塊轉運舊石以及樁木灰米錠鋦
夫匠工食等項并閘旁添建木涵洞二百箇分引河
流稍殺閘門内建瓴之勢共需銀六萬兩又前工盡
完之後上流湖河之水悉由新築水工大河内入海
涓滴不能旁洩若遇大旱之年難免禾苖枯槁今創
建木涵洞二百箇隨時啓閉以資灌溉為永遠裕國
利民之計每箇需銀一百兩共需銀二萬兩又水工
大隄六萬三千丈地勢最卑而河寬水急風浪時侵
若不預為保護之計則一時風起便有倉皇無備束
手莫措之虞此隄一有損失則全功盡棄為害非輕
今估將此六萬三千丈工程盡捲四五尺高順埽再
加丁頭草横叠鑲護每隄一丈估用草蘆樁柳夫匠
工食等項共計銀二兩四錢三分六萬三千丈共需
銀一十五萬三千零九十兩又白駒場至海口共隄
二萬四千丈雖地勢稍高而河寬水急亦應用草防
護每丈需草價銀六錢共需銀一萬四千四百兩以
上修治高寳等七州縣下河工程共需銀二百七十
八萬二千三百七十兩伏乞
皇上敕下部議將所需前項銀兩先
賜撥發一半以便乘時儧工餘容臣陸續請撥限三年
告竣庶事無諉卸可免曠日持久之虞矣臣擬將此
項銀兩俱作工所暫時借支請於工完三年之後分
爲五七年解還戶部其解還之法又當分為二項内
如築水工大隄海口大隄并護隄埽料以及建高郵
城南石閘一座引水灌田木涵洞二百箇乃專為七
州縣田畝而舉者也若北自廟灣起南至芒稻河止
兩岸隄工并邵伯鎮南白駒場兩岸石閘共三座乃
係創興各場鹽運之大利者也何也盖水工海口隄
河工竣之後各減水閘壩之水既盡歸新河入海則
七州縣水渰原額地畆必皆盡行涸出地既涸出則
串場河亦涸而淮南綱鹽一百三四十萬引無從輓
運故必須并築串場河兩岸之隄再并建邵伯鎮南
白駒場新河兩岸之石閘三座也臣查見在淮商運
鹽之艱有三一則串場河底高低不一天氣稍旱則
河底稍高之處即便淤塞多挽拽之費二則串場河
不通運河凡引鹽出場必另用小船由漫灘積水湖
内盤壩而過方到運河船上是又多盤脚僱船之費
三則鹽船必經芒稻河每遇水漲之候大溜掣船異
常危險非用數百人增添繩纜設法挽拽不能過溜
是又多僱夫之費以上三費每鹽一引必須增費一
二錢不等若此築隄束水之工一成則運河大船可
以竟至串場河受載自串場河開行或過高郵閘或
過邵伯閘寬河大港一水直達揚州既無淺澀之艱
又無盤壩之阻更免溜掣之險省費既多而鹽船又
得安流計日可到故曰創興運鹽之大利也臣竊擬
補帑之法凡因有利田畝而興築者則所費之帑應
於田畆項下陸續補還其因有利運鹽而興築者則
所費之帑應於鹽引項下陸續補還查應於田畆項
下陸續償還者臣遍歷下河七州縣地方西至運河
東至大海南至江泰舊河北至黃河遙隄按其廣袤
之遠近察其積水之淺深約略料之將來工完之後
除去河湖城郭村鎮墳塋鹽場柴蕩外可得田十四
五萬頃此七州縣全書所載額田不過十一萬頃是
額外餘田不下三四萬頃矣即以泰州而論地方平
衍廣闊按法而稽應有田四五萬頃今全書額田僅
九千二百餘頃盖所種實田止有此數餘皆沮洳沈
沒之區一州如此他可𩔖推故曰工完之後則額田
而外可得餘田三四萬頃也今擬將涸出之地逐一
清丈先將原額數内之田盡行給主其原額之外者
曰額餘官田當廣招窮民墾種給為永業地畆肥瘠
不等肥者止取佃價銀一兩二錢瘠者止取佃價銀
六錢每畆止牽取佃價銀九錢額餘官田最少亦有
三萬頃可得佃價銀二百七十萬兩内以一百九十
六萬餘兩解交戶部抵還借支之項其餘七十餘萬
兩應將高家堰臨湖隄工并山寳高江四州縣運河
隄工再加高厚更將山清盱寳高江六州縣境内凡
有關於高寳下河之零星應挑應築工程逐一料理
以期永保無虞為久奠下河之計真國計民生萬世
之利也其應於引鹽項下陸續償還者查淮南綱鹽
每歲一百三四十萬引河隄告成之後每引每年既
可省盤剥之費一二錢不等今止令其於所省之内
每引每年納河隄銀九分以七年為率七年數足之
後免其再納計每年可得銀十二萬兩不過七年而
此八十一萬餘金之帑又可補還無欠此在鹽商量
捐省費之資而坐享久遠之利者也(靳文襄公治河書)
聖祖仁皇帝康熙二十六年正月十七日工部等衙門
會覆監修下河侍郎孫在豐等所奏之疏等因該臣
等會議得
皇上親見高寳等七州縣生民遭罹水患軫念疾苦特
遣大臣責任修理下河事宜欲使被水災黎亟離昏
墊以此冬季停工之際奉有宣總河靳輔詢問之
旨欽遵將靳輔宣來詢問據稱高郵以南大減水壩二
座自正月起至五月盡止可以閉塞小減水壩三座
自正月起至三月盡止可以閉塞其高家堰等處各
壩高郵州以南五壩萬難閉塞車邏以南邵伯鎮以
北所有閘壩俱於去年閉塞高郵以北閘壩亦可以
閉塞者今挑浚下河最為緊要應將高郵以北閘壩
閉塞等語且監修下河侍郎孫在豐等疏稱先將近
海口之石䃮白駒丁溪等處估計興修靳輔先前請
修疏内稱高郵以北閘壩并車邏以南邵伯鎮以北
零星閘壩俱欲堵塞等語今將車邏以南邵伯鎮以
北所有閘壩於去歲堵塞高郵以北閘壩亦有可以
閉塞等語如此則於孫在豐等會議之時將此處應
行議出乃不行議出不合將靳輔交與該部議處可
也謹題奉
旨修理下河成功不在高郵州所有閘壩而在乎堵塞
高家堰之壩并黃河南岸毛成舖等處所有減水閘壩
皆堵塞則黃河之水不流入洪澤湖如洪澤湖既無黃
河流入之水唯止有淮水將高家堰之壩暫行堵塞一
年後挑濬下河方得有益二十三日工部等衙門會
題該臣等會議得先經臣等詢問總河靳輔閉塞閘
壩挑濬下河之處議奏奉
旨云云仰見
聖心溯流窮源之至論謂下流之水由於上河而開浚
之功務詳閉啓面詢廷議諄諭河臣若能暫閉上流
庶可施工下水誠見
聖謨洋溢
睿鑒高深豈唯七州縣生靈亟除昏墊將見億萬年偉
績立奏平成
敕下詢問靳輔據稱高郵州閘壩關係高家偃隄壩此
處仰見
皇上睿鑒甚明高郵州五壩之内三小壩自正月堵塞
至四月初一日啓二大壩自正月堵塞至六月初一
日啓將高家堰所有古溝唐埂二座減水壩亦自正
月堵塞至四月初一日啓并四座減水壩自正月堵
塞至六月初一日啓黃河南岸減水壩一座閘八座
俱暫堵塞一年等語應將高郵州南減水壩五座并
高家堰減水壩六座俱令照所定之限堵塞黃河南
岸減水壩一座閘八座應令暫堵一年侍郎孫在豐
等先稱將海口所有石䃮白駒丁溪等處估計興修
次第題報等語應請
敕下孫在豐等作速興修可也奉
旨下河工程今年著止將高郵州大小壩及高家堰閘
壩照靳輔等所奏定限堵塞令孫在豐等挑濬海口其
黃河南岸閘壩著于來年堵塞一年并高郵高堰等閘
壩俱仍照見議限期堵塞令其預先備齊工料人夫自
今年十二月興工挑濬下河勿致違悞(河防志)
是年七月十五日靳治豫奉
旨來至淮安清江浦寓署口傳
上諭高寶一帶下河朕自閱工時目擊水勢情形之後
無刻不念此昏墊灾黎爾父主築隄之議固是但凡事
須順人情且恐水中築隄工程不易如得除水患三四
分使民受三四分之益朕心亦可稍慰今作何說法修
治有何意見爾可問明爾父來奏(靳文襄公治河書)
聖祖仁皇帝康熙二十七年四月十八日以河工事召
滿洲大臣學士等滿漢九卿詹事科道等及往看中
河官員令入
行宫
諭曰前于成龍奏云靳輔開中河無所禆益甚為累民
河道巳為靳輔大壊令凱音布往看中河云現有商賈
船行不絶若塞支河之口則駱馬湖支河之木滙流中
河水勢現大漕艘可通于成龍又奏王新命曾向伊云
靳輔從上河放水今若以此問王新命王新命其肯任
受乎前召九卿至乾清門會議皆畏懼于成龍無一人
敢與辨難悉順于成龍之說以河務盡為靳輔所壊矣
惟朕獨與衆人異謂靳輔不為不盡心于河務若云靳
輔治河不善全無禆益即靳輔亦不心服朕未親至下
河不甚深知若上河則自宿遷至清河之兩岸河底及
高家堰以至廟灣并運河諸處朕皆洞悉數年來河道
未嘗衝決漕艘亦未至有悞若謂靳輔治河全無禆益
朕亦不愜於心矣于成龍在直隸愛民緝盜居官頗優
故賜以朕所親御黃鞍馬匹復賜銀一千兩但懷挾私
仇阻撓河務殊為不合朕非欲起用靳輔祗以河工所
關甚大耳今九卿巳將靳輔議罪皆言其治河無益若
王新命聞之亦必順從于成龍之說以靳輔所治不善
因將原修之處盡行更改是伊等各懷私忿遂致貽悞
河工可乎且使黃河自宿遷以下衝決猶可修治若宿
遷而上或致泛溢則為害甚大所關非小元時曾因挑
河致生變亂今據凱音布等奏稱中河漕船慕天顔勒
令退回支河之水不許閉塞慕天顔如此阻撓深為可
惡著即提拿夾詢問誰唆使自然真情畢露此等之人
不嚴加懲治不可也今應遣明悉大臣看閱將作何修
治之處詳確定議前者令馬竒前往俄羅斯但尚有同
遣大臣馬竒著停其遣往此看閱河道著圖納馬竒張
玉書前去其漢軍漢人官員尚應添遣爾等開列具奏
伊等前往須將毛城鋪高家堰等地方徧閱就靳輔所
築之處甚善而斷不可改者有幾不善而應更治者有
幾著詳悉商酌定議以聞朕素不食言亦不為異日無
驗之語向岳州洞庭湖進勦戰船衆議謂宜撤回朕議
船隻不可退返岳州之役萬一疎虞則各處皆危朕確
然堅定卒致成功靳輔以丈出民間餘田作為屯田及
阻抑開浚下河其罪誠不可逭至有言黃河底漸高此
斷不可信譬之盆内貯水遇風且溢出使黃河底果高
一有風濤其有不漫漲横流決隄潰岸者乎爾等明晨
速往同九卿會議具奏(河防志)
是年夏大雨水中河水漲隄四決淹治内糧田數千
頃漂沒人畜不可勝計(清河縣志)
十二月十三日總河王新命題奏河道關係運道民
生水勢從來變遷不一以致上厪
聖慮躬親閱視宵旰經營多方指授黃河始歸故道日
見安瀾順流復令將挑中河以避黃河之險溜以利
運艘之飛輓實為萬世永賴之平成臣以庸愚謬蒙
殊恩備員河道往來確勘唯期仰副
聖明於萬一查工部等衙門會覆張玉書等欽奉
上諭一案於閘壩之應留應塞工程之應舉應停河口
之應挑應濬詳悉確當誠如所議臣巳檄行河道各
官逐一遵行外至攔馬湖洩黃水之壩應否閉塞奉
有著臣詳看議奏之
旨臣欽查攔馬湖洩黃水三壩原以宣洩黃河異漲之
水今若永行閉塞恐黃水異漲宣洩無路不無衝漫
之慮似應仍留如遇黃水異漲隨機開放以保隄工
如水勢平緩則行暫閉以免中河淤澱與黃河縷隄
内外汕刷之虞再駱馬湖減水壩三座議留二座於
隄内減水入中河留一座在遙隄之外又以中河逼
近黃河而運河駱馬湖水俱入此河河窄不能容納
令於中河往東蕭家渡楊家莊新莊口有黃河衝決
入海舊河形之處量建減水壩三座減洩臣愚以為
既以運河駱馬湖俱入中河河窄不能容納是此駱
馬湖二座減水壩之水為無用何必又留此二壩之
水減入中河復於蕭家渡等處建壩減出多此一番
周折况查舊案建一減壩所需不下一二萬金不等
似不若將此三座減壩俱留遙隄之外令由舊河形
入海於蕭家渡舊河形三處量留缺口二處用竹絡
裝入石塊酌水勢之高下堵塞宣洩以免衝漫以省
錢糧之為妥也又以支河口議令閉塞於隣近建板
閘一座隨時啓閉但查支河口乃北運河會同微山
湖荆山口彭河沂河泇河白馬等河並鎮口閘之水
流入黃河之口一板閘至大不過二丈四丈以二丈
四尺之板閘豈能宣洩北運河之水勢必衝漫似不
若照舊聽其通流若彼年水勢充足則不必閉塞如
水勢淺阻則建草壩閉塞令其全入中河以濟運俟
糧艘過完即行啓壩循舊入黃以免衝漫淺阻之為
便也又駱馬湖入黃河之口令臣驗明建減水壩二
座臣於十月初二十一月初三等日水落之時兩次
親驗隄外湖口寬一百餘丈深五六丈以致二丈三
丈不等若迎水建減水壩則汪洋浩瀚無從下手若
迎水下埽築隄再於兩隄頭建減水壩則全湖排山
之勢似非埽隄減壩之所能禦必致衝壊且一隄兩
壩所費不下數萬金是年修年壊徒以有用之金錢
填無窮之巨浸而究無底止也臣愚以為不若於兩
隄頭暫用埽料堵塞黃水淺深用高出水面二三尺
大竹絡裝石下於臨河外面旁依草埽挨次排列數
層兩面再用密排樁夾持水小則逼水入中河以濟
運水大則由竹絡上下以洩水所費少而工程易似
尤可以省歲歲修理之金錢臣現在責令該管官極
力舉行再查駱馬湖原止滙沂河白馬湖運河微山
等湖泛溢之水會入黃河未有如今日之洶湧緣郯
城之東十五里舊有沭河自山口流出西行約有四
五里轉而南沿紅花埠㟃峿一帶復東由沭陽入海
郯城之東八里許迎沭水之口有名釣魚臺又俗名
禹王臺者相傳大禹治水引沐水穿山而西恐其害
郯故築此臺以遏水勢及明季變亂遂毁臺取石修
城以致數年來沭水西流由郯城城北會白馬湖沂
河等水入駱馬湖不唯沂郯邳宿嶧各州縣歲受淹
沒之害而駱馬湖黃河亦添一沭河之水愈覺泛溢
奔騰而不可遏考之記載甚明詢之土人最確臣復
親勘沭河故道斷流而禹王臺水口之水涓涓不絶
似應於禹王臺舊基處所迎水亦用竹絡裝石堵塞
内築土隄斷流令其照舊由故道入海非但駱馬湖
黃河之水勢得以減殺而郯沂邳宿嶧各州縣亦可
免淹沒之患矣再歸仁隄五堡減水壩被水衝壊議
令修理堅固但臣會同查勘切近五堡之格隄尚有
官路河口約二三十丈亦在過水而六七八九堡倒
壊漫溢之口不止一處若止修五堡減壩而各處不
修仍為無益且歸仁隄土工石工約長一萬餘丈廢
壊多年非數十萬帑金可以修築之工程似不若暫
停以損無益之費也奉
旨這本内事情著隨來諸臣確議具奏(河防志)
行水金鑑卷一百三十六
