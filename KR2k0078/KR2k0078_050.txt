行水金鑑卷五十
江南按察使傅澤洪撰
河水
十二月十二日翰林院檢討張鴻烈題為
聖心愛民已極等事竊念淮揚水患關係運道民生淮
安以南則山陽鹽城高郵寳應興化泰州江都七邑
受害淮安以北則清河桃源宿遷邳州雎寧沭陽安
東海州八邑受害今我
皇上準臺臣李時謙條議疏浚淮揚下河以救七邑之
民適值
聖駕省方親過淮揚洞察情形特遣大臣踏勘後復經
會議遂發帑金速往經理大哉
帝德如天好生七邑災黎何幸至此但臺臣只知淮安
以南七邑之害而不知淮安以北八邑之害其苦一
也只知七邑之民田昔受決口之水今受滚壩之水
而不知八邑之民田在黃河兩岸以内者其苦尤甚
也臣世籍淮人何忍不為八邑生靈再請命扵
聖主之前乎查黃河兩岸明臣潘季馴設有季泰徐昇
等四壩今則添設十三壩以殺黃河怒漲之勢策誠
善矣但黃水冬涸時民田似屬無恙即如本年十月
間
乘輿由宿遷縣至清河縣四顧平沙若無水患及至夏
秋之間黃水盛漲倘水從壩上滚入則勢如建瓴禾
苗在地必盡付之汪洋若非挑浚支河使之有所容
納有所宣洩則粮田被溺正賦安供當河工未成之
日自無暇及此即已成之後費過金錢不下數百萬
國計至重孰敢遽以此為請也今幸值我
皇上發帑救民另行遣官督理是以懇求
聖慈同仁一視先及淮南次及淮北查桃源縣一帶舊
有祠堂湖邸家湖等處可以瀦水又有小河可以洩
水自宿遷縣以下至清河縣以上亦舊有衝開河形
兩岸隠隠尚在而東可達沭陽縣之沭河安東縣之
潮河以入扵海年來處處淤塞以致水無可洩合無
請
勅新遣大臣會同地方官詳細踏勘相其高下度其遠
近將十三座壩内隨形量勢或分或合各挑浚洩水
河一道以待壩上所滚之水俾水來則歸支河不致
瀰漫平地田既不淹糧自可辦有補國賦何減山
鹽高寳等之七邑哉又按挑浚支河與堵塞決口加
築堤岸不同夫堵塞決口則有樁木柳枝蘆葦稻草
&KR1064;麻等費加築堤岸則有採石辦灰燒磚運土夯硪
幇修等費故河工錢糧至為浩繁若挑浚支河不過
穵土而己絶無此等繁費其便一也河工所用之夫
遠或數百里百餘里近或數十里最為勞苦若挑浚
支河則隨處莊農皆可應募各挑自已田頭之河非
同河夫遠累其便二也山鹽高寳等七邑溝洫原多
海口遙遠而串場河又為保護鹽場故環遶迂迴今
黃河兩岸皆一望平衍地廣田荒穵河原不足惜較
之七邑為易其便三也河夫做工一日例給銀四分
以其離家遠近不等今挑浚支河只須募田頭之夫
每夫做工一日給銀三分小民未嘗不樂扵趨命其
便四也更請特
敕踏勘諸臣共計十三處支河通達某處其遠幾何挑
寬幾何挑深幾何以河工挑土方之法算之酌量每
夫一名做工一日約挑幾尺幾丈共該夫幾何共該
工銀幾何徹底清算則一見了然矣但河工耗費已
多而挑浚七邑之下河費又浩繁今若挑浚十三壩
之支河所費又不知多少雖我
皇上拯救民命不吝金錢然當此節省錢糧之際何敢
不為國家愛惜物力而代黃河兩岸之民作馮婦
之請乎臣有愚策本諸歴代國史若能倣其大概而
行之上可裕國下可救民扵以濟挑河之用綽有餘
矣臣本文臣無言事之責但以災民困苦已極即使
臣如班馬而扵聖心仁政國計民生毫無禆益亦何
用乎是以不避罪戾冒昧獻議如果芻蕘可采伏乞
睿鑒施行奉
旨該部知道部議應行令總河確勘查明具題到日
再議奉
旨依議
十二月十九日總河靳輔題奏徐州以上直至河南
滎澤縣之西河道雖寬數百丈若遇伏秋異漲漫灘
而上直抵兩岸堤工其寬不下數十里迨至徐州北
岸係山觜南岸係州城中央河道僅寬六十八丈將
千支萬派浩浩無涯之水緊緊束住不能暢流既難
扵下達則自難免上壅是以明朝二百餘年間徐城
屢屢潰衝而徐州迤上南岸之漫溢迄今歲歲見告
也臣先扵大修案内將黃河南岸碭山縣毛城鋪地
方創建減水石壩一座又扵黃河北岸徐州大谷山
地方創建減水石壩一座盖擬分洩徐城迤上之異
漲也乃康熙二十一二十二兩年已賴兩壩宣洩得
以無患至康熙二十三年河流異漲兩壩不足宣洩
又復扵李道華樓十八里屯等高阜無堤之處漫灘
而行且將碭山北岸王家堂堤工漫缺三十餘丈此
徐州州城以上之情形也今臣細酌善後之計在黃
河南岸必須扵碭山縣毛城鋪地方減水壩之上再
添建減水深底石閘一座不獨分洩異漲而石閘之
水先至壩後可免建瓴傷壩之虞又扵徐州王家山
十八里屯二處就山根開鑿減水深底石閘三座更
扵徐州北岸大谷山等處添鑿減水深底石閘二座
統計徐城以上共添減水石閘六座遇平常水則閉
閘束流遇非常異漲則啟閘分洩每閘一座約可洩
水一丈方可殺徐城大河水勢一尺徐城以上統計
添閘六座共可殺大河水勢六尺則徐城自免潰衝
而徐城以上各堤俱可保固矣又河流自徐城下行
一百餘里至雎寧縣鯉魚山地方北岸係鯉魚山南
岸一帶為峯山龍虎山兩山相峙夾黃河扵中央河
而僅寬百丈而河底乃係山脚衝刷不深河水到此
又為一束以致今年有來字堡之漫缺也臣擬扵南
岸峰山龍虎山之旁開鑿天然減水深底石閘四座
以為隨機分洩之計又南岸各閘壩減水之下必由
歸仁堤經過目今止有五堡減壩一座并便民閘一
座不足分洩應扵五堡附近添建深底石閘一座減
水大石閘一座並將便民閘再行改深五六尺以資
分洩庶可無虞又攔馬河先後共建減水壩六座今
必須再添建深底石閘一座使河流由閘先進積水
以養壩尾俾免傷壩之虞又南岸各閘壩既建之後
不特可以殺黃河怒漲之勢而淮流微弱之時又可
藉以分引黃河之水由歸仁堤下注洪澤湖使助淮
流然洪澤湖周圍數百餘里所引上流分黃之水一
時不能灌滿仍難免黃水倒灌運河之患今必須再
扵清河縣西建雙金門大石閘一座并扵閘下挑引
河萬餘丈如遇黃河十分異漲則立啟此閘由引河
分洩歸海則黃淮會合之處又可減黃水一二尺有
禆運道最為喫緊至扵清河縣運口添建石閘一座
更屬保運濟漕至要之工亦應扵運口閘之上乘時
速建者也奉
旨九卿詹事科道會議具奏(張文端治河書)
是年築原武封邱蘭陽儀封滎澤商邱虞城考城隄
(河南通志)
聖祖仁皇帝康熙二十四年二月初一日九卿詹事科
道會議題覆奉
旨這建造減水閘壩若俟該督撫等會議具題必致遲
誤靳輔前曾奏稱建造此等閘壩將無用滚水壩舊石
可用等語這事情著差前經看閱河道諳練河工司官
一員速往與靳輔詳議若建壩分水不致多損民田著
即一面興工一面具題倘水無歸路多致淹沒著會同
該地方督撫等官確議具奏九卿詹事科道復會議
查得郎中党愛與該督撫等會議疏稱建造各閘壩
以洩黃流洶湧之勢由漸而入扵河湖則有禆黃河
堤岸運道若不行建造閘壩黃河堤岸潰決泛溢則
有害運道民生復行糜費錢糧等語應照郎中党愛
等所題速行成造其餘俱照工部前議可也奉
旨依議(靳文㐮公疏略)
九月初二日總河靳輔題為欽奉
上諭事案照康熙二十三年冬間臣恭隨
聖駕閱視河工蒙
皇上面問臣云河南工程爾都見過麽臣面奏云河南
商丘縣以上堤工臣俱未見隨蒙
皇上面諭臣云爾亦該去看看臣隨扵康熙二十四年
四月内前赴河南看得自河道敝壊之後蒙
皇上不惜帑金命臣等大加修治近年以來河歸故道
堤漸可觀此非我
皇上睿鑒之明乾斷之確不能若此也但江南居河南
之下必河南永保安瀾斯江南亦可無患若河南上
游有失則江南河道不旋踵而淤澱矣臣是以於請
加上流堤岸疏内請
敕豫撫將河南工程確勘加修蒙
皇上洞悉原委立賜
俞允也今臣凛遵
上諭勘閱河南兩岸工程凡經豫撫就近加修者俱皆
寬厚可保無虞唯有在先年視之尚屬可緩而據目
前形勢確應早為未雨之謀者則有考城儀封陽武
三縣創築加幇隄工共長七千九百八十九丈又封
丘縣荆隆口應築大月堤三百三十丈又滎澤縣應
修築埽工二百一十丈統計共需土方夫工銀二萬
七千三百七十八兩零然此工既竣之後不特河南
足保無虞而實可為江南保障者也伏乞
皇上睿鑒勅下部臣將此五縣堤壩工程照例凖動裁
剩裁扣銀兩即行興築必於康熙二十五年桃汛之
前一律告竣以防上流異漲有禆河防良非淺鮮矣
部議題覆奉
旨依議
九月十八日總河靳輔題
聖心愛民已極一疏云竊照康熙二十三年冬恭逢
皇上閱視河工
睿鑒照臨之下無不洞悉幾微及
聖駕巡歴黃河一帶堤岸之日諄諄以減水各壩洩出
之水作何善法歸海毋或淹損民田為
諭是黃河一帶之災黎已久厪
皇仁拯救之至意矣今又蒙
皇上俯俞部議將原任詞臣張鴻烈條奏一疏行臣確
勘題覆查鴻烈疏稱邳宿桃清山安沭海八州縣
並受水患請挑支河宣洩等語是矣但沿河州縣之
並受水患者實不止此八州縣也臣逐一查勘除上
流地亢原無積水之處不議外在黃河南岸則有碭
山蕭縣徐州宿州靈璧雎寧宿遷虹縣泗州桃源清
河等十一州縣黃河北岸則有碭山豐縣沛縣徐州
邳州宿遷桃源清河山陽安東沭陽海州贛榆等十
三州縣合而計之凡受行潦積水與減洩河水之漫
淹難涸困民生而逋國賦者實關徐州鳳陽淮安
等三府州屬之十九州縣地方而不止扵邳宿等八
州縣也至扵治之之法不在挑河而在築隄若止議
挑而不高築堅堤則水至無束散漫田間不特仍前
淹地而所挑之河不久淤成平地是徒勞民傷財而
無濟扵民生國計也惟竟以築隄為主量築堤需
土之多寡以定挑河穵土之寬深俾隄成而河亦成
則水不旁洩或徑直趨海或就近趨湖由湖歸河由
河入海庶為永遠利民之舉今臣約略估勘欲永治
此十九州縣積水漫淹之患必須共築束水堤約長
三十萬丈隨地高低牽築頂寬二丈底寬六丈高八
尺每丈需土三十二方查黃河兩岸土性稍鬆連挑
帶築并隂雨食米等項每方止擬給銀一錢六分五
釐通共需銀一百五十八萬四千兩此項銀兩臣斷
不敢孟浪費帑查此各州縣被積水沉廢之無糧湖
灘一經築隄束水之後可以涸出開屯墾種凡全書
所載額田盡聽民間自種外其額餘官田請照臣另
疏欽奉
上諭事案内議墾高寳等處下河額餘官田事宜一律
而行惟下河額餘官田每畝擬令佃戸納佃價銀九
錢者黃河兩岸額餘官田每畝止令佃戶納佃價銀
四錢盖黃河兩岸之地土鬆而瘠不比下河地土之
膠而肥也至此項額餘官田止作有四萬頃科算而
挑河築堤之經費一百五十八萬四千兩便可全得
臣請
皇上敕部凖借撥銀五十萬兩先為興工餘俟陸續分
收籽粒并取佃價銀兩逐漸接濟若此工限期必得
六年方可告竣工完之後不特向來蠲除災荒之額
賦可以盡復而每歲更可加增新賦十餘萬兩且河
工可以永固民生可以永遠一舉而數善備焉真
國家萬世之利也疏上奉
旨九卿詹事科道會議具奏議覆具題奉
旨這黃河工程應否即行修築著河道總督靳輔再行
確議具奏(張文端治河書)
九月(闕)日
上傳吏部員外郎靳治豫至乾清宫御榻前
問河道近日水漲異常汝父家信内有無工程情形治
豫回奏畢
皇上又諭云朕去年閱工親看黃河兩岸堤工在爾父
人力已盡無可再加倘或更有疎虞亦是異常之天災
矣
又諭今年如此大水若保得無事黃河必能加刷寬深
將來就可恃矣
十月題請豁免河南堡夫課程柳料
允
十月二十三日大學士勒德洪明珠王熙吳正治宋
德宜學士麻爾圖牛鈕禪布穆成格吳興祖王起元
徐乾學韓菼傳
上諭高家堰下河黃河兩岸堤工事情關係甚要應令
總河靳輔進京面與九卿詹事科道會同確議著靳輔
于成龍馳驛作速進京河務交與該管官員謹慎看守
交與該部十一月赴
闕會同九卿科道公議十二月初四日辭出都(靳文襄公治河)
(書)
是年部覆總河靳輔疏稱山東單縣南岸堤工錯雜
河南虞城縣境内應改歸虞城縣就近修防又河南
考城縣北岸堤工界連山東曹縣境内應換歸曹縣
就近修防奉
旨依議(山東兖寧道冊)
是年築陽武封邱儀封虞城考城隄(河南通志)
聖祖仁皇帝康熙二十六年十月内題恭報兩河水勢
情形并進河圖奉
旨此疏圖同本送京城内院番清畢即交與九卿議
此議之時將圖問靳治豫
是年總河靳輔罷任
聖祖仁皇帝康熙二十八年正月
南巡閱河渡浙江至會稽瞻禹陵二月日
駕至宿遷召見原任總河靳輔詢問河工善後事宜
(賜貝)酪酥糕一盆蘋果一盆
三月二十一日大學士伊桑阿王熙梁清標學士凱
音布拜禮邁圖索諾和西安郭世隆彭孫遹李振裕
郭琇奉
旨朕南巡閱河聞江淮等處衆民及行船夫役俱稱頌
原任總河靳輔感念不忘且見靳輔疏理河道及修築
上河一帶堤岸於河工似有成效實心任事克著勤勞
前革職屬過著照原品致仕官例復其原有銜級(靳文襄公)
(治河書)
聖祖仁皇帝康熙三十年九月十九日大學士伊桑阿
等奉
上諭河道關係甚屬緊要今河道情形如何修理如何
之處須差大臣前往勘閱應差大臣著列名具奏本月
二十四日奉
旨看閱河道著博濟李光地徐廷璽去
聖祖仁皇帝康熙三十一年二月初六日工部題奏臣
等議得戸部侍郎博濟等疏稱黃河南岸自徐州以
上毛城鋪起至河口止北岸自大谷山起至雲梯關
六套止所有減水閘壩現無衝損黃河底刷深寬數
年以來黃水並未出岸海口迅流無阻其黃河南岸
楊横莊險工堤内地勢甚窪且無月堤見今所下之
埽亦屬卑薄煙墩險工水勢湍溜而埽根之水甚深
所下之水單薄馬邏險工水勢湍溜又無月堤北岸
朱家莊險工逼近皂河運道所下之埽亦屬單薄安
東縣便益門南東門二險工逼近城垣以上六處俱
屬危險應令河臣修造月堤培埽修築其餘險工亦
應令河臣預為修防本月十一日奉
旨九卿詹事科道會議具奏會議得侍郎博濟等疏
稱黃河南北兩岸所有減水閘壩現無衝損黃河底
刷深寬黃水並未出岸海口迅流無阻(後有運河事宜)俱無
庸議其黃河南岸楊家横莊險工堤内地勢甚窪且
無月堤見今所下之埽亦屬單薄煙墩險工水勢湍
溜而埽根之水甚深所下之埽單薄馬邏險工水勢
湍溜又無月堤北岸朱家莊險工逼近皂河運道所
下之埽亦屬單薄安東縣便益門南東門二險工逼
近城垣以上六處俱屬危險應令河臣修造月堤培
埽修築其餘險工亦應令河臣預為修防(中多淮運兩河事宜)
(俱入淮運)查河工關係重要今靳輔既任總河俱應交與
靳輔照侍郎博濟等所議作速修築堅固如内有照
原議難行應急應緩修造之處亦令總河酌量緩急
修造可也十八日奉
旨依議
十月二十五日總河靳輔題為請豁開河築堤廢
地之糧并清淤出成熟地畝之賦以期上不虧國
下不累民公私兩便仰祈
睿鑒事竊臣輔扵康熙十六年奉
命治河興舉大工十有餘載上下扵淮揚鳳徐四府州
之間各有開河築堤建造閘壩栽柳等項之處俱係
民間納糧田地理應豁免錢糧但查揚屬之高郵江
都鳳屬之靈璧盱眙徐屬之豐縣等五州縣工程無
多廢地尚少而淮屬之山陽安東清河桃源宿遷邳
州雎寧徐屬之徐州蕭縣碭山等十州縣工程甚多
廢地亦廣臣輔前此正欲確查旋以去任未經題
請小民至今不無包賠之累每每環呼臣輔訴求
上聞臣等伏覩我
皇上愛民之心仁民之政遠邁唐虞而且
賜賑
賜蠲
天恩無歲不下似此開河築堤之廢糧敢不亟請
恩綸以除民累耶至兩河歸故中河告成之後涸出向
年黃水將原係河湖低窪沮洳之所淤成膏腴熟地
者亦復不少保無豪強占種而不納糧夫隠糧律自
有明條前項廢地既請豁免則此項白占亦應陞科
但此陞科豁免二者俱係督撫之事以督撫為之呼
應更靈所當仰請
皇上特沛綸音勅下江南督撫遴委賢能道府就近親
查則陞者陞而豁者豁庶豪強不得再占無糧之田
而貧民獲免無田之糧在國賦無虧窮簷幸甚誠
公私兩便之道也伏乞
睿鑒奉
旨九卿詹事科道會議具奏議覆題奉
旨這事情著遣部院堂上官一員前往會同該督撫將
應豁免應陞科錢糧確察定議具奏應遣官員開列具
奏又奉
旨著熊賜履去覆題奉
旨依議
是年十一月十九日總河靳輔卒
輔字紫垣遼陽人由翰林院編修巡撫安徽都察院
右副都御史加兵部尚書十六年以原官總督河道
二十六年
詔問治淮揚下河之策公持議謂治下河當竟治上河
與羣議異言者蠭起公遂罷二十八年春
上再南巡視河公迎扵淮安
上顧問河工善後事宜甚悉
詔旨復公官以原品致仕有實心任事之褒公家居三
載
上念公功不忘凡三
命閱河一
賜召對三十一年
特旨起公田間以原官總督河道以老病辭不許會西
鳳災有
旨截留南漕二十萬石泝河而上備貯以賑秦民仍
命公董其役公力疾就道經畫西運自清河至滎澤以
達三門底柱安流無恙西運將竣遂以病狀疏
聞
特命公歸淮上調理時公病已劇猶疏陳兩河善後之
策及河工守成事宜幾萬言又請豁開河築隄廢田
之糧并請清淤出地畝之賦
上特命大學士張公玉書尚書圖公納尚書熊公賜履
前後往相度清釐之尋復以病求罷
上猶不許再疏始得請則公以是日考終官舍矣實康
熙三十一年十一月十九日也遺疏上
聞
上臨軒歎息靈輀既歸
特命入都城返厝其家前此所未有也
命大臣侍衛奠酒賜茶
命禮部議賜祭葬
命内閣議易名
賜諡文襄公著治河書十二卷前後奏疏若干卷(王貽上撰)
(靳文㐮公墓誌銘節略)
命内閣大學士張玉書刑部尚書圖納視高堰堤工吏
部尚書熊賜履往鳳淮揚三府徐州會同督撫清查
開河築堤建造閘壩栽柳田畝盡豁錢糧并兩河歸
故中河告成後淤成熟地應陞科田糧允總河尚書
靳輔請也内閣傳
旨問九卿詹事科道等故總河尚書靳輔居官如何對
任事年久諳練河務
賜諡文襄(王貽山居易錄告聞之公於二十一二年間與總漕帥相訐謫公為安柬長樂司巡檢)
(到任一月復任總河又二十六年與于成龍不合劾公破冒錢糧成龍被逮公亦赴京面質随又復任後)
(又為開屯事被總漕慕天顔所劾天顔罷官而公又復任俱不能得其詳三十年間事即至放軼如此姑)
(識之以見公之於仕途雖屢遇坎軻而天卒全之何者其自反而縮也公真不可及哉)
行水金鑑卷五十
