行水金鑑卷二十一
江南按察使傅澤洪撰
河水
明孝宗弘治七年十月甲戌山東按察司副使楊茂元
奏張秋之役官多而責任不專供億甚鉅日費百金臣
聞各官初祭河神天氣隂晦帛不能燃久之似焚不焚
之處宛然人面耳目口鼻皆具萬目咸見衆口駭歎神
示此怪豈偶然哉乞取太監李興總兵陳銳回京專任
都御史劉大夏以責其成功若太監總兵官不可取回
亦乞將帶來匠作人等盡行取回量留一二名以備役
使又言黃河之水必當濬其上流使復故道則漕運可
通今欲作滚水壩徒費工力又言河南之民不欲黃河
入境但見山東委官往彼增築賈魯隄即謀欲殺之此
非細故乞令河南巡撫等官嚴加禁約事下工部議謂
治水患䘏民隠俱朝廷重事茂元所言取回差官人匠
乞為裁處其欲止滚水壩請行興等會議處置河南之
民阻築河隄亦請行巡撫等官禁約上令會官議處以
聞於是會多官廷議以為自興等至張秋之後始與大
夏相地勢水勢所宜即決口西南開越河一道致糧運
可以通濟且今霜降水落正係修築之時而調到官軍
民夫數多亦正可併工修築請仍令興銳大夏同心協
力務底成功仍惜財䘏民減省冗費嚴禁所部人匠不
許生事害人其工役人等加意撫䘏毋致失所河南之
民該管有司不行禁止者一體治以重罪從之十二
月甲戌太監李興平江伯陳銳都御史劉大夏以築塞
張秋決口功成奏聞上遣行人齎羊酒往勞之以黃陵
岡工程未可即巳命工部集議以聞於是議謂張秋決
口雖巳塞完但今天寒土凍恐來春凍土融化或雨水
泛溢復有後患其黃陵岡在張秋上流亦宜築塞但水
勢洶湧随築随決恐非一時所能成功請仍留興等三
人來春量起丁夫再培築張秋決口及新舊河岸務令
堅厚以期永久其東昌臨清德州一帶河道亦須逐一
經理復講究黃陵岡事宜可疏可築相機而行必求允
當而後巳俟事畢興銳具奏先回大夏仍會同各巡撫
等官用心修理如賈魯河孫家渡口四府營并馬雄家
口等處亦宜再加疏築使運道疏通以為經久之計議
上有旨命安平鎮等處河道及南旺湖水利仍令興銳
大夏設法疏築修濬功完具奏待報回京(明孝宗實錄)
初河南諸口之塞惟黃陵岡屢合而屢決為最難故
既塞之後特築隄三重以護之其高各七丈厚半之
又築長隄荆隆口之東西各計二百餘里黃陵岡之
東西各三百餘里直抵徐州俾河恒南行故道而下
流張秋可無潰決之患矣是役也以弘治七年十月
而畢以八年二月會張秋以南至徐州工程俱畢(劉健)
(記略)
鄧舉為河南副使適河決張秋東山劉公檄公問計
公曰河即未可治須下流分殺其勢乃築隄防庶幾
可塞東山如其言事果濟上善其贊畫陞俸一級(張璧)
(撰戶部尚書鄧公墓志)
李善為河南僉事時河決張秋劉公與平江伯偕來
求綜理其事者藩臬以公應公為相度水勢開修賈
魯河四十八里改河南注築塞黃陵岡決口百十餘
丈斷水東流功垂成復決公僅以身免乃更修數月
功乃成詔陞俸一級(王九思撰南工部尚書李公墓志)
劉大夏字時雍華容人弘治六年河決張秋詔大夏
以右副都御史往治河自上流孫家渡疏其壅七十
里復疏四府營之壅三十里聫長隄以分大名山東
水勢而别河張秋之南至濟寧以通運艘五旬而河
就馴功大而費小逾於徐有貞甚璽書褒之尋入為
戶部左侍郎歴太子太保兵部尚書卒贈太保諡忠
宣(山東全河備考)
劉忠宣弘治之役始惟治張秋久而弗績迺開上流
孫家渡及導河下流由梁靖口出徐州繼治黃陵岡
決而張秋之口自塞可以為法矣(劉天和問水集)
先是大夏既受命循河上下千餘里相度形勢乃集
山東河南二省守臣議之上言河流湍悍張秋乃下
流襟喉未可輙治治於上流分道南行復築長隄以
禦横波且防大名山東之患候其循軌而後決河可
塞也疏上報可工方興而張秋東隄復決九十餘丈
奪運河水盡東流由東阿舊鹽河以入於海決口闊
至九十餘丈訛言沸騰謂河不可治宜復元海運或
謂陸輓雖勞無虞乃復命銳等協治之河南巡撫都
御史徐恪上言臣按地誌黃河舊在汴城北四十里
東經虞城下達濟寧洪武二十四年決原武縣黑洋
山東經汴城北五里又南至項城入淮而故道遂淤
正統十三年決於張秋之沙灣東流入海又決滎澤
縣東經汴城歴睢陽自亳入淮景泰七年始塞沙灣
之決而張秋運道復完以後河勢南趨而汴城之新
河又淤弘治二年以來漸徙而北又決金龍口諸處
直趨張秋横衝會通河長奔入海而汴南之新河又
淤百餘年間遷徙數四千里之内散逸瀰漫乃者上
厪聖衷特命都御史劉大夏經理而伏流横溢功力
未竟議者以黃陵岡之塞口不合張秋之護隄復壊
遂謂河不可治至有為海運之說者得毋以噎而廢
食哉夫黃陵岡口不可塞者非終不可塞也顧以修
築隄防之功多疏濬分殺之功少故湍悍之勢不可
遽回今自滎澤縣孫家渡口舊河東經朱仙鎮下至
項城縣南頓猶有涓涓之流計其淤淺僅二百餘年
若疏而濬之使之由泗入淮以殺上流之勢又以黃
陵岡賈魯舊河南經曹縣梁靖口下通歸德丁家道
口且可以分水勢今梁靖口以南則滔滔無阻以北
則淤塞將平計其功力之施僅八十餘里若疏而濬
之使之由徐入淮以殺下流之勢水勢既殺則決口
可塞運道可完毋求近功毋惜小費毋以小僨敗輙
阻幸而成功則萬世之利也命下部議行之大夏
發民丁數萬於上流西岸鑿月河三里許屬之舊河
使漕通不與河争道乃濬孫家渡口别開新河一道
導水南行由中牟至潁州東入於淮又浚祥符四府
營淤河由陳留至歸德分為二道一由宿遷小河口
一由亳州渦河會於淮又於黃陵岡南浚賈魯舊河
四十里由曹縣出徐州支流既分水勢漸殺乃築西
長隄起河南胙城經滑長垣東明曹單諸縣盡徐州
長三百六十里五旬而事竣費輕功重逾於徐有貞
云璽書褒賞入為戶部右侍郎始河自清河縣入淮
大夏治之自宿遷小河入淮則北三百里矣巳又北
三百里至徐州小浮橋入淮七年九月加山東參
政張縉秩為通政使代劉大夏理河道初大夏治決
河委縉調度及成功遂陞為通政司右通政時衝決
之餘溝防不治縉相其緩急以漸修濬無所遺又於
決口之東砌石岸數里以固舊防又新築南旺東隄
樹柳其上每歲夏秋水溢挽卒得分行無阻至今便
之(明紀事本末)
河自禹告成之後下迄元明凡五大變而暫決復塞
者不與焉一周定王五年河徙自宿胥口東行漯川
至長夀津與漯别行而東北合漳水至章武入海水
經所稱大河故瀆者是也二王莽始建國三年河徙
魏郡泛清河平原濟南至於千乘後漢永平中王景
修之遂為大河之經流水經所稱河水者是也三宋
仁宗時商胡決河分為二派北流合永濟渠至乾寧
軍(今青縣)入海東流合馬頰河至無棣縣(今海豐)入海二
流迭為開閉宋史河渠志所載是也四金章宗明昌
五年河決陽武故隄一由南清河(即泗水)入淮是也五
元世祖至元中河徙出陽武縣南新鄉之流絶二十
六年會通河成北派漸微及明弘治中築斷黃陵岡
支渠遂以一淮受全河之水蓋自大伾以東古兖青
徐揚四州之域皆為其縱横糜爛之區矣(禹貢錐指)
明孝宗弘治八年二月甲戌山東兖州府推官丁伯通
上疏言三事一修河防謂黃河為中國患其來久矣今
張秋之決雖巳塞而當為後圖臣以為塞下流為力似
易而有後患塞上流為力似難而免後虞為今日計莫
若舍張秋之初役而專意於黃陵岡雖曰求可責效旦
夕然委任之專議論之同上下齊心財力俱備未有無
成效者也疏上命所司詳議以聞已夘河復南流故
道先是都御史劉大夏等言安平鎮決口巳塞河下流
北入東昌臨清至天津入海運道巳通然必築黃陵岡
河口導河上流南下徐淮庶可為運道久安之計事下
廷臣集議如大夏等言大夏等乃以正月十日興工築
塞黃陵岡及荆隆等口七處凡旬有五日而完蓋黃陵
岡居安平鎮之上流其廣九十餘丈荆隆等口又居黃
陵岡之上流其廣四百三十餘丈河流至此寬漫奔放
皆喉襟要地諸口既塞於是上流河勢復歸蘭陽考城
分流逕徐州歸德宿遷南入運河會淮水東注於海而
大名府之長隄起河南胙城歴滑縣長垣東明等處又
歴山東曹州曹縣直抵河南虞城縣界凡三百六十里
荆隆口等處新隄起于家店及銅瓦廂陳橋抵小宋集
凡一百六十里其石壩俱培築堅厚而潰決之患於是
息矣四月辛巳先是都御史劉大夏太監李興平江
伯陳銳奉命治張秋河決初至祭大河之神時天氣隂
晦帛不能燃山東按察司副使楊茂元聞之以為神明
示此必有警戒又聞興等參随人衆餼廩之外日費銀
七兩又見同知王珣呈銀二千兩不足十日之費遂上
奏欲取回興等專委大夏以免地方煩擾上曰成大事
者不惜小費興等皆不取回惟令工部移文速其成功
仍令興節省浮費約束所部毋生事擾民興等因愬茂
元所奏皆妄下巡撫都御史熊翀巡按御史王槐勘實
以茂元不能無罪刑部因請下御史逮問上不允命執
送錦衣衛獄於是刑科都給事中龐泮等并南京十三
道皆論救之獄具刑部擬茂元贖杖還職得旨茂元奏
事不實降二級調别任七月丁酉内官監太監李興
平江伯陳銳都御史劉大夏言臣等奉命修河今安平
鎮黃陵岡荆隆等決口與大名府等處隄岸俱修築堅
固賈魯河孫家渡四府營南旺湖及諸處泉源并兖州
東昌一帶漕河俱疏濬通利回京之期伏俟進止上賜
敕召還(明孝宗實錄賜是年八月大夏等復命九月李興等受賞未幾復決速成之所致也)
茂元被誣詔差百戶胡節械繋如京山東民沿途遮
節泣訴稱冤節亦泣擁莫可行行將濟河濱河民亦
然乃慰諭以去及陛見挺身跪不伏上益怒繋錦衣
獄僉謂莫測節入見司禮諸中貴備言其深得民心
且犯非其罪語與淚俱諸中貴約與之解南北言官
交章論救上察其忠謫長沙府同知後治河一如其
策(雷禮撰刑部侍郎楊公傳)
茂元上言官多則民擾治河既委劉大夏又命李興
陳銳事權分而財力匱且水隂也其應為宫闈為四
夷宜戒飭后戚防禦邊患疏上興等切齒之誣茂元
為妖言逮繋獄科道交章論救乃謫同知茂元守阯
子也(明紀事本末)
明孝宗弘治九年十月戊戌戶部奏河南中牟蘭陽儀
封考城四縣以河決民田盡沒今年夏稅糧宜盡令折
布每疋折麥一石二斗折米一石本色布止徵銀三錢
從之(明孝宗實錄)
明孝宗弘治十一年七月壬子工部管河員外郎謝緝
黃河一支先自徐州城東小浮橋流入漕河南抵邳
宿遷地方水利通行河無淺阻往來船隻省盤剥之
費今黃河上流於歸德州小壩子等處衝決與黃河别
支會流經宿州睢寧等處通由南宿遷小河口流入漕
河其小河口北抵徐州水流漸細河道淺阻又吕梁徐
州二洪全賴沁水接濟其源出自山西沁源縣經河内
歸德等州縣至徐州小浮橋流出雖與黃河異源然近
年河沁之流混合為一即今黃河自歸德南決恐牽引
沁水俱往南流則徐吕二洪必至淺阻為憂滋甚乞敕
工部行直隸并河南巡撫都御史各委官於歸德衝決
處所量為築塞疏濬遏黃河之水流入徐州以濟漕運
其沁水仍行河南管河官員常加挑濬淤淺修築隄防
務使流入徐州以濟徐吕二洪不至為黃河牽引别流
如此庶水利深廣漕運通利工部覆奏請下所司會勘
計議築塞挑濬從之八月癸未命賑䘏河南祥符縣
民之被河患者十二月已未河南按察司管河副使
張鼐言臣前此奏擬修築侯家潭口決河接濟徐吕二
洪以便運道今自六月以來河流四溢隄防盡決而潭
口決嚙彌深比舊廣闊數倍工費浩大卒難成功臣嘗
行視河勢見荆隆口隄内舊河通賈魯河由丁家道口
下入徐淮其故迹尚在若於上源武陟縣木欒店别鑿
一渠下接荆隆口舊河倘此後河流南遷就引入渠庶
沛然之勢可以接濟二洪而糧運不致艱阻事下工部
覆奏請移文漕運都御史李蕙與同議處從之(明孝宗實錄)
明孝宗弘治十二年二月戊申鎮守淮安漕運總兵都
督僉事郭鋐等言河南按察司副使張鼐奏欲將荆隆
口等處舊河随宜修濬倘後黃河南遷就引沁水入渠
庶使徐吕二洪糧運不致艱阻又欲停徵侯家潭缺口
買辦樁草等項銀兩止將各該軍衛有司人夫起倩疏
濬緣本官專管河道年久且才力足以辦此宜即令其
督理待工完量請旌擢工部覆奏從之(明孝宗實錄)
明孝宗弘治十三年二月戊戌山東兖州府知府龔弘
奏近河南管河副使張鼐見河勢南行奏欲自荆隆口
分沁水入賈魯河又自歸德州迤西王牌口等處分水
亦入賈魯河俱令由丁家道口入徐州以便運道但今
秋以來水從王牌口等處東行仍逆流東北至黃陵岡
又自曹縣入單縣南連虞城漂没廬舍人畜乞行山東
河南守臣會勘二省地土之高下水勢之逆順河南地
方如黃河水勢不從丁家道口入徐州當聽其南行將
歸德州等處王牌等決口修築堅固不使水往東流山
東地方將大小隄岸俱築至丁家道口為止以防漕運
及將兖州府管河通判專在黃陵岡至丁家道口管理
隄岸管泉同知不妨疏濬泉源兼管河道事下工部議
以預防水患接濟運河各官處置略同然無歸一之論
難以遙度宜行河南山東巡撫都御史帶同管水利官
親詣二省地界相度計處其管泉同知仍會管泉主事
定議管理從之三月已已初安平鎮決河既塞之後
侯家潭口復有衝決之患河南按察司副使張鼐議塞
之既而以工費浩大再議於丁家道口上下另鑿河渠
一道下入徐州以便漕運有旨命行漕運都御史議處
未報而兖州知府龔弘奏謂河水從王牌口等處而東
不由丁家口而南至黃陵岡入曹單虞城諸縣乞賑給
諸被患之家仍令山東河南守臣議疏濬修築之策於
是河南巡撫都御史鄭齡奏謂徐吕二洪為漕運要道
藉河沁二水合流東下以接濟之今丁家道口上下河
決隄岸者十有二處共闊三百餘丈而河道淤塞者三
十餘里上源奔放則曹單受害而安平可虞下流散溢
則蕭碭被患而漕流有阻疏濬修築誠今日急務臣等
請各盡其力工部覆奏從之十月丙戌巡按直隸監
察御史曹玉奏徐州并蕭沛碭豐諸縣皆被河患蓋因
賈魯河丁家道口衝決散漫東注不歸故道巡撫河南
都御史鄭齡雖嘗奏請修築久未成功乞遣有幹局官
一人歴河南并直隸被災之處閱視水決源流咨詢修
築方略以為經久之利事下工部覆奏謂宜行河南山
東巡撫巡按等官親歴災所覆視各決口修築工程如
將完即督所司速成或工鉅費繁奏聞區處管河等官
或仍前因循廢職者具奏治罪從之(明孝宗實錄)
是年河南水決李家楊家等口淤塞馬水河河水横
流曹單被害時河南議挑馬水河身使下濟運河曹
縣知縣鄒魯陳言修長隄以捍水兖州知府然其議
具實以聞明年春事下巡撫委參政陳某修完復決
又委參政杜某因舊隄分命同知李某督夫二萬人
給以糧加修之兩閱月告成隄高一丈五尺基三丈
五尺頂一丈二尺自武家口起至馬良集止計一百
五十里(山東通志)
是年六月河決李家楊家等口洪水横流曹單等處
被害尤甚按以忠宣之善治不能保河之安流數
年蓋河決者天災人事之所關不能永保於後來亦
不可推究於往日(河志)
按宋濂治河議曰比歲河決不治以中原之地平曠
夷衍無洞庭彭蠡以為之滙故河常横潰為患其勢
非多為之委以殺其流未可以力勝也禹治水至於
大陸播為九河入於勃海蓋流分而其勢自平也今
河合汴泗東南以入淮而欲使一淮以疏其怒勢萬
萬無此理也方今破金隄踰曹鄆地幾千里悉為巨
浸民生墊溺比古為尤甚莫若濬入舊黃河使其水
流復於古道然後導入新濟河分其半使之北流以
殺其力則河之患庶其有瘳乎濂又謂河流分而
其勢自平此治河上策又謂宜復黃河古道分其半
使之北流近日智謀之士所見亦同備著於左學士
張元禎與張憲副鼐書曰聞今黃河以北多存河流
舊身但上下湮没巳久若因其舊身開為數支以達
平原及直沽等處一可以殺直奔安平之勢一則可
以引資灌溉如此將不惟運河無患而北方旱溢之
災可常免矣昔禹疏下流為九道而納之海理同勢
同霍尚書韜議處黃河疏謂三代前古黃河自孟
津至於懷慶東北入海今衛河自衛輝東北至於天
津入海猶黃河也今圖便宜之策舊河套原武之間
擇地形便導引河水注於衛河南北分流水有所歸
可免潰溢衝決之患且使黃河環繞畿甸亦可壯京
師之形勢舟楫通利南北又可增一運道萬世無窮
之利也胡尚書世寧奏議謂舊聞沁水至荆口分
流一道六十里通衛河近年始塞是河因沁可以通
衛也且黃河與衛河亦相去不遠宜差官踏勘荆口
及陽武上下相度地勢相應處所開掘一河北通衛
輝稍撥附近糧船於此習運以防會通河一時之塞
亦國家之長計也按一統志黃河古道在大名府
開州治南經東昌館陶縣西南五十里至滄州南安
縣景州吴橋縣河間寧津縣界入海余又按金隄古
堰自開封府滎陽縣東經大名府青豐南樂縣界由
東郡至千乘海口千有餘里歴代築以禦河患通謂
之金隄嗚呼循金隄之遺跡稽黃河之故道合諸賢
之卓見踵永賴之茂功推古騐今灼灼可行者但世
習樂因循而憚改作此在今日勢尤難行後世哲人
有作破拘攣之見或有取於吾言爾矣(續文獻通考諸說錄以)
(備考而於運道或恐未必相宜)
明孝宗弘治十五年九月乙未以河水為患免河南開
封府及直隸歸德衛夏糧籽粒有差(明孝宗實錄)
明孝宗弘治十七年五月癸已鎮守淮安漕運總兵官
郭鋐奏徐州小浮橋一帶河道乾涸有妨糧運蓋由曹
縣河決上流淤淺所致乞行疏濬工部覆奏下河南及
直隸巡撫漕運等官查勘處置從之(明孝宗實錄)
按明初黃河分六道出滎陽者至夀州入淮出祥符
者至懷遠入淮出長垣者至陽穀入漕出歸德者至
宿遷入漕出儀封者由新集趙家圈經蕭縣北至徐
州小浮橋入漕此河流經徐之始也蓋治河難而治
河於徐尤難之難夫星宿發源如此其遠也汴沁與
泗水如此其廣也加以秋水時至百川灌河而欲以
區區一帶之渠容之勢巳危矣况淤沙漸隆窮年築
隄僅與河平曾莫能與争也語見徐州志弘治以前
小浮橋一帶河道常虞其乾涸有防漕運嗣後更甚
當潘宫保治河時據徐州碭山鄉民呈稱老河故道
自新集歴趙家圈蕭縣薊門出小浮橋一向安流名
曰銅幫鐵底後因河南水患另開一道出小河口本
河漸被沙淺至嘉靖三十七年河北徙忽東忽西靡
有定向水行河底即是平陸潘公嘗上疏欲復小浮
橋故河矣萬恭治水筌蹄云黃河由小浮橋會徐洪
自小浮橋之上皆閘河也故汶水出高家閘與小浮
橋大河會則汶與河交會在高家閘嘉靖末水北徙
由秦溝則自小浮橋以上逆四十里至茶城悉為大
河高閘沈河中不復見則汶與河交會在茶城矣可
見數十年間河流之變遷若此(小谷口薈蕞)
行水金鑑卷二十一
