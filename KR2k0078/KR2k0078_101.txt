行水金鑑卷一百一
江南按察使傅澤洪撰
運河水
金口河至正二年正月中書參議博囉特穆爾都水
傅佐建言起自通州南高麗莊直至西山石峽鐵板開
水古金口一百二十餘里創開新河一道深五丈廣二
十丈放西山金口水東流至高麗莊合御河接引海運
至大都城内輸納是時托克托為中書右丞相以其言奏
而行之廷臣多言其不可而左丞許有壬言托克托尤力
排羣議不納務於必行有壬因條陳其利害略曰大德
二年渾河水發為民害大都路都水監將金口下閉閘
板五年間渾河水勢浩大郭太史恐衝没田薛二村南
北二城又將金口已上河身用砂石雜土盡行堵閉至
順元年因行都水監郭道夀言金口引水過京城至通
州其利無窮工部官并河道提舉司大都路及合屬官
員耆老等相視議擬水由二城中間窒礙又盧溝河自
橋至合流處自來未嘗有漁舟上下此乃不可行船之
明驗也且通州去京城四十里盧溝止二十里此時若
可行船當時何不於盧溝立馬頭百事近便却於四十
里外通州為之又西山水勢高峻亡金時在都城之北
流入郊野縱有衝決為害亦輕今則在都城西南與昔
不同此水性本湍急若加以夏秋霖潦漲溢則不敢必
其無虞宗廟社稷之所在豈容僥倖於萬一若一時成
功亦不能保其永無衝決之患且亡金時此河未必通
行今所有河道遺跡安知非作而復輟之地乎又地形
高下不同若不作閘必致走水淺澀若作閘以節之則
沙泥渾濁必致淤塞每年每月專人挑洗盖無窮盡之
時也且郭太史初作通惠河時何不用此水而遠取白
浮之水引入都城以供閘具之用盖白浮之水澄清而
此水渾濁不可用也此議方興𫝊聞於外萬口一辭以
為不可若以為成大功者不謀於衆人言不足聽則是
商鞅王安石之法當今不宜有此議既上丞相終不從
遂以正月興工至四月功畢起閘放金口水流湍勢急
沙泥壅塞船不可行而開挑之際毁民廬舍墳塋夫丁
死傷甚衆又費用不貲卒以無功繼而御史糾劾建言
者博囉特穆爾傅佐俱伏誅今附載其事於此用為妄
言水利者之戒(元史河渠志)
灤河源出金蓮川中由松亭北經遷安東平州西瀕灤
州入海也王曾北行錄云自偏槍嶺四十里過烏灤河
東有灤州因河為名至元二十八年八月省臣奏姚演
言奉敕疏浚灤河漕運上都乞應副沿河蓋露囷工匠
什物仍預備來歲所用漕船五百艘水手一萬牽船夫
二萬四千臣等集議近歲東南荒歉民力凋弊造舟調
夫其事非輕一時並行必致重困請先造舟十艘量撥
水手試行之如果便續增益制可其奏先以五十艘行
之仍選能人同事大德五年八月十三日平灤路言六
月九日霖雨至十五日夜灤河與淝洳三河並溢衝圯
城東西二處舊護城隄東西南三面城牆横流入城漂
郭外三關瀕河及在城官民屋廬糧物没田苖溺人畜
死者甚衆而雨猶不止至二十四日夜灤漆淝洳諸河
水復漲入城餘屋漂蕩殆盡乃委吏部馬員外同都水
監官修之東西二隄計用工三十六萬一千五十鈔八
千八十七錠十五兩糙粳米三千一百一十石五斗樁
木等價鈔三百七十四錠二十六兩四錢延祐四年六
月十六日上都留守司言正月一日城南御河西北岸
為水衝囓漸至頽圯若不修治恐來春水泛漲漂没民
居又開平縣言四月二十六日霖雨至二十八日夜東
關灤河水漲衝損北岸宜擬修築本司議即自仲夏霖
雨其水復溢必大為害乃委官督夫匠興役開平發民
夫幼小不任役請調軍供作庶可速成五月二十一日
留守司言灤河水漲決隄計修築用軍六百宜令樞密
院差調官給其食制曰今維其時移文樞密院發軍速
為之虎賁司發軍三百治焉泰定二年三月十三日永
平路屯田總管府言國家經費咸出於民民之所生無
過農作本屯闢田收糧以供億内府之用不為不重訪
馬城東北五里許張家莊龍灣頭在昔有司差夫築隄
以防灤水西南連清水河至公安橋皆本屯地分去歲
霖雨水溢衝盪皆盡浸死屯民田苖終歲無收方今農
隙若不預修必致為害工部移文都水監差濠寨泊本
屯官及灤州官親詣相視督令有司差夫補築三年五
月十日上都留守司及本路總管府言巡視大西關南
馬市口灤河遞北隄侵囓漸崩不預治恐夏霖雨水泛
貽害居民於是送都城所丈量計用物修治工部移文
上都分部施行七月二日右丞相達實特穆爾等奏鄂
爾多斯住冬營盤為灤河走淩河水衝壊將築護水隄
宜令樞密院發軍千二百人以供役從之樞密院請遣
軍千二百人(元史河渠志經畿輔通志灤河源自口北開平東南流遷安縣界至盧龍縣合漆)
(河又南至樂亭縣入海)
河間河在河間路界泰定三年三月都水監言河間路
水患古儉河自北門外始依舊疏通至大成縣界以洩
上源水勢引入鹽河古陳玉帶河自軍司口浚治至雄
州歸信縣界以導淀濼積潦注之易河黃龍港自鎖井
口開鑿至文安縣玳瑁口以通濼水經火燒淀轉流入
海計河宜疏者三十處總役三萬三十日可畢是月省
臣奏準遣斷事官鼎珠同元委都水孫監丞洎本處有
司官於旁近州縣發丁夫三萬日給鈔一兩米一升先
詣古陳玉帶河尋以歲旱民饑役興人勞罷候年登為
之
冶河在真定路平山縣西門外經井陘縣流來本縣東
北十里入滹沱河元貞元年正月十八日丞相旺扎勒等
言往年先帝嘗命開真定冶河已發丁夫人役適值先
帝昇遐以聚衆罷之今請遵舊制俾卒其事從之皇慶
元年七月二日真定路言龍花判官莊諸處壊隄計工
物申請省委都水監及本路官自平山縣西北歴視滹
沱冶河合流急注真定西南關由是再議照冶河故道
自平山縣西北河内改修滚水石隄下修龍塘隄東南
至水碾村改引河道一里蒲吾橋西改闢河道一里上
至平山縣西北下至寧晉縣疏其淤澱築隄分其上源
入舊河以殺其勢復有程同程章二石橋阻咽水勢擬
開減水月河二道可久且便下相欒城縣南視趙州寧
晉縣諸河北之下源地形低下恐水泛經欒城趙州壊
石橋阻河流為害由是議於欒城縣北聖母堂東冶河
東岸開減水河可去真定之患省準於二年二月都水
監委官與本路及廉訪司官同詣平山縣相視會計修
治總計冶河始自平山縣北關西龍神廟北獨石通長
五千八百六步共役夫五千為工十八萬八百七無風
雨妨工三十六日可畢(元史河渠志北畿輔通志冶河在欒城縣西自滹沱河分而)
(東流於城側南入於大陸澤相傳為漢大白渠宋金間供陶冶之用故名)
滹沱河源出於西山在真定路真定縣南一里經藁城
縣北一里經平山縣北十里寰宇記載經靈夀縣西南
二十里此河連貫真定諸郡經流去處皆曰滹沱水也
延祐七年十一月真定路言真定縣城南滹沱河北决
隄寖近城每歲修築聞其源本微與冶河不相通後二
水合其勢遂猛屢壊金大隄為患本路達嚕噶齊哈克繖
於至元三十年言準引闢冶河自作一流滹沱河水十
退三四至大元年七月水漂南關百餘家淤塞冶河口
其水復滹河自後歲有潰决之患略舉大德十年至皇
慶元年節次修隄用捲埽葦草二百餘萬官給夫糧備
傭直百餘萬錠及延祐元年三月至五月修隄二百七
十餘步其明堂判官勉村三處就用橋木為樁徵夫五
百餘人執役月餘不能畢近年米價翔貴民匱於食有
丁者正身應役單丁者必須募人人日傭直不下三五
貫前工未畢後役迭至至七月八日又衝塌李玉飛等
莊及木方胡營等村三處隄長一千二百四十步申請
委官相視差夫築月隄延祐二年本路前總管瑪蘇庫
嘗闢冶河已復湮塞今歲霖雨水溢北岸數處浸沒田
禾其河元經康家莊村南流不記歲月徙於村北數年
修築皆於隄北取土故南高北低水愈就下侵囓西至
木方村東至護城隄數約二千餘步比來春必須修治
用樁梢築土隄亦非永久之計若濬木方村南舊湮枯
河引水南流牐閉北岸河口於南岸取土築隄下至合
頭村北與本河合如此去城稍遠庶可無患都水監差
官相視截河築隄闊千餘步新開古岸止闊六十步恐
不能制禦千步之勢若於北岸闕破低薄處比元料增
夫力葦草捲埽補築便計葦草丁夫若合責辦民間緣
今歲旱澇相仍民食匱乏擬均料各州縣上中戸價錢
及食米於官錢内支給限二月二十日興工役夫五千
為工十六萬七百一十九度三十二日可畢總計補築
滹沱河北岸防水隄十處長一千九百一十步高闊不
一計三百四十萬七千七百五十尺用推埽梯二十五
每梯用大檁三小檁三計大小檁一百五十草三十五
萬八百束葦二十八萬六百四十束梢柴七千二百束
至治元年三月真定路言真定縣滹沱河每遇水泛衝
隄岸浸沒民田已差募丁夫修築與廉訪司官相視講
究如將木方村南舊堙河道疏闢導水東南行牐閉北
岸却於河南取土修築至合頭村合入本河似望可以
民安都水監與真定路官相視議夫治水者行其所無
事蓋以順其性也牐閉滹沱河口截河築隄一千餘步
開掘故河老岸闊六十步長三十餘里改水東南行流
霖雨之時水拍兩岸截河隄堰阻逆水性新開故河止
闊六十步焉能吞受千步之勢上嚥下滯必致潰決徒
糜官錢空勞民力若順其自然將河北岸舊隄比之元
料增添工物如法捲埽堅固修築誠為官民便益省準
補築滹沱河北岸縷水隄一十處通長一千九百一十
步役夫五百名計一十六萬七百三十九工泰定四年
八月七日省臣奏真定路言滹沱河水連年泛溢為害
都水監廉訪司真定路及瀕河州縣官洎耆老會議其
源自五臺諸山來至平山縣王母村山口下與平定州
娘子廟石泉冶河合夏秋霖雨水漲瀰漫城郭每年勞
民築隄莫能除害宜自王子村新安村鑿河長四里餘
接魯家灣舊澗復開二百餘步合入冶河以分殺其勢
又木方村滹沱河南岸故道疏滌三十里北岸下樁捲
埽築隄捍水令東流今歲儲材九月興役期十一月功
成所用石鐵石灰諸物夫匠工糧官為供給力省功多
可永無害工部議若從所請二河並治役大民勞擬先
開冶河其真定路徵民夫如不敷可於鄰郡順德路差
募人夫日給中統鈔一兩五錢如侵礙民田官酬其直
中書省都水監差官率知水利濠寨督本路及當該州
縣用工廉訪司添力咸就滹河近後再議從之九月委
都水監官洎本道廉訪司真定路同監督有司併工修
治後真定路言閏九月五日為始興工間據趙州臨城
諸縣申天寒地凍難於用工候春煖開闢便已於十月
七日放散人民部議人夫既散宜準所擬凡己給夫鈔
二萬六千八百三十二錠地價錢六百三十錠(元史河渠志)
(畿輔通志云滹沱河在真定府城南班固叙禹貢所謂徒駭者是也發源於山西繁峙經雁門由靈夀平山抵)
(府城南順流而東歴藁城晉州衡水深州武強武邑入直沽而逹於海每夏暴雨壞决隄防甚為民害)
會通河起東昌路須城縣安山之西南由夀張西北至
東昌又西北至於臨清以逹於御河至元二十六年夀
張縣尹韓仲暉太史院令史邊源相繼建言開河置牐
引汶水逹舟於御河以便公私漕販省遣漕副馬之貞
與源等按視地勢商度工用於是圖上可開之狀詔出
楮幣一百五十萬緡米四萬石鹽五萬斤以為傭直備
器用徵旁郡丁夫三萬驛遣斷事官莾蘇爾禮部尚書
張孔孫兵部尚書李處㢲等董其役首事於是年正月
已亥起於須城安山之西南止於臨清之御河其長二
百五十餘里中建牐三十有一度高低分遠邇以節蓄
洩六月辛亥成凡役工二百五十一萬七百四十有八
賜名曰會通河二十七年省以馬之貞言霖雨岸崩河
道淤淺宜加修浚奏撥放罷輸運站戶三千專供其役
仍俾采伐木石等以充用是後歲委都水監官一員佩
分監印率令史奏差濠寨官往職巡視且督工易牐以
石而視所損緩急為後先至泰定二年始克畢事會通
鎮牐三土壩二在臨清縣北頭牐長一百尺闊八十尺
兩直身各長四十尺兩雁翅各斜長三十尺高二尺牐
空闊二丈自至元三十年正月一日興工凡役夫匠六
百六十名至十月二十九日工畢中牐南至隘船牐三
里元貞二年七月二十三日興工至大德二年三月十
三日工畢夫匠四百四十三長廣與上牐同隘船南至
李海務牐一百五十二里延祐元年八月十五日興工
九月二十五日工畢夫匠五百牐空闊九尺長廣同上
土壩二李海務牐南至周家店牐一十二里元貞二年
二月二日興工五月二十日工畢夫匠五百二十七名
長廣與會通鎮牐同周家店牐南至七級牐一十二里
大德四年正月二十一日興工八月二十日工畢夫匠
四百四十二長廣與上同七級牐二北牐南至南牐三
里大德元年五月一日興工十月六日工畢夫匠四百
四十三名長廣如周家店牐南牐南至阿城牐一十二
里元貞二年正月二十日興工十月五日工畢夫匠四
百五十名長廣同北牐阿城牐二北牐南至南牐三里
大德三年三月五日興工七月二十八日工畢夫匠四
百四十一名長廣上同南牐南至荆門北牐一十里大
德二年正月二十五日興工十月一日工畢夫匠四百
四十六名長廣上同荆門牐二北牐南至荆門南牐二
里半大德三年六月初一日興工至十月二十五日工
畢役夫三百一十名長廣同南牐南至夀張牐六十三
里大德六年正月二十三日興工六月二十九日工畢
長廣同北牐夀張牐南至安山牐八里至元三十一年
正月一日興工五月二十日工畢安山牐南至開河牐
八十五里至元二十六年建開河牐南至濟州牐一百
二十四里濟州牐三上牐南至中牐三里大德元年三
月十二日興工七月二十八日工畢中牐南至下牐二
里至治元年三月一日興工六月六日工畢下牐南至
趙村牐六里大德七年二月十三日興工五月二十一
日工畢趙村牐南至石佛牐七里泰定四年二月十八
日興工五月二十日工畢石佛牐南至辛店牐一十三
里延祐六年二月十日興工四月二十九日工畢辛店
牐南至師家店牐二十四里大德元年正月二十七日
興工四月一日工畢師家店牐南至棗林牐一十五里
大德二年二月三日興工五月二十三日工畢棗林牐
南至孟陽泊牐九十五里延祐五年二月四日興工五
月二十二日工畢孟陽泊牐南至金溝牐九十里大德
八年正月四日興工五月十七日工畢金溝牐南至隘
船牐一十二里大德十年閏正月二十五日興工四月
二十日工畢沽頭牐二北隘船牐南至下牐二里延祐
二年二月六日興工五月十五日工畢南牐南至徐州
一百二十里大德十一年二月興工五月十四日工畢
三汊口牐入鹽河南至土山牐一十八里泰定二年正
月十九日興工四月十三日工畢土山牐南至三汊口
牐二十五里入鹽河兖州牐岡城牐延祐元年二月二
十日省臣言江南行省起運諸物皆由會通河以逹於
都為其河淺澀大船充塞於其中阻礙餘船不得來往
每歲省臺差人巡視其所差官言始開河時止許行百
五十料船近年權勢之人并富商大賈貪嗜貨利造三
四百料或五百料船於此河行駕以致阻滯官民舟楫
如於沽頭置小石牐一止許行百五十料船便臣等議
宜依所言中書及都水監差官於沽頭置小牐一及於
臨清相視宜置牐處亦置小牐一禁約二百料之上船
不許入河行運從之至治三年四月十日都水分監言
會通河沛縣東金溝沽頭諸處地形高峻旱則水淺舟
澀省部已準置二滚水堰近延祐二年沽頭牐上增置
隘牐一以限巨舟每經霖雨則三牐月河截河土堰盡
為衝决自秋摘夫刈薪至冬水落或來歲春首修治工
夫浩大動用丁夫千百束薪十萬之餘數月方完勞費
萬倍又况延祐六年雨多水溢月河土堰及石牐鴈翅
日被衝囓土石相離深及數丈其工倍多至今未完今
若運金溝沽頭并隘牐三處見有石於沽頭月河内修
堰牐一所更將隘牐移置金溝牐月河或沽頭牐月河
内水大則大牐俱開使水得通流小則閉金溝大牐上
開隘牐沽頭則閉隘牐而啓正牐行舟如此歲省修治
之費亦可免丁夫冬寒入水之苦誠為一勞永逸移文
工部令委官與有司同議於是差濠寨約會濟寧路官
相視就問金溝牐提領周德興言每歲夏秋霖雨衝失
牐隄必候水落役夫采薪修治不下三兩月方畢冬寒
水作苦不勝言會騐監察御史言延祐初元省臣亦嘗
請置隘牐以限巨舟臣等議其言當請從之於是議梭
板等船乃御河江淮可行之物宜遣出任其所之於金
溝沽頭兩牐中置隘牐二各闊一丈以限大船若欲於
通惠會通河行運者止許一百五十料違者罪之仍沒
其船其大都江南權勢紅頭花船一體不許來往準擬
折移沽頭隘牐置於金溝大牐之南仍作連環牐其間
空地北作滚水石堰水漲即開大小三牐水落即鎖閉
大牐止於隘牐通舟果有小料船及官用巨物許申禀
上司權開大牐仍添金溝牐板積水以便行舟其沽頭
截河土堰依例改修石堰盡除舊有土堰三道金溝牐
月河内剏建滚水石堰長一百七十尺高一丈闊一丈
沽頭牐月河内修截河堰長一百八十尺高一丈一尺
底闊二丈上闊一丈泰定四年四月御史臺臣言巡視
河道自通州至真揚會集都水分監及瀕河州縣官民
詢考利病不出兩端一曰壅決二曰經行卑職參詳自
古立國引漕皆有成式自世祖屈羣策濟萬民疏河渠
引清濟汶泗立牐節水以通燕薊江淮舟楫萬里振古
所無後人篤守成規苟能舉其廢墜而已實萬世無窮
之利也蓋水性流變不常久廢不修舊規漸壊雖有智
者不能善後以故詳歴考視酌古準今參會衆議輙有
管見倘蒙采錄責任水監謹守勿失能事畢矣不窮利
病之源頻歲差人具文巡視徒為煩擾無益於事都水
監元立南北隘牐各闊九尺二百料下船梁頭八尺五
寸可以入牐愚民嗜利無厭為隘牐所限改造減舷添
倉長船至八九十尺甚至百尺皆五六百料入至牐内
不能回轉動輙淺閣阻礙餘舟蓋緣隘牐之法不能限
其長短今卑職至真州問得造船作頭稱過閘船梁八
尺五寸船該長六丈五尺計二百料由是參詳宜於隘
牐下岸立石則遇船入牐必須騐量長不過則然後放
入違者罪之牐内舊有長船立限遣出省下都水監委
濠寨官約會濟寧路委官同歴視議擬隘牐下約八十
步河北立二石則中間相離六十五尺如舟至彼騐量
如式方許入牐有長者罪遣退之又與東昌路官親詣
議擬於元立隘牐西約一里依己定丈尺置石則騐量
行舟有不依元料者罪之天歴三年三月詔諭中外都
水監言世祖費國家財用開闢會通河以通漕運往來
使臣下番百姓及隨從使臣各枝幹脫權勢之人到牐
不候水則恃勢捶撻看牐人等頻頻起放又漕運糧船
凡遇水淺於河内築土壩積水以漸行舟以故壊牐乞
禁治事命後諸王駙馬各枝往來使臣及幹脫權勢之
人下番使臣等并運官糧船如到牐依舊定例啓閉若
似前不候水則恃勢捶拷守牐人等勒令啓牐及河内
用土築壩壊牐之人治其罪如守牐之人恃有聖旨合
啓牐時故意遲延阻滯使臣客旅欺要錢物乃不畏常
憲也仍令監察御史廉訪司常加體察(元史河渠志)
楊文郁開會通河功成之碑云聖神文武大光孝皇
帝在位之十七年江南平薄海内外罔不拱北臣順
奔走率職汶合泗分流以逹東阿乃置汶泗都漕運
使司控引江淮嶺海以供億京師自東阿至臨清二
百里舍舟而陸車輸至御河徒民一萬三千二百七
十六戶除租庸調奈道經茌平其間地勢卑下遇夏
秋霖潦牛僨輹脫艱阻萬狀或使驛旁午貢獻相望
負戴底滯晦暝呼驚行居騷然公私以為病久矣夀
張縣尹韓仲暉前太史邊源相繼建言汶水屬之御
河比陸運利相十百詔以都漕運副使馬之貞同源
按視之貞等至則循行地形商度功用參之衆議圖
上可開狀上俞允賜中統楮幣一百五十萬緡米四
萬石鹽五萬斤以給傭直備器用徵傍近郡丁夫三
萬驛遣斷事官莾蘇爾禮部尚書張孔孫兵部尚書
李處㢲洎之貞源同主其役二十六年正月已亥首
事起須城安山之西南夀張西北行過東昌又西北
至臨清逹御河長二百五十餘里吏謹督程人悉致
力渠尋畢功益加浚治以六月辛亥决汶流以趨之
滔滔汩汩傾注順適如復故道舟楫連檣而下仍起
堰牐以節蓄洩完隄防以備盪激凡用工二百五十
一萬七百四十有八濱渠之民老幼携扶喜見泛舟
之役於是大駕臨幸上都驛置以聞上詔翰林院其
為運河命名且文其碑臣等乞賜名會通百拜稽首
屬辭曰謹按書以食貨為八政之首易稱舟楫有濟
川之利故大舜命禹既平水土定九州之貢賦皆浮
舟逹河以入冀都自兹以降漢用鄭當時之言引渭
至河以利西都唐用劉晏之策由汴入河以濟關輔
蓋京師者四方輻輳兆姓雲集六師所依以彊百司
所資以辦不豐儲積政將奚先我國家新天邑於析
木之津建萬億年無疆之業規模宏遠治具周密若
夫漕運流通國之大計舟車致遠功利懸絶所宜講
而行之雖費而不可省勞而不可已者今則費取於
官利及於民役不逾時功垂後世加以隨時豐歉權
事重輕致國殷富由此途出臣備屬北門職在紀事
仰奉明詔以識歲月至若神功聖德上下與天地同
流蓋非纂河渠溝洫者所能彷彿也(山東全河備考)
行水金鑑卷一百一
