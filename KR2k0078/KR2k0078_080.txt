行水金鑑卷八十
江南按察使傅澤洪撰
江水
世祖章皇帝順治六年(庚寅)江水大漲(湖廣通志)
世祖章皇帝順治九年江水決于萬城(湖廣通志)
世祖章皇帝順治十一年(甲午)江水決於沙洋之下(湖廣)
(通志)
聖祖仁皇帝康熙二年江水決於周尹店(湖廣通志)
聖祖仁皇帝康熙三年郝穴隄潰洚洞滔天飢饉遍於
巢窟(湖廣通志)
聖祖仁皇帝康熙十五年五月郝穴江隄潰(湖廣通志)
聖祖仁皇帝康熙二十年二十一年(辛酉壬戌)江隄連潰漢
水並溢胡在恪江陵隄防議曰江出岷山漢自嶓
冡壠萬川以東注而荆州正當其衝稱澤國焉盖江
水在瞿塘灔澦間為諸山所束屹崪盤礴雷呴而電
激既出峽口始得展逸勢以前驅夏秋一漲頃刻千
里而經江陵公安石首監利華容間自西而北而東
而南勢多迂迴至岳陽自西南復轉東北迸流而下
故決害多在荆州夾江南北諸縣縣各沿岸為隄以
禦水勢由來久矣江北之隄自當陽以下之逍遥萬
城以至監利不下四百餘里而江陵之黃灘隄在縣
東南二十餘里一決則江陵潜江監利沔陽荆門皆
為魚鼈盖古所謂衝巫峽以迅激躋江津而起漲者
以東至沙市有砥突出大江數十丈捍蔽江水水為
之稍紆抱而黃灘之怒差殺其後蕩焉無存而水之
向黃灘者駭崩浪而相&KR1235;矣稽古大禹洒沉澹災以
奠高山大川而自漢晉以暨有明南郡大水荆州大
水史不勝書嘉靖二十六年沙洋隄決以後水災殆
無虚歲萬歴十九年江陵黃灘隄决民之溺死者無
算二十一年癸巳逍遥隄旋潰距今九十餘載國朝
庚寅年江水大漲時幸瓦全嗣後癸巳夏江水決于
萬城郡城東數百里茫然巨浸戶遍逃亡矣癸卯秋
江水決于周尹店逮丙辰之五月麥秋方至而郝穴
之江堤潰矣犬哭鳥散鳩面鵠形真繪圖所難盡者
展轉數年流移略集而辛酉七月黃灘倏决一望直
溟渤尾閭耳人自為築功爰告成壬戌六月江隄復
決漢水並溢所謂隄防者衝盪漂流於斯為盡(湖廣)
(通志)
聖祖仁皇帝康熙二十八年二月日總河王光裕會同
江督傅總漕董疏稱應仍挑新洲舊河身直通四閘
一切糧艘令循沙漫洲尾轉入新河口可以通行其
日後或有淤阻聽河臣酌量挑浚奉
旨朕前廵行江南經過儀真地方見水淺閘壊行船艱
難俱宜修理著再議具奏部議據該督疏稱新河口
之北新洲可否挑挖成河難以預必即挑成之後果
否不復淤長尤難逆料且糧艘皆由瓜洲一閘經行
未見阻滯其儀真挑河脩閘俱應暫停飭令量為脩
葺等因臣部以各省糧船盡由瓜洲一閘進口勢必
頂阻守候以致遲悮亦未可定請
敕總河總漕江督會同確勘定議具題等因題覆奉
旨儀真河閘關係運道著河道總督會同江南江西總
督漕運總督詳閱定議具奏臣部以應如該督等所
題交與總河確估具題題覆應准其開銷題覆奉
旨依議(江防廳冊)
聖祖仁皇帝康熙三十二年十月日總河于成龍題請
將瓜洲儀真河道閘座事務就近改交江防同知專
管(疏詳運河)部議覆奉
旨依議(江防廳冊)
聖祖仁皇帝康熙五十五年三月日總河趙世顯奏稱
瓜洲河道乃糧艘經由要區關係綦重荷蒙
聖明洞悉機宜
睿慮精詳脩建頭四兩閘蓄水濟運甚有禆益伏查瓜
洲自四閘起至江口止計長二百九十七丈統名花
園港渡江船隻賴以屯泊上年六月内江流北徙將
四閘之下運河南岸花園港地方淤蘆田畆中間坍
塌一百二丈以致屯船無多總漕施移商臣恐糧艘
遲滯令將瓜洲遶城河開壩行漕重運糧船已於三
月初九日盡數過完臣慮非經久之計率領道府廳
縣河官細加看議相度現今情形應於四閘之旁運
河北岸挑挖月河一道以為屯船之地此議挑月河
江防同知胡璉情願捐俸挑挖以備屯船倘來年江
流北徙逼近四閘則預將四閘石塊錠鋦拆起存貯
臨期細勘另行酌議其瓜洲遶城河逼近城垣護崖
埽工不敢議動錢糧江都縣知縣李蘇情願捐備加
謹保護再照瓜洲之息浪庵前石馬頭己坍塌去十
分之六廟宇因坍塌逼近拆去兩層拆後地遂坍塌
盖因江潮浪湧大溜北趨所致會同總漕施世綸具
題著令阿達哈哈番張杓賫奏閏三月十一日奏
事雙全等𫝊
旨此事甚属緊要著大學士帶領張杓當面具奏本
日大學士松柱帶領阿達哈哈番張杓而奏奉
旨據趙世顯奏稱花園港地方及息浪庵前石工馬頭
俱被江水衝坍屯艘之處狹窄風浪可虞題請挑挖月
河等因乃伊慮及河工之意朕以普天之下生民為念
無處不預為籌畫倘江水日漸北流衝刷不已則瓜洲
城垣必致危險其荆州杭州等處俱有護城隄岸瓜洲
地方修建護城隄工作何保護不致危險庶瓜洲一帶
地方始得完固齎奏張杓為人明白著九卿向伊問明
詳加確議具奏會議查該督既稱江口花園港地方
向來渡江糧艘賴以停泊因上年六月内江流北徙
將花園港坍塌一百二丈以致屯船無多恐遲悮糧
船將夲年重運糧艘暫由遶城河行走又風浪驟作
江口停泊不便請於四閘傍運河北岸挑挖月河預
儲屯船等語應如所題速行挑挖并遶城河岸捐備
埽工加謹保護至瓜洲城垣與息浪庵相去四十餘
丈息浪庵已漸坍卸我
皇上軫念民生誠恐江流日漸汕刷逼近城垣應照荆
州杭州等處建築護城隄岸此誠
睿慮周詳
聖謨弘遠預為百萬生民籌畫萬全之至意也但護城
隄岸作何建築併築城之後作何保護不至危險臣
等因地方遼遠水勢靡常不能深悉難以懸議應行
總河會同江南督撫漕運總督作速親勘相度形勢
詳加確議具題到日再議可也具題奉
旨據趙世顯奏稱江溜北徙花園港地方被衝坍塌一
百二丈瓜洲息浪庵前石馬頭亦被汕刷坍塌等語倘
江流日漸北徙衝刷瓜洲城垣必致危險事關民生若
不預為籌畫脩堤保護斷乎不可著江南督撫總河總
漕速行親往詳加察勘作何脩隄保護城垣勿致危險
之處作速詳議一面動帑修築一面奏聞督撫四院
親詣瓜洲察勘議于息浪庵門首建築護城隄埽工
長二百七丈護城石工長三百一丈花園港越埽長
一百八十丈及開寬挑深渡軍橋起等處河道並設
文武汛官河兵住工每年入歲搶脩案内修防奉
旨依議(江防廳冊)
聖祖仁皇帝康熙五十九年冬奉
上諭岷山𨗳江今江源所出之地番人名阿那是知岷
山岷江古人即取土音(京抄)
江防廳所管臨江工段一息浪庵前建築埽工長
二百七丈内(康熙五十五年四月二十二日興工夲年七月十五日完竣)息浪庵
彌勒殿自西山拐角起至馬頭東轉角止長十二丈
又馬頭東轉角石墻長五丈二共長十七丈大觀樓
西首起至息浪菴西山止沿江一帶築隄岸一道連
越灣長一百五丈息浪庵東山石馬頭下首起至東
土隄上首止沿江一帶築護城隄岸一道長八十五
丈以上共長二百七丈(康熙五十五年四月二十二日興工夲年七月十五日完)
(竣)一自花園港三官殿後起至四閘下劉家涵洞止
築護灘隄一道長一百八十丈(康熙五十五年五月初十日興工六月十)
(二日完竣)一瓜洲城自北水關起至西北城拐角下首止
建石工長三百一丈(康熙五十五年五月二十日興工夲年九月二十日完竣)一
遶城河間段開挑寬深工長一千三十一丈内渡軍
橋起至北水關止河長二百二十六丈北水關起至
埽工迤南止河長三百二十五丈埽工頭南起至南
關壩止河長二百四十丈南關壩起至基心橋止河
長二百四十丈以上共長一千零三十一丈(康熙五十五年)
(五月二十日興工夲年九月二十日完竣)一花園港建築埽工長四百丈
(康熙五十五年九月十五日興工夲年十一月二十日完竣)一花園港建築越隄
埽工一道長五百三十丈以作重門保障(康熙五十七年五月)
(初二日興工夲年十月三十日完竣)一江防&KR0550;捐挑瓜洲西門城西越
河一道長二百丈(康熙五十七年十一月十五日興工十二月十三日完竣)一瓜
洲正人洲開挑引河二道内第一道長五百五丈第
二道長五百二丈(康熙五十七年十二月十三日興工康熙五十八年二月十六日完)
(竣)一花園港西立家巷建築挑水壩二座并雁翅包
灘裏戧共工長一百八十五丈又舊四閘西龍王廟
建築護埽工長一百三十八丈(康熙六十一年七月初六日興工夲年十)
(月十五日完竣江防廳冊)
聖祖仁皇帝康熙六十年開武曲港萬承蒼記略云贑
水逕南昌北流匯為彭蠡湖又北過湖口縣會湖漢
九水入江瀦盛洩湍兩石鐘山扼之驚濤怒奔虹洞
駭目我
國家置𣙜關於此縣城下故有虹橋港甚隘隆冬水涸
舟不可入夏漲僅㭬百杙餘悉艤江漘每西南風作
觸石抵巖或彼此互相擊撞檣折底脫人溺死無筭
皇上御極六十年洞悉九州水道别其平險南顧咨嗟
歲丁酉大中丞白公潢持節江右
陛辭諭及之公莅任一年案行關所周覽形便得武曲
港故址距下石鐘五里依山帶洲約可舶千舫沙礫
壅陷厥流弗通爰具疏繪圖請捐俸錢浚治以利行
舟得報可於是下令鳩工挽水鑿石堙者闢之障者
决之公以時臨視人歡功倍五閱月告成自江干至
港口道以丈計袤九十有三廣八十二深二或倍之
因港為塘袤如港口之數加七廣強半於袤深視港
取中焉距江建軟埽左右各一以遏淤沙袤四十丈
廣八丈高二丈許外加排樁衛之又酌捐歲修費使
可恒守是役也費白金二萬六千兩有竒皆出公私
庫中上無煩國帑下無妨民力迄工畢而所部不知
其勞(西江志舟湧幢小品云鄱陽湖出江處地名曰八里江至此皆泊于江北盖南有湖口稅關)
(故也風濤盗賊之患歲無虚月盗猶可言若夜半大風陡起千百艘一捲無跡矣議者欲于北岸鑿潭屯)
(船建一堡移衛軍守護余致書南操江丁改亭合江省撫臣議之丁欣然力任竟以江撫異議不果行)
(此明萬歴年間事改亭名賓吾鄕嘉善人作小品者烏程相國朱文肅公也事關地方大患少有仁心者)
(亟宜為民請命乃為異議所阻至百餘年後白公始毅然舉行之恩流汪濊湖漢九水間將名垂千古矣)
江漢源流昔人言之詳矣而莫簡明於湖廣通志所
載漢水引祝穆曰天下之大川以漢名者二班固謂
之東漢西漢而黎州之漢水源于飛越嶺者不與焉
固之所謂東漢則禹貢之𨗳漾自嶓冢逕梁洋金房
均襄郢復至漢陽入江者也西漢則蘇代所謂漢中
之甲輕舟出於巴乘夏水下漢四日而至五渚者其
源出於西和州徼外徑階沔與嘉陵水合俗謂之西
漢又徑大安利劍果合與涪水合流入于江江水云
江出岷山源自西羌萬山來至嘉州而沫水自嶲州
合大渡河穿邊界十山以會之至敘而馬湖江會之
又十五里而南廣江會之至瀘州而内江又自資簡
會之至重慶而嘉陵江自利閬果合等州會之至涪
州而黔江合南番諸水會之至萬縣而開江水自開
達等州會之然後總而入峽是江自峽而西受大水
凡八及出峽而下岳陽則會之者洞庭湖所受湖南
北諸水也又自是而下鄂渚則會之者漢口與興元
諸水也又自是而下黃州東四十里則會之者巴河
也又自是而下九江則會之者彭蠡今名鄱陽湖所
受江東西諸郡水也又自是而下則會之者皖水所
受淮西諸水也然後總而入海是以自峽而東又受
大水凡五略計天下之水會于江者居天下之半其
名稱之大而可考者凡十有三故曰江源其出如瓮
而能滔滔萬里達海所受者衆也此言江漢之大凡
也再就大清一統志稿夲分省所紀櫽括而合觀
之更灼然矣陜西漢水源出寕羌州嶓冡山經沔縣
褒城南鄭城固洋縣西鄉石泉漢隂紫陽諸縣(俱属漢中)
(府)又經興安州洵陽縣白河縣(亦属漢中府)而入湖廣鄖
陽府界一名東漢水又有西漢水源出秦州(属鞏昌府)西
南嶓冢山經西和縣成縣徽州(俱属鞏昌府)合兩當水又
徑略陽縣寕羌州(俱属漢中府)而入四川之廣元縣界亦
名嘉陵江四川岷江源出岷山(漢志江水出湔氐道徼外岷山元和志江)
(源鎮在松州交川縣西北三十里輿程記江源出松潘衛北二百二十里大分水嶺)南流經松
潘衛(南至叠溪所界二百里)叠溪所(南至茂州界三十里)茂州(属成都府)至灌
縣(属成都府)𨗳流益多包絡於成都其正流徑崇慶州(属成)
(都府)眉州嘉定州(皆直隸州)又經敘州府瀘州(直隸州)又經重
慶府涪州忠州(俱属重慶府)又徑蘷州府而入湖廣界亦
曰汶江亦曰都江亦曰外水其在州縣城邑間往往
随地立名而都江外水則岷江之通稱也通釋云自
蜀而言大江之外其水有七曰綿水曰雒水曰湔水
(漢志雒水出雒縣章山南至新都谷入湔又綿水出綿竹縣紫岩山南至新都北入雒又湔水出綿虒縣)
(東南至江陽入江過郡二行千八百九十里是以湔水為經流也水經注洛水出洛縣南流至新都與綿)
(水合又與湔水合亦謂之郫江又南至江陽入江謂之綿水口亦曰中水是以雒水為經流兼有綿水之)
(稱也今雒源出漢州什邡縣西北東南流經德陽縣南又東南徑漢州東又南合綿水其水出綿竹縣西)
(北東南流經德陽縣東又東南徑漢州東而入雒雒水又南徑金堂縣東合湔水其水出大江自灌縣分)
(流東徑郫縣及新繁新都縣北漢州及金堂縣南而入雒雒水又南出金堂峽徑簡州東一名牛鞞水又)
(名雁水又東南徑資陽縣東又東南經資縣南為資江又名珠江又東南徑内江縣西又東南徑富順縣)
(東又東徑隆昌縣西南又東南至瀘州北入大江雒江之名随境而更而中水為其通稱元和志謂之中)
(江)曰涪水(漢志涪水出刪氐道徼外南至墊江入漢過郡二行千六十九里今涪江出松潘衛)
(東九十里小分水嶺東南流徑小河所北又東南徑龍安府南又東南徑江油縣東又南徑綿州西又東)
(南徑潼川州東及射洪縣東又南徑蓬溪縣西遂寕縣東折而東徑合州南會嘉陵江又東南至重慶府)
(北入大江)曰嘉陵水曰巴水曰渠水(巴水源出陜西南鄭縣南之大巴陵南流)
(入保寕府界徑南江縣及巴州東又東南至夔州府達州西合渠江渠江出達州太平縣東北之萬頃池)
(西南流徑東鄕縣及州南又西南徑順慶府渠縣東又西南徑廣安州南曰篆水亦曰洄水又西南至重)
(慶府合州城東北而入于嘉陵江又東南入于大江)七水合於江而江始大今
按綿水湔水入雒而巴渠合為一水則大江之外為
巨川者四而已矣其出于夷中入中國而附於江者
又不與焉嘉陵江即古西漢水也(水經注西漢水南流入嘉陵道為嘉)
(陵水在今陜西鞏昌府成縣界九域志始以故道川為嘉陵江在今漢中府鳳縣界二水至徽州合流南)
(徑寧羌州入四川界其流雖同其源則異)自陜西寧羌州南流經廣元昭
化二縣(属保寕府)合白水又徑劍州蒼溪縣又徑府城西
又徑南部縣(俱属保寧府)又徑蓬州(属順慶府)順慶府城東又
徑合州(属重慶府)合渠江又合涪江又至重慶府城東北
入大江亦曰閬水以流徑閬中也亦曰巴水以水流
曲折也亦曰渝水(王貽上行棧中二十四馬鞍嶺記云棧中之水大約有四支茶坪以)
(北衆水北流為清澗河入渭為一支茶坪以南衆水西流至階州西和成白水江為一支鳳縣以北斜谷)
(大散嘉陵諸水西流由徽州兩當界成嘉陵江為一支柴關以南青羊水西南流至武關北褒水從東來)
(注之合流至武關石溝水從西來注之合流至馬道驛樊水從西來注之又南合青橋沙河諸水以入漢)
(江其大較如此)蜀又有瀘水大渡河亦入大江(瀘水即古若水漢志)
(若水出旄牛徼外南至大莋入䋲又䋲水出遂久徼外東至僰道入江行千四百里水經注若水與䋲水)
(合亦通謂之繩水又經越嶲馬湖縣為馬湖江又東北至朱提為瀘江水又曰永昌有瀾滄水即瀘水也)
(今瀘水亦名打衝河自寕番衛西徼外東南流徑建昌衛西鹽井衛東又東南徑會川衛西南與雲南金)
(沙江合又東徑東川土府西折而東北經烏蒙土府西北又東北經馬湖府南又東經敘州府南而北入)
(岷江南大渡河即古渽水漢志渽水出汶江道徼外南至安東入江過郡三行三千四十里說文作涐)
(水唐時始謂之大渡河韋皋拒吐番李德裕拒南詔皆經營于此今水自茂州徼外南流徑黎大所西折)
(而東徑所南又東徑建昌衛北又東徑嘉定州峩眉縣南又東北至州城東南入大江)湖廣江
水自四川巫山縣流入界經巴東縣歸州(俱属荆州府)歴
華容縣(属岳州府)至岳州府北又徑臨湘縣(属岳州府)嘉魚縣
(属武昌府)又北至漢陽府城東武昌府城西而會於漢水
復北折而東歴武昌府北東南歴廣濟黃梅二縣(属黃)
(州府)南而東入江南宿松縣界江之南岸則江西德化
縣界矣漢水自陜西白河縣流入界徑鄖陽府城南
至襄陽府城北折而東南又南徑安陸縣(属德安府)西荆
門州(属安陸府)東復東南至漢陽府城東北大别山下會
于大江又有沮水入于大江又湘水沅水並入洞庭
湖(沮水出鄖陽府房縣西南景山東南流徑襄陽府南漳縣南境又南徑荆州府夷陵州遠安縣東而)
(入安陸府荆門州界至當陽縣北又東南合于南漳縣境東南徑當陽縣北又東南與沮水合流達縣南)
(之沱江至荆州府枝江縣而入于大江湘水自廣西全州東北流入界經永州府東安縣南至府城西南)
(引而北會瀟水謂之瀟湘又徑衡州府城南引而東北有蒸水會焉謂之蒸湘又北流過湘潭縣西至長)
(沙府城西環城而下過湘隂縣西又北而達青草湖注于洞庭湖沅水源自貴州鎮遠府會羣川之流至)
(辰州府沅州界而益大因名沅江徑州城及黔陽縣城南又東接靖州會同縣西界東北流徑辰溪縣北)
(瀘溪縣南又過辰州府城南東北至常德府桃源縣南又東逕常德府城南龍陽縣北至沅江縣之西注)
(于洞庭湖今辰州以西五溪之水皆附沅水而達洞庭澬水出靖州綏寧縣東南唐糾山東北流徑寳慶)
(府武岡州北又徑府城北邵水會焉或謂之邵江北流至新化縣東而至長沙府安化縣境徑縣西又東)
(北出益陽縣南寧鄉縣北而入常德府沅江縣西南境注于洞庭湖洞庭湖在岳州府城西南一里湖之)
(南為青草湖北去巴陵縣七十九里南去長沙府湘隂縣百里周廻二百六十五里自冬至春青草彌望)
(水溢則混合洞庭之西為赤沙湖東去巴陵縣一百里西北去常德府龍陽縣三十里周廻一百七十里)
(夏秋水泛亦與㓊庭為一洞庭南連青草西吞赤沙名三湖亦名巴丘湖湧幢小品云湖水與江相連)
(者惟洞庭最闊夏漲則江濁而湖高以清秋落則江清而湖低以濁又云江自嘉州至荆門灘險地凡千)
(百餘舟人一一能言之其灘之外有洞有磧凡數十皆見于字書今載其略洞疾流也水流沙上曰瀨水)
(出尾下曰瀵回流旋轉曰漩石積水淺曰磧水疾崖傾曰碥灘磧相湊曰沝水如轉轂曰漕水漫不流曰)
(沱潭下急流曰灘其名尢多不能盡書也)江西大江自湖廣興國州流來
横亘於九江府北廣二十里東流百二十里經尋陽
驛又百七十里入江南望江縣徑雷港驛亦名潯陽
江也贑水因章貢二水合流而名自贑州府城北會
流北注一名南江徑吉安臨江二府過豐城縣西北
至南昌府城西繞城而流東北入于鄱陽湖北出湖
口縣西注於大江鄱陽湖即彭蠡湖在南昌府東北
百五十里饒州府西四十里南康府城東五里九江
府東南九十里周四百五十里浸四郡之境江南大
江自江西彭澤縣流入宿松縣界(属安慶府)下流過江寧
府城北又東至通州東入海東西横亘幾二千里若
貴州之烏江雲南之金沙江其流亦入大江(烏江在貴陽府)
(北二百里出水西境内與四川遵義府分界其渡處有烏江關東北流徑平越府餘慶縣又甕安縣西又)
(北經石阡府西又北入思南府徑府西北流入四川重慶府彭水縣界而為涪陵江徑縣南又東北徑武)
(隆縣治南復折而西北徑涪州城東而入于大江金沙江源出麗江府西北旄牛徼外下流至四川敘州)
(府東南注于大江詳見黑水)竊按一統志稿所載江南江西大江
失之太簡崑山鄭若曾作江防圖考自江西九江起
至江南鎮江揚州沿江信地頗有里數可稽為摘錄
之江西則有南湖信地南岸上自九江府下巢湖起
下至馬當止計三百二十五里北岸上自湖廣龍坪
鎮起下至沙角灣止計二百四十里江南則有安慶
信地(南岸池州北岸安慶)南岸上自馬當起下至池口止計二
百九十里北岸上自史家溝起下至老洲頭止計三
百六十里荻港信地(南岸池州太平北岸安慶廬州)南岸上自池口
起下至東梁山止計三百五十里北岸上自老洲頭
起下至西梁山止計三百里遊兵信地(南岸太平江寧鎮江北岸)
(和州江寧)南岸上自東梁山起下至高資止計三百四十
里北岸上自西梁山起下至黃天蕩止計二百四十
里儀真信地(南岸總載後北岸江寧揚州)北岸上自瓜埠黃天蕩
起下至瓜洲止計一百四十里瓜洲信地(南岸總載後北岸揚)
(州)北岸上自花園港起下至深港止計三十里三江
口信地(南岸總載後北岸揚州)北岸上自瓜洲起下至廟港止
計一百四十里圌山信地(南岸鎮江常州蘇州)南岸上自高資
港起下至包港止計二百五十里(以上八營信地沿江共計一千五百)
(餘里)江南省城去句容九十里句容抵龍潭抵斜溝俱
七十里長江一帶洲渚限隔唯斜溝龍潭二處船隻
由此出入故黃天蕩為賊淵藪而龍潭斜溝則津要
之地也揚州府信地上自儀真縣東溝起至青山白
茅墩止江面四十里自青山起至羅漢洲止江面八
十里中間青山為黃天蕩最要自下江口起至窑港
止江面四十里自窑港起至何家港止江面(缺)里
自羅漢洲起至舊江口止江面八里自舊江口起至
蒋八港止江面十里自蔣八港起至深港止江面十
里自深港起至穿心港止江面六十里三江會口上
至瓜洲鎮下至廟港止江面一百五十里乃瓜儀險
要之最自穿心港起至急水港止江面三十里自急
水港起至李家港止江面三十里圌山兀處江邊與
周家橋相對乃鎮江之咽喉江寧之門戶也鎮江府
東西二馬頭皆濱大江逼近城郭亦為要地北至瓜
洲儀真以備江寇南至圌山安港以防海賊三江會
口係江都縣地方西至瓜洲鎮一百三十里東至周
家橋四十里與江南圌山相對中有順江洲江面頗
窄水流湍急最為險要瓜洲鎮係江都地方南濱大
江東至沙河港二十里西至花園港七里北至揚州
府城四十五里與江心金山寺相對建有甎城居民
稠密商賈輻輳江南糧運由此過焉花園港係江都
地方東至瓜洲鎮七里西至何家港十五里商船多
於此住泊何家港係儀真地方東至花園港十五里
西至舊江口十里舊江口係儀真地方東至何家港
十里西至下江口六十里與江心新洲相對下江口
係儀真地方東至舊江口十里西至青山觜三十里
與江心天寧洲相對其洲接連何家港為江洋要害
儀真縣城東至瓜洲鎮四十里西至六合縣六十里
東北至揚州府七十里南濱大江貨財輳集漕運糧
船由此過焉上江口係儀真地方東至下江口約一
里去下江口不遠青山觜係儀真地方東至下江口
三十里西至東溝二十里東溝係儀真六合二縣交
界正當黃天蕩大江之中險要尤甚此皆沿江一帶
設兵防守之處雖無預於河工亦以見王公設險之
至意也(小谷口薈蕞)
行水金鑑卷八十
