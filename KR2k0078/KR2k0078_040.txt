行水金鑑卷四十
江南按察使傅澤洪撰
河水
明神宗萬歴二十六年六月丙子起劉東星為工部左
侍郎兼都察院右僉都御史總理河道提督軍務兼管
漕運七月壬戍工部題覆總理河道尚書楊一魁疏
今日之可慮者不在漕而在河蓋黃河決徙尚無歸著
既南憂其淤而不能受又北憂其來而無所容勢當廣
挑故道以為容受之區與巡漕御史楊光訓請復故道
所見略同至目前為新運計有徐洪以下二三淺處或
就淺撈濬或增添月河更將吕洪沙枋二處正河築壩
用閘節水以便經行則汶泗沂泇源泉微吕周柳諸湖
加之小浮橋源流之水明春自足濟運不至嗷嗷仰給
扵黃流而李吉口以下濬治之工亦可從容料理為萬
全永頼之計其碭山五聖廟下流一帶中有淺滯處亦
宜量行疏濬蓋河流通則徐邳不梗而漕利商虞不波
而陵安此一舉三益之策也至於查復徐邳故道之說
果一勞可以永逸即宜早為設處以濟新運上是其議
十一月乙丑黃河之役先是漕臣力主復故道之議
新河臣有漕河併治之議以復故道為治本挑運河為
治標據議勘估工食費用四十七萬有奇其搜括在工
零餘支剰並援例陳乞者二十五萬有奇尚有二十餘
萬無從措處科臣韓學信上言該部應從長計議果錢
糧接濟如數及期一聽河臣料理上以河徙無常議復
故道迂遠煩難下漕河臣再酌議之(明神宗實錄)
是年夏六月以工部侍郎兼右僉都御史劉東星總
理河道漕運東星循行泗隄謂阻漕治在標決河治
在本兩利而並存之議開趙渠蓋商丘虞城以下至
於徐州元賈魯故道也嘉靖末北徙潘季馴議開之
計費四百萬而止及河決單縣黃堌口稍通成渠惟
曲里館至三仙臺四十里如故東星因欲浚之又自
三仙臺至泗州小浮橋開支河又濬漕河起徐邳至
宿費可十萬緡(明紀事本末)
是年黃淮交泛安東水(淮安府志)
明神宗萬歴二十七年三月丁亥工部覆總河劉東星
議大約謂黃河自商虞而下歴丁家道口馬牧集韓家
道口趙家圈石將軍廟兩河口出小浮橋下二洪乃賈
魯老黃河故道自元及我朝嘉靖年間行之甚利至三
十七年北徒濁河而此河遂淤萬歷七年總河潘季馴
議復開之以工費浩繁中罷今河果決黃堌而南徙繇
韓家道口至趙家圈百餘里衝刷成河即先年議復之
故道也繇趙家圈尋老黃河故道開挑繇東鎮曲里鋪
石將軍廟至兩河口直接三仙臺新渠計長僅四十里
據運同趙坰等估挑闊十丈深一丈募夫五萬人費可
八萬餘兩不過一月有半可以竣工此河一開則目前
大挑運河及小挑濁河工程俱可節省誠所謂事半功
倍者也至於善後之策則永夏迤西一帶舊隄宜行河
南管河官修補朱家窩東北有母河舊渠宜接挑寬闊
使足容受洪流趙家圈瀰漫易淤宜先挑支河擇迎溜
處所開口仍於對河南岸捲埽築雞觜壩逼水直射以
免復淤之患原吉口故道去冬巳挑成數里前功似不
可盡棄但有李吉口至鎮口三百里而遠不若自趙家
圈至兩河口四十里而近况大浮橋既巳建閘節畜汶
泗之水則鎮口一帶濟運亦無藉於黃流也既經河臣
會議詳悉乞敕下遵奉舉行報可五月丁丑工部覆
總河劉東星疏以河工告成甄叙效勞官員郎中劉不
盈副使郭光復等乞行巡按覆勘分别以聞從之九
月已酉工部言頃南京鴻臚寺卿張朝瑞與臣一魁奏
議治河得失意見各别科臣桂有根看詳謂在臣以治
祖陵之水而決意於分黃𨗳淮兼為運道民生之計在
朝瑞目擊蕭碭宿遷之患而遂欲塞黃堌復徐邳而東
深為陵寢淮泗之圖顧天下之事旁觀者不若當局之
為審今日河工固有重臣在也安可任盈庭之議以啟
紛爭乞敕下河臣勘明具奏業奉明旨允行間惟是朝
瑞與臣一魁原疏俱留中恐臣無從勘核乞簡發一疏
以便遵行上命據各揭帖轉行查勘竟從一魁議朝瑞
議曰今之分黃𨗳淮者有三失夫淮與河合自宋熙寧
以來五百有餘歲矣泗州向無水患至萬歴七年泗州
之東築高家堰以遏淮而淮始為泗陵患欲拯患宜𨗳
淮欲𨗳淮宜議高家堰漕臣禇鈇謂泗陵水患病在高
家堰而開周家橋迄高良閘止真對症之藥何好事者
倡為分黃𨗳淮之議不知淮之患在泗州地方黃之患
在清河地方相去二百里而遥黃為患宜分黃𨗳黃淮
為患宜分淮𨗳淮各因水勢而利𨗳也乃分清河之黃
以𨗳泗州相去二百里之淮是隔靴搔癢也近日淮流
稍安泗患稍減皆開橋建閘之功分黃曷與焉其失一
凡水合則力強力強則流急流急則河闢分則力弱力
弱則流緩流緩則沙淤河不兩行所從來矣至入海之
處尤宜會同神禹𨗳河既分一為九以殺其洶湧之勢
復合九為一以迎其奔放之衝禹貢曰播為九河同為
逆河入於海是也清河縣黃家壩去入海處僅三十里
乃開一新河分黃河而二之神禹合其流於入海之處
河臣分其流於入海之處是反症行醫也今舊河深闊
如常新河淤淺日甚新河未開不見害新河既開不見
利而帑金六十餘萬漕糧三十餘萬丁夫一十四萬徒
付諸東流矣且舊河行新河必塞新河行舊河必塞舊
行新塞猶可脫或新行舊塞如運道何近有欲開腰鋪
河者幸得撫按之辯而止黃家壩去腰鋪僅五里許是
止一腰鋪河又開一腰鋪也其失二防河如防虜自古
記之其巡視貴勤其防備貴預也黃堌口之決已非一
日萬歴二十一年八月内職為山東濟寧道副使屢言
其宜塞顧五六年來視為緩圖涓涓不塞流注成河而
黃堌口遂大決繇西而南漫流宿州等處五百餘里至
宿遷縣南始會舊河而徐吕邳宿三百餘里運道乾涸
漕舟淺閣遂貽公私無窮之患其失三此三失為功為
罪必有能辨之者乃河道諸臣居功不疑且倡為黃涸
口必不可塞徐邳河必不可復之說而舉朝無有非之
者其亦未之思耳然則如何而後可亦曰塞黃堌口以
復徐邳故道而已黃堌口不塞則徐吕水不流黃堌口
不止則徐吕水不行此定勢也臣嘗聞諸父老塞全河
難塞支河易今黃河分有三支一支流鎮口一支流浮
橋黃堌口特其支流之小者在夏秋雖深闊在冬春則
淺狹塞之無難費亦不巨為今之計宜乘冬月水落并
力塞之俾河繇徐吕邳宿入海以復運道之舊甚為便
計如故淤淺或因水勢以刷之或因人力以浚之夏秋
水漲或緝遙隄以奠之或整滚水閘壩以宣之隨時講
求自有前人已成之法在焉昔元至正中河決濟寧賈
魯以為必塞北河疏南河使復故道役不大興害不能
巳於是大發兵民以修黃陵口五閱月而隄成今日亦
當如是矣徐邳故道既復新河即當廢棄以其無益而
反害之也近高堰築壩建閘亦無遺策然泗水未見全
消者蓋聞泗州有浮水有積水浮水害大而去速積水
害小而去遲諸閘既開浮水不足慮矣若夫存積之水
謂宜令民有河渠者濬其河渠有溝洫者濬其溝洫俾
水有所歸而不為害或教以三吳水利之法治渠灌田
則積水漸消民田通治亦泗民之水利也其高寳湖水
倏然盈溢者蓋高堰以内上流也以外下流也上流決
則下流溢勢固然耳今高堰一帶閘壩不可不闢也亦
不可深闢也宜度地理遠近勢之高下於堰外有溝港
行水之處狹者為減水石閘闊者為滚水壩每歲淮水
小則聽其順閘壩之内以入海淮水大則聽其滚閘壩
之外以入湖庶淮水湖水各得其平堰内堰外各得其
所泗州人民不起盗決之念祖陵風水永無破壊之虞
真一舉兼得之術也近河臣經理周悉第思其拘於前
議未即毅然出一遠猷且分黃𨗳淮之論有誤後世臣
生長淮濱曾為河官聞見頗真不敢不言也工部尚書
楊一魁駁曰朝瑞海州人也州名曰海自古水之壑也
自昔河臣潘季馴請帑金八十萬兩創築遙隄障全河
而束之海州獨免水患臣疏河繇黃家壩下五港又建
滚水壩繇鐵線溝入於海未免小有害於海州然為天
下計者不顧一方往時水患嘗移之淮右矣歲歲增隄
束河愈高壅淮愈深祖陵沉淪已二十年至按臣牛應
元始繪圖以報皇上赫然震怒斥在事之臣特遣科臣
等會勘朝瑞豈獨不聞何百慮其家不一慮其國即彼
稱欲拯泗陵之患宜𨗳淮𨗳淮宜議高堰漕臣禇鈇開
周家橋逹高良閘真正對症之藥殊不知閘武家墩淤
淺河臣與科臣張企程已先取捷見效彼時周家橋高
良閘尚未興工伊妄稱近日淮流稍順泗患稍減皆開
橋建閘之力將誰欺乎至謂黃流為患宜分黃𨗳黃淮
流為患宜分淮𨗳淮弗思黃流宜分分則其勢減而不
為淮病淮流宜合合則力全而不至為黃扼黃淮合流
於清口二水相鬭黃高一尺則淮壅一尺淮退一步則
黃進一步黃倒灌淤沙横截上流四五十里壅淮瀦蓄
於盱泗之墟汪洋如海夫是以有祖陵之患頃自分黃
以來始見清口淮反高黃反低長淮縱出將張福二口
衝深一二丈闊百餘丈而泗州隄亦淮河之水頓落一
丈湖陂變為桑田民有平土而居可見分黃正所以𨗳
淮此有目者所共見伊獨謂分清河之黃以𨗳泗州相
去二百里之淮是隔靴搔癢不知下流壅則上流溢水
之源委尚未分曉乃敢妄談是坐井觀天也又謂河不
兩行似矣神禹只疏九河今黃壩分疏新河是分一為
二下流仍合淮於周莊再會合於淮於港上師禹之意
所謂同為逆河入於海也黃壩去海口凡三百里妄稱
僅三十里費銀不滿四十萬妄稱六十萬又過慮舊河
塞有辟清河六十里運道而不知臣先已預為之計議
將黃口河渠兩頭建閘以備運道之舊河更近且便臣
原題稱舊河淺則繇新河新河淺則繇舊河兩河俱存
奚碍運道伊稱黃堌口宜塞查欲塞黃堌須先挑舊河
臣曾荒度舊河淤高一丈之上計有三百五十里之遠
計公費非百萬金不可工大費鉅未敢輕舉乃另看得
小浮橋上源即黃堌下流中間淺阻者僅四十里乃因
勢而利𨗳之兩年漕運頗得其濟方圖大加疏濬誤蒙
簡命俾臣回部幸得總督河漕侍郎劉東星代之行所
無事仍從小浮橋上源𨗳河今已挽回南徙之河十之
七八下徐吕二洪運道通利何曾不復徐邳河道哉若
塞黃堌是塞源而欲下流之通萬無此理伊謂臣有三
失臣常千慮幸有一得但與朝瑞私臆之見不覺異同
耳伏乞皇上將此疏與張朝瑞奏疏敕下九卿科道一
併參詳恭候聖裁十月甲午以三仙臺趙家圈等處
河工告成加總河劉東星工部尚書兼右副都御史及
工部尚書楊一魁俱廕一子國子生仍與侍郎趙可懷
各賞銀幣有差工科給事中韓學信郭如星桂有根等
御史楊光訓安文璧郎中王在晉等各賞銀有差河道
副使郭光復陞參政管河郎中劉不盈加服俸一級各
賞銀十五兩運同趙坰曹惟嶽等各賞銀有差(明神宗實錄)
是年河決堅城集故道涸絶(徐州志)
明神宗萬歴二十八年正月巳已總理河道工部右侍
郎劉東星疏辭河工恩命不允九月壬子原任戸部
尚書禇鈇卒詔賜祭葬如例鈇榆次人嘉靖乙丑進士
歴戸部尚書總督漕運巡撫鳳陽兼治河道河工成加
太子少保尋解任卒於家鈇練逹有幹才所至著聲績
而撫輯兩河尤為人所𫝊誦云(明神宗實錄)
明神宗萬歴二十九年八月丙寅朔總理河道工部尚
書兼右副都御史劉東星以病篤乞休命在任調理
九月已亥命總河諸臣踏看河道及時定議以聞壬
寅河南巡撫曾如春奏報河決蕭家口等處先是開封
歸德二府大水商丘蒙牆寺黃河水發衝決蕭家口百
餘丈全河盡皆南注原行河身頃刻變為平沙商賈舟
不暇解維盡寘平沙之上蒙牆寺向在南岸徙寘北岸
商丘虞城多被淹没如春又云此河之決徙也非決也
科臣張問逹言黃堌口在徐邳上流而蕭家口又在黃
堌口之上流二十一年河決黃堌口由趙家圈等處疏
濬以濟運道巳而趙家圈又塞徐淮三百里幾至斷流
今蕭家口之決河深沙平而商舟即寘平沙之上未有
商舟不行於蕭家口而能行於黃堌口以東者明歲之
運船與今歲回空之船可無慮乎乞命河道諸臣從衝
決源頭下至徐溪口符離橋宿遷縣小河口會流處所
逐一查勘詳議料理上是其言癸丑工部尚書兼右
都御史劉東星卒東星沁水人隆慶戊辰進士為吏部
右侍郎丁艱戊辰河決起工部左侍郎兼左僉都御史
總理河漕河漕之有總理自東星始是年八月開趙囤
循商虞以下至於彭城賈魯所濬故道也起曲里鋪至
三仙臺凡四十里又起三仙臺抵小浮橋開支流若干
里又濬漕渠自徐邳至宿若干里嘉靖末估費四百萬
是年僅十萬凡五月成特晉工部尚書兼副都御史廕
一子明年庚子渠邵伯界首二湖又明年辛丑鑿泇河
泇河界滕嶧間通淮海引漕甚徑萬歴初數遣官行視
嘗鑿韓莊中輟東星力主其役初議百二十萬費纔七
萬所闢已十二三而病不起矣東星歴官三十餘年布
衣脫粟家人化之其學以清静為宗病革猶從牀簀治
書經理河事云天啟元年諡莊靖十月戊辰工科給
事中張問逹言治河於初壊之日猶易治河於極壊之
後則難昔之難止泗州陵寢今治陵寢而又兼運道且
運道一壊於漫視黃堌口之決不早杜塞再壊於并力
泇河以致趙家圈之淤塞斷流河身日高河水日淺而
蕭家口又衝決於黃堌口之上全河奔潰南下直繇澮
河入淮漸至漲漫勢及陵寢今劉東星已逝總河重臣
急宜推補令酌議緩急先為隄防疏𨗳以為目前祖陵
明年新運之計繼殫力挑濬舊河故道或尋别道通運
長策庶幾數年大壊之河工可以次第修舉奉旨黃河
横決恐侵泗州祖陵且妨運道河漕大臣既缺著便會
官推舉剋期赴任一面行文與各巡撫多方料理無得
坐視水患壬午大學士沈一貫言黃河決於歸德地
方盡趨東南潛入淮泗而黃堌斷流徐邳淺阻回空糧
船不得回南漕渠不可收拾而祖陵又有衝決之虞總
河大臣已經再推望早賜點用責令刻期赴任不報
戊(闕)大學士沈一貫數催點用總河大臣因言事之最
急者有三其一則黃水侵淮而泗州祖陵被其患再緩
不治雖鳳陽祖陵亦當被其患夫祖陵國家王氣所鍾
祖陵被患豈唯列聖龍蛻之藏不安於地而千萬年聖
子神孫托根基命於何所彼庶民衣食之流尚恐傷其
先塋愛及一草一木况帝皇之家動關宗社亦切聖躬
最不可緩圖者也其一則黃水侵漕河而運道阻塞南
來千萬艘停閣不進京師之米糧日貴百貨日少三輔
沙礫何以供六宫廪百官餉九軍九邊而育養邦畿千
里之民亂生輦轂其憂不細非社稷之福也其一則河
南山東徐沛之間乃中原都會之區譬之身為腹心之
位譬之家為堂除之所此而昏墊耕耨莫施商賈不出
則腹心潰而四支皆壊爛不可收堂除榛而四隅皆阻
隔不可通故中原之民尤當愛護中原之地尤當墾闢
令其陸沉如海而無完土非社稷之福也從來比河道
關係之大於九邊比河臣責任之難於禦虜人臣既莫
之任皇上又不令任臣實憂廹如坐針氊若托之非人
或因之為利不顧利害之切身第取錙銖之快意此視
國事若兒戲而計之至愚者也臣為此懼竭忠盡言亟
點廷推之外更無要術專委河臣之外更無竒策早責
成一日則早拯救一日使之講究利害之歸處置疏塞
之法此十人者巳極一時之選唯皇上選擇而使之耳
庚(闕)南京右都御史李頥改右都御史兼工部右侍
郎總理河道提督軍務兼管漕運事務仍命兼程赴任
管事壬(闕)吏科右給事中田大益言諸臣談河患者
言人人殊大都皆以當日黃河之分而不挑黃堌之決
而不塞致令水涸沙壅下流淤而上流潰運道阻而陵
寢危為當時河臣見任工部尚書楊一魁與已故尚書
劉東星失算咎也東星既以憂瘁致死而一魁自陳治
河始末及河決情形之疏亦數百千言其言分黃𨗳淮
之說不塞黃堌之故與今日蕭家諸口之決皆在黃堌
上流且謂河性靡常能焦勞於數載之前而不能逆料
於數載之後其言甚具然亦豈能遽辭其責哉臣以為
宜令一魁解任回籍并敕在事諸臣備將修舉河工以
來河臣的係何人何處并何年月應築不築應浚不浚
果否失策以致敗事從公勘奏而後聖斷加焉庶情狀
核而人心咸服勸懲當而河患可除耳不報辛酉工
部覆奏江北巡按御史吳崇禮疏河南張家樓決口在
開封府東北蒙牆寺決口在歸德府正北全河既潰勢
難捍禦不若從決口圖之猶可事逸而功集也查得張
家樓決口尚小堵塞易就蒙牆寺西北宋家莊上流傅
家集兩河相望約十里許乃黃河灣曲之所須開浚直
河可以引水東流仍自徐家口起至劉家口止約長十
二里大加挑穵務俾深闊容受水汎并將李吉口以下
至堅城集三十餘里沙淤河道盡力挑通其黃堌口以
南如馬溜武家營何家集各處決口速行堵塞更加堅
厚使河流盡歸正漕免致旁瀉又恐全河來復灌於鎮
口再改挑唐家口而注之龍溝入小浮橋庶既資其利
又免其害目前急切之計似無出於此者查各處決口
俱係河南地方前經廷議推補總河未奉旨允焉敢擅
行趁此入冬冰凍用工頗易移文河南巡撫曾如春預
先料理一面仍候簡點總河大臣庶不致於悞事從之
(闕)先是吏科右給事中田大益疏請簡用河臣言
總河一缺屢請留中皇上豈靳而勿予耶奉旨河漕重
任再推二員并前推通寫來看十二月甲子朔工部
尚書楊一魁覆奏御史高舉條上河漕三策言今之河
利於東注而不利於南徙一恒人知之第全河盡潰勢
難遽挽堵塞之力談何容易故臣等前疏必欲從決口
圖之如傅家集宋家莊等處開浚直河引水東流并浚
李吉口以下至堅城集三十餘里沙淤河道盡行挑穵
再改挑唐家口而注之龍溝入小浮橋以防全河來復
灌於鎮口之患然後塞黃堌口以束其流再塞新決口
以障其溢庶乎正漕有歸故道得復不然下流不浚即
上流巳塞而旋塞旋決或此塞彼決竟何益哉故臣以
為開直河塞黃堌浚淤道者此正策也今日所當急行
者也泇河之役全頼山東泉源之水先經挑浚未見深
廣且中經梁城彭河葛墟嶺等處山多石礓攻鑿難施
故口僅一丈六尺淺亦如之即今回空商楫既可稍稍
經行則成功可惜似當大加疏鑿或相度地勢每十數
里築壩一座中置木閘以資蓄洩以待新運即一時水
淺不妨起剝其韓莊渠上接微山吕孟之間多方疏𨗳
俾無淤淺阻碍之患順流入馬家橋夏鎮以為運道接
濟之資亦一時權宜之計故臣以為浚泇河底成功濟
漕艘者此旁策也今日所當併行者也至於開膠萊河
一節先臣劉應節亦曾開之而旋罷矣彼所開固新河
也一病於黃埠嶺之險峻再病於馬家濠之巉巖三病
於大小沽之直衝故疏鑿不易迄無成績今臺臣所議
欲棄新河竟復元時故道誠為最便但此河計地四百
餘里工程浩大其間道里險夷疏開難易經費多寡與
夫河海更船之故借用班軍之說皆非臣等所敢遥度
者宜轉行各該河臣踏勘相度計議停妥覆請定奪故
臣等以為開膠萊河以復海運之遺以防河運之窮者
此備策也所當竢議定計得而後行者也行此三策而
又在審緩急循次第功不混於濫施期於中窾畫不拘
於築舍期於有成竊以為當今治河要務計無出於此
者得旨著行治河官上緊將舊河挑浚決口堵塞泇河
既有成績也著挑浚備用膠萊河行山東撫按踏勘明
確來說癸酉吏科都給事中桂有根等疏催點總河
大臣因言漕河淺澀挑浚不易祖陵昔受水患黃河之
衝決尚在黃堌迤南兹又上徙於黃堌之西百數十里
歸德永城而下通為巨浸春夏之間雨水暴增恐淮泗
益不敵黃而祖陵左右復為沮洳之區矣先年黃河漕
河用兩大臣僅僅竣役自并漕河於一人曾幾何時遂
至大敝今奈何欲引為漕運之利則又難時河未南奔
害猶易避今歸永諸處大決泗州之野為望洋欲因以
避陵寢之害則又難往年河臣與河相習或數年或十
數年猶得徐圖利害而今欲以數月之人力奏八年之
禹功則又難以故羣臣談河危於談虎下方畏難上復
悠悠墮計如國事何奉旨先年因黃河泛濫關係陵寢
運道不吝錢糧命官疏治如何今又衝決著該科查參
來看河南鳳陽山東巡撫各有信地之責著各上緊疏
浚堵塞不許推諉吏部屢推總河大臣還會同各官推
舉實心任事熟知道的兩三員同先推一并寫來唯才
是用毋得顧忌不舉及徇私濫舉亦不許再行延緩(明神)
(宗實錄)
是年四月工部覆河道尚書劉東星本有曰河淮交
變北遏茶城南侵陵寢故議開黃家觜分殺下流以
𨗳其去復因黃堌口決至九十餘里工不可必費不
可繼故議開趙家圈三仙臺等處疏瀹上流以𨗳其
來今值天道亢旱經歲不雨源頭既微來流日少此
濁河之役旋挑旋淤非人力之未至實水性之不可
強為耳惟徐邳一帶運道咽喉目今糧船淺阻關係
匪細相應移咨總河衙門及各官作速踏勘趙家圈
三仙臺李吉口上流不及有無旁潰果否壅塞應否
開浚或另尋别道引水潤漕以救目前之急今泇河
工程既有次第一面添夫并力速成務期克濟(通漕類編)
是年八月工科左給事張問逹奏自黃堌口之決而
南徙也徐邳三百里幾至斷流河臣乃議趙家港以
東黃河故道不及四十里堪以開濬接引黃流下通
三仙臺支渠出小浮橋以入運河此工竣而河水漸
深船行漸利抵壩交納亦不逾六月今則頭幇之船
至七月始抵壩後幇循次而進又稽時日交納遂甚
遲滯空回南船僅可得十之四而因寒守凍者多矣
總河尚書劉東星於趙家港告竣復采舊議開泇河
舍黃流引汶泗山川泉源之水以為運道便宜經久
其心亦良苦矣顧連汪二黃泥灣以至萬家莊韓莊
地多石塊沙礫畚鍤繁興工尚未就而趙港日淤日
塞因而斷流以致徐邳間三百里之河水益淺糧船
停閣不行者幾一月雖決李吉口以引水而隨即壅
淤倖一時天雨連綿水勢陡漲三五尺船可挨幇漸
渡閘河然未及入閘而中間又多淺阻臨清以北如
八里港半壁店武城等處五閘水微河流甚細且河
底流沙走動不常左挑則右塞前開則後淤而漳河
之水不由故道經三臺江廻龍鎮至小灘入衛濟運
此一萬三百七十有餘之船相與争一線之水而不
能進之速河道既壊難以再緩則勢不得不治入秋
徂冬工力可用則不可不及時以治九月問逹奏
接河南巡撫曾如春揭稱本年七月十九日開封府
黃河水比原河漲高八尺又漲高一丈三尺水高於
隄至有一二尺之多又商丘縣蒙牆寺黃河水發衝
開隄壩向東南一帶由楚家灣楊先口隄北高者三
四尺低者一二尺泛漲未定自金灣鎮王家樓長隄
四十餘里水俱平滿將焦橋并王家樓水越長隄經
過勢難防禦又歸德府蒙牆寺南隄一帶將蕭家口
衝決一百餘丈波濤洶湧勢委難禦八月内又接巡
撫曾如春揭帖具稱開歸二府屬祥符等州縣水災
異常其蕭家口決衝一百餘丈全河盡皆南注原行
河身頃刻乾涸變為平沙商舟不暇解維盡涸平沙
之上即蒙牆向在南岸商丘虞城夏邑多被淹没明
歲之運船從何道而逹乎伏望皇上亟敕總理河道
尚書及直省撫按河道諸臣從衝決源頭下至徐溪
口符離宿遷小河口會流處所逐一查勘作何防禦
杜塞如何濬治疏通速為詳議料理庶扵民命國計
有禆矣(續文獻通考)
年兖州府同知鄭金以黃堌之工未竣親行熟視
極力築塞未竟三十丈明年上流決蒙牆商永悉為
巨浸以金敢於任事而不逹水性故也(南河全考)
行水金鑑卷四十
