行水金鑑卷一百五十七
江南按察使傅澤洪撰
兩河總說
總理河道都御史戴時宗上疏為備陳黃河事宜以
寬聖慮事臣歴魚臺縣按視新隄工程及黃河水勢
適新水汎漫兩崖無土工力難施乃捨舟陸行繇金
鄉縣歴曹武入河南界開挑梁靖口通賈魯舊河闢
趙皮寨越汴梁抵孫家渡隨處分派丁夫督以官屬
蓋欲疏濬上流分殺水勢徐為下流築塞之計乃放
舟黃河中流遍觀大名等府舊嘗決處返棹曹單循
魚臺出沙河驛泊雞鳴臺往來魚沛間督築新隄決
口時已六月盡間矣臣竊伏自念頃者黃河變遷運
道阻患陛下日夕憂勤乃用言官議不以臣愚不肖
謬承其任臣圖報無方不敢愛死雖溽暑馳驅豈敢
辭勞即今各處工程雖未報功而始終本末已得梗
槩用敢預先上陳庶幾稍寬陛下宵旰之憂亦臣區
區犬馬之微誠也臣初受任時訪求士大夫及道途
來往皆以魚臺水勢洶洶似不可為乃今觀之殊有
未然夫天下之事可以遥斷者理而不可遥定者形
故耳聞不如目見意料不如身親今議者欲尋故道
而不知故道之未可盡復欲除近患而不知近患之
未可亟去臣請終言其說夫黃河遷徙自古不常今
北自天津南至豐沛無尺寸地無黃河故道其在當
時無不受其害者古今言治河者俱無上策唯漢賈
譲言不與河争尺寸之地先儒韙之以為至論今必
求河之故道則禹貢時九河乃在河間滄定間隋引
河水入汴南逹江淮又引河鑿渠北通涿郡今涿水
路絶惟淮流如故然巳非向者之舊漢唐皆都關中
不借河水之用宋以都汴切近河災其防河與防北
邊糜費若等然自始迄終河患莫絶我朝定鼎燕都
一切漕運取給東南自淮達徐皆藉河水之力往年
河入豐沛沽頭上下諸閘皆廢而舟楫反利今年天
旱不雨運道幾涸濟寧以南若無魚臺之水則漕舟
非旬月可至此河水不可無之明驗也臣到河南見
河東北岸比西南低下不啻四五尺若引而決之繇
東平張秋入海爲力甚易魚臺之水涸可立待然中
梗運道東兖以下必皆阨塞故國家立法盡三省之
力自開封府筒瓦廂以至考城縣流通集等處防守
東北岸如防盜賊意固有在然猶未也又必如議者
之說地道變遷九河可復繇鄭衞滄景以至天津入
海庶幾河患永絶然恐徐淮以下一帶皆涸尤不可
之大者也昔者禹治九河不過達海而止古今以行
所無事稱之今欲治河之患而又欲借以濟吾用使
禹復治必不用往日之法矣臣所謂故道之不可盡
復者此也河水所至必爲民患今不暇遠舉且如弘
治年間河溢曹單湮没一二十年至正德年間河徙
豐沛而後曹單之患息又一二十年至前年夏秋復
徙魚臺而後豐沛之患息今飛雲橋路絶高過平地
又純是淤沙人力難施決無復通之理縱使復通不
過移魚臺之患於豐沛是一患未除而一患復生也
夫河水驟至名曰天災人猶嗷嗷今豐沛之民方且
息肩又欲引水而灌注之民其謂何昔宋神宗時河
決滄景司馬光議棄北流而治東流以俟二三年河
流深廣然後徐議神宗曰東北流之患孰爲重輕光
曰兩地皆吾赤子然北流巳殘破而東流尚完議者
以神宗所問有君人之度而司馬光所見得權時之
宜援古酌今何以異此臣所謂近患之未可亟去者
此也臣歴考河志洪武元年河決舊曹州自䨇河口
入魚臺縣太祖高皇帝用兵梁晉間使大將軍徐達
開塌場口入於泗以通運道後因河口塞淤乃修師
家莊石佛諸閘又開濟寧州西耐牢坡接引曹鄆黃
河水以通梁晉之粟永樂九年太宗文皇帝復命刑
部侍郎金純看視河勢發河南運木丁夫開濬故道
自開封引水復入魚臺塌場口出榖亭北十里以修
太祖時故事今所謂永通廣運二閘是也繇此言之
則魚臺乃河之故道議者偶未之考耳爲今之計欲
治魚臺之患必先治魚臺所以致患之本欲治魚臺
致患之本必委魚臺以爲受水之地蓋河之東北岸
與運道爲鄰惟有西南流一繇孫家渡出壽州一繇
渦河出懷遠一繇趙皮寨出桃源一繇梁靖口出徐
州小浮橋往年四道俱塞而以全河南奔故豐沛曹
單魚臺以次受害今不治其本而欲急除魚臺之患
臣恐魚臺之患不在豐沛必在曹單間矣然臣所以
欲暫委魚臺而不治者其說有三其策亦有三夫治
木者先正其本濬流者先𨗳其源上源既分而下流
自殺其說一也臣初到魚臺夏麥巳收新水適至被
水之鄉已爲棄地縱欲耕種須待明年今歲不治民
不大病其說二也河流既久將自成渠因而𨗳之當
易爲力既免勞費無益之憂且無東奔西突之患其
說三也五月二十二日臣已將梁靖口開通賈魯河
六月初五日又將趙皮寨加闢深廣但魚臺之功未
完以此未敢具奏惟孫家渡雖已挑通而行水尚少
方議開濬渦河一道議者以中經祖陵未敢輕舉今
山陜巨商往來汴梁者皆繇小浮橋直泝梁靖口趙
皮寨河口舊止五十餘步今已闊一里許下流不能
容乃至漫入夏邑此二河皆上年所未有之事大約
河勢已殺十之三四然魚臺之水所以未即消者以
前人議築新隄横亘其東無所於洩故也臣初到時
即已病之今議於新隄開設水門數處使入昭陽湖
及盛應期所挑新河出金溝留城境山庶幾西岸之
水可以少平然一時木石俱難卒辦聊以樁葦權宜
應變而已候秋水稍落之後另議興工魚臺之水雖
多然皆汎漫實未成河其趙皮寨與開封府筒瓦廂
大名府杜勝集等處相對梁靖口與曹州娘娘廟考
城縣流通集等處相對臣巳預戒官夫重加捲埽乘
此魚臺之水下壅之時逼之使西南流一策也二河
既通孫家渡冬月可完雖渦河一道方在别議然以
其一出魚臺四道並行其勢巳弱則所來之水反足
以濟吾運道之不足如往年河出豐沛沽頭上下諸
閘不事啓閉而舟楫通利一策也萬一溢出榖亭以
北則候其河流漸深河渠漸廣因而通塌場口故道
今永通廣運二閘俱存閘夫編設如故嘉靖六七年
間曾因大水糧運皆繇此行比與濟寧諸閘近便甚
多此可以復國初之舊又何患焉一策也夫有前三
說并此三策故臣斷然以賈讓司馬光之言爲可行
然臣私憂過計黃河變遷自古不常以臣之愚豈能
逆料於三策之中但審觀事勢爲今之計不過如此
萬一此後果如愚慮出臣前策則河有西南之漸永
無運道之虞固其上也出臣後策則借此河水之力
足資運道之利亦其次也臣才識迂疎不逮前人而
又承此久殘極弊之餘東馳西驅奔救未及伏望陛
下鑒臣愚慮察臣愚忠不棄芻言不惑流議特與密
勿大臣參議可否使臣得以一意從事庶幾少畢犬
馬之力以報陛下知遇之恩尤望陛下少寬南顧之
憂以享和平之福臣不勝惓惓願望候命之至(吳山治河)
(通考十戴公之疏實錄巳載其略任黃河二十三卷嘉靖一年茲以其言黃運相關之故又備錄於此)
國朝黃河入運洪武元年河決曹州從雙河口入魚
臺大將軍徐達開塌場口入於泗以通運時戴村未
壩汶由坎河注海運阻故引河入塌場以濟之二十
四年河決陽武東南由陳潁入淮而故元會通河悉
淤永樂九年以濟寧州同知潘叔正言命尚書宋禮
役丁夫一十六萬五千濬會通河乃開新河自汶上
縣袁家口左徙二十里至壽張之沙灣接舊河九閱
月而成績侍郎金純從汴城金龍口下達塌場口經
二洪南入淮漕事定爲罷海運正統十三年河決滎
陽衝張秋尚書石璞侍郎王永和都御史王文相繼
塞之弗績景泰四年都御史徐有貞役丁夫五萬八
千作九堰八閘以制水勢塞之凡十有八月而成弘
治三年河決原武支流爲三一決封丘金龍口漫祥
符下曹濮衝張秋長隄一出中牟下尉氏一氾濫儀
封考城歸德入於宿以布政使徐恪言命侍郎白昂
役丁夫二十五萬塞之弘治五年復決金龍口潰黃
陵岡再犯張秋侍郎陳政治之弗績六年訛言沸騰
有云河不可治宜復海運有云陸運雖費餉事亦辦
朝議弗之是也乃命都御史劉大夏平江伯陳銳役
丁夫十二萬有竒一濬孫家渡口開新河𨗳水南行
由中牟至潁川東入於淮一濬四府營淤河由陳留
至歸德分爲二派一由宿遷小河口入淮一由亳州
渦河入淮分土命工始塞張秋二年告成自是河南
歲計河工矣正德四年河東決曹縣楊家口趨沛縣
之飛雲橋入運患之工部侍郎崔巖役丁夫四萬二
千有竒塞垂成暴漲潰之巖以憂去侍郎李鏜代之
四月弗績盗起而罷七年都御史劉愷築大隄自魏
家灣起至雙堌集亘八十餘里都御史趙璜又隄三
十里續之嘉靖六年河決曹單城武楊家口梁靖口
吳士舉莊衝雞鳴臺七年淤廟道口三十里都御史
盛應期開趙皮寨白河諸支流殺水勢役丁夫五萬
八千三月而成乃議開夏村新河役夫九萬八千四
閱月朝議不一罷之八年飛雲橋之水北徙魚臺榖
亭舟行閘面九年由單縣侯家林決塌場口衝榖亭
十一年十二年水竟不耗十三年廟道口淤都御史
劉天和役丁夫一十四萬三千九百九十四濬之四
月始成而忽由趙皮寨向亳泗俄驟溢而東向梁靖
口漸奔岔河口東出榖亭之流遂絶運河淤二洪阻
涸秋冬忽自河南夏邑縣太&KR0588;四村諸集攻開數口
轉向東北流經蕭縣城之南仍出徐州小浮橋下濟
二洪趙皮寨俄塞十九年決野雞岡由渦河經亳州
入淮二洪大涸兵部侍郎王以旂開李景高支河一
道引水出徐濟洪役丁夫七萬有竒八月而成尋淤
二十六年決曹縣衝榖亭運河不淤三十二年決房
村約淤三十里都御史曾鈞役丁夫五萬六千有竒
濬之二月而成三十七年新集淤七月忽向東北衝
成大河而新集河由曹縣循夏邑丁家道司家道出
蕭縣薊門由小浮橋入洪七月淤凡二百五十餘里
趨東北叚家口柝爲六股曰大溜溝小溜溝秦溝濁
河胭脂溝飛雲橋俱由運河至徐洪又分一股由碭
山堅城集下郭貫樓又析五小股爲龍溝母河梁樓
溝楊氏溝胡店溝亦由小浮橋會徐洪河分爲十一
流遂不淤然分多則水力弱水力弱則併淤之幾也
四十四年七月河果大淤郭貫樓淤平全河逆行自
沙河至徐州俱入北股至曹縣崇朴集而下北向分
二股内南之一遶沛縣戚山徐州楊家集入秦溝至
徐州北一遶豐縣華山北又分二股南之一自華山
東馬村集漫入秦溝接大小溜溝泛濫入運河逹徐
北一大股自華山向東北由三教堂出飛雲橋而又
分十三股或横截或逆流入漕河至湖陵城口漫散
湖坡達徐從沙河至二洪浩渺無際而河變極矣八
月少保尚書朱衡乃請開盛應期新河濬留城舊河
同都御史潘季馴開新河自南陽達留城一百四十
一里有竒濬舊河自留城逹境山五十三里有竒役
丁夫九萬一千八閱月而成七月河復決沛縣衝運
河而運河亦由湖陵城口入湖坡九月馬家橋隄成
水始南趨秦溝冬沛流遂斷隆慶元年正月河南衝
濁河鷄爪溝入洪二年專由秦溝入洪而河南北諸
支河悉併流秦溝三年四年河大漲徐州上下悉爲
巨浸舟行梁山之麓而茶城至呂梁兩崖爲山所束
不得下又不得決五年乃自雙溝而下北決油房口
曹家口青羊口南決關家口曲頭集口馬家淺口閻
家口張擺渡口王家口房家口白浪淺口凡十一口
枝流既散幹流遂微乃淤自匙頭灣八十里而河變
又極矣議者欲棄幹河而行舟於曲頭集大枝間冬
初水落則幹巳平沙而枝復阻淺損漕舟千有竒則
又議棄黃河運而膠河泇河海運紛沓焉莫可歸一
都御史潘季馴乃役丁夫五萬開匙頭灣僅僅一溝
遂塞十一口併衝口溝大疏𨗳而八十里之故道漸
復明年議大隄兩崖北隄起磨臍溝迄邳州之直河
南隄起離林鋪迄宿遷之小河口六年二月少保尚
書朱衡兵部侍郎萬恭至悉罷膠泇之議而一意事
徐邳河役丁夫五萬有竒分工畫地而築之夏四月
兩隄成各延袤三百七十里始列鋪布夫議修守如
河南山東黃河例河乃安運通萬歴元年運又大通
議始定夫黃河有幹有枝嘉靖四十四年以前析十
一枝上流而復歸於徐州之幹河故幹通而枝淤隆
慶五年以前析十一枝上決而不歸於邳州之幹河
故枝通而幹淤若植木焉枝榮則幹瘁幹榮則枝瘁
與其瘁幹孰若瘁枝治河者與其枝通孰若幹通故
黃河合流防守爲難然運之利也國家全藉河運往
事鏡之何嘗一年廢修守哉或者欲分河以苟免修
守之勞而不欲事隄以永圖餉道之利又不虞河分
之易淤隄廢之易決其未達祖宗之所以事河與河
之所以利運者歟(治水筌蹄)
河兼漕而專言河者何防河所以治漕也河者漕之
藉也然則古之防河也避其害今之防河也資其利
乎曰唯唯否否漕之藉河禹貢以來有之匪自今也
禹畫九州冀爲都會河流碣石以入于海兖浮濟漯
青浮汶濟徐浮淮泗揚浮江漢豫浮于洛梁浮潜沔
以入于渭雍浮積石至于龍門未有不通於河者也
漢唐皆都關中漢漕山東粟百萬更砥柱之險以達
於渭唐漕江淮之粟由汴入河由河入洛以達于渭
亦未嘗不藉于河也獨今日哉(于慎行河防一覽序)
太常卿佘毅中全河說云洪惟我國家定鼎北燕轉
漕吳楚其治河也匪直祛其害而復資其利故較之
往代爲最難然通漕於河則治河即以治漕會河於
淮則治淮即以治河合河淮而同入於海則治河淮
即以治海故較之往代亦最利邇歲以來委寄靡專
論議滋起于是有以決口爲不必塞而且欲就決爲
漕者不知水分勢緩沙停漕淤雖有旁決將安用之
無論沮洳難舟田廬咸沼也是索途于冥者也又有
以縷隄爲足恃而疑遥隄之無益者不知河挾萬流
湍激異甚隄近則逼迫難容隄遠則容蓄寬廣謂縷
不如遥是貯斛于盂者也又有謂海口淺墊須别鑿
一口者不知非海口不能容二凟乃二凟失其注海
之本體耳使二凟仍復故流則海口必復故額若人
力所開豈能幾舊口萬分之一别鑿之說是穿咽于
脅者也又有謂高堰築則泗州溢而欲任淮東注者
不知堰築而後淮口通淮口通而後入海順欲拯泗
患而訾堰工是求前于却者也它如絶流而挑方舟
而濬疏渠以殺流引洫以灌溉襲虛舊之談而懵時
宜之窽者紛紛藉藉載道盈廷至于釣奇之士則又
欲舍其舊而新是圖于是有泇膠睢三河之說焉不
知既治河而又别治漕是以財委壑也又有興復海
運之說焉不知歲用民賦而又歲用民命是以民委
壑也嗟嗟謀室于路則三年靡成回車于岐則千里
坐失又何惑乎漕幾成陸而民胥爲魚耶然諸爲前
議者豈故好是鑿且奇哉總之不達于水可攻水之
理耳蓋黃河之性合則流急分則流緩急則蕩滌而
疏通緩則停滯而淤塞故以人力治之則逆而難以
水力治之則順而易今太子少保潘公屢膺河寄洞
炤委源才諝精誠並稱絶世爰偕故右都御史江公
決筴上請事悉具兩河經略疏中大都盡塞諸決則
水力合矣寬築隄坊則衡決杜矣多設減壩則遥隄
固矣并隄歸仁則黃不及泗矣築高堰復閘壩則淮
不東注矣隄柳浦繕西橋則黃不南侵矣修寳應之
隄濬揚儀之淺則湖捍而渠通矣故自告竣以來河
身益深而河之赴海也急淮口益深而淮之合河也
急河淮併力以推滌海淤而海口之宣洩二瀆也急
用是河嘗秋漲而涯畛屹然淮嘗夏溢而消耗甚速
貢賦舳艫若履枕席轉徙孑遺寢緣南畝蓋借水攻
沙之效已較然顯白矣若謂水循于分湧于合恐其
合而湧也則隄址既遥而奔騰可恣是寓分於合矣
若謂胡不用濬而純用築也則築堅而水自合水合
而河自深是藏濬于築矣若謂胡不使黃淮分背而
乃使淮助河勢河扼淮勢也則合流之後海即大闢
蓋河不決固自深得淮羽翼則益深是用淮于河矣
若謂河決爲天數不可以人力彊塞故曰故道難復
也然既塞之後河即安瀾是全天于人矣若謂胡不
創開一渠而拘拘膠柱爲也則二百年地紀之故道
天儲之懿規本無庸創而自今復之是兼創于守矣
若謂閘壩之復行李稍滯然河渠既奠而行李益通
何便如之是含速于滯矣記禮者謂其數可陳也其
義難知也治河之事良亦類此是故排河淮非難而
排天下之異議難合河淮非難而合天下之人情難
史遷氏曰甚哉水之為利害也余則曰甚哉人情之
為利害也故今日之功非當事大臣暨余等諸臣之
功皆聖明之功也蓋知河固難而知知河之人尤難
知知河之人固難而任知河之人尤難語曰千夫輿
瓢不如一人負而趨也千夫牧羊不如一人驅而走
也使非聖明之併合河漕而事權歸一也其何能功
縶騏驥之足則難望其必至縛孟賁之手則難望其
必敵使非聖明之寬假便宜而不從中制也其何能
功蜚蝗蔽天則農稷不能善稼奔駟曳轍則王造亦
廢馳驅使非聖明之不惑浮言而私撓必黜也其何
能功千仞而坡則牧豎陵其阜數尺而峭則樓季不
敢踰使非聖明之嚴懲墮窳而凛莫可干也其何能
功空柯無刃則公輸不能以斵虛&KR1092;乏粒則易牙不
能以炊使非聖明之破格折兊而大費不恡也其何
能功張鵠以行賞然後人㒺不射計程以齊足然後
人㒺不奔使非聖明之綜覈明允而微勞必錄也其
何能功昔晉富平津河橋之成武帝謂杜預曰非卿
此橋不立預曰非陛下聖明不成今日之功良亦𩔖
此善乎部疏有云其本在明良之相遇其機在賞罰
之必行真識體之論哉後之治河者其尚仰體君相
任人圖治之心俯詧河臣嘔心腐舌之意相與踵而
行之期于勿壊勿以事既即安而玩愒勿以功非巳
出而更張如周郊之有陳畢終始協心如漢法之有
蕭曹寧一作頌如此則漕河之允翕當與國家億萬
年靈長之祚同垂㒺極也斯豈非國家甚盛隆事哉
斯豈非國家甚盛隆事哉余謹不嫌侈大贅筆于簡
作左契焉(河防一覽歴毅中字子執銅陵人萬甲戍進士)
嘗謂治河者必先求河水自然之性而後可施其疏
築之功必先求古人巳試之效而後可倣其平成之
業黃水自崑崙入徐邳歴桃宿至清口會淮而東入
於海淮水自桐栢入鳳睢歴盱泗至清口會河而東
入于海此兩河之故道即河水自然之性也故元歲
漕江南之粟由揚州直北出廟灣入海至國朝永樂
年間平江伯陳瑄始隄管家諸湖通淮河為運道淮
以南自山陽起至瓜儀計三百餘里淮以北自清河
起至徐州計六百餘里又四十里而至鎮口矣糧艘
一入鎮口則運事可冀保全自古餉道之便無逾於
此此平江陳公獨為注念而矢謀以禆國計者也方
其始事慮淮水漲溢東侵淮郡也故築高家堰隄以
捍之自新莊鎮起至越城止計一萬八千一十八丈
横亘西南而淮水無東侵之患矣又慮黃河漲溢南
侵淮郡也故隄新城之北以捍之起清江浦沿鉢池
山至柳浦灣而黃水無南侵之患矣尤慮河水自閘
衝入不免泥淤也故嚴啟閉之禁止許漕艘鮮船由
閘出入匙鑰掌之都漕五日發籌一放而官民船隻
悉由五壩車盤是以淮郡晏然漕渠永頼民到于今
受其賜此古人巳試之良規也爲今之計惟在修復
平江之故業而隨時斟酌之可也宋儒朱子有言禹
之治水只從低處下手下面之水盡殺則上面之水
自消由斯以譚欲得上流之沛達必先下流之疏通
明矣試自興鹽迤東擇其便利之所如白塗河石䃮
口廖家港等處條為數河分門出海然後從下流而
上將高郵北界開清水潭寳應南界開子嬰溝山陽
東北開涇河口濬其壅淤闢其窄隘使河深廣中有
所受下有所洩而餘水易逹於海則興鹽泰之水有
所歸宿而高寳之水次第東行矣如是則汜光諸湖
可令虛腹而武墩周橋高澗之水容納有地矣倘慮
西來水多一時宣洩不及再於瓜洲十壩開十閘口
儀真五壩開五閘口灣頭閘旁增置一壩令入通泰
鹽河則分洩之路既多潰決之患可免即使伏秋暴
漲不能爲災自淮以南之運道可永保其無虞也傳
曰水由地中行江淮河漢是也釋者曰地中兩崖之
間也由斯以觀則河水之行非氾溢四出明矣試將
戎家口新衝口黃堌口義安山口盡行堵築使全河
之水悉歸故道或如萬歴二十五年故事引水從小
浮橋入正河則水合力強積沙自去河不濬而深矣
如慮霪雨爲澇黃水溢決除崔鎮徐昇季太三義减
水壩四道外另於呂梁上洪之磨臍溝桃源之陵城
清河之安娘城增建減水壩三座如水高於壩任其
宣洩水與壩平任其停蓄則下流疏通上流利達不
惟兩隄可保而正河亦無壅淤自淮以北之運道可
永保其無虞也議者謂河水溢決病在兩隄束水太
急勢乃中潰故古之治水惟曰疏曰瀹曰排曰決未
聞築隄而反障之也殊不知古之治河者去民之害
而止故可疏可瀹可排可決隨勢利𨗳不與水争今
且資之以爲利一則環帶陵寢一則灌輸漕餉而民
生又其次也治之者去其害且虞併去其利留其利
又虞併留其害利與害相倚去與留相持展轉圖維
求爲良策乃興築隄之議蓋築隄所以束水束水所
以刷沙計無善于此者若散漫無制任其所之則潰
敗決裂茫無下手而于祖陵運道民生胥失之矣嗟
嗟遥縷二隄之設先臣卓有深見非可易視之也自
徐抵淮兩隄相望蜿蜒綿亘勢如長山挾河中行即
使異常泛漲縷隄不支而溢至遥隄勢力淺緩容蓄
寬舒必復歸漕不能潰出譬之重門待暴則暴必難
侵增纊禦寒則寒不能入自然之勢也故在遥隄之
内則運渠可無淺阻在遥隄之外田廬亦免渰没雖
不能保河水之不溢而能保其必不奪河固不能保
縷隄之無虞而能保其至遥隄即止嘗考弘治以前
張秋屢塞屢決先任都御史劉公大夏將黃陵岡一
帶增築太行隄一道而張秋之患遂息此其巳試之
明驗也頻年以來無日不以繕隄爲事亦無日不以
決隄爲害何哉卑薄而不能支也迫近而不能容也
雜浮沙而不能久也隄之制未備耳議者不咎制之
未備而咎築隄者之爲下策豈得爲通論哉築隄之
法必眞土而勿襍浮沙必高厚而勿省工力必讓遠
而不與争地斯隄於是乎可固也議者又謂泗陵水
渰咎在高堰遂上疏極言堰之爲害欲盡撤高堰而
後可殊不知高堰一去淮水南注峻若建瓴山陽高
寳以下盡爲池沼且淮水大洩力不能控黃萬一黃
躡其後與之俱南不惟運道既傷而祖陵合襟王氣
亦從此大損矣然則堰亦何負於治河者而諄諄欲
去之耶况一堰之間三開溝澗自足洩水其與拆堰
同也發言者特未之思耳議者謂黃不兩行黃壩新
河之開得非添足之蛇乎余曰不然當祖陵渰浸之
時天威震赫臣下憂危總河楊公一時分黃洩水使
淮水通流而泗水尋即消减總之急君父之難而他
非所計也今黃水從新河行者若湍急如初由清口
出者猶安然如故則運道原不相妨無容别議若清
口日漸淺澀而新河浩蕩奔騰則有奪正改移之勢
前議鮑王決口建立閘座似不可已運船從此入口
轉入新河以就正道此總河公初意也若新河勢緩
土淤則止建一減水壩以備滿溢不必重濬復費工
力也凡此皆黃淮之大較運道之坦途亦治兩河者
之要法其他如儀眞東關等淺歷石人頭揚子橋三
汊河直抵高廟止一帶運河淤淺寳應一帶湖隄圯
壊黃浦決口高堰隄埂均應修理清江浦長隄卑薄
柳浦灣至高嶺舊隄塌損桃清邳宿兩岸遥縷二隄
時加修築或葺舊工或剏新址或因高阜或填窪下
一一次第舉之則運道通行自垂永利此在當事者
臨時區畫隨地制宜非搦管者所能殫述也張兆元
曰當今運道其藉力淮黃二瀆不淺矣若令黃不旁
決則衝漕力專淮不旁決則會黃力專淮黃既合則
控海力專河不必闢而沙自刷海不必濬而水自深
此正以水治水行所無事之智也雖神禹復起不易
吾言矣(張兆元两河指掌)
行水金鑑卷一百五十七
