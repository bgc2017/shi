行水金鑑卷三十
江南按察使傅澤洪撰
河水
一議塞決以挽正河之水竊惟河水旁決則正流自
微水勢旣微則沙&KR0782;自積民生昏墊運道梗阻皆由
此也臣等查得淮以東則有高家堰朱家口黃浦口
三決此淮水旁決處也桃源上下則有崔鎮口等大
小二十九決此黃水旁決處也俱當築塞但伏秋之
水相繼而至非惟地為水占無處取土抑且波濤洶
湧為工不堅除將決口稍窄者見在分投興築外其
決至數十丈以上者一面鳩集工料相時興舉一
議築隄防以杜潰決之虞照得隄以防決隄弗築則
決不巳故隄欲堅堅則可守而水不能攻隄欲遠遠
則有容而水不能溢累年事隄防者旣無眞土𩔖多
卑薄巳非制矣且夾河束水窄狹尤甚是速之使決
耳合無力鑒前弊凡隄必尋老土凡基必從高厚又
必繹賈讓不與争地之旨倣河南遠隄之制除豐沛
太行隄原址遥遠仍舊加幇外徐邳一帶舊隄查有
迫近去處量行展築月隄仍扵兩岸相度地形最窪
易以奪河者另築遥隄桃清一帶南岸多附高岡但
上自歸仁集以至朱連家墩古隄巳壞相應修復下
抵馬厰坡地形頗窪相應接築以成其勢北岸自古
城至清河亦應創築遥隄一道不必再議縷隄徒糜
財力及查清江浦外河一帶至柳浦灣止為淮城北
隄除埽灣單薄量行加幇外但原基短促防護未周
仍自柳浦灣至高嶺創行接築四十餘里以遏兩河
之水盡趨扵海自清江浦運河至淮安西門一帶舊
隄相應再行幇厚勿致裏河之水走洩妨運如此則
諸隄悉固全河可恃矣一議復閘壩以防外河之
衝(入運河)一議剏建滚水壩以固隄岸照得黃河水濁
固不可分然伏秋之間淫潦相仍勢必暴漲兩岸為
隄所固水不能洩則奔潰之患有所不免今查得古
城鎮下之崔鎮口桃源之陵城淸河之安娘城土性
堅實合無各建滚水石壩一座比隄稍卑二三尺闊
三十餘丈萬一水與隄平任其從壩滚出則歸漕者常
盈而無&KR0782;塞之患出漕者得洩而無他潰之虞全河
不分而隄自固矣一議止濬海工程以免糜費照
得海口為兩河歸宿之地委應深闊但查海口原身
自清口至安東縣面闊二三里自安東歴雲梯關至
海口面闊七八里至十餘里深各三四丈不等止因
去年旁決之後自桃清至西橋一帶&KR0782;塞尋復通流
今雖未及原身十分之一而兩河之水全歸故道並
流洗刷深廣必可復舊至云相傳海口横沙并東西
二尖據土民季真等吐稱並未望見潮上之時海舟
通行無滯潮退沙面之水尚深二尺况横沙并東西
二尖各去海口三十餘里豈能阻碍河流故臣等以
為不必治亦不能治惟有塞決挽河沙隨水去治河
即所以治海也别鑿一渠與復濬草灣徒費錢糧無
濟扵事一暫寢開老黃河之議以仍利涉照得黃強
淮弱每每逼淮東注故議者欲復老黃河故道冀使
黃水稍避高堰民墊可瘳斯亦得策但勘得原河七
十餘里中間故道久棄無論有水無水之地詢之居
民俱失其真無從下手一不便也且巳棄故道欲行
開復必須深廣與正河等乃可奪流今見存大河口
窄狹不及桃清三分之一而三義鎮入口之處背灣
徑直猶恐水未必趨二不便也又其中流如魚溝鐵
線溝葉家口隂陽口等處地勢卑窪諸決之水漫流
至此一望瀰茫築隄費鉅且恐難保三不便也况今
桃清遥隄議築則黃水自有容受崔鎮等決議塞則
正河自日深廣高家堰議築則淮水自能會黃清江
浦等閘議嚴啟閉新城北隄議行接築則淮安高寶
興鹽等處自無水患此河雖不必復可也部覆奉旨
這治河事宜旣經河漕諸臣會議停當依擬都準行
著他們悉心著實興建永利各該經委分任人員如
有玩愒推諉虚費財力者許不時挐問參治其未盡
事宜及臨時事勢或與原議不合的也著陸續奏聞
務求有益應用錢糧你部裏會戶部上緊議來又
上河工事宜疏云臣會同江一麟議得工役繁興料
理宜預官夫蝟集調度須周若不先為申明未免臨
事舛錯除兩河疏築之議另行具陳外所有一二事
宜不得不上煩聖聽者敬列條款擬議上請一議
支放照得鳩工聚材出納甚𤨏收掌銷筭頭緒頗多
稽覈不嚴必滋冒破臣與撫臣百責攸萃兼以閱視
不常無暇躬親經理合無比照昔年邳工事例將請
發銀兩俱解淮安府貯庫各工應給工食應買物料
府佐等官開數赴各該分督司道官覈實給票付兩
淮巡鹽衙門覆覈掛號方許關支每季終該府將票
𩔖送巡鹽衙門比對號印數目相同發回附卷通候
工完𩔖覈造冊奏繳如有姦弊按法追究庶臣等得
以專心河工而錢糧亦易扵清楚矣一議分督照
得河工浩繁道里遥遠若非多官分理不免顧此失
彼分工之後錢糧出入工程次第皆其首尾遇有陞
調等項若聽其離任則本官所分之工又須另委補
替文移往來便至逾月及到工所茫然無措何以望
其竣事而底績也合無俯念河工重大如遇前項相
應離任官員容臣等暫留完工稽其勤惰别其功罪
請旨處分方得離任庶人心專定覬覦不萌而事易
責成矣一議責成照得州縣正官職專親民故民
易驅而事易集也奈何相沿之弊視河患如秦越視
管河官如贅疣即以分司部屬臨之蔑如也妨工僨
事實由扵此目今大工肇興諸務叢挫若非責成各
掌印官鮮克有濟合無興工之後一應派撥夫役買
辦物料俱以責之各掌印正官躬親料理仍選委賢
能佐貳管押夫役赴工不許將隂醫等官搪塞如有
仍前玩愒派辦失宜以致夫役逃散物料稽遲該工
司道官即時參呈以憑奏治事完之日仍與管理河
工諸臣一體分别題請施行庶事權歸一人無推避
而大工自易矣一議激勸照得各工委官除府佐
縣正外其州縣佐貳府衛首領及雜職隂醫義民等
官或管領人夫或措辦樁埽或運取甎石或打造器
具衆務紛紜如臂使指但各官出入泥淖櫛沐風雨
艱辛畢萃殊可矜憫有功而薄其賞誤事獨重其罰
此人心之所以懈弛而事功之所以隳墮也合無工
完之後容臣等逐一精覈如有實心任事勞苦倍常
者俯賜破格超擢中間間有劣陞王官等項準與改
擢其隂醫等官原有部劄冠帶者厚加奬犒如係義
民準照題給冠帶榮身仍與隂醫等官一體免其本
等差徭庶人心争奮而百事易集矣一議優䘏各
工夫役計工者每方給銀四分計日者每日給銀三
分而本籍本戶幇貼安家銀兩有無聽從其便兹亦
不為薄矣但貧民自食其力衝寒冒暑暴風露日艱
苦萬狀縦使稍從優厚亦不為過合無每夫一名扵
工食之外再行量免丁石一年容臣等出給印信票
帖審編之時許令執票赴官告免州縣官抗違許其
赴臣告治如此則惠足使民民忘其勞矣一議蠲
免照得淮揚河患頻仍民遭昏墊稱最苦者如淮安
所屬山陽清河桃源宿遷睢寧安東鹽城鳳陽所屬
泗州揚州所屬興化寶應徐州所屬蕭縣十一州縣
者一望沮洳寸草不長凋敝極矣適今大工興舉用
夫頗多舍近取遠鄰封未免有詞而此中流移貧民
亦賴做工得食少延殘喘應派夫役旣不容巳應輸
賦稅復加責辦實為繁苦合無軫念災極民窮姑將
前十一州縣本年見徵夏秋起運錢糧特蠲一半行
臣等揭示通知俾催科少寬人樂趨役一議改折
照得大工肇興費用不貲帑藏虚空旣難搜括閭閻
窮苦又難加派臣等反覆思維無可為處萬不得巳
輒有非分之請而非所敢必也臣等竊聞太倉之粟
可備八九年之食積愈久則粟愈朽故官軍之情有
不願本色而願折色者稍加變通未為不可合無暫
將今歲漕糧除淮北及河南山東照舊兌運外其淮
南并浙江等省姑準改折照例正兊每石連耗米輕
齎折銀七錢改兊每石連耗米折銀六錢即以五錢
給軍正兌尚餘銀二錢改兌餘銀一錢兌運停止官
軍應得行月糧俱可免給以正額解京而以餘銀并
行月糧留發河工支用總計可得九十餘萬兩以運
軍應得之數而濟國家大工之需在内帑無支發之
煩在閭閻無徵派之苦在朝廷為不費之惠在河工
免缺乏之虞而在工諸臣亦得悉心疏築可無顧此
失彼之慮所謂兩利而俱全者也臣等非不知近該
科臣建議奉有明例但錢糧浩繁時當詘乏舍此則
惟有請發内帑耳故敢冒昧陳凟伏望敇下該部再
加查議如可允行河工幸甚臣等幸甚一議息浮
言臣等竊惟治河固難知河不易故雖身歴其地猶
苦扵措注之乖舛而况扵遥度乎但勞民動衆之事
怨咨易興而往來絡繹之途議論易起至扵將迎之
間稍稍簡略則以是為非變黑為白者亦不可謂其
盡無也憂國計者以急扵望成之心而偶聞必不可
成之語何怪乎其形諸章牘也而不知當局者意氣
因而銷沮官夫遂生觀望少為摇奪隳敗隨之勉強
執持疎逖難達其苦有不可言者伏望皇上俯垂鑒
照容臣等殫力驅馳悉心料理寬臣以三年之期如
有不效治臣以罪部覆奉旨河工事重必須委任責
成乃可期效今後分督司道及承委等官都著潘季
馴等開送吏部暫停陞調通候河工完日總論功罪
大行賞罰若有才幹不相宜的即便遴𨕖具奏更調
推諉誤事的不時參奏處治毋得避怨姑息自誤大
事其各委官賢否但以該管河道官為主别道俱不
許干預其餘俱依擬又上黃流艱阻疏云黃河來
流艱阻後患可虞乞恩速賜查議以圖治安事竊惟
今之談河患者莫不曰徐邳河身墊高水易溢也崔
鎮諸口未塞桃清淺阻也高堰黃浦淮水横流淮揚
之民久為魚鼈也淮黃兩河之水漫無歸宿海口沙
墊也此徐州迤南之患耳目之所覩記運道之所必
資故人人得而言之也臣等巳扵前月二十八日具
題陛下俯從臣請兩年之内或可脫淮揚昏墊之苦
免運道梗阻之虞而臣等亦得藉以少逭愆尤矣然
其大可憂者不在此也臣等與司道諸臣計之故河
之復其利有五河從潘家口出小浮橋則新集迤東
一帶河道俱為平陸曹單豐沛之民永無昏墊之苦
一利也河身深廣受水必多每歲可免泛溢之患虞
夏豐沛之民得以安居樂業二利也河從南行去會
通河甚遠閘渠可保無虞三利也來流旣深建瓴之
勢導滌自易則徐州以下河身亦必因而深刷四利
也小浮橋之來流旣安則秦溝可免復衝而茶城永
無&KR0782;墊之慮五利也臣等以為復之便至扵復故道
難仍新衝易復故道勞仍新衝逸則臣等計之熟矣
然舍難就易趨逸避勞慮日後未可必之身謀而不
惜將來必致之大患皆非臣等之所以盡忠扵陛下
也臣等勘議之後即擬具題但因伏水將發猶望水
勢洶湧或可衝刷成渠近又行據同知王琰回稱勘
得北陳等處原深一尺六七寸者今止深七八尺臣
等看得伏秋暴漲之時水增六尺有餘則客水消落
之後不免仍存本體矣伏望敕下該部查議上請特
差素識水性科臣一員前來候秋深水落與臣等會
同山東河南撫臣及兼理河道巡鹽御史躬親勘議
如果可復即便估計錢糧會本題請早賜施行地方
幸甚奉旨工部知道(河防一覽)
明神宗萬歴七年正月戊辰工科給事中王道成言兩
河修築遥隄未成徐邳舊隄宜守查萬歴四年該河臣
傅希摯議設隄夫三千七百名每三里建一鋪一里用
十人而使管河官晝夜分督水消則隨處幇修水發則
併力防塞此亦支持終歲長計其後官夫不復省視遂
貽河決之害宜扵舊隄按鋪責成防守從之三月戊
申巡按直隸御史陳世寶條陳治河策約一移建管河
官衙舍要害之地責其晝夜防守一添設新隄堰夫役
(入運河)一增築宿遷縣遥隄宿遷縷河雖有隄岸而侍丘
諸湖尚未修築遥隄倘伏秋河漲必遭水患乘時修築誠
不可緩一暫寬流移民錢糧民遭水患流移者半幸水
去田出漸為歸計但恐居處未遑而舊逋即迨開墾未
熟而新課復徵矣捐金治水以為民也今水患漸平而
顧以逋負阻絶歸路乎一乞廣築役賞勞扵工食外動
支河工羨銀量行犒賞奏上命酌議覆行甲子戶部
題淮揚地方自隆慶四年以來黃水衝決今築隄就緒
水落田出尚屬荒蕪當此流民新集尤宜寬䘏將萬歴
六年以前舊欠錢糧盡行蠲免七年以後酌議再免三
五年至扵處給牛種加厚貧丁及一切優䘏事宜聽督
撫官便宜施行仍悉心體察毋使被災之民横被苛追
無災者乘機影射從之七月戊申工部題直隸巡按
御史姜璧所陳河工五事一曰一事權將裁革河道明
旨著為令甲而扵撫臣兼御管理河道一曰嚴責成欲
將河工專屬府州縣掌印官督同管河官協理如有疎
虞一體參治一曰議支河恐支河一開徒引海潮不惟
鹽水淹田民不可耕且河水隨潮洩去商日以困宜即
停止一曰修古隄恐范公隄一鑿淡水出灌鹽地而鹽
課消薄潮水入汊民田而田租減損尤宜仍舊修築俱
依擬行是日工科給事中王道成亦以霖雨不止河水
暴溢慮恐河工垂成不無衝壞請督河臣隨地備查及
時修築而總理河漕潘季馴等亦奏桃源清河水患議
併力疏導作急捍禦俾水勢無致濫行疏上報可十
月已丑有議欲開復故河巡撫周鑑巡按蘇民望等題
謂開復新集議有三難財用不敷其難一民力不堪其
難二且時浚時&KR0782;其難三至扵北陳一帶疏浚難扵措
手惟當各守隄防設官扵豐揚徐沛會山東河南協修
行縷二隄俾茶城以北無衝決之虞而濁河小浮橋聽
其分流無妨濟運部覆依擬行丁酉上以兩河工成
賞總督河道官潘季馴江一麟等銀幣有差仍差科道
官勘實以聞(明神宗實錄)
總河潘季馴河工告成疏題為恭報兩河工成仰慰
聖衷事竊照我朝建都燕冀轉輸運道實為咽喉自
儀真至淮安則資淮河之水自清河至徐州則資黃
河之水黃河自西而來淮河自南而來合流扵清河
縣之東經安東達雲梯關而入扵海此自宋及今兩
瀆之故道也數年以來崔鎮諸口決而黃水遂北高
堰黃浦決而淮水遂東桃清虹泗山陽高寶興泰田
廬墳墓俱成巨浸而入海故道幾成平陸臣等受事
之初觸目驚心所至之處孑遺之民扳輿號泣觀者
皆為隕涕然議論紛起有謂故道當弃者有謂諸決
當留者有謂當開支河以殺下流者有謂海口當另
行開濬者臣等反覆計議弃故道則必欲乘新衝新
衝皆住址陸地漫不成渠淺澀難以浮舟不可也留
諸決則正河必奪桃清之間僅存溝水淮揚兩郡一
望成湖不可也開支河則黃河必不兩行自古紀之
淮河泛溢隨地沮洳水中鑿渠則不能别尋他道則
不得况殺者無幾而來者滔滔昏墊之患何時而止
不可也惟有開濬海口一節扵理為順方在猶豫而
工部移咨叮嚀臣等親詣踏看臣等乃乘輕舠出雲
梯關至海濱延袤四望則見積沙成灘中間行水之
路不及十分之一然海口故道則廣自二三里以至
十餘里詢之土人皆云往時深不可測近因淮黃分
流止餘涓滴入海水少而緩故沙停而積海口淺而
隘耳若兩河之水仍舊全歸故道則海口仍舊全復
原額不必别尋開鑿徒費無益也臣等乃思欲疏下
流先固上源欲遏旁支先防正道遂決意塞決以挽
其趨築遥隄以防其決建減水壩以殺其勢而保其
隄一歲之間兩河歸正沙刷水深海口大闢田廬盡
復流移歸業禾黍頗登國計無阻而民生亦有賴矣
蓋築塞似為阻水而不知力不專則沙不刷阻之者
乃所以疏之也合流似為益水而不知力不弘則沙
不滌益之者乃所以殺之也旁溢則水散而淺返正
則水束而深水行沙面則見其高水行河底則見其
卑此旣治之後與未治之先光景大相懸絶也每歲
修防不失即此便為永圖借水攻沙以水治水臣等
蒙昧之見如此而巳至扵復閘壩嚴啓閉疏濬揚河
之淺亦皆尋繹先臣陳瑄故業原無竒謀秘策駭人
觀聽者偶倖成功殊非人力實皆仰賴我皇上仁孝
格天中和建極誠敬潜孚而祇靈助順恩威並運而
黎獻傾心念轉輸乃足國之資軫昏墊切儆予之慮
宵旰靡皇絲綸屢飭其始也併河漕以一事權假便
宜以任展布故臣等得效芻蕘之言其旣也逮媮惰
以警冥頑折淆言以定國是故臣等得竟腁胝之力
俯從改折之議國計與民困咸紓特頒賞賚之仁臣
工與夫役競勸致兹無兢之功遂成一歲之内今兩
河烝黎歌帝德而祝聖壽者且洋溢乎寰宇矣臣等
何敢貪天功以為已力哉謹將完過工程總數開坐
請旨奉旨該部知道(河防一覽)
明神宗萬歴八年二月乙亥工科給事中尹瑾踏勘河
工完將築堰建閘入海處繪圖以進因附奏黃淮之形
勢實關國家之命脈如知其為祖陵之密邇則思培護
之當嚴知其為京師之通津則思疏浚之當豫知漕運
關乎國用則思河務之當修知壤地切乎民生則思保
障之當急知堰隄之綿亘則思上流之當防知壩閘之
布列則思下流之當洩觀今日之順軌當思昔日之横
流觀土功之艱鉅當思保守之不易擇人以重其寄久
任以責其成歲修以績其工綜核以稽其實言俱切至
上留覽之戊戌河工告成工部開敘效勞諸臣上降
旨褒賚之加總河潘季馴太子太保陞工部尚書兼都
察院左副都御史廕一子陞總漕江一麟都察院右都
御史兼戶部右侍郎各銀幣同季馴賜敕奬勵加漕運
總兵靈壁侯湯世隆太子太保先任山東巡撫趙賢戶
部尚書張學顔工部尚書曾省吾等俱陞俸級賞銀幣
有差三月甲辰以河工告成命太常寺屬官賫告文
香帛付總理河漕等官祭告大海河淮之神乙已工
科給事中尹瑾陳河工善後七款一重大臣以便責成
凡管河諸臣遇三六年考滿者宜加銜管事俟資俸最
久績效最著破格超擢應補者即就近遴𨕖一定法制
以核歲修令管河司道每歲嚴督各該管河官率領守
隄官夫將各遥隄加幇高厚兼栽柳葦修緝閘壩年終
管河郎中會同該道覈驗開報三年遣官一閱視一甃
石堰以固要衝(入淮河)一復閘河以利運艘(入運河)一防徐
北以固上流徐北黃河舊由蕭縣出小浮橋入運小浮
橋河深近洪能刷洪以深河實利運道嘉靖四十五年
河決邵家口出秦溝入運秦溝河淺近閘每積&KR0782;以塞
河實害運道今幸復趨小浮橋且議修築行縷二隄為
之捍禦而邵家壩為秦溝舊口亦宜倍加修理以絶秦
溝上流然有隄不守與無隄同今徐北至單縣界現修
隄壩長一百五十餘里而夫役止七百餘名其何能濟宜
照徐南事例每里補足十名以備修守一備積貯以裕經
費河道錢糧山東河南額派原多南直河道起豐沛至
淮揚延袤千有餘里淮以北則黃河洶湧淮以南則湖
水瀰漫葺修防守費用浩繁及查歲額樁草銀兩僅二
千有竒加以連年災沴每歲征收不滿數百安能支持
千里之河宜從長計議或河南山東河道銀兩或運司
挑河鹽銀或徐淮各處鈔稅或撫按贓罰多方措處每
歲共湊銀三千兩為定額解貯淮安府庫專備兩河修
守之費部臣酌議覆請上從之閏四月乙已以河工
告成分别效勞諸臣擬加陞工部郎中佘&KR1063;中等級銜
得旨令後凡奉特旨以功陞級及添注管事各道遇有
員缺不論資俸即便推補以副朝廷覈實勸功之意
丁未改張純為山東按察使整飭徐州等處兵備純原
為水利副使以河工成陞二級為按察使其原管水利
事務併歸徐州道六月辛酉吏部以總督漕河員缺
會推山西巡撫高文薦四川巡撫張士佩上以河漕職
任繁重宜用重臣乃命凌雲翼以兵部尚書兼都察院
右副都御史往同潘季馴經理未盡事宜尋改季馴為
南京兵部尚書仍令候九月間水落事寧具奏赴任管
事(明神宗實錄)
行水金鑑卷三十
