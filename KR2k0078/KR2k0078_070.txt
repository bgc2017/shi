行水金鑑卷七十
江南按察使傅澤洪撰
淮水
淮水又東北過壽州西(薈蕞云州在鳳陽府西南一百四十里淮水之南淝水之)
(北有八公山漢淮南王安與其賓客八公俱登此山學仙東南有壽昌城梁武帝堰淮水以灌壽陽水勢)
(日增元魏揚州刺史李崇於八公山東更築一城以備大水州人號曰壽昌城州北二十里有硤石山兩)
(岸相對淮水經其中禹鑿舊跡猶存芍陂在州南廢安豐縣也楚相孫叔敖所築淮南子曰孫叔敖決期)
(思之水灌雩婁之野即此)去州六十里清河西淝河東淝河洛河
水入焉
清河源出六安州界木厰山至州西南七十里入淮
西淝河上源莫詳自太和縣流入州至硤石山入淮
東淝河源出合肥縣雞鳴山北流二十里許分為二
其一東徑合肥南入巢湖其一西北流二百里至州
北西入於淮(薈蕞云水經肥水出九江成德縣廣陽鄉西注呂忱字林曰肥水出良餘山俗)
(謂之連枷山亦或以為獨山也北流分為二水施水出焉肥水又北逕獲城東又北逕荻江東又右會施)
(水枝津首受於合肥縣城東西流逕成德縣注於肥水也經又曰肥水别出過其縣北入芍陂又北過壽)
(春縣東北入於淮按漢書地理志九江郡縣十五一曰壽春今為鳳陽府壽州二曰逡遒今為廬州府合)
(肥縣三曰成德注莽曰平阿五曰槖臯後漢書郡國志注春秋左𫝊會吳於槖臯在逡遒縣東南志又云)
(平阿故屬沛有塗山塗山今在鳳陽府懷遠縣懷遠與鳳陽接界而成德縣不知在今何處盖在廬鳳之)
(間歟鳴又按流大清一統志稿云肥水出廬州府西北雞山北分為二其一東南流過府城東又東)
(南而入巢湖其一西北流經鳳陽府壽州城東北又西至州北入淮爾雅歸異出同曰肥唐六典淮南道)
(大川曰肥水自昔為廬壽要津今則水陸變遷故道俱不可問云江南通志廬州府肥水下注云在府城)
(南七十五里源出紫蓬山東北經雞鳴山入金斗河一支西北流復東轉南下至東門外余公廟前二水)
(相合故曰合肥鳳陽府肥水下注云東淝河在壽州城東北西流十里入淮西淝河在下蔡廢城西南境)
(東流十里入淮下蔡廢城在今壽州北三十里合觀之則知東西肥本一水同源而異流者也肥當依爾)
(雅釋後人誤加水旁耳)
洛河自定遠縣白望堆流入壽州境至新村南入淮
淮水又東北過懷遠縣東(薈蕞云縣在鳳陽府西七十里東南八里有塗山與)
(荆山兩岸對峙淮水經其中禹會諸侯於塗山即此西南有禹墟及禹會村圖經云平阿縣東有荆塗二)
(山相為一脉而水繞荆山之右禹鑿為二以通之今兩崖之間鑿痕猶存平阿漢縣即今懷遠縣也)去
縣二里洱河芡河天河渦河淝河水入焉
洱河在縣西六十里源發蒙城縣至縣南歐村入淮
芡河在縣西南十里源發蒙城縣至縣荆山南入淮
天河在縣南五里源出鳳陽縣之利山西北流至塗
山南入淮
渦河在縣北一里發源自葛河口由鹿邑至亳州界
黃河支流從西北來注之至亳城北與馬尚河合經
蒙城流至懷遠縣北東入淮謂之渦口
淝河源出宿州龍山湖東流至縣之正義村匯為巨
浸東入於淮(薈蕞云宿州南與懷遠縣接界懷遠南與壽州接界則肥水當經由於三州縣)
(之間而其源不始出於宿州也)
淮水又東過鳳陽縣北縣為鳳陽府治去城十里(禹貢)
(錐指南薈蕞云水經淮水過莫邪山西莫邪在今鳳陽縣八十里江南通志鳳陽府淮水在府城北十)
(里發源桐柏東過信陽合汝水過安豐南合決水北合豐水過下蔡合潁水過壽春合肥水過荆山合渦)
(河過鍾離合濠水過盱眙合汴泗水東入於海盖鳳陽縣西接懷遠東接臨淮為淮水必經之地不當遺)
(去)
淮水又東北過臨淮縣北(薈蕞云縣在鳳陽府東北二十里按志淮水經潁壽)
(至懷遠合渦水又經蚌埠鳳陽縣北至縣東南二里流入五河水常為患明成化中築東西二壩約高丈)
(餘後屢加修築賴此捍禦正德六年夏水高於壩衝開北城官民房屋傾頽過半嘉靖萬歴間兩壩以大)
(水後漸增高一丈又自城東北至濠梁驛修築石堤長三百二十四丈居民恃以無恐)去縣一
里濠河月明湖水入焉
濠河有二源東源出濠塘山西源出鏌鋣山二水至
昇高橋合流至城西由廣運橋入淮(薈蕞云濠塘山即鍾乳山在臨)
(淮縣南六十里山穴中出鍾乳也鏌鋣山在鳳陽縣南八十里相𫝊於此鑄劒故名縣城中有市河濠水)
(舊從清流門入與此河會入淮宋連南夫作守始決濠水徑逹於淮濠水合流至城西南有石絶水謂之)
(濠梁莊子嘗觀魚於此)
月明湖在縣東一里北流入淮
淮水又東北過五河縣東(薈蕞云縣在府東北一百一十里以沱澮淙潼四水)
(合於淮故名縣東三十里有浮山介五河盱眙之間寰宇記云俯臨長淮山下有穴淮水泛溢其穴即高)
(水減還低有似山浮故名浮山一名臨淮山與浮山對峙曰鐵鎖嶺横跨淮口)去縣二里淙
河澮河沱河潼河水入焉
淙河俗作漴在縣南二里源出南湖東流入淮
澮河在縣南門外源出河南永城縣馬長河東流徑
宿州過靈璧縣固鎮橋至縣南入淮
沱河在縣北二里源出宿州紫蘆湖經靈璧縣東南
至縣西北會澮水東入於淮(通志云沱河在縣西北通虹縣五河口入淮)
潼河在縣東北三里源出虹縣羊城湖通沱河徑天
井湖南至鐵鎖嶺入淮北至虹縣石䃳子亦入淮
淮水又東過泗州南盱眙縣北(薈蕞云泗州在鳳陽府東二百一十里水)
(去州一里有浮橋為南北要道州西百二十里有巉石山在淮北岸與南岸浮山對峙即梁武帝築堰以)
(灌壽春處河防一覽云淮挾汝潁肥濠等處七十二溪之水至泗州下流龜山横截河中故至泗則湧譬)
(咽喉間湯飲驟下吞吐不及一時阨塞其勢然也城外有堤明萬歴四年巡按御史邵陛砌以石周圍二)
(千八百四十五丈高九尺有奇闊一丈有奇泗民德之立石曰邵公堤城諸門皆有水關宋時通漕艘後)
(漸湮塞明知州王陞填城記云自萬歴年來河高城低關門之閉而不敢啓者幾十餘年以故壅溢成患)
(而㕓市沮洳廨宇蕩析可為寒心凡為泗人計久遠者莫不以填城為長策御史周盤奏請截留漕米二)
(萬石發夫填城共填過大小街巷二十一道軍民署房基土方一萬四千有奇本朝順治六年六月間)
(淮大溢東南堤潰水灌州城深丈餘居民猝無所備溺死甚衆至十月水漸退官廨民房十圯四五鄉鄙)
(田疇一望皛淼今猶積水盈城長淮拍浪安土之居終無日矣州志云泗州瀕淮為泗患者莫如淮淮非)
(能為泗患也以下流壅塞阻其入江入湖之路則高堰是巳高堰之病泗自前代名臣勘議先正揭爭幸)
(有三閘之建泗得以息肩今三閘復閉泗苦沉淪矣彼主於閉閘者不曰為高寶計則曰刷清口沙為漕)
(計也固已獨是自古善治水者莫如禹未聞當日舍疏瀹決排而築堤堰水以為治也閱前志如治河則)
(有分黃導淮之策治淮則有設閘啓閉之宜治湖則有入江逹海之利失此不圖而務為補塞曲防計是)
(徒以泗為壑也己盖淮自濠梁五河會諸湖之水至界溝入泗境由泗北岸則自草觜劉溝洪澤一路東)
(至清河縣河口會黃入海又一路由大澗口入湖由湖逹江以入於海兩路通行泗乃無患雖然泗之人)
(祗知為桑梓切膚之計而不知當今地形水勢之高下也盖河身日高水行地上即使大澗口開放將湖)
(水盡洩泗州雖可涸出勢必清口水微黃水倒灌運道阻廢四百萬漕糧無繇逹於太倉而河之性急則)
(通流緩則沙停沙停則海口必淤上流阻漲河南山東在在崩潰豈特淮揚兩郡下河七州縣億萬之生)
(靈俱遭昏墊哉然則泗城積水終於不出奈何惟有浚河深川之一法使水由地中行則泗州之水患可)
(除而運道亦無所碍國計民生均得利賴矣縣盱眙縣在州南五里有盱眙山縣以此名淮水去二里)
(有長沙洲長二里淮水泛漲賴以捍禦今廢縣西北有護城堤沿淮河南岸明萬歴五年巡按御史邵陛)
(所築自翟家河起至五塔山麓止長七百二十丈曰邵公堤萬歴二十一年重修西南一里有上龜山東)
(北三十里有下龜山為龜山鎮下為運河川瀆異同曰泗州與盱眙兩城相距凡七里自昔為漕運要衝)
(今惟涓流可辨耳由州城而東三十里龜山峙焉嶽瀆經所載禹治水鎖支祁於龜山之足殆不可信淮)
(流至龜山乃益折而北又二十餘里而洪澤富陵泥塾萬家等湖環匯於淮之東岸淮水泛溢恒在於斯)
(州逼淮而地下故也禹貢錐指云按古汴水東流經彭城縣北而東入於泗唐貞元中韓愈佐徐州幕有)
(詩曰汴泗交流郡城角是其時汴水猶於州城東北隅合泗入淮也不知何年改流從夏邑永城宿州靈)
(璧虹縣至泗州兩城間而入於淮宋時東南之漕率由此以逹京師南渡後漸湮元泰定初河行故汴渠)
(仍於徐州合泗水至清口入淮而泗州之汴口遂廢)其南許家河澗溪水注之
其北又與柳山甓山陡安崙墩塔影龜山洪澤諸湖
水合而出清口與黃河會東流入於海
許家河自定遠縣流至盱眙縣境由查家埠入淮
澗溪盱眙縣西南山澗之水由舊縣小河口入淮
柳山湖在泗州西北九十里柳山下
甓山湖在泗州西甓山下長十餘里
陡湖在泗州西二十五里
安湖舊名安河在泗州北一百二十里
崙墩湖在安湖西中有高墩
塔影湖在泗州北長六十里闊五十里北連溧河東
連洪澤湖(相𫝊城中大聖寺塔曾見影於此)
龜山湖在泗州東北三十里
洪澤湖在泗州東北闊一百二十里湖之在泗者
五十有二不勝悉載州西北東三面皆湖南面為淮
每遇夏潦秋霖小大匯注害禾稼浸城市為泗民患
(張文端治河書)
洪澤湖在山陽之西南北距大河東俯高寶諸壑淮
水遠自豫省復挾汝潁渦汴羣川之水匯而入焉瀠
洄激蕩惟下之是趨而其地東北為下趨而北則出
清口而逹於海趨而東則高寶諸壑滔天而淮揚之
民其魚矣漢末陳登為廣陵守大興水利首建高堰
障其東而使之北淮南千餘里地無沮洳後世治水
者皆守其舊而不變自唐以來南北通運至宋黃又
徙而南湖日寬廣成巨浸而是堰之所係愈重慶歴
間一修於發運使張綸明初再修於平江伯陳瑄至
萬歴間河臣潘季馴復大修之且砌以石者三千餘
丈愈鞏固焉顧西南一帶自周橋至翟壩三十里空
之而弗堤曰此處地形稍亢天然減水壩也但當時
湖底深而能納雖不築堤湖水常低於岸面惟遇霪
霖異漲始漫溢而出故季馴又曰周橋漫溢之水為
時不久諸湖尚可容受也迨黃流倒灌之後湖底墊
高湖底高則湖水亦因之而高况決口九道淌刷成
河地形愈陷以愈高之湖放愈陷之地於是此三十
里稍亢之區昔所稱漫溢不久者今且終歲滔天東
注而不止不特清口之力分無以敵黃而淮且反引
黃水以俱東二瀆交騰高寶諸湖盈科而不受此清
水潭所以大決而不可塞而下河七邑遂同溟渤也
臣奉
命大修將諸決盡塞自清口至周橋九十里舊堤悉增
築高厚并將周橋至翟壩三十里舊無堤之處亦創
堤之蓋今日之地形水勢與明萬歴間大異即使季
馴而在今日亦未有不堤者也然仍舊減水者六處
計二百丈壩之而弗堤何也湖水之高於黃水者常
五六尺若一任其建瓴而出則所蓄無幾一逢亢旱
上源微細既不足以濟運更恐黃水之乘其弱而入
故爛泥淺一帶湖灘昔人稱之為門限今不使盡闢
欲清水常留有餘然設遇大水連旬洪波驟溢清口
一道之所出不勝數百里全湖之漲不有以減之勢
必尋隙而四潰故堤以防之不虞之溢復壩以減之
然後節宣有度旱不至於阻運而澇不至於傷堤也
雖然洪澤周圍三百餘里合阜陵泥墩萬家諸湖而
為一又上受全淮之委空濛浩瀚每西風一起怒濤
山湧而以一線之長堤捍之浪頭之所及土崩石卸
雖歲歲增高培薄終不能禦切思水柔物也惟激之
則怒苟順之自平順之之法莫如坦坡乃多運土於
堤外每堤高一尺填坦坡八尺如堤高一丈即填坦
坡八丈以填出水面為凖務令迤斜以漸高俾來不
拒而去不留是年秋黃水大漲奇風猛浪倍異尋常
而洶湧之勢一遇坦坡而其怒自平惟有隨坡上下
而無所逞其衝突始知坦坡之力反有倍蓰於石工
者故障淮以會黃者功在堤而保堤以障淮者功在
坦坡也惟是填積坦坡以來垂及十載風濤之所汕
刷平鋪卸去離堤已四五十丈矣若用帑填積既所
費不貲又工程難見應每年著河兵歲夫逐漸加工
立為定制每歲堤工一丈填土二方務使所增之數
適稱所耗之數則善矣久而久之離堤百丈之内必
漸墊而高因叢植柳蘆茭草之屬俟其根株交結茂
盛蔓延則雖狂風動地雪浪排空終不能越百餘丈
之茂林深草而潰堤矣(靳文襄公治河書為文襄公坦坡保隄之說甚卓見故)
(大書特書於此司河者請寓目焉)
淮水又東北逕清河縣南與泗水合謂之清口(清河在淮)
(安府西少北五十里淮水去縣五里洪澤湖在縣南六十里洪澤鎮西長八十里接盱眙縣界新志謂之)
(富陵湖夏允彛曰清河縣北有老黃河本沂泗東趨合淮入海故道開此則河之赴海必勇雲梯關下淤)
(塞葦場當自蕩滌而海口廓矣渭按此必近世決河入海之故道非淮水東會泗沂之舊迹也水經泗水)
(注云下邳縣為沂泗之會沂水注云於下邳縣北西南入泗是沂泗合流入淮也今沂水挾泇武祊浚諸)
(水至邳州入黃河即古沂水入泗處黃河是泗水故道邳州本秦下邳縣新志云沂水舊在州西一里今)
(為黃流淤塞改道自郯城入運河矣)又東北逕山陽縣北(山陽淮安府治射陽湖古)
(射陂也在縣東南八十里與鹽城寶應分水高家堰在縣西南四十里後漢建安中太守陳登防淮此其)
(故址也明永樂初平江伯陳瑄始為築治長六十里清江浦在縣西即新運河也舊名沙河宋志楚州北)
(有山陽灣淮流迅急每致沉溺雍熙中漕臣劉蟠議開沙河避淮水之險喬維岳繼之自楚州至淮隂開)
(導凡六十里舟行便之其後淤塞明永樂中陳瑄修治運河乃鑿清江浦引水由管家湖至鴨陳口逹海)
又東北逕安東縣南又東北入於海(安東在府東北六十里本漢淮)
(浦縣水去縣二里海在縣東五十餘里自鹽城縣東北經山陽縣東折而西北為淮水入海之口其北岸)
(則安東也縣志云自縣西三十里顔家河渡直下過縣南東流五十里又東北過雲梯關折旋入海)此
導淮會泗沂東入海之故道也自元時河奪汴泗以
入淮而兩瀆并為一瀆清口以東淮悉成河矣(禹貢錐指)
(也河防雜說曰清口乃淮流從出以會合黃河之地從前原極深通自高堰潰決全淮東洩黃躡其後)
(濁流倒灌而盡淤成平陸矣康熙十六年以後節次挑穵爛泥淺武家墩裴家場等引河四道共長六千)
(餘丈一面將武家墩以上至翟家壩一切臨河決口并成河九道之處盡行堵塞完固挽水下注不令旁)
(洩數載以來四道引河俱經衝刷寬深淮流暢注足以敵黃而無倒灌之患者引河之力也)
高家堰所以障全淮之水使不得分流旁出而并力
北趨以與黃敵乃兩河之關鍵也志稱後漢廣陵太
守陳登所築唐宋以來不可悉考至明則平江伯陳
瑄大葺之其後少保潘季馴復大葺之堰之上下其
地不一而曰高堰者舉其大而稱之也自河工敝壊
黃河之水逆入清口清口湮塞淮水潰六壩而東出
山鹽高寶諸州邑幾為巨浸堰雖存與無堰等幸我
皇上南巡
親覽形勢洞燭機宜
命堅閉六壩廣闢清口且大舉增築高堰上自武家墩
下至秦家高岡長八十七里屹立如山於是堰以西
之水涓滴皆出而會黃而堰以東沮洳之地復為膏
壤矣此皆
廟算精詳功同造化以致兩河普利億兆更生後之防
河者奉為一定之制守而弗失即千萬年可長治也
設高堰山盱兩通判管理修防其汛有三北曰高堰
汛屬高堰通判南曰徐壩汛屬山盱通判中曰高澗
汛則分屬焉
高堰通判所轄北自山清交界武家墩後横堤頭起
南至高良澗禹王廟前止(計程五十里)
山盱通判所轄北自高良澗禹王廟前起南至秦家
高岡止(計程四十三里皆總河于成龍題設家河防雜說云自山陽縣武家墩北起歴高堰高)
(良澗周家橋古溝唐埂至盱眙縣翟家壩止一帶堤工有石工樁工土工通共長一萬五千六百四十四)
(丈六尺内惟高家堰最窪康熙二十二年伏秋大漲之際高堰水深一丈二尺有餘迨隆冬消落則深七)
(尺有餘方其大漲之時石工頂上水深數寸或一二尺不等樁工水與管木相平即有簽樁極高者亦不)
(過露頂尺餘若以前當此異漲則頃刻之間即便潰決東洩而是年歴八月之久得保無恙者一則恃挑)
(土加築之子堤尚高過水面三四尺不等人夫有立足之地可以用力修防也一則賴挑土填築之水内)
(坦坡擁護堤根石縫不至過水石工之内尾土無蟄䧟之虞石工之外風浪有消殺之勢樁不至拔起土)
(不至於全傾也一則藉減水壩六座隨長隨減水深至一丈二尺外而止不至更為加長也此等各工俱)
(濱臨洪澤大湖所以捍一望無際之水故須於頂衝之處預備物料加意堅築以圖永遠者也自山陽)
(縣武家墩北至盱眙縣翟家壩止一帶堤工原以障全湖之水然每每上年將堤工加高一尺則次年湖)
(水亦必加長一尺仍復漫堤而過是以前朝潘宫保季馴將古溝翟家壩一帶二十餘里之地不築障水)
(大堤止加三尺高之小堰使水小之時由湖下注水大之時漫堰而去也然明時黃河尚深湖水易出近)
(來黃河墊高往往頂住湖水不得暢注故不特古溝翟壩一帶三尺高之小堰悉皆衝洗無存而又衝成)
(河九道且不特成河九道也高良澗高家堰一帶之樁石工亦復不時潰決於是清水潭隨圯隨塞築而)
(復圮十餘年間費帑無窮而河道漸至大壊也今於臨湖一帶共建減水壩六座計其洩水之地武家墩)
(壩長十丈高良澗壩長十丈二尺周家橋壩長十四丈古溝東壩長三十四丈五尺古溝西壩長五十三)
(丈五尺唐埂壩長四十八丈二尺内周家橋一壩係康熙十九年歲修案内工程其餘五壩皆大修案内)
(動帑創建改修之工也當高堰湖水止深八尺以上之時雖建此六壩可使湖水涓滴不洩以為敵黃之)
(資及湖水長至八尺五寸以上始從壩底漸減方二十二年淮流不息滔滔下注歴八月之久而隨長隨)
(減不至壅積漫堤者實此各壩減水之益也但湖水長至一丈二尺外再欲加高修防費力愚意再添建)
(五十餘丈長之減水壩一座即使將來之湖水雖遇極漲之時而深不出一丈二尺之外多一處減水自)
(然不致壅積漫堤庶幾不十分擔險且易防守也)
高堰汛自武家墩西堤歴攔河壩至東堤歴鹽壩至
土地廟前大堤頭攔河壩止長七百六十六丈七尺
自武家墩土地廟起至高堰大壩北止大堤長二
千四十一丈八尺自高堰大壩北頭起至小黃莊止
大堤長三千七百二十六丈七尺
高澗汛自小黃莊起至高良澗禹王廟山盱交界止
大堤長二千三百七十四丈五尺六寸以上屬高
堰廳
自高良澗禹王廟起至周家橋止大堤長三千二百
二十七丈四尺
徐壩汛自周橋起歴棠棃樹至秦家高岡止大堤長
四千三百七丈以上屬山盱廳
高堰大堤於康熙三十八年冬
命原任戶部尚書王日藻等領帑分修
命兵部尚書范承勲等督催康熙三十九年二月題
請將工分為三段自武家墩至小黃莊為一段小黃
莊至周橋為一段周橋至棠棃樹為一段先從中段
興修本年四月臣始履任見湖堤衝刷殘缺難禦伏
汛於五月内題准武家墩至小黃莊臨湖釘埽工
程先行儧築以資捍禦至堵閉六壩塞茆家圍南北
壩及夏家橋唐埂中壩北壩俱於八九月完工是役
也湖溜湍激堵塞倍極艱難幸秋令八十餘日西風
不作洪濤不興得以就緒此皆
皇上至誠格天之所致也是年九月奉
旨撤回范承勲等九人臣奉
命專督各工至康熙四十年冬告竣北自武家墩堤頭
起南至棠棃樹止長二萬四千九百八十一丈二尺
三寸高二丈三四五尺不等臨湖鑲柴高一丈一二
三四尺不等頂寬八丈四尺又臨湖鑲柴寬八尺底
寬一十三四丈不等臣又慮柴工不能經久自武家
墩至小黃莊堤底舊石工年久殘缺淤墊題請重
砌新石岸自小黃莊以南至古溝前河臣于成龍委
員建砌石岸有未完工者嚴飭儧完有被水衝殘者
遴員修補又自古溝以南至林家西亦俱創砌石岸
又自天然壩南起至秦家高岡止俱臨湖鑲柴以資
保障又置鐵犀五座於高堰大壩高良澗龍門大壩
茆家圍夏家橋諸處以鎮之又康熙四十年三月桃
汛大發湖水蓄長題准自武家墩起至棠棃樹止
加築子堤以出水面七尺為度以禦風浪康熙四十
一年伏汛黃淮並漲水勢異常全賴子堤捍禦
武家墩西堤東堤原係明季行運新河之東西堤也
西堤於康熙十五年間被水衝決堵築今歴年加修
東堤係舊堤康熙三十九年議修以為西堤重門之
障
山清交界東攔河壩長四十丈康熙三十六年創築
因每歲修葺西堤築此以便取東岸之土
真武廟東攔河壩長三十丈康熙十六年建因新河
不復行運築壩河上以便往來
鹽壩長五十八丈五尺康熙三十四年鹽商築
南攔河壩長三十四丈康熙二十二年創築以攔湖
水
高堰大壩外越壩長一百八十一丈五尺康熙十六
年創築
六安溝外越壩長六十八丈五尺康熙三十九年鑲
柴修築
高澗大壩内有深潭不能幇築康熙四十年創築裏
月堤長二百五丈五尺估砌石工又臨湖外月堤簽
釘排樁鑲柴長一百五丈
龍門大壩臨湖埽工長二百二十一丈五尺裏月堤
石工長一百七十丈
清水潭堤内有深潭不能幇築康熙四十年創築裏
月堤長九十六丈
周橋迤南舊減水壩六座康熙三十五年大水衝壞
康熙三十九年堵塞今另建滚水石壩三座上下兩
座金門口寬各七十丈中一座金門口寬六十丈又
建天然壩草壩二座一口寬六十丈一口寬六十二
丈三尺
大堤内運料小河自武家墩起至周橋止前河臣靳
輔開穵未成康熙三十九年范承勲等題准以挑
河之工築大堤河面寬八丈底寬五丈深五尺為度
因水淺未能通舟康熙四十一年題准加挑
運料河堤土人稱為二堤自武家墩起至周橋撑堤
止前河臣靳輔築
周橋東草字河順水堤自周橋大壩東起至仁和集
西止長四千八百九十五丈康熙四十年修築
唐漕河堤自天然壩南大堤起至界溝止長三千三
百一十五丈康熙四十年創築
蔣家壩攔水堤自蔣家壩起至周家圍止長一千一
百五十三丈康熙四十年築
洪澤湖築高堰南北堤岸所以束淮水出清口敵黃
濟運也於清口築新大墩一座導水七分敵黃三分
濟運若遇桃伏秋三汛湖水盛長水大易起風暴欲
保堤岸以衞運道民生於山盱汛建滚水石壩三座
其由身尺寸與清口黃水形勢相照應取勢足敵黃
過則聽其滚去此四季測量水平審度至當迺定壩
址歴年著有成效如春夏之交黃水先長湖水勢微
清口清水稍弱恐不足以敵黃則啟歸仁湖三閘之
版放水入洪澤湖以助清口水勢敵黃而濟運此皆
聖主數次閱視河工指示方略精詳盡善乃克平成奏
績萬世永賴屬在臣工敬奉遵行勿穿鑿私智變易
成法則淮揚生靈永蒙利賴於無窮矣
洪澤湖北滚水壩一座長七十丈由身高六尺八寸
康熙四十五年七月十八日開放時量高堰關帝廟
前水深一丈三寸新石工高出水面三尺七寸北滚
水壩外水深六尺九寸由身過水一寸每年水大開
放騐高堰關帝廟前新石工出水三尺七寸為則八
月十二日湖水盛長高堰關帝廟前新石工高出水
面一尺二寸時北壩由身過水一尺九寸九月初
九日湖水落二尺八寸高堰關帝廟前新石工高出
水面四尺時北壩斷流壩外水深六尺
中滚水壩一座長六十丈由身高六尺八寸康熙四
十五年七月十八日開放時量高堰關帝廟前水深
一丈三寸新石工高出水面三尺七寸中滚水壩外
水深六尺八寸由身過水五分每年水大開放驗高
堰關帝廟前新石工出水三尺七寸為則八月十二
日湖水盛長高堰關帝廟前新石工高出水面一尺
二寸時中滚水壩由身過水一尺八寸九月初九日
湖水落二尺八寸關帝廟前新石工高出水面四尺
時中壩斷流壩外水深六尺五寸
南滚水壩一座長七十丈地形稍高由身高六尺三
寸康熙四十五年七月二十日開放時量高堰關帝
廟前水深一丈八寸新石工高出水面三尺二寸南
滚水壩外水深六尺四寸由身過水一寸每年水大
開放驗高堰關帝廟前新石工出水三尺二寸為則
入月十二日湖水盛長高堰關帝廟前新石工高出
水面一尺二寸時南滚壩過水一尺九月初六日湖
水落二尺二寸關帝廟前新石工高出水面三尺四
寸時南滚壩斷流壩外水深七尺五寸
天然北壩一座長六十丈壩基高七尺康熙四十五
年八月十二日高堰關帝廟前新石工高出水面一
尺二寸湖水盈滿三滚壩宣洩不及將天然北壩開
放宣洩異漲之水湖水從此漸消故天然南壩停其
開放至九月初九日湖水落二尺八寸高堰關帝廟
前新石工高出水面四尺三滚壩俱斷流時天然壩
基尚有三十二丈過水深五尺壩外水深四五尺不
等至十月十六日湖水又落五尺高堰關帝廟前新
石工高出水面九尺天然北壩斷流
清口淮黃交會處查康熙四十五年八月十二日淮
黃水勢盛長時量惠濟祠前
御示挑水壩處石工高出水面三寸至九月初九日止
落水三尺二寸惠濟祠前
御示挑水壩處石工高出水面三尺五寸
清口清水高出黃水二尺三寸自清口東壩起至北
岸止計河面寬五百五十丈中泓水深三丈三四五
尺不等清水敵黃四百三十七丈黃水止存寬一百
二十三丈至十月十六日天然北壩斷流時清口中
泓水深三丈一二尺不等清水敵黃水北行距北岸
黃水止存寬九十五丈康熙四十五年十二月榖旦
遂寧張鵬翮記立石(以上俱河防志)
聖祖仁皇帝康熙四十五年月日河工效力原任大
理通判徐光啟條陳泗州境内溜淮套為洪澤湖上
游議於溜淮套穿湯家岡挑河築隄引淮水經金華
寺許家岡曹家廟盧家集馬厰下張福口直出清口
分水勢以逹黃河一則河南一帶船隻無洪澤之險
二則減洪湖之水以保高堰三則溜淮套高於張福
口一丈八尺建瓴之勢亦可刷黃濟運總河張鵬翮
據以上聞即遣光啟賫奏
上諭總督阿山總漕桑格總河張鵬翮江撫于凖安撫
劉光美會勘督臣阿山等僉議自泗州溜淮套開河
築隄分洩淮水至張福口會出清口約估銀一百三
十九萬四千有奇具奏部議錢糧甚屬浮多應令嚴
加核減具題奉
旨依議督臣等復率領多官細加查丈測量水平地勢
低窪之處減挑河土高阜之處減築隄工確核估計
仍令原任通判徐光啟宿遷縣縣丞郭維藩清河縣
主簿方德弘估計土方夫工料物等銀一百二十三
萬七千有奇較原估共減十五萬六千有奇(據冊開溜淮套)
(乃淮水上源其地高亢今開河洩水誠恐建瓴之勢設或全河直瀉冇關一帶民田廬舍且清口驟湧亦)
(恐宣洩不及議於河頭建設草壩一座以束水勢自溜淮套湯家岡坡邊起至溧河止長五千三百七十)
(丈自溧河北岸起至汴河止長二千四百三十丈其汴河新河合流下洩之處西岸議建裹頭以束水勢)
(自汴河北岸起歴金華寺土岡至安河長四千六百一十丈内有安河河身八十丈不必挑穵自安河起)
(至泗州交界止長八百十五丈自泗州交界窑邊起至盧家集長一萬零七十丈自盧家集起至馬厰長)
(三千五十丈自馬厰起至高家灣長一千九百五十丈自高家灣南起至出口處長三千丈以上河身共)
(長三萬一千三百二十一丈至於兩岸築隄自溜淮套起至清河縣縷隄止應築西隄一道自溜淮套西)
(岸張家莊後起至李家莊西北止俱係高岡不必築隄自李家莊西北起至溧河南岸止共四百丈溧河)
(稍面寬十三丈内留口門十丈建造雙金閘一座溧河上通虹縣下接宿境淋雨連綿或伏秋水發一切)
(溝渠之水皆由此河下注歸湖應於西隄之上建設雙金閘一座以資宣洩入於新河順軌出口不致淹)
(没田畝自溧河起至華家莊長四百八十丈自華家莊北起歴金華寺岡至許家岡止地勢高阜不必築)
(隄自許家岡下起長一千八百丈自安河南岸起至北岸止長六十丈内有河形五十七丈安河上游睢)
(水從歸安利仁三閘而下直射黃家堰歸洪澤湖因河身向無故道淺深不一每遇伏秋水漲蕩漾數十)
(餘里議於上流斜挑引河三道分殺水勢會歸新河順軌而下不使仍由舊河直趨高堰第一道洩水河)
(自安河北岸葉家莊南起至二甲朱家莊姑子菴止長三千七百六十八丈三尺第二道洩水河自安河)
(北崖青墩起至曹家廟迤東止長二千六百五十丈四尺第三道洩水河自安河北崖舊大王廟地基起)
(至武家岡東止長二千四百五十丈安河之水既挑三道引河分洩應於小河南岸築束水小隄一道自)
(歸仁隄丘家莊石工起至黃家堰新河西隄止長六千五百三十五丈北岸束水小隄一道自歸仁隄石)
(工裏戧起至朱家莊後估挑新河西隄止長六千四百七十二丈五尺每河斜挑引河三道穿西隄入新)
(河並出張福口應於引河口門各下埽裹頭以資捍禦安河既於大王廟地基迤下開引河三道應於廟)
(基之上堵斷使三道引河之水歸入新河不致横流議築攔河壩一道長六十丈自安河口起九百一十)
(丈至泗州交界自泗州交界起長二千三百五十丈又一千三百丈至孫家莊自孫家莊南起至畢家溝)
(南止地勢高阜不必築隄自畢家溝南起長四百丈畢家溝河一道在桃源南岸縷隄之内積水成河每)
(遇伏秋水發桃源南鄉一帶溝渠之水皆由此河下注歸湖應於西隄之上建設小閘一座以資宣洩入)
(於新河畢家溝大河形長一百丈内留口門六丈建造小閘自下又二千七百四十四丈至王家莊自王)
(家莊西大河形東邊起長二千二百丈自殷家莊後起歴盧家集至馬厰北道大路東邊止係高岡不必)
(隄自馬厰北頭大路東邊起至范家湖長五百十一丈内留口門六丈范家湖水來源甚遠應於湖口西)
(隄之上建設小閘一座使范家湖之水全歸新河順軌出口不致淹没民田自范家湖起至桃源交界止)
(長一千四百五十丈自桃源交界遥隄頭起至御壩後縷隄迤東止長三千九百九十丈東隄一道五百)
(丈至周家橋溧河河身應於中泓下埽堵塞上築土隄自溧河西崖起至汴河長五千一百五十丈汴河)
(來源數十里冬春緩流夏秋急湍入洪澤湖今挑新河應堵塞下口使汴河之水會歸新河不致助洪澤)
(之險築攔壩一道自汴河北岸起歴金華寺岡至許家岡止地高不必隄自許家岡起至黃家堰渡口長)
(一千八百丈黃家堰渡口長九十丈係估挑新河雖安河上流巳經堵塞但河身寬深應下埽堵築上接)
(土隄自安河北岸起長七百丈接前工至曹家廟地勢高不必隄又八百五十丈至畢家溝畢家溝河形)
(一道寬九十丈又四千丈内有河形五道一長六十五丈一長四十五丈三俱長五十三丈又正隄八百)
(五十丈東西兩隄凡有支河通溜之處俱估建閘座裹頭但田間溝洫務必建造涵洞方可宣洩積水不)
(致淹没民田共估建涵洞十座)四月十四日總督阿山等具疏覆
奏并請
皇上親臨閱視指授方略五月十四日部覆十八日奉
旨這所估錢糧尚屬浮多著行該督等再加核減溜淮
套地方如往閱視可否直逹盡境及沿路有無阻礙著
該督等身親詳看確實具奏六月初六日會准部咨
轉行原任通判徐光啟等覆看(七月日據徐光啟等看明詳覆云溜淮套)
(一工挑河三萬餘丈東西築隄二道前遵部議已將原估核減十五萬有奇所有挑河築隄土方工價俱)
(係實上實料無敢浮多即造閘壩建涵洞及下埽防護所用帑金無幾今蒙)
(皇上聖明誠恐縻費帑金著再核減惟有將所估河身再減淺窄兩隄重估矮小庶能節省但淮水從盱泗)
(入湖口門二十餘里今溜淮套分洩之河所挑止寬一十五丈猶恐窄小分水無多况淮套之地高於張)
(福新河水勢湍急隄工慮難單薄無敢核減定議仰請裁奪再溜淮套至張福口計程一百七十四里原)
(可直逹盡境本無高山峻嶺即土岡數處亦屬平坦止有安河之隔搭橋可渡水緩無虞至汴河寬十有)
(餘丈現有木橋日通行旅惟是畢家溝起至出水河頭一帶地勢低窪頻年積水或兼灘水上漾每逢夏)
(秋難行冬春便成陸地查河形水溝十餘處現今有水泥濘人馬未便馳驅容俟水乾墊成)
(御道齊備方敢恭請俾能竣功聖駕閱視指授方略)詳覆十二月初八日
總督阿山等題覆十五日奉
旨九卿詹事科道會同速議具奏十七日議覆二
十一日奉
旨自溜淮套至張福口開浚河道甚有禆益應即舉行
朕屢次親臨河上於地方情形遠近無不周知不繫乎
朕之親視與否今朕年已漸增憚於臨幸且南方水土
不比北地每渡大江河湖及過閘口亦甚加厪念故不
欲親往閱視著即將興工之處再行定議具奏二十
二日内閣九卿合疏題奏請
皇上早臨閱視指示二十七日奉
旨溜淮套工程於運道民生甚有禆益故前旨令即議
興工不必朕親臨視今内閣九卿等僉謂非朕親臨指
示不能斟酌盡善且地方官不經指示亦所不敢興工
再三陳請朕以此奏聞
皇太后奉
皇太后懿旨事關重大故諸大臣合辭懇請予身體甚
安健皇帝躬臨指授於地方民生有益朕秪遵
慈訓親往閱視著該衙門擇日具奏二十九日欽天
監摺奏明年正月十九日癸酉卯時
皇上往溜淮套閱視運道本日奉
旨依議
聖祖仁皇帝康熙四十六年正月初八日内閣交奏事
㣭子來保轉𫝊
上諭諭八旗都統部院大臣溜淮套河工朕去閱視於
今年務必挑濬其挑濬人員亦照都統孫渣齊等將帶
去八旗部院人等俱著該管處保舉謹慎老成有操守
身家殷實者派出每人各帶銀三千兩若過三千兩之
外則力不能擔此銀内不侵蝕一兩一錢者方好其用
過餘剰節省銀兩繳回不足者找領此河不可一齊全
挑恐挑至將半時至夏間被雨水衝決反致敝壞若於
今年挑一半明年挑一半則成功甚速而又無疎虞如
保舉人員内前至地方有生事胡為侵蝕錢糧等情事
發將原保舉都統副都統參領部院大臣一併嚴加治
罪決不寬恕其所派人員於起程前期引見預備俟朕
著來之時作速前往初十日工部議覆奉
旨依議是日工部請差督修大臣將各大臣職名具
題本日奉
旨都統孫渣齊等督修之河甚好百姓亦甚感激伊等
又伊等俱已諳練仍將都統孫渣齊等派出二月日
聖駕駐蹕清口(闕)日
駕自清口起行閱視溜淮套工程是日曹家廟駐蹕内
侍馬武𫝊
旨與總河等遂回蹕至清口𫝊
旨切責張鵬翮等二十三日總河張鵬翮以自陳認
罪事具奏二十八日奉
旨黃淮兩河關係運道民生總河身任河責必勿憚煩
勞時親勘閱將應修應築之處斟酌合宜又能任用得
人斯為稱職張鵬翮聽信罷斥小人徐光啟議開溜淮
套河竟不親加審勘輒奏稱此河開浚有益所立開河
標識至毁壊民間墳冢田廬又地勢甚高雖開浚成河
亦不能水出清口徒滋生事擾民張鵬翮請開此河輕
舉妄動大負職掌九卿詹事科道將張鵬翮並前會題
請開溜淮套督撫等俱嚴加議處具奏三月初十日
會議得溜淮套一工該督等意見未周疏請
皇上親臨指授臣等議以此事關係甚重再三恭請
聖駕親臨閱視荷蒙
皇上軫念國計民生親臨閱視審度形勢有礙民墳冢
田廬又地勢甚高雖挑成水未必能出清口特頒
諭旨停其挑浚張鵬翮方奏稱從前悞聽小人徐光啟
之言將無益之河妄行啟奏以致煩勞
聖躬罪愧萬死認罪前來總河張鵬翮職司河務凡應
開應築之處理宜詳看據實奏
聞今溜淮套地方並未詳加審看聽信徐光啟之言將
無益之河妄行啟奏殊屬溺職應將總河張鵬翮革
職查張鵬翮係革職留任之員相應解任原任總督
今陞刑部尚書阿山既奉
特旨著將溜淮套詳勘確實乃不詳加審勘妄行題請
挑浚甚屬輕浮大溺
皇上委任之職應將阿山革職查阿山係革職陞任之
員相應解任總漕桑格安撫劉光美江撫于凖既奉
特旨會勘並未詳議妥確輒行合詞會題亦屬不合應
將總漕桑格安撫劉光美江撫于凖各降五級調用
革職通判徐光啟係罷斥小人妄行條陳輕生事端
應將徐光啟枷號河干兩箇月示衆責四十板遞解
原籍可也五月二十六日奉
旨阿山著革職張鵬翮著革去所加宫保桑格著降五
級劉光美于凖著降三級俱從寬留任餘依議(淮揚道治河檔)
(案)
聖祖仁皇帝康熙四十七年五月初八日奉
旨朕南巡閱河時見洪澤湖風浪危險堤岸陡立商民
船隻觸石損壞傷人甚多朕心時切軫念因特令河臣
沿湖堤創設救生大樁自設樁以來數年内並未損船
傷人於商民大有禆益此樁應時加增修愈多愈善嗣
後著江寧蘇州杭州織造每歲於節省銀内各捐五百
兩解送總河衙門以備救生樁之用該督逐歲修理在
案不必入奏銷如不實行修理於别項支用者從重治
罪(高堰山盱二廳冊)
聖祖仁皇帝康熙六十年三月日淮揚道傅澤洪詳請
濬運料小河高堰山盱兩廳所屬運料小河於康
熙四十一年間蒙前院張具題奉
旨挑濬深通保堤運料誠為善策迄今一十九年日久
漸成淤墊兼之五十八年奇風駭浪水溢漫堤因而
堤工汕卸淤墊更甚運料船隻艱澀難行又於五十
九年補築大工之時隄邊取土地益窪下以致積水
汪洋宣洩無路風浪汕刷堤根受傷實屬危險兹據
兩廳會詳請憲挑浚本道遵奉憲批親往確勘一線
長堤為全湖保障運料保工委屬要務此河挑濬深
通既可保護堤工又可宣洩積水運送物料船隻無
艱澀之虞積貯土方兵夫無望洋之歎一舉而四善
具備則詳請題估發帑興挑誠不可一日稍緩者也
(嚼梅軒偶存)
行水金鑑卷七十
