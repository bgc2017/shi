行水金鑑卷七十五
江南按察使傅澤洪撰
江水
又東逕廣谿峽(水經)
斯乃三峽之首也其間三十里頽巖倚木厥勢殆交
北岸山上有神淵淵北有白鹽崖高可千餘丈俯臨
神淵土人見其高白因名之天旱燃木岸上推其灰
燼下穢淵中尋則降雨峽中有瞿塘黃龍二灘夏水
迴復沿泝所忌蓋自昔禹鑿以通江郭景純所謂巴
東之峽夏后疏鑿者又東出江關入南郡界(酈注山白鹽)
(在奉節縣東隔江十里又東有黃龍灘虎鬚灘後漢岑彭傳注江關舊在赤甲城後移在江南岸對白帝)
(城在今魚復縣南)
自關東逕弱關捍關(水經)
捍關廪君浮夷水所置也弱關在建平秭歸界昔巴
楚數相攻伐藉險置關以相防捍秦兼天下置立南
郡自巫山皆其城也又東過巫縣南鹽水從縣東南
流注之(酈注秭捍關在今長陽縣南歸今歸州是也)
又東烏飛水注之(水經)
水在天門郡漊中縣界北流逕巫縣南西北歴山道
三百七十里注於江謂之烏飛口(酈注)
又東逕巫縣故城南(水經)
縣故楚之巫郡也秦省郡立縣以隸南郡吳孫休分
建平郡治巫城城緣山為墉南臨大江故謂之夔國
(酈注記巫縣故城在今夔州府巫山縣東北寰宇云晉移今治在夔州東南七十二里)
又東巫溪水注之(水經)
溪水導源梁州晉興郡之宣漢縣東又南逕建平郡
泰昌縣又逕北井縣西有鹽井井在縣北故縣名北
井建平一郡之所資也鹽水下通巫溪溪水是兼鹽
水之稱矣鹽水又南屈逕巫縣東有聖泉下注谿水
谿水又南入於大江(酈注)
又東逕巫峽(水經)
杜宇所鑿以通江水也郭仲産云按地理志巫山在
縣西南而今縣東有巫山將郡縣居治無恒故也(酈注)
(陵四川總志巫峽在巫治東三十里即巫山也與西峽歸峽並稱三峽連山七百里略無斷處有十二)
(峯曰望霞翠屏朝雲松巒集仙聚鶴淨壇上昇起雲飛鳳登龍聖泉沿峽首尾一百六十里)
歴峽東逕新崩灘(水經)
此山漢永元十三年崩晉太元二年又崩當崩之日
水逆流百餘里湧起數十丈今灘上有石或圓如簞
或方如屋若此者甚衆皆崩崖所隕致怒湍流故謂
之新崩灘其頽巖所餘比之諸嶺尚為竦桀其下十
餘里有大巫山非唯三峽所無乃當抗峯岷峨偕嶺
衡疑其翼附羣山並槩青雲更就霄漢首尾一百六
十里謂之巫峽自三峽七百里中兩岸連山略無闕
處重巖疉障隠天蔽日自非停午夜分不見曦月至
于夏水襄陵沿泝阻絶王命急宣有時朝發白帝暮
到江陵其間千二百里雖乘奔御風不以疾也春冬
之時則素湍綠潭迴清倒影絶巘多生檉柏懸泉瀑
布飛潄其間清滎峻茂良多趣味每至晴初霜旦林
寒澗肅常有高猿長嘯屢引凄異空谷傳響哀轉久
絶故漁者歌曰巴東三峽巫峽長猨鳴三聲淚沾裳
(酈注)
又東逕石門灘(水經)
灘北岸有山山上合下開洞達東西緣江步路所由
昭烈為陸遜所破是逕此門遂𤼵憤而薨矣(酈注廣今湖)
(荆州府巴東縣東北有石門山)
又東過秭歸縣南(水經)
縣故歸鄉地理志曰歸子國也袁崧曰屈原有賢姊
聞原放逐亦來歸喻令自寬全鄉人冀其見從因名
曰秭歸即離騷所謂女嬃嬋媛以詈余也縣東北數
十里有屈原舊田宅雖畦堰縻漫猶保屈田之稱也
縣北一百六十里有屈原故宅(酈注即今荆州府歸州治秭歸故城)
又東逕城北(水經)
其城憑嶺作固夾溪臨谷據山枕江北對丹陽城南
枕大江嶮峭壁立信天固也楚子熊繹始封丹陽之
所都(酈注丹今歸州東有陽城)
又東南逕夔城南(水經)
跨據川阜西北皆枕深谷東帶鄉谿南側大江熊摰
始治巫城後疾移此蓋夔徙也春秋左傳僖公二十
六年楚令尹子玉城夔者也服虔曰在巫之陽秭歸
歸鄉矣(酈注有今歸州東南夔城)
又東逕歸鄉縣故城北(水經)
袁崧曰父老傳言原既流放忽然暫歸鄉人喜悅因
名歸鄉(酈注南今歸州東南大江岸有故城)
又東逕信陵縣南(水經)
臨大江東傍深溪溪源北𤼵梁州上庸縣界南流逕
縣下而注大江(酈注信今歸州東有陵廢縣)
又東過夷陵縣南(水經)
江水自建平至空泠峽即宜都建平二郡界也(酈注夷)
(陵漢南郡都尉治空泠峽在歸州東南三十里)
歴峽東逕宜昌縣之埵竈下(水經)
江之左岸絶岸壁立數百丈飛鳥所不能棲有一火
爐埵在崖間父老傳言昔洪水時人薄舟崖側以餘
燼埵之巖側至今猶存(酈注一洽聞記云空冷峽絶壁有火燼長數尺名曰插)
(竈相傳堯時洪水行者泊舟崖側炊㸑以餘燼插之鄭常蓋亦據此注耳記稱鄭常據此注鄭不知是)
(何人也)
又東流頭灘(水經)
其水並峻激奔暴魚龞所不能游行者常苦之其歌
曰灘頭白勃堅相持倏忽淪没别無期袁崧曰自蜀
至此五千餘里下水五日上水百日也(酈注今流頭灘在夷陵)
(州界)
又東逕宜昌縣北(水經)
分夷道狼山所立也縣治江之南岸北枕大江與夷
陵對界(酈注宜今夷陵州西有昌故城)
又東逕狼尾灘而歴人灘(水經)
袁崧曰二灘相去二里人灘水至峻峭南岸有青石
夏没冬出其石嶔崟數十步中悉作人面形或大或
小其分明者鬚髮皆具因名人灘也(酈注)
又東逕黃牛山(水經)
下有灘名曰黃牛灘南岸重嶺叠起最外高崖間有
石如人負刀牽牛人黑牛黃成就分明此巖既高加
江湍紆迴雖途逕信宿猶望見此物故行者謠曰朝
𤼵黃牛暮宿黃牛言水路行深迴望如一矣(酈注山黃牛)
(在彝陵州西)
又東逕西陵峽(水經)
宜都記曰自黃牛灘東入西陵界至峽口一百許里
山水紆曲而兩岸高山重障非日中夜半不見日月
絶壁或千許丈其石彩色形容多所像𩔖林木高茂
略盡冬春猿鳴至清山谷傳響泠泠不絶所謂三峽
此其一也崧言峽中叠崿秀峯竒構異形固難以詞
敘林木蕭森離離蔚蔚乃在霞氣之表仰矚俯映彌
習彌佳流連信宿不覺忘返目所履歴未嘗有也既
自欣得此竒觀山水有靈亦當驚知已於千古矣(酈注)
(州西陵峽在夷陵西北二十里)
歴禹斷江(水經)
南峽北有北谷村兩山間有水清深潭而不流耆舊
傳言昔是大江及禹治水此江小不足瀉水禹更開
今峽口水勢并衝此江遂絶於今謂之斷江也(酈注夷)
(陵州西南有斷江山)
出峽東南流逕故城洲(水經)
洲附北岸上有步闡故城方圓稱洲周迴略滿吳西
陵督步隲所築也(酈注州今為夷陵治)
又東逕故城北(水經)
所謂陸抗城也城即山為墉四面大險江南岸有山
孤秀從江中仰望壁立峻絶袁崧為郡嘗登之矚望
焉(酈注南故城在夷陵州東大江南岸)
又東逕白鹿巖又東歴荆門虎牙之間(水經)
荆門在南上合下開闇徹山南有門像虎牙在北石
壁色紅間有白文𩔖牙形並以物象受名此二山楚
之西塞也水勢急峻故郭景純江賦曰虎牙桀豎以
屹崒荆門鬭竦而盤薄圖淵九迴以懸騰溢流雷呴
而電激者也(酈注里夷陵新志云虎牙山在州東南五十磯石大小蹲踞隐見正如虎牙)
(戟列舟人望而避之乃由荆門而上是虎牙更險於荆門也)
又東南過夷道縣北夷水從佷山縣南東北注之(水經)
漢武帝伐西南夷路由此出故曰夷道(酈注城夷道縣故在今)
(宜都縣西佷山故城在今長楊縣西夷水篇云夷水出巴郡魚復縣東南過佷山縣南又東過夷道縣北)
(東入於江夷水首出魚復江尾入宜都江行五百餘里是亦荆州之沱也古時自巴入楚避三峽之險皆)
(由此路)
禹岷山導江東别為沱之所經以今輿地言之江水
出四川松潘衛徼外岷山流逕衛北(衞本禹貢梁州之域後為氐羌)
(地漢置湔氐道屬蜀郡唐為嘉誠縣松州治明置松潘衛屬四川都司在成都城西北七百六十里)又
東南逕疊溪營西(營在茂州西北一百二十里夲漢屬郡蠶陵縣唐為翼州元和志大)
(江經翼州城西又逕翼水縣西二百步今廢翼州在營西翼水廢縣在營南)又東南逕茂
州西(茂州在成都俯西北四百十五里本漢汶江縣後周改汶山縣唐為茂州治元和志汶江北自)
(翼州流逕汶山縣西二里)又西南逕威州西玉輪江注之(威州在府西北)
(四百五十里本漢廣柔縣唐為薛城縣維州治其故城在今州北高碉山上亦曰姜維城州西北有滴博)
(嶺玉輪江即汶水)又西南逕保縣西(保縣在茂州西南四十里本漢緜虒縣後周為)
(汶川縣江源記岷江南入溢村逕石紐至汶川轉銀嶺合草坡河至蠶崖入灌口括地志石紐山在汶川)
(縣西七十三里)又東南逕灌縣西沱水出焉(灌縣在成都府西少北一百五)
(十二里唐為導江縣元和志大江西自茂州界流入逕青城縣北二里寰宇記大皂江自灌口流逕青城)
(縣北入温江縣界青城廢縣在今灌縣西南玉壘山在縣西北離堆在縣西南或曰即灌口山宋河渠志)
(皂江支流迤北曰都江口置大堰疏北流為三東曰外應口溉導江新繁新都達於金堂東北曰三石洞)
(口溉導江崇寧九隴濛陽達於漢之洛東南曰馬騎口溉導江崇寧郫温江成都華陽灌縣舊志大江經)
(縣西三十三里分為二派其一東南經崇慶州至新津者今謂之南江其一東循灌城者今謂之北江北)
(江又分為三派其一東南逕温江過府城南入新津合大江者為流江其一自縣寳瓶口直東入五斗口)
(東北經郫新繁過府城北折而南合流江者謂之郫江其一自寶瓶口東北穿三泊洞又東北經新繁新)
(都至漢州入雒者為湔水参考諸說大皂江即&KR1514;水實岷江之正流有元和寰宇九域等書可証郫江即)
(禹貢梁州之沱流江乃李冰所穿與郫江為二江者郫江號北江唯東合湔洛又東南至江陽入江者為)
(禹貢之江沱餘皆後人所穿鑿或以郫江創自李冰且指流江為岷江之正道大誤)江水又東
南逕温江縣西崇慶州東(温江在府西少南五十里本漢郫江原二縣地元和)
(志大江俗謂之温江南流經縣西一里寰宇記&KR1514;江一名皂里水自青城縣南流經温江縣入江源縣界)
(成都新志云大皂江本岷江正流自離堆鑿後乃以流江為正流而以此為南江崇慶州在府西南九十)
(里本漢江原縣)又東南逕新津縣東北(流江注之新津在崇慶州東南七十里本)
(漢武陽縣地)又東南逕眉州東(眉州本漢武陽縣元和志大江亦名導江在彭山縣)
(東七里又經通義青神二縣東皆去縣三里今州北有武陽故城隋改武陽曰通義唐為眉州治彭山故)
(城在州北青神故城在州南本朝康熙六年併入)又南逕嘉定州東(嘉定本漢南安)
(縣地後周分置平羌縣隋改曰青衣又改曰龍游為嘉州治寰宇記導江水在平羌縣西二十步又云大)
(江自平羌流入龍游縣界平羌即今峨眉縣在州西六十里)又東南逕犍為縣北
(犍為在州東南一百二十里亦漢南安縣地寰宇記導江水在玉津縣西五里又在犍為縣東二十步玉)
(津唐屬嘉州其廢址在今縣北)又東南逕宜賓縣東北合馬湖江(宜賓)
(為敘州府治本漢僰道縣犍為郡治元和志汶江流逕僰道縣東北去縣十步馬湖戌在縣西二十一里)
(按馬湖江在縣南門外即若水下流亦曰瀘水自馬湖戌東北流入至城西南一里為蠻津口又東合於)
(大江)又東南逕南溪縣南(南溪在府東南一百二十里本漢僰道縣地)又東
逕江安縣北(江安在瀘州西南本漢江陽縣地)又東逕納溪縣北(納溪)
(在州西南四十里亦漢江陽縣地)又東北逕瀘州東南沱水合湔雒
諸水從西北來注之(瀘州夲漢江陽縣今州治即其故城隋改縣曰瀘川唐為瀘州)
(治華陽國志江陽江中有大闕小闕季春黃龍堆没闕即平元和志汶江水經瀘川縣南三十步寰宇記)
(謂之瀘江按雒江在州北亦曰湔水亦曰緜水互受通稱漢志云湔水出玉壘山東南至江陽入江水經)
(注云雒水與緜水合又與湔水合亦謂之郫江郫江即沱水也)沱水自灌縣西南首
受大江東逕郫縣北(郫縣在成都府西四十五里漢志蜀郡郫縣禹貢江沱在西東)
(入大江元和志郫江一名成都江經郫縣北三十一里)又東逕新繁縣南(新繁在府)
(西北五十六里夲漢繁縣括地志縣有繁江首受郫江即禹貢江沱也元和志郫江在新繁縣南十一里)
(九域志新繁有都江即成都江也)又東逕成都縣北(漢舊縣蜀郡治今為四川成都)
(府治括地志郫江一名成都江一名市橋江一名永平江亦曰中江亦曰内江西北自新繁界來)又
東逕新都縣南(新都在府北五十里漢舊縣)又東逕金堂縣南(金堂)
(在府東北七十里本漢新都牛鞞二縣地郫江至縣東南合湔水亦曰五城水酈道元云湔水東絶緜雒)
(逕五城界至廣都北岸南入於江謂之五城水口此涪水枝津自五城縣界西合湔郫又西至成都城東)
(南入流江也)又東南逕簡州北(簡州在府東一百五十里本漢牛鞞縣)又東
南逕資陽縣西(資陽在州東南六十里本漢資中縣地)又南逕資縣西
(資縣在府東三百里本漢資中縣)又南逕富順縣東(富順在敘州府東北一百八十)
(里本漢江陽縣地)又東南逕瀘州北又東南與江水會(酈道元云)
(緜水至江陽縣方山下入江謂之緜水口蓋自五城以下湔郫緜洛互受通稱緜水口即沱水口)江
水又東逕合江縣北(合江在瀘州東一百二十里本漢符縣)又東北逕
江津縣北(江津在重慶府南一百八十里本漢江州縣地)又東北逕巴縣東
南西漢羌白涪巴渝諸水自北來注之(巴縣為重慶府治本漢江)
(州縣後周改曰巴縣唐為渝州治按自渝上合州者謂之内江庾仲邕所云涪内水是也自渝戎瀘上蜀)
(者謂之外江庾仲邕所云蜀外水是也)又東北逕長夀縣南(長夀在府東三百三)
(十里本隋巴縣地)又東逕涪州北涪陵江水自南來注之(涪州)
(在府東四百五十里本漢枳縣隋改置涪陵縣唐為涪州治大江在州北方輿勝覽謂之蜀江自成都登)
(舟十二程至此合黔江即涪陵江)又東北逕酆都縣南(酆都在忠州西二百里本)
(漢枳縣地)又東北逕忠州南(忠州在府東一千里本漢臨江縣)又東北逕
萬縣南(萬縣在夔州府西四百五十里本漢朐忍縣)又東北逕雲陽縣南
(雲陽在府西一百七十里本漢朐忍縣後周改曰雲安寰宇記蜀江在雲安縣南三十步)又東逕
奉節縣南夷水故道出焉(奉節夔州府治本漢魚復縣唐改曰奉節瞿塘峽在)
(縣東即古廣谿峽也寰宇記云灧澦堆周圍二十丈在夔州西南二百步蜀江中心瞿塘峽口冬水淺屹)
(然露百餘丈夏水漲没數十丈亦曰猶豫言舟子取途不決水脈也范成大吳船錄云峽中兩岸高巖峻)
(壁斧鑿之痕皴皴然有黑石灘最號險惡按夷水一名清江)又東逕巫山縣南(巫山)
(在府東一百三十里本漢巫縣巫峽在縣東四十里吳船錄云自巫縣下巫峽灘瀧稠險湍流洄洑其危)
(又過夔峽三十五里至神女廟廟前灘尤洶怒)又東逕巴東縣北(巴東在湖廣歸州西)
(九十里本漢巫縣地梁為歸鄉縣)又東逕歸州南(歸州在荆州府西五百二十五里夲)
(漢秭歸縣)又東逕夷陵州南(夷陵在荆州府西少南二百里本漢夷陵縣)又東
逕宜都縣北與夷水合(宜都在州東南九十里本漢夷道縣)夷水本首
受奉節縣之大江今建始縣北(建始在夔州府東南本漢巫縣地晉分置)
(建始縣屬建平郡唐屬施州縣南至州一百三十里夷水故道自巫山縣南流入縣界)其故道
皆巳陻塞唯從縣南受施州衛開蠻界水東逕巴東
長陽(長陽在夷陵州西南八十里本漢佷山縣屬武陵郡隋更名長楊唐改楊為陽其故城即今治)
(縣南七十里廢巴山縣即古捍關)至宜都縣北又東入于江經所謂
東别為沱者禹所導一為梁州之沱今郫江是也一
為荆州之沱古夷水是也(禹貢錐指)
又東至于澧過九江至于東陵(禹貢書澧音禮史記漢俱作醴)
澧水名東陵地名(孔氏傳西水經澧水篇澧水出武陵充縣歴山東過其縣南又東)
(過零陽縣之北又東過作唐縣北又東至長沙下嶲縣西北東入於江充縣即今九谿永寧二衛屬湖廣)
(岳州府)
九江之水禹前先有其處禹今導江過歴九江之處
非是别有九江之水(孔氏疏)
九江即荆州所謂九江孔殷是也此九江發源山澤
分支别派以入於江而江則過之也江水既過九江
又至於東陵也(尚書全解)
東陵巴陵今岳州巴陵縣也地志在廬江西北者非
是(書經集注)
孔傳云江於此州分為九道正義曰傳以江是此水
大名謂大江分而為九猶大河分為九河也潯陽記
有九江之名雖名起近代義或當然陸氏釋文曰九
江尋陽地記云一曰烏白江二曰蜯江三曰烏江四
曰嘉靡江五曰畎江六曰源江七曰廪江八曰提江
九曰箘江張須元緣江圖云一曰三里江二曰五州
江三曰嘉靡江四曰烏土江五曰白蚌江六曰白烏
江七曰箘江八曰沙堤江九曰廪江參差随水長短
或百里或五十里始於鄂陵終於江口會於桑落州
太康地記曰九江劉歆以為湖漢九水入彭蠡澤也
(湖漢水東至彭澤入江又鄱陽縣有鄱水餘汗縣有餘水艾縣有修水南城縣有盱水建城縣有蜀水宜)
(春縣有南水南壄縣有彭水又長沙國安成縣有盧水皆入湖漢水)渭按秦始皇滅楚
以其都夀春置九江郡太史公曰余南登廬山觀禹
疏九江淮南子曰禹鑿江而通九路地里志廬江尋
陽縣下云禹貢九江在南皆東合為大江王莽改豫
章曰九江郡柴桑縣曰九江亭應劭曰江自尋陽分
為九郭璞江賦曰流九派乎尋陽自西漢以迄東晉
皆言大江至尋陽分為九江禹之所疏鑿而尋陽記
緣江圖又備列其名元和志云江州尋陽郡禹貢揚
荆二州之境揚州云彭蠡既瀦今州南五十二里彭
蠡湖是也荆州云九江孔殷今州西北二十五里九
江是也彭蠡以東為揚州界九江以西為荆州界此
亦遵舊說九江孔鄭異義而不言其處所諸家皆謂
在潯陽其以洞庭為九江者自宋初胡旦始而晁以
道曾彦和皆從之朱子九江辨曰九江若曰派别為
九則江流上下洲渚不一今所計以為九者若必首
尾短長均布如一則横斷一節縱别為九一水之間
當有一洲九江之間沙水相間乃為十有七道於地
將無所容若曰參差取之不必齊一則又不知斷自
何許而數其九也况洲渚出没其勢不常江陵先有
九十九洲後乃復生一洲是豈可以為地理之定名
乎此不可通之妄說也若曰旁計横入小江之數則
自岷山以東入於海處不知其當為幾千百江矣此
又不可通之妄說也且經文言九江孔殷正以見其
吐吞壯盛浩無津涯之勢決非尋常分派小江之可
當又繼此而後及夫沱潛雲夢則又見其決非今日
江州甚遠之下流此又可以證前二說者為不可通
之妄說也九江即洞庭既有山水二經為根據而又
得朱子此辨其不在潯陽亦明矣曾氏說九江一
曰沅(出牂牁且蘭縣東北注洞庭湖入江)二曰漸(一名澹水出武陵索縣東入沅)三曰
無(出牂牁且蘭縣東南入沅按說文無本古舞字故無水或加水作潕又作㵲)四曰辰(出武)
(陵辰陽縣東入沅)五曰敘(一作序出武陵義陵縣西北入沅)六曰酉(出武陵充縣東)
(南入沅)七曰湘(出零陵始安縣東北入沅)八曰資(一作澬出零陵都梁縣東北入沅)
九曰澧(出武陵充縣東北注洞庭湖入江)朱子考定九江去無澧二
水而易以瀟蒸一曰瀟江(亦名營水出營陽冷道縣留山北流注湘水)二
曰湘江三曰蒸江(漢志作承後漢作烝出邵陵縣界至陵承縣北東注於湘)四曰
澬江五曰沅江六曰漸江七曰叙江八曰辰江九曰
酉江按朱子據導江文江先合澧而後過九江故不
數澧然澧實會南江以東注洞庭非上流自入江也
安得而不數無字誤作元朱子以為亡是水故置之
古無瀟水酈道元云瀟者水清深也湘中記曰湘川
清照五六丈下見底石如樗蒲是納瀟湘之名矣然
則瀟湘猶言清湘非别有瀟源隋唐以後始謂瀟水
出九疑山北合湘水是曰瀟湘耳武陵零陵長沙之
水皆入沅湘如蒸水者頗多金吉甫云郴水亦入湘
舊不列九江未知與漸叙二水大小若何然則朱子
所更定亦未有以見其為必然也善乎林少穎之言
曰九江之名與其地勢久遠不可強通然各自别源
而下流入江則可以意曉也斯真通人之見傅同叔
云九江不必求其有九如太湖一湖而得名五湖昭
餘祁一澤而得名九澤皆不可以數求也此說本程
泰之恐又不然當時必實有九水會同故以為名但
水道通塞離合古今不常自戰國時唯知有湘沅資
微澧而名之五渚矣况後世乎與其出此入彼不若
闕疑之為得耳(禹貢錐指)
江水(自夷道縣北)又東逕上明城北(水經)
江水(自夷道縣北合夷水)又東過枝江縣南沮水從北來注之
晉太元中苻堅寇荆州刺史桓沖徙渡江南使劉波
築之移州治城也其地夷敞北據大江江沱枝分東
入大江縣治洲上故以枝江為稱地理志曰江沱出
西南東入江是也盛弘之曰縣舊治沮中後移出百
里洲西去郡一百六十里縣左右有數十洲槃布江
中其百里洲最為大也其中桑田甘果映江依洲自
縣西至上明東及江津有九十九洲(酈注松上明城在今滋縣界)
(今枝江縣東有枝江故城百里洲在縣東北六十里寰宇記引荆州圖曰百里洲其上寬廣土沃人豐洲)
(首派别南為外江北為内江嘉靖初為江水衝斷今為上百里洲下百里洲沮水篇沮水出漢中房陵縣)
(東南流經沮陽縣東南又東南逕汶陽郡北又東南逕當陽縣北又南逕麥城西又東南過枝江縣東南)
(入於江)
又東會沮口(水經)
楚昭所謂江漢沮漳楚之望也(酈注)
又南過江陵縣南(水經)
縣江有洲號曰枚回洲江水自此兩分而為南北江
也(酈注西枚回洲在江陵縣南六十里)
又東逕鷰尾洲(水經)
北合靈溪水水無泉源上承散水合成大溪南流注
江(酈注)
東得馬牧口(水經)
江水斷洲通會(酈注)
又東逕江陵縣故城南(水經)
故楚也今城楚船官地也春秋之渚宮矣秦置南郡
漢景帝改為江陵縣北對大岸謂之江津口故洲亦
取名焉江大自此始也家語曰江水至江津非方舟
避風不可涉也故郭景純云濟江津以起漲言其深
廣也(酈注回江陵故城即今荆州府治江自枚洲分流至此復合勢益大)
又東逕郢城南(水經)
地理志曰楚别邑故郢矣(酈注三今江陵縣東北里有郢城)
又東得豫章口(水經)
夏水所通也西北有豫章岡蓋因岡而得名矣(酈注)
又東至華容縣西夏水出焉(水經)
江水左迤為中夏水右則中郎浦出焉江浦右迤南
派曲而極水曲之地勢世謂之江曲者也(酈注郡漢志南華)
(容縣夏水首受江東入沔行五百里華容故城在今監利縣界水經夏水出江流於江陵縣東南注之江)
(津豫章口東有中夏口是夏水之首江之汜也屈原所謂過夏首而西浮顧龍門而不見也龍門即郢城)
(之東門也)
又東南當華容縣南涌水出焉又東涌水注之(水經)
水自夏水南通于江謂之涌口春秋所謂閻敖游涌
而逸于二水之間者也(酈注利涌水在今監縣南)
又逕南平郡孱陵縣之樂鄉城北又東南油水從東南
來注之又東右合油口(水經松樂鄉城在今滋縣東)
又東逕公安縣北左會高口(水經)
江浦也對黃州(酈注五今公安縣東北五十里有公安故城)
又東得故市口(水經)
水與高水通也(酈注)
又右逕楊岐山北(水經)
山枕大江山東有城故華容縣尉舊治(酈注)
又東左合子夏口(水經)
江水左迤北出通於夏水故曰子夏口也(酈注)
又東左得侯臺水(口水經)
江浦也(酈注)
右得龍穴水口(水經)
江浦右迤也北對虎洲又洲北有龍巢地名也昔禹
南濟江黃龍夾舟舟人五色無主禹笑曰吾受命于
天竭力養民生死命也何憂龍哉于是二龍弭鱗掉
尾而去故水地取名矣(酈注)
自龍巢而東俞口(水經)
夏水泛盛則有冬無之江水北岸上有小城故監利
縣尉治也(酈注)
又東得清揚土塢二口(水經)
江浦也(酈注)
右逕石首山北又東逕赭要(水經)
赭要洲名在大江中(酈注宗石首山在今石首縣西北孫鑑曰自竟陵南至大江)
(並無㐀陵之阻渡江至石首始有淺山石首者石自此而首也)
左得飯筐上口(水經)
秋夏水通下口間相距三十餘里赭要下即楊子洲
在大江中二洲之間常苦蛟害昔荆佽飛濟此遇兩
蛟斬之自後罕有所患矣江之右岸則溝水口口上
即錢官也水自牛皮山東北通江北對清水洲洲下
接生江洲南即生江口水南通澧浦江水右會飯筐
上口江浦所入也(酈注)
又右得上檀浦(水經)
江溠也(酈注在溠音詐水名說文水漢南荆州浸)
行水金鑑卷七十五
