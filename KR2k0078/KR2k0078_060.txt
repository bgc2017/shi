行水金鑑卷六十
江南按察使傅澤洪撰
河水
桃源縣(薈蕞云桃源縣在淮安府西北一百六十里黃河在治北百十餘步由淮達海徐邳泗河)
(之下流治西六十里有白洋河上通汴河下達黃河鎮東属桃源鎮西属宿遷有黃壩新河萬歷二十四)
(年分黃導淮開挑自三義鎮上起由毛家溝等處達灌口下海)黃河南岸上自宿遷
縣交界白洋河起下至清河縣交界駱家營止計程
八十八里北岸上自宿遷縣交界古城起下至清河
縣交界駱家營止計程八十二里設有桃源河務同
知管轄其汛四南岸曰煙墩汛龍窩汛北岸曰九里
岡汛磯觜汛
煙墩汛臨河堤上自宿遷縣交界白洋河鈔關口起
下至舊縷堤止長一千四十一丈康熙十九年創築
白洋河舊縷堤自宿遷縣界起至臨河堤頭止長七
百六十丈康熙十七年築今廢
自臨河堤頭起至煙墩舊險工東頭止縷堤長七千
二百九丈六尺康熙十七年創築内四千四百二十
六丈六尺三十六年加幇
自半邊店起至熊家莊止縷堤長八百三十丈康熙
四十年修築半邊店一名野飯店(河防雜說云自宿遷以至白洋河四)
(十里之間兩岸堤工離河俱不甚遠加以蕭家渡徐家灣楊家莊三大工埽臺緊貼河邊東水太急若下)
(流再不稍為寬縱則必有疎失之虞是以白洋河迤下南岸堤工不築於近河而直興築於離河七八里)
(之外也但築堤之處其地高低不等内有謝家窪野飯店等窪區數十丈最危最險二十二年已經全釘)
(排樁本年伏秋異漲賴此樁工護土不特堤無損傷而堤外窪灘俱淤高三四五六尺不等業巳改險為)
(平此又皆遙堤之功也)
煙墩歲修險工舊長二百五十八丈康熙四十一年
東頭新生險工一百五丈此工近來對岸沙觜日長
逼溜南射以致加險四十一年閏六月間大水暴至
舊埽衝盡堤土坍卸亦幾無餘臣督率河員晝夜搶
築不數日而戧堤成以次下埽畢復幇築埽臺長三
百六十丈又於對岸開引河長五百九十二丈以殺
水勢又煙墩迤東舊有護城堤長五百七十丈今加
幇高厚又接築六百一丈共長一千一百七十一丈
為煙墩之月堤以資防禦(以上俱張文端治河書)
煙墩險工於康熙四十二年
皇上親閱在於大王廟東
指示建築挑水壩一座長十五丈三尺五寸寬五丈發
帑遣官建築(桃源廳治河事宜冊)
龍窩汛自煙墩舊險工東頭起至駱家營清河縣交
界止縷堤長七千七百四丈八尺康熙九年創築内
自煙墩舊險工東頭起至高家灣止三十八年加幇
卑薄處自高家灣起至駱家營止四十年加幇卑薄
處
張家莊歲修險工舊長四百三十丈康熙四十一年
又新生險工五十四丈此工於三十五年七月間漫
缺三百五十二丈是年堵塞四十一年閏六月間異
漲之水復於張家莊之下顔家莊漫缺八十餘丈至
十月間堵塞(張文端治河書)
龍窩張家莊險工於康熙四十二年
皇上親閱
指示建築挑水壩一座壩臺長二十七丈三尺壩
身出水長十丈寬八尺發帑遣官建築(桃源廳治河事)
(宜冊)
張家莊北岸顧家灣引河長九百二十丈康熙四十
年開穵
談家莊歲修險工舊長二百七十丈康熙四十一年
又新生險工五十丈康熙四十年置鐵犀一座以鎮
水四十一年創築月隄長六百一十六丈又加幇埽
工尾縷堤長一百二十丈
九里岡汛自宿遷縣交界起至河北鎮止縷堤長八
千一十二丈五尺康熙三十六年修築歲修險工
長三百三十三丈三尺埽臺長三百二十八丈康熙
三十八年加修(張文端治河書)
九里岡險工於康熙四十二年
皇上親閱在於大王廟東
指示建築挑水壩一座長九丈八尺寬四丈發帑遣官
建築又於四十四年
聖駕南巡回鑾
指示舊龍門處建壩二座第一座長十四丈寬五丈第
二座長十三丈寬五丈(桃源廳治河事宜冊)
崔鎮石壩一座康熙三十二年閉塞
徐昇石壩一座康熙二十五年閉塞
上渡口歲修險工長六十丈壩臺長二十八丈四尺
康熙三十八年加修
磯觜壩汛自河北鎮起至清河縣交界止縷堤長六
千八百二十九丈一尺康熙三十六年修築内馬家
莊一段長四百四十丈三十八年又加幇
七里溝磯觜壩歲修險工長五十七丈
支河石壩一座康熙三十二年閉塞
新莊口排樁工長一百四十丈康熙二十七年建築
三義石壩一座康熙三十二年閉塞
三岔歲修險工舊長一百一十九丈康熙四十一年
又新生險工長二十丈
三岔險工壩臺長二十四丈康熙三十八年加修(張文)
(端治河書)
半路劉險工於康熙四十二年
皇上南巡在於上水頭頂衝處
指示建築挑水壩一座長五丈寬八丈上下雁翅各長
八丈發帑建築(桃源廳治河事宜冊險靳文襄公治河書云桃源南岸大工三曰煙墩)
(曰龍窩曰李家口北岸險工五曰九里岡曰上渡口曰七里溝雞觜壩曰新莊口曰三岔河防雜說云)
(桃源縣南岸李家口一工向來溜走堤工祗因北岸七里溝新莊口楊家莊等工相繼潰決大溜北瀉是)
(以不為修防今河歸故道此工險倍平時若挑引河一道并築挑水壩一座相機修守自可永保無虞矣)
清河縣(薈蕞云清河縣在淮安府西五十里河去縣一里縣西三十里有三汊河口泗水至此分)
(為大小二清河大清河經縣治東北入淮俗稱老黃河今湮其小清河於縣治西南入淮即今之清口也)
(但舊以泗流清於淮故名清河至弘治初黃河從徐邳入本河而水愈濁遂為黃河矣)黃河北
岸上自桃源縣交界駱家營起下至山陽縣交界泗
鋪溝止南岸上自桃源縣交界吳城(薈蕞云吳城去清河縣治南三)
(十里在大河之涯東西有二城相隔五里宋紹興三年罷楚州吳城縣為鎮自此城廢)起下至
山陽縣交界季家淺止山陽縣(薈蕞云山陽縣即淮安府治東北至草灣)
(黃河二十五里北至老壩口黃河三十餘里西北至清口六十里東至海口二百三十里黃河自汴至徐)
(經邳宿桃源三義鎮入口由毛家溝抵清河縣後謂之大河口會淮流過漁溝達安東下雲梯關入海謂)
(之老黃河明嘉靖初三義口塞南從清河縣前亦與淮合謂之小清口徑清江浦至草灣轉西南過淮安)
(新城北達安東萬歷四年兵備副使舒應龍開草灣河成分為兩道各四十餘里復合過安東總下雲梯)
(關入海十六年勘河給事中常居敬因淮侵陵寢抵扵強黃而不能洩銳意欲復老黃河故道知府張允)
(濟力持不可乃止)黃河南岸上自季家淺清河縣交界起下
至海口止北岸上自泗鋪溝清河縣交界起至安東
縣(薈蕞云安東縣在淮安府東北九十里淮水在治南百餘步經雲梯關東北入海蓋自清口至此皆)
(古淮水為黃河所奪也縣志過縣南東流五十里又東北過雲梯關折旋入海雲梯關在縣東北一百里)
(又東北一百二十里為海岸墩臺又東北六十里為大海閻百詩先生曰雲梯關海口闊處幾十四五里)
(或七八里安東而上大約二三里此即禹貢以來淮水入海之道也王宗沭曰海州東海口在州東一十)
(五里黃淮之正流於此入海安東縣張綱海口在縣東北一百二十里黃淮之支流於此入海諸說不同)
(未知孰是淮南水利考曰海道自兖而北以至於薊自揚而南以至於廣其海口内外皆有山有島唯淮)
(口獨有沙潮落微露其形潮來則翻騰而上勢若排天也河防一覽云議者因海壅河高致決隄四溢遂)
(以浚海為上策不知漲沙當海口之中潮退則見潮長則没無可施工之處縱乘潮退施工而一没之後)
(濁流淤泥隨復如故矣故海無可浚之理唯當導河以歸之海繕治河堤俾無旁決則合流勢勇沙隨水)
(去海口自不虞淤若堤日繕而決日聞非痺薄不能支即迫近不能容與雜以浮沙而不能久耳誠多築)
(縷隄以束之又為遥堤使水有所遊蕩築必以真土則復何患哉如上流聽其旁決下流復岐而分之水)
(勢益分則其力益弱安能導積沙以達之海乎支河一開正河必塞近事良可鑒也)交界顔家
河止下又自安東縣交界雲梯關起至海口止安東
縣上自北岸顔家河山陽縣交界起下至雲梯關山
陽縣交界止三縣黃河南岸共計程二百六十餘里
北岸共計程二百四十餘里分屬山清外河山安河
務兩同知管轄
山清外河同知所轄黃河北岸自駱家營起至泗鋪
溝止南岸自吳城起至陳家社迤下止其汛五在北
岸曰清河北岸汛在南岸曰清河南岸汛山陽外河
汛山陽上河汛山陽下河汛
清河北岸汛自駱家營桃源縣交界起至中河口西
岸止縷堤長二千三百四十丈五尺自中河口東岸
起至泗鋪溝山陽縣交界止縷堤長六千四百六十
三丈一尺康熙三十八年修築三十九年加幇地勢
窪下堤身卑薄處龍王廟黑魚汪一帶五百七十六
丈及前工未竣王家營至泗鋪溝八百六十三丈五
尺四十一年又加幇自護縣堤頭起至玉皇閣埽工
止二百二十一丈五尺又玉皇閣險工卑薄處四百
八十五丈
石人溝歲修險工長五百丈
玉皇閣歲修險工長六百九丈(河防雜說云清河縣北岸玉皇閣一工緊)
(貼縣治計長二百二十五丈二十二年大溜侵堤而河高地窪危險非常雖嚴督下埽不時蟄䧟此清河)
(之第一險工也)
陶家莊堤外引河長七百八十丈康熙三十八年
聖駕南巡親閱水勢恐黃流逼近清口淮水不得暢出
詔開引河引黃北注乃屢穵屢澱至四十年臣復題
請開穵寬深已經告成
護縣堤在縣治後自娘娘廟起至龍王廟止長一千
四十二丈八尺康熙二十六年前河臣靳輔開鑿中
河築堤以護縣治四十一年陶莊引河告成水勢附
近縣東縷堤恐致侵害創築撑隄於縣治東護縣堤
之内自縷堤起至護縣堤止長二百八十四丈又加
幇護縣堤於撑隄之外自撑堤頭起至縷堤止長一
百九十丈以為縣治重門之障
王家營迤西縷堤上舊有減水壩歴久圮廢康熙四
十年重建土壩口寬三十丈壩内挑引河以洩黃水
異漲由鹽河入海(河防雜說云清河北岸西王家營大減水石壩一座洩水之地計長)
(一百丈此係創建之功更當加築三合土并添建磯心以資啓閉又中減水壩寬十二丈六尺東減水壩)
(寬十二丈六尺俱係創建之係尚須添置木枋)
清河南岸汛自吳城桃源縣交界起至張福口横堤
頭止縷堤長三千五百一十丈康熙三十八年修築
未竟四十年重修
張福口横堤自縷堤起至清口西壩止長四百九十
二丈康熙三十七年築清口兩岸東西兩壩俱三十
七年建
陳家莊東挑水新壩一座康熙三十八年
聖駕南巡駐蹕於此相度河勢親定方所
命築壩挑黃水北入陶莊引河不致逼向運口今土人
俱稱
御壩四十年建設雁翅一道又清口西壩亦添築雁翅
又自挑水壩至西壩築順堤長四百八十丈五尺今
河溜全趨北岸淮流暢出四十一年異漲之水清黃
俱順軌而東絶無壅抑之虞矣
自挑水壩尾起至縷堤止撑堤長三百四十六丈康
熙四十一年創築
自陳家莊至挑水壩順水小堰一道係民築
清口東甘羅城隄自甘羅城西南角迤西裏河交界
起至卞家汪工頭止長一百三十一丈舊樁埽工康
熙三十八年修築内接卞家汪長五十五丈搶修(薈蕞)
(云甘羅城舊傳秦甘羅築徐節孝以為即淮陰故城水經注淮水東北經淮隂故城即此相近有韓信城)
(即韓侯舊釣處也烟波淼然孤城西枕渡者從城隅接流而過片帆一葉捷如鳬盪波中豪客騷人每多)
(歌詠寰宇記云信封侯築五河防雜說云清河南岸廿羅城樁埽工二百一十丈當黃淮交會之衝防)
(守最宜嚴密)
卞家汪堤自甘羅城北起至天妃壩石工頭止長八
十四丈舊搶修樁埽工今題准改建石工康熙四
十年置鐵犀一座以鎮水(以上俱張文端治河書)
康熙五十一年奉
上諭今年清水小黃水大黃河大溜過西壩直向卞家
汪激成回溜以致倒灌清口迨後清水暢出刷通清口
船行無阻今欲於天妃壩以上卞家汪以下相度形勢
彷照
御壩規模建壩一座内蓄清水之勢外禦黃水回溜
諭總河趙世顯勘明形勢酌妥即行具奏再將陶莊引
河䟽濬深通務必導流仍由北岸而行清口自無倒灌
之虞遂遵
旨估計題請發帑在於卞家汪建壩一座挑溜仍由北
岸至陶莊引河遵奉
皇上指示再加疏浚亦估計加挑寬深黃流暢行現今
成河(外河廳河工事宜冊)
天妃壩石工三百四十七丈康熙二十九年建砌三
十一年添設雞觜壩一座長十丈搶修(河防雜說云清河南岸天)
(妃壩磚石工三百三十餘丈此工當黃淮交會之下内運外黃最為險要歷年既久工程不堪每逢大漲)
(則黃水漫過每漫磚石之上所賴迤裡尾土必須加高數尺捲埽擋溜以為經久之計也)
惠濟祠後舊埽工自天妃壩尾起至龐家灣止長一
百六十二丈康熙三十九年題准改建石工(張文端治)
(河書)
康熙三十八年十月内前部院于疏稱清河縣惠濟
祠後一工乃黃淮交匯埽灣之處一線孤堤每遇風
浪撞擊危險堪虞奉
上諭將惠濟祠後題請改建石工又康熙四十四
年四月内恭逢
皇上南巡指授方略於惠濟祠前後建築挑水壩二座
并卞家汪舊挑水壩亦加寬厚前河院張題請發
帑建築挑溜開行以保運道(外河廳河工事宜冊)
自龐家灣起至季家淺山陽縣界止縷堤長四百六
丈五尺康熙三十八年修築
山陽外河汛自季家淺起至三岔止縷堤長一萬一
百九十五丈康熙三十八年修築内自上張莊至三
岔一千四百八丈四十年又加高二尺
王公堤石工(靳文襄公治河書云此堤一線石工内捍運河外抵黃淮二瀆之衝為數百萬)
(魚國儲咽喉地一有所失不特其上烟火萬家舉為鱉而自清江浦以至高寶一帶遂無運道清水潭)
(必至再決下河周圍千里必盡陸沈是時即更費數百萬金錢竭數年之民力恐未易竣然此一堤最難)
(保護若開引河則地形未便非捐帑四五十萬不能唯有歲修石工排樁固址一有坍䧟便行補葺而於)
(上流層次築逼水壩二三重以護之一則□溜以禦衝一則回湍以聚砂使其日漸壅墊若石工之外得)
(淤灘二三十丈則堤址愈固永無衝決之虞矣)自海神廟至老壩口長五百
九十五丈明萬歷三年漕督王宗沐捐俸創築以禦
河患民為立碑廟祀號曰王公堤歲久淤墊乃築外
越堤長六百二十丈三十八年加幇護以樁埽(張文端治)
(河書石河防雜說云山陽縣黃河南岸乃清江浦王公堤工也計長五百九十五丈亦係内運外黃勢)
(属頂衝其險要情形更甚於天妃壩康熙十六年之前黃河淤高堤外有沙灘數百丈不等附近居民蓋)
(屋於沙灘之上者不可勝計且堤頂有僅露石一二層者有俱埋没沙内者近年以來淮黃漸次歸還故)
(道堤外沙灘盡行洗去前此居民築室之處水且深二三丈矣大溜直衝迴漩漰湃年遠未修之工或裂)
(或卸不時報險除十八二十一兩年修過之外其餘不堪舊工俱應通長加高以禦異漲也上自王公)
(堤石工東盡頭起下至雲梯關止二百里之間有老壩口湯董莊潘家窑高家莊顔家河上張莊朱家觜)
(真武廟周家渡唐家堡小莢陵大茭陵何家莊沈家圍馬邏左家口時家塢等各險工埽臺竟如林立皆)
(緣河勢南行是以北岸河灘多係離堤甚遠而大溜屢屢南侵也然其間工程有大有小怱險怱不險總)
(要隨機度勢加緊修防以衞民生運道耳)
康熙三十八年三月初三日
聖駕南巡看閱黃河堤岸
上諭王公堤甚屬險要務須加幇修築堅固遵即具
題加幇又於康熙四十二年
聖駕南巡
上諭王公堤關係運道民生最為緊要堤岸單薄樁埽
亦漸朽應再加幇河院張即估計題請發帑加幇
又於康熙四十四年恭逢
聖駕南巡
上諭王公堤建築挑水壩一座河院張即估計題請
發帑在於王公隄外建築挑水壩一座挑溜北向(外河)
(廳河工事宜冊)
老壩口歲修險工長一百四十二丈
小車路口歲修險工長六十丈
大車路口歲修險工長二百五十丈
兩車路口月堤長三百三十丈康熙三十七年創築
朱家溝歲修險工長一百九十四丈
洪福莊歲修險工康熙四十年長六十丈四十一年
又新生三十二丈幇築裏戧堤長二百丈以資防護
自老壩口至洪福莊五險工相連康熙四十年置
鐵犀工上以鎮水
柴市歲修險工長一百九十三丈雞觜壩一座康熙
二十八年築湯董莊歲修險工長二百四十二丈
此兩險工相連
上張莊歲修險工長五百一十九丈
自車路口起至上河汛大茭陵止汰黃堤長一萬二
千二百五十九丈八尺康熙三十八年修築
山陽上河汛自三岔起至葉家營止縷堤長八千八
百九十七丈三尺康熙三十八年修築未竟四十年
加幇卑薄處長六千三百八十四丈一尺
尹家莊歲修險工長二百七十丈韓家莊歲修險
工長一百六十五丈此二工相連康熙四十一年築
大月堤一道長八百八十丈又加幇韓莊埽臺長八
十丈尹韓二工對岸引河長六百四十丈又韓莊
東引河長五百二十丈一以分尹韓二工之水勢一
以分安東便益門之水勢俱康熙四十年開穵
新港歲修險工長一百五十丈
周家渡歲修險工長二百四十丈
唐家堡歲修險工長六百六十七丈
小茭陵歲修險工長一百四十四丈
小茭陵格堤自縷堤起至汰黃堤止長一百八丈康
熙三十六年創築
何家莊歲修險工長九十丈
大茭陵歲修險工長四百二十六丈以上五險工相
連
山陽下河汛自葉家營起至陳家社迤下山安交界
止縷堤長一萬三千一十二丈康熙三十六年修築
自上河汛土壩頭起至下河汛童家營止共長三千
二百九十三丈又自馬家社起至時家塢流泉溝止
長一千八百四十一丈俱康熙三十八年簽釘排樁
胡家莊歲修險工長一百六十丈
童家營歲修險工長一百七十八丈此工於康熙三
十五年決口至三十六年堵閉大溜衝決於外積水
蕩漾於内新堤單弱難恃康熙四十年建月堤一道
長六百七十丈於對岸開引河一道長六百二十丈
又堤内下埽壓土幇戧以資捍禦
左家口舊險工長一百二十丈今堤外沙淤停修(薈蕞)
(云靳文襄公治河書言山陽之險俱在南岸險工最多凡十有二曰王公堤曰老壩口曰草灣湯董莊曰)
(顔家河上張莊曰真武廟曰周家渡曰唐家堡曰小茭陵曰何家莊曰大茭陵曰馬邏沈家圍曰羅家左)
(家口二十里今較之張公所載者多寡又不同也)
自馬家社起至塗州馬頭止排樁工長一千八百四
十一丈康熙三十八年修建
北沙臨河堤民修
陳家社迤下縷堤其下有泉水迸出屢築屢䧟康熙
四十年於隄外築兩小月隄以護䧟處又築大月堤
長四百八十丈護小月堤之外
山安河務同知所轄黃河北岸自泗鋪溝起至海口
六套止南岸自陳家社迤下山清外河交界起至海
口陸家社止其汛五在北岸曰安東汛上河汛下河
汛北岸汛在南岸曰南岸汛南岸自陸家社竈工尾
至海計程五十四里北岸自六套堤尾至海計程六
十九里
安東汛自泗鋪溝山清外河交界起歷顔家河至安
東縣東門止縷堤長九千一百四十一丈八尺康熙
三十六年修築三十九年又加修
邢家河險工長六百五十丈康熙四十年於埽牛之
上加鑲丁柴高四尺又壓土二尺以資捍禦
鄭家馬頭歲修險工長一百三十五丈
時家馬頭險工歲修新舊共長二百二十九丈八尺
又搶修三十五丈此工於康熙三十六年漫缺周五
十餘里民田廬墓盡没水中至三十九年堵塞四十
年又築磯觜壩一座
便益門歲修險工長三百一十八丈康熙四十年置
鐵犀工上以鎮之
南東兩門歲修險工共長二百五十丈安東一邑
頻遭水患康熙四年河決茆良口又小決口數處漂
溺廬舍人畜無筭九年九月二十六日風雨大作城
闕衝決城内水深數丈溺死男婦甚衆十年河決邢
家河口二鋪口張駱二口至十七年堵塞(邢家湖等決口在康)
(熙十年今郡縣志載十五年者誤)三十五年七月初二日中河水溢
由便民塘入城本年居民自行堵塞三十六年六月
初十日河決時家馬頭以致便民塘又開次年六月
居民又自行堵塞前河臣以此非黃河堤岸故置弗
理數年來城中積水地上行舟房屋坍塌人民遷徙
至四十年臣設法開放涸出平陸民始復業西北郊
外一帶汪洋今皆得而耕種矣
上河汛自安東縣東門起至彭家灘止縷堤長八千
九百三十三丈康熙三十六年修築三十九年加幇
險要處
汪家莊搶修險工長二百五丈康熙四十年建築磯
觜壩一座長十二丈二塘搶修險工長四十丈
汪莊二塘兩險工相連康熙三十九年水勢洶湧幾
至漫溢至四十年汪莊西頭建築磯觜逼溜開行兩
工稍平所以題穵汪莊引河業經奉
旨允行復題停止汪莊二塘月堤長五百九十丈
康熙三十九年創築
窑灣搶修險工康熙三十七年搶修一百四十二丈
三十九年搶修一百五十五丈四十年河身漸深水
勢稍平止搶修挑水壩二丈七尺四十一年異漲之
水搶修一百五十七丈八尺
下河汛自彭家灘起至雲梯關山陽縣交界止縷堤
長八千七百一十一丈五尺康熙三十六年修築三
十九年重修
龍潭口搶修險工長五百五十丈此工内外積水汪
洋風浪盪激最屬險要康熙四十年堤外創建排樁
鑲柴堤裏下埽填土共資防禦
老堤頭歲修險工長三十四丈康熙四十年建築磯
觜壩一座
佃湖搶修險工長四十五丈康熙四十年建築磯觜
壩一座
北岸汛自雲梯關起至六套止縷堤長八千一百四
十二丈五尺内有康熙三十六年修築卑薄之處又
有三十八年捐工人員領工未經興修之處三十九
年俱重修雲梯關乃黃淮入海故道相傳當年關
下即為海口所以立關設營有守備駐劄關以外舟
楫所不及也潮落沙淤滄海漸為桑田南北兩岸有
港有套有渠本無堤岸前河臣靳輔以一望平灘不
分是河是地若不為之一東則雖黃河全歸故道而
大溜到此四散而去究無入海之路因築兩岸長堤
南岸地勢窪下多築二千丈然沙淤之土時合時開
是堤保守之難未可與他處同年而語者(河防雜說云雲梯關)
(外以至海口竟有百餘里之遙向來原無堤堰自靳公於大修案内題允始築此兩岸長堤也良以一望)
(平灘不分孰是河孰是地若不為之一束則雖黃淮全歸故道而大溜到此隨便四散而去究竟不能成)
(河終無入海之路雲梯關外既無入海之路則關内壅遏無歸之水衝決頻仍殆無底止是以不得不為)
(加築此兩岸長堤也然北岸止築堤至六套南岸止築堤至陸家社者蓋河至此處稍稍寬深可以不至)
(四散至如北岸之堤短二千餘丈南岸之堤長二千餘丈者則因南岸地勢窪於北岸惟恐水到旁洩是)
(以多為之東此二千餘丈耳目今一帶河漕俱寬一二百餘丈深二三丈不等海口大闢急溜奔騰而下)
(較之數年前之形勢實有大不同者皆兩堤之功也)
馬家港康熙三十五年前河臣董安國以海口淤淺
開穵引河導黃由小河口入海至三十九年二月間
前河臣于成龍堵塞是年六月間被水衝開復築未
就今大通口寬深河流順軌此港盡淤四十年置鐵
犀堤上以鎮之
大通口即舊攔黃壩處康熙三十八年議拆攔黃前
河臣僅拆其半至三十九年臣遵
旨盡行拆去是年
賜名大通口淮水由清口經安東出雲梯關以達於
海此自夏禹至今數千年之故道黃河自宋神宗時
南徙而與淮合今亦六百餘年其出海之口廣至數
百丈深至數丈非人力所能為者或因上流不治水
緩沙停以致梗塞而遂欲别尋一道以達於海此必
無是理明潘季馴辯之甚詳邇來河臣不察誤築攔
黃壩欲令河水盡由馬家港出下流既窄則上流愈
益壅遏東衝西決將無已時幸蒙
皇上宸謨獨運
命盡毁攔黃壩
賜名大通口又
命廣闢清口淮水悉出會黃二瀆合流奔騰東注積沙
盡滌今河面寬至二百餘丈即水落亦一百八九十
丈深至四丈五六尺即水落亦三丈五六尺自大通
口至惠家港八灘入海之處俱深三四丈不等自此
兩河皆復其故而淮海之間永慶安瀾矣
柳園頭新生險工長二百九十五丈六尺
四套險工舊長五十二丈康熙四十年水勢漸平止
修二十五丈四十一年水勢更平停修其題築月
堤亦暫停止
南岸汛自陳家社下山清外河交界起至陸家社竈
工尾止縷堤長一萬二百六十一丈五尺内有康熙
三十六年修築卑薄之處又有三十八年捐工人員
領工未經興修之處三十九年俱重修
歪枝套堤長二千三十五丈九尺康熙四十年加幇
高厚
辛家蕩滚水大壩一座現在興築
陳家莊新生險工正在大溜頂衝之處嚮年各處堤
岸漫缺水勢至此平緩自康熙四十年清黃並下衝
刷堤根遂為危險
西磡險工即在陳家莊下水勢頂衝兼以河面窄狹
河中突出沙觜洶湧愈甚康熙四十年加幇外坦堤
八十丈内戧堤三百一十五丈臣又督令官弁挑穵
沙觜及對面河灘舊水面僅寬六十丈今衝刷至一
百餘丈矣
掌家港險工在西磡之下康熙四十年七八月間陳
家莊西磡危急此猶稍緩今西磡河面漸寬大溜直
衝掌家港防護更須加謹矣(以上俱張文端治河書薈蕞云按靳文襄公)
(治河書所載險工凡六曰二鋪曰便益門曰南門曰東門曰茒良口曰佃河而今張公所記則又多矣)
修防事宜(勝國河臣言之詳矣文端公所記事近而言簡尤可法也)凡應用埽
箇須捲長十丈八丈者方穩高一丈者埽臺要寬七
丈方捲得緊如遇堤頂窄狹者架木平堤名曰軟埽
臺然後捲下先將柳枝綑成埽心拴東充心繩揪頭
繩取蘆柴之黃亮者&KR3463;打小䌁總繫於埽心之上每
丈下鋪滚肚麻繩一條或不必用麻者即用蘆䌫又
將大蘆䌫二條行繩一條密鋪於小䌁之上鋪草為
筋以柳為骨如柳不足用柴代之均勻鋪平需夫五
六十名如長十丈者共需夫五六百名八丈者四五
百名用勇健熟諳埽總二名一名執旗招呼一名鳴
鑼以鼓衆力牽拉綑捲後用牮稈戧推埽將臨岸將
小䌁均束於埽埽岸上每丈釘下留橛二根將滚肚
繩挽於留橛之上每楸頭繩一根亦釘留橛一根看
水勢之緩急定楸頭繩之多寡漸次將埽推入水中
將橛頭滚肚用活扣結於留橛之上然後慢慢壓土
俟埽將次沈下然後下樁每丈用一尺八寸木一根
若水勢湍激頂衝埽灣並合龍之埽須用大木不在
一尺八寸之例每丈用料物細數照現行工部則例
配用可也(捲埽下埽之法運河同)凡黃河内埽工有修防有
救險有搶險有新生險修防工程於霜降後水勢退
消驗查舊埽傾欹者蟄陷者卑矮者朽爛者須將舊
埽清消平妥相機補下層層簽釘大樁照依大汛水
漲之痕仍高出數尺一律下成順埽薄敷以土俟其
蟄定方可下丁頭埽若埽未蟄實即下丁頭埽前順
埽一有蟄䧟將别埽俱為帶動矣其救險工程將有
危䧟埽尚未去急須臨河添壓大埽長樁靠堤急清
舊埽恐為匯崖填之以軟草將兩傍安穩之埽亦須
補下大樁併力救護勿使走動則工程平穩矣其搶
險乃因舊埽朽爛或因頂衝急溜將埽下衝空舊埽
全去水匯崖岸舊堤坍卸岌岌堪虞當此之際人皇
皇莫知所措搶險工程事有先後埽有緩急若悞下
一埽悞釘一樁反致逆溜湍激衝刷舊堤欲去不能
每至僨事須責令久慣埽手或熟諳工程人員殫心
料理責任既專令其度量穩妥然後急為接下埽箇
晝夜搶下庶舊堤無虞兩旁之埽平穩矣其新生險
工每於舊險工之上下黃河大溜一時衝至埽傍舊
堤坦坡坍卸急須下埽直至開溜之處而止大率埽
料黃河之内以柳柴為重次則枯草樁必長大繩須
堅實至於壓土非比清水埽箇黃水一入埽中即泥
沙停滯若壓土太厚反恐欹卸俗云下埽無法全憑
土壓者乃是言清水之埽也(黃河内下埽之法)凡黃河初
決且不必急計裹頭亦不必急計堵塞初開之時水
勢洶湧未可以争看其出口急溜若有奪河情形須
建挑水壩以遏其勢上流挑穵引河以挽其流速運
積料物料物既積矣猶在得時時可堵矣裹頭舊堤
務必多下邊埽堅固停妥然後逐漸進埽埽不可緩
緩恐決口漸深又不可急急恐下埽有失埽必欲其
大而長長大則穩捲埽首重於繩䌫其揪頭滚心滚
肚必須長壯務使繩勝埽莫使埽勝繩埽既下矣薄
用土壓埽將沈於水方釘簽樁再加套埽其樁亦必
須長大計埽將到底方可再進沈水將次合龍之際
須查在工料物除合龍之外仍多積料物須防合龍
之後必有一大蟄䧟每於合龍之後復開決者率因
蟄䧟故也於合龍之時晝夜兼工堵塞遇有毛道過
水或係樁頂不平或係埽手作弊故留罅隙必須急
為壓土使其平實於罅隙用稻草或紅草塞之務使
斷流若涓涓不息漸至蟄䧟蟄䧟不急搶救則潰矣
欲杜樁埽手之弊惟有恤其勤勞厚以賞賚不必按
日計值惟以成工為主則工易舉而成亦速也至決
口初開時不係頂衝之處出口勢緩去口平散亦不
必急計堵塞久之率多掛口淤墊也(黃河塞決之法)凡黃
河迎溜之處宜建築挑水壩又名順水又名磯觜又
名馬頭其功最大如清河縣境内之運口每為黃水
急溜直逼卞家汪關攔清水不得暢出以致運口淤
墊陶家莊引河數挑不成仰遵
聖謨指示於運口迤西築挑水壩一座將黃水挑逼北
徙清水得以暢出陶莊引河得以成功今二瀆合流
河工告成者攸賴於是凡遇有險工之處照式築之
禆益非小酌試建築之法壩欲其寬不可甚長須做
雁翅邊埽以順上流勿使埽頭逆溜有掀揭之虞若
離縷堤遠者須接築格堤捍禦以防異漲時黃水溢
壩後衝刷之虞(建築挑水壩之法)
上諭黃河灣曲之處俱應挑穵取直於是挑穵陶家莊
引河工成而淮水暢流挑穵戚字堡楊横莊引河工
成而險工遂平仰見
聖謨精詳黃流取直之明效也挑引河之法審勢貴於
迎溜而施功宜於深闊且俟水大漲乘機開放則有
一瀉千里之勢若挑穵太窄則受水無多遽難挽溜
以入新河若挑穵太淺水不全趨勢緩則墊若挑引
河太短水流不舒為正河所抑洄洑漩淤須挑穵六
十丈或四十丈即窄亦須十餘丈須長二千丈或千
餘丈即短亦須八九百丈方趨溜有勢而成河若挑
穵引河太直固屬節省錢糧又恐直則平緩而無波
瀾湍激之勢久亦漸淤也須隨黃河大勢開挑俾其
河頭迎溜河尾洩水中間灣處急溜衝刷漸次河岸
倒卸再於河頭築接水埽壩河尾築順水壩埽壩對
河築挑水埽壩庶引河可成也(挑穵引河之法)凡屬河道
必築堤束水歸漕以防旁溢無論創築加幇總以老
土為佳但黃河兩岸率多沙土恐難盡覓老土須於
堤完後務尋老土蓋頂蓋邊栽種草根以禦雨淋衝
汕築堤之法每土六寸行硪其岐縫處用夯堅築其
新舊堤交界又用鐵杵力築層層夯硪期於一律堅
實總以簽試不漏為度(幇築堤工之法河防志)
行水金鑑卷六十
