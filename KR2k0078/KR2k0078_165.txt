行水金鑑卷一百六十五
江南按察使傅澤洪撰
官司
金泰和四年吏部定考課法准唐令作四善十七最之
法十一曰隄防堅固備禦無虞為河防之最工部尚
書一員正三品侍郎一員正四品郎中一員從五品掌
修造工匠屯田山林川澤之禁江河隄岸道路橋梁之
事員外郎一員從六品主事二員從七品覆實司管勾
一員從七品主事有令史十人都水監街道司隸焉
分治監專規措黃沁河衛州置司監正四品掌川澤津
梁舟楫河渠之事興定五年兼管勾沿河漕運事作從
五品少監正六品以下皆同兼漕事少監從五品(明昌二年)
(增一員衞州分治)丞二員正七品内一員外監分治貞元元年
置掾正八品掌與丞同外監分治(大定二十七年添一員眀昌三年并罷之)
(六年復置二員)勾當官四員准備分治監差委(明昌五年以罷掾設二員興定)
(五年設四員)都巡河官從七品掌巡視河道修完隄堰栽
植榆柳凡河防之事分治監巡河官同此諸都巡河
官掌提控諸埽巡河官(明昌五年設以合得縣令人年六十者選充大定二年設滹沲)
(河巡河官二員)散巡河官(於諸局及丞簿廉舉人并見勾當人六十以下者充)黃汴都
巡河官下六處河隂雄武滎澤原武陽武延津各設散
巡河官一員黃沁都巡河官下四處懷州孟津孟州
城北各設黃沁散巡河官各一員衞南都巡河官下
四處新鄉崇福上崇福下衛南淇上散巡河官各一員
滑濬都巡河官下四處武城白馬書城教城散巡河
官各一員曹甸都巡河官下四處東明西佳孟華陵
城散巡河官各一員曹濟都巡河官下四處定陶濟
北寒山金山散巡河官各一員(凡二十五埽埽兵萬二千人)諸埽
物料場官掌受給本場物料分治監物料場官同此唯
崇福上下埽物料場官與當界官通管收支南京延津
渡河橋官兼譏察事管勾一員同管勾一員掌橋船渡
口譏察濟渡給受本橋諸物等事内譏察事隸留守司
餘浮橋官同此皇統三年四月懷州置黃沁河隄大
管勾司未詳何年罷正大二年外監東置歸德西置于
河陰散巡檢正九品内泗州以管勾排岸兼之皆設
副巡檢一員為之佐大慶關管勾河橋官兼譏察事
一員正八品掌解繫浮橋濟渡舟楫巡視河道修完埽
岸兼率埽兵四時功役栽植榆柳預備物料譏察姦偽
等事同管勾一員(司吏二人女直漢人各一人)提舉三門集津南
北岸正六品(南遷後置史百官志)(金)
金世宗大定十年二月滹沱河剏設巡河官二員(金史)
(河渠志)
金世宗大定十九年九月設京埽巡河官一員(金史河渠志)
金世宗大定二十七年二月丁亥命沿河京府州縣長
貳官並帶管勾河防事(金史世宗本紀)
金章宗泰和六年春正月癸夘始以沿河縣官兼管勾
漕河事州府府官兼提控(金章宗本紀)十二月通濟河剏設
巡河官一員與天津河同為一司通管漕河牐岸上名
天津河巡河官隸都水監(金史河渠志)
元工部尚書(三員四員二員一員不等)侍郎員外郎(亦多少不等)巡河提
領所提領二員副提領一員都水監秩從三品掌治
河渠并隄防水利橋梁牐堰之事都水監二員從三品
少監一員正五品監丞二員正六品經歷知事各一員
令史十人蒙古筆且齊一人回回令史一人通事知印
各一人奏差十人壕寨十六人典吏二人至元二十八
年置二十九年領河道提舉司大德六年陞正三品延
祐七年仍從三品大都河道提舉司秩從五品提舉
一員從五品同提舉一員從六品副提舉一員從七品
河南山東都水監至正六年五月以連年河決為患
置都水監以專疏塞之任行都水監至正八年二月
河水為患詔于濟寕鄆城立行都水監九年又立山東
河南等處行都水監十一年十二月立河防提舉司隸
行都水監掌巡視河道從五品十二年正月行都水監
添設判官二員十六年正月又添設少監監丞知事各
一員都水庸田使司至元二年正月置都水庸田使
司于平江既而罷之至五年復立至正十二年因海運
不通京師闕食詔河南窪下水泊之地置屯田八處於
汴梁添立都水庸田使司正三品掌種植稻田之事庸
田使二員副使二員僉事二員首領官經歷知事照磨
各一員司吏十二人譯史二人(元史百官志)元有天下内立
都水監外設各處河渠司以興舉水利修理河防為務
(元史河渠志以自元以來都水河渠設官專以興舉水利為民也不專主漕運于此可見)
元世祖中統四年九月乙酉立漕運河渠司(元史世祖本紀按)
(史百官志凡漕運之事中統二年初立軍儲所尋改漕運所至元元年改漕運司十二年改都漕運司十)
(九年改京畿都漕運使司二十四年内外分立兩運司而京畿都漕運司如舊属戶部據此則漕運專司)
(運糧不理河務矣是年立漕運河渠司似為兼職與明季相同)
元世祖至元十四年三月癸已以行都水監兼行漕運
司事(元史世祖本紀)
元世祖至元十九年四月庚戌設懷孟路管河渠使副
各一員(元史世祖本紀)
元世祖至元二十五年二月丙寅改河渠提舉司為轉
運司(元史世祖本紀)
至元二十六年會通河成後四年始建都水分監於
東阿之景德鎮掌河渠壩閘之政(山東全河備考)
元世祖至元二十七年十月甲戌立會通汶泗河道提
舉司從四品(元史世祖本紀)
元世祖至元二十九年正月巳亥命太史令郭守敬兼
領都水監事仍置都水監少監丞經歴知事凡八員
四月壬子敕都水監分視黃河隄堰罷河渡司(元史世)
(祖本紀)
元成宗大德二年二月乙丑立浙西都水庸田司專主
水利(元史成宗本紀)
元成宗大德三年四月巳未自通州至兩淮漕河置巡
防捕盜司凡十九所(元史成宗本紀)
尚野改懷孟河渠副使會遣使問民疾苦野建言水利
有成法宜隸有司不宜復置河渠官事聞于朝河渠官
遂罷遷國子助教(元史尚野𫝊)
元成宗大德八年正月辛巳自滎澤至睢州築河防十
有八所(元史成宗本紀)
元武宗至大元年八月戊申寧夏立河渠司秩五品官
二員參以二僧為之特授奎騰太史(元史武宗本紀元參以二僧為之)
(政之紀綱亂矣)
至大三年十一月河北河南道廉訪司言于汴梁置
都水分監妙選廉幹深知水利之人專任其職量存
員數頻為巡視職掌既專則事功可立於是省令都水
監議黃河泛漲止是一事難與會通河為比先為御河
添官降印兼提點黃河若使專一分監在彼則有妨
御河公事况黃河巳有拘該有司正官提調自今莫若
分監官吏以十月往與各處官司巡視缺破會計工物
督治比年修完來春分監新官至則一一交割然後
代還庶不相誤工部議黃河為害難同餘水欲為經
遠之計非用通知古今水利之人專任其事終無補
益河南憲司所言詳悉今都水監别無他見止依舊
例議擬未當如量設官精選廉幹奉公深知地形水
勢者專任河防之職往來巡視以時疏塞庶可除害
省凖令都水分監官專治河患任滿交代(治河通考)
元泰定帝泰定二年閏正月壬申罷松江都水庸田使
司命州縣正官領之仍加兼知渠堰事二月庚子姚
煒以河水屢決請立行都水監於汴梁倣古法備捍仍
命瀕河州縣正官皆兼知河防事從之六月丁未立
都水庸田使司浚吳松二江(元史泰定帝本紀)
元泰定帝泰定三年正月壬子置都水庸田司于松江
掌江南河渠水利(元史泰定帝本紀)
元順帝至正六年五月丁酉以黃河決立河南山東都
水監(元史順帝本紀)
元順帝至正九年春正月癸夘立山東河南等處行都
水監專治河患(元史順帝本紀)
元順帝至正十二年海運不通立都水庸田使司於汴
梁(元史順帝本紀)
元順帝至正十五年十月巳夘立黃河水軍萬戶府於
小清口(元史順帝本紀)
元順帝至正二十六年二月癸丑朔立河淮水軍元帥
府於孟津縣(元史順帝本紀)
明工部尚書左右侍郎掌天下百工營作山澤採捕窯
冶屯種𣙜稅河渠織造之政令屬有水部後改水部為
都水清吏司郎中員外郎主事分掌川瀆陂池橋道舟
車之事(明會典)
凡運河職官永樂初年差主事一員疏𨗳寧陽縣等處
泉源以濟運河後又差通政郎中各一員又差主事
一員專管閘河臨清閘則令提督衞河提舉司主事兼
管皆三年更代十二年議罷海運令工部尚書一員
及都督一員疏濬運河十五年令伯一員充總兵官
剏行漕事又遣都督侍郎各一員及尚書一員伯二
員往來提督以本部員外郎主事二員分理又遣侍
郎提督監察御史錦衣千戶等官巡視十九年遣侯
伯各二員分理濟寧等閘及徐州呂梁二洪通州等處
河道徐州洪差御史一員又差郎中一員呂梁洪差少
卿一員又差河南按察司官一員又差郎中一員(今二洪各)
(差主事一員專管三年更代遂為定制)宣德中設濟寧管閘主事正
統四年定巡視河道部屬官六員提督侍郎都御史各
一員以濟寧為界其南屬侍郎其北屬都御史又以都
督一員逓相提督景泰元年令提督河道專屬都御
史二年減巡視河道主事一員復減巡河御史二員
以巡鹽御史兼理三年設山東府州縣管河官六
年令總督漕運都督兼理河道天順元年減淮安臨
清沙灣巡河主事三員仍差主事一員管揚州一帶河
道成化初定設主事一員專管寧陽縣等處泉源
七年始分河道為三節北自通州至德州南自沛縣至
儀真各屬郎中一員中自德州至濟寧屬山東按察司
官一員又以侍郎一員總理罷主事御史惟管洪閘主
事如故八年復令長蘆巡鹽御史兼理通州臨清一
帶河道又御史一員兼理濟寧至南京河道十三年
奏淮管河郎中兼理河道驛傳捕盜夫役等事又令
河道自通州至濟寧濟寧至儀真仍以郎中二員分理
十九年令沛縣沽頭等閘别差主事一員提督二
十一年罷河南布政司管河沁二水官添設主事一員
弘治元年罷沽頭閘主事令濟寧以南河道令巡鹽
御史兼理又罷管河沁二水主事令徐州洪主事提
調三年令山東勸農參政兼理山東河道又令各
府州縣管河官帶領家口專在該管去處坐住管理河
道不許私回衙門營幹他事七年復差沽頭主事
八年因治河工完奏准仍以河道分三節設官三員理
之革淮揚二府山陽等縣管河通判主簿十八年
令浙西水利僉事濬常鎮河道以便糧運正德二年
革河南新鄉獲嘉武陟等縣管河主簿八年設大名
府通判一員東明長垣武城曹縣主簿各一員專管河
道嘉靖二年復罷沽頭閘主事并罷湖陵沽頭上中
下金溝射溝新興黃家等八閘官吏令徐州洪主事帶
管又議准遣都御史一員提督河道事務山東河南
南北直隸巡撫三司等官俱聽節制仍添設郎中員外
郎各一員分理七年罷提督衛河提舉司主事令管
磚主事帶管閘座又以修濬大通河成設郎中一員
駐劄通州往來督理兼管天津一帶河道八年罷戶
部督運官令管河郎中兼理又令徐州兵備副使兼
理曹沛徐淮一帶黃河十三年復設沽頭閘主事并
新興黃家湖陵等七閘官吏人夫十四年復設直隸
景州滄州管河通判十五年設兖州府同知一員疏
濬泉源聽管泉主事提調又令清江浦抽分主事兼
管移風等五閘二十年設南旺管閘主事置饒山
鎮閘及官吏人夫又令濬南旺安山馬場昭陽四湖
築堤開渠添置閘壩斗門仍照地界分隸本部郎中帶
管二十四年革南旺管閘主事令管泉主事帶管
添設歸德府通判一員商邱縣主簿一員專管河道
二十五年改兖州府管泉同知駐劄曹縣添設單縣管
河主簿一員隆慶元年移沽頭主事于夏鎮駐劄管
理新河一帶三年革棗林魯橋利建各閘官以南陽
閘帶管革師家莊新閘閘官以仲家淺帶管六年添
設河南副使一員給敕專管黃河修築隄岸又題復
夏津魚臺二縣各主簿一員專管新河石隄閘壩設
廣惠閘官吏帶管通惠閘萬歷元年題准蘇常鎮三
府運河責之蘇松兵備副使浙西運河責之浙江水利
僉事照所轄地方時加疏濬如有疏濬不早致悞糧運
者俱聽總理河道侍郎并儧運御史參究革移風閘
帶管板閘官吏三年革兖州府南旺管河通判令本
府管河同知帶管仍兼管泉(濟寧衛管河指揮一員)四年添設
山東督濬官東平濟寧二州各判官一員泰安州吏目
一員汶上曲阜鄒滕四縣各縣丞一員泗水魚臺二縣
各主簿一員新泰萊蕪肥城平陰寧陽滋陽嶧七縣各
典史一員鉅野嘉祥各典史一員每州縣設管泉義官
一員或兼管壩惟魚臺平隂不設泉官以濟寧東平帶
管又泰安州泉官二員革一員鄒嶧二縣各泉官俱革
以濟寧滕縣帶管其各州縣管泉老人並革添設淮
安府管河同知一員五年添設總理河漕都御史一
員後以工完停止革提督河道都御史其事務并歸
各該廵撫照地分管又革呂梁洪主事添設中河郎中
一員駐劄吕梁兼管洪事六年革徐州洪主事併屬
中河郎中兼管其鈔務歸併戶部分司七年議准山
東河南南北直隸各巡撫銜内添兼管河道四字給與
專敕添設高堰柳浦二隄大使一員歸仁集遙隄義
官一員八年革土橋李海務二閘閘官以良家鄉周
家店官各帶管十一年議准淮安府管河同知二員
原駐邳州者改于甘羅城專管清桃山鹽等處河道駐
徐州者改于邳州管徐州至宿遷河道設梁境古洪
各閘官一員内華閘以古洪帶管十三年令山東濟
青登萊四府管糧通判及所屬州縣管糧官俱帶管水
利(凡漕河正閘各設閘官一員吏一名其無官吏者以别閘帶管明會典)
明太宗永樂二十一年五月丙戌設直隸淮安府山陽
縣移風閘置閘官一員(明太宗實錄)
明英宗天順元年七月戊子初工部奏河道有郎中主
事及巡河御史管理上敕右都督徐恭專管漕運至是
恭言平江伯陳瑄總督漕運兼理河道今令臣不得兼
理河道恐有悮漕運上從之令如平江伯故事十月
乙巳漕運總兵右都督徐恭奏揚州一帶寶應汜光邵
伯高郵等處隄岸衝決數多清江提舉司造船主事不
能兼理乞增設管河主事一員從之(明英宗實錄)
按國初或以工部尚書侍郎侯伯都督提督運河自
濟寧分南北界或差左右通政少卿或都水司屬分
理又遣監察御史錦衣衛千戶等官巡視其沿運河
之閘泉及徐州吕梁二洪皆差官管理或以御史或
以郎中或以河南按察司官後皆革去而止設主事
三年一代然俱為漕運之河不為黃河也惟總督河
道大臣則兼理南北直隸河南山東等處黃河亦以
黃河之利害與運河同也總督之名自成化弘治間
始或以工部侍郎或以都御史常于濟寧駐劄其河
南山東二省巡撫都御史則璽書所載河道為重務
又二省各設按察司副使一員專理河道山東者則
以曹濮兵偹帶管其巡視南北運河御史亦以各巡
鹽御史兼之不别差也成化十年令凡漕河事悉聽
專掌官區處他官不得侵越凡所徵樁草并折徵銀
錢備河道之用者毋得以别事擅支凡府州縣添設
通判判官主簿閘壩官專理河防不許别委凡府州
縣管河及閘壩官有犯行巡河御史等官問理别項
上司不得徑自提問(治河通考)
明憲宗成化二十二年十月巳丑戶部會官議覆漕運
巡撫等官所陳事宜一揚州府朝宗二閘宜增設閘官
一員從之(明憲宗實錄)
明孝宗弘治三年五月增置濟寧州廣運上閘設閘官
一員(明孝宗實錄)
明孝宗弘治八年九月丁未裁革揚州淮安二府管河
通判及山陽清河睢寧儀真四縣管河主簿各一員(明孝)
(宗實錄缺淮揚二府所属河務多矣所設通判主簿斷不可無端裁革殊不可解宜乎後來部議之不從)
(何臺中所奏也)
明孝宗弘治十七年五月丁巳工部覆議監察御史何
天衢所陳裁革管河冗員之奏謂先年安平鎮衝決始
則甚微本處官司互相推調遂成大患朝廷特遣大臣
修築動費萬計終年不巳今天衢所言固節財省費之
意但管河郎中比别項官不同專選主事止是分管洪
閘其餘河渠壩堰隄岸決口或溢或涸與夫樁草之徵
需官夫之代替至如蓄少洩餘興利除害專官督理尚
恐有失設若革去萬一如先年衝決及今年旱乾舟楫
阻滯誰任其責况今廷臣議奏專設之數未可裁革從
之(明孝宗實錄)
正德七年敕命都察院右副都御史劉愷總理河道
愷擢兵部侍郎掌通政司事回京整理曹州等處兵
備兼理河道山東按察司副使吳漳督同曹州知州
吴瓚濟寧州同知賈存哲往來巡視祭告河神獲完
達撫按請大臣總理擢巡撫都御史趙璜為工部右
侍郎仍兼憲職總理其事璜請兖州府添設同知大
名府添設通判曹縣武城東明長垣各設主簿一員
專事河防璜具工完始末繪圖以聞(治河通考)
明世宗嘉靖元年六月丁酉河南考城縣添設管河主
簿一員從總理河道侍郎李瓚奏也(明世宗實錄)
明世宗嘉靖十年五月辛丑裁革嘉祥東阿館陶三縣
管河主簿添設景州滄州管河判官(明世宗實錄)
明世宗嘉靖十四年二月戊申裁革直隸豐縣河南陽
武縣管河主簿各一員復設直隸景州滄州管河判官
河南原武封丘蘭陽儀封夏邑等縣管河主簿各一員
添設河南睢州歸德州管河判官及直隸蕭縣主簿各
一員(明世宗實錄復景州滄州既于十年添設判官矣至是又設之豈二州設有兩員耶)
明世宗嘉靖十七年三月庚辰增設河間府所屬故城
吳橋東光南皮交河興濟青縣静海等縣主簿各一員
專管治河裁革兖州府同知一員單縣豐縣主簿各一
員從河道都御史于湛奏也(明世宗實錄)
按明初之制自瓜儀以至通州河道皆屬漕撫設郎
中二員南北專理之其諸洪閘各有主事一員專司
漕運都御史敕諭則各有自通州至揚州一帶水利
皆當蓄洩者嚴飭該管官司并巡河御史管河管洪
郎中等官設法疏築以便糧運怠職悞事者一體參
奏凡有便于糧運者利于軍民者悉聽爾等便宜處
置之命河漕事原歸一其後偶遇黃河潰決則專敕
大臣一員往治竣事還京不常設後遇有水患遂以
為定員其職專管黃河於曹州駐劄河南山東管河
副使則屬之管河郎中洪閘主事不相屬也故總河
敕云今特命爾前去總理河道其黃河北岸長隄并
各該隄岸應修築者亦要着實用工修築高厚以為
預防之計如各該地方遇有水災即便相度訪究水
源可以開通分殺并可築實隄防處所仍嚴督各該
管官員斟酌事勢緩急定限工程分投用工作急修
理凡修河事宜敕内該載未盡者俱聽爾便宜處置
事體重大者奏請定奪此原敕也後增入云近年沛
縣迤北漕河屢被黃河衝決已經差官整理今特命
爾前去總理河道督率管河管洪管泉管閘郎中主
事及各該三司軍衛有司掌印管河兵備等官時常
往來親歷多方經畫遇有淤塞去處務要挑浚深廣
蓋此敕亦為黃河衝塞漕河故有是命其實專為黃
河也先年總漕都御史每歲押糧運進京會議往迴
查看河道其後私託巡按奏留自嘉靖元年都御史
俞諫後更不赴京矣至嘉靖二十年二洪淺阻糧運
不通總漕乃具疏盡推河道奉旨切責自管河都御
史而下俱戴罪料理自此總河總漕分為二竟以漕
為米不知為河矣而且彼此水火漕法始亂(靳文襄)
(公治河書)
明世宗嘉靖二十六年閏九月乙酉復設山東兖州府
管河同知單縣管河主簿各一員(明世宗實錄總按此可見十七年河于)
(湛奏裁之非是也)
明世宗嘉靖四十一年二月庚申裁革山東夏津直隸
吳橋興濟河南商丘四縣各管河主簿一員(明世宗實錄設官)
(分職在祖宗朝原有深意山東河南各縣河務殷繁之所河官專責豈容旋復旋革紛更制度甚矣明中)
(葉君臣紀綱之紊亂也)
漕河經始官無定員當其時故道久廢天子銳意規
畫一時恢弘奇偉之士獻智略者輻輳上前故自工
部尚書宋禮都督周長平江伯陳瑄而下有若尚書
劉觀侍郎藺芳張信新寧伯譚清襄城伯李隆員外
郎夏濟主事劉文勇等凡數公往來督視其後河工
既成天子重其事遣泰寧侯鎮遠侯新寧遂安兩伯
分理濟寧諸閘及徐吕二洪通州諸處河道最後遣
大理少卿工部郎中員外主事監察御史河南按察
副使等官景泰二年都御史王竑始奉敕總漕兼領
河道自通州至揚州一切水利有當蓄洩者得以便
宜督所司行之六年迺命都御史陳泰提督濟寧至
儀真瓜洲河道亡何罷不設成化六年漕河處處淺
澀遣戶部尚書薛遠工部侍郎&KR1324;毅分行疏濬御史
丁川上言請如先年用陳泰事耑設提督官令其久
任工部議以為運河洪閘有本部郎中一人主事八
人巡河御史二人河南黑羊山有參議一人山東張
秋河道有僉事一人兖州有同知一人管泉及各府
皆有通判一人管河立法已密宜勿設便至是言者
復以為河道因無專主以至廢弛乃命郎中陸鏞郭
昇分治南北副使陳善則治沙河以北德州以南而
刑部侍郎王恕總之主事則分理洪閘其提督淮安
至儀真河道主事及巡河御史奏罷不用自恕以後
總理不復設間值河有他故遣大臣行視圖方略治
之事竟還朝正德十一年始專設總理以工部侍郎
兼都御史或左右副都御史兼侍郎兼軍務其沿河
分理河務則有工部郎中三人北河張秋一中河吕
梁一南河高郵一又通惠員外一人主事五人一臨
清一南旺一夏鎮一徐州一青江浦隆慶元年始分
巡漕御史兼管其各府州縣瀕漕河者長吏與有修
治之責此外有管河同知通判州判主簿等官專領
其事衛亦有巡河指揮諸閘壩有閘官壩官(南河全考)
明永樂都燕最重漕政始差主事一員疏𨗳山東泉
源及分汶水以利漕其後或以通政少卿及監察御
史錦衣衞千戶等官巡視運河閘泉宣德中設主事
管理濟寧閘座兼管河道又設主事提督徂徠等處
泉源巳而罷遣以山東參政副使管理河漕天順二
年以河南道副使一員整理濟寧以北河道成化初
改命通政駐劄張秋掌衛河會通河漕政北至天津
南至魚臺一帶凡泉湖閘壩隄淺之事皆隸焉旋以
山東副使兼攝之尋改都水司郎中奉敕行事凡沿
河有司及管河文武官員悉聽節制又除都水司主
事二員奉部檄行事一駐劄寧陽管泉源一駐劄濟
寧管閘座其南陽以南沛縣所轄用平江伯陳銳議
命主事一員駐劄于上沽頭以治水事弘治十八年
以南旺南北二閘係水泉總會分派之所最為要害
二閘一官一吏管理職卑任小往來官豪得以擅自
啟閉常至走洩水利糧艘淺閣别設分司以寧陽管
泉主事兼攝之正德間專差主事一員駐劄南旺又
設主事一員管理臨清閘座嘉靖間罷遣南旺主事
仍以寧陽主事兼攝其政亦罷臨清主事屬其事於
甎厰移沽頭分司于夏鎮隆慶初議併濟寧閘務於
管泉主事遂以都水主事一員管理徂徠等處泉源
兼管南旺濟寧閘座改稱南旺分司萬歷十六年以
科臣張居敬請夏鎮南旺各給關防以重事權(山東)
(全河備考)
漕河至山東為府者三為州者四為縣者六自魚臺
至臨清得洸汶泗沂四水其泉百七十餘會於四水
而分流於漕渠有水部郎一人以掌之為牐凡三十
有守津吏以啟閉為淺凡二百二十各有津老以時
疏治又黃河常決張秋決曹單魚臺其道非一有司
空兼御史臺一人水部郎一人按察副使一人統州
邑判官主簿以分治其事漕河之有藉於山東者煩
重如此此舊制也唯有水性遷徙靡常隆萬之間總
河潘季馴為之疏浚建置凡湖河壩口泉閘多所創
修(山東通志)
自虞舜命伯禹作司空帝曰俞咨禹汝平水土至秦
漢有都水長丞漢武帝以都水官多乃置左右使都
以領之成帝以王延世為河隄使者哀帝初平當為
鉅鹿太守以明禹貢使行河為騎都尉領河隄晉武
帝置都水臺而河隄為都水官屬梁改都水使者為
大舟卿其最卑者主舟航河隄後魏初有水衡都尉
及河隄謁者都水使者隋煬帝河渠署置令丞各一
人唐因之開元中以宇文融為九河使石晉置隄長
宋置都水監黃御等河都大提舉巡河主埽使提舉
河防司元以工部尚書為總治河防使明或以工部
尚書侍郎侯伯都督提督運河自濟寧分南北界或
差左右通政少卿或都水司屬又遣監察御史錦衣
衛千戶等官巡視運河閘泉宣德以後遣郎中一人
提督濟寧河道主事一人提督徂徠等處泉源已而
部郎罷遣以山東參政副使管理河漕天順二年以
河南道副使一員整理濟寧以北河道成化初改命
通政駐劄張秋掌衛河會通河漕政北至天津南至
魚臺一帶凡泉湖閘壩隄淺之事皆隸焉旋以山東
副使兼攝之巳改都水司郎中奉敕行事凡沿河有
司及管河文武官員悉聽節制又除都水司主事二
員奉部檄行事一駐劄寧陽一駐劄濟寧掌諸泉源
閘壩之政凡有司管泉管河官員皆屬焉弘治十八
年南旺别設分司以寧陽都水兼攝正德十四年專
差主事一員駐劄南旺嘉靖二十四年罷遣南旺主
事而以寧陽主事兼攝其政隆慶三年罷遣濟寧主
事而三分司之政俱屬寧陽(今止南旺分司一員駐劄濟寕管理泉閘)其
臨清閘座則正德間設都水司主事一員管理嘉靖
七年罷之而屬其事於甎厰(甎厰今順治八年裁歸併北河)然地雖
分管而總理之者北河郎中也其在所屬者文武官
郡有丞判州有判縣有簿尉閘有官衞有指揮所有
千百戶(今易以守備千總)各守其疆不相踰越(北河續紀)
明神宗萬歷二十五年十二月乙夘初設備倭游擊一
員於濟寧州地方聽河道總督山東撫鎮節制以濟寧
乃運道咽喉宜防倭侵犯從河道尚書楊一魁之請也
(明神宗實錄)
明神宗萬歷三十三年四月丁未以順天府通州管河
同知改兼土壩專督通糧事務管糧通判官改兼石壩
專督京糧白糧事務俱選用正途三年之内果賢能稱
職咨部優轉(明神宗實錄)
行水金鑑卷一百六十五
