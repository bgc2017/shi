行水金鑑卷一百四十七
江南按察使傅澤洪撰
運河水
嘉祥縣河道北自汶上縣孫村交界起南至鉅野縣
小長溝迤北交界止計長十六里(河防志)
蜀山湖周六十五里一山獨峙湖心蜀者獨也故名
其幫湖運堤屬嘉祥者自馮家壩至孫村二千三百
四十四丈屬汶上者自孫村至分水口南一千五百
丈其湖堤自馮家壩起至蘇魯橋止共長三千五百
十丈以蓄水濟運歷歲收蓄汶水原有南月河口林
家村口田家樓口及胡家樓口而無子堤每水大則
出長溝滚水壩入馬場湖而石壩自明季以来久廢
現從蘇魯橋陳蔡口注之又本壩以北别有歲築草
壩一道兩頭洩瀉接聫湖堤其東北受水處植柳以
禁侵佃(山東全河備考)
蜀山湖所以蓄水濟運也故冬月挑河之時則汶河
之水盡收入湖以備春夏之用故此湖之水較他湖
為最緊要但從前湖水盛大則由馮家壩滚入馬場
湖今馮家壩已經堵築閉塞矣蓋馬場湖巳受府河
泗河之水故不必再加以此湖之水也但數年以来
開利運閘則此湖之水多洩扵南故北運每苦淺阻
今宜將利運閘永為閉塞而此湖之水專濟北運迨
北河水小然後開田家樓邢家林河口出分水口閉
柳林閘開十里閘使水北注則北河之水自無不足
矣湖地計一千八百九十餘頃除宋尚書祭田地
十二頃并高亢地八頃五十三畝令民佃種外其餘
一千八百六十九頃四十六畝二分蓄水有南月河
口邢家林口田家樓口胡家樓口又長溝有滚水石
壩一道東岸有陳蔡口每湖水大則從此出入馬場
河十字河不可輕開蓋南旺湖水原蓄以濟北運
者也若南運水小需用南旺湖水亦必待金口壩黑
風口五里營閘十里舗閘安居閘竝楊家壩盡皆開
放而水仍不足以濟運然後開十字河十字河既開
須俟重運一過南旺即將十字河堵閉盖南水之入
海既遠而中間之水如彭口大泛口徐塘口之入運
河者又多且兼以獨山湖南陽湖昭陽湖微山湖各
處之水滙流入運河以達海運河既小宣洩不及勢
必泛溢民田此十字河之必不可開盖恐其助南行
之水而為虐者也古人分水三分往南良有故也(十字)
(河形如十字河在柳林寺前二閘之間盖馬場河之下流也過寺前閘之下則為通濟閘)白嘴
宜建閘一座使馬場湖水由此入運則不致一洩無
餘盖此處宜與通濟閘相照應如通濟閘下板須使
馬場河水灌滿運河然後送會牌到寺前舗使寺前
啓板則南旺之水不至大洩於南矣(居濟一得)
鉅野縣河道北自嘉祥縣大長溝迤南交界起南至
濟寧衞曹井橋迤北交界止計長二十五里内有通
濟閘一座(河防志)
馮家壩在大長溝萬歷十七年建長十餘丈係蜀山
湖之門戶地卑而水易洩故築石壩以障之水大則
洩入馬場湖不至病民水小則蓄以濟運實為要區
(山東全河備考)
通濟閘舊例下板十二塊但閘夫利於少下故閘之
上下每有阻澁須時為稽查使板全下則運艘自可
通行矣時船少時自當一塘灌一塘若濟寧以南一
帶船多須天井閘過四塘或過五塘此閘始放一塘
則水不妄洩上下自無淺阻之虞若上下水勢足用
又不必儘塘灌放躭延時日須一塘約過二百隻可
滿寺前閘一塘足矣予斟酌南北之宜專以此閘為
界水第三閘盖寺前閘啓板放船則此閘之板嚴下
水自不至於南洩也此閘宜下板十八塊盖必多
下板方能蓄水而閘板又不宜多啓盖多啓則洩水
太甚故或三日一次啓板或二日一次啓板必不得
已亦必一日一次啓板斷不可一日二次或三次啓
板以致洩水太甚後不能繼必致淺阻啓板之後船
已過完即速下板而會牌亦不可早送必俟次日方
可送到寺前舗閘使馬場湖水必由白嘴入運河將
通濟閘上一塘灌滿然後啓寺前舗閘則上源之水
不致多洩而南旺上下不致淺阻矣(居濟一得)
濟寧衞河道北自曹井橋迤北鉅野縣交界起南至
五里營迤東濟寧州交界止計長一十七里八分(河防)
(志)
濟寧之西湖曰馬場又名任湖在漕渠北岸周圍四
十里上受蜀山湖水北岸為減水閘三即五里營十
里舗安居鎮是也東為堤一道長一千六百餘丈湖
之西口為馮家壩(山東全河備考)
蜀山湖之水由馮家滚水壩入湖故於五里營建束
水堤一道以蓄水又建減水閘一座以洩水又於十
里舗安居各建減水閘一座以備蓄洩此古制也自
馮家滚水壩堵築開五里營堤口而馬場湖乃不受
蜀山之水而受府河之水矣府河即泗河也既引泗
河之水入馬場湖自應於馬場湖内開河一道於長
溝開一泗河口放水濟運如南旺汶河口之制則泗
水始為有用矣以泗水濟南運以汶水濟北運而北
運之水自無不足之患矣馬場湖承受洸泗二河
之水蓄以濟運最關緊要原額七百三十餘頃載明
濟寧州誌緣湖北無堤公私混雜以致濱湖居民僉
以淹沒民田屢呈放水築堤前經詳憲飭查在案而
該府輒以水内難查為詞尚未清界今湖水已經開
放殆盡地畝俱已涸出若不及時清查築堤將來又
蹈前轍則湖終無蓄水之日矣理合詳憲迅賜委員
及時查丈清界築堤庶湖地原額得復民田免淹湖
水得蓄而運道民生均有攸賴矣十里舗閘在五
里營閘之上五里營閘已經廢壞不必修矣至十里
舗閘亦不可輕開盖此閘界在湖心一經開放則湖
水一洩無餘必運河水涸糧船淺阻萬不得已然後
可開此閘且看後邊糧船多少如糧船無多可開若
糧船尚少必不可輕開恐後不接濟也惟白嘴開放
無妨安居閘亦不可輕開為其洩水太甚也必俟
白嘴不能入運方可開放此閘然開放亦當有節須
閘上下板酌量放水使僅足濟運無致太洩仍於閘
内引河兩旁開副河二道每道開導水之小渠五處
二道共十處如用水時先開一渠如不足再開一渠
又不足乃再開一渠漸次開放水足即止不可多開
致水盡洩十里舗閘亦宜倣此(居濟一得居十里舖平水閘安平水閘)
(俱在衛境)
牛頭河西自耐牢坡口(在濟寧州境)東至魚臺之塌場口
九十里係明初徐達所開不惟可以通運而濟寧以
南窪地之水由之洩入昭陽實濟寧以南之水道也
自穀亭淤而塌場口塞濟寧南鄉遂歲受水患應仍
浚牛頭河使達昭陽諸湖以通蓄洩而濟寧南鄉一
帶窪地倘能築岸分圩效江南插秧種稻之法以獲
水田之利即可轉荒瘠而變膏腴亦存乎其人之興
舉也昔商輅記平江伯陳銳開耐牢坡略曰前史云
有志者事竟成此可為遇事而不為與為事而無成
功之勸昔洪水為害禹受命治之疏三江導九河鑿
龍門排伊闕而後水順其道人得寧居此聖人之功
萬世永賴卓乎不可及已後世若李冰疏江水以利
民范仲淹築海堤以捍患皆足惠當時而傳後世孰
謂天下果有不可為之事有不可成之功乎若今漕
運總兵平江伯陳君銳可謂勇於有為而果於成功
者已君故平江恭襄公曾孫年富力強才高識卓縉
紳大夫咸推重之遂自兩廣總鎮移董漕運期歲之
間凡恭襄所遺良法美意悉舉而行漕途坦坦人自
以為弗勞頃至濟寧見運舟上閘之難因以所聞耐
牢坡舊河詢之居民有進而告者曰是河不通舟楫
已踰百年宣德初恭襄公嘗命工疏浚未及成而公
捐館至今人猶惜之君乃躬詣相度果有可行之勢
遂會總督漕運都憲李君裕移檄山東管河副使陳
君善通判陳翼出公帑之積鳩工市材卜日舉事自
耐牢坡至塌場口計九十八里其間石橋土堰灘淺
淤塞一一疏之耐牢河口舊有減水閘移進二里許
改置大閘又增置塌場口閘以節下流之疾於是水
勢平夷舟行便利因改耐牢坡河曰永通河閘曰永
通閘其新設塌場口閘曰廣運閘閘各有廳皆三楹
一軒翼以兩廂拱以門樓衞以垣墉挽舟有具供役
有夫經始於成化乙未春二月畢工於是歲夏五月
事聞朝廷特設閘官莅之盖是河故蹟郡志載至元
六年黃河水溢自曹縣界東北流瀦鉅野澤從東南
經嘉祥縣蓮花池抵古濟州以西二十五里為耐牢
坡南經魚臺縣大塌場入會通河即今運河當時江
南舟楫俱此經行洪武戊辰河水復溢而此河因塞
自魯橋以北皆舍舟從陸設為車站永樂辛卯復命
大臣疏濬河道止從近州閘河用工而是河遂廢夫
廢於前而興於後果誰之功乎於是漕運中都留守
把總都指揮高興南京各衛把總指揮徐昇夏堅輩
相率來徵予文立碑示久遂次第其始末為記翁大
立開廢渠洩積水疏略曰臣查國初洪永間開濟寧
迤西耐牢坡引曹鄆黃河水經塌場出穀亭以為運
道今上有忙生閘通南旺中有永通閘通濟寧下有
廣運閘通穀亭者謂之舊黃河自舊黃河以下湖陵
城水道尚存舟航可達惟湖陵城之下黃水既退地
形反高臣乃督令兖州府同知章時鸞沛縣知縣李
時自留城之回回墓大開決口以達佃戸屯自佃戸
屯再開淤澱以達李家口遂與鴻溝相通使穀亭湖
陵城之水皆入昭陽湖昭陽湖之水又由鴻溝以出
若汶泗水漲則斗門宣泄鴻溝可以納流汶泗水消
則斗門封閉漕河可以免涸唇齒相依之形也由忙
生閘以至廣運閘由廣運以至湖陵城由湖陵城以
出回回墓上下三百里皆與漕河相接首尾相銜之
勢也漕河為主鴻溝為輔譬之閥閱之家傍開側戶
艨艟之艦尾繫輕舠緩急相濟之意也由二公之言
觀之則耐牢坡之復開不惟可以變濟寧以南之窪
地為膏腴而漕河藉此以吐納亦未始非蓄洩之利
也方恒嘗有瀕運諸湖水田議略曰近歲承乏河干
時履疆域相度丘原得觀滕沛魚濟各被水渰之處
益知東南之水田未嘗不可立致也誠仿東南治田
法就其被水患者中間開為支河四圍築以圩岸最
為便易乃為之時其耔耘以種秧苗備其桔橰以資
車戽則水荒棄地不難變為沃壤獨此國用匱乏生
民困苦之時以牛種廬舍問之上上無餘財以陞科
告佃責之下下無餘力是以逡巡而不敢行是莫若
仿元人虞集所言視田授官之意開力田之科有能
闢水田若干頃者予以幾品冠帶多者秩以遞增其
田即授為永業如是永著為令則既有閒田以酬其
開墾之勞復有冠帶以勵其急公之念凡有餘力之
家有不踴躍趨事者乎并附載以備採擇(山東全河備考耐)
(牢坡復開甚得蓄洩之利漕運民生均賴至水田之議用意深長果能行此興西北之水利紓東南之民)
(困國家之計孰有大於斯者乎)
永通閘所以泄運河之水入牛頭河者也每逢水漲
運河難容則由此閘宣洩故天井閘水不甚大糧船
得以遄行自永通閘堵閉運河之水無處宣洩天井
閘水勢湍激糧船難行一船用數百名夫一日僅過
數船此糧運所以遲滯也今議復建此閘水大則洩
之水小則蓄之(居濟一得)
濟寧州河道北自五里營東濟寧衞交界起南至魚
臺縣四里灣交界止計長七十五里閘十座曰天井
曰在城曰趙村曰石佛曰新店曰新閘曰仲家淺曰
師家莊曰魯橋曰棗林又月河閘三曰上新曰中新
曰下新(河防志)
元改任城為濟州開會通河導汶泗以會其源置閘
以分其流南自濟寧至沽頭地降百十有六尺為閘
九南入於河曰分水曰天井曰在城曰趙村曰石佛
曰新店曰師家莊曰棗林曰南陽其北至奉符為閘
以接汶水曰堽城東北至兖州為閘以節泗水自北
而南曰金口出魯橋自東而西曰黑風口由府河以
出會源閘會源即天井閘也此未開會通以前所建
西北自安民山入於新河至臨清地降九十尺為閘
十六以達於漳河曰戴家廟曰荆門上曰荆門下曰
阿城上曰阿城下曰七級上曰七級下曰周家店曰
李海務曰通濟曰永通曰梁家鄉曰土橋曰戴家灣
曰新開上曰南板此既開會通以後所建皆在至元
大德延祐之間至元中又於金口閘南建減水閘曰
沂河引沂入泗又建一閘於兖州之西十里曰土婁
建一閘於兖州之西三十里曰杏林節泗沂之西流
者受闕黨諸泉謂之府河亦謂之濟河西流至天井
閘又於濟寧東北四十里建閘曰吳泰曰宫村以接
汶水又於馬驛北建閘曰減水以殺洸水大德間又
於南陽之南建一閘曰孟陽泊以通江淮至正間又
於新店師莊二閘之間建一閘曰黃棟林新閘至順
間又於孟陽泊南建一閘曰穀亭滙黃良艾河等泉
以厚水勢合觀所建壩閘元人之於會通一河計已
周矣而南旺一帶止於至正間建開河一閘其他未
及講也明初用兵梁晉大將軍徐達於濟寧西二十
里耐牢坡口建一閘曰永通從牛頭河以達魚臺之
塌場口出穀亭運道迨永樂間宋禮浚會通河開袁
家口至沙灣之二十里用老人白英計移堽城壩於
清川驛又築壩於東平州之戴村横遏汶水全流南
出汶上之南旺分水於是成化間於分水口南建一
閘曰南旺上於分水口北建一閘曰南旺下三年大
挑以疏其淤塞又於閘之左右各建減水閘一名曰
斗門一通馬踏湖一通蜀山湖平時則斗門盡閉中
閘常開放水入運一遇洪水則斗門盡啓中閘下板
沙泥盡隨斗門入湖大挑始為省力又於濟寧在城
天井二閘南穿月河四里許益以閘曰上新下新上
下之間更建一閘曰中新於師莊閘北增一閘曰仲
家淺於師莊閘南增一閘曰魯橋魯橋師莊之間復
建一小閘曰埢里横遏泗水入漕自濟寧北至鉅野
境築石堤十二里自鉅野北至嘉祥境亦築石堤十
里南旺西湖始砌石堤并建靳家口安山沙灣高口
諸閘又修沙灣以北元人所建十六閘又於廣濟渠
口築石堤二道自大感應廟起至沙灣長一百六十
丈自沙灣起至荆門驛長一千九百三丈又於永通
閘南增建三閘曰永通下曰廣運曰廣運上又築濟
寧西蓬子山壩濟寧趙村月河石壩又於孟陽泊閘
南建一閘曰八里灣修天井以南諸閘又於寧陽縣
西四里洸河兩涯引柳泉之水横過洸河東西立閘
曰洸河東西水漲則閉閘以防其淤水澀則啓閘以
達其流又於堽城石堰上流建一閘曰堽城新閘自
永樂至嘉靖初北至臨清南至穀亭或壩或閘或堰
或堤歲有修建會通一河得以無阻而曹單黃河屢
決南衝穀亭漕渠淤塞嘉靖四十五年自南陽至留
城開新河以避穀亭之淤建閘八曰利建曰珠梅曰
楊莊曰夏鎮曰滿家曰西柳莊曰馬家橋曰留城接
舊河自留城南至鎮口又建閘五曰黃家曰梁境曰
内華曰古洪曰鎮口又減水閘二十開月河於閘之
旁者六為土若石之壩十有二築兩涯土堤五十三
里石堤三十里又於内華閘築伊家林横堤於戴家
山築戴家山横堤鑿支河八築夾堤六千三百四十
餘丈又築獨山湖北岸石堤三十餘里各留口引水
入運建減水閘十四座大者二各三洞小者十二建
南陽壩以障獨山之流開回回墓支河以引昭陽之
水又於濟寧之北建通濟閘建小河口減水閘六築
馮家滚水壩修大長溝獲麟古渡又於戴村之東築
坎河口石壩以遏汶水入海之路使水大則漫而西
出漕不至溢水小則順流而南漕不至涸又開南旺
上下月河各建大閘大挑之日汶河及上下二閘各
築土壩於此通舟又建五里舗滚水石壩以備運河
水大洩入西湖又修南旺湖漕渠長堤築西湖缺口
加築舊堤一萬二千餘丈添築東面子堤一千二百
餘丈築蜀山湖東堤蓄水濟運築長溝減水二閘以
備蜀山湖水大洩入馬場湖又築馬踏湖土堤三千
二百餘丈自嘉靖末至萬歷中北自臨清南至鎮口
或壩或閘或堰或堤亦歲有修建新舊運河僅能通
漕而地逼於黃每足為害萬歷三十四年又自季家
港口至黃林莊開泇河以避鎮口之淤并避徐吕二
洪之險建韓莊德勝張莊萬年丁廟頓莊侯遷臺莊
等八閘又建彭家口之三洞閘郗山之減水閘韓莊
之湖口閘以備旱潦蓄洩濟運又築韓莊湖護閘石
堤一道築朱姬莊至韓莊縴道堤十八里以障郗山
韓莊諸湖之水又築彭家口壩以遏許由三山龍灣
諸泉之由彭口出者築拖泥溝壩以遏許池滄浪諸
泉之由大泛口出者築滿壩以遏河水之由滿閘河
洩者築吕壩以遏河水之由李家口河洩者自元至
元迄明萬歷開泇工成之日建築壩閘堰堤奚止數
百而一舉一廢要必於漕運有關表而出之以見古
人用意之周云(山東)全河備考
天井閘亦視南陽一帶水之大小如南陽一帶水大
則將天井閘以上如南旺之十字河先行堵閉如水
仍大則五里營閘十里舗閘及安居閘酌量堵閉務
使水不甚大而後已如南陽一帶水小則將安居閘
十里舗閘及五里營閘酌量開通如再不足用然後
將南旺之十字河開通若蜀山湖之利運閘則斷斷
不可開者也往年天井閘水勢甚溜每過一船需夫
四五百名一日過船不過一二十隻至多不過三四
十隻以致在城閘下糧船積聚至數百隻或千餘隻
皆因在城閘祗下板十二塊天井閘板一啓水勢建
瓴而下在城閘之洩水既多不獨天井閘糧船難過
而曹井橋及安居一帶在在淺阻又不思咎由於在
城閘之下板甚少而反歸咎於上源之來水太微則
又開蜀山湖之利運閘以助之利運閘一開而獨山
湖南陽湖與運河一派汪洋湖河莫辨由是濟寧南
鄉及魚臺沛縣徐州數百萬頃良田俱受淹沒矣予
在天井閘催船見水勢甚溜一船需夫數百名縴挽
呼號之聲不絶而船之過也維艱且天井閘船未過
完而曹井橋安居一帶又報淺阻矣予詢之咸曰非
開利運閘則糧船必不能前進予曰利運閘必不可
開者也乃令在城閘增板至一二塊而水勢仍溜又
增至三四塊而水勢稍平更增至五六塊連前共十
八塊而水勢悉平天井閘過一船不過需夫三五名
而已且船未過完而曹井橋安居一帶糧船俱已行
動嗣後天井閘一日一夜過船二百八十餘隻而糧
船乃不知有天井閘之難過矣予恐日久弊將復生
故書之以備後人之採擇此閘舊例下板十五塊
此一定之制也板不全下則上源必致淺阻閘官宜
常稽查閘牌同知州判亦宜常稽查閘官盖閘夫利
於少下少下一塊則少啓一塊此好逸而惡勞之常
情也若聞閘上一帶水淺必此閘下板未足之故急
宜查考加板則上源永無淺阻之虞至於此閘之船
必須隨到隨放不可稍遲以致濟寧以南一帶之船
壅滯不行此閘放四次或五次通濟閘始可放一次
若此閘水小不能放船即令通濟閘放船則此閘有
水矣然又不專恃通濟閘上之水須馬場湖水常盈
滿或開安居閘或開十里舗閘水自足用若長溝建
閘則止開長溝閘十里舗安居閘俱可不開在城
閘舊例下板十八塊始足蓄水盖天井閘高此閘最
下若下板或少則水一洩無餘故此閘最關緊要其
稽查之勤宜倍於天井閘始足以關住上源之水而
不至於下洩此南運之一大關鍵也其放船之法亦
宜隨到隨放則濟寧以南之船自不至於壅積矣然
此塘之船須儘塘灌放庶水不至於多洩而上源亦
免淺阻之患此閘啓閉視南陽一帶水之大小如
南陽一帶水大則將在城閘板小啓在城閘下積船
一百二三十隻足滿一塘然後啓板灌塘則水之所
洩必少而南陽一帶不患乎水大矣如南陽一帶水
小需水甚急則在城閘啓板宜勤到一幇即過一幇
不拘船數之多少則水之所洩必多而南陽一帶不
患乎水小矣總之下用水則宜洩於下下不用水則
蓄於上務斟酌得宜蓄洩有方乃為盡善在城閘
地勢甚低而其閘背亦低故不能多下板塊不能多
下板塊即不能關上源之水故宜將此閘背再接高
五尺則板可以多下或下二十塊或下二十二塊則
上源之水有所關而不至於過洩矣盖前言下板十
八塊者以閘背太低不能多下故也非謂十八塊足
以關水也(趙村西北三里曰在城元大德中建又西北一里曰天井其西南即分水矣諸閘毘)
(連不過一二三里何在城地勢之低若此)趙村閘閘背亦低在城閘背既
接高五尺趙村閘背亦宜接高四尺閘板宜下十六
塊始足蓄水而糧船不至淺阻石佛閘閘背亦低
趙村閘背既接高四尺石佛閘背亦宜接高三尺閘
板宜下十四塊則上源有蓄不至過洩此閘宜酌
量上下水勢上下水勢俱足則此閘宜下板蓄水糧
船既過棗林閘棗林閘閉板即啓師莊閘板如仍淺
阻即竝啓仲家淺閘則船自易行矣棗林閘上下
俱不深通故每遇天旱之年輒有淺阻而以上師家
莊仲家淺新閘竝無淺阻之患乙酉初夏又遇淺阻
船不得行予設一法令啓師家莊閘板而船仍不行
又啓仲家淺閘板而船遂通行直過上兩閘上下俱
無淺阻此已試之一法也然又須南陽利建邢莊多
下閘板草塞蓆貼不使過水則水不妄洩而船可通
行濟寧以南不患水少故宜隨到隨過到一幇即
過一幇到兩幇即過兩幇到三幇即過三幇切不可
一塘止灌一幇令一幇占一塘則山東四十八閘四
十八幇船占住而船遂無可行之理矣故宜隨到隨
過不論幇之多少總不使船有留滯也(居濟一得)
楊家壩在濟寧城東泗河之水貫兖府西流合洸水
同經此口南入運道原未嘗設壩正德間因劉寵之
亂築壩引水西繞以為濟城外護始有壩基然事平
即開仍得通運自崇禎十七年流宼猖獗東省震動
於是復築此壩障水護城此特一時固圉之計至今
未改每遇伏秋水漲不能洩瀉歸湖兩岸民田大受
淹沒之害且泗洸之水為此壩所遏由夏家橋入馬
場湖而後濟運其道反迂不若改壩為閘時啓時閉
急則借以濟運緩則儲以待用民田可無淹沒之虞
矣(山東全河備考)
楊家壩自總河楊方興已經奉
旨堵築濟寧紳衿士民旋謀馬場湖地肥美盡皆佔種
故楊家壩時常盜開楊家壩一開而西湖之水涸矣
故楊家壩必不可開今議必為嚴禁如有盜開者即
以盜決河防論然禁止者官而賄賂之說行官亦不
肯認真矣非極有操守而不顧情面者萬不能禁也
(居濟一得涸薈蕞云壩則兩岸民田受害不壩則西湖之水又然則如何唯有改壩為閘相機啓閉之)
(法得矣)
行水金鑑卷一百四十七
