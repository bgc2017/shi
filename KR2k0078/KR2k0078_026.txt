行水金鑑卷二十六
江南按察使傅澤洪撰
河水
明世宗嘉靖四十五年六月癸酉河決馬家橋等處新
隄總理河道尚書朱衡都御史潘季馴以聞工部議覆
請令衡等亟為經理仍及水盛之時親詣黃河上流督
率有司視某處故道可復某處新河可開務圖上策以
弭後患從之十一月壬午總理河道都御史潘季馴
以憂去吏部言治河尚書朱衡心計精明足當大任今
河業巳有緒宜即以河道事使衡兼之待其遷轉之日
仍舊復設河道都御史報可(明世宗實錄)
是年黃河復決沛縣飛雲橋二三等鋪東流衝運河
亦由湖陵城口入湖坡平地水盈丈許上下百里漕
渠無迹九月馬家橋隄成障水使之南趨秦溝冬沛
縣水斷流(續文獻通考)
時河盡北徙決沛之飛雲橋横截逆流東行踰漕入
昭陽湖泛濫而東平地水丈餘散漫徐州從沙河至
二洪浩渺無際而河變極矣(明紀事本末)
乙丑公以久次擢南京刑部尚書會河決徐方運道
湮塞上憂之改工部尚書兼右副都御史總理河漕
公日夜馳至徐方率四部人吏行視河所決道漲為
平陸浚之沙隨水壅淖不可足其旁横流汗漫舟行
樹杪力無所施則下令吏民父老有能以河事獻者
立召見口對久乃得新渠規度焉(于慎行作鎮山朱公行狀公名衡)
(字士南萬安人嘉靖壬辰進士新渠詳見運河)
公晉都察院右僉都御史總理河道乙丑河決沛縣
破三沽閘漕道為梗議者言欲徙閘夏鎮從南陽至
留城出茶城口就高卬避漫流便天子以為然命大
司空衡督理以公副公分工受事躬行畚鍤間十旬
竣事省原估三之一尋丁内艱河工成詔褒錄公晉
右副都御史(申時行撰宫保尚書潘公季馴傳)
黃決沛縣之飛雲橋榖亭沙河留城境山一帶河渠
盡塞公遡流而西問故道扵土老篙師喟然歎曰漢
瓠子之役沉璧投馬不過曰復江南舊跡而巳其後
賈魯亦一切以復故為主宜仍三沽故道便而夏鎮
業有成議遂躬行督相不三旬告成(王錫爵撰印川潘公墓志)
乙丑補工科給事中先是河決曹縣防河使者疏請
開趙皮寨孫家渡以殺水勢特遣侍郎吳鵬都御史
曾鈞董其役公上書極陳關係祖陵周藩至急乃不
果開至是當事者仍議徐沛運道淤平宜亟開汴河
以疏黃水漫流公援證往事反覆辨其不可大略謂
汴河肇開自隋下通宿泗而達廣陵數百年來湮没
殆盡即欲開鑿糜費不貲使開之水即行勢必南走
泗州寢園可虞使開之水不至匪徒無益誤奪時日
運道之治反後已時韙其言開汴之議竟寢晉尚寳
司少卿(程紹作徐公𫝊辛按公名自得雍丘人嘉靖丑進士)
明穆宗隆慶元年正(月)甲申先是河決沛縣議者請修
復運河故道乃勘議新集郭貫樓等處上源巳而總理
河道尚書朱衡言古之治河惟欲避害而今之治河又
欲資其利故河流出境山以北則閘河淤出徐州以南
則二洪涸惟出自境山至徐州小浮橋四十餘里間乃
兩利而無害自黃河横流碭山郭貫樓支河皆巳淤塞
改從華山分為南北二支南出秦溝正在境山以南五
里許此誠運河之利也惟北出沛縣西及飛雲橋逆上
魚臺為患甚大聖慈不忍沛縣魚臺之民横罹水災拳
拳欲開故道臣等仰體聖心亦有勘議上源之請但考
之地形參之輿論其不可者有五自新集至兩河口皆
平原高阜無寸尺故道可因即欲濬深無異穿井郭貫
樓至龍溝一帶頗有河形又係新&KR0782;無可駐足譬諸取
飴扵&KR0902;隨取隨滿其不可一也黃河所經鮮不為患由
新集則商虞夏邑受之由郭貫樓則蕭碭受之今改復
故道則魚沛之禍復移蕭碭其不可二也黃河西注華
山勢若建瓴又無涯涘欲從中鑿渠挽水南向必當築
壩横截遏其東奔於狂瀾巨浸之中築數里之壩為力
甚難其不可三也役夫三十三萬曠日持久勞民扵旣
疲之餘徼功於難必之地騷動三省其不可四也大役
踵興工費以數百萬計匱乏之後措置無策一有不繼
前功盡隳其不可五也臣以為上源之議可罷惟開廣
秦溝使下流通行修築南長隄以防奔潰可以甦魚沛
昏墊之民工部請從衡議上曰可二月甲午總理河
道工部尚書兼都察院右都御史朱衡奉詔自陳乞休
不允十一月丁卯陞刑部浙江司郎中方良曙為河
南按察使副使治河(明穆宗實錄)
明穆宗隆慶二年六月乙酉總理河道漕運工部尚書
兼都察院右副都御史朱衡以疾乞休不允九月已
已命總河尚書朱衡回部庚午起服闋都察院右副
都御史翁大立以原職總理河道十月戊戌詔以兩
淮運司挑河銀三千兩發徐吕二洪協濟河夫之費從
總理屯鹽都御史龐尚鵬奏也(明穆宗實錄)
明穆宗隆慶三年二月庚子總河都御史翁大立奏言
國家張官置吏為治河計至詳密矣然往往能收臨患
焦爛之功而未有先事徙薪之策以懲怠擊惰之法大
疎也稽之律令凡失時不修隄防者罪止笞杖是以當
事者率漫然視之請自今更令隄防不效者府佐及州
縣正官俱以差降級并管河副使與職專守巡者俱治
罪工部覆行其言因陳漕渠視黃河以為通塞黃河變
遷自古不常乞并敕大立及時疏濬下流建築遥隄以
備之報可七月壬午河決沛縣自考城虞城曹單豐
沛抵徐俱罹其害漂没田廬不可勝數漕舟二千餘皆
阻邳州不得進總理河道都御史翁大立以聞工部尚
書朱衡覆奏茶城淤塞宜俟水退乃可疏濬獨徐沛災
民流移困苦宜令戶部亟議賑濟以安人心戶部覆如
衡言請以淮揚商稅及撫按贓贖備賑倉糧賑䘏貧民
仍敕河道諸臣設法疏濬支渠或置船盤剥勿令漕舟
阻滯上是之庚寅工科都給事中嚴用和言黃河再
溢震蕩徐沛運道為梗宜飭所司塞決口挑濬&KR0782;沙以
紓目前之急其治河經久之策宜行河道及撫按官悉
心計處扵是工部言今河流稍平漕舟以次而進其諸
隄堰閘壩可以漸修無足為慮惟沛縣黃水之横溢倏
去倏來則民命不堪秦濁河口之&KR0782;沙隨疏隨壅則運
道終阻誠宜及時講求為一勞永逸之計然臣以為黃
河為患自周漢至今未有能久治而不決之術要在因
勢利導隨敝修補而巳今沛縣東隄巳完而縣城南至
境山西隄未及舉修宜亟加興築以遏沛河之溢其秦
濁二河易&KR0782;難疏宜扵梁山之南别開一渠遠避黃水
以免沙&KR0782;之患計無便扵此者至欲多開故道以殺河
勢則臣以為不可夫漢武力罷扵瓠子之工宋人禍基
扵回河之役即嘉靖中開濬孫家渡等處費出不貲旋
即壅塞未有能出竒策使河受約束者也上是其言
已亥總河翁大立奏洪水為患在北則廣大河間在南
則淮揚徐沛在河南則開歸彰衛在山東則兖濟東昌
人民嗸嗸愁苦萬狀宜令戶部轉行漕司以最後漕糧
收貯徐州廣運倉平價出糶以救災民及他州郡咸議
蠲䘏則可以活數百萬之命時工科都給事中嚴用和
亦以為言戶部覆請留漕糧三萬石賑濟工部請行河
道諸臣及時繕修隄閘壩堰其茶城西岸曹單河隄以
屬大立南直隸淮河口等處山東臨清德州等處河南
虞城夏邑等處決口屬各巡撫經理務刻期竣事上皆
從之八月丁已總理河道都御史翁大立請發河南
山東淮揚河夫樁草銀一萬兩預糴粟麥貯之倉庾以
備明年河工及賑濟之用從之庚申以洪水為患命
總河翁大立祭大河大濟之神巡撫鳳陽侍郎趙孔昭
祭大江大淮之神九月丙子總河翁大立言陛下念
濱河之民重罹水災特下蠲租之令更發内帑以賑之
不勝大幸顧閭閻窮苦之狀宫禁䆳遠有不盡見聞者
臣謹繪圖十二以獻一曰水次兊軍二曰漕河築隄三
曰黃河驟漲四曰昏夜守隄五曰糧船過洪六曰黃河
捲埽七曰茶城撈淺八曰洪水衝城九曰風雨異常十
曰海潮嘯溢十一曰災民避水十二曰糧船漂没險阻
艱難備載之矣陛下惠然省覽知大官之膳餼皆軍民
膏血必有惻然傷之者且今時事可深慮者五東南財
賦之藪而江海泛濫粒米不登鞭撻雖加徒隕民命此
京儲可慮一也邊鎮關隘洪水衝激墩堡傾頽何恃以
守此外患可慮二也直隸山東河南皆股肱之郡霖雨
既久城郭不完積貯空虚振貸無策卒有宼盜何以備
之此内地可慮三也海徼之間颶風鼓浪兵船戰士悉
被漂沉此海防可慮四也淮浙産鹽之場鹹泥盡衝團
竈盡廢此國課可慮五也願陛下以此五患十二圖召
公卿輔弼之臣與共計之求所以消弭變異者無為文
具上以圖留覽下其章扵所司(明穆宗實錄)
是年七月河水溢自清河抵淮安城西淤者三十餘
里決方信二壩出海平地水深丈餘寳應湖隄崩壞
山東莒郯諸處水溢從沂河直河入邳州人民溺焉
(明紀事本末)
是年黃河及南直隸山東河南俱大漲秋復海嘯徐
邳豐沛一望無際尚書朱衡開回回墓河上通昭陽
湖湖陵城河口以洩坡水凡二千六百餘丈河道都
御史翁大立奏開鴻溝廢渠自昭陽湖中以達鴻溝
自鴻溝以達李家口自李家口以達回回墓而東出
留城閘河計長六十餘里墾民田數千頃三閱月告
成滕沛利之按沽沛舊河湮塞朱公奏開新河比
舊河徙東三十餘里然新河餘流舊河積水猶浸昭
陽湖至是開鴻溝廢渠則新舊河俱得宣洩鴻溝廢
渠在新河以西昭陽以東乃往年沙薛二水從此以
入舊河者自舊河淤而此渠亦淤其半故廢今所開
即此(南河全考)
明穆宗隆慶四年三月丁酉直隸巡按御史張問明奏
留蘇松常鎮四府罰贖銀一萬兩濟河工用兼賑饑民
許之四月乙已以兵科都給事中温純言更命河道
都御史加提督軍務職銜以南直隸之淮揚穎徐北直
隸之大名天津河南之睢陳山東之臨沂及添設曹濮
道各兵備官屬焉七月壬辰時山東沙薛汶泗諸水
驟溢決仲家淺等處而黃河暴至茶城復淤扵是侍郎
翁大立言今山水甚盛由梁山之下張孤山之東内花
山之西南出戚家港合於黃河宜逐加開濬依山築隄
以避秦溝濁河歲歲漲淤之患此所謂因勢而利導不
與黃河争尺寸之地者也工部是其議請令大立督所
司相度舉行從之癸已改工部右侍郎翁大立為兵
部左侍郎八月丁酉起原任都察院右副都御史潘
季馴總理河道提督軍務(此再任總河也)九月甲戌河決邳
州自睢寧白浪淺至宿遷小河口淤百八十里運船千餘
不得進侍郎翁大立言邇來黃河之患不在河南山東
豐沛而專在徐邳故先欲開泇口河以遠河勢開蕭縣
河以殺河流者正為浮沙擁聚河面增高為異日慮耳
今秋水洊至横溢為災臣以為權宜之計在棄故道而
就新衝經久之策在開泇河以避洪水議無出此兩者
惟上決擇扵是都給事中龍光御史孫裔興等皆以為
言請罰治河道諸臣責以後效令及時疏塞以通漕舟
工部覆奏往時黃河自劉大夏設官布置而河南之患
息自嘉靖初曹單築長隄而山東之患息自近年改成
新河而豐沛之患息非必河自順軌由人力勝也今既
不能引他水以濟漕而新衝之渠卒未可就惟築塞決
口如曩時房村方略則故道宜可通至於泇口之議雖
工費不貲而一勞永逸比歲歲疏鑿費亦自省宜令大
立躬自相度條其利害以聞其管河官員俱令戴罪任
事俟河通奏請上是之十月庚申總河侍郎翁大立
言臣竊計治邳閼阻之策有三一開泇口一就新衝一
復故道然三者利害恒相參焉從馬家橋經利國監入
泇口出邳州則可以避秦溝河徐河徐吕二洪之險引
薛河鴻溝之水灌河水陸通行諸驛遞分司略可併省
而徐邳東鄙之民亦漸復業其便者五然而山水驟發
則須多張水門廣開水櫃利國監多伏石須紆回避之
即河巳成猶當勞費數年而後可久其為不便者三此
開泇口之利害也從曲頭集抵莊官樓河所衝刷久自
成渠勞費不多而道理更近且河入睢寧必不南決又
無徐邳横射之患匙頭灣之險而平野築隄可免齧蝕
其便者五然曲頭集截河大壩費亦不貲新隄難固水
至復決又當廢睢寧一縣併扵邳州其為不便者三此
就新衝之利害也復故道則二總漕粮得水可濟漕舟
九百有餘即出可以還百年運道可以振業徐州而存
睢寧便者四然而百數十里之淤視房村工費尤鉅置
沙兩涯勢易崩塞埽灣築隄雖築不固且河流所棄多
不能復不便者四此復故道之利害也請以臣三策下
工部定議行河道漕司撫按諸臣協同舉事以責成功
又言河工以錢糧為本以得人任事為要復條上計處
工費借留漕銀議留漕米查理船稅起調夫役選用官
員奬勵才賢監督工程八事疏下工部仍請復故道以
濟目前之急其開鑿泇口之議令大立熟計以聞無持
兩可其所陳八事多可采用上皆允行十一月癸亥
工部郎中張純議以徐吕二洪之間漸成填淤河隄寢
薄假令來年水溢必有衝決之患請自徐邳至淮繕治
兩涯增高倍薄仍築遥堤以防不測工部是其議請命
都御史潘季馴勘詳以聞巳而季馴言築隄之法有二
近者所以束湍悍之流遠者所以待衝決之患皆為上
策顧工費不貲動以巨萬當此財殫力疲之會安所措
其手足耶宜以見築縷水壩增益高厚曲加保護姑為
目前之計從之十二月乙未總督漕運戶部左侍郎
趙孔昭上疏自劾孔昭已得旨還部而代者未至會河
決運阻乃引罪乞罷不許壬子戶部覆河道都御史
潘季馴奏請量留漕糧三萬石漕庫銀一萬二千兩以河
工船稅銀抵還太倉其舊任河道都御史今陞兵部侍
郎翁大立業巳交代難復行事宜令赴京供職(明穆宗實錄)
是年又決邳州注睢寧出小河口自曹家口至直河淤
百餘里命官濬之復故渠盡塞諸決口(明會典)
是年七月黃河暴漲決縣治之曲頭集王家口馬家
淺等處淤墊一百餘里俱為平陸(睢寧縣志)
庚午河稍南徙決睢寧瀦其陸百五十里皆為平野
公復以故節來蒞事而廢址盡復其所浚築深厚再
倍扵故河而費半之出官民之舟扵積淤者以萬數
(王錫爵撰潘公季馴墓志)
公塞決時滛雨連旬水驟至幾没公趾不為避萬衆
野處公往來拊慰不憚劬勞嘗乘小艇行河風雷大
作震撼波濤中幾覆絓樹杪乃脫父老神之為潘公
再生識其處(申時行撰潘公季馴𫝊)
明穆宗隆慶五年三月乙亥以河工免山東布政司及
淮揚徐穎三道各派夫人戶雜繇一年從河道都御史
潘季馴奏也四月甲午河復決邳州自曲頭集至王
家口新隄多壞五月丙戌總河都御史潘季馴議保
邳河新隄條陳分委監督議委官員議處人夫議設鋪
舍預備物料五事工部覆請從之八月辛丑總理河
道工部右侍郎兼右僉都御史陳大賓卒賜祭葬如例
壬寅命總理河道都御史潘季馴速治吕梁雙溝決
隄八月已酉工部尚書朱衡言國家初置漕運悉資
泉流自景泰以後黃河入運奪漕為河緣是河身浸廣
淤沙歲積不得不藉黃河以行故今徐邳之漕河即黃
河也歴考往代河趨濟博則決曹單魚沛而沽頭上下
諸閘盡廢趨邳遷則決野雞岡口下亳泗而徐吕二洪
頓涸今沛邑新河既成縦決曹魚可保無恙而茶城以
南猶屬黃河非盡斥遠之無以善後乞將議開泇河之
說下諸臣熟計報可甲寅命禮科左給事中雒遵往
邳州等處查勘河工先是總督河道都御史潘季馴奏
邳河工成乞錄效勞諸臣上曰今歲漕運比常更遲何
為輙報工完且敘功太濫該部覈實以聞於是尚書朱
衡覆言河道通塞專以糧運遲速為驗非謂築口導流
便可塞責乞遣官就彼覆勘仍命季馴戴罪管事報可
戊午改工部營繕司郎中張純仍為都水司郎中以
總理河道都御史潘季馴言其治河有效特諸久任故
也十月已亥以河南山東大水命工部申飭管河官
經理上流河防以備衝決辛丑先是問刑條例有盜
決故決河防之律在河南山東者俱問發充軍而南直
隸徐邳一帶罪止徒配至是河道都御史潘季馴言徐
邳每歲河決之由河流衝射居十之四而居民盜決居
十之六皆以法輕易犯故也請著令自徐邳上下為河
流所經行處凡有貪水利避水患盜決故決河防者一
如山東河南例俱發充軍仍增入條例中刑部覆從其
議癸卯命總理河道都御史潘季馴速治茶城之淤
淺者以巡按御史張守約言運船阻塞故也十二月
辛亥罷總理河道都御史潘季馴同原任漕運都御史
陳炌俱冠帶閒住時禮科左給事中雒遵自邳河勘工
還為上言運船漂没之故始扵漕司缺船併糧太重故
一遇水發相隨而敗又官旗侵冐者多度不能償輙妄
引船壞自解此則漕臣陳炌等之罪也至於王家口初
決之時黃水盡從漫坡經流南出小河口藉令季馴稍
緩築隄一月則漕船可以盡出漫坡避新生之險乃計
不出此反驅舟以就新溜坐視陷没方復騰章報功罪
滋大矣今炌雖回籍未盡其辜而季馴尤不宜獨免乞
并賜罷工部覆從其言故有是命(明穆宗實錄)
是年八月總督漕運都御史陳炌上疏報邳州河決
漕船淹没戶部覆今歲漕船過淮獨早而入閘者十
不及二三雖河流為梗然諸臣怠誤之罪亦不容辭
乞遣風力憲臣督視以重國計會科臣宋良佐御史
唐鍊亦以為言得旨炌與總兵陳王謨參將顧承勲
俱停俸戴罪管事命御史張憲翔沿河督趣之(續文獻通)
(考)
是年河決油房等十一口都御史潘季馴役丁夫五
萬開匙頭灣塞十一口築縷隄三萬丈挑淤八十里
故道漸復(南河全考)
是年河決雙溝先是河漲徐州上下茶城至吕梁兩
厓東山不得下又不得決至是乃自雙溝而下北決
油房曹家青羊諸口南決關家口曲頭集馬家淺閻
家口張擺渡王家白糧淺諸口凡十一枝流既散幹
流遂微乃淤自匙頭灣八十里而河變又極矣趙孔
昭翁大立前後治之無功議者欲棄幹河而行舟於
曲頭集大枝間冬初水落則幹巳平沙而枝復阻淺
又議棄黃河運而膠河泇河海運分沓莫可歸一扵
是即家起都御史潘季馴治之季馴之治水惟求復
故道而巳乃上言老河故道自新集歴趙家圈出小
浮橋安流無患後因河南水患别開一道出小河口
本河漸被沙淺嘉靖間河北徙故道遂成陸地臣奉
命由夏鎮歴豐沛至崔家口由崔家口歴河南歸德
虞城夏邑商丘諸縣至新集則見黃河大勢巳直趨
潘家口矣父老言去此十餘里自丁家道口以下二
百二十里舊河形迹見在可開臣即自潘家口歴丁
家道口馬牧集韓家道口司家道口牛黃堌趙家圈
至蕭縣一帶皆有河形中間淤平者四分之一河底
皆滂沙見水即可衝刷臣以為莫若修而復之河之
復其利有五從潘家口出小浮橋則新集迤東河道
俱為平陸曹單豐沛永無昏墊一利也河身深廣每
歲免泛溢之患虞夏豐沛得以安居二利也河從南
行去會通河甚遠閘渠無虞三利也來流既深建瓴
之勢導滌自易則徐州以下河身亦因而深刷四利
也小浮橋來流既遠則秦溝可免復衝而茶城永無
淤塞之患五利也既報可乃役丁夫五萬開匙頭灣
塞十一口大疏八十里故道漸復巳而以漕舟壞季
馴閒住(明紀事本末)
明穆宗隆慶六年正月丁卯禮科左給事中雒遵條治
運河五事(前三條並見運河)一自茶城以西至開封府界為黃河
之上源南北兩岸長隄多缺北徙則新河有妨南徙則二
洪告竭且虞陵寢宜於北岸接築古長隄以遏豐沛之
衝南岸續舊隄以絶南射之路一自清河至安東海口
為黃河下流雖有沙洲不足滯礙不必濬導以費工力
工部覆奏上皆允行之戊辰命工部尚書朱衡兼都
察院左副都御史經理河工時閱視河道左給事中雒
遵言衡當先帝時嘗奉命治河有效當今廷臣可使治
水無出衡右者宜暫命總理俟功有次第仍召還視部
事部覆從之辛未工部尚書朱衡疏請修築徐州至
宿遷長隄凡三百七十里并繕治豐沛大黃隄從之
丁丑起兵部左侍郎兼都察院右僉都御史萬恭以原
官總理河道提督軍務二月已丑巡按直隸御史張
守約陳言治河緩急大略謂全河旣復故道修治之策
在增築隄岸以束漫流以防奔潰其地勢最下者如徐
州青田淺吕梁達曲頭集六十里直河至宿遷小河口
七十里皆宜修築大隄工最急自小河口至桃源清河
一百四十里宜築縷水隄清河草灣決口宜塞工次之
徐州至茶城四十里宜接補小隄茶城而上接曹縣界
北隄二百六十里宜築縷隄工又次之誠量其緩急次
第修治使河流直下停淤漫決可免而牽挽可施此治
河之較也夫與其開不可必成之新河孰若修治巳通
之舊河為力甚易與其費數百萬開河孰若以數十萬
修河為費甚省疏入工部請從其議上然之三月辛
亥詔祠沿河敕建水神諸廟以工部尚書朱衡請也(明穆)
(宗實錄)
是年河決栲栳灣工部尚書朱衡河道侍郎萬恭題
請創築徐吕起至宿遷縣張林鋪止兩岸隄各長三
百七十里又徐州北至茶城築兩岸隄各長三十里
漕運都御史王宗沭奏黃河遷徙不常請行河道踏
勘凡係陵寢當黃河南岸地方單薄之處務增加防
捍以保無虞(南河全考)
是年七月二十七日黃河驟漲自徐碭至淮揚一夕
丈餘下流悉成巨浸清河山陽安東鹽城邳桃宿睢
被災尤甚兩淮鹽場各衛所俱同(淮安府志)
徐邳河決漂没官船八百餘艘上遣給事中雒遵往
視還奏河流易治然必大司空往乃可圖也上又以
公兼右都御史經理徐邳等河悉心經畫疏汶濟之
淺築徐邳之隄塞豐沛之決鑴海門之壅數月告成
會穆考升遐山陵工作乃趣召公還部(于慎行撰公行狀)
行水金鑑卷二十六
