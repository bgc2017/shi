行水金鑑卷四十九
江南按察使傅澤洪撰
河水
十二月十一日總河靳輔題覆第一疏略云募夫一
節廷議謂遠派各省恐不肖官役借端擾民請
敕臣酌量設法就近募夫不致悞工等語臣思道遙工
長不肖官役借端擾民之事誠難保其必無然就近
召募則斷不能取齊若倣照舊例多加工食以鼔舞
招徠之則動須增費數十萬兩從何設處且即使加
給工食而淮揚被水已久困苦災黎除死亡賣身之
外其逃散四方者一時不能聚集應募者少必至悞
工臣反覆籌酌更得驢駝代挑之法凡下鍬掘土并
夯杵成堤俱用人力其往來運土則以驢駝約可省
夫一半并原限二百日完工者改為四百日完工則
前擬每日用夫十二萬有竒者今止須用夫三萬餘
名并驢三萬餘頭足矣又其餘各工每日亦需夫七
八萬其間但有可用驢駝以省人力之處容臣隨時
斟酌而行則需夫不至太多可以仰遵廷議就近
設法召募濟工矣至所需驢頭查江南非出産之處
但若議派東豫二省雇募恐仍有不肖官役借端擾
民之事容臣竟動錢糧行濟東兖開歸等府價買解
淮濟用若夫兩岸遙堤臣原題面寬三丈㡳寬七丈
高一丈二尺每堤一丈用土六十方然臣又各處閱
歴細察情形遙堤固屬必需而縷堤尤不可少盖黃
河流急則沙行流緩則沙墊而河身窄則流急寬則
流緩今莫妙於築縷堤以束水而以遙堤并加築格
堤用防衝決使守堤人等盡力防護縷堤設或大水
異漲即有漫衝至遙堤格堤而止自不至扵奪河成
缺該守堤人等隨即星將縷堤仍舊築起為工亦易
臣請將原估築遙堤之土六十方分築遥縷二堤并
量增格堤其縷堤頂寬二丈底寬六丈高六尺每縷
堤一丈用土二十四方遥堤頂亦寬二丈㡳亦寬六
丈高八尺每遥堤一丈用土三十二方二共用土五
十六方較之原估每丈餘土四方或隔五七里或隔
十餘里即以所餘之土再築格堤一道格堤頂寬二
丈底寬六丈高五尺以上各堤均令守堤人等一併
加意防護并將各堤逐年加幇務極高厚可也(靳文襄公)
(奏疏以下七疏俱與原題無甚異同故不錄)
是年秋堤決大水(蕭縣志)
是年七月河決宿遷孫家塘(清河縣志)
是年築中牟小潭溪月堤蘭陽銅瓦廂月堤儀封堌
陽集月堤商邱楊家堂月隄虞城周家樓堤(河南通志)
是年創築雲梯關外束水堤一萬八千餘丈塞于家
岡武家墩高家堰等處大決口十六處(靳文襄公治河書下同)
聖祖仁皇帝康熙十七年奉
旨這河工各本著議政王貝勒大臣九卿詹事科道掌
印不掌印官會同詳確議奏
二月初七日和碩裕親王等會覆第一第二第三第
四第五第七等疏俱奉
旨依議第六疏奉
旨治河著動用正項錢糧捐助事例候
旨行第入疏奉
旨沿河地畝撥給兵丁又強令地主作為幇丁是否相
合著再確議具奏(後議覆不行)
命更定河工處分之例
命撤回南北中河三分司部員其河道工程委該地方
監司府佐貳管理
命設江南河兵八營凡五千八百六十名罷淮揚徐靈
璧四府州縣堤淺等夫三月
命豫省歲修工程責成河南撫臣
創建王家營張家莊減水壩二座
塞山清安三縣黃河兩岸張家莊王家營邢家口二
鋪口羅家口夏家口吕家口洪家口竇家口等處決
口餘諸小口並塞之
十一月再陳經理河工第一疏内未盡事宜部覆奉
旨河道關係重大特簡靳輔專任一切修築事宜今該
督以節省錢糧建立減水壩挑濬引水河具題爾部不
即準行議令伊桑阿等會議故為耽延殊屬不合著照
該督所題行其撥動民夫之處著會同各該督撫定議
具奏餘依議又為彙報黃河湖堰各決盡行閉合龍
門等事奉
百覽卿奏黃河湖堰大小決口數十餘處盡行堵塞完
竣具見籌畫周詳實心任事有禆河工勤勞可嘉著議
叙具奏該部知道
是年決口盡堵水勢消落隨召夫數萬一面壓埽一
面築堤奈雲梯關數百里入海故道自堰堤潰決以
來盡屬沙淤水難入海兼之草莽蓬蘆叢雜交錯又
非人力可施故將翟壩至周橋二十五里湖陂從來
不曾築堤者速築大堤又將高家堰一帶長堤復行
加高幇寬蓄水以衝海口又相勢挑挖引河以導水
勢
上命部堂伊桑阿部司傅達查勘覆
命(江南通志)
是年總河靳自龍王廟起至四鋪溝止接築四千九
百三十八丈計程二十七里半其縣前玉皇閣一帶
地勢當衝題定樁埽要工五百餘丈歲加修繕又自
桃源東界至石人溝止築縷堤一道長一千八百六
十三丈計程十里三分五厘派本邑民夫三百名修
防(清河縣志)
聖祖仁皇帝康熙十八年二月淮徐災荒各處工程緊
急
允總河靳輔題請留漕米二十萬石濟工五月題為
遵例自陳事奉
旨卿才品優長簡任河督殫心修浚有禆河工籌畫周
詳勞績茂著克副委任著照舊供職該部院知道(靳文襄公)
(冶河書)
是年創建宿遷縣之朱家堂温州廟桃源縣之古城
清河縣之王家營安東縣之茆良口減水壩共六座
(淮安府志)
聖祖仁皇帝康熙十九年築祥符白石堈堤中牟小潭
溪月堤及格堤商邱徐家莊月堤又築虞城堤(河南通志)
是年夏秋南北皆霪雨七十日黃淮並漲有滔天之
勢堤岸衝嚙甚多工亦為之阻然衝嚙之隄隨圮隨
葺不致大患率賴新築工堅之所致云(淮安府志)
聖祖仁皇帝康熙二十年塞楊家莊決口
聖祖仁皇帝康熙二十一年四月
命戸部尚書伊桑阿刑部侍郎宋文運給事中王曰温
御史伊喇喀勘閱河工候補布政司崔維雅條陳
河道奉
旨著勘工大臣帶往工所會同總河確議五月河決
宿遷縣徐家灣塞之六月河決宿遷縣蕭家渡
九月尚書伊桑阿等同崔維雅勘工畢復
命王曰温崔維雅啟奏河道若從靳輔修治必不能成
功其所建各減水壩當盡行拆毁别圖良策大加挑
築方可奏績十月工部傳出
上諭著令靳輔急速至京十一月初七日赴
闕十三日
傳同九卿詹事科道進見
皇上問爾向來力任治河必可成功今楊家莊方塞而
徐家灣已開徐家灣方堵而蕭家渡又決功如何得成
輔奏云臣受事之初河道壊極彼時挑浚疏塞皆至
緊至要之處蕭家渡原係歲久民工尚可支吾擬大
工畢後再行續估請修不意諸口全塞各處漫流盡
歸正河其勢驟加猛急而河身尚未衝刷寬深以致
漲決此皆臣智識卑短不能早見扵事先之罪也
皇上云如今依爾度量此工究竟可以成功否輔回奏
河工最是艱難但人事既盡亦無不可成之功即如
清水潭從前屢寨屢決臣為避深就淺之計越湖築
堤駱馬湖淺澀不通臣相度地形水勢改挑皂河别
通運道彼時大小屬官皆以為創行新建相顧畏懼
臣一力擔任示以必可成之理即有後累不以相及
究竟清水潭築成皂河開通此皆人力既盡工無不
成之明驗也今蕭家渡之決總由人事耳臣蒙
皇上不加重譴召臣入京得面承
聖訓唯當竭盡人事明年春分節前務期竣工以仰副
皇上宵旰之憂勤至南北兩岸未經估修舊堤及地勢
卑窪之處俱應一律加修以為善後綢繆之計仰賴
皇上洪福自然成功也十五日部議蕭家渡處分擬將
總河以下凡在河工諸臣皆褫職督工其不合式處
責令賠修奉
旨免其賠修仍準動錢糧加修十九日辭
朝傳
上諭河道關係重大事本極難朕代爾擔憂爾反看得
容易從今當小心謹慎凡源流緩急之間細心采訪時
時看作難治之事方可奏績戒之戒之(靳文襄公治河書)
是年築祥符回河寺月堤儀封堌陽集月堤考城王
家道壩(河南通志)
是年河決宿遷之徐家灣隨經堵塞復決宿遷之蕭
家渡先是河流一線業經挑引河疏通然不勝其挑
勢必用借水刷沙之法是以靳公輔盡堵楊家莊以
壯其怒刷之力但引河淺窄至極雖有減水壩洩之
而飽極漩搜勢如鼎沸遇徐灣之堤卑遂致漫決及
徐灣堵後又加怒刷引河雖漸加寬深然方其既飽
之際漩刷鼎沸則又如堵楊莊時故乘蕭渡之土鬆
則又決盖徐灣蕭渡原係遠年舊堤其曩時夯築之
堅否無由窮詰誌此一以見治河扵極敝之後必當
作盡堵怒刷之法方可漸通毋為屢潰所懾致啟更
張一以見治堤者務期夯硪堅固慎毋貪苟完扵一
時而貽將來之瑕隙也是年大修兩河各堤工告
竣奉
旨將地勢稍卑之處再行增高并遠年舊堤悉為加築
完固前此經理案内之碭蕭豐徐邳靈睢宿桃清山
安十二州縣黃河兩岸堤工并邳宿兩州縣北運河
兩岸堤工清山寳高江五州縣南運河兩岸堤工以
及高家堰一帶濱湖堤工俱經築竣總河靳輔方疏
請大臣閱驗及蕭家渡潰決後有候補藩司崔維雅
者著河防二書疏請盡變前法而更張之扵是
上遣廷臣勘騐復
召輔星馳
陛見諮詢治河情形至則備悉條奏辨論維雅剿襲之
謬於
上前雅無以對
上韙輔議令之卒功復
俞善後之請發帑金增築前工之稍卑者以防漲漫更
將遠年舊堤盡為加築更挑積淤數千丈增建猫兒
窩攔馬河唐梗邵伯南減水壩以為萬全之計云(淮安)
(府志)
聖祖仁皇帝康熙二十二年正月總河靳輔題為謹請
加修善後工程等事一疏部覆奉
旨靳輔仍著革職帶罪并經管修築各官俱著革職帶
罪勒令將蕭家渡決口堵塞俟工完之後黃河果否盡
歸故道不致再決具題再議具奏河工關係重大所需
錢糧浩繁若責令賠修恐致貽悞仍凖動用錢糧勿得
借端科派擾累民間三月塞蕭家渡口兩河會歸故
道是月靳輔題為全河歸故之後險汛日漸加增
等事奉
旨據奏蕭家渡決口堵塞黃河大溜直下七里溝等處
逐漸坍塌險工甚多關係緊要應速行修築務令堤岸
堅固不致再有衝決所需銀兩著該督將就近見在錢
糧先行動用後以河銀補項其五省蠲荒缺額銀兩作
何撥補著速議具奏六月靳輔題為請修上流堤岸
等事部覆奉
旨河工關係運道民生最為緊要下流既已築塞上流
堤岸自應堅固修築嚴加防護以免潰決這本内事情
該部速行確議具奏再覆題奉
旨河工關係緊要蕭家渡決口築塞方完河南堤岸工
程專令河南巡撫暫行料理如有應會同總河事情仍
移文商確勿致貽悞十月請增江南營河兵六百名
又請添設河員俱報可十二月
特命復總河原職(靳文襄公治河書)
是年築祥符堤陳留楊家寨堤中牟堤原武馬家渡
月堤張家水口堤陽武脾沙岡隄又南岸堤蘭陽孫
家莊月堤又北岸堤儀封修陸家口堤又北岸堤築
鄭州堤又與滎澤會築沈家莊月堤商邱築傅家莊
月堤考城築小閻家集堤(河南通志)
聖祖仁皇帝康熙二十三年九月二十七日總河靳輔
題今歲黃漲數倍去年徐州迤上自七月二十二日
即與去年大漲水跡相平臣以為不日消落乃又疊
長無消隨放減水石壩暫為分疏而南岸十八里屯
北岸李道華樓高地無堤之處亦復漫灘過水又將
碭山北岸王家堂堤工漫缺三十餘丈約略上流洩
去之水不下十分之二而徐城水勢不減仍復增長
不止高扵去年二尺五寸直至九月初六日方始消
落城社幸免潰衝至徐州以下三山頭房村并靈璧
縣張寒來等各堡原屬窪區水漫隄根八九尺丈餘
不等各官冒雨衝風百計防護至八月二十日夜大
雨颶夙將來字堡漫缺堤工四十餘丈而徐州北岸
長樊大堤歲修險工又因水溜至急衝去埽工兩段
幸有月堤未斷獲免套河阻運至宿桃山清安五縣
黃河賴攔馬河減水壩分洩兩岸堤工俱無漫缺唯
安東北岸二鋪原非修防之處塌卸堤工六十餘丈
幸有月堤不至為患若山清高寳一帶運河先因淮
水微弱黃流倒灌臣將歸仁堤官路河穵開放水歸
湖助淮嗣此淮流亦漲運河仍係清水高堰湖水九
月方長今較去年更高尺餘亦賴減水壩宣洩不致
漫堤除漫缺二處臣見在嚴行飭催勒限十月内修
完俟其果修築完竣臣照例開列職名具題外謹將
本年水勢情形特疏題報奉
旨工部知道部議覆題奉
旨徐州長樊大壩等處雖經衝決河流未徙該管各官
革職賠修俱著寬免嗣後堤岸衝決若河流遷徙應照
定例處分倘係河水漫決河流不移者應否免其革職
止令賠修著確議定例具奏部議查堤岸衝決河流
遷徙者照舊例處分至河水漫決河流不移者若不
責令賠修恐經修官員不行堅固修理防守官員怠
玩亦未可定嗣後限年之内堤岸漫決河流不移者
令經修之官賠修如過年限漫決不移者令防守之
官賠修俟
命下之日永為定例可也奉
旨依議
是年十月
聖祖仁皇帝南巡閱工總河靳輔迎
駕於紅花埠
上問今年河道如何比前深通否長樊大壩却如何了
回奏河道比前更深通但今年水大異常將長樊大
壩衝去幾埽幸内有月堤今已下埽保護住矣
上問河道既已深通果然可以保得無虞否回奏如今
全在多備料物修防險工為主險工無失即可永遠
無虞
又問當日舊黃河在何處從何路入海幾時潰決衝斷
運河回奏前代黃河原從大名府德州海豐利津等縣
入海至宋仁宗時遷徙往南由徐州淮安會淮入海
明末流寇掘堤以灌開封河底墊高至順治初河決
河南荆隆口黃河由張秋南北運河兩分并由山東
鹽河入海
上笑顧左右云朕原說是如此爾等還不信是晚
上駐蹕紅花埠侍衛趙昌傳
旨云朕為河道憂心異常有許多言要問爾爾同衆官
行過禮在此伺候少頃奉
諭傳進(初問高寶興泰下河積水語在運河)
上問前崔維雅奏各減水壩不當建依爾見識還是當
建不當建回奏這減水壩是必要的若無此各壩河道
斷難成功
又問爾有什麽博古通今的人否回奏學問臣也看不
出通曉政事有一人
又問是何姓名回奏姓陳名潢
問是何處人回奏浙江杭州人
又問爾衙門在何處回奏在濟寧
又問因何不在宿遷回奏濟寧衙門是向來所設因河
道北至天津南至杭州西至開封濟寧是適中之地
所以設立標兵又俱濟寧分汛漕在江南是總漕專
催山東是臣專催十八日
皇上御製祭河文命學士孫在豐致祭河神
駕臨攔馬河
上問靳輔這攔馬河減水壩的水往何處去回奏這水
從縣東湖由沭陽海州一帶入海
又問此處離北運口多少路回奏十五里是晚
駐蹕宿遷
賜靳輔餅二盤兔五隻十九日
聖駕自宿遷起行一路見栽柳繁茂云這柳栽得甚好
將來不愁缺柳矣隨
問云水而比堤裏平地是那邊高俟水涸可打量明白
再行具題回奏云必須俟冬底水涸時從徐州一路逐
處打量方得盡行明白
上云更好至蕭家渡見上年所走之埽
問這埽怎麽淌去了回奏將合龍門之時水湧溜急衝
去幾箇
又問值多少銀子回奏大埽值千數銀子中埽七八百
兩不等還淹死一箇好埽總
皇上云好利害隨問吏部尚書伊桑阿云目今河道比
爾當初來看時如何回奏比先漸漸治成矣
皇上又問云你在先為何不保奏回奏河工關係重大
臣不敢保本日
駕至桃源
駐蹕二十日
駕自桃源起行將至清河縣
望見清口
問云此是清口否回奏是
上又云我為河道關係國計民生刻刻在念將爾進的
河圖日日展看情形都看熟了今日河道己成是爾的
運氣回奏是
皇上洪福本日至淮安南幸十一月初九日
上回鑾至淮安(初問下河事語在運河)至王公堤老壩口
上云此處也算得險工又令侍衛二哥往前再看有無
險工二哥回奏是大險工至天妃閘(座諭添建閘語在運河)
上諭靳輔云今年黃水倒灌運河不可為訓爾必須酌
一至妥之策使之永不倒灌方好回奏臣再三籌畫别
無他策惟有分黃助淮一法今年黃水倒灌因黃強
淮弱所致臣欲扵徐雎黃河南岸再造減水壩幾座
如遇黃淮並強之時啟黃河北岸減壩開洩若黃強
淮弱則南北兩岸減壩並啟以北壩洩黃以南壩引
黃助淮敵黃如此防法可無倒灌之患
上連聲稱好云此法甚妙爾再細斟酌作速具題初
十日
駕臨視武墩
上云爾前奏將南北河道各分司部官裁去極好他們
知得甚麽河道不過每日打圍罷了是晚
上駐蹕桃源縣十一日自桃源起行
上諭云如今河道成了你該著一部治河的書回奏臣
亦有此志因無暇時所以未著
上又云你如今作速著起來再俟二三年河道無恙即
便進呈以垂永久
又問錢糧節省了多少回奏節省了八十萬都在添做
工程上用去是晚
駕至宿遷侍衛納爾泰詹岳等傳
旨江寧杭州二滿洲將軍副都統石文炳京口協領董
元卿今地方無事你們四人送
駕至京其餘各督撫將軍副都統俱回本任不必遠送
靳輔啟奏臣衙門駐劄山東以地方論應過德州傳
旨云送朕事小料理河工要緊你不必遠送爾隨我行
走多日朕的心事爾也知道了爾的心事朕也知道了
諸凡事務俱說完了爾治河好我甚喜悦還有奬爾的
詩待我今晚寫出明日賜爾次早侍衛納爾泰齎出賜
輔
御製五言律詩一首云防河紓旰食六御出深宫緩轡
求民隠臨流歎俗窮何年樂稼穡此日是疏通已著勤
勞意安瀾蚤奏功輔叩頭謝
恩少頃侍衛出云
皇上著你自已進去謝
恩遂詣
上前叩謝
上云如今河道已成爾治河已勞苦了但善後事宜著
實用心斟酌必期永保無虞操守以清廉為主回奏云
臣謹遵
聖訓力圖善後事宜唯當捐糜頂踵仰報
皇恩至扵清廉之諭臣雖幼年失學然亦麤解文義頗
知忠孝廉恥之道若一介不與一介不取臣亦不能
如軍興之際差遣標兵剿殺賊寇必須犒賞奬勵大
兵過往必須幇助馬匹軍器多屬公務此等去處必
須費用總之交以道接以禮以及衣食在所不免若
欲圖富厚顛倒是非以直為曲孜孜為利此盜跖之
徒罪不勝誅臣斷不為也
上笑語左右云他說的是實話輔叩頭出次日侍衛納
爾泰傳出本月十二日
朕自通州帶來佳哈船扵大江黃河並不耽遲甚好著
將一隻賞給總河以便緊急行走如若有益著聽靳輔
酌造應用輔叩頭謝
恩恭領到佳哈船一隻并旗纛幃幔鋪氊等項俱全(靳文)
(襄公治河書)
行水金鑑卷四十九
