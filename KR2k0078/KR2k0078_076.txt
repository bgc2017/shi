行水金鑑卷七十六
江南按察使傅澤洪撰
江水
又東逕竹畦南(水經)
江中有觀詳溠溠東有大洲洲東分為爵洲洲南對
湘江口也(酈注)
又東至長沙下巂縣北澧水沅水資水合東流注之(水經)
凡此諸水皆注於洞庭之陂是乃湘水非江川也(&KR1073;注)
(洞下巂故城在今武昌府通城縣西巴陵亦下嶲地庭湖在其西南水經注澧水流注于洞庭湖俗謂)
(之曰澧江口也水經沅水出牂牁且蘭縣為㫄&KR1474;水又東至鐔城縣為沅水東逕無陽縣又東北過臨沅)
(縣南又東至長沙下巂縣西北入于江注云沅水下至洞庭湖方會于江也資水出零陵都梁縣路山東)
(北過夫夷縣東北過邵陵縣之北又東北過益陽縣北又東與沅水合于湖中東北入于江也注云湖即)
(洞庭湖也所入之處謂之益陽江口益陽今長沙府属)
湘水從南來注之(水經)
江水右會湘水所謂江水會者也(&KR1073;注陵水經湘水出零始安縣陽)
(海山東北過零陵縣東又東北過洮陽縣東又東北過泉陵縣西又東北過重安縣東又東北過酃縣西)
(承水從東南來注之又東北過隂山縣西洣水從東南來注之又北過醴陵縣西漉水從東注之又北過)
(臨湘縣西瀏水從縣西北流注之又北潙水從西南來注之又北過羅縣西㵋水從東來流注之又北過)
(下嶲縣西微水從東來流注之又北至巴㐀山入于江湘水會資沅微澧四水同注洞庭而北會大江名)
(曰五渚巴㐀山在湘水右岸山有巴陵故城西對長洲南□湘浦北對大江三水所會謂之三江口孫光)
(憲北夢瑣言云湘江北流至岳陽達蜀江夏潦後蜀江漲遏住湘浦溢為洞庭湖凡數百里而君山宛在)
(水中秋水過此山復居于陸唯一條湘川而巳)
山海經言洞庭沅澧之交瀟湘之淵是為九江之門
按澧鼎沅湘合諸蠻黔南之水滙為洞庭至巴陵與
荆江合而東州據其上水經云湘水右會小青口資
水也世謂之益陽江右則沅水注之謂之横房江東
到微湖世謂之靡湖西流注為江謂之靡湖口左則
澧水謂之武陵江凡此五水注為洞庭北會為大江
名曰五瀦戰國策曰秦與荆戰大破之襲郢取洞庭
五瀦楚辭帝子降兮北瀦皆其地也樂史言大江
在巴陵東北流入洞庭今洞庭水會於江非江流入
洞庭也荆江出巴蜀自高注下濁流洶湧夏秋暴漲
則逆泛洞庭瀟湘清流頓皆渾濁岳人謂之翻流水
南至青草湖或三五日乃還俗云水神朝君山(岳陽風土)
(記)
以今輿地言之江水自宜都縣北合夷水又東逕枝
江縣北(枝江在荆州府西一百七十里)又東逕松滋縣北(松滋在府西南一百)
(二十里本漢高縣地)又東逕江陵縣南(江陵荆州府治隄防考云大江流入郡境自西)
(而北而東而南勢多紆折南北兩岸俱平衍下隰水易漫流故有決溢之害濱江諸縣皆築隄以為捍衛)
(自松滋至巴陵之城陵磯長亘六百餘里北岸有陽州茅埠隄長亘七百餘里咫尺不堅千里為壑)又
東逕公安縣北(公安在府東南一百二十里本漢孱陵縣有涔陽鎮在公安故城東南)
又東逕石首縣北(石首在府東南一百八十里本漢華容縣地)又東逕監
利縣西華容縣北(監利在府東南二百里本楚容邑漢置華容縣三國吴析置監利縣)
(其故城在今縣東北章華臺在縣西北六十里夏水篇云夏水東逕華容縣南又東逕監利縣南韋昭曰)
(雲夢在華容縣郭景純言東南巴㐀湖是也今岳州府亦有華容縣在府西少北一百五十五里本漢孱)
(陵縣地晉分置南安縣隋改名華容非古華容也)又東至巴陵縣西北會洞
庭之水(巴陵岳州府治本漢下嶲縣地荆江口在縣西北洞庭水入江處亦名西江口又名三江)
(口元和志巴陵城對三江口岷江為西江澧江為中江湘江為南江按三江口北岸有楊林浦一名楊葉)
(洲盖即水經注所謂巴陵故城西對長洲者)此後世大江之經流酈道元
所稱北江者也禹之所𨗳則異於是袁中道澧游記
曰酈注水經於江陵枚回洲下有南北江之名南江
即江水由澧入洞庭道也陵谷變遷今之大江始獨
專其澎湃而南江之跡稍稍湮沒僅為衣帶細流然
江水會澧故道猶可考云今按小修此義最為精覈
水經注澧水出武陵充縣西歴山東過其縣南(今岳州府)
(慈利縣所轄永定九溪二衛皆漢充縣地歴山在永定衛西澧水自衛界流逕九溪衛西)又東婁
水入焉(水出巴東界東逕零陽縣注于澧水)又東逕零陽縣南(今慈利縣北有)
(零陽故城)又東逕澧陽縣右會渫水(謂之渫口今石門縣西北有渫水)又
東逕澧陽縣南(縣南臨澧水晉天門郡治今在澧州西一百十里)又東逕作
唐縣北(作唐即今安鄕縣在澧州東南一百二十五里北至公安縣界六十里)左合涔
水水出西南天門郡界南逕岑評屯屯堨涔水溉田
數千頃又東南流注於澧水(岑評屯在今澧州界州在岳州府西四百二十)
(里北至公安縣八十里本漢零陽縣地隋析置澧陽縣其故城即今州治澧水在州南三里)又東
澹水出焉澧水又南逕故郡城東東轉逕作唐縣南
(今安鄕縣東南有作唐故城)又東逕安南縣南(今華容縣是)澹水注之
(謂之澹口)又東與赤沙湖會(湖水北通江而南注澧謂之決口赤沙湖在今華容縣西)
(南亦謂之赤亭湖西接安鄕縣界)又東至長沙下嶲縣西北東注洞
庭湖俗謂之澧江口澧水自石門以西與𨗳江無涉
其南江會澧故道參以近志有可得而言者江陵縣
西南二十里有虎渡口在龍洲之南(後漢郡守法雄有異政猛虎渡)
(江去因名宋乾道七年湖北漕臣李燾修虎渡堤即此水經注江水自枚回洲分為南北二江北江有故)
(鄉洲其下為龍洲)南江從此東南流注於澧水同入洞庭盖
即所謂涔水也澧州志云涔水為岷江别𣲖從公安
入境為四水口(在州北七十里東接安鄉湖口北連荆江)又東南流過焦
圻一箭河至滙口入澧故稱涔澧楚辭望涔陽兮極
浦今公安舊縣東南有涔陽鎮即其地也澧水又東
逕安鄉縣南會赤沙湖(東距巴陵縣百里)而東入洞庭湖湖
在巴陵縣西南一百五十步(見元和志)此𨗳江東至于澧
過九江至于東陵之故道也春秋傳曰物莫能兩
大故二水並行一盛則一微自然之理也昔禹既疏
鑿三峽水勢并注其中而北谷村之舊流遂為斷江
其後魚復江所出之夷水亦致淺狹不可行舟近事
如句容縣故江乘地北瀕大江今皆為洲渚江水南
去岸二十里揚子江舊闊四十里瓜洲本江中一洲
今北與揚子橋相連而江面僅七八里又如靖江縣
大江舊分二派繞縣南北明天啟以來潮沙壅積北
派竟成平陸與揚州之泰興相連以今驗古小修云
北江漸盛而南江日微殆非臆說然自屈原九歌云
望涔陽兮極浦横大江兮揚靈盖涔陽在涔水之北
大江又在涔陽之北則戰國時固以北江為正流而
南江為涔水矣年代久遠世鮮有知者地志水經所
言宜乎與禹貢不合也(禹貢錐指)
東迆北會于滙(禹貢)
迆者斜出之辭江漢二水皆自西來至其合處則其
勢迆靡而相属故漢水自發源嶓冢皆東流至其將
與江合也其稍折而南江水自發源岷山皆東流至
其將與漢合也則稍折而北盖江在漢南漢在江北
漢稍南江稍北則其勢相屬故會于彭蠡而復東也
滙者彭蠡之澤也不言會于彭蠡者盖蒙上東滙澤
為彭蠡之文且見其與漢水共注此澤也漢孔氏以
東迤為一句以北字屬于下謂北會于滙故其說以
謂迤溢也東溢分流都共北會為彭蠡鄭氏又以東
迆者為南江夫既以迆為溢而又以東溢為分流展
轉相訓乃成義其文勢不相屬非經意也據經文言
北江中江者是自彭蠡而東方分為二江鄭氏以東
迆為南江則是自東陵而下已分為三矣此說尤不
合(尚書全解)
江至東陵始與漢合而逕于東陵之下記其東行斜
迆而北者著其與漢既合之形勢也繼曰會于滙者
著其同為彭蠡澤也經之文明潔如此何得不信而
猶惑于孔鄭之鑿說乎(禹貢集解)
江水迆北由沙羡始漢自大别以至彭蠡大勢皆東
江自沙羡以至彭蠡則東且迆北矣經先漢後江東
滙為彭蠡者漢也而江水亦至其處故曰東迆北會
于滙言與漢所滙之彭蠡會也于字俗譌作為則其
義不可通矣(禹貢錐指)
江水又東左得二夏浦(水經)
夏浦俗謂之西江口又東逕忌置山南山東即隠口
浦矣江之右岸有城陵山(&KR1073;注宋今巴陵縣北有忌置洲書檀道濟等討謝)
(晦至忌置洲列船過江即此其東有城陵磯東北接臨湘縣界磯下為三湘浦元和志云在巴陵縣東北)
(十二里黃潤玉云今江水衝城陵磯而臨江驛至岳陽湖口六十里皆淤沙漲起南環湖北&KR1842;江塞隘九)
(江之口其章華臺之水亦淤窄矣)
又東逕彭城口(水經)
水東有彭城&KR1105;故水受其名(&KR1073;注)
江水自彭城&KR1105;東逕如山北(水經)
北對隠&KR1105;二&KR1105;之間大江中有獨石孤立山東江浦
世謂之白馬口(酈注云彭城&KR1105;在臨湘縣西江中元和志在巴陵縣東北九十四里即)
(今臨湘縣也縣東北十里有白馬磯山又有隠磯)
又左逕白蠃山南(水經)
右歴鴨蘭&KR1105;北江中也東得鴨蘭治浦二口夏浦也
(&KR1073;注)
左逕止烏林南(水經)
邨居地名也又東逕烏黎口江浦也即中烏林矣又
東逕烏林南吴黃盖敗魏武於烏林即是處也(&KR1073;注)
又東左得子練口(水經)
北通練浦又東合練口江浦也江之右岸得蒲&KR1105;口
即陸口也水出下嶲縣西三山溪又入蒲圻縣北又
逕蒲&KR1105;山北入大江(酈注里蒲磯山在今蒲圻縣南五十圻與磯通元和志云赤)
(壁山在蒲圻縣西一百二十里北臨大江盖其時未有嘉魚也今蒲圻臨江之地盡入嘉魚而蒲圻無江)
(水)
左得中陽水口又東得白沙口(水經)
一名沙屯即麻屯口也本名蔑默口江浦矣(&KR1073;注)
東右得聶口(水經)
江浦也左對聶洲(&KR1073;注)
左逕百人山南(水經)
右逕赤壁山北昔周瑜與黃盖詐魏武大軍所起也
(酈注西百人山在漢陽縣南八十里)
東逕大軍山南又東逕小軍山南(水經西大軍山在漢陽縣南六十里小)
(軍山在縣西南五十里)
又東逕雞翅山北又東北至江夏沙羡縣西北沔水從
北來注之(水經)
沌水上承陽縣之白湖東南流為沌水逕陽縣南注
於江謂之沌口(酈注今江夏本漢沙羡縣地為武昌府治)
又東逕歎父山南對歎洲(水經)
亦曰歎步矣江之右岸當鸚鵡洲南有江水右迤謂
之驛渚三月以末水下通樊口水(酈注府鸚鵡洲在漢陽城西南二)
(里大江中尾直黃鵠磯明季蕩滅)
又東逕魯山南(水經)
古翼際山也山左即沔水口矣江之右岸有船官浦
歴黃鵠&KR1105;西而南直鸚鵡洲之下尾江水溠回狀浦
是曰黃軍浦船官浦東即黃鵠山東北對夏口城魏
黃初二年孫權所築也(酈注東魯山即大别在漢陽府城北半里黃鵠山在府)
(城内西隅聳峙江口與大别對夏口故城在今江夏縣西南)
左得湖口水通大湖又東合聶口水上承沔水於安陸
縣而東逕聶陽縣北東南注于江又東湖水自北南注
謂之嘉吴江右岸頻得二夏浦北對東城洲西浦側有
雍伏戍江之左岸東會龍驤水口出北山蠻中江之右
武口水上通安陸之延頭(水經)
荆州界盡此(&KR1073;注)
東逕若城南又東過邾縣南(水經)
庾仲邕江記曰若城至武城口三十里者也南對郭
口夏浦而不常泛矣江水東逕白虎&KR1105;北山臨側江
濆又東會赤溪夏浦二口江水右迤也又東逕貝&KR1105;
此庾仲雍謂之沛岸矣江右岸有秋口江浦也(&KR1073;注)
右得黎&KR1105;北(水經)
亦曰黎岸也北對舉口舉水出龜頭山西又南東歴
赤亭下又謂之赤亭水又分為二水南流注於江謂
之舉洲南對舉洲左傳定公四年吳楚陳于柏舉疑
即此也(酈注)
又東逕邾縣故城南(水經)
南對蘆洲(酈注有邾縣即今黃岡黃陂縣地黃岡縣西北邾縣故城蘆洲在今武昌縣西二)
(十里一名伍洲)
鄂縣北江水右得樊口(水經西鄂縣即今武昌縣樊口在縣北五里陸游曰黃州與)
(樊口正相對樊山在縣西一里)
江水又左逕赤鼻山南(水經)
山臨側江川(&KR1073;注東赤鼻山在黃州府城西北蘇坡誤認為赤壁者也)
又東逕西陽郡南郡治即西陽縣也江之右岸有鄂縣
故城(水經)
九州記曰鄂今武昌也孫權以魏黃初元年自公安
徙此改曰武昌縣鄂縣徙治于袁山東今武昌郡治
城南有袁山即樊山也北背大江江上有釣臺江中
有節度石三段廣百步高五六丈是西陽武昌分江
於斯石也又得東五丈又得次浦江浦也東逕五磯
北有五山沿次江隂故得是名矣仲邕謂之五圻(酈注)
左則巴水注之(水經)
水出雩婁縣之下靈山即大别山也與決水同出一
山故世謂之分水山亦或曰巴山南歴蠻中又南逕
巴水戍南流注于江謂之巴口(&KR1073;注郡雩婁縣漢属廬江大别山在漢)
(陽府)
又東逕[車犬]縣故城南(水經)
故弦國也城在山之陽南對五洲也(&KR1073;注州[車犬]縣即今黃府蘄水)
(縣地)
東會希水口出灊縣霍山西麓山北有灊縣故城(水經)
地理志曰縣南有天柱山即霍山也有祠南嶽廟齊
立霍州治此西南流分為二水枝津出焉希水又南
積而為湖謂之希湖湖水又南流逕[車犬]縣東而南流
注于江是曰希口水水流急濬霖雨暴病漂濫無常
行者難之(酈注水希水在今蘄縣南)
大江右岸有厭里口安樂浦(水經)
從此至武昌尚方作部諸屯相接枕帶長江又東得
桑步步下有章浦本南陽郡治今悉荒蕪(&KR1073;注)
左得赤水浦(水經)
夏浦也(&KR1073;注)
又東逕南陽山南(水經)
仲邕謂之南陽圻水勢迅急(酈注)
又東逕西陵縣故城南(水經)
史記秦昭王遣白起伐楚取西陵者也(酈注黃故城在今州府)
(蘄州西)
東歴孟家溠江之右岸有黃石山水逕其北(水經)
即黃石&KR1105;也東山偏高謂之西塞對黃公九&KR1105;所謂
九圻者也(酈注西黃石&KR1105;在武昌府大冶縣東北三十里塞山在縣東九十里元和志云在)
(武昌縣東八十五里盖與大冶分山也)
又東過蘄春縣南蘄水從北東注之(水經)
又東逕蘄春縣故城南又東逕積布山南西陽尋陽
二郡界也(酈注春蘄春縣即今蘄州水經蘄水出江夏蘄縣北山南過其縣西又南至蘄口)
(南入于江)
又東過下雉縣北刊水從東陵西南注之(水經興今武昌府國州)
(東有下雉故城)
又東左得青林口(水經)
水經注江水自下嶲以東所紀山水地名或瑣細難
考沔水自石城以東尤多舛錯道元亦自謂未必一
得其實今據府州縣志以為之綱而掇取水經注及
羣書要語附載於其下江水自巴陵縣西北會洞庭
湖又東逕其縣北又東逕臨湘縣北(臨湘在湖廣岳州府東北七十)
(五里晉以後為巴陵縣宋析置臨湘縣)又東逕嘉魚縣西北與沔陽州
分水(嘉魚在武昌府西南二百五十里漢沙羡縣地隋為蒲圻縣地南唐分置嘉魚縣沔陽在安陸)
(府南少東三百三十里本漢州陵縣)又東北逕江夏縣西漢陽縣東又
北漢水自北來注之(江夏為湖廣武昌府治本漢沙羡縣地漢陽為漢陽府治本春)
(秋之夏汭亦漢沙羡縣地)又北折而東逕武昌縣北其對岸則黃
陂縣黃岡縣(武昌在武昌府東北一百八十里本漢鄂縣黃陂在黃州府西二百四十里本)
(漢邾縣地黃岡為府治本漢西陽邾西陵三縣今縣西北有邾縣故城)又東逕大冶縣
北蘄水縣南(大冶在興國州西北一百五十里本漢鄂下雉二縣地蘄水在黃州府東少南)
(一百十里本漢軑縣)又東逕興國縣北蘄州南(興國在武昌府東南三百六十)
(里本漢下雉縣兼鄂縣地蘄州在黃州府東少南一百八十里本漢蘄春縣)又東逕瑞昌
縣北廣濟縣南(瑞昌在江西九江府西九十里本漢柴桑縣地廣濟在湖廣蘄州東七十)
(里本漢蘄春尋陽二縣地大江去縣七十里)又東逕德化縣北黃梅縣南
(德化九江府治晉永興初于此置尋陽郡隋因改柴桑曰尋陽而江北之名遂移于江南黃梅在蘄州東)
(一百六十里本漢尋陽縣其故城在今縣東北元和志大江在黃梅縣南一百里)彭蠡澤在
德化縣東南九十里其水北注于江此𨗳江東迆北
會于滙之所經也(今洞庭湖遇江漲其水亦為江波所遏而經獨于彭蠡言滙澤者盖)
(禹時巴陵未有洲渚九江即是江身與彭蠡異故不言滙澤也)
吴幼清移前東滙澤為彭蠡六字于此東迆北會于
滙之上其說曰鄂北對漢陽軍大别山漢水自北來
入江江水與之會合流曰滙故曰東迆北會于滙不
言會于漢者以漢有漾沔滄浪之異名不可指定一
名而言故但曰會于滙也金吉甫則直以滙為誤字
其說曰當作會于漢盖江勢迆北處正受漢口若至
彭蠡則東流久矣滙字必因上文而誤也今按江漢
合流入揚州之域會彭蠡水始有三江之目若以滙
指漢水則北江中江不待過彭蠡而始有其名矣禹
貢于荆州言江漢無中江北江之名于揚州始言三
江盖必會南江而後可命之曰北曰中也周禮荆州
曰其川江漢揚州曰其川三江與禹貢若合符節匯
非漢口明矣自宋以來說此經者遇難解處不以為
衍文則以為錯簡不以為錯簡則以為誤字真禹貢
之一厄也(禹貢錐指)
東為中江入于海(禹貢)
漢江二水既合于彭蠡矣然後由彭蠡分出為北江
中江入于海此言東為中江入于海而上文導漾東
為北江入于海有北江中江則是必有南江矣即揚
州所謂三江既入是也(尚書全解)
傳曰有北有中南可知曾氏曰豫章九江合于湖漢
東至彭蠡入江此九江盖南江也南江乃江之故迹
非禹所𨗳禹𨗳漢水入焉與舊江合流而水之派分
為南北故漢為北江又𨗳岷山之江入焉其流介乎
二江之中故為中江南江乃故道故經不志程氏曰
經云東滙澤為彭蠡東迤北會于滙是二語者附著
(直略切)南江以槩其所不書者也彭蠡為南江無疑禹
之行水嘗經䟽𨗳則雖小而見錄無所致力則雖大
而不書南江源派誠大且長正以不經疏𨗳故自彭
蠡而上無一山一水得見于經然于其合并江漢而
以滙會名之使天下因鼎錯之實參北中之目而南
江隠然在二語中此聖經之書法也邵氏曰江水濬
發最在上流其次則漢自北入其次則彭蠡自南入
三江並持而東則江為中江漢為北江彭蠡所入為
南江可知巳非判然異派之謂也且江漢之合茫然
一水唯見江不見漢也故曰中江曰北江然其勢則
相敵也故曰江漢朝宗凡集傳謂經誤者非是餘干
張克修亦云渭按三江之說自康成子瞻以後得三
氏而愈明江漢共為一瀆而其入海也則漢為北江
江為中江即朝宗于海並舉二川已為之張本矣南
江無所致力不用循行故𨗳水無文以今輿地言
之江水至江西九江府德化縣東北贑水合彭蠡湖
從南來注之江水又東北逕湖口縣北又東北逕彭
澤縣北其對岸則宿松縣望江縣(湖口在江西九江府東六十里本漢)
(彭澤縣彭澤在府東一百二十里本漢彭澤縣地縣北大江中有馬當山陸龜蒙銘曰天下之險在山曰)
(太行在水曰吕梁合二險而為一又聞乎馬當宿松在江南安慶府西南二百六十里本漢皖縣地大江)
(在縣南一百二十里縣志云小孤山在縣東南一百二十里舊時峙江北岸與南岸彭郎磯相對江水經)
(此湍急如沸明成化十二年江水忽分流于山北流日益廣自是屹立中流大江澎湃環于四面望江在)
(府西南一百二十里亦漢皖縣地晉置大雷戍即今縣治大江在縣南十五里楊溪河即古雷水也亦曰)
(雷池)乂東北逕東流縣西其對岸則懷寕縣(東流在江南池州府)
(西少南一百八十里亦漢彭澤縣地大江去縣一里懷寕為安慶府治本漢皖縣大江在南門外)又
東北逕貴池縣北其對岸則桐城縣(貴池池州府治本漢石城縣大)
(江去縣五里桐城在安慶府東北一百二十里春秋桐國漢置樅陽縣史記秦始皇自雲夢浮江渚下觀)
(籍柯括地志云在同安縣東隋改樅陽曰同安也漢書武帝自尋陽浮江薄樅陽而出今縣東南有射蛟)
(臺)又東北逕銅陵縣西又東北逕繁昌縣北其對岸
則無為州(銅陵在池州府東北一百里本漢陵陽春穀二縣地大江去縣里許鵲頭山在縣北)
(左傳昭五年楚伐吴吴人敗諸鵲岸即此繁昌在太平府西南一百三十里本漢春穀縣大江去縣五十)
(里赭圻城西臨大江吴赭圻屯也縣東北三十里江中有鵲尾洲無為在廬州府東南二百七十里春秋)
(巣國地漢置居巣㐮安臨湖三縣水經志沔水與江合流又東合彭蠡澤又東北出居巣縣南古巢國也)
(湯伐桀桀奔南巣即此江水自濡須口又東左會柵口水水遵巣湖東過故東關城又東南流注于大江)
(按州東少南九十里為巣縣漢居巣縣地巣湖在縣西亦作漅湖又名焦湖方輿勝覽云湖周四百餘里)
(占合肥舒城廬江巣四縣之境納諸水而注之江濡須水在縣南源出巣湖亦曰東關水又按寰宇記江)
(水在含山縣南一百七十里九域志亦云含山縣有大江盖唐宋時其南境本瀕江自明初割縣南周興)
(銅城梅山等鄉入無為州而縣界遂無江矣)又東北逕蕪湖縣西又北逕
當塗縣西其對岸則和州(蕪湖在太平府南少西六十里春秋吴鳩兹邑漢置)
(蕪湖縣大江去縣五里蟂磯在縣西七里江中中江在縣南一名蕪湖水元和志云蕪湖水在當塗縣西)
(南八十里源出丹陽湖西北流入大江寰宇記云蕪湖在蕪湖縣界長七里縣志以縣東十五里天成湖)
(當之一名天聖湖當塗太平府治本漢丹陽縣牛渚山一名采石山在縣西北二十五里西臨大江渡江)
(至和州二十五里陸游云古來江南有事從采石渡者十之九從京口渡者十之一盖以江面狹于瓜州)
(也和州在江寧府西一百三十里本漢歷陽縣大江在州東南江上有梁山宋大明七年祀梁山大閱江)
(中立雙闕于山上元和志云梁山在歴陽縣南七十里東岸有博望山属姑熟二山隔江相對望之如門)
(南朝謂之天門山横江浦在州東南元和志云歴陽縣東南二十六里直江南采石渡處烏江浦在州東)
(北元和志云在烏江縣東四里即亭長㰕船處)又東北逕江寧縣西其對岸
則江浦縣(江寕與上元縣並為江南江寧府治本戰國楚金陵秦改曰秣陵漢置秣陵縣属丹)
(陽郡其故城在今縣東南五里寰宇記云大江從江寧縣西一百二十里承當塗縣分鮆浦上田為界紆)
(回屈曲二百九十三里與和州烏江揚州六合並分中流為界胡三省曰江水東流自武昌以下漸漸向)
(北盖南紀諸山所廹陂陁之勢漸使之然也至于江寧江流愈北盖建康當下流都會望潯陽武昌皆直)
(南望歴陽夀陽皆直西故建康謂歴陽皖城以西皆曰江西而江西亦謂建康為江東建康謂姑孰為南)
(州京口為北府皆地勢然也三山在縣西南五十七里一名三山磯又有歴山慈姥山落星山皆西臨大)
(江江浦在府西四十里本漢堂邑全椒二縣地舊志云大江在縣東南三里自浦子口渡江至府城觀音)
(門二十里而近一名安陽渡又云大江自梁山來曰揚子江抵浦子口接六合縣界曰宣化江)又東
北逕上元縣北其對岸則六合縣(上元本漢秣陵縣地大江去縣二十)
(餘里有山踞江而出者曰焦家觜又東曰觀音山燕子磯又東歴濤山以接黃天蕩在縣東北八十里胡)
(三省曰大江過昇州界浸以深廣自老鸛觜渡白沙横闊三十餘里俗呼黃天蕩六合在府東北一百三)
(十里漢堂邑縣地大江在縣東南六合山在縣西北七十五里隋開皇九年晉王平陳于此臨江觀渡兵)
(馬瓜步山在縣東南宋元嘉二十七年魏主燾至六合登瓜步隔江望秣陵纔數十里寰宇記引南兖州)
(記云瓜步山東五里有赤岸南臨江中潮水自海入江衝激六七百里至此岸側其勢始衰按枚乘七發)
(言廣陵曲江之濤曰凌赤岸篲扶桑郭璞江賦云鼓洪濤于赤岸淪餘波于柴桑皆謂此也輿地紀勝云)
(滁河即古涂水源出合肥縣東流逕全椒滁州六合至瓜步入江瓜步之東又有石帆山矗居江中山東)
(即黃天蕩江流至此波濤甚險)又東逕句容縣北其北岸則儀真縣
(句容在府東九十里本漢句容江乘二縣大江去縣七十里龍潬鎮在縣西北八十里逼臨大江儀真在)
(揚州府西七十里本漢江都縣地唐為揚子縣縣西二十里宣化鎮有五馬渡晉五王于此渡江故名)
又東逕丹徒縣北其北岸則江都縣(丹徒鎮江府治春秋吴朱方邑)
(漢置丹徒縣北固山在府城北下臨長江京峴山在城東五里即秦所鑿泄王氣處吴謂之京口以此蒜)
(山在府西五里有西津渡北與瓜洲對岸舊名蒜山渡金山在城西北七里江中周必大筆錄云此山大)
(江環繞每大風四起勢若浮動名浮玉山唐有裴頭陀于此開山得金賜名金山焦山在城東北九里江)
(中後漢焦先隠此因名㫄有海門二山金焦相望十五里江都揚州府治漢舊縣故城在今府城南四十)
(六里為江水所侵魏志文帝黃初六年行幸廣陵故城臨江觀兵即此地瓜洲鎮在府城南四十五里有)
(渡以通鎮江元和志云江都縣大江南對丹徒之京口舊闊四十餘里今闊十八里日知錄云古時未有)
(瓜洲蔡寬夫詩話潤州大江本與今揚子橋對岸而瓜洲乃江中一洲耳今與揚子橋相連矣以故自古)
(南北之津上則由采石下則由江乘而京口不當往來之道史記秦始皇登會稽還從江乘渡正義云江)
(乘故縣在今潤州句容縣北六十里吴徐盛作疑城自石頭至江乘晉蔡謨自土山至江乘鎮守八所城)
(壘凡十一處皆以沿江為防守之要今江乘去江幾二十里以外皆為洲渚而渡口乃移于龍潭又瓜洲)
(既連揚子橋江面益狹而隋唐之代復以丹陽郡移置丹徒于是渡者舍江乘而趋京口宋乾道四年築)
(瓜洲南北城而京口之渡至今因之按揚子江今北去揚州府城四十里胡三省曰今之揚子橋或是唐)
(揚子縣治所橋以此得名也地理志江都有江水祠)又東逕丹陽縣北又東逕
武進縣北其北岸則泰州(丹陽在鎮江府東六十四里本漢曲阿縣大江在縣)
(東北六十里又東北十里為包港南接嘉山北通大江又東十里則武進之孟瀆河口也武進為常州府)
(治春秋吴延陵邑漢置毘陵縣大江在縣北五十里地理志毘陵季札所居北江在北東入海水經注云)
(毘陵縣北二百步有故城本毘陵郡治舊去江三里岸稍毁遂至城下江即北江也泰州在揚州府東一)
(百二十里本漢海陵縣唐為吴陵縣大江在州南漢志海陵有江海會祠)又東逕江隂縣
北其北岸則泰興縣靖江縣如臯縣(江隂在常州府東北九十里本)
(漢毘陵縣地大江在縣北有馬䭾沙與泰興縣分領君山臨江南去縣二里亦名瞰江山泰興在揚州府)
(東南一百四十里唐為海陵縣地靖江在常州府東北一百十里本唐海陵吴陵二縣地宋為泰興縣地)
(元改属江隂縣明成化五年析置靖江縣孤山舊在縣東北二十五里江中成化八年後潮沙壅積轉而)
(成田今山在平陸新志云大江舊分二𣲖繞縣南北天啟以來潮沙壅積縣北大江竟為平陸因開界河)
(與泰興分界而大江唯經其東南縣遂為江北之地矣如皋在泰州東南一百四十里里本後漢廣陵郡)
(地晉分廣陵置山陽郡有如皋縣隋省唐析海陵縣地置如皋鎮五代時南唐升為縣大江在縣南)又
東逕常熟縣北其北岸則通州(常熟在蘇州府北八十里本漢吴毘陵二)
(縣地大江去縣四十里福山臨江有港東連大海曰福山港通州在揚州府東四百里本漢海陵縣之東)
(境狼山在州南十八里布洲峽在州南四十里江中黃子鴻曰常熟與通州相對古時縣界闊遠故東北)
(濱海自明中葉分置太倉州後凡縣境濱海之地已割属之今江自太倉之七鴉口始折而南是為大洋)
(其在本縣境者自福山北距通州之狼山水面不過百里止可謂之江尾而非海也)又東逕太
倉州北其北岸則海門縣又東入于海(太倉在蘇州府東北一百)
(十里本漢婁縣地梁以後為崑山縣地明初置太倉衛弘治十年始割崑山常熟嘉定三縣地置太倉州)
(婁江在州南大海在州東北南接嘉定北接通州郟亶水利書云今崑山之東地名太倉俗號岡身朱長)
(文吴郡續圖經云濱海之地岡阜相属謂之岡身州東北有七鴉浦大江由此入海海中有姚劉沙直江)
(口之東南今為崇明縣在州東二百八里元時海運從劉家港出海至此放洋海門在通州東一百里本)
(唐海陵縣之東洲鎮五代時置海門縣海舊在縣東十五里有六港皆東通大海潮漲則盈退則涸其地)
(為海水所侵吞食日廣門本朝康熙初縣治遂淪于海今為海鄉併入州境)此東為中江
入于海之所經也(禹貢錐指)
行水金鑑卷七十六
