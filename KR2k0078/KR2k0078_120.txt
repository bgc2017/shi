行水金鑑卷一百二十
江南按察使傅澤洪撰
運河水
明神宗萬歷二年六月丁未調河南左參政馮敏功扵
山東七月癸巳吏部候選歲貢生員許汝愚上言東
南運道水勢之澀莫甚於丹陽地勢之高莫甚於夾港
國初於此置為閘者四曰京口曰丹徒二閘居上以防
三江之易涸曰呂城曰奔牛二閘居下以防五湖之易
洩自丹陽起至鎮江蓄為湖者三曰練湖曰焦干曰杜
墅以濟漕河之用遂免海運之艱以故四月交兊五月
過淮維時雨澤大降江潮盛行不假湖水亦足以濟歲
久延襲居民侵為田畆焦杜二湖俱為平陸僅存練湖
猶有侵者而四閘俱空設矣今改為十月臨倉雨澤既
少江水枯落不免剥淺纔數十里之區有閱三四月而
不得盡逹於江者雖添設儹運枉費推挽而開河之議
起矣夫夾港兩岸高者數十丈而河僅闊數丈許下之
開鑿愈深則上之坍塌愈速頻冬役民以浚之春來淤
塞如故年年興此大役民何以堪為今之計莫若修三
湖之故址就四閘之完基蓄洩以時下修呂城奔牛二
閘以時糧運之入上修京口丹徒以時糧運之出况乎
上流既溢則奔牛而下又何不通之患哉破此說者必
以淹沒民田為辭不知前此占湖為田今仍舊修葺非
廢田以為湖也即欲補此數頃之田則沿江一帶新漲
常稔洲田無慮千頃民方爭佃搆訟不息其皆隸於丹
徒以此相易不亦可乎年年官司欲興水利輒為豪富
破壞遂以湖淺河長為解試併修三湖而於丹陽水關
下板則河如此其長湖亦如此其闊寧有不足之理此
皆上下習見而緘口不言則利害之心愓之也工部覆
行彼處撫按踏勘具奏從之九月丙子工部覆工科
給事中吳文佳言茶城黃淮交會數千糧艘皆由此一
線之路如數十里之茶城一淤即有計疏通無救旦夕
查得先年總理河道都御史翁大立建議欲從子詹山
梁山至馬家橋上下約八十餘里另開新河置舊河於
堤外凡黃河出口之地並不相及而波濤可避良為得
策但稱由梁山之下張孤山之東南花山之西新衝河
形南出戚家港會於黃河亦可通舟因勢利導就下為
川頗與原議稍異宜令總理河道等官親詣茶城踏勘
從之閏十二月乙未議查濟寧汶上二湖舊界總理
河道傅希摰勘請湖地高者准令佃種分等徵租低者
照舊蓄水濟漕嚴禁佃戶不許曲為堤防侵那疆界工
部覆言委於國計民生有裨但照先原任尚書朱衡稱
支河新河之身堤基皆係民間田地合將昭陽湖官地
及淤平舊河准令對畆給業免其納稅以河之棄土補
河之占地亦可舒濱河失業之困應行併議從之(明神)
(宗實錄)
漢唐以前至春秋戰國大江由六合遡䢴溝取道於
高郵寳應諸湖之西北逹長淮江南之漕俱由䢴溝
而苦淺阻陳平江乃堤揚州以及於淮西遏諸湖之
水遂匯為一湖港相通三百七十里逹於黃河餉道
大通䢴溝遂絶今不必泥古妄圖恢復惟濬之洩淮
則可高郵諸湖西受七十二河之水歲苦溢乃於
東堤建減水閘數十洩水東注閘下為支河總會於
射陽湖鹽城入海歲久悉湮弘治中乃開儀眞閘苦
不得洩治水者歲高長堤而湖水歲溢隆慶初水高
於高寳城中者數尺每決堤即高寳興化悉成廣淵
隆慶六年萬歷元年建平水閘二十一於長堤又加
建瓜洲閘併儀真閘為二十三湖水大平淮漲不能
過寳應又復淺船淺夫但許深湖不許高堤舊制初
建瓜洲花園港通惠閘得故金焚韓世忠船板改廣
惠閘又得故閘基樁石樁大四圍基因之則花園港
故閘道也而或恐二十三閘洩高寳八百里七十二
河之水欲閉瓜儀蓄諸湖利餉道誤哉各湖水南
注者儀河窄而淺瓜湖廣而深余懼瓜之奪儀也乃
於三汊河建揚子橋橋口如閘制以節束之儀湖不
病淺矣而瓜閘江潮近六十里則早至而遲落更便
於儀閘鎮江截流官舫徑趨江都眞州省續食征夫
之役又利儀閘云高郵湖弘治三年白公以七十
餘萬金成康濟河商誠便也第不當東繞圍民田一
萬八千畆康濟與湖通水如城田若盂不得巳於月
河之底沉三涵洞穿月河而東洩船行洞之上方未
七十年松板洞窒不復能穿月河水匯田中是老堤
之東又益一萬八千畆之田湖也左哉左哉老隄如
綫浸萬頃中八面受敵而大堤壞中堤故卑薄大湖
擁田湖濤擊之而中堤壞二堤俱壞則康濟東堤直
弱繒當萬石之弩耳豈不危哉今議固老堤塞金門
決康濟涸湖田乃循老堤之東去十丈為之東堤一
護老堤一成月河歲加修築則運與民與商舶萬世
之利也寳應湖堤袤三十里軍民舶由湖中西風
大作歲溺湖中以數千人運之險道也今為東護堤
如議高郵新月河之制東堤成則月河成一舉兩得
之計了此不過十萬金耳省中堤故也視白公縮費
六十萬金歲加修築可保數百年無事謀國者各有
見乎天妃口自陳平江開清江浦六十里由此入
黃河官民便之嘉靖中黃水泛入清江淤河臣費十
萬開新河以北接於淮其說以為接清流勿接濁流
可不淤不知黃河非安流之水也伏秋水盛則西擁
淮流併灌新開河夫天妃口一黃水之淤耳若淮黃
會於新開口是二淤也乃歲役千夫濬淮黃交會之
淺而患愈博矣余於天妃口建石閘直出黃河黃水
盛則閉閘謝絶黃水以杜淤黃水落又啟閘以利官
民新開口勿濬可也新河焉用哉夏秋高寳諸湖
水溢瓜儀二閘宜洞開之高寳諸湖今建平水閘
俱引支流入射陽湖注於海正道也而鹽城范公堤
有入海五道今湮其四下流不疏此高寳興鹽之多
水患乎夏鎮新河馬家橋之左吕孟微山諸湖夏
水泛漲外傷漕堤内淹民田者徐州七分滕縣二分
嶧縣一分公私未便也余自北堤漸家壩至鐵河止
開水口建石閘宣洩湖水以左出民田右濟漕河而
夫役以履畆出之二年乃成泇口河從馬家橋入
微山諸湖穿梁城侯家灣取道於利國監經蟃蛤柳
諸湖出邳州直河入黃河有六難焉微山諸湖水中
不可堤一也梁城侯家灣葛墟嶺皆數十里頑石不
可鑿二也碙石水中隨撤隨合金火不可施三也嶺
南去徐吕二洪一舍耳二洪高下相等避徐吕二洪
險葛墟洪險復生四也假令治泇河即不治徐邳河
尤可萬一泇河成歲治之而徐邳河非無事之水也
而又治是兩役也勞不巳甚乎五也計鑿梁城侯家
灣非五百萬不可視今治徐邳河五百年之費也况
未必成六也治泇河策宜永罷之糧運盛行運舟
過盡次則貢舟官舟次之民舟又次之閘乃肅汶
水微而南旺析七分北濟張秋東昌臨清三分南注
濟寧南陽夏鎮是北濟者道近分數多南濟者道遠
分數少則恃吕孟昭陽等湖也故運盛行則濟寧而
上發蜀山湖南陽而下左發吕孟諸湖右發昭陽湖
以濟黃家閘勢不得不汲汲矣夏鎮新河萬世之
計也往閘由南陽榖亭沽頭沛縣出留城地勢太卑
視南陽以上高下相懸各閘水峻故多淺又昭陽湖
在其東黃水每踰漕趨昭陽故閘河多淤隆慶初朱
少保開南陽至留城一百四十里地故聳與南陽等
置新閘焉舊閘多沉水中漕水大平不患諸淺第三
湖口受沙薛二河之水夏秋水發流沙入漕為梗乃
扵二河上源為皇甫東邵諸壩遏二河入微山諸湖
即沙入湖中若石投水新河無沙患矣石堤累累如
墉柳隂依依若茨樓船月夜簫鼓中流百里湖光萬
頃金碧蓋不讓西湖蘇堤焉南旺分水河每年汶
水大發則流沙及新河三河口沙薛二河水發則流
沙舊制三年二挑俱正月興工三月竣事是治本年
之河為本年之運者也倉卒周張今運期早蓋二月
有過南旺者矣則挑期亦宜早故隆慶六年改期大
挑是治頭年九月之河為次年二月之運者也餉道
遂大利焉故糧務舊以冬兊而夏開幇兩年事也今
則冬兊而冬開幇合之而為一河務舊以春挑而夏
行舟一年事也今則秋挑而春行舟分之而為二或
合或分百世不能易矣兩河大挑有五不便有五
便舊以正月興工二月竣事則新運踵至停積河流
既慮風濤復稽程限一不便夫役年終徭役更換舊
役已滿新役未來二不便春事方興民無暇力廹之
工作田野不安三不便未接青黃室如懸罄頭會箕
歛工食艱窘四不便堅冰初解時尚嚴凝驅之泥淖
之中責以疏鑿之力五不便若改期九月興工十月
竣事則回空已盡築壩絶流疏濬甫完藉冰封閉春
融凍解河即有待是新運之便也舊夫未更按冊可
籍正役者不勞於再籍僱役者無事於更張是徵夫
之便也秋事告成農多暇日既無私慮自急公家是
民力之便也新秋豐稔民多蓋藏閭閻利以供輸夫
役易於徵歛是工食之便也天霽秋高氣候清爽河
鮮沮洳鐝鍤易施是用工之便也(略見實錄)天津逆入白
河至張家灣源出密雲山後諸流五六月水漲則流
沙三四月行舟輒膠非無水也蓋頭年漲漫沙平河
闊則淺耳余復夫老如大挑故事歲濬之以待次年
春夏之運運畢水溢流沙復平九月復濬以待蓋歲
工也創瓜洲上下二閘及開花園港六里買石僱
夫費河道銀萬金有奇亦萬世之利也焉論費瓜
洲上曰通惠閘下曰廣惠閘青石市諸蘇州麻石市
諸上元閘匠取諸夏鎮丁夫募之江北經三月而後
成排萬口而始定議百年而方興難矣哉南旺大
挑舊制壩南北而絶之流舟楫弗通余先為之南壩
偪汶盡北流而挑其南北舟悉&KR0712;南旺而待南挑畢
余又為之北壩偪汶盡南流而挑其北乃決南壩舟
順流而趨於黃河此濬淺行舟兩利之策也植柳
固堤六柳之法盡之矣然必立春前所植交春後則
生氣動多蟲嚙之患舊制不活者罰銀錢余念貧夫
安所得銀錢第一株罰栽五株耳而柳益衆自張家
灣以及於瓜儀循河二千餘里萬歷初植至七十餘
萬株後來者踵行之則柳罨二千里捲埽者有餘材
輓運者有餘蔭矣(黃河堤同)山東濱東海水盡東注海
者勢也逆水而西以濟會通河始於元然其時主海
運海運為寇所扼則治賈魯河而元因以亡是元人
不得會通河之利也宋少保禮於永樂九年因元舊
始開會通河五百里然非述者蓋作者也夫元人因
山東之泉悉入汶河又以汶河雜洸洸併泗不能勝
東注則為堽城壩截汶會洸泗西南流以會於濟寕
州之天井閘而分水焉蓋以濟寧以南截諸淮安入
海濟寧以北截諸天津入海云耳不知陽榖夀張之
交地勢聳於濟寧數丈而可倒使北注如尉遲敬德
武德七年之訛事乎夫敬德為盧龍節度使一鎮之
餉耳嘗試為之也而元以全運餉上都而又可襲訛
嘗試乎宋康惠弗之是也乃壩戴村遏汶西南流入
於南旺據陽榖之脊而分水得之矣然併諸泉而歸
諸汶是也汶水盛發勢不能攻戴村壩則從戴村之
東龍山之西攻開名曰坎河口注鹽河以復歸於青
州故道而山東水復東傾蓋九分東注特一分析入
南之安東北之天津餉道頻年幸河不乏絶隆慶六
年余以主事張克文言循南旺百里而上歴戴村壩
壩故堅汶不可破也又東數里為坎河口東北注若
駛余顧張水部曰何縱汶曰歲堤坎河口歲敗亡益
也余顧東龍山彼有亂石盍取石灘坎河之口里許
若天成平水焉汶溢則縱之令還東注面目汶平則
留之令全汶西南注以其七北灌入天津之海又以
其三南灌入淮安之海是因勢而鼎足分之者以坎
河灘故也遂灘坎河口萬歷元年漕大利嗟後之人
使會通河可廢則坎河口請勿灘如不可廢治水者
尚愼旃哉尚愼旃哉宋少保禮河南永寧人永樂
初治會通河先是國朝都金陵餉道悉仰給於南江
右湖廣之粟江而至兩浙吳會之粟浙河而至鳳泗
之粟淮而至河南山東之粟黃河而至而金陵據舟
楫之會而灌輸焉置餉道弗講永樂中治北京上供
百官六軍悉待哺於江南之稻粱永樂初治海運運
艘兩浙自浙入於海吳會自三江入於海湖廣江西
自洋子江入於海淮北河南自河淮入於海山東各
以濱海州縣入於海皆會直沽逹於天津而懷慶衛
輝以其舟順衛河入天津來會俱遡白河逆於張家
灣輸上都而舟溺亡算計臣曰海道險不可運乃令
江南之運皆入高寳諸湖渡淮逹黃河陸運百七十
里入衛河指天津輸上都而車費亡算計臣曰陸道
費不可運少保乃請治會通故道顧元末鼎沸不暇
治餉事故道廢自汶上至臨清五百里悉為平沙公
乃究尉遲公之舊跡及元人之遺則自汶之上流唐
元為堽城壩遏汶入洸河會泗水東南注濟寧濟寧
今天井閘尉遲建也以天井之南注淮安以天井之
北注天津而南旺地特聳濟寧水上行終元之世第
舟載上供數十石耳海運若故少保公患之適有戴
村老人白英者獻策曰南旺地聳盍分水焉第勿令
汶南注洸河北傾坎河導使趨南旺南九十里流於
天井北百八十里流於張秋樓船可濟也少保乃造
梁窒汶之入洸者大壩戴村遏汶之入坎河者開新
渠百十有餘里抵南旺而分注之九年道大通淺船
約萬艘載約四百石糧約四百萬石浮閘從徐州至
臨清幾九百里直涉虚然為罷海運河成會北京建
宫殿五敕公採大木六十四卒於蜀乃以餉道統屬
平江公平江居河上三十年功多在淮南而會通河
則仍少保之舊平江以帝姻且久河工昭景鑠而少
保自蜀葬於永寧曾學士棨表墓又不著河工子孫
皆微為庶人又不克揚先人之烈弘治中僅僅廟食
公南旺足矣白英尤冺不聞悲夫隆慶末余治水歷
戴村遂灘坎河口披楚茨涉流沙謁白老人之廟則
棟撓像頽冠平定巾老人已爾返謁宋公祠則凄凉
古舍中工部尚書已爾亡有贈諡蔭叙余以聞廟堂
悲之乃贈公太子少保諡康惠蔭一孫入監讀書而
英亦給冠服英之後世冠帶老人而國家所以報開
河元勲者備矣無巳則必如平江例乃同勲同賞乎
而况少保有明堂之功亡獻舟之過也閘之啓閉
宜以水為則不宜以日為則水盈板而不啓則溢不
及板而啓之則洩視水而疏數焉可也兖州府有
泗水穿城而過之西注于報功祠自濟寧左而會汶
水由長溝東注於報功祠自濟寧石而會則任城固
一都會也故建國最久泗水故道多堙水溢則經兖
府東潰金口堰而南出魯橋豈徒少濟六十里之運
且導洩兖城之氣而絶任城之青龍水又不利於商
舶之泛兖府者萬歷春余築金口導泗流一貫城一
遶城北濠而皆會於天井焉閘有三叢石為之有
龍門有鴈翅有龍骨有燕尾曰石閘漕長恐水之洩
也則木板為之視漕之廣狹而多寡焉中留龍門十
有八尺遇淺則施深則否可導而上下者也曰活閘
閘水出口與河上下相懸為之壩以留水與河接也
龍門如制曰土閘皆濟石閘之不及也閘漕與河
接若河下而易傾則萃漕船塞閘河之口數重閘水
為船所扼不得急奔則停廻即深留一口牽而上逓
相為塞障而壅水也命曰船堤是以船治船者也
閘漕下流通河者必留一淺長數丈戒勿濬以蓄上
流以一淺省多淺若棄之與啓閘等而上流諸淺見
矣此以淺治淺也閘漕一里藉令舟滿漕可容九
十艘舊制魚貫三十艘而過之余令之九十艘盈漕
焉漕盈則水溢且上閘之水不得直遂也而善停蓄
水可逆灌上閘矣此以漕治漕者也白河天津至
通州凡五十九淺有淺夫以濬淺有堤夫以築堤百
八十年堤夫猶故也而以淺夫為引舟夫者誤余為
之復舊制云河道夫役以𩔖從焉一曰堤夫若高
寳邳徐閘崖從事笆鐝修築者是也二曰淺夫若高
寳湖之用船□閘漕之用五齒爬杏葉杓水刮板者
是也三曰閘夫若諸閘之啓閉支篙執靠打火者是
也四曰溜夫若河洪之拽溜牽洪諸閘之絞關執纜
者是也五曰壩夫若奔牛之勒舟淮安之絞壩者是
也而今白河以淺夫改為引夫高寳以淺夫併為堤
夫失制久矣今悉改正之淮南建閘舊取石江南
綱運殊為勞費不貲萬歷元年高寳諸閘余令石工
鑿徐州山第給匠氏之餼耳而令回空糧船順載之
每歲約回空八千餘艘每艘載石者三則每歲當得
石二萬四千可建二十閘矣勿勞舟費勿擾商舶便
計也而何苦江南之官民為國家造黃册之法若
奇零不可窮詰且滋弊藪也為之法曰逢三丢逢七
收蓋如以分計者如遇三釐則損之為一分如遇七
釐則益之亦為一分善數也今乃推之以至於不可
盡之數吏緣為奸余令佑河工堤如百丈者止於尺
千丈者止於丈萬丈者止於十丈銀如百兩者止於
錢千兩者止於兩萬兩者止於十兩糧如百石者止
於斗千石者止於石萬石者止於十石檾灰如百斤
者止于兩千斤者止于斤萬斤者止于十斤假令不
盡奇零則三丢而七收之分數明吏弊絶(黃運兩河估計皆同)
瓜儀天妃各閘啓閉不定期限以江河消長為候
如江河消則啓板以通舟悉令由閘使商者省盤剥
之艱如江河長則閉板以障流悉令由壩使居者得
挑盤之利若水長閘閉願候水落由閘者不強之使
由壩水消閘啓自願過壩者亦不強之使由閘則閘
壩俱安商民兼利閘河水櫃凡八一曰馬場湖隸
濟寧周四十里有奇俱水占可櫃不可田二曰南旺
湖隸汶上周七十九里有奇可田者三百七十四頃
六十畆可櫃者一千六百七頃八十畆三曰蜀山湖
隸汶上周長五十九里有竒可田者一百七十二頃
可櫃者一千五百三十九頃五十畆四曰馬踏湖隸
汶上隆慶元年均地踏丈陞科者為官占不經陞科
者為民占可櫃者無幾方稽核而未報也五曰大昭
陽湖隸沛縣原額五百頃可田者三百九十七頃可
櫃者一百三頃六曰小昭陽湖隸沛縣原額二百一
十八頃有奇可田者一百八頃可櫃者一百一十頃
七曰安山湖不可櫃八曰沙灣湖可櫃夫可櫃者湖
高於河不可櫃者河高於湖故也然而昭陽可櫃不
能大濟蓋洪溝之出涓涓耳無足恃也若獨山赤山
微山吕孟原非櫃也新河障田成湖而馬家橋諸口
決之大濟運無櫃之名有櫃之實盍捐田稅毋病民
而櫃焉以益運乎余蓋嘗請之不報運河之存也
以堤堤之固也以民自張家灣南迄瓜儀延袤二千
四百餘里河臣鄙懼民居之毁堤也而逐之余大召
民之居堤者與約法三章耳商賈輻輳者為上堤歲
輸地租如例民集而商賈不停者為中堤三載量征
之若野曠民稀者為下堤直令世業也永勿征蓋半
稔而來者三千廬焉循是行之則二千四百里間童
叟往來木樹掩映舟行兩堤之中亦天下之至安至
適也巳是全堤也焉用逐通州至天津為淺鋪者
九十五鋪設淺夫十名小甲老人一名每歲水溢沙
平則濬之是歲工也百七十年河臣以淺夫為引夫
有司革淺役為民役白河之不治也久矣萬歷元年
復之(治水筌蹄)
行水金鑑卷一百二十
