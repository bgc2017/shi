行水金鑑卷一百二十三
江南按察使傅澤洪撰
運河水
眀神宗萬歴六年正月庚子戶科給事中李淶條陳治
河五事一曰多浚海口(入黃河)二曰勤塞決口以濟糧運
夫自徐邳以至瓜儀皆為運河而皆頼堤以蓄水但自
清口而濬至安東雲梯等地方多踰一二百里自徐吕
至清河又不下三四百里山陽高寳諸湖必由多閘始
洩而採辦閘石轉運亦難浚導之功旦夕未竟其不涸
漕而妨運者幾希必多貯樁草相度水勢而急為之備
然後可以無患三曰宜以江北全力治漕河不當以瀕
河窮困州縣治漕河臣嘗濫役寳應見其地道重傷而
又有衝路之供應有飬馬之煩費及觀揚州所屬或有
地稍豐收而又無驛地飬馬之累夫常賦之經各有定
額未敢輕議若淺夫則因時增設且皆國事耳可無裒
益以恤疲民四曰歲報錢糧以核疏鑿之功夫疏河浚
海建閘築堤非百餘萬以上則難與輕費非五年七年
之久則無以成功總理大臣每歲終將用過錢糧修過
工程逐一奏報其築塞決水必視水勢注海之機以為
消息但能勤於補塞不妨飛輓者即為成功此於稽核
錢糧之中而寓考成河渠之意也五曰優恤夫役以鼓
勞人夫河工之苦腁胝狂瀾之中跋涉淤淖之上且地
皆荒野濱海凡饔飱等需有費二錢不得一錢之濟者
今宜從實估勘稍優其值以蘇小民之苦至應得工銀
必須委廉能官依時早給仍察督小官不許假以别事
剥削夫役章下所司二月庚寅初河淮泛溢漕糧甚
艱科道官及總河諸臣建議或謂海運甚便或謂河道
無虞紛紛不一至是戶部覆議謂先年海運事宜一一
規畫停妥如每歲河道不梗仍從河運不然即照海運
舊規成法酌量舉行不報三月壬子朔刑部主事管
志道上言七事六曰定河漕之策今京師專倚江南四
百萬石而驅之冒不測於海運之中其軍若民之稍愛
身家者必復轉倩海濱亡命以應役何異借寇兵以齎
盜糧且示人以從海窺燕之路矣臣謂河縱決溢梗運
不過一二年而今西北尚寧京儲可支數歲曷若乘此
機會暫停一年糧運約以若干資河工以若干賑餓莩
存留若干以興三吳水利蠲豁若干以蘇息窮民倘次
年尚未通漕則量徵什伍暫行轉搬有何不可然臣惟
國家都燕不宜專倚南税即使漕運愆期而北方亦足
自贍乃無後虞則屯田水利未可以為迂而不講也
五月辛酉以高郵湖堤告成贈䘏原任工部侍郎吳桂
芳如例淮揚海防副使程學博等十員陞賞有差七
月乙亥總督河漕都御史潘季馴等題寳應湖於本年
六月内陡起暴風驟雨將本工復行衝決蓋由河上諸
臣期以苟且了事而但為目前之謀憚任勞者莫親版
築之務巧避怨者不嚴程督之功錢糧虛糜而冒破之
覈不行功築弛壞而僨事之罪不加稍有一簣之功便
侈大以競賞脱有潰決之誤則遮護以托逃若不因此
重加究治何以示懲上是其議着河漕衙門着實參奏
八月癸未開朱輝港鑰匙河清江等處為糧船灣泊
其工費即扵兩淮贓罰及河工銀兩動支乙已巡撫
浙江兵部右侍郎徐栻題澉浦所至秦駐山一帶河道
去海塘迤南聯屬縣治國初舊有土塘為之屏捍内河
為之洩流以致石塘可保而田畝歲登稱為沃土商旅
輻輳頼有生業向者淤塞坍塌旱澇無備舟楫不通糧
運甚難乙亥潮災該所軍民被災特甚而石塘衝塌殆
盡者職此之由臣目擊時艱建議開濬荷蒙俞旨允行
臣嚴督各官興舉今果能矢心協力督率勸相萬夫子
來月餘告竣臣親詣閱視考成見新河深廣土塘高厚
内外相維石塘益固永保異潮無衝突之患田疇得灌
溉之資而糧運直達利益無窮所據效勞諸臣與臣終
始塘河共事腁胝者臣不敢蔽如嘉興水利同知黃清
等及海寧備倭把總王三錫等所當紀錄以俟優叙議
下所司(明神宗實錄)
是年九月總河侍郎潘季馴題准命官砌寳應八淺
石堤共長八十五丈六尺修復淮安新舊閘壩遷通
濟閘於淮安甘羅城南以納淮水故道盡復漕運通
行山寳高興鹽等處沮洳之地盡為稼穡之場(南河全考)
明神宗萬歴七年三月戊申直隸巡按御史陳世寳條
陳治河策約一添設新堤堰夫役河工雖巳垂成但遙
縷二堤巳逾千里高家堰之堤凡六十里柳浦灣補舊
增新將百餘里而黃浦八淺地雖咫尺反稱緊要若非
集夫密守則盜決可虞宜增夫額畫地築居乃為勝算
一添設管堤官吏高家堰柳浦灣於淮安最稱緊要今
修築告竣但二堤俱屬荒僻奸商漏税利其直達揚州
每行盜決宜增設大使官一員專督衆役使之同居堤
上密訪七月戊申贈兩淮鹽運司同知黃清為陜西
行太僕寺少卿以河工效勞死事也庚戌總理河道
潘季馴總督漕運江一麟題稱淮安一帶黃淮灌入運
渠高墊且閘水湍發唘閉甚難查照平江伯陳瑄所建
清江福興新莊等閘逓互唘閉以防黃水之淤又於水
發之時閘外暫築土壩遏水頭以便唘閉水退即去壩
用閘如常議欲修復舊規并請特旨垂示各閘使勢豪
人員不敢任情阻撓部覆從之壬戌工部奏叙開便
河工次先是巡漕御史陳世寳議鑿瓜洲屯塢通浙直
運船今又議開儀真便河以通江西湖廣等糧運欽命
嚴督開挑至是總理河漕潘季馴管理糧儲道陳文燭
查原督揚州府知府虞德華淮安府通判况于梧儀真
知縣侯應徵挑完便河工程將所挑河渠勘足丈尺所
支錢糧開報數目會同漕運巡撫侍郎江一麟僉謂陳
世寳功當優叙如陳文燭等四員官有崇卑勞無軒輊
議行吏部叙錄其餘行漕院分别奬賞以示激勸從之
八月乙酉戶部題覆密雲漕糧俱屬額餉往時自通
州水運僅止牛欄山又自牛欄山陸運抵鎮歲費脚價
繁多居民騷擾因潮白二河可以通漕節經督臣修治
二水會合河流巳盛又因同知衞重鑑建議自通州徑
運至密鎮無倒卸起剥之煩插和偷盜之弊主事曹維
新議添扁淺船二百一十隻新舊共船四百隻俱令經
紀承管撐駕所運糧一十五萬自牛欄山至鎮城每石
四分内扣八釐抵作船價計年扣價還官以備十年一
次更造之費計所給經紀脚價止一萬二千七百餘兩
而每年省什物行糧等費共銀二千二百餘兩而十五
萬漕糧僅以三月通完費省而上下便之經久可行既
經督撫梁夢龍張夢鯉具題宜着為成規仍請紀錄各
效勞官運務者俱依議(明神宗實錄)
黃清上饒人起吏員清勤積官嘉興同知加四品服
俸築海塘有功後以運同治高寳河堤積勞死於寳
應之寧國寺蓋上官忌而擠之水以没也清在寳應
築土石二堤支河工銀四萬餘兩錙銖磨算上下皆
不得欺冒嫉之甚時巳積勞得嘔血病水次謁所司
令人密蹴其板墜下救起死矣尋復甦掖入城凡二
日氣絶蓋萬歴七年六月初二日也年五十八奏聞
有良工苦心難以名言之語(湧幢小品)
明神宗萬歴八年三月乙巳工科給事中尹瑾陳河工
善後七欵一浚閘河以利運艘淮河一帶先年平江伯
陳瑄開鑿時原恐阻淺剏立裏河歲一挑浚今狂流既
息積沙未除外河日深内河日淺宜照南旺事例三年
兩挑挑期俱在通濟閘築壩之後動支歲修錢糧多募
夫役限一月通完至於揚儀河道亦應時常撈淺以專
責成以防衝決河水暴決勢在速治今後遇有水漲暴
發非司道駐劄地方該掌印官竟自派募人夫動支物
料多方防守如水勢異常夫料不足聽其借支貯庫别
項銀兩一面通詳司道一面便宜築塞不必拘泥關白
而後行事五月丙子命挑浚白溝河以便運船從科
臣王道成請也丁亥總理河漕潘季馴奏復漕河舊
規六月初旬於通濟閘築壩九月初旬開壩下所司知
之庚寅工部奏請復舊規以清街道列為六欵一疏
河渠以通水道京城北有海子南接玉河橋東有泡子
河西有河漕各街俱有長溝中城有臭水塘此皆各通
脈絡今多壅塞且有侵占者乞逐一清查給銀開浚(明神)
(宗實錄)
是年總理河漕潘季馴題河工未盡事宜疏云又會
議得淮南水患其源在淮黃其重在運道而民生利
病實相關焉往年高堰不塞閘禁不嚴而淮水始南
黃水又從天妃閘灌入以致淮揚一帶浸及城市興
鹽等處之田廬盡成昏墊清口遂淤海口因塞羣議
紛紛計將無出矣幸頼廟謨主持部院殫心經畫築
高家堰改天妃閘復三壩嚴唘閉而淮黃二水竝免
南奔之患塞黃浦八淺修復寳應土石堤而興鹽一
帶俱有可耕之田清口因淮水衝刷而日深海口得
淮黃合流而大闢運計民生殊為永頼矣所據未盡
事宜止有高寳江都山陽年例歲修之堤向緣錢糧
缺乏工力不敷每歲止是支吾目前未能加幇高厚
及興鹽高泰以裏洩水舊渠向因黃浦八淺潰決濁
流浸灌淤墊頗多誠今日所當議者以湖堤言之除
寳應大工堤岸俱各修砌完固惟當率夫防守無容
别議外其卑薄殘缺之堤宜加土工樁木以減水閘
言之除高寳江都新舊增置閘座可以宣洩者無容
别議外高郵南門舊橋口應改建減水壩一座寳應
子嬰溝舊閘及泰山廟後甎閘九淺石閘應改建減
水壩三座并江都邵伯湖加高閘石九座錢糧俱應
於見請歲修積貯銀兩動支如有不敷即於大工餘
剰銀内支補者也然減水閘僅可以洩尋常盈溢之
水至於伏秋霪澇與天長六合諸山之水陡發共注
於湖止憑瓜儀二閘宣洩不及查得揚州灣頭原有
運鹽官河一道内由芒稻白塔二河直達大江勢甚
通便年久淤淺先年刑部侍郎王恕曾議挑濬計長
三百四十里道里遼遠工費不貲且議者又謂私販
船隻潛度難防遂致中寢殊不知洩水之期每年止
是五六七八四箇月喫緊若從壩口密佈樁柵就令
白塔巡司防守自可禁絶其餘月分任從照舊築壩
實為兩利而無害也但慮錢糧不敷今止議先從灣
頭濬起至泰州南門止計長九十七里挑深四尺面
闊四丈底闊三丈併打壩合用夫工銀一萬零八百
兩相應於巡鹽衙門挑河銀内動支又查得高寳江
都堤内田地及興泰山鹽州縣地方外受各減水閘
之餘&KR0377;而内蓄時伏連綿之積雨皆由射陽湖經朦
朧喻口出廟灣以入海廼其故道也渠道見存止宜
疏濬先蒙總督兩部院據鹽城知縣楊瑞雲估勘挑
濬淺處計長一萬二千六百丈合用夫役工費銀七
千五百六十兩巳經覆勘明確相應於原議大工扣
存巡鹽衙門挑濬支河銀内動支者也以上數事俱
係歲修及原議未舉事宜亟應興舉務在明歲伏前
報完方克有濟但道里遼隔時日不多必須分任責
成庶可速就今議得高寳江都一帶湖堤及修建減
水壩等工相應俱屬南河分司管理疏濬灣頭鹽河
分屬海防兵備道管理疏濬射陽湖諸淺及清江浦
外河堤岸分屬徐州兵備道管理庶事有專責而工
可速成矣再照鹽城知縣楊瑞雲寳應知縣李贄揭
内開稱寳應堤内重剏月河一節委與高郵康濟河
事體相同節經部院題請勘議舉行但計工費不貲
當此勞費之餘災傷之日恐有不堪相應暫停姑候
時和年豐再圖興舉者也職等會勘無異理合呈報
等因該臣會同兵部尚書凌雲翼虛心講求逐細查
覈除中河司道管轄地方自清及徐五百餘里黃河
經行之處委巳順流入海運道無梗居民頗安惟在
查照部科題准事例防守不懈即為永頼之策無容
别議外其寳應迤南諸湖聯絡清江浦外湍溜不多
而關係内河不小各該堤岸雖係大工之所未及實
亦運道之所必資循例歲修殊屬虛應尋常僅可支
持暴漲不免衝塌蓋人力固自有限錢糧亦所不敷
無怪其然也所據司道勘議加幇堤岸修改閘壩濬
灣頭河之淤淺以殺外湖之横流疏射陽湖之故道
以洩内地之積潦工費不煩於請發分任尤便於責
成似應依擬以終前功伏乞敕下工部查議上請備
行總督衙門悉照前議督行各司道查照動支前項
銀兩嚴督各該掌印管河官務趁今冬天氣晴和分
投修理併乞轉行兩淮巡鹽衙門將挑河銀兩查發
濟用定限來歲三月中通行完報以備伏秋如有惰
誤及苟且塞責不堪永頼者指名參奏庶未盡之功
區畫周備而運道民生端有攸頼矣奉旨工部知道
(河防一覽)
是年決高郵城南敵樓之北(堤南)上河田廬皆沒郎中
張譽督塞之寳應決黃浦譽率夫堵塞堤下窟得龍
骨建脱龍亭(南河全考肅薈蕞云此印川公河上軼事也王文撰公墓志云黃浦下隂雨)
(輒聞雞鳴聲居民曰此蛟龍宅毋動堰成忽中夜雷電交作挾以厲風望見黑焰排空而去比曉土窟白)
(骨爛然在焉就視之鉅&KR2760;獨角其顱骨似牛而長廣倍之其角似龍之火帶而稍參差䑛之輒粘舌時以)
(為孽龍避公而尸解云浮喬萊寳應新志云予昔修明史為潘公作𫝊蛟龍蜕之語本之王文肅所撰)
(志銘中予以說近荒唐未入正史今歸田里知有碑在黃浦廟中)
明神宗萬歴九年五月戊子吏科給事中顧問言臣前
待罪任丘目擊滹沱河每遇夏秋水漲漂流廬舍渰沒
民田不可勝紀而額糧現存百姓歲苦賠墊大半逃亡
前撫按官計議疏浚或欲開故道或欲開新河未免此
利彼害以隣國為壑終非長計莫若將饒陽河間以下
水占之地悉讓為河動支該府節省并賍罰銀兩召募
夫役挑鑿河身使水有所容剏築堤岸使水有所束以
圖永久之規毋争目前之利其額征錢糧若必不可缺
即於府屬州縣每石量加分釐或有現淤沃壤清查照
畝起科通融攤派部是其言請行撫按查看具奏從之
六月丙辰巡倉御史顧爾行條議水次三事一謂小
灘水次向因河南糧戶賫銀至彼買米致奸棍營求包
攬插和不堪宜行禁戢一謂遮洋海船年久損壞宜行
修葺一謂運官率多衰老不堪宜加慎選部覆如議因
言浙江杭嘉湖漕糧本部舊差主事一員監兊後因科
臣建議停差以巡鹽御史事簡議令兼攝而御史不能
親臨致糧米粗惡係乎國儲查有先差舊例相應議復
得旨允行七月壬戌總督漕運凌雲翼奏稱儀真閘
税宜酌水勢不必拘泥取盈其瓜儀各閘壩應歸併南
河郎中管理不必添設主事部覆如議因言河道歲修
錢糧宜敕督臣照各邊軍餉事例歲費若干存留若干
悉解工部貯庫遇河工缺乏通融請給從之雲翼又言
茶城至留城一帶運道咽喉節因黃水倒灌停淤漸高
運船率多淺阻臣巳督行司道興工挑浚乞照往年事
例暫停進貢船隻支用錢糧俟工完覈實具奏章下所
司(明神宗實錄)
明神宗萬歴十年三月已未朔增築保定府雄縣横堤
八里工食取諸修城餘銀造河間府任丘縣東堤自滿
堂村至呂公堡二十里工食取之裁省淺夫銀以滹沱
水患撫按辛自修敖蜫請也辛巳先是河漕總督凌
雲翼言清江浦河堤夾隣黃河邇來水勢南趨淤沙日
被衝刷恐黃河決嚙運道可虞欲於城南窰灣自馬家
觜歴龍江至楊家澗出武家墩另開新河以通運道在
司道張譽等初議則從武家墩折而東仍合通濟閘出
口扵是兵科給事中尹瑾議清浦之河其來巳久河堤
之外一望平田并無岡阜遮隔雖楊家澗新開河渠相
拒亦不過十餘里必清浦之堤無虞而後淮安無虞一
河兩岸無虞而後楊家澗之新河無虞設清浦一決其
害不止清浦而巳且糧船經由淮城則夾帶違禁易以
稽查若經由窰灣入馬家觜則中有一河之隔又有大
湖之遥脱有頑軍梗悍作奸犯科失誤糧運咎將誰歸
至武家墩出口尤為可虞蓋本墩地勢高亢天將設之
以屏籓淮河者墩内地高難為挑穵墩外湖闊難以灣
泊冬春之交糧運緊急則苦洩涸伏秋之候淮水泛濫
又苦奔冲且武家墩與高家堰共為一堤相去甚近開
武家墩是即開高家堰則又害全河矣無已則通濟閘
合流之議為可從耳已而雲翼請遣官往勘給事中李
廷儀吳倌言今日治河之事宜開新河以避黃流守舊
堤以固清浦武家墩不可開新壩不可築事勢昭然遣
官覆勘徒滋道旁議耳部覆給事中言皆是上令雲翼
計永利以聞四月戊戌戶部題漕糧遠者六七千里
近亦四五千里往河道阻塞運糧多虞荷皇上軫念國
儲歸併河漕督臣專責各省巡撫及添設御史通行巡
察各兵備畫地分修故邇年道路疏通不踰春月俱達
天津北至白河咫尺京師反不能依期抵壩何也一則
起剥甚難一則濬河不力蓋剥船僅八百每船不過百
餘石每剥往返須兩日三百餘萬之糧必欲盡用剥船
巳盡河漲無期轉盼秋雨時行陸運既阻於泥濘入倉
又難於晒揚雖捐輕賫而盡用之亦安望米色乾潔無
浥爛耶宜令倉漕各衙門嚴行沿河承委州縣官令其
晝夜駐劄臨河各分信地督催堤夫淺夫挑浚白河一
帶平河漫流淺阻務期深闊無滯如原設夫役不敷許
量動官銀雇募協助俟糧運完日報部議補仍將各官
勤怠酌議題請以示勸懲報可六月壬子新開永濟
河成長四十五里建閘三座費銀六萬餘兩總督尚書
凌雲翼以聞上以其費省而工速賞銀幣有差七月
辛未直隸巡按楊楫題入夏以來雨澤愆期濟寧臨清
一帶閘河淺澀提督泉源工部主事馬玉麟將南旺迤
北開座閉塞借水南流致北流之水糧船淺閣兖州府
管河通判詹諮一籌莫措阻誤糧運且本官物議沸騰
官守有玷應分别罰處仍行各管河分司官將南旺馬
場安山諸湖逐一清查原界集募人夫開浚深廣其減
水閘壩查有損壞即行修葺務要以時蓄洩永保運道
如道府等官因循故套苟且了事聽其指實參奏疏入
下部覆奪馬玉麟俸三月降詹諮閒散其修湖儲水係
濟漕要務共依議申飭行十一月戊午維揚古稱沃
壤而地形高下大海環其東諸湖遶扵西所頼堤厚支
河通斯田地可耕民竈俱利自范堤坍壞高寳堤亦衝
決不守其中大小支河所在淤塞於是以高寳興泰四
州縣為壑而洩水無路民竈罷扵昏墊矣河道尚書凌
雲翼言臣等躬親勘視度地形探水勢其治之之道有
二惟疏上流使入江洩下流使入海沿漕堤一帶之水
為上流沿范堤一帶之水為下流如西引邵伯湖之水
轉南至新安湖復東入運河至芒稻河入江有餘則聽
其直瀉不足則引以濟漕則上流疏矣如牛灣河姜家
堰廟灣為三大海口引各支河東會扵串場河北會扵
射陽湖俱入海則下流洩矣而興化之堂子鎮戴家窰
海溝河白駒三十團竈則牛灣河之支河也黃土溝皂
角樹至岡門登瀛橋河則姜堰之支河也安豐鎮至清
備灌鋪則廟灣之支河也其何垜場至白駒場一帶阻
淺尤甚又河東一帶舊係糧鹽大河洪水衝決河身與
岸相平故水軌道而淤溪秦漳艾陵葑子諸湖之水北
淹民田億千萬頃處處俱當挑浚俱費經營惟是工有
後先勢有緩急今將范堤數十里先行修築使外潮不
得入串場支河六七道盡行疏浚使内外有所出果蓄
洩利便積水可消則海口不開亦可如支河既通之後
水患如故即并開海口置閘以備蓄洩其修築范堤該
銀四萬二千四百餘兩浚支河六道該銀二萬一千四
百四十餘兩俱於鹽價門租浚河存剰銀等支用部覆
河臣策是定限今年十二月初興工明年十月報完務
須費省工堅詔從所請(明神宗實錄)
行水金鑑卷一百二十三
