行水金鑑卷三十九
江南按察使傅澤洪撰
河水
萬歴二十四年正月日勘議河道禮科左給事中張
企程題為河工大興浮言當杜以為黃在今日之不
得不分也以其壅淮為害也分黃之必於黃家壩也
以其決口迎溜既有為下之勢更以其去清口稍遠
非若腰鋪地方逼近淮水為可慮也分而必合於周
復莊也以鮑王決口原自滔滔東下由周復莊經陳
溪五港等處入海也此為淮黃交會乎不交會乎此
為二水合襟乎不合襟乎且名曰分之實以疏之而
已若至全奪則益永利而未能取必也臣前疏所謂
重重合襟者也即淮之大勢由雲梯關入海黃可奪
之由灌口入海雲梯與灌口俱在安東地方相去止
三十餘里耳同歸東海又何嘗不會耶且清口淮黃
交會之說原無的據淮黃之或分或合原無定在臣
備查大明會典並未載有黃會清口之文但云至河
南始散漫浮溢至山東勢益峻急計其所決之處或
由中牟至潁州東入於淮或由亳州渦河會於淮或
至泗州會淮入海此班班可考者萬歴六年間該淮
揚巡按御史邵陛疏云正德以前黃河從開封以上
分為四股會淮同行循潁亳夀鳳下清河入海邇年
上流盡塞全出徐州獨行千有餘里至清河始與淮
會夫曰同行下清河亦非至清口始會也又查得淮
安府舊志乃正德十二年間纂修者内載諸水止云
淮泗環帶於西北湖海設險於東南並未載有黃河
也其志清河縣亦止云大清河由治東北入於淮小
清河由治東南入淮亦並未載有黃由清河合淮也
據土人云正德以前黃由老黃河故道入海緣武宗
皇帝南幸挽水行舟黃始逹於清口繇此言之黃淮
之不合於清口也其來久矣臣今分黃之路尚循老
黃河故道舊河形迹強半尚存夫前之分流既無所
妨則今之分黃亦何必盡泥况皇家大風水非士庶
家丘壑可比黃不東南而東北總為還遶同入東海
即為會合豈在區區一清口哉清口交會乃近年事
壅塞者創為水會天心之說以聳人聽也不國計民
生是重而牽泥於形家幻妄之譚不會典郡志是考
而唼&KR0689;於人子須知一書何為者哉且彼議者論黃
水則欲其由清口以合淮至論淮水則又欲其舍清
口而南洩瑣詞屑語盛稱高堰可開開之而足以了
河上事言何背馳至是臣督工暇時每與道府諸臣
計議相度淮之不可使南洩也其理章章甚明蓋淮
由泗之東北境出清口歸雲梯關海口以入於海此
亘古不易之故道故雲梯關海口名曰淮子口也清
口者廣闊二百餘丈乃諸湖水滙出之處正當運河
通濟閘之交淮水必由此出庶湖水可合勢以通流
運艘可藉水以接濟若欲舍清口而洩之使南且毋
論其横決旁溢為害於高寳淮揚有妨於運道究竟
從出之路安在乎欲洩之出海查得興鹽一帶至通
泰從來無淮水出海正道去年為武家墩之開議濬
涇河議開子嬰溝俱闊不過十丈耳縱使可以𨗳淮
使行而射陽湖反高墊於内河石䃮口止二丈八尺
之閘口廟灣入海之道若匣子等港俱甚淺窄安能
受洚洞之淮水使之滔滔入海乎即不惜工力開濬
而東南地勢每亢於東北故自宋迄今捍海范公隄
屹然一百四十里前此並未有穿破𨗳淮者其故可
知也欲洩之出江查得江岸反高於諸湖萬歴五年
以前淮水南注高寳告急不得巳闢儀揚通江諸路
乃高郵之水僅減二尺而揚州往來船隻阻淺者幾
三十里地勢高下迴然可知若必欲掘深瓜儀諸口
盡廢閘壩以縱其出第恐全淮諸湖之水未必傾瀉
而長江盈漲内灌之患何以當之即近日金家灣芒
稻河之開竟不能大洩湖水出江其故可知也南入
海不得南入江不可則惟有分黃於淮之上流俾淮
循清口正道直出入海縱雲梯海口稍有沙墊猶可
會黃入灌口也淮竟不可南洩則高家堰之開竟屬
何益臣竊考高堰之築非始於近日乃漢陳登剏之
我朝平江伯陳瑄稍為增築前河臣不過復加修砌
於萬歴七年方成今度堰之地底高下不等惟周家
橋稍下積歲通流高良澗武家墩稍亢而高家堰最
卑湖淮滙射於此若姑徇拆堰則淮水日東黃水且
躡其後濁流西入清口日湮其為患於祖陵運道又
何可勝言者故臣視事以來廣詢細度不敢議拆高
堰上議於周家橋量開小河一道建壩於高良澗建
閘於武家墩但令稍加宣洩總之消泛漲之水非敢
盡決而東之也然臣等尚恐奪清口正流迄今次第
興舉惟欲俟黃流既分之後盡闢清口之沙俾淮由
故道通流不須他洩此臣與河臣楊一魁苦心籌度
即部司道府諸臣僉以為然敢自謂必無遺策哉事
關陵寢運道縱不能必盡利實不敢貽害也又巡
按直隸監察御史蔣春芳題為覆勘分黃𨗳淮大工
條上善後事宜一十六款一築遙隄以障潰決照得
防河之法莫善於遙隄河性湍悍數年來徐邳之民
幸不為魚則遙隄是恃也蓋水本勁而末弱縷隄傍
岸或潰而入至於數百步而遙物或障之則力弱而
返矣新河形勢自西而東地漸窪下水若建瓴但縷
隄相去不遠故有余家莊安娘城南湖窪張家窪諸
決口即今雖土牛廂護築塞極堅然決而塞塞而寧
必無他潰故亟宜傚正河遙隄之制其兩岸泥重老
土則取土番築鬆解不堪者另覓老土夯杵堅厚去
河身必一二百丈而遙隄堅則可守而水不能攻遠
則有容而水不能溢則河身永永無患矣一砌新
河口以禦衝刷照得黃壩新河上口闊四十丈入裏
河身闊三十丈蓋酌量水勢足以容納不至泛溢為
患緣近口之處原係淤沙以故開放之後不數日間
衝闊七八十丈業經委官捲埽廂護矣但迎溜水勢
湍急樁埽不免摺䧟調夫運料日事增修此以救目
前之急則可恐非長久之計也今議宜倣照清口惠
濟祠基為之將新河自東南衝激處所包砌石岸二
百丈其正當迎溜之處堅砌石磯觜如雞胷之狀狂
流觸此即分可免震撼崩塌之患應用石塊頗多一
時難以卒辦若待委官採買恐緩不濟事就便即拆
黃家滚水壩移用如有不足併餘料工價於大工存
剰銀内動支應用務在九月興工明春完報此亦新
河之急務也一裁張福隄以縱淮流一歲濬清口
以防壅塞(二條並入淮河)一疏藉家河以分横流照得往年
鮑王口水會於周三莊經由娘子莊袁家社等處總
歸五港口下海中間河衝不止數道藉家河陳溪岔
廟兩處其最大而深者也去冬海口郎中樊兆程詳
勘水道西自王口至袁家莊以東又分二支一支由
陳溪岔廟出三岔墩一支由藉家河亦會三岔墩總
下掛甲墩歸五港口二支水勢相等今既濬陳溪岔
廟一支以順黃水之性又當濬藉家河一支以廣入
海之路原牘具在可覆而驗也比因伏秋霪雨河漲
衝開張愛鄭學二口水入藉家河滔滔東注因勢利
𨗳委應仍存此河止將上口新淤除去下流曲折之
處挑取徑直俾於陳溪岔廟正河分𨗳横流併歸五
港仍堅築南岸遙隄遮護安東縣北鄉庶乎疏洩途
廣新河亦無壅淤之患矣一闢五港口以助宣洩
照得水性就下以海為壑五港為衆流會歸出口之
處乃入海之門戸也若非闊大難免停蓄下流阻則
上源必壅去路澀則來流必滯淤河潰隄皆原扵此
所關係非尠小矣查勘近五港之處河面不過二十
丈港口舊有石閘雖已拆去其閘基處河止闊十丈
縱渠深流駛終屬窄狹欲就本港展闊而兩傍居民
房屋逼近河崖遽難盡毁議於南岸擇低窪之處另
開支河一道分洩來流遶出閘外與五港口之水並
道而馳同入潮河歸海庶於宣洩尤利倘亦今日分
𨗳之要圖耶一建減水壩以分暴漲照得新河初
成河身不盈三十餘丈而水流洶湧有百丈之勢兩
岸束水太急新隄稀鬆不能捍禦固宜其衝決也今
除安娘城等處小口應築塞者即時堵塞至於蔣家
窪高家溝二口與魚溝相連塞之則有屢決之患闢
之恐奪新河之路欲分殺急流以固隄勢莫如建減
水壩於其處長二十五丈壩身連跌水闊七丈五尺
比河岸約高一尺萬一水與隄平即任其從壩滚出
分流入海則隄以内蕩蕩安流即有伏秋霪霖必無
驟漲而隄外乃通海舊渠亦不至漫溢而為災此保
固新運之一策也諸所木石工價皆於大工銀内支
用伏秋之後與隄工併力並建可垂永利一積物
料以濟緩急照得黃河衝突隄防汩没陵谷乃其常
性而伏秋景象轉變呼吸非積蓄素裕何以取濟然
眉合於新河百餘里之間若黃壩口周三莊張家窪
掛甲墩等處無非要害即於秋後增築棚厰每厰設
厰老一人厰夫四人守之所分屬管河官許領官銀
買備草三十萬束繩四萬套蘆三萬樁木三萬麻二
萬斤分堆各厰酌量水勢緩急裹頭未堅則下重掃
而楗之蟻穴稍漏則銜木石而填之稍有疎失司道
以詰府佐府佐以督下吏州縣佐領以責各夫有一
名詭冒侵匿者坐以法其物料按季循環造送司道
一設鋪舍以處夫匠照得河隄既築官夫亦備然
數千人荷鍤守隄勢不能招翅於風雨烈日之下則
鋪舍之建必不可緩查新河口至掛甲墩一百二十
八里每三里一鋪合兩隄當鋪八十四座每鋪木石
坯料約用銀四兩五錢通衆鋪當用銀三百八十兩
宜及此時責令各該管河官照數辦料隄完鋪完毋
令後時仍照南北縷隄之制鋪立幟標編列字號若
隊伍之足以相認伏秋各該鋪老率夫役於五月中
旬上隄九月下隄往來擊柝於涘涯之間一處衝壊
即鳴器鳩工併力護衛管河官務以身督之府同知
時以躬巡之習怠而弗肅於事者處究此自修守常
事然今大工之後錢榖各有司存則此節亦所宜論
及之也一議修閘以杜陵患(不錄)一復淺船以疏河
身照得治河原有淺船淺夫今淺船湮廢日久淺夫
之設派在郡縣夫以淺為名非謂防河之淺而挑穵
使深乎今自周三莊至五港口乃全河入海之末下
流之處也此段常深則上無所不深此段少淺則上
當無所不淺深則百病全瘳淺則衆症立見謂宜修
復昔者疏淺之法查廟灣餉稅加曩時數倍兵不益
額而稅加廣安所用之謂宜裁處為造淺船二三十
隻調廟灣餘兵百餘名統以衛職移鎮其地以時駕
船撈淺或用長柄杏葉杓鐵扒之類疏之季稽淺之
多寡以定功罪海口同知攝其事蓋水本能滌沙少
藉人力自相蕩而去久之河身不復有淺而入海之
力益迅誠便計也一填泗城以護陵寢(不錄)一治溝
渠以興水利(入水利)一塞黃堌口以防河徙照得碭山
之上有黃堌口黃水決之而出經蕭宿靈睢由宿遷
小河口復入正河諸州縣歲遭淹没民不聊生往時
屢議堵塞而卒不果當事者為工力艱鉅且以黃河
勢大方為鎮口徐邳之患幸有岐流稍殺其勢故姑
聽其決耳今黃分而流疾徐邳之間幾於無河伏秋
若此冬春可知萬一全河徙去無論運道梗阻其於
祖陵皇陵大有可慮者又安可幸目前之安而不亟
為遠大之計今宜委官查勘斟酌堵塞庶為二陵萬
年之利而運道民生亦胥有攸頼矣一固王公隄
以保漕渠照得清江浦之王公隄外捍黃淮内護漕
渠其海神廟至火星廟一帶最為險要每遇伏秋水
發岌岌欲壊加埽填土勞費無益幸近年鮑王口衝
開水趨北岸清浦居民稍得安枕今議王口建閘通
連此隄正當其衝伏秋之間若王口閘閉則水勢南
趨潰囓可慮若王口閘開則黃流倒滚衝射尤危無
一可者也未雨綢繆不妨預先計議將前額歲修之
銀委官領買徐州雜石用荆筐包絡僱船裝運交付
該縣管河官查收量本隄水勢深淺鱗次實排不出
一二年隄外盡皆石砌即有王口衝囓之患可恃無
恐保固漕渠而全一方之民命斯為利亦大矣一
專責成以臻實效照得有司各有專職河務尤為艱
鉅必得其人而專任之斯可責其成功今黃壩新河
畫地設官各司防守業已有成議矣至其善後之工
目前所當亟為舉行者不過築新河遙隄建王口周
莊閘歲闢清口門限沙此數者其要也然須得人以
任之臣於工部分司得二人焉李元齡樊兆程是也
於府佐得四人焉劉不息張兆元趙坰馮學易是也
之數人者或慷慨明逹或沉潜細密資性不同然均
之實心任事深諳河務者也臣以為清口闢沙應委
之同知馮學易專管而以南河郎中李元齡督理之
五港一帶河工見蒙欽依同知張兆元管理黃壩至
娘子莊築隄應委之運同趙坰專管王口至周三莊
建閘濬渠修築縴道應委之同知劉不息專管而以
海口郎中樊兆程督理之三年之内果有成績破格
超陞先期申飭臨事考成庶乎人心競奮而實效可
臻矣至於州縣管河之官亦必擇強壯有才幹者充
之不次陞賞河工之外不得委以别事致招物議全
官固所以全河也噫天下有治人無治法詳於議河
而尤專於任人新河庶幾可保百年無事哉部議覆
奉旨依擬行(題覆河工奏議)
明神宗萬歴二十五年正月壬寅時河決黃堌口有言
宜塞者有言不可塞不易塞不必塞者議無畫一於是
議濬小浮橋沂河築口以濟徐邳運道以洩碭蕭瀰漫
砌歸仁隄以護陵寢而總漕尚書禇鈇上疏極言堌口
宜塞縱不能盡塞亦宜量為節制不則全河南徙害將
立見續行巡鹽巡漕御史親詣一勘工科給事中楊應
文言堌口旁洩害大浮橋引水利微一濬誠為永頼則
口可無塞如僅為一時權宜則塞口宜急請敕令酌議
的確部覆從之三月庚子贈管河主事袁光宇太僕
寺少卿以其治河積勞也戊午自河決南徙徐邳復
見清泗議者謂全河水微不利運道決口不塞貽害地
方且恐下齧歸仁為二陵患獨總河尚書楊一魁謂堌
口深闊難塞議濬小浮橋沂河口小河口至是工程報
竣運道通利奏言河徙無妨運道今日已有明驗惟是
議者尚以祖陵為慮請徵往事洪武二十四年決原武
黑陽山經開封城北又東南經項城太和潁州潁上至
夀州正陽鎮入淮行之二十餘年至永樂九年河稍北
入魚臺塌場等口未幾復南決繇渦河經懷遠縣入淮
時兩河合流經鳳陽歴泗州以出清口若患及陵寢祖
宗當何如為慮者而卒未聞計及也嗣後又行之四十
餘年至正統十三年間河復北決衝張秋至景泰初先
臣徐有貞塞之河乃復渦河東入淮亦不聞病及祖陵
也嗣後又行之二十餘年至弘治二年河復北決衝張
秋先臣白昂劉大夏相繼塞之復𨗳河流一繇中牟至
潁夀一繇亳州渦河入淮一繇宿遷小河口會泗時則
全河大勢縱横於潁亳鳳泗之交而下且漫溢於符離
睢宿之境矣然卒不聞虞及祖陵亦不聞隄及歸仁也
惟正德三年以後河漸北徙或繇小浮橋入漕或繇飛
雲橋入漕或繇榖亭入漕全河大勢始盡趨徐邳出二
洪運道雖稍資其接濟之利而亦受其泛溢之害矣至
嘉靖十一年而河臣建議分𨗳者始有渦河一支中經
鳳陽祖陵未敢輕舉之說夫當全河南徙之時不聞為
祖陵患及全河北徙後僅議分𨗳一支乃反足為患乎
然當時間有濬祥符之董盆口寧陵之五里鋪滎澤之
孫家渡蘭陽之趙皮寨又或決睢州之地丘店界牌口
野雞岡寧陵之楊村鋪俱入舊河從亳州鳳陽等處入
淮南流尚未絶也亦何嘗聞祖陵之被患乎至嘉靖二
十五年以後南流故道始盡塞或繇秦溝入漕或繇濁
河入漕五十年來全河盡出徐邳奪泗入淮而當事者
方認客作主日築隄而窘之以致河流日壅淮不敵黃
退而内瀦遂貽今日祖陵之患此實繇於内水之停壅
不繇於外水之衝射也萬歴七年先臣潘季馴始慮黃
流倒灌小河白洋等口挾諸河水之衝射祖陵乃作歸
仁隄為保障計而復張大其說以為祖陵命脈全頼此
隄無怪乎議者習聞其說而遂疑黃堌之決或下齧歸
仁也不知自黃堌一決下流易洩必無上灌之虞况今
小河不日工完引河歸復故道去歸仁益遠何煩過計
哉部覆報可四月已丑自河決黃堌總河尚書楊一
魁議開小浮橋築義安山濬小河口引武沂泉以濟運
及是以久旱不雨上源水枯又復衝開義安束水黃壩
二十餘丈小浮橋來水微細運河淺澀於是一魁議挑
堌口迤上埽灣淤觜二處仰受黃流救小浮橋以上數
十里之堌并乞寬過洪原限部覆報可八月丁卯先
是以黃堌塞口衆議未定下漕鹽御史會同河漕大臣
詳勘議妥具奏至是總河楊一魁仍主前議疏言今黃
河南徙至韓家道盤坌河丁家莊俱兩岸闊百丈深踰
二丈名曰銅幇鐵底故道也劉家窪始強半南流得山
西坡水涸湖以為壑出溪口入符離河亦故道也惟徐
邳運道淺涸誠為可虞所以首議疏小浮橋實因其勢
而圖資其利乃小試頗有效驗若將小浮橋再加挑闢
未必不為運道之利計不出此而欲自黃堌挽回全河
必須挑四百里淤高之河身築三百里南岸之長隄不
惟所費不貲還恐後患無已御史楊光訓周盤馬從聘
亦議止挑埽灣直渠展濟濁河及築山西坡歸仁隄以
濟運護陵費省功倍與總河合獨總漕禇鈇意見不同
部請再行會勘工科給事中徐觀瀾言堌口之勘三臣
既同善均從衆不必再勘請專任河臣以責成功上是
其言令該部行河臣悉心經畫應與漕臣會議者不妨
從長計處毋得各持異議九月丁已總河尚書楊一
魁言今歲春間吕梁二洪淺涸皆歸咎於黃河南徙臣
等設法疏𨗳河渠流通漕艘既濟漕臣褚鈇謂黃堌未
塞全河不來非一勞永逸之計臣沗當局豈慮不及此
臣入秋以來自鎮口涉浮橋繇小河歴歸仁上泗陵浮
睢水下徐溪過夏虞抵黃堌及碭山詳觀形勢看得歸
仁在西北泗州在東南相距一百九十里中隔重岡疊
嶂高踰歸仁不啻數仞况歸仁之北有白洋河朱家溝
周家溝胡家溝小河口洩入運河勢如建瓴即無歸仁
祖陵萬無足虞也濁河泥沙淤墊高出地上潦則溢旱
則淺分曹單河身闊一二百丈深二三丈尚不免於横
流徐邳河身闊不滿百丈深不過丈餘徐州以西深者
六七尺淺者二三尺而夏永韓家道口同家道口宿州
徐溪口符離河等處闊百丈餘深二三丈避高就下水
之本性河流巳棄自古難復且往歲河水充盈見稍利
矣而風波漂溺鎮口病淤不可謂之非害今歲河水微
澀見稍害矣而安流無恙歲運全完不可謂之非利乃
議者在往年隠害言利在今日隠利言害無怪乎道謀
之紛起也查得正統年間參將湯節議於徐吕洪南口
各建閘座節水通舟行之有效嘉靖二十年間督治漕
河侍郎王以旂復請建置蓋運河原不資黃河之水山
東諸泉實運河命脈是閘河乃先朝巳試成規今日濟
時要務也宜仍復舊制於鎮口之下大浮橋之上吕梁
之下洪邳州之沙坊建石閘一座以節宣汶泗之水况
濟兖泉源巳濬用之不竭而小浮橋沂河口二水又足
以助之更於鎮口以西築壩以截黃河之水開唐家口
而注之龍溝會小浮橋入運以杜灌淤口閘之害過漲
則聽從繇王山滚水壩分洩入姬村湖蓋資其利而去
其害實萬全永頼之計也部覆報可十月癸亥先是
總漕尚書禇鈇逐徐州管河判官程潮沛縣主簿強性
寬總河尚書楊一魁稱其功有可錄乞行按臣查勘并
自乞休部覆行勘命一魁照舊供職已鈇言與一魁素
同心共德止緣黃淮遷徙不常害及運道一魁決意分
黃不欲𨗳淮意見不同偏執自是臣叨領漕撫斥革貪
贓誤事二小官輙為一魁挾制㢲懦不職甚矣尚可&KR0804;
顔在位乎乞賜罷斥不報十二月丁丑吏科左給事
中楊廷蘭奏淮河為梗墊及祖陵諸臣創分黃𨗳淮之
議豈不鑿鑿可行哉顧當黃堌決口初開之時不能見
形察微以遏其奔駛之漸今滔滔下注力無所施矣然
自黃堌決而始有小浮橋之疏淤而復有李吉口之濬
夫一歲疏濬僅濟一歲之運道倘今年李吉口改挑未
已而明年復淤今年二十萬之煩費未巳而明年復然
恐歲塞歲開終無巳時為今之計果河自南徙故道可
復即自宿遷一帶築隄建閘設壩穿渠以一勞圖永逸
說者謂泇河北承汶泗南逹黃淮果可開鑿即一面估
計不撓於浮議可也河臣楊一魁拘攣之見未破所當
從長經理以責成功者也(明神宗實錄)
是年河道尚書楊一魁奏恭進繪河圖說以備聖覽
以定長策按黃河自古為中國患近自分黃𨗳淮工
成鳳泗淮揚免昏墊之災已有明驗矣又自黃堌一
決全河南徙兖豫徐邳得免河患而其餘波出於義
安者又𨗳之入小浮橋足以濟二洪之堌則今日之
河既有合於決隄放水之議而又不足為運道之虞
但以增隄塞口為良圖以堙水防川為上策臣竊不
知其解矣夫道傍之議不過曰運道有淺澀之虞祖
陵有意外之患地方有淹没之苦耳不知我國家運
道原不資於河全河初出亳夀之郊以不治治之故
歲無治河之費其後全河漸決入運因遂資其灌輸
五十餘年以久假不歸認客作主又日築垣而居之
涓滴不容外洩於是濁沙日澱河身日高上遏汶泗
則鎮口受淤魚滕被浸下壅清淮則退而内瀦盱泗
為魚以至瀕河没溺歲運飄流甚至衝截運道牽輓
莫施而當事者猥以運道所資勢不能却之他徙遂
付之無可奈何以致水浸祖陵厪皇上隠憂臣欽遵
明命改弦易轍首開武墩涇河等河次疏具壩周莊
等河又次挑小浮橋小河口沂河口故道幸小浮橋
股引之水李吉口未斷之流已足濟運矣以汶泗沂
兖之水建閘節宣運道自在固不必殫力塞決以回
全河蓋決河所經有山西阜子諸坡湖以為之滙又
有小河白洋周朱等河溝以為之委更免漂溢之虞
况祖陵雄據上游有崇岡疊嶂諒可無慮即歸仁一
隄見謂險要亦非受水衝萬一失守亦不過下浸桃
清由洪澤諸湖以下清口勢不能逆流倒灌上及泗
盱何必過為杞人之憂也南流汎濫雖不免為下邑
民生之害碭山水道當衝南流北流俱不得免必須
遷城以避河患其以堌口被災者惟有蕭宿靈睢四
州縣再照全河未徙之時豐沛魚滕徐邳等州縣不
歲被淹没乎近庚寅癸已之秋衝城灌邑徐邳二州
赤子不幾為魚鼈乎較之今日蕭宿靈睢孰多孰寡
孰重孰輕况宿南水患非自今日蓋弘治二年之秋
河決中牟下歸德至宿州瀰漫四出疲民半溺侍郎
白昂治之至宿遷小河口浚而西抵歸德飲馬池諸
口又開符離月河而患始平翰林學士李東陽碑記
可鏡也從來如此無分土亦無分民何獨厚於蕭宿
靈睢而薄於豐沛徐邳也故臣始終自信以為止就
巳成之功稍終未完之緒則自不至為運道之虞亦
不能為陵寢生民之患矣抑臣又有說焉蓋禹之𨗳
河自大伾以下析二渠播九河隨水之所向不與争
利故能奏平成之績今河南山東江北州縣棋布星
列在在隄防水不及汴梁矣又恐決張秋也不及張
秋矣又恐淤鎮口也不及鎮口矣又恐淹宿州也凡
禹之所空以與水者今皆為我所占吾無容水之地
固宜其有衝決之患也今若空碭山一邑之地北𨗳
李吉口下濁河南存徐溪口下符離中存盤岔河下
小浮橋三河並存南北相去約五十里任水遊蕩以
不治治之量蠲一邑千金之賦歲省修河萬金之費
不勞民力河患可平此一時之省事亦萬世之良圖
也謹繪圖貼說以進伏祈皇上留神省覽敕下該部
毋惑浮言定為長策徐俟智者以善成之俾我朝河
渠一書足繼禹貢臣之願也奉旨圖留覽這所奏工
部看議來說(續文獻通考)
是年河復決單縣之黃堌口溢於河南之夏邑永城
界經宿州之符離橋出宿遷新河口入大河半由徐
州入舊河濟運而二洪告涸於是總河尚書楊一魁
大挑李吉口以挽黃流河成尋淤接管總河尚書劉
東星復開李吉口疏徐邳運河然黃堌未塞河流未
暢漕艘終屬濡滯按黃堌口乃賈魯舊開處也先
是河決事聞朝廷奪總河大司空舒應龍官而以楊
一魁代之一魁以河雖南出符離淹没民田無幾而
河水一半由舊河下徐州足以濟運議不治又二年
一魁入掌部事代之者為大司空劉東星亦守舊議
但河日益南而黃堌之下李吉口澱淤益高北流遂
絶東星每至冬即其地開一小河春夏則引水以下
徐州濟運然亦至秋即淤不能久也若是者三年而
彭城吕梁之間古所謂懸水三十仞者可褰裳而涉
矣於是江淮當事者建六閘於河中節宣山東汶濟
之水聊以通漕而漕舟至京往往後期(南河全考)
行水金鑑卷三十九
