行水金鑑卷五十五
江南按察使傅澤洪撰
河水
聖祖仁皇帝康熙四十一年六月初三日大學士伊桑
阿馬齊張玉書吳琠熊賜履學士來道常壽鐵圖紀
爾塔渾王九齡曹鑑倫劉光美等奉
上諭朕因永定河南岸不時衝坍特旨令將南岸修築
石隄看來甚有禆益今黃河南岸自徐州以下至於清
口通行修築石堤可否永遠有益若果有益見在國帑
不為缺少朕於錢糧一無所惜修築此堤應於何處採
取石料作何轉運約幾年可以告成著張鵬翮齊集河
員詳議具奏總河張鵬翮摺奏我
皇上仁德如天欲河定民安萬世永賴之盛心也臣以
事關重大隨調集衆河官詳議咸稱堤岸建修石工
必得地基堅實釘樁砌石庶有捍禦之資若黃河水
性無常遷徙靡定沙土虛鬆險工之處水深三四丈
不等難以釘樁若另築越隄修砌石工而臨河險工
每年歲修仍不可廢恐致重費錢糧若棄險工而不
修異漲之水勢若排山又恐石工有坍卸之虞即如
高堰土性堅實從前所修龍門大壩等石工尚有坍
卸之虞況黃河鬆虛之地乎故黃河止有徐州之郭
家觜清河之惠濟祠緣山根土岡量修石工其餘兩
岸並未通行興修誠以土有虛實之不同也且委員
查看黃河自河口至徐州南岸長六萬六千七百零
一丈五尺約需銀一千二百七十八萬五千九百六
十兩五錢零北岸除山岡不修隄外計長五萬四千
三百九十八丈二尺約需銀九百九十九萬七百六
十二兩五錢零工巨費繁曠日持久錢糧易致花費
告成難以預料臣等愚昧所以未敢輕為擬議伏惟
我
皇上聖明天縱治河方略咸荷
聖謨指授乃克底績臣等識見卑陋實無補於涓滴謹
將黃河兩岸土性虛鬆遷徙靡常情由據實奏明其
應否修砌石工之處伏候
睿裁七月二十二日總河張鵬翮謹題為恭報微臣
勘明黃運兩河水勢漸消隄防保固仰慰
聖懷事竊照今年伏汛水勢大長甚久已於恭報伏汛
水勢情形疏内題明在案詎意題報後水勢猶復浸
長黃河兩隄之烟墩車路口韓家莊童家營鄭家馬
頭二塘王家堂戚字堡狼矢溝雞觜壩顧家莊等處
險工屢報危險又高家堰湖水漸長於閏六月二十
三日至七月十四等日常起西風大暴巨浪拍擊堤
岸處處報險臣四下奔馳親督各汛官晝夜竭力搶
救幸獲無恙但積水難消堤根浸虛風浪撞擊在在
堪虞正在籌畫宣洩之際見惠濟祠下黃水漸落三
四寸從北各汛亦報漸消據山安同知裘陳珮報稱
閏六月二十六日大通口下二十餘里有西磡汛之
臧家溝值黃水頂衝漫約開三百餘丈河流不移深
省水勢分支由運料小河六十里直出海口分洩黃
溜以致水勢漸消而各處險工得保無虞臣聞報遄
往查看臧家溝以下俱係一片蘆蕩溢出之水由運
料河至八灘會同正河入海查此處在大通口下原
屬海濱曠衍無關運道民生乃先年宣洩黃流入海
之處原無堤工自前河臣靳輔因黃水未會故創築
縷堤水大聽其漫溢水落仍復歸漕于工程絶無妨
礙查舊案内靳輔曾云河道大壞之時非築堤不能
束水河道俱已寬深此堤雖有坍卸亦屬無礙等語
今淮黃會流通暢兼之今年水勢異漲大通口以下
堤岸逼窄實難容納正可仍留此處口門宣洩異漲
以保上源各處險工俟水落淤淺再行相度形勢或
堵或留酌議奏聞臣勘馬家港口門漸淤全黃盡趨
大通口寬闊深暢八灘以下海口積沙盡去極其深
通復勘烟墩等工各官奮力搶護見在平穏運河工
程亦俱保固平穏高家堰六壩一帶工程遇有汕刷
隨即修補平稳疏内題明宣洩異漲之鮑家營茒良
口天然壩清水溝等口門俱可暫停開放其下河一
帶稻禾成熟民居晏然臣所遍歴之處據土人咸稱
今年水勢大過三十五年幸賴
聖主軫念民生指授治河方略精詳周至以致河底深
通堤岸堅固小民獲享盈寧感頌
皇恩歡聲遍野除秋汛情形至期照例另疏題報外臣
思我
皇上仁德如天無時不以河工為念所有目前微臣勘
明水勢漸消隄防保固情形理合具疏報聞恭慰
聖懷伏乙
皇上睿鑒施行奉
旨該部知道九月初六日總河張鵬翮謹題為恭報
秋汛水勢情形事該臣看得今年秋汛黃運湖河水
勢情形據各廳呈報黃河自徐州以至海口加長六
尺四寸及三尺九寸不等然皆漸次消落兩岸歲搶
工程相機修防俱各平穏馬家港前此水深數丈今
巳淤平黃水盡由大通口暢出海口極其深通其大
通口迤下之臧家溝漫水今由高門港口門歸入正
河入海中河之水由鹽河及劉老澗減壩分洩淮揚
運河之水由涇澗人字芒稻等河分洩各處工程俱
已修防平穩歸仁堤工程亦俱防守平穏高家堰及
六壩工程遵
旨加謹保固畫地防守隨時搶修隄防俱保固平穏其
高承爵承修高澗大壩未完工程見在嚴催修理如
再遲延另疏題報天然二壩竟未開放扶淮水使強
暢出清口以敵黃水大長之勢今伏秋二汛黃淮并
漲大過三十五年之水賴有挑水壩加築寬長逼黃
河大溜直趨陶莊引河循北岸而行引河首尾刷成
大河故清水得以暢出黃水絶無倒灌之虞立大墩
一望滿河皆屬清水惟見一線黃流河濱土著耆老
歎以為從古未有今年入夏始而雨水連緜繼而水
勢大長幸河道深通水由地中行即如高寳興泰等
處最稱窪下俱得田禾收穫民居晏安黃童白叟咸
頌
聖主盛德豐功拯救數百萬生靈出昏墊而登樂土歡
聲雷動徧於郊原此皆我
皇上指畫精詳
聖謨獨斷乃克臻此所有秋汛水勢情形理合具疏
題報伏乞
皇上睿鑒施行奉
旨覽奏挑水壩築成逼黃河大溜直趨陶莊引河循北
岸而行黃水從大通口暢出海口極其深通淮水從清
口暢流敵黃絶無黃水倒灌之患高家堰堤工完固加
謹防守經伏秋大漲俱獲平穏運河水由涇澗河人字
芒稻等河分洩各處工程亦皆保固知道了該部知道
是月十五日總河張鵬翮謹奏為仰賴
聖謨河工底績恭請
睿裁指示善後機宜事欽惟我
皇上勵精圖治中外敉寧
聖德神功亘古莫並獨有河工一事每厪
睿慮念國計民生攸係
親臨閱視洞悉原委區畫精詳
宸衷獨斷指授方略盡拆攔黃壩以通海口加築挑水
壩開陶莊引河以𨗳黃汛北行加培高堰堵築六壩
以束淮敵黃挑張福口裴家場張家莊等引河以暢
淮流修築歸仁堤引河閘座以節宣睢水加築黃河
堤岸以固隄防堵邵伯更樓等口以利轉輸塞時家
馬頭以杜黃水旁溢修理運河兩岸排樁濬深運河
改修中河以利漕運疏人字芒稻河涇澗等河以洩
運河異漲之水挑海溝蝦鬚等河以洩下河積水新
建高郵南關車邏等處滾水壩以資蓄洩開王家營
減壩挑鹽河以洩清黃異漲之水穵戚字堡等引河
逢灣取直以分水勢一應緊要工程次第修理俱已
完畢今歲伏秋大水黃淮并漲逾月不消水勢大過
三十五年依然隄防保固淮水敵黃海口通暢目今
運道深通民田耕穫黃童白叟感戴
天恩咸頌
聖主天縱神智又不惜數百萬帑金治河底績拯救億
萬生靈出昏墊而安樂土歡聲如雷洋溢郊原此皆
我
皇上睿慮周詳
聖謨獨斷燭照於事前符驗於事後德同天地功邁百
王誠萬世永賴之偉績也微臣自慚學識淺陋前此
治河工程皆荷
皇上指示今工程修畢經過大水之後一切善後機宜
伏乞
皇上親臨指示不特微臣知所遵循即東南黎庶亦得
遂瞻
天仰
聖之望矣臣謹具疏繪圖差淮徐道張弼同知李梅恭
呈
御覽伏候
聖裁河圖總說欽惟我
皇上德侔天地澤被寰區武功著定文德覃敷功化之
隆亘古莫比其盛河工一事猶厪
睿慮今仰賴
聖謨平成底績方略周詳名言莫罄臣謹考黃河自崑
崙歴雍豫兗徐至淮之清口會淮而入海淮瀆自洛
及鳳歴盱泗至清口會黃而入海是清口為河道之
關鍵也但黃勢怕強而淮勢怕弱必有以抑其強而
扶其弱乃資其利自前河臣誤築攔黃壩而海口淤
塞六壩潰決而淮水東注二瀆不交國計民生俱
受其敝矣我
皇上天縱神智軫念民生三巡河道洞悉形勢
宸衷獨斷指畫精詳如拆攔黃壩以通海口築挑水壩
濬陶莊引河以疏黃流開張福口裴家場等河以導
淮水加培高堰堅築六壩以束淮敵黃而淮黃交會
矣濬運河增漕堤而運道安開人字芒稻等河引水
注之江濬涇澗海溝蝦鬚等河引水注之海而下河
治其他疏築工程具有成效而最要者在清口大闢
黃淮交會雖遇伏秋異漲依然清淮透出逼黃遠避
絶無倒灌順軌安流淮揚一帶黃童白叟歡欣歌舞
感頌
皇仁謂為數十年來所未有皆我
皇上睿謨深遠
聖慮精微臣愚唯有潔已奉公殫力河干以凜遵成算
而已兹值工完理合繪圖恭呈
御覽
兵部尚書兼都察院右都御史總督河道提督軍務
臣張鵬翮恭
進十月初五日奉
旨已有諭旨了該部知道繪圖并發是月十六日總
河張鵬翮謹題為據呈代題恭請
聖駕來春蚤臨河工以慰臣民顒望事據文華殿大學
士兼禮部尚書致仕張英原任福建巡撫宫夢仁日
講官起居注翰林院侍讀學士史䕫翰林院編修吳
世燾翰林院庶吉士劉師恕原任右春坊右諭德兼
翰林院修撰楊大鶴翰林院庶吉士周彝翰林院編
修顧圖河翰林院庶吉士徐昂發候補僉事道程兆
麟原任吏部文選清吏司郎中劉始恢原任山東提
學道劉謙吉原任山東提學道陸鳴珂原任陜西提
學道陸德元原任湖廣提學道岳宏譽原任福建提
學道史陸輿原任福建提學道汪薇候補主事李淯
仁候補刑部主事程兆彪原任工部屯田司主事劉
愈原任福建延平府知府張楷原任浙江麗水縣知
縣賈其音原任浙江台州府同知連璧原任内閣中
書舍人李時震原任直隷故城縣知縣許國璠原任
浙江嘉興縣知縣許肇起原任直隸贊皇縣知縣成
永健原任廣東英德縣知縣劉洛中原任河南夏邑
縣知縣張豹進士杜光先史泓許迎年舉人高天驥
喬崇烈邱聞衣王式丹賈良璧賈珩賈邦楨張默王
蕙成申朱纘喬兆棟喬儆王爵王懋訥李同聲劉肇
鋏張翥高克騫周憲沈儼生員張千來張湛蔡公錫
蔡日芝等呈為恭請
聖駕臨視河工以慰臣民顒望事我
皇上堯仁溥被禹智旁周文德武功亘天彌地含生負
氣食福飲醇惟兹淮揚一路頻罹水沴上厪
聖懷
法駕三臨指授方略不惜萬億帑金拯此一方民命諸
如建挑水壩開陶莊引河使黃流不致倒灌闢清口
拆攔黃舊壩使二瀆得以歸墟上河治則下河自治
黃如隄障洪湖清流出則濁流自通惟在堅閉六壩
濬人字芒稻等河以疏入江之路塞邵伯更樓諸口
以收轉漕之功大挑運河去二十年之淤墊堅築歸
仁灑數百里之漫流下及涇澗蝦鬚諸河無不通利
商民兩便田廬俱復桑麻被野童叟歡呼此皆我
皇上愛民之周憂民之切心參造化手畫平成之所致
也昨蒙具疏恭請
聖駕閱視河工指授善後方略英等不勝懽欣迎至宿
遷見所在紳衿百姓無不踴躍欣感翹首雲霄伏聞
聖駕未即臨幸老幼提攜叩顙瞻
天忱悃殷切懇乞代為題達恭請
聖駕來春蚤臨河工以慰輿情瞻仰蟲魚草木待
鑾輅以春回父老人民覩
翠華而雷動等情又據淮揚二府各州縣士民陸權韓
文挺于廷諫張國瑞張敬李自明韓邦佐李長年楊
天培楊起先余仲林余祥白華徐子觀金朝興殷士
貴葉起管章張東曉等公具呈為
聖恩弘敷萬民感謝懇賜代題請
駕南幸以慰輿情事切惟黃淮二瀆自古為患數年以
來疊被水災幸蒙我
皇上德邁唐堯功高神禹軫念民生頻蠲租賦三次
親閱河工指授方略不惜數百萬帑金堅堵六壩大闢
清口束淮刷黃海口深通河流順軌水不旁溢歴來
沉沒之田盡獲耕種巨浸澤國一旦變為膏腴萬姓
樂業永奏平成今蒙恭請
聖駕親臨閱視再授善後方略民生慶幸市野歡騰兹
聞
聖駕未即臨幸環謝下情未能上達瞻
天仰
聖之心翹望愈切為此虔叩軫念輿情准賜題請恭
迎
聖駕蚤幸江南以遂萬民欣覩
天顔之願等情又據河工效力内閣學士兼禮部侍郎
張榕端翰林院侍講張希良翰林院侍讀學士史䕫
候補左春坊左諭德鄭開極原任詹事府少詹事邵
遠平候補僉事道程兆麟原任貴州布政司王毓賢
原任山東提學道劉謙吉原任湖廣岳常道姚淳燾
原任山東提學道陸鳴珂原任陜西提學道陸德元
原任湖廣提學道岳宏譽原任福建提學道史陸輿
原任福建提學道汪薇工部屯田司郎中丁易原任
員外達古禮工部郎中王進楫工部員外王登魁候
補刑部主事程兆彪候補中書科中書張伯行候補
内閣中書楊守知候補内閣中書楊穆候補知府李
雯候補知府傅澤洪原任同知夏宗堯原任同知連
璧等恭請
聖駕閱視河工懇賜代題以慰臣工瞻仰事欽惟我
皇上德邁唐堯功高神禹念淮揚二郡頻罹水患不辭
勞苦三次
親臨河工相度情形指授方略不惜帑金數千百萬拯
此一方之民建挑水壩開陶莊引河闢清口疏海口
閉六壩培高堰挑運河築歸仁堤浚人字芒稻等河
國計民生萬世永賴皆係
睿筭所周亘古軼今史冊罕覯向蒙恭請
聖駕親臨閱視指授善後事宜江淮之間歡聲雷動至
榕端等望日瞻雲尤為迫切不啻百谷之仰膏雨草
木之被陽春兹聞
聖駕未即臨幸瞻望微忱未能上達為此懇代題恭
請
鑾輿於春陽和煦之時蚤臨河工以慰瞻
天仰
聖之意各等情到臣據此該臣等會看得據江南鄉紳
致仕大學士張英等士民陸權韓文挺等效力河工
官員張榕端等呈稱我
皇上堯仁溥被禹智旁周文德武功亘天彌地含生負
氣食福飲醇惟兹淮揚一路頻罹水沴上厪
聖懷
法駕三臨指授方略不惜萬億帑金拯此一方民命諸
如建挑水壩開陶莊引河使黃流不致倒灌闢清口
拆攔黃舊壩使二瀆得以歸墟上河治則下河自治
莫如隄障洪湖清流出則黃流自通惟在堅閉六壩
浚人字芒稻等河以疏八江之路塞邵伯更樓諸口
以收轉漕之功大挑運河去二十年之淤墊堅築歸
仁灑數百里之漫流下及涇澗蝦鬚諸河無不通利
商民兩便田廬俱復桑麻被野童叟歡呼此皆我
皇上愛民之周憂民之至心參造化手畫成平之所致
昨聞
聖駕閱視河工再授善後方略臣民無不踴躍欣感翹
首雲霄伏聞
聖駕未即臨幸老幼提携叩顙瞻
天忱悃殷切叩懇代為題達恭請
聖駕來春蚤臨河工以慰輿情等因前來臣等見江南
臣民感戴
天恩顒望
聖駕來春蚤臨河工共伸瞻覲之誠情詞懇切不敢壅
於
王聞謹會同江南江西總督臣阿山總漕臣桑格江寧
巡撫臣宋犖安徽巡撫臣俞成龍具疏題達伏乞
皇上睿鑒施行奉
旨知道了該部知道
聖祖仁皇帝康熙四十二年二月初三日河道總督臣
張鵬翮奉
上諭看黃河磯觜壩太短不能逼溜今欲照永定河修
長挑水壩回奏永定河與黃河水勢不同黃河萬里
而來勢大水深磯觜加長一遇水長易致衝壞河官
慮賠修之苦不敢接長又奉
上諭將一兩處試作長挑水壩即有衝壞免其賠修
又奉
上諭烟墩甚險雖有越堤必須保守縷堤此挑水壩應
行建築初四日辰時河道總督臣張鵬翮奉
上諭桃源烟墩至龍窩一帶堤工卑矮應行加高三
月初三日河道總督臣張鵬翮奉
上諭王家營對過鮑家營開引河洩黃漲之水以保障
清江淮安地方著即開挑兩岸築堤以衛民田又奉
上諭黃河逢灣取直開挑引河必須於對岸水淺之處
築挑水壩逼溜入引河方為有益又奉
上諭開減水壩須於水緩之處不可迎溜以防奪河
初四日奉
上諭半路劉河流埽時堤岸單薄應修挑水壩
御製河臣箴舟中書賜河臣張鵬翮
自古水患惟河為大治之有方民乃無害禹疏而九平
成攸賴降及漢唐決復未艾漸徙而南宋元滋溢今河
昔河議不可一昔止河防今兼漕法既弭其患復資其
力矧此一方耕鑿失職澤國波臣痌瘝已極肩兹鉅任
曷容怠佚毋俾金堤潰於蟻穴毋使田廬淪為蛟窟毋
徒糜國帑而勢難終日毋虛動畚築而功鮮覆實務圖
先事盡利𨗳策莫悔後時飭補苴術勿即私而背公勿
辭勞而就逸惟潔清而自持兼集思而廣益則患無不
除績可光冊示我河臣敬哉以勖十月初一日奉
上諭諭吏工二部黃淮兩河關係運道民生最為重要
朕念治河國家大事夙夜厪懷未嘗少釋披圖咨衆雖
已悉其源流顧水勢變遷不常必真知洞悉方可實見
施行是以不憚勤勞屢親巡閱察其險易之形勢審其
疏𨗳之機宜緩急次第具有成畫至於簡命河臣倚任
甚切凡所屬官吏皆聽選用大修工程費以數百萬計
歲修帑金亦以數十萬計乃康熙三十七年黃淮並漲
總河董安國不堅築隄堰疏通海口因而河身墊高溢
出河岸以致倒灌洪澤湖口湖水從六壩旁洩由運河
入下河淹没民田於是罷董安國以于成龍代之朕隨
授以治河方略詳加指示三十八年親往閱河駐蹕清
口河干又面諭于成龍清口宜築挑水壩挑黃水使趨
北岸方可免黃水倒灌之患隨指定其地再三申命于
成龍不遵朕旨致無成功及用張鵬翮為河道總督面
諭云頃已發帑數百萬令大臣官員往高堰築隄閉六
壩使逼洪澤湖水暢出清口而清口築挑水壩尤為緊
要此壩不築則黃水頂衝斷不能使向北岸湖水不得
暢流張鵬翮遵朕言壩工築成黃溜遂直趨陶莊清水
因以直出疊經伏秋大漲並無倒灌之事其浚張福口
引河築歸仁隄疏人字芒稻涇澗等河開大通口皆遵
朕旨一一告竣今年春朕閱河至桃源見龍窩等處頂
衝危險命增築挑水壩此壩工刻日訖事河勢遂平中
河仲莊閘口以與清口相對特命改由楊家莊漕輓安
流商民利濟曩時黃水泛漲或與岸平或漫溢四出今
黃河深通河岸距水面丈餘縱遇大漲亦無可虞矣張
鵬翮所修工程雖悉經朕裁斷而在河數載殫心宣力
不辭艱瘁又清潔自持一應錢糧俱實用於河工無纖
毫浮耗朕心深為喜悦所屬大小河員並皆勉力赴工
共襄河務亦屬可嘉自總河以下各官爾二部即詳加
議叙具奏特諭(已上俱河防志其河防志即張文端公治河書也初不知改名故前後皆仍其舊)
十一月初六日總河張鵬翮奉
上諭河南黃河係處上游宋元以來每煩修治爾將河
南黃河兩岸勘閱有工程險要之處令修理堅固(河南管河道治)
(河檔案)
一烟墩險工於四十二年
皇上親閱在於大王廟東
指示建築挑水壩一座長十五丈三尺五寸寬五丈發
帑遣分司齊蘇勒建築一龍窩張家莊險工四十
二年
皇上親閱
指示建築挑水壩一座壩臺長二十七丈三尺壩身出
水長十丈寬八丈發帑遣分司齊蘇勒建築一九
里岡險工於四十二年
皇上親閱在於大王廟東
指示建築挑水壩一座長九丈八尺寬四丈發帑遣分
司齊蘇勒建築一九里岡險工四十二年
上南巡回鑾
指示舊龍門處建壩二座内第一座長十四丈寬五丈
第二座長十三丈寬五丈一半路劉險工四十二
年
皇上南巡在於上水頭頂衝處所
指示建築挑水壩一座長五丈寬八丈上下雁翅各長
八丈發帑建築(淮徐道屬三廳冊)
聖祖仁皇帝康熙四十四年四月十九日河南巡撫趙
(闕)題為欽奉
上諭事部議得回回寨與韓羅灣一帶乃祥符陳留蘭
陽三縣連界地勢極為卑窪復有大堤一道並無重
堤可恃即大堤之處卑矮單薄倘遇黃流暴發不足
以資防禦今估築加幇接高堤工長二千一百三丈
連填墊河形共計土方夫工銀一萬三千三百四十
六兩四錢並無浮冒等因應如所題速行幇築工完
核減造冊題銷可也奉
旨依議(河南管河道治河檔案)
聖祖仁皇帝康熙四十六年五月十五日
上諭黃河兩岸工程河官修理的好伏汛水長再加謹
防護惟河南黃河上游工程關係最為緊要伏汛水長
著加謹修防其黃堌壩工程更為緊要著差賢能官員
前往防險相度形勢修建挑水壩挑溜開行時總河張
鵬翮遵即動帑修建挑水壩一座并下護涯埽七十
丈歴年委官駐防(河南管河道治河檔案)
聖祖仁皇帝康熙四十八年二月三十日河南巡撫汪
灝題為建壩已成等事部議得先經河道總督今陞
戶部尚書張鵬翮會同河南巡撫汪灝以河南黃河
南岸黃堌壩係舊日險工居黃河上游關係緊要奉
上諭修建挑水壩一座挑溜開行又於上水埽灣處下
護涯埽七十丈其黃堌壩險工既已剏建挑水壩應
照江南歲修例每年用料修防以垂永久令撫臣就
近料理又據河南巡撫汪疏稱挑水壩工修建已竣
第險要之處新建壩工及下過埽箇大溜衝刷誠恐
桃伏秋三汛水發勢必蟄陷歲修防護萬不容緩應
如所題准其修理奉
旨依議(河南管河道治河檔案挑水壩一座亦奉)(趙世顯又題請於挑水壩上再建)
(旨允行)
聖祖仁皇帝康熙五十年六月二十八日河南巡撫鹿
祐題為新壩建築已成等事部議得先經河南巡撫
鹿祐以馬家道口新建壩工正當舊壩上流先受頂
衝之勢比舊壩更為緊要應照舊壩請給歲修銀兩
辦料修防等因臣部以黃河工程例有保守年限今
前項工程甫經告竣未及一年何得遽請歲修覆令
該撫俟保守限滿具題到日再議今據該撫疏稱虞
城縣馬家道口新建挑水壩係康熙四十九年六月
内建築完工業已保固一年且新建之壩居大壩之
上流先受頂衝之勢較之舊壩更為緊要若不照例
歲修一遇汛水漲發恐新壩蟄陷而大壩亦難保固
歲修防護誠不容緩請給歲修銀兩辦料修防應如
所題准其歲修奉
旨依議康熙五十三年因河流北行壩前漲出淤灘巡
撫李會題停修(河南管河道治河檔案)
聖祖仁皇帝康熙五十九年十二月内淮揚道傅澤洪
詳揭報料物本道屬各河廳遠近不一其所運料物
之虛實與做過工程之勤惰一時耳目不及周知是
以飭令揭報便於臨工稽查舊例廳官歲搶修各工
以及大工料物辦運到工該汛員弁查明各料觔重
尺寸數目收貯各厰五日一次揭報本部院暨本道
衙門存查開工之後每日將所下埽箇鑲填高寬丈
尺簽樁尺寸根數以及力作兵夫數目亦五日一次
揭報院道聽候勘驗法良意美歴久遵行無異詎今
日久法弛各汛員弁陽奉隂違有名為五日一揭或
積至三五揭十餘揭一總彙報者有前後日期料物
數目牽混不清故為朦混者有任意延捱竟不揭報
者各工料物收支數目揭報既已不清及臨工勘驗
勢必將無作有以少報多茫無頭緒從何稽查總緣
積玩相沿以致良法雖存奉行不實除本道一面嚴
飭遵行外相應詳請查照舊例通飭嗣後各廳工料
該汛員弁查明收支數目以及兵夫名數據實五日
一次開揭呈報查考如敢仍前抗違牽混及彙揭總
報者照溺職例詳揭咨斥如此則積習可除揭報不
混料物清而稽查便有裨工程多矣(嚼梅軒偶存)
聖祖仁皇帝康熙六十年正月日淮揚道傅澤洪詳請
發帑淮揚所屬黃運湖河工程在在俱稱險要下
關民命上厪
宸衷為各省漕運之咽喉作兩郡州邑之保障若不及
早修防設有貽誤干係匪輕舊例每年霜降後即將
明年各廳歲搶修各工應用料物准照今年用過料
物多寡數目酌核預發料價飭令各廳遵領乘此工
務稍暇之時分頭購辦早運貯工以備明春開工應
用如領帑不即辦料以致遲延誤工者查出嚴加參
處此真未雨綢繆有備無患之良法美意也自憲臺
榮莅以來歴今十有餘年悉照舊例而行並無遲誤
惟查今年批發六十年分預備料物銀兩按照上年
所發之數有不及一半者有僅及三分之一者即使
照數領出購辦已恐工用不敷乃無如河庫又槩以
無銀我支為辭即間有找支者為數亦復無幾各廳
蒿目撫心束手無策坐虛寬閒辦料之日月徒多相
與諉過之後辭本道即嚴加督催亦不能責各廳以
無米之炊也現蒙憲諭明歲有欽差大人看工著
各廳將應修工程上緊料理本道有催督之責敢不
凜遵但修工必先備料備料必先發帑帑不照例早
發則料物何從購辦後即找支已誤時日責其依限
運工修防無誤勢必不能本道目擊情形不敢緘默
用敢詳請憲臺查照上年各廳批發預備之數飭令
具領速為給發使其及早辦運以濟工需以免坐誤
如有帑銀領足並不辦料以及遲延誤工本道據實
查揭仰請憲參以儆怠玩再詳請發帑淮揚所
屬黃運湖河各處隄岸工程最為險要攸關國計
民生向例各廳歲修搶修各工應用料物於每年霜
降後即照本年用過料物數目酌核預發明年料價
飭令各廳遵領採辦貯工以備明春開工應用此歴
來舊例遵循已久惟是今年批發六十年分預備料
物銀兩按照上年所發之數或不及一半或止及三
分之一各廳遵批請領而河庫輒以無銀找攴為辭
閒有找支其數亦復無幾以致各廳束手無措勢必
坐誤本道有催督之責難辭嚴譴用是憂心如焚已
於本月十五日詳請憲臺未蒙批示頃接閱邸抄會
清河一案查勘工程處分甚嚴同屬河工諒無岐視
倘明年欽差大人來南看工設有貽誤干係甚鉅
本道寢食靡寧不憚煩瑣用敢再籲憲臺迅賜查照
往例將各廳應領預備銀兩酌量再為批發給領俾
得及早辦運既有以濟目前喫緊之工需又可以杜
後來卸過之口舌若仍前因循在各廳因河庫扣項
繁雜無銀找支推諉延挨勢所不免萬一有誤工需
則會清河之覆轍可鑒而上下考成均干未便至於
各廳領足帑銀並不辦料或辦料無多不足應用以
致遲誤工程本道察實詳揭聽候憲參以儆怠玩前
詳已悉兹不復贅三詳請發帑河工修防料物
為主年前預辦成例昭然查六十年分預備料物銀
兩前經本道兩次詳請查照上年之例給發蒙批(云)
(云)當即飭行各廳遵照去後兹據各廳呈稟有稱年
内奉憲批發預備料物銀兩除河庫儘除扣項外所
餘有二三百兩三四百兩不等者或稱盡數除扣無
餘者或稱預備料物銀兩年内並未領發者或稱雖
係署事並未經手預備料物銀兩者本道稔知河工
重大兼之身任督催實難含糊責各廳以無米之炊
也惟山安一廳領發較之別廳頗覺不同即本道責
之以速辦儹運事亦頗易然安得淮揚道屬盡如山
安廳者使本道得以督責之今裏河同知錢士鏞置
預備料價於不詳不領矣署外河同知胡璉推卸修
防工程於題補引見之王德祚矣高堰通判楊三炯
安清通判孔傳煥揚河通判夏建鼎止就領發之數
儘銀辦料矣山旴通判張杓年方少壯緣病請休置
預備料價於不問矣江防同知或應署事之甘士調
領辦或應復任之胡璉領辦時已入春尚無定局將
來桃汛一臨各廳有全不辦料者有雖辦料而不敷
應用者倘遇暴風異漲勢必束手無措本道代人受過
固所甘心然而國計民生關係甚鉅杞人之憂
不得不鰓鰓過慮也查五十九年分歲搶修淮揚道
屬如外河山安裏河江防等廳估報銀五萬四萬兩
上下不等揚河廳估報銀二萬五六千兩山旴廳估
報銀一萬四五千兩高堰安清等廳亦估報銀九千
一萬兩不等現蒙憲臺確核陸續具題是五十九年
分各廳所用料價業有成數今六十年分應發預備
料物銀兩自應倣照給領飭令各廳預為購備方免
貽誤今查各廳詳領之數無多除扣之項甚夥且不
詳不領者又比比皆是是六十年分預備之事較之
五十九年之例大相徑庭矣再查五十九年分河銀
存庫等事案内蒙憲題請原疏内稱緊要工程臨時
請撥遲緩莫及況六十年歲搶修料物例於年前發
帑預辦尤難遲緩查六十年歲搶修料物銀三十萬
兩以十五萬兩扣留鹽庫補還風浪殘缺等事案内
借動銀兩以清款項以十五萬兩解交河庫俾帑項
有備而工程得無貽誤等語是鹽庫借項業已扣還
淮關額徵仍屬全支以此現在之銀儘作六十年分
預備料價及各案大工之用原自有餘今本道所屬
之裏河廳迎水庵等處大工及外河廳王家莊大工
銀兩雖蒙憲檄飭知批發而河庫究未全給其六十
年分各廳預備料物銀兩又概以河庫無銀為辭其
中事宜各有司存原非本道職所應知更非本道職
所宜言但工程關係國計民生修防必須有備無
患懇祈俯鑒愚忱恩賜查照上年成例將各廳應發
預備料物銀兩趁此初春之候再為飭發雖或不能
悉如五十九年之數然多得一分之帑銀即多辦一
分之物料早得一時之詳領即早濟一時之急需本
道竭力督催各廳竭力辦運若能不誤修防皆出自
憲臺福庇矣四月日又詳請嚴飭備料河工修防
料物為先必宜預儲於暇日乃可取給於臨時是以
本道於上年歲底暨本年春初疊次呈詳請照往例
批發帑銀嚴飭各廳預辦六十年料物以備修防之
用業蒙憲批各屬應解河銀已經嚴檄催提仰候解
到另行飭領該道仍轉飭各廳將領過銀兩先行辦
料運工修防毋得遲誤干咎當經遵行轉飭至再至
三乃邇者桃汛已過伏秋瞬息即屆查各廳所備歲
搶修料物有竟未到工者有到工寥寥無多者有竟
未動工者有動工而僅以些微料物草草補苴者此
皆各廳狃安目前僥倖將來之故習耳曷思今春旱
𤾉已久即伏秋霪潦之徵黃淮水勢目今微弱即伏
秋盛長之兆盈虛倚伏夫豈待智者而後知邪苟不
及今水勢未發之前嚴催運料急儹做工誠恐一入
伏秋雨霪水漲當此時始言備料斷難取辦於崇朝
當此時始言做工豈能施工於徒手臨事張皇必致
貽誤則未雨綢繆之計不得不早為究圖者也除各
廳辦運到工料物以及做工動用料物數目本道按
月造具清冊送憲核查外相應呈請憲臺俯念工需
最重嚴飭各廳將所有奉憲批發過歲搶修料價銀
兩急速購料運貯工所以資捍禦庶免臨時束手本
道身在同舟豈敢坐為秦越之視不得已而大聲疾
呼非以苟塞督催之責正求為河工收先事預防之
效也伏祈俯賜嚴飭各廳一體遵奉如有仍前觀望
辦運不前者本道據實查揭仰請憲參以警怠玩有
禆河工洵非淺鮮矣(嚼梅軒偶存)
行水金鑑卷五十五
