行水金鑑卷一百四十六
江南按察使傅澤洪撰
運河水
馬踏湖周三十四里其上為釣臺泊水漲則滙入北
湖出開河閘迤北由弘仁橋入運其幇湖運堤自禹
王廟起至弘仁橋止二千六百六十三丈其湖堤亦
自禹王廟起至弘仁橋止三千三百餘丈係土築以
蓄水濟運歴歲收蓄汶水原有北月河口王士義口
徐建口亦無子堤盖東湖地勢漸高無需防遏止於
官民界分植柳豎石以杜侵冒而南至長溝小河口
蘇魯橋北至田家樓受水之處亦堤而築之視西湖
工倍焉為閘者三在李泰口弘仁橋為壩者二在馮
家口王巖口其戴村王堂二口皆蓄洩要害處至於
關闌全湖伸縮漕河則有南北端二閘東西岸十七
斗門以時啓閉實為水櫃盜決侵種宜禁云(山東全)
(河備考)
馬踏湖所以濟北運也其湖口有曰徐建口有曰王
士義口皆放湖水入汶河出分水口者也有曰新河
頭有曰弘仁橋皆放湖水入運河者也故徐建口王
士義口不宜開放至北河水小或開新河頭或開弘
仁橋以接濟之若北河水勢足用仍宜堵閉蓄水此
一定而不可易者也湖計一百四十餘頃與弘仁
橋相通故水大之時盡由弘仁橋洩入運河以故不
能蓄水稍遇天旱便成乾渴今宜於開河以東築湖
堤一道其高寬宜與運河之堤相等則水有所蓄而
不至於乾涸矣弘仁橋馬踏湖之門戶也馬踏湖
水大每由此分洩入運但未有閘座蓄洩不便故急
宜建置(居濟一得)
五里鋪滚水石壩盖洩運河有餘之水入南旺湖蓄
以濟運者也每逢運河水有餘則洩入湖中及運河
水不足則由開河之下兼濟閘放出濟運不知始自
何年竟為堵築矣運河水大既不能洩入湖中運河
水小又無憑開放以濟之古人之法盡廢矣今宜仍
為開通以備蓄洩庶於漕運大有禆益此壩底高於
河底四尺有餘小則蓄以濟運大則洩入湖中查南
旺上以南有盛進口張廂口焦鸞口三斗門洩水入
湖此不用斗門而用石壩者盖北運無水接濟倘或
過洩恐不足以濟運故用石壩以備蓄洩此古人制
度之盡善者也老壩口舊在徐建口之下壩下係
大挑之工不知始自何年竟改築於王士義口之下
矣以致王士義口之上至徐建口一段並不挑挖殊
非大挑之意今應仍築於徐建口之下自大壩至分
水口一段遇大挑年照舊挑穵庶塘河不致淤墊而
大挑之工較省矣小壩口所以致汶河有餘之水
入蜀山湖蓄以待用者也汶水小則堵塞此口令汶
水盡出大壩口以濟運汶水大則將大壩口酌量收
束小壩口開放使運河水足用而止餘者盡由小壩
口入蜀山湖俟汶水小時仍行堵塞宜建小閘一座
以備蓄洩更為妥當(居濟一得)
南旺湖在汶上縣西南周漕渠兩涯共一百八十里
中為二長堤漕渠貫其中畫而為三漕渠西者為西
湖即名南旺湖一名汶河漕渠東者為東湖在汶河
隄南名蜀山在汶河堤北名馬踏南旺縈迴九十三
里成化間始為石堤湖多菱芡蒲荷茭荻魚鼈居人
采擷為利嘉靖間周築四圍堤岸一萬五千六百餘
丈萬歷間除幇湖運堤三千六百丈外幇築湖堤南
西北三面共一萬二千餘丈復添築東面子堤一千
一百八十八丈又於五里鋪建石壩一座長五丈以
便蓄洩濟運原湖二千七百頃向除子堤畫界處高
亢地及宋尚書白老人香火地二百八十頃外其二
千四百餘頃為水櫃隨堤内開有大渠以湖身北高
南下復穿小渠二十餘道縱横聫絡使湖水通流備
濟萬歷十七年張居敬奏請南旺等湖各查頃畝於
高下相承之地築一束湖小隄隄内永為水櫃堤外
作為湖田聽民耕種庶限界分明内外有辨小民難
於侵占官司易於稽查詔從之是南旺諸湖有淤高
之地可耕自昔巳然其所以不令召種者慮其有礙
於運也今西湖積沙日久高地雖多而低窪之處仍
以蓄洩濟運宜開濬深通復其舊界否則漸為平陸
矣南旺分水地形最高所謂水脊也主事王寵論
蓄洩之大略曰南旺旱乾常在二三四月方其旱也
每有淺阻之患前此或濬泉源或放湖水或築土壩
多方以蓄之愚以為不若一日一啓閘為上策每泛
濫於六七八月當其溢也每有衝覆之患前此或開
南旺湖或開減水閘或決金口壩多方以洩之愚以
為不若不閉閘開月河行船為上策予嘗當旱涸之
時自分水逆流而上至黑馬溝凡二十里或三百料
或五百料或千料船皆能通行於兩河而無阻則閘
座之為緊要可知又嘗窮歴汶源至萊蕪原山之陽
不過三百餘里以三百餘里之泉源而欲分流以供
二千餘里之漕渠使非築塞疏濬啓閉有方又安能
行轉運哉則閘座之為緊要又可知矣至於旱乾之
甚則當行車水之法試以百船論之每船漕卒十人
至南旺盤剥當費百也此法行則每船止用一人給
車二十輛什二守閘什八踏車以挽湖水每車用四
人二十車用八十人一車加水七寸二十車則加一
丈四尺逮五十里之湖水乾則天雨必至矣此所以
可行而無弊也水大之甚則開南旺以收水開永通
閘以行船不惟可分殺滔天之勢且免濟寧一帶閘
河之險矣而潘季馴則曰南旺地高決諸南則南流
決諸北則北流惟吾所用耳當春夏糧運盛行之時
正汶水微弱之際分流則不足合流則有餘宜效輪
番法如運艘淺於南則閉南旺北閘令汶盡南流如
運艘淺於北則閉南旺南閘令汶盡北流當其南也
更發濱南諸湖水佐之當其北也更發濱北諸湖水
佐之泉湖兼注南北合流即遇旱暵靡不克濟此誠
力不勞而功倍也南旺大挑舊例三年再舉正月
十五築壩絶流興工至二月中完主事笪東光議創
上源閘壩以省大挑略曰竊照運河實國家命脉攸
關而其最莫如南旺分水每遇大挑征夫以萬計支
銀以千計非惟勞費不貲且斷流二月南北舟楫不
通是一利亦一害也歲丁卯一挑越已已又挑三年
之内再舉大役民力得無竭乎推原其故皆因南旺
上接汶河及徂徠諸泉平時固皆清流霖雨驟至則
數百里之沙泥盡洗而流入汶河至南旺則地勢平
洋而又有二閘横攔故沙泥盡淤比他處獨高每水
漲一次則淤高一尺積一年則高數尺二年不挑則
河身盡填此大挑之役亦勢之不得不然者也乃從
來大挑用工甚拙不識分工自下而上放水為便每
築隔起水晝夜不息皆用力於無益之地其始也有
打壩築隔之勞其既也有起水之苦其終也又費起
壩挑隔之力曠日既久大壩一開上水隨至各處淤
淺俱不及挑傾堤亦不能築名曰大挑實非完工矣
曷若於上源打壩之處設立石閘一座隨時啓閉又
於閘之左右各建減水閘一座名曰斗門一通馬踏
湖一通蜀山湖平時則斗門盡閉中閘常開放水入
運一遇洪水則斗門盡啓中閘下板五塊沙泥盡隨
斗門入湖如此則二湖之役不惟可為水櫃亦可為
沙櫃矣縱横水溷濁未可盡汰亦能去其十之七八
雖十年一挑亦可也萬一各處或有淤淺傾頽欲行
濬撈則一札板之下可以斷流不用樁草夫力之煩
又無曠日稽遲之苦用力少而成功多雖每年一挑
亦不為勞矣河道侍郎萬恭議改於九月誠為先事
預圖且量地施工力既不費於槩挑乘時興役夫又
不苦於凍沍回空已盡築壩絶流疏濬一完藉冰封
閉是新運之便也萬歷四年開鑿月河間年一大挑
每年一小挑大挑之期定於九十月起工其回空及
一應船隻皆由月河行走官民稱便自明季崇禎壬
午年間土宼旱荒一時並作月河堙廢於是改為十
一月開壩十二月正月挑浚祁寒膠凍墮指裂膚人
夫施力十倍艱辛今閘基河形俱在設法修復猶屬
易事國用稍裕即應整理至南旺運河兩岸每年挑
河積土成山一經霖雨仍淋入河中徒勞挑浚殊為
無益南岸積沙近已捲去北岸尚未興挑應於閒曠
之時展運使平嗣後責令挑河夫役務將所挑沙土
擡至廣衍處所不得即置岸旁庶為得之(山東)全河
(備考)
南旺湖蓄水原以濟運河之不足者也南運不足則
開濟運閘放水使南今之十字河是也北運不足則
開關家大閘五里鋪滚水石壩放水北注不知始於
何人起自何年竟將關家大閘滚水石壩實行堵築
矣而所常開者十字河也南運湖水既多而又常開
十字河故濟寧魚臺民田每受淹沒北運既無湖水
接濟而人將關家大閘滚水石壩永行堵塞所以東
昌一帶糧船每遭淺阻也今宜將十字河永行堵塞
將滚水石壩仍行開通或再將關家大閘開通或將
王化家莊對岸河南開通建石閘一座以濟北運則
北河永無淺阻之虞矣南旺大壩正月議定開壩
之期即於先期三日將南越河口北越河口田家樓
口徐建口盡行堵築堅固勿令過水然後開壩開壩
之後先通漕放水三日然後各閘下板南旺上下二
閘板皆全下以後南河水小將上閘板少下下閘板
多下如北河水小將上閘板多下下閘板少下如水
太小即將下閘板全啓如過船之時恐船淺擱下板
數塊蓄水養船船過之後依舊全啓大壩既開之後
即宜赴州縣疏浚泉源使水暢流濟運南旺開壩安
居閘十里閘楊家壩金口壩十字河俱不宜開止宜
開魯橋壩俟南河水小之時先開安居閘如水再小
方可開十里閘如遇天旱之年北河水小南旺塘内
及開河塘内不得存船以致壅蔽水勢不得暢流
南旺各斗門俱宜重修仍照舊下板每遇伏秋水長
河水入湖則啓板收水入湖湖水入河則下板蓄水
不使洩出至秋後無水可收仍於湖口築壩堵水直
至春夏水小糧運難行時方可酌量開放陸續接濟
南旺分水最宜斟酌如春月重運盛行之時南邊
淺阻則多放水往南北邊淺阻則多放水往北若遇
伏秋水長運河水大重運在北則水往南放重運在
南則水往北放可使水勢常平糧船易行宜以南
旺分水改為汶河口專往北行不分水於南則北河
之水自足濟運矣如糧船盛行水不足用則納量出
蜀山湖水以助之如再不足則宜開洪仁橋放馬踏
湖水以助之則北河一帶之水自無不足之患矣
王堂口宜建石閘一座北運水小時則啓板從此放
水接濟北運如南旺水小則開蜀山湖口以助之若
汶河水發亦可啓板從此分洩蓄之沙河棗林河内
若安山湖復設亦可蓄之安山湖内此最為得策
何家口壩距汶上縣十三里係南旺湖之尾閭此口
稍卑汶水就西而下每決房口傷運河堤南旺之水
遂涸萬歷二十四年築石壩平時任其南逝水漲洩
而之西良得策也然必須將何家壩改閘一座北運
水小可以開放接濟汶河水發亦可分洩蓄積其用
與王堂口等(居濟一得)
戴村壩距東平州六十里一名周李村長五里十三
步汶水從陶泰而來就鹽河由博興車瀆入海永樂
九年宋尚書用老人白英計分水南旺築此壩横遏
汶水南流會通河始得濟運誠全河之屏障也其壩
屢修屢圯營費不資天順五年知州潘洪增築高厚
上植以柳至今不壞先年設夫增土植柳培護周密
張純守壩論曰漕河之有戴村譬人身之咽喉也咽
喉病則元氣洩走四肢莫得而運矣昔在創建之初
歲增土以培之植柳以護之多設夫以守之其防禦
盖甚密也後土日增柳日固則夫議停役所以寬民
力也然物久則壞防弛則廢即今單薄日甚而原植
護柳什無一二存矣況兖地土疎汶性湍急萬一水
失其性得無慮與然則為之奈何乘泉夫之餘力歲
加修築增鋪舍植新柳令現役之夫力加守護則盤
錯根深壩將自固壩固將無所事節乎曰不可也彼
其澎湃浩蕩之勢非有以順之則拂非有以蓄之則
溢拂與溢等害耳故每遇水潦須決坎河口以殺之
殺之不足則開滚水壩又不足則開減水諸閘或順
之入海以披其勢或蓄之入湖以納其流微則盡塞
令餘波悉歸於漕是節之者固所以守之也此營衞
吐納之說也不然三汶爭趨源大流長夏秋水潦怒
激奔逸豈一壩所能支誠篤論也今宜如舊例督夫
培土栽柳乃運河第一關鍵(山東全河備考)
戴村壩在坎河口石壩之南五里土堤是也今直呼
坎河口石壩為戴村壩矣後人之誤也戴村壩以下
宜築草壩四五處束水南流則南旺運河之水自不
至於漫溢而為南北數十州縣之害草壩之上搭橋
以便行人而渡船亦可不設矣更有一法將戴村壩
下用土實築壩一道以攔正河却於東岸建閘或三
座或四座若挑引河使水由閘而南則汶上各縣不
致湮沒而閘亦可啓可閉以備蓄洩則漕運民田均
有賴矣(居濟一得)
坎河口閘在戴村東宋尚書既築壩戴村遏汶水之
入海者注之南旺水無旁洩留坎河口不壩以備分
洩入海每歲重運過時止用刮沙板作一沙壩於坎
河口即涓滴盡趨南旺若水漲則連沙衝出坎河後
河身漸移近坎河口全河之水直灌坎口故土壩歲
築歲決萬歷初侍郎萬恭壘石為灘每歲築壩勞費
不貲且全流漫衍而入鹽河南旺每至膠舟萬歷十
七年總河潘季馴築石壩四十丈高三尺上博丈五
尺下益尺六之一兩翼之長視壩減五之二其高倍
之左右為土堤二百三十丈東岸為石堤厚一丈其
法用丈許大石夾砌如墉實細石其中塗以堊坿上
銳下豐狀如魚背水高於壩漫而西出漕無溢也水
卑於壩順流而南漕無涸也二十一年水大發尚書
舒應龍又於河口之下開渠洩水因於兩傍各築石
堰以防衝刷之患先是石壩未築主事余毅中議應
築石壩略曰汶河原從迤南松山之麓衝向戴村入
海故宋公築壩戴村遏汶趨南旺而留坎河口不壩
以備分洩入海比時松山之麓正河深廣水性就下
即順流而南故坎河口止用沙壩近松山一帶沙漸
淤平河身移近坎河全河之水俱入故土壩歲築歲
決萬歷以來創為石灘似亦良法但重運水渴之時
有隙可以洩水而伏秋水溢之日則無路可以通沙
以故正河淤塞日甚每歲築壩之勞費如故為今之
計急宜大集泉壩人夫從正河見流之身挑去淤沙
使漸近松山一帶照舊深廣水入正河既順則入坎
河漸微但坎河口深廣倍昔沙土堤壩必不足恃欲
為經久之策莫若連建數閘以時蓄泄如元人堽城
壩之制盖國朝運道之有戴村猶元人運道之有堽
城堽城可閘則坎河亦可閘也其次莫若採大石為
壩如馮家滚水壩之制查迤東龍山一帶可取大石
去坎河僅五里許合無量動河道官銀募工製器如
式開鑿運砌西接戴村東盡坎河俱挑沙入地數尺
先砌石基後酌量水平建滚水長壩其兩土岸俱用
大石砌為雁翅以防水之旁衝又主事張文奇議應
仍築土壩略曰宋公築壩戴村而留坎河不壩者勢
不可也諸泉合流三汶爭趨勢何嘗一日不欲東注
之海哉況霖潦之時乎故方其水涸春夏三四月秋
冬九十月運道咽喉所係即涓滴當盡歸南旺湖可
洩也若夏秋之間則南旺濟寧一帶通漕啓板水尚
漲溢與運河岸平坎河口雖開而迤下王堂王巖何
家缺口十餘處且不免一二衝決汶邑民田多罹淹
没宋公之慮亦深遠矣邇來議者因土壩歲築勞費
創為石灘但方其水溢勢甚洶湧若石灘阻壅不能
大洩勢必多潰裂於王堂諸口及草橋上下驟水所
經民田受害非細不便一且灘能走水不能走沙淤
沙日積河身日高漸與灘平反助障阻不便二況未
及兩年石灘衝動水涸之時乘隙而洩土壩仍不能
免乂奚賴焉議者又欲築建滚水大壩以淤沙不得
衝出弊亦與石灘等為今之計坎河既決一俟霜降
後即當仍舊歲築土壩計每歲之費大約不踰百金
且水直衝坎河則上源之勢既殺而下源之勢稍微
王堂諸口不致盡決汶邑民田得免淹沒以利害計
雖歲有數十金之費利倍於害矣加之歲挑西岸沙
觜使正河深廣漸復故吾水不東逼徑流趨南則戴
村壩根既避衝刷之患坎河壩兩際亦不至盡決無
存議者慎無重惜小費輕議難成壅遏漲水而貽意
外之虞也二公之議不無異同然其慮未始不周迨
張公居敬循行汶上規畫建言而潘公季馴之石壩
始成宋公之渠於以永賴乃知創建非常昔人不敢
輕視一坎河也宋公留其口而不壩萬公以石為灘
潘公以石為壩因時異建罔弗合宜盖慎之也後之
人披覽往迹其可妄行舉廢哉(山東全河備考)
坎河口壩宜照堽城壩金口壩之制連建數斗門以
時啓閉但今沙淤日積河底漸高將與壩平故宜比
舊制稍高當南接戴村北盡坎河其間設斗門八座
如閘之制石壩既長斗門又多則可以洩水而戴村
壩無衝決之虞矣又恐壩底太高水不能洩但照舊
制於石壩之上每當春月再築土壩一道或二尺高
或三尺高蓄水濟運至伏秋水發聽其衝去來歲再
築所費無幾甚為妥便石壩止百餘丈不足以備
分洩每逢水長戴村土壩常被衝決故今宜將石壩
再加寬一百丈庶乎水易分洩而戴村壩可保而汶
上亦免淹沒之患矣汶河之水發源松山及新泰
萊蕪至汶上而河始大故每逢水長則汶上先受其
害今宜於汶河兩岸加築堤岸則汶河水長庶不至
於淹沒矣汶河中閘之板當視分水口之誌樁以
為啓閉如運河五尺水足以濟運則止用五尺水過
五尺則酌量下板使水至五尺則止不足五尺則酌
量啓板使水至五尺而止如中閘下板則將東西二
斗門啓板收水入湖俟中閘啓板之時仍將二斗門
閉板毋洩湖水如中間之板全啓運河水猶不足用
則將斗門酌量啓板放出湖水接濟足用即止不可
過洩盖湖中之水常使有餘毋使不足也(居濟一得)
堽城(舊有堽城在焉)壩距寧陽縣北三十里元至正間築土
壩以遏汶水入洸明永樂中宋禮移置青川驛成化
中張盛改築以石當汶水中一百二十丈闊一丈七
尺為水門七又於新堰鑿河十里南入於洸謂之洸
河為閘者二曰堽城閘在堽城西北隅百步元至元
建曰堽城新閘距舊閘八里在新堰上流明成化中
建乃遏汶之要津也然自永樂中改從南旺分水於
西南下流增築戴村壩而堽城稍輕矣弘治中巡撫
徐源奏毁石壩命侍郎李璲勘議尋已之張純議棄
堽城壩略曰堽城石壩築於成化之十三年然非始
於是年也在昔有元畢輔國曾於堽城之左作斗門
遏汶入洸矣其後如馬之貞作雙虹門馬元公改作
東大閘皆有事於堽城者也然則何可棄乎盖元分
水在濟故遏汶入洸會沂泗以出天井自宋公移分
水於南旺則遏汶之功全在戴村而汶遂不通洸矣
議者徒以元人遺迹乃復事於堽城移其壩於青川
改建以石糜財疲力置諸無用之地未幾壩亦隨壞
盖未解宋公之意與元人所以設壩之由也以今觀
之堽城之議當以徐公之見為是後人幸無借口李
公也萬歷二十五年大水衝決南岸石梁土堤主事
胡瓚重築五百餘丈今歲久南岸石梁皆傾雖與運
道無關然有舉無廢地方之責且石俱在河止需工
而不需料仍修築以資利涉未為不可(山東全河備考此壩雖)
(廢錄之以備考焉)
行水金鑑卷一百四十六
