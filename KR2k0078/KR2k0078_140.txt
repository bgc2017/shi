行水金鑑卷一百四十
江南按察使傅澤洪撰
運河水
聖祖仁皇帝康熙四十年正月十七日總河張鵬翮題
高寳江都一帶隄岸關係運道最為緊要去夏水盛
西隄盡淹河湖一片經臣奏眀俟冬時水落估計興
修九卿議覆准修奉
旨依議速行在案今唐埂等六壩堵閉高寳江都西岸
隄根漸次涸出行據淮揚道參議王謙詳稱除寳應
縣北城灣南唐隄五淺龍王廟江都西隄排樁等工
尚屬可緩不計外查高郵陸漫閘西岸原屬土隄每
遇伏秋水長危險堪虞應建石工興永安界首二處
石工上下相接以資捍禦計工長一千六百二十五
丈五尺估用工料夫匠銀十六萬四千九百五十九
兩江都西隄殘缺石工二百四十四段共長一千二
百二十七丈五尺亟令補修以資捍禦估用工料銀
二萬九千一百四十五兩高郵州東隄朱家田頭單
薄危險亟應下掃壓土工長四十八丈估用工料銀
四千四百一十九兩清水潭草大王廟東隄裏口險
工舊埽年久朽爛堪虞應下埽加工以禦風浪計工
長一百五十丈估用工料銀二千八百四兩又金灣
三閘裹頭磯心倒缺不堪亟應修理估用工料銀一
千二百六十五兩以上各工不在從前估修之内又
永安東隄裏口龍門北灣險工計工長一百丈估用
工料銀一千六百六十八兩又永安東隄龍門南北
灣裏口坍卸險工計工長一百二十六丈估銀一千
八百九兩此二工查係前河臣于成龍等委主事孫
叔貽筆帖式泰保等幇築完工復被風浪撞擊坍卸
難資捍禦例應賠修若俟催提到工始行補築勢必
遲誤亟應先發帑銀修築完日參追還項以上估修
七工共需工料銀二十萬六千七十二兩零除原册
送部查核外謹具疏題估部議准覆奉
旨依議速行二十二日總河張鵬翮題臣按南河志
清口至淮安建有五閘逓相啓閉以防黃水之淤又
慮水發湍急難於啓閉築壩以遏水衝每歲糧船過
盡即於閘外建壩以遏横流一應官民船隻俱暫行
盤壩由此而觀則是伏秋水𤼵黃河倒灌自古而已
然矣故建閘築壩以防淤墊之患今運河初經挑穵
俟清水衝刷使深河底尺寸既定方可建閘臣於覆
科臣陳銑復閘疏内曾經題明在案茲清水雖巳出
黃轉盻桃伏秋汛繼至節宣之道預防之法不可不
急籌也今於張福口裴家場中間開引河一道會張
福裴場等引河之水並力敵黃但黃水會合衆流來
自萬里頻年河身墊高勢大而力強淮水止發源桐
柏迄今方出清口一半敵黃又一半濟運終虞力分
而勢弱故蓄高堰之水以助其勢幸而黃水不大亦
足以敵之若遇黃水大發在糧船過完之後仍遵
旨堵閉攔黃壩使不得倒灌且可以刷深黃河在糧船
正行之際遇黃水大發將裴家場引河口門暫閉引
清水由三汊河至文華寺入運河以濟運行倘運河
水大山陽一帶由涇澗二河洩水入射陽湖下海寶
應一帶由子嬰溝洩水入射陽湖下海高郵一帶仍
由城南柏家墩二大壩洩水江都一帶由人字河鳳
皇橋等河洩水入江若遇黃淮並漲清水由翟家壩
天然滚壩洩出黃水由王家營減水壩洩入鹽河至
平旺河下海若糧船過完黃水不大發將運河頭壩
煞壩令清水全入黃河以資衝刷一切官民船隻照
往例盤壩俟回空糧船到日方可啓壩止留三汊河
清水仍由文華寺入運河即古人設天妃閘於糧船
過後閉閘築壩之意也奉
旨這所奏已得河工秘要著九卿詹事科道會同速議
具奏九卿等議准覆題奉
旨依議速行六月初八日總河張鵬翮題高郵城南
南關車邏二壩經臣題估改建滚壩二座壩下引河
因水占難以深量俟水退後逐段估計另疏具題部
議奉
旨依議速行在案又高郵滚壩洩下之水由興化縣安
豐鎮至白駒以達於海今自鮑家莊至白駒八十餘
里地高水壅亟宜挑濬引水由白駒場入海需用銀
兩擬於加捐銀内動用具題奉
旨這本内事情著照該督所題行今行據淮揚道參議
王謙詳估高郵南關大壩以下自攔馬河起至朱三
家橋止應挑引河一道長三百九十一丈估土方銀
三千九十六兩車邏壩以下自攔馬河起至商家莊
止應挑引河一道長三百三十丈估土方銀二千六
百一十二兩興化之海溝河自鮑家莊至白駒閘止
共長一萬四千四百八十七丈加挑寬深估土方工
料銀三萬六千餘兩通共估銀四萬二千餘兩並無
浮冒臣覆核無異除照數動支加捐銀兩委官作速
挑穵並估冊送部查核外相應具題部議准覆奉
旨依議十月初八日總河張鵬翮題淮陽運河係各
省糧艘經由要道最關緊要向因黃水倒灌河底墊
高一遇水長盈隄溢岸前河臣于成龍於康熙三十
八年春發帑委員簽釘排樁内填龍尾小埽以衞隄
工三歷伏秋又值運河大挑之後清水暢流兩岸泥
土漸次衝刷排樁日見倒壊亟應乘時修理以禦來
年桃伏秋三汛今據淮揚道王謙詳估淮屬山陽境
内攙補排樁改鑲丁埽需用銀一萬八千餘兩揚屬
高寳江三州縣境内攙樁換柴改築坦坡鑲柴壓土
需用工料銀一萬八千餘兩通共估銀三萬七千餘
兩並無浮冒造册詳估前來臣覆核無異不另請撥
錢糧一面動支大挑運河節省銀兩武家墩石工樁
木節省銀兩作速購料乘時儧修以資捍禦并原册
送部查核外相應具疏題估奉
旨該部議奏部議准覆奉
旨依議速行十一月十四日大學士伊桑阿等學士
辛保等以工部議覆總河張鵬翮請將高郵州陸漫
閘西岸改築土隄拆本啓奏奉
旨陸漫閘西岸改築土隄内外鑲柴見今錢糧雖省但
蘆柴易致朽爛不能堅久二三年後又致重修張鵬翮
在任時雖無可虞若張鵬翮或離任或淮黃水漲有危
險之處鑲柴工程朽爛豈不更難著將這情由備寫差
員前往張鵬翮處令其確議具奏總河張鵬翮摺奏
接内閣中書永竒捧
旨到臣内開云云臣跪誦之下仰見我
皇上至聖至明區畫深遠無微弗照臣愚先因湖水消
落將陸漫閘西岸石工改築土隄内外鑲柴原從節
省錢糧起見臣今跪讀
俞旨蘆柴易致朽爛不能堅久二三年後又致重修
聖主睿鑒甚明應仍修石工以垂永久以資捍禦臣謹
遵
旨確議奏聞奉
旨遣人問張鵬翮今奏稱陸漫閘西岸應仍修石工以
垂永久以資捍禦等語著修石工奏摺并發十二月
二十日總河張鵬翮題奏山陽縣黃河南岸運料河
原任河臣董安國署理總河印務徐廷璽具題動帑
挑築未完其河頭起於檀度寺閘久巳築壩堵閉詢
問其故據土人云運河高於運料河數尺恐其開放
建瓴之勢直洩無餘是以歷來堵閉臣測量水平果
與土人之言無異夫既堵閉則此河為無源之水不
能通濟下流亦難運料是此河巳無益於運河矣且
汰黃隄原在黃河南岸重門保障運料河身居汰黃
縷隄二隄之中從前挑穵此河將草灣并小茭陵二
處汰黃隄穿斷雖築有草壩難資捍禦是此河又有
碍於隄工矣况歷來運料因此河未成係由黃河射
陽湖轉運以濟工需是此河既不能分洩運河水勢
反將有用之汰黃隄穵斷誠屬無益應停其挑穵將
穿壊汰黃隄二處填築堅實以作黃河重門之保障
於淮安地方大有裨益其各員應追銀兩追解河庫
以備别工之用部議准題奉
旨依議(河防志)
聖祖仁皇帝康熙四十一年二月二十七日總河張鵬
翮題運口為糧艘轉輸要道初春運行之際在桃汛
未發之前水尚未長漕運需水甚亟去歲於石磡築
草壩開渠引三汊河之水以濟運糧艘得以通行至
桃汛水發即行堵閉今臣率道廳等官再加相度與
其每歲開閉需用錢糧不若建造石閘相時啓閉不
獨於漕運有益且省每歲修築之資行據淮陽道王
謙詳估工料銀二萬三千餘兩並無浮冒造具估册
前來臣覆核無異不另請撥錢糧動支停挑王家營
引河銀兩給發辦料興修除原册送部查核外理合
具題奉
旨該部議奏部議准覆奉
旨依議三月十四日總河張鵬翮題酌復天妃閘以
防黃水内灌將見存龍汪等閘拆修金門下板設遇
水涸逓相啓閉蓄水濟運經臣題明將修閘事宜另
疏題請部覆俟具題之日再議等因在案今據淮揚
道參議王謙詳稱除龍汪閘見在另文議詳外唯是
天妃閘舊基閘塘年久深窪戽水難乾故樁碎石有
碍下樁鋪底議於運口頭草壩迤北建造大石閘一
座拆新莊閘石料添用以節省錢糧又東西各築縴
隄一道即以挑引河之土築隄再於閘座上下穿開
舊隄處所各建草壩一座以固隄東水共估工料銀
二萬八千二百四十二兩並無浮冒冊估前來臣覆
核無異相應題估奉
旨該部議奏部覆奉
旨依議速行十一月十六日總河張鵬翮題運河為
糧艘經由要津山清寳應河道自惠濟祠後起至界
首止已於康熙三十九年内經臣題估發帑挑穵工
完現今沖刷寬深其界首迤下一帶河道向年湖河
相連水勢甚大故未挑浚今六壩久閉高寳湖水消
落運河水勢平緩上流所刷之沙聚積下流平緩之
處河底未免淤墊恐重運未能利涉並應挑穵一律
深通以利遄往茲據淮揚道王謙詳稱高郵泥甸橋
起至永安南裹頭止應挑河長四千九百九十五丈
估挑面寬八丈底寬四丈深一丈並兩頭煞築攔河
壩共估土方工料銀二萬四千餘兩委無浮冒册詳
前來臣覆核無異但挑穵運河關係緊要隨動支高
郵大工節省銀兩於回空糧船過完作速閉壩挑浚
一切進貢及差使官兵船隻仍照前過壩者聽其過
壩起旱者即行起旱不得擅自開放俟來年新運糧
船到時起壩開行除委監工督催并原冊送部查核
外相應具疏題估奉
旨界首以下運河若極其淤淺有碍運道即照所題挑
浚如漕船尚屬可行則挑浚著停止將此項銀兩留於
緊要工程動用該部知道(河防志)
聖祖仁皇帝康熙四十二年正月初一日摺奏界首以
下河道康熙三十九年因湖水相連水大未能挑穵
今六壩堅閉高郵湖水消落運河流緩沙停江西湖
廣糧船身重入水更深不無淺澀盤剥仍應遵
旨挑穵深通以利糧船遄行嚴催承挑人員晝夜疾儧
巳於十二月二十六日完工二十八日開壩放水理
合具摺奏明二月初二日
聖駕南巡總河張鵬翮奉
上諭駱馬湖竹絡壩口門宜留初四日總河張鵬翮
奉
上諭仲莊閘清水出口逼溜使南恐運口有碍應於陶
家莊以下楊家莊處著挑引河令中河之水從此出口
於運口有益雖楊家莊地勢低窪即使倒灌不過一二
里清水仍然頂出著即相度形勢估計具奏仲莊石閘
暫停初五日總河張鵬翮奉
上諭禹王臺沭水由沭陽入海其沭河淤墊之處應勘
明疏浚初七日總河張鵬翮在邵伯更樓奉
上諭此地舊日被災形狀與今山東飢民無異豈朕今
日觀此地安居景象而忘山東之飢民乎朕念運糧賑
濟關係緊要乘今日順風爾作速回清江料理轉運截
留漕糧差官前往散賑距揚州十五里沙壩橋河道情
形朕自細閱回鑾時面說與爾知之三月初二日總
河張鵬翮奉
上諭王公隄關係運道民生最為緊要隄岸單薄樁工
漸朽應再加幇以資捍禦不可因淤灘可恃而忽之也
(河防志)
是年十二月二十日大學士馬竒等奉
上諭朕這次巡幸西省閱視汾渭俱屬大河直與黃河
相通河南等處米石似可由黃河運送但聞三門砥柱
水勢甚溜船不能上朕欲親往閱視因陜州知州奏無
路徑斷難行走遂未果行命三貝勒同近御侍衞往看
據回奏云伊等差人乘騎涉河一道閱有神人鬼三門
俱係鑿石開通水從三門流出水勢甚寬水流甚溜古
人於岸上鑿有拉船孔眼但未經以船試驗不知可否
行走前總河靳輔亦曾奏黃河通於汴河但淤墊年久
若行疏導即可運米等語朕至河南閱河南府居各省
之中水路四達最為緊要之地應於此處儲積米穀每
年米穀豈能必皆豐收倘山陜等省間或收成歉薄即
可將此積貯米穀修造船隻由黃挽運若到三門砥柱
船不能上亦可於三門砥柱造船剝運以至山陜誠使
河路疏通則商賈人民大有裨益所宜於無事之時預
為籌畫者也豫省每年觧京漕糧二十萬石有竒若將
豫省三年漕糧截留備用則陜西等省雖值歉收之年
將此米穀運至彼處賑濟殊屬有益俟眀歲遣大臣往
看(河南管河道治河檔案)
聖祖仁皇帝康熙四十三年正月二十一日奉
旨著川陜總督陜西巡撫山西巡撫河南巡撫速行會
勘確議具奏(河南管河道治河檔案)
是年四月初八日總河張鵬翮奉
上諭昨歲西巡時總河張鵬翮迎至行在朕因山東河
道衝決坍壊之處甚多曾命張鵬翮及時修理於新運
漕船未到之時報竣至今曾否修完尚未奏聞著行文
張鵬翮乘此無事之時親身速赴臨清察明臭題回時
自中路兖州一帶察看東省人民目前情形及散賑有
無實濟並二麥秀實如何著一一具奏是月總河張
鵬翮奏明臣前往臨清一帶查看其間隄岸有去年
大水漫缺之處巳經修補完竣利於縴挽漕艘通行
仍飭地方印河等官將本管工程加謹修防以禦伏
秋二汛奉
旨知道了該部知道(山東兖寧道冊)
是年四月初九日川陜總督博陜西巡撫鄂
山西巡撫噶禮河南巡撫徐潮會勘三門河路情
形疏稱臣等伏惟我
皇上功高三古德冠百王軫恤軍民如同保赤經營庶
政宵旰不遑去歲蒙
皇上俯念西疆要地并順軍民想望至誠不憚冰霜
特賜巡幸由山西陜西以至河南簡閱軍旅諮訪民艱
大沛
恩膏蠲租錫賞費逾百萬臣等親隨扈從凡大小事宜
無不仰蒙
聖主指示三省臣民沾荷
天恩均非淺鮮我
皇上於巡視之餘洞悉天下地方形勢以河南府居各
省之中水路四達山陜汾渭二河皆與黃河相接於
此積貯米穀以備不時我
皇上愛民念切凡稍有益於民生者
睿慮經營纖悉必至恐三門砥柱船不能上
特命臣等會勘確議具奏臣等欽遵
諭旨齊至陜州會同前赴三門親身查勘三門在陜州
東北四十里兩岸石山鑿分三澗中流謂之神門水
勢正溜南岸則為鬼門石崖曲折水更洶湧北岸則
為人門水略舒緩至三門之下約百餘步則有砥柱
再其下二里許則有卧虎灘臣等用陜州船隻從神
門放下空舟順流頗覺利便又從卧虎灘下挽舟上
行因船方水溜又無舵無篷自辰至申僅止拽行半
里臣徐潮先期以河南有篷舵之派子船令新安縣
知縣張琦於二月二十四日從新安縣狂口地方坐
船由澠池一帶溯流而上計程二百六十餘里此間
水溜甚急如卧虎灘之險阻難行者共二十三處兩
岸絶無縴道者甚多若遇順風則一日可行三四里
逆風則坐守竟日無風而有縴路處亦可行二十餘
里每船約用夫二三十名所以該縣於三月初九日
始至三門卧虎灘臣等即將新安空船於卧虎灘下
挽縴使篷乘風而上業巳從人門徑過又以船載糧
三十石用夫三十餘名從上挽行自巳至未亦從人
門過去兩岸晉豫人民觀者如堵其中父老皆云自
有生以來三門河路未見行船今船由三門逆流直
上此真為
聖時盛事不勝贊揚臣等察看情形此路船隻自屬可
行但溜急灘多水漲則無縴路行船未免艱難且每
船載糧不過三四十石今上挽空船二百六十里行
程十有七日若係重載則必至遲延多費人工需滯
時日似此水運不如陸路剥運之便豫省漕糧截留
於河南府備貯是誠經國
聖謨於三省人民均有裨益應遵
旨舉行將河南漕糧即於該府加謹收貯若山陜需糧
則竟由河南府陸路運至陜州西門外太陽渡上船
計程厪三百餘里䭾送不過四五程車行止須七八
日脚費更比河路減省至於汴河離三門砥柱六百
餘里其黃河通於汴河淤墊年久之處臣徐潮查明
另題外再汾渭兩河雖現在行船不無淤墊或某處
可用大船某處水淺應用小船或船隻難行應從陸
路起剥相度河流製備船隻臣鄂臣噶禮查明另
疏題報謹將臣等查勘情形三門一帶河路繪圖
進呈
御覽伏祈
皇上睿鑒敕部議覆施行奉
旨九卿詹事科道會議具奏圖併發會議查得山西
存倉米穀共九十五萬三千九百餘石陜西存倉米
榖九十萬一百餘石甘肅存倉米穀共四十一萬六
千六百餘石前項米穀現貯兩省者尚多若將豫省
漕糧截留三年共六十萬餘石積貯年久恐致浥爛
虧空應暫截留四十四年起運四十三年分漕糧備
貯此後漕糧仍行解京如有不足用之時該撫等題
明再行截留其所截留一年漕糧二十餘萬石應嚴
飭該府州縣加謹收貯毋致浥爛虧空如致浥爛虧
空該撫及布政使以下各官俱照例處分仍將收貯
數目咨報戶部查核又陜西巡撫鄂疏稱渭河西
至鳳翔東至潼關由渭入黃由黃入汾可抵山西之
平陽即或三門水溜客商不敢冒險而汾渭兩河可
通舟楫幾二千里然商賈多捨水路而就陸路者皆
由陜西船隻方頭平底無舵無篷而水手又不善於
操舟若逆挽拽日行止二三十里所以舟行者甚少
臣同督臣博酌量捐資於江南等省僱覓造船良
工熟練水手量水性造船使本地人演試如果可行
民船亦照式修造倘遇歉收即可將商民船隻挽運
等語又山西巡撫噶禮所稱汾河自河津縣起絳州
止裝載一百石之船可以行走自絳州起至平陽府
城以及洪洞縣止裝載五六十石之船亦屬可行惟
是介休之義棠橋則積石纍纍灘多水急兩岸多山
向無縴路自介休以至省城則在在淤淺若非秪遵
諭旨製造小船難以行走須用小船似應倣照&KR2349;船麻
陽船式樣製造移咨楚省酌調船匠水手數名來晉
成造如果可行捐造一百隻交與本地水手看守豐
年聽其攬載倘遇歉收即於汾河接運漕糧等語又
據巡撫噶禮疏稱隨即預造有桅有漿之小船三隻
内一隻可裝糧四十石一隻可裝糧三十石一隻可
裝糧二十石在於汾河内詳加演試自省城以至介
休之義棠橋又自義棠橋以至趙城縣小船俱可行
走其自洪洞以至平陽府城自平陽府城以至接運
黃河之河津縣止可行走等語均應如該撫等所題
准其照原題捐造船百隻以備挽運其汾渭兩河有
積石無縴路並淤墊之處令該撫等不動正項錢糧
設法修治又河南巡撫徐潮疏稱汴河故道一由中
牟縣東經祥符等州縣至永城縣出境歷江南省之
宿州而達於淮久矣湮塞皆成陸地一由中牟縣東
南經朱仙鎮至沈邱縣出境歷江南省之太和縣而
達於淮係元臣賈魯修濬今名賈魯河現在流通應
於淤淺處量加挑浚等語又稱賈魯河河身之外尚
有支河貼近黃河止隔一隄地名花園康熙十年曾
掘開護隄放運柳船以入黃河事畢堵塞今花園塌
入黃河人民徙居於南名為新莊若從新莊挑浚建
閘設壩以時啓閉便可開入黃河由黃入洛而通舟
楫等語均應如該撫所題不動正項錢糧設法將賈
魯河淺處挑浚并從新莊挑浚建閘設壩以時啓閉
便可開入黃河以通舟楫仍令該撫及地方汛官不
時防護其工程丈尺造冊報部查核可也奉
旨依議(河南管河道治河檔案里河南府至陜州太陽渡水路計程四百五十中有淺灘約數十餘)
(處縴路雖窄儘容牽纜止澠池一帶縴路年久問有塌卸閱視澠池以下河流頗緩下水船可載三百餘)
(石上水半之澠池以上河身漸高灘水愈迅雖有縴路僅可挽數十石之舟至砥柱而上河中大石分峙)
(列為三門神門本無縴路若小舟乘東南風猶或可上鬼門水勢最為洶湧從未見有行舟唯人門之水)
(稍緩石崖鑿有縴路縴路之上排列鑿有方眼約離二尺其上三尺又鑿有石鼻約離丈餘詢之土人俱)
(稱不曉臣愚揣石鼻可穿鐵索縴夫援手以著力方眼之設石路滑潤裝木限以助足力亦未可知臣將)
(本地小方船令從人門放空而下亦覺平穩復令從下流輓上人門因湍急退下砥柱自午至申仍由人)
(門而上盖船方頂溜併無桅舵人又不善操舟故也揆此則歷代輓運之蹟猶存誠如)
(聖諭再太陽渡至西安府河水平穩船可通行俱有輓運路徑並繪圖奏上又議運糧之法河南府至陜)
(州之三門一帶河道現在無可覓之船謹議以河南府至陜州太陽渡陸路計程三百五里今運榖二十)
(萬用車裝運計程五日可到每車裝榖八石每日給脚價三錢五分沿途州縣逓運以惜牛力共需車脚)
(銀四萬三千七百五十兩自太陽渡至西安黨家馬頭水運為便每石給水脚銀錢三分共需銀二萬六)
(千兩自黨家馬頭至西安府陸路每石給車脚銀二分共銀四千兩共裝榖口袋照依河撫原議定價三)
(萬兩置備以上通共需銀十萬三千七百五十兩脚價統於豫省支銷抑臣更有請者運榖二十萬石止)
(得十萬之米其一半盡屬糠粃徒費脚價無益合令以二榖易一米起運則脚價更省一倍矣此總漕施)
(世綸行述中所載備錄之以資參考江川陜總督佛倫上籌秦疏言湖廣襄陽府有自襄進小江口通)
(於陜西商州龍駒寨水路一道自襄陽府至小江口二百四十里襄江大船載運每船可八九十石至百)
(石自小江口換小船至河南淅川縣荆子關二百餘里每船可四五十石又於淅川縣換小船至陜西商)
(南縣徐家店二百餘里河狹灘多每船可載七八石自徐家店至商州龍駒寨二百里此段水路多灘險)
(每船可載五六石至龍駒寨巳上不通舟楫龍駒寨至西安府相距四百餘里中間有秦嶺藍關七盤等)
(嶺則係嶺路有百里許臣唯小江口至龍駒寨雖係山河亦古來轉運河道但近代久不行運恐河道間)
(有淤廢若此運道果能廣運楚米至龍駒寨積貯較之陸路輓運殊為便易龍駒寨至省城不遠所積糧)
(旨米自可隨時調度以備不虞奉下九卿議覆准奉)
(旨命内閣學士德珠往會同查勘此居易錄中所載并附錄之以見西北未嘗無轉運之道也)
是年十月十三日濟寧道張伯行為請築汶河隄岸
以衞民田以救民生事竊照康熙四十一二兩年寧
陽汶上濟寧滋陽魚臺滕縣嶧縣及江南之沛縣徐
州邳州連遭水患者皆由於汶河隄岸不修之故也
查寧陽汶河南岸有石梁口最稱險要歷來各州縣
之所被水者皆由於此至四十一二兩年為害更烈
而汶河南岸之沖決者又不止石梁一口也又有桑
家等口俱經沖決淹沒之慘較往倍甚今年雨水稀
少幸未沖決然而不可恃也本道於九月間親往查
看見隄工甚是單薄直係頂沖而離隄數十丈内有
高阜之地可以加築越隄又見石梁口上下隄岸殘
缺甚多若於石梁口内添築越隄再於桑家等口堵
築堅固又於沿河一帶隄岸加幇高厚不惟寧陽不
受水災而汶上濟寧滋陽魚臺滕縣嶧縣及江南之
沛縣徐州邳州俱蒙寧陽之福矣盖石梁等口一開
先淹寧陽次及濟寧滋陽汶上漸至魚臺滕縣嶧縣
而並及於江南之沛縣徐州邳州是此十數州縣之
被淹皆由於寧陽石梁等口之沖決也夫堵築石梁
等口加幇汶河隄岸非有浩大工程難以奏績也為
功甚少而造福無窮從前皆因循誤事逮至沖決即
欲補救而巳無及矣直至十數州縣被淹之後而始
行堵築則何益矣若及今不早為修築將來山水發
時勢必仍屬難免祈憲行司轉行該府令其嚴飭該
縣將石梁口加修越隄桑家等口堵等堅固沿河隄
岸加幇高厚並嚴飭汶上縣令其照依寧陽加幇汶
上隄岸庶水不為害而寧陽汶上濟寧滋陽等十數
州縣之民均免水患淹沒之害矣又為詳明南旺
大小挑之定制以利漕運以蘇民生事案查宋尚書
祠記云用白英計作壩戴村横亘五里遏汶水令盡
出於南旺乃分為二水以其三南入於漕河以接徐
吕以其七北會於臨清以合漳衛此定制也其三分
往南者盖以南有府河泗河洸河並馬場獨山南陽
昭陽微山各湖又有彭家口大泛口二河其餘諸泉
不可勝數此所以三分往南而不患其水少也不知
始自何年今竟改為七分為南矣惟其七分往南所
以每逢雨澇之年濟寧魚沛一帶民田在在淹沒今
議仍改為三分往南民田得免淹沒之患矣其七分
往北者盖以北止有安山一湖以為之接濟所以七
分往北而不患其水多也不知始自何年今竟改為
三分往北矣惟其三分往北水勢甚微而安山一湖
又經招租起科無水接濟所以每逢亢旱之年東昌
一帶在在淺阻今議仍改七分往北庶糧船無淺阻
之患矣呈院院批據詳南旺水勢今改為七分往南
三分往北等語始於何年改自何人水之分數有何
憑據未經聲明又云今議仍改七分往北等語查安
山湖久涸民佃起科無水濟運故旱年東昌一帶有
膠舟之患今作何開引河導水作何修閘壩蓄水濟
運未據籌畫指陳遽云改七分往北何其言之易也
仰道率府廳州縣印務等官虚心勘議明確果可見
之施行勿為紙上空談即定議通詳如無定見慎勿
紛更(薈蕞云按宋尚書用白英老人計築戴村壩遏汶流使無南入洸而北歸海滙諸泉之水盡出)
(汾上至南旺中分之為二道南流接徐沛十之四北流達臨清十之六所謂水脊也見明史稿宋禮傳明)
(會典亦云然則是四分往南六分往北矣唯靳輔重修宋康惠祠記有云南旺分水三分濟南漕七分北)
(會臨德合漳衛之語張公所云木此)又為詳明閘座之制以便遵守
事竊查柳林為南旺上閘十里為南旺下閘山東一
千餘里之運道其關鍵總在於南旺則南旺之所係
為最要也查南旺以南接濟之水甚多南旺以北並
無涓滴之水助運則柳林閘與十里閘正未可等視
也今議將柳林閘為界水閘則使汶河之水盡濟北
運而南運則用府泗等河馬場湖之水以濟之其要
在柳林閘之啓閉宜嚴也尋常有水之時十里閘與
柳林閘照舊啓閉無容分别一遇北河水小之時將
柳林閘板嚴下十里閘板盡啓使水盡往北行若汶
河水長兩閘仍舊下板使水俱由斗門入南旺湖蓄
以濟運迨至水勢盛大之時則啓十里閘板而柳林
閘板仍行嚴閉使水由彭石口孫強口劉賢口入南
旺湖若水漫過柳林閘板仍將寺前舖閘板嚴下使
水由張廂口盛進口焦鸞口入南旺湖是以柳林閘
為界水頭閘寺前舖閘為界水二閘總使汶河之水
專濟北運不令南行也而又用蜀山湖之水出分水
口以濟北運用馬踏湖之水出新河頭宏仁橋以濟
北運又用南旺湖之水出關家大閘五里舖滚水壩
以濟北運則北河之水自不至於太小而東昌一帶
糧船自無淺阻之患矣如或謂南旺之水盡濟北運
柳林閘下不慮水小乎不知若遇柳林閘水小再將
十里閘板嚴下將柳林閘板酌量啓閉而南河亦不
患無水矣總之必須南旺閘官汶上主簿小心謹慎
啓閉得宜方克有濟詳院批春夏汶水微弱運艘淺
於南則閉南旺北閘以濟之運艘淺於北則閉南旺
南閘以濟之以智役水臨時酌之此潘公之成法也
今年五月臨清水小倣此法行之而東昌迤北運艘
得以魚貫而下以運艘盡過南旺故柳林閘可久閉
也今詳稱水大嚴閉柳林閘使水由彭石等口入南
旺湖若水漫柳林閘仍嚴閉寺前閘使水由張廂等
口入南旺湖等語但運艘盛行之際閘閉不便日久
且水既漫閘則南旺湖水亦大若南北二閘同閉不
惟湖不能納且恐有衝突之患不可不慮之周也又
云蜀山湖水出分水口馬踏湖水出宏仁橋南旺之
水出關家大閘五里舖滚水壩俱濟北運等語各口
閘壩現在果無殘缺可以開放開時果於運道民地
兩有利乎尚須勘議妥當勘明確議詳奪(居濟一得)
行水金鑑卷一百四十
