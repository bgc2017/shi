行水金鑑卷七十一
江南按察使傅澤洪撰
漢水
嶓冢導漾東流為漢(禹貢作漾史記作瀁漢書養古字通用)
泉始出山為漾水東南流為沔水至漢中東流為漢
水(孔氏𫝊)
嶓冢山在興元府金牛縣東二十八里漢水出焉經
南鄭縣南去縣一百步禹貢嶓冢導漾東流為漢是
也(元和志在金牛舊縣在今漢中府寧羌州西北其嶓冢山今沔縣西南接寧羌州界南鄭今漢中)
(府治其故城在今府城東北)
漢有沔漾之名皆東漢水也地理志西漢水出西縣
嶓冢山南入廣漢白水蓋潛漢也經不著其所出自
古皆以為東西兩漢俱出嶓冢則或然矣而西漢固
無沔漾之名漢志漾水出隴西氐道至武都為漢武
都東漢水受氐道水名沔是則沔漾俱為東漢也獨
氐道武都脈絡不通川渠阻隔武都受漾為不可據
而桑欽遂徙氐道漾水為西漢之源由是愈紛錯酈
道元委曲遷就通之以潛伏之流證之以難驗之論
更覺齟齬故當盡廢諸說而一之以經文杜佑通典
秦州上邽縣嶓冢山西漢水所出經嘉陵曰嘉陵江
經閬中曰閬江漢中金牛縣嶓冢山禹導漾水至此
為漢水亦曰沔水其說為可據上邽今廢入清水金
牛今廢入褒城(尚書說府上邽故城在今鞏昌秦州西南)
岷嶓潛沱之義難解今蜀山連綿延亘凡居左者皆
曰岷右者皆曰嶓凡水出於岷者皆曰江出於嶓者
皆曰漢江别流而復合者皆曰沱漢别流而復合者
皆曰潛恐屬方言爾故岷謂之汶今汶川是也漢謂
之漾或謂之沔或謂之羌今沿漢水而東有寧羌州
有沔縣又東有洋縣即古洋州也洋漾聲相近豈皆
得名於漢水云(陸深蜀都雜抄)
出沔縣西門曲折行亂山中沔水流經其中略如棧
道但山&KR0763;無林木沔流舒緩不及褒水湍悍耳西涉
沮水抵大安驛有土城廢址宋置大安軍沔沮之間
闊者未丈許狹者才二三尺沙石磷磷深不没踝自
大安西南亂山益稠至金牛驛北望見嶓冢山峩然
雲表一小水自西東流即所謂嶓冢導漾者也水纔
濫觴不没鳬鴈合五丁峽水東流為沔其流始大金
牛驛西三里稍南入五丁峽一名金牛峽(在寧羌州北三十里)
峽口縣崖萬仞陰風颯然水自峽中噴薄而出寧羌
州在亂山中無城堞本沔縣羊鹿坪地明洪武中以
山寇作亂置寧羌衛於此成化中即衛建州治自州
行十里渡水過百牢關關下有分水嶺嶺東水皆北
流至五丁峽北合漾水入沔嶺西水皆南流逕七盤
關龍洞合嘉陵水為川江常璩言沔出嶓冢合白水
為西漢明與導漾之文相悖按通典嶓冢山有二一
在天水上邽一在漢中金牛雍大記云西漢水在西
和縣源出嶓冢山西流與馬池水合此乃上邽之嶓
冢在今秦州又云漢江源出沔縣嶓冢山東流入金
州此乃金牛之嶓冢禹貢嶓冢導漾乃沔縣之嶓冢
非秦州之嶓冢知嶓冢有二則東西二漢源流各自
了然漾之與沔本為一流與隴西之嶓冢都無交涉
常氏之誤可不辯而明矣(王阮亭蜀道驛程記東漢中記嶓冢以東水皆流)
(嶓冢以西水皆西流故俗以為分水嶺新城先生言分水嶺與記異恐記是)
山海經云漢水出鮒嵎山蓋嶓冢之異名也本在漢
中郡沔陽縣界(沔陽故城在今沔縣東南十里)後魏正始中析沔陽
置嶓冢縣屬華陽郡故地形志云其縣有嶓冢山隋
省沔陽入嶓冢屬梁州大業初改置西縣(其故城在沔縣界西)
(北去唐西縣治白馬城五里)故隋志云西縣有嶓冢山唐武德二
年分利州綿谷縣之通谷鎮置金牛縣(金牛故城本漢廣漢郡葭)
(萌縣地蜀為漢夀縣地晉為晉夀縣地東晉為綿谷縣地)而山入其境故括地志
云嶓冢山在金牛縣東二十八里通典云金牛縣有
嶓冢山四年又分綿谷置三泉縣(其故城在今寧羌州西北東至西縣)
(一百五十里天寳初徙治於此西南去舊縣一百二十里)寶歷初省金牛入三泉
故寰宇記云嶓冢山在三泉縣東宋至道二年升三
泉縣為大安軍紹興三年改建軍于西縣界復置三
泉縣隸軍(今為大安驛在沔縣西南九十里接寧羌州界)故輿池紀勝引宋
朝郡縣志云今之言漢水以西縣之嶓冢山為源後
又省三泉入軍故地理通釋云嶓冢山在大安軍西
元降軍為縣故大一統志云漢水源出大安縣嶓冢
山明初以其地改置沔縣又于縣西南置寧羌衛成
化二十二年即衛置州而山入其境故漢中府志云
嶓冢山在寧羌州北九十里蓋此山本在漢沔陽界
西南接葭萌自後魏以來言山之所在曰嶓冢曰西
縣曰金牛曰三泉曰大安曰寧羌地名六變而山則
一皆在古梁州之域其為禹貢之嶓冢無疑也嶓
冢山孔傳不言所在之郡縣而正義引地理志以實
之曰隴西郡西縣嶓冢山西漢水所出夫此水即嘉
陵水之上源非禹貢之所謂嶓冢導漾東流為漢者
也而班固以西縣之嶓冢為禹貢之嶓冢謬矣自是
以後言嶓冢者率依班氏如張衡西京賦云終南太
乙連岡乎嶓冢潘岳西征賦云面終南而背雲陽跨
平原而連嶓冢玩其辭意皆主隴西而言司馬彪郡
國志亦云漢陽郡西縣有嶓冢山無異議也自後魏
正始中析沔陽地置嶓冢縣以表其山而名始著酈
道元卒于孝昌二年上距正始置縣之時凡二十餘
歲本朝典故生所親見而注水經不言豈事在成書
之後不及追改抑亦因其晚出而疑之乎然漾水注
引漢中記曰嶓冢以東水皆東流嶓冢以西水皆西
流故俗以嶓冢為分水嶺作者亦似知班志之謬而
以禹貢嶓冢為當在漢中也者不然於漢中記奚為
詳及隴西之山邪由此觀之則魏收以前已有知嶓
冢在漢中者不待地形志出而後知也穎達豈未之
考乎然班志雖以西縣嶓冢為禹貢之山而養水則
自繋氐道之下不言出某山自水經云漾水出氐道
縣嶓冢山而氐道亦有嶓冢矣常璩華陽國志云東
源出武都氐道縣漾山為漾水而氐道之嶓冢且有
漾山之目矣郭璞志山海經云嶓冢今在武都氐道
縣南酈道元注水經云東西兩源俱出嶓冢而同為
漢水則似一山跨二縣之境而在西縣者為西源在
氐道者為東源矣輾轉迷惑愈久愈譌說經者不能
出其窠臼而禹貢之嶓冢幾不可問矣西縣故城在
今秦州西南氐道今不知所在蓋自晉永嘉之亂隴
西没於氐羌郡縣荒廢常璩郭璞皆云氐道屬武都
而晉志武都郡無之則此縣之不可考久矣要之二
縣在隴西皆古雍州域也而禹貢嶓冢乃梁州之山
不應闌入雍域故唯魏收所言為得其實而况秦州
之嶓冢與寧羌之嶓冢南北相距五六百里也(禹貢錐指)
沔水出武都沮縣東狼谷中(水經)
沔水一名沮水闞駰曰以其初出沮洳然故曰沮水
也縣亦受名焉導源南流泉街水注之出河池縣東
南流入沮縣會於沔(酈注東元和志沮水出興州順政縣北八十二里按沮縣故)
(城在今漢中府略陽縣界晉永嘉後没於氐羌縣廢後魏改置武興縣又僑置略陽縣西魏改略陽曰漢)
(曲隋又改曰順政唐為興州治宋復改順政曰略陽今在寧羌州北二百二十里河池今徽州屬鞏昌府)
(泉街水在略陽縣北)
又東南逕沮水戍而東南流注漢曰沮口(水經)
所謂沔漢者也尚書曰嶓冢導漾東流為漢山海經
所謂漢出鮒嵎山也東北流得獻水口虞仲雍云是
水南至關城合西漢水又東北合沮口同為漢水之
源也故如淳曰北方人謂漢水為沔水故孔安國曰
漾水東流為沔蓋與沔合也至漢中為漢水是互相
通稱矣(酈注縣沮水戍在略陽縣東南沔縣志曰沮水在西七十里與略陽接界漢水自寧羌)
(州東北流逕沔縣故大安軍南又東北至青羊驛沮口在焉宋開禧二年金人入大散關叛將吳㬢退屯)
(罝口旋還興州罝口即沮口也)
又東逕白馬戍南濜水入焉(水經)
水北發武都氐中南逕張魯城東魯沛國張陵孫陵學
道於蜀鶴鳴山傳業衡衡傳於魯魯至行寬惠百姓
親附供道之費米限五㪷故世號五㪷米道初平中劉
焉以魯為督義司馬往漢中斷絶谷道因遠城治即
崤嶺周迴五里東臨濬谷杳然百尋西北二面連峯
接崖莫究其極從南為盤道登陟二里有餘濜水又
南逕張魯治東對白馬城一名陽平關濜水南流入
沔謂之濜口其城西帶濜水南面沔州二水之交故
亦曰濜口城矣(酈注縣地形志沔陽縣有白馬城今在沔西南即漢陽平關亦曰白馬)
(戍濜水在縣西三十里)
又東逕武侯壘南(水經)
諸葛武侯所居也南枕沔水水南有亮壘背山向水
中有小城迴隔難解(酈注在小城亦名石馬城今沔縣南)
又東逕沔縣故城南(水經)
城蕭何所築也漢建安二十四年劉備并劉璋北定
漢中始立壇即漢王位於此其城南臨漢水北帶通
逵南面崩水三分之一觀其遺略厥狀時傳南對定
軍山諸葛亮之死也遺令葬於其山因即地勢不起
墳壟唯深松茂柏攢蔚川阜莫知墓營所在山東名
高平是亮宿營處有亮廟鍾士季征蜀枉駕設祠營
東即八陣圖也遺基略在崩裭難識(酈注宇沔陽故城寰記在西)
(縣東南十六里今在沔縣東南十里)
又東逕西樂城北(水經)
在山上周三十里甚嶮固城東容裘谿注之谿水又
北逕城東而北流注於漢(酈注南城在今沔縣西漢水南岸)
又左得度口水(水經)
出陽平北山水有二源一曰清檢出佳蠖二曰濁檢
出好鮒常以二月八日取之美珍常味度水南經陽
平縣故城東又南逕沔陽縣故城東而南流注於漢
水(酈注南水在沔縣二里)
又東黃沙水左注之(水經)
水北出遠山山谷邃險人跡罕交谿曰五丈谿谿水
側有黃沙屯諸葛亮所開也其水南注漢水南有女
郎山有女郎廟言張魯女也有小水北流入漢謂之
女郎水(酈注郎沔縣東四十里有沙水女山在褒城縣西南)
又東合褒水(水經)
水西北出衙嶺山東南逕大石門歴故棧道下谷俗
謂千梁無柱也諸葛亮與兄瑾書曰前趙子龍退軍
燒壊赤崖以北閣道緣谷一百餘里其閣梁一頭入
山腹其一頭立柱於水中今水大而急不得安柱此
其窮極不可強也又云頃大水暴出赤崖以南橋閣
悉壊時趙子龍與鄧伯苗一戌赤崖屯田一戍赤崖
口但得緣崖與伯苗相聞而已後諸葛亮死於五丈
原魏延先退而焚之謂是道也自後案舊修路者悉
無復水中柱逕涉者浮梁振動無不摇心眩目也褒
水又東南得丙水口水上承丙穴穴出嘉魚常以三
月出十月入地穴口廣五六尺去平地七八尺泉縣
注魚自穴下透入水穴口向丙故曰丙穴下注褒水
故左思稱嘉魚出於丙穴良木攢於褒谷矣褒水又
東南歴小石門門穿山通道六丈有餘刻石言漢明
帝永平中司隸校尉犍為楊厥之所開逮靈帝建和
二年漢大中大夫同郡王升嘉厥開鑿之功琢石頌
德以為石牛道來敏本蜀論曰秦惠王欲伐蜀而不
知道作五石牛以金置尾下言能屎金蜀王負力令
五丁引之成道秦使張儀司馬錯尋路滅蜀因曰白
牛道厥蓋因而廣之矣石門在漢中之西褒中之北
褒水又東南歴褒口即褒谷之南口也北口曰斜所
謂北出褒又南逕褒縣故城東褒中縣也本褒國矣
又南流入於漢漢水又東逕萬石城下(酈注谷元和志褒山在)
(褒城縣北五里南口為褒北口為斜長四百七十里褒水在今褒城縣東萬石城在褒城縣東)
又東逕漢廟堆下(水經)
昔漢女所遊側水為釣臺後人立廟於臺上世人覩
其頽基崇廣因謂之漢廟堆傳呼乖實又名之為漢
武堆(酈注縣堆在今南鄭西南)
又東過南鄭縣南(水經)
耆舊傳云南鄭之號始於鄭桓公桓公死於犬戎其
民南奔故以南為稱即漢中郡治也漢高祖入秦項
羽封為漢王蕭何曰天漢美名也遂都南鄭(酈注今南鄭)
(陜西漢中府治)
以今輿地言之漾水出寧羌州北嶓冢山(寧羌在漢中府西北)
(三百八十里)東北流逕沔縣西南合沔水又東逕沔縣南
(沔縣在府西少北九十里)又東逕褒城縣南(在府西北四十里沔水去縣二十四里)
又東逕南鄭縣南為漢水(去縣三里)經所謂嶓冢導漾東
流為漢者也漢志隴西氐道下云禹貢養水所出
至武都為漢(師古曰氐夷種名也氐之所居故曰氐道邑有蠻夷曰道晉永嘉後地没於氐)
(羌縣多荒廢氐道今不知所在)武都郡武都縣下云東漢水受氐道
水一名沔過江夏謂之夏水入江(武都本白馬氐地漢元鼎六年開以)
(為武都郡治武都縣今鞏昌府成縣西北百里有仇池山山上有仇池城城東南有武都縣故城即漢武)
(都郡治也)水經漾水出隴西氐道縣嶓冢山東至武都沮
縣為漢水常璩華陽國志漢水有二源東源出武都
氐道縣漾山為漾水禹貢導漾東流為漢是也此皆
依漢志以為言然氐道漾水至武都為東漢水卒莫
有能言其所經者今按酈注濁水出濁城北(今成縣有濁水)
(戍亦曰濁水城胡三省云在上禄縣東南武街城西北)東流與丁令溪水會又
東逕武街城南(今廣業郡治城在今成縣西三十里)又東弘休水注之
又東逕白石縣南(白石今為成縣治)又東南渥陽水注之又
東南與仇鳩水合又東與河池水合又東南兩當水
注之水出陳倉縣之大散嶺西南流入故道川謂之
故道水西南逕故道城東又西南入廣漢郡界與沮
水枝津合謂之兩當溪水上承武都沮縣之沮水凟
(沮縣今略陽沮水在縣東)西南流注於兩當溪又西南注於濁水
濁水南逕槃頭郡東(今略陽縣西北一百里有長舉廢縣後魏於此置槃頭郡)而
南合鳳溪水又東注於漢水觀此文則漢志以沮水
枝津上承氐道水下為東漢水可知也氐道雖未詳
其處所以池望度之當在西縣之東河池之西上邽
之南下辨之北濁水所受有丁令溪水弘休水渥陽
水皆出其北蓋自氐道來也其中或有漢志所謂養
水者但今無可考耳然沮水枝津上承沮瀆自東入
西非自西入東也昔之觀水作記者不察地勢之高
下不辨川流之去來遂以為氐道養水合濁水兩當
溪由枝津以達沮沔是為東漢之源而不知其非也
班固因之故有此誤水經於武都下加沮縣二字蓋
亦以氐道水下通沮水為東漢之源也然漢志不言
養水出何山而水經復附會之曰嶓冢則氐道亦有
嶓冢山矣常璩知其非是故又因水以名其山曰漾
山而為之殊目要知氐道水所出别是一山非嶓冢
也近世言漢水者皆知班固之誤而不知其誤所由
來故詳著其原委如此漢志隴西西縣下云禹貢
嶓冢山西漢水所出(括地志秦西垂宮即漢西縣在秦州上邽縣西南九十里元和)
(志嶓冢山在上邽縣西南五十八里然則山在故西縣東北去西縣三十二里也上邽漢屬隴西郡唐為)
(秦州治今鞏昌府秦州是志云西縣故城在州西南一百二十里嶓冢山在州西南六十里山不甚高而)
(峯岫延長連屬若冢是山在西縣故城東北六十里也與括地元和二志里數不同蓋唐之上邽在今州)
(之西南去西縣故城當較近但山不當更差二十八里耳州志城與山必有一誤)南入廣漢
白水東南至江州入江(元和志利州景谷縣本漢白水縣屬廣漢郡宋為平興縣)
(隋改曰景谷今四川保寧府昭化縣之白水鎮是也鎮在縣西百里白水在縣北二十里至縣東三里合)
(嘉陵江漢巴郡治江州縣其故城在今重慶府巴縣西大江在縣東南嘉陵江至此入大江)過郡
四(隴西武都廣漢巴郡)行二千七百六十里此與氐道之養水
全無交涉水經非一時一手作漾水篇首云漾水出
隴西氐道縣嶓冢山東至武都沮縣為漢水此不過
依漢志氐道一條以立文惟加嶓冢沮縣為不同耳
其所謂漢水即東漢亦與西縣之西漢全無交涉
及觀下文東南逕白水葭萌閬中至江州入江則又
確是西漢水與武都一條全無交涉矣首尾横决必
魏晉間人所續也(經文有曰廣魏者故廣漢也蓋曹氏改名漢後人續經此亦其一證)
尋其意指蓋以氐道水南合濁水兩當溪歴槃頭郡
東而南為西漢水也(槃頭治長舉亦漢沮縣地)故酈注以為東西
兩川俱出嶓冢而同為漢水其言曰劉澄之云有水
從沔陽縣南至梓潼漢夀入大穴暗通罡山郭景純
亦言是矣罡山穴小本不容水水成大澤而流與漢
合庾仲邕又言漢水自武遂川南入蔓葛谷越野牛
逕至關城合西漢水故諸言漢者多言西漢水至葭
萌入漢則兩川通波更在沮縣之南矣嘗試以圖志
考之漾沮雖有枝津與西漢通要皆自東入西非自
西入東也蓋嶓冢亘絶東西俗謂之分水嶺地勢東
高而西下故西漢水自略陽縣南入寧羌州界即折
而西南避高就下其性則然豈有東入之理澄之所
言即禹貢之潛仲邕所言即通谷水也二水皆東漢
之枝津西流入西漢水而說者乃謂西漢水至葭萌
入漢顛倒之矣今嶺東漾沮枝津皆入西漢嶺西谿
澗之水亦皆入西漢川流去來有目者盡能驗之其
可是古而非今乎酈道元雖有東西兩川俱出嶓
冢之說而終以西漢為主注云今西縣嶓冢山西漢
水所導也西流與馬池水合又西南合楊廉川水又
西南逕始昌峽始昌縣故城西(城在今西和縣北)又西南逕
宕備戍南(戍在西和縣東北)又西南逕祁山軍南(祁山在嶓冢之西七)
(十許里今在西和縣西北七十里)又西逕蘭倉城南(今禮縣東南有蘭倉故城)又
南入嘉陵道而為嘉陵水(禮縣夲漢嘉陵道地屬武都郡西漢水至此為嘉陵)
(水傅同叔云嘉陵江出鳳州大散關西南嘉陵谷至興州北境當會東漢水而東行安得越東漢而為西)
(漢乎宋人以故道水為嘉陵江大非近志皆承其謬故道水合濁水至槃頭郡入西漢水至今猶然何言)
(會東漢而不為西漢耶)又東南逕瞿堆西又屈逕瞿堆南(瞿堆即仇)
(池山在今成縣西北百里)又東南逕濁水城南(亦曰濁水戍在成縣西)又東
南逕修城道南(今略陽縣西北有修城廢縣漢志作循城屬武都治)又東南於
槃頭城南與濁水合(詳見前)又東逕武興城南(今略陽縣治即)
(武興故城唐為興州順政縣元和志嘉陵江經順政縣南去縣百步)又西南逕關城北
(關城即今陽平關在寧羌州西北八十里東至沔縣一百七十里)又西南逕通谷(唐武)
(德二年分綿谷縣之通谷鎮置金牛縣在今寧羌州金牛驛西三十里庾仲邕曰漢水自武遂川南入蔓)
(葛谷越野牛逕至關城合西漢蓋即此通谷水也通溪上承漾水曰獻水口)又西南寒水
注之(寰宇記大寒水在三泉故縣南十五里西流至龍門山入大石穴龍門山在故三泉縣西七十)
(里今在廣元縣東北八十二里其水即禹貢之潛郭璞所謂從沔陽南流至漢夀入大穴中通峒山下西)
(南潛出者也)又西逕石亭戍又逕晉夀城西又南合漢夀
水(在今廣元縣南)水經又東南至葭萌縣東北與羌水合注
云白水西北出臨洮縣西傾山又東南逕白水縣故
城東又東南逕小劍戍北西去大劍三十里又東南
至吐費城南即西晉夀之東北也東南流注漢水水
有津關(元和志晉夀故城在利州益昌縣東南五十里本漢葭萌縣也此為西晉夀今在昭化縣)
(界白水即桓水嘉陵江自陜西寧羌州界東南流逕四川廣元縣西又西南逕昭化縣東南又南逕劍州)
(東又東南入倉溪縣界白水關在寧羌州西南九十里接昭化界東北去關城一百八十里)水經
又東南逕巴郡閬中縣注云巴西郡治也閬水出閬
陽縣而東逕其縣南又東注漢水又東南逕宕渠縣
又東南合宕渠水水北出南鄭縣南巴嶺謂之北水
東南流與難水合又東南流逕宕渠縣謂之宕渠水
又東南入漢(三巴記云閬白二水南流曲折三回如巴字即嘉陵江也自蒼溪縣界東南流)
(逕閬中縣西南又東南逕南部縣東北又東南逕蓬州東又西南逕南充縣東又南入定遠縣界寰宇記)
(云嘉陵水又名閬中水亦曰閬江亦曰渝水華陽國志曰閬中有渝冰賨民多居水左右天性勁勇銳氣)
(善舞今所謂巴渝舞也宕渠故城在今渠縣東北七十里宕渠水亦名渠江重慶府志云嘉陵江自定遠)
(縣流入合州界又一百九十里合渠江又十里至州城東南合涪江又南四十里入巴縣酈道元以宕渠)
(水為禹貢之潛非是)水經又東南逕江州縣東南入於江注云
涪水注之故仲邕謂涪内水者也(江州作江津誤今據漢志改正)
以今輿地言之秦州西和禮縣成縣(並屬陜西鞏昌府)略陽
寧羌(並屬漢中府)廣元昭化劒州蒼溪閬中南部(並屬四川保寧)
(府)蓬州南充(並屬順慶府)定遠合州巴縣(並屬重慶府)諸州縣
界中皆西漢水之所經也禹貢雖無西漢水然必周
知其所歴之地而後可以折東漢受氐道水之妄且
廣元以下即禹貢之潛昭化合白水亦即禹貢之桓
皆有關于經故備著之禹貢以嶓冢繫梁州而漢
志嶓冢在雍域之隴西一誤也禹貢云嶓冢導漾而
漢志以嶓冢所出為西漢水其漾水則出氐道二誤
也禹貢之潛乃漾水枝津西出為西漢水而漢志西
漢水出西縣之嶓冢三誤也漢志不言漾水出何山
而水經云出氐道縣嶓冢山是氐道亦有嶓冢四誤
也漾者東漢之源而續水經者以西漢接漾水為一
川五誤也漾沔枝津皆自東入西而酈注從舊說云
西漢水至葭萌入漢六誤也川流離合地上灼然可
見而酈注惑闞駰之說以為原始要終潛流或一故
東西俱受漢漾之名七誤也羣言殽亂學者靡所折
衷今說漢水當排棄諸家專主禹貢以沮沔為漢之
别源以西漢為漾之枝津而氐道水則存而不論是
亦理亂絲觧連環之術也(禹貢錐指寧按今陜西通志漢中府羌州有嶓冢)
(山在州北九十里形如冢漢水所出東入襄陽禹貢嶓冢導漾即此沔縣有漾水在舊大安軍南禹貢嶓)
(冢導漾東流為漢褒城縣有沔水在縣南四里源出古金牛縣界南流合沮水南鄭縣有漢江在城南三)
(里東流至漢陽府會大江水此與禹貢錐指所言相合又按黃宗羲今水經嘉陵江即東漢水源出陜西)
(鳳縣東嘉陵谷歴兩當縣過略陽縣治西會東谷諸水流經漢中府城南三里歴陽縣石泉縣南過金州)
(北漢水又東過鄖西縣南又東北屈東南過均州東北過光化縣西南漢水又南逕榖城縣東均水入之)
(漢水又東過襄陽城北又東南淯水從北來注之漢水又南經安陸州治西過宜城縣東夷水東流注之)
(漢水經潛江縣分為潛江入於江漢水又東南臼水注之又經當陽縣之東漢水又東南溳水入焉漢水)
(又東南至荆門州東九十里至大别山入於江其水自嶓冢為漾水沔縣為沔水漢中為漢水至荆山東)
(為滄浪水蓋因地而稱名也其中所叙之水又與錐指所記詳略不同備錄之以俟參考)
行水金鑑卷七十一
