行水金鑑卷一百二
江南按察使傅澤洪撰
運河水
兖州牐已見前至元二十七年四月都漕運副使馬之
貞言准山東東西道宣慰使司牒文相視兖州牐堰事
先於至元十二年蒙丞相巴延訪問自江淮逹大都河
道之貞乃言宋金以來汶泗相通河道郭都水按視可
以通漕於二十年中書省奏准委兵部李尚書等開鑿
擬修石牐十四二十一年省委之貞與尚監察等同相
視擬修石牐八石堰二除已修畢外有石牐一石堰一
堈城石堰一至今未修據濟州以南徐邳沿河撁道橋
梁二十二年添立邳州水站移文沿河州縣修治已完
二十三年調之貞充漕運副使委管牐接放綱船沿河
撁道元無崩損去處在前年例當麻麥盛時差官修理
撁道督責地主割刈麻麥并滕州開决稻堰泗源磨堰
差人於吕梁百步等谼及濟州牐監督江淮綱運船隻
過谼出牐不令阻滯客旅苟取錢物據新開會通并濟
州汶泗相通河非自然長流河道於兖州立牐堰約泗
水西流堈城立牐堰分汶水入河南會於濟州以六牐
撙節水勢啓閉通放舟楫南通淮泗以入新開會通河
至於通州近去歲四月江淮都漕運使司言本司糧運
經濟河至東阿交割前者濟州運司不時移文瀕河官
司修治撁道若有緩急處所正官取招呈省路經歴縣
逹嚕噶齊以下就便斷罪今濟州漕司革罷其河道撥
屬都漕運司管領本司糧運未到東阿凡有阻滯並是
本司遲慢迤南河道從此無人管領不時水勢泛溢隄
岸摧塌澀滯河道又濟州牐前濟州運司正官親臨監
視其押綱船戶不敢分争即日各處官司差人管領與
綱官船戶各無統攝争要水勢及攙越過牐互相毆打
以致損壊船隻浸沒官糧擬將東阿河道撥付江淮都
漕運司提調管領庶幾不誤糧運都省准焉又准江淮
都漕運司副使言除委官看管牐堰外據汶泗堈城二
牐一堰泗河兖州牐堰濟州城南牐乃會通河上源之
喉衿去歲流水衝壊堈城汶河土堰兖州泗河土堰必
須移文兖州泰安州差夫修閉又被漲水衝破梁山一
帶隄堰走洩水勢通入舊河以致新河水小澀糧船乞
移文斷事等官轉下東平路修閉上流撥屬江淮漕運
司下流屬之貞管領若已後新河水小直下濟州監牐
官并泰安兖州東平修理據兖州石牐一所石堰一道
堈城石牐一道合用材物已行措置完備必須修理雖
初經之貞相視會計即令不隸管領乞移文江淮漕司
修治其泰安州堈城安梁山一帶隄岸濟州牐等處雖
是撥屬江淮漕司今後倘若水漲衝壊隄堰亦乞照會
東平濟寧泰安如承文字亦仰奉行又東阿須城界安
山牐為糧船不由舊河來往江淮所委監牐官已去目
今無人看管必須之貞修理以此權委人守焉(元史河渠志)
濟州河者新開以通漕運也世祖至元十七年七月耿
參政阿里尚書奏為姚演言開河事令阿哈穆特與耆舊
臣集議以鈔萬錠為傭直仍給糧食世祖從之十八年
九月中書丞相和爾果斯等奏姚總管等言請免益都
淄萊寧海三州一歲賦入折傭直以為開河之用平章
阿哈穆特與諸老臣議以為一歲民賦雖多較之官給傭
直行之甚便遂從之十月和爾果斯等奏安巴蘇所開
河經濟州而其地又有一河傍有民田開之甚便臣等
議若開此河阿八失所管一方屯田宜移之他處不阻
水勢世祖令移之十二月差鄂囉齊劉都水及精算數
者一人給宣差印往濟州定開河夫役令大名衛州新
附軍亦往助工三十一年御史臺言膠萊海道淺澀不
能行舟臺官伊蘇特穆爾奏安巴蘇所開河省遣雅伊
密實來謂漕船泛河則失少泛海則損多既而漕臣曩
嘉岱萬戶孫偉又言漕海舟疾且便右丞瑪哈丹又奏
鄂諾鄂諾岱凡三移文言安巴蘇所開河益少損多不
便轉漕水手軍人二萬舟千艘見閒不用如得之可歲
漕百萬石昨奉旨候蒙古台來共議海道便則安巴蘇
河可廢今蒙古台已自海道運糧回有一二南人自願
運糧萬石已許之曩嘉岱孫萬戶復請用軍騐試海運
省院官暨衆議安巴蘇河所用水手五千軍五千船千
艘畀揚州省教習漕運今擬以此水手軍人就用平灤
船從利津海漕運世祖從之安巴蘇所開河遂廢(元史河渠)
(志)
揚州運河宋時嘗設軍疏滌世祖取宋之後河漸壅塞
至元末年江淮行省嘗以為言雖有旨濬治有司奉行
未見實效仁宗延祐四年十一月兩淮運司言鹽課甚
重運河淺澀無源止仰天雨請加修治明年二月中書
移文河南省選官洎運司有司官相視會計工程費用
於是河南行省委都事張奉政及淮東道宣慰司官運
司官會州縣倉場官徧歴巡視集議河長二千三百五
十里有司差瀕河有田之家雇倩丁夫開修一千八百
六十九里倉場鹽司不妨辦課協濟有司開修四百八
十二里運司言近歲課額增多而船竈反日益貧苦宜
令有司通行修治省減官錢省臣奏準諸色戶内顧募
丁夫萬人日支鹽糧錢二兩計用鈔二萬錠於運司鹽
課及減駁船錢内支用差官與都水監河南行省淮東
宣慰司官專董其事廉訪司體察樞密院遣官鎮遏乘
農隙併工疏治(元史河渠志)
練湖在鎮江元有江南之後豪勢之家於湖中築隄圍
田耕種侵占既廣不足受水遂致泛溢世祖末年參政
諳達拉奏請依宋例委人提調疏治其侵占者騐畆加
賦至治三年十二月省臣奏江浙行省言鎮江運河全
藉練湖之水為上源官司漕運供億京師及商賈販載
農民來往其舟楫莫不由此宋時專設人夫以時修濬
練湖瀦蓄潦水若運河淺阻開放湖水一寸則可添河
水一尺近年淤淺舟楫不通凡有官物差民運遞甚為
不便委官相視疏治運河自鎮江路至吕城壩長百三
十一里計役夫萬五百十三人六十日可畢又用三千
餘人浚滌練湖九十日可完人日支糧三升中統鈔一
兩行省行臺分官監督所用船物今歲預備來春興工
合行事宜依江浙行省所擬既得旨都省移文江浙行
省委參政董中奉率合屬正官親臨督役於是董中奉
言所委前都水少監崇明州知州任奉政鎮江路總管
毛中議等議練湖運河此非一事宜依假山諸湖農民
取泥之法用船千艘船三人用竹䈒撈取淤泥日可三
載月計九萬載三月之間通取二十七萬載就用所取
泥增築湖岸自鎮江在城程公壩至常州武進縣吕城
壩河長百三十一里一百四十六步擬開河面闊五丈
底闊三丈深四尺與見有水二尺可積深六尺所役夫
於平江鎮江常州江隂州又建康路所轄溧陽州田多
上戸内差倩若濬湖開河二役並興卒難辦集宜趁農
隙先開運河工畢就濬練湖省準所言與都事王徵事
等於泰定元年正月至鎮江丹陽縣洎各監工官沿湖
相視上湖沙岡黃土下湖茭根叢雜泥亦堅硬不可䈒
取又議兩役並興相離三百餘里往來監督供給為難
願以所督夫一萬三千五百十二人先開運河期四十
七日畢次濬練湖二十日可完繼有江南行臺侍御史
及浙西廉訪司副使俱至乃議首事運河備文咨稟遂
於是月十七日入役二月十八日省臣奏開濬運河練
湖重役也宜依行省所議仍令便宜從事後各監工官
言已分運河作三壩依原料深闊丈尺開浚至三月四
日工畢數内平江崑山嘉定二州實役二十六日常熟
吳江二州長洲吳縣實役二十八日餘皆役三十日已
於三月七日積水行舟又監修練湖官言任奉議指劃
元料增築隄堰及舊有土基共增闊一丈二尺平面至
高底灘脚增築共量斜高二丈五尺依中堰西石䃮東
舊隄卧羊灘修築如舊隄高闊已及所料之上者遇有
崩缺修築合完中堰西石䃮至五百婆隄西上增高土
一尺有缺亦補之五百婆隄至馬林橋隄水勢稍緩不
須修治其隄底間有滲漏者窒塞之三月六日破土九
日入役至十一日工畢實役三日歸勘任少監元料開
運河夫萬五百十三人六十日畢濬練湖夫三千人九
十日畢人日支鈔一兩米三升共該鈔萬八千一十四
錠二十兩米二萬七千二十一石六斗實徵夫萬三千
五百十二人共役三十三日支鈔八千六百七十九錠
三十六兩糧萬三千十九石五斗八升比附元料省鈔
九千三百三十四錠三十四兩糧萬四千二石二升其
練湖未畢相視地形水勢再議參政董中奉又言練湖
舊有湖兵四十三人添補五十七名共百人於本路州
縣苗糧三石之下二石之上差充專任修築湖岸設提
領二員壕寨二人司吏三人於有出身人内選用工部
議練湖所設提領人等印信即同湖兵宜咨本省徧行
議擬又鎮江路言運河練湖今已開濬若不設法關防
徒勞民力除關本路逹嚕噶齊烏魯斯哈雅總治其事
同知哈克繖知事程郇專管啓閉斗門行省從之(元史河渠志)
元憲宗三年癸丑(即宋理宗寳祐元年)世祖募民受鹽入粟轉漕
嘉陵(元史世祖本紀)
元憲宗四年甲寅(即宋理宗寳祐二年)張柔移鎮亳州以渦水北
隘淺不可舟軍既病涉曹濮魏博粟皆不至乃築甬路
自亳抵汴堤百二十里流深而不能築復為橋十五或
廣八十尺横以二堡戍之(元史憲宗本紀)
元憲宗五年乙夘(即宋理宗寳祐三年)秋九月張柔會大帥於符
離以百丈口為宋往來之道可容萬艘遂築甬道自亳
而南六十餘里中為横江堡又以路東六十里皆水可
致宋舟乃立柵水中唯密置偵邏於所逹之路由是鹿
邑寧陵考柘楚丘南頓無宋患陳蔡潁息皆通矣(元史憲宗)
(本紀)
元世祖中統二年(即宋理宗景定元年)秋七月辛已命西京宣撫
司造船備西夏漕運八月甲寅勅西京運糧於沙井
北京運糧於魚兒泊九月丙子勅今歲田租輸沿河
近倉官為轉漕不可勞民(元史世祖本紀)
元世祖中統三年(即宋理宗景定二年)夏四月辛夘修河中禹廟
賜名建極宫八月已丑郭守敬請開玉泉水以通漕
運從之(元史世祖本紀)守敬字若思邢臺人從劉秉忠學中統
三年用薦世祖召見面陳水利六事其一中都舊漕河
東至通州引玉泉水以通舟歲可省僱車錢六萬緡通
州以南於藺榆河口徑直開引由蒙村跳梁務至楊村
還河以避浮雞&KR1927;盤淺風浪遠轉之患其二順德逹泉
引入城中分為三渠灌城東地其三順德灃河東至古
任城失其故道沒民田千三百餘頃此水開修成河其
田即可耕種自小王村經滹沱合入御河通行舟筏其
四磁州東北滏漳二水合流處引水由滏陽邯鄲洺州
永年下經雞澤合入灃河可灌田三千餘頃其五懷孟
沁河雖澆灌猶有漏堰餘水東與丹河餘水相合引東
流至武陟縣北合入御河可灌田二千餘頃其六黃河
自孟州西開引少分一渠經由新舊孟州中間順河古
岸下至温縣南復入大河其間亦可灌田二千餘頃每
奏一事世祖歎曰任事者如此人不為素餐矣授提舉
諸路河渠四年加授銀符副河渠使至元元年從張文
謙行省西夏先是古渠在中興者一名唐來其長四百
里一名漢延長二百五十里他州正渠十皆長二百里
支渠大小六十八灌田九萬餘頃兵亂以來廢壊淤淺
守敬更立牐堰皆復其舊二年授都水少監守敬言舟
自中興沿河四晝夜至東勝可通漕運及見查泊烏梁
海古渠甚多宜加修理又言金時自燕京之西麻峪村
分引盧溝一支東流穿西山而出是謂金口其水自金
口以東燕京以北灌田若干頃其利不可勝計兵興以
來典守者懼有所失因以大石塞之今若按視故蹟使
水得通流上可以致西山之利下可以廣京畿之漕又
言當於金口西預開減水口西南還大河令其深廣以
防漲水突入之患帝善之十二年丞相巴延南征議立
水站命守敬行視河北山東可通舟者為圖奏之二十
八年守敬陳水利十有一事其一大都運糧河不用一
畆泉舊源别引北山白浮泉水西折而南經瓮山泊自
西水門入城環匯於積水潭復東折而南出南水門合
入舊運糧河每十里置一牐北至通州凡為牐七距里
許上重置斗門互為提閼以過舟止水帝覽奏喜曰當
速行之於是復置都水監俾守敬領之帝命丞相以下
皆親畚鍤倡工待守敬指授而後行事先是通州至大
都陸運官糧歲若干萬石方秋霖雨驢畜死者不可勝
計至是皆罷帝還自上都過積水潭見舳艫蔽水大悅
名曰通惠河賜守敬鈔萬二千五百貫仍以舊職兼提
調通惠河漕運事守敬又言於澄清牐稍東引水與北
壩河接且立牐麗正門西令舟楫得環城往來志不就
而罷三十一年拜昭文館大學士知太史院事大德二
年召守敬至上都議開鐵幡竿渠守敬奏山水頻年暴
下非大為渠堰廣五七十步不可執政吝於工費以其
言為過縮其廣三之一明年大雨山水注下渠不能容
漂沒人畜廬帳幾犯行殿成宗謂宰執曰郭太史神人
也惜其言不用耳延祐三年卒(元史郭守敬傳)
郭守敬奉詔興水利上自昌平縣白浮村引神山泉
西折而南過雙塔榆河一畆玉泉諸水經甕山泊至
西水門入都城按神山白浮皆在州之東南地勢西
高東下守敬乃能引之而西是不可曉(顧炎武昌平山水記)
元世祖至元元年(即宋理宗景定五年)二月壬子發北京都元帥
阿海所領軍疏雙塔漕渠四月戊申以彰德洺磁路
引彰滏洹水灌田致御河淺澀鹽運不通塞分渠以復
水勢五月乙亥詔遣蘇爾廸延郭守敬行視西夏河渠
俾具圖來上(元史世祖本紀)
元世祖至元二年(即宋度宗咸淳元年)十二月戊辰命選善水者
一人沿黃河計水程逹東勝可通漕運馳驛以聞六
月辛已大霖雨自是日至癸已不止京師河南北水溢
御河沁河渾河水溢没人畜廬舍甚衆秋七月已亥
漳河泛溢至廣平城下(元史世祖本紀)
元世祖至元三年六月衛輝滛雨至七月丹沁二河泛
漲與城西御河通流平地深二丈餘漂沒人民房舍田
禾甚衆民皆棲於樹木郡守僧家奴以舟載飯食之移
老弱居城頭日給糧餉月餘水方退十一月戊戌瀕
御河立漕倉十二月丁亥鑿金口導盧溝水以漕西
山木石(元史世祖本紀)
元世祖至元六年十二月戊子築東安渾河堤(元史世祖本紀)
元世祖至元七年三月丙辰浚武縣御河(元史世祖本紀)
朱文英知平鄉縣至元七年奉命開南和之澧河將
通漕渠文英相視地形曰此濡濕之地農事方殷安
可奪有用之功以興無益之務乎慨然言之於總府
遂罷役去官後邑人思之刻石頌德(畿輔通志)
元世祖至元九年十月乙未築渾河堤(元史世祖本紀)
元世祖至元十三年正月甲午穿濟州漕渠七月甲
寅以楊村至浮雞泊漕渠洄遠改從孫家務八月已
已穿武清蒙村漕渠九月辛丑遣瀘州屯田軍四千
轉漕重慶(元史世祖本紀)
元世祖至元十四年十二月乙亥永年縣水免今年田
租導任河(元史世祖本紀)董文用藁城人為衛輝路總管至元
十四年詣汴漕司言事適漕司議通沁水北東合流御
河以便漕文用曰衛郡地最下大雨時行沁水輙溢出
百十里間雨更甚水不得逹於河即浸滛及衛今又引
之使來豈唯無衛將無大名長蘆矣會朝廷遣使相地
形上言衛州城中浮屠最高者纔與沁水平勢不可開
也事遂寢(元史董文用傳)
元世祖至元十六年六月辛丑以通州水路淺舟運甚
難命樞密院發軍五千仍令食禄諸官僱役千人開浚
以五十日訖工(元史世祖本紀)
元世祖至元十七年二月庚子發侍衛軍三千浚通州
運糧河七月戊午用姚演言開膠東河及收集逃民
屯田漣海(元史世祖本紀)
元世祖至元十九年十二月癸卯浚濟川河(元史世祖本紀)是
年命張君佐率新附漢軍萬人修膠西閘壩以通漕運
二十一年兼海道運糧事(元史張君佐傳砲君佐為鎮國大將軍仍手元帥)
元世祖至元二十年五月已卯用王積翁言江南運糧
於安巴蘇新開神山河及海道兩道運八月丁未濟
州新開河成十月癸卯中書省臣言安巴蘇新開河
二處皆有倉宜造小船分海運從之(元史世祖本紀)是月涿州
拒馬河溢(元史五行志)
元世祖至元二十一年二月辛已浚揚州漕河已亥
罷阿巴齊開河之役以其軍及水手各萬人運海道糧
四月已亥涿州拒馬河決衝突三十餘里十月戊
子命北京宣慰司修灤河道十二月乙已以丁壯
人開神山河立萬戶府以總之(元史世祖本紀)
俞時中修任城東閘記云至元二十年朝廷初以江
淮水運不通乃命前兵部尚書李鄂囉齊等調丁夫
給庸糧自濟州任城委曲開穿河渠導洸汶泗水由
安民山至東阿三百餘里以通轉漕然地勢有高下
水流有緩急故不能無阻艱之患二十一年有司創
為石閘者八各置守卒春秋觀水之漲落以時啓閉
雖歲或亢暘而利足以濟舟楫惟是任城閘東距師
家莊袤六十里土壤疏惡霖潦灌注承乏歲月至是
始壊時都水少監分都水監事舒穆嚕奉議適膺其任
聞之中書省易而新之陶土為甓采石於山其材用
所需不費於官不取於民率指授役夫為之不數月
厥功告成仍即其地之西偏修飾廳事以為使者往
來休憩之所公退因錄其同事者職役姓氏俾刻諸
石以告後之來者(山東全河備考)
元世祖至元二十二年春正月戊寅發五衛及新附軍
浚蒙村漕渠二月乙已增濟州漕舟三千艘役夫
萬二千人初江淮歲漕米百萬石於京師海運十萬石膠
萊六十萬石而濟之所運三十萬石水淺舟大恒不能
逹更以百石之舟舟用四人故夫數增多塞渾河堤
決役夫四千人穿河西務河丙辰詔罷膠萊所鑿
新河而以軍萬人隸江浙行省習水戰萬人載江淮米
泛海由利津逹於京師戊辰增濟州漕運司軍萬二
千人十一月癸巳敕漕江淮米百萬石泛海貯於高
麗之合浦(元史世祖本紀)
元世祖至元二十三年十一月乙丑中書省臣言朱清
等海道運糧以四歲計之總百一萬石斗斛耗折願如
數以償風浪覆舟請免其徵從之遂以昭勇大將軍沿
海招討使張瑄明威將軍管軍萬戸兼管海道運糧船
朱清並為海道運糧萬戸仍佩虎符(元史世祖本紀)
元世祖至元二十四年春正月戊辰以修築柳林河堤
南軍三千浚河西務漕渠三月乙卯命都水監開汶
泗水以逹京師汴梁河水泛溢役夫七千修完故堤
十二月丁丑以朱清張瑄海漕有勞遥授宣慰使(元史世祖)
(本紀)
元世祖至元二十五年正月戊申詔中興西涼無得沮
壊河渠二月庚申浚滄州鹽運渠四月癸亥渾河
决發軍築堤捍之冬十月庚午僧格言安山至臨清
為渠二百六十五里若開浚之為工三百萬當用鈔三
萬錠米四萬石鹽五萬斤其陸運夫萬三千戸復罷為
民其賦入及芻粟之估為鈔二萬八千錠費略相當然
渠成亦萬世之利請以今冬備糧費來春浚之制可(元史)
(世祖本紀)
何榮祖廣平人為山東東西道按察使時宣慰使樂實
姚演開膠州海道有制禁戢諸人沮撓糧舶遇暴風多
漂覆樂實弗信督諸漕卒償之搒掠慘毒自殺者相繼
按察官懼違制莫敢言榮祖曰第言之若朝廷見譴吾
自當之即草辭以奏詔免其徵召入為尚書參知政事
(元史何榮租傳)
元世祖至元二十六年正月壬寅海船萬戸府言山東
宣慰使樂實所運江南米陸負至淮安易閘者七然後
入海歲止二十萬石若由江隂入江至直沽倉民無陸
負之苦且米石省運估八貫有竒乞罷膠萊海道運糧
萬戸府而以漕事責臣當歲運三十萬石詔許之二
月辛亥濬滄州御河夏四月庚午沙河決發民築堤
以障之五月庚辰發武衛親軍千人浚河西務至通
州漕渠辛丑御河溢入惠通渠漂東昌民廬舍秋
七月辛已開安山渠成河渠官禮部尚書張孔孫兵部
郎中李處巽員外郎馬之貞言開魏博之渠通江淮之
運古所未有詔賜名會通河置提舉司職河渠事(元史世祖)
(本紀)
韓仲暉至元間為夀張尹時糧運艱難暉奏開會通
河以便公私漕販于是遣官總理河成至今賴之(山東)
(通志)
至元中以夀張縣尹韓仲暉等言自安民山開河北
至臨清凡二百五十里引汶絶濟直屬漳御建牐三
十有一度高低分遠近以節蓄洩賜名會通河丘
文莊曰會通河之名始見於此然當時河道初開岸
狹水淺不能負重每歲之運不過數十萬石非若海
運之多也是故終元之世海運不罷(通漕類編)
行水金鑑卷一百二
