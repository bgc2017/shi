行水金鑑卷一百十一
江南按察使傅澤洪撰
運河水
明憲宗成化十三年七月戊子管理河道工部郎中楊
恭奏六月以來久雨水溢運河東西兩岸衝決甚多有
妨糧運乞撥京營官軍修築仍命文武大臣董之庶克
濟事章下工部議宜移文都督同知陳逵同楊恭於通
州直隸天津等衛附近處所量起軍餘三千名順天府
沿河州縣起民夫一千名相兼隄淺人夫并工修築以
便漕運并行戶部每名給與行糧仍令董工官盡心提
督務在堅厚以圖經久從之(明憲宗實錄)
李裕成化中進右副都御史總督漕運兼巡撫江北
諸府浚白塔孟瀆二河以便漕張秋南旺及淮安西
湖舊編木捍衝激勞費無已裕與郎中楊恭等謀易
以石遂為永利(明史稿)
明憲宗成化十四年二月丙午管河郎中楊恭奏兖州
汶上縣直抵濟寧運河隄岸衝決一百一十里今欲葺
理每夫一名乞月支口糧三斗從之三月辛夘太監
汪直言高郵邵伯寳應白馬四湖每遇西北風作則糧
運官民等船多被隄石樁木衝破漂没宜築重隄於隄
之東積水行舟以避風浪工部議合行漕運總兵巡撫
等官相度增築從之(明憲宗實錄)
明憲宗成化十五年九月壬申詔修南京内外河道先
是南京監察御史何舜賓奏南京城内外河道淤淺宜
發丁夫疏浚下南京工部曁守備等官按視以為宜如
所奏其工力於京民丁多而家富者量役之及浙江蘇
松等府大戸運糧至京亦令量助仍令舜賓等管理聽
其設法以補不給從之十月壬子陞工部郎中楊恭
為通政司右通政仍管河道恭管理北河直抵濟寧一
帶河道六年考滿漕運總兵等官奏保陞職仍舊任事
吏部議擬通政司參議詔曰恭旣管河勤能准陞右通
政恭在河道承奉太監汪直故有不次之擢也(明憲宗實錄)
(恭於二十三年以京察聞住亦見實錄)
明憲宗成化十六年九月(闕)戸部會官議漕運及巡
撫等官所陳事宜一大名府元城縣小灘官軍兌糧河
道淤淺宜於元城館陶二縣增置主簿一員職專疏濬
是年甃吕梁洪二石堤長七十餘丈築石壩一百六
十五丈復於壩西築隄二十餘丈吕梁洪在徐州東
南六十里有上下二洪相距七里亦運道要害(南河全考)
(自二洪在萬歷三十四年以前最為險要李化龍開泇河而二洪不為運路矣)
明憲宗成化十七年五月庚辰南京工部員外郎吳珵
言近御史何舜賓建議乞疏濬南京河道以便糧運今
天時亢旱人心靡寧乞暫為停止以蘇民困事下工部
覆奏請如珵言候豐年再陳區處上曰河實淤淺宜在
疏濬惟慎擇官董之不必止也(明憲宗實錄)
成化十七年既塞河南決口又自揚州鑿河四十里
以泄積潦蠲災賑饑伐材為屋以居流民比還民遮
道留之(王鏊撰兵部尚書薛公神道碑公名遠以工部侍郎治河)
明憲宗成化十八年二月己未工部以管河右通政楊
恭巡河監察御史趙英會勘漕運總兵官陳銳所奏欲
於臨清縣南三里開通月河分減水勢誠為利便但言
東平州戴村修砌減水石堰欲行山東科派夫料而歲
荒不能給宜於銳原借本部修路銀内支用或人力不
足於附近無灾縣分取之庶事易集而民不勞從之
秋八月久雨衛漳滹沱等河漲溢運河口岸多決自清
平縣至天津衛凡八十六處大蒙等村屯凡九處(明憲)
(宗實錄)
明憲宗成化十九年九月丁巳戸部會官議奏漕運巡
撫等官所上事宜一武陟等縣沁河其源出太行山下
流接徐州運河舊各縣無管河官巡視修理遇夏秋水
泛堤岸多被衝決請於武陟新鄉獲嘉原武陽武封丘
祥符等縣各增設主簿一員專巡河道如議(明憲宗實)
(錄)
明憲宗成化二十年十月丁巳停總理河道通政司右
通政楊恭俸三月以漕河淺澀運船多過期不至為戸
部所參奏也十二月戊午吏部尚書兼華蓋殿大學
士萬安等言我朝建都於北上下供用多取給江南然
必藉船運而後可達京師是運道水利所係甚重如河
南懷慶府地方築隄障沁水以濟徐吕二洪及邳州宿
遷桃源運道山東兖州等處導引汶泗洸河諸泉以濟
濟寧上下運道今沁水衝決隄岸流入黃河汶泗洸諸
泉歲久不浚亦多壅塞以致河身淺澀糧運稽遲及四
方進貢方物等船不便往來雖工部亦嘗奏行兩地巡
撫巡按管河官員督工修理但恐仍前泛視來歲運道
不得水利接濟所誤非輕請敇工部重臣一員選領諳
練屬員一員詣彼會撫按督有司一一踏勘衝決壅塞
之處修築疏浚上是之命工部侍郎杜謙率其屬郎中
蕭冕員外郎李濬往董其事因敕謙曰朕唯國家公私
物用取給江南而運道水利關係甚重近年以來河水
淤淺加以天旱沁水決入黃河汶泗洸諸泉又多壅塞
以致水利不通有妨漕運特命爾謙自通州臨清直抵
淮揚一帶會同山東河南巡撫巡按督責三司府衛官
并管河管泉官員逐一踏勘凡係蓄水接濟運河堤岸
何處衝決所當修築泉源何處壅塞所當疏浚及會計
合用工作木料預為措辦待明年凍開相度事勢緩急
工程小大起集軍民趁時修理務俾水利通行舟楫無
阻斯為有益此誠國家大計凡事有相關及敕内該載
不盡者聽爾計議便宜而行文武官敢有怠慢誤事者
輕則量情責罰重則文職五品以下徑自執送問刑衙
門問理四品以上并方面軍職參奏執問各巡撫巡按
有不用心者亦具實來聞(明憲宗實錄)
明憲宗成化二十一年正月庚戌詔修河夫月給米人
三斗時遣工部左侍郎杜謙自通州抵淮揚督修謙以
所在民饑請量給官廩戸部議如其言從之七月辛
未工部左侍郎杜謙奏奉敕修浚河南山東等處運道
沁衛二水已經相度緩急修浚頗有次第臣今竊究其
弊緣無大臣總理雖有管河官員多為親臨上司改委
顧彼失此不得專於職務乞如侍郎王恕總理河道事
例增設工部侍郎一員其沁衛二河河水經涉地遠遇
有旱澇人夫浚治無官管攝乞如山東泉源事例增設
主事一員及臨清以北至德州俱無管河官乞依臨清
以南事例增設管河判官主簿一員本部議覆上曰侍
郎不必增設餘如所議(明憲宗實錄)
杜謙字益之昌黎人景泰甲戌進士授工部主事即
涖徐吕二洪洪當運道中迅流立石齰如齒列盤渦
盪潨舟稍失制則人與貨俱没公至相其地勢詢其
水患稍加平治舟賴以濟歲適歉山東淮北流離飢
餓之民叢集兩岸隨舟上下號呼乞食公設法勸率
得米為淖糜以食之全活甚衆後佐工部時漕河淤
塞糧道不繼衆議舉公往任修浚之事公自通州循
河流以抵淮揚相地勢去淤塞導源泉修閘壩漕河
復通竣事復命上嘉之有交綺楮幣之賜(杜公墓誌)
成化壬辰銳鎮淮揚挂漕運印已亥於淮河壩改石
閘修造移風清江福興四閘包砌塘岸疏通泉源辛
丑仍於濟寧分水龍王廟自南距北可十里各置一
閘以節蓄水利總漕事十四年河道之修築轉漕之
利弊政事之得失前後建百有餘章廿一年乙巳改
管南京中府事(陳鎬平江伯陳銳傳)
明憲宗成化廿三年二月庚辰工部奏直沽迤東海口
新開沽河道例應三年一浚宜遣官并行巡撫都御史
李田等如例起夫六千給以口糧并工疏浚從之(明憲)
(宗實錄)
明成化間開濟寧西湖自耐牢坡至塌場口長九十
里汶水入焉改耐牢坡閘名永通(北河讀記)
成化間有議疏天津水運至宣大省兵餉主事楊讃
相度地有游沙不可濬水勢相懸有至二百丈又多
天險人力難施遂止(朱國楨湧幢小品)
明孝宗弘治元年二月辛亥修儀真瓜洲二處壩下河
口及淮安府福興閘八月丁巳南京守備太監蔣琮
奏揚州儀真地方羅泗橋舊有通江港可開閘放船成
化間巡河工部郎中郭㫒奏濬通河面置二閘潮滿則
開潮退則閉船隻經過無復盤費損傷之患時有奸豪
侵占牽路於沿河水次起蓋浮舖為買賣者恐斯閘一
開必致折改往往以河水易洩為辭欲隳其成昇因力
辨浮議條陳五利冀以行之久遠而司漕運者悮聽奸
詞擅行築塞致令往來船隻仍前受害近壩居民謂為
得計就於臨河牽路起蓋文天祥祠宇欲使後來不敢
輕易改拆而守備指揮亦於閘上擅自蓋亭索取財物
乞依前修濬開放及將奸豪侵占牽路所蓋舖屋祠宇
但為折改則奸弊可革便利可興工部覆奏命巡撫官
會同總兵官從公勘議以聞(明孝宗實錄)
明孝宗弘治二年四月丙午修滹沱河白馬口及近城
隄共三千九百餘丈(明孝宗實錄)
弘治二年河失故道泛及汴堤巡撫大臣具疏奏聞
事下工部集議舉可以治水者令刑部左侍郎白公
昂居南京兵部僉以其名對詔可乃改公戸部遣人
特敕賜之以行公受命乃言河患甚急非臣一人所
能獨治唯郎中婁性為臣屬官其才可任詔亦可於
是婁君往受公謀畫以河舊自歸德府之飲馬池東
入雎水經宿州靈璧至宿遷小河口入泗唯雎淺隘
不能受故其勢瀰漫横溢并及永城夏邑蕭縣碭山
睢寧等處其治之無緩婁君以為然乃協謀於巡按
憲臣命鳳陽知府章銳相其便宜以興工役而推官
李渭宿州知州萬本分行治之自宿遷而上至歸德
而止並加疏浚使淺者以深隘者以闊其旁民居田
畞悉築堤以護其崇一丈又於符離橋南鑿月河一
道長五百丈闊十丈深二丈五尺沿河置減水閘七
及浚渠一皆為防河計也凡役工夫三萬人經始於
三年之夏五月至秋八月而畢(宿州志)
吴瑞字德徵成化乙未進士弘治已酉歷工部郎中
治濟寧以南河道值久旱舟膠不前公知之兼程抵
任相宜從事鑿新河浚舊河增壩閘時蓄洩水通而
舟前軍民稱便高郵甓社湖風濤覆舟舟人多溺死
公度傍湖田鑿複河延袤四十里遇風舟由複河可
免覆溺功成而田賦額存民患之同事者議撥荒田
補賦公以為非便上疏乞蠲除下戸部議卒如公疏
至今利賴辛亥以疾乞歸(黃雲撰吴郎中墓志)
明孝宗弘治三年二月辛夘疏浚直沽迤東海口并新
開沽一帶河道十一月癸未侍郎白昂奏處置河道
事宜乞令揚州府管河通判常居瓜洲總管閘壩不許
回府營幹他事南北直隸山東府州縣管河官令其沿
河居住管理河道不許别有差委其兖州府通判則令
常居南旺分水地方專管撈淺并提調各閘若山東布
政司勸農參政則令兼管河道修理疏濬事下兵部覆
奏從之(明孝宗實錄)
白公昂見高郵之甓社湖風浪時作多覆舟或舟觸
岸輒壞議即其東開複河以避其患河成舟安行無
險名其河曰康濟人思公惠别名白公堤(吴寬白公)
(傳)
白公昂視運道自山東抵揚州議所以濬治時監察
御史孫君衍工部郎中吳君瑞董河事與巡撫右副
都御史李公鼎漕帥署都督僉事都公勝署都指揮
同知郭君鋐合議高郵州運道九十里入新開河湖
東直南北為隄舟行其下自國初以來障以樁木固
以磚石決而復修者不知其幾其西北則與七里張
良甓社石臼平阿諸湖通縈迴數百里每西風大作
波濤洶湧舟與沿隄故樁石遇輒壞多沈溺前此董
河事者嘗議修湖東鑿複河以避風濤便往來不果
行今欲舉運河便利宜莫先於此者白公議運遂相
地興工開鑿起州北三里之杭家嘴至張家溝而止
長竟湖廣十丈深一丈有奇而兩岸皆壅土為隄樁
木磚石之固如河岸首尾有閘與湖通岸之東又為
閘四涵洞一每湖水盛時使從減殺焉以三年三月
始事凡四閱月而成自是舟經高郵者人獲康濟白
因采衆議聞之上名曰康濟河(劉健高郵州新開康)
(濟河記略)
四年漕運總兵官都勝請濬揚州揚子橋灣頭河道
發丁夫萬餘渠中掘得都巡檢漢壽亭侯都統制觀
察使印四顆(南河全考)
明孝宗弘治五年六月已未南京戸科給事中羅鑒等
應詔言五事一理漕河金溝淺之阻宜於大河西岸開
河避之南旺湖之阻宜於孫村西岸開河避之八月
丙寅惜薪司左司副何鼎奏通州倉貯糧一時權宜初
非經久軍士不便於關支警急不便於防守請於都城
隙地增置倉厫移通州倉糧於其中且請修濬大通橋
以東石閘河道令漕舟直至橋下以省轉輓之勞戸部
會議以為京倉之建固善但時詘未可舉贏河閘之說
果便然後施行從之九月已巳朔直隸鳳陽府知府
章銳應詔言六事一謹河防沛縣迤北臨清迤南閘座
多被附近無籍小人作弊有於始建之時通同匠作將
閘底高起致水搏激又有陽雖閉蓄陰實泄放乞敕各
處管河郎中御史等官治下所司知之(明孝宗實錄)
李景繁字邦泰儀封人成化五年進士歷都水郎中
管漕河時漕塞自儀真入淮凡三百里舟膠不行有
詔命都御史暨郎中治景繁獨任之募夫八萬人初
濬邵伯湖揚子橋三汊河廣皆六丈次濬廣陵驛東
廣倍於三汊次濬樸樹灣廣三倍於初次濬儀真瓜
洲二壩廣倍於樸樹者三深於舊者各五景繁行瓜
洲隄上見東南多沮洳區問土人此何所也曰江潮
之滙也景繁導之自古劄港劉家灣入漕渠曰今漕
渠非得巨流濟之舟終不可行如值江潮時開壩閘
恣江北走已即塞之天復大雨漕事成矣土人曰河
亢而江下非壩障之則河水悉倒流入江漕渠益淺
都御史而下咸謂李策非善景繁曰江水故平潮至
則悍激耳潮退水亦易制也遂下令有司具土曁石
潮至大決壩閘江水奔漕水聲洶洶如雷景繁乃塞
壩閱數日會大雨漕渠水瀰瀰襄岸舟乃大行河經
徐州盪州將嚙居人震恐景繁又作石堤河不能為
害弘治六年遷山西右參議理儲轉四川右參政致
仕(朱睦㮮山西參政李公傳)
明孝宗弘治六年十月戊辰巡撫河南都御史徐恪奏
言河南府有伊洛二渠彰德府有高平萬金二渠懷慶
府有廣濟渠及方口堰許州有棗祗河渠南陽府有召
公等渠汝寧府有桃陂等堰其他故渠廢堰在在有之
濬治之功灌漑之利故老相𫝊舊志所載不可誣也雖
行分守等官疏導然事非專委難以責成請敇布政司
撫民參政朱瑄專領其事從之賜瑄敕曰邇者官奏河
南郡縣踰時不雨輒赤地相望流移載道水利一事所
當預圖其河南等府伊洛等渠歲久湮蕪多被王府屯
營侵塞及勢要之家占作碾磨雖已行令分守分巡官
提督修舉然不責攸歸未免顧此失彼且更代不一難
以責成以爾素有才謀不避艱險可委專理爾其親詣
前項渠堰再行酌量時宜以次興舉合用木石等料於
各該田多有力之家從公勸諭或别為措置量起所在
附近軍民人夫相兼整理選委的當官員人等提調務
臻實效無事虛文原置閘處仍舊置立以時啟閉仍將
得利之家地土頃畆遂一勘明籍記在官遇旱則官為
斟酌驗畝分水以杜紛争以後堙塞就令得利軍民併
工開濬有潰決之處亦就培築隄防務圖經久其豪強
軍民敢有仍前截水安置碾磨占作稻田者依律究問
故敇甲申增設工部主事一員管理沽頭上中下三
閘先是大理寺左少卿屠勲言沽頭水勢最為易涸從
來嘗設主事管理人以為便近因革去往來有勢力者
不時啟閉民船動淹旬月乞敕工部移文管河郎中常
川在彼管理工部覆奏以為管河郎中自濟寧以至儀
真所經地方千有餘里若坐守一方不免顧此失彼宜
仍設主事一員專理從之(明孝宗實錄)
弘治癸丑河決張秋甲寅六月公奉敕往治之加太
子太保乙夘回京加太保兼太子太傅(陳鎬平江伯)
(陳銳傳)
明孝宗弘治七年三月壬子工部言頃河決張秋命右
副都御史劉大夏往治之今聞河防修築未完自臨清
至沛縣運河俱淤淺而管河郎中陳綺方在彼督役恐
不能周歷諸地本部欲遣屬官有幹局者往會大夏計
處以相其成遇淤淺之所則多方疏濬事畢而還從之
(五月即命内官太監李興平江伯陳銳同來治河語在河水)七月乙丑高郵康濟河
成初南京兵部左侍郎白昂奏凡高郵湖行船最忌西
北風往來舟楫多致覆溺若於磚塘内開複河一道引
水行舟可免風濤之患於是巡河監察御史孫衍管河
郎中吳瑞因共挑濬并置閘堰築隄岸以利牽挽往來
稱便焉(康濟河於三年告成見前劉健記而實錄紀於七年蓋至是始得開於上也)十月戊
寅副使楊茂元奏山東連年荒旱今歲積雨為災兼修
塞張秋決河供給不貲差科繁數請取回鎮守臨清右
監丞李全别用兵部覆奏謂臨清鎮守官嘗取回别用
一旦復設中外駭訝宜從茂元所請凡在臨清内外供
給亦請悉從節省上曰臨清地方亦須用人鎮守李全
不必取回餘如議行之
十二月壬申陞山東布政司左參政張縉為通政司右
通政提調沙河至德州河道太監李興等言縉修河有
功今決河已塞仍須令管理河道因以命之(明孝宗實)
(錄)
張縉為山東參政弘治癸丑河決張秋上命平江伯
陳銳都御史劉大夏治之百需悉委調度甲寅功成
遂陞其秩為通政司右通政屬之行河時衝決之餘
溝防不治縉相其緩急以漸修浚無所遺又於決口
之東甃石岸數里以圖勿壞又新築南旺東堤樹柳
其上每歲夏秋水溢輓卒得分行無阻至今便之(雷)
(禮戶部尚書張縉傳)
明孝宗弘治八年十月丙寅内官監太監李興平江伯
陳銳都御史劉大夏奏河防糧運六事一謂漕河水利
全藉山東諸泉每年夏秋瀦蓄南旺等湖至旱乾時以
濟糧舟近豪強軍民或決堤泄水以圖栽蒔或阻遏泉
源以資灌溉乞照先年侍郎白昂奏行事例禁治一謂
南北運河止是汶水分流接濟春夏旱乾水源微細必
藉各閘積水以時啟閉庶可行船往往官員隨到隨開
以致糧運阻滯乞申明列聖詔旨嚴加榜示一謂管河
官員責任太輕事多掣肘乞敇河南管河副史張鼐大
多府帶管隄防參政李瓚俱照管河管屯官事例常川
巡視聽其便宜行事巡撫等衙門不得有所阻撓一謂
安平鎮黃陵岡荆隆口及新築于家店以下隄防俱用
人守視水涸則積土備用水漲則防護修築若有重大
工程臨時調附近丁夫協同修理一謂大名府所築長
隄必須逓年增修庶保經久乞行參政李瓉以所屬隄
北人戸編定班次每年農隙之時調發若干增修一月
疎放隄北軍屯與寄居人戸亦一體從輕編定輪流調
發庶免起夫科擾之弊一謂濟寧迤北南旺開河戴家
廟一帶比之他處最要而安平鎮池方土脈疎薄新築
決口尤須提調官員不時檢點今自濟寧直抵通州相
去一千八百餘里而天津北上逆水尤難若止責與一
人提調恐致誤事乞敕該部依臣等前奏仍分其地為
三南北各設工部郎中一員中間增設通政一員提調
下工部覆奏俱從之(明孝宗實錄)
喬縉字廷儀洛陽人成化八年進士為都水司主事
督理山東泉源初漕由魚臺至臨清行洸汶沂泗四
水其地復有泉百七十餘道會於四水而分流於漕
渠為閘凡三十有六設守津吏以時啟閉為淺二百
二十各有津老以時疏治然歲遠法弛諸泉湮塞或
為豪宦侵匿漕運屢屢告艱縉行郡得堙塞泉四百
有奇侵匿泉二百有奇合六百餘泉會於四水漕運
大濟工部以績奏改兵部職方歷四川參議(朱睦㮮)
(作喬公傳)
行水金鑑卷一百十一
