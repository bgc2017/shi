行水金鑑卷九十六
江南按察使傅澤洪撰
運河水
宋仁宗嘉祐元年九月癸卯自京至泗州置汴河木岸
(宋史仁宗本紀)
宋仁宗嘉祐三年正月戊戌鑿永通河秋七月丙子
詔廣濟河溢遣官行視民田(宋史仁宗本紀)正月開京城西葛
家岡新河以有司言至和中大水入京城請自祥符縣
界葛家岡開生河直城南好草陂北入惠民河分注魯
溝以紓京城之患(宋史河渠志)司馬旦知宜興縣時王安石
守常州開運河調夫諸縣旦言役夫而亟民有不勝則
其患非徒不可就而已請令諸縣歲遞一役雖緩必成
安石不聽秋大霖雨民苦之多自經死役竟罷(宋史司馬旦傳)
(按王安石知常州在嘉祐三年見本傳)
陜西諸州菽粟自黃河三門沿流入汴以達京師嘉祐
四年罷所運菽減漕船三百艘自是歲漕三河而巳(宋)
(史食貨志)
宋仁宗嘉祐六年汴水淺澀常稽運漕都水奏河自應
天府抵泗州直流湍駛無所阻惟應天府上至汴口或
岸闊淺漫宜限以六十步闊於此則為木岸狹河扼束
水勢令深駛梢伐岸木可足也遂下詔興役而衆議以
為未便宰相蔡京奏祖宗時已嘗狹河矣俗好沮敗事
宜勿聽役即半岸木不足募民出雜梢岸成而言者始
息舊曲灘漫流多稽留覆溺處悉為駛直平夷操舟往
來便之(宋史河渠志)
余良肱改知明州朝廷方治汴渠留提舉汴河司汴水
澱淤流且緩執政主狹河議良肱謂善治水者不與水
爭地方冬水涸宜自京左浚治以及畿右三年可使水
復行地中弗聽又議伐汴隄木以資狹河良肱言自泗
至京千餘里江淮漕卒接踵者行多病暍藉蔭以休又
其根盤錯與隄為固伐之不便屢爭不能得乃請不與
其事執政雖怒竟不為屈改太常少卿知潤州(宋史余)
(良肱傳)
符惟忠提點開封府界縣鎮公事惠民河與刁河合流
歲多決溢害民田惟忠自宋樓鎮碾灣横隴村置二斗
門殺水勢以接鄭河圭河自是無復有水患陜西用兵
除涇原路兵民鈐轄兼知涇州三司使鄭戩奏留都大
管勾汴河使建議以為渠有廣狹若水闊而行緩則沙
伏而不利於舟請即其廣處束以木岸三司以為不便
後卒用其議再遷西上閣門副使(宋史符惟忠傳)
張方平自益州召為三司使建言國家都陳留當四通
五達之道非若雍谷有山川足恃特倚重兵以立國耳
兵恃食食恃漕運以汴為主汴帶引淮江利盡南海天
聖巳前歲調民浚之故水行地中其後淺妄者爭以裁
減役費為功汴日以塞今仰而望焉是利尺寸而喪丘
山也乃畫上十四策富弼讀其奏漏盡十刻帝稱善弼
曰此國計大本非常奏也悉如其說行之遷尚書左丞
(宋史張方平傳)
包拯字希仁合肥人知開封府中宦勢族築園榭侵惠
民河以故河塞不通適京師大水拯乃悉毁去或持地
劵自言有偽增步數者皆審驗劾奏之遷諫議去(宋史)
(包拯傳)
王守規明道時遷入内殿頭選治京城水決汴河於公
賈村決蔡河於四里橋水患以息加帶御器械(宋史王)
(守規傳)
鍾離瑾為江淮制置發運使殿直王乙者請自揚州召
伯埭東至瓜州浚河百二十里以廢二埭詔瑾規度以
工大不可就止置牐召伯埭旁人以為利(宋史鍾離瑾)
(傳)
馬仲甫廬江人為度支判官内侍楊永德言漕舟淮汴
間惟水遞鋪為便詔仲甫偕往證可否還言其害十餘
條議遂格繇戸部判官為發運使自淮隂經泗上浮長
淮風波覆舟歲罹其患仲甫建議鑿洪澤渠六十里漕
者便之拜天章閣待制知瀛州(宋史馬仲甫傳)
王琪知潤州轉運使欲浚常潤漕河琪陳其不便詔寢
役而後議者卒請廢古城埭破古函管而浚之河反狹
舟不得方行公私交病徙知江寧(宋史王琪傳)
鄭向為兩浙轉運副使疏潤州蒜山漕河抵於江人以
為便(宋史鄭向傳)
周湛徙京西路鄧州美陽堰歲役工數十萬溉州縣職
田而利不及民湛奏罷之(宋史周湛傳)
徐的為淮南江浙荆湖制置發運副使奏通泰州海安
如臯縣漕河詔未下的以便宜調兵夫浚治之出滯鹽
三百萬計得錢八百萬緡遂為制(宋史徐的傳)
李師中提點廣西刑獄桂州靈渠故通漕歲久石窒舟
滯師中即焚石鑿而通之(宋史李師中傳)
賈逵為步軍副都指揮使都城西南水暴溢注安上門
都水監以急變聞英宗遣逵督護亟囊土塞門水乃止
議者欲穴隄以洩其勢逵請觀水所行諭居民徙高避
水然後決之遷馬軍副都指揮使(宋史賈逵傳)
劉彛從胡瑗學瑗稱其善治水神宗擇水官以彛悉東
南水利除都水丞久雨汴漲議開長城口彛請但啟楊
橋斗門水即退為兩浙轉運判官知處州(宋史劉彛傳)
李禹卿判蘇州築隄太湖八十里為渠益漕運又蓄
水溉田千餘頃(江南通志)
宋神宗熙寧元年十月詔杭之長安秀之杉青常之望
亭三堰監護使臣並以管幹河塘繫銜常同所屬令佐
巡視修固以時啟閉從提舉兩浙開修河渠胡淮之請
也(宋史河渠志)
滹沱河源於西山由真定深州乾寧與御河合流神宗
熙寧元年河水漲溢詔都水監河北轉運司疏治六年
深州祁州永寧軍修新河八年正月發夫五千人并胡
盧河增治之(宋史河渠志)
御河源出衛州共城縣百門泉自通利乾寧入界河達
於海神宗熙寧二年九月劉彛程昉言二股河北流今
已閉塞然御河水由冀州下流尚當疏𨗳以絶河患先
是議者欲恩州武城縣開御河約二十里入黃河北流
故道下五股河故命彛昉相度而通判冀州王庠謂第
開見行流處下接胡盧河尤便近彛等又奏如庠言雖
於河流為順然其間漫淺沮洳費工尤多不若開烏欄
隄東北至大小流港横截黃河入五股河復故道尤便
遂命河北提舉糴便糧草皮公弼提舉常平王廣廉按
視二人議協詔調鎮趙邢洺磁相州兵夫六萬濬之以
寒食後入役(宋史河渠志)
宋神宗熙寧二年三月甲申先是凌民瞻建議廢吕城
堰又即望亭堰置牐而不用及因濬河隳敗古涇函石
牐石䃮河流益阻百姓勞弊至是民瞻等貶降有差(宋史)
(河渠志)是年閏十一月庚子濬御河(宋史神宗本紀)
宋神宗熙寧三年正月韓琦言河朔累經災傷雖得去
年夏秋一稔瘡痍未復而六州之人奔走河役遠者十
一二程近者不下七八程比常歲勞費過倍兼鎮趙兩
州舊以次邊未嘗差夫一旦調發人心不安又於寒食
後入役比滿一月正妨農務詔河北都轉運使劉庠相
度如可就寒食前入役即亟興工仍相度最遠州縣量
減差夫而輟修塘隄兵千人代其役二月𤦺又奏御河
漕運通流不宜減大河夫役於是止令樞密院調兵三
千并都水監卒二千三月又益發壯城兵三千仍詔提
舉官程昉等促迫功限六月河成詔昉赴闕遷宫苑副
使(宋史河渠志)
宋神宗熙寧四年創開訾家口日役夫四萬饒一月而
成纔三月巳淺澱乃復開舊口役萬工四日而水稍順
有應舜臣者獨謂新口在孤柏嶺下當河流之衝其便
利可常用勿易水大則泄以斗門水小則為輔渠於下
流以益之安石善其議七月程昉請開宋家等隄畎
水以助漕運八月三班借職楊琰請增置上下壩牐蓄
水以備淺涸詔琰掌其事(宋史河渠志)
宋神宗熙寧五年先是宣徽北院使中太一宫使張方
平嘗論汴河曰國家漕運以河渠為主國初浚河渠三
道通京城漕運自後定立上供年額汴河斛斗六百萬
石廣濟河六十二萬石惠民河六十萬石廣濟河所運
止給太康咸平尉氏等縣軍糧而巳惟汴河專運粳米
兼以小麥此乃太倉蓄積之實今仰倉於官廩者不惟
三軍至於京師士庶以億萬計大半待飽於軍稍之餘
故國家於漕事至急至重然則汴河乃建國之本非可
與區區溝洫水利同言也近歲巳罷廣濟河而惠民河
斛斗不入太倉大衆之命惟汴河是頼今陳說利害以
汴河為議者多矣臣恐議者不巳屢作改更必致汴河
日失其舊國家大計殊非小事願陛下特回聖鑒深賜
省察留神遠慮以固基本方平之言為王安石發也(宋)
(史河渠志)
宋神宗熙寧六年都水監丞侯叔獻請儲三十六陂及
京索二水為源倣真楚州開平河置牐則四時可行舟
因廢汴渠帝曰白溝功料易耳第汴渠歲運甚廣河北
陜西資焉又京畿公私所用良材皆自汴口而至何可
遽廢王安石曰此役苟成亦無窮之利也當别為漕河
引黃河一支乃為經久馮京曰若白溝成與汴蔡皆通
漕為利誠大恐汴終不可廢帝然之詔劉璯同叔獻覆
視八月都水監言白溝自濉河至於淮八百里乞分三
年興修其廢汴河俟白溝畢功别相視仍請發榖熟淤
田司并京東汴河所隸河清兵赴役從之是年夏都
水監丞侯叔獻乞引汴水淤府界閒田安石力主之水
既數放或至絶流公私重舟不可盪有閣折者帝以人
情不安嘗下都水分析并詔三司同府界提點官往視
十一月范子竒建議冬不閉汴口以外江綱運直入汴
至京廢運般安石以為然詔汴口官吏相視卒用其說
是後高麗入貢令泝汴赴闕九月戊辰將作監尚宗
儒言議者請置蔡河木岸計功頗大詔修固土岸(宋史)
(河渠志)
熙寧中濉陽界中發汴隄淤田汴水暴至隄防頗壞
陷將毁人力不可制都水丞侯叔獻時蒞其役相視
其上數十里有一古城急發汴隄注水入古城中下
流遂涸急使人治隄陷次日古城中水盈汴流復行
而隄陷巳完矣徐塞古城所決内外之水平而不流
瞬息可塞衆皆伏其機敏(夢溪筆談)
宋神宗熙寧七年正月都水監言自盟河畎𨗳汴南諸
水近者失於疏浚為害甚大於是輟夫修治而白溝之
役廢初王安石欲罷白溝修汴南水利帝曰人多以白
溝不可為而卿獨見可為安石曰果不可為罷之誠宜
若可為即俟時為之何必計校人言也是年春河水
壅溢積潦敗隄八月御史盛陶謂汴河開兩口非便命
同判都水監宋昌言視兩口水勢檄同提舉汴口官王
琉琉言訾家口水三分輔渠七分昌言請塞訾家口而
留輔渠時韓絳呂惠卿當國許之是年趙濟言河淺
廢運自此物賤傷農宜議興復以便公私詔張士澄楊
琰修治八月都提舉汴河隄岸司言欲與通津門汴河
岸東城裏三十步内開河下通廣濟以便行運從之(宋)
(史河渠志)
宋神宗熙寧八年春王安石再相叔獻言昨疏浚汴河
自南京至泗州槩深三尺至五尺惟虹縣以東有礓石
三十里餘不可疏浚乞募民開修詔檢計工糧以聞七
月叔獻又言歲開汴口作生河侵民田調夫役今惟用
訾家口減人夫物料各以萬計乞減河清一指揮從之
未幾汴水大漲至深一丈二尺於是復請權閉汴口
是年詔京西運米於河北於是侯叔獻請因丁字河故
道鑿隄置牐引汴水於蔡以通舟運不可行尋廢十月
詔都水監展惠民河欲便修城也是年又遣楊琰同
陳祐甫因汴河置滲水塘又自孫賈斗門置虛隄及滲
水入西賈陂由減水河注霧澤陂皆為河之上源程
昉與劉璯言衛州沙河湮没宜自王供埽開浚引大河
水注之御河以通江淮漕運仍置斗門以時啟閉其利
有五王供危急免河勢變移而别開口地一也漕舟出
汴横絶沙河免大河風濤之患二也沙河引水入於御
河大河漲溢沙河自有限節三也御河漲溢有斗門啟
閉無衝注淤塞之弊四也德博舟運免數百里大河之
險五也一舉而五利附焉請發卒萬人一月可成從之
(宋史河渠志)是年六月丙午釃汴水入蔡河以通漕(宋史神)
(宗本紀)
宋神宗熙寧九年詔以原額漕粟京東仍修壩牐為啟
閉之節三月詔遣官修廣濟河壩牐七月提轄修
京城所請引霧澤陂水至咸豐門合京索河由京索簽
入副隄河下合惠民都水監謂不若於順天門外簽直
河身及於染院後簽入護龍河至咸豐門南復入京索
河實為長利從之是年秋程昉奏御河畢工中書欲
論賞帝令河北監司案視保明大名安撫使文彦博覆
實十月彦博言去秋開舊沙河取黃河行運欲通江淮
舟楫徹於河北極邊自今春開口放水後來漲落不定
所行舟栰皆輕載有害無利枉費工料極多今御河上
源止是百門泉水其勢壯猛至衛州以下可勝三四百
斛之舟四時行運未嘗阻滯隄防不至高厚亦無水患
今乃取黃河水以益之大即不能吞納必致決溢小則
緩漫淺澀必致淤澱凡上下千餘里必難歲歲開浚况
此河穿北京城中利害易覩今始初冬巳見阻滯恐年
歲間反壞久來行運倘謂通江淮之漕則又不然自江
浙淮汴入黃河順流而下又合於御河大約歲不過一
百萬斛若自汴順流徑入黃河達於北京自北京和僱
車乘陸行入倉約用錢五六千緡却於御河裝載赴邊
城其省工役物料及河清衣糧之費不可勝計又去冬
外監丞欲於北京黃河新隄開置水口以通行運其策
尤疎此乃熙寧四年秋黃河下注御河之處當時朝廷
選差近臣督役修塞所費不貲大名恩冀之人至今瘡
痍未平今奈何反欲開口𨗳水耶都水監雖令所屬相
視而官吏恐忤建謀之官止作遷延回報謂俟修固御
河隄防方議開置河口况御河隄道僅如蔡河之類若
欲吞納河水須如汴岸增修猶恐不能制蓄乞别委清
彊官相視利害并議可否又言今之水官尤為不職容
易建言僥倖恩賞朝廷便為主張中外莫敢異議事若
不效都無譴罸臣謂更當選擇其人不宜令狂妄輩横
費生民膏血已而都水監言運河乞置雙牐例放舟船
實便與彦博所言不同十二月命知制誥熊本與都水
監河北轉運司官相視本奏河北州軍賞給茶貨以至
應接沿邊𣙜場要用之物並自黃河運至黎陽出卸轉
入御河費用止於客軍數百人添支而已向者朝廷曾
賜米河北亦於黎陽或馬陵道口下卸倒裝轉致費亦
不多昨因程昉等擘畫於衛州西南循沙河故迹決口
置牐鑿隄引河以通江淮舟楫而實邊郡倉廩自興役
至畢凡用錢米工料二百萬有竒今後每歲用物料一
百一十六萬廂軍一千七百餘人約費錢五萬七千餘
緡開河行水纔百餘日所過船栰六百二十五而衛州
界御河淤淺巳及三萬八千餘步沙河左右民田淹浸
者幾千頃所免租稅二千貫石有餘有費無利誠如議
者所論然尚有大者衛州居御河上游而西南當王供
向著之會所以捍黃河之患者一隄而巳今穴隄引河
而置牐之地纔及隄身之半詢之土人云自慶歷八年
後大水七至方其盛時游波有平隄者今河流安順三
年矣設復礬水暴漲則河身乃在牐口之上以湍悍之
勢而無隄防之阻泛濫衝溢下合御河臣恐墊溺之禍
不特在乎衛州而瀕御河郡縣皆罹其患矣夫此河之
興一歲所濟船栰其數止此而萌每歲不測之患積無
窮不貲之費豈陛下所以垂世裕民之意哉臣博采衆
論究極利病咸以謂葺故隄堰新口存新牐而勿治庶
可以消淤澱決溢之患而省無窮之費萬一他日欲由
此河轉粟塞下則暫開亟止或可紓飛輓之勞未幾河
果決衛州十月詔都水度量疏濬汴河深淺仍記其
地分(宋史河渠志)是年四月戊戌復廣濟河漕九月戊午
浚汴河(宋史神宗本紀)
宋神宗熙寧十年范子淵請用濬川杷以六月興工自
謂功利灼然請候今冬疏浚畢將杷具舟船等分給逐
地分使臣於閉口之後檢量河道淤澱去處至春水接
續疏𨗳大抵皆無甚利巳而清汴之役興(宋史河渠志)
國朝汴渠發京畿輔郡三十餘縣夫歲一浚祥符中
閤門祇候使臣謝德權領治京畿溝洫權借浚汴夫
自爾後三歲一浚始令京畿民官皆兼溝洫河道以
為常職久之治溝洫之工漸弛邑官徒帶空名而汴
渠有二十年不浚歲歲堙澱異時京師溝渠之水皆
入汴舊尚書省都堂壁記云疏治八渠南入汴水是
也自汴流堙澱京城東水門下至雍丘襄邑河底皆
高出隄外平地一丈二尺餘自汴隄下瞰民居如在
深谷熙寧中議改疏洛水入汴予嘗因出使按行汴
渠自京師上善門量至泗州淮口凡八百四十里一
百三十步地勢京師之地比泗州凡高十九丈四尺
八寸六分於京城東數里白渠中穿井至三丈方見
舊底驗量地勢用水平望尺量之不能無小差汴渠
隄外皆是出土故溝水令相通時為一堰節其水候
水平其上漸淺涸則又為一堰相齒如階陛乃量堰
之上下水面相高下之數會之乃得地勢高下之實
(夢溪筆談)
孫洙知海州方春旱發運使調民浚漕渠以通鹽河洙
持之不下三上奏乞止其役(宋史孫洙傳)
劉𤦺為侍御史浙西開漕渠役甚小使者張大其事以
功遷官言者論其非詔𤦺就劾官吏人人惴恐𤦺但按
首謀二人而已(宋史劉𤦺傳)
宋神宗元豐元年五月西頭供奉官張從惠復言汴口
歲開閉修隄防通漕纔二百餘日往時數有建議引洛
水入汴患黃河囓廣武山須鑿山嶺十數丈以通汴渠
功大不可為去年七月黃河暴漲水落而稍北距廣武
山麓七里退灘高闊可鑿為渠引洛入汴范子淵知都
水監丞畫十利以獻又言汜水出玉仙山京水出嵩渚
山合洛水積其廣深得二千一百三十六尺視今汴流
尚贏九百七十四尺以河洛湍緩不同得其贏餘可以
相補猶慮不足則旁隄為塘滲取河水每百里置木牌
一以限水勢兩旁溝湖陂濼皆可引以為助禁伊洛上
源私引水者大約汴舟重載入水不過四尺今深五尺
可濟漕運起鞏縣神尾山至士家隄築大隄四十七里
以捍大河起沙谷至河隂縣十里店穿渠五十二里引
洛水屬於汴渠疏奏上重其事遣使行視(宋史河渠志)
宋神宗元豐二年正月使還以為工費浩大不可為上
復遣入内供奉宋用臣還奏可為請自任村沙谷口至
汴口開河五十里引伊洛水入汴河每二十里置束水
一以芻楗為之以節湍急之勢取水深一丈以通漕運
引古索河為源注房家黃家孟家三陂及三十六陂高
仰處瀦水為塘以備洛水不足則決以入河又自汜水
關北開河五百五十步屬於黃河上下置牐啟閉以通
黃汴二河船筏即洛河舊口置水澾通黃河以泄伊洛
暴漲古索河等暴漲即以魏樓滎澤孔固三斗門泄之
計工九十萬七千有餘仍乞修護黃河南隄埽以防侵
奪新河從之三月庚寅以用臣都大提舉𨗳洛通汴四
月甲子興工遣禮官祭告河道侵民塚墓給錢徙之無
主者官為瘞藏六月戊申清汴成凡用工四十五日自
任村沙口至河隂縣瓦亭子并凡水關北通黃河接運
河長五十一里兩岸為隄總長一百三里引洛水入汴
七月甲子閉汴口徙官吏河清卒於新洛口戊辰遣禮
官致祭十一月辛未詔差七千人赴汴口開修河道(宋史)
(河渠志)是年三月庚寅疏汴洛(宋史神宗本紀)
是年浚淮南運河自召伯堰至儀真十四節(玉海)
宋神宗元豐三年二月宋用臣言洛水入汴至淮河道
漫闊多淺澀乞狹河六十里為二十一萬六千步詔四
月興役五月癸亥罷草屯浮堰(宋史河渠志)
宋神宗元豐四年正月北外都水丞陳祐甫言滹沱自
熙寧八年以後汎濫深州諸邑為患甚大諸司累相度
不決謂其下流舊入邊吳宜子淀最為便順而屯田司
懼填淤塘濼煩文往復無所適從昨差官計之若障入
胡盧河約用工千六百萬若治程昉新河約用工六百
萬若依舊入邊吳等淀約用工二十九萬其工費固巳
相遠乞嚴立期會定歸一策詔河北屯田轉運司同北
外都水丞司相視五年八月癸酉前河北轉運副使周
革言熙寧中程昉於真定府中渡創繫浮梁增費數倍
既非形勢控扼請歲八九月易以板橋至四五月防河
即拆去權用船渡從之(宋史河渠志)
行水金鑑卷九十六
