行水金鑑卷一百二十四
江南按察使傅澤洪撰
運河水
眀神宗萬歴十一年三月已亥工部覆漕運尚書凌雲
翼題稱徐州戚字港溜急運艘難行開新渠建閘境山
廢閘曰梁境閘新河中閘曰内華閘新河口閘曰古洪
閘乞移咨吏部於梁境閘專設閘官一員内華古洪二
閘共設閘官一員并鑄給條記從之十月戊午工部
覆總督漕運戶部右侍郎傅希摰奏清江浦至西橋一
帶堤岸當黃淮掃灣之衝近年黃流日刷堤根單薄萬
一嚙決則運道生民俱受其害今將舊堤亟為修砌限
萬歴十二年秋黃水未發之先報完完日將工費核實
奏繳從之已未以漕河工完賜尚書潘季馴原任兵
部尚書凌雲翼等賞賚有差(眀神宗實錄)
明神宗萬歴十二年七月壬午漕撫李世達恭報堤河
工完部覆賞各銀兩有差八月丁已吏科給事中陳
大科言江南漕艘歴高寳抵淮寳應汜光一湖浩蕩無
際槐角樓一帶據湖之中其形如兜兩翼向為運道梗
所司議開越河而一主圈田以防夾攻一主靠堤以省
修築昔白侍郎昂康濟一湖圈田之制也比吳尚書桂
芳靠堤開越河十餘年來未聞衝圯臣以為靠堤便總
督漕運李世達亦然其議部覆報可九月丙子南京
右僉都御史趙煥奏高寳湖堤大壞乞敕憲臣督理章
下都察院十月戊午漕運總督王廷瞻奏寳應新開
越河分為三工每工司道二員相兼總管報可十一
月甲申禮部儀制司主事陳應芳奏頃見漕臣開越河
一疏其稱論方取土以丈計之約用工銀九萬六千有
竒而木石之費十二萬其派夫必得五萬人而後可竊
意夫以五萬每名日工食二分則當一日千金矣是所
謂九萬六千者止可供五萬人三月之費借曰更番迭
用亦止足供六月之食大約計之則九萬六千者可足
一年夫役之募乎其不足者撫按自有處乎抑令民自
為賠也臣往見河工之舉撫按下之司道司道下之州
縣州縣下之里甲里甲不足於是以家貲之上下為出
夫之等第籍名在官而趣之役牌票追呼之擾遍於閭
閻叫號怨謗之聲盈於道路其狀有不可勝言者此籍
名之苦一也及其不可脱而為之辦夫一夫遠者月有
一兩二錢之值近者月有九錢之值有稱是而計月以
安家之值以一家為率辦夫五名則月幾十金之費矣
往往傾貲以償其費不則鬻産又賣子女數月之間閭
閻一空此僱夫之苦二也及其以應僱之夫而往即工
所也多方影射百計索求一不遂則撻鞭之夫往往多
逃去則以逃夫呈而移檄州縣逮之原籍名之人則又
僱夫以補其額而就逮之費亦復如前是重困也至如
官銀即使盡所議者給之猶不足以償十分之一而况
所給者受值之人非出值家也以故不才佐貳通同胥
役恣意侵尅以故官徒有募夫之名而害歸於籍名者
之家利入於管工者之手此赴役之苦三也請以三策
籌之與其使當事諸臣陽為節省之虛名而閭閻小民
隂受包賠之實害則孰若照糧起科明為加派而以九
年十年拖欠存畱錢糧酌為蠲免其舊而加派其新人
情未有不樂從者至於東南孔道各省協濟之銀揆之
事理必不可無昨撫臣議五萬臣以為少奈何不允而
使獨累淮揚赤子也夫錢糧足則官操其值以募人如
各驛逓等夫則非以利民而且飬民此理之正策之上
也瓜儀巨商大賈往往有建寺修橋者向倭夷之變揚
州外城俱係鹽商倡築不期月而集或懸旌表之令開
事例之門或授以冠帶或給以旌匾必有應之者而往
來商船除鈔關外量於湖口抽其税課以佐急此事之
權策之次也如其不責名實而曰加派不可協濟不可
事例抽税又不可而忍聽民自為賠焉此則可為無策
矣工科右給事中馮露亦言總漕侍郎王廷瞻三議欲
將舊堤備用之石加之新工以石砌潭原議者八今減
而六反覆陳舊堤之石不可移八潭之砌不可已工部
覆給事主事言皆是報可(明神宗實錄)
是年三月高郵東通興化各場運鹽東河一道堤岸
久圮不治民田一派汪洋鹽艘縴䉡稽阻知州邵夢
弼通詳河鹽各院剏築東堤屹然高峙北下低田盡
為沃壤鹽船行人俱稱便涉商民誠兩利焉九月
都御史李世達會同按鹽二院題准命郎中許應逵
等挑寳應汜光等越河三十六里南北閘二座往來
船隻永避湖險先是郎中揚最曾奏開不果至是給
事中陳大科上疏極言利害始有是役明年河成賜
名弘濟後以閘水湍溜損船改平水閘(南河全考)
明神宗萬歴十三年四月戊申以僉都御史張岳為左
副都御史協理院事如故時張岳進四議其論治河謂
夏鎮固當開而沽頭不可棄禮科給事中苗朝陽兵科
都給事中王致祥交章駁之遂寢六月壬子寳應越
河工成先是寳應有汜光湖素稱重險國初平江伯陳
瑄築石堤於湖之東蓄水以為運道上有所受而下有
所宣因決為八淺匯為六潭則興鹽諸場皆没而淮水
又間從周家橋漫入洶湧排空萬歴十年一日而弊者
千人十二年糧艘溺者數十總漕李世達按臣馬永登
鹽臣蔡時鼎議於石堤之東開越河以避其險乃命工
科給事中馮露往視之河身長一千七百七十六丈凡
為石閘三減水閘二為堤九千二百四十丈石堤三千
三十六丈子堤五千三百九十丈費公帑二十餘萬民
不知役總河王廷瞻以聞賜名弘濟七月戊子論寳
應河功河道都御史王廷瞻陞戶部尚書兼官巡撫如
故總督漕運太子太保靈璧侯湯世隆加少保中河郎
中許應逵加正四品服俸京堂内推補先任中河郎中
陳英主事羅用敬兵備副使莫與齊各陞一級海防兵
備按察使舒大猷陞一級照舊致仕故曹儲左參政馮
敏功贈太僕寺卿淮安府知府張允濟陞服俸一級與
尚書楊兆王遴李世達何起鳴等各賞銀幣有差因詔
以後河功邊功疏中不得叙内閣輔臣(明神宗實錄)
是年六月初十日漕撫王廷瞻等題奏寳應地方澤
國委流汜光一湖尤居窪下上接淮泗長合七十二
山之水下通興鹽新興伍祐等場之疆由射陽湖穿
廟灣東注於海地勢沮洳素稱險阻國初宣德間平
江伯陳瑄築堤於湖之東蓄水以為運道上有所受
下無所宣一線之堤當萬頃之波是以決為八淺匯
為六潭興鹽田廬竈場俱被淹没而糧運往來至不
可以舟近來高堰既築足禦伏秋之漲而淮水間從
周家橋漫入則横流白馬湖而直射寳應亦勢所必
至也矧其東西相望浩淼無涯洪濤迅浪不時常作
加以西風號起洶湧排空蕩擊石堤摧殘舟楫人人
不能必命而葬之魚腹中者無月無之無論其遠如
萬歴十年間一日而斃者千餘人即萬歴十二年間
糧船沉溺者數十隻漂没漕糧至七八千石殊為運
道之梗遠近之民談此湖不寒而慄且東南財賦轉
輸以充軍國之需命脈所係豈容哽噎若此臣仰遵
廟畫殫力經營夫役用銀募招未嘗派擾里甲木石
差官採買亦不干及有司雖勿亟之令屢申而腁胝
之趨益勵興工甫及八月用費猶有餘銀兩堤並築
五閘屹然數十里之湖患屏之藩維千百萬之生靈
盡居袵席且舊堤有重關之險永無潰決之虞不唯
行旅藉之以為安而又居民恃之以無恐萬口歡呼
咸稱不朽再照先年高郵越河開成得蒙欽定河名
康濟近年淮安新河開成亦蒙欽定河名永濟今寳
應越河視之二河尤為緊要自此而南由高儀以達
扵江自此而北由淮浦以出於河實為運道咽喉第
一之關利害懸殊事體更重伏乞皇上特賜嘉名以
光萬世無疆之業部覆奉旨是河名與做弘濟(弘濟河奏)
(疏)
李世達字子成涇陽人嘉靖三十五年進士萬歴二
年進右副都御史總理河道未上十二年總督漕運
兼巡撫鳳陽黃河南侵淮安告警世達請修石堤捍
城寳應汜光湖風濤險惡歲漂溺請開越河殺水勢
俱報可(明史稿)
王廷瞻字稚表黃岡人嘉靖三十八年進士以右都
御史出督漕運兼巡撫鳳陽諸府寳應汜光湖堤蓄
水濟運平江伯陳瑄所築也下流無所洩決為八淺
匯成巨潭諸鹽場皆没淮流復奔入勢益洶湧前撫
李世達等議開越河避其險廷瞻承之鑿渠千七百
七十六丈為石閘三減水閘二石堤三千三十六丈
子堤五千三百九十丈費公帑二十餘萬八月竣事
詔旨襃嘉賜河名弘濟進廷瞻戸部尚書巡撫如故
(明史稿)
敏功起復故官為漕儲道淮之南故有邵伯寳應高
郵三湖相連為巨浸漕舟過者往往多漂溺因議濬
内河通之御史大夫王廷瞻疏上得請而敏功任其
囏敏功扵河事故心通而役者皆習其能工以故大
集敏功益不愛其精力水陸奔走凡七晝夜不休遂
得疾臨卒且曰内河成於國計甚利第太逼湖湖善
潰而堤薄萬一如瓠子數百里魚鱉矣幸語當事者
别創堤以護之(兩浙名賢錄贈萬歴十年任漕儲道卒太僕寺卿)
是年八月都御史王廷瞻行郎中許應逵包砌高郵
護城堤杭家觜六百丈又小湖口堤五百三十丈工
成郵民至今永頼蓋以寳應越河大工剰有餘料從
許應逵之請也(南河全考)
眀神宗萬歴十四年正月已酉工部覆直隸巡按蘇酇
題少卿徐貞眀奉命經略水患窮源遡委徧歴周諮惜
處財用一一列欵於畿甸水患大有禆益一疏浚深州
霸州等處河道共該夫役銀一萬九千三百一十三兩
一錢除霸州道屬現有堪動官銀三千七百八十餘兩
於真定府存留贓罰銀内動支二千兩保定府五千兩
河間府八千五百三十三兩一錢凑足前數委官及時
興舉務要挑浚如法河流通利一疏浚安州雄縣保定
等處河身及挑築束鹿深州河堤所用人夫隨便役民
其工食之費要於各府州縣積榖内酌量動支仍勸諭
富民有能慕義偶衆捐貲助役者酌量旌異以示勸率
一修建河間任丘橋梁及墊築道路共該銀三千六百
八十八兩有竒宜暫借該府官銀抵用一挑浚河間獻
縣滹沱舊行子牙河之故道因路遠工多難以驟舉宜
行撫按轉行道府估工議費另行題請從之三月庚
子大學士申時行等陳安民之策内云昔成化中議開
通惠河京師訛言至以為黑眚之應遂命停止嘉靖初
始復開浚成之至今為利臣等以為墾田之舉但宜斟
酌地勢體察人情其沙鹻不堪之處不必盡開其見種
黍麥之田不必改作應用夫役官為僱募如滹沱等河
既難疏治暫行停罷要在不拂民情不失地利乃為謀
國之長策若以此為害民之事則臣等不敢以為然也
上曰覽奏深切治理實議舉行癸夘福建道監察御
史王之棟題尚寳司司丞徐貞眀奉詔書興西北水利
事其他不敢臆說以凟天聽惟滹沱一河為真定大患
詢諸父老謂此河不可以人力治者併貞明所建議别
為不可者十有二事一謂水迅土沙難以修築徵派分
出地方滋擾二謂堙塞無定故道難復三謂深州故道
枉費無成且水澇漂湃流派難分四謂挑浚狹淺難殺
水勢且淤沙害田難資灌溉五謂費少不敷必資剥削
恐生民怨六謂羣聚不遏勤勞不息恐致他變七謂引
流入衞恐妨運道八謂三輔庫蔵倉貯不可罄竭九謂
減價易地奪民業生怨十謂工夫鱗集蹂躪為害十一
謂不可侵擾附邑十二謂供費浩繁羽士募化非體辨
駁甚悉上命會議工部覆事無全利亦無全害徐貞眀
自奉璽書以來勞瘁道路已垂一年續所報開墾成熟
田數則巳三萬九千餘畝其為畿輔利不淺鮮也但盧
溝滹沱二河之工實有不便如御史所言者上曰國家
舉事當順人心這墾田水利既稱不便先前踏勘時何
不題請停止以致輕動擾民建議各官本當追究但本
為公姑恕之水田事務着遵旨停罷徐貞明即便回京
先為上覽部覆欲罪建議諸臣輔臣力為救解得免
五月癸卯雲南道監察御史毛在題臣巡按貴州事竣
報命路由運河見水道淺澀糧艘壅滯當事諸臣隨事
料理悉心計議糧船之進不宜專急於過淮過洪先須
通其咽喉使閘河無碍上令該管稽查整理十一月
辛丑河南撫按官衷貞吉等題中土灾沴百姓流離欲
將開封等府地方湮淤河渠動支倉庫銀榖小民願自
出力者通行修浚并建設閘壩以備旱澇以為興利聚
民之政工部議覆上從之(明神宗實錄)
明神宗萬歴十五年四月乙亥戶部覆兩淮巡鹽御史
陳遇文條陳海州舊有薔薇河一道以通臨供興莊鹽
運乃年久淤塞遂致繞道東海方達淮安中間苦難較
前十倍乃自窰灣起至周家堰共長二千六百三丈五
尺工價銀共一千二百五十四兩九錢七分五釐此處
挑濬有便鹽運上曰可丁亥工部奏黃淮二瀆逼近
祖陵關係甚重自寳應以下鹽河興化一帶海口應濬
應通合咨漕撫巡按衙門管河司道議之淮揚水患西
南有淮泗西北有黃河高寳江都有西山諸湖之水以
衝動漕堤湮没民田已非一日聞寳應至廣洋射陽與
高郵江都各路皆有入海惟支河淤塞而不通湖水泛
濫而無歸為今之計又當備查疏通支河海口不患其
不深矣七月庚子廣西巡按御史蔡系周陳鹽法七
事六曰謹河道廣東至梧州水勢甚平梧州至桂林雖
險亦易惟桂林至全州中經興安縣陡河原有陡門三
十六座向係五年大修三年小修十餘年來廢弛弗舉
舟楫難通遂致鹽運坐守日月所費不貲今查興安分
水塘中間直下入中江原設大石減水陂一座一百餘
丈截水不致直瀉要南一路自興安縣北門至三十六
陡南岸衝壞去處估計修築計費不滿千金即於鹽利
内動支七曰專職守議將鹽務併之清軍同知章下戶
部丁未蘇松常鎮所轄諸縣俱颶風驟雨數月不息
洪水暴漲漂民廬舍無算詔各府錢糧蠲免停折有差
戊申鳳陽撫按楊一魁等各題淮揚二府屬高郵等
六州縣富安等十五場俱被湖堤積水渰没田地議設
建閘疏水計估工費共用銀五萬四千七百七兩議將
兩淮運司歲修鹽河積年積貯在庫銀一萬四千七百
兩淮安府庫原修歸仁堤節省支存銀七百七十兩及
撫按鹽三衙門會批不應起解贓罰紙贖及原准工部
題留徐州採辦花石料價等項銀内截流凑支戶工二
部如議覆奏報可九月乙夘文書房口𫝊聖旨河道
歲用多少錢糧如何常有淤阻沿河該管官曾否開報
着工部查職名來看工部列名以奏得旨近年河道安
流該管官不無懈弛間有淤淺亦不即行開報疏濬致
有阻滯仍通行嚴飭有怠玩誤事者該部科指名參奏
十二月丁夘工部題泉河閘壩事宜將衞水先儘漕
運勿以灌溉相妨茶城口務保萬全勿以苟且塞責坎
河口作何捍禦使蓄洩可恃管泉官作何責成使職守
不隳至閘河禁例奉有累旨一應官民船隻待積水而
行有違抗争先者毋問官豪勢要徑呈本部以憑參治
從之(明神宗實錄)
眀神宗萬歴十六年二月乙丑工部題覆沁水入黃河
衞水入運河其來巳久頃者沁水決木欒蓮花口而東
督河楊一魁有因決濟運之議謂沁水方決其勢悍塞
之難固而導沁入衞其勢便而助運易固一說也及科
臣常居敬往勘會撫臣衷貞吉按臣王世揚議謂衞輝
府治卑扵河藩封新建恐決開而勢不可禦有衝激之
慮且沁水多沙善扵入漕恐反為患不如堅築決口闢
河身以吐南行之氣而衞河急加疏濬下民間引水灌
田之禁尤完計也詔從勘議四月已未工部覆科臣
常居敬條上漕河事宜一嚴啟閉以杜淤淺請申飭山
陽通濟等閘三月初運畢即為封鎻瓜州二閘俟蘇浙
運畢封鎻官私船隻照舊車盤勢豪干撓者法無赦一
催糧運以謹河防謂四月黃水生則河波驟發漕糧俱
二月終盡數過淮則壩可築而白糧一運每至愆期不
得不緩壩以待之宜督所司填註限單務令漕白二糧
次第過淮以便修築一議錢糧以助河工謂河工銀歲
額三萬而費至六七萬每以不敷停修貽害不小宜核
所在逋負立限追解無為墨吏積胥所沒以致匱竭無
措一稽工料以資實用謂運河延袤千有餘里歲用樁
草繩檾灰石之屬皆河工急須而名實不相覆上下因
循恣為奸弊宜慎加釐飭及修築未久旋報奔潰者追
還料價一重修守以謹河防蓋治河如治邊防水如防
虜邊臣守邊有叙勞之效而河臣奔走風濤拮据之苦
視邊臣尤甚宜扵歲終分别紀錄三年𩔖題果有成勞
予之優擢則人心競勸而河防益飭上依議癸亥勘
理河道科臣常居敬會同督臣舒應龍再上河工一十
四欵(前二欵入黃河)一築寳應西堤以東流漕蓋寳應湖口運
道所必經近來挑濬徒勞淺澀日甚緣水勢散緩泥沙
易停議於山陽一帶培築西堤以束水勢令無壅淤則
糧艘不阻一砌邵伯湖堤以免歲修蓋邵伯湖一淺二
淺等處正當波濤衝擊而排樁廂板其何能禦應盡包
石以捍其銳一濬理河身以利長運自淮安至儀真内
河舊三年一濬後歲一浚之久之且置勿濬矣合於重
運過畢清口大壩工完之後乘時挑浚并查復淺船之
制一酌議分地以便責成以梁境至首閘屬之夏鎮主
事茶城至清口黃河屬之中河郎中而夏鎮及南旺兩
主事并給關防敕書視河道郎中例以重事權(中三欵入黃河)
一設山陽長夫以便河工蓋山陽河夫向皆市儈僱覓
故增減之弊滋而逃亡莫可禁議令諸儈入銀官僱註
名立冊按冊撥夫實為長便一寢開支河以防善淤蓋
閘河水泉不多難分為二宜寢其工一查議故道以損
繁費蓋閘河出口無不與黃值即改避而南亦難遠害
况弱末之流不足以濕淤沙故道之議固應並寢(後二欵入)
(黃河)俱如議行五月丙戌勘科常居敬疏新運已臨天
時亢旱再條八事一濬泉源以資灌注一復湖地以預
瀦蓄一築汶河以防滲漏一建閘座以便節宣一設閘
官以肅漕規一給關防以重事權一嚴築壩以便挑浚
一復夫役以備修防部覆如議七月戊寅工部尚書
石星題山東淮陽一帶河道應修應築如總河潘季馴
勘科常居敬所議添設鎮河閘接築塔山縷堤清江浦
草壩剏築寳應西堤石砌邵伯湖堤疏濬裏河淤淺增
設柳浦灣料厰此當在淮揚興舉者也查復南旺馬踏
蜀山馬場四湖建築坎河滚水壩加建通濟永通二閘
查復安山湖地此當在山東興舉者也地里寥遠工程
浩大宜將郎中羅用敬副使周夢暘等分地責成御史
不時稽察而總河大臣仍親自查閱工堅可久者從實
奏報推諉誤事者即時參處上是之仍諭河工着各照
分定地方用心管理上緊完報不許疎玩九月丙辰
直隸巡按御史高舉奏報魏縣頻年旱荒今秋又被漳
水渰沒請蠲秋糧五分仍酌行賑濟上從之甲子駕
幸石景山欲觀渾河趨召輔臣時行等三人及定國公
文璧臨淮侯言恭飛騎而至上巳御河岸幄次叩頭畢
起乘橋橋為二道諸臣從上異道而行上命同道後隨
臨流縱觀目時行前曰朕每聞黃河衝決為患不常故
欲一觀渾河今水勢洶湧如此則黃河可知時行對渾
河來自西北古稱桑乾河是也從此出盧溝橋至直沽
入海水漲時亦多洶湧至如黃河發源崑崙自積石龍
門會淮入海衝決之勢不啻數倍黃河每一潰決遠至
數千里自徐州至淮安屬當運道所關最重上曰行河
官應恪乃職時行對近奉詔委任責成並知警惕上曰
經理須要得人時行對皇上留意河道拔用舊人一時
在任皆稱諳練不敢輕率誤事上首肯言須得人者再
時行對如諭立良久乃下命從官先詣功德寺候駕仍
賜酒饌丁夘大學士申時行題臣等隨侍聖駕幸石
景山臨觀渾河伏蒙皇上召臣至橋次示以水勢且言
黃河衝決經理須人臣等承面諭不勝歡躍仰見皇上
一遊一豫莫不以國家為心民患為慮即堯舜其咨之
憂俾乂之命不是過也倉卒應對未及周詳兹敢以河
道利害為皇上悉陳之渾河來自西北古桑乾河至天
津直入沽海當其泛漲之時亦有衝決之患然不關運
道亦不近城郭猶未足為深慮也至若黃河發源崑崙
流入中國至積石龍門已數千里經陜西河南則涇渭
伊雒諸水皆入其中又經徐州至淮安與淮水合當其
壅淤則數丈之渠一夕而成平地及其潰決則數千里
之堤一瞬而成洪流湍激洶湧比渾河不啻十倍先朝
時決時塞皆命重臣經理而後成功未有數十年無事
者也今之治河者為鳳泗祖陵則防其西侵為漕糧運
道則防其北徙為淮安數百萬生命則防其南決故功
力鉅而責任難未有不得人而成功者也皇上得人之
諭於治河要務一言蔽之第臣等雖奉德音而在廷及
河道諸臣或未能仰體欲乞特降明旨轉諭河臣俾曉
然知皇上憂勤之意而從事河渠者且惕然有夙夜奉
公之心矣報曰朕聞黃河衝決為害不常欲觀渾河以
知水勢昨見河流洶湧應知黃河經理倍宜加慎河道
官應行文知會務一勤永逸勿以勞民傷財為故事至
選用務要得人吏工二部知之(明神宗實錄)
行水金鑑卷一百二十四
