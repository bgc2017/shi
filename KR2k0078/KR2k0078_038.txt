行水金鑑卷三十八
江南按察使傅澤洪撰
河水
萬歴二十三年九月二十四日工部題為𨗳淮分黃
議論未一仰乞聖裁速決大計亟責成功事工科都
給事中林熙春等題稱臣等辦事該科於本月初五
日接得總漕戸部尚書禇鈇一本為直言災民艱苦
之狀河工緩急之宜懇乞聖明酌議以祛祖陵積患
以消地方隠憂事奉旨工部知道又於本月初九日
接得總河工部尚書楊一魁勘河禮科左給事中張
企程各一本為祖陵水患日深國脈關係匪細懇祈
聖明鑒照亟敕當事臣工早決治水長策以圖保安
大計事俱奉旨該部知道又於本月十一日接得四
川道監察御史牛應元一本為河工會勘平成有期
當事諸臣意見稍異敬陳致一之畫以決萬全之效
事奉旨工部知道臣等竊惟天下有大興作亦有大
議論使議論而合也人得持定見而奏膚功議論而
不合也人將憚異謀而隳成績今讀漕臣之疏則謂
時有重歉𨗳淮宜先矣讀河臣之疏則謂患有相因
而分黃宜急矣讀臺臣之疏則謂分黃導淮折衷宜
慎矣大都誼切奉公何嫌彼此心在為國焉問異同
惟是旁觀者身在委任之外而持議也易當局者身
在付託之中而任事也難臣等請以淮河關係及疏
濬稗議為皇上陳之河自崑崙歴數千餘里而至徐
邳淮自桐柏挾七十二溪而至泗眙而祖陵王氣屹
然中峙蓋聖子神孫億萬年鍾祥矣漢唐若宋都秦
都汴歲漕粟不過數十萬三十萬二十萬石而巳國
家定鼎北平非四百萬石無以恃命亦非浮江絶淮
挽河越濟無以通達京師矣且邊陲半倚鹺餉亡論
六十萬金場竈星布淮揚即林林總總之生齒高寳
興鹽通泰等處者亦不可勝算矣以故我朝經理漕
河之臣最稱隆重其經理漕河之費亦最稱毁繁而
不虞其今日之昏墊至是也為今之計倘亦一併分
黃乎則珠米桂薪之地何堪大興九死一生之民何
當重役萬一外變激發禍不在祖陵而且在地方此
漕臣之所以有酌議之請也倘亦一意𨗳淮乎則淮
勢既分強河不無倒灌河勢益振弱淮豈能相容萬
一祖陵再淪禍不止運道而且移郡邑此河臣之所
以有並舉之請也臣等私心以為天下事當論利害
亦當論利害之重輕蓋利害在人者人猶得而握其
權利害在天者人不得而操其柄則治人治地之别
也治人無法則有河工亂無河工亦亂治地有法則
無災不亂即災亦不亂顧其機則又在人而不在天
耳今河臣楊一魁業已奉有重託科臣張企程業已
奉有特遣上流分黃一併勘議具奏業巳奉有明旨
是淮河大役悉以付河臣矣在河臣之疏一則曰效
有可必一則曰利亦甚多是淮河大役亦悉以身肩
之矣河臣既以身肩淮河則據其原疏所請亦不過
六十八萬金而止也國家雖甚稱詘措處亦可苟完
倘此時猶泄泄未決恐日甚一日如根本重地何獨
不可及今責成令其得以便宜從事乎如其只𨗳淮
而可也則周家橋武家墩高良澗金家灣芒稻河子
嬰溝涇河之一一疏洩也惟河臣如其必分黃而可
也則黃家壩毛家溝漁溝五港口之一一疏洩及娘
子莊鮑王口之當有待也亦惟河臣如其𨗳淮分黃
即折衷而可也則金家灣芒稻河之當從省黃家壩
之當略濬鮑王口之當盡挑高良澗之當建閘淮安
城北之當益廣也亦惟河臣大率以數十萬兩而聽
其設施以數萬餘衆而任其調度自是而某處當增
也不得為虚冒自是而某處當減也不得為刻削務
求一勞永逸無負朝廷任使乃為快耳不然而糜費
金錢粉飾功績臣等且以白簡從之矣惟是勞民動
衆容有意外他虞臣等所以處之者則諸臣疏中猶
未及焉永樂中宋禮原武之役發丁夫十有六萬而
無怨言者以蠲租百十萬石也景泰中徐有貞張秋
之役發丁夫五萬八千而無怨言者以蠲瀕河民牧
馬庸也况今大祲何妨破格是蠲免不可不議也董
率官員惟廉生威惟能集事倘得正官解印專理庶
為上策即不可得就擇佐領懸以旌書而省義原非
受祿果效有勤勞省祭咨吏部超選義民亦給扁冠
帶有差是勸賚不可不議也海口郎中樊兆程曾有
河防末議謂十六年開裏河丈報二錢其實未給毫
末十六年開魁山日報四分其實只給一半合無僉
派之夫仍就丁免差召募之夫只就工算值其工食
毋經胥吏牌長有司不妨煩瑣逐名包封唱名給散
是禁尅不可不議也聚衆數萬豈盡一心謂宜定以
界限編以字號以一約十以十約百庶免諠譁亦杜
強竊是紀律不可不議也誠如是則興作之中即沾
帝賑災罷之衆豈惮子來將見應協神人靈效山岳
即書所稱地平天成何以加焉伏乞敕下該部覆議
速行河道諸臣分猷共念刻期舉行至於犒工之惠
恩出自天并乞俯允河臣之請以鼓億姓之心臣等
無任悚息待命之至奉旨工部知道先該四川道監
察御史牛應元題為河工會勘平成有期當事諸臣
意見稍異敬陳致一之畫以決萬全之效事頃臣巡
按江北目擊祖陵水患於是繪圖為說及條陳疏𨗳
方略上聞荷蒙聖明嘉納特遣科臣張企程會勘節
據本官同總河工部尚書楊一魁奏報疏洩要宜及
陵園水消尺寸不獨聖心喜慰滿朝臣工莫不快稱
二十年醖釀之患從此可以解除且冀旦夕確有成
畫速奏底績也不謂近接邸報該巡按御史崔邦亮
題請治河臺臣期臻實效等因聞者莫不訝異臣以
邦亮素有才名豈詎孟浪多事若此近又接總漕戸
部尚書禇鈇揭帖為直陳災民艱苦之狀河工緩急
之宜懇乞聖明酌議以祛祖陵積患以消地方隠憂
事大都謂地方災傷九死一生之民不能供極大難
成之役欲先將高良澗建壩及周家橋金家灣芒稻
河子嬰溝涇河等處各亟議疏通以為目前𨗳淮之
計可以計日成功而黃家壩分黃之役工力重大姑
在所緩等因則其意似與楊一魁張企程奏稱已勘
定自黃家壩為分黃之計者若少相左然後知邦亮
之疏蓋有激乎其言之也今照添差非宜業經科臣
林熙春等建白該部具覆無容别議惟是事在為公
何嫌異同而斟酌萬全總歸一致則諸臣之見正所
以相濟而非所以相左也臣嘗躬歴其地體察頗真
敢忘固陋再以諸臣之見折衷論之蓋治水猶治病
然病有的證善醫者對證投劑而尤分君臣佐使以
為緩急先後則其術周詳穏妥而病無不治矣若持
一偏之見舉一而廢一昧標本之宜百藥而難試豈
所以語國手也哉臣請先言黃淮的證而後及今日
治病之方則標本當分而功難偏廢也夫黃淮的證
何在乎初因草灣之開宣洩不利遂致黃流上壅繼
因黃流之壅遇漲逼阻遂致淮流下決尋因淮流下
決清口空隙黃水乘而上演遂致有門限沙之墊至
於沙墊隄防淮壅而潰為患遂滋甚矣此則千百年
主受之海口向未告阻數百年交會之黃淮向未告
逆而獨二十年來醖釀之患所由致也謂非黃淮之
的證歟的證在此今誠欲為治標之圖則如督臣言
𨗳淮南下曲防大破諸潰俱洩其勢誠便而其工誠
甚易者但旁溢之積浮可期盡祛而岸内之正流終
難倒行若清口之壅如故則病根固自在也豈完計
乎此河臣之不敢專力於彼者良非無見巳誠欲為
治本之圖則如河臣言分黃他避淮流無侵百病盡
郤其功誠大而其利誠甚遠者但水勢之通塞難盡
預定而交會之風脈不可有妨若歲月之效莫必則
受病殆無巳也豈急務乎此督臣之不欲首議乎此
者良非無見已督臣有見則司道偏主分黃而將高
良澗通不議估者非也其必周家橋雖云衝開而伏
落以後之淺阻仍加疏濬可也武家墩雖已開放而
涇河子嬰溝之下流仍加挑闢可也至若高良澗之
建壩讓水猶或有限曷若抽底建閘所洩更屬無滯
乎如是則出口儘多自可以助清口宣洩之所不及
而淮流泛溢之病將無不除矣其金灣芒稻二河既
稱洩水甚快則再闊十丈之工姑從省焉可也少竢
前工報完再看水勢緩急而為之圖可也無巳先將
三閘中間隔砌拆去令其全口廣利常常通流亦可
也何者水一落岸即旁堰諸洩口終歸涸斷又何必
過需遠際之河道虚令空闊為乎則節其財力以充
正項急用似為計之得耳是則以河臣之見酌行督
臣之策乃所以相濟而非以相左矣河臣有見則司
道專主𨗳淮而於五港等工槩不之急者亦非也其
必清口沙雖云見闢而伏落水底之板泥期於盡挑
之可也鮑王口雖已衝決而運河五港之下流期於
盡疏之可也至若淮安城北之故道商民向願疏通
以便船貨往來曷若量與准行益廣分流乎如是則
下流迅利自可以助草灣宣洩之所不及而黃流逼
阻之病將無不除矣其黃家壩分黃工力既稱浩大
即小估四十餘萬之費姑從省焉可矣稍竢前工報
完再看水勢緩急而為之圖可也無已先順決口以
下凡有淺阻去處略加疏濬拆去入口原壩或更置
稍寬使水漲則分洩以殺清口強逼之勢水落則順
流以保清口交會之脈兩利而俱存之亦可也何者
清口一通則黃淮相附而行原自順軌又何必過為
上流之強挽虚糜金錢為乎則節其財力以充正項
急用似為計之得耳是則以督臣之見酌行河臣之
策亦所以相濟而非以相左矣蓋良醫治病期於病
除斯已故不可使方外有餘證亦不可使證外有餘
方臣愚所謂標本宜分而功難偏廢者此也其財力
之省而易就無竢言也伏祈敕下該部行令會勘諸
臣再加采擇施行未必非合異為同終奏底績之一
助矣他如黃堌口之果否可無節制小河口之果否
可無開通歸仁隄之果否可恃永頼誠恐早不為所
萬一涓涓不塞流成江河他日引全黃而南徙不但
地方淪溺可虞而關係祖陵利害尤不啻淮溢之患
止於漫衍浸漬巳也此臣業已備陳曩者原題疏中
而部覆未之及者伏乞天語并加叮嚀申飭當事臣
工通一勘議漸次修舉則尤萬全無弊之術也緣臣
犬馬愚悃欲始終少禆大計兼恐諸臣意見稍持亦
不無耽延誤事之憂故敢不厭喋喋徒避馮婦之誚
乃爾統惟聖明鑒照臣不勝瞻仰屏營之至奉旨工
部知道通抄到部送司案呈該部看得今日治河要
務不越𨗳淮分黃二者而已故督臣禇鈇之欲先𨗳
淮者謂時詘難以舉嬴也河臣楊一魁之欲併分黃
者謂一勞可以永逸也已經本部覆請舉行無容别
議外兹臺臣牛應元之條陳則又折衷二臣之疏總
為一致之論謂如督臣之欲先𨗳淮當酌以河臣之
見濟其所不及如河臣之欲併分黃當參以督臣之
議助其所不逮庶彼此相濟而績用可成然又為祖
陵萬年慮也則謂黃堌口之決當制小河口之淤當
挑與夫歸仁隄之恃頼當培蓋臺臣原歴地方得於
聞見之真故其所以酌量區畫者若此其深且遠也
而科臣林熙春等之具奏則又權衡臺臣之論而專
重於責成謂或先治標以洩淮壅或併治本以殺黃
勢責在河臣或高良之當建閘或金家灣等處之當
從省或鮑王等處之當盡闢亦責在河臣庶責任既
專而功效易就然又為勞民動衆計也謂宜急蠲免
以恤災民厚勸賚以鼓衆志禁侵尅以惠夫役嚴紀
律以肅人心蓋科臣看閱奏章得於參考之詳故其
所以決筴定謀者若此其周且悉也總而論之大要
誼切為國而非所以為私志期相成而非所以相戾
其為今日河工之禆益也豈淺渺哉恭候命下備行
河道諸臣將二臣所奏各項事宜遵照逐一舉行惟
黃堌口等處應否處置再加勘議俟工費稍有餘剰
次第修舉其蠲免一節再俟撫按衙門酌議具奏定
奪緣係𨗳淮分黃議論未一仰乞聖裁速決大計亟
責成功謹題請旨奉旨是(題覆河工奏議)
明神宗萬歴二十四年正月甲申工部覆工科都給事
中林熙春題河工疏竊念𨗳淮分黃兩役並舉至為重
鉅而分黃之工比之𨗳淮分數尤多在事諸臣矢心協
力業有成效但今漕船過淮在邇淮鳳播種届期春夏
雨水多少尤難預度若不趁此春和刻期儹完將來國
計民力何能兼濟科臣林熙春題議及此誠為有見乞
敕各官將𨗳淮分黃一應工程各照分管地方責令夫
役晝夜兼工依期完報若有怠玩悞事許該督與勘河
科臣指實參奏庶祖陵永安河患永弭而運道農時兩
無妨碍矣詔如議行辛卯工部覆工科都給事中林
熙春題河工乘時報完等事上命便行與管河各官嚴
督工程毋致延緩二月甲子直隸巡按况上進題河
工已無遺策運道切有後艱宜將不急之工停止一面
竭力分黃一面併力清口庶分𨗳諸務方收實效部覆
如議工部題秋冬河防已竣經管各官羅大奎等十一
員高郵等州知州等官許一誠等五十三員嘉奬高郵
等州判官等官施奉等五十五員優奬徐州等州同知
等官丁偕等四十四員量奬睢州等州判官等官都鍾
等十二員戒飭斥逐提問從之三月丙申工部覆御
史蔣春芳題分黃𨗳淮之說真是石畫第分黃即所以
𨗳淮而分黃之工未就則清河口之闢沙高良澗武家
墩之建閘周家橋之疏河撫臣之議亦確乎其不可易
者蓋所以避時下泛漲之水紓祖陵眉睫之急也若分
黃大工就緒門限淤沙盡闢祖陵無恙黃淮順軌則此
數處不妨堵塞使淮水專由清口而出亦無不可今二
瀆春流無恙各工漸次底績乃喜事異論叢爾多口泥
堪輿者曰分黃之工遂成則淮黃不交有傷王氣拘區
見者曰高堰不拆則淮流泛濫終淹祖陵不知武家墩
高良澗周家橋即所稱高家堰也高良澗其中而武家
墩周家橋其首尾也開此三處即拆高家堰矣必如何
方謂之拆也而堪輿之說尤無根據蓋二流之合始於
武廟初年祖陵之葬肇於勝國末造我國家熙運過卜
原不係此况分黃工程毋論淮黃依合且有重添一合
襟者而論者特未之思耳信如彼拆堰之說水直南射
與黃風馬牛不相及合襟安在風氣安在信口而談其
於國事若秦越人之視肥瘠不足聽也徒使當事者聞
之囂然灰其任事之心唯是分黃與闢清口沙為第一
要務但往者黃流未分一時積淮宣洩未及故不得不
開周家橋武家墩等處以洩泛漲之水權為急救祖陵
之計若高家堰之不當拆則固無容議者乞禁浮言庶
便責成議論既定而膚功可奏疏入從之四月甲辰
戸部覆總督禇鈇奏摘陳緊要河工上曰河工重大夫
役待哺錢糧不敷準借與鹽銀五萬兩令工部作速補
還仍截留漕米六十萬石濟用八月辛丑禮科左給
事中張企程題祖陵防患宜固河流分洩當亟乞將前
勘應開下流諸工俟秋冬農隙集夫興舉其一應開洩
入海白駒場等處河道都俟再勘不妨暫停以省勞費
章下工部壬寅工部題覆總督河道工部尚書楊一
魁條議分黃𨗳淮事宜十事一議展河岸以固隄防蓋
舊河身闊二百餘丈尚有縷隄遙隄以束之而新河面
窄土鬆伏秋之防不可不慮宜於新渠中堅處所再闢
二十丈以廣容納兩岸傚遙隄之制另築厚隄一道以
固衝擊其王家口周莊為運道經由之地令加浚鑿并
築堅隄以便牽輓工期三載費約八萬於大工餘剰數
内支用一議長夫以時修守蓋黃壩至五港口約三百
餘里河隄始創勢易潰決議設夫一千七百名以待修
救之用而州縣之加派果難乃於鎮口閘原設夫内裒
四百名并高家堰隄夫八百名盡調新河防守於山陽
長夫裒撥高堰清江浦諸處分守又以折鹽引銀歲募
五百名責令遇有淺阻亟為挑浚則夫不增而用足一
議設專官以便責成蓋修浚雖以夫役而督率要在專
官其娘子莊以下應以府同知張兆元專為督察仍管
清軍馬政而以總捕巡鹽二事改委通判其舊用巡檢
者改設主簿二員各有信地則管理可以無虞一議裁
新隄以免壅淮一議修祖陵以培國脈一議立河官以
理淮泗(俱入淮河)一議設官兵以嚴稽察蓋五港口淮口地
界四鄰河海既通奸兇出没應添設五港巡檢司安東
縣提調官吏弓兵俸糧於鹽課募夫數内動支專司稽
察一議放湖水以疏漕渠(入運河)一議建廟宇以答靈貺
蓋河之有神所從來矣而自建功以至竣役河伯效順
酬報宜隆除坌廟及五港口立廟外議於黃壩周莊處
所各建廟祀請賜廟額以示崇報一議備錢糧以儲歲
用蓋守救之官既立則物料亦宜并儲宜於瓜洲通濟
鎮口諸閘如儀真事例量取船稅以濟河工之用一議
闢清口以𨗳淮流一議浚海口以免内漲(俱入淮河)疏上如
議行九月戊戌工部奏河工告成宜加叙錄以酬積
勩如楊一魁禇鈇李戴沈思孝徐作吕鳴珂張天秩樂
元聲張企程蔣春芳楊俊民荆州玉張允濟楊光訓等
及有司官共效贊襄俱應分别陞錄廕叙即一手一足
槩當酬賚以竣通漕護陵分黃𨗳淮之績甲辰總督
漕運禇鈇奏再議分𨗳未盡事宜條陳塞黃堌口等事
章下工部十月丙寅工部覆直隸監察御史蔣春芳
題河工告成善後事宜條為一十六款乞敕河漕部院
等官遵照施行一築邊隄以障潰決一砌新河以禦衝
刷一裁張福隄以縱淮流一歲浚清口以防壅塞一疏
籍家河以分横流一闢五港口以助宣洩一建減水壩
以分暴漲一積物料以濟緩急一設鋪舍以處夫區一
議修閘以杜陵害一復淺船以疏河身一填泗城以護
陵寢一治溝渠以興水利一塞黃堌口以防河徙一固
王公隄以保漕渠一專責成以臻實效其說與漕臣合
部覆如議(議詳見後)而後復有會勘之議工科署科事刑科
給事中李應策奏河漕意見稍分乞敕協謀以急國患
事部議黃堌口之決而南也在肅碭睢宿則病於淹没
在徐州至宿遷三百三十餘里運道頗艱故漕臣禇鈇
謂黃堌旁淺太多徐邳之河幾奪以塞黃堌口為一義
河臣楊一魁謂決口至一千二百餘丈深三丈兩岸浮
沙堅築固難措手雖下楗捲築猶之無益河性趨下勢
不可回况往年全河盡注徐邳下流壅塞鎮口張秋每
患灌淤今年黃堌分流暴漲得洩既於鎮口有補又於
運道無傷唯當於水澀地面築草壩制木閘引諸湖之
水以濟目前浚小河口增築邊隄通睢宿一路之墊護
鳳泗萬年之脈蓋漕臣主運河臣主工各自為見而方
經賞賚之餘遽為異同之見故不得不再行析議者也
丁卯河道尚書楊一魁漕運總督禇鈇各奏辭廕上
以治河底績加恩巳有成命不允所辭辛未吏題河
工諸臣楊一魁禇鈇徐作等各陞敘廕錄如工部議報
可乙亥工部題漕河黃堌口應塞應止公同會勘
十一月巳亥吏部題原任郎中黃承玄駐劄徐睢兼
管吕梁洪徐州洪事務報可已未工部覆總督禇鈇
黃堌口速行疏浚報可十二月巳巳工科給事中楊
應文奏勉留漕臣禇鈇與河臣楊一魁同心協理章下
工部丁丑河道尚書楊一魁奏酌復漕河舊制謂黃
堌口一股由虞城夏邑接碭山蕭縣宿州至宿遷出白
洋河一小股分蕭縣兩河口出徐州小浮橋相去不滿
四十里且係先年河經故道所當疏浚與正河會接濟
運道夫役之用集山東河南徐邳徭夫二萬限止兩月
更於鎮口閘以裏諸湖之水通放與小浮橋二水會則
黃堌口不必塞而運道益無阻滯之患部覆如議行(明神)
(宗實錄)
是年黃堌口決經年寸草不生(睢寧縣志)
按黃堌口地屬山東單縣緊接河南虞城界由夏邑
永城及南直隸蕭碭宿睢地方至小河口白洋河復
入運河此口南射歸仁集石隄關係祖陵最稱要害
本口初決時闊一千二百五十丈深二丈七八尺萬
歴二十五年間復勘止闊六百餘丈内有沙渚二水
中分各闊四五十丈經虞城孔家樓接碭山縣劉家
集至王家橋九十餘里俱有河形口闊三百餘丈水
深七八尺自王家橋至狐父橋十里係黃河故道口
闊一百餘丈水深一丈四尺自狐父橋至蕭縣界三
十里有大河形口闊一百三十餘丈水深二丈二三
尺自蕭縣界起入盤岔河至兩河口七十三里亦有
河形口闊一百二三十丈水深一丈五六尺自兩河
口由山西坡瓦子口入永堌湖至宿州地方徐溪口
七十餘里俱坡水散漫深七八尺自徐溪口至符離
橋時村一百一十里闊六十餘丈深一丈七八尺自
時村由靈璧縣地方孟山睢寧縣地方廟灣口宿遷
縣地方耿車至小河口俱三十里小河口迤南有白
鹿湖邸家湖二湖雖係瀦水湖面闊遠一遇北風則
怒濤奔逸勢必南侵慮為祖陵之患近自歸仁集起
至孫家灣特築遙隄一道捍禦之名曰歸仁隄計長
七千六百八十二丈八尺况今黃堌決口之水復經
其下則其關係於祖陵也更甚而其防範於先事也
宜周當事者須急堵黃堌口俾黃水盡入徐邳正河
以濟運道仍堅守歸仁隄使横流不致衝突盱泗以
保祖陵此正今日第一要務特表而出之以告後之
任斯責者(張兆元黃堌口歸仁隄考)
行水金鑑卷三十八
