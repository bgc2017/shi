行水金鑑卷一百四十二
江南按察使傅澤洪撰
運河水
聖祖仁皇帝康熙四十五年正月内奉
旨於高堰三滚壩之下挑河築隄束水入高郵邵伯諸
湖其高郵減水壩下亦挑河束水由串場河入白駒等
河入海泗州一帶受水之地酌量築隄毋令泛濫則所
全於淮安鳳陽揚州三郡民生多矣(揚河廳册)
是年總河張鵬翮於欽奉
上諭事案内題建文華寺洩水閘一座原因運河水勢
大長兩岸隄土難以容受有關運道民生奉
上諭特遣大人孫督令分修承造石閘一座金門寬一
丈五尺六寸南岸閘墻共長十六丈北岸閘墻共長
十四丈砌高二丈四尺閘下挑引河一道由楊家廟
單楊口至白馬湖一遇桃伏秋汛運河水漲隨即開
放宣洩水下白馬湖水涸堵閉並將澗河挑浚深通
又挑穵青溝河使澗河水勢歸海(裏河廳册)
是年二月初一日濟寧道張伯行為請引漳河之水
入衛以利漕運事竊查衛河之水發源於河南輝縣
之百門泉源遠而流長及至臨清其流漸細以故北
河一帶每遇天道亢旱糧船不無淺阻查清河縣東
北漳河去衛河僅十餘里康熙四十一二年大水時
曾由此入衛河後被武城縣堵塞若將此河疏通將
漳河之水由武城縣引入衛河則北河一帶永無淺
阻之患矣若慮伏秋之時二水交發其勢太大查恩
縣四女祠北減水閘下原有引河一道再加䟽通寬
深使水由古河下海則運道民生均受其利矣但清
河縣係直隸地方祈憲移咨直撫查明開浚使清河
武城二縣會同興工此運河萬世之利也詳院批委
下河通判同清河武城二縣令勘明確議即飭廳督
同清河武城二令確查查得漳河發源雖有清漳濁
漳之分然東支西派總合流扵河南彰德府之合彰
村由合彰而下注於東省之邱縣城濠分為二股其
一自城北分流經廣宗鉅鹿諸邑向西北至寧晉之
大陸澤會滹沱釡陽諸水由天津入海其勢浩大即
不長水亦可舟楫通行今勿論也其一自城東分流
經威縣南宮清河武城各村莊向東北亦由天津入
海名清陽江又名黃路河對清河之沙土村有蔡河
一道接黃路河之水可以入衛濟運即憲臺詳請引
漳入衛之處也惟是蔡河雖有河形現今無水地勢
高於黃路河五六尺不等自張寬村而東俱係民間
承糧之地延袤二十餘里至武城之北三官廟方可
引入運河若將蔡河穵掘深通引之濟運無論壊民
田無數萬難開穵即使開穵成河則黃路河現今水
小之時尚寬至二三丈五六丈之處不等一經水發
汹湧浩瀚其勢莫當恐一綫之運河不能承受反有
衝決之患也從此引漳入衛似不可也然更有說者
即使無虞亦止可濟武城以北之淺而武城以南之
淺處尚多亦必不能使水逆流而上以濟之也今憲
臺欲分漳濟運為萬世利而漳河原有入衛之處查
直隸之成安縣柏寺營有通漳河之新河一道直至
山東館陶之沙河即古之所名馬頰河者綿長一百
二十餘里寬自一丈七八尺至二丈四五尺不等深
自一丈七八尺至二尺四五寸不等獨至沙河因其
淤成一片沙坡故接新河之水止有涓涓一滴入衛
惟無河身不能束水所以不暢若轉詳河撫兩院移
咨直撫飭令成安諸縣將各管河道力為疏浚深通
并檄館陶縣將沙河挑穵使有河身束水則漳河之
水混混而暢流入衛矣漳水入衛既暢則衛水盛衛
水盛則外河之水面自高閘河之水亦不致建瓴而
下而臨清迤北各州縣古淺之處不事疏浚而自無
阻滯之慮矣且漳水既分入衛則直屬成安廣平諸
邑沿河村莊禆益正復不淺運道民生均為有益呈
詳到道該本道查看得引漳入衛一案蓋緣外河並
無旁流接濟每遇春夏之交天道亢晹重運經臨多
有膠滯不前本道是以尋覓河流引水接濟無非為
漕運起見查直隸清河縣東北漳河去衛河十有餘
里出武城之北入運適值南旺大挑清河縣典史部
夫於此詢其河形繪有草圖一紙所以詳請開浚奉
憲批飭查勘隨行下河廳督同武清二令勘議繪圖
去後兹據詳稱引漳入衛之河即蔡河也雖有河形
地勢高於黃路河五六尺不等黃路河者即漳河也
縱使開挑成河止濟武城以北之淺不能濟武城以
南之淺今議直隸之成安縣柏寺營有通漳河之新
河一道經丘縣廣平縣魏縣元城縣館陶縣地方入
衛共長一百二十里其丘縣廣平魏縣元城諸邑地
方河形深寬各自不等獨至館陶縣地方沙河接連
之處淤成一片沙坡水不能下將此段開通水即沛
流入衛而館陶臨清清河武城恩縣一帶河路自無
淺阻之慮矣而於清河武城引漳入衛者其功更大
既據該廳議覆繪圖前來擬合呈詳候憲移咨直撫
飭令成安諸邑各將新河再加疏浚深通并飭舘陶
縣將沙河淤澱之處大加挑穵務接上源新河一律
深通俾漳水沛達於衛庶於運道大有禆益矣又
為請引沁水入運以利漕艘以惠商賈以救民生事
切照國家歲漕數百萬糧以實京師全賴會通一
河而會通一河又藉汶河之水至南旺分流濟運南
旺迤南尚有馬場數湖接濟南旺以北止有安山一湖
而今已報租佃種矣所以每逄天旱之年東昌一帶處
處淺阻以至糧艘稽遲非一日矣歷來司河務者非不
多方籌畫而卒無如之何也今查得沁河發源於山西
由河南武陟縣東四十里木欒店往東南會入黃河若
將此河改来入南旺濟運則南北俱無淺阻之患矣但
沁河之水微則利大則害須於引河頭建閘一座水小
時開放濟運水大時下板閉閘使不為害仍宜于十月
以後開閘放水至五月初一日即行閉閘仍於閘外建
築土壩使水不至閘則下源永無泛濫之虞此河由武
陟獲嘉原武陽武至封丘劉廣挑通六里至王㐱莊即
入荆隆口舊河由祥符長垣蘭陽東明曹縣定陶曹州
至雙河集往東由鉅野縣安興墓廵檢司至鄆城縣東
由宋家窪入南旺湖又由南旺湖北流出兼濟閘濟運
又於上源北岸封丘縣劉廣分支河一道由長垣東明
曹州開州濮州范縣夀張至東阿出沙河濟運又於曹
州雙河集分支河一道由鄆城汶上夀張陽穀東阿入
棗林河出小閘濟運又於上源南岸長垣白茅集分支
河一道由曹縣單縣金鄉柳溝河入魚臺南陽湖又於
鄆城東分支河一道由鉅野嘉祥小黃河入濟寧牛頭
河至魚臺亦歸南陽湖又由南陽湖至沛縣昭陽湖微
山湖由徐州荆山口下邳州猫兒窩出彭家河口過
運河入駱馬湖又由宿遷西寧橋歷桃源清河安東
沭陽海州頭圖口大伊山下海但徐州荆山口已被
黃水淤墊即使挑穵隨挑隨淤必無善法須接沛縣
太行隄建築攔黃隄一道由張谷山藺家山荆山口
南至子房山使徐州以上黃河之水出黃河者仍由
子房山下歸入黃河不惟荆山口之淤墊可以挑穵
而邳州一帶之湖不致淹沒俱可為膏腴之田矣此
河一成若慮張秋水大又可於大感應廟東建閘一
座使水由曹家單薄入鹽河下海若於此處挑深成
河而鹽船及商民船隻俱可以往來且濮州范縣亦
免淹沒民田之患矣此河既成又可於戴村壩倣堽
城壩制建石閘一座將戴村壩下汶河築壩堵塞使
水由閘入運冬春水小又係清水則放入濟運伏秋
水大恐有沙淤則堅閉石閘開坎河口使水由鹽河
下海則南旺塘河免致淤墊而亦可省歲歲挑穵之
費矣(自注云引沁入運條陳河院蒙委筆帖式察夀確查明白又蒙委北河廳鄧之琮丈量估計銀)
(十四萬兩後以陞任江南臬司未經具題)沁河在武陟之東四里許木
欒店為入黃河之路其水勢由西北而東南至黃河
交會處尚有二十五里宜於木欒店南沁河之東挑
引河一道使之由東南而西北逆流而上河頭建草
壩一座中留丈餘寬口門往西北每里許建草壩一
座須用四座重重關鎻則水自不至於泛濫而為害
又於四座草壩之中建石閘一座若遇山水泛漲則
將石閘下板謹閉毋使東行若水十分大漲石閘恐
不足恃則將四座草壩擇其易堵者下埽築堵使水
全不能過則自不至為下源之害矣蓋以沁冰之性
微則利大則害不可不防也沁河由木欒店入黃
河夫黃河之水至大而加以沁河之水尤大是以其害
為最甚與其入黃河而為黃河之害何如入運河而
為運河之利查陳橋至張秋原有舊河一道名為棗
林河即金龍口舊河也可以穿運河至濟南府雒口
下海不煩大為挑浚而木欒店至張秋亦有沙河一
道但久經淤淺若由木欒店挑浚至陳橋分為二河
一由沙河入運一由棗林河入運而於張秋運河東
岸建閘以備蓄洩水大則啓板放水入海水小則閉
板蓄水濟運而又於棗林河之雙河集建閘二座南
運水小則閉北閘使之由小黃河牛頭河以濟南運
至沭陽下海若北運水小則閉南閘放水北行以濟
北運又於曹州之白茂建閘二座可以分水由曹縣
城武單縣金鄉魚臺入南陽湖又於宋家窪開河一
道冬月使水由小黃河入南旺湖蓄之以濟春運是
此河一開既可以除黃河之害又可以資運河之利
可以使河南開封漕米由陳橋上船歸德之漕米由
東明杜勝集上船可以不至衛輝府亦可不至小灘
矣並可以興西北之水利使河南山東北直江南俱
為水田其利真無窮也此區區一得之見不能無望
於後之君子力為舉行耳(居濟一得常桉沁水本濁且横暴非入漕恐反為)
(害語詳萬歷十六年工部覆奏及常黃門勘理沁衛二河疏中但張公中州土著侃侃指陳事似可行曾)
(先經以此面奏時遂寧公遂尼不行皇帝垂問冡宰)
是年河南廵撫汪顥題為估計賈魯河建閘設壩等
事一䟽奉
旨該部議奏圖併發部臣等會議得河南廵撫汪顥疏
稱賈魯河建閘設壩濬河一案臣親詣查勘自賈魯
河起由舊河身至黃河涯口止南北共計十里其緊
接賈魯河之地名曰東趙由舊河身行七里有大堤
一道名曰大隄頭自此而北再三里至黃河涯口其
東南名為新莊應於迤新莊之黃河涯口築草壩一
座至舊河既開勢必將大堤挑斷始可通水入黃此
處最為緊要應於隄根設石閘一座既資防患兼備
疏蓄至引賈魯河入舊河身則東趙為受水之口少
不堅壯則山水衝至既淹民田且壞河身應于東趙
地方建石閘一座引受河水束之入黃二閘一壩以
時啓閉可使賈魯河舟楫由黃入洛矣以上建閘設
壩濬河并穵隄共估銀二萬九千七百一十六兩零
應於前題准俸工建倉餘剰銀内動用查賈魯河建
閘築壩濬河穵隄等工程先經九卿覆准在案今該
撫既經估計具題應如所題令其作速興工堅固建
築所需工料銀兩于所捐俸工建造倉厫餘剰銀兩
動用工完核減造册題銷聽工部核覆可也奉
旨依議(河南管河道治河檔案餘薈蕞云賈魯治河當時頗費經營至今三百年後猶蒙其利濟誠)
(百世之永賴也作大河志者誤信石人一隻眼之語謂賈魯治河以速元之亡不學無術此亦妄人也歟)
聖祖仁皇帝康熙四十六年總河張鵬翮奉
上諭朕看微山湖水據土人云比四十四年大五尺著
諭河官放去三尺止留二尺濟運朕所諭亦係活法如
或水大六尺總以留二尺濟運為主餘俱放去若只為
濟運不預為宣洩恐秋間雨多時即渰及民田今預作
宣洩之法不致水勢甚大則有利民間田地(山東兖寧)
(道册)
是年總河張鵬翮奉
上諭指授將大墩分水處西岸草壩再加寬大挑清水
多出黃水一分少入運河一分不致運河東壩受險
鵬翮即行題估于四十七年修築加寬二丈週圍長
二十九丈分挑水勢敵黃濟運(裏河廳册)
聖祖仁皇帝康熙六十年正月十八日山東廵撫李樹
德題為奉
旨事查得河道漕運關係甚重今歲東省西三府雨澤
稀少以致運河水勢微弱回空糧艘壅滯難行臣嚴
飭沿河文武官弁竭力催儧方幸無誤今准總河趙
咨稱東省運河乃糧艘經由之要津本部院親詣查
閱見河道湖隄岸閘率多淤淺傾圮設遇旱暵之年
勢必阻誤運行所關匪小東省河道工程久奉
俞旨歸并東撫管理為此咨明希即設法料理等因又
據濟寧道宋基業詳稱汶河年久沙積水不滿尺若
遇旱乾之年一日僅可積一閘之水不能通漕暢流
倘值暴水泛溢則東平汶上等處田禾叠見衝沒每
歲有大挑小挑而額費無多不能有濟相應亟請興
工將汶河開濬俾可蓄水深流以濟漕運再查彭口
一帶有昭陽微山西湖噴沙積於三洞橋内屢開屢
塞糧艘至此耽延時日相應亟請興工改挑新河一
道躱避噴沙以䟽運道又滕嶧二縣朱姬莊吳家橋
隄岸三百里外臨衛水大湖西風鼓浪土石打坍重
運衝入千夫推挽單曹二縣之太行隄為兖西保障
康熙四十九年隄殘走洩單縣幾遭沈溺倘一疎虞
不特單曹二縣人民廬舍即附近之金鄉魚臺鄆城
濟寧等處亦皆受害相應亟請修築以固隄岸以上
各處修濬工費浩繁節省估計必得五六十萬金方
能敷用相應詳請設法興修等情前來奏請借動積
貯或量開事例捐補請
旨批示二月初三日九卿議覆東撫李樹德請開彭
口新河事奉
旨朕屢次閱河南廵于山東運道知之甚悉始山東之
民請欲開河後以不便復行堵塞其欲開欲塞皆有緣
故今李樹德請開新河九卿議遣大臣往看須將從前
何年開過何年堵塞所以閉塞之故查明則開河之有
利與否便知若此時不知詳察即行開濬兩三年後仍
欲堵塞則虚費國帑何益運道爾等將此旨𫝊與九卿
知道初四日大學士馬竒等議覆工部東撫李樹德
折本啓奏奉
旨這事情九卿遣堂官甚是朕屢次南廵曾細閱河道
留心于此是以扵河道情形知之甚悉此處不讓他人
雖欲不言而不得如山東運河自西河之水流入此河
從前百姓以為宜開通具呈亦曾開過後又具呈亦曾
堵過開者何意堵者又何意務使悉此等緣故方可以
定其應開與否不然則虚耗錢糧矣山東運河俱係引
入滕縣嶧縣等湖之水以為糧運之助歴年來運河之
水至於淺少者皆因沿河傍湖一帶添開于山東地方
水田雖覺有益而未必有益於他處朕屢次往河道看
來汶河之水自修分水龍王廟分流之後七分南流三
分北流南流之水有一閘將此閘堵塞水俱北流古人
相地方之形勢就其高下隨其水性而能為此者實屬
善策再洪澤湖有民之村莊墳墓田宅甚多修高家堰
隄以聚水使其自上流下以拒洪澤湖之水更為神妙
此處即朕躬亦不能承當即如暢春園一帶之河水俱
入田内是以流至京城者甚少永定河之水亦俱引入
田内是以每年四五月間水乾流絶河身沙壅偶有大
水流入被壅沙堵塞以致泛溢為此廵查得奔牛河將
清水引入永定河内此水長流不絶不但不致沙壅即
大水來時亦不致泛溢此處廵撫不知即九卿大臣亦
俱不知或張鵬翮大略曉得將此旨爾等𫝊與九卿
四月十七日内閣九卿等奉
上諭朕於河務留心最切經歷最深往年屢次閱河時
精力尚強親乘小舟不避水險各處周覧凡水泉源委
知之甚悉山東運河全賴衆泉流蓄微山諸湖以濟漕
運今山東多開稻田截湖水上流之泉以資灌溉上流
既截湖水自然無所蓄瀦安能濟運譬如治病者或吐
或瀉必因其人尚有精神若中無所有又焉能吐瀉乎
地方官未明水之源流一任民間放水灌田以為愛惜
百姓不知漕運實因此而誤也若不許民間偷截水泉
則湖水易足湖水既足自能濟運矣今不講䆒本源但
見湖水日少湖身日淺徒事開浚假使湖身日深泉水
不繼雖費百萬帑金終何利益且將古人所置南北諸
閘將如之何古人置閘其遠近疎密皆因地形高下水
勢緩急以為蓄洩或一地二閘或一二十里一閘確有
一定丈尺不可更易分水龍王廟閘座最關緊要當時
宋禮用白英老人之策築戴村壩以遏汶水導之出鵝
湖口入南旺湖然後分流南北以分水口為水脊蓋山
東登萊諸山之脈自關東來結為泰山是北幹分支之
一在黃河之東而黃河之西山脈自終南太乙南屆淮
汝為中幹分支之一黃河行乎兩支之中故昔時由天
津入海以後漸徙而南至淮安入海而登州以上馬谷
山以下從無黃河入海之跡者山脈限之也分水口之
水脊又為泰山分支之分脊處白英積數十年心思確
有所見決為此議宋禮從之因勢均導南得七分北得
三分增修水閘以時啓閉漕運隨通此等胆識後人斷
斷不敢實亦不能得水平如是之準也今此二閘最宜
斟酌啓閉若洩於南則當閉北閘使分北之水亦歸於
南洩于北則當閉南閘使分南之水亦歸于北湖泉並
注南北合流雖有旱暵靡不有濟矣豈若從事開浚勞
費而無功乎往年山東百姓欲開新河朕恐其下流泛
濫禁而弗許今廵撫請開彭口新河此地一面為微山
湖一面為嶧縣諸山更從何處開鑿耶張鵬翮到山東
將朕此旨詳諭廵撫申飭地方官令其相度泉源蓄積
湖水俾漕運無誤正易易耳黃河關係最大自元至明
歲有衝決未有安瀾二十餘年如今日者然圖治巳治
保安巳安河工雖巳告成尤當時加廵視不可疎忽今
春多風而少雨恐秋間雨水必多地方官宜加意隄防
張鵬翮去看山東運河由臨清至韓莊閘離邳州不遠
併去看邳州低窪之水曾否洩出太行隄曹縣至單縣
止亦當往看有好司官多帶兩員去彼地有用著之處
即留彼料理(京抄)
蓋聞儆余咨切迄今猶頌堯仁底定功高自昔獨推
禹智欽惟我
聖祖仁皇帝亶聰作后至誠如神湛恩與江漢並深睿
哲本源泉時出固已膏流率土澤洽海隅矣而河工
一事獨厪
聖懷區畫精詳規模久遠微特中外臣工罔能仰贊
高深即依古以來英明神睿之主亦罕有洞悉機宜審
度形勢如此之盡善盡美者也竊按東南漕運最關
國計民生江河淮濟一不順軌輒與漕梗故治江治
河治淮治濟總皆所以治運元明以來兩河歲有衝
決逮我
皇朝洪湯數警自黃水南徙入淮攝沙倒灌清流變為
濁流輓輸幾困縻金耗帑徒貽築舍之譏後海先河
誰解祭川之義恭逄
鑾輅六幸南工指授方略闢海口修高堰改運口使清
水暢流刷黃二十餘年安瀾無恙屢頒
諭旨叮嚀誥誡深切著明蓋作哲作謀實由
天縱之聖故會極歸極自爾地效其靈此誠曠代所無
實屬生民未有乃漕運久經奠定而
宫廷倍切綢繆復降
圖治巳治保安巳安之上諭尤見我
聖祖淵鑑焦勞永懷善後凡兹臣庶苟能恪遵
天語仰體
宸衷無怠無荒常心為防而身為障是彝是訓惟
帝有典而王有謨從此滄海波平無慮桃花春漲宣房
築罷奚煩瓠子秋唫千百世永樂平成億萬禩咸歌
清晏敷土濬川之績誠哉先後同揆呈疇錫洛之祥
允矣古今並峙又豈特二十餘年之利賴巳也臣澤
洪世受國恩捐縻難報自維揚罷守以後效力河
干浮湛於海防宿虹外河諸廳量移監司仍專理河
務幾三十載雖於
睿算精微不敢自詡窺測惟是辛劬畚鍤宵夜靡寧遑
恤腁胝之勞時凛曠瘝之恥幸賴遭逄
聖世坐享休明聆大哉之
王言如綸如綍遡巍乎之
帝業式玉式金臣澤洪敢效賡颺自忘微陋謹拜手稽
首恭紀於尾
行水金鑑卷一百四十二
