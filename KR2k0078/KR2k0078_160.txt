行水金鑑卷一百六十
江南按察使傅澤洪撰
兩河總說
余闕曰南方之地本高於北河之南徙難而北徙易
自宋南渡至今殆二百年而河旋北議者慮河之北
則會通之漕廢當築隄起曹南訖嘉祥東西三百里
以障遏之不使之北予則以爲河北而會通之漕不
廢何也漕以汶而不以河也渭按此言正與挽河之
議相左蓋河在梁衛之郊北流爲順其曰南徙難而
北徙易是也謂河北而會通之漕不廢則大非明中
葉河屢貫會通挾其水以入海而運道淤河不可北
也嚮使河北而無害於漕則聽其直衝張秋東北入
海數百年可以無患奚必歲歲勞費防其北決邪
邵國賢治河論以為禹治水至於地平天成六府三
事允治其功盛矣以今觀之其所空之地甚廣所處
之勢甚易所求之效甚小今治水者其去禹也遠而
所空之地乃狹於禹所處之勢乃難於禹所求之功
乃大於禹禹𨗳河自大伾以下分播合同隨其所之
而疏之不與争利故水得其性而無衝決之患今夫
一杯之水舉而注之地必得方尺乃能容之其勢然
也河自大伾以上水之在杯者也大伾以下水之在
地者也以在地之水而欲拘束周旋如在杯之水大
禹不能而况他人乎今河南山東郡縣棋布星列官
亭民舍相比而居凡禹之所空以與水者今皆為吾
有蓋吾無容水之地而非水據吾之地也固宜其有
衝決之患也故曰所空之地狹于禹禹之治水隨地
施功無所拘礙今北有臨清中有濟寧南有徐州皆
轉漕要路而大梁在西南又宗藩所在左顧右盼動
則掣肘使水有知尚不能使之必隨吾意况水無情
物也其能委蛇曲折以濟吾事哉故曰所處之勢難
于禹况禹之治水去其墊溺之害而已此外無求焉
今則賴之以漕不及汴矣又恐壊臨清也不及臨清
矣又恐壊濟寧也不及濟寧矣又恐壊徐州也使皆
無壊也又恐漕渠不足於運也了是數者而後謂之
治故曰所求之功大於禹由其言觀之則河水南趨
之勢已極而一代之臣不過補苴罅漏以塞目前之
責安望其爲斯民計百世長利哉袁黃曰昔陳平
江瑄宋司空禮之治會通河也驅汶水逆流至南旺
北至安民山地降九十尺因析六分之水北達臨清
(爲閘十有七)南至沽頭地降百十有六尺因析四分之水
南接徐沛(爲閘二十有一)貯六分之水者其閘長貯四分之
水者其閘短後人以意增損而水之分數紊矣紊而
常淤固其宜也顧不此之察乃更閘而東焉當時故
閘由茶山而南地甚峻勢如建瓴故入河無礙後更
夏鎮以南地平而水緩黃強清弱每會必淤此河渠
之一壊也徐州呂梁二洪其流甚駛其石如牙永樂
間運道初開人惡其傷舟欲稍平之宋司空不可蓋
欲藉山之險激水之流使泥沙先下而河流不壅後
人相繼磨其崖石而呂梁無洪矣無洪則水平而河
身漸高此河渠之再壊也至淮河入海之處平曠無
山而海沙逆上尤易壅塞陳平江就山陽之滿浦坊
(在淮安府城累西北五里)石爲山蜿蜒千尺即古鋸牙遺制(鋸牙)
(見宋史)水得翻騰踴躍以入海俗謂之磯嘴取相激而
名今皆没於土中此河渠之三壊也(磯觜之制下布七星樁樁上甃)
(以石石有筍筍相入縫有錠錠三層灌以糯汁砌以油灰長千尺袁氏以爲陳平江所創或云天順間遣)
(都水郎中督工於滿浦坊作石鋸牙未知孰是磯觜爲治河要策萬歴初漫入水中微露形跡今清江浦)
(尚有之其濁流不入運河河不勞挑濬者磯觜之力也)河渠考云隆慶四年淮
決於高堰河亦決於崔鎮漕臣王宗沭修塞之(宗沭決河)
(記云是年淮決高堰河躡淮後徑趨大澗口破寳應黃浦口入射陽湖清口遂淤海口幾爲平陸)萬
歴三年高堰復決於是山鹽高寳興泰諸處悉爲巨
浸黃水躡淮之後濁流西溢浸及鳳泗清口填淤海
口亦復阻塞而漕黃交病矣河臣潘季馴以爲高堰
者淮揚之門戶而黃淮之關鍵也欲𨗳河以入海勢
必藉淮以刷沙淮水南決則濁流停滯清口亦堙河
必決溢上流水行平地而邳徐鳳泗不免皆爲巨浸
是淮病而黃病黃病而漕亦病相因之勢也於是築
高堰長八十里起自武家墩(任高堰北十餘里)經大小澗(大澗)
(在高堰南十三里又南五里即小澗也大澗口爲衝決要處築石隄以護之長數百丈)歴阜陵
湖(在堰西南二十餘里)周家橋(北去堰四十餘里)翟壩(在周家橋南二十餘里爲山陽)
(盱眙接界處或曰周橋翟壩長二十五里與高郵南北金門兩閘及西隄四十里石工相對周橋翟壩決)
(則高郵南北衝溢無時矣)以捍淮之東侵又以淮水北岸有王簡
張福二口淮水每從此洩入黃河致淮水力分而清
口淤淺且黃水泛漲亦往往由此倒灌入淮於是并
築隄捍之(隄在清口西三里後議者又以束淮太廹於張福隄窪處黃韶王簡二口置減水二)
(閘淮溢則縱之外出黃溢則遏其内侵王簡口亦曰王家口)使淮無所出黃無所
入全淮畢趨清口會黃以入海而河與漕俱治蓋高
堰之築始於漢末之陳登修治於明初之陳瑄而復
於季馴云(隆慶四年王宗沐修築高堰卑薄無所加隨即圮壊至是經理始盡制焉)二十
一年淮復決於高良澗(在淮安府西南七十里志云九十里)凡二十二
口旋築塞之明年黃水大漲清口沙墊阻遏淮水不
能東下於是挾上源阜陵諸湖與山溪之水暴侵泗
州陵州城渰没科臣張企程請導淮分注江海以救
祖陵二十三年淮復決高堰高良澗諸處尋築塞之
明年河臣楊一魁以黃淮衝溢乃議分黃𨗳淮闢清
口沙七里達淮之經流建武家墩涇河閘(涇河在寳應縣北三)
(十里)以洩淮之旁溢又建高良澗減水石閘子嬰溝(在寳)
(應南六十里)周家橋減水石閘一自岔河下涇河一自草
子湖(在寳應縣西南五十里)寳應湖下子嬰溝俱通廣洋湖(在寳)
(應縣東南四十里)及射陽湖入海猶慮淮水宣洩不及南注
各湖為患又開高郵西南之茆塘港(在州西南六十里)通邵
伯湖開金家灣下芒稻河(在揚州府東三十里)入江以殺淮漲
(一魁所舉行大抵本企程之說)自是淮患漸平雖時有決溢而培固
高堰增置壩閘之外無所爲治淮長策矣季馴兩河
議曰高堰去寳應高丈八尺有竒去高郵高二丈二
尺有竒高寳隄去興化泰州田高丈許或八九尺其
去堰不啻卑三丈有竒矣昔人築堰使淮不南下而
北趨者亦因勢而𨗳之不然淮一南下因三丈餘之
地勢灌千里之平原安得有淮南數郡儼然一都會
邪萬歴二十一年淮漫高堰隄上且數尺周家橋口
原自通行又加決焉決高良澗至七十餘丈南奔之
勢若倒海高寳邵伯諸湖隄一日崩者百十餘處于
時泗城亦復灌溢而所減之水不過尺許則以淮南
之地自高寳而東則下由邵伯而南則又昂自興鹽
以東濱海諸鹽場比内地亦復昂也泗州之地比高
堰爲下與高寳諸州縣皆若釡底然安能免淮之浸
哉今高堰一帶修守不嚴奸商鹽販之徒無日不爲
盜決計泗州之人未究利害之源但見高堰增築勢
必遏淮以入泗惟恐堰之不速潰也且淮之旁流日
多則正流日弱於是刷沙無力而黃水益横清口就
淤勢不得不倒灌淮南決隄堰而敗城郭委運道於
茫無畔岸中矣善乎先哲之言曰禦黃如禦敵淮日
退則黃日進論者以𨗳淮為秘計而不察其為弱淮
之先徵也淮之患曷有窮已耶元末河復北徙自
東明曹濮下及濟寧而運道壊明洪武初命徐達自
曹州東引河至魚臺入泗以通運永樂九年又命宋
禮自曹疏河經濮州東北入會通河是北流猶未絶
也迨遷都之後仰給於會通者重始畏河之北北即
塞之弘治中兩決金龍口直衝張秋議者為漕計遂
築斷黃陵岡支渠而北流於是永絶始以清口一綫
受萬里長河之水(焦弱侯云明興河之自汴出者猶有六其二入淮其四合漕以入於)
(淮出滎澤者至壽入淮出祥符者至懷遠入淮出長垣者至陽榖入漕出曹州者至魚臺入漕出儀封者)
(至徐之小浮橋入漕出沛之南者從飛雲橋入漕出徐沛之中境山之北者從溜溝入漕是猶有禹分之)
(遺意也其後或塞或徙而以一徐受全河之灌矣)陽武以下河之所經繕完
故隄增卑培薄但期不害於漕而漢之下策轉為明
之上策矣至於黃淮既合則惟以堰閘為務(堰高家堰閘淮)
(南諸湖閘口)因時修固則淮不南分助河刷黃使海口無
壅故潘尚書論治河之要曰河性宜合不宜分宜急
不宜緩合則流急急則蕩滌而河深分則流緩緩則
停滯而沙淤此以隄束水借水攻沙為以水治水之
良法也又曰通漕於河則治河即以治漕會河於淮
則治淮即以治河合河淮而同入於海則治河淮即
以治海(自漢以來治河者莫不以分水爲長策唯張戎之論不然潘公深得其意)觀其所
言若無赫赫之功然百餘年來治河之善卒未有如
潘公者蓋會通必不可廢則河唯宜注淮以入海雖
有賈魯之才智亦無所施故邵文莊有治之以不治
乃所以深治之之說語曰守病不治常得中醫此之
謂也(禹貢錐指)
自周定王時河徙歴漢唐至宋熙寧十年而始與淮
合河曷為徙也中高者外溢流緩者沙停水性下也
地勢北高而南下也上流急下流淤不決不得也決
不南不得也合于淮奈何曰昔之淮敵河今之淮從
河敵河而淮強從河而淮弱淮強而流迅淮弱而沙
壅必致之勢也武陟之決口塞矣乎河底之高皆是
也淤不滌流不暢將别有潰決之處可憂也於是有
斷黃右臂之法有助淮刷黃之法沁水之入黃也黃
益熾非古也沁水古入衛者也隋大業七年始引入
黃征高麗恐河不能濟運引沁水以大其勢故也河
之南徙也沁仍入衞矣天順間沁再入河無制之者
也今莫若仍引沁水入衞以殺黃勢或疑衞不能容
今日而不能容大業天順獨能容耶夫誠能分沁水
使不入黃則黃之右臂斷矣睢水受商邱寧陵永城
夏邑豐碭虹靈璧無源之水從宿遷白洋河小河口
入黃前人防其入淮築歸仁隄以捍之順治時河決
入小河口而白洋河入黃之道遂淤靳文襄開便民
閘𨗳之入淮淮不能容而旁洩六壩遂為高寳興泰
七邑之災張文端建安仁利仁諸閘束水入黃去白
洋河小河口僅數里地勢高仰不能入河今莫若相
形勢開引河使永遠入黃水小則助淮出清口以刷
黃水大則清口以上淮不能刷沙睢為之刷是謂助
淮刷黃之法右臂斷安豫也黃沙刷又淮也曷爲必
於斯二者復故道不能行築隄坊不可恃(鮑斐英治)
(河說)
河源出土番有泉百餘泓望之如列星是為星宿海
我
聖祖仁皇帝上諭有云朕於地理從幼留心凡古今山
川名號必詳考圖籍詢問方言務得其正如河源之星
宿海元史謂之鄂端諾爾今番名鄂端塔拉蒙古名呼喇
穆爾譯語皆星宿海之字耳至哉
王言廣見博聞信而有徵矣東流三百里羣川流合浸
大遂名黃河又東六七百里至崑崙山山綿亘五萬
里河隨山足而東又東北流千餘里有細黃河自西
南來注之又東北四五百里至西寧衞之西南又四
百餘里至積石山即禹貢𨗳河之處矣由積石山入
塞經陜西臨洮府河州北西寧衛南又東經蘭州北
又東經寧夏衞南又東北出塞外經三受降城之南
河套之北又經榆林衞北至山西廢東勝州復折而
南入塞内南經延安府府谷縣東神木縣南而入葭
州界又經州城東河之東岸為山西河曲縣及保德
州興縣之境又東經吳堡縣東及綏德州東河之東
岸爲山西臨縣及永寧州寕鄉縣之境又南經清澗
縣東及延川延長二縣之東河之東岸為山西石樓
及永和大寧三縣之西境又經宜川縣東河之東岸
為山西吉州及鄉寧縣之西境又南經陜西西安府
韓城縣東龍門在焉自龍門南流與汾水合又南經
陜西郃陽縣東河之東岸為山西滎河縣臨晉縣又
南經陜西朝邑縣東又南至華隂縣東北與渭水合
河之東岸為山西蒲州又南經雷首山西至潼關衞
北折而東是為河曲經河南陜州之閿鄉縣北又東
經靈寳縣北河之北岸為山西芮城縣又東經陜州
北河之北岸為山西平陸縣又東過底柱又東經河
南澠池縣北河之北岸為山西絳州之垣曲縣又東
經河南新安縣北又東經洛陽縣北又東經孟津縣
北河之北岸為濟源縣孟縣即孟津也又東經鞏縣
北洛水入焉河之北岸為温縣濟水入焉又東經汜
水縣北又東經滎陽縣北河之北岸為武陟縣沁水
入焉又東經河隂縣北又東經滎澤縣北河之北岸
為獲嘉縣又東經原武縣南又東經陽武縣南又東
經延津縣南又東經祥符縣北河之北岸為封邱縣
又東經陳留縣北又東經蘭陽縣北又東經儀封縣
北又東南經睢州北又東南經考城縣北又東南經
商丘縣北河之北岸為山東曹縣又東經河南虞城
縣北又東經夏邑縣北河之北岸為山東單縣又東
經江南徐州之碭山縣北又東經豐縣南沛縣南河
之南岸則為蕭縣又東經徐州北與泗水合又東南
經鳳陽府靈璧縣北又東南經淮安府睢寧縣北河
之北岸則為淮安府之邳州又東經宿遷縣南又東
經桃源縣北又東經清河縣南與淮水合是為淮黃
交匯處清口在其上又東經山陽縣北清江浦總河
行署在焉又東經安東縣南而東北入於海自清口
至此皆古淮水為黃河所奪海自鹽城東北經山陽
縣東折而西北為黃淮入海之口浙江杭嘉湖三
府江南蘇松常鎮四府皆有運河本一水相通渡大
江入瓜洲江西湖廣及江寧諸府則自大江入儀眞
是為瓜儀運河瓜洲至揚州府江都縣三汊河以南
計程二十七里儀眞縣至三汊河以西計程七十二
里屬江防同知管轄瓜洲有二閘曰廣惠曰通惠儀
眞有四閘曰響水曰通濟曰羅泗曰攔潮蓋因江潮
吞吐消長靡常故置閘以啟閉行漕者也自三岔河
起至淮安府山陽縣交界黃浦止歴江都高郵寳應
三州縣計程二百六十里其汛五曰江都汛曰高郵
汛曰永安汛曰汜水汛曰寳應汛屬揚河通判管轄
其三州縣沿堤所設閘壩涵洞多不勝書皆所以宣
洩運河之水者也自山陽縣黃浦起北至甘羅城迤
西山清外河交界清口止計程九十六里有竒自黃
浦至季家淺長八十一里有竒係山陽縣境自季家
淺至甘羅城迤西長十五里有竒係清河縣境其汛
三曰裏河下汛曰裏河上汛曰運口汛有張福口引
河一道長一千二百三十五丈張莊引河一道長一
千六百七十丈又裴家場爛泥淺三岔等引河俱挑
浚深通合衆引河之水會出清口併力敵黃水之沙
屬淮安裏河同知管轄向者漕舟自清口出黃河溯
流而上至支河口入運河康熙二十六年總河靳文
襄公以黃河風濤之險請自駱馬湖鑿渠歴宿遷桃
源二縣至清河仲家莊出口名曰中河三十八年總
河于振甲公因桃清中河南岸逼近黃河地勢卑下
瀦水瀰漫難以築堤乃自桃源盛家道口至清河棄
中河下叚改鑿六十里名曰新中河次年總河張文
端公又以新中河淺狹未足行運且盛家道口河頭
灣曲漕舟輓運不順乃於三義壩以下用新中河之
半三義壩以上用舊中河之半合為一河重加挑浚
設兩中河通判管理自清河縣西三里許黃河口門
起至桃源縣交界三岔止計程一十七里安清中河
通判所轄自桃清交界三岔起至宿遷境内張莊運
口止計程一百四十里有竒宿桃中河通判所轄宿
遷運河自張莊運口中河頭起至邳州交界窑灣口
止計程四十七里屬宿虹同知管轄邳州運河自宿
遷縣交界窑灣口起至山東嶧縣交界黃林莊止計
程一百二十里屬邳睢同知管轄有猫兒窩迤上滚
水大壩萬家莊石壩馬莊集石壩又上下竹絡壩三
窑灣竹絡壩一俱洩運河出岸之水由隅頭河入駱
馬湖者也泇河歴嶧滕沛三縣計程一百九十六里
跨山東江南二省間嶧縣河道南自邳州黃林莊起
北至滕縣界朱姬莊止計長九十八里有八閘曰臺
莊曰候遷曰頓莊曰丁廟曰萬年曰張莊曰德勝曰
韓莊滕縣河道南自嶧縣界朱姬莊起北至江南沛
縣界劉昌莊止計長五十里沛縣河道南自滕縣劉
昌莊起北至魚臺縣界王家口止計長四十八里有
三閘曰夏鎮曰楊莊曰珠梅屬兖州府泇河通判管
理南旺湖南自沛縣界辛莊橋王家口起歴魚臺縣
濟寧州濟寧衞鉅野縣嘉祥縣至汶上縣袁家口閘
迤北東平州交界止計程二百七十五里其魚臺縣
河道南自沛縣界王家口起北至濟寧州四里灣交
界止計長八十五里有三閘曰邢莊曰利建曰南陽
濟寧州河道南自魚臺縣四里灣交界起北至五里
營之東濟寧衛交界止計長七十五里有十閘曰棗
林曰魯橋曰師家莊曰仲家淺曰新閘曰新店曰石
佛曰趙村曰在城曰天井又有月河閘三曰下新曰
中新曰上新濟寧衞河道南自五里營迤東濟寧州
交界起北至曹井橋迤北鉅野縣交界止計長一十
七里有竒鉅野縣河道南自濟寧衞曹井橋迤北交
界起北至嘉祥縣大長溝迤南交界止計長二十五
里有通濟閘嘉祥縣河道南自鉅野縣小長溝迤北
交界起北至汶上縣孫村交界止計長一十六里汶
上縣河道南自孫村嘉祥縣北界起北至靳家口東
平州南界止計長五十六里有竒有五閘曰寺前舖
曰南旺上曰南旺下曰開河曰袁家口屬兖州府運
河同知管轄按南旺湖在汶上縣西南周漕渠兩涯
共一百八十里中有二長堤漕渠貫其中畫而為三
漕渠西者為西湖即名南旺湖一名汶河漕渠東者
為東湖在汶河堤南名蜀山湖在汶河堤北名馬踏
湖南旺縈廻九十三里明成化間始為石堤嘉靖萬
歴間累築湖堤復添築子堤又於五里舖建石壩一
座蓄洩濟運原湖二千七百頃向除子堤畫界處高
亢地及宋尚書白老人香火地二百八十頃外其二
千四百餘頃為水櫃隨堤内開大渠以湖身北高南
下復穿小渠二十餘道縱横聯絡使湖水通流備濟
萬歴十七年張居敬奏請南旺等湖於高下相承之
地築一束湖小堤堤内為水櫃堤外為湖田聽民耕
種庶界限分明内外有辨小民難於侵占官司易於
稽查詔從之是南旺諸湖有淤高之地自昔已然其
所以不令召種者慮其有害於運也今西湖積沙日
久高地雖多而低窪之處仍以蓄洩濟運宜開浚深
通復其舊界否則漸為平陸一遇旱暵難以行漕矣
距汶上縣十三里有何家壩為南旺湖之尾閭此口
稍卑汶水就西而下每决房口而傷運河之堤南旺
之水遂涸萬歴二十四年築石壩平時任其南遊水
漲洩而之西良得策也南旺分水地形最高所謂水
脊也潘宫保河防一覽曰南旺地高決諸南則南流
決諸北則北流惟吾所用耳當春夏糧運盛行之時
正汶水微弱之際分流則不足合流則有餘宜效輪
番法如運艘淺於南則閉南旺北閘令汶盡南流如
運艘淺於北則閉南旺南閘令汶盡北流當其南也
更發濱南諸湖水佐之當其北也更發濱北諸湖水
佐之泉湖兼注南北合流即遇旱暵無不克濟此誠
力不勞而功倍也張秋河南自東平州靳家口上接
汶上縣河道北界起北至陽榖縣官窑口接東昌府
聊城縣河道南界止計程一百五十五里歴東平所
東平州壽張縣東阿縣陽榖縣屬兖州府捕河通判
管轄東平所河道南自東平州河道北界牌起北至
安山閘接東平州河道南界止計長十二里在東平
州河道之内東平州河道南自安山閘接東平所河
道起北至戴家廟閘下三空橋接壽張縣南界止計
長三十里有二閘曰安山閘曰戴家廟閘又北自安
山閘起南至靳家口汶上縣北界止内除東平所河
道一十二里實管河道一十八里有一閘曰靳家口
閘按戴村壩距東平州六十里一名周李村長五里
汶水陶泰而來就鹽河由博興車瀆入海永樂九年
尚書宋禮用老人白英計分水南旺築此壩横遏汶
水南流會通河始濟運誠全河之屏障也壽張縣河
道南自東平州界戴家廟閘下三空橋北至河灣舖
接東阿縣南界止計長二十里内沙灣運河西岸有
積水閘每年伏秋鄆濮等處倒坡之水接流至此濟
運東阿縣河道南自沙灣舖接壽張縣北界起北至
五里舖接陽榖縣南界止計長十五里其隄岸北自
陽榖縣河道荆門閘上紅廟起南至沙灣鋪止安平
鎮居其中安平即張秋係陽榖壽張東阿三縣地爲
漕運之咽喉也陽榖縣河道南自五里舖接東阿縣
北界起北至官窑口鋪接東昌府聊城南界止計長
六十里有六閘曰荆門上曰荆門下曰阿城上曰阿
城下曰七級上曰七級下縣有阿井深七八尺蓋濟
水之所經也上河南自兖州府陽榖縣界官窑口鋪
起北至直隸廣平府清河縣界臨清州鹽店止計程
一百七十七里歴聊城縣東昌衛收并平山衛堂邑
縣博平縣德州衞收并左衞清平縣臨清州屬東昌
府上河通判管轄聊城縣河道南自陽榖縣界官窑
口舖起至堂邑縣界西岸梭堤博平縣界東岸呂家
灣鋪止計長六十三里有四閘曰周家店曰李海務
曰通濟橋曰永通西岸有進水閘二座如遇伏秋霖
潦坡水積聚則開此引河入河以利漕東岸有出水
閘四座如遇河水漲發則開此洩水東流入海堤岸
不致衝決本縣河道内有東昌衞收并平山衞河道
一叚僅三里地名南龍灣北自本營界碑起南至鄧
家樓界碑止係在西岸一邊也堂邑縣河道南自聊
城縣界梭堤起北至清平縣界函谷洞止計長二十
五里係西岸一邊與博平縣對岸其河道截分一十
七里半内建二閘曰梁家鄉曰土橋西岸進水閘三
座伏秋霖潦則開此引河入河以利漕運矣博平縣
河道南自聊城縣界呂家灣鋪起北至清平縣界魏
家灣迤南田家口止計長三十五里係東岸一邊與
堂邑縣對岸其河道截分一十七里半東岸減水閘
五座河水漲發則開洩東流入海矣德州衞收井左
衞南河河道計長六里在清平縣河道之内清平縣
河道南自博平縣界魏家灣迤南田家口起北至臨
清州界二十里鋪止内有戴家灣閘臨清州河道南
自清平縣界二十里鋪起北至直隸清河縣界鹽店
止計長四十里有磚閘板閘各一座西南衛河水來
與汶河合流矣下河南自臨清州界鹽店北半壁店
起北至直隸河間府吳橋縣交界降民口鋪止計程
三百二十七里歴清河縣夏津縣武城縣故城縣恩
縣德州德州衞德州左衞屬東昌府下河通判管轄
清河縣河道南自臨清州界鹽店北半壁店起北至
夏津縣界孫家口止計長二十里夏津縣河道南自
清河縣界孫家口起北至武城縣界横河口止計長
一十七里武城縣河道南自夏津縣界横河口起北
至故城縣界冷家墳止計長一百四十六里故城縣
河道南自武城縣界冷家墳起北至恩縣界孟家灣
止計長一十六里恩縣河道南自故城縣孟家灣起
北至德州界曹家口鋪止計長一十二里德州河道
南自恩縣界曹家口鋪起北至德州衛界下八里塘
止計長一十五里德州衞河道南自德州界下八里
起北至直隸吳橋縣界降民口鋪止計長八十九里
德州左衞河道夾在德州衞河道内計長一里有竒
河間府景州吳橋東光南皮交河五州縣河道南自
山東德州衞交界王一光墳起北至天津衞交界白
洋橋止計程一百八十四里屬河間府管河通判管
轄景州河道南自山東德州衞交界石碑起北至直
隸吳橋縣交界清水灣石碣止計長二十四里吳橋
縣河道西岸南自景州交界清水灣起東岸南自山
東德州衞交界王一光墳起至東光縣交界止計長
二十四里東西兩岸有六淺南有四淺錯落山東德
州衞六十餘里河道之間東光縣河道南自吳橋縣
交界起西岸至交河縣交界楊家圈止東岸至南皮
縣交界十二里口止計長六十里南皮縣河道南自
東光縣交界十二里口起東岸至天津衞交界蕭家
樓止計長八十六里交河縣河道南自東光縣交界
楊家圈起西岸至天津衛交界白洋橋止計長八十
二里天津運河南自山東臨清州衞汶合流而北至
天津會潞河入海故亦名衞河北自順天府武清縣
交界三岔河起南至東岸河間府南皮縣交界西岸
河間府交河縣交界白洋橋止歴天津衞河間府之
滄州青縣順天府之霸州静海縣計程三百四十五
里屬天津同知管轄滄州河道有七淺青縣河道主
簿經管河東有五淺廵檢經管河東有二淺主簿經
管河西有三淺廵檢經管河西有三淺霸州河道計
長三里錯落於静海縣境内静海縣河道南自趙家
窪起北至小園止計長一百四十五里天津河道錯
落於静海青縣滄州間天津東岸有十淺左衞東岸
有八淺右衞東岸有五淺天津衞西岸係霸州静海
地方天津左衞西岸有六淺右衞西岸係交河縣地
方青縣界内有滹沱河發源山西繁峙縣東流經獻
縣城南十一里單家橋至青縣岔河口入運河有盤
古溝在縣南十五里深三丈雖大旱不竭東流入於
衞濟運矣直隸武清香河二縣通州一州運河北自
白河富河合流四十里至張家灣而通惠桑乾諸河
入焉南流至天津出海所謂潞河也亦稱白河南自
天津衞交界起至通州石壩止計程三百四十二里
屬揚村通判管轄武清縣河道南自天津衞交界望
海寺起至香河縣交界紅廟村止長一百九十六里
香河縣河道南自武清縣交界紅廟村起北至通州
交界扳&KR0699;口止計長三十一里通州河道南自香河
縣交界起至本州石壩止計長一十五里其三州縣
隄岸有官修民修之不同焉通惠河源則自昌平州
白浮村神山泉南會馬眼諸泉繞出甕山後匯為七
里濼東入都城西水門貫積水潭又少東由月橋
通流
内府環繞
宮殿南出玉河橋水門由大通橋東下五十餘里至通
州入白河其自通州以抵都城有十閘曰通流曰
普濟曰平津下曰平津上曰慶豐曰澄清曰高梁曰
白石曰廣源曰青龍皆通惠河經行之所河防一覽
云楊村以北通惠之勢有若建瓴白河之流淤沙易
阻夏秋水漲則懼其潦冬春水微則病其澀浮沙之
地既難建閘以備節宣惟有濬築之功殊為喫緊
此言黃運兩河之梗㮣錄成人見之曰此湖州鏡也
兩河千萬里而遥一目了然矣吾湖製鏡始於李唐
薛氏故曰薛鏡若夫兩河相關之故則有前人之成
說具在蓋黃河自河南武陟以至江南之淮安一有
潰決則運河自山東張秋以至揚州在在危險以故
前朝潘宮保印川公之言曰通漕於河則治河即以
治漕會河於淮則治淮即以治河合河淮而同入於
海則治河淮即以治海近代河官多弘安之言曰病
淮而并以病運者莫如河而敵黃即所以利運者莫
如淮故治淮乃治河治運之先務而治高堰尤治淮
之首圖又聞之前輩胡朏明先生曰河之出海旁口
日多則正口日塞淮之會河支流益分則經流益弱
皆潘宮保之所禁也旨哉三說得治河之三昩矣我
又何敢復贅一辭(小谷口兩河薛鏡)
行水金鑑卷一百六十
