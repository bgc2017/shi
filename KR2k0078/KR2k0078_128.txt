行水金鑑卷一百二十八
江南按察使傅澤洪撰
運河水
明神宗萬歷三十年正月巳未增設漕河道一員以霸
州兵備參政汪可受陞山東按察司專管其事從總河
都御史李頤議也壬午戸部尚書陳蕖以河南修築
汴堤徑留漕折贓罰事例等銀疏爭之曰河防修築事
隸工部應自設處若别部錢糧必移咨商確方可開許
未有徑留之理漕折贓罰事例等銀乃本部濟邊正額
當此内帑極匱之秋日夕催儹猶恐後時目今年例二
百餘萬無銀可發萬一軍餉不繼修有意外之虞誰當
其咎歷稽往牒無以河務而徑留邊餉之例固萬萬難
從者也詔爾部錢糧既稱缺乏難借河工正値緊急待
用之時工部便計處來說閏二月甲午朔鳳陽廵撫
李三才議治河緊急之策鎮口閘起至磨兒庄倣閘河
之制每三十里建閘一座依時啓閉以濟新運及堅城
集至鎮口閘止挑浚河渠約費銀一十九萬有竒須留
漕糧乃克濟事工科駁因何留糧今太通二倉不足兩
年支放萬一他變尤可寒心工部調停兩說覆請浚河
建閘及留漕糧等事令總理廵撫悉心講求擔任行之
許便宜處置動用興工毋得推延誤事癸丑工部尚
書姚繼可疏言河南廵撫曾如春留戸部漕折等銀兩
修築汴堤雖為河道計實為漕運計也查先年分黃導
淮之工該部曾協濟銀十二萬兩則今日之議留正與
舊例相合本部之未經咨會者蓋緣春汛狂瀾横溢陵
運關係匪輕築隄之役時刻難緩若候會議可否未免
各拘巳見耽延時日有失事機且隄不築則河不治河
不治則運不通運既不通漕糧自不能飛渡倉廩又何
能充實于時即歸咎河渠之為害恐亦無及耳以此推
之即緩急相濟固無不可者但該部既不欲通融而河
工又值緊急豈有坐視待困之理備查該省額解錢糧
如漕折之外尚有别項勘動者當另設處無損邊儲設
或並無應用錢糧則在總河便宜動用以充堤費俱非
臣等所敢遥度者詔是之曰河工緊急錢糧令總河及
廵撫設處便宜動用六月辛邜朔工部尚書姚繼可
以僉事汪光岸備陳開泇河之利知州俞汝為疏内又
極言泇河不必開請命總河總漕及廵按廵漕廵鹽各
御史同勘議果事半功倍永賴可期即速鳩工以濟糧
運如或山多石梗工鑿難施不妨明白議止并力故道
以節財力詳妥具題報可(明神宗實錄)
是年五月高郵北關小閘口潰決長六丈本司郎中
顧雲鳳築塞之仍加磚石包砌堅固(南河全考)
明神宗萬歷三十一年三月丁丑初清口陡涸運艘不
前御史蔣以化淮撫李三才各疏聞并請寬過淮過洪
之期許之仍命行總河酌議於是河臣曾如春言水涸
之故大都因淮黃交滙河底衝刷深且五丈外低内昂
勢不能伏漚而上陡涸病根皆原於此今所恃淮南高
寳諸湖之水臣檄行封閉甚早不令旁洩北引接運頗
有餘資以故司道諸臣欲因便於高寳湖水而建閘浚
渠節宣用之正永樂中陳平江已然之明效也目前濟
運似無踰此工部如議覆上從之四月戊戌廵按直
隸御史楊廷筠以天降隂雨水勢增長清口可無淺阻
之患上聞下部知之五月二十五日風雨冰雹如祁
州成安永年肥鄉安州深澤等處漳釜沙燕等河汎溢
横流衝決隄岸清海百川萃至田廬盡沒城垣傾壊乞
查勘賑恤七月丁丑戸部覆倉場總督議河流大溜
勢必至於凍阻請先嚴諭沿途諸司限五日一報催督
過糧船數目其邊糧出關即使提幇前進他船不得阻
撓上可之八月丁亥工部覆管通惠河主事議將通
灣天津一帶白河委官調集各屬額派淺夫設法挑浚
務深四尺五寸所挑沙土即於兩岸築隄以防水發俟
挑完果有成效後著為令每年糧運將到預先料理疏
浚其各淺淺夫依議裁減餘者徵銀貯庫至各屬額派
樁草柳栽曠工等俱按季交收從之十二月乙已工
科都給事中侯慶遠因河臣李化龍議開泇河屬之直
河以避河險而商費頗嗇期功太速遂上疏曰泇之不
可不開也明甚舒應龍劉東星業已再試之而利矣然
開泇之工雖不得比績安平其視南陽之役則不啻等
而過為安平費至鉅萬南陽改浚百四十里為費四十
萬有竒泇河上下二百六十里殆又倍之費止二十三
萬何其嗇也夫底闊三丈舟不得轉又不得方不太狹
乎期以四月告成不太廹乎往以百萬開王家口而盡
委之泥沙今尺寸見功而靳於二十萬不太失權衡乎
則争其深闊緩其事期倍其估數督河悉慮深計計部
水部協力助輸陛下主其斷專任而責成之令得展布
四體力圖永逸如所謂開嵎頭經落馬北岸直指宿遷
永謝河伯之梗勿徒托之空言也又其地多岡麓水行
易迅必岸深底平流緩而後水可停蓄蓄極始為溜以
宣之而仍攔以閘水庶其不匱也每閘必闊為月河令
可容百艘庶其可避水漲敗舟也岡水易淺必相其可
以瀦水之處令容納細流以備接濟庶其不一瀉而盡
也往議取道於湖今避淺遵陸宜多其入漕之口仍遮
以堤壩令逶迤乃下庶免暴漲之虞也泇河成而治河
之工可以徐圖但不病漕與陵則任其所之稍防疏焉
而不必力與之鬭然河不可縦之入淮淮利則洪澤水
減而陵自安矣至所在隄防支口與其張皇於臨期何
若預謹於平日府臣宜歲六廵其信地俟其當築導者
而早報之道臣督臣道臣歲四廵酌而早報之督臣督
臣歲二廵期以春秋之杪以定一歲大計而歲一一聞
於陛下以聽處分而釋南顧如漕規歲一會議例著為
令可乎下部知之(明神宗實錄)
明神宗萬歷三十二年正月乙丑工部題覆總理河道
工部右侍郎李化龍疏請亟開泇河酌浚故道大要言
河自開歸而下合運河入海其路有三由蘭陽道考城
至李吉口過堅城集入陸座樓出茶城而向徐邳是名
濁河為中路由曹單經豐沛出飛雲橋泛昭陽湖入龍
塘出秦溝而向徐邳是名銀河為北路由潘家口過司
家道口至何家隄經符離道睢寧入宿遷出小河口入
運是名符離河為南路南路近陵北路近運惟中路既
遠於陵亦濟于運前督臣排羣議以興兹役竟以資用
乏絶不得竣事然自堅城以至鎮口河形尚爾宛然故
為今之計惟守行隄開泇河其善有六其不必疑有二
泇河開而運不借河有水無水聽之善一以二百六十
里之泇河避三百三十里之黃河善二運不借河則我
為政得以熟察機宜而治之善三估費二十萬金開二
百六十里比朱尚書新河事半功倍善四開河必行召
募春荒役興麥熟人散富民不苦賠窮民得以養善五
糧船過洪必約春盡實畏河漲運入泇河朝暮無妨善
六為陵捍患為民禦災無疑者一徐州城向苦洪水暴
至泇河既開徐民之為魚者亦少無疑者二題請遵照
施行及工科都給事中侯慶遠亦題稱共贊河漕大計
事部議泇河應挑直河應建閘座及築堤應用錢糧係
議取用如或原議所開河底不無欠闕期日果爾大廹
經費果爾不敷不妨照依科臣條議再為增益以圖久
遠至科議歲廵歲報事規尤為河工急切要務各該府
道督臣悉宜一體申飭上曰泇河既屢經料理端緒可
成該總河身親籌度詳悉着及時上緊分工開浚所議
經費如有不敷許其再為增益務圖久遠之計其餘分
河保隄等事都著用心兼舉毋得疎玩二月巳酉河
道總督李化龍題開泇分黃兩工並急上曰河工既急
所請錢糧原經題允數内者准就近借資以濟急用其
餘令部議以聞五月辛丑河道總督曹時聘奏泇河
一役肇於壬辰之洩河水闢於辛丑之達沂河而避河
鑿石遂成通津則河臣李化龍之議也上自李家港下
至直河口計長二百六十里已於去年四月盡行開通
糧艘之由泇而上者業五千餘隻矣祗緣張村集以下
三十里直河因其舊以為渠意在省費而不料水漲沙
壅舟行稍滯兼之泇卑於直其水逆流土壩被衝其水
旁洩遂不免為全河之累耳續該前河臣督行司道等
官相度地形避高就下自張村西南創開支渠一道長
三十一里下接田家口去年所開舊河其毛窩一段横
穿浮沙二十丈見用樁板廂護内實老土王市口之減
水閘臺頓二莊之節水閘與夫彭家口之滚水壩一切
易之以石又自直河口以至劉家莊但係淺狹悉加闢
浚今三月二十九日工役告竣放舟而入臣由曹單豐
沛閱視黃流周咨挽回之策南趨鳳泗恭謁祖陵東出
靈邳至於直口見運船鱗集口外兩旁者不下數百艘
督夫挽拽不兩日而盡臣尾之而行沿途測量渠水皆
深六七尺以上不惟無去年沙淺之虞即大泛口之溜
亦巳下建閘座有所節蓄而其勢轉平也近據各官揭
報重船過王市口者至五月初三日已踰二千三十餘
艘使此復魚貫而進無或脫幇則運事之早於往年當
不止一兩月矣凡此皆前河臣李化龍經理就緒臣受
事之始獲覩成功私竊慶幸除增設閘驛官員與一切
善後事宜陸續奏請外謹先馳報以慰聖懷疏下所司
八月丙午河道總督李化龍奏報分水河成糧艘由
泇河者已過三分之二由黃河大溜者止三分之一舊
者巳壊新者未成而過洪曾不踰限國之福也章下所
司庚戍河道總督曹時聘以淮徐道副使卜汝梁挂
冠長往大挑在邇亟須得人議將漕河道按察司汪可
受加銜改補其漕河一道即行裁革以省糜費及可受
以憂去復請以開封府知府馮盛明陞補下吏部覆議
從之癸亥工科右給事中宋一韓以漕渠淤澱及論
舊河臣李化龍開泇之誤因言曹時聘意主大挑庶幾
近之乃責役於四百日之後為計亦左且夫以募集恐
難久恃乞下工部遣諭覆議施行從之壬申工部覆
李化龍分水河成故道漸復疏得旨分黃工役垂成一
切築壩塞決等項正係喫緊各該撫按官務嚴行在河
司道府縣等官速併力修築刻期完報以收一簣之功
有稽悮工程致貽後患者不時參處工完之日自行優
叙九月庚子工部尚書姚繼可言頃督臣所報分水
河成故道漸復而又忽報單隄大潰豐沛蕩離魚濟運
道危如累卵夫以此時報河工之就緒即以此時報河
流之横決科臣所請在河之臣無不殫心籌畫以固守
隄防又未及隨時呈報以早圖拯護宜行總河覆核上
曰河患衝決不寧先着作速保護漕隄毋令妨運在河
官員必因總河丁憂玩弛失事俱難逃責着河道嚴查
分别以聞仍連行督率及今水落時從長疏塞以待新
官之至十二月丁已工部尚書姚繼可言泇黃之役
不一勞則不永逸不捐四十萬之金錢二十萬之夫役
必不能收萬全總河李化龍所議五河之支渠王市之
石閘上緊挑砌大泛口之溜彭家口之淺作速浚治惟
在新河臣速議上曰泇河著實浚治以資新運黃河應
否大挑新總理酌議具奏宜速催赴任戊午原任陜
西參政今調湖廣茶陵州知州范守巳言國家漕輓仰
給東南歲運四百萬石止賴惠通河一線之水耳而壅
塞無常百十年來非止一次往者議開膠萊河議通海
運蒿目腐心迄無成功長慮却顧卒無善策邇因河流
南徙二洪淺澀至厪皇上宵旰之憂賴有智謀大臣議
開泇河自邳州至於夏鎮軼出彭城之左軸轆無阻厥
功良多乃不意河決單縣復有南陽之淤也欲護漕渠
不得不急治黃河欲治黃河不得不大費工力聞河工
之需用銀八十萬兩動夫數十萬名過計者不無意外
之慮况挑築於此處能保不横決於他所河之遷徙無
常漕之艱阻莫測何不别求便利以為永久之圖也查
嘉靖六年河決豐沛東溢逾漕漫入昭陽湖左都御史
胡世寧自南京赴召上疏言國初漕運自淮達河由陽
武起六百餘里至衛水入舟轉達至京又聞沁水至武
陟縣紅荆口分流一派通衛近年始塞是河流因沁可
以通衛也宜遣官踏視或紅荆口或陽武上下開通一
河北達衛水以備徐沛之塞疏下工部詳議因河道都
御史盛應期主開昭陽湖左新渠世寧之議不行久之
新渠難成復濟故道因仍至今臣嘗往來沁口諸處見
沁水自山西穿太行而南至武陟縣東南入河十數年
前河沙淤塞沁口沁水不得入河乃自木蘭店東決岸
奔流入衛則世寧紅荆口之說信矣彼時守土諸臣塞
其決口築以堅隄仍導沁水入河而隄外遺有河形直
抵衛滸固至今存也若於原決築隄處建一石閘分沁
水一派東流入衛為力甚易再將原衝河形補加修浚
兩岸培為䌫道為力亦易計其工費用銀不過二三萬
用夫不過一萬餘名而大工告成矣乃引漕舟自邳州
遡河而上直抵沁口因沁入衛東達臨清則會通河可
以不用也若謂遡河數百里或有灘溜之險無縴道之
便則又有一河可由者查滎陽之東廣武山南一水東
流經鄭州中牟之北祥符之西由朱仙鎮而南經尉氏
扶溝西華之東沈丘之南在元史名為鄭水土人名為
賈魯河者也南至周家口與潁水合流名為沙河至潁
州正陽鎮入淮直抵淮安今自正陽至朱仙鎮舟楫通
行略無阻滯自朱仙鎮而北而西至鄭州西北惠濟橋
地方不及二百里河身略窄稍當修浚若於惠濟橋西
開一支渠分水一派北入黃河不及二十里渡河而北
直入沁口為道甚便如謂鄭水微弱不任漕舟則榮鄭
之間又有京水索水湏水諸泉皆可引入鄭水以濟漕
挽再每二十里建一分水閘如會通河之北則蓄洩有
時水自裕如計其工費丁力亦不過四五萬兩耳若此
道既通則漕舟出天妃閘即由洪澤湖入淮遡淮入潁
水遡潁入鄭水牽挽尤穏黃河又可不用矣雖衝溢萬
變何慮焉如河流安妥不致侵漕則夏鎮南陽之間仍
加修浚兩利而俱存之分舟並進可免守閘之困如河
流變遷東道有梗則專由鄭水而徐吕之道無問便利
之策無逾此者臣懷此已二十餘年因會通河無阻不
敢輕言今屢浚屢塞而黃河又衝決無時侵逼益甚與
其竭海内脂膏以填不測之壑孰若改絃易轍就此易
竟之功緒也伏乞敇下工部及督河大臣差官踏視如
果臣言可用先將武陟迄東至於衛水之滸東西百餘
里原有河身故道發夫萬餘名及時挑浚約深一丈闊
十丈却於木蘭店東築隄處所修建石閘一座分導沁
水一派東行入衛舟至則啓閘以通漕舟盡則閉閘以
掩水明歲春末其功可成姑將漕舟遡河而上由沁入
衛以濟目前之急却議修浚朱仙鎮迤北至惠濟橋迤
西分導鄭水以通漕舟則帑藏民力可省百倍而國家
之利賴無窮矣或慮沁水入衛恐獲嘉新鄉之間不無
泛濫之虞不知建閘啓閉節宣其流止分十分之一二
東行耳而沁之洪流固自南入黃水也如必思患預防
當多建閘三五處相距或二十里或三十里無事重重
固閉以防東流舟到遞相啓閉以為蓄洩又何泛濫之
足虞耶或又謂大挑黃河欲除民害工不容已臣非欲
止其役但今日急在漕運而民害次之漕運一通國家
之命脈已固雖黃河遷徙無常不過坍塌一二縣一二
鄉之地耳為築長隄以捍其衝可也如勢不可遏遷其
城郭以避之有何不可何必與河争尺寸之地耶下工
部覆議行總河及河南撫按勘議具奏(明神宗實錄)
是年春正月總理河道侍郎李化龍請開泇河曰河
自開封歸德而下合運入海其路有三由蘭陽出茶
城向徐邳名濁河為中路由曹單豐沛出飛雲橋向
徐溝名銀河為北路由潘家口入宿遷出小河口名
符離河為南路南路近陵北路近運惟中路既遠扵
陵亦濟扵運前河臣翁大立舒應龍並創泇河之議
至劉東星大加開治漕艘由泇行者巳十之三四至
李化龍乃得竣事漕運便之(苕上紀聞)
是年總河尚書李化龍以為黃侵縴道漕事可虞於
是大挑泇河自直河口起至李家港止開拓二百六
十里漕船始由泇通行以避黃險本年秋河由昭陽
湖穿李家口出鎮口全河上灌南陽北薄新店(南河)
(全考)
先是萬歷三年部議開泇河隨該科道勘議題寢至
是河決蒙墻決黃莊淹城郭病運道於是李化龍開
挑泇河以便行運自王市口抵直河五百餘里以避
黃河三百里之險(淮安府志)
明神宗萬歷三十三年二月丁邜總理河道少保兵部
尚書丁憂李化龍奏臣以過大行虧延禍臣母蒙皇上
憫其憂苦亟點新臣又以河漕事重命臣料理候代臣
思泇河業巳通漕但直河一段沙淺韓莊臺莊郗山一
帶尚多淺狹因行司道官督率各府佐於直河之南另
挑支河三十里於王市等處建閘三座於彭家口臺莊
等處各加展浚至一萬二千三百丈足行全運臣之料
理泇河者如此又念徐邳之間黃河大溜至不通舟因
行司道官督率各府佐將塘池馬家淺高家灘各挑月
河一道栲栳灣大加疏浚牛角灣張孤山范家山等處
俱大加開闢令黃水順流南下不復舊年景象矣臣之
料理黃河者如此又念南陽西隄頻年為黃水壅激湖
水嚙蝕巳多恐湖身漸高則黃水漸北因而穿漕是又
一李家口矣因令各官集料鳩夫將南陽運河西岸釘
樁下埽實土築隄以遏湖波又將單縣陳燦樓決口堵
塞以絶來源臣之料理南陽一帶漕隄者如此蓋臣身
雖不能出而心則不敢不盡體雖巳抱病而力猶不敢
不竭今巳得代故敢備述上聞少釋南顧之懷報聞
三月丙申工部都水司員外考察浮躁潘大復奏臣奉
命管理通惠河道自通州閱河至天津計程三百二十
餘里沿途淺阻計五十餘處土人云河係浮沙隨浚隨
淤故運艘至日近則自香河之黃家渡起剥遠則自武
清之楊村以下起剥統計剥價之費大約十五萬餘兩
而各旗甲之私貼不與焉至扵投水插和種種弊端又
未可縷指數也臣奉旨挑浚於三十二年四月開工本
年六月止力役甫竣而大雨滂沱臣謂沙隨水來前功
將盡棄矣至八九月間水消且盡運艘南來絲毫無阻
彼時即宜具奏恐人謂偶緣霪雨遂爾貪天竊計今年
四月間再一瀹疏倘仍復通行便可報命不意臣之不
肖挂名察典故不得不明白一言以畢前件也報聞
丁酉總理河道工部右侍郎曹時聘奏臣先任應天廵
撫蒙恩陞任於二月初二日渡江而北沿途閱視儀揚
高寳以至淮安河道俱各安瀾無恙清江浦見修隄工
完及八分己上出清河口係淮黃交會之處測量水勢
甚深桃源黃壩新成可備減水之用初十日至宿遷與
新撫臣周孔教面代一意北行十二日至邳州直河口
即泇河之下流也舊督臣李化龍咨送關防文卷即日
接管行事舍舟登陸沿泇閱視所有開渠建閘各工亦
俱完及八分以上其未竟者以水湧礓出頗難施力臣
酌其多寡難易限以日期總之三月初旬工役俱竣新
河可以通行也復輓舟而上逐程按視如栲栳灣牛角
灣二處跌溜甚險督令設法疏治務得其平自牛角灣
而上即夏鎮也黃水自昭陽湖散漫而南出李家口至
范家山仍歸徐邳故道第李家口外聮諸湖一望無際
勢如滄海又自珠梅閘而上即南陽也一帶西隄因被
黃流蕩嚙殘毁甚多前督臣巳大加修築護以樁埽但
四顧皆水雇船運土遠在二三十里之外計日程工須
四月初旬乃能完事彼時大幇始至縴道巳成銜尾而
行可保必無梗阻耳報聞(明神宗實錄)
李化龍字于田長垣人萬歷二年進士三十一年四
月起工部右侍郎總理河道與淮揚廵撫李三才奏
開泇河由直河入泇口抵夏鎮二百六十里避黃河
吕梁之險再以憂去(明史稿)
黃河在西北土稍堅患衝突難禦在東南土益鬆患
散漫難收李霖寰決計走泇河其言曰黃河者運河
之賊也舍黃一里即避一里之賊其苦之如此(湧幢小品)
(中薈蕞云明運道興廢不一盛思徵既開新河被論輟越四十年而朱少保卒成其功潘宮保開南陽)
(河經夏鎮道留城出鎮口以避黃水之衝功亦偉矣乃泇河議興則以三難二悔之說進因此去官尋泇)
(河之役亦報罷越三十年而李少保公然奏績甚矣哉天下之事成功遲速盖有時數存焉迨至本朝)
(靳文襄公與今相國遂寧公凛承渡聖訓開成中河遂致東南歲漕數百萬貢糈繇淮黃僅一十五里)
(挂帆如駛安瀾無恙三百年來運道盡善盡美之數公者功不在宋尚書陳平江下矣)
梅守相字春寰宣城人萬歷巳丑進士任夏鎮分司
自劉東星開浚韓家莊以及李化龍鑿泇河功成皆
守相為之佐理其有功漕河不亞於二公也(山東全)
(河備考)
行水金鑑卷一百二十八
