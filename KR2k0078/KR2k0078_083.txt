行水金鑑卷八十三
江南按察使傅澤洪撰
濟水
漢建安九年春正月濟河遏淇水入白溝以通糧道(三)
(國志)
北齊河清元年四月濟溢(河南通志)
帝(高宗也)東封泰山以許敬宗領使次濮陽帝曰書稱浮
于濟漯今濟與漯斷不相屬何故而然對曰夏禹導沇
水東流為濟入于河今自濟至温而入河水自此洑地
過河而南出為滎又洑而至曹濮散出於地合而東汶
水自南入之所謂泆為滎東出于陶丘北又東會于汶
是也古者五行皆有官水官不失職則能辨味與色潜
而出合而更分皆能識之帝曰天下洪流巨谷不載祀
典濟甚細而在四瀆何哉對曰瀆之言獨也不因餘水
獨能赴海者也且天有五星運而為四時地有五嶽流
而為四瀆人有五事用而為四支五陽數也四陰數也
有奇偶陰陽焉陽者光曜陰者晦昩故辰隱而難見濟
潜流屢絶狀雖微細獨而尊也帝曰善敬宗退矜曰大
臣不可無學(唐書許敬宗傳)
宋乾德三年十月丙寅濟水溢鄒平(宋史太祖本紀)
師中知濟兖二州濟水堙塞久師中訪故道自兖城西
南啟鑿之功未半而去(宋史李師中傳)
古說濟水伏流地中今歷下凡發地皆是流水世傳
濟水經過其下東阿亦濟水所經取濟水煮膠謂之
阿膠用攪濁水則清人服之下膈疎痰止吐皆取濟
水性趨下清而重故以治淤濁及逆上之痰今醫方
不載此意(夢溪筆談)
元至正二年六月癸丑夜濟南山水暴漲衝東西二關
流入小清河黑山天麻石固等寨及卧龍山水通流入
大清河漂没上下居民千餘家溺死者無算(元史順帝本紀)
濟之性勁源於晉伏流地中乍見乍伏一支穿太行
為百泉為衞水一支為濟源出山東為七十二泉(空)
(同子)
濟因會通河借水通漕而其流竟莫可考(古言)
禹貢濟河惟兖州又道沇水東流為濟入于河溢為
滎東出于陶丘北又東至于菏又東北會于汶又北
東入于海周官兖州其川河濟是已水經注及山海
經云濟水出河東垣縣王屋山初名沇水東出温縣
西北始名濟水又東南流當鞏縣之北而南入河與
河並流過成臯溢出為滎水東流過陽武及封丘縣
北又東過冤朐縣南至定陶縣南又東北流與菏水
會東至乘氏縣西分而為二其一東北入鉅野澤過
壽張西與汶水合又北過榖城縣西又東北過盧縣
北經齊郡東萊郡而入海也唐李賢謂濟自鄭以東
貫滑曹鄆濟青以入于海宋樂史謂東平濟南淄川
北海界中有水流入海謂之清河今按濟水在漢時
伏流不見惟汶水自泰安州出者由故道東北流入
海自元人引汶水入洸為運河明因之凡汶水入海
處皆築堰壩以遏其流而入海之道遂多湮塞今所
謂大清河者乃汶水出洸河者復從張秋分流而入
會徐東南諸山泉溝澤北經長清齊河至歷城會濼
水經濟陽齊東武定青城濱州蒲臺利津諸州縣界
入海實濟河之故道也所謂小清河者即濼水發源
濟南趵突諸泉(趵突泉在府城西一名爆流平地泉湧高或至數尺盖濟水伏流至此而發濼)
(水之源也由東北至小清河入海宋曾鞏二堂記曰按圖泰山之北與齊之東南諸谷之水西北滙於黑水之)
(灣又西北滙於柏崖之灣而至於渴馬之崖盖水之來也衆其北折而西也悍疾尤甚及至於崖下則泊然而)
(止而自崖以北至於歷城之西盖五十里而有泉湧出高或至數尺其旁之人名之曰趵突之泉齊人皆謂嘗)
(有棄糠於黑水之灣者而見之於此盖泉自渴馬之崖潜流地中而至此復出也趵突之泉冬温泉旁之蔬甲)
(經冬常榮故又謂之温泉其注而北則謂之濼水達於清河以入於海舟之通于濟者皆於是乎出也齊多甘)
(泉冠於天下其顯名者以十數而色味皆同以予驗之盖皆濼水之旁出者也濼水嘗見於春秋魯桓公十有)
(八年公及齊侯會于濼杜預釋在歷城西北入濟水自王莽時不能越河西南濼水之所入者清河也盖預失)
(之澄金線泉在府城西石甃方池泉亂發其下東注城壕澈見底波心南北有金線一道隠起水面珍珠)
(泉在府城内有二南珍珠泉在鐵佛巷街東今淤北珍珠泉在都司西北白雲樓前後規入德府城中泉爆起)
(粒粒如珍珠滙為古明湖之按一統志濟南名泉七十二趵突為上金線珍珠次其餘不能與三泉侔矣今)
(按趵突金線珍珠杜康舜泉舊志已收其曰皇華曰柳絮曰卧牛在金線東曰東高曰南漱玉北漱玉在金線)
(南曰無憂曰石灣在趵突南或云在檻前西南曰酒泉曰湛露在無憂西曰滿井曰煮糠在趵突北曰散水曰)
(溪亭在北珍珠東曰劉氏曰濯纓在北珍珠西曰灰泉在濯纓西北曰知魚在灰泉東南曰硃砂在灰泉西曰)
(白雲在劉氏南曰登州曰望水在萬竹園内曰洗鉢在登州東北曰淺井曰馬跑在洗鉢西南曰香泉在舜泉)
(西曰鑑泉在舜泉南或云即檻泉也曰金虎在李承務巷或云即黑虎也曰東密脂在金虎西南曰西密脂在)
(東密脂西曰孝感在孝感坊内曰玉環在布政司前曰羅姑在塔巷街東曰混沙曰灰池在城西南角場下曰)
(芙蓉在姜家亭前曰滴水在西務北曰灰灣曰賢清在城西五龍堂東曰雙桃在城西丁字街北曰温泉在城)
(西石橋北城下曰汝泉在神童寺内曰龍門在神童寺東曰染池在龍門東曰懸泉在中宫東或云在龍洞口)
(曰都泉在中宫鎮東南曰柳泉曰車泉在中宫東曰煮糠在四里山南曰爐泉在南山下曰甘露在大佛山曰)
(林汲在佛谷内曰白泉在玉舍莊北五里曰金沙曰白龍在龍洞山曰花泉在張家泊曰獨孤在靈巖寺或云)
(在天麻嶺下曰金泉在章丘黌堂嶺或云即醴泉也北曰漿水在龍山鎮東南曰南煮糠在䗶山窩北曰苦苣)
(在柳鋪東一名萵苣曰熨斗在梨峪門家莊曰鹿泉在石固寨曰龍居在章丘長城嶺西合趵突諸泉及章丘)
(百脈泉總七十二見名泉碑齊乘曰濟南名泉碑論七十二泉遠至中宫靈巖諸泉具載而華不注之華泉明)
(水鎮之净明泉皆失不取况其名亦未雅稱盖殘金俗筆也永樂間山東僉事晏璧作七十二泉詩其泉名視)
(名泉碑所載間亦不同盖歲久泉源淤塞者多好事附會訛傳固亦不足辨云)流至城北古明
湖(湖在府城内西北隅源出歷下諸泉一名西湖其地占三之一由北水門出流注大小清河入海按酈道)
(元水經注濼水北為古明湖湖水引瀆東入西郭而側城北注又上承東城歷下泉源競發北流出郭一統志)
(源出舜泉今按濼水遶城北流向東不入城舜泉亦止成一井不流惟北珍珠濯纓諸泉今在德府内者北流)
(入古明湖而自北水門出注濼水如舊豈湖中自冇泉源暗發人不及見耶今湖多為民居填塞治圃夾蘆為)
(沼小舟僅通曲港而蔬果蓮藕菱芡魚蟹之利民頗資之)出而合之由華不注山下
東流會巨合水(水在府城東七十里東源曰榆科泉西源曰江水泉北流各五里合小清河)
又東經章丘會淯河(河在章丘縣東一里即繡江也源發會仙山下合百脈泉及東西二)
(麻灣泉西北滙為白雲湖流入小清河)又會漯河(河在章丘縣東七里齊乘作獺河一名楊緒水)
(源出長白山之王村峪西北流至柳塘口入小清河)三水合流經鄒平長山新城
又會孝婦河(河在淄川縣西門外源出青州益都縣顔神鎮合瀧萌二水北經長山新城縣界流)
(入小清河)又東經高苑入博興樂安界合於烏河(河在新城縣東三十)
(里源出益都矮槐樹北即時水也亦作耏水流入小清河舊志謂時水在陽信縣城西者非)又北至
馬車瀆入海或云古濼水自華不注山東北入為大清
河自偽齊劉豫道之東行始為小清河云(大清河即濟水故道濟水)
(伏流不見汶水自泰安州出者由故道自寧陽界西南流至汶上縣北泗汶村至東平州南西北流入東阿縣)
(界又東北經長清齊河歷城濟陽齊東武定青城濱州蒲臺利津等州縣入海自元時於寧陽縣東築堽城壩)
(遏汶水入洸以通運河明永樂間又於東平州東築戴村壩盡遏汶水入會通河於是入海之道多塞汶水既)
(入運河者又從張秋分流復由故道會諸州縣溝泉之水合小清河東北注海小清河一名濼水源發府城)
(西趵突泉由華不注山下東行會巨合水又東經章丘會清河又會漯河合流經鄒平長山新城又會孝婦河)
(又東經高苑博興至樂安馬車瀆入海俗名鹽河按古濼水自華不注山東北入大清河偽齊劉豫乃導之東)
(行為小清河今海運久廢河道漸淤其水復自華不注東北入於大清河而小清河所受止鄒平而下滸山泊)
(河白條溝鄭黃溝孝婦河烏河諸流而巳)又按酈道元謂濟水在王莽時枯
竭鄭樵通志亦曰濟水多涸竭自今觀之濟水勁疾
能穴地伏流隱見無常乃其本性非真涸竭也濟水
既伏流地中則發地皆泉又不特歷下諸邑為然是
故一見為濟源再見為滎水又見為山東諸泉水而
溢為大小清河其實皆濟水也又何嘗見其枯竭邪
淮南子曰濟水通和宜麥周官曰鸜鵒不踰濟風俗
通曰濟齊也齊其度量劉向說苑稱濟能蕩滌垢濁
通百川於海蕩出雲雨則濟水之德又古今所並稱
云(山東通志)
四瀆水之易變者莫若河變而至於絶者莫若濟予
嘗討論濟瀆積至五載始評以二言曰新莽後枯而
復通唐高宗前通而復枯咸出天數夫豈人謀盖後
漢郡國志曰濟水王莽時大旱遂枯絶者此初絶也
酈注濟水條曰其後水流逕通津渠勢改故杜釋春
秋郭注山經並云今濟水至博昌入海者此復通也
章懷太子賢循吏傳注曰濟水王莽末旱因枯涸但
入河内而巳似素不知有中古復通之事者此終絶
也(潜丘劄記)
濟水三伏三見與夫南北大小清河朏明先生辨之
詳矣至引或說謂山左諸泉實皆濟水溢為大小清
河其說本之山東通志具有確見則濟水伏流發自
地中者豈獨七十二泉哉春秋襄十八年會于魯濟
莊三十年遇于魯濟注濟水歷齊魯界在齊界為齊
濟在魯界為魯濟由此觀之今濟南府之新泰萊蕪
二縣泰安州肥城縣兖州府之平陰縣東平州汶上
寧陽泗水曲阜滋陽五縣濟寧州魚臺鄒滕嶧四縣
青州府之蒙陰縣皆有泉濟南青州皆齊地兖州魯
地齊魯之界皆有泉則皆是濟水矣故將各州縣之
泉臚列如左(小谷口薈蕞)
東平州泉十四(舊九新五)安圈泉吳家泉張胡郎泉小黃泉
(新)大黃泉(新)王老溝泉席橋泉净泉(新)源泉(新)冽泉(新)
杷頭泉獨山泉鐵鈎觜泉坎河泉(俱入汶舊有徐家莊灰蘆三泉今廢)
汶上縣泉三(舊二新一)龍鬭泉濼當山泉雞爪泉(新俱入汶舊有馬莊)
(泉今廢)平陰縣泉一(舊)柳溝泉(入汶)滋陽縣泉八(舊四新四)
東北新泉闕黨泉古溝泉新負假泉上蔣詡泉(新)下蔣
詡泉(新)西北新泉驛後新泉(新俱入濟)鄒縣泉十二(舊八新四)
鱔眼泉程家莊泉(新)孟母泉陳家溝泉白馬泉岡山泉
黃港溝泉(新)淵源泉柳青泉馬山泉(新)勝水泉(新俱入白馬河)
二角灣泉(入魯橋河舊有白莊泉今廢)曲阜縣泉二十(舊十七新三)横
溝泉埠下泉新安泉變巧泉(俱入泗)青泥泉柳青泉車輞
泉逵泉茶泉雙泉曲水詠歸泉温泉連珠泉新泉曲溝
泉濯纓泉鄒村泉(新)文水泉(新)柳莊泉(新俱入沂)蜈蚣泉(會鱔)
(眼泉入白馬河舊冇潺聲泉今廢)泗水縣泉五十三(舊三十新二十三)趵突
泉珍珠泉淘糜泉黑虎泉(四泉俱出陪尾山林泉寺左會為泗源)繁星泉
白石泉(新)蓮花泉新開泉(新)響水泉紅石泉甘露泉(七泉)
(在林泉寺南會趵突等泉入泗)下莊泉三台泉(新)湧珠泉石露泉(新)甘
露新泉(新)奎聚泉(新)琵琶泉(新七泉俱會趵突等泉入泗)潘波舊泉
潘波新泉(新)黃陰泉吳家泉杜家泉曹家泉蔣家泉里
澇溝泉(新)石井泉(新)鮑村泉合德泉(新)趙家泉龜陰泉
龜眼泉(新)龜尾泉(新)東巖石縫泉珍珠泉(在縣東南尚舒社)黃
溝泉岳陵泉石河泉璧溝泉小玉溝泉大玉溝泉蘆城
泉西巖石縫泉三角灣泉雪花泉(新)新開第二泉(新)天
井泉(新)醴泉(新)醴前泉(新)七里溝泉(新)馬莊泉(新)馬跑
泉(新)魏莊泉(新俱入泗)滕縣泉十八(舊十五新三)北石橋泉三
里橋泉大烏泉絞溝泉趙溝泉荆溝泉趵突泉劉家溝
泉(新)南石橋泉玉花泉魏家莊泉(新)三山泉黃溝泉白
山泉(新)温水泉黃家溝泉(俱轉入南陽新河)三界灣泉龍灣泉
(二泉挑入新河)嶧縣泉五(舊三新二)許有泉温水泉搬井泉(新俱轉入)
(南陽新河)許池泉龍王泉(新俱入邳州河)寧陽縣泉十二(舊)龍魚
泉龍港溝泉魯姑泉濼當泉(俱入汶)蛇眼泉(會諸泉入漕河經洸濟出)
(天津閘)張家泉井泉三里溝泉古泉柳泉(俱會蛇眼等泉入漕河)金
馬莊泉古城泉(俱入漕河)魚臺縣泉十四(舊五新九)東龍泉平
山泉古泉(新)廉家潭泉(新)西龍泉聖母泉(新)黃良泉廟
前泉滕家泉(新)河頭泉(新)高家東泉(新)高家西泉(新)陳
家泉(新)中溢泉(新俱入南陽新河)濟寧州泉三(舊)蘆溝泉(入南)
(陽閘河)拓基泉(入棗林閘河)馬陵泉(入魯橋閘河)泰安州泉三十
八(舊三十五新三)板橋灣泉皂泥溝泉鯉魚溝泉范家灣泉鐵
佛堂泉清泉周家灣泉風雨泉馬兒溝泉梁子溝泉(新)
木頭溝泉龍灣泉張家泉梁家莊泉上泉馬蹄溝泉臭
泉朔港溝泉水磨泉狗跑泉報恩泉陷灣泉胡家港泉
馬黃溝泉龍王泉濁河泉斜溝泉羊舍泉顔謝泉北滚
泉順河泉韓家莊泉(新)力溝泉東柳泉神泉(新)西柳泉龍
堂泉水波泉(俱入汶)新泰縣泉十四(舊十二新二)南陳泉魏
家泉南師家泉名公泉(新)張家泉公家莊泉孫村泉西
周泉名灣泉(新)和莊泉西都泉古河泉劉杜泉靈查泉
(俱入汶舊有北鮑泉及北流泉萬歲泉今廢)肥城縣泉九(舊五新四)清泉拖車
泉(新)鹽河泉董家泉(新)臧家泉吳家泉王家泉開河泉
(新)馬房泉(新俱入汶)萊蕪縣泉十六(舊十一新五)小龍灣泉湖
眼泉蓮花池泉郭娘泉牛王泉鵬山泉烏江岸泉鎮里
泉趙家莊泉王家溝泉半壁店泉海眼泉(新)雪家莊泉
(新)水河泉(新)魚池泉(新)新興泉(新俱入汶)蒙陰縣(舊有泉河順德)
(伏牛峪官橋卞家莊五泉俱入邳州河今廢)沂水縣(舊冇單家銅井芙蓉上泉盆泉灰泉大泉)
(小水雪王臺龍王堂共十泉俱入邳州河今廢明會典)
濟水源出王屋山伏見不常其流遂分南北汶合北
濟故道以入海而元人自安民山開河由壽張北至
臨清謂之引汶絶濟迨明初遏汶全流從南旺分水
屈曲西北達臨清為運道直奪大小清河東北出海
故道即所謂北濟也泗合南濟故道以入淮元人於
堽城之左作斗門遏汶南流至任城謂之引汶入濟
迨明初遏汶諸流别從金口東穿兖州府城西出納
闕黨等泉至濟寧城東會洸流入天井閘今府城會
河俗謂之府河亦謂之濟河是闕黨諸泉即濟水伏
見之源濟寧相近現行漕河河身左右渠流皆所謂
泗合入淮之南濟也諸泉之由濟入運者在北則有
汶上西北濼灙蒲灣諸水在南則有滋陽之闕黨等
泉汶水之源有三一發泰山僊臺嶺一發萊蕪原
山陽一發萊蕪寨子村會泰山諸泉至静封鎮合而
為一謂之大汶口轉西南與小汶河合小汶源出自
新泰官山下西流至徂徠山陽入大汶合流至寧陽
西北分而為二其一為元人所改由堽城南流别為
洸水其一由堽城西流至東平州東五十里會坎河
諸泉至泗汶口而分其西流者入大清河由東阿而
北至利津入海此故道也明永樂中濬會通河乃移
堽城壩於青川驛以遏其入洸之流於坎河之西築
戴村壩以遏其入海之路使其全流盡出於汶上城
北二十五里受濼澢諸泉謂之魯溝又西南流至城
北二里受蒲灣泊水謂之草橋河又西南流十里謂
之白馬河又西南流二十里謂之鵝河鵝河者故宋
之運道也涸而為渠汶水由之又西南十五里謂之
黑馬溝又西南至南旺入於漕南流者十之三四北
流者十之六七是為分水口諸泉之由汶濟運者凡
百四十有四新泰二十五萊蕪二十四泰安四十七
肥城九平陰二寧陽四東平二十五汶上六蒙隂二
洸水即汶之支流汶水經寧陽之北元人既為水
門於堽城之左遏之益泗復為閘於奉符導之為洸
盖時未知分水南旺即於濟寧會源閘分水故為會
通河之源者即洸也明初遏汶全流西北從南旺分
水仍於寧陽壩西十里增築新壩一座於其南别開
河十里浚之南流以存洸一線其後為積沙所壅更
於洸北作東西二閘以導閘西之柳泉使穿東閘出
北會寧陽縣南蛇眼等泉環流仍入東閘以歸於洸
西南流至濟寧會泗沂合流同入天井閘濟運諸泉
之由洸入運者惟寧陽之西柳蛇眼等九泉泗水
源出於陪尾山下四泉同發故曰泗水因以名其縣
四泉合而成流西南行經卞城其西有泉數十自縣
之南境北流入之又有泉數十自縣之北境南流者
入之自此西過其縣北又西過曲阜城北五里分為
二流北為洙瀆流繞聖墓之前而泗水繞其後皆過
孔林西復合為一西至兖州府城東五里金口閘東
沂水雩水入之諸泉之由泗入運者本縣五十九曲
阜五沂水源出尼山麓過曲阜南而東來雩水出
曲阜南馬跑泉過鄒縣境而東來同謂之沂水沂即
合泗於金口壩東復為二流其十之九即下金口壩
南由濟寧境入魯橋閘其十之一入兖州府城出西
門外納闕黨蔣詡七泉合流六十里至濟寧城東復
屈從南會於洸水入天井閘諸泉之由沂入運者曲
阜十九滋陽入而濟寧之托基浣筆等泉自入運者
不與焉(山東全河備考)
新泰縣(薈蕞云新泰古平陽地春秋宣八年城平陽即此晉置新泰縣取新甫泰山之義南接洙)
(泗東瞰淄青西瞻泰岱北枕新甫谿山峻隘據東南之勝焉今屬濟南府)南師泉距縣東
北十五里出山坡石縫中自南師店北起東流長一
里入南師會河魏家泉距縣東北三十里出山坡
石縫中自三山莊東流長一里入南師會河高峪
泉距縣北三十里出土中自北師莊迤北南流長一
里入南師會河路踏泉距縣東北四十里出石縫
中自孤山莊迤北南流長五里入南師會河名公
泉距縣東南三里出名公村沙土中自果元莊迤西
西南流長二里入南師會河張家溝泉距縣南十
里出土中自名公莊迤西南流一里五十步入南師
會河嘯泉距縣南三里出土中自大窪莊前流長
五里入南師會河已上七泉俱入南師會河南師
河自高峪鋪流至小汶長五十里(以下俱山東全河備考)
北陳泉距縣東南十里出平地土中自北陳莊流長
五里入嶅山會河南陳泉距縣東南十五里出沙
土中自南陳莊流三里入嶅山會河北鮑泉距縣
東南十里出北鮑莊沙中自陵溪莊流長五里入嶅
山會河太公泉距縣東北三十里出太公峪沙土中
自陵溪莊南流五里入嶅山會河巳上四泉入嶅
山會河嶅山河距縣東八里自陵溪莊流至小汶六
十里
新西周泉距縣西北十五里出沙土中自西周莊流
長一里入西周會河西周泉距縣西北八里出沙
土中自西周莊流長一里半入西周會河杏山泉
距縣西北十里出杏山西坡下流長八十五步入西
周會河金溝泉距縣西北十里出土中自杏山西
北流長一里入西周會河公家莊泉即龔家莊泉
距縣西南八里出石縫中自公家莊東流長二里入
西周會河賈周泉距縣西南十里出土中自公家
莊南流長八十五步入西周會河巳上六泉入西
周會河西周河自魏胡山流至小汶長四十五里
周家泉距縣西北三十五里出周家莊土中自青萊
嶺流長五里入崖頭會河崖頭泉距縣西北三十
里出土中自崖頭莊東流長二里入崖頭會河搆
溝泉距縣西三十里出土中自搆上村流長二里入
崖頭會河巳上三泉入崖頭會河崖頭河自青萊
嶺流至小汶七十五里
和庄泉距縣西北五十里出和莊村沙土中自和庄
南西南流長二里入羊流會河紅河泉距縣西北
五十里出土中自裹頭城東南流長二里入名灣泉
上源釣魚臺泉距縣西南五十里出土中自裹頭
城東南流長二里入名灣泉上源名灣泉距縣西
南四十里自裹頭城東南流長二里入羊流會河
巳上四泉共會入羊流會河羊流河自蓮花山前起
至小汶八十里
劉杜泉距縣西南四十里地名泉頭村出高坡石縫
中自雲山寺前流長三里自劉杜渠入廣明河萬
歲泉即萬松泉距縣西南三十里出劉杜集石縫中
自南流泉莊起西南流十里會劉杜入廣明河澇
坡泉距縣西南二十里出土中自澇坡莊東流長十
五里入廣明河巳上三泉俱入廣明會河廣明河
自南澇坡太安界起至汶河長七十里
大峪泉距縣東南二十里出土中自大峪莊南流長
一里徑入小汶柳溝泉距縣南二十里出東都莊
南土中北流一里入小汶孫村泉距縣西南十五
里出鳳凰莊前石縫中西南流一里入小汶西都
泉距縣南二十里出西都莊渠石中池名老鼠汪北
流長二里徑入小汶里橋泉距縣西南二十里長
一里會入古河泉五步會汶古河泉距縣西南二
十里古河莊出土中志云珠光迸出雨氣遄飛泉之
傑出者流長一里徑入小汶北流泉距縣西南二
十五里出石縫中寺山莊北流長八里入小汶劉
都泉距縣西二十里出劉管莊東土中南流長二里
入小汶黃水灣泉距縣西南四十里出土中瓦窰
頭莊西流長一里入小汶靈查泉距縣西南七十
里出靈查莊南池土中西北流長一里入小汶巳
上十泉俱入小汶河小汶自蒙陰交界起至泰安州安
家莊止共長一百二十里
按小汶水距縣東四十里源出龍堂山會平陽西南
流入大汶其外諸渠有羊流河源出新甫山右入汶
平陽河源出孤山左經城東始盛南入汶廣寧河源
出周家泉南入汶蘇莊河源出新甫山南入汶廣明
河源出關山北流入汶總由小汶納南師諸泉西南
流云(以上俱山東全河備考)
行水金鑑卷八十三
