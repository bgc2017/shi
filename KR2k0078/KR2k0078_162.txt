行水金鑑卷一百六十二
江南按察使傅澤洪撰
兩河總說
七月初一日僱山轎入山因前大雨水衝壞山路石
塊壘塞下轎步行崎嶇之至過十八盤二十里始抵
青柯坪過陡山盤上千尺嶂百尺峽二仙橋元帝殿
又上老君犁溝轉折至北嶺上坐片時下宿道院
初二日略領大概疲極而止悤悤回寓燈下閱志書
有云華山三峰南曰落㕍峰李白登之歎曰呼吸之
氣可通帝座恨不擕謝朓驚人句來搔首問青天耳
東曰眀星玉女峰西曰蓮花峰其間名勝甚多恐悮
長行未能作數日盤桓書之以志吾恨
初三日從華陰東門東北行十五里渡渭河此河東
行不遠即入黃河又北行二十里過洛河不甚闊水
亦濁五里至趙渡鎮二十里到朝邑縣大西門宿河
自龍門而南繞於邑左逕跨洛鎮金水今廢經趙渡
鎮注洛水經金龍渡注渭水三水滙東南一巨浸也
世稱三河口洛源出延安子午谷經郏州洛川中部
過白水蒲城同州至趙渡鎮入於河
初四日從朝邑縣北行土岡數里上岡入谷時出時
入如是者四十里至良女鎮岡上人家斷續又從土
山溝西北行三十里至北當又四十里至郃陽縣宿
城隍廟是日約行百餘里道路紆折上坡下坡有極
陡之處且久旱鬱熱灰土蒙面甚難行也夏陽渡縣
東南四十里韓信擊田豹木罌渡軍處秦晉要津也
初五日出郃陽縣北門東北溝行漸高復下坡過深
溝甚陡有流水上坡甚遠四十里至北良鎮又下深
溝過澗水上大坡十里至大棗鎮有玉皇殿亦土窯
石山頂上山係土山壁削如石峰巒起處極聳秀林
木邨寨窯洞亦多望原上層層如盤皆田也又十里
到芝川鎮係舊韓城縣城雖小皆瓦房人烟稠叠鎮
西南高阜處有漢太史司馬遷墓上有司馬廟極雄
壯下坡穿城出北門半里許有牌坊係白樂天故宅
西面上山林木蔥鬱東望黃河僅里許東岸高岡如
山乃山西境也又里許有張太保大塋内多樹木亭
臺路旁兩邊地土膏腴值旱即取井水灌溉井亦多
農亦勤人家亦稠密東邊臨河處亦有高原如山直
至韓城縣城亦壯麗四望皆山澽水芝水環繞入河
二十里間風景迥異經月之行未之見也是日宿韓
城縣澽水出麻羨嶺西北來入河芝水出方山東南
入河龍門者韓北境之山也禹鑿山而壑之以通厥
流若門然山海經謂應龍相云故于門上加龍字盖
歸功于神也宜川縣有埽工
初七日出韓城北門東北行二十里昝村鎮五里潘
莊五里後潘莊五里謝村二里臨皋村三里李村五
里夏餘口三里喬南村十里朱頭村十里到龍門從
縣來三十里許東岸汾河入河處一路村庄皆好廟
宇亦多喬南村多高樓云發科甲者此為最盛大約
東通大河環轉村北從龍門梁山來脈甚壯麗故也
朱頭村大磚石城亦龍門前之大鎮也登大石巖謁
禹廟巖石如拳叠覆水上對岸大石巖豎立高聳亦
有禹廟高泉乃龍門之口雄壯特甚後覆大山高峻
大斧劈石天工巧妙令人驚愛後面之山亦雄厚西
岸梁山麻皮皴法高峯秀拔一望西北秀山無盡矣
水則盤旋而出勢亦銳渡則棹入口内借東壁急溜
而下船皆方横出口亦異登岸東南行十里清澗大
鎮十里到河津縣西門宿龍門在縣西北二十五里
兩山壁立東西闊八十步一云禹門汾源東至太行
西入於河黃河縣西十五里禹墳龍門前里許中流
石磧挺然大水不没按禹葬會稽蓋因異俗傳之
初八日出河津縣南門西南行二十里渡汾水龍門
在西北東面土原西臨黃河十里雙營鎮南行沿河
二十里原上有湯陵西岸高原即韓城境漸入土谷
行數里有破關口云穆陵關無考五里有漢武秋風
樓有碑今没入河矣又二十五里至滎河縣南門宿
黃河距城西百丈許汾河縣北數里后土祠旁西流
於河今移河津葫蘆灘南入河
初九日從滎河縣南行土谷中盤旋屈曲路徑如麻
五十里下坡至臨晉縣初行十里許近河漸漸東南
南望中條秦嶺逶迤西岸高岡不斷即郃陽縣境也
宿東關
初十日從臨晉縣南行四十里栲栳鎮又西南行三
十里至蒲州東關宿歴山州南六十里媯汭二水出
焉上有舜井舜廟黃河在蒲津門外今徙去十里涑
水渠州東三十里源出綘縣横嶺山
十一日從蒲州南行二十里漸近黃河繞中悰山頭
又東南行沿河三十里南望泰華如屏遠甚谷行數
里對潼關又原行四十里至小吕村娘娘廟少坐對
岸原内即盤頭鎮矣河亦寬中多淤灘東行二十里
至永東宫鎮宿
十二日從永東宫東行四十里至芮城縣東門岳廟
宿
十三日從芮城東門東行三十里下深溝上坡十里
陌底鎮宿
十四日從陌底鎮東南行五里許即沿河行矣兩岸
高原屈曲之甚對岸乃靈寶東境河亦隘一路河灘
行數里下極陡步行三四里行過澗水二道至焦家
村又三十里到平陸縣宿土城坍圯不堪之甚砥柱
峯在三門東迤南中流峭立數仞有老君爐險不可
升上流有列石蓋𣆀於此渡河
十五日出平陸東門西南行三里下河灘行三四里
上船渡至官道東南繞陜州城行三十里磁鍾鎮四
十五里至峽石驛宿
十六日從峽石鎮上坡東南行因夜大雨路濕難行
二十里觀音堂二十五里土壕鎮二十里至澠池縣
繞南門行二十里舗又五里千秋鎮宿
十七日從千秋鎮東行三十五里至鐡門鎮宿
十八日從鐡門鎮行三十里新安縣又七十里至河
南府宿
十九日從洛陽城東北行三十里上邙山二十里下
坡到孟津縣宿穀城山舊名替亭縣西六十里聳出
岡阜之上瀍水出其下瀍水縣西五十里平地發源
東南流六十里至洛陽東南入洛
二十日從孟津縣東北行二十里至孟津渡口古城
惟存基址而巳南傍邙山北依大河南北不過三四
里是日東風渡河甚快渡口少隘此二十里内對縣
處河闊有數里中有灘有五六里長二三里闊再西
兩邊高原又隘矣東行沿邙山又寬望邙山盡頭即
鞏縣界過此岸稍高數餘里到孟縣西關宿
二十一日出孟縣北門西北行數里上土坡過石橋
又土谷中行二十五里下坡又二十五里至濟源縣
進南門出西門宿一路柿棗樹極多是日大霧西有
層巒乃王屋一帶也東北是太行皆隐隠望見瀧水
縣西源出莽山其水或斷或續至雙泉寨始盛出琮
山口穿石暗流至勲掌村如溝渠又東至縣西四里
水始洶湧經縣西城下繞流城北又東南入于溴水
古謂之溴今謂之瀧即白澗水武山在西北十五里
姑嫂山在武山北溴水出焉天井如盤在西北石上
有數頃其流若井水自上溢相接而落若倚劒然
二十二日因瀧水漲難渡進西門出東門西北行五
里許謁濟瀆廟碑石雖多皆御祭文也從元朝起者
傍有古柏枝榦如虬龍稱將軍焉多娑羅樹枝葉茂
盛俱合抱者白楊亦多合抱旁有三瀆神祠後有北
海神廟亦多御祭碑殿前即東原也俗稱通北海出
廟西行三里許有龍潭潭皆蘆葦約二畆許云此源
三年來三年去然去來實無定或其年水來民以此
種水稻並無大溝通流也又西北行五六里上靈山
北望太行高而平西望王屋則重巒叠嶂峰岫參差
秀拔之甚遙見天壇頂高出諸峯之上是日復至濟
源縣宿
二十三日進濟源縣西門出東門東行三里許段家
園面前一帶俱繞瀧河五里過石橋十五里北望太
行諸峰卓立重重無盡因微雨不甚眀白低處即五
龍口沁水出焉廣濟河出此又東南行十里柏鄉鎮
又東行四十里至懷慶府由西門繞南門到東門宿
一路道路寬平濟水低而清直繞城河荷花極盛從
南流其勢亦緩廣濟河高而濁東流甚急與清水交
處下清上濁高低緩急各行其性絶不相和也丹河
縣東北十五里源出澤州界内穿太行曰丹河口唐
改懷水南流二十里入沁
二十四日從懷慶東北繞城行三里許渡沁河值水
漲流甚濁又七里許過大丹河水亦濁比沁河一半
之寬過二十里舗又五里至許良大鎮又北行十里
到山下丹河南行小丹河名為九道堰實從丹河支
分第一條沿山麓東行淺隘如溝常因水發淤墊以
此濟運甚覺艱難因昨夜大雨泥濘難行四五里許
至湯王廟宿
二十五日早過河内縣治即向東南行過廣濟河橋
瓦屋村龍津橋夾樹頭至温縣宿是日行五十里
二十六日從温縣東北行十五里趙堡鎮又十五里
司馬鎮武陟縣界十五里至小司馬十五里至武陟
縣南關宿黃河縣南十五里沁河源出沁州綿山穿
太行達濟源合丹水繞武陟縣城北由東而南入于
黃河沁河性善變遷衝決之害甚於黃河每年修築
不能一勞永逸也
二十七日從武陟縣北關東北行過沁河闊約二三
十丈水甚淺且濁繞城東行上南入河東岸即木欒
鎮居民稠密約數千家兩面隄岸亦高三十里至修
武縣南門過預河橋至西關丹河約七八里寬五六
尺深進西門出東門過小丹河橋河繞城北行又東
行滿澤圖鞏莊鋪萬箱鋪離縣二十里一片平田丹
河兩岸及四野棗柳俱多又過二三村庒至獲嘉縣
西門宿清水河縣北十五里源出輝縣西南小清河
縣南四十里
二十八日進獲嘉縣西門出東門東北行二十五里
至合河鎮北行過石橋橋有九洞不甚高東通大船
又東北行三十里至輝縣宿縣在高原上一路林木
脩竹水溝蘆葦乃水鄉景象也百門泉源出蘇門山
下泉通百道故名一名衛源以衛河發源于此雖以
百門名然實踰千萬不可勝數自山麓平地遍湧石
竇中仰出纍纍如珠滙為巨陂方廣數頃淵涵澄澈
净無塵滓上有威惠王祠殿名清暉外有靈源湧金
噴玉穠翠洗心諸亭亭有古今名賢題咏甚多衛河
縣西即百泉滙流南經新鄉東繞府城北會淇水流
入于隄口經大名府濬縣山東館陶臨清入漕河以
納于海蓮花泉縣西五里突出于地一曰小百泉世
傳晉水伏流至此東南入衛卓水泉縣西八里平地
湧泉東南入衛三渡縣西四里百泉之支清水縣西
南七十里峪河縣西南五十里源發太行山麓
二十九日從輝縣東關北行五里至梅村過此即百
門泉陂渟數頃泉如聮珠而上中有清輝閣頗似西
湖湖心亭松柏迴繞北倚山麓樓閣殿亭排列于後
小山上嘯臺安樂窩亦頽壞從西岸南行看頭閘二
閘復回東南行五里許向西步行二里許看禮字閘
水頗猛又西行四里許看智字閘水稍緩又五里許
看信字閘水更緩此三閘俱用兩水門又南五里許
至雲門鎮又東南行三十里到新鄉縣北關過橋黃
河係東西城脚下行也近因水大河面寬有數丈繞
城至東關宿衞河源發蘇門山詩云泉源在左是也
泉通百道湧自山麓石竇及平地水勢屈曲至合河
鎮凡三十里此衞水合小丹處稍行而東逕新鄉北
門民樂橋歴河透曲里二村凡六十五里自此東流
徑賀生屯瀕衛輝府北門一里東入大名濬縣界卓
水源在輝縣城西十里平地湧出經雲門流新鄉縣
合河鎮西北入衛清河源出輝縣西南七十里山陽
鎮東南經獲嘉縣界至新鄉合河店正西與衛合今
自獲嘉境内即會于小丹河此河止存故道每逢雨
集太行萬壑之水滙焉衛水溢出邑西北苦之按改
丹入衞議曰改丹入衛猶改沁入衛也其地形之高
下水勢之緩急泥沙之淤塞開築之阻絶與沁水同
衛不能容沁而受其害矣獨能容丹而受其害乎丹
河源出山西穿太行屹坦坡狄家嶺南注而下中間
分散有十八道小溝渠民間引為灌田總流南經張
店至劉村入沁水首尾三十餘里與衛水相通者係
上下溝渠内東流第二道由清化鎮南有金鎗狗跑
等泉水相聚迤邐而東經修武治南北轉城東門外
又東經獲嘉縣北又東名蔣河至新鄉縣西北名河
店入小清河而因以入于衞相沿凡百餘里名為丹
之支流而實非丹水矣若欲將丹水全身由張店改
折而東過狗跑泉達衛則丹至張店地勢傾下入沁
甚易勢不能挽若從上面東流第二道小溝渠決河
達衛則丹正向山嶺而下奔潰傾跌横截不住何由
東流議者徒欲引丹入衞殺沁一二耳而增衛害十
九奚為可哉總之改丹改沁為救徐邳以南漕運計
耳而北地運道如兖豫芻糧所係療腸内而塞咽喉
此所謂救一河患添一河患也萬歷間總河舒委勘
後其事遂寢
八月初一日從新鄉縣稍西行四十餘里至八柳樹
店又西南行三十里到原武縣宿
初二日進原武縣城出東門東行二十五里過張家
隄口五里至陽武縣北關又東南行過兩道隄到古
倫集宿
初三日從古倫集南行至縷隄東行四十里至于家
店十五里荆隆口鎮二十餘里荆隆口大工内有積
水隄旁有古黃池碑未詳稍東即柳園頭渡口兩日
水漲漫灘竞無渡船又東行二十里到陳橋鎮宿
初四日從陳橋鎮南行七八里上船北風頗厲揚帆
破浪自辰至午後到南岸淤灘拖行約兩時始抵灘
岸從淤泥中行四五里至乾岸二十里劉家店又數
里入汴城東門宿(即開封府省城也)
初五日撫軍又留住數日
初九日午刻始行三十里至黑江口渡頭水漲流甚
急無船可渡行人俱望洋而歎仍回舊寓宿
初十日覓船不得復住一日
十一日早出北門北行三十里上船順風渡甚利三
十里到封邱縣宿
十二日從封邱西北行二十里東戴村里許西戴村
二十里到延津縣東關東北行二十里過沙門鎮一
派沙地滿目荒涼十五里進胙城縣宿黃河故道在
延津縣二十八里明天順間遷于于家店淹没土地
沙鹻黃河原自今之陽武北新鄉西南東北經延津
汲縣胙城至大名府濬縣大伾山北入海即禹貢東
過洛汭至于大伾處胙之河禹之舊跡也周定王五
年河徙砱礫胙流乃塞漢文帝十二年河決酸棗東
南流經封邱入大名府長垣縣至山東東昌府濮州
張秋入海水經所謂東至酸棗又逕東燕縣故城北
是也隋唐以來屢經決溢胙不詳其有無宋熙寧十
年河溢衞州自王供埽至汲懷州等處北流遂絶胙
于是宜無河矣縣圮于河疑在熙寧前也金正大中
復以河患徙縣當是二十年決衛州之時但不知北
流既絶何時而復注也既徙且復湮矣金明昌五年
河犯武城隄泛至金山明年詔鑿新河在今新鄉縣
南復經于胙元自原武決而東南流經陽武封邱兹
流復絶沙没新州蓋其時也迨至明時遷徙不常皆
未去境内正統十三年大溢仍循陽武故道直抵張
秋景泰四年又徙而南百年來故道皆積沙為患今
其遺跡自小店伍疃社新州城棘針舗吳安屯董固
班棗丁家莊林家莊等處以至滑縣廣狹不同宛宛
可見其經縣南乃決酸棗故道也今自沙門一帶縣
西吳安屯至縣西北董固等處積沙綿延數十里皆
飛礫走磧之區胙之土田無幾矣沁河故道俗名孟
姜女河自武陟縣流經胙境北行與汲縣相接在漢
隄西久塞漢隄自新鄉西南入衛境東北至胙城又
北入汲縣小店西南有大隄一股由店南而東蜿蜒
幾百里一股由店西而北入汲縣界一名古陽隄護
河隄自汲縣東接胙城抵直隸滑縣護城隄縣東西
南接延津北抵滑縣
十三日由胙城西北行三十里一派沙地并無樹木
村莊飛沙成堆衰草零落始至一村莊長里許十五
里到衛輝府城郭巍峩舊為潞王府宫牆猶存有望
京樓綠琉璃瓦極高聳下即如村樓四方磚築迴闌
玲瓏進東門出西門過大石橋即衛河也水不甚深
兩沙岸人家稠密至關廂宿衛河在汲縣西源出輝
縣蘇門山南經新鄉東遶府城北會淇水經濬縣達
臨清至天津入海斮脛河源出淇縣西北五里東南
流入衛河昔商紂斮朝涉之脛因名一名太和泉又
名陽河淇水源出林縣西南七十五里闊五步深可
二尺水經注曰淇水出河内林慮縣(即林縣)西大號山
山海經曰淇水出沮洳山疑大號沮洳一山異名也
綿歷太行而東自濬境西北入界南流至枋頭入衞
水簾洞在青巖山東南層崕上寬廣丈許深可數丈
洞中出泉澄瑩可鑒枋頭城在淇縣南八里衛河北
即淇水口也魏志曹操于淇水口下大枋木以城堰
遏淇水東入白溝以通漕運因名枋頭
十四日從衛輝府出西門東北行十五里官路西三
里許謁比干墓内多古碑夫子書殷比干墓四字出
廟門狂風大作飛沙滿天又行二十五里至界碑有
麥秀古墟碑雨漸大風吹雨如細石撲面又五里過
斮脛河橋又五里有衛多君子碑至淇縣南門外有
殷三仁故里碑東立賢聖君六七故都碑有大牆門
内琉璃殿因雨大不及進謁進南門有柏臺縣治前
書古朝歌雨大衣濕風吹寒甚即宿北門
十五日從淇縣北二十五里至高村橋橋平多孔水
流甚急水從東來折南流箭許過橋漸往西行是日
風雖大喜天霽一路西望諸山甚近峰巒大小不一
水簾洞海子等俱在内三十五里至宜溝驛兩旁多
柳樹有柳廊牌額路旁有扁鵲墓碑有嵇侍中血濺
帝衣坊有墓祠進湯陰縣南門内即岳武穆故里有
廟下店宿蕩水縣北二里源出牟山下水經注曰蕩
水東與長沙溝水合二水旣合下流河隘難容而洹
水亦時泛溢萬歴初屢潰居民苦之萬歴中郡守常
公由大坡青塜高城改入衛河安瀾數十年歲久壅
淤復屢決害順治十四年知縣康允叔奉府檄疏河
二十里閱兩月竣工刻石記之羑水縣北八十里源
出西山水經注曰羑水出蕩西北韓大牛泉四十里
流羑城北水積成淵方十餘步深丈餘東至内黃與
防水會地理志曰羑水至内黃入蕩者也今與蕩水
别流入衛水宜師溝縣西南二十五里即長沙溝也
經晉鄙故壘北以下伏流至小灘出經伏道東北流
至桓人山與蕩水合淇水縣西七十里東流三十餘
里入淇縣界廣潤陂在府東南四十里安湯二縣界
地勢窪下蕩河及萬金渠二水注焉盈則入洹以達
于衞後漳水南下塞洹故道陂水不能入洹而洹水
反洩于陂陂日益廣當夏秋漲溢没田數千畆民病
之郡守常公覽地形為疏治由葛家莊鑿渠𨗳蕩水
至高城河口入衛自枉流橋至楊家莊補築舊隄以
障渠水又自戴家溝疏濬𨗳陂水入洹於是二水有
歸黃河故道縣東夏莊小張等處(看河紀程)
行水金鑑卷一百六十二
