行水金鑑卷一百二十二
江南按察使傅澤洪撰
運河水
明神宗萬歴四年正月辛丑以原任登州府知府陞陜
西行太僕寺少卿李承選改添註遼東行太僕寺少卿
兼山東僉事駐萊州開浚新河已酉高郵州清水潭
堤口衝決時督漕侍郎張翀以修復老堤工力浩大數
年始可成功恐新運巳臨決口未就且令糧船暫由田
圈裏行而御史陳功則稱圈田淺澀不便牽挽外湖水
面闊四十餘里風有不順必至稽阻工科給事中侯于
趙亦以兩臣持議未決恐致過淮後期乞敕所司速議
并欲以淮南運道專責漕臣而以淮北運道命河臣傅
希摰一意經理務時加挑濬以圖萬全從之已酉督
漕侍郎張翀以修築寳應堤工議於江南各府州縣并
浙江江西湖廣每糧一石加派一斗折銀五分兊于餘
鹽銀内借用候次年徵完補解弗許詔以漕糧脚米六
升每歲計銀三萬三千三百餘兩及蠲免七升内量復
一升每歲計銀一萬兩為修築之費又命於河道衙門
轉發修河銀五萬兩如不敷或留漕米或借工本鹽銀
或山東河南香錢例銀及德州倉銀并准凑用壬子
開浚新河工部右侍郎兼右僉都御史徐栻等議新河
二百五十八里中間鑿山引水築堤建閘工必不可議
省漕河舊規每方廣一丈深一尺為一方每方二工計
工給銀四分共該銀九十萬八千七百六十一兩八錢
費必不可不儲得旨膠河在嘉靖間該道官自行開浚
工已十之六七當時未聞請給錢糧多用夫役今特竟
其未成之緒縱工費銀鉅何至動稱百萬據所委勘各
司道官多推艱避事其中工程道里丈尺大率虛估未
見詳確顯是故設難詞欲以阻壞成事且就近有司官
員豈無堪用者乃委及王府長史長史以輔𨗳為職豈
宜侵有司事徐栻始議云何今觀其所措畫殊無勤誠
任事之忠戶工二部其會同原建議劉應節並二科勘
議以聞栻等又言前題匡家莊地委高峻難扵施工
改扦黃阜嶺道里稍近而高處亦復不減泉水仍不可
通惟治都泊由船路溝一帶原係便路相𫝊謂都泊為
水所匯船路溝為行舟處似有待於今日者在黃阜嶺
迤北既遠其高峻在分水嶺迤南又避其淤沙地形平
衍水勢浸漫且旁有可濟之河水可引之源泉其上流
為沽膠等河濬之以為血脈其下流為張奴等河濬之
以為經絡多建閘座以通其咽喉廣開水櫃以資其榮
衛立堤塍以障其流沙開月河以洩其横溢或遇大旱
水淺仍照會通河事例預造剥船以備剥淺每年春初
大挑小挑務期通利其海倉口等處俱有舊設倉厫仍
查復製造以備積貯是可以備海運之長策稱轉輸之
便途矣報可丁巳命漕運及河道衙門嚴督郡縣將
清水潭原決堤口設法堵塞勿得恃圈田外湖致稽糧
艘二月丙寅戶科都給事中光懋言國家建都極北
軍國之需悉仰給東南近因漕渠多梗識者謂宜别通
一路與運河並行然初議挑浚僅百里起夫約數千經
費數萬即可通潮信而海水自來頃勘報又謂海潮必
不可通矣三徙匡家莊而都泊是主矣深挑量浚計地
長百有七十里矣旁引接濟之水又遠百六十里與正
河等矣夫役過四萬矣時限三年矣估計工費又幾百
萬矣前後矛盾恐糜竭無餘而漕事未必有禆乞命尚
書劉應節暫輟營事赴開河地方與徐栻虛心講求實
用若出百萬之費未足收永頼之功不妨奏請中止下
所司已巳工部尚書郭朝賓等言新河之議劉應節
原以通海為主今查姚家莊以南至集墓溝計三十里
自孫家口以南至高崖頭玉皇廟共一百一十八里餘
又自高崖頭至旋河觜量浚七十丈俱係海水必由之
路宜即興工其開引水河一百四十六里應命停止惟
是千聞不如一見徐栻親見海不可通故議引泉乃欲
使之捨泉就海責以必通萬一無成則栻得自諉而費
過錢糧已不可追矣必須公同應節商度至當可通則
通可止則止慎於經始以圖萬全上命應節暫解營務
會同栻并該省撫按官親到地方虛心計議先將難處
開浚試驗果否可行細估具奏毋得拘泥原議含糊兩
可致誤大計戶工二部各先發銀三萬兩付應節支用
以後工費另行議處丙子議浚新河工部右侍郎徐
栻題山東屢罹災傷青登萊三府尤甚今大舉河工必
頼居民安業乞將一應拖欠錢糧自隆慶六年以前免
徵萬歴元年二年緩徵疏入命所司分别京邊緩急以
副恤民德意刑科給事中王道成言新河一事劉應
節主通海徐栻主引泉臣愚以為膠州在南海口之中
土最高厚萬一堅石隠伏挑浚安施至於漕運紓長河
泉脈細易盈易涸閘櫃徒勞况海船河船决難通用而
山東錢糧不滿二萬即南北區處百萬易備使復有不
足其將再請乎疏入上曰人臣任事最難巳令虛心議
處不當預為難成之說以恐之命仍前議戊子工部
右侍郎兼右僉都御史徐栻以條議新河事奉旨切責
倉皇具疏陳謝而所錄旨意差訛為工科論劾上以栻
在遠𫝊寫致誤貸之三月辛亥巡按山東御史商為
正言臣奉命亟趨膠州擇分水嶺難開處挑驗用夫一
千一百名方廣十丈餘挑下數尺即碙□石又數尺即
沙此下皆黑沙土未丈餘即有水泉湧出隨挑隨汲愈
深愈難今十日餘矣而所挑深止一丈二尺所費銀已
五百餘兩尚未與水面相平若欲通海及海船可行更
須增深一丈雖二百餘萬金不足以了此且麻灣海倉
海口兩頭淖沙數十里隨挑隨淤雖使别開一渠數月
後潮至沙壅亦復如是况海運必出自淮安海口高寳
其所必經高寳不治此河雖通亦不能越而飛渡觀其
緩急先後之勢此河之不必通亦眀矣而况有未必能
通之勢若此乎乞命停止毋事虛糜下部議丙辰河
道總督漕運侍郎吳桂芳言高郵河南隄乃永樂間平
江伯陳瑄所建運舸俱行湖内波濤為患至弘治間侍
郎白昂議開越河中為土堤東為石堤兩頭建閘名為
康濟河其中堤之西老堤之東約成民田數萬畝即今
所謂圈子田也彼時未傍西堤為河而别作越河於數
里内舳艫安流軍民稱便但河去老堤大遠瞻顧不及
缺壞不修遂至水入圈田又成一湖而中土堤遂潰壞
則東堤猶受數百里湖濤故有昨歲清水潭之決蓋勢
所必至也今若盡復白昂舊蹟策非不善但據估銀二
十三萬有竒比之白昂所費尚不及半誠恐修築不堅
數年復壞反成虛費則不如照弘治年間侍郎王恕議
就老堤為越河只修築東西二堤為費既省而循堤牽
挽亦可隨壞隨修高郵既完徐及寳應謹將切要事宜
條為四議其一曰設處錢糧二曰燒採磚石三曰分募
夫役四曰委官分理下所司壬戌工科給事中戴光
唘言臣觀吳桂芳所奏高郵築堤一事舊河方病太遠
終不忘軍民稱便之功開河令傍老堤又自為二面皆
水之慮臣竊探桂芳意若曰三堤並修一河復舊良可
垂遠但前估工費不足應用今又不便更估不若姑省
中東二堤之費云爾按其疏中有據估不及白昂之半
又曰必復康濟之舊非增二十萬不濟其意可見矣夫
圖大事者忘小費何必過為嫌憚求倖於目前苟安哉
下部議四月戊辰先是漕運侍郎吳桂芳以議修高
郵湖堤為工科給事中戴光唘所摘下工部議言漕臣
躬親相度必有所見但疏意似因工鉅財詘改疏越河
故戴給事反覆辨之事應覆勘惟是合用磚石數多採
燒船運非倉卒可辦所議河南庫貯河工銀五萬兩應
節轉發其磚石行各府州縣如式燒採至興大役應分
派各府縣撥夫一體應役計時省放得旨吳桂芳原任
揚州河工事理知之必真前已有旨委任責成不必又
行覆勘餘如議戶部亦以江北各府樁草香錢船税等
銀五千兩漕撫罪贖銀五千兩廬鳳淮揚徐滁和事例
納板銀二萬五千兩俱免解部各總輕齎内河工銀共
五萬八百六十四兩兩淮鹽運司庫貯挑河銀三萬兩
俱留濟用上俞其請仍留廬鳳等府應解馬價銀二萬
二千兩以濟之庚午勘議新河兵部尚書劉應節言
新河地形如掌水勢成渠較之黃埠嶺誠便且兩海口
水甚深闊下皆實地乘潮自可通舟惟南海口迤北十
五里積沙數段從古路口另開十三里許直接麻灣以
避之可以永恃又横建一閘於新舊河水之交則潮水
流通浮沙不入矣北海口以南三十里為龍王廟有客
沙二里四十步撈沙二尺下即實地若旁闢一渠築堤
五百餘丈以約水障沙自無他患由廟前達新河閘口
中間一二淺阻并令挑深亦可無虞矣分水嶺一帶地
形本高泉水四溢拽泥運水工力固難然起工當自卑
而高洩水當自高而卑難易未可執一論也至王家丘
船路溝一段地勢趨下白河適當其衝秋水暴漲最為
河患宜岸口建閘一座沂水上流建壩二座尋常水流
壩下引以濟河秋漲則水經壩上内以停沙亦為善策
大都北自海口抵亭口南自麻灣朱舖通潮最易所慮
者惟朱舖抵亭口四十餘里耳然臣意主於通漕原不
泥於通海也若造船宜准漕臣王宗沭所造海船式而
稍儉其制載糧不過四百石納水不過三四尺則河海
可並行無患矣山東巡撫李世達言南海麻灣以北劉
尚書謂沙積難除徙古路溝以避之每里約費五千八
百餘兩十三里總約七萬五千餘金然南接鴨綠港達
東龍家屯沙積甚高渠口一開沙隨潮入故復有建閘
障沙之議竊以謂閘閉則潮安從入閘唘則沙又安從
障也北海倉口以南至新河閘大率沙淤潮淺劉尚書
從東岸試挑二里僅去沙二尺給過工食巳二千一百
金而大潮一來沙壅如故故復有築堤約水障沙之議
竊以為障兩岸之沙則可若沙自隨潮衝激安能障也
分水嶺高峻試一工長止二十丈而費近千五百金舊
河身原深一丈一尺新挑止深一丈四五尺最深亦不
過一丈九尺為下多碙□石又掣水甚艱也故復有改
挑王家丘之議竊以吳家口至亭口共高峻者五十里
大概多碙□石以分水嶺一工計之費當何若試過三
工俱的無可行况全河長亘一百七十里乎潮信有常
遇大潮始稍遠然亦止近陳村閘楊家圈耳曾未至朱
舖亭口也况日止二潮乎此潮水之難恃也自店口至
新河口紆曲餘二百里張魯白膠三水微細都泊行潦
業巳乾涸設遇亢旱何泉可引引泉亦難恃也海中小
舟載三百石者必納水六七尺始可行王侍郎船式果
可行乎元人自至正十七年開浚此河至三十一年竟
以淺澀奏廢元史謂其勞費不貲終無成功足為前鑒
今當緝高寳之堤無徒殫財力於不可必成之膠河也
巡按御史商為正亦以為言上以撫按奏報與劉應節
所奏利害懸殊恐難底績命工部集議以聞於是工部
覆言撫按議既眀確則應節所謂可成可恃者詢謀原
未僉同委應停罷上然之召應節及栻遂并罷諸添設
員役焉六月乙丑罷新河兵部尚書劉應節猶以用
過夫役器具等項銀共三萬二千二百二十餘兩請下
所司丁丑總理河道右僉都御史傅希摰言山東兖
東二府運河額編有現役夫有徵銀夫共一萬四十一
名今查工程繁簡酌量裁留現役夫六千七十五名存
用革去徵銀夫三千九百六十六名所徵工銀按季解
貯府庫備河工支用從之甲申總理河道右僉都御
史傅希摰言南(闕)往來要區素稱大淺二年議
一(闕)春秋興工輙扵糧船有碍宜倣濟寧月河制
建通河一閘遇大挑則船隻俱出月河工畢仍出大河
用夫約九千名用銀約四千七百餘兩下所司(明神宗實錄)
是年工部覆止膠河疏曰看得尚書劉應節侍郎徐
栻題稱南海口地方有積沙横絶中流巳從古路溝
另開十一里許以避此沙又議於新舊河水之交横
建一閘俾浮沙不入北海口一帶築堤五百餘丈以
約水障沙分水嶺一帶試開一處深至三丈以上運
水甚難因而停工自王家丘至船路溝另開七里為
一便路此處白河一道適當分水嶺之衝議建閘壩
以遏之仍引水為用及造船之式欲以侍郎王宗沐
海船為準而稍儉其制載糧三四百石納水三四尺
河海並行永永無患要動用原奏留銀三十萬其餘
銀兩另行細估補發巡撫李世達題稱試過三工俱
巳的無可行潮水引泉俱不可恃乞將二臣回部管
事巡按商為正題稱淖沙為梗海水難通及又揭稱
淖沙難去丈尺難據工程難計沙石難去潮水不足
恃引河不足濟海運難行乞命二臣回京河工即為
停止各一節議照尚書劉應節侍郎徐栻建議新河
要捨故河而尋便道在於匡家莊一帶開濬以通海
為主蓋兩海相貫則河渠充滿海舟直達於河由河
復入於海往來無滯誠為得策隨該二臣改議黃阜
嶺又改船路溝今却於分水嶺開試勘稱河形太高
而海最下勢不可通遂議及乘潮導河障沙造舟等
事意在多方求濟大約以兩頭所恃者潮南自麻灣
以抵朱舖凡五十里北自海口以抵亭口一百八十
里皆可通潮巡撫李世達却謂南潮止及陳村閘距
海口二十里北潮止及楊家圈距海口六十里間或
至朱舖亭口者蓋一年之内有大風迅烈潮流疾速
則然不可以為常也且潮水倏焉而長倏焉而落落
則未免守候躭延踰時况潮之所及為有限乎潮不
足恃明矣又以中段所恃者張奴河至膠乃最下之
地為秋潦所歸十月以後日漸消耗至春月泉脈微
細適糧運湧到之時雖置櫃建閘以時唘閉終不能
使之源源而來滔滔不竭也至謂白河流沙為害議
建壩二座以遏水之入而謂水流壩下引以濟河秋
漲水經壩上則沙必與水俱入而謂内以停沙又皆
臣等所未喻也河不足恃亦明矣兩海口地方各有
淖沙至謂為淺沙客沙亦能為害全河長亘二百七
十里内沙洲頗多自王家丘至船路溝七里雖為便
路其下有沙與否亦未可知沙在海中者潮水湧進
沙必隨之而入沙在地中者疏濬所及沙必隨之而
出雖土沙相半土可蕩盡而沙則下沈日積日多愈
挑愈有固非祛除所能絶亦非堤閘所能障也乘潮
導河皆無足恃沙多水淺置舟則膠雖稍儉其制載
糧三四百石亦非淺淺者所能勝也剥淺易舟建倉
等議必將復起尚書劉應節亦謂善後之策難以逆
覩竊恐所謂利者未必利而害將不止於什一矣國
家舉事固不嫌於導河若無禆漕計亦奚以導河為
哉今以百萬之銀驅數十萬之衆而希冀不可必成
之功殊非萬全之謀亦非二臣建議之初意也且尚
書劉應節原奉有明旨會同徐栻等并該省撫按官
虛心計議先將難處開濬試驗果否的有可行今撫
按官李世達商為正俱各親到地方公同開濬試驗
而執論互異如此則劉應節所謂為而可成成而可
恃者詢謀原未僉同事體委多窒礙相應停罷以省
勞費(河防𣙜)
是年五月漕撫吳桂芳題請委郎中陳詔殷建中兵
備程學博知州吳顯修復高郵西湖老堤傍老堤繇
圈田改挑康濟越河并築中堤糧運民生至今頼之
按高郵捍湖老堤長亘四十里永樂年建至弘治
間白昂於境内越民田三里鑿康濟越河通餉避河
者為東堤其捍隔民田者為中堤中堤之中有田數
十萬畝則圈田也嗣後圈田淹沒老堤傾圮萬歴三
年泗水南下衝決清水潭等處故塞決後即議修老
堤甃砌磚石改越河廢東堤改築中堤以便牽挽湖
堤迄今堅固越河利涉(南河全考)
明神宗萬歴五年二月已夘總督漕運侍郎吳桂芳言
高郵石堤工將底績宜及時開挑越河查先年侍郎白
昂開康濟越河去老堤太遠河成之後人心狃於目前
越河之安而忘老堤外捍之力年復一年不復省視遂
致老堤與中堤俱壞而東堤不能獨存今宜倣侍郎王
恕之議挨老堤十數丈取土成河使堤上往來共由人
得照管不致蹈前頽圯旨下所司三月戊子朔工部
覆給事中劉鉉奏丹陽一帶河身淺涸漕艘阻滯參政
王叙果不行挑濬臨事倉皇倡為開孟瀆河壩之議得
旨奪俸二月孟瀆可開俟秋水落後興工為來歲運計
癸夘直隸巡按御史郭思極因京口漕河淺涸條上
三吳水利一復練湖以永資蓄洩蓋江南漕河北高南
下京口一帶地形高亢河流易涸雖奔牛吕城建閘起
閉蓄水以待運船而實仰藉練湖為之源也練湖北去
丹陽城百步而近漕河縈遶其側周圍四十餘里仰受
長山八十四溪之水滙為巨浸唐宋以來築有中梗斗
門石閘國朝天順成化間屢常疏濬增修夏秋戽水溉
田冬春放水濟運故有湖水放一寸河水漲一尺之諺
自往時守令狃於近利令豪右告佃成田寖失舊額而
傍湖之民私開涵洞網取漁利年涸一年今且揚塵矣
為漕河經久計急宜請復倘慮貧民失業使佃湖之民
轉佃於萬頃澤等處可也一修孟瀆以旁通舟楫奔牛
呂城二閘例應冬閉春唘蓄水以待運船然秋冬之交
回空運船與往來官船必取道於此欲恪守成規勢不
可得有不由二閘而可以間道達江者為武進之孟瀆
河河延袤六十餘里外通長江内資灌溉自嘉靖間防
倭入宼築壩堵塞於是河流漸微日就阻塞而船不復
經行矣全計開濬約費五萬餘金取諸漕運衙門無令
獨累武進一縣此河一開既有私道以通舟楫而運閘
得唘閉之宜又引江潮以進奔牛而運河資接濟之力
矣部覆得旨練湖并孟瀆河撫按督同水利官修復開
浚責令秋間完報為來歲轉漕計占湖阻運不行治罪
已是寬恩如何又議勘償如有抗拒阻撓及司道因循
苟且者撫按參來重處壬子巡按直隸御史陳世寳
條陳河道江北四事江南二事一復老黃河故道先是
河自三義鎮歴清河縣北出大河口與淮水會流出海
運道自淮安天妃廟亂淮而下十里至大河口從三義
鎮出口向桃源大河而去謂之老黃河至嘉靖初年三
義鎮口淤而黃河改趨清河縣南與淮會合入海自是
運道不由大河口而徑詣清河縣北上矣邇者崔鎮屢
決河勢漸趨故道若仍開三義鎮口引河入清河縣北
或令出大河口與淮流合或從清河西另開一河引淮
水出河上游會合則運道無恐而淮泗之水亦不為黃
河所漲民難其永舒矣一修寳應湖堤補古堤以固其
外于古堤東再起一堤以通越河而使運舟於此經行
一請復上下練河一開復孟瀆河一增建儀真二閘因
江口去閘太遠欲於上下江口迤邐十數丈許各建一
閘潮始來預唘板以納之潮初退即下板以閉之使出
江之船盡數入閘以免遲滯一開瓜洲河港塢將屯船
塢挑浚深闊使船之先入者屯聚於内又於鹽壩之東
開一曲港與新閘外港相合使船之後至者續泊於内
以免金山挂江之險部覆允行五月甲午孟瀆河以
三月初興工至是報竣共用銀一萬六千五十餘兩
閏八月壬辰禮科左給事中湯聘尹言京口水涸漕輓
愆期近議開練湖矣然可以資丹陽不能資丹徒議開
孟瀆矣然可以資江隂不能資京口也蓋京口與洲對
壘而孟瀆去洲頗遙空船可以泝流糧艘難以涉險則
運道必出京口矣宜於京口之傍另建一閘引江流内
注低舊閘可丈許視冬間水勢而定之準焉潮長則開
縮則閉可免涸轍之患章下所司庚戌御史尹良佐
條陳漕運事宜一通便道以速漕運孟瀆河口渡江入
白墖河抵灣頭為運道捷徑宣德七年平江伯開通至
正統四年都督武興復閉今孟瀆河既開則自河渡江
入黃家港水面雖闊江流甚平且由黃家灣至泰興以
達灣頭高郵運河僅二百餘里可免瓜儀不測之患一
開江道以泊運舟糧船自京口乘風北渡瞬息可達瓜
閘但金山而下觸浪洶湧中流遇風則瓜鎮之收閘者
朱盡而京口之出口者難㢠廻難免漂没之患惟鎮江城
西北有甘露港約長十餘里夾岸洲田宜挑使深闊以
便回泊部覆二港可否踏勘行之報可十一月癸已
漕臣吳桂芳奏高郵湖土石二堤新開越河南北二閘
及老堤加高石層增設護堤木城各工竣事報聞(明神宗實)
(錄)
是年漕撫侍郎吳桂芳命主事張譽知府邵元哲等
增築山陽運堤自板閘至黃浦長七十里閉通濟閘
建興文閘及修新莊等閘築清江浦南堤以禦湖水
加河岸以禦黃淮加清江閘以便運舟之牽挽剏板
閘漕堤北接舊堤南接新堤(南河全考)
行水金鑑卷一百二十二
