行水金鑑卷一百八
江南按察使傅澤洪撰
運河水
明英宗正統六年二月辛已直隸高郵州知州韓簡言
州管河西接新開河東通興化縣舊設上下二閘以時
啓閉舟行甚便今閘壊河不通且子嬰溝塞溝旁田皆
荒蕪又減水隂洞常閉塞其岸東田旱潦輒不收請俱
浚治之事下行在工部請令揚州府覈實興役毋輕擾
民從之五月癸亥徙張家灣至河西務沿河民舍三
百十三家以礙運船牽路故也六月壬辰漕運右參
將都指揮僉事湯節言徐州至濟寧諸閘本積水以便
漕舟今使客怙威至即起閘吏胥莫能禁臣見徐州吕
梁二洪剥淺小船可令給與各閘傳送使客庶利於積
水從之七月甲寅漕運右參將都指揮僉事湯節言
閘河水淺糧艘不能進緣河南金龍口及山東徂徕金
溝等泉缺官提督疏濬之故臣請遴選廉幹官分投提
督及移文河南山東各委官及時疏理上皆從之八
月癸酉命修高郵州北門起至張家溝一帶河隄十
二月丁酉命廟祀平江恭襄侯陳瑄初瑄為總兵官督
糧運疏鑿清江浦等處增設移風等閘堅築隄防以蓄
水行舟立常盈倉積糧甚多及沒民感其惠於清江浦
東立祠堂愬像崇奉禱者屢有靈應至是上聞命有司
春秋致祭(明英宗實錄由楊士竒作瑄神道碑言公疏清江浦引水管家湖入鴨陳口達淮以免)
(淮河風濤之患就管家湖築隄亘十里以便引舟浚儀真瓜洲二壩潮港之湮鑿吕梁徐州二洪巨石以)
(平水勢築沛縣刁陽湖濟寧南旺湖長隄開泰州白塔河通大江築高郵湖隄隄内鑿渠亘四十里自淮)
(至臨清剙閘四十有七建倉置舍以便漕舟緣隄鑿井樹木以便夏月行者種種河政俱堪不朽宜乎血)
(食千秋也)
明英宗正統七年七月癸亥久雨水決武清縣匡兒港
漷縣中馬頭小蒙村河西務上馬頭隄岸共三十二處
詔修其易為功者其功力繁多者計費以聞癸未修
築淮安西湖中路十餘里以便漕運(明英宗實錄)
正統七年參將湯節因洪水迅急數壊舟楫建議於
徐州洪之上流築堰逼水悉歸月河於月河南口設
閘以壅積水勢至景泰間水漲閘壊(南河全考)
明英宗正統八年三月壬午濬瓜洲壩東港洪武間瓜
洲壩有東西二港永樂間廢東港壩為厰以貯材木正
統初廷臣議徙木濬港未果至是督漕總兵官都督僉
事武興言壩廢港塞非唯舟楫往来遲延且艤泊大江
有風濤之虞請俟秋成於鎮江揚州二府僉夫七千餘
人修復從之乙酉漕運總兵官都督僉事武興巡撫
侍郎周忱等奏常州府武進縣民言漕舟出夏港泝大
江風濤險阻害不可勝言常州西城有德勝新河北入
江江北揚州府泰興縣有北新河中間有淤淺者俱宜
浚之以避大江險阻浙江都司署都指揮僉事蕭華言
永樂宣德間漕舟自常州府孟瀆河出江入白塔河江
行不踰半日今孟瀆河淤淺請浚之廣東按察司知事
黃武浙江處州衞指揮使牛通皆以為言事下臣等計
議華等所言皆有據請先浚孟瀆河其白塔河有四閘
可於其中大橋閘築壩俟運河水泛則啓閘行舟水落
則仍閉塞德勝河亦宜修浚惟北新河計當役一十五萬
五千人一月方完比者連年災傷不可興大役請俟浚
理孟瀆河白塔河德勝河完再議上從之(明英宗實錄)
明英宗正統九年正月庚辰福建按察司謝莊奏請浚
鎮江府丹徒縣甘露壩至常州府城東河道從之閏
七月辛已工部右侍郎王佑言臣奉勅與太監阮安往
視水決河岸自蒲溝兒至漷縣二十餘處其耍兒渡尤
甚乞發丁夫物料修築為便從之庚子工部言河南
山水泛溢灌衞河没衞輝開封懷慶彰德民舍壊宣武
衞懷慶守禦所城上命所在隨宜修理民失所者撫恤
之八月壬子革臨清壩官初平江伯陳瑄奏設臨清
閘壩遂廢至是乃革其官八月辛未直隸固安縣奏
請築水屯厰等隄從之十月丙午修德州耿家灣等
處隄十二月戊申疏常州鎮江運河(明英宗實錄)
明英宗正統十年五月丙子漕運參將都指揮僉事湯
節言滕縣七里河近者淤塞水不至運河致糧船不能
進乞濬自沛縣魏家潭直抵雞鳴臺流出運河仍置閘
以時開閉其沙河泥溝泉河濟寧州盧家溝等泉源鄒
縣淵源舊泉河口亦宜疏通各置小閘蓄水事下工部
尚書王卺言宜令所司按實起夫疏濬從之九月丙
申河南按察司副使榮華言運河沽頭上閘至金溝閘
幾十里淤淺糧船停滯雖減糧挑淺然終非長久計宜
於淺處置金溝上閘如遇沽頭上閘糧船膠淺即啓二
閘兩水交下積水必深可無停滯又吕梁上洪之西舊
有石閘二因水勢陡險無船經行徒為虚設宜拆之以
為金溝上閘庶不勞他費事下工部尚書王卺等請移
文漕運總兵官都督武興勘視宜否從之十二月辛
酉湖廣廣濟縣奏本縣及附近黃梅縣每歲輸運秋糧
於望牛墩常不下三萬餘石皆雇小車盤運一車止載
四石而雇直二斗及天隂雨雇直倍之民實不堪臣見
本縣連城湖港廖家口舊有溝直抵望牛墩第沙塞水
淺不能行船請同黃梅縣各率夫役疏濬用船載運實
為民便從之(明英宗實錄)
明英宗正統十一年三月癸已巡按直隸監察御史奏
淮安府滿浦淮安南鎖三壩舊以無閘而設後立移風
等五閘其三壩皆廢不用揚州邵伯閘壩舊以築隄恐
泄水利而設今隄已完其閘壩亦皆不用白塔河大橋
潘家莊新開江口等閘舊以地勢斗峻泄水而設今築
塞年久其所設官吏人夫皆冗濫乞減省之事下工部
覆奏滿浦淮安南鎖每壩留官吏各一員人夫去其半
邵伯閘壩官吏革去止留夫四十名隸邵伯驛大橋潘
家莊二閘官吏革去其夫隸新開江口二閘從之(明英)
(宗實錄)
明英宗正統十三年二月乙已徐州吕梁二洪皆分黃
河水以通舟楫其泰皇寺巴河原係分水之處年久淤
塞水脈微細先此都督同知武興奏請疏濬以冬寒土
堅而止至是復請上命所司發軍夫濬之丙寅湖廣
五開衞奏本衞地臨苗境山路險側軍餉難於轉輸去
衞三十餘里有水下通靖州江其中亂石沙灘二十餘
處計役五百人疏濬一月有餘可以成功於轉輸甚便
從之三月戊子監察御史林廷舉言漳河自山西沁
州發源七十餘溝會而為一至肥鄉縣等處隄岸逼隘
水勢湍激以故為民患元時分支流入衞河以殺其勢
永樂間漂塞舊跡尚存去廣平大留村十八里宜發丁
夫鑿通仍於漳河置閘遏水轉入之其肥鄉等處亦宜
疏廣之如此非惟漳河水減可免居民之患而衞河日
增亦足為漕舟之便從之
是年秋河決滎陽東過開封城之西南經曺濮以入
運河決張秋地至兖州府沙灣之東隄大河口而決
濟汶諸水皆從之又經蒙城縣至懷遠界入於淮海
會通河遂淤治水之閘疏水之渠渠起張秋金隄之
首東南行凡數百里經澶淵以接河沁名渠曰廣濟
閘曰通源凡河流之旁出而不順者則堰之堰有九
長衺皆萬丈九堰既設其水遂不東衝沙灣乃更北
出以濟漕渠之涸由是遂濬漕渠由沙灣而北至於
臨清凡二百四十里南至於濟寧凡二百一十里復
作淤水之閘於東昌之龍灣凡八役夫五萬八千有
竒材九萬六千有竒竹以竿計倍之鐵十三萬斤有
竒鋌三千絙百八釜三千八百有竒麻百萬檾倍之
藳桔又倍之石若土則不可以數計糧五萬石(續文)
(獻通考)
是年秋七月河決滎陽經曺濮衝張秋潰沙灣東隄
奪濟汶入海尋東過開封城西南經陳留自亳入渦
口又經蒙城至淮遠界入淮命工部尚書石璞治之
弗就尋復以侍郎王永和代璞舊黃河在開封城北
四十里洪武二十四年河決原武東經開封又南經
潁上東至夀州正陽鎮全入於淮而元會通河遂淤
永樂九年尚書宋禮濬會通河開新河自汶上縣袁
家口左徙二十里至夀張之沙灣接舊河九閱月而
績成侍郎金純從汴城金龍口下達塌塢口經二洪
南入淮漕事定為罷海運至是又決滎陽過開封城
西南而城北之新河又淤自是汴城在河北矣隋唐
以前河與淮分自入海宋中葉以後河合于淮以趨
海然前代河決不過壊民田廬至明則妨漕矣故視
古尤急(紀事本末)
明英宗正統十四年春正月辛夘修山東金口堰三
月癸已工部右侍郎王永和奏黑洋山西灣已通其水
由泰黃寺資運河東昌之水復置分水閘設三空放水
自大清河入海其八柳樹猶未宜用工沙灣隄宜常啓
分水閘二空以泄上流之水則不為後患上皆從之仍
戒永和等速修完以休軍夫毋久憊人誤其生業四
月辛未修直隸高郵州甎河塘九月庚辰巡按直隸
監察御史錢清等言臨清四閘為黃河水決上下船皆
失利其南舊有撞圈灣河可濬之令船自此達衞河為
便工部請下委官主事黃瓚等議行從之(明英宗實錄)
明景帝景泰元年四月癸已監察御史陳全言初黃河
水決山東沙灣隄已修其大半止留西岸二缺口泄水
近者東阿縣以西大洪口鯉連河水落河身漸露與缺
口相去甚近恐將會通河水落掣入東去不便漕運乞
築其二缺口為便從之五月癸酉久雨決通濟河東
西岸命有司修築之七月丁已直隸江都儀真二縣
以水災聞命所司修其圩壩之被決恤其人民之被災
者十二月丁酉工部奏通州抵徐州運河一帶皆淤
塞不通不預疏濬恐妨漕運徐州等處請勅僉都御史
王竑通州等處宜遣在京大臣一員提督疏濬詔不必
遣大臣其令都察院擇御史廉能者一人往理之(明英)
(宗實錄)
是年設淮安漕運都御史兼理通州至儀真河道(明會)
(典)
明景帝景泰二年正月甲子濬直隸鎮江常州運河
二月壬午敇山東左參政王驄按察司僉事王琬督工
浚沙灣運河以河決水淺故也丙戌巡按直隸監察
御史陳全奏運河沙灣常以衝決修置土壩故今損壊
不能蓄水致妨漕運請以拆毁舊船改造板閘二座從
之六月戊辰朔勅巡撫山東河南左副都御史洪英
右副都御史王暹曰近者黃河衝決水失故道自臨清
抵徐州以南漕運艱難爾等即各督兩處三司官從長
計議相度地形水勢畫圖計工量起軍民夫河南疏滌
故道淤塞或取捷徑分引水勢灌注徐州以南山東因
其水勢緩處修築岸口使分灌南北濟寧臨清閘河應
用物料俱聽爾等從宜措辦務令水歸漕河軍民儹運
商旅往来無阻爾等欽哉毋負朕命七月庚申初以
河決沙灣水皆東注徐吕二洪淺澀勅右副都御史王
暹處置至是暹上言黃河自崑崙發源流入中國其所
經歴之處自陜州以西有山峽不能為害陜州以東則
地勢平緩水易泛溢故為害甚多國朝自洪武二十四
年河改流從汴梁北相離四五里許東南轉至鳳陽入
淮者為大黃河其支流分出徐州以南者為小黃河以
通漕運自正統十三年以来河復故道從黑洋山復徑
趨沙灣入海止存小黃河從徐州出岸高水低隨濬隨
塞故徐州之南不得飽水臣等遵聖諭自黑洋山東南
直至徐州督同河南三司疏濬其臨清以南可令副都
御史洪英督同山東三司疏浚從之八月壬辰給事
中張文質劾巡撫都御史王暹洪英治水無績且言濟
寧以西耐牢坡閘南直抵魚臺縣南陽閘有塌場河可
引水濟徐吕二洪沙灣之決可於潘家渡以北濬支流
以減水勢其沙灣浮橋以西開築河口閘座引水以灌
臨清宜别命官以責其成詔不允仍令暹英調度慎無
偏執誤事十月已丑浙江台州衞百戸王武奏徐州
洪先因巖石嶇嶮舟船失利平江伯陳瑄於洪東設二
閘行船後以閘逼水急仍於舊洪行船近者黃河水小
洪閘淺涸臣見舊閘北有土岸長二百餘步可鑿成河
道將閘移置此處則水勢平緩舟楫可行事下工部覆
奏令總督漕運右僉都御史王洪相度處置從之(明英)
(宗實錄)
王暹巡撫河南奉勅修築沙灣奏修河用工次第宜
自黑洋山抵蕭縣每十里置舖專人提督修治(姚夔)
(撰王公墓表)
明景帝景泰三年正月已夘監察御史練綱言江南漕
船俱從江隂夏港并孟瀆河出大江遡流三百里抵瓜
洲往往風水失利今江南岸有南新河在常州府城西
江北岸有北新河在泰興縣正相對江北又有白塔河
在江都縣與江南孟瀆河參差相對若由此二處横渡
江面甚近但北新河白塔河淤塞俱用疏濬北新河須
二十萬夫白塔河須七萬夫可就宣德間曾於白塔河
置閘潮漲入閘則沙土積塞潮落啓閘則運河水洩今
可易閘以壩章下工部覆奏綱言是當以蘇松常鎮揚
淮六府共事帝以未經按視令移文尚書石璞措置
丙辰山東右參議劉整僉事王琬以沙灣河決率丁壮
塞之日久無功人多逃逸為右僉都御史王竑所劾詔
宥其罪俾隨尚書石璞立功自劾五月丙申築沙灣
隄成自河決沙灣水徑趨海運河膠淺或言沙灣以南
地高水不得南入運河或云引耐牢坡水可灌運河但
不免經沙灣宜别開河以避其衝決之勢或云引耐牢
坡水南去則自此以北枯澀矣或言沙灣水勢湍急石
鐵沈下若羽非人力可為宜以戒行僧道設齋醮符呪
(其說荒唐可發一笑)命工部尚書兼大理寺卿石璞往治之封河
神為朝宗順正惠通靈顯廣濟河伯之神璞至以決口
未易築濬自黑洋山至徐州以通漕舟而沙灣之決如
故乃命内官黎賢阮落御史彭誼往協璞等於沙灣築
石隄以禦決河開月河二引水以益運河且殺其決勢
至是水流漸微細克築塞之六月大雨浹旬河復決
沙灣北馬頭七十餘丈掣運河之水以東旁近田地悉
皆淹没七月戊戌河南按察司僉事劉清奏沁河至
武陟入黃河正統四年沁河決馬曲灣入衞河因此沁
河黃河衞河三水相通舟楫往来將及半年今決口已
塞衞河膠淺運船皆由黃河常遭沈溺請勅廷臣相沁
河原決之處濬其水以資衞河使軍民運船或由黃河
或衞河視其遠近之便而為轉輸長久之計事下工部
請移文巡撫右都御史王暹率三司官議其利否而為
行止從之八月甲子直隸清河縣儒學訓導唐學成
言臨清河涸自沙灣決而然其所以決者以地下隄薄
黃河徑趨甚急勢莫能禦故今年四月修完而五月即
決也沙灣決而臨清寧有不涸者乎臨清至沙灣有閘
十二有水之日其勢甚陡請俟今秋漕運畢日洩乾閘
河於臨清濬月河以通船不必由閘其臨清以南俱從
月河疏濬不動原閘直抵沙灣其隄岸低薄者培厚之
河道狹窄者濬廣之如此則水勢自緩衝決無由而漕
運通矣章下工部請令學成往同巡撫山東右都御史
洪英及巡河御史有司等官相度宜否從之乙丑山
東兖州府奏雨水泛漲禾稼渰没人民缺食糧草無徵
御史羅澄亦奏徐州抵濟寧一帶平地水高一丈民居
盡皆坍塌老穉妻孥流離道路事下戸部請差官赴山
東會同巡撫官右都御史洪英於各府縣設法賑䘏從
之浙江參政胡清言直隸鎮江府有河通常州府河
有新港奔牛等壩止能容小船往来而輸運糧草大船
俱涉歴大江風濤不測常致損溺請勅有司開疏其河
革去其壩惟置石閘以蓄水則船通而害除矣事下工
部移文覈實咸以為便從之丁丑先是總兵官都督
僉事徐恭奏沙灣北馬頭復決乞勅有司修築詔巡撫
山東右都御史洪英督三司官理之至是英言水勢洶
湧未易用工請俟冬月水消量添夫料修築奏下工部
請如英言從之九月癸夘山東右參議劉整奏臣同
僉事王琬專理河道北抵河間之吳橋南至徐州之沛
縣道路一千餘里閘壩四十餘座臣等不能周歴凡有
急務必移文各州縣官奈各官不即躬視修理止令隂
陽醫生等董率夫役致常逃竄誤事乞勅吏部於臨河
府州縣各添設官一員專理河道仍賜臣等勅提督修
理庶事有統屬不致乖誤從之戊申勅山東布政司
右參議劉整按察司僉事王琬修築沙灣隄岸以已完
之隄又復衝決也壬子初訓導陳冕以治沙灣河陞
教授至是沙灣復決冕奏欲息斯患在用臣言事下工
部惡冕妄詐請遣人送往山東巡撫都御史等官處責
其成功否則械送京師懲治詔從之給事中陳嘉猷言
朝廷嘗降榜求治河之略然而未有言者也冕嘗有修
治之績矣今以為言而工部嫉之必欲置諸有罪之地
臣惟河決莫大之患若仗一人之力而能成功則原遣
諸臣已成之於曩昔而無復告患於今日矣况區區一
冕而使之受制於巡撫等官望其有效不亦難哉且冕
所言皆為朝廷也若以言而見罪臣恐聖諭雖切人皆
緘口不言其河道通行方略終不得以上聞而其他利
病有甚於此者孰肯復言哉一冕不足惜而所關國體
甚重伏望令冕協同巡撫等官設法築修為巡撫者毋
賤其卑而自尊為冕者亦毋是其言而自肆在和同計
議以求成功果有優績量加賞擢若然臣將見天下之
人有長策者俱為陛下言也又何憂乎河道之功之不
成哉從之十二月癸已以沙灣河決久未成功而運
河膠淺有妨漕運復勅内官黎賢武艮工部左侍郎趙
榮往理之丙辰遣工部左侍郎趙榮祭河伯之神以
疏濬東昌沙灣故也(明英宗實錄)
是年春二月河決沙隄灣命左都御史王文巡視河
道(明紀事本未)
趙榮字孟仁景泰中遷工部侍郎張秋河決命榮董
治之卒復故道天順初升本部尚書(獻徵錄)
明景帝景泰四年正月壬午河復決沙灣新塞口之南
二月乙未以沙灣累修累決詔加封河神為朝宗順
正惠通靈顯廣濟大河之神戊戌工部左侍郎趙榮
言黃河之趨運河勢甚峻急而沙灣抵張秋舊岸低薄
故此方築完彼復決溢不為長計恐其患終不息也臣
等議請於新決之處用石置減水壩以殺其勢使東入
鹽河則運河之水可蓄以通運舟矣然後加高厚其隄
岸填實其缺口庶無後患從之仍命京厰給鐵牛十八
鐵牌十二與之四月戊子朔復築沙灣決口畢工監
察御史彭誼言河隄僅完人力實罷今民夫雖已疎放
寧家而原設看橋撈淺者猶供役且貧難無食乞每人
月給糧三斗從之五月癸酉山東布政司右參議陳
雲鵬奏運河之水偶爾泛漲三月四日敗沙灣減水壩
越七日又敗南分水墩自是抵五月水益浩瀚墩岸橋
梁皆被衝壊而北馬頭決五丈有竒漕舟今雖暫通臣
恐此後水勢益大一帶隄岸皆未能必其無虞宜預積
工料為修築計竹木之𩔖已於浙江等處順帶其石料
柴草動億萬計雖有山東諸司罪人折納恐不足用臣
謂在京造作已息請以山東河南南直隸等處該班石
鐵等匠量發前来於附近山場採運准其班次其河南
囚犯亦如山東之例運石於沙灣贖罪事下工部言河
南北直隸旱潦人民艱食聽其於山東起取匠二萬人
採運物料務在修築堅完漕運不阻從之乙酉沙灣
大雷雨決北馬頭河岸四十餘丈運河水掣入鹽河漕
運之舟悉阻不行七月乙丑命太子太保兼工部尚
書石璞往治沙灣決河時有旨命工部司務吳福往治
已就道給事中國盛等言沙灣之決累勅大臣尚不能
為經久計吳福庸下豈能濟事况決口甚大費用工料
甚繁亦不宜獨仗山東其河南并南北直隸人匠淮安
臨清及龍江瓦屑壩諸抽分木料亦宜許其取用詔是
之乃徵福還而以璞往監察御史練綱言沙灣之決昨
見教諭彭塤請立閘以節制水勢開河以分析上派其
言頗似近理又往来舟人淹留日久必皆愁困躁急但
得設法前進雖或稍傷其財力無不樂趨事功者可因
而借用之詔是其言令與尚書石璞措置丁夘河南
右參議豐慶言江南漕船阻於張秋之決計無所出臣
請自淮安清河口入黃河至開封府滎澤縣河口轉至
衞輝府胙城縣泊於沙門陸輓三十里至衞河船運至
京往時議者以河道初改恐阻礙不行今河道已通數
年往来船不絶豈糧船獨不可行章上命總督漕運都
督僉事徐恭等覆實回報壬午漕運總兵官都督僉
事徐恭奏沙灣河決水皆東注以致運河無水舟不得
進者過半雖設法令漕運軍民挑濬月河築隄遏水北
流然北高東下時遇東南風則水暫北上舟可通行設
遇西北風則水仍東注舟不得動况秋氣已深西北之
風常多經旬累月舟行不過數里誠恐天寒水凍不敢
必其得達京師乞早為定計事下戸部議宜勅恭與石
璞王竑計補如舟可前進則令運赴通州上納如不得
進則令沙灣以北者於臨清上納以南者於東昌及濟
寧上納漕輓軍民令回本處運次年糧儲從之(明英宗)
(實錄)
行水金鑑卷一百八
