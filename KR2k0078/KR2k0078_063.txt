行水金鑑卷六十三
江南按察使傅澤洪撰
淮水
萬歷八年總河潘季馴題河工善後事宜一甃石堰
以固要衝先該給事中尹瑾題該工部覆議高家堰
西當淮泗衝流東護淮揚沃土即今築塞巳固要將
當中大澗口二十餘里用石包砌合咨臣等今歲預
行估計幹辦合用石料若干工費若干責成徐潁海
防三道併力分工同心協慮自萬歷九年興工酌寬
限期合用錢糧於大工餘剰銀内支用等因行據司
道等官議報前來該臣等覆查得本堰自漢陳登剙
築之後至我朝平江伯陳瑄復大築之向不甃石者
非謂石之不堅亦以采石之難也去歲堰工告竣即
設官夫畫地分守每歲四月以前八月以後水及堤
根者不滿二百丈防守甚易惟是五月中至八月盡
最為喫緊如有汕刷浪窩隨時補修可保無恙然歲
久月深官更吏換首尾不知疎虞難免誠不如甃砌
山石之為一勞永逸科臣所云三利可謂委曲明盡
矣況内土既巳堅厚廂石亦易為力但淮安原不産
石俱於徐州取辦而節年采伐不歇勢必窮山遠搜
石巖既遠則出山脚價自倍於昔水次去工尚餘五
百里糧艘帶運勢必病軍民舟搭載勢必病商則自
備官船專人管運之費不可惜也採石數萬丈聚匠
必須數千名非遠募於山東江南之間不得也其直
不多誰肯樂就及卸石工次搬運至堰遠者將十餘
里近亦五六餘里泥塗深陷舉趾艱難比之伐石出
山之苦又有甚焉大工甫畢民勞方休勢難驟舉故
須濡遲歲月事難獨任故須分責三道該科慮之詳
矣今該臣等公同勘得大澗口極窪去處自列字號
至水字號止計長三千丈合派南河分司三百丈徐
海潁三道各九百丈每堰長一丈應砌高一丈内外
用石二層該石二十丈共該石六萬丈約計在山採
辦工價出山脚價并鑿砌工食每丈該銀五錢九分
共該銀三萬五千四百兩合用船隻除南河分司查
有見在混江龍船免造外每道該造船九十隻共船
二百七十隻每隻連篷桅什物該價銀五十兩共銀
一萬三千五百兩每船雇募水手六名共募一千六
百二十名每名每年工食銀七兩二錢大約四年為
期共該銀四萬六千六百五十六兩募夫搬石上船
下船及擡石到工大約每丈費銀三錢共銀一萬八
千兩每砌石一丈用石灰二斗銀八釐共該銀二百
四十兩堰基三千丈每丈約截用長杉二十五根共
計七萬五千根每根價銀一錢三分共該銀九千七
百五十兩樁手每丈三十工該銀一兩二錢共銀三
千六百兩管工官廩糧比照大工事例合用府佐二
員每員每日廩給銀一錢書辦一名口糧銀四分州
縣佐貳官十二員每員每日廩給銀六分書辦一名
口糧銀三分隂醫省祭等官三十員每員每日銀四
分每年該銀九百七十二兩共銀三千八百八十八
兩以上通共該銀一十三萬一千三十四兩應於大
工用剰解還戸部銀一十二萬奏請留用尚欠銀一
萬一千三十四兩再於原留用剰銀内動支除南河
分司見有船隻一面行令采運外其三道工程今歲
時月巳促止可打造船隻置辦器具雇募夫匠完備
明歲採運石塊陸續細鑿備用萬歷十年方可下樁
甃砌隨砌隨採定限四年以裏工完聽總理衙門將
各效勞官員分别勤惰題請覈實賞罰如司道等官
處置得宜能於限前早竣工堅費省者破格優處其
原造船隻事畢量行變價作正支銷庶料理周悉而
隄防永固矣(河防一覽)
明神宗萬歷九年十一月乙亥修泗州城外石隄泗城
陵寢重地勢極窪下舊有石包土堤藉以護城禦水久
被淮流衝壞撫按凌雲翼陳用賓等各請大舉修築以
為一勞永逸之計詔亟行之(明神宗實錄)
明神宗萬歷十一年正月丁未以高家堰河工成參政
舒大猷等紀錄十月已酉以高堰工完尚書潘季馴
原任兵部尚書凌雲翼等賞賚有差(明神宗實錄)
明神宗萬歷十六年十月甲申總督河道潘季馴條上
河工八事(前五條入黃河)一添設隄官謂高堰柳浦灣二堤綿
亘二百餘里一大使往來防守未免疎虞宜另增柳浦
灣大使一員夫役即於高堰南河數内裒出五百餘名
屬之以密隄防一加幇真土謂淮水發源桐柏挾七十
二溪之水經鳳泗入海而基運山横截河中湧漲時作
僅恃石堤一帶為捍禦而石内之土多係浮沙一遇霖
雨輒至坍損土既圮矣石將安附宜覓取真土幇築完
固以捍洶湧一接築舊堤謂清口乃淮黃交會而淮黃
原自不敵然清口不至壅淤者以王家口之隄築全淮
皆從此出其勢足與黃敵也自商販盜決前堤挖渠利
涉淮勢漸分將來清口必致淤阻宜接築長隄就近責
清河令監守稍有疎虞即行參治命依擬行(明神宗實錄)
是年八月總河都御史潘季馴請加泗城護堤行潁
州兵備副使王之猷督知州汪一右等修築除内換
老土外自新橋口起北至西門牌坊止加修石堤長
一千九百三十二丈加高二尺用大石長一千八百
六十四丈添建子堤長一千六百八十丈又自西門
牌坊起至迤南新橋口止砌高二尺用碎石長一千
一百六十五丈又添修新橋迤南大堤并窑西石堤
共長八十六丈俱於十八年完工(南河全考)
潘季馴條上河工八事一添設隄官以免遥制竊惟
當官之事兼攝為難而以最卑之官攝最遠之事為
尤難臣於萬歷七年建復高堰之隄以捍横流於淮
郡之東刱築柳浦灣之堤以遏狂瀾於淮郡之北十
餘年間利賴於二隄者良不淺矣第因比時冗員之
禁方嚴不敢多求添設故止請高堰大使一員兼攝
柳浦灣一帶隄務但查高堰之隄增築巳幾百里而
柳浦灣之隄起自清江浦以至高嶺戴百戸營延袤
一百三十餘里伏秋之時顧此失彼一大使豈能日
奔走於二百里之間耶縱委義民等官不過虛應故
事豈肯在隄防守前歲范家口之決實由此也臣請
添設柳浦灣大使一員住劄本堤要害去處自清江
浦起至戴百戸營一帶遥堤付之管理應用夫役即
於高堰八百名數内裒出三百再於南河隄淺夫内
裒出二百共夫五百與之其高堰大使專管本堤各
令晝夜巡邏遇汕即補庶地有專轄而功可責成矣
一加幇真土以保護堤查得淮水發自河南桐柏
山挾七十二溪之水經鳳泗東入於海然至泗州而
龜山横截河中即基運山圖中所云灣如牛角勢樣
非凡者是也下沙一轉迴瀾西顧此於風氣實為完
美然伏秋之時不免湧漲亦由此也臣讀宋臣歐陽
修先春亭記其略有云景祐三年泗守張侯問民之
所素病而治其尤暴者曰暴莫大於淮明年春作城
之外堤因其舊而廣之高三十三尺土實石堅捍暴
備災可久而不壞又云泗天下之水會也又云先時
歲大水州幾溺張侯夏守是州築隄以禦之今所謂
因其舊者是也夫曰尤暴者莫大於淮則知淮之為
暴於泗舊矣曰隄高三十三尺則知水之高矣先後
州守惟以築堤為事則知禦淮之策舍隄之外無策
矣今查泗州護城隄高不及宋三之一然幸當水一
面甃石可恃但石内土堤皆係浮沙一遇霖雨輒至
坍損土隄一圮石將安附不可不慮也臣於六月間
躬往閱視即行潁州兵備道及該州知州浦朝柱令
其覓取真土另加堅築第本隄丈數頗多工費不少
錢糧難處延久未報臣請勅下工部咨行撫按衙門
多方計處覆請施行庶護隄可恃而州民獲安矣再
查基運山去州一十餘里地勢高峻嘉靖十四年間
該先任總理劉天和令匠役王良等量得地形迥高
二丈三尺一寸則又與州不同東麓石堤見在查修
臣故未及之也一接築舊隄以防淤淺竊惟清口
乃黃淮交會之所運道必經之處稍有淺阻便非利
涉但欲其通利須令全淮之水盡由此出則力能敵
黃不為沙墊往歲高堰潰決淮從東行清口遂為平
陸高堰既築獨慮清河縣對岸王家口等處淮水從
此決出則清口之力微矣臣於萬歷八年行郎中余
毅中即於本處築隄一道以防其溢數年之間清口
利涉實賴於此不意鳳泗商販船隻又於本堤之東
盜挖一渠取便往來歲久成河巳闊九十餘丈淮水
盡由此出清口不免沙淤臣查得此處係清河對面
地方該縣知縣出入之間一覽在目何致任其盜決
汪洋北注而若罔聞知且不以報也其秦越肥瘠亦
甚矣除臣見在查理及行司道官候淮水消落接築
長隄一道務期堅久可恃外臣請隄成之後專責清
河縣知縣管理每歲派定官夫時加幇補如遇水𤼵
率同地方人等晝夜巡邏以防盜決儻有疎虞即將
掌印官參治蓋此隄即在縣治之前較之他所不同
而掌印官常川在縣較之管河官尚有他處奔走者
又不同也(河防一覽其略見實錄兹特鈔全者)
明神宗萬歷十八年六月乙酉總理河道都御史潘季
馴以增修泗州石堤經用不足工部議給淮安庫貯停
濬草灣銀四百四十餘兩許之(明神宗實錄)
是年五月十二日以後大風雨淮水漲漂禾麥浥爛
(淮安府志)
明神宗萬歷十九年三月戊午以築泗州一帶護城石
堤工完各官紀錄奬戒悉依部覆施行九月戊辰時
泗州水患異常公署州治水渰三尺其城内原有水關
後因淮水高於城濠故塞水關以防水灌至城内積水
不洩居民十九渰没工部尚書曾同亨上其事上令河
漕督撫會同巡按御史勘議要見泗城積淤何以宣洩
淮水停漲何以疏通填土增高有無可以捍禦周家莊
是否應濬施家橋是否可開張福堤是否阻礙或别有
可開之處為地方之利者具奏以聞十月壬寅時揚
州風雨連日淮湖漲溢江都縣北一淺邵伯淳家灣舊
隄衝決五十餘丈高郵州南北關等處俱被衝決總理
河道潘季馴上其事工科都給事中揚其休劾管河通
判劉汝大州判張九思等故違節制海防道張允濟查
覈疎虞總理潘季馴俱宜同坐部覆海防通判州判等
官俱應議罰潘季馴既屢次催督宜速行道府上緊備
築以勵後效得旨劉汝大等各罰俸三箇月張允濟姑
免究十一月癸亥工部題河道都御史潘季馴條議
(前三條入黃河)一增砌石堤以固保障謂高家堰當湖之處中
段原鑲石堤足當風浪其石隄南北俱係土堤歲修無
巳議照中段一槩砌石徐州道與河南分司各管砌工
以二十一年為始應用錢糧俱於歲修銀内割處八年
之内准可通完矣(後一條入運河)依擬行(明神宗實錄風高堰容納淮水西鼓浪)
(甚是洶湧南北土堤何能捍禦掀天之勢潘公始議㮣用石堤始稱堅固公於高堰之功洵鉅然雖一律)
(石堤亦何能免歲歲之修防耶)
是年五月以後恒雨六月二十七日至七月初三等
日暴風霪雨不息河淮泛漲山清安桃宿沭海贛平
地水丈餘房屋牲畜漂溺無數(淮安府志同清河縣志略)
是年秋九月泗州大水淮水泛溢高於城溺人無算
浸及祖陵總督河道潘季馴上言水性不可拂河防
不可弛地形不可強治理不可鑿人欲棄舊以為新
而臣謂故道必不可失人欲支分以殺勢而臣謂濁
流必不可分霖霪水漲久當自消時季馴凡四治河
河皆治季馴之議以為河性湍悍善徙者水漫而沙
壅也法莫若以隄束水以水攻沙循河故道束而湍
之使水疾沙刷無留行而又近為縷隄縷隄之外復
為遥堤故水益淺遠不至旁決(明紀事本末)
或有問於馴曰淮不敵黃故決高堰避而東也今復
合之無乃非策乎馴應之曰禹貢云導淮自桐柏東
會於泗沂東入於海按泗沂即山東汶河諸水也歷
徐邳至清口而與淮會自宋神宗十年七月黃河大
決於澶州北流斷絶河遂南徙合泗沂而與淮會矣
自神宗迄今六百餘年淮黃合流無恙乃今遂有避
黃之說耶夫淮避黃而東矣而黃亦尋決崔鎮亦豈
避淮而北乎蓋高堰決而後淮水東崔鎮決而後黃
水北隄決而水分非水合而隄決也問者曰兹固然
矣數年以來兩河分流小潦即溢今復合之溢將奈
何馴曰水分則勢緩勢緩則沙停沙停則河飽尺寸
之水皆由沙面止見其高水合則勢猛勢猛則沙刷
沙刷則河深尋丈之水皆由河底止見其卑築隄束
水以水攻沙水不奔溢於兩旁則必直刷乎河底一
定之理必然之勢此合之所以愈於分也或有問
於馴曰高家堰之築淮揚甚以為便而泗州人苦其
停蓄淮水何也馴應之曰此非知水者之言也夫高
堰居淮安之西南隅去郡城四十里而近堰東為山
陽縣之西北鄉地稱膏腴堰西為阜陵泥墩范家諸
湖西南為洪澤湖淮水自鳳泗來合諸湖之水出清
口會黃河經安東縣出雲梯關以達於海此自禹迄
今故道然也堰距湖尚存陸地里許而淮水盛𤼵輒
及堰秦周以前無考矣史稱漢陳登築堰禦淮至我
明朝平江伯陳瑄復大葺之淮揚恃以為安者二百
餘年歲久剥蝕而私販者利其直達以免關津盤詰
往往盜決之至隆慶四年大潰淮湖之水洚洞東注
合白馬汜光諸湖決黃浦八淺而山陽高寶興鹽諸
邑匯為巨浸每歲四五月間淮隂畚土塞城門穴竇
出入而城中街衢尚可舟也淮既東黃水亦躡其後
濁流西沂清口遂堙而決水行地面宣洩不及清口
之半不免停注上源而鳳陽壽泗間亦成巨浸矣故
此堰為兩河關鍵不止為淮河隄防也馴戊寅(萬歷六年)
之夏詢之泗人曰鳳泗之水蓄於高堰未決之前乎
抑既決之後也僉曰高堰決而後蓄也清口塞於高
堰未決之前乎抑既決之後也僉曰高堰決而後塞
也馴曰堰決而塞築則必通堰決而蓄築則必達堰
成而清口自利清口利而鳳泗水下馴何疑乎遂銳
意董諸臣築之二月決工告竣而清口遂闢七月隄
工告成清口深闢如故今將考訂志𫝊卷牘中語開
列一禹貢云導淮自桐柏東會於泗沂東入於海
職按泗沂即山東汶河諸水也歷徐邳至清口而與
淮會宋神宗後黃決而南遂併泗沂而與淮會矣故
昔之東會於泗沂即今之東會於黃也一中都志
云淮河自五河東來經州城南東至清河口會泗水
東入海職按泗即泗沂之泗清河口即清口也此與
禹貢所云無異要之淮由清口入海自禹迄今故道
今至清口板沙若門限然欲舍故道而出高堰似不
可也一查萬歷三年工部郭子章勘得水勢洶湧
風浪衝擊崖岸漸坍包砌石工長二百二十六丈及
查巡按邵亦於此時行州砌護城隄至今賴之稱邵
公隄按前開工程皆職未任時事比時淮水竟從高
堰決衝淮揚黃水從崔鎮決出五港入海兩河巳不
會於清口無堰可阻無黃可遏其勢如此今之水漲
未可歸咎黃與堰也一中都志與歐陽文集載宋
臣歐陽修先春亭記略云景祐三年泗守張侯問民
之所素病而治其尤暴者曰暴莫大於淮明年春作
城之外隄因其舊而廣之高三十三尺土實石堅捍
暴備災可久而不壞又曰泗天下之水會也先時歲
大水州幾溺張侯夏守是州築隄以禦之今所謂因
其舊者是也職按修曰尤暴者莫大於淮則知淮之
為暴於泗舊矣曰隄高三十三尺則知水之高矣大
水幾溺州而先後州守惟以築隄為事則知禦淮之
策舍堤之外無策矣今查泗州護州堤高不及宋三
之一是今之水較宋為甚小矣再查黃河自宋神宗十
年七月大決於澶州北流斷絶河遂南徙合南清河
而入於淮而先臣丘濬大學衍義補曰此黃河入淮
之始則仁宗景祐三年黃河尚未會淮業巳為泗州
暴矣今乃歸罪於黃或未可也一泗州舊志載元
知州韓居仁所撰淮水泛漲記内稱大德丁未夏五
月淮水泛漲漂没鄉村廬舍南門水深七尺止有二
尺二寸未抵圈甎頂城中居民驚懼因考宋辛丑之
水大此二尺丙寅小此二尺今取高低尺寸刊之於
石以後水漲官民視此勿驚懼云職按韓居仁記此
以慰泗州官民令其勿驚勿懼良工之心可謂獨苦
且以州守載州事必無不真者夫云漂没鄉村廬舍
未抵城門圈甎頂者止二尺二寸宋辛丑之水大此
二尺則巳抵城門圈頂無疑矣宋元泗州水患景象
如此此與歐陽文忠公所云暴莫大於淮州幾溺者
可為互相參考此時巳有高堰官民何不請毁如其
無堰則水漲與堰無預矣今乃歸罪於堰不亦過乎
或有問於馴曰高堰之築是矣而南有越城并周
家橋淮水暴漲從此溢入白馬湖寶應縣河水遂溢
此與高堰之決何異馴應之曰馴與司道勘議巳確
籌之熟矣其不同者有三而其必不可築者一夫高
堰地形甚卑至越城稍亢越城迤南則又亢故高堰
決則全淮之水内灌冬春不止若越城周家橋則大
漲乃溢水消仍為陸地每歲漲不過兩次每溢不滿
再旬其不同一也高堰逼近淮城淮水東注不免盈
溢漕渠圍繞郡郭若周家橋之水即入白馬諸湖容
受有地而淮城晏然其不同二也淮水從高堰出則
黃河濁流必遡流而上而清口遂淤今周家橋止通
漫溢之水而淮流之出清口者如故其不同三也當
淮河暴漲之時正欲藉此以殺其勢即黃河之減水
壩也若并築之則非惟高堰之水增溢難守即鳳泗
亦不免加漲矣然則即於周家橋疏鑿成河以殺淮
河之勢何如馴曰漫溢之水不多為時不久故諸湖
尚可容受若疏鑿成河則必能奪淮河之大勢而淤
塞清口泛溢淮揚之患又不免矣況私鹽商舶由此
直達寧不壞鹺政而虧清江板閘之税耶一嘉靖
十四年先任總理劉天和題勘議都御史朱裳所請
祖陵東西南三面量築土隄以障泛溢内開行據稱
祖陵在泗州城東北相距一十三里坐北向南地俱
土岡其岡西北自徐州諸山發脈經靈璧虹縣逶迤
起伏數百里而來會秀含靈至兹聚止陵北有土岡
聯絡倚負南有小岡横亘依憑小岡之北間有溪水
漲流先年置橋利涉凡謁陵官員俱至此下馬是西
北二面土岡聯屬永奠無虞其南面小岡之外即俯
臨沙湖西有陡湖之水亦匯於此沙湖之南為淮河
自西而來環繞東流上有塔影廬湖龜山韓家柯家
等湖但遇夏秋淮水泛漲則西山黃岡口東由直河
口瀰漫浸溢與前項湖河諸水通連會合間或淹及
岡足及下馬橋邊惟正德十二年大水異常漲至陵
門遂侵墀陛此則曠百年而一見也今欲遵奉原題
東西南三面量築土隄一節職等淺見欲自下馬橋
邊及林木左右築堤則板築震驚鍤斧掘伐關係匪
細固非職等所敢輕議欲自陵前平地築隄則積水
長盈羣工難措抑且遠無所禦近有所妨亦非職等
所敢輕議又欲東自直河口西自黃岡口上下五十
餘里間遠築圍繞但恐此隄一成淮河一時泛漲之
水雖稍能障蔽傍溢而陵前湖河諸水又將阻遏北
侵名雖防河實則蓄水遠流未及為患而近水先有
可憂者矣尤非職等所敢輕議者也又據匠役王良
等量得自淮河見流水面至岸地北水高七尺又自
岸至下馬橋邊地高八尺四寸橋邊至陵門地高六
尺陵門地至陵地高一尺七寸共高二丈三尺一寸
況基運山雖俱土岡百餘年來每歲水溢未聞衝決
實我三祖陵寢萬年根本之地百祥肇始之區委的
事體重大未敢遽擬等因到職隨該職公同各官恭
詣祖陵伏瞻環仰博訪備詢亦與各官會議相同竊
惟祖陵數百年來奠安巳久今一旦添築土隄雖水
患固當預防而工役豈宜輕動委的事體重大非職
等所敢輕議等因職按前疏係嘉靖十四年所題地
勢水勢頗為明悉據稱陵地迥高二丈三尺一寸則
雖極大之水亦無高出元宫者且陵前湖河諸水向
來伏秋漲溢如此要知非築高堰後始然矣一查
據泗州申稱萬歷三年該奉祀朱宗唐具題蒙南京
工部委主事郭子章前來會同潁州兵備道勘得水
勢洶湧風浪衝擊崖岸逐漸坍塌逼侵柏林包砌石
工計長二百二十六丈至泄泗州之水此言甚易惑
人既非志乘有據之言又非合衆通方之論執已見
以淆國是如之何其可哉累經勘議並未有考訂詳
確闡𤼵明悉者若知泗州伏秋淮水之漲即知徐邳
河南每歲黃河之漲必不可免止宜隄防則其議自
息矣高堰為淮揚門戸隄防不可不嚴修守不可
不預内除石堤三千丈外兩頭土堤每歲伏秋畫地
分守隨汕隨葺似可無虞矣但幇護之法須於冬春
門樁内貼席二層緊綑草牛挨席密護毋使些須漏
縫然後實土堅夯則是以樁席護草牛以草牛護土
浪窩何從得來至於密植橛柳茭葦以為外護須於
水落即種庶免淹浸是在當事者加之意耳清口
乃黃淮交會之所運道必經之處稍有淺阻便非利
涉但欲其通利須令全淮之水盡由此出則力能敵
黃不為沙墊偶遇黃水先𤼵淮水尚微河沙逆上不
免淺阻然黃退淮行深復如故不為害也往歲高堰
潰決淮從東行黃亦隨之而東清口遂為平陸今高
堰築矣獨慮清河縣對岸王家口等處淮水過盛從
此決出則清口之力微矣故於清河縣南岸築隄一
千一百八十丈今又接築張福口隄四百四十餘丈
以防其決蓋為此也工若甚緩而關係甚大巳經題
奉明旨每歲專責清河縣掌印官責差的當員役看
守如遇塌損即便修築更有一事尤宜稽察河南鳳
泗等處商販船隻最利由此直達每為盜決須嚴防
之泗州先春亭記云景祐三年秋清河張侯以殿
中丞來守泗上既至問民之所素病而治其尤暴者
曰暴莫大於淮越明年春作城之外堤因其舊而廣
之度為萬有九千二百尺用人之力八萬五千泗之
民曰此吾利也而大役焉然人力出於州兵而石出
乎南山作大役而民不知是為政者之私我也不出
一力而享大利不可相與出米一千三百石以食役
者堤成高三十三尺土實石堅捍暴備災可久而不
壞既曰泗四達之州也賓客之至者有禮於是因前
蔣侯堂之亭新之為勞餞之所曰思邵亭且推其美
於前人而志邦人之思也又曰泗天下之水會也歲
漕必廩於此于是治常豐倉西門二夾室一以視出
納曰某亭一以為舟者之寓舍曰通漕亭然後曰吾
亦有所休乎乃築州署之東城上為先春亭以臨淮
水而望西山是歲秋予貶夷陵過泗上於是知張侯
之善為政也昔周單子聘楚而過陳見其道穢而川
澤不陂梁客至不授館羇旅無所寓遂知其必亡蓋
城郭道路旅客寄寓皆三代為政之法而周官尤謹
著之以為禦備今張侯之作也先民之備災而及於
賓客往來然後思自休焉故曰善為政也先時歲大
水州幾溺前司封員外郎張侯夏守是州築隄以禦
之今所謂因其舊者是也是役也隄為大故余記其
大者詳焉閱此則知淮漲於泗自古為然又何咎
於高堰也(河防一覽郡?丘劄記云高家堰不見於史而僅見志為漢建安五年廣陵太守)
(陳登所築余因考三國志注登曾仕典農校尉乃巡土田之宜盡鑿溉之利蓋精於水利者當時廣陵太)
(守江表𫝊以為治射陽則此堰尤其密邇為登築復奚疑獨怪自建安五年至明永樂平江伯陳瑄修治)
(時凡一千二百十五六年中間並無人云及高堰者豈湮廢無迹與抑堰止受洪澤諸湖黃淮尚未合而)
(不聞其有潰決之患與及讀宋史楚州司戸參軍李孟𫝊加葺境内徐積墓修復陳公塘有灌溉之利陳)
(公塘即今高堰也堰固不乏修治第史文不備耳同時真州東有陳公塘一名愛敬陂漕臣錢沖之修復)
(門下李道𫝊為作記何一時而並舉與予於此别自有感矣史稱陳元龍才兼文武志在濟民其時吳寇)
(壓境蓋岌岌矣乃能興屯彊兵保障江淮一南一北水利永賴今平江既有專祠矣吾以上當冠以元龍)
(下當祠以潘季馴為三公合祠蓋皆勤於高堰者或亦此地食安瀾之福者所宜動心也與)
行水金鑑卷六十三
