行水金鑑卷一百十
江南按察使傅澤洪撰
運河水
明英宗天順五年二月丙戌漕運總兵官右都督徐恭
奏運河諸閘多狹隘臨清一閘尤甚而近造糧船高大
閘殆不能容請敇山東軍衞有司積工措料修移舊閘
五十丈濬深三尺六寸增廣三尺庶不阻漕運上曰臨
清南北要衝之地其閘乃淺狹如此即令有司修築之
乙未陜西按察司僉事李觀言涇水出涇陽仲山谷
道高陵至櫟陽入渭袤二百里晉漢穿渠溉田萬頃宋
元俱設官主之今雖有瓠口鄭白二渠督其事者不職
隄堰摧決溝洫壅瀦民弗蒙其利官稅因之拖欠乞敇
布按二司堂上官督同被利州縣人夫依時疏鑿上命有
司浚之七月乙丑修河西務耍兒渡口(明英宗實錄)
明英宗天順六年三月丁已命疏浚淮安以南運河(明)
(英宗實錄)
明英宗天順八年正月已未命修高郵湖岸三十餘里
以年久風浪撞激其磚石樁木皆脫落故也(明英宗實)
(錄)
明天順八年七月壬申(時憲宗巳登極矣)都察院都事金景輝
言會通河自安山北至臨清二百五十餘里僅有汶水
若春月少雨則水脈漸微而舟行淺滯其汴梁城北陳
橋舊有古河一道北由長垣經曺州至鉅野縣安興墓
巡檢司地界乃出會通河合汶水通臨清每秋水溢有
舟往来其間唯陳橋迤西一舍許水道淺狹水小之際
不能流通請興工開浚亦可分引沁水仍置二閘以司
啓閉則徐州臨清二河均得利濟而衞河之水亦皆增
長且長垣曺鄆諸處糧稅可免飛輓之勞而江淮民舟
又可由徐之浮橋達於陳橋至臨清而無濟寧一路壅
塞之苦其利多矣事下工部請按實以聞十二月壬
午工部主事郭昇請修臨清新開上閘從之乙未直
隸邳州知州孟琳奏本州榆行諸社俱臨沂河以久雨
河岸為水所崩者二十有八處諸社卑田渰没殆盡乞
量興工役修築工部覆奏從之(明憲宗實錄)
明憲宗成化元年三月戊申朔浚通濟河耍兒渡口命
工部主事蒋瑄都督同知陳達董其役五月庚午總
督漕運副都御史陳恭請修築高郵湖岸自杭家嘴北
起至張家溝鎮南止凡三十里有竒從之(明憲宗實錄)
明憲宗成化二年四月辛酉浚薊州等處新開沽河
十二月甲子命御史一員提督通州迤南抵臨清及衞
輝一帶河道先是命巡鹽御史兼巡河道至是總督漕
運右副都御史滕昭言河道淺澀非專任不能疏通工
部請如所言從之九月丙子戶部會官議南京管糧
都御史及漕運總兵等官所言事宜一兖州府城東舊
有金口壩蓄水接濟運河每遇山水泛漲輒衝決費工
修築宜將濟兖二府原設泉夫秋冬空間之時采石塊
包砌前壩一通州直抵儀真瓜洲一帶河岸壩堰閘座
近年多有坍塌損壊盖沿河軍衞有司官不遵舊例以
時修築遂致河道淤淺阻滯船行乞各委堂上佐貳官
專一修理以便漕運議上俱從之(明憲宗實錄)
明憲宗成化三年七月戊辰總督漕運右副都御史滕
昭言儀真瓜洲孟瀆諸處河港乃貢賦必由之道舊因
淺滯命旁近揚州鎮江常州諸府衞興工疏浚是後著
令三年一浚然有司怠玩浚不以時直至窮冬召衆興
役則手足皸瘃雖浚無實徒為勞耳請自後每於冬初
即為興工從之九月壬申戸部會六部等衙門官議
漕運總兵及各處巡撫等官所言事宜條奏一徐吕二
洪全藉河南脾沙岡等處水灌注接濟運船先年設主
事一員後又添設河南參議一員專理近乃罷去兼管
於河南布政司分巡官以致二源淤塞水利不興請如
舊增置參議為便一濟寧州小長溝至開河驛隄上接
汶泗等河下通黑馬等溝導引泉水以濟糧運元時州
之西蓄孫村南望二湖之水設減水閘十餘座水大量
為減泄小則流入官河甚利今久失修葺日就坍塌且
每歲山水先壊隄岸春時無水接洽夏則漫流渰没田
禾舟楫難行請如前修築一儀真至通州俱係運道而
淮揚一帶水路各有專官管理唯自直河至通州俱係
運道事多廢墜請令張家灣收甎主事督同所在軍衞
有司委官提調各淺夫老以時採取樁草每春糧運之
時遇有水淺漫流如法築置壩堰逼水歸洪庶糧運無
滯流之患上皆准議行之(明憲宗實錄)
明憲宗成化四年六月癸夘工部管洪主事郭昇奏徐
州洪勢最險自昔兩隄庳隘稍遇水漲舟行無路往来
甚艱而閘河上口一壩勢亦如之雖頻年修築亦唯取
辦一時殊非經久之策又如外洪翻船等石裏洪壩下
一灣尤為險惡屢壊行舟今欲以大石修砌兩隄其外
則錮以鐵錠其内則填以雜石而又鑿去外洪翻船惡
石用石鋪平裏洪隄岸以便来往須勸率往来中外官
員及遠近客商以給其費量倩所屬各淺夫及本洪溜
夫以供其役工部以聞詔可(明憲宗實錄中洪形象川字有三道曰洪外洪裏)
(洪在徐州)
明憲宗成化五年三月丁未工部奏自通州抵天津衞
河道淤塞漕運不通宜加疏浚其自天津迤南直抵揚
州一帶河道亦有淤淺宜敇總督等官通行疏通以便
漕運從之(明憲宗實錄)
明憲宗成化六年七月庚子監察御史康驥奏請疏濬
張家灣横河口小灣套以泊運船修墊自京城抵通州
往来要路以便糧運上命俟年豐為之壬寅工部奏
通州至武清縣蔡家口河口并隄岸被水衝開一十九
處宜起倩兵民并工修築以便漕運上從之命侍郎李
顒董其役癸夘巡按直隸御史張誥奏請修築靜海
以南臨清以北一帶河口之被水衝塌者以便漕運從
之九月已丑鎮守密雲署都指揮僉事王榮奏山水
泛溢衝塌古北口潮河白河龍王峪沿邊一帶關城墩
寨隄壩及密雲中衞南北城垣請撥軍修繕從之十
月已酉戸部會官議巡撫漕運等官所陳事宜一運糧
船隻凡遇淤淺之處宜行漕運衙門令各該把總都指
揮指揮等官督各管糧船旗軍及當地淺夫併力挑撈
淤沙疏通河洪使前船既過後船接續而行違者究問
(明憲宗實錄)
明憲宗成化七年正月甲申總督漕運兼巡撫淮揚等
處右副都御史陳濓奏運河一帶濟寧居中而南北分
流久不疏浚蓄水不多况兩京往来内外官多不恤國
計不俟各閘積水滿板輒欲開放以便已私而南京進
貢内臣尤甚以此走洩水利阻滯糧運今欲會同山東
巡撫守臣計工挑浚且請旨禁約事下工部覆奏從之
十月乙亥改南京刑部左侍郎王恕為刑部左侍郎
奉敇總理河道陞工部員外郎郭昇為郎中山東按察
司僉事陳善為副使與工部郎中陸鏞分理之時太監
韋煥等奏運河淤淺請量增昇等職專理河道事下戸
部會同吏部尚書姚夔等擬議覆奏以為太宗皇帝肇
建北京以元人海運非便命平江伯陳瑄經略糧運河
道是以六七十年間漕運通利京儲山峙其良法美意
度越前代近年以来河道舊規日以廢弛灘沙壅塞不
加挑洗泉源漫伏不加摉滌湖泊占為田園舖舍廢為
荒落人夫虚設樹井皆枯運船遇淺動經旬日轉僱盤
剥財殫力耗及至通州雨水淫潦僦車費多出息稱貸
勞苦萬状皆以河道阻礙所致因循既久日壊一日殊
非經國利便煥所言誠為急務然自通州至儀真瓜洲
二三千里往来修治非一二人能辦况首尾不接歲月
不常時無統制功難責成今宜進昇郎中專理沛縣至
儀真瓜洲一帶善副使專理山東地方見管通州河道
郎中陸鏞專理通州至德州一帶仍簡命風力大臣一
員賜敇總理其事凡河道事宜根究本末以次修復其
舊務為久便禁侵占阻滯者仍須審度人情事勢隨其
緩急輕重以為先後他有便宜方略可奉行者聽斟酌
之限以三年底於成效不得虛應故事致誤國計上從
其議賜恕敇曰朕惟京師糧儲仰給東南漕運自平江
伯陳瑄經理河道之後管河者多不得人舊規日以廢
弛糧船阻淺轉輸延遲若非委任責成豈不有誤國計
今分官管理一帶河道特命爾總理其事爾宜往来巡
視嚴督各官并一帶軍衞有司人等用心整理閘壩損
壊者修之河道淤塞者浚之河泊務謹隄防泉源毋令
淺澀沿河淺舖樹井及一應河道事宜但係平江伯舊
規者一一修復不許諸人侵占阻滯凡有便宜方略可
舉行者悉聽爾斟酌施行一應官員人等敢有違悞者
或量情懲治或具奏挐問爾仍須審度人情事勢隨其
緩急輕重以為後先毋急以擾人毋怠以廢事限以三
年務底成績如或因循不理致誤國計責有攸歸爾其
勉之慎之丙戌戸部尚書楊鼎工部侍郎喬毅上浚
通惠河舊道事宜先是漕運總兵官都督楊茂奏每歲
漕運自張家灣舍舟陸運遇雨泥濘每車僱銀一兩僅
載八九石其費皆出於軍看得通州至京城四十餘里
古有通惠河故道石閘猶存永樂間曾於此河船運大
木以此度之船亦可行先年曾奏欲於此河積水般運
又有議欲於三里河從張家灣煙墩橋以西疏挑二十
里灣泊糧船以避水患者二事俱未施行今此河道通
流其水約深二尺不勞疏挑唯用閘蓄水令運糧衞所
每船二十五隻造一剥船自備米袋挨次剥運如此則
運士得省脚費而困憊少蘇矣事下工部尚書王復同
太傅會昌侯孫繼宗吏部尚書姚夔等官議得古通惠
河道閘座設若開通修砌可以泊船可以運糧誠有益
於國計但地形水勢高下并合用軍夫物料俱難約度
宜請旨簡命戸工二部堂上官各一員會漕運參將袁
佑率識達水利官匠前往相度如果相應就將該用軍
夫物料修理事宜具奏會議定奪上以命鼎毅遂同參
將袁佑等親詣昌平縣元人引水去處及宛平大興通
州地方三里河各河道將行船故迹逐一踏勘及據元
史并各閘見樹碑文所載事迹稽考回奏云閘河原有
舊閘二十四座以通水道但元時水在宫牆外船得進
入城内海子灣泊今水從皇城中金水河流出難循故
道行船須用從宜改圖除元人舊引昌平東南山白浮
泉水往西逆流經過祖宗山陵恐於地理不宜及一畝
泉水經過白羊口山溝兩水衝截俱難導引外及勘得
城南三里河至張家灣運河口袤延六十餘里舊無河
源正統間因修城濠作壩蓄水兼恐雨多水溢故於正
陽橋東南低窪處開通濠口以泄其水始有三里河名
自濠口三里至八里始接渾河舊渠兩岸多人家廬舍
墳墓流向十里迤南全接舊河入張家灣白河其水深
處止有二三尺淺處一尺餘闊處僅丈餘窄處未及一
丈今若用此河行船凡河身窄狹淤淺處必用浚深開
闊凡遇人家房垣墳所必須拆毁那移且以今寬處一
丈許之水深二尺若散於五尺之寬止深四寸况春夏
天旱泉脈易乾流水更少糧船剥船俱難行使兼且沿
河隄岸高者必須剷削低者缺者必須增築填塞又有
走沙急湍處俱要創閘派夫修挑倘水淺少又須增引
别處水来相濟若引西河之水則自河口迤西直至西
湖隄岸未免添置閘座若引草橋之水必須於大祀壇
邊一路創鑿溝渠亦恐有礙况其源又止出彰義門外
玉匠局等處馬跑等地泉亦不深遠大抵此河天旱則
淤壅淺澀雨潦則散漫衝突徒勞人力率難成功決不
可開况元人開此河曾用金口之水其勢洶湧衝没民
舍船不能行卒為廢河此乃不可行之明驗也今會勘
得玉泉龍泉及月兒柳沙等泉諸水其源皆出於西北
一帶山麓堪以導引滙於西湖見今大半流出清河若
從西湖源頭將分水青龍閘閉住引至玉泉諸水從高
梁河量其分數一半仍從皇城金水河流出其餘從都
城外濠流轉通會流於正陽門東城濠再將泄入三里
河水閘住併流入大通橋閘河隨時開閉天旱水小則
閉閘瀦水短運剥船雨澇水大則開閘泄水放行大舟
况河道閘座見存不用增造官吏閘夫見有不須添設
臣等勘時曾將慶豐平津通流等閘下板七葉剥船已
驗可行若板下至官定水則其大船亦可通行止是閘
座河渠間有決壊淤淺處要逐加修浚較之欲創三里
河工程甚省况前元開創此河漕運七八十年公私便
宜後来廢弛今若復興則舟楫得以環城灣泊糧儲得
以近倉上納在内食糧官軍得以就近關給通州該上
糧儲又得運来都城與夫天下百官之朝覲四方外夷
之貢獻其行李方物皆得直抵都城下卸此事舉行定
實天意暢快人心歡悅足以壯觀我聖朝京師萬萬年
太平之氣象也伏望聖明早賜裁處乞敇各該衙門會
計物料量撥官匠并在營見操官軍人等自西山玉泉
一帶并都城周圍濠塹大通橋直抵通州張家灣一路
河道分工逐一修浚如此則不惟損一時糧運之脚價
實足以垂萬世無窮之利益矣疏入命下所司十一
月癸丑霸州知州蒋愷固安縣知縣賈貴各奏覇州城
北古有草橋界河一道上接渾河下至小直沽順流東
注於海永樂間渾河改往西南流道經固安新城雄縣
沿至霸州新河一帶水勢不順漸已淤塞累衝決為居
民患近者衝決孫家口東流入河又東抵三角淀小直
沽入海乃其故道請因其自然就下之勢修築隄岸使
順流注海免貽後患上命順天府官勘實從之(明憲宗)
(實錄)
王恕遷刑部右侍郎父憂服除以原官總督河道浚
高郵邵伯諸河修雷公上下勾城陳公四塘水閘旋
改南京戸部左侍郎(明史稿)
明憲宗成化八年正月已未工部奏漕運總兵官楊茂
先乞敇通州至大通橋舊河石閘以免官軍車運之費
有旨命戸部尚書楊鼎等勘報鼎等報云自西山玉泉
并京城濠塹抵張家灣一路河道俱宜修浚已准撥官
軍九萬餘名修理矣會有災異停各項工役而修河一
事宜取旨上命依原擬量撥官軍四萬令總兵官趙輔
郭登統領先浚京城濠塹仍以太監王順工部尚書王
復兼董其役其通州一路俟工完以聞二月戊辰朔
鎮守永平山海總兵官東寧伯焦夀言薊州新開沽河
淤塞一千二百丈糧運不通而欲照先年奏准三年一
浚事例於順天永平二府及東勝等衞起撥軍民興工
緣今灾傷人民缺食且農事將興欲行巡按御史親詣
其城勘視酌量暫濟漕運候明年三月以後并工疏浚
庶於民力少蘇邊運亦濟從之八月癸已修築淮安
抵儀真瓜洲湖河隄岸衝決者一十五處(明憲宗實錄)
是年河道侍郎王恕請治揚州至淮安湖塘造閘䃮
引塘水接濟運河(南河全考)
明憲宗成化九年正月辛亥巡按直隸御史婁謙言漕
河自通州直抵臨清多淤淺請於通州一帶各設管河
官一員及委軍衞官相兼管理疏通并令捕盗事下河
道侍郎王恕議以為當工部遂請移文吏部於順天河
間淮揚四府各添設管河通判一員通州等州各設判
官一員各該衞所俱推選廉幹官相兼管理仍行總理
管河等官往来提督奏上上曰河道只仍舊委官管理
不必添設已未總督漕運平江伯陳銳奏儀真瓜洲
運河原無水源全賴揚州雷公陳公二塘及高郵寶應
邵伯等湖積水接濟清河迤北至徐吕二洪則藉河南
黃河鳳池口金龍口沁河等處諸水濟寧南北閘河則
賴徂徕沂泗泰山曲阜等處諸泉源并昭陽南旺孫村
等湖水近所司視為泛常不為疏浚修築是致水利不
通糧運有阻揆厥所由盖因通州至儀真相離二三千
里往来巡視非一二人力所能辦宜酌量遠近自通州
至德州責令郎中陸鏞專理自德州至濟寧則責之副
使陳善自沛縣至儀真則責之郎中郭昇仍敇大臣一
員總督其事庶事體歸一而工力可成工部議以為宜
從之三月丙申總河侍郎王恕言淮安南抵儀真瓜
洲湖河隄岸被水衝決者一十五處其餘坍塌者二百
餘里及儀真三壩衝倒修理物料俱揚州出辦今連年
灾傷民力不給欲於池州安慶二府支取遺甎并南京
龍江瓦屑壩二竹木局所抽分支作樁木令南京兵部
馬快船運送事下工部請行南京工部查勘定奪從之
(明憲宗實錄)
李恭敏公鐩湯隂人成化壬辰進士為都水司主事
管河臨清改作板閘(郭朴撰工部尚書李公傳)改刑部郎中從侍
郎何喬新賑荒山西開麗澤渠以灌田進鴻臚少卿
(明史稿)
明憲宗成化十年八月辛亥戸部會官議覆漕運巡撫
等官所言事宜一睢寧縣所管運河北自徐州南至宿
遷二百餘里水多淺澀宜添設管理河道官一員其通
州儀真一帶管河官止令專理河道不許别有差委一
江浦縣地方北城圩舊有古溝河一道北通滁河其浦
子口城東亦有黑水泉古溝一道南入大江兩溝之間
中有岡隴截斷若因其舊蹟去其岡隴開成河道旱則
可引江潮以資灌溉潦則可殺水勢宜行令巡視屯田
御史督同應天府及浦子口横海等五衞軍民開通務
責成效疏入從之(明憲宗實錄)
明憲宗成化十一年八月辛已命浚舊通惠河敇平江
伯陳銳右副都御史李裕戸部左侍郎翁世資工部左
侍郎王詔督漕卒疏浚先是銳等奏通州至京舊有運
河一道廢閘尚存但年久淤塞損壊欲照尚書楊鼎奏
准事理就借漕卒用工疏浚閉閘積水以運糧儲至是
特令銳等會議提督漕卒自下流為始疏浚壅塞修閘
造船合用糧料匠作於各司取用務求成功仍委附近
公差御史察其不聽約束者以聞九月已酉巡撫山
東左僉都御史牟俸奏山東舊有小清河上接濟南趵
突等泉下通樂安沿海高家港等鹽場大清河上接東
平坎河等泉下通濱州海豐利津富國等鹽場後因淤
塞衝決舟楫不通民苦般剥兼雨水渰没其患尤甚近
勸農參政唐澞為之修浚造閘水利始通繼今非得人
提督恐久而或廢乞令澞兼治水利後繼任者亦如之
詔可十月癸未增設工部管理河道官一員漕運總
兵官平江伯陳銳等奏比奉詔疏浚通州至京河道工
將就緒請設官理之并提督青龍等橋廣源等閘及西
山一帶泉源時工部郎中陸鏞丁憂服闋因以命之
十二月辛夘置儀真縣河港三閘先是工部郎中郭昇
奏江南進貢糧運等船至儀真壩雖夏月潮盛亦須人
力絞輓方能達河少有錯失船即損壊而裏河壩岸恐
為潮水衝決多開缺口以殺其勢水退復修為費甚大
儀真縣羅泗橋舊有通江河港上至裏河幾四里許潮
大之時内外水勢相等此港可置三閘潮来先啓臨江
閘使船隨潮而進俟潮既平乃啓中二閘放之如此不
惟往来舟船利便而裏河水勢亦即疏洩不待決口重
費也詔可之昇會督漕都御史李裕勘議修完而儀真
店戸惡其奪已利賄囑所司假以走洩水利閉之至是
昇復條陳開閘之利不開之患工部覆奏以昇言誠有
益經久之策宜允所請從之(明憲宗實錄)
明憲宗成化十二年二月已丑工部言永平府暨通州
等衞各奏原派疏浚通惠河并直沽新開沽人夫地方
多有遠近欲得彼此相易為便會保定等縣亦言各縣
河岸衝決數多有妨耕種乞存留原派協濟通惠河人
夫以便修築而本部委官徐九思等亦各言盧溝橋及
直沽天津迤北南營耍兒渡口一帶河道衝決淤塞有
妨漕運比之通惠河尤急宜如所奏准其存留移易其
直沽蘆溝一帶河岸道路亦宜酌量緩急暫撥通惠河
人夫用工唯耍兒等渡則照原定人夫不必更動為便
從之五月壬戌漕運總兵官平江伯陳銳等奏邇者
修造通惠河閘成欲將山東泉源河道并通州等處水
關閘座與永通橋圈俱量為疏浚修改以便漕運上從
其議下所司知之六月丁亥浚通惠河成自都城東
大通橋至張家灣渾河口六十里興卒七千人費城磚
二十萬石灰一百五十萬斤閘板樁木四萬餘&KR1064;鐵桐
油各數萬計浚泉三增閘四凡十月而畢漕舟稍通都
人聚觀增平江伯陳銳禄米歲二百石賞侍郎翁世資
王詔綵緞表裏銳又為浚河官乞恩乃命邳州衞指揮
僉事單鏞高郵州判官林烈等十員俱陞署職一級其
餘職役匠卒皆賜綵緞絹布有差是河之源在元時引
昌平縣之三泉俱不深廣今三泉俱有故難引獨引西
湖一泉又僅分其半而河制窄狹漕舟首尾相銜至者
僅數十艘而已無停泊之處又沙水易淤雨則漲淤旱
則淺沍不踰二載而淺澀如舊舟不復通然銳之所增
禄米猶歲給不絶識者愧之丙申陞山東兖州府通
判陳翼為順天府通判專理通州以上河道并西山一
帶泉源漕運總兵官平江伯陳銳等言翼長於治水嘗
疏濟寧州永通河改修耐牢坡等閘具有成績故有是
命七月丙午總漕李裕等奏新開揚州白塔河潮水
往来恐久而淤淺宜下所司與瓜洲儀真諸河皆三年
一浚又言江南孟瀆河亦多淤淺乞下巡撫巡按等官
勘驗疏浚以便漕運工部覆奏從之甲寅增設直隸
江都縣留潮通江二閘九月丙辰漕運總兵官平江
伯陳銳奏通惠河雖已通行然其間猶有未畢工者欲
再疏浚使加深闊擬摘江北運糧衞所軍約一萬名委
都指揮等官督管於明年二月興工乞官給以廩給口
糧食鹽從之(明憲宗實錄)
行水金鑑卷一百十
