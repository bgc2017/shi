集古錄卷一
宋歐陽修撰
古敦銘(毛伯敦)(龔伯彛)(伯庶父敦)
右毛伯敦銘嘉祐中原父以翰林侍讀學士出為永
興軍路安撫使其治在長安原父博學好古多藏古奇
器物能讀古文(一作之)銘識考知其人事蹟而長安秦漢
故都時時發掘所得原父悉購而藏之以予方集錄古
文故每有所得必模其銘文以見遺此敦原父得其盖
於扶風而有此銘原父為予考按其事云史記武王克
商尚父牽牲毛叔鄭奉明水則此銘謂鄭者毛叔鄭也
銘稱伯者爵也史稱叔者字也敦乃武王時器也盖余
集錄最後得此銘當作錄目序時但有伯冏銘吉日癸
巳字最遠故叙言自周穆王以來叙已刻石始得斯(一作)
(此)銘乃武王時器也其後二銘一得盩厔曰龔伯尊彛
其一亦得扶風曰伯庶父作舟姜尊敦皆不知為何人
也三器銘文皆完可識具列如左(右真蹟)
毛伯敦銘
釋文
惟二年正月初吉王在周昭宫丁亥王格于宣射毛
伯入門位中庭右祝鄭王呼内史冊命鄭王曰鄭昔
先王既命女作邑(一字未詳)五邑祝今余佳亂商乃命錫
女赤芾同冕齊黃䜌旗用事鄭拜稽首敢對揚天子
休命鄭用作朕皇考龔伯尊敦鄭其鬻壽萬年無疆
子子孫孫永寶用享(薛尚功釋云惟二年正月初吉王在周召宫丁亥王格于宣榭)
(毛伯内門立中庭佑祝&KR0783;王呼内史冊命&KR0783;王曰&KR0783;昔先王既命女作邑繼五邑祝今余惟疃京乃命錫)
(女赤芾彤冕齊黃鑾旂用事&KR0783;拜稽首敢對揚天子休命&KR0783;用作朕皇考龔伯尊敦&KR0783;其眉夀萬年無疆)
(子子孫孫永寶用享)
龔伯彛銘
釋文
□作皇祖懿公文公武伯皇考龔伯尊彛□其熙萬
年無疆霝終霝命其子子孫孫永寶用享于宗室(薛尚)
(功釋云□作皇祖益公文公武伯皇考龔伯□彛□其熙萬年無疆令終令命其子子孫孫永寶用享于)
(宗室)
伯庶父敦銘
釋文
惟二月戊寅伯庶父作王姑舟姜尊敦其永寶用(薛尚)
(功釋舟為周餘同上)
韓城鼎銘
右原甫既得鼎韓城遺余以其銘而太常博士楊南仲
能讀古文篆籀為余以今文寫之而闕其疑者原甫在
長安所得古奇器物數十種亦自為先秦古器記原甫
博學無所不通為余釋其銘以今文而與南仲時有不
同故并著二家所解以竢博識君子具之如左(右真蹟)
惟王九月乙亥晉姜曰余惟司朕先姑君晉邦余不
(缺)安寧巠雝明德宣(缺)我猷用(缺)所辭辟(缺)
剿虔不(缺)㠯寵我萬民嘉遺我錫鹵賚千兩
㐱灋文侯(缺)征綏(缺)堅久吉金用作
寶尊鼎用康□妥懷遠邦君子晉姜用蘄(缺)麋壽
作惠(缺)亟萬年無疆用德畯保其孫子三壽是利
右原父所寫如此
隹(惟)王九月乙亥晉姜曰余佳(惟)司(嗣孠同)朕先姑君
晉邦余不叟(□今作敢者㨨文省)妄寧巠(經)□(雝)明德宣祁
(省隸作䘏)我□用□□辝辟□(疑即母字)□久光□虔不□(疑遂)
(字讀為墜)□(諸)□覃□(享)&KR0935;(帥)□我萬民□□我□(疑易字)
□(□或胷字省)□千兩勿灋文侯頵令畢(疑卑字)□(疑毌字讀為貫)
□(通)□征□(疑□字)湯□□(受)久吉金用□(伦)寶□(&KR3291;)
鼎用康□(疑西夏字)妥(妥讀為誰)襄□□君子晉姜用□(疑所字讀)
(為旂)□□□(疑釁字讀為眉)□□□□(為)亟(極)萬秊無彊(疆)用
亯(享)用德㽙(疑允字)保□(其)孫子三□是□
右嘉祐己亥歲馮掖有得鼎韓城者摹其欵識于石
樂安公以南仲職典書學命釋其字謹按其銘蓋多
古文竒字古文自漢世知者已稀字之傳者賈逵許
慎輩多無其說蓋古之事物有不與後世同者故不
能盡通其作字之本意也其不傳者今或得於古器
無所依據難以臆斷大抵古字多省偏㫄而趣簡易
故隹司巠&KR0935;□等字皆假借也鄭司農說周禮云古
者書儀但為義又云古者立位同字古文春秋經公
即位為公即立者是也□者進取也从&KR1528;故□疑
為□□(母)从女而象乳子形故□疑為母而□讀
為緐雝用邕聲邕从巛古文作&KR3283;今此□从水从
吕故疑為雝魯字古作&KR2590;(即旅字)古人旅作□□(者)
字用□為聲蓋古文魯旅者三字通用故□疑為諸
易者篆文象蜥易形故㣗疑為易而讀為錫為賜
皆以聲假借也鹵从&KR1214;(古西字)中象鹽形胃(胃)上象胃
中穀形故□胃二字卑者从&KR1664;在甲下(&KR1664;今但用左古者尚)
(右故&KR1664;在甲下為卑)故□疑為卑(亦恐借為俾讀)毌(音冠)象穿寶貨形貫
字从之□或即毌字今毛詩有串夷字俗用為串穿
之串而說文不載豈非□字之省也故疑□讀為貫
通从辶凡从辶彳之字多通用故□疑為通古
語二字相屬者多為一字書之若秦鍾銘有□(小字)二二方
(四方)之字是也鹵古西字故□疑為西夏字(秦鍾銘亦有此字)
妥字說文無之蓋古綏字省糸尒其後相承讀如
媠故□疑讀為綏㫃(音偃)石鼓文皆作㣿古之旌旂
悉載於車故疑□即旂字而从車借讀為祈近嘗有
得敦藍田者二銘皆有用□萬□之文故知然也
釁今幡為許刃而釁芑之釁(音門)用之為聲詩鳧鷖(音醫)
在釁又省為釁易繫辭釁又讀如尾釁(門)尾眉聲相
近又古者字音多與今異(徐鉉所謂如□亦音□釁亦音門乃音亦仍它皆倣)
(此是也)豈釁眉古亦同音歟秦鍾銘亦有釁□字故釁
疑為眉為者母猴也从瓜而象其形故□疑為㽙
㽙字字書所無而於文埶宜為允蓋用甽省聲也它
字不可識者猶十一二與其偏㫄之異者若□□□
刃□之類皆今所不傳以小篆參求之不能仿佛以
今揆之其間或當時書者□器者不必無謬誤矣姑
盡淺學以塞公命云爾
嘉祐壬寅冬十月太常博士知國子監書學豫章
楊南仲識
嘗觀石鼔文愛其古質物象形埶有遺思焉及得原
甫鼎器銘又知古之篆字或多或省或移之左右上
下惟其意之所欲然亦有工拙秦漢以來裁歸一體
故古文所見者止此惜哉治平甲辰正月莆陽蔡襄
商雒鼎銘
右商雒鼎銘者原甫在長安時得之上雒其銘云惟十
有四月既死覇王在下都雝公□作&KR3291;鼎用追享丁于
皇且考用气麋壽萬年無疆子子孫孫永寶用雝公不
知為何人原甫謂古丁寧通用蓋古字簡略以意求之
則得爾而蔡君謨謂十有四月者何原甫亦不能言也
治平元年中伏曰書
右器銘(鐘銘二甗銘二)(缶器銘一寶敦銘一)(字疑非缶)
右古器銘六余嘗見其二曰甗也寶龢鍾也太宗皇帝
時長安民有耕地得此甗初無識者其狀下為鼎三足
上為方甑中設銅箄可以開闔製作甚精有銘在其側
學士句中正工於篆籕能識其文曰甗也遂藏於秘閣
余為校勘時常閱于秘閣下景祐中修大樂冶工給銅
更鑄編鍾得古鍾有銘于腹因存而不毁即寶龢鐘也
余知太常禮院時常於太常寺按樂命工扣之與王朴
夷則清聲合初王朴作編鐘皆不圓至李照等奉詔修
樂皆以朴鐘為非及得寶龢其狀正與朴鐘同乃知朴
為有法也嘉祐八年六月十八日書(右真蹟)
同前(綏和鐘)(寶盉)(寶敦)
右古器銘四尚書屯田員外郎楊南仲為余讀之其一
曰綏和林鍾其文磨滅不完而字有南仲不能識者其
二曰寶盉其文完可讀曰伯玉般子作寶盉其萬斯年
子子孫孫其永寶用其三其四皆曰寶敦其銘文亦同
曰惟王四年八月丁亥散季肇作朕王母弟姜寶敦散
季其萬年子子孫孫永寶蓋一敦而二銘余家集錄所
藏古器銘多如此也治平元年七月十三日以服藥假
家居書(右真蹟)
自余集錄古文所得三代器銘必問於楊南仲章友直
暨集錄成書而南仲友直相繼以死古文竒字世罕識
者而三代器銘亦不復得矣治平三年七月二十(一有八字)
日(一有以字)孟饗攝事大廟齋宫書(右真蹟)
終南古敦銘
右終南古敦銘大理評事蘇軾為鳳翔府判官得古器
於終南山下其形制與今三禮圖所畫及人家所藏古
敦皆不同初莫知為敦也蓋其銘有寶尊敦之文遂以
為敦爾(右集本)
叔高父煮簋銘
右煑簋銘曰叔高父作煑簋其萬年子子孫孫永寶用
原父在長安得此簋於扶風原甫曰簋容四升其形外
方内圓而小堶之似龜有首有尾有足有甲有腹今禮
家作簋亦外方内圓而其形如桶但於其盖刻為龜形
(一有爾字)與原甫所得真古簋不同(一有也字)君謨以謂禮家傳
其說不見其形制故名存實亡原甫所見可以正其謬
也故并錄之以見君子之於學貴乎多見而博聞也治
平元年六月二十日書(右真蹟)
周穆王刻石
右周穆王刻石曰吉日癸巳在今贊皇壇山上壇山在
縣南十三里穆天子傳云穆天子登贊皇(一有山字)以望臨
城置壇此山遂以為名癸巳誌其日也圖經所載如此
而又别有四望山者云是穆王所登者(一作山)據穆天子
傳但云登山不言刻石然字畫亦奇怪土人謂壇山為
馬蹬山以其□字形類也慶歷中宋尚書祁在鎮陽遣
人於壇山模此字而趙州守將武臣也遽命工鑿山取
其字龕于州廨之壁聞者為之嗟惜也治平甲辰秋分
日書(右真蹟)
敦□銘(周姜寶敦)(張伯煑□)
右伯冏敦銘曰伯冏父作周姜寶敦用夙夕享用蘄萬
壽尚書冏命序曰穆王命伯冏為周大僕正則此敦周
穆王時器也按史記年表自厲王以上有世次而無年
數共和以後接乎春秋年數乃詳蓋自穆王傳共孝懿
夷厲五王而至於共和自共和至今蓋千有九百餘年
斯敦之作在共和前五世而遠也古之人之欲存乎久
遠者必托於金石而後傳其堙沉埋没顯晦出入不可
知其可知者久而不朽也然岐陽石鼔今皆在而文字
剥缺者十三四惟古器銘在者皆完則石之堅又不足
恃是以古之君子器必用銅取其不為燥濕寒暑所變
為可貴者以此也古之賢臣名見詩書者常為後世想
望矧得其器讀其文器古而文竒自可寶而藏之邪其
後張伯□銘曰張伯作煑□其子子孫孫永寶用張伯
不知何人也三銘皆得之原父也(古集本)
敦&KR1286;銘(伯冏敦)(張仲&KR1286;)
嘉祐六年原父以翰林侍讀學士出為永興軍路安撫
使其治在長安原父博學好古多藏古奇器物而咸鎬
周秦故都其荒基破冡耕夫牧兒往往有得必購而藏
之以余方集古錄文乃模其銘刻以為遺故余家集古
錄自周武王以來皆有者多得於原父也歸自長安所
載盈車而以其二器遺余其一曰伯冏之敦其一曰張
仲之&KR1286;其形制與今不同而極精巧敦&KR1286;皆有銘而云
&KR1286;獲其二皆有蓋而上下皆銘銘文皆同甚矣古之人
慮遠也知夫物必有弊而百世之後埋没零落幸其一
在尚冀或傳爾不然何丁寧重複若此之煩也其於一
用器為慮猶如此則其操修施設所以垂後世者必不
苟二子名見詩書伯冏周穆王時人張仲宣王時人太
史公表次三代以來自共和以後年世乃詳蓋自共和
元年逮今千有九百餘年而穆王又共和前五世可謂
遠矣而斯器也始獲於吾二人其中間晦顯出入不可
知以其無文字以志之也蓋其出或非其時而遇或非
其人者物有幸不幸也今出而遭吾二人者可謂幸矣
不可以不傳故為之書且以為贈我之報歐陽修記(右)
(集本)
張仲器銘(集本)
(医銘雖四而文則一今類轉注偏傍之或異者分注釋文四十一字於其下)
(薛尚功編鼎彛款識有此釋文五十一字附見于此)
右張仲器銘四其文皆同而轉注偏傍左右或異蓋古
人用字如此爾嘉祐中原父在長安獲二古器於藍田
形制皆同有盖而上下有銘甚矣古人之為慮遠也知
夫物必有弊而百世之後埋没零落幸其一在尚冀或
傳爾不然何丁寧重複(一作復)若此之煩也詩六月之卒
章曰侯誰在矣張仲孝友蓋周宣王時人也距今實千
九百餘年而二器始復出原甫藏其器予錄其文蓋仲
與吾二人者相期於二千年之間可謂遠矣方仲之作
斯器也豈必期吾二人者哉蓋久而必有相得者物之
常理爾是以君子之於道不汲汲而志常在於遠大也
原甫在長安得古器數十作先秦古器記而張仲之器
其銘文五十有一其可識者四十一具之如左其餘以
俟博學君子
石鼓文
右石鼓文岐陽石鼔初不見稱於前世至唐人始盛稱
之而韋應物以為周文王之鼓(一有至字)宣王刻詩(一有爾字)韓
退之直以為宣王之鼓在今鳳翔孔子廟中鼓有十先
時散棄於野鄭餘慶置于廟而亡其一皇祐四年向傳
師求於民間得之(一有十鼔二字)迺足其文可見者四百六十
五(一有磨滅二字)不可識者過半余所集錄文之古者莫先於
此然其可疑者三四今世所有漢桓靈時碑往往尚在
其距今未及千歲大書深刻而磨滅者十猶八九此鼓
按太史公年表自宣王共和元年至今嘉祐八年實千
有九百一十四年鼓文細而刻淺理豈得存此其可疑
者一也其字古而有法其言與雅頌同文而詩書所傳
之外三代文章眞蹟在者惟此而已然自漢以來博古
好竒之士皆略而不道此其可疑者二也隋氏藏書最
多其志所錄秦始皇刻石婆羅門外國書皆有而獨無
石鼓遺近錄遠不宜如此此其可疑者三也前世傳記
所載古遠竒怪之事類多虚誕而難信况傳記不載不
知韋韓二君何據而知為文宣之鼔也隋唐古今書籍
粗備豈當時猶有所見而今不見之耶然退之好古不
妄者余姑取以為信爾至於字畫亦非史籀不能作也
廬陵歐陽某記嘉祐八年六月十日書(右眞蹟)
秦度量銘
右秦度量銘二按顔氏家訓隋開皇二年之推與李德
林見長安官庫中所藏秦鐵稱權傍有鑴銘二其文正
與此二銘同之推因言司馬遷秦始皇帝本紀書丞相
隗林當依此銘作隗狀遂錄二銘載之家訓余之得此
二銘也迺在祕閣校理文同家同蜀人自言嘗遊長安
買得(一有此字)二物其上刻二銘出以示余其一乃銅鍰不
知為何器其上有銘循環刻之乃前一銘也其一乃銅
方版可三四寸許所刻乃後一銘也考其文與家訓所
載正同然之推所見是鐵稱權而同所得乃二銅器余
意秦時兹二銘刻於器物者非一也及後又於集賢校
理陸經家得一銅板所刻與前一銘亦同益知其然也
故并錄之云嘉祐八年七月十日書(右眞蹟)
秦昭和鐘銘
右秦昭和鐘銘曰秦公曰不顯朕皇祖受天命奄有下
國十有二公按史記秦本紀自非子邑秦而秦仲始為
大夫卒莊公立卒襄公文公寧公出公武公德公宣公
成公穆公康公共公桓公景公相次立太史公於本紀
云襄公始列為諸侯於諸侯年表則以秦仲為始今據
年表始秦仲則至康公為十二公此鍾為共公時作也
據本紀自襄公始則至桓公為十二公而銘鐘者當為
景公也故並列之以俟博識君子治平元年二月社前
一日書(右眞蹟)
秦祀巫咸神文(一作秦誓文)
右秦祀巫咸神文今流俗謂之詛楚文其言首述秦穆
公與楚成王事遂及楚王熊相之罪按司馬遷史記世
家自成王以後王名有熊良夫熊適熊懷熊元而無熊
相據文言穆公與成王盟好而後云倍十八世之詛盟
今以世家考之自成王十八世為頃襄王而頃襄王名
横不名熊相又以秦本紀與世家參較自楚平王娶婦
於秦昭王時吳伐楚而秦救之其後歴楚惠簡聲悼肅
五王皆寂不與秦相接而宣王熊良夫時秦始侵楚至
懷王熊槐頃襄王熊横當秦惠文王及昭襄王時秦楚
屢相攻伐則此文所載非懷王則頃襄王也而名皆不
同又以十八世數之則當是頃襄然則相之名理不宜
謬但史記或失之爾疑相傳寫為横也(右集本)
之罘山秦篆遺文(集本)
右秦篆遺文纔二十一字曰於久遠也如後嗣焉成功
盛德臣去疾御史大夫臣德其文與嶧山碑泰山刻石
二世詔語同而字畫皆異惟泰山為眞李斯篆爾此遺
者或云麻温故學士於登州海上得片木有此文豈杜
甫所謂棗木傳刻肥失眞者邪
秦泰山刻石(一作書李斯篆後)(集本)
右秦二世詔李斯篆天下之事固有出於不幸者矣苟
有可以用於世者不必皆賢聖之作也蚩尤作五兵紂
作漆器不以一人之惡而廢萬世之利也篆字(二字一作小篆)
之法出於秦李斯斯之相秦焚棄典籍遂欲滅先王之
法而獨以已之所作刻石而示萬世何哉(十四字一作至已之所作)
(則為萬世不可朽之計何其愚哉)按史記秦始皇帝行幸天下凡六刻
石及二世立乂刻詔書于(一作於)其旁今皆亡矣獨泰山
頂上二世(一有此字)詔僅在所(一無二字)存數十字爾今俗傳嶧
山碑者史記不載又其字體差大(六字一作其字特大)不類泰山
存者其本出於徐鉉(一無此六字)又有别本云(一無此字)出於夏
竦家者以今市人所鬻校之無異(一無此十一字)自唐封演已
言嶧山碑非眞而杜甫直謂棗木傳刻爾皆不足貴也
(一無此五字)余友江鄰幾(一作休復)謫官於奉符嘗自至泰山頂
上視秦所刻石處云石頑不可鐫鑿不知當時何以刻
也然而(二字一作其)四面皆(一有石字)無草木而野火不及故能
若此之久(一有也字)然風雨所剥其存者纔此數十字(一無此三)
(字)而已本鄰幾遺余也比今俗傳嶧山碑本特為眞者
爾(一無此十九字只作休復字隣幾)
秦嶧山刻石
右秦嶧山碑者始皇帝東巡羣臣頌德之辭至二世時
丞相李斯始以刻石今嶧山實無此碑而人家多有傳
者各有所自來昔徐鉉在江南以小篆馳名鄭文寶其
門人也嘗受學於鉉亦見稱於一時此本文寶云是鉉
所模文寶又言嘗親至嶧山訪秦碑莫獲遂以鉉所模
刻石於長安世多傳之余家集錄别藏泰山李斯所書
數十字尚存以較模本則見眞偽之相遠也治平元年
六月立秋日(右眞蹟)
同前(一作秦二世詔)
右鄒嶧山秦二世刻石以泰山所刻較之字之存者頗
多而磨滅尤甚其趙嬰楊樛姓名以史記考之乃微可
辨其文曰大夫趙嬰五大夫楊樛皇帝曰金石刻盡始
皇帝所為也今襲號而金石刻凡二十九字多於泰山
存者而泰山之石又滅盛德二字其餘則同而嶧山字
差小又不類泰山存者刻畫完好而附錄于(一作於)此者
古物難得兼資博覽爾蓋集錄成書後八年得此于(一作)
(於)青州而附之熙寧元年秋九月六日書(右眞蹟)
前漢二器銘(林華宫行鐙一蓮勺宫博山爐)歲月見本文
劉原父帖
近又獲一銅器刻其側云林華宫行鐙重一斤十四
兩五鳳二年造第一今附墨本上呈
右林華宫行鐙銘一蓮勺宫銅博山爐下盤銘一皆漢
五鳳中造林華宫漢書不載宣帝本紀云困於蓮勺鹵
中注云縣也亦不云有宫蓋秦漢離宫别館不可勝數
非因事見之則史家不能備載也余所集錄古文自周
穆王以來莫不有之而獨無前漢時字求之久而不獲
每以為恨嘉祐中友人劉原甫出為永興守長安秦漢
古都多古物竒器埋没於荒基敗冢往往為耕夫牧豎
得之遂復傳於人間而原甫又雅喜藏古器由此所獲
頗多而以余方集古文故每以其銘刻為遺既獲此二
銘其後又得谷口銅甬銘乃甘露中造由是始有前漢
時字以足余之所闕而大償其素願焉余所集錄既博
而為日滋久求之亦勞得於人者頗多而最後成余志
者原甫也故特誌之嘉祐八年歲在癸卯七月二十日
書(右眞蹟)
前漢谷口銅甬銘(歲月見本文)
右漢谷口銅甬原父在長安時得之其前銘云谷口銅
甬容十其下滅兩字始元四年左馮翊造其後銘云谷
口銅甬容十斗重四十斤甘露元年十月計掾章平左
馮翊府下滅一字原父以今權量校之容三斗重十五
斤始元甘露皆宣帝年號(一有也字)余所集錄千卷前漢時
文字惟此與林華行鐙蓮勺博山鑪盤銘爾治平元年
六月九日書(右眞蹟)
前漢鴈足鐙銘(此跋本與漢二器銘銅甬銘共為一卷)
裴如晦帖
煜頃嘗謂周秦東漢往往有銘傳於世間獨西漢無
有王原叔言華州片瓦有元光字急使人購得之乃
好事者所為非漢字也侍坐語及公亦謂家集所闕
西漢字耳煜守丹楊日蘇氏者出古物有銅鴈足鐙
制作精巧因辨其刻則黃龍元年所造其言榮宫二
史間未始概見遂摹之欲寄左右以為集古錄之一
事會悲苦不果昨偶開篋見之謹以上獻亦聞原甫
於秦中得西漢數器不知文字與此類不煜再拜(治平)
(元年十二月十四日)
後三年余出守亳社而裴如晦以疾卒于京師明年原
甫卒于南都二人皆年壯氣盛相次以殁而余獨巋然
而存也熙寧壬子四月(右眞蹟)
後漢西嶽華山廟碑(歲月見本文)
右漢西嶽華山廟碑文字尚完可讀其述自漢以來云
高祖初興改秦淫祀太宗承循各詔有司其山川在諸
侯者以時祠之孝武皇帝修封禪之禮巡省五嶽立宫
其下宫曰集靈宫殿曰存仙殿門曰望仙門中宗之世
使者持節歲一禱而三祀後不承前至於亡新寖用丘
虚建武之元事舉其中禮從其省但使二千石歲時往
祠自是以來百有餘年所立碑石文字磨滅延熹四年
弘農太守袁逢修廢起頓易碑飾闕會遷京兆尹孫府
君到欽若嘉業遵而成之孫府君諱璆其大略如此所
謂集靈宫者他書皆不見惟見此碑(一有爾字)則余之集錄
不為無益矣(一無此十字)治平元年閏五月十六日書(右眞蹟)
後漢樊毅華嶽碑(歲月見本文)
右漢樊毅華嶽碑云泰華之山削成四方其高五千仞
廣十里周禮識方氏華謂之西嶽祭視三公者以能興
雲雨産萬物通精氣有益於人則祀之故帝舜受堯親
自巡省暨夏殷周未之有改秦違其典璧遺鄗池二世
以亡漢祖應運禮遵陶唐祭則獲福奕世克昌亡新滔
逆鬼神不享建武之初彗掃頑凶光和二年有漢元舅
五侯之胄謝陽之孫曰樊府君諱毅字仲德命守斯邦
孟冬十月齋祠西嶽以傳窄狹不足處尊卑廟舍舊久
牆屋傾亞特部行事荀班縣令先讜以漸補治此其事
也又云功曹郭敏等遂刊玄石銘勒鴻勲其字畫頗完
其文彬彬可喜惟以周禮職方氏為識方氏其字畫分
明非訛缺疑當時周禮之學自如此蓋識誌其義皆通
也治平元年五月十日書(右眞蹟)
同前
右漢樊毅修華嶽廟碑云惟光和元年歲在戊午名曰
咸池季冬己巳弘農太守河南樊君諱毅字仲德下車
之初恭肅神祀西嶽至尊詔書奉祀躬親自往齋室逼
窄法齋無所於是與令巴郡朐忍先讜圖議繕故二年
正月己卯興就刻兹碑號吏卒挾路據此碑乃即時所
立而太守生稱諱者何哉治平元年末伏日書(右眞蹟)
後漢修西嶽廟復民賦碑(歲月見本文)
右漢修西嶽廟復民賦碑云光和二年十二月庚午朔
十三日壬午弘農太守臣毅頓首死罪上尚書臣毅頓
首頓首死罪死罪謹按文書臣以去元年十一月到官
其十二月奉祀西嶽華山省視廟舍及齋衣祭器率皆
久遠有垢臣以神嶽至尊宜加恭肅輙遣行事荀班與
華隂令先讜以漸繕治成就之又曰讜言縣當孔道加
奉尊嶽一歲四祠養牲百日用穀藁三千餘斛或有請
雨齋禱役費兼倍小民不堪有饑寒之窘違宗神之敬
乞差諸賦復華下十里以内民租田口算臣輙聽盡力奉
宣詔書思惟惠利增異復上臣毅誠惶誠恐頓首頓首
死罪死罪上尚書漢家制度今不復見惟余家集錄漢
碑頗多故於磨滅之餘時見一二而此碑粗完故錄其
首尾以傳臣毅者樊毅也(右集本)
後漢北嶽碑(歲月見本文)(集本)
右漢北嶽碑文字殘滅尤甚莫詳其所載何事第其隱
隱可見者曰光和四年以此知為漢碑爾其文斷續不
可次序蓋多言珪幣牲酒黍稷豐穰等事似是禱賽之
文其後有二人姓名偶可見云南陽冠軍馮巡字季祖
甘陵夏方字伯陽其餘則莫可考矣
後漢無極山神廟碑(歲月見本文)
右漢無極山神廟碑文字磨滅斷續然尋繹次序其可
見者尚可成文云太常臣躭丞敏頓首上尚書謹按文
書男子常山蓋高上黨范遷為元氏三公神山去年五
月常山相巡詣山請雨山神即使高傳言白國縣即與
封龍靈山無極山共興雲雨常山相巡元氏令王翊各
以一白羊賽復使高與遷俱詣太常為無極山神索法
食臣疑高遷言不實輙移本國今常山相巡書言郡督
郵言無極山體可三里所立石為體長二丈五尺所山
周匝二十餘里其三公封龍靈山皆得法食乞令無極
山比三山祠牲出王家以珪璧為信愚臣如巡言請少
府給珪璧故事湏報臣躭愚戇頓首頓首上尚書制曰
可尚書令忠奏雒陽宫太常承書從事光和四年八月
十七日丁酉尚書令忠下太常躭丞敏下常山相其奏
章如此其後遂言造廟事而有銘其文多不載按漢奏
章首尾皆言臣某頓首頓首死罪死罪上尚書而此碑
所載太常(一有奏字)章首尾不稱死罪而丞敏又不稱臣莫
曉其制碑後又列常山官屬云常山相南陽馮巡字季
祖元氏令王翊字元輔云治平元年四月二日書(右眞蹟)
後漢桐柏廟碑(歲月見本文)
右漢桐柏廟碑磨滅雖不甚而文字斷續粗可考次蓋
南陽太守修廟碑也其辭云延熹六年正月乙酉南陽
太守中山盧奴君奴下正闕一字當是其姓又云尊神
敬祀立廟桐柏春秋宗禜災異告變水旱請求位比諸
侯聖漢所尊(一作宗)太守奉祀二十餘年不復身至遣丞
行事簡略不敬明神弗歆災害以生五嶽四瀆與天合
德仲尼愼祭常若神在君凖則大聖親之桐柏來見廟
祠﨑嶇逼狹開拓神門立闕四望增廣壇場又云執玉
以沈為民祈福靈祗報祐天地清和其大意止於如此
其後有頌亦可讀第不見太守姓名爾然不著他事惟
修廟祀神爾桐柏淮瀆廟也治平元年六月十三日書
(右眞蹟)
後漢殽阬君神祠碑(光和四年)
右漢殽阬君神祠碑在鄭縣慶歴中樞密直學士施君
為陜西都轉運使為余模此本云碑文已磨滅初不可
辨以麫填其刻稍尋其點畫命工鑴治之乃可讀漢碑
今在者類多磨滅不完故斯碑歴歴可見也惟裴曄姓
名為鄉人鑱去矣殽阬所以畜洩水患據碑文云自亡
新以來廢之則前漢時已有之矣光和中曄為鄭縣令
始修復之事見水經及華州圖經殽阬君祠今謂之五
部神廟其像有石隄西戍樹谷五樓先生東臺御史王
翦將軍皆莫曉其義施君名昌言今為涇原路安撫使
(右集本)
古敦銘(錄目元第九百四十一)敦乃武王(下二字一作文武)
韓城鼎銘(元第七百六十一)亦自(一作嘗)
商雒鼎銘(元附九百四十一)
古器銘(元第三百七十一)存而(一無而字)
同前(元第五百九十一)般子(款識法帖無子字)斯年(款識法帖無斯字)八月(款識)
(法帖此下有初吉字)暨集錄(一作古)
終南古敦銘(元第二百四十一)初莫知為敦也(一無此六字)
煮簋銘(元第四十一)煮(款識法帖作旅)
此蓋銘
此腹銘
右一器其銘云叔高父作煮簋其萬年子子孫孫永寶
用其容四升外方内圜而小堶之望之略似龜有首有
尾有足有腹有甲也今禮家作簋内正圜外正方刻蓋
正為龜形猶有近也不全與古同耳
此銘劉原甫在永興得古銅簋模其銘以見寄其後原
甫所書也
禮家作簋傳其說不知其形制故名存實亡此器可
以正其繆也甲辰正月十二日襄
周穆王刻石(元第七百六十一)天子登(上二字一作三)此山(一作北山)癸巳
(至)如此而(十三字一作圖經云癸巳誌其日也)鑿山(一無山字)
敦□銘(元附八百九十一)□(一作□款識法帖作匜)史記(此下一有本紀二字)治平
元年正月二日書(一有此九字)
敦医銘(元無卷第)
張仲器銘(元第八百九十一)古人(一作古之人)嘉祐八年十二月二
十八日書(一有此十二字)
石鼓文(元第二百一)右石鼓文(此下一有在字)千有(一無有字)獨無石鼔
(此下一有文字)猶有(一作獨冇)
秦度量銘(元第六百六十一)
秦昭和鐘銘(元第三百四十一)
秦祀巫咸神文(元第四百一)熊適(一作商)
又别本秦祀巫咸神文(祀朝那文附)
右秦祀巫咸神文今流俗謂之詛楚文者(一無此字)以其
言楚王熊相之罪也史記世家楚自成王以後王名
(一無此二字)有熊疑熊良夫熊商熊槐熊元而無熊相詛
(一作據)文言穆公與成王盟好而後云(一無此二字)倍十八
世之詛盟則秦(一無此二字)自穆公十八世為惠文王也
又按秦本紀與楚世家自平王娶婦於秦其後累世
不以兵交至宣王熊良夫時秦始侵楚及惠文王時
與楚懷王熊槐屢相攻伐則秦所詛者是懷王也但
史記以為熊槐者失之爾槐相二字相近蓋轉寫之
誤當從詛文石刻以相為正又有祀朝那湫文其文
(一無此一字)與此同今附于後熙寧三年四月二十三日
書
秦篆遺文(元第三百六十一)嗣焉(石刻作為)臣斯(石刻作德)此遺(一有文字)或
云(一作曰)治平元年六月二十日書(一有此十字)
泰山刻石(元第一百二十一)賢聖(一作聖賢)秦始(一無秦字)此詔(一作詔書)余
友(一有人字)嘉祐八年五月十日書(一無此九字)
嶧山刻石(元第九百五十一)而附(一無而字)
漢二器銘(元第八百一十一)茲久(一作滋久)得於(一作得之於)
銅甬銘鴈足鐙銘(元附八百二十一)
華山廟碑(元第八百四十一)如此(此下一有其記漢祠四岳事見本末十字)
華嶽碑(元第七百二十一)享(古碑作亨)班(古碑作斑)同前(元第三百一)
復民賦碑(元第二百一十一)西(一作華)嶽廟(山下一有請字)荀班(古碑作斑)就
之(此下亦有後仍雨廿有五字)口(一有筭字)治平元年六月十四日書(一有)
(此十字)
北嶽碑(元第七百三十一)考矣(一作也)治平元年五月十日書(一有)
(此九字)
無極山神廟碑(元第四百九十一)愚臣(古碑作㠯)請少府(一作請以少府)
桐柏廟碑(元第一百九十一)又云(一無此二字)災害(一作異)
殽阬神祠碑(元第二百九十一)在(一作今在或作在今)斯碑(二字上一有獨字)復
之(此下一有時字)治平元年二月一日書(一有此九字)
集古錄卷一
