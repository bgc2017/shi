集古錄卷八
宋歐陽修撰
唐徐方回西墉記(寶應缺年)
右西墉記唐徐方回撰方回云寳應中為南陽令得崔
子玉所作平子銘末二十一字陷於廳之西墉按今西
鄂石本末句見在方回所得乃南陽半石之末也今又
亡矣惜哉(右集本)
唐禹廟碑(大歷三年段李展書)
崔巨文傳於今者絶少皆不及此碑季展他所書亦不
偉於此治平二年上元日書(右真蹟)
唐崇徽公主手痕詩(大歷四年)
右崇徽公主手痕詩李山甫撰崇徽公主者僕固懷恩
女也懷恩在肅宗時先以二女嫁回紇其一嫁毗伽可
汗少子後號登里可汗者是也其一不知所嫁何人唐
書懷恩傳及回紇傳皆不載惟懷恩所上書自陳六罪
有云二女遠嫁為國和親以此知其又嘗嫁一女爾此
所謂崇徽公主者懷恩幼女也懷恩既反引羌渾奴刺
為邊患永泰中病死於靈武其從子名臣以千騎䧏唐
大歷四年始以懷恩幼女為(集本有崇徽二字)公主又嫁回紇
即此(集本有公主二字)也治平元年三月八日書(右真蹟)
唐僧懷素法帖(大歷十二年)
右懷素唐僧字藏真特以草書擅名當時而尤見珍於
今世予嘗謂法帖者乃魏晉時人施於家人朋友其逸
筆餘興初非用意而自然可喜後人乃棄百事而以學
書為事業至終老而(集本無此字)窮年疲弊精神而不以為
苦者是真可笑也懷素之徒是已治平元年八月八日
書(右真蹟)
唐重摹吳季子墓銘(大歷十四年)
右吳季子墓銘自前世相傳以為孔子所書據張從紳
疑記云舊石堙滅開元中玄宗命殷仲容摸搭其書以
傳然則開元之前已有本矣至大歷中蕭定又刊於石
則轉相傳模失其真遠矣按孔子平生未嘗至吳以史
記世家考之其歴聘諸侯南不踰楚推其歲月蹤跡未
嘗過吳不得親銘李子之墓又其字特大非古簡牘所
容第以其名傳之久不可遽廢故錄之以俟博識君子
(右集本)
又
右古篆文曰嗚呼有吳延陵季子之墓自前世相傳以
為孔子所書據張從紳(疑)記云舊石堙滅開元中玄宗
命殷仲容搨本遂傳於世然則開元以前已有刻石矣
其後貞元中鄭播又為記盧國遷建堂樹碑則今本又
非仲容所模者字亦竒偉莫知何人所書按孔子未嘗
至吳以史記世家考之其歴聘諸侯南不踰楚推其歲
月蹤跡無過吳之理不得親銘季子之墓又其字特大
非簡牘所容惟博物君子必能辨之(右真蹟)
唐竇叔蒙海濤志(大歷中)
右海濤志竇叔蒙撰其書六篇一曰海濤志二曰濤歷
三曰濤日時四曰濤期五曰朔望體象六曰春秋仲月
漲濤解余向在揚州得此誌甚愛之張於座右之壁冀
於朝夕見也已而夜為風雨所壊其後求之凡十五年
而復得斯本以示京師好事者皆云未嘗見也(右集本)
唐鹽宗神祠記(大歷中)
右鹽宗神祠記錢義方撰近時有尚書郎張席自言家
寓解州為余言安邑解縣两池鹽事云夏月鹽南風來
池面紫色湏臾凝結如雪土人謂之漫生鹽而两池歲
役畦夫數百種鹽公私耗弊而州縣吏緣以為姦利棄
漫生鹽不取誣其苦不可食席博學能言漢唐事尤詳
為余復言前世鹽皆自生開元中姜師度為河中尹而
鹽池涸始置鹽屯故唐格自開元後遂有畦夫營種之
課席因上書論鹽漫生之利官遂罷畦夫而公私皆以
為然而議者或害其事乃云漫生鹽味苦不可食或云
暫結復銷不可畜聽者方惑其事余因讀義方所記乃
云若隂陽調和鬼神驅造不勞人而擅其利與夫鑿泉
煮海不相為謀由是知唐世鹽非營種為决可信義方
大歷時為𣙜鹽使余家集錄古文不獨為傳記正訛繆
亦可為朝廷决疑議也(右集本)
唐鴈門王田氏神道碑(代宗時)
右唐魏博節度使鴈門郡王田承嗣碑營田副使裴抗
撰子緒碑節度判官丘綘撰按唐書列傳承嗣十一子
維朝華繹綸綰緒繪純紳縉而緒次當第七此二碑皆
以緒為第六子而無綰自緒而下有繪純紛縉與史不
同二碑當時故吏所作必不誤盖史之繆也其文與字
皆不嘉故余特錄其世次而已(右真蹟)
唐李憕碑(大歷四年)
右李憕碑李紓撰新唐書列傳云憕十餘子江涵渢瀛
等同被害惟源彭免據李紓載憕于見於碑者實十二
人曰右補闕彭汝州刺史深華隂丞渢左驍衛兵曺瀛
硤石丞沆洪州别駕澥洛陽尉渭司農主簿汶又云公
之薨也彭從玄宗南狩次公而歿深授任他郡其在洛
陽者長子江第三子涵與華隂驍衛而又少子合六人
皆從公殱於敵刃硤石而下與衆孫之在者僅以孩提
免如紓所記憕子盡於是矣未嘗有源也紓但言衆孫
孩亦不云有未名子也然則源者史家何從而得之據
史言源為司農主簿以碑考之源當為汶也又據碑方
憕歿於賊也彭深沆澥渭汶六子獲免而史惟云源彭
此當以碑為正紓當代宗時為憕作碑自云與憕有通
家之好幼奉升堂之慶宜知憕事不繆也(右集本)
唐甘棠館題名(歲月見本文)
右甘棠館題名自唐德宗貞元以來止於會昌文字多
已磨滅惟高元裕韋夏卿所書尚可讀甚矣人之好名
也其功德之盛固己書竹帛刻金石以垂不朽矣至於
登高遠望行旅往來慨然寓興於一時亦必勒其姓名
留於山石非徒徘徊俯仰以自悲其身世亦欲來者想
見其風流夏卿所記留連感愴意不淺也如高韋二子
皆當時知名士也史傳載之詳矣昔杜預沈碑漢水謂
萬世之後谷或為陵庶幾復出以見於世其為慮深矣
然預之功業不待碑而自傳其區區於此者好名之弊
也故士或勤一生以自苦或餓死空山之中甚者蹈水
火赴刀鋸以就後世之名為莊生所笑者有矣故余於
集古每得前世題名未嘗不錄者閔夫人之甚好名也
(右集本)
唐汾陽王廟碑(貞元二年)
右郭子儀廟碑高參文其叙子儀功業不甚詳而載破
墨姓處木討沙陁處密事則唐書列傳無之盖子儀微
時所歷(集本作立)其後遂立大勲宜乎史略不書也然唐書
有處密處月朱耶孤注等皆是西突厥薛延陁别部名
號余於五代史為李克用求沙陁種類卒不見其本末
而參謂處密為沙陁不知其何所據也按陳翃子儀家
傳亦云討沙陁處墨十二姓與參所書頗同唐書轉密
為蜜當以碑為正(右真蹟)
唐郭忠武公將佐略(貞元十二年)
右忠武公將佐略陳翃撰忠武公者郭子儀也翃之所
書亦為盛矣猶言得其六七盖其官至宰相者七人為
節度使者二十八人尚書丞郎京尹者十人廉察使者
五人據翃所得而書者實六十人而顯名於世者盖五
十人雖喬琳周智光李懷光僕固懷恩等陷於禍敗然
杜鴻漸黃裳李光弼光進之徒偉然名見於當時而垂
稱於後世者亦不為少豈惟得失相當而已哉雖汾陽
功業士多喜附以成名然其亦自有以得之也其忠信
之厚固出其天性至於處富貴保功名古人之所難者
謀謨之際宜亦得其助也治平甲辰秋社前一日書(右)
(真蹟)
唐濟瀆廟祭器銘(貞元十三年)
右濟瀆廟祭器銘張洗撰碑云置齋郎六人唐自高宗
以後官不勝其濫矣洗之所記乃開元時事州縣祠廟
置齋郎六人可知其濫官之弊然史家不能詳載惟於
碑刻偶見其一二爾治平甲辰秋分後一日中書東閣
雨中書(右真蹟)
唐神女廟詩(貞元十四年)
右神女廟詩李吉甫丘玄素李貽孫敬騫等作余貶夷
陵令時嘗泛舟黃牛峽至其祠下又飲蝦蟇碚水覽其
江山巉絶窮僻獨恨不得見巫山之竒秀每讀數子之
詩愛其辭翰遂錄之(一有遂為佳玩字)(右集本)
唐馬寔墓誌銘(貞元十四年)
右馬寔墓誌銘唐歐陽詹撰并書其文辭不工而字法
不俗故錄之寔之事跡亦無足紀也(右集本)
又
詹之文為韓退之所稱遂傳於世然其不幸早死故其
傳者不多刻石之文秪有此與福州佛記耳尤可惜也
(右真蹟)
唐石洪鍾山林下集序(貞元二十年)
右鍾山林下集序者石洪為浮圖總悟作也石洪為處
士而名重當(集本作一)時者以常為韓退之稱道也唐世號
處士者為不少矣洪終始無佗可稱於人者而至今其
名獨在人耳目由韓文盛行於時也而洪之所為與韓
道不同而勢不相容也然韓常歎籍湜軰叛已而不絶
之也豈諸子駁雜不能入於聖賢之域而韓子(集本有獨字)
區區誨誘思援而出於所溺歟此孔孟之用心也治平
元年八月八日書是日上以霖雨不止分命羣臣祈禱
余祈於太社既歸而雨遂止某謹記(右真蹟)
唐房太尉遺愛碑隂記(元和六年同是石洪撰附此)
石洪文字罕見於後世故特錄之(右見綿本拾遺)
唐賀蘭夫人墓誌(貞元七年)
右賀蘭夫人墓誌唐陸贄撰或云贄書也題曰祕書監
陸公夫人墓誌銘而贄自稱姪曾孫此石在常州(一有陸監)
(名齊望五字)(右集本)
唐陸文學傳(咸通十五年)
右陸文學傳鴻漸自撰茶之見前史盖自魏晉以來有
之而後世言茶者必本陸鴻漸盖為茶著書自其始也
至今俚俗賣茶肆中嘗置一甆偶人於竈側云此號陸
鴻漸鴻漸以茶自名於世久矣考其傳著書頗多曰君
臣契三卷源解三十卷江表四姓譜十卷南北人物志
十卷吳興歷官記三卷潮州刺史記一卷茶經三卷占
夢三卷其多如此豈止茶經而已哉然其他書皆不傳
(右集本)
唐辨正禪師塔院記(貞元中)
右辨正禪師塔院記徐峴書誠能行筆而少意思也往
時石曼卿屢稱峴書曼卿多得顔柳筆其書與峴不類
而遠過之不知何故喜峴書也余當曼卿在時猶未見
峴書但聞其所稱曼卿歿已久始得此書遂錄之爾(右)
(真蹟)
唐韓退之盤谷詩序(貞元中)
右韓退之送李愿歸盤谷序盤谷在孟州濟源縣貞元
中縣令刻石於其側令姓崔其名浹今已磨滅其後書
云昌黎韓氏知名士也當時退之官尚未顯其道未為
當世所宗師故但云知名士也然當時送愿者為不少
而獨刻此序盖其文章已重於時也以余家集本校之
或小不同疑刻石誤集本世已大行刻石乃當時物存
之以為佳翫爾其小失不足較也(右真蹟)
唐韓退之題名(元和四年已下七篇皆韓文公撰故不與别碑歲月為叙)
右韓退之題名二皆在洛陽其一在嵩山天封宫石柱
上刻之(集本有記龍潭遇雷事六字)天聖中余為西京留守推官與
梅聖俞遊嵩山入天封宫裵回柱下而去遂登山頂至
武后封禪處有石記戒人遊龍潭者毋妄語笑以黷神
龍龍怒則有雷恐因念退之記遇雷意其有所試也其
一在福先寺塔下當時所見墨蹟不知其後何人模刻
於石也治平元年三月二十二日書(右真蹟)
唐田弘正家廟碑(元和八年)
右田弘正家廟碑昌黎先生撰余家所藏書萬卷惟昌
黎集是余為進士時所有最為舊物自天聖以來古學
漸盛學者多讀韓文而患集本訛舛惟余家本屢更校
正時人共傳號為善本及後集錄古文得韓文之刻石
者如羅池神黃陵廟碑之類以校(集本有余家二字)集本舛繆
猶多若田弘正碑則又尤甚盖由諸本不同往往妄加
改易(集本有今字)以碑校集印本與刻石多同當以為正(九字)
(集本作初未必誤多為校讐者妄改之)乃知文字之傳久而轉失其真者
多矣則校讐之際决於取捨不可不慎也
印本云銜訓事嗣朝夕不怠往時用他本改云銜訓
嗣事今碑文云銜訓事嗣與印本同知其妄改也
印本云以䧏命書用他本改為䧏以命書今碑文云
以䧏命書與印本同知為妄改也
印本云奉我天明用他本改云奉我王明今碑文云
奉我天明與印本同知為妄改也此類甚多略舉三
事要知改字當慎也治平元年三月八日書(右真蹟)
唐韓退之南海神廟碑(元和十五年)
右韓退之南海神廟碑陳諫書以余家舊藏集本校之
皆同惟集本云蜿蜿蜒蜒而碑為(集本作云)蜿蜿蛇蛇小異
當以碑為正今世所行昌黎集類多訛舛惟南海碑不
舛者以此刻石人家多有故也其妄意(集本無此字)改易者
頗多亦賴刻石為正也治平元年七月二十日書(右真蹟)
唐韓退之羅池廟碑(長慶中)
右羅池廟碑尚書吏部侍郎韓退之撰中書舍人史館
修撰沈傳師書碑後題云長慶元年正月建按穆宗實
錄長慶二年二月傳師自尚書兵部郎中翰林學士罷
為中書舍人史館修撰其九月韓自兵部侍郎遷吏部
(集本有然則據建碑時韓未為吏部沈亦未為舍人字)碑言柳侯死後三年廟成
明年韓為柳人書羅池事子厚以元和十四年卒至(集本)
(有後三年字)韓作碑時當是長慶三年考二君官與此碑亦
同但不應在元年正月盖後人傳模者(二十三字集本作則二君官當)
(與此碑同其書元年正月盖𫝊模者)誤刻之爾今世傳昌黎先生集載此
碑文多同惟集本以步有新船為涉荔子丹兮蕉黃蕉
下加子(二十五字集本作此文與碑多同惟集本云涉有新船而碑以涉為步茘子丹兮蕉子黃碑蕉)
(下無子字)當以碑為是而碑云春與猿吟而(集本作兮)秋鶴與飛
則疑碑之誤也嘉祐八年六月二日書(右真蹟)
唐韓退之黃陵廟碑(長慶元年)
右韓退之黃陵廟碑沈傳師書昌黎(二字集本作韓)集今大行
於世而患本不真余家所藏最號善本世多取以為正
然時時得刻石校之猶不勝其舛繆是知刻石之文可
貴也不獨為翫好而已黃陵碑以家本校之不同者二
十餘事如家本言䧏小君為夫人而碑云䧏小水之類
皆當以碑為正也嘉祐八年十月十八日書(右真蹟)
唐胡良公碑(長慶三年)
右胡良公碑韓退之撰良公者名珦韓之門人張籍妻
父也今以碑校余家所藏昌黎集本號為最精者文字
猶多不同皆當以碑為正兹不復紀碑云珦子逞迺巡
遇述遷造而集本無巡他流俗所傳本(集本有又字)有云遇
或為巡者皆非(集本有也字)當以碑為正治平九年七月晦
日書(右真蹟)
唐韓文公與顛師書(歲月未詳)
右韓文公與顛師書世所罕傳余以集錄古文其求之
既勤且博(七字集本只作其求之博)盖久而後獲其以易(集本無此字)繋
辭為大傳謂著山林與著城郭無異等語宜為退之之
言其後書吏部侍郎潮州刺史則非也盖退之自刑部
侍郎貶潮州後移袁州召為國子祭酒遷兵部侍郎久
之始遷吏部而流俗相傳但知為韓吏部爾顛師遺記
雖云長慶中立盖并韓書皆國初重刻故繆為附益爾
治平元年三月十三日書(右真蹟)
唐高閑草書(歲月未詳)
高閑草書審如此則韓子之言為實錄矣廬陵歐陽修
(右見綿本别集二十三卷)
唐武侯碑隂記(開成二年)
右武侯碑隂記崔備撰唐劍南西川節度使武元衡及
其將佐題名者二十九人楊嗣復再題及其僚屬又六
人并嗣復汝士詩两者合為一卷唐諸方鎮以辟士相
高故當時布衣韋帶之士或行著鄉閭或名聞場屋者
莫不為方鎮所取至登朝廷位將相為時偉人者亦皆
出諸侯之幕如元衡所記裴度柳公綽楊嗣復皆相繼
而為本朝名將相亦可謂盛矣哉治平元年初伏休假
雨中書(右真蹟)
唐盧頊禱聰明山記(永和二年)
右禱聰明山記盧頊撰乃盧從史禱山神之記也閱從
史官屬題名見孔戡與烏重胤俱列於後而感(集本作覽)韓
退之記戡事云戡屢諫從史不聽卒為重胤所縳掩卷
歎息者久之嗚呼禍福成敗之理甚明而先事而言則
罕見從事至而言則不及矣自古敗亂之國未始不如
此也(右真蹟)
唐侯喜復黃陂記(歲月見本文)
右復黃陂記唐侯喜撰黃陂在汝州汝州有三十六陂
黃陂最大溉田千頃始作於隋記云至貞元辛未刺史
盧虔始復之辛未貞元七年也碑元和三年建喜之文
辭嘗為韓退之所稱而世罕傳者余之所得此碑而已
(右集本)
又
昌黎先生甚稱侯喜其文罕傳於今余之所見止此一
篇爾(右真蹟)
唐柳宗元般舟和尚碑(元和三年)
右般舟和尚碑柳宗元撰并書子厚所書碑世頗多有
書既非工而字畫多不同疑喜子厚者竊借其名以為
重子厚與退之皆以文章知名一時而後世稱為韓柳
者盖流俗之相傳也其為道不同猶夷夏也然退之於
文章每極稱子厚者豈以其名竝顯於世不欲有所貶
毁以避争名之嫌而其為道不同雖不言顧後世當自
知歟不然退之以力排釋老為己任於子厚不得無言
也治平元年三月二十二日書(右真蹟)
唐南嶽彌陁和尚碑(元和五年)
右南嶽彌陁和尚碑柳宗元撰并書自唐以來言文章
者惟韓柳柳豈韓之徒哉真韓門之罪人也盖世俗不
知其所學之非第以當時軰流言之爾今余又多錄其
文懼益後人之惑也故書以見余意(右集本)
唐元稹修桐栢宫碑(大和四年)
右唐元稹撰文并書其題云修桐栢宫碑又其文以四
言為韻語既牽聲韻有述事不能詳者則自為注以觧
之為文自注非作者之法且碑者石柱爾古者刻石為
碑謂之碑銘碑文之類可也後世伐石刻文既非因柱
石不宜謂之碑文然習俗相傳理猶可考今特題云修
桐栢宫碑者甚無謂也此在文章誠為小瑕病前人時
有忽略然而後之學者不可不知自漢以來墓碑多題
云某人之碑者此乃無害盖目此石為某人之墓柱非
謂自題其文目也今稹云修桐栢宫碑則於理何稽也
(右集本)
唐虞城李令去思頌(元和四年)
右虞城李令去思頌李白撰文王遹篆唐世以書自名
者多而小篆之學不(集本作十)數家自陽冰獨擅後無繼者
其前惟有碧落碑而不見名氏遹開元天寳時人在陽
冰前而相去不遠(集本有亦工八分四字)然當時不甚知名雖字
畫不為工而一時未有及者所書篆字惟有此爾世亦
罕傅余以(集本無此字)集錄求(集本無此字)之勤且博僅得此爾
今世以小篆名家如邵不疑楊南仲章友直問之皆云
未嘗見也治平元年二月七日書(右真蹟)
唐陽公舊隐碣(元和中)
右陽公舊隐碣胡証撰黎煟書李靈省篆額唐世篆法
自李陽冰後寂然未有顯於當時而能自名家者靈省
所書陽公碣筆畫甚可佳既不顯聞於時亦不見於他
處以余家所藏之博而見於錄者惟此雖未為絶筆亦
可惜哉嗚呼士有負其能而不為人所知者可勝道哉
(右真蹟)
唐于夐神道碑(元和中)
右于夐神道碑盧景亮撰其文辭雖不甚雅而書事能
不沒其實夐之為人如其所書盖篤於信道者也碑云
司馬遷儒之外五家班固儒之外八流其語雖拙盖言
其(集本作夐)學不駁雜也然則非徒貶去釋老而已自儒術
之外餘皆不學爾碑又云其弟可封好釋氏夐每非之
夐于頔父也然可封之後不大顯而夐之後甚盛以此
見釋氏之教信嚮者未必獲福毁貶者未必有禍也碑
言夐篤於孝悌守節安貧不可動以勢利其所履如此
足以興其後世矣治平元年八月十一日書(右真蹟)
唐昭懿公主碑(元和中)
右昭懿公主碑孟簡撰皇甫鏄書公主代宗女也號昇
平公主嫁郭氏公主之號自漢以來始有謂天子之女
禮不自主婚(集本作壻)以公主之因以為名爾後世號某國
公主者雖實不以國公為主而名猶不失其義唐世始
别擇佳名以加之如昇平之類是也已失其本義矣今
此碑乃云諱昇平公主字昇平公主(集本無此五字)斯莫可曉
也治平元年八月八日書(右真蹟)
唐李光進碑(元和中)
右李光進碑楊炎撰韓秀實書唐有两李光進其一光
顔之兄其一光弼之兄弟也此碑乃光弼弟也唐史書
此两人事多誤新書各為傳以附顔弼遂得其正(右集本)
西墉記(元附三十一)
禹廟碑(元第九十七)
崇徽公主手痕詩(元第三百六十八)
懷素法帖(元第九百十六)
重摹吳季子墓銘(元第二百五十一)已有本(一作自有真本)未嘗過吳
(一作無過吳之理)其名傳之久(一作其傳也久)嘉祐八年五月晦日書
(一有此九字)
海濤誌(元第九百)誌(一作志篇内同)治平元年七月二十日書(一有此十)
(字)
鹽宗神祠記(元第九百六十九)故唐(一無故字)官遂(一無官字)為然(一作利)
不獨為傳記正訛繆亦可為朝廷决疑議也(一作為傳記正訛繆)
(多矣為朝廷决有司疑議獨斯記爾)治平元年八月十二日書(一有此十字)
鴈門王田氏神道碑(元無卷第)
李憕碑(元第四百六十九)而又(一作乂两)六人(一作子)孩提(一作提孩)衆孫
(此下一有提字)升堂之慶(一作升堂之愛)治平元年三月二十三日書
(一有此十一字)
甘棠館題(名元第四百二)治平元年清明前一日書(一有此十字)
汾陽王廟碑(元第九百二十九)治平甲辰七月十三日以服藥
家居書(一有此十五字)
郭忠武公將佐略(元第八百五至八百六)謀謨(一作謨謀)
濟瀆廟祭噐銘(元第八百)所記(一作聞)
神女廟詩(元第一百四十三)嘉祐八年十一月十四日書(一有此十)
(字)
馬寔墓誌銘(元第九十)同前
鍾山林下集序(元第九百八十九)而洪(一無而字)
房太尉遺愛碑隂記(元第四百三)
賀蘭夫人墓誌(元第三十二)
陸文學傳(元第五百四十七)茶之(此下一有載字)號陸鴻漸(此下一有至飲茶客)
(稀則烹茶沃之云可祝利市十五字)鴻漸以茶(四字上一有盖字)考其(此下一有自字)潮
州(一作湖州)其(多)如此(一無此四字)不傳(此下一有獨茶經著於世宜其自傳於此名也)
(治平九年七月二十日書二十四字)
又别本右陸文學傳題云自傳而曰名羽字鴻漸或
云名鴻漸字羽未知孰是然則豈其自傳也茶載前
史自魏晉以來有之而後世言茶者必本鴻漸盖為
茶著書自羽始也至今俚俗賣茶肆中多置一甆偶
人云是陸鴻漸至飲茶客稀則以茶沃此偶人祝其
利市其以茶自名久矣而此傳載羽所著書頗多云
君臣契三卷源解三十卷江表四姓譜十卷南北人
物志十卷吳興歷官記三卷湖州刺史記一卷茶經
三卷占夢三卷豈止茶經而已也然他書皆不傳獨
茶經著於世爾
辨正禪師塔院記(元第二百六十二)徐峴(此下一有所字)柳筆(此下一有法字)
盤谷詩序(元第三百八十九)當時(一作盖時)世㔾(一作既㔾)治平元年中
元日書(一有此八字)
韓退之題名(元第四百七十)記遇(一無記字)試也(試一作誠)
田弘正家廟碑(元第三百七十六)尤甚(此下一有焉字)知其(一作為)為(一作)
(云)
南海神廟碑(元第八百九十二)
羅池廟碑(元第五十七)碑言(一作云)荔子(一作枝)加子(一作葉)
黃陵廟碑(元第四十五)餘事(二字一作字)本言(一作云)
胡良公碑(元第七百二十)
韓文公與顛師書(元第三百一十五)
高閑草書(元無卷第)草書(一無草字)
武侯碑隂記(元第八百七十五)
禱聰明山記(元第五百八十六)
復黃陂記(元無卷第)又(一作祭樊仲文復黃陂記附元第八百九十五)
般舟和尚碑(元第四百六十二)
彌陁和尚碑(元第一百一十二)惟韓(一作稱韓)今余(一無余字)其文(一作書)
修桐栢宫碑(元第一百一十)為碑(一作於碑)
虞城李令去思頌(元第三百八)
陽公舊隠碣(元第五百七十三)當世(一作時)
于夐神道碑(元第九百六十八)
昭懿公主碑(元第九百八)義矣(一無矣字)
李光進碑(元第七百六十三)兄弟(一無兄字)治平元年夏至日書(一有)
(此八字)
集古錄卷八
