集古錄卷五
宋歐陽修撰
隋老子廟碑(開皇二年)
右老子廟碑隋薛道衡撰道衡文體卑弱然名重當時
余所取者特得字畫近古故錄之唐人(二字集本作其碑後所題唐人)
(姓名)字皆不俗亦可佳也(右真蹟)
隋尒朱敞碑(開皇五年)
右尒米敞碑敞者榮從弟彦伯之子也按敞傳云字乾
羅而此碑字天羅傳云為金州總管而碑又為徐州總
管碑文雖殘闕然班班尚可讀其述徐州事頗多事為
史家不取可也不書其官盖闕繆也其字不同亦當以
碑為是余於集錄正前史之闕繆者多矣治平元年二
月十六日書(右真蹟)
隋龍藏寺碑(開皇六年)
右齊開府長兼行參軍九門張公禮撰不著書人名氏
字畫遒勁有歐虞之體隋開皇六年建在今鎮州碑云
太師上柱國大威公之世子左威衛將軍上開府儀同
三司使持節恒州諸軍事恒州刺史鄂國公金城王孝
&KR0726;奉勅勸奬州人一萬共造此寺其述孝僊云世業重
於金張器識逾於許郭然北齊周隋諸史不見其父子
名氏不詳何人也(右集本)
又(開皇六年)
右隋龍藏寺碑齊張公禮撰龍藏(集本無此字)寺已廢此碑
今在常山府署之(集本無此二字)門書字頗佳第不見其人姓
名爾碑以隋開皇六年立後題(二字集本作而)張公禮猶稱齊
按周武帝建德六年虜齊幼主高常齊遂滅後四年隋
建開皇之號至六年齊滅盖(集本有已字)十年矣(集本有不知二字)
公禮尚稱齊官(集本無此字)何也嘉祐八年九月二十九日
書(右真蹟)
隋太平寺碑(開皇元年)
右太平寺碑不著書撰人名氏南北文章至於陳隋其
弊極矣以唐太宗之致治幾乎三王之盛獨於文章不
能少變其體豈其積習之勢其來也遠非久而衆勝之
則不可以驟革也是以羣賢奮力墾闢芟除至於元和
然後蕪穢蕩平嘉禾秀草争出而葩華荑實爛然在目
矣此碑在隋尤為文字淺陋者疑其俚巷庸人所為然
視其字畫又非常俗所能盖當時流弊以為文章止此
為佳矣文辭既爾無取而浮圖固吾儕所貶(集本作鄙)所以
錄於此者第不忍棄其(缺)爾治平元年三月十六日書
(右真蹟)
隋李康清德頌(開皇十一年)
右李康清德頌不著書撰人名氏文為聲偶而字畫竒
古可愛康隴西狄道人也其碑首題云大隋冠軍將軍
太中帥都督恒州九門縣令隴西李君清德之頌予在
河北時遣人於廢九門縣城中得此碑字多訛闕其後
題十一年歲在辛亥大將軍在酉二月癸丑朔十二日
甲子建年上有二字訛闕不可識按隋書開皇十一年
歲在辛亥其二字乃開皇也大將軍在酉之說出於隂
陽家前史不載而此碑見之(右集本)
隋梁洋德政碑(開皇十一年)
右隋梁洋德政碑在今蔡州新息隋開皇十一年行參
軍事(四字集本作參軍)裴玉與州人為息州刺史梁洋建寳塔
表德政碑按隋書志後周於新息置息州至大業中州
廢也(右真蹟)
隋韓擒虎碑(開皇十五年)
右韓擒虎碑不著書撰人名氏而以隋高祖為今上乃
隋人所撰碑文屢言虎字獨於名下去之若避唐諱此
不可知也今以碑文考隋書列傳其家世官勲大略多
同惟其在齊為河長防主大都督車騎大將軍開府儀
同三司白超防主轉洪超防主傳皆無之又遷和州刺
史而傳為利州皆史官之闕誤當以碑為是而傳載閻
羅王事甚怪而碑無之使其實有碑不宜(集本作應)不書以
此見史家之妄也治平元年六月十日書(右真蹟)
隋陳茂碑(開皇十八年)
右陳茂碑不著書撰人名氏而字畫精勁可喜隋書列
傳載茂事尤多闕繆傳云高祖為隋國公引為寮佐及
受禪拜給事黃門侍郎在官十餘年轉益州總管司馬
遷太府卿後數載卒而碑歷叙為高祖寮佐時官傳雖
不書可也其自為黃門侍郎後又為行軍元帥長孫覽
司馬又為蜀王府長史太僕卿判黃門侍郎上開府儀
同三司梁州刺史等官史氏皆不書盖其闕也又據碑
茂為蜀王長史而傳為益州總管司馬碑為太僕卿而
傳云太府皆史家之繆也碑云茂字延茂史亦闕治平
甲辰秋社日書(右真蹟)
隋蒙州普光寺碑(仁夀元年)
右蒙州普光寺碑蒙州者漢南陽郡之育陽縣也應劭
曰育水出弘農盧氏南入於沔故後人於育加水為淯
陽西魏置蒙州隋仁夀中改為淯州又為淯陽郡唐為
縣屬金州碑仁夀元年建猶曰蒙州既而遂改淯州矣
碑無書撰人名氏而筆畫遒美翫之亡(集本作忘)倦盖開皇
仁夀以來碑碣字書多妙而往往不著名氏惟丁道護
所書常自著之然碑石在者尤少余每與蔡君謨惜之
自大業已後率更與虞世南書始盛既接於唐遂大顯
矣治平元年正月七日書(右真蹟)
隋丁道護啓法寺碑(仁夀二年)
此書兼後魏遺法與楊家本微異隋唐之交善書者
衆皆出一法道護所得最多楊本開皇六年去此十
七年書當益老亦稍縱也甲辰治平初月十日莆陽
蔡襄記
右啓法寺碑丁道護書蔡君謨博學君子也於書尤稱
精鍳余所藏書未有不更其品目者其謂道護所書如
此隋之晚年書學尤盛吾家率更與虞世南皆當時人
也後顯於唐遂為絶筆余所集錄開皇仁夀大業時碑
頗多其筆畫率皆精勁而往往不著名氏每執卷惘然
為之歎息惟道護能自著之然碑刻在者尤少余家集
錄千卷止有此爾有太學官楊褒者喜收書畫獨得其
所書興國寺碑是梁正明中人所藏君謨所謂楊家本
者是也欲求其本而不知碑所在然不難得則不足為
佳物古人亦云百不為多一不為少者正謂此也治平
元年立春後一日太廟齋宫書(右真蹟)
隋鉗耳君清德頌(大業六年)
右不著書撰人名氏其碑首題云大隋恒山郡九門縣
令鉗耳君清德之頌大業六年建字畫有非歐虞之學
不能至也碑云君名文徹華隂朝邑人也本周王子晉
之後避地西戎世為君長因以地為姓曾祖静仕魏為
馮翊太守祖朗成集二州刺史父康周荆安寧鄧四州
總管别駕安陸龍門二郡守而前史皆不載碑在今廢
九門縣中余為河北轉運使時求得之(右集本)
隋廬山西林道場碑(大業十三年)
右廬山西林道場碑渤海公撰公為隋太常博士時作
不著書人名氏而字法老勁疑公之書也西林道場者
偽趙將竺氏捨俗出家名曇現始居於此晉太和二年
光禄卿陶範始為現弟子慧永造寺而號西林按两京
記隋嘗更名佛寺為道場此碑大業十三年建也顔魯
公偶題碑隂百餘字尤竒偉今附於碑後(右集本)
又
右西林道場碑渤海公撰公在隋為太常博士時作不
著書人名氏字畫遒勁世或以為公自書公時年尚少
又字法與公書不同不知何人書也按(集本有韋述二字)两京
記隋改佛寺為道場此碑大業中建故謂之道場也(右)
(真蹟)
唐孔子廟堂碑(武德九年)
右孔子廟堂碑虞世南撰并書余為童見時嘗得此碑
以學書當時刻畫完好後二十餘年復得斯本則殘缺
如此(二字集本作矣)因感夫物之終弊雖金石之堅不能以自
久於是始欲集錄前世之遺文而藏之殆(集本作逮)今盖十
有八年而得千卷可謂富哉嘉祐八年九月二十九日
書(右真蹟)
千文後虞世南書(歲月未詳)
右虞世南所書言不成文乃信筆偶然爾其字畫精妙
平生所書碑刻多矣皆莫及也豈矜持與不用意便有
優劣耶(集本作也)熙寧辛亥續(右真蹟)
唐德州長夀寺舍利碑(武德六年)
右德州長夀寺舍利碑不著書撰人名氏碑武德中建
而所述乃隋事也其事迹文辭皆無取獨錄其書爾余
屢歎文章至陳隋不勝其弊而怪唐家能臻致治之盛
而不能遽革文弊以謂積習成俗難於驟變及讀斯碑
有云浮雲共嶺松張盖明月與巖桂分叢迺知王勃云
落霞與孤騖齊飛秋水共長天一色當時士無賢愚以
為警絶豈非其餘習乎(右集本)
唐幽州昭仁寺碑(貞觀三年)
右昭仁寺碑在幽州唐太宗與薛舉戰處也唐自起義
與羣雄戰處後皆建佛寺云為陣亡士薦福湯武之敗
桀紂殺人固亦多矣而商周享國各(集本作皆)數百年其荷
天之祐者以其心存大公為民除害也唐之建寺外雖
託為戰亡之士其實自贖殺人之咎爾其撥亂開基有
足壮者乃區區於此不亦陋哉碑文朱子奢撰而不著
書人名氏字畫甚工此余所錄也治平甲辰秋分後一
日書(右真蹟)
唐吕州普濟寺碑(貞觀六年許敬宗撰)
右吕州普濟寺碑吕州者霍邑也唐高祖義兵起太原
始破宋老生於此義寧元年乃以霍邑趙城汾西靈石
四縣置霍山郡武德元年更曰吕州太宗十七年遂廢
也(右集本)
唐衛國公李靖碑(顯慶三年當載於後同是許敬宗撰附此)
右李靖碑許敬宗撰唐初承陳隋文章衰弊之時作者
務以浮巧為工故多失其事實不若史傳為詳惟其官
封頗備史云為撫慰使而碑云安撫使其義無異而後
世命官多襲古號盖靖時未嘗有撫慰使也由是言之
不可不正又靖為刑部尚書時以本官行太子左衛率
其封衛國公也授濮州刺史盖太宗以功臣為世襲刺
史後雖不行皆史宜書(集本有而不書者闕也六字)其餘略之可也
故聊志之治平元年三月二十二日書(右真蹟)
唐顔師古等慈寺碑(貞觀二年)
右等慈寺碑顔師古撰其寺在鄭州氾水唐太宗破王
世充竇建德乃於其戰處建寺云為陣亡士薦福唐初
用兵破賊處多大抵皆造寺自古創業之君其英豪智
略有非常人可及者矣至其卓然信道而知義則非積
學誠明之士不能到也太宗英雄智識不世之主而牽
惑習俗之弊猶崇信浮圖豈以其言浩博無窮而好盡
物理為可喜耶盖自古文姦言以惑聽者雖聰明之主
或不能免也惟其可喜乃能惑人故余於(集本有其字)本紀
譏其牽於多愛者謂此也治平元年清明後一日書(右)
(真蹟)
隋郎茂碑(貞觀五年)
右隋郎茂碑李百藥撰其弟穎亦有碑在今鎮府北大
墓林中余為都轉運使時得之隋書列傳言茂卒於京
師此碑云從幸江都而卒史氏之繆當以碑為正(右真蹟)
又
碑在大墓林中余為都運使時得之迨今盖二十年矣
嘉祐八年三月二十二日上御延和放進士許將等及
第明日歇泊假閒閱遂書隋書列傳言茂卒於京師此
碑云從幸江都而卒史氏之繆當以碑為正焉(右真蹟)
唐郎穎碑(貞觀五年)
右唐郎穎碑李百藥撰宋才書字畫甚偉穎父名基字
世業而李百藥書穎世次但云父世業又書穎兄茂碑
亦然考其碑文有皇基締構之言則基字當時公私無
所諱避而於書世次(四字集本作百藥書穎父)字而不名不詳其義
也是以君子貴乎博學(集本有穎事唐為大理卿隋唐之時屢定律令盖法吏也一十)
(九字)嘉祐八年九月二十四日書(右真蹟)
唐郎穎碑隂題名(歲月未詳)
右郎穎碑隂題名柱國府僚佐三十二人常山公府國
官一百七人合一百三十九人為一卷柱國府長史司
馬掾屬各一人諮議記室司倉司功司戸司兵司鎧司
法司田司士參軍事各一人又有參軍事五人行參軍
十人典籖三人常山國官國令大農各一人常侍侍郎
國尉各二人典衛六人舍人四人城局廟長學官各一
人食官廐牧各四人典府長一人典府丞二人親事七
十五人穎以貞觀四年卒此盖唐制也(右集本)
唐九成宮醴泉銘(貞觀六年)
右九成宮醴泉銘唐秘書監魏徵撰歐陽率更書九成
宮即隋仁夀宮也太宗避暑於宮中而乏水以杖琢地
得水而甘因名醴泉焉(右集本)
唐歐陽率更臨帖(歲月未詳同是率更書附此)
右率更臨帖吾家率更蘭臺世有清德其筆法精妙迺
其餘事豈止士人模楷雖海外夷狄皆知為貴而後裔
所宜勉旃庶幾不殞其美也(右真蹟)
唐岑文本三龕記(貞觀十五年)
右三龕記唐兼中書侍郎岑文本撰起居郎禇遂良書
字畫尤竒偉在河南龍門山山夾伊水東西可愛俗謂
其東曰香山其西曰龍門龍門山壁間鑿石為佛像大
小數百多後魏及唐時所造惟此三龕像最大乃魏王
泰為長孫皇后造也(右集本)
唐孟法師碑(貞觀十六年)
右孟法師碑唐岑文本撰禇遂良書法師名静素江夏
安陸人也少而好道誓志不嫁隋文帝居之京師至德
宮至唐太宗十二年卒年九十七(右集本)
唐皇甫忠碑(貞觀十四年)
右皇甫忠碑著作佐郎李儼撰忠為泰州龍門令歲滿
縣民前左勲衛裴公隐等一千二百人申省請留八座
報云公等請來遲晚縣令今已替訖好人堪用縣國共
須豈一縣士庶獨懷恡(或作怯)惜所請不允忠以唐太宗
時為令當時臺省文字如此可愛泰州者義寧元年以
河中之汾隂龍門置治汾隂武德二年徙治龍門太宗
十七年州廢今碑後列縣人姓名有錄事鄉長鄉老里
正縣博士助教佐(缺)今之縣吏惟錄事里正其名在
爾右(集本)
唐辨法師碑(顕慶三年當載於後同是李儼撰附此)
右辨法師碑李儼撰薛純陀書純陀唐太宗時人(集本有也)
字其書有筆法其遒勁精悍不減吾家蘭臺意其當時
必為知名士而今世人無知者然其所書亦不傳於後
世余家集錄可謂博矣所得純陀書祗此而已如其所
書必不止此而已也盖其不幸堙沉泯滅非余偶錄得
之則遂不見於世矣迺知士有負絶學高世之名而不
幸不傳於後者可勝數哉可勝歎哉治平元年閏五月
晦日書(右真蹟)
唐孔穎逹碑(貞觀二十二年)
右孔穎逹碑于志寧撰其文磨滅然尚可讀今以其可
見者質於唐書列傳傳所缺者不載穎逹卒時年夀其
與魏鄭公奉勅共修隋書亦不著又其字不同傳云字
仲逹碑云字冲遠碑字多殘缺惟其名字特完可以正
傳之繆不疑以冲遠為仲逹以此知文字轉易失其真
者何可勝數幸而因余集錄所得以正其訛舛者亦不
為少也乃知余家所藏非徒翫好而已其益豈不博哉
(集本無此六字)治平元年端午日書(右真蹟)
唐薛稷書(貞觀永徽之間)
薛稷書刻石者余家集錄頗多與墨蹟互有不同唐世
顔柳諸家刻石者字體時時不類謂由模刻人有工拙
昨日見楊褒家所藏薛稷書君謨以為不類信矣凡世
人於事不可一槩有知而好者有好而不知者有不好
而不知者有不好而能知者褒於書畫好而不知者也
畫之為物尤難識其精粗真偽非一言可逹得者各以
其意披圖所賞未必是秉筆之意也昔梅聖俞作詩獨
以吾為知音吾亦自謂舉世之人知梅詩者莫吾若也
吾嘗問渠最得意處渠誦數句皆非吾賞者以此知披
圖所賞未必得秉筆之人本意也(右集本)
唐益州學館廟堂記(永徽元年顔有意書)
高朕之名於義不安頗疑有意得於古碑之訛缺爾存
之以俟博學者(右集本)
唐徐王元禮碑(咸亨三年)
右徐王元禮碑崔行功撰趙仙客書元禮唐高祖子也
以碑考傳年夀官閥悉同而碑云使持節徐譙泗三州
諸軍事徐州刺史又云贈太尉使持節大都督冀相貝
滄德(缺)魏博等八州諸軍事冀州刺史傳云為徐州都
督又云贈冀州大都督傳既簡略又都無法而碑之所
書亦失也盖刺史非兼州之官都督非一州之號碑云
持節徐譙泗三州諸軍而傳獨為徐一州刺史此其失
也當如前史持節秦凉州諸軍事秦凉二州刺史乃為
得爾其書贈官則如碑之書是矣盖為一州刺史而兼
督八州軍(集本有州字)事爾都者有所兼總之名也此特小
故而余區區辯之者前史失之久矣又國朝自削方鎮
之權而節度使都督無復兼州而舊名不除是節度都
督自施於已此不可不正其失也治平甲辰中元日書
(右真蹟)
唐龍興宮碧落碑(咸亨元年)
右碧落碑在絳州龍興宮宮有碧落尊像篆文刻其背
故世傳為碧落碑據李璿之以為陳惟玉書李漢以為
黃公譔書莫知孰是洛中紀異云碑文成而未刻有二
道士來(集本無此字)請刻之閉戸三日不聞人聲人怪而破
戸有二白鴿飛去而篆刻宛然此說尤怪世多不信也
碑文言有唐五十三祀龍集敦䍧乃高宗總章三年歲
在庚午也又云哀子李訓誼譔諶為妣妃造石像按唐
書韓王元嘉有子訓誼譔而無諶又有幼子訥元嘉以
則天垂拱四年見殺在總章三年(集本有立碑二字)後十八年
(集本有史字)有子訥不足怪而不應無諶盖史官之闕也嘉
祐八年十月四日書(右真蹟)
唐智乘寺碑(咸亨四年)
右智乘寺禪院(集本有碑字)者唐鄭惠王所作也惠王名元
懿高祖第十三子也有子十人列於碑後而第五子樂
陵公闕其名按唐書宗室世系表(集本作譜)樂陵公名球不
知(集本有碑字)何為獨闕也今唐書年表以嗣王敬為璥樂
平公珪為樂安公新平公璲為遂三者皆史家之失當
以碑為正世系譜牒歲久傳失尤難考正而碑碣皆當
時所刻理不得差故集古所錄於前人世次是正頗多
也治平元年清明前一日書(右真蹟)
唐吳廣碑(總章二年)
右吳廣碑不著書撰人名氏而字畫精勁可喜廣字黑
闥唐初與程知節秦叔寳等俱從太宗征伐後與殺建
成有功至高宗時為洪州都督以卒然唐書不見其名
氏惟會要列陪葬昭陵人有洪州刺史吳黑闥亦不知
其名廣也其名字事蹟幸見於後世者以有斯碑也碑
字稍磨滅世亦罕見獨余集錄得之遂以傳者以其筆
畫之工也故余嘗為蔡君謨言書雖學者之餘事而有
助於金石之傳者以此也治平元年八月八日書(右真蹟)
唐九門縣西浮圖碑(上元三年)
右九門縣西浮圖碑唐應詔四科舉董行思文清河傅
德節書題云九門縣合鄉城人等為國建浮屠之碑浮
圖在智矩寺中寺今亦廢碑上元三年建按唐有两上
元此碑云歲在丙子乃高宗上元三年也肅宗上元三
年歲在壬寅爾(右集本)
唐陶雲德政碑(永淳三年)
右唐申州錄事張義感撰雲字夫舉河南伊闕人也高
宗時為恒州刺史碑永淳三年立予為河北轉運使至
真定府見碑仆在府門外半埋地中命工掘出立於廡
下字為行書筆蹟遒麗而不著書者姓名惜哉(右真蹟)
隋汎愛字碑(大業五年)(誤寘此)
李伯藥(集本作樂下同)字僅存其下磨滅而書字尤可辨疑此
碑伯藥自書字畫老勁可喜秋署鬱然覽之可以忘勌
治平丙午孟饗攝事齋宮書南譙醉翁六一居士(右真蹟)
老子廟碑(元第二百四)
尒朱敞碑(元第三百三十五)殘闕(一作缺)
龍藏字碑(元第十七)
又已廢(一作今廢)
太平寺碑(元第四百四十六)
李康清德頌(元第二十八)
梁洋德政碑(元第二百二十九)
韓擒虎碑(元第九百九十二)
陳茂碑(元第八百二)
普光寺碑(元第二百五十)
啓法寺碑(元第二百五十三)
鉗耳君清德頌(元第三十九)
西林道場碑(元第十五)
孔子廟堂碑(元第一)童兒(一作兒童)
虞世南書(元附四十六)續(此下亦有附字)
長夀寺舍利碑(元第四百四十四)治平元年三月十六日書(一有)
(此十字)致治(一作至治)
昭仁寺碑(元第七百九十二)
普濟寺碑(元第三百二十三)廢也(一無也字)
李靖碑(元第四百六十四)
等慈寺碑(元第四百三十二)
郎茂碑(元第十八)
又為都(此下一有轉字)延和(此下一有殿字)正焉(一無焉字)
郎穎碑(元第十九)
郎穎碑隂題名(元第二十)
九成宫醴泉銘(元第七十七)
率更臨帖(元第五百五十四)美也(一無也字)
三龕記(元第三十四至三十五)
孟法師碑(元第三十六)
皇甫忠碑(元第六百三十五)佐郎(一無佐字)縣國(一作國字)為令(一作去縣)治
平元年五月二日書(一有此九字)
辨法師碑(元第八百八十二)
孔穎逹碑(元第六百七十二)
薛稷書(元無卷第)有不好而不知者有不好而能知者(一作有不)
(好而知者有不好而不能知者)得者(一作之)
益州學館廟堂記(元第一百二十二)
徐王元禮碑(元第九百三十九)
碧落碑(元第十三)
智乘寺碑(元第四百一十七)何為(此下一有而字)
吳廣碑(元第九百四十八)
九門縣西浮圖碑(元第七十五)智知(一作炬)
陶雲德政碑(元第十二)真定府(一無府字)
汎愛寺碑(元第六百)
(此碑在邢州隋大業五年立合次啓法寺碑誤寘卷末)
集古錄卷五
