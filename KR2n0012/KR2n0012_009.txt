集古錄卷九
宋歐陽修撰
唐樊宗師絳守居園池記(長慶三年)
右絳守居園池記唐樊宗師撰或云此石宗師自書嗚
呼元和之際文章之盛極矣其怪竒至於如此(右集本)
唐張九齡碑(長慶三年)
右張九齡碑按唐書列傳所載大節多同而時時小異
傳云夀六十八而碑云六十三傳自左補闕改司勲員
外郎而碑云遷禮部傳言(集本作云)張說卒召為祕書少監
集賢院學士知院事碑云副知至後作相遷中書令始
云知院事其載張守珪請誅安祿山事(集本無此字)傳云九
齡判守珪状碑云守珪所請留中不行而公以状諫然
其為語則略同碑長慶中立而公薨在開元二十八年
至長慶三年實八十四年所傳或有同異而至於年夀
官爵其子孫宜不繆當以碑為是也治平元年二月十
日書(右真蹟)
唐田布碑(長慶四年)
右田布碑庾承宣撰布之事壮矣承宣不能發於文也
盖其力不足爾布之風烈非得左丘明司馬遷筆不能
書也故士有不顧其死以成後世之名者(集本有猶字)有幸
不幸(集本有焉字)各視其所遭如何爾今有道史漢時事者
其人偉然甚著而市兒俚嫗猶能道之自魏晉以下不
為無人而其顯赫不及於前者無左丘明司馬遷之筆
以起其文也治平甲辰秋社日書(右真蹟)
唐沈傳師游道林嶽麓寺詩(長慶中)
右嶽麓寺詩沈傳師撰并書題云酬唐侍御姚員外而
二人之詩不見不知為何人也獨此詩以字畫傳於世
而詩亦自佳傳師書非一體此尤放逸可愛也(右集本)
唐崔能神道碑(長慶三年)
右崔能神道碑李宗閔撰能弟從書碑云拜御史中丞
持節觀察黔中仍賜紫衣金印按唐世無賜金印者官
制古今(集本作古今官制)沿革不同而其名號尚或相襲自漢
以來有銀青金紫之號當時所謂青紫者綬也金銀者
乃其所佩印章爾綬所以繋印者也後世官不佩印此
名虚設矣隋唐以來有隨身魚而青紫為服色所謂金
紫者乃服紫衣而佩金魚爾宗閔謂賜金印者繆也今
世自以賜緋銀魚袋賜紫金魚袋結入官銜(集本有矣字)而
(集本作今有)階至金紫光祿大夫者遂於結銜去賜紫金魚
袋皆流俗相承不復討(集本作計)正久矣故因宗閔之失并
記之治平元年七月二十日書(右真蹟)
唐李德裕茅山三像記(寳歷二年)
右茅山三像記李德裕撰德裕自號上清玄都大洞三
景弟子上為九廟聖主次為七代先靈下為一切含識
敬造老君孔子尹真人像三軀此固俚巷庸鄙人之所
常為德裕為之有不足怪然以孔子與老君為伍而又
居其下此豈止德裕之獨可罪耶今史記載孔子問禮
於老&KR2157;(集本作𥅆下同)&KR2157;戒孔子去其驕(集本作驕)氣多慾而孔子
歎其道(集本無此字)猶龍之語著于(集本作於)耳目自漢以來學
者未有以為非者豈止德裕之罪哉治平元年八月八
日書(右真蹟)
唐李德裕平泉草木記(開成五年)
(已下三篇同是李衛公撰故不與别碑歲月為叙)
右平泉草木記李德裕撰余嘗讀鬼谷子書見其馳說
諸侯之國必視其為人材性賢愚剛柔緩急而因其好
惡喜懼憂樂而捭闔之陽開隂塞變化無窮顧天下諸
侯無不在其術中者惟不見其所好者不可得其說也
以此知君子宜慎其所好盖泊然無欲而禍福不能動
亦利害不能誘此鬼谷之術所不能為者聖賢之高致
也其次簡其所欲不溺於所好斯可矣若德裕者處富
貴招權利而好竒貪得之心不已至或疲弊精神於草
木斯其所以敗也其遺戒有云壊一草一木者非吾子
孫此又近乎愚矣(右集本)
唐李文饒平泉山居詩(開成五年)
讀山居詩見文饒夢寐不忘於平泉而終不得少償其
志者人事固多如此也余聞釋子有云出家是大丈夫
事盖勇决者人之所難也而文饒詩亦云自是功高臨
盡處禍來名滅不由人者誠哉是言也熙寧壬子正月
二十九日書(右真蹟)
唐李德裕大孤山賦(會昌五年)
贊皇文辭甚可愛也其所及禍或責其不能自免然古
今聰明賢智之士不能免者多矣豈獨斯人也歟(右集本)
唐大孤山賦(歲月未詳)
右字畫頗佳而傷於柔媚世傳□工小篆此豈其筆耶
(一作也)(右見綿本拾遺)
唐辨石鍾山記(大和元年)
右辨石鍾山記并善權寺詩遊靈巖記附覽三子之文
皆有幽人之思蹟其風尚想見其人至於書畫亦皆可
喜盖自唐以前賢傑之士莫不工於字書其殘篇斷槀
為世所寳傳於今者何可勝數彼其事業超然高爽不
當留情於此小藝豈其習俗承流家為常事抑學者猶
有師法而後世媮薄漸趨苟簡久而遂至於廢絶歟今
士大夫務以遠自高忽書為不足學往往僅能執筆而
間有以書自名者世亦不甚知為貴也至於荒林敗塜
時得埋沒之餘皆前世碌碌無名子然其筆畫有法往
往今人不及兹甚可歎也石鍾山記字畫在二者間頗
為劣而亦不為俗態皆忘憂之佳玩也(右真蹟)
唐法華寺詩(大和八年)
右法華寺詩唐越州刺史李紳撰其後自序題云大和
甲寅歲遊寺刻詩于壁詳自序所言似紳自書然以端
州題名較之字體殊不類甲寅大和八年也(右集本)
唐薛苹唱和詩(大和中)
右薛苹唱和詩其間馮宿馮定李紳皆唐顯人靈澈以
詩名後世皆人所想見者(集本有而宿元有詩名六字)然詩皆不及
苹豈唱者得於自然和者牽於強作邪(右真蹟)
唐僧靈澈詩(元和四年)
右靈澈詩云相逢盡道休官去林下何曾見一人世俗
相傳以為俚諺慶歷中天章閣待制許元為江淮發運
使因修江岸得斯石於池陽江水中始知為靈澈詩也
澈以詩稱於唐故其與相唱和者皆當時知名之士包
侍郎者佶也徐廣州者浩也代宗時為嶺南節度使(右)
(集本)
唐李藏用碑(大和四年)
右李藏用碑王源中撰唐玄度書玄度以書自名于一
時其筆法柔弱非復前人之體而流俗妄稱借之爾故
存之以俟識者(右真蹟)
唐玄度十體書(歲月未詳)
右唐玄度十體書前本得於蘇氏後本得於李丕緒少
卿丕緒長安人名家子喜收碑文二家之本大體則同
而文有得失故竝存之覽者得以自擇焉(右集本)
唐鄭澣隂符經序(開成二年)
右隂符經序鄭澣撰柳公權書唐世碑碣顔柳二家書
最多而筆法往往不同雖其意趣或出於臨時而模勒
鐫刻亦有工拙(集本無此十八字)公權書高重碑余特愛模者
不失其真而鋒鋩皆在至(集本有於字)隂符經序則蔡君謨
以為柳書之最精者云善藏筆鋒與余之說正相反然
君謨書擅當世其論必精故為誌之治平元年二月六
日書(右真蹟)
又(已下七篇同是柳誠懸書或撰故不與别碑歲月為叙)
余自皇祐中得公權所書隂符經序遂求其經云石已
亡矣常意必有藏于人間者求之十餘年莫可得治平
三月有鐫工張景儒忽以此遺余家小吏遽錄之信乎
余所謂物常聚於所好也(右真蹟)
唐山南西道驛路記(開成四年)
公權書往往以模刻失其真雖然其體骨終在也(右見綿本)
(拾遺)
唐何進滔德政碑(開成五年)
右何進滔德政碑唐翰林學士承旨兼侍書柳公權撰
并書進滔唐書有傳開成五年立其高數丈制度甚閎
偉在今河北都轉運使公廨園中(右集本)
唐李聽神道碑(開成五年柳公權書)
右李聽神道碑李石撰聽父子為唐名將其勲業昭彰
故以碑考傳少所差異而史家當著其大節其微時所
歷官多不書於體宜然惟其自安州刺史遷神武將軍
史不宜略而不書者盖闕也(右集本)
唐李石神道碑(會昌三年)
右李石碑柳公權書余家集錄顔柳書尤多惟碑石不
完者則其字尤佳非字之然也譬夫金玉埋沒於泥滓
時時發見其一二則粲然在目特為可喜爾熙寧三年
季夏既望書(右真蹟)
唐高重碑(會昌四年)
右高重碑元裕撰柳公權書唐世碑刻顔柳二公書尤
多而字體筆畫往往不同雖其意趣或出於臨時而亦
繋於模勒之工拙然其大法則常在也此碑字畫鋒力
俱完故特為佳矧其墨蹟想宜如何也治平元年正月
二十五日書(右真蹟)
唐康約言碑(大中七年)
右康約言碑柳公權撰并書約言宦者為河東監軍唐
自開元以後職官益濫始有置使之名歷五代迄今多
因而不廢世徒知今之使額非古官襲唐舊號而不知
皆唐宦者之職(集本有也字)約言在大和開成間嘗為鴻臚
禮賓使又為内外客省使以此見今之使名自樞密宣
徽而下皆唐宦官職也又以見鴻臚卿寺亦以宦者為
使於其間約言又為宣徽北院副使又見當時南北院
宣徽皆有副使也治平甲辰秋社前一日書(右真蹟)
唐復東林寺碑(大中十一年)
右唐湖州觀察使崔黯撰柳公權書東林寺會昌中廢
之大中初黯為江州刺史而復之黯之文辭甚遒麗可
愛而世罕有之(右集本)
唐王質神道碑(開成四年)
右王質神道碑唐太子賓客劉禹錫撰并書質字華卿
王通之後也開成中為宣歙池等州觀察使(右集本)
唐會昌投龍文(會昌五年)
右會昌投龍文余修唐本紀至武宗以謂奮然除去浮
圖銳矣而躬受道家之籙服藥以求長年以此知其非
明智之不惑者特其好惡有所不同爾及得會昌投龍
文見其自稱承道繼玄昭明三光弟子南嶽炎上真人
則又益以前言為不繆矣盖其所自稱號者與夫所謂
菩薩戒弟子者亦何以異余嘗謂佛言無生老言不死
二者同出於貪信矣會昌之政臨事明果有足過人者
至其心有所貪則其所為與庸夫何異治平元年五月
五日書(右真蹟)
唐俞珣書陳果仁告身并捨宅造寺疏(大中八年)
右陳果仁告身并妻軫靜緣捨宅造寺疏附疏後題云
明政二年按隋書煬帝本紀大業十一年十月東海賊
帥李子通擁衆渡淮僣稱楚王建元明政則明政二年
乃大業十二年也唐高祖實錄武德二年四月隋禦衛
將軍陳稜以江都降即以稜為總管九月李子通敗稜
陷江都國號吳建元明政則明政二年是武德三年矣
二說不同如此呂夏卿為余言若以大業十二年為子
通僣號之二年則江都方亂煬帝安得南幸而唐實錄
陳稜事可據則明政二年當為武德三年也隋書繆矣
果仁終始事迹不顯略見於隋書云唐初為隋太僕丞
元祐將煬帝已遇弑沈法興果仁共殺祐起兵據江表
法興自稱總管大司馬錄尚書事承制置百官以果仁
為司徒其事止見此爾開元中僧德宣為果仁記捨宅
造寺載其世家頗詳而其功閥官爵歲月多繆德宣言
中毒以死而宅疏言見屠戮當以宅疏為是德宣文辭
不足錄獨採其世次事蹟終始著之俾覽者覈其真偽
而少益於廣聞煬帝本紀高祖實錄皆唐初人所撰而
不同如此何哉(右集本)
唐圭峯禪師碑(大中九年)
右圭峯禪師碑唐相裴休撰并書其文辭事迹無足採
而其字法世所重也故錄之云(右集本)
唐濠州勸民栽桑勅碑(大中十年)
余得劉莒修兗州文宣王廟碑見大中時中書門下牒
又得此碑見大中時勅乃知平章事非署勅之官今世
止見中書門下牒便呼為勅惟告身之制僅存焉(右集本)
唐閩遷新社記(歲月見本文)
右閩遷新社記唐濮陽宁撰其辭云大中十年夏六月
關西公命遷社于州坤(或作城)凡築四壇壇社稷其廣倍
丈有五尺其高倍尺有五寸主以石壇風師廣丈有五
尺高尺有五寸壇雨師廣丈而高尺云文字古雅甚可
愛嗚呼唐之禮樂盛矣其遺文有足采焉州縣社稷有
主見於此記盖大中時其禮猶在也按唐書楊發自蘇
州刺史為福建觀察使至大中十二年遷嶺南節度以
歲月推之關西公者楊發也(右集本)
又
唐時州縣社稷有主獨此碑見之開元定禮至大中時
猶僅存也禮樂廢壊久矣故錄此記以著之(右真蹟)
唐令狐楚登白樓賦(咸通二年)
右登白樓賦令狐楚撰白樓在河中至楚子綯為河中
節度使乃刻於石綯父子為唐顯人仍世宰相而楚尤
以文章見稱世傳綯為文喜以語簡為工常飯僧僧判
齋綯於佛前跪爐諦聽而僧倡言曰令狐綯設齋佛知
盖以此譏其好簡楚之此賦文無他意而至千有六百
餘言何其繁也其父子之性相反如此信乎堯朱之善
惡異也(右集本)
唐百巖大師懷睴碑(歲月未詳)
右百巖大師懷睴碑權德輿撰文鄭餘慶書歸登篆額
又有别碑令狐楚撰文鄭絪書懷睴者吾不知為何人
而彼五君者皆唐世名臣其喜為之傳道如此欲使愚
庸之人不信不惑其可得乎民之無知惟上所好惡是
從是以君子之所慎者在乎所學楚之文曰大師泥洹
茶毗之六年余以門下侍郎平章事攝太尉泥洹茶毗
是何等語宰相坐廟堂之上而口為斯言(集本有邪字)臯䕫
稷契居堯舜之朝其語言尚書載之矣異乎此也治平
元年七月十三日雨中書(右真蹟)
唐孔府君神道碑(咸通十二年)
右孔岑父碑鄭絪撰柳知微書其碑云有子五人載戣
戡戢戵按新唐書宰相世系表岑父六子戵之下又有
威表據孔氏譜譜其家所藏碑文鄭絪撰絪自言與孔
氏有世舊作碑文時戣等尚在然則譜與碑文皆不應
有失而不同者何也余所集錄與史傳不同者多其功
過難以碑碣為正者銘誌所稱有褒有諱疑其不實至
於世系子孫官封名字無情增損故每據碑以正史惟
岑父碑文及其家譜二者皆為可據故竝存之以俟來
者治平元年三月二十二日侍上御崇政疎決繋囚退
遂家居謝客因書(右真蹟)
唐白敏中碑(咸通三年)
右白敏中碑畢誠撰其事與唐書列傳多同而傳載敏
中碑李德裕薦進以獲用及德裕貶詆之甚力以此為
甚惡而碑云會昌中德裕起刑獄陷五宰相竄之嶺外
公承是之後一年冤者皆復其位以此為能其為毁譽
難信盖如此故余於碑誌惟取其世次官夀鄉里為正
至於功過善惡未嘗為據者以此也碑又言桑道茂事
云桑道慕不知孰是治平元年七月二十日書(右真蹟)
唐于僧翰尊勝經(咸通五年)
右尊勝經于僧翰書僧翰筆畫雖遒勁然失分隸之法
遠矣所以錄者亦自成一家而為流俗所貴故聊著(集本)
(作述)之庶知博采之不遺爾(右真蹟)
唐張將軍新廟記(龍紀元年)
右張將軍新廟記李巨川撰唐彦謙書張魯事史傳詳
矣巨川文辭匪工所錄者彦謙書爾彦謙書頗知名於
世故略存其筆蹟也(右集本)
唐王重榮德政碑(中和四年同是唐彦謙書附此)
右王重榮德政碑歸仁澤撰唐彦謙書重榮當唐之末
再逐其帥遂據河中雖破黃巢平朱玟之叛有功於一
時而阻兵召亂為唐患者多矣碑文辭非工而事實無
可采所以錄者俾世知求名莫如自修善譽不能掩惡
也考重榮之碑豈不欲垂美名於千載而其惡終暴於
(集本作于)後世者毁譽善惡不可誣故也彦謙以詩知名而
詩鄙俚字畫不甚工皆非余所取也治平元年清明前
一日書(右真蹟)
唐磻(集本作盤)溪廟記(咸通二年)
右磻溪廟記張翔撰高駢書駢為將嘗立戰功威惠著
於蠻蜀筆研固非其所事然書雖非工字亦不俗盖其
明爽豪儁終異庸人至其惑妖人呂用之諸葛殷等信
其左道以冀長年乃騎木鶴而習凌虚僊去之勢此至
愚下品皆知為可笑而駢為之惟恐不至者何哉盖其
貪心已動(集本作薰)於内故邪說可誘於外内貪外誘則其
何所(集本增有而二字)不為哉(右真蹟)
唐梁公儒碑(天祐中)
右梁公儒碑于廣撰王說書公儒者世為成德軍將公
儒當王鎔時為冀州刺史以卒其碑首題云唐故成德
軍内中門樞密使特進檢校太保使持節冀州諸軍事
冀州刺史團練守促等使軍器作坊使其餘所領事職
甚多皆當時方鎮常事不足書惟樞密使唐之末年内
官之職其後方鎮遂亦僣置於此見之軍器作坊五代
之際號内諸司使皆朝廷官然不見其始置(集本有之字)時
而今見於此豈方鎮之職朝廷因而用之耶將方鎮之
盛亦僣置也公儒事迹無所取特以此錄之治平元年
五月十八日書(右真蹟)
唐花林宴别記(歲月未詳)
右花林宴别記唐竇常撰花林寺在滁州全椒縣余在
滁陽遣推官陳銧以事至縣見寺旁石澗岸土崩出石
崖隠隠有字亟命模得之(右集本)
唐陽武復縣記(真元十九年)
唐衢文世罕傳者余家集錄千卷唐賢之文十居七八
而衢文秪獲此爾然其氣格不俗亦足佳也(右真蹟)
唐崔敬嗣碑(景龍二年)
右唐崔敬嗣碑胡皓撰郭謙光書崔氏為唐名族而敬
嗣不顯皓為昭文館學士然亦無聞(三字集本作觀)其事實文
辭不足多采而余錄之者以謙光書也其字畫筆法不
減韓蔡李史四家而名獨不著此余屢以為歎也治平
元年七月三十日(右真蹟)
唐潤州陁羅尼經幢(歲月未詳)
右陁羅尼經幢今在潤州寳墨亭中唐雲陽野夫王奐
之書字畫頗為世俗所重故錄之以備廣採(右集本)
唐䕫州都督府記(會昌五年)
余嘗謂唐世人人工書故其名堙沒者不可勝數每與
君謨歎息于斯也如具靈該繆師愈今人尚不知其姓
名况其書乎余以集錄之博僅各得其一爾(右見綿本拾遺)
唐鄭權碑(寳歷二年)
右姚向書筆力精勁雖唐人工於書者多而及此者亦
少惜其不傳於世而今人莫有知者惟余以集錄之博
得此而已熙寧辛亥孟夏清心堂書(右見綿本拾遺)
唐玉蘂詩(沈傳師李德裕唱和歲月未詳)
惠泉在今荆門軍余貶夷陵道荆門裵回泉上得二子
之詩佳其詞翰遂錄之逮今盖三十年矣嘉祐八年十
一月二十日書(右見綿本拾遺)
唐人書楊公史傳記(歲月未詳)
右楊公史傳記文字訛缺原作者之意所以刻之金石
者欲為公不朽計也碑無年月不知何時然其字畫之
法迺唐人所書爾今纔幾時而磨滅若此然則金石果
能傳不朽邪楊公之所以不朽者(八字集本作楊公者震也其所不朽者)
果待金石之傳邪凡物有形必有終弊自古聖賢之傳
也非皆託於物固能無窮也迺知為善之堅堅於金石
也(集本無也字)嘉祐八年十一月二十日書(右真蹟)
唐放生池碑(天寳十年)
右放生池碑不著書撰人名氏放生池唐世處處有之
王者仁澤及於草木昆蟲使一物必遂其生而不為私
惠也惟天地生萬物所以資於人(集本有也字)然代天而治
物者常為之節使其足用而取之不過故(集本作萬)物得遂
其生而不夭三代之政如斯而已易大傳曰庖犧氏之
王也能通神明之德以類萬物之情作結繩而為網罟
以佃以漁盖言其始教民取物資生而為萬世之利此
所以為聖人也浮圖氏之說乃謂殺物者有罪而放生
者得福苟如其言則庖犧氏遂為(集本有人間之聖人五字)地下之
罪人矣治平元年八月十日書(右真蹟)
綘守居園池記(元第八十)
張九齡碑(元分作上下卷)
卷上(第三百六)徐浩結銜云廣州刺史持節充嶺南節度當
云廣州刺史(豫章石本卷末有此二十二字)
卷下(第三百七)同異(一作異同)
唐田布碑(元第八百四十二)
道林嶽麓詩(元第一百一十六)
崔能神道碑(元第八百八十三)官不(一無官字)
茅山三像記(元第九百九十)老君(一作子)
平泉草木記(元第五百二十九)無窮(此下一有故字)其利(一無其字)其次(一作)
(然則)可矣(二字上一有亦字)有云(一無有字)非吾(一作其)治平元年七月
二十四日書中書東廳後閣書(一有此十七字)
又别本
右平泉山居草木記李德裕撰余嘗讀鬼谷子書見
其馳說諸侯之國常視其人賢愚材性剛柔緩急而
因其好惡喜懼憂樂而捭闔之陽開隂閉變化無窮
顧天下諸侯無不在其術中者惟不見其所好者不
可得而說也以此知君子宜慎其所好泊然無欲而
禍福不能動利害不能誘此鬼谷之術所不能為者
也是聖賢之所難也
平泉山居詩(元附五百三十九)
大孤山賦(元第二百一十九)
辨石鍾山記(元第三百二)見其(此下一有為字)以遠(此下一有業字)前世(一作)
(當世)治平元年二月六日書(一有此九字)
法華寺詩(元第一百七)
薛苹唱和詩(元第三百一十四)其間(一無此二字)名後世(一無後字)和者
(二字上有两字)
靈澈詩(元第一百八)相唱和者(四字作遊)一郎者(一無者字)州者(一無者字)
代宗(二字上一有浩字)
李藏用碑(元第三百七十)
唐玄度十體書(元第四百八十四)文有(一作互有)嘉祐癸卯七月二
十五日書(一有此十一字)
隂符經序(元第一百九十九)
山南西道驛路記(元第一百二十七)
何進滔德政碑(元第二十二至二十七)
李聽神道碑(元第七百一十七)治平元年七月三十日書(一有此十)
(字)
李石神道碑(元第四百一十三)
高重碑(元第二百八十九)
康約言碑(元第八百二十三)
復東林寺碑(元第三百十一)
王質神道碑(元無卷第)
會昌投龍文(元第六百五十七)
陳果仁告身并捨宅造寺疏(元第五百八十七)
子通(為一作乃)終始(一無此二字)沈法興(此下一有與字)嘉祐八年歲在
癸卯八月十一日書(一有此十四字)
圭峯禪師碑(元第六十九)
濠州勸民栽桑勅碑(元第一百七十二)
又别本(一作勸農碑)
皇祐元年春余自楊移潁舟過濠梁得此碑於今樞
密使張公昪唐之制勅之文今不復見盖官失其職
久矣此大中時勅也尚可見其遺制焉
閩遷新社記(元第五十五)
登白楼賦(元第九百四十五)好簡(此下一有也字)治平元年八月八日
祈晴于太社晨歸遂書(一有此十七字)
百巖大師碑(元第九百二十八)
孔府君神道碑(元第四百六十三)世繫(一作系)
白敏中碑(元第六百六十六)薦進(一作廌進)十日(此下一有書字)
于僧翰尊勝經(元第三百十三)
張將軍新廟記(元第一百五十四)書頗知名(書一作詩)
王重榮碑(元第四百十六)
磻溪廟記(元第九百三十五)凌虛(一作雲)治平元年中秋日書(一省)
(此字)
梁公儒碑(元第七百三十七)
花林宴别記(元無卷第)
陽武復縣記(元第九百四十九)
崔敬嗣碑(元第七百四十二)
陁羅尼經幢(元無卷第)今在(一作在今)
䕫州都督府記(元第七百一十四)堙没(一作埋字)于斯(一作於斯)
鄭權碑(元第七百六十八)
玉蘂詩(元第一百六十九惠泉詩附一作沈𫝊師字文鼎蒙泉詩附)
楊公史傳記(元第一百七十)年月(此下一有日字)非皆(一作皆不)二十(此下一有)
(八字)
放生池碑(元第九百五)能通(一作以通)
集古錄卷九
