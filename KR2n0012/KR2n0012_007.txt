集古錄卷七
宋歐陽修撰
唐開元金籙齋頌(天寳九年衛包書撰)
右開元金籙齋頌雖不著書人姓氏而字為古文實為
包書也唐世華山碑刻為古文者皆包所書包以古文
見稱當時甚盛盖古文世俗罕通徒見其字畫多竒而
不知其筆法非工也余以集錄所見三代以來古字尤
多遂識之爾(右集夲)
唐龍興七祖堂頌(天寳十年)
右龍興寺七祖堂頌陳章甫撰胡霈然書霈然筆法雖
未至而媚熟可喜今上黨佛寺畫壁有霈然所書多為
流俗取去匣而藏之以為竒玩余數數於人家見之其
墨跡尤工非石刻比也(右真蹟)
唐明禪師碑(天寳十年徐浩書鄭靈之撰)
秋暑困甚覽之醒然治平丙午孟饗致齋東閣書(右真蹟)
唐徐浩玄隐㙮銘(天寳十一年)
右玄隐㙮銘徐浩撰并書嗚呼物有幸不幸者視其所
托與其所遭如何爾詩書遭秦不免煨燼而浮圖老子
以託於字畫之善遂見珍藏余於集錄屢誌此言盖慮
後世以余為惑於邪說者(八字集本作之疑余)也比見當世知名
士方少壮時力排異說及老病畏死則歸心釋老反恨
得之晚者往往如此也可勝歎哉(右真蹟)
唐顔真卿書東方朔畫贊(天寳十三年)
右東方朔畫贊晉夏侯湛撰唐顔真卿書贊在文選中
今較選本二字不同而義無異也選本曰棄俗登仙而
此云棄世選本曰神交造化而此云神友(右集本)
唐顔魯公題名(歲月見本文)
右靖居寺題名唐顔真卿題按唐書紀傳真卿當代宗
時為檢校刑部尚書為宰相元載所惡坐論祭器不修
為誹謗貶硤州員外别駕撫州湖州刺史載誅復為刑
部尚書而此題名云永泰二年真卿以罪佐吉州與史
不同據真卿湖州放生池碑陰所序云貶硤州旬餘再
貶吉州盖真卿未嘗至硤遂貶吉而史氏但據初貶書
於紀傳耳真卿大歷三年始移撫州當遊靖居時猶在
吉也(右集本)
同前
右魯公題名言(五字集本作顔魯公華嶽靖居寺東西二林題名靖居寺在吉州據魯公言)
永泰二年真卿以罪貶佐吉州據舊(一字集本作按)唐書列傳
云真卿代宗時為刑部尚書為宰相元載所惡貶硤州
員外别駕撫州湖州刺史載誅復為刑部尚書不書其
貶吉州也按真卿湖州放生池碑陰自叙云貶硤州旬
餘再貶吉州盖真卿未嘗至硤遂貶吉州(集本無此四字)而史
官闕漏但書其初貶爾嘉祐八年十月二十三日書(右真)
(蹟)
唐顔真卿麻姑壇記(大歷六年)
右麻姑壇記顔真卿撰并書顔公忠義之節皎如日月
其為人尊嚴剛勁象其筆畫而不免惑於神仙之說釋
老之為斯民患也深矣(右集本)
唐顔真卿小字麻姑壇記(歲月闕)
右小字麻姑壇記顔真卿撰并書或疑非魯公書魯公
喜書大字余家所藏顔氏碑最多未嘗有小字者惟干
禄字書注最為小字而其體法與此記不同盖干禄之
注持重舒和而不局蹙此記遒峻緊結尤為(集本無此字)精
悍此所以或者疑之也余初亦頗以為惑及把翫久之
筆畫巨細皆有法愈看愈佳然後知非魯公不能書也
故聊誌之以釋疑者治平元年二月六日書(右真蹟)
唐中興頌(大歷六年)
右大唐中興頌元結撰顔真卿書書字尤竒偉而文辭
古雅世多模以黃絹為圖障碑在永州磨崖石而刻之
模打既多石亦殘缺今世人所傳字畫完好者多是傳
模補足非其真者此本得自故西京留臺御史李建中
家盖四十年前崖石真本也尤為難得爾(右集夲)
又
右中興頌世傳顔氏書中興頌多矣然其崖石歲久剥
裂故字多訛缺近時人家所有往往為好事者嫌其剥
缺以墨增補之多失其真余此本得自故西臺李建中
家盖四十年前舊本最為真爾(右真蹟)
唐干禄字樣(大歷元年)
右干禄字樣别有模本文注完全可備檢用此本刻石
殘缺處多直以魯公所書真本而錄之爾魯公書刻石
者多而絶少小字惟此注最小而筆力精勁可法尤宜
愛惜而世俗多傳模本此以殘缺不傳獨余家藏之治
平丙午九月二十九日書(右集本)
唐干禄字樣模本(歲月見本文)
右干禄字樣模本顔真卿書楊漢公模真卿所書乃大
歷九年刻石至開成中遽已訛缺漢公以謂一二工人
用為衣食之業故摹多而速損者非也盖公筆法為世
楷模而字書辨正譌繆尤為學者所資故當時盛傳於
世所以模多爾豈止工人為衣食業邪今世人所傳乃
漢公模本而大歷真本以不完遂不復傳若顔公真蹟
今世在者得其零落之餘藏之足以為寳豈問其完不
完也故余并錄二本竝藏之亦欲俾覽者知模本之多
失真也(右集本)
又
右顔魯公干禄字書乃大歷元年刻石至開成中遽已
訛缺盖由公筆法為世楷模而字書辨正譌繆尤為學
者所資而當時盛傳於世爾漢公謂一二工人用為衣
食之業者惜其傳模多而早損然豈止為工人為衣食
業也今世人多傳漢公模本而大歷真本以不完遂不
復傳若顔公真蹟今世在者得其零落之餘藏之尤足
為寳豈問其完不完也故余并錄二本竝藏之亦欲俾
覽者知模本之多失真也治平元年正月五日錫慶院
賜夀聖節宴歸書(右真蹟)
唐歐陽琟碑(大歷十年)
右歐陽琟碑顔真卿撰并書余自皇祐至和以來頗求
歐陽氏之遺文以續家譜之闕既得顔魯公歐陽琟碑
又得鄭真義歐陽諶墓誌以與家所傳舊譜及陳書元
和姓纂諸書參較又問於吕學士夏卿夏卿世稱博學
精於史傳因為余考正訛舛而家譜遂為定本然獨琟
碑所失者四顔公書穆公封山陽郡公吕學士云陳無
山陽郡山陽今楚州是也當梁陳時自為南兗州而以
連州為陽山郡然則陳書及舊譜皆云穆公封陽山公
為是而顔公所失者一也舊譜皆云堅石子質南奔長
沙顔公云自景達始南遷其所失者二也歐陽生自前
漢以來諸史皆云字和伯而顔公獨云字伯和二字義
雖不異然當從衆又顔氏獨異初無所據盖其繆爾其
所失者三也元和姓纂及諶銘皆云胤約之子而顔公
獨以為紇子其所失者四也琟之世次不應舛亂如此
盖諶之卒葬在咸亨上元之間去率更未遠真義所誌
宜得其實琟卒大歷中唐之士族遭天寳之亂失其譜
系者多顔公之失當時所傳如此不足怪也治平元年
夏至日書銘闕其末數句不補(右真蹟)
唐杜濟神道碑(大歷十二年)
右杜濟神道碑顔真卿撰并書藝之至者如庖丁之刀
輪扁之斵無不中也顔魯公之書刻於石者多矣而有
精有粗雖他人皆莫可及然在其一家自有優劣余意
傳模鐫刻之有工拙也而此碑字畫遒勁豈傳刻不失
其真者皆若是歟碑已殘缺銓次不能成(集本有其字)文第
錄其字法爾嘉祐八年中元假日書(右真蹟)
唐杜濟墓誌銘(大歷十二年)
右杜濟墓誌銘但云顔真卿撰而不云書然其筆法非
魯公不能為也盖世頗以為非顔氏書更俟識者辨之
(右真蹟)
唐顔真卿射堂記(大歷十二年)
右射堂記顔真卿書魯公在湖州所書刻于石者余家
集錄多得之惟放生池碑字畫完好如干禄字書之類
今已殘闕每為之歎惜若射堂記者最後得之今僕射
相公筆法精妙為余稱顔氏書射堂記最佳遂以此本
遺余以余家素所藏諸書較之惟張敬因碑與斯記為
尤精勁惜其皆殘闕也(右集本)
唐張敬因碑(大歷十四年)
右張敬因碑顔真卿撰并書碑在許州臨潁縣民田中
慶歷初有知此碑者稍稍往模之民家患其踐田稼遂
擊碎之余在滁陽聞而遣人往求之得其殘闕者為七
段矣其文不可次第獨其名氏存焉曰君諱敬因南陽
人也乃祖乃父曰澄曰運其字畫尤竒甚可惜也(右集本)
又
右魯公之碑世所竒重此尤可珍賞也廬陵歐陽修書
(右續添)
唐顔勤禮神道碑(大歷十四年)
右顔勤禮神道碑顔真卿撰并書序顔温二家之盛云
思魯大雅在隋俱仕東宫愍楚彦博同直内史省遊秦
彦將皆典秘閣按唐書云温大雅字彦弘弟彦博字大
臨弟大有字彦將兄弟義當一體而名大者字彦名彦
者字大不應如此盖唐世諸賢名字可疑者多封德彛
云名倫房玄齡云名喬高士廉云名儉顔師古云名籀
而皆云以字行倫喬儉籀在唐無所諱不知何避而行
字余於中書見顔氏裔孫有獻其家世所藏告身三卷
以求官者其一思魯除儀同制其一勤禮除詹事府主
簿制其一師古加正議大夫制思魯制云内史令臣瑀
宣者蕭瑀也侍郎臣封德彝奉舍人臣彦將行不應内
史令書名而侍郎舍人書字又必不稱臣而書字則德
彛彦將皆當為名師古制有尚書左僕射梁國公玄齡
右僕射申國公士廉又有吏部尚書君集者侯君集也
侍郎纂者楊纂也四人竝列於後不應二人書名二人
書字也則玄齡士廉亦皆當為名矣又師古與令狐德
棻同制不應德棻書名而師古書字則師古亦當為名
也然余家集錄有申文獻公塋兆記是高宗時許敬宗
撰云公諱儉字士廉敬宗與士廉同時人而為其家作
記必不繆誤則士廉又當為字也然告身書字在理豈
安今新唐書雖云房玄齡字喬顔師古字籀以高儉塋
兆記為名則喬籀果為字乎又按元和姓纂封氏蓚人
隋通州刺史繡生四子曰德潤德輿德如德彝又云德
彝更名倫亦不知果是否唐去今未遠事載文字者未
甚訛舛殘缺尚可考求而紛亂如此故余嘗謂君子之
學有所不知雖聖人猶闕其疑以待來者盖慎之至也
(右集本)
唐顔氏家廟碑(建中元年)
右顔氏家廟碑顔真卿撰并書真卿父名惟真仕至薛
王友真卿其第七子也述其祖禰羣從官爵甚詳(右集本)
唐顔魯公書殘碑(歲月闕)
右顔氏殘碑以家廟碑考之是顔允南碑也家廟碑云
允南歴殿中膳部司封郎中司業金鄉男此碑云肅宗
入中京遷司封尋封金鄉縣男又云遷國子司業此碑
云二子潁熲熲好為五言詩授校書郎早卒家廟碑亦
云熲好五言校書而此碑又云與弟允臧同時臺省則
為允南可知不疑惟書潁事家廟碑云侍郎蒋冽賞其
判此碑云為崔器所賞小不同爾治平元年寒食日書
(右真蹟)
又
余謂顔公書如忠臣烈士道德君子其端嚴尊重人初
見而畏之然愈久而愈可愛也其見寳于世者不必多
然雖多而不厭也故雖其殘缺不忍棄之(右集本)
唐湖州石記(歲月闕)
右湖州石記文字殘缺其存者僅可識讀考其所記不
可詳也惟其筆畫竒偉非顔魯公不能書也公忠義之
節明若日月而堅若金石自可以光後世傳無窮不待
其書然後不朽然公所至必有遺蹟故今處處有之唐
人筆跡見於今者惟公為最多視其鉅書深刻或託於
山崖其用意未嘗不為無窮計也盖亦有趣好所樂爾
其在湖州所書為世所傳者惟干禄字放生池碑尚多
見於人家而干禄字書乃楊漢公摹本其真本以訛缺
遂不復傳獨余集錄有之惟好古之士知前人用意之
深則其堙沉磨滅之餘尤為可惜者也(右集本)
唐顔魯公帖(歲月闕)
右蔡明遠帖寒食帖附皆顔魯公書魯公後帖流俗多
傳謂之寒食帖(集本無此十三字)其(集本有後字)印文曰忠孝之家
者錢文僖公自號也希聖錢公字也又曰化鶴之系者
丁崖相印也潤州觀察使者錢惟濟也(右真蹟)
唐顔魯公二十二字帖(歲月闕)
斯人忠義出於天性故其字畫剛勁獨立不襲前蹟挺
然竒偉有似其為人(右真蹟)
唐顔魯公法帖(虞世南帖附歲月闕)
右顔真卿書二帖并虞世南一帖合為一卷顔帖為刑
部尚書時乞米於李大夫云拙於生事舉家食粥来已
數月今又罄乏實用憂煎盖其貧如此此本墨蹟在予
亡友王子野家子野出於相家而清苦甚於寒士嘗模
帖刻石以遺朋友故人云魯公為尚書其貧如此吾徒
安得不思守約世南書七十八字尤可愛在智永干字
文後今附于此(右集本)
唐元次山銘(歲月闕)
右元次山銘顔真卿撰并書唐自太宗致治之盛幾乎
三代之隆而惟文章獨不能革五國(二字集本作陳隋)之弊既
久而(集本有其字)後韓柳之徒出盖習俗難變而文章變體
(集本作之)又難也次山當開元天寳時獨作古文其筆力雄
健意氣超拔不減韓之徒也(十二字集本作雖少雄健而意氣不俗亦)可謂
特立之士哉(右真蹟)
唐吕諲表(上元二年)
右吕諲表元結撰顧誡奢八分書景祐三年余謫夷陵
過荆南謁吕公祠堂見此碑立廡下碑無趺石埋地中
勢若將踣惜其文翰遂得斯本而入于地處字多缺滅
今世傳元子文編亦有此文以碑考之集本首尾不完
中間時時小異當以石本為是然石本亦自多亡缺可
不惜哉(右集本)
又
景祐三年余謫夷陵過荆南謁吕公祠堂見此碑立廡
下碑無趺石埋地中勢若將踣惜其文翰遂得斯本而
入于地處字多缺滅今世傳元子文編所載首尾不完
中間時時小異當以石本為是集錄實不為無益矣然
石本亦自多亡缺可不惜哉書者顧誡奢也余得此碑
三十年矣暇日因偶題之嘉祐八年五月中旬休日書
(右真蹟)
唐元結窪鐏銘(永泰二年)
右窪鐏銘元結撰瞿令問書次山喜名之士也其所有
為惟恐不異於人所以自傳於後世者亦惟恐不竒而
無以動人之耳目也視其辭翰可以知矣古之君子誠
恥於無聞然不如是(集本有人字)之汲汲也(右真蹟)
唐元結陽華巖銘(永泰二年)
右陽華巖銘元結撰瞿令問書元結好竒之士也其所
居山水必自名之惟恐不竒而其文章用意亦然而氣
力不足故少遺韻(集本無此九字)君子之欲著于不朽者有諸
其内而見於外者必得於自然顔子蕭然臥於陋巷人
莫見其所為而名高萬世所謂得之自然(集本有者字)也結
之汲汲於後世之名亦已勞矣嘉祐八年十二月二十
六日書(右真蹟)
唐元結峿臺銘(大歷二年)
右斯人之作非好古者不知為可愛也然來者安知無
同好也邪(右真蹟)
唐張中丞傳(歲月闕)
右張中丞傳李翰撰嗚呼(集本無此二字)張廵許遠之事壮矣
秉筆之士皆喜為之稱述也然以翰所記考唐書列傳
及韓退之所書皆互有得失而列傳最為疎略雖云史
家當記大節然其大小數百戰屢敗賊兵其智謀材力
亦有過人可以示後者史家皆滅而不著甚可惜也翰
之所書誠為太繁然廣記備言所以備史官之采也(右)
(真蹟)
唐李陽冰城隍神記(乾元二年)
右城隍神記唐李陽冰撰并書陽冰為縉雲令遭旱禱
雨約以七日不雨將焚其祠既而雨遂徙廟于西山陽
冰所記云城隍神祀典無之吳越有爾然今非止吳越
天下皆有而縣則少也(右集本)
唐李陽冰忘歸臺銘(乾元二年)
右忘歸臺銘唐李陽冰撰并書銘及孔子廟城隍神記
三碑竝在縉雲其篆刻比陽冰平生所篆最細瘦世言
此三石皆活歲久漸生刻處幾合故細爾然時有數字
筆畫特偉勁者乃真蹟也(右集本)
唐縉雲孔子廟記(上元二年)
右縉雲孔子廟記李陽冰撰并書孔子廟像之制前史
不載開元八年國子司業郭瓘奏云先聖孔宣父以先
師顔子配其像為立侍配享宜坐弟子十哲雖得列像
而不在祀享之位按祠令何休范寗等二十二賢猶蒙
從祀十哲請列享在何休等上於是詔十哲皆為坐像
據陽冰記云換夫子之容貎增侍立者九人盖獨顔回
配坐而閔損等九人為立像矣陽冰修廟在肅宗上元
二年其不用開元之詔何也(右集本)
唐裴虬怡亭銘(永泰元年)
右怡亭在武昌江水中小島上武昌人謂其地為吳王
散花灘亭裴鶠造李陽冰名而篆之裴虬銘李莒八分
書刻于島石(四十六字集本作怡亭銘李陽冰篆裴虬撰李莒書銘在武昌江水中有小島亭在)
(其上人謂其地為吳王散花灘銘刻于島石)常為江水所沒故世亦罕傳鶠
(集本以鶠字作亭裴公作)不知何人虬代宗時(集本有為字)道州刺史韓
愈(集本作退之)為其子復墓志云虬為諫議大夫有寵代宗
朝屢諫諍數命以官多辭不拜然唐史不見其事李莒
華弟也治平二年正月十日孟春薦饗攝事致齋中書
東閣書(右真蹟)
唐李陽冰庶子泉銘(大歷六年)
右庶子泉銘李陽冰撰并書慶歷五年余自河北都轉
運使貶滁陽屢至陽冰刻石處未嘗不裵回其下庶子
泉昔為流谿今為山僧填為平地起屋于其上問其泉
則指一大井示余(集本無此二字)曰此庶子泉也可不惜哉(右)
(真蹟)
唐李陽冰阮客舊居詩(歲月闕)
右唐李陽冰阮客舊居詩云阮客身何在僊雲洞口横
人間不到處今日此中行阮客者不見其名氏盖縉雲
之隠者也彼以遁俗為高而終以無名於後世可謂獲
其志矣然聖人有所不取也陽冰欲稱其人而不顯其
名字何哉豈阮客見稱於當時而陽冰不慮於後世邪
夫士固有顯聞於一時而泯沒於萬(集本作後)世者矣顧其
道何如(集本作如何)也陽冰篆字世傳多矣此磨滅而僅存
尤可惜也治平元年四月二十有六日書(右真蹟)
唐裴公紀德碣銘(歲月見本文)
右裴公紀德碣銘唐越州刺史王密撰國子監丞集賢
院學士李陽冰篆裴公儆為明州刺史密代之為作此
文其文云皇唐御神器一百四十二年天下大康海隅
小寇結亂甌越因言明州當出兵之衝民物殘弊儆撫
綏有惠愛而人思之爾按唐自戊寅武德元年受命至
己亥乾元二年乃一百四十二年是時肅宗新起靈武
上皇自蜀初還史思明僣號于河北是歲洛陽汝鄭等
州皆陷于賊不得云天下大康而海隅小寇也考于史
傳又不見其事惟台州賊袁晁攻陷浙東州郡乃寳應
元年當云一百四十五年又據密代儆為明州刺史至
大歷十四年移湖州則儆密相繼為刺史宜在代宗時
然密當時人推次唐年不應有失余友王回深父曰唐
自武德至大歷八年實一百五十六年中間除則天稱
周十四年則正得一百四十二年是時天下初定文人
著辭以為大康理亦可通是歲廣州哥舒晃作亂海隅
小寇豈謂此歟余以謂晃之亂唐命江西路嗣恭討平
之不當自明州出兵深父曰然兵家出竒明州海道去
廣不遠亦或然也故并著之(右集本)
又
右裴公紀德碣王密撰裴公名儆代宗時為明州刺史
密代之碣文云皇唐御神器一百四十二載天下大康
而海隅小寇結亂甌越按唐自武德元年至乾元二年
實一百四十二年是時肅宗新起靈武上皇自蜀初還
史思明僣號于河北是歲洛陽汝鄭等州皆陷于賊不
得云天下大康而海隅小寇考于史傳又不見其事然
密當時人推次唐年不宜有失王回曰大歷八年廣州
哥舒晃作亂此所謂海隅小寇者也自武德元年至是
歲實一百五十六年中間則天稱周者十四年去之正
得一百四十二年矣豈謂此歟以事考驗理宜如此又
不知密意為如何也姑志其語以俟知(集本有之字)者嘉祐
八年十月三十日書(右真蹟)
唐玄静先生碑(大歷七年)
右玄静先生碑柳識撰張從申書李陽冰篆額唐世工
書之士多故以書知名者難自非有以過人者不能也
然而張從申以書得名於當時者何也從申每所書碑
李陽冰多為之篆額時人必稱為二絶其為世所重如
此余以集錄古文閱書既多故雖不能書而稍識字法
從申所書棄者多矣而時錄其一二者以名取之也夫
非衆人之所稱任獨見以自信君子於是慎之故特錄
之必待知者(右真蹟)
唐龍興寺四絶碑首(大歷八年)
右四絶碑首者李陽冰篆法慎律師碑額也在揚州龍
興寺唐李華文張從申書李陽冰篆額律師者淮南愚
俗素信重之謂此碑為四絶碑律師非余所知華文與
從申書余亦不甚好故獨錄此篆爾(右集本)
唐滑州新驛記(大歷九年)
右新驛記李陽冰篆碑在今滑州驛中其隂有銘曰斯
去千載冰生唐時冰今义去後來者誰後千年有人吾
不知之後千年無人當盡於斯嗚呼郡人為吾寳之不
知作者為誰然賈躭嘗為李騰序說文字源盛稱陽冰
此記躭為滑州刺史因見斯記而稱之耳陽冰所書世
固多有可愛者不獨斯記也嘉祐八年十二月二十六
日書(右真蹟)
唐王師乾神道碑(大歷十三年)
右王師乾神道碑張從申書余初不甚以為佳但怪唐
人多稱之第錄此碑以俟識者前歲在亳社因與秦玠
郎中論書玠學書於李西臺建中而西臺之名重於當
世余因問玠西臺學何人書云學張從申也問玠識從
申書否云未嘗見也因以此碑示之玠大驚曰西臺未
能至也以此知世以鍳書為難者誠然也從申所書碑
今絶不行於世惟予集錄有之者吳季子碑隂記崔圓
頌德碑并此纔三爾熙寧三年十月二十七日書(右真蹟)
開元金籙齋頌(元第七百二十七)姓氏(一作名氏)治平元年七月三
十日(一有此九字)
七祖堂頌(元第三十三)
明禪師碑(元第五百二十五)
玄隠塔銘(元第五百九十)
東方朔畫贊(元第五十九)
畫贊碑隂(元第六十)
顔魯公題(名元第一百二)
麻姑壇記(元第四十)
小字麻姑壇記(元第三百)
唐中興頌(元第四十八至五十)
干祿字樣(元第二百三十七)
干禄字樣模(本元第二百三十八)
歐陽琟碑(元第七百七十六至七百七十七)
杜濟神道碑(元第四百五)碑已(一作以)
杜濟墓誌銘(元第三百七十七)
射堂記(元第五百三十)為余(二字上一有數字)諸書(一作本)治平元年七
月二十二日中書東閤書(一有此十五字)
或問余曰何謂六一居士余曰吾家有書一萬卷集
古錄一十卷棋一局琴一張常置酒一壺問者曰此
五一也奈何余曰以吾一翁老於五物之間豈非六
一乎治平丙午秋饗攝事齋于東閤書(跋後一有此七十五字)
張敬因碑(元第四十二至四十三)
顔勤禮碑(元第三百四十五至三百四十六)彦將皆當為名(此下一有也字)字
乎(一作否)治平元年二月二十八日書(一有此十一字)
顔氏家廟碑(元第五十二至五十三)
顔魯公書殘碑(元第三百九十七)
又棄之(一作也)
湖州石記(元第二百七十七)後世(此下亦有而字)不朽(此下一有也字)亦有(一作)
(其)治平元年正月二十日書(一有此十字)
顔魯公帖(元第一百八十)罄乏(石本作罄竭)
顔魯公二十二字帖(元無卷第)
顔魯公并虞世南帖(元無卷第)
元次山銘(元第二百四十三)
呂諲表(元第一百五十五)
窪鐏銘(元第三百一十八)
陽華巖銘(元第二百二)見於(此下一有其字)
峿臺銘(元第一百七十六)
張中丞傳(元第二百八十二至二百八十三)最為(一無為字)
城隍神記(元第一百三)
忘歸臺記(元附一百四)
縉雲孔子廟記(元第一百四)郭瓘(一作郭元瓘或作李元瓘案唐志李元瓘為是)嘉
祐八年十月二十三日(一有此十字)
怡亭銘(元第一百一十二)
庶子泉銘(元第七十)裵回(一作徘徊)
阮客舊居詩(元第五百九十五)
裴公紀德碣(元第一百一十八)
玄静先生碑(元第五百二十七)之必(二字作以)
四絶碑首(元第一百七十九覺寂碑首附)嘉祐八年夏至日書(一有此八)
(字)
覺寂碑首亦陽冰篆也(跋後又有此九字)
滑州新驛記(元第二百一十)
王師乾碑(元第七百五)
集古錄卷七
