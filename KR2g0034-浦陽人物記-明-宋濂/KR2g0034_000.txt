浦陽人物記目錄傳記類三(總錄之屬)
卷上
忠義
梅溶梅執禮
孝友
陳太竭何千齡
鍾宅鄭綺
政事
楊琁張敦
蔣邵傅柔
傅雱黃仁環
吳傳石範
王萬吳直方
趙大訥
卷下
文學
于房朱臨
錢遹何敏中
朱有聞倪朴
方鳳黃景昌
柳貫吳萊
貞節
凌楠妻何道融戴銘妻倪宜弟
(臣)等謹案浦陽人物記二卷明宋濓撰濓字
景濓浦江人元末用薦除翰林編修以親老
辭明初徵授太子經歷官翰林學士承旨事
蹟具明史本傳是書凡分五目曰忠義曰孝
友曰政事曰文學曰貞節所紀共二十有九
人而以進士題名一篇附於後歐陽玄為作
序稱其至公甚當不以私意為予奪盖濂本
以文章名世故所作皆具有史法其書本成
於元時後人編輯濓集者止採錄其論贊而
全書則仍别行盖用羅願鄂州小集收新安
志諸小序而不收其志例也此本為明弘治
中歷陽王珍所重刻卷末有濓一跋稱始立
稿而廉侯景淵遽取刊布故牴牾者多今補
定五十餘處視舊行為小勝末題至正十三
年此跋濓集亦未收盖晚年改正之本編錄
時偶佚矣乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
浦陽人物記原序
古者以公侯伯子男五等之爵分建邦國於天下由其
國有小大故其制度文章亦有隆殺不相沿襲唯史氏
之官則皆得置之而史氏之所職掌凡時事之當否人
材之善惡田賦之多寡朝聘之往來又皆得書之其名
見於書傳者則晉之乘楚之檮杌魯之春秋是也自封
建廢而為郡縣不復各有其官於是舉天下之大四海
之衆其事悉萃於一史氏使書之雖罄渭川之竹以為
簡竭徂徠之松以為煤焉能保其無闕逸乎後之君子
有以知其然復各以所聞見於論述若廬陵豫章之紀
烈士襄陽東萊錦里之載耆舊魯國會稽汝南濟北零
陵武昌之傳先賢他如幽州古今人物志南陽先民傳
閩川名士錄陳留人物記等書凡九十餘家至今與史
氏之文並傳蓋非但欲補其遺亡而於天衷民性之發
亦有不容自已者矣浦陽為婺屬邑異時人物彬彬輩
出陳孝子以卓行聞梅節愍以忠義顯王忠惠以政事
著倪石陵以文學稱與夫制行衡門流聲天闕其事可
紀者尚多攷之信史或載與否金華宋景濓有感於斯
亦以所聞述浦陽人物記二卷上而忠君事親治政講
學下暨女婦之節可以為世鍳者悉按其實而列著之
不以一毫喜愠之私而為予奪何其至公而甚當也噫
立言之法惟其公而已惟其公也非惟不因喜愠論人
亦不以窮逹觀人但察其賢否為何如耳苟或不然則
雖入帷幄歴臺府贊樞機典藩翰曾不若匹夫之所行
者固不少世之文士好揚富貴而沒賤貧是果何道哉
景濓斯記惟有關治教者則書不問乎其他此其學術
之正才識之高豈易及耶予甚敬畏之因志其所見於
篇首景濓為文序事極有法議論則開闔精神氣昌不
少餒復深惜其沈困在下而未能遇也翰林學士承旨
榮禄大夫知制誥兼修國史歐陽玄序
凡例
一楊琁傳照後漢書修錢遹梅執禮鄭綺王萬傳照宋
史修其餘諸傳或采洪遵郡志或攷朱子槐縣經或
按朱紱東軒日抄毛洪筆錄蔣思先逹遺事記謝翺
浦汭先民傳更各參之行狀墓碑譜圖記序諸文事
蹟皆有所據一字不敢妄為登載其舊傳或有舛繆
者則無如之何姑俟博聞者正之
一忠義孝友人之大節故以為先而政事次之文學又
次之貞節又次之犬槩所書各取其長或應入而不
入者亦頗示微意焉
一古人於傳記中多書名非特以其尚質蓋亦為文之
體當然爾子孫之於祖考有稱名者則司馬遷自序
謂昌生毋懌毋懌生喜喜生談班固叙傳謂回生况
况生三子伯斿稺稺生彪是也弟子之於師有稱名
者則子路答長沮之問曰為孔丘是也後人之於先
聖先師亦有稱名者則韓愈石鼓歌曰柄任儒術崇
丘軻是也此類甚多不能枚舉蓋古者生無爵死無
諡雖祖考亦名之况其他乎所謂避諱但不敢面呼
之耳著文欲紀事行遠未必屑屑為之諱也後世彌
文日盛往往不能行尊慕之實徒於名號謬為恭敬
淳祐以降不惟諱其名又諱其字或以號舉或以齋
名稱其見之文字間在當時固有知之者稍歴一二
世則不識為何人矣深可一嘅濓今一依史氏之例
皆以名書唯於所嘗師事者倣孟子之稱仲尼程伯
淳之稱周茂叔以字書之蓋變例也
一祖父書名而子孫或書字蓋倣司馬遷伍子胥傳例
一知其所自出者則書曰自某郡來遷浦陽不知者及
己見者則書曰縣人至於居在何鄉卒在何年夀年
多少可攷者亦書
一舊有名無字者因之不知其事之詳而姓名不可闕
者附諸傳中
一本傳所載有與墓銘不同者而墓銘又有與行狀不
同者歴官次第行事後先多紊亂難攷今擇其理優
者載之
一贊文之設非欲專如史氏作品評蓋以事有所疑與
當知者不言則不可欲雜陳傳中又恐於文體有礙故
藉是以𤼵之耳
一梅溶六傳而絶執禮四傳而絶傅雱之後居清江王
萬之後居常熟若此之類既各載譜圖兹不書唯子
若孫可以附麗者著之
