欽定四庫全書
世宗憲皇帝諭行旗務奏議卷六
大學士兼管翰林院掌院事張廷玉奏稱
皇上日理政務凡屬内閣部院奉
旨事件俱交
起居注衙門登記檔案惟八旗具奏奉
旨事件向例不交
起居注衙門(臣)等無從記載請自雍正五年為始凡八
旗具奏奉
旨事件及揀選人員補授官職之處俱交送
起居注衙門以便載入記注
奏入於雍正六年正月二十七日奉
旨所奏是著行文八旗將每日所辦旗下事務俱交送起
居注衙門
監察御史鄂竒善等奏稱文武各官遵奉
諭旨於平素時按其品級定式各戴帽頂毋得違制僭用
今當奉行之初(臣)等查看得文員内有戴金帽頂而
補服用白鷴者武員内有戴珊瑚帽頂而補服用虎
者帽頂補服兩不相符即為僭越以似此者甚多不
便指名題參伏乞
勅下禮部行文八旗各部院嗣後若仍有帽頂補服不相
符合者查出從重治罪并將該管官員一併議處如
此則冠裳之定制畫一而等威愈辨矣
奏入於雍正六年三月二十八日奉
旨這所奏甚是文武官員帽頂著各按品級不准算加級
交大學士等曉諭吏部兵部及八旗知道
兵部議覆據副都統李國權奏稱漢軍旗分遇演習
鳥鎗之時派令參領輪班管理責任不專恐有推諉
等情請照滿洲旗分例每旗將操演火器嫻熟之參
領挑選二員該都統等帶領引
見
欽點一員令其操演等語查操演兵丁務有專員與兵丁
等互相知悉觀其能否不時勸懲然後可收嫻熟之
效今八旗漢軍遇演習鳥鎗之時令參領輪班管理
責任誠屬不專應如李國權所請令八旗漢軍每旗
將操演火器嫻熟之參領挑選二員該都統等帶領
引
見
欽點一員令其專管操演火器之事又奏稱演習火器惟
求熟練並不在藥之多寡查京口黑龍江等處操演
兵丁照部内定數每放一鎗使火藥二錢儘堪敷用
今八旗每放一鎗至用火藥三錢請照依京口黑龍
江例每一鎗亦用火藥二錢既不致誤操演亦不妄
費錢糧等語亦應如所請嗣後八旗演習鳥鎗每放
一鎗令用火藥二錢俟
命下之日行文滿洲火器營八旗漢軍令其遵行
奏入於雍正六年五月初十日奉
旨依議
總督倉場事務戸部右侍郎岳爾岱等奏稱京通各
倉向於支放俸米兵糧之時各旗如有應行扣存之
米預先咨明戸部者即交該監督將米扣存貯倉如
米已經支領而該旗知會咨文後至者即照該旗領
出米數催買交倉查此項領出之米因復行交倉每
每稽延時日串通倉内人等謊稱收貯其弊不可不
除請嗣後將應行扣存之俸米兵糧除知會咨文預
至者將米照舊扣存外其已經支領者移咨戸部照
漕粮折價之例老米□米每石一兩四錢小米每石
一兩二錢移咨該旗照領出米數折銀交部如此則
積弊可除似於倉務不無裨益
奏入於雍正六年七月十三日奉
旨知道了
議政大臣等議覆據原任副都統廣錫奏稱八旗拴
養官馬駝隻原以預備軍需今除阿爾泰一路别無
需用馬駝之處其馬匹留京餵養可供兵丁操演之
用至於駝隻既不可在城内騎乘徒費錢糧餵養並
無用處且牧養駝隻宜在口外寒冷之地請將現今
八旗動用錢糧餵養之駝八十隻併在場牧放之駝
八百餘隻俱交張家口外上都等處總管牧養似於
駝隻有益又可省减錢糧即或欲用不過旬日可以
取至等語查
上駟院館所有駝隻一百每年於青草出時將一半出
牧太僕寺所有駝隻一百五十於青草出時盡行出
牧現今雖無兵務然
皇上廵狩所需不可不備應將八旗所有八百九十餘隻
官駝留四百在京照例每年四月出牧至九月趕回
餵養其餘駝隻照廣錫所請發往上都等處交彼處
總管牧養
奏入於雍正六年八月十一日奉
旨依議
管理旗務王大臣等議覆據護軍統領馬蘭泰奏稱
武備為
國家之大事器械乃兵丁之要需私賣軍器者應行嚴
禁請將緣罪革退兵丁之軍器撤回給付本缺挑補
之人其陞轉亡故兵丁之軍器係賞銀置備者亦撤
回給付本缺挑補之人若係本人置備者交該佐領
查估價值回明都統給付本缺挑補之人每月坐扣
半分錢糧照價給付本人等語查八旗兵丁之軍器
仰蒙
聖恩賞賜銀兩令其修補置備又佐領下新設兵丁之軍
器悉由部頒發此賞銀置備及由部頒發者遇缺出
悉照馬蘭泰所請給付本缺挑補之人其緣罪革退
兵丁之軍器亦照所請撤給本缺挑補之人至陞轉
亡故兵丁内有本身置備者該佐領不無任意行私
勒令買賣者著佐領會同驍騎校護軍校等傳集原
置軍器之人並本缺挑補之人當面估價務使兩相
情願方准賣給將其錢糧於三個月内陸續扣完給
付原人若因價值不符不願賣者不可勒令售賣其
兵丁内有願本身自置軍器者皆給限三個月令其
置備若已給軍器之兵丁嚴查其有無私賣等情犯
者照例治罪其疎忽失察之佐領驍騎校護軍校等
交部查議
奏入於雍正六年八月二十四日奉
旨依議
總理戸部三庫事務和碩怡親王允祥等奏稱查(臣)
部看守三庫向例銀庫派鑲藍旗閒散官一員驍騎
校一員領催披甲二十名在内看守後門外驍騎校
一員領催披甲十名看守在伊旗内輪班行走顔料
緞疋二庫每庫放八旗食二兩錢糧之庫吏八名看
守柵欄門外又八旗輪流派出官員領催披甲四十
名在墻外設立堆子廵察(臣)等伏思看庫之事甚屬
要緊今一庫或一旗輪流或八旗循環參差不齊又
無專管看守之人理應特派官兵著落看守請將銀
庫顔料緞疋三庫俱派上三旗官兵看守
紫禁城内銀庫戸部銀庫此二庫俱派鑲黃旗看守顔
料庫派正黃旗看守緞疋庫派正白旗看守每旗揀
選派出閒散官八員驍騎校八員分為四班專令看
守此派出之人若能勤慎盡心看守五年無過失者
遇應陞之缺著各該旗題補如有過失從重治罪領
催披甲聽各該旗官員照依前數揀選派出設立堆
子看守顔料緞疋二庫庫吏亦於上三旗選用現在
下五旗之庫吏著回各該旗酌量别缺補用俟
命下之日將應派官兵之處交與兵部辦理
奏入於雍正六年九月初五日奉
旨依議
管理旗務王大臣等議覆據副都統班第奏稱正黃
正紅鑲紅此三旗出場馬匹俱由獨石口出口嗣後
請改從張家口出口等語查從前正黃正白正紅鑲
白鑲紅此五旗官馬從獨石口出口鑲藍旗官馬從
張家口出口其餘俱從古北口出口後准副都統岳
爾岱條奏正白鑲白此二旗官馬停其從獨石口出
口改令左翼四旗官馬悉從古北口行走今獨石口
路甚窄隘且有石嶺馬匹往返甚覺費力若從張家
口出口則出入統計四百二十里較之獨石口既近
六十里且路甚寬敞嗣後應將右翼四旗出場官馬
俱令從張家口行走
奏入於雍正六年九月十七日奉
旨依議
管理旗務王大臣等議覆據副都統韓光基奏稱兩
旗共立一學八旗入學讀書之子弟每旗不過數人
且有竟無一人者蓋因兩旗之人各自散處其遠者
或值天寒或值雨水難行不能就學所以至於乏人
請於八旗官房内量其足用揀擇四所共為八所每
旗各立一學增添教習四員共為八員每學一員其
入學讀書之人不必限定額數年二十以下十歲以
上情願讀書者俱令入學如有讀書不能成就者仍
照常挑取兵丁或所居與别旗學舍相近情願就近
讀書者聽其自便將此交禮部與八旗同行管轄其
教習三年考滿及一應需用等項俱交禮部承管至
揀選讀書子弟督查怠玩等事每旗派參領一員輪
流承管如禮部承管事件或致廢弛及教習等訓誨
不勤有悞子弟令該旗大臣查參如本旗承管事件
或致廢弛亦令禮部查參又奏稱八旗降革官員及
革退兵丁亦應揀用查外省因公革退人員荷蒙
聖恩俱得具呈補用則八旗因公革退及降調人員亦應
照依此例交八旗大臣等擇其可用者引
見於護軍校驍騎校等缺補用以贖前愆若行走果好仍
加陞用若不效力行走仍革退交部治罪其革退領
催馬甲人等亦應擇其可用者准其挑兵挑取之後
如不效力行走嚴加懲責等語查副都統韓光基所
奏添設義學及揀用降革官員兵丁之處甚是應照
所請施行
奏入於雍正六年十一月二十六日奉
旨依議
總理戸部事務和碩怡親王允祥奏稱從前各部院
及八旗等處於封印之前一日俱在空紙及封套上
用印俟封印後遇有緊急事件以備行文查雍正二
年准條奏所請將空紙上用印槩行停止在案但錢
糧軍務等事所關甚重俱以印信為憑今不用印文
恐反生弊端請仍照舊例於空紙上用印將數目明
白登記部院則交堂官收貯八旗則交都統收貯以
備緊急公文之用開印後將用過數目登記檔案外
其未用者各堂官都統等詳悉揀看銷燬倘官員書
隸有借端作弊者該堂官都統等即指名題參從重
治罪若堂官都統等不行題參日後發覺一併交部
嚴加議處
奏入於雍正六年十二月十一日奉
旨是依議
世宗憲皇帝諭行旗務奏議卷六
