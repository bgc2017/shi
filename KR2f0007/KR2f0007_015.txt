欽定四庫全書
世宗憲皇帝上諭旗務議覆卷二
上諭八旗滿洲蒙古漢軍俱係累世效力舊人承平既久
滿洲戸口滋盛餘丁繁多或有人丁多之佐領因護軍
馬甲皆有定額其不得披甲之閒散滿洲以無錢糧至
有窘廹不能飬其妻子者朕每思及此惻然動念將如
何施恩俾得生計之處再四籌度竝無長策欲增編佐
領恐正項米石不敷朕若不給與錢糧俾為飬贍何以
聊生既不能飬其家口何由造就以成其材今將旗下
滿洲蒙古漢軍内共挑四千八百人為教飬兵訓練藝
業所挑人等只給三兩錢糧計四千八百人一年共需
錢糧十七萬二千八百兩每一旗滿洲蒙古漢軍共六
百名内蒙古旗下六十名漢軍旗下八十名其漢軍之
八十名令為步兵食二兩錢糧就此錢糧數内通融料
理可以多得四十名兵丁每一旗著挑取一百二十名
再看来軍器内長槍尤為有用著滿洲蒙古每佐領下
挑取護軍四名馬甲四名令其學習長槍漢軍每佐領
下挑取馬甲四名令其學習籐牌挑刀此四千八百名
教飬兵若計佐領挑取恐其人有多寡不同應扵旗下
甲喇内計其人數挑取如此則護軍馬甲益得有用之
人而閒散餘丁亦得學習成就矣至扵如何編錄教訓
管轄之處八旗都統護軍統領副都統等公同盡心詳
究務期永遠可行定議具奏特諭
八旗都統護軍統領副都統等議覆
皇上恩念滿洲蒙古漢軍人等同扵赤子
命賜恩賞銀兩豁免公庫舊欠
賞給庫帑令置軍器
高厚之恩有加無已兹又仰蒙
聖恩念及承平日久生齒漸繁護軍馬甲皆有定額閒散
餘丁無可以為飬贍
特命八旗挑取教飬兵四千八百名給與錢糧飬其身家
斯誠從古以来未有之
殊恩也(臣)等欽遵
上諭議將教飬兵每旗滿洲挑取四百六十名蒙古六十
名漢軍八十名併通融錢糧所挑之四十名漢軍兵
丁漢軍每旗為一百二十名滿洲旗下佐領人數多
寡不甚相懸所挑四百六十名教飬兵應令各旗不
論佐領在甲喇内挑取蒙古漢軍旗下佐領數目多
寡不同論旗挑取恐有不均俱應不論旗分各計八
旗總數按其佐領多寡均行挑取其挑取時必擇其
實係貧乏射箭好可以學習之另戸餘丁挑取至扵
甲喇佐領内所有閒散滿洲多寡不等亦務令均勻
從公挑取不可稍有瞻徇其管轄教訓等事應令八
旗大臣各𣲖參領三員副參領三員閒散章京二員
驍騎校十員令其管轄教訓擇教飬兵内人去得射
箭好能清語者每十人内委署一人為領催令其管
轄此係教飬之兵凡圍場及看守等處暫且不必令
其行走每五日一次習步射十五日一次習馬射該
管參領至驍騎校等監看其都統副都統等亦輪班
親往視其馬步射之優劣分别記名遇長槍營之護
軍馬甲缺出如教飬兵内有馬步箭好記名者令按
甲喇挑取護軍按佐領挑取馬甲其護軍馬甲缺出
將教飬兵亦准挑取或教飬兵内有飲酒行止不端
者該旗大臣即將伊革退另行挑取如該管官員不
盡心教訓瞻徇情面容留騎射俱劣之兵丁經各該
旗大臣等查出將該管官員一併治罪再武備所關
甚要
皇上特降諭旨令滿洲蒙古每佐領各𣲖護軍四名馬甲
四名學習長槍漢軍每佐領各𣲖馬甲四名學習籐
牌挑刀實扵武備大有禆益應令該旗大臣等務將
年少可以學習者挑取每翼委都統一員護軍統領
一員副都統一員護軍營每旗𣲖護軍參領二員護
軍校十四員驍騎營每旗按滿洲蒙古漢軍各𣲖參
領一員每甲喇𣲖閒散章京二員驍騎校二員領催
四名令其管轄其教習槍法由八旗廵捕三營官兵
内挑取四十人每旗各𣲖五人令其教習每月給工
食銀三兩其教習籐牌挑刀由廵捕三營及古北口
之綠旗官兵内挑取四十人每旗各𣲖五人令其教
習每月給工食銀三兩凡此學習人等應給限三年
令其學習俟三年限滿考試擢其優者以為兵丁之
長每二十人各置一長令其教習陸續挑取之人其
教習八十人令回各本處遇有應舉之處得以列名
再此長槍兵丁實係精兵應令每旗設立二纛每甲
喇設立二旗令佐領内將現在喂飬官馬每人各給
一匹拴飬所用長槍旗纛交與該部製造其籐牌挑
刀將庫内現存貯者取用如有不敷交該部行文廣
東福建督撫等動用正項錢糧製造齎送其動用何
項帑銀令其報部核銷
奏入於雍正二年二月初九日奉
旨依議
上諭賭博案内有將該旗大臣官員一併議處之例但步
軍統領衙門設有捕役緝拏賭博人等而都統等竝無
捕役其該旗人或扵僻處同人賭博伊等從何得知若
因一人犯賭遂將該旗大臣官員一併議處似覺無辜
此議處條例殊屬太重著交吏部兵部刑部會同八旗
大臣等再行詳定會議具奏特諭
吏部兵部刑部會同八旗大臣等議覆各旗都統衙
門向未設有稽察賭博之捕役人等仰蒙
皇上洞悉其故
特降諭旨著將處分之條再行詳議具奏(臣)等欽遵
上諭議得旗人賭博事件若以與該管大臣官員等全無
干涉或恐因此漫不稽察以致有玷職守嗣後該旗
賭博事件發覺五次不行查拏者都統及副都統俱
罰俸一月該甲喇賭博事發三次者參領罰俸一月
佐領及驍騎校每次俱罰俸一月其族長係官每次
罰俸兩月係閒散人鞭責二十五領催每次鞭責五
十包衣佐領下人有犯賭者管領副管領每次俱罰
俸一月包衣參領佐領及驍騎校領催族長等亦照
旗下參領佐領驍騎校領催族長之例一體治罪若
旗下家人犯賭博者其主係官罰俸兩月係閒散人
仍鞭責二十五該管官員免其議處屯莊居住之人
犯賭博者屯領催仍鞭責五十該管官員亦免其議
處以上凡應議罪之員若因公務他往者免其議處
若該管官員自行拏送者亦免其議處至𣲖出查拏
賭博之員乃係伊等專責仍照舊例每次罰俸一年
民人營兵及在外各州縣地方賭博事件該地方文
武各官俱有查拏之捕役有犯賭博者亦應仍照舊
例治罪俟
命下之日通行八旗一體遵行
奏入扵雍正二年三月二十八日奉
旨依議
𣲖往德州山海關等處考察軍政之護軍統領汝福
等事竣回京具奏奉
上諭看爾等所奏各處兵丁亦有五十名者其守邊口兵
丁又有二十四名者似此竝不成部伍矣將所有五十
名兵丁之處添為百名其守邊口之二十四名兵丁酌
量添設則遇有用時可成部伍且由京城閒散人内挑
為馬甲派往又扵滿洲人等有益將此及都統巴拜所
奏之處一併交總理事務王大臣與爾等會同議奏特
諭
總理事務王大臣會同護軍統領汝福等議覆
皇上旰食宵衣勤理政務尤厪念八旗滿洲人等一應教
飬之道靡不備至兹又
特降諭旨將各處駐防兵丁有缺少者令皆添設此誠我
皇上整飭武備愛育滿洲人等之至意也(臣)等欽遵
上諭查河南山海關張家口滄州永平府玉田縣三河縣
七處所有滿洲兵丁皆各足數其羅文峪所有兵丁
雖只二十四名而此口並無蒙古等来往及附近京
畿之霸州雄縣順義縣昌平州良鄉縣寳坻縣固安
縣采育里東安縣等九城俱請不必添設至太原府
為陜省通衢現有正藍鑲藍二旗兵丁四百一十三
名内有鳥鎗手一百五十名請添八十七名共成五
百名内以二百名為鳥鎗手德州為山東江南浙江
等省来往通衢現有鑲黃正黃二旗兵丁三百四十
名請添一百六十名共成五百名内令二百名學習
鳥鎗保定府為各省来往通衢現有正紅鑲紅二旗
兵丁四百一名内有鳥鎗手五十名請添九十九名
共成五百名内以三百名為鳥鎗手滄州所有三百
一十一名兵丁内令一百名學習鳥鎗古北口喜峰
口現有八旗兵丁八十名請各添二十名為一百名
冷口現有八旗兵丁二十四名請添二十六名為五
十名獨石口原有八旗兵丁八十名内分四十名駐
劄錢家店其錢家店有兵四十名既已敷用無庸議
外請扵獨石口添兵六十名為一百名此添設兵丁
若令扵夲處餘丁内挑取恐其務求足數不免頂替
濫挑等弊其距京遠者請交兵部𣲖賢能司官二員
前往挑取若不足數由京城閒散餘丁内挑取𣲖往
附近者令来該旗挑取其中如無可挑之人將京城
餘丁挑取𣲖往至扵挑取之時如有隠匿徇庇將戸
下人及飬子捏稱另戸妄行頂替等弊一經查出或
旁人首告將具保之城守尉等官從重治罪併將𣲖
往部員治以不行詳審之罪自京城挑取𣲖往兵丁
内若有此等情弊發覺時將該都統等亦從重議處
所添兵丁共四百七十二名其自京挑取𣲖往者所
居房屋需用若干間著該城守尉等查明報部交該
撫詳行料估動用正項錢糧脩造安置至鳥鎗兵丁
所用鳥鎗請交
景山造鎗處照數造給每年所用火藥等項交地方官
酌量給與
奏入扵雍正二年四月初五日奉
旨所議甚詳著照議施行
都察院副都御史塞德奏請設立井田一事奉
旨交怡親王查明戸部内務府餘地併拖欠錢糧人員所
交地𤱔數目具奏欽此和碩怡親王允祥等查眀三項
地𤱔數目具奏奉
上諭朕交與怡親王查戸部餘地及内務府餘地拖欠錢
糧人員所交地𤱔數目俱已查眀具奏朕皆覽訖著即
照此辦起但内有民地相應如何辦理之處著伊等明白
議奏再行辦理特諭
總理戸部事務和碩怡親王允祥等議覆恭惟我
皇上厪念天下民生雖至微細之處無不區畫周詳又
特念旗人永遠生計交與(臣)等將戸部内務府餘地及拖
欠錢糧人員交納地𤱔數目查奏兹又奉
旨令(臣)等公同辦理此誠我
皇上撫育兵民予以生全之至意也(臣)等欽遵
上諭查得内務府餘地共一千六百餘頃拖欠錢糧人等
所交之地共二千六百餘頃應扵此二項地𤱔内選
擇二百餘頃作為井田行文八旗將無産業人内自
十六歲以上六十歲以下者𣲖往耕種著滿洲旗分
𣲖五十戸蒙古旗分𣲖十戸漢軍旗分𣲖四十戸共
挑選一百戸遣往各受田百𤱔周圍八分為私田中
間百𤱔為公田共力同飬公田俟三年之後所種公
田百𤱔之榖再行徵取扵革職大臣官員内揀選二
人前往令其勸教管理三年之内果有成效分别議
叙每年十月後農事既畢著打步圍學習射箭令戸
部揀選能員𣲖往視其可以設立村莊之處蓋造土
房四百間計其人口分給居住凡此耕種井田之人
每名給銀五十兩以為置辦種粒牛具農器等項之
用再查現在地内有典旗人地畆者有典民人地畆
者先經内務府奏稱凡典旗人民人地畆俱勒限三
月准其取贖等語但典賣地畆之人俱係貧乏之人
如勒定限期恐其不能遽得銀兩請將勒限之處暫
行停止許其得銀之時赴部取贖再井田地畆内倘
有旗民交錯之地請將附近所有良田照數移易給
與如此既有益扵民人而旗人之無恒産者亦皆得
仰沾
聖主洪恩扵無既矣
奏入扵雍正二年六月二十三日奉
旨所議甚好著照依施行
領侍衛内大臣八旗滿洲都統等奉
上諭覽各旗所奏王等包衣佐領渾托和甚屬不均從前
分封之時先封大阿哥與誠親王續封朕與廉親王彼
時因初受封包衣佐領下人等俱未諳練大阿哥與朕
聲眀緣由請扵旗下佐領内將三佐領下驍騎兵丁令
供看守之役在
皇考前懇
恩具奏始令驍騎兵丁看守併將包衣佐領渾托和下護軍
領催馬甲藍甲額數亦皆補足嗣經朕之伯父裕親王
為恒親王請照此行王亦將其額數增添其後誠親王
竝未奏請即照此而行不但將佐領驍騎校增添竟將
參領等亦行補放其後貝子允禟郡王允禵閒散宗室
允䄉等即援以為例竝不奏請咸各照此而行且廉親
王允禩諸事皆以朕為模範既取則扵朕伊又自邀名
譽凡儌幸事内稍有遺漏俱指示允禟允禵允䄉等令
其取足即如淳親王係何時所分舊産乃亦相效補取
甚無謂也且從前王等包衣佐領渾托和内或有護軍
一名或有護軍二三名頃者莊親王曾將此處請旨從
前數王合有一佐領今朕兄弟内每人各有五六佐領
渾托和其中驍騎校四五員兵丁三四百名現今六王
屬下兵丁多至二千四五百名果有用王等包衣佐領
兵丁之處寧能足數乎勢必至誤其事伊等亦不免扵
拮据也今朕將諸弟與子又行分封不但錢糧不敷即
米石亦不能足况此後自朕之子孫以及諸王繩繩繼
繼至扵億萬斯年儘行增添兵丁其錢糧米石又如何
能給耶與其將如許錢糧費扵無用之地以之飬贍正
額兵丁豈不善乎再藍甲兵丁奏准定額俱一百二十
名其後誠親王因伊飬母家蒙古甚多屢添至二百餘
名其他亦皆效倣增添將此藍甲兵丁之事朕已交誠
親王等議訖今除怡親王與三阿哥外將公允祹入扵
諸王之列爾等詳查舊例究悉原委各按王貝勒貝子
公等品級作何永遠定制之處從容詳議具奏特諭
領侍衛内大臣八旗滿洲都統等將五旗王以下及
閒散宗室以上之包衣佐領渾托和兵丁錢糧查議
具奏奉
旨看來五旗王等俱係原舊所有包衣錢糧竝無增添之
處仍著暫行留給俟至一二年朕閱定再降諭旨其由
内分出朕之兄弟及朕兄弟之子爾等定例議奏併問
眀淳親王伊若欲留所分純親王之舊有錢糧裁其新
增添者爾等不必議及若伊情願入扵朕兄弟之列同
議爾等一併議奏再蘇努賴士星尼等包衣佐領下人
甚衆錢糧亦多此軰俱係身犯重罪之人豈可佔據國
家如許錢糧爾等亦將此議奏欽此該(臣)等議得據淳
親王允祐咨稱情願入扵由内分出阿哥等列一體
定議臣等查得由内分出王阿哥内親王五郡王三
世子一貝子一鎮國公一閒散宗室二共有參領佐
領管領驍騎校護軍校蒙古護軍校二百三員一年
共領俸銀一萬三千七十兩米一萬三千七十斛護
軍領催馬甲藍甲共四千二百五名一年共領錢糧
銀十五萬一千九百五十六兩米十八萬六千一百
三十四斛其藍甲兵丁已經奉
旨交誠親王等議定欽遵不議外今親王内誠親王包衣
佐領下食錢糧人四百八十三名莊親王包衣佐領
下食錢糧人二百五名多寡甚屬不均莊親王包衣
佐領下所有食錢糧人等歴年當差行走竝無不敷
之處嗣後親王護軍領催定為四十名馬甲一百六
十名共錢糧二百分郡王護軍領催定為三十名馬
甲一百二十名共錢糧一百五十分貝勒護軍領催
定為二十名馬甲八十名共錢糧一百分貝子護軍
領催定為十六名馬甲六十四名共錢糧八十分鎮
國公護軍領催定為十二名馬甲四十八名共錢糧
六十分輔國公護軍領催定為八名馬甲三十二名
共錢糧四十分至世子係承受産業之人不必增給
錢糧今世子弘昇係蒙
皇上特恩賞給人口各自居住其七十一分錢糧暫應留
給嗣後王公之子雖蒙
皇上推恩封爵仍照舊例扵伊等分内量行分給不必特
行增添若有仰蒙
皇恩賞給包衣佐領者其如何給與錢糧之處令宗人府
奏請再定閒散宗室弘昉因伊父獲罪已將人口撤
减今仍據有二百六十八分錢糧殊屬非分應照允
䄉之子五達塞例留藍甲五十名以飬贍其家口其
如何酌編佐領渾托和及如何補授委署官員之處
著各旗王公都統等計其敷用裁其有餘定議具奏
又查閒散宗室頼士所有錢糧一百三十三分蘇努
所有錢糧五十八分星尼所有錢糧三百二十六分
伊等身犯重罪豈可佔據如許錢糧其包衣佐領下
人應照閒散宗室魯爾占例留給其餘俸餉錢糧置
之公中相應如何分給飬贍交該管官辦理如有動
用之處動用可也
奏入奉
旨此事依議將裕親王所陳之處爾等閱看如與爾等意
見相合即公同具奏如有不合之處爾等另議具奏欽
此該臣等議得據裕親王保泰咨稱伊父係由内分
出與五旗諸王不同仰懇
皇恩將伊之包衣渾托和下所有護軍馬甲照依定例裁
减應如所請照親王之例留錢糧二百分餘者盡行
裁去其佐領等官亦照親王之例留給又查允禵雖
稱郡王並未賜有封號其護軍馬甲應照貝子之例
留給餘者盡行裁去
奏入扵雍正二年八月初八日奉
旨此事依議果郡王甫經分封暫照親王分例給與錢糧
俟朕另降諭旨
上諭護軍等該班行走之處稍覺繁密朕非欲令兵丁等
躭扵安逸也兵丁等不時當差該班行走學習勞苦亦
甚善事但差役過扵繁密恐誤伊等操練騎射學習技
勇著挑選馬甲中優者令署護軍行走其馬甲原缺由
教飬兵内揀擇委署遇有護軍馬甲缺出即由委署人
内挑補至扵每旗應署幾人及如何分令看守之處著
都統護軍統領等公同詳議具奏特諭
八旗都統護軍統領等議覆
皇上厪念八旗兵丁無微不照以其該班繁密恐妨操練
騎射學習技勇
特降諭旨至眀至當(臣)等欽遵
上諭查上三旗所有佐領共三百三十三分兼半分佐領
此外由下五旗移為公中佐領附扵鑲黃旗正黃旗
當差行走者共三十五分三旗護軍俱屬一體當差
不可不令均勻(臣)等請將公中所有三十五分佐領
内護軍等均勻𣲖扵三旗鑲黃旗定為佐領一百二
十三分正黃旗定為佐領一百二十三分兼半分佐
領正白旗定為佐領一百二十二分再查護軍等每
旗原係二班三旗共六班輪流看守今計其人數仍
屬不敷每佐領應將馬甲各署護軍三名此三名馬
甲原缺將教飬兵各署三名其署護軍之馬甲或佐
領内應署之人不能盡得另戸令扵甲喇内委署甲
喇内所署之護軍遇有缺出仍扵甲喇内挑取其護
軍缺出即由本佐領署護軍之馬甲内挑取如教飬
兵及餘丁内有較優扵署護軍者亦令相參挑取至
扵蒙古旗下教飬兵每佐領止有二名扵委署馬甲
三名之處不能敷用令由蒙古旗内量其所得委署
如又不敷由滿洲旗内委署下五旗亦應照此委署
俟軍前護軍等回京及學習長槍之護軍等嫺熟之
後當差行走俱皆足用時另行奏
聞
奏入扵雍正二年八月十三日奉
旨依議下五旗亦令委署護軍馬甲則諸王門下看守之
處亦得裕如矣
上諭八旗驍騎營兵丁看守之處無關緊要者甚多如工
部戸部一應看守之處豈果皆關緊要著都統等會同
各該部大臣將應行看守者令其看守應行裁减者令
其裁减之處詳查議奏特諭
八旗都統等會同各部院衙門堂官議覆
皇上以八旗驍騎營兵丁看守之處多係無關緊要
特命(臣)等議行裁减此誠
恩念八旗兵丁之至意也(臣)等欽遵
上諭查得現今八旗滿洲蒙古漢軍官兵永遠看守及暫
行看守之處共一百九十五處每一班需用參領九
員章京二百二員驍騎校四十三員領催六百八十
五名馬甲二千六百八十五名此内議全减者五十
七處應减章京十九員領催二十七名馬甲四百名
議半减者四十四處應减章京七員領催二名馬甲
一百十一名共减章京二十六員領催二十九名馬
甲五百十一名仍令看守之參領九員章京一百七
十六員驍騎校四十三員領催五百八十九名馬甲
二千一百七十四名又查凡有暫行看守之處兵部
印文到日旗下按文分𣲖官兵看守及看守事畢部
内竝不移咨將官兵撤回甚至有工程已竣之處特
留物料令人看守則難免本處閒散人等借端圖利
代為兵丁該班之弊嗣後如遇有永遠看守及暫行
看守之處令該部聲眀行文旗下𣲖出官兵看守如
暫行看守者看守事畢即將撤回官兵之處知會該
旗撤回倘工程已竣仍留物料令官兵看守者該旗
查出即行題參
奏入扵雍正二年十月十六日奉
旨依議
上諭朕惟周禮有司勲之官凡有功者書名太常祭扵大
烝祭法曰以死勤事則祀之凡以崇德報功風勵忠節
也我
太祖高皇帝肇造鴻圖
太宗文皇帝式廓區夏
世祖章皇帝奄有萬國自創業以至定鼎將帥之臣致命立
功者不少
聖祖仁皇帝臨御六十一年中間殲滅三逆永清朔漠以及
平定西藏臺灣雖天戈所指如疾風振槁而師旅之臣
捐軀馬革及守土之官見危授命者所在多有邇者青
海蕩平西域效順然自用兵以來將士奮勇前驅亦有
殁扵行陣者此皆盡忠報國之臣朕甚嘉之亦甚憫之
當扵京城建立祠廟春秋妥侑世世血食其偏裨士卒
力戰敵愾舍生取義者亦附列左右用以褒崇大節揚
表芳徽俾遠近觀聽勃然生忠義之心扵治道亦有禆
益仍令翰林官纂其籍貫事蹟各為立傳彙成一編垂
諸永久著九卿詹事科道會同詳議具奏特諭
九卿詹事科道等衙門議覆舍生取義臣子報國之
誠崇德酬勲
朝廷䘏忠之典我
皇上仁恩翔洽德意覃敷
特念本朝自創業以來文德懋昭海宇久著太平之象而
武功丕振行間不少盡節之臣欲加表揚永光祀典
特降諭旨俯詢在廷(臣)等跪聆之下仰見
皇上表章義烈風勵忠藎之盛心自古所未有也謹遵
聖諭交與兵部詳查檔案行文八旗直隸各省督撫凡臨
陣捐軀守土授命之文武諸臣以及偏裨士卒赤心
報國奮不顧身者將籍貫事蹟詳晰繕册具奏其建
祠之處交與工部扵京城内相度地方鳩工庀材建
立祠廟製造牌位恭請
欽定匾額字樣行令欽天監選擇吉日懸掛將文武諸臣
牌位安設正祠偏裨士卒牌位安設兩廡入祠之日
太常寺奏請
遣大臣一員致祭祭文由翰林院撰擬祭祀事宜由太常
寺預備其每年春秋二次祭祀交與太常寺備辦仍
交翰林院分𣲖各員詳查
實錄
國史
方略各館檔案移取兵部清册各為立傳彙成一編垂
諸永久以廣
皇上軫恤之仁昭
國家勸忠之典其有禆益扵治道良非淺鮮矣
奏入扵雍正二年十一月十四日奉
旨依議這建立祠廟著交與内務府選擇應行建立之地
繪圖請旨具奏
召入裕親王保泰等奉
上諭王府佐領分出之人編設佐領令其兄弟子侄管理
尚可若以旗分之人凑集編設佐領令其兄弟子姪管
理朕意以為非宜雖係兄弟子姪亦各有定分宗室等
豈可將人之定分佔據乎凡此等處應行區别宗室之
為鎮國將軍等職乃伊等分内之事一為佐領竟成諸
王之屬下矣其宗室覺羅佐領惟朕可以役使若在王
等門下以供使令王等既難自安且多掣肘之處理應
置之公中令在上三旗行走况閒散宗室内亦有統轄
旗分佐領者王公理宜統轄屬下閒散宗室豈宜統轄
屬下乎似此者亦應撤出置之公中王等果能為國宣
力著有嘉行朕自將佐領添增賜給再公等之長軰宗
室欺侮幼軰擾累伊等屬下之人視為泛常公等亦不
能相抗任其所為其屬下人等念係本公宗族亦不便
扵首告或千百之中僅有一二發覺耳其無辜受累者
甚多伊等行軰雖卑亦係統轄屬下之人恃其軰長而
欺侮之可乎擾累其屬下之人又可乎將此著宗人府
一併詳議具奏特諭
裕親王保泰等議覆
皇上特念宗室
召入(臣)等
面加訓諭周詳備至(臣)等欽遵
上諭查得宗室内鑲黃旗德融正黃旗夀元寳山尚建寳
正白旗增盛普瑞正藍旗巴進泰滿朱席禮小格卓
賚達里祜巴世山汝福諾穆珠格爾賓及佐領下人
黑夀所管之佐領俱係專管佐領令宗室等照常管
理外鑲白旗宗室圖納阿禮納等所管之公中佐領
原係該王奏請將包衣佐領下之滿洲開出添給伊
等管理者應將兩佐領所添之包衣滿洲等撤出併
為一佐領令圖納阿禮納等互相管理所餘之兩佐
領原係全分佐領仍照常為兩佐領置之公中令該
旗大臣官員等管理鑲藍旗宗室鄧柱所管者原係
合併佐領應令鄧柱回原佐領將此佐領交與該旗
置之公中令該旗大臣官員等管理再五旗所有正
藍旗之宗室汝福滿朱席禮巴進泰達里祜巴世山
卓賚小格格爾賓諾穆珠等之九佐領鑲白旗之宗
室圖納阿禮納之互管佐領正紅旗之覺羅杜業理
齊祿談都伊敦德成錫德渾馬喇希等之七佐領鑲
白旗之覺羅納海里住薩爾泰海蘭穆漢等之五佐
領鑲紅旗之覺羅外敦增夀額禮赫常泰等之四佐
領正藍旗之覺羅伯竒圖尹柱等之兩佐領鑲藍旗
之覺羅哈克秦佟保住等之兩佐領皆係宗室覺羅
佐領不便留在王等屬下相應撤出移置該旗公中
令在上三旗行走伊等佐領及黑夀佐領亦係宗室
等之佐領俱移置該旗公中令在上三旗行走正紅
旗之唐喀七十九兩佐領内所有之覺羅等交該旗
都統等俱移扵覺羅佐領若將覺羅等移出其佐領
至扵缺人即將移給覺羅之覺羅佐領下人補還其
缺鑲白旗之覺羅常堯鑲藍旗之覺羅傅格俱係管
理公中佐領之人應暫留管理止將其本身移扵覺
羅佐領下令在上三旗行走又查定例内未入八分公
等以下竝無掌管旗下佐領之例鎮國將軍敬順楊
桑阿輔國將軍法布蘭奉國將軍鄂齊禮奉恩將軍
華玢閒散宗室弘昉富元明俊海長鄂齊伊等有因
其父革職或不准承襲將原管之佐領未經撤出者
亦有族中子姪承襲産業因而仍據其所屬佐領者
今俱查出不應仍留與伊等將敬順所有之滿洲佐
領一分法布蘭所有之滿洲佐領二分漢軍佐領一
分鄂齊禮所有之滿洲佐領六分蒙古佐領二分漢
軍佐領二分華玢所有之滿洲佐領三分弘昉所有
之滿洲佐領二分蒙古佐領二分漢軍佐領二分眀
俊所有之滿洲佐領一分蒙古佐領二分富元所有
之滿洲佐領五分海長所有之滿洲佐領二分鄂齊
所有之滿洲佐領一分俱行撤出置之該旗公中又
查宗室公等以上俱係統轄該屬之人族中長軰肆
意欺凌併擾累其屬下人殊屬不合嗣後有恃其軰
長欺凌公等者照屬員與上司相爭例治罪如擾累
公等屬下之人照平人相爭例審訊議處
奏入奉
旨將關係此佐領人等俱傳扵初十日齊集箭亭候朕申
降諭旨至期
上御箭亭
諭曰宗室等俱係
太祖高皇帝
太宗文皇帝之嫡孫覺羅等雖世系稍隔亦未甚疎遠今宗
室覺羅各在該王所屬佐領下其中軰數居長之人該
王有念係尊長不便動色相誡至扵掣肘者又有不論
軰數肆行辱詈者又有挑取護衛官員成就教導以禮
優待者又有全不顧慮挑為哈哈珠子執事人詆及祖
父折挫役使以致太監等俱得恣行詬詈者此皆朕所
深知如此無所底止則宗室覺羅竟等扵奴僕揆諸禮
制亦屬不合國家惟仰戴一主該王等各將宗室覺羅
視為奴僕妄自尊大扵理不大相悖謬耶從前
太宗文皇帝時欲阿拜阿哥等各依附其兄故令附扵豫通
郡王等此特以其切近而令其依附耳竝非以為王等
屬下之宗室佐領也朕因念及此處特降諭旨交與宗
人府兹據宗人府議奏將王等屬下所有之宗室覺羅
佐領俱移置扵公中今爾等或以祖父世居王等屬下
情願仍在王屬或以附扵王等屬下歴年久遠竟成奴
僕情願移扵該旗公中在上三旗行走之處務各據實
陳奏今王等果執大義將恣意役使宗室覺羅之處扵
心實覺不安且知非分咸各悅服爾宗室覺羅等知朕
惇叙宗族之意誠心感戴實係情願朕始准行此事且
宗室等雖在王等屬下亦係朕之臣子朕豈不得錄用
不得役使耶今王等倘以歴年既久世為我等屬下而
役使之無故將宗室覺羅佐領撤出心懷怨望宗室覺
羅等又以世在王等屬下荷蒙教飬撫恤頓將我等分
析令在上三旗當差行走殊非我等本意是則兩皆歸
怨扵朕何必准行此事爾等其各抒誠陳奏朕今詢問
爾等不奏若退有後言恣行怨望者不但朕不寬釋即
上天
列祖之靈亦必鑒察矣今爾宗室覺羅内雖有一二人陳奏
不過此一二人之意念耳不可謂衆志皆同也著宗人
府之王等將朕所降諭旨逐一問眀具奏倘有心志不
同者另行繕摺具奏毋得隠匿欽此宗人府王等覆稱
我
皇上特念宗室出自
天潢
訓諭諄切區畫周詳(臣)等恭將
上諭宣讀諸王及宗室覺羅等咸各懽忻感戴情願謹依
諭旨遵行合辭陳奏出扵至誠仰請
皇上睿鑒施行
奏入奉
旨宗人府議將宗室覺羅之佐領由王等屬下撤出置扵
該旗公中令在上三旗行走但將伊等佐領内護衛官
員置扵該旗公中如何錄用及在上三旗如何當差行
走之處竝未議及今伊等佐領内護衛官員等竝無罪
愆豈可悉行斥革此處亦應議及著交與八旗文武大
臣等每旗各抒所見議訖著馬齊嵩祝徐元夢及領侍
衛内大臣等公同詳悉定議具奏欽此大學士馬齊嵩
祝徐元夢及領侍衛内大臣等議覆(臣)等據各旗所
議詳加參酌將宗室圖納阿禮納所互管之佐領一
分宗室汝福滿朱席禮巴進泰達里祜巴世山卓賚
小格格爾賓諾穆珠所管佐領併黑壽所管之宗室
佐領共佐領十一分歸併扵鑲黃旗覺羅杜業理齊
祿談都伊敦德成錫德渾馬喇希增夀額禮赫常泰
等之佐領十分歸併扵正黃旗覺羅納海里住薩爾
泰海蘭穆漢外敦伯竒圖尹柱哈克秦佟保住等之
佐領十分歸併扵正白旗伊等佐領内所有長史護
衛典儀等官俱交内大臣帶領引
見應令如何行走之處恭候
諭旨遵行其前鋒參領前鋒侍衛護軍參領副參領署參
領護軍校前鋒護軍人等俱令扵上三旗當差行走
其旗員部員及馬甲執事人等俱令在各本處行走
伊等陞轉挑取之處仍俟本旗缺出頂補一應𣲖兵
𣲖圍訓練等事俱隨本旗其俸餉米石亦扵本旗支
領凡遇朝會與上三旗官員一體行走其餘俱照宗
人府原議施行
奏入扵雍正二年十二月二十一日奉
旨依議
世宗憲皇帝上諭旗務議覆卷二
