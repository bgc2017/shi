欽定四庫全書
世宗憲皇帝上諭旗務議覆卷十
上諭察哈爾地方總管副總管辦事官員之缺因本處無
應補授之人始於京城蒙古旗分官員内揀選補授伊
等俱係由護軍披甲出身之人口外遊牧之地並無産
業艱於為生故常向所屬人等索取些微財物妄行侵
刻以致被人控告及被監察官員紏參若將伊等即照
貪婪例治罪稍有可原嗣後察哈爾地方總管副總管
辦事官員由京城補授遣往者作何施恩賞給伊等産
業牲畜之處著大學士鄂爾泰等議奏特諭
大學士鄂爾泰等議覆察哈爾地方總管副總管辦
事官員等向以貪汚之故被人控告紏參者甚多仰
蒙
皇上洞鑒伊等俱係由京城補授遣往人員無産業牲畜
難以為生不得已向所屬人等索取財物妄行侵刻
致干罪戾我
皇上特沛恩膏
諭令議給賞賜臣等謹議得察哈爾地方八旗由京城補
授之總管賞給蒙古帳房四架騇馬九匹騭馬一匹
牸牛九頭犅牛一頭羊八十隻副總管賞給蒙古帳
房三架騇馬七匹騭馬一匹牸牛七頭犅牛一頭羊
六十隻辦事官員賞給蒙古帳房二架騇馬五匹騭
馬一匹牸牛五頭犅牛一頭羊四十隻此應給蒙古
帳房著該部每架折給銀六兩其馬匹牛羊著張家
口馬羣牛羊羣總管撥給今伊等蒙
皇上洪恩各得孳生牲畜嗣後如伊等仍有需索屬下人
等之事或經查出或被首告一經審實將給過牲畜
俱行追回從重治罪
奏入於雍正十年二月初九日奉
旨依議
上諭圓明園官兵應廣其陞遷之路增補官員其如何增
補之處著果親王等議奏特諭
果親王允禮等議覆查得現今
圓明園每旗營總各一員副護軍參領各三員護軍校
委署參領各四員護軍校各十員副護軍校各九員
今奉
特旨增補官員請於八旗現有之副護軍參領十六員内
每旗揀選一員補授護軍參領令其次營總辦事伊
等員缺於護軍校委署參領内揀選補授查護軍參
領俱係正三品副護軍參領係五品今蒙
聖恩廣伊等陞遷之路將副參領准為四品其護軍校委
署參領之缺於護軍校内揀選補授亦令戴孔雀翎
准為五品每旗增補護軍校四員副護軍校五員合
舊有者共各為十四員每甲喇各為二員再内府三
旗護軍參領共三員於伊等内補授營總一員查内
府護軍參領係五品今將補授之營總准為四品令
掌管關防其員缺增補護軍參領一員再随關防之
筆帖式每旗挑補四名仍令食護軍錢糧内府三旗
亦令挑補筆帖式各四名如此則參領護軍校等陞
遷之路既廣而護軍等之陞遷亦速矣
奏入於雍正十年四月初一日奉
旨依議
上諭圓明園兵丁朕從前未經細看此次朕往觀大閱細
看沿途站立管道之圓明園兵丁氣象較前甚優圓明
園之八旗及内府三旗賞給教習令伊等子弟學習漢
書著果親王等議奏特諭
果親王允禮等議覆八旗及内府三旗營房向因地
勢建造故相隔遠近不一今蒙
聖恩設立學舍當視營房之遠近建造查得鑲黃正黃正
白鑲白此四旗營房相近應造學舍一所設教習二
名正紅鑲紅此二旗營房相近應造學舍一所設教
習一名正藍鑲藍此二旗營房相隔甚遠不便設立
一學每旗各應造學舍一所各設教習一名其内府
三旗既同一營房應造學舍一所設教習一名共造
學舍五所挑取教習六名其教習於八旗及内府生
員内擇其能訓誨者六名令為教習著四年一換每
月給伊等錢糧二兩每年三季共給米二十一斛二
斗其中如有善於教訓誠屬優等者咨行吏部即以
筆帖式補用其平常者駁回該旗其教誨甚劣者將
生員革退其缺另行挑取
奏入於雍正十年四月二十七日奉
旨依議
上諭附近京畿之小城駐防滿洲兵丁俱係協領官員等
管轄因無總管之大臣故教訓兵丁稽察官員之事殊
為疎忽雖在地方妄行生事亦無約束之人應交相近
居住之大臣令其兼管附近
陵寢者即交
陵寢處大臣等管轄附近天津者即交天津都統管轄若相
近無有大臣居住之處由京城内特𣲖大臣一員令其
總理每年前往稽察一次則官兵自然奮勉遵奉法度
在地方不致有妄行生事之人矣著大學士鄂爾泰詳
察議奏特諭
大學士鄂爾泰議覆查喜峰口冷口羅文峪俱與
陵寢相近將此三處駐防官兵即交
陵寢處大臣等稽察管轄三河縣玉田縣順義縣永平府係
觧送犯人直達山海關之大路將此四處駐防官兵
即交山海關總管稽察管轄滄州地方與天津相近
將此駐防官兵即交天津水師營都統稽察管轄德
州為山東所屬地方係往青州便路將德州駐防官
兵即就近交青州將軍稽察管轄獨石口古北口張
家口錢家店鄭家莊昌平州此六處係一路寳坻縣
固安縣雄縣覇州彩峪保定府良鄉縣東安縣此八
處係一路俱無可交兼管之處應由京城𣲖副都統
各一員令其總理稽察其𣲖副都統之處著兵部開
列副都統等職名具奏
欽點二員每年秋季令其前往將各處駐防官兵稽察閱
看馬步射優者奬勵劣者懲責務令各加勤學技藝
安静守分不許在地方生事其官員之優劣亦令分
别具奏此𣲖出之副都統前往稽察之時照例給與
官馬行糧
奏入於雍正十年五月十六日奉
旨依議
上諭凡官員議處之案多係本任然亦有年久而後發覺
或逾年而後結案者乃該員已經陞遷方行議處如在
外州縣陞至道府在内司官陞至堂官遇原任内有應
行議處事件仍照原任品級處分係向来相沿之舊例
如此但伊等所犯之案情有重輕如尋常罣誤事件亦
照原任品級處分似於情理未為允協况此等人員久
經歴任既得陞遷其材必有可用如因原任事發悉照
原品降調略無差等殊非愛惜人才之意著該部悉心
詳酌作何分别定議具奏特諭
吏部議覆查官員陞任後如遇原任事發應行議處
者其品級既有大小之不同且原任發覺案件情罪
亦有輕重之不一若事發之日不論情罪輕重一槩
從原任降調誠未允協今欽奉
諭旨令(臣)等分别定議仰見我
皇上睿慮周詳愛惜人才之至意(臣)等細加酌議請嗣後
凡内外文武官員陞任之後遇原任事發應行降調
者如係貪贓酷刑營私作弊等案内情罪重大者俱
仍應於原任内議以降調其餘一切尋常罣誤事件
情罪尚輕俱於現任内議以降調如此則處分更得
其平而陞任各員益加奮勉矣恭候
命下之日載入例冊以便遵行
奏入於雍正十年六月初二日奉
旨依議
上諭八旗及外省之出征護軍參領協領以下驍騎校以
上等官俱以漢仗好㨂選𣲖往之員故將現出各缺俱
委員署理俟伊等凱旋之日一併揀選補授今軍務尚
未妥定伊等身在軍前行走勞苦反不得陞遷朕心深
為憫念嗣後應陞副都統之出征參領協領等官内該
管大臣如有深知者將其人材可用效力行走之處詳
細聲明保送兵部俟副都統缺出列名具奏再副護軍
參領以下驍騎校護軍校以上各缺應將出征人員作
何補授之處著大學士鄂爾泰等確議具奏特諭
大學士鄂爾泰等議覆
皇上厪念出征人員恐其陞路壅滯令(臣)等議奏乃我
皇上至仁之意現今八旗應陞副都統人員内各該大臣
等有深知者即保送兵部列名具奏外查八旗出征
人員俱視其漢仗好者𣲖往若伊等應陞缺出理應
補授但伊等自出征以来有無效力之處在京之大
臣等無由得知應令各該都統副都統及駐防將軍
等將所轄𣲖往出征之官員行查軍前令將軍等將
伊等效力行走之處查明據實出具考語咨覆到日
各該處註冊如伊等應陞缺出該大臣等秉公與在
京應陞官員一併列名具奏補授若補授出征之人
其缺仍著署理俟回京時補行引
見再軍前人員内如果有效力之處人去得者該將軍等
亦聲明咨送該處註冊其驍騎校護軍校等缺出各
該管大臣等亦照官員之例奏明補授其缺照常署
理如此則出征并在京官員陞遷之路俱不得壅滯
矣俟
命下之日交兵部徧行各該處
奏入於雍正十年七月初九日奉
旨依議
八旗都統等將八旗兵丁當差之處裁減具奏奉
上諭此所奏摺内看守倉庫及禮部金冊等處所需兵丁
甚多現今正値操演之時兵丁等看守之處太多必致
有悞操演嗣後倉庫等處如何另行𣲖人看守之處著
八旗六部及倉場衙門大臣等公同詳議具奏特諭
八旗六部倉場衙門大臣等議覆查看守倉庫俱係
八旗馬甲理應撤回以便操演請於八旗滿洲蒙古
漢軍内或閒散人或養子開檔人及官兵之家下陳
人内擇其壯徤者挑取二千二十四名令其看守照
步甲之例給與錢糧米石分為二班專令看守倉庫
等處其中有應挑取護軍馬甲者照常挑取此項兵
丁專為看守而設不必給與盔甲各倉庫之處現有
官給弓箭撒袋亦無庸另給其腰刀照官價折給銀
兩其銀兩即動用各旗所貯官房租銀交各佐領置
辦動用銀數令各旗於年底奏銷管轄此項兵丁除
八旗所𣲖操演官員外所餘官員内每旗滿洲蒙古
漢軍合𣲖十員共選八十員再於降級革職官員内
揀選一百二十人共為二百員令其管轄此所選降
革人員每人每月給與銀三兩米二石降級之員照
伊所降品級戴頂外革職人員請給與八品帽頂以
便管轄若看守行走五年無過令各該旗大臣等於
伊等應陞之缺列名如不勉力行走令其參奏從重
治罪俟大兵凱旋之日將此項所添之兵缺出不補
此項人員令各該旗大臣等將好者㨂選於應陞之
缺奏請補授如此則看守之處既得專人而操演兵
丁亦不致有悮矣具奏奉
旨看守倉庫所添降調革職人員俱係本身犯罪降革之
人所犯之罪輕重不等其中亦有人去得者大槩無用
者居多若有用之人惟令看守此等處所似覺可惜若
無用之人令其看守倉庫緊要之地反於事無益爾等
理應加意選擇務期得人將伊等分作兩次帶領引見
再爾等奏稱所選廢員若不勉力行走即從重治罪並
未議定如何治罪伊等若仍不悛改不肯實心效力如
何從重治罪之處爾等定議具奏餘依議欽此議得降
革人員内有人去得者即行揀選帶領引
見外其中若有無知之人不肯實心效力行走不堪者降
調之人交該部照伊所犯之罪加一倍治罪革職之
人照伊所犯之罪加兩倍治罪如果勉力行走五年
無過令該管大臣等於伊等應陞之缺俾得列名
奏入於雍正十年八月二十日奉
旨依議
上諭穎俊懦弱兩營兵丁二千名欲其馬上嫻熟故給馬
二百匹令其學習今聞穎俊懦弱兩營兵丁内有騎射
可觀者亦有騎射雖屬生疎而馬上尚能發矢者以此
看来則學習至一二年後馬上可以嫻熟矣八旗操演
兵丁雖令學習步射鳥鎗走遠等技但滿洲兵丁以馬
上嫻熟為要著計八旗滿洲兵丁數目每十名給馬一
匹即於旗下餵養官馬撥給俾兵丁等於馬上操演此
所給官馬應令小心秣飼勿致損傷併將如何拴養之
處著八旗操演兵丁大臣等會議具奏特諭
八旗操演兵丁大臣等議覆
皇上念八旗兵丁以馬上技藝緊要
賞給馬匹令其學習實於兵丁等大有禆益(臣)等查得八
旗操演兵丁每旗需馬一百六十匹八旗共需馬一
千二百八十匹合弘昇等操演兵丁二千名需馬二
百匹共需馬一千四百八十匹應於各該旗拴養官
馬内撥給此項馬匹係兵丁輪流騎用之馬(臣)等請
於各營操練兵丁之官員頭目内擇其善於拴養者
酌量每人分𣲖二三匹不等令其拴養(臣)等仍不時
稽查如有不小心秣飼草率塞責以致損傷者即指
名題參治罪交兵部將此項馬匹於年底查明肥瘦
㩀實奏
聞
奏入於雍正十年九月十六日奉
旨依議
正紅旗漢軍都統多羅貝勒弘春等以劉顯原管佐
領前因壯丁甚少改為半分佐領後於均勻佐領時
將内務府撥出壯丁補足作為一分整佐領今劉顯
緣事革職無可承襲之人請將此佐領暫為公中佐
領具奏奉
上諭朕從前因八旗漢軍佐領下壯丁多寡不均特降諭
旨著令均勻當日辦理此事之大臣等均將世襲佐領
之壯丁仍添入壯丁不足之世襲佐領内不應將公中
佐領之壯丁添入世襲佐領之内正紅旗從前均勻壯
丁時乃將内務府撥出之人添入劉顯原管佐領内甚
屬錯謬八旗漢軍有似此辦理者俱著查明其壯丁不
足之世襲佐領仍將世襲佐領之壯丁撥補量其壯丁
之多寡或將两姓合為一分佐領或將三姓合為一分
佐領令其輪流管理將来補授佐領亦易得人再公中
佐領之壯丁不足者仍將公中佐領之壯丁撥補著八
旗漢軍都統等公同詳查畫一辦理具奏特諭
八旗漢軍都統等議覆(臣)等伏思八旗原管佐領皆
係伊等屬下戶下壯丁編設者世管公中佐領乃係
另戶壯丁編設者其壯丁自與原管佐領下人等有
間若將世管公中佐領之壯丁撥入原管佐領内則
是另戸壯丁與屬下戶下之人無别而屬下戶下之
人竟為另戶壯丁矣揆諸情理實有未妥(臣)等查八
旗漢軍内佟世楹等二十一分佐領於雍正六年均
勻壯丁時奏明不增不减現今此二十一分佐領原
有屬下戶下現食錢糧之人俱足額數應遵原奏不
增不减外其由内務府撥入之壯丁共計二百八十
二名相應俱行撤出分給該旗之世管公中佐領内
再正紅旗漢軍鄭安康佐領劉顯佐領原係兩箇半
分佐領於雍正九年添入内務府壯丁一百二十九
名作為兩分整佐領今查鄭安康等佐領下除官兵
外所有另戶戶下壯丁共六十六名相應遵
旨併為一分整佐領著鄭劉二姓輪流管理今佐領劉顯
緣事革職應令現任佐領鄭安康管理日後缺出將
兩姓人等列名補授此兩箇半分佐領内原有添入
之内務府壯丁一百二十九名相應一併撤出作為
一分公中佐領仍隸正紅旗以足三十分佐領之數
再查正白旗孫紅桷等三分佐領正藍旗佟鑑等四
分佐領及甘士璉佐領共八分佐領俱係原管佐領
自應不增不减應將此八分佐領内撥出之壯丁一
併撤回仍隸原佐領下再此八分佐領内由世管公
中佐領下分入之壯丁及由内務府分入之壯丁及
佟世楹等二十一分佐領下應行撥出之壯丁等共
八百九十七名俱應撤出在伊等本旗佐領内均勻
分撥但正藍旗十一分原管佐領内應行撥出之壯
丁共計四百二十五名若止在本旗十九分佐領内
分撥則每佐領下所分壯丁似乎過多今查鑲白旗
並無原管佐領亦無應撥之人相應將正藍旗應行
撥出之壯丁即就近於鑲白旗正藍旗兩旗均勻分
撥再此項應撥之壯丁内有現食錢糧者仍令其照
舊當差統俟新撥佐領内缺出之日再行調回充補
如此則原管世管公中佐領下之壯丁各有所歸不
致混淆而補授佐領亦易得人矣恭候
命下之日(臣)等八旗漢軍一體欽遵辦理
奏入於雍正十年十二月十八日奉
旨依議
上諭朕看滿洲武舉武進士等於綠旗營不甚相宜若與綠
旗官員一體擢用倘此内有人平常者不但於營務
無益亦且壅滯伊等陞遷之路嗣後將滿洲武舉武進
士如何補用及如何陞轉之處著兵部會同八旗都統
等詳悉定議具奏特諭
兵部八旗都統等議覆查八旗滿洲蒙古武舉武進
士内騎射雖有可觀但於營務素未諳練若槩與營
内官員一體擢用實於營務不宜且於伊等陞遷之
處反致壅塞嗣後武舉武進士内有人材出衆騎射
嫻熟者
皇上特恩選用外其餘滿洲蒙古考試中式武舉武進士
俱交各該旗於伊等應得之缺補用但武舉武進士
應補品級不同其陞用之處亦宜分别嗣後將滿洲
蒙古考試中式武舉亦照漢人武舉例會試後由兵
部請
旨𣲖大臣等騐看分别等次實係才優者列為頭等交該
旗視伊等中式年月名次於護軍校驍騎校等缺委
署試用行走三年若當差勤慎辦事明白者該旗都
統等即將伊等入於該旗應陞護軍校驍騎校人員
内一同帶領引
見恭候
欽定補授其騎射平常者列為二等駁回該旗令其學習
以圖會試上進伊等内有願在該旗當護軍前鋒效
力行走之人亦著挑取令其當差行走學習嫻熟時
遇揀選之年再令揀選補用再滿洲蒙古每武會試
之年止中式進士四名除
特旨挑選侍衛外其餘滿洲蒙古武進士交該旗於護軍
校驍騎校等缺亦視伊等中式年月名次補用行走
三年果於事務諳練勤慎稱職者遇應陞缺出該旗
都統將伊等入於該旗應陞人員内一同帶領引
見恭候
欽定補授再查滿洲蒙古武舉武進士既議以旗員補用
若係實授者自有應得之錢糧其委署者照副護軍
校副驍騎校例俾得錢糧米石伊等頂帶俱照委署
官員例如此則滿洲蒙古武舉武進士既獲陞階且
亦得以學習似屬有益再查從前所用内九門千總
現有十二人當差行走今將滿洲蒙古武舉武進士
既議以旗員補用應將現任滿洲門千總改補以令
畫一請將現任滿洲門千總交步軍統領詳加揀閱
分别等次出具考語咨送兵部帶領引
見伏候
欽定又查舊例内九門千總缺出以滿洲武舉補用外七
門千總缺出以漢軍武舉及漢軍旗下捐納人員補
用今既將滿洲武舉議以旗員補用請嗣後内九門
千總缺出亦照外七門千總例將漢軍武舉及漢軍
捐納人員補用至漢軍武進士舊例俱以營衛守備
補用仍照舊例遵行可也
奏入於雍正十年十二月二十日奉
旨依議
世宗憲皇帝上諭旗務議覆卷十
