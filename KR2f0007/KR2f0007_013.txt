欽定四庫全書
世宗憲皇帝上諭八旗卷十三
雍正十三年正月二十一日奉
上諭八旗所拴官馬下五旗竟有給王公等之護衛官員
親軍等拴養不時乘騎者官馬之設特以備要事之用
每日乘之俾其勞苦何得肥壮著交與八旗大臣等將
各旗官馬務令應養之人拴養該管官員等不可妄徇
情面給與不應拴養之人令其乘騎著都統等不時留
心查驗特諭
雍正十三年五月十六日奉
上諭今日正白旗滿洲都統等所奏坐扣錢糧之兵丁内
有鄂三之孫朕因於其名下折角未經降旨都統等見
朕折角之處即應請旨今並不請旨即昧然將奏摺擕
去可乎鄂三之孫坐扣錢糧之處不可寬免亦著入於
不免之列嗣後凡奏摺内有經朕折角未曾降旨者大
臣等即行請旨著通行各處特諭
雍正十三年五月二十九日領侍衛内大臣等參奏
散秩大臣公噶爾薩不務效力行走一事奉
上諭所賞噶爾薩之房屋著照舊賞給此數年所停之俸
銀著支給俸米亦著折價賞給令伊將所典地畝贖出
餘剰銀兩置立産業不可妄行花費再朕所賞賜之房
屋其人獲罪奉旨撤回則可寧有抵伊欠項入官之理
即欲入官該旗亦應奏明請旨將噶爾薩之房屋並不
奏明如何冒昧辦理之處著查奏交八旗如有似此等
將所賞房屋入官抵還欠項者亦著查奏特諭
雍正十三年八月初三日九卿等奉
上諭從來滿洲風俗於尊卑上下之分秩然有禮即冠履
亦從不濫置一處此風實應永為典則當年
聖祖皇帝惟恐古風漸遠時頒
諭旨諄切告誡朕即位以來敬謹奉行凡於本章奏摺中遇
有
壇
廟等字者必敬謹捧持不敢置於牀座近見滿洲薰染漢習
諸凡輕忽禮意漸弛竟有將稿案任意安放靴襪間者
此風不可不嚴為整飭以儆玩䙝嗣後部院及八旗官
員人等於一切稿案或置懷中或貯囊内皆可擕行不
得夾帶靴襪之間該管上司務須嚴行查禁違者即行
參處如不實力遵奉經朕查出將該管上司必加嚴處
特諭
雍正十三年八月初三日鑲紅旗蒙古都統等於察
哈爾旗分驍騎校員缺將該總管普福等保送之護
軍烏納哈等帶領引
見奉
上諭驍騎校員缺著擬正之烏納哈補授此喀爾喀人等
原俱係伊等之祖在軍前退縮因而治罪歸併於察哈
爾旗分者今歴年已久其子孫等俱經行間勤勞效力
嗣後一應陞遷之處著視其行走好人去得者同本旗
效力人等一體揀選題補特諭
世宗憲皇帝上諭八旗卷十三
