欽定四庫全書
世宗憲皇帝諭行旗務奏議卷十三
乾清門一等侍衞武勒德奏稱前經奉
旨奉天寧古塔黑龍江等處新滿洲索倫打虎兒等有欲
来京歸族居住者著乾清門侍衛等具奏欽此欽遵在
案數年以来居住人等蒙
皇上加恩賞給搬家銀兩今不肖人等欲来京歸族居住
者甚多(奴才)等詢問伊等内有竝未呈明該處大人
只回明佐領等官而来者伊等身係披甲而不在該
管大人處告假来京揆此或在該地方妄行非法不
能度日希圖徼倖來京居住亦未可定(奴才)等在京
居住二三十年伊等真假無憑查考仰請嗣後若有
来京歸族居住者令其呈明該將軍詳細查明聲明
緣由用印文咨送來京該旗大人查明將應令居住
者奏
聞令其居住如此則不肖人等妄希徼倖之弊可除矣
奏入於雍正十三年正月二十三日奉
旨這所奏甚是交領侍衞内大臣照所奏行
兵部議覆據監察御史巴什泰奏稱官職補服俱有
定制不便混行穿用今部院郎中等官係五品職銜
如兼參領則俱用三品孔雀補服如兼佐領則用四
品雲雁補服再由文職而兼武職由武職而兼文職
者若文職較小而武職較大大槩照武職品級而改
用文職補服者頗多仰請嗣後文武兼銜之員如文
職銜大則用文職補服武職銜大則用武職補服如
文武職銜相當仍用文職補服至陞轉之官員俱著
照依現任品級遵行等語應如巴什泰所奏嗣後凡
文武兼銜者若文職較大則用文職補服武職較大
則用武職補服倘文武職銜相當則用文職補服至
陞轉之文武官員俱各用現任品級補服再由武職
兼文職者武職品級較大仍令穿用武職補服不得
濫用品級相當之文職補服其由文職兼武職者均
照此例遵行仍交都察院步軍統領查旗御史等不
時嚴查倘有不照現任品級混行穿用者即行查參
交部治罪又據奏稱武職都司僉書係正四品守備
係正五品今京營守備不論大小職銜槩用四品頂
帶京營既皆如此則外省有似此者亦未可定伏乞
勅令兵部行文步軍統領及各省督撫提鎮各嚴飭所屬
官弁若係加都司僉書銜者准作四品外其署守備
事管守備等官俱著用五品頂帶補服至於應關俸
薪銀兩亦照此例支給等語亦應照巴什泰所奏行
文步軍統領及各省督撫提鎮各嚴飭所屬官弁嗣
後係加都司僉書銜者准用四品頂帶外其署守備
事管守備者俱著照依定例用五品頂帶如仍有混
行穿用者俱照違背禁令律罰俸一年其各上司俱
照不行詳查例罰俸六箇月再武職官員既定有照
依品級關給俸薪銀兩之例遵行已久應毋庸議
奏入於雍正十三年二月十一日奉
旨依議
兵部議覆據總理阿爾泰軍臺馬羣總管五十四等
奏稱看得各處來文其封套鮮有雙層厚紙多係單
層薄紙是以字畫顯露驛站遞送易致磨壊倘有事
故關係匪輕等語除(臣)部照依所奏遵行外行文知
會各衙門八旗嗣後凡遞送軍營一應公文俱用雙
層厚紙封套釘封遞送倘有仍用單紙透字封套不
加釘封者承收之處即將封套駁回該部將承辦官
員照例議處書吏等照例責革又據奏稱兵丁自家
中寄送衣服物件應照從前奏准之例一次不過六
百觔或作木箱盛貯遞送或用皮包裹遞送如此不
但道路無磨壞遺失之患且於兵丁大有裨益等語
亦應照所請嗣後有寄送軍營包袱可行文工部製
造木箱長三尺六寸寬一尺七寸高二尺三寸於接
榫處四面用鐵葉釘裹將包袱裝入仍照原奏一次
不過六百觔令其遞送如此庶寄送軍營之包袱無
磨壊遺失之患而押送官兵亦免賠補疎忽之咎實
於兵丁大有裨益
奏入於雍正十三年四月初一日奉
旨依議
順天府府丞周紹龍奏稱伏查直省州縣歲科考取
童生例由各學廪生出具保結方准錄送學臣該廪
生當堂識認以杜頂冒等弊遵行已久惟八旗童生
例由各旗都統考送(臣)接禮部劄付方准府考錄送
學臣每逢歲科兩試各旗只派章京一員識認每旗
童生不下百十餘名其中旗分與渾托和包衣佐領
所轄不一章京一員臨時倉卒安能一一詳審且因
循已久八旗内章京亦有不到者(臣)甫經到任留心
體察府試該童是否名册的身(臣)實無憑稽查就中
讀書向上者固不乏人而希圖倖進頂替之弊恐亦
難保必無以(臣)愚見各該童生報名旗考照漢學例
取具本旗廪生認結都統將名冊一齊送部(臣)及學
臣考試時令滿學教官二員帶領各廩生當堂識認
倘有頂替將廩生一體治罪現今旗考已過(臣)府試
與學臣錄科俱已届期伏祈
皇上諭令八旗都統補取各該廪生認結限十日齊備送
至禮部(臣)接准禮部劄付考試廩生當堂識認似屬
妥協是旗考時歴經各旗參佐領保送(臣)與學臣考
試又有各旗廩生認結則弊竇可以肅清於八旗人
才實有裨益矣
奏入於雍正十三年六月十二日奉
旨這所奏是著照所奏行
八旗都統等議覆據都統侯朱震奏稱遇有委署步
軍校缺出如本旗無拖沙喇哈番以下世職或世職
内無勝任之人即於驍騎校内揀選委署或驍騎校
員缺另行委署辦理如果行走勤慎遇步軍校缺出
奏請實授等語查委署步軍校一缺有稽查看守之
責必得能管轄之人始於事有裨益應如朱震所奏
如本旗有可委署之世職仍遵舊例辦理外如本旗
内並無世職及世職内不得勝任之人即於護軍校
驍騎校内揀選賢能之員帶領引
見委署伊等所遺員缺照例另行揀選委署如此則委署
步軍校得人而管理佐領下事務亦可不致遲悞此
委署步軍校如果勤慎黽勉遇有步軍校缺出該步
軍統領保送即行帶領引
見實授
奏入於雍正十三年七月二十五日奉
旨依議
八旗都統等議覆據翰林院侍講學士伊爾敦奏稱
每年出牧以後各佐領下留肥馬二匹原以備官差
之用若與跟大人之領催等混行乘騎一月之内按
班奏事三次另有應奏事件則至每月數次雖肥馬
亦必至於疲瘦遇有出差則領馬者因臕欠不收拴
馬之人無奈懇求貼給銀一二兩令其領去又兼騎
至遠途俾受辛苦若至倒斃則又費錢糧買補查領
催等跟隨大人乃偶然之事即令其騎用官馬似屬
不合嗣後若遇此等之事不許混乘官馬等語查留
旗之官馬乃衆馬之内挑其臕肥者以備官差之用
關係緊要即使果有官差必待兵部印文方行辦給
不可擅用且各旗俱有跟大人查堆以及傳事人等
之馬乃鑲紅旗違例動用留旗肥馬傳給跟班之領
催等混行乘騎殊屬不合將此交與該旗大人查明
參奏外嗣後照伊爾敦所奏將跟班之人永不許擅
騎額設之馬
奏入於雍正十三年七月二十五日奉
旨依議
世宗憲皇帝諭行旗務奏議卷十三
