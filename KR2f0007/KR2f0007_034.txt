欽定四庫全書
世宗憲皇帝諭行旗務奏議卷九
八旗都統等議覆據副都統趙弘濟奏稱八旗所存
取租官房内歪斜傾頽者若有願以己力修理租住
之人著該管官員將修理價值及如何修理之處料
估計算報知該管大臣令其修理居住將伊所用銀
兩數目俟抵完房租之時再行取租等語應如趙弘
濟所請將八旗所存取租官房内有情願以己力修
理居住者詳細料估令其修理居住其修理價值俟
抵完房租之時再行取租又據奏稱所餘官房内有
歪斜傾頽者若照原定價值必至無人承買若槩行
修理又致多費錢糧請交該旗會同工部詳查減價
令人承買等語亦應如所請令該旗會同工部詳查
減價登記檔案勒限三箇月有情願扣俸承買者令
其承買若限内無人承買著動用戶部存貯官房租
銀兩派該旗能員修理再行取租
奏入於雍正九年二月十二日奉
旨依議
刑部議覆據四川總督黃廷桂奏稱據按察使劉應
鼎審結南川縣民韋巨珍因瘋病殺死鄧仕聖之妻
陳氏及子女一家四命一案照律免抵按名各追埋
葬銀十二兩四錢二分給付屍親領埋等因詳報到
(臣臣)思瘋病免抵夲係原病者之無知而例應禁錮
所以防意外之妄行其如病者之親黨骨肉不忍鎖
禁而鄰里俱瞻顧情面觀望不言地方官又因無關
考成率多膜視以致害及無辜將無底止甚非我
皇上愛育生民之至意伏乞
敕部定議凡瘋病之人有殺人者其夲家親族鄰里照例
懲治外並請將平日不行稽查鎖禁之地方官嚴定
處分等語應如所請嗣後各省及八旗凡有瘋病妄
動之人其親屬鄰佑人等即報明該地方官該佐領
處令伊親屬嚴行鎖錮看守如無親屬即責鄰佑鄉
約地方族長人等嚴行鎖錮看守倘親屬鄰佑鄉約
地方族長人等容隐不報不行看守以致瘋病之人
自殺者照不應重律杖八十至殺他人者照知人謀
害他人不即阻當首報律杖一百治罪如親屬鄰佑
人等已經報明而該地方官該佐領不嚴飭親屬鄰
佑人等嚴行鎖錮看守以致瘋病之人自殺者將該
管地方官該佐領照看守疎忽例罰俸三箇月若致
殺他人者將該管地方官該佐領照防範不嚴例罰
俸一年俟
命下之日通行八旗五城步軍統領順天府大宛二縣直
隸各省督撫將軍及奉天府一體遵行倘於文到一
月之後有仍行疎縱以致自殺殺人者即照此所定
之例分别議處治罪
奏入於雍正九年十二月二十一日奉
旨依議
世宗憲皇帝諭行旗務奏議卷九
