欽定四庫全書
世宗憲皇帝諭行旗務奏議卷八
副都統黑塞奏稱
皇城週圍立有八旗火班其該班滿洲蒙古漢軍三旗
大臣内凡有出差兼别職者該旗大臣等即將該旗
官員姓名咨行兵部代為該班查火班之地與
皇城相近所係匪輕官員等不便代大臣該班(臣)愚以
為如滿洲蒙古漢軍三旗大臣内凡有出差兼别職
者不准以官員代替即令三旗所餘大臣輪流該班
如此則日間可以在都統衙門照常辦事而夜間亦
可無曠火班矣
奏入於雍正八年二月十九日奉
旨此奏是照所請行
步軍統領阿齊圖等議覆據監察御史覺羅莫禮博
奏稱八旗都統等該火班之處備有激桶但火班處
都統遇失火之時無人通報恐致稍有遲悞請嗣後
交與步軍統領有用激桶之事令步軍等亦通報相
近該火班之都統轉為通知他旗火班之處如此則
於救火之事不致有悞等語(臣)等查得失火之處若
係左翼則左翼四旗往救係右翼則右翼四旗往救
凡倉庫衙署及
皇城之内八旗俱各往救今莫禮博既稱八旗火班處
大臣等無人通報恐致有悞應令該地方步軍人等
遇有失火亦照通報(臣)衙門之例通報火班處可也
奏入於雍正八年三月十六日奉
旨不必八旗俱往嗣後東南失火著正藍鑲白二旗往救
西南失火著鑲藍鑲紅二旗往救東北失火著鑲黃正
白二旗往救西北失火著正黃正紅二旗往救若皇城
之内每翼著兩旗往救如此不致煩擾於事有益將此
傳知步軍人等見某處失火即報知其相近該旗不可
有悞
兵部奏稱各部院衙門咨行各省事件俱係各部院
衙門用印封套函封咨送(臣)部原封轉發惟八旗咨
行各省事件或一旗亦有用印封套咨送原封轉發
或一旗移咨臣部轉行殊不畫一此轉行事件又無
另議之項惟照咨抄寫轉行徒費紙筆且事件又至
遲延仰請嗣後除專咨兵部事件外將八旗各省彼
此催查等事俱令畫一各處自行用印封套函封咨
送(臣)部原封轉發如此則事件俱得畫一而又不至
遲滯矣
奏入於雍正八年三月十七日奉
旨依議
和碩果親王允禮等議覆據副都統延福奏稱鑲黃
旗該火班處滿洲蒙古漢軍三旗都統副都統等每
日一人輪流進班進班之日又稽察各處看守之官
員兵丁竊思火班甚屬緊要既該火班又查他處誠
恐一人不能徧及於事不無有悞嗣後火班處請專
委大臣一員輪流進班其他看守之處另派大臣輪
流稽察庶兩處俱有專責於事不致有悞等語查正
黃正白正紅鑲紅正藍鑲藍六旗該火班之大臣專
任火班並不稽察他處惟鑲黃鑲白兩旗該火班之
大臣一併稽察各處兩事相兼未免有悞應如延福
所請鑲黃鑲白兩旗亦照正黃等六旗之例將該火
班之大臣不令稽察他處以專責任
奏入於雍正八年三月二十二日奉
旨依議
副都統布喜奏稱八旗所奉
上諭應照部院衙門之例轉送内閣係清文者譯漢係漢
文者繙清務令畫一庶不致有錯誤再八旗操演官
兵每月初三初八等日都統等親詣教場較其優劣
若值奏事之日則派參領一員代都統等前往較射
是以官兵人等往往有怠惰不齊之處夫操演官兵
之事係都統等專任之責仰請嗣後該旗操演之日
若遇有應奏事件每旗於副都統内輪班存留一人
親詣教場較射若有怠惰不到者除出差進班及實
係有病有故之人外係官一二次不到則嚴加申飭
記過犯至三次則交該部議處係兵丁一次不到則
鞭責二十七犯至三次即行責革該大臣等若不親
往教場或於官員兵丁有徇庇之處經察旗參領侍
衞等查出將大臣等一併參奏如此則可免怠惰規
避之惡習而技藝亦漸有進益矣
奏入於雍正八年三月二十二日奉
旨布喜奏稱八旗所奉諭旨俱送内閣繙譯等語内閣事
務甚多無暇辦此現今尚書常壽所教繙書房内人員
甚多八旗所奉諭旨俱交繙書房繙譯伊等亦得學習
再閱看官員兵丁射箭之處照伊所請行
管理旗務王大臣等議覆據條奏内稱
恩賞閒散宗室喜喪事故之銀宗人府借與八旗官員生
息者每季俱由各該旗收取交送宗人府其中不無
遲延虧空等弊仰請嗣後八旗官員内有應交宗人
府之銀兩俱令造入俸禄檔内坐扣如借銀之員有
虧空者即將原保官之俸禄造入檔内代扣等語查
八旗官員欲借宗人府生息銀兩者指其所有房地
奴僕具呈該旗將借銀之官與願保之官有無房地
奴僕之處查明轉行宗人府准其借與每季應交銀
兩於領俸後由各該佐領將借銀之員應交銀兩即
於俸銀内坐扣交送宗人府其中或有不肖之徒將
應交銀兩遲延或有將坐扣銀兩那移之弊亦未可
定應如所奏嗣後八旗如有借銀人員仍令一官具
保咨行宗人府准其借給其借銀之員每季應交宗
人府銀兩俱令造入俸禄檔内咨行戶部坐扣該旗
將借銀人員之名姓職銜並應交銀兩數目造具清
冊預行咨送宗人府與戸部坐扣銀兩數目核對如
借銀人員内别緣事故不能交還者即將原保官之
俸禄造入檔内代扣如此則遲延之弊可無亦可免
往返行催之事矣
奏入於雍正八年三月二十三日奉
旨依議
禮部議覆據詹事府少詹事伊爾敦奏稱看得八旗
官員兵丁遇有喜喪等事不按定例遵行仍有任意
靡費者若不嚴行禁止誠恐日久必至相習成風仰
請
勅下該部自大小官員以至兵丁凡喜喪等事其應用之
項按其職分之尊卑明白分晰著為定例刊刻成書
於八旗各佐領及族長等頒給一本令其傳示曉諭
凡遇喜喪等事預行報知該佐領該族長務令逐項
照例遵行等語查雍正元年五月内九卿等遵
旨議覆自民公侯伯滿漢官員以及兵民等其婚喪等事
俱各按品級著為定例逐欵開載一體傳行但未有
專行曉示稽察之員所以致有任意違越之事應如
伊爾敦所奏將
欽定欵項再行刷印交各該旗令其轉交該佐領族長等
傳示曉諭凡遇喜喪等事預行報知該佐領該族長
等照例遵行若有違例僭用者該佐領族長等即報
知各該旗都統查明交部治罪若徇隱不報任其違
越一經發覺將該佐領族長及僭越之人一併交部
分别議處
奏入於雍正八年三月二十六日奉
旨依議著該旗都統察旗御史參領侍衛及步軍統領一
同稽察果有違例僭越者即行參奏若該旗都統察旗
御史參領侍衛步軍統領内如有一處查出其餘一併
免其議處若經他處查出將該旗都統察旗御史參領
侍衛步軍統領等一併議處
八旗漢軍都統等議覆據都統李枤奏稱八旗漢軍
兵丁均係鎗手兼習弓箭惟操演弓箭闔旗官員俱
至教場一體操演至於演鎗止有鎗營參領並派定
之官數員看放操演以一旗之衆而專其責於數人
不但勢難詳慎且恐草率塞責其餘年少官員一至
演兵合操伊等平素既未身親其事臨時必至茫然
無措仰請嗣後八旗漢軍演放鳥鎗亦令照射箭之
例闔旗官員除實有别項官差外其餘官員俱令赴
教場公同操演日歴身親久之自皆諳練不但合操
之際不致茫然即平素教習兵丁亦能指示開導等
語查八旗漢軍兵丁實以鳥鎗爲要應照都統李枤
所請嗣後八旗漢軍凡操演鳥鎗之日仍前派定官
員令其教習操演其餘閒散官員俱照射箭之例令
至教場操鎗之處公同閱看經歴既久事必嫻熟不
但演兵合操之際可以得其指臂之用而年少官員
於教習兵丁之法亦必諳練矣
奏入於雍正八年三月二十六日奉
旨依議
兵部議覆據太僕寺少卿黑塞奏稱八旗大臣官員
有因事停陞降級罰俸及有無加級紀錄之處俱令
該旗逐一詳查咨送兵部登記檔案以備察考外嗣
後凡有因事降級加級及罰俸等事即令該旗作速
行文該部如此辦理庶不致有遲悞舛錯之弊等語
應如黑塞所請嗣後(臣)部行文八旗及前鋒統領護
軍統領内務府等衙門將現任武職大臣官員履歷
並有無加級紀錄降級罰俸之處逐一詳查於一月
之内造具清漢檔册一本鈐用印信咨送(臣)部以備
稽察嗣後該員若有陞轉並議叙議處之案令該旗
作速行知(臣)部其暫行署理之員亦將該員上任離
任日期報部若一人兼管他職者亦必明白分晰行
文知會(臣)部以文到之日視其名姓改入册内登記
倘有遺漏舛錯及遲悞逾限等情(臣)部題參照例治
罪如此則旗員武弁既易於稽察而於事件亦不致
違悞矣俟
命下之日通行八旗前鋒統領護軍統領内務府及各省
駐防之處令其一體遵行
奏入於雍正八年四月初九日奉
旨依議
兵部議覆據副都統趙弘濟奏稱八旗外任文武官
員令其各將家内辦事與看門人等姓名及投進緣
由按季呈報督撫提鎮轉移吏兵二部知會該旗註
册如係督撫提鎮令其自行報部歸旗後倘有虧空
即將辦事看門人等一併催追如不能完納即一同
治罪等語查外任旗員因家人管事行私是以致本
官有貪婪侵蝕之事又或挾制主人欲謀外出或為
本官隱匿貲財假借商人名色為民者俱未可定應
如趙弘濟所請嗣後八旗外任文武官員自到任日
期勒限三箇月將其帶往之家人名姓及投進緣由
造册呈報督撫提鎮如改換辦事家人亦造册呈報
倘本官有虧空之處著該督撫即將伊辦事家人一
併究審如有追賠之項回旗後不能全完將辦事家
人照虧空錢糧家產盡絶人子孫之例治罪如本官
册報不實或縱放家人贖身為民者俱照隱匿逃人
例治罪其家人照逃走三次之例發遣其不行查核
之官員俱照失察逃人例議處如受財者計贓以枉
法論從重議罪
命下之日造入則例通行八旗直省督撫提鎮於文到日
勒限六箇月一體遵行
奏入於雍正八年四月初十日奉
旨依議
兵部議覆據國子監司業文保奏稱王貝勒貝子公
等與部院衙門及該旗間亦有往来文移之事王府
長史及辦理家務之人並無印信關防但以空文咨
送不無刪改錯誤之弊仰請嗣後一應行文俱令用
包衣參領關防以為憑據等語應如所請嗣後諸王
貝勒貝子公等若有行文該旗之事將王等之長史
辦理家務之人列名用包衣參領關防送至該旗查
看係用關防者照例轉行若無關防俱不准收接若
王等之長史及辦理家務之人仍用空文以致有刪
改之弊及該旗私行收接者一經查出交部嚴加議
處再包衣參領之關防向與部院無往来行文之例
嗣後諸王貝勒貝子公等有行文部院事件俱著用
包衣參領關防送至各該旗由該旗轉行部院衙門
將文保條奏用包衣參領關防直逹部院衙門之處
應無庸議
奏入於雍正八年四月十七日奉
旨依議
八旗大臣等議覆據副都統黑塞奏稱凡遇
壇
廟大祭
皇上必躬親齋戒以申誠敬之心又恐大小臣工不能敬
謹竭誠派遣大臣官員稽察特欲同申誠敬共荷
天庥但旗員内或有無知之人不能仰體
皇上至誠之意倘遇該旗都統等俱緣事故不在衙門齋
戒致有私行飲酒擅離齋所之處亦未可定(臣)請嗣
後八旗大臣等若因疾病瘡癤或緣他事不能齋戒
者即令於不齋戒之大臣内著一員在都統衙門約
束齋戒官員庶不肖之員不敢肆行於齋戒之事愈
加誠敬等語應如副都統黑塞所請嗣後凡遇祭祀
壇
廟齋戒之期若值一旗大臣等俱緣事故不能齋戒者即令
於不齋戒之大臣内無論都統副都統務著一人在
都統衙門約束齋戒官員令其各凛誠心以肅祭事
奏入於雍正八年六月十一日奉
旨依議
和碩果親王允禮等議覆據條奏内稱八旗有因獲
罪將妻子一併發遣復行撤回之人及籍没家産人
等之子仍有自稱為廕生監生依舊戴頂行走者伊
等既係罪人之子豈可仍戴廕生監生之頂於例甚
屬不合等語查發遣之人俱係獲罪重犯伊等之子
在發遣以前身有廕生監生者既同伊父一併發遣
既係罪人後雖奉
旨寬免撤回或係自行贖回豈可自謂從前曾係廕生監
生尚戴帽頂行走甚屬非理嗣後有與其父一併發
遣之人身有廕生者自奉
旨發遣之日即行知各該處將廕生監生悉行革退其捐
納監生之執照交部銷燬其奉
特旨寬免撤回及自行贖回人等之子内有願就文武考
試者准其考試有願當護軍馬甲效力行走者准其
挑取有欲捐納監生者亦准其捐納再籍没家產人
等之子伊等之父俱係身獲重罪是以籍没家產自
奉
旨之日伊等之子有廕生監生者即行文該處將廕生監
生革退其捐納監生之執照亦行撤回交部銷燬此
内有願就文武考試或願當護軍馬甲或再欲捐納
監生者亦照發遣人等之子一例准行自禁止之後
倘有違例仍戴頂行走者或經查出或被旁人首告
將戴頂之人交該處從重治罪
奏入於雍正八年六月二十四日奉
旨特旨寬免自發遣處撤回及籍没家產人等之子有願
考試及捐納監生者著該旗奏聞請旨餘依議
吏部奏稱嗣後由郎中等官承襲阿逹哈哈番員外
郎等官承襲拜他拉布勒哈番主事等官承襲拖沙
拉哈番者准兼世職仍留部院行走如世職之官品
級較大而原官品級較小之員除奉
特旨令其兼職在部院衙門辦事者不行出缺外其餘俱
令專在世職行走所遺員缺另行補授
奏入於雍正八年十月二十日奉
旨依議嗣後世職官員有品級大不應兼司員之人如果
才具甚優著該堂官保舉引見仍留兼職若尋常供職
者照例出缺不必題請兼職如有請託瞻徇等弊該員
引見之時朕視其人材或不應保留或保留之後辦事
不妥必將保題之堂官嚴加議處
八旗都統等議覆據察旗侍衛那齊布奏稱委署副
都統等並非實授大員前施引馬行走之處應請禁
止等語查委署副都統一官有管轄官兵之責辦理
一切事務悉與副都統一體若不令其前施引馬於
一應行走之處無所分别殊與
皇上簡用職銜不能相稱將那齊布所奏禁用引馬之處
應無庸議又據奏稱賞給副都統職銜人員内有已
得親丁錢糧之人有不得親丁錢糧之人再署理參
領事務之副參領等或一旗有已得參領之親丁錢
糧者亦有不得者職同事異理宜斟酌俾其畫一等
語仰請嗣後凡奉
特旨賜與副都統職銜諸事悉與副都統一體應照蒙古
漢軍副都統之例給與親丁錢糧兩分再現任護軍
參領等官員内有蒙
特恩賜與副都統職銜者既現在當差行走亦應照此例
給與至年老告退人員雖賜與副都統職銜並無行
走之處則親丁錢糧不應給與再副參領等如係於
參領員缺委署者其親丁錢糧應行給與若因參領
出征之缺委署者既非所出員缺則親丁錢糧不應
給與又據奏稱副參領職銜俱係五品乃僭用朝珠
蟒服馬項懸纓任意行走殊屬越分應請禁止等語
查定例内四品以上官員始准用朝珠蟒服馬項懸
纓副參領等官誠為僭越應照定例不准濫用若有
違例之人即行參奏交部治罪
奏入於雍正八年十一月二十六日奉
旨依議
步軍統領阿齊圖奏稱查自官設米局以来一應米
價甚平於兵民人等甚有裨益今年米價又覺稍長
密訪其由乃係在外商人來京糴去販賣之所致伏
思官米局之設特為兵丁等所領米石計其家口足
用之外其有餘糶賣者用官價買貯如值米價稍長
即發出糶賣欲使價值永平令兵民人等實獲裨益
耳如使在外商人得以販買至數百石之多則在京
之米既少而價值必至於騰貴矣嗣後請通傳八旗
將米石惟准賣與京城内外之人將在外商人買至
數百石之多者嚴行禁止如有不遵禁約將官局之
米多賣與在外商人者一經查出即將辦理米局事
務官員交部嚴加議處庶米價得平而不肖之徒堆
積謀利之弊可除矣
奏入於雍正八年十一月二十七日奉
旨著照所請行
世宗憲皇帝諭行旗務奏議卷八
