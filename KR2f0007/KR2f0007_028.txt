欽定四庫全書
世宗憲皇帝諭行旗務奏議卷三
議政大臣等議覆據查旗御史觀音保等奏稱(臣)等
將八旗每月送到檔案詳加校閱一應行查及補授
官員事件俱與定限相符但補授官員或有一旗以
檔案未經查清或有一旗以派出王大臣未經驗看
雖行知會(臣)等其中不無踰限遲延借端推諉之處
仰請嗣後八旗補授在京及外省駐防官員並補授
佐領承襲世職等事如有情由不能於限内完結者
令該旗各將情由陳奏行知(臣)等登記檔案無得隠
匿以滋弊端再八旗前鋒參領前鋒侍衛護軍參領
護軍校等員缺並不知會(臣)等竊思前鋒參領等缺
俱係要職豈容久曠嗣後相應照八旗補授官員之
例將出缺及補授之月日令前鋒統領護軍統領處
按月查明咨送(臣)等照例註銷等語查八旗補授佐
領承襲世職事件有不能於限内完結者若將展限
之處每事請
旨具奏似屬不合嗣後相應令各該旗將限内不能完結
情由聲明行知查旗御史至補授京城驍騎參領及
外省駐防官員等缺並無紛擾事故應仍令其照限
完結若有隠匿徇庇等情或經查出或被首告該御
史即行題參交該部嚴加察議再前鋒參領前鋒侍
衛護軍參領護軍校等員缺出併補授之處應如所
奏嗣後令前鋒統領護軍統領處明白造冊行知查
旗御史若有情由不能於限内完結令於丈内一併
聲明倘有隠匿徇庇等弊該御史查出即行題參可
也
奏入於雍正三年二月十四日奉
旨依議
總理戶部事務和碩怡親王允祥等奏稱據都統拉
錫將該旗喇都佐領下吏部員外郎納爾布控告家
人袁國棟贖身為民一案咨送到部(臣)等查得副都
統查思哈曾將旗下家人贖身之處條奏經九卿議
覆有滿洲家奴並無開出為民之例但奉行年久狡
惡家人恃有錢財背主贖身冒於旗民之間者不無
其人等語九卿所議係持兩端未有一定既謂無開
出為民之例又有奉行年久之語致使家主與家人
彼此皆得藉口控訴不休且將家主情願令其家人
贖身為民之處未曾議及不詳不備何以遵行仰請
嗣後凡旗人家奴指稱别旗人買出或自行贖身冒
於旗民之間兩處俱無其名者與跟隨伊主仕宦外
省私立産業鑽謀贖身者查明緣由俱令歸於本旗
如果伊主念其累世效力情願令其贖身為民該旗
該部俱有檔案可查州縣地方又有民冊可憑者令
歸民籍不許伊主之子孫借端控告如此則互告之
端可息而聽斷之下亦得定例遵行矣
奏入於雍正三年二月二十四日奉
旨此奏至公至當著依議若尋常瞻顧私情之大臣遇此
等事正可任意處之以開招權射利之端此奏甚屬可
嘉九卿從前議行此事之時未必知怡親王之居心行
事也
兵部議覆據條奏内稱凡文武大臣官員内有兼世
職並參領佐領者若獲罪革職或革職降級留任其
世職有仍留本身者亦有一併革去者再部院官員
因病告休有仍在旗下世職行走者亦有一併觧退
者凡議處時或應將兼職一併革退或應將本銜革
退而留其兼職其革職及降級留任者或止革其本
銜止降其本銜於兼職世職應否准其食俸之處宜
明白陳奏永定為例既易於遵行亦且甚為公平再
在侍衛行走之世襲官員佐領或因懶惰規避或因
貧乏不能在侍衛處行走或因不及經領侍衛内大
臣參劾革退侍衛令回本旗者若實係家計艱窘人
不及不能在侍衛處行走者既係世職仍可令其在
旗下行走若因懶惰規避品行不端革退侍衛者如
何可以令在原官行走領侍衛内大臣遇革退侍衛
時將革退情由明白陳奏行知該旗該旗亦易得定
其官之去留等語查文武大小官員内因貪汚行止
不端獲罪者定例革職無論兼佐領世職之文武官
員俱行革黜若因有玷官箴而獲罪者併將兼佐領
之文武職銜俱行革退其世職應否承襲本人之處
令該旗請
旨再奉
旨革退文武官員内在武任内獲罪革退者其所兼之文
職應否去留之處令部院大臣請
旨在文任内獲罪革退者其所兼之武職及世襲之官應
否去留之處令該旗大臣請
旨若因公詿誤止革本職之罪者在文職内詿誤革其文
職仍留其所兼之武職及世襲之官在武職内詿誤
革其武職仍留其所兼之文職及世襲之官若不兼
文職止以武職而兼世職者在職任内詿誤革其職
任之官仍留其世職再因公詿誤獲降級調用等罪
者視在何任獲罪即由何任降級調用再因公詿誤
革職留任者亦視其在何任獲罪即由何任停俸若
所留之官其俸較多即視其多者給與文武官員因
病具呈者其兼職之官及世襲官之俸著暫停止俟
病好時文員赴吏部具呈候缺自補授之日給俸若
兼有世職者自具呈之日給與世職之俸武員在該
旗大臣處具呈在旗下當差行走自當差之日給俸
再由世職佐領挑為侍衛者若實係貧乏不能在侍
衛行走著領侍衛内大臣明白陳奏革退侍衛令以
原官回該旗行走若因懶惰規避品行不端參革侍
衛者將所兼之世職並佐領俱行革退併交該旗令
應承管承襲之人襲替
奏入於雍正三年二月三十日奉
旨依議
八旗都統等議覆據翰林院侍讀學士覺羅逢泰奏
稱
皇上撫御海宇務期登諸上理頒賜八旗
聖諭廣訓
御製朋黨論諸書誠厚風俗正人心之極規也但八旗大
臣等宣示各該佐領恐或不能周徧竊見外省將軍
總督廵撫以下等官每月會集講
聖諭廣訓曉諭村民八旗亦宜照依此例將
聖諭廣訓
御製朋黨論諸書令各甲喇各佐領下每月傳集官兵人
等明白講觧俾其曉悟等語仰惟
聖諭廣訓等書原係厚風俗正人心勸善懲惡之大經大法
理宜家喻戸曉咸各講習嗣後凡所奉
訓諭令八旗各佐領下於每月初一日傳集該管官兵明
白講觧再教場射箭之期亦令講觧曉諭於衆
奏入於雍正三年四月二十三日奉
旨知道了
八旗都統等議覆據副都統金以坦奏稱查
禁門該班之八旗兵丁滿洲各五名蒙古各二名漢軍
各三名俱不備軍器但聽差遣遇
皇上行幸及封印後滿洲蒙古漢軍每旗另派領催馬甲
五十名各備撒袋鳥鎗看守(臣)愚以為八旗大臣在
禁門輪流該班但有聽差兵丁十名似屬太少仰請嗣
後各旗每日派兵五十名俱備軍器隨大臣等看守
遇
皇上行幸及封印後每旗各添兵五十名共一百名俱備
軍器看守等語查大臣等該班之處但有聽差兵丁
十名又不備軍器實屬不合應如所奏於原有聽差
兵丁十名外每旗添兵二十名俱備軍器看守各派
參領一員章京三員令其管轄遇
皇上行幸及封印後仍照舊例遵行再所添兵丁居住房
屋需用錢糧不多毋庸交部每旗委官一員各動本
旗所貯官銀量其足用添造可也
奏入於雍正三年六月初三日奉
旨依議但添設兵丁所居房屋奏内有動用各旗所貯官
銀蓋造等語並無將蓋造房屋及需用銀數奏聞之語
俟工竣日將房屋及用過銀數奏聞嗣後凡有動用官
銀修造之處工竣之日將所修工程並用過銀數奏聞
之語填寫具奏
鑲藍旗漢軍都統耿化祚奏稱八旗補授佐領承襲
世職事件現今將應行補授人員職名俱行開列引
見
皇上親閱擢用惟驍騎參領缺出該旗都統副都統等於
副參領内挑選擬定一正一陪引
見補授竊思參領之缺最為緊要每旗所有副參領五員
俱係協同正參領辦理事務者若止將一正一陪引
見補授相沿日久恐有不肖之徒互相瞻徇請託鑽營而
賢能之員反致壅滯(臣)請嗣後遇有參領缺出相應
不論正陪將副參領五員按其年分一併開列職名
奏請引
見
皇上親行擢用庶人材不致遺漏而夤緣之弊亦可除矣
奏入於雍正三年六月初六日奉
旨此奏甚善嗣後著照依遵行將此遍傳諭八旗都統知
之
八旗都統等議覆據副都統董毓祥奏稱竊見八旗
所派看守倉庫俱係職分卑微之世襲官員及驍騎
校等雜職所管兵丁易至怠忽仰請嗣後派三品以
上官一員委以管轄稽察之任令其晝夜廵察庶兵
丁等不致生怠忽等語查八旗看守倉庫地方俱派
阿逹哈哈番以下世襲官員與佐領驍騎校等官舊
例凡倉庫等處令大臣參領等時往廵察因歴年滋
久漸致廢弛並不廵察嗣後倉庫等處仍照舊例令
大臣等廵察再滿洲蒙古漢軍三旗每日合派參領
或副參領一員令其於本旗看守倉庫之處不拘常
格晝夜廵察如此則看守人等自各加勉勵謹慎矣
奏入於雍正三年六月十六日奉
旨所議好依議
吏部議覆據臣部侍郎傅敏奏稱例内凡官員加級
有隨帶不隨帶之分遇陞遷時准其帶於新任者謂
之隨帶級如非隨帶之級俱削去不准帶於新任此
内外滿漢大臣官員一體遵行不容有異者也但漢
官等削去所加一級准給紀錄一次滿洲官員無給
紀錄之例一槩削去是例欵雖同而或給紀錄或不
給紀錄則不同也仰請
勅下該部議令畫一等語查一應定例原宜内外臣工一
體遵行滿漢官員豈容有異應如所請嗣後滿洲官
員遇有陞遷將不准隨帶之級照漢官例每級改給
紀錄一次可也
奏入於雍正三年六月十九日奉
旨依議
吏部議覆據都統觀音保奏稱查得漢軍外任文官
如遇丁憂必遣家人告知該佐領由佐領報明該旗
都統等取具印結給伊家人持回任所交納上司始
行回旗因而不肖官員將所得咨文隠匿遷延不行
申報者往往有之仰請嗣後外任旗員丁憂印結即
令該旗送部轉行各該督撫等語查定例内開在外
旗員丁憂取具該旗印結呈送督撫該督撫具奏令
其丁憂回京於赴部驗到之日為始計算丁憂月日
倘有違限不到者照例議處但其中不肖官員將所
取印結隠匿遷延不無行私作弊之處應如所請嗣
後旗員丁憂仍遵照舊例據該督撫揭帖出缺其應
給督撫司道等各印結不得給伊家人令該旗於十
日内即行咨部由該部封發該撫催令該員回旗守
制可也
奏入於雍正三年六月二十七日奉
旨依議
吏部議覆據都統穆賽奏稱外任官員離任回旗雖
有定限但不將起程之日報知該部該旗恐不肖之
員在外任意遲延不即赴京或有虧空等項以致無
從著追乞交部定例令此輩不得肆行遲延等語查
自外任回旗官員俱係同城官員催令起程到京俱
有定限但奉行日久未免稍弛應如所請嗣後外任
官員遇有陞轉降革應回本旗者視其程途遠近嚴
定限期其有驛站之大路令其日行一站其無驛站
紆遠之路令其日行七十里將起程之日報知該部
該旗以憑查核如有遲延留滯不即進京或身雖到
京而留家屬於外者令該地方官報知督撫查參交
部照例議處
奏入於雍正三年六月二十七日奉
旨這所奏内議將應行回旗官員遇無驛站紆遠之路令
其日行七十里一日行七十里未免迫促著改為五十
里
八旗都統等議覆據侍郎塞德奏稱揀選可用之人
補放族長令其教導衆人再令於每年歲底會集族
衆宣讀
聖訓俾各曉悟等語查從前族長俱係佐領驗放往往不
得其人實於教導等事無有裨益請將現在族長交
各旗都統副都統等驗看其人去得能管束者留之
不及者俱行革退擇其優者補放嗣後補放族長俱
令都統副都統等於阿思哈尼哈番阿逹哈哈番拜
他喇布勒哈番拖沙喇哈番及舉人生員護軍領催
内擇其人去得能管束者補放至
聖訓及奉行條例諸書現今各佐領俱每月宣讀嗣後交
族長等亦每月宣讀俾各曉悟再族長等果能盡心
將本族之人教導有成俟至三年令各都統等查明
給與紀錄以示奬勸
奏入於雍正三年七月二十五日奉
旨爾等所議甚好依議
領侍衛内大臣前鋒統領護軍統領等議奏
紫禁城内各門一應看守之處甚屬緊要凡出入行走
之大臣官員以及各執事人等雖有定例而看守之
人視為泛常並不嚴加稽查致有混行出入之人今
在
内行走諸王大臣官員及各執事人等仍照常令在
景運門隆宗門後左門出入其後右門原係膳房茶房
及應行走之執事人等出入之門亦應仍照舊例其
餘不許出入令該班大臣官員問明其不應出入者
即行攔阻如有奏事大臣等帶領閒人行走而該班
大臣官員等不行稽查致有混入者將帶入之大臣
及該班之大臣章京護軍校護軍等一併治罪再
皇上躬祭
壇
廟及陞
殿之日一應執事人等俱於五鼓入内伺侯夤夜之際
無憑稽查俱令各該管人等帶入其部院大臣官員
原從後左門出入仍令侍衛等隨入其内閣兵部理
藩院官員及兼理部務在
内行走之王大臣處回事官員等仍照舊例令在
景運門隆宗門出入左翼門右翼門昭德門貞度門此
四門除官員執事人等行走外跟隨之家人一槩不
許行走如有違禁擅入者將家人之主及該班之章
京護軍校護軍等一併治罪倘看守之人怠玩不行
查問致有閒人混入者經(臣)等查出將該班章京護
軍校護軍等各交該部從重治罪如此則看守官兵
各得加意稽查不敢怠忽庶不致有混行出入之人
矣
奏入於雍正三年八月十八日奉
旨依議
兵部奏稱查出牧地方按翼派出副都統者令其總
轄一翼之官兵也按旗派出參領及閒散官員者令
各管該旗甲喇之兵丁使其盡心牧放馬匹也俱係
酌量派出之員若官員等遇有事故即給假令回則
出牧地方當差行走與管轄兵丁必致缺員但出牧
官員不可擅行令回之處從前並未有定例是以大
臣官員等或看情面令回或私自潛留不去等弊往
往有之嗣後凡出牧官員遇有切近喪事者著副都
統即令伊回行文該旗補派他員前往若值出牧將
回之前一月或二十日以内免其補派再有婚嫁等
事者著參領詳查告知副都統給假一月仍將該員
乞假之處行文該旗視其事訖即催令前往若乞假
官員有踰限不去者罰俸一年副都統參領等不加
詳覈即給假者罰俸半年再有觀望逗留及私自潛
回者該參領告知副都統參奏嚴加議處
奏入於雍正三年九月初五日奉
旨依議
副都統秦布奏稱都城以内向來禁放鳥鎗但歴年
既久又漸致有於城内放鳥鎗者或晝或夜時聞其
聲仰請
勅下步軍統領將城内放鳥鎗并非時放爆竹之處永行
禁止
奏入於雍正三年九月十六日奉
旨著步軍統領八旗都統等知道
兵部議覆據副都統多賽奏稱安定門外黃寺前教
場係八旗操演兵丁閱看軍器及蒙古往來之地(臣)
見小人圖利有在路傍掘土為坯市賣者若不行禁
止恐至日久不惟掘傷教場亦且有壊道路况地近
城垣有關風水伏祈
勅下嚴行禁止等語查得教場委屬緊要之地又係近城
風水攸關應如所請嗣後令步軍統領衙門出示曉
諭嚴行禁止仍交派出稽察教場旗員該營武弁及
兵馬司官員令其不時廵查若仍有在教場處掘土
者即行拏送刑部從重治罪將該管官一併議處再
八旗教場俱近城垣不肖人等希圖取利有掘土為
坯市賣者亦未可定相應一併交與步軍統領衙門
八旗稽察教場官員及五城兵馬司官員嚴行禁止
可也
奏入於雍正二年十月十七日奉
旨依議
世宗憲皇帝諭行旗務奏議卷三
