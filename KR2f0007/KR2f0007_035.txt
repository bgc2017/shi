欽定四庫全書
世宗憲皇帝諭行旗務奏議卷十
八旗都統等議覆據署理副都統事務參領祖應祥
奏稱每逢
天壇
地壇
祈穀壇大祀前一日各官出城外齋戒請將
欽點大臣御史及察旗參領侍衛内令一半在城外稽查
齋戒官員等語(臣)等伏思
天壇
地壇
祈穀壇三大祀八旗應齋戒官員俱於祭之前二日各於本
旗公衙門齋戒此齋戒時既有本旗大臣監臨又有
欽點御史察旗參領侍衛稽查及祭之前一日齋戒各官
俱出城外齋宿一夜以備次日隨祭而
欽點御史等傍晚收齋戒官職名旋即入城齋戒各官既
無官員稽查又無大臣約束不肖官員或致不虔怠
於
祀事有乖
大典亦未可定應如所奏嗣後八旗齋戒各官於本旗
公衙門齋戒時除稽查大臣官員侍衛參領照前例
管轄稽查外及祭之前一日出城齋宿時於
欽點稽查大臣御史察旗參領侍衛内著一半留宿城外
不時稽查如此則齋戒各官人人敬肅而
祀事不致怠忽矣
奏入於雍正十年四月二十五日奉
旨依議
鑲藍旗滿洲都統平郡王福彭等奏稱凡自外省来
京引
見人員仰蒙
皇上深恩恐其多所費用不令久候京師屢曾降有
諭旨現今自荆州来京襲職之佐領阿拉領催安第若令
其等候至年底具奏家譜之時一同具奏既有誤伊
任内事務又致多費盤纏(臣)等仰請將阿拉等襲職
之事即入於補授外省官員事内一同具奏引
見嗣後凡外省襲職事件隨到隨即具奏庶外省人員無
久候之勞可以仰副我
皇上體恤臣工之至意矣
奏入於雍正十年四月二十六日奉
旨依議嗣後八旗照此遵行
大學士鄂爾泰張廷玉署理步軍統領事務都統莽
鵠立尚書鄂爾竒議覆據内務府總管丁皂保奏稱
有在東安門西安門内路傍支布傘作書場茶社及
皇城内街道搭棚設醮揚旛掛榜者俱交與步軍統領
嚴行禁止等語查東安門西安門内大路兩傍街面
寬平縦有車馬往来不至擁滯目今時值炎暑經商
小民既不得設立板棚若再不許張支布傘恐暑氣
中人難以存立應將張支布傘之處不必禁止惟
御河橋以東團殿白塔等處街道既狹且於
紫禁城相近應如丁皂保所請嚴行禁約再城内居人
凡作道場其有力之家各於院内自設經棚大門外
復立鼓吹棚去道稍遠例應不禁其房屋臨街院落
狹小半係無力之家不應作過費之舉只應准其於
門外貼近暫搭蓆棚以為親朋坐立之所若於道上
搭棚揚旛掛榜實非所宜應行禁止至於謝神打醮
各有寺廟當道搭棚尤屬不可亦應如所請一例嚴
禁
奏入於雍正十年閏五月二十二日奉
旨依議
吏部奏稱京城現任滿漢各官例於俸滿應陞轉時
掣籤得缺即引
見補授若派往軍前辦事官員遇俸滿應陞雖經指缺因
未引
見不准實授其新陞之缺既已空懸而現出之缺例不另
補常有兩缺空懸數年者且該員效力軍前乃不獲
食陞缺之俸與在京官員一體論俸陞轉似為不均
(臣)等公同酌議除口内奉差人員仍照例俟回京之
日帶領引
見外其現任滿漢派往軍前辦事官員有俸滿應陞者一
經得缺即行具題請
旨補授令各食陞缺之俸准其陞轉所遺員缺歸月銓選
俟該員回京日照例補行引
見如此則員缺不致久懸而效力各員愈加感激矣
奏入於雍正十年閏五月二十八日奉
旨依議
大學士鄂爾泰等奏稱今歲自立夏以來訪得豆價
因賣者無多是以價日騰貴八旗官兵每月所領馬
銀僅敷餵馬不能致馬肥壯現今京通各倉所存變
色□米粟米既難久貯又甚宜於餵馬將此項米石
分交八旗米局視米色高下以定價值著八旗都統
查明每月需用米數交該佐領各於本旗米局支領
分給俟領馬銀時令照數交價其餘剩銀兩除買草
外仍令買豆攙合餵馬似於兵丁馬匹均有裨益再
城内養馬俱賴附近州縣各莊頭所種之豆及山東
河南兩省商賈販賣之豆遇豆稍缺價即踊貴查山
東河南兩省每年應交粟米除支給京城官兵外每
年俱有餘剩又有歴年存倉粟米是以粟米甚屬豐
裕嗣後請令山東河南兩省於應交粟米内每省改
交豆各五萬石運送至倉分交八旗米局著仍照糶
賣□米粟米例平價賣與拴馬官兵則八旗應需馬豆
永遠足用價值自平而民亦樂於改米交豆似為
兩便至於八旗官馬於四月出口時因青苗在地不
便牧放是以沿途每馬一匹給空草一束至八月進
口時因已收穫可以牧放故不復給草但沿邊内地
收穫甚遲官馬進口時田禾大半未刈官兵因不便
牧放又無力買草連夜赶行是以肥馬至疲疲馬至
瘦查張家口獨石口至京俱不過數站請於官馬進
口時仍照出場例沿途支給空草
奏入於雍正十年六月初八日奉
旨依議
鑲黃旗滿洲都統鄂爾泰等奏稱(臣)等旗分參領副
參領員缺除各實授三員外其餘員缺俱係署理此
内有署理出征人員之缺者亦有署理出差人員之
缺者如本員回任即令署缺之人迴避(臣)等請於伊
等迴避時不論其原署之缺只論其前後著後署理
之人迴避令其候缺俟
命下之日行文八旗一體遵行
奏入於雍正十年六月二十五日奉
旨依議
吏部等部議覆據内閣中書常鈞奏稱請將各部院
所送内閣存貯之副本概行鈐印庶將来有所憑據
而奸胥猾吏覬覦改換等弊可以永杜等語應如所
奏嗣後各部院所送副本應概用鈐印存貯内閣以
備查對又據奏稱嗣後八旗將考童生之時請令該
旗先期申請本都統知會翰詹衙門令派科甲出身
滿洲官一員會同各該佐領參領面同考試既可以
稽其頂冒之夙弊又可以别其文藝之優劣等語應
如所奏嗣後每遇歲科考試之年俟禮部行文到日
各該旗參領先期申請本旗都統擬定考試日期行
文翰詹衙門咨取科甲出身滿官一員在該旗公所
會同參領佐領面同考試仍聽各該佐領點名識認
以杜頂冒等弊試竣即將錄取童生數目呈明都統
造具清冊移送禮部轉送兵部以便考試騎射
奏入於雍正十年七月初七日奉
旨依議
世宗憲皇帝諭行旗務奏議卷十
