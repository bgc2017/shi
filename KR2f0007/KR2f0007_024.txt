欽定四庫全書
世宗憲皇帝上諭旗務議覆卷十一
上諭八旗各佐領下俱有鐵匠鞍匠弓箭等匠每月給伊
等錢糧俾充各項匠役者特欲其平時學習手藝以便
行軍之際擕彼行走修理一應噐械耳前因各項匠役
雖存其實能製造者甚少而該旗大臣官員亦不甚稽
查管教是以特交與武備院令其教習今聞伊等尚未
學習遇有製造官物俱僱人代做僱覓一匠至費數人
錢糧且將每日應得飯錢一併給與所僱之人伊等身
充匠役食國家廩餼乃不勤習技藝將所得錢糧不養
贍家口而僱人代做俾身為廢物是何道理今伊等在家
猶可僱人倘至軍前寧能僱人乎遇有官物製造立見
其悞矣此甚為惡習公私俱屬無益皆由該管大臣官
員等不以事務經心平時不行查管之所致也將此交
與武備院及該管大臣等嗣後務行不時嚴察管教俾
加緊學習其八旗作何特派官員會同監察監造官督
令學習俾製造不致有悞而僱人代作等弊可以永除
之處著武備院會同都統等詳悉查議具奏至於各省
駐防兵丁内亦有匠役京城匠役尚且如此諒各省匠
役豈能親身製造著該將軍大臣等務行嚴加管教勒
限一年令其加緊學習且試騐匠役手藝亦屬甚易朕
差人試騐時倘仍有不能製造者必將該將軍大臣等
一併治罪特諭
武備院會同八旗都統等議覆查雍正八年二月經
八旗都統等奏稱上三旗弓匠鋄匠鞍匠係武備院
管轄俱能親身製造其下五旗弓匠能製造者少應
勒限一年令其學習其銅匠應交與武備院學習其
餘鋄匠鞍匠無所需用槩行裁革其八旗鐵匠内粗
能製造者應分兩翼設立鐵厰令其製造鐵庫等處
應造器械其不能製造者給限一年令其學習等因
具奏准行在案今除八旗弓匠等各項匠役無庸議
外查八旗鐵匠雖分兩翼設厰教習俱未能製造且
兩厰所有房屋俱不過二十餘間難將衆鐵匠齊集
教習應分左右翼各擇兩旗適中之地所有官房兩
旗合立一厰將鐵匠内有年老不能學習者即騐看
革退另行挑補令其學習伊等應用器械照從前兩
厰例置辦應需銀兩各於本旗房租内動用應需煤
炭由工部取用教習匠役不可無師應僱民間巧匠
令其教習其應給工價各於本旗房租内撥給匠役
學習手藝應勒限一年俟限滿粗能製造之時再勒
限一年令其學製各工程粗物及工部所用帳房椿
鐝等項如官物無多令私取舖内物件演習手藝至
於查看匠役祗派官員仍恐懈弛應兩翼各𣲖副都
統一員令其總轄除兩翼現有之參領二員外各旗
派官一員驍騎校二員令其專管此所派之大臣官
員應限以二年務令匠役俱至手藝學成然後一年
一換每年四季武備院派官稽查至歲底武備院會
同都統等詳加稽查如教至二年仍有不能製造之
匠役將該管官員即行參奏如管教優者官員給與
紀錄於應陞之處送名錄用如此則二年内匠役手
藝俱可學成而僱人代做等弊亦可永除矣
奏入於雍正十一年九月初五日奉
旨此議甚属詳盡依議
上諭聞得東華門西華門外所開酒舗甚多值班兵丁内
之不肖者多進舗沽飲甚屬無益如何令其不賣與兵
丁或作何嚴禁及派人查挐之處著莊親王及内務府
總管會同署步軍統領鄂善議奏特諭
莊親王允祿内務府總管會同署步軍統領鄂善議
覆我
皇上軫念值班兵丁
特沛隆恩賞給官飯於値宿之處賞給被褥兹又因兵丁
進舖沽飲有虧伊等生計特降
諭旨此誠我
皇上愛養兵民之至意也(臣)等會議得
紫禁城内一應守衛之處關係緊要如兵丁飲酒進班
於守衛及兵丁俱屬無益不可不嚴加禁止查
東華門西華門外所開飯舖内亦有兼賣酒者其特招
人沽飲而開熱酒舖者亦甚多應交與都察院嚴行
曉諭開酒舖民人將
東華門西華門外所有之熱酒舖一槩禁止令其别謀
生理其飯舖亦止令其出賣飯肉菜蔬永行禁其賣
酒(臣)等交與内外番役嚴行查挐如有犯者將飲酒
及賣酒之人俱照違禁例一體治罪如有値班而乘
間私往别處沽飲者除將本人從重治罪外將該管
人員一併議處俟
命下之日通行領侍衛内大臣八旗都統前鋒統領護軍
統領都察院步軍統領内府佐領一體欽遵施行
奏入於雍正十一年十二月二十四日奉
旨依議
世宗憲皇帝上諭旗務議覆卷十一
