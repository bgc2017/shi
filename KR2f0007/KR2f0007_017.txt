欽定四庫全書
世宗憲皇帝上諭旗務議覆卷四
上諭古有諱名之禮所以昭誠敬致尊崇也朕臨御以來
恐臣民過於拘謹屢降諭旨凡與御名聲音相同字樣
不必迴避近見各省地名以音同而改易者頗多朕為
天下主而四海臣民竭誠盡敬如此况
孔子德高千古道冠百王正彝倫端風化為往聖繼絶學
為萬世開太平自天子以至於庶人皆受師資之益而
直省郡邑之名有
聖諱字在内者今古相沿未改朕心深為不安著九卿等
會議凡直省地名有同
聖諱者或改讀某音或另易他字至於常用之際於此字
作何迴避一併詳議具奏特諭
禮部等衙門議覆欽惟我
皇上道統承天心源契聖前已追封先世異數頻加兹復
諭避
聖名褒崇愈極
念師資之廣被宜殊禮之獨隆誠尊
師無已之
宸衷曠古未有之特典也臣等遵
旨詳議惟祭
天於圜丘丘字不用迴避外若府州縣地名有同
至聖之諱者交與内閣選擇字樣進
呈俟
皇上欽定其山川市鎮等交與該地方督撫詳查更易字
樣報部至姓氏相同者按通考云太公望之後食采
於謝邱子孫因得丘氏今擬添阝傍作邱姓至常用
之際宜從古體寫作㐀字似為允協伏候
欽定俟
命下之日行文八旗直隸各省一體遵行可也
奏入於雍正四年二月初四日奉
旨朕以
先師孔子聖諱理應迴避前降諭旨令九卿會議具奏經
九卿議覆凡係姓氏俱加阝為邱字凡係地名皆更易
他名至於書寫常用之際則從古體㐀字朕細思今文
出於古文若改用㐀字是仍未嘗迴避也此字本有期
音查毛詩及古文作期音者甚多嗣後除四書五經外
凡遇此字並加阝為邱地名亦不必改易但加阝傍讀
作期音庶乎允協足副朕尊崇
先師至聖之意
八旗都統等議奏副都統勒什布請將官馬烙各甲
喇火印之處應不准行奉
上諭爾等將官馬烙火印之處議不准行朕謂官馬烙火
印甚當可保無私行抵換之弊爾等之意以為巳烙火
印如有老廢殘傷不堪用之馬匹難於更換然雖烙官
火印遇應換時毁其火印更換亦可再官馬若有不堪
用者亦不宜數令更換以累兵丁既烙火印之後爾等
須不時查驗有老廢殘傷者另記檔案喂養視其果不
堪用將廢馬賣去於所領喂養馬匹錢糧内不過通融
兩月即可補置將八旗官馬製造一樣火印再各旗五
甲喇各自用一火印記之此火印八旗不得相同則各
火印判然可辨矣但不時查驗記檔大臣等雖多添一
事而朕意則以為烙官火印係甚善之舉官馬既有分
别遇應用時亦不至於各處購買以至租用駕車之馬
匹矣將此再議具奏特諭
八旗都統等議覆(臣)等前因官馬烙火印難於更換
故未議准行兹奉
睿旨訓諭周詳實非臣等愚昧所能企及今欽遵
上諭議將八旗之官馬火印定為長三寸徑二寸文曰某
旗官馬每旗滿洲五甲喇蒙古二甲喇定為七樣小
火印不令重複凡新換馬匹俱令大臣等驗看烙該
旗火印再交𠫭領等烙該甲喇火印如有不堪用之
馬匹𠫭領佐領等查出告知大臣驗明毁其火印更
換倘有私行更換等弊經臣等查出指名題
奏入於雍正四年二月二十日奉
旨依議
上諭從前朕於護軍參領副參領等俱施恩賞給親丁錢
糧及折米價銀兩俟此次驍騎參領等甄别訖時著八
旗大臣等會同將驍騎參領副參領給與親丁錢糧及
折米價銀兩之處稍減於護軍參領等議奏特諭
八旗大臣等議覆現今賞給護軍參領等每月親丁
錢糧二兩合折米價銀一兩共為三兩副護軍參領
等每月親丁錢糧一兩合折米價銀一兩共為二兩
查驍騎參領等現今所得親丁錢糧一兩一年三季
所得米二十四斛副參領等原無親丁錢糧米石今
蒙
皇上施恩賞給參領等著增銀五錢每月令得錢糧一兩
五錢將一年三季所得二十四斛米裁去按月折米
價銀一兩每月共給銀二兩五錢副參領等每月令
得錢糧一兩五錢不准給折米價銀俟
命下之日行知該部著為定例遵行
奏入於雍正四年二月二十一日奉
旨依議
召入八旗都統等奉
上諭朕常飭八旗大臣謂八旗為本朝根本國家莫有要
於此者凡係生計禁令習俗等事屢經申降諭旨從前
皇考之時
恩賞稠疊歴至多年而滿洲等生計並不見其滋殖轉益減
損者皆法令懈弛之故也
皇考備悉其情常加容宥此朕與羣臣所共知者既已知之
豈可聽其恣意因循乎今大臣等如有謂八旗兵丁貧
乏請將倉糧併戶部帑金盡行頒賜朕亦有何吝惜但
須大臣等公同具保頒賜之後可令滿洲等永遠不失
生計朕即賜與想大臣等必不肯具保也且即盡發國
帑曲加賞賚若隨得隨盡曾不浹旬遽已無餘亦何濟
之有不肖之徒往往將原有房産蕩盡無遺若於此輩
加以顧恤不但惡者無所懲即善者亦無由勸矣凡此
不肖人等各參領佐領若能痛加懲治豈有不改如有
懲治而不改者是以國家有用之錢糧養此無用之廢
人即應革退以為不肖者戒大臣等果能視兵如子以
訓誨之懲惡奬善交參領佐領等不時教導仍身任其
責勉加訓誨何事不成今大臣等但知畏法於挑取領
催馬甲不通賄賂不徇情面以校射為要務勤加操練
而已不知爾等職任正不止於此也必教以典禮倫常
生計俾各好善惡惡漸皆得其生計方可謂大臣等之
教育有成此三年以來大臣等除操練兵丁射箭挑取
領催馬甲不通賄賂不徇情面外其教以典禮倫常生
計之處安在今八旗兵丁生計仍然如故大臣等宜痛
加勉勵現今參領等俱經朕閱看甄别劣者革退優者
留任又視爾等之所舉者皆已補授嗣後大臣及參領
等宜各加勉斷不可仍前粉飾須一意竭誠實心管理
再參領之職雖屬緊要而佐領為尤要凡佐領下人等
俱關係於一佐領諸凡管轄教導之事較大臣參領等
更為切近一佐領下之為善為惡皆佐領之責也是以
整飭佐領最為要務如佐領中之原管佐領世管佐領
或其人甚年幼或甚愚昧或衰老不能辦事既灼見其
如此豈可將佐領事務交令遺誤耶或不但不能辦事
至有擾累佐領下人墮壊佐領下事者凡此爾等應行
查明若年幼愚昧與衰老不能辦事者如係伊祖父原
管及因宣力所得之佐領與以佐領之俸勿令管理事
務於該旗甲喇大臣官員内擇其能管理者令其兼管
其作何整齊俾得妥協之處八旗大臣公同詳議具奏
再文武大臣及侍衛等有兼管佐領而不留心辦理事
務者該旗大臣即應動色誡勉至驍騎校亦屬緊要佐
領驍騎校若皆得其人佐領下事務自必整理若爾等
仍不加意將佐領整飭使兵丁等生計無所資益俟更
歴三年朕查閱之時將仍然如故無有功效者斷不輕
釋也特諭
八旗都統等議覆欽惟我
皇上恩加宇内德育羣生念八旗滿洲係
國朝根本尤加撫恤疊沛
隆恩又以滿洲等久沐昇平漸棄純樸之舊習競慕無益
之繁華理宜嚴加訓誡力整頽風佐領驍騎校等與
佐領下之人最為切近若不克稱職何能教導他人
聖諭周詳至明至當臣等欽遵
上諭議得八旗之原管佐領世管佐領内如有庸劣衰老
不能辦理佐領事務者帶領引
見革退於伊子弟及近族内擇其人去得者奏請補授如
無應補之人若係伊祖父宣力所得之佐領不便革
退應於該旗選擇能員引
見令其兼管其佐領之年幼者亦另派官員兼管以俟其
長成此兼管佐領之員叙功治罪俱與佐領一體舉
行三年一次甄别永為定例至管理佐領之大臣官
員侍衛等平日俱推事故於射箭會集之處不甚行
走嗣後除該班奏事及别奉差遣外俱令與佐領一
體行走有推託事故者即行參處再驍騎校亦屬緊
要應將現任驍騎校等亦加甄别其年老不能辦事
及庸劣者如曾有軍前效力之處令離任留其職銜
俸禄應退者即行革退另補
奏入於雍正四年二月二十八日奉
旨爾等所議甚好
都統觀音保等將八旗漢軍虧空人員以地畆抵交
欠項者議定四等價值請
旨具奏奉
上諭這所議不甚詳細今爾等奏將漢軍虧空人員之地
畝分為四等則從前滿洲蒙古所奏入官地畝一概定
價二十八兩殊不畫一或有以少作多者亦未可定若
依爾等所奏令戶部差官同地方官踏看定價倘有弊
端反無稽察之處况爾等該旗俱有印信理應該旗派
員會同地方官詳查定價若有瞻徇等弊戶部亦可稽
察此事著會同滿洲蒙古大臣等一併詳議具奏特諭
八旗滿洲蒙古漢軍都統等議覆據都統觀音保等
奏稱八旗漢軍虧空錢糧人等之地量其高下收租
之多寡定為四等價值頭等者作價四十八兩二等
者作價三十八兩三等者作價二十八兩四等者作
價十八兩分别等次甚屬周詳查從前八旗滿洲蒙
古旗下虧空人員有將地畆抵交欠項者每地一丁
概定二十八兩已經奏聞轉交戶部迄今時日既久
相應無庸再議現今所有應行入官之地其價值之
多寡地畆之高下未經踏看實難遽定相應欽遵
諭旨令各該旗派委賢能章京行文會同地方官視其地
之高下收租之多寡及現賣價值若干之處詳悉查
明到日應定何等價值之處另行定議具奏外嗣後
八旗滿洲蒙古漢軍拖欠錢糧人等有房地者催令
速賣交銀若無承買之人不可將地仍留本人聽其
取租入已若有此等之地該旗大臣等查明派委賢
能章京行文會同地方官視其地畝之高下收租若
干價值若干之處分别等次定價具奏轉交戶部詳
悉稽察倘有以少為多與多寡不合之處將派往之
章京及地方官一併題參議處俟
命下之日行知戸部轉行直隸總督可也
奏入於雍正四年三月初九日奉
旨依議
上諭自古朋黨擾亂國家乃極惡之事也本朝朋黨朕歴
年以來知之最切阿靈阿鄂倫岱實為朋黨之首伊等
並不計國家利害惟以利已為謀與允禩允禟允䄉允
禵等朋比為姦憤懣我
皇考擾亂我國家乃舉國之所共知朕即位之後寬宥鄂倫
岱阿爾松阿之前愆授以重要之任盖冀其改過自新
效力贖罪不意伊等怙惡不悛不惟不感戴朕恩而且
種種巧詐摇惑衆心擾亂政治遇事則加朕以不美之
名先經諸王大臣九卿因伊等罪惡請加誅戮再三陳
奏朕未即加誅發往盛京宥以不死伊等之黨應深知
恐懼感戴朕恩實心竭力改悔前惡乃衆人仍畏懼伊
等不能恝然於心至夸岱蒙朕施恩不殺伊兄將公爵
賜伊承襲乃並不思君臣大義如梁山泊賊黨區區信
義益加怨望並不謝恩亦漫無喜色諸凡使朕煩擾一
切交付之事甚是怠玩似此輩朋黨加之以恩既不知
感戴懲之以法復不知畏懼今若不誅鄂倫岱阿爾松
阿將謂朕姑息不能執法其朋黨亦無警戒休止之日
矣至阿爾松阿委係賊子姦詭甚於伊父是鄂倫岱阿
爾松阿斷難姑留於世朕必欲置之大辟著諸王貝勒
貝子公議政大臣九卿等議奏特諭
王貝勒貝子公議政大臣九卿等議覆阿靈阿鄂倫
岱從前固結朋黨種種巧詐擾亂衆心敗壊政事憤
懣我
聖祖仁皇帝其悖逆之罪不能悉數衆所共知蒙
聖主宥其前愆仍將鄂倫岱用為大臣又將阿靈阿之子
阿爾松阿授以重任乃鄂倫岱阿爾松阿竟不感戴
皇恩怙惡不悛固結朋黨復蒙
聖主好生之德不忍即行加誅寬宥伊等性命發往
盛京但在京所有伊等朋黨仍不知改是又明欲憤懣
我
皇上若不將鄂倫岱阿爾松阿正法伊等朋黨何能改悔
查律内在朝官員交結朋黨紊亂朝政者皆斬監候
妻子為奴財産入官等語但鄂倫岱係朋黨之首若
不將伊等正法朋黨斷難止息應將鄂倫岱阿爾松
阿俱提解來京交與刑部即行處斬將妻子入辛者
庫財産入官伏思交結朋黨擾亂國家之處
皇上洞悉此情從前曾賜諸王大臣官員朋黨論一書理
宜人人感戴銘諸肺腑永世遵行無替若稍有違悖
即屬擾亂國家之人現今夸岱蒙
聖主自閒散賜襲公爵簡用重任並不叩謝
天恩亦漫無喜色是竟不知君臣大義仍顧戀從前朋黨
深負
皇恩應將夸岱革退拏交該部從重治罪竊念為人臣者
稍悖君臣大義即為逆賊人人可得而誅臣等請嗣
後若仍有如此結黨之人雖蒙
聖主天恩寬宥臣等亦難容忍凡遇此等務行題參即照
此例治罪以為交結朋黨之戒
奏入於雍正四年五月初二日奉
旨鄂倫岱阿爾松阿俱著交與噶爾弼即行處斬將伊等
妻子為奴財産入官之處俱從寬免夸岱已另有旨
議政王大臣等奉
上諭看來大臣等有派往軍前及奉遠差者爾王大臣等
每各盡親友情分幫助駝馬銀兩朕意以為各行幫助
不若公同官中幫助之為愈也盖以此為官中公舉則
為國效力之人既知勸勉而衆人之親友情分亦得以
克盡此乃甚善之舉爾等公同酌量議奏特諭
議政王大臣等議覆大臣等奉有遠差勤勞公事衆
人念親友之誼各皆情願幫助若得作為公舉官中
幫助既有以勸奉使之人而衆人又得以盡其情誼
實係甚善之舉無不踴躍從事臣等欽遵
上諭議得親王以下八旗文武三品大臣以上按其品級
量行派出現今往軍前之將軍巴賽護軍統領常塞
立每人幫助銀三千兩嗣後派往遠處之大臣等計
其日期之多寡視其路途之遠近酌量議定將幫助
數目繕摺奏聞
奏入於雍正四年六月初三日奉
旨依議
上諭據拉錫奏請欲將旗印貯於公署但貯於公署又須
派用官兵看守將此著八旗大臣等公同會議具奏特
諭
八旗都統等議覆查八旗印信原係各旗都統掌管
於康熙五十三年蘇努奏請左右兩翼各給一印將
八旗舊印收回交部雍正元年正月奉
旨滿洲蒙古漢軍三旗共給一印將兩翼總印收回交部
欽遵在案現今八旗印信俱係滿洲都統掌管其蒙
古漢軍旗下遇有移咨用印之事稍覺不便請仍照
前例每旗給與三印收貯各都統家有應行文事件
令都統副都統等公同酌定即用印施行則事無遲
誤亦可不添派官兵看守矣
奏入於雍正四年七月初八日奉
旨從前將八旗二十四顆印信收回兩翼各給一印實由
於蘇努欲獨擅其權奏請之所致也其旗務掣肘違誤
之處朕悉知之因令每三旗各給一印看其何如近見
事務仍為遲滯爾等所議是照依施行
鑲紅旗漢軍都統等將和碩莊親王允禄屬下佐領
朱之瑛補授散騎郎之處查奏奉
上諭爾等所查將佐領兼補散騎郎之處甚不明白著兵
部將顯親王誠親王恒親王八阿哥屬下曾否有此定
例之處詳查具奏特諭
兵部議覆查會典並未載有諸王之散騎郎缺補用
何等官員之處是以散騎郎員缺俱於阿達哈哈番
佐領等官之内據該王送到之人臣部帶領引
見補授但查佐領一官非閒散職官可比如兼在散騎郎
行走則佐領事務必致有誤若遇考察該旗大臣亦
不知其辦事之優劣應將現在佐領之兼散騎郎者
俱令撤回該王有欲留者令其各自陳奏嗣後散騎
郎缺出不准挑取佐領俱於各屬精竒尼哈番以下
拖沙喇哈番以上等官之内揀選引
見補授俟
命下之日永為定例遵行
奏入於雍正四年八月初四日奉
旨現在王等屬下之散騎郎照常准留貝勒貝子之散騎
郎俱著退回嗣後王等如有欲挑欲留者令其指名具
奏餘依議
上諭查律載鬭毆成傷定有保辜之限所以重民命而慎
刑罰也聞京城内外凡鬭毆傷人者各該地方步軍無
分輕重即將兩造並拘如遇重傷之人則用門板扛擡
先赴該旗步軍尉報驗次赴兩翼總尉衙門掛號然後
解送步軍統領衙門聽審倘係應行咨部之案則拖累
之日更多大凡被毆之人受傷雖重尚可醫救一經移
動失於調理勞頓冒風或致殞命此等命案雖係愚民
好勇鬭狠而亦未必非問理各官懈忽之所致也嗣後
凡係鬭毆成傷者應分别傷痕之輕重若傷重不能行
動者禁止移動勒令即時加意調治著問理衙門委官
親詣驗看使被毆之人得以安卧醫救不致誤傷性命
其應如何定例通行之處著三法司衙門詳議具奏特
諭
三法司衙門議覆欽惟我
皇上至聖至仁無微不照念及鬭毆之人有成重傷者若
令移動恐致失於調治
特命臣等詳議定例斯誠我
皇上好生愛民之至意也臣等欽遵
上諭議得凡京城内外有鬭毆傷輕者照例送理刑衙門
審斷外有傷重不能動轉者或在衙門控告或被步
兵拏獲惟將毆人之該犯送至理刑衙門該衙門即
委官帶領仵作親詣驗傷取供擬定日期令其保辜
將被傷之人擡赴衙門驗傷之處永行禁止違者將
該管各員槩行治罪
奏入於雍正四年八月十八日奉
旨依議
刑部議將偷刨封禁礦砂之范時緒等擬以軍徒等
罪因係旗人令其解部枷責一案具奏奉
上諭這本内議稱偷刨封禁礦砂之范時緒等律應發遣
邊衛充軍係旗人解部枷責等語朕思𤼵遣治罪滿漢
應同一體從前定例將徒流等罪之旗人改折鞭責必
有緣故今可否與漢人更改畫一之處著大學士等會
同八旗都統及滿洲漢軍九卿確議具奏特諭
大學士八旗都統及滿洲漢軍九卿等議將滿洲蒙
古漢軍嗣後有犯軍流罪者分别擬議繕摺具奏奉
上諭滿洲蒙古營生之道與民人迥異其滿洲蒙古有犯
軍流罪者可暫停議遣仍照舊例枷責完結嗣後若咸
能懷恩畏法至於鮮有犯者則朕之用恩即同於用法
倘仍罔知感化甘罹法紀則即與漢軍民人一例充發
著再速議具奏欽此該臣等議得向例旗人犯法治罪
者除死罪外軍流徒罪俱折枷責完結嗣後請將旗
人所犯軍流徒罪仍照舊例准折枷責完結外漢軍
以及辛者庫包衣佐領官員人等犯軍流罪者按所
犯流罪之遠近照律分發各省州縣地方安置應發
邊衛充軍者亦按其所犯照律編發及應發極邊煙
瘴充軍者俱著發雲南貴州四川廣西地方於發遣
到日該地方官報明該督撫咨部存查再遣犯内有
妻子無可依靠之人欲隨往者照例聽其隨往若遣
犯身故伊妻子有願以骸骨歸旗者具呈該管官查
明家口數目報部押令歸旗如軍流發遣人犯内有
祖父母父母年老殘疾家無以次成丁者照例具題
准其留養仍照例枷號鞭責其滿洲蒙古漢軍之家
奴犯軍流罪者發於遣所令該督撫酌發有駐汛弁
兵之處給兵丁為奴俱止將其本身發遣若發遣處
有將犯人疎脱者該管官員照軍流人犯脱逃例議
處有受賄縱放者照主守故縱受財例治罪此軍流
人犯内或漢仗好弓馬好或伊祖父陣亡有戰功伊
本身立有戰功者該旗大臣查明據實咨部該部具
奏請
旨若奉
旨准免發遣者則按其應流二千里折枷號五十日者增
枷號六十五日流二千五百里折枷號五十五日者
增枷號七十日應流三千里折枷號六十日者增枷
號七十五日軍罪應折枷號三個月者增枷號一百
一十日免其發遣如此則旗人之兇惡妄行者俱知
懲戒而不敢輕蹈法紀矣俟
命下之日通行八旗暨各省駐防處其京師八旗以今年
十月為始各省駐防處以雍正五年正月為始俱應
照依此例一體遵行其犯軍流罪之條目著刑部查
明條欵開列刊刷分發八旗及各省駐防處令各該
管官通發所屬各使咸知若刊刻刷印尚須時日至
期奏請寬限兩月可也
奏入於雍正四年九月初二日奉
旨依議
上諭賭博之事最壊人之品行若下等之人習此必至聚
集匪類作姦犯科放僻邪侈之事多由此起若讀書居
官之人習此必至廢時失事志氣昏濁何能立品上進
乃向來屢申禁飭而此風尚未止息深可痛恨若不嚴
禁賭具究不能除賭博之源著京城内外及各省地方
官將紙牌骰子悉行嚴禁不許貨賣違者重治其罪常
有窩賭之家誘人入局以取其利嗣後准輸錢之人自
行出首免其賭博之罪仍追所輸之銀錢還與之庶使
賭博之人有害而無利則其風可以止息矣又見漢軍
惡習常以工於馬弔互相誇尚且借此為消閒解悶之
具夫既已居官則應辦之事務甚多日夕不遑尚恐遲
誤安有餘閒為此無益之戲且聞有上司與屬下官員
鬭牌為戱者尤非體統大玷官箴嗣後若有司官員鬭
牌賭博著該管上司及該督撫指名題參至禁止賭博
宜如何定例之處該部議奏特諭
刑部議覆欽惟我
皇上睿慮周詳隱微洞燭念賭博之事為害甚多
特命臣等定例嚴加禁止臣等欽遵
上諭查定例旗人製造牌骰售賣者照光棍為從例擬絞
監候等語是旗人之處分已嚴而民人止於枷責所
以民人不知畏懼仍行製賣嗣後應將民人之製造
牌骰售賣者為首之人發邊衛永遠充軍為從之人
杖一百流二千里販賣者為首之人杖一百流二千
里為從之人杖一百徒三年令該地方官出示嚴禁
再賭博之事其為害甚多嗣後旗人有開場放頭者
不論官員與平人俱照光棍為從例擬絞監候民人
有開場聚賭者無論官員與平人俱杖一百徒三年
倘設計誘人賭博放頭者俱杖一百流三千里凡自
首者免罪至官員者乃平民之表率更不應違法犯
禁嗣後無論滿漢文武官員有以馬弔為戲者俱革
職照例杖一百枷號兩個月不准折贖永不叙用再
上司有與屬員賭博為戲者亦俱革職照例杖一百
枷號三個月不准折贖永不叙用該管上司等若不
嚴查禁止别經發覺照徇庇例降三級調用
奏入於雍正四年九月二十三日奉
旨依議
上諭錢文乃民間日用之所必需向因錢價昂貴朕悉心
籌畫至再至三今鼓鑄之錢日增而錢文不見其多錢
價仍復不減是必姦民圖利有銷燬制錢打造器皿之
事若不禁止銅器則錢價究不能平而無以便民間之
用從前九卿議令不許製造黃銅器皿其已成之銅器
有情願出賣者俱作廢銅交官給與價值朕思如此奉
行究不能盡除積弊且些微物件亦難彙集交官終屬
有名無實嗣後京城之内除三品以上官員准用銅器
外其餘人等不得用黃銅器皿定限三年令其將所有
黃銅器皿悉行出賣當官給與應得之價如旗人則於
本旗交官領價漢官民人則於五城該管之處交官領
價不論輕重多寡隨便收買不許發價之人絲毫扣剋
違者重治其罪若三年之後仍有私藏黃銅器皿者亦
加重處如此可永杜燬錢製器之弊而國寳流通民用
充裕實為大有裨益著九卿確議具奏特諭
九卿議覆查雍正四年正月内經大學士九卿等議
准除樂器天平法馬戥子及五觔以内鏡子外其餘
器皿不論大小輕重俱不許以黃銅製造其已經造
成器皿者俱著以為廢銅交官領價等因在案但已
經半載將黃銅器皿交官領價者甚少而銅器舖内
仍然出賣如前我
皇上念切民生洞燭錢價不減皆緣奸民燬錢鑄器情由
特降諭旨至明至當臣等欽遵
上諭議得嗣後三品以上官准用黃銅器皿民間所用樂
器鏡戥等項仍照臣等原議准用外其餘文武官員
兵民等一應大小器皿俱不准用黃銅除原有櫃箱
上之黃銅飾鋄外其餘不論輕重多寡俱交官領價
係旗人交該旗佐領下查收係漢官民人交五城御
史查收令各該管處無論多寡隨交隨收驗看銅色
核算觔兩照部定價每觔給銀一錢一分九釐九毫
三絲若發價之人絲毫勒索從重治罪其收買銅之
銀兩於戸部支領所收之銅令該管處按季交送錢
局以備鼓鑄之用將此勒限三年若逾限仍有隠匿
銅器不行交賣者從重治罪其舖内所收零星銅器
限三月内盡行交官領價違者從重治罪其銅器舖
内仍有製造黃銅器皿者亦從重治罪將此行知步
軍統領五城御史順天府府尹出示徧行曉諭仍不
時稽察違者即行緝拏審理直隸各省俱照京師例
勒限三年令其交納則各處銅器盡能禁止而燬錢
之弊可除矣俟
命下之日由戸部行知八旗各省一體遵行
奏入於雍正四年十月初九日奉
旨依議
上諭看來八旗漢軍佐領多寡不等如佐領甚少旗分補
授官員之人有不能得者將此著八旗都統等除原管
佐領外其餘佐領應如何令其均勻之處公同議奏若
上三旗之佐領稍多亦可特諭
八旗都統等議覆查左翼鑲黃旗漢軍所有之佐領
五十分正白旗漢軍所有之佐領四十九分鑲白旗
漢軍所有之佐領二十二分正藍旗漢軍所有之佐
領三十二分右翼正黃旗漢軍所有之佐領五十一
分正紅旗漢軍所有之佐領十九分鑲紅旗漢軍所
有之佐領二十二分鑲藍旗漢軍所有之佐領二十
二分半左翼四旗較右翼四旗共多佐領三十九分
臣等酌令均勻鑲黃旗置佐領四十四分正黃旗置
佐領四十二分正白旗置佐領四十二分鑲白旗置
佐領二十八分正紅旗置佐領二十八分鑲紅旗置
佐領二十七分正藍旗置佐領二十八分鑲藍旗置
佐領二十八分半俱視其居處相近便於當差行走
者移置此移置佐領内之參領步軍校等官仍令在
原旗當差行走俟所移之旗缺出調補其自上三旗
移置之佐領下官員遇年節之時照常令隨原旗上
朝遇挑取執事人仍行挑取可也
奏入於雍正四年十月十七日奉
旨依議
世宗憲皇帝上諭旗務議覆卷四
