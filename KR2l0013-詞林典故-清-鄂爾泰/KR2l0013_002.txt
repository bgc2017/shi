詞林典故卷二
官制(附詹事府)
翰林之名見於漢時未以署官特作賦者假喻於
文辭云爾唐翰林院初本儒臣文學供奉待詔之
所至開元中始設學士亦無定員皆以他官選充
宋元及明相沿代置品秩名數亦隨時不同唐翰
林學士外先有弘文集賢學士大學士宋資政觀
文天章龍圖之設則視乎唐明華蓋謹身文淵東
閣之稱又視乎宋而明初左右春坊亦置大學士
自成祖以翰林官直文淵閣故翰林以閣中為内
署又與詹事互兼職業是以三署相通若夫唐之
翰林學士或知制誥或不知制誥宋學士知制誥
與中書舍人分為兩制者則自後晉始唐之講讀
學士皆不繫翰林其繫以翰林者則自宋始宋之
檢討編修史院及他司皆有之而翰林則無後獨
歸於翰林者則自明始至如唐宋官僚輕於翰林
明則庶子中贊為修撰編檢之遷階謂之開坊以
詹事為學士之晉秩謂之出院唐宋翰林乞郡出
外得以原官結銜明則改官不得帶帖唐宋校理
館職雖進士上第未即銓除必由記室幕僚仕於
州縣者召試而得明則鼎甲三人即授修撰編修
而庶吉士留院者便已授職唐宋應奉直院權直
之號至明盡除而有五經博士侍書之目與庶吉
士之選此其沿革之大凡古今之殊致矣魏晉以
來置秘書中書著作江左唐宋具有其官唐設起
居郎舍人史館領在門下宋則國史有院著作有
局皆通於秘書省雖官異翰林而事實相近至明
代官從併省統歸翰林講讀以上則同古之兩制
侍從修撰而下則同古之秘書著作而史職繫焉
自是翰林員品有定
皇朝敘官初以内閣翰林之職統於内三院歴經
聖神裁定内設殿閣大學士外設翰林院官制大備至詹
事春坊始亦議裁尋並復焉其與翰林院相通互
兼具垂令典因附著於篇
漢
漢武帝初徵賢良文學待詔金馬門(漢書)
漢武帝建藏書之策置寫書之官(同上)
漢置五經博士(同上)
後漢
後漢東觀有校書之職選他官典校秘書撰述傳記
(通典)
後漢著作皆以他官領(同上)
後漢光和元年置鴻都門學士(後漢書)
後漢延熹二年始置秘書監一人(通志)
按漢時翰林未有定職然後世翰林待詔博士學
士之名已始於此翰林志云武帝時東馬嚴枚皆
在左右亦其事也
魏
魏武帝置秘書令丞秘書郎(通典)
魏文帝置中書令改秘書令為監(通志)
按後世以入翰林為讀中秘書考漢藏書之所石
渠石室延閣廣内則在外府蘭臺秘書及麒麟天
祿則在内禁為御史中丞所掌劉向又言外有太
常博士之藏而後漢圖書則在東觀魏改漢蘭臺
令曰秘書又改中書至晉以中書統秘書武帝以
秘書借張華讀之所云讀中秘書者盖引此為故
實也
魏明帝青龍四年四月置崇文觀徵善屬文者以充
之(三國志)
晉
晉武帝以秘書并中書省(晉書)
晉永平中復置秘書監其屬有丞有郎統著作省著
作郎一人又置著作佐郎八人(同上)
東晉
東晉元帝建武元年十一月置史官(同上)
宋
宋置秘書著作與晉同(通典)
宋明帝泰始六年九月立總明觀徵學士以充之(宋書)
齊
齊置秘書監丞郎著作佐郎員額悉如宋(齊書)
梁
梁置中書省監令各一人秘書省監丞各一人郎四
人(文獻通考)
按晉中書令管機務盖宰相之任而秘書著作統
焉六朝唐宋沿之不改即明大學士統翰林院而
翰林所為入閣辦事亦仿於此
陳
陳承梁仍各設侍從文章制命典籍之職(古今圖書)
(集成)
按典籍名始此
陳永定三年閏四月置西省學士(陳書)
北魏
北魏太和十五年置左右史官(魏書)
北魏置起居令史(文獻通考)
按起居注始於漢時宋林駉云漢武有禁中起居
注東漢明德馬后撰明帝起居注本宫中女史之
任三國志注引漢獻帝起居注則近侍為之通典
云魏晉起居注著作郎掌之隋初以吏部散官及
校書正字有著述才者領之唐高祖初溫大雅作
剏業起居注於時亦未有專官自貞觀顯德間設
郎舍人而起居注乃有定職
又按起居注或以為本古左右史而設然考之於
書左史僅一見於楚之倚相一見於汲冢之戎夫
而右史無聞焉盖左右史本非周官即詩傳言衞
武公左右置監史以自警特一時一人之事後世
傳之遂有記言記動之說而玉藻乃著其文玉藻
出漢儒亦止述所傳聞之辭未必古時專署其官
至五帝外紀稱蒼頡沮誦為左右史疑於荒遠惟
唐藝文志以穆天子傳為起居注之始體或然爾
北齊
北齊有起居省(文獻通考)
北齊秘書省監丞各一人郎中四人校書郎十二人
正字四人又領著作省郎二人佐郎八人校書郎
二人(隋書)
北周
北周有麟趾殿學士有外史(通典)
按後以殿名加學士稱麟趾其權輿也
北周秘書監領著作監校書郎下士十二人著作上
士二人中士四人(同上)
按周蘇綽以周官行官制故有外史上中下士之
目
隋
隋承周有麟趾殿學士(隋書)
隋置秘書省監丞各一人郎四人校書郎十二人正
字四人錄事二人領著作太史二曹著作曹郎二
人佐郎八人校書郎正字各二人太史曹令丞各
二人(同上)
按太史之名夏商時已有之若夏太史終古商太
史高勢是也至周官四史内史掌八枋與公卿策
命及四方之事書則似後世尚書主章奏詔令之
職外史掌四方之志三皇五帝之書則似後世御
史中丞掌殿中圖籍之職小史掌邦國之志詔王
忌諱則似後世管玉牒氏族世系名諱之職而太
史日官也掌建邦之六典與後世記載者皆絶不
同若齊太史晉太史執簡而書殆為近似然考左
傳國語國策世本等皆非當時史官所著即太史
公亦自稱近於卜祝之間其所為著書亦祇自成
紀撰非奉職為之馬端臨以周四史列於史官亦
但沿習其名耳自隋立太史局唐宋以來居史職
者多稱太史至明時則凡翰林修撰等並稱太史
焉
隋開皇十四年秘書省置主事令史(隋書)
隋大業十一年增秘書省官百二十員以博士補之
(玉海)
唐
唐置門下省起居郎二人中書省起居舍人二人(唐書)
唐置門下省校書郎二人中書省校書四人正字二
人(同上)
唐置史館於門下省史館修撰四人(同上)
百官志注天寶後他官兼史職者曰修撰初入為
直館元和六年登朝官領史職者為修撰未登朝
官皆為直館大中八年汰直館二人增修撰四人
按唐初令狐德棻請修近代之史遂命修撰修撰
之名始此
唐秘書省置監一人少監二人丞一人領著作局少
監為之貳(同上)
百官志注龍朔二年改秘書省曰蘭臺監曰太史
少監曰侍郎丞曰大夫秘書郎曰蘭臺郎垂拱元
年又改曰麟臺太極元年復稱柲書省按唐秘書
省隸中書如晉制
唐秘書省秘書郎三人校書郎十人正字九人(同上)
唐秘書省領著作局郎二人著作佐郎二人校書郎
二人正字二人(同上)
百官志注龍朔元年改著作局曰司文局郎曰郎
中佐郎曰司文郎
唐置弘文館學士(同上)
百官志注武德四年置修文館於門下省九年改
弘文館儀鳳中置詳正學士五品以上曰學士六
品以下曰直學士神龍元年改昭文館景龍二年
置大學士四人學士八人直學士十二人開元七
年改曰弘文館置校書郎校理等官長慶三年罷
詳正學士專以五品以上曰學士六品以下曰直
學士未登朝為直館
唐置集賢院學士(同上)
百官志注開元五年置乾元院使有刊正官四人
知書官八人六年更號麗正書院置詳檢官改修
書官為麗正殿直學士八年加文學直又加修撰
校理刊正校勘官十三年改麗正書院為集賢書
院有學士直學士宰相一人為學士知院事常侍
一人為副知院事又置院判押院中使各一人玄
宗嘗選耆儒日一人侍讀至是置集賢院侍講學
士侍讀直學士增修撰校理待制留院知檢討與
文學直之員至德二年置大學士貞元四年罷大
學士八年罷校理置校書四人正字二人元和二
年復置集賢校理罷校書正字四年集賢學士直
學士皆用五品以學士一人年高者判院事按檢
討之名始此
唐玄宗初設翰林院召文學儒臣待詔院中(翰林志)
唐開元二十六年於翰林院置學士(同上)
按翰林志太宗時召學士草詔然猶未有名號乾
封已後始號北門學士玄宗初置翰林待詔選朝
官入居供奉别旨開元二十六年始以翰林供奉
改稱學士其首為之者則張垍劉光謙也玄宗雖
改供奉為學士别建學士院於翰林院之南時猶
未稱翰林學士至德宗以後翰林始兼學士之名
是玄宗雖置學士而翰林學士之定稱則在永貞
貞元時始矣
又按唐翰林學士本非專設以他官兼充之自中
舍尚書郎拾遺補闕校書著作皆選任雖縣尉亦
得召入供職李商隠白居易碑以盩厔尉召入是
也又弘文館隸門下省集賢院隸中書省而翰林
獨無所隸其後又置東翰林院於金鑾殿故又有
金鑾殿學士後人呼學士為鑾坡盖以此
又按自揚雄有翰林主人之稱後世沿之晉李充
論著翰林梁鍾嶸詩評稱郭璞為翰林詩首唐李
邕稱翰林六絶盖用以標文苑之目耳唐取此名
院且以署官開元而後其職益重至宋時遂目為
將相儲材之地云
唐翰林學士承旨(學士院記)
按元稹記云舊制學士無承旨名憲宗始命鄭絪
為承旨翰林志云元和已後院長一人或密受顧
問獨召對&KR0993;居北壁之東閣號為承旨閣子
五代
後梁開平三年改思政殿為金鑾殿置大學士一員
(文獻通考)
後唐置翰林承旨一員(同上)
後晉天福五年廢翰林學士尋復置(五代史)
後晉開運元年詔翰林學士與中書舍人分為兩制
各置五員(文獻通考)
按宋兩制之目由此五員續翰林志作六員盖因
宋制言之似當以通考為正
宋
宋置起居郎舍人如唐制(文獻通考)
按宋起居郎隸門下省起居舍人隸中書省號小
兩省官林駉至論云元豐官制行分郎與舍人為
左右時又稱左右史
宋秘書省監少監丞各一人其屬著作郎一人著作
佐郎二人秘書郎二人校書郎二人正字二人(宋史)
宋置直秘閣(文獻通考)
按宋初以史館昭文館集賢院為三館皆寓崇文
院中端拱元年詔就院之中堂建秘閣置直秘閣
以直館直院為之謂之館職以他官兼者謂之貼
職
宋置國史院監修一人以宰相為之修撰直館檢討
無常員(同上)
按宋天聖間以宰相為提舉以三館秘閣校理為
編修官元祐間復改隸門下省紹聖間歸秘書省
又按宋之編修不止史院三司樞密院皆有編修
官編修之名始此
宋承唐設翰林學士院置翰林學士承旨翰林學士
知制誥直學士院翰林權直學士院權直(宋史)
按宋史承旨不常置以學士久次者為之凡他官
入院未除學士謂之直院學士俱缺他官暫行文
書謂之權直
又按通考唐之所謂翰林學士只取六學之人隨
其官之崇卑入院者皆為學士其尊貴親遇者號
稱内相可以朝夕召對參議政事或一遷而為宰
相而其孤遠新進者㦯起自初階或元無出身至
試令草麻制甚者或試以詩賦如試進士之法其
人皆呼學士自唐至五代皆然至宋則始定制資
淺者為直院暫行者為權直於是真為翰林學士
者職始顯貴可以比肩臺長舉武政路矣
宋咸平二年置翰林侍講學士翰林侍讀學士(同上)
按宋經筵官其秩尊者為講讀學士品卑資淺則
為說書元豐官制行罷翰林講讀學士用侍從以
上官兼充
宋置樞密直學士(同上)
按林駉至論云宋承唐制學士以六員為額其知
制誥即治本院事其别領省府職任即不帶制誥
如知通進銀臺司兼門下事則即唐給事中比也
而隸直樞密院兼制誥即唐中書舍人之任也
宋置資政殿大學士(同上)
宋置觀文殿大學士(同上)
按宋資政觀文二大學士蓋特設以加寵宰相舊
臣不為常置大抵如漢特進光祿大夫晉宋冗從
僕射奉朝請之比與明時典機務者不同而名差
近焉
宋置殿閣學士殿曰資政端明等閣曰天章龍圖寶
文顯謨徽猷等皆設學士直學士待制(同上)
按宋殿閣學士多為從官及外除者兼銜待制如
唐待詔而官稍貴宋仁宗特開天章閣以待范仲
淹諮訪政事待制之設始此而龍圖學士尤多有
名若包拯龐籍孫覺祖無擇等皆嘗為之宋時稱
其官相謂為龍學云南渡後敷文煥章華文寶謨
等閣設學士直學士待制一倣汴京舊制
遼
遼置門下省起居郎起居舍人知起居注(遼史)
遼置國史院史館學士(同上)
遼置翰林院翰林學士承旨翰林學士翰林祭酒(同上)
按遼國語以文翰為林牙故翰林設都林牙又有
北面林牙則掌契丹文字行於國中者南面林牙
則兼掌中國文字
遼置崇文館大學士宣政殿學士觀書殿學士乾文
閣學士昭文館直學士(同上)
金
金置秘書省監少監丞秘書郎(金史)
金置弘文院知院同知弘文院官(同上)
金置國史院監修國史官編修檢閱官(古今圖書集)
(成)
按遼金官制國史院皆有監修國史官蓋用唐故
事以宰相兼領實非史院正官也
金置翰林學士院翰林學士承旨直學士翰林侍講
學士侍讀學士翰林待制翰林修撰翰林應奉文
字(金史)
按翰林修撰之名自金始
元
元置集賢院秘書監藝文監監書博士(元史)
元置翰林兼國史院置學士承旨翰林學士侍講侍
讀學士直學士待制應奉翰林文字修撰編修檢
閱典籍經歴都事又設蒙古翰林院(同上)
按元史百官志列朝官制置罷不一先後員額增
減不定其集賢院初併入翰林後則分設
明
明初置翰林院為正三品衙門設學士承旨學士侍
講學士侍讀學士直學士典簿待制修撰應奉編
修典籍檢閱等官(明會典)
按明會典又有秘書監弘文館及起居注等官後
皆不設黃佐翰林記洪武三年置校書郎等官九
年罷之又云國初翰林有國史院院有編修官後
不復設而以修撰編修檢討專為史官隸翰林院
然史官皆預講讀講讀官亦預史官實不分職
明洪武十四年五月改翰林院為正五品衙門設學
士一人侍講學士二人侍讀學士二人孔目一人
屬官侍講二人侍讀二人五經博士五人典籍二
人侍書二人待詔六人史官修撰三人編修四人
檢討四人革承旨直學士待制應奉檢閱典簿(翰)
(林記)
明洪武十八年三月定翰林院正官學士一人正五
品侍讀學士侍講學士各二人從五品首領官孔
目一人未入流屬官侍讀侍講各二人正六品五
經博士五人正八品典籍二人從八品侍書二人
正九品待詔六人從九品史官修撰三人從六品
編修四人正七品檢討四人從七品(同上)
按明永樂十九年南京翰林院惟設掌院學士一
員孔目一員
又按明初置五經博士人司一經永樂以後以孔
顏孟氏周程朱子之裔皆世襲五經博士而洪武
中所置之五經博士漸廢不復設矣又翰林記云
侍讀先侍講始於此盖唐宋時侍講皆在侍讀之
上也
明洪武十八年三月又定華蓋殿武英殿文華殿文
淵閣東閣設大學士各一人(同上)
明洪熙中添設謹身殿大學士(明會典)
按永樂初命編修等官於文淵閣參預機務謂之
内閣漸陞至學士諸職洪熙元年或加師保及尚
書侍郎卿仍兼學士大學士銜自後因之稱内閣
大學士凡大學士加三師則為一品加尚書二品
侍郎三品若未加陞而止係大學士者則仍正五
品
明經筵官有知經筵事同知經筵事講官推舉皆出
内閣又令本院及坊局官侍班久之選為展書官
又自展書充月講官年深秩尊者充日講(翰林記)
按明史故事率以翰林大僚直日講鮮及史官者
至于慎行張位王家屛沈一貫陳于陛咸以史官
得之異數也
明洪武中定翰林院為近侍清貴之職凡遷轉皆出
自上裁不付銓衡(同上)
按明制翰林院遷官始自詹事府左右春坊司經
局循至學士其轉則吏部尚書侍郎以至内閣不
及他途然非九年考滿則纂修書籍名雖親擢實
循資格也又翰林不由吏部選自唐宋已然
又按黃佐云本院官外擢皆升高位無有對品調
者若洪武時王禕出為南康府同知賜金帶出自
親擢事體不同其降謫者不在此格也
明制非進士起家不得居翰林(天順實錄)
按黃佐云洪武初本院官皆由薦舉進四年雖設
進士科未有入翰林者今考進士入翰林自洪武
十八年始至天順間遂定斯制云
明洪武十八年選進士為庶吉士(翰林記)
按明既設進士科以諸進士未更事俾觀政於諸
司其在本院承敇監等近侍衙門者採書庶常吉
士之義名庶吉士其在六部及諸司者則仍稱進
士正統後始定庶吉士止入翰林凡庶吉士入翰
林者選無定員
明制進士第一甲三人稱及第即授職修撰編修第
二甲第一人第三甲第一人稱賜進士出身賜同
進士出身皆授編修(國朝故事)
按洪武十八年三月既殿試以第一甲丁顯等三
人並為修撰至二十一年策進士以第一甲第一
人任亨泰為修撰第二人唐震第三人盧原質為
編修自是遂為定式
又按永樂二年定庶吉士散館授職二甲除編修
三甲除檢討
明英宗時選竒童及善書者充翰林院秀才(翰林記)
皇朝
國初設文館於
盛京
太宗天聰十年三月改建内三院曰内國史院内秘書院
内弘文院
世祖順治元年三月增設三院學士各一員十一月定翰
林院為正三品衙門晉學士秩正三品侍讀侍講
學士正四品侍讀侍講正五品修撰從六品編修
正七品檢討從七品裁博士侍書待詔二年三月
定内三院為二品衙門四月令翰林官由内院補
授閏六月裁翰林院以歸内三院定内三院大學
士二員為二品學士四員為三品侍讀六員為四
品筆帖式三員為七品六年正月更定内院官制
三院各設學士一員侍讀侍講學士各一員侍讀
侍講各一員八年四月增設三院侍讀學士各三
員裁侍讀各二員十年六月增設三院漢大學士
各二員十五年七月裁内三院改三院大學士為
殿閣大學士秩仍正五品置翰林院定掌院學士
學士秩仍五品十六年五月設翰林院侍讀侍講
學士及侍讀侍講各三員十八年六月裁内閣翰
林院復設内三院七月設内三院滿漢大學士各
一員滿學士各二員漢軍漢學士各一員
聖祖康熙元年二月增設内三院侍讀學士各二員正四
品侍讀各二員正五品八年七月裁三院滿學士
各一員九年八月復改内三院為内閣置翰林院
十月改三院大學士學士銜加殿閣大學士兼尚
書學士掌院學士並兼禮部侍郎十二月設翰林
院侍讀侍講學士及侍讀侍講等官員品如順治
十五年定制
世宗雍正三年十二月晉翰林院侍讀侍講學士秩從四
品侍讀侍講從五品如順治元年定制
掌院學士
學士掌院事即承旨職也
國初設有專員
聖祖康熙二十八年五月
諭大學士翰林掌院一官職任緊要必文學淹通衆所推
服者始克勝任凡翰林撰擬之文亦須掌院詳加刪潤
然後成章聞明代大學士有兼管掌院之例大學士徐
元文著兼管翰林院掌院學士事
謹按掌院以重臣兼領實起扵此
講官
世祖順治十二年三月
諭内院朕惟自古帝王勤學圖治必舉經筵日講以資啟
沃今經筵已定於文華殿告成之日舉行日講深有禆
益不宜刻緩爾等即選滿漢詞臣學問淹博者八員以
原銜充講官侍朕左右以備諮詢
是年十一月
諭吏部日講官侍從禁庭朝夕進講國子監衙門較遠職
任難兼如遇祭酒司業員缺不必以日講官推補
十四年九月設經筵講官滿漢各八員
是年十二月增設日講官十員
聖祖康熙九年置起居注館於
太和門西廊設滿記注官四員漢記注官八員俱以
日講官兼攝並設滿文主事一員漢文主事二員
漢軍主事一員滿文筆帖式滿漢文筆帖式漢軍
筆帖式各四員十二年增設滿記注官一員漢記
注官二員十六年增設滿記注官一員二十年增
設漢記注官八員三十八年七月裁起居注滿漢
主事各一員五十七年三月停起居注
世宗雍正元年四月復起居注官
詔曰自古帝王臨朝施政左史記言右史記動蓋欲使一
舉動一出言之微無不可著為法則垂範百世也
皇考聖祖仁皇帝英年踐阼即設日講起居注官於詞臣
中擇其才品優長者以原官充補鉅典茂昭度越前代
誠為聖帝哲王之盛事
御極六十一年紹精一執中之統厲敬
天勤民之心文謨武烈經緯萬幾盛德日新大業鴻顯天
下臣民仰瞻至治不啻日月麗天江河行地莫不敬信
悦服記注之臣美不勝書
皇考聖祖仁皇帝謙德彌光聖不自聖惟恐史官或多溢
美之辭故康熙五十六年以後裁省記注祇令翰林五
員於理事時輪侍班行凡有重務要旨仍命内閣諸臣
記而存之意至周密也茲朕纘承大統夙夜兢業日昃
不遑思所以上繼
皇考功德之隆下致四海晏安之治顧惟凉德甚懼負荷
之難今御門聽政之初益當寅畏小心綜理庶事咸期
舉措允宜簪筆侍臣何可闕歟當酌復舊章於朕視朝
臨御
郊祀
壇
廟之時令滿漢講官各二人侍班不獨記載諭旨政務或
朕有一言之過一事之失皆必據實書諸簡策朕用以
自警冀寡悔尤庶幾凛淵冰之懷以致久安慎樞機之
動而圖長治其仍復日講起居注官如康熙五十六年
以前故事
是年十一月定制日講官奉差以翰詹官列名請
署停其開缺差滿代還
十二年七月增設起居注漢主事一員
皇上乾隆元年十二月增設滿日講官二員
謹按經筵滿講官以内閣學士掌院學士讀講學
士詹事少詹事及尚書侍郎左都御史副都御史
通政使大理寺卿之曾任内閣學士掌院學士讀
講學士者列名漢講官以内閣學士掌院讀講學
士詹事少詹事祭酒及尚書侍郎左都御史等官
之由翰林陞任者列名以原銜補充康熙十六年
令滿洲小九卿之由翰林陞轉者亦得列名其日
講官則自掌院學士詹事以下坊局編檢以上皆
得充補
又按日講官侍直康熙九年初設記注定制滿漢
各一員雍正元年復設則令滿漢各二員侍直
翰林官内擢
世祖順治十一年三月令翰林官陞轉俱歸吏部十六年
二月吏部題補吏部右侍郎缺得
旨内閣既不設學士翰林官無缺可陞嗣後吏部侍郎缺
出著照禮部侍郎之例亦用翰林官補授
謹按吏部侍郎一兼學士銜一不兼學士銜故事
不兼學士銜者翰林官不得推補至是並予列名
聖祖康熙三十八年九月
命京堂員缺翰林官一體陞轉五十七年八月以左都御
史蔡升元請復
命六部侍郎缺翰林官與京堂應陞者均列名請補
世宗雍正元年正月定制滿洲侍讀侍講諭德洗馬司業
等缺用各部應陞一人翰林編修檢討一人分班
遞補
謹按各部應陞亦以科目出身者推用
十年十月令翰林官陞轉派差將曾經記名褒奬
議敘及申飭訓誨處分之處繕單隨本以聞
翰林官外調
世祖順治十二年九月吏部議定正詹以布政使用支正
二品俸少詹以布政使用侍讀學士以按察使用
侍讀中允以參政用編修檢討以副使用
十六年九月令翰林官侍讀以下照科道例每年
外轉春季秋季各一員侍讀侍講以參政用修撰
以副使用編修檢討以參議用十八年九月奉
命停罷
聖祖康熙三十七年十二月副都御史吴涵以編修檢討
人員陞遷壅滯疏請酌復變通編檢照李濤汪楫
之例外補一二人講讀學士等照王士正徐潮顧
藻王九齡之例以京堂各衙門調補一二人得
旨所奏極是朕已知之不必令部議也
謹按先是李濤汪楫丁廷楗並外用知府至是以
吴涵請復改劉涵為揚州府知府其調補京堂並
奉
明旨已見内擢中
三十九年四月令編修檢討等㨂選科道奉
旨改授者馮雲驌湯右曾劉灝宋朝南彭始摶張瑗六人
謹按編檢授科道始此
世宗雍正元年十月
命大學士會同掌院教習秉公别擇學問優長字畫端楷
或精於繙譯者留衙門辦事及各館纂修或才具
練達可當科道吏部之選或長於吏治編檢可為
道府庶吉士可為州縣者分别具奏老病衰廢願
自解退者以原官休致行止不端事蹟確實者奏
聞革退
庶吉士散館
世祖順治初除授三院編檢外改授科道數人至十六年
散館則有仍留教習者十餘人外用者一人黜革
者一人十八年散館則有部用者十餘人嗣是歴
科參用其制或中行評博或知縣即用或歸進士
原班或用教職法為加備焉
謹按庶吉士改授科道歴科散館皆有之至康熙
三十六年丁丑惟吴甫生江球二人自丁丑而下
遂停其改授
庶吉士館選
國初本無定員
世祖順治九年七月
允科臣高幸允奏按直省大小取漢進士四十人直隸江
南浙江各五人江西福建湖廣山東河南各四人
山西陜西各二人廣東一人以二十人習
國書二十人習漢書其滿洲進士取四人蒙古進士
二人漢軍進士四人一體讀書厥後選取各員因
地因才遞有增減歴科沿之
世宗雍正三年四月
諭大學士九卿等曰前日李鍾峩奏稱翰林為儲材重地
自康熙四十五年至六十年七科每省俱有庶吉士雍
正元年癸卯科漢軍及河南四川進士無館選者雍正
二年甲辰科蒙古及山西河南陜西四川廣東湖南廣
西雲南貴州進士俱無館選者請廣儲才之路等語朕
即位之後以培飬人材最重翰林故加意詳慎隆科多
曾奏稱
聖祖時館選每省俱有庶吉士所以朕扵雍正元年癸卯
科館選時試其文義觀其人品於僻遠省分之人亦酌
量選取又每諭教習之臣盡心訓廸迨後歴經㨂擇及
考試文章其中惟江浙人文義實較各省為優因將各
省人員分用於内外各衙門而江浙人留館獨多雍正
二年甲辰科館選亦詳加考試朕因以文義優者選為
庶吉士於是山西河南等省進士遂多不得與選盖翰
林職司文章若以文義不及者處之則用違其才而其
人或有他長反無以自見矣朕凡扵用人行政無不審
慎籌畫務求當理而選擇翰林更為留意實欲使人人
勿枉其才各效所長庶國家得收器使之效豈計及於
各省翰林之多寡有無也今覽李鍾峩所奏是必外人
有此議論故以入告朕甚嘉之嗣後館選庶吉士或應
考試文義選取或應每省額選幾人或應分為南北兩
院向來教習止派滿漢各一員今若按省分各選庶吉
士或亦按省分各設教習可乎至各省未得館選之進
士中或有文義可充翰林之選者爾等確有所知即行
舉出毋使人有逸才之論尋議歴科館選之法盡善盡
美更無遺逸之才李鍾峩條奏無庸議從之
五年五月令進士殿試後復試論詔奏議詩各一
篇先是進士殿試畢即待選庶吉士自順治丙戌
迄康熙辛丑皆然雍正元年癸卯進士對策後復
引試於
保和殿並令九卿各舉所知至是遂為定制時稱朝
考焉
謹按雍正元年十二月復令本科進士十七人在
各館效力及在内官學教習至三年四月授夏之
芳姜穎新二人為編修黃岳牧陸宗楷二人為檢
討雖未為著令亦掌故之足徵者
皇上乾隆十年乙丑選宗室達麟圖一人為庶吉士
謹按定制宗室不應科目之選自雍正初建立宗
學宗人子弟以時讀書其中自後五年一試取其
文合格者
賜進士一體引對至是館選達麟圖與焉宗室入翰林
始此
改調館職
國朝崇尚文治館制修明自進士選除外復徵試詞
科並膺館秩事載
恩遇卷中其由他官改授者如郎中張允欽王士正中
書勵杜訥高士竒俱為翰林講讀給事中王原祁
為中允中書杜鎮魏學誠主事陳聶恒知縣趙申
季教授王懋竑俱為編修御史陳學海為檢討左
通政錢以塏按察使趙殿最則授少詹事給事中
康五瑞則授侍讀學士而進士方苞之授中允主
事廖必琦之改庶吉士並稱曠典云
兼銜
聖祖康熙十年正月令提督四譯館太常寺少卿關防内
增鑄翰林院銜
世宗雍正四年十二月改直省學道為學院凡部曹奉差
督學加翰林院銜二甲進士編修三甲進士檢討
受代後仍還本任
皇朝會典
翰林院正官滿漢掌院學士各一員(俱兼禮部侍郎銜)
滿漢侍讀學士各三員滿漢侍講學士各三員
滿漢侍讀各三員滿漢侍講各三員史官
修撰編修檢討(無定員)庶吉士(無定員)
首領官滿漢典簿各一員滿漢孔目各一員
屬官滿漢待詔各二員滿筆帖式四十二員
漢軍筆帖式四員
五經博士十八員
謹按我
朝五經博士孔顏曾孟四姓外其仲氏言氏卜氏端
木氏東野氏與宋張氏邵氏皆有之崇儒重道之
典視前代為加渥矣
起居注館
日講起居注官(不專設以翰詹坊局官兼充雍正元年復設滿記注官六員漢記注)
(官十二員乾隆元年增設滿記注官二員)滿漢主事二員滿筆帖
式十四員漢軍筆帖式二員
詹事府
漢
漢太子詹事有丞(漢書)
按漢詹事位在大長秋上韓安國𫝊壺遂官至詹
事史記稱上大夫壺遂則詹事在漢為上大夫而
百官表不著其秩故宋劉敞作漢官班序圖遂以
詹事為無秩臣瓚注詹事引茂陵書以為真二千
石荀悦漢紀則云比二千石通典又以為真二千
石未知孰是
漢太子中允四百石(漢儀注)
按中允始此漢百官表有中盾無中允中允特見
於漢官儀蓋即中盾也
後漢
後漢太子中庶子六百石太子庶子四百石太子洗
馬比六百石(後漢書)
按後漢承西京其宫官不得獨無詹事而百官志
無之或史氏之缺庶子名見燕禮及燕義中洗馬
名最古本吳越春秋勾踐身為夫差洗馬漢取此
名官而中庶子本秦官漢仍用之劉敞班序圖庶
子洗馬秩最卑位列縣丞尉羽林郎上
晉
晉置詹事丞一人中庶子四人庶子四人洗馬八人
(晉書)
宋
宋置太子詹事一人丞一人中庶子四人庶子四人
洗馬八人(宋書)
齊
齊置太子詹事府丞一人太子中庶子太子洗馬各
一人(南齊書)
梁
梁為太子置詹事(古今圖書集成)
按隋書百官志梁太子詹事視中護軍中庶子四
人庶子四人典經局洗馬八人
陳
陳承梁置太子詹事(文獻通考)
按隋書百官志陳承梁官制太子詹事中二千石
太子中庶子二千石庶子洗馬六百石詹事品第
三中庶子品第四庶子品第五洗馬品第六梁陳
二史皆無志故魏徵作隋史採二代之制而兼補
之
北魏
北魏太平真君五年選諸良吏給事東宫(北魏書)
北齊
北齊為太子置詹事左右衞率典書坊各率其屬(古)
(今圖書集成)
按隋書百官志後齊官制多循後魏有詹事丞功
曹主簿錄事員左右衞二坊各置司馬
北周
北周置太子宫正宫尹(通典)
隋
隋置詹事門下坊置左右庶子二人典書坊右庶子
二人(文獻通考)
按凡詹事府坊局之稱皆自南北朝始至唐乃改
典經局曰司經而左右春坊相沿不改
唐
唐置詹事府太子詹事一人少詹事一人主簿一人
錄事二人左春坊左庶子二人中允二人左諭德
一人左贊善大夫五人司經局洗馬五人右春坊
右庶子下皆如左春坊(唐書)
按唐左右春坊盖承魏齊二坊之設而為之名然
考梁徐摛為太子宫官文體既别春坊皆效之則
春坊固不始於唐矣又北周王褒皇太子箴春宮
養德秋坊通夢似古東宫官屬春坊外又有秋坊
者或門下二坊初設以春秋分名之歟
宋
宋置太子詹事太子左庶子右庶子左諭德右諭德
(宋史)
按宋史百官志云舊制不常設儲闈之建隨宜制
官以備寮宷多以他官兼領
金
金制東宮設詹事諭德以下皆為僚屬(古今圖書集)
(成)
元
元立詹事院置左右詹事各一員副詹事詹事丞院
判各二員左右諭德左右贊善各一員庶子中允
各一員(元史)
明
明洪武初建大本堂延名儒教太子親王後設東宫
官屬有同知詹事院事副詹事等官以勲舊大臣
兼之二十四年七月改院為府其堂上官與本院
官互兼職事(翰林記)
明詹事府官
正官詹事一員少詹事二員府丞二員
首領官主簿一員錄事二員屬官通事
舍人二員
坊官
左右春坊大學士各一員庶子各一員諭德
各一員中允各二員贊善各二員司直郎
各二員清紀郎各一員司諫各一員
局官
司經局洗馬二員校書二員正字二員
按古東宫官屬詹事外有太子太傅少傅太子率
更令等二傅職輔導率更職防衞而詹事主統治
内外各率其屬以供事焉太傅少傅惟兩漢為專
官即諸侯王傅亦然魏晉以下則皆他官兼之至
明設太子三師三少特為大臣加寵秩而已且自
唐以後率更亦廢惟詹事獨存考之漢百官表詹
事掌皇后太子家則又不獨為宫官若與大長秋
相表裏大長秋皇后屬卿也明代尤重詹事號為
宫相實非三師三少之比盖春坊諭德贊善等則
古二傅之屬洗馬則古率更令之屬
又按明洪武十五年置左右春坊大學士至景泰
三年商輅彭時劉儼等皆嘗為之後復停罷
又按明會典南京詹事府不設堂上官止設主簿
一員
皇朝
世祖順治元年置詹事府以少詹事一人掌府事其年十
一月
詔裁府署職掌統於内三院九年四月復置詹事府設詹
事一員少詹事二員主簿一員錄事二員通事舍
人二員置左右春坊設庶子各一員諭德各一員
中允各二員贊善各二員司經局設洗馬一員正
字二員俱令内三院官兼之時以府署止設漢員
因專設滿詹事一員掌管府事而司其印信其兼
銜與漢官同十五年五月裁詹事府
聖祖康熙十四年十一月奉
詔復置定滿漢詹事各一員少詹事各二員主簿各一員
錄事正字各二員左右春坊庶子各二員諭德各
二員左右中允各四員贊善各四員司經局洗馬
各一員三十七年十二月裁滿少詹事一員諭德
中允贊善各一員正字錄事各二員三十八年七
月裁漢中允贊善各一員正字錄事各一員五十
二年閏五月裁漢諭德一員漢中允贊善各一員
錄事一員
皇朝會典
詹事府正官滿漢詹事各一員(漢詹事兼翰林院侍讀學士銜)
滿少詹事一員漢少詹事二員(兼翰林院侍講學士銜)
首領官滿漢主簿各一員
左春坊滿漢左庶子各一員(漢左庶子兼翰林院侍讀銜)
滿漢左諭德各一員(漢諭德兼翰林院修撰銜)滿漢左中允
各一員(漢中允兼翰林院編修銜)滿漢左贊善各一員(漢贊善兼)
(翰林院檢討銜)
右春坊滿漢右庶子各一員(漢右庶子兼翰林院侍講銜)
滿漢右中允各一員滿漢右贊善各一員(兼銜同左)
司經局滿漢洗馬各一員(漢洗馬兼翰林院修撰銜)
屬官漢正字一員府坊局筆帖式六員
詞林典故卷二
