詞林典故卷五
藝文
夫采崑田者非片璧之珍搜鄧林者詎一枝之秀
在昔儒流遭逢明盛供奉清班著作專家汗牛充
棟故從來記翰林者不載藝文非不載也不勝載
也若乃歴朝賜什其文永勒於詞垣或臣下颺言
其事已詳於恩遇則以言徵訓典寧惟麗騁縑緗
矧
天家崇奬藝林代有咏歌流傳
秘府今
聖天子文思臨御幾餘揮藻萬品包涵維玉堂𢋫載之
隆尤曠代希逢之遇首編所錄既已鐫諸琬琰曜
並日星兹復恭繕
奎文垂示無極即諸臣矢音簡末尤必擇其足資典故
者次而錄之而凡所稱館閣倡酬之作概從略焉
亦以志其慎也夫
唐
唐玄宗集賢書院成送張說上集賢學士賜宴得珍
字
廣學開書院(一作殿)崇儒引席珍集賢招(一作昭)袞職
論道命台臣禮樂沿今古文章革舊新獻酬尊俎
列賓主位班陳節變雲初夏時移氣尚春所希光
史冊千載仰兹晨
唐集賢殿書院奉勅送學士張說上賜燕序
唐臣張九齡作
集賢殿者本集仙殿也上惟睿作聖而猶垂意好
學用相必本於經術圖王亦始於師臣及乎鴻生
碩儒博聞多識之士自開元肇建以迄於今大用
徵集煥乎廣内而聽政餘暇式燕在兹忠臣嘉賓
得盡心之所聰明文思有光被之德故下以道親
上亦懽甚即於御座爰𤼵德音以為候彼神人事
雖前載傳於方士言固不經遂改為集賢去華務
實且有後命增其學秩是以集賢之庭更為論思
之室矣中書令燕國公外弼庶績以奉沃心之謀
内講六經以成潤色之業故得出入華殿師長翰
林惟帝用臧固天所賴拜命之日荷寵有加降聖
酒之罍頒御厨之膳食以樂侑人斯德飽時則有
侍中安陽公等承恩送焉學士右散騎常侍東海
公等攝職在焉或稷卨大賢淵雲諸彥文王多士
周室以寧武帝得人漢家為盛而高視前古獨不
在於今乎咸可賦詩以光鴻烈
唐玄宗春晩(一作暁)宴兩相及禮官麗正殿學士探得
風字
乾道運無窮恒將人代工隂陽調歷象禮樂報玄
穹介胄清荒外衣冠佐域中言談延國輔詞賦引
文雄野霽伊川綠郊明鞏樹紅冕旒多暇景詩酒
會春風
唐臣張說作
東壁圖書府西園翰墨林誦詩聞國政講易見天
心位竊和羹重恩叨醉酒深載歌春興曲情竭為
知音
唐玄宗賜學士張說等贊
德重和鼎功踰濟川詞林秀逸翰苑光鮮(張說)校文
天祿論經上庠華詞宛麗雄辯抑揚(徐堅)禮樂之司
文章之苑學優藝博才思高遠(賀知章)白簡端嚴青
史良直清詞雅韻博覽強識(趙冬曦)才識清遠言談
幽秘四科文學六書仁義(康子元)洪鐘佇叩明鏡不
疲理窮繫象動中威儀(侯行果)職參山甫業纂元成
六藝述作四始飛英(韋述)名乃會真迹惟契道摳衣
講席臨筵振藻(敬會真)才比邱明學兼儒墨敘述微
婉講論道德(趙玄默)才光於晉價重於張州縣斯屈
文翰尤長(陸去泰)文章兩贍才術兼美思在專經學
通舊史(余欽)蓬山之秀芸閣之英雄詞卓傑雅思縱
横(孫季良)
宋
宋真宗批翰林學士楊億謝表後詩
承明近侍究儒先苦學勞心疾已痊善保興居調
飲食副予前席待名賢
宋真宗賜楊億詩
𤨏闥往年司制誥共嘉藻思類相如蓬山今日詮
墳史還仰多聞過仲舒報政列城歸覲後疏榮高
閣拜恩初諸生濟濟彌瞻望鉛槧諮詢辨魯魚
宋仁宗賞花釣魚詩
晴旭輝輝苑籞開氤氳花氣好風來遊絲罥絮縈
行仗墮蕊飄香入酒杯魚躍文波時撥剌鶯留深
樹久徘徊青春朝野方無事故許遊觀近侍陪
宋高宗幸秘書省賜手詔
詔曰盖聞周建外史掌三皇五帝之書漢選諸儒
定九流七略之奏文德之盛後世推焉仰惟祖宗
肇開冊府凡累朝名世之士由是以興而一代致
治之原盖出於此朕嘉與學士大夫共宏斯道迺
一新史觀親御牓題肆從望幸之誠以示右文之
意於戲士習於空言而不為有用之學久矣爾其
勉修術業用丕承我祖宗之立訓顧不善歟
宋孝宗幸秘書省詩
玉軸牙籖煥寶章簪紳列侍映秋光宴開芸閣儒
風盛坐對蓬山逸興長稽古右文慙菲德禮賢下
士法前王欲臻至治觀熙洽更罄嘉謀為贊襄
宋孝宗賜侍讀史浩宴命浩作詩敘此會浩進古詩
三十韻復賜和章即同其韻
揖遜荷帝堯寅恭五元禩治道貴清淨聖言有深
旨誰歌元首明自得股肱喜躋民期仁壽詎肯中
道止力農樂彼田坐賈安於市歲行閱豐登國論
銷委靡予力初何能濟濟頼多士矧予有元老中
立而不倚居東逾三年不遠來千里未遂赤松遊
輟誦青瑯蘂皓首持六經日侍明光裏翼乎鴻遇
風縱矣魚在水儒行絶瑕疵道心無塵滓挺挺松
栢姿巉巉山岳峙予惟日萬幾至仁同一視西成
錫小宴促坐才尺咫湛露愧歌周置酒非封齒歸
美見新詩如卿能有幾眷言澄碧行勝賞得迂趾
亦屢引公卿對此談正理虚心欲受人忠言資逆
耳朕瘠天下肥至樂無易此頗念文武疆六合尚
殊軌東都會諸侯宣王昔于是期爾罄嘉謀使吾
勲業起勿以方燕貽所書聊復爾巵酒正須釂話
言未能已都護萬年觴何當至庭戺文章藉老手
直筆中興紀載嘉矍鑠翁焉得辭骩骳
宋臣史浩作
季秋中澣日淳熙隆四禩朝回攬轡間中使俄傳
旨少頃日轉申宣召陪燕喜預令掃玉堂深夜備
棲止悚懼跪承命鳴騶亟穿市絳闕聳皇居非煙
常靡靡入自東華門熊羆森爪士詔許乘肩輿安
徐無跛倚復古距選德相望幾數里修廊接雲漢
岧嶢璨珠蘂中途敞金扉恍若蓬壺裏羣山擁蒼
壁四顧環弱水山既日夕佳水亦湛無滓冰簾映
綺疏瓊殿中央峙澄碧耀宸奎龍神爭守視蹈舞
上丹墀天威不違咫奉觴祈萬壽時蒙一啟齒餘
波丐鼠腹酒行不知幾徘徊下瑶席緩步煩玉趾
從遊至清激錫坐談名理泉聲韻琴瑟一洗筝笛
耳皇云萬幾暇觀書每來此論道及帝王直欲齊
其軌堯舜禹湯文前身無乃是臣言匪獻諛道實
由心起既然明是心要在力行爾登橋釂餘罍飲
興未容已金蓮引雙燭再拜離階戺玉音寵諭臣
此會宜有紀歸途感恩榮占寫忘骩骳
明
明太祖賜宋濂醉學士楚辭
西風颯颯兮金張特會儒臣兮舉觴目蒼柳兮嫋
嫋閱澄江兮水洋洋為斯悦而再酌弄清波兮永
光玉海盈而馨透泛瓊斝兮銀漿宋生微飲兮蚤
醉忽周旋兮步趨蹌蹌美秋景兮共樂但有益於
彼兮何傷
明仁宗賜贊善徐好古詩
清朝盛文治輔德資儒耆念彼筋力倦趨朝諒非
宜賦詩有佳致納誨多良規起予得深趣歡懷浩
無涯新陽届初復况此承平時酬勞見樽酒庶以
答期頤
明宣宗賜翰林院箴
廷有司言自周則然後世襲用愈密而專策命所
書講學所資幾務之嚴于度于咨代有賢哲博聞
明識克勵翼之用光厥職咨爾儒臣朝夕左右必
端乃志必慎乃守啟沃之言惟義與仁堯舜之道
鄒孟以陳詞尚典實浮薄是戒謀義所屬出毖乎
外必存大公罔役于私昔人四禁汝惟勵之獻納
論思以匡以益以匹前休欽哉無斁
明世宗翰林院敬一亭箴(有序)
夫敬者存其心而不怱之謂也元侯敬則不失天
下諸侯敬則不失其國卿大夫敬則不失其家士
庶人敬則不失其身禹曰后克艱厥后臣克艱厥
臣五子之歌有云予臨兆民如朽索之馭六馬為
人上者奈何不敬其推廣敬之一言可謂明矣一
者純乎理而無雜之謂也伊尹曰德惟一動罔不
吉德二三動罔不凶其推廣一之一言可謂明矣
盖位為元后受
天付託承
天明命作萬方之君一言一動一政一令實理亂安危之
所繫若此心忽而不敬則此德豈能純而不雜哉
故必兢懷畏慎於
郊禋之時儼神明之鑒享發政臨民端莊戒謹惟恐拂于
人情至於獨處之時思我之咎何如改之不吝思
我之德何如勉而不懈凡諸事至物來究夫至理
惟敬是持惟一是協所以盡為
天之子之職庶不忝厥祖厥親由是九族親之黎民懷之
仁澤覃及于四海矣朕以冲人纘承丕緒自諒德
惟寡昧勉而行之欲盡持敬之功以馴致乎一德
其先務又在虛心寡慾驅除邪逸信任耆德為之
匡輔敷求善人布列庶位斯可行純王之道以坐
致太平雍熙之至治也朕因讀書而有得焉乃述
此以自勖云
人有此心萬理咸具體而行之惟德是據敬焉一
焉所當先務匪一弗純匪敬弗聚元后奉天長此
萬夫𤼵政施仁期保鴻圖敬怠純駁應驗頓殊徵
諸天人如鼓答桴朕荷天眷為民之主德或不類
以為大懼惟敬惟一執之甚固畏天勤民不遑寧
處曰敬惟何怠荒必除郊則恭誠廟嚴孝趨肅于
明廷慎于閒居省躬察咎儆戒無虞曰一維何純
乎天理弗參以三弗貳以二行顧其言終如其始
靜虛無欲日新不已聖賢法言備見諸經我其究
之擇善必精左右輔弼貴于忠貞我其任之鑒别
必明斯之謂一斯之謂敬君德既修萬邦則正天
親民懷永延厥慶光前垂後綿衍蕃盛咨爾諸侯
卿與大夫以至士庶一遵斯謨主敬協一罔敢或
渝以保祿位以完其軀古有盤銘目接心警湯敬
日躋一德受命朕為斯箴拳拳希聖庶幾湯孫底
于嘉靖
明岳正禁窗引燭詩
明臣岳正作
禁城儤直已昏黃忽訝鑾輿到玉堂直欲踉蹌趨
几席其如顛倒著衣裳當窗蓮炬分紅燄滿室蘭
煤散暖香已喜恩光耀今古况將經術侍君王
皇朝
聖祖康熙十七年
御製夏日登景山同翰林張英高士竒作
日暮登山覽八荒翰林隨輦進辭章君臣同樂松隂下
時雨將來入未央
侍讀學士(臣)張英恭跋
康熙十七年五月十一日
皇上以幾務之暇偶幸景山命(臣)英(臣)士竒侍從
上攬轡登景山之巔周覽四郊俯視宫闕東望薊門西眺
桑乾煙樹蒼深河流浩漭近在指顧之間
天顔怡暢二臣咸得寓目焉時則禾稼被野方待優渥之
澤俄而雲起西麓雨過龍樓
聖心顧而悦之
御製詩一章有時雨將來之句詩中之所謂
君臣同樂者盖有樂乎此也(臣)自蒙
恩入侍
禁廷
天章雲漢時得而捧讀之大約篇什之中必以四海八荒
為念蒼生赤子為心上述
祖德躬展孝思憫農事之艱難勞征人之况瘁揆諸古昔
虞帝喜起之歌武王戶牖之銘其曷加焉故雖一
豫一遊一篇一詠而心不忘乎百姓如此則凡觸
乎
聖衷而發為
睿藻者皆於此可類觀矣豈獨光麗日星聲諧金石足以
超往牒而軼前軌哉七月十八日
上御迎凉之殿揮灑
宸翰書此詩以賜二臣楷法精嚴龍翔鳳峙此希世之鴻
寶二臣何敢私焉敬勒之貞石以明
聖心之所在獨重民時亦以幸二臣之榮遇千古不多見
而愧汗惶悚之不能已也
聖祖康熙二十一年上元節
賜宴栢梁軆詩
御製詩序曰朕於宣政聽覽之餘講貫經義歴觀史冊扵
書見元首股肱賡颺喜起之盛於詩見鹿鳴天保諸篇
未嘗不慕古之君臣一德一心相悦若斯之隆也今際
海内宴安兵革偃息首春令序九陌燈煇豐穰有徵吾
民咸樂思與諸臣及時式燕爰於乾清宫廣集簪裾肆
筵授几斯時也蟾光鰲炬焜燿堂廉綵樹瓊葩雜羅樽
俎許笑言之弗禁寬儀法之不糾復令次登文陛渥以
金罍咸俾有三爵油油之色焉易曰上下交而志同傳
曰享以訓恭儉宴以示慈惠則今日之兕觥旨酒豈徒
以飲食宴樂云爾哉顧瞻諸臣或位居諧弼或職任卿
尹或典文翰或司獻納共成篇什以紹雅頌之音朕𤼵
端首倡倣栢梁軆班聯遞賡用昭昇平盛事冀垂不朽
云
(御製)麗日和風被萬方
卿雲爛漫彌紫閶(内閣大學士臣覺羅勒德洪)一堂喜起歌明
良(内閣大學士臣明珠)止戈化洽民物昌(内閣大學士臣李霨)蓼蕭燕
譽
聖恩長(内閣大學士臣馮溥)天心昭格時雨暘(吏部尚書臣黃機)豐亨有占
祝千箱(戶部尚書臣梁清標)禮樂文章仰
聖皇(禮部尚書臣吴正治)
廟謨指授靖八荒(兵部尚書臣宋德宜)春回
丹詔罷桁楊(刑部尚書臣魏象樞)河清海宴禹績彰(工部尚書臣朱之弼)百度
胥飭綱紀張(都察院左都御史臣徐元文)千官濟濟盈巖廊(吏部)
(左侍郎臣張士甄)天工無曠勤贊襄(吏部右侍郎臣楊永寧)有年歌
協臣所望(戶部左侍郎臣李天馥)共期紅朽答殊常(戶部右侍郎臣)
(李仙根)轉漕億萬充天倉(戶部倉場侍郎臣馬汝驥)邦禮叨贊慚
趨蹌(禮部左侍郎臣楊正中)職司寅清佐垂裳(禮部右侍郎臣富鴻基)
天河洗甲通蠻鄉(兵部左侍郎臣焦毓瑞)
皇威四暢咸來王(兵部右侍郎臣陳一炳)祇承欽恤和氣翔(刑部左侍郎臣)
(杜臻)刑措不用民壽康(刑部右侍郎臣葉方藹)八材庀化師殳
斨(工部左侍郎臣趙璟)左平右磩開明堂(工部右侍郎臣金鼐)仰窺神
策驅天狼(内閣學士臣李光地)膏以大澤人胥慶(内閣學士臣張玉書)
帝庸作歌追虞唐(翰林院掌院學士臣陳廷敬)身依雲漢賡
天章(翰林院學士臣張英)恪秉訓厲敦羔羊(左副都御史臣宋文運)奉宣仁風
之吴疆(原任副都御史今授江寧廵撫臣余國柱)九閽詄蕩瞻龍光(通政)
(使司通政使臣王盛唐)斗杓高掩貫索芒(大理寺卿臣張雲翼)圖列飬
正親羹墻(詹事府詹事臣沈荃)黃鐘大鏞諧禎祥(太常寺卿臣鶴澄)
郊衢擊壤歡豐穰(順天府尹臣熊一蕭)大官珍膳羅酒漿(光祿)
(寺卿臣馬世濟)調閑六御騰康莊(太僕寺卿臣張可荷)忝預風紀凛
清霜(僉都御史臣張吉午)出入玉珮聲鏘鏘(左通政臣崔官)納言惟
允尚職詳(右通政臣吴璵)褒忠厲節感
賜觴(右通政臣陳汝器)圜扉閴寂春草芳(大理寺少卿臣榮國祚)拜手好生
頌禹湯(少卿臣徐旭齡)前星令望欽顒卬(少詹事臣王澤弘)終始
念典期用臧(少詹事臣崔蔚林)言謨行範煇縹緗(侍讀學士臣蔣)
(弘道)猗歟
至德日就將(侍讀學士臣胡簡敬)叨塵侍從恩莫量(侍讀學士臣朱之佐)靖共
夙夜無怠遑(侍講學士臣嚴我斯)梧桐生矣于高岡(侍講學士臣孫)
(在豐)紬書東觀翰墨香(侍講學士臣盧琦)三德六行為士坊
(國子監祭酒臣王士正)宫官備位滋悚惶(右春坊右庶子臣祖文謨)六經
義叶如笙簧(侍讀臣朱典)奎文煥若森琳琅(侍讀臣王封濚)朝
朝槖筆侍
御牀(侍講臣董訥)紀載
聖治金匱藏(侍講臣王鴻緒)頻年宣室虚對揚(侍講臣高士竒)
神篇掞藻燭昊蒼(侍講臣郭棻)承華毓德成圭璋(左諭德臣陳論)青宫
琪樹栖鸞凰(右諭德臣朱世熙)金輿導從驂雲驤(司經局洗馬臣)
(田喜□)罘罳流影耀壁璫(左參議臣趙士麟)仁波溟渤同濊
汪(左參議臣趙之鼎)鸞旗乘春零露瀼(右參議臣張鵬)爰賡天保
矢勿忘(右參議臣鄭重)八表同軌來梯航(大理寺寺正臣徐誥武)雲
門磬管聲喤喤(左中允臣吴珂鳴)泰交天闕開春陽(左中允臣)
(李錄予)惟睿作聖金玉相(右中允臣鄭開極)珥筆何幸日月
旁(左贊善臣徐乾學)瑞逾寶鼎兼芝房(左贊善臣鄭之諶)堯尊夜
醉星低昂(右贊善臣沈上墉)在廷悦豫和宫商(右贊善臣王尹方)
濫典樂正董上庠(司業臣劉方喆)治登三五休聲颺(修撰臣歸)
(允肅)睿謨典誥同洋洋(編修臣王頊齡)記神聖功臣職當(編修)
(臣曹禾)琅函瑶版書焜煌(檢討臣潘耒)石渠高議芟粃糠
(檢討臣嚴繩孫)日侍春禁研鉛黃(編修臣杜訥)願言直節謹自
防(吏科掌印給事中臣王承祖)
帝心勤民重農桑(戶科掌印給事中臣王曰溫)具舉細目恢宏綱(禮科掌印)
(給事中臣李迥)誕敷文德四國匡(兵科掌印給事中臣劉沛先)嘉禾既
植鋤莠稂(刑科掌印給事中臣傅感丁)奉琛執玉輸篚筐(工科掌印)
(給事中臣姚締虞)屈軼朱草紛兩廂(掌河南道御史臣唐朝彛)封章問
夜檢皂嚢(掌江南道御史臣任珊)擬將勁操堅蒼筤(掌浙江道御史)
(臣李見龍)朝無闕事聯班行(掌山西道御史臣郭維藩)千門燎火宵
未央(掌山東道御史臣孫必振)昇平高宴邁栢梁(掌陜西道御史臣衛執蒲)
聖祖康熙二十八年
幸高士竒西溪山莊
賜御製五言詩一首
花源路幾重柴桑皆沃土煙翠竹窗幽雪香梅岸古
聖祖駕幸西山將至潭柘寺馬上同高士竒聯句
其一
(御製)嶺腹層層小徑斜穿雲陟盡石㟏岈(臣高士竒)
(御製)澗中草屋流泉遶萬匹龍驤擁翠華(臣高士竒)
其二
(御製)蟬鳴草木動薰風蛺蝶雙來引
御驄(仗時有雙蝶飛導前)(臣高士竒)
(御製)潭柘幽深聊駐輦省方不與豫遊同(臣高士竒)
聖祖康熙三十四年
御製日講畢同翰林張英高士竒勵杜訥看荷詩
千隊芙蓉太液池迎薰初散講筵時螭頭絶勝金蓮燭
自有清香送暁颸
聖祖御製病中偶爾問及掌院學士徐元夢乃同學舊翰
林康熙十六年以前進士再無一人矣率賦一律以遣
悶懷
七旬彼此對堪憐病裏回思一慨然少小精神皆散盡
老年歲月任推遷常懷舊學窮經史更想餘閒力簡編
詩興不知何處至拈毫又覺韻難全
世宗雍正四年重陽節
賜宴栢梁軆詩
御製詩序曰朕繼大統惟朝乾夕惕兢兢仰法
皇考期賢哲盈廷民康物阜永承至隆之
聖治嘗思古之明良賡歌喜起君臣一德同心曠代為之
欣慕今在廷臣工協衷以資贊理顧瞻濟濟皆我
皇考數十年教育栽培之所詒也是以庶政具舉兆民樂
業朕實嘉賴焉康熙二十一年春
聖祖於乾清宫開昇平之宴振賡揚之歌盛稱一時美冠
千古今丙午九月節届重陽覽百榖之斯登忻三農之
有稔光風溢目海宇澄清爰集王公卿尹用陳几筵笑
言勿禁威儀不拘相悦于一堂弗限夫三爵然禮著享
燕之義詩有嘉賓之詠古君臣於飲食宴會間即具獻
納拜颺之典也唐虞文武之世休風如昨朕與諸卿宜
則傚之今用栢梁軆朕為倡始諸卿遞成篇什今日也
非徒命酒徵歌揚華摛藻盖欲昭
聖祖養育之深恩朕廷泰交之雅會垂之奕世永傳斯事
云爾
(御製)天清地寧四序成
賡歌拜手頌昇平(和碩誠親王臣允祉)卿雲旭日映金英(和碩)
(恒親王臣允祺)
恩覃九有仰文明(和碩怡親王臣允祥)普天率土慶時亨(和碩莊親王臣允祿)
願抒愚忱軆維城(多羅果郡王臣允禮)
湛恩渥澤周羣生
(皇四子臣)太和景象彌寰瀛(皇五子臣弘畫)九族敦睦沐
恩榮(多羅順承郡王臣錫保)
御筵陪侍玉瑽琤(鎮國公臣德普)一廷和氣慶豐盈(保和殿大學士臣馬齊)
素餐帷幄媿調羹(文華殿大學士臣嵩祝)
皇衷感召惟至誠(文華殿大學士臣田從典)老臣瑶席獻壽觥(文淵閣大學士)
(臣高其位)梯航萬國歌永清(文淵閣大學士臣張廷玉)黜陟維公玉
衡呈(吏部尚書臣查弼納)均平九式百度貞(戶部尚書臣蔣廷錫)仁風
四洽天宇晴(禮部尚書臣李周望)聲靈赫濯昭鴻名(兵部尚書臣蔡)
(珽)求厥明允先平情(刑部尚書臣塞爾圖)虞廷弼教忝秋卿
(刑部尚書臣勵廷儀)職司水土任匪輕(工部尚書臣李永紹)
聖德剛健符乾行(都察院左都御史臣福敏)千八百國胥朝正(都統臣巴顔德)
珠聯璧合佳瑞并(都統兼刑部侍郎臣高其佩)錫壽兆民齊籛
彭(侍郎授為一品臣登德)恪襄六計聲教宏(吏部左侍郎臣查郎阿)澄
清官敘贊銓衡(吏部右侍郎臣王沛憻)版圖恢廓周八紘(戶部)
(侍郎臣常壽)蔚興文教廣彙征(禮部右侍郎臣色楞額)
天章爛漫雲霞赬(禮部右侍郎臣魏方泰)止戈偃武靖鯢鯨(兵部右侍郎臣)
(楊汝榖)河海清宴環神京(工部左侍郎臣郝林)蓬萊佳讌張錦
棚(内閣學士臣胡煦)隂陽調和奏六莖(内閣學士臣何國宗)佐持風
紀嚴章程(左副都御史臣杭奕祿)大化翔洽綏烝氓(左副都御史臣)
(劉師恕)
九重乾乾日勵精(副都統臣馬臘)鳳城佳氣拂霓旌(副都統臣李淑德)宫
醖香浮翡翠罌(宗人府府丞臣唐執玉)琪花璀璨光蘭蘅(通政)
(使司通政使臣繆沅)
彤庭仙樂諧韶韺(詹事府詹事臣鄂爾竒)馨香昭格潔犧牲(太常寺卿)
(臣鄒汝魯)嘉禾疊産供粢盛(順天府尹臣劉於義)宣揚德化人歡
迎(署理江蘇廵撫臣陳時夏)
天廚惠賜飫珍烹(右通政兼光祿寺少卿臣羅其昌)承平雅頌聲噌吰
(大理寺少卿臣吴隆元)梧岡&KR1304;羽來鳳鳴(少詹事臣伊爾敦)橋門璧
水波澄泓(少詹事兼國子監祭酒事臣張廷璐)蓼蕭燕譽莪菁菁(太常)
(寺少卿臣李鍾峩)卷阿獻賦欽
睿評(翰林院侍讀學士臣阿爾賽)青壇祇肅侍
躬耕(侍讀學士臣逢泰)夙夜精白臣心盟(侍讀學士臣德齡)魚依蒲藻鹿
食苹(侍讀學士臣吴襄)叨隨鵷序愧瑶瓊(侍講學士臣世祿)萸嚢
拜
錫逾賜櫻(侍講學士臣阿寧阿)承天雨澤滋春萌(右春坊右庶子臣蔡世遠)風暄
日麗鳥鳴嚶(侍讀臣索柱)五音從律和球鍠(侍講臣春臺)星
雲糺縵輝長庚(侍講臣廖賡謨)百僚佩玉鳴鏘鏗(鴻臚寺少卿臣)
(呂謙恒)香芬
御茗辨槙槍(右贊善臣彭廷訓)湛露
恩濃仙掌擎(修撰臣于振)和鳴宫樹聽秋鶯(編修臣狄貽孫)銅壺晝漏
聲丁丁(編修臣繆曰藻)天香碧落飄浮霙(編修臣吴應棻)紫烟瑞
靄互廻縈(編修臣習寯)承
恩館閣供使令(編修臣梅㲄成)紬書天祿藜火晶(編修臣鄒升恒)石渠東
觀儲瓊瑛(編修臣馬金門)世直
丹禁懷屏營(編修臣勵宗萬)鏁闈分校擷璣珵(編修臣邵基)禮陶樂
淑化自更(編修臣李鍾僑)仁漸義摩俗不爭(編修臣姚之駰)三秋
瑞榖充箱籯(編修臣徐本)玉斝膏凝琥珀餳(編修臣牧可登)碧
香丹實羅金橙(編修臣凌如煥)甘分珍果駢珠瓔(檢討臣衞昌績)
堂上堂下調琴筝(檢討臣舒大成)東序西序吹簧笙(檢討臣楊)
(椿)佳時雲日煥軒楹(檢討臣鞏建豐)新開蕊榜歡庠黌(檢討)
(臣吴濤)南薰解阜聆鏦錚(禮科給事中臣張鳴鈞)尚方玉食傳
香秔(禮科給事中臣楊爾德)監史不設心先醒(兵科給事中臣邱尚志)
璇題丹墄仰崢嶸(刑科給事中臣姜穎新)
堯樽惠澤逮簪纓(工科給事中臣閻圻)
舜日麗照倍晶瑩(監察御史臣尹泰)左圖右史玉案横(監察御史臣高維新)
所寶惟賢輕白珩(監察御史臣程仁圻)不須珍羽貢雙睛(監察)
(御史臣湯之旭)鈞天迭奏何砰鍧(監察御史臣梅棕)重陽令節開
九閎(監察御史臣錢兆沆)
帝庸作歌暢元聲(監察御史臣李璿)盈廷喜起臣隣賡(監察御史臣陶正中)
皇上乾隆四年正月二日
賜宴柏梁體詩
御製詩序曰我
皇祖聖祖仁皇帝
皇考世宗憲皇帝嘗集在廷諸臣於乾清宫肆筵設席授
以筆札
御製首倡羣臣以次遞成效漢代柏梁之體續虞廷賡歌
之義光垂奕世猗歟盛矣朕敬承丕緒惟日孜孜期
與百爾羣工共圖治理言念股肱之佐卿尹之班何
一非我
祖考所貽以與朕寅亮天工者哉宗室屏藩之寄則又流
衍天潢分所宜親也宜有以篤親親之情敘堂廉之
誼廼者臘雪盈疇已兆二麥之稔光風應律初廻大
地之春爰集王公卿貳授几賦詩一如舊制朕非欲
誇詞藻以耀羣臣倡為豐亨豫大之說也思
祖考遺朕以昇平之業吾君臣何幸得優游以享之夫享
昇平匪艱而保昇平為難羣臣其體朕意焉一宴會
之樂尚思繼
祖考之良法善政布在方策吾君臣其何以立綱陳紀熙
績寧人以覲揚
祖考之光烈乎羣臣其體朕意焉
(御製)洪鈞氣轉叶韶年
一堂颺拜
聖主前(顯親王臣衍潢)賡歌復旦開中天(莊親王臣允祿)光風霽月物
象鮮(怡親王臣弘暁)蓼蕭湛露開瓊筵(裕親王臣廣祿)預報豐稔
瑞雪綿(履親王臣允祹)衢歌喜溢萬國𫝊(諴親王臣允祕)含哺更
慶歲十千(和親王臣弘畫)承
恩衣染
御爐烟(平郡王臣福彭)祥圖瑞籙盈山川(慎郡王臣允禧)
聖澤汪濊覃無邊(貝勒臣允祜)百昌應候咸忻然(貝勒臣允祁)禮
優秩序寵渥先(貝勒臣弘明)公忠無忝
天潢連(貝子臣弘景)
恩深太液涵春泉(貝子臣弘普)調元贊化慙名賢(大學士伯臣鄂爾泰)
身依
丹陛
皇仁宣(大學士伯臣張廷玉)元辰嘉瑞紀瑶編(大學士臣福敏)虞廷精一
符真詮(大學士臣徐本)寅清協理丹心懸(協辨大學士臣三泰)懋襄
邦治夙夜虔(吏部尚書臣訥親)
熙朝籲俊重三銓(吏部尚書臣甘汝來)經邦九式周八埏(戶部尚書)
(臣海望)度支慎守惟均平(戶部尚書臣任蘭枝)典禮司成教化
專(禮部尚書臣趙國麟)承平偃武持中權(兵部尚書臣鄂善)協中明
允期精研(刑部尚書臣史貽直)鳩工庀材法璣璿(工部尚書臣來保)
順時度地均無偏(工部尚書臣趙殿最)西臺肅紀抒懃拳(左都)
(御史臣魏廷珍)扶鳩朝序歲月延(尚書臣徐元夢)保釐
畿輔綏冀燕(直隸總督臣孫嘉淦)盈廷師濟樂陶甄(吏部左侍郎臣程元)
(章)惠民不惜捐金錢(戶部右侍郎臣留保)叨隨秉耒度陌阡
(戶部右侍郎臣陳世倌)九榖充盈周里廛(戶部倉場侍郎臣塞爾赫)轉輸
玉粒萬斛船(戶部倉場侍郎臣吕耀曾)禮彰樂備調虞絃(禮部右侍)
(郎臣吴家騏)永清四海銷戈鋋(兵部右侍郎臣凌如煥)宥𤯝肆赦
煩苛蠲(刑部左侍郎臣岱奇)好生德洽仁風扇(刑部左侍郎臣劉統勲)
監于成憲永無愆(刑部右侍郎臣陳悳華)五材庀飭合方圓
(工部右侍郎臣阿克敦)卜年卜世溯洛瀍(盛京刑部侍郎臣吴拜)馮翼
孝德歌有卷(禮部侍郎臣方苞)琳瑯
睿藻書雲箋(内閣學士臣春山)昭回天漢珠璧聯(内閣學士臣伊爾敦)臣
心寅畏嚴冰淵(内閣學士臣福什寶)清班瀛海隨羣仙(内閣學士)
(臣張照)上林芳樹看鶯遷(内閣學士臣王承堯)恭承綸綍恒乾
乾(内閣學士臣陳大受)榮叨經幄侍曲旃(内閣學士臣梁詩正)導揚盛
德孚南滇(雲南廵撫臣張允隨)九天奎壁輝星躔(通政使臣歸宣光)
四隩安宅勸農田(大理寺卿臣汪漋)氤氳瑞靄浮龍涎(詹事)
(府詹事臣陳浩)
銀臺朝啟瑞色妍(右通政臣楊嗣暻)持衡首善芳秀搴(提督順天)
(等處學政臣錢陳羣)鴛行鷺羽翔翩翩(少詹事臣許王猷)我
后玉食軫胝腁(少詹事臣許希孔)鳳池波暖清且漣(侍讀學士臣春臺)
螭㘭鵠立聽鳴鞭(侍讀學士臣世臣)朝朝
紫禁懷丹鉛(侍讀學士臣汪由敦)優優藝圃資虞佃(侍讀學士臣吕熾)
夙興珥筆趨花磚(侍講學士臣蔣溥)西清掞藻忻靜便(侍講)
(學士臣鄒升恒)
秘殿晴霞映采椽(侍講學士臣吴履泰)講堂晝永來三鱣(國子監祭)
(酒臣敷文)辟雝芹藻春芊芊(國子監祭酒臣李鳳翥)茅簷鼓腹飽
粥饘(右庶子臣金相)王會句驪暨朱鳶(侍讀臣鄂容安)同登壽域
齊彭籛(侍讀臣惠士竒)梧岡&KR1304;鳳儀蹁躚(侍讀臣王圖炳)羣材藹
藹羅楠楩(侍講臣介福)五雲多處日光穿(侍講臣雙慶)苑梅
香綻春初旋(侍講臣肇敏)石梁圖史供漁畋(侍講臣張若靄)邱
園下賁束帛戔(侍講臣張映辰)抽書金匱開關鍵(侍講臣彭啟豐)
探經玉局攻精監(司經局洗馬臣佟保)葵忱矢報禆塵涓(鴻臚)
(寺少卿臣田懋)勸誦願進明良篇(左中允臣任啟運)
聖孝緝熙峕仔肩(右中允臣李錦)豳風繪座呈獻豣(右贊善臣李文銳)
心摹道要忘蹄筌(修撰臣金德瑛)芳修佩服蘭蓀荃(編修臣錢)
(本誠)龍墀火樹輝金蓮(編修臣雷鋐)肆筵授几列坐氈(編修)
(臣黃孫懋)
宸章丕煥琬琰鐫(編修臣秦蕙田)雲簫賁鼓聲&KR1973;&KR1973;(檢討臣鶴年)職
司封駁愧拘牽(吏科給事中臣馬宏琦)吳秔再熟蠶八眠(戶科)
(給事中臣汪榯)掖垣
青瑣忝備員(兵科掌印給事中臣吴元安)聲教四訖薄海堧(刑科給事)
(中臣羅鳳彩)瑶霙已兆翻匙秈(監察御史臣盧秉純)
主聖臣直歡謳闐(監察御史臣朱鳳英)敢將緘默同寒蟬(監察御史臣程)
(盛修)風期謇諤無攀緣(監察御史臣陳其凝)三陽肇節景福駢
(監察御史臣馬丙)金甌萬載慶安全(監察御史臣程鍾彥)
皇上乾隆七年
御製題庶子張鵬翀所進春林澹靄圖即用其韻
淡染雲嵐瀑布垂森森玉筍間疏眉詩禪畫偈相參處
正是春林澹靄時
無須賦海詡春毛珥筆詞臣有伯高漸近清明緣望雨
何曾開宴賞夭桃
只疑濃處欲生雲不獨詩文畫亦文寂寂草堂無客到
一谿煙靄與平分
香案應教仙吏承丹霞門戸許誰升螭頭奏對春風靄
寫出春林亦絶勝
大地春光畫早成花花草草自為榮品題却倩幽人筆
靜對蕭齋意轉清
吟詩不用錦嚢求好句還多趙倚樓此日金蓮為誰撤
他年佳話紀池頭
庶子(臣)張鵬翀恭進
清露初流細柳垂半彎殘月似修眉朝天珂馬鐙
光澹掩映春林欲暁時
昨夜顛風動鬢毛喜看雲淨暁天高
御園漸覺清明近簇簇新開露井桃
金殿觚稜麗暁雲玉池風影渙成文懸知
聖學深於海萬派原從一水分
温語親從玉陛承龍鱗照爛日初升
九重恩重如山嶽抃舞鼇簪媿不勝
天機雲錦織初成
賚予詞臣分外榮憶自
彤廷分帛後衣香重拂玉堂清
珍秘琅函特許求他年擬結
賜書樓天公定遣雲霞護長有
龍光在上頭
是年
御製題庶子張鵬翀所進日長山静便面即用其韻
繪苑曾聞紀董祥詩筌畫構可參詳定知寂寞長安舍
素絹箋麻足數廂
子西佳句小年時箇裏能教日影遲雨後清和山色好
新茶處處展槍旗
半是山僧半是農卧聽隔障晩來鐘疎籬野彴無人到
灌木叢隂綠正濃
似有嵐烟生淡淡如聞谿溜響摐摐桃源不是人間世
策杖村翁眉宇龐
彷彿前生是葛三畫禪瀟灑擅江南大癡更擅坡仙筆
勍敵江山兩不慚
野流無定西復東茅菴晝掩深山中坐對身如圖畫裏
虞琴一撫南薰風
山中無地起樓臺面面雲峰入座來消得日長誰與共
一聲孤鶴碧雲隈
夢想華胥太古天肯因翫物嗜唫牋豳風圖繪當年事
旰食宵衣倍體乾
庶子(臣)張鵬翀敬仍前韻
(微臣)何幸集竒祥
神妙天成不可詳秖媿畫禪方丈室五雲稠叠壓空箱
山中佳處樂清時静對茅齋白日遲那識
天家宫苑好綠楊如畫簇雲旗
田園樂事憶村農水岸笙歌烟寺鐘總在
聖心宵旰裏萬家雨露
國恩濃
新竹千竿如玉立飛泉百道似金摐如天
睿思圅無外那數西江吸老龐
疎野平生似魏三敢同竹箭擅東南偶然潑墨承
天奬林澗還愁抱媿慚
御苑晨趨旭景東侍宸肅穆仰天中纖纖越葛蒙
恩賜稱體新裁向午風
日高花影上層臺奉
勅題詩入畫來朝罷千官珂珮散柳風輕颭碧溪隈
賡歌盛事繼中天屢和新詞拂綵牋為問吟風還
弄月何殊夕惕與朝乾
是年
御製武試畢還宫太液池泛舟詠雪示詞臣張鵬翀
瀛島三株樹江城五月梅液池猶灧灧璚蕊正皚皚著
柳如添絮溶波似釅醅同舟羞李郭賡韻有鄒枚
庶子(臣)張鵬翀恭和
宫中行樂地萬樹著新梅水色全瀠澹山光乍映皚
(古詩皚如山上雪)釀雲濃似墨融日潑如醅
御舫陪賡詠榮寧數馬枚
豔雪飛
天藻形鹽和鼎梅縠紋餘嫋嫋組練尚皚皚
恩重驪珠琲酣深蟻玉醅旋消光更射金殿影枚枚
皇上乾隆十一年
賜宴瀛臺栢梁體詩
御製詩序曰稽古虞廷卿雲有什亦越周廟湛露升歌
股肱之義斯明上下之情攸暢胥任亮采惠疇之寄
應同先憂後樂之心故以式宴陳詩必有取爾颺言
拜手豈徒然哉歲在攝提月維夷則披雄風於閶闔
揚皜日於蓬萊慶叶西成感
圓穹之厚賜筵開上苑仰
聖祖之徽猷蘭沼澄而鏡影開楓林疎而黛光罨蘆藏廻
雁無煩寄塞上之書藻樂游魚更致想渭濱之釣召
儒雅而布席匪為賞花對景物以開尊多因登穀桂
馥涵元殿甫度中秋之晨菊芳待月軒預借重陽之
會園臨豐澤麟鳳紛來院賞淑清魚龍曼衍於是庖
人設宜凉之饌常侍頒授衣之緋藻思搆而艷吐筆
花繪景呈而香霏墨雨三爵無限尚餘恭儉之儀一
日追歡敢忘惕乾之警千言成序自愧無文七字導
吟共成全首
(御製)金風玉露慶西成
清昊薦爽天宇晶(大學士果毅公臣訥親)曙光銀漢横庚庚
(大學士伯臣張廷玉)芙蓉圓闕開朗晴(子告大學士臣福敏)赤繒雲護
飛烟輕(大學士臣查郎阿)萬千樓閣氣象生(大學士臣陳世倌)康
年泰運占豐亨(大學士臣史貽直)甸師入告百穀登(協辦大學)
(士吏部尚書臣劉於義)高者黍稌隰稻秔(戸部尚書臣海望)書大有
年瑞史應(戶部尚書臣梁詩正)於皇
皇德穆且宏(禮部尚書臣來保)宅中建極昭蕩平(禮部尚書臣王安國)旁
燭六合耀八紘(兵部尚書臣彭維新)川珍岳貢胥效靈(刑部尚書)
(臣阿克敦)以覲耿光
祖武繩(刑部尚書臣汪由敦)
堯天巍蕩無能名(工部尚書信勇公臣哈達哈)
天庥滋至居既令(工部尚書臣趙弘恩)風牧元凱咸在庭(理藩院尚書臣納延)
(泰)
帝曰休哉咨股肱(左都御史臣盛安)猗昔
皇祖垂芳型(吏部侍郎宗室臣德沛)張筵别殿愷澤浤(吏部侍郎臣蔣溥)舊
章肅舉其欽承(吏部侍郎臣德齡)展親錫賚先宗英(吏部侍郎)
(臣歸宣光)爰集台衮逮列卿(戶部侍郎臣傅恒)詞臣柱史彯長
纓(内閣學士署倉場侍郎臣宗室塞爾赫)介雅需雅聫羣情(倉場侍郎臣彭)
(樹葵)詰朝鵷侣鏘璜珩(禮部侍郎臣伍齡安)羾閶闔而陵登閎
(禮部侍郎臣鄧鍾岳)繚垣紫界周廻縈(兵部侍郎臣舒赫德)池開太液
波澄泓(兵部侍郎臣陳悳華)百頃一碧涵光熒(兵部侍郎臣王會汾)趯
臺璇甃高崚嶒(刑部侍郎臣覺羅勒爾森)香扆翔鳳飛丹甍(刑部)
(侍郎臣錢陳羣)九苞鶱翥百尺瓴(刑部侍郎臣兆惠)重棼流景瞻
層層(工部侍郎臣索柱)麟毫織簾鏤犀釘(工部侍郎臣涂逢震)猊罏
烟噴帷彋弸(内閣學士臣德新)砌有朱草階有蓂(内閣學士臣留)
(保)露盤矗峙擢金莖(内閣學士臣介福)雲磴縹緲白玉京
(内閣學士臣朱定元)淑清萬卉圍芳塍(内閣學士臣張若靄)流杯幾曲
紆烟汀(内閣學士臣沈德潛)春泉㶁㶁秋琤琤(副都御史臣何國宗)香
風披拂迎薰亭(副都御史臣孫嘉淦)招凉銷暑宜長嬴(宗人府丞)
(臣梅㲄成)豐澤弄田
躬所營(通政使臣雷鋐)一横一縱列畦町(大理寺卿臣嵩夀)玉禾珍穟
積歲贏(大理寺卿臣劉綸)水雲之榭臨滎瀯(詹亊臣徐以烜)中流
御風虚可憑(太常寺卿臣李世倬)卧波玉蝀遠碧横(順天府尹臣蔣)
(炳)石欄刻畫獸與鯨(太僕寺卿臣書山)天吴贔屭苻拔獰
(太僕寺卿臣熊學鵬)承光圓嶠環碧城(僉都御史臣嵇璜)四面翡翠
雕窗櫺(右通政臣張師載)盤拏古栝形鬅鬙(少詹事臣西成)瓊島
秀聳霽靄凝(少詹事臣裘曰修)谽呀豁閕穿雲扃(侍讀學士臣世)
(臣)浮圖破空勢峥嶸(侍讀學士臣朱蘭泰)舍利五色懸慧燈
(侍讀學士臣于振)慶霄傑搆開軒楹(侍讀學士臣陳邦彥)水光繚白
山圍青(侍讀學士臣董邦達)夭喬草樹森翠屏(侍讀學士臣塞爾登)松
槐榆柳檜栢檉(侍講學士臣宏亮)蓼蘋蘆荻芷若蘅(侍講學士)
(臣龔渤)鳬鷖鸂鶒鵷鷁鶄(侍講學士臣周長𤼵)沈牽荇藻浮唼
萍(侍講學士臣吴履泰)泛泛舴艦飛蜻蜓(太常寺少卿臣鄒一桂)閒情
似訂鷗鷺盟(四譯館少卿臣余棟)游龍
御舸遠揚舲(鴻臚寺卿臣吴應枚)舟牧舉櫂歌匉訇(順天府丞臣鄭其儲)綺
瀾㶑灔淨綠渟(庶子臣林蒲封)輕鯈在藻尾不赬(侍讀臣周玉章)
牙檣桂楫浮中泠(侍讀臣張泰開)披襟遥矚萬象呈(侍講臣官)
(保)勝過弱水求蓬瀛(侍講臣德保)高閣蓮漏傳丁丁(侍講)
(臣蔡新)先期勅戒上林丞(諭德臣興泰)
鸞輿夙駕鳴金鉦(諭德臣王覺蓮)鉤膺方釳偕彭彭(洗馬臣陸宗楷)鏗
復鏘兮展和鈴(中允臣韓彦曾)郅偈旖旎揚霓旌(中允臣陸嘉穎)
翠帽葩瑵交儀鍠(贊善臣羅源漢)天廻日被玉軫停(司業臣鐘)
(音)涵元殿敞龍氣騰(司業臣陳世烈)黻扆雲擁
天步升(左參議臣薄海)千官翊侍稽首迎(編修臣僧格勒)文陛蹈舞嵩
三稱(編修臣何其睿)霞封六幕張綵棚(編修臣周煌)廣廷花爛
紅毾㲪(編修臣路斯道)東西接席羅楸枰(編修臣吴紱)流蘇樹
羽虡業撑(編修臣陳兆崙)
龍光樂豈湛露零(編修臣周正思)太官供具陳大烹(編修臣嚴源燾)七
調六味堯廚羹(編修臣朱荃)蹯熊胎豹脣猩猩(編修臣張映斗)
水登魴鯉陸麕麖(檢討臣萬松齡)不數禁臠兼侯鯖(編修臣李)
(龍官)雪藕丹桂金柑橙(檢討臣郭肇璜)蜜餌餖飣黏膏餳(編修)
(臣錢琦)鐫梅鏤棗脯桃櫻(編修臣葉酉)白抄雲子踰青精
(編修臣王居正)氤氳花露浮仙醽(編修臣諸錦)彫觴滿酌翠尊
盛(修撰臣金甡)八珍九醖郁芬馨(檢討臣程恂)酪乳香瀉頗
黎甖(編修臣金相)龍團細碾霏清霙(編修臣潘乙震)鈞天廣樂
諧韶韺(編修臣楊述曾)鼖鼓按節殷鼟鼟(編修臣湯大紳)摐金無
射聲噌吰(編修臣孫宗溥)雲和瑟調媧皇笙(編修臣蔡揚宗)繁絃
促響陋琶筝(檢討臣程巖)引商刻羽宮還更(編修臣徐文煜)歌
喉圓滑遷林鶯(編修臣陸樹本)婆娑曼舞曳翠䎖(檢討臣張日譽)
霓裳霞珮垂寶纓(編修臣陳大㫻)羣仙髣髴交雲軿(編修臣儲)
(麟趾)
帝所上壽呈金觥(編修臣程景伊)鞠&KR0957;齊祝千萬齡(編修臣曹經)需
雲溥潤瓊漿傾(編修臣邱柱)含醇不減中山酲(檢討臣何疇)
瑟琴筐篚叶鹿苹(檢討臣出科聯)盍簪慶溢聫豫朋(檢討臣周)
(燾)
仙毫七字宣元聲(檢討臣周人麒)驪珠迸落魚龍驚(編修臣劉炳)妙
拈庚韻通青蒸(編修臣竇光鼐)洪鐘嗣響容寸莛(編修臣孫廷槐)
傳箋絡繹翔雲征(編修臣徐瑋)李嶠鉅製音鏗轟(編修臣經)
(聞)
天藻麗密排瑶瓊(編修臣杜若拙)金聲玉振條理明(編修臣顧汝修)乾
統坤載涵泰貞(編修臣戈岱)仰瞻雲漢章晶瑩(編修臣劉錫齡)
微明熠熠同爝螢(編修臣羅暹春)營度口吻睛雙瞠(檢討臣覺)
(羅奉寬)藝苑鼓吹慙和鳴(檢討臣叢中芷)禮成樂闋歌載賡
(檢討臣胡澤潢)斜陽金碧明觚稜(檢討臣周孔從)便蕃
錫予覃餘榮(檢討臣王世仕)素縑文錦絳縹綾(檢討臣李金臺)隃丸苕
穎剡溪藤(檢討臣王太岳)分鮮玉果蓮芡菱(修撰臣錢維城)兼珍
拜賜爭捧擎(編修臣王際華)擕歸纍纍勝滿籯(編修臣朱佩蓮)邱
山
恩重虞難勝(編修臣王以昌)道旁觀者相誇矜(給事中臣鍾衡)古來盛
事見幾曾(給事中臣劉芳藹)六十六載此再經(給事中臣程鍾彦)
若時宣豫典禮仍(給事中臣楊二酉)
神孫紹衣先民程(給事中臣程盛修)廸光介祉虔勖增(給事中臣黃元)
(鐸)丹書申儆几牖銘(給事中臣李清芳)敷言錫極凜訓行
(給事中臣衛廷璞)泰交一德堂廉并(御史臣包祚永)螭㘭鶴籞儲
國楨(御史臣沈廷芳)八風從律六氣正(御史臣孫灝)時𤾉時雨
謝禱榮(御史臣張漢)與與翼翼百寶盈(御史臣柴潮生)蠲租惠
洽九野氓(御史臣馬璟)催科無復煩敲榜(御史臣張孝挰)雞竿
肆赦息劓黥(御史臣葛德閏)妻孥耽樂怡弟兄(御史臣胡寶瑔)耕
田鑿井患不攖(御史臣歐堪善)天河有水洗五兵(御史臣沈景瀾)
薅荼去莠鋤芽萌(御史臣錢度)來儀鸑鷟翔焦鵬(御史臣胡)
(蛟齡)斯臧坰牧詠駓騂(御史臣楊開鼎)竒肱祇貢睢以&KR2001;(御史)
(臣李兆鈺)獻琛奉賮拜且趟(御史臣馮秉仁)狼䐠萬里銷衝輣
(御史臣湯聘)龍沙久罷甌脫偵(御史臣王應綵)
帝德廣運至道弸(御史臣范弘賓)
異數百爾欣躬膺(御史臣曹秀先)勤思報稱懷淵冰(御史臣白瀛)昌
言日贊抒丹誠(御史臣周禮)就瞻日月長升恒(御史臣戴章甫)
於萬斯年歌永清(御史臣萬年茂)
御製秋日瀛臺集臣工宴賞既仿栢梁體聯句復召大
臣及内廷翰林等三十八人用唐臣李嶠侍宴甘露
殿詩為韻依前歲翰苑故事朕成首什及末章羣臣
以次分韻
御製得月字
蘭舟玉蝀風珂馬金鰲月今日秩威儀文筵盍簪笏
皇祖垂芳型元臣會華髮旨酒於以柔晩香猶未歇拈時
得李嶠成序懷王勃申咨山甫儔其何補衮闕
大學士(臣)張廷玉得宇字
嘉禾滿玉田瑞靄流銀浦協氣召
天庥隆規繩
祖武雲中
翠輦來樹底華纓聚綺席飫三漿茅檐登四鬴丹霞
煥
帝文湛露盈仙宇奕世沐
殊恩頌言慚吉甫
予告大學士(臣)福敏得臨字
豫遊因歲稔豈樂及秋深化洽欣無外功成頌有
臨嘉祥符
帝德喜氣入
宸襟宴賞來仙苑簪纓列禁林賡歌揚盛事交泰協同
心幸值幾多暇從容獻六箴
大學士(臣)陳世倌得丹字
嘉讌承
先典蓬瀛集鳳鸞九秋開今序百辟奉
宸歡島嶼雲中出樓臺鏡裏看晩英芬玉砌瑞露浥金
盤歲稔歌吟協
恩深負荷難(微臣)無以報惟矢寸心丹
大學士(臣)史貽直得地字
盛典紹
前徽蓬壺
翠華莅清秋萬寶成
嘉讌百僚企酒醴尚方陳宫懸廣庭肄矢音傍
紫宸敷座凌丹地
賜食荷殊榮調羹慚重寄願上
萬壽觴夙夜敢辭勩
協辦大學士吏部尚書(臣)劉於義得雲字
太和翔洽日多稼遠連雲豳雅
皇情豫衢歌
帝代聞榮開瑶水宴光協慶霄文
泛艇仙壺入𫝊箋雅韻分綺珍欣荷
賜鞠秀暖含芬拜舞盈階墄呼嵩祝
聖君
戶部尚書(臣)梁詩正得窗字
嘉會
前光廸疏筵敞八窗洲分仙境十秋慶瑞岐雙按節金鏗
應
揮毫玉潤摐花明爭
賜錦波動促飛缸殿仰需雲榜詩慙郢雪腔
游龍廻棹緩山翠落輕䉶
禮部尚書(臣)王安國得網字
秋字正晴和蓬池叨
讌賞杯斟湛露濃樂奏鈞天響階戺繡成茵檐楹霞作
幌松厓飄鶴翎蓮沼縈漁網百爾集重臺一元涵
萬象羣霑
優渥恩率土歌堯壤
兵部尚書(臣)彭維新得碧字
禁林霽景澄穰歲
宸心懌讌賞紀昇平𢋫颺繼曩昔垣連宛轉橋岸綴玲
瓏石臺殿矗層空水天涵一碧蓮衣欹畫檻桂醑
紛瑶席鵷鷺勝遊仙
恩波增太液
刑部尚書(臣)阿克敦得紗字
天庥登萬寶
帝澤徧臣家瑶水筵方啟瀛洲路豈賒鶴觴催酌醴鳳
吹應鳴葭
睿藻雲爭彩
恩光日並華盤盂思稼穡筐篚念桑麻既醉遲歸院金
蓮籠碧紗
刑部尚書(臣)汪由敦得御字
金行零露瀼瓊苑卿雲曙
盛典集星班廣筵臨
日御瀛波
祖德深稔歲
皇心豫舟度虹連蜷
牋飛鳳鶱翥伶簫軒樂張瑞萐堯廚飫
異數荷頻仍榮聯石渠署
吏部侍郎(臣)蔣溥得筵字
皎日輝鸞閣秋風敞
御筵屢豐追雅什交泰紀新編玉饌雲端
賜仙韶空際傳奉觴同獻夀點筆更題箋香挹亭邊菊
波明畫裏船紹衣揚
祖德
盛典繼當年
吏部侍郎(臣)德齡得陳字
由豫章惟舊宣豐歲值寅卿雲輝碧宇閬苑傍
丹宸
翠輦逶迤度芳筵次第陳仙華開四照天酒酌長春樂
奏
涵元殿觴流浴日津九秋多湛露霑潤徧臣隣
吏部侍郎(臣)歸宣光得桂字
山開翠苑明雲映蓬池麗宴鎬頌周王登瀛邁唐
帝鳳律奏元音
龍箋傳鉅製秋綻東籬英芬餘小山桂法
祖顯訏謨勤民臻樂歲啓事愧山濤拜颺賡
盛世
署倉場侍郎(臣)宗室塞爾赫得醑字
時逢九稔年氣肅三秋序吉日啟文筵良遊來
禁籞琪花月殿香玉液天廚醑窈窕烟霞區廻翔鵷
鷺侣(宴罷遊勅今諸臣觀)閬囿洵非遐丹臺更何許稽首
誦
宸章欽聆霄漢語
倉場侍郎(臣)彭樹葵得天字
復旦虞絃奏卷阿周雅傳
鑾輿凌暁駐珠露照秋妍香靄瀛洲上筵開玉水邊簪
毫同拜手翔步擬登仙
藻灑飛雲麗
榮分賜錦鮮湛恩涵鳳液嘉會慶中天
禮部侍郎(臣)鄧鍾岳得酒字
嘉貺集三秋豐年同九有天高薦爽新露湛沾
恩厚虞絃應宮商卷遊集簪綬濡毫鳳沼波繫艇龍池
柳蘭菊陋汾詞藻蒲追鎬酒盛哉
繼序徽竊拜賡歌手
兵部侍郎(臣)陳悳華得酌字
仙山接
帝廷禁囿開靈壑竹樹渺瀛寰烟霞隠樓閣清香筵際
飄廣樂雲中落金鼎飫時嘗瓊漿歡屢酌棲梧彩
鳳鳴依藻文魚躍共識
九重心端因樂民樂
兵部侍郎(臣)王會汾得榴字
玉扆崇無逸神臯屬有秋澤霑羣品豫禮及侍臣優翠
帟榮巖桂雕盤薦海榴遏雲仙管動
賜錦瑞香浮式燕過三爵歡遊到十洲顧慚樗散質曷
以奉
皇猷
刑部侍郎(臣)錢陳羣得花字
燕鎬開秋殿蓬瀛景正賒循除甘谷水繞砌酈山
花廣席韶韺近承筐禮數加興鶱青鳳侣遊徧
玉皇家緹幛連松广華茵倚竹沙言歸歌既醉禁樹有
啼鴉
工部侍郎(臣)涂逢震得水字
天庥薦有年
世德𫝊芳軌五緯煥文明一堂隆喜起筵浮菊彩黃檻拂
蘭英紫移
仗鶴清塵流觴龍激水
宸章麗翠霞仙樂陳金戺勝境到方知瀛洲如畫裏
内閣學士(臣)介福得向字
豐豫際重熙趯陂晴旭向
繼繩舊典修宴樂
新恩曠傑閣俯氤氳秋波浛漭瀁
詩成元氣流樂奏和風颺鎬酒慶同賡汾歌慙浩唱緬
懷千載前喜起無能尚
内閣學士(臣)張若靄得浮字
聖慮師無逸
天心報有秋茅檐歌暇豫桂館樂清幽氣爽山容淨池明
殿影浮星雲騰
睿藻冠珮集仙舟蘇氏曾聯句崔家許侍遊載賡驚
異數三世在瀛洲
内閣學士(臣)沈德潛得橋字
行殿聳岧嶤筵開坐九霄
君臣同樂豈聲振合簫韶
天酒三漿泛官廚五味調恩魚跳玉鏡仙柳拂紅橋
飲鎬歡周讌賡歌協舜朝散餘寬禮數許蕩木蘭
橈
副都御史(臣)孫嘉淦得直字
大有慶三秋歡心洽萬國苑開
金闕西觴進瑶池側老桂耀丹葩崇蘭紛碧色
宸章抒麗藻廣樂昭明德
主聖嫓羲堯尹諧希契稷(微臣)逢此盛簪筆慚司直
宗人府府丞(臣)梅㲄成得城字
御苑森瑶嶼蜺旌擁碧城
宸遊歌夏諺
嘉宴慶秋成金鼎調元氣鈞璈播雅聲星雲
天藻麗雨露物華榮
萬壽呼嵩祝千官在鎬賡龍光承
愷澤拜手頌昇平
通政使(臣)雷鋐得連字
枍栺森
丹闕清秋秩錦筵卷阿音有繼蕭露澤無邊曲岸凉波
溢西山霽色連天香飄殿陛仙樂奏宫懸酒醴臣
心渥珠璣
聖藻傳稍紓
宵旰意交泰屢豐年
大理寺卿(臣)嵩壽得禁字
大酺啟蓬瀛千官趨
紫禁秋澄苑囿明水闊樓臺枕筵帶菊英開旌隨槐綠
蔭爐烟袍袖沾雅樂心脾沁詩續栢梁吟酒和蕭
露飲陪遊樂未央沐寵
恩難任
大理寺卿(臣)劉綸得苑字
錫宴及佳辰聯騶來
上苑衣光漾碧漪杯影開晴巘席展金英稠橋通彩虹
蜿賡
歌仙樂調拜
賚雲章烜自洽
堂廉親寧知
蓬閬遠行行選勝多蓮炬歸移晩
僉都御史(臣)嵇璜得斜字
秋風來桂苑仙吹引蘭槎
嘉宴逢年慶
新詩領物華水雲相旖旎巖壑各谽谺上
壽瞻
天近留歡到日斜
恩濃同酒醴興遠即蒹葭從識三山勝寧誇太乙家
少詹事(臣)裘曰修得承字
豐年忻已屢
盛事復相仍瀛海無雙地蓬萊最上層碧雲依&KR0772;窕
紅日耀觚稜詩訝飛毫捷人教納陛升股肱賢命
說宗姓禮先滕共詫千秋遇何因得仰承
侍讀學士(臣)于振得恩字
豫遊循
舊典
法駕御金根弱柳眠莎徑叢篁護水門雲籠
仙籞迥日上獸爐溫香醞初浮蟻珍肴更芼蓀聯吟披
錦繡拜賜重瑶琨忝與蓬瀛集何能頌
主恩
侍讀學士(臣)陳邦彦得恣字
上苑啓瓊筵盈廷慶天賜盛典紹前型豐年洽
宸思仙音諧徵韶宫扇明丹翠島溆遠縈紆雲霞蔚竒
恣
奎章耀日華香扆瞻天邃願陳稌黍多長向丹霄侍
侍讀學士(臣)董邦達得歡字
清宴逢時泰笙簧百爾歡蓬山迎御氣瀛海展文
瀾張樂隨
天仗移庖飭大官賡歌通燕笑恣訪寄遊觀曠典
恩膏浹榮施禮數寬仙臺圖畫好熙樂寫猶難
太常寺少卿(臣)鄒一桂得賞字
聖敬召
天和清時足俯仰百昌會休明萬化遂生飬勝集協令辰
來遊浹歡賞玉斝開
御筵金風薦秋爽賡虞德惟一宴鎬事非兩拜手祝屢
豐玉燭永輝朗
鴻臚寺卿(臣)吳應枚得歸字
歲稔羣情暢
恩濃湛露晞登瀛依鳳舸
錫宴駐鸞旂雅樂韶鈞振
天章雲日輝賡吟寬肅拜醉酒緩言歸似續隆三古霑
濡徧九圍
勤民欣有穫豈易慶
垂衣
侍讀(臣)張泰開得路字
京坻徧衢歌堂陛欣榮遇水木足清妍風光澹澄
素碧城擁煙霞丹陛列鵷鷺文裀臨曲水瓊漿挹
甘露詩體繼元封樂音諧大護宴賚沐
恩榮歸鞭指雲路
侍講(臣)德保得滿字
鸞閣五雲晴秋光太液滿波涵碧檻清樹帶輕烟
煖地勝昆明池筵嗤平樂館綺霞蔚彩綃湛露盈
瑶盌
飛藻映堯裳分牋掞江管雝喈同矢音
聖緒千年纘
侍講(臣)蔡新得烟字
瓊筵開别殿蓬島麗非烟共喜來歌日頻書大有年
層臺津樹外曲檻水雲邊舞逐銀鸞影班分玉筍
聯六清神鼎味九奏帝廷絃
寵遇隆三接同歌湛露篇
御製得霞字
白藏昌百嘉西苑駐重牙翔鳳(閣名)馡香穗遊龍(舟名)捲浪
花喜因歌黍稌政可問桑麻水影含橋直山容入座斜
杯浮漿是瀣盤進棗如瓜侍宴詩成處還看飛暖霞
御製復得詩四首
序曰我
皇祖時曾集大小臣工於瀛臺宴賞甚盛典也兹因西成
豐稔百物蕃昌於八月二十八日賜宴公卿庶僚於瀛
臺以昭繼繩宣豫之意得詩四首并示諸臣其欲賡韻
者聽
趯陂鵷侣接嗚珂霽宇空澄氣色和共喜向筵開早菊
多緣紀歲得嘉禾栢梁臺畔騰箋集仙萼亭邊載筆過
緬想
虞廷傳盛事颺言何以繼賡歌
鏡中樓閣五雲稠皎日揚輝素景浮湛露詩成天酒下
蓼蕭樂作徵招流曲江早獻千秋鑑梁國還登太液舟
三世方明陪御賞(大學士張廷玉之父曾侍)
(皇祖西苑宴賞今與其子若靄共陪此會亦盛事也)從教佳話冠螭頭
璇霄猶覩暁蟾娟濟濟冠裳擁慶烟丹粟香中陳桂醑
玉山頹處酌瓊筵崇牙徐聽鈞天奏高閣遥聞晝漏𫝊
此日含毫多沈宋昆明漫數景龍年
蘢葱雞樹翠華留相悦君臣共倡酬鎬上宴開惟卜晝
樓前酺賜正登秋在隂鳴鶴方縻爵樂藻遊魚不避鈎
試問彬彬玉堂客瀛臺然否即瀛洲
賜宴後憩流杯亭集臣工四十五人聯句用十一真韻
(御製)載溯九經義肆筵百爾臣寥天懸朗日
瑞露湛清晨歲稔叨
天貺民康頼
聖仁冠裳欣濟濟(臣張廷玉)禮樂此彬彬在藻魚心樂依松
鶴意馴林英敷釦砌(臣福敏)柳影拂絲緡允矣光而
大其如愚且諄座中鳴玉珮(臣陳世倌)苑外襍朱輪既
愜歌多稌惟應祝大椿民風真樂愷(臣史貽直)物候盡
平均把梓無移用芻蕘亦並詢農祥占上瑞(臣劉於義)
(御製)禊事學春辰勝會方亭午佳辭論受辛許扶
靈夀杖(大學士張廷玉福敏皆年逾古希是日並許扶杖而行)
容接綺羅裀
令典方逾甲芳筵再啟寅境開仙籞勝(臣梁詩正)地與
禁垣鄰遠嶼明霞纈層欄曲徑循雜花憑點綴(臣王安國)
老樹鬱輪囷葉墜黃飄袂泉飛碧繞身雁書天帛
字(臣彭維新)魚織水紋紃亭迥雲隂矗廊紆竹裏廵綠
房低未拆(臣阿克敦)朱實綻初勻萍斂纔通舫枝欹欲
碍巾菊芳杯共把(臣汪由敦)
(御製)蘭秀佩堪紉水態澄金練山容聳碧峋華林底試馬
郊陬已遊麟蕩蕩皇圖遠平平王道遵豈惟榮李
嶠(臣蔣溥)莫漫擬王珣高翥
翔鸞閣平飛畫鷁䑳履豐歌有慶(臣德齡)錫福被無垠
似雨懸淙急如螺列嶂皴卿雲歌縵縵(臣歸宣光)螽羽
願詵詵湁潗趨瑶嶼沿回達玉漘履隨百辟列(臣塞)
(爾赫)策紀萬祥溱麟弄惟同楦琹材不棄橁開筵迎
綺旭(臣彭樹葵)
(御製)縱目向蒼旻進退多魚雅威儀更秩&KR0776;何須三爵限
行看萬方臻紆綬多黎獻彈冠到隠淪遶亭泉㶁
㶁(臣鄧鍾岳)依樹石粼粼寶篆噴蘭麝祥烟擁柍桭惟
應戴高厚(臣陳惪華)何以廸忱恂跨遠吟蒼栝吹香起
白蘋疎荷侵鏡面(臣王會汾)細草藉船唇直到星辰上
疑浮渤澥濱藤緣依石瘦(臣錢陳羣)葵喜向陽新郅治
符清宴良材盡選掄百僚欽穆穆(臣涂逢震)
(御製)羣彦會誾誾何異登瀛島空傳會玉津聞泉太古樂
相馬九方歅殿角雲凝紫簾鈎月掛銀颭風旗灼
爍(臣介福)曜日隊玢璘舜樂還堯酒金聲復玉振寒
芬岩補隙(臣張若靄)滯穗苑餘畛野鳥隨仙棹風烏傍
禁闉拜稽寬禮數(臣沈德潛)觴詠率天真授簡紛抽祕
飛豪捷有神洪源探溟涬(臣孫嘉淦)遠派導峨岷妙挹羣言
液𫝊觀衆目眴
恩波流曲水(臣梅㲄成)
(御製)和樂燕嘉賓石罅飛瓊沬蓮根戢錦鱗蘭亭思筆健
興慶陋時屯幸被
榮光渥均叨大冶甄登仙壺共嶠(臣雷鋐)樂聖笑兼嚬
水濺賡珠玉飈廻戛䉋箘和遲窮窈渺(臣嵩壽)韻窘
屢廵逡研啟端溪鵒毫濡東郭㕙剡藤牋膩粉(臣劉)
(綸)華井藕雕璡槖筆憑書柿和羹試采蓴琳瑯天
府閟(臣徐以烜)礧砢上林珍香氣霏蘭茝清音殷鼔錞
三山應不遠(臣嵇璜)
(御製)一鏡宛平陳樂歲真堪樂塵心豈復塵歡言歌既醉
風物信含淳地近長依日風和别盎春周遭欄是
畫(臣裘曰修)高下砌皆珉塔遠掛霄漢湍奔激殷轔垂
虹分水檻(臣鄒一桂)飛瀑耀天紳信有凌雲意而非玩
物倫葭蒼遥瑟瑟(臣吴應枚)莎碧淺畇畇狎浪鷗眠穩
盤空鷹眼瞵界寬呈爽豁(臣于振)機静悟淵&KR1977;靈鷲
苔紋篆文禽錦翼伸臨流襟抱淨(臣陳邦彦)
(御製)對席笑言親馡馥淮山桂琅玕淇澳筠來遊重伴奐
振雅有璘斌筆戰榮今席冰嬉記昔因雕華承
寵錫(臣董邦達)
溫綍聽重申靈囿原同樂衢樽况飲醇丹鉛緗帙麗
(臣張泰開)綷䌨彩絲純魴貫枝扳柳鮮分筐織笢華墀
陳纍纍(臣德保)瑣闥捧踆踆前歲新瀛署
殊恩迨吉人
典緣優作楫(臣蔡新)意乃錯翹薪幸際豐亨會重叨燕
樂頻攝衣攀玉磴(臣周長𤼵)
(御製)垂餌曳銀綸苑令供秋棗伶官奏夏鈞周行誰示我
嘉樂自宜民瑞靄凝
雙闕甘膏遍八夤來儀聲噦噦(臣陳兆崙)於牣尾莘莘為
想涇舟楫言瞻旱麓榛
鴻猷隆紹述(臣朱荃)朴俗樂伾侁高宴應追漢仙源詎
數秦優俳嗤彼朔(臣程景伊)詰屈愧臣甡
萬壽連佳節重陽近浹旬秋行方皜皜(臣金甡)陽氣更礥
礥紀盛輝金管承
恩仰紫宸賡颺今復覩(臣朱佩蓮)
(御製)喜起叶吹豳
御製覺生寺大鍾歌用沈德潛韻
鼂謀弗善野戰龍金川門開烈焰紅都城百尺燕飛入
齊黃羣榜為奸凶成王安在乃定案夾輔公旦焉可同
瓜蔓連抄何慘毒龍江左右京觀封謹嚴難逃南史筆
懴悔詎頼佛寺鐘道衍儼被榮國命鍵椎冶盡丹陽銅
穹窿重過萬石簴印泥精鏤禪機鋒夏屋十尋虞不舉
鯨魚盈丈方堪舂山靈水族無不具魑魅罔兩怪哉蟲
欲藉撞杵散憤氣安知天道憐孤忠榆木川邊想遺恨
鳬氏徒添公案重憶昔遨遊西海子水天上下玻璃空
一川可通萬夀寺夤緣偶挹曹溪宗喬松偃蓋假山古
傑閣巍巍獨據中洪鐘在懸洵偉觀聯吟更喜昆弟從
蒼黝其色蟠其紐中宏外聳何隆隆華嚴字跡𫝊沈度
半滿全揭開羣蒙覺生鹿苑
皇考創材飭内帑鳩羣工謂是善吼周沙界乃從舊寺移
乘風太清十里渺乎小日日演梵聞離宫抎考已廓苾
芻眼摩挲更暢騷人胸不離一步鐘如是東西分别心
猶蓬我惜德潛老始達其詩亦復倫考功成編著作呈
乙覽不聞肯作蓀佯聾獨愛長歌踐其韻非誇藻采爭
雌雄載賡唱酬古弗廢詩話千載留芳蹤聖經佛旨究
異路將以何道訓成童於論於樂備法物安可以此歸
辟雍安可以此歸辟雍不如任彼出林大且逢
庶吉士(臣)沈德潛原作
牙角觺觺蟠老龍色相古黝兼青紅旋蟲躨跜列
衆獸旁羅鬼怪諸姦凶重逾萬石更萬石漢高廟
器將毋同金泥𫝊自明永樂遷都北地仍燕封廟
社既建鼎吕定次及梵宇成華鐘道衍監造役鳬
氏數倍仙掌鎔金銅彌陀華嚴薈全部沈學士筆
藏稜鋒懸之傑閣入雲表六僧舉杵齊撞舂當年
燕飛啄孺子南兵百萬為沙蟲抄連瓜蔓凝碧血
禍延赤族鋤羣忠憑仗佛力消黑業趪趪聲徹天
門重恒河沙數至無算火燄滅息刀輪空從來王
者貴不殺豈緣象教尊禪宗神孫更創萬夀寺大
璫勢力移其中熹宗以後委諸地龍卧沙草雲難
從
熙朝郭西建寶刹重樓複殿棟宇隆錫名覺生代木
鐸警醒憒憒憐愚蒙鐘從廢寺徙新搆萬牛廻首
驅徒工鯨鏗鼉鳴整課誦響達長樂隨天風我來
郊外訪林麓一徑委折趨靈宫諦眎古蹟决雙眥
偉觀一豁平生胸因思鷄鳴埭西地巨鐘蝕土眠
蒿蓬摩挲永樂二年鑄兩地禱福邀天功一鐘淪
棄聲久啞一鐘叩擊驚頑聾蒲牢亦等遇不遇何
况士類分雌雄獨惜大鏞置佛地虚無秖伴金仙
蹤
今皇崇道講經學鴻都觀禮來耆童始終條理藉法物
曷不輦載歸辟雍於論於樂頌
聖德相和鼉鼓聲逢逢
御製内閣學士沈德潛乞假葬親詩以賜之
我愛德潛德純風挹古初從來稱晩達差未負耽書正
藉通元筆胡懸韋孟車其如感風木暫許返林閭南國
欣歸陸東門漫擬疏江鄉春興嬾能不憶金除
内閣學士(臣)沈德潛恭和
濡滯驅征幰寧云賦遂初
君恩深惜去(臣)老不中書跡欲辭
丹陛心仍戀
屬車
寵光榮祖父歡喜到鄉閭常矢涓埃報幾忘鬢髮疏園
葵勤手植向日近前除
御製沈德潛為其父請封陳親遺訓聲淚俱下此所謂
終身之慕乎甚嘉憫焉從其請而賜之句
書笈舊行裝逝將返故鄉成名髮驚白錫類詔謄
黃奚用悲寥落應知遂顯揚斧邱陳奠處不愧教
忠堂
内閣學士(臣)沈德潛恭和
獺祭難忘本陳情出
帝鄉先臣躬守素
聖主詔焚黃
天澤邀頻沃春華得再揚鄭公忠孝里恐負白雲堂
御製沈德潛乞假葬親畢還朝詩以賜之
朋友重然諾况在君臣間我命德潛來豈宜遽引年瀧
岡表阡罷白駒來賁然即此至性肫令我俞以憐晝錦
匪所誇孝烏或致焉席前陳民瘼不負余諮延兒軰粗
知書善為道孔顔
(御注先是未還朝時有輔導皇子之命)
内閣學士(臣)沈德潛恭和
人生在三節最重天地間
恩深被存没敢謝衰頹年及時封兆域堂斧馬鬛然刻
期覲
雲日辱荷
聖人憐葵忱既抒矣鴻哀亦陳焉典禮重豫教琢玉蒙
訪延性善稱堯舜豈惟希伊顏
附錄
掌院學士(臣)法良(臣)韓菼恭頌
聖祖御書道德仁藝匾額後
大書特書
天宇𤼵蒙字如爻繫經義昭融警覺提撕振古洪鐘
聖德渾全藝事旁通乾體日強筆健飛龍得心運手元氣
化工
掌院學士(臣)陳廷敬恭䟦
聖祖御書龍飛鳳舞石刻後
龍飛鳳舞
御書四字康熙十七年閏三月二十八日
皇上以賜(臣)廷敬者也(臣)叨塵
講席多歴年所伏覩我
皇上欽明濬哲典學敷文視朝聽政之暇手不釋卷講誦
至夜分不少懈發為篇章炳炳烺烺如日月中天
照耀下土時以餘力臨池灑翰筆法精妙夐絶古
今(臣)謹按孝經援神契曰奎主文章蒼頡效象宋
均注奎星屈曲相鈎似文字之畫傳稱庖羲作龍
書少昊作鸞鳳書盖書契之興自古聖帝哲王類
以此化成天下(臣)以愚陋荷
知遇俾掌院事兹蒙
賜御筆恭勒堅珉安翰林院敬一亭中用垂悠久使觀者
知
聖主嚮學勒於宵昃所以風勵羣工意至渥也凡文學侍
從之臣敢不孜孜矻矻夙夜靖共以對揚
休命爰拜手稽首而恭䟦其後
翰林院題名碑記
掌院學士(臣)徐乾學譔
翰林院設於唐開元中自諸曹尚書下至校書郎
均得與選入院者概稱為學士有待詔供奉之名
憲宗時置學士承旨在學士之上至宋始定制資
淺者為直院暫行者為權直而學士之職始貴為
院長明初又設講讀學士講讀修撰編檢諸員其
制大備時入院者不專進士科至天順間李賢建
議始盡用進士我
朝因明之舊間損益唐宋明初之制辟薦者得入翰
林
天子加意文學才士蔚興儒林文苑之官多至不可勝數
夫翰林為朝廷文學侍從之臣居禁近掌制誥公
輔之望由此其選非可以雕蟲篆刻之才當之也
予自庚戌釋褐先後官翰林垂二十年自信樸僿
無他長惟是一言一議亦欲溯其原究其用本經
術以經世務期不媿於自古在昔立言不朽之義
方力焉而未有逮也其敢以虚名譁世乎尚論有
明館閣文章之盛莫如洪武太祖蒐蘿元世文獻
之遺徵辟在列如高青邱陶主敬宋濂王子充張
志道方希直及練黃諸公淵源相禪不特文章爾
雅亦多以節義表見者永洪之際則有三楊二王
南陳北李勲業政績卓然可𫝊至於成弘之世久
享隆平風流弘長於時懷麓滄洲張其赤幟白沙
定山分道揚鑣熊峰圭峰振之東江軰世人比之
蘇門六子者大半在詞林他如柴墟鶴灘儼山升
菴二汪皆以讀書汲古為能事導揚風雅表儀詞
垣降至隆萬東阿臨朐猶能學有根祗詞知體要
不失前人矩度自是而後才雋軰出競以浮華相
矜詡枝葉愈繁流趨愈下言文章者至以詞林相
訾謷則政事可知已予在史館論次有明一代文
章政事升降之故不禁慨焉歎息嘗怪文學如道
思應德熙甫功名理學如廷益伯安德溫諸公皆
不與館閣之選其在館閣者鉅儒偉人又或不出
於科目胡仲申趙子常徐大年王常宗以布衣預
修國史名爛天壤其由進士為詞林者二百七十
年中何止數千人其傳者可指而數故知人能重
官官不能重人也天官家謂柱史一星在勾陳帝
座之側為翰林之象予幸遭際休明兄弟踵武入
翰林為希世之遇顧子老將至而耄及無能報稱
其在列諸公當必有遠勝曩代者上應昌期而舉
臣職抑尤有望於後來者也故敢援據舊聞申之
以文題名之石告後之君子
翰林院教習堂題名碑記
掌院學士(臣)徐乾學譔
古之造就人才如周禮大司徒鄉大夫賓興之法
戴記文王世子大樂正之教國子其制備矣其後
考亭西山分年讀書法講求尤詳然皆未仕以前
也其教於士既出身以後則莫如翰林院教習之
法初明洪武時選天下舉人年少質美者張唯等
十人擢翰林院編修入文華堂肄業詔宋濂桂彦
良為其師帝政暇輙臨幸考業親第高下光祿給
饌太子諸王迭為之主賜白金鞍馬冬夏衣裘及
永樂二年遂選進士二十八人復益以周忱一人
就文淵閣進學給筆札分鈔賜第隆禮過之時榮
其選謂之二十八宿其中如王文瑞直李忠文時
勉陳文定敬宗周文襄忱後皆為名臣德業文辭
照耀一代稱極盛已自此每科庶吉士皆教習以
學士為師然沿襲既久學堂程課僅同邨塾師生
相習為軟熟套爛之文今所傳館課文字是已以
是士氣奄奄卒於不振然其害猶未甚也自正嘉
間姚江立教以象山之心學兼永康之功利徐文
貞當國私便其說至張江陵為館師令庶常目見
上計吏咨訪利病接引賓客漸事招搖而士氣一
變矣趙大洲之為教習也則導士子以講誦楞嚴
經引釋入儒滅裂名教此得罪吾道之大者流風
牽引不知底止其禍至今未艾矣我
皇上道德冲備益之聖學欲復天下之人心一歸之於古
以為翰林侍從官備啓沃顧問尤不可以無加意
於是常賜考試親第甲乙如舊制時召對便殿講
說義理良久乃罷乙丑春既賜進士及第出身選
入庶常有差所司以教習請
上特命予以内閣學士與院長共涖其事明年夏遷禮部
去有司請更代
上命之如故自惟孤陋洊膺異數循省悚惶憶子之初入
翰林也館師孝感公痛闢異端昌明考亭之絶學
於既晦之後斯文頼以無墜乃本其意撰為條例
十餘則進庶吉士而告之大抵以立志希聖力崇
正學為第一義季有程月有課所以磨厲而董率
之者不敢蹈常習故苟且塞責也務使其見於言
者一以六經四子為歸而立德立功皆足以儲為
天下國家之用以無負
皇上惓惓作人之意而已而數年以來予所見一館之人
才亦彬彬足觀矣然而前人之為此者其才其學
皆足以十倍於予而缺然未有題名則孰知其教
之有所自也因略稽開國以來姓名鑱石壁間若
以予之偶嘗盡心於此而汲汲於後之視今則意
之所不敢出矣
詹事府題名碑記
詹事(臣)徐乾學譔
考官制東宫官屬置詹事府以統衆務置左右二
春坊以領諸局三代以後莫備於唐歴紀相沿迨
我
世祖皇帝御極初載有仍弗替惟時儲位未立官屬虛冗
始議裁去比
皇上繼統之十有五年建立
皇儲乃仿舊制復設是署澤州陳公來掌詹事予為贊
善規畫制度一切草創陳公命予實經理之二十
三年冬予以侍講學士蒙
恩特賜擢用以十一月受事復修陳公之政明年遷閣學
以去予居是職雖未久顧其始也際復設之初得
從賢端尹後剏制條綱張舉節目非同他時祗以
優游坐受成事迨於其後
皇太子睿質日昭敬修時敏予又幸得備位宫僚仰見
皇上所以訓廸
皇太子者至詳至備遭逢盛隆屬有厚幸欽惟
皇上萬幾之暇究覽經史未明而興漏下不輟凡
皇太子一言一動必皆
皇上躬為之表率昕夕課程親加校勘祁寒溽暑不少間
自古儲教之嚴未有如我
皇上者也嘗伏思之古者教太子之法太傅在前少傅在
後入則有保出則有師傅以傅之德義保以保共
身體師以道之教訓而又選天下孝弟博聞有道
術者以與居處是以教習審而言行見聞無一不
正居斯位者甚不易也今世詹事春坊之官即當
時保傅之任今且諭教之責
在御總攬為臣子者咸得稟受成規贊翼於下較之古昔
難易判矣然古時官僚人受厥事賦厥功其職分
今惟詹事得以達講其職一古時出入宴遊與太
子偕為時久今惟進講得以陳說為時暫前代人
主之學明於大或略於小治其粗或遺其精若我
皇上聖學隆懋大小兼舉精粗悉備巍乎若瞻天者之莫
窮其高浩乎若觀海者之莫測其深為臣子者即
禀受成規而欲以堪贊翼之寄視諸前古蓋有獨
難者矣思其難以副其職竊願居斯位者之同有
是心也
詞林典故卷五
