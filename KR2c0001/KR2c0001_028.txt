通鑑紀事本末卷第二十八
太宗平内難
唐高祖武德五年上之起兵晉陽也皆秦王世民
之謀上謂世民曰若事成則天下皆汝所致當以
汝為太子世民拜且辭及為唐王將佐亦請以世
民為世子上將立之世民固辭而止太子建成性
寬簡喜酒色游畋齊王元吉多過失皆無寵於上
世民功名日盛上常有意以代建成建成内不自
安乃與元吉恊謀共傾世民各引樹黨友上晚年
多内寵小王且二十人其母競交結諸長子以自
固建成與元吉曲意事諸妃嬪謟䛕賂遺無所不
至以求媚於上或言蒸於張婕妤尹德妃宫禁深
秘莫能明也是時東宫諸王公妃主之家及後宫
親戚横長安中奪人田宅恣爲非法有司不敢詰
世民居承乾殿元吉居武德殿後院與上臺東宫
晝夜通行無復禁限太子二王出入上臺皆乘馬
攜弓刀雜物相遇如家人禮太子令秦齊王教與
詔敕並行有司莫知所從唯據得之先後爲定世
民獨不奉事諸妃嬪諸妃嬪爭譽建成元吉而短
世民世民平洛陽上使貴妃等數人詣洛陽選閱
隋宫人及收府庫珍物貴妃等私從世民求寶貨
及爲其親屬求官世民曰寶貨皆已籍奏官當授
賢才有功者皆不許由是益怨世民以淮安王神
通有功給田數十頃張婕妤之父因婕妤求之於
上上手敕賜之神通以教給在先不與婕妤訴於
上曰敕賜妾父田秦王奪之以與神通上遂發怒
責世民曰我手敕不如汝教邪它日謂左僕射裴
寂曰此兒久典兵在外為書生所教非昔日子也
尹德妃父阿鼠驕横秦王府屬杜如晦過其門阿
鼠家僮數人曳如晦墜馬敺之折一指曰汝何人
敢過我門而不下馬阿鼠恐世民訴於上先使德
妃奏云秦王左右陵暴妾家上復怒責世民曰我
妃嬪家猶為汝左右所陵况小民乎世民深自辯
析上終不信世民每侍宴宫中對諸妃嬪思太穆
皇后早終不得見上有天下或歔欷流涕上顧之
不樂諸妃嬪因密共譛世民曰海内幸無事陛下
春秋高唯宜相娛樂而秦王每獨涕泣正是憎疾
妾等陛下萬歲後妾母子必不為秦王所容無孑
遺矣因相與泣且曰皇太子仁孝陛下以妾母子
屬之必能保全上為之愴然由是無易太子意待
世民浸疎而建成元吉日親矣太子中允王珪洗
馬魏徵說太子曰秦王功蓋天下中外歸心殿下
但以年長位居東宫無大功以鎮服海内今劉黑
闥散亡之餘衆不滿萬資糧匱乏以大軍臨之勢
如拉朽殿下宜自擊之以取功名因結納山東豪
傑庶可自安太子乃請行於上上許之珪頍之兄
子也
七年初齊王元吉勸太子建成除秦王世民曰
當為兄手刃之世民從上幸元吉第元吉伏護軍
宇文寶於寢内欲刺世民建成性頗仁厚遽止之
元吉愠曰為兄計耳於我何有建成擅募長安及
四方驍勇二千餘人為東宫衛士分屯左右長林
號長林兵又密使右虞候率可達志從燕王李藝
發幽州突騎三百置宮東諸坊欲以補東宫長上
為人所告上召建成責之流可達志於嶲州慶州
都督楊文幹嘗宿衛東宫建成與之親厚私使募
壯士送長安上將幸仁智宫命建成居守世民元
吉皆從建成使元吉就圖世民曰安危之計决在
今歲又將郎將爾朱煥校尉橋公山以甲遺文幹
二人至豳州上變告太子使文幹舉兵欲表裏相
應又有寧州人杜鳳舉亦詣宫言狀上怒託他事
手詔召建成令詣行在建成懼不敢赴太子舍人
徐師謩勸之據城舉兵詹事主簿趙弘智勸之貶
損車服屏從者詣上謝罪建成乃詣仁智宫未至
六十里悉留官屬於毛鴻賓堡以十餘騎往見上
叩頭謝罪奮身自擲幾至於絶上怒不解是夜置
之幕下飼以麥飯使殿中監陳福防守遣司農卿
宇文穎馳召文幹穎至慶州以情告之文幹遂舉
兵反上遣左武衞將軍錢九隴與靈州都督楊師
道擊之夏六月甲子上召秦王世民謀之世民曰
文幹豎子敢為狂逆計府僚已應擒戮若不爾正
應遣一將討之耳上曰不然文幹事連建成恐應
之者衆汝宜自行還立汝為太子吾不能效隋文
帝自誅其子當封建成為蜀王蜀兵脆弱它日苟
能事汝汝宜全之不能事汝汝取之易耳上以仁
智宫在山中恐盗兵猝發夜帥宿衞南出山外行
數十里東宫官屬將卒繼至者皆令三十人為隊
分兵圍守之明日復還仁智宫世民既行元吉與
妃嬪更迭為建成請封德彛復為之營解於外上
意遂變復遣建成還京師居守惟責以兄弟不睦
歸罪於太子中允王珪左衛率韋挺天策兵曹參
軍杜淹並流於嶲州挺沖之子也初洛陽既平杜
淹久不得調欲求事建成房玄齡以淹多狡數恐
其教導建成益為世民不利乃言於世民引入天
策府秋七月楊文幹襲䧟寧州驅掠吏民出
據百家堡秦王世民軍至寧州其黨皆潰癸酉文
幹為其麾下所殺傳首京師獲宇文穎誅之上
欲徙都以避突厥秦王世民諫止之建成與妃嬪
因共譛世民曰突厥雖屢為邊患得賂則退秦王
外託禦宼之名内欲緫兵權成其篡奪之謀耳上
校獵城南太子秦齊王皆從上命三子馳射角勝
建成有胡馬肥壯而喜蹶以授世民曰此馬甚駿
能超數丈澗弟善騎試乘之世民乘以逐鹿馬蹶
世民躍立於數步之外馬起復乘之如是者三顧
謂宇文士及曰彼欲以此見殺死生有命庸何傷
乎建成聞之因令妃嬪譛之於上曰秦王自言我
有天命方為天下主豈有浪死上大怒先召建成
元吉然後召世民入責之曰天子自有天命非智
力可求汝求之何急邪世民免冠頓首請下灋司
案驗上怒不解會有司奏突厥入寇上乃改容勞
勉世民命之冠帶與謀突厥閏月己未詔世民元
吉將兵出幽州以禦突厥上餞之於蘭池上每有
宼盗輙命世民討之事平之後猜嫌益甚
九年夏六月丁巳太白經天秦王世民既與太子
建成齊王元吉有隙以洛陽形勝之地恐一朝有
變欲出保之乃以行臺工部尚書温大雅鎮洛陽
遣秦府車騎將軍滎陽張亮將左右王保等千餘
人之洛陽陰結納山東豪傑以俟變多出金帛恣
其所用元吉告亮謀不軌下吏考驗亮終無言乃
釋之使還洛陽建成夜召世民飲酒而酖之世民
暴心痛吐血數升淮安王神通扶之還西宫上幸
西宫問世民疾敕建成曰秦王素不能飲自今無
得復夜飲因謂世民曰首建大謀削平海内皆汝
之功吾欲立汝為嗣汝固辭且建成年長為嗣日
久吾不忍奪也觀汝兄弟似不相容同處京邑必
有紛競當遣汝還行臺居洛陽自陜以東皆主之
仍命汝建天子旌旗如漢梁孝王故事世民涕泣辭
以不欲遠離膝下上曰天下一家東西兩都道路
甚邇吾思汝即往毋煩悲也將行建成元吉相與
謀曰秦王若至洛陽有土地甲兵不可復制不如
留之長安則一匹夫耳取之易矣乃密令數人上
封事言秦王左右聞往洛陽無不喜躍觀其志趣
恐不復來又遣近幸之臣以利害說上上意遂移
事復中止建成元吉與後宫日夜譛訴世民於上
上信之將罪世民陳叔達諫曰秦王有大功於天
下不可黜也且性剛烈若加挫抑恐不勝憂憤或
有不測之疾陛下悔之何及上乃止元吉密請殺
秦王上曰彼有定天下之功罪狀未著何以為辭
元吉曰秦王初平東都顧望不還散錢帛以樹私
恩又違敕命非反而何但應速殺何患無辭上不
應秦府僚屬皆憂懼不知所出行臺考功郎中房
玄齡謂比部郎中長孫無忌曰今嫌隙已成一旦
禍機竊發豈惟府朝塗地乃實社稷之憂莫若勸
王行周公之事以安家國存亡之機間不容髮正
在今日無忌曰吾懷此久矣不敢發口今吾子所
言正合吾心謹當白之乃入言世民世民召玄齡
謀之玄齡曰大王功蓋天地當承大業今日憂危
乃天贊也願大王勿疑乃與府屬杜如晦共勸世
民誅建成元吉建成元吉以秦府多驍將欲誘之
使爲已用密以金銀器一車贈左二副護軍尉遟
敬德并以書招之曰願迃長者之眷以敦布衣之
交敬德辭曰敬德蓬戸甕牖之人遭隋末亂離久
淪逆地罪不容誅秦王賜以更生之恩今又策名
藩邸唯當殺身以為報於殿下無功不敢謬當重
賜若私交殿下乃是貳心徇利忘忠殿下亦何所
用建成怒遂與之絶敬德以告世民世民曰公心
如山嶽雖積金至斗知公不移相遺但受何所嫌
也且得以知其隂計豈非良策不然禍將及公既
而元吉使壯士夜刺敬德敬德知之洞開重門安
卧不動刺客屢至其庭終不敢入元吉乃譛敬德
於上下詔獄訊治將殺之世民固請得免又譛左
一馬軍緫管程知節出為康州刺史知節謂世民
曰大王股肱羽翼盡矣身何能久知節以死不去
願早决計又以金帛誘右二護軍段志玄志玄不
從建成謂元吉曰秦府智略之士可憚者獨房玄
齡杜如晦耳皆譛之於上而逐之世民腹心唯長
孫無忌尚在府中與其舅雍州治中高士廉左候
車騎將軍三水侯君集及尉遟敬德等日夜勸世
民誅建成元吉世民猶豫未决問於靈州大都督
李靖靖辭問於行軍緫管李世勣世勣辭世民由
是重二人會突厥郁射設將數萬騎屯河南入塞
圍烏城建成薦元吉代世民督諸軍北征上從之
命元吉督右武衛大將軍李藝天紀將軍張瑾等
救烏城元吉請尉遲敬德程知節段志玄及秦府
右三統軍秦叔寶等與之偕行簡閱秦王帳下精
銳之士以益元吉軍率更丞王晊密告世民曰太
子語齊王今汝得秦王驍將精兵擁數萬之衆吾
與秦王餞汝於昆明池使壯士拉殺之於幕下奏
云暴卒主上宜無不信吾當使人進說令授吾國
事敬德等既入汝手宜悉坑之孰敢不服世民以
晊言告長孫無忌等無忌等勸世民先事圖之世
民歎曰骨肉相殘古今大惡吾誠知禍在朝夕欲
俟其發然後以義討之不亦可乎敬德曰人情誰
不愛其死今衆人以死奉王乃天授也禍機垂發
而王猶晏然不以為憂大王縱自輕如社稷宗廟
何大王不用敬德之言敬德將竄身草澤不能留
居大王左右交手受戮也無忌曰不從敬德之言
事今敗矣敬德等必不為王有無忌亦當相隨而
去不能復事大王矣世民曰吾所言亦未可全棄
公更圖之敬德曰王今處事有疑非智也臨難不
决非勇也且大王素所畜養勇士八百餘人在外
者今已入宫擐甲執兵事勢已成大王安得已乎
世民訪之府僚皆曰齊王凶戾終不肯事其兄比
聞護軍薛實嘗謂齊王曰大王之名合之成唐字
大王終主唐祀齊王喜曰但除秦王取東宫如反
掌耳彼與太子謀亂未成已有取太子之心亂心
無厭何所不為若使二人得志恐天下非復唐有
以大王之賢取二人如拾地芥耳柰何徇匹夫之
節忘社稷之計乎世民猶未决衆曰大王以舜為
何如人曰聖人也衆曰使舜浚井不出則為井中
之泥塗廩不下則為廪上之灰安能澤被天下法
施後世乎是以小杖則受大杖則走蓋所存者大
故也世民命卜之幕僚張公謹自外來見之取龜
投地曰卜以决疑今事在不疑尚何卜乎卜而不
吉庸得已乎於是定計世民令無忌密召房玄齡
等曰敕旨不聽復事王今若私謁必坐死不敢奉
教世民怒謂敬德曰玄齡如晦豈叛我邪取所佩
刀授敬德曰公往觀之若無來心可斷其首以來
敬德往與無忌共諭之曰王已决計公宜速入共
謀之吾屬四人不可羣行道中乃令玄齡如晦著
道士服與無忌俱入敬德自它道亦至己未太白
復經天傅弈密奏太白見秦分秦王當有天下上
以其狀授世民於是世民密奏建成元吉淫亂後
宫且曰臣於兄弟無絲毫負今欲殺臣似為世充
建德報讎臣今枉死永違君親魂歸地下實恥見
諸賊上省之愕然報曰明當鞫問汝宜早參庚申
世民帥長孫無忌等入伏兵於玄武門張婕妤竊
知世民表意馳語建成建成召元吉謀之元吉曰
宜勒宫府兵託疾不朝以觀形勢建成曰兵備已
嚴當與弟入參自問消息乃俱入趣玄武門上時
已召裴寂蕭瑀陳叔達等欲按其事建成元吉至
臨湖殿覺變即跋馬東歸宫府世民從而呼之元
吉張弓射世民再三不彀世民射建成殺之尉遲
敬德將七十騎繼至左右射元吉墜馬世民馬逸
入林下為木枝所絓墜不能起元吉遽至奪弓將
扼之敬德躍馬叱之元吉步欲趣武德殿敬德追
射殺之翊衛車騎將軍馮翊馮立聞建成死歎曰
豈有生受其恩而死逃其難乎乃與副護軍薛萬
徹屈咥直府左車騎萬年謝叔方帥東宫齊府精
兵二千馳趣玄武門張公謹多力獨閉關以拒之
不得入雲麾將軍敬君弘掌宿衛兵屯玄武門挺
身出戰所親止之曰事未可知且徐觀變俟兵集
成列而戰未晩也君弘不從與中郎將吕世衡大
呼而進皆死之君弘顯儁之曾孫也守門兵與萬
徹等力戰良久萬徹鼓譟欲攻秦府府士大懼尉
遲敬德持建成元吉首示之宫府兵遂潰萬徹與
數十騎亡入終南山馮立既殺敬君弘謂其徒曰
亦足以少報太子矣遂解兵逃於野上方泛舟海
池世民使尉遲敬德入宿衛敬德擐甲持矛直至
上所上大驚問曰今日亂者誰邪卿來此何為對
曰秦王以太子齊王作亂舉兵誅之恐驚動陛下
遣臣宿衛上謂裴寂等曰不圖今日乃見此事當
如之何蕭瑀陳叔達曰建成元吉本不豫義謀又
無功於天下疾秦王功高望重共為姦謀今秦王
已討而誅之秦王功蓋宇宙率土歸心陛下若處
以元良委之國務無復事矣上曰善此吾之夙心
也時宿衛及秦府兵與二宫左右戰猶未已敬德
請降手敕令諸軍並受秦王處分上從之天策府
司馬宇文士及自東上閤門出宣敕衆然後定上
又使黃門侍郎裴矩至東宫曉諭諸將卒皆罷散
上乃召世民撫之曰近日以來幾有投杼之惑世
民跪而吮上乳號慟久之建成子安陸王承道河
東王承德武安王承訓汝南王承明鉅鹿王承義
元吉子梁郡王承業漁陽王承鸞普安王承奬江
夏王承裕義陽王承度皆坐誅仍絶屬籍初建成
許元吉以正位之後立為太弟故元吉為之盡死
諸將欲盡誅建成元吉左右百餘人籍没其家尉
遲敬德固爭曰罪在二凶既伏其誅若及支黨非
所以求安也乃止是日下詔赦天下凶逆之罪止
於建成元吉自餘黨與一無所問其僧尼道士女
冠竝宜依舊國家庶事皆取秦王處分辛酉馮立
謝叔方皆自出薛萬徹亡匿世民屢使諭之乃出
世民曰此皆忠於所事義士也釋之癸亥立世民
為皇太子又詔自今軍國庶事無大小悉委太子
處決然後聞奏
臣光曰立嫡以長禮之正也然高祖所以有天下
皆太宗之功隠太子以庸劣居其右地嫌勢逼必
不相容曏使高祖有文王之明隱太子有泰伯之
賢太宗有子臧之節則亂何自而生矣既不皆然
太宗始欲俟其先發然後應之如此則事非獲已
猶為愈也既而為羣下所廹遂至蹀血禁門推刃
同氣貽譏千古惜哉夫創業垂統之君子孫之所
儀刑也彼中明肅代之傳繼得非有所指擬以為
口實乎
太宗易太子
唐高祖武德九年秋八月太宗即皇帝位冬
十月癸亥立皇子中山王承乾為太子生八年矣
太宗貞觀七年帝謂左庶子于志寧右庶子杜正
倫曰朕年十八猶在民間民之疾苦情偽無不知
之及居大位區處世務猶有差失况太子生長深
宫百姓艱難耳目所未涉能無驕逸乎卿等不可
不極諫太子好嬉戲頗虧禮法志寧與右庶子孔
穎逹數直諫上聞而嘉之各賜金一斤帛五百匹
十三年太子承乾頗以遊畋廢學右庶子張玄素
諫不聽
十四年上聞右庶子張玄素在東宫數諫爭擢為
銀青光禄大夫行左庶子太子嘗於禁中擊鼓玄
素叩閤切諫太子出其鼔對玄素毁之太子久不
出見官屬玄素諫曰朝廷選俊賢以輔至德今動
經時月不見宮臣將何以裨益萬一且宫中唯有
婦人不知有能如樊姬者乎太子不聽
十五年太子詹事于志寧遭母喪尋起復就職太
子治宫室妨農功又好鄭衛之樂志寧諫不聽又
寵昵宦官常在左右志寧上書以為自易牙以來宦
官覆亡國家者非一今殿下親寵此屬使陵易衣
冠不可長也太子役使司馭等半歲不許分番又
私引突厥達哥友入宫志寧上書切諫太子大怒
遣刺客張師政紇于承基殺之二人入其第見志
寧寢處苫塊竟不忍殺而止
十六年春正月乙丑魏王泰上拓地志泰好學司
馬蘇勖說泰以古之賢王皆招士著書故泰奏請
修之於是大開館舍廣延時俊人物輻湊門庭如
市泰月給踰於太子諫議大夫禇遂良上䟽以為
聖人制禮尊嫡卑庶世子用物不會與王者共之
庶子雖愛不得踰嫡所以塞嫌疑之漸除禍亂之
源也若當親者疎當尊者卑則佞巧之姦乘機而
動矣昔漢竇太后寵梁孝王卒以憂死宣帝寵淮
陽憲王亦幾至於敗今魏王新出閤宜示以禮則
訓以謙儉乃為良器此所謂聖人之教不肅而成
者也上從之上又令泰徙居武德殿魏徵上䟽以
為陛下愛魏王常欲使之安全宜每抑其驕奢不
處嫌疑之地今移居此殿乃在東宫之西海陵昔
嘗居之時人不以為可雖時異事異然亦恐魏王
之心不敢安息也上曰幾致此誤遽遣泰歸第
夏六月甲辰詔自今皇太子出用庫物所司勿
為限制於是太子發取無度左庶子張玄素上書
以為周武帝平定山東隋文帝混一江南勤儉愛
民皆為令主有子不肖卒亡宗祀聖上以殿下親
則父子事兼家國所應用物不為節限恩旨未踰
六旬用物已過七萬驕奢之極孰云過此况宫臣
正士未嘗在側羣邪淫巧昵近深宫在外瞻仰已
有此失居中隱密寧可勝計苦藥利病苦言利行
伏惟居安思危日慎一日太子惡其書令戸奴伺
玄素早朝密以大馬箠擊之幾斃秋八月丁
酉上曰當今國家何事為急諫議大夫禇遂良曰
今四方無虞唯太子諸王宜有定分最急上曰此
言是也時太子承乾失德魏王泰有寵羣臣日有
疑議上聞而惡之謂侍臣曰方今羣臣忠直無踰
魏徵我遣傅太子用絶天下之疑九月丁巳以魏
徵為太子太師徵疾小愈詣朝堂表辭上手詔諭
以周幽晉獻廢嫡立庶危國亡家漢高祖幾廢太
子頼四皓然後安我今頼公即其義也知公疾病
可卧護之徵乃受詔
十七年春正月丙寅上謂羣臣曰聞外間士民以
太子有足疾魏王穎悟多從遊幸遽生異議徼幸
之徒已有附會者太子雖病足不廢步履且禮嫡
子死立嫡孫太子男已五歲朕終不以孽代宗啓
窺窬之源也初太子承乾喜聲色畋獵所為奢
靡畏上知之對宫臣常論忠孝或至於涕泣退歸
宫中則與羣小相䙝狎宫臣有欲諫者太子先揣
知其意輙迎拜斂容危坐引咎自責言辭辯給宫
臣拜荅不暇宫省祕密外人莫知故時論初皆稱
賢太子作八尺銅鑪六隔大鼎募亡奴盗民間馬
牛親臨烹煑與所幸厮役共食之又好效突厥語
及其服飾選左右貌類突厥者五人為一落辮髮
羊裘而牧羊作五狼頭纛及幡旗設穹廬太子自
處其中斂羊而烹之抽佩刀割肉相㗖又嘗謂左
右曰我試作可汗死汝曹效其喪儀因僵卧於地
衆悉號哭跨馬環走臨其身嫠面良久太子歘起
曰一朝有天下當帥數萬騎獵於金城西然後解
髮為突厥委身思摩若當一設不居人後矣左庶
子于志寧右庶子孔穎達數諫太子上嘉之賜二
人金帛以風勵太子仍遷志寧為詹事志寧與左
庶子張玄素數上書切諫太子隂使人殺之不果
漢王元昌所為多不法上數譴責之由是怨望太
子與之親善朝夕同遊戲分左右為二隊太子與
元昌各統其一被氊甲操竹矟布陳大呼交戰擊
刺流血以為娛樂有不用命者披樹撾之至有死
者且曰使我今日作天子明日於苑中置萬人營
與漢王分將觀其戰鬪豈不樂哉又曰我為天子
極情縱欲有諫者輙殺之不過殺數百人衆自定
矣魏王泰多藝能有寵於上見太子有足疾潜有
奪嫡之志折節下士以求聲譽上命黃門侍郎韋
挺攝泰府事後命工部尚書杜楚客代之二人俱
為泰要結朝士楚客或懷金以賂權貴因說以魏
王聦明宜為上嗣文武之士各有附託潜為朋黨
太子畏其逼遣人詐為泰府典籖上封事其中皆
言泰罪惡敕捕之不獲太子私幸太常樂童稱心
與同卧起道士秦英韋靈符挾左道得幸太子上
聞之大怒悉收稱心等殺之連坐死者數人誚讓
太子甚至太子意泰告之怨怒愈甚思念稱心不
已於宫中構室立其像朝夕奠祭徘徊流涕又於
苑中作冡私贈官樹碑上意浸不懌太子亦知之
稱疾不朝謁者動涉數月陰養刺客紇于承基等
及壯士百餘人謀殺魏王泰吏部尚書侯君集之
壻賀蘭楚石為東宫千牛太子知君集怨望數令
楚石引君集入東宫問以自安之術君集以太子
暗劣欲乘舋圖之因勸之反舉手謂太子曰此好
手當為殿下用之又曰魏王為上所愛恐殿下有
庶人勇之禍若有敕召宜密為之僃太子大然之
厚賂君集及左屯衛中郎將頓丘李安儼使詗上
意動靜相語安儼先事隱太子隱太子敗安儼為
之力戰上以為忠故親任之使典宿衛安儼深自
託於太子漢王元昌亦勸太子反且曰比見上側
有美人善彈琵琶事成願以垂賜太子許之洋州
刺史開化公趙節慈景之子也母曰長廣公主駙
馬都尉杜荷如晦之子也尚城陽公主皆為太子
所親暱預其反謀凡同謀者皆割臂以帛拭血燒
灰和酒飲之誓同生死潜謀引兵入西宫杜荷謂
太子曰天文有變當速發以應之殿下但稱暴疾
危篤主上必親臨視因兹可以得志太子聞齊王
祐反於齊州謂紇于承基等曰我宫西牆去大内
正可二十步耳與卿為大事豈比齊王乎會治祐
反事連承基承基坐繋大理獄當死夏四月
庚辰朔承基上變告太子謀反敕長孫無忌房玄
齡蕭瑀李世勣與大理中書門下參鞠之反形已
具上謂侍臣將何以處承乾羣臣莫敢對通事舍
人來濟進曰陛下不失為慈父太子得盡天年則
善矣上從之濟護兒之子也乙酉詔廢太子承乾
為庶人幽於右領軍府上欲免漢王元昌死羣臣
固爭乃賜自盡於家而宥其母妻子侯君集李安
儼趙節杜荷等皆伏誅左庶子張玄素右庶子趙
弘智令狐德棻等以不能諫爭皆坐免為庶人餘
當連坐者悉赦之詹事于志寧以數諫獨蒙勞勉
以紇于承基為祐川府折衝都尉爵平棘縣公侯
君集被收賀蘭楚石復詣闕告其事上引君集謂
曰朕不欲令刀筆吏辱公故自鞫公耳君集初不
承引楚石具陳始末又以所與承乾往來啓示之
君集辭窮乃服上謂侍臣曰君集有功欲乞其生
可乎羣臣以為不可上乃謂君集曰與公長訣矣
因泣下君集亦自投于地遂斬之於市君集臨刑
謂監刑將軍曰君集蹉跌至此然事陛下於藩邸
擊取二國乞全一子以奉祭祀上乃原其妻及子
徙嶺南籍没其家得二美人自幼飲人乳而不食
初上使李靖教君集兵法君集言於上曰李靖將
反矣上問其故對曰靖獨教臣以粗而匿其精以
是知之上以問靖靖對曰此乃君集欲反耳今諸
夏已定臣之所教足以制四夷而君集固求盡臣
之術非反而何江夏王道宗嘗從容言於上曰君
集志大而智小自負微功恥在房玄齡李靖之下
雖為吏部尚書未滿其志以臣觀之必將為亂上
曰君集材器亦何施不可朕豈惜重位但次第未
至耳豈可億度妄生猜貳耶及君集反誅上乃謝
道宗曰果如卿言李安儼父年九十餘上愍之賜
奴婢以養之太子承乾既獲罪魏王泰自入侍奉
上面許立為太子岑文本劉洎亦勸之長孫無忌
固請立晉王治上謂侍臣曰昨青雀投我懷云臣
今日始得為陛下子乃更生之日也臣有一子臣
死之日當為陛下殺之傳位晉王人誰不愛其子
朕見如此甚憐之諫議大夫禇遂良曰陛下言大
失願審思勿誤也安有陛下萬歲後魏王據天下
肯殺其愛子傳位晉王者乎陛下日者既立承乾
爲太子復寵魏王禮秩過於承乾以成今日之禍
前事不遠足以爲鑒陛下今立魏王願先措置晉
王始得安全耳上流涕曰我不能爾因起入宫魏
王泰恐上立晉王治謂之曰汝與元昌善元昌今
敗得無憂乎治由是憂形於色上怪屢問其故治
乃以狀告上憮然始悔立泰之言矣上面責承乾
承乾曰臣爲太子復何所求但爲泰所圖時與朝
臣謀自安之術不逞之人遂教臣為不軌耳今若
泰為太子所謂落其度内承乾既廢上御兩儀殿
羣臣俱出獨留長孫無忌房玄齡李世勣禇遂良
謂曰我三子一弟所為如是我心誠無聊頼因自
投于牀無忌等爭前扶抱上又抽佩刀欲自刺遂
良奪刀以授晉王治無忌等請上所欲上曰我欲
立晉王無忌曰謹奉詔有異議者臣請斬之上謂
治曰汝舅許汝矣宜拜謝治因拜之上謂無忌等
曰公等已同我意未知外議如何對曰晉王仁孝
天下屬心久矣乞陛下試召問百官有不同者臣
負陛下萬死上乃御太極殿召文武六品以上謂
曰承乾悖逆泰亦凶險皆不可立朕欲選諸子為
嗣誰可者卿輩明言之衆皆讙呼曰晉王仁孝當
為嗣上悅是日泰從百餘騎至永安門敕門司盡
辟其騎引泰入肅章門幽於北苑丙戍詔立晉王
治為皇太子御承天門樓赦天下酺三日上謂侍
臣曰我若立泰則是太子之位可經營而得自今
太子失道藩王窺伺者兩皆棄之傳諸子孫永為
後法且泰立則承乾與治皆不全治立則承乾與
泰皆無恙矣
臣光曰唐太宗不以天下大器私其所愛以杜禍
亂之原可謂能遠謀矣
太宗平突厥
隋煬帝大業十一年秋八月帝巡北塞初裴矩以
突厥始畢可汗部衆漸盛獻策分其勢欲以宗女
嫁其弟叱吉設拜為南面可汗叱吉不敢受始畢
聞而漸怨突厥之臣史蜀胡悉多謀略為始畢所
寵任矩詐與為互市誘至馬邑下殺之遣使詔始
畢曰史蜀胡悉叛可汗來降我已相為斬之始畢
知其狀由是不朝戊辰始畢帥騎數十萬謀襲乘
輿義成公主先遣使者告變壬申車駕馳入鴈門
齊王暕以後軍保崞縣癸酉突厥圍鴈門上下惶
怖撤民屋以為守禦之具城中兵民十五萬口食
僅可支二旬鴈門四十一城突厥克其三十九唯
鴈門崞不下突厥急攻鴈門矢及御前上大懼抱
趙王杲而泣目盡腫左衛大將軍宇文述勸帝簡
精銳數千騎潰圍而出納言蘇威曰城守則我有
餘力輕騎乃彼之所長陛下萬乘之主豈宜輕動
民部尚書樊子蓋曰陛下乘危徼幸一朝狼狽悔
之何及不若據堅城以挫其銳坐徵四方兵使入
援陛下親撫循士卒諭以不復征遼厚為勲格必
人人自奮何憂不濟内史侍郎蕭瑀以為突厥之
俗可賀敦預知軍謀且義成公主以帝女嫁外夷
必恃大國之援若使一介告之借使無益庸有何
損又將士之意恐陛下既免突厥之患還事高麗
若發明詔諭以赦高麗專討突厥則衆心皆安人
自為戰矣瑀皇后之弟也虞世墓亦勸帝重為賞
格下詔停遼東之役帝從之帝親巡將士謂之曰
努力擊賊苟能保全凡在行陳勿憂富貴必不使
有司弄刀筆破汝勲勞乃下令守城有功者無官
直除六品賜物百段有司以次增益使者慰勞相
望於道於是衆皆踊躍晝夜拒戰死傷甚衆甲申
詔天下募兵守令競來赴難李淵之子世民年十
六應募隷屯衛將軍雲定興說定興多齎旗鼓為
疑兵曰始畢敢舉兵圍天子必謂我倉猝不能赴
援故也宜晝則引旌旗令數十里不絶夜則鉦鼓
相應虜必謂救兵大至望風遁去不然彼衆我寡
若悉軍來戰必不能支定興從之帝遣間使求救
於義成公主公主遣使告始畢云北邊有急東都
及諸郡援兵亦至忻口九月甲辰始畢解圍去帝
使人出偵山谷皆空無胡馬乃遣二千騎追躡至
馬邑得突厥老弱二千餘人而還
十二年突厥數寇北邊詔晉陽留守李淵帥太原
道兵與馬邑太守王仁恭擊之時突厥方彊兩軍
衆不滿五千仁恭患之淵選善騎射者二千人使
之飲食舍止一如突厥或與突厥遇則伺便擊之
前後屢捷突厥頗憚之
恭帝義寧元年夏五月突厥數萬衆寇晉陽唐公
李淵舉兵劉文靜說淵結突厥為援告突厥以尊
立代王之意突厥使康鞘利送馬千匹為互市
劉文静使突厥請兵秋八月劉文静以突厥兵五
百馬二千匹來至(祖興唐事並見高)
唐高祖武德元年初五原通守櫟陽張長遜以
中原大亂舉郡附突厥突厥以為割利特勒郝瑗
說薛舉與梁師都及突厥連兵以取長安舉從之
時啓民可汗之子咄苾號莫賀咄設建牙直五原
之北舉遣使與莫賀咄設謀入寇莫賀咄設許之
唐主使都水監宇文歆賂莫賀咄設且為陳利害
止其出兵又說莫賀咄設遣張長遜入朝以五原
之地歸之中國莫賀咄設並從之夏四月己
卯武都宕渠五原等郡皆降王即以長遜為五原
太守長遜又詐為詔書與莫賀咄設示知其謀莫
賀咄設乃拒舉師都等不納其使五月辛未
突厥始畢可汗遣骨咄禄特勒來宴之於太極殿
奏九部樂時中國人避亂者多入突厥突厥彊盛
東自契丹室韋西盡吐谷渾高昌諸國皆臣之控
弦百餘萬帝以初起資其兵馬前後餉遺不可勝
紀突厥恃功驕倨每遣使者至長安多暴横帝優
容之秋九月上遣從子襄武公琛太常卿鄭
元璹以女妓遺突厥始畢可汗壬戍始畢復遣骨
咄祿特勒來冬十月戊寅宴突厥骨咄禄引
骨咄禄升御坐以寵之
二年閏二月突厥始畢可汗將其衆度河至夏州
梁師都發兵會之以五百騎授劉武周欲自句注
入寇太原會始畢卒子什鉢苾幼未可立立其弟
俟利弗設為處羅可汗處羅以什鉢苾為尼步設
使居東偏直幽州之北先是上遣右武候將軍高
静奉幣使於始畢至豐州聞始畢卒敕納於所在
之庫突厥聞之怒欲入寇豐州緫管張長遜遣高
静以幣出塞為朝廷致賻突厥乃還夏六月
己酉突厥遣使來告始畢可汗之喪上舉哀于長
樂門廢朝三日詔百官就館弔其使者又遣内史
舍人鄭德挺弔處羅可汗賻帛三萬叚秋八
月梁師都與突厥合數千騎寇延州行軍緫管叚
德操兵少不敵閉壁不戰伺師都稍怠九月丙寅
遣副緫管梁禮將兵擊之師都與禮戰方酣德操
以輕騎多張旗幟掩擊其後師都軍潰逐北二百
餘里破其魏州虜男女二千餘口德操孝先之子
也
三年秋七月梁師都引突厥稽胡兵入寇行軍緫
管段德操擊破之斬首千餘級九月突厥莫
賀咄設寇涼州緫管楊恭仁擊之爲所敗掠男女
數千人而去冬十一月梁師都遣其尚書陸
季覽說突厥處羅可汗曰比者中原喪亂分爲數
國勢均力弱故皆北面歸附突厥今定楊可汗既
亡天下將悉爲唐有師都不辭灰滅亦恐次及可
汗不若及其未定南取中原如魏道武所爲師都
請爲鄉導處羅從之謀使莫賀咄設入自原州泥
步設與師都入自延州處羅入自并州突厥利可
汗與奚霫契丹靺鞨入自幽州會竇建德之師自
滏口西入會于晉絳莫賀咄者處羅之弟咄苾也
突厥利者始畢之子什鉢苾也處羅又欲取并州
以居楊政道其羣臣多諫處羅曰我父失國頼隋
得立此恩不可忘將出師而卒義成公主以其子
奥射設醜弱廢之更立莫賀咄設號頡利可汗乙
酉頡利遣使告處羅之喪上禮之如始畢之喪
十二月突厥倫特勒在并州大為民患并州緫
管劉世讓設策擒之上聞之甚喜
四年春三月庚申以靺鞨渠帥突地稽為燕州緫
管突厥頡利可汗承父兄之資士馬雄盛有憑
陵中國之志妻隋義成公主公主從弟善經避亂
在突厥與王世充使者王文素共說頡利曰昔啓
民為兄弟所逼脫身犇隋頼文皇帝之力有此土
宇子孫享之今唐天子非文皇帝子孫可汗宜奉
楊政道以伐之以報文皇帝之德頡利然之上以
中國未寧待突厥甚厚而頡利求請無厭言辭驕
慢甲戌突厥寇汾隂壬午突厥寇石州刺史王
集擊却之夏四月己亥突厥頡利可汗寇鴈
門李大恩擊走之戊申突厥寇并州初處羅可
汗與劉武周相表裏寇并州上遣太常卿鄭元璹
往諭以禍福處羅不從未幾處羅遇疾卒國人疑
元璹毒之留不遣上又遣漢陽公瓌賂頡利可汗
以金帛頡利欲令瓌拜瓌不從亦留之又留左驍
衞大將軍長孫順德上怒亦留其使者瓌孝恭之
弟也五月突厥寇邊長平靖王叔良督五將
擊之叔良中流矢師旋六月戊子卒於道秋
八月癸卯突厥寇代州緫管李大恩遣行軍緫管
王孝基拒之舉軍皆没甲辰進圍崞縣乙巳王孝
基自突厥逃歸李大恩衆少據城自守突厥不敢
逼月餘引去九月突厥宼并州遣左屯衞大
將軍竇琮等擊之戊午突厥寇原州遣行軍緫管
尉遟敬德等擊之甲申靈州緫管楊師道擊突
厥破之師道恭仁之弟也高開道與突厥連兵
數入為宼恒定幽易咸被其患
五年春二月上遣使賂突厥頡利可汗且許結昏
頡利乃遣漢陽公瓌鄭元璹長孫順德等還庚子
復遣使來修好上亦遣其使者特勒熱寒阿史那
德等還并州緫管劉世讓屯鴈門頡利與高開道
苑君璋合衆攻之不克月餘乃還夏四月壬
申代州緫管定襄王李大恩為突厥所殺先是大
恩奏稱突厥饑饉馬邑可取詔殿内少監獨孤晟
將兵與大恩共擊苑君璋期以二月會馬邑失期
不至大恩不能獨進頓兵新城頡利可汗遣數萬
騎與劉黑闥共圍大恩上遣右驍衛大將軍李高
遷救之未至大恩糧盡夜遁突厥邀之衆潰而死
上惜之獨孤晟坐减死徙邊五月突厥寇忻
州李高遷擊破之秋八月乙卯突厥頡利可
汗寇邊遣左武衞將軍段德操雲州緫管李子和
將兵拒之丙辰頡利十五萬騎入鴈門己未寇并
州别遣兵寇原州庚申命太子出幽州道秦王世
民出秦州道以禦之李子和趨雲中掩擊可汗段
德操趨夏州邀其歸路辛酉上謂群臣曰突厥入
寇而復求和和與戰孰利太常卿鄭元璹曰戰則
怨深不如和利中書令封德彝曰突厥恃犬羊之
衆有輕中國之意若不戰而和示之以弱明年將
復來臣愚以為不如擊之既勝而後與和則恩威
兼著矣上從之己巳并州大緫管襄邑王神符破
突厥於汾東汾州刺史蕭顗破突厥斬首五千餘
級丙子突厥寇廉州戊寅䧟大震關上遣鄭元
璹詣頡利是時突利精騎數十萬自介休至晉州
數百里間填溢山谷元璹見頡利責以負約與相
辯詰頡利頗慙元璹因說頡利曰唐與突厥風俗
不同突厥雖得唐地不能居也今虜掠所得皆入
國人於可汗何有不如旋師復修和親可無跋涉
之勞坐受金幣又皆入可汗府庫孰與棄昆弟積
年之歡而結子孫無窮之怨乎頡利悅引兵還元
璹自義寧以來五使突厥幾死者數焉九月
癸巳交州刺史權士通弘州緫管宇文歆靈州緫
管楊師道擊突厥於三觀山破之乙未太子班師
丙申宇文歆邀突厥於崇岡鎮大破之斬首千餘
級壬寅定州緫管雙士洛等擊突厥於恒山之南
丙午領軍將軍安興貴擊突厥於甘州皆破之
冬十一月乙酉封略陽公道宗為郡王道宗為
靈州緫管梁師都遣弟洛兒引突厥數萬圍之道
宗乘間出擊大破之突厥與師都連結遣其郁射
設入居故五原道宗逐出之斥地千餘里
六年夏五月丙申梁師都將卒獠兒引突厥寇林
川戊戍苑君璋將高滿政寇代州驃騎將軍李
寶言擊走之癸卯高開道引突厥寇幽州突地
稽將兵邀擊破之六月戊午高滿政以馬邑
來降先是前并州緫管劉世讓除廣州緫管將之
官上問以備邊之策世讓對曰突厥比數為寇良
以馬邑為之中頓故也請以勇將戍崞城多貯金
帛募有降者厚賞之數出騎兵掠其城下蹂其禾
稼敗其生業不出歲餘彼無所食必降矣上然其
計曰非公誰為勇將即命世讓戍崞城馬邑病之
是時馬邑人多不願屬突厥上復遣人招諭苑君
璋高滿政說君璋盡殺突厥戍兵降唐君璋不從
滿政因衆心所欲夜襲君璋君璋覺之亡犇突厥
滿政殺君璋之子及突厥戍兵二百人而降壬
戌梁師都以突厥寇匡州丁卯苑君璋與突厥
吐屯設寇馬邑高滿政與戰破之以滿政為朔州
緫管封滎國公秋七月丙子苑君璋以突厥
寇馬邑右武侯大將軍李高遷及高滿政禦之戰
於臘河谷破之癸未突厥寇原州乙酉寇朔州
李高遷為虜所敗行軍緫管尉遟敬德將兵救之
己亥遣太子將兵屯北邊秦王世民屯并州以僃
突厥八月甲辰突厥寇真州又寇馬邑己未突
厥寇原州辛未突厥䧟原州之善和鎮癸酉又
寇渭州九月庚寅突厥寇幽州壬寅高開
道引突厥二萬騎寇幽州突厥惡弘農公劉世
讓為己患遣其臣曹般陁來言世譲與可汗通謀
欲為亂上信之冬十月丙午殺世讓籍没其家
秦王世民猶在并州己未詔世民引軍還初上
遣右武候大將軍李高遷助朔州緫管高滿政守
馬邑苑君璋引突厥萬餘騎至城下滿政擊破之
頡利可汗怒大發兵攻馬邑高遷懼帥所部二千
人斬關宵遁虜邀之失亡者半頡利自帥衆攻城
滿政出兵禦之或一日戰十餘合上命行軍緫管
劉世讓救之至松子嶺不敢進還保崞城會頡利
遣使求婚上曰釋馬邑之圍乃可議婚頡利欲解
兵義成公主固請攻之頡利以高開道善爲攻具
召開道與之攻馬邑甚急頡利誘滿政使降滿政
罵之糧且盡救兵未至滿政欲潰圍走朔州右虞
候杜士遠以虜兵盛恐不免壬戌殺滿政降於突
厥苑君璋復殺城中豪傑與滿政同謀者三十餘
人上以滿政子玄積爲上柱國襲爵丁卯突厥復
請和親以馬邑歸唐上以將軍秦武通爲朔州緫
管突厥數爲邊患并州大緫管府長史竇靜表
請於太原置屯田以省餽運議者以爲煩擾不許
靜切論不已敕徵靜入朝使與裴寂蕭瑀封德彛
相論難於上前寂等不能屈乃從靜議歲收榖數
千斛上善之命檢校并州大緫管靜抗之子也十
一月辛巳秦王世民復請增置屯田於并州之境
從之十二月己巳突厥寇定州州兵擊走之
七年春三月丁酉突厥寇原州夏五月辛未
寇朔州六月突厥寇代州之武周城州兵擊
破之秋七月己巳苑君璋以突厥寇朔州緫
管秦武通擊却之戊寅突厥寇原州遣寧州刺
史鹿大師救之又遣楊師道趨大木根山邀其歸
路庚辰突厥寇隴州遣護軍尉遲敬德擊之癸
未突厥寇隂盤己丑突厥吐利設與苑君璋寇
并州或說上曰突厥所以屢寇關中者以子女
玉帛皆在長安故也若焚長安而不都則胡寇自
息矣上以為然遣中書侍郎宇文士及踰南山至
樊鄧行可居之地將徙都之太子建成齊王元吉
裴寂皆贊成其策蕭瑀等雖知其不可而不敢諫
秦王世民諫曰戎狄為患自古有之陛下以聖武
龍興光宅中夏兵百萬所征無敵奈何以胡寇
擾邊遽遷都以避之貽四海之羞為百世之笑乎
彼霍去病漢廷一將猶志滅匈奴况臣忝備藩維
願假數年之期請係頡利之頸致之闕下若其不
效遷都未晩上曰善建成曰昔樊噲欲以十萬衆
橫行匈奴中秦王之言得無似之世民曰形勢各
異用兵不同樊噲小豎何足道乎不出十年必定
漠北非敢虚言也閏月己未詔世民元吉將兵出
豳州以禦突厥上餞之於蘭池苑君璋引突厥
寇朔州八月戊辰突厥寇原州壬申突厥
寇忻州丙子寇并州京師戒嚴戊寅寇綏州刺史
劉大俱擊却之是時頡利突利二可汗舉國入寇
連營南上秦王世民引兵拒之會關中久雨糧運
阻絶士卒疲於征役器械頓弊朝廷及軍中咸以
為憂世民與虜遇於豳州勒兵將戰己卯可汗帥
萬餘騎奄至城西陳於五隴阪將士震恐世民謂
元吉曰今虜騎憑陵不可示之以怯當與之一戰
汝能與我俱乎元吉懼曰虜形勢如此奈何輕出
萬一失利悔可及乎世民曰汝不敢出吾當獨往
汝留此觀之世民乃帥騎馳詣虜陳告之曰國家
與可汗和親何爲負約深入我地我秦王也可汗
能鬪獨出與我鬪若以衆來我直以此百騎相當
耳頡利不之測笑而不應世民又前遣騎告突利
曰爾往與我盟有急相救今乃引兵相攻何無香
火之情也突利亦不應世民又前將度溝水頡利
見世民輕出又聞香火之言疑突利與世民有謀
乃遣止世民曰王不須度我無它意更欲與王申
固盟約耳乃引兵稍却是後霖雨益甚世民謂諸
將曰虜所恃者弓矢耳今積雨彌時筋膠俱解弓
不可用彼如飛鳥之折翼吾屋居火食刀槊犀利
以逸制勞此而不乘將何復待乃潜師夜出冐雨
而進突厥大驚世民又遣說突利以利害突利悅
聽命頡利欲戰突利不可乃遣突利與其夾畢特
勒阿史那思摩來見世民請和親世民許之思摩
頡利之從叔也突利因自託於世民請結為兄弟
世民亦以恩意撫之與盟而去庚寅岐州刺史
柴紹破突厥於杜陽壬申突厥阿史那思摩入
見上引升御榻慰勞之思摩貌類胡不類突厥故
處羅疑其非阿史那種歷處羅頡利世常為夾畢
特勤終不得典兵為設既入朝賜爵和順王丁
酉遣左僕射裴寂使於突厥九月癸卯突厥
寇綏州都督劉大俱擊破之獲特勒三人冬十
月己巳突厥寇甘州
八年初上以天下大定罷十二軍既而突厥為
寇不巳辛亥復置十二軍以太常卿竇誕等為將
軍簡練士馬議大舉擊突厥甲寅凉州胡睦伽陀
引突厥襲都督府入子城長史劉君傑擊破之
夏六月丙子遣燕郡王李藝屯華亭縣及彈箏
硤水部郎中姜行本斷石嶺道以備突厥丙戍頡
利可汗寇靈州丁亥以右衛大將軍張瑾為行軍
緫管以禦之以中書侍郎温彦博為長史先是上
與突厥書用敵國禮秋七月甲辰上謂侍臣曰突
厥貪婪無厭朕將征之自今勿復為書皆用詔敕
己酉突厥頡利可汗寇相州丙辰代州都督
藺謩與突厥戰於新城不利復命行軍緫管張瑾
屯石嶺李高遷趨大谷以禦之丁巳命秦王屯蒲
州以備突厥八月壬戍突厥踰石嶺寇弃州
癸亥寇靈州丁卯寇潞沁韓三州詔安州大都
督李靖出潞州道行軍緫管任瓌屯太行以禦突
厥頡利可汗將兵十餘萬大掠朔州壬申并州道
行軍緫管張瑾與突厥戰於大谷全軍皆没瑾脫
身犇李靖行軍長史温彦博為虜所執虜以彦博
職在機近問以國家兵糧虚實彦博不對虜遷之
隂山庚辰突厥寇靈州甲申靈州都督任城王道
宗擊破之丙戌突厥寇綏州丁亥頡利可汗遣使
請和而退九月癸巳突厥没賀咄設䧟并州
一縣丙申代州都督藺謩擊破之丙午右領軍
將軍王君廓破突厥於幽州俘斬二千餘人突
厥寇藺州冬十月突厥寇鄯州遣霍公柴紹
救之十一月戊戌突厥寇彭州
九年春二月丁亥突厥寇原州遣折威將軍楊毛
擊之三月辛亥突厥寇靈州癸丑南海公
歐陽胤奉使在突厥帥其徒五十人謀掩襲可汗
牙帳事泄突厥囚之丁巳突厥寇涼州都督長
樂王幼良擊走之夏四月丁卯突厥寇朔州
庚午寇原州癸酉寇涇州戊寅安州大都督李
靖與突厥頡利可汗戰於靈州之硤石自旦至申
突厥乃退癸未突厥寇西會州五月戊戌
突厥寇秦州突厥寇蘭州六月突厥寇隴州
辛未寇渭州遣右衛大將軍柴紹擊之秋七
月己丑柴紹破突厥於秦州斬特勒一人士卒首
千餘級八月丙辰突厥遣使請和癸亥詔
傳位於太子甲子太宗即皇帝位於東宫顯德殿
初稽胡酋長劉仚成帥衆降梁師都師都信讒
殺之由是所部猜懼多來降者師都浸衰弱乃朝
于突厥爲之畫策勸令入寇於是頡利突利二可
汗合兵十餘萬騎寇涇州進至武功京師戒嚴
己卯突厥進寇高陵辛巳涇州道行軍緫管尉遟
敬德與突厥戰於涇陽大破之獲其俟斤阿史德
烏没啜斬首千餘級癸未頡利可汗進至渭水便
橋之北遣其腹心執失思力入見以觀虚實思力
盛稱頡利突利二可汗將兵百萬今至矣上讓之
曰吾與汝可汗面結和親贈遺金帛前後無筭汝
可汗自負盟約引兵深入於我無愧汝雖戎狄亦
有人心何得全忘大恩自誇彊盛我今先斬汝矣
思力懼而請命蕭瑀封德彛請禮遣之上曰我今
遣還虜謂我畏之愈肆憑陵乃囚思力於門下省
上自出玄武門與高士廉房玄齡等六騎徑詣渭
水上與頡利隔水而語責以負約突厥大驚皆下
馬羅拜俄而諸軍繼至旌甲蔽野頡利見執失思
力不返而上挺身輕出軍容甚盛有懼色上麾諸
軍使却而布陳獨留與頡利語蕭瑀以上輕敵叩
馬固諫上曰吾籌之己孰非卿所知突厥所以敢
傾國而來直抵郊甸者以我國内有難朕新即位
謂我不能抗禦故也我若示之以弱閉門拒守虜
必放兵大掠不可復制故朕輕騎獨出示若輕之
又震曜軍容使知必戰出虜不意使之失圖虜入
我地旣深必有懼心故與戰則克與和則固矣制
服突厥在此一舉卿第觀之是日頡利來請和詔
許之上即日還宫乙酉又幸城西斬白馬與頡利
盟于便橋之上突厥引兵退蕭瑀請於上曰突厥
未和之時諸軍爭戰陛下不許臣等亦以爲疑旣
而虜自退其策安在上曰吾觀突厥之衆雖多而
不整君臣之志唯賄是求當其請和之時可汗獨
在水西逹官皆來謁我我若醉而縛之因襲擊共
衆勢如拉朽又命長孫無忌李靖伏兵於幽州以
待之虜若犇歸伏兵邀其前大軍竊其後覆之如
反掌耳所以不戰者吾即位日淺國家未安百姓
未富且當靜以撫之一與虜戰所損甚多虜結怨
旣深懼而修備則吾未可以得志矣故卷甲韜戈
㗖以金帛彼旣得所欲固當自退志意驕墮不復
設備然後養威俟舋一舉可滅也將欲取之必固
與之此之謂矣卿知之乎瑀再拜曰非所及也
九年突厥頡利獻馬三千匹羊萬口上不受但
詔歸所掠中國戸口徵温彦博還朝丁未上引諸
衛將卒習射於顯德殿庭諭之曰戎狄侵盗自古
有之患在邊境小安則人主逸遊忘戰是以寇來
莫之能禦今朕不使汝曹穿池築苑專習弓矢居
閑無事則爲汝師突厥入寇則爲汝將庶幾中國
之民可以少安乎於是日引數百人教射於殿庭
上親臨試中多者賞以弓刀帛其將帥亦加上考
太宗貞觀元年夏五月苑君璋帥衆來降初君璋
引突厥䧟馬邑殺高滿政退保恒安其衆皆中國
人多棄君璋來降君璋懼亦降請捍北邊以贖罪
上皇許之君璋請約契上皇遣鴈門人元普賜之
金劵頡利可汗復遣人招之君璋猶豫未决恒安
人郭子威說君璋以恒安地險城堅突厥方彊且
當倚之以觀變未可束手於人君璋乃執元普送
突厥復與之合數與突厥入寇至是見頡利政亂
知其不足恃遂帥衆來降上以君璋爲隰州都督
芮國公初突厥性淳厚政令質略頡利可汗得
華人趙德言委用之德言專其威福多變更舊俗
政令煩苛國人始不悅頡利又好信任諸胡而疎
突厥胡人貪冒多反覆兵革歲動會大雪深數尺
雜畜多死連年饑饉民皆凍餒頡利用度不給重
歛諸部由是内外離怨諸部多叛兵浸弱言事者
多請擊之上以問蕭瑀長孫無忌曰頡利君臣昏
虐危亡可必今擊之則新與之盟不擊恐失機會
如何而可瑀請擊之無忌對曰虜不犯塞而棄信
勞民非王者之師也上乃止初西突厥曷薩那
可汗方彊敕勅諸部皆臣之曷薩那徵稅無度敕
勒相帥叛之附干頡利頡利政亂薛延陀與回紇
拔野古等叛之頡利不能制(平鐵勒事見唐)頡利益衰
國人離散會大雪平地數尺羊馬多死民大飢頡
利恐唐乘其弊引兵入朔州境上揚言會獵實設
備焉鴻臚卿鄭元璹使突厥還言於上曰戎狄興
衰專以羊馬爲候今突厥民飢畜瘦此將亡之兆
也不過三年上然之羣臣多勸上乘間擊突厥上
曰新與人盟而背之不信利人之災不仁乘人之
危以取勝不武縱使其種落盡叛六畜無餘朕終
不擊必待有罪然後討之
二年初突厥突利可汗建牙直幽州之北主東
偏奚霫等數十部多叛突厥來降頡利可汗以其
失衆責之及薛延陀回紇等敗欲谷設頡利遣突
利討之突利兵又敗輕騎犇還頡利怒拘之十餘
日而撻之突利由是怨隂欲叛頡利頡利數徵兵
於突利突利不與表請入朝上謂侍臣曰曏者突
厥之彊控弦百萬憑陵中夏用是驕恣以失其民
今自請入朝非困窮肯如是乎朕聞之且喜且懼
何則突厥衰則邊境安矣故喜然朕或失道它日
亦將如突厥能無懼乎卿曹宜不惜苦諫以輔朕
之不逮也頡利發兵攻突利夏四月丁亥突利遣
使來求救上謀於大臣曰朕與突利爲兄弟有急
不可不救然頡利亦與之有盟柰何兵部尚書杜
如晦曰戎狄無信終當負約今不因其亂而取之
後悔無及夫取亂侮亡古之道也丙申契丹酋長
帥其部落來降頡利遣使請以梁師都易契丹上
謂使者曰契丹與突厥異類今來歸附何故索之
師都中國之人盗我土地暴我百姓突厥受而庇
之我興兵致討轉來救之彼如魚游釡中何患不
爲我有借使不得亦終不以降附之民易之也先
是上知突厥政亂不能庇梁師都以書諭之師都
不從上遣夏州都督長史劉旻司馬劉蘭成圖之
旻等數遣輕騎踐其禾稼多縱反間離其君臣其
國漸虚降者相屬其名將李正寶等謀執師都事
洩來犇由是上下益相疑旻等知可取上表請兵
上遣右衛大將軍柴紹殿中少監薛萬均擊之又
遣旻等據朔方東城以逼之師都引突厥兵至城
下劉蘭成偃旗卧鼔不出師都宵遁蘭成追擊破
之突厥大發兵救師都柴紹等未至朔方數十里
與突厥遇奮擊大破之遂圍朔方突厥不敢救城
中食盡壬寅師都從父弟洛仁殺師都以城降以
其地爲夏州秋九月己未突厥寇邊朝臣或
請修古長城發民乘堡鄣上曰突厥災異相仍頡
利不懼而修德暴虐滋甚骨肉相攻亡在朝夕朕
方為公掃清沙漠安用勞民遠修鄣塞乎
三年秋八月丙子薛延陀毗伽可汗遣其弟統特
勒入貢上賜以寶刀及寶鞭謂曰卿所部有大罪
者斬之小罪者鞭之夷男甚喜突厥頡利可汗大
懼始遣使稱臣請尚公主修壻禮代州都督張公
謹上言突厥可取之狀以爲頡利縱欲逞暴誅忠
良暱姦佞一也薛延陀等諸部皆叛二也突利拓
設欲谷設皆得罪無所自容三也塞北霜早糇糧
乏絶四也頡利疎其俗類親委諸胡胡人反覆大
軍一臨必生内變五也華人入北其衆甚多比聞
所在嘯聚保據山險大軍出塞自然響應六也上
以頡利可汗旣請和親復援梁師都丁亥命兵部
尚書李靖爲行軍緫管討之以張公謹爲副九月
丙午突厥俟斤九人帥三千騎來降戊午拔野古
僕骨同羅奚酋長並帥衆來降冬十一月辛
丑突厥寇河西肅州刺史公孫武逹甘州刺史成
仁重與戰破之捕虜千餘口庚申以行并州都
督李世勣爲通漢道行軍緫管兵部尚書李靖爲
定襄道行軍緫管華州刺史柴紹爲金河道行軍
緫管靈州大都督薛萬徹爲暢武道行軍緫管衆
合十餘萬皆受李靖節度分道出擊突厥乙丑任
城王道宗擊突厥於靈州破之十二月戊辰突利
可汗入朝上謂侍臣曰往者太上皇以百姓之故
稱臣於突厥朕常痛心今單于稽顙庶幾可雪前
恥壬午靺羯遣使入貢上曰靺羯遠來蓋突厥已
服之故也昔人謂禦戎無上策朕今治安中國而
四夷自服豈非上策乎庚寅突厥都射設帥所
部來降
四年春正月李靖帥驍騎三千自馬邑進屯惡陽
嶺夜襲定襄破之突厥頡利可汗不意靖猝至大
驚曰唐不傾國而來靖何敢孤軍至此其衆一日
數驚乃徙牙於磧口靖復遣諜離其心腹頡利所
親康蘇密以隋蕭后及煬帝之孫政道來降乙亥
至京師先是有降胡言中國人或潜通書啓於蕭
后者至是中書舍人楊文瓘請鞫之上曰天下未
定突厥方彊愚民無知或有斯事今天下已安旣
往之事何須問也李世勣出雲中與突厥戰於白
道大破之二月甲辰李靖破突厥頡利可汗
於隂山先是頡利既敗竄于鐵山餘衆尚數萬遣
執失思力入見謝罪請舉國内附身自入朝上遣
鴻臚卿唐儉等慰撫之又詔李靖將兵迎頡利頡
利外為卑辭内實猶豫欲俟草青馬肥亡入漠北
靖引兵與李世勣會白道相與謀曰頡利雖敗其
衆猶盛若走度磧北保依九姓道阻且遠追之難
及今詔使至彼虜必見寬若選精騎一萬齎二十
日糧往襲之不戰可擒矣以其謀告張公謹公謹
曰詔書已許其降使者在彼柰何擊之靖曰此韓
信所以破齊也唐儉輩何足惜遂勒兵夜發世勣
繼之軍至隂山遇突厥千餘帳俘以隨軍頡利見
使者大喜意自安靖使武邑蘇定方帥二百騎爲
前鋒乘霧而行去牙帳七里虜乃覺之頡利乘千
里馬先走靖軍至虜衆遂潰唐儉脫身得歸靖斬
首萬餘級俘男女十餘萬獲雜畜數十萬殺隋義
成公主擒其子疊羅施頡利帥萬餘人欲度磧李
世勣軍於磧口頡利至不得度其大酋長皆帥衆
降世勣虜五萬餘口而還斥地自隂山北至大漠
露布以聞甲寅以克突厥赦天下三月戊辰
以突厥夾畢特勒阿史那思摩爲右武候大將軍
庚午突厥思結俟斤帥衆四萬來降丙子以突利
可汗爲右衛大將軍北平郡王初始畢可汗以啓
民母弟蘇尼失爲沙鉢羅設督部落五萬家牙直
靈州西北及頡利政亂蘇尼失所部獨不携貳突
利之來犇也頡利立之爲小可汗及頡利敗走往
依之將犇吐谷渾大同道行軍緫管任城王道宗
引兵逼之使蘇尼失執送頡利頡利以數騎夜走
匿于荒谷蘇尼失懼馳追獲之庚辰行軍副緫管
張寳相帥衆奄至沙鉢羅營俘頡利送京師蘇尼
失舉衆來降漠南之地遂空突厥頡利可汗至
長安夏四月戊戌上御順天樓盛陳文物引見頡
利數之曰汝藉父兄之業縱淫虐以取亡罪一也
數與我盟而背之二也恃彊好戰暴骨如莽三也
蹂我稼穡掠我子女四也我宥汝罪存汝社稷而
遷延不來五也然自便橋以來不復大入爲寇以
是得不死耳頡利哭謝而退詔館於太僕厚廪食
之上皇聞擒頡利歎曰漢高祖困白登不能報今
我子能滅突厥吾託付得人復何憂哉上皇召上
與貴臣十餘人及諸王妃主置酒凌煙閣酒酣上
皇自彈琵琶上起舞公卿迭起爲夀逮夜而罷突
厥旣亡其部落或北附薛延陁或西奔西域其降
唐者尚十萬口詔羣臣議區處之宜朝士多言北
狄自古爲中國患今幸而破亡宜悉徙之河南兖
豫之間分其種落散居州縣教之耕織可以化胡
虜爲農民永空塞北之地中書侍郎顔師古以爲
突厥鐵勒皆上古所不能臣陛下既得而臣之請
皆寘之河北分立酋長領其部落則永永無患矣
禮部侍郎李百藥以爲突厥雖云一國然其種類
區分各有酋帥今宜因其離散各即本部署爲君
長不相臣屬縱欲存立阿史那氏唯可使臣其本
族而已國分則弱而易制勢敵則難相吞滅各自
保全必不能抗衡中國仍請於定襄置都護府爲
其節度此安邊之長策也夏州都督竇静以爲戎
狄之性有如禽獸不可以刑法威不可以仁義教
况彼首丘之情未易忘也置之中國有損無益恐
一旦變生犯我王略莫若因其破亡之餘施以望
外之恩假之王矦之號妻以宗室之女分其土地
析其部落使其權弱勢分易爲羈制可使常爲藩
臣永保邊塞温彦博以爲徙於兖豫之間則乖違
物性非所以存養之也請準漢建武故事置降匈
奴於塞下全其部落順其土俗以實空虚之地使
爲中國扞蔽策之善者也魏徵以爲突厥世爲寇
盗百姓之讎也今幸而破亡陛下以其降附不忍
盡殺宜縱之使還故土不可留之中國夫戎狄人
面獸心弱則請服彊則叛亂固其常性今降者衆
近十萬數年之後蕃息倍多必爲腹心之疾不可
悔也晉初諸胡與民雜居中國郭欽江統皆勸武
帝驅出塞外以絶亂階武帝不從後二十餘年伊
洛之間遂爲氊裘之域此前事之明鑑也彦博曰
王者之於萬物天覆地載靡有所遺今突厥窮來
歸我柰何棄之而不受乎孔子曰有教無類若救
其死亡授以生業教之禮義數年之後悉爲吾民
選其酋長使入宿衛畏威懷德何後患之有上卒
用彦博策處突厥降衆東自幽州西至靈州分突
利故所統之地置順祐北長四州都督府又分頡
利之地爲六州左置定襄都督府右置雲中都督
府以統其衆五月辛未以突利爲順州都督使帥
其部落之官上戒之曰爾祖啓民挺身犇隋隋立
以爲大可汗奄有北荒爾父始畢反爲隋患天道
不容故使爾今日亂亡如此我所以不立爾爲可
汗者懲啓民前事故也今命爾爲都督爾宜善守
國法勿相侵掠非徒欲中國久安亦使爾宗族永
全也壬申以阿史那蘇尼失爲懷德郡王阿史那
思摩爲懷化郡王頡利之亡也諸部落酋長皆棄
頡利來降獨思摩隨之竟與頡利俱擒上嘉其忠
拜右武候大將軍尋以爲北開州都督使統頡利
舊衆丁丑以右武衛大將軍史大柰爲豐州都督
其餘酋長至者皆拜將軍中郎將布列朝廷五品
已上百餘人殆與朝士相半因而入居長安者近
萬家六月丁酉以阿史那蘇尼失爲北寧州
都督以中郎將史善應爲北撫州都督壬寅以右
驍衛將軍康蘇爲北安州都督秋八月戊午
突厥欲谷設來降欲谷設突利之弟也頡利敗欲
谷設犇高昌聞突利爲唐所禮遂來降九月
戊辰伊吾城主入朝隋末伊吾内屬置伊吾郡隋
亂臣於突厥頡利旣滅舉其屬七城來降因以其
地置伊西州
五年隋末中國人多沒於突厥及突厥降上遣使
以金帛贖之五月乙丑有司奏凢得男女八萬口
六年突厥頡利可汗鬱鬱不得意數與家人相對
悲泣容貌羸憊上見而憐之以虢州地多麋鹿可
以遊獵乃以頡利爲虢州刺史頡利辭不願往冬
十月癸未復以爲右衛大將軍
七年冬十二月帝從上皇置酒故漢未央宫上皇
命突厥頡利可汗起舞又命南蠻酋長馮智戴詠
詠詩旣而笑曰胡越一家自古未有也帝奉觴上
壽曰今四夷入臣皆陛下教誨非臣智力所及昔
漢高祖亦從太上皇置酒此宫妄自矜大臣所不
取也上皇大悅殿上皆呼萬歲
八年春正月癸未突厥頡利可汗卒命國人從其
俗焚尸葬之
十年春正月辛丑以突厥拓設阿史那社爾爲左
驍衛大將軍社爾處羅可汗之子也年十一以智
略聞可汗以爲拓設建牙於磧北與欲谷設分統
敕勒諸部居官十年未嘗有所賦斂諸設或鄙其
不能爲富貴社爾曰部落苟豐於我足矣諸設慙
服及薛延陀叛攻破欲谷設社爾兵亦敗將其餘
衆走保西陲頡利可汗旣亡西突厥亦亂咄陸可
汗兄弟爭國社爾詐往降之引兵襲破西突厥取
其地幾半有衆十餘萬自稱荅布可汗社爾乃謂
諸部曰首爲亂破我國者薛延陀也我當爲先可
汗報仇擊滅之諸部皆諫曰新得西方宜且留鎮
撫今遽捨之遠去西突厥必來取其故地社爾不
從擊薛延陀於磧北連兵百餘日會咥利失可汗
立社爾之衆苦於久役多棄社爾逃歸薛延陁縱
兵擊之社爾大敗走保高昌其舊兵在者纔萬餘
家又畏西突厥之逼遂帥衆來降敕處其部落於
靈州之北留社爾於長安尚皇妹南陽長公主典
屯兵於苑内
十三年四月上幸九成宫初突厥突利可汗之弟
結社率從突利入朝歷位中郎將居家無頼怨突
利斥之乃誣告其謀反上由是薄之久不進秩結
社率隂結故部落得四十餘人謀因晉王治四鼓
出宫開門辟仗馳入宫門直指御帳可有大功四
月甲申擁突利之子賀邏鶻夜伏於宫外會大風
晉王未出結社率恐曉遂犯行宫踰四重幕弓矢
亂發衛士死者數十人折衝孫武開等帥衆奮擊
久之乃退馳入御廐盗馬二十餘匹北走度渭欲
犇其部落追獲斬之原賀邏鶻投于嶺表自結
社率之反言事者多云突厥留河南不便秋七月
庚戍詔右武候大將軍化州都督懷化郡王李思
摩爲乙彌泥孰俟利苾可汗賜之鼓纛突厥及胡
在諸州安置者並令度河還其舊部俾世作藩屏
長保邊塞突厥咸憚薛延陁不肯出塞上遣司農
卿郭嗣本賜薛延陁璽書薛延陁奉詔於是遣思
摩帥所部建牙於河北上御齊政殿餞之思摩涕
泣奉觴上夀曰奴等破亡之餘分為灰壤陛下存
其骸骨復立可汗願萬世子孫恒事陛下又遣禮
部尚書趙郡王孝恭等齎冊書就其種落築壇於
河上而立之上謂侍臣曰中國根幹也四夷枝葉
也割根幹以奉枝葉木安得滋榮朕不用魏徵言
幾致狼狽又以左屯衛將軍阿史那忠爲左賢王
左武衛將軍阿史那泥熟爲右賢王忠蘇尼失之
子也上遇之甚厚妻以宗女及出塞懷慕中國見
使者必泣涕請入侍詔許之
十四年春三月丙辰置寕朔大使以護突厥
十五月春正月乙亥突厥俟利苾可汗始帥部落
濟河建牙於故定襄城有戸三萬勝兵四萬馬九
萬匹仍奏言臣非分蒙恩爲部落之長願子子孫
孫爲國家一犬守吠北門若薛延陁侵逼請徙家
屬入長城詔許之冬十月并州大都督長史
李世勣在州十六年令行禁止民夷懷服上曰隋
焬帝勞百姓築長城以備突厥卒無所益朕唯置
李世勣於晉陽而邊塵不驚其爲長城豈不壯哉
十一月庚申以世勣爲兵部尚書薛延陁合兵
二十萬擊突厥俟利苾可汗不能禦帥部落入長
城保朔州遣使告急上命發兵與李思摩共爲掎
角唐兵縱擊薛延陁追至漠北(平鐵勒事見唐)
十八年初上遣突厥候利苾北度河有衆十萬
勝兵四萬人候利苾不能撫御衆不愜服十一月
戊午悉棄候利苾南渡河請處於勝夏之間上許
之羣臣皆以爲陛下方遠征遼左而置突厥於河
南距京師不遠豈得不爲後慮願留鎮洛陽遣諸
將東征上曰夷狄亦人耳其情與中夏不殊人主
患德澤不加不必猜忌異類蓋德澤洽則四夷可
使如一家猜忌多則骨肉不免爲讎敵煬帝無道
失人已久遼東之役人皆斷手足以避征役玄感
以運卒反於黎陽非戎狄爲患也朕今征高麗皆
取願行者募十得百募百得千其不得從軍者皆
憤歎鬱邑豈比隋之行怨民哉突厥貧弱吾收而
養之計其感恩入於骨髓豈肯爲患且彼與薛延
陁嗜欲略同彼不北走薛延陁而南歸我其情可
見矣顧謂禇遂良曰爾知起居爲我志之自今十
五年保無突厥之患侯利苾旣失衆輕騎入朝上
以爲右武衛將軍
二十一年冬十一月突厥車鼻可汗遣使入貢車
鼻名斛勃本突厥同族世爲小可汗頡利之敗突
厥餘衆欲奉以爲大可汗時薛延陁方彊車鼻不
敢當帥其衆歸之或說薛延陁車鼻貴種有勇略
爲衆所附恐爲後患不如殺之車鼻知之逃去薛
延陁遣數千騎追之車鼻勒兵與戰大破之乃建
牙於金山之北自稱乙注車鼻可汗突厥餘衆稍
稍歸之數年間勝兵三萬人時出抄掠薛延陁及
薛延陁敗車鼻埶益張遣其子沙鉢羅特勒入見
又請身自入朝詔遣將軍郭廣敬徵之車鼻特爲
好言初無來意竟不至
二十三年上以突厥車鼻可汗不入朝遣右驍衛
郎將高侃發回紇僕骨等兵襲擊之兵入其境諸
部落相繼來降拔悉密吐屯肥羅察降以其地置
新黎州冬十月以突厥諸部置舍利等五州
隷雲中都督府蘇農等六州隷定襄都督府
高宗永徽元年夏六月高侃擊突厥至阿息山車
鼻可汗召諸部兵皆不赴與數百騎遁去侃帥精
騎追至金山擒之以歸其衆皆降秋九月庚
子高侃執車鼻可汗至京師釋之拜左武衛將軍
處其餘衆於鬱督軍山置狼山都督府以統之以
高侃為衛將軍於是突厥盡為封内之臣分置單
于瀚海二都護府單于領狼山雲中桑乾三都督
蘇農等一十四州瀚海領瀚海金徽新梨等七都
督仙萼等八州各以其酋長爲都督刺史
唐平鐵勒
唐太宗貞觀元年初突厥旣彊敕勒諸部分散
有薛延陁回紇都播骨利幹多濫葛同羅僕固拔
野古思結渾斛薛結阿跌契苾白霫等十五部皆
居磧北風俗大抵與突厥同薛延陁於諸部爲最
彊西突厥曷薩那可汗方彊敕勒諸部皆臣之曷
薩那徵稅無度諸部皆怨曷薩那誅其渠帥百餘
人敕勒相帥叛之共推契苾哥楞爲易勿眞莫賀
可汗居貪于山北又以薛延陁乙失鉢爲也咥小
可汗居燕末山北及射匱可汗兵復振薛延陁契
苾二部並去可汗之號以臣之回紇等六部在鬱
督軍山者東屬始畢可汗統葉護可汗勢衰乙失
鉢之孫夷男帥其部落七萬餘家附于頡利可汗
頡利政亂薛延陁與回紇拔野古等相帥叛之頡
利遣其兄子欲谷設將十萬騎討之回紇酋長菩
薩將五千騎與戰於馬鬛山大破之欲谷設走菩
薩追至天山部衆多爲所虜回紇由是大振薛延
陁又破其四設頡利不能制
二年突厥北邊諸姓多叛頡利可汗歸薛延陁共
推其俟斤夷男爲可汗夷男不敢當上方圖頡利
遣游擊將軍喬師望間道齎册書拜夷男爲眞珠
毗伽可汗賜以鼔纛夷男大喜遣使入貢建牙於
大漠之鬱督軍山東至靺鞨西至西突厥南接沙
磧北至俱倫水廻紇拔野古阿跌同羅僕骨霫諸
部落皆屬焉
三年秋八月丙子薛延陁遣其弟特勒入貢(平突厥事見唐)
十二年初突厥頡利旣亡北方空虚薛延陁眞
珠可汗帥其部落建庭於都尉揵山北獨邏水南
勝兵二十萬立其二子拔酌頡利苾主南北部上
以其彊盛恐後難制秋九月癸亥拜其二子皆爲
小可汗各賜鼓纛外示優崇實分其勢
十三年秋七月詔李思摩爲乙彌泥孰俟利苾可
汗賜之鼔纛突厥及胡在諸州安置者並令度河
還其舊部突厥憚薛延陁不肯出塞上遣大農卿
郭嗣夲賜薛延陁璽書言頡利旣敗其部落咸來
歸化我略其舊過嘉其後善待其達官皆如吾百
寮部落皆如吾百姓中國貴尚禮義不滅人國前
破突厥止爲頡利一人爲百姓害實不貪其土地
利其人畜恒欲更立可汗故置所降部落於河南
任其畜牧今戸口蕃滋吾心甚喜旣許立之不可
失信秋中將遣突厥度河復其故國爾薛延陁受
册在前突厥受册在後後者爲小前者爲大爾在
磧北突厥在磧南各守土疆鎮撫部落其踰分故
相抄掠我則發兵各問其罪薛延陁奉詔於是遣
思摩帥所部建牙於河北
十五年薛延陁眞珠可汗聞上將東封謂其下曰
天子封泰山士馬皆從邊境必虚我以此時取思
摩如拉朽耳乃命其子大度設發同羅僕骨廻紇
靺鞨霫等兵合三十萬度漠南屯白道川據善陽
嶺以擊突厥候利苾可汗不能禦帥部落入長城
保朔州遣使告急十一月癸酉上命營州都督張
儉帥所部精兵及奚霫契丹壓其東境以兵部尚
書李世勣爲朔州道行軍緫管將兵六萬騎千二
百屯朔方右衛大將軍李大亮爲靈州道行軍緫
管將兵四萬騎五千屯靈武右屯衛大將軍張士
貴將兵一萬七千爲慶州道行軍緫管出雲中涼
州都督李襲譽爲涼州道行軍緫管出其西諸將
辭行上戒之曰薛延陁負其彊盛踰漠而南行數
千里馬已疲瘦凢用兵之道見利速進不利速退
薛延陁不能掩思摩不備急擊之思摩入長城又
不速退吾已敕思摩燒薙秋草彼糧糗日盡野無
所獲頃偵者來去其馬齧林木枝皮略盡卿等當
與思摩共爲掎角不須速戰俟其將退一時奮擊
破之必矣十二月己亥薛延陁遣使久見請
與突厥和親甲辰李世勣敗薛延陁於諾眞水初
薛延陁擊西突厥沙鉢羅及阿史那社爾皆以步
戰取勝及將入寇乃大教步戰使五人爲伍一人
執馬四人前戰戰勝則授以馬追犇於是大度設
將三萬騎逼長城欲擊突厥而思摩已走知不可
得遣人登城罵之會李世勣引唐兵至塵埃漲天
大度設懼將其衆自赤柯濼北走世勣選麾下及
突厥精騎六千自直道邀之踰白道川追及於青
山大度設走累日至諾眞水勒兵還戰陳亘十里
突厥先與之戰不勝還走大度設乘勝追之遇唐
兵薛延陁萬矢俱發唐馬多死世勣命士卒皆下
馬執長矟直前衝之薛延陁衆潰副緫管薛萬徹
以數千騎收其執馬者薛延陁失馬不知所爲唐
兵縱擊斬首二千餘級捕虜五萬餘人大度設脫
身走萬徹追之不及其衆至漠北值大雪人畜凍
死者什八九李世勣還軍定襄突厥思結部居五
臺者叛走州兵追之會世勣軍還夾擊悉誅之丙
子薛延陁使者辭還上謂之曰吾約汝與突厥以
大漠爲界有相侵者我則討之汝自恃其彊踰漠
攻突厥李世勣所將纔數千騎耳汝已狼狽如此
歸語可汗凢舉措利害可善擇其宜
十六年秋九月癸亥薛延陁眞珠可汗遣其叔父
沙鉢羅泥熟俟斤來請昏獻馬三千貂皮三萬八
千馬腦鏡一冬十月上謂侍臣曰薛延陁屈
彊漠北今御之止有二策苟非發兵殄滅之則與
之婚姻以撫之耳二者何從房玄齡對曰中國新
定兵凶戰危臣以爲和親便上曰然朕爲民父母
苟可利之何愛一女先是左領軍將軍契苾何力
母姑臧夫人及弟賀蘭州都督沙門皆在涼州上
遣何力歸覲且撫其部落時薛延陁方彊契苾部
落皆欲歸之何力大驚曰主上厚恩如是柰何遽
爲叛逆其徒曰夫人都督先已詣彼若之何不往
何力曰沙門孝於親我忠於君必不汝從其徒執
之詣薛延陁置眞珠牙帳前何力箕踞拔佩刀東
向大呼曰豈有唐烈士而受屈虜庭天地日月願
知我心因割左耳以誓眞珠欲殺之其妻諫而止
上聞契苾叛曰必非何力之意左右曰戎狄氣類
相親何力入薛延陁猶魚趨水耳上曰不然何力
心如鐵石必不叛我會有使者自薛延陁來具言
其狀上爲之下泣謂左右曰何力果如何即命兵
部侍郎崔敦禮持節薛延陁以新興公主妻之以
求何力何力由是得還拜右驍衛大將軍
十七年閏六月薛延陁眞珠可汗使其姪突利設
來納幣獻馬五萬匹牛橐駝萬頭羊十萬口庚申
突利設獻饌上御相思殿大饗羣臣設十部樂突
利設再拜上夀賜賚甚厚契苾何力上言薛延陁
不可與昏上曰吾已許之矣豈可爲天子而食言
乎何力對曰臣非欲陛下遽絶之也願且遷延其
事臣聞古有親迎之禮若敕夷男使親迎雖不至
京師亦應至靈州彼必不敢來則絶之有名矣夷
男性剛戾旣不成昏其下復攜貳不過一二年必
病死兩子爭立則可以坐制之矣上從之乃徵眞
珠可汗使親迎仍發詔將幸靈州與之會眞珠大
喜欲詣靈州其臣諫曰脫爲所留悔之無及眞珠
曰吾聞唐天子有聖德我得身往見之死無所恨
且漠北必當有主我行决矣勿復多言上發使三
道受其所獻雜畜薛延陁先無庫廐眞珠調斂諸
部往返萬里道涉沙磧無水草耗死將半失期不
至議者或以爲聘財未備而與爲昏將使戎狄輕
中國上乃下詔絶其昏停幸靈州追還三使禇遂
良上䟽以爲薛延陁本一俟斤陛下盪平沙塞萬
里蕭條餘寇犇波須有酋長璽書鼔纛立爲可汗
比者復降鴻私許其婚媾西告吐蕃北諭思摩中
國童幼靡不知之御幸北門受其獻食羣臣四夷
宴樂終日咸言陛下欲安百姓不愛一女凢在含
生孰不懷德今一朝生進退之意有改悔之心臣
爲國家惜兹聲聽所顧甚少所失殊多嫌隙旣生
必構邊患彼國蓄見欺之怒此民懷負約之慙恐
非所以服遠人訓戎士也陛下君臨天下十有七
載以仁恩結庶類以信義撫戎夷莫不欣然負之
無力何惜不使有始有卒乎夫龍沙以北部落無
筭中國誅之終不能盡當懷之以德使爲惡者在
夷不在華失信者在彼不在此則堯舜禹湯不及
陛下遠矣上不聽是時羣臣多言國家旣許其昏
受其聘幣不可失信戎狄更生邊患上曰卿曹皆
知古而不知今昔漢初匈奴彊中國弱故飾子女
捐金絮以餌之得事之宜今中國彊戎狄弱以我
徒兵一千可擊胡騎數萬薛延陁所以匍匐稽顙
惟我所欲不敢驕慢者以新爲君長雜姓非其種
族欲假中國之勢以威服之耳彼同羅僕骨回紇
等十餘部兵各數萬併力攻之立可破滅所以不
敢發者畏中國所立故也今以女妻之彼自恃大
國之壻雜姓誰敢不服戎狄人面獸心一旦微不
得意必反噬爲害今吾絶其昏殺其禮雜姓知我
棄之不日將瓜剖之矣卿曹第志之
臣光曰孔子稱去食去兵不可去信唐太宗審知
薛延陁不可妻則初勿許其昏可也旣許之矣乃
復恃彊棄信而絶之雖滅薛延陁猶可羞也王者
發言出令可不愼哉
十八年初上遣突厥候利苾可汗北度河薛延
陁眞珠可汗恐其部落翻動意甚惡之豫蓄輕騎
於漠北欲擊之上遣使戒敕無得相攻眞珠可汗
對曰至尊有命安敢不從然突厥翻覆難期當其
未破之時歲犯中國殺人以千萬計臣以爲至尊
克之當翦爲奴婢以賜中國之人乃反養之如子
其恩德至矣而結社率竟反此屬獸心安可以人
理待也臣荷恩深厚請爲至尊誅之自是數相攻
十九年上之將伐高麗也薛延陁遣使入貢上謂
之曰語爾可汗今我父子東征高麗汝能爲寇宜
亟來眞珠可汗惶恐遣使致謝且請發兵助軍上
不許及高麗敗於駐蹕山莫離支使靺鞨說眞珠
㗖以厚利眞珠懾服不敢動九月壬申眞珠卒上
爲之發哀初眞珠請以其庶長子曳莽爲突利失
可汗居東方統雜種嫡子拔灼爲肆葉護可汗居
西方統薛延陁詔許之皆以禮冊命曳莽性躁擾
輕用兵與拔灼不恊眞珠卒來會喪旣葬曳莽恐
拔灼圖已先還所部拔灼追襲殺之自立爲頡利
俱利薛沙多彌可汗上之征高麗也使右領軍
大將軍執失思力將突厥屯夏州之北以僃薛延
陁薛延陁多彌可汗旣立以上出征未還引兵寇
河南上遣左武候中郎將長安田仁會與思力合
兵擊之思力羸形僞退誘之深入及夏州之境整
陳以待之薛延陁大敗追犇六百餘里耀威磧北
而還多彌復發兵寇夏州十二月己未敕禮部尚
書江夏王道宗發朔并汾箕嵐代忻蔚雲九州兵
鎮朔州右衛大將軍代州都督薛萬徹左驍衛大
將軍阿史那社爾發勝夏銀綏丹延鄜坊石隰十
州兵鎮勝州勝州都督宋君明左武候將軍薛孤
吳發靈原寧鹽慶五州兵鎮靈州又令執失思力
發靈勝二州突厥兵與道宗等相應薛延陁至塞
下知有僃不敢進
二十年春正月辛未夏州都督喬師望右領軍大
將軍執失思力等擊薛延陁大破之虜獲二千餘
人多彌可汗輕騎遁走部曲騷然矣薛延陁多
彌可汗性𥚹急猜忌無恩廢棄父時貴臣專用已
所親昵國人不附多彌多所誅殺人不自安回紇
酋長吐迷度與僕骨同羅共擊之多彌大敗夏六
月乙亥詔以江夏王道宗左衛大將軍阿史那社
爾爲瀚海安撫大使又遣右領衛大將軍執失思
力將突厥兵右驍衛大將軍契苾何力將涼州及
胡兵代州都督薛萬徹營州都督張儉各將所部
兵分道並進以擊薛延陁上遣校尉宇文法詣烏
羅護靺鞨遇薛延陁阿波設之兵於東境法帥靺
鞨擊破之薛延陁國中驚擾曰唐兵至矣諸部大
亂多彌引數千騎犇阿史德時健部落回紇攻而
殺之并其宗族殆盡遂據其地諸俟斤互相攻擊
爭遣使來歸命薛延陁餘衆西走猶七萬餘口共
立眞珠可汗兄子咄摩支爲伊特勿失可汗歸其
故地尋去可汗之號遣使奉表請居鬱督軍山之
北使兵部尚書崔敦禮就安集之敕勒九姓酋長
以其部落素服薛延陁種聞咄摩支來皆恐懼
朝議恐其爲磧北之患乃更遣李世勣與九姓敕勒
共圖之上戒世勣曰降則撫之叛則討之己丑上
手詔以薛延陁破滅其敕勒諸部或來降附或未
歸服今不乘機恐貽後悔朕當自詣靈州招撫其
去歲征遼東兵皆不調發李世勣至鬱督軍山
其酋長梯眞逹官帥衆來降薛延陁咄摩支南犇
荒谷世勣遣通事舍人蕭嗣業往招慰咄摩支詣
嗣業降其部落猶持兩端世勣縱兵追擊前後斬
五千餘級虜男女三萬餘人秋七月咄摩支至京
師拜右武衛大將軍八月己巳上行幸靈州
江夏王道宗兵旣度磧遇薛延陁阿波逹官衆數
萬拒戰道宗擊破之斬首千餘級追犇二百里道
宗與薛萬徹各遣使招諭敕勒諸部其酋長皆喜
頓首請入朝庚午車駕至浮陽廻紇拔野古同羅
僕骨多濫葛思結阿跌契苾跌結渾斛薛等十一
姓各遣使入貢稱薛延陁不事大國暴虐無道不
能與奴等爲主自取敗死部落鳥散不知所之奴
等各有分地不從薛延陁去歸命天子願賜哀憐
乞置官司養育奴等上大喜辛未詔廻紇等使者
宴樂頒賚拜官賜其酋長璽書遣右領軍中郎將
安永夀報使壬申上幸漢故甘泉宫詔以戎狄與
天地俱生上皇並列流殃構禍乃自運初朕聊命
偏師遂擒頡利始弘廟略已滅延陁鐵勒百餘萬
戶散處北溟遠遣使人委身内屬請同編列並同
州郡混元以降殊未前聞宜僃禮告廟仍頒示普天
九月上至靈州敕勒諸俟斤遣使相繼詣靈州者
數千人咸云願得天至尊爲奴等爲可汗子子孫
孫常爲天至尊奴死無所恨甲辰上爲詩序其事
曰雪恥酬百王除凶報千古公卿請勒石於靈州
從之冬十二月戊寅廻紇俟利發吐迷度僕
骨俟利發歌濫拔延多濫葛俟斤末拔野古俟利
發屈利失同羅俟利發時健啜思結酋長烏碎及
渾斛薛奚結阿跌契苾白霫酋長皆來朝庚辰上
賜宴於芳蘭殿命有司厚加給待每五日一會
二十一年春正月丙申詔以廻紇部爲瀚海府僕
骨爲金微府多濫葛爲燕然府拔野古爲幽陵府
同羅爲龜林府思結爲盧山府渾爲臯蘭州斛薛
爲高闕州奚結爲雞鹿州阿跌爲雞田州契苾爲
榆溪州思結别部爲蹛林州白霫爲寘顔州各以
其酋長爲都督刺史各賜金銀繒帛及錦袍敕勒
大喜捧戴歡呼拜舞宛轉塵中及還上御天成殿
宴設十部樂而遣之諸酋長奏稱臣等旣爲唐民
往來天至尊所如詣父母請於回紇以南突厥以
北開一道謂之參天可汗道置六十八驛各有馬
及酒肉以供過使歲貢貂皮以充租賦仍請能屬
文人使爲表䟽上皆許之於是北荒悉平然迴紇
吐迷度已私自稱可汗官號皆如突厥故事
夏四月丙寅置燕然都護府統瀚海等六都督臯
蘭等七州以揚州都督府司馬李素立爲之素立
撫以恩信夷落懷之共率馬牛爲獻素立唯受其
酒一杯餘悉還之六月丁丑詔以隋末喪亂
邊民爲戎狄所掠今鐵勒歸化宜遣使詣燕然等
州與都督相知訪求没落之人贖以貨財給糧遞
還本貫其室韋烏羅護靺鞨三部人爲薛延陁所
掠者亦令贖還
二十二年秋八月辛未遣左領軍大將軍執失思
力出金山道擊薛延陁餘寇回紇吐迷度兄子
烏紇蒸其叔母烏紇與俱陸莫賀逹官俱羅勃皆
突厥車鼻可汗之壻也相與謀殺吐迷度以歸車
鼻烏紇夜引十餘騎襲吐迷度殺之燕然副都護
元禮臣使人誘烏紇許奏以爲瀚海都督烏紇輕
騎詣禮臣謝禮臣執而斬之以聞上恐廻紇部落
離散遣兵部尚書崔敦禮往安撫之久之俱羅勃
入見上留之不遣冬十月甲戌以廻紇吐迷
度子前左屯衛大將軍婆閏爲左驍衛大將軍大
俟利發瀚海都督
高宗龍朔元年冬十月回紇酋長婆閏卒姪比粟
毒代領其衆與同羅僕同犯邊詔左武衛大將軍
鄭仁泰爲鐵勒道行軍大緫管燕然都護劉審禮
左武衛將軍薛仁貴爲副鴻臚卿蕭嗣業爲仙萼
道行軍緫管右屯衛將軍孫仁師爲副將兵討之
審禮德威之子也
二年春三月鄭仁泰等敗鐵勒於天山鐵勒九姓
聞唐兵將至合衆十餘萬以拒之選驍健者數十
人挑戰薛仁貴發三矢殺三人餘皆下馬請降仁
貴悉阬之度磧北擊其餘衆獲葉護兄弟三人而
還軍中歌之曰將軍三箭定天山戰士長歌入漢
關思結多濫葛等部落先保天山聞仁泰等將至
皆迎降仁泰等縱兵擊之掠其家以賞軍士虜相
帥遠遁將軍楊志追之爲虜所敗候騎告仁泰虜
輜重在近往可取也仁泰將輕騎萬四千倍道赴
之遂踰大磧至仙萼河不見虜糧盡而還值大雪
士卒飢凍棄捐甲兵殺馬食之馬盡人自相食比
入塞餘兵纔八百人軍還司憲大夫楊德裔劾奏
仁泰等誅殺已降使虜逃散不撫士卒不計資糧
遂使骸骨蔽野棄甲資寇自聖朝開創以來未有
如今日之喪敗者仁貴於所監臨貪淫自恣雖矜
所得不補所喪並請付灋司推科詔以功贖罪皆
釋之以右驍衛大將軍契苾何力爲鐵勒道安撫
使左衛將軍姜恪副之以安輯其餘衆何力簡精
騎五百馳入九姓中虜大驚何力乃謂曰國家知
汝皆脅從赦汝之罪罪在酋長得之則已其部落
大喜共執其葉護及誤特勒等二百餘人以授何
力何力數其罪而斬之九姓遂定
三年春正月左武衛將軍鄭仁泰討鐵勒叛者餘
種悉平之二月徙燕然都護府於回紇更名
瀚海都護徙故瀚海都護於雲中古城更名雲中
都護以磧爲境磧北州府皆隷瀚海磧南隷雲中
緫章二年秋八月甲戌改瀚海都護府爲安北都
護府
唐平西突厥
隋焬帝大業元年初西突厥阿波可汗爲葉護
可汗所虜國人立鞅素特勒之子是爲泥利可汗
泥利卒子逹漫立號處羅可汗其母向氏本中國
人更嫁泥利之弟婆實特勒開皇末婆實與向氏
入朝遇逹頭之亂遂留長安舍於鴻臚寺處羅多
烏孫故地撫御失道國人多叛復爲鐵勒所困鐵
勒者匈奴之遺種族類最多有僕骨同羅契苾薛
延陁等部其酋長皆號俟斤族姓雖殊通謂之鐵
勒大抵與突厥同俗以寇抄爲生無大君長分屬
東西兩突厥是歲處羅引兵擊鐵勒諸部厚稅其
物又猜忌薛延陁恐其爲變集其酋長數百人盡
殺之於是鐵勒皆叛立俟利發俟斤契苾歌楞爲
莫何可汗又立薛延陁俟斤字也咥爲小可汗與
處羅戰屢破之莫何勇毅絶倫甚得衆心爲鄰國
所憚伊吾高昌焉耆皆附之
三年冬十月鐵勒寇邊帝遣將軍馮孝慈出燉煌
擊之不利鐵勒尋遣使謝罪請降帝使裴矩慰撫
之
四年春正月裴矩聞西突厥處羅可汗思其母請
遣使招懷之二月己卯帝遣司朝謁者崔君肅齎
詔書慰諭之處羅見君肅甚踞受詔不肯起君肅
謂之曰突厥本一國中分爲二每歲交兵積數十
歲而莫能相滅者明知其勢敵耳然啓民舉其部
落百萬之衆卑躬折節入臣天子者其故何也正
以切恨可汗不能獨制欲借兵於大國共滅可汗
耳羣臣咸欲從啓民之請天子旣許之師出有日
矣顧可汗母向夫人懼西國之滅旦夕守闕哭泣
哀祈匍匐謝罪請發使召可汗令入内屬天子憐
之故復遣使至此今可汗乃踞慢如是則向夫人
爲誑天子必伏尸都市傳首虜庭發大隋之兵資
東國之衆左提右擊以擊可汗亡無日矣柰何愛
兩拜之禮絶慈母之命惜一語稱臣使社稷為墟
乎處羅矍然而起流涕再拜跪受詔書因遣使者
隨君肅貢汗血馬
七年初帝西廵遣侍御史韋節召西突厥處羅
可汗令與車駕會大斗拔谷國人不從處羅謝使
者辭以佗故帝大怒無如之何會其酋長射匱遣
使來求婚裴矩因奏曰處羅不朝恃彊大耳臣請
以計弱之分裂其國即易制也射匱者都六之子
達頭之孫世為可汗君臨西面今聞其失職附屬
處羅故遣使來以結援耳願厚禮其使拜為大可
汗則突厥勢分兩從我矣帝曰公言是也因遣矩
朝夕至館微諷諭之帝於仁風殿召其使者言處
羅不順之狀稱射匱向善吾將立為大可汗令發
兵誅處羅然後為婚帝取桃竹白羽箭一枚以賜
射匱因謂之曰此事宜速使疾如箭也使者返路
經處羅處羅愛箭將留之使者譎而得免射匱聞
而大喜興兵襲處羅處羅大敗棄妻子將左右數
千騎東走緣道被劫寓於高昌東保時羅漫山高
昌王麴伯雅上狀帝遣裴矩與向氏親要左右馳
至玉門關晉昌城曉諭處羅使入朝十二月己未
處羅來朝於臨朔宫帝大悅接以殊禮帝與處羅
宴處羅稽首謝入見之晚帝以温言慰勞之僃設
天下珍膳盛陳女樂羅綺絲竹眩曜耳目然處羅
終有怏怏之色
八年春正月帝分西突厥處羅可汗之衆爲三使
其弟闕達度設將羸弱萬餘口居于會寧又使特
勒大柰别將餘衆居于樓煩命處羅將五百騎常
從車駕巡幸賜號曷娑那可汗賞賜甚厚
唐高祖武德元年冬十二月癸酉西突厥曷娑那
可汗自宇文化及所來降以西突厥曷娑那可汗
為歸義王曷娑那獻大珠上曰珠誠至寳然朕寳
王赤心珠無所用竟還之
二年秋七月乙酉西突厥統葉護可汗遣使入貢
初西突厥曷娑那可汗入朝于隋隋人留之國人立其
叔父號射匱可汗射匱者達頭可汗之孫也既立
拓地東至金山西至海遂與北突厥為敵建庭於
龜兹北三彌山射匱卒弟統葉護可汗立統葉護
勇而有謀北并鐡勒控弦數十萬據烏孫故地又
移庭於石國北千泉西域諸國皆臣之葉護各遣
吐屯監之督其征賦九月西突厥曷娑那可
汗與北突厥有怨曷娑那在長安北突厥遣使請
殺之上不許羣臣皆曰保一人而失一國後必為
患秦王世民曰人窮來歸我殺之不義上遲廻久
之不得已丙戌引曷娑那於内殿宴飲既而送中
書省縱北突厥使者使殺之
八年夏四月西突厥統葉護可汗遣使請昏上謂
裴矩曰西突厥道遠緩急不能相助今求昏何如
對曰今北寇方彊為國家今日計且當遠交而近
攻臣謂宜許其昏以威頡利俟數年之後中國完
實足抗北夷然後徐思其宜上從之遣高平王道
立至其國統葉護大喜道立上之從子也
太宗貞觀元年西突厥統葉護可汗遣真珠統俟
斤與高平王道立來獻萬釘寳細金帶馬五千匹
以迎公主頡利不欲中國與之和親數遣兵入寇
又遣人謂統葉護曰汝迎唐公主要須經我國中
過統葉護患之未成昏
二年冬十二月西突厥統葉護可汗為其伯父所
殺伯父自立是為莫賀咄侯屈利俟毗可汗國人
不服弩矢畢部推泥孰莫賀設為可汗泥孰不可
統葉護之子咥力特勒避莫賀咄之禍亡在康居
泥孰迎而立之是為乙毗鉢羅肆葉護可汗與莫
賀咄相攻連兵不息俱遣使來請昏上不許曰汝
國方亂君臣未定何得言昏且諭以各守部分勿
復相攻於是西城諸國及敕勒先没屬西突厥者
皆叛之
四年西突厥種落散在伊吾詔以涼州都督李大
亮為西北道安撫大使於磧口貯糧來者賑給使
者招慰相望於道大亮上言欲懷遠者必先安近
中國如本根四夷如枝葉疲中國以奉四夷猶拔
本根以益枝葉也臣遠考秦漢近觀隋室外事戎
狄皆致疲弊今招致西突厥但見勞費未見其益
况河西州縣蕭條突厥微弱以來始得耕穫今又
供億此役民將不堪不若且罷招慰為便伊吾之
地率皆沙磧其人或自立君長求稱臣内屬者羈
縻受之使居塞外為中國藩蔽此乃施虚惠而收
實利也上從之&KR0680;西突厥肆葉護可汗既先可汗
之子為衆所附莫賀咄可汗所部酋長多歸之肆
葉護引兵擊莫賀咄莫賀咄兵敗逃於金山爲泥
孰設所殺諸部兵推肆葉護爲大可汗
六年秋七月西突厥肆葉護可汗發兵擊薛延陁
為薛延陁所敗肆葉護性猜很信讒有乙利可汗
功最多肆葉護以非其族類誅滅之由是諸部皆
不自保肆葉護又忌莫賀設之子泥孰隂欲圖之
泥孰犇焉耆設卑逹官與弩失畢二部攻之肆葉
護輕騎犇康居尋卒國人迎泥孰於焉耆而立之
是爲咄陸可汗遣使内附丁酉遣鴻臚少卿劉善
因立咄陸爲奚利邲咄陸可汗
八年西突厥咄陸可汗卒其弟同娥設立是爲沙
鉢羅咥利失可汗
九年冬十月乙亥處月初遣使入貢處月處密皆
西突厥之别部也
十二年初西突厥咥利失可汗分其國爲十部
每部有酋長一人仍各賜一箭謂之十箭又分左
右廂左廂號五咄陸置五大啜居碎葉以東右廂
號五弩失畢置五大俟斤居碎葉以西通謂之十
姓咥利失失衆心爲其臣統吐屯所襲咥利失兵
敗與其弟步利設走保焉耆統吐屯等將立欲谷
設爲大可汗會統吐屯爲人所殺欲谷設兵亦敗
咥利失復得故地至是西部竟立欲谷設爲乙毗
咄陸可汗乙毗咄陸旣立與咥利失大戰殺傷其
衆因中分其地自伊列水以西屬乙毗咄陸以東
屬咥利失
十三年西突厥咥利失可汗之臣俟利發與乙毗
咄陸可汗通謀作亂咥利失窮蹙逃犇鏺汗而死
弩失畢部落迎其弟子薄布特勒立之是爲乙毗
沙鉢羅葉護可汗沙鉢羅葉護旣立建庭於雖合
水北謂之南庭自龜兹鄯善且末吐火羅焉耆石
史何穆康等國皆附之咄陸建庭於鏃曷山西謂
之北庭自厥越失拔悉彌駁馬結骨火燖觸水昆
等國皆附之以伊列水爲境
十四年侯君集之討高昌也西突厥可汗遣其葉
護屯可汗浮圖城爲高昌王文泰聲援及君集至
可汗懼而西走千餘里葉護以城降
十五年西突厥沙鉢羅葉護可汗數遣使入貢秋
七月甲戌命左領軍將軍張大師持節即其所號
立爲可汗賜以鼔纛上又命使者多齎金帛歷諸
國市良馬魏徵諫曰可汗位未定而先市馬彼必
以爲陛下志在市馬以立可汗爲名耳使可汗得
立荷德必淺若不得立爲怨實深諸國聞之亦輕
中國市或不得得亦非美苟能使彼安寧則諸國
之馬不求自至矣上欣然止之乙毗咄陸可汗與
沙鉢羅葉護互相攻乙毗咄陸浸彊大西域諸國
多附之未幾乙毗咄陸使石國吐屯擊沙鉢羅葉
護擒之以歸殺之
十六年西突厥乙毗咄陸可汗旣殺沙鉢羅葉護
并其衆又擊吐火羅滅之自恃彊大遂驕倨拘留
唐使者侵暴西域遣兵寇伊州郭孝恪將輕騎二
千自烏骨邀擊敗之乙毗咄陸又遣處月處密二
部圍天山孝恪擊走之乘勝進拔處月俟斤所居
城追犇至遏索山降處密之衆而歸初高昌旣平
歲發兵千餘人戍守其地禇遂良上䟽以爲聖王
爲治先華夏而後夷狄陛下興兵取高昌數郡蕭
然累年不復歲調千餘人屯戍遠去鄕里破産辦
裝又謫徙罪人皆無頼子弟適足騷擾邊鄙豈能
有益行陳所遣多復逃亡徙煩追捕加以道塗所
經沙磧千里冬風如割夏風如焚行人往來遇之
多死設使張掖酒泉有烽燧之警陛下豈得高昌
一夫斗粟之用終當發隴右諸州兵食以赴之耳
然則河西者中國之心腹高昌者它人之手足柰
何糜弊本根以事無用之土乎且陛下得突厥吐
谷渾皆不有其地爲之立君長以撫之高昌獨不
得與爲此乎叛而執之服而封之刑莫威焉德莫
厚馬願更擇高昌子弟可立者使君其國子子孫孫
負荷大恩永爲唐室藩輔内安外寧不亦善乎上
不聽及西突厥入寇上悔之曰魏徵禇遂良勸我
復立高昌吾不用其言今方自咎耳乙毗咄陸西
擊康居道過來國破之虜獲甚多不分與其下其
將泥孰啜輙奪取之乙毗咄陸怒斬泥孰啜以徇
衆皆憤怒泥孰啜部將胡禄屋襲擊之乙毗咄陸
衆散走保白水胡城於是弩失畢諸部及乙毗咄
陸所部屋利啜等遣使詣闕請廢乙毗咄陸更立
可汗上遣使齎璽書立莫賀咄之子爲乙毗射匱
可汗乙毗射匱既立悉禮遣乙毗咄陸所留唐使
者帥諸部擊乙毗咄陸於白水胡城乙毗咄陸出
兵擊之乙毗射匱大敗乙毗咄陸遣使招其故部
落故部落皆曰使我千人戰死一人獨存亦不汝
從乙毗咄陸自知不爲衆所附乃西犇吐火羅
二十年夏六月丁卯西突厥乙毗射匱可汗遣使
入貢且請昏上許之且使割龜兹于闐疎勒朱俱
波葱嶺五國以為聘禮
二十二年初西突厥乙毗咄陸可汗以阿史那
賀魯爲葉護居多邏斯水在西州北千五百里統
處月處密始蘇歌邏禄失畢五姓之衆乙毗咄陸
犇吐火羅乙毗射匱可汗遣兵迫逐之部落亡散
夏四月乙亥賀魯帥其餘衆數千帳内屬詔處之
於庭州莫賀城拜左驍衛將軍賀魯聞唐兵討龜
兹請爲鄕導仍從數十騎入朝上以爲崑丘道行
軍緫管厚宴賜而遣之冬十二月戊寅以崑
丘道行軍緫管左驍衛將軍阿史那賀魯爲泥伏
沙鉢羅葉護賜以鼔纛使招討西突厥之未服者
二十三年春二月丙戌置瑶池都督府隷安西都
護戊子以左衛將軍阿史那賀魯爲瑶池都督
高宗永徽二年左驍衛將軍瑤池都督阿史那賀
魯招集離散廬帳漸盛聞太宗崩謀襲取西庭二
州庭州刺史駱弘義知其謀表言之上遣通事舍
人橋寳明馳往慰撫寶明說賀魯令長子咥運入
宿衛授右驍衛中郎將尋復遣歸咥運乃說其父
擁衆西走擊破乙毗射匱可汗併其衆建牙于雙
河及千泉自號沙鉢羅可汗咄陸五啜弩失畢五
俟斤皆歸之勝兵數十萬與乙毗咄陸可汗連兵
處月處密及西域諸國多附之以咥運爲莫賀咄
葉護焉耆王婆伽利卒國人表請復立故王突騎
支夏四月詔加突騎支右武衛將軍遣還國
秋七月西突厥沙鉢羅可汗寇庭州攻䧟金嶺城
及蒲類縣殺略數千人詔左武候大將軍梁建方
右驍衛大將軍契苾何力爲弓月道行軍緫管右
驍衛將軍高德逸右武候將軍薛孤吳仁爲副發
泰成𡵨雍府兵三萬人及廻紇五萬騎以討之
冬十二月壬子處月朱邪孤注殺招撫使單道
惠與突厥賀魯相結
三年春正月癸亥梁建方契苾何力等大破處月
朱邪孤注於牢山孤注夜遁建方使副緫管高德
逸輕騎追之行五百餘里生擒孤注斬首九千級
四年西突厥乙毗咄陸可汗卒其子頡苾逹度設
號眞珠葉護始與沙鉢羅可汗有隙與五弩失畢
共擊沙鉢羅破之斬首千餘級
五年閏四月丙子以處月部置金滿州
六月夏六月癸未以左屯衛大將軍程知節爲葱
山道行軍大緫管以討西突厥沙鉢羅可汗西
突厥頡苾逹度設數遣使請兵討沙鉢羅可汗冬
十一月甲戌遣豐州都督元禮臣册拜頡苾逹度
設爲可汗禮臣至碎葉城沙鉢羅發兵拒之不得
前頡苾逹度設部落多爲沙鉢羅所併餘衆寡弱
不爲諸姓所附禮臣竟不冊拜而歸
顯慶元年秋八月辛丑葱山道行軍緫管程知節
擊西突厥與歌邏禄處月二部戰於榆慕谷大破
之斬首千餘級副緫管周智度攻突騎施處木昆
等部於咽城拔之斬首三萬級冬十二月程
知節引軍至鷹娑川遇西突厥二萬騎别部鼠尼
施等二萬餘騎繼至前軍緫管蘇定方帥五百騎
馳往擊之西突厥大敗追犇二十里殺獲千五百
餘人獲馬及器械綿亘山野不可勝計副大緫管
王文度害其功言於知節曰今兹雖云破賊官軍
亦有死傷乘危輕脫乃成敗之灋耳何急而爲此
自今常結方陳置輜重在内遇賊則戰此萬全策
也又矯稱别得旨以知節恃勇輕敵委文度爲之
節制遂收軍不許深入士卒終日跨馬被甲結陣
不勝疲頓馬多瘦死定方言於知節曰出師欲以
討賊今乃自守坐自困敝若遇賊必敗懦怯如此
何以立功且主上以公為大將豈可更遣軍副專
其號令事必不然請因文度飛表以聞知節不從
至恒篤城有羣胡歸附文度曰此屬伺我旋師還
復爲賊不如盡殺之取其資財定方曰如此乃自
為賊耳何名伐叛文度竟殺之分其財獨定方不
受師旋文度坐矯詔當死特除名知節亦坐逗遛
追賊不及减死免官
二年春閏正月庚戌以右屯衛將軍蘇定方爲伊
麗道行軍緫管帥燕然都護渭南任雅相副都護
蕭嗣業發廻紇等兵自北道討西突厥沙鉢羅可
汗嗣業鉅之子也初右衞大將軍阿史那彌射及
族兄左屯衛大將軍步眞皆西突厥酋長太宗之
世帥衆來降至是詔以彌射步眞爲流沙安撫大
使自南道招集舊衆冬十二月蘇定方擊西
突厥沙鉢羅可汗至金山北先擊處木昆部大破
之其俟斤嬾獨禄等帥萬餘帳來降定方撫之發
其千騎與俱右領軍郎將薛仁貴上言泥孰部素
不伏賀魯爲賀魯所破虜其妻子今唐兵有破賀
魯諸部得泥孰妻子者宜歸之仍加賜賚使彼明
知賀魯爲賊而大唐爲之父母則人致其死不遺
力矣上從之泥孰喜請從軍共擊賀魯定方至曳
咥河西沙鉢羅帥十姓兵且十萬來拒戰定方將
唐兵及廻紇萬餘人擊之沙鉢羅輕定方兵少直
進圍之定方令步兵據南原攅矟外向日將騎兵
陳於北原沙鉢羅先攻步軍三衝不動定方引騎
兵擊之沙鉢羅大敗追犇三十里斬獲數萬人明
日勒兵復進於是胡禄屋等五弩失畢悉衆來降
沙鉢羅獨與處木昆屈律啜數百騎西走時阿史
那步眞出南道五咄陸部落聞沙鉢羅敗皆詣步
眞降定方乃命蕭嗣業廻紇婆閏將胡兵趨邪羅
斯川追沙鉢羅定方與任雅相將新附之衆繼之
會大雪平地二尺軍中咸請俟晴而行定方曰虜
恃雪深謂我不能進必休息士馬亟追之可及若
緩之彼遁逃浸遠不可復追省日兼功在此時矣
乃蹋雪晝夜兼行所過收其部衆至雙河與彌射
步真兵合去沙鉢羅所居二百里布陳長驅徑至
其牙帳沙鉢羅與其徒將獵定方掩其不僃縱兵
擊之斬獲數萬人得其鼓纛沙鉢羅與其子咥運
壻閻啜等脫走趣石國定方於是息兵諸部各歸
所居通道路置郵驛掩骸骨問疾苦畫疆場復生
業凢爲沙鉢羅所掠者悉括還之十姓安堵如故
乃命蕭嗣業將兵追沙鉢羅定方引軍還沙鉢羅
至石國西北蘇咄城人馬飢乏遣人齎珍寳入城
市馬城主伊沮逹官詐以酒食出迎誘之入閉門
執之送于石國蕭嗣業至石國石國人以沙鉢羅
授之乙五分西突厥地置濛池崑陵二都護府以
阿史那彌射爲左衛大將軍崑陵都護興昔亡可
汗押五咄陸部落阿史那步眞爲左衛大將軍濛
池都護繼往絶可汗押五弩失畢部落遣光禄卿
盧承慶持節冊命仍命彌射步眞與承慶據諸姓
降者準其部落大小位望高下授刺史以下官
三年阿史那賀魯旣被擒謂蕭嗣業曰我本亡虜
爲先帝所存先帝遇我厚而我負之今日之敗天
所怒也吾聞中國刑人必於市願刑我於昭陵之
前以謝先帝上聞而憐之賀魯至京師冬十一月
甲午獻于昭陵敕免其死分其種落爲六都督府
其所役屬諸國皆置州府西盡波斯並隷安西都
護府賀魯尋死葬於頡利墓側
四年春三月壬午西突厥興昔亡可汗與眞珠護
葉戰雙雙河斬眞珠護葉
龍朔二年冬十二月䫻海道緫管蘇海政受詔討
龜兹敕興昔亡繼往絶二可汗發兵與之俱至興
昔亡之境繼往絶素與興昔亡有怨密謂海政曰
彌射謀反請誅之時海政兵纔數千集軍吏謀曰
彌射若反我輩無噍類不如先事誅之乃矯稱敕
令大緫管齎帛數萬叚賜可汗及諸酋長興昔亡
帥其徒受賜海政悉收斬之其鼠尼施拔塞幹兩
部亡走海政與繼往絶追討平之軍還至疎勒南
弓月部復引吐蕃之衆來欲與唐兵戰海政以師
老不敢戰以軍資賂吐蕃約和而還由是諸部落
皆以興昔亡爲冤各有離心繼往絶尋卒十姓無
主有阿史那都支及李遮匐收其餘衆附於吐蕃
咸亨二年夏四月甲申以西突厥阿史那都支爲
左驍衛大將軍兼匐延都督以安集五咄陸之衆
四年冬十二月丙午弓月疎勒二王來降西突厥
興昔亡可汗之世諸部離散弓月及阿悉吉皆叛
蘇定方之西討也擒阿悉吉以歸弓月南結吐蕃
北招咽麫共攻疎勒降之上遣鴻臚卿蕭嗣業發
兵討之嗣業兵未至弓月懼與疎勒皆入朝上赦
其罪遣歸國
調露元年初西突厥十姓可汗阿史那都支及
其别帥李遮匐與吐蕃連和侵逼安西朝議欲發
兵討之吏部侍郎裴行儉曰吐蕃爲寇審禮覆没
干戈未息豈可復出師西方今波斯王卒其子泥
洹師爲質在京師宜遣使者送歸國道過二虜以
便宜取之可不血刃而擒也上從之命行儉冊立
波斯王仍爲安撫大食使行儉奏肅州刺史王方
翼以爲己副仍令檢校安西都護
永淳元年春二月西突厥阿史那車薄帥十姓反
三月以裴行儉帥右金吾將軍閻懷旦等三
緫管分道討西突厥師未行行儉薨夏四月阿史
那車薄圍弓月城安西都護王方翼引軍救之破
虜衆於伊麗水斬首千餘級俄而三姓咽麫與車
薄合兵拒方翼方翼與戰於熱海流矢貫方翼臂
方翼以佩刀截之左右不知所將胡兵謀執方翼
以應車薄方翼知之悉召會議陽出軍資賜之以
次引出斬之會大風方翼振金鼓以亂其聲誅七
十餘人其徒莫之覺既而分遣禆將襲車薄咽麫
大破之擒其酋長三百人西突厥遂平閻懷旦等
竟不行方翼尋遷夏州都督徵入議邊事上見方
翼衣有血漬問之方翼具對熱海苦戰之狀上視
瘡歎息竟以廢后近屬不得用而歸
則天皇后垂拱元年初西突厥興昔亡繼往絶
可汗旣死十姓無主部落多散亡太后乃擢興昔
亡之子左豹韜衛翊府中郎將元慶爲左玉鈐衛
將軍兼崑陵都護襲興昔亡可汗押五咄陸部落
二年秋九月丁未以西突厥繼往絶可汗之子斛
瑟羅爲右玉鈐衛將軍襲繼往絶可汗押五弩失
畢部落
天授元年西突厥十姓自垂拱以來爲東突厥所
侵掠散亡略盡濛池都護繼往絶可汗斛瑟羅收
其餘衆六七萬人入居内地拜左衛大將軍改號
竭忠事主可汗
聖曆二年秋八月癸巳突騎施烏質勒遣其子遮
弩入見遣侍御史元城解琬安撫烏質勒及十姓
部落
久視元年以西突厥竭忠事主可汗斛瑟羅爲平
西軍大緫管鎮碎葉
長安三年西突厥可汗斛瑟羅用刑殘酷諸部不
服烏質勒本隷斛瑟羅號莫賀逹干能撫其衆諸
部歸之斛瑟羅不能制烏質勒置都督二十員各
將兵七千人屯碎葉西北後攻䧟碎葉徙其牙帳
居之斛瑟羅部衆離散因入朝不敢復還烏質勒
悉併其地
四年春正月冊拜阿史那懷道爲西突厥十姓可
汗(羅子也懷道斛瑟)
中宗神龍二年閏正月甲戌以突騎酋長烏質勒
爲懷德郡王冬十二月安西大都護郭元振
詣突騎施烏質勒牙帳議軍事天大風雪元振立
於帳前與烏質勒語久之雪深元振不移足烏質
勒老不勝寒會罷而卒其子娑葛勒兵將攻元振
副使御史中丞解琬知之勸元振夜逃去元振曰
吾以誠心待人何所疑懼且深在寇庭逃將安適
安卧不動明旦入哭甚哀婆葛感其義待元振如
初戊戌以婆葛襲嗢鹿州都督懷德王
景龍二年冬十一月庚申突騎施酋長婆葛自立
爲可汗殺唐使者御史中丞馮嘉賓遣其弟遮弩
等帥衆犯塞初娑葛旣代烏質勒統衆父時故將
闕啜忠節不服數相攻擊忠節衆弱不能支金山
道行軍緫管郭元振奏追忠節入朝宿衛忠節行
至播仙城經略使右威衛將軍周以悌說之曰國
家不愛高官顯爵以待君者以君有部落之衆故
也今脫身入朝一老胡耳豈惟不保寵禄死生亦
制於人手方今宰相宗楚客紀處納用事不若厚
賂二公請留不行發安西兵及引吐蕃以擊娑葛
求阿史那獻爲可汗以招十姓使郭虔瓘發拔汗
那兵以自助旣不失部落又得報仇比於入朝豈
可同日語哉郭虔瓘者歷城人時爲西邊將忠節
然其言遣間使賂楚客處訥請如以悌之策元振
聞其謀上䟽以爲往歲吐蕃所以犯邊正爲求十
姓四鎮之地不獲故耳比者息兵請和非能慕悅
中國之禮義也直以國多内難人畜疫癘恐中國
乘其弊故且屈志求自昵使其國小安豈能忘取
十姓四鎮之地哉今忠節不論國家大計直欲爲
吐蕃鄕導恐四鎮危機將從此始頃緣默啜憑陵
所應者多兼四鎮兵疲弊勢未能爲忠節經略非
憐突騎施也忠節不體國家中外之意而更求吐
蕃吐蕃得志則忠節在其掌握豈得復事唐也往
年吐蕃無恩於中國猶欲求十姓四鎮之地今若
破娑葛有功請分于闐疎勒不知以何理抑之又
其所部諸蠻及娑羅門等方不服若借唐兵助討
之亦不知以何詞拒之是以古之智者皆不願受
夷狄之惠蓋豫憂其求請無厭終爲後患故也又
彼請阿史那獻者豈非以獻爲可汗子孫欲依之
以招懷十姓乎按獻父元慶叔父僕羅兄俀子及
斛瑟羅懷道等皆可汗子孫也往者唐及吐蕃徧
曾立之以爲可汗欲以招撫十姓皆不能致尋自
破滅何則此屬非有過人之才恩威不足以動衆
雖復可汗舊種衆心終不親附况獻又疎遠於其
父兄乎若使忠節兵力自能誘脅十姓則不必求
立可汗子孫也又欲令郭虔瓘入拔汗那發其兵
虔瓘前此已嘗與忠節擅入拔汗那發兵不能得
其片甲匹馬而拔汗那不勝侵擾南引吐蕃奉俀
子還侵四鎮時拔汗那四旁無彊寇爲援虔瓘等
恣爲侵掠如獨行無人之境猶引俀子爲患今北
有娑葛急則與之并力内則諸胡堅壁拒守外則
突厥伺隙邀遮臣料虔瓘等此行必不能如往年
之得志内外受敵自㗖危亡徒與虜結隙令四鎮
不安以臣愚揣之實爲非計楚客等不從建議遣
馮嘉賓持節安撫忠節侍御史呂守素處置四鎮
以將軍牛師奬爲安西副都護發甘凉以西兵兼
徵吐蕃以討娑葛娑葛遣使娑臘獻馬在京師聞
其謀馳還報婆葛於是娑葛發五千騎出安西五
千騎出撥换五千騎出焉耆五千騎出疎勒入宼
元振在疎勒柵於河口不敢出忠節逆嘉賓於計
舒河口娑葛遣兵襲之生擒忠節殺嘉賓擒吕守
素於僻城縳於驛柱冎而殺之癸未牛師奬與
突騎施娑葛戰于火燒城師奬兵敗没娑葛遂䧟
安西斷四鎮路遣使上表求宗楚客頭楚客又奏
以周以悌代郭元振統衆徵元振入朝以阿史那
獻爲十姓可汗置軍焉耆以討娑葛娑葛遺元振
書稱我與唐初無惡但讎闕啜宗尚書受闕啜金
欲枉破奴部落馮中丞牛都護相繼而來奴豈得
坐而待死又聞史獻欲來徒擾軍州恐未有寧日
乞大使商量處置元振奏娑葛書楚客怒奏言元
振有異圖召將罪之元振使其子鴻間道具奏其
狀乞留定西土不敢歸周以悌竟坐流白州復以
元振代以悌赦娑葛罪冊爲十四姓可汗
三年秋七月突騎施娑葛遣使請降庚辰拜欽化
可汗賜各守忠
睿宗景雲二年冬十二月癸卯以興昔亡可汗阿
史那獻爲招慰十姓使
玄宗開元二年西突厥十姓酋長都擔叛三月
己亥磧西節度使阿史那獻克碎葉等鎮擒都擔
降其部落二萬餘帳突騎施可汗守忠之弟遮
弩恨所分部落少於其兄遂叛入突厥請爲鄉道
以伐守忠默啜遣兵二萬擊守忠虜之而還謂遮
弩曰汝叛其兄何有於我遂并殺之
三年突騎施守忠旣死默啜兵還守忠部將蘇禄
鳩集餘衆爲之酋長蘇禄頗善綏撫十姓部落稍
稍歸之有衆二十萬遂據有西方尋遣使入見是
歲以蘇禄爲左羽林大將軍金方道經略大使
四年突騎施蘇禄復自立爲可汗
五年突騎施酋長左羽林大將軍蘇禄部衆浸博
雖職貢不乏隂有窺邊之志五月十姓可汗阿史
那獻欲發葛邏禄兵擊之上不許秋七月安
西副大都護湯嘉惠奏突騎施引大食吐蕃謀取
四鎮圍鉢換及大石城已發三姓葛邏禄兵與阿
史那獻擊之
六年夏五月辛亥以突騎施都督蘇禄爲左羽林
大將軍順國公充金方道經略大使
七年冬十月壬子冊拜突騎施蘇祿爲忠順可汗
十年冬十二月庚子以十姓可汗阿史那懷道女
爲交河公主嫁突騎施可汗蘇禄
十四年杜暹爲安西都護突騎施交河公主遣牙
官以馬千匹詣安西玄市使者宣公主教暹怒曰
阿史那女何得宣教於我杖其使者留不遣馬經
雪死盡突騎施可汗蘇禄大怒發兵寇四鎮會暹
入朝趙頥貞代爲安西都護嬰城自守四鎮人畜
儲積皆爲蘇禄所掠安西僅存旣而蘇禄聞暹入
相稍引退尋遣使入貢
十八年突騎施遣使入貢上宴之於丹鳳樓突厥
使者豫焉二使爭長突厥曰突騎施小國本突厥
之臣不可居我上突騎施曰今日之宴爲我設也
我不可以居其下上乃命設東西幕突厥在東突
騎施在西
二十三年冬十月戊申突騎施寇北庭及安西撥
换城
二十四年春正月北庭都護蓋嘉運擊突騎施大
破之秋八月甲寅突騎施遣其大臣胡禄逹
干求請降許之
二十六年突騎施可汗蘇禄素廉儉每攻戰所得
輙與諸部分之不留私蓄由是衆樂爲用旣尚唐
公主又潜通突厥及吐蕃突厥吐蕃各以女妻之
蘇祿以三國女爲可敦又立數子爲葉䭦用度浸
廣由是攻戰所得不復更分晚年病風一手攣縮
諸部離心酋長莫賀達干都摩度兩部最彊其部
落又分爲黃姓黑姓互相乖阻於是莫賀逹干勒
兵夜襲蘇禄殺之都摩度初與莫賀逹干連謀旣
而復與之異立蘇禄之子骨啜爲吐火仙可汗以
收其餘衆與莫賀逹干相攻莫賀逹干遣使告磧
西節度使蓋嘉運上命嘉運招集突騎施拔汗那
以西諸國吐火仙與都摩度據碎葉城黑姓可汗
爾微特勒據怛邏斯城相與連兵以拒唐
二十七年秋八月乙亥磧西節度使蓋嘉運擒突
騎施可汗吐火仙嘉運攻碎葉城吐火仙出戰敗
走擒之於賀邏嶺分遣疎勒鎮守使夫蒙靈詧與
拔汗那王阿悉爛逹干潜引兵突入怛邏斯城擒
黑姓可汗爾微遂入曳建城取交河公主悉收散
髮之民數萬以與拔汗那王威震西陲九月
戊午處木昆鼠尼施弓月等諸部先隷突騎施者
皆帥衆内附仍請徙居安西管内
二十八年春三月甲寅蓋嘉運入獻捷上赦吐火
仙罪以爲左金吾大將軍嘉運請立阿史那懷道
之子昕爲十姓可汗從之夏四月辛未以昕妻李
氏爲交河公主冬十一月突騎施莫賀逹干
聞阿史那昕爲可汗怒曰首誅蘇禄我之謀也今
立史昕何以賞我遂帥諸部叛上乃立莫賀逹干
爲可汗使統突騎施之衆命蓋嘉運招諭之十二
月乙卯莫賀逹干降
天寳元年夏四月上發兵納十姓可汗阿史那昕
於突騎施至俱蘭城爲莫賀逹干所殺突騎施大
纛官都摩度來降六月乙未冊都摩度爲三姓葉
護
三載夏五月河西節度使夫蒙靈詧討突騎施莫
賀逹干斬之更請立黑姓伊里底蜜施骨咄禄毗
伽六月甲辰冊拜骨咄禄毗伽爲十姓可汗
八載秋七月冊突騎施移撥爲十姓可汗
十二載秋九月甲辰以突騎施黑姓可汗登里伊
羅密施爲突騎施可汗
太宗討龜兹
唐太宗貞觀二十一年冬十二月龜兹王伐疊卒
弟訶黎布失畢立浸失臣禮侵漁鄰國上怒戌寅
詔使持節崑兵道行軍大緫管左驍衞大將軍阿
史那社爾副大緫管左驍衞大將軍契苾何力安
西都護郭孝恪等將兵擊之仍命鐡勒十三州突
厥吐蕃吐谷渾連兵進討
二十二年春三月甲午上謂侍臣曰朕少長兵閒
頗能料敵今崑丘行師處月處密二部及龜兹用
事者羯獵顚那科每懷首鼠必先授首弩失畢其
次也秋七月庚寅西突厥相屈利啜請帥所部
從討龜兹阿史那社爾引兵自焉耆之西趨龜
兹北境分兵爲五道出其不意焉耆王薛婆阿那
支棄城犇龜兹保其東境社爾遣兵追擊擒而
斬之立其從父弟先那準爲焉耆王使修職貢龜
兹大震守將多棄城走社爾進屯磧口去其都城
三百里遣伊州刺史韓威帥千餘騎爲前鋒左衛
將軍曹繼叔次之至多褐城龜兹王訶利布失畢
其相那利羯獵顛師衆五萬拒戰鋒刃甫接威引
兵僞遁龜兹悉衆追之行三十里與繼叔軍合龜
兹懼將却繼叔乘之龜兹大敗逐北八十里龜
兹王布失畢既敗走保都城河史那社爾進軍逼
之布失畢輕騎西走社爾拔其城使安西都護郭
孝恪守之沙州刺史蘇海政尚輦奉御薛萬備帥
精騎追布失畢行六百里布失畢窘急保撥换城
社爾進軍攻之四旬閏月丁丑拔之擒布失畢及
羯獵顚那利脱身走潜引西突厥之衆并其國兵
萬餘人襲擊孝恪孝恪營於城外龜兹人或告之
孝恪不以爲意那利奄至孝恪帥所部千餘人將
入城那利之衆已登城矣城中降胡與之相應兵
擊孝恪矢刃如雨孝恪不能敵將復出死于西門
城中大擾倉部郎中崔義超召募得二百人衞軍
資財物與龜兹戰於城中曹繼叔韓威亦營於城
外自城西北隅擊之那利經宿乃退斬首三千餘
級城中始定後旬餘日那利復引山北龜兹萬餘
人趣都城繼叔逆擊大破之斬首八千級那利單
騎走龜兹人執之以詣軍門阿史那社爾前後破
其大城五遣左衛郎將權祗甫詣城開示禍福皆
相帥請降凢得七百餘城虜男女數萬口社爾乃
召其父老宣國威靈諭以伐罪之意立其王之弟
葉護爲主龜兹人大喜西域震駭西突厥于闐安
國爭饋駝馬軍糧社爾勒石紀功而還
二十三年春正月辛亥龜兹王布失畢及其相那
利等至京師上責讓而釋之以布失畢爲左武衛
中郎將
高宗永徽元年初阿史那社爾虜龜兹王布失
畢立其弟爲王唐兵既還其酋長爭立更相攻擊
秋八月壬午詔復以布失畢爲龜兹王遣歸國撫
其衆
顯慶元年秋八月乙巳龜兹王布失畢入朝
三年初龜兹王布失畢妻阿史那氏與其相那
利私通布失畢不能禁由是君臣猜阻各有黨與
互來告難上兩召之既至囚那利遣左領軍郎將
雷文成送布失畢歸國至龜兹東境泥師城龜兹
大將羯獵顚發衆拒之仍遣使降於西突厥沙鉢
羅可汗布失畢據城自守不敢進詔左屯衛大將
軍楊胄發兵討之會布失畢病卒胄與羯獵顚戰
大破之擒羯獵顚及其黨盡誅之乃以其地爲龜
兹都督府春正月戊申立布失畢之子素稽爲龜
兹王兼都督夏五月癸未徙安西都護府於
龜兹以舊安西復爲西州都督府鎮高昌故地
太宗平高昌
唐高祖武德二年高昌王麴伯雅遣使入貢六年
麴伯雅卒子文泰立
太宗貞觀四年冬十二月甲寅高昌王麴文泰入
朝西域諸國咸欲因文泰遣使入貢上遣文泰之
臣厭怛紇干往迎之魏徵諫曰昔光武不聽西域
送侍子置都護以爲不以蠻夷勞中國今天下初
定前者文泰之來所過勞費已甚今借使十國入
貢其徒旅不减千人邊民荒耗將不勝其弊若聽
其商賈往來與邊民交市則可矣儻以賓客遇之
非中國之利也時厭怛紇干已行上遽令止之
五年春正月癸酉上大獵於昆明池四夷君長咸
從甲戌宴高昌王文泰及羣臣丙子還宫親獻禽
於大安宫
六年秋七月丙辰焉耆王突騎支遣使入貢初焉
耆入中國由磧路隋末閉寒道由高昌突騎支請
復開磧路以便往來上許之由是高昌恨之遣兵
襲焉耆大掠而去
十三年高昌王麴文泰多遏絶西域朝貢伊吾先
臣西突厥旣而内屬文泰與西突厥共擊之上下
書切責徵其大臣阿史那矩欲與議事文泰不遣
遣其長史麴雍來謝罪頡利之亡也中國人在突
厥者或犇高昌詔文泰歸之文泰蔽匿不遣又與
西突厥共擊破焉耆焉耆訴之上遣虞部郎中李
道𥙿往問狀且謂其使者曰高昌數年以來朝貢
脫略無藩臣禮所置官號皆凖天朝築城掘溝預
僃攻討我使者至彼文泰語之云鷹飛于天雉伏
于蒿猫遊于堂鼠噍于穴各得其所豈不能自生
邪又遣使謂薛延陁云旣爲可汗則與天子匹敵
何爲拜其使者事人無禮又間鄰國爲惡不誅善
何以勸明年當發兵擊汝三月薛延陁可汗遣使
上言奴受恩思報請發所部爲軍導以擊高昌上
遣民部尚書唐儉右領軍大將軍執失思力齎繒
帛賜薛延陁與謀進取上猶冀高昌王文泰悔
過復下璽書示以禍福徵之入朝文泰竟稱疾不
至十二月壬申遣交河行軍大緫管吏部尚書侯
君集副緫管兼左屯衛大將軍薛萬均等將兵擊
之
十四年高昌王文泰聞唐兵起謂其國人曰唐去
我七千里沙磧居其二千里地無水草寒風如刀
熱風如燒安能致大軍乎往吾入朝見秦隴之北
城邑蕭條非復有隋之比今來伐我發兵則糧運
不給三萬已下吾力能制之當以逸待勞坐收其
弊若頓兵城下不過二十日食盡必走然後從而
虜之何足憂也及聞唐兵臨磧口憂懼不知所爲
發疾卒子智盛立軍至柳谷詗者言文泰刻日將
葬國人咸集於彼諸將請襲之侯君集曰不可天
子以高昌無禮故使吾討之今襲人於墟墓之間
非問罪之師也於是鼔行而進至田城諭之不下
詰朝攻之及午而克虜男女七千餘口以中郎將
辛獠兒爲前鋒夜趨其都城高昌逆戰而敗大軍
繼至抵其城下智盛致書於君集曰得罪於天子
者先王也天罰所加身已物故智盛襲位未幾惟
尚書憐察君集報曰苟能悔過當束手軍門智盛
猶不出君集命填塹攻之飛石雨下城中人皆室
處又爲巢車高十丈俯瞰城中有行人及飛石所
中皆唱言之先是文泰與西突厥可汗相結約有
急相助可汗遣其葉護屯可汗浮圖城爲文泰聲
援及君集至可汗懼而西走千餘里葉護以城降
智盛窮蹙秋八月癸酉開門出降君集分兵略地
下其二十二城戸八千四十六口一萬七千七百
地東西八百里南北五百里上欲以高昌爲州縣
魏徵諫曰陛下初即位文泰夫婦首朝其後稍驕
倨故王誅加之罪止文泰可矣宜撫其百姓存其
社稷復立其子則威德被於遐荒四夷皆悅服矣
今若利其土地以爲州縣則常須千餘人鎮守數
年一易往來死者什有三四供辦衣資違離親戚
十年之後隴右虚耗矣陛下終不得高昌撮粟尺
帛以佐中國所謂散有用以事無用臣未見其可
上不從九月以其地爲西州以可汗浮圖城爲庭
州各置屬縣乙卯置安西都護府於交河城留兵
鎮之君集虜高昌王智盛及其羣臣豪傑而還於
是唐地東極于海西至焉耆南盡林邑北抵大漠
皆爲州縣凢東西九千五百一十里南北一萬九
百一十八里矦君集之討高昌也遣使約焉耆與
之合勢焉耆喜聽命及高昌王破焉耆王詣軍門
謁見君集且言焉耆三城先爲高昌所奪君集奏
并高昌所掠焉耆民悉歸之冬十二月丁酉
矦君集獻俘于觀德殿行飲至禮大酺三日尋以
智盛爲左武衛將軍金城郡公上得高昌樂工以
付太常增九部樂爲十部君集之破高昌也私取
其珍寳將士知之競爲盗竊君集不能禁爲有司
所劾詔丁君集獄中書侍郎岑文本上䟽以爲高
昌昏迷陛下命君集等討而克之不踰旬日並付
大理雖君集等自挂網羅恐海内之人疑陛下唯
錄其過而遺其功也臣聞命將出師主於克敵苟
能克敵雖貪可賞若其敗績雖廉可誅是以漢之
李廣利陳湯晉之王濬隋之韓擒虎皆負罪譴人
主以其有功咸受封賞由是觀之將帥之臣廉愼
者寡貪求者衆是以黃石公軍勢曰使智使勇使
貪使愚故智者樂立其功勇者好行其志貪者急
趨其利愚者不計其死伏願錄其微勞忘其大過
使君集重升朝列復備驅馳雖非清貞乏臣猶得
貪愚之將斯則陛下雖屈法而德彌顯君集等雖
蒙宥而過更彰矣上乃釋之又有告薛萬均私通
高昌婦女者萬均不服内出高昌婦女付大理與
萬均對辨魏徵諫曰臣聞君使臣以禮臣事君以
忠今遣大將軍與亡國婦女對辨帷箔之私實則
所得者輕虚則所失者重昔秦穆飲盗馬之士楚
莊赦絶纓之罪况陛下道高堯舜而曾二君之不
逮乎上遽釋之侯君集馬病蚛顙行軍緫管趙元
楷親以指霑其膿而齅之御史劾奏其謟左遷括
州刺史高昌之平也諸將皆即受賞行軍緫管阿
史那社爾以無敕旨獨不受及别敕旣下乃受之
所取唯老弱救弊而已上嘉其廉愼以高昌所得
寳刀及雜綵千段賜之
太宗平吐谷渾
唐高祖武德二年初隋煬帝自征吐谷渾吐谷
渾可汗伏允以數千騎犇党項煬帝立其質子順
爲主使統餘衆不果入而還會中國喪亂伏允復
還收其故地上受禪順自江都還長安上遣使與
伏允連和使擊李軌以順還之伏允喜起兵擊軌
數遣使入請順上遣之
太宗貞觀八年初吐谷渾可汗伏允遣使入貢
未返大掠鄯州而去上遣使讓之徵伏允入朝稱
疾不至仍爲其子尊王求昏上許之令其親迎尊
王又不至乃絶昏伏允復遣兵寇蘭廓二州伏允
年老信其臣天柱王之謀數犯邊又執唐使者趙
德楷上遣使諭之十返又引其使者臨軒親諭以
禍福伏允終無悛心六月遣左驍衛大將軍段志
玄爲西海道行軍緫管左驍衛將軍樊興爲赤水
道行軍緫管將邊兵及契苾党項之衆以擊之
冬十月辛丑段志玄擊吐谷渾破之追犇八百
餘里去青海三十餘里吐谷渾驅牧馬而遁
十一月丁亥吐谷渾寇涼州己丑下詔大舉討吐
谷渾上欲得李靖爲將爲其老重勞之靖聞之請
行上大悅十二月辛丑以靖爲西海道行軍大緫
管節度諸軍兵部尚書侯君集爲磧石道刑部尚
書任城王道宗爲鄯善道凉州都督李大亮爲且
末道岷州都督李道彦爲赤水道利州刺史高甑
生爲鹽澤道行軍緫管并突厥契苾之衆擊吐谷
渾
九年春正月党項先内屬者皆叛歸吐谷渾三月
庚辰洮州羌叛入吐谷渾殺刺史孔長秀夏
閏四月癸酉任城王道宗敗吐谷渾於庫山吐谷
渾可汗伏允悉燒野草輕兵走入磧諸將以爲馬
無草疲瘦未可深入侯君集曰不然曏者段志玄
軍還纔及鄯州虜已至其城下蓋虜猶完實衆爲
之用故也今一敗之後鼠逃鳥散斥候亦絶君臣
攜離父子相失取之易於拾芥此而不乘後必悔
之李靖從之中分其軍爲兩道靖與薛萬均李大
亮由北道君集與任城王道宗由南道戊子靖部
將薛孤兒敗吐谷渾於曼頭山斬其名王大獲雜
畜以充軍食癸巳靖等敗吐谷渾於牛心堆又敗
諸赤水原侯君集任城王道宗引兵行無人之境
二千餘里盛夏降霜經破邏眞谷其地無水人齕
冰馬噉雪五月追及伏允於烏海與戰大破之獲
其名王薛萬均薛萬徹又敗天柱王於赤海赤
水之戰薛萬均薛萬徹輕騎先進爲吐谷渾所圍
兄弟皆中槍失馬步鬪從騎死者什六七左領軍
將軍契苾何力將數百騎救之竭力奮擊所向披
靡萬均萬徹由是得免李大亮敗吐谷渾於蜀渾
山獲其名王二十人將軍執失思力敗吐谷渾於
合茹川李靖督諸軍經積石山河源至且末窮其
西境聞伏允在突倫川將犇于闐契苾何力欲追
襲之薛萬均懲其前敗固言不可何力曰虜非有
城郭隨水草遷徙若不因其聚居襲取之一朝雲
散豈得復傾其巢穴邪自選驍騎千餘直趣突倫
川萬均乃引兵從之磧中乏水將士刺馬血飲之
襲破伏允牙帳斬首數千級獲雜畜二十餘萬伏
允脫身走俘其妻子侯君集等進逾星宿川至柏
海還與李靖軍合大寧王順隋氏之甥伏允之嫡
子也爲侍子於隋久不得歸伏允立它子爲太子
及歸意常怏怏會李靖破其國國人窮蹙怨天柱
王順因衆心斬天柱王舉國請降伏允帥千餘騎
逃磧中十餘日衆散稍盡爲左右所殺國人立順
爲可汗壬子李靖奏平吐谷渾乙卯詔復其國以
慕容順爲西平郡王趉故吕烏甘豆可汗上慮順
未能服其衆仍命李大亮將精兵數千爲其聲援
吐谷渾甘豆可汗久質中國國人不附竟爲其
下所殺子燕王諾曷鉢立諾曷鉢幼大臣爭權國
中大亂十二月詔兵部尚書侯君集等將兵援之
先遣使者諭解有不奉詔者隨宜討之
十年春三月丁酉吐谷渾王諾曷鉢遣使請頒曆
行年號遣子弟入侍並從之丁未以諾曷鉢爲河
源郡王烏地也拔勒豆可汗
十三年冬十二月己丑吐谷渾王諾曷鉢來朝以
宗女爲弘化公主妻之
十五年夏四月丁巳果毅都尉席君買帥精兵百
二十襲擊吐谷渾丞相宣王破之斬其兄弟三人
初丞相宣王專國政隂謀襲弘化公主劫其王諾
曷鉢犇吐蕃諾曷鉢聞之輕騎犇鄯善城其臣威
信王以兵逆之故君買爲之討誅宣王國人猶驚
擾遣戸部尚書唐儉等慰撫之
通鑑紀事本末卷第二十八
