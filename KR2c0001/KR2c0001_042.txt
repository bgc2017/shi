通鑑紀事本末卷第四十二
契丹滅晉(劉知遠復汁京附)
後晉高祖天福四年成德節度使安重榮出於行
伍性粗率恃勇驕暴每謂人曰今世天子兵彊馬
壯則爲之耳府廨有幡竿高數十尺嘗挾弓矢謂
左右曰我能中竿上龍首者必有天命一發中之
以是益自負帝之遣重榮代祕瓊也戒之瓊不受
代當别除汝一鎮勿以力取恐爲患滋深重榮由
是以帝爲怯謂人曰祕瓊匹夫耳天子尚畏之況
我以將相之重士馬之衆乎每所奏請多踰分爲
執政所可否意憤憤不決乃聚亡命市戰馬有飛
揚之志帝知之義武節度使皇甫遇與重榮姻家
七月徙遇爲昭義節度使
五年初帝割鴈門之北以賂契丹由是吐谷渾
皆屬契丹苦其貪虐思歸中國成德節度使安重
榮復誘之於是吐谷渾帥部落千餘帳自五臺來
犇契丹大怒遣使讓帝以招納叛人
六年春正月丙寅帝遣供奉官張澄將兵二千索
吐谷渾在并鎮忻代四州山谷者逐之使還故土
成德節度使安重榮取臣契丹見契丹使者必
箕踞慢罵使過其境或潛遣人殺之契丹以讓帝
帝爲之遜謝六月戊午重榮執契丹使栧剌遣輕
騎掠幽州南境軍於博野上表稱吐谷渾兩突厥
渾契苾沙陁各帥部衆歸附党項等亦遣使納契
丹告身職牒言爲虜所陵暴又言自二月以來令
各具精甲壯馬將以上秋南宼恐天命不佑與之
俱滅願自備十萬衆與晉共擊契丹又朔州節度
副使趙崇已逐契丹節度使劉山求歸命朝廷臣
相繼以聞陛下屢敇臣承奉契丹勿自起舋端其
如天道人心難以違拒機不可失時不再來諸節
度使没於虜庭者皆延頸企踵以待王師良可哀
閔願早決計表數千言大抵斥帝父事契丹竭中
國以媚無厭之虜又以此意爲書遺朝貴及移藩
鎮云已勒兵必與契丹決戰帝以重榮方握彊兵
不能制甚患之時鄴都留守侍衞馬步都指揮使
劉知遠在大梁泰寧節度使桑維翰知重榮巳蓄
姦謀又慮朝廷重違其意密上䟽曰陛下免於晉
陽之難而有天下皆契丹之功也不可負之今重
榮恃勇輕敵吐渾假手報仇皆非國家之利不可
聽也臣竊觀契丹數年以來士馬精彊吞噬四鄰
戰必勝攻必取割中國之土地收中國之器械其
君智勇過人其臣上下輯睦牛馬蕃息國無天災
此未可與爲敵也且中國新敗士氣彫沮以當契
丹乘勝之威其勢相去甚遠又和親旣絶則當發
兵守塞兵少則不足以待宼兵多則饋運無以繼
之我出則彼歸我歸則彼至臣恐禁衞之士疲於
犇命鎮定之地無復遺民今天下粗安瘡痍未復
府庫虚竭蒸民困弊静而守之猶懼不濟其可妄
動乎契丹與國家恩義非輕信誓甚著彼無間隙
而自啓舋端就使克之後患愈重萬一不克大事
去矣議者以歲輸繒帛謂之耗蠧有所卑遜謂之
屈辱殊不知兵連而不休禍結而不解財力將匱
耗蠧孰甚焉用兵則武吏功臣過求姑息邊藩遠
郡得以驕矜下陵上替屈辱孰大焉臣願陛下訓
農習戰養兵息民俟國無内憂民有餘力然後觀
舋而動則動必有成矣又鄴都冨盛國家藩屏今
主帥赴闕軍府無人臣竊思慢藏誨盜之言勇夫
重閉之義乞陛下略加廵幸以杜姦謀帝謂使者
曰朕比日以來煩懣不決今見卿奏如醉醒矣卿
勿以爲憂秋七月帝憂安重榮跋扈己巳以
劉知遠爲北京留守河東節度使八月帝以
詔諭安重榮曰爾身爲大臣家有老母忿不思難
棄彦與親吾因契丹得天下爾因吾致冨貴吾不
敢忘德爾乃忘之何邪今吾以天下臣之爾欲以
一鎮抗之不亦難乎宜審思之無取後悔重榮得
詔愈驕聞山南東道節度使安從進有異志隂遣
使與之通謀九月帝以安重榮殺契丹使者
恐其犯塞乙亥遣安國節度使楊彦珣使于契丹
彦珣至其帳契丹主責以使者死狀彦珣曰譬如人
家有惡子父母所不能制將如之何契丹主意乃
解劉知遠遣親將郭成以詔旨說吐谷渾酋長
曰承福令去安重榮歸朝廷許以節鉞威還謂知
遠曰虜惟利是嗜安鐵胡止以袍袴賂之今欲其
來莫若重賂乃可致耳知遠從之且使謂承福曰
朝廷巳割爾曹隷契丹爾曹當自安部落今乃南
來助安重榮爲逆重榮巳爲天下所棄朝夕敗亡
爾曹宜早從化勿俟臨之以兵南北無歸悔無及
矣承福懼冬十月帥其衆歸于知遠知遠處之太
原東山及嵐石之間表承福領大同節度使收其
精騎以隷麾下始安重榮移檄諸道云與吐谷渾
韃靼契苾同起兵旣而承福降知遠逹靼契苾亦
莫之赴重榮勢大沮冬十二月安重榮聞安
從進舉兵反謀遂決大集境内飢民衆至數萬南
向鄴都聲言入朝初重榮與深州人趙彦之俱爲
散指揮使相得歡甚重榮鎮成德彦之自關西歸
之重榮待遇甚厚使彦之招募黨衆然心實忌之
及舉兵止用爲排陣使彦之恨之帝聞重榮反壬
辰遣護聖等馬步三十九指揮擊之以天平節度
使杜重威爲招討使安國節度使馬全節副之前
永清節度使王周爲馬步都虞候戊戍杜重威
與安重榮遇於宗城西南重榮爲偃月陣官軍再
擊之不動重威懼欲退指揮使宛丘王重胤曰兵
家忌退鎮之精兵盡在中軍請公分銳士擊其左
右翼重胤爲公以契丹直衝其中軍彼必狼狽重
威從之鎮人陣稍却趙彦之卷旗策馬來降彦之
以銀飾鎧胄及鞍勒官軍殺而分之重榮聞彦之
叛大懼退匿於輜重中官軍從而乘之鎮人大潰
斬首萬五千級重榮收餘衆走保宗城官軍進攻
夜分拔之重榮以十餘騎走還鎮州嬰城自守會
天寒鎮人戰及凍死者二萬餘人契丹聞重榮反
乃聽楊彦珣還
七年春正月丁巳鎮州牙將自西郭水碾門導官
軍入城殺守陴民二萬人執安重榮斬之杜重威
殺導者自以爲功庚申重榮首至鄴都帝命漆之
函送契丹夏四月契丹以晉招納吐谷渾遣
使來讓帝憂悒不知爲計五月己亥始有疾帝
寢疾一旦馮道獨對帝命幼子重睿出拜之又令
宦者抱重睿置道懷中其意蓋欲道輔立之六月
乙丑帝殂道與天平節度使侍衞馬步都虞候景
延廣議以國家多難宜立長君乃奏廣晉尹齊王
重貴爲嗣是日齊王即皇帝位延廣以爲已功始
用事禁都下人毋得偶語初高祖疾亟有旨召河
東節度使劉知遠入輔政齊王寢之知遠由是恐
齊王秋七月癸卯加景延廣同平章事兼侍
衞馬步都指揮使冬十一月庚寅葬聖文章
武明德孝皇帝于顯陵廟號高祖帝之初即位
也大臣議奉表稱臣告哀於契丹景延廣請致書
稱孫而不稱臣李崧曰屈身以爲社稷何恥之有
陛下如此它日必躬擐甲胄與契丹戰於時悔無
益矣延廣固爭馮道依違其間帝卒從延廣議契
丹大怒遣使來責讓且言何得不先承稟遽即帝
位延廣復以不遜語荅之契丹盧龍節度使趙延
夀欲代晉帝中國屢說契丹擊晉契丹主頗然之
齊王天福八年帝聞契丹將入宼二月已未發鄴
都乙丑至東京然猶與契丹問遺相往來無虚月
初河陽牙將喬榮從趙延夀入契丹契丹以爲
回圖使往來販易於晉置邸大梁及契丹與晉有
隙景延廣說帝囚榮於獄悉取邸中之貨凡契丹
之人販易在晉境者皆殺之奪其貨大臣皆言契
丹有大功於晉不可負戊子釋榮慰賜而歸之榮
辭延廣延廣大言曰歸語而主先帝爲北朝所立
故稱臣奉表今上乃中國所立所以降志於北朝
者正以不敢忘先帝盟約故耳爲鄰稱孫足矣無
稱臣之理北朝皇帝勿信趙延夀誑誘輕侮中國
中國士馬爾所目覩翁怒則來戰孫有十萬横磨
劒足以相待它日爲孫所敗取笑天下毋悔也榮
自以亡失貨財恐歸獲罪且欲爲異時據驗乃曰
公所言頗多懼有遺忘願記之紙墨延廣命吏書
其語以授之榮具以白契丹主契丹主大怒入宼
之志始決晉使如契丹者皆縶之幽州不得見桑
維翰屢請遜辭以謝契丹每爲延廣所沮帝以延
廣爲有定策功故寵冠羣臣又緫宿衞兵故大臣
莫能與之爭河東節度使劉知遠知延廣必致宼
而畏其方用事不敢言但益募兵奏置興捷武節
等十餘軍以僃契丹楊光遠之叛也密告契丹
以晉主負德違盟境内大饑公私困竭乘此際攻
之一舉可取趙延夀亦勸之契丹主乃集山後及
盧龍兵合五萬人使延夀將之委延夀經略中國
曰若得之當立汝爲帝又常指延夀謂晉人曰此
汝主也延夀信之由是爲契丹盡力畫取中國之
策朝廷頗聞其謀丙辰遣使城南樂及德清軍徵
近道兵以僃之
開運元年春正月乙亥邊藩馳告契丹前鋒將趙
延夀趙延照將兵五萬入宼逼貝州延照思温之
子也先是朝廷以貝州水陸要衝多聚芻粟爲大
軍數年之儲以僃契丹軍校邵珂性凶悖永清節
度使王令温黜之珂怨望密遣人亡入契丹言貝
州粟多而兵弱易取也會令温入朝執政以前復
州防禦使吳巒權知州事巒旣至推誠撫士會契
丹入宼巒書生無爪牙珂自請願效死巒使將兵
守南門巒自守東門契丹主自攻貝州巒悉力拒
之燒其攻具殆盡己卯契丹復攻城珂引契丹自
南門入巒赴井死契丹遂䧟貝州所殺且萬人庚
辰以歸德節度使高行周爲北面行營都部署以
河陽節度使苻彦卿爲馬軍左廂排陣使以右神
武統軍皇甫遇爲馬軍右廂排陳使以陜府節度
使王周爲步軍左廂排陳使以左羽林將軍潘環
爲步軍右廂排陳使太原奏契丹入鴈門關恒
邢滄皆奏契丹入宼成德節度使杜威遣幕僚
曹光裔往說楊光遠光遠遣光裔入奏朝廷遣使
與光裔往復慰諭之(陽之叛事見范)帝遣使持書遺
契丹契丹巳屯鄴都不得通而返壬午以侍衞馬
步都指揮使景延廣爲御營使前靜難節度使李
周爲東京留守是日高行周以前軍先發時用兵
方略號令皆出延廣宰相以下皆無所預延廣乘
勢使氣陵侮諸將雖天子亦不能制乙酉帝發東
京丁亥滑州奏契丹至黎陽戊子帝至澶州契丹
主屯元城趙延夀屯南樂以延夀爲魏博節度使
封魏王契丹宼太原劉知遠與白承福合兵二萬
擊之甲午以知遠爲幽州道行營招討使杜威爲
副使馬全節爲都虞候丙申遣右武衞上將軍張
彦澤等將兵拒契丹於黎陽帝復遣譯者孟守
忠致書於契丹求修舊好契丹主復書曰巳成之
勢不可攺也辛丑太原奏破契丹偉王於秀容斬
首三千級契丹自鴉鳴谷遁去天平節度副使
知鄆州顔衎遣觀察判官竇儀奏博州刺史周儒
以城降契丹又與楊光遠通使往還引契丹自馬
家口濟河擒左武衞將軍蔡行遇儀謂景延廣曰
虜若濟河與光遠合則河南危矣延廣然之儀薊
州人也二月甲辰朔命前保義節度使石贇
守麻家口前威勝節度使何重建守楊劉鎮護聖
都指揮使白再榮守馬家口西京留守安彦威守
河陽未幾周儒引契丹將麻荅自馬家口濟河營
於東岸攻鄆州北津以應楊光遠麻荅契丹主之
從弟也乙巳遣侍衞馬軍都指揮使義成節度使
李守貞神武統軍皇甫遇陳州防禦使梁漢璋懷
州刺史薛懷讓將兵萬人緣河水陸俱進守貞河
陽漢瑋應州懷讓太原人也丙午契丹圍高行周
苻彦卿及先鋒指揮使石公霸於戚城先是景延
廣令諸將分地而守無得相救行周等告急延廣
徐白帝帝自將救之契丹解去三將泣訴救兵之
緩幾不免戊申李守貞等至馬家口契丹遣步卒
萬人築壘散騎兵於其外餘兵數萬屯河西船數
十艘度兵未巳晉兵薄之契丹騎兵退走晉兵進
攻其壘拔之契丹大敗乘馬赴河溺死者數千人
俘斬亦數千人河西之兵慟哭而去由是不敢復
東辛亥定難節度使李彛殷奏將兵四萬自麟
州濟河侵契丹之境壬子以彛殷爲契丹西南面
招討使初契丹主得貝州博州皆撫慰其人或拜
官賜服章及敗於戚城及馬家口忿恚所得民皆
殺之得軍士燔炙之由是晉人憤怒戮力爭奮楊
光遠將青州兵欲西會契丹戊午詔石贇分兵屯
鄆州以僃之詔劉知遠將部兵自土門出恒州擊
契丹又詔會杜威馬全節於邢州知遠引兵屯樂
平不進契丹僞棄元城去伏精騎於古頓丘城
以俟晉軍與恒定之兵合而擊之鄴都留守張從
恩屢奏虜巳遁亡大軍欲進追之會霖雨而止契
丹設伏旬日人馬飢疲趙延壽曰晉軍悉在河上
畏我鋒銳必不敢前不如即其城下四合攻之奪
其浮梁則天下定矣契丹主從之三月癸酉朔自
將兵十餘萬陳於澶州城北東西橫掩城之兩隅
登城望之不見其際高行周前軍在戚城之南與
契丹戰自午及晡互有勝負契丹主以精兵當中
軍而來帝亦出陳以待之契丹主望見晉軍之盛
謂左右曰楊光遠言晉兵半巳餒死今何多也以
精騎左右略陳晉軍不動萬弩齊發飛矢蔽地契
丹稍却又攻晉陳之東偏不克苦戰至暮兩軍死
者不可勝數昏後契丹引去營於三十里之外乙
亥契丹主帳中小校竊其馬亡來云契丹主巳傳
木書收軍北去景延廣疑其詐閉壁不敢追契
丹主自澶州北分爲兩軍一出滄德一出深冀而
歸所過焚掠方廣千里民物殆盡留趙延照爲貝
州留後麻荅䧟德州擒刺史尹居璠丁亥詔
太原恒定兵各還本鎮辛卯馬全節攻契
丹泰州拔之敇天下籍鄕兵每七戶共出兵械
資一卒夏四月丁未緣河廵檢使梁進以鄕
社兵復取德州己酉命歸德節度使高行周保義
節度使王周留鎮澶州庚戍帝發澶州甲寅至大
梁侍衛馬步都指揮使天平節度使同平章事景
延廣旣爲上下所惡帝亦憚其不遜難制桑維翰
引其不救戚城之罪辛酉加延廣兼侍中出爲西
京留守以歸德節度使兼侍中高行周爲侍衞馬
步都指揮使延廣鬱鬱不得志見契丹彊盛始憂
國破身危遂日夜縱酒朝廷因契丹入宼國用愈
竭復遣使者三十六人分道括率民財各封劒以
授之使者多從吏卒攜鎻械刀杖入民家小大驚
懼求死無地州縣吏復因緣爲姦河南府出緡錢
二十萬景延廣率三十七萬留守判官河南盧億
言於延廣曰公位兼將相富貴極矣今國家不幸
府庫空竭不得已取於民公何忍復因而求利爲
子孫之累乎延廣慙而止先是詔以楊光遠叛命
兖州修守僃泰寧節度使安審信以治樓堞爲名
率民財以實私藏大理卿張仁愿爲括率使至兖
州賦緡錢十萬值審信不在拘其守藏吏指取錢
一囷巳滿其數丙戍詔諸州所籍鄕兵號武定
軍凡得七萬餘人時兵荒之餘復有此擾民不聊
生丁亥鄴都留守張從恩上言趙延照雖據貝
州麾下兵皆久客思歸宜速進軍攻之詔以從恩
爲貝州行營都部署督諸將擊之辛卯從恩奏趙
延照縱火大掠棄城而遁屯於瀛莫阻水自固
六月或謂帝曰陛下欲禦北狄安天下非桑維
翰不可丙午復置樞密院以維翰爲中書令兼樞
密使事無大小悉以委之數月之間朝廷差治
初高祖割北邊之地以賂契丹由是府州刺史折
從遠亦比屬契丹欲盡徙河西之民以實遼東州
人大恐從遠因保險拒之及帝與契丹絶遣使諭
從遠使攻契丹從遠引兵深入拔十餘寨戊午以
從遠爲府州團練使從遠雲州人也秋八月
辛丑朔以河東節度使劉知遠爲北面行營都統
順國節度使杜威爲都招討使督十三節度以僃
契丹桑維翰兩秉朝政出楊光遠景延廣於外至
是一制指揮節度使十五人無敢違者時人服其
膽略契丹之入宼也帝再命劉知遠會兵山東皆
後期不至帝疑之謂所親曰太原殊不助朕必有
異圖果有分何不速爲之至是雖爲都統而實無
臨制之權密謀大計皆不得預知遠亦知見疎但
愼事自守而巳郭威見知遠有憂色謂知遠曰河
東山河險固風俗尚武土多戰馬靜則勤稼穡動
則習軍旅此霸王之資也何憂乎十二月契丹復
大舉入宼盧龍節度使趙延夀引兵先進契丹前
鋒至邢州順國節度使杜威遣使間道告急帝欲
自將拒之會有疾命天平節度使張從恩鄴都留
守馬全節護國節度使安審琦會諸道兵屯邢州
武寧節度使趙在禮屯鄴都契丹主以大兵繼至
建牙於元氏朝廷憚契丹之威詔從恩等引兵稍
却於是諸軍忷懼無復部伍委棄器甲所過焚掠
比至相州不復能整
二年春正月詔趙在禮還屯澶州馬全節還鄴都
又遣右神武統軍張彦澤屯黎陽西京留守景延
廣自滑州引兵守胡梁渡庚子張從恩奏契丹逼
邢州詔滑州鄴都復進軍拒之義成節度使皇甫
遇將兵趣邢州契丹宼邢洺磁三州殺掠殆盡入
鄴都境壬子張從恩馬全節安審琦悉以行營兵
數萬陳於相州安陽水之南皇甫遇與濮州刺史
慕容彦超將數千騎前覘契丹至鄴縣將度漳水
遇契丹數萬遇等且戰且却至榆林店契丹大至
二將謀曰吾屬今走死無遺矣乃止布陳自午至
未力戰百餘合相殺傷甚衆遇馬斃因步戰其僕
杜知敏以所乘馬授之遇乘馬復戰久之稍解顧
知敏已爲契丹所擒遇曰知敏義士不可棄也與
彦超躍馬入契丹陳取知敏而還俄而契丹繼出
新兵來戰二將曰吾屬勢不可走以死報國耳日
且暮安陽諸將怪覘兵不還安審琦曰皇甫太師
寂無聲問必爲虜所困語未卒有一騎白遇等爲
虜數萬所圍審琦即引騎兵出將救之張從恩曰
此言未足信必若虜衆猥至盡吾軍恐未足以當
之公往何益審琦曰成敗天也萬一不濟當共受
之借使虜不南來坐失皇甫太師吾屬何顔以見
天子遂踰水而進契丹望見塵起即解去遇等乃
得還與諸將俱歸相州軍中皆服二將之勇彦超
本吐谷渾也與劉知遠同母契丹亦引軍退其衆
自相驚曰晉軍悉至矣時契丹主在邯鄲聞之即
時北遁不再宿至鼔城是夕張從恩等議曰契丹
傾國而來吾兵不多城中糧不支一旬萬一有姦
人往告吾虚實虜悉衆圍我死無日矣不若引軍
就黎陽倉南倚大河以拒之可以萬全議未決從
恩引兵先發諸軍繼之擾亂失亡復如發邢州城
時從恩等留步兵五百守安陽橋夜四鼔知相州
事苻彦倫謂將佐曰此夕紛紜人無固志五百弊
卒安能守橋即召入棄城爲僃至曙望之契丹數
萬騎巳陳於安陽水北彦倫命城上揚旌鼓譟約
束契丹不測日加辰趙延壽與契丹惕隠帥衆踰
水環相州而南詔右神武統軍張彦澤將兵趣相
州延壽等至湯隂聞之甲寅引還馬全節等擁大
軍在黎陽不敢追延壽悉陳甲騎於相州城下若
將攻城狀苻彦倫曰此虜將走耳出甲卒五百陳
於城北以待之契丹果引去以天平節度使張從
恩權東京留守庚申振武節度使折從遠擊契丹
圍勝州遂攻朔州帝疾小愈河北相繼告急帝曰
此非安寢之時乃部分諸將爲行計北面副招
討使馬全節等奏據降者言虜衆不多宜乘其散
歸種落大舉徑襲幽州帝以爲然徵兵諸道壬戍
下詔親征乙丑帝發大梁二月壬辰朔帝至
滑州壬申命安審琦屯鄴都甲戍帝發滑州乙亥
至潼州巳卯馬全節等諸軍以次北上劉知遠聞
之曰中國疲弊自守恐不足乃横挑彊胡勝之猶
有後患況不勝乎契丹自恒州還以羸兵驅牛羊
過祁州城下刺史下邳沈斌出兵擊之契丹以精
騎奪其門州兵不得還趙延壽知城中無餘兵引
契丹急攻之斌在上延壽語曰沈使君吾之故人
擇禍莫若輕何不早降斌曰侍中父子失計䧟身
虜庭忍帥犬羊以殘父母之邦不自愧恥更有驕
色何哉沈斌弓折矢盡寧爲國家死耳終不效公
所爲明日城䧟斌自殺丙戍詔北面行營都招
討使杜威以本道兵會馬全節等進軍端明殿
學士戶部侍郎馮玉宣徽北院使權侍衞馬步都
虞候太原李彦韜皆挾恩用事惡中書令桑維翰
數毀之帝欲罷維翰政事李崧劉昫固諫而止維
翰請以玉爲樞密副使玉殊不平丙申中旨以玉
爲戶部尚書樞密使以分維翰之權彦韜少事閻
寳爲僕夫後隷高祖帳下高祖自太原南下留彦
韜侍帝爲腹心由是有寵性纖巧與嬖幸相結以
蔽帝耳目帝委信之至於升黜將相亦得預議常
謂人曰吾不知朝廷設文官何所用且欲澄汰徐
當盡去之初高祖置德清德於故澶州城及契
丹入宼澶州鄴都之間城戍俱䧟議者以澶州鄴
都相去百五十里宜於中塗築城以應接南北從
之三月戊戍更築德清軍城合德清南樂之民以
實之乙巳杜威等諸軍會于定州以供奉官蕭
處鈞權知祁州事庚戍諸軍攻契丹泰州刺史晉
廷謙舉州降甲寅取蒲城獲契丹酋長没剌及其
兵二千人乙卯取遂城趙延壽部曲有降者言契
丹主還至虎北口聞晉取泰州復擁衆南向約八
萬餘騎計來夕當至宜速爲僃杜威等懼丙辰退
保泰州戊午契丹至泰州巳未晉軍南行契丹踵
之晉軍至陽城庚申契丹大至晉軍與戰逐北十
餘里契丹踰白溝而去壬戍晉軍結陳而南胡騎
四合如山諸軍力戰拒之是日纔行十餘里人馬
飢乏癸亥晉軍至白團衞村埋鹿角爲行寨契丹
圍之數重竒兵出寨後斷糧道是日東北風大起
破屋折樹營中堀井方及水輒崩士卒取其泥帛
絞而飲之人馬俱渴至曙風尤甚契丹主坐奚車
中令其衆曰晉軍止此耳當盡擒之然後南取大
梁命鐵鷂四面下馬拔鹿角而入奮短兵以擊晉
軍又順風縱火揚塵以助其勢軍士皆憤怒大呼
曰都招討使何不用兵令士卒徒死諸將請出戰
杜威曰俟風稍緩徐觀可否馬步都監李守貞曰
彼衆我寡風沙之内莫測多少惟力鬪者勝此風
乃助我也若俟風止吾屬無類矣即呼曰諸軍齊
擊賊又謂威曰令公善守禦守貞以中軍決死矣
馬軍左廂都排陳使張彦澤召諸將問計皆曰虜
得風勢宜俟風回與戰彦澤亦以爲然諸將退馬
軍右廂副排陳使太原藥元福獨留謂彦澤曰今
軍中飢渴已甚若俟風回吾屬巳爲虜矣敵爲我
不能逆風以戰而出其不意爭擊之此兵之詭道
也馬步左右廂都排陳使苻彦卿曰與其束手就
擒曷若以身徇國乃與彦澤元福及左廂都排陳
使皇甫遇引精騎出西門擊之諸將繼至契丹却
數百步彦卿等謂守貞曰且曳隊往來乎直前奮
擊以勝爲度乎守貞曰事勢如此安可回鞚宜長
驅取勝耳彦卿等躍馬而去風勢益甚昏晦如夜
彦卿等擁萬餘騎横擊契丹呼聲動天地契丹大
敗而走勢如崩山李守貞亦令步兵盡拔鹿角出
鬪步騎俱進逐北二十餘里鐡鷂旣下馬蒼黃不
能復上皆委棄馬及鎧仗蔽地契丹散卒至陽城
東南水上稍復布列杜威曰賊巳破膽不宜更令
成列遣精騎擊之皆度水去契丹主乘奚車走十
餘里追兵急獲一槖駝乘之而走諸將請急追之
杜威揚言曰逢賊幸不死更索衣囊邪李守貞曰
兩日人馬汗甚今得水飲皆足重難以追宼不若
全軍而還乃退保定州契丹主至幽州散兵稍集
以軍失利杖其酋長各數百唯趙延壽得免乙丑
諸軍自定州引歸詔以泰州隷定州夏四月辛已
帝發澶州甲申還大梁順國節度使杜威久鎮
恒州性貪殘自恃貴戚多不法每以僃邊為名歛
吏民錢帛以充私藏富室有珍貨或名姝駿馬皆
奪取之或誣以罪殺之籍没其家又畏懦過甚每
契丹數十騎入境威巳閉門登陴或數騎驅所掠
華人千百過城下威但瞋目延頸望之無意邀取
由是虜無所忌憚屬城多爲所屠威竟不出一卒
救之千里之間暴骨如莽村落殆盡威見所部殘
弊爲衆所怨又畏契丹之彊累表請入朝帝不許
威不俟報遽委鎮入朝朝廷聞之驚駭桑維翰言
於帝曰威固違朝命擅離邊鎮居常憑恃勲親邀
求姑息及疆場多事曾無守禦之意宜因此時廢
之庶無後患帝不悅維翰曰陛下不忍廢之宜授
以近京小鎮勿復委以雄藩帝曰威朕之密親必
無異志但宋國長公主切欲相見耳公勿以爲疑
維翰自是不敢復言國事以足疾辭位五月丙辰
威至大梁巳未杜威獻部曲步騎合四千人并
鎧仗庚申又獻粟十萬斛芻二十萬束云皆在本
道帝以其所獻騎兵隷扈聖步兵隷護國威復請
以爲牙隊而禀賜皆仰縣官威又令公主白帝求
天雄節鉞帝許之六月癸酉以杜威為天雄
節度使契丹連歲入宼中國疲於奔命邊民塗
地契丹人畜亦多死國人厭苦之述律太后謂契
丹主曰使漢人爲胡主可乎曰不可太后曰然則
汝何故欲爲漢主曰石氏負恩不可容太后曰汝
今雖得漢地不能居也萬一蹉跌悔何所及又謂
其羣下曰漢兒何得一向眠自古但聞漢和蕃不
聞蕃和漢漢兒果能回意我亦何惜與和桑維翰
屢勸帝復請和於契丹以紓國患帝假開封軍將
張暉供奉官使奉表稱臣詣契丹卑辭謝過契丹
主曰使景延廣桑維翰自來仍割鎮定兩道隷我
則可和朝廷以契丹語忿謂其無和意乃止及契
丹主入大梁謂李崧等曰曏使晉使再來則南北
不戰矣秋八月丙寅右僕射兼中書侍郎同
平章事和凝罷守本官加樞密使戶部尚書馮玉
中書侍郎同平章事事無大小悉以委之帝自陽
城之捷謂天下無虞驕侈益甚四方貢獻珍竒皆
歸内府多造器玩廣宫室崇飾後庭近朝莫之及
作織錦樓以織地衣用織工數百期年乃成又賞
賜優伶無度桑維翰諫曰曏者陛下親禦胡宼戰
士重傷者賞不過帛數端今優人一談一笑稱旨
往往賜束帛萬錢錦袍銀帶彼戰士見之能不觖
望曰我曹冒白刃絶筋折骨曾不如一談一笑之
功乎如此則士卒解體陛下誰與衞社稷乎帝不
聽馮玉每善承迎帝意由是益有寵嘗有疾在家
帝謂諸宰相曰自刺史以上俟馮玉出乃得除其
倚任如此玉乘勢弄權四方賂遺輻湊其門由是
朝政益壞九月戊申置威信軍於曹州遣侍
衞馬步都指揮使李守貞戍澶州乙卯遣彰德
節度使張彦澤戍恒州初帝疾未平會正旦樞
密使中書令桑維翰遣女僕入宫起居太后因問
皇弟睿近讀書否帝聞之以告馮玉玉因譛維翰
有廢立之志帝疑之李守貞素惡維翰馮玉李彦
韜與守貞合謀排之以中書令行開封尹趙瑩柔
而易制共薦以代維翰十二月罷維翰政事爲開
封尹以瑩爲中書令李崧爲樞密使守侍中維翰
遂稱足疾希復朝謁杜絶賓客或謂馮玉曰桑維
翰元老今旣解其樞務縱不留之相位猶當優以
大藩柰何使之尹京親猥細之務乎玉曰恐其反
耳曰儒生安能反玉曰縱不自反恐其教人耳
三年定州西北二百里有狼山土人築堡於山上
以避胡宼堡中有佛舍尼孫深意居之以妖術惑
衆言事頗驗遠近信奉之中山人孫方簡及弟行
友自言深意之姪不飲酒食肉事深意甚謹深意
卒方簡嗣行其術稱深意坐化嚴飾事之如生其
徒日滋會晉與契丹絶好北邊賦役繁重宼盜充
斥民不安其業方簡行友因帥鄕里豪健者據寺
爲寨以自保契丹入宼方簡帥衆邀擊頗獲其甲
兵牛馬軍資人挈家往依之者益衆久之至千餘
家遂爲羣盗懼爲吏所討乃歸欵朝廷朝廷亦資
其禦宼署東北招收指揮使方簡時入契丹境鈔
掠多所殺獲旣而邀求不巳朝廷小不副其意則
舉寨降於契丹請爲鄕道以入宼時河北大饑民
餓死者所在以萬數兖鄆滄貝之閒盜賊蠭起吏
不能禁天雄節度使杜威遣元隨軍將劉延翰市
馬於邊方簡執之獻於契丹延翰逃歸六月壬戍
至大梁言方簡欲乘中國凶饑引契丹入宼宜爲
之僃乙丑定州言契丹勒兵壓境詔以天平節
度使侍衞馬步都指揮使李守貞爲北面行營都
部署義成節度使皇甫遇副之彰德節度使張彦
澤充馬軍都指揮使兼都虞候義武節度使薊人
李殷充步軍都指揮使兼都排陳使遣護聖指揮
使臨清王彦超太原白延遇以部兵十營詣邢州
時馬軍都指揮使鎮安節度使李彦韜方用事視
守貞蔑如也守貞在外所爲事無大小彦韜必知
之守貞外雖敬奉而内恨之秋七月有自幽
州來者言趙延壽有意歸國樞密使李崧馮玉信
之命天雄節度使杜威致書於延壽具述朝旨啖
以厚利洺州軍將趙行實嘗事延壽遣齎書潜往
遺之延壽復書言久處異域思歸中國乞發大軍
應接拔身南去辭旨懇密朝廷欣然復遣行實詣
延壽與爲期約八月李守貞言與契丹千餘
騎遇於長城北轉鬪四十里斬其酋帥解里擁餘
衆入水溺死者甚衆丁卯詔李守貞還屯澶州
帝旣與契丹絶好數召吐谷渾酋長白承福入
朝宴賜甚厚承福從帝與契丹戰澶州又與張從
恩戍滑州屬歲大熱遣其部落還太原畜牧於嵐
石之境部落多犯法劉知遠無所縱捨部落知朝
廷微弱且畏知遠之嚴謀相與遁歸故地有白可
久者位亞承福帥所部先亡歸契丹契丹用爲雲
州觀察使以誘承福知遠與郭威謀曰今天下多
事置此屬於太原乃腹心之疾也不如去之承福
家甚富飼馬用銀槽威勸知遠誅之收其貨以贍
軍知遠密表吐谷渾反覆難保請遷於内地帝遣
使發其部落千九百人分置河陽及諸州知遠遣
威誘承福等入居太原城中因誣承福等五族謀
叛以兵圍而殺之合四百口籍没其家貲詔襃賞
之吐谷渾由是遂微九月契丹三萬宼河東
壬辰劉知遠敗之於楊武谷斬首七千級張彦
澤奏敗契丹於定州北又敗之於泰州斬首二千
級契丹使瀛州刺史劉延祚遺樂壽監軍王巒
書請舉城内附且云城中契丹兵不滿千人乞朝
廷發輕兵襲之已爲内應又今秋多雨自瓦橋以
北積水無際契丹主巳歸牙帳雖聞關南有變地
遠阻水不能救也巒與天雄節度使兼中書令杜
威屢奏瀛莫乘此可取深州刺史慕容遷獻瀛莫
圖馮玉李崧信以爲然欲發大兵迎趙延壽及延
祚先是侍衞馬步都指揮使天平節度使李守貞
數將兵過廣晉杜威厚待之贈金帛甲兵動以萬
計守貞由是與威親善守貞入朝帝勞之曰聞卿
爲將常費私財以賞戰士對曰此皆杜威盡忠於
國以金帛資臣臣安敢掠有其美因言陛下若它
日用兵臣願與威戮力以清沙漠帝由是亦賢之
及將北征帝與馮玉李崧議以威爲元帥守貞副
之趙瑩私謂馮李曰杜令國戚貴爲將相而所欲
未厭心常慊慊豈可復假以兵權必若有事北方
不若止任守貞爲愈也不從冬十月辛未以威爲
北面行營都招討使以守貞爲兵馬都監泰寧節
度使安審琦爲左右廂都指揮使武寧節度使苻
彦卿爲馬軍左廂都指揮使義成節度使皇甫遇
爲馬軍右廂都指揮使永清節度使梁漢璋爲馬
軍都排陳使前威勝節度使宋彦筠爲步軍左廂
都指揮使奉國左廂都指揮使王饒爲步軍右廂
都指揮使洺州團練使薛懷讓爲先鋒都指揮使
仍下敇牓曰專發大軍往平黠虜先收瀛莫安定
關南次復幽燕盪平塞北又曰有能擒獲虜主者
除上鎮節度使賞錢萬緡絹萬匹銀萬兩時自六
月積雨至是未止軍行及饋運者甚艱苦杜威
李守貞會兵於廣晉而北行威屢使公主入奏請
益兵曰今深入虜境必資衆力由是禁軍皆在其
麾下而宿衞空虚十一月丁酉以李守貞權知幽
州行府事已亥杜威等至瀛州城門洞啓寂若無
人威等不敢進聞契丹將高謨幹先已引兵潜出
威遣梁漢璋將二千騎追之漢璋遇契丹於南陽
務敗死威等聞之引兵而南時束城等數縣請降
威等焚其廬舍掠其婦女而還契丹主大舉入
宼自易定趣恒州杜威等至武彊聞之將自冀貝
而南彰德節度使張彦澤時在恒州引兵會之言
契丹可破之狀威等乃復趣恒州以彦澤爲前鋒
甲寅威等至中度橋契丹巳據橋彦澤帥騎爭之
契丹焚橋而退晉兵與契丹夾滹沱而軍始契丹
見晉軍大至又爭橋不勝恐晉軍急度滹沱與恒
州合勢擊之議引兵還及聞晉軍築壘爲持久之
計遂不去杜威雖以貴戚爲上將性懦怯偏禆
皆節度使但日相承迎置酒作樂罕議軍事磁州
刺史兼北面轉運使李榖說威及李守貞曰今大
軍去恒州咫尺煙火相望若多以三股木置水中
積薪布土其上橋可立成密約城中舉火相應夜
募壯士斫虜營而入表裏合勢虜必遁逃諸將皆
以爲然獨杜威不可遣榖南至懷孟督軍糧契丹
以大兵當晉軍之前潜遣其將蕭翰通事劉重進
將百騎及羸卒並西山出晉軍之後斷晉糧道及
歸路樵采者遇之盡爲所掠有逸歸者皆稱虜衆
之盛軍中忷懼翰等至欒城城中戍兵千餘人不
覺其至狼狽降之契丹獲晉民黥其面曰奉敇不
殺縱之南走運夫在道遇之皆棄車驚潰翰契丹
之舅也十二月丁巳朔李榖自書密奏具言大軍
危急之勢請車駕幸滑州遣高行周苻彦卿扈從
及發兵守澶州河陽以僃虜之犇衝遣軍將關勲
走馬上之已未帝始聞大軍屯中度是夕關勲至
庚申杜威奏請益兵詔悉發守宫禁者得數百人
赴之又詔發河北及滑孟澤潞芻糧五十萬詣軍
前督迫嚴急所在鼎沸辛酉威又遣從者張祚等
來告急祚等還爲契丹所獲自是朝廷與軍前聲
問兩不相通時宿衞兵皆在行營人心懔懔莫知
爲計開封尹桑維翰以國家危在旦夕求見帝言
事帝方在苑中調鷹辭不見又詣執政言之執政
不以爲然退謂所親曰晉氏不血食矣帝欲自將
北征李彦韜諫而止時苻彦卿雖任行營職事帝
留之使戍荆州口壬戍詔以歸德節度使高行周
爲北面都部署以彦卿副之共戍澶州以西京留
守景延廣戍河陽且張形勢奉國都指揮使王清
言於杜威曰今大軍去恒州五里守此何爲營孤
食盡勢將自潰請以步卒二千爲前鋒奪橋開道
公帥諸軍繼之得入恒州則無憂矣威許諾遣清
與宋彦筠俱進清戰甚銳契丹不能支勢小却諸
將請以大軍繼之威不許彦筠爲契丹所敗浮水
抵岸得免因退走清獨帥麾下陳於水北力戰互
有殺傷屢請救於威威竟不遣一騎助之清謂其
衆曰上將握兵坐觀吾輩困急而不救此有異志
吾輩當以死報國耳衆感其言莫有退者至暮戰
不息契丹以新兵繼之清及士衆盡死由是諸軍
皆奪氣清洛州人也甲子契丹遥以兵環晉營内
外斷絶軍中食且盡杜威與李守貞宋彦筠謀降
契丹威潛遣腹心詣契丹牙帳邀求重賞契丹主
紿之曰趙延夀威望素淺恐不能帝中國汝果降
者當以汝爲之威喜遂定降計丙寅伏甲召諸將
出降表示之使署名諸將駭愕莫敢言者但唯唯
聽命威遣閤門使高勲齎詣契丹契丹主賜詔慰
納之是日威悉命軍士出陳於外軍士皆踊躍以
爲且戰威親諭之曰今食盡塗窮當與汝曹共求
生計因命釋甲軍士皆慟哭聲振原野威守貞仍
於衆中揚言主上失德信任姦邪猜忌於己聞者
無不切齒契丹主遣趙延壽衣赭袍至晉營慰撫
士卒曰彼皆汝物也杜威巳下皆迎謁於馬前亦
以赭袍衣威以示晉軍其實皆戲之耳以威爲太
傅李守貞爲司徒威引契丹主至恒州城下諭順
國節度使王周以已降之狀周亦出降戊辰契丹
主入恒州遣兵襲代州刺史王暉以城降之先是
契丹屢攻易州刺史郭璘固守拒之契丹主每過
城下指而歎曰吾能吞併天下而爲此人所扼及
杜威旣降契丹主遣通事耿崇美至易州誘諭其
衆衆皆降璘不能制遂爲崇美所殺璘邢州人也
義武節度使李殷安國留後方太皆降於契丹契
丹主以孫方簡爲義武節度使麻荅爲安國節度
使以客省副使馬崇柞權知恒州事契丹翰林承
旨吏部尚書張礪言於契丹主曰今大遼巳得天
下中國將相宜用中國人爲之不宜用北人及左
右近習苟政令乖失則人心不服雖得之猶將失
之契丹主不從引兵自邢相而南杜威將降兵以
從遣張彦澤將二千騎先取大梁且撫安吏民以
通事傅住兒爲都監杜威之降也皇甫遇初不預
謀契丹主欲遣遇先將兵入大梁遇辭退謂所親
曰吾位爲將相敗不能死忍復圖其主乎至平棘
謂從者曰吾不食累日矣何面目復南行遂扼阬
而死張彦澤倍道疾驅夜度白馬津壬申帝始聞
杜威等降是夕又聞彦澤至滑州召李崧馮玉李
彦韜入禁中計事欲詔劉知遠發兵入援癸酉未
明彦澤自封邱門斬關而入李彦韜帥禁兵五百
赴之不能遏彦澤頓兵明德門外城中大擾帝於
宫中起火自携劒驅後宫十餘人將赴火爲親軍
將薛超所持俄而彦澤自寬仁門傳契丹主與太
后書慰撫之且召桑維翰景延廣帝乃命滅火悉
開宫城門帝坐苑中與后妃相聚而泣召翰林學
士范質草降表自稱孫男臣重貴禍至神惑運盡
天亡今與太后及妻馮氏舉族於郊野面縛待罪
次遣男鎮寧節度使延煦威信節度使延寶奉國
寳一金印三出迎太后亦上表稱新婦李氏妾傅
住兒入宣契丹主命帝脱黃袍服素衫再拜受宣
左右皆掩泣帝使召張彦澤欲與計事彦澤曰臣
無面目見陛下帝復召之彦澤微笑不應或勸桑
維翰逃去維翰曰吾大臣逃將安之坐而俟命彦
澤以帝命召維翰維翰至天街遇李崧駐馬語未
畢有軍吏於馬前揖維翰赴侍衞司維翰知不免
顧謂崧曰侍中當國今日國亡反令維翰死之何
也崧有愧色彦澤倨坐見維翰維翰責之曰去年
拔公於罪人之中復領大鎮授以兵權何乃負恩
至此彦澤無以應遣兵守之宣徽使孟承誨素以
佞巧有寵於帝至是帝召承誨欲與之謀承誨伏
匿不至張彦澤捕而殺之彦澤縱兵大掠貧民乘
之亦爭入富室殺人取其貨二日方止都城爲之
一空彦澤所居寳貨山積自謂有功於契丹晝夜
以酒樂自娛出入騎從常數百人其旗幟皆題赤
心爲主見者笑之軍士擒罪人至前彦澤不問所
犯但瞋目竪三指即驅出斷其腰領彦澤素與閤
門使高勲不恊乘醉至其家殺其叔父及弟尸諸
門首士民不寒而慄中書舍人李濤謂人曰吾與
其逃於溝瀆而不免不若往見之乃投刺謁彦澤
曰上䟽請殺太尉人李濤謹來請死彦澤欣然接
之謂濤曰舍人今日懼乎濤曰濤今日之懼亦猶
足下昔年之懼也曏使高祖用濤言事安至此彦
澤大笑命酒飲之濤引滿而去旁若無人(年張彦天福七)
(王周奏之帝釋而不問李濤伏閤極論其罪澤獲亡將楊洪斷其手足斬之朝義節度使)甲戍
張彦澤遷帝於開封府頃刻不得留宫中慟哭帝
與太后皇后乘肩輿宫人宦者十餘人步從見者
流涕帝悉以内庫金珠自隨彦澤使人諷之曰契
丹主至此物不可匿也帝悉歸之亦分以遺彦澤
彦澤擇取其竒貨而封其餘以待契丹彦澤遣控
鶴指揮使李筠以兵守帝内外不通帝姑烏氏公
主賂守門者入與帝訣相持而泣歸第自經死帝
與太后所上契丹主表章皆先示彦澤然後敢發
帝使取内庫帛數叚主者不與曰此非帝物也又
求酒於李崧崧亦辭以它故不進又欲見李彦韜
彦韜亦辭不往帝惆悵久之馮玉佞張彦澤求自
送傳國寶冀契丹復任用楚國夫人丁氏延煦之
母也有美色彦澤使人取之太后遲迴未與彦澤
詬詈立載之去是夕彦澤殺桑維翰以帶加頸白
契丹主云其自經契丹主曰吾無意殺維翰何爲
如是命厚撫其家高行周苻彦卿皆詣契丹牙帳
降契丹主以陽城之戰爲彦卿所敗詰之彦卿曰
臣當時惟知爲晉主竭力今日死生惟命契丹主
笑而釋之己卯延煦延寳自牙帳還契丹主賜帝
手詔且遣解里謂帝曰孫勿憂必使汝有噉飯之
所帝心稍安士衆謝恩契丹以所獻傳國寳追琢
非工又不與前史相應疑其非眞以詔書詰帝使
獻眞者帝奏頃王從珂自焚舊傳國寳不知所在
必與之俱燼此寳先帝所爲羣臣備知臣今日焉
敢匿寳乃止帝聞契丹主將度河欲與太后於前
塗奉迎張彦澤先奏之契丹主不許有司又欲使
帝銜璧牽羊大臣輿櫬迎於郊外先具儀注白契
丹主契丹主曰吾遣竒兵直取大梁非受降也亦
不許又詔晉文武羣官一切如故朝廷制度並用
漢禮有司欲僃法駕迎契丹主報曰吾方擐甲揔
戎太常儀衞未暇施也皆却之先是契丹主至相
州即遣兵趣河陽捕景延廣延廣蒼猝無所逃伏
往見契丹主於封丘契丹主詰之曰致兩主失歡
皆汝所爲也十萬横磨劒安在召喬榮使相辨證
事凡十條延廣初不服榮以紙所記語示之乃服
每服一事輒授一籌至八籌延廣但以面伏地請
死乃鎻之丙戍晦百官宿於封禪寺
後漢高祖天福十二年春正月丁亥朔百官遥辭
晉主於城北乃易素服紗帽迎契丹主伏路側請
罪契丹主貂帽貂裘衷甲駐馬高阜命起攺服撫
慰之左衞上將軍安叔千獨出班胡語契丹主曰
汝安没字邪汝昔鎮邢州巳累表輸誠我不忘也
叔千拜謝呼躍而退晉主與太后巳下迎於封丘
門外契丹主辭不見契丹主入門民皆驚呼而走
契丹主登城樓遣通事諭之曰我亦人也汝曹勿
懼會當使汝曹蘇息我無心南來漢兵引我至此
耳至明德門下馬拜而後入宫以其樞密副使劉
密權開封尹事日暮契丹主復出屯於赤岡高
勲訴張彦澤殺其家人於契丹主契丹主亦怒彦
澤剽掠京城并傅住兒鎻之以彦澤之罪宣示百
官問應死否皆言應死百姓亦投牒爭䟽彦澤罪
己丑斬彦澤住兒於北市仍命高勲監刑彦澤前
所殺士大夫子孫皆絰杖號哭隨而詬詈以杖扑
之勲命斷腕出鎻剖其心以祭死者市人爭破其
腦取髓臠其肉而食之契丹送景延廣歸其國
庚寅宿陳橋夜伺守者稍怠扼吭而死辛卯契
丹以晉主爲負義侯置於黃龍府黃龍府即慕容
氏和龍城也契丹主使謂李太后曰聞重貴不用
母命以至於此可求自便勿與俱行太后曰重貴
事妾甚謹所以失者違先君之志失兩國之歡耳
今幸蒙大恩全生保家母不隨子欲何所歸癸巳
契丹遷晉主及其家人於封禪寺遣大同節度使
兼侍中河内崔廷勲以兵守之契丹主數遣使存
問晉主每聞使至舉家憂恐時雨雪連旬外無供
億上下凍餒太后使人謂寺僧曰吾嘗於此飯僧
數萬今日獨無一人相念邪僧辭以虜意難測不
敢獻食晉主隂祈守者乃稍得食是日契丹主自
赤岡引兵入宫都城諸門及宫禁門皆以契丹守
衛晝夜不釋兵仗磔犬於門以竿懸羊皮於庭爲
厭勝契丹主謂晉羣臣曰自今不修甲兵不市戰
馬輕賦省役天下太平矣廢東京降開封府爲汴
州尹爲防禦使乙未契丹主攺服中國衣冠百官
起居皆如舊制趙延夀張礪共薦李崧之才會威
勝節度使馮道自鄧州入朝契丹主素聞二人名
皆禮重之未幾以崧爲太子太師充樞密使道守
太傅於樞密院祇候以僃顧問契丹主分遣使者
以詔書賜晉之藩鎮晉之藩鎮爭上表稱臣被召
者無不犇馳而至惟彰義節度使史匡威據涇州
不受命匡威建瑭之子也雄武節度使何重建斬
契丹使者以秦成階三州降蜀初杜重威旣以晉
軍降契丹契丹主悉收其鎧仗數百萬貯恒州驅
馬數萬歸其國遣重威將其衆從巳而南及河契
丹主以晉兵之衆恐其爲變欲悉以胡騎擁而納
之河流或諫曰晉兵在它所者尚多彼聞降者盡
死必皆拒命爲患不若且撫之徐思其策契丹主
乃使重威以其衆屯陳橋會久雪官無所給士卒
凍餒咸怨重威相聚而泣重威每出道旁人皆罵
之契丹主猶欲誅晉兵趙延壽言於契丹主曰皇
帝親冒矢石以取晉國欲自有之乎將爲它人取
之乎契丹主變色曰朕舉國南征五年不解甲僅
能得之豈爲它人乎延壽曰晉國南有唐西有蜀
常爲仇敵皇帝亦知之乎曰知之延壽曰晉國東
自沂密西及秦鳳延袤數千里邊於吳蜀常以兵
戍之南方暑濕上國之人不能居也它日車駕北
歸以晉國如此之大無兵守之吳蜀必相與乘虚
入宼如此豈非爲它人取之乎契丹主曰我不知
也然則柰何延壽曰陳橋降卒可分以戍南邊則
吳蜀不能爲患矣契丹主曰吾昔在上黨失於斷
割悉以唐兵授晉旣而返爲仇讎北向與吾戰辛
勤累年僅能勝之今幸入吾手不因此時悉除之
豈可復留以爲後患乎延壽曰曏留晉兵於河南
不質其妻子故有此憂今若悉徙其家於恒定雲
朔之間每歲分番使戍南邊何憂其爲變哉此上
策也契丹主悅曰善惟大王所以處之由是陳橋
兵始得免分遣還營癸卯晉主與李太后安太
妃馮后及弟睿子延煦延寳俱北遷後宫左右從
者百餘人契丹遣三百騎援送之又遣晉中書令
趙瑩樞密使馮玉馬軍都指揮使李彦韜與之俱
晉主在塗供饋不繼或時與太后俱絶食舊臣無
敢進謁者獨磁州刺史李榖迎謁於路相對泣下
榖曰臣無狀負陛下因傾貲以獻晉主至中度橋
見杜重威寨歎曰天乎我家何負爲此賊所破慟
哭而去契丹主以前燕京留守劉晞爲西京留
守永康王兀欲之弟留珪爲義成節度使族人郎
伍爲鎮寧節度使兀欲姊壻潘聿撚爲横海節度
使趙延夀之子匡贊爲護國節度使漢將張彦超
爲雄武節度使史佺爲彰義節度使客省副使劉
晏僧爲忠武節度使前護國節度使侯益爲鳳翔
節度使權知鳳翔府事焦繼勲爲保大節度使晞
涿州人也旣而何重建附蜀史匡威不受代契丹
勢稍沮晉主之絶契丹也匡國節度使劉繼勲
爲宣徽北院使頗預其謀契丹主入汴繼勲入朝
契丹主責之時馮道在殿上繼勲急指道曰馮道
爲首相與景延廣實爲此謀臣位卑安敢發言契
丹主曰此叟非多事者勿妄引之命鎻繼勲將送
黃龍府趙在禮至洛陽謂人曰契丹主嘗言莊宗
之亂由我所致我此行良可憂契丹遣契丹將述
軋奚王拽剌勃海將高謨翰戍洛陽在禮入謁拜
於庭下拽剌等皆踞坐受之乙卯在禮至鄭州聞
繼勲被鎻大驚夜自經於馬櫪間契丹主聞在禮
死乃釋繼勲繼勲憂憤而卒劉晞在契丹嘗爲樞
密使同平章事至洛陽詬奚王曰趙在禮漢家大
臣爾北方一酋長耳安得慢之如此立於庭下以
挫之由是洛人稍安契丹主廣受四方貢獻大縱
酒作樂每謂晉臣曰中國事我皆知之吾國事汝
曹弗知也趙延壽請給上國兵廩食契丹主曰吾
國無此法乃縱胡騎四出以收馬爲名分番剽掠
謂之打草榖丁壯斃於鋒刃老弱委以溝壑自東
西兩畿及鄭滑曹濮數百里間財畜殆盡契丹主
謂判三司劉昫曰契丹兵三十萬旣平晉國應有
優賜速宜營辦時府庫空竭昫不知所出請括借
都城士民錢帛自將相以下皆不免又分遣使者
數十人詣諸州括借皆迫以嚴誅人不聊生其實
無所頒給皆蓄之内庫欲輦歸其國於是内外怨
憤始患苦契丹皆思逐之矣初晉主與河東節
度使中書令北平王劉知遠相猜忌雖以爲北面
行營都統徒尊以虚名而諸軍進止實不得預聞
知遠因之廣募士卒陽城之戰諸軍散卒歸之者
數千人又得吐谷渾財畜由是河東富彊冠諸鎮
步騎至五萬人晉主與契丹結怨知遠知其必危
而未嘗論諫契丹屢深入知遠初無邀遮入援之
志及聞契丹入汴知遠分兵守四境以防侵軼遣
客將安陽王峻奉三表詣契丹主一賀入汴二以
太原夷夏雜居戍兵所聚未敢離鎮三以應有貢
物值契丹將劉九一軍自土門西入屯於南川城
中憂懼俟召還此軍道路始通可以入貢契丹主
賜詔襃美及進畫親加兒字於知遠姓名之上仍
賜以木柺胡法優禮大臣則賜之如漢賜几杖之
比惟偉王以叔父之尊得之知遠又遣北都副留
守太原白文珂入獻竒繒名馬契丹主知知遠觀
望不至及文珂還使謂知遠曰汝不事南朝又不
事北朝意欲何所俟邪蕃漢孔目官郭威言於知
遠曰虜恨我深矣王峻言契丹貪殘失人心必不
能久有中國或勸知遠舉兵進取知遠曰用兵有
緩有急當隨時制宜今契丹新降晉軍十萬虎據
京邑未有它變豈可輕動哉且觀其所利止於貨
財貨財旣足必將北去況冰雪巳消勢難久留宜
待其去然後取之可以萬全昭義節度使張從恩
以地迫懷洛欲入朝於契丹遣使謀於知遠知遠
曰我以一隅之地安敢抗天下之大君宜先行我
當繼往從恩以爲然判官高防諫曰公晉室懿親
不可輕變臣節從恩不從左驍衞大將軍王守恩
與從恩姻家時在上黨從恩以副使趙行遷知留
後牒守恩權巡檢使與高防佐之遂行守恩建立
之子也契丹主召晉百官悉集於庭問曰吾國
廣大方數萬里有君長二十七人今中國之俗異
於吾國吾欲擇一人君之如何皆曰天無二日夷
夏之心皆願推戴皇帝如是者再契丹主乃曰汝
曹旣欲君我今兹所行何事爲先對曰王者初有
天下應大赦三月丁巳朔契丹主服通天冠絳紗
袍登正殿設樂懸儀衛於庭百官朝賀華人皆法
服胡人仍胡服立於文武班中間下制稱大遼會
同十年大赦仍云自今節度使刺史毋得置牙兵
市戰馬趙延壽以契丹主負約心怏怏令李崧言
於契丹主曰漢天子所不敢望乞爲皇太子崧不
得已爲言之契丹主曰我於燕王雖割吾肉有用
於燕王吾無所愛然吾聞皇太子當以天子兒爲
之豈燕王所可爲也因令爲燕王遷官時契丹以
恒州爲中京翰林承旨張礪奏擬燕王中京留守
大丞相錄尚書事都督中外諸軍事樞密使如故
契丹主取筆塗去錄尚書事都督中外諸軍事而
行之劉知遠聞何重建降蜀歎曰戎狄憑陵中
原無主令藩鎮外附吾爲方伯良可愧也於是將
佐勸知遠稱尊號以號令四方觀諸侯去就知遠
不許聞晉主北遷聲言欲出兵井陘迎歸晉陽丁
卯命武節都指揮使榮澤史弘肇集諸軍於毬場
告以出師之期軍士皆曰今契丹䧟京城執天子
天下無主主天下者非我王而誰宜先正位號然
後出師爭呼萬歲不巳知遠曰虜勢尚彊吾軍威
未振當且建功業士卒何知命左右遏止之己巳
行軍司馬潞城張彦威等三上牋勸進知遠疑未
決郭威與都押牙冠氏楊邠入說知遠曰今遠近
之心不謀而同此天意也王不乘此際取之謙讓
不居恐人心且移移則反受其咎知遠從之契
丹以其將劉愿爲保義節度副使陜人苦其暴虐
奉國都頭王晏與指揮使趙暉都頭侯章謀曰今
胡虜亂華乃吾屬奮發之秋河東劉公威德遠著
吾輩若殺愿舉陜城歸之爲天下唱取富貴如反
掌耳暉等然之晏與壯士數人夜踰牙城入府出
庫兵以給衆庚午旦斬愿首懸諸府門又殺契丹
監軍奉暉爲留後晏徐州暉澶州章太原人也
辛未劉知遠即皇帝位自言未忍攺晉國又惡開
運之名乃更稱天福十二年壬申詔諸道爲契丹
括率錢帛者皆罷之其晉臣被迫脅爲使者勿問
令詣行在自餘契丹所在誅之甲戍帝自將東
迎晉主及太后至壽陽聞巳過恒州數日乃留兵
戍承天軍而還晉主旣出塞契丹無復供給從官
宫女皆自采木實草葉而食之至錦州契丹令晉
主及后妃拜契丹主阿保機墓晉主不勝屈辱泣
曰薛超誤我馮后隂令左右求毒藥欲與晉主俱
自殺不果契丹王聞帝即位以通事耿崇美爲昭
義節度使高唐英爲彰德節度使崔廷勲爲河陽
節度使以控扼要害初晉置鄕兵號天威軍教習
歲餘村民不閑軍旅竟不可用悉罷之但令七戸
輸錢十千其鎧仗悉輸官而無頼子弟不復肯復
農業山林之盜自是而繁及契丹入汴縱胡騎打
草穀又多以其子弟及親信左右爲節度使刺史
不通政事華人之狡獪者多往依其麾下教之妄
作威福掊歛貨財民不堪命於是所在相聚爲盜
多者數萬人少者不減千百攻䧟州縣殺掠吏民
釡陽賊帥梁暉有衆數百送欵晉陽求效用帝許
之磁州刺史李穀密通表於帝令暉襲相州暉偵
知高唐英未至相州積兵器無守僃丁丑夜遣壯
士踰城入啓關納其衆殺契丹數百其守將突圍
走暉據州自稱留後表言其狀戊寅帝還至晉
陽議率民財以賞將士夫人李氏諫曰陛下因河
東創大業未有以惠澤其民而先奪其生生之資
殆非新天子所以救民之意也今宫中所有請悉
出之以勞軍雖復不厚人無怨言帝曰善即罷率
民傾内府蓄積以賜將士中外聞之大悅李氏晉
陽人也建雄留後劉在明朝于契丹以節度副
使駱從朗知州事帝遣使者張晏洪等如晉州諭
以巳即帝位從朗皆囚之大將藥可儔殺從朗推
晏洪權留後庚辰遣使以聞契丹主遣右諫議大
夫趙熙使晉州括率錢帛徵督甚急從朗旣死民
相帥兵殺熙契丹主賜趙暉詔即以爲保義留後
暉斬契丹使者焚其詔遣支使河間趙矩奉表詣
晉陽契丹遣其將高模翰攻暉不克帝見矩甚喜
曰子挈咽喉之地以歸我天下不足定也矩因勸
帝早引兵南向以副天下之望帝善之辛巳以暉
爲保義節度使侯章爲鎮國節度使保義軍馬步
都指揮使王晏爲絳州防禦使保義軍馬步副都
指揮使鎮寧節度使邪律郎伍性殘虐澶州人
苦之賊帥王瓊帥其徒千餘人夜襲據南城北度
浮航縱兵大掠圍郎伍於牙城契丹主聞之甚懼
始遣天平節度使李守貞天雄節度使杜重威還
鎮由是無久留河南之意遣兵救澶州瓊退屯近
郊遣其弟超奉表來求救癸未帝厚賜超遣還瓊
兵败爲契丹所殺契丹述律太后遣使以其國
中酒饌脯果賜契丹主賀平晉國契丹主與羣臣
宴於永福殿東方羣盜大起䧟宋亳密三州契
丹主謂左右曰我不知中國之人難制如此亟遣
泰寧節度使安審琦武寧節度使苻彦卿等歸鎮
仍以契丹兵送之彦卿至埇橋賊帥李仁恕帥衆
數萬急攻徐州彦卿與數十騎至城下揚鞭欲招
諭之仁恕控彦卿馬請從相公入城彦卿子昭序
自城中遣軍校陳守習縋而出呼於賊中曰相公
巳䧟虎口聽相公助賊攻城城不可得也賊知不
可劫乃相帥羅拜於彦卿馬前乞赦其罪彦卿與
之誓乃解去三月丙戍朔契丹主服赭袍坐
崇元殿百官行入閤禮戊子帝遣使以詔書安
集農民保聚山谷避契丹之患者契丹主復召
晉百官諭之曰天時向暑吾難久留欲暫至上國
省太后當留親信一人於此爲節度使百官請迎
太后契丹主曰太后族大如古栢根不可移也契
丹主欲盡以晉之百官自隨或曰舉國北遷恐摇
人心不如稍稍遷之乃詔有職事者從行餘留大
梁復以汴州爲宣武軍以蕭翰爲節度使翰述律太
后之兄子其妺復爲契丹主后翰始以蕭爲姓自
是契丹后族皆稱蕭氏壬寅契丹主發大梁晉
文武諸司從者數千人諸軍吏卒又數千人宫女
宦官數百人盡載府庫之寳以行所留樂器儀仗
而巳夕宿赤岡契丹主見村落皆空命有司發牓
數百通所在招撫百姓然竟不禁胡騎剽掠丙午
契丹自白馬渡河謂宣徽使高勲曰吾在上國以
射獵爲樂至此令人悒悒今得歸死無恨矣庚
戍以皇弟北京馬步都指揮使崇行太原尹辛
亥契丹主將攻相州梁暉請降契丹主赦之許以
爲防禦使暉疑其詐復乘城拒守夏四月已未未
明契丹主命蕃漢諸軍急攻相州食時克之悉殺
城中男子驅其婦女而北胡人擲嬰孩於空中舉
刃接之以爲樂留高唐英守相州唐英閱城中遺
民男女得七百餘人其後節度使王繼弘歛城中
髑髏瘞之凡得十餘萬或告磁州刺史李穀謀舉
州應漢契丹主執而詰之穀不服契丹主引手於
車中若取所獲文書者穀知其詐因請曰必有其
驗乞顯示之凡六詰穀辭氣不屈乃釋之帝以
從弟北京馬軍都指揮使信領義成節度使充侍
衛馬軍都指揮使武節都指揮使史弘肇領忠武
節度使充步軍都指揮使右都押牙楊邠權樞密
使蕃漢兵馬都孔目官郭威權副樞密使兩使都
孔目官南樂王章權三司使契丹主見所過城
邑丘墟謂蕃漢羣臣曰致中國如此皆燕王之罪
也顧張礪曰爾亦有力焉契丹昭義節度使耿
崇美屯澤州將攻潞州乙丑詔史弘肇將步騎萬
人救之帝聞契丹北歸欲經略河南故以弘肇
爲前驅又遣謙萬進出北方以分契丹兵勢萬進
并州人也契丹主以船數十艘載晉鎧仗將自
汴泝河歸其國命寧國都虞候榆次武行德將士
卒千餘人部送之至河隂行德與將士謀曰今爲
虜所制將遠去鄕里人生會有死安能爲異域之
鬼乎虜勢不能久留中國不若共逐其黨堅守河
陽以俟天命之所歸者而臣之豈非長策乎衆以
爲然行德即以鎧仗授之相與殺契丹監軍使會
契丹河陽節度使崔廷勲以兵送耿崇美之潞州
行德遂乘虚入據河陽衆推行德爲河陽都部署
行德遣弟行友奉蠟表間道詣晉陽契丹遣武定
節度使方太詣洛陽廵檢至鄭州州有戍兵共迫
太爲鄭王梁嗣密王朱乙逃禍爲僧嵩山賊帥張
遇得之立以爲天子取嵩岳神衮冕以衣之帥衆
萬餘襲鄭州太擊走之太以契丹尚彊恐事不濟
說諭戍兵欲與之俱西衆不從太自西門逃犇洛
陽戍兵旣失太反譖太於契丹云脅我爲亂太遣
子師朗自訴於契丹契丹將麻荅殺之太無以自
明會羣盜攻洛陽契丹留守劉晞棄城奔許州太
乃入府行留守事與廵檢使潘環擊羣盜却之張
遇殺朱乙請降伊闕賊帥自稱天子誓衆於南郊
壇將入洛陽太逆擊走之太欲自歸於晉陽武行
德使人誘太曰我禆校也公舊鎮此地今虚位相
待太信之至河陽爲行德所殺蕭翰遣高謨翰援
送劉晞自許還洛陽晞疑潘環構其衆逐巳使謨
翰殺之戊辰武行友至晉陽庚午史弘肇奏遣先
鋒將馬誨擊契丹斬首千餘級時耿崇美崔廷勲
至澤州聞弘肇兵巳入潞州不敢進引兵而南弘
肇遣誨追擊破之崇美廷勲與奚王拽剌退保懷
州辛未以武行德爲河陽節度使契丹主聞河陽
亂嘆曰我有三失宜天下之叛我也諸道括錢一
失也令上國人打草穀二失也不早遣諸節度使
還鎮三失也契丹主至臨城得疾及欒城病甚
苦熱聚冰於胷腹手足且啖之丙子至殺胡林而
卒國人剖其腹實鹽數斗載之北去晉人謂之帝
羓趙延壽恨契丹主負約謂人曰我不復入龍沙
矣即日先引兵入恒州契丹永康王兀欲及南北
二王各以所部兵相繼而入延壽欲拒之恐失大
援乃納之時契丹諸將巳密議奉兀欲爲主兀欲登
鼓角樓受叔兄拜而延壽不之知自稱受契丹皇
帝遺詔權知南朝軍國事仍下教布告諸道所以
供給兀欲與諸將同兀欲銜之恒州諸門管鑰及
倉庫出納兀欲皆自主之延壽使人請之不與契
丹主喪至國述律太后不哭曰待諸部寧壹如故
則葬汝矣帝之自壽陽還也留兵千人戍承天
軍戍兵聞契丹北還不爲僃契丹襲擊之戍兵驚
潰契丹焚其市邑一日狼煙百餘舉帝曰此虜將
遁張虚勢也遣親將葉仁魯將步騎三千赴之會
契丹出剽掠仁魯乘虚大破之丁丑復取承天軍
或說趙延壽曰契丹諸大人數日聚謀此必有
變今漢兵不減萬人不若先事圖之延壽猶豫不
決壬午延壽下令以來月朔日於待賢館上事受
文武官賀其儀宰相樞密使拜於階上節度使以
下拜於階下李崧以虜意不同事理難測固請趙
延壽未行此禮乃止五月乙酉朔永康王兀
欲召延壽及張礪和凝李崧馮道於所館飲酒兀
欲妻素以兄事延壽兀欲從容謂延壽曰妺自上
國來寧欲見之乎延壽欣然與之俱入良久兀欲
出謂礪等曰燕王謀反適已鎻之矣又曰先帝在
汴時遺我一籌許我知南朝軍國近者臨崩别無
遺詔而燕王擅自知南朝軍國豈理邪下令延壽
親黨皆釋不問間一日兀欲至待賢館受蕃漢官
謁賀笑謂張礪等曰燕王果於此禮上吾以鐵騎
圍之諸公亦不免矣後數日集蕃漢之臣於府署
宣契丹主遺制其略曰永康王大聖皇帝之嫡孫
太皇王之長子太后鍾愛羣情允歸可於中京即
皇帝位於是始舉哀成服帝集羣臣庭議進
取諸將咸請出師井陘次取鎮魏先定河北則河
南拱手自服帝欲自石會趨上黨郭威曰虜主雖
死黨衆猶盛各據堅城我出河北兵少路迂傍無
應援若羣虜合勢共擊我軍進則遮前退則邀後
糧餉路絶此危道也上黨山路險澁粟少民殘無
以供億亦不可由近者陜晉二鎮相繼欵附引兵
從之萬無一失不出兩旬洛汴定矣帝曰卿言是
也蘇逢吉等曰史弘肇大軍巳屯上黨羣敵繼遁
不若出天井抵孟津爲便司天奏太歲在午不利
南行宜由晉絳抵陜帝從之辛卯詔以十二日發
北京告諭諸道甲午以太原尹崇爲北京留守
以趙州刺史李存瓌爲副留守河東幕僚真定李
驤爲少尹牙將太原蔚進爲馬步指揮使以佐之
存瓌唐莊宗之從弟也丙申帝發太原自隂地
關出晉絳丁酉史弘肇奏克澤州始弘肇攻澤州
刺史翟令竒固守不下帝以弘肇兵少欲召還蘇
逢吉楊邠曰今陜晉河陽皆巳向化崔廷勲耿崇
美朝夕遁去若召弘肇還則河南人心動搖虜勢
復壯矣帝未決使人諭指於弘肇曰兵巳及此勢
如破竹可進不可退與逢吉等議合帝乃從之弘
肇遣部將李萬超說令竒令竒乃降弘肇以萬超
權知澤州崔廷勲耿崇美奚王拽剌合兵逼河
陽張遇帥衆數千救之戰於南阪敗死武行德出
戰亦敗閉城自守拽剌欲攻之廷勲曰今北軍巳
去得此何用且殺一夫猶可惜況一城乎聞弘肇
巳得澤州乃釋河陽還保懷州弘肇將至廷勲等
擁衆北遁過衛州大掠而去契丹在河南者相繼
北去弘肇引兵與武行德合弘肇爲人沈毅寡言
御衆嚴整將校小不從命立檛殺之士卒所過犯
民田及繫馬於樹者皆斬之軍中惕息莫敢犯令
故所向必克帝自晉陽安行入洛及汴兵不血刃
皆弘肇之力也帝由是倚愛之辛丑帝至霍邑
甲辰帝至晉州帝之即位也絳州刺史李從
朗與契丹將成霸卿等拒命帝遣西南面招討使
護國節度使白文珂攻之未下帝至城下命諸軍
四布而勿攻以利害諭之戊申從㓪舉城降帝命
親將分護諸門士卒一人毋得入以偏將薛瓊爲
防禦使辛亥帝至陜州趙暉自御帝馬而入壬
子至石壕汴人有來迎者六月乙卯帝至新
安西京留司官悉來迎丙辰帝至洛陽入居宫
中汴州百官奉表來迎詔諭以受契丹𥙷署者皆
勿自疑聚其告牒而焚之趙遠更名上交命鄭州
防禦使郭從義先入大梁清宫密令殺李從益及
王淑妃淑妃且死曰吾兒爲契丹所立何罪而死
何不留之使每歲寒食以一盂麥飯洒明宗陵乎
聞者泣下戊午帝發洛陽辛酉汴州百官竇
貞固等迎於滎陽甲子帝至大梁晉之藩鎮相繼
來降戊辰帝下詔大赦凡契丹所除節度使下
至將吏各安職任不復變更復以汴州爲東京改
國號曰漢仍稱天福年曰余未忍忘晉也復青襄
汝三節度秋閏七月庚辰制建宗廟太祖高
皇帝世祖光武皇帝皆百世不遷又立四親廟追
尊諡號凡六廟
三叛連兵
後漢高祖天福十二年夏五月乙酉朔契丹永康
王兀欲囚趙延壽於恒州辛丑帝遣使諭河中節
度使趙匡贊仍以契丹囚其父延壽告之秋
七月或傳趙延壽巳死郭威言於帝曰趙匡&KR1036;契
丹所署今猶在河中宜遣使弔祭因起復移鎮彼
既家國無歸必感恩承命從之會鄴都留守天雄
節度使兼中書令杜重威天平節度使兼侍中李
守貞皆奉表歸命重威仍請移它鎮歸德節度使
兼中書令高行周入朝丙申徙重威爲歸德節度
使以行周代之守貞爲護國節度使加兼中書令
徙護國節度使趙匡&KR1036;爲晉昌節度使後二年延
壽始卒於契丹杜重威自以附契丹負中國内
常疑懼及移鎮制下復拒而不受遣其子弘璲質
於麻荅以求援趙延壽有幽州親兵二千在恒州
指揮使張璉將之重威請以守魏麻荅遣其將楊
衮將契丹千五百人及幽州兵赴之閏月庚午詔
削奪重威官爵以高行周爲招討使鎮寧節度使
慕容彦超副之以討重威慕容彦超欲急攻城
行周欲緩之由是二將不恊帝恐生它變欲自將
擊重威九月戊寅詔幸澶魏勞軍庚辰帝發大
梁晉昌節度使趙匡&KR1036;恐終不爲朝廷所容冬
十月遣使降蜀請自東南路出兵應援帝至鄴
都遣給事中陳觀往諭指重威復閉門拒之城中
食浸竭將士多出降者慕容彦超固請攻城帝從
之丙午親督諸將攻城自寅至辰士卒傷者萬餘
人死者千餘人不克而止彦超乃不敢復言初契
丹留幽州兵千五百人戍大梁帝入大梁或告幽
州兵將爲變帝盡殺之於繁臺之下及圍鄴都張
璉將幽州兵二千助重威拒守帝屢遣人招諭許
以不死璉曰繁臺之卒何罪而戮今守此以死爲
期耳由是城久不下十一月丙辰内殿直韓訓獻
攻城之具帝曰城之所恃者衆心耳衆心苟離城
無所保用此何爲杜重威之叛也觀察判官金鄕
王敏屢泣諫不聽及食竭力盡甲戍遣敏奉表出
降乙亥重威子弘璉來見丙子妻石氏來見石氏
即晉之宋國長公主也帝復遣入城丁丑重威開
門出降城中餒死者什七八存者皆尫瘠無人狀
張璉先邀朝廷信誓詔許以歸鄕里及出降殺璉
等將校數十人縱其士卒北歸將出境大掠而去
郭威請殺重威牙將百餘人并重威家皆籍之以
賞戰士從之以重威爲太傅兼中書令楚國公重
威每出入路人往往擲瓦礫詬之
臣光曰漢高祖殺幽州無辜千五百人非仁也誘
張璉而誅之非信也杜重威罪大而赦之非刑也
仁以合衆信以行令刑以懲姦失此三者何以守
國其祚運之不延也宜哉十二月丙戍帝
發鄴都蜀主遣雄武都押牙吳崇惲以樞密使
王處回書招鳳翔節度使侯益庚寅以山南西道
節度使兼中書令張虔釗爲北面行營招討安撫
使雄武節度使何重建副之宣徽使韓保貞爲都
虞候共將兵五萬虔釗出散關重建出隴州以擊
鳳翔奉鑾肅衛都虞候李廷珪將兵二萬出子午
谷以拔長安諸軍發成都旌旗數十里癸巳帝
至大梁侯益請降於蜀使吳崇惲持兵籍糧帳
西還與趙匡&KR1036;同上表請出兵平定關中
乾祐元年春正月帝以趙匡&KR1036;侯益與蜀兵共爲
宼患之會回鶻入貢訴稱爲党項所阻乞兵應接
詔右衛大將軍王景崇將軍齊藏珍將禁軍數千
赴之因使之經略關西晉昌節度判官李恕久在
趙延夀幕下延壽使之佐匡&KR1036;匡&KR1036;將入蜀恕諫
曰燕王入朝豈所願哉今漢家新得天下方務招
懷若謝罪歸朝必保富貴入蜀非全計也蹄涔不
容尺鯉公必悔之匡&KR1036;乃遣恕奉表請入朝景崇
等未行而恕至帝問恕匡&KR1036;何爲附蜀對曰匡&KR1036;
自以身受虜官父在虜廷恐陛下未之察故附蜀
求苟免耳臣以爲國家必應存撫故遣臣來祈哀
帝曰匡&KR1036;父子本吾人也不幸䧟虜今延壽方墜
檻穽吾何忍更害匡&KR1036;乎即聽其入朝侯益亦請
赴二月四日聖壽節上壽景崇等將行帝召入臥
内敇之曰匡&KR1036;益之心皆未可知汝至彼彼巳入
朝則勿問若尚遷延顧望當以便宜從事趙匡
贊不俟李恕返命巳離長安丙子入見王景崇等
至長安聞蜀兵已入秦州以兵少發本道及趙匡
贊牙兵千餘人同拒之景崇恐匡&KR1036;牙兵亡逸欲
文其面微露風旨軍校趙思綰首請自文其面以
帥下景崇悅齊藏珍竊言曰思綰凶暴難制不如
殺之景崇不聽思綰魏州人也蜀李廷珪將至長
安聞趙匡贊巳入朝欲引歸王景崇邀之敗廷珪
於子午谷張虔釗至寳鷄諸將議不恊按兵未進
侯益聞廷珪西還因閉璧拒蜀兵虔釗勢孤引兵
夜遁景崇帥鳳翔隴邠涇鄜坊之兵追敗蜀兵於
散關俘將卒四百人丁丑帝殂袐不發喪庚辰
下詔稱重威父子因朕小疾謗議搖衆并其子弘
璋弘聽弘琛皆斬之二月辛巳發喪宣遺制皇子
承祐即皇帝位詔以王景崇兼鳳翔廵檢使景
崇引兵至鳳翔侯益尚未行景崇以禁兵分守諸
門或勸景崇殺益景崇以受先朝密旨嗣主未之
知或疑於專殺猶豫未決益聞之不告景崇而去
景崇悔自詬戊戍益入朝隱帝問何故召蜀軍對
曰臣欲誘致而殺之帝哂之三月侯益家富
於財厚賂執政由是大臣爭譽之丙寅以益兼中
書令行開封尹侯益盛毀王景崇於朝言其恣
横景崇聞益尹開封知事巳變内不自安且怨朝
廷會詔遣供奉官王益如鳳翔徵趙匡&KR1036;牙兵詣
闕趙思綰等甚懼景崇因以言激之思綰途中謂
其黨常彦卿曰小太尉巳落其手吾屬至京師并
死矣柰何彦卿曰臨機制變子勿復言癸酉至長
安永興節度副使安友規廵檢喬守温出迎王益
置酒於客亭思綰前白曰壕寨使巳定舍館於城
東今將士家屬皆在城中欲各入城挈家詣城東
宿友規等然之時思綰等皆無鎧仗旣入西門有
州校坐門側思綰遽奪其劒斬之其徒因大譟持
白挺殺守門者十餘人分遣其黨守諸門思綰入
府開庫取鎧仗給之友規等皆逃去思綰遂據城
集城中少年得四千餘人繕城隍葺樓堞旬日間
戰守之具皆僃王景崇諷鳳翔吏民表景崇知軍
府事朝廷患之甲戍徙靜難節度使王守恩爲永
興節度使徙保義節度使趙暉爲鳳翔節度使竝
同平章事以景崇爲邠州留後令便道之官虢州
伶人靖邊庭殺團練使田令方驅掠州民犇趙思
綰至潼關潼關守將出擊之其衆皆潰丁丑邠
涇同華四鎮俱上言護國節度使兼中書令李守
貞與永興鳳翔同反始守貞聞杜重威死而懼隂
有異志自以晉世嘗爲上將有戰功素好施得士
卒心漢室新造天子年少初立執政皆後進有輕
朝廷之志乃招納亡命養死士治城塹繕甲兵晝
夜不息遣人間道齎蠟丸結契丹屢爲邊庭所獲
浚儀人趙修巳素善術數自守貞鎮滑州署司戶
參軍累從移鎮爲守貞言時命不可勿妄動前後
切諫非一守貞不聽乃稱疾歸鄕里僧揔倫以術
媚守貞言其必爲天子守貞信之又嘗會將佐置
酒引弓指䑛掌虎圖曰吾有非常之福當中其舌
一發中之左右皆賀守貞益自負會趙思綰據長
安奉表獻御衣於守貞守貞自謂天人恊契乃自
稱秦王遣其驍將平陸王繼勲將兵據潼關以思
綰爲晉昌節度使同州距河中最近匡國節度使
張彦威常詗守貞所爲奏請先爲之僃詔滑州馬
軍都指揮使羅金山將部兵戍同州故守貞起兵
同州不爲所併金山雲州人也夏四月以鎮
寧節度使郭從義充永興行營都部署將侍衛兵
討趙思綰戊子以保義節度使白文珂爲河中行
營都部署内客省使王浚爲都監辛卯削奪李守
貞官爵命文珂等會兵討之乙未以寧江節度使
侍衛步軍都指揮使尚洪遷爲西面行營都虞侯
王景崇遷延不之邠州閱集鳳翔丁壯詐言討
趙思綰仍牒邠州會兵王景崇遺蜀鳳州刺史
徐彦書求通互市壬戍蜀主使彦復書招之
六月乙酉王景崇遣使請降于蜀亦受李守貞
官爵西面行營都虞候尚洪遷攻長安重傷而
卒秋七月鳳翔節度使趙暉至長安乙亥表
王景崇反狀益明請進兵擊之自河中永興鳳
翔三鎮拒命以來朝廷繼遣諸將討之昭義節度
使常思屯潼關白從珂屯同州趙暉屯咸陽惟郭
從義王峻置柵近長安而二人相惡如水火自春
徂秋皆相仗莫肻攻戰帝患之欲遣重臣臨督
八月壬午以郭威為西面軍前招諭安撫使諸
軍皆受威節度威將行問策於太師馮道道曰守
貞自謂舊將為士卒所附願公勿愛官物以賜士
卒則奪其所恃矣威從之由是衆心始附於威詔
白文珂趣河中趙暉趣鳳翔戊子蜀攺鳳翔曰
岐陽軍已丑以王景崇為岐陽節度使同平章事
郭威與諸將議攻討諸將欲先取長安鳳翔鎮
國節度使扈彦珂曰今三叛連衡推守貞為主守
貞亡則兩鎮自破矣若捨近而攻遠萬一王趙拒
吾前守貞掎吾後此危道也威善之於是威自陜
州白文珂及寧江節度使侍衛步軍都指揮使劉
詞自同州常思自潼關三道攻河中威撫養士卒
與同苦樂小有功輙厚賞之微有傷常親視之士
無賢不肖有所陳啔皆温辭色而受之違忤不怒
小過不責由是將卒咸歸心於威始李守貞以禁
軍皆嘗在麾下受其恩施又士卒素驕苦漢法之
嚴謂其至則叩城奉迎可坐而待之既而士卒新
受賜於郭威皆忘守貞舊恩已亥至城下揚旗伐
鼓踊躍詬譟守貞視之失色白文珂克西關城柵
於河西常思柵於城南威柵於城西未幾威以常
思無將領才先遣歸鎮諸將欲急攻城威曰守貞
前朝宿將健鬪好施屢立戰功況城臨大河樓堞
完固未易輕也且彼馮城而鬪吾仰而攻之何異
帥士卒投湯火乎夫勇有盛衰攻有緩急時有可
否事有後先不若且設長圍而守之使飛走路絶
吾洗兵牧馬坐食轉輸温飽有餘俟城中無食公
帑家財皆竭然後進梯衝以逼之飛書檄以招之
彼之將士脫身逃死父子且不相保況烏合之衆
乎思綰景崇但分兵縻之不足慮也乃發諸州民
夫二萬餘人使白文珂等帥之刳長壕築連城列
隊伍而圍之威又謂諸將曰守貞鄕畏高祖不敢
鴟張以我輩崛起太原事功未著有輕我心故敢
反耳正宜静以制之乃偃旗臥鼓但循河設火鋪
連延數十里番步卒以守之遣水軍艤舟於岸寇
有潜往来者無不擒之於是守貞如坐網中矣
九月蜀兵援王景崇軍于散關趙暉遣都監李
彦從襲擊破之蜀兵遁去王景崇盡殺侯益家
屬七十餘人益子前天平行軍司馬仁矩先在外
得免庚申以仁矩爲隰州刺史仁矩子延廣尚在
襁褓乳母劉氏以己子易之抱延廣而逃乞食至
于大梁歸于益家李守貞屢出兵欲突長圍皆
敗而返遣人齎蠟九求救於唐蜀契丹皆爲邏者
所獲城中食且盡殍死者日衆守貞憂形於色召
揔倫詰之揔倫曰大王當爲天子人不能奪但此
分野有災待磨滅將盡只餘一人一騎乃大王鵲
起之時也守貞猶以爲然冬十月王景崇遣其子
德讓趙思綰遣其子懷乂見蜀主于成都戊寅景
崇遣兵出西門趙暉擊破之遂取西關城景崇退
守大城暉塹而圍之數挑戰不出暉潛遣千餘人
擐甲執兵效蜀旗幟循南山而下令諸軍聲言蜀
兵至矣景崇果遣兵數千出迎之暉設伏掩擊盡
殪之自是景崇不復敢出蜀主遣山南西道節度
使安思謙將兵救鳳翔左僕射兼門下侍郎同平
章事毋昭裔上䟽諫曰臣竊見莊宗皇帝志貪西
顧前蜀主意欲北行凡在庭臣皆貢諫䟽殊無聽
納有何所成只此兩朝可爲鑒誡不聽又遣雄武
節度使韓保貞引兵出汧陽以分漢兵之勢王景
崇遣前義成節度使酸棗李彦舜等逆蜀兵丙申
安思謙屯右界漢兵屯寳雞思謙遣眉州刺史申
貴府兵二千趣模壁設伏於竹林丁酉旦貴以兵
數百壓寳雞而陳漢兵遂之遇伏而敗蜀兵遂北
破寳雞寨蜀兵去漢兵復入寳雞已亥思謙進屯
渭水漢益兵五千戌寳雞思謙畏之謂衆曰糧少
敵強宜更為後圖辛丑退屯鳳州尋歸興元貴潞
州人也彰武節度使高允權與定難節度使李
彛殷有隙李守貞密求援於彛殷發兵屯延丹境
上聞官軍圍河中乃退甲辰允權以其狀聞彛殷
亦自訴朝廷和解之初沈丘人舒元嵩山道士
楊訥俱以遊客干李守貞守貞為漢所攻遣元更
姓朱訥更姓李名平間道奉表求救於唐唐諫議
大夫查文徽兵部侍郎魏岑請出兵應之唐主命
北面行營招討使李金全將兵救河中以清淮節
度使劉彦貞副之文徽為監軍使岑為㳂淮廵檢
使軍于沂州之境金全與諸將方會食候騎白有
漢軍數百在澗北皆羸弱請掩之金全令曰敢言
過澗者斬及暮伏兵四起金鼓聞十餘里金全曰
曏可與之戰乎時唐士卒厭兵莫有鬪志又河中
道遠埶不相及十一月丙寅唐兵退保海州唐主
遺帝書謝請復通商旅且請赦守貞朝廷不報
王景崇累表告急於蜀蜀主命安思謙再出兵
救之十二月壬午思謙自興元引兵屯鳳州請先
運糧四十萬斛乃可出境蜀主曰觀思謙之意安
肯爲朕進取然亦發興州興元米數萬斛以饋之
戊子思謙進屯散關遣馬步使高彦儔眉州刺史
申貴擊漢箭䇢安都寨破之庚寅思謙敗漢兵於
玉女潭漢兵退屯寳雞思謙進屯模壁韓保貞出
新關壬辰軍于隴州神前漢兵不出保貞亦不敢
進趙暉告急於郭威威自往赴之時李守貞遣副
使周光遜禆將王繼勲聶知遇守城西威戒白文
珂劉詞曰賊苟不能突圍終爲我擒萬一得出則
吾不得復留於此成敗之機於是乎在賊之驍銳
盡在城西我去必來突圍爾曹謹僃之威至華州
聞蜀兵食盡引去威乃還韓保貞聞安思謙去亦
退保弓川寨
隱帝乾祐二年春正月郭威將至河中白文珂出
迎之戊申夜李守貞遣王繼勲等引精兵千餘人
循河而南襲漢柵坎岸而登遂入之縱火大譟軍
中狼狽不知所爲劉詞神色自若下令曰小盜不
足驚也帥衆擊之客省使閻晉卿曰賊甲皆黃紙
爲火所照易辨耳柰衆無鬪志何禆將李韜曰安
有無事食君禄有急不死鬪者邪援矟先進衆從
之河中兵退走死者七百人繼勲重傷僅以身免
己酉郭威至劉詞迎馬首請罪威厚賞之曰吾所
憂正在於此微兄健鬪幾爲虜嗤然虜技殫於此
矣晉卿忻州人也守貞之欲攻河西柵也先遣人
出酤酒於村墅或貰與不責其直邏騎多醉由是
河中兵得潜行入寨幾至不守郭威乃下令將士
非犒宴無得私飲愛將李審晨飲少酒威怒曰汝
爲吾帳下首違軍令何以齊衆立斬以恂詔以
靜州隸定難軍二月辛未李彛殷上表謝彛殷以
中原多故有輕傲之志每藩鎮有叛者常隂助之
邀其重賂朝廷知其事亦以恩澤羈縻之夏
四月河中城中食且盡民餓死者什五六癸卯李
守貞出兵五千餘人齎梯橋分五道以攻長圍之
西北隅郭威遣都監吳虔𥙿引兵横擊之河中兵
敗走殺傷大半奪其攻具五月丙午守貞復出兵
又敗之擒其將魏延朗鄭賓壬子周光遜王繼勲
聶知遇帥其衆千餘人來降守貞將士降者相繼
威乘其離散庚申督諸軍百道攻之趙思綰好
食人肝嘗面剖而膾之膾盡人猶未死又好以酒
吞人膽謂人曰吞此千枚則膽無敵矣及長安城
中食盡取婦女幼稚爲軍糧日計數而給之每犒
軍輒屠數百人如羊豕法思綰計窮不知所出郭
從義使人誘之初思綰少時求爲左驍衛上將軍
致仕李肅僕肅不納曰是人目亂而語誕它日必
爲叛臣肅妻張氏全義之女也曰君今拒之後且
爲患乃厚以金帛遺之及思綰據長安肅閑居在
城中思綰數就見之拜伏如故禮肅曰是子亟來
且汙我欲自殺妻曰曷若勸之歸國會思綰問自
全之計肅乃與判官程讓能說思綰曰公本與國
家無嫌但懼罪耳今國家三道用兵俱未有功若
以此時飜然攺圖朝廷必喜自可不失富貴孰與
坐而待斃乎思綰從之遣使詣闕請降乙丑以思
綰爲華州留後都指揮使常彦卿爲虢州刺史令
便道之官秋七月甲辰趙思綰釋甲出城受
詔郭從義以兵守其南門復遣還城思綰求其牙
兵及鎧仗從義亦給之思綰遷延收斂財賄三攺
行期從義等疑之密白郭威請圖之威許之壬子
從義與都監南院宣徽使王峻按轡入城處于府
舍召思綰酌别因執之并常彦卿及其父兄部曲
三百人皆斬於市甲寅郭威攻河中克其外郭
李守貞收餘衆退保子城諸將請急攻之威曰夫
鳥窮則啄況一軍乎涸水取魚安用急爲壬戍李
守貞與妻及子崇勲等自焚威入城獲其子崇玉
等及所署宰相靖蜍孫愿樞密使劉芮國師揔倫
等送大梁磔於市徵趙修已爲翰林天文威閱守
貞文書得朝廷權臣及藩鎮與守貞交通書詞意
悖逆欲奏之袐書郎榆次王溥諫曰魑魅乘夜爭
出見日自消願一切焚之以安反仄威從之戊
辰加永興節度使郭從義同平章事徙鎮國節度
使扈彦珂爲護國節度使以河中行營馬步都虞
候劉詞爲鎮國節度使八月戊戍郭威至大
梁入見帝勞之賜金帛衣服玉帶鞍馬辭曰臣受
命期年僅克一城何功之有且臣將兵在外凡鎮
安京師供億所須使兵食不乏皆諸大臣居中者
之力也臣安敢獨膺此賜請徧賞之又議加領方
鎮辭曰楊邠位在臣上未有茅土且帷幄之臣不
可以弘肇爲比九月壬寅徧賜宰相樞密宣徽三
司侍衞使九人與威如一帝欲特賞威辭曰運籌
建畫出於廟堂發兵饋糧資於藩鎮暴露戰鬭在
於將士而功獨歸臣臣何以堪之乙巳加威兼侍
中史弘肇兼中書令辛亥加竇貞固司徒蘇逢吉
司空蘇禹珪左僕射楊邠右僕射諸大臣議以朝
廷執政溥加恩恐藩鎮觖望乙卯加天雄節度使
高行周守太師山南東道節度使安審琦守太傅
泰寧節度使苻彦卿守太保河東節度使劉崇兼
中書令己未加忠武節度使劉信天平節度使慕
容彦超平盧節度使劉銖竝兼侍中辛酉加朔方
節度使馮暉定難節度使李彛殷兼中書令冬十
月壬申加義武節度使孫方簡武寧節度使劉贇
同平章事壬午加吳越王弘俶尚書令楚王希廣太尉
丙戍加荆南節度使高保融兼侍中議者以郭威
不專有其功推以分人信爲美矣而國家爵位以
一人立功而覃及天下不亦濫乎初邢州人周
璨爲諸衛將軍罷秩無依從王景崇西征景崇叛
遂爲謀主趙暉急攻鳳翔周璨謂王景崇曰公
曏與蒲雍相表裏今二鎮巳平蜀兒不足恃不如
降也景崇曰善吾更思之後數日外攻轉急景崇
謂其黨曰事窮矣吾欲爲急計乃謂其將公孫輦
張思練曰趙暉精兵多在城北來日五鼓前爾二
人燒城東門詐降勿令寇入吾與周璨以牙兵出
北門突暉軍縱無成而死猶勝束手皆曰善癸巳
未明輦思練燒東門請降府牙火亦發二將遣人
詗之景崇巳與家人自焚矣璨亦降
郭威篡漢(劉旻據河東附)
後漢高祖乾祐元年帝自魏王承訓卒悲痛過甚
春正月甲子始不豫丁丑帝大漸召蘇逢吉楊
邠史弘肇郭威入受顧命曰承祐幼弱後事託在
卿輩是曰帝殂二月辛巳朔立皇子左衛大
將軍大内都點檢承祐爲周王同平章事丁亥
尊皇后曰皇太后宣遺制令周王即皇帝
位蘇逢吉等爲相多遷𥙷官吏楊邠以爲虚費
國用所奏多抑之逢吉等不悅三月中書侍郎兼
戸部尚書同平章事李濤上䟽言今關西紛擾外
禦爲急二樞密皆佐命功臣官雖貴而家未富宜
授以要害大鎮樞機之務在陛下目前易以裁決
逢吉禹珪自先帝時任事皆可委也楊邠郭威聞
之見太后泣訴稱臣等從先帝起艱難中今天子
取人言欲棄之於外況關西方有事臣等何忍自
取安逸不顧社稷若臣等必不任職乞留過山陵
太后怒以讓帝曰國家勤舊之臣柰何聽人言而
逐之帝曰此宰相所言也因詰責宰相濤曰此䟽
臣獨爲之它人無預丁丑罷濤政事勒歸私第
夏四月帝與左右謀以太后怒李濤離間欲更
進用二樞密以明非帝意左右亦疾二蘇之專欲
奪其權共勸之壬午制以樞密使楊邠爲中書侍
郎兼吏部尚書同平章事樞密使如故以副樞密
使郭威爲樞密使又加三司使王章同平章事凡
中書除官諸司奏事帝皆委邠斟酌自是三相拱
手政事盡決於邠事有未更邠所可否者莫敢施
行遂成凝滯三相每進擬用人苟不出邠意雖簿
尉亦不之與邠素不喜書生常言國家府廩實甲
兵彊乃爲急務至於文章禮樂何足介意旣恨二
蘇排已以其除官太濫爲衆所非欲矯其弊由是
艱於除拜士大夫往往有自漢興至亡不霑一命
者凡門蔭及百司入仕悉罷之雖由邠之愚蔽時
人亦咎二蘇之不公所致云秋七月庚申加
樞密使郭威同平章事
隱帝乾祐二年三叛旣平帝浸驕縱與左右狎暱
飛龍使瑕丘後匡&KR1036;茶酒使太原郭允明以謟媚
得幸帝好與之爲廋辭醜語太后屢戒之帝不以
爲意七月太常卿張昭上言宜親近儒臣講習經
訓不聽昭即昭遠避高祖諱攺之
三年夏四月楊邠求解樞密使帝遣中使諭止之
宣徽北院使吳虔𥙿在旁曰樞密重地難以久居
當使後來者迭爲之相公辭之是也帝聞之不悅
辛巳以虔裕爲鄭州防禦使朝廷以契丹近入
寇横行河北諸藩鎮各自守無扞禦之者議以郭
威鎮鄴都使督諸將以僃契丹史弘肇欲威仍領
樞密使蘇逢吉以爲故事無之弘肇曰領樞密使
則可以便宜從事諸軍畏服號令行矣帝卒從弘
肇議弘肇怨逢吉異議逢吉曰以内制外順也今
反以外制内其可乎壬午制以威爲鄴都留守天
雄節度使樞密使如故仍詔河北兵甲錢穀但見
郭威文書立皆禀應明日朝貴會飲於竇貞固之
第弘肇舉大觴屬威厲聲曰昨日廷議一何同異
今日爲弟飲之逢吉與楊邠亦舉觴曰是國家之
事何是介意弘肇又厲聲曰安定國家在長槍大
劒安用毛錐王章曰無毛錐則財賦何從可出自
是將相始有隙壬辰以左監門衛將軍郭榮爲
貴州剌史天雄牙内都指揮使榮本姓柴父守禮
郭威之妻兄也威未有子時養以爲子五月
庚子郭威辭行言於帝曰太后從先帝久多歴天
下事陛下冨於春秋有事宜禀其教而行之親近
忠直放遠讒邪善惡之閒所宜明審蘇逢吉楊邠
史弘肇皆先帝舊臣盡忠徇國願陛下推心任之
必無敗失至於疆埸之事臣願竭其愚駑庶不負
驅策帝歛容謝之癸丑王章置酒會諸朝貴酒
酣爲酒勢令史弘肇不閑其事客省使閻晉卿坐
次弘肇屢教之蘇逢吉戲之曰旁有姓閻人何憂
罰爵弘肇妻閻氏本酒家倡也意逢吉譏之大怒
以醜語詬逢吉逢吉不應弘肇欲歐之逢吉起去
弘肇索劒欲追之楊邠泣止之曰蘇公宰相公若
殺之置天子何地願孰思之弘肇即上馬去邠與
之聮鐮送至其第而還於是將相如水火矣帝使
宣徽使王峻置酒和解之不能得逢吉欲求出鎮
以避之旣而中止曰吾去朝廷止煩史公一處分
吾虀粉矣王章亦忽忽不樂欲求外官楊史固止
之帝自即位以來樞密使右僕射同平章事楊
邠緫機政樞密使兼侍中郭威主征伐歸德節度
使侍衛親軍都指揮使兼中書令史弘肇典宿衛
三司使同平章事王章掌財賦邠頗公忠退朝門
無私謁雖不却四方饋遺有餘輒獻之弘肇督察
京城道不拾遺是時承契丹蕩覆之餘公私困竭
章捃摭遺利吝於出納以實府庫屬三叛連衡宿
兵累年而供饋不乏及事平賜予之外尚有餘積
以是國家粗安章聚歛刻急舊制田稅每斛更輸
二升謂之雀鼠耗章始令更輸二升謂之省耗舊
錢出入皆以八十爲陌章始令入者八十出者七
十七謂之省陌有犯鹽礬酒麴之禁者錙銖㳙滴
罪皆死由是百姓愁怨章尤不喜文臣嘗曰此輩
授之握筭不知縱横何益於用俸禄皆以不堪資
軍者給之吏巳高其估章更增之帝左右嬖佞浸
用事太后親戚亦干預朝政邠等屢裁抑之太后
有故人子求𥙷軍職弘肇怒而斬之武德使李業
太后之弟也高祖使掌内帑帝即位尤蒙寵任會
宣徽使闕業意欲之帝及太后亦諷執政邠弘肇
以爲内使遷𥙷有次不可以外戚超居乃止内客
省使閻晉卿次當爲宣徽使久而不𥙷樞密承旨
聶文進飛龍使後匡&KR1036;翰林茶酒使郭允明皆有
寵於帝久不遷官共怨執政文進并州人也平盧
節度使劉銖罷青州歸久奉朝請未除官常戟手
於執政帝初除三年喪聽樂賜伶人錦袍玉帶伶
人詣弘肇謝弘肇怒曰士卒守邊苦戰猶未有以
賜之汝曹何功而得此皆奪以還官帝欲立所幸
耿夫人爲后邠以爲太速夫人卒常欲以后禮葬
之邠復以爲不可帝年益壯厭爲大臣所制邠弘
肇嘗議事於帝前帝曰審圖之勿令人有言邠曰
陛下但禁聲有臣等在帝積不能平左右因乘間
譛之於帝云邠等專恣終當爲亂帝信之當夜聞
作坊鍜聲疑有急兵逹旦不寐司空同平章事蘇
逢吉旣與弘肇有隙知李業等怨弘肇屢以言激
之帝遂與業文進匡&KR1036;允明謀誅邠等議既定入
白太后太后曰兹事何可輕發更宜與宰相議之
業時在旁曰先帝嘗言朝廷大事不可謀及書生
懦怯誤人太后復以爲言帝忿曰國家之事非閨
閤所知拂衣而出十一月乙亥業等以其謀告閻
晉卿晉卿恐事不成詣弘肇第欲告之弘肇以它
故辭不見丙子旦邠等入朝有甲士數十自廣政
殿出殺邠弘肇章於東廡下文進亟召宰相朝臣
班於崇元殿宣云邠等謀反巳伏誅與卿等同慶
又召諸軍將校至萬歲殿庭帝親諭之且曰邠等
以穉子視朕朕今始得爲汝主汝等免横憂矣皆
拜謝而退又召前節度使刺史等升殿諭之分遣
使者帥騎收捕邠等親戚黨與傔從盡殺之弘肇
待侍衛步軍都指揮使王殷尤厚邠等死帝遣供
奉官孟業齎密詔詣澶州及鄴都令鎮寧節度使
李洪義殺殷又令鄴都行營馬軍都指揮使郭崇
威步軍都指揮使眞定曹威殺郭威及監軍宣徽
使王峻洪義太后之弟也又急詔徵天平軍節度
使高行周平盧節度使苻彦卿永興節度使郭崇
義泰寧節度使慕容彦超匡國節度使薛懷讓鄭
州防禦使吳虔𥙿陳州敕史李穀入朝以蘇逢吉
權知樞密院事前平盧節度使劉銖權知開封府
侍衛馬步都指揮使李洪建權判侍衛司事内侍
省使閻晉卿權侍衛馬軍都指揮使洪建業之兄
也時中外人情憂駭蘇逢吉雖惡弘肇而不預李
業等謀聞變驚愕私謂人曰事太怱怱主上儻以
一言見問不至於此業等命劉銖誅郭威王峻之
家銖極其慘毒嬰孺無免者命李洪建誅王殷之
家洪建但使人守視仍飲食之丁丑使者至澶州
李洪義畏懦慮王殷巳知其事不敢發乃引孟業
見殷殷囚業遣副使陳光穗以密詔示郭威威召
樞密吏魏仁浦示以詔書曰柰何仁浦曰公國之
大臣功名素著加之握彊兵據重鎮一旦爲群小
所構禍出非意此非辭說所能解時事如此不可
坐而待死威乃召郭崇威曹威及諸將告以楊邠
等冤死及有密詔之狀且曰吾與諸公拔荆棘從
先帝取天下受託孤之任竭力以衞國家今諸公
已死吾何心獨生君輩當奉行詔書取吾首以報
天子庶不相累郭崇威等皆泣曰天子幼冲此必
左右羣小所爲若使此輩得志國家其得安乎崇
威願從公入朝自訴盪滌鼠輩以清朝廷不可爲
單使所殺受千載惡名翰林天文趙脩已謂郭威
曰公徒死何益不若順衆心擁兵而南此天啓也
郭威乃留其養子榮鎮鄴都命郭崇威將騎兵
前驅戊寅自將大兵繼之慕容彦超方食得詔
捨匕筯入朝帝悉以軍事委之已卯吳虔𥙿入
朝帝聞郭威舉兵南向議發兵拒之前開封尹
侯益曰鄴都戍兵家屬皆在京師官軍不可輕出
不若閉城以挫其鋒使其母妻登城招之可不戰
而下也慕容彦超曰侯益衰老爲懦夫計耳帝乃
遣益及閻晉卿吳虔裕前保大節度使張彦超將
禁軍趣澶州是日郭威已至澶州李洪義納之王
殷迎謁慟哭以所部兵從郭威涉河帝遣内養鸗
脫覘郭威威獲之以表置鸗脫衣領中使歸自帝
曰臣昨得詔書延頸俟死郭崇威等不忍殺臣云
此皆陛下左右貪權無厭者譛臣耳逼臣南行詣
關請罪臣求死不獲力不能制臣數日當至闕廷
陛下若以臣爲有罪安敢逃刑若實有譛臣者願
執付軍前以快衆心臣敢不撫諭諸軍退歸鄴都
庚辰郭威趣滑州辛巳義成節度使宋延渥迎降
延渥洛陽人其妻高祖女永寧公主也郭威取滑
州庫物以勞將士且諭之曰聞侯令公已督諸軍
自南來今遇之交戰則非入朝之義不戰則爲其
所屠吾欲全汝曹功名不若奉行前詔吾死不恨
皆曰國家負公公不負國所以萬人争奮如報私
讎侯益輩何能爲乎王峻徇於衆曰我得公處分
俟克京城聽旬日剽掠衆皆踊躍辛巳鸗脫至
大梁前此帝議自往澶州聞郭威已至河上而止
帝甚有悔懼之色私謂竇貞固曰屬者亦太草草
李業等請傾府庫以賜諸軍蘇禹珪以爲未可業
拜禹珪於帝前曰相公且爲天子勿惜府庫乃賜
禁軍人二十緍下軍半之將士在北者給其家仍
使通家信以誘之壬午郭威軍至封丘人情忷懼
太后泣曰不用李濤之言宜其亡也慕容彦超恃
其驍勇言於帝曰臣視北軍猶蠛蠓耳當爲陛下
生致其魁退見聶文進問北來兵數及將校姓名
頗懼曰是亦劇賊未易輕也帝復遣左神武統軍
袁㠖前威勝節度使劉重進等帥禁軍與候益等
會屯赤岡㠖象先之子也彦超以大軍屯七里店
癸未東北軍遇於劉子陂帝欲自出勞軍太后曰
郭威吾家勤舊非死亡切身何至此但按兵守城
飛詔諭之觀其志趣必有辭理則君臣之禮尚全
慎勿輕出帝不從時扈從軍甚盛太后遣使戒聶
文進曰大須在意對曰有臣在雖郭威百人可擒
也至暮兩軍不戰帝還宫慕容彦超大言曰陛下
來日宫中無事幸再出觀臣破賊臣不必與之戰
但叱散使歸營耳甲申帝欲再出太后力止之不
可旣陳郭威戒其衆曰吾來誅羣小非敢敵天子
也愼勿先動久之慕容彦超引輕騎直前奮擊郭
崇威與前博州剌史李榮帥騎兵拒之彦超馬倒
幾獲之彦超引兵退麾下死者百餘人於是諸軍
奪氣稍稍降於北軍侯益吳虔𥙿張彦超袁㠖劉
重進皆潜往見郭威威各遣還營又謂宋延渥曰
天子方危公近親宜以牙兵往衛乘輿且附奏陛
下願乘間早幸臣營延渥未至御營亂兵雲擾不
敢進而還比暮南軍多歸於北慕容彦超與麾下
十餘騎犇還兖州是夕帝獨與三相及從官數十
人宿於七里寨餘皆逃潰乙酉旦郭威望見天子
旌旗在高板上下馬免胄往從之至則帝巳去矣
帝策馬將還宫至玄化門劉銖在門上問帝左右
兵馬何在因射左右帝回轡西北至趙村追兵巳
至帝下馬入民家爲亂兵所殺蘇逢吉閻晉卿郭
允明皆自殺聶文進挺身走軍士追斬之李業奔
陜州後匡贊犇兖州郭威聞帝遇弑號慟曰老夫
之罪也威至玄化門劉銖雨射城外威自迎春門
入歸私第遣前曹州防御史何福進將兵守明德
門諸軍大掠通夕煙火四發軍士入前義成節度
使白再榮之第執再榮盡掠其財旣而進曰某等
昔嘗趨走麾下一旦無禮至此何面目復見公遂
刎其首而去吏部侍郎張允家貲以萬計而性吝
雖妻亦不之委常自繫衆鑰於衣下行如環珮是
夕匿於佛殿藻井之上登者浸多板壞而墜軍士
掠其衣遂以凍卒初作坊使賈延徽有寵於帝與
魏仁浦爲鄰欲併仁浦所居以自廣屢譛仁浦於
帝幾至不測至是有擒延徽以授仁浦者仁浦謝
曰因亂而報怨吾所不爲也郭威聞之待仁浦益
厚右千牛衛大將軍棗疆趙鳳曰郭侍中舉兵欲
誅君側之惡以安國家耳而鼠輩敢爾乃賊也豈
侍中意耶執弓矢踞胡床坐於巷首掠者至輒射
殺之里中皆頼以全丙戍獲劉銖李洪建囚之銖
謂其妻曰我死汝且爲人婢乎妻曰以公所爲雅
當然耳王殷郭崇威言於郭威曰不止剽掠今夕
止有空城耳威乃命諸將分部禁止掠者不從則
斬之至晡乃定竇貞固蘇禹珪自七里寨逃歸郭
威使人訪求得之尋復其位貞固爲相值楊史弄
權李業等作亂但以凝重處其間自全而巳郭威
命有司遷隱帝梓宫於西宫或請如魏高貴鄕公
故事葬以公禮威不許曰倉猝之際吾不能保衛
乘輿罪巳大矣況敢貶君乎太師馮道帥百官謁
見郭威威見猶拜之道受拜如平時徐曰侍中此
行不易丁亥郭威帥百官詣明德門起居太后且
奏稱軍國事殷請早立嗣君太后誥稱郭允明弑
逆神器不可無主河東節度使崇忠武節度使信
皆高祖之弟武寧節度使贇開封尹勲高祖之子
其令百官議擇所宜贇崇之子也高祖愛之養視
如子郭威王峻入見太后於萬歲宫請以勲爲嗣
太后曰勲久羸疾不能起威出諭諸將諸將請見
之太后令左右以卧榻舉之示諸將諸將乃信之
於是郭威與峻議立贇巳丑郭威帥百官表請以
贇承大統太后誥所司擇日備灋駕迎贇即皇帝
位郭威奏遣太師馮道及樞密直學士王度祕書
監趙上交詣徐州奉迎郭威之討三叛也每見朝
廷詔書處分軍事皆合機宜問使者誰爲此詔使
者以翰林學士范質對威曰宰相噐也入城訪求
得之甚喜時大雪威解所服紫袍衣之令草太后
誥令迎新君儀注蒼黃之中討論撰定皆得其宜
初隱帝遣供奉官押班陽曲張永德賜昭義節度
使常思生辰物永德郭威之壻也會楊邠等誅密
誅思殺永德思素聞郭威多竒異囚永德以觀變
及威克大梁思乃釋永德而謝之庚寅郭威帥羣
臣上言比皇帝到闕動涉浹旬請太后臨朝聽政
壬辰太后始臨朝以王峻爲樞密使袁義爲宣
徽南院使王殷爲侍衛馬步軍都指揮使郭崇威
為侍衛馬軍都指揮使曹威爲侍衛步軍都指揮
使陳州剌史李穀權判三司劉銖李洪建及其
黨皆梟首於市而赦其家郭威謂公卿曰劉銖屠
吾家吾復屠其家怨讎反覆庸有極乎由是數家
獲免王殷屢爲洪建請免死郭威不許後匡贊至
兖州慕容彦超執而獻之李業至陜州其兄保義
節度使洪倍不敢匿於家業懷金將奔晉陽至絳
州盗殺之而取其金鎮將邢州奏契丹主將數
萬騎入宼攻内丘五日不克死傷甚衆有戍兵五
百叛應契丹引契丹入城屠之又䧟饒陽太后敇
郭威將大軍擊之國事權委竇貞固蘇禹珪王峻
軍事委王殷十二月甲午朔郭威發大梁丁酉
以翰林學士戶部侍郎范質爲樞密副使武寧
節度使贇留右都押牙鞏廷美元從教練使楊温
守徐州與馮道等西來在道仗衛皆如王者左右
呼萬歲郭威至滑州留數日贇遣使慰勞諸將受
命之際相顧不拜私相謂曰我輩屠䧟京師其罪
大矣若劉氏復立我輩尚有種乎己酉威聞之即
引兵趣澶州辛亥遣蘇禹珪如宋州迎嗣君壬
子郭威度河館于澶州癸丑旦將發將士數千人
忽大譟威命閉門將士踰垣登屋而入曰天子須
侍中自爲之將士巳與劉氏爲仇不可立也或裂
黃旗以被威體共扶抱之呼萬歲震地因擁威南
行威乃上太后牋請奉漢宗廟事太后爲母丙辰
至韋城下書撫諭大梁士民以昨離河上在道秋
毫不犯勿有憂疑戊午威至七里店竇貞固帥百
官出迎拜謁因勸進威營於臯門村武寧節度
使贇巳至宋州王峻王殷聞澶州軍變遣侍衛馬
軍都指揮使郭崇威將七百騎往拒之又遣前申
州刺史馬鐸將兵詣許州廵檢崇威忽至宋州陳
於府門外贇大驚闔門登樓詰之對曰澶州軍變
郭公慮陛下未察故遣崇威來宿衛無它也贇召
崇威崇威不敢進馮道出與崇威語崇威乃登樓
贇執崇威手而泣崇威以郭威意安諭之少頃崇
威出時護聖指揮使張令超帥部兵爲贇宿衛徐
州判官董裔說贇曰觀崇威視瞻舉措必有異謀
道路皆言郭威巳爲帝而陛下深入不止禍其至
哉請急召張令超諭以禍福使夜以兵劫崇威奪
其兵明日掠睢陽金帛募士卒北走晉陽彼新定
京邑未暇追我此策之上也贇猶豫未決是夕崇
威密誘令超令超帥衆歸之贇大懼郭威遺贇書
云爲諸軍所迫召馮道先歸留趙上交王度奉侍
道辭行贇曰寡人此來所恃者以公三十年舊相
故無疑耳今崇威奪吾衞兵事危矣公何以爲計
道默然客將賈貞數目道欲殺之贇曰汝輩勿草
草此無預馮公事崇威遷贇於外館殺其腹心董
裔賈貞等數人己未太后誥廢贇爲湘隂公馬鐸
引兵入許州劉信惶惑自殺庚申太后誥以侍中
監國百官藩鎮相繼上表勸進壬戍夜監國營有
步軍將校醉揚言曏者澶州騎兵扶立今步兵亦
欲扶立監國斬之
後周太祖廣順元年春正月丁卯漢太后下誥授
監國符寳即皇帝位監國自臯門入宫即位於崇
元殿制曰朕周室之裔虢叔之後國號宜曰周攺
元大赦楊邠史弘肇王章等皆贈官官爲斂葬仍
訪其子孫叙用之凡倉場庫務掌納官吏無得收
斗餘稱耗舊所進羡餘物悉罷之犯竊盜及姦者
竝依晉天福元年以前刑名罪人非反逆無得誅
及親族籍没家貲唐莊宗明宗晉高祖各置守陵
十戸漢高祖陵職員官人時月薦享及守陵戶竝
如故初唐衰多盜不用律文更定峻灋竊盜贓三
匹者死晉天福中加至五匹姦有夫婦人無問彊
和男女竝死漢灋竊盜一錢以上皆死又罪非反
逆往往族誅籍没故帝即位首革其弊初楊邠以
功臣國戚爲方鎮者多不閑吏事乃以三司軍將
𥙷都押牙孔目官内知客其人自恃敇𥙷多專横
節度使不能制至是悉罷之戊辰以前復州防
禦使王彦超權武寧節度使漢李太后遷居西
宫巳已上尊號曰昭聖皇太后癸酉加王峻同
平章事以衛尉卿劉皥主漢隱帝之喪初
河東節度使兼中書令劉崇聞隱帝遇害欲起兵
南向聞迎立湘隂公乃止曰吾兒爲帝吾又何求
太原少尹李驤隂說崇曰觀郭公之心終欲自取
公不如疾引兵逾太行據孟津俟徐州相公即位
然後還鎮則郭公不敢動矣不然且爲所賣崇怒
曰腐儒欲離閒吾父子命左右曳出斬之驤呼曰
吾負經濟之才而爲愚人謀事死固甘心家有老
妻願與之同死崇并其妻殺之且奏於朝廷示無
二心及贇廢崇乃遣使請贇歸晉陽詔報以湘隂
公比在宋州今方取歸京師必令得所公勿爲憂
公能同力相輔當加王爵永鎮河東鞏廷美楊温
聞湘隂公贇失位奉贇妃董氏據徐州拒守以俟
河東援兵帝使贇以書諭之廷美温欲降而懼死
帝復遺贇書曰爰念斯人盡心於主足以賞其忠
義何由責以悔尤俟新節度使入城當各除刺史
公可更以委曲示之丙子帝帥百官詣西宫爲
漢隱帝舉哀成服皆如天子禮慕容彦超遣使
入貢帝慮其疑懼賜詔慰安之曰今兄事巳至此
言不欲繁望弟扶持同安億兆戊寅殺湘隂公
於宋州是日劉崇即皇帝位於晉陽仍用乾祐
年號所有者并汾忻代嵐憲隆蔚沁遼麟石十二
州之地以節度判官鄭珙爲中書侍郎觀察判官
滎陽趙華爲戶部侍郎並同平章事以次子承鈞
爲侍衛親軍都指揮使太原尹以節度副使李存
環爲城州防禦使禆將武安張元徽爲馬步軍都
指揮使陳光𥙿爲宣徽使北漢主謂李存瓌張元
徽曰朕以高祖之業一朝墜地今日位號不得巳
而稱之顧我何是天子汝曹是何節度使邪由是
不建宗廟祭祀如家人宰相俸錢月止百緍節度
使止二十緡自餘薄有資給而已故其國中少廉
吏客省使河南李光美嘗爲直省頗諳故事北漢
朝廷制度皆出於光美北漢主聞湘隂公死哭曰
吾不用忠臣之言以至於此爲李驤立祠歲時祭
之已卯以太師馮道爲中書令加竇貞固侍中
蘇禹珪司空初北漢主立契丹主使聿撚遺劉
承鈞書北漢主使承鈞復書稱本朝淪亡紹襲帝
位欲循晉室故事求援北朝契丹主大喜北漢主
發兵屯隂地黃澤團栢丁亥以承鈞爲招討使與
副招討使白從暉都監李存瓌將步騎萬人宼晉
州從暉吐谷渾人也郭崇威更名崇曹威更名
英二月丁酉以皇子天雄牙内都指揮使榮
爲鎮寧節度使選朝士爲之僚佐以侍御史王敏
爲節度判官右𥙷闕崔頌爲觀察判官校書郎王
朴爲掌書記頌恊之子朴東平人也戊戍北漢
兵五道攻晉州節度使王晏閉城不出劉承鈞以
爲怯蟻附登城晏伏兵奮擊北漢兵死傷者千餘
人承鈞遣副兵馬使安元寳焚晉州西城元寳來
降承鈞乃移軍攻隰州癸卯隰州刺史許遷遣
步軍都指揮使孫繼業迎擊北漢兵於長壽材執
其將程筠等殺之未幾北漢兵攻州城數日不克
死傷甚衆乃引兵去遷鄆州人也丁未契丹主
遣其臣臬骨支與朱憲偕來賀即位丁巳遣尚
書右丞田敏使契丹北漢主遣通事舍人李𧦬使
于契丹乞兵爲援詔加奉寧節度使慕容彦超
中書令遣翰林學士魚崇諒詣兖州諭指崇諒即
崇遠也彦超上表謝三月壬戍詔報之曰向以前
朝失德少主用讒倉猝之間召卿赴闕卿即奔馳
應命信宿至京救國難而不顧身聞君召而不俟
駕以至天亡漢祚兵散梁郊降將敗軍相繼而至
卿即便回馬首徑返龜隂爲主爲時有終有始所
謂危亂見忠臣之節疾風知勁草之心若使爲臣者
皆能如兹則有國者誰不欲用所言朕潛龍河朔
之際平難浚郊之時緣不奉示諭之言亦不得差
人至行闕且事主之道何必如斯若或二三於漢
朝又安肯忠信於周室以此爲懼不亦過乎卿但
悉力推心安民體國事朕之節如事故君不惟黎
庶獲安抑亦社稷是頼但堅表率未議替移由衷
之誠言盡於此王彦超奏克徐州殺鞏廷美
北漢李𧦬至契丹契丹主使拽剌梅里報之
夏四月契丹主遣使如北漢告以周使田敏來
約歲輸錢十萬緍北漢主使鄭攻以厚賂謝契丹
自稱姪皇帝致書於叔天授皇帝請行冊禮
五月巳巳遣左金吾將軍姚漢英等使于契丹
契丹留之辛未北漢禮部侍郎同平章事鄭珙
卒于契丹六月辛亥以樞密使同平章事王
峻爲左僕射兼門下侍郎樞密副使兵部侍郎范
質戸部侍郎判三司李穀爲中書侍郎竝同平章
事穀仍判三司司徒兼侍中竇貞固司空兼中書
侍郎同平章事蘇禹珪竝罷守本官癸丑范質參
知樞密院事丁巳以宣徽北院使翟光鄴兼樞密
副使初帝討河中巳爲人望所屬李穀時爲轉運
使帝數以微言諷之穀但以人臣盡節爲對帝以
是賢之即位首用爲相時國家新造四方多故王
峻夙夜盡心知無不爲軍旅之謀多所禆益范質
明敏彊記謹守灋度李穀沈毅有器略在帝前論
議辭氣忼慨善譬諭以開主意契丹遣燕王述
軋等冊命北漢主爲大漢神武皇帝妃爲皇后北
漢主更名旻秋七月北漢主遣翰林學士博
興衛融等詣契丹謝冊禮且請兵八月壬戍
葬漢隱帝于潁陵九月北漢主遣招討使李
存瓌將兵自團栢入宼契丹欲引兵會之與酋長
議於九十九泉諸部皆不欲南宼契丹主彊之癸
亥行至新州之西火神淀燕王述軋及偉王之子
太寧王漚僧作亂弑契丹主而立述軋契丹主德
光之子齊王述律逃入南山諸部奉述律以攻述
軋漚僧殺之并其族黨立述律爲帝攺元應曆自
火神淀入幽州遣使告干北漢北漢主遣樞密直
學士上黨王得中如契丹賀即位復以叔父事之
請兵以擊晉州契丹主年少好遊戲不親國事每
夜酣飲逹旦乃寐日中方起國人謂之睡王後更
名明冬十月辛卯潞州廵檢陳思讓敗北漢
兵於虒亭契丹遣彰國節度使蕭禹厥將奚契
丹五萬會北漢兵入宼北漢主自將兵二萬自隂
地關宼晉州丁未軍于城北三面置寨晝夜攻之
遊兵至絳州時王晏巳離鎮王彦超未至巡檢使
王萬敢權知晉州與龍捷都指揮使史彦超虎捷
指揮使何徽共拒之史彦超雲州人也十一
月帝以北漢契丹之兵猶在晉州甲子以王峻爲
行營都部署將兵救之詔諸軍皆受峻節度聽以
便宜從事得自選擇將吏乙丑峻行帝自至城西
餞之王峻留陜州旬日帝以北漢攻晉州急憂
其不守議自將由澤州路與峻會兵救之且遺使
諭峻十二月戊子朔下詔以三日西征使者至陜
峻因使者言於帝曰晉州城堅未易可拔劉崇兵
鋒方銳不可力爭所以駐兵待其氣衰耳非臣怯
也陛下新即位不宜輕動若車馬出汜水則慕容
彦超引兵入汴大事去矣帝聞之自以手提耳曰
幾敗吾事庚寅敇罷親征初泰寧節度使兼中書
令慕容彦超聞徐州平疑懼愈甚乃招納亡命畜
聚薪糧潜以書結北漢吏獲其書以聞又遣人詐
爲商人求援於唐帝遣通事舍人鄭好謙就申慰
諭與之爲誓彦超益不自安屢遣都押牙鄭麟詣
闕偽輸情欵實覘機事又獻天平節度使高行周
書其言皆謗毀朝廷與彦超相結之意帝笑曰此
彦超之詐也以書示行周行周上表謝恩旣而彦
超反跡益露丙申遣閤門使張凝將兵赴鄆州廵
檢以備之庚子王峻至絳州乙已引兵趣晉州
晉州南有蒙阬最爲險要峻憂北漢兵據之是日
聞前鋒已度蒙阬喜曰吾事濟矣慕容彦超奏
請入朝帝知其詐即許之旣而復稱境内多盗未
敢離鎮北漢主攻晉州久不克會大雪民相聚
保山寨野無所掠軍乏食契丹思歸聞王峻至蒙
阬燒營夜遁峻入晉州諸將請亟追之峻猶豫未
決明日乃遣行營馬軍都指揮使仇弘超都排陳
使藥元福左廂排陳使陳思讓康延沼將騎兵追
之及於霍邑縱兵奮擊北漢兵墜崖谷死者甚衆霍
邑道隘延沼畏懦不急追由是北漢兵得度藥元
福曰劉崇悉發其衆挾胡騎而來志吞晉絳今氣
衰力憊狼狽而遁不乘此翦撲必爲後患諸將不
欲進王峻復遣使止之遂還契丹比至晉陽士馬
什喪三四蕭禹厥耻無功釘大酋長一人於市旬
日而斬之北漢主始息意於進取北漢土瘠民貧
内供軍國外奉契丹賦繁役重民不聊生逃入周
境者甚衆
二年正月慕容彦超發鄕兵入城引泗水注壕中
爲戰守之僃又多以旗幟授諸鎮將令募羣盜剽
掠鄰境所在奉其反狀甲子敕沂密二州不復隷
泰寧軍以侍衛步軍都指揮使昭武節度使曹英
爲都部署討彦超齊州防禦使史延超爲副部署
皇城使河内向訓爲都監陳州防禦使藥元福爲
行營馬步都虞候帝以元福宿將命英訓無得以
軍禮見之二人皆父事之唐主發兵五千軍于下
邳以援彦超聞周兵將至退屯沭陽徐州廵檢使
張令彬擊之大破唐兵殺溺死者千餘人獲其將
燕敬權初彦超以周室新造謂其易搖故北召北
漢及契丹南誘唐人使侵邊鄙冀朝廷犇命不暇
然後乘間而動及北漢契丹自晉州北走唐兵敗
於沭陽彦超之勢遂沮壬申王峻自晉州還入
見曹英等至兖州設長圍慕容彦超屢出戰藥元
福皆擊敗之彦超不敢出十餘日長圍合遂進攻
之初彦超將反判官崔周度諫曰魯詩書之國自
伯禽以來不能霸諸侯然以禮義守之可以長世
公於國家非有私憾胡爲自疑況主上開諭勤至
苟撤僃歸誠則坐享泰山之安矣獨不見杜中令
安襄陽李河中竟何所成乎彦超怒以周度阿庇
司馬閻弘等斬於市夏四月帝以曹英等攻
兖州久未克乙卯下詔親征以李穀權東京留守
兼判開封府鄭仁誨權大内都點檢又以侍衛馬
軍都指揮使郭崇充在京都廵檢五月庚申
帝發大梁戊辰至兖州已巳帝使人招諭慕容彦
超城上人語不遜庚午命諸軍進攻先是術者紿
彦超云鎮星行至角亢角亢兖州之分其下有福
彦超乃立祠而禱之令民家皆立黃幡彦超性貪
吝官軍攻城急猶瘞藏珍寳由是人無鬪志將卒
相繼有出降者乙亥官軍克城彦超方禱鎮星祠
帥衆力戰不勝乃焚鎮星祠與妻赴井死子繼勲
出走追獲殺之官軍大掠城中死者近萬人丁
丑以端明殿學士顔衎權知兖州事癸未降泰寧
軍爲防禦州
顯德元年春正月壬辰帝殂晉王榮即帝位北
漢主聞太祖晏駕甚喜謀大舉入宼遣使請兵于
契丹二月契丹遣其武定節度使政事令楊衮將
萬餘騎如晉陽北漢主自將兵三萬以義兵節度
使白從暉爲行軍都部署武寧節度使張元徽爲
前鋒都指揮使與契丹自團栢南趣潞州北漢
兵屯梁侯驛昭義節度使李筠遣其將穆令均將
步騎二千逆戰筠自將大軍壁於太平驛張元徽
與令均戢陽不勝而北令均逐之伏發殺令均俘
斬士卒千餘人筠遁歸上黨嬰城自守筠即李勞
也避上名攺焉世宗聞北漢主入宼欲自將兵禦
之羣臣皆曰劉崇自平陽遁走以來勢蹙氣沮必
不敢自来陛下新即位山陵有日人心易搖不宜
軽動宜命將禦之帝曰崇幸我大喪輕朕年少新
立有吞天下之心此必自來朕不可不往馮道固
争之帝曰昔唐太宗定天下未嘗不自行朕何敢
偷安道曰未審陛下能爲唐太宗否帝曰以吾兵
力之彊破劉崇如山壓卵耳道曰未審陛下能爲
山否帝不悅惟王溥勸行帝從之三月北漢
乘勝進逼潞州丁丑詔天雄節度使苻彦卿引兵
自磁州固鎮出北漢軍後以鎮寧節度使郭崇副
之又詔河中節度使王彦超引兵自晉州東出邀
北漢軍以保義節度使韓通副之又命馬軍都指
揮使寧江節度使樊愛能步軍都指揮使清淮節
度使何徽義成節度使白重&KR1036;鄭州防禦使史彦
超前耀州團練使苻彦能將兵先趣澤州宣徽使
何訓監之重&KR1036;憲州人也癸未帝命馮道秦梓
宫赴山陵以鄭仁誨爲東京留守乙酉帝發大梁
庚寅至懷州帝欲兼行速進控鶴都指揮使眞定
趙晁私謂通事舍人鄭好謙曰賊勢方盛宜持重
以挫之好謙言於帝帝怒曰汝安得此言必爲人
所使言其人則生不然必死好謙以實對帝命并
晁械於州獄壬辰帝過澤州宿於州東北北漢主
不知帝至過潞州不攻引兵而南是夕軍於高平
之南癸巳前鋒與北漢兵遇擊之北漢兵却帝慮
其遁去趣諸軍亟進北漢主以中軍陳於巴公原
張元徽軍其東楊衮軍其西衆頗嚴整時河陽節
度使劉詞將後軍未至衆心危懼而帝志氣益銳
命曰重&KR1036;與侍衞馬步都虞候李重進將左軍居
西樊愛能何徽將右軍居東向訓史彦超將精騎
居中央殿前都指揮使張永德將禁兵衛帝帝介
馬自臨陣督戰北漢主見周軍少悔召契丹謂諸
將曰吾自用漢軍可破也何必契丹今日不帷克
周亦可使契丹心服諸將皆以爲然楊衮策馬前
望周軍退謂北漢主曰勍敵也未可輕進北漢主
奮髯曰時不可失請公勿言試觀我戰衮默然不
悅時東北風方盛俄而忽轉南風北漢副樞密使
王延嗣使司天監李義白北漢主云時可戰矣北
漢主從之樞密直學士王得中扣馬諫曰義可斬
也風勢如此豈助我者邪北漢主曰吾計巳決者
書生勿妄言且斬汝麾東軍先進張元徽將千騎
擊周右軍合戰未幾樊愛能何徽引騎兵先遁右
軍潰步兵千餘人解甲呼萬歲降于北漢帝見軍
勢危自引親兵犯矢石督戰
太祖皇帝時爲宿衛將謂同列曰主危如此吾屬
何得不致死又謂張永德曰賊氣驕力戰可破也
公麾下多能左射者請引兵乘高西出爲左翼我
引兵爲右翼以擊之國家安危在此一舉永德從
之各將二千人進戰
太祖皇帝身先士卒馳犯其鋒士卒死戰無不一
當百北漢兵披靡内殿直夏津馬仁瑀謂衆曰使
乘輿受敵安用我輩躍馬引弓大呼連斃數十人
士氣益振殿前右番行首馬全又言於帝曰賊勢
極矣將爲我擒願陛下按轡勿動徐觀諸將破之
即引數百騎進䧟陳北漢主知帝自臨陳襃賞張
元徽趣使乘勝進兵元徽前略陳馬倒爲周兵所
殺元徽北漢之驍將也北軍由是奪氣時南風益
盛周兵爭奮北漢兵大敗北漢主自舉赤幟收兵
不能止楊衮畏周兵之彊不敢救且恨北漢主之
語全軍而退樊愛能何徽引數千騎南走控弦露
刃剽掠輜重役徒驚走失亡甚多帝遣近臣及親
軍校追諭止之契肯奉詔使者或爲軍士所殺揚
言契丹大至官軍敗績餘衆巳降虜矣劉詞遇愛
能等於塗愛能等止之詞不從引兵而北時北漢
主尚有餘衆萬餘人阻澗而陳薄暮詞至復與諸
軍擊之北漢兵又敗殺王延嗣追至高平僵尸滿
山谷委棄御物及輜重器械雜畜不可勝紀是日
帝宿於野次得步兵之降敵者皆殺之樊愛能等
聞周兵大捷與士卒稍稍復還有逹曙不至者甲
午休兵干高平選北漢降卒數千人爲效順指揮
命前武勝行軍司馬唐景思將之使戍淮上餘二
千餘人賜貲裝縱遣之李穀爲亂兵所迫潜竄山
谷數日乃出丁酉帝至潞州北漢主自高平被褐
戴笠乘契丹所贈黃騮帥百餘騎由雕窠嶺遁歸
宵迷倩村民爲導誤之晉州行百餘里乃覺之殺
導者晝夜北走所至得食未舉筯或傳周兵至輒
蒼黃而去北漢主衰老力憊伏於馬上晝夜馳驟
殆不能支僅得入晉陽帝欲誅樊愛能等以肅軍
政猶豫未決己亥晝臥行宫帳中張辰德侍側帝
以其事訪之對曰愛能等素無大功忝冐節鐡望
敵先逃死未塞責且陛下方欲削平四海苟軍灋
不立雖有熊羆之士百萬之衆安得而用之帝擲
枕於地大呼稱善即收愛能徽及所部軍使以上
七十餘人責之曰汝輩皆累朝宿將非不能戰今
望風奔遁者無它正欲以朕爲竒貨賣與劉崇耳
悉斬之帝以何徽先守晉州有功欲免之旣而以
灋不可廢遂并誅之而給槥車歸葬自是驕將惰
卒始知所懼不行姑息之政矣庚子賞高平之功
以李重進兼忠武節度使向訓兼義成節度使張
永德兼武信節度使史彦超爲鎮國節度使張永
德盛稱
太祖皇帝之智勇帝擢
太祖皇帝爲殿前都虞候領嚴州剌史以馬仁瑀
爲控鶴弓箭直指揮使馬全乂爲散䏍指揮使自
餘將校遷拜者凡數十人士卒有自行間擢主軍
廂者釋趙晁之囚北漢主收散卒繕甲兵完城塹
以僃周楊衮將其衆北屯代州北漢主遣王得中
送衮因求救於契丹契丹主遣得中還報許發兵
救晉陽壬寅以苻彦卿爲河東行營都部署兼知
太原行府事以郭崇副之向訓爲都監李重進爲
馬步都虞候史彦超爲先鋒都指揮使將步騎二
萬發潞州仍詔王彦超韓通自隂地關入與彦卿
合軍而進又以劉詞爲隨駕部署保大節度使白
重贊副之夏四月北漢盂縣降苻彦卿軍晉
陽城下王彦超攻汾州北漢防禦使董希顔降帝
遣萊州防禦使康延沼攻遼州密州防禦使田瓊
攻沁州皆不可供僃庫副使太原李謙溥單騎說
遼州刺史張漢超漢超即降乙卯葬聖神恭肅
文武孝皇帝于嵩陵廟號太祖初帝遣苻彦卿
等北征但欲耀兵於晉陽城下未議攻取旣入北
漢境其民爭以食物迎周師泣訴劉氏賦役之重
願供軍須助攻晉陽北漢州縣繼有降者帝聞之
始有兼并之志遣使往與諸將議之諸將皆言芻
糧不足請且班師以俟再舉帝不聽旣而諸軍數
十萬聚於太原城下軍士不免剽掠北漢民失望
稍稍保山谷自固帝聞之馳詔禁止剽掠安撫農
民止徵今歲租稅及募民入粟拜官有差仍發澤
潞晉綘慈隰及山東近便諸州民運糧以饋軍巳
未遣李穀詣太原計度芻糧庚申太師中書令
瀛文懿王馮道卒道少以孝謹知名唐莊宗世始
貴顯自是累朝不離將相三公三師之位爲人情
儉寬弘人莫測其喜愠滑稽多智浮沈取容嘗著
長樂老叙自述累朝榮遇之狀時人往往以德量
推之歐陽脩論曰禮義廉恥國之四維四維
不張國乃滅亡禮義治人之大灋廉恥立人之大
節況爲大臣而無廉恥天下其有不亂國家其有
不亡者乎予讀馮道長樂老叙見其自述以爲榮
其可謂無廉恥者矣則天下國家可從而知也予
於五代得全節之士三死事之臣十有五皆武夫
戰卒豈於儒者果無其人哉得非高節之士惡時
之亂薄其世而不肯出歟抑君天下者不足顧而
莫能致之歟予嘗聞五代時有王凝者家青齊之
間爲虢州司戸參軍以疾卒于官凝家素貧一子
尚幼妻李氏携其子負其遺骸以歸東過開封府
正於旅舍主人不納李氏顧天巳暮不肯去主人
牽其臂而出之李氏仰天慟哭曰我爲婦人不能
守節而此手爲人所執邪即引斧自斷其臂見者
爲之嗟泣開封尹聞之白其事於朝厚䘏李氏而
笞其主人嗚呼士不自愛其身而忍恥以偷生者
聞季氏之風宜少知愧哉
臣光曰天地設位聖人則之以制禮立法内有夫
婦外有君臣婦之從夫終身不攺臣之事君有死
無貳此人道之大倫也苟或廢之亂莫大焉范質
稱馮道厚德稽古宏才偉量雖朝代遷貿人無問
言屹若巨山不可轉也臣愚以爲正女不從二夫
忠臣不事二君爲女不正雖復華色之美織紝之
巧不足賢矣爲臣不忠雖復材智之多治行之優
不足貴矣何則大節巳虧故也道之爲相歷五朝
八姓若逆旅之視過客朝爲仇敵暮爲君臣易面變
辭曾無愧怍大節如此雖有小善庸足稱乎或以
爲自唐室之亡羣雄力爭帝王興廢遠者十餘年
近者三四年雖有忠智將若之何當是之時失臣
節者非道一人豈得獨罪道哉臣愚以爲忠臣憂
公如家見危致命君有過則彊諫力爭國敗亡則
竭節致死智士邦有道則見邦無道則隱或滅迹
山林或優遊下僚今道尊寵則冠三師權任則首
諸相國存則依違拱嘿竊位素餐國亡則圖全苟
免迎謁勸進君則興亡接踵道則冨貴自如兹乃
姦臣之尤安得與它人爲比哉或謂道能全身遠
害於亂世斯亦賢巳臣謂君子有殺身成仁無求
生害仁豈專以全身遠害爲賢哉然則盜跖病終
而子路醢果誰賢乎抑此非特道之愆也時君亦
有責焉何則不正之女中士羞以爲家不忠之人
中君羞以爲臣彼相前朝語其忠則反君事讎語
其智則社稷爲墟後來之君不誅不棄乃復用以
爲相彼又安肯忠於我而能獲其用乎故曰非特
道之愆亦時君之責也辛酉苻彦卿奏北漢憲
州剌史太原韓光愿嵐州剌史郭言皆舉城䧏
王彦超韓通攻石州克之執刺史安彦追癸亥沁
州剌史李廷誨降庚午帝發潞州趣晉陽癸酉北
漢忻州監軍李勍殺剌史趙臯及契丹通事楊耨
姑舉城降以勍爲忻州剌史五月丙子帝至
晉州城下旗幟環城四十里楊衮疑北漢代州防
禦使鄭處謙貳于周召與計事欲圖之處謙知之
不往衮使胡騎數十守其城門處謙殺之因閉門
拒衮衮奔歸契丹契丹主怒其無功囚之處謙與
城來降丁丑置靜塞軍於代州以鄭處謙爲節度
使契丹數千騎屯忻代之間爲北漢之援庚辰遣
苻彦卿等將步騎萬餘擊之彦卿入忻州契丹退
保忻口丁亥置寧化軍於汾州以石沁二州隷之
代州將桑珪解文遇殺鄭處謙誣奏云潜通契丹
苻彦卿南請益兵癸巳遣李筠張永德將兵三千
赴之契丹游騎時至忻州城下丙申彦卿與諸將
陳以待之史彦超將二千騎爲鋒遇契丹與戰李
筠引兵繼之殺契丹二千人彦超恃勇輕進去大
軍浸遠衆寡不敵爲契丹所殺筠僅以身免周兵
死傷甚衆彦卿退保忻州尋引兵還晉陽府州防
禦使折德扆將州兵來朝辛丑復置永安軍於府
州以德扆爲節度使時大發兵夫東自懷孟西及
蒲陜以攻晉陽不克會久雨士卒疲病及史彦超
死乃議引還初王得中返自契丹值周兵圍晉陽
留止代州及桑珪殺鄭處謙囚得中送于周軍帝
釋之賜以帝馬問虜兵何時當至得中曰臣受命
送楊衮它無所求或謂得中曰契丹許公發兵公
不以實告契丹兵即至公得無危乎得中太息曰
吾食劉氏禄有老母在圍中若以實告周人必發
兵據險而拒之如此家國兩亡吾獨生何益不若
殺身以全家國所得多矣甲辰帝以得中欺罔縊
殺之乙巳帝發晉陽匡國節度使藥元福言於帝
曰進軍易退軍難帝曰朕一以委卿元福乃勒兵
成列而殿北漢果出兵追躡元福擊走之然軍還
忽遽芻糧數十萬在城下者悉焚棄之軍中訛言
相驚或相剽掠軍須失亡不可勝計所得北漢州
縣周所置剌史等皆棄城走惟代州桑珪旣叛北
漢又不敢歸周嬰城自守北漢遣兵攻拔之乙酉
帝至潞州甲子至鄭州丙辰謁嵩陵庚午至大梁
帝違衆議破北漢自是政事無大小皆親決百官
受成於上而巳河南府推官高錫上書諫以爲四
海之廣萬機之衆雖堯舜不能獨治必擇人而任
之今陛下一以身親之天下不謂陛下聦明睿智
足以兼百官之任皆言陛下𥚹迫疑忌舉不信羣
臣也不若選能知人公正者以爲宰相能愛民聽
訟者以爲守令能豐財足食者使掌金穀能原情
守法者使掌刑獄陛下但垂拱明堂視其功過而
賞罰之天下何憂不治何必降君尊而代臣職屈
貴位而親賤事無乃失爲政之本乎帝不從錫河
中人也北漢主憂憤成疾悉以國事委其子侍衛
都指揮使承鈞初帝與北漢主相拒於高平命
前澤州刺史李彦崇將兵守江猪嶺遏北漢主歸
路彦崇聞樊愛能等南遁引兵退北漢主果自其
路遁去八月已酉貶彦崇率府副率冬十一
月北漢主疾病命其子承鈞監國尋殂遣使告哀
于契丹契丹遣驃騎大將軍知内侍省事劉承訓
冊命承鈞爲帝更名鈞北漢孝和帝性孝謹旣嗣
位勤於爲政愛民禮士境内粗安每上表於契丹
主稱男契丹主賜之詔謂之兒皇帝
三年夏四月北漢葬神武帝於交城北山廟號世
祖
世宗征淮南
後周世宗顯德二年春三月上謂宰相曰朕每思
致治之方未得其要寢食不忘又自唐晉以來吳
蜀幽并皆阻聲教未能混一宜命近臣著爲君難
爲臣不易論及開邊策一篇朕將覽焉比部郎中
王朴獻策以爲中國之失吳蜀幽并皆由失道今必
先觀所以失之之原然後知所以取之之術其始
失之也莫不以君暗臣邪兵驕民困姦黨内熾武
夫外横因小致大積微成著今欲取之莫若返其
所爲而巳夫進賢退不肖所以收其才也恩隱誠
信所以結其心也賞功罰罪所以盡其力也去奢
節用所以豐其財也時使薄歛所以阜其民也俟
群才旣集政事旣治財用旣充士民旣附然後舉
而用之功無不成矣彼之人觀我有必取之勢則
知其情狀者願爲間諜知其山川者願爲鄕導民
心旣歸天意必從矣凡攻取之道必先其易者唐
與吾接境幾二千里其勢易擾也擾之當以無僃
之處爲始僃東則擾西僃西則擾東彼必奔走而
救之奔走之間可以知其虚實彊弱然後避實擊
虚避彊擊弱未須大舉且以輕兵擾之南人懦怯
聞小有警必悉師以救之師數動則民疲而財竭
不悉師則我可以乘虚取之如此江北諸州將悉
爲我有旣得江北則用彼之民行我之法江南亦
易取也得江南則嶺南巴蜀可傳檄而定南方旣
定則燕地必望風内附若其不至移兵攻之庶幾
可平矣惟河東必死之宼不可以恩信誘必當以
彊兵制之然彼自高平之敗力竭氣沮必未能爲
邊患宜且以爲後圖俟天下旣平然後伺間一舉
可擒也今士卒精練甲兵有僃羣下畏法諸將效
力期年之後可以出師宜自夏秋蓄積實邊矣上
欣然納之時羣臣多守常偷安所對少有可取者
惟朴神峻氣勁有謀能斷凡所規畫皆稱上意上
田是重其器識未幾遷左諫議大夫知開封府事
唐主性和柔好文華而喜人順已由是謟䛕之
臣多進用政事日亂旣克建州破湖南益驕有吞
天下之志李守貞慕容彦超之叛皆爲之出師遥
爲聲援又遣使自海道通契丹及北漢約共圖中
國值中國多事未暇與之校先是每冬淮水淺涸
唐人常發兵戍守謂之把淺壽州監軍吳廷紹以
爲疆場無事坐費資糧悉罷之清淮節度使劉仁
贍上表固爭不能得十一月乙未朔帝以李穀爲
淮南道前軍行營都部署兼知廬壽等行府事以
忠武節度使王彦超副之督侍衛馬軍都指揮使
韓令坤等十二將以伐唐令坤磁州武安人也
汴水自唐末潰決自埇橋東南悉爲汚澤上謀擊
唐先命武寧節度使武行德發民夫因故堤䟽導
之東至泗上議者皆以爲難成上曰數年之後必
獲其利唐人聞周兵將至而懼劉仁瞻神氣自
若部分守禦無異平日衆情稍安唐主以神武統
軍劉彦貞爲北面行營都部署將兵二萬趣壽州
舉化節度使同平章事皇甫暉爲應援使常州團
練使姚鳳爲應援都監將兵三萬屯定遠召鎮南
節度使宋齊丘還金陵謀國難以翰林承旨戸部
尚書殷崇義爲吏部尚書知樞密院事李穀等爲
浮梁自正陽濟淮十二月甲戍穀奏王彦超敗唐
兵二千餘人於壽州城下已卯又奏先鋒都指揮
使白延遇敗唐兵千餘人於山口鎮帝詔吳越
王弘俶使出兵擊唐
三年春正月丁酉李穀奏敗唐兵千餘人於上窑
戊戌發開封府曹滑鄭州之民十餘萬築大梁外
城庚子帝下詔親征淮南以宣徽南院使鎮安
節度使向訓權東京留守端明殿學士王朴副之
彰信節度使韓通權點檢侍衛司及在京内外都
巡檢命侍衛都指揮使歸德節度使李重進將兵
先赴正陽河陽節度使白重贊將親兵三千屯穎
上壬寅帝發大梁李穀攻壽州久不克唐劉彦貞
引兵救之至來遠鎮拒壽州二百里又以戰艦數
百艘趣正陽爲攻浮梁之勢李穀畏之召將佐謀
曰我軍不能水戰若賊斷浮梁則腹背受敵皆不
歸矣不如退守浮梁以待車駕上至圉鎮聞其謀
亟遣中使乘驛止之比至巳焚芻糧退保正陽丁
未帝至陳州亟遣李重進引兵趣淮上辛亥李穀
奏賊艦中淮而進弩礮所不能及若浮梁不守則
衆心動搖須至退軍今賊艦日進淮水日漲若車
駕親臨萬一糧道阻絶其危不測願陛下且駐驛
陳穎俟李重進至臣與之共度賊艦可禦浮梁可
完立具奏聞但若厲兵秣馬春去冬來足使賊中
疲弊取之未晚帝覽奏不悅劉彦貞素驕貴無才
略不習兵所歷藩鎮專爲貪暴積財巨億以賂權
要由是魏岑等爭譽之以爲治民如龔黃用兵如
韓彭故周師至唐主首用之其禆將咸師㓪等皆
勇而無謀聞李穀退喜引兵直抵正陽旌旗輜重
數百里劉仁贍及池州剌史張全約固止之仁贍
曰公軍未至而敵人先遁是畏公之威聲也安用
速戰萬一失利則大事去矣彦貞不從旣行仁贍
曰果遇必敗乃益兵乘城爲僃李重進度淮逆戰
於正陽東大破之斬彦貞生擒咸師㓪等斬首萬
餘級伏尸三十里收軍資器械三十餘萬是時江
淮久安民不習戰彦貞旣敗唐人大恐張全約收
餘衆犇壽州劉仁贍表全約爲馬步左廂都指揮
使皇甫暉姚鳳退保清流關滁州剌史王紹顔委
城走壬子帝至永寧鎮謂侍臣曰聞壽州圍解農
民多歸村落今聞大軍至必復入城憐其聚爲餓
殍宜先遣使存撫各令安業甲寅帝至正陽以李
重進代李穀爲淮南道行營都招討使以穀判壽
州行府事丙辰帝至壽州城下營於淝水之陽命
諸軍圍壽州徙正陽浮梁於下蔡鎮丁巳徵宋亳
陳潁徐宿許蔡等州丁夫數十萬以攻城晝夜不
息唐兵萬餘人維舟於淮營於塗山之下庚申帝
命
太祖皇帝擊之
太祖皇帝遣百餘騎薄其營而僞遁伏兵邀之大
敗唐兵於渦口斬其都監何延錫等奪戰艦五十
餘艘詔以武平節度使兼中書令王逵爲南面
行營都統使攻唐之鄂州唐主聞湖南兵將至命
武昌節度使何敬洙徙民入城爲固守之計敬洙
不從使除地爲戰場曰敵至則與兵民俱死於此
耳唐主善之二月丙寅下蔡浮梁成上自往
視之戊辰廬壽光黃廵檢使元城司超奏敗唐兵
三千餘人於盛唐擒都監高弼等獲戰艦四十餘
艘上命
太祖皇帝倍道襲清流關皇甫暉等陳於山下方
與前鋒戰
太祖皇帝引兵出山後暉等大驚走入滁州欲斷
橋自守
太祖皇帝躍馬麾兵涉水直抵城下暉曰人各爲
其主願容成列而戰
太祖皇帝笑而許之暉整衆而出
太祖皇帝擁馬頸突陳而入大呼曰吾止取皇甫
暉它人非吾敵也手劒擊暉中腦生擒之并擒姚
鳳遂克滁州後數日
宣祖皇帝爲馬軍副都指揮使引兵夜半至滁州
城下傳呼開門
太祖皇帝曰父子雖至親城門王事也不敢奉命
明旦乃得入上遣翰林學士竇儀籍滁州帑藏
太祖皇帝遣親吏取藏中絹儀曰公初克城時雖
傾藏取之無傷也今旣籍爲官物非有詔書不可
得也
太祖皇帝由是重儀詔左金吾衛將軍馬崇祚知
滁州初永興節度使劉詞遺表薦其幕僚薊人趙
普有才可用會滁州平范質薦普爲滁州軍事判
官
太祖皇帝與語悅之時獲盜百餘人皆應死普請
先訊鞫然後決所活什七八
太祖皇帝益竒之
太祖皇帝威名日盛每臨陳必以繁纓飾馬鎧仗
鮮明或曰如此爲敵所識
太祖皇帝曰吾固欲其識之耳唐主遣泗州牙將
王知㓪齎書抵徐州稱唐皇帝奉書大周皇帝請
息兵修好願以兄事帝歲輸貨財以助軍費甲戍
徐州以聞帝不荅戊寅命前武勝節度使候章等
攻壽州水塞決其壕之西北隅導壕水入于淝
太祖皇帝遣使獻皇甫暉等暉傷甚見上卧而言
曰臣非不忠於所事但士卒勇怯不同耳臣曏日
屢與契丹戰未嘗見兵精如此因盛稱
太祖皇帝之勇上釋之後數日卒帝詗知揚州無
僃己卯命韓令坤等將兵襲之戒以母得殘民其
李氏陵寢遣人與李氏人共守護之唐主兵屢敗
懼亡乃遣翰林學士戶部侍郎鍾謨工部侍郎文
理院學士李德明奉表稱臣來請平獻御服茶藥
及金器千兩銀器五千兩繒錦二千匹犒軍牛五
百頭酒二千斛壬午至壽州城下謨德明素辯口
上知其欲遊說盛陳甲兵而見之曰爾主自謂唐
室苖裔宜知禮義異於它國與朕止隔一水未嘗
遣一介修好惟泛海通契丹捨華事夷禮義安在
且汝欲說我令罷兵邪我非六國愚主豈汝口舌
所能移邪可歸語汝主亟來見朕再拜謝過則無
事矣不然朕欲往觀金陵城借府庫以勞軍汝君
臣得無悔乎謨德明戰栗不敢言吳越王弘俶
遣兵屯境上以俟周命乙酉韓令坤奄至揚州
平旦先遣白延遇以數百騎馳入城城中不之覺
令坤繼至唐東都營屯使賈崇焚官府民舍棄城
南走副留守工部侍郎馮延魯髠髮被僧服匿於
佛寺軍士執之令坤慰撫其民使皆安堵庚寅王
逵奏拔鄂州長山寨執其將陳澤等獻之辛卯
太祖皇帝奏唐天長制置使耿謙降獲芻糧二十
餘萬韓令坤攻唐泰州拔之剌史方訥奔金陵
唐主遣人以蠟丸求救於契丹壬辰靜安軍使何
繼筠獲而獻之以給事中高防權知泰州
月甲午朔上行視水寨至淝橋自取一石馬上持
之至寨以供礮從官過橋者人齎一石
太祖皇帝乘皮船入壽春壕中城上發連努射之
矢大如屋椽牙將舘陶張瓊遽以身蔽之矢中瓊
髀死而復蘇鏃着骨不可出瓊飲酒一大巵令人
破骨出之流血數斗神色自若唐主復以右僕
射孫晟爲司空遣與禮部尚書王崇質奉表入見
稱自天祐以來海内分崩或跨據一方或遷革異
代臣紹襲先業奄有江表顧以瞻烏未定附鳳何
從今天命有歸聲教遠被願比兩浙湖南仰奉正
朔謹守土疆乞收薄伐之威赦其後服之罪首於
下國俾作外臣則柔遠之德云誰不服又獻金千
兩銀十萬兩羅綺二千匹晟謂馮延巳曰此行當
在左相晟若辭之則負先帝旣行知不免中夜歎
息謂崇質曰君家百口宜自爲謀吾思之熟矣終
不負永陵一培土餘無所知充舒黃招安巡檢
使行光州剌史何超以安隨申蔡四州兵數萬攻
光州丙申超奏唐光州剌史張紹棄城走都監張
承翰以城降丁酉行舒州剌史郭令圖拔舒州
唐蘄州將李福殺其知州王承㑺舉州來降遣六
宅使齊藏珍攻黃州秦鳳之平也上赦所俘蜀
兵以隷軍籍從征淮南復亡降于唐癸卯唐主表
獻百五十人上悉命斬之丙午孫晟等至上所
庚戍上遣中使以孫晟詣壽春城下示劉仁贍且
招諭之仁贍見晟戎服拜於城上晟謂仁贍曰君
受國厚恩不可開門納宼上聞之甚怒晟曰臣爲
唐宰相豈可教節度使外叛邪上乃釋之唐王
使李德明孫晟言於上請去帝號割壽濠泗楚光
海六州之地仍歲輸金帛百萬以求罷兵上以淮
南之地已半爲周有諸將捷奏日至欲盡得江北
之地不許德明見周兵日進奏稱唐主不知陛下
兵力如此之盛願寬臣五日之誅得歸白唐主盡
獻江北之地上乃許之晟因奏遣王崇質與德明
俱歸上遣供奉官安弘道送德明等歸金陵賜唐
主詔書其略曰但存帝號何爽歲寒儻堅事大之
心終不迫人于險又曰俟諸郡之悉來即大軍之
立罷言盡於此更不煩云苟曰未然請從兹絶又
賜其將相書使熟議而來唐主復上表謝李德明
盛稱上威德及甲兵之彊勸唐主割江北之地唐
主不悅宋齊丘以割地爲無益德明輕佻言多過
實國人亦不之信樞密使陳覺副使李徵古素惡
德明及孫晟使王崇質異其言因譛德明於唐主
曰德明賣國求利唐主大怒斬德明於市唐主
命諸道兵馬元帥齊王景逹將兵拒周以陳覺爲
監軍使前武安節度使邊鎬爲應援都軍使中書
舍人韓熙載上書曰信莫信於親王重莫重於元
帥安用監軍使爲唐主不從遣鴻臚卿潘承祐詣
泉建召募驍勇承祐薦前永安節度使許文稹靜
江指揮使陳德誠建州人鄭彦華林仁肇唐主以
文稹爲西面行營應援使彦華仁肇皆爲將仁肇
仁翰之弟也夏四月甲子以侍衛親軍都指
揮使歸德節度使李重進爲廬壽等州招討使以
武德節度使武行德爲濠州城下都部署唐右
衞將軍陸孟俊自常州將兵萬餘人趣泰州周兵
遁去孟俊復取之遣陳德誠戍泰州孟俊進攻揚
州屯于蜀岡韓令坤棄揚州走帝遣張永德將兵
救之令坤復入楊州帝又遣
太祖皇帝將兵屯六合
太祖皇帝令曰楊州兵有過六合者折其足令坤
始有固守之志帝自至壽春以來命諸軍晝夜攻
城久不克會大雨營中水深數尺攻具及士卒失
亡頗多糧運不繼李德明失期不至乃議旋師或
勸帝東幸濠州聲言壽州巳破從之已巳帝自壽
春循淮而東乙亥至濠州韓令坤敗唐兵於城東
擒陸孟俊唐齊王景逹將兵二萬自瓜步濟江
距六合二十餘里設柵不進諸將欲擊之
太祖皇帝曰彼設柵自固懼我也今吾衆不滿二
千若往擊之則彼見吾衆寡矣不如俟其來而擊
之破之必矣居數日唐出兵趣六合
太祖皇帝奮擊大破之殺獲近五千人餘衆尚萬
餘走度江爭舟溺死者甚衆於是唐之精卒盡矣
是戰也士卒有不致力者
太祖皇帝陽爲督戰以劔斫其皮笠明日徧閱其
笠有劒跡者數十人皆斬之由是部兵莫敢不盡
死先是唐主聞揚州失守命四旁發兵取之巳卯
韓令坤奏敗楚州兵萬餘人於灣頭堰獲漣州剌
史秦進崇張永德奏敗泗州兵萬餘人於曲溪堰
丙戍以宣徽南院使向訓爲淮南節度使兼㳂
江招討使渦口奏新作浮梁成丁亥帝自濠州如
渦口帝銳於進取欲自至楊州范質等以兵疲食
少泣諫而止帝嘗怒翰林學士竇儀欲殺之范質
入救之帝望見知其意即起避之質趨前伏地叩
頭諫曰儀罪不至死臣爲宰相致陛下枉殺近臣
罪皆在臣繼之以泣帝意解乃釋之五月壬辰
朔以渦口爲鎮淮軍戊戍帝留侍衛親軍都指
揮使李重進等圍壽州自渦口北歸乙卯至大梁
六月壬申赦淮南諸州繫囚除李氏非理賦役
事有不便於民者委長吏以聞侍衛步軍都指
揮使彰信節度使李繼勲營於壽州城南唐劉仁
贍伺繼勲無僃出兵擊之殺士卒數百人焚其攻
具唐駕部員外郎朱元因奏事論用兵方略唐
主以爲能命將兵復江北諸州秋七月唐將朱
元取舒州剌史郭令圖棄城走李平取蘄州唐主
以元爲舒州團練使平爲蘄州剌史元又取和州
初唐人以茶鹽彊民而徵其粟帛謂之博徵又興
營田於淮南民甚苦之及周師至爭奉牛酒迎勞
而將帥不之恤專事俘掠視民如土芥民皆失望
相聚山澤立堡壁自固操農器爲兵積紙爲甲時
人謂之白甲軍周兵討之屢爲所敗先所得唐諸
州多復爲唐有唐之援兵營於紫金山與壽州城
中燃火相應淮南節度使向訓奏請以廣陵之兵
併力攻壽春俟克城更圖進取詔許之訓封府庫
以授楊州主者命楊州牙將分部按行城中秋毫
不犯楊州民感悅軍還或負糗糒以送之滁州守
將亦乘城去皆引兵趣夀春唐諸將請據險以邀
周師宋齊丘曰如此則怨益深不如縱之以德於
敵則兵易解也乃命諸將各自守毋得擅出擊周
兵由是壽春之圍益急齊王景逹軍于濠州遥爲
夀州聲援軍政皆出於陳覺景逹署紙尾而已擁
兵五萬無決戰意將吏畏覺無敢言者八月殿
前都指揮使義成節度使張永德屯下蔡唐將林
仁肇等以水陸軍援壽春永德與之戰仁肇以船
實薪芻因風縱火欲焚下蔡浮梁俄而風回唐兵
敗退永德爲鐵綆千餘尺距浮梁十餘步横絶淮
流繫以巨木由是唐兵不能近冬十月癸酉李
重進奏唐人宼盛唐鐵騎都指揮使王彦昇等擊
之斬首三千餘級彦昇蜀人也壬午張永德奏
敗唐兵於下蔡是時唐復以水軍攻永德永德夜
令善游者没其船下縻以鐵鏁縱兵擊之船不得進
退溺死者甚衆永德解金帶以賞善游者甲
申以
太祖皇帝爲定國節度使兼殿前都指揮使張永
德與李重進不相悅永德密表重進有二心帝不
之信時二將各擁重兵衆心憂恐重進一日單騎
詣永德營從容宴飲謂永德曰吾與公幸以肺腑
旣爲將帥奚相疑若此之深邪永德意乃解衆心
亦安唐主聞之以蠟書遺重進誘以厚利其書皆
謗毀及反間之語重進奏之初唐使者孫晟鍾謨
從帝至大梁帝待之甚厚每朝會班之於中書省
官之後時召見飲以醇酒問以唐事晟但言唐主
畏陛下神武事陛下無二心及得唐蠟書帝大怒
召晟責以所對不實晟正色抗辭請死而巳問以
唐虚實默然不對十一月乙巳帝命都承旨曹翰
送晟於右軍廵院更以帝意問之翰與之飲酒數
行從容問之晟終不言翰乃謂曰有敇賜相公死
晟神色怡然索靴笏整衣冠南向拜曰臣謹以死
報國乃就刑并從者百餘人皆殺之貶鍾謨耀州
司馬旣而帝憐晟忠節悔殺之召謨拜衞尉少卿
十二月壬申以張永德爲殿前都點檢分命
中使發陳蔡宋亳穎兖曹單等州丁夫數萬城下
蔡是歲唐主詔淮南營田害民尤甚者罷之遣
兵部郎中陳處堯持重幣浮海如契丹乞兵契丹
不能爲之出兵而留處堯不遣處堯剛直有口辯
久之忿懟數面責契丹主契丹主亦不之罪也
四年春正月周兵圍壽春連年未下城中食盡齊
王景逹自濛州遣應援使永安節度使許文稹都
軍使邊鎬北面招討使朱元將兵數萬泝淮救之
軍於紫金山列十餘寨如連珠與城中烽火晨夕
相應又築甬道抵壽春欲運糧以饋之綿亘數十
里將及壽春李重進邀擊大破之死者五千人奪
其二寨丁未重進以聞戊申詔以來月幸淮上劉
仁贍請以邊鎬守城自帥衆決戰齊王景逹不許
仁贍憤悒成疾其幼子崇諫夜泛舟度淮北爲小
校所執仁贍命腰斬之左右莫敢救監軍使周廷
搆噐於中門以救之仁贍不許廷構復使求救於
夫人夫人曰妾於崇諫非不愛也然軍法不可私
名節不可虧若貸之則劉氏爲不忠之門妾與公
何面目見將士乎趣命斬之然後成喪將士皆感
泣議者以唐援兵尚彊多請罷兵帝疑之李穀寢
疾在第二月丙寅帝使范質王溥就與之謀穀
上䟽以爲壽春危困破在旦夕若鑾駕親征則將
士爭奮援兵震恐城中知亡必可下矣上悅甲
戍以王朴權東京留守兼判開封府事以三司使
張美爲大内都廵檢以侍衛都虞候韓通爲京城
内外都巡檢乙亥帝發大梁先是周與唐戰唐水
軍銳敏周人無以敵之帝每以爲恨返自壽春於
大梁城西汴水側造戰艦數百艘命唐降卒教北
人水戰數月之後縱横出没殆勝唐兵至是命右
驍衛大將軍王環將水軍數千自閔河㳂潁入淮
唐人見之大驚乙酉帝至下蔡三月已丑夜帝度
淮抵夀春城下庚寅旦躬擐甲胄軍於紫金山南
命
太祖皇帝擊唐先鋒寨及山北一寨皆破之斬獲
三千餘級斷其甬道由是唐兵首尾不能相救至
暮帝分兵守諸寨還下蔡唐朱元恃功頗違元
帥節度陳覺與元有隙屢表元反覆不可將兵唐
主以武昌節度使楊守忠代之守忠至濠州覺以
齊王景逹之命召元詣濠州計事將奪其兵元聞
之憤怒欲自殺門下客宋垍說元曰大丈夫何往
不富貴何必爲妻子死乎辛卯夜元與先鋒壕寨
使朱仁𥙿等舉寨萬餘人降禆將時厚卿不從元
殺之帝慮其餘衆㳂流東潰遽命虎捷左廂都指
揮使趙晁將水軍數千㳂淮而下壬辰旦帝軍于
趙步諸將擊唐紫金山寨大破之殺獲萬餘人擒
許文稹邊鎬楊守忠餘衆果㳂淮東走帝自趙步
將騎數百循北岸追之諸將以步騎循南岸追之
水軍自中流而下唐兵戰溺死及降者殆四萬人
獲船艦糧仗以十萬數晡時帝馳至荆山洪距趙
步二百餘里是夜宿鎮淮軍癸酉從官始至劉仁
贍聞援兵敗扼吭歎息甲午發近縣丁夫數千城
鎮淮軍爲二城夾淮水徙下蔡浮梁於其間扼濠
壽應援之路會淮水漲唐濠州都監彭城郭廷謂
以水軍沂淮欲掩不僃焚浮梁右龍武統軍趙匡
&KR1036;覘知之㐲兵邀擊破之唐齊王景逹及陳覺
皆自濠州犇歸金陵惟靜江指揮使陳德誠全軍
而還戊戍以淮南節度使向訓爲武寧節度使淮
南道行營都監將兵戍鎮淮軍已亥上自鎮淮軍
復如下蔡庚子賜劉仁贍詔使自擇禍福唐主議
自督諸將拒周中書舍人喬匡舜上䟽切諫唐主
以爲沮衆流撫州唐主問神衛統軍朱匡業劉存
忠以守禦方略匡業誦羅隱詩曰時來天地皆同
力運去英雄不自由存忠以匡業言爲然唐主怒
貶匡業撫州副使流存忠於饒州旣而竟不敢自
出甲辰帝耀兵于壽春城北唐清淮節度使兼侍
中劉仁贍病甚不知人丙午監軍使周廷&KR0799;營田
副使孫羽等作仁贍表遣使奉之來降丁未帝賜
仁贍詔遣閤門使萬年張保續入城宣諭仁贍子
崇讓復出謝罪戊申帝大陳甲兵受降於壽春城
北廷&KR0799;等舁仁贍出城仁贍卧不能起帝慰勞賜
賚復令入城養疾庚戍徙壽州治下蔡赦州境死
罪以下州民受唐文書聚山林者竝召令復業勿
問罪有嘗爲其殺傷者毋得讎訟曏日政令有不
便於民者令夲州條奏辛亥劉仁贍爲天平節度
度兼中書令制辭略曰盡忠所事抗節無虧前代
名臣幾人堪比朕之伐叛得爾爲多是日卒追賜
爵彭城郡王唐主聞之亦贈太師帝復以清淮軍
爲忠正軍以旌仁贍之節以右羽林統軍楊信爲
忠正節度使同平章事詔開壽州倉賑飢民丙
辰帝北還夏四月已巳至大梁甲申分江南降
卒爲六軍三十指揮號懷德軍五月丁酉以
太祖皇帝領義成節度使唐郭廷謂將水軍斷
渦口浮梁又襲敗武寧節度使武行德于定遠行
德僅以身免唐主以廷謂爲滁州團練使充上淮
水陸應援使秋七月丁亥上治定遠軍及壽春
城南之敗以武寧節度使兼中書令武行德爲左
衛上將軍河陽節度使李繼勲爲右衛大將軍
冬十月壬申帝發大梁十一月丙戍至鎮淮軍是
夜五鼔濟淮丁亥至濠州城西濠州東北十八里
有灘唐人柵其上環水自固謂周兵必不能涉戊
子帝自攻之命内殿直康保裔帥甲士數百乘橐
駝涉水
太祖皇帝帥騎兵繼之遂拔之李重進破濠州南
關城癸巳帝自攻濠州王審琦拔其水寨唐人屯
戰船數百於城北植巨木於淮水以限周兵帝命
水軍攻拔其木焚戰船七十餘艘斬首二千餘級
又攻拔其羊馬城城中震恐丙申夜唐濠州團練
使郭廷謂上表言臣家在江南今若遽降恐爲唐
所種族請先遣使詣金陵禀命然後出降帝許之
辛丑帝聞唐有戰船數百艘在渙水東欲救濠州
自將兵夜發水陸擊之癸卯大破唐兵於洞口斬
首五千餘級降卒二千餘人因鼔行而東所至皆
下乙巳至泗州城下
太祖皇帝先攻其南因焚城門破水寨及月城帝
居于月城樓督將士攻城十二月乙卯唐泗州
守將范再遇舉城降以再遇爲宿州團練使上自
至泗州城下禁軍中芻蕘者毋得犯民田民皆感
悅爭獻芻粟旣克泗州無一卒敢擅入城者帝聞
唐戰船數百艘泊洞口遣騎詗之唐兵退保清口
戊午旦上自將親軍自淮北進命
太祖皇帝將步騎自淮南進諸將以水軍自中流
進共追唐兵時淮濱久無行人葭葦如織多泥淖
溝塹士卒乘勝氣苃涉爭進皆忘其勞庚申追及
唐兵且戰且行金鼔聲聞數十里辛酉至楚州西
北大破之唐兵有㳂淮東下者帝自追之
太祖皇帝爲前鋒行六十里擒其保義節度使濠
泗楚海都應援使陳承昭以歸所獲戰船燒沈之
餘得三百餘艘士卒殺溺之餘得七千餘人唐之
戰船在淮上者於是盡矣郭廷謂使者自金陵
還知唐不能救命錄事參軍鄱陽李延鄒草降表
延鄒責以忠義廷謂以兵臨之延鄒擲筆曰大丈
夫終不負國爲叛臣作降表廷謂斬之舉濠州降
得兵萬人糧數萬斛唐主賞李延鄒之子以官壬
戍帝濟淮至楚州營于城西北乙丑唐雄武軍使
知漣水縣事崔萬迪降丙寅以郭廷謂爲亳州防
禦使戊辰帝攻楚州克其月城庚午郭廷謂見於
行宫帝曰朕南征以來江南諸將敗亡相繼獨卿
能斷渦口浮梁破定遠寨所以報國足矣濠州小
城使李璟自守能守之乎使將濠州兵攻天長帝
遣鐵騎左廂都指揮使武守琦將騎數百趣楊州
至高郵唐人悉焚楊州官府民居驅其人南度江
後數日周兵至城中餘癃病十餘人而巳癸酉守
琦以聞帝聞泰州無僃遣兵襲之丁丑拔泰州
五年春正月丁亥右龍武將軍王漢璋奏克海州
己丑以侍衛馬軍都指揮使韓令坤權楊州軍
府事上欲引戰艦自淮入江阻北神堰不得度
欲鑿楚州西北鸛水以通其道遣使行視還言地
形不便計功甚多上自往視之授以規畫發楚州
民夫浚之旬日而成用功甚省巨艦數百艘皆逹
于江唐人大驚以爲神壬辰拔靜海軍始通吳
越之路先是帝遣左諫議大夫長安尹日就等使
吳越語之曰卿今去雖汎海比還淮南巳平當陸
歸耳巳而果然周兵攻楚州踰四旬唐楚州防
禦使張彦卿固守不下乙巳帝自督諸將攻之宿
於城下丁未克之彦卿與都監鄭昭業猶帥衆拒
戰矢刃皆盡彦卿舉繩床以鬪而死所部千餘人
至死無一人降者荆南節度使高保融遣指揮
使魏璘將戰船百艘東下會伐唐至于鄂州唐
以天長爲雄州以建武軍使易文贇爲剌史二月
甲寅文贇舉城降戊午帝發楚州丁卯至楊州
命韓令坤發丁夫萬餘築故城之東南隅爲小城
以治之乙亥黃州剌史司超奏與控鶴右廂都
指揮使王審琦攻唐舒州擒其剌史施仁望三
月壬午朔帝如泰州唐太弟景遂前後凡十表
辭位且言今國危不能扶請出就藩鎮燕王弘冀
嫡長有軍功宜爲嗣謹奉上太弟寳冊齊王景逹
亦以敗軍辭元帥唐主立景遂爲晉王加天策上
將軍江南西道兵馬元帥洪州大都督太尉尚書
令以景逹爲浙西道元帥潤州大都督景逹以浙
西方用兵固辭攺撫州大都督立弘冀爲皇太子
參決庶政辛卯上如迎鑾鎮屢至江口遣水軍
擊唐兵破之上聞唐戰艦數百艘泊東㳍州將趣
海口扼蘇杭路遣殿前都虞候慕容廷釗將步騎
右神武統軍宋延渥將水軍循江而下甲午延釗
奏大破唐兵於東㳍州上遣李重進將兵趣廬州
唐主聞上在江上恐遂南度又恥降號稱藩乃遣
兵部侍郎陳覺奉表請傳位於太子弘冀使聽命
於中國時淮南惟廬州舒蘄黃未下丙申覺至迎
鑾見周兵之盛白上請遣人度江取表獻四州之
地畫江爲境以求息兵辭指甚哀上曰朕本興師
止取江北今爾主能舉國内附朕復何求覺拜謝
而退丁酉覺請遣其屬閤門承旨劉承遇如金陵
上賜唐主書稱皇帝恭問江南國主慰納之戊戍
吳越奏遣上直都指揮使處州剌史邵可遷秀州
剌史路彦銖以戰艦四百艘士卒萬七千人屯通
州南岸唐主復遣劉承遇奉表稱唐國主請獻江
北四州歲輸貢物數十萬於是江北悉平得州十
四縣六十庚子上賜唐主書諭以緣江諸軍及兩
浙湖南荆南兵竝當罷歸其廬蘄黃三道亦令斂
兵近外俟彼將士及家屬皆就道可遣人召將校
以城邑付之江中舟艦有須往來者竝令就北岸
引之辛丑陳覺辭行又賜唐主書諭以不必傳位
於子壬寅上自迎鑾復如楊州癸卯詔吳越荆南
軍各歸本道賜錢弘俶犒軍帛三萬匹高保融一
萬匹甲辰置保信軍於盧州以右龍武統軍趙匡
贊爲節度使丙午唐主遣馮延巳獻銀錢絹茶穀
共百萬以犒軍已酉命宋延渥將水軍三千泝江
廵警庚戍敕故淮南節度使揚行密故昇府節度
使徐温等墓竝量給守戸其江南羣臣墓在江北
者亦委長吏以時檢校辛亥唐主遣其臨汝公徐
遼代巳來上壽五月詔賞勞南征士卒及淮南
新附之民辛卯以
太祖皇帝領忠武節度使唐主避周諱更名景
下令去帝號稱國主凡天子儀制皆有降損去年
號用周正朔仍告于太廟左僕射同平章事馮延
巳罷爲太子太傅門下侍郎同平章事嚴續罷爲
少傅樞密使兵部侍郎陳覺罷守本官初馮延巳
以取中原之策說唐主由是有寵延已常笑烈祖
戢兵爲齷齪曰安陸所喪纔數千兵爲之輟食咨
嗟者旬日此田舍翁識量耳安足與成大事豈如
今上暴師數萬於外而擊毬宴樂無異平日眞英
主也延已與其黨談論常以天下爲已任更相唱
和翰林學士常夢錫屢言延己等浮誕不可信唐
王不聽夢錫曰奸言似忠陛下不悟國必亡矣及
臣服於周延已之黨相與言有謂周爲大朝者夢
錫大笑曰諸分常欲致君堯舜何意今日自爲小
朝邪衆默然自唐主内附帝止因使者賜書未嘗
遣使至其國已酉始命大府卿馮延魯衛尉少卿
鍾謨使于唐賜以御衣玉帶等及犒軍帛十萬并
今年欽天曆劉承遇之還金陵也唐主使陳覺白
帝以江南無鹵田願得海陵鹽監南屬以贍軍帝
曰海陵在江北難以交居當别有處分至是詔歲
支鹽三十萬斛以給江南所俘獲江南士卒稍稍
歸之秋八月辛丑馮延魯鍾謨來自唐唐主手
表謝恩其略曰天地之恩厚矣父母之恩深矣子
不謝父人何報天惟有赤心可酬大造又乞比藩
方賜詔書又稱有情事令鍾謨上奏乞令早還唐
主復令謨白帝欲傳位太子九月丁巳以延魯爲
刑部侍郎謨爲給事中已未先遣謨還賜書諭以
未可傳位之意唐主復遣吏部尚書知樞密院殷
崇義來賀天清節冬十一月乙丑唐主復遣禮
部侍郎鍾謨入見初唐大傅兼中書令楚國公
宋齊丘多樹朋黨欲以專固朝權躁進之士争附
之推奬以爲國之元老樞密使陳覺副使李徵古
恃齊丘之勢尤驕慢及許文稹等敗於紫金山覺
與齊丘景逹自濠州遁歸國人忷懼唐主嘗歎曰
吾國家一朝至此因泣下徵古曰陛下當治兵以
扞敵涕泣何爲豈飲酒過量邪將乳毋不至邪唐
主色變而徵古舉止自若會司天奏天文有變人
主宜避位禳災唐主乃曰禍難方殷吾欲釋去萬
機棲心沖寂誰可以托國者徵古曰宋公造國手
也陛下如厭萬機何不舉國授之覺曰陛下深居
禁中國事皆委宋公先行後聞臣等時入侍談釋
老而已唐主心愠即命中書舍人豫章陳喬草詔
行之喬惶恐請見曰陛下一署此詔臣不復得見
矣因極言其不可唐主笑曰爾亦知其非邪乃止
由是因晉王出鎮以徵古爲之副覺自周還亦罷
近職鍾謨素與李德明善以德明之死怨齊丘及
奉使歸唐言於唐主曰齊丘乘國之危遽謀篡竊
陳覺李徵古爲之羽翼理不可容陳覺之自周還
矯以帝命謂唐主曰聞江南連歲拒命皆宰相嚴
續之謀當爲我斬之唐主知覺素與續有隙固未
之信鍾謨請覆之於周唐主乃因謨復命上言久
拒王師皆臣愚迷非續之罪帝聞之大驚曰審如
此則續乃忠臣朕爲天下主豈教人殺忠臣乎謨
還以白唐主唐主欲誅齊丘等復遣謨入禀於帝
帝以異國之臣無所可否十二月巳亥唐主命知
樞密院殷崇義草詔暴齊丘覺徵古罪惡聽齊丘
歸九華山舊隱官爵悉如故覺責授國子博士宣
州安置徵古削奪官爵賜自盡黨與皆不問遣使
告于周
六年春正月唐宋齊丘至九華山唐主命鎻其第
穴墻給飲食齊丘歎曰吾昔獻謀幽讓皇帝族於
泰州宜其及此乃縊而死諡曰醜繆夏六月唐
清源節度使留從效遣使入貢請置進奏院於亰
師直隷中朝戊寅詔報以江南近服方務綏懷卿
久奉金陵未可攺圖若置邸上都與彼抗衡受而
有之罪在於朕卿遠修職貢足表忠勤勉事舊君
且宜如故如此則於卿篤始終之義於朕盡柔遠
之宜惟乃通方諒逹予意唐主遣其子紀公從善
與鍾謨俱入貢上問謨曰江南亦治兵修守僃乎
對曰既臣事大國不敢復爾上曰不然曏時則為
仇敵今日則為一家吾與汝國大義巳定保無它
虞然人生難期至於後世則事不可知歸語汝主
可及吾時完城郭繕甲兵據守要害為子孫計謨
歸以告唐主唐主乃城金陵凡諸州城之不完者
葺之戌兵少者益之
臣光曰或問臣五代帝王唐莊宗周世宗皆稱英
武二主孰賢臣應之曰夫天子所以統治萬國討
其不服撫其微弱行其號令一其法度敦明信義
以兼愛兆民者也莊宗既滅梁海内震動湖南馬
氏遣子希範入貢莊宗曰比聞馬氏之業終為高
郁所奪今有兒如此郁豈能得之哉郁馬氏之良
佐也希範兄希聲聞莊宗言卒矯其父命而殺之
此乃市道商賈之所為豈帝王之體哉盖莊宗善
戰者也故能以弱晉勝強梁既得之曾不數年外
内離叛置身無所誠由知用兵之術不知為天下
之道故也世宗以信令御羣臣以正義責諸國王
環以不降受賞劉仁瞻以堅守蒙襃嚴續以盡忠
獲存蜀兵以反覆就誅馮道以失節被棄張美以
私恩見疎江南未服則親犯矢石期於必克既服
則愛之如子推誠盡言為之遠慮其宏規大度豈
得與莊宗同日語哉書曰無偏無黨王道蕩蕩又
曰大邦畏其力小邦懷其惠世宗近之矣
通鑑紀事本末卷第四十二
