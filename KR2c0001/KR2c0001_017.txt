通鑑紀事本末卷第十七
僞楚之亂
晉武帝太元十四年初帝既親政事威權已出
有人主之量己而溺於酒色委事於琅邪王道子
道子亦嗜酒日夕與帝以酣歌為事又崇尚浮屠
窮奢極費所親暱者皆姏姆僧尼左右近習爭弄
權柄交通請託賄賂公行官賞濫雜刑獄謬亂尚
書令陸納望宫闕歎曰好家居纖兒欲撞壊之邪
左衛領營將軍會稽許營上疏曰今臺府局吏直
衛武官及僕隷婢兒取母之姓者本無鄉邑品第
皆得為郡守縣令或帶職在内及僧尼乳母競進
親黨又受貨賂輒臨官領衆政教不均㬥濫無罪
禁令不眀劫盜公行昔年下書敕羣下盡規而衆
議兼集無所採用臣聞佛者清遠玄虚之神今僧
尼往往依傍灋服五誡麤灋尚不能遵况精妙乎
而流惑之徒競加敬事又侵漁百姓取財爲惠亦
未合布施之道也疏奏不省道子埶傾内外遠近
犇凑帝漸不平然猶外加優崇侍中王國寳以讒
佞有寵於道子扇動朝衆諷八座啟道子宜進位
丞相揚州牧假黃鉞加殊禮護軍將軍南平車胤
曰此乃成王所以尊周公也今主上當陽非成王
之比相王在位豈得爲周公乎乃稱疾不署疏奏
帝大怒而嘉胤有守中書侍郎范寗徐邈為帝所
親信數進忠言𥙷正闕失指斥姦黨王國寶寗之
甥也寗尤疾其阿䛕勸帝黜之陳郡袁悅之有寵
於道子國寶使悅之因尼支妙音致書於太子母
陳淑媛云國寳忠謹宜見親信帝知之發怒託以
他事斬悅之國寶大懼與道子共譖范寗出為豫
章太守寗臨發上疏言今邊烽不舉而倉庫空匱
古者使民歲不過三日今之勞擾殆無三日之休
至有生兒不復舉飬鰥寡不敢嫁娶臣恐社稷之
憂厝火積薪不足喻也
十五年琅邪王道子恃寵驕恣侍宴酣醉或虧
禮敬帝浸不能平欲選時望為藩鎮以潜制道子
問於太子左衛率王雅曰吾欲用王恭殷仲堪何
如雅曰王恭風神簡貴志氣方嚴仲堪謹於細行
以文義著稱然皆峻狹自是且幹略不長若委以
方面天下無事足以守職若其有事必為亂階矣
帝不從恭藴之子仲堪融之孫也二月以中書令
王恭為都督青兖幽并冀五州諸軍事兖青二州
刺史鎮京口九月以侍中王國寶為中書令
俄兼中領軍
十六年秋九月癸未以尚書右僕射王珣為左僕
射珣桓温之故吏也
十七年冬十一月癸酉以黃門郎殷仲堪為都督
荆益寧三州諸軍事荆州刺史鎮江陵仲堪雖有
英譽資望猶淺議者不以為允到官好行小惠綱
目不舉南郡公桓玄負其才地以雄豪自處朝廷
疑而不用年二十三始拜太子洗馬玄嘗詣琅邪
王道子值其酣醉張目與衆客曰桓温晚塗欲作
賊云何玄伏地流汗不能起由是益不自安常切
齒於道子後出補義興太守鬱鬱不得志歎曰父
為九州伯兒為五湖長遂棄官歸國上疏自訟曰
先臣勤王匡復之勲朝廷遺之臣不復計至於先
帝龍飛陛下繼眀請問談者誰之由邪疏寝不報
玄在江陵仲堪甚敬憚之桓氏累世臨荆州玄復
豪横士民畏之過於仲堪嘗於仲堪廳事前戲馬
以矟擬仲堪仲堪中兵參軍彭城劉邁謂玄曰馬
矟有餘精理不足玄不悅仲堪為之失色玄出仲
堪謂邁曰卿狂人也玄夜遣殺卿我豈能相救邪
使邁下都避之玄使人追之邁僅而獲免征虜參
軍豫章胡藩過江陵見仲堪說之曰桓玄志趣不
常每怏怏於失職節下崇待太過恐非將來之計
也仲堪不悅藩内弟同郡羅企生為仲堪功曹藩
退謂企生曰殷侯倒戈以授人必及於祸君不早
圖去就後悔無及矣庚寅立皇子德文為琅邪
王徙琅邪王道子為會稽王
二十年春三月皇太子出就東宫以丹陽尹王雅
領少傅時會稽王道子專權奢縱嬖人趙牙本出
倡優茹千秋本錢塘捕賊吏皆以諂賂得進道子
以牙為魏郡太守千秋為驃騎諮議參軍牙為道
子開東第築山穿池功用鉅萬帝嘗幸其第謂道
子曰府内乃有山甚善然修飾太過道子無以對
帝去道子謂牙曰上若知山是人力所為爾必死
矣牙曰公在牙何敢死營作彌甚千秋賣官招權
聚貨累億博平令吳興聞人奭上疏言之帝益惡
道子而逼於太后不忍廢黜乃擢時望及所親幸
王恭郗恢殷仲堪王珣王雅等使居内外要任以
防道子道子亦引王國寶及國寶從弟琅邪内史
緒以為腹心由是朋黨競起無復曏時友愛之驩
矣太后每和解之中書侍郎徐邈從容言於帝曰
漢文眀主猶悔淮南世祖聰達負愧齊王兄弟之
際實為深慎會稽王雖有酣媟之累宜加弘貸消
散羣議外為國家之計内慰太后之心帝納之復
委任道子如故
二十一年帝嗜酒流連内殿醒治既少外人罕得
進見張貴人寵冠後宫後宫皆畏之秋九月庚申
帝與後宫宴妓樂盡侍時貴人年近三十帝戲之
曰汝以年亦當廢矣吾意更屬少者貴人潜怒向
夕帝醉寢於清暑殿貴人徧飲宦者酒散遣之使
婢以被蒙帝面弑之重賂左右云因魘㬥崩時太
子闇弱會稽王道子昏荒遂不復推問王國寶夜
叩禁門欲入為遺詔侍中王爽拒之曰大行晏駕
皇太子未至敢入者斬國寶乃止爽恭之弟也辛
酉太子即皇帝位大赦癸亥有司奏會稽王道子
宜進位太傅揚州牧假黃鉞詔内外衆事動靜咨
之安帝幼而不慧口不能言至於寒暑飢飽亦不
能辨飲食寝興皆非已出母弟琅邪王德文性恭
謹常侍左右為之節適始得其宜初王國寶黨附
會稽王道子驕縱不法屢為御史中丞禇粲所紏
國寶起齋侔清暑殿孝武帝甚惡之國寶懼遂更
求媚於帝而疎道子帝復寵昵之道子大怒嘗於
内省面責國寶以劒擲之舊好盡失及帝崩國寶
復事道子與王緒共為邪謟道子更惑之倚為心
腹遂參管朝權威震内外並為時之所疾王恭入
赴山陵每正色直言道子深憚之恭罷朝歎曰榱
棟雖新便有黍離之歎緒說國寶因恭入朝勸相
王伏兵殺之國寶不許道子欲輯和内外乃深布
腹心於恭冀除舊惡而恭每言及時政輒厲聲色
道子知恭不可和協遂有相圖之志或勸恭因入
朝以兵誅國寶恭以豫州刺史庾楷士馬甚盛黨
於國寶憚之不敢發王珣謂恭曰國寶雖終為禍
亂要之罪逆未彰今遽先事而發必大失朝野之
望况擁彊兵竊發於京輦誰謂非逆國寶若遂不
改惡布天下然後順衆心以除之亦無憂不濟也
恭乃止既而謂珣曰比來視君一似胡廣珣曰王
陵廷爭陳平慎默但問歲晏何如耳冬十月甲申
葬孝武帝于隆平陵王恭還鎮將行謂道子曰主
上諒闇冡宰之任伊周所難願大王親萬機納直
言放鄭聲遠佞人國寳等愈懼
安帝隆安元年春正月己亥朔帝加元服改元以
左僕射王珣為尚書令領軍將軍王國寶為左僕
射領選仍加後將軍丹陽尹會稽王道子悉以東
宫兵配國寶使領之夏四月僕射王國寳建
威將軍王緒依附會稽王道子納賄窮奢不知紀
極惡王恭殷仲堪勸道子裁損其兵權中外恟恟
不安恭等各繕甲勒兵表請北伐道子疑之詔以
盛夏妨農悉使解嚴恭遣使與仲堪謀討國寳等
桓玄以仕不得志欲假仲堪兵埶以作亂乃說仲
堪曰國寶與君諸人素已為對唯患相斃之不速
耳今既執大權與王緒相表裏其所廻易無不如
志孝伯居元舅之地必未敢害之君為先帝所拔
超居方任人情皆以君為雖有思致非方伯才彼
若發詔徵君為中書令用殷覬為荆州君何以處
之仲堪曰憂之久矣計將安出玄曰孝伯疾惡深
至君宜潜與之約興晉陽之甲以除君側之惡東
西齊舉玄雖不肖願帥荆楚豪桀荷戈先驅此桓
文之勲也仲堪心然之乃外結雍州刺史郗恢内
與從兄南蠻校尉覬南郡相陳留江績謀之覬曰
人臣當各守職分朝廷是非豈藩屏之所制也晉
陽之事不敢預聞仲堪固邀之顗怒曰吾進不敢
同退不敢異績亦極言其不可顗恐績及禍於坐
和解之績曰大丈夫何至以死相脅邪江仲元行
年六十但未獲死所耳仲堪憚其堅正以楊佺期
代之朝廷聞之徵績為御史中丞覬遂稱散發辭
位仲堪往省之謂覬曰兄病殊為可憂覬曰我病
不過身死汝病乃當滅門宜深自愛勿以我為念
郗恢亦不肯從仲堪疑未决會王恭使至仲堪許
之恭大喜甲戍恭上表罪状國寶舉兵討之初孝
武帝倚任王珣及帝㬥崩不及受顧命珣一旦失
埶循默而已丁丑王恭表至内外戒嚴道子問珣
曰二藩作逆卿知之乎珣曰朝政得失珣弗之預
王殷作難何由可知王國寶惶懼不知所為遣數
百人戍竹里夜遇風雨各散歸王緒說國寶矯相
王之命召王珣車胤殺之以除時望因挾君相發
兵以討二藩國寶許之珣胤至國寶不敢害更問
計於珣珣曰王殷與卿素無深怨所競不過埶利
之間耳國寶曰將曹爽我乎珣曰是何言歟卿寧
有爽之罪王孝伯豈宣帝之儔邪又問計於胤胤
曰昔桓公圍夀陽彌時乃克今朝廷遣軍恭必城
守若京口未拔而上流奄至君將何以待之國寶
尤懼遂上疏解職詣闕待罪既而悔之詐稱詔復
其本官道子闇懦欲求姑息乃委罪國寶遣驃騎
諮議參軍譙王尚之收國寶付廷尉尚之恬之子
也甲申賜國寶死斬緒於市遣使詣恭深謝愆失
恭乃罷兵還京口國寶兄侍中愷驃騎司馬愉並
請解職道子以愷愉與國寶異母又素不協皆釋
不問戊子大赦殷仲堪雖許王恭猶豫不敢下聞
國寶等死乃始抗表舉兵遣楊佺期屯巴陵道子
以書止之仲堪乃還會稽世子元顯年十六有雋
才為侍中說道子以王殷終必為患請潜為之備
道子乃拜元顯征虜將軍以其衛府及徐州文武
悉配之司徒左長史王廞導之孫也以母喪居
吳王恭之討王國寶也版廞行吳國内史使起兵
於東方廞使前吳國内史虞嘯父等入吳興義興
召募兵衆赴者以萬計未幾國寶死恭罷兵符廞去
職反喪服廞以起兵之際誅異已者頗多勢不得
止遂大怒不承恭命使其子泰將兵伐恭牋於會
稽王道子稱恭罪惡道子以其牋送恭五月恭遣
司馬劉宇之帥五千人擊泰斬之又與廞戰於曲
阿衆潰廞單騎走不知所在收虞嘯父下廷尉以
其祖潭有功免為庶人
二年會稽王道子忌王殷之逼以譙王尚之及
弟休之有才略引為腹心尚之說道子曰今方鎮
彊盛宰相權輕宜密樹腹心於外以自藩衛道子
從之以其司馬王愉為江州刺史都督江州及豫
州之四郡軍事用為形援日夜與尚之謀議以伺
四方之隙秋七月桓玄求為廣州會稽王道
子忌玄不欲使居荆州因其所欲以玄為督交廣
二州軍事廣州刺史玄受命而不行豫州刺史庾
楷以道子割其四郡使王愉督之上疏言江州内
地而西府北帶寇戎不應使愉分督朝廷不許楷
怒遣其子鴻說王恭曰尚之兄弟復秉機權過於
國寶欲假朝威削弱方鎮懲艾前事為禍不測今
及其謀議未成宜早圖之恭以為然以告殷仲堪
桓玄仲堪玄許之推恭為盟主刻期同趣京師時
内外疑阻津邏嚴急仲堪以斜絹為書内箭簳中
合鏑漆之因庾楷以送恭恭發書絹文角戾不復
能辨仲堪手書疑楷詐為之且謂仲堪去年已違
期不赴今必不動乃先期舉兵司馬劉牢之諫曰
將軍國之元舅會稽王天子叔父也會稽王又當
國秉政曏為將軍戮其所愛王國寶王緒又送王
廞書其深伏將軍已多矣頃所授任雖未允惬亦
非大失割庾楷四郡以配王愉於將軍何損晉陽
之甲豈可數興乎恭不從上表請討王愉司馬尚
之兄弟道子使人說楷曰昔我與卿恩如骨肉帳
中之飲結帶之言可謂親矣卿今棄舊交結新援
忘王恭疇昔陵侮之恥乎若欲委體而臣之使恭
得志必以卿為反覆之人安肯深相親信身首且
不可保况富貴乎楷怒曰王恭昔赴山陵相王憂
懼無計我知事急尋勒兵而至恭不敢發去年之
事我亦俟命而動我事相王無相負者相王不能
拒恭反殺國寶及緒自爾以來誰敢復為相王盡
力者庾楷實不能以百口助人屠滅時楷已應恭
檄正徵士馬信返朝廷憂懼内外戒嚴會稽世子
元顯言於道子曰前不討王恭故有今日之難今
若復從其欲則太宰之祸至矣道子不知所為悉
以事委元顯日飲醇酒而已元顯聰警頗涉文義
志氣果銳以安危為己任附會之者謂元顯神武
有眀帝之風殷仲堪聞恭舉兵自以去歲後期乃
勒兵趣發仲堪素不習為將悉以軍事委南郡相
楊佺期兄弟使佺期帥舟師五千為前鋒桓玄次
之仲堪帥兵二萬相繼而下佺期自以其先漢太
尉震至父亮九世皆以才德著名矜其門地謂江
左莫及有以比王珣者佺期猶恚恨而時流以其
晚過江婚宦失類佺期及兄廣弟思平從弟孜敬
皆麤獷每排抑之佺期常慷慨切齒欲因事際以
逞其志故亦贊成仲堪之謀八月佺期玄奄至湓
口王愉無僃惶遽奔臨川玄遣偏將軍追獲之
秋九月辛卯加會稽王道子黃鉞以世子元顯
為征討都督遣衛將軍王珣右將軍謝琰將兵討
王恭譙王尚之將兵討庾楷己亥譙王尚之大
破庾楷於牛渚楷單騎奔桓玄會稽王道子以尚
之為豫州刺史弟恢之為驃騎司馬丹楊尹允之
為吳國内史休之為襄城太守各擁兵馬以為已
援乙巳桓玄大破官軍於白石玄與楊佺期進至
横江尚之退走恢之所領水軍皆沒丙午道子屯
中堂元顯守石頭己酉王珣守北郊謝琰屯宣陽
門以僃之王恭素以才地陵物既殺王國寶自謂
威無不行仗劉牢之為爪牙而但以部曲將遇之
牢之負其才深懷恥恨元顯知之遣廬江太守高
素說牢之使叛恭許事成即以恭位號授之又以
道子書遺牢之為陳禍福牢之謂其子敬宣曰王
恭昔受先帝大恩今為帝舅不能翼戴王室數舉
兵向京師吾不能審恭之志事捷之日必能為天
子相王之下乎吾欲奉國威靈以順討逆何如敬
宣曰朝廷雖無成康之美亦無幽厲之惡而恭恃
其兵威㬥蔑王室大人親非骨肉義非君臣雖共
事少時意好不恊今日討之於情義何有恭參軍
何澹之知其謀以告恭恭以澹之素與牢之有隙
不信乃置酒請牢之於衆中拜之為兄精兵堅甲
悉以配之使帥帳下督顔延為前鋒牢之至竹里
斬延以降遣敬宣及其壻東莞太守高雅之還襲
恭恭方出城曜兵敬宣縱騎横擊之恭兵皆潰恭
將入城雅之已閉城門恭單騎奔曲阿素不習馬
髀中生瘡曲阿人殷確恭故吏也以船載恭將奔
桓玄至長塘湖為人所告獲之送京師斬於倪塘
恭臨刑猶理鬚鬢神色自若謂監刑者曰我闇於
信人所以至此原其本心豈不忠於社稷邪但令
百世之下知有王恭耳并其子弟黨與皆死以劉
牢之為都督兖青冀幽并徐揚州晉陵諸軍事以
代恭俄而楊佺期桓玄至石頭殷仲堪至蕪湖元
顯自竹里馳還京師遣丹楊尹王愷等發京邑士
民數萬人據石頭以拒之佺期玄等上表理王恭
求誅劉牢之牢之帥北府之衆馳赴京師軍于新
亭佺期玄見之失色回軍蔡洲朝廷未知西軍虛
實仲堪等擁衆數萬充斥郊畿内外憂逼左衛將
軍桓修沖之子也言於道子曰西軍可說而解也
修知其情矣殷桓之下專恃王恭恭既破滅西軍
沮恐今若以重利㗖玄及佺期二人必内喜玄能
制仲堪佺期可使倒戈取仲堪矣道子納之以玄
為江州刺史召郗恢為尚書以佺期代恢為都督
梁雍秦三州諸軍事雍州刺史以修為荆州刺史
權領左衛文武之鎮又令劉牢之以千人送之黜
仲堪為廣州刺史遣仲堪叔父太常茂宣詔敕仲
堪回軍冬十月殷仲堪得詔書大怒趣桓玄
楊佺期進軍玄等喜於朝命欲受之猶豫未决仲
堪聞之遽自蕪湖南歸遣使告諭蔡洲軍士曰汝
輩不各自散歸吾至江陵盡誅汝餘口佺期部將
劉系帥二千人先歸玄等大懼狼狽西還追仲堪
至尋陽及之仲堪既失職倚玄等為援玄等亦資
仲堪兵雖内相疑阻埶不得不合乃以子弟交質
壬午盟于尋陽俱不受朝命連名上疏申理王恭
求誅劉牢之及譙王尚之并訴仲堪無罪獨被降
黜朝廷深憚之内外騷然乃復罷桓修以荆州還
仲堪優詔慰諭以求和解仲堪等乃受詔御史中
丞江績劾奏桓修專為身計疑誤朝廷詔免修官
初桓玄在荆州所為豪縱仲堪親黨皆勸仲堪殺
之仲堪不聽及在尋陽資其聲地推玄為盟主玄
愈自矜倨楊佺期為人驕悍玄每以寒士裁之佺
期甚恨密說仲堪以玄終為患請於壇所襲之仲
堪忌佺期兄弟勇健恐既殺玄不可復制苦禁之
於是各還所鎮玄亦知佺期之謀隂有取佺期之
志乃屯於夏口引始安太守濟隂卞範之為長史
以為謀主是時詔書獨不赦庾楷玄以楷為武昌
太守
三年夏四月以世子元顯為揚州刺史元顯以廬
江太守張灋順為謀主冬十二月殷仲堪恐
桓玄跋扈乃與楊佺期結婚為援佺期屢欲攻玄
仲堪每抑止之玄恐終為殷楊所滅乃告執政求
廣其所統執政亦欲交構使之乖離乃加玄都督
荆州四郡軍事又以玄兄偉代佺期兄廣為南蠻
校尉佺期忿懼楊廣欲拒桓偉仲堪不聽出廣為
宜都建平二郡太守楊孜敬先為江夏相玄以兵
襲而劫之以為諮議參軍佺期勒兵建牙聲云援
洛欲與仲堪共襲玄仲堪雖外結佺期而内疑其
心苦止之猶慮弗能禁遣從弟遹屯于北境以遏
佺期佺期既不能獨舉又不測仲堪本意乃解兵
仲堪多疑少决諮議參軍羅企生謂其弟遵生曰
殷侯仁而無斷必及於難吾蒙知遇義不可去必
將死之是歲荆州大水平地三丈仲堪竭倉廩以
賑饑民桓玄欲乘其虚而伐之乃發兵西上亦聲
言救洛與仲堪書曰佺期受國恩而棄山陵宜共
罪之今當入沔討除佺期已頓兵江口若見與無
貳可收楊廣殺之如其不爾便當帥兵入江時巴
陵有積糓玄先遣兵襲取之梁州刺史郭銓當之
官路經夏口玄詐稱朝廷遣銓為已前鋒乃授以
江夏之衆使督諸軍並進密報兄偉令為内應偉
遑遽不知所為自齎疏示仲堪仲堪執偉為質令
與玄書辭甚苦至玄曰仲堪為人無决常懷成敗
之計為兒子作慮我兄必無憂也仲堪遣殷遹帥
水軍七千至西江口玄使郭銓符宏擊之遹等敗
走玄頓巴陵食其糓仲堪遣楊廣及弟子道護等
拒之皆為玄所敗江陵震駭城中乏食以胡麻廪
軍士玄乘勝至零口去江陵二十里仲堪急召楊
佺期以自救佺期曰江陵無食何以待敵可來見
就共守襄陽仲堪志在全軍保境不欲棄州逆走
乃紿之曰比來收集已有儲矣佺期信之帥步騎
八千精甲耀日至江陵仲堪唯以飯餉其軍佺期
大怒曰今兹敗矣不見仲堪與其兄廣共擊玄玄
畏其銳退軍馬頭明日佺期引兵急擊郭銓幾獲
之會玄兵至佺期大敗單騎奔襄陽仲堪出奔鄼
城玄遣將軍馮該追佺期及廣皆獲而殺之傳首
建康佺期弟思平從弟尚保孜敬逃入蠻中仲堪
聞佺期死將數百人將奔長安至冠軍城該追獲
之還至祚溪逼令自殺并殺殷道護仲堪奉天師
道禱請鬼神不吝財賄而嗇於周急好為小惠以
悅人病者自為胗脉分藥用計倚伏煩密而短於
鑒略故至於敗仲堪之走也文武無送者惟羅企
生從之路經家門弟遵生曰作如此分離何可不
一執手企生旋馬授手遵生有力因牽下之曰家
有老母去將何之企生揮淚曰今日之事我必死
之汝等奉養不失子道一門之中有忠與孝亦復
何恨遵生抱之愈急仲堪於路待之見企生無脫
理策馬而去及玄至荆州人士無不詣玄者企生
獨不往而營理仲堪家事或曰如此禍必至矣企
生曰殷侯遇我以國士為弟所制不得隨之共殄
醜逆復何面目就桓求生乎玄聞之怒然待企生
素厚先遣人謂曰若謝我當釋汝企生曰吾為殷
荆州吏荆州敗不能救尚何謝為玄乃收之復遣
人問企生欲何言企生曰文帝殺嵇康嵇紹為晉
忠臣從公乞一弟以養老母玄乃殺企生而赦其
弟
四年春三月桓玄既克荆雍表求領荆江二州詔
以玄為都督荆司雍秦梁益寧七州諸軍事荆州
刺史以中護軍桓修為江州刺史玄上疏固求江
州於是進玄督八州及揚豫八部諸軍事復領江
州刺史玄輒以兄偉為雍州刺史朝廷不能違又
以從子振為淮南太守
五年冬十二月桓玄表其兄偉為江州刺史鎮夏
口司馬刁暢為輔國將軍督八郡軍事鎮襄陽遣
其將皇甫敷馮該戍湓口移沮漳蠻二千戶于江
南立武寧郡更招集流民立綏安郡詔徵廣州刺
史刁逵豫章太守郭昶之玄皆留不遣玄自謂有
晉國三分之二數使人上已符瑞欲以惑衆又致
牋於會稽王道子曰賊造近郊以風不得進以雨
不致火食盡故去耳非力屈也昔國寶死後王恭
不乘此威入統朝政足見其心非侮於眀公也而
謂之不忠今之貴要腹心有時流清望者誰乎豈
可云無佳勝直是不能信之耳爾來一朝一夕遂
成今日之禍在朝君子皆畏禍不言玄忝任在遠
是以披寫事實元顯見之大懼張法順謂元顯曰
桓玄承藉世資素有豪氣既并殷楊專有荆楚第
下之所控引止三吴耳豫恩為亂東土塗地公私
困竭玄必乘此縱其姦兇竊用憂之元顯曰為之
奈何灋順曰玄始得荆州人情未附方務綏撫未
暇佗圖若乘此際使劉牢之為前鋒而第下以大
軍繼進玄可取也元顯以為然會武昌太守庾揩
以玄與朝廷構怨恐事不成禍及於已密使人自
結於元顯云玄大失人情衆不為用若朝廷遣軍
己當為内應元顯大喜遣張灋順至京口謀於劉
牢之牢之以為難灋順還謂元顯曰觀牢之言色
必貳於我不如召入殺之不爾敗人大事元顯不
從於是大治水軍徵兵装艦以謀討玄
元興元年春正月庚午朔下詔罪状桓玄以尚書
令元顯為驃騎大將軍征討大都督都督十八州
諸軍事加黃鉞又以鎮北將軍劉牢之為前鋒都
督前將軍譙王尚之為後部因大赦改元内外戒
嚴加會稽王道子太傅元顯欲盡誅諸桓中護軍
桓修驃騎長史王誕之甥也誕有寵於元顯固陳
修等與玄志趣不同元顯乃止誕導之曾孫也張
灋順言於元顯曰桓謙兄弟每為上流耳目宜斬
之以杜姦謀且事之濟不繫在前軍而牢之反覆
萬一有變則禍敗立至可令牢之殺謙兄弟以示
無貳心若不受命當逆為其所元顯曰今非牢之
無以敵玄且始事而誅大將人情不安再三不可
又以桓氏世為荆土所附桓沖特有遺惠而謙沖
之子也乃自驃騎司馬除都督荆益寕梁四州諸
軍事荆州刺史欲以結西人之心東土遭孫恩
之亂因以饑饉漕運不繼桓玄禁斷江路商旅俱
絶公私匱乏以粰橡給士卒玄謂朝廷方多憂虞
必未暇討已可以蓄力觀釁及大軍將發從兄太
傅長史石生密以書報之玄大驚欲完聚保江陵
長史卞範之曰眀公英威振於遠近元顯口尚乳
臭劉牢之大失物情若兵臨近畿示以禍福土崩
之埶可翹足而待何有延敵入境自取窮蹙者乎
玄從之留桓偉守江陵抗表傳檄罪状元顯舉兵
東下檄至元顯大懼二月丙子帝餞元顯于西池
元顯下船而不發桓玄發江陵慮事不捷常為
西還之計及過尋陽不見官軍意甚喜將士之氣
亦振庾楷謀泄玄囚之丁巳詔遣齊王柔之以騶
虞幡宣告荆江二州使罷兵玄前鋒殺之柔之宗
之子也丁卯玄至姑孰使其將馮該等攻歴陽襄
城太守司馬休之嬰城固守玄軍斷洞浦焚豫州
舟艦豫州刺史譙王尚之帥步卒九千陣於浦上
遣武都太守楊秋屯横江秋降于玄軍尚之衆潰
逃于涂中玄捕獲之司馬休之出戰而敗棄城走
劉牢之素惡驃騎大將軍元顯恐桓玄既滅元顯
益驕恣又恐己功名愈盛不為元顯所容且自恃
材武擁彊兵欲假玄以除執政復伺玄之隙而自
取之故不肯討玄元顯日夜昏酣以牢之為前鋒
牢之驟詣門不得見及帝出餞元顯遇之公坐而
已牢之軍溧州參軍劉裕請擊玄牢之不許玄使
牢之族舅何穆說牢之曰自古戴震主之威挾不
賞之功而能自全者誰邪越之文種秦之白起漢
之韓信皆事眀主為之盡力功成之日猶不免誅
夷况為凶愚者之用乎君如今日戰勝則傾宗戰
敗則覆族欲以此安歸乎不若翻然改圖則可以
長保富貴矣古人射鉤斬祛猶不害為輔佐况玄
與君無宿昔之怨乎時譙王尚之已敗人情愈恐
牢之頗納穆言與玄交通東海中尉東海何無忌
牢之之甥也與劉裕極諫不聽其子驃騎從事中
郎敬宣諫曰今國家衰危天下之重在大人與玄
玄藉父叔之資據有全楚割晉國三分之二一朝
縱之使陵朝廷玄威望既成恐難圖也董卓之變
將在今矣牢之怒曰吾豈不知今日取玄如反覆
手耳但平玄之後令我奈驃騎何三月乙巳朔牢
之遣敬宣詣玄請降玄隂欲誅牢之乃與敬宣宴
飲陳名書畫共觀之以安悅其意敬宣不知覺玄
佐吏莫不相視而笑玄板敬宣為諮議參軍元顯
將發聞玄已至新亭棄船退屯國子學辛未陳於
宣陽門外軍中相驚言玄已至南桁元顯引兵欲
還宫玄遣人拔刀隨後大呼曰放仗軍人皆崩潰
元顯乘馬走入東府唯張灋順一騎隨之元顯問
計於道子道子但對之涕泣玄遣太傅從事中郎
毛泰收元顯送新亭縳於舫前而數之元顯曰為
王誕張灋順所誤耳壬申復隆安年號帝遣侍中
勞玄於安樂渚玄入京師稱詔解嚴以玄揔百揆
都督中外諸軍事丞相錄尚書事楊州牧領徐荆
江三州刺史假黃鉞玄以桓偉為荆州刺史桓謙
為尚書左僕射桓修為徐兖二州刺史桓石生為
江州刺史卞範之為丹楊尹初玄之舉兵侍中王
謐奉詔詣玄玄親禮之及玄輔政以謐為中書令
謐導之孫也新安太守殷仲文覬之弟也玄姊為
仲文妻仲文聞玄克京師棄郡投玄玄以為諮議
參軍劉邁往見玄玄曰汝不畏死而敢來邪邁曰
射鉤斬祛并邁為三玄悅以為參軍癸酉有司奏
會稽王道子酣縱不孝當棄市詔徙安成郡斬元
顯及東海王彦璋譙王尚之庾楷張灋順毛泰等
於建康市桓修為王誕固請得流嶺南玄以劉牢
之為會稽内史牢之曰始爾便奪我兵禍其至矣
劉敬宣請歸諭牢之使受命玄遣之敬宣勸牢之
襲玄牢之猶豫不决移屯班瀆私告劉裕曰今當
北就高雅之於廣陵舉兵以匡社稷卿能從吾去
乎裕曰將軍以勁卒數萬望風䧏服彼新得志威
震天下朝野人情皆已去矣廣陵豈可得至邪裕
當反服還京口耳何無忌謂裕曰我將何之裕曰
吾觀鎮北必不免卿可隨我還京口桓玄若守臣
節當與卿事之不然當與卿圖之於是牢之大集
僚佐議據江北以討玄參軍劉襲曰事之不可者
莫大於反將軍往年反王兖州近日反司馬郎君
今復反桓公一人三反何以自立語畢趨出佐吏
多散走牢之懼使敬宣之京口迎家失期不至牢
之以為事已泄為玄所殺乃帥部曲北走至新洲
縊而死敬宣至不暇哭即渡江奔廣陵將吏共殯
斂牢之以其喪歸丹徒玄令斵棺斬首㬥尸於市
桓玄讓丞相荆江徐三州改授太尉都督中外
諸軍事揚州牧領豫州刺史揔百揆司馬休之劉
敬宣高雅之俱犇洛陽求救於秦夏四月太
尉玄出屯姑孰辭錄尚書事詔許之而大政皆就
諮焉小事則决於尚書令桓謙及卞範之自隆安
以來中外之人厭於禍亂及玄初至黜姦佞擢雋
賢京師欣然冀得少安既而玄奢豪縱逸政令無
常朋黨互起陵侮朝廷裁損乘輿供奉之具帝幾
不免飢寒由是衆心失望三吴大飢戶口減半會
稽減什三四臨海永嘉殆盡富室皆衣羅紈懷金
玉閉門相守餓死秋八月太尉玄諷朝廷以
玄平元顯功封豫章公平殷楊功封桂陽公并本
封南郡如故玄以豫章封其子昇桂陽封其兄子
俊冬十月太尉玄殺吳興太守高素將軍竺
謙之及謙之從兄朗之劉襲并襲弟季武皆劉牢
之北府舊將也襲兄冀州刺史軌邀司馬休之劉
敬宣高雅之等共據山陽欲起兵攻玄不克而走
將軍袁虔之劉夀高長慶郭恭等皆往從之將奔
魏至陳留南分為二輩軌休之敬宣奔南燕虔之
夀長慶恭奔秦冬十二月太尉玄使御史杜
林防衛會稽文孝王道子至安成林承玄旨酖道
子殺之袁虔之等至長安秦王興問曰桓玄才
略何如其父卒能成功乎虔之曰玄乘晉室衰亂
盜據宰衡猜忌安忍刑賞不公以臣觀之不如其
父遠矣玄今已執大柄其埶必將篡逆正可為它
人驅除耳興善之以虔之為廣州刺史
二年二月乙卯以太尉玄為大將軍丁巳玄殺
冀州刺史孫無終玄上表請帥諸軍掃平關洛
既而諷朝廷下詔不許乃云奉詔故止玄初欲飭
裝先命作輕舸載服玩書畫或問其故玄曰兵凶
戰危脫有意外當使輕而易運衆皆笑之秋
八月荆州刺史桓偉卒大將軍玄以桓脩代之從
事中郎曹靖之說玄曰謙脩兄弟專據内外權埶
大重玄乃以南郡相桓石康為荆州刺史石康豁
之子也九月侍中殷仲文散騎常侍卞範之
勸大將軍玄早受禪隂撰九錫文及册命以桓謙
為侍中開府錄尚書事王謐為中書監領司徒桓
胤為中書令加桓脩撫軍大將軍胤沖之孫也丙
子冊命玄為相國揔百揆封十郡為楚王加九錫
楚國置丞相以下官桓謙私問彭城内史劉裕曰
楚王勲德隆重朝廷之情咸謂宜有揖讓卿以為
何如裕曰楚王宣武之子勲德蓋世晉室微弱民
望久移乘運禪代有何不可謙喜曰卿謂之可即
可耳新野人庾庂殷仲堪之黨也聞桓偉死石康
未至乃起兵襲雍州刺史馮該於襄陽走之庂有
衆七千設壇祭七廟云欲討桓玄江陵震動石康
至州發兵攻襄陽庂敗犇秦冬十月楚王玄
上表請歸藩使帝作手詔固留之又詐言錢塘臨
平湖開江州甘露降使百僚集賀用為已受命之
符又以前世皆有隠士恥於己時獨無求得西朝
隠士安定皇甫謐六世孫希之給其資用使隠居
山林徵為著作郎使希之固辭不受然後下詔旌
禮號曰高士時人謂之充隠又欲廢錢用糓帛及
復肉刑制作紛紜志無一定變更回復卒無所施
行性復貪鄙人士有灋書好畫及佳園宅必假蒲
博而取之尤愛珠玉未嘗離手十一月詔楚
王玄行天子禮樂妃為王后世子為太子丁丑卞
範之為禪詔使臨川王寶逼帝書之寶晞之曾孫
也庚辰帝臨軒遣兼太保領司徒王謐奉璽綬禪
位于楚壬午帝出居永安宫癸未遷太廟神主于
琅邪國穆章何皇后及琅邪王德文皆徙居司徒
府百官詣姑孰勸進十二月庚寅朔玄築壇於九
井山北壬辰即皇帝位册文多非薄晉室或諫之
玄曰揖讓之文正可陳之於下民耳豈可欺上帝
乎大赦改元永始以南康之平固縣封帝為平固
王降何后為零陵縣君琅邪王德文為石陽縣公
武陵王遵為彭澤縣侯追尊父温為宣武皇帝廟
號太祖南康公主為宣皇后封子昇為豫章王以
會稽内史王愉為尚書僕射愉子相國左長史綏
為中書令綏桓氏之甥也戊戌玄入建康宫登御
坐而床忽䧟羣下失色殷仲文曰將由聖德深厚
地不能載玄大悅梁王珍之國臣孔樸奉珍之犇
夀陽珍之晞之曾孫也辛亥桓玄遷帝於尋陽
癸丑納桓温神主于太廟桓玄臨聽訟觀閱囚
徒罪無輕重多得原放有干輿乞者時或䘏之其
好行小惠如此
三年春正月桓玄立其妻劉氏為皇后劉氏喬之
曾孫也玄以其祖彛以上名位不顯不復追尊立
廟散騎常侍徐廣曰敬其父則子悅請依故事立
七廟玄曰禮大祖東向左昭右穆晉立七廟宣帝
不得正東向之位何足灋也祕書監卞承之謂廣
曰若宗廟之祭果不及祖有以知楚德之不長矣
廣邈之弟也玄自即位心常不自安二月己丑朔
夜濤水入石頭流殺人甚多讙譁震天玄聞之懼
曰奴輩作矣玄性苛細好自矜伐主者奏事或一
字不體或片辭之謬必加紏擿以示聰眀尚書荅
詔誤書春蒐為春莵自左丞王納之以下凡所關
署皆被降黜或手注直官或自用令史詔令紛紜
有司奉荅不暇而綱紀不治奏案停積不能知也
又性好遊畋或一日數出遷居東宫更繕宫室土
木並興督廹嚴促朝野騷然思亂者衆玄遣使加
益州刺史毛璩散騎常侍左將軍璩執留玄使不
受其命璩寶之孫也玄以桓希為梁州刺史分命
諸將戍三巴以僃之璩傳檄遠近列玄罪状遣巴
東太守柳約之建平太守羅述征虜司馬甄季之
擊破希等仍帥衆進屯白帝玄以桓弘為青州刺
史鎮廣陵刁逵為豫州刺史鎮歴陽弘修之弟逵
彝之子也初太原王元德及弟仲德為符氏起兵
攻燕主垂不克來犇朝廷以元德為弘農太守仲
德見桓玄稱帝謂人曰自古革命誠非一族然今
之起者恐不足以成大事平昌孟昶為青州主簿
桓弘使昶至建康玄見而悅之謂劉邁曰素士中
得一尚書郎卿與共州里寧相識否邁素與昶不
善對曰臣在京口不聞昶有異能唯聞父子紛紛
更相贈詩耳玄笑而止昶聞而恨之既還京口裕
謂昶曰草間當有英雄起卿頗聞乎昶曰今日英
雄有誰正當是卿耳於是裕毅無忌元德仲德昶
及裕弟道規任城魏詠之高平檀憑之琅邪諸葛
長民河内太守隴西辛扈興振威將軍東莞童厚
之相與合謀起兵道規為桓弘中兵參軍裕使毅
就道規及昶於江北共殺弘據廣陵長民為刁逵
參軍使長民殺逵據歴陽元德扈興厚之在建康
使之聚衆攻玄為内應刻期齊發孟昶妻周氏富
於財昶謂之曰劉邁毁我於桓公使我一生淪䧟
我决當作賊卿幸早離絶脫得富貴相迎不晚也
周氏曰君父母在堂欲建非常之謀豈婦人所能
諫事之不成當於奚宫中奉養大家義無歸志也
昶愴然久之而起周氏追昶坐曰觀君舉措非謀
及婦人者不過欲得財物耳因指懷中兒示之曰
此而可賣亦當不惜遂傾貲以給之昶弟顗妻周
氏之從妹也周氏紿之曰昨夜夢殊不祥門内絳
色物宜悉取以為厭勝妹信而與之遂盡縫以為
軍士袍何無忌夜於屏風裏草檄文其母劉牢之
姊也登橙密窺之泣曰吾不及東海吕母明矣汝
能如此吾復何恨問所與同謀者曰劉裕母尤喜
因為言玄必敗舉事必成之理以勸之乙卯裕託
以遊獵與無忌收合徒衆得百餘人丙辰詰旦京
口城開無忌著傳詔服稱敕使居前徒衆隨之齊
入即斬桓修以徇修司馬刁弘帥文武佐吏來赴
裕登城謂之曰郭江州已奉乘輿返正於尋陽我
等並被密詔誅除逆黨今日賊玄之首已當梟於
大航矣諸君非大晉之臣乎今來欲何為弘等信
之收衆而退裕問無忌曰今急須一府主簿何由
得之無忌曰無過劉道民道民者東莞劉穆之也
𥙿曰吾亦識之即馳信召焉時穆之聞京口讙譟
聲晨起出陌頭屬與信會穆之直視不言者久之
既而返室壊布裳為袴往見裕裕曰始舉大義方
造艱難須一軍吏甚急卿謂誰堪其選穆之曰貴
府始建軍吏實須其才倉卒之際略當無見踰者
裕笑曰卿能自屈吾事濟矣即於坐署主簿孟昶
勸桓弘其日出獵天未明開門出獵人昶與劉毅
劉道規帥壮士數十人直入弘方噉粥即斬之因
收衆濟江裕使毅誅刁弘先是裕遣同謀周安穆
入建康報劉邁邁雖酬許意甚惶懼安穆慮事泄
乃馳歸玄以邁為竟陵太守邁欲亟之郡是夜玄
與邁書曰北府人情云何卿近見劉裕何所道邁
謂玄已知其謀晨起白之玄大驚封邁為重安侯
既而嫌邁不執安穆使得逃去乃殺之悉誅元德
扈興厚之等衆推劉裕為盟主揔督徐州事以孟
昶為長史守京口檀憑之為司馬彭城人應募者
裕悉使郡主簿劉鍾統之丁巳裕帥二州之衆千
七百人軍于竹里移檄遠近聲言益州刺史毛璩
已定荆楚江州刺史郭昶之奉迎主上返正於尋
陽鎮北參軍王元德等並帥部曲保據石頭揚武
將軍諸葛長民已據歴陽玄移還上宫召侍官皆
入止省中加楊州刺史新安王桓謙征討都督以
殷仲文代桓脩為徐兖二州刺史謙等請亟遣兵
擊裕玄曰彼兵銳甚計出萬死若有蹉跌則彼氣
成而吾事去矣不如屯大衆於覆舟山以待之彼
空行二百里無所得銳氣已挫忽見大軍必驚愕
我案兵堅陣勿與交鋒彼求戰不得自然散走此
策之上也謙等固請擊之乃遣頓丘太守吴甫之
右衛將軍皇甫敷相繼北上玄憂懼特甚或曰裕
等烏合微弱勢必無成陛下何慮之深玄曰劉裕
足為一世之雄劉毅家無擔石之儲樗蒲一擲百
萬何無忌酷似其舅共舉大事何謂無成初袁
真殺朱憲憲弟綽逃犇桓温温克夀陽綽輒發真
棺戮其尸温怒將殺之桓沖請而免之綽事沖如
父沖薨綽嘔血而卒劉裕克京口以綽子齡石為
建武參軍三月戊午朔裕軍與吳甫之遇於江乘
將戰齡石言於裕曰齡石世受桓氏厚恩不欲以
兵刃相向乞在軍後裕義而許之甫之玄驍將也
其兵甚銳𥙿手執長刀大呼以衝之衆皆披靡即
斬甫之進至羅落橋皇甫敷帥數千人逆戰寕遠
將軍檀憑之敗死裕進戰彌厲敷圍之數重裕倚
大樹挺戰敷曰汝欲作何死拔戟將刺之裕瞋目
叱之敷辟易裕黨俄至射敷中額而踣裕援刀直
進敷曰君有天命以子孫為託裕斬之厚撫其孤
裕以檀憑之所領兵配參軍檀祗祗憑之之從子
也玄聞二將死大懼召諸道術人推筭及為猒勝
問羣臣曰朕其敗乎吏部郎曹靖之對曰民怨神
怒臣實懼焉玄曰民或可怨神何爲怒對曰晉氏
宗廟飄泊江濱大楚之祭上不及祖此其所以怒
也玄曰卿何不諫對曰輦上君子皆以為堯舜之
世臣何敢言玄默然使桓謙及遊擊將軍何澹之
屯東陵侍中後將軍卞範之屯覆舟山西衆合二
萬己未裕軍食畢悉棄其餘糧進至覆舟山東使
羸弱登山張旗幟爲疑兵數道並前布滿山谷玄
偵候者還云裕軍四塞不知多少玄益憂恐遣武
衛將軍庾賾之帥精卒副援諸軍謙等士卒多北
府人素畏伏裕莫有鬭志裕與劉毅等分爲數隊
進突謙陳裕以身先之將士皆殊死戰無不一當
百呼聲動天地時東北風急因縱火焚之煙炎熛
天鼓噪之音震動京邑謙等諸軍大潰玄時雖遣
軍拒裕而走意已决潜使領軍將軍殷仲文具舟
於石頭聞謙等敗帥親信數千人聲言赴戰遂將
其子昇兄子濬出南掖門遇前相國參軍胡藩執
馬鞚諫曰今羽林射手猶有八百皆是義故西人
受累世之恩不驅令一戰一旦捨此欲安之乎玄
不對但舉策指天因鞭馬而走西趨石頭與仲文
等浮江南走經日不食左右進粗飯玄咽不能下
昇抱其胷而撫之玄悲不自勝裕入建康王仲德
抱元德子方回出候裕裕於馬上抱方回與仲德
對哭追贈元德給事中以仲德為中兵參軍裕止
桓謙故營遣劉鍾據東府庚申裕屯石頭城立留
臺百官焚桓温神主於宣陽門外造晉新主納于
太廟遣諸將追玄尚書王嘏帥百官奉迎乘輿誅
玄宗族在建康者裕使臧熹入宫收圖書器物封
閉府庫有金飾樂器裕問熹卿得無欲此乎熹正
色曰皇上幽逼播越非所將軍首建大義劬勞王
家雖復不肖實無情於樂裕笑曰聊以戲卿耳熹
燾之弟也壬戌玄司徒王謐與衆議推裕領楊州
裕固辭乃以謐為侍中領司徒楊州刺史錄尚書
事謐推裕為使持節都督揚徐兖豫青冀幽并八
州諸軍事徐州刺史劉毅為青州刺史何無忌為
琅邪内史孟昶為丹陽尹劉道規為義昌太守裕
始至建康諸大處分皆委於劉穆之倉猝立定無
不允愜裕遂託以腹心動止諮焉穆之亦竭節盡
誠無所遺隠時晉政寬弛綱紀不立豪族陵縱小
民窮蹙重以司馬元顯政令違舛桓玄雖欲釐整
而科條繁密衆莫之從穆之斟酌時宜隨方矯正
裕以身範物先以威禁内外百官皆肅然奉職不
盈旬日風俗頓改初諸葛長民至豫州失期不得
發刁逵執長民檻車送桓玄至當利而玄敗送人
共破檻出長民還趣歴陽逵棄城走為其下所執
斬於石頭子姪無少長皆死唯赦其季弟給事中
聘逵故吏匿其弟子雍送洛陽秦王興以為太子
中庶子裕以魏詠之為豫州刺史鎮歴陽諸葛長
民爲宣城内史初裕名微位薄輕狡無行盛流皆
不與相知惟王謐獨竒貴之謂裕曰卿當爲一代
英雄裕嘗與刁逵樗蒲不時輸直逵縳之馬柳謐
見之責逵而釋之代之還直由是裕深憾逵而德
謐蕭方等曰夫蛟龍潜伏魚蝦䙝之是以漢高赦
雍齒魏武免梁鵠安可以布衣之嫌而成萬乘之
隙也今王謐爲公刁逵亡族醻恩報怨何其狹哉
丁卯劉裕遷鎮東府桓玄至尋陽郭昶之給
其器用兵力辛未玄逼帝西上劉毅帥何無忌劉
道規等諸軍追之玄留龍驤將軍何澹之前將軍
郭銓與郭昶之守湓口丙戍劉裕稱受帝密詔
以武陵王遵承制揔百官行事因大赦惟桓玄一
族不宥劉敬宣高雅之謀殺南燕主僃德推司
馬休之為主雅之邀劉軌同謀軌不從謀頗泄敬
宣等南走南燕人收軌殺之追及雅之又殺之敬
宣休之至淮泗間聞桓玄敗遂來歸劉裕以敬宣
為晉陵太守夏四月己丑武陵王遵入居東
宫内外畢敬遷除百官稱制書教稱令書以司馬
休之監荆益梁寧秦雍六州諸軍事領荆州刺史
庚寅桓玄挾帝至江陵桓石康納之玄更署置百
官以卞範之為尚書僕射自以犇敗之後恐威令
不行乃更增峻刑罰衆益離怨殷仲文諫玄怒曰
今以諸將失律天文不利故還都舊楚而羣小紛
紛妄興異議方當紏之以猛未可施之以寬也荆
江諸郡聞玄播越有上表犇問起居者玄皆不受
更令所在賀遷新都初王謐為玄佐命元臣玄之
受禪謐手解帝璽綬及玄敗衆謂謐宜誅劉裕特
保全之劉毅嘗因朝會問謐璽綬所在謐内不自
安逃犇曲阿裕牋白武陵王迎還復位桓玄兄
子歆引氐帥楊秋寇歴陽魏詠之帥諸葛長民劉
敬宣劉鍾共擊破之斬楊秋於練固玄使武衛將
軍庾雅祖江夏太守桓道恭帥數千人就何澹之
等共守湓口何無忌劉道規至桑落洲庚戌澹之
等引舟師逆戰澹之常所乘舫羽儀旗幟甚盛無
忌曰賊帥必不居此欲詐我耳宜亟攻之衆曰澹
之不在其中得之無益無忌曰今衆寡不敵戰無
全勝澹之既不居此舫戰士必弱我以勁兵攻之
必得之得之則彼勢沮而我氣倍因而薄之破賊
必矣道規曰善遂往攻而得之因傳呼曰已得何
澹之矣澹之軍中驚擾無忌之衆亦以為然乘勝
進攻澹之等大破之無忌等克湓口進據尋陽遣
使奉送宗廟主祏還京師加劉裕都督江州諸軍
事桑落之戰胡藩所乘艦為官軍所燒藩全鎧入
水潜行三十許步乃得登岸時江陵路已絶乃還
豫章劉裕素聞藩為人忠直引參領諸軍事桓
玄收集荆州兵曾未三旬有衆二萬樓船器械甚
盛甲寅玄復帥諸軍挾帝東下以符宏領梁州刺
史為前鋒又使散騎常侍徐放先行說劉裕等曰
若能旋軍散甲當與之更始各授位任令不失分
劉裕以諸葛長民都督淮北諸軍事鎮山陽以劉
敬宣為江州刺史劉毅何無忌劉道規下邳太
守平昌孟懷玉帥衆自尋陽西上五月癸酉與桓
玄遇於崢嶸洲毅等兵不滿萬人而玄戰士數萬
衆憚之欲退還尋陽道規曰不可彼衆我寡彊弱
異埶今若畏懦不進必為所乘雖至尋陽豈能自
固玄雖竊名雄豪内實恇怯加之已經犇敗衆無
固心决機兩陣將雄者克不在衆也因麾衆先進
毅等從之玄常漾舸於舫側以備敗走由是衆莫
有鬭心毅等乘風縱火盡銳爭先玄衆大潰燒輜
重夜遁郭銓詣毅降玄故將劉統馮稚等聚黨四
百人襲破尋陽城毅遣建威將軍劉懷肅討平之
懷肅懷敬之弟也玄挾帝單舸西走留永安何皇
后及王皇后於巴陵殷仲文時在玄艦求出别船
收集散卒因叛玄奉二后犇夏口遂還建康己卯
玄與帝入江陵馮該勸使更下戰玄不從欲犇漢
中就桓希而人情乖沮號令不行庚辰夜中處分
欲發城内已亂乃與親近腹心百餘人乘馬出城
西走至城門左右於闇中斫玄不中其徒更相殺
害前後交横玄僅得至船左右分散惟卞範之在
側辛巳荆州别駕王康産奉帝入南郡府舍太守
王騰之帥文武為侍衛玄將之漢中屯騎校尉毛
修之璩之弟子也誘玄入蜀玄從之寧州刺史毛
璠璩之弟也卒於官璩使其兒孫祐之及參軍費
恬帥數百人送璠喪歸江陵壬午遇玄於枚回洲
祐之恬迎擊玄矢下如雨玄嬖人丁僊期萬蓋等
以身蔽玄皆死益州督護漢嘉馮遷抽刀前欲擊
玄玄拔頭上玉導與之曰汝何人敢殺天子遷曰
我殺天子之賊耳遂斬之又斬桓石康桓濬庾頥
之執桓昇送江陵斬於市乘輿反正於江陵以毛
修之為驍騎將軍甲申大赦諸以畏逼從逆者一
無所問戊寅奉神主于大廟劉毅等傳送玄首梟
于大桁毅等既戰勝以為大事已定不急追躡又
遇風船未能進玄死幾一旬諸軍猶未至時桓謙
匿於沮中揚武將軍桓振匿於華容浦玄故將王
稚徽戍巴陵遣人報振云桓歆已克京邑馮稚復
克尋陽劉毅諸軍並中路敗退振大喜聚黨得二
百人襲江陵桓謙亦聚衆應之閏月己丑復䧟江
陵殺王康産王騰之振見帝於行宫躍馬奮戈直
至階下問桓昇所在聞其已死瞋目謂帝曰臣門
戶何負國家而屠滅若是琅邪王德文下牀謂曰
此豈我兄弟意邪振欲殺帝謙苦禁之乃下馬斂
容致拜而出壬辰振爲玄舉哀立喪庭謚曰武悼
皇帝癸巳謙等帥羣臣奉璽綬於帝曰主上灋堯
禪舜今楚祚不終百姓之心復歸於晉矣以琅邪
王德文領徐州刺史振爲都督八州諸軍事荆州
刺史謙復爲侍中衛將軍加江豫二州刺史帝侍
御左右皆振之腹心振少薄行玄不以子妷齒之
至是歎曰公昔不早用我遂致此敗若使公在我
爲前鋒天下不足定也今獨作此安歸乎遂縱意
酒色肆行誅殺謙勸振引兵下戰已守江陵振素
輕謙不從其言劉毅至巴陵誅王稚徽何無忌劉
道規進攻桓謙於馬頭桓蔚於龍泉皆破之蔚祕
之子也無忌欲乘勝直趣江陵道規曰兵灋屈伸
有時不可苟進諸桓世居西楚羣小皆為竭力振
勇冠三軍難與爭鋒且可息兵養銳徐以計策縻
之不憂不克無忌不從振逆戰於靈溪馮該以兵
會之無忌等大敗死者千餘人退還尋陽與劉毅
等上牋請罪劉裕以毅節度諸軍免其青州刺史
桓振以桓蔚為雍州刺史鎮襄陽柳約之羅述甄
季之聞桓玄死自白帝進軍至枝江聞何無忌等
敗於靈溪亦引兵退俄而述季之皆病約之詣桓
振偽降欲謀襲振事泄振殺之約之司馬時延祖
涪陵太守文處茂收其餘衆保涪陵六月毛璩遣
將攻漢中斬桓希璩自領梁州劉敬宣在尋陽
聚糧繕船未嘗無僃故何無忌等雖敗退賴以復
振桓玄兄子亮自稱江州刺史寇豫章敬宣擊破
之劉毅何無忌劉道規復自尋陽西上至夏口桓
振遣鎮東將軍馮該守東岸揚武將軍孟山圖據
魯山城輔國將軍桓僊客守偃月壘衆合萬人水
陸相援毅攻魯山城道規攻偃月壘無忌遏中流
自辰至午二城俱潰生擒山圖僊客該走石城
冬十二月劉毅等進克巴陵毅號令嚴整所過
百姓安悅劉裕復以毅為兖州刺史桓振以桓放
之為益州刺史屯西陵文處茂擊破之放之走還
江陵是歲晉民避亂襁負之淮北者道路相
屬
義熙元年春正月南陽太守扶風魯宗之起兵襲
襄陽相蔚走江陵己丑劉毅等諸軍至馬頭桓振
挾帝出屯江津遣使求割江荆二州奉送天子毅
等不許辛夘宗之擊破振將温楷于柞溪進屯紀
南振留桓謙馮該守江陵引兵與宗之戰大破之
劉毅等擊破馮該於豫章口桓謙棄城走毅等入
江陵執卞範之等斬之桓振還望見火起知城已
䧟其衆已潰振逃于溳川乙未詔大處分悉委冠
軍將軍劉毅戊戍大赦改元惟桓氏不原以桓沖
忠於王室特宥其孫胤以魯宗之為雍州刺史毛
璩為征西將軍都督益梁秦凉寧五州諸軍事璩
弟瑾為梁秦二州刺史瑗為寧州刺史劉懷肅追
斬馮該於石城桓謙桓怡桓蔚桓謐何澹之温楷
皆犇秦怡弘之弟也二月丁巳留臺僃灋駕
迎帝於江陵劉毅劉道規留屯夏口何無忌奉帝
東還三月桓振自鄖城襲江陵荆州刺史司
馬休之戰敗犇襄陽振自稱荆州刺史建威將軍
劉懷肅自雲杜引兵馳赴與振戰於沙橋劉毅遣
廣武將軍唐興助之臨陣斬振復取江陵甲午帝
至建康乙未百官詣闕請罪詔令復職尚書殷仲
文以朝廷音樂未僃言於劉裕請治之裕曰今日
不暇給且性所不解仲文曰好之自解裕曰正以
解則好之故不習耳庚子以琅邪王德文為大司
馬武陵王遵為太保劉裕為侍中車騎將軍都督
中外諸軍事徐青二州刺史如故劉毅為左將軍
何無忌為右將軍督豫州楊州五郡軍事豫州刺
史劉道規為輔國將軍督淮北諸軍事并州刺史
魏詠之為征虜將軍吳國内史裕固讓不受加錄
尚書事又不受屢請歸藩詔百僚敦勸帝親幸其
第裕惶懼復詣闕陳請乃聽歸藩以魏詠之為荆
州刺史代司馬休之初劉毅嘗為劉敬宣寧朔參
軍時人或以雄傑許之敬宣曰夫非常之才自有
調度豈得便謂此君為人豪邪此君之性外寬而
内忌自伐而尚人若一旦遭遇亦當以陵上取禍
耳毅聞而恨之及敬宣為江州辭以無功不宜授
任先於毅等裕不許毅使人言於裕曰劉敬宣不
豫建義猛將勞臣方須叙報如敬宣之比宜令在
後若使君不忘平生正可為員外常侍耳聞已授
郡實為過優尋復為江州尤用駭惋敬宣愈不自
安自表解職乃召還為宣城内史桓玄餘黨桓
亮符宏等擁衆寇亂郡縣者以十數劉毅劉道規
檀祗等分兵討滅之荆湘江豫皆平詔以毅為都
督淮南等五郡軍事豫州刺史何無忌為都督江
東五郡軍事會稽内史
二年冬十月尚書論建義功奏封劉裕豫章郡公
劉毅南平郡公何無忌安城郡公自餘封賞有差
盧循之亂
晉安帝隆安二年初琅邪人孫泰學妖術於錢
唐杜子恭士民多奉之王珣惡之流泰於廣州王
雅薦泰於孝武帝云知飬性之方召還累官至新
安太守泰知晉祚將終因王恭之亂以討恭為名
收合兵衆聚貨鉅億三吴之人多從之識者皆憂
其為亂以中領軍元顯與之善無敢言者會稽内
史謝輶發其謀己酉會稽王道子使元顯誘而斬
之并其六子兄子恩逃入海愚民猶以為泰蟬蛻
不死就海中資給恩恩乃聚合亡命得百餘人以
謀復讎
三年會稽世子元顯性苛刻生殺任意發東土
諸郡免奴為客者號曰樂屬移置京師以充兵役
東土嚻然苦之孫恩因民心騷動自海島帥其黨
殺上虞令遂攻會稽會稽内史王凝之羲之之子
也世奉天師道不出兵亦不設僃日於道室稽顙
跪呪官屬請出兵討恩凝之曰我已請大道借鬼
兵守諸津要各數萬賊不足憂也及恩漸近乃聽
出兵恩已至郡下甲寅恩䧟會稽凝之出走恩執
而殺之并其諸子凝之妻謝道藴奕之女也聞寇
至舉措自若命婢肩輿抽刀出門手殺數人乃被
執吳國内史桓謙臨海太守新秦王崇義興太守
魏隠皆棄郡走於是會稽謝鍼吳郡陸瓌吳興丘
尫義興許允之臨海周胄永嘉張永等及東陽新
安凡八郡人一時起兵殺長吏以應恩旬日之中
衆數十萬吳興太守謝邈永嘉太守司馬逸嘉興
公顧胤南康公謝眀慧黃門郎謝沖張琨中書郎
孔道等皆為恩黨所殺邈沖皆安之弟子也時三
吳承平日久民不習戰故郡縣兵皆望風奔潰恩
據會稽自稱征東將軍逼人士為官屬號其黨曰
長生人民有不與之同者戮及嬰孩死者什七八
醢諸縣令以食其妻子不肯食者輒支解之所過
掠財物燒邑屋焚倉廪刊木堙井相帥聚於會稽
婦人有嬰兒不能去者投於水中曰賀汝先登僊
堂我當尋後就汝恩表會稽王道子及世子元顯
之罪請誅之自帝即位以來内外乖異石頭以南
皆為荆江所據以西皆豫州所專京口及江北皆
劉牢之及廣陵相高雅之所制朝政所行惟三吳
而已及孫恩作亂八郡皆為恩有畿内諸縣盜賊
處處蠭起恩黨亦有潜伏在建康者人情危懼常
慮竊發於是内外戒嚴加道子黃鉞元顯領中軍
將軍命徐州刺史謝琰兼督吳興義興軍事以討
恩劉牢之亦發兵討恩拜表輒行冬十二月
謝琰擊斬許允之迎魏隠還郡進擊丘尫破之與
劉牢之轉鬭而前所向輒克琰留屯烏程遣司馬
高素助牢之進臨浙江詔以牢之都督吳都諸軍
事牢之引劉裕為參軍事使將數十人覘賊遇賊
數千人即迎擊之從者皆死裕墜岸下賊臨岸欲
下裕奮長刀仰斫殺數人乃得登岸仍大呼逐之
賊皆走裕所殺傷甚衆劉敬宣怪裕久不返引兵
尋之見裕獨驅數千人咸共歎息因進擊賊大破
之斬獲千餘人初恩聞八郡響應謂其屬曰天下
無復事矣當與諸君朝服至建康既而聞牢之臨
江曰吾割浙江以東不失作句踐戊申牢之引兵
濟江恩聞之曰孤不羞走遂驅男女二十餘萬戶
東走多棄寶物子女於道官軍競取之恩由是得
脫復逃入海島高素破恩黨於山隂斬恩所署吳
郡太守陸瓌吴興太守丘尫餘姚令吴興沈穆夫
東土遭亂企望官軍之至既而牢之等縱軍士暴
掠士民失望郡縣城中無復人跡月餘乃稍有還
者朝廷憂恩復至以謝琰為會稽太守都督五郡
軍事帥徐州文武戍海浦
四年夏五月謝琰以資望鎮會稽不能綏懷又不
為武僃諸將咸諫曰賊近在海浦伺人形便宜開
其自新之路琰不從曰符堅之衆百萬尚送死淮
南孫恩小賊敗死入海何能復出若其果出是天
欲殺之也既而恩寇浹口入餘姚破上虞進及邢
浦琰遣參軍劉宣之擊破之恩退走少日復寇邢
浦官軍失利恩乘勝徑進己夘至會稽琰尚未食
曰要當先滅此賊而後食因跨馬出戰兵敗為帳
下都督張猛所殺吴興太守庾桓恐郡民復應恩
殺男女數千人恩轉寇臨海朝廷大震遣冠軍將
軍桓不才輔國將軍孫無終寧朔將軍高雅之拒
之冬十一月高雅之與孫恩戰於餘姚雅之
敗走山隂死者什七八詔以劉牢之都督會稽等
五郡帥衆擊恩恩走入海牢之東屯上虞使劉裕
戍句章吳國内史袁崧築滬瀆壘以僃恩
五年春二月丙子孫恩出浹口攻句章不能拔劉
牢之擊之恩復走入海三月孫恩北趣海鹽
劉裕隨而拒之築城於海鹽故治恩日來攻城裕
屢擊破之斬其將姚盛城中兵少不敵裕夜偃旗
匿衆眀晨開門使羸疾數人登城賊遥問劉裕所
在曰夜已走矣賊信之爭入城裕奮擊大破之恩
知城不可拔乃進向滬瀆裕復棄城追之海鹽令
鮑陋遣子嗣之帥吳兵一千請為前驅裕曰賊兵
甚精吴人不習戰若前驅失利必敗我軍可在後
為聲埶嗣之不從裕乃多伏旗鼓前驅既交諸伏
皆出裕舉旗鳴鼓賊以為四面有軍乃退嗣之追
之戰沒裕且戰且退所領死傷且盡至向戰處令
左右脫取死人衣以示閑暇賊疑之不敢逼裕大
呼更戰賊懼而退裕乃引歸夏五月孫恩䧟滬
瀆殺吳國内史袁崧死者四千人六月甲戌
孫恩浮海奄至丹徒戰士十餘萬樓船千餘艘建
康震駭乙亥内外戒嚴百官入居省内冠軍將軍
高素等守石頭輔國將軍劉襲柵斷淮口丹陽尹
司馬恢之戍南岸冠軍將軍桓謙等僃白石左衛
將軍王嘏等屯中堂徵豫州刺史譙王尚之入衛
京師劉牢之自山隂引兵邀擊恩未至而恩已過
乃使劉裕自海鹽入援裕兵不滿千人倍道兼行
與恩俱至丹徒裕衆既少加以涉遠疲勞而丹徒
守軍莫有鬭志恩帥衆鼔譟登蒜山居民皆荷擔
而立裕帥所領奔擊大破之投崖赴水死者甚衆
恩狼狽僅得還船然恩猶恃其衆尋復整兵徑向
京師後將軍元顯帥兵拒戰頻不利會稽王道子
無佗謀略唯日禱蒋侯廟恩來漸近百姓忷懼譙
王尚之帥精銳馳至徑屯積弩堂恩樓船高大泝
風不得疾行數日乃至白石恩本以諸軍分散欲
掩不僃既而知尚之在建康復聞劉牢之已還至
新洲不敢進而去浮海北走郁洲恩别將攻䧟廣
陵殺三千人寧朔將軍高雅之擊恩於郁洲為恩
所執秋八月詔以劉裕為下邳太守討孫恩
於郁洲累戰大破之恩由是衰弱復緣海南走裕
亦隨而邀擊之冬十一月劉裕追孫恩至滬
瀆海鹽又破之俘斬以萬數恩遂自浹口遠竄入
海
元興元年春三月孫恩寇臨海臨海太守辛景擊
破之恩所虜三吴男女死亡殆盡恩恐為官軍所
獲乃赴海死其黨及妓妾從死者以百數謂之水
僊餘衆數千人復推恩妹夫盧循為主循諶之曾
孫也神采清秀雅有材藝少時沙門惠遠嘗謂之
曰君雖體涉風素而志存不軌如何太尉玄欲撫
安東土乃以循為永嘉太守循雖受命而宼㬥不
已夏五月盧循自臨海入東陽太尉桓玄遣
撫軍中兵參軍劉裕將兵擊之循敗走永嘉
二年春正月盧循使司馬徐道覆寇東陽二月辛
丑建武將軍劉裕擊破之道覆循之姊夫也秋
八月劉裕破盧循於永嘉追至晉安屢破之循浮
海南走
三年盧循宼南海攻番禺廣州刺史濮陽吴隠之
拒守百餘日冬十月壬戍循夜襲城而䧟之燒府
舍民室俱盡執吴隠之循自稱平南將軍攝廣州
事聚燒骨為共冡葬於洲上得髑髏三萬餘枚又
使徐道覆攻始興執始興相阮腆之
義熙元年盧循遣使貢獻時朝廷新定未暇征討
夏四月壬申以循為廣州刺史徐道覆為始興相
循遺劉裕益智粽裕報以續命湯循以前琅邪内
史王誕為平南長史誕說循曰誕本非戎旅在此
無用素為劉鎮軍所厚若得北歸必蒙寄任公私
際會仰荅厚恩循甚然之劉裕與循書令遣吳隠
之還循不從誕復說循曰將軍今留吳公公私非
計孫伯符豈不欲留華子魚邪但以一境不容二
君耳於是循遣隠之與誕俱還
六年初徐道覆聞劉裕北伐勸盧循乘虚襲建
康循不從道覆自至番禺說循曰本住嶺外豈以
理極於此傳之子孫邪正以劉裕難與為敵故也
今裕頓兵堅城之下未有還期我以此思歸死士
掩擊何劉之徒如反掌耳不乘此機而苟求一日
之安朝廷常以君為腹心之疾若裕平齊之後息
甲歲餘以璽書徵君裕自將屯豫章遣諸將帥銳
師過嶺雖復以將軍之神武恐必不能當也今日
之機萬不可失若先克建康傾其根蔕裕雖南還
無能為也君若不同便當帥始興之衆直指尋陽
循甚不樂此舉而無以奪其計乃從之初道覆使
人伐船材於南康山至始興賤賣之居人爭市之
船材大積而人不疑至是悉取以裝艦旬日而辦
循自始興寇長沙道覆寇南康廬陵豫章諸守相
皆委任奔走道覆順流而下舟檝甚盛時克燕之
問未至朝廷急徵劉裕裕方議留鎮下邳經營司
雍會得詔書乃以韓範為都督八郡軍事燕郡太
守封融為勃海太守檀韶為琅邪太守戊申引兵
還韶祗之兄也久之劉穆之稱範融謀反皆殺之
安成忠肅公何無忌自尋陽引兵拒盧循長史
鄧潜之諫曰國家安危在此一舉聞循兵艦大盛
埶居上流宜决南塘守城以待之彼必不敢捨我
遠下蓄力養銳俟其疲老然後擊之此萬全之策
也今决成敗於一戰萬一失利悔將無及參軍殷
闡曰循所將之衆皆三吴舊賊百戰餘勇始興溪
子拳捷善鬭未易輕也將軍宜留屯豫章徵兵屬
城兵至合戰未為晚也若以此衆輕進殆必有悔
無忌不聽三月壬申與徐道覆遇於豫章賊令彊
弩數百登西岸小山邀射之會西風㬥急飄無忌
所乘小艦向東岸賊乘風以大艦逼之衆遂奔潰
無忌厲聲曰取我蘇武節來節至執以督戰賊衆
雲集無忌辭色無撓握節而死於是中外震駭朝
議欲奉乘輿北走就劉裕既而知賊未至乃止
劉裕至下邳以船載輜重自帥精銳步歸至山陽
聞何無忌敗死慮京邑失守卷甲兼行與數十人
至淮上問行人以朝廷消息行人曰賊尚未至劉
公若還便無所憂裕大喜將濟江風急衆咸難之
裕曰若天命助國風當自息若其不然覆溺何害
即命登舟舟移而風止過江至京口衆乃大安夏
四月癸未裕至建康以江州覆沒表送章綬詔不
許青州刺史諸葛長民兖州刺史劉藩并州刺史
劉道憐各將兵入衛建康藩豫州刺史毅之從弟
也毅聞盧循入宼將拒之而疾作既瘳將行劉裕
遺毅書曰吾往習擊妖賊曉其變態賊新獲姦利
其鋒不可輕今脩船垂畢當與弟同舉克平之日
上流之任皆以相委又遣劉藩往諭止之毅怒謂
藩曰往以一時之功相推耳汝便謂我真不及劉
裕邪投書於地帥舟師二萬發姑孰循之初入寇
也使徐道覆向尋陽循自將攻湘中諸郡荆州刺
史劉道規遣軍逆戰敗於長沙循進至巴陵將向
江陵徐道覆聞毅將至馳使報循曰毅兵甚盛成
敗之事係之於此宜并力摧之若此克捷江陵不
足憂也循即日發巴陵與道覆合兵而下五月戊
午毅與循戰于桑落洲毅兵大敗棄船以數百人
步走餘衆皆為循所虜所棄輜重山積初循至尋
陽聞裕已還猶不信既破毅乃得審問與其黨相
視失色循欲退還尋陽攻取江陵據二州以抗朝
廷道復謂宜乘勝徑進固爭之循猶豫累日乃從
之己未大赦裕募人為兵賞之同京口赴義之科
發民治石頭城議者謂宜分兵守諸津要裕曰賊
衆我寡若分兵屯守則測人虛實且一處失利則
沮三軍之心今聚衆石頭隨宜應赴既令彼無以
測多少又於衆力不分若徒旅轉集徐更論之耳
朝廷聞劉毅敗人情恟懼時北師始還將士多創
病建康戰士不盈數千循既克二鎮戰士十餘萬
舟車百里不絶樓船高十二丈敗還者爭言其彊
盛孟昶諸葛長民欲奉乘輿過江裕不聽初何無
忌劉毅之南討也昶策其必敗已而果然至是又
謂裕必不能抗循衆頗信之惟龍驤將軍東海虞
丘進廷折昶等以為不然中兵參軍王仲德言於
裕曰眀公命世作輔新建大功威震六合妖賊乘
虚入寇既聞凱還自當奔潰若先自遁逃則埶同
匹夫號令何以威物此謀若立請從此辭裕甚悅
昶固請不已裕曰今重鎮外傾彊寇内逼人情危
駭莫有固志若一旦遷動便自土崩瓦解江北亦
豈可得至設令得至不過延日月耳今兵士雖少
自足一戰若其克濟則臣主同休苟厄運必至我
當横尸廟門遂其由來以身許國之志不能竄伏
草間苟求存活也我計决矣卿勿復言昶恚其言
不行且以為必敗因請死裕怒曰卿且申一戰死
復何晚昶知裕終不用其言乃抗表自陳曰臣裕
北討衆並不同唯臣贊裕行計致使彊賊乘間社
稷危逼臣之罪也謹引咎以謝天下封表畢仰藥
而死乙丑盧循至淮口中外戒嚴琅邪王德文都
督宫城諸軍事屯中堂皇劉裕屯石頭諸將各有
屯守裕子義隆始四歲裕使諮議參軍劉粹輔之
鎮京口粹毅之族弟也裕見民臨水望賊怪之以
問參軍張劭劭曰若節鉞未反民奔散之不暇亦
何能觀望今當無復恐耳裕謂將佐曰賊若於新
亭直進其鋒不可當宜且迴避勝負之事未可量
也若迴泊西岸此成禽耳徐道覆請於新亭至白
石焚舟而上數道攻裕循欲以萬全為計謂道覆
曰大軍未至孟昶便望風自裁以大埶言之自當
計日潰亂今决勝負於一朝乾沒求利既非必克
之道且殺傷士卒不如案兵待之道覆以循多疑
少決乃歎曰我終為盧公所誤事必無成使我得
為英雄驅馳天下不足定也裕登石頭城望循軍
初見引向新亭顧左右失色既而迴泊蔡洲乃悅
於是衆軍轉集裕恐循侵軼用虞丘進計伐樹栅
石頭淮口修治越城築查浦藥園廷尉三壘皆以
兵守之劉毅經涉蠻晉僅能自免從者饑疲死亡
什七八丙寅至建康待罪裕慰勉之使知中外留
事毅乞自貶詔降為後將軍盧循伏兵南岸使
老弱乘舟向白石聲言悉衆自白石步上劉裕留
參軍沈林子徐赤特戍南岸斷查浦戒令堅守勿
動裕及劉毅諸葛長民北出拒之林子曰妖賊此
言未必有實宜深為之防裕曰石頭城險且淮栅
甚固留卿在後足以守之林子穆夫之子也庚辰
盧循焚查浦進至張侯橋徐赤特將擊之林子曰
賊聲往白石而屢來挑戰其情可知吾衆寡不敵
不如守險以待大軍赤特不從遂出戰伏兵發赤
特大敗單舸奔淮北林子及將軍劉鍾據栅力戰
朱齡石救之賊乃退循引精兵大上至丹陽郡裕
帥諸軍馳還石頭斬徐赤特解甲久之乃出陳於
南塘盧循寇掠諸縣無所得謂徐道覆曰師老
矣不如還尋陽并力取荆州據天下三分之二徐
更與建康爭衡耳秋七月庚申循自蔡洲南還尋
陽留其黨范崇民將五千人據南陵甲子裕使輔
國將軍王仲德廣川太守劉鍾河間内史蘭陵蒯
思中軍諮議參軍孟懷玉等帥衆追循八月
劉裕還東府大治水軍遣建威將軍會稽孫處振
武將軍沈田子帥衆三千自海道襲番禺田子林
子之兄也衆皆以為海道艱遠必至為難且分撤
見力非目前之急裕不從敕處曰大軍十二月之
交必破妖虜卿至時先傾其巢窟使彼走無所歸
也江州刺史庾悅以鄱陽太守虞丘進為前驅
屢破盧循兵進據豫章絶循糧道九月劉毅
固求追討盧循長史王誕密言於劉裕曰毅既喪
敗不宜復使立功裕從之冬十月裕帥兖州刺史
劉藩寧朔將軍檀韶冠軍將軍劉敬宣等南擊盧
循以劉毅監太尉留府後事皆委焉癸巳裕發建
康徐道覆帥衆三萬趣江陵奄至破冡時魯宗
之已還襄陽追召不及人情大震或傳循已平京
邑遣道覆來為刺史江漢士民感劉道規焚書之
恩無復貳志道規使劉遵别為遊軍自拒道覆於
豫章口前驅失利遵自外横擊大破之斬首萬餘
級赴水死者殆盡道覆單舸走還湓口初道規使
遵為遊軍衆咸以為彊敵在前唯患衆少不應分
割見力置無用之地及破道覆卒得遊軍之力衆
心乃服王仲德等聞劉裕大軍且至進攻范崇
民於南陵崇民戰艦夾屯兩岸十一月劉鍾自行
覘賊大霧賊鉤得其舸鍾因帥左右攻艦戶賊遽
閉戶拒之鍾乃徐還與仲德共攻崇民崇民走
盧循兵守廣州者不以海道為虞庚戌孫處乘海
奄至會大霧四面攻之即日拔其城處撫其舊民
戮循親黨勒兵謹守分遣沈田子等擊嶺表諸郡
劉裕軍雷池盧循揚聲不攻雷池當乘流徑下
裕知其欲戰十二月己夘進軍大雷庚辰盧循徐
道覆帥衆數萬塞江而下前後莫見舳艫之際裕
悉出輕艦帥衆軍齊力擊之又分步騎屯於西岸
先僃火具裕以勁弩射循軍因風水之埶以蹙之
循艦悉泊西岸岸上軍投火焚之烟炎張天循兵
大敗走還尋陽將趣豫章乃悉力柵斷左里丙申
裕軍至左里不得進裕麾兵將戰所執麾竿折幡
沈于水衆並怪懼裕笑曰往年覆舟之戰幡竿亦
折今者復然賊必破矣即攻柵而進循兵雖殊死
戰弗能禁循單舸走所殺及投水死者凡萬餘人
納其降附宥其逼略遣劉藩孟懷玉輕軍追之循
收散卒尚有數千人徑還番禺道覆走保始興裕
板建威將軍禇裕之行廣州刺史裕之裒之曾孫
也裕還建康劉毅惡劉穆之每從容與裕言穆之
權太重裕益親任之
七年春正月劉藩帥孟懷玉等諸將追盧循至嶺
表二月壬午懷玉克始興斬徐道覆三月盧
循行收兵至番禺遂圍之孫處拒守二十餘日沈
田子言於劉藩曰番禺城雖險固本賊之巢穴今
循圍之或有内變且孫季高衆力寡弱不能持久
若使賊還據廣州凶埶復振矣夏四月田子引兵
救番禺擊循破之所殺萬餘人循走田子與處共
追之又破循於蒼梧鬱林寧浦會處病不能進循
奔交州初九真太守李遜作亂交州刺史交趾杜
瑗討斬之瑗卒朝廷以其子慧度為交州刺史詔
書未至循襲破合浦徑向交州慧度帥州府文武
拒循於石碕破之循餘衆猶三千人李遜餘黨李
脫等結集俚獠三千餘人以應循庚子循晨至龍
編南津慧度悉散家財以賞軍士與循合戰擲雉
尾炬焚其艦以步兵夾岸射之循衆艦俱然兵衆
大潰循知不免先鴆妻子召妓妾問曰誰能從我
死者多云雀鼠貪生就死實難或云官尚當死某
豈願生乃悉殺諸辭死者因自投于水慧度取其
尸斬之并其父子及李脫等函七首送建康
譙縱之亂
晉安帝義熙元年初毛璩聞桓振䧟江陵帥衆
三萬順流東下將討之使其弟西夷校尉瑾蜀郡
太守瑗出外水參軍巴西譙縱侯暉出涪水蜀人
不樂遠征暉至五城水口與巴西陽昧謀作亂縱
為人和謹蜀人愛之暉昧共逼縱為主縱不可走
投于水引出以兵逼縱登輿縱又投地叩頭固辭
暉縳縱於輿還襲毛瑾於涪城殺之推縱為梁秦
二州刺史璩至略城聞變犇還成都遣參軍王瓊
將兵討之為縱弟眀子所敗死者什八九益州營
戶李騰開城納縱兵殺璩及弟瑗滅其家縱稱成
都王以從弟洪為益州刺史以眀子為巴州刺史
屯白帝於是蜀大亂漢中空虚氐王楊盛遣其兄
子平南將軍撫據之
二年春正月益州刺史司馬榮期擊譙眀子于白
帝破之秋九月劉裕聞譙縱反遣龍驤將軍
毛脩之將兵與司馬榮期文處茂時延祖共討之
脩之至宕渠榮期為其參軍楊承祖所殺承祖自
稱巴州刺史脩之退還白帝
三年秋八月毛脩之與漢嘉太守馮遷合兵擊楊
承祖斬之脩之欲進討譙縱益州刺史鮑陋不可
脩之上表言人之所以重生實有生理可保臣之
情地生塗已竭所以借命朝露者庶憑大威誅夷
讎逆今屢有可乘之機而陋每違期不赴臣雖效
死寇庭而救援理絶將何以濟劉裕乃表襄城太
守劉敬宣帥衆五千伐蜀以劉道規為征蜀都督
九月譙縱稱藩于秦
四年夏五月譙縱遣使稱藩於秦又與盧循潜通
縱上表請桓謙於秦欲與之共擊劉裕秦王興以
問謙謙曰臣之累世著恩荆楚若得因巴蜀之資
順流東下士民必翕然響應興曰小水不容巨魚
若縱之才力自足辦事亦不假君以為鱗翼宜自
求多福遂遣之謙至成都虛懷引士縱疑之置於
龍格使人守之謙泣謂諸弟曰姚主之言神矣
秋七月劉敬宣既入峽遣巴東太守温祚以二
千人出外水自帥益州刺史鮑陋輔國將軍文處
茂龍驤將軍時延祖由墊江轉戰而前譙縱求救
於秦秦王興遣平西將軍姚賞南梁州刺史王敏
將兵二萬赴之敬宣軍至黃虎去成都五百里縱
輔國將軍譙道福悉衆拒嶮相持六十餘日敬宣
不得進食盡軍中疾疫死者太半乃引軍還敬宣
坐免官削封三分之一荆州刺史劉道規以督統
降號建威將軍九月劉裕以敬宣失利請遜位詔
降為中軍將軍開府如故劉毅欲以重灋繩敬宣
裕保護之何無忌謂毅曰奈何以私憾傷至公毅
乃止
五年春正月秦王興遣使冊拜譙縱為大都督相
國蜀王加九錫承制封拜悉如王者之儀
六年秋八月譙縱遣侍中譙良等入見於秦請兵
以伐晉縱以桓謙為荆州刺史譙道福為梁州刺
史帥衆二萬寇荆州秦王興遣前將軍苟林帥騎
兵會之江陵自盧循東下不得建康之問羣盜互
起荆州刺史劉道規遣司馬王鎮之帥天門太守
檀道濟廣武將軍彭城到彦之入援建康道濟祗
之弟也鎮之至尋陽為苟林所破盧循聞之以林
為南蠻校尉分兵配之使乘勝伐江陵聲言徐道
覆已克建康桓謙於道召募義舊民投之者二萬
人謙屯枝江林屯江津二寇交逼江陵士民多懷
異心道規乃會將士告之曰桓謙今在近道聞諸
長者頗有去就之計吾東來文武足以濟事若欲
去者本不相禁因夜開城門達曉不閉衆咸憚服
莫有去者雍州刺史魯宗之帥衆數千自襄陽赴
江陵或謂宗之情未可測道規單馬迎之宗之感
悅道規使宗之居守委以腹心自帥諸軍攻謙諸
將佐皆曰今遠出討謙其勝難必苟林近在江津
伺人動靜若來攻城宗之未必能固脫有蹉跌大
事去矣道規曰苟林愚懦無他竒計以吾去未遠
必不敢向城吾今取謙往至便克沈疑之間已自
還返謙敗則林破膽豈暇得來且宗之獨守何為
不支數日乃馳往攻謙水陸齊進謙等大陳舟師
兼以步騎戰於枝江檀道濟先進䧟陳謙等大敗
謙單舸奔苟林道規追斬之還至浦口討林林走
道規遣諮議參軍臨淮劉遵帥衆追之初謙至枝
江江陵士民皆與謙書言城内虚實欲為内應至
是檢得之道規悉焚不視衆於是大安九月
劉遵斬苟林于巴陵冬十一月癸丑益州刺
史鮑陋卒譙道福䧟巴東殺守將温祚時延祖
八年冬十一月太尉裕謀伐蜀擇元帥而難其人
以西陽太守朱齡石既有武幹又練吏職欲用之
衆皆以為齡石資名尚輕難當重任裕不從十二
月以齡石為益州刺史帥寧朔將軍臧熹河間太
守蒯恩下邳太守劉鍾等伐蜀分大軍之半二萬
人以配之熹裕之妻弟位居齡石之右亦隷焉裕
與齡石密謀進取曰劉敬宣往年出黃虎無功而
退賊謂我今應從外水往而料我當出其不意猶
從内水來也如此必以重兵守涪城以僃内道若
向黃虎正墯其計今以大衆自外水取成都疑兵
出内水此制敵之竒也而慮此聲先馳賊審虚實
别有凾書封付齡石署凾邊曰至白帝乃開諸軍
雖進未知處分所由毛脩之固請行裕恐脩之至
蜀必多所誅殺土人與毛氏有嫌亦當以死自固
不許
九年夏六月朱齡石等至白帝發凾書曰衆軍悉
從外水取成都臧熹從中水取廣漢老弱乘高艦
十餘從内水向黃虎於是諸軍倍道兼行譙縱果
命譙道福將重兵鎮涪城以僃内水齡石至平模
去成都二百里縱遣秦州刺史侯暉尚書僕射譙
詵帥衆萬餘屯平模夾岸築城以拒之齡石謂劉
鍾曰今天時盛熱而賊嚴兵固險攻之未必可拔
祗增疲困且欲養銳息兵以伺其隙何如鍾曰不
然前揚聲言大衆向内水譙道福不敢捨涪城今
重軍猝至出其不意侯暉之徒已破膽矣賊阻兵
守險者是其懼不敢戰也因其兇懼盡銳攻之其
勢必克克平模之後自可鼓行而進成都必不能
守矣若緩兵相守彼將知人虚實涪軍忽來并力
拒我人情既安良將又集此求戰不獲軍食無資
二萬餘人悉為蜀子虜矣齡石從之諸將以水北
城地險兵多欲先攻其南城齡石曰今屠南城不
足以破北若盡銳以拔北城則南城不麾自散矣
秋七月齡石帥諸軍急攻北城克之斬侯暉譙詵
引兵迴趣南城南城自潰齡石捨船步進譙縱大
將譙撫之屯牛脾譙小苟塞打鼻臧熹擊撫之斬
之小苟聞之亦潰於是縱諸營屯望風相次奔潰
戊辰縱棄成都出走尚書令馬耽封府庫以待晉
師壬申齡石入成都誅縱同祖之親餘皆按堵使
復其業縱出成都先辭墓其女曰走必不免祗取
辱焉等死死於先人之墓可也縱不從譙道福聞
平模不守自涪引兵入赴縱往投之道福見縱怒
曰大丈夫有如此功業而棄之將安歸乎人誰不
死何怯之甚也因投縱以劒中其馬鞍縱乃去自
縊死巴西人王志斬其首以送齡石道福謂其衆
曰蜀之存亡實係於我不在譙王今我在猶足一
戰衆皆許諾道福盡散金帛以賜衆衆受之而走
道福逃於獠中巴民杜瑾執送之斬于軍門齡石
徙馬耽於越嶲耽謂其徒曰朱侯不送我京師欲
滅口也吾必不免乃盥洗而卧引繩而死須臾齡
石使至戮其尸詔以齡石進監梁秦州六郡諸軍
事賜爵豐城縣侯
吕光據姑臧
晉武帝太元七年秋九月車師前部王彌寘鄯善
王休密䭾入朝于秦請為鄉導以伐西域之不服
者因如漢灋置都護以統理之秦王堅以驍騎將
軍吕光為使持節都督西域征討諸軍事與淩江
將軍姜飛輕車將軍彭晃將軍杜進康盛等揔兵
十萬鐡騎五千以伐西域光略陽羌酉婆樓之子
也陽平公融諫曰西域荒遠得其民不可使得其
地不可食漢武征之得不補失今勞師萬里之外
以踵漢氏之過舉臣竊惜之不聽
八年春正月秦吕光發長安以鄯善王休密䭾車
師前部王彌寘為鄉導冬十二月秦吕光行
越流沙三百餘里焉耆等諸國皆降惟龜兹王帛
純拒之嬰城固守光進軍攻之
九年秋七月龜兹王帛純窘急重賂獪胡以求救
獪胡王遣其弟呐龍侯將馗帥騎二十餘萬并引
温宿尉頭等諸國兵合七十餘萬以救龜兹秦吕
光與戰于城西大破之帛純出走王侯降者三十
餘國光入其城城如長安市邑宫室甚盛光撫寧
西域威恩甚著遠方諸國前世所不能服者皆來
歸附上漢所賜節傳光皆表而易之立帛純弟震
為龜兹王八月秦王堅聞吕光平西域以光
為都督玉門以西諸軍事西域校尉道絶不通
十年春三月吕光以龜兹饒樂欲留居之天笁沙
門鳩摩羅什謂光曰此凶亡之地不足留也將軍
但東歸中道自有福地可居光乃大饗將士議進
止衆皆欲還乃以駝二萬餘頭載外國珍寶竒玩
驅駿馬萬餘匹而還秋九月吕光自龜兹還
至宜禾秦凉州刺史梁熙謀閉境拒之高昌太守
楊翰言於熙曰吕光新破西域兵彊氣銳聞中原
喪亂必有異圖河西地方萬里帶甲十萬足以自
保若光出流沙其勢難敵高梧谷口險阻之要宜
先守之而奪其水彼既窮渴可以坐制如以為遠
伊吾關亦可拒也度此二阨雖有子房之策無所
施矣熙弗聽美水令犍為張統謂熙曰今關中大
亂京師存亡不可知吕光之來其志難測將軍何
以抗之熙曰憂之未知所出統曰光智略過人今
擁思歸之士乘戰勝之氣其鋒未易當也將軍世
受大恩忠誠夙著立勲王室宜在今日行唐公洛
上之從弟勇冠一時爲將軍計豈若奉為盟主以
收衆望推忠義以帥羣豪則光雖至不敢有異心
也資其精銳東兼毛興連王統楊壁合四州之衆
掃兇逆寧帝室此桓文之舉也熙又弗聽殺洛于
西海光聞楊翰之謀懼不敢進杜進曰梁熙文雅
有餘機鑒不足終不能用翰之謀不足憂也宜及
其上下離心速進以取之光從之進至高昌楊翰
以郡迎降至玉門熙移檄責光擅命還師以子胤
為鷹揚將軍與振威將軍南安姚皓别駕衛翰帥
衆五萬拒光于酒泉敦煌太守姚靜晉昌太守李
純以郡降光光報檄凉州責熙無赴難之志而遏
國家之衆遣彭晃杜進姜飛為前鋒與胤戰于安
彌大破禽之於是四山胡夷皆附於光武威太守
彭濟執熙以降光殺之光入姑臧自領凉州刺史
表杜進為武威太守自餘將佐各受職位凉州郡
縣皆降於光獨酒泉太守宋皓西郡太守索泮城
守不下光攻而執之讓泮曰吾受詔平西域而梁
熙絶我歸路此朝廷之罪人卿何為附之泮曰將
軍受詔平西域不受詔亂凉州梁公何罪而將軍
殺之泮但苦力不足不能報君父之讎耳豈肯如
逆氐彭濟之所為乎主滅臣死固其常也光殺泮
及皓主簿尉祐姦佞傾險與彭濟同執梁熙光寵
信之祐譛殺名士姚皓等十餘人凉州人由是不
悅光以祐為金城太守祐至允吾襲據其城以叛
姜飛擊破之祐奔據興城
十一年初張天錫之南奔也秦長水校尉王穆匿其
世子大豫與俱奔河西依秃髮思復鞬思復鞬送
於魏安魏安人焦松齊肅張濟等聚兵數千人迎大
豫為主攻吕光昌松郡拔之執太守王世強光使輔
國將軍杜進擊之進兵敗大豫進逼姑臧王穆諫曰
光糧豐城固甲兵精銳逼之非利不如席卷嶺西礪
兵積粟然後東向與之爭不及朞年光可取也大豫
不從自號撫軍將軍凉州牧改元鳳凰以王穆為
長史傳檄郡縣使穆說諭嶺西諸郡建康太守李
隰祁連都尉嚴純皆起兵應之有衆三萬保據楊塢
夏四月張大豫自楊塢進屯姑臧城西王穆及秃
髮思復鞬子奚于帥衆三萬屯于城南吕光出擊大
破之斬奚于等二萬餘級秋九月吕光得秦王堅
凶問舉軍縞素謚曰文昭皇帝冬十月大赦改元太
安十一月張大豫自西郡入臨洮掠民五千餘戶保
據俱城十二月呂光自稱使持節侍中中外大都
督督隴右河西諸軍事大將軍凉州牧酒泉公
十二年秋七月吕光將彭晃徐炅攻張大豫于臨
洮破之大豫犇廣武王穆犇建康八月廣武人執
大豫送姑臧斬之穆襲據酒泉自稱大將軍凉州
牧冬十二月吕光西平太守康寧自稱匈奴
王殺河湟太守強禧以叛張掖太守彭晃亦叛東
結康寧西通王穆光欲自擊晃諸將皆曰今康寕
在南伺釁而動若晃穆未誅康寧復至進退狼狽
勢必大危光曰實如卿言然我今不往是坐待其
來也若三寇連兵東西交至則城外皆非吾有大
事去矣今晃初叛與寧穆情契未密出其倉猝取
之差易耳乃自帥騎三萬倍道兼行既至攻之二
旬拔其城誅晃初王穆起兵遣使招敦煌處士郭
瑀瑀歎曰今民將左祍吾忍不救之邪乃與同郡
索嘏起兵應穆運粟三萬石以餉之穆以瑀為太
府左長史軍師將軍嘏為敦煌太守既而穆聽讒
言引兵攻嘏瑀諫不聽出城大哭舉手謝城曰吾
不復見汝矣還而引被覆面不與人言不食而卒
吕光聞之曰二虜相攻此成擒也不可以憚屢戰
之勞而失永逸之機也遂帥步騎二萬攻酒泉克
之進屯凉興穆引兵東還未至衆潰穆單騎走騂
馬令郭文斬其首送之
十三年吕光之定凉州也杜進功居多光以為
武威太守貴寵用事羣僚莫及光甥石聦自關中
來光問之曰中州人言我為政何如聦曰但聞有
杜進耳不聞有舅光由是忌進而殺之光與羣僚
宴語及政事參軍京兆段業曰眀公用灋大峻光
曰吴起無恩而楚彊商鞅嚴刑而秦興業曰起喪
其身鞅亡其家皆殘酷之致也明公方開建大業
景行堯舜猶懼不濟乃慕起鞅之為治豈此州士
女所望哉光改容謝之
十四年春二月吕光自稱三河王大赦改元麟嘉
置百官光妻石氏子紹弟德世自仇池來至姑臧
光立石氏為妃紹為世子
十九年秋七月三河王光以子覆爲都督玉門以
西諸軍事西域大都護鎮高昌命大臣子弟隨之
二十一年夏六月三河王吕光即天王位國號大
凉大赦改元龍飛僃置百官以世子紹爲太子封
子弟爲公侯者二十人以中書令王詳爲尚書左
僕射著作郎段業等五人爲尚書
乞伏據金城
晉成帝咸和四年初隴西鮮卑乞伏述延居于
苑川侵并鄰部士馬彊盛及趙亡述延懼遷于麥
田述延卒子傉大寒立傉大寒卒子司繁立
簡文帝咸安元年秦益州刺史王統攻隴西鮮
卑乞伏司繁於度堅山司繁帥騎三萬拒統于苑
川統潜襲度堅山司繁部落五萬餘皆降於統其
衆聞妻子已降秦不戰而潰司繁無所歸亦詣統
降秦王堅以司繁為南單于留之長安以司繁從
叔吐雷為勇士護軍撫其部衆
武帝寧康元年鮮卑勃寒寇掠隴右秦王堅使乞
伏司繁討之勃寒請降遂使司繁鎮勇士川
太元元年乞伏司繁卒子國仁立
八年秦王堅之入寇也以乞伏國仁為前將軍領
先鋒騎會國仁叔父步頽反於隴西堅遣國仁還
討之步頽聞之大喜迎國仁於路國仁置酒大言
曰符氏疲民逞兵殆將亡矣吾當與諸君共建一
方之業及堅敗國仁遂迫脅諸部有不從者擊而
併之衆至十餘萬
十年秋九月乞伏國仁自稱大都督大將軍單于
領秦河二州牧改元建義以乙旃童渥為左相屋
引出支為右相獨孤匹蹄為左輔武羣勇士為右
輔弟乾歸為上將軍分其地置武城等十二郡築
勇士城而都之
十一年春正月南安祕宜帥羌胡五萬餘人攻乞
伏國仁國仁將兵五千逆擊大破之宜奔還南安
秋七月祕宜與莫侯悌眷帥其衆三萬餘戶
降于乞伏國仁國仁拜宜東秦州刺史悌眷梁州
刺史
十二年春三月秦主登以乞伏國仁為大將軍大
單于苑川王夏六月苑川王國仁帥騎三萬
襲鮮卑大人密貴裕苟提倫三部于六泉秋七月
與沒奕干金熙戰于渴渾川沒奕干金熙大敗三
部皆降
十三年夏四月苑川王國仁破鮮卑越質叱黎於
平襄獲其子詰歸六月苑川王乞伏國仁卒
謚曰宣烈廟號烈祖其子公府尚幼羣下推國仁
弟乾歸為大都督大將軍大單于河南王大赦改
元太初秋七月河南王乾歸立其妻邊氏爲
王后置百官倣漢制以南川侯出連乞都爲丞相
梁州刺史悌眷爲御史大夫金城邊芮爲左長史
東秦州刺史祕宜爲右長史武始翟勍爲左司馬
略陽王松夀爲主簿從弟軻彈爲梁州牧弟益州
爲秦州牧屈眷爲河州牧九月河南王遷都
金城
十四年春正月秦主登以河南王乾歸爲大將軍
大單于金城王夏五月金城王乾歸擊侯年
部大破之於是秦凉鮮卑羌胡多附乾歸冬
十一月抱罕羌彭奚念附於乾歸以奚念爲北河
州刺史
十五年冬十二月越質詰歸據平襄叛金城王乾
歸
十六年春正月金城王乾歸擊越質詰歸詰歸降
乾歸以宗女妻之
十八年金城王乾歸立其子熾磐為太子熾磐勇
略眀决過於其父
十九年春正月秦主登遣使拜金城王乾歸為左
丞相河南王領秦梁益凉沙五州牧加九錫夏
六月秦主登進封乾歸梁王納其妹為梁王后
冬十月秦主崇為梁王乾歸所逐犇隴西王楊
定定與崇共攻乾歸乾歸遣凉州牧軻彈秦州牧
益州立義將軍詰歸帥騎三萬拒之大敗定兵殺
定及崇斬首萬七千級乾歸於是盡有隴西之地
十一月梁王乾歸自稱秦王大赦
二十年春正月西秦王乾歸以太子熾磐領尚書
令左長史邊芮為左僕射右長史祕宜為右僕射
置官皆如魏武晉文故事然猶稱大單于大將軍
邊芮等領府佐如故夏六月西秦王乾歸遷
于西城
二十一年越質詰歸帥戶二萬叛西秦降于秦
安帝隆安元年春正月凉王光以西秦王乾歸數
反覆舉兵伐之乾歸羣下請東犇成紀以避之乾
歸曰軍之勝敗在於巧拙不在衆寡光兵雖衆而
無法其弟延勇而無謀不足憚也且其精兵盡在
延所延敗光自走矣光軍于長最遣太原公纂等
帥步騎三萬攻金城乾歸帥衆二萬救之未至纂
等拔金城光又遣其將梁恭等以甲卒萬餘出陽
武下峽與秦州刺史沒奕干攻其東天水公延以
枹罕之衆攻臨洮武始河關皆克之乾歸使人紿
延云乾歸衆潰犇成紀延欲引輕騎追之司馬耿
稚諫延不從進與乾歸遇延戰死稚與將軍姜顯
收散卒還屯枹罕光亦引兵還姑臧夏六月
西秦王乾歸徵北河州刺史彭奚念為鎮衛將軍
以鎮西將軍屋弘破光為河州牧定州刺史翟瑥
為晉興太守鎮枹罕
三年西秦丞相出連乞都卒冬十月以金城太守
辛靜為右丞相
四年春正月西秦王乾歸遷都苑川夏五月
秦征西大將軍隴西公碩德將兵五千伐西秦入
自南安峽西秦王乾歸帥諸將拒之軍于隴西
秋七月西秦王乾歸使武衛將軍慕兀等屯守
秦軍樵采路絶秦王興潜引兵救之乾歸聞之使
慕兀帥中軍二萬屯柏楊鎮軍將軍羅敦帥外軍
四萬屯侯辰谷乾歸自將輕騎數千前候秦兵會
大風昏霧與中軍相失為追騎所逼入於外軍旦
與秦戰大敗走歸苑川其部衆三萬六千皆降於
秦興進軍枹罕乾歸奔金城謂諸豪帥曰吾不才
叨竊名號已踰一紀今敗散如此無以待敵欲西
保允吾若舉國而去必不得免卿等留此各以其
衆降秦以全宗族勿吾隨也皆曰死生願從陛下
乾歸曰吾今將寄食於人若天未亡我庶幾異日
克復舊業復與卿等相見今相隨而死無益也乃
大哭而别乾歸獨引數百騎奔允吾乞降於武威
王利鹿孤利鹿孤遣廣武公傉檀迎之寘於晉興
待以上賓之禮鎮北將軍秃髮俱延言於利鹿孤
曰乾歸本吾之屬國因亂自尊今埶窮歸命非其
誠欵若逃歸姚氏必為國患不如徙置乙弗之間
使不得去利鹿孤曰彼窮來歸我而逆疑其心何
以勸來者俱延利鹿孤之弟也秦兵既退南羌梁
戈等密招乾歸乾歸將應之其臣屋引阿落以告
晉興太守隂暢暢馳白利鹿孤利鹿孤遣其弟吐
雷帥騎三千屯捫天嶺乾歸懼為利鹿孤所殺謂
其太子熾磐曰吾父子居此必不為利鹿孤所容
今姚氏方彊吾將歸之若盡室俱行必為追騎所
及吾以汝兄弟及汝母為質彼必不疑吾在長安
彼終不敢害汝也乃送熾磐等於西平八月乾歸
南奔枹罕遂降於秦冬十一月乞伏乾歸至
長安秦王興以為都督河南諸軍事河州刺史歸
義侯久之乞伏熾磐欲逃詣乾歸武威王利鹿孤
追獲之利鹿孤將殺熾磐廣武公傉檀曰子而歸
父無足深責宜宥之以示大度利鹿孤從之
五年春二月秦王興使乞伏乾歸還鎮苑川盡以
其故部衆配之夏四月乞伏乾歸至苑川以
邊芮為長史王松夀為司馬公卿將帥皆降為僚
佐偏禆
元興元年夏四月乞伏熾磐自西平逃歸苑川南
凉王傉檀歸其妻子乞伏乾歸使熾磐入朝于秦
秦主興以熾磐爲興晉太守
義熙二年十一月乞伏乾歸入朝于秦
三年春正月秦主興以乞伏乾歸寖彊難制留爲
主客尚書以其世子熾磐行西夷校尉監其部衆
四年乞伏熾磐以秦政寖衰且畏秦之攻襲冬十
月招結諸部二萬餘人築城于嵻㟍山而據之
冬十二月乞伏熾磐攻彭奚念於枹罕爲奚念
所敗而還
五年春二月乞伏熾磐入見秦太原公懿於上邽
彭奚念乘虛伐之熾磐聞之怒不告懿而歸擊奚
念破之遂圍枹罕乞伏乾歸從秦王興如平涼熾
磐克枹罕遣人告乾歸乾歸逃還苑川夏四
月乞伏乾歸如枹罕留世子熾磐鎮之收其衆得
二萬徙都度堅山秋七月乞伏乾歸復即秦
王位大赦改元更始公卿以下皆復本位冬
十月西秦王乾歸立夫人邊氏為王后世子熾磐
為太子仍命熾磐都督中外諸軍錄尚書事以屋
引破光為河州刺史鎮枹罕以南安焦遺為太子
太師與參軍國大謀
六年春三月西秦王乾歸攻秦金城郡拔之秋
七月乙丑西秦王乾歸討越質屈機等十餘部降
其衆二萬五千徙於苑川八月乾歸復都苑川
九月西秦王乾歸攻秦略陽南安隴西諸郡皆
克之徙民二萬五千戸於苑川及枹罕
七年春正月秦王興以太常索稜招撫西秦西秦
王乾歸遣使送所掠守宰謝罪請降興遣鴻臚拜
乾歸都督隴西嶺北匈奴雜胡諸軍事征西大將
軍河州牧單于河南王太子熾磐為鎮西將軍左
賢王平昌公二月河南王乾歸徙鮮卑僕渾
部于度堅城以子敕㪍為秦興太守以鎮之夏
四月河南王乾歸徙羌句豈等部衆于疊蘭城以
兄子阿柴為興國太守以鎮之五月復以子木奕
干為武威太守鎮嵻㟍城秋八月河南王乾
歸攻秦略陽太守姚龍於栢陽堡克之冬十一月
進攻南平太守王憬於水洛城又克之徙民三千
餘戶於譚郊遣乞伏審虔帥衆二萬城譚郊十
二月西羌彭利髮襲據枹罕乾歸討之不克
八年春正月河南王乾歸復討彭利髮利髮南走
追斬之以乞伏審虔為河州刺史鎮枹罕而還
二月乾歸徙都譚郊命平昌公熾磐鎮苑川夏
六月乞伏公府弑河南王乾歸并殺其諸子十餘
人走保大夏平昌公熾磐遣其弟廣武將軍智達
揚武將軍木奕干帥騎三千討之以其弟曇達為
鎮京將軍鎮譚郊驍騎將軍婁機鎮苑川熾磐帥
文武及民二萬餘戶遷于枹罕秋七月乞伏
智達等擊破乞伏公府於大夏公府奔疊蘭城就
其弟阿柴智達等攻拔之斬阿柴父子五人公府
奔嵻㟍南山追獲之并其四子轘之於譚郊八月
乞伏熾磐自稱大將軍河南王大赦改元永康葬
乾歸於枹罕謚曰武元王廟號高祖九月河
南王熾磐以尚書令武始翟勍為相國侍中太子
詹事趙景為御史大夫罷尚書令僕射尚書六卿
侍中等官
十年冬十月河南王熾磐復稱秦王置百官
秃髮據廣武
晉安帝興寧三年冬十月鮮卑秃髮椎斤卒年一
百一十子思復鞬代統其衆椎斤樹機能從弟務
丸之孫也
武帝太元十九年初秃髮思復鞬卒子烏孤立
烏孤雄勇有大志與大將紛陁謀取凉州紛陁曰
公必欲得凉州宜先務農講武禮俊賢修政刑然
後可也烏孤從之三河王光遣使拜烏孤冠軍大
將軍河西鮮卑大都統烏孤與其羣下謀之曰可
受乎皆曰吾士馬衆多何爲屬人石真若留不對
烏孤曰卿畏吕光邪石真若留曰吾本根未固小
大非敵若光致死於我何以待之不如受以驕之
俟釁而動蔑不克矣烏孤乃受之
二十年秋七月秃髮烏孤擊乙弗折掘等諸部皆
破降之築廉川堡而都之廣武趙振少好竒略聞
烏孤在廉川棄家從之烏孤喜曰吾得趙生大事
濟矣拜左司馬三河王光封烏孤為廣武郡公
二十一年夏六月三河王吕光遣使拜秃髮烏孤
為征南大將軍益州牧左賢王烏孤謂使者曰吕
王諸子貪淫三甥㬥虐遠近愁怨吾安可違百姓
之心受不義之爵乎吾當為帝王之事耳乃留其
鼓吹羽儀謝而遣之
安帝隆安元年春正月秃髮烏孤自稱大都督大
將軍大單于西平王大赦改元太初治兵廣武攻
凉金城克之凉王光遣將軍竇苟伐之戰于街亭
凉兵大敗凉散騎常侍太常西平郭黁善天
文數術國人信重之會熒惑守東井黁謂僕射王
詳曰凉之分野將有大兵主上老病太子闇弱太
原公凶悍一旦不諱禍亂必起吾二人久居内要
彼常切齒將為誅首矣田胡王乞基部落最彊二
苑之人多其舊衆吾欲與公舉大事推乞基為主
匚苑之衆盡我有也得城之後徐更議之詳從之
黁夜以二苑之衆燒洪範門使詳為内應事泄詳
被誅黁遂據東苑以叛民間皆言聖人起兵事無
不成從之者甚衆凉王光召太原公纂使討黁纂
司馬楊統謂其從兄桓曰郭黁舉事必不虚發吾
欲殺纂推兄為主西襲吕弘據張掖號令諸郡此
千載一時也桓怒曰吾為吕氏臣安享其禄危不
能救豈可復增其難乎吕氏若亡吾為弘演矣統
至番禾遂叛歸黁弘纂之弟也纂與西安太守石
元良共擊黁大破之黁得光孫八人於東苑及敗
而恚悉投於鋒上枝分節解飲其血以盟衆衆皆
掩目凉人張捷宋生等招集戎夏三千人反於休
屠城與黁共推凉後將軍楊軌為盟主軌略陽氐
也將軍程肇諫曰卿棄龍頭而從蛇尾非計也軌
不從自稱大將軍涼州牧西平公纂擊破黁將王
斐于城西黁兵勢漸衰遣使請救于秃髮烏孤九
月烏孤使其弟驃騎將軍利鹿孤帥騎五千赴之
二年春正月楊軌以其司馬郭緯為平西相帥步
騎二萬北赴郭黁秃髮烏孤遣其弟車騎將軍傉
檀帥騎一萬助軌軌至姑臧營于城北夏四
月涼太原公纂將兵擊楊軌郭黁救之纂敗還
六月楊軌自恃其衆欲與涼王光决戰郭黁每
以天道抑止之涼常山公弘鎮張掖叚業使沮渠
男成及王德攻之光使太原公纂將兵迎之楊軌
曰吕弘精兵一萬若與光合則姑臧益彊不可取
矣乃與秃髮利鹿孤共邀擊纂纂與戰大破之軌
奔王乞基黁性𥚹急殘忍不為士民所附聞軌敗
走降西秦西秦王乾歸以為建忠將軍散騎常侍
弘引兵棄張掖東走秋九月楊軌屯廉川收
集夷夏衆至萬餘王乞基謂軌曰秃髮氏才高而
兵盛且乞基之主也不如歸之軌乃遣使降於西
平王烏孤軌尋為羌酋梁飢所敗西奔僊海襲乙
弗鮮卑而據其地烏孤謂羣臣曰楊軌王乞基歸
誠於我卿等不速救使為羌人所覆孤甚愧之平
西將軍渾屯曰梁飢無經遠大略可一戰禽也飢
進攻西平西平人田玄明執太守郭倖而代之以
拒飢遣子為質於烏孤烏孤欲救之羣臣憚飢兵
彊多以為疑左司馬趙振曰楊軌新敗吕氏方彊
洪池以北未可冀也嶺南五郡庶幾可取大王若
無開拓之志振不敢言若欲經營四方此機不可
失也使羌得西平華夷震動非我之利也烏孤喜
曰吾亦欲乘時立功安能坐守窮谷乎乃謂羣臣
曰梁飢若得西平保據山河不可復制飢雖驍猛
軍令不整易破也遂進擊飢大破之飢退屯龍支
堡烏孤進攻拔之飢單騎奔澆河俘斬數萬以田
玄眀為西平内史樂都太守田瑶湟河太守張禂
澆河太守王稚皆以郡降嶺南羌胡數萬落皆附
於烏孤冬十一月楊軌王乞基帥戶數千自
歸於西平王烏孤十二月西平王秃髮烏孤
更稱武威王
三年春正月武威王烏孤徙治樂都以其弟西平
公利鹿孤鎮安夷廣武公傉檀鎮西平叔父素渥
鎮湟河若留鎮澆河從弟替引鎮嶺南洛回鎮廉
川從叔吐若留鎮浩舋夷夏俊傑隨才授任内居
顯位外典郡縣咸得其宜烏孤謂羣臣曰隴右河
西本數郡之地遭亂分裂至十餘國吕氏乞伏氏
段氏最彊今欲取之三者何先楊統曰乞伏氏本
吾之部落終當服從段氏書生無能為患且結好
於我攻之不義吕光衰髦嗣子微弱纂弘雖有才
而内相猜忌若使浩舋廉川乘虛迭出彼必疲於
奔命不過二年兵勞民困則姑臧可圖也姑臧舉
則二寇不待攻而服矣烏孤曰善夏六月烏
孤以利鹿孤為涼州牧鎮西平召車騎大將軍傉
檀入錄府國事秋八月武威王秃髮烏孤醉
走馬傷脅而卒遺令立長君國人立其弟利鹿孤
謚烏孤曰武王廟號烈祖利鹿孤大赦徙治西平
四年春正月秃髮利鹿孤大赦改元建和夏
五月楊軌田玄眀謀殺武威王利鹿孤利鹿孤殺
之
五年春正月武威王利鹿孤欲稱帝羣臣皆勸之
安國將軍鍮勿崙曰吾國自上世以來被髮左祍
無冠帶之飾逐水草遷徙無城郭室廬故能雄視
沙漠抗衡中夏今舉大號誠順民心然建都立邑
難以避患儲畜倉庫啓敵人心不如處晉民於城
郭勸課農桑以供資儲帥國人以習戰射鄰國弱
則乘之彊則避之此久長之良策也且虛名無實
徒足為世之質的將安用之利鹿孤曰安國之言
是也乃更稱河西王以廣武公傉檀為都督中外
諸軍事涼州牧錄尚書事夏六月河西王利
鹿孤命羣臣極言得失西曹從事史暠曰陛下命
將出征往無不捷然不以綏寧爲先唯以徙民為
務民安土重遷故多離叛此所以斬將拔城而地
不加廣也利鹿孤善之
元興元年春三月河西王秃髮利鹿孤寝疾遺令
以國事授弟傉檀初秃髮思復鞬愛重傉檀謂諸
子曰傉檀器識非汝曹所及也故諸兄不以傳子
而傳於弟利鹿孤在位垂拱而已軍國大事皆委
於傉檀利鹿孤卒傉檀襲位更稱涼王改元弘昌
遷于樂都諡利鹿孤曰康王是歲秦王興遣
使拜秃髮傉檀為車騎將軍廣武公
三年春二月南涼王傉檀畏秦之彊乃去年號罷
尚書丞郎官遣參軍關尚使于秦秦主興曰車騎
獻款稱藩而擅興兵造大城豈為臣之道乎尚曰
王公設險以守其國先王之制也車騎僻在遐藩
密邇勍寇蓋為國家重門之防不圖陛下忽以為
嫌興善之傉檀求領涼州興不許
義熙二年夏六月秃髮傉檀伐沮渠蒙遜蒙遜嬰
城固守傉檀至赤泉而還獻馬三千匹羊三萬口
于秦秦王興以為忠以傉檀為都督河右諸軍事
車騎大將軍涼州刺史鎮姑臧徵王尚還長安涼
州人申屠英等遣主簿胡威詣長安請留尚興弗
許威見興流涕言曰臣州奉戴王化於兹五年土
宇僻遠威靈不接士民嘗膽抆血共守孤城仰恃
陛下聖德俯仗良牧仁政克自保全以至今日陛
下奈何乃以臣等貿馬三千匹羊三萬口賤人貴
畜無乃不可若軍國須馬直煩尚書一符臣州三
千餘戶各輸一馬朝下夕辦何難之有昔漢武傾
天下之資力開拓河西以斷匈奴右臂今陛下無
故棄五郡之地忠良華族以資㬥虜豈惟臣州士
民墜於塗炭恐方為聖朝旰食之憂興悔之使西
平人車普馳止王尚又遣使諭傉檀會傉檀已帥
步騎三萬軍于五澗普先以状告之傉檀遽逼遣
王尚尚出自清陽門傉檀入自涼風門别駕宗敞
送尚還長安傉檀謂敞曰吾得涼州二千餘家情
之所寄唯卿一人奈何捨我去乎敞曰今送舊君
所以忠於殿下也傉檀曰吾新牧貴州懷遠安邇
之略如何敞曰涼土雖弊形勝之地殿下惠撫其
民收其賢俊以建功名其何求不獲因薦本州文
武名士十餘人傉檀嘉納之王尚至長安興以為
尚書傉檀燕羣僚於宣德堂仰視歎曰古人有言
作者不居居者不作信矣武威孟禕曰昔張文王
始為此堂於今百年十有二主矣惟履信思順者
可以久處傉檀善之秋八月秃髮傉檀以興
城侯文支鎮姑臧自還樂都雖受秦爵命然其車
服禮儀皆如王者冬十一月秃髮傉檀遷于
姑臧
三年秋七月秃髮傉檀復貳於秦遣使邀乞伏熾磐
熾磐斬其使送長安九月秃髮傉檀將五萬餘
人伐沮渠蒙遜蒙遜與戰於均石大破之十一
月夏王勃勃帥騎二萬擊傉檀于文陽殺傷萬餘
人而還傉檀帥衆追之勃勃逆擊於武陽下大破
之殺傷萬計勃勃積尸而封之號曰髑髏臺
四年夏五月秦王興以秃髮傉檀外内多難欲因
而取之使尚書郎韋宗住覘之傉檀與宗論當世
大略縱横無窮宗退歎曰竒才英噐不必華夏眀
智敏識不必讀書吾乃今知九州之外五經之表
復自有人也歸言於興曰涼州雖弊傉檀權譎過
人未可圖也興曰劉勃勃以烏合之衆猶能破之
况我舉天下之兵以加之乎宗曰不然形移埶變
返覆萬端陵人者易敗戒懼者難攻傉檀之所以
敗於勃勃者輕之也今我以大軍臨之彼必懼而
求全臣竊觀羣臣才略無傉檀之比者雖以天威
臨之亦未敢保其必勝也興不聽使其子中軍將
軍廣平公弼後軍將軍歛成鎮遠將軍乞伏乾歸
帥步騎三萬襲傉檀左僕射齊難帥騎二萬討勃
勃吏部尚書尹昭諫曰傉檀恃其險遠故敢違慢
不若詔沮渠蒙遜及李暠討之使自相困斃不必
煩中國之兵也亦不聽興遺傉檀書曰今遣齊難
討勃勃恐其西逸故令弼等於河西邀之傉檀以
為然遂不設僃弼濟自金城姜紀言於弼曰今王
帥聲言討勃勃傉檀猶豫守僃未嚴願給輕騎五
千掩其城門則山澤之民皆為吾有孤城無援可
坐克也弼不從進至漠口昌松太守蘇霸閉城拒
之弼遣人諭之使降霸曰汝棄信誓而伐與國吾
有死而已何降之有弼進攻斬之長驅至姑臧傉
檀嬰城固守出竒兵擊弼破之弼退據西苑城中
人王鍾等謀為内應事泄傉檀欲追首謀者而赦
其餘前軍將軍伊力延侯曰今彊寇在外而姦人
竊發於内危孰甚焉不悉阬之何以懲後傉檀從
之殺五千餘人命郡縣悉散牛羊於野斂成縱兵
鈔掠傉檀遣鎮北大將軍俱延鎮軍將軍敬歸等
擊之秦兵大敗斬首七千餘級姚弼固壘不出傉
檀攻之未克秋七月興遣衛大將軍常山公顯帥
騎二萬為諸軍後繼至高平聞弼敗倍道赴之顯
遣善射者孟欽等五人挑戰於涼風門弦未及發
傉檀材官將軍宋益等迎擊斬之顯乃委罪斂成
遣使謝傉檀慰撫河外引兵還傉檀遣使者徐宿
詣秦謝罪冬十一月秃髮傉檀復稱涼王大
赦改元嘉平置百官立夫人折掘氏為皇后世子
武臺為太子錄尚書事左長史趙鼂右長史郭倖
為尚書左右僕射昌松侯俱延為太尉
蒙遜據張掖
晉安帝隆安元年初張掖盧水胡沮渠羅仇匈
奴沮渠王之後也世為部帥涼王光以羅仇為尚
書從光伐西秦及吕延敗死羅仇弟三河太守麴
粥謂羅仇曰主上荒耄信讒今軍敗將死正其猜
忌智勇之時也吾兄弟必不見容與其死之無名
不若勒兵向西平出苕藋奮臂一呼涼州不足定
也羅仇曰誠如汝言然吾家世以忠孝著於西土
寧使人負我我不忍負人也光果聽讒以敗軍之
罪殺羅仇及麴粥羅仇弟子蒙遜雄傑有策略涉
獵書史以羅仇麴粥之喪歸葬諸部多其族姻會
葬者凡萬餘人蒙遜哭謂衆曰吕王昏荒無道多
殺不辜吾之上世虎視河西今欲與諸部雪二父
之恥復上世之業何如衆咸稱萬歲遂結盟起兵
攻涼臨松郡拔之屯據金山夏五月涼王光
遣太原公纂將兵擊沮渠蒙遜於忽谷破之蒙遜
逃入山中蒙遜從兄男成為涼將軍聞蒙遜起兵
亦合衆數千屯樂涫酒泉太守壘澄討男成兵敗
澄死男成進攻建康遣使說建康太守段業曰吕
氏政衰權臣擅命刑殺無常人無容處一州之地
叛者相望瓦解之形昭然在目百姓嗷然無所依
附府君奈何以蓋世之才欲立忠於垂亡之國男
成等既唱大義欲屈府君撫臨鄙州使塗炭之餘
蒙來蘇之惠何如業不從相持二旬外救不至郡
人高逵史惠等勸業從男成之請業素與凉侍中
房晷僕射王詳不平懼不自安乃許之男成等推
業為大都督龍驤大將軍凉州牧建康公改元神
璽以男成為輔國將軍委以軍國之任蒙遜帥衆
歸業業以蒙遜為鎮西將軍光命太原公纂將兵
討業不克
二年夏四月段業使沮渠蒙遜攻西郡執太守吕
純以歸純光之弟子也於是晉昌太守王德敦煌
太守趙郡孟敏皆以郡降業業封蒙遜為臨池侯
以德為酒泉太守敏為沙州刺史六月涼常
山公弘鎮張掖段業使沮渠男成及王德攻之光
使太原公纂將兵迎之弘引兵棄張掖東走段業
徙治張掖將追擊弘沮渠蒙遜諫曰歸師勿遏窮
寇勿追此兵家之戒也業不從大敗而還頼蒙遜
以免業城安西以其將臧莫孩為太守蒙遜曰莫
孩勇而無謀知進不知退此乃為之築冡非築城
也業不從莫孩尋為吕纂所破
三年春二月段業即涼王位改元天璽以沮渠蒙
遜為尚書左丞梁中庸為右丞
五年夏四月北涼王業憚沮渠蒙遜勇略欲遠之
蒙遜亦深自晦匿業以門下侍郎馬權代蒙遜為
張掖太守權素豪雋為業所親重常輕侮蒙遜蒙
遜譖之於業曰天下不足慮惟當憂馬權耳業遂
殺權蒙遜謂沮渠男成曰段公無鑒斷之才非撥
亂之主曏所憚者惟索嗣馬權今皆已死蒙遜欲
除之以奉兄何如男成曰業本孤客為吾家所立
恃吾兄弟猶魚之有水夫人親信我而圖之不祥
蒙遜乃求為西安太守業喜其出外許之蒙遜與
男成約同祭蘭門山而隂使司馬許咸告業曰男
成欲以取假日為亂若求祭蘭門山臣言驗矣至
期果然業收男成賜死男成曰蒙遜先與臣謀反
臣以兄弟之故隠而不言今以臣在恐部衆不從
故約臣祭山而返誣臣其意欲王之殺臣也乞詐
言臣死㬥臣罪惡蒙遜必反臣然後奉王命而討
之無不克矣業不聽殺之蒙遜泣告衆曰男成忠
於段王而段王無故枉殺之諸君能為報仇乎且
始者共立段王欲以安衆耳今州土紛亂非段王
所能濟也男成素得衆心衆皆憤泣爭奮比至氐
池衆逾一萬鎮軍將軍臧莫孩帥所部降之羌胡
多起兵應蒙遜者蒙遜進壁侯塢業先疑右將軍
田昂囚之至是召昂謝而赦之使與武衛將軍梁
中庸共討蒙遜别將王豐孫言於業曰西平諸田
世有反者昂貎恭而心險不可信也業曰吾疑之
久矣但非昂無可以討蒙遜者昂至侯塢帥騎五
百降於蒙遜業軍遂潰中庸亦詣蒙遜降五月蒙
遜至張掖田昂兄子承愛斬關内之業左右皆散
蒙遜至業謂蒙遜曰孤孑然一已為君家所推願
匄餘命使得東還與妻子相見蒙遜斬之業儒素
長者無他權略威禁不行羣下擅命尤信卜筮巫
覡故至於敗沮渠男成之弟富占將軍俱傫帥戶
五百降于河西王利鹿孤傫石子之子也夏
六月梁中庸等共推沮渠蒙遜為大都督大將軍
涼州牧張掖公赦其境内改元永安蒙遜署從兄
伏奴為張掖太守和平侯弟挐為建忠將軍都谷
侯田昂為西郡太守臧莫孩為輔國將軍房晷梁
中庸為左右長史張隲謝正禮為左右司馬擢任
賢才文武咸悅秋九月沮渠蒙遜所部酒泉
涼寧二郡叛降於西涼又聞吕隆降秦大懼遣其
弟建忠將軍拏牧府長史張潜見秦隴西公碩德
於姑臧請帥其衆東遷碩德喜拜潜張掖太守挐
建康太守潜勸蒙遜東遷挐私謂蒙遜曰姑臧未
拔吕氏猶存碩德糧盡將還不能久也何為自棄
土宇受制於人乎臧莫孩亦以為然蒙遜遣子奚
念為質於河西王利鹿孤利鹿孤不受曰奚念年
小可遣挐也冬十月蒙遜復遣使上疏於利鹿孤
曰臣前遣奚念具披誠款而聖旨未昭復徵弟挐
臣竊以為苟有誠信則子不為輕若其不信則弟
不為重今寇難未夷不獲奉詔願陛下亮之利鹿
孤怒遣張松侯俱延興城侯文支將騎一萬襲蒙
遜至萬歲臨松執蒙遜從弟鄯善苟子虜其民六
千餘戶蒙遜從叔孔遮入朝于利鹿孤許以挐為
質利鹿孤乃歸其所掠召俱延等還文支利鹿孤
之弟也
元興元年秦王興遣使拜沮渠蒙遜為鎮西將軍
沙州刺史西海侯
二年秋八月秦遣使者梁構至張掖蒙遜問曰秃
髮傉檀為公而身為侯何也構曰傉檀凶狡欵誠
未著故朝廷以重爵虛名羈縻之將軍忠貫白日
當入贊帝室豈可以不信相待也聖朝爵必稱功
如尹緯姚晃佐命之臣齊難徐洛一時猛將爵皆
不過侯伯將軍何以先之乎昔竇融殷勤固讓不
欲居舊臣之右不意將軍忽有此問蒙遜曰朝廷
何不即封張掖而更遠封西海邪構曰張掖將軍
已自有之所以遠授西海者欲廣大將軍之國耳
蒙遜悅乃受命
義熙八年冬十月沮渠蒙遜遷于姑臧十一
月沮渠蒙遜即河西王位大赦改元玄始置百官
如涼王光為三河王故事河西王蒙
遜奉表稱藩拜涼州刺史
秦滅後涼
晉安帝隆安三年冬十二月涼王光疾甚立太子
紹為天王自號太上皇帝以太原公纂為太尉常
山公弘為司徒謂紹曰今國家多難三鄰伺隙吾
没之後使纂統六軍弘管朝政汝恭已無為委重
二兄庶幾可濟若内相猜忌則蕭牆之變旦夕至
矣又謂纂弘曰永業才非撥亂直以立嫡有常偶
居元首今外有彊寇人心未寧汝兄弟輯睦則祚
流萬世若内自相圖則禍不旋踵矣纂弘泣曰不
敢又執纂手戒之曰汝性麤㬥深為吾憂善輔永
業勿聽讒言是日光卒紹秘不發喪纂排閤入哭
盡哀而出紹懼以位讓之曰兄功高年長宜承大
統纂曰陛下國之冡嫡臣敢奸之紹固讓纂不許
驃騎將軍吕超謂紹曰纂為將積年威震内外臨
喪不哀步高視遠必有異志宜早除之紹曰先帝
言猶在耳奈何棄之吾以弱年負荷大任方頼二
兄以寧家國縱其圖我我視死如歸終不忍有此
意也卿勿復言纂見紹於湛露堂超執刀侍側目
纂請收之紹弗許超光弟寶之子也弘密遣尚書
姜紀謂纂曰主上闇弱未堪多難兄威恩素著宜
為社稷計不可徇小節也纂於是夜帥壯士數百
踰北城攻廣夏門弘帥東苑之衆斧洪範門左衛
將軍齊從守融眀觀逆問之曰誰也衆曰太原公
從曰國有大故主上新立太原公行不由道夜入
禁城將為亂邪因抽劒直前斫纂中額纂左右禽
之纂曰義士也勿殺紹遣虎賁中郎將吕開帥禁
兵拒戰於端門吕超帥卒二千赴之衆素憚纂皆
不戰而潰纂入自青角門升謙光殿紹登紫閤自
殺吕超奔廣武纂憚弘兵彊以位讓弘弘曰弘以
紹弟也而承大統衆心不服是以違先帝遺命而
廢之慙負黃泉今復踰兄而立豈弘之本志乎纂
乃使弘出告衆曰先帝臨終受詔如此羣臣皆曰
苟社稷有主誰敢違者纂遂即天王位大赦改元
咸寧諡光曰懿武皇帝廟號太祖諡紹曰隠王以
弘為大都督督中外諸軍事大司馬車騎大將軍
司隷校尉錄尚書事改封番禾郡公纂謂齊從曰
卿前斫我一何甚也從泣曰隠王先帝所立陛下
雖應天順人而微心未達唯恐陛下不死何謂甚
也纂賞其忠善遇之纂叔父征東將軍方鎮廣武
纂遣使謂方曰超實忠臣義勇可嘉但不識國家
大體權變之宜方賴其用以濟世難可以此意諭
之超上疏陳謝纂復其爵位
四年春三月涼王纂以大司馬弘功高地逼忌之
弘亦自疑遂以東苑之兵作亂攻纂纂遣其將焦
辨擊之弘衆潰出走纂縱兵大掠悉以東苑婦女
賞軍弘之妻子亦在中纂笑謂羣臣曰今日之戰
何如侍中房晷對曰天禍涼室憂患仍臻先帝始
崩隠王廢黜山陵甫訖大司馬稱兵京師流血昆
弟接刃雖弘自取夷滅亦由陛下無棠棣之恩當
省已責躬以謝百姓乃更縱兵大掠囚辱士女釁
自弘起百姓何罪且弘妻陛下之弟婦弘女陛下
之姪也奈何使無賴小人辱為婢妾天地神眀豈
忍見此遂歔欷流涕纂改容謝之召弘妻子寘於
東宫厚撫之弘將奔秃髮利鹿孤道過廣武詣吕
方方見之大哭曰天下甚寬汝何為至此乃執弘
送獄纂遣力士康龍就拉殺之纂立妃楊氏為后
以后父桓為尚書左僕射涼都尹
五年涼王纂嗜酒好獵太常楊穎諫曰陛下應
天受命當以道守之今疆宇日蹙﨑嶇二嶺之間
陛下不兢兢夕惕以恢弘先業而沈湎遊畋不以
國家為事臣竊危之纂遜辭謝之然猶不悛番禾
太守吕超擅擊鮮卑思盤思盤遣其弟乞珍訴於
纂纂命超及思盤皆入朝超懼至姑臧深自結於
殿中監杜尚纂見超責之曰卿恃兄弟桓桓乃敢
欺吾要當斬卿天下乃定超頓首謝纂本以恐愒
超實無意殺之因引超思盤及羣臣同宴於内殿
超兄中領軍隆數勸纂酒纂醉乘步輓車將超等
游禁中至琨華堂東閤車不得過纂親將竇川駱
騰倚劒於壁推車過閤超取劒擊纂纂下車禽超
超刺纂洞胷川騰與超格戰超殺之纂后楊氏命
禁兵討超杜尚止之皆捨仗不戰將軍魏益多入
取纂首楊氏曰人已死如土石無所復知何忍復
殘其形骸乎益多罵之遂取纂首以徇曰纂違先
帝之命殺太子而自立荒淫㬥虐番禾太守超順
人心而除之以安宗廟凡我士庶同兹休慶纂叔
父巴西公佗弟隴西公緯皆在北城或說緯曰超
為逆亂公以介弟之親仗大義而討之姜紀焦辨
在南城楊桓田誠在東苑皆吾黨也何患不濟緯
嚴兵欲與佗共擊超佗妻梁氏止之曰緯超俱兄
弟之子何為舍超助緯自為禍首乎佗乃謂緯曰
超舉事已成據武庫擁精兵圖之甚難且吾老矣
無能為也超弟邈有寵於緯說緯曰纂賊殺兄弟
隆超順人心而討之正欲尊立明公耳方今明公
先帝之長子當主社稷人無異望夫復何疑緯信
之乃與隆超結盟單馬入城超執而殺之讓位於
隆隆有難色超曰今如乘龍上天豈可中下隆遂
即天王位大赦改元神鼎尊母衛氏為太后妻楊
氏為后以超為都督中外諸軍事輔國大將軍錄
尚書事封安定公諡纂曰靈帝纂后楊氏將出宫
超恐其挾珍寶命索之楊氏曰爾兄弟不義手刃
相屠我旦夕死人安用寶為超又問玉璽所在楊
氏曰已毁之矣后有美色超將納之謂其父右僕
射桓曰后若自殺禍及卿宗桓以告楊氏楊氏曰
大人賣女與氐以圖富貴一之謂甚其可再乎遂
自殺諡曰穆后桓奔河西王利鹿孤利鹿孤以為
左司馬夏五月凉王隆多殺豪望以立威名
内外嚻然人不自保魏安人焦朗遣使說秦隴西
公碩德曰吕氏自武皇棄世兄弟相攻政綱不立
競為威虐百姓饑饉死者過半今乘其篡奪之際
取之易於反掌不可失也碩德言於秦王興帥步
騎六萬伐涼乞伏乾歸帥騎七千從之秋七
月秦隴西公碩德自金城濟河直趣廣武河西王
利鹿孤攝廣武守軍以避之秦軍至姑臧涼王隆
遣輔國大將軍超龍驤將軍邈等逆戰碩德大破
之生擒邈俘斬萬計隆嬰城固守巴西公佗帥東
苑之衆二萬五千降於秦西涼公暠河西王利鹿
孤沮渠蒙遜各遣使奉表入貢於秦初涼將姜紀
降於河西王利鹿孤廣武公傉檀與論兵略甚愛
重之坐則連席出則同車每談論以夜繼晝利鹿
孤謂傉檀曰姜紀信有美才然視候非常必不久
留於此不如殺之紀若入秦必為人患傉檀曰臣
以布衣之交待紀紀必不相負也八月紀將數十
騎奔秦軍說碩德曰吕隆孤城無援明公以大軍
臨之其勢必請降然彼徒文降而已未肯遂服也
請給紀步騎三千與王松忽因焦朗華純之衆伺
其釁隙隆不足取也不然今秃髮在南兵彊國富
若兼姑臧而據之威埶益盛沮渠蒙遜李暠不能
抗也必將歸之如此則為國家之大敵矣碩德乃
表紀為武威太守配兵二千屯據晏然秦王興聞
楊桓之賢而徵之利鹿孤不敢留閏月秦隴
西公碩德圍姑臧累月東方之人在城中者多謀
外叛魏益多復誘扇之欲殺凉王隆及安定公超
事發坐死者三百餘家碩德撫納夷夏分置守宰
節食聚粟為持久之計涼之羣臣請與秦連和隆
不許安定公超曰今資儲内竭上下嗷嗷雖使張
陳復生亦無以為策陛下當思權變屈伸何愛尺
書單使為卑辭以退敵敵去之後修德政以息民
若卜世未窮何憂舊業之不復若天命去矣亦可
以保全宗族不然坐守窮困終將何如隆乃從之
九月遣使請降於秦碩德表隆為鎮西大將軍涼
州刺史建康公隆遣子弟及文武舊臣慕容筑楊
穎等五十餘家入質于長安碩德軍令嚴整秋毫
不犯祭先賢禮名士西土悅之冬十二月吕
超攻姜紀不克遂攻焦朗朗遣其弟子嵩為質於
河西王利鹿孤以請迎利鹿孤遣車騎將軍傉檀
赴之比至超已退朗閉門拒之傉檀怒將攻之鎮
北將軍俱延諫曰安土重遷人之常情朗孤城無
食今年不降後年自服何必多殺士卒以攻之若
其不捷彼必去從他國棄州境士民以資鄰敵非
計也不如以善言諭之傉檀乃與朗連和遂曜兵
姑臧壁于胡阮傉檀知吕超必來斫營畜火以待
之超夜遣中壘將軍王集帥精兵二千斫傉檀營
傉檀徐嚴不起集入壘中内外皆舉火光照如晝
縱兵擊之斬集及甲首三百餘級吕隆懼偽與傉
檀通好請於苑内結盟傉檀遣俱延入盟俱延疑
其有伏毁苑牆而入超伏兵擊之俱延失馬步走
淩江將軍郭祖力戰拒之俱延乃得免傉檀怒攻
其昌松太守孟禕於顯美隆遣廣武將軍荀安國
寧遠將軍石可帥騎五百救之安國等憚傉檀之
彊遁還
元興元年春正月秃髮傉檀克顯美執孟禕而責
之以其不早降禕曰禕受吕氏厚恩分符守土若
眀公大軍甫至望旗歸附恐獲罪於執事矣傉檀
釋而禮之徙二千餘戶而歸以禕為左司馬禕辭
曰吕氏將亡聖朝必取河右人無愚智皆知之但
禕為人守城不能全復忝顯任於心竊所未安若
蒙明公之惠使得就戮姑臧死且不朽傉檀義而
歸之姑臧大饑米斗直錢五千人相食饑死者
十餘萬口城門晝閉樵采路絶民請出城為胡虜
奴婢者日有數百吕隆惡其沮動衆心盡阬之積
尸盈路沮渠蒙遜引兵攻姑臧隆遣使求救於河
西王利鹿孤利鹿孤遣廣武公傉檀帥騎一萬救
之未至隆擊破蒙遜軍蒙遜請與隆盟留糓萬餘
斛遺之而還傉檀至昌松聞蒙遜已退乃徙涼澤
段冡民五百餘戶而還中散騎常侍張融言於利
鹿孤曰焦朗兄弟據魏安潜通姚氏數為反覆今
不取後必為朝廷憂利鹿孤遣傉檀討之朗面縳
出降傉檀送于西平徙其民于樂都冬十月
南涼王傉檀攻吕隆於姑臧
二年秋七月南涼王傉檀及沮渠蒙遜互出兵攻
吕隆隆患之秦之謀臣言於秦王興曰隆藉先世
之資專制河外今雖饑窘尚能自支若將來豐贍
終不為吾有涼州險絶土田饒沃不如因其危而
取之興乃遣使徵吕超入侍隆念姑臧終無以自
存乃因超請迎于秦興遣尚書左僕射齊難鎮西
將軍姚詰左賢王乞伏乾歸鎮遠將軍趙曜帥步
騎四萬迎隆于河西南涼王傉檀攝昌松魏安二
戍以避之八月齊難等至姑臧隆素車白馬迎于
道旁隆勸難擊沮渠蒙遜蒙遜使臧莫孩拒之敗
其前軍難乃與蒙遜結盟蒙遜遣弟挐入貢于秦
難以司馬王尚行涼州刺史配兵三千鎮姑臧以
將軍閻松為倉松太守郭將為番禾太守分戍二
城徙隆宗族僚屬及民萬戶于長安興以隆為散
騎常侍超為安定太守自餘文武隨才擢叙初郭
黁常言代吕者王故其起兵先推王詳後推王乞
基及隆東遷王尚卒代之黁從乞伏乾歸降秦以
為滅秦者晉也遂來犇秦人追得殺之
通鑑紀事本末卷第十七
