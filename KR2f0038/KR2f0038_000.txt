名臣奏議詔令奏議類二(奏議之屬)
提要
(臣)等謹按名臣奏議一百五十卷宋趙汝愚
編前有淳熙十三年劄子稱嘗備數三館獲
觀祕府四庫所藏及累朝史氏所載忠臣良
士便宜章奏收拾編綴殆千餘卷文字紛亂
疲于檢閱自假守閩郡輒因政事之暇因事
為目以𩔖分次而去其複重與不合者猶餘
數百卷釐為百餘門始自建隆迄于靖康推
尋數月粗見本末若非芟繁舉要恐勞乙夜
之觀欲更於其間擇其至精至要尤切於治
道者每繕寫十卷一次投進又有淳祐庚戍
史季温序稱其開端于閩郡奏書于錦城是
其經歷歲時屢經簡汱乃成是編故其去取
頗不苟自稱上可以知時事之得失言路之
通塞下可以備有司之故實其大旨以備史
氏之缺遺非夸飾也凡分君道帝系天道百
官儒學禮樂賞刑財賦兵制方域邊防總議
十二門子目一百一十四每篇之末各附註
其人所居之官與奏進之年月亦極詳核其
奏劄自序及史季温序皆稱名臣奏議而此
本題曰諸臣奏議豈以中有丁謂秦檜諸人
而改其名歟案朱子語錄云趙子直要分門
編奏議先生曰只是逐人編好因論舊編精
義逐人編自始終有意今一齊節去更拆散
了不見其全意矣云云今此集仍以門分不
以人分不用朱子之說盖以人而分可以綜
括生平盡其人之是非得失為論世者計也
以事而分可以參考古今盡其事之沿革利
弊為經世者計也平心而論汝愚所見者大
矣乾隆四十二年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
宋名臣奏議目錄
君道門
君道帝學
政體慈孝
恭儉法祖宗
用人廣言路
勤政聽斷
詔令風俗
帝繫門
尊號皇太后
皇后皇太子
嬪御宗室
公主外戚
天道門
祥瑞災異
百官門
宰執侍從
學士待制經筵
臺諫給舍
六部寺監
館閣史官
東宫官屬内侍
三衙諸將
帥臣奉使
監司守令
官制謹名器
省官優禮
薦舉考課
重外官久任
致仕辭蔭補
戒敕辭免
朋黨轉對
見辭謝
儒學門
學校貢舉
制科武舉
學術釋老
方技
禮樂門
郊祀明堂
祖宗侑祀宗廟
濮議褒崇先聖
羣祀朝會
臨幸宴饗
喪禮諡法
䘏典士庶五禮
雅樂
賞刑門
賞罰法令
禁約恤刑
議獄赦宥
錫賚
財賦門
理財稅賦
寬䘏勸課
營屯田荒政
内帑(封樁庫)常平義倉
茶法鹽法
新法
兵門
兵議禁衛
州郡兵民兵
蕃兵馬政
方域門
宫禁都城
河議營造
邊防門
遼夏青唐
高麗女真
蠻猺盗賊
總議門
總議
宋名臣奏議原序
古之人臣所以告其君者不可得而詳矣考之於書臯
陶之矢厥謨伊尹之作伊訓傅說之作說命周公之作
無逸大抵皆後之諫䟽也至於君奭之篇所以告召公
者既歷舉商之諸臣而又曰有若虢叔閎夭有若散宜
生太顛有若南宫括併及乎周之賢臣而申言之蓋古
聖賢之相告相勉者無非以前聞人為法雖五臣之謀
謨不可見以周公之言推之則遺風餘烈尚可想也漢
興將相名臣議論務在寬厚意其當時蘭臺石室之所
藏金匱玉版之所載一時名臣奏陳未必不萃此書降
武宣以後博士議郎備中朝顧問應對者未聞舉一言
以告其主宜乎武宣之治不能守高文之舊若魏相條
漢興以来賢臣賈誼鼂錯董仲舒所言奏請施行雖曰
得國家之大體然考其時濫趙蓋韓楊之誅開金張許
史之漸宣帝雖以中興之君而為基禍之主烏在其為
條陳故事也惟我國朝淳化懿綱遠接三代小臣不佞
竊窺累朝國論則淳厚見於立國之初中正作於慶歷
之際矯激起於熙寕之後方其淳厚也如太羹玄酒淡
乎其味朱弦䟽越純如其音及其中正也則朝陽鳴鳳
而見者歌舞法筵龍象而聞者作興至其矯激也則大
冬嚴霜而松柏不彫驚湍駭浪而巨石不轉即諸臣之
言以考一代之治雖醫者用藥各有不同而參苓烏喙
皆足以收藥石之效故當時公道大行盡言無隠忠言
極諫皆萃於朝流芳簡冊足以垂萬世之宏規逮夫紹
聖以後議論一反一覆鉗天下以一人之口揜天下以
一人之目而祖宗良法美意無復一存夫以先朝名公
鉅卿章䟽聮篇累牘未易管窺然要其大綱則畏天命
也法祖宗也恤人言也而或者乃以三不足之說反之
遂使小人祖述其說以禍天下始作俑者未嘗不痛恨
於荆舒也眀鑒之垂前車之戒凡有志於國家者其可
捨是而他求哉先正丞相忠定福王趙公曩嘗編𩔖國
朝名臣奏議開端于閩郡奏書于錦城亦巳上徹乙覧
淳熙至今踰六十年矣蜀舊鋟本巳燬于兵公之孫尚
書閣學必愿繩武出鎮嘗命工刊刻而未就適季温以
臬事攝郡捐金命郡文學掾朱君貔孫繼成之念昔先
大父薌室曾受忠定之知嘗同蜀之名流預討論之列
今既遂尚書之志亦可發揚先祖舊事自兹家藏此書
舉以告君推以治國以復我宋純懿之治猶有望焉詩
云子子孫孫勿替引之尚二家臣子拳拳繼世之忠云
淳祐庚戌立秋日朝請大夫權福建路提點刑獄公事
兼本路勸農提舉河渠公事提舉弓手寨兵借紫眉山
史季温序
進宋名臣奏議劄子
臣嘗讀漢魏相𫝊見相好觀漢故事及便宜章奏以為
古今異制方今務在奉行故事而巳臣竊惟自古以來
凡有國家者莫不自有一代規模制度其事切於時而
易行不必遠尋異世之法故相為丞相數條漢興以來
國家便宜故事及賢臣賈誼鼂錯董仲舒等所言奏請
施行之此最明於治體之要者也臣學術淺陋不足仰
晞古人萬一然嘗備數三館獲觀秘府四庫所藏及累
朝史氏所載忠臣良士便宜章奏論議明切無愧漢儒
臣私竊忻慕收拾編綴歷時寖久箧中所藏殆千餘卷
而臣識性遲鈍不能強記每究尋一事首尾則患雜出
於諸家文字紛亂疲於撿閱自昨蒙恩假守閩郡輒因
政事之暇與數僚友因事為目以𩔖分次而去其重複
與不合者猶餘數百卷釐為百餘門始自建隆迄于靖
康推尋歲月粗見本末上可以知時政之得失言路之
通塞下可以備有司之故實史氏之闕遺然雖廣記備
言務存聖代之典若匪芟煩舉要恐勞乙夜之觀臣欲
更於其間擇其至精至要尤切於治道者每繕寫成十
卷即作一次投進伏望時於閒燕深賜考詳庶因藥石
之規能致涓塵之益然則臣身雖在嶺海猶如日侍冕
旒之側也幸甚幸甚如蒙聖慈允臣所奏伏乞送尚書
省劄付臣照會施行取進止淳熙十三年正月一日三
省同奉聖旨依奏
進宋名臣奏議序
臣竊惟國家治亂之原係乎言路通塞而已盖言路既
通則人之邪正事之利害皆得以其實上聞人君以之
用捨廢置罔有不當故其國無不治言路不通則人之
邪正事之利害皆壅於上聞雖或聞之亦莫得其實人
君以之用捨廢置不得其當故其國無不亂臣嘗以是
歴觀前古上自周秦下及五季相望數千載間或治或
亂俱同一轍然則天地之至理古今之常道無易於是
矣恭惟我宋藝祖開基累聖嗣業深仁厚澤相傳一道
若夫崇建三館增置諫員許給舍以封還責侍從以獻
納復唐轉對之制設漢方正之科凡以開廣聰明容受
讜直海涵天覆日新月益得人之盛高掩前古逮至王
安石為相務行新法違衆自用而患人之莫巳從也於
是指老成為流俗謂公論為浮言屏棄忠良一時殆盡
自是而後諂諛之風盛而朋黨之禍起矣臣伏覩建隆
以来諸臣章奏考尋歲月盖最盛於慶歴元祐之際而
莫弊於熙寧紹聖之時方其盛也朝廷庶事微有過差
則上自公卿大夫下及郡縣小吏皆得盡言極諫無所
諱忌其論議不巳則至於舉國之士咸出死力而争之
當是時也豈無不利於言者謂其強聒取名植黨干利
期以動搖上心然而聖君賢相卒善遇而優容之故其
治效卓然士以增氣及其弊也朝廷有大黜陟大政令
至無一人敢議論者縱或有之其言委曲畏避終無以
感悟人主之意而獻諛者遂以為内外安静若無一事
可言者矣殊不知禍亂之機發於所伏今尚忍言哉臣
仰惟陛下天資睿眀聖學淵懿顧非羣臣所能仰望而
若稽古訓虚受直言二紀于茲積勤不倦嘗命館閣儒
臣編𩔖國朝文鑑奏䟽百五十六篇猶病其太略茲不
以臣既愚且陋復許之盡獻其書萬機餘閒幸賜紬繹
推觀慶歷元祐諸臣其詞直其計從而見效如此熙寧
紹聖諸臣其言切其人放逐而致禍如彼然則國家之
治亂言路之通塞盖可以鑒矣臣不任惓惓之誠臣趙
汝愚謹序
