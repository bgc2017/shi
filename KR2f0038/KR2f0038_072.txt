宋名臣奏議卷七十二
宋趙汝愚編
百官門
考課
上太祖請行百官考績趙普
臣近者叨承聖造備位台司任重才輕以榮為懼臣伏
聞宰相者上符乾象下代天工調六氣則品物咸亨舉
百職則彝倫式叙佐君垂拱致時太平苟非此才焉用
彼相臣自膺寵命如履薄冰虔思援古施今少禆廣視
遠聽伏自陛下天命攸属人情有歸西伐壺關東平淮
甸馳驅虎旅霜露翠華開創之初實艱難于王業平定
之後思整頓于皇綱六十年驕倨荆湖咸歸至化五千
里混同書軌盡革澆風是知惟德動天惟天佑德惟至
公而超百代念不驕而為永圖可以肩拍唐虞篲驅晉
魏立太平之基已固致雍熙之化方隆臣幸遇昌期尋
當重委尸祿徒久立事無聞固無宰相之才謬居宰相之
位寵澤斯厚循省何安所願夜思晝行獻可替否精求
古道上副天心臣以謂治國莫如用賢用賢莫如歷試
歷試莫如責功責功莫如較考况三考之典出自唐虞
四善之科垂于令式當治世之激勸不間公卿由近代
以因循止及州縣遂使居官食禄賢愚無分别之因冒
寵挾私陞黜有泛濫之弊厥官徒設其器若虛凡庭揖
以庭趨但旅進而旅退由是職皆不舉人盡偷安若不
法於舊章恐轉墮于庶務臣欲起請今後除節察防禦
團練刺史及武臣等盖必戰伐立效禄位酬勲凡公事
仰委官吏振舉外伏請先自宰相次百執事至于賓客
寮佐等皆請逐歲書考所冀事皆師古理得從長退不
肖而進賢才更無疑慮勸奉公而修職業各盡噐能儻
書考之請遂行則太平之期可待應有合關考課事件
㐲請下考功按令式詳定條奏(乾德二年上時為門下侍郎平章事集賢殿大)
(學士)
上太宗乞天下宫属三年替移一年一考
陳靖
臣今日内殿起居次當轉對自量荒昧莫識變通當求
理之朝唯思進說顧犯顔之罪不敢避誅庶同千慮之
愚少助萬幾之智伏以尊號皇帝陛下應乾御宇十六
七年拓土開疆萬數千里尊師問道期庶績以咸熙審
官求賢欲百揆而時序每日臨軒决政随事制宜小大
之權悉干進止以至中夜忘寐未明求衣惕厲恭勤何
嘗暫捨臣誠不佞以臣所觀由堯舜巳還君天下者未
有若陛下之焦勞也然則焦思勞神陛下之所巳至守
官供職羣臣之所未專頽壊紀綱虧損政教者誠以考
課之法尚缺升降之資不常得之者未必賢才失之者
未盡不肖舜典曰三載考績三考黜陟幽明夫子曰苟
有用我者三年有成盖聖人因其國而設其官久其官
以行其政官不久何以明其術政不行何以觀其化明
術則美惡難逃觀化則治亂可審然後考課之法不得
不精黜陟之方不得不當既精且當雖元凱在下致之
於股肱四凶居高投之於荒服乃其分也夫何怨焉語
云舜有天下舉臯陶不仁者遠矣湯有天下舉伊尹不
仁者遠矣靜而思之由此道也伏見前制有考課官人
之法先在有司定其優劣六品而下尚書覆問五品巳
上天子與公卿評其善惡上上者遷之下下者黜之中
中者常調之能否各當賞罸大行方今幕職州縣官雖
流内銓考其資歷京朝監司之任審官院較彼幽明然
且寮属至繁寰宇至廣不可遠視遐聽䆒極是非徒能
按式准文聊為隆殺往往假聲竊譽驟越階資課實責
虚不拘殿最且人心猶水法制猶坊或禦得其宜則澄
澈之姿至矣苟限非其要則懷襄之勢起焉又况州縣
之官乃京朝之基本京朝之任亦卿相之推輪必須先
正其初然後不撓其末今考功之職雖有其名綿歷歲
時莫聞振舉是致有自州縣幕職遽升京秩贊洗三丞
者纔及京官秩贊洗三丞便望正言司諫郎中御史者
洎至正言司諫郎中御史又圖給舍丞郎既得給舍丞
郎即希公卿宰輔者爭馳互競厚援廣交接聲勢以相
毁稱伺釁隙而相攻擊貪名冐進棄禮讓以如遺揣巳
循涯豈滿盈而知戒如此則下位者唯用心而圖上在
上者誠自固而不皇雖有臯夔稷契之能龔黃魯宓之
術亦何暇䘏民憂國而成功著業者哉臣按于𫝊品士
之科一曰德行以立道本二曰理才以詳事機三曰政
才以經國體四曰學才以綜典文五曰武才以禦軍旅
六曰農才以教耕稼七曰工才以作噐用八曰商才以
興利源九曰雜才以長諷諫凢此九等委在百司合而
論之則邦國之政斯備分而考之則小大之職各揚又
李唐考課有德義清謹公平廉恪之科由近侍至于鎮
防並據職事目之為最各有等級元属考功以臣所觀
自古黜陟之制其遠者逮至九載其近者六年四年擬
之於今不可卒用臣欲乞天下諸色官属依舊三年替
移仍一年一考是非三考然後升降有績者賞無勞者
罰善最特異者錫以殊勞累任無狀者置之散地不能
致功雖有善名者不與之陟不廢其職雖有惡名者不
錄其尤黜陟審於實不信於虚幽明察於直不憑於詐
其在京百司及臺省巳上官逐年乞選任公直御史一
人採察能否虚實之狀職事者以功勤為效散官者以
才行為程必在周詳無許闊略其外地長吏使臣寮属
巳下乞委逐路轉運使副亦如御史所行並至年終具
逐人功過事狀開拆申奏乞下考功從考功依准格條
比附優劣一如往制先定考辭量等級而褒懲體幽明
而黜陟必取允當無涉黨偏然後申入中書及關報流
内銓并審官院再加詳酌的是公平即具等第奏聞取
候聖旨除授其中或有竒才異略藴蓄經綸碩學雄文
服勤筆硯可以整齊綱紀羽翼朝廷師傅帝王扶持社
稷者不在此限并内外官属或有過惡之跡不預品較
之文别致昭穆會得確實若採訪有漏即罪採訪之官
如考課不明即罪考課之職按其輕重斷在必行庶使各
勵恭勤無敢弛慢如此則官有常序事有彝倫姦宄不
能任其邪忠良不可奪其正名器各有分賢愚各有途
狗不續貂石不參玉欲使職事不治政教不行民不康
俗不阜爭訟不息廉遜不興者未之有也臣誠以能致
民康俗阜訟息遜興其要者不出於牧宰之任也向使
牧宰得其人則郡邑政行僚吏事肅編民不殆外姦不
生又以能致郡邑政行僚吏事肅者莫出於轉運使副
也由是而言則國家任官擇吏其謹重者在於此焉且
方今天下知州軍僅及四百縣不減數千若令一一選
於朝廷人人欲其稱職深恐闊略未得精專臣愚以謂
擇縣令知縣莫若於知州知軍取知州知軍莫若於轉
運使副制轉運使副乃繋于朝廷又且轉運使副不過
三十來員况當文物盛明士之衆庶儻或推公遴選何
憂不得其材既朝廷選任至公則轉運使副安得不公
轉運使副既公則知州知軍孰敢不公知州知軍既公
則掾佐之吏盡公而况縣令知縣敢有不公者乎夫如
是則赤子有歸蒼生受賜遐邇之俗小大攸同古所謂
形直影端上行下法其理要而其效速其功倍而其教
神者此其略也但臣忝居通籍無補聖朝次當上言不
敢避罪所有加减考課之制詳酌今古之宜尚有科條
難盡披述設或陛下賜之睿鍳朝廷許其必行則臣願
竭狂愚乞與有司評議(淳化三年十月上時為祕書丞直史館)
上神宗乞别定縣令考課蘇頌
臣竊以國家恃以為治者民也使民務本而趨善者縣
令也是以前世論政者莫不以此為首務曏者仁宗皇
帝深知其故始詔保任縣令近歲復增考課之法其所
以責任求治之意至矣然而縣邑之間卓然以治理之
效聞者猶寡臣切思之盖以殿最之格不過校簿書案
文法而巳故簿書益密而綱紀益擾文法彌具而治道
彌遠是豈朝廷任官責效之本意邪且古之治民勸導
教率無所不至故孝弟力田有優異之科三老五更又
有表率之義由是農民衆而土田闢風俗厚而獄訟稀
今則不然民勤于力苟致贍足則懼升遷等第遂有因
循不耕之患是力田者有累而惰游者無罰也父兄聚
居田稍多則懼差徭配率遂有離析異居之弊是孝弟
無所勸而姦惡未得止也鄉村但有耆壯廵察吏卒追
捕不聞以善道諭之者是教化無由致而獄訟不得息
也然則欲變其俗使稍務本者亦在朝廷勸勉之而巳
臣欲望賜詔戒敕自今考課以令長能用善道諭民棄
末游而歸本業致獄訟稀簡而盗賊衰息者為優等其
能校簿書均移税賦發姦捕盗興利除害者為次等二
者咸無為下等優等望賜超擢次等再加激厲末等自
當降黜其田里之民亦許令長舉察州郡案覆立為科
條有能盡力畎畝開墾陂澤久遠為利於衆者或羣居
孝友宗族和睦為鄉黨所推者如此之類特與蠲除戶
下差役其復有明于義理年高行著即少加旌異或立
鄉官之號以賜之使人諭教化于下相率而歸于善道
如此則廉平之吏思盡所長禮義之風庶幾可致(熙寧二年)
(上時知制誥同知審官院)
上神宗乞以守長考之上中下而别其善惡
范百禄
臣竊以天下之治先在安民安民之本在重守長今守
長不重極矣有列於朝善最不聞而譏謗及之者出為
之養貧引老而求便其私者出為之其次則所謂常調
吏逾年而受及待二年之闕者比比皆是所謂朝廷之
詔意何可得也其間選差或以勞閥堂除或以薦舉纔
十分之一爾亦不過辦職亡過而巳然率不逾三歲而
更三歲而去矣然而又有甚焉今州縣守長一歲之間
有再易者有三易者或至于四易者將迎道途之不暇
彼雖懷竒抱異何暇施設此不獨守長之罪其理勢然
也不稱其任使不平其賞罸故爾今欲以考之上中下
而别其善惡示之以懲勸焉凡守長有能為民興利除
害其政和平而民安之一境之内農桑勸逃亡返盗賊
息鰥寡孤獨各得其所如是者為上考反是者為下考
其考在上下之間一得焉一失焉而善惡相半者為中
考中考者代注本等差遣下考之下者與監當下考之
中者與通判上考之上者朝廷拔用唯所置焉上考之
中者為監司郎吏上考之下者與一次堂除大郡或先
增秩或减年或賜金各有差而使之再任再任滿日審
如前考雖更加優而褒進亦唯詔令耳如此則中才庶
士皆知勉勵况賢者乎昔漢宣帝興于閭閻知民疾苦
及即位召拜二千石皆親審之又考察其行以質其言
常稱曰民安田里而亡嘆息愁恨之聲者政平訟理也
與我共此者其唯良二千石乎使久其任無數變易常
以璽書勉其治效公卿缺則選諸所表者以補之是以
黃覇朱邑光于史册古不難及惟陛下加意焉(熙寧五年上時)
(為翰林學士)
上哲宗乞立監司考績之制劉摯
臣自待罪風憲屢曾以天下監司為言乞澄汰選擇誠
以朝廷政令使監司得其人則推行布宣可以諭上指
而究惠澤苟非其人則所謂徒善而巳終于民不得被
其利夫上之所好下必有甚朝廷以名寔為事行綜覈
之政而下乃為刻急淺迫之行朝廷以教化為意行寬
厚之政而下乃為舒緩苟簡之事皆習俗懷利迎意而
作故所為近似而非其本意然也今雖因革之政有殊
而觀察之俗固在但所迎之意有不同耳其為患一也
昨差役之法初行監司已有迎合爭先不量可否不校
利害一槩定差騷動一路者朝廷察其意固巳黜之矣
推此以觀人情大約類此且天下之事散在諸路緫制
于監司其大者治財賦察官吏平獄訟考疾苦苟使者
皆務為寬緩縱弛苟且安靜則事之委靡不振世人受
弊不可勝言也向來黜責數人者皆以其非法掊歛意
在求進害民太甚者爾非欲使之不省其職廢所宜治
之事謂之寬厚也昧者不逹故矯枉或過其正則臣謂
此俗不可滋長要須大為之禁伏乞聖慈詔執事申立
監司考績之制以常賦之登耗郡縣之勤惰刑獄之當
否民俗之休戚為之殿最每歲終以詔誅賞仍自今歲
始焉庶幾有所隠括裁制之使循良者不入于弛精明
者不入于薄然後上副聖明制治用中之意夫察時之
寬猛緩急觀俗之過與不及而張弛其政今日事也(元祐元年)
(上時為御史中丞)
上哲宗乞定州縣考課之法上官均
臣聞治天下之術莫重於牧民牧民之任莫親于守令
守令不賢人君雖有良法美意不能布宣而朝廷之德
澤終不能被于天下然人之才氣用之則奮賞之則勸
抑之則沮兩漢而下守令之效班班尤著者莫盛于漢
宣之時豈其人材獨賢于後世誠由綜覈有法奬厲有
術故也故其小者增秩賜金其大者入為公卿當是之
時人人自奮唯恐居後此所以竭智盡謀以成中興之
治也比年以來外臺以財利督郡縣不責守令以治民
之效郡縣以財利責民不暇及撫循安養之術其甚者
笞榜刻剥窮耗財力以免一時之責朝廷雖有守令考
課之法文具而無實未聞擢一良守進一賢令以聳勸
羣吏此士之才氣所以委靡沮喪而不振也故獄訟繁
多盗賊充斥田里有愁嘆之聲四方嗷嗷不被朝廷之
德澤者良以此也自陛下臨御罷吏局寬民力釋逋責
黜暴吏斯民欣然有更生之意且及此時定州縣考課
之法以勸守令庶幾有以宣布朝廷愛民之澤今以一
路言之其為郡少者不下七八為縣不下數十豈無一
二循吏可以褒進然黜陟不明能否難任賢者低回儔
衆無以自表庸者齷齪無大過不失叙遷此能吏所以
不勸治效之所以不著也臣願敕有司明定考課之法
太守考校縣令第其優劣之著者各一人歲終以上外
臺轉運使會諸邑之課又擇其一路之尤者令之優劣
各二人守之優劣各一人以上于朝廷其守令至官未
成考者不預殿最然後委本臺會議參考名寔其優劣
尤著者顯行黜陟如轉運使挾私昩識考次不實者亦
加責罸如是則每路守令黜不過一二人而天下之吏
巳肅然聳動矣臣又見諸劇縣不過數十民頑訟多或
十倍它邑心勞責重為令者多不樂不過部以闕官日
久須至硬注被差者黽勉就任未必得人至於計日待
替苟免畏避事愈不治臣以為劇縣有闕乞令兩制以
上舉官滿秩無大過者與堂除優便之地在本等之上
其治效優異者别加賞拔如此則才者樂于奬用不憚
煩勞劇邑又且得人無前日之弊臣竊觀陛下臨御以
來發詔布政未嘗不以愛養元元為意而守令牧民之
任未有黜陟之法其貪邪大吏中外所嫉者雖加棄逐
猶不失為郡竊意朝廷未以郡守為重也陛下雖有愛
民之心而為之牧養者恐不足以副朝廷布德行惠之
意願陛下斟酌愚言留神而詳擇焉(元祐元年四月上時為監察御史)
上哲宗乞著監司考課之法劉安世
臣伏觀先王之治在於官率其属使上下足以相維内
外足以相制故人各任責而無苟簡之患吏不數易而
見誅賞之寔此堯舜三代之所共由而不可廢者也今
親民之任在郡縣朝廷既為之置守令矣衆守令而無
統率則民或受其弊又為之設監司之官坐制一道多
者至三十餘州少者亦不减十餘郡也其所以班道風
化振舉紀綱舒慘百城廢置羣吏調發兵食均節財賦
朝廷一聽其所為可謂任之重矣既付之以如此之權
而無法以紏其謬豈非責小官為太密而馭大吏者為
太略乎臣聞祖宗之朝所以擇監司之意甚謹而考績
之制甚詳近世因循寖以不講授任之際未嘗察其行
實遂容非才冒處其間既蒙使指鮮能稱職或出於私
喜而褒薦過其情或發於暴怒而誣捃非其罪或優游
苟且計日待遷或承風望指以非為是急功利者有至
於妄作務寬大者有至于容姦不唯無補于朝廷抑亦
有害於政事臣嘗考唐六典監察御史之職掌分察巡
按郡縣每詣十道則選判官二人以為之佐是御史非
特紏尚書六司之過失而亦按治外路也臣愚欲望聖
慈詔執政如諸路監司闕官並以兩制等所舉本科之
人更加掄擇須恊公議方可除用若未滿任不許遷易
講求祖宗課責轉運使副之詔著為定法然後以天下
諸路分隸六察間遣廵行按其功罪若治行尤異則元
舉之官宜推進賢之賞職業亡狀者必行謬舉之罰庶
幾吏久其任不敢媮惰上下交儆百職修舉(元祐四年九月上時)
(為左司諫)
上哲宗乞行考課監司郡守之法
范祖禹
臣伏以自祖宗肈造區夏剗藩鎮分天下為十八路置
轉運使副提點刑獄有州三百州置守皆得專達于朝
廷有縣一千二百縣置令皆命于天子其始也收鄉長
鎮將之權悉歸于縣收縣之權悉歸于州收州之權悉
歸于監司收監司之權悉歸于朝廷監司者古州牧連
帥之職也郡守者古公侯之國也縣令者古子男附庸
之任也自古封建則有強偪之患郡縣則無藩屏之衛
漢法古建侯王終有七國之變郡守權重得專生殺唐
世自方鎮至縣令皆有專殺之威不請于朝廷唯本朝
之法上下相維輕重相制如身之使臂臂之使指民自
徒罪以上吏自罰金以上皆出於天子藩方守臣統制
列城付以數千里之地數十萬之師單車之使尺紙之
詔朝召而夕至則為匹夫是以百三十餘年海内晏然
姦謀閉而不興寇亂息而不作舟車所至海隅出日無
異近地不唯祖宗仁恩德澤深結于民亦由制置郡縣
最得其道前世所未有也夫監司付以一路守臣付以
一郡縣令付以一縣皆與天子分土而治者也其可以
不擇人乎夫一縣令不得人則百里之地受其害一郡
守不得人則千里之地受其害監司所以代天子巡狩
黜陟功罪進退能否内集財賦外衛封疆者也若不得
人則一路可知矣朝廷比年命中外兩制舉監司又出
省郎為之亦有意于遴選矣然監司有善未嘗知也有
不善亦未嘗問也夫人之情能者不見異而不能者亦
見容則自中人以下幾何而不惰是以議者多言監司
職事不舉夫天下之吏患在不奉法令而觀望朝廷之
意朝廷之意寬則吏治苟簡遂至於怠朝廷之意急則
吏治慘刻遂至于苛夫觀望上下以為寬猛者是未得
人也賢人君子豈有觀望而為政者哉祖宗以來有考
課監司之法神宗時猶行黜陟近歲廢而不舉臣望陛
下詔大臣舉行考課之法專考察諸路監司置簿于中
書凡有奏請及功罪皆書之參之以衆言驗之以行事
歲終則較其優劣簡其能者亦簡其不能者而廢置之
舉天下十八路監司不過數十人欲皆知之亦無難矣
夫選天下郡守此大臣之職也古者天子親選之漢宣
帝曰庶民所以安其田里而無愁怨嘆息之聲者政平
訟理也與我共此者其惟良二千石乎以為太守者吏
民之本數變易則下不安故二千石有治效者輒以璽
書勉勵增秩賜金公卿缺則選諸所表以次用之是以
漢世良吏于兹為盛稱中興焉光武廣求民瘼觀納風
謠吏多得人百姓寬裕自建武永平之治後世莫及唐
太宗曰為朕養民者惟在都督刺史朕常書其名于屏
風得其善惡之跡即注于名下以備黜陟是以貞觀之
治幾于三代明皇開元之初欲重都督刺史選京官才
望者為之十二年以山東旱命選臺閣名臣以補刺史
十三年自選諸司長官有聲望者十一人為刺史又勑
京官四品以上外官刺史四府上佐各舉縣令一人視其
政善惡為舉者賞罸是以郡縣多得良吏其治幾于貞
觀國朝太宗皇帝嘗語宰相曰朕擇循吏俟選及三百
人則天下何憂不理臨御以來郡縣未理由擇人之未
當也太宗又嘗選祕書丞楊延慶等十餘人分為諸道
知州謂宰相曰刺史之任最為親民非其人則下受其
弊審官院上新所選京朝官充知州者二十餘人御前
給印紙歴子太宗親書以賜之其略曰惠愛臨民奉法
除姦因謂知院錢若水曰所賜戒諭有除姦之語恐不
曉者從而生事可謂以除姦之要在乎奉法耳朕盛暑
中寫此豈不勞乎第為官擇人以安百姓也神宗嘗謂
執政曰朕思祖宗百戰而得天下今以一郡付之庸人
深可痛心自太祖至神宗未嘗不留意親擇郡守今二
聖垂拱悉以政事付之大臣然則今日擇郡守乃大臣
之職也自京朝官以上功罪善惡無若吏部知之為詳
臣愚欲乞先委吏部尚書取當為知州者具其功過舉
主而擇其可任者保明之以上三省三省召而審察之
凢當召者使之言二事以上如轉對法或前任利害朝
政闕失不唯可以觀其才識亦因以廣言路通下情昔
堯之試舜亦詢事考言舜之用人亦敷奏以言明試以
功夫欲知其人不過以言與事二者而巳若其底行及
有功狀與其舉主多名人則可用無疑矣其不及者以
次差人其否者與京府或藩郡通判其罷癃不能任職
者與宫觀有罪者自依舊法降監當既定其等然後使
御史臺紏其不當者到官則委監司考其課每及一年
則以優劣聞而行黜陟焉如此則能者必出不能者必
漸退雖未盡善得人必多矣夫有監司則有郡守有郡
守則有縣令未有監司郡守得人而縣令可以容貪虐
昏闇之人也是故天子任宰相宰相擇監司與郡守監
司郡守當擇縣令宰相察監司而巳監司察郡守郡守
察縣令朝廷據其所察而行賞罰此豈難哉夫有考課
而無黜陟與不考同今部雖以上中下為等文具而巳
非有賞罰使人勸沮也臣伏望陛下明諭大臣使審擇
監司而專考之又使大臣代陛下擇郡守其監司郡守
考課必行賞罰使監司郡守專察縣令庶使天下官吏
漸多得人然後可以言治矣(元祐六年十一月上時為禮部侍郎翰林侍讀學士)
上徽宗乞以田疇墾廢多寡為守令進退之
法江公望
臣聞損上者益下之道厚下者安上之義未有不先厚
下而上奠居者也未有下不益而上獨有餘者民為邦
本食為民天洪範八政以食為先必曰農用八政者益
下之道也詩之公劉以疆埸為先必篤公劉者厚下之
義也召康公獻公劉之詩於成王涖政之初箕子陳八
政於武王勝商之後以大君初政貴乎知本本立則政
舉矣故教生于既富禮興于足食操大器者未有不以
農為急今天下四民雜處侈靡滛巧之智興轉而為工
者皆是倚市罔利之徒熾散而為賈者不可勝數執公
府之役一邑之中不知其幾家焉怠惰游手一家之中
又不知其幾人焉故一夫耕十夫待哺十家耕百家仰
食豈獨如是軍賦於是乎出公需於是乎興賓客冠昏
喪葬于是乎在一有旱乾水溢雖終歲勤動糟糠不厭
流離轉徙於溝壑朝廷雖遣使發倉廩以振救之死已
十八矣監司郡守雖有勸農之名而無勸課之實設有
其實人必指為迂闊而竊笑故不能持久也漢文帝以
孝弟力田者同科詔書勸諭謁者賜勞自爾海内富足
禮義興而幾致刑措今郡守縣令以外任之輕安于苟
簡而不䆒治民不安業澤不下流無足怪也臣伏願行
勸課力田之詔發於惻怛重于丁寧終以不倦以田疇
墾廢多寡之地為守令進退之法其有田疇加闢民安
其政雖長子孫勿易於是久任之道寓焉璽書勉諭加
秩賜金須公卿則簡之郡守闕郎選則縣令入補於是
外重之勢舉焉一舉而三得之矣盖外重則久任者安
於圖治不為苟簡因循之政加之惻怛丁寧不倦之詔
諭雖有不欲力田之民盖寡矣由是富庶之俗興禮義
之教行天下之不治者未之有也伏望陛下少留意焉
天下幸甚(建中靖國元年上時為左司諫)
宋名臣奏議卷七十二
