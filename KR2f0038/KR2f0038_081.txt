宋名臣奏議卷八十一
宋趙汝愚編
儒學門
貢舉下
上哲宗乞置經明行修科司馬光
臣伏覩朝廷改科場制度第一場試本經義第二場試
詩賦第三場試論第四場試策試雜科明法除斷案外
試論語孝經義奉聖旨令禮部與兩省學士待制御史
臺國子監司業集議聞奏臣竊有所見不敢不以聞凡
取士之道當以德行為先文學為後就文學之中又當
以經術為先辭采為後是故周禮大司徒以六德六行
賓興萬民漢以賢良方正孝廉質樸忠厚取士中興以
後取士尤為精審至於公府掾属州從事郡國計吏丞
史縣功曹鄉嗇夫皆擇賢者為之苟非其人則為世所
譏貶是以人人思自砥礪教化興行風俗淳厚及至後
世陵夷雖政刑紊於上而節義立於下有以姦回巧偽
致富貴者不為清議所容此乃德化之本原王者所先
務不可忽也熙平中詔引諸生能文賦者待制鴻都門
下蔡邕力争以為辭賦小才無益於治不如經術自魏
晉以降始貴文章而賤經術以詞人為英俊以儒生為
鄙樸下至隋唐雖設明經進士兩科進士日隆而明經
日替矣所以然者有司以帖經墨義試明經專取記誦不
詢義理其弊至於離經析注務隠争難多方以誤之是
故舉人自幼至老以夜繼晝腐肉爛舌虚費勤勞以求
應格詰之以聖人之道瞢若面牆或不知句讀或音字
乖訛乃有司之失非舉人之罪也至於以詩賦論策進
士及於末流專用律賦格詩取捨擿其落韻失平側偏
枯不對蜂腰鶴膝以進退天下士不問其賢不肖雖頑
如跖蹻苟程試合格不廢高第行如淵騫程試不合格
不免黜落老死衡茅是致舉人專尚辭華不根道德涉
獵鈔節懷挾勦剽以取科名詰之以聖人之道未必皆
知其中或遊處放蕩容止輕儇言行醜惡靡所不至者
不能無之其為弊亦極矣神宗皇帝深鍳其失於是悉
罷詩賦及經學諸科專以經義論策試進士此乃革歴
代之積弊復先王之令典百世不易之法也但王安石
不當以一家私學欲盡掩先儒令天下學官講解及科
場程試同已者取異已者黜使聖人坦明之言轉而䧟
於竒僻先王中正之道流而入於異端若其論果是先
儒果非何患學者不棄彼而從此何必以利害誘脅如
此其急也又黜春秋而進諸子廢六藝而尊百家加之
但考校文學不勉勵德行此其失也凡謀度國事當守
公論不可希時又不可徇俗宜校是非之小大利害之
多少使質諸聖人而不謬酌於人情而皆通稽於上古
而克合施之當世而可行然後為善也今國家大議科
場之法欲盡善盡美以臣所見莫若依先朝成法合明
經進士為一科立周易尚書詩周禮儀禮禮記春秋孝
經論語為九經令天下學官依注䟽講說學士博觀諸
家自擇短長各存所見春秋止用左氏傳其公羊榖梁
陸淳等說並為諸家孟子止為諸子更不試大義應舉
者聽自占習三經以上多少隨意皆須習論語於家狀
前開坐習某經某經又每歲委升朝文官保委一人不
拘見在任不在任是本部非本部各舉所知若係親戚
亦於舉狀内聲說其舉狀内稱臣竊見某州某縣人某
甲有何行能臣今保舉堪應經明行修科於後不如所
舉臣甘當連坐不辭候奏狀到朝廷下禮部貢院置簿
各分逐路抄錄本人姓名注舉主官位姓名於其下仍
下本州出給公據付本人收執及令本州亦如貢院置
簿抄錄准偹開科場日考騐公據其舉狀既上之後若
所舉之人犯贓私罪至徒以上情理重及違犯名教候
斷訖仍收坐舉主奏乞朝廷取勘施行其人未及第者
减五等已及第者减三等坐之一如舉選人充京官法
臣竊料此法初行其奔競属請固不能免若朝廷必坐
舉主毋有所赦行三五人後皆自謹擇其人不敢妄舉
如此則士之居鄉居家獨處闇室立身行已不敢不謹
唯懼玷缺有聞於外矣所謂不言之教不肅而成不待
學官日訓月察立賞告訐而士行自美矣每遇開科場
其有舉主者自稱應經明行修舉仍於所投家狀前開
坐舉主官位姓名有司檢會簿上合同方許收接其無
舉主者只稱應鄉貢進士舉如常法每舉人三人以上
自相結為一保止保委是正身及是本貫不曾犯真刑
無隠憂匿服此外皆不保其本州及貢院考試並依舊
法差封彌謄錄監門廵鋪官程試之日嚴加檢察如舊
試經學諸科法各令求已毋得移坐位相從託商量相
聚傳義傳本懷挾代筆違者扶出第一場先試孝經論
語大義五道内孝經一道論語四道先須備載正文次
述注䟽大意次引諸家異義次以巳見評其是非以援
據精詳理長文優者為通其次為粗援據疎略理短文
拙者為否三通以上為合格不合格者先次駮放合格
者榜引次場就試如舊試經學諸科法或合格人數太
少則委試官臨時短中求長詳酌放過次場試時務次
場試尚書次場試周禮次場試儀禮次場試禮記次場
試春秋次場試周易大義各五道令舉人各隨所習經
就試考校過落如孝經論語法次場論二道一道於儒
家諸子書内出題一道於歴代正史内出題次場試策
三道皆問時務考策之日方依解額及奏名人數定去
留編排高下以經數多者在上經數均以策論理長文
優在上其經明行修舉人並於進士前别作一項出榜
解發及奏名至御前試時務策一道千字以上封彌官
於號上題所明經及舉主人數候考校詳定畢編排之
時亦以經數多者在上經數均以策理長文優者在上
文理均以舉主多者在上其經明行修舉人亦於進士
前别作一項編排先放及第其推恩注官比進士時加
優異他時選擇清要官館閣臺諫等並須先取經明行
修人其舉主姓名常於官誥前聲說如此則舉人皆務
尊尚經術窮聖人指趣不敢不精旁覧子史不敢不博
又不流放入於異端小說講求時務亦不敢不知所得
之士既有行義又能明道又能博學又知從政其為國
家之用豈不賢於今日之所取乎所有今來乞復詩賦
者皆嚮日舉人止習詩賦不習經義應舉不得故為此
說欲以動搖科場制度為已私便朝廷若不欲棄捐舊
人候將來科場進士有特奏名者令試詩賦隨其優劣
等第推恩亦無傷也不可以此輕改成法復從弊俗誤
惑後生若以為文章之士國家所不可無即乞許人於
試本經合格日投狀乞試雜文於試論次場引試或古
詩或律詩或歌行或古賦或頌或銘或贊或四六表啟
臨時委試官出題目試某文字篇數字數共須及五百
字以上取辭采高者為合格候得解及奏名及第日編
排姓名高下各在經數同等人之上如此則文章之士
亦不乏矣至於律令勑式皆當官者所須何必置明法
一科使為士者豫習之夫禮之所去刑之所取為士者
果能知道義自與法律冥合若其不知但日誦徒流絞
斬之書習鍜鍊文致之事為士已成刻薄從政豈有循
良非所以長育人材崇厚風俗也朝廷若不欲廢棄已
習之人其明法曾得解者依舊應舉未曾得解者不得
更應則收拾無遺矣臣愚所見如此伏乞以臣所奏及
禮部等官所議榜國子監門及徧下諸州有州學處榜
州學門令舉人限一月内投狀指定何法為善仰本州
附逓以聞候到京齊足更委其他執政看詳參酌從長
施行(元祐元年三月上時為尚書左僕射)
上哲宗論經明行修科宜罷投牒乞試糊名
謄錄之制曾肇
臣奉詔詳議三省所定科舉條制其經義詩賦等科已
與吏部尚書孫永等連狀詳定奏聞外有經明行修舉
人一項臣竊有愚見須至別議臣伏以國家取士之制
人材之盛衰風俗之美惡繫焉今設經義詩賦等科
施之一時則可矣然皆取人以言而不本其行方之於
古臣竊以為未也至於詔内外官舉經明行修之士中
第之日稍優其禮則不獨取之以言又本其行其意庶
乎近古然徒使舉之而不繇鄉里之選又無考察之實
與斯舉者隨衆投牒試於有司糊名謄錄校一日之長
則不唯士失自重之誼且於課試之際無以别異於衆
人則所謂本其行者亦徒為虚文而已恐未稱所以命
官薦舉優其恩典之意也竊觀三代兩漢人材之盛風
俗之美後世所以不能及者取士以行不專以言故也
今雖未能盡復古制故經義詞賦等科未可盡廢然馴
致先王之治亦宜有漸則經明行修謂宜别立一科稍
倣三代兩漢取士官人之法因今之宜斟酌損益要之
無失古意而已至於投牒乞試糊名謄錄之𩔖非古制
者一切罷之待遇恩數盡居經義詩賦等科之上庶使
學者知尊經術篤行誼人人勉於自修自一鄉推之以
至一縣一縣推之以至一州一州推之以至一路一路推
之以至天下則四方之士莫不知尊經術篤行誼以待
上之求應上之用如是而人材不盛風俗不美未之有
也人材既盛風俗既美則所謂經義詩賦等科非以行
誼進者人將恥為之不期於廢而自廢矣如此則經明
行修之舉有得士之實不為虚文而已也或謂以行取
人則有浮偽矯詐之敝盡去防檢則有交通請謁之私
臣以謂此殆論者之私憂過計也夫左道亂衆色取仁
而行違者固聖人之所深惡然必有以察之試之於利
害得喪之地則可見矣凡人之情孰不好善朝廷誠能
正心誠意進任正人明義利之分辨榮辱之境以示天
下則雖蚩蚩之民莫不用情以應上况於士哉然則所
謂浮偽矯詐之敝非所憂也明考察之方公進退之法
以任人之得失為舉者之賞罸行之以信持之以久風
俗日入於厚則交通請謁之私又非所憂也三代兩漢
之治去今遠矣然臣猶惓惓以此為言者幸遇朝廷欲
得經明行修之士故臣欲繇此充之以至於復先王之
制以成朝廷之美意其言雖迂其效雖遠然有志於古
者恐不能以彼而易此也伏望聖慈特加詳察如臣言
萬一可採其設科舉士之制願詔有司取三代兩漢之
法見於今者參時之宜裁定其當(元祐元年上時為中書舍人)
上哲宗論奏舉經明行修不宜用陞朝官汎
舉劉摯
臣伏覩近制升朝官各舉進士經明行修一人及升等
推恩理為舉主過犯同罪等事臣竊原朝廷之意患程
試考校徒得文辭故更立此制以進行實天下幸甚臣
退而熟計及考校士大夫之議以謂法則善矣然使陞
朝官舉之不若使郡守以上舉之臣謹條上利害按國
朝舊制臣寮任通判知州乃得舉官盖知人實難非行
已謹閱事久誠未可責以保任今陞朝官無贓罪若私
罪重此外不計資任不察能否門調諸科刀筆之吏一
切得薦士此不可一也經術深淺問而可知也至於行
義汙㓗非鄉里庠序羣居久處毁譽素著誰能知之今
不拘路分但非有服親皆得奏舉臣恐流離之人虚偽
見售此不可二也天下陞朝官無慮幾二千人則所薦
士亦如之積累歲月不被薦者無幾矣人人升等推恩
無以示勸此不可三也議者謂朝士固皆選擇可任使
之人然入流不一員品猥衆今勢利相市必有受賕致
訟以撓陛下之法者臣誠淺薄不敢臆度朝士大夫以
為必然亦不敢以為不然然則舉選之利未見而奔競
之俗先成此不可四也傳曰十室之邑必有忠信計今
天下之士一郡一邑隨其衆寡必有善士考鄉里之行
詢庠序之論其勢親其事察無如州郡之吏至於監司
則朝廷所任以按察臺諫侍從亦朝廷所倚以議論故
臣願每遇科場詔下委逐州長吏奏舉經明行修進士
一名仍以應舉實數二百人為率不滿二百聽舉一名
每二百人加一人至三人止監司轉運司判官以上於
本路在京臺諫以上於開封國子監各許奏舉一名非
鄉貢及不經學校或無可應詔並聽勿舉自餘升等推
恩理舉主同罪犯等事並依元降朝旨臣愚以謂三代
鄉舉之制未易遽復欲少放古則諸侯歲貢之法莫此
為近(元祐元年六月上時為御史中丞始詔朝官通判資序以上人方許保舉)
上哲宗論特奏名舉人蘇軾等
臣等伏見從來天下之患無大於人人能言其弊而不
能去其害唯往年韓琦富弼等獨能裁减任子及展年
磨勘發議之初士大夫相顧莫敢以身當之者以為必
致謗議而琦等不顧既立成法天下肅然無一人非之
者何則私欲不可以勝公議故也流弊之極至於今日
一官之闕率四五人守之争奪紛紛廉恥道盡中材小
官闕遠食貧到官之後求取漁利靡所不為而民病矣
今日之弊譬如羸病之人負千鈞之重縱未能分减豈
忍更添臣等自入貢院四方免解舉人投狀稱今來係
是龍飛榜乞為敷奏法外推恩者不可勝數臣等一切
不行兼不住有經朝省下狀蒙送下本院只是坐條告
示近准聖旨依逐舉體例下第舉人各以舉數特奏名
已約計四百五十人今日又准尚書省劄子取前來聖
旨特奏名外各逓减一舉人數若依此數則又添數百
人雖未知朝廷作何行遣不當先事建言但恐朝命已
行即論奏不及臣等伏見恩榜得官之人布在州縣例
皆垂老别無進望唯務黷貨以為歸計貪冒不職十人
而九朝廷所放恩榜幾千人矣何曾見一人能自奮勵
有聞於時而殘民敗官者不可勝數以此知無益有損
不言可知今之議者不過謂即位之初宜廣恩澤苟以
悦此僥倖無厭數百人者而不知吏部以有限之官待
無窮之吏戸部以有限之財禄無用之人而使州縣舉
罹其害乃即位之初有此過舉謂之恩澤非臣等所識
也伏乞斷自聖意明勑大臣特奏名舉人只依近日聖
旨指揮仍詔殿試考官精加考校量取一二十人委有
學問詞理優長即許出官其餘皆補文學長史之𩔖不
理選限免使積弊之極增重不已臣等非不知言出怨
生既忝近臣理難緘默
貼黃稱臣覺見備員吏部親見其害闕每一出争
者至一二十人雖川廣福建烟瘴之地不問日之
遠近唯欲争先注授臣竊怪之隂加訪聞以為受
官之後即請雇錢多者至五七十千又既受遠闕
許先借料錢遠者許借三月又得四十餘千以貪
惏無知之人又已衰老到官之後望其持廉奉法
盡心治民不可得也(元祐三年二月以翰林學士權知貢舉同孫覺孔文仲上)
上哲宗論殿試宜依神宗故事用策
傅堯俞
臣等伏以天子親策貢士自漢以來未之有改唐之進
士雖試詩賦然有司奉行而巳國朝開寶六年太祖始
召進士親試於廷當時公卿不知建明易以策問而唯
詩賦之用因㳂著令莫知能改神宗皇帝以為非天子
臨軒所以延見貢士詢求治道之體熙寧三年始改問
策迄于元豐五賜策矣廼者陛下遵先帝之舊親策進
士所問災異外敵官冗財費之𩔖皆今日急務不可以
已而議者獨疑以為定例之可預造且韋布草野之士
修於家肄於學日夜講說者固所以待問於上也誠能
攄其藴蓄應問如響不失所對雖預備而貫穿之何害
於得士若夫知捃掇陳說充以蕪語無當於對問而弗
加汰擇知荒唐濫中侫諛希合以異為瑞之𩔖而弗加
紏絀皆考官之過非策之訾也議者徒知對策之宿造
預作不知辭律之學亦有記誦編集之患知進士之能
備問不知賢良茂材之備問尤詳也臣等以謂學校教
諸生州郡發解禮部考貢士今巳悉用詩賦足審其辭
所有御前進士宜一依先帝故事試策合於古義於體
為允其御試對策雖有文采而於問義不相當若詞涉
諛媚及文理疎淺者宜約舊制量定分數取旨絀落不
得雷同入等如此則士無濫中而考官不敢率意升降
矣
貼黃稱制策所問安有定制或古今政務或天下
名數疑難之𩔖如漢董仲舒對符命性情文質之
異杜欽以經對六事繫自臨時取旨非疎遠所能
一一預度不當偶以前日隂雪衆人所知而謂皆
可宿造也(元祐四年上時為御史中丞)
宋名臣奏議卷八十一
