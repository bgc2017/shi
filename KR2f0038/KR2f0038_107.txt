宋名臣奏議卷一百七
宋趙汝愚編
財賦門
内帑(封樁庫)
上仁宗論奉宸庫估賣物色趙抃
臣竊聞已降指揮奉宸庫估計珠犀玉帛珍寳等物差
官置場出賣伏緣奉宸庫並係朝廷寳秘之物今一旦
即行估賣深損國體兼又市井張皇道路傳播萬一遠
夷聞之將謂我朝何故窘急如此况國家内有省庭庫
藏外有四方貢賦若能節損浮費則用度自可取足何
必輕信淺議搜刷禁庭寳秘之物虚耗内帑動搖人心
所得甚微所失甚大臣愚伏望聖慈為國惜體所有奉
宸庫見行估賣物色特賜指揮寢罷(至和二年十二月上時為殿中侍御)
(史)
上仁宗論内臣私取珠子呈内人
傅堯俞
臣風聞管當内藏庫内臣蔡世寧將本庫珠子呈内人
者緣内藏庫祖宗所置以備經費陛下宣索守吏猶當
執吝豈有私取示人圖悦規利府庫之中不謹如此貿
易偷盗何所不至況漏洩有條為罪不細物離常處自
有刑名以蔡世寧付所司根究情理盡法施行庶幾敇
戒後來不至失䧟官物(嘉祐六年十月上時為監察御史裏行)
上英宗乞今後奉宸諸庫宜謹出入
吕誨
臣恭以聖朝承五代凋弊之餘祖宗外平諸國珠寳委
積皆歸於内府非國有大事旌賞勲勞未嘗有一毫輕
費其籍秘嚴雖大臣及主計者莫得知其詳實有以知
神武英謀所存之深遠也先帝恭儉節用聞於天下然
自至和中服藥而後府庫不嚴官官專恣用之一分而
攘取百倍中外聞之莫不痛惜臣近聞外議内臣任守
忠以奉宸庫眀珠三萬兩黃金一萬兩奉於中宫守忠
自邀酬奬仍固恩寵果如是陛下得不念祖宗艱難貯
積之意哉矧亮隂中玩好侈靡有損而無益議論如此
甚玷中宫之盛德足見宦者之狡計姦惡斯露衆所不
容矣設使小人得計窺伺陛下之間隙動為容悦則何
所不至臣欲乞今後奉宸諸庫宜謹其出入不使小人
窺覘將備國家緩急以濟大事惟聖留念(治平元年八月上時為侍)
(御史)
上英宗乞會計内庫出入裁損過當
吕誨
臣竊以祖宗之有天下也削平諸國所聚財貨皆歸於
内府數十年中區宇乂寧誠國富兵強之致也所謂内
藏奉宸諸庫非有司關掌故外臣莫得知其登耗但慮
歲月久支費寖廣不復當時之盛比來先帝樁留之物
賜及小臣過越乾興之制拜賜者於今震恐盖知祖宗
艱難收聚之意非所以容其虛受爾如聞禁中取用尚
亦無節加之近倖因緣侵漁以有限之積供無窮之費
一旦四方有事何以枝梧陛下踐祚之初當謹持守修
葺府庫謹嚴出納兹其時也臣欲乞今後内庫非旌賞
功勞貸助經費一切浮用無俾仰給出入之籍亦行會
計應禁中取索財寳不限内外庫所降合同須具支使
者名目俾歲中會計知其過當則可以裁損及後苑剏
造服玩器用並付文思院所造之物工畢别差朝官點
檢則官物無由枉破侵欺之路可以杜絶是亦節儉愛
民之一端也唯聖神留意天下幸甚(治平元年上)
上哲宗乞罷額外封樁陳次升
臣竊以民財有限取之不可以過多邦賦有常用之不
可以無節熙寧以前上供錢物無額外之求州縣無非法
之歛自後獻利之臣不原此意唯務刻削以為已功若
減一事一件則據其所減色額責令轉運封椿上供别
有增置合用之物又合自辦上供名件歲益加多有司
財用日惟不足既無家資之可助又無鄰粟之可貸必
至多方以取於民非法之徵其來乃自乎是且人主莫
不有惻隐之心豈無愛民之意比年監司多以掊取相
高者盖廹於歲計不足其勢不得已而然也伏自陛下
臨御以來輕徭役薄賦歛澄汰掊刻崇尚忠厚天下之
人莫不咸被德澤歡欣鼓舞屬心内附拭目以觀太平
之極致然而額外上供之數未除切恐異日供應不辦
官司則有失職之責苟欲避免侵漁之患復從而生未
足以副陛下仁厚之德臣欲乞聖慈特降指揮勘會熙
寧以來於舊上供額外剏行封樁錢物並與放罷庶使
官吏不至過有誅求而民無騷擾之害(元祐元年六月上時為監察御)
(史)
上哲宗乞以封樁錢賜戶部及諸路轉運司
范祖禹
臣伏見近差戶部郎官往京西會計轉運司財用數目
近諸路每告乏朝廷詳酌應副其餘則責辦於外計
今既遣郎官會計必見闕少實數若其數不多則朝廷
可以應副若其數浩大不知朝廷能盡應副邪或止如
常歲量事與之也若量事與之則朝廷既見其闕少之
實而不盡與無以為說若盡數與之則恐他路援而為
例朝廷示天下如一無有厚薄欲悉應副則力或有所
不逮不悉應副則轉運司無以為計不刻剥百姓何所
取之如此則陛下赤子必受其弊不可不深慮也又朝
廷既委轉運使副以一路財計而不信其所言虛實必
遣郎官然後可信是使諸路使者人人有不自信之心
每遇闕少則倚望朝廷遣官會計愈不任責臣以為此
不可為後法欲乞自今諸路凡有告乏只委轉運使官
會計保眀聞奏如有不實即重行黜罰其誰敢妄臣切
謂今諸路經費所以不足者由提刑司封椿闕額禁軍
請受錢帛㪷斛萬數不少此乃戶部轉運司本分財計
先帝特令封樁以待邊用盖恐倉卒調發不行故有此
權宜之制今朝廷方務安邊息民則封樁之法宜悉蠲
除欲乞自熙寧十年初封樁以來已起發上京及今日
已前未起發上京數目盡以賜尚書戶部諸路轉運司
以佐經費今天下諸路例多窮乏而蓄其財於無用之
所視困竭而不為救濟非均通有無足用裕民之政也
緣自封樁至今已十餘年一旦撥還諸路必稍紓緩其
利害較然無疑伏乞早降指揮施行
貼黃臣恐議者或謂先帝以此備邊今不當變改
臣恭聞先帝嘗有弛張之議盖自古權宜之法多
不可久行時異事殊則後人必有更張三代以來
無不如此若張而不弛不唯無以濟國家之急亦
非先帝聖意(元祐四年七月上時為諫議大夫)
上哲宗再論封樁錢范祖禹
臣近上奏乞以熙寧十年以來諸路提刑司封樁闕額
禁軍請受錢帛斛㪷悉歸之尚書戶部諸路轉運司以
佐經費以紓困急臣切以當今之患在於天下空虛朝
廷不可不為之計封樁之與經費均出於民皆陛下一
家之財也苟可以利國何所愛焉譬如移之於東而還
之於西出之於内而歸之於外也若唐之制天下財賦
皆納於左蔵庫太府四時以數聞尚書比部覆其出入
至代宗之時租賦悉進入大盈内庫以中人主之天子
以緩急為便遂不復出以天下公賦為人君私蔵有司
不得窺其多少國用不能計其贏縮殆二十年及德宗
即位宰相楊炎頓首於上前曰夫財賦邦國之大本生
人之喉命天下理亂輕重皆由焉是以前代歴選重臣
主之猶懼不集往往覆敗大計一失則天下搖動先朝
權以中人領其職豐儉盈虚雖大臣不得知則無以計
天下利害請出之以歸有司如此然後可以議政德宗
乃詔凡財賦皆歸左蔵庫炎以片言移人主意議者美
之以炎知為相之體德宗知為國之務也今封樁之法
未至如唐之大盈陛下聽言納諫遠過於唐之德宗若
大臣有楊炎之請陛下豈有不從之者乎昔先帝有經略
四夷之志是故别貯以待用今陛下垂拱守成志於無
為蓄聚於此將安用之昔漢高祖之創業老於兵間日
不暇給文帝躬修節儉勸課農桑則高祖之政文帝有
所不用也武帝驅攘戎狄無歲不征昭帝輕徭薄賦與
民休息遂罷鹽鐵議𣙜酤宣帝總核名實選用郡守則武
帝之法昭帝宣帝有所不用也臣前所謂時異事變則
後人必有更張自三代以來無不如此非獨漢唐也今
諸路窘乏不可不救若其計窮豈免掊克是奪之於此
而取之於民也惟陛下無疑於改先帝權宜之制則天
下之民幸甚(元祐四年七月上)
上哲宗論封樁錢王覿
臣伏見東南諸路曩歲財用最為充足故自祖宗以來
軍國之費多出於東南大中祥符三年九月江淮發運
使李溥言今春運米六百七十九萬石諸路各留三年
支用更留準備上供及賑濟等米萬數至多天禧元年
正月赦江淮等路上供米特罷今年春運一次臣竊思
祥符中諸路上供之外既有三年之蓄矣至天禧赦書
又特罷春運一次者又有以見真宗皇帝深思遠慮不
惟憫漕運之勞而亦欲東南諸路蓄積常多也今東南
財用窘耗日近水災本路轉運司及常平之物不足以
充賑濟近取於江淮遠糴於荆湖然後僅能稍蘇三州
之民則無備可謂甚矣淮南去歲今歲皆無大災傷而
轉運司以軍糧急闕訴於朝廷每歲冬借發運司米二
十萬石以充軍糧不幸有方數千里之水旱則何以為
謀臣近者備員發運使在職歲餘所領六路上供錢糧
不應期限而轉運司官吏該勘劾者凡四路非獨今歲
也前此逐路欠數亦多彼轉運司官吏豈不以失期冒
法為懼哉盖力既不足雖重得罪無所避也緣此諸路
但務為逃責淺近之計而不暇及生財長久之道深可
嘆惜臣所見者雖止於東南諸路傳聞其他路分亦多
𩔖此臣亦嘗詢訪轉運司財用消耗之因雖不能盡究
其本末然有灼然易見者逐路用度浸廣而朝廷封樁
浸多也且以數事言之選人添俸逐路添將兵諸路指
使場務監官添員外置准備差遣大使臣凡此雖政事
所係適時之宜不得不爾然若計其費則皆祖宗時所
未有也用度浸廣既如此又所謂封樁者浸多若賣塩
寬剰錢闕額禁軍請受減省造舡錢之𩔖名目甚多本
皆轉運司之物而一切封樁歸於朝廷者浸多則轉運
司安得不窘乎臣固知封樁之物非所以奉遊宴廣宫
室飾苑囿侈輿馬也不過欲蓄積稍多而有以待軍國
緩急之用而已然所謂蓄積者經費之外有餘然後可
以為蓄積豈可輟有司之經費使不足用而名之蓄積
乎今所為封樁者有司不得輒用經常既闕反致歲額
上供之物公然負欠而不可給又借貸於朝廷者雖然
違限勘劾而竟亦不能償此豈長久之計耶臣伏望朝
廷熟講而深圖之凡上供封樁之物前日祖宗所取者
皆付之轉運司稍得自足乃天下之幸也(元祐六年九月上時為刑)
(部侍郎)
常平義倉
上仁宗乞詳定常平制度杜衍
臣聞農者國之本不可不勸其業糓者民之命不可不
為之儲盖歲有豐凶穀有貴賤計本量委欲及其時散
滯取贏宜究其術前志曰欲人務農人有所利粟有所
歸謂官以法收之也今豪民富家乘時賤收拙業之人
旋致罄竭及穡事不興小有水旱則稽貨不出須其翔
踴以謀厚利農民貴糴纔充口腹往復受弊無復窮已
雖勸課之官家至日見亦奚益於事哉管子曰令有緩
急物有輕重人君不治則蓄賈游市乘人不給百倍其
利矣又曰萬室之邑必有萬鍾之藏藏鏹千萬千室之
邑必有千鍾之藏藏鏹百萬由此言之則平糴常平之
制其來久矣非始於漢宣之世也國家列郡置常平倉
所以利農民備饑歲也然而有名無實者制度不立耳
臣以謂立制度在乎量州郡之遠邇計戶口之衆寡取
賤出貴差别其饑熟信賞必罰責課於官吏出納無壅
增減有制本息之數勿假以供軍歛𨗳之時禁其争利
(六斛四㪷曰鍾萬室之邑萬鍾則今萬戶郡常平倉可收六萬四千斛已上也俟本息增贏即加其元額歲有)
(大中小饑亦有大中小熟常謹察以出入之節今欲立制度而無賞罰則法不得行以其外計諸州縣官吏宜)
(立功過之差以示必行每趨時收糴應急出糶無令所司壅遏則利可及人也歲豐則增市價而糴所增錢每)
(㪷不得過一十文饑則減市價而糶到數三分支一分與告首人糴畢則不禁)至於蜀漢狹境
交廣寬鄉或通川易地之殊或邊郡巖邑之異各立條
教以節盈虛限回易之歲時虞其損敗制主典之侵刻
督以嚴科則瘠瘦可充饑饉有備也今則不然九糓散
於穰歲而不能儲峙兆民困於凶年而無以振業饒贍
之道固若斯乎誠嚴敇州郡據本處有無見管常平倉
錢斛今後漸令隨戶口趁額收糴轉運司等不得以運
軍需為名奏乞假借其逐處合備貫石數目若有缺少
令多方計度供給儻有全然少本無可圓融之處伏乞霈
然下詔出府庫乳香犀象真珠之𩔖相度隨處減價出
賣添備倉本(凡此珍異之物飢不可食寒不可衣常時則曠日可以漸次出賣速賣則雖減價數)
(倍人亦不取也宜及平歲鬻之以為豐國惠下之本)上以章去奢崇儉之仁下以
成敦本惠民之道俟州郡有本息增羡之處令外計遠
近均融各足其額除邊遠之郡及山險之地糴貯不得
過定額外㳂路州府亦許就賤多糴仍先乞指揮有司
將見行常平倉條貫并臣此劄子重别詳定具為條件
務令精密經久為例并立定逐州軍合糴額數畫一開
坐奏聞朝廷更為裁酌頒行此法之設盖以抑兼并惠
貧弱苟行之必信守之必堅本息漸增則公私獲利矣
比夫義社之制别生賦歛官吏侵削急速假借害大利
小創於隋時而唐戴胄者猶請復之頗得其利矧兼惠
農末振塞利孔之術可忽其名而不務乎議者若云聖
朝不當以出息為名此又不稽其實者也周公制民貸
者以國服為之息又貸萬泉者入息五百亦取之以其
道耳必也倉儲充羡國用富強雖有凶荒不至捐瘠則
仁聖育民之道莫大於此也臣以狂瞽輒效㳙埃冐凟
威顔伏深殞越(景祐二年上時為御史中丞)
上仁宗論借支常平本錢余靖
臣聞天下無常安之勢無常勝之兵無常足之民無常
豐之歲由是古先聖王守之有道制之有術儻有緩急
不可無備伏覩真宗皇帝景德中詔天下以逐州戶口
多少量留上供錢起置常平倉付司農寺係帳三司不
問出入每年夏秋兩熟凖市價加錢收糴其出息本利
錢只委司農寺主掌三司轉運司不得支撥自後每遇
災傷賑貸使國有儲蓄民免流散者用此術也前三司
使姚仲孫今春以來於京東等處借支司農常平錢以
給和買雖然借支官錢以充官用循常視之似無妨礙
若於經遠之謀深所未便臣竊惟真宗皇帝聖慮深遠
臣敢梗槩言之當今天下金糓之數諸路州軍年支之
外悉充上供及别路經費見在倉庫更無餘羡所留常
平本錢及斛㪷等若以賑饑荒此固常慮所及矣萬一
不幸方隅小有緩急賞給資粮倉卒可備豈非先皇暗
以數百萬之資蓄於四方者乎今若先為三司所支則
天下儲蓄盡矣伏乞特降指揮三司先借支常平本錢
去處並仰疾速撥還今後不得更支撥並依景德元降
敇命施行(慶歴二年上時為右正言供諫職)
上仁宗乞立民社義倉賈黯
臣伏以天下無事年穀豐熟則人民安樂父子相保一
遇水旱則流離死亡捐棄道路發倉廩以賑之則糴不
給課粟富之則力不贍轉輸千里則不及事移民就糓
則遠近交困朝廷之臣郡縣之吏倉卒不知所出則民
飢而死者已過半矣夫水旱之災雖堯湯所不能免今
不思所以備災之術而歲幸年糓之熟則是求出於堯
湯之所不可必者也臣嘗讀隋史見所謂立民社義倉
者取之以時而藏之於民下足以備凶災而上實無利
焉願倣隋制詔天下州軍遇年糓豐熟立法勸課蓄積
以備災此孟子所謂樂歲粒米狼戾多取之而不為虐
者也況取之以為民耶(皇祐五年上時為左司諫上下其說司農寺且命李充與黯合)
(議以聞乃下諸路度可否而以為可行者纔四路餘或謂税賦之外兩重供輸或謂恐招盗賊或謂已有常平)
(以贍給或謂置倉煩擾於是黯復上奏論之議卒不行)
上神宗乞天下置社倉錢顗
臣聞國之所以為國者以有民也民之所以為民者以
有糓也國無九年之儲不謂之有備家無三年之蓄必
謂之不給有國有家者未始不先於儲蓄也故管子曰
倉廩實知禮節衣食足知榮辱此之謂矣臣竊見諸處
農民雖力田疇不務蓄積一有水旱遂至狼狽深可惻
憫臣謹按隋文帝開皇中曾令天下之人節儉輸粟名
為社倉行於當時民無饑饉此實濟衆之良策也以臣
愚欲乞於天下州縣逐鄉村各令依舊置社倉當豐年
秋成之時只於上三等有田人戶量出斛㪷以備賑濟
第一等不過三石第二等不過二石第三等不過一石
或以鄉或以村為額仍令衆人選擇有物力一戶充社
倉甲頭一年一替以所聚斛㪷藏置其家即具衆戶實
數申報所屬官司判押為據或有損失亦責甲頭陪填
貴免侵欺之弊若遇荒歉即盡數俵借於下等貧民聽
將來歲稔日官為索還依前入社倉收貯候聚及三年
或無水旱即具存留所貴常有三年之備或無水旱一
方之民且榖有貴賤歲有凶豐所歛甚輕所濟至博歲
月稍久蓄積亦多縱值水旱之災免致流亡之患伏乞
指揮下諸路轉運詳酌施行(熙寧元年上時為殿中侍御史裏行始詔州縣推行)
(義倉之法是時朝廷方行新法州郡急於聚歛二年七月顗乃言齊州科配義倉米取數太多曹齊州諸縣又)
(令耆長代納詔遂罷義倉其已納者並給還至十年九月始復立之)
上哲宗乞趁時收糴常平斛㪷
司馬光
臣勘會舊常平倉法以豐歲穀賤傷農故官中比在市
添價收糴使蓄積之家無由抑塞農夫須令賤糶凶歲
穀貴傷民故官中比在市減價出糶使蓄積之家無由
邀勒貧民須令貴糴物價常平公私兩利此乃三代之
良法也曏者有因州縣缺常平本錢雖遇豐歲無錢收
糴又有官吏怠慢厭糴糶之煩雖遇豐歲不肯收糴又
有官吏不能察知在市斛㪷實價只信憑行人與蓄積
之家通同作弊收成之初農夫要錢急糴之時故意小
估價例令官中收糴不得盡入蓄積之家直至過時蓄
積之家倉廪盈滿方始頓添價例中糴入官是以農夫
糴穀止得賤價官中糴糓常用貴價厚利皆歸蓄積之
家又有官吏雖欲趁時收糴而縣申州州申提點刑獄
司提點刑獄司申司農寺取候指揮比至回報動涉累月
已是失時榖價倍貴是致州縣常平倉斛㪷有經隔多
年在市價例終不及元糴之價出糶不行堆積腐爛者
此乃法因人壊非法之不善也熙寧之初執政以舊常
平法為不善更將糴本作青苗錢與人戶令出息二分
置提舉官以督之豐歲則農夫糶糓十不得四五之價
凶年則屠牛賣肉伐桑賣薪以輸錢於官錢貨愈重穀
直愈輕朝廷深知其弊故罷提舉官令將累年蓄積錢
榖財物盡樁作常平倉錢物委提點刑獄交割主管依
舊常平倉法施行今歲諸路除有水災州軍外其餘豐
熟處多今欲特降指揮下諸路提點刑獄司乘有此糴
本之時委豐熟州縣官各體察在市斛㪷實價多添錢
數廣行收糴如闕少倉厫之處以常平倉錢添盖仍令
少糴麥豆多糴穀米其南方及川界卑濕之地有斛㪷
難以久貯者即委提點刑獄相度逐州縣合銷數目抛
降收糴纔候將來在市物貨價比元糴價稍增即行出
糶不得令積壓損壊仍令州縣各勒行人將十年以來
在市斛㪷價例比較立定貴賤酌中價例然後將逐色
價分為三等自幾錢至幾錢為中等價幾錢以上為上
等價幾錢以下為下等價令逐路臨時斟酌加減務在
合宜既約定三等價仰自今後州縣每遇豐歲斛㪷價
賤至下等之時即比市價相度添錢開場收糴凶年斛
㪷價貴至上等之時即比市價相度減錢開場出糶若
在市見價只在中等之内即不糴糶更不申取本州及
上司指揮免有稽滯失時之患仍委提點刑獄常提點
覺察若州縣斛㪷及上等而不收糴及下等而不出糶
及收貯不如法變轉不以時致有損壊并監官不逐日
入場致壅滯糴糶人戶並取勘施行若州縣長吏及監
官能用心及時糴糶至得替時酌中價錢與斛㪷通行
比折與初到任時增剰及十分中一分以上許批書上歴
子候到吏部日與升半年名次及二分以上許指射家便
差遣一次所貴官吏各各用心州縣皆有儲蓄雖遇荐
饑民無菜色又得官中所積之錢稍稍散在民間可使
物貨流通其河北州縣有糴使司斛㪷見多㳂路州縣
轉運司見糴軍糧處不糴常平倉斛㪷若今來指揮内
有未盡未便事件委提點刑獄司逐旋擘劃申奏施行
(元祐元年八月上時為尚書左僕射)
上哲宗乞常平不分立三等王巖叟
臣伏覩昨降朝旨文雖詳而未通四方來者更言其未
便臣按常平舊法但遇年豐物賤即與市價上添錢收
糴如年儉物貴即度在市實直價例特減錢出糶此所
以為常平今既限以價賤至下等方許收糴價貴至上
等始得出糶乃是必待豐歉十分而後行法稍不及等
即官司拘文束手坐視而不敢糴糶臣恐久之天下救
災之備寡而傷農之患多失常平本意遠矣臣乞依舊
法不分立三等仍更不申取本州及上司指揮外餘約
新降朝旨别行修定頒降
貼黃稱朝廷近遣官淮南賑濟已降指揮雖係十
分中價或比常年價稍高亦權收糴即見三等之
法未便兼訪聞諸路州縣自被旨後來往往不能
施行伏望詳酌速賜指揮(元祐元年八月上時為侍御史)
上哲宗乞取常平敇令删為一書
劉安世
臣聞國無九年之蓄曰不足無六年之蓄曰急無三年
之蓄曰國非其國盖先王之制三年耕必有一年之食
以三十年之通則可以有十年之備故堯湯之水旱至
於累歲而無捐瘠之民者用此道也三代而下井田廢
缺利民之法無善於常平由漢迄今莫能變易唯自近
世有名無實凡所以飬民之具月計不足豈議三年之
蓄哉是以歲或不登民輒菜色強者轉而為盜賊弱者
不免於餓殍保民之術如此其疎臣等竊謂自罷青苖
錢後來天下州縣皆有積鏹朝廷雖更立常平之制條
目甚詳而上下因循未嘗留意既無統屬以察其乖謬
又無賞罰以為之勸沮加之轉運司苟紓目前之急多
端借貸日朘月削殊無贍足之期非有懲革將不勝弊
臣伏望聖慈特降睿旨取今日已前應於常平敇令嚴
責近限專委戶部刪為一書付之有司悉備遵守仍乞
行下指揮將天下見在常平錢乘今秋豐稔之時令五
路糴粟一色其餘路分並相度逐處可以久留斛㪷廣
行收糴仍以本司錢修盖合用倉廩一路所有錢衮同
應副一路之中不得偏聚一州一州之境不得偏聚一
縣各隨戶口之多寡以置糴入之大數每遇凶歉依法
出糶糴糶之法當以市價增減如此則官本常存而物
價不能翔踴或遇旱乾水溢之災則民有所濟不至流
散朝廷之惠澤可繼而無乏絶之患相因日久漸致九
年之蓄太平之策莫大於此伏惟陛下推至誠惻怛之
意眀詔執政協力施行所有官吏殿最亦乞參酌修
定將來頒䧏之後或有違犯州縣委監司監司令戶
部御史臺覺察奏劾庶使二聖䘏民之仁心不為徒善
之政傳之萬世天下幸甚(元祐四年九月上時為左司諫)
上哲宗乞出内庫金帛為常平糴本
范祖禹
臣竊以當今天下之患在於公私俱無蓄積無以待水
旱凶歉一時不雨則民皆饑饉流亡昨春夏旱京西陜
西艱食尤甚唐鄧人民相食遺棄男女流離道路其存
者食犬彘之食饑民羣行劫米坐法配流者係纍相屬
幸而得麥民復有望故盗賊不作耳然轉於溝&KR0676;與配
隸遠方者已不可勝數仁聖在上豈不哀憫而為之計
慮哉夫以數月不雨適當青黃不接之際民已如此若
不幸復有方二三千里之水旱將何以救之自中夏以
來雨水不至過多秋成可望諸郡雖有被水災之處然
約計之收熟之處必多年糓稍豐則公私逋負督廹民
間速於得錢無由貯積必至甚賤此農民所以豐凶皆
困也自非朝廷廣謀收糴以時發歛則無以平糴濟民
今諸路提刑司積常平錢猶多竊恐自罷散青苖錢以
來常平之法尚未修復如舊臣愚欲乞速降指揮諸路
提刑司乘今秋豐稔穀賤之時盡以所有之錢增價收
糴使不至於甚賤傷農來春榖貴則減價出糶使不至
於甚貴傷民若止以常平錢收糴恐亦未廣陛下誠能
出内庫金帛數十萬以為糴本專以備水旱凶荒發歛
以時則官本常存而民被惠澤無窮濟民之術無大於
此祖宗置内藏庫本以備軍旅非常之用仁宗嘗出錢
一百萬緍以助常平糴本此仁恩所以深結於民心也
夫財出於民復以濟民但使民存不至流亡則今春散
之眀年復有何患乎無財也前年冬大寒陛下出十萬
緡散之窮民民苦於寒陛下不忍坐視其死捐以與之
誠知民為國本不可不愛惜也況糴本常不動而可以
利民止是以内庫之錢借之外路又有先朝故事何憚
而不為乎如以臣言為然乞早賜施行(元祐四年九月上時為右諫議)
(大夫)
上哲宗乞復義倉上官均
臣聞賊盜之多常起於凶歲凶歲不足常生於無備備
災䘏患常平義倉之設最為良法熙寧十年始講隋唐
之舊興置義倉令人戶於正税斛㪷一石别納五升準
備災傷賑濟不得移用法頗周密盖所歛至少所聚至
多蓄之郡縣而散之於民歛之少則民易以輸聚之多
則上足以施予蓄之郡縣則凶歲有備散之於民則人
情無怨此隋文皇唐太宗嘗行於治平之世已試之效
也元豐八年指揮諸路義倉一切廢罷議者至今惜之
若以為擾民則所出纔二十分之一若患他用則當時
已有著令又況水旱不常饑饉間有發倉廪則每苦不
足行勸誘則不免強取與其施之於倉卒不若備之於
無事今平糴之法既已修復惟義倉之制尚未興舉臣
以為義倉貯積在近民居則饑歲賑濟無道路奔馳之
勞費而人受實惠隋開皇中就社置倉盖以此也臣欲
乞興復義倉之法令於村鎮有廵檢廨舍處建立倉廪
以便歛散其餘條例令有司更加修整以備饑歲誠非
小補(元祐五年上時為殿中侍御史)
宋名臣奏議卷一百七
