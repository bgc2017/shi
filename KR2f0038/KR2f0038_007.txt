宋名臣奏議卷七
宋趙汝愚編
君道門
帝學下(親儒生)
上神宗乞擇經術耆艾之士以備顧問
錢勰
臣伏見漢制侍中左右曹諸吏常侍給事中皆加官多
至數十人或得入禁中掌顧問應對唐制供奉學士以
文學言語出入侍從因得參謀議納諫諍是皆人主所
與燕見者也恭惟陛下天縱之資專意經術遴揀臺閣
未嘗虛授妙選名儒以備要近然皆外領事務日有官
守之責未恊盡規之義臣願陛下益選其間經術通明
有守不畏魁磊耆艾之士兼取該貫史學通知古今可
以謀王體斷國論者優以清閑引之親近使專意討論
以備朝夕燕見紬繹顧問密勿獻替少裨萬一則與夫
事已施行而使言事者論列利害彰於羣聽勢相遼而
所益廣惟陛下財擇(熙寧四年八月上時為三司鹽鐡判官)
上哲宗論人主學問在擇人彭汝礪
臣聞昔者周成王即位始謀於廟其言憂深思遠慄慄
悼懼若方隕淵墜谷所以求其臣甚至而羣臣進戒乃反
覆曲折獨以學問為先務其詩曰念兹皇祖陟降庭止
於乎悠哉朕未有艾又詩曰維予小子不聰敬止學有
緝熙于光明佛時仔肩示我顯德行其君臣可謂知本
矣是時周公畢公召公史佚實在左右前後伯禽唐叔
實相與周旋而猶有管蔡之禍周之不亡者以此唐太
宗取名儒為學士者十八人如房玄齡杜如晦之𩔖是
也番宿迭侍相與討論古今考前王之成敗雖閒燕飲
食皆與於是在下之情無不達在上之失無不得二君
卒為周唐賢君古今事不同體當使内外左右朝夕所
以輔拂之者咸備其要則在擇人苟非其人猶不如不
為之愈也(元祐四年五月上時為中書舍人)
上哲宗論人主務學在親師友
彭汝礪
臣聞治亂之幾在於好惡好惡之端在於謹其始其始
正無所為而不為正其始不正雖有智力不能善其後
是以人主必務學學莫大於近正人陛下盛德至行得
於天者甚厚見於行事者甚善此非臣下所能窺度深
淺也近侍進讀儒臣勸講見聞可謂甚博耆艾在前忠
良在後其輔翼可謂甚衆夫學者非徒出於口耳之謂
也聞乎其言將見於其行得乎其心將見乎其外今臣
下所誦說陛下能昭然不疑乎能沛然有所得乎使誠
無疑也使誠有得也固甚善若猶未也是為名而巳是
為觀美而巳今延英之對邇英之講隔於内外見有不
得而久限於上下言有不得而盡雖太皇仁聖所以擁
護啓佑者甚至然天性之愛不可以責善久矣然則陛
下退而與處者其誰歟其使令者其誰乎其婦人乎輔
拂之人寡順從之人衆學問之日少安閑之日多善或
莫之告過或莫之諫臣甚懼所以輔成聖德者或未備
也記曰三王四代惟其師詩曰自天子至於庶人未有
不須友以成者然則師友不可無久矣然則如之何曰
尊有道者擇有德者不使柔邪權譎之士間厠於其間
閒宴與俱言動使相接焉簡上下之分勢盡君臣之底
裏問以所疑而無隱質之所欲而無間有善焉使必告
告焉而必從有過焉使必諫諫焉而必改如是而不堯
舜如者未之有也惟陛下留意無忽(元祐四年五月應詔言事時爲中書)
(舍人)
上哲宗乞召講官詢訪以進聖學
朱光庭
臣聞孔子曰吾十有五而志于學周頌曰日就月將學
有緝熙于光明由此言之聖人未有不學而至于道也
恭惟皇帝陛下生知之性天縱之聖聰明睿智與日增
新然而正當孔子志學之年成王緝熙之旦彊勉學問
則可以大就堯舜之德矣臣愚乞陛下每五日一次退
朝之後清閑之燕召講官于便殿親發聖問詢訪人君
之所先務古今之治亂可以爲法可以爲戒者三五事
同召執政大臣坐而論道自來年正月爲始如此則聖
學日進君道日隆堯舜之德不難至矣伏望太皇太后
陛下日勸皇帝陛下專心聖道以致盛德(元祐四年十二月上時爲)
(右諫議大夫)
上哲宗乞選端良博古之士以參諷議
曾肇
臣聞玉雖美追琢然後成珪璋金雖堅砥礪然後成利
噐人主雖有自然之聖質必頼左右前後磨礱漸染所
聞正言所見正行然後德性内充道化外行以之知人
則無不明以之舉事則無不當故周公之戒成王自常
伯常任至于虎賁綴衣趣馬小尹左右攜僕百司庶府
必皆得人以爲立政之本穆王之命伯冏亦曰命汝正
于羣僕侍御之臣懋乃后德交修不逮慎簡乃僚無以
巧言令色便僻側媚其惟吉士下至西漢猶詔郡國歲
貢吏民之賢者以給宿衛則虎賁之任也出入起居執
噐物備顧問皆用士人如孔安國之掌唾壺嚴助朱買
臣之專應對則左右攜僕之任也雖用人有媿于古亦
一時之盛矣其後唐太宗平定四方有志治道則引虞
世南等聚於禁中號十八學士退朝之暇從容宴見或
論往古成敗或問民間事情每言及稼穡艱難則務遵
勤儉言及閭閻疾苦則議息征徭以至諷誦詩書講求
典禮咨詢忘倦或至夜分若夫軍國幾微時務得失則
責之輔相悉不相干其上下相與之際如此是以後世
言治獨稱貞觀惜其一時之士不以堯舜三代之道啓
迪其君故其成就止此夫以貞觀之治猶須招集賢能
朝夕親近然後成功又况有志於其大者乎伏惟皇帝
陛下聰明慈惠有君人之德沉静淵默有天下之度方
且躬親聽斷勵精爲治其志大矣臣謂宜於此時遴選
忠信端良博古多聞之士置諸左右前後以參諷議以
備顧問陛下聽政之餘引之便坐講論經術諮詢治道
不必限其日時煩其禮貌接以誠意假以温顔庶使人
得盡情理無不燭於此增益聖學裨補聰明漸染磨礲
日累月積循習既久化與心成自然於道不勉而中於
事不思而得非僻之習異端之言無自而入矣如是而
施之任人則邪佞者遠忠直者伸以之立事則言而爲
天下則動而爲天下法其於盛德豈曰小補之哉與夫
深處法宫之中親近&KR0591;御之徒其損益相去萬萬唯陛
下留意毋忽(紹聖元年閏四月上時赴瀛州過闕上殿)
宋名臣奏議卷七
