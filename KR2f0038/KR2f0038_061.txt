宋名臣奏議卷六十一
宋趙汝愚編
百官門
内侍上
上仁宗論都知以下不可無名優加使額
韓𤦺
臣伏聞寒暑順則歲功成賞罰明則君柄重故王者興
化立政動法天道必功而議賞必罪而行罰若春夏之
生殖秋冬之肅殺物無不從也苟異於是猶當寒而燠
當燠而寒物無不違也善為國者能執其中以馭天下
則堯舜之盛可得齊焉臣材朽職近猥參諫諍之末有
所聞見每願竭肝膈上補醇治少副陛下隆寬廣問之
意故莫敢容默于位以負甄擢惟陛下矜而察之臣伏
見近者睦親宅告成自提舉臣寮而下有詔增秩用勸
勞者入内内侍省副都知張永和實總其事故有遥領
團練之命逮夫同列旋亦推恩當時公言共謂非是盖
以其一官之故而衆人蒙賞故也或以謂省局之内官
次相妨因而叙遷未甚為害臣是以不敢遽有論列今
聞前省都知以降又復優加使額臣竊觀衆論益以懷
疑誠以勸沮之方爵賞為大若匪問其官簿醻以年勞
則必顯著功籍時申寵拜或不由是皆涉無名故書曰
官不及私昵惟其能爵罔及惡德唯其賢昔衛人賞于
奚以邑辭請繁纓以朝而許之孔子聞之曰惜也不如
多與之邑惟名與噐不可假人東漢館陶公主為子求
郎明帝不許賜錢千萬而曰苟非其人民受其殃是以
難之斯皆古先哲王謹刑賞之源也伏望陛下念恩私
於近則勞臣必怨失知其捄則大猷日新特示至公亟
行追寢使褒一功而天下勸正一罪而天下服為善者
彌思於勵行不仁者更務於革心式臻嘉靖之風永協
大中之化(景祐三年九月上時為右司諫諫院供職)
上仁宗論都知押班不可升於閤門引進之
上乞收回先降劄子更不施行
孫沔
臣竊聞内侍别立主司中官自通禁省有唐四品不過
於典制五局兼置於令丞所以分中閫之政不使挟外
廷之議如此檢節尚至侵陵故聖宋以来明制斯在太
宗著令式之文真皇述箴規之訓明詔近習各守行藏
豈令輕干國柄竊弄天機一言成於毁譽三事出於吹
噓所繫安危尤加約束是以先朝秦翰等數人履行端
謹節義深厚心皆好善意不害人出則總邊方之寄歸
則守内庭之職俾之兼領亦不侵官止守使名終無殊
命今聞欲以都知押班之資外干閤門引進之上隳國
家之舊典起宦寺之威權况内殿起居則别班外朝集
會則不預安用異數竊據橫行盖因幹當局務之間多
與文武官員同事爭列名銜自尊位貌遂欲改革品秩
僥冀寵榮誰啓厲階輒敗經制今邊陲用武賞罰是先
遴㨂官資尚難激勸豈宜閽寺之人更居侯伯之上竊
恐將帥之臣耻居其下策勲之際不重此官大紊紀綱
事亦非細伏望皇帝陛下守祖宗之規式戒左右之權
倖則朝廷之福天下之幸也所有先䧏劄子下閤門重
定都知押班立次乞更不施行(慶歷元年上時為右正言)
上仁宗乞都知押班奏蔭一仍舊制
張方平
臣昨聞重定二省都知押班等著在閤門使之上物議
雜起深以為非當時有司無人論執苟從其請既已失
之今又聞二省陳乞奏授子孫恩澤於常秩上更加一
等此事若行不唯違越祖宗法度隳紊朝廷典章必致
陛下有私近習之名大臣有阿親倖之醜内侍有恣横
之議諫官御史有隠默之尤且都知押班地處親近宜
為朝廷愛惜事體動循軌度孜孜徇公如此僥求何以
示外易曰履霜堅冰至言當戒其漸也漢之事臣嘗為
陛下言之矣伏乞聖斷深賜察納其都知押班奏蔭恩
例伏乞一仍舊制(慶歷元年五月上時知諫院)
上仁宗論内臣權任稍過乞加裁抑
包拯
臣伏覩先朝實錄竊見真宗皇帝因對輔臣言及前代
内臣恃恩恣橫蠧政害物朕常深以為戒至於班秩賜
與不使過分有過未嘗矜貸此軰常亦畏懼王旦等對
曰先代事跡昭然足以為龜鑑而聖慮言及於此社稷
之福也臣竊見近年内臣禄秩權任優崇稍過恐非所
以保全之也以陛下英明神斷有罪必罰此軰或不敢
為大過然在制之於初免貽患於後伏願陛下佩服先
帝之言以為格訓凡事更加裁抑則天下不勝幸甚(慶歷)
(四年上時為監察御史裏行)
上仁宗乞罷王守忠兩使留後俸料
何郯
臣伏聞䧏敕命以昭宣使王守忠修祭噐物勞效特除
景福殿使仍賜節度觀察留後月俸臣始初風聞内批
指揮止授守忠宣慶使次日聞授節度觀察留後今雖
節度觀察留後之命不行仍以月給賜之復遷改使名
勞淺賞重中外之議頗不為允夫爵位之設以待勞臣
而勸忠義故賞之厚薄視功之大小歸乎不虛授而已
至於舉一職領一事有所幹濟盖人臣戮力之常分也
以常分而受賞典已為過矣賞又厚焉適足以啓僥濫
之源也且守忠之掌修祭噐亦人臣領一事戮力之常
爾然陛下重宗廟之事以報其勞自昭宣使超授宣慶
使恩奬之行不過不薄適其中也而守忠曾不滿望仍
要君命夫以小勞職分之常而所求猶如此過當則後
来有冐矢石捍邊寇之臣果有顯效則將何爵賞以稱
其意焉况内臣領遥郡祖宗之制止於觀察使然非積
勞未嘗妄授今守忠雖不授兩使留後而得給其禄人
情所希皆起於漸既得其禄必欲其官苟又從之是何
位之不可求也夫事戒其始末猶不禁况不戒焉則弊
將橫流矣其王守忠欲乞只依元䧏指揮授以宣慶使
所有兩使留後俸料亦乞罷給陛下如欲優示寵待則
乞厚以金帛賜之足為恩假至於爵禄公噐不可輕授
授之不濫則朝廷紀綱庶可存焉臣以空疎獲備耳目
遇事即言因無忌諱伏望聖明特賜省納(慶歷八年八月上時為侍)
(御史知雜事)
上仁宗論王守忠預紫宸殿上宴
何郯
臣伏聞閤門近進四日紫宸殿宴人使坐圖入内都知
王守忠亦在楊景宗下預坐臣訪聞得閤門儀制内外
臣寮帶刺史節度觀察留後並係遥郡不得正官班列
以至賜與進獻頗甚殊絶唯正刺史巳上凡遇宴會坐
次方許列在殿上今若以守忠帶兩使留後便依正官
例升殿預宴即是自今内外臣寮凡帶遥郡皆合殿上
預坐啓僭壊法莫此之甚且朝廷儀品所以辨尊卑上
下之分不可輕棄舊章以生紊亂况祖宗典法未嘗有
内臣殿上預宴之事此弊一開所損不細伏望指揮下
閤門速行改正一遵舊制仍令今後遇有宴會臣寮職
位不合預坐之人不得妄有陞進坐次所冀示朝廷紀
綱之正戒人臣僣差之望(慶歷八年十一月上時為侍御史知雜事初景福殿使梓)
(州觀察使入内都知王守忠領武信留後尋詔守忠如正任班他無得援例守忠遂移閤門使綴本品坐宴西)
(上閤門使錢晦言天子大朝會令宦官齒士大夫坐殿上必為四夷所笑然竟為奏定坐圖及郯有言守忠自)
(知未允宴日辭而不赴)
上仁宗論不宜貸何誠用何郯
臣昨訪聞修瓊林苑看池樓兵士經三司論告監官内
臣張繼昇盗官材木方下軍廵院勘劾為事連及御藥
院祗侯何誠用尋奉中旨釋放臣於十月十日已具劄
子論列乞重下有司勘鞫用辨虛實至今未蒙指揮處
置緣繼昇所犯情狀於法不輕未正典刑頗涉物議臣
既有聞見理當盡言夫聖王御天下其要在刑政齊一
而治化興焉莫怨於仇讎而有功必賞莫愛於親戚而
有罪必罰賞不以仇讎廢罰不以親暱弛然後綱紀法
令莫不粲然而政之廢舉猶有遠近事之利害猶有大
小朝廷親暱之臣近也有罪不治其害大天下䟽外之
臣遠也有罪不治其害小何則朝廷本也天下末也䋲
小自其大正末從其本將欲正天下必先正朝廷將欲
正朝廷必先正親暱未有親暱正朝廷亂未有朝廷正
天下亂也伏以陛下自紹休聖圖刑政之柄修舉不墜
臣庶有犯少所寬假今宥繼昇豈非誠用因方在親侍
以累及為請故薄其罪以貸之夫以誠用被陛下恩私
故貸其刑是罪均而罰異也或將盡宥則政弛而法隳
也此則溺愛之弊越於前而害政之隙開於後也人君
制刑罰於親疎無異也非不仁也盖將正一罪則使千
萬人懼也今以恩貸一繼昇必將啓百繼昇之犯從而
赦之是獲安全者寡而䧟僇辱者衆也昔漢武帝時隆
慮公主子坐殺人廷尉請論罪帝不敢以親故誣先帝
法遂可其奏唐憲宗時五坊使楊朝汶因理五坊息利
錢囚捕平人裴度因對極言上曰欲與卿商量東軍些
小事我自處置度曰用兵小事也五坊使捕平人大事
也兵士不理只憂山東五坊使暴橫恐亂輦轂上大悟
廼罪朝汶推是而觀二主非薄於骨肉親暱示不以私
恩害公義也伏望陛下以漢唐二主為監割不忍之恩
正罪人之名使中外之人釋然知刑政無所私則天下
幸甚臣疎遠而議親近豈不知誠用方被睠遇威權甚
盛言發則禍及無所畏避者盖職在言責不忍負陛下
奬用也謹錄漢武帝唐憲宗所行事迹二條進呈伏乞
聖慈特賜省察并臣前奏下中書施行(慶歷八年上時為侍御史知雜事)
上仁宗乞不許内外臣寮奏舉近上内臣
何郯
臣伏見近日臣寮累有舉奏近上内臣乞陛進職任差
遣朝廷亦多從其請酌其事體於理非便緣内臣雖在
外任遇赴闕奏請公事非時出入禁中於陛下左右最
為親近或有干請易為通達不宜使外臣與之交結以
長弊倖况外臣薦舉内臣本亦不為朝廷擇人皆是希
附恩倖為因緣進取之階此風不除必敗綱紀伏望聖
慈特䧏指揮戒約内外文武臣寮自今更不許舉薦近
上内臣若奏狀下中書樞密院亦望不行其間或有不
可任使之人則乞從朝廷選擇如此則使中外之臣各
有分守可以杜苞苴請託之弊(慶歷八年上時為御史知雜事)
上仁宗論内臣有過犯曾經落職之人更不
許充入内内侍省都知等職次
何郯
臣伏聞近日入内内侍省都知職次有闕例當遞遷緣
此職任日夕在陛下左右最為親近所宜遴擇循謹無
過之人充選其有罪累䧏黜之流不可復議除授况朝
廷近日申明内臣條約曾經落職更不許充入内内侍
省都知等職次自再立此條約今方第一次遷改切宜
遵行以明命令之信其或自棄定制除授失當竊恐命
行之後羣情不允必致人言煩黷聖聽臣所以先事論
列者欲冀朝廷採擇凡一爵賞無有過差以厭人心伏
望聖慈特賜宣諭中書樞密院大臣今来遞年入内内
侍省都知等職次並令依近日申明條貫施行其過犯
曾經落職内臣不在進擬之限所貴遴擇親侍預選必
虔(皇祐元年上時為御史知雜事)
上仁宗論葛懷敏復内侍名職
臣聞昔者葛懷敏先任入内内侍省副都知管幹皇城
司公事宿衛不謹致逆徒竊變震驚宫闈嚮非宗廟社
稷之重陛下乘輿幾殆及逆徒既獲又不生致規滅姦
人之口天下之議罪在懷敏楊景宗二人而巳臣每念
此事痛心扼腕陛下仁聖不忍加重誅止觧内職令居
外任今因奏事忽有此命若再復内侍名職且赴本任
是不久將復入内侍省之職也若再居内省則宿衛之
變復未可知兼條制内臣都知副都知之職有過䧏充
外任便不許再居舊職所以防一切之微誠深遠之法
制也伏望陛下令有司檢詳舊制追寝今命法制一壊
復之良難有此違礙臣不敢草制其中書送到詞頭一
道臣輙封還(皇祐元年十一月上時為知制誥)
上仁宗論王守忠不當除節度使
孫抃
臣伏聞内䧏詔旨付中書除授入内都知王守忠充節
度使臣初聆此言驚駭未信何也自陛下臨御以来三
十年矣其聖意卓然高邁前古者有三舅家之親頗循
法度中宫近戚亦自歛職内侍貴人不敢踰越此皆前
世所難之事而陛下誡飭訓勵鮮有妄干天下大賢正
人歌頌宸衷皆謂周成康漢文景不能如是故雖夷狄
外強蝗旱内作而元元晏然不失太平廼陛下數事感
天地信生靈使之然今一旦以統帥之官付中貴豈陛
下之心哉臣謹按唐制大總管大都督之職帶使持節則
謂之節度使所以尊嚴將領專制軍事安危成敗一以
繫焉豈宜中官得處其任太宗朝王繼恩平劒南有大
功朝廷議其賞止進順州防禦使乃别立宣政之號以
寵之陛下若以守忠勤盡歲久則富禄之安佚之奬慰
之可也獨不當假大官秩以踰祖宗典法以損陛下聖
明臣謂此議必不可行外取天下四夷之笑伏乞聖斷
於制敕未䧏已前特賜寢罷(皇祐五年上時權御史中丞)
上仁宗乞禁止輒宫童幼吳及
臣聞書云官師相規工執藝事以諫臣不肖親逢寬仁
之主為執法吏輒原刑罰之本願效愚忠惟陛下幸憐
赦臣以畢其說竊惟前世肉刑之設斷肢體刻肌膚使
終身不忘以至屨賤踊貴有鼻者醜刑罰之濫乃如此
漢文感緹縈之意謂刑者不可復屬雖欲改行為善其
道無由故於肉刑易之以鞭笞曰斬左趾者笞五百劓
者笞三百然已死而笞未止外有輕刑之譽内實殺人
景帝益寬之僅有存者祖宗覧既往之弊蠲除煩苛顧
我細民愛同赤子始用折杖之法新天下之耳目兹盖
曠古聖賢思所未至一旦决而行之海隅元元如被父
母之教惠澤之厚淪於骨髓矣陛下至明如日廣覆如
天高拱法宫深惻民隠何嘗不申敕羣吏親覧庶獄而
疑讞屢報罔不蒙生歴代用刑未嘗如本朝之清宜乎
天報之佳瑞鍚以純嘏陛下方當隆盛之際未享繼嗣
之慶者臣竊惑焉臣聞天地之性人為貴王者之治故
當上調隂陽下順萬物一蟲魚之細一草木之微不當
其宜則執政者有罪焉耳况乎肖方圓之貌禀精粹之
靈乎天其意者宦官太衆而陛下未悟也何者古者肉
刑之一曰宫聖人除之所以重絶人之世今陛下不以
為意使宦官之家競求他子勦絶人理希爵賞為門戶
之庇童幼何罪䧟於刀鋸因而夭死者未易具數夫有
疾而夭者治世所羞况無疾乎有罪而宫者前王不忍
况無罪乎臣又聞漢永平之際中常侍四員小黃門十
人爾唐太宗定制無逾百員臣不敢遠引漢唐取必於
當世請以祖宗近事較之陛下試觀祖宗時宦官凡幾
何人今凡幾何人衆寡之差不待臣言而陛下可見臣
愚以謂胎卵傷而鳳凰未至宦官盛而繼嗣未育伏望
陛下順陽春施生之令濬發德音詔巗廊大臣詳為條
禁進獻為宦官者一切權罷進獻罷則不足任使臣謂非
不足也弊在掌典他務之過也陛下若令宦者兼領外
事則雖多而不足如令專守中禁則雖少而有餘且宣
傳聖旨分幹職任則有外廷三班之臣在外何必區區
於中人哉今三班使臣待闕都下率三二歲未能補吏
至於出妻鬻子嗟怨道途和氣既傷廉隅都盡抑亦内
臣侵牟員闕所致今既罷去進獻絶領他務姑可許飬
子得以為後但勿去其勢耳於内臣之計則不至傷恩
於陛下之私則不為害物若然天心必應聖嗣必廣召
福祥安社稷之策無先於此孟子有言老吾老以及人
之老幼吾幼以及人之幼惟陛下留意中外不勝幸甚
(至和元年上時為審刑院詳議官)
上仁宗論石全斌等護葬妄冀恩澤
范鎮
臣九月中上言外議皆謂石全斌等緣温成葬事妄冀
恩澤陛下上顧月入南斗之戒重謹爵禄不可輕授是
時陛下面諭臣本無此議又云若與此軰轉官是幸朝
廷之禍也臣退而竊喜陛下之言至明至聖又以為外
議不足聽也比自臣接伴回至雄莫間道路傳聞石全
斌自作坊使轉宫苑使自綿州防禦使轉利州觀察使
其餘幹當使臣例轉兩資臣惟天子之言豈有不信臣
下者如此必全斌等日久求請陛下重違拒之大臣又
不為陛下執奏使天下之人有以議陛下者章獻皇太
后輔佐陛下臨御天下章懿皇太后輔佐陛下章惠皇
后保護陛下三太后皆有母道於陛下其葬之日監護
之臣遷拜未嘗如此之寵也賜與未嘗如此之多也使
天下之人議陛下篤温成之愛而有輕三太后之心實
繇全斌軰之冒濫也繇大臣之不執奏也本朝觀察使
未有緣護葬而輕授者臣為諫官若不論奏是臣負陛
下責任之意乞以臣章下中書樞密參詳以臣言為非
乞罷臣職放歸田里使免尸素之咎以臣言為是乞追
還全斌告敕以塞衆議(至和元年十一月上時知諫院)
上仁宗論石全斌不當除入内副都知
劉敞
臣竊見入内押班石全斌為入内副都知臣謹按全斌
昨已有制旨除宫苑使利州觀察使未能三日復换此
命朝令夕改古人所非有若因全斌自陳探其不滿之
意曲徇所求以悅其心便是朝廷恩典本無定制唯繫
宦官臨時徼乞宣布天下必以為惑傳示後世必以為
笑何則陛下賞罰當信天下當教後世不知全斌功勤
凡有幾何昨者嶺外之行已曾受賞今後温成葬畢賞
又不薄不知厭足愈求遷進朝廷亦當愛惜事體無宜
輕改成命全斌閨闥之臣尚如此姑息萬一復有權勢
重於全斌者如何待之臣雖鄙賤實惜此體不敢輙撰
告詞(至和元年十一月上時知制誥)
上仁宗論帶御噐械須得老成謹畏之人
趙抃等
臣等竊聞内臣閻士良巳得指揮帶御噐械伏覩前年
中郭申錫上言内臣舊制須經邊任五年又帶御器械
五年仍限五十歲已上及歴任無贓私罪方預選充押
班等尋聞陛下聽納中外傳播以為得宜盖欲得老成
謹畏無過之人在陛下左右聞下樞密院常令執守施
行今来詔墨未乾已聞除士良帶御噐械竊以御帶職
名將来多是承例叙遷押班湏是自御帶之任便湏選
老成謹畏無過之人况士良為性狡獪自来與中外大
臣交相結託久在河北張皇事勢天下具知及歴任曾
有贓罪至徒今来密院殊無執守首紊著令所有士良
新命乞賜寢罷别擇善良以懲勸陛下左右之人(至和二年)
(七月上時為殿中侍御史)
上仁宗乞罷内臣暗轉官例吕誨
臣伏聞設官制禄以待其人用為賞勸過是則非所以
公於天下也竊見近日除管幹御藥院入内供奉劉保
信王保寧鄧保夀王世寧四人遥郡團練刺史傳聞中
外駭動人聽臣輙以國朝故事言之高品黃門三十年
供奉官十年一轉盖不使此軰坐而竊禄如咸平中洛
苑使入内内都知秦翰與雷有終討王均之亂既而有
功授以内園使恩州刺史即不知保信等立何勞效與
秦翰恩賞一同只是攀援暗轉無名之例伏乞追還成
命特與平轉屬邊疆多事之際恐因此内臣無功進秩
掌兵授律者不肯用命鶴有乘軒衛人無戰意斯有國
者為之深誡惟聖斷無以私昵害天下之至公乃臣拳
拳之望也(嘉祐三年十一月上時為殿中侍御史)
上仁宗乞罷内臣暗轉官例吕誨
臣伏聞寳元前諸閤分内品之類不過一二十人比来
增及數倍除身分俸外更請本閤料錢四時衣服又破
三司折食價錢冗費甚多繇此歴天章閤後苑内東御
藥院最為優厚或因監督工作一切小勞便理績效得
聖旨盡下則超資躐等謂之闇轉自内品供奉不數年
間授諸司使遥領刺史防團之任向時石全育何承用
盧昭序張茂則馮承用之類其名甚多不可殫舉既與
之闇轉則俸禄隨而增給如此濫恩非特亂先朝之典
制較之前古亦未之聞也如前班武臣更歴外任及沿
邊立顯功著效者未有酬賞若是之速焉竊以國家設
爵均禄砥礪才能顯其進用以成大業豈特為内官假
貸而賈天下之怨言謂主上恩厚於私昵甚為朝廷惜
之臣即不知祖宗之制度何緣而廢至當陛下即位之
初太后臨朝制命出於帷幄威福假於内官斜封墨敕
授之匪人故外廷鮮得聞知疑闇轉之例自兹而始暨
明道而後陛下躬覧萬幾北司之弊不聞剗革柰何復
使熾盛於前也然宣命䧏於内省遷擢誥敕亦關於兩
府盖自来上下循持蔽而不言以陛下爵禄植為私恩
交結貴倖因緣致身於近輔者比比有之以是積弊寖
久陛下無由而知蠧公害政莫甚於此都城之下高門
大第寳貨充積冨貴窮極皆倖臣之所有也傾府庫之
貨財竭生靈之膏血以資無功何所取益臣恐人神怨
怒非朝廷之福也設若保信等出居外任薄立勞效陛
下復以何官待之臣竊謂先帝賞秦翰討賊之功宜守
之為例則小人覬覦之心自息伏乞指揮入内内侍省
檢會諸閤分寳元以前人數比類今日如員數過多即
行减省及管幹天章閤後苑内東門御藥院各限定人
數或與三年一替並令入内内侍省將印紙歴子具有
無公過事件批書如因勞效得旨酬賞格即時與叙遷
送中書出給誥敕所貴内侍省與樞密院中書相關不
敢蔽欺得以盡公其闇轉俸給一切非例伏乞裁罷仍
追寢劉保信等前命止與平轉俾中外臣寮陞進均一
賞有所勸天下大幸(嘉祐五年十一月上)
上仁宗論押班湏年五十司馬光
臣伏見朝廷近除帶御器械蘇安靜充内侍省押班臣
竊聞國家舊制两省押班湏年五十以上方得為之安
靜年未五十特蒙擢用臣恐今後内臣求進者援以為
例廼有年齒極少遂居衆首國之舊章因此隳壊竊為
朝廷重之伏望陛下追寢安靜前命以存典法(嘉祐六年上時)
(知諫院)
上仁宗論朱潁士干求内降乞行勘責
傅堯俞
臣近以朱潁士管幹汴口兩有文字干冒天聽傳聞差
遣雖罷而潁士等未嘗勘責得之則為僥百倍失之則
無損萬分此正中貪欺者之策也臣聞明主好要而失
之在煩夫百官幾人一日幾事欲人人丁寧而事事戒
敕則所遺者何可勝舉唯間取其過甚者痛䋲之則庶
官相勉萬事俱理此最要務而陛下所宜留神其潁士
因緣内䧏内侍省不覆奏依條取勘都水監迎合舉官
伏乞早賜指揮勘責施行不然貪覬者未已欺罔者無
懼壊陛下之法者日衆煩陛下之聽者日多再三之瀆
伏俟誅譴(嘉祐七年七月上時為監察御史裏行)
上仁宗論李允恭不合薦孫永昌
傅堯俞
臣伏聞入内都知李允恭奏男供備庫副使堯佐之子
永昌為入内黃門竊聞内臣許養子一人而初補入内
都知亦無恩典允恭既不合薦孫堯佐亦未當養子一
旦破條越例事出非次此命一行必有扳援而進者則
陛下之成法遂廢大凡因事以啓僥倖為易置防以限
恩澤則難官賞之弊近方粗革徼倖之塗膠固拘礙未
能剗除者甚多其已行之法惟陛下持之如金石勿遽
轉移則天下幸甚永昌新命乞行追寝允恭久侍左右
條例非不詳知公違制敕亦望特行勘責况内侍省條
例甚明而永昌違礙非一不敢具陳以煩聖聽伏乞指
揮仔細勘會免致蒙蔽(嘉祐七年七月上)
上仁宗再論朱潁士李允恭傅堯俞
臣近累狀奏彈幹當汴口朱潁士雖蒙追罷差遣其朱
潁士不合干求内䧏内侍省並不依條執奏取勘潁士
都水監阿附權倖保舉潁士尚未曾勘責及入内副都
知李允恭不合奏男堯佐之子永昌充入内黃門緣内
侍只許養子一人而初授都知别無恩典有堯佐則允
恭不合薦孫允恭在則堯佐未當養子鄧保夀失行之
事不當攀援甘昭吉引例之請又已寢罷進退違戾事
狀明白御史中丞王疇亦有劄子論列皆不蒙䧏出臣
愚賤亡状未能感動天聽慙懼之極不知所處獨念陛
下造為法令以維持綱紀倖臣壊之執政既徇而曲從
法官論之陛下又寢而中止是法令伸於四海而屈於
朝廷請求禁於疎外而行於近密上之所為必有甚焉
者將何以揭示後来取信天下陛下之法初未動搖無
狀者尚敢干犯儻犯而容之則誰與共守臣恐綱紀之
紊漸有不可復正者乞將朱潁士李允恭各加勘責庶
干求者知所儆畏推薦者不敢倖邀則法令明而綱紀
正矣(嘉祐七年七月上)
宋名臣奏議卷六十一
