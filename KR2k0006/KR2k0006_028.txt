輿地廣記卷二十八
宋歐陽忞撰
荆湖北路
下岳州古三苗國地春秋戰國屬楚秦屬長沙郡二漢
因之晉元康元年置建昌郡咸康元年省宋元嘉十六
年置巴陵郡齊梁陳皆因之梁兼置巴州隋平陳郡廢
改州為岳州大業初改曰羅州復置巴陵郡唐武德四
年平蕭銑置巴州六年改為岳州天寳元年曰巴陵郡
皇朝因之今縣五
上巴陵縣二漢下雋縣地吳為巴丘邸閣晉太康元年
置巴陵縣屬長沙郡宋置巴陵郡梁置巴州隋改為岳
州唐因之吳使魯肅方彧東晉使陶侃皆守巴陵以為
重鎮有大江洞庭湖有資水沅水澧水湘水同注洞庭北
會大江名之五渚戰國策云秦與荆戰大破之取洞庭
五渚謂此地湖水圓廣五百餘里日月若出没於其地
有君山艑山巴即湘山也以湘君之所迹處因曰君山
有石穴與太湖之苞山潜通故太湖亦有洞庭山君山
東北對艑山兩山相次去數千里回峙相望孤影若浮
有青草湖
望華容縣漢孱陸縣地晉武帝時置安南縣屬安平郡
宋因之隋開皇十八年改曰華容屬岳州唐因之垂拱
二年更名容城神龍元年復故有方臺山赤亭湖近湖
有赤亭城梁元帝使胡僧祐陸法和等據赤亭擊破侯
景軍擒其將住約即此
上平江縣本漢昌縣地東漢置吳曰吳昌晉宋因之屬
長沙郡隋平陳省入羅唐省羅入湘陰神龍三年分湘
陰置昌江縣屬岳州後唐改曰平江有汨水西至湘陰
入湘有廬水
中臨湘縣本巴陵縣之王朝場皇朝淳化四年升為王朝
縣至道二年改為臨湘有陵城山大江
中沅江縣漢益陽縣地梁置樂山郡及樂山縣隋平陳
郡廢改縣曰安樂屬岳州十八年改曰沅江唐因之乾
寧中改曰橋江五代時屬朗州皇朝乾德元年復曰沅江
来屬有楓山沅水
下歸州春秋為䕫子國楚人滅之及戰國皆屬楚秦屬
南郡二漢因之吳永安三年置建平郡晉亦為建平郡
宋因之後周置秭歸郡隋開皇初郡廢屬信州大業初
屬巴東郡唐武德二年分䕫州置歸天寳九年曰巴東
郡皇朝因之今縣三
下秭歸縣故夔子國其先熊摯本楚之嫡嗣以疾不立
而封於夔春秋時夔子不祀祝融與鬻熊曰我先君有
疾鬼神弗赦而自竄於夔我是以失楚又何祀焉楚人
滅之二漢為秭歸縣屬南郡晉宋屬建平郡其地險固
孫皓末晉將王濬有蜀㳂江伐吳吳守將吾彦表謂皓
曰增建平兵若建平不下晉師終不敢過皓不從即秭
歸縣界後周置秭歸郡隋郡廢屬信州唐置歸州縣東
南有丹陽城周成王封楚子熊繹始居於此後徙都枝
江亦曰丹陽縣北百餘里有楚大夫屈原故宅名曰樂
平里原既被流放忽然暫歸有賢姊曰女湏亦歸喻令
自寬離騷所謂女須之嬋媛兮申申其詈予也袁山松
以為秭歸之名始於此而酈道元引樂緯云昔歸典聲
律宋忠注云歸即䕫也則知古人通音同字不必因屈
原也有空舲峽大江
下巴東縣漢巫陽縣地宋有歸鄉縣屬建平郡初在秭
歸之東後徙置於此梁置信陵郡後周郡廢改歸鄉曰
樂鄉隋開皇末又改曰巴東屬信州唐武德二年来屬
有石門山在大江北岸洞達東西劉備為陸遜所破走
逕北門追者甚急踰山越險僅乃得免遂𤼵憤而薨
下興山縣吳置屬建平郡晉因之宋省焉唐武德三年
析秭歸復置屬歸州皇朝熙寧五年省入秭歸後復置
有古夔子城有昭君村漢宫女王嬙此鄉人也
下辰州古蠻夷地春秋戰國屬楚秦昭襄王三十年取
楚巫黔及江南地置黔中郡漢高帝二年改為義陵郡
在辰陽縣界與蠻夷相接數為所攻破光武時郡治東
徙臨沅遂改為武陵郡而以此地屬焉晉宋齊因之後
置沅陵郡隋平陳郡廢置辰州大業初州廢復沅陵郡
唐武德四年平蕭銑置辰州天寳元年曰盧溪郡皇朝
因之今縣四
中沅陵縣二漢晉宋齊皆屬武陵郡後置沅陵郡隋置
辰州唐因之縣東有壺頭山高一百里圓廣三百里東
漢馬援征蠻從壺頭進軍遇瘴没於此有小酉山沅水
酉水其水東南注于沅謂之酉口
中下溆浦縣本漢義陵縣屬武陵郡東漢省之唐武德
五年分辰溪地置溆浦縣屬辰州有溆溪其水出鄜梁
山西北注于沅楚詞所謂入溆浦余邅廻兮迷不知吾
之所如即此水也最為沃壤特宜稻焉其城則劉備所
築
下辰溪縣二漢辰陽縣屬武陵郡晉省之宋復置屬武
陵隋平陳改曰辰溪屬充州大業初州廢屬沅陵郡唐
屬辰州有五城山辰溪縣治舊在辰水之北楚詞所謂
夕宿辰陽是也
下盧溪縣本沅陵縣地唐武德三年析置盧溪縣屬辰
州有武山武溪所出東南流注于沅水源石上有磐瓠
跡猶存磐瓠者高辛氏之狗銜犬戎吳將軍頭致於闕
下帝妻以少女磐瓠負女入南山上石室中生六男六
女自相夫妻後遂滋蔓今五溪蠻夷即其種也
下沅州古蠻夷地春秋戰國皆屬楚秦屬黔中郡二漢
晉宋屬武陵郡梁陳屬沅陵郡隋屬辰州唐貞觀八年以
辰州之龍標縣置巫州天授二年曰沅州開元十三年
以沅原聲相近復曰巫州天寳二年曰潭陽郡大歴五
年改為叙州唐衰没于溪洞皇朝熙寧七年收復置沅
州兼得錦奬二州之地今縣三
下盧陽縣本漢無陽縣地屬武陵郡東漢省之晉宋為
舞陽後省梁置龍標縣屬沅陵郡隋屬辰州唐析龍標
置潭陽縣屬叙州皇朝熙寧七年以其地置盧陽縣為
沅州治焉鎮江浦本龍標縣地唐置叙州熙寧五年以
其地置寨元豐三年廢為鋪龍門鋪本龍門縣地唐垂
拱四年析麻陽置屬辰州尋省熙寧七年以其地置鋪
奬州鋪唐奬州地也
下麻陽縣唐武德三年分沅陵辰溪置屬辰州熙寧七
年来屬唐招諭縣垂拱三年置屬錦州後省皇朝太平
興國七年折麻陽復置屬辰州熙寧七年來屬八年省
入麻陽故錦州寨唐錦州地也有辰山辰溪
下黔陽縣本鐔城縣地二漢及晉屬武陵郡宋省焉唐
貞觀八年置朗溪縣屬叙州後置黔江城皇朝元豐三
年升為黔陽縣有紫霄山七寳山沅水舞水
下靖州古蠻夷地唐為溪洞誠州皇朝熙寧九年收復
仍置元祐二年廢為渠陽軍三年廢為寨屬沅州紹聖
中復置誠州崇寧二年改為靖州今縣三
下永平縣本沅州貫保寨地皇朝元豐六年置渠陽縣
為誠州治崇寧二年改為永平有勝山渠河
會同縣本三江崇寧二年改名
通道縣本羅蒙崇寧二年改名
同下州漢陽軍春秋屬鄖後及戰國屬楚秦屬南郡二
漢屬江夏郡晉宋齊因之梁屬沔陽郡後周屬復州隋
屬沔州州廢屬沔陽郡唐武德四年平朱粲置沔州建
中二年州廢四年復置寳歴二年州又廢屬鄂州周置
漢陽軍皇朝因之熙寧四年軍廢屬鄂州元祐元年復
置今縣三
望漢陽縣本安陸縣地二漢及晉屬江夏郡東晉置沌
陽縣宋因之後省隋開皇十七年置漢津縣屬復州大
業初改曰漢陽唐屬沔州州廢屬鄂州周置漢陽軍皇
朝因之有魯山大江漢水沌水灄水漢入江處謂之沔
口漢末魏及吳人皆以為重鎮禹貢漢水至于大别南
入于江今縣蓋古大别之地也
下漢川縣本安陸縣地梁置梁安郡西魏改曰魏安郡
尋改曰汊川郡隋開皇初郡廢唐武德四年析漢陽置汊
川縣屬沔州州廢屬鄂州周屬安州皇朝太平興國二
年改曰漢川屬漢陽軍亦周隋甑山縣也
同下州荆門軍五代以前地理與江陵府同皇朝開寳
五年置荆門軍熙寧六年廢元祐元年復置今縣二
中長林縣本編縣地二漢晉宋皆屬南郡後廢焉而置
長林長寧二縣隋開皇十一年省長林入長寧十八年
改長寧曰長林屬江陵府唐武德四年於縣東北置基
州及章山縣七年州廢以章山隸郢州郢州廢来屬八
年省入長林貞元二十一年析置荆門縣後省皇朝置
荆門軍軍廢屬江陵府後復置皆為軍治有章山禹貢
所謂内方也有漢水漳水漕水
下當陽縣二漢晉宋齊梁屬南郡後周置平州屬梁蕃
隋開皇七年改為玉州九年州廢屬江陵府梁又置安
居縣十八年改曰昭丘大業初改曰荆臺尋省入當陽
唐武德四年復置平州六年改曰玉州八年州廢屬荆
州皇朝置荆門軍初治此後徙治長林軍廢屬江陵府
後復置来屬二漢臨沮縣屬南郡晉屬襄陽郡宋復屬
南郡後省唐武德四年析當陽復置屬平州八年省入
當陽縣有綠林山在縣東即所謂當陽長阪也曹公追
劉備而張飛横矛拒之於此有麥城關侯保麥城詐降
而遁焉為潘漳所斬有沮水漳水皆東南流入于江而
麥城在二水間王粲於此登樓而賦之曰夾清漳之通
浦倚曲沮之長洲是也
荆湖北路化外州
下錦州歴代地理與辰州同唐垂拱二年析辰州麻陽
縣地及開山洞置錦州天寶元年改為盧陽郡乾元元
年復曰錦州統縣五
中下盧陽縣
中下渭陽縣
中下招諭縣本省入沆州麻陽
中下常豐縣本萬安縣天寶元年更名
中下洛浦縣天授二年析辰州之大鄉置屬溪州後來屬
下奬州歴代地理與辰州同唐天授二年析沆州之夜
即渭溪二縣置舞州開元十三年以舞武聲相近更名
鶴州二十年曰業州天寳元年曰龍溪郡大歷五年改
為奬州統縣三
中下峩山縣本夜郎天寳元年更名
中下渭溪縣天授二年析夜即置
中下梓薑縣本屬充州天寳二年廢為羈縻州以縣来
屬
下溪州歴代地理與辰州同唐天授二年析辰州之亢
鄉置天寳元年曰靈溪郡統縣二
上大鄉縣漢沅陵零陽二縣地屬武陵郡梁置大鄉縣
屬沅陵郡隋屬辰州唐置溪州以王溪相會此地故以
為名
中下三亭縣貞觀九年析大鄉置有黔山大酉山
輿地廣記卷二十八
