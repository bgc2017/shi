輿地廣記卷三十二
宋歐陽忞撰
利州路
次府興元府春秋屬蜀戰國屬楚秦惠王立漢中郡二
漢因之高帝始封漢王都此建安中為張魯所據改曰
漢寧曹公克魯復曰漢中蜀劉備破魏將夏侯妙才遂
有其地以為重鎮漢中常以巴蜀扞蔽故劉備初得漢
中曰曹公雖来無能為也大抵巴蜀有難漢中輙没自
公孫述劉備李雄譙縱據蜀漢(闕)所䧟魏末平蜀
兼立梁州晉宋齊梁皆因之西魏亦立梁州并立漢中
郡後周末改郡曰漢川隋開皇初郡廢大業初州廢復
置漢川郡唐武德元年曰梁州開元十三年改曰褒州
二十年復故名天寳元年曰漢中郡後升山南西道興
元元年始因德宗巡幸升為興元府皇朝因之今縣四
次赤南鄭縣故鄭之附庸周時鄭桓公死於犬戎鄭人
南奔居此因曰南鄭顯王之世蜀有其地至六國楚(闕)
弱秦略取焉自秦以来皆為漢中郡治(闕)
王蕭何曰天漢美名也遂都南鄭大
城周曰(闕)城南憑北結環雉金墉漆井皆
漢所修築地沃(闕)既克張魯方之雞肋謂食
之無所得而棄之為可惜也蜀先主以魏延後主以蔣
琬姜維相繼守之魏末平蜀兼立梁州晉以後皆因之
齊建武二年蕭懿為刺史魏將元英率兵十萬通斜谷
圍南鄭懿拒守百餘日不拔而退梁天監二年刺史夏
侯道遷以地入魏大同元年魏刺史元羅復以地入梁
承聖二年尉遲向平蜀乃入西魏焉後周末改郡曰漢
川隋唐因之後為興元府朱梁時王建得其地後唐克
之又為孟知祥所有周顯德中節度使張虔釗以地歸
附有玉女山黃牛山中梁山仙臺山漢水有胡城漢張
騫使匈奴與胡妻及堂邑父俱還漢中築城以居之晉
義熙十五年城上有密雲五色昭章及曉城崩半許淪
漢出銅鍾十二枚以為宋室之瑞
次畿城固縣二漢屬漢中郡蜀改為樂城晉復故及宋
齊梁西魏後周皆屬漢中隋屬漢川郡唐屬梁州武德
二年改曰唐固貞觀二年復故有通關山古曰通關勢
山高百餘丈(闕)城方五里濬塹三重漢王北定
三秦蕭何守漢中欲修此道以通關中故名曰通關勢
有黑水出縣北大山南流入漢諸葛亮牋云朝𤼵南鄭暮宿
黑水謂此有韓信臺即漢高祖築壇設九賓之禮以拜
信為大將
次畿褒城縣故褒國周幽王后褒姒生於此漢置漢中
郡并褒中縣及東漢晉皆屬漢中郡隋開皇初(闕)
元年(闕)未印更給改曰褒城義寧二年改
曰褒中唐貞觀三年復曰褒城屬梁州漢陽平關在西
北有石(闕)山通道六丈有餘昔秦欲
伐蜀(闕)以金置尾下言能糞金欲
以(闕)蜀王負力(闕)道引之秦因使張儀
司馬錯以兵(闕)漢永平中司隸
校尉犍為楊(闕)以石門是
也有女郎山上有女郎廟俗言張魯所葬有褒水西北
出衙嶺山東南逕大石門歷故(闕)諸葛亮死
于五丈原魏延先退而焚之即此褒水又(闕)交城
又東南得丙水口又東南歷小石門又東南歷褒(闕)
南口又東南歷褒城縣東又南入於漢水
次畿西縣本沔陽縣地二漢晉宋皆屬漢中郡後省元
魏置嶓冢縣後周因之隋大業初改為西縣屬漢川郡
唐武德三年置褒州八年州廢來屬有沔陽故城在西
漢蕭何所築劉備北定漢中即漢王位於此有西樂故
城在西南甚險固即諸葛亮所築晉梁州刺史楊亮守
之為苻堅所破後刺史姜維潘孟亦相仍居此城側有
客裘溪(闕)北濟入漢今謂之洛水有定軍山在東南曹
公克漢水命夏侯淵守之劉備自陽平關南渡沔水破
斬淵于此諸葛亮將死遺令葬此山下(闕)隴婎深松
茂柏攅蔚川阜莫知墓所在山東地名高(闕)廟蜀
步兵校尉習隆等所表立也有張魯城官西魯沛國(闕)
陵孫也行五斗米道劉焉以為督義司馬住漢中因(闕)
焉有濫水北𤼵武都氐中南逕城(闕)逕張魯治
城南流入沔謂之濜口張魯治謂仙官所治也有(闕)山
舊有張(闕)師堂今曰濜口化有百牢關(闕)南(闕)
都督府利州春秋戰國為蜀地秦屬蜀郡(闕)
主分属(闕)郡晉孝武分立晉夀郡宋齊因之
世號小諡(闕)梁曰黎州西魏復曰益州
又改曰(闕)郡隋大業初州廢為義城郡唐
武德元年(闕)益(闕)郡王屬知昭武軍
節度後唐(闕)曰益州皇朝景祐四年改寧武軍今縣
四
中綿谷縣故葭萌縣本蜀王弟葭(闕)封為苴侯邑史
記郡謂苴屬相攻是也二漢屬廣漢郡劉備又曰漢夀
屬梓潼郡晉太康元年改曰晉夀太元十五年立晉夀
郡宋分置興安郡後復併焉而改晉夀曰興安後魏兼
立益州西魏曰(闕)開皇十八年改興安曰綿谷唐
因之有龍門山嘉陵水(闕)綿谷
中葭萌縣漢舊縣地東晉安帝置晉安縣属新邑都宋
齊因之元魏為郡治焉隋開皇初郡廢十八年改晉安
為葭萌縣屬利州唐因之有嘉陵江
中下嘉川縣漢葭萌縣地宋置興樂(闕)
嘉川隋開皇初郡廢屬利州唐武德(闕)
年州廢来屬故平蜀縣本義城西魏置隋
屬利州義寧二年改曰義清唐武德七年置南平州貞
觀二年州廢来屬天寳元年改曰胤山皇朝乾德三年
改曰平蜀熙寧三年省入嘉州有石鷰山
中昭化縣漢葭萌縣地宋置益昌縣屬白水郡隋唐屬
利州皇朝開寳五年改為昭化白水鎮(闕)
郡晉屬梓潼郡孝武分屬晉夀(闕)
又曰平興置白水郡後改縣為(闕)
初郡廢復改縣為平興屬利(闕)
置(闕)貞觀元年州廢来屬寳(闕)
輿地廣記卷三十二
