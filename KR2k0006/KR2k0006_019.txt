輿地廣記卷十九
宋歐陽忞撰
河東路下
望汾州春秋屬晉戰國屬趙秦屬太原郡二漢屬太原
西河二郡魏因之晉屬西河國元魏置西河郡兼置汾
州北齊置南朔州後周改曰介州隋開皇初郡廢大業
初州廢復置西河郡唐武德元年改曰浩州三年改曰
汾州皇朝因之今縣五
望西河縣本漢隰城屬西河郡東漢省之晉復置屬西
河國元魏為西河郡及汾州治隋唐皆因之肅宗上元
元年改隰城曰西河漢京陵縣地屬太原郡即趙文子
與叔向觀於九原之所漢兹氏縣屬太原郡魏黃初二
年置西河國有西河恭王司馬子盛碑
望平遥縣本漢平陶縣屬太平郡東漢晉因之元魏以
諱改陶為遥隋屬西河郡唐屬汾州
上介休縣二漢屬太原郡晉屬西河國元魏分置平昌
縣後周置介休郡省介休縣入平昌隋開皇初郡廢十
八年改平昌曰介休屬西河郡義寧元年復置介休郡
唐武德元年改為介州正觀元年州廢來屬有綿上山
今謂之介山有介子推祠漢鄔縣屬太原郡東漢晉因
之澤在北是為昭餘祁漢中都縣文帝為代王都此屬
太原郡東漢晉因之後皆入介休
上孝義縣漢中陽縣屬西河郡東漢因之隋曰永安貞
觀元年更名孝義有隠泉山
中靈石縣本漢介休縣地隋開皇十年置屬汾州唐因
之有賈胡堡唐高祖討宋金剛次於此地有高壁嶺雀
鼠谷汾水關皆險固之處
上澤州春秋屬晉戰國屬韓後屬趙秦屬上黨郡二漢
屬上黨河東二郡魏晉因之元魏置逹州及高都長平
安平三郡北齊置長平高都二郡後周併二郡為高平
郡隋開皇初郡廢改州為澤州大業初州廢置長平郡
置澤州天寳元年曰高平郡皇朝因之統縣六
緊晉城縣本高都縣二漢晉屬上黨郡元魏置建州北
齊置長平高都二縣後周併為高平郡隋開皇初郡廢
十八年改縣為丹川大業初置長平郡唐武德元年置
建州三年析丹川縣置晉城六年州廢隸蓋州徙蓋州
來治九年省丹川入晉城貞觀元年州廢隸澤州來治
有天井關在縣南太行山上
上高平縣本泫氏縣地二漢屬晉上黨郡後析置平高
縣北齊改曰高平省泫氏入焉隋屬長平郡唐武德元
年置蓋州貞觀元年州廢屬澤州秦將白起坑趙降卒
四十萬人於長平即此地今有頭顱山
上陽城縣本漢澤縣二漢屬河東郡晉屬平陽郡隋置
澤州取濩澤為名後屬長平郡唐武德元年復置澤州
八年徙治端氏天寳元年改縣為陽城有禹貢析城山
王屋山濩澤水
中端氏縣韓趙魏既分晉徙晉君於端氏即此二漢屬
河東郡晉屬平陽郡元魏置安平郡隋開皇初郡廢屬
澤州唐武德六年徙州來治此貞觀元年徙治晉城
中陵川縣本漢泫氏縣北齊省之隋開皇十六年置陵
川縣屬澤州唐武德元年屬蓋州貞觀元年來屬
中下沁水縣二漢晉皆屬河内郡元魏置廣寧郡北齊
郡廢改縣為永寧隋開皇十八年復為沁水屬澤州唐
武德元年屬蓋州貞觀元年來屬
中憲州自唐以前地理與嵐州同本樓煩監牧以嵐州
刺史兼領貞元十五年别置監牧使龍紀元年節度使
李克用表置憲州及樓煩縣皇朝因之咸平五年以樓
煩屬嵐州以嵐州之静樂來屬熙寧三年州廢十年復
置統縣一
中静樂縣漢汾陽縣地屬太原郡後置岢嵐縣隋開皇
十八年改曰汾源大業四年又改為静樂屬樓煩郡唐
武德四年置管州六年州癈以靜樂屬嵐州皇朝咸平
中來屬熙寧三年屬嵐州十年復來屬有管涔山汾水
所出有隋汾陽宫故天池縣唐龍紀三年置屬憲州咸
平省入静樂
下嵐州春秋屬晉後為胡地有樓煩王居焉其後屬趙
秦屬太原郡二漢晉因之後魏末置嵐州隋大業四年
置樓煩郡唐武德四年置東會州六年更名嵐州皇朝
因之統縣三
中宜芳縣本漢汾陽縣屬太原郡高帝封蔪強為侯國
積粟所在謂之羊腸倉有羊腸坂石磴縈回若羊腸焉
隋末置嵐城縣屬樓煩郡唐武德四年更名宜芳六年
為嵐州治有古秀容城魏土地記曰秀容胡人徙居之
立秀容護軍治之
中下合河縣北齊置蔚汾縣隋大業四年改曰臨泉屬
樓煩郡唐武德三年改曰臨津六年屬嵐州貞觀元年
又改為合河東有蔚汾關西有合河關
下樓煩縣唐龍紀元年於樓煩監西一里置為憲州治
皇朝咸平中以縣來屬
下石州戰國時趙之離石邑後為秦魏二國之境秦屬
太原郡地漢屬西河郡東漢為郡治焉晉置西河國北
齊置西汾州及懷政郡後周改州為石州郡為離石郡
隋開皇初郡廢大業初州廢復置離石郡唐武德元年
復為石州天寳元年曰昌化郡皇朝因之統縣三
中離石縣本戰國趙邑秦昭王伐趙取離石是也後屬
太原郡漢屬西河郡而東漢徙郡治此晉為西河國治
自漢末匈奴入居内郡魏武帝分其衆為五部在離石
者以左賢王去卑監之去卑之豹豹子淵世據此地謂
之左國城晉惠帝時淵起兵於此後趙石勒置永石郡
後縣廢焉北齊置昌化縣及懷政郡後周郡縣並改曰
離石隋因之唐為石州
中平夷縣後周析離石縣置隋屬離石郡唐屬石州
中方山縣後周置窟胡縣及窟胡郡隋開皇初郡廢後
縣改為修化屬離石郡後周又置盧山縣大業初并入
修化唐為方山縣武德二年置方州三年州廢來屬按
舊史言方山隋縣隋史石州無方山有修化豈隋末更
名而史官失紀歟有方山赤洪水
下遼州春秋屬晉戰國屬韓後屬趙秦二漢屬上黨郡
晉為樂平郡後魏為遼陽郡隋屬遼州大業初州廢屬
太原郡唐武德三年復屬遼州六年州徙來治此八年
曰箕州先天元年改曰儀州天寳元年曰樂平郡中和
三年復曰遼州皇朝因之熙寧七年州廢屬平定軍元
豐八年復置今縣四
下遼山縣本湼氏縣地二漢屬上黨郡晉屬遼陽縣屬
樂平郡元魏曰遼陽北齊省之隋開皇十年復置更名
遼山十六年屬原州大業初州廢屬太原郡唐武德三
年復屬遼州六年州治徙此有遼陽山古箕城春秋晉
人敗狄於箕先軫死焉即此
中下榆社縣本湼氏縣地二漢屬上黨郡晉置武鄉縣
唐武德元年屬韓州三年以縣及并州之平城置榆州
六年州廢來屬
下平城縣
下和順縣本韓之閼與邑趙奢破秦軍於閼與即此漢
為沾縣屬上黨郡後置梁榆縣晉盧諶征艱賦云訪梁
榆之虚郭乃閼與之舊平是也隋開皇十年改曰和順
屬太原縣唐武德三年來屬熙寧七年省為鎮入遼山
元祐元年復置
下豐州自五代以前地理與府州同皇朝嘉祐七年以
府州蘿泊川掌地置東南接府州西接麟州不統縣
同下州威勝軍自五代以前地理與潞州同皇朝太平
興國二年置威勝軍併沁州入焉今縣四
中銅鞮縣本晉大夫羊舌之邑漢高帝破韓王信於此
縣二漢及晉屬上黨郡隋唐屬潞州皇朝為威勝軍有
舊湼縣後魏改為陽城開皇十八年改為甲川大業初
省入銅鞮
上武鄉縣漢湼縣地晉置武鄉縣屬上黨郡石勒其縣
人也有漚麻池勒與李陽争池相毆即此及僣位置武
鄉郡後魏去武字隋開皇初郡廢屬潞州十六年分置
榆社縣大業初省入唐武后復加武字屬潞州皇朝太
平興國二年來屬
中下沁源縣本榖遠縣二漢屬上黨郡晉省之元魏置
沁源縣及義寧郡隋開皇初廢十六年置沁州大業初
初州廢屬上黨郡唐武德元年復置沁州天寳元年曰
陽城郡皇朝太平興國六年廢州以沁源來屬
中下綿上縣隋開皇十六年分介休縣之南境置屬汾
州唐武德元年屬沁州皇朝太平興國六年屬大通監
寳元二年來屬晉文公以綿上為介之推田曰以志吾
過且旌善人即此
同下州平定軍春秋屬晉戰國屬趙秦及二漢屬太原
上黨二郡晉置樂平郡元魏為西陽郡後復為樂平隋
開皇初郡廢十六年置遼州大業初州廢屬太原縣唐
武德三年復置遼州治樂平領遼山平城石艾等縣後
州徙治遼山而樂平石艾還屬并州皇朝太平興國二
年置平定軍今縣二
中平定縣本上艾縣漢屬太原郡東漢屬常山國晉屬
樂平郡後改曰石艾隋屬太原郡唐武德三年屬遼州
六年屬受州八年州廢屬并州天寳年改曰廣陽皇朝
太平興國四年改曰平定置平定軍
中樂平縣本沾縣二漢屬上黨郡晉置樂平郡元魏北
齊後周皆因之隋開皇初廢郡為樂平縣屬太原郡唐
武德三年以縣置遼州六年徙治遼山而樂平屬并州
皇朝太平興國四年來屬
同下州岢嵐軍自五代以前地理與嵐州同皇朝太平
興國四年析置岢嵐軍今縣一
下嵐谷縣唐長安三年析宜芳縣置屬嵐州并以岢嵐
柵為軍景龍中張仁亶徙其軍於朔方留者號岢嵐守
捉隸大同軍皇朝復以縣置軍有岢嵐水岢嵐山
同下州寧化軍自五代以前地理與嵐州同皇朝太平
興國四年析嵐州地置寧化縣五年於縣置軍領寧化
一縣熙寧三年縣廢後復置崇寧三年又廢有雪山汾
水
同下州火山軍自五代以前地理與嵐州同皇朝太平
興國七年以嵐州雄勇鎮置軍治平七年置火山縣四
年縣廢有火山黃河
同下州保德軍自五代以前地理與嵐州同皇朝淳化
四年析嵐州地置定羌軍景德二年改曰保德不領縣
有黃河
同下州晉寧軍自五代以前地理與石州同
中下臨泉縣後周置曰烏突及置烏突郡隋開皇初郡
廢縣尋改曰太和屬石州唐武德三年改縣曰臨泉置
北和州貞觀三年州廢屬石州有湫水皇朝置軍來屬
中定胡縣漢離石縣地後周置及置定胡郡隋開皇初
郡廢屬石州有孟門關其地險固
河東路化外州
單于大都護府本戎狄地戰國屬趙秦漢屬雲中郡魏
晉皆屬新興郡隋屬榆林郡唐龍朔三年置雲中都護
府麟德元年改為單于大都護府升振武軍節度東北
至朔州南至勝州領縣一
中金河縣唐天寳四年置有金河有燕然山東漢竇憲
勤銘於此有李陵臺有王昭君墓名曰青冢唐咸通中
李國昌為節度使恣横拒命而子克用盗據雲州侵掠
代北為邊患焉
安北大都護府唐龍朔三年立曰瀚海都督府總章二
年更名開元二年治中受降城十年徙治豐勝二州之
境十二年徙天德軍領縣二
中隂山縣故北戎之地隂山東西千餘里草木茂盛多
禽獸匈奴依岨其中治弓矢出來為寇是其苑囿也戰
國屬趙趙武靈王築長城自代並隂山下至高闕為塞
秦始皇斥逐匈奴自榆中並河以東屬之隂山以為三
十四縣漢初復為匈奴所有武帝出師征伐斥奪此地
置隂山縣屬西河郡匈奴失隂山過之未嘗不哭東漢
省入西安陽屬五原郡唐天寳元年置隂山縣
上通濟縣
鎮北大都護府唐立領縣二
上大同縣
上長寧縣
下都督雲州本戎狄地戰國屬趙秦屬鴈門定襄代三
郡二漢晉因之後魏道武徙都平城置司州代尹孝文
遷都洛陽改代尹曰萬年尹隋屬馬邑郡唐武德四年
置北常州七年州廢貞觀十四年置雲州天寳元年曰
雲中郡升大同軍節度領縣一
上雲中縣本平城縣地漢晉屬鴈門郡後魏以為代都
北齊置大平縣後周改曰雲中隋開皇初改曰雲内屬
馬邑郡唐貞觀十四年自朔州北定襄城移雲州於雲
内之常安鎮置因改雲内為定襄縣永淳元年為默啜
所破州縣俱廢開元二十年復置改定襄曰雲中有故
隂館縣漢屬鴈門郡東漢為郡治後魏置平齊郡尋廢
有故高柳城漢屬代郡東漢屬代郡東漢為郡治有參
合坡韓王信又與胡騎入居恭合柴將軍屠參合斬信
於此有故桐過城二漢屬定襄郡有故武進城漢屬定
襄郡東漢屬雲中郡有故盛樂縣漢曰成樂屬定襄郡
東漢屬雲中郡後魏昭成徙居盛樂宫即此有白豋山
匈奴圍漢高帝於此有單于臺漢武出長城登單于臺
勒兵十八萬騎旌旗徑千餘里威震匈奴即此
望應州唐末置後唐天成元年升彰國軍節度領縣二
望金城縣後唐明宗其縣人也故置彰國軍而以金城
為望縣
上混源縣
上新州唐末置後唐同光二年升威勝軍節度領縣四
中永興縣
礬石縣
龍門縣
懷安縣
下蔚州本代地在常山之北趙簡子與諸子約曰吾藏
寳符於常山上先得者賞諸子馳之常山無所得毋䘏
還曰已得符矣從常山上臨代代可取也於是簡子以
毋䘏為賢其後繼立是為襄子襄子北登夏屋請代王
使厨人以銅㪷擊殺之遂發兵定代地及武靈王置代
郡秦及漢晉皆因之後魏置懷荒禦夷二鎮及靈丘郡
後周置蔚州隋開皇初郡廢大業初州廢屬鴈門上谷
二郡唐武德六年置蔚州天寳元年曰安邊郡至德二
載曰興唐郡統縣三
中下靈丘縣有趙武靈王墓因以為名漢屬代郡東漢
省之後魏復置及置靈丘郡後周置蔚州隋屬鴈門郡
唐初没於突厥武德六年置蔚州僑治陽曲七年僑治
繁畤八年僑治秀容故北常州城貞觀五年破突厥復
故地還治靈丘有&KR0740;水發源於高氏山東入河漢志注
以為靈丘之號在趙武靈王之前此說非也齊地别有
靈丘孟子謂蚳鼃辭靈丘而請士師是也此靈丘趙之
之北境非齊趙兵交之地
中興唐縣本安邊縣唐開元十二年置治横野軍至德
二載更名興唐
下飛狐縣本唐昌縣漢屬代郡東漢省之晉復置隋仁
夀初改曰飛狐屬上谷郡唐屬蔚州有飛狐谷飛狐關
在代國南四十里漢酈食其說高帝所謂距飛狐之口
是也晉劉琨為胡人所攻自代出飛狐口奔於安次即
從此道
下朔州本戎狄地戰國屬趙秦漢屬代鴈門二郡靈帝
末羌胡大擾定襄靈中五原朔方上郡之民並流徙分
散建安二十年魏武帝始集塞下荒地置新興郡晉惠
帝改曰晉昌郡後魏置懷朔鎮及朔州北齊置廣安郡
隋開皇初郡廢大業初州廢置代郡尋改為馬邑郡唐
武德四年復曰朔州統縣二
中善陽縣本劇陽縣漢屬鴈門郡王莽改曰善陽東漢
復曰劇陽晉省之北齊置招遠縣及廣安郡隋開皇初
郡廢改縣曰善陽置代郡尋曰馬邑唐置朔州有故桑
乾縣二漢屬代郡後魏置桑乾郡北齊改為廣寧郡後
周廢之有秦馬邑城晉太康地記云秦時建此城城輒
崩不成有一馬周旋馳走反覆父老異之依以築城城
乃不壞遂名馬邑漢武帝使聶壹翁佯為賣馬邑城以
誘匈奴單于信之乃以十萬騎入武周塞覺漢兵謀引
去即此地也二漢及晉屬鴈門郡故武州縣二漢鴈門
郡所謂武周塞是也有紫河發源於此
中禹邑縣唐開元五年析善陽置治大同軍城
下寰州唐末置領縣一
下寰清縣
下儒州唐末置領縣一
下縉山縣
下毅州本武州唐末置後唐長興元年改曰毅州領縣
一
下文德縣
輿地廣記卷十九
