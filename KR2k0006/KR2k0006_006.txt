輿地廣記卷六
宋歐陽忞撰
京東東路
望青州少昊之世有爽鳩氏虞夏時有季萴湯末有逢
公伯陵殷末有蒲姑氏皆為諸侯國扵此周成王時蒲
姑氏與四國作亂成王滅之以封太公是為齊國所謂
營丘後徙都臨淄亦其地其後為田氏地有秦滅之置
齊郡漢高帝封子肥為齊王故為齊郡亦屬北海千乘
後屬齊國北海樂安兼置青州晉屬齊國濟南樂安永
嘉之亂陷扵石勒刺史曹嶷為晉守造廣固城終為季
龍所陷季龍末叚龕自號齊王據之慕容恪滅趙克青
州苻氏平燕盡有其地及苻氏敗苻朗以州降晉置幽
州以辟閻渾為刺史鎮廣固隆安四年為慕容恪所陷
遂都之為南燕劉裕滅南燕以羊穆之為青州刺史築
東陽城而居之宋及後魏皆置青州後周為齊郡樂安
北海隋並廢之大業初復置北海郡唐武德四年曰青
州天寳元年曰北海郡升平盧軍節度皇朝淳化五年
改鎮海軍政和元年曰齊郡今縣六
望益都縣本二漢廣縣地屬齊郡晉廢之廣固縣在縣
西四里晉書曹嶷所築有大澗甚廣因曰廣固城為青
州刺史治焉叚翕慕容德皆據此東陽城北即郡治東
城是也晉時城宋將竺䕫守之後魏攻圍不下益都本
漢侯國武帝封菑川王子胡為益都侯故城在今夀光
縣南元魏置益都縣北齊移入青州城北門外為治所
後置齊郡隋開皇初廢大業初置北海郡唐為青州有
五龍口劉裕圍慕容超于廣固塞五龍口城中男女悉
皆脚弱病者大半遂拔之
望夀光縣本漢博昌夀光縣地後漢晉並屬樂安國隋徙
夀光治所扵博昌屬北齊郡唐屬青州有淄澠二水有
灌亭禹後斟灌氏之國有紀國故城春秋紀侯國也漢
曰劇屬北海郡文帝十八年置甾川國後漢併入北海
郡故城在縣西南
緊臨朐縣二漢臨朐昌國縣並屬齊郡晉省臨朐入昌
國隋開皇六年故昌國為逢山大業初改曰臨朐屬北
海郡唐屬青州有伯氏駢邑
上博興縣本漢樂安縣屬千乘郡後漢屬樂安國晉省
之其後復置隋改為博昌屬北海郡唐屬青州後唐避
諱改為博興
上千乘縣漢舊縣後漢屬樂安國晉省之後復置為樂
安郡治隋開皇初郡廢以千乘屬北海郡唐屬青州有
薄姑城商末為諸侯居此周時與四國作亂成王滅之
有遄臺齊景公飲酒扵臺上曰古而無死其樂若何晏
子對曰昔爽鳩氏始居此地季萴因之有逢伯陵因之
蒲姑氏因之而後太公因之古若無死爽鳩氏之樂非
君所願也顔師古言武王初封太公於齊未得爽鳩氏
地成王以益之在漢博昌縣地
上臨淄縣城臨淄水故曰臨淄即營丘也周封太公於
此南郊山下有天齊淵齊所以為齊以天齊也戰國時
齊威王項羽封田都漢齊悼惠王皆都之後置齊郡復
漢晉為齊國元魏為齊郡北齊廢之隋開皇十六年復
置屬北海郡唐屬青州漢西安縣故城在西北本曰渠
丘齊大夫雍廩之邑有葵丘牛山時水
上密州戰國時屬齊秦置琅邪郡漢屬琅邪郡及高密
城陽二國後漢屬琅邪郡北海國晉屬城陽郡元魏屬
高密後置膠州隋開皇初郡廢五年改膠州為密州大
業初州廢復為高密郡唐武德五年曰密州天寳元年
曰高密郡皇朝開寳五年升安化軍節度今縣五
望諸城縣本漢東武諸二縣地東武為琅邪郡治所後
漢屬琅邪國晉屬城陽郡後魏置高密郡隋開皇初改
為密州十八年改東武為諸城大業初復為高密郡唐
為密州諸本魯邑春秋城諸及鄆是也漢屬琅邪郡後
漢屬琅邪國晉屬城陽郡元魏屬東莞郡其後省入東
武至隋改焉漢琅邪縣在東境初越王勾踐欲覇中國
徙都於此起觀臺于山上周七里以望東海秦始皇置
琅邪郡後東遊過齊登山大樂之因留三月乃徙黔首
三萬戶扵山下刊石立碑記秦功德漢武帝亦登焉晉
省琅邪縣後復置元魏屬平昌郡後又省隋開皇十六
年置縣曰豐泉大業初復改為琅邪唐省之
望安丘縣今莒之渠丘也漢為安丘屬北海郡後漢屬
北海國晉屬東莞郡元魏屬平昌郡其後並廢隋開皇
十六年置牟山縣大業初改名安丘屬高密郡唐乾元
二年以安禄山亂改為輔唐皇朝開寳四年復為安丘
漢梧城朱虚昌安三縣故地在此
望莒縣東莒國戰國時燕將樂毅破齊獨莒不下漢文
帝置城陽國以封朱虚侯劉章光武併入琅邪國魏晉
復置城陽郡後魏置東莞郡北齊郡廢屬義唐郡唐初
廢之以莒屬琅邪後屬密州漢海曲縣故城在縣東吕
母起於此
上高密縣縣有密水故以為名漢文帝置膠西國宣帝
本始元年更名高密國後漢屬北海郡魏晉屬陽城郡
隋屬高密郡唐屬密州漢夷安縣屬高密國本春秋萊
國之夷雒邑晏平仲其邑人也後漢屬北海郡晉以來
省之唐武德六年移高密治故夷安城淳于本春秋州
國漢為縣屬北海郡後漢屬北海國晉屬城陽郡元魏
屬平昌郡北齊省入高密
膠西縣春秋介葛盧國二漢為黔陬縣屬琅邪郡晉屬
城陽郡元魏屬高密郡後置平昌郡隋開皇初郡廢十
六年置縣曰膠西大業初省黔陬入焉屬高密郡唐武
德元年省膠西入高密後以其地為板橋鎮皇朝元祐
三年復置膠西縣
上齊州春秋戰國皆屬齊郡二漢屬濟南平原東郡晉
濟南郡領平夀下密膠東即墨祝阿五縣而以平夀為
郡治方今考其屬邑乃漢北海平原膠東地非濟南地
也或云魏平蜀將徙其豪將家扵濟河北改為濟岷郡
而太康地理志無此郡名豈永嘉喪亂簡編𣪚落故失
其傳乎宋為濟南郡復置冀州後魏改為濟州隋開皇
初郡廢大業初州廢置齊郡唐武德元年曰齊州天寳
元年曰臨淄郡五年曰濟南郡皇朝治平三年升興德
軍今縣三
緊歷城縣二漢屬濟南郡宋元魏為郡治焉隋置齊郡
唐為濟州有歷山漢韓信度平原襲破齊歷下軍即此
有華不注山左傳晉郤克敗齊師逐之三周華不注是
也漢末平陵縣本譚國二漢為濟南郡治其後郡徙歷
城而平陵又廢唐武德二年置譚州并平陵縣貞觀六
年州廢屬齊州十七年齊王祐起兵平陵人李君求據
縣不從因改名全節元和十五年省入歷城漢臺縣故
城在縣西
緊禹城縣本祝柯齊邑也春秋襄十九年諸侯盟於祝
柯即此二漢曰祝柯屬平原郡晉屬濟南郡隋屬齊郡
唐屬齊州天寳元年更名禹城東有野井亭齊侯唁魯
昭公之所
中章丘縣本漢陽丘縣屬濟南郡後漢省之復置高唐
縣隋開皇十六年改為章丘屬高密郡唐屬齊州有東
陵山盗跖死處臨濟鎮本漢朝陽縣隋開皇十六年改
曰臨濟别置朝陽大業初省入焉唐屬齊州皇朝咸平
四年省入章丘管縣二漢屬濟南郡晉以後廢之地入
臨濟
中長清縣本齊之石窌邑二漢及晉為盧縣地隋開皇
十四年置長清縣屬濟北郡唐屬齊州武德元年置山
茌縣二漢茌縣也屬泰山郡天寳元年改為豐齊元和
十五年省入長清
中臨邑縣二漢屬東郡晉及元魏屬濟北國隋屬齊郡
唐屬齊州有石門有盧縣故城春秋齊侯鄭伯盟扵石
門尋盧之盟是也有朝陽城漢朝陽縣也屬濟南郡後
漢為東朝陽屬濟南國晉屬樂安國其後廢入臨邑
上沂州春秋時齊魯三國之地戰國時屬齊楚秦屬琅
邪郡漢屬琅邪東海二郡後置琅邪國魏晉因之宋為
琅邪郡後魏置北徐州後周改為沂州隋開皇初郡廢
大業初州廢復為琅邪郡唐武德四年曰沂州天寳元
年曰琅邪郡今縣五
望臨沂縣本魯地春秋城中二在縣東北二漢屬東海
郡晉屬琅邪國隋為琅邪郡唐為沂州漢即丘縣故城
在縣東南本祝丘春秋夫人姜氏享齊侯扵祝丘是也
二漢晉皆屬琅邪國隋大業初省入臨沂漢開陽縣屬
東海郡本鄅國也後更名啟陽春秋叔孫州仇帥師城
啟陽是也漢避景帝諱改為開陽後漢晉為琅邪國治
其後廢入臨沂故城在縣南漢襄賁縣屬東海郡後漢
及晉皆因之其後廢入臨沂故城在縣南
望承縣本漢承縣屬東海郡後漢晉因之隋大業初改
承為蘭陵屬彭城郡唐武德四年復更為承以縣置鄫
州貞觀元年州廢來屬蘭陵鎮戰國時屬楚春申君以
荀卿為蘭陵令二漢晉屬東海郡元康元年置蘭陵郡
其後郡縣俱廢唐武德四年置蘭陵縣貞觀元年省入
鄫故鄫國漢屬東海郡後漢晉皆屬琅邪隋大業初省
入承
望沂水縣漢東莞東安二縣地東莞本莒之鄆邑魯取
之漢屬琅邪國晉太康中置東莞郡隋屬高密郡後省
入東安東安漢屬城陽國後漢及晉屬琅邪國其後改
沂水縣及南青州東安郡後周改州為莒州隋開皇初
郡廢改縣曰東安十六年又改曰沂水大業初州廢屬
琅邪郡唐屬沂州有沂山禹貢沂水所出有浮來山春
秋公及莒人盟扵浮來是也有穆陵山昔召康公賜齊
太公履南至扵穆陵即此漢陽都縣春秋賜國也漢屬
城陽國後漢晉屬琅邪國其後廢焉故城在縣南有大
峴山為齊南境其地險固晉將劉裕伐南燕大將公孫
五樓請慕容超據守大峴超不從故敗
望費縣魯季氏邑公山弗擾以費畔即此漢屬東海郡
後漢屬泰山郡晉屬琅邪國隋屬琅邪郡唐屬沂州有
蒙山禹貢所謂蒙羽其藝是也顓臾城在縣西北魯附
庸國為東蒙主冉有以為固而近扵費勸季氏伐之隋
開皇十八年改南武陽曰顓臾屬琅邪郡唐貞觀元年
省入費漢南武陽縣屬泰山郡後漢及晉因之有顓臾
城隋因改焉故城在縣西漢南城縣屬東海郡後漢屬
泰山晉屬南武城即古之武城子游為宰有絃歌之聲
處也故城在費縣
中新泰縣本漢東上陽縣屬泰山郡後漢省之晉復置
惠帝元康元年改為新泰屬泰山郡隋屬琅邪郡唐屬
沂州漢蒙隂縣屬泰山郡後漢省之晉復屬琅邪國北
齊省入新泰故城在縣東南堂阜在東齊地也有夷吾
亭管仲以囚自魯歸鮑叔解其縛於此
上登州春秋牟子國戰國屬齊秦屬齊郡二漢晉屬東
萊郡元魏屬東牟郡隋屬東萊郡唐置登州天寳元年
曰東牟郡今縣四
望蓬萊縣本漢黃縣屬東萊郡後漢為郡治所晉屬東
萊國元魏置東牟郡北齊廢東牟入長廣郡隋開皇初
廢長廣屬東萊郡唐如意元年置登州初治牟平神龍
三年更名黃為蓬萊徙治焉
望黃縣漢舊縣唐神龍三年更名蓬萊先天元年析蓬
萊置黃縣屬登州有萊山漢㡉縣地在此有蹲狗山
緊牟平縣二漢舊縣屬東萊郡晉省之後復置隋屬東
萊郡唐屬登州漢東牟腄縣地在此有東牟山之罘山
秦始皇漢武帝嘗登之
中文登縣漢不夜腄縣地屬東萊郡後漢以來省之北
齊置文登縣後周因之隋屬東萊郡唐武德四年置登
州貞觀元年州廢如意元年屬登州有文登山有成山
漢武帝禮日於成山即此有不夜城古有日夜出見於
東萊故萊子立此城以不夜為名有秦始皇石橋
中萊州禹貢所謂萊夷作牧之地春秋為萊國齊侯滅
之還萊子於郳戰國屬齊秦屬齊郡二漢為東萊郡晉
為東萊國宋為東萊郡後魏兼置光州北齊後周因之
隋開皇初郡廢五年改州曰萊州大業初州廢置東萊
郡唐武德四年曰萊州天寳元年曰東萊郡今縣四
望掖縣漢高帝置東萊郡後漢郡徙治黃晉復為郡治
焉後魏以來因之隋開皇初郡廢大業初復置唐為萊
州有掖水因以名縣有三山有萬里沙見史記封禪書
漢曲成當利二縣在此
望萊陽縣二漢昌陽縣屬東萊郡晉省之其後復置隋
屬東萊郡唐屬萊州後唐避廟諱改為萊陽有奚飬津
周禮幽州其藪奚飬
望膠水縣本漢長廣縣地屬琅邪郡後漢屬東萊郡晉
咸寧三年屬長廣郡其後郡廢復屬東萊郡隋仁壽元
年改曰膠水唐屬萊州
中即墨縣燕將樂毅破齊唯田單守即墨不下卒破燕
軍項羽立田車為膠東王都此後屬齊漢文帝十六年
復為膠東國後漢國廢屬北海國晉屬北海郡北齊省
之隋開皇十六年復置屬東萊郡唐屬萊州漢不其縣
屬琅邪郡後漢屬東萊郡晉置長廣縣其後郡廢北齊
省之隋開皇十六年復置尋省入即墨故城在今縣西
漢壯武縣屬膠東國故夷國也左傳紀人伐夷即此後
漢屬北漢國晉屬城陽郡其後廢焉故城在即墨西有
沽水左氏曰沽尤以東即此
上濰州春秋戰國皆屬齊秦屬齊郡二漢為北海郡晉
為濟南國元魏復置北海郡北齊改郡曰高陽隋開皇
初郡廢十六年分置雄州大業初州廢屬北海郡唐初
置濰州尋廢屬青州皇朝以青州北海縣置軍後升為
湖州政和元年曰北海郡今縣三
望北海縣本漢平夀下密桑犢縣地後漢省桑犢餘屬
北海國晉以平夀置濟南郡下密屬焉元魏復為北海
郡北齊改曰高陽隋開皇三年罷郡置下密縣於廢郡
城大業二年改為北海縣而别置下密唐武德二年以
北海置濰州八年州廢省下密入北海屬青州皇朝建
隆三年置北海軍乾德二年升為濰州有斟亭禹後斟
尋氏之國有寒亭羿相寒浞之國有溉源山溉水所出
古所謂覆甑山也
望昌邑縣二漢都昌縣地屬勃海郡元魏屬北海郡隋
因之後省為北海縣地皇朝建隆三年析置昌邑縣有
濰水出箕山北至都昌入海漢末北海相孔融為黃巾
賊管亥所圍劉先主救之於此
緊昌樂縣二漢營陵縣地屬北海郡晉屬高密國元魏
屬平昌郡後改為營丘北齊廢之隋開皇十六年復置
屬北海郡唐貞觀八年省入北海皇朝乾德三年以營
丘城置安仁縣尋改為昌樂
上淄州春秋戰國皆屬齊秦屬齊郡漢屬濟南樂安國
後漢因之晉屬樂安國後魏置東清河郡北齊郡廢隋
置淄州大業初州廢併入齊郡唐武德元年置淄州天
寳元年曰淄川郡今縣四
望淄川縣本漢般陽縣地屬濟南郡後漢屬齊國晉省之
後魏置貝丘縣及東清河郡北齊郡廢隋開皇十六年
置淄州十八年改貝丘為淄川屬齊郡唐屬淄州有淄
水出泰山萊蕪縣蔡山東北過臨淄縣東又東北過利
縣東又東北入扵海漢萊蕪故城在東南菑川國亦在
此古齊長城
中長山縣本二漢於陵縣地屬濟南郡晉省之後置武
彊縣隋開皇十八年改曰長山屬齊郡唐屬淄州有長
白山陳仲子夫妻隠處
中下鄒平縣古鄒國二漢屬濟南郡晉曰鄒屬樂安國
後改為平原縣隋開皇十八年復曰鄒平屬齊郡唐屬
淄州
下高苑縣漢屬千乘郡後漢晉屬樂安國北齊改曰長
樂隋開皇十八年改曰會城大業初復名高苑屬齊郡
唐屬淄州漢被陽縣在此漢狄縣田儋兄弟殺狄令起
兵於此漢屬千乘安帝永初二年改為臨濟屬樂安國
其後省入高苑
同下州淮陽軍春秋戰國屬宋魯秦屬薛郡漢屬東海
郡後漢為下邳國晉宋因之梁為武州及下邳郡後魏
為東徐州後周為邳州隋開皇初郡廢大業初州廢復
屬下邳郡唐置邳州後州廢屬泗州又屬徐州皇朝置
淮陽軍今縣二
望下邳縣夏時奚仲自薛徙此秦末為東陽郡治秦嘉
其邑人也韓信為楚王都此國徐屬東海郡後漢永平
十五年置下邳國晉宋因之城有三重大城南門謂之
白門曹公擒陳宫處也中城吕布所守也小城晉荀羡
郄曇所治也梁置武州下邳郡後魏置東徐州後周置
邳州隋皆廢之後復置下邳郡於宿豫而以下邳縣屬
焉唐武德四年置邳州貞觀元年州廢屬泗州而省郯
良城淮陽三縣入下邳元和四年屬徐州皇朝太平興
國七年置淮陽軍縣處沂泗之會城東南有小沂水水
上有橋楚人謂橋曰圯張良遇黃石公於下邳圯上即
此葛嶧山在西禹貢所謂嶧陽也郯陽故已姓國春秋
郯子來朝是也秦置郯郡二漢晉皆為東海郡治兼為
徐州刺史治焉後魏復置郯郡隋開皇初郡廢屬下邳
郡唐省之故城在縣北良城縣左傳昭十三年晉侯會
吳子於良是也漢屬東海後漢晉皆屬下邳梁置武原
郡隋開皇初郡廢屬下邳唐省之淮陽縣在漢凌縣泗
陽之間有淮陽切梁置淮陽郡東魏置綏化縣後周改
為淮陽隋開皇初郡廢屬下邳唐省之漢睢陵縣故城
在此
中宿遷縣秦下相縣地城在西北項羽即此縣人也屬臨
淮軍晉元帝督運軍儲以為邸閣因置宿豫縣及宿豫
郡焉明帝大寧中兖州刺史劉遐自彭城退屯泗口即
此安帝義熙中置城在今縣東南臨泗水南近淮水自
後為重鎮後魏太和中南徐州治此後省州為戍隋開
皇初廢宿豫郡以縣屬下邳唐屬泗州寳應元年避諱
改為宿遷屬徐州皇朝太平興國七年來屬
輿地廣記卷六
