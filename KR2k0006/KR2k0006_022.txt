輿地廣記卷二十二
宋歐陽忞撰
兩浙路上
大都督府杭州春秋屬越戰國屬楚秦屬會稽郡漢因
之東漢順帝以後屬吳郡晉屬吳興吳二郡宋齊梁因
之陳置錢塘郡隋開皇中郡廢置杭州大業初州廢置
餘杭郡唐武德四年置杭州天寳元年曰餘杭郡升鎮
海軍節度五代為吳越王錢氏所有皇朝太平興國四
年來歸淳化五年改曰寧海軍今縣九
望錢塘縣五代時晉改縣為錢江後别置錢塘縣與錢
江分治州郭下有靈隠山昔楚僧云自天竺鷲山飛來
望仁和縣本錢塘縣初郡功曹華信議立此塘以防海
水始開募有能致一斛土石者即與錢一千旬月之間
來者雲集塘未成譎不復取皆棄土石而去塘遂成故
曰錢塘漢屬會稽郡東漢省之晉復置屬吳郡陳置錢
塘郡隋平陳郡廢自餘杭徙州治此後曰餘杭郡唐復
曰杭州晉天福中避高祖名改錢塘曰錢江皇朝太平
興國四年改曰仁和有臨平湖傳言此湖塞天下亂此
湖開天下平吳孫皓天璽元年吳郡言臨平湖自漢末
穢塞今更開通斯晉氏平吳一天下之符也
望餘杭縣秦始皇南游至錢塘臨浙江水波惡乃西百
二十里從狹中渡因置餘杭縣漢屬吳稽郡東漢晉屬
吳郡隋置杭州後州徙治錢塘屬杭州有由拳山
望臨安縣本漢餘杭縣地吳孫權分置臨水縣晉武改
曰臨安屬吳郡後廢唐武德七年復置臨水縣屬潜州
八年省入於潜垂拱四年析餘杭於潜以故臨水城復
置臨安縣屬杭州吳越王錢鏐其縣人也鏐既貴以素
所居營為安國衣錦軍鏐歸宴故老山林皆覆以錦梁
改臨安縣曰安國縣以尊之皇朝太平興國三年復曰
臨安
緊富陽縣本富春縣漢屬會稽郡東漢屬吳郡吳王孫
權其縣人也置東安郡晉皇后名春孝武改曰富陽屬
吳郡隋屬餘杭郡唐屬杭州
緊於潜縣二漢屬丹陽郡晉屬吳興郡隋屬餘杭郡唐
屬杭州北有天目山
上新城縣本富春縣地晉咸和中置新城縣隋平陳省
入錢塘後復置唐武德七年省入富陽永淳元年復置
屬杭州梁改曰新登皇朝太平興國四年復改曰新城
有桐溪
上鹽官縣本漢海鹽縣地吳王濞煑海為鹽盖在此有鹽
官吳因置鹽官縣晉屬吳郡隋屬餘杭郡唐屬杭州
中昌化縣本於潜縣地唐垂拱二年析置紫溪縣萬歲
通天元年曰武隆縣皆屬杭州神龍元年更武隆為唐
山縣大歴二年皆省長慶初復置唐山梁改曰金昌唐
同光初年復故名晉改為横山皇朝太平興國四年改
曰昌化有百丈山紫溪水所出東南流逕新城謂之桐
溪又逕桐廬入浙江
大都督越州春秋為越國之都周顯王時越王無彊西
伐楚楚威王興兵大敗之盡取故吳地至浙江而越以
此散服朝於楚秦屬會稽郡漢因之東漢置會稽郡乃
自吳縣徙治山隂晉宋齊梁陳皆因之宋兼置東陽州
尋廢梁復置東揚州隋平陳郡廢改州曰吳州大業初
置越州尋廢置會稽郡唐復為越州天寳元年曰會稽
郡升為鎮東軍皇朝因之統縣八
望會稽縣本於越地禹會諸侯江南計功而崩因葬焉
命曰會稽會稽者會計也其後帝少康封庶子杼於會
稽以奉守禹祀即越王允常之先也秦置山隂縣屬會
稽郡漢因之東漢順帝以後為郡治晉因之後分置會
稽縣隋為吳州越州及會稽郡治唐因之南有會稽山
秦始皇於此刻石紀功有禹冡禹穴有秦望山在州城
正南為衆峯之傑始皇登之以望東海山南有嶕峴峴有
大城越之先君無餘舊都於此有鏡湖若耶溪雷門
望隂山縣秦漢以來故縣隋平陳省入會稽縣唐垂拱
二年復置在州郭下與會稽分治有鑑湖東漢水和五
年太守馬臻所創開周回三百餘里溉田九千餘頃創
湖之始多浸冡墓有千餘人怨訐臻因被刑於市及遣
使覆按總不見人籍乃知死者所訐也有龜山一名怪
山一名自來山本自琅邪東武飛來於此其形似龜故名有蘭
溪溪口有亭曰蘭亭晉太守王羲之作曲水序於此
望剡縣漢屬會稽郡東漢晉隋皆因之唐武德四年平
李子通置嵊州六年州廢來屬有天姥山
望諸暨縣本曰句無越王允常之故邑國語所謂南至
句無是也漢為諸暨縣屬會稽郡東漢晉隋皆因之唐
屬越州
望餘姚縣二漢晉皆屬會稽郡隋省入句章縣有句餘
山在餘姚南句章北故二縣因以為名唐武德四年復
置及置姚州七年廢屬越州
緊蕭山縣本餘暨縣二漢屬會稽郡漢末童謠曰天子
常興東南三餘之間故孫權改曰永興縣晉因之隋省
入會稽縣唐儀鳳二年復置屬越州天寳元年改曰蕭
山潘水所出水經以為疑是浦陽江之别名自外無水
以應之越人西施出於此縣
緊新昌縣本剡縣地五代時置新昌縣屬越州有沃州
水
望平江府周初封太伯為吳國春秋末為越所併戰國
屬楚秦置會稽郡漢因之東漢順帝置吳郡晉宋齊梁
陳皆因之陳兼置吳州隋平陳郡廢改州曰蘇州因姑
蘇山為名大業初州廢復置吳郡唐武德四年曰蘇州
天寳元年曰吳郡南唐升為中吳軍節度皇朝太平興
國三年改曰平江軍政和三年升為平江府今縣五
望吳縣本曰句吳太伯避公季奔荆蠻荆蠻歸之號曰
句吳武王克商因封之至夫差為越所滅後越破更屬
楚秦置會稽郡項梁初起吳中使項籍斬會稽守殷通
即此地漢高帝以封吳王濞後國除復為會稽郡東漢
順帝分置吳郡隋曰蘇州唐因之有姑蘇山虎丘山即
吳王闔廬墓也太湖中有苞山亦曰夫椒山左傳吳伐
越敗之夫椒是也山有洞室入地潜行北通瑯邪東武
俗謂之洞庭
望長洲縣吳有長洲苑在東漢枚乘諫吳王不如長洲
之苑即此唐萬歲通天元年析吳置長洲縣在州郭與
吳分治
望崑山縣本漢婁縣地屬會稽郡東漢晉屬吳郡陸機
陸雲生於此故名其山曰崑山梁置崑山縣隋平陳省
之開皇十八年復置屬吳郡唐屬蘇州
望常熟縣本漢吳縣地晉分置海虞縣屬吳郡梁分置
南沙常熟二縣隋平陳徙常熟於南沙而省海虞入焉
屬蘇州唐因之有常熟山
緊吳江縣朱梁開平三年吳越錢鏐奏於松江置吳江
上承太湖更逕笠澤國語曰越伐吳吳禦之笠澤是也
望潤州春秋屬吳戰國屬越後屬楚秦屬會稽鄣二郡
漢高帝以封荆王劉賈後屬會稽郡東漢屬吳郡吳王
孫權初鎮丹徒謂之京城晉平吳置毗陵郡宋置南東
海郡及南徐州梁改郡曰南蘭陵郡陳曰南東海郡自
宋至陳常以京口為重鎮隋平陳郡廢開皇十五年置
潤州太業初州廢屬江都郡唐武德三年復置潤州天
寳元年改為丹陽郡後升鎮海軍節度皇朝改鎮江軍
今縣三
緊丹徒縣春秋時謂之朱方齊慶封奔吳予之朱方是
也秦時望雲者言其地有天子氣乃使赭衣徒三千人
鑿長坑以敗其勢故曰丹徒漢屬會稽郡東漢屬吳郡
孫權鎮此曰京城晉置毗陵郡宋置南東海郡及南徐
州隋開皇九年置延陵縣省丹徒入焉置潤州以潤浦
為名唐因之武德三年以故延陵縣地復置丹徒縣有
北固山金山
緊丹陽縣古雲陽秦始皇改為曲阿漢屬會稽郡東漢
屬吳郡晉屬毗陵郡隋屬江都郡唐武德三年置雲州
五年曰簡州八年州廢來屬天寳元年改為丹陽延陵
鎮本曲阿縣地唐武德三年以延陵縣地置丹徒乃别
置延陵縣於今所屬茅州七年州廢屬蔣州九年來屬
皇朝熙寧五年省入丹陽
緊金壇縣本曲阿縣地隋末盗起土人保聚因為金山
縣唐屬蔣州武德八年省入延陵垂拱四年復置來屬
更名金壇有茅山
上湖州春秋屬吳吳滅屬越戰國屬楚秦屬會稽鄣二
郡漢屬會稽丹陽二郡東漢屬吳郡吳孫皓分置吳興
郡晉宋齊梁陳因之梁兼置震州隋開皇九年平陳郡
廢仁夀中置湖州大業初州廢屬餘杭吳二郡唐武德
四年復置湖州天寶元年復曰吳興郡周升為宣德軍
節度皇朝景祐元年改昭慶軍今縣六
望烏程縣漢屬會稽郡東漢屬吳郡吳置吳興郡梁置
震州隋置湖州唐因之有太湖禹貢震澤也周官謂之
具區有苕溪霅溪入焉有卞山衡山左傳吳伐楚至於
衡山即此
望歸安縣本烏程縣地皇朝太平興國七年析置歸安
縣於郭下與烏程分治
望安吉縣本漢故鄣縣地吳興記曰光和末張角亂此
鄉守險助國漢嘉之中平二年分故鄣之南鄉置安吉
縣屬丹陽郡晉屬吳興郡梁陳屬陳留郡隋平陳郡廢
省安吉入綏安義寧二年沈法興復置唐武德四年賊
平因之屬姚州七年省入長城麟德元年復置屬湖州
望長興縣本烏程故鄣二縣地吳王闔閭使弟夫概居
此築城狹而長晉武帝因置長城縣屬吳興郡隋平陳
省之仁夀中復置屬吳郡唐武德四年更置綏州因故
綏安縣為名又改曰雉州七年州廢來屬梁避廟諱改
曰長興秦鄣郡故城在縣西南八十里二漢為故鄣縣
屬丹陽郡晉屬吳興郡梁陳屬陳留郡隋省入綏安俗
號為府頭
緊德清縣本武康縣地唐天授元年分置武原縣景雲
二年改為臨溪天寶元年改為德清
上武康縣本防風氏之國漢為烏程縣之餘不鄉漢童
謠言天子當興東南三餘之間吳乃分餘不鄉置永安
縣晉以平陽已有永安故改此永安為永康又改曰武
康屬吳興郡隋屬餘杭郡大業末李子通置安州又曰
武州唐武德四年賊平因之七年州廢來屬梁屬杭州
皇朝太平興國四年復來屬有封嵎山餘不溪
上婺州春秋戰國皆屬越秦屬會稽郡二漢因之吳孫
皓分置東陽郡晉宋齊因之梁置金華郡陳因之隋平
陳郡廢置婺州以當天文婺女之分為名大業初州廢
復置東陽郡唐武德四年置婺州天寳元年曰東陽郡
石晉升武勝軍節度皇朝淳化元年改寳寧軍今縣七
望金華縣本漢烏傷縣地屬會稽郡初平三年分縣南
鄉置長山縣吳為東陽郡治晉以後因之或云本曰長
仙赤松子采藥此山因而居之故以為名後傳呼乖訛
字亦隨改梁置金華郡隋開皇中郡廢置婺州改長山
縣為吳寧十二年改曰東陽十八年又改曰金華大業
初復置東陽郡唐復曰婺州有金華山赤松澗
望東陽縣本漢烏傷縣地唐垂拱二年分義烏置屬婺
州有峴山
望義烏縣本二漢烏傷縣屬會稽郡異苑曰東陽顔烏
以淳孝著聞父死負土成城羣烏銜土助焉而口皆傷
因以名縣自晉至隋皆屬東陽郡唐武德七年改烏傷
為義烏有靈黃山
望蘭溪縣本金華縣地唐咸亨五年分縣西界置屬婺
州有九峯山
緊永康縣吳赤烏中分烏傷縣上浦置晉至隋皆屬東
陽郡唐武德四年置麗州八年州廢來屬有石城山
上武義縣吳赤烏八年置後廢唐天授二年分永康復
置屬婺州後改曰武城天祐中復曰武義有八素山
上浦江縣唐天寳十三載分義烏蘭溪及杭州富陽置
浦陽縣屬婺州後改為浦江
輿地廣記卷二十二
