輿地廣記卷二十六
宋歐陽忞撰
荆湖南路
上潭州古三苗國之地春秋戰國屬楚秦置長沙郡漢
為國東漢復為郡晉屬長沙及衡陽郡永嘉元年兼置
湘州宋齊梁陳因之隋平陳郡廢置潭州以昭潭為名
大業初州廢置長沙郡唐武德四年曰潭州天寳元年
曰長沙郡升為武安軍節度皇朝因之今縣十一
望長沙縣故青陽地秦始皇二十六年荆王獻青陽以
西是也漢為臨湘縣高帝五年以封吳芮為長沙王都
此其城即芮所築東漢及晉為郡宋為國齊梁陳為郡
隋為潭州唐因之唐宋馬氏父子竊據其地後為南唐
所取有嶽麓山昭山山下有旋泉深不可測人以為昭
潭無底有湘水潙水有賈誼宅并仍存
望衡山縣本湘南縣地吳析置衡陽縣及置衡陽郡晉
惠帝改縣曰衡山宋齊梁陳因之隋平陳郡廢屬潭州
唐神龍三年屬衡州皇朝淳化四年来屬禹貢衡山在
西南有三峰曰祝融紫盖石廪韓愈詩紫蓋連延接天
柱石廪騰擲堆祝融有湘水
望安化縣本益陽縣地皇朝熙寧六年置有浮青山資
水
緊醴陵縣本漢臨湘縣地高后封長沙相越為醴陵侯
即此東漢置醴陵縣属長沙郡建安八年縣有大山常
鳴如牛呴聲積數年後豫章賊攻没縣亭晉宋皆屬長
沙郡後省唐武德四年復置屬潭州有王喬山醴泉
上攸縣漢屬長沙國東漢晉宋屬長沙郡後改為攸水
隋平陳省入湘潭縣後復置唐武德四年置南雲州貞
觀元年州廢屬衡州五代時来屬有雲陽山攸水
中湘鄉縣本湘南縣之湘鄉東漢置縣屬零陵郡晉宋
属衡陽郡後省唐武德四年析衡山置屬潭州有漣水
歴石魚山下石色黑而理若雲毋開發一重輒有魚形
長數寸鱗鰭首尾若刻畫焼之作魚膏腥
中湘潭縣本湘南縣地禹貢衡山在東南湘中記曰衡
山有玉牒禹案其文以治水遥望衡山如陣雲沿湘十
里九向九背廼不復見漢屬長沙國東漢屬長沙郡晉
宋屬衡陽郡後省而置湘潭縣隋屬衡州唐元和後来
屬有湘水㳙湖
中益陽縣漢屬長沙國東漢晉宋齊梁陳属長沙郡隋
唐屬潭州有浮丘山益水水經注以益水為資水之殊
目縣南十里有平岡岡有井數百淺者四五尺深者不
測俗云昔有金人以杖撞地輒便成井
中瀏陽縣本漢臨湘地吳置瀏陽縣属長沙郡晉宋因
之後省唐景龍二年析長沙復置潭州有瀏水
中湘隂縣本羅縣地宋元徽二年分置湘隂縣屬湘東
郡齊因之梁置羅州及岳陽郡陳廢州隋平陳郡廢省
湘隂入岳陽縣置玉州尋改岳陽為湘隂縣開皇十一
年州廢屬岳州唐因之皇朝淳化四年来屬故羅縣羅
國本在襄州宜城之西楚文王徙羅子居此秦為羅縣
屬長沙郡二漢晉宋齊因之梁陳屬岳陽郡隋平陳屬
岳州唐武德八年省入湘隂故城在今縣東北有湘山
湘水汨水出艾縣桓山西逕羅縣北又西逕吳昌縣北
東漢置曰漢昌吳更名隋省入羅又西逕玉笥山又西
為屈潭楚屈原被䜛放逐懷沙自沉於此又逕汨羅戍
南又西入于湘春秋所謂羅汭也有黃陵水上承太湖
西流入湘逕二妃廟南世謂之黃陵廟秦始皇遊至湘
山逢大風問博士曰湘君何神博士對曰堯女舜妻而
葬此始皇大怒使刑徒三千人伐湘山木赭其山焉
中寧鄉縣吳新陽縣地晉太康元年改為新康屬衡陽
郡宋以後因之隋平陳省入益陽縣唐武德四年復置
七年又省皇朝太平興國二年析長沙置有大潙山青
陽山潙水
上衡州春秋戰國屬楚秦屬長沙郡二漢屬長沙桂陽
二郡吳置湘東衡陽二郡晉宋齊梁陳皆因之隋平陳
省二郡置衡州大業初州廢置衡山郡唐武德四年曰
衡州天寳元年曰衡陽郡皇朝因之今縣五
望衡陽縣本酃縣地漢屬長沙國東漢屬長沙郡吳置
湘東郡及臨烝縣東南去酃縣十五里晉因之太元二
十年省酃入焉宋齊梁陳因之隋平陳置衡州改臨烝
為衡陽縣唐因之亦漢鍾武縣地屬零陵郡東漢改為
重安晉宋以後屬衡陽郡隋省入衡陽縣後復置唐武
德七年又省入有岣嶁山即南岳之别名有湘水烝水
有合江亭韓愈詩江亭枕湘江烝水會其左有酃湖周
回三里取水為酒極醇美晉武帝平吳始荐酃酒於太
廟
中茶陵縣漢屬長沙國東漢屬長沙郡晉屬湘東郡宋
齊梁陳因之隋省入湘潭縣唐武德四年析攸縣復置
屬南雲州貞觀元年又省聖歷元年復置来屬有雲陽
山茶水漢地理志茶陵有泥水西入湘水經謂之沫水
即今茶水是也茶弋奢反
中耒陽縣二漢屬桂陽郡晉宋以後因之隋平陳改曰
洡隂屬衡州唐武德四年復曰耒陽有侯曇山洡水出
郴縣西北過耒陽又北衡陽入湘
中下常寧縣漢分耒陽置新寧縣晉屬湘東郡宋齊梁
陳皆因之隋屬衡州唐天寳元年改曰常寧有逍遥山
湘水宜水
下安仁縣皇朝乾德三年以安仁場置後析衡陽衡山
二縣地入焉
中道州春秋戰國屬楚秦屬長沙郡漢分屬零陵郡東
漢晉因之穆帝分置營陽郡宋齊因之梁改為永陽郡
隋平陳郡廢屬永州大業初州廢屬零陵郡唐武德四
年平蕭銑置營州五年改為南營州貞觀八年改為道
州天寳元年曰江華郡皇朝因之今縣四
緊營道縣本漢營浦縣屬零陵郡晉置營陽郡宋齊因
之而析置營陽縣為郡治梁改郡縣皆曰永陽隋開皇
中郡廢省營浦入永陽屬永州唐武德四年置營州改
永陽為營道縣貞觀八年改營州為道州天寳元年改
營道為弘道縣皇朝建隆三年復曰營道有營道山營
水出冷道縣西流逕九疑山下又西逕營道又屈而東
北逕營涌又北流注于湘亦虞時鼻國之地有象祠唐
元和中刺史薛伯高毁之柳宗元作斥鼻亭神記
緊永明縣本漢營浦縣地唐既徙置營道於永陽乃徙
置永陽於此屬道州貞觀八年省天授二年復置天寳
元年更名皇朝熙寧五年省為鎮入營道元祐二年復
置
緊江華縣漢為乘縣地属蒼梧郡唐武德四年析置江
華縣屬道州貞觀十七年屬永州上元二年復来屬文
明元年改曰雲漢神龍元年復故有吳望山沲水
緊寧遠縣漢冷道營道二縣地並屬零陵郡東漢及晉
皆因之東晉屬營陽郡宋齊因之梁陳屬永陽郡隋省
冷道入營道而徙營道於冷道廢城屬永州唐武德四
年徙置營道於永陽縣乃於此地置唐興縣為營州貞
觀八年屬道州長夀二年改曰武盛神龍元年復曰唐
興元寳元年改曰延唐梁改曰延昌後唐復故晉天福
初曰延喜皇朝乾德三年改為寧遠有九疑山虞舜所
葬其山九谿相似故名有冷水出此山北流逕冷道西
南又北流入都溪水故大歷縣本漢冷道之舂陵鄉長
沙定王封其子置是為舂陵節侯後省吳復置屬零陵
郡東晉屬營陽郡宋齊因之梁陳屬永陽郡隋平陳省
入營道唐大歷二年析延唐縣置於舂陵故城北十五
里名曰大歷屬道州皇朝乾德三年省入寧縣有舂陵
水即所謂都溪也西北流入于營水
中永州春秋戰國屬楚秦屬長沙郡漢元鼎六年置零
陵郡東漢吳晉宋齊梁陳因之隋開皇初郡廢置永州
大業初州廢復置零陵郡唐武德四年平蕭銑置永州
天寳元年曰零陵郡皇朝因之今縣三
望零陵縣本漢泉陵縣屬零陵縣東漢為郡治晉宋齊
梁陳因之隋置永州改泉陵為零陵縣唐因之泉陵故
城在今縣北二里亦晉應陽縣地惠帝分觀陽置屬零
陵郡宋齊梁陳因之隋省入零陵縣應水東南流入湘
有臯墟象之所封也有萬石山瀟湘水縣有香茅自古
貢之禹貢荆州菁茅也
中祁陽縣吳分泉陵置屬零陵郡晉宋齊梁陳因之隋
省入零陵縣唐武德四年復置屬永州亦吳永昌縣地
晉宋齊梁陳屬零陵郡隋省入零陵縣後分入祁陽有
石燕山石色紺而狀似燕或大或小若母子及雷風相
薄則羣飛頡頏有湘水
中東安縣皇朝雍熙元年以零陵縣之東安場置
中郴州春秋戰國屬楚秦屬長沙郡項羽尊楚懷王為
義帝都郴漢高帝二年置桂陽郡東漢晉宋齊梁陳因
之隋開皇中平陳郡廢置郴州大業初州廢復置桂陽
郡唐武德四年平蕭銑置郴州天寳元曰桂陽郡皇朝
因之今縣四
緊郴縣義帝所都項羽使英布害之縣南有義帝冢漢
屬桂陽郡東漢以後因之隋置郴州唐因之有靈夀山
古所謂萬歲也有石室室有鍾乳上悉生靈夀木下有
千秋溪又有渌水出縣東侯公山西北流而南屈注于
來謂之程鄉溪昔置酒宫醴醖于山下名曰程酒獻同
酃酒焉
中桂陽縣漢郴縣地東晉分置汝城縣屬桂陽郡宋齊
梁因之陳改為廬陽縣及置廬陽郡隋平陳郡廢以縣
屬郴州唐天寳元年改為義昌後唐改曰郴義皇朝太
平興國元年改為杜陽有耒山耒水所出西北流逕汝
城縣北又西北逕晉寧縣北又北過郴縣西又北過便
縣西又西北過耒陽縣東又北過酃縣東又西北至臨
烝而右注湘水
中宜章縣隋大業未蕭銑析郴置義章縣屬郴州唐因
之皇朝太平興國元年改曰宜章亦二漢臨武縣地屬
桂陽郡晉宋齊梁陳因之隋唐屬郴州後廢有武溪南
入樂昌有嵐領
中永興縣漢便縣屬桂陽郡東溪吳晉因之宋省焉唐
開元十三年置安陵縣屬郴州天寳元年改為高亭皇
朝熙寧六年改為永興有高亭山安陵山
中邵州春秋戰國屬楚秦屬長沙郡二漢屬長沙零陵
二郡吳寳鼎元年分置邵陵郡晉宋齊梁陳因之隋平
陳郡廢屬湘州唐武德四年平蕭銑置南梁州貞觀十
年改為邵州天寳元年曰邵陽郡皇朝因之今縣三
望邵陽縣漢曰昭陵屬長沙郡吳置邵陵郡晉改縣曰
邵陵宋因之後省入邵陽邵陽本昭陽東漢置屬零陵
郡晉武帝改焉屬邵陵郡宋因之後併邵陵入而以邵
陽為郡治隋郡廢屬湘州唐武德四年復置邵陵縣七
年省入邵陽後置邵州又吳置高平縣屬邵陵郡晉宋
因之後省入邵陽有文斤水邵陵水
望新化縣皇朝收復梅山以其地置新化縣屬邵州有
長龍山澬水
下蒔竹縣皇朝元豐四年以洞溪徽州置蒔竹縣屬邵
州有九龍山蒔竹水
下全州自後唐以前地理與永州同石晉天福三年楚
王馬希範奏置全川皇朝因之今縣二
望清湘縣漢零陵洮陽二縣地並屬零陵郡東漢晉宋
齊梁陳皆因之隋置省而置湘源縣屬永州唐因之後
改為湘川楚又改為清湘而置全州有湘山宜湘水漢
洮陽故城在今縣西北零陵故城在南
觀陽縣漢零陵縣地吳分置觀陽屬零陵郡晉宋齊梁
陳皆因之隋省入湘源縣大業末蕭銑復置屬永州唐
武德七年省上元二年復置石晉時來屬有灌水
同下州武國軍自五代以前地理與邵州同皇朝因
之
中武岡縣二漢都梁縣地屬零陵郡晉武帝分置武岡縣
屬零陵郡宋因之後省入都梁縣隋又省都梁入邵陽縣
後復置曰武攸唐武德四年改為武岡屬南梁州後屬邵
州皇朝置武岡軍縣左右一岡對峙重岨齊秀間可二
里舊傳東漢伐五溪蠻蠻保此岡故曰武岡亦二漢夫
夷縣地屬零陵郡吳屬邵陵郡晉宋齊梁陳皆因之隋
省入邵陽唐分屬武岡故城在縣東北晉武帝置建興
縣屬邵陽郡晉宋因之後省焉唐武德四年復置七年
省入武岡有唐糾山濱水所出
同下州桂陽監自五代以前地理與郴州同後置桂陽
監皇朝因之今縣二
上平陽縣按舊唐史志云晉分郴置平陽縣陳廢蕭銑
復置唐武德七年省八年復置郴州然晉宋二志皆無
縣五代時廢焉皇朝天禧元年復置桂陽監治此有大
凑山靈星江
中藍山縣本二漢南平縣屬桂陽郡晉宋因之後省唐
咸亨二年復置屬郴州天寶元年改為藍山皇朝景德
元年來屬有藍山
輿地廣記卷二十六
