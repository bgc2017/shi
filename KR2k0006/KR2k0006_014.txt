輿地廣記卷十四
宋歐陽忞撰
陜西永興軍路下
緊耀州春秋戰國屬秦秦屬内史項氏分屬塞國漢初
屬河上郡後屬左馮翊東漢及晉皆因之元魏置北雍
州西魏改為宜州及置北地郡尋改為通川郡隋開皇
初郡廢大業初州廢屬京兆郡義寕二年置宜君郡唐
武德四年改曰宜州貞觀十七年州廢天授二年復置
宜州大定元年又廢天祐三年岐王李茂貞墨制置耀
州仍升義勝軍節度梁末帝時茂貞飬子温韜以州降
梁梁改為崇州静勝軍後唐同光元年為耀州以為順
義軍皇朝開寳五年為感義軍太平興國元年改感德
軍領縣七
上華原縣隋屬京兆郡唐因之垂拱二年改華原曰永
安神龍元年復故名唐末李茂貞據馮翊僣行墨制建
為耀州以温韜為節度使唐諸陵在其境内者悉𤼵掘
之郭崇韜以為劫陵賊有土門山
望富平縣本漢懷德地東漢省之元魏置富平縣及北
地郡後周改為中華郡尋廢隋屬京兆郡唐因之後屬
耀州有荆山
望三原縣漢池陽縣地屬左馮翊東漢因之晉為扶風
郡治後省焉苻秦於嶻薛山北置三原護軍元魏罷護
軍置三原縣後周置建忠郡尋廢隋屬京兆郡唐因之
後屬耀州
上雲陽縣漢屬左馮翊秦有林光宫漢曰甘泉宫武帝
立泰畤以祠太一東漢因之晉省焉後復置元魏屬北
地郡後周置雲陽郡隋開皇初郡廢屬京兆郡唐因之
後屬耀州
上同宫縣本漢祋祤縣屬左馮翊東漢因之晉省焉苻
秦於祋祤城東北銅官川置銅官護軍元魏罷護軍置
銅官縣屬北地郡隋曰同官屬京兆郡唐因之梁開平
三年屬同州後唐同光初屬耀州
中美原縣本頻陽縣秦厲公置在頻水之陽漢屬左馮
翊東漢晉元魏皆因之景明元年析置土門縣隋大業
初省入華原唐咸亨二年析富平華原蒲城於故土門
縣置美原縣屬京兆郡天祐三年李茂貞置鼎州梁改
為裕州屬順義軍節度後不見其廢時唐同光三年割
屬耀州
中淳化縣本雲陽縣之梨園鎮皇朝淳化四年置縣屬
耀州
緊邠州古豳國春秋戰國皆屬秦秦屬内史漢屬右扶
風安定北地郡漢末置新平郡兼屬安定晉因之西魏
置豳州後周及隋皆因之煬帝初州廢屬安定北地郡
義寕二年復置豳州唐開元十三年以字類幽改作邠
焉天寳三載以為新平郡後升為静難軍節度今縣四
望新平縣本二漢漆縣屬右扶風漢末置新平郡晉因
之後改漆縣為白土西魏置豳州隋開皇四年改縣為
新平大業初州廢義寕二年復置苻堅墓在此
望宜禄縣漢鶉觚縣地屬北地郡後魏置宜禄縣以宜
禄川為名後周省入鶉觚屬安定郡唐貞觀二年析新
平保定靈臺復置屬豳州
上三水縣漢三水栒邑二縣地三水屬安定郡東漢因
之晉省焉後復置西魏置恒州尋廢隋屬北地郡義寕
二年屬豳州漢之栒邑即故豳國周之先公劉所居屬
右扶風東漢因之鄧禹遣馮愔宗歆守栒邑二人争權
愔遂殺歆即此晉省焉故城在今縣東北有萬夀湫唐
大歷八年因風雷而成
下永夀縣唐武德二年分新平置神龍元年屬雍州唐
隆元年来屬
上鄜州春秋屬白翟秦屬上郡漢為上郡及左馮翊東
漢屬上郡魏武帝省焉晉陷于戎狄元魏置東秦州後
改為北華州西魏改為敷州隋為鄜城郡尋改為上郡
唐為鄜州天寳元年為洛交郡後升保大軍節度領縣
四
緊洛交縣本漢雕隂縣地屬上郡東漢因之魏晉廢焉
隋開皇三年置洛交縣大業三年置上郡唐置鄜州三
川鎮本漢翟道縣屬左馮翊東漢省之苻秦於長原城
置長城縣元魏改為三川以華池水黑大洛水所會為
名隋屬上郡唐屬鄜州皇朝熙寕七年省入洛交
上洛川縣本漢鄜縣地元魏置洛川縣隋屬上郡唐屬
鄜州
上鄜城縣昔秦文公夢黃蛇自天下屬地其口止於鄜
衍史敦曰此上帝之祥君其祠之於是作鄜畤祭白帝
焉漢屬左馮翊東漢省之元魏置敷城縣隋大業初改
為鄜城屬上郡唐屬坊州唐末置翟州改為東秦州改
鄜城曰昭化後唐同光元年復改為鄜城屬鄜州
中下直羅縣本漢雕隂縣地唐武德三年分三川洛交
於直羅城置縣以城枕羅川水其川平直故名
中解州自唐以上地理與河中府同漢乾佑元年割河
中之聞喜安邑解三縣置解州皇朝因之領縣三
中解縣春秋時謂之解梁晉惠公因秦返國許賂秦以
河外列城五内及解梁城是也漢屬河東後漢及晉皆
因之元魏分置虞鄉縣後省解入焉唐武德元年改虞
鄉曰解縣而於解西五十里别置虞鄉皆屬河中府漢
乾祐元年置解州有塩池左傳成六年晉人謀去故絳
諸大夫皆曰必居郇瑕氏之地沃饒而近盬是也
望聞喜縣本曲沃晉文侯封其弟成師謂之曲沃桓叔
秦改為左邑屬河東郡漢武帝元鼎六年將幸緱氏至
左邑桐鄉聞南越破以為聞喜縣東漢及晉因之元魏
置正平郡隋屬絳郡唐屬絳州後屬河中府漢乾祐元
年來屬
緊安邑縣夏禹所都春秋時魏絳自魏徙此武侯二年
城安邑盖增廣之耳秦昭王二十一年魏獻安邑以為
河東郡二漢及晉皆因之元魏曰北安邑屬河北郡隋
開皇十六年置虞州大業初州廢屬河東郡唐屬河中
府漢元祐元年來屬有鳴條陌湯與桀戰于鳴條即此
有鹽池
中尉慶州周之先不窋所居春秋時為義渠之戎秦滅
之屬北地郡二漢因之魏晉以後荒廢西魏置朔州後
周廢焉隋文帝置慶州煬帝初置弘化郡唐為慶州天
寳元年曰安化郡至德元載曰順化郡升定安軍節度
後唐降之皇朝乾德二年復為安化郡領縣二
中安化縣本漢都郅縣地屬北地郡東漢省之後置弘
化縣隋開皇十六年置弘州大業初州廢屬弘化郡唐
為慶州治焉天寳元年曰安化至德元載曰順化皇朝
乾德二年復曰安化有不窋城同川縣本三泉隋義寕
二年析彭原郡之彭原置唐武德三年改名同川屬慶
州皇朝乾德二年省入安化
望合水縣本合川唐武德元年置是年又析置蟠交縣
貞觀元年省合川入弘化天寳元年更蟠交曰合水後
廢焉皇朝熙寕四年復置華池鎮本西魏置尉州後周
廢之隋仁夀初置華池縣屬弘化郡唐置慶州皇朝熙
寕四年省入合水故樂蟠縣略畔與樂蟠音相近故訛
耳唐屬慶州皇朝熙寕四年省入合水
緊彭原縣本漢彭陽縣屬安定郡東漢因之元魏置西
北地郡隋開皇初郡廢十八年改縣曰彭原屬北地郡
唐武德元年置彭州貞觀元年州廢屬寕州皇朝熙寕
三年來屬
雄虢州春秋時為虢之南境虢亡屬晉戰國時屬秦魏
二國秦平天下為三川郡漢屬弘農郡東漢及晉皆因
之元魏置西弘農郡後周廢之隋煬帝置弘農郡恭帝
改為鳳林郡唐初置鼎州因鼎湖為名後為虢州領縣
三
中虢略縣左傳晉惠公許賂秦伯以河外列城五東盡
虢略是也漢為弘農縣地屬弘農郡東漢及晉皆因之
隋大業中自湖城縣界與郡俱徙於弘農川即今治也
唐武德元年置鼎州貞觀八年廢自盧氏移虢州於此
神龍初避孝敬皇帝諱改曰恒農開元十六年復故名
皇帝建隆元年避廟諱改曰常農至道三年又改曰虢
略三城鎮故玉城縣西魏屬之唐屬虢州皇朝熙寕四
年省入虢略
中盧氏縣漢屬弘農郡東漢因之晉屬上洛郡元魏置
洛安郡西魏改為義川郡隋開皇初郡廢置虢州大業
初州廢屬弘農郡義寕元年復置虢郡唐武德元年改
為虢州貞觀八年州徙治弘農有禹貢熊耳山洛水所
出
中朱陽縣元魏時置兼置朱陽郡後周郡廢隋屬弘農
郡唐屬虢州
望商州商契始封於此春秋時屬晉戰國時屬秦為内
史地漢屬弘農郡東漢屬京兆尹晉初為京兆南部後
置上雒郡元魏因之西魏兼置洛州後周改為商州隋
初郡廢大業初州廢復為上洛郡唐復為商州天寳元
年曰上洛郡領縣五
中上洛縣本晉地竹書紀年晉烈公三年楚人伐我南
鄙至于上洛是也漢屬弘農郡東漢屬京兆郡晉泰始
二年置上洛郡隋開皇初郡廢大業初復置唐為商州
商山在縣西南秦四皓所隐也州界有七盤十二繞其
道隘險王莽命王級曰繞霤之固南當荆楚蓋謂此地
也有熊耳山
中下商洛縣古商邑契之所封秦以封衛鞅號曰商君
漢屬弘農郡東漢屬京兆尹晉屬上洛郡隋曰商洛亦
屬焉唐屬商州縣東有少習左傳哀四年楚司馬使謂
晉隂地之大夫曰晉楚有盟好惡同之不然將通於少
習以聽命秦謂之武關漢高帝游酈改武關以入秦
中下洛南縣漢上雒縣地元魏置拒陽縣及拒陽郡隋
開皇初郡廢改縣為洛南屬上洛郡唐屬商州
中下豊陽縣後周置隋屬上洛郡唐屬商州舊治吉川
城麟德元年移治豊陽川
中下上津縣漢長利縣地屬漢中郡宋置北上洛郡梁
改為南洛州西魏為上州隋大業初州廢屬上洛郡唐
屬商州
望寕州夏公劉之邑春秋時為義渠戎國地築城郭以
自守而秦稍蠶食之戰國時戎王與秦昭王母宣太后
亂有二子宣太后詐而殺戎王於甘泉遂起兵滅義渠
始皇初屬北地郡漢屬北地上郡東漢屬北地安定郡
晉國之後没于戎狄元魏獻文置華州孝文改曰班州
後為豳州西魏改為寕州後周分置趙興郡隋改寕州
曰豳尋廢州而改趙興為北地郡唐復為寕州天寳元
年曰彭原郡領縣四
緊定安縣漢汜陽縣地屬北地郡後周置趙興郡隋開
皇初郡廢大業初置北地郡唐為寕州
緊定平縣漢泥陽縣地唐武德二年析定安置屬寕州
唐末置衍州周顯德五年州廢屬酈州後来屬
上襄樂縣漢襄洛縣也屬上郡元魏改洛為樂置襄樂
郡西魏置燕州後周並廢隋屬北地郡唐屬寕州泥陽
鎮本泥陽縣二漢屬北地郡晉為郡治元魏復置後省
焉
下真寕縣漢陽州縣屬上郡東漢省之後復置西魏置
顯州後周廢焉隋開元中改揚州縣為羅川屬北地郡
唐屬寕州天寳元年獲畫真人像二十七因改羅川縣
為真寕有橋山黃帝所葬
上坊州自隋以前地理與鄜州同後周天和中元皇帝
為敷州刺史於此地為馬坊武德二年分鄜州置坊州
因故馬坊為名天寳元年曰中部郡領縣二
緊中部縣漢翟道縣地屬左馮翊後秦姚興置中部縣
元魏因之置中部郡隋避廟諱改曰内部開皇中郡廢
屬上郡唐置坊州有杏城姚萇置在今縣西
中宜君縣漢祋祤縣地屬左馮翊元魏置宜君縣後置
宜君郡隋開皇初郡廢屬京兆郡唐初屬宜州貞觀二
十年屬雍州龍朔三年来屬有玉華宫在今縣北唐貞
觀二十年置
上丹州春秋時為白翟戰國時屬秦秦屬上郡二漢因
之晉省没于戎狄西魏置汾州及義川郡後改州為丹
州隋開皇初郡廢大業初州廢屬延安郡義寕元年置
丹陽郡唐為丹州天寳元年曰咸寧郡領縣一
中宜川縣本義川西魏置義川郡後周改縣為丹陽隋
開皇初復為義川義寕元年置丹陽郡唐為丹州皇朝
太平興國元年改縣曰宜川故咸寕縣本永寕西魏改
為太平隋開皇中改為咸寕屬延安郡唐屬丹州皇朝
太平興國三年省焉汾川鎮本安平縣元魏置後周改
曰汾州隋屬延安郡唐屬延州皇朝熙寕三年省入宜
川雲巖鎮本雲巖縣唐武德元年析義川置屬丹州皇
朝熙寕七年省入宜川
下環州自元魏以上地理與靈州同後周置會州隋改
曰環州以大河環曲為名大業初州廢屬靈武郡唐武
德二年復置會州貞觀六年更置環州九年州廢還屬
靈州咸亨三年置安樂州以居土谷渾部落至德後没
吐蕃大中三年收復更名威州後廢焉晉天福四年復
置威州割靈州之方渠寕州之馬嶺水波三鎮為屬而
治方渠周廣順二年改曰環州顯德四年廢為通遠軍
皇朝淳化五年復為環州領縣一
上通遠縣本方渠漢屬北地郡東漢省之隋開皇十九
年置鳴沙縣屬靈武郡唐置威州晉以方渠鎮復置威
州周改為環州復廢州為通遠軍而改方渠為通遠縣
皇朝天聖四年復改為通遠軍嶺鎮本馬嶺縣西漢為
北地郡治東漢徙治富平而省馬嶺焉
下府銀州春秋為白翟戰國屬秦後屬上郡二漢屬西
河郡魏晉荒廢元魏立開光郡後周立真鄉郡立銀州
隋開皇初二郡皆廢大業初州廢入雕隂郡唐貞觀二
年平梁師都立銀州天寳元年曰銀川郡唐末䧟為拓
跋氏皇朝崇寕四年收復舊領縣四
中儒林縣二漢圁隂縣地屬西河郡苻秦有驄馬城土
俗呼驄馬為乞銀因號乞銀谷後周於是立銀州隋開
皇三年置儒林縣大業初州廢屬雕隂郡唐復立銀州
東北有無定河郡圁水也圁與銀音同而漢志作圜隂
顔師古注云圜本作圁縣在圁水之隂因以為名王莽
改為方隂則是當時已誤為圜字今有銀州銀水即是
舊名猶存但字變耳以此考之則九城圖所載乞銀之
說未可據也
中下真鄉縣西魏置後周立真鄕郡隋開皇初郡廢後
屬雕隂郡唐貞觀二年来屬西北有茹盧水
中開光縣元魏立開光郡後周因之隋開皇三年郡廢
屬雕隂郡後省唐貞觀二年平梁師都復置隸綏州八
年隸柘州十三年州廢来屬
中下撫寕縣西魏置隋屬雕隂郡唐初隸綏州貞觀八
年来屬
同下州綏德軍春秋時為白狄戰國時屬秦秦屬上郡
漢初屬翟國後屬上郡東漢因之西魏置安樂郡兼置
綏州隋開皇初郡廢大業初廢綏州而置上郡尋改為
雕隂郡唐復為綏州末年䧟于西戎皇朝熙寕二年收
復廢為綏德城屬延州後升為軍唐治龍泉縣領縣五
中龍泉縣漢膚施縣地元魏置上縣西魏以為安寕郡
隋為雕隂郡唐為綏州天寳元年改縣為龍泉漢上郡
故城在縣西南
中下延福縣本延陵西魏置隋開皇中改曰延福屬雕
隂郡唐屬綏州
中下綏德縣西魏置隋屬雕隂郡後廢之唐武德二年
復置屬綏州
中下城平縣西魏置隋屬雕隂郡唐屬綏州
中下大斌縣唐武德七年置治魏平取稽胡懷化文武
雜半以為名貞觀二年移治今所
同下州保安軍自五代以上地理與延州同皇朝太平
興國二年以延州永安鎮置保安軍統寨二
德靖寨天禧四年置建子城天聖元年改為德靖寨
順寕寨慶歷四年置
輿地廣記卷十四
