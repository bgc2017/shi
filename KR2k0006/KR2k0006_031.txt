輿地廣記卷三十一
宋歐陽忞撰
梓州路
緊梓州春秋戰國為蜀地秦屬蜀郡二漢晉宋齊屬廣
漢郡梁宋置新州西魏置昌城郡隋開皇初郡廢後改
新州為梓州大業初州廢置新城郡唐武德元年曰梓
州天寳元年曰梓潼郡乾元後升為劍南東川節度皇
朝乾德四年改静戎軍太平興國三年改安静軍端拱
二年復故今縣九
望郪縣二漢屬廣漢郡晉省之置五城縣梁置新州西
魏改五城曰昌城置昌城郡隋改新州曰梓州大業初
置新城郡改昌城曰郪唐置梓州其城左帶涪水右挾
中江居水陸之衝要漢郪縣故城在西南有牛頭山宜
君山涪水中江郪江
望中江縣晉五城縣地後周置玄武郡東有二山如龜
蛇因以名焉隋開皇初郡廢改曰玄武仁夀初置凱州
大業初州廢屬蜀郡唐武德三年来屬皇朝大中祥符
五年改為中江有天柱山中江
望涪城縣漢涪縣地東晉置始平郡西魏改郡為涪城
後周又改曰安城隋開皇初郡廢置安城縣十六年改
為涪城屬金山郡唐大歷十三年来屬有涪江
緊射洪縣漢郪縣地西魏置射江縣婁縷灘東六里有
射江因以為名後周改曰射洪隋屬梓州唐因之有白
崖山涪水梓潼水射江
緊鹽亭縣漢廣漢縣地梁置鹽亭縣西魏置鹽亭郡隋
開皇初郡廢屬梓州唐因之有負戴山
中通泉縣漢廣漢縣地後置涌泉縣及西宕渠郡西魏
改郡曰涌泉隋開皇初郡廢改縣曰通泉屬梓州唐因
之廣漢縣二漢屬廣漢郡晉為郡治宋徙郡治雒元魏
改縣曰廣魏後改曰光漢隋開皇初省入通泉有涌泉
山涪水
中飛烏縣漢郪縣地隋開皇中置飛烏鎮因升為縣因
山為名唐因之有哥郎山郪江
中銅山縣漢郪縣地其南可象山西北私鎔山皆有銅
唐貞觀二十三年置鑄錢官調露元年罷而析郪飛烏
置銅山縣有飛烏山會軍堂山郪江
中下東關縣蜀置招葺院皇朝乾德四年以其地置東
關縣有鼓樓山楊桃溪
安泰尉司本永泰縣唐武德四年析鹽亭及劍州之黃
安閬州之西水置皇朝熙寧五年省為鎮入鹽亭十年
復置永泰尉司後改曰安泰
都督府遂州春秋戰國為蜀地秦屬蜀郡二漢及晉屬
廣漢郡東晉桓温平蜀於德陽界東南置遂寧郡宋因
之齊梁曰東遂寧後周置遂州改郡曰石山隋開皇初
郡廢大業初州廢置遂寧郡唐武德元年曰遂州天寳
初曰遂寧郡皇朝因之今縣五
望小溪縣漢廣漢縣地東晉置遂寧郡唐為東遂寧置
小溪縣西魏改縣曰方義後周置遂州改郡曰石山隋
復為遂寧郡唐復為遂州皇朝太平興國元年復改縣
曰小溪有銅山盤山涪江
望蓬溪縣本唐興縣唐永淳元年析方義置長夀二年
曰武豐神龍元年復故名景龍元年析置唐安縣先天
二年省天寳元年改唐興曰蓬溪有賓王山蓬溪
緊長江縣本巴興縣東晉置西魏改曰長江隋唐因之
有明月山鳳凰川涪江
緊青石縣本晉興縣東晉平蜀置屬巴西郡西魏改曰
始興後又曰青石隋唐因之有青山出青石可以為磬
有涪江
中遂寧縣唐景龍元年以故廣漢縣地置有梵雲山大
安溪
中果州春秋戰國為巴子地秦屬巴郡二漢因之晉屬
巴西郡宋置南宕渠郡齊梁後周因之隋開皇初郡廢
属隆州大業初屬巴西郡唐武德四年置果州天寳元
年曰南充郡皇朝因之今縣三
望南充縣本二漢安漢縣屬巴郡晉屬巴西郡宋屬南
宕渠郡隋開皇十八年改縣曰南充唐置果州流溪鎮
唐開耀元年析南充置流溪縣皇朝熙寧六年省入南
充有果山嘉陵江
望西充縣唐武德四年析南充置有西充山西溪水
上相如縣漢安漢縣地梁置梓潼郡西魏廢郡置相如
縣縣南二十里有司馬相如故宅因以名焉隋屬巴西
郡唐武德四年来屬有琴臺鎮龍角山嘉陵江
上賀州春秋戰國為蜀地秦屬蜀郡二漢屬犍為郡晉
宋齊因之後周自今陽安徙資州治此及置資中郡隋
開皇初郡廢大業初州廢置資陽郡唐武德元年改為
資州天寳元年曰資陽郡皇朝因之今縣四
緊盤石縣本二漢資中縣屬犍為郡晉宋齊因之後周
徙資州治此及置資中郡而改資中縣為盤石隋置資
陽郡唐為資州月山丹山銀山三鎮皆故縣隋義寧二
年同置屬資陽郡唐屬資州皇朝乾德五年並省入盤
石有盤石山中江
緊資陽縣後周析資中置隋屬資陽郡唐屬資州有獨
秀山資水
中下龍水縣漢資中縣地隋義寧二年置屬資陽郡唐
屬資州有龍水
下内江縣漢資中縣地後周於中江水濱置漢安城遂
改為中江縣隋改曰内江屬資陽郡唐屬資州有中江
資水
上普州春秋戰國為巴蜀之境秦屬巴蜀二郡二漢屬
巴犍為二郡晉李維亂後為羌夷所據至梁乃招撫之
置普慈郡後周置普州隋開皇初郡廢大業初州廢屬
資陽郡唐武德三年置普州天寳元年曰安岳郡皇朝
因之今縣三
中下安岳縣漢墊江縣地屬巴郡後周置安岳縣及置
普州隋大業初州廢唐復置普康鎮本永康縣後周置
屬普慈郡隋屬普州開皇十八年改曰隆康大業初屬
資陽郡唐屬普州先天元年改曰普康皇朝乾德三年
省入安岳有安岳山岳陽溪
下安居縣漢牛鞞縣地屬犍為郡後周置柔剛縣及安
居郡隋開皇初郡廢屬普州十八年改為安居縣大業
初屬資陽郡唐屬普州崇龕鎮本隆龕縣唐武德三年
置先天元年改曰崇龕皇朝乾德五年省入安居有柔
剛山崇龕山安居水
下樂至縣漢資中縣地屬犍為郡唐武德三年置普慈
鎮本梁置普慈郡及多業縣後周因之隋開皇初郡廢
十三年改縣為普慈屬普州大業初屬資陽郡唐屬普
州皇朝乾德五年省入樂至有婆娑山樂至池
上昌州春秋戰國為巴蜀之境秦屬巴蜀二郡二漢及
晉屬巴犍為二郡隋屬資陽瀘川涪陵三郡唐屬資普
瀘合四州乾元二年析置昌州大歷六年州縣廢其地
各還故屬十年復置後曰昌元郡皇朝因之今縣三
上大足縣本合州巴川縣地唐置屬昌州光啓元年州
徙治焉及以普州普康縣地置静南縣屬昌州後省入
有牛鬭山太足川
上昌元縣本資州内江縣地唐置為昌州治光啓元年
州徙治大足有葛仙山賴波溪
上永川縣本瀘州瀘川縣地唐置屬昌州亦得渝州壁
山縣地有綾錦山侯溪
上叙州春秋戰國為僰侯國秦屬蜀郡漢置犍為郡東
漢晉宋齊皆因之梁兼置戎州及六同郡後周因之隋
開皇初郡廢大業初州廢置犍為郡唐武德元年復曰
戎州天寳元年曰南溪郡皇朝政和四年改名今縣二
上宜賓縣本僰侯國秦曰僰道漢置犍為郡初治鄨縣
後徙治此東漢又徙武陽而以僰道為屬縣梁置戎州
隋置犍為郡唐復置戎州初治南溪貞觀中徙治僰道
長慶中復治南溪皇朝又治僰道政和四年改縣曰宜
賓故僰道縣在馬湖江會漢武帝使縣令開西南夷勞
費無成使者唐蒙斬之乃鑿石開道以通南中今石門
是也宜賓鎮本&KR1791;鄢縣隋末置屬戎州唐天寳元年改為
義賓皇朝太平興國元年改曰宜賓熙寧四年省故開
邊縣漢僰道縣地隋開皇六年置屬戎州唐貞觀四年
屬南通州八年來屬皇朝乾德五年省入僰道故歸順
縣唐聖歷二年分&KR1791;鄢縣置以處生獠乾德五年省入
僰道有黃泉山大江馬湖江馬湖之上源曰若水出旄
牛徼外東南流鮮水注之又東南逕大莋與繩水合又
南逕卭都又南逕會無孫水注之又南逕遂久蜻蛉水
注之又南逕三絳淹水注之又與母血水合又東逕姑
復涂水注之又東逕馬湖為馬湖水又東北至朱提與
瀘水合而瀘水上流有蘭蒼水出博南東北流會類水
禁水北注瀘津自朱提以下通為瀘水又東北至僰道
入于大江
中南溪縣漢僰道縣地梁置南廣縣及六同郡隋開皇
初郡廢仁夀初改縣曰南溪屬戎州唐因之有平蓋山
大江馬湖江漢志云南廣有汾關山符黑水所出北至
僰道入江即今南廣漢也梁以此縣為南廣盖取其名
耳
上瀘州春秋戰國為巴地秦屬巴郡二漢屬犍為郡蜀
章武元年立江陽郡晉宋齊梁因之梁兼立瀘州後周
因之隋開皇初郡廢大業初州廢為瀘川郡唐武德元
年曰瀘州天寳元年曰瀘川郡皇朝因之今縣三
中瀘川縣本江陽縣二漢屬犍為郡蜀屬江陽郡晉為
江陽郡治焉梁立瀘州隋開皇初郡廢大業初立瀘州
郡改縣曰瀘川唐因之為瀘州治有大江内江内江上
源曰洛水縣據江洛會枕帶雙流
中江安縣本漢安縣東漢置屬犍為郡蜀為江陽郡治
晉宋齊梁後周皆因之隋屬瀘州開皇十八年改曰江
安唐因之故綿水縣漢江陽縣地梁置屬江陽郡隋屬
瀘州唐因之皇朝乾德五年省入江安有方山大江綿
溪
中合江縣本漢符縣地屬犍為郡武帝使唐蒙將萬人
從巴符關入夜郎即此東漢曰符節晉復曰符属江陽
郡後置安樂縣後周改為合江隋屬瀘州唐因之有安
樂山安樂溪漢志南廣有大涉水北至符入江即此水
也縣在安樂水會
中合州春秋戰國為巴地秦屬巴郡二漢晉因之宋置
東宕渠郡齊梁因之西魏改為墊江郡兼置合州後周
因之隋開皇初郡廢改州曰涪州大業初州廢為涪陵
郡唐武德元年曰合州天寳元年曰巴川郡皇朝因之
今縣五
中石照縣本墊江縣二漢晉屬巴郡東晉寧康二年桓
石虔破苻堅將姚萇於墊江即此宋齊梁為東宕渠郡
西魏改郡為墊江縣曰石鏡及置合州隋為涪州涪陵
郡唐為合州皇朝乾德三年改縣曰石照有銅梁山嘉
陵江
中漢初縣梁置新興郡西魏改郡曰清居而置漢初縣
隋開皇初郡廢屬合州唐因之有江陵山嘉陵江
中巴川縣唐開元二十三年析石鏡銅梁置屬合州有
小安溪巴川
中下赤水縣隋開皇八年析石鏡置屬合州唐因之有
朝霞山赤水
中下銅梁縣唐長安三年置屬合州有銅梁山悦池
下榮州春秋戰國為蜀地秦屬蜀郡二漢晉宋立南安
郡後廢隋屬資陽郡唐武德元年立榮州天寳元年曰
和義郡皇朝因之今縣四
中下榮德縣本旭川唐貞觀元年析大牢置屬榮州永
徽二年州自大牢徙于此皇朝治平四年改為榮德公
井鎮後周置唐武德元年改為縣而立榮州治此貞觀
元年州徙大牢皇朝熙寧四年省入榮德有榮德山大
牢溪
中威遠縣隋開皇初以威遠戍置資州唐武德元年来
屬貞觀元年析置婆日至如二縣二年以瀘州之隆越
入焉故和義縣隋末置屬瀘州貞觀八年来屬皇朝乾
德五年省入焉有鐵山中江
中下資官縣隋末置屬嘉州唐武德六年来屬有白崖
山澭斯水
中下應寧縣本大牢隋開皇十三年置屬資州唐武德
元年来屬六年州自公井徙治於此永徽二年徙治旭
川景龍二年省雲州及羅水雲川胡連三縣入焉天寳
元年更名有應靈山應靈水
下渠州春秋戰國為巴地秦二漢屬巴郡晉初屬巴西
郡惠帝分置宕渠郡宋齊屬巴渠郡梁立渠州西魏立
流江郡後周因之隋開皇初郡廢大業初州廢為宕渠
郡唐武德元年曰渠州天寳元年曰流江郡皇朝因之
今縣三
緊流江縣本宕溪二漢屬巴郡蜀屬巴西郡晉惠帝立
宕渠郡後廢梁立渠州西魏立流江郡及置流江縣隋
曰宕渠郡唐曰渠州故大足縣唐久視元年分宕渠置
屬蓬州至德二年来屬寳歷元年省入潾山後復置皇
朝景祐二年省入焉有宕渠山流江古賨城流江即渝
水也夾水上下皆賨民所居漢高祖入關後定三秦其
人勇健好歌舞帝愛習之所謂巴渝舞是也
下潾水縣梁置潾水縣及立潾州西魏立潾山郡隋開
皇初郡廢屬渠州唐武德元年屬潾州三年来屬寳歷
元年省入潾山後復置有潾水
下潾山縣唐武德元年析潾水置及立潾州八年州廢
来屬有潾山湼水
同下州懷安軍春秋戰國為蜀地秦屬蜀郡二漢屬廣
漢郡晉屬析都郡西魏立金淵郡後周郡廢隋屬蜀郡
唐屬簡州皇朝乾德五年立懷安軍今縣二
望金水縣漢新都縣地東晉朱齡石於東山置金淵戍
西魏置金淵縣及立郡焉隋屬蜀郡唐武德元年避高
祖名改曰金水皇朝立懷安軍有金臺山中江
望金堂縣唐咸亨三年析雒新都置屬益州垂拱二年
屬漢州皇朝乾德五年来屬有金堂山中江
同下州廣安軍春秋戰國為巴地秦二漢屬巴郡晉屬
巴西郡後屬宕渠郡宋齊屬巴渠郡西魏流江宕渠墊
江三郡隋屬宕渠巴西涪陵三江唐屬渠果合三州皇
朝開寳二年置廣安軍今縣三
中渠江縣本始安縣宋置屬巴郡西魏屬流江郡隋開
皇十八年改曰賨城屬宕渠郡匕夷謂貨布曰賨故謂
之賨人唐武德元年曰始安屬渠州天寳元年改曰渠
江皇朝開寳二年来屬有富靈山渠江
緊岳池縣萬歲通天二年析南充相如置屬果州皇朝
開寳二年来屬有安岳山岳池水
中新明縣唐武德三年析石鏡置屬合州皇朝開寳二
年来屬有龍池山嘉陵江
長寧軍盖漢犍為郡之漢陽縣地唐置羈縻長寧等二
州隸瀘州都督府皇朝置淯井監屬瀘州熙寧八年夷
人獻納十州地以屬焉政和四年改置長寧軍
富順監自齊梁以前地理與瀘州同後周置富世縣以
富世鹹井為名及立洛源郡隋開皇初郡廢屬瀘州唐
貞觀二十三年改縣曰富義皇朝乾德四年以其地置
富義監太平興國元年改曰富順治平元年置富順縣
熙寧元年省
輿地廣記卷三十一
