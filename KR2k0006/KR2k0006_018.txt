輿地廣記卷十八
宋歐陽忞撰
河東路上
大都督府太原府春秋屬晉戰國屬趙秦昭襄王使蒙
驁攻趙初置太原郡二漢因之兼置并州魏晉為太原
國後魏復為郡北齊後周皆因之隋初曰并州後曰太
原郡唐武德元年為并州天授元年置北都開元十一
年曰太原府後領河東節度周初劉崇竊據其地皇朝
太平興國四年克復降為并州嘉祐四年升為太原府
河東節度今縣九
次赤陽曲縣本漢狼孟縣地故城在今縣東北屬太原
郡東漢自今定襄縣移陽曲於此晉因之隋開皇六年
改曰陽直十六年改曰汾陽唐武德七年復曰陽曲自
劉氏竊據以前府治太原晉陽二縣皇朝太平興國四
年王師克復遂徙州治陽曲而空其故城太原縣禹貢
所謂既修太原是也秦來為太原郡治東漢以後兼為
并州刺史治焉後魏尒朱榮高歡父子皆據此隋開皇
十年於州城中古晉陽置太原縣唐高祖於此起義師
以興王業皇朝太平興國四年省入榆次晉陽縣本漢
舊縣北齊置隴山縣隋開皇十年改曰晉陽皇朝建隆
四年以為平晉軍太平興國四年廢為平晉縣熙寧三
年省入陽曲有龍山晉水所出
次畿太谷縣本漢陽邑縣屬太原郡東漢及晉皆因之
隋開皇十八年更名唐因之有太谷山
次畿榆次縣本涂水晉大夫知徐吾之邑也秦莊襄王
三年蒙驁攻趙榆次漢屬太原郡東漢晉因之北齊改
曰中都隋開皇初復曰榆次唐因之
次畿夀陽縣晉泰始中置屬樂平郡後廢隋開皇十年
復置屬并州後曰受陽唐武德六年受州徙治此貞觀
八年州廢來屬十一年復曰夀陽有方山
次畿盂縣本晉大夫盂丙邑漢屬太原郡東漢晉因之
後廢隋開皇十六年置原仇縣大業初復曰盂唐武德
三年置受州貞觀八年廢來屬
次畿交城縣隋開皇十六年分晉陽置屬并州唐先天
二年析置靈州縣開元二年省
次畿文水縣本太陵縣地昔趙武靈王遊大陵夢處女
鼓琴而歌即此漢屬太原郡東漢晉因之後曰受陽隋
開皇十年改曰文水屬并州唐武德中屬汾州貞觀初
還屬并州天授元年以武后鄉里改為武興神龍元年
復為文水
次畿祁縣本晉大夫祁奚邑晉滅祁氏以賈辛為大夫
漢屬太原郡東漢晉因之北齊省隋開皇中復置屬并
州唐因之
次畿清源縣本梗陽晉大夫魏戊邑漢為榆次縣地隋
置清源縣以清源水為名屬并州大業初省入晉陽唐
武德元年復置
大都督府潞州春秋時為黎侯後赤狄奪其地而潞子
嬰兒為晉所滅其地屬晉戰國時曰上黨為韓之别都
遠韓近趙秦攻上黨韓不能救其守馮亭以地降趙秦
攻取之置上黨郡二漢晉因之後魏亦為上黨郡後周
置潞州隋置韓州大業初州廢復置上黨郡唐武德元
年又為潞韓二州貞觀十七年併韓入焉後領昭義軍
節度皇朝太平興國元年改昭德軍建中靖國元年改
隆德軍今縣七
望上黨縣故黎侯國書所謂西伯戡黎詩所謂狄人迫
逐黎侯是也漢為壺關縣屬上黨郡東漢晉因之後魏
分置上黨縣為上黨郡治後周及唐為潞州治明皇嘗
為州别駕有啓聖宫本明皇故第
上屯留縣春秋時本為純留屬晉左傳晉人執衛孫蒯
於純留即此後趙肅侯奪晉君端氏而徙之屯留漢屬
上黨郡東漢晉因之北齊廢焉隋開皇十六年復置屬
潞州唐因之有漢余吾縣故城在縣西北三十里
上襄垣縣漢屬上黨郡東漢晉皆因之後魏置襄垣郡
北齊郡廢後周置韓州隋大業初州廢屬上黨郡唐武
德元年復置韓州貞觀十七年州廢來屬有鹿臺山
上潞城縣故潞子國二漢潞縣屬上黨郡晉為郡治後
縣廢隋開皇十六年復置潞城縣屬潞州唐因之有潞
水為并州浸即濁漳水也
中黎城縣漢潞縣地後魏以潞縣被誅遣人置隋開皇
十八年改名黎城有壺口故關
中壺關縣本漢壺關縣地後魏既以壺關置上黨縣乃
移壺關於此隋大業初省入上黨唐武德四年復析上
黨置屬潞州
中長子縣本周史辛甲之封邑左傳晉人執衛行人石
買于長子即此秦為上黨郡治二漢因之晉屬上黨郡
北齊廢焉隋開皇九年置曰寄氏縣十八年改曰長子
屬潞州唐因之有廢鳩山漳水所出有羊腸坂王莽命
左威將王嘉曰羊頭之阨地當燕趙蓋此地也
中下涉縣二漢屬魏郡晉屬廣平郡後魏廢焉隋開皇
十八年復置屬潞州
望晉州堯時為帝都所謂平陽也春秋屬晉戰國屬魏
秦屬河東郡二漢因之魏分置平陽郡晉因之劉淵僣
位設都於此後魏亦為平陽郡兼置唐州後改曰晉州
東魏北齊皆為重鎮隋初郡廢煬帝初置臨汾郡唐武
德元年曰晉州天寳元年曰平陽郡梁開平四年升定
昌軍後唐同光元年改曰建雄軍皇朝因之今縣十
望臨汾縣本平陽堯所都也戰國時韓武子居之二漢
屬河東郡魏置平陽郡晉因之後魏置唐州改曰晉州
隋開皇初改郡曰平河改縣曰臨汾尋郡廢大業初置
臨汾郡唐置晉州有姑射山
緊洪洞縣本楊侯國姬姓也晉滅之為楊邑二漢為楊
縣屬河東郡晉屬平陽郡隋屬臨汾郡義寧二年改曰
洪洞取縣北洪洞嶺為名唐屬晉州故洪洞城今在縣
北東魏北齊鎮此
緊襄陵縣二漢舊縣屬河東郡晉屬平陽郡後魏太武
以擒赫連昌乃分置擒昌縣北齊廢襄陵入擒昌隋大
業初又改擒昌為襄陵屬臨汾郡唐屬晉州晉襄公之
陵在西北因以名縣
上神山縣唐武德二年分襄陵置浮山縣東南有羊角
山四年以老子祠更名神山
趙城縣昔周穆王以趙城封造父即此漢為彘縣地屬
河東郡隋義寧二年析霍邑置趙城縣屬晉州
上汾西縣後魏置曰臨汾縣及汾西郡隋開皇初郡廢
十八年改縣曰汾西屬晉州唐因之
中霍邑縣本彘縣周厲王流於彘即此漢屬河東郡順
帝陽嘉二年改曰永安晉省之後魏置永安郡隋開皇
初郡廢十六年置汾州十八年改為吕州而改永安為
霍邑大業初州廢屬臨汾郡唐屬晉州霍太山在東北
禹貢所謂太嶽也周封文王子叔處為霍伯其後晉滅
之有彘水西南流入汾
中冀氏縣漢猗氏縣地屬上黨郡後魏置冀氏縣及冀
氏郡北齊郡廢隋屬臨汾郡唐屬晉州
中下和川縣
中下岳陽縣漢榖遠縣地屬上黨郡後魏置安澤縣隋
大業初改曰岳陽屬臨汾郡唐屬晉州縣在太嶽之南
禹貢所謂至於岳陽蓋指此而言也
中府州漢屬太原郡隋屬樓煩郡唐屬嵐州唐末置府
州後唐莊宗以雲中人折從阮為刺史晉出帝時從阮
以兵攻契丹取其城堡十餘漢高祖天福十二年置永
安軍以從阮為節度使明年入朝拜從阮子德扆為本
州團練使自此折氏世守府州皇朝因之今縣一
下府谷縣有安豐寧府百勝三寨濱河斥侯請化西安
三堡有黃河
下麟州漢屬五原西河二郡隋屬銀勝二州唐因之開
元十二年節度使張說奏置麟州十四年州廢天寳元
年王忠嗣復奏置又為新秦郡皇朝乾德五年升建寧
軍節度端拱七年改鎮西軍今縣三
上新秦縣唐天寳元年析連谷銀城置為麟州治按漢
書食貨志武帝以山東被水灾民多饑乏乃徙貧民於
關以西及充朔方以南新秦中今之郡縣蓋其地也
中銀城縣本漢稒陽曼柏二縣地屬五原郡後魏置石
城縣後周改為銀城隋屬綏州後廢焉唐貞觀二年復
置四年屬銀州八年屬勝州天寳元年來屬漢本紀光
禄勲徐自為築五原塞外列城西北至盧朐山即今縣
北所謂光禄塞是也
下連谷縣本漢圁隂縣地屬西河郡唐貞觀八年以隋
連谷戍置縣屬州天寳元年來屬
雄絳州春秋為晉都戰國屬魏秦時屬河東郡二漢因
之晉屬河東平陽二郡後魏置東雍州西魏後周以為
重鎮後周改曰絳州領正平絳二郡隋開皇初郡廢大
業初州廢置絳郡唐武德元年復曰絳州天寳元年曰
絳郡皇朝因之今縣七
望正平縣本二漢臨汾縣屬東河郡晉屬平陽郡後周
置正平郡隋開皇初置絳州十八年改臨汾縣為正平
大業初置絳郡唐為絳州有北齊武平關在縣西三十
里故家雀關在縣西七里並是鎮處有汾澮二水
望曲沃縣晉文侯封弟成師於此謂之曲沃桓叔二漢
為絳縣地後周置曲沃縣隋屬絳郡唐屬絳州有絳山
絳水
望太平縣本漢臨汾縣地後魏置太平縣隋屬絳郡唐
屬絳州
上翼城縣晉穆侯自晉陽徙都於絳至孫孝侯改絳為
翼謂之翼侯其後為曲沃武公所并自曲沃徙都之復
謂之絳二漢為絳縣地後魏為北絳縣及北絳郡隋開
皇初郡廢十八年改縣曰翼城屬絳州義寧元年置翼
城郡唐武德元年曰澮州四年廢縣來屬
中稷山縣本二漢聞喜縣地屬河東郡後魏置高凉縣
又置龍門郡後周置勲州改曰絳州隋開皇初龍門郡
廢徙絳州治正平十八年改高凉曰稷山唐因之有玉
壁城後周王思政所築為重鎮齊神武再攻圍不克
中絳縣本晉之新田魏獻子曰新田土厚水深居之不
疾蓋謂此二漢屬河東郡晉屬子陽後周置絳郡隋開
皇初郡廢屬絳州唐因之
下垣曲縣本垣縣二漢晉屬河東郡後廢焉西魏置卲
郡及白水縣後周置邵州改白水為亳城隋開皇初郡
廢大業初州廢改亳城為垣縣屬絳郡義寧元年置邵
原郡唐武德元年曰邵州貞觀元年州廢縣來屬龍朔
二年屬洛州長安二年復故貞元三年屬陜州元和三
年復故今曰垣曲有禹貢王屋山沇水所出東流為濟
上代州春秋屬晉戰國屬趙趙武靈王置雁門郡北其
南境秦漢屬太原鴈門二郡東漢屬太原鴈門代三郡
晉置鴈門郡後魏又置繁畤郡後周置肆州隋開皇五
年改曰代州唐因之天寳元年曰鴈門郡皇朝因之今
縣四
中鴈門縣本漢廣武縣屬太原郡東漢屬代郡晉為鴈
門郡治焉元魏後周皆因之隋初郡廢置代州唐因之
有夏屋山史記趙襄子北豋夏屋以銅斗擊殺代王即
此有勾注山漢擊匈奴於此一名西陘有滹沱水
中崞縣二漢晉皆屬雁門郡後廢焉元魏置石城縣東
魏置廓州北齊改為北顯州後周廢隋開皇十六年改
縣曰平寇大業初又改曰崞縣屬鴈門郡唐屬代州有
崞山故樓煩縣本樓煩胡地趙武靈王取之置縣二漢
屬雁門郡魏晉廢焉故城在今縣東故唐林縣本武延
縣唐證聖元年析五臺崞置唐隆元年改曰唐林皇朝
景德二年省入崞
中下五臺縣本慮虒縣二漢屬太原郡魏晉廢焉後魏
置驢夷縣隋大業初改曰五臺屬鴈門郡唐屬代州有
五臺山慮虒水
中下繁畤縣二漢晉皆屬鴈門郡後廢焉元魏復置并
置繁畤郡後周郡縣並廢隋開皇十八年復置縣屬代
州唐因之
下隰州春秋屬晉戰國屬魏秦二漢屬河東郡魏晉屬
平陽郡後魏北齊為沁州後周置沁州及龍泉郡隋開
皇初郡廢後復置西汾州尋又改為隰州大業初復置
龍泉郡唐武德元年改為隰州天寳元年曰大寧郡今
縣六
上隰川縣本晉之蒲邑晉獻公使公子重耳居蒲即此
漢為蒲子縣屬河東郡晉屬平陽郡後廢焉後周置長
夀縣及龍泉郡隋開皇初郡廢改長夀縣為隰川為隰
州治唐因之
上温泉縣本後周新城縣地隋開皇十年省縣入汾西
唐武德三年置温泉及北温州貞觀元年州廢以縣來
屬
中蒲縣後周置隋屬龍泉郡唐武德二年置昌州貞觀
元年州廢以縣來屬
中大寧縣本漢北屈縣地屬河東郡隋為任城縣地屬
文城郡唐武德二年更名是年置中州貞觀元年州廢
以縣來屬
中石樓縣本漢吐軍縣屬西河郡東漢省之後魏置吐
京縣及吐京郡蓋胡俗語訛也隋開皇初郡廢十八年
改縣為石樓屬隰州唐武德二年置西德州貞觀元年
州廢屬東和州州廢來屬有石樓山
中永和縣本漢狐讘縣屬河東郡東漢晉因之後周置
臨河縣及臨河郡隋開皇初郡廢十八年改縣為永和
屬隰州唐武德二年置東和州六年析置樓山縣貞觀
二年州廢省樓山以永和來屬
下慈州春秋屬晉戰國屬魏秦二漢屬河東郡魏晉屬
平陽郡東魏置定陽郡及南汾州北齊改為西汾州隋
開皇初郡廢十六年改州為耿州後復為汾州大業初
州廢置文城郡唐武德元年復曰汾州五年曰南汾州
八年曰慈州取慈烏戍為名天寳元年曰文城郡皇朝
熙寧五年州廢屬隰州元祐元年復置今縣一
中吉鄉縣本晉之北屈晉獻公使公子夷吾居屈即此
地産良馬所謂屈産之乘東魏置定陽縣及定陽郡隋
改定陽曰吉昌置文城郡唐曰慈州後唐改吉昌為吉
鄉皇朝因之州廢屬隰州州復置仍為州治有禹貢壺
口山文城鎮本元魏伍城縣地後置文城縣隋屬文城
郡唐屬慈州有孟門山黃門皇朝熙寧五年省入吉鄉
唐慈州又領昌寧仵城吕香三縣昌寧縣元魏置并内
陽郡隋開皇初郡廢屬文城郡後唐改曰寧鄉皇朝省
之伍城縣元魏置曰刑軍縣後改曰伍城又置伍城郡
隋開皇初郡廢屬文城郡周顯德三年省吕香縣隋義
寧元年分伍城置平昌縣唐貞觀六年改為吕香周顯
德三年省
下忻州春秋屬晉戰國屬趙秦二漢屬太原郡元魏置
肆州後周徙州於鴈門郡隋開皇初置新興郡唐廢十
八年置忻州取忻口為名大業初州廢屬樓煩郡義寧
元年復置新興郡唐武德元年復為忻州天寳元年曰
定襄郡皇朝因之今縣二
緊秀容縣本漢汾陽縣地屬太原郡東漢省之元魏置
肆州北齊置平寇縣隋開皇初置新興郡十年廢平寇
縣而自今宜芳秀容故城移縣治此十八年置忻州唐
因之有忻口寨繫舟山
上定襄縣本漢陽曲縣地唐武德四年析秀容置有石
嶺關甚險固
輿地廣記卷十八
