輿地廣記卷九
宋歐陽忞撰
京西北路
南輔潁昌府春秋許國戰國屬韓秦置潁川郡漢高帝
為韓國尋復故後漢因之獻帝暫都之魏晉並為潁川
郡後魏亦同西魏初得之後入東魏改曰鄭州後周曰
許州隋開皇初郡廢大業初州廢復置潁州郡唐武德
四年曰許州天寳元年曰潁川郡後升忠武軍節度梁
改為匡國軍唐滅梁復曰忠武皇朝元豐三年升潁昌
府崇寧四年建為南輔今縣七
次赤長社縣本都長葛邑其社中木暴長因名長社二
漢及晉屬潁川郡後魏為郡治焉酈道元為郡守于南
城西側修立客館土下得一木根其壯大疑是故社怪
長暴茂者也隋開皇初改為潁川縣唐武德四年復為
長社屬許州許田鎮本許國二漢為縣屬潁川郡獻帝
都之魏文帝改曰許昌故城在今鎮南三十里晉為郡
治焉隋屬潁川郡唐屬許州後唐避諱改曰許田皇朝
熙寧四年省入長社
次畿郾城縣戰國時為魏邑史記楚昭陽伐魏收郾是
也二漢及晉屬潁川郡其後廢焉隋開皇初置郾城縣
屬潁川唐始屬蔡州長慶元年屬許州有漢召陵縣故
城在東春秋齊桓公伐楚次于召陵是也後漢征羌縣
故城在東南
次畿陽翟縣本夏禹之别都後為鄭櫟邑戰國韓景侯
自新鄭徙都此秦置潁川郡二漢因之晉屬河南郡東
魏置陽翟郡隋開皇初郡廢屬襄城郡唐始屬河南府
會昌三年屬許州有鈞臺在南左傳所謂夏后有鈞臺
之饗即此
次畿長葛縣本漢許縣地隋開皇六年分許昌置取長
葛舊名屬潁川郡唐屬許州
次畿臨潁縣漢舊縣屬潁川郡東漢至隋皆因之唐屬
許州繁城鎮本漢潁陰縣之繁陽亭魏文帝受禪于此
置繁昌縣帝既受禪自壇而降曰舜禹之事吾知之矣
壇前有二碑後其碑六字生金論者以為司馬金行故
曹氏六世遷魏西事晉晉屬襄城郡隋屬潁川郡貞觀
元年省入臨潁後唐避諱改為繁城
次畿舞陽縣漢樊噲所封二漢屬潁川郡晉屬襄城郡
後改為北舞置定陵郡隋開皇初郡廢屬潁川唐貞觀
元年屬許州尋廢開元四年復置更名舞陽有漢定陵
縣故城
中郟縣春秋時為楚邊邑令尹子瑕城郟是也漢屬潁
川郡後漢省之魏復置青龍元年有龍見于郟之摩陂
明帝幸陂觀龍于是改摩陂曰龍陂城曰龍城晉屬襄
城郡其後廢之置龍山縣隋開皇初改曰汝南十八年
改曰輔城大業初改曰郟城屬襄城郡唐屬汝州皇朝
崇寧四年來屬
西輔鄭州高辛氏火正祝融之墟周武王封管叔鮮及
為虢鄶之國鄭武公與平王東遷武公滅二國而徙都
焉後鄭為韓所滅韓又徙都之秦屬三川郡二漢及魏
屬河南郡晉置滎陽郡後魏為東恒農郡東魏置廣武
郡東周置鄭州隋開皇十六年曰管州煬帝初復為鄭
州尋廢置滎陽郡唐貞觀元年州廢自武牢移鄭州治
此天寳元年曰滎陽郡皇朝景祐元年號奉寧軍節度
崇寧四年建為西輔今縣六
望管城縣故管國周武王弟叔鮮所封春秋晉師救鄭
楚子次于管以待之即此漢晉為京縣地隋開皇十六
年析内牟以置管城屬滎陽郡十八年改内牟曰圃田
省入管城唐貞觀七年自武牢移鄭州治此東有圃田
為豫州藪有邲城為縣南左傳晉楚戰處
緊滎陽縣故虢國所謂東虢也二漢屬河南郡晉泰始
二年置滎陽郡後魏因之北齊改曰成臯郡隋開皇初
郡廢屬鄭州唐因之有鴻溝在西楚漢中分天下處漢
京縣故城在東古鄉邑也莊公弟叔段居之謂之京城
太叔二漢屬河南郡晉及後魏屬滎陽郡北齊省入焉
又有索水楚漢戰京索間即此
上新鄭縣古有熊國黃帝所都也亦為高辛氏火正祝
融之墟其後世為鄶國亦作檜詩之國風所謂檜羔裘
者也鄭桓公始封在今華州之鄭其子武公與平王東
遷乃取鄶而徙居焉是為新鄭戰國時鄭滅于韓韓哀
侯自平陽徙都之二漢屬河南郡晉以後不置隋開皇
十六年復之屬滎陽郡大業初省菀陵縣入焉唐屬鄭
州有溱洧二水
中原武縣二漢屬河南郡晉以後不置隋開皇十六年
復之屬滎陽郡唐鄭州漢卷縣故城在東
中滎澤縣禹貢所謂濟水溢為滎者也杜佑云今濟水
不復入滎漢晉後魏為滎陽縣地隋開皇四年置廣武
縣仁夀元年更名滎澤屬滎陽郡唐屬鄭州有廣武山
上有東西二城中有絶澗漢高帝項羽相與臨廣武之
間而語即此有敖山商王仲丁自亳遷此周宣王嘗狩
其地故詩言搏獸于敖秦于此置倉所謂敖倉也故王
宫城在今縣西北左傳作王宫于踐土即此今故城内
東北隅有踐土臺是也
畿密縣本鄭邑春秋諸侯伐鄭圍新密二漢屬河南郡
晉屬滎陽郡唐屬河南府皇朝因之崇寧四年來屬
輔滑州古豕韋氏之國春秋時屬衛戰國時亦屬衛其
西境屬魏秦屬東郡二漢因之晉為陳留濮陽二國宋
武帝平河南置兖州以為邊鎮後魏置東郡隋置杞州
後為滑州又改為兖州後復為東郡唐復為滑州天寳
元年更名靈昌郡大歷七年升義成軍節度後避梁王
父諱改曰宣義軍後唐復故而改靈昌曰靈河皇朝太
平興國四年改武成軍今縣三
中白馬縣本衛國曹邑左傳閔二年狄滅衛立戴公以
廬于曹即此二漢為白馬縣屬東郡袁紹遣顔良攻東
郡太守劉延於白馬關侯為曹操斬良以報焉晉屬濮
陽國宋置兖州後魏置東郡隋開皇初郡廢置杞州十
六年改為滑州大業二年改為兖州後復為東郡唐又
為滑州有黎陽津一曰白馬津酈生云守白馬之津是
也有靈河津晉時石勒襲劉耀途出于此以河水泮為
神靈之助故號為靈昌津後唐改為靈河津靈河鎮漢
南燕縣地隋開皇十六年置靈昌縣以津為名屬東郡
唐屬滑州後唐改為靈河縣皇朝治平三年省入白馬
有滑臺本鄭之廩延邑其城甚固
望韋城縣故豕韋氏國商時為伯焉韋賢詩曰肅肅我
祖國自豕韋是也二漢為白馬縣地屬東郡晉屬濮陽
國隋開皇六年置韋城縣屬東郡唐屬滑州
緊胙城縣故南燕國二漢為南燕縣屬東郡晉省之其
後復置曰東燕隋開皇十八年改曰胙城屬東郡唐屬
滑州胙城周公諸子所封左傳富辰曰凡蔣邢茅胙祭
周公之嗣也杜預注東郡燕縣之南有胙亭而晉史地
理志中無此郡縣豈永嘉喪亂簡編失亡故耶
望孟州春秋戰國皆屬周自漢晉至隋皆屬河内郡唐
顯慶二年割屬河南府建中二年乃以河南之河陽河
清濟源温四縣租税入河陽三城使又以汜水軍賦益
之會昌三年遂以此五縣為孟州今縣六
望河陽縣古孟津也周武王伐紂師度孟津即此亦曰
富平津魏尚書杜畿試船沉溺之所浮橋即晉杜預所
立自漢至隋屬河内郡唐屬河南府置河陽三城使
後置孟州今縣西南十三里有遮馬堤舊為河陰縣地
後魏爾朱榮害朝士千三百餘人於此
望温縣本周畿内國司寇蘇忿生所封也春秋僖十年
狄滅温蘇子奔衛于是襄王以賜晉文公二漢屬河内
郡晉因之其後廢焉隋開皇十六年復置屬河内郡唐
武德四年屬懷州顯慶二年屬洛州後屬孟州
望濟源縣周大夫蘇忿生之原邑周襄王以賜晉文公文
公伐原以示信二漢為軹縣地晉為沁水縣地俗以濟
水重源所𤼵因謂之濟源城隋開皇十六年置濟源縣
屬河内郡唐武德四年屬懷州顯慶二年屬洛州徐屬
孟州漢軹縣屬河内郡後漢及晉皆因之隋大業初省
入河内後復置唐貞觀元年省入濟源故城在縣東南
有溴水春秋襄十六年公會諸侯于溴梁即此
上汜水縣本東虢國鄭滅之為制邑所謂制巖邑即此
有故虎牢城周穆王獵于鄭圃獲虎命畜之因名曰虎
牢二漢為城臯縣屬河南郡晉因之宋時毛德祖戍虎
牢後漢晝夜攻圍二百日乃克後魏置東中府東魏置
北豫州後周置榮州隋開皇初曰鄭州十八年改成臯
縣曰汜水大業初置虎牢都尉府屬滎陽郡唐屬鄭州
顯慶二年屬洛州垂拱四年曰廣武神龍元年復故後
屬孟州有汜水關皇朝大中祥符中改為行慶關東南
有成臯故關西南有旋關故關
中河陰縣漢成臯滎陽懷縣地唐開元二十九年割汜
水滎澤武陟三縣置以便運漕屬河南府領河陰倉汴
渠在縣南二百五十步即古莨蕩渠今名通濟渠首受
黃河後屬孟州有三皇山亦曰㟼鄗山山上有三城即
劉項相持處
中王屋縣古召公之邑漢垣縣獲澤地屬河東郡晉屬
河東平陽郡後魏置長平縣後周改曰王屋又置懷州
及平齊州廢置王屋郡隋開皇初郡廢屬河内郡唐武
德元年更名邵伯屬邵州貞觀元年屬懷州顯慶二年
復故名屬洛州皇朝慶歷三年來屬有禹貢王屋沇水
所出
緊蔡州春秋時屬沈蔡戰國屬楚魏秦屬穎川郡漢置
汝南郡後漢及魏晉皆因之宋及後魏兼置豫州以為
重鎮東魏置行臺後周置總管府後改曰舒州尋復曰
豫州後改曰蔡州隋開皇初郡廢大業初州廢復置汝
南郡唐武德三年曰豫州天寳元年曰汝南郡寳應元
年改曰蔡州皇朝景祐二年升淮康軍節度今縣十
上汝陽縣漢平輿宜春安城縣地屬汝南郡後漢及晉
皆因之後魏曰上蔡置汝南郡城之西北汝水枝别左
出而北流又屈而東轉又西南會汝若垂瓠故謂之懸
瓠城宋元嘉二十七年後魏太武攻懸瓠汝南太守陳
憲拒守四十餘日不拔隋開皇初郡廢大業初復置縣
曰汝陽唐為蔡州漢有汝陽縣在西華南頓之間非今
縣也漢宜春縣屬汝南郡後漢曰北宜春晉因之後廢
焉故城在今縣西南漢平輿縣故沈國漢高帝四年置
汝南郡後漢因之晉屬汝南郡後徙焉故城在今縣東
漢安城縣屬汝南郡後漢及晉皆因之後廢焉故城縣
今縣東南
上上蔡縣故蔡國蔡叔始封地秦為上蔡縣李斯其邑
人也漢屬汝南郡後漢及晉因之後魏改為臨汝北齊
廢之隋開皇中置曰武津大業初復改為上蔡屬汝南
郡唐屬蔡州
中新蔡縣古吕國春秋時蔡平侯自上蔡遷此故曰新
蔡二漢屬汝南郡魏晉屬汝陰郡南齊置北新蔡郡後
魏曰新蔡郡北齊曰廣寧郡隋開皇初郡廢十六年置
廣寧縣仁夀元年改曰汝北大業初改曰新蔡屬汝南
郡唐屬蔡州漢鮦陽縣屬汝南郡後漢因之晉屬汝陰
郡北齊廢之隋開皇十一年復置屬淮陽郡後廢焉故
城在今縣北有葛陂
中褒信縣後漢縣屬汝南郡魏晉屬汝陰郡宋改曰包
信隋大業初復故名屬汝南郡唐屬蔡州西南有白亭
楚王孫勝為白公即此處
中平輿縣漢舊縣後廢隋大業初改新蔡為平輿屬汝
南郡唐屬蔡州有葛陂水經云億水左迤為葛陂方數
十里水物含靈多所包育後漢費長房投竹化成龍處
中遂平縣故房子國國語所謂周昭王娶于房曰房后
是也楚靈王遷房于楚而有其地後以封吳王之弟夫
槩為堂谿氏故曰吳房漢屬汝南郡後漢及晉皆因之
後曰遂寧隋大業初改曰吳房屬汝南郡唐屬蔡州元
和十二年平吳元濟更名遂平
中新息縣故息國二漢屬汝南郡晉為郡治焉後魏置
東豫州梁曰西豫州又改曰淮州東魏復曰東豫州後
周曰息州隋大業初州廢屬汝南郡唐屬蔡州漢安陽
縣故江國也漢及晉皆屬汝南郡後廢焉故城在今縣
西
中確山縣本漢安昌縣屬汝南郡後漢省之其後復置
郡隋開皇十八年改為朗山屬汝南郡唐屬蔡州皇朝
大中祥符五年改為確山漢朗陵縣屬汝南郡後漢及
晉皆因之後廢焉故城今在縣西南有道城故道國左
傳曰江黃道栢皆弦姻也在漢為陽安縣後漢及晉皆
因之後廢焉
中真陽縣本漢慎陽縣屬汝南郡慎字本作滇音真永
平五年失印更刻遂誤以水為心也後漢及晉皆因之
後魏置郢州東魏廢州置義陽郡北齊廢郡入保城縣
隋開皇十一年廢保城十六年置真丘縣大業初改曰
真陽屬汝南郡唐屬蔡州漢新陽縣屬汝南郡後漢因
之晉省焉故城在今縣西南
中西平縣故栢子國漢舊縣屬汝南郡後漢及晉皆因
之後魏置襄城郡北齊改曰文城郡隋開皇初郡廢屬
汝南郡唐屬蔡州
上陳州包犧氏都曰太昊之墟周封舜後媯滿于此以
備三恪為陳國楚滅為縣楚頃襄王自郢徙都此兼為
魏境秦屬潁川郡二漢屬淮陽國汝南郡後漢因之晉
屬梁國汝南郡後魏置陳郡及北揚州北齊改為信州
隋為陳州後置淮陽郡唐為陳州晉開運二年置鎮安
軍節度漢初軍廢周廣順二年復之今縣五
緊宛丘縣周時陳都楚頃襄王滅之自郢徙都焉陳勝
反秦據陳自立為張楚漢高帝置淮陽國章和二年改
為陳國晉併入梁國後魏曰項置陳郡隋開皇初改縣
曰宛丘而郡廢焉大業初為淮陽郡唐為陳州爾雅曰
丘上有丘曰宛丘今其地形則然有固陵城項羽南走
固陵即此
上項城縣本項國戰國屬楚項羽家世楚將封于項故
姓項氏二漢屬汝南郡皆屬梁國後魏置揚州及秣陵
縣梁改曰殷州東魏改曰北平州後齊改曰信州後周
改曰陳州隋開皇初改秣陵為項城縣大業初州廢屬
淮陽郡屬陳州
中商水縣本漢汝陽縣地屬汝南郡後漢及晉皆因之
後魏置汝陽郡北齊郡廢隋開皇十六年置溵水縣大
業初省汝陽入焉屬淮陽郡唐屬陳州皇朝建隆元年
改為商水漢地理志汝南有㶏疆縣水經注云㶏水出
潁川陽城縣少室山東經㶏疆縣故城東又南逕西華
縣故城南又東逕汝陽故城北東注于潁
中南頓縣故頓子國應劭曰頓迫于陳其後南徙故曰
南頓二漢及晉汝南郡後魏置南頓郡北齊郡廢隋開
皇六年改縣曰和成大業初復改曰南頓屬淮陽郡唐
屬陳州皇朝熙寧六年省入商水元祐元年置
中西華縣二漢屬汝南郡晉省之後置長平縣隋開皇
十八年改曰鴻溝大業初復改曰西華屬淮陽郡唐武
德元年更名箕城屬陳州景雲元年復故名長華鎮漢
為長平縣屬汝南郡後漢屬陳國北齊省入國晉屬梁
西華
上潁州春秋時為胡國及楚地秦為潁川郡地二漢屬
汝南郡魏置汝陰郡晉因之後魏置潁川郡隋亦為潁
川復為汝陰郡唐為潁州皇朝元豐二年升順昌軍節
度今縣四
望汝陰縣西北有胡城故胡國二漢為汝陰縣屬汝南
郡魏置汝陰郡後廢晉泰始二年復置隋開皇初郡廢
大業初復置唐為潁州二漢細陽郡屬汝南郡晉省之
故城在今縣西北
緊萬夀縣蓋二漢細陽縣地皇朝開寳六年析汝陰之
百尺鎮置萬夀縣屬潁州水經注云百尺水承次塘細
陂南疏注于潁鎮實因水為名
緊潁上縣本楚慎縣地二漢屬汝南郡晉屬汝陰郡後
廢焉梁置下蔡郡北齊郡廢隋大業初置潁上縣于故
鄭城屬汝陰郡唐武德四年移于今治屬潁州慎縣故
城在今縣西北
緊沈丘縣本漢項縣地屬汝南郡後置沈丘縣隋開皇
十六年置沈州領沈丘宛丘二縣唐初州廢以宛丘屬
陳州沈丘屬潁州後省沈丘入汝陰神龍二年復置有
武丘聚曰丘頭魏王陵鎮夀春欲興兵討司馬宣王宣
王自往征之軍至丘頭陵懼面縛水次故號為武丘即
此
輔汝州東周為王畿春秋為戎蠻子邑及屬楚鄭戰國
屬韓秦屬三川郡二漢屬河南潁川郡魏晉屬河南襄
城郡後魏屬汝北魯陽郡東魏置北荆州後周改曰和
州隋初置伊州煬帝初改為汝州後廢州以其地屬襄
城潁川二郡唐為汝州天寳元年曰臨汝郡今縣五
中梁縣本漢周承休邑武帝元鼎四年行幸至洛陽詔
封姬嘉為周子南君以奉周祀初元五年以周子南君
為周承休侯邑屬潁川郡後魏曰汝源縣置汝北郡後
改曰汝陰郡後周郡廢隋大業初改汝源為承休置襄
城郡唐為汝州貞觀元年改承休為梁縣梁本周南鄭
之邑在承休西南四十二里有霍陽聚左傳哀四年楚
人為晉之期襲梁及霍是也戰國曰南梁以别大梁少
梁焉漢屬河南郡後漢及晉皆因之隋屬襄城郡唐屬
承州貞觀元年省梁入承休而更名承休曰梁西有澤
後漢作菀為遊獵之地鄧太后臨朝世士以為文教可
興宜廢蒐狩之禮于是馬融作頌以諷焉後桓帝復校
獵廣成今曰廣潤河蓋避朱梁廟諱也有&KR1222;狐聚秦滅
西周徙其君于此有陽人聚秦滅東周徙其君於此臨
汝鎮唐先天元年置縣屬汝州貞元八年以梁縣西界
二鄉益之兼移縣于石驛後入梁
緊襄城縣本鄭地南有汜城周襄王避叔帶之難出適
鄭處于汜是也以襄王所居因曰襄城楚靈王築又有
古不羹城在西北二漢屬潁川郡晉置襄城郡隋開皇初
初郡廢屬汝州大業初州廢屬潁川郡唐武德元年置
汝州貞觀元年州廢屬許州開元二十六年來屬
上葉縣本楚地惠王以封沈諸梁謂之葉公葉公好龍
神龍下焉二漢屬南陽郡明帝時王喬為葉令每月望常
乘雙鳬入朝今有墓在焉晉屬南陽國北齊置襄州後
周廢州置南襄城郡隋開皇初郡廢屬許州唐開元三
年置仙州二十六年州廢大歷四年復置仙州又析置
仙鳬縣五年州廢省仙鳬入葉來屬二漢父城縣屬潁
川郡晉屬襄城郡後廢入葉有應鄉故應國按汲冢古
文商時王有應國矣周武王以封其子為應侯故左傳
邘晉應韓武之穆也戰國為秦所有以封范睢為應侯
有方城左傳所謂楚國方城以為城即此又有昆陽城
即光武破王尋之所也
中魯山縣在夏為魯縣陶唐氏既衰其後有劉累為御
龍氏以事夏孔甲龍一雌死潜醢以食夏后既而使求
之懼而避于魯縣是也漢為魯陽屬南陽郡後漢及晉
皆因之後魏置荆州尋廢立魯陽郡後置魯州隋開皇
初郡廢大業初州廢以魯縣屬襄城郡唐為魯山武德
四年復置魯州貞觀九年州廢以魯山來屬故犨縣本
鄭邑漢屬南陽郡後廢故城在今縣東南後周置三鵶
鎮在縣西南十九里又置平高城以備齊北齊置魯城
在縣東北十七里以御周
中龍興縣本湍陽縣唐武德四年置屬伊州貞觀元年
省證聖七年復置曰武興屬汝州神龍元年更名為中
興尋改曰龍興皇朝熙寧四年省入魯元祐元年復置
同下州信陽軍春秋時屬申其後屬楚秦屬南陽郡二
漢屬南陽江夏郡晉置義陽郡宋置宋安郡南齊置司
州梁因之有三關之隘比接陳汝控帶許洛宋以來省
為邊鎮後魏改曰郢州後周改曰申州隋開皇初郡廢
大業二年改曰義州尋為義陽郡唐為申州天寳元年
曰義陽郡皇朝開寳九年降為義陽軍太平興國元年
改為信陽今縣二
中下信陽縣二漢平氏縣地屬南陽郡晉分置義陽縣
屬義陽郡後廢焉宋曰平陽縣置宋安郡隋開皇初郡
廢改平陽縣為義陽大業初置義陽郡唐為申州皇朝
為義陽軍太平興國元年改義陽縣為信陽漢鐘武縣
屬江夏郡後漢省焉故城在今縣東南漢鄳縣屬江夏
郡後漢及晉因之北齊改為齊安置齊安郡隋開皇初
郡廢改縣曰鐘山屬義陽郡唐屬申州皇朝開寳九年
省入義陽有鐘山桐栢山淮水
中下羅山縣二漢鄳縣地北齊置高安縣隋開皇初廢
十六年復置曰羅山屬義陽郡唐屬申州皇朝屬信陽
軍有石城山甚高峻史記曰魏攻冥阨蓋謂此山也吕
氏春秋言九塞冥阨其一焉
輿地廣記卷九
