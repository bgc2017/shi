輿地廣記卷三十七
宋歐陽忞撰
廣南西路下
下宜州秦屬象郡後復没於蠻夷唐開置粤州乾封中
更名天寶元年曰龍水郡五代時為楚馬氏所有後入
南漢皇朝慶歷三年廢芝州入焉今縣五
上龍水縣唐與州同置崖山東璽等縣後皆省故洛曹
縣本洛封唐屬柳州元和十三年更名皇朝淳化元年
來屬後改曰洛下嘉祐七年省入龍水有宜江龍江
中下圻城縣唐置及立芝州治此後為羈縻州皇朝慶
歷三年廢州以縣來屬
下天河縣唐與州同置有溪江
下思恩縣唐貞觀十二年開生獠與環州同置屬焉後
州没扵蠻夷皇朝熙寧八年以縣來屬
下河池縣本屬羈縻智州皇朝治平二年來屬
下賓州秦屬桂林郡自漢至齊屬鬱林郡梁立領方郡
隋屬鬱林郡唐武德四年屬南方州貞觀三年立賓州
天寳元年曰安城郡五代為南漢所有皇朝開寳五年
州廢入邕州六年復立端拱三年以澄州入焉今縣二
下嶺方縣二漢屬鬱林郡晉宋以後因之梁立領方郡
唐立賓州皇朝開寳五年屬邕州六年復為賓州治故
琅邪縣故保城縣本安城至德二載更名屬賓州開寳
五年並屬邕州六年皆省入焉有古漏山賓水
中遷江縣本思剛州唐為羈縻州隸邕州都督府皇朝
天禧四年廢為遷江縣來屬有都泥山賀水
中下上林縣唐武德四年析嶺方置及立南方州貞觀
八年改曰澄州天寶元年曰賀水郡皇朝開寳五年州
廢以縣屬邕州端拱三年來屬故止戈無虞二縣與上
林同置屬澄州故賀水縣武德四年析馬平置屬柳州
八年屬澄州開寶五年皆省入上林有上林洞都灃水
下横州春秋戰國為駱越之地秦屬桂林郡漢屬鬱林
合浦二郡吳立寧浦郡晉宋齊因之梁分立簡陽郡隋
平陳二郡並廢立簡州開皇十八年改為緣州大業二
年州廢屬鬱林郡唐武德四年立簡州六年改曰南簡
州貞觀八年更名横州天寶元年曰寧浦郡二代為南
漢所有皇朝開寶五年廢蠻州入焉今縣二
下寧肅縣本漢廣鬱縣地吳分置寧浦縣及立郡晉以
後因之梁分立簡陽郡隋立簡州改為緣州唐為南簡
州改為横州故從化縣本淳風武德四年分寧浦置貞
觀元年更名故樂山縣本漢廣鬱縣地屬合浦郡梁立
樂陽郡隋平陳郡廢為樂陽縣屬簡州開皇十八年更
名唐武德四年來屬皇朝開寳二年並省入寧浦
下永定縣唐武德四年立淳州及置永定武羅靈竹三
縣而州治永定天寳元年曰永定郡永貞元年曰蠻州
皇朝開寳五年州廢省武羅靈竹二縣入永定來屬熙
寧四年省永定入寧浦元祐三年復置
下化州古百越之地秦屬象郡漢屬南越後及東漢屬
合浦郡吳屬高興郡晉以後屬高凉郡梁復高興隋平
陳郡廢屬羅州大業初州廢屬高凉郡唐武德五年屬
羅州六年立南石州貞觀九年改為辯州天寳元年曰
陵水郡天祐元年朱全忠以辯汴聲近更名勲州後復
故五代為南漢所有皇朝開寳五年廢羅州入焉太平
興國五年改曰化州今縣二
下石龍縣本漢高凉縣地屬合浦郡皇朝改曰化州故
陵羅龍化二縣與石龍同置開寶五年省入焉有
陵水羅水
中吳川縣隋屬高凉郡唐屬羅州皇朝開寳五年州廢
以吳川來屬故廉江縣本石城昔宋將檀道濟於陵羅
江口築石城立羅州梁陳因之唐天寳元年更名故幹
水縣本石龍唐改曰招義又改曰幹水零綠鎮本零綠
縣三縣皆屬羅州招義郡開寳五年州廢晉省屬吳川
下高州古百越之地秦屬南海郡漢屬南越東漢屬
合浦蒼梧二郡吳立高凉郡晉以後因之梁兼立高州
隋平陳郡廢大業初州廢復立高凉郡唐武德六年立
高州本治高凉貞觀二十二年徙治良德天寳元年置
高凉郡大歷十一年徙治電白五代為南漢所有皇朝
開寳五年廢潘州熙寧四年廢竇州皆入焉今縣二
下電白縣梁立電白郡隋廢屬高州唐大歷中州自良
德徙治此故良德本務德陳置後更名隋屬永熙郡唐
武德中來屬貞觀中州自高凉徙治此而高凉更名西
平分屬恩州故保寧縣本連江梁立連江郡隋平陳郡
廢屬高州唐開元五年改曰保安至德二載更名皇朝
開寳三年皆省入焉有高凉山
中下信宜縣本信義唐武德二年析懷德置而自懷德
徙南扶州治焉貞觀元年州廢屬龍州二年復置五年
又廢屬隴州六年復置八年更名竇州天寳元年曰懷
德郡皇朝太平興國元年改縣曰信宜熙寧四年州廢
來屬故懷德縣本漢端溪縣地屬蒼梧郡梁置梁德縣
及梁德郡隋平陳郡廢開皇十八年改縣曰懷德屬隴
州大業初屬永熙郡唐武德四年立南扶州後徙治信
義故潭峩縣武德四年置故亮縣五年置皇朝開元六
年三縣皆省入信宜有潭峩山信義水
下茂名縣西甌之地後置茂名縣屬高興郡隋屬高州
唐貞觀元年屬南宕州八年改州曰潘州後自定川徙
州治此後州廢屬高山永徽元年立天寳元年曰南潘
郡皇朝開寳五年廢州省南巴潘水二縣入茂名來屬
下雷州古百越之地秦象郡地二漢以後屬合浦郡梁
分立合州大同末以合淝為合州以此為南合州隋平
陳復為合州大業初州廢屬合浦郡武德五年復立南
合州貞觀元年改為東合州八年又更今名天寳元年
海康郡五代為南漢所有今縣一
下海康縣本漢徐聞縣地屬合浦郡梁立南合州隋為
合州置海康縣唐復為南合州改曰雷州故遂溪縣本
隋鐡把椹川二縣屬合浦郡唐武德四年來屬後併省
更名故徐聞縣本隋康貞觀二年更名皇朝開寳四年
皆省入有擎雷山擎雷水
下欽州古百越之地秦屬象郡漢以後屬合浦郡宋立
宋夀郡齊以後因之梁兼立安州隋平陳郡廢開皇十
八年改州曰欽州大業初州廢立寧越郡唐武德四年
改曰欽州天寳元年曰寧越郡五代為南漢所有今縣
二
望靈山縣本漢合浦縣地隋開皇十八年置南賓縣唐
貞觀十年更名後自欽江徙州治此皇朝開寳五年省
欽江遵化内亭三縣入焉
下安遠縣本安京舊置安京郡隋平陳郡廢屬欽州唐
至德二載改曰保京後復曰安京皇朝景德三年改曰
安遠有安京山如洪水
下鬱林州古蠻夷之地春秋戰國為西甌秦立桂林郡
後為南越尉佗所并漢以後屬合浦鬱林二郡隋平陳
郡廢屬尹越二州大業初復屬合浦鬱林二郡唐立黨
牢鬱林二州天寳元年為定川寧仁鬱林三郡五代皆
為南漢所有皇朝開寶七年廢黨牢二州致和元年廢
定川皆入焉今縣三
中下南流縣本隋北流縣地屬合浦郡唐屬牢州為州
治焉皇朝開寳七年廢州省定川安川二縣入南流來
屬而自鬱林縣徙州治此故撫安縣本西甌之地唐永
淳元年開古黨洞立黨州并置撫安善勞善文寧仁安
仁懷義福陽古符八縣二年析安仁以下四縣立平琴
州垂拱三年州廢神龍元年復置天寳元年黨州曰寧
仁郡平琴州曰平琴郡至德中更安仁曰容山後廢平
琴州入黨州後又省善文寕仁福陽古符四縣開寳七
年廢黨州省撫康善勞文山懷義入南流有大觀山牢
江
下興業縣本石南縣地梁置石南郡隋屬鬱林郡唐貞
觀中屬貴州麟德二年以石南立鬱州乾封元年更名
鬱林州而析石南置興業縣後州徙治鬱林而省石南
入興業後又徙治興業皇朝開寳五年省鬱林興德二
縣入焉
中博白縣本漢合浦縣地唐武德四年析立南州兼置
博白周羅建興等縣而州治博白六年更名白州天寳
元年曰南昌郡皇朝開寳五年廢白州省周羅建寧南
昌三縣入博白屬廉州七年復立政和元年又廢以博
白來屬有鍾山博白溪
下廉州古百越之地秦屬象郡漢合浦郡東漢因之吳
改曰珠官郡晉復曰合浦宋分立臨瘴郡兼立越州齊
梁陳因之隋平陳郡廢大業初改州曰祿州尋改為合
州又廢而立合浦郡唐武德四年立越州貞觀八年改
名天寳元年曰合浦郡五代為南漢所有皇朝太平興
國八年廢為太平軍咸平元年復立今縣二
上合浦縣漢立合浦郡吳曰珠官郡晉復為合浦郡宋
兼立越州時州始立以西江督護陳伯紹為刺史鑿山
為城門以威服俚獠齊梁陳因之隋廢大業初復立唐
為越州貞觀中改為廉州以本大廉洞也皇朝開寳五
年省封山蔡龍大廉三縣入合浦太平興國八年省合
浦入石康咸平元年復置故封山蔡龍唐武德五年置
屬姜州貞觀十年來屬故大廉縣武德五年分合浦置
有糠頭山昔南越王佗屯軍於此舂榖積糠如山有廉
江瘴江一名合浦有珠母海郡人採珠之所東漢時郡
政煩苛珠徙交趾孟伯周為守有惠化去珠復還
下石康縣本常樂州南漢立及置博電零綠鹽場三縣
皇朝開寳五年廢州省縣以其地置石康縣來屬
下瓊州漢珠崖縣地自合浦徐聞南入海得大州東西
南北方千里武帝元封元年略以為儋耳珠崖郡自初
為郡縣吏卒中國人多侵陵之故率數歲一反昭帝廢
儋耳併珠崖元帝用賈捐之言又棄珠崖郡東漢置珠
崖縣屬合浦郡吳赤烏五年復立珠崖郡晉平吳郡廢
入合浦後復立朱崕郡梁兼立崖州隋陳因之唐貞觀
五年析崖州立瓊州天寳元年曰瓊山郡自乾封後没
山洞蠻貞元五年嶺南節度使李復討平之五代為南
漢所有今縣五
中瓊山縣隋末置屬崖州唐貞觀五年立瓊州十三年
析置曾口顔羅容瓊三縣貞元七年省容瓊入焉五代
時省曾口顔羅故舍城縣隋末置唐武德四年立崖州
皇朝開寳五年州廢以縣來屬熙寧四年省入瓊山自
縣北渡海便風揚帆一日夜至雷州有瓊山
中澄邁縣隋屬桂崖郡唐屬崖州皇朝開寳五年來屬
有澄邁山
下文昌縣本平昌唐武德五年置隸崖州貞觀元年更
名皇朝開寳五年來屬
下臨高縣本臨機唐初隸崖州貞觀五年來屬開元元年
更名
下樂會縣唐顯慶五年置州貞觀五年來屬開元元年
同下州昌化軍漢屬珠崖郡梁兼入崖州隋以為珠崖
郡治焉唐武德五年立儋州天寳元年曰昌化郡五代
為南漢所有皇朝熙寧六年廢州為昌化軍今縣三
下宜論縣本義倫隋為珠崖郡治唐立儋州州城即漢
儋耳郡城也皇朝太平興國元年改義倫曰宜倫有毗
耶山昭山倫江
下昌化縣隋屬珠崖郡唐武德五年來屬皇朝熙寧六
年省為鎮入宜倫元豐三年復置有昌化石極為靈異
祈禱多應有南崖山
下感恩縣隋屬珠崖郡唐武德五年來屬皇朝熙寧六
年省為鎮入宜倫元豐四年復置有感勞山湳龍江故
富羅縣本毗善隋屬珠崖郡唐武德五年更名來屬南
漢省之故洛陽縣唐乾元復置皇朝省之
同下州萬安軍隋珠崖郡地唐貞觀五年屬瓊州十三
年屬崖州龍朔二年立萬安州天寳元年曰萬安郡至
德二載更名萬全郡後復故名五代為南漢所有皇朝
熙寧七年廢州為萬安軍今縣二
下萬安縣本交昌唐貞觀五年析交昌置屬萬安州開
元九年州徙治陵水至德二載曰萬全貞元元年州復
徙治此後復故名皇朝改為萬寕有赤隴山金仙水
下陵水縣唐置本隸振州後來屬皇朝熙寧七年省為
鎮入萬安元豐三年復置有靈山陵柵水故富雲博遼
二縣唐貞觀五年置南漢皆省之
同下州朱崖軍隋珠崖郡地唐武德五年立振州臨振
郡又曰寧遠郡天寳元年曰延德郡五代為南漢所有
皇朝開寳五年改為崖州熙寧六年廢州為朱崖軍今
鎮二
臨川鎮本臨川縣隋末置
藤橋鎮初唐振州鎮寧遠言德吉陽臨川落屯五縣南
漢時省延德臨州落屯三縣熙寧六年省寧遠吉陽二
縣為臨川藤橋二鎮焉
輿地廣記卷三十七
