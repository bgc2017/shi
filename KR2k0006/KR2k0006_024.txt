輿地廣記卷二十四
宋歐陽忞撰
江南東路
次府江寧府春秋屬吳戰國屬越後屬楚秦屬鄣郡二
漢屬丹陽郡吳王孫權初鎮丹徒謂之京城後徙都秣
陵改為建業晉平吳以為丹陽郡及揚州刺史治東晉
元帝渡江復都焉改丹陽太守為尹宋齊梁陳因之常
以京口為重鎮隋平陳郡廢夷蕩耕墾更於石頭城置
蔣州大業初復置丹陽郡唐武德三年置揚州七年平
輔公祏復改為蔣州八年又改為揚州九年州徙治江
都以其地屬潤州至德二載析置江寧郡乾元元年曰
昇州上元三年州廢光啓三年復置五代時南唐李氏
竊據升為江寧府皇朝開寶八年克復降為昇州天禧
一年復升江寧府建康軍節度今縣五
次赤上元縣本楚邑楚威王以其地有王氣埋金以鎮
之故曰金陵秦改曰秣陵二漢屬丹陽郡吳建安十六
年改曰建業因都焉晉武帝平吳復曰秣陵本治去京
邑六十里故治村是也安帝義興九年移治京邑宋齊
梁陳因之隋平陳省秣陵入江寧縣置蔣州唐武德三年
改江寧曰歸化屬揚州八年改歸化曰金陵九年改金
陵曰白下屬潤州貞觀九年復改白下曰江寧肅宗上
元二年改曰上元乾元元年置昇州南唐置江寧府故
建康縣本建鄴晉武帝既復改建業為秣陵太康三年
又分秣陵之水北置建業縣後避愍帝名改曰建康隋
省入江寕湖熟鎮本湖熟縣二漢晉宋屬丹陽郡後省
入焉有蔣山石頭城六朝以為重鎮
次赤江寧縣晉武太康元年分秣陵置臨江縣二年更
名唐既改江寧為上元南唐復析上元置江寧分治郭
下
次畿句容縣二漢晉宋屬丹陽郡隋屬江都郡唐武德
三年置茅州七年州廢屬蔣州九年屬潤州乾元元年
屬昇州有茅山一名句曲山形如句字之曲縣取名焉
次畿溧水縣本溧陽縣二漢晉宋屬丹陽郡隋改為溧
水縣屬蔣州唐武德三年屬揚州七年屬宣州乾元元
年屬并州伍子胥自楚出奔未至吳而疾止中道乞食
於溧陽即此
次畿溧陽縣唐武德三年析溧水縣置屬揚州九年屬
宣州上元元年屬昇州
望宣州春秋屬吳戰國屬越後屬楚秦屬鄣郡二漢屬
丹陽郡吳為重鎮晉徙丹陽於建業而以其地置宣城
郡宋齊梁陳因之梁兼置南豫州隋平陳郡廢改州為
宣州大業初復置宣城郡唐武德三年曰宣州天寶元
年曰宣城郡吳升為寧國軍節度皇朝因之今縣六
望宣城縣本宛陵縣二漢為丹陽郡治晉置宣城郡宋
齊梁陳因之隋廢郡而改宛陵曰宣城置宣州唐因之
亦吳懷安縣地屬丹陽郡晉屬宣城郡宋齊梁陳因之
隋省入宣城有敬亭山
望南陵縣漢春榖縣地屬丹陽郡東漢晉因之孝武改
為陽榖後省梁置南陵縣及南陵郡陳置北江州隋平
陳州郡並廢屬宣城郡唐武德四年屬池州州廢來屬
亦漢宣城縣地屬丹陽郡東漢省之晉復置宣城郡後
省故城在今縣東
緊涇縣二漢屬丹陽郡晉屬宣城郡宋齊梁陳因之唐
武德三年置南徐州尋更名猷州八年州廢來屬故安
吳縣吳分宛陵置晉宋齊梁陳屬宣城郡隋省入涇唐
武德三年復置八年又省亦陵陽縣地二漢晉屬丹陽
郡成帝以皇后諱改為廣陽縣宋因之後省有陵陽山
列僊傳云陵陽子明釣得白龍放之後三年龍迎子明
上陵陽山僊去因以名縣
緊寧國縣吳分宛陵置晉宋齊梁陳皆屬宣城郡隋省
入宣城唐武德三年復置屬宣州六年又省天寶三載
復置
緊旌德縣唐寶應二年析太平縣置屬宣州有棲真山
中太平縣唐天寶十一載析當塗涇縣置屬宣州大歴
中省永泰中復置
上歙州春秋屬吳戰國屬越後屬楚秦屬鄣郡二漢屬
丹陽郡吳孫權分置屬都郡晉武帝改為新安郡宋齊
因之後廢隋平陳置歙州大業初置新安郡廢武德四
年復置歙州天寶元年曰新安郡皇朝因之統縣六
望歙縣二漢屬丹陽郡吳孫權使賀齊平山越於是立
始新都尉於歙之華鄉令齊守之遂置始新縣及新都
郡晉太康元年改郡曰新安後郡廢而省始新入歙隋
平陳廢歙開皇十一年復置屬歙州大業初屬新安郡
唐為歙州治焉
望休寧縣孫權分歙置休陽縣晉武帝改為海寧屬新
安郡宋因之隋開皇十八年改為休寧大業初置新安
郡唐屬歙州
望祈門縣本黟縣地唐代宗時歙州賊方清據此為壘
永泰二年平賊因其壘置祈門縣屬歙州有祁山閶門
灘善覆舟
望婺源縣唐開皇二十八年析休寧置屬歙州
望績溪縣唐永徽五年分歙置北野縣屬歙州後更名
績溪
緊黟縣二漢屬丹陽郡晉宋屬新安郡隋平陳縣廢開
皇十一年復置屬歙州唐因之有林歴山吳賀齊討山
越賊保林歴山四面險絶齊使以鐵杙琢山而升出其
不意遂平賊
上江州古揚荆二州之境春秋戰國屬楚秦屬九江郡
二漢屬廬江豫章二郡晉惠帝置尋陽郡兼置江州初
治豫章成帝咸康六年移治尋陽中流襟帶常為重鎮
宋齊梁陳因之隋平陳郡廢大業初州廢置九江郡唐
武德四年復置江州天寶元年曰尋陽郡皇朝因之今
縣五
望德化縣本尋陽縣二漢屬廬江郡吳屬蘄春郡晉復
屬廬江永興元年置尋陽郡咸康六年江州自豫章徙
治尋陽縣本在江北温嶠移置江南後省入柴桑縣二
漢屬豫章郡曹公攻劉備於夏口時孫權擁兵柴桑以
觀成敗諸葛亮說權與并力拒曹公故城在今縣南所
謂楚城鎮是也宋齊梁陳皆為尋陽郡及江州治焉隋
平陳郡廢復改縣曰尋陽開皇十八年改曰彭蠡大業
初改曰湓城置九江郡唐復曰尋陽置江州五代時改
為德化禹貢九江在州西北始别於鄂陵終會於江口
有廬山柴桑山彭蠡湖
緊德安縣本歴陵縣地二漢屬豫章郡晉屬鄱陽郡後
省五代時置德安縣屬江州有禹貢敷淺原
中瑞昌縣五代時置屬江州有王喬山清虚玉華洞
中湖口縣五代時置屬江州晉盧循之敗悉力柵左里
宋武帝攻其柵循單舸走衆皆降即彭蠡湖口今縣是
也
中彭澤縣禹貢彭蠡澤在西因以名縣二漢晉屬豫章
郡宋省之後復置梁置太康郡隋梁陳郡縣並廢而置
龍城縣屬江州開皇十八年復改曰彭澤唐因之有馬
當山
上池州春秋屬吳戰國屬越後屬楚秦屬鄣郡二漢屬
丹陽郡晉屬宣城郡宋齊梁陳隋因之唐武德四年析
宣州置池州貞觀元年州廢永泰元年復置後曰池陽
郡皇朝因之今縣六
望貴池縣本石城縣地二漢屬丹陽郡晉以後屬宣城
郡隋平陳縣廢開皇十九年置秋浦縣屬宣州唐分置
池州五代時改秋浦為貴池有烏石山貴池
上青陽縣本臨城縣吳置晉屬宣城郡宋齊梁陳因之
隋省入南陵唐天寶元年析置青陽縣屬宣州後屬池
州有九華山
上銅陵縣本南陵縣地唐析置義安縣又廢義安為銅
官五代時置銅陵縣屬江寧府皇朝開寶八年來屬有
梅根山利國山
上建德縣本至德縣唐至德二年析鄱陽秋浦置屬江
州乾元元年屬饒州永泰元年來屬五代時省後復置
改為建德有石門山闌溪
上石埭縣唐永泰中析青陽秋浦置治又石埭城屬池
州
中下東流縣五代時置屬江州皇朝太平興國三年來
屬
上饒州春秋屬楚後屬吳戰國屬越後復屬楚秦屬九
江郡二漢屬豫章郡吳孫權分置鄱陽郡晉宋齊梁陳
因之梁兼置吳州隋平陳郡廢改州為饒州以其物産
豐饒大業初復置鄱陽郡唐武德四年曰饒州天寶元
年曰鄱陽郡皇朝因之今縣六
望鄱陽縣本楚邑春秋吳伐楚取鄱是也秦時吳芮為
番陽令甚得江湖間心號曰番君二漢屬豫章郡吳置
鄱陽郡晉以後因之隋置饒州唐因之有鄱江故廣晉
縣吳置曰廣昌郡吳芮故城也晉太康元年更名為鄱
陽郡治宋因之後省唐武德五年復置八年省入鄱陽
望餘干縣故越之西境所謂干越也二漢曰餘汗屬豫
章郡晉宋齊梁陳隋屬鄱陽郡唐屬饒州有餘水北流
入贛江
望浮梁縣本新平縣唐武德四年析鄱陽置屬饒州八
年省開元四年復置新昌天寶元年更名浮梁有石藏
山
望樂平縣本吳樂安縣晉宋屬鄱陽郡後省唐武德四
年置樂平縣屬饒州九年省後復置
望德興縣五代析樂平置屬饒州有銀山
中安仁縣皇朝開寶八年以餘干縣地置安仁場端拱
元年升為縣
上信州春秋戰國皆屬越後屬楚秦屬九江會稽二郡
二漢屬豫章會稽二郡晉宋及隋屬鄱陽東陽二郡唐
乾元元年析饒州之弋陽衢州之常山玉山及建撫二
州之地置信州後曰上饒郡皇朝因之統縣六
望上饒縣吳置晉省之宋復置屬鄱陽郡後省唐武德
四年復置七年省入弋陽乾元二年復置并置信州有
上饒江
望玉山縣唐證聖二年析常山須江弋陽置屬衢州乾
元元年來屬有懷玉山
望弋陽縣吳置葛陽縣晉宋屬鄱陽郡隋開皇十二年
改為弋陽屬饒州唐乾元元年來屬有弋溪寶豐鎮皇
朝開寶八年升為縣景祐二年省康定元年復置慶歴
三年又省入弋陽
望貴溪縣唐永泰元年析弋陽置屬信州有龍虎山貴
溪
中鉛山縣五代時置皇朝開寶八年以縣直隸京師後
屬信州有鉛山
中永豐縣唐乾元二年析上饒置屬信州元和七年省
入為鎮皇朝熙寧七年復升為縣有豐山有永豐溪
上太平州自唐以前地理與宣州同南唐置雄遠軍皇
朝開寶八年改平南軍太平興國三年升為太平州今
縣三
上當塗縣本漢丹陽縣地晉太康二年分置于湖縣成
帝以淮南當塗流民寓居于湖乃僑立當塗縣以治之
分于湖為境而於江南僑立淮南郡治于湖以當塗屬
焉宋齊梁陳皆因之隋平陳郡及于湖廢以當塗屬丹
陽郡唐武德三年置南豫州八年州廢屬宣州乾元元
年屬昇州上元二年復屬宣州南唐置雄遠軍皇朝改
為平南軍又改為太平州于湖縣故城在今縣南丹陽
鎮本丹陽縣二漢晉宋屬丹陽郡後廢唐武德三年析
江寧縣復置屬饒州九年州廢屬宣州貞觀元年省入
當塗有牛渚山一名採石在縣北大江中晉温嶠回軍
至牛渚磯聞鼓樂之音水深不可測乃燬犀角照之見
水族竒形異狀朱衣躍馬夜見夢嶠曰與君幽明道别
何得相照有丹陽湖慈湖
中蕪湖縣本吳鳩兹地左傳楚子重伐吳克鳩兹是也
二漢晉屬丹陽郡晉宋僑立襄垣縣寄治蕪湖後屬淮
南郡宋齊梁陳因之隋平陳省襄垣入當塗五代時析
當塗縣置蕪湖縣屬宣州皇朝太平興國二年來屬有
尺鑄山蕪湖
中繁昌縣晉之繁昌本屬襄城郡亂後於此僑立屬淮
南郡而分于湖為境宋齊梁陳因之隋平陳省繁昌入
當塗五代時析當塗復置屬宣州皇朝太平興國二年
來屬有靈山隠静山
同下州南唐軍春秋戰國皆屬楚秦屬九江郡漢屬豫
章郡東漢晉宋皆因之隋屬九江豫章二郡唐屬江洪二
州皇朝太平興國二年置南康軍今縣三
望星子縣本漢彭澤縣地屬豫章郡後為德化縣之星
子鎮皇朝太平興國二年置星子縣屬江州七年置南
康軍有廬山彭蠡湖洛星石昔有星墜水化為石縣鎮
蓋因石為名吳越錢氏封為寶石山
望建昌縣本漢海昏縣地昌邑王賀廢遷於此屬豫章
郡東漢永元十六年置建昌縣晉宋齊梁陳隋因之而
省海昏入焉唐武德五年置南昌州八年州廢屬洪州
皇朝太平興國七年來屬亦永脩縣地東漢中平中置
晉宋齊梁陳皆屬豫章郡隋省入建昌唐武德五年復
置八年省亦新吳縣地東漢中平中置晉宋齊梁陳皆
屬豫章郡隋省入建昌唐武德五年復置八年省永淳
二年又置後省
上都昌縣本漢彭澤縣地唐武德五年置屬洪州八年
廢屬江州皇朝太平興國七年來屬有桑落山晉將劉
毅為盧循所敗之地有釣磯山晉陶侃微時嘗登此垂
釣
同下州廣德軍春秋屬吳戰國屬越後屬楚秦屬鄣郡
二漢屬丹陽郡晉屬宣城郡宋齊因之梁置大梁郡又
改為陳留郡隋平陳郡廢屬宣州唐因之南唐屬昇州
皇朝開寶八年屬宣州太平興國四年置廣德軍今縣
二
望廣德縣本漢丹陽郡地鴻嘉二年以為廣德國封中
山靖王勝之後雲客是為夷王晉太康中置廣德縣及
宋齊皆屬宣城郡梁分置石封縣并置大梁郡又改為
陳留郡隋平陳郡廢改石封為綏安縣屬宣州而省廣
德入焉唐武德二載改綏安為廣德南唐屬昇州皇朝
屬宣州後置廣德軍有桐源山桐水左傳楚子西子期
伐吳及桐汭即此
望建平縣本廣德縣之郎步鎮皇朝端拱元年置建平
縣屬廣德軍有伍牙山伍員伐楚還吳經此山因以為
名
輿地廣記卷二十四
