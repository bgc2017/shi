輿地廣記地理類二(總志之屬)
提要
(臣)等謹案輿地廣記三十八卷宋歐陽忞撰
晁公武讀書志謂實無其人乃著書者所假
託陳振孫書錄解題則以為其書成於政和
中忞歐陽修從孫以行名皆連心字為據按
此書非觸時忌何必隠名疑振孫之說為是然
修廬陵人而此本有忞自序乃自稱廣陵豈
廣廬字形相近傳寫致訛歟其書前四卷先
叙歷代疆域提其綱要五卷以後乃列宋郡
縣名體例特為清析其前代州邑宋不能有
如燕雲十六州之類者亦附各道之末名之
曰化外州亦足資考證雖其時土宇狹隘不
足括輿地之全而端委詳明較易尋覽亦地
理家之佳本也乾隆四十六年十二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
輿地廣記自序
古者風俗醇厚士大夫安於所習而無外慕不足之心
故其藝必專兊之戈和之弓僚之於圓秋之於奕皆以
此終其身而名後世而人亦未有能加之者及至後世
日益奢靡未始不欲以其一身擅天下之能事而終無
所至嗚呼此後之君子所以有媿於古歟地理之書雖
非有深遠難見之事然自歷世以来更張改作先王之
制無一存者自非專門名家而從事於此者其孰能知
之予不佞自少讀書私嘗留意於此嘗自堯舜以来至
於今為書凡三十八篇命之曰輿地廣記凡自昔史官
之作與夫山經地誌旁見雜出莫不入於其中庶幾可
以成一家之言備職方之考而非口傳耳受嘗試之說
者也傳曰執璿璣以觀大運則天地之動未足怪也據
會要以觀方来則六合輻凑未足多也統之有宗會之
有源則繁而不能亂衆而不能惑矣地理之書紛雜殽
亂卒然視之漫不可省雖深識博聞之君子亦且以為
病而又安知是非之所在其所以處之將必有道矣夫
以今之州縣而求於漢則為郡以漢之郡縣而求於三
代則為州三代之九州散而為漢之六十餘郡漢之六
十餘郡分而為今之三百餘州雖其間或離或合不可
討究而吾胸中盖已了然矣譬如三十輻之車制之以
轂二篇之策統之以乾坤豈不約而易操乎是以願廣
其書於世必有能辨之者世之君子其試以是觀之政
和(闕)年三月日廣陵歐陽忞序
