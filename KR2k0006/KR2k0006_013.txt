輿地廣記卷十三
宋歐陽忞撰
陜西永興軍路上
次府京兆府本周室所居謂之宗周平王東遷地入于
秦至孝公徙都焉始皇置内史漢元年屬塞國二年為
渭南郡高帝都此九年復為内史武帝建元六年分為
右内史太初元年更為京兆尹王莽既敗更始赤眉相
繼據之後漢都洛陽仍以此為京兆尹獻帝亦常都此
魏改尹為太守後改為秦國復為京兆國晉為京兆郡
兼置雍州愍帝亦都之其後為劉曜苻堅姚興所據後
魏亦為京兆郡兼置雍州後周復為京兆尹隋初置雍
州後改為京兆郡京唐初為雍州開元元年改為京兆
府後周隋唐皆為帝都昭宗遷洛廢為佑國軍梁初改
京兆府曰大安佑國軍曰永平軍後唐復為西京晉廢
為晉昌軍漢改曰永興軍領縣十五
次赤長安縣本宗周之地文王作豐今縣西北靈臺鄉
豐水上是也武王作鎬今昆明池北鎬陂是也秦為咸
陽縣地漢高帝五年置長安縣惠帝元年城之經緯各
長十五里城中皆屬長安今長安故城是也後漢因之
晉及後魏為京兆郡後周都焉隋開皇三年自漢長安
故城東南移二十里置新都前直子午後枕龍首山左
臨灞岸右抵灃水唐因之有終南山灃水鎬水
次赤萬年縣本漢長安縣地後周始於長安城中置萬
年縣取漢縣為名隋文帝龍潜封號大興開皇三年改
曰大興縣唐武德元年復故名漢杜陵縣故杜伯國周
武王滅唐而還之於此宣王以無罪殺杜伯杜伯之神
射王于鎬故有周右將軍杜主祠秦武公十一年縣之
漢宣帝以杜東原上為初陵故更名杜為杜陵屬京兆
尹後漢及晉因之後魏改曰杜城後周廢之故城在今
縣南漢霸陵縣本秦芷陽文帝葬其上改曰霸陵陵在
霸水之西霸水故滋水也秦穆公更名以顯霸功晉曰
霸城後魏曰西霸城後周廢之故城在今縣東南漢南
陵縣故城在今縣東南有白鹿原長樂陂本滻坡隋文
帝更名有灞水
次畿鄠縣古有扈國有甘水出南山甘谷北入渭秦孝
文王起萯陽宫於此二漢屬右扶風晉屬始平郡隋屬
京兆郡唐因之
次畿藍田縣漢屬京兆尹後漢晉皆因之後周置藍田
郡尋廢隋屬京兆郡唐因之南有藍田關故嶢關也漢
高帝自武關攻秦用張良計破秦於此
次畿咸陽縣秦孝公十二年都咸陽築冀闕自櫟陽徙
都之其後始皇以為咸陽人多先王之宫庭小吾聞豐
鎬之間帝王之都也乃營作朝宫渭南上林苑中先作
前殿阿房東西五百步南北五十丈為複道自阿房渡
渭屬之咸陽以象天極閣道絶漢抵營室云後項籍屠
咸陽燒其宫室漢高帝元年更名新城七年罷屬長安
武帝元鼎三年别為渭城縣屬右扶風後漢省之唐武
德元年析涇陽始平置咸陽縣屬京兆府秦咸陽故城
在縣東十五里漢渭城故城在今縣東北故杜郵也秦
白起遷隂密出咸陽西門十里至杜郵賜死即此地漢
長陵縣高帝所葬屬左馮翊後漢屬京兆尹晉省之故
城在今縣境
次畿醴泉縣漢谷口縣屬左馮翊故城在今縣北鄭子
真其縣人也後漢省之後魏置寕夷縣西魏置寕夷郡
後周改為秦郡後廢隋開皇十八年改縣曰醴泉屬京
兆郡唐因之有九嵏山
次畿涇陽縣本秦故縣昭王封其弟涇陽君於此二漢
及晉為池陽縣地後置涇陽縣及咸陽郡隋開皇初郡
廢屬京兆郡唐因之有焦護澤謂之瓠中
次畿櫟陽縣秦獻公自雍徙居櫟陽而天雨金周太史
儋見獻公曰周故與秦國合而别别五百歲復合七十
歲而霸王出焉項羽立司馬欣為塞王都此漢高帝初
起亦嘗居之太上皇葬櫟楊起萬年陵因分置萬年縣
後漢省櫟陽入萬年晉屬京兆郡後周徙萬年置於長
安城中而移廣陽縣置於故萬年城隋開皇三年改萬
年為大興而復改廣陽為萬年屬京兆郡唐武德元年
復改大興為萬年而改萬年為櫟陽屬京兆府
次畿高陵縣本秦故縣昭王封弟高陵君於此二漢屬
左馮翊魏文帝改曰高陵晉屬京兆郡隋大業初復改
曰高陵屬京兆郡唐屬京兆郡
次畿興平縣本周大丘懿王都之秦改曰廢丘項羽立
章邯為雍王都此漢高帝三年更名槐里屬右扶風晉
置始平郡後置扶風郡而改槐里曰始平縣隋開皇初
郡廢屬京兆郡唐屬京兆府景龍四年中宗送金城公
主入蕃别於此二漢曰金城縣至德二年改曰興平
次畿臨潼縣驪山在南故驪戎國周幽王遇犬戎之禍
於此秦曰驪邑漢高帝七年太上皇思東歸高帝於是
改築城寺街里以象豐徙豐民以實之命曰新豐屬京
兆尹後漢及晉皆因之唐屬京兆府垂拱二年改曰慶
山神龍元年復故名三年析新豊萬年置會昌縣七年
省新豐入焉改曰昭應屬京兆府皇朝大中祥符八年
改曰臨潼唐置宫在驪山下咸亨二年始名温泉宫天
寳元年更名驪山曰會昌山六年更名温泉曰華清宫
宫治陽井為池環山列宫室又築羅城置百司及十宅
焉有鴻門漢高帝會項羽於此有戲水陳涉遣將周章
西入關至戲是也
次畿武功縣本邰邑后稷所封邰亦作斄漢屬右扶風
後漢省入郡武功亦漢縣本在渭南屬右扶風後漢因
之晉屬始平郡後周置武功郡建德中郡廢而置武功
於故斄城今縣是也隋屬京兆郡唐屬京兆府漢美陽
縣屬右扶風後漢及晉皆因之後周省入武功故城在
今縣北七里有太壹山禹貢所謂終南有垂山禹貢所
謂敦物也
次畿乾祐縣本安業縣唐萬歲通天元年析商州之豊
陽置景龍三年屬雍州景雲元年屬商州乾元元年改
為乾元縣漢改曰乾祐屬京兆府
次畿奉天縣唐文明元年析醴泉始平好畤武功永夀
置以奉乾陵陵在北五里屬京兆府德宗避涇卒之亂
出居於此為朱泚所圍頼渾瑊扞城得以不陷乾寧二年
以縣置乾州皇朝熙寕三年州廢復來屬
次畿終南縣本漢盩厔縣地唐武德二年析置終南縣
貞觀八年省後為清平縣皇朝大觀二年復置
次府河中府周時為魏國春秋時屬晉以封大夫畢萬
戰國時魏惠王徙都大梁而其地入秦後置河東郡二
漢晉皆因之兼置雍州後魏改為秦州後周改為蒲州
隋初郡廢煬帝初州廢之復置河東郡唐初為蒲州開
元八年置中都為府是年罷都為州乾元三年復為河
中府尋罷後為河中節度皇朝太平興國七年改為護
國軍領縣八
次赤河東縣故蒲坂舜之所都有歷山媯汭水春秋文
十二年晉人秦人戰于河曲在縣南戰國屬魏秦昭襄
王四年取蒲海隋末廢唐永徽元年薛大鼎開之百姓
歌曰新河得通舟楫利直逹滄海魚鹽至昔日徒行今
騁駟美哉薛公德滂被皇朝治平二年徙治保順軍有
鬲津河禹貢九河之一也
緊鹽山縣二漢為鹽城縣屬渤海郡故城在今縣南晉以
後皆因之隋開皇十八年改為鹽山屬棣州大業初屬
渤海郡唐屬滄州有鹽山
緊樂陵縣二漢屬平原郡故城在今縣東晉屬樂陵國
後為樂陵郡治焉隋開皇初郡廢屬棣州大業初屬渤
海郡唐屬滄州有漢重合縣故城在縣東皇朝熙寕二
年徙治咸平鎮有鈎盤河禹貢九河之一也
中南皮縣漢屬渤海郡章武有北皮亭故此云南皮後
漢為渤海郡治焉建武中曹公破青州刺史袁譚於此
晉因之隋屬渤海郡唐屬景州臨津鎮本漢東光縣地
隋開皇十六年於胡蘇亭置胡蘇縣屬平原郡唐更名
臨津屬景州皇朝熙寕六年省入南皮有潔河禹貢九
河之一也
上冀州春秋時屬晉戰國屬趙秦屬鉅鹿郡漢置信郡
國景帝改為廣川宣帝復故後漢明帝更名樂安安帝
改曰安平後兼置冀州晉因之後魏為長樂郡兼置冀
州北齊後周皆因之隋初郡廢而冀州如故大業初州
廢復置信都郡唐為冀州皇朝慶歷八年升武安軍節
度領縣六
望信都縣漢為信都國治後漢為安平國治晉因之後
魏以来為長樂郡治隋開皇初郡廢分信都置長樂縣
大業初省信都入焉置信都郡唐為冀州改長樂縣為
信都有禹貢降水漢昌城縣屬信都國後漢改為阜城
後徙焉故城在今縣北漢扶柳縣屬信都國後漢屬安
平國晉因之北齊省焉故城在今縣西
上蓨縣本漢脩縣屬信都國後漢屬渤海郡晉因之隋
開皇五年改為蓨縣屬冀州大業初屬信都郡唐屬德
州永泰元年屬冀州漢觀津縣故城在東北
上南宫縣漢舊縣屬信都國吕后封張敖子偃為南宫
侯即此後漢屬安平國晉省之後復置元魏屬長樂郡
北齊省之隋開皇六年復置屬冀州大業初屬信都郡
唐屬冀州堂陽鎮本漢堂陽縣屬鉅鹿郡後漢屬安平
國晉省之後復置北齊省之隋開皇十六年復置屬冀
州大業初屬信都郡唐屬冀州皇朝皇祐四年省入南
宫
上棗彊縣漢舊縣屬清河郡後漢省之後復置隋屬冀
州大業初屬信都郡唐屬冀州漢廣川縣屬信都國後
徙焉故城在今縣東北
上武邑縣漢屬信都國後漢屬安平國晉因之後齊廢
隋開皇六年復置屬冀州大業初屬信都郡唐屬冀州
觀津鎮本趙地樂毅自燕降趙封之於此號為望諸君
漢為觀津縣屬信都國後漢及晉因之後省有衡漳石
隄唐顯慶元年築
中衡水縣隋開皇十六年分信都北界武邑西界下博
南界置衡水縣屬冀州大業初屬信都郡唐屬冀州
上博州春秋為齊之西境戰國屬齊趙衛三國之交秦
屬東郡漢屬東郡平原清河三郡後漢屬東郡平原二
郡晉屬平原國宋分置魏郡後魏置南冀州及平原郡
隋初郡廢改州為博州大業初州廢屬武陽郡唐為博
州天寳元年曰博平郡領縣四
望聊城縣本齊西鄙之邑水經注云聊城縣東北三十里有
攝城左傳所謂聊攝以東是也戰國時燕將保聊城齊田單
攻之歲餘不下魯仲連乃為書約之矢以射城中燕將見書
乃自殺二漢屬東郡魏晉屬平原國後為平原郡治焉隋開
皇初郡廢十六年置博州大業初州廢以聊城屬武陽郡
唐武德四年置博州漢茌平縣屬東郡後漢屬濟北郡
魏晉屬平原國昔石勒耕於茌平聞鼓角鞞鐸之聲其
母以為作勞耳鳴即此後廢焉唐武德四年析聊城置
茌平縣貞觀八年省入
望高唐縣春秋齊邑漢屬平原郡後漢及晉皆因之後
魏置南清河郡北齊郡廢隋開皇初屬貝州大業初屬
清河郡唐武德四年屬博州
望堂邑縣本漢清陽縣地為清河郡治焉隋開皇六年
分置唐邑縣屬武陽郡唐武德四年屬博州
緊博平縣漢屬東郡魏晉屬平原國元魏屬長樂郡隋
開皇初屬貝州大業初屬清河郡唐屬博州漢靈縣屬
清河郡後漢及晉因之後廢隋開皇初復置大業初省
入博平唐武德三年復置四年省入焉
上棣州春秋戰國皆屬齊秦屬齊郡漢屬渤海平原千
乘郡後漢屬北海平原郡樂安國晉屬樂安樂陵二國
宋為樂陵郡後魏又為樂安縣陵二郡隋初屬棣州後
屬渤海郡唐武德三年置魏州天寳元年曰樂安郡領
縣三
望厭次縣本漢信縣地屬渤海郡後漢因之晉屬樂陵
國後為渤海郡治元魏屬樂陵郡隋開皇六年置棣州
大業初為渤海郡後郡徙清地唐武德四年以陽信置
棣州八年州廢屬滄州貞觀十七年復置於厭次皇朝
大中祥符八年徙州城及厭次於陽信縣地
中滳河縣本漢初縣屬平原郡後漢省之隋開皇十六
年置滳河縣屬棣州大業初屬渤海郡唐屬棣州漢濕
沃縣屬千乘郡後漢省之晉復置屬樂陵國北齊省之
後入滴河周因之後曰湖城隋改為閿鄉縣唐屬虢州
皇朝太平興國三年來屬縣之南境諸山東北連函谷
西北連潼關皆古桃林之地
中下閿鄉縣本漢湖縣之閿鄉後湖城縣徙此焉隋開
皇十六年改為閿鄉屬河南郡唐武德元年屬鼎州貞
觀八年屬虢州皇朝太平興國三年来屬漢戾園在今
縣東南
中都督府延安府春秋白狄之地秦屬上郡漢初為翟
國尋復為上郡後漢因之漢末羌胡大擾戶口流散郡
縣皆廢焉後魏置東夏州西魏改曰延州置總管府隋
置延安郡唐復為延州梁號忠義軍後唐改曰彰武皇
朝升延安府領縣七
中膚施縣秦屬上郡二漢因之後廢焉隋大業三年置
延安郡唐為延州豐林鎮本漢臨河縣地元魏置廣武
縣隋改曰豐林屬延安郡唐屬延州皇朝熙寕五年省
入膚施金明寨本秦高奴縣項羽立董翳為狄王都高
奴即此漢屬上郡東漢因之漢末廢焉元魏置廣樂縣
隋改曰金明屬延安郡後廢焉唐武德二年析膚施復
置以縣置北武州貞觀二年州廢來屬皇朝熙寕五年
省入膚施
中延川縣漢臨河縣地屬朔方郡東漢省之西魏置縣
曰文安及置郡隋開皇初郡廢改縣為延川屬延安郡
唐屬延州延水鎮本安民縣唐武德二年析延川置皇
朝熙寕八年省入延川
中延長縣漢膚施縣地西魏置延安縣隋屬延安郡唐
屬延州廣德二年改為延長
中門山縣後周置隋大業初省入汾川唐武德三年復
置屬丹州廣德二年来属
中臨真縣漢高奴縣地元魏置臨真縣西魏又置伸水
郡真川縣後周郡廢隋大業初省真川入臨真屬延安
郡唐屬延州
中敷政縣本固城元魏置後周廢尋又置隋屬延安郡
唐武德二年徙治金城鎮更名金城貞觀八年屬延州
天寳元年更名敷城
中下甘泉縣唐武德元年分洛交置伏鹿屬鄜州天寳
元年改為甘泉後屬延州
望同州周為芮伯韓侯國春秋時屬秦晉戰國時屬秦
魏秦屬内史項羽分屬塞國漢高帝置河上郡景帝分
為左内史武帝改為左馮翊東漢因之魏除左字但為
馮翊郡晉及元魏皆因之兼置華州西魏改曰同州取
禹貢所謂漆沮既從灃水攸同以名焉隋初郡廢大業
州廢復置馮翊郡唐武德元年曰同州天寳元年曰馮
翊郡梁曰忠武軍皇朝太平興國七年升定國軍領縣
六
緊馮翊縣本芮國漢為臨晉縣地屬左馮翊元魏置華
隂縣而魏改曰武鄉里及郡隋開皇初郡廢大業初改
縣曰馮翊置郡唐為同州有沙苑周文帝敗齊神武于
此有洛水商原所謂商顔
緊澄城縣漢徵縣地屬左馮翊左傳所謂北徵是也徵
澄音相近東漢省之元魏置澄城縣及澄城郡隋開皇
初郡廢屬馮翊郡唐屬同州
緊朝邑縣故荔戎國秦厲共公獲之更名臨晉以築高
壘臨晉國故也漢屬馮翊東漢因之晉為馮翊郡治焉
元魏置南五泉縣西魏改曰朝邑隋屬馮翊郡唐屬同
州臨晉縣故城在今縣西南
中郃陽縣古莘國其女太姒為周文王后詩所謂在郃
之陽是也漢為郃陽縣屬左馮翊東漢晉隋皆因之唐
屬同州夏陽鎮故梁國秦取之更名夏陽二漢屬左馮
翊後省焉今入郃陽
中白水縣二漢衙縣地屬左馮翊故城在今縣東北後
省焉元魏置白水縣隋屬馮翊郡唐屬同州春秋文二
年晉侯及秦師戰于彭衙即此亦漢票邑縣地屬左馮
翊東漢及晉皆因之後省焉
中韓城縣故韓國漢為夏陽縣地屬左馮翊隋開皇十
八年置韓城縣屬馮翊郡唐屬同州有禹貢梁山詩韓
奕篇奕奕梁山即此有韓原魯僖公時秦伯伐晉戰于
此有龍門山即禹導河至于龍門也魚集其上即為龍
望華州本鄭國春秋時屬晉戰國屬秦魏秦屬内史漢
屬京兆尹東漢屬京兆弘農郡晉因之元魏置華山郡
及東雍州西魏改曰華州隋初郡廢大業初州廢屬京
兆馮翊郡唐武德元年改曰華州垂拱二年避武氏諱
改曰太州神龍元年復故名天寳元年曰華隂郡乾寕
四年升興德府梁為感化軍後唐改為鎮國軍皇朝皇
祐五年改鎮漳軍領縣五
上鄭縣鄭桓公始封此至子武公東徙新鄭漢屬京兆
尹後漢及晉皆因之元魏置華山郡及東雍州西魏改
曰華州隋属京兆郡唐屬華州郭子儀其邑人也有少
華山
望下邽縣秦武公伐邽戎取其人來置此縣以有上邽
故曰下邽漢屬京兆尹東漢屬弘農郡晉屬馮翊郡後
置延夀郡隋開皇初郡廢屬馮翊郡唐垂拱元年來屬
漢蓮勺縣屬左馮翊東漢及晉皆因之隋大業初省入
焉故城在今縣東北
望蒲城縣西魏置隋屬馮翊郡唐屬同州開元四年更
名奉先屬京兆府天祐三年復屬同州皇朝開寳四年
復為蒲城天禧四年來屬有金粟山
緊華隂縣禹貢華隂之地戰國時曰隂晉屬魏秦得之
惠文王五年更名寕秦漢高帝八年更名華隂屬京兆
尹東漢及晉屬弘農郡元魏置華山郡隋屬京兆郡唐
屬華州禹貢太華山在縣東水經注云河水南流潼激
關山因謂之潼關漢末曹公西征與韓遂馬超相持於
此
上渭南縣漢新豐縣地蓋苻秦時置元魏置渭南郡後
周郡廢隋屬京兆郡唐因之周顯德三年来屬
輿地廣記卷十三
