輿地廣記卷二十七
宋歐陽忞撰
(闕)
在今縣西故得江夏之名春秋時謂之夏汭後世謂之
夏口亦謂之魯口歴代常為重鎮梁武帝自襄陽起兵
進逼郢城有數百毛人踰堞且泣因投黃鵠磯蓋城之
精也明旦城降有黃鵠山鸚鵡洲
望崇陽縣唐天寳二年開山洞置唐年縣屬鄂州朱梁
改為臨夏後唐復故名石晉天福初改為臨江皇朝開
寳八年改為崇陽
上武昌縣故楚之東鄂也楚子熊渠封中子紅為鄂王二
漢鄂縣屬江夏郡吳孫權都之皇初三年改為武昌縣及
置江夏郡黃龍元年遷都建業以陸遜輔太子鎮武昌孫皓
亦嘗都此及東遷使滕牧守之晉太康元年改江夏郡曰
武昌郡永平中始置江州傳綜為刺史治此東晉時庾亮
謝尚亦鎮焉宋齊梁陳皆為武昌郡隋屬鄂州唐因之故
西陵縣二漢屬江夏郡魏屬弋陽郡晉憲帝分屬西陽國
宋因之陳省入武昌有樊山峥嶸洲晉劉毅破桓玄於此
中蒲圻縣晉太康元年置屬長沙郡宋元嘉十六年屬
巴陵郡孝建元年屬江夏郡梁置上隽郡隋平陳郡廢
屬鄂州唐因之有赤壁山漢末孫權遣周瑜與劉備併
力敗曹公於此有蒲圻湖
中咸孚縣五代時置永安縣屬鄂州皇朝景德四年改
今名有鍾臺山牛鼻潭
中通城縣本崇陽縣地皇朝熙寧五年升通城鎮為縣
有九嶺山鷄鳴山太平港
下嘉魚縣晉沙陽縣地屬武昌郡宋元嘉十六年屬巴
陽郡孝建元年屬江夏郡梁置沙州尋廢隋省沙陽入
蒲圻五代時置嘉魚縣屬鄂州有魚嶽山左大江中
中安州春秋戰國屬楚秦屬南郡漢高帝置江夏郡東漢
晉因之宋孝建元年分置安陸郡齊因之梁置南司州尋
罷西魏置安州總管府隋開皇初郡廢十四年府廢大業
初復置安陸郡唐武德四年平王世充改為安州天寳元
年復曰安陸郡後唐升安遠軍節度皇朝因之今縣五
中安陸縣漢屬江夏郡晉為郡治宋置安陸郡梁置南司州
西魏置安州隋唐因之漢江夏郡故城在東南有禹漢陪尾
山石巖山晉張昌作亂山下鎮南將軍劉弘擊斬之有溳水
東南入汚有雲夢澤然楚之雲夢跨江南北非止此而已
中雲夢縣西魏置隋屬安州唐因之皇朝寧熙二年省
入安陸元祐元年復置按漢地理志西陵縣為江夏郡
治而有雲夢官疑此地是也
中應城縣漢雲杜縣地西魏置隋大業初改曰應陽屬
安陸郡唐武德四年復曰應城屬安州元祐三年省入
雲夢大和二年復置天祐二年復曰應陽後唐復故有
没河水出大洪山東流入於溳有温泉水出京山東澤
中淵静如鑑聞人聲則湯湯奮發其熱可以燖鷄東南
流注於溳有蒲騷城左傳鄖人軍於蒲騷是也
中孝感縣本孝昌縣宋孝武帝置屬江夏郡西魏置岳
州及岳山郡後周並廢又有澴岳郡隋開皇初廢以縣
屬安州唐武德四年置澴州及澴陽縣八年州廢省澴
陽入孝昌來屬元和三年省入雲夢咸通中復置後唐
改為孝感有澴河鎮九宗山
中下應山縣本東漢平春縣地屬江夏郡晉因之宋屬
義陽郡後省梁置永陽縣及應州隋大業初州廢改永
陽為應山屬安陸郡唐屬安州有大龜山石龍山漻水
按水經漻水出江夏平春縣西南過安陸入於溳
上復州春秋戰國屬楚秦屬南郡二漢屬南江夏二郡
晉元康元年分置竟陵郡宋齊因之梁又置沔陽郡後
周置復州隋因之而郡廢大業初州廢復置沔陽郡唐
武德五年改為復州天寳元年又曰竟陵郡石晉天福初
改曰景陵郡皇朝因之熙寧六年州廢後復置今縣三
緊景陵縣楚封大夫鬭辛於此是為鄖公戰國秦使白
起攻楚拔郢東至竟陵二漢屬江夏郡晉置竟陵郡後
省入霄城後周復改霄城為竟陵隋開皇初州自建興
移治此仁壽三年州仍治建興貞觀七年徙沔陽陽五
代時又徙治此皇朝熙寧六年州廢屬安州後復置來
屬有巾水戍山晉元熙三年竟陵郡言巾水戍山得古
銅鐘七枚藏於相府有漢水夏水
下沔陽縣春秋鄖子之國漢雲杜縣地屬江夏郡東漢
晉因之宋屬竟陵郡後省梁置沔陽郡西魏省州陵惠
懷二縣置縣曰建興後周置後州隋開皇初州移治竟
陵仁壽二年州仍治建興大業初改建興曰沔陽州廢
仍置沔陽郡唐武德中屬復州貞觀七年州徙治此五
代時又徙治景陵皇朝熙寧七年省入監利後復置来
屬雲杜城在縣西北又有石城在西南西臨沔水因山
為固晉杜預為荆州刺史開陽口達巴陵徑千餘里内
避長江之險通零桂之清即此惠帝始置竟陵郡治此
下玉沙縣皇朝乾德三年以白沙院置屬江陵府至道
三年來屬熙寧六年省入監利元祐元年復置按唐地
理志郢州富水有白沙山白沙水所出而水經言江水
過下隽東得白沙口謂白沙水入江處也然則白沙院
之取名蓋以水所經矣
上鼎州春秋戰國皆屬楚秦屬黔中郡漢屬武陵郡東
漢晉宋齊皆因之梁置武州後改曰流州隋平陳郡廢
改州曰朗州大業初州廢復置武陵郡唐武德四年平
蕭銑置朗州天寳元曰復曰武陵郡皇朝因之大中祥
符五年改曰鼎州今縣三
望武陵縣本漢臨沅縣屬武陵郡東漢為郡治晉宋齊
梁陳皆因之晉趙欽問潘京曰貴郡何以名武陵京云
鄙郡本名義陵郡在辰陽縣界與夷相接數為此敗光
武移東出共議易號傳曰止戈為武詩稱高平曰陸隋
廢郡置朗州改臨沅為武陵縣唐因之皇朝改曰鼎州
故漢壽縣本名索漢為武陵郡治東漢陽嘉三年更名
為荆州刺史治而郡徙治臨沅至魏州徙治江陵長改
漢壽為吳壽晉復故宋齊梁陳皆因之隋省入武陵有
武陵山(原闕)山上有善卷壇有沅水鼎水枉渚
望桃源縣東漢沅南縣地建武二十六年置屬武陵郡
晉宋齊梁陳皆因之隋省入武陵皇朝乾德元年析武
陵置桃源縣有桃源山晉陶潜桃源記晉太元末有漁
人深入武陵溪見桃花夾岸居人衣冠皆秦製自言避
秦隱居數世矣不知朝市之變漁人既出後冄尋之路
迷終不能至有沅水
中龍陽縣吳置晉宋齊梁陳皆屬武陵郡隋唐屬朗州
有龍陽山零水有龍陽州吳李衡植柑於其上臨死謂
其子曰吾洲有木奴千頭不責衣食歲絹千疋後柑成
果如言
上澧州春秋戰國皆屬楚秦屬黔中郡二漢屬武陵郡
吳孫休永安六年分置天門郡晉末以後因之隋平陳
郡廢置松州尋改為澧州大業初置澧陽郡唐武德四
年平蕭銑置澧州天寳元年曰澧場郡皇朝因之今縣
四
望澧陽縣晉太康四年置屬天門郡宋因之後省焉隋
復置及置澧州太業初置澧陽郡唐為澧州有大浮山
崇山昔舜放驩兜於此有澧水涔水涔東南流入澧
中下安鄉縣東漢作唐縣地後置安鄉縣隋屬澧州唐
因之作唐縣東漢分孱陵置屬武陵郡晉置南平郡宋
齊梁陳皆因之隋開皇中郡廢改作唐為孱陵屬澧州
唐貞觀元年省入安鄉亦漢壽縣地有澧水澹水按水
經注澧水東逕安南縣南澹水注之水上承澧水於作
唐東逕其縣北又東注於澧謂之澹口龍王仲宣詩所
謂悠悠澹澧是也
中下石門縣漢零陽縣地吳時武陵充縣松梁山有石
洞開廣數十丈其高似弩仰射不至名曰天門孫休以
為佳祥置天門郡於此晉宋齊梁陳皆因之隋開皇中
郡廢置石門縣屬澧州唐因之有層山水經注所謂澧
水東歴層步山是也有漊水㳿水東注澧水謂之㳿口
下慈利縣二漢零陵縣属武陵郡晉宋屬天門郡後省
隋開皇中復置屬澧州十八年改曰慈利唐因之亦漊
中縣地吳置晉宋屬天門郡後省亦崇義縣地後周置
衡州隋開皇中置縣十八年改州曰崇州大業初州廢
屬澧陽郡唐屬澧州麟德元年省入慈利有九度山澧
水
中峽州春秋戰國屬楚秦二漢屬南郡魏武平荆州分
置臨江郡劉備改為宜都郡吳晉齊宋梁皆因之兼置
宜州西魏改曰柘州後周改曰硤州隋開皇七年郡廢
大業初州廢置夷陵郡唐武德二年復為硤州天寳元
年曰夷陵郡皇朝因之今縣四
中夷陵縣夷山在西北縣以為名秦令白起代楚三戰
而燒夷陵即此二漢屬南郡建安十五年劉備以屬宜
都郡吳黃武元年改曰西陵以為重鎮郡城陸坑所築
也晉太康元年復故名宋齊梁陳皆因之隋置夷陵郡
唐置硤州已出塞本巴山縣隋分長陽置屬清江郡後
省唐武德四年復置屬睦州八年屬東松州貞觀元年
屬硤州天寳八載省入長陽五代時復置皇朝開寳八
年省入夷陵有西陵山虎牙山石壁色紅間有白文類
牙形焉有黃牛硤南岸高崖間有石如人牽牛狀人黑
牛黃此巖既高加以江湍紆迴行者謠曰朝發黃牛暮
宿黃牛三朝一暮黃牛如故
中宜都縣二漢夷道縣地屬南郡劉備置宜都郡晉宋
齊梁皆因之又析夷道置宜昌縣隋開皇七年郡廢宜
昌屬江陵府大業初夷道屬夷陵郡唐武德二年改宜
昌為宜都以宜都及夷道置江州六年曰東松州貞觀
元年州廢省夷道入宜都來屬有荆門山上合下開通
徹山南有門象焉大江東歴荆門虎牙二山之間荆門
在南虎牙在北為楚之西塞故即璞江賦曰虎牙築起
以屹崒荆門鬭竦而盤薄圓淵九回以高騰溢流雷响
而電激也東漢建武中岑彭擊荆門破公孫述將任滿
田戎於此有勾將山夷水自施州東北流至縣北注大
江即清江水也
中下長陽縣本佷山漢屬武陵郡東漢屬南郡晉屬宜
都郡太康元年改為興山後復故宋因之後改為長陽
隋屬江陵府唐武德四年置睦州八年州廢屬東松州
貞觀元年州廢來屬故鹽水縣後周置及立亭州資曰
郡隋開皇初郡廢大業初改州為庸州又廢為清江郡
後郡徙而縣省唐武德四年復置為睦州八年省入長
陽昔巴蠻廩君乘土舡徙夷水下至鹽陽射殺神女又
下及夷城而居之蓋此地也有佷山出藥草恒山世以
銀為音有長陽溪出射堂村東六七里谷中有石穴清
泉濆流三十許步復入穴其水重源顯發北流注於夷
水
中下遠安縣本東晉沮陽縣地義熙初分置高安縣及
汶陽郡後周改縣曰遠安隋開皇七年郡廢属峽州唐
因之有沮水東南流逕當陽枝江縣入於江謂之沮口
輿地廣記卷二十七
