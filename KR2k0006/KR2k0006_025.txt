輿地廣記卷二十五
宋歐陽忞撰
江南西路
都督洪州春秋戰國屬楚秦屬九江郡漢高帝改為淮
南國分置豫章郡東漢晉因之東晉置江州初治此後
徙尋陽宋齊梁陳皆為豫章郡隋平陳郡廢置洪州大
業初州廢復置豫章郡唐武德五年復曰洪州天寳元
年曰豫章郡後升鎮南軍節度皇朝因之今縣八
望南昌縣秦為九江郡南部漢高帝六年置豫章郡其城
即灌嬰所築東漢以後因之後改南昌曰豫章縣隋置洪
州唐武德五年析置南昌鍾陵縣以南昌置孫州八年州
廢省南昌鍾陵寳應元年避肅宗諱改豫章曰鍾陵貞元
中又改曰南昌應劭漢官儀曰有豫章生於庭中故以名
郡此木嘗中枯晉永嘉中一旦更茂咸以為中興之祥其
後元帝果興大業於江南故郭璞南郊賦云弊樟擢秀於
祖邑以司馬宣王之祖嘗為豫章太守故也有武陽水
望新建縣皇朝太平興國六年析南昌縣置與南昌分
治郭下有西山草水
望奉新縣本新吳縣漢中平中置晉以後屬豫章郡隋
平陳省入建昌永淳元年復置屬洪州五代時改為
奉新縣有華林山大雄山
望豐城縣吳分南昌縣地置富城縣晉太康元年改曰
豐城屬豫章郡雷煥得龍淵太阿於此宋齊梁陳皆屬
豫章郡隋平陳省之開皇十二年復置曰廣豐仁夀初
改曰豐城屬洪州唐因之
望分寧縣本艾縣地左傳吳公子慶忌驟諫吳王弗聽
出居于艾是也二漢屬豫章郡晉宋齊梁陳因之隋平
陳省入建昌唐貞元十五年析武寧置分寧縣屬洪州
有旌陽山昔旌陽令許遜嘗遊此有脩水
緊武寧縣本西安縣地漢建安中孫權置晉太康元年
改為豫寧屬豫章郡宋齊梁陳皆因之隋省入建昌唐
長安四年復置武寧縣屬洪州景雲元年改曰豫寧寶
應元年復曰武寧有幕阜山
中靖安縣五代時置有藥王山
進賢縣
上虔州春秋時百越之地戰國時吳起相楚悼王南平
百越于是屬楚秦屬九江郡二漢屬豫章郡吳屬廬陵
郡晉太康三年置南康郡宋為南康國齊梁陳復為南
康郡隋平陳郡廢置虔州大業初州廢置南康郡唐武
德五年曰虔州天寳元年曰南康郡後唐長興二年升
為昭信軍節度皇朝因之今縣十
望贑縣二漢屬豫章郡吳為廬陵南部都尉治晉置南
康郡宋齊梁陳皆因之隋置虔州改贑縣為南康大業
初復改為贑唐因之有贑水東源出雩都曰湖漢水西
源出南野曰彭水二水皆北流合扵贑縣總為豫章水
北流入大江後人因贑字以湖漢水為貢水彭水為章
水而劉澄之遂以為章貢合流因以名縣蓋失之矣平
固鎮本平固縣吳曰平陽晉太康元年更名屬南康郡
宋因之後省為鎮
望虔化縣漢贑縣地吳置陽都縣晉太康元年改曰寧
都後省焉宋復置大明五年以虔化屯别置虔化縣並
屬南康郡後省虔化入寧都隋平陳改寧都曰虔化屬
虔州唐因之上有梅嶺山漢時閩越反武帝令諸校屯
豫章梅嶺待命閩越發兵入梅嶺殺漢校尉即此縣地
有石鼓山
望興國縣本贑縣地皇朝太平興國八年以險江鎮置
興國縣有覆笥山
望信豐縣本南康地唐永淳元年分置南安縣屬虔州
天寳元年改為信豐
望雩都縣二漢屬豫章郡晉宋屬南康郡後省隋平陳
復置屬虔州唐因之有金雞山云時見金雞出於石上
有盎固山
望會昌縣本雩都縣地皇朝太平興國八年以九州鎮
置有君山
望瑞金縣本雩都縣地有金唐天祐元年置瑞金監後
升為縣屬虔州有銅鉢山綿上
緊石城縣五代時置屬虔州
上安遠縣唐貞元四年析雩都縣置屬虔州
中龍南縣本漢南野縣地五代時置屬虔州有聶都山
山海經曰贑水出聶都山即此
上吉州春秋時百越之地戰國屬楚秦屬九江郡二漢
屬豫章郡興平元年孫策分置廬陵郡吳寶鼎二年孫
皓又置安城郡晉宋齊梁陳皆因之隋平陳二郡俱廢
置吉州大業初復置廬陵郡唐武德五年曰吉州天寳
元年曰廬陵郡皇朝因之今縣八
望廬陵縣二漢屬豫章郡孫策改為石陽縣分置廬陵
郡晉宋因之後改石陽為廬陵縣隋置吉州唐因之有
有玉笥山
望吉水縣本吉陽縣地吳置晉宋屬廬陵郡後省焉皇
朝太平興國九年置吉水縣有仁山吉水
望安福縣本漢安成縣屬長沙國東漢屬長沙郡吳屬
安成郡晉改縣曰安復宋齊梁陳皆因之隋平陳郡廢改
安復縣為安成十八年又曰安復屬吉州唐武德五年改
縣曰安福置潁州七年廢來屬有廬水東至廬陵入贑江
望太和縣吳置西昌東昌二縣晉宋皆屬廬陵郡後西昌
省東昌入焉改為太和縣屬吉州唐因之有贑石山遂興水
望龍泉縣五代時置屬吉州有石含山
望永新縣吳置屬安城郡晉宋因之後省唐武德五年
後置屬南平州八年州廢省入太和顯慶三年復置來
屬有永新山勝業水
望永豐縣本吉水縣地皇朝至和元年以報恩鎮置永
豐縣有雲蓋山報恩江
望萬安縣本龍泉縣地皇朝熙寧四年以萬安鎮置有
龍頭山雲洲
上袁州春秋為百越之地戰國屬楚秦屬九江郡二漢
屬豫章郡吳屬安城郡晉宋齊梁陳因之隋平陳郡廢
置袁州大業初州廢置宜春郡唐武德四年曰袁州天
寳元年曰宜春郡皇朝因之今縣四
望宜春縣二漢屬豫章郡吳屬安城郡晉孝武改為宜
陽宋以後因之隋復改為宜春屬宜春郡唐因之有仰
山袁江有宜春泉醖酒入貢
望分宜縣本宜春縣地皇朝雍熙元年置有鍾山郡國
志云晉永嘉元年因水有大鍾從山上墜水中驗其銘
是秦時樂器故以名山有昌山
望萍鄉縣吳置屬安城郡晉以後因之隋屬宜春郡唐
因之有羅霄山陽岐水
緊萬歲縣本陽樂縣地吳黃武中置晉太康元年改為
康樂屬豫章郡宋因之謝靈運襲封康樂公即此後省
焉唐武德五年復置陽樂縣屬靖州八年州廢省入高
安五代時以其地置萬歲縣屬洪州後屬筠州皇朝開
寳八年來屬有康樂故城有謝山康樂水
上撫州春秋時百越之地戰國屬楚秦屬九江郡二漢
屬豫章郡吳太平二年分置臨川郡晉以後因之隋平
陳郡廢置撫州大業初州廢置臨川郡唐武德五年曰
撫州天寳元年曰臨川郡皇朝因之今縣四
望臨川縣本南昌縣地東漢永元八年置臨汝縣屬豫
章郡吳孫亮分置臨川郡晉以後因之隋置撫州改臨
汝縣為臨川唐因之有峩峯山本曰銅山唐天寳中改
名臨川水
望崇仁縣本吳置巴丘縣屬廬陵郡置新建縣屬臨川
郡晉宋因之梁改巴丘為巴山及置巴山郡隋平陳郡
縣俱廢置崇仁縣屬撫州唐因之有崇仁山寳唐水
望宜黃縣唐武德五年析崇仁置屬撫州八年省皇朝
開寳八年以宜黃場復置宜黃縣
望金谿縣本臨川縣地皇朝開寳五年以金谿場置有
靈秀山金谿水
上筠州自唐以前地理與洪州同南唐李景置筠州皇
朝因之今縣三
望高安縣本建城縣二漢屬豫章郡晉以後因之縣出
然石石色黃白而疎理以水灌之則熱著鼎其上足以
熟物元康中雷煥入洛賫石以示張華華曰此謂然石
於是始識其名隋屬洪州唐武德五年改建城曰高安
置靖州七年改為米州又改為筠州八年州廢屬洪州
南唐復置筠州有飛川鐘口江
望上高縣五代時置屬洪州南唐來屬有八疊山斜口
水
望新昌縣皇朝太平興國三年以高安監步鎮置有黃
蘗山
同下州興國軍五代以前地理與鄂州同皇朝太平興
國二年置興國軍今縣三
望永興縣本鄂縣地二漢屬江夏郡孫權改鄂為武昌
既而别置陽新縣屬武昌郡晉以後因之江左又析置
永興縣隋平陳改陽新曰富川開皇十一年省永興入
焉十八年改富川縣曰永興屬鄂州唐因之皇朝置興
國軍有闔閭山吳王闔閭與楚相持屯此
緊大冶縣皇朝乾德五年以大冶場置屬鄂州太平興
國三年來屬有磁湖
中通山縣五代時置屬鄂州皇朝太平興國二年來屬
有翠屏山本名石城唐天寳中改名
同下州南安軍自五代以前地理與虔州同皇朝淳化
元年置今縣三
中大庾縣唐神龍元年析南康縣置屬虔州皇朝置南
安軍有大庾嶺五嶺之最東者亦曰東嶠有横浦關漢
討南越楊僕為樓船將軍出豫章下横浦是也有凉熱
水水經注云連溪出南康縣凉熱山即此水也
望南康縣本漢南野縣地吳分置南安縣晉太康元年
改曰南康屬南康郡宋因之改曰贑縣隋大業初復日
南康屬南康郡唐屬河州皇朝淳化元年來屬南黔鎮
本南野縣二漢屬豫章郡晉屬廬陵郡宋屬南康郡後
省為鎮有君山章水
上上猶縣五代時置屬虔州皇朝淳化元年來屬有猶水
同下州臨江軍自五代以前地理與筠袁吉三州同皇
朝淳化三年置今縣三
望清口縣五代時置屬洪州南唐屬筠州皇朝置臨江
軍
望新淦縣二漢屬豫章郡晉宋因之隋屬廬陵郡唐屬
吉州皇朝淳化三年來屬有玉笥山淦水
望新喻縣吳分宜春置晉宋屬安成郡隋屬宜春郡唐
屬袁州皇朝淳化三年來屬本曰新渝唐天寳後相承
作喻有渝水
同下州建昌軍自唐以前地理與撫州同南唐析置建
武軍皇朝太平興國四年改名今縣二
望南城縣二漢屬豫章郡晉以後屬臨川郡隋唐屬撫
州南唐置軍有麻姑山
望南豐縣吳置屬臨川郡晉宋因之後省唐景雲二年
析南城置屬撫州皇朝淳化二年來屬有軍山
輿地廣記卷二十五
