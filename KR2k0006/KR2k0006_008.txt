輿地廣記卷八
宋歐陽忞撰
京西南路
望襄州春秋已來楚地秦南郡之北界二漢屬南陽南
郡魏置襄陽郡晉因之兼置荆州東晉置雍州宋文帝
割荆州置雍州襄陽去江陵步道五百勢同唇齒無襄
陽則江陵受敵自東晉庾翼為荆州刺史將謀北伐遂
鎮襄陽齊梁皆因之後梁蕭詧都此西魏改曰襄州隋
開皇初郡廢大業初州廢復置襄陽郡唐武德四年曰
襄州天寳元年曰襄陽郡後為山南東道節度今縣六
緊襄陽縣二漢屬南郡劉表為荆州牧鎮曹魏屬襄陽
為重鎮蜀將關侯攻没于禁曹仁勢甚盛徐晃屯守不
下曹公謂晃曰全襄陽子之功後孫權帥兵向西時曹
仁鎮之司馬懿曰襄陽水陸之衝禦寇要地不宜失也
晉因之兼為荆州刺史治羊祜杜預皆鎮焉東晉僑置
雍州宋齊梁皆因之郡亦自宜城徙治焉後梁蕭詧都
此而為西魏附庸後周置襄州隋開皇初郡廢大業初
復置唐為襄州有峴山羊祜與鄒湛等嘗登之今墮淚
碑在焉有鹿門山龐德公隠居之所有望楚山古馬鞍
山也晉劉弘山簡九日晏游扵此武陵王愛其峯秀故
曰望楚山
望鄧城縣故鄧國二漢為鄧縣屬南陽郡晉曰鄧城屬
㐮陽郡其後廢入樊城樊周仲山甫所封也東漢建安
中關侯圍于禁於樊後晉樊城縣後周省入安飬隋屬
襄陽郡唐屬襄州天寳元年改安飬曰臨漢王元二十
一年移治古鄧城復改曰鄧城有樊城鎮
緊襄城縣故糓國二漢為筑陽縣屬南陽郡晉屬順陽
郡其後廢焉孝武置義城縣及義城郡後周郡廢隋開
皇十八年改縣曰榖城屬襄郡唐屬襄州
中下宜城縣故鄢楚之别都也秦為南郡之北部漢惠
帝三年改曰宜城屬南郡建安十三年魏武平荆州分
置襄陽郡晉因之宋曰華山縣置華山郡後魏改為宣
城郡分華山置率道縣西魏改華山縣曰漢南後周郡
廢隋屬襄陽郡唐屬襄州貞觀八年省漢南入率道天
寳七載改率道曰宜城有黎丘城後漢初秦豐阻兵於
黎丘即此郡縣故郡國春秋時自商密遷此為楚附庸
楚滅之昭王畏吳自郢遷焉後復還郢二漢及晉屬南
郡隋屬襄陽郡唐改為樂鄉武德四年置郡州貞觀八
年州廢屬襄州周省入宜城
中下中廬縣故廬戎國二漢為中廬縣屬南郡晉屬襄
陽其後廢焉梁置穰縣西魏改為義清屬歸義郡後周
廢隋屬襄陽郡唐屬襄州皇朝太平興國元年復改為
中廬
中下南漳縣本漢臨沮縣屬南郡晉屬襄陽其後廢焉
西魏置重陽縣後周改曰思安隋開皇十八年改曰南
漳屬襄陽郡唐屬襄州武德二年析南漳置荆山貞觀
八年省南漳入義清開元十八年徙荆山于故南漳禹
貢荆山在東北荆豫二州於是分境楚卞和得玉之處
上鄧州本夏禹之國春秋時申鄧二國地戰國屬韓自
後屬楚秦置南陽郡二漢因之晉屬南陽國及順陽義
陽二國之境宋齊為南陽郡後魏兼置荆州西魏為重
鎮隋開皇初改為鄧州大業初州廢復置南陽郡唐武
德二年曰鄧州天寳元年曰南陽郡梁升為宣化軍節
度後唐改曰威勝周改曰武勝今縣五
上穰縣本楚别邑秦取之以封魏冉為穰侯後屬南陽
郡二漢因之晉屬義陽郡後魏為南陽郡治及荆州刺
史治焉隋開皇初改為鄧州後為南陽郡唐復為鄧州
二漢朝陽縣屬南陽郡晉屬義陽郡其後廢焉故城在
今縣東南二漢新野縣屬南陽郡晉置義陽郡後曰棘
陽置新野郡後周郡廢隋開皇初復改縣曰新野屬南
陽郡唐乾元元年省入穰漢冠軍縣本穰盧陽郡武帝
以封霍去病去病仍出征匈奴功冠諸軍故曰冠軍屬
南陽郡後晉隋皆因之唐貞觀元年省入臨瀨漢湼陽
縣屬南陽郡後漢及晉皆因之隋開皇初改曰課陽唐
貞觀元年省入穰故臨瀨縣本漢冠軍縣之北境魏置
新城縣西魏改為臨湍隋開皇初復名新城屬南陽郡
唐屬鄧州天寳元年復名臨湍漢改曰臨瀨皇朝建隆
初省入穰
中下南陽縣故申國戰國時秦周王以為宛縣置南陽
郡漢因之王莽以宛為南陽後漢復為宛晉如之後魏
置上陌縣後周併宛入焉更名上宛隋開皇初改為南
陽郡唐屬鄧州博望鎮漢博望縣也武帝置以封張騫
屬漢陽郡後漢及晉皆因之其後廢焉安衆鎮二漢安
衆縣也屬南陽郡晉省之漢杜衍縣屬南陽郡後漢省
之故城在今縣西二漢育陽縣屬南陽郡晉因之其後
廢焉故城在今縣南漢雉縣屬南陽郡東漢及晉皆因
之元魏曰北雉後省即陳倉人所逐二童子名寳雞者
雄止陳倉為石雌止此縣故名之漢西鄂縣屬南陽郡
東漢及晉皆因之元魏省入北雉西魏向城縣屬雉陽
郡隋開皇初郡廢屬淯陽郡唐屬鄧州復省入南陽
中下内鄉縣本楚之白羽邑春秋昭十八年許遷于白
羽後改為析漢屬弘農郡後漢屬南海郡晉屬順陽郡
後曰西淅置淅陽郡後周改縣曰中鄉省淅川入焉隋
改中鄉曰内鄉屬淅陽郡唐屬鄧州菊潭鎮本漢酈縣
屬南陽郡後漢及晉皆因之隋開皇初改為菊潭縣北
有菊水其旁悉生甘菊水極甘馨中有三十家不復穿
井仰飲此水上夀至百二三十唐屬鄧州周省之丹水
鎮漢丹水縣也屬弘農郡後漢屬南陽郡晉屬順陽郡
後置丹川郡後周郡廢隋屬淅陽郡其後廢焉東有張
村張儀說楚絶齊許以商於之地六百里即此
中下淅川縣本後漢南鄉縣魏置南鄉郡晉改為順陽
郡後魏復為南鄉郡又分置淅川縣後周省之隋開皇
初郡廢大業初置淅陽郡其後淅陽及南鄉縣皆廢焉
五代時復置淅川縣屬鄧州
中下順陽縣漢屬南陽郡哀帝改為博山晉屬順陽郡
西魏併置鄭縣尋改為清鄉後周省順陽入焉隋開皇
初復改為順陽其後省入内鄉為鎮皇朝太平興國六
年升為縣
上隨州春秋隨國戰國屬楚秦屬南陽郡二漢因之晉
屬義陽郡惠帝置隨郡宋齊因之西魏置并州後改曰
隨州隋開皇初郡廢大業初州廢置漢東郡唐武德三
年曰隨州天寳三年曰漢東郡皇朝乾德三年升崇義軍
節度太平興國元年改崇信軍今縣三
上隨縣故隨國左傳所謂漢東之國隨為大者也其後
楚滅之以為縣二漢屬南陽郡晉屬義陽郡惠帝置隨
郡宋齊因之西魏置隨州隋置漢東郡唐復為隨州光
化鎮本隨縣地南齊分置安化縣西魏改為新化後周
改為光化隋屬漢東郡唐屬隨州皇朝熙寧元年省焉
有斷蛇丘隋侯出而見大蛇中斷舉而藥之後蛇銜明
珠報德故名
中下唐城縣故唐國屬楚漢為上唐鄉屬舂陵縣晉屬
安昌縣後置上唐縣後魏曰厥西置義陽郡西魏改縣
曰下溠隋開皇初郡廢十六年改縣曰唐城屬漢東郡
其後省入棗陽唐開元二十六年復置屬隨州梁改為
漢東後唐復故晉又改為漢東漢又復故
中下棗陽縣本二漢蔡陽縣屬南陽郡晉屬義陽郡後
廢焉置廣昌縣及廣昌郡後魏置南荆州西魏改曰昌
州隋開皇初郡廢仁夀元年避太子名改廣昌縣曰棗
陽大業初州廢置舂陵郡唐武德初郡廢五年改昌州
為唐州九年州徙治比陽貞觀十年以棗陽來屬漢舂
陵縣本蔡陽之白水鄉元朔五年以零陵冷道之舂陵
鄉封長沙王子買為舂陵侯至戴侯仁以舂陵地形下
濕上書請徙南陽元帝許之以蔡陽白水鄉徙仁為舂
陵侯光武其後也故張衡賦云龍飛白水晉改為安昌
縣後復曰舂陵置安昌郡隋開皇初郡廢屬昌州大業
初屬舂陵郡後省之故城在今縣東後漢襄鄉縣屬南
陽郡後廢為故城在今縣東北
上金州春秋戰國皆屬楚秦及二漢屬漢中郡魏以漢
中遺入在東陲者置魏與郡晉宋齊皆因之梁兼置南
梁州西魏改曰東梁州以其地出金又改為金州置金
城郡隋開皇初郡廢大業三年州廢置西城郡唐武德
元年曰金州天寳元年曰安康郡至德二載改曰漢隂
郡後復曰安康石晉升懷德軍尋罷皇朝乾德五年升
昭化軍今縣五
下西城縣本媯墟舜常居之二漢屬漢中郡建安中置
西城郡劉先主以申儀為太守儀據郡降魏魏文帝改為
魏興郡晉因之後周省入吉安隋大業三年改縣曰金
川復置西城郡義寧二年縣復曰西城唐為金川有伏
羲山
下平利縣漢長利縣屬漢中郡東漢省之晉復置屬魏
興郡宋改為錫縣後廢梁初置上廉縣後改曰吉陽西
魏改曰吉安後廢唐武德元年置平利縣大歷六年省
長慶初復置皇朝熙寧六年省元祐二年復置有女媧
山
中洵陽縣北山洵水所出南入沔故以名縣漢屬漢中
郡後漢省之晉復置屬魏興郡後置洵陽郡隋開皇初
郡廢屬西城郡唐屬金州淯陽鎮本西魏淯陽郡後周
郡廢置黃土縣隋屬西城郡唐屬金州天寳元年更名
淯陽皇朝乾德四年省入洵陽
中下漢隂縣本漢安陽縣屬漢中郡東漢因之晉改為
安康屬魏興郡後改曰寧都南齊置安康屬西城郡唐
屬金州至德二載以安禄山姓改為漢隂縣
下石泉縣南齊曰永樂縣置晉昌郡西魏改郡曰魏昌
改縣曰石泉後周郡廢隋屬西城郡唐屬金州
下房州春秋時為麋庸二國戰國屬楚秦二漢屬漢中
郡魏置新城郡晉宋齊梁因之西魏置光遷國後周國
廢為郡隋開皇初郡廢大業初改州為房州州廢置房
陵縣唐武德元年曰遷州貞觀十年州廢自竹山徙房
州治此天寳元年曰房陵郡皇朝雍熙三年升保康軍
節度今縣三
上房陵縣秦徙趙王遷于房陵即此二漢屬漢中郡魏
置新城郡以孟達為太守達叛附蜀司馬宣王討平之
西魏置光遷國後周郡縣並改為光遷隋置房陵郡唐
貞觀十年改縣曰房陵為房州治焉武后廢中宗為盧
陵王遷之扵此故永清縣本房陵縣地後魏分置大洪
縣後周改焉隋屬房陵郡唐屬房州皇朝開寳中省
下竹山縣故庸國嘗從周武王伐紂牧誓所謂庸蜀羌
髳二漢為上庸縣屬漢中郡魏分置上庸郡晉宋因之
後廢梁置安城縣西魏改為竹山置羅州隋開皇初改
為房州大業初州廢屬房陵郡唐武德元年置房州貞
觀十年徙治房陵故上庸縣亦漢上庸縣地梁置新豐
縣西魏改為上庸後周改曰孔陽隋開皇十八年復曰
上庸屬房陵郡唐屬房州皇朝開寳中省有白馬塞山
孟達嘗登之嘆曰此金城千里
上均州春秋時屬麋戰國屬韓二漢屬南陽漢中二郡
魏屬南鄉郡晉屬順陽郡宋置始平郡後置武當郡齊
扵此僑立始平郡尋改為齊興郡梁兼置興州後周改
曰豐州隋開皇初郡廢改州為均州大業初州廢屬淅
陽郡唐武德元年置均州天寳元年曰武當郡今縣二
上武當縣二漢屬南陽郡魏屬南鄉郡晉屬順陽郡後
置武當郡隋開皇初郡廢置均州大業初州廢屬淅陽
郡唐復置均州有古塞城在縣北戰國時楚築以備秦
所據之山高峻險峭今名大塞山有武當山
上鄖鄉縣本漢錫縣地屬漢中郡魏屬魏興郡晉太康
三年置鄖鄉縣宋因之隋屬淅陽郡唐屬均州有錫穴
左傳文十一年楚潘崇伐麋至於錫穴是也豐川縣本
漢長利縣地屬漢中郡梁置南上洛郡西魏改郡曰豐
利而分錫置豐利縣後周郡廢隋以縣屬西城郡唐屬
均州皇朝乾德六年省入鄖鄉
上郢州春秋戰國皆屬楚秦屬南郡二漢屬江夏郡晉
宋皆為竟陵郡梁屬南司北新二州西魏屬安州後周
置石城郡兼置郢州隋開皇初郡廢大業初州廢置竟
陵郡唐武德四年曰鄧州貞觀元年州廢隸郢州十七
年復置天寳元年曰富水郡今縣二
上長夀縣本漢竟陵縣地晉羊祜鎮荆州立石城因山
為固惠帝元康元年分江夏西部置竟陵治此宋太始
六年置長夀縣後周置石城郡隋大業初置竟陵郡唐
為郢州
下京山縣晉置新陽縣梁置新州梁寧郡西魏改縣為
角陵隋開皇初郡廢大業初州廢改角陵曰京山屬安
陸郡唐武德四年置温州貞觀十七年州廢屬郢州富
水鎮本後漢南新市縣地屬江夏郡晉因之西魏改為
富水置富人郡隋開皇初郡廢屬安陵郡唐屬温州貞
觀十七年來屬
上唐州春秋時屬楚戰國屬韓秦屬南陽郡二漢及晉
皆因之後魏置東荆州西魏改為淮州為重鎮置兵以
備東魏隋開皇五年改為顯州州廢置淮安郡唐武德
四年曰顯州貞觀十年改為唐州天寳元年曰淮安郡
今縣五
中下泌陽縣漢湖陽舞隂平氏縣地屬南陽郡後魏置
石馬縣後語訛為上馬隋屬舂陵郡唐屬唐州貞觀元
年省入湖陽開元十五年復置天寳元年改為泌陽天
祐二年州自比陽徙治於此改為泌州後復故平氏鎮
本漢平義陽晉為西平氏屬義陽郡後置漢廣郡隋開
皇初郡廢以平氏屬淮安郡唐屬唐州皇朝開寳五年
省入泌陽有泌水在縣南即後漢光武初起兵破王莾
將甄直梁丘賜死處
中下湖陽縣故蓼國二漢屬南陽郡晉省入棗陽後魏
復焉置西淮安郡及南襄州後郡廢改州為南平州西
魏改曰昇州後又改曰湖州後周改置昇平郡隋開皇
初郡廢仁夀初改曰昇州大業初州廢以湖陽屬舂陵
郡唐屬唐州棗陽故謝國詩所謂申伯番番既入于謝
者也二漢為棗陽縣屬南陽郡晉屬義陽郡其後省焉
故城在今縣西北
中下比陽縣漢屬南陽郡後漢及晉皆因之後魏曰陽
平置東荆州西魏改為淮州隋開皇五年又改為顯州
七年改陽平縣為饒良大業初又改曰比陽置淮安郡
唐屬梁州方城山自比陽相比連百里號曰方城亦曰
長城馬仁陂在縣北溉田萬頃
下桐栢縣漢平氏縣地屬南陽郡梁置淮安縣及華州
上川郡西魏改州為淮州後改曰純州尋廢隋開皇初
郡廢更名縣曰桐栢屬顯州後屬淮陽郡唐屬唐州禹
貢桐柏山淮水所出縣因山為名
下方城縣本漢堵陽葉縣地屬南陽郡後漢及晉皆因
之其後廢焉西魏置方城縣及襄邑郡隋開皇初郡廢
屬淯陽郡唐屬唐州有方城山左傳所謂楚國方城以
為城者也水經注云方城邑西有黃城山是長沮桀溺
耦耕之所有水出黃城山東流注潕水則子路問津處
同下州光化軍春秋戰國皆屬楚二漢屬南陽郡晉宋
屬順陽郡西魏置鄼城郡後周郡廢隋屬襄陽郡唐屬
襄州皇朝乾德縣本楚地隂國所遷即春秋左傳云遷
隂于下隂者也二漢為隂縣屬南陽郡西魏置鄼城郡
後周郡廢屬襄州隋曰隂城屬襄陽郡唐貞觀八年省
入榖城縣屬襄州皇朝乾德三年以隂城鎮置光化軍
及置乾德縣熙寧五年廢軍改乾德為光化縣屬襄州
後復置漢鄼縣蕭何所封屬南陽郡後漢因之晉置順
陽郡初治鄼焉西魏置鄼城郡後周廢入隂城故城在
今縣東北
輿地廣記卷八
