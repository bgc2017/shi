輿地廣記卷十二
宋歐陽忞撰
(闕)
屬趙州唐初屬定州大歴三年屬恒州皇朝端拱元年
來屬
中深澤縣漢曰南深澤屬涿郡後漢屬安平國晉屬博
陵國元魏屬博陵郡北齊廢之隋開皇六年復置曰深
澤屬博陵郡唐屬定州景祐二年屬祁州皇朝熙寧六
年省入鼓城元祐元年復置
望趙州春秋時屬晉戰國屬趙秦屬邯鄲郡漢屬恒山
鉅鹿郡後漢因之兼置冀州晉為趙國後魏為趙郡明
帝兼置殷州北齊改為趙州隋改為欒州後復為趙郡
唐為趙州天寳元年曰趙郡皇朝崇寧四年升慶源軍
節度領縣五
望平棘縣二漢屬常山郡晉屬趙國後魏為趙郡治焉
隋開皇初郡廢大業初復置唐屬趙州故宋子縣秦高
漸離匿作於宋子繋筑而歌即此地漢屬鉅鹿郡後漢
省之元魏復置屬鉅鹿郡隋大業初省入平棘故城在
今縣北
望寧晉縣本廮陶縣地漢屬鉅鹿郡後漢晉元魏為郡
治焉隋屬趙郡唐屬趙州天寳元年改為寧晉
上臨城縣本晉邑左傳哀四年趙稷奔臨是也二漢為
房子縣屬常山郡晉為趙國治焉元魏屬趙郡北齊省
之隋開皇六年復置屬趙郡唐屬趙州天寳元年改為
臨城有泜水韓信斬成安君於此
中隆平縣本廣阿漢屬鉅鹿郡後漢省之元魏復置屬
趙郡兼置殷州後改為趙州隋開皇十六年置欒州仁
夀元年改廣阿為象城大業初州廢改縣為大陸屬趙
郡唐屬趙州武德四年復改為象城天寳元年改為昭
慶以有建初啟運二陵故也皇朝開寳五年改為隆平
縣熙寧六年省入臨城元祐元年復置
中高邑縣本曰鄗晉邑也左傳哀四年齊國夏伐晉取
鄗即此漢屬常山郡後漢光武即位於此更名高邑為
冀州刺史治焉晉屬趙國元魏及隋屬趙郡唐屬趙州
栢鄉鎮漢縣屬鉅鹿郡後漢省之隋開皇十六年復置
屬趙郡唐屬趙州皇朝熙寧五年省入高邑贊皇鎮隋
開皇十六年置取贊皇山為名屬趙郡唐屬趙州皇朝
熙寧五年省入高邑
下保州五代以上地理與莫州同皇朝置保塞軍後升
為保州政和三年屬清苑郡領縣一
望保塞縣本漢涿郡之樊輿中山之北新城地後廢置
不常北齊省入永寧縣改為樂鄉隋開皇十八年改為
清苑屬河間郡唐屬瀛州景雲二年屬莫州皇朝建隆
元年以縣地置保塞軍太平興國六年升為保州改清
苑為保塞縣
同下州安肅軍自五代以上地理與易州同皇朝置靜
戎軍後改為安肅軍領縣一
中安肅縣本易州遂城縣地(闕)
之宥戎改置靜戎軍及靜戎縣景德元年改
軍與縣皆為安肅焉
同下州永寧軍自五代以前地理與中山府同皇朝置
寧邊軍後改為永寧軍領縣一
望博野縣本蠡吾漢屬涿郡後漢屬中山國桓帝父蠡
吾侯葬此追尊為孝崇皇其陵曰博陵因分置博陵縣
晉改曰博陸為高陽國治後魏改為博野北齊省蠡吾
入焉隋屬河間郡唐武德四年置蠡州貞觀元年
州廢屬瀛州永泰中屬深州周屬定州皇朝熙寧四
年以博野縣地置寧邊軍景德元年改永定天聖四
年改永寧
同下州廣信軍自五代以上地理與易州同皇朝置威
虜軍後改為廣信軍領縣一
中遂城縣本北新城漢屬中山國後漢屬涿郡晉屬高
陽國後曰武遂北齊改曰新昌隋開皇十八年改曰遂
城屬上谷郡唐屬易州皇朝太平興國六年置威虜軍
景德元年改曰廣信
中下州順安軍自唐以上地理與瀛州同如意元年析
河間縣置武興屬瀛州神龍元年更名唐興景雲二年
屬莫州五代時屬瀛後廢焉皇朝太平興國七年以廢
唐興縣地置唐興塞淳化三年升為順安軍領縣一
中高陽縣漢屬涿郡後漢置河間國晉屬高陽國後置
高陽郡隋開皇初郡廢十六年置蒲州大業初州廢屬
河間郡唐武德四年置蒲州貞觀元年州廢屬瀛州皇
朝至道三年屬順安軍
河北路化外州
安東上都護府春秋戰國屬燕秦立遼東二漢因之漢
末為公孫度所據魏晉亦為遼東郡後慕容廆居之後
魏時高麗國都其地唐總章元年李勣平高麗得城百
七十六分其地為都督府九州四十二縣一百置安東
都護府於平壤城以統之用其酋渠為都督刺史縣令
上元三年徙遼郡故城儀鳳二年又徙新城聖歴元年
更名安東郡都督府神龍元年復故名開元二年徙于
平州天寳二年又徙于遼西故郡城至德後廢領羈縻
州十四
新城州都督府遼城州都督府安市州
哥勿州都督府建安州都督府南蘇州
木底州蓋牟州代那州蒼巖州
磨米州積利州黎山州延津州
大都督幽州武王封召公奭於燕都此及秦滅燕以為
上谷郡漢高帝分立燕國昭帝元鳳元年為廣陽郡宣
帝太始元年更為國東漢建武中併入上谷郡永平八
年復立為郡兼立幽州魏晉為燕國前燕慕容雋初都
其地元魏立幽州及燕郡北齊置東北道行臺後周平
齊置總管府隋開皇初郡廢大業初府廢立涿郡唐武
德元年為幽州天寳元年曰范陽郡升為盧龍軍領縣
九
望薊縣周武王克商封帝堯之後於薊又封召公於北
燕其後燕國都薊與六國俱稱王為秦所滅屬上谷郡
二世時韓廣自立為燕王項氏封臧荼漢高帝封盧
綰相繼為王皆都其地後改為廣陽國東漢為郡兼
立幽州魏晉為燕國前燕慕容雋自和龍徙都於此後
又徙鄴元魏亦為幽州及燕郡隋煬帝立涿郡唐為幽
州
望幽都縣本薊縣地隋於營州之境汝羅故城置遼西
郡以處栗木靺鞨降人武德元年曰燕州領遼西盧
河懷遠三縣是年省盧河六年自營州遷于幽州城
中以首領世襲刺史貞觀元年省懷遠開元二十五
年徙治幽州北桃谷山天寳元年曰歸德郡建中二
年為朱滔所滅因廢為縣與前分治郭下在府北
一里
上廣平縣天寳元年析薊置三載省至德後復置
上潞縣二漢屬漁陽郡晉屬燕國元魏屬漁陽後為郡
治隋開皇初郡廢屬涿郡唐武德二年自無終徙漁陽
郡於此置玄州貞觀年州廢來屬
上武清縣本雍奴二漢屬漁陽郡晉屬燕國隋屬涿郡
唐屬幽州天寳元年更名
緊永清縣本武隆唐如意元年析安次置景雲元年曰
會昌天寳元年更名
上安次縣漢屬渤海郡東漢屬廣陽郡晉屬燕國元魏
屬燕郡隋屬涿郡唐屬幽州
望良鄉縣兩漢屬涿郡晉屬范陽國元魏屬燕郡隋屬
涿郡唐屬幽州聖歷元年改曰固節神龍元年復故名
有大防山
望昌平縣漢屬上谷郡東漢屬廣陽郡晉屬燕國元魏
省後置東燕州及平昌郡後周州郡皆廢後又置平昌
郡隋開皇初郡廢屬涿郡唐因之北十五里有軍都陘
西北三十五里有納款關即居庸故關亦謂之軍都關
其北有防禦軍古夏陽川也
上涿州歷代地理與幽州同漢高帝立涿郡東漢因之
魏文帝更名范陽郡晉武帝改為范陽國以封宣帝弟
子綏為王元魏北齊後周復改為郡開皇初郡廢屬涿
郡唐大歷四年節度使朱希彩奏請置涿州後曰涿郡
領縣四
上范陽縣本涿縣漢曰涿郡魏范陽郡晉曰范陽國元
魏以後復為郡隋開皇初廢屬涿郡唐武德七年改涿
縣曰范陽屬幽州
上固安縣本方城縣地漢屬廣陽國東漢屬涿晉屬范
陽國元魏屬范陽郡齊廢唐貞觀元年自章信城移固
安縣治此屬幽州後來屬
上新昌縣漢屬涿郡東漢省之唐大歷四年析固安復
置
上新城縣本漢涿縣地唐太和六年析范陽置有督亢
陂溉田號為膏腴燕太子丹使荆軻以督亢地圖獻秦
王即此
上易州歷代地理與幽州同秦屬上谷郡二漢屬涿郡
魏屬范郡晉屬范陽國元魏復屬范陽郡隋開皇初立
易州及黎郡尋廢大業初州廢立上谷郡唐為易州天
寳元年曰上谷郡領縣四
上易縣本漢故安縣屬涿郡魏晉元魏屬范陽郡北齊
省故安縣隋立易州及易縣又置上谷郡唐因之漢安
故縣故城在今縣南易水所出燕太子丹送荆軻入秦
祖道於水上軻起為夀歌曰風蕭蕭兮易水寒壯士一
去兮不復還即此
上淶水縣本二漢逎縣屬涿郡晉屬范陽國元魏屬范
陽郡後周省之隋開皇初置范陽縣割屬易州六年改
曰固安八年省十年置永陽縣十八年改淶水唐因
之
中滿城縣漢北平縣地屬中山國元魏改永樂縣為樂
浪郡僑治北齊屬昌黎郡隋屬上谷郡郡廢屬易州唐
天寳元年更名滿城有郎山
中下五迴縣唐開元二十三年析易縣置并置樓亭板
城二縣至天寳後二縣省
下檀州歷代地理與幽州同秦為漁陽右北平二郡地
二漢因之元魏立密雲廣陽安樂三郡又立安州北齊
廢密雲廣陽二郡入安樂後周改州為玄州隋開皇初
郡廢十六年州徙尋立檀州大業初州廢復為密雲郡
唐武德元年復為檀州天寳元年曰密雲郡領縣二
中密雲縣本二漢傂奚縣地屬漁陽郡後省元魏立密
雲郡及密雲縣北齊郡廢屬安樂郡省白檀要陽二縣
入焉隋屬檀州後屬安樂郡唐自燕樂徙檀州
治焉元魏又立安樂郡領安市土垠二縣北齊省土
垠入安市後周省安市入密雲隋開皇初郡廢白
檀要陽二縣漢屬漁陽郡東漢省之元魏復置分
屬故土垠縣二漢及晉屬右北平郡元魏屬漁陽
郡後分屬
中燕樂縣元魏屬廣陽郡兼立立州北齊郡廢屬安樂
郡省廣興方城二縣入焉後周改州曰玄州隋徙玄州
尋立檀州後為安樂郡唐屬檀州
下薊州歷代地理與幽州同秦為漁陽右北平二郡地
漢因之後廢隋文帝徙玄州於此復置總管府煬帝初
置漁陽郡唐武德元年郡廢入幽州開元十八年分立
薊州天寳元年曰漁陽郡領縣三
中漁陽縣漢舊縣屬漁陽郡省之復置元魏屬漁陽郡
後又省隋末復置唐屬幽州開元十八年析置薊州有
鮑立水
中三河縣唐開元四年析潞縣置
中玉田縣本無終春秋無終子國也二漢及晉屬右北
平郡元魏屬漁陽郡後省北齊復置隋為漁陽郡治後
省唐武德二年復置屬幽州貞觀元年省乾封二年復
置萬歲通天元年更名神龍元年屬營州開元四年還
屬幽州八年復屬營州十年又屬幽州十八年來屬(闕)
雒陽(闕)至孝父母殁葬之於無終山山
高八十里(闕)為水(闕)置飲焉有人就飲與石一
斗令種之而(闕)石處名曰玉田後因以名縣
故徐無縣二漢及晉(闕)右北平郡元魏屬漁陽郡
後周廢入無終
上媯州歷代地理與幽州同秦立上谷郡二漢因之晉
太康中分立廣密郡二魏曰廣寧郡北齊立北燕州及
長寧永豐二郡後周去北字隋開皇初郡廢大業初州
廢入涿郡唐武德七年平高開道立北燕州貞觀八年
更名天寳元年曰媯川郡領縣一
上懷戎縣本二漢潘縣屬上谷郡唐屬廣密郡北齊改
置懷戎縣及立北燕州後周曰燕州唐為北燕州後改
曰媯州天寳中析置媯川縣尋省媯水貫中故涿鹿縣
二漢屬上谷郡晉屬廣甯郡後省昔黃帝與蚩
尤戰於涿鹿即此涿鹿城東一里有阪泉黃帝與
炎帝戰於阪泉即此東北五十里有居庸塞東連盧
龍碣石西屬太行山實天下之險有鐵門關有磨笄山
趙襄子滅代其姊磨笄自殺因為名代人憐之為立
祠
下平州商時為孤竹國春秋時山戎肥子二國地戰國
屬燕秦為遼西右北平二郡地二漢因之晉屬遼西郡
元魏屬遼西北平二郡兼立平州北齊廢遼西入北平
隋開皇初郡廢大業初州廢復為北平郡唐武德二年
曰平州天寳元年曰北平郡領縣三
中盧龍縣本肥如春秋晉滅肥肥子奔燕受封於此故
曰肥如二漢及晉屬遼西郡元魏為郡兼立平州北齊
屬北平郡隋開皇六年省肥如入新昌十八年改
新昌曰盧龍為郡治焉唐為平州故令支縣二漢屬
遼西郡晉省之有孤竹故城伯夷叔齊讓國於此
漢靈時遼西太守廉翻夢人謂己曰余孤竹君之子
伯夷之弟也遼海漂吾棺槨聞君仁善願見藏覆明
日視之水上有浮棺吏笑者無疾而死於是改葬之為
立祠焉有盧龍塞道自無終縣東出渡濡水向林
蘭陘東越清陘至九城二百許里故魏志言田疇引
軍出盧龍塞逕白壇歷平罡登白狼望柳城是也有濡
河
中石城縣本二渝二漢屬遼西郡晉省入陽樂隋末復
置唐武德七年省貞觀十五年復置萬歲通天二
年更名故絫縣漢屬遼西郡故驪成縣漢屬右北
平郡東漢皆省焉有禹貢碣石山秦皇漢武皆登
之以望巨海其石碣然而立在海旁故名之晉太康
地志云秦築長城所起自碣石在今高麗界非此碣
石也有臨渝關
中馬城縣本海陽縣地二漢及晉皆屬遼西郡唐開
元二十八年置馬城縣以通水運
上都督府營州商時孤竹縣地春秋時屬山戎戰國屬
燕秦屬遼西郡二漢及晉因之前燕慕容皝自徙河之
青山徙都於此後燕慕容寳北燕馮跋亦都焉元魏立
營州領昌黎建德遼東樂浪冀陽營邱六郡北齊廢昌
黎遼東樂浪營邱併入建德冀陽二郡後周平齊其地
為高寳寧所據隋開皇初克之大業初州廢立遼西郡
唐武德元年曰營州萬歲通天元年為契丹所陷聖歷
二年僑治漁陽開元五年又還治柳城天寳元年曰柳
城郡領縣一
中柳城縣漢屬遼西郡為西部都尉治東漢省慕容皝
以柳城之北龍山之南南德地也乃營建都邑改柳城
曰龍城而徙居於此時有黑龍白龍各一鬭於龍山皝
親觀之祭以太牢二龍交首嬉翔解角而去皝悦號新
宫曰和龍宫後慕容寳馮跋相繼都焉元魏立營州及
昌黎郡北齊廢郡隋開皇初改龍城縣曰龍山十八年
復改曰柳城後立遼西郡唐曰營州漢交黎縣屬遼西
故城在東南徙河縣屬遼西故城在東北青山慕容廆
所據在東百九十里棘城高陽氏之墟在東南百七十
里鮮卑山在東南二百里有雞鳴山曰狼水
輿地廣記卷十二
