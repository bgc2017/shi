欽定四庫全書
水經注釋卷四十
仁和趙一清撰
漸江水斤江水日南水(補)弱水
(補)黑水禹貢山水澤地所在
漸江水(一清按宋祁曰武陵有漸水東入沅疑此無漸水當作浙不知浙江漸江並見說文武陵有漸
水固也而未可以漸江水當之)出三天子都(全氏曰顧祖禹曰大鄣山在績溪縣東六十里高五
百五十仞周一百五十里一名三王山祥符圖經云即三天子鄣山海經浙江出三天子都水經因之蓋訛鄣
為都秦置鄣郡以此山名也郭璞曰三天子鄣山在新安歙縣東謂之玉山浙水出其傍寰宇記曰大鄣山吳
吳越于此分界葉夢得避署錄話曰水經謂漸江出三天子都取山海經為証三天子都在彭澤西安得至此
今錢塘江乃北江下流雖自彭澤來蓋衆江所會不應獨取此一水予意漸字即浙字水經誤分為二名注引
漢志浙江者是已今自分水縣出桐廬號歙港者與衢婺之溪合而過富陽以入大江大江自西來此江自東
來皆會于錢唐按山海經三天子鄣有三一曰在閩西海北即浙江之源也郭景純云今在新安歙縣東謂之
三王山浙江出其傍者也一曰在衡山即廬江之源也漢人以震山為衡山所謂在彭澤者也一曰在海中則
不知其處說者曰匡廬是西鄣微是東北大鄣婺之永陽亦有三天子鄣是南鄣其說當存而不論若林林謂
但在彭澤則謬矣又謂錢唐乃北江下流來自彭澤是仍水經沔水篇以立文者然三天子鄣雖有三而大鄣
則推浙江之源秦漢間人以是取郡名為鄣郡是非彭澤所能争也)
山海經謂之浙江也(一清按史記索隠曰韋昭云浙江在今錢唐浙音折晉灼音逝
非也蓋其流曲折莊子所謂制河即其水也制折聲相近)地理志云水出丹陽黟
縣南蠻夷中(一清按顔師古注漢書引地理志作漸與道元所見之本作浙江者異見高惠
高后文功臣表全祖望曰按王應麟云唐盧潘引地理志作浙江出黟縣南率山東今觀是注所引則唐
本為誤也而新安人作志乘以為山經之文因有率山率水之目不知山經亦無此說山海經曰浙江出
三天子都在其東郭景純曰出新安黟縣南蠻中此與漢志水經合當東漢時新安一帶山越居之故班
志謂之蠻夷今誤以蠻為率則誣甚矣率山率水不見他書太平御覽云率即歙耳亦混語也其名寰宇
記姓收其目而九域志仍不及焉以羅存齋程篁墩職志事尚不能辨正何也)北逕其縣南
有博山山上有石特起十丈上峰若劍杪時有靈鼔
?發正長臨縣以山鼔為候一鳴官長一年若長雷
發聲則官長不反浙江又北歴黟縣山縣居山之陽
故縣氏之漢成帝鴻嘉二年以為廣德國封中山憲
王孫雲客王於此晉太康中以為廣德縣分隸宣城
郡會稽陳業潔身清行遯跡此山浙江又北逕歙縣
東與一小谿合水出縣東北翁山西逕故城南又西
南入浙江又東逕遂安縣南谿廣二百二上立杭以
相通水甚清深潭不掩鱗故名新定分歙縣立之晉
太康中又改從今名浙江又左合絶谿谿水出始新
縣西東逕縣故城南為東西長谿谿有四十七瀨濬
流驚急奔波聒天孫權使賀齊討黟歙山賊賊固黟
之林歴山山甚峻絶又上禁五兵齊以䥫杙椓山升
出不意人以白棓擊之氣禁不行遂用竒功平賊於
是立始新之府於歙之華鄉令齊守之後移出新亭
晉太康元年改曰新安郡谿水東注浙江浙江又東
北逕建德縣南縣北有烏山山下有廟廟在縣東七
里廟渚有大石高十丈圍五尺水瀨濬急而能致雲
雨浙江又東逕夀昌縣南自建德至此八十里中有
十二瀨瀨皆峻嶮行旅所難縣南有孝子夏先墓先
少喪二親負土成墓數年不勝哀卒浙江又北逕新
城縣桐谿水注之水出吳興郡於潛縣北天目山山
極高峻崖嶺竦疊西臨浚澗山上有霜木皆是數百
年樹謂之翔鳳林東面有瀑布下注數畆深沼名曰
浣龍池池水南流逕縣西谿谿水又東南與紫谿合
水出縣西百丈山即潛山也山水東南流名為紫谿
中道夾水有紫色磐石石長百餘丈望之如朝霞又
名此水為赤瀨蓋以倒影在水故也紫谿又東南流
逕白石山之隂(一清按吳越春秋曰南踰赤岸徐天祐注曰水經曰新安縣南白石山名
廣陽山水曰赤岸水今本無之)山甚峻極北臨紫谿又東南連山夾
水兩峯交峙反項對石往往相捍十餘里中積石磊
砢相挾而上澗下白沙細石狀若霜雪水木相映泉
石争暉名曰樓林紫谿又東南流逕桐廬縣東為桐
谿孫權藉谿之名以為縣目割富春之地立桐廬縣
自縣至於?凡十有六瀨第二是嚴陵瀨瀨帶山山
下有石室漢光武帝時嚴子陵之所居也故山及瀨
皆即人姓名之山下有磐石周迴十數丈交枕潭際
蓋陵所游也桐谿又東北逕新城縣入浙江縣故富
春地孫權置後省并桐廬咸和九年復立為縣浙江
又東北入富陽縣故富春也晉后名春改曰富陽也
東分為湖浦浙江又東北逕富春縣南縣故王莽之
誅歲也江南有山孫武皇之先所葬也漢末墓上有
光如雲氣屬天黃武四年孫權以富春為東安郡分
置諸郡以討山越命全琮(一清按三國志吳書孫權𫝊事在黃武五年秋七月)
浙江又東北逕亭山西山上有孫權父冢(一清按吳書孫策𫝊
云堅薨還葬曲阿孫權𫝊云吳高陵松栢斯拔高陵堅冢名吳地記云堅墓在盤門内何焯曰參以謝詢
請置守冢之文則文臺定葬吳也許彦周詩話云楊舜韶名友䕫在姑蘇時盜發孫堅冢楊作詩云云今
注所云得無因孫鐘墓而誤耶鐘因種瓜得墓地事備幽明錄又按劉昭郡國志補注吳本國下引皇覽
曰縣東門外孫武冢蓋春秋時人後人或指此訛為堅墓則陳夀志還葬曲阿之說未可非也道元指富
春所葬為孫權父墓尤誤當是孫堅父鐘孫亮立廟稱曰太祖者而幽明錄沈約宋書謂以鐘為堅之祖
恐不如劉敬叔異苑以鐘是堅父之確當也)
北過餘杭東入于海
浙江逕縣左合餘杭大谿江北即臨安縣界水北對
郭文宅宅傍山面谿宅東有郭文墓晉建武元年驃
騎王導迎文置之西園文逃此而終臨安令改葬之
建安十六年縣民郎稚作亂賀齊討之孫權分餘杭
立臨水縣晉改曰臨安縣因岡為城南門尤高謝安
涖郡遊縣逕此門以為難為亭長浙江又東逕餘杭
故縣南新縣北秦始皇南遊會稽途出是地因立為
縣王莽之淮睦也漢末陳渾移築南城縣後谿南大
塘即渾立以防水也縣南有三碑是顧颺范寗等碑
縣南有大壁山郭文自陸渾遷居也浙江又東逕烏
傷縣北王莽改曰烏孝郡國志謂之烏傷異苑曰東
陽顔烏以淳孝著聞後有羣烏銜土集顔烏所居之
邨烏口皆傷一境以為顔烏至孝故致慈烏欲令孝
聞聲遠聞又名其縣曰烏傷矣浙江又東北流至錢
塘縣榖水入焉水源西出太末縣縣是越之西部姑
蔑之地也(全氏曰漢時方有分部而西部亦不在姑蔑東京分郡西部始在姑蔑耳春秋戰國
時不當以西部目之西部或是西鄙之誤)秦以為縣王莽之末治也(一清按黃
本作未理猶仍唐人寫本之舊)吳寶鼎中分會稽立隸東陽郡榖水
東逕獨松故冢下冢為水毁其塼文筮言吉龜言凶
百年墮水中今則同龜繇矣榖水又東逕長山縣南
與永康谿水合縣即東陽郡治也縣漢獻帝分烏傷
立郡吳寶鼎中分會稽置城居山之陽或謂之長仙
縣也言赤松采藥此山因而居之故以為名後傳呼
乖謬字亦因改谿水南出永康縣縣赤烏中分烏傷
上浦立劉敬叔異苑曰孫權時永康縣有人入山遇
一大龜即束之以歸龜便言曰游不量時為君所得
擔者怪之載出欲上吳王夜宿越里纜船于大桑樹
宵中樹忽呼龜曰元緒奚事爾也龜曰行不擇日今
方見烹雖盡南山之樵不能潰我樹曰諸葛元遜識
性淵長必致相困令求如我之徒計將安泊龜曰子
明無多辭既至建業權將煮之燒柴萬車龜猶如故
諸葛恪曰然以老桑乃熟獻人仍說龜言權使伐桑
取煮之即爛故野人呼龜曰元緒其水飛湍北注至
縣南門入榖水榖水又東定陽谿水注之水上承信
安縣之蘇姥布縣本新安縣晉武帝太康三年改曰
信安水懸百餘丈瀨勢飛注狀如瀑布瀨邊有石如
牀牀上有石牒長三尺許有似雜采帖也東陽記云
信安縣有縣室坂晉中朝時有民王質伐木至石室
中見童子四人彈琴而歌質因留倚柯聽之童子以
一物如棗核與質質含之便不復饑俄頃童子曰其
歸承聲而去斧柯漼然爛盡既歸質去家已數十年
親情彫落無復向時比矣其水分納衆流混波東逝
逕定陽縣夾岸緣谿悉生支竹及芳枳木連雜以霜
菊金橙白沙細石狀如凝雪石溜湍波浮響無輟山
水之趣尤深人情縣漢獻帝分信安立谿亦取名焉
谿水又東逕長山縣北北對高山山下水際是赤松
羽化之處也炎帝少女追之亦俱仙矣後人立廟于
山下(一清按太平御覽引水經注曰赤松澗在東陽赤松子游金華山以火自燒而化故山上有赤
松子之祠澗自山出故曰赤松澗今本無之)谿水又東入于榖水榖水又
東逕烏傷縣之雲黃山山下臨谿水水際石壁傑立
高一百許丈又與吳寧谿水合水出吳寧縣下逕烏
傷縣入榖謂之烏傷谿水閩中有徐登者女子化為
丈夫與東陽趙昞並善越方時遭兵亂相遇于谿各
示所能登先禁谿水為不流昞次禁枯柳柳為生荑
二人相視而笑登年長昞師事之後登身故昞東入
章安百姓未知昞乃升茅屋梧鼎而爨主人驚怪昞
笑而不應屋亦不損又嘗臨水求渡船人不許昞乃
張蓋坐中長嘯呼風亂流而濟於是百姓神服從者
如歸章安令惡而殺之民立祠於永寧而蚊蚋不能
入昞秉道懷術而不能全身遠害事同萇宏宋元之
龜厄運之來故難救矣榖水又東入錢唐縣而左入
浙江故地理志曰榖水自太末東北至錢唐入浙江
是也浙江又東逕靈隠山山在四山之中有高崖洞
穴左右有石室三所又有孤石壁立大三十圍其上
開散狀似蓮花昔有道士長往不歸或因以稽留為
山號山下有錢唐故縣浙江逕其南王莽更名之曰
泉亭地理志曰會稽西部都尉治錢唐記曰防海大
塘在縣東一里許郡議曹華信家議立此塘以防海
水始開募有能致一斛土者即與錢一千旬月之間
來者雲集塘未成而不復取於是載土石者皆棄而
去塘以之成故改名錢塘焉(一清按武林水因武林山泉瀦而為湖舊湖水
通江後人築塘以隔江湖泉與錢通用王莽改錢唐為泉亭闞駰曰山出錢水可証也故湖曰錢湖江曰
錢江皆以一塘分限得名華信築塘與錢之事蓋出于𫝊記之悠謬耳)縣南江側有明
聖湖父老傳言湖有金牛古見之神化不測湖取名
焉縣有武林山武林水所出也闞駰云山出錢水東
入海(全氏曰漢志會稽郡錢唐縣武林山武林水所出東入海行八百三十里武林山即靈隠山在
今錢唐縣治西五里武林水東入海則是截錢唐江而東趣龕赭以逹于海不然不得云東入也計其里
數不及二百何云八百三十里耶一清按說文有漸江又有浙江云江水東至山隂為浙江則黟縣之漸
江至錢唐乃有浙名班志有浙江無漸江浙江下但云東入海不計道里之數至錢唐武林水亦云東入
海行八百三十里補此一句以見浙江之即漸江也武林水既入于江則是合江流而東入于海推本源
流所行恰有此數亦非孟堅誤記也)吳地記言縣唯浙江今無此水(一清
按武林水即錢水今杭人所謂西湖者是陸氏之記殆不識眉目之言也)縣東有定包諸
山皆西臨浙江水流於兩山之間江川急濬兼濤水
晝夜再來來應時刻常以月晦及望尤大至二月八
月最高峨峨二丈有餘吳越春秋以為子胥文種之
神也昔子胥亮於吳而浮尸於江吳人憐之立祠於
江上名曰胥山吳錄曰胥山在太湖邊去江不百里
故曰江上文種誠於越而伏劍於山隂越人哀之葬
於種山文種既葬一年子胥從海上負種俱去游夫
江海故潮水之前揚波者伍子胥後重水者大夫種
是以枚乘曰濤無記焉秦始皇三十七年將遊會稽
至錢唐臨浙江所不能渡故道餘杭之西津也浙江
北合詔息湖湖本名阼湖因秦始皇帝巡狩所憩故
有詔息之名也浙江又東合臨平湖異苑曰晉武時
吳郡臨平岸崩出一石鼔打之無聲以問張華華曰
可取蜀中桐材刻作魚形扣之則鳴矣於是如言聲
聞數十里劉道民詩曰事有遠而合蜀桐鳴吳石傳
言此湖草歲壅塞天下亂是湖開天下平孫皓天璽
元年吳郡上言臨平湖自漢末歲塞今更開通又於
湖邊得石函函中有小石青白色長四寸廣二寸餘
刻作皇帝字於是改天冊為天璽元年孫盛以為元
皇中興之符徵五湖之石瑞也錢塘記曰桓元之難
湖水色赤熒熒如丹湖水上通浦陽江下注浙江(全氏
曰臨平湖在浙江之西不得越浙江而通浦陽江若云上通南江則善矣一清按此文不誤與沔水篇注
正同即此一句乃知南江與浙江合之證)名曰東江行旅所從以出浙江
也浙江又東逕禦兒鄉萬善歷曰吳黃武六年正月
獲彭綺是歲由拳西鄉有産兒墮地便能語云天方
明河欲清鼎脚折金乃生因是詔為語兒鄉非也禦
兒之名遠矣蓋無智之徒因藉地名生情穿鑿耳國
語曰勾踐之地北至禦兒是也安得引黃武證地哉
韋昭曰越北鄙在嘉興浙江又東逕柴辟南舊吳楚
之戰地矣備候于此故謂之辟塞是以越絶稱吳故
從由拳辟塞渡會夷湊山隂是也浙江又逕固陵城
北昔范蠡築城于浙江之濱言可以固守謂之固陵
今之西陵也浙江又東逕柤塘謂之柤瀆昔太守王
朗拒孫策數戰不利孫静果說策曰朗負阻城守難
可卒拔柤瀆去此數十里是要道也若從此出攻其
無備破之必矣策從之破朗于固陵有西陵湖亦謂
之西城湖湖西有湖城山東有夏架山(毛竒齡蕭山縣志刊誤曰
當作東有湖城山西有夏架山夏架山去海祇數里焉得復有湖在西)湖水上承妖皋
谿而下注浙江又逕會稽山隂縣有苦竹里里有舊
城言勾踐封范蠡子之邑也浙江又東與蘭谿合湖
南有天柱山湖口有亭號曰蘭亭亦曰蘭上里太守
王羲之謝安兄弟數往造焉吳郡太守謝勖封蘭亭
侯蓋取此亭以為封號也太守王廙之移亭在水中
晉司空何無忌之臨郡也起亭於山椒極高盡眺矣
亭宇雖壊基陛尚存浙江又逕越王允常冢北冢在
木客村耆彦云勾踐使工人伐榮楯欲以獻吳久不
得歸工人憂思作木客吟後人因以名地勾踐都琅
琊欲移允常冢冢中生分風飛沙射人人不得近勾
踐謂不欲遂止浙江又東北得長湖口湖廣五里東
西百三十里沿湖開水門六十九所下溉田萬頃北
瀉長江湖南有覆㪷山周五百里北連鼔吹山山西
枕長谿谿水下注長湖山之西嶺有賀臺越入吳還
而成之故號曰賀臺矣又有秦望山在州城正南為
衆峯之傑陟境便見史記云秦始皇登之以望南海
自平地以取山頂七里懸磴孤危徑路險絶記云扳
蘿捫葛然後能升山無甚高木當由地迥多風所致
山南有嶕峴峴裏有大城越王無餘之舊都也故吳
越春秋云勾踐語范蠡曰先君無餘國在南山之陽
社稷宗廟在湖之南又有會稽之山古防山也亦謂
之為茅山又曰棟山越絶云棟猶鎮也蓋周禮所謂
揚州之鎮矣山形四方上多金玉下多趺石山海經
曰勺水出焉南流注于□吳越春秋稱覆釜山之中
有金簡玉字之書黃帝之遺讖也山下有禹廟廟有
聖姑像禮樂緯云禹治水畢天賜神女聖姑即其像
也山上有禹冢昔大禹即位十年東巡狩崩于會稽
因而葬之有鳥來為之耘春拔草根秋啄其穢是以
縣官禁民不得妄害此鳥犯則刑無赦山東有湮井
去廟七里深不見底謂之禹井云東游者多探其穴
也秦始皇發稽山刻石紀功尚存山側孫暢之述書
云丞相李斯所篆也又有石匱山石形似匱上有金
簡玉字之書言夏禹發之得百川之理也又有射的
山遠望山的狀若射侯故謂射的射的之西有石室
名之為射堂年登否常占射的以為貴賤之準的明
則米賤的闇則米貴故諺云射的白斛米百射的元
斛米千北則石帆山山東北有孤石高二十餘丈廣
八丈望之如帆因以為名北臨大湖水深不測傳與
海通何次道作郡常於此水中得烏賊魚南對精廬
上蔭修木下瞰寒泉西連稽山皆一山也東帶若邪
溪吳越春秋所謂歐冶涸以成五劍(一清按越絶外𫝊記寳劍曰當
此造劍之時赤堇之山破而出錫若邪之溪涸而出銅赤堇山在今寧波府奉化縣東五十里漢取山名
以氏縣曰鄞縣漢志會稽郡鄞縣下云有鎮亭有鮚埼亭東南有天門水入海有越天門山鎮亭山名在
奉化縣西南百里勢極高天門山在縣南六十里一名蜃樓門濱裏港海兩峯對峙勢若㧊天天門水即
縣之廣平湖及大溪是也而水經注無聞焉又按天門水在海口有龍居之明都督萬丈巡海夜射眇其
目今猶謂之鐻門老龍也)谿水上承嶕峴麻谿谿之下孤潭周數
畆甚清深有孤石臨潭垂崖俯視猨狖驚心寒木被
潭森沈駭觀上有一櫟樹謝靈運與從弟惠連常遊
之作連句題刻樹側麻谿下注若邪谿水至清照衆
山倒影窺之如畫漢世劉寵作郡有政績將解任去
治此谿父老人持百錢出送寵各受一文然山栖遯
逸之士谷隠不羈之民有道則見物以感遠為貴荷
泉致意故受者以一錢為榮豈藉費也義重故耳谿
水下注大湖邪溪之東又有寒谿谿之北有鄭公泉
泉方數丈冬温夏涼漢太尉鄭宏宿居潭側因以名
泉宏少以苦節自居恒躬采伐用貿糧膳每出入谿
津常感神風送之雖憑舟自運無杖檝之勞邨人貪
藉風勢常依隨往還有淹留者徒輩相謂汝不欲及
鄭風耶其感致如此湖水自東亦注江通海水側有
白鹿山山北湖塘上舊有亭黃門郎楊哀明居於宏
訓里太守張景數往造焉使開瀆作埭埭之西作亭
亭埭皆以楊為名孫恩作賊從海來楊亭被燒後復
修立厥名猶在東有銅牛山山有銅穴三十許丈穴
中有大樹神廟山上有冶官山北湖下有鍊塘里吳
越春秋云勾踐鍊冶銅錫之處采炭於南山故其間
有炭瀆勾踐臣吳吳王封勾踐于越百里之地東至
炭瀆是也縣南九里有侯山山孤立長湖中晉車騎
將軍孔敬康少時遯世栖跡此山(全氏曰孔愉棄官居山隂不得言是
少時)湖北有三小山謂之鹿野山在縣南六里按吳越
春秋越之麋苑也山有石室言越王所遊息處矣縣
南湖北有陳音山楚之善射者曰陳音越王問以射
道又善其說乃使簡士習射北郊之外按吳越春秋
音死葬于國西山上今陳音山乃在國南五里湖北
有射堂及諸邸舍連衍相屬又于湖中築塘直指南
山北即大越之國秦改為山隂縣會稽郡治也太史
公曰禹會諸侯計於此命曰會稽者會計也始以山
名因為地號夏后少康封少子杼以奉禹祠為越(全氏
曰按夏人報杼乃夏后之賢者豈以支子分封奉祠哉史記越世家亦不云是后杼也)世歴殷
周至于允常列於春秋允常卒勾踐稱王都于會稽
吳越春秋所謂越王都埤中在諸暨北界山隂康樂
里有地名邑中者是越事吳故北其門以東為右西
為左故雙闕在北門外闕北百步有雷門門樓兩層
勾踐所造時有越之舊木矣州郡館宇屋之大瓦亦
多是越時故物(全氏曰按此即王十朋賦所云雙杉廳是越故物者也)勾踐霸
世徙都瑯琊後為楚伐始還浙東城東郭外有靈汜
下水甚深舊傳下有地道通于震澤又有勾踐所立
宗廟在城東明里中甘滂南又有玉笥竹林雲門天
柱精舍並疏山創基架林裁宇割澗延流盡泉石之
好水流逕通浙江又北逕山隂縣西西門外百餘步
有怪山本瑯琊郡之東武縣山也飛來徙此壓殺數
百家吳越春秋稱怪山者東武海中山也一名自來
山百姓怪之號曰怪山亦云越王無疆為楚所伐去
瑯琊山東武人隨居山下遠望此山其形似龜故亦
有龜山之稱也越起靈臺于山上又作三層樓以望
雲物川土明秀亦為勝地故王逸少云從山隂道上
猶如鏡中行也浙江之上又有大吳王小吳王邨並
是闔閭夫差伐越所舍處也今悉民居然猶存故目
昔越王為吳所敗以五千餘衆栖于稽山卑身待士
施必及下吕氏春秋曰越王之栖于會稽也有酒投
江民飲其流而戰氣自倍所投即浙江也許慎晉灼
並言江水至山隂為浙江江之西岸有朱室塢勾踐
百里之封西至朱室謂此也浙江又東北逕種山西
大夫文種之所葬也山上有白樓亭亭本在山下縣
令殷朗移置今處沛國桓儼避地會稽聞陳業履行
高潔往候不見儼後浮海南入交州臨去移書與業
不因行李繫白樓亭柱而去升陟遠望山湖滿目也
永建中陽羨周嘉上書以縣遠赴會至難求得分置
遂以浙江西為吳以東為會稽漢高帝十二年亦吳
也(全氏曰按高帝六年會稽郡屬荆王賈國中十二年屬吳王濞國中故曰亦吳也景帝四年始以郡
屬天子)後分為三世號三吳吳郡吳興郡會稽其一焉
又逕永興縣南縣在會稽東北一百二十里也闔閭
弟夫槩之故邑也(一清按此是應劭說而顔師古非之然吳伐越封勾踐以百里之地
則或取其餘地以封夫㮣未可知也)王莽之餘衍也漢末童謠云天子
當興東南三餘之間(一清按永興故漢之餘暨與餘姚餘杭而為三故曰三餘也)
故孫權改曰永興縣濱浙江又東合浦陽江江水導
源烏傷縣又東逕諸暨縣與洩谿合谿廣數丈中道
有兩高山夾谿造雲壁立凡有五洩下洩懸三十餘
丈廣十丈中三洩不可得至登他山遠望乃得見之
懸百餘丈水勢高急聲震水外上洩懸二百餘丈望
若雲垂此是瀑布土人號為洩也江水又東逕諸暨
縣南縣臨對江流江南有射堂縣北對烏山故越地
也夫槩王之故邑(一清按漢志之餘暨吳更名永興應劭云夫槩之所邑即今之蕭山
縣也又諸暨莽曰疏虜不云是夫槩邑注上文于永興縣下已引應說此文複出豈誤諸暨為餘暨乎)
先名上諸暨亦曰勾無矣故國語曰勾踐之地南至
勾無王莽之疎虜也夾水多浦浦中有大湖春夏多
水秋冬涸淺江水又東南逕剡縣與白石山水會山
上有瀑布懸水三十丈下注浦陽江浦陽江水又東
流南屈又東迴北轉逕剡縣東王莽之盡忠也縣開
東門向江江廣二百餘步自昔耆舊傳縣不得開南
門開南門則有賊盜江水翼縣轉注故有東渡西渡
焉東南二渡通臨海並泛單船為浮航西渡通東陽
併二十五船為橋航江邊有查浦浦東行二百餘里
與勾章接界浦裏有六里有五百家並夾浦居列門
向水甚有良田有青谿餘洪谿大發谿小發谿江上
有六谿六谿裂溉入江(一清按漢志會稽郡勾章縣渠水東入海全氏曰即六谿
之水也凡言渠水必皆以人力為之勾章之渠水亦是居民苦江潮之斤鹵而引山谿之水為渠以利田
溉是即謂之渠水者矣蓋六谿皆簟谿之支流簟谿入浦陽而此六谿者瀦而為渠遂獨擅勾章之望雖
于前記無明文然舍此六谿更無水以當之矣)夾谿上下崩崖若傾東有簟
山南有黃山與白石三山為縣之秀峯山下衆流泉
導湍石激波浮嶮四注浦陽江又東逕石橋廣八丈
高四丈下有石井口徑七尺橋上有方石長七尺廣
一丈二尺橋頭有磐石可容二十人坐谿水兩傍悉
高山山有石壁二十許丈谿中相攻贔響外發未至
橋數里便聞其聲江水北逕嵊山山下有亭亭帶山
臨江松嶺森蔚沙渚平淨浦陽江又東北逕始寧縣
&KR1443;山之成功嶠嶠壁立臨江欹路峻狹不得併行行
者牽木稍進不敢俯視嶠西有山孤峯特上飛禽罕
至嘗有采藥者沿山見通谿尋上于山頂樹下有十
二方石地甚光潔還復更尋遂迷前路言都仙之所
憩讌故以壇讌名山嶠北有&KR1443;浦浦口有廟廟甚靈
驗行人及樵伐者皆先敬焉若相侵竊必為蛇虎所
傷此則&KR1443;山與嵊山接二山雖曰異縣而峯嶺相連
其間傾澗懷煙泉谿引霧吹畦風馨觸岫延賞是以
王元琳謂之神明境事備謝康樂山居記浦陽江自
&KR1443;山東北逕太康湖車騎將軍謝元田居所在右濱
長江左傍連山平林脩通澄湖遠鏡于江曲起樓樓
側悉是桐梓森聳可愛居民號為桐亭樓樓兩面臨
江盡升眺之趣蘆人漁子泛濫滿焉湖中築路東出
趣山路甚平直山中有三精舍高甍凌虚垂簷帶空
俯眺平林煙杳在下水陸寧晏足為避地之鄉矣江
有琵琶圻圻有古冢墮水甓有隠起字云筮吉龜凶
八百年落江中謝靈運取甓詣京咸傳觀焉乃如龜
縣故知冢已八百年矣浦陽江又東北逕始寧縣西
本上虞之南鄉也漢順帝永建四年陽羨周嘉上書
始分之舊治水西常有波潮之患晉中興之初治今
處縣下有小江源出□山謂之□浦逕縣下西流注
于浦陽茠山下注此浦浦西通山隂浦而達于江江
廣百丈狹處二百步高山帶江重蔭被水江閱漁商
川交樵隠故桂棹蘭栧望景争途江南有故城太尉
劉牢之討孫恩所築也(全氏曰按劉牢之終于鎮北將軍其討孫恩時為會稽五
部都督非太尉)江水東逕上虞縣南王莽之會稽也本司鹽
都尉治也地名虞賓晉太康地記曰舜避丹朱於此
故以名縣百官從之故縣北有百官橋亦云禹與諸
侯會事訖因相虞樂故曰上虞二說不同未詳孰是
(一清按釋名曰吳虞也封太伯于此以虞其志即虞樂之義古娱虞通用也)縣南有蘭風
山山少木多石驛路帶山傍江路邊皆作欄干山有
三嶺枕帶長江苕苕孤危望之若傾緣山之路下臨
大川皆作飛閣欄干乘之而渡謂此三嶺為三石頭
丹陽葛洪遯世居之基井存焉瑯琊王方平性好山
水又爰宅蘭風垂釣于此以永終朝行者過之不識
問曰賣魚師得魚賣否方平答曰釣亦不得得復不
賣亦謂是水為上虞江縣之東郭外有漁浦湖中有
大獨小獨二山又有覆舟山覆舟山下有漁浦王廟
廟今移入裏山北三山孤立水中湖外有青山黃山
澤蘭山重岫疊嶺參差入雲澤蘭山頭有深潭山影
臨水水色青綠山中有諸塢有石楗一所右臨白馬
潭潭之深無底𫝊云創湖之始邊塘屢崩百姓以白
馬祭之因以名水湖之南即江津也江南有上塘陽
中二里隔在湖南常有水患太守孔靈符遏蜂山前
湖以為埭埭下開瀆直指南津又作水楗二所以舍
此江得無淹潰之害縣東有龍頭山崖之間有石井
冬夏常冽清泉南帶長江東連上陂江之道南有曹
娥碑娥父旴迎濤溺死娥時年十四哀父尸不得乃
號踴江介因解衣投水祝曰若值父尸衣當沈若不
值衣當浮裁落便沈娥遂于沈處赴水而死縣令度
尚使外甥邯鄲子禮為碑文以彰孝烈江濱有馬目
山洪濤一上波隠是山勢淪嵊亭間歴數縣行者難
之縣東北亦有孝子楊威母基威少失父事母至孝
常與母入山采薪為虎所逼自計不能禦於是抱母
且號且行虎見其形遂弭耳而去自非誠貫精微孰
能理感于英獸矣又有吳瀆破山導源注于胥江上
虞江東逕周市而注永興地理志曰縣有仇亭柯水
東入海仇亭在縣之東北一十里江北柯水疑即江
也又東北逕永興縣東與浙江合謂之浦陽江地理
志又云縣有蕭山潘水所出東入海(一清按劉昭郡國志補注引魏
都賦注作?水劉良注作瀵水皆潘字之誤)又疑是浦陽江之别名也自
外無水以應之(全氏曰浦陽江水發源義烏分于諸暨是為曹娥錢清二口其自義烏山
南出者道由蒿壩所謂東小江也下流斯為曹娥其自山北出者道由義橋所謂西小江也下流斯為錢
清考浦陽之名漢時所未有故班志不錄然志于浦陽東道之水則曰柯水而係之上虞即曹娥也西道
之水則曰潘水而係之餘暨即錢清也續志有潘水而失柯水至韋昭始以浦陽為三江之一六朝時合
曹娥錢清二江總曰浦陽故謝康樂山居賦所云皆指曹娥而南史争戰之地則皆在錢清歴唐五代作
志乘者尚無曹娥錢清之名故九域志以曹娥鎮屬會稽錢清鎮屬山隂可証也道元注水經以上虞江
稱曹娥而錢清則否是知曹娥為浦陽江經流無疑矣觀南史浦陽江南北各有埭司以稽察行旅胡梅
磵曰浦陽江南津埭即今之梁湖堰北津埭即今之曹娥堰與西陵埭柳浦埭稱四埭六朝官制班班足
與水道相證明蓋浦陽之水東行者當堤堰未興之日直自餘姚達于勾章之境非猶夫今之曹娥也道
元言之不明遂啓後人之疑)浙江又東注于海故山海經曰浙江
在其東在閩西北入海韋昭以松江浙江浦陽江為
三江
斤江水出交趾龍編縣東北至鬱林領方縣東注于鬱
地理志云逕臨塵縣至領方縣注于鬱
容容夜□湛乘牛渚須無無濡營進皇無地零侵黎
侵黎水出廣州晉興郡郡以太康中分鬱林置行至
臨塵入鬱(一清按漢志鬱林郡臨塵縣下云又有侵離水行七百里亦見温水注云逕臨塵入
領方注鬱)
無會重瀨夫省無變(一清按無變見温水注)由蒲王都融勇外此
皆出日南郡西東入于海
容容水在南垂名之以次轉北也右三十水從江已
南至日南郡也(一清按自容容以下文義難曉今以雙字數之得十七水耳而注云三十
水豈有脫文耶漢志日南郡下云有小水十六并行三千一百八十里屬交州稍為近之全氏曰漢志日
南郡西捲縣下云水入海則西捲亦水名西捲水見温水注)
(補)弱水
禹貢錐指曰弱水經不言所出桑欽以為出張掖刪
丹縣鄭康成曰衆水東流此獨西流而水經注無之
其所經入不可得而詳也一清按史記索隠曰水經
曰弱水出張掖刪丹縣西北至酒泉會水縣入合黎
山腹漢志張掖郡刪丹縣桑欽以為導弱水自此西
至酒泉合黎即是小司馬所引之文是唐時尚有弱
水篇今本盡失之耳張守節正義亦云合黎水出臨
松縣東而北流逕張掖故城下又北流至縣北二十
三里合弱水弱水自合黎山折而北流逕沙磧之西
入居延澤行千五百里又漢志金城郡臨羌縣下云
有弱水說文曰弱水自張掖刪丹西至酒泉合黎餘
波入于流沙觀此則弱水之源委約略可得矣又曰
㞦山也或曰弱水之所出十六國春秋乞伏札子擊
吐谷渾覓地于弱水西元和志弱水在刪丹縣南山
下括地志蘭門山一名窮石在刪丹縣西南七十里
離騷夕次于窮石淮南子弱水出窮石山是也隋書
地理志刪丹縣有祀山弱水胡渭曰疑即㞦字之誤
寰宇記曰合黎水一名羌谷鮮水一名覆袁水亦名
張掖河南自吐谷渾界流入禹貢導弱水至于合黎
孔安國云合黎水名在流沙東即謂此也詳河水篇
第二卷注中
(補)黑水
禹貢錐指曰傳云黑水自北而南經三危過梁州入
南海正義云地理志益州郡計在蜀郡西南三千餘
里故滇王國也武帝元封二年始開為郡郡内有滇
池縣縣有黑水池止言有池不知水之所在鄭云今
中國無也傳之此言順經文耳按酈元水經黑水出
張掖雞山南流至燉煌過三危山南流入于南海然
張掖燉煌並在河北所以黑水得越河入南海者自
積石以西皆多伏流故黑水得越而南也今按滇池
所祠之黑水即金沙江與雍州無涉山海經曰灌湘
之山又東五百里曰雞山黑水出焉而南流注于海
雞山不知在何郡郭璞無注而孔疏引水經以為出
張掖之雞山檢今本無此文蓋其書有散逸耳太平
御覽引張掖記曰黑水出縣界雞山亦名元圃昔有
娥氏女簡狄浴于元止之水即黑水也據此則雞山
當在甘州張掖縣界漢為觻得縣地今陜西甘州衛
西有張掖河即古羌谷水出羌中北流至衛西為張
掖河合弱水東北入居延海俗謂之黑河此水並不
經三危入南海安得以此為禹貢之黑水耶山海經
明言南流注于海必非東北入居延之張掖河其雞
山恐亦不在縣界也又曰夏殷之衰雍州西北境皆
為戎翟所據及周室東遷舊都八百里之地悉棄以
予秦秦染夷俗諸侯擯之不與中國會盟輶軒之使
豈有過而問焉況三危西裔之區乎故屈原天問曰
黑水元趾三危安在蓋自戰國時此地之山川已與
崑崙弱水同其渺茫僅得之傳聞而無從目驗矣秦
火之後載籍淪亡漢興治尚書者不能言黑水三危
之所在武帝通西域玉門陽關之外使者往來數十
輩不聞涉大川而西可以當古之黑水者故班志張
掖酒泉燉煌郡下並無其文司馬彪亦無可言至酈
道元始云黑水出張掖雞山而其所謂南流至燉煌
過三危入南海亦不過順經為義與他水歴敘所過
之郡縣者詳略相去遠矣故杜佑云道元注水經銳
意尋討亦不能知黑水所經之處唐初魏王泰括地
志云黑水出伊吾縣北此與張掖雞山未知孰是然
其所謂南流絶三危者竟亦不可復尋禹治黑水不
若治河之詳自屈原已不能知而況伏生輩乎自古
文尚書家已不能知而況班固司馬彪酈道元魏王
泰諸人乎至若樊綽程大昌金履祥李元陽等紛紛
辨論繫風捕影了無所得徒獻笑于後人而已
嵩高為中嶽在潁川陽城縣西北
春秋說題辭曰隂含陽故石凝為山國語曰禹封九
山山土之聚也爾雅曰山大而高曰崧合而言之為
崧高分而名之為二室西南為少室東北為太室嵩
高山記曰山下巖中有一石室云有自然經書自然
飲食又云山有玉女臺言漢武帝嘗見之因以名臺
泰山為東嶽在泰山博縣西北
岱宗也王者封禪於其山示增高也有金策玉檢之
事焉
霍山為南嶽在廬江灊縣西南
天柱山也爾雅云大山宫小山曰霍開山圖曰其山
上侵神氣下固窮泉(全氏曰按禹貢不志霍山蓋以五嶽而類及之一清按下又出
衡山則禹貢荆州之山為南嶽也此因漢武帝改祀而特記之)
華山為西嶽在宏農華隂縣西南
古文之惇物山也(一清按漢志右扶風武功縣下云垂山古文以為惇物非華山也道
元誤引朱謀㙔曰豈垂華字相亂耶)
雷首山在河東蒲坂縣東南砥柱在河東大陽縣東河
中王屋山在河東垣縣東北也
昔黃帝受丹訣于是山也
太行山在河内野王縣西北
王烈得石髓處也
恒山為北嶽在中山上曲陽縣西北碣石山在遼西臨
渝縣南水中也(禹貢錐指曰漢志右北平驪成縣下云大碣山在縣西南莽曰揭石遼西郡絫
縣下云有揭石水南入官不言有山也及文潁注武紀曰碣石在遼西絫縣絫縣今罷入臨渝此石著海旁穎
字舛良南陽人為荆州從事謂此山臨渝之孤石與班固異自穎始水經有魏晉間人所附益故亦云碣石在
臨渝後漢志無驪成劉昭補注遂于臨渝言碣石)
大禹鑿其石夾右而納河秦始皇漢武帝皆嘗登之
海水西侵歲月逾甚而苞其山故言水中矣
析城山在河東濩澤縣西南太嶽山在河東永安縣壺
口山在河東北屈縣東南龍門山在河東皮氏縣西梁
山在馮翊夏陽縣西北河上荆山在馮翊懷德縣南岐
山在扶風美陽縣西北汧山在扶風汧縣之西也
禹貢北條山也(一清按道元既參用馬融王肅之說以西頃為中條嶓冢為南條則宜以
汧山為北條地理志右扶風汧縣下云吳山在西古文以為汧山雍州山又總敘云雍州山曰嶽師古曰
即吳嶽也此本周禮鄭康成說而渭水篇注則又引班志在馮翊懷德禹貢北條荆山之文)隴山
(全氏曰此篇專釋禹貢而隴山非禹貢所及漢志隴西郡下應劭曰有隴坻在其西也師古曰隴坻謂隴
坂即今之隴山汧隴相接道元或因汧及隴本注中賸字其後脫落謬置誤作經文未可知也今改正)
終南山惇物山在扶風武功縣西南也頃山在隴西縣
西南(一清按漢志隴西郡臨洮縣禹貢西頃山在縣西南部都尉治縣西句此云西南蓋誤截)禹貢中條山也
嶓冢山在隴西氐道縣之南
南條山也
鳥鼠同穴山在隴西首陽縣西南
鄭元曰鳥鼠之山有鳥焉與鼠飛行而處之又有止
而同穴之山焉是二山也鳥名為鵌似鵽而黃黑色
鼠如家鼠而短尾穿地而共處鼠内而鳥外孔安國
曰共為雌雄杜彦達曰同穴止宿養子互相哺食長
大乃止張晏言不相為牝牡故因以名山
積石在隴西河關縣西南
山海經云山在鄧林東河所入也
都野澤在武威縣東北
縣在姑臧城北三百里東北即休屠澤也古文以為
豬野也其水上承姑臧武始澤澤水二源東北流為
一水逕姑臧縣故城西東北流水側有靈淵池王隠
晉書曰漢末博士敦煌侯瑾善内學語弟子曰涼州
城西泉水當竭有䨥闕起其上至魏嘉平中武威太
守條茂起學舍築闕于此泉太守填水造起門樓與
學闕相望泉源陡發重導之斯故有靈淵之名也澤
水又東北流逕馬城東城即休屠縣之故城也本匈
奴休屠王都謂之馬城河又東北與横水合水出姑
臧城下武威郡涼州治地理風俗記曰漢武帝元朔
三年改雍州曰涼州以其金行土地寒涼故也遷于
冀(全氏曰按續志涼州刺史治漢陽之隴縣其再遷冀則中葉以後事)晉徙治此王隠
晉書曰涼州有龍形故曰卧龍城南北七里東西三
里本匈奴所築也及張氏之世居也又增築四城箱
各千步東城植園果命曰講武場北城植園果命曰
元武圃皆有宫殿中城内作四時宫隨節游幸并舊
城為五街衢相通二十二門大繕宫殿觀閣采綺妝
飾擬中夏也其水側城北流注馬城河河水又東北
清澗水入焉俗亦謂之為五澗水也水出姑臧城東
而西北流注馬城河河水又與長泉水合水出姑臧
東搰次縣王莽之播德也西北歴黃沙阜而東北流
注馬城河又東北逕宣威縣故城南又東北逕平澤
晏然二亭東又東北逕武威縣故城東漢武帝太初
四年匈奴渾邪王殺休屠王以其衆置武威縣武威
郡治(齊氏召南曰本紀元狩二年置武威酒泉郡志云武威郡太初四年開則不同時矣疑當以紀
為是一清按功臣表昆邪以元狩二年封則志誤也善長又誤仍之)王莽更名張掖地
理志曰谷水出姑臧南山北至武威入海届此水流
兩分一水北入休屠澤俗謂之為西海一水又東逕
一百五十里入豬野世謂之為東海通謂之都野矣
(全氏曰漢志武威郡姑臧縣南山谷水所出北至武威入海行七百九十里道元以為通謂之都野是也
攷蒼柗縣南山柗陜水所出北至捐次入海休屠野都尉治熊水鄣谷水柗陜水熊水皆澤之所入也柗
帥古曰古松字也陜音下陜反兩山之間也柗陜陜名)
合離山在酒泉會水縣東北
合黎山也(一清按元和志合黎山俗名要塗山在張掖縣西北二百里括地志云蘭門山一名
合黎誤行都司志合黎山在甘州衛北四十里迤邐至鎮夷所出石硤口三百里一作合離禹貢錐指漢
會水縣故城在今肅州衛東北十六國春秋吕光遣吕纂討段業戰于合離羌谷水北至張掖縣合黎山
下與弱水合故因山為名曰合黎水是合黎水即弱水也)
流沙地在張掖居延縣東北
居延澤在其縣故城東北尚書所謂流沙者也形如
月生五日也弱水入流沙流沙與水流行也亦言
出鍾山西行極崦嵫之山在西海郡北(全氏曰此漢獻帝時曹氏
所置之西海郡非新莽置于金城者也)山有石赤白色以兩石相打則
水潤打之不已潤盡則火出山石皆然炎起數丈經
日不滅有大黑風自流沙出奄之乃滅其石如初言
動火之事發疾經年故不敢輕近耳流沙又逕浮屠
歴壑市之國又逕于鳥山之東朝雲國西歴崑山西
南出于過瀛之山(一清按以上所引本之大荒經而有脫失据本文歴壑市又有國曰
汜葉曰鳥山曰淮山曰朝雲之國注中過瀛之山四字不知所出蓋道元旁撮以成文)大荒西
經云西南海之外流沙出焉逕夏后開開上三嬪于
天得九辯與九歌焉(一清按郭璞解上三嬪于天謂獻美女于天帝朱子以為當是
啓夢賓天吳任臣曰夏啓三夢上賓于天謂獻美女之樂如秦穆聽鈞天之奏唐王效霓裳之舞也楚辭
啟棘賓商九辯九歌正作賓字開即啟避漢景帝諱然大荒西經之文曰西南海之外赤水之南流沙之
西有人珥兩青蛇乘兩龍名夏后開開上三嬪于天得九辯與九歌焉則非夏啓也道元蓋抄變其詞)
又歴員邱不死山之西入于南海(一清按此句員邱二字出郭璞注非
山海經文全氏曰漢志張掖酒泉敦煌多有水道道元不知詳而泛濫于山海經甚矣其蔽也)
三危山在敦煌縣南
山海經曰三危之山三青鳥居之是山也廣圓百里
在鳥鼠山西即尚書所謂竄三苗于三危也(禹貢錐指曰正
義云三危山必是西裔未知山之所在鄭元引地說曰三危之山在鳥鼠之西南當岷山則在積石之西
南地說乃妄書其言未必可信要之三危山必在河之南也按水經兩引山海經以證尚書之三危與地
說略同鳥鼠之西南當岷山則在今臨洮府南岷州衛北矣又云在積石之西南殊不可曉山南帶黑水
蓋以扶州之黑水出素嶺山入白水者當之也妄言無疑三危山自當以在沙州者為是肅州舊志云白
龍堆沙東倚三危北望蒲是是為西極要路推其地望可以得三危之形勢矣地理今釋云梁州黑水即
今雲南之金沙江其源發于西蕃諾莫渾五巴什山分支之東曰阿克達母必拉南至塔城關入雲南麗
江府境亦曰麗水東南流至姚安府大姚縣之左頓鄉北打沖河自鹽井衛來會之又東入四川境逕會
川衛南又東至東川府西折而東北流逕烏蒙府西北馬湖府南又東逕敘州府南入岷江雍州黑水出
陜西甘肅塞外南流至河州入積石河今俗名大通河是也導川黑水即今雲南之灡滄江其源發于西
蕃諾莫渾五巴什山分支之西曰阿克必拉南流至你那山入雲南界東岐一支為漾備江東南流分注
大理府之西洱海經流入順寧府境其正支南行絶雲龍江而東南至雲州北之分水嶺仍與漾備合又
南流至阿瓦國入南海案金沙瀾滄一為梁州之黑水一為導川之黑水然皆非四大水之黑水也昔人
謂蕃名山川皆以形色西南夷地水色多黑故悉蒙黑名如打沖金沙瀾滄俱得稱黑水也而真黑水之
源去瀾滄之西三百餘里蕃名哈拉烏蘇色禽經蒙蕃怒彛□□界由緬甸入南海即佛書所謂黑水出
阿耨達山東是也禹迹之所不至蓋中國在阿耨之之東故名震旦所入大水唯黃河一支可見黑水出
阿耨達之東實在中國之西南未嘗流入内地故從古無人知其源委也又云案黑水之辨諸家紛如今
考地圖禹貢之黑水有三正不必強合水經注所謂黑水出張掖雞山至于燉煌此雍州之黑水也漢書
地理志犍為郡南廣縣注云紛關山符黑水所出北至僰道入江唐樊綽亦以麗江為古黑水云羅些地
北有三危山其水從山南行上流出吐蕃界薛季宣謂瀘水為黑水引酈道元說黑水亦曰瀘水即若水
出姚州徼外吐蕃界中山海經黑水之間有若水是也以麗江之說為非不知打沖河至大姚縣即合金
沙江會流入岷江薛氏之說原與漢志相合此梁州之黑水也宋程大昌以瀾滄江為黑水李元陽黑水
辨亦云隴蜀無入南海之水唯滇之瀾滄足以當之而元史載勸農官張立道使交趾並黑水以至其國
吳任臣山海經注亦以瀾滄為古黑水此導川之黑水也蓋雍州之黑水其源在黃河之北梁州及導川
之黑水其源皆在黃河之南有截然不相紊者第以張掖燉煌尚在内地可以尋源而求而推其委而不
得遂托為越河伏流之說夫崑崙為地軸其山根連延起頓包河南按秦隴直達長安為南山黑水自燉
煌而南縱可越大河之伏流其不能越河以南之南山也明矣若狃于雍州三危既宅之說此是言雍州
分域以内今終南鳥鼠皆在河之南而三危更無鳥鼠之南其與雍州之黑水又何涉邪然主瀘水麗江
瀾滄之說者亦皆以意度未能確指水之分合不知瀘水麗江源異而流同麗江瀾滄源近而流别分合
言之梁州之黑水有兩支而與導川之黑水實出一地也而古未有及之者蓋以二水僻在蕃界隔蔽南
山阻奥從古未通中國即魏之法顯唐之元奘元世祖之南征邱處機之西遊皆繞出崑崙以外歴西域
諸國至于滇南總未嘗經其地但從入中國之支流以古今分域配之料約為某水某水而已今海内一
統西南徼外域入版圖是遣使臣徧歴其地究源討委寫圖以誌支𣲖經絡瞭如指掌諸家浮說有所折
衷矣)春秋傳曰允姓之姦居于瓜州瓜州地名也杜林
曰敦煌古瓜州也州之貢物地出好瓜民因氏之瓜
州之戎并于月氏者也漢武帝後元年分酒泉置(齊氏
召南曰本紀分武威酒泉為張掖敦煌在元鼎六年置郡久矣曰後元年者志之誤也)南七里
有鳴沙山故亦曰沙州也
朱圉山在天水北冀城南
即冀縣山有石鼔開山圖謂之天鼔山九州害起則
鳴有常應又云石鼔山有石鼔於星為河鼔星動則
石鼔鳴石鼔鳴則秦土有殃鳴淺殃萬物鳴深則殃
君王矣
岷山在蜀郡湔氐道西
漢書以為瀆山者也
嶓冢山(全氏曰三字誤說見下)在宏農盧氏縣南
是山也榖水出其北林也(全氏曰按嶓冢山當作墦冢林見山海經且榖水出
宏農黽池與盧氏無涉桑經酈注于榖水篇悉本山經之舊至此寧遂忘之此篇專釋禹貢山水澤地所
在墦冢林非禹貢之所有篇中獨失去熊耳山則嶓冢二字即熊耳二字簡策零斷行間失次後人率意
填寫又假作注文以附會之未可知也漢志宏農郡盧氏縣下云熊耳山在東東近于南不知相懸說地
理者當以班志為據)
荆山在南郡臨沮縣東北
東條山也(朱氏謀瑋箋曰東條未詳一清按禹貢錐指曰漳水注亦引地理志曰禹貢東條荆
山在臨沮縣之東北是六朝漢書誤本道元襲用之耳然既以臨沮之荆山為東條矣顧于嶓冢下云南
條山也曾不思禹貢導嶓冢至于荆山本相連屬乎從導汧至敷淺原舊說有三條之目地理志云禹貢
北條荆山在懷德南條荆山在臨沮而臨洮之西頃不云是中條既不襲用馬融王肅之說酈氏前遵馬
王又雜采班氏然以荆山為東條則大繆矣三條鄭元又分為四列導汧為正隂列西頃為次隂列嶓冢
為次陽列岷山為正陽列胡渭曰四列長于三條或嫌其隂陽之名近怪曰隂陽只作南北字用朱子據
導字分南北實本康成而又參以一行山河兩戒之謂然則究無東條也)卞和得玉璞于
是山楚王不理懷璧哭于其下後玉人理之所謂和
氏之玉焉
内方山在江夏竟陵縣東北
禹貢注章山也(顧氏祖禹曰章山在安陸府東四十里古文以為内方山左傳定四年蔡
侯吳子唐侯伐楚捨舟于淮汭自豫章與楚夾漢圖經云豫章即章山也一名障山晉太安二年華宏討
義陽賊張昌于江夏敗于障山即此)
大别山在廬江安豐縣西南(一清按大别是魯山即古翼際山不在安豐也)外
方山崧高是也(一清按漢志云古文以崈高為外方山此條與首條參互)桐柏山在
南陽平氏縣東南陪尾山在江夏安陸縣東北(一清按胡渭曰
禹道陪尾實為泗水泗出陪尾見博物志然則不在江夏安陸也)衡山在長沙湘南縣
南
禹治洪水用白馬祭衡山於是得金簡玉字之書按
省玉字得通水理也
九江地在長沙下雋縣西北(全氏曰據漢志九江在廬江尋陽縣南王伯厚謂以
九江為洞庭本于水經胡晁曾因之指此條也予觀經之所據當是楚地記所云巴陵瀟湘之淵在九江之間
者也善長注曾不及之寧有遺忘其疏九江專主劉歆湖漢九水之說一見于江水篇再見于贛水篇至湘水
篇絶不以九江與之將無謂善長于經有異同耶則宜糾正之矣今不諭列一言何也夫九江與東陵相首尾
以九江為湖漢則東陵當在廬江以九江為洞庭則東陵當在巴陵無兩可也今水經云九江在長沙下雋而
又云東陵在廬江金蘭自相矛盾有是理乎殆不學之人見行間脫爛從而妄補之而不能掩其敗闕也至于
九江之不當為洞庭則夏柯山已疑之而胡梅磵尤疑之北宋以來大儒數十輩考正審定而終不得其是抑
九江固不可以言地若九江地果是經文則如大伾地善長亦必指其失也一清按全氏之說甚辨但此條決
非後人添補道元專附班固故不以洞庭為九江而又不敢顯斥水經存而不論未可知也)雲夢澤
在南郡華容縣之東東陵地在廬江金蘭縣西北(一清按漢
志廬江郡下云金蘭西北有東陵鄉顧祖禹曰金蘭縣亦見漢志蘇林注檢今本漢書注非蘇林也又曰或以
為三國魏所置縣晉廢蓋在大蘇山東胡渭曰金蘭漢初有是縣中廢故志不書晉宋間復置故酈注據以為
言當在固始西南南直黃梅之北矣今考善長注所說金蘭縣見决水篇而晉宋志則又無之宛溪東樵所言
均未的也)敷淺原地在豫章歴陵縣南(一清按漢志豫章郡歴陵傅陽山𫝊陽川
在南古文以為傅淺原而水經不載此川)彭蠡澤在豫章彭蠡縣西北
尚書所謂彭蠡既豬陽鳥攸居也
中江在丹陽蕪湖縣西南東至會稽陽羨縣入于海震
澤在吳縣南五十里北江在毗陵北界東入于海(一清按水
經此條是本漢志以成書非禹貢之三江也班志會稽郡吳縣下云具區澤在西古文以為震澤南江在南東
入海揚州川以震澤為南江殆是誤讀班書耳酈道元沔水注亦以具區為南江且合石城分江水為一條蓋
承其繆孔安國導江傳云有北中有南可知導漾𫝊云自彭蠡江分為三入震澤夫彭蠡未嘗分為三也且亦
未嘗入震澤也夫江流祇一川耳禹貢漾水下之北江即江水下之中江所謂江漢朝宗于海者也故師古于
北江曰自彭蠡江分為三遂為北江而入海又于中江下云亦自彭蠡出班志之所謂中江出蕪湖西南至陽
羨入海者的是後來人力為之斷非禹迹也禹貢錐指曰蘇氏曰豫章江入彭蠡而東至海為南江岷江江之
經流會彭蠡以入海為中江漢自北入江會彭蠡為北江蘇氏之說人或疑之及閱徐堅初學記引鄭康成書
注以證三江曰左合漢為北江右會彭蠡為南江岷江居其中則為中江故書稱東為中江者明岷江至彭蠡
與南北合始得稱中也始知蘇氏所說東漢時固已有之又曰越語子胥曰吳之與越也三江環之民無所移
韋昭注云三江松江錢塘浦陽江也又范蠡曰與我争三江五湖之利者非吳邪三江亦當從韋解然此但可
以解國語耳水經沔水下篇注引郭景純曰三江者岷江松江浙江也愚謂以此當國語之三江更長于韋何
也漢志毗陵縣季札所居北江在北是岷江正環吳之境而韋獨遺之酈元云浙江于餘暨東合浦陽江是浦
錢塘渾濤入海而韋強分為二故以岷易浦陽較長也然終不可以釋禹貢蓋松江乃震澤之下流以松江為
中江浙江為南與導水之文相背戾矣又曰職方氏荆州曰其川江漢揚州曰其川三江與禹貢同蓋荆州未
會彭蠡故但稱江漢及至揚州則江漢與彭蠡參會故有三江之目二經若合符節)嶧陽山在下
邳縣之西羽山在東海祝其縣南也
縣即王莽之猶亭也(一清按此文與淮水篇複出)尚書殛鯀于羽
山謂是山也山西有羽淵禹父之所化其神為黃能
以入淵矣故山海經曰洪水滔天鯀竊帝之息壤以
堙水不待帝命帝令祝融殺鯀羽郊者也
陶邱在濟隂定陶縣之西南
陶邱邱再成也
菏澤在定陶縣東雷澤在濟隂成陽縣西北菏水在山
陽湖陸縣南(全氏曰菏澤在定陶班志語也菏水在湖陸孔𫝊及許氏說文語也二河有上下之
分故水經兼引之而胡渭嘵嘵于此抑昩矣)蒙山在太山蒙隂縣西南大野
澤在山陽鉅野縣東北大邳地在河南成皋縣北
爾雅曰山一成謂之邳然則大邳山名非地之名也
明都澤在梁郡睢陽縣東北(一清按漢志梁國睢陽縣禹貢盟諸澤在東北)益
州沱水在蜀郡汶江縣西南其一在郫縣西南皆還入江荆
州沱水在南郡枝江縣(全氏曰汶江縣之沱為開明所鑿埤縣之沱是湔塴
江李冰所堰皆非禹迹也顧祖禹嘗疑之而不能指沱之所在豈益州無沱水乎予謂江水篇都安縣下注云
&KR1514;江水出焉武陽一下注云&KR1514;江水入焉&KR1514;江出江入江與沱義合禹貢錐指亦曰江原縣&KR1514;江水近世謂之
火皂江者岷江之正流而班氏以為首受江故鄭康成云沱之類以此當禹貢梁州之沱或庶幾焉荆州之沱
惟枝江足以當之一清按全氏此言亦未的梁荆二州之沱當主夷水故皆有沱?既道之文而導江云東别
為沱又東至于澧直以江沱與澧水相接連而導漾下不別出沱水是具明證也詳見夷水篇)三澨池
在南郡邔縣之北(禹貢錐指曰水經三澨池今本作地字為是然自酈元時已譌觀注云池
流可見傳寅集解引此亦作池明地字乃近世所改一清按水經自明正嘉以來屢經各家校刊改池為地池
雖誤文實古本也故不从俗改作地字耳)
尚書曰導漢水過三澨地說曰沔水東行過三澨合
流觸大别山阪故馬融鄭元王肅孔安國等咸以為
三澨水名也許慎言澨者埤增水邊土人所止也按
春秋左傳曰文公十有六年楚軍次于勾澨以伐諸
庸宣公四年楚令尹子越師于漳澨定公四年左司
馬戍敗吳師于雍澨昭公二十三年司馬薳越縊于
蓬澨服虔或謂之邑又謂之地京相璠曰杜預亦云
水際及邊地名也(一清按春秋成十五年𫝊則決睢澨杜預注曰澨水涯)今南
陽淯陽二縣之間淯水之濱有南澨北澨矣而諸儒
之論水陸相半又無山源出處之所津途關路唯鄭
元及劉澄之言在竟陵縣界經云邔縣北池然池流
多矣而論者疑焉亦不能辨其所在(一清按此篇惟釋禹貢山水澤
地所在不及其他而忽出池字所以後人改三澨池為三澨地也索隠引水經亦云三澨地名今竟陵有
三參水俗云是三澨水參音去聲方輿紀要亦曰三汊水在景陵南三十里汊讀曰义即禹貢三澨故地
也最為低窪然道元又明明注為池字則非傳寫之誤可知而不能正其繆殆強弩之末博學好竒或未
致思耳)
右禹貢山水澤地所在凡六十(全氏曰按六十之目芟去隴山之誤文改正墦
冢山之訛字釐定三澨池之標目斯為脗合前人讀水經注者至此大氐以將畢業神疲力索不復細討于是
隴山竄入熊耳喪職而三澨池且為寄公矣可發一笑也)
水經注釋卷四十
