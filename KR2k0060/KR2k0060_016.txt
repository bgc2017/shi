欽定四庫全書
水經注釋卷十六
仁和趙一清撰
穀水甘水漆水滻水&KR2427;水
(補)洛水
穀水出宏農黽池縣南墦塚林穀陽谷
山海經曰傅山之西有林焉曰墦塚穀水出焉東流
注於洛其中多㻒玉今穀水出於崤東馬頭山穀陽
谷東北流歴黽池川本中鄉地也漢景帝三年(一清按漢
志是景帝中二年)初城徙萬戶為縣因崤黽之池以目縣焉
亦或謂之彭池故徐廣史記音義曰黽或作彭穀水
出處也穀水又東逕秦趙二城南司馬彪續漢書曰
赤眉從黽池自利陽南欲赴宜陽者也世謂之俱利
城耆彦曰昔秦趙之會各據一城秦王使趙王鼓瑟
藺相如令秦王擊缶處也馮異又破赤眉於是川矣
故光武璽書曰始雖垂翅回溪終能奮翼黽池可謂
失之東隅收之桑榆矣穀水又東逕土崤北所謂三
崤也穀水又東左會北溪溪水北出黽池山東南流
注於穀疑即孔安國所謂澗水也穀水又東逕新安
縣故城南北夾流而西接崤黽昔項羽西入秦坑降
卒二十萬於此國滅身亡宜矣穀水又東逕千秋亭
南其亭壘石為垣世謂之城也潘岳西征賦曰亭有
千秋之號子無七旬之期謂是水也又東逕雍谷溪
回岫縈紆石路阻峽故亦有峽石之稱矣崤水歴側
左與北川水合水有二源並導北山東南流合成一
水自乾注巽入於穀穀水又東逕缺門山山阜之不
接者里餘故得是名矣二壁爭高斗聳相亂西瞻雙
阜右望如砥穀水自缺門而東廣陽川水注之水出
廣陽北山東南流注於穀南望微山雲峯相亂穀水
又逕白超壘南戴延之西征記云次至白超壘去函
谷十五里築壘當大道左右有山夾立相去百餘步
從中出北乃故關城非所謂白超壘也是壘在缺門
東一十五里壘側舊有塢故冶官所在魏晉之日引
穀水為水冶以經國用遺迹尚有穀水又東石默溪
水出微山東麓石默溪東北流入於穀穀水又東宋
水北流注於穀穀水又東逕魏將作大匠毌丘興盛
(一清按魏書毌丘儉𫝊及裴松之注引魏名臣奏議張既表俱作毌丘興無盛字)墓南二碑
存焉儉父也管輅别𫝊曰輅嘗隨軍西征過其墓而
歎謂士友曰玄武藏頭青龍無足白虎銜尸朱雀悲
哭四危已備法應滅族果如其言穀水又東逕函谷
關南東北流皂澗水注之水出新安縣東南流逕毌
丘興盛墓東又南逕函谷關西關高嶮峽路出㕓郭
漢元鼎三年樓船將軍楊僕數有大功恥居關外請
以家僮七百人築塞徙關於新安即此處也昔郭丹
西入關感慨於其下曰不乘駟馬高車終不出此關
也去家十二年果如志焉皂澗水又東流入於穀穀
水又東北逕函谷關城東右合桑爽之水(一清按山海經桑爽
二水不相連屬此是善長誤證)山海經曰白石山西五十里曰穀山
其上多穀其下多桑爽水出焉世謂之紵麻澗(一清按此
句是善長所增加非山海經原文下百答水句同)北流注於穀其中多碧綠
穀水又東澗水注之山海經曰婁涿山西四十里曰
白石之山澗水出焉北流注於穀自下通謂澗水為
穀水之兼稱焉故尚書曰伊洛瀍澗既入於河而無
穀水之目是名亦通稱矣劉澄之云新安有澗水源
出縣北又有淵水未知其源余考諸地記並無淵水
但淵澗字相似時有字錯為淵也故闞駰地理志曰
禹貢之淵水是以知傳寫書誤字繆舛真澄之不思
所致耳既無斯水何源之可求乎穀水又東波水注
之山海經曰瞻諸山西三十里曰婁涿之山無草木
多金玉波水出於其隂世謂之百答水北流注於穀
其中多茈石文石穀水又東少水注之山海經曰廆
山西三十里曰瞻諸之山其陽多金其隂多文石少
水出於其隂控引衆溪積以成川(一清按八字亦是善長所增加)東
流注於穀世謂之慈澗也穀水又東俞隨之水注之
山海經曰平蓬山西十里曰廆山其陽多㻯琈之玉
俞隨之水出於其隂北流注於穀世謂之孝水也潘
岳西征賦曰澡孝水以濯纓嘉美名之在兹(一清按五臣注
文選曰澡水經注作濟可見唐時官本原是濟字古隸齊作□形與喿似故濟澡互異耳)是水在
河南城西十餘里故吕忱曰孝水在河南而戴延之
言在函谷關西劉澄之又云出檀山檀山在宜陽縣
西在穀水南無南入之理考尋兹說當承緣生述征
繆誌耳緣生從戍行旅征途訊訪既非舊土故無所
究今川瀾北注澄映泥濘何得言枯涸也皆為疏僻
矣
東北過穀城縣北
城西臨穀水故縣取名焉穀水又東逕穀城南不歴
其北又東逕河南王城西洛水枝流入焉今無水也
又東過河南縣北東南入於洛
河南王城西北穀水之右有石磧磧南出為死穀北
出為湖溝魏太和七年暴水流高三丈(一清按魏書明帝太和四
年九月大雨伊洛河漢溢流晉宋五行志並同無七年暴水事下云太和五年於九龍渠上立千金堨修
張王故績則四年伊洛暴水為是此七年當因下晉秦始七年大水暴出而誤也胡朏明曰按曹魏明帝
元魏孝文皆有太和年號明帝之太和終於六年故方輿紀要謂穀水入瀍經王城北自元魏時始瀍水
出穀城山東南流至王城東北而南入洛周靈王壅穀使東注勢必與之合韋昭云穀在王城之北東入
瀍是也其元魏所決者磧北之湖水耳澗瀍之合不自元魏始也)此地下渟流以成
湖渚造溝以通水東四十里决湖以注瀍水穀水又
逕河南王城北所謂成周矣公羊曰成周者何東周
也何休曰名為成周者周道始成王所都也地理志
曰河南河南縣故郟鄏地也京相璠曰郟山名鄏地
邑也卜年定鼎為王之東都謂之新邑是為王城其
城東南名曰鼎門盖九鼎所從入也故謂是地為鼎
中楚子伐陸渾之戎問鼎於此述征記曰穀洛二水
本於王城東北合流所謂穀洛鬪也今城之東南缺
千步世又謂之穀洛鬭處俱為非也余按史傳周靈
王之時穀洛二水鬭毁王宫王將堨之太子晉諫王
不聽遺堰三堤尚存左𫝊襄公二十五年齊人城郟
穆叔如周賀韋昭曰洛水在王城南穀水在王城北
東入於瀍至靈王時穀水盛出於王城西而南流合
於洛兩水相格有似於鬪而毁王城西南也穎容之
著春秋條例言西城梁門枯水處世謂之死穀是也
始知緣生行中造次入關經究故事與實違矣考王
封周桓公於是為西周及其孫惠公封少子於鞏為
東周故有東西之名矣秦滅周以為三川郡(全氏曰按秦本
紀滅周在滅韓之後滅韓已置三川郡及滅周以其地并入三川耳善長所言未覈)項羽封申
陽為河南王漢以為河南郡王莽又名之曰保忠信
鄉(一清按漢書王莽𫝊曰分三輔為六都尉河東河内宏農河南潁川南陽為六隊郡置大夫職如太
守屬正職如都尉更名河南大尹曰保忠信卿益河南屬縣滿三十置六郊州長各一人人主五縣及他
官名悉改大郡至分為五郡縣以亭為名者三百六十以應符命也是莽所改是官名非地名且莽方營
建東都恢宏其制豈肯改郡曰鄉鄉字是卿之誤地理志作鄉字道元又引之其由來舊矣)光武
都洛陽以為尹尹正也所以董正京畿率先百郡也
穀水又東流逕乾祭門北子朝之亂晉所開也(全氏曰按
晉未嘗開門是誤讀左𫝊而妄言之者)東至千金堨河南十二縣境簿
曰河南縣城東十五里有千金堨洛陽記曰千金堨
舊堰穀水魏時更修此堰謂之千金堨積石為堨而
開溝渠五所謂之五龍渠渠上立堨堨之東首立一
石人石人腹上刻勒云太和五年二月八日庚戌造
築此堨更開溝渠此水衝渠止其水助其堅也必經
年歴世是故部立石人以記之云爾盖魏文帝修王
張故績也(何氏曰亭林云文當作明全氏曰太和是明帝年號亭林之言是也王即王梁張即
張純)堨是都水使者陳恊所造也語林曰陳協數進阮
步兵酒後晉文王欲修九龍堰阮舉協文王用之掘
地得古承水銅龍六枚堰遂成水歴堨東注謂之千
金渠逮於晉世大水暴注溝瀆泄壞又廣功焉石人
東脇下云太始七年六月二十三日大水逬瀑出常
流上三丈蕩壊二堨五龍泄水南注瀉下如歲久漱
齧每澇即壊歴載捐棄大功故為今堨更於西開泄
名曰代龍渠地形正平誠得瀉泄至理千金不與水
𫝑激爭無緣當壊由其卑下水得踰上漱齧故也今
堨高千金於舊一丈四尺五龍自然必歴世無患若
五龍歲久復壊可轉於西更開二堨二渠合用二十
三萬五千六百九十八功以其年十月二十三日起
作功重人少到八年四月二十日畢代龍渠即九龍
渠也(全氏曰按五龍渠與九龍渠不同五龍渠即千金渠若九龍渠作於魏明帝青龍三年是時崇
華殿災郡國九龍見明帝因更營九龍殿引穀水為九龍池而築渠以堰之善長誤矣)後張方
入洛破千金堨京師水碓皆涸永嘉初汝隂太守李
矩汝南太守袁孚修之以利漕運公私賴之水積年
(一清按此處有脱文)渠堨頽毁石砌殆盡遺基見存朝廷太和
中修復故堨按千金堨石人西脇下文云若溝渠久
疏深引水者當於河南城北石磧西更開渠北出使
首狐丘故溝東下因故易就磧堅便時事業已訖然
後見之加邊方多事人力苦少又渠堨新成未患於
水是以不敢預修通之若於後當復興功者宜就西
磧故書之於石以遺後賢矣雖石磧淪敗故跡可凴
準之於文穀水北引渠東合舊瀆舊瀆又東晉惠帝
造石梁於水上按橋西門之南頰文稱晉元康二年
十一月二十日改治石巷水門除竪枋更為函枋立
作覆枋屋前後辟級續石障使南北入岸築治漱處
破石以為殺矣到三年三月十五日畢訖并記列門
廣長深淺於左右巷東西長七尺南北龍尾廣十二
丈巷瀆口高三丈謂之瀆門橋潘岳西征賦曰秣馬
睾門即此處也穀水又東又結石梁跨水制城西梁
也穀水又東左會金谷水水出大白原東南流歴金
谷謂之金谷水東南流逕晉衛尉卿石崇之故居也
石季倫金谷詩集序曰余以元康七年從太僕出為
征虜將軍有别廬在河南界金谷澗中有清泉茂樹
衆果竹栢藥草蔽翳(朱氏謀㙔箋曰此下宋本至今俱脱錯一清按此處失去一頁
無從補正中尉雖引季倫詩叙以補其缺軼而與下西北角之文終不屬也金谷叙為善長所裁取已非
其舊故不錄)西北角築之謂之金墉城魏文帝起層樓於
東北隅(寰宇記西京洛陽縣下云金墉城在故城西北角魏明帝所築也洛陽地圖云金墉城内
有百尺樓一清按西北角之上當是叙洛陽故城今本失之又城為魏明帝築則層樓不應云文帝起也
盖亦明帝之誤文)晉宫閣名曰金墉有崇天堂即此地上架
木為榭故曰樓矣皇居創徙宫極未就止蹕於此搆
霄榭於故臺所謂臺以停停也南曰乾光門夾建兩
觀觀下列朱桁於塹以為御路東曰含春門北有䢰
門城上西面列觀五十步一睥睨屋臺置一鐘以和
漏鼓西北連廡函蔭墉北廣榭炎夏之日高祖常以
避暑為淥池一所在金墉者也穀水逕洛陽小城北
因阿舊城凴結金墉故向城也永嘉之亂結以為壘
號洛陽壘故洛陽記曰陵雲臺西有金市金市北對
洛陽壘者也又東歴大夏門下故夏門也陸機與弟
書云門有三層高百尺魏明帝造門内東側際城有
魏文帝所起景陽山餘基尚存孫盛魏春秋曰黃初
元年文帝愈崇宫殿雕飾觀閣取白石英及紫石英
及五色大石於太行穀城之上起景陽山於芳林園
樹松竹草木捕禽獸以充其中於是百役繁興帝躬
自掘土率羣臣三公已下莫不展力(全氏曰按孫盛之記事疎矣此
乃明帝景初元年之事楊阜高堂隆交章爭之者也)山之東舊有九江陸機洛
陽記曰九江直作員水水中作員壇三破之夾水得
相徑通賦曰濯龍芳林九谷八溪芙蓉覆水秋蘭被
崖今也山則塊阜獨立江無復髣髴矣渠水又東枝
分南入華林園歴疏圃南圃中有古玉井井悉以珉
玉為之以緇石(一清按北堂書鈔引注作繢石)為口工作精密猶不
變古璨焉如新又逕瑤華宫南歴景陽山北山在都
亭堂上結方湖湖中起御坐石也御坐前建蓬萊山
曲池接筵飛沼拂席南面射侯夾席武峙背山堂上
則石路崎嶇巖嶂峻嶮雲臺風觀纓巒帶阜遊觀者
升降阿閣出入虹陛望之狀若鳬沒鸞舉矣其中引
木飛睾傾瀾瀑布或枉渚聲溜潺潺不斷竹柏蔭於
層石繡薄叢於泉側微颷暫拂則芳溢於六空實為
神居矣其水東注天淵池池中有魏文帝九花臺殿
基悉是洛中故碑累之今造釣臺於其上池南直魏
文帝茅茨堂前有茅茨碑是黃初中所立也(羊氏衒之洛陽
伽藍記曰華林南有石碑一所魏明帝所立也題云苗茨之碑高祖於碑北作苗茨堂永安中莊帝馬射
於華林園百官皆來讀碑疑苗字誤國子博士李同軌曰魏明帝英才世稱三祖公幹仲宣為其羽翼但
未知本意如何不得言誤也衒之時為奉朝請因即釋曰以蒿覆之故曰苗茨何誤之有衆咸稱善以為
得其指歸陳氏耀文天中記曰衒之魏人親釋苗茨之義道元謂黃初所立誤矣一清按天淵池黃初五
年所穿九華臺黃初七年所築或茅茨堂亦丕所建特其碑是叡所立未可知也又李同軌以公幹仲宣
羽翼明帝亦未是劉王皆丕客至叡時二人之骨朽久矣)其水自天淵池東出華
林園逕聽訟觀南故平望觀也魏明帝常言獄天下
之命也每斷大獄恒幸觀聽之以太和三年更從今
名觀西北接華林隸簿昔劉楨磨石處也文士傳曰
文帝之在東宫也宴諸文學酒酣命甄后拜坐坐者
咸伏惟劉楨平仰觀之太袓以為不敬送徒隸簿後
太祖乘步牽車乘城降觀簿作諸徒咸敬而楨摳坐
磨石不動太祖曰此非劉楨也石如何性楨曰石出
荆山元巖之下外炳五色之章内秉堅貞之志雕之
不增文磨之不加瑩稟氣貞正禀性自然太祖曰名
豈虚哉復為文學池水又東流於洛陽縣之南池池
即故翟泉也南北百一十步東西七十步皇甫謐曰
悼王葬景王於翟泉今洛陽太倉中大冢是也春秋定
公元年晉魏獻子合諸侯之大夫於翟泉始盟城周
班固服虔皇甫謐咸言翟泉在洛陽東周之墓地今
按周威烈王葬洛陽城内東北隅景王冢在洛陽太
倉中翟泉在兩冢之間側廣莫門道東建春門路北
路即東宫街也於洛陽為東北後秦封吕不韋為洛
陽十萬戶侯大其城并得景王冢矣是其墓地也及
晉永嘉元年洛陽東北步廣里地陷有二鵝出蒼色
者飛翔冲天白色者止焉陳留孝廉董養曰步廣周
之翟泉盟會之地今色蒼胡象矣其可盡言乎後五
年劉曜王彌入洛帝居平陽陸機洛陽記曰步廣里
在洛陽城内宫東是翟泉所在不得於太倉西南也
京相璠與裴司空彦季修晉輿地圖作春秋土地名
亦言今太倉西南池水名翟泉又曰舊說言翟泉本
自在洛陽北萇宏城周乃繞之杜預因其一證謂必
是翟泉而即實非也後遂為東宫池晉中州記曰惠
帝為太子出聞蝦蟇聲問人為是官蝦蟇私蝦蟇侍
臣賈胤對曰在官地為官蝦蟇在私地為私蝦蟇令
曰若官蝦蟇可給廪先是有讖云蝦蟇當貴昔晉朝
收陸懷太子於後池即是池也其一水自大夏門東
逕宣武觀凴城結構不更增墉左右夾列步廊參差
翼跂南望天淵池北矚宣武場竹林七賢論曰王戎
幼而清秀魏明帝於宣武場上為欄苞虎阱使力士
袒裼迭與之摶縱百姓觀之戎年七歲亦往觀焉虎
乘間薄欄而吼其聲震地觀者無不辟易顛仆戎亭
然不動帝於門上見之使問姓名而異之場西故賈
充宅地穀水又東逕廣莫門北漢之穀門也北對芒
阜連嶺修互苞㹅衆山始自洛口西踰平隂悉芒壟
也魏志曰明帝欲平北芒令登臺見孟津侍中辛毗
諫曰若九河溢涌洪水為害丘陵皆夷何以禦之帝
乃止穀水又東出屈南逕建春門石橋下即上東門
也阮嗣宗詠懷詩曰步出上東門者也一曰上升門
晉曰建陽門百官志曰洛陽十二門候一人六百石
東觀漢記曰郅惲為上東門候光武嘗出夜還詔開
門欲入惲不内上令從門間識面惲曰火明遼遠遂
拒不開由是上益重之亦袁本初挂節處也橋首建
兩石柱橋之右柱銘云陽嘉四年乙酉壬申詔書以
城下漕渠東通河濟南引江淮方貢委輸所由而至
使中謁者魏郡清淵馬憲監作石橋梁柱敦敕工匠
盡要妙之巧攅立重石累高周距橋工路博流通萬
里云云河南尹邳崇㠕(一清按河南尹官也邳郡望也崇㠕人姓名也漢志魯國
薛縣下云夏車正奚仲所國後遷於邳又東海郡下邳縣臣瓚云有上邳故曰下邳也王子侯表吕后三
年封楚元王子郢客為上邳侯即薛也續志註云臨淮郡永平十五年更為下邳國此單稱邳銘於陽嘉
年其為下邳無疑也)丞勃海重合雙福水曹掾中牟任防史王
蔭史趙興將作吏睢陽申翔道橋掾成睾卑國洛陽
令江雙丞平陽降監掾王騰之主石作右北平山仲
三月起八月畢成其水倚柱文自樂里道屈而東出
陽渠昔陸機為成都王潁入洛敗北而返水南即馬
市也舊洛陽有三市斯其一也亦嵇叔夜為司馬昭
所害處也北則白社故里也昔孫子荆會董威輦於
白社謂此矣以同載為榮故有威輦圖又東逕馬市
石橋橋南有二石柱並無文刻也漢司空漁陽王梁
之為河南也將引穀水以溉京都渠成而水不流故
以坐免後張純堰洛以通漕洛中公私穣瞻是渠今
引穀水盖純之創也按陸機洛陽記劉澄之永初記
言城之西面有陽渠周公制之也昔周遷殷民於洛
邑城隍偪狹卑陋之所耳晉故城成周以居敬王秦
又廣之以封不韋以是推之非專周公可知矣亦謂
之九曲瀆河南十二縣境簿云九曲瀆在河南鞏縣
西西至洛陽又按傅暢晉書云都水使者陳狼鑿運
渠從洛口入注九曲至東陽門是以阮嗣宗詠懷詩
所謂朝出上東門遙望首陽岑又言遙遙九曲間徘
徊欲何之者也陽渠水南暨閶闔門漢之上西門者
也漢宫記曰上西門所以不純白者漢家厄於戍故
以丹鏤之太和遷都徙門南側其水北乘高渠枝分
上下歴故石橋東入城逕望先寺中有碑碑側法子
丹碑作龍距勢於今作則佳方古猶劣渠水又東歴
故今寺南直千秋門古宫門也又枝流入石逗伏流
注靈芝九龍池魏太和中皇都遷洛陽經構宫室修
理街渠務窮幽隱發石視之曾無毁壊又石工細密
非今之所擬亦奇為精至也遂因用之其一水自千
秋門南流逕神虎門下東對雲龍門二門衡栿之上
皆刻雲龍風虎之狀以火齊薄之及其晨光初起夕
景斜輝霜文翠照陸離眩目又南逕通門掖門西又
南流東轉逕閶闔門南按禮王有五門謂臯門庫門
雉門應門路門路門一曰畢門亦曰虎門也魏明帝
上法太極於洛陽南宫起太極殿於漢崇德殿之故
處改雉門為閶闔門昔在漢世洛陽宫殿門題多是
大篆言是蔡邕諸子自董卓焚宫殿魏太祖平荆州
漢吏部尚書安定梁孟皇善師宜官八分體求以贖
死太祖善其法常仰繫帳中愛翫之以為勝宜官北
宫牓題咸是鵠筆南宫既建明帝令侍中京兆韋誕
以古篆書之皇都遷洛始令中書舍人沈含馨以隸
書書之景明正始之年又敇符節令江式以大篆易
之令諸桁榜題皆是式書周官太宰以正月懸治法
於象魏廣雅曰闕謂之象魏風俗通曰魯昭公設兩
觀於門是謂之闕從門厥聲爾雅曰觀謂之闕說文
曰闕門觀也漢官典職曰偃師去洛四十五里望朱
雀闕其上鬱然與天連是明峻極矣洛陽故宫名有
朱雀闕白虎闕蒼龍闕北闕南宫闕也東觀漢記曰
更始發洛陽李松奉引車馬奔觸北闕鐵柱門三馬
皆死即斯闕也白虎通曰門必有闕者何闕者所以
飾門别尊卑也今閶闔門外夾建巨闕以應天宿雖
不如禮猶象而魏之上加復思以易觀矣廣雅曰復
思謂之屏釋名曰屏自障屏也罦思在門外罦復也
臣將入請事於此復重思之也漢末兵起壞園陵罦
思曰無使民復思漢也故鹽鐵論曰垣闕罦思言樹
屏隅角所架也穎客又曰闕者上有所失下得書之
於闕所以求論譽於人故謂之闕矣今闕前水南道
右置登聞鼔以納諫也昔黃帝立明堂之議堯有衢
室之問舜有告善之旌禹有立鼓之訊湯有總街之
誹武有靈臺之復皆所以廣設過誤之備也渠水又
枝分夾路南出逕大尉司徒兩坊間謂之銅駞街舊
魏明帝置銅駞諸獸於閶闔南街陸機云駞高九尺
即出太尉坊者也水西有永寧寺熙平中始創也作
九層浮圖(一清按魏書藝術傳永寧寺九層浮圖郭安興為匠)浮圖下基方一
十四丈自金露柈下至地四十九丈取法代都七級
(一清按七級浮圖在代都是元魏所剏九層在前七級在後何云取法耶)而又高廣之雖
二京之盛五都之富利刹靈圖未有若斯之構按釋
法顯行𫝊西域有爵離浮圖其高與此相狀東都西
域諸為莊妙矣其地是曹爽故宅經始之日於寺内
西南隅得爽窟室下入地可丈許地壁悉纍方石砌
之石作細密都無所毁其石悉入法用自非曹爽庸
匠亦難復制此桓氏有言曹子丹生此豚犢信矣渠
左是魏晉故廟地今悉民居無復遺墉也渠水又西
歴廟社之間南注南渠廟社各以物色辨方周禮廟
及路寢皆如明堂而有燕寢焉惟祧廟則無後代通
為一廟列正室於下無復燕寢之制禮天子建國左
廟右社以石為主祭則希冕今多王公攝事王者不
親拜焉咸寧元年洛陽大風帝社樹折青氣屬天元
王東渡魏社代昌矣渠水自銅駞街東逕司馬門南
魏明帝始築闕崩壓殺數百人遂不復築故無闕門
南屏中舊有置銅翁仲處金狄既淪故處亦褫惟壊
石存焉自此南直宣陽門經緯通逹皆列駞道往來
之禁一同兩漢曹子建嘗行御街犯門禁以此見薄
渠水又東逕杜元凱所謂翟泉北今無水坎方九丈
六尺深二丈餘似是人功而不類於泉陂是驗非之
一證也又皇甫謐帝王世紀云王室定遂徙居成周
小不受王都故壞翟泉而廣之泉源既塞明無故處
是驗非之二證也杜預言翟泉在太倉西南既言西
南於洛陽不得為東北是驗非之三證也稽之地說
事幾明矣不得為翟泉也渠水歴司空府前逕太倉
南出東陽門石橋下注陽渠穀水自閶闔門而南逕
土山東水西三里有坂坂上有土山漢大將軍梁冀
所成築土為山植林成苑張璠漢記曰山多峭阪以
象二崤積金玉採捕禽獸以充其中有人殺苑兔者
迭相尋逐死者十三人南出逕西陽門舊漢氏之西
明門也亦曰雍門矣舊門在南太和中以故門邪出
故徒是門東對東陽門穀水又南逕白馬寺東昔漢
明帝夢見大人金色項佩白光以問羣臣或對曰西
方有神名曰佛形如陛下所夢得無是乎於是發使
天竺寫致經像始以榆欓盛經白馬負圖表之中夏
故以白馬為寺名此榆欓後移在城内愍懷太子浮
圖中近世復遷此寺然金光流照法輪東轉創自此
矣穀水又南逕平樂觀東李尤平樂觀賦曰乃設平
樂之顯觀章祕偉之奇珍華嶠後漢書曰靈帝於平
樂觀下起大壇上建十二重五采華蓋高十丈壇東
北為小壇復建九重華蓋高九丈列奇兵騎士數萬
人天子住大蓋下禮畢天子躬擐甲稱無上將軍行
陣三匝而還設祕戲以示遠人故東京賦曰其西則
有平樂都場示遠之觀龍雀蟠蜿天馬半漢應卲曰
飛廉神禽能致風氣古人以良金鑄其象明帝永平
五年長安迎取飛廉并銅馬置上西門外平樂觀今
於上西門外無他基觀惟西明門外獨有此臺巍然
廣秀疑即平樂觀也又言皇女稚殤埋於臺側故復
名之曰皇女臺晉灼曰飛廉鹿身頭如雀有角而蛇
尾豹文董卓銷為金用銅馬徙於建始殿東階下胡
軍喪亂此象遂亡穀水又南逕西明門故廣陽門也
門左枝渠東派入城逕太社前又東逕太廟南又東
於青陽門右下注陽渠穀水又南東屈逕津陽門南
故津門也昔洛水泛泆漂害者衆津陽城門校尉將
築以遏水諫議大夫陳宣止之曰王尊臣也水絶其
足朝廷中興必不入矣水乃造門而退穀水又東逕
宣陽門南故苑門也皇都遷洛移置於此對閶闔門
南直落水浮桁故東京賦曰沂洛背河左伊右瀍者
也夫洛陽考之中土卜惟洛食實為神也門左即洛
陽池處也池東舊平城門所在矣今塞北對洛陽南
宫故蔡邕曰平城門正陽之門與宫連屬郊祀法駕
所由從出門之最尊者洛陽諸宫名曰南宫有謻臺
(一清按說文曰周景王作誃臺尺氏切)臨照臺東京賦曰其南則有謻
門曲榭邪阻城洫注云謻門冰室門也阻依也洫城
下池也皆屈曲邪行依城池為道故說文曰隍城池
也有水曰池無水曰隍矣謻門即宣陽門也門内有
宣陽冰室周禮有冰人日在北陸而藏之西陸朝覿
而出之冰室舊在宣陽門内故得是名門既擁塞冰
室又罷穀水又逕靈臺北望雲物也漢光武所築高
六丈方二十步世祖嘗宴於此臺得廷鼠於臺上亦
諫議大夫第五子陵之所居倫少子也(一清按三輔決錄注云名
頡)以清正為郡功曹洛陽無主人鄉里無田宅寄止
靈臺或十日不炊司隸校尉南陽左雄尚書廬江朱
孟興等皆倫故孝廉功曹各致禮餉並辭不受永建
中卒穀水又東逕平昌門南故平門也又逕明堂北
漢光武中元元年立尋其基構上圓下方九室重隅
十二堂蔡邕月令章句同之故引水於其下為辟雍
也穀水又東逕開陽門南晉宫閣名曰故建陽門也
漢官曰開陽門始成未有名宿昔有一柱來在樓上
瑯琊開陽縣上言南城門一柱飛去光武皇帝使來
識視良是遂堅縛之因刻記年月日以名焉何湯仲
弓嘗為門候上微行夜還湯閉門不納朝廷嘉之又
東經國子太學石經北周禮有國學教成均之法學
記曰古者家有塾黨有庠遂有序國有學亦有虞氏
之上庠下庠夏后氏之東序西序殷人之左學右學
周人之東膠虞庠王制曰養國老於上庠養庶老於
下庠故有大學小學教國之子弟焉謂之國子漢魏
以來置太學於國子堂東漢靈帝光和六年刻石鏤
碑載五經立於太學講堂前悉在東側蔡邕以熹平
四年與五官中郎將堂谿典光禄大夫楊賜諫議大
夫馬日磾議郎張馴韓說太史令單颺等求正定六
經文字靈帝許之邕乃自書丹於碑使工鐫刻立於
太學門外於是後儒晚學咸取正焉及碑始立其觀
視及筆寫者車乘日千餘兩填塞街陌矣今碑上悉
銘刻蔡邕等名魏正始中又立古篆隸三字石經古
文出於黃帝之世倉頡本鳥跡為字取其孳乳相生
故文字有六義焉自秦用篆書焚燒先典古文絶矣
魯恭王得孔子宅書不知有古文謂之科斗書盖因
科斗之名遂效其形耳言大篆出於周宣之時史籀
創著平王東遷文字乖錯秦之李斯及胡母敬又改
籀書謂之小篆故有大篆小篆焉然許氏字說專釋
於篆而不本古文言古隸之書起於秦代而篆字文
繁無會劇務故用隸人之省謂之隸書或云即程邈
於雲陽增損者是言隸者篆捷也孫暢之嘗見青州
刺史傅宏仁說臨淄人發古冢得銅棺前和外隱起
為隸字言齊太公六世孫胡公之棺也唯三字是古
餘同今書證知隸自出古非始於秦魏初𫝊古文出
邯鄲淳石經古文轉失淳法樹之於堂西石長八尺
廣四尺列石於其下碑石四十八枚廣三十丈魏文
帝又刊典論六碑附於其次(隷釋石經殘碑曰水經光和六年立石於太學
其上悉刻蔡邕名魏正始中又刻古篆隸三字石經盖諸儒受詔在熹平而碑成則光和年也隋志有一
字石經七種三字石經三種其論云漢鐫七經皆蔡邕書又云魏立一字石經其說自相矛盾新舊唐志
有今字石經七種而注論語曰蔡邕作又有三字石經古篆兩種盖唐史以隸為今字也觀遺經字畫之
妙非蔡中郎輩不能為以黃初後來碑刻比之相去不啻霄壤豈魏人筆力可到當以水經為據三體者
乃魏人所刻儒林𫝊云為古文篆隷三體者非也又隸續三體石經左𫝊遺字曰石經見於范史帝紀及
儒林宦者𫝊皆曰五經蔡邕張馴𫝊則曰六經惟儒林𫝊云為古文篆隸三體書法酈氏水經云漢立石
經於太學魏正始中又刻古文篆隸三字石經唐志有三字石經古篆兩種曰尚書曰左傳獨隋志所書
異同其目有一字石經七種三字石經三種既以七經為蔡邕書矣又云魏立一字石經乃其誤也范蔚
宗時三體石經與熹平所鐫並列於學宫故史筆誤書其事後人襲其譌錯或不見石刻無以考正趙氏
雖以一字為中郎所書而未嘗見三體者歐陽氏以三體為漢碑而未嘗見一字者近世方勺作泊宅編
載其弟匋所䟦石經亦為范史隋志所惑指三體為漢字至公羊碑有馬日磾等乃云魏世用其所正定
之本因存其名可謂繆論一清按景伯據水經之事實辨後漢書隋志之牴牾定一字為漢刻三字為魏
碑其言簡而核他說紛紜不足錄也吾杭杭編修世駿撰石經考異薈萃羣籍足補亭林顧氏之缺四明
全庶常柤望更增廣之搜剔益無遺漏石經之陳迹一旦顯於千百年之後也又按&KR1073;氏之言亦非也據
陳夀三國志魏書明帝紀太和四年春二月戊子詔太傅三公以文帝典論刊石立於廟門之外不云於
太學也搜神記乃云詔刊石於廟門之外及太學裴世期曰昔從征西至洛陽歴觀舊物見典論石經在
太學者尚存而廟門外無之問諸長老云晉初受禪即用魏廟移此石於太學非兩處立也竊謂此言不
然盖以搜神記所云為非也盖石經立於太學典論自在廟門之外道元以晉移為魏立恐不如世期目
覩耳聞之較實也又三少帝紀注引搜神記以典論為魏明帝立詔三公曰先帝昔著典論不朽之格言
其刊石立於廟門之外及太學與石經並以永示萬世至齊王紹位之初西域獻火浣布子桓夙謂不然
於是刊滅此論而天下笑之今云文帝刊附亦誤也)陸機言太學贊别一碑在
講堂西下列石龜碑載蔡邕韓說堂谿典等名太學
弟子贊復一碑在外門中今二碑並無石經東有一
碑是漢順帝陽嘉元年立碑文云建武二十七年造
太學年積毁壊永建六年九月詔書修太學刻石記
年用工作徒十一萬二千人陽嘉元年八月作畢碑
南面刻頌表裏鏤字猶存不破漢石經北有晉辟雍
行禮碑是太始二年立其碑中折但世代不同物不
停故石經淪缺存半毁幾駕言永久諒用憮焉考古
有三雍之文今靈臺太學並無辟雍處晉永嘉中王
彌劉曜入洛焚毁二學尚髣髴前基矣穀水於城東
南隅枝分北注逕青陽門東故清明門也亦曰稅門
也亦曰芒門又北逕東陽門東故中東門也又北逕
故太倉西洛陽地記曰大城東有太倉倉下運船常
有千計即是處也又北入洛陽溝穀水又東左迤為
池又東右出為方湖東西一百九十步南北七十步
故水衡署之所在也穀水又東南轉屈而東注謂之
阮曲云阮嗣宗之故居也穀水又東注鴻池陂百官
志曰鴻池池名也在洛陽東二十里丞一人二百石
池東西千步南北千一百步四周有塘池中又有東
西橫塘水溜逕通故李尤鴻池陂銘曰鴻澤之陂聖
王所規開源東注出自城池也其水又東左合七里
澗晉後略曰成都王穎使吳人陸機為前鋒都督伐
京師輕進為洛軍所乘大敗於鹿苑人相登躡死於
塹中及七里澗澗為之滿即是澗也澗有石梁即旅
人橋也昔孫登不欲久居洛陽知楊氏榮不保終思
欲遯迹林鄉隱淪妄死楊駿埋之於此橋之東駿後
尋亡矣搜神記曰太康末京師始為折楊之歌有兵
革辛苦之辭駿後被誅太后幽死折楊為之應也凡
是數橋皆纍石為之亦高壯矣制作甚佳雖以時往
損功而不廢行旅朱超石與兄書云橋去洛陽宫六
七里悉用大石下員以通水可受大舫過也奇制作
題其上云太康三年十一月初就功日用七萬五千
人至四月末止此橋經破落復更修補今無復文字
陽渠水又東流逕漢廣野君酈食其廟南廟在北山
上成公綏所謂偃師西山也山上舊基尚存廟宇東
面門有兩石人對倚北石人胸前銘云門亭長石人
西有二石闕雖經頽壊猶高丈餘闕西即廟故基也
基前有碑文字剥缺不復可識子安仰澄芳於萬古
讃清徽於廟像文字(一清按朱氏謀㙔箋曰文字下有脱誤當是載字謂成公子安
集中有酈生廟碑文也未知然否姑存之)厥集矣陽渠水又東逕亳殷南
昔盤庚所遷改商曰殷此始也班固曰尸鄉故殷湯
所都者也故亦曰湯亭薛瓉漢書注皇甫謐帝王世
紀並以為非以為帝嚳都矣晉太康記地道記並言
田横死於是亭故改曰尸鄉非也余按司馬彪郡國
志以為春秋之尸氏也其澤野負原夾郭多墳壟焉
即陸士衡會王輔嗣處也袁氏王陸詩叙機初入洛
次河南之偃師時忽結隂望道左若有民居者因往
逗宿見一少年姿神端遠與機言玄機服其能而無
以酬折前至一辨文機題緯古今綜檢名實此少年
不甚欣解將曉去税駕逆旅嫗曰君何宿而來自東
數十里無村落止有山陽王家墓機乃怪悵還睇昨
路空野昏霾雲攅蔽日知所遇者審王弼也此山即
祝雞翁之故居也搜神記曰祝雞翁者洛陽人也居
尸鄉北山下養雞百年餘雞至千餘頭皆有名字欲
取呼之名則種别而至後之吳山莫知所去矣(全氏曰此
下不叙陽渠水入穀之處疑有脱文且原流分合多有錯誤無從攷正一清按洛水篇經云又東至偃師
城南注云洛水又北陽渠水注之則陽渠水於偃師城南由穀入洛寰宇記引輿地志云洛陽城外四面
有陽渠水即周公所置也上源注函谷東流注城西北角仍分流繞城至建春門外合流又折而東注於
池是也)穀水又東逕偃師城南皇甫謐曰帝嚳作都於
亳偃師是也王莽之所謂師氏者也穀水又東流注
於洛水矣(禹貢錐指曰穀水有二道一在洛陽城北自皋門橋屈南逕建春門下盖即王梁之
所引道元所謂舊瀆者也一在洛陽城南自閶闔門屈東歴開陽門又東逕偃師城南又東注於洛即張
純所穿此皆周靈王壅穀洛後歴代逓遷之水道非禹迹也)
甘水出宏農宜陽縣鹿蹏山
山在河南陸渾縣故城西北俗謂之縱山水之所導
發於山曲之中故世人目其所為甘掌焉
東北至河南縣南北入洛
甘水發源東北流北屈逕一故城東在非山上世謂
之石城也京相璠曰或云甘水西山上夷汙而平有
故甘城在河南城西二十五里指謂是城也余按甘
水東一十許里洛城南有故甘城焉北對河南故城
世謂之鑒洛城鑒甘聲相近即故甘城也為王子帶
之故邑矣是以昭叔有甘公之稱焉(全氏曰按王子帶稱太叔死死
後稱甘昭公不稱昭叔)甘水又與非山水會水出非山東谷東
流入於甘水甘水又於河南城西北入洛經言縣南
非也故京相璠曰今河南河南縣西南有甘水(一清按杜
元凱謂之甘泉)北入洛斯得之矣
漆水出扶風杜陽縣俞山東北入於渭
山海經曰羭次之下漆水出焉北流注於渭盖自北
而南矣尚書禹貢太史公禹本紀云導渭水東北至
涇又東逕漆沮入於河孔安國曰漆沮二水名亦曰
洛水也出馮翊北周太王去邠度漆踰梁山止岐下
故詩云民之初生自土沮漆又曰率西水滸至於岐
下是符禹貢本紀之說許慎說文稱漆水出右扶風
杜陽縣岐山東入渭從水桼聲又云一曰漆城池也
潘岳關中記曰關中有涇渭灀滻酆鄗漆沮之水酆
鄗漆沮四水在長安西南鄠縣皆注酆鄗水北注渭
開山圖曰麗山西北有温池温池西南八十里岐山
在杜陽北長安西有渠謂之㭍渠班固地理志云漆
水出漆縣西闞駰十三州志又云漆水出漆縣西北
至岐山東入渭今有水出杜陽縣岐山北漆溪謂之
㭍渠西南流注岐水但川土奇異今說互出考之經
史各有所據識淺見浮無以辨之矣(王氏應麟詩地攷曰沮漆名稱
相亂水經云沮水出北地郡直路縣東過馮翊祋祤縣北東入於洛此沮水之源流也漢志扶風有漆縣
漆水在縣西東入渭又闞駰十三州記云漆水出漆縣西北至岐山東入渭此漆水之源流也沮水出北
地入洛漆水出扶風入渭沮自沮漆自漆也至孔氏引水經云沮水俗謂之漆水又謂之漆沮此則名稱
相亂矣諸家書解以出扶風之漆水與出北地之沮水為二謂扶風之漆水至岐山入渭在灃之上流而
書言渭水會灃會涇之後乃過漆沮則漆沮在灃水涇水之下流故以書之漆沮為出北地之漆沮與詩
扶風之漆别也但水經出北地者止是沮水而謂之漆沮耳如上所言則詩之漆沮自是二水書之漆沮
止是一水即詩之沮也然水經之沮入洛書之漆沮則入渭沮水若為漆沮一名洛水則漆沮即洛也而
又云入洛何也姑闕之以俟知者程氏大昌雍錄曰禹貢止有漆沮秦漢以後始有洛水諸家言洛即漆
沮所謂洛水者地理志曰出北歸縣戎夷中今按其水自入塞後逕鄜坊同之三州乃始入渭孔安國輩
謂自馮翊懷德縣入渭者是也漢懷德同州衙縣也所謂沮水者長安志曰自邠州東北來至華原縣南
流乃合漆水入富平縣石川河石川河者沮水正派也所謂漆水者長安志曰漆水自華原縣東北同官
縣界來南流入富平縣石川河是為合漆之地此三水分合之詳也若槩三水而命其方則漆在沮東至
華原而西乃始合沮沮在漆西既已受漆則遂南東而合乎洛洛又在漆沮之東至同州白水縣則遂混
為一流故自孔安國班固以後論著此水者皆指懷德入渭之水以為洛水而曰洛即漆沮者言其本同
也洛之剏名不知起自何世秦用鄭國鑿谷口渠已曰鑿涇注洛則洛久出秦前矣若其立洛名而盖掩
漆沮則難究其始也一清按程文簡公辨洛漆沮三水甚詳足破羣疑其云洛之剏名不知何始周禮雍
州浸曰渭洛具載職方豈所論於嬴氏之朝乎又北歸縣是地理志北地郡歸德縣之誤)
滻水出京兆藍田谷北入於灞
地理志曰滻水出南陵縣之藍田谷西北流與一水
合水出西南莽谷東北流注滻水滻水又北歴藍田
川北流注於灞水地理志曰滻水北至㶚陵入灞水
(全氏曰漢志京兆尹南陵縣沂水出藍田谷北至覇陵入霸師古曰沂音先歴反按酈注首尾再引班志
似是沂水之即滻水也但不知何以誤滻為沂而沂又何以有湼音也一清按此是今本漢書𫝊刻之訛
宏農郡析縣師古音先歴反沂與析字形相近先歴之音於析則是而沂則非也行間斷爛何人填補致
斯巨繆若師古不應如是之貿貿也水字亦作埿見渭水注霸陵縣可知本字不誤而其昔則非)
&KR2427;水出北地直路縣東過馮翊祋祤縣北東入於洛(一清
按古本水經&KR2427;水今俗誤作沮史記索隠曰沮水地理志無文而水經以&KR2427;水出北地直路縣東過馮翊祋祤
縣入洛說文&KR2427;水出北地直路西東入洛从水&KR2427;聲側加切沮水出漢中房陵東入江从水且聲子余切今北
地之&KR2427;與漢中之沮更無分别觀小司馬所引猶見唐時水經之善與許氏字說合也)
地理志曰沮出畿縣西東入洛(一清按地理志北地郡直路縣沮水出東
西入洛不云畿縣也畿縣之名不見漢志東西之文又互相異酈氏所引未知何據而司馬貞云沮水地
理志無文更不解其義也今按孔穎達尚書正義導渭又東過漆沮下云彼漆則扶風漆水也彼沮則未
聞盖孔𫝊以漆沮為二水名亦曰洛水而後之言洛水者總以漆沮之名當之此是不與班志之漆沮同
故胡朏明曰本疏引扶風漆水盖未定之論失於刊正耳然則雍州及導渭之漆沮當依顔師古漢書注
漆沮即馮翊之洛水為據而與班志扶風漆縣下之漆水北地直路下之沮水不相符同此小司馬所以
云地理志無文孔仲達亦云彼沮則未聞也)今水自直路縣東南逕燋石
山東南流歴檀臺川俗謂之檀臺水屈而夾山西流
又西南逕宜君川世又謂之宜君水又得黃嶔水口
水西北出雲陽縣石門山黃嶔谷東南流注宜君水
又東南流逕祋祤縣故城西縣以漢景帝二年置其
水南合銅官水水出縣東北西南逕銅官川謂之銅
官水又西南流逕祋祤縣東西南流逕其城南原下
而西南注宜君水宜君水又南出土門山西又謂之
&KR2427;水又東南歴土門南原下東逕懷德城南城在北
原上(一清按寰宇記懷德故城在今富平縣西南十一里非漢懷德縣也盖後漢及三國時因漢舊
名於此立縣今有慶城存括地理志懷德故城在州朝邑縣西南四十三里據此則是漢縣與此城有别)
又東逕漢太上皇陵北陵在南原上&KR2427;水東注鄭渠
昔韓欲令秦無東伐使水工鄭國間秦鑿涇引水謂
之鄭渠渠首上承涇水於中山西邸瓠口所謂瓠中
也爾雅以為周焦獲矣為渠並北山東注洛三百餘
里欲以溉田中作而覺秦欲殺鄭國曰始臣為間然
渠成亦秦之利卒使就渠渠成而用注填閼之水溉
澤鹵之地四萬餘頃收皆畝一鍾關中沃野無復凶
年秦以富彊卒并諸侯命曰鄭渠渠瀆東逕宜秋城
北又東逕中山南河渠書曰鑿涇水自中山西封禪
書漢武帝獲寶鼎於汾隂將薦之甘泉鼎至中山氤
氲有黃雲蓋焉徐廣史記音義曰關中有中山非冀
州者也指證此山俗謂之仲山非也(一清按顧祖平曰圖經中山北
接嵳峩西距冶谷南並九嵏涇河自中而出故名中山一云以山在冶谷水西涇水東也俗譌仲山云漢
高祖見仲居此道元以為非得之矣)鄭渠又東逕捨車宫南絶冶谷水
鄭渠故瀆又東逕嶻嶭山南陽池縣故城北又東絶
清水又東逕北原下濁水注焉(一清按孔氏尚書自正義引注作濯水)
濁水以上無(一清按下有脱文)濁水上承雲陽縣東大黑泉
東南流謂之濁谷水又東南出原注鄭渠又東歴原
逕曲梁城北又東逕太上陵南原下北屈逕原東與
&KR2427;水合分為二水一水東南出即濁水也至白渠與
澤泉合俗謂之柒水又謂之為柒沮水絶白渠東逕
萬年縣故城北為櫟陽渠城即櫟陽宫也漢高帝葬
皇考於是縣起墳陵署邑號改曰萬年也地理志曰
馮翊萬年縣高帝置王莽曰異赤也故徐廣史記音
義曰櫟陽今萬年矣闞駰曰縣西有涇渭北有小河
謂此水也其水又南屈更名石川水又西南逕郭&KR1668;
城西與白渠枝渠合又南入於渭水也其一水東出
即&KR2427;水也東與澤泉合水出&KR2427;東澤中與&KR2427;水隔原
相去十五里俗謂是水為柒水也東流逕薄昭墓南
冢在北原上又逕懷德城北東南注鄭渠合&KR2427;水又
自&KR2427;直絶注濁水至白渠合焉故濁水得柒沮之名
也&KR2427;循鄭渠東逕當道城南城在頻陽縣故城南頻
陽宫也秦厲公置城北有頻山山有漢武帝殿以石
架之縣在山南故曰頻陽也應劭曰縣在頻水之陽
今縣之左右無水以應之所可當者惟鄭渠與&KR2427;水
又東逕蓮芍縣故城北十三州志曰縣以草受名也
&KR2427;水又東逕漢光武故城北又東逕粟邑縣故城北
王莽更名粟城也後漢封騎都尉耿䕫為侯國其水
又東北流注於洛水也
(補)洛水
禹貢錐指曰禹貢豫有洛而雍無洛洛水之名其昉
於殷周之際乎周禮雍州之浸曰渭洛水經無洛水
之目唯沮水渭水注中一見然寰宇記慶州安化縣
尉李城下引水經注云洛川南逕尉李城東北合馬
嶺水號白馬水華池縣子午山舊名翟道山一謂之
雞山引水經云有烏雞水出焉西北注於洛水樂蟠
縣有水出縣西北引水經注云與青山水合寧州安
定縣洛水下引水經一名馬嶺川水注云洛水又南
逕栒邑故城北與新陽川水合珊瑚谷水下引水經
云珊瑚水東南至栒邑入洛襄樂縣大延水下引水
經注云大延小延水出油水南延溪西南流逕襄樂
南於延城西二水合流油水下引水經云與追語川
水並出東翟道山鄜州洛交縣白水下引水經云白
水源出分水嶺三川縣葦谷水下引水經注云自葦
谷東南流入三川黃原水下引水經注云砂羅谷水
南流逕黃原祠東合葦川坊州中部縣石堂山下引
水經注云猪水西出翟道山西石堂山本名翟道山
穆天子𫝊曰癸酉天子命駕八駿之駟造父為御南
征朔野逕絶翟道升於太行翟道即縣之石堂山也
郭璞以為隴右狄道非也淺石川下引水經云淺石
川水出翟道山香川水下引水經注云香川水出中
部縣北香山在縣西南三十七里自宜君縣界來南
香水在縣南三十五里志遺谷泥水下引水經云泥
水出翟道縣泥谷蒲水下引水經注云蒲谷水泥出
中部縣蒲谷原丹州宜川縣丹陽川下引水經云蒲
川水自鄜州洛川縣流入丹陽川延州膚施縣清水
下引水經注云清水出上郡北流至老人谷俗謂老
人谷水又東逕高奴縣合豐林水同州馮翊縣商原
下引水經注云洛水南逕商原西俗謂許原也(一清按許
原顧祖禹引水經注作滸原云志云沮水之滸也)沙阜下引水經注云洛水
東逕沙阜北其阜東西八十里南北三十里俗名之
曰沙苑澄城縣新城下引水經注云雲門谷水源出
澄城縣界朝邑縣朝坂下引水經注云洛水東南歴
彊梁原俗所謂朝坂此皆言洛水而今本無之是水
經元有洛水篇宋初尚存後乃亡之耳一清按胡氏
所引寰宇記清水一條已見卷三河水注盖偶有不
照也漢志北地郡郁郅縣泥水出北蠻夷中有牧師
苑官又有泥陽縣莽曰泥隂盖泥水所逕也說文作
沂水沂泥字通用蒲谷水亦見渭水注中又寰宇記
安化縣下云周地圖記云郁郅城今名尉李城注水
經云尉李城亦曰不窟城澄城縣温泉下引水經注
云水有三源奇川鴻瀉西注於洛亦曰帝嚳泉丹州
汾川縣下引水經注云汾川縣西有殺狗嶺初學記
丹州引水經注云烏川水出汾川縣西北按汾川縣
本漢上郡地魏太和八年置安平縣屬北汾州其州
在河西三堡鎮東更有南汾州魏大統十八年省北
汾州乃取丹陽川號立汾川縣道元卒於孝昌三年
下距大統十八年已歴二十六年何緣知有置縣事
乎且西魏文帝殂於大統十七年三月明年廢帝欽
元年亦非十八年也汾川縣之文得無誤耶魏書地
形志云汾州延和三年為鎮太和十二年置州治蒲
子城孝昌中陷移治西和事見北史裴延儁傳延儁
從祖弟良稍遷尚書考功即中時汾州吐京胡薛羽
等作逆以良兼尚書左丞為西北道行行山胡劉蠡
升自云有聖術胡人信之咸相影附以良為汾州刺
史加輔國將軍行臺如故良以城人飢窘夜率衆奔
西河汾州之居州河自良始也又初學記引水經注
云丹州豬水流逕柏城遼州兔川西南流注洛水蒲
州小蒲川水東南流入坊州太平御覧引水經曰白
於山今名女郎山上多松柏下多樗櫟其獸多㸲牛
䍫羊鳥多白鴞洛水出於其陽東注於渭也又洛水
源出縣北白於山按括地志曰白於山在慶州洛源
縣所謂縣北即洛源縣之北也山海經曰盂山西百
五十里曰白於之山其鳥多鴞郭璞曰鴞似鳩而青
色盛宏之荆州記云有鳥如䳄雞其名為鴞楚人謂
之鵬史記索𨼆引水經曰洛水出上郡彫隂泰冒山
過華隂入渭此真漢代經文洛水之源委具焉漢志
北地郡歸德縣下云洛水出北蠻夷中入河左馮翊
懷德縣下云洛水東南入渭盖由渭以達於河也又
河水注云河水又南洛水自獵山枝分東派東南注
於水全祖望曰此洛水即雍州北地之所出也經流
則合漆沮以入渭而支流則自上郡入河史記晉文
公攘戎狄居於圁洛之間是洛水地望之見於七國
之先者地理志引職方冀州之浸曰汾潞闞駰以為
潞即濁漳是也而師古曰潞出歸德盖以潞為洛繆
之甚矣
水經注釋卷十六
