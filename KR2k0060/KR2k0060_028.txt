欽定四庫全書
水經注釋卷二十八
仁和趙一清撰
沔水下
沔水乂東過襄陽縣北
沔水又東逕方山北(一清按初學記太平御覽引注文作萬山元和郡縣志寰宇記
並是萬字廣韻集韵万同萬𫝊寫作方也)山上有鄒恢碑(沈氏曰晉書郗恢鎮㐮陽得民
和鄒恢疑是郗恢之誤)魯宗之所立也山下潭中有杜元凱碑
元凱好尚後名作兩碑並述己功一碑沈之峴山水
中一碑下之于此潭曰百年之後何知不深谷為陵
也山下水曲之隈云漢女昔遊處也故張衡南都賦
曰遊女弄珠於漢臯之西漢臯即方山之異名也沔
水又東合檀谿水水出縣西柳子山下東為鴨湖湖
在馬鞍山東北武陵王愛其峰秀改曰望楚山谿水
自湖兩分北渠即谿水所導也北逕漢隂臺西臨流
望遠按朓農圃情邈灌蔬意寄漢隂故因名臺矣又
北逕檀谿謂之檀谿水水側有沙門釋道安寺即谿
之名以表寺目也谿之陽有徐元直崔州平故宅悉
人居故習鑿齒與謝安書云每省家舅縱目檀谿念
崔徐之交未嘗不撫膺躊躊惆悵終日矣谿水傍城
北注昔劉備為景升所謀乘的顱馬西走墜於斯谿
西去城里餘北流注于沔一水東南出應邵曰城在
襄水之陽故曰㐮陽也是水當即襄水也(一清按樂史曰荆楚
之地水駕山而上者皆呼為㐮其名無定故陸澄之地記曰㐮陽無㐮水也)城北枕沔水
即㐮陽縣之故城也王莽之相陽矣楚之北津戍也
今大城西壘是也其土古鄢鄀盧羅之地秦滅楚置
南郡號此為北部焉建安十三年魏武平荆州分南
郡立為㐮陽郡荆州刺史治邑居隱賑冠盖相望一
都之會也城南門道東有三碑一碑是晉太傅羊祜
碑一碑是鎮南將軍杜預碑一碑是安南將軍劉儼碑
並是學生所立城東門外二百步劉表墓太康中為
人所發見表夫妻其尸儼然顔色不異猶如平生墓
中香氣遠聞三四里中經月不歇今墓冢及祠堂猶
高顯整頓城北枕沔水水中常苦蛟害㐮陽太守鄧
遐負其氣果拔劒入水蛟繞其足遐揮劔斬蛟流血
丹水自後患除無復蛟難矣昔張公遇害亦亡劍于
是水後雷氏為建安從事逕踐瀨溪所留之劍忽于
其懷躍出落水初猶是劍後變為龍故吳均劍騎詩
云劍是兩蛟龍張華之言不孤為驗矣(巵林曰茂先遇害在雒安
得亡劍沔流考雷次宗豫章記曰張公遇害劍飛入㐮城水中郡國志曰南郡在雒陽南千五百里有㐮
陽縣潁川在雒陽東南五百里有㐮城縣酈氏盖誤以㐮城水為㐮陽水也何氏曰道元與吴均同時安
得引用其詩疑此書後人附益者多矣一清按南史吳均𫝊天監初柳惲為吴興召補主簿當道元之時
均名位尚輕文字未必遂行江外義門之言可謂精審矣)沔水又逕平魯城南城
魯宗之所築也故城得厥名矣(金氏曰城係宗之所築然則何以云平魯
也或是宗之北奔後劉宗以此名之)東對樊城仲山甫所封也(全氏曰仲山甫
所封之樊在河内所謂陽樊者也非此樊也此城因樊山為名)漢晉春秋稱桓帝幸
樊城百姓莫不觀有一老父獨耕不輟議郎張温使
問焉父笑而不答温因與之言問其姓名不告而去
城周四里南半淪水建安中關公圍于禁于此城會
沔水泛溢三丈有餘城陷禁降龐德奮劍乘舟投命
于東岡魏武曰吾知于禁三十餘載至臨危授命更
不如龐德矣城西南有曹仁記水碑杜元凱重刊其
後書伐吴之事也
又從縣東屈西南清水從北來注之
襄陽城東有東白沙白沙北有三州東北有宛口(一清
按通典樊城有宛水故有宛口之名)即淯水所入也沔水中有魚梁州
龐德公所居士元居漢之隂在南白沙世故謂是地
為白沙曲矣司馬德操宅州之陽望衡對宇懽情自
接泛舟褰裳率爾休暢豈待還桂柁於千里貢深心
於永思哉水南有層臺號曰景升臺盖劉表治襄陽
之所築也言表盛遊于此常所止憩表性好鷹嘗登
此臺歌野鷹來曲其聲韵似孟達上堵吟矣沔水又
逕桃林亭又逕峴山東山上有桓宣所築城孫堅死
于此又有桓宣碑羊祜之鎮㐮陽也與鄒潤甫嘗登
之及祜薨後人立碑于故處望者悲感杜元凱謂之
墮淚碑山上又有南征將軍胡羆碑又有征西將軍
周訪碑山下水中杜元凱沈碑處沔水又東南逕蔡
州漢長水校尉蔡瑁居之故名蔡州州東岸有洄湖
停水數十畝長數里廣減百步水色常渌楊儀居上
洄楊顒居下洄(一清按松陵集皮日休答陸龜蒙讀襄陽耆舊𫝊詩云偉哉浻上隱卓爾
隆中耨即指儀顒所居之地集韵浻烏猛切音䁝郭璞江賦泓汯浻澋李善注曰水勢回旋之貌與汨字
義同而聲畫殊也豈唐人所見之舊耆傳作浻字耶又按武昌縣有大小回乃大江回曲處元次山有歌
曰樊水欲東流大江又北來樊山當其南此中有大回叢石横大江人云是釣臺水石相衝擊此中為小
回回即洄也)與蔡州相對在峴山南廣昌里又與襄陽
湖水合水上承鴨湖東南流逕峴山西又東南流
注白馬陂水又東入侍中㐮陽侯習郁魚池郁依范
蠡養魚法作大陂陂長六十步廣四十步池中起釣
臺池北亭郁墓所在也列植松篁于池側沔水上郁
所居也又作石洑逗引大池水于宅北作小魚池池
長七十步廣二十步西枕大道東北二邊限以高隄
楸竹夾植蓮芡覆水是遊宴之名處也山季倫之鎮
㐮陽每臨此池未嘗不大醉而還恒言此是我高陽
池故時人為之歌曰山公出何去往至高陽池日暮
倒載歸酪酊無所知其水下入沔沔水西又有孝子
墓河南秦氏性至孝事親無倦親没之後負土成墳
常泣血墓側人有咏蓼莪者氏為泣涕悲不自勝於
墓所得病不能食虎常乳之百餘日卒今林木幽茂
號曰孝子墓也其南有蔡瑁冡冡前刻石為大鹿状
甚大頭高九尺制作甚工沔水又東南逕邑城北習
郁襄陽侯之封邑也故曰邑城矣沔水又東合洞口
水出安昌縣故城東北大父山西南流謂之白水又
南逕安昌故城東屈逕其縣南縣故蔡陽之白水鄊
也漢元帝以長沙卑濕分白水上唐二鄊為舂陵縣
光武即帝位改為章陵縣置園廟焉魏黃初二年更
從今名故義陽郡治也(一清按漢志汝南郡安昌南陽郡舂陵本二縣也晉志云
武帝平吴分南陽置義陽郡地形志云義陽郡魏文帝置後罷晉武帝復寰宇記云義陽郡居安昌城又
云石城山山甚高峻即吕氏春秋九塞之一也晉于山上置義陽郡其故城在今信陽州西北七十里舂
陵續志有晉志無時則省廢矣章陵縣後漢常立為郡劉表之擅荆州拜蒯越為章陵太守見魏書劉表
𫝊注魏武紀亦云建安二年南陽章陵諸縣復叛為張繡是也逮平荆州得其地嘗以趙儼為章陵太守
而後無聞顧景范曰章陵曹魏時省入蔡陽水經注魏黃初二年更章陵為安昌縣誤也雖然猶有說西
魏嘗置安昌郡并舂陵縣于此盖道元身後之事然則此文又是後來不學人所填補故迷繆其詞以拓
跋為當塗也)白水又西南流而左會昆水水導源城東南
小山西流逕金山北(一清按金山見淮水注)又西流逕縣南西
流注于白水水北有白水陂其陽有漢光武故宅基
址存焉所謂白水鄉也蘇伯阿望氣處也光武之征
秦豐幸舊邑置酒極懽張平子以為真人南廵觀舊
里焉東觀漢記曰明帝幸南陽祀舊宅召校官子弟
作雅樂奏鹿鳴上自御塤箎和之以娱賓客又於此
宅矣白水乂西合濜水水出于襄鄉東北陽中山西逕
㐮鄉縣之故城北按郡國志是南陽之屬縣也濜水
又西逕蔡陽縣故城東西南流注于白水又西逕其
城南建武十六年世祖封城陽王祉世子本為侯國
(沈氏曰范史是十三年封)應劭曰蔡水出蔡陽東入淮(一清按自㓊口以下
所合之昆水見汝水篇定陵縣下濜水見上卷陽平關下此又以蔡水當白水蔡水見泚水篇三水各有
源流不得如酈所云)今於此城南更無别水唯是水可以當之
川流西注苦其不東且淮源岨礙山河無相入之理
盖應氏之誤耳(一清按道元之言誤矣盖仲瑗所謂入淮之淮即下經文出房陵淮山之
淮漢中廬故城在今㐮陽府南漳縣東五十里蔡陽故城在棗陽縣西六十里二城相距不遠自有可達
之勢今注云云直誤認作出桐柏大復山之淮瀆故以應說為非也)洞水又西南流注
于沔水
又東過中廬縣東淮水自房陵縣淮山東流注之
縣即春秋廬戎之國也縣故城南有水出西山山有
石穴出焉謂之馬穴山漢時有數百匹馬出其中馬
形小似巴滇馬三國時陸遜攻襄陽于此穴又得馬
數十匹送建業蜀使至有家在滇池者識其馬毛色
云其父所乘馬對之流涕(一清按劉昭郡國志補注引㐮陽耆舊𫝊云蜀使有
五郜兵家滇池者識其馬色云亡父所乘對之流涕)其水東流一百四十里逕
城南名曰浴馬港言初得此馬洗之于此因以名之
亦云乘出沔次浴之又曰洗馬厩渡沔宿處名之曰
騎亭然候水諸蠻北遏是水南壅淮川以周田溉下
流入沔沔水東南逕黎丘故城西其城下對繕州秦
豐居之故更名秦州王莽之敗也秦豐阻兵于黎丘
黎丘城在觀城西二里建武三年光武遣征南岑彭
擊豐四年朱祐自觀城擒豐于黎丘是也沔水又南
與疎水合水出中廬縣西南東流至邔縣北界東入
沔水謂之疎口也水中有物如三四歲小兒鱗甲如
鯪鯉射之不可入七八月中好在磧上自曝膝頭似
虎掌爪常沒水中出膝頭小兒不知欲取弄戲便殺
人或曰人有生得者摘其臯厭可以小使名為水虎
者也(朱氏謀㙔箋曰孫汝澄云臯厭者水虎之勢也可為媚藥善使内也一清按董斯張吹景集曰陶
隱居刀劍錄漢章帝建初八年鑄一金劍投伊水中厭人膝之怪引水經語亦與今文小異今伊水轉
為疎水未詳摘其鼻句厭字屬下即厭勝之厭也太平御覽引十道記云涑水亦名㐮水㐮沔記云中廬
有涑水注于沔此水有物啖人名曰水虎生得者摘鼻可小小使之然則疎者涑之誤也荆州記生得者
摘其鼻厭可小小使名曰水盧合諸書語益明孫云媚藥何据使云者如黃公之制蛇御虎也又山海經
云蔓渠之山伊水出焉有獸焉名曰馬腹其状如人面虎身其音如嬰兒是食人水唐之為馬腹審哉海
外經云聶耳國使兩文虎黑齒國食稻使蛇大荒經蒍國中容白民之國俱使四鳥虎豺羆熊司幽黑齒
允股三身張宏毛民之國俱使四鳥讀此可得使字之義矣遐周之言甚辨今考古今刀劍錄云漢章帝
建初八年鑄一金劍投伊水中厭人膝之怪水經注中廬縣疎水中有物如三四歲小兒鱗甲如鯪鯉膝
頭似虎掌瓜常没水中出膝頭小兒不知欲取戲弄便殺人名為水唐形状與馬服類盖陶惟以水唐釋
馬服非便謂疎水即伊水也竊更有疑者按史陶以宋孝建三年生梁太清二年卒年八十五太清二年
實東魏武定六年西魏大統十四年其時拓䟦氏以分為二道元以孝昌二年被害距通明之殁才二十
二年耳南北殊域酈書未必遂行江表籍曰有之不應訛誤若此載籍流𫝊率多舛繆而此等著錄要為後
人羼亂不特水經注有依傅即刀劍錄恐亦非隱居之舊也寰宇記㐮州㐮陽縣下云涑水亦名㐮水土
人呼洓水上流亦為㐮名即無定疎之為洓其誤明矣)
又南過邔縣東北
沔水之左有騎城周廻二里餘高一丈六尺即騎亭
也縣故楚邑也秦以為縣漢高帝十一年(一清按漢書高祖功
臣侯表是十二年封)封黃極忠為侯國縣南有黃家墓墓前有
雙石闕彫制甚工俗謂之黃公闞黃公名尚為漢司
徒沔水又東逕豬蘭橋橋本名木蘭橋橋之左右豐
蒿荻于橋東劉季和大養豬㐮陽太守曰(沈氏曰當作㐮陽太
守劉季和于橋東大養豬方合劉宏晉陽秋字叔和㐮陽香舊𫝊作季和晉書本𫝊又云字和季疑為非
也)此中作豬屎臭可易名豬蘭橋百姓遂以為名矣
橋北有習郁宅宅側有魚池池不假功自然通洫長
六七十步廣十丈常出名魚沔水又南得木里水會
楚時於宜城東穿渠上口去城三里漢南郡太守王
寵又鑿之引蠻水灌田謂之木里溝逕宜城東而東
北入于沔謂之木里水口也
又南過宜城縣東夷水出自房陵縣東流注之
夷水蠻水也桓温父名彛改曰蠻水夷水導源中廬
縣界康狼山山與荆山相鄰其水東南流歴宜城西
山謂之夷谿又東南逕羅川城故羅國也又謂之鄢
水春秋所謂楚人伐羅渡鄢者也夷水又東南流與
零水合零水即沶水也上通梁州沔陽縣之默城山
司馬懿出沮之所由其水東逕新城郡之沶鄉縣縣
分房陵立謂之沶水又東歴軨鄉謂之軨水晉武帝
平吴割臨沮之北鄊中廬之南鄉立上黃縣治軨鄊
沶水又東歴宜城西山謂之沶谿東流合于夷水謂
之沶口也與夷水亂流東出謂之淇水逕蠻城南城
在宜城南三十里春秋莫敖自羅敗退及鄢亂次以
濟淇水是也(一清按今本左𫝊作及鄢亂次以濟遂無次陸德明音義曰本或作亂次以濟
其水九域志宜城縣有淇水鎮又刪定元豐九域志南漳縣有漳水沮水淇水鄢水是知經典釋文誤作
其水字也)夷水又東注于沔昔白起攻楚引西山長谷水
即是水也舊堨去城一百許里水從城西灌城東入
注為淵今熨斗陂是也水潰城東北角百姓隨水流
死于城東者數十萬城東皆臭因名其陂為臭池後
人因其渠流以結陂田城西陂謂之新陂覆地數十
頃西北又為土門陂從平路渠以北木蘭橋以南西
極土門山東跨大道水流周通其水自新陂東入城
城故鄢郢之舊都秦以為縣漢惠帝三年改曰宜城
其水歴大城中逕漢南陽太守秦頡墓北墓前有二
碑頡鄀人也以江夏都尉出焉南陽太守(全氏曰都尉非京朝
官何以云出乎此後人所妄加者)逕宜城中見一家東向頡住車視
之曰此居處可作冢後卒于南陽(一清按後漢書靈帝紀中平二年春
三月江夏兵趙慈反殺南陽太守秦頡盖死于兵亂也)喪還至昔住車處車不
肯進故吏為市此宅葬之孤墳尚整冢前有二碑(一清
按五字與上複盖刪削之未盡者)城南有宋玉宅玉邑人雋才辯給
善屬文而識音也其水又逕金城前縣南門有古碑
猶存其水又東出城東注臭池臭池溉田陂水散流
又入朱湖陂朱湖陂亦下灌諸田餘水又下入木里
溝木里溝是漢南郡太守王寵所鑿故渠引鄢水也
灌田七百頃白起渠溉三千頃膏良肥美更為沃壌
也縣有太山山下有廟漢未名士居其中刺史二千
石卿長數十人朱軒華盖同會于廟下荆州刺史行
部見之雅歎其盛號為冠盖里而刻石銘之此碑于
永嘉中始為人所毁其餘文尚亦可𫝊者其辭曰峨
峨南岳烈烈離明實敷俊乂君子以生惟此君子作
漢之英德為龍光聲化鶴鳴此山以建安三年崩聲
聞五六十里雉皆屋雊縣人惡之以問侍中龐季云
山崩川竭國土將亡之占也十三年魏武平荆州沔
南彫散沔水又逕鄀縣故城南古鄀子之國也秦楚
之間自商密遷此為楚附庸楚滅之以為邑縣南臨
沔津津南有石山上有古烽火臺縣北有大城即楚
昭王為吴所廹自紀郢徙都之所謂鄢鄀盧羅之地
也秦以為縣沔水又東敖水注之水出新市縣東北
又西南逕大陽山西南流逕新市縣北又西南而右
合枝水水出大洪山而西南流逕襄陽鄀縣界西南
逕狄城東南左注敖水(名勝志承天府鍾祥縣下引水經云沔水又東豐樂水注
之敖水枝水又注之今本無豐樂水之目石倉自釋云按豐樂河源出大洪山西北流逕盤石嶺溉田甚
廣民頼以豐故名敖水源出黃仙洞西南流合枝水即今之直河也枝水出横嶺西北流逕古鄀縣又西
南逕狄城西左注敖水所叙最為詳析足補是注之亡方輿紀要亦云直河俗誤作池河志云池河即水
經所載枝水也)敖水又西南流注于沔是曰敖口沔水又南
逕石城西城因山為固晉太𫝊羊祜鎮荆州立晉惠
帝元康九年分江夏西部置竟陵郡治此沔水又東
南與臼水合水出竟陵縣東北聊屈山一名盧屈山
西流注于沔魯定公四年吴師入郢昭王奔隨濟于
成臼謂是水者也
又東過荆城東
沔水自荆城東南流逕當陽縣之章山東山上有故
城太尉陶侃伐杜曾所築也禹貢所謂内方山至于
大别者也既濱帶沔流實會尚書之文矣(一清按漢志江夏郡
竟陵縣章山在東北古文以為内方山)沔水又東右會權口水出章山
東南流逕權城北古之權國也春秋魯莊公十八年
楚武王克權權叛圍而殺之遷權于那處是也(一清按左
𫝊是鬭緡以權叛楚子圍而殺之叛與殺者皆緡也今注云云殊失本旨且事亦非在莊公十八年左氏
特為巴人伐楚作緣起耳)東南有那口城權水又東入于沔沔水
又東南與陽口合水上承江陵縣赤湖江陵西北有
紀南城楚文王自丹陽徙此平王城之班固言楚之
郢都也(沈氏曰荆州記云昭王十年吴通漳水灌紀南城决赤湖進灌郢城是紀南城郢城為二
也一清按史記索隱楚都郢今江陵北紀南城是平王更城郢今江陵東北故郢城是楚子革曰我先君
僻處荆山以供王事遂遷于郢郢與紀南為二城明矣而紀南本號郢酈注亦未盡非)城西南
有赤坂岡岡下有瀆水東北流入城名曰子胥瀆盖
吴師入郢所門也謂之西京湖又東北出城西南注
于龍陂古天井水也廣圓二百餘步在靈谿東江隄
内水至淵深有龍見于其中故曰龍陂陂北有楚莊
王釣臺高三丈四尺南北六丈東西九丈陂水又逕
郢城南東北流謂之陽水又東北路白湖水注之湖
在大港北港南曰中湖南隄下曰昏官湖三湖合為
一水東通荒谷荒谷東岸有冶父城春秋𫝊曰莫敖
縊于荒谷羣帥囚于冶父謂此處也春夏水盛則南
通大江否則南迄江隄北逕方城西方城即南蠻府
也又北與三湖會故盛宏之曰南蠻府東有三湖源
同一水盖徙治西府也宋元嘉中通路白湖下注陽
水以廣漕運陽水又東歴天井北井在方城北里餘
廣員二里其深不測井有潛室見輙兵西岸有天井
臺因基舊隄臨際水湄遊憩之佳處也陽水又東北
流東得赤湖水口湖周五十里城下陂池皆來會同
湖東北有大暑臺高六丈餘縱廣八丈一名清暑臺臺
秀宇層明通望周博遊者登之以暢遠情陽水又東
入華容縣有靈溪水西通赤湖水口已下多湖周五
十里城下陂池皆來會同又有子胥瀆盖入郢所開
也水東入離湖湖在縣東七十五里國語所謂楚靈
王闕為石郭陂溪以象帝舜者也(朱氏謀㙔箋曰今國語無此語)湖
側有章華臺臺高十丈基廣十五丈左丘明曰楚築
臺于章華之上韋昭以為章華亦地名也王與伍舉
登之舉曰臺高不過望國之氛祥大不過容宴之爼
豆盖譏其奢而諫其失也(全氏曰下有脫文)言此瀆靈王立
臺之日漕運所由也其水北流注于陽水陽水又東
北與柞谿水合水出江陵縣北盖諸池散流咸所會
合積以成川東流逕魯宗之壘南當驛路水上有大
橋隆安三年桓玄襲殷仲堪於江陵仲堪北奔縊于
此橋柞谿又東注船官湖湖水又東北入女觀湖湖
水又東入于陽水陽水又北逕竟陵縣西又北納巾
吐柘柘水即下陽水也巾水出縣東一百九十里西
逕巾城下城下置巾水戍晉元熙二年竟陵郡上巾
水戌山得銅鐘七口言之上府巾水又西逕竟陵縣
北西注陽水謂之巾口水西有古竟陵大城古鄖國
也鄖公辛所治所謂鄖鄉矣昔白起拔郢東至竟陵
即此也秦以為縣王莽之守平矣世祖建武十三年
更封劉隆為侯國城傍有甘魚陂左𫝊昭公十三年
公子黑肱為令尹次于魚陂者也陽水又北注于沔
謂之陽口中夏口也曹太祖之追劉備於當陽也張
飛按矛于長坂備得與數騎邪趣漢津遂濟夏口是
也沔水又東得滻口其水承大滻馬骨諸湖水周三
四百里及其夏水來同浩若滄海洪潭巨浪縈連江
沔故郭景純江賦云其傍則有朱滻丹漅是也
又東南過江夏雲杜縣東夏水從西來注之
即䐗口也(一清按寰宇記沔陽縣下云周地圖經云夏水合豬水同入漢水自漢入瀦名為七
里汙即屈原逢漁父與言濯纓鼔枻而去是此地全祖望曰按夏水决入之地曰䐗口非有䐗水也而記
又引荆州圖副及盛宏之說則亦不以為有水名瀦也互見夏水篇)為中夏水縣故䢵
亭左𫝊所謂若敖娶于䢵是也禹貢所謂雲土夢作
乂故縣取名焉縣有雲夢城城在東北沔水又東逕
左桑昔周昭王南征船人膠舟以進之昭王渡沔中
流而沒死于是水齊楚之會齊侯曰昭王南征而不
復寡人是問屈原曰君其問諸水濱庾仲雍言村老
云百姓佐昭王喪事於此成禮而行故曰佐喪左桑
字失體耳沔水又東合巨亮水口水北承巨亮湖南
達于沔沔水又東得合驛口庾仲雍言須導村耆舊
云朝廷驛使合王喪於是因以名焉今須導村正有
大斂口言昭王于此殯斂矣沔水又東謂之横桑言
得昭王喪處也沔水又東謂之鄭公潭言鄭武公與王
同溺水於是余謂世數既懸為不近情矣斯乃楚之
鄭鄕守邑大夫僭言公故世以為鄭公潭耳(全氏曰同死者
是祭公此或以鄭丹遺愛得名)沔水乂東得死沔言昭王濟沔自是死
故有死沔之稱王尸豈逆流乎但千古范昧難以昭
知推其事類似是而非矣(全氏曰死沔之死亦如死汝死濄死沙死穀之類皆
水之枯者)沔水又東與力口合有溾水出竟陵郡新陽縣
西南池河山(一清按河地山字誤方輿紀要承天府沔陽州景陵縣東北七十五里有回河
自府北池河分流經此又東南入于沔水景陵楚竟陵邑漢屬江夏郡晉末分置宵城縣回河即溾水也
溾回聲相近又府北十五里有直河俗呼為池河源出大洪山山在京山縣北二十里京山前漢為雲杜
安陸二縣地後漢為雲杜南新市二縣地晉惠帝時析置新陽縣属竟陵郡然則池河山即大洪山直河
即枝水也今本誤寫池為地又倒互池河作河地遂難通曉耳寰宇記郢川京山縣南有泗水云在縣東
四十里東入復州竟陵界泗河亦作池河之誤道元洙水篇注云泗或作池字可證也)東流逕
新陽縣南縣治雲杜故城分雲杜立溾水又東南流
注宵城縣南大湖又南入于沔水是曰力口沔水又
東南溳水入焉沔水又東逕沌水口水南通沔陽縣
之太白湖湖水東南通江乂謂之沌口沔水又東逕
沌陽縣北處沌水之陽也沔水又東逕林鄣故城北
(一清按林鄣亦作臨嶂顧祖禹云臨嶂即沔陽也有臨嶂山在漢陽府西六十里層山臨江盤基數十里
晉于山下置沔陽縣今亦云城頭山有峰曰烏林峰俗謂之赤壁誤也並見江水註)晉建興二
年太尉陶侃為荆州鎮此也
又南至江夏沙羡縣北南入于江
庾仲雍曰夏口一日沔口矣尚書禹貢云漢水南至
大别入江春秋左𫝊定公四年吳師伐郢楚子常濟
漢而陳自小别至于大别京相璠春秋土地名曰大
别漢東山名也在安豐縣南杜預釋地曰二别近漢
之名無緣乃在安豐也案地說言漢水東行觸大别
之阪南與江合則與尚書杜預相符但今不知所是
矣(一清按方輿記要漢陽府下云大别山在府城東北漢江之右一名魯山一名翼際山小别山在漢
州縣南十里亦名甑山決水篇廬江雩婁縣之大别山别是一山非禹貢之大别也卷末釋禹貢山水澤
地所在仍誤以為在安豐盖惑于班志而不能别白也)
沔水與江合流又東過彭蠡澤
尚書禹貢匯澤也鄭玄曰滙回也漢與江鬭轉東成
其澤矣
又東北出居巢縣南
古巢國也湯伐桀桀奔南巢即巢澤也尚書周有巢
伯來朝春秋文公十二年夏楚人圍巢巢羣舒國也
舒叛故圍之永平元年漢明帝更封菑丘侯劉般為
侯國也江水自濡須口乂東左會栅口水導巢湖東
逕烏上城北又東逕南譙僑郡城南又東絶塘逕附
農山北又東左會清溪水水出東北馬子峴之清溪
也東逕青谿城南屈而西南流歴山西南流注栅水
謂之清谿口栅水又東左會白石山水水發白石山
西逕李鵲城南西南流注柵水栅水又東南積而為
竇湖中有州湖東有韓縱山(全氏曰韓縱即韓綜吴將韓當子事見吴書縱
綜字通)山上有城山北湖水東出為後塘北湖湖南即
塘也塘上有潁川橋郡故城也竇湖水東出謂之竇
湖口湖水東出逕刺史山北歴韓縱山南逕流二山
之間出王武子城北城在刺史山上湖水又東逕右
塘穴北為中塘塘在四水中水出格虎山北山上有
虎山城有郭僧坎城水北有趙祖悅城並故東關城
也昔諸葛恪帥師作東興隄以遏巢湖傍山築城使
將軍全端留略等各以千人守之魏遣司馬昭督鎮
東諸葛誕率衆攻東關三城(一清按吴書諸葛恪𫝊云恪以建興元年十月
會衆于東興更作大堤左右結山挾築兩城魏命大將胡遵諸葛誕等作浮橋度陣于堤上分兵攻兩城
三嗣主𫝊云全端守西城留略守東城通鑑陳大建五年遣吴明徹等北伐别將任衆軍于東關克齊東
西二城顧祖禹曰即諸葛恪所築此云三城按朱然𫝊云曹公出濡須然備大塢及三關屯大塢即濡須
塢三關即東興關也是東興本有三城其後元魏更分築兩城耳三字亦非誤也)將毁堤遏
諸軍作浮梁陳于堤上分兵攻城恪遣冠軍丁奉等
登塘鼔譟奮擊朱異等以水軍攻浮梁魏征東胡遵
軍士争渡梁壊投水而死者數千塘即東興堤城亦
關城也柵水又東南逕高江産城南胡景略城北又
東南逕張祖禧城南東南流屈而北逕鄭衛尉城西
魏事已久難用取悉推舊訪新略究如此又北委折
蒲浦出焉柵水又東南流注于大江謂之柵水口
又東過牛渚縣南(一清按牛渚圻名漢未嘗置縣也注云牛渚在姑孰烏江兩縣界中姑孰
今當塗縣地烏江廢縣在和州東北四十里盖夾江南北岸也寰宇記太平州當塗縣下云淮南記曰吴初以
周瑜屯牛渚晉鎮西將軍謝尚亦鎮此城而牛渚山上有采石戌在城西北山上之最狹處然則雖未立縣而
未嘗無城也縣字或當作圻亦或是城字)又東至石城縣
經所謂石城縣者即宣城郡之石城縣也牛渚在姑
孰烏江兩縣界中也於石城東北減五百許里安得
逕牛渚而方届石城也盖經之繆誤也(一清按文選殷仲文南州
桓公九井作詩李善注引水經注云淮南郡之于湖縣南所謂姑孰即南州矣今本無之姑孰于湖今太
平府當塗縣地晉咸和初僑置淮南郡于此九井山在龍山之南桓温所鑿元興二年桓玄築禪位壇于
九井山北大江在西北梁承聖初王僧辨討侯景至姑孰景將侯子鑒度南州于岸挑戰即此處也)
分為二其一東北流其一又過毗陵縣北為大江
地理志曰毗陵縣舊會稽之屬縣也丹徒縣北二百
步有故城本毗陵郡治也舊去江三里岸稍毁遂至
城下城北有揚州刺史劉繇墓淪于江江即北江也
經書在北則可又言東至餘姚則非考其逕流知經
之誤矣(一清按大江不得東至餘姚入海道元證經文為誤是矣而其下以分江水合為南江以
應餘姚入海之文水名已殊而其道亦變不特非禹貢三江之迹并班志所記亦多不合)地理志
曰江水自石城東出逕吳國南為南江(胡氏渭曰按志以分江水
繫石城南江繫吴縣至道元始貫穿為一條一清按道元依經立注誤以震澤為南江而又合分江水言
之謂其水得至餘姚入海也遂改竄班書以就已說且班志云吴故國周太伯所居六朝時曰吴國道元
因改縣曰國也)江水自石城東入為貴口東逕石城縣北晉
太康元年隸宣城郡東合大谿谿水首受江北逕其
縣故城東又北入南江南江又東與貴長池水合水
出縣南郎山北流為貴長池池水又北注于南江南
江又東逕宣城之臨城縣南又東合注涇水(一清按漢志丹
陽郡涇縣注韋昭曰涇水出蕪湖)南江又東與桐水合又東逕安吳
縣號曰安吴谿又東旋溪水注之水出陵陽山下逕
陵陽縣西為旋谿水昔銍縣人陵陽子明釣得白龍
處後三年龍迎子明上陵陽山山去地千餘丈後百
餘年呼山下人令上山半與語谿中子安問子明釣
居所在後二十年子安死葬山下有黃鶴栖其冢樹
鳴常呼子安故縣取名焉晉咸康四年改曰廣陽縣
谿水乂北合東谿水水出南里山北逕其縣東桑欽
曰淮水出縣之東南北入大江(全氏曰按漢志丹陽郡陵陽縣下亦引桑
欽語今宣城人呼為小淮水乃東壩之上游也)其水又北歴蜀由山又北左
合旋谿北逕安吴縣東晉太康元年分宛陵立縣南
有落星山山有懸水五十餘丈下為深潭潭水東北
流左入旋谿而同南注江江之北即宛陵縣界也南
江又東逕寧國縣南晉太康元年分宛陵置南江又
東逕故鄣縣南安吉縣北光和之末天下大亂此鄉
保險守節漢朝嘉之中平二年分故鄣之南鄕以為
安吉縣縣南有釣頭泉懸湧一仞乃流于川川水下
合南江南江又東北為長瀆歴湖口南江東注于具
區(一清按漢志會稽郡吴縣具區澤在西揚州藪古文以為震澤)謂之五湖口五湖
謂長蕩湖太湖射湖貴湖滆湖也(全氏曰按虞翻說無長蕩湖有洮湖
謂長蕩即洮也韋昭說則以為胥湖蠡湖洮湖滆湖與太湖而為五其謂五湖祗一太湖者張勃吴錄也
朱長文續吴郡圖經曰道元謂長蕩湖貴湖上湖滆湖與太湖而為五盖以射湖已與貴湖合也抑或所
見之本異耶吴志云貢湖游湖梅梁湖金鼎湖胥湖其名皆出于近代也今吴中人又謂射貴湖即上湖)
郭景純江賦曰注五湖以漫漭盖言江水經緯五湖
而苞注太湖也是以左丘明述國語曰越伐吳戰于
五湖是也又云范蠡滅吳返至五湖而辭越斯乃太
湖之兼攝通稱也虞翻曰是湖有五道故曰五湖韋
昭曰五湖今太湖也尚書謂之震澤爾雅以為具區
方員五百里(禹貢錐指曰具區五湖明是兩處而孔𫝊謂太湖一名震澤正義為之辭曰餘
州浸藪各異而揚州浸藪同處論其水謂之浸指其藪謂之澤此說非也葉少藴云凡言藪者皆人所資
以為利故曰藪以富得名而浸則但水之所鍾揚州之藪為震澤今平望八赤震澤之間水瀰漫而極淺
其蒲魚蓮芡之利人所資者甚廣亦或可隄而為田與太湖異所以謂之澤藪然積潦暴至無以洩之則
溢而為害所以謂之震澤黃子鴻申其義曰今土人自包山以西謂之西太湖水始淵深自莫釐武山以
東謂之南湖水極灘淺盖即古之震澤止以上流相通後人遂混謂之太湖按此辨周官之藪浸極其明
晰班志曰在吴西亦未當孔氏書𫝊鄭氏周禮注云在吴南)湖有苞山春秋謂之
夫椒山有洞室入地潛行北通瑯邪東武縣俗謂之
洞庭旁有青山一名夏架山山有洞穴潛通洞庭山
上有石鼓長丈餘鳴則有兵故吴記曰太湖有包山
在國西百餘里居者數百家出弓弩材旁有小山山
有石穴南通洞庭深遠莫知所極三苗之國左洞庭
右彭蠡今宫亭湖也以太湖之洞庭對彭蠡則左右
可知也余按二湖俱以洞庭為目者亦分為左右也
但以趣矚為方耳既據三苗宜以湘江為正是郭景
純之江賦云爰有包山洞庭巴陵地道潛達旁通幽
岫窈窕(朱彛尊詩話云吴有洞庭山名也楚有洞庭湖名也郭景純云吴有包山洞庭巴陵地道
潛逹旁通幽岫窈窕盖謂山有石六通吴之包山坟包山亦以洞庭名酈善長注水經二湖俱以洞庭
為目誤也一清按善長未嘗以吴之洞庭為即楚之洞庭吴中之山曰洞庭而湖亦即其稱既有斯名不
可得而没也朱氏盖未之審耳)山海經曰浮玉之山北望具區苕水
出于其隂北流注于具區謝康樂云山海經浮玉之
山在句餘東五里(一清按山海經文是又東五百里不云在句餘東五里謝誤引或五
下脫百字耳)便是句餘縣之東山乃應入海具區(一清按此二字
誤疑作句餘)今在餘姚鳥道山西北何由北望具區也以
為郭於地理甚昧矣(一清按全氏曰是盖以南江當具區然則其川三江而說者又
以此水當之何也吴任臣山海經廣註曰謝言山水徵與今時不合未足為據也唐子霞云天目山一名
浮玉山與山海經所記句餘道里不差于北望具區之文又合然則謝說誠悠繆也)言洞庭南
口有羅浮山高三千六百丈浮山東石樓下有兩石
數扣之清越所謂神鉦者也事備羅浮山記會稽山
宜直湖南又有山隂谿水入焉山隂縣西四十里有
二谿(一清按此處何以闌入山隂縣山隂隔越浙江之東苕水在其西酈以山隂谿水即苕水則具
區山之隂所出之水也行間斷爛後人見上有山隂二字即填入縣字而水道不可問矣)東谿廣
一丈九尺冬煖夏冷西谿廣三丈五尺冬冷夏煖二
谿北出行三里至徐村合成一谿廣五丈餘而温凉
又雜盖山海經所謂苕水也北逕羅浮山而下注於
太湖故言出其隂入于具區也湖中有大雷小雷三
山亦謂之三山湖又謂之洞庭湖楊泉五湖賦曰頭
首無錫足蹏松江負烏程于背上懷太湖以當胸岝
㠋崔嵬穹窿䊸曲大雷小雷湍波相逐用言湖之苞
極也太湖之東吴國西十八里有岞嶺山俗說此山
本在太湖中禹治水移進近吴又東極西南有兩小
山皆有石如卷笮俗云禹所開牽山也太湖中有淺
地長老云是笮嶺山蹠自此以東差深言是牽山之
溝此山去太湖三十餘里(董氏斯張廣博物志曰水經注太湖中穹窿山有銅
關今本無之全氏曰自潛通琅琊以下皆襲山海經無稽之言而更廣為傅會)東則松江出
焉上承太湖更逕笠澤在吴南松江左右也國語曰
越伐吴吴禦之笠澤越軍江南吴軍江北者也虞氏
曰松江北去吴國南五十里江側有丞胥二山山各
有廟魯哀公十三年越使二大夫疇無餘謳陽等伐
吴吴人敗之獲二大夫大夫死故立廟于山上號曰
丞胥二王也胥山上今有壇石長老云胥神所治也
下有九折路南出太湖闔閭造以遊姑胥之臺以望
太湖也松江自湖東北流逕七十里江水竒分謂之
三江口(禹貢錐指曰南江既入太湖而東為松江則無更從餘姚入海之理道元曲為此說以應
漢志南江在南之文)吴越春秋稱范蠡去越乘舟出三江之口
入五湖之中者也此亦别為三江五湖雖稱(一清按下有脫
字)相亂不與職方同庾仲初揚都賦注曰今太湖東
注為松江下七十里有水口分流東北入海為婁江
東南入海為東江與松江而三此非禹貢之三江也
(一清按明此可以辨正蔡九峯書傳之謬)吴記曰一江東南行七十里入
小湖為次谿自湖東南出謂之谷水吴記曰谷水出
吴小湖逕由卷縣故城下神異𫝊曰由卷縣秦時長
水縣也始皇時縣有童謠城門當有血城陷没為湖
有老嫗聞之憂懼旦往窺城門門將欲縛之嫗言其
故嫗去後門將煞犬以血塗門嫗乂往見血走去不
敢顧忽有大水長欲没縣主簿令幹入白令令見幹
曰何忽作魚幹又曰明府亦作魚遂乃淪䧟為谷矣
因目長水城水曰谷水也吴記曰谷中有城故由卷
縣治也即吴之柴辟亭故就李鄉檇李之地秦始
皇惡其勢王令囚徒十餘萬人汙其土表以汙惡
名改曰囚卷亦曰由卷也吳黃龍四年有嘉禾生卷
縣改曰禾興(一清按吴書孫權𫝊黃龍三年夏由拳野稻自生改為禾興冬十二月丁夘大
赦改明年元也則是嘉禾改元定在三年之冬此云四年字誤耳)後太子諱和改為
嘉興春秋之檇李城也谷水又東南逕嘉興縣城西
谷水又東南逕鹽官縣故城南舊吴海昌都尉治晉
太康中分嘉興立太康地道記吴有鹽官縣樂資九
州志曰縣有秦逕山秦始皇逕此吴人死葬于山上
山下有美人廟谷水之右有馬睾城故司鹽都尉城
吴王濞煮海為鹽于此縣也是以漢書地理志曰縣
有鹽官東出五十里有武原鄉故越地也秦於其地
置海鹽縣地理志曰縣故武原鄉也後縣淪為柘湖
又徙治武原鄉改曰武原縣王莽名之展武漢安帝
時武原之地又淪為湖今之當湖也後乃移此(一清按劉
昭補註郡國志曰今計偕簿海鹽縣之故治順帝時陷而為湖今謂為當湖大旱湖竭城郭之處可識)
縣南有秦望山秦始皇所登以望東海故山得其名
焉谷水於縣出為澉浦以通巨海光熙元年有毛民
三人集于縣盖汎于風也(禹貢錐指曰禹貢三江之不明誤自班固始漢志會
稽吴縣下云南江在南東入海毗陵縣下云北江在北東入海丹陽蕪湖縣下云中江出西南東至陽羡
入海皆揚州川也盖北江為經流至江都入海中江由吴淞入海南江合浙江入海皆北江之枝瀆也導
水明言漢自彭蠡東為北江江自彭蠡東為中江誠如班氏所言則蕪湖之中江何以知為江水之所分
毗陵之北江何以定為漢水之所獨乎以此當禹貢三江之二雖愚者亦知其非矣又曰漢志丹陽石城
縣下云分江水首受江東至餘姚入海過郡二行千二百里此即南江之源委過郡二謂丹陽會稽也其
在吴縣南者即吴松江乃中江之下流班氏不知分江水至餘姚入海者即古之南江遂誤以松江當之
耳今按大江自西南來至石城枝分為分江水至餘姚入海又東北流至蕪湖枝分為永陽江由吴松入
海其經流則東逕毗陵至江都入海毗陵江都最北故謂之北江石城餘姚最南故謂之南江蕪湖吴縣
居二江之中故謂之中江雖與禹貢導江之義不合而辨方命名次第秩然與郭景純之松江浙江源異
而流則同也盖中江貫震澤松江即其下流不得復析為南江南江首受石城之大江其自湖口洩入具
區者乃枝流而東至餘姚入海者其正流也酈元恐違漢志反以歴烏程縣南者為枝流而中江盡于荆
溪南江即是吴松矣非古人命名之本意也一清按禹貢以漾漢觸大别南入于江東滙澤為彭蠡東為
北江江水東迆北會于滙東為中江而不言南江但三江既入揚州之水已冶而大别則在荆域于是班
固疑之别著三江之道以為南江在吴南水經更以震澤當之而又無中江之目遂與經異盖經所謂江
水至石城縣分為二其一東北流者中江也其一過毗陵縣為大江酈以北江釋之其下又以南江當之
以其在毗陵縣之北故名之曰北江而東至餘姚入海則仍是南江水道故以經文大江二字為誤中江
水見江水篇而今亡矣東樵云北江為經流中江由吴淞入海南江合浙江入海今據班志而言實則班
志蜀郡湔氐道下云禹貢㟭山在西徼外江水所出東南至江都入海而廣陵國江都下急著江水祠以
應之又于臨淮郡海陵下復云有江海會祠以明之海陵江都非揚域乎非中江入海之道乎其于會稽
郡之吴毗陵丹陽郡之蕪湖雖列南北中之名而無禹貢字則亦可知是秦漢以來現行之川作志者自
不關禹迹也後人乃欲據志以釋經反謂志與經不合則亦誣矣水經本班志以立文然班志石城之分
江水自是分中江之水而别為一支者至道元始名為南江故云水名已殊非班固所謂南江也大抵多
哀周時以人力為之而非天地自然節宣之氣可比南江至餘姚與浙江合又于餘暨東與浦陽合由太
湖長瀆口上通臨平湖而東合浙江之柳浦今其水道多不可問後之釋水者宜無取于此卷也)
又東至會稽餘姚縣東入于海
謝靈運云具區在餘姚然則餘暨是餘姚之别名也
(全氏曰按餘暨今之蕭山也如何以為餘姚之别名)今餘暨之南餘姚西北浙
江與浦陽江同會歸海但水名已殊非班固所謂南
江也郭景純曰三江者岷江松江浙江也(隋書經籍志水經三
卷郭璞撰今失𫝊)然浙江出南蠻中不與岷江同作者述誌
多言江水至山隂為浙江今南江枝分歴烏程縣南
通餘杭縣(禹貢錐指曰餘杭乃姚字之誤)則與浙江合故闞駰十三
州志曰江水至會稽與浙江合(禹貢錐指曰班固所謂南江者實松江也
闞駰所謂江水至會稽與浙江合者即分江水水經謂之南江者也或以為北江大繆酈道元篤信班固
故不能無疑于此又曰江水自湖口以東歴烏程縣南通餘姚與浙江合者其故道亦無可考盖從烏程
南以東達于餘姚則必經歸安德清石門界中至海寧由浙江以入海海寧地獨高境内諸水皆北流故
宋元嘉及梁大通中以滬瀆不通嘗欲穿渠引吴興之水以瀉浙江而功卒不立盖水性就下地勢有所
阻也南江必哀周時吴越以人力為之易致壅塞歴世久遠不可得詳一清按東樵之言非也以松江為
南江正是酈注今混作經道元何嘗有疑于此乎且南江與浙江合由太湖長瀆口上通臨平湖以合浙
江自有纏絡何必載之高地乎通鑑唐乾寧二年楊行密遣安仁義以舟師至湖州欲渡江應董昌錢鏐
遣顧全武守西陵仁義不得渡胡三省曰自湖州舟行入柳浦可渡西陵又柳浦即今湖江亭東跨浦橋
之浦也劉昫唐書曰隋于餘杭縣置杭州又自餘杭徙治錢唐又移于柳浦今州城是又曰柳浦埭即今
杭州江干浙江亭北跨浦橋埭則其時水道尚未盡湮也)浙江自臨平湖南通浦
陽江(一清按臨平湖在浙江西何以反自湖南通浦陽江乎此文容有錯繆)又於餘暨
東合浦陽江自秦望分派東至餘姚縣又為江也東
與車箱水合水出車箱山乘高瀑布四十餘丈雖有
水旱而㴻無增減江水又東逕黃橋下臨江有漢蜀
郡太守黃昌宅橋本昌創建也昌為州書佐妻遇賊
相失後會于蜀復修舊好江水又東逕赭山南虞翻
嘗登此山四望誡子孫可居江北世有禄位居江南
則不昌也然住江北者相繼代興時在江南者輙多
淪替仲翔之言為有徵矣江水又逕官倉倉即日南
太守虞國舊宅號曰西虞以其兄光居縣東故也是
地即其雙㕍送故處(一清按寰宇記雙㕍棲墓事謂是虞歆即翻之父亦嘗為日南
太守此用孔奕會稽志作虞國而寰宇記鄮縣下又引郡國志作陳國盖陳虞同姓陳國即虞國也)江
水又東逕餘姚縣故城南縣城是吴將朱然所築也
南臨江津北背巨海夫子所謂滄海浩浩萬里之淵
也縣西去會稽一百四十里因其句餘山以名縣山
在餘姚之南句章之北也江水又東逕穴湖塘湖水
沃其一縣並為良疇矣江水又東注于海是所謂三
江者也故子胥曰吴越之國三江環之民無所移矣
但東南地卑萬流所湊濤湖泛決觸地成川枝津交
渠世家分夥故川舊瀆難以取悉雖麤依縣地緝綜
所纏亦未必一得其實也(一清按此篇經注多脫誤客有後人附益之辭讀者
審之)
水經注釋卷二十八
