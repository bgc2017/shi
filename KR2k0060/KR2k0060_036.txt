欽定四庫全書
水經注釋卷三十六
仁和趙一清撰
青衣水桓水若水沫水
延江水存水温水
青衣水出青衣縣西蒙山東與沬水合也
縣故古青衣羌國也竹書紀年梁惠成王十年瑕陽
人自秦導岷山青衣水來歸漢武帝天漢四年分沈
黎郡置西部都尉治青衣主漢民公孫述之有蜀也
青衣不服世祖嘉之建武十九年以為郡安帝延光
元年置蜀郡屬國都尉青衣王子心慕漢制上求内
附順帝陽嘉二年改曰漢嘉嘉得此良臣也縣有蒙
山青衣水所發東逕其縣與沫水會於越雋郡之靈
關道(一清按此是漢嘉之靈關山非越雋郡之靈關道也道元盖為經所誤詳沫水篇)青衣
水又東卭水注之水出漢嘉嚴道卭來山東至蜀郡
臨卭縣東入青衣水
至犍為南安縣入于江
青衣水逕平鄉謂之平鄉江益州記曰平鄉江東逕
蛾眉山在南安縣界去成都南千里然秋日清澄望
見兩山相峙如蛾眉焉青衣水又東流注于大江
桓水出蜀郡岷山西南行羌中入于南海
尚書禹貢岷嶓既藝沱潜既道蔡蒙旅平和夷底績
鄭元曰和上夷所居之地也和讀曰桓地理志曰桓
水出蜀郡蜀山西南行羌中者也尚書又曰西傾因
桓是來馬融王肅云西治傾山唯因桓水是來言無
他道也余按經據書岷山西傾俱有桓水桓水出西
傾山更無别流所導者唯斯水耳(禹貢錐指曰古者桓有和音故鄭康
成破和為桓晉地道記云梁州自桓水以南為夷書所謂和夷底績此說是也但不當破和為桓耳又曰
漢志蜀郡下桓水别是一水行羌中入南海不復經中國班氏指為禹貢之桓水何其繆也酈道元云岷
山西傾俱有桓水此亦為班孔作調人耳依鄭說其所指者當為漢志之涐水唐之大渡河而謂此水即
西傾所因之桓水大非釋桓水者當以酈注所叙之白水為正)浮於潛漢而達江沔
故晉地道記曰梁州南至桓水西底黑水東限扞關
今漢中巴郡汶山蜀郡漢嘉江陽朱提涪陵陰平廣
漢新都梓潼犍為武都上庸魏興新城皆古梁州之
地自桓水以南為夷書所謂和夷底績也然所可當
者惟斯水與江耳桓水盖二水之别名為兩江之通
稱矣鄭元注尚書言織皮謂西戎之國也西傾雍州
之山也雍戎二野之閒人有事於京師者道當由此
州而來桓是隴坂名其道盤桓旋曲而上故名曰桓
是今其下民謂是坂曲為盤也斯乃元之别致恐乖
尚書因桓之義非浮潜入渭之文余考校諸書以具
聞見今略緝綜川流沿注之緒雖今古異容本其流
俗粗陳所由然自西傾至葮萌入于西漢即鄭元之
所謂潜水者也自西漢溯流而届于晉夀界沮漾枝
津南歴岡穴迤邐而接漢沿此入漾書所謂浮潛而
逾沔矣歴漢川至南鄭縣屬于褒水溯褒暨于衙嶺
之南溪水支灌于斜川届于武功而北達于渭水此
乃水陸之相關川流之所經復不乖禹貢入渭之宗
實符尚書亂河之義也(禹貢錐指曰酈元云自西漢泝流而至晉夀沮漾枝津南
枝津即郭璞所云水從沔陽縣南流至漢夀寰宇記所謂三泉故縣南大寒水西流者也歴岡穴迤邐而
接漢岡穴即郭璞所謂峒山括地志所謂龍門山大石穴者也又曰水經注以褒斜二水為自沔入渭之
道考諸漢史則猶有可疑者河渠書云武帝時有上書欲通褒斜道及漕事下御史大夫張湯湯問之言
抵蜀從故道故道多阪回遠今穿褒斜道少阪近四百里而褒之水通沔斜水通渭皆可以行船漕漕從
南陽上沔入褒褒絶水至斜閒百餘里以車轉從斜下下渭如此漢中之穀可致山東從沔無限便于底
柱之漕上以為然拜湯子卬為漢中守發數萬人作褒斜道五百餘里道果便近而水多湍石不可漕蘇
氏據此以說經曰沔無入渭之道漢人所言褒斜則其道也然褒斜之閒絶水百餘里故曰逾于沔盖禹
時通謂褒為沔也竊謂褒斜二水禹時必有相通之道如水經注所云衙嶺之南溪水支灌于斜川者及
夏殷之際梁俗變為蠻夷貢職不修貢道遂廢周武王牧野之師八國雖嘗來會其後巴蜀恃險復不與
中國通逾沔入渭之道其誰知之嘗觀江河之枝流日久亦多陻塞而況深山窮谷之中溪流一線裁得
通舟自禹至漢多歴年所豈能長存而不變褒斜二水相通之道禹時自有漢時自無不得據漢史而疑
聖經亦不得據酈注而疑漢史也)
若水出蜀郡旄牛徼外東南至故關為若水也
山海經曰南海之内黑水之間有木名曰若木若水
出焉又云灰野之山有樹焉青葉赤華厥名若木生
崑崙山西附西極也淮南子曰若木在建木西木有
十華其光照下地故屈原離騷天問曰羲和未陽若
華何光是也然若木之生非一所也黑水之閒厥木
所植水出其下故水受其稱焉若水沿流閒關蜀土
黃帝長子昌意德劣不足紹承大位降居斯水為諸
侯焉娶蜀山氏女生顓頊於若水之野有聖德二十
登帝位承少皥金官之政以水德膺歴矣若水東南
流鮮水注之一名州江大渡水出徼外至旄牛道南
流入于若水(一清按漢志蜀郡旄牛鮮水出徼外南入若水旄牛不曰道續志亦不曰道與
注異也)又逕越巂大莋縣入繩繩水出徼外山海經曰
巴遂之山繩水出焉東南流分為二水其一水枝流
東出逕廣柔縣東流注于江其一水南逕旄牛道至
犬莋與若水合自下亦通謂之為繩水矣(一清按漢志越雋郡
遂久縣䋲水出徼外東至僰道入江過郡二行千四百里說文从水作澠詳本篇僰道縣入江注中)莋
夷也汶山曰夷南中曰昆彌蜀曰卭漢嘉越雋曰莋
皆夷種也(一清按禹貢錐指曰凡言筰者夷人於大江水上置藤橋謂之筰定筰大筰皆是近
水置筰橋處筰與莋同漢志越雋郡定莋縣下云出鹽步北澤在南都尉治)
南過越雋卭都縣西直南至會無縣淹水東南流注之
卭都縣漢武帝開卭莋置之縣陷為池今因名為卭
池南人謂之河(一清按漢志越雋邛都縣下云南山出銅有卭池澤范史西南夷傳云南
人以為卭河劉昭補註郡國志引南中志曰卭都縣東南數里有水名卭廣都河從廣三十里深百餘丈
有魚長一二丈頭特大遙視如戴鐵釡狀)河中有唪雋山有雋水言越此
水以章休盛也後復反叛元鼎六年漢兵自越雋水
伐之(一清按有雋水言越此水以章休盛說本應劭漢書音義然漢書西南夷𫝊又作粤雋粤與越
通猶百粤之為百越揚越之稱揚粤耳則越雋二字相連仲瑗之說大抵附會道元引之非也)以為
越雋郡治卭都縣王莽遣任貴為領戎大尹守之更
名為集雋也縣故卭都國也越雋水即繩若矣似隨
水地而更名矣又有温水冬夏常熱其源可燖雞豚
下湯沐洗能治宿疾昔李驤敗李流於温水是也若
水又逕會無縣縣有駿馬河水出縣東高山山有天
馬徑厥跡存焉馬日行千里民家馬牧之山下或産
駿駒言是天馬子河中有貝子胎銅以羊祠之則可
取也又有孫水焉水出臺高縣即臺登縣也孫水一
名白沙江南流逕卭都縣司馬相如定西南夷橋孫
水即是水也又南至會無入若水(一清按漢志越雋郡臺登縣孫水南
至會無入若行七百五十里)若水又南逕雲南郡之遂久縣蜻蛉
水入焉水出蜻蛉縣西東逕其縣下縣以氏焉有石
豬圻長谷中有石豬子母數千頭長老𫝊𫝊言夷昔
牧此一朝化為石迄今夷人不敢往牧貪水出焉蜻
蛉水又東注于繩水(一清按漢志注應劭曰蜻蛉水東入江)繩水又逕
三絳縣西又逕姑復縣北對三絳縣淹水注之三絳
一曰小會無故經曰淹至會無注若水(全氏曰按越雋原有會無
經之所指乃三絳縣故善長晰言之)若水又與母血水合水出益州郡
弄棟縣東農山母血谷北流逕三絳縣南北入繩(一清
按漢志益州郡弄棟縣東農山母血水出北至三絳入繩行五百一十里)繩水又東涂水
注之水出建寧郡之牧靡縣南山縣山並即草以立
名山在縣東北烏句山南五百里山生牧靡草可以
解毒百卉方盛鳥多誤食烏喙中毒必急飛往牧靡
山啄牧靡以解毒也(朱氏謀㙔箋曰李奇曰牧靡即升麻也)涂水導源
臘谷西北流至越雋入繩(一清按漢志益州郡牧靡縣臘涂水所出西北至越
雋入䋲過郡二行千二百里今本漢書落谷字當以水經注補之)繩水又逕越雋郡
之馬湖縣謂之馬湖江又左合卑水縣(一清按漢志越雋郡卑水
縣孟康曰音班劉昭郡國志補注卑水縣華陽國志云水通馬湖)而東流注馬湖江
也(一清按漢志越雋諸水皆與注合惟蘇示縣下云&KR0642;江在西北獨無可考耳)
又東北至犍為朱提縣西瀘江水注之
朱提山名也應劭曰在縣西南縣以氏焉犍為屬國
也在郡南千八百許里建安二十年立朱提郡郡治
縣故城郡西南二百里得所綰堂琅縣西北行上高
山羊腸䋲屈八十餘里或攀木而升或䋲索相牽而
上緣陟者若將階天故袁休明巴蜀志云高山嵯峨
巖石磊落傾側縈迴下臨峭谷行者扳緣牽援䋲索
三蜀之人及南中諸郡以為至險有瀘津東去縣八
十里水廣六七百步深十數丈多瘴氣鮮有行者晉
明帝大寧二年李驤等侵越雋攻臺登縣寧州刺史
王遜遣將軍姚岳(一清按晉書王遜𫝊作姚崇)擊之戰於堂琅驤
軍大敗岳追之至瀘水赴水死者千餘人遜以岳等
不窮追怒甚髮上衝冠帢裂而卒案永昌郡有蘭倉
水出西南博南縣漢明帝永平十二年置(一清按郡國志是永
平二年置)博南山名也縣以氏之其水東北流出博南山
漢武帝時通博南山道渡蘭倉津土地絶遠行者苦
之歌曰漢德廣開不賓渡博南越倉津渡蘭倉為作
人(一清按作人猶役徒也而華陽國志作為佗人全祖望曰作即莋之省則為當讀去聲唐書張柬之
傳引此語作他人則仍華陽志也)山高四十里蘭倉水出金沙越人
收以為黃金又有珠光穴穴出光珠又有琥珀珊瑚
黃白青珠也蘭倉水又東北逕不韋縣與類水合水
出雋唐縣漢武帝置類水西南流曲折又北流東至
不韋縣注蘭倉水(一清按漢志益州郡雋唐縣類水西南至不韋行六百五十里)又
東與禁水合水自永昌縣而北逕其郡西水左右甚
饒犀象山有鈎蛇長七八丈尾末有岐蛇在山澗水
中以尾鈎岸上人牛食之此水傍瘴氣特惡氣中有
物不見其形其作有聲中木則折中人則害名曰鬼
彈惟十一月十二月差可渡正月至十月經之無不
害人故郡有罪人徙之禁傍不過十日皆死也禁水
又北注瀘津水又東逕不韋縣北而東北流兩岸皆
高山數百丈瀘峰最為傑秀孤高三千餘丈是山於
晉太康中崩震動郡邑水之左右馬步之徑裁通而
時有瘴氣三月四月經之必死非此時猶令人悶吐
五月以後行者差得無害故諸葛亮表言五月渡瀘
并日而食臣非不自惜也顧王業不可偏安於蜀故
也益州記曰瀘水源出曲羅嶲下三百里曰瀘水兩
峰有殺氣暑月舊不行故武侯以夏渡為艱瀘水又
下合諸水而總其目焉故有瀘江之名矣自朱提至
僰道有水步道有黑水羊官水至嶮難三津之阻行
者苦之故俗為之語曰楢溪赤木盤蛇七曲盤羊烏
櫳氣與天通看都濩泚住柱呼伊庲降賈子左擔七
里又有牛叩頭馬搏顙坂其艱嶮如此也
又東北至僰道縣入于江
若水至僰道縣又謂之馬湖江䋲水瀘水孫水淹水
大渡水隨決入而納通稱是以諸書錄記羣水或言
入若又言注繩亦或言至僰道入江正是異水沿注
通為一津更無别川可以當之水有孝子石昔縣人
有隗叔通者性至孝為母汲江膂水天為出平石至
江膂中今猶謂之孝子石可謂至誠發中而休應自
天矣
沫水出廣柔徼外
縣有石紐鄉禹所生也今夷人共營之地方百里不
敢居牧有罪逃野捕之者不逼能藏三年不為人得
則共原之言大禹之神所祐之也
東南過旄牛縣北又東至越嶲靈道縣出蒙山南
靈道縣一名靈關道漢制夷狄曰道(禹貢錐指曰漢靈關道屬越嶲
郡去此地甚遠今蘆山縣西北有靈關廢縣通典雅州盧山縣有靈關山是也其地當為沫水之所經盖
漢後别置宋書符瑞志云晉咸寧三年黃龍見漢嘉靈關則縣屬漢嘉之靈關非越嶲之靈關道也經注
並誤一清按靈史記作零寰宇記雅州盧山縣下云靈關鎮在縣北八十二里四向險峻控帶蕃蠻一夫
守之可以禦百蜀都賦云廓靈關而為門注云關為西南漢嘉郡界也又云靈關山在縣北二十里峰嶺
嵯峨山聳十里傍夾大路下有山峽口闊三丈長二百步俗呼為重關通蠻貊之鄉入白狼夷之境是也)
縣有銅山又有利慈渚晉太始九年黃龍二見于利
慈縣令董元之率吏民觀之以白刺史王濬濬表上
之晉朝改護龍縣也沫水出岷山西東流過漢嘉郡
南流衝一高山山上合下開水逕其間山即蒙山也
東北與青衣水合
華陽國記曰二水於漢嘉青衣縣東合為一川自下
亦謂之為青衣水沫水又東逕開邦縣故平鄉也晉
初置沫水又東逕臨卭南而東出于江原縣也
東入于江
昔沫水自蒙山至南安為溷崖水脈漂疾破害舟船
歴代為患蜀郡太守李冰發卒鑿平溷崖河神贔怒
冰乃操刀入水與神鬭遂平溷崖通正水路開處即
冰所穿也(一清按溷崖即江水篇之熊耳峽也續志犍為郡南安縣有魚泣津劉昭補注曰蜀
都賦注曰魚符津數百步在縣北三十里縣臨大江岸便山嶺相連經益州郡有道廣四五尺深或百丈
鏨鑿之迹今存昔唐蒙所造然則溷崖之闢為李冰始事而成于唐蒙也范史吳漢𫝊章懷注引續志作
魚涪津又曰魚鳬津寰宇記引南北八郡志云犍為冇魚鳬津符涪鳬音同通用泣字誤也)
延江水出犍為南廣縣又東至䍧柯鄨縣東屈北流
鄨縣故犍為郡治也(一清按兩漢晉宋諸志俱不云犍為郡治鄨且鄨屬䍧柯已見
經文善長注自為立異何也)縣有犍山晉建興元年置平夷郡縣
有鄨水出鄨邑西不狼山東與温水合温水一曰煖
水出犍為符縣而南入黚水黚水亦出符縣南與温
水會闞駰謂之闞水俱南入鄨水鄨水於其縣而東
注于延江水(全氏曰按漢志犍為郡符縣温水南至鄨入黚水黚水亦南至鄨入江䍧柯郡
鄨縣不狼山鄨水所出東入沅過郡二行七百三十里令以是注攷之盖温入黚黚入延延入沅以入江
也說文温水出涪南入黔水黔字誤當作黚然善長所引却不錯盖流俗本之失也)延江水又
與漢水合水出犍為漢陽道王莽之新通也山闟谷
東至鄨邑入延江水也(一清按漢志犍為郡漢陽縣都尉治山闟谷漢水所出東
至鄨入延漢陽不云是道續志之犍為屬國晉志之朱提郡下亦無道字漢志續志鄨是縣非邑也二縣
注並與史異)
至巴郡涪陵縣注更始水
更始水即延江枝分之始也延江水北入涪陵水涪
陵水出縣東故巴郡之南鄙王莽更名巴亭魏武分
巴丘為涪陵郡(朱氏謀㙔箋曰晉書地理志蜀置涪陵郡今云魏武分所未詳也全氏曰
晉志又云涪陵是劉璋置劉璋之末巴郡入于張魯魯降曹氏更入魏因置三巴見于魏書則亦或嘗立
涪陵郡未可知也特史志不詳耳)張堪為縣會公孫述擊堪同心義
士選習水者篾渡堪於小别江即此水也其水北至
枳縣入江更始水東入巴東之南浦縣其水注引瀆
水石門空岫陰深邃澗闇密傾崖上合恒有落勢行
旅避瘴將有逕之無不危心於其下又謂之西鄉水
亦謂之西鄉溪溪水閒關二百許里方得出山又通
波注遠復二百餘里東南入遷陵縣也
又東南至武陵酉陽縣入于酉水
武陵先賢𫝊曰潘京世長為郡主薄太守趙偉甚器
之問京貴郡何以名武陵京答曰鄙郡本名義陵在
辰陽縣界與夷相接數為所破光武時移治東山之
上遂爾易號𫝊曰止戈為武詩云高平曰陵於是名
焉(一清按劉昭補注郡國志曰前書本名武陵不知此對何所據而出)酉水北岸有黚
陽縣許慎曰温水南入黚盖鄨水以下津流沿注之
通稱也故縣受名焉西鄉溪口在遷陵縣故城上五
十里左合酉水酉水又東際其故城北又東逕酉陽
故縣南而東出也兩縣相去水道可四百許里於酉陽合也
酉水東南至沅陵縣入于沅(一清按酉水源流詳具沅水篇中而俗本
目錄作沅酉水已是不合所存於卷中者僅此經文而注無一字全氏曰此是延江水篇注中結語後人
又妄分之耳何焯亦云酉水入沅當附沅水篇但酉水出於充縣明見漢志而應劭于酉陽縣以為酉水所出
蓋誤也善長云東逕酉陽則善矣盖酉水自充縣至於此始與延江水合也應劭又曰東入湘亦誤今經文既
改隸而其目亦削去焉)
存水出犍為&KR1791;䣕縣(全氏曰按水經皆用東漢郡縣名獨&KR1791;䣕不見于續志或者是和帝
以後所并作經時其縣尚在與天水隆慮同一例也)
王莽之孱䣕也益州大姓雍闓反結壘於山繫馬柳
柱柱生成林今夷人名曰雍無梁林梁夷言馬也周
水自縣東南流逕牧靡縣北又東逕且蘭縣北而東
南出也
東南至鬱林定周縣為周水
周水又東逕牂柯郡之母斂縣北而東南與母斂水
合矣水首受牂柯水東逕母斂縣為母斂水又東注
于存水存水又東逕鬱林定周縣為周水盖變名也
(一清按漢志益州郡嶲唐縣周水首受徼外又鬱林郡定周縣水首受母斂東入潭行七百九十里盖自
徼外合母斂水同入潭也)
又東北至潭中縣注于潭
温水出牂柯夜郎縣
縣故夜郎侯國(一清按漢志應劭注作邑)也唐蒙開以為縣王莽
名曰同亭矣温水自縣西北流逕談藁與迷水合水
西出益州郡之銅瀨縣談虜山東逕談藁縣右注温
水温水又西逕昆澤縣南又逕味縣縣故滇國都也
諸葛亮討平南中劉禪建興元年分益州郡置建寧
郡於此(一清按諸葛南征在建興三年不得有元年置郡事也元字誤當作三字)水側皆
是高山山水之間悉是木耳夷居語言不同嗜欲亦
異雖曰山居土差平和而無瘴毒温水又西南逕滇
池於縣西北池周三百許里上源深廣下流淺狹似
如倒流故曰滇池也(一清按漢志益州郡滇池縣滇池澤在西北有黑水祠)長
老𫝊言池中有神馬家馬交之則生駿駒日行五百
里晉太元十四年寧州刺史費統言晉寧郡滇池縣
兩神馬一白一黑盤戲河水之上有滇州元封三年
立益州郡治滇池劉禪建寧郡治也温水又西會大
澤(一清按漢志益州郡滇池縣大澤在西)與葉榆僕水合温水又東南
逕牂柯之母單縣建興中劉禪割屬建寧郡橋水注
之水上承俞元之南池(一清按漢志益州郡俞元縣池在南橋水所出東至母單
入温行千九百里)縣治龍池州周四十七里一名河水(一清按漢
志益州郡勝休縣河水東至母棳入橋而善長以為即橋水之一名)與邪龍分浦後立
河陽郡治河陽縣縣在河源州上又有雲平縣並在
州中橋水東流逕母單縣注于温温水又東南逕興
古郡之母棳縣東王莽更名有棳也與南橋水合水
出縣之橋山(一清按漢志益州郡母棳縣橋水首受橋山東至中留入潭過郡四行三千一
百二十里善長以為南橋盖以别于俞元之橋也全氏曰按善長既加南字以别之矣然南橋水固河水
之所入也又謂俞元之橋一名河水則二橋互相出入矣恐有誤)東流梁水注之梁
水上承河水於俞元縣而東南逕興古之勝休縣王
莽更名勝僰縣梁水又東逕母棳縣左注橋水橋水
又東注于温温水又東南逕律高縣南劉禪建興三
年分牂柯置興古郡治宛温縣晉書地道記治此温
水又東南逕梁水郡南温水上合梁水故自下通得
梁水之稱是以劉禪分興古之盢南置郡于梁水縣
也(一清按宋志梁水太守晉成帝分興古立梁水縣與郡俱立此云蜀置盖東晉復立此郡也)温
水又南逕鐔封縣北又逕來唯縣東而僕水右出焉
又東至鬱林廣鬱縣為鬱水
秦桂林郡也漢武帝元鼎六年更名鬱林郡王莽以
為鬱平郡矣應劭地理風俗記曰周禮鬱人掌祼
器凡祭醊賓客之祼事和鬱鬯以實樽彝鬱芳草也
百草之華煮以合釀黑黍以降神者也或說今鬱金
香是也一曰鬱人所貢因氏郡矣温水又東逕增食
縣有文象水注之其水導源牂柯句町縣應劭曰故
句町國也王莽以為從化文象水蒙水與盧唯水來
細水伐水並自縣東歴廣鬱至增食縣注于鬱水也
(全氏曰漢志牂柯郡句町縣文象水東至增食入鬱又有盧唯水來細水伐水而蒙水獨無稱又鬱林郡
下云有小谿水七并行三千一百一十里)
又東至領方縣東與斤南水合(全氏曰按斤南即漢志之斤員宋祁曰一作斤
南者也經又别稱斤江又曰員水者是)
縣有朱厓水出臨塵縣東北流驩水注之水源上承
牂柯水東逕增食縣而下注朱厓水(一清按漢志鬱林郡增食縣驩
水首受牂柯東界入朱厓水行五百七十里)朱厓水又東北逕臨塵縣王
莽之監塵也縣有斤員水侵離水(全氏曰四十卷末作侵黎)並逕
臨塵東入領方縣流注鬱水(一清按漢志鬱林郡臨塵縣朱厓水入領方又有斤員水又
有侵離水行七百里領方縣斤員水入鬱)
東北入于鬱
鬱水即夜郎豚水也(一清按漢志鬱林郡廣鬱縣鬱水首受夜郎豚水牂柯郡夜郎
縣豚水東至廣鬱然則鬱水非即豚水矣范史西南夷𫝊作遯水章懷注引前書地理志亦作遯水也)
漢武帝時有竹王興于豚水有一女子浣于水濱有
三節大竹流入女子足間推之不去聞有聲持歸破
之得一男兒遂雄夷濮氏竹為姓所捐破竹於野成
林今竹王祠竹林是也王嘗從人止大石上命作羹
從者白無水王以劍擊石出水今竹王水是也後唐
蒙開牂柯斬竹王首夷獠咸怨以竹王非血氣所生
求為立嗣帝封三子為侯及死配父廟今竹王三郎
祠其神也豚水東北流逕談藁縣東逕牂柯郡且蘭
縣謂之牂柯水水廣數里縣臨江上故且蘭侯國(一清
按漢志應劭注作邑)也一名頭蘭牂柯郡治也楚將莊蹻泝沅
伐夜郎徑牂柯繫船因名且蘭為牂柯矣漢武帝元
鼎六年開王莽更名同亭有柱蒲關牂柯亦江中兩
山名也左思吳都賦云吐浪牂柯者也元鼎五年武
帝伐南越發夜郎精兵下牂柯江同會番禺是也(一清
按漢志牂柯郡下應劭曰臨牂柯江也師古曰牂柯係船杙也華陽國志曰楚頃㐮王時遣莊蹻伐夜郎
軍至且蘭椓船于岸而步戰既滅夜郎以且蘭有㭬船牂柯處乃改名為牂柯)牂柯水又東
南逕母斂縣西母斂水出焉又東驩水出焉又逕鬱
林廣鬱縣為鬱水又東北逕領方縣北又東逕布山
縣北鬱林郡治也吴陸緒謂子績曰從今以後六十
年車同軌書同文(何氏曰據吳志此是績語未知酈據何書且績父康裴注引謝承書
曰康字季寧拜廬江太守不名緒也)至太康元年晉果平吴又逕中留
縣南與温水合又東入阿林縣潭水注之水出武陵
郡鐔成縣玉山東流逕鬱林郡潭中縣周水自西南
來注之潭水又東南流與剛水合水西出牂柯母斂
縣王莽之有斂也東至潭中縣入潭(一清按此段注水道與存水注
合)潭水又逕中留縣東阿林縣西右入鬱水(一清按漢志武
陵郡鐔成縣玉山潭水所出東至阿林入鬱過郡二行七百二十里)地理志曰橋水東
至中留入潭又云領方縣而有橋水余診其川流更
無殊津正是橋温亂流故兼通稱作者咸言至中留
入潭潭水又得鬱之兼稱而字當為南南橋水也盖
書字誤矣(全氏曰漢志橋水益州郡有二鬱林郡有一三橋水各為源流善長既以俞元之橋
混入母棳之橋兹又以毋棳之橋混入領方之橋一清按漢志鬱林郡領方縣下云又有墧水是又字不
是而字亦是墧字从土不从木師古曰墧音橋善長既混而一之而下文又出嶠水則以萌渚嶠為名何
也然則南橋水之名直是繆詞豈所見有别本耶)鬱水右則留水注之水南
出布山縣下逕中留入潭(一清按漢志鬱林郡中留縣師古曰留音力救反水
名說文溜水出鬱林郡)潭水東逕阿林縣又東逕猛陵縣泿水
注之又東逕蒼梧廣信縣灕水注之鬱水又東封水
注之出臨賀郡馮乘縣西謝沭縣東界牛屯山亦謂
之臨水東南流逕萌渚嶠西又東南左合嶠水庾仲
初云水出萌渚嶠南流入于臨臨水又逕臨賀縣東
又南至郡左會賀水水出東北興安縣西北有羅山
東南流逕興安縣西盛宏之荆州記云興安縣水邊
有平石上有石履言越王渡溪脱履於此賀水又西
南流至臨賀郡東右注臨水郡對二水之交會故郡
縣取名焉臨水又西南流逕郡南又西南逕封陽縣
東為封谿水故地理志曰縣在封水之陽(一清按此是應劭注
非班固原文)又西南流入廣信縣南流注于鬱水謂之封
谿水口者也(一清按續志交阯郡封谿縣建武十九年置劉昭補注引交州記曰有隄防龍
門水深百尋大魚登此門化成龍不得過曝鰓點額血流此水恒如丹池有秦潜江出嘔山分為九十九
流三百餘里共合一口)鬱水又東逕高要縣牢水注之水南出
交州合浦郡治合浦縣漢武帝元鼎六年平越所置
也王莽更名曰桓合縣曰桓亭孫權黃武七年改曰
珠官郡郡不產穀多採珠寶前政煩苛珠徙交趾會
稽孟伯周為守有惠化去珠復還郡統臨允縣王莽
之大允也牢水自縣北流逕高要縣入于鬱水(一清按漢
志合浦郡臨允郡下云牢水北入高要入鬱過郡三行五百三十里)鬱水南逕廣州南
海郡西泿水出焉又南右納西隨三水(全氏曰按西隨三水即葉
榆水篇所謂西隨水過交阯分為五水至東界復為三水者也)又南逕四會浦水上
日日南郡盧容縣西古郎究浦内浦口馬援所漕水
東南屈曲通郎湖湖水承金山郎究究水北流左會
盧容夀泠二水盧容水出西南區粟城南高山而東
逕區粟城北又東右與夀泠水合水出夀泠縣界魏
正始九年林邑進侵至夀泠縣以為疆界即此縣也
夀泠縣以水湊故水得其名東逕區粟城南考古志
並無區粟之名應劭地理風俗記曰日南故秦象郡
漢武帝元鼎六年開日南郡治西捲縣林邑記曰城
去林邑步道四百餘里交州外域記曰從日南郡南
去到林邑國四百餘里準徑相符然則城故西捲縣
也地里志曰水入海有竹可為杖王莽更之曰日南
亭林邑記曰其城治二水之間三方際山南北瞰水
東西澗浦流湊城下城西拆十角周圍六里一百七
十步東西度六百五十步塼城二丈上起塼墻一丈
開方隟孔塼上倚板板上五重層閣閣上架屋屋上
架樓高者樓七八丈下者五六丈城開十三門凡宫
殿南向屋宇二千一百餘間市居周繞岨峭地險林
邑故兵器戰具悉在區粟多城壘自林邑王范胡達
始秦餘徙民染同夷化日南舊風變易俱盡巢棲樹
宿負郭接山榛棘蒲薄騰林拂雲幽烟冥緬非生人
所安區粟建八尺表日影度南八寸自此影以南在
日之南故以名郡望北辰星落在天際日在北故開
北戸以向日此其大較也范泰古今善言曰日南張
重舉計入洛正旦大會明帝問日南郡北向視日也
重曰今郡有雲中金城者不必皆有其實日亦俱出
於東耳至于風氣暄暖日影仰當官民居止隨情面
向東西南北迴背無定人性凶悍果於戰鬭便山習
水不閑平地古人云五嶺者天地以隔内外況綿途
於海表顧九嶺而彌邈非復行路之逕岨信幽荒之
冥域者矣夀泠水自城西南與盧容水合東注郎究
究水所積下潭為湖謂之郎湖浦口有秦時象郡墟
域猶存自湖南望外通夀泠從郎湖入四會浦元嘉
二十年以林邑頑凶歴代難化恃遠負衆慢威背德
北寶既臻南金闕貢乃命偏將與龍驤將軍交州刺
史檀和之陳兵日南修文服遠二十三年揚旌從四
會浦口入郎湖軍次區粟進逼圍城以飛梯雲橋懸
樓登壘鉦鼓大作虎士電怒風烈火揚城摧衆陷斬
區粟王范扶龍首十五以上戮截無赦樓閣雨血填
尸成觀自四會南入得盧容浦口晉太康三年省日
南郡屬國都尉以其所統盧容縣置日南郡及象林
縣之故治晉書地道記曰郡去盧容浦口二百里故
秦象郡象林縣治也永和五年征西桓温遣督護滕
畯率交廣兵伐范文於舊日南之盧容縣為文所敗
即是處也退次九真更治兵文被創死子佛代立七
年畯與交州刺史楊平復進軍夀泠浦入頓郎湖討
佛于日南故治佛蟻聚連壘五十餘里畯平破之佛
逃竄川藪遣大帥面縛請罪軍門遣武士陳延勞佛
與盟而還康泰扶南記曰從林邑至日南盧容浦口
可二百餘里從口南發往扶南諸國常從此口出也
故林邑記曰盡紘滄之徼遠極流服之無外地濱滄
海衆國津逕鬱水南通夀泠即一浦也浦上承交阯
郡南都官塞浦林邑記曰浦通銅鼓外越安定黃岡
心口盖藉度銅鼓即越駱也有銅鼔因得其名馬援
取其鼔以鑄銅馬至鑿口馬援所鑿内通九真浦陽
晉書地道記九德郡有浦陽縣交州記曰鑿南塘者
九真路之所經也去州五百里建武十九年馬援所
開林邑記曰外越紀粟望都(一清案此處似缺一字)紀粟出
浦陽渡便州至典由渡故縣至咸驩咸驩屬九真咸
驩已南麞鹿滿岡鳴咆命疇警嘯聒野孔雀飛翔蔽
日籠山渡治口至九德按晉書地道記有九德縣交
州外域記曰九德縣屬九真郡在郡之南與日南接
蠻盧轝居其地死子寶綱代孫黨服從吳化定為九
德郡又為隸之林邑記曰九德九夷所極故以名郡
郡名所置周越裳氏之夷國周禮九夷遠極越裳白
雉象牙重九譯而來自九德通類口水源從西北遠
荒逕寧州界來也九德浦内逕越裳究九德究南陵
究按晉書地道記九德郡有南陵縣晉置也竺芝扶
南記山溪瀨中謂之究地理志曰郡有小水五十二
并行大川皆究之謂也(一清按漢志九真郡下云有小水五十二并八千五百六
十里)林邑記曰義熙九年交阯太守杜慧度造九真水
日與林邑王范胡達戰擒斬胡達二子虜獲百餘人
胡達限(一清按此處有脱文盖言胡達保險自固也)五月慧度自九真水
歴都粟浦復襲九真長圍跨山重柵斷浦驅象前鋒
接刃城下連日交戰殺傷乃退地理志曰九真郡漢
武帝元鼎六年開治胥浦縣王莽更之曰驩成也晉
書地道記曰九真郡有松原縣林邑記曰松原以西
鳥獸馴良不知畏弓寡婦孤居散髮至老南移之嶺
崪不踰仞倉庚懷春於其北翡翠熙景乎其南雖嚶
讙接響城隔殊非獨步難遊俗姓塗分故也自南陵
究出于南界蠻進得横山太和三年范文侵交州於
横山分界度比景廟由門浦至古戰灣吳赤烏十一
年魏正始九年(全氏曰五字注中注)交州與林邑於灣大戰初
失區粟也渡盧容縣日南郡之屬縣也自盧容縣至
無變越烽火至比景縣日中頭上影當身下與影為
比如淳曰故以比影名縣闞駰曰比讀蔭庇之庇影
在已下言為身所庇也(全氏曰吳仁傑曰考古編云舊唐志景州北景縣晉將灌
邃破林邑五月五日即其地立表表在北日景在南故郡名日南縣為北景按唐命太史往安南測日景
亦云然然王充謂從日南還者問之云不盡然盖惟五月日影在南常時則不然也按水經比景縣音芘
影言影為身所芘此爾雅所謂距齊州以南戴日者也宋書州郡志亦作北景盖後來𫝊習成訛立為異
義耳斗南以比景為北景豈所見前後漢志有别本與)林邑記曰度比景至朱
吾朱吾縣浦今之封界朱吾以南有文狼人野居無
室宅依樹止宿食生魚肉採香為業與人交市若上
皇之民矣縣南有文狼究下流逕通晉書地道記曰
朱吾縣屬日南郡去郡二百里此縣民漢時不堪二
千石長吏調求引屈都乾為國林邑記曰屈都夷也
朱吾浦内通無勞湖無勞究水通夀泠浦元嘉元年
交州刺史阮彌之征林邑楊邁出婚不在奮威將軍
阮謙之領七千人先襲區粟以過四會未入夀泠三
日三夜無頓止處凝海直岸遇風大敗楊邁攜婚都
部伍三百許船來相救援謙之遭風餘數船艦夜於
夀泠浦裏相遇闇中大戰謙之手射楊邁柂工船敗
縱横崑崙單舸接得楊邁謙之以風溺之餘制勝理
難自此還渡夀泠至温公浦升平二年温放之征范
佛於灣分界陰陽圻入新羅灣至焉下一名阿賁浦
入彭龍灣隠避風波即林邑之海渚元嘉二十三年
交州刺史檀和之破區粟已飛旍盖海將指典沖於
彭龍灣上鬼塔與林邑大戰還渡典沖林邑入浦令
軍大進持重故也浦西即林邑都也治典沖去海岸
四十里處荒流之徼表國越裳之疆南秦漢象郡之
象林縣也東濱滄海西際徐狼南接扶南北連九德
後去象林林邑之號建國起自漢末初平之亂人懷
異心象林功曹姓區有子名連(一清按梁書作逵)攻其縣殺
令自號為王值世亂離林邑遂立後乃襲代𫝊位子
孫三國鼎爭未有所附吳有交土與之鄰接進侵夀
泠以為疆界自區連以後國無文史失其纂代世數
難詳宗允滅絶無復種裔外孫范熊代立人情樂推
後熊死子逸立有范文日南西捲縣夷帥稚家奴也
文為奴時山澗牧羊於澗水中得兩鱧魚隠藏挾歸
規欲私食郎知檢求文大慙懼起託云將礪石還非
為魚也郎至魚所見是兩石信之而去文始異之石
有䥫文入山中就石冶銕鍛作兩刀舉刃向鄣因祝
曰鱧魚變化冶石成刀斫石鄣破者是有神靈文當
治此為國君王斫不入者是刀無神靈進斫石鄣如
龍淵干將之斬蘆藁由是人情漸附今斫石尚在魚
刀猶存𫝊國子孫如斬蛇之劍也稚嘗使文遠行商
賈北到上國多所聞見以晉愍帝建興中南至林邑
教王范逸制造城池繕治戎甲經始廓略王愛信之
使為將帥能得衆心文纔王諸子或徙或奔王乃獨
立成帝咸和六年死無允嗣文迎王子於外國海行
取水置毒椰子中飲而殺之遂脅國人自立為王取
前王妻妾置高樓上有從已者取而納之不從已者
絶其飲食乃死江東舊事云范文本揚州人少被掠
為奴賣墮交州年十五六遇罪當得杖畏怖因逃隨
林邑賈人渡海遠去没入于王大被幸愛經十餘年
王死文害王二子詐殺侯將自立為王威加諸國(一清
按通鑑晉紀成帝咸康二年初日南夷帥范稚有奴曰范文後至林邑林邑王范逸愛信之是歲逸卒文
詐迎逸子于他國置毒于椰酒而殺之文自立為王于是出兵攻大岐界小岐界式僕徐狼屈都乾魯扶
南等國皆滅之篇中所紀諸地名皆夷王國也屈都徐狼並見前)或夷推蠻語口食
鼻飲或雕面鏤身脱衣裸種漢魏流赭(一清按漢書刑法志云赭
衣塞路盖罪人之服注云流赭謂徙人也)咸為其用建元二年攻日南九
德九真百姓奔迸千里無烟乃還林邑林邑西去廣
州二千五百里城西南角高山長嶺連接天鄣嶺北
接澗大源淮水出郍郍遠界三重長州隠山遶西曲
街迴北其嶺南開澗小源淮水出松根界上山壑流
隠山繞南曲街迴東合淮流以注典沖其城西南際
山東北瞰水重塹流浦周繞城下東南塹外因傍薄
城東西横長南北縱狹北邊兩端迴折曲入城周圍
八里一百步塼城二丈上起塼墻一丈開方隟孔塼
上倚板板上層閣閣上架屋屋上構樓高者六七丈
下者四五丈飛觀鴟尾迎風拂雲緣山瞰水騫翥嵬
㟧但制造壯拙稽古夷俗城開四門東為前門當兩
淮渚濱於曲路有古碑夷書銘讃前王胡達之德西
門當兩重塹北迴上山山西即淮流也南門度兩重
塹對温公壘升平二年交州刺史温放之殺交阯太
守杜寶别駕阮朗遂征林邑水陸累戰佛保城自守
重求請服聽之今林邑東城南五里有温公二壘是
也北門濱淮路斷不通城内小城周圍三百二十步
合堂瓦殿南壁不開兩頭長屋脊出南北南擬背曰
西區城内石山順淮面陽開東向殿飛檐鴟尾青璅
丹墀榱題角椽多諸古法閣殿上柱高城丈餘五牛
屎為埿墻壁青光迴度曲掖綺牖紫牎椒房嬪媵無
别宫觀路寢永巷共在殿上臨踞東軒逕與下語子
弟臣侍皆不得上屋有五十餘丘連甍接棟檐宇如
承神祠鬼塔小大八廟層臺重榭狀似佛刹郭無市
里邑寡人居海岸蕭條非生民所處而首渠以安養
國家十世豈久存哉元嘉中檀和之征林邑其王楊
邁舉國夜奔竄山藪據其城邑收寶巨億軍還之後
楊邁歸國家國荒殄時人靡存躊蹰崩擗憤絶復蘇
即以元嘉二十三年死初楊邁母懷身夢人鋪楊邁
金席與其兒落席上金光色起昭晰豔耀華俗謂上
金為紫磨金夷俗謂上金為楊邁金父胡達死襲王
位能得人情自以靈夢為國祥慶其太子初名咄後
楊邁死咄年十九代立慕先君之德復改名楊邁昭
穆二世父子共名知林邑之將亡矣其城隍塹之外
林棘荒蔓榛梗冥鬱藤盤筀秀參錯際天其中香桂
成林氣清烟澄桂父縣人也棲居此林服桂得道時
禽異羽翔集間關兼比翼鳥不比不飛鳥名歸飛鳴
聲自呼此戀鄉之思孔悲桑梓之敬成俗也豫章俞
益期性氣剛直不下曲俗容身無所遠適在南與韓
康伯書曰惟㯽榔樹最南遊之可觀但性不耐霜不
得北植不遇長者之目令人恨深嘗對飛鳥戀土增
思寄意謂此鳥其背青其腹赤丹心外露鳴情未達
終日歸飛飛不十千路餘萬里何由歸哉九真太守
任延始教耕犂俗化交土風行象林知耕以來六百
餘年火耨耕藝法與華同名白田種白穀七月火作
十月登熟名赤田種赤穀十二月作四月登熟所謂
兩熟之稻也至于草甲萌芽穀月代種穜稑早晚無
月不秀耕耘功重收獲利輕熟速故也米不外散恒
為豐國桑蠶年八熟繭三都賦所謂八蠶之綿者矣
其小水崖羃䍥常吐飛溜或雪霏沙漲清寒無底分
溪别壑津濟相通其水自城東北角流水上懸起高
橋渡淮北岸即彭龍區粟之通逵也檀和之東橋大
戰楊邁被創落象即是處也其水又東南逕船官口
船官川源徐狼外夷皆裸身男以竹筒掩體女以樹
葉蔽形外名狼㬻所謂裸國者也雖習俗躶袒猶耻
無蔽惟依暝夜與人交市闇中齅金便知好惡明朝
曉看皆如其言自此外行得至扶南按竺芝扶南記
曰扶南去林邑四千里水步道通檀和之令軍入邑
浦據船官口城六里者也自船官下注大浦之東湖
大水連行潮上西流潮水日夜長七八尺從此以西
朔望并潮一上七日水長丈六七七日之後日夜分
為再潮水長一二尺春夏秋冬厲然一定高下定度
水無盈縮是曰海運亦曰象水也又兼象浦之名晉
功臣表所謂金潾清逕象渚澄源者也其川浦渚有
水蟲彌微攅木食船數十日壊源潭湛瀨有鱗魚色
黑身五丈頭如馬首伺人入水便來為害山海經曰
離耳國雕題國皆在鬱水南林邑記曰漢置九郡儋
耳預焉(一清按九郡謂南海蒼梧鬱林合浦交阯九真日南暨儋耳朱崖而為九儋耳朱崖既罷
故地理志列七郡之目也)民好徒跣耳廣垂以為飾雖男女䙝露
不以為羞暑䙝薄日自使人黑積習成常以黑為美
離騷所謂元國矣然則儋耳即離耳也王氏交廣春
秋曰朱崖儋耳二郡與交州俱開皆漢武帝所置大
海中南極之外對合浦徐聞縣清朗無風之日逕望
朱崖州如囷廩大從徐聞對渡北風舉帆一日一夜
而至周迴二千餘里徑度八百里人民可十萬餘家
皆殊種異類被髮雕身而女多姣好白晳長髮美鬢
犬羊相聚不服德教儋耳先廢朱崖數叛元帝以賈
捐之議罷郡揚氏南裔異物志曰儋耳朱崖俱在(一清
按下有脱文應劭張晏皆云在大海中也臣瓉曰茂陵書珠崖治瞫都去長安七千三百一十四里儋耳
去長安七千三百六十八里領縣五)分為東蕃故山海經曰在鬱水南
也鬱水又南自夀泠縣注于海昔馬文淵積石為塘
達于象浦建金標為南極之界俞益期牋曰馬文淵
立兩銅柱于林邑岸北有遺兵十餘家不反居夀泠
岸南而對銅柱悉姓馬自婚姻今有二百戸交州以
其流寓號曰馬流言語飲食尚與華同山川移易銅
柱今復在海中正賴此民以識故處也林邑記建武
十九年馬援樹兩銅柱于象林南界與西屠國分漢
之南疆也土人以其流寓號曰馬流世稱漢子孫也
山海經曰鬱水出象郡而東南注南海入須陵東南
者也(一清按漢志鬱林郡廣鬱縣鬱水東至四會入海遇郡四行四千三百里)應劭曰鬱
水出廣信東入海言始或可終則非矣
水經注釋卷三十六
