欽定四庫全書
水經注釋卷二十三
仁和趙一清撰
隂溝水汳水獲水
隂溝水出河南陽武縣蒗蕩渠
隂溝首受大河於卷縣故瀆東南逕卷縣故城南又
東逕蒙城北史記秦莊襄王元年蒙驁擊取成臯滎
陽初置三川郡疑即驁所築也於事未詳故瀆東分
為二世謂之隂溝水京相璠以為出河之濟又非所
究俱東絶濟隧右瀆東南逕陽武城北又東南絶長
城逕安亭北又東北會左瀆左瀆又東絶長城逕垣
雍城南昔晉文公戰勝于楚周襄王勞之于此故春
秋書甲午至于衡雍作王宫于踐土吕氏春秋曰尊
天子於衡雝者也郡國志曰卷縣有垣雝城即史記
所謂韓獻秦垣雝是也又東逕開光亭南又東逕清
陽亭南又東合右瀆又東南逕封丘縣絶濟瀆東南
至大梁合蒗蕩渠梁溝既開蒗蕩渠故瀆實兼隂溝
浚儀之稱故云出陽武逕大梁城北左屈與梁溝合
俱東南流同受鴻溝沙水之目其川流之會左瀆東
導者即汳水也盖津源之變名矣故經云隂溝出蒗
蕩渠者也
東南至沛為濄水
隂溝始亂蒗蕩終别於沙而濄水出焉濄水受沙水
於扶溝縣爾雅曰濄為洵郭景純曰大水溢出别為
小水也吕忱曰洵濄水也濄水逕大扶城西城之東
北悉諸袁舊墓碑宇傾低羊虎碎折唯司徒滂蜀郡
太守騰博平令光碑宇所存唯此自餘殆不可尋濄
水又東南逕陽夏縣西又東逕邈城北城實中而西
有璅郭濄水又東逕大棘城南故鄢之大棘鄉也春
秋宣公二年宋華元與鄭公子歸生戰于大棘獲華
元左傳曰華元殺羊食士其御羊斟不與及戰曰疇
昔之羊子為政今日之亊我為政遂御入鄭故見獲
焉後其地為楚所并故圈稱曰大棘楚地有楚太子
建之墳及伍員釣臺池沼具存濄水又東逕安平縣
故城北陳留風俗傳曰大棘鄉故安平縣也士人敦
惷易以統御濄水又東逕鹿邑城北世謂之虎鄉城
非也春秋之鳴鹿矣杜預曰陳國武平西南有鹿邑
亭是也城南十里有晉中散大夫胡均碑元康八年
立濄水之北有漢温令許續碑續字嗣公陳國人也
舉賢良拜議郎遷温令延熹中立濄水又東逕武平
縣故城北城之西南七里許有漢尚書令虞詡碑碑
題云虞君之碑諱詡字定安虞仲之後為朝歌令武
都太守文字多缺不復可尋按范曄漢書詡字升卿
陳國武平人祖為縣獄吏治存寬恕嘗曰于公為里
門子為丞相吾雖不及于公子孫未必不為九卿故
字詡曰升卿定安盖其幼字也魏武王初封於此終
以式平華夏矣濄水又東逕廣鄉城北圈稱曰襄邑
有蛇丘亭故廣鄉矣改曰廣世後漢順帝陽嘉四年
封侍中摯填為侯國即廣鄉也濄水又東逕苦縣西
南分為二水枝流注于東北賴城入谷為死濄也濄
水又東南屈逕苦縣故城南郡國志曰春秋之相也
王莽更名之曰賴陵矣城之四門列築馳道東趙賴
鄉南自南門越水直指故臺西面南門列道徑趣廣
鄉道西門馳道西屇武平北門馳道暨于北臺濄水
又東北屈至賴鄉西谷水注之谷水首受渙水于襄
邑縣東東逕承匡城東春秋經書夏叔仲彭生會晉
郤缺于承匡左傳曰諸侯謀之從楚也(全氏曰傳文是謀諸侯之
從楚者今抄變作也字則其義乖矣)京相璠曰今陳留襄邑西三十里
有故承匡城谷水又東南逕已吾縣故城西陳留風
俗傳曰縣故宋地雜以陳楚之地故梁國寧陵縣之
徙種龍鄉也以成哀之世戸至八九千冠帶之徙求
置縣矣永元十一年陳王削地以大棘鄉直陽鄉十
二年自&KR0739;隸之命以嘉名曰已吾猶有陳楚之俗焉
谷水又東逕柘縣故城東地理志淮陽之屬縣也城
内有柘令許君清德頌石碎字紊唯此文見碑城西
南里許有漢陽臺令許叔種碑光和中立又有漢故
樂城陵令太尉掾許嬰碑嬰字虞鄉司隸校尉之子
建寧元年立餘碑文字碎滅不復可覩當似司隸諸
碑也谷水又東逕苦縣故城中水泛則四周隍塹耗
則孤津獨逝谷水又東逕賴鄉城南其城實中東北
隅有臺偏高俗以是臺在谷水北其城又謂之谷陽
臺非也谷水自此東入濄水濄水又北逕老子廟東
廟前有二碑在南門外漢桓帝遣宦官管霸祠老子
命陳相邊韶撰碑(隸釋云老子銘篆額在毫州苦縣苦屬陳國故其文陳相邊韶所作
碑云延熹八年八月帝夢老子尊而祀之帝紀此年春冬雨遣中常侍至苦祠老子水經載蒙城王子喬
碑亦云延熹八年八月帝遣使致祠國相王璋乃銘紀遺烈盖威宗方修神倦之亊故一時郡國並作碑
表此石立于延熹無疑杜子美云苦縣光和尚骨立誤也一清按注無立碑年月碑云延熹八年八月甲
子日是也)北有雙石闕甚整頓石闕南側魏文帝黃初三
年逕譙所勑闕北東側有孔子廟廟前有一碑西面
是陳相魯國孔疇建和三年立北則老君廟廟東院
中有九井焉又北濄水之側又有李母廟廟在老子
廟北廟前有李母冢冢東有碑是永興元年譙令長
沙王阜所立碑云老子生于曲濄間(一清按晉書地道記云曲仁里
老子里也)許慎又云濄水首受淮陽扶溝縣蒗蕩渠不得
至沛方為濄水也(全氏曰此二十五字疑是注首扶溝縣下之錯簡今次于此是不比
也)濄水又屈東逕相縣故城南其城卑小實中邊韶
老子碑又云老子楚相縣人也相縣虚荒今屬苦故
城猶存在賴游鄉之東濄水處其陽疑即此城也自
是無郭以應之濄水又東逕譙縣故城北春秋左傳
僖公二十三年楚成得臣帥師伐陳遂取譙城頓而
還是也王莽之延成亭也魏立譙郡沇州治沙水自
南枝分北逕譙城西而北注濄濄水四周城側城南
有曹嵩冢冢北有碑碑北有廟堂餘基尚存柱礎仍
在廟北有二石闕雙峙高一丈六尺榱櫨及柱皆雕
鏤雲炬上罦罳已碎闕北有圭碑題云漢故中常侍
長樂太僕特進費亭侯曹君之碑延熹三年立碑隂
又刊詔策二碑文同夾碑東西列對兩石馬高八尺
五寸石作粗掘不匹光武隧道所表象馬也有騰兄
冢冢東有碑題云漢故潁川太守曺君墓延熹九年
卒而不刊樹碑歲月(一清按魏志曹仁傳裴松之註引魏書曰仁祖褒潁川太守斯
其人也)墳北有其元子熾冢冢東有碑題云漢故長水
校尉曹君之碑歴太中大夫司馬長史侍中遷長水
年三十九卒熹平六年造熾弟胤冡冡東有碑題云
漢謁者曹君之碑熹平六年立城東有曹太祖舊宅
所在負郭對㕓側隍臨水魏書曰太祖作議郎告疾
歸鄉里築室城外春夏習讀書傳秋冬射獵以自娛
樂文帝以漢中平四年生於此上有青雲如盖終日
乃解即是處也後文帝以延康元年幸譙大饗父老
立壇於故宅壇前樹碑碑題云大饗之碑碑之東北
濄水南有譙定王司馬士會冢冢前有碑晉永嘉三
年立碑南二百許步有兩石柱高丈餘半下為束竹
交文作制工巧石牓云晉故使持節散騎常侍都督
揚州江州諸軍事安東大將軍譙定王河内温司馬
公墓之神道濄水又東逕朱龜墓北東南流冢南枕
道有碑碑題云漢故幽州刺史朱君之碑龜字伯靈
光和六年卒官故吏别駕從事史右北平無終年化
中平二年造碑隂刊故吏姓名悉薊涿及上谷北平
等人(穎釋云漢幽州刺史朱君之碑有隂在毫州朱君名龜石有碎落不能詳其官閥其可考者當
以御史中丞督捕益州蠻又為幽州刺史禦鮮卑爾靈帝光和六年卒後漢西南夷傳云蜀郡諸夷反執
太守雍陟遣御史中丞朱龜討之不能尅李顒發板楯蠻平之碑所載與傳合)濄水東南逕
層丘北丘阜獨秀巍然介立故壁壘所在也濄水又
東南逕城父縣故城北沙水枝分注之水上承沙水
於思善縣世謂之漳水故有漳頭之名也東北流逕
城父縣故城西側城東北流入於濄濄水又東逕下
城父北郡國志曰山桑縣有下城父聚者也濄水又
屈逕其聚東郎山西又東南屈逕郎山南山東有垂
惠聚世謂之禮城袁山松郡國志曰山桑縣有垂惠
聚即此城也濄水又東南逕濄陽城北臨側濄水魏
太和中為州治(一清按寰宇記云後魏孝文帝置渦州理山桑城其地後入于梁復入魏
改為譙州改譙縣為渦陽縣州治上疑落渦字)以蓋表為刺史後罷州立郡
衿帶堨戍濄水又東南逕龍亢縣故城南漢建武十
三年世祖封傅昌為侯國(沈氏曰按本傅昌由昆陽徙蕪湖不聞為龍亢也)
故語曰沛國龍亢至山桑者也(巵林曰闞駰十三州志曰山桑縣人俗貪
偽好持馬鞭行邑故語曰沛國龍亢至山桑詐託旅使若奔喪道遇寇抄遂失資糧酈氏取其一語殊為
不備)濄水又屈而南流出石梁梁石崩褫夾岸積石高
二丈水歴其間又東南流逕荆山而東流注也
又東南至下邳淮陵縣入于淮
濄水又東左合北肥水肥水出山桑縣西北澤藪東
南流左右翼佩數源異出同歸盖微脈涓注耳東南
流逕山桑邑南俗謂之北平城昔文欽之封山桑侯
疑食邑於此城東南有一碑碑文悉破無驗唯碑背
故吏姓名尚存熹平元年義士門生沛國蕭縣劉定
興立北肥水又東逕山桑縣故城南俗謂之都亭城
非也今城内東側猶有山亭桀立陵阜高峻非洪臺
所擬十三州志所謂山生於邑其庭有桑因以氏縣
者也郭城東有文穆冢碑三世二千石穆郡戶曹史
徵試博士太常丞以明氣候擢拜侍中右中郎將遷
九江彭城陳留四郡(一清按所歴止三郡四字疑誤抑或脫失一郡也)光和
中卒故吏涿郡太守彭城吕虔等立北肥水又東積
而為陂謂之瑕陂陂水又東南逕瑕城南春秋左傳
成公十六年楚師還及瑕即此城也故京相璠曰瑕
楚地北肥水又東南逕向縣故城南地理志曰故向
國也世本曰許州向甲姜姓也炎帝後京相璠曰向
沛國縣今并屬譙國龍亢也杜預曰龍亢縣東有向
城漢世祖建武十三年更封富波侯王霸為侯國即
此城也俗謂之圓城非又東南逕義城南世謂之楮
城非(一清按渠水篇經云又東南經過義成縣西南入于淮此篇注云濄水受沙水東南流逕荆山
左合北肥水又東注于淮今鳳陽府懷遠縣東北十五里有渦口城又東北四十五里有向城即濄水入
淮之處與漢志合故道元以經言下邳睢陵入淮為非此義城即沛郡之義成縣胡謂云義成故城今名
拖城顧祖禹云濄口城今訛為□城濄□音韻聯而注又有楮城之目殆字形之變耳)又東入
于濄濄水又東注淮經言下邳淮陵入淮誤矣
汳水出隂溝于浚儀縣北
隂溝即蒗蕩渠也亦言汳受旃然水又云丹沁亂流
於武德絶河南入滎陽合汳故汳兼丹水之稱河濟
水斷汳承旃然而東自王賁灌大梁水出縣南而不
逕其北(一清按漢志河南郡滎陽縣下水馮池皆在西南)夏水洪泛則是瀆
津通故渠即隂溝也於大梁北又曰浚水矣故圈稱
著陳留風俗傳曰浚水逕其北者也又東汳水出焉
故經云汳出隂溝於浚儀縣北也(一清按禹貢錐指曰浮于淮泗達于
河蘇氏傳曰自淮泗入河必道于汴世謂隋煬帝始通汴入泗禹時無此水道以疑禹貢之言按漢書項
羽與漢約中分天下割鴻溝以西為漢以東為楚文穎注云於滎陽下引河東南為鴻溝以通宋鄭陳蔡
曹衛與濟汝淮泗會即今官渡是也魏武與袁韶相持於官渡乃楚漢分裂之處盖自秦漢以來有之安
知非禹迹耶禹貢九州之水皆記入河水道而淮泗獨不能入河帝都所在理不應爾意其必開此道以
通之其後或為鴻溝或為官渡或為汴上下百餘里間不可必然皆引河水而注之淮泗也故王濬伐吳
杜預與之書曰足下徑取秣陵自江入淮逾于泗汴泝河而上振旅還都濬舟師之盛古今絶倫而自泗
汴泝河可以班師則汴水之大小當不減于今又足以見秦漢魏晉皆有此水道非煬帝創開也吳王夫
差闕溝通水與晉會于黃池而江始有入淮之道禹時則無之故禹貢曰沿于江海達于淮泗明非自海
入淮則江無入淮之道今直云浮于淮泗達于河不言自海則鴻溝官渡汴水之類自禹以來有之明矣
按蘇氏因說者有謂河當作菏而以為不必然故發此論閻百詩曰禹貢濟入于河南溢而為滎而陶
丘而菏而汶而海此禹時之濟瀆發源注海也史記河渠書禹功施乎三代自是之後滎陽下引河東南
為鴻溝以通宋鄭陳蔡曹衛與濟汝淮泗會此禹後代人於滎澤之北引河東南流故水經謂河水東過
滎陽縣蒗蕩渠出焉者是亦引濟水分流故漢志謂滎陽有蒗蕩渠首受濟東南流者是又自是之後代
有疏濬枝津别瀆不可勝數則酈注所謂滎波河濟往復逕通者也雖然其來古矣蘇秦說魏襄王曰大
王之地南有鴻溝則戰國前有之晉楚之戰楚軍于邲邲即汳水則春秋前有之爾雅水自河出為灉灉
本汳水則爾雅前有之然莫不善于酈道元之言曰大禹塞滎澤滎澤莽時方枯豈禹塞之乎又曰昔禹
塞其淫水而于滎陽下引河榮陽非禹引而謂禹之時已有乎余是以斷自河渠書參以滎陽下引河不
見禹貢之書為出禹之後頗自幸其考訂比蘇氏差詳矣按河渠書有自是之後四字百詩據此判鴻溝
非禹迹真老吏斷獄手而愚更有進者謂由泗入菏由菏入濟是矣而自陶丘以西舍鴻溝無達河之道
也焉得不指為禹迹乎謂榮陽下引河出禹以後是也而由濟達河莫知其所經不顯示以一塗終何以
破千古之疑乎是當于濟漯之間求之盖兖青徐揚之貢道皆由濟入漯以達河而宋儒謂濟漯二水無
相通之處則浮濟者泝陶丘而西且北勢不得不出于滎陽此蘇氏之論所以近理而人不敢深折其非
也誠知經所謂浮於濟者乃至菏會汶之濟而非陶丘滎澤之濟則濟之所以通河者漯也非鴻溝官渡
汴水也而紛紜之說不攻自破矣又曰黃文叔云蒗蕩出河斷非禹迹禹之行河本以河惴悍難行平地
故釃二渠以引河而載之高地二渠非得已也後世不識聖人之意妄鑿河為瀆或不順地阞或附屬不
理孫故其勢易決盖非獨蒗蕩也其下&KR1499;水通河而酸棗決瓠水通河而瓠子決汴渠亦屢決至王景治
汴鑿山開澗十里置水門使更相回注紊亂渠脈而禹迹益壞矣且所為通淮泗者以舟楫之利也菏已
通矣而何更用通蒗蕩哉其曰禹塞淫水而鑿之者春秋戰國之世商榷功利而忽達圖並植私欲而不
顧大經策謀之士託其名于禹而世不察也河渠書云滎陽下引河東南為鴻溝以通宋鄭陳蔡曹衛與
濟汝淮泗會其在春秋戰國之際明矣偉哉此論善發禹貢之藴并可以證徐州達于河之誤)汳水
東逕倉垣城南即大梁縣(一清按漢志陳留郡浚儀縣下云故大梁續志亦云
浚儀本太梁是未嘗以大梁名縣也)之倉垣亭也城臨汳水陳留相畢
邈治此征東將軍苟晞之西也邈走歸京晞使司馬
東萊王讚代據倉垣斷留運漕汳水又東逕陳留縣
之鉼鄉亭北陳留風俗傳所謂縣有鉼鄉亭即斯亭
也汳水又逕小黃縣故城南神仙傳稱靈夀光扶風
人死于江陵胡罔家罔殯埋之後百餘日人有見光
於此縣寄書於罔㒺發視之唯有履存汳水又東逕
鳴雁亭南春秋左傳成公十六年衛侯代鄭至于鳴
雁者也杜預釋地云在雍丘縣北今俗人尚謂之為
白雁亭汳水又東逕雍丘縣故城北逕陽樂城南西
征記曰城在汳北一里周五里雍丘縣界汳水又東
有故渠出焉南通睢水謂之董生決或言董氏作亂
引水南通睢水故斯水受名焉今無水汳水又東枝
津出焉俗名之為洛架口西征記曰洛架水名也續
述征記曰在董生決下二里汳水又逕外黃縣南又
東逕莠倉城北續述征記曰莠倉城去大游墓二十
里又東逕大齊城南陳留風俗傳曰外黃縣有大齊
亭又東逕科城北陳留風俗傳曰縣有科稟亭是則
科稟亭也汳水又東逕小齊城南汳水又南逕利望
亭南風俗傳曰故曰成安也地理志曰陳留舊名(一清
按舊名當作縣名)漢武帝以封韓延年為侯國(全氏曰按小司馬曰表在
郟志則在陳留盖疑未能決也予謂延年郟人則潁川之郟是也以為陳留非也善長亦據本志言之耳
一清按地理志潁川郡本有成安縣分註云侯國也而小司馬以陳留之成安當之道元則又兩釋之而
不知擇也)汳水又東龍門故瀆出焉瀆舊通睢水故西征
記曰龍門水名也門北有土臺高三丈餘上方數十
步汳水又東逕濟陽考城縣故城南為菑獲渠考
城縣周之采邑也於春秋為戴國矣左傳隠公十年
秋宋衛蔡伐戴是也漢高帝十一年秋封彭祖為侯
國(一清按索隠曰漢表彭祖姓祕音轡韋昭音符篾反非也今檢史記諸本並作秘今見有姓秘氏)
陳留風俗傳曰秦之榖縣也後遭漢兵起邑多災年
故改曰菑縣王莽更名嘉榖(一清按道元此說非也漢書傅寬𫝊略梁别西
擊邢說軍菑南破之師古曰菑縣名也後為考城則秦時已名菑縣非自漢始盖因王莽更為嘉榖而造
作是說)章帝東巡過縣詔曰陳留菑縣其名不善高祖
鄙柏人之邑世宗休聞喜而顯獲嘉應吉亨之符嘉
皇靈之顧賜越有光烈考武皇其改菑縣曰考城是
瀆盖因縣以獲名矣汳水又東逕寧陵縣之沙陽亭
北故沙隨國矣春秋左傳成公十六年秋會于沙隨謀
伐鄭也杜預釋地曰在梁國寧陵縣北沙陽亭是也
世以為堂城非也汳水又東逕黃蒿塢北續述征記
曰堂城至黃蒿二十里汳水又東逕斜城下續述征
記曰黃蒿到斜城五里陳留風俗傳曰考城縣有斜
亭汳水又東逕周塢側續述征記曰斜城東三里晉
義熙中劉公遣周超之自彭城綠汳故溝斬樹穿道
七百餘里以開水路停薄于此故茲塢流稱矣汳水
又東逕葛城故葛伯之國也孟子曰葛伯不祀湯問
曰何為不祀稱無以供祠祭遺葛伯葛伯又不祀湯
又問之曰無以供犧牲湯又遺之又不祀湯又問之
曰無以供粢盛湯使亳衆往為之耕老弱饋食葛伯
又率民奪之不授者則殺之湯乃伐葛葛於六國屬
魏魏襄以封公子無忌號信陵君(朱氏謀㙔箋云史記云魏公子無忌
者魏昭王少子而魏安釐王異母弟也昭王薨安釐王即位封公子為信陵君此云襄王誤也)其地
葛鄉即是城也在寧陵縣西四十里汳水又東逕神
□塢又東逕夏侯長塢(一清按三國志魏武帝紀袁術退保封邱遂圍之未合術
走襄邑追到太夀決渠水灌城走寧陵又追之走九江太夀地無考大約在寧陵襄邑之間又夏侯惇傳
領陳留濟隂太守惇乃斷太夀水作陂身自負土率將士勸種稻民賴其利此夏侯長塢盖以惇得名)
續述征記曰夏侯塢至周塢各相距五里汳水又東
逕梁國睢陽縣故城北而東歴襄鄉塢南續述征記
曰西去夏侯塢二十里東一里即襄鄉浮圖也汳水
逕其南漢熹平中某君所立死因葬之其弟刻石樹
碑以旌厥德隧前有師子天鹿累㙛作百達柱八所
荒蕪頽毁凋落略盡矣
又東至梁郡(一清按漢志秦碭郡高帝五年為梁國續志同作經者乃改云梁郡此與陳縣漢相
王君造四縣碑以淮陽國為淮陽郡正相類後獲水睢水經文亦云)蒙縣為睢水餘波
南入睢陽城中
汳水又東逕貫城南俗謂之薄城非也闞駰十三州
志以為貫城也在蒙縣西北春秋僖公二年齊侯宋
公江黃盟于貫杜預以為貰也云貰貫字相似貫在
齊謂貰澤也是以非此也今於此地更無他城在蒙
西北唯是邑耳考文準地貫邑明矣非亳可知(一清按亳
與上薄字同看)汳水又東逕蒙縣故城北俗謂之小蒙城也
西征記城在汳水南十五六里即莊周之本邑也為
蒙之漆園吏郭景純所謂漆園有傲吏者也悼惠施
之没杜門於此邑矣汳水自縣南出今無復有水唯
睢陽城南側有小水南流入于睢城南二里有漢太
傅掾橋載墓碑載字元賓梁國睢陽人也睢陽公子
熹平五年立城東百步有石室刊云漢鴻臚橋仁祠
城北五里有石虎石柱而無碑誌不知何時建也汳
水又東逕大蒙城北自古不聞有二蒙疑即蒙亳也
所謂景亳為北亳矣椒舉云商湯有景亳之命者也
闞駰曰湯都也亳本帝嚳之墟在禹貢豫州河洛之
間今河南偃師城西二十里尸鄉亭是也皇甫謐以
為考之事實學者失之如孟子之言湯居亳與葛為
隣是即亳與葛比也湯地七十里葛又伯耳封域有
限而寧陵去偃師八百里不得童子饋餉而為之耕
今梁國自有二亳南亳在榖熟北亳在蒙非偃師也
古文仲虺之誥曰葛伯仇餉征自葛始即孟子之言
是也崔駰曰湯冢在濟隂薄縣北皇覽曰薄城北郭
東三里平地有湯冢四方方各十步高七尺上平也
漢哀帝建平元年大司空史郤長卿按行水災因行
湯冢在漢屬扶風今徵之迴渠亭有湯池徵陌是也
(全氏曰按漢志徵屬左馮翊不屬右扶風)然不經見難得而詳按秦寧公
本紀云二年伐湯三年與亳戰亳王奔戎遂滅湯然
則周桓王時自有亳王號湯為秦所滅乃西戎之國
葬于徵者也非殷湯矣劉向言殷湯無葬處為疑杜
預曰梁國蒙縣北有薄伐城城中有成湯冢其西有
箕子冢今城内有故冢方墳疑即杜元凱之所謂湯
冢者也而世謂之王子喬冢冢側有碑題云仙人王
子喬碑曰王子喬者盖上世之真人聞其仙不知興
何代也博問道家或言潁川或言産蒙初建此城則
有斯邱傳承先民曰王氏墓暨于永和之元年冬十
二月當臘之時夜上有哭聲其音甚哀附居者王伯
怪之明則登而察焉時天鴻雪下無人徑有大鳥跡
在祭祀處左右咸以為神其後有人著大冠絳單衣
杖竹立冢前呼採薪孺子伊永昌曰我王子喬也勿
得取吾墳上樹也忽然不見時令泰山萬熹稽故老
之言感精瑞之應乃造靈廟以休厥神於是好道之
儔自遠方集或絃琴以歌太一或譚思以歷丹田知
至德之宅兆實真人之祖先延熹八年秋八月皇帝
遣使者奉犧牲致禮祠濯(全氏曰隸釋改作祇懼非是)之敬肅如
也國相東萊王璋字伯儀以為神聖所興必有銘表
乃與長史邊乾遂樹之元石紀頌遺烈觀其碑文意
似非遠既在經見不能不書存焉
獲水出汳水於梁郡蒙縣北
漢書地理志曰獲水也十三州志曰首受菑獲渠(一清
按漢志梁國蒙縣獲水首受菑獲渠汳水注云汳水又東逕濟陽考城縣故城南為甾獲渠道元是注盖
割裂班志又雜引闞說以成文殆好博之過也)亦兼丹水之稱也竹書紀年
曰宋殺其大夫皇瑗于丹水之上又曰宋大水丹水
壅不流盖汳水之變名也獲水自蒙東出水南有漢
故繹幕令匡碑匡字公輔魯府君之少子也碑字碎
落不可尋識竟不知所立歲月也獲水又東逕長樂
固北已氏縣南東南流逕于蒙澤十三州志曰蒙澤
在縣東春秋莊公十二年宋萬與公争博殺閔公於
斯澤矣獲水又東逕虞縣故城北古虞國也昔夏少
康逃奔有虞為之庖正虞思於是妻之以二姚者也
王莽之陳定亭也城東有漢司徒盛允墓碑允字伯
世梁國虞人也其先奭氏至漢中葉避孝元皇帝諱
改姓曰盛世濟其美以迄于公察孝廉除郎累遷司
空司徒延熹中立墓中有石廟廟宇傾頽基構可尋
獲水又東南逕空桐澤北澤在虞城東南春秋哀公
二十六年冬宋景公遊于空澤辛巳卒于連中大尹
左師興空澤之士千甲奉公自空桐入如沃宫者矣
獲水又逕龍譙國(一清按龍譙國未詳寰宇記亳州下云後漢熹平五年黃龍見譙太
史令單颺以為其國當有王者興不及五十年亦當復見後如其言及文帝即位黃初元年以先人舊都
立為譙國與長安許昌鄴洛陽號為五都事見後漢書方術傳及三國志魏文帝紀熹平之朝譙尚為縣
屬沛國占侯者即云其國若豫知當塗受命改制之事史氏多誣此其騐矣)又東合黃水
口水上承黃陂下注獲水獲水又東入櫟林世謂之
九里柞獲水又東南逕下邑縣故城北楚考烈王滅
魯頃公亡遷下邑又楚漢彭城之戰吕后弟周(全氏曰按
項羽本紀云吕后兄高帝紀亦云吕后兄非弟也且是周吕侯名澤周吕其封國非名周也)軍於
下邑高祖敗還從周軍子房肇捐地之策收垓下之
師陸機所謂即謀下邑者也王莽更名下洽矣獲水
又東逕碭縣故城北應劭曰縣有碭山山在東出文
石秦立碭郡盖取山之名也王莽之節碭縣也山有
梁孝王墓其冢斬山作郭穿石為蔵行一里到藏中
有數尺水水有大鯉魚黎萌謂藏有神不敢犯之凡
到蔵皆潔齋而進不齋者至藏輒有獸噬其足獸難
得見見者云佀狗所未詳也山上有梁孝王祠獲水
又東榖水注之水上承碭陂陂中有香城城在四水
之中承諸陂散流謂零水瀤水清水也積而成潭謂
之碭水趙人有琴高者以善鼔琴為康王舍人行彭
涓之術浮游碭郡間二百餘年後入碭水中取龍子
與弟子期曰皆潔齋待於水傍設屋祠果乘赤鯉魚
出入坐祠中碭中有千萬人觀之留月餘復入水也
陂水東注謂之榖水東逕安山北即碭北山也山有
陳勝墓覩秦亂首兵伐秦弗終厥謀死葬於碭謚曰
隠王也榖水又東北注于獲水獲水又東歴藍田鄉
郭又東逕梁國杼秋縣故城南王莽之予秋也獲水
又東歴(一清按下有脫文)洪溝水注之水南北各一溝溝首
對獲世謂之鴻溝非也春秋昭公八年秋蒐于紅杜
預曰沛國蕭縣西有紅亭即地理志之&KR2558;縣(一清按此說亦
見晉書地道記而顧景范非之郡國志泰山郡奉高邑劉昭補註曰左傳昭八年大蒐于紅紅亭在縣西
北漢志沛郡&KR2558;縣莽曰貢師古曰&KR2558;亦音貢音義並異)高后三年楚元王子富
為侯國(朱氏謀㙔箋云王子侯表景帝三年更封富為紅侯作高后誤一清按索隠曰楚元王傳
休侯富免後封紅侯紅休盖二鄉名王莽封劉歆為紅休侯一云紅即虹縣)王莽之所謂
貢矣盖溝名是同非楚漢所分也(全氏曰鴻溝史記年表作洪渠漢書
音義作鴻溝晉志浚儀縣下亦作洪溝則鴻洪字本通故有指此洪溝為鴻溝者善長特起而糾正之)
又東過蕭縣南睢水北流注之
蕭縣南對山世謂之蕭城南山也戴延之謂之同孝
山云取漢陽城侯劉德所居里名目山也劉澄之云
縣南有昌山未詳孰是也山有箕谷谷水北流注獲
世謂之西流水言水上承梧桐陂陂水西流因以為
名也余嘗逕蕭邑城右唯是水北注獲更無别水疑
即經所謂睢水也城東西及南三面臨側獲水故沛
郡治縣亦同居矣城南舊有石橋耗處積石為梁高
二丈今荒毁殆盡亦不具誰所造也縣本蕭叔國宋
附庸楚滅之春秋宣公十二年楚伐蕭蕭潰申公巫
臣曰師人多寒王巡三軍拊而勉之三軍之士皆同
挾纊盖恩使之然矣蕭女娉齊為頃公之母郤克所
謂蕭同叔子也獲水又東歴龍城不知誰所創築也
獲水又東逕同孝山北山隂有楚元王冡上圓下方
累石為之高十餘丈廣百許步經十餘墳悉結石也
獲水又東淨淨溝水注之水上結梧桐陂西北流即
劉中書澄之所謂白溝水也又北入于獲俗名之曰
淨淨溝也
又東至彭城縣北東入于泗
獲水自淨淨溝東逕阿育王寺北或言楚王英所造
非所詳也盖遵育王之遺法因以名焉與安陂水合
水上承安陂餘波北逕阿育王寺側水上有梁謂之
元柱橋水傍有石墓宿經開發石作工竒殊為壯構
而不知誰冢疑即澄之所謂凌冢也水北流注于獲
獲水又東逕彌黎城北劉澄之永初記所謂城之西
南有彌黎城者也獲水於彭城西南迴而北流逕彭
城城西北舊有楚大夫龔勝宅即楚老父哭勝處也
獲水又東轉逕城北而東注泗水北三里有石冢被
開傳言楚元王之孫劉向冢未詳是否城即殷大夫
老彭之國也於春秋為宋地楚伐宋并之以封魚石
崔子季珪述初賦曰想黃公於邳圯勤魚石於彭城
即是縣也孟康曰舊名江陵為南楚陳為東楚彭城為
西楚文穎曰彭城故東楚也項羽都焉謂之西楚漢
祖定天下以為楚郡封弟交為楚王都之宣帝地節
元年更為彭城郡王莽更之曰和樂也徐州治城内
有漢司徒袁安魏中郎將徐庶等數碑並列植於街
右咸曾為楚相也大城之内有金城東北小城劉公
更開廣之皆壘石高四丈列塹環之小城西又有一
城是大司馬琅琊王所修因項羽故臺經始即構宫
觀門閤惟新厥制義熙十二年霖雨驟㴻汴水暴長
城遂崩壞冠軍將軍彭城劉公之子也登更築之悉
以塼壘宏壯堅峻樓櫓赫弈南北所無宋平北將軍
徐州刺史河東薛安都舉城歸魏魏遣博陵公尉苟
仁城陽公孔伯恭援之邑閤如初觀不異昔自後毁
撒一時俱盡(一清按此處疑有脱文魏書堯暄傳初暄使徐州見州城樓觀嫌其華盛乃令
往往毁撒由是更損落及高祖幸彭城聞之曰暄猶可斬)閒遺工雕鏤尚存龍雲
逞勢竒為精妙矣城之東北角起層樓於其上號曰
彭祖樓地理志曰彭城縣古彭祖國也世本曰陸終
之子其三曰籛是為彭祖彭祖城是也下曰彭祖冢
彭祖長年八百綿夀永世於此有冢盖亦元極之化
矣其樓之側衿汳帶泗東北為二水之會也聳望川
原極目清野斯為佳處矣
水經注釋卷二十三
