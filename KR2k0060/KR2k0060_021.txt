欽定四庫全書
水經注釋卷二十一
仁和趙一清撰
汝水
汝水出河南梁縣勉鄉西天息山
地理志曰出高陵山即猛山也亦言出南陽魯陽縣
之大盂山又言出宏農盧氏縣還歸山博物志曰汝
出燕泉山並異名也余以永平中蒙除魯陽太守會
上臺下列山川圖以方誌參差遂今尋其源流此等
既非學徒難以取悉既在遘見不容不述今汝水西
出魯陽縣之大盂山蒙柏谷巖鄣深高山岫邃密石
徑﨑嶇人蹟裁交西即盧氏界也其水東北流逕太
和城西又東流逕其城北左右深松列植筠柏交蔭
尹公度之所棲神處也又東屇堯山西嶺下水流兩
分一水東逕堯山南為滍水也即經所言滍水出堯
山矣一水東北出為汝水歴蒙柏谷左右岫壑爭深
山阜競高夾水層松茂柏傾山蔭渚故世人以名也
津流不已北歴長白沙口狐白谿水注之夾岸沙漲
若雪因以取名其水南出狐白川北流注汝汝水又
東北趣狼臯山者也
東南過其縣北
汝水自狼臯山東出峽謂之汝阨也東歴麻解城北
故鄤鄉城也謂之蠻中左𫝊所謂單浮餘圍蠻氏蠻
氏潰者也杜預曰城在河南新城縣之東南伊洛之
戎陸渾蠻氏城也俗以為麻解城非也蓋蠻麻讀聲
近故也汝水又逕周平城南京相璠曰霍陽山在周
平城東南者也汝水又東與三屯谷水合水出南山
北流逕石碣東柱側刊云河南界又有一碣題言洛
陽南界碑柱相對既無年月竟不知何代所表也其
水又北流注于汝水汝水又東與廣成澤水合水出
狼臯山北澤中安帝永初元年以廣成遊獵地假與
貧民元初二年鄧太后臨朝鄧隲兄弟輔政世士以
為文德可興武功宜廢寢蒐狩之禮息戰陣之法于
時馬融以文武之道聖賢不墜五材之用無或可廢
作廣成頌云大漢之初基也揆厥靈囿營于南郊右
矕三塗左枕嵩嶽面據衡隂背基王屋浸以波溠演
以滎洛金山石林殷起乎其中神泉側出丹水涅池
怪石浮磬燿焜于其陂桓帝延熹元帝校獵廣成遂
幸函谷關其水自澤東南流逕温泉南與温泉水合
温水殷源揚波于川左泉上華宇連蔭茨甍交拒方
塘石沼錯落其間頤道者多歸之其水東南流注廣
成澤水澤水又東南入于汝水汝水又東得魯公水
口水上承陽人城東魯公陂城古梁之陽人聚也秦
滅東周徙其君於此陂水東南流合于澗水水出北
山南流注之又亂流注于汝水汝水之右有霍陽聚
汝水逕其北東合霍陽山水水出南山杜預曰河南
梁縣有霍山者也其水東北流逕霍陽聚東世謂之
華浮城(一清按章懷後漢書注曰俗謂之張侯城)非也春秋左傳哀公四
年楚侵梁及霍服虔曰梁霍周南鄙也建武二年世
祖遣征虜將軍祭遵攻蠻中山賊張滿時厭新柏華
餘賊合攻得霍陽聚即此(一清按後漢書祭遵傳時新城蠻中山賊張滿屯結
險隘為人害詔遵攻之而厭新柏華餘賊復與滿合遂攻得霍陽聚道元抄變其詞耳)水又逕
梁城西按春秋周小邑也於戰國為南梁矣故經云
汝水逕其縣北俗謂之治城非也以北有注城故也
今置治城縣治霍陽山水又東北流注于汝水汝水
又右合三里水水北出梁縣西北而東南流逕其縣
故城西故&KR1222;狐聚也地理志云秦滅西周徙其君于
此因乃縣之杜預曰河南縣西南有梁城即是縣也
水又東南逕注城南司馬彪曰河南梁縣有注城史
記魏文侯三十一年敗秦于注者也又與一水合水
發注城東坂下東南流注三里水三里水又亂流入
于汝汝水又東逕成安縣故城北按地理志潁川郡
有成安縣侯國也史記建元以來功臣侯者年表曰
漢武帝元朔五年校尉韓千秋擊南越死封其子韓
延年為成安侯即此邑矣世謂之白泉城非也俗謬
耳汝水又東為周公渡藉承休之徽號而有周公之
嘉稱也汝水又東黃水注之水出梁山東南逕周承
休縣故城東為承休水縣故子南國也漢武帝元鼎
四年幸雒陽廵省豫州觀于周室邈而無祀詢問耆
老乃得孽子嘉封為周子南君以奉周祀按汲冢古
文謂衞將軍文子為子南彌牟其後有子南勁紀年
勁朝于魏後惠成王如衞命子南為侯秦并六國衞
最後滅疑嘉是衞後故氏子南而稱君也初元五年
為周承休邑地理志曰侯國也元帝置元始二年更
曰鄭公(一清按漢書地理志亦作鄭公而後漢黃瓊封邟鄉侯章懷注引說文曰邟
潁川縣也漢潁川郡有周承休侯國元始二年更名曰邟音亢袁紹亦封邟鄉侯此云鄭公不詳其故)王莽之
嘉美也故汝渡有周公之名蓋藉邑以納稱也世謂
之黃城水曰黃水皆非也其水又東南逕白茅臺東
又南逕梁雀鄉西世謂之期城非也按後漢書世祖
自潁川往梁雀鄉馮魴先詣行所即是邑也(一清按方輿紀
要云括地志周承休城一名梁雀塢或云即梁瞿鄉也蓋瞿雀字形相似道元以世謂之期城為非期瞿音
相似然則雀字為正)水積為陂世謂之黃陂東轉逕其城南東
流右合汝水
又東南過潁川郟縣南
汝水又東與張磨泉合水發北阜春夏水盛則南注
汝水汝水又東分為西長湖湖水南北五十餘步東
西三百步汝水又東扈澗水北出大劉山南逕木蓼
堆東郟城西南流入于汝汝水又右迤為湖湖水南
北八九十步東西四五百步俗謂之東長湖湖水下
入汝古養水也水出魯陽縣北將孤山北長岡下數
泉俱發東歴永仁三堆南又東逕沙川世謂之沙水
歴山符壘北又東逕沙亭南故養隂里也司馬彪郡
國志曰襄城有養隂里京相璠曰在襄城郟縣西南
養水名也俗以是水為沙水故亦名之為沙城非也
又城處水之陽而以隂為稱更用惑焉但流雜間居
裂溉牙移致令川渠異容津途改狀故物望疑焉又
右會堇溝水水出沛公壘西六十許步蓋漢祖入關
往征是由故地擅斯目矣其水東北注養養水又東
北入東長湖亂流注汝水也汝水又逕郟縣故城南
春秋昭公十九年楚令尹子瑕之所城也滶水注之
水出魯陽縣之將孤山東南流許慎云水出南陽魯
陽入父城從水敖聲(一清按說文云入城父蓋道元改之)吕忱字林亦
言在魯陽滶水東入父城縣與桓水會桓水出魯陽
北山水有二源竒導於賈復城合為一瀆逕賈復城
北復南擊郾所築也俗語訛謬謂之寡婦城水曰寡
婦水此瀆水有窮通故有枯渠之稱焉其水東北流
至父城縣北右注滶水亂流又東北至郟入汝汝水
東南左合藍水水出陽翟縣重嶺山東南流逕紀氏
城西有層臺謂之紀氏臺續漢書曰世祖車駕西征
盜賊羣起郟令馮魴為賊延襃所攻力屈上詣紀氏
羣賊自降即是處在郟城東北十餘里其水又東南
流逕黃阜東而南入汝水汝水又東南流右與白溝
水合水出夏亭城西又南逕龍城西城西北即摩陂
也縱廣可一十五里魏青龍元年有龍見于郟之摩
陂明帝幸陂觀龍於是改摩陂曰龍陂其城曰龍城
其水又南入于汝水汝水又東南與龍山水會水出
龍山龍溪北流際父城縣故城東昔楚平王大城城
父以居太子建故杜預曰即襄城之城父縣也馮異
據之以降世祖用報巾車之恩也(一清按城父父城本是二縣漢志潁
川郡父城縣下云應鄉故國沛郡城父縣下云夏肥水東南至下蔡入淮莽曰思善續志父城屬潁川而
城父改隸汝南故特著曰城父故屬沛春秋時曰夷左氏𫝊云楚遷許于夷實城父杜預註曰此時改城
父為夷故傳實之又後漢書馮異傳云潁川父城人也章懷注云父城縣名故城在今許州葉縣東北汝
州郟城縣有父城亦或謂之城父元和郡縣志云父城故殷時應國左傳楚大城城父以居太子建是也
杜元凱恐後人誤以此城父為遷許之舊故云即襄城之城父明以别于沛郡也史記正義云潁川父城
縣沛郡城父縣據郡屬縣其名自分斯言最核也)其水又東北流與二水合
俱出龍山北流注之又東北入于汝水汝水又東南
逕襄城縣故城南王隠晉書地道記曰楚靈王築劉
向說苑曰襄城君始封之日服翠衣帶玉佩徙倚于
流水之上即是水也楚大夫莊辛所說處後乃縣之
吕后元年立孝惠後宫子義為侯國王莽更名相城
也黃帝嘗遇牧童於其野故嵇叔夜讚曰竒矣難測
襄城小童倦遊六合來憩兹邦也其城南對汜城周
㐮王出鄭居汜即是此城也春秋襄公二十六年楚
伐鄭涉汜而歸杜預曰涉汝水于汜城下也晉襄城
郡治京相璠曰周襄王居之故曰襄城也今置關于
其下汝水又東南流逕西不羹城南春秋左傳昭公
十二年楚靈王曰昔諸侯遠我而畏晉今我大城陳
蔡不羹賦皆千乘諸侯其畏我乎東觀漢記曰車騎
馬防以前參藥勤勞省闥增封侯國襄城羹亭千二
百五十戶即此亭也汝水又東南逕繁邱城南而東
南出也
又東南過定陵縣北
湛水出犨縣北魚齒山西北東南流歴魚齒山下為
湛浦方五十餘步春秋襄公十六年晉伐楚報楊梁
之役楚公子格及晉師戰于湛阪楚師敗績遂侵方
城之外今水北悉枕翼山阜於父城東南湛水之北
山有長阪蓋即湛水以名坂故有湛阪之名也湛水
又東南逕蒲城北京相璠曰昆陽縣北有蒲城蒲城
北有湛水者是也湛水又東於汝水九曲北東入汝
杜預亦以是水為湛水矣周禮荆州其浸潁湛鄭元
云未聞蓋偶有不照也今考地則不乖其土言水則
有符經文矣(一清按漢志註師古曰潁水出陽城陽乾山宜屬豫州許慎又云湛水豫州浸
蓋川土相隣故也全氏曰周禮職方荆州之浸潁湛按湛是汝水支流而潁亦與汝互相出入之水也又
豫州之浸波溠波亦汝水支流然則汝雖不見于禹貢而未嘗不重于職方康成既不知湛水又不知波
水非善長之註何以證明)汝水又東南逕定陵縣故城北漢成帝
元延三年封侍中衞尉淳于長為侯國王莽更之曰
定城矣東觀漢記曰光武擊王莽二公還到汝水上
於涯以手飲水澡頰塵垢謂傅俊曰今日疲倦諸君
寧憊也即是水也水右則滍水左入焉左則百尺溝
出矣溝水夾岸層崇亦謂之為百尺隄也自定陵城
北通潁水於襄城縣潁盛則南播汝泆則北注溝之
東有澄潭號曰龍淵在汝北四里許南北百步東西
二百步水至清深常不耗竭佳饒魚筍湖溢則東注
漷水矣汝水又東南昆水注之水出魯陽縣唐山東
南流逕昆陽縣故城西更始元年王莽徵天下能為
兵法者選練武衞招募猛士旌旗輜重千里不絶又
驅諸獷獸虎豹犀象之屬以助威武自秦漢出師之
盛未嘗有也世祖以數千兵邀之陽關諸將見尋邑
兵盛反走入昆陽世祖乃使成國上公王鳳廷尉大
將軍王常留守夜與十三騎出城南門收兵于郾尋
邑圍城數十重雲車十餘丈瞰臨城中積弩亂發矢
下如雨城中人負戶而汲王鳳請降不許世祖率營
部俱進頻破之乘勝以敢死三千人徑衝尋邑兵敗
其中堅于是水之上遂殺王尋城中亦鼓譟而出中
外合勢震呼動天地會大雷風屋瓦皆飛莽兵大潰
昆水又屈逕其城南世祖建武中封侍中傅俊為侯
國故後漢郡國志有昆陽縣蓋藉水以氏縣也(一清按漢
志潁川郡昆陽縣應劭曰昆水出南陽)昆水又東逕定陵城南又東注
汝水汝水又東南逕竒頟城西北今南潁川郡治也
濆水出焉世亦謂之大㶏水爾雅曰河有雍汝有濆
然則濆者汝别也(全氏曰公羊子曰濆泉者直泉也直泉者涌泉也釋名本之其音讀
如瀵謂自下而上也㶏則其聲之轉也後卷小㶏水下有汾陂善長亦曰汾俗音糞蓋汾即瀵之通也詩
曰遵彼汝墳蓋汝旁之水為濆則汝旁之土亦為墳謂突起也如禹貢赤埴墳之墳毛公乃以大防解之
非矣觀孟子則汝水宜決不宜防也)故其下夾水之邑猶流汝陽之名
是或濆㶏之聲相近矣亦或下合㶏潁兼統厥稱耳
又東南過郾縣北
汝水逕竒頟城西東南流其城衿帶兩水側背雙流
汝水又東南流逕郾縣故城北故魏下邑也史記楚
昭陽伐魏取郾是也汝水又東得醴水口水出南陽
雉縣亦云導源雉衡山即山海經云衡山也郭景純
以為南嶽非也馬融廣成頌曰面據衡隂指謂是山
在雉縣界故世謂之雉衡山依山海經不言有水焉
然醴水東流歴唐山下即高鳳所隠之山也醴水又
東南與臯水合水發臯山郭景純曰或作章山東流
注于醴水醴水又東南逕唐城北南入城而西流出
城城蓋因山以即稱矣醴水又屈而東南流逕葉縣
故城北春秋昭公十五年許遷于葉者也楚盛周衰
控霸南土欲爭強中國多築列城于北方以逼華夏
故號此城為萬城或作方城唐勒奏土論曰我是楚
也世霸南土自越以至葉垂宏境萬里故號曰萬城
也余按春秋屈完之在召陵對齊侯曰楚國方城以
為城杜預曰方城山名也在葉南未詳孰是楚惠王
以封諸梁子高號曰葉公城即子高之故邑也葉公
好龍神龍下之河東王喬之為葉令也每月望常自
詣朝堂帝怪其來數而不見車騎顯宗密令太史伺
望之言其臨至輒有雙鳬從車南飛來於是候鳬至
舉羅張之但得一隻舄乃詔尚方診視則四年中所
賜尚書官屬履也每當朝時葉門下鼓不擊自鳴聞
于京師後天下玉棺于堂前吏民推排終不搖動喬
曰天帝獨欲召我耶乃沐浴服飾寢其中蓋便立覆
宿昔葬于城東土自成墳其夕縣中牛皆流汗喘乏
而人無知者百姓為立廟號葉君祠牧守每班錄皆
先謁拜之吏民祈禱無不如應若有違犯亦立能為
祟帝乃迎取其鼔置都亭下略無復聲焉或云即古
仙人王喬也是以干氏書之于神化醴水又逕其城
東與燒車水合水西出苦菜山東流側葉城南而下
注醴水醴水又東逕葉公廟北廟前有葉公子高諸
梁碑舊秦漢之世廟道有雙闕几筵黃巾之亂殘毁
頽闕魏太和景初中令長修飾舊宇後長汝南陳晞
以正始元年立碑碑字破落遺文殆存事見其碑醴
水又東與葉西陂水會縣南有方城山屈完所謂楚
國方城以為城者也山有湧衆北流畜之以為陂陂
塘方二里陂水散流又東逕葉城南而東北注醴水
醴水又東注葉陂陂東西十里南北七里二陂並諸
梁之所堨也陂水又東逕潕陽縣故城北又東逕定
陵城南東與芹溝水合其水導源葉縣東逕潕陽城
北又東逕定陵縣南又東南流注醴其水逕流昆醴
之間纏絡四縣之中疑即吕忱所謂涀水也今於定
陵更無别水唯是水可當之醴水東逕郾縣故城南
左入汝(一清按漢志南陽郡雉縣澧水東至&KR2727;入汝師古曰&KR2727;音屋考澧水東至郾縣入汝今河
南許州郾城縣是也&KR2727;字誤耳師古更以屋音釋之廣韻集韻始出&KR2727;字云地名在南陽皆為繆也)山海
經曰澧水東流注于視水也(一清按郭璞註云或曰視宜為瀙漢志南陽郡
舞隂縣瀙水所出東至上蔡入汝全氏曰山經所云澧水注視澧乃灈字之訛灈水注瀙澧水不注瀙也)
汝水又東南流逕鄧城西春秋左𫝊桓公二年蔡侯
鄭伯會于鄧者也汝水又東南流潕水注之
又東南過汝南上蔡縣西
汝南郡楚之别也漢高祖四年置王莽改郡曰汝濆
(一清按漢志汝南郡高帝置莽曰汝汾分為賞都尉)縣故蔡國周武王克殷封
其弟叔度於蔡世本曰上蔡也九江有下蔡故稱上
竹書紀年曰魏章率師及鄭師伐楚取上蔡者也永
初元年安帝封鄧隲為侯國汝水又東逕懸瓠城北
王智深云汝南太守周矜起義於懸瓠者是矣今豫
州刺史汝南郡治城之西北汝水枝别左出西北流
又屈西東轉又西南會汝形若垂瓠耆彦云城北名
馬灣中有地數頃上有栗園栗小殊不並固安之實
也然歲貢三百石以充天府水渚即栗州也樹木高
茂望若屯雲積氣矣林中有栗堂射埻甚閒敞牧宰
及英彦多所遊薄其城上西北隅高祖以太和中幸
懸瓠平南王肅起高臺於小城建層樓于隅阿下際
水湄降眺栗渚左右列榭四周參差競跱竒為佳觀
也
又東南過平輿縣南
溱水出浮石嶺北青衣山亦謂之青衣水也東南逕
朗陵縣故城西應劭曰西南有朗陵山縣以氏焉世
祖建武中封城門校尉臧宮為侯國也溱水又南屈
逕其縣南又東北逕北宜春縣故城北王莽更名之
為宣孱也豫章有宜春故加北矣元初三年安帝封
后父侍中閻暢為侯國溱水又東北逕馬香城北又
東北入汝汝水又東南逕平輿縣南安成縣故城北
王莽更名至成也漢武帝元光六年封長沙定王子
劉蒼為侯國矣(一清按索隠曰在豫章地理志豫章郡無此縣長沙國有安成縣非汝南
之安成也)汝水又東南汶水首受慎水於慎陽縣故城南
陂(一清按漢志慎陽縣師古曰慎字本作滇音真闞駰云永平五年失印更刻遂誤以水為心)陂
水兩分一水自陂遶慎陽城四圍城塹潁川荀淑遇
縣人黃叔度於逆旅與語移日曰子吾師表也范奕
論曰黃憲言論風旨無所傳聞然士君子見之者靡
不服深遠去疵吝將以道周性全無得而稱乎塹水
又自瀆東北流注北陂一水自陂東北流積為鮦陂
陂水又東北又結而為陂世謂之窖陂陂水上承慎
陽縣北陂東北流積而為土陂陂水又東為窖陂陂
水又東南流注壁陂陂水又東北為太陂陂水又東
入汝汝水又東南逕平陵亭北又東南逕陽遂鄉北
汝水又東逕櫟亭北春秋之棘櫟也杜預曰汝隂新
蔡縣東北有櫟亭今城在新蔡故城西北城北半淪
水汝水又東南逕新蔡縣故城南昔管蔡間王室放
蔡叔而遷之其子胡能率德易行周公舉之為魯卿
士以見于王王命之以蔡申吕地也以奉叔度祀是
為蔡仲矣宋忠曰故名其地為新蔡王莽所謂新遷
者也世祖建武元年封吳國為侯國(一清按後漢書吳漢𫝊國封在
建武二十八年此云元年誤也)汝南先賢𫝊曰新蔡鄭敬字次都為
郡功曹都尉高懿廳事前有槐樹白露類甘露者懿
問掾屬皆言是甘露敬獨曰明府政未能致甘露但
樹汁耳懿不悅託疾而去汝水又東南左會澺水水
上承汝水别流於竒頟城東東南流為練溝逕召陵
縣西東南流注上蔡西岡北為黃陵陂陂水東流於
上蔡岡東為蔡塘又東逕平輿縣故城南為澺水(一清
按說文澺水出汝南上蔡&KR3441;閭澗入汝)縣舊沈國也有沈亭春秋定公
四年蔡滅沈以沈子嘉歸後楚以為縣史記曰秦將
李信攻平輿敗之者也建武三十年世祖封姚統為
侯國(朱氏謀㙔箋曰後漢書銚期傳子統封建平侯非平輿)本汝南郡治昔費
長房為市吏見王壺公縣壺郡市長房從之因而自
遠同入此壺隠淪仙路骨謝懷靈無會而返雖能役
使鬼神而終同物化城南里餘有神廟世謂之張明
府祠水旱之不節則禱之廟前有圭碑文字紊碎不
可復尋碑側有小石函按桂陽先賢畫讚臨武張熹
字季智為平輿令時天大旱熹躬禱雩未獲嘉應乃
積柴自焚主簿侯崇小史張化從熹焚焉火既燎天
靈感應即澍雨此熹自焚處也澺水又東南左迤為
葛陂陂方數十里水物含靈多所苞育昔費長房投
杖於陂而龍變所在也又劾東海君於是陂矣陂水
東出為鮦水俗謂之三丈陂亦曰三嚴水水逕鮦陽
縣故城南應劭曰縣在鮦水之陽(一清按漢志汝南郡鮦陽縣孟康曰
音紂此是缺誤師古章懷音訓並承其失據太平寰宇記蔡州新蔡縣下云鮦音紂紅反說文鮦直龍切
此與紂紅之音相近為可証也)漢明帝永平中封衛尉隂興子慶為
侯國也縣有葛陵城建武十五年更封銍侯銚丹為
侯國(全氏曰丹以安成徙封非銍)城之東北有楚武王冢民謂之
楚王琴(一清按皇覽曰民謂之楚王岑蓋山陵之異名)城北祝社里下土中
得銅鼎銘曰楚武王是知武王隧也鮦陂東注為富
水水積之處謂之陂塘津渠交絡枝布川隰矣澺水
自葛陂東南逕新蔡縣故城東而東南流注于汝水
又東南逕下桑里左迤為横塘陂又東北為青陂者
也汝水又東南逕壺丘城北故陳地春秋左傳文公
九年楚侵陳剋壺丘以其服于晉是也汝水又東與
青陂合水上承慎水于慎陽縣之上慎陂右溝北注
馬城陂陂西有黃邱亭陂水又東逕新息亭北又東
為綢陂陂水又東逕新息縣結為牆陂陂水又東逕
遂鄉東南而為壁陂又東為青陂陂東對大吕亭春
秋外𫝊曰當成周者南有荆蠻申吕姜姓矣蔡平侯始
封也西有小吕亭故此稱大也側陂南有青陂廟廟
前有陂漢靈帝建寧三年新蔡長河南緱氏李言上
請修復青陂司徒臣訓尚書臣襲奏可洛陽宫於青
陂東塘南樹碑碑稱青陂在縣坤地源起桐柏淮川
别流入于潺湲逕新息牆陂衍入褒信界灌溉五百
餘頃陂水又東分為二水一水南入淮一水東南逕
白亭北又東逕吳城南史記楚惠王二年子西召太
子建之子勝於吳勝入居之故曰吳城也又東北屈
逕壺丘東而北流注于汝水世謂之薄谿水汝水又
東逕褒信縣故城北而東注矣
又東至原鹿縣
汝水又東南逕原鹿縣故城西杜預釋地曰汝隂有
原鹿縣也
南入于淮
所謂汝口側水有汝口戍淮汝之交會也
水經注釋卷二十一
