欽定四庫全書
水經注釋卷三十二
仁和趙一清撰
漻水蘄水決水沘水
泄水肥水施水(補)滁水
沮水漳水夏水羌水
涪水梓潼水涔水
漻水出江夏平春縣西
漻水北出大義山南至厲鄉西賜水入焉水源東出
大紫山分為二水一水西逕厲鄉南水南有童山即
烈山也山下有一穴父老相𫝊云是神農所生處也
故禮謂之烈山氏水北有九井子書所謂神農既誕
九井自穿謂斯水也又言汲一井則衆水動井今堙
塞遺迹髣髴存焉亦云頼鄉故頼國也有神農社賜
水西南流入於漻即厲水也賜厲聲相近宜為厲水
矣一水出義鄊西南入隋又注漻漻水又南逕隋縣
注安陸也
南過安陸入于溳
蘄水出江夏蘄春縣北山
山即蘄柳也水首受希水枝津西南流歴蘄水出蠻
中故以此蠻為五水蠻五水即謂蘄水希水巴水也
又赤亭水西歸水蠻左馮居岨藉山川世為抄暴宋
世沈慶之於西陽上下誅伐蠻夷即五水蠻也
南過其縣西
晉改為蘄陽縣縣徙江州置大陽戍後齊安郡移治
於此也
又南至蘄口南入于江
蘄水南對蘄陽州入于大江謂之蘄口州上有蘄陽
縣徙
決水出廬江雩婁縣大别山
俗名之為檀公峴盖大别之異名也(一清按尚書正義曰地理志無
大别鄭玄曰在廬江安豐縣杜預春秋註云大别不知何處或云在安豐縣西南左𫝊云吴既與楚夾漢
然後楚乃濟漢而陣自小别至于大别然則二别近漢之名無緣得在安豐如預所言雖不知其處要與
内方相接漢水所經必在荆州界也胡渭曰按地理志六安國安豐縣下云禹貢大别山在西南鄭杜說
所自出正義謂地志無大别何也又云大别山在漢陽府城東北半里漢水兩岸水經注江水逕魯山南
古翼際山也元和志魯山一名大别山在漢陽府東北一百步其山前枕蜀江北帶漢山杜元凱已知在
江夏不在安豐酈氏主杜說而終不能指魯山為大别至唐人始能言之)
北過其縣東
縣故吴地春秋左𫝊㐮公二十六年楚子秦人侵吴
及雩婁聞吴有備而還是也晉書地道記云在安豐
縣之西南即其界也故地理志曰決水出雩婁
又北過安豐縣東
決水自雩婁縣北逕雞備亭春秋昭公二十三年吴
敗諸侯之師于雞父者也安豐縣故城今邊城郡治
也王莽之美風也世祖建武八年封大將軍凉州牧
竇融為國晉立安豐郡(一清按漢志六安國安豐縣莽曰美豐今註云美風似因
安風縣名而譌續志有安豐縣又云安豐侯國盖光武以安豐陽泉蓼安風四縣封竇融為安豐侯其國
都則治安風爰及魏晉之安豐郡皆治安風縣也魏收地形志云邊城郡治麻步山領史水一縣則南北
流移境土非一故治無常所也此與淮水注之安豐津水南有城故安豐都尉治之安豐盖兩地而異名
不可混也)決水自縣西北流逕蓼縣故縣東又逕其北漢
高帝六年封孔藂為侯國也世謂之決水也水又西
北灌水注之其水導源廬江金蘭縣西北東陵鄉大
蘇山即淮水也(一清按漢志廬江郡下云金蘭西北有東陵鄕淮水出属揚州胡渭曰淮
當作灌愚謂非也班志原是淮字道元故以之釋灌水若破淮作灌則以灌水釋灌水於義豈可通乎)
許慎曰出雩婁縣俗謂之澮水也(一清按說文澮是汾澮之澮而别有
潓水出廬江入淮从水惠聲音胡計切者即是水也)禇先生所謂神龜出於江
灌之間嘉林之中盖謂此水也(全氏曰今龜筴𫝊作江淮淮即灌也非出
桐栢之淮)灌水東北逕蓼縣故城西而北注決水也故地
理志曰決水北注蓼入淮灌水於蓼亦入決(一清按漢志廬
江郡雩婁縣下云決水北至蓼入淮又有灌水亦北至蓼入決道元盖抄其詞而稍變之似失意義)縣
西蓼邑即臯陶之封邑也春秋宣公八年冬楚公子
燮滅舒蓼臧文仲聞之曰臯陶庭堅不祀忽諸德之
不建民之無援哀哉(朱氏謀㙔箋曰按左𫝊文公五年冬楚公子燮滅蓼臧文仲有
臯陶不祀之嘆至宣公八年夏楚人滅舒蓼自是兩事)決水又北右會陽泉水
水受決水東北流逕陽泉縣故城東故陽泉鄊也漢
靈帝中封太尉黃琬為侯國(一清按靈帝下脫年號後漢書黃琬𫝊云董卓
秉政以琬名臣徵為司徒遷太尉更封陽泉鄊侯卓入朝在靈帝崩後則琬封當在獻帝初年亦非靈帝
也)又西北流左入決水謂之陽泉口也(一清按三國志魏書滿寵
𫝊吴將陸遜向廬江寵整軍趨陽宜口即陽泉口也又吴書孫綝𫝊朱異帥三萬人屯安豐城為文欽勢
魏兖州刺史州泰拒異于陽淵酈注施水篇亦作陽淵續志廬江郡陽泉侯國劉昭補注引廣志曰有陽
泉湖)
又北入于淮
俗謂之決口非也斯決灌之口矣余往因公至于淮
津舟車所屇次于決水訪其民宰與古名全違脈水
尋經方知決口(一清按上文既以俗謂決口為非而此又云方知決口何耶或恐有脫誤)
盖灌澮聲相倫習俗害真耳
沘水出廬江灊縣西南霍山東北
灊者山水名也開山圖灊山圍繞大山為霍山郭景
純曰灊水出焉縣即其稱矣春秋昭公二十七年吴
因楚圍灊是也地里志曰沘水出沘山不言霍山沘
字或作淠淠水又東北逕博安縣泄水出焉
東北過六縣東
淠水東北右會蹹鼔川水水出東南蹹鼓川西北流
左注淠水淠水又西北逕馬亨城西又西北逕六安
縣故城西縣故咎陶國也夏禹封其少子奉其祀今
縣都陂中有大冢民𫝊曰公琴者即臯陶冢也楚人
謂冢為琴矣(一清按此文與汝水篇注可參証皇覽亦謂之曰琴也)漢高帝元
年别為衡山國五年属淮南文帝十六年復為衡山
國武帝元狩二年别為六安國王莽之安風也漢書
所謂以舒屠六晉太康三年廬江郡治淠水又西北
分為二水芍陂出焉又北逕五門亭西西北流逕安
豐縣故城西晉書地道記安豐郡之属縣也俗名之
曰安城矣又北會濡水亂流西北注之
北入于淮
水之決會謂之沘口也
泄水出博安縣(一清按漢志九江郡有博鄊縣續志無盖後漢省說文云泄水受博安洵波豈
順帝以前曾改博鄉為博安乎顧祖禹曰即壽州之都陸城晉元帝封六安繆王子交為侯邑考晉志又無之)
博安縣地理志之博鄊縣也王莽以為揚陸矣泄水
自縣上承沘水於麻步川西北出歴濡谿謂之濡水
也(全氏曰漢志六安國六縣如谿水首受沘東北至壽春入芍陂即濡谿水也)
北過芍陂西與沘水合
泄水自濡谿口逕安豐縣北流注于淠一謂之濡須
口
西北入于淮
亂流同歸也
肥水出九江成德縣廣陽鄉西
吕忱字林曰肥水出良餘山俗謂之連枷山亦或以
為獨山也北流分為二水施水出焉肥水又北逕荻
城東又北逕荻丘東右會施水枝津首受施水於合
肥縣城東西流逕成德縣注于肥水也
肥水别北過其縣西北入芍陂
肥水自荻丘北逕成德縣故城西王莽更之曰平阿
也又北逕芍陂東又北逕死虎塘東芍陂瀆上承井
門與芍陂更相通注故經言入芍陂矣肥水東北右
合閻澗水水上承施水於合肥縣北流逕浚道縣西
水積為陽湖陽湖水自塘西北逕死虎亭南夾横塘
西注宋太始初豫州司馬劉順帥衆八千據其城地
以拒劉勔杜叔實以精兵五千送糧死虎劉勔破之
此塘(一清按通鑑宋明帝紀殷琰將劉順柳倫皇甫道烈龐天生等八千人東據宛唐胡三省註云
宛唐水經注作死虖杜佑通典作死武地名在壽州壽春縣東四十餘里杜叔寳宋書殷琰𫝊作趙叔寳)
水分為二洛澗出焉閻漿水注之水受芍陂陂水上
承澗水於五門亭南别為斷神水又東北逕五門亭
東亭為衆水之會也斷神水又東北逕神迹亭東又
北謂之豪水雖廣名事實異一水又東北逕白芍亭
東積而為湖謂之芍陂陂周一百二十餘里在壽春
縣南八十里(一清按元和郡縣志云芍陂周二百里逕百里)言楚相孫叔敖
所造魏太尉王淩(沈氏曰王淩時為征東非太尉)與吴將張休戰于
芍陂即此處也陂有五門吐納川流西北為香門陂
水北逕孫叔敖祠下謂之芍陂瀆(全氏曰按華夏對境圖曰芍陂周二
百二十四里與陽泉大業並子思作引淠水為子午渠開六門淠水即淠水也陽泉見決水篇其大業當
在蓼縣盖取臯陶之字為陂名而善長失之)又北分為二水一水東注黎
漿黎漿水東逕黎漿亭南文欽之叛吴軍北入諸葛
緒拒之于黎漿即此水也東注肥水謂之黎漿水口
又北過壽春縣東
肥水自黎漿北逕壽春縣故城東為長瀨津津側有
謝堂北亭迎送所薄水陸舟車是焉萃止又西北左
合東谿谿水引瀆北出西南流逕導公寺西寺側因
谿建刹五層屋宇閒敞崇虚嶕嶢也又西南流注于
肥肥水又西逕東臺下臺即壽春外郭東北隅阿之
榭也東側有一湖三春九夏紅荷覆水引瀆城隍水
積成潭謂之東臺湖亦肥南播也肥水西逕壽春縣
故城北右合北谿水導北山泉源下注潄石頽隍水
上長林插天高柯負日出于山林精舍右山淵寺左
道俗嬉遊多萃其下内外引汲泉同七淨谿水沿注
西南逕陸道士解南精廬臨側川谿大不為廣小足
閒居亦勝境也谿水流注于肥水
北入于淮
肥水又西分為二水右即肥之故瀆遏為船官湖以
置舟艦也肥水左瀆又西逕石橋門北亦曰草市門
外有石梁渡北州州上有西昌寺寺三面阻水佛堂
設三像真容妙相相服精煒是蕭武帝所立也寺西
即船官坊倉兕都水是營是作湖北對八公山山無
樹木惟童阜耳山上有淮南王劉安廟劉安是漢高
帝之孫厲王長子也折節下士篤好儒學養方術之
徒數十人皆為俊異焉多神仙秘法鴻寳之道忽有
八公皆鬚眉皓素詣門希見門者曰吾王好長生今
先生無住衰之術未敢相聞八公咸變成童王甚敬
之八士並能鍊金化丹出入無間乃與安登山埋金
於地白日昇天餘藥在器雞犬䑛之者俱得上昇其
所昇之處踐石皆䧟人馬跡存焉故山即以八公為
目余登其上人馬之迹無聞矣惟廟像存焉廟中圖
安及八士像皆在牀帳如平生被服織麗咸羽扇裙
帔巾壺枕物一如常居廟前有碑齊永明十年所建
也山有隱室石井即崔琰所謂余下壽春登北嶺淮
南之道室八公石井在焉亦曰左吴與王春𫝊生等
尋安同詣元州還為著記號曰八公記都不列其雞
犬昇空之事矣按漢書安反伏誅葛洪明其得道事
備抱朴子及神仙𫝊肥水又左納芍陂瀆瀆水自黎
漿分水引瀆壽春城北逕芍陂門右北入城昔鉅鹿
時苗為縣長是其留犢處也瀆東有東都街街之左
道北有宋司空劉勔廟宋元徽二年建于東鄉孝義
里廟前有碑時年碑功方創齊永明元年方立沈約
宋書言太始元年豫州刺史殷琰叛明帝假勔輔國
將軍討之琰降不犯秋毫百姓來蘇生為立碑文過
其實建元四年故吏顔幼明為其廟銘故佐龐珽為
廟讚夏侯敬友為廟頌並附刊于碑側瀆水又北逕
相國城東劉武帝伐長安所築也堂宇廳館仍故以
相國為名又北出城注肥水又西逕金城北又西左
合羊頭谿水水受芍陂西北歴羊頭谿謂之羊頭澗
水北逕熨湖左會烽水瀆瀆受淮于𤇺村南下注羊
頭谿側逕壽春城西又北歴象門自沙門北出金城
西門逍遙樓下北注肥瀆肥水北注舊瀆之横塘為
元康南路馳道左通船官坊也肥水逕元康城西北
流北出水際有曲水堂亦嬉遊所集也又西北流逕
八公山昔在晉世謝玄北禦苻堅祈八公山及置陣
于肥水之濱堅望山上草木咸為人狀此即故戰敗
處非八公之靈有助盖苻氏將亡之惑也肥水又西
北注于淮是曰肥口也
施水亦從廣陽鄊東南入于湖(全氏曰施水導源廣陽鄉與肥同源者也逕合
肥入芍陂而歸巢胡經文之例未有不溯其所自出者此篇獨變文書之)
施水受肥於廣陽鄉東南流逕合肥縣應劭曰夏水
出城父東南至此與肥合故曰合肥闞駰亦言出沛
國城父東至此合為肥余案川殊脈别無沿注之理
方知應闞二說非實証也盖夏水暴長施合於肥故
曰合肥也非謂夏水(胡三省通鑑釋文辨誤曰史炤曰合肥漢九江邑應劭曰夏水
出城父東南至此與肥合故曰合肥余按應劭所云酈道元固疑之矣道元以夏水出城父而東南流入
于淮則與淮合無絶淮而南流至合肥縣與肥水合之理而施水上承肥水于廣陽鄉東南逕合肥縣又
東南流而入于漅湖肥水西北注淮而施水東南入漅湖已自分流惟夏月暴水漲溢則二水復能合于
合肥縣界故合肥以此得名道元之說庶乎信而有徵矣一清按漢志沛郡城父縣下云夏肥水東南至
下蔡入淮過郡二行六百里城父與下蔡皆屬沛郡不得云過郡二也而應劭于九江合肥縣下云夏肥
水出父城東南至此與淮合所謂父城即沛郡之城父非潁川之屬縣又云與淮合則亦何關于合肥之
名耶道元引之改而曰出城父與肥合且又証以闞駰之說肥在淮南夏肥水安能截淮南過而與之合
且所謂與肥合者夏肥水也是肥與肥合矣道元知其說之繆妄故折之曰非謂夏水非謂夏水者非謂
夏肥水也又曰夏水暴長施合于肥故曰合肥施水亦出九江成德之廣陽鄉而流合于肥故曰合肥夏
月水暴長二水相合與導荷澤被孟諸之義相扶道元所謂水盛方乃覆被者也夏肥水源流已其淮水
注中班志在城父下本自不錯應劭移之合肥之下則舛矣唐盧潘合肥辨曰漢書淮南王殺開章葬之
肥陵肥陵肥水之上也應劭云夏水出父城東南至此與肥合故曰合肥今按肥水出雞鳴山北流二十
里所分而為二其一東南流經合肥縣南又東南入漅湖其一西北流二百里出夀春西投于淮二水皆
曰肥爾雅歸異出同流肥言所出同而歸異也是山也高不過百尋所出惟一水分流而已其源實同而
所流實異也故皆曰肥今二州圖記皆不見夏水與父城惡睹其謂夏與肥合者乎合于一源分而為肥
合亦同也故曰合肥而云夏與肥合者亦應氏之失也此文見姚鉉唐文粹中其言足發酈氏之所未備)
施水自城父(一清按成父當作成德此是行間斷爛後人填補見有成字遂疑即上文之城
父而遽奮筆書之真酈氏之枉屈也)東逕合肥縣城南城居四水中東
又有逍遙津水上舊有梁孫權之攻合肥也張遼敗
之於津北橋不撤者兩版權與甘寧蹴馬趨津谷利
自後著鞭助勢遂得渡梁凌統被鎧落水後到追亡
流涕津渚施水又東分為二水枝水北出焉下注陽
淵施水又東逕湖口戍東注巢湖謂之施口也
(補)滁水
唐六典淮南道大川曰滁肥之水巢湖在焉寰宇記
廬州慎縣下云滁水源出縣西暴秃古塘道元注水
經云滁水出浚遒縣也又和州含山縣下引水經注
云滁水東經大峴西北流逕大峴亭即此山也方輿
紀要云滁河源出廬州府合肥縣東北七十里廢梁
縣界東流過滁州全椒縣南六十里又東至滁州東
南三汊河又東至江寧府六合縣為瓦梁河東南流
至瓜埠口而入大江三國志吴赤烏三年作堂邑涂
塘以淹北道今滁州古曰涂中其地實南北扼要之
區猶脫落無聞則濱江來會之水大要失亡矣
沮水出漢中房陵縣睢山(全氏曰按睢山楊慎本作淮山誤也漢志房陵縣淮山淮
水所出東山沮水所出是房陵固有淮山然非沮水所出也睢山即東山之一名字稍近淮因之成訛)東
南過臨沮縣界
沮水出東汶陽郡沮陽縣西北景山即荆山首也高
峰霞舉峻竦層雲山海經云金玉是出亦沮水之所
導故淮南子曰沮出荆山高誘云荆山在左馮翊懷德
縣盖以洛水有漆沮之名故也斯謬証耳杜預云水
出新城郡之西南發阿山盖山異名也沮水東南流
逕沮陽縣東南縣有潼水東逕其縣南下入沮沮水
又東南逕汶陽郡此即高安縣界郡治錫城縣居郡
下城故新城之下邑義熙初分新城立西表悉重山
也沮水南逕臨沮縣西青谿水注之水出縣西青山
之東有檻泉即青谿之源也口徑數丈其深不測其
泉甚靈潔至于炎陽有亢隂雨無時以穢物投之輙
能暴雨其水導源東流以源出青山故以青谿為名
尋源浮谿竒為深峭盛宏之云稠木傍生凌空交合
危樓傾岳恒有落勢風泉𫝊響於青林之下巖猿流
聲於白雲之上遊者常若目不周翫情不給賞是以
林徒栖托雲客宅心泉側多結道士精廬焉青谿又
東流入于沮水沮水又屈逕其縣南晉咸和中為沮
陽郡治也沮水又東南逕當陽縣故城北城因岡為
阻北枕沮川其故城在東一百四十里謂之東城在
綠林長坂南長坂即張翼德横矛處也沮水又東南
逕驢城西磨城東又南逕麥城西昔關雲長詐降處
自此遂叛𫝊云子胥造驢磨二城以攻麥邑即諺所
云東驢西磨城自破者矣沮水又南逕楚昭王墓東
對麥城故王仲宣之賦登樓云西接昭丘是也沮水
又南與漳水合焉
又東南過枝江縣東南入于江
沮水又東南逕長城東又東南流注于江謂之沮口
也
漳水出臨沮縣東荆山東南過蓼亭又東過章鄉南
荆山在景山東一百餘里新城沶鄉縣界雖羣峰競
舉而荆山獨秀漳水東南流又屈西南逕編縣南縣
舊城在東北一百四十里高陽城西南移治許茂故
城城南臨漳水又南歴臨沮縣之彰鄊南昔關公保
麥城詐降而遯潘璋斬之于此漳水又南逕當陽縣
又南逕麥城東王仲宣登其東南隅臨漳水而賦之
曰夾清漳之通浦倚曲沮之長州是也漳水又南洈
水注之山海經曰洈水出東北宜諸之山南流注于
漳水(全氏曰按漢志南郡高成縣洈山洈水所出東入繇繇水南至華容入江繇水即油水也不言
入漳善長盖主山經而油水篇則又主漢志)
又南至枝江縣北烏扶邑入于沮
地理志曰禹貢東條荆山(一清按東條字誤當作南條)在臨沮縣
之東北漳水所出東至江陵入陽水注于沔非也今
漳水於當陽縣之東南一百里餘而右會沮水也
夏水出江津于江陵縣東南(全氏曰按經文之例皆曰出某郡某縣某山獨汳水
獲水實即莨蕩渠之注隂溝者而夏水亦即江水也皆變文書之一清按水經注此條本之伏生大𫝊夏水出
江入沔沔亦入江荆州之沱宜以夏水當之)
江津豫章口東有中夏口是夏水之首江之沱也屈
原所謂過夏□而西浮顧龍門而不見也龍門即郢
城之東門也
又東過華容縣南
縣故容城矣春秋魯定公四年許遷于容城是也北
臨中夏水自縣東北逕成都郡故城南晉永嘉中西
蜀阻亂割華容諸城為王穎都夏水又逕交趾太守
胡寵墓北漢太傅廣身陪陵而此墓側有廣碑故世
謂廣冢非也其文言是蔡伯喈之辭歴范西戎墓南
王隱晉書地道記曰陶朱冢在華容縣樹碑云是越
之范蠡(沈氏曰王仲宣登樓賦已有北稱陶牧之文本注云陶鄉名牧郊外地則非指范蠡)晉
太康地記盛宏之荆州記劉澄之記並言在縣之西
南郭仲産言在縣東十里檢其碑題云故西戎令范
君之墓碑文缺落不詳其人稱蠡是其先也碑是永
嘉二年立觀其所述最為究悉似親經其地故違衆
說從而正之夏水又東逕監利縣南晉武帝太康五
年立縣土卑下澤多陂池西南自州陵東界逕于雲
杜沌陽為雲夢之藪矣韋昭曰雲夢在華容縣按春
秋魯昭公三年鄭伯如楚子産備田其以田江南之
夢郭景純言華容縣東南巴丘湖是也(一清按漢志南郡華容縣
雲夢澤在南荆州藪)杜預云枝江縣安陸縣有雲夢盖跨川互
隰兼苞勢廣矣夏水又東夏陽水注之水上承陽水
於竟陵縣之柘口東南流與中夏水合謂之夏陽水
又東北逕江夏惠懷縣北而東北注(一清按隋書地理志梁置沔陽
營陽州城三郡及州陵惠懷二縣西魏省二縣改置建陽縣其故城在沔陽州北二里道元卒于孝昌二
年上距梁天監元年僅五年耳其成書又不知在何時而遽稱江表新朝之建置乎此盖後人所增入與
沔水注引吴均之詩可互稱也)
又東至江夏雲杜縣入于沔
應劭十三州記曰江别入沔為夏水源夫夏之為名
始於分江冬竭夏流故納厥稱既有中夏之目亦苞
大夏之名矣當其决水之所出謂之䐗口焉(一清按寰宇記
引荆州圖副曰夏水既非山流有若川瀦冬斷夏通故名又云盛宏之云夏首又東二十餘里有渚口二
水之間謂之夏洲首尾七百里華容監利二縣在其中矣)鄭玄注尚書滄浪之水
言今謂之夏水來同故世變名焉劉澄之著永初山
川記云夏水古文以為滄浪漁父所歌也因此言之
水應由沔今按夏水是江流沔非沔入夏假使沔注
夏其勢西南非尚書又東之文余亦以為非也自䐗
口下沔水通兼夏目而會于江謂之夏汭也故春秋
左𫝊稱吴伐楚沈尹射奔命夏汭也杜預曰漢水曲
入江即夏口矣(一清按劉昭郡國志補註云史記蘇秦說楚威王東有夏州左𫝊楚莊伐
陳鄕取一人焉以歸謂之夏州今夏口城有州名夏口則是夏之為名始于楚莊水因以立稱道元以仲
瑗康成之說為非是盖特具卓識也)
羌水出羌中參狼谷
彼俗謂之天池白水矣地理志曰出隴西羌道東南
流逕宕昌城東西北去天池五百餘里白水又東南
逕宕婆川城東南北注羌水昔姜維之寇隴右也聞
鍾會入漢中引還知雍州刺史諸葛緒屯橋頭從孔
函谷將出北道緒邀之此路維更從北道渡橋頭入
劍閣緒追之不及(全氏曰按是時姜維由沓中赴難非有事于隴右也諸葛緒塞橋頭
維乃由北道入示將斷其後緒遂退還維反軍渡橋頭入劔閣非緒邀之于北道也)羌水又
東南陽部水注之水發東北陽部谿西南逕安民戍
又西南注羌水又東南逕武階城西南又東南逕葭
蘆城西羊湯水入焉水出西北隂平北界湯谿東南
逕北部城北又東南逕五部城南東南右與妾水合
傍西南出即水源所發也羌水又逕葭蘆城南逕餘
城南(一清按此處有脫誤)又東南左會五部水水有二源出南
北五部谿西南流合為一水屈而東南注羌水羌水
又東南流至橋頭合白水東南去白水縣故城九十
里
又東南至廣魏白水縣與漢水合又東南過巴郡閬中
縣又南至墊江縣(何氏曰墊江之墊說文作褺从衣不从土孟康曰音重叠之叠此是後人
𫝊寫之誤)東南入于江
涪水出廣魏涪縣西北
涪水出廣漢屬國剛氐道徼外東南流逕涪縣西王
莽之統睦矣臧宫進破涪城斬公孫恢於涪自此水
上縣有潺水出潺山水源有金銀礦洗取火合之以
成金銀潺水歴潺亭而下涪水涪水又東南逕綿竹縣
北臧宫溯涪至平陽公孫述將王元降遂拔綿竹涪
水又東南與建始水合水發平洛郡西谿西南流屈
而東南流入于涪涪水又東南逕江油戍北鄧艾自
隂平景谷步道懸兵束馬入蜀逕江油廣漢者也涪
水又東南逕南安郡南又南與金堂水會水出廣漢
新都縣東南流入涪(一清按華陽國志曰新都有金堂山水通巴溪)涪水又
南枝津出焉西逕廣漢五城縣為五城水又西至成
都入于江
南至小廣魏與梓潼合
小廣魏即廣漢縣地王莽更名曰廣信也
梓潼水出其縣北界西南入于涪
故廣漢郡也公孫述改為梓潼郡劉備嘉霍峻守葭
萌之功又分廣漢以北别為梓潼郡以峻為守縣有
五女蜀王遣五丁迎之至此見大蛇入山穴五丁引
之山崩壓五丁及五女因氏山為五婦山又曰五婦
堠馳水所出(一清按沔水篇池水即馳水也)一曰五婦水亦曰潼水
也其水導源山中南逕梓潼縣王莽改曰子同矣自
縣西逕涪城東又南入于涪水謂之五婦水口也(一清
按寰宇記射洪縣下引水經注曰涪江水又東南合射江即今射洪縣有此水今本無之)
又西南至小廣魏南入于墊江
亦言涪水至此入漢亦謂之為内水也北逕墊江昔
岑彭與臧宫自江州從涪水上公孫述令延岑盛兵
于沈水(一清按章懷後漢書注曰沈水本或作況水及沅水者並非)宫左步右騎
夾船而進勢動山谷大破岑軍斬首溺水者萬餘人
水為濁流沈水出廣漢縣下入涪水也
涔水出漢中南鄭縣東南旱山北至沔陽縣南入于沔
(全氏曰史記沱涔既道鄭康成尚書注曰水自漢出為涔是涔固爾雅之潛也漢志漢中郡安陽縣鬵谷水師
古曰音潛其字亦或從水而不即以為尚書之潛何哉及讀鄭注有曰安陽之潛尾入漢耳首不自漢出也此
言了然乃知潛涔字通而涔水亦不可以當禹貢之潛也)
涔水即黃水也東北流逕成固南城北城在山上或
言韓信始立或言張良創築未知定所制矣義熙九
年索遐為果州刺史自成固治此故謂之南城城周
七里衿澗帶谷絶壁百尋北谷口造城東門傍山尋
澗五里有餘盤道登陟方得城治城北水舊有桁北
渡涔水水北有趙軍城城北又有桁渡沔取北城城
即大成固縣治也黃水右岸有悅歸館涔水歴其北
北至沔陽合沔為三水口也
水經注釋卷三十二
