欽定四庫全書
水經注釋卷三十五
仁和趙一清撰
江水三
又東至華容縣西夏水出焉
江水左迤為中夏水右則中郎浦出焉江浦右迤南
派屈西極水曲之地勢世謂之江曲者也
又東南當華容縣南涌水入焉
江水又東涌水注之水自夏水南通於江二水之間
謂之涌口春秋左氏傳所謂閻敖遊涌而逸者也江
水又逕南平郡孱陵縣之樂鄉城北吳陸抗所築後
王濬攻之獲吳水軍督陸景於此渚也
又東南油水從東南來注之
又東右合油口又東逕公安縣北劉備之奔江陵使
築而鎮之曹公聞孫權以荆州借備臨書落筆杜預
克定江南罷華容置之(一清按此處脱誤甚多不可強通)謂之江安
縣南郡治吳以華容之南鄉為南郡晉太康元年改
曰南平也縣有油水水東有景口口即武陵郡界景
口東有淪口淪水南與景水合又南通澧水及諸陂
湖自此淵池相接悉是南蠻府屯也故側江有大城
相承云倉儲城即邸閣也江水左會高口江浦也右
對黃州(一清按寰宇記云公安縣有黃山字或作皇昔人呼為睢山今或呼為王山黃州盖以山
得名)江水又東得故市口水與高水通也江水又右逕
楊岐山北山枕大江山東有城故華容縣尉舊治也
大江又東左合子夏口江水左迤北出通於夏水故
曰子夏也大江又東左得侯臺水口江浦也大江右
得龍穴水口江浦右迤也北對虎州又州北有龍巢
地名也昔禹南濟江黃龍夾舟舟人失色無主禹笑
曰吾受命于天竭力養民生性也死命也何憂龍哉
於是二龍弭鱗掉尾而去焉故水地取名矣江水自
龍巢而東得俞口夏水泛盛則有冬無之江之北岸
上有小城故監利縣尉治也又東得清揚土塢二口
江浦也大江右逕石首山北又東逕赭要赭要州名
在大江中次北湖州下江水左得飯筐上口秋夏冰
通下口間相距三十餘里赭要下即楊子州在大江
中二州之間常苦蛟害昔荆佽飛濟此遇兩蛟斬之
自後罕有所患矣江之右岸則清水口口上即錢官
也水自牛皮山東北通江北對清水州州下接生江
州南即生江口水南通澧浦江水右會飯筐下口江
浦所入也江水又右得上檀浦江溠也江水又東逕
竹町南江中有觀洋溠溠東有大州州東分為爵州
州南對湘江口也
又東至長沙下雋縣北澧水沅水資水合東流注之
凡此諸水皆注於洞庭之陂是乃湘水非江川也
湘水從南來注之
江水右會湘水所謂江水會者也江水又東左得二
夏浦俗謂之西江口又東逕忌置山南山東即隱口
浦矣江之右岸有城陵山山有故城東接微落山亦
曰暉落&KR1105;江之南畔名黃金瀨瀨東有黃金浦良父
口夏浦也又東逕彭城口水東有彭城&KR1105;故水受其
名即玉澗水出巴丘縣東玉山玉溪北流注於江江
水自彭城&KR1105;東逕如山北北對隱&KR1105;二&KR1105;之間大江
之中有獨石孤立大江中山東江浦世謂之白馬口
江水又左逕白螺山南右歴鴨蘭&KR1105;北江中山也東
得鴨蘭冶浦二口夏浦也江水左逕上烏林南村居
地名也又東逕烏黎口江浦也即中烏林矣又東逕
下烏林南吳黃盖敗魏武于烏林即是處也江水又
東左得子練口北通練浦又東合練口江浦也南直
練州練名所以生也江之右岸得蒲&KR1105;口即陸口也
水出下雋縣西三山溪其水東逕陸城北又東逕下
雋縣南故長沙舊縣王莽之閏雋也宋元嘉十六年
割隸巴陵郡陸水又屈而西北流又逕其縣北北對
金城吳將陸渙所屯也陸水又入蒲圻縣北逕吕蒙
城西昔孫權征長沙零桂所鎮也陸水又逕蒲&KR1105;山
北入大江謂之刀環口又東逕蒲&KR1105;山北對蒲圻州
亦曰擎州又曰南州州頭即蒲圻縣治也晉太康元
年置州有白面州州南又有澋口水出豫章艾縣東
入蒲圻縣至沙陽西北魚嶽山入江山在大江中楊
子州南孤峙中州江水左得中陽水口又東得白沙
口一名沙屯即麻屯口也本名蔑默口江浦矣南直
蒲圻州水北入百餘里吳所屯也又逕魚嶽山北下
得金梁州州東北對淵州一名淵步州江濆從州頭
以上悉壁立無岸歴專岐至白沙方有浦上甚難江
中有沙陽州沙陽縣治也縣本江夏之沙羨矣晉太
康中改曰沙陽縣宋元嘉十六年割隸巴陵郡江之
右岸有雍口亦謂之港口東北流注長洋港又東北
流逕石子岡岡上有故城即州陵縣之故城也莊辛
所言左州侯國矣又東逕州陵新治南王莽之江夏
也港水東南流注於江謂之洋口南對龍穴州沙陽
州之下尾也州裏有駕部口宋景平二年迎文帝于
江陵法駕頓此因以為名文帝車駕發江陵至此黑
龍躍出負帝所乘舟左右失色上謂長史王曇首曰
乃夏禹所以受天命矣我何德以堪之故有龍穴之
名焉江水又東右得灄口江浦也右對灄州江水左
逕百人山南右逕赤壁山北昔周瑜與黃盖詐魏武
大軍處所也江水東逕大軍山南山東有山屯夏浦
江水左迤也江中有石浮出謂之節度石右則塗水
注之水出江州武昌郡武昌縣泰山(一清按寰宇記鄂州江夏縣下
云金水在縣南九十里出金山西注大江舊記云有金雞從雞翅山南飛産金于此故名盖山水之殊目
矣方輿紀要云塗水一名金水荆湘記金水北岸有汝南舊城是也)西北流逕汝南僑
郡故城南咸和中寇難南逼戶口南渡因置斯郡治
于塗口塗水歴縣西又西北流注於江江水又東逕
小軍山南臨側江津東有小軍浦江水又東逕雞翅
山北山東即土城浦也
又東北至江夏沙羨縣西北沔水從北來注之
沌水上承沔陽縣之太白湖東南流為沌水逕沌陽
縣南注於江謂之沌口有(一清按有下落一字晉書陶侃傳侃率周訪進軍入
湘使都尉楊舉為先驅擊杜弢大破之而不言地名時侃屯沌口明年徙林嶂即臨嶂矣顧祖禹曰臨嶂
即沔陽是也胡三省曰沔陽梁武帝時方置郡據沈約志陶侃為荆州刺史初治沔陽則是時已有沔陽
城矣當屬竟陵郡界宋白曰復州沔陽縣漢縣也郡國志曰沔陽縣即楚王城又晉惠帝元康九年分江
夏西部都尉置竟陵郡治石城此都尉疑即江夏西部後易稱沔陽者也)陽都尉治晉永
嘉六年王敦以陶侃為荆州鎮此明年徙林嶂江水
又東逕歎父山南對歎州亦曰炭步矣江之右岸當
鸚鵡州南有江水右迤謂之驛渚三月以末水下通
樊口水江水又東逕魯山南古翼際山也地說曰漢
與江合於衡北翼際山傍者也山上有吳江夏太守
陸涣所治城盖取二水之名地理志曰夏水過郡入
江故曰江夏也舊治安陸漢高帝六年置吳乃徙此
城中有晉征南將軍荆州刺史胡奮碑又有平南將
軍王世將刻石記征杜曾事(全氏曰按征杜曾者是王廙)有劉琦
墓及廟也山左即沔水口矣沔左有却月城亦曰偃
月壘戴監軍築故曲陵縣也後乃沙羨縣治也昔魏
將黃祖所守(全氏曰劉表之將黃祖領江夏太守孫權禽之曹操得荆州祖骨朽久矣一清
按道元盖襲用盛宏之荆州記之文而誤)遣董襲凌統攻而禽之禰衡亦
遇害於此衡恃才倜儻肆狂狷於無妄之世保身不
足遇非其死可謂咎悔之深矣江之右岸有船官浦
歴黃鵠&KR1105;西而南矣直鸚鵡州之下尾江水溠洄洑
浦是曰黃軍浦昔吳將黃盖軍師所屯故浦得其名
亦商舟之所會矣船官浦東即黃鵠山林澗甚美譙
郡戴仲若野服居之(巵林曰宋書戴顒字仲若譙郡銍人衡陽王義季鎮京口長史
張邵與顒姻通迎來上黃鵠山山北有竹林精舍林澗甚美顒憩此澗義季亟從之遊太祖每欲見之嘗
謂張敷曰吾東巡日當讌戴公山也按此則仲若所住黃鵠乃京口之山酈氏誤矣)山下謂之
黃鵠岸岸下有灣目之為黃鵠灣黃鵠山東北對夏
口城魏黃初二年孫權所築也依山傍江開勢明遠
憑墉藉阻高觀枕流(一清按高觀山名也亦曰高冠山在武昌縣城東南五里)上
則遊目流川下則激浪﨑嶇實舟人之所艱也對岸
則入沔津故城以夏口為名亦沙羨縣治也江水左
得湖口水通太白湖又東合灄口水上承沔水(方輿紀要
曰灄水本溳水分流注誤溳為沔)於安陸縣而東逕灄陽縣北東流
注於江江水又東湖水自北南注謂之嘉吳江右岸
頻得二夏浦北對東城州西浦側有雍伏戌江之左
岸東會龍驤水口出北山蠻中江之右岸得武口水
上通安陸之延頭宋元嘉二年衛將軍荆州刺史謝
晦阻兵上流為征北檀道濟所敗走奔于此為戍主
光順之所執處也南至武城俱入大江南直武州州
南對楊桂水口江水南出也通金女大文姚班三治
吳舊屯所在荆州界盡此江水東逕若城南庾仲雍
江記曰若城至武城口三十里者也南對郭口夏浦
而不常泛矣東得苦菜夏浦浦東有苦菜口夏江逕
其北故蒲有苦菜之名焉山上有菜苦可食江水左
得廣武口江蒲也江之右岸有李姥浦浦中偏無蚊
蚋之患矣北對峥嶸州冠軍將軍劉毅破桓元於此
州元乃挾天子西走江陵矣
又東過邾縣南
江水東逕白虎&KR1105;北山臨側江墳又東會赤溪夏浦
浦口江水右迤也又東逕貝&KR1105;北庾仲雍謂之沛岸
矣江之右岸有秋口江浦也又東得烏石水出烏石
山南流注於江江水右得黎&KR1105;北亦曰黎岸也山東
有夏浦又東逕上磧北山名也仲雍謂之大小竹磧
也北岸烽火州即舉州也北對舉州仲雍作莒字得
其音而忘其字非也舉水出龜頭山西北流逕龍戍
南(一清按方輿紀要黃州府麻城縣舉水下引水經注云舉水西北流逕蒙龍城南南史梁宗室安成
王秀𫝊云司州叛蠻田魯生魯賢秀超據蒙籠來降魏書地形志南定州蕭衍置冶蒙籠城注有脱誤)
梁定州治蠻田超秀為刺史舉水又西流左合垂山
之水水北出垂山之陽與弋陽渒水同發一山故是
水合之水之東有南口戍又南逕方山戍西西流注
於舉水又西南逕梁司豫二州東蠻田魯生為刺史
治湖陂城亦謂之水城也舉水又西南逕顔城南又
西南逕齊安郡西倒水注之水出黃武山南逕白沙
戍西又東南逕梁達城戍西東南合舉水舉水又東
南歴赤亭下又謂之赤亭水又分為二水南流注於
江謂之舉口南對舉州春秋左傳定公四年吳楚陣
于栢舉京相璠曰漢東地矣江夏有洰水或作舉疑
即此也左水東南流入於江滸曰文方口江之右岸
有鳳鳴口江浦也浦側有鳳鳴戌江水又東逕邾縣
故城南楚宣王滅邾徙居于此故曰邾也漢高帝元
年項羽封吳芮為衡山王都此晉咸和中庾翼為西
陽太守分江夏立四年豫州刺史毛寳西陽太守樊
俊共鎮之為石虎將張格度所䧟自爾丘墟焉城南對蘆
州舊吳時築客舍於州上方便唯所止焉亦謂之羅州矣
鄂縣北
江水右得樊口庾仲雍江記云谷里袁口江津南入歴
樊山上下三百里通新興馬頭二治樊口之北有灣昔
孫權裝大船名之曰長安亦曰大舶載坐直之士三千人與羣
臣泛舟江津屬值風起權欲西取蘆州谷利不從乃拔刀急上令
取樊口薄舶船至岸而敗故名其處為敗舶灣因鑿樊山
為路以上人即名其處為吳造峴在樊口上一里今
厥處尚存江水又左逕赤鼻山南山臨側江川又東
逕西陽郡南郡治即西陽縣也晉書地道記以為弦
子國也右岸有鄂縣故城舊樊楚地世本稱熊渠封
其中子之名某者為鄂王(朱氏謀㙔箋曰史記楚世家為中子紅)晉太
康地記以為東鄂矣九州記曰鄂今武昌也孫權以
魏黃初元年自公安徙此改曰武昌縣鄂縣徙治于
袁山東又以其年立為江夏郡分建業之民千家以
益之至黃龍元年權遷都建業以陸遜輔太子鎮武
昌孫皓亦都之皓還東令滕牧守之晉惠帝永平中
始置江州傅綜為刺史治此城後太尉庾亮之所鎮
也今武昌郡治城南有袁山即樊山也武昌記曰樊
口南有大姥廟孫權嘗獵于山下依夕見一姥問權
獵何所得曰正得一豹母曰何不竪豹尾忽然不見
應劭漢官序曰豹尾過後執金吾罷屯解圍天子鹵
簿中後屬車施豹尾於道路豹尾之内為省中盖權
事應在此故為立廟也又孫皓亦嘗登之使將害常
侍王蕃而以其首虎爭之北背大江江上有釣臺權
嘗極飲其上曰墮臺醉乃已張昭盡言處城西有郊
壇權告天即位於此顧謂公卿曰魯子敬嘗言此可
謂明于事勢矣城東故城言漢將灌嬰所築也江中
有節度石三段廣百步高五六丈是西陽武昌界分
江于斯石也又東得五丈浦又東得次浦江浦也東
逕五&KR1105;北有五山沿次江隂故得是名矣仲雍謂之
五圻江水左則巴水注之水出雩婁縣之下靈山即
大别山也與決水同出一山故世謂之分水山亦或
曰巴山南歴蠻中吳時舊立屯於水側引巴水以溉
野又南逕巴水戍南流注於江謂之巴口又東逕軑
縣故城南故弦國也(全氏曰此是漢志語而前西陽郡下又引王隱晉書地道記是
為複也)春秋僖公五年秋楚滅弦弦子奔黃者也漢惠
帝元年封長沙相利倉(沈氏曰漢表作黎朱倉此從史表)為侯國城
在山之陽南對五州也江中有五州相接故以五州
為名宋孝武帝舉兵江州建牙州上有紫雲蔭之即
是州也東會希水口水出灊縣霍山西麓山北有灊
縣故城地理志曰縣南有天柱山即霍山也有祠南嶽
廟音潛(潭氏元春曰二字恐非正文一清按友夏之言是也二字注中注漢志注晉灼曰音
潛)齊立霍州治此西南流分為二水枝津出焉希水
又南積而為湖謂之希湖湖水又南流逕軑縣東而
南流注於江是曰希口水者也然水流急濬霖雨暴
疾漂濫無常行者難之大江右岸有厭里口安樂浦
從此至武昌尚方作部諸屯相接枕帶長江又東得
棄步步下有章浦本南陽郡治(全氏曰此地安得為南陽郡治或因下南
陽山而譌先宗伯公曰當作西陽郡治是也)今悉荒蕪江水左得赤水浦
夏浦也江水又東逕南陽山南又曰芍&KR1105;亦曰南陽
&KR1105;仲雍謂之南陽圻一名洛至圻一名石姥水勢迅
急江水又東逕西陵縣故城南史記秦昭王遣白起
伐楚取西陵者也漢章帝建初二年封隂棠為侯國
江水東歴孟家溠江之右岸有黃石山水逕其北即
黃石&KR1105;也一名石茨圻有西陵縣治也縣北則三州
也山連徑江側東山偏高謂之西塞東對黃公九&KR1105;
所謂九圻者也於行小難兩山之間為闕塞也從此
濟於土澓土澓者北岸地名也(一清按方輿紀要興國州大治縣西塞山
北即道士洑也亦名土洑則土澓者即土洑也洑與澓通用)
又東過蘄春縣南蘄水從北來注之
江水右得葦口江浦也浦東有葦山江水東逕山北
北崖有東湖口江波左迤流結成湖故謂之湖口矣
江水又東得空石口江浦在右臨江有空石山南對
石穴州州上有蘄陽縣治也又東蘄水注之江水又
東逕蘄春縣故城南世祖建武三十年封陳俊子浮
為侯國也江水又東得銅零口江浦也大江右逕蝦
䗫山北而東會海口水南通大湖北達於江水左右
翼山江水逕其北東合臧口江浦矣江水又左逕長
風山南得長風口江浦也江水又東逕積布山南俗
謂之積布&KR1105;又曰積布圻庾仲雍所謂高山也此即
西陽尋陽二郡界也右岸有土澓口江浦也夾浦有
江山山東口有護江浦庾仲雍謂之朝二浦也(全氏曰朝
二浦先宗伯公手校本作朝江浦即上護江浦之義)
又東過下雉縣北利水從東陵西南注之
江水東逕琵琶山南山下有琵琶灣也又東逕望夫
山南又東得苦菜水口夏浦也江之右岸富水注之
水出陽新縣之青湓山西北流逕陽新縣故豫章之
屬縣矣地多女鳥元中記曰新陽男子於水次得之
遂與共居生二女悉衣羽而去豫章間養兒不露其
衣言是鳥落塵於兒衣中則令兒病故亦謂之夜飛
遊女矣(一清按方輿紀要興國州永興廢縣下云本漢鄂縣及下雉縣地孫吳初為武昌縣地尋
柝武昌縣南境置陽新縣屬武昌郡晉以後因之隋改曰富川縣今猶謂之陽新里晉書地理志陽新屬
武昌不屬豫章然吳書吕蒙傳云以尋陽陽新為奉邑意者先屬豫章後度武昌乎且晉志又無新陽之
名宋書州郡志竟陵太守屬有新陽男相殆是永初以後所置是注上云陽新下云新陽而所引毛女事
搜神記作豫章新淦人則是又與陽新新陽俱無當也)又西北逕下雉縣王莽
更名之潤光矣後併新陽(全氏曰孫吳析下雉置陽新未嘗并下雉入新陽也)
水之左右公私裂溉咸成沃壤舊吳屯所在也江水
又東右得蘭溪水口並江浦也又東左得青林口江
水左傍青林湖即利水出廬江郡之東陵鄉江夏有
西陵縣故是言東矣尚書云江水過九江至于東陵
者也(全氏曰按此則善長不以洞庭為九江以是知第四十卷九江在長沙下雋之文非本經所有
如以為經注互異耶則彼文善長何無一語糾正之)西南流水積為湖湖西有
青林山宋太始元年明帝遣沈攸之西伐子勛伐柵
青山覩一童子甚問伐者曰取此何為答欲討賊童
子曰下旬當平何勞伐此在衆人之中忽不復見故
謂之青林湖湖有鯽魚食之肥美辟寒暑湖水西流
謂之青林水又西南歴尋陽分為二水一水東流通
大雷一水西南流注于江經所謂利水也右對馬頭
岸自富口迄此五十餘里岸阻江山(何氏曰此下注文總見二十八
卷沔水南江下又曰三卷述大江源委即當繼以沔水盖沔即漢江漢同朝宗于海不可得而隔越也一
清按義門之言非也沔水篇兼叙北江南江江水篇專叙中江豈可合也禹貢錐指曰水經江水自下雋
以東所紀山水地名或瑣細難考沔水自石城以東尤多舛錯道元亦自謂未必一得其實今據府州縣
志附載其下水經注江水自西塞山又東逕蘄春縣故城南又東逕積布山南又東逕下雉縣北又東左
得青林口水出廬江郡之東陵鄉尚書云江水過九江至于東陵者也又東逕瑞昌縣北廣齊縣南又東
逕德化縣北黃梅縣南彭蠡澤在德化縣東南九十里其水北注于江此導江東迤北會于滙之所經也
江水至德化縣東北與贛水合彭蠡湖從南來注之江水又東北逕湖口縣北又東北逕彭澤縣北其對
岸則宿松縣望江縣又東北逕東流縣西其對岸則懷寧縣又東北逕貴池縣北其對岸則桐城縣又東
北逕銅陵縣西又東北逕繁昌縣北其對岸則無為州又東北逕蕪湖縣西又北逕當塗縣西其對岸則
和州又東北逕江寧縣西其對岸則江浦縣又東北逕上元縣北其對岸則六合縣又東逕句容縣北其
北岸則儀真縣又東逕丹徒縣北其北岸則江都縣又東逕丹陽縣北又東逕武進縣北其北岸則泰州
又東逕江隂縣北其北岸則泰興縣靖江縣如臯縣又東逕常熟縣北其北岸則通州又東逕太倉州北
其北岸則海門縣又東入于海此東為中江入于海之所經也又曰漢志湔氐道下云江水東南至江都
入海江都下云有江水祠海陵下云有江海會祠皆以北岸言之江海會者謂江入海處也毘陵下云北
江在北東入海則以南岸言之今泰州泰興靖江如臯通州漢時皆為海陵縣地今武進江隂常熟及太
倉頻海之鄉漢時皆為毘陵縣地故大江入海在其境班氏所言初無滲漏然北江者大江之正流也而
志與中江南江並列而為三使枝幹不分石城分江水即南江之上源而松江在吳縣南者中江由陽羨
入海之道也志更以為南江使首尾横决此則其所短耳水經依導水之序先沔而後江沔水篇云與江
合流東過彭蠡澤又東北出居巢縣又東至石城縣分為二其一過毘陵縣北為北江而不及江都盖舉
其南而遺其北也江水篇叙至下雉縣北東陵鄉之東北而止以是應過九江至于東陵之文而不知此
東陵非禹貢之東陵也自是以下則以為與沔水同故不復見然沔水篇但云過毘陵為北江而下文則
專叙南江至餘姚入海無一言及于北江遂使志家有錯認北至山隂為浙江者貽誤不小按東樵之言
亦非也世本江水篇缺軼下卷故中江入海之道遽湮耳予為採擷遺文補亡正繆欲為酈氏洗此沈冤
長夜復旦或庶幾焉寰宇記舒州望江縣下引水經注云江水對雷水之北側有周瑜廟亦呼大雷神桐
城縣下云益塘山在縣南一里漢書武帝紀元封五年巡狩過盛唐作樅陽盛唐之歌酈元注水經云此
水源東南流逕盛唐戍俗謂之小益唐雷水又名雷池水又云大雷池水西自宿松縣界流入自發源縣
界東南積而為池謂之雷池又東流逕縣南去縣百里又東入于海江行百里為大雷口又有小雷口晉
庾亮報温嶠書云足下無過雷池一步乃此地即注所云青林水又西南歴尋陽分為二一水東南流過
大雷者也御覽引水經曰雷水南經大雷戍西注大江謂之大雷口一派東南流入江謂之小雷口也因
學紀聞鮑明遠登大雷岸與妹書大雷在舒州望江縣水經注所謂大雷口也晉有大雷戍陳置大雷郡
自注云積雨為池謂之雷池東入于江謂之大雷口名勝志桐城縣下引注水經曰樅陽湖水遶團亭與
江水合而東流即此處也太湖縣下引水經注云晉泰始二年置縣在龍山太湖水邊水出縣西積稲山
東南流入大江漢志廬江郡湖陵邑下云北湖在南全氏曰北湖即樅陽湖與丹陽郡溧陽縣之南湖隔
江對岸初學記舒州引水經注云破虜&KR1105;東有趙屯城内有倉寰宇記和州歴陽縣下云洞口浦魏將曹
休張遼伐吳至與吳軍相望注水經云江水左列洞口書叙指南云水經和州地名洞浦初學記和州引
水經注云江水北逕烏江縣之豐浦上通胡池又云次得隂塘水同受皇后湖湖水連為包湖西翼潭湖
方輿紀要云和州烏江浦在故烏江縣東四里即亭長艤舟待項羽處水經注云江水又北得黃律口即
烏江渡也章懷後漢書張禹𫝊注引水經注曰吳王賜子胥死浮尸于江夫差悔與羣臣臨江設祭修塘
道及壇吳人因為立廟而祭焉按東漢揚州刺史治歴陽今和州也周應合景定建康府志云白鷺州在
城之西酈道元水經云江寧之新林浦西對白鷺州又曰曲水晉海西公于鍾山立流杯曲水延百僚水
經注曰舊樂遊苑宋元嘉十一年以其地為曲水武帝引流轉酌賦詩方輿紀要常熟縣崑承湖水經注
云廣長各十八里文選江賦注引水經注曰中江東南左會滆湖漢志丹陽郡溧陽縣應劭曰溧水所出
南湖也說文凓水出丹陽溧陽縣又有&KR1097;水亦出丹陽建康府志云酈道元水經注朱湖在溧陽又云銀
林堰在溧水縣東南一百里即魯陽五堰也今無湖縣南有支江俗稱為縣河經縣市中東達黃池入三
湖三湖丹陽顧城石臼湖也至銀林而止所謂中江東至陽羨即此也蘇常承此下流常病漂没故築銀
林五堰以窒之自是中江不復東而宣歙皆由蕪湖西出達于大江濱湖之地皆隄為圩田中江亦漸隘
狹故老云當時慮後人復開此道則蘇常之間必被水患遂以石窒五堰路又液鐵以固石故曰銀淋今
訛為林又云中江舊逕潥陽縣界古三江之一也今永陽江一名九陽江一名穎陽江在縣西北三十五
里即其遺跡唐開元十七年蔣日用作本縣城隍記云此縣南壓中江風波不借舟楫無施縣宰喬翔創
浮梁以便行旅中江橋梁之設昉于此景福三年楊行密將壹濛作五堰施輕舸饋糧是時中江置堰江
流亦既狹矣東坡奏議云溧陽縣之西有五堰者古所以節宣歙金陵九陽江之衆水直趨太平州蕪湖
後之商人販賣簰木東入二浙以五堰為阻因紿官中廢去五堰五堰既廢則宣歙金陵九陽江之水或
遇暴漲皆入宜興之荆溪由荆溪而入震澤時元祐六年也是時中江尚通其後東壩既成中江遂不復
東帷永陽江水入荆溪漫著其詳以見潥陽亦禹跡之所歴云明高淳韓邦憲作廣通㙋考曰廣通鎮在
高淳縣東五十里世所謂五堰者也而有固城石臼丹陽南湖受宣歙金陵姑孰廣德及大江水東連三
□湖長蕩湖荆溪震澤中有三五里頗高阜春秋時吳王闔廬伐楚用伍員計開渠以運糧今尚名胥溪
及傍有伍牙山云左傳襄公三年楚子重伐吳克樢兹至于衡山哀公十五年楚子西子期伐吳及桐汭
盖由此道鎮西有固城邑遺址則吳所以拒楚者也自是湖流相通東南連兩浙西入大江舟行無阻矣
而漢唐以來言地理者逐以為水源本通盖皆指吳所開為禹貢三江故道耳中江之蛛絲馬跡見于羣
籍者知此又漢志丹陽郡宛陵縣下云彭澤聚在西南清水西北至蕪湖入江在今寧國府界豈即清弋
江乎說文泠水出丹陽宛陵西北入江泠水疑即清水也而應劭乃移而屬之零陵郡泠道縣下故臣瓚
以為非也此水不見于江水注為附記之)
水經注釋卷三十五
