欽定四庫全書
水經注釋卷三十一
仁和趙一清撰
滍水淯水㶏水灈水
瀙水潕水溳水
滍水出南陽魯陽縣西之堯山(全氏曰按左𫝊云楚子上與晉師夾泜而軍杜
預曰泜水出魯陽縣東經㐮城定陵入汝即滍水也盖音同字異耳)
堯之末孫劉累以龍食帝孔甲孔甲又求之不得累
懼而遷于魯縣立堯祠于西山謂之堯山故張衡南
都賦曰奉先帝而追孝立唐祠于堯山堯山在太和
川太和城東北滍水出焉張衡南都賦曰其川瀆則
滍澧&KR1424;濜發源巖穴布濩汗汗漭沆洋溢總括急趣
箭馳風疾者也滍水又歴太和川東逕小和川又東
温泉水注之水出北山阜七源竒發炎熱特甚闞駰
曰縣有湯水可以療疾矣湯側又有寒泉焉地勢不
殊而炎凉異致雖隆火盛日肅若冰谷矣渾流同谿
南注滍水又東逕胡木山東流又會温泉口水出北
山阜炎勢竒毒疴疾之徒無能澡其衝漂救養者咸
去湯十許步别池然後可入湯側有石銘云皇女湯
可以療萬疾者也故杜彦達云然如沸湯可以熟米
飲之愈百病道士清身沐浴一日三飲多少自在四
十日後身中萬病愈三蟲死學道遭難逢危終無悔
心可以牢神存志即南都賦所謂湯谷湧其後者也
然宛縣有紫山山東有一水東西十五里南北二百
步湛然沖滿無所通會冬夏長温世亦謂之湯谷也
非魯陽及南陽之縣故也(一清按漢志宛魯陽俱属南陽郡何以云非魯陽及
南陽之縣殊不可解酈盖以宛有湯谷魯陽亦有之南都賦所云是宛之湯谷非魯陽之湯水西京南陽
治宛而王莽更宛曰南陽故亦或有直稱宛為南陽之縣也然文義特晦)張平子廣言土
地所苞明非此矣滍水又東房陽川水注之水出南
陽雉縣西房陽川北流注于滍滍水之北有積石焉
世謂女靈山其山平地介立不連岡以成高峻石孤
峙不托勢以自遠四面壁絶極能靈舉遠望亭亭状
若單楹插霄矣北面有如頽落劣得通步好事者時
有扳陟耳滍水又與波水合水出霍陽西川大嶺東
谷俗謂之歇馬嶺川曰廣陽川非也即應劭所謂孤
山波水所出也馬融廣成頌曰浸以波溠其水又南
逕蠻城下盖蠻别邑也俗謂之麻城非也波水又南
分三川于白亭東而俱南入滍水滍水自下兼波水
之通稱也是故闞駰有東北至定陵入汝之文(全氏曰周
禮豫州其川滎洛其浸波溠康成師古皆不知波水所在而以滎波之波當之後人或疑其非而以爾雅
洛出為波之波當之不知滎洛既為川矣不應復以其支流為浸也波水自當以出霍陽由滍入汝之波
為是此可補入周禮注中)滍水又東逕魯陽縣故城南城即劉累
之故邑也有魯山縣居其陽故因名焉王莽之魯山
也(一清按今漢志無此文)昔在于楚文子守之與韓搆難戰有
返景之誠内有南陽都鄊正衛為碑(隸釋䟦曰□□正衛彈碑水經
作衛為靈帝中平二年立在汝州昆陽城中水經魯陽縣有南陽都鄊正衞為碑平氏縣有南陽都鄉正
衛彈勸碑此則其一也趙氏誤認衛為街遂云莫曉其為何碑予考其文則縣令寧陵君承昆陽喪亂之
餘愍繇役之害結單言府班董科例收其舊直臨時募顧不煩居民太守東郡王瓌丞濟隂華林優䘏民
隱為之立約自是之後吏無苛擾之煩野無愁痛之聲其大略如此又云因民所利斯所謂惠康之策又
有輕賦斂及役艱苦之語頌則美其輕賦均約盖是紀述守今繇役條教也前書食貨志月為更卒已復
為正注云更卒謂給郡縣一月而更者正卒謂給中都官者衛宏漢官舊儀民年二十三為正一歲為衛
士一歲為材官習射御騎馳戰陣又云民給正衛材官年五十六老哀乃得免為民酸棗令劉熊碑云愍
念丞民勞苦不均為作正彈造設門更此云都鄉正衛彈者與劉君碑同困學紀聞曰周禮里宰以歲時
合耦于耡注云耡者里宰治處也若今街彈之室於此合耦使佐助疏謂漢時在街置室檢彈一里之民
金石錄有中平二年正月都鄊正衛彈碑在昆陽城中趙明誠失于攷禮注而酈氏注水經洪氏隸釋皆
以街為衛又誤矣漢書食貨志言古制云春將出民里胥平旦坐于右墊鄰長坐于左塾畢出然後歸夕
亦如之里胥之塾其即里宰所謂耡者與續金石錄云周禮里宰合耦于耡鄭玄謂耦者里宰治處也若
今街彈之室疏云漢時在街置室檢彈一里之民於此水經建寧三年改新豐為都鄊而百官志凡州所
監為都都鄊者都邑之鄊若今之關廂也故鄊曰某鄊而都鄊則無地名封爵有都鄊侯在關内侯之上
正者漢官舊儀云民年二十三為正一歲以為衛士一歲為材官騎士前漢食貨志月為更卒已復為正
師古曰更卒給郡縣一月而更正卒謂給中都官者此都鄊之正也周禮于鋤合耦以勸農漢人于街彈
之室糾彈不法昆陽當亂喪之餘徭役煩苦郡守縣令班董科條收其舊直臨時顧摹不煩居民立碑于
街彈公所以頌其德也洪氏云趙氏誤認衛字為街改名街彈碑亦引衛宏漢官舊儀為證無論街彈見
于註疏若衛士乃正卒一歲以後所遷之名又一歲為材官騎士百官志註云凡八月都尉今長相丞尉
課試殿最非若正卒亭長之所得糾彈也况去士字似不成語予意仍題街彈為得洪氏碑目云水經作
衛為趙作街彈按水經魯陽縣有南陽都鄉正衛為碑衛為似人姓名在魯陽非昆陽也如以衛字属之
上文則為碑二字題額又何說乎又引劉熊碑愍念烝民勞苦不均為作正彈按三國志吴張淑為司直
表正彈曲二十人專司不法與劉碑之正彈同非此碑之正係卒夫之名也况洪之所辨乃衛字若引劉
碑則正彈連合又何關涉乎巵林曰水經注魯陽縣有南陽都鄊正衛為碑平氏縣有南陽都鄉正衛彈
勸碑衛之與街豈可強附者按鄭玄駁許慎異義曰周禮六十五皆征之使為胥徒給公家之事如今之
正衛耳又張晏漢書註曰監門里正衛也正衛自是漢魏微官秩若封人仕同里宰不得以解街彈之室
也)
滍水右合魯陽關水水出魯陽關外分頭山横嶺下
夾谷東北出入滍滍水又東北合牛蘭水水發縣北
牛蘭山東南逕魯陽城東水側有漢陽侯焦立碑牛
蘭水又東南與柏樹谿水合水出魯山北峽谷中東
南流逕魯山西而南合牛蘭水又東南逕魯山南闞
駰曰魯陽縣今其地魯山是也水南注于滍滍水東
逕應城南故應鄉也應侯之國詩所謂應侯順德者
也彭水注之俗謂之小滍水水出魯陽縣南彭山蟻
塢東麓北流逕彭山西下有彭山廟廟前有彭山碑
漢柦帝元嘉三年杜仲長立(一清按范史桓帝紀元嘉紀元僅二年至明年
夏五月改元曰永興不得云三年也或碑以春立在未改元之先此與成陽靈臺碑正同)彭水逕
其西北漢安邑長尹儉墓東冢西有石廟廟前有兩
石闕闕東有碑闕南有二獅子相對南有石碣二枚
石柱西南有兩石羊中平四年立彭水又東北流直
應城南而入滍滍水又左合橋水水出魯陽縣北恃
山東南逕應山北又南逕應城西地理志曰故父城
縣之應鄉也周武王封其弟為侯國應劭曰韓詩外
𫝊稱周武王與弟戲以桐葉為圭曰吾以封汝周公
曰天子無戲言王乃應時而封故曰應侯鄉亦曰應
鄉按吕氏春秋云成王以桐葉為圭封叔虞非應侯
也汲郡古文殷時已有應國非成王矣(一清按吕氏春秋以下是
臣瓚說見漢志注師古曰武王之弟自封應國非桐圭之事應氏之說盖失之焉又摢左氏𫝊云䢴晉應
韓武之穆也則應侯武王之子又與志說不同)戰國范睢所封邑也謂之應
水滍水又東逕犨縣故城北左𫝊昭公元年冬楚公
子圍使伯州犁城犨是也出于魚齒山下春秋㐮公
十八年楚伐鄭次于魚陵涉于魚齒之下甚雨楚師
多凍徒役幾盡晉人聞有楚師師曠曰不害吾驟歌
北風又歌南風南風不競多死聲楚必無功矣所涉
即滍水也水南有漢中常侍長樂太僕吉成侯州苞
冢冢前有碑墓西枕岡城開四門門有兩石獸墳傾
墓毁碑獸淪移人有掘出一獸猶全不破甚高壮頭
去地减一丈許作制甚工左膞上刻作辟邪字門表
塹上起石橋歴時不毁其碑云六帝四后是諮是諏
盖仕安帝没于柦后于時閽閹擅權五侯暴世割剥
公私以事生死夫封者表有德碑者頌有功自非此
徒何用許為石至千春不若速朽苞摹萬古祗彰誚
辱嗚呼愚亦甚矣(金石錄䟦尾曰吉成俟州輔碑名字已殘闕其額題云漢故中常侍
長樂太僕吉成侯州君之銘輔姓名見范奕後漢書宦者𫝊以定策立桓帝與曹騰等七人同時封為亭
侯今此碑載當時詔書有云其封輔為葉吉成侯以此知其名輔而酈道元注水經云滍水南有漢中帝
侍長樂太僕吉成侯州苞冢冡前有碑其辭云六帝四后是諮是諏今驗其詔文實有此語獨以輔為苞
盖水經之誤當取漢史及此碑為正一清按輔碑載隸釋其碑闕姓與字輔字無殘闕趙德甫云名字殘
闕盖榻本未善耳碑文云特以才明敏達拜小黃門還事和熹后孝安思皇后時為大宫令孝順皇帝踐
阼復拜小黃門遷臧府令當拜中常侍譲與同郡錡任後以病孫位起家復拜謁者令中尚方令遷中常
侍遭順帝棄天下扶佐孝冲孝質帝兼領黃門令順烈皇后攝政拜長樂太僕遭孝質無嗣乃定冊帷幕
援立聖主有定社稷之勲建和二年七月己巳封為葉吉成侯和平中復拜大長秋永壽二年十二月丙
子薨其銘詞所謂六帝四后是諮其諏者也洪氏曰葉吉成者葉縣之吉成亭也又碑隂有故京兆尹延
篤叔堅名字洪氏曰州輔碑目自漢陽太守而下四十有九人其人稱邑曰冠軍曰宛曰章陵曰新野曰
比陽曰魯陽皆南陽之邑也餘人惟延篤有𫝊乃南陽犨人則不稱邑者犨之人也碑云鄊人姻族相與
刊石則又知輔為犨縣人也又金石錄䟦尾云余初得州君墓碑又覽水經所載意此字猶存會故人董
之明守官汝潁間因托訪求之持以見寄其一辟邪道元所見也其一乃天祿字差大皆完好可喜之明
又云天祿近歲為村民所毁辟邪雖存然字畫已殘闕難辨)滍水又東犨水注之
俗謂之秋水非也水有二源東源出其縣西南踐犢
山東崖下水方五十許步不測其深東北流逕犨縣
南又東北屈逕其縣東而北合西流水西源出縣西
南頗山北阜下東北逕犨城西又屈逕其縣北東合
二水亂流北注于滍漢高祖入關破南陽太守吕齮
於犨東即于是地滍水之隂也滍水又東南逕昆陽
縣故城北昔漢光武與王尋王邑戰于昆陽敗之走
者相騰踐奔殪百餘里會大雨如注滍川盛溢虎豹
皆股戰士卒争赴溺死者以萬數水為不流王邑嚴
尤陳茂輕騎皆乘尸而渡矣
東北過潁川定陵縣西北又東過郾縣南東入于汝
滍水東逕西不羹亭南亭北背汝水於定陵城北東
入汝郾縣在南不得過
淯水出弘農盧氏縣攻離山東南過南陽西鄂縣西北又
東過宛縣南(一清按漢志弘農郡盧氏縣下云熊耳山右有淯水南至順陽入沔考酈注以均水
當之其出弘農盧氏縣攻離山之淯水方輿紀要云俗名白河逕内鄉縣東逕又東南流至南陽府城東繞城
南而達于新野縣府境諸水悉會焉又南至光化縣東北又東逕故鄧城東南而入于漢水地理志亦云南陽
酈縣育水出西北南入漢與道元注正同二水源流既不相甚遠而名稱又復相似故詳辨之如此)
淯水導源弘農東流逕酈縣故城北郭仲産曰酈縣故
城在攻離山東酈舊縣也三倉曰樊鄧酈酈有二城
北酈也漢祖入關下淅酈即此縣也淯水又東南流
歴雉縣之雉衡山東逕百章郭北又東魯陽關水注
之水出魯陽縣南分水嶺南水自嶺南流北水從嶺
北注故世俗謂此嶺為分頭也其水南流逕魯陽關
左右連山插漢秀木干雲是以張景陽詩云朝登魯
陽關峽路峭且深亦司馬之與母遇賊處也關水歴
雉衡山西南逕皇后城西建武元年世祖遣侍中𫝊
俊持節迎光烈皇后於淯陽俊發兵三百餘人宿衛
皇后道路歸京師盖稅舍所在故城得其名矣山有
石室甚飾㓗相𫝊名皇后浴室又所幸也關水又西
南逕雉縣故城南昔秦文公之世有伯陽者逢二童
曰舀曰被兩童二雉也得雌者霸雄者王二童飜飛
化為雙雉(一清按史記索隱引列異𫝊曰陳倉人得異物以獻之道遇二童子云此名為媦在
地下食死人腦媦乃言曰彼童子名陳寳得雄者王得雌者霸宋書符瑞志媦作□晏公類要引此注是
舀與被乃兩童子名可與郊祀志互証)光武獲雉於此山以為中興之
祥故置縣以名焉(一清按漢志南陽郡雉縣師古曰舊讀雉音弋爾反而太康地志云
即陳倉人所逐二童子名寳雞者雌止陳倉為石雄止此縣故名雉縣疑不可據也顔說是也盖雉縣西
京已有之是注云光武中興置縣亦非搜神記以為秦縣得之)關水又屈而東南流
注于淯淯水又東南流逕博望縣故城東郭仲産曰
在郡東北一百二十里漢武帝置校尉張騫隨大將
軍衛青西征為軍前導相望水草得以不乏元光六
年封騫為侯國地理志曰南陽有博望縣王莽改之
曰宜樂也淯水又東南逕西鄂縣故城東應劭曰江
夏有鄂故加西也昔劉表之攻杜子緒於西鄂也功
曹柏孝長聞戰鼔之音懼而閉戶蒙被自覆漸登城
而觀言勇可習也淯水又南洱水注之水出弘農郡
盧氏縣之熊耳山東南逕酈縣北東南逕房陽城北
漢哀帝四年封南陽太守孫寵為侯國(一清按漢表作方陽云在
龍亢)俗謂之房陽川又逕西鄂縣南水北有張平子墓
墓之東側墳有平子碑文字悉是古文篆額是崔瑗
之辭盛宏之郭仲産並云夏侯孝若為郡薄其文復
刊碑隂為銘然碑隂二銘乃是崔子玉及陳翕耳而
非孝若悉是隸字二首並存嘗無毁壊又言墓次有
二碑今唯見一碑或是余夏景驛途疲而莫究矣(一清
按隸釋䟦曰世所𫝊凢百君子者即平子篆碑其石已中斷合向城後碑始能成文此刻有夏侯湛姓名
而云書之碑側盖酈氏考之不詳又金石文冇河間相張平子碑具載其辭趙明誠金石錄亦有之此即
崔瑗之作隸釋載孝若之文而略子玉之撰盖授錄之漏也)水南道側有二石樓
相去六七丈雙跱齊竦高可丈七八柱圓圍二丈有
餘石質青綠光可以鑒其上樂櫨承栱雕簷四柱窮
巧綺刻妙絶人工題言蜀郡太守姓王字子雅南陽
西鄂人(一清按樂史云是北齊時人恐非)有三女無男而家累千金
父沒當葬女自相謂曰先君生我姊妹無男兄弟今
當安神元宅翳靈后土冥冥絶後何以彰吾君之德
各出錢五百萬一女築墓二女建樓以表孝思銘云
墓樓東平林下近墳墓而不能測其處所矣洱水又
東南注于淯水世謂之肄水肄洱聲相近非也地理
志曰熊耳之山出三水洱水其一焉東南至魯陽入
沔是也(一清按三水謂伊水育水即水經之均水也又有洱水漢志云過郡二行六百里師古曰
洱音耳過郡二謂弘農及南陽也)淯水又南逕預山東山上有神廟
俗名之為獨山也山南有魏車騎將軍黃權夫妻二
冢地道潛通其冢前有四碑其二魏明帝立二是其
子及臣吏所樹者也淯水又西南逕史定伯碑南又
西為瓜里津水上有三梁謂之瓜里渡自宛道途東
出赭陽西道方城建武三年世祖自赭陽西入破虜
將軍鄧奉怨漢掠新野拒瓜里上親摶戰降之夕陽
下遂斬奉郡國志所謂宛有瓜里津夕陽聚者也阻
橋即桓温故壘處温以升平五年與范汪衆軍北討
列營淯水又西南逕晉蜀郡太守鄧義山墓南又南
逕宛城東其地故申伯之都楚文王滅申以為縣也
秦昭㐮王使白起為將伐楚取郢即以此地為南陽
郡改縣曰宛王莽更名郡曰前隊縣曰南陽劉善曰
在中國之南而居陽地故以為名大城西南隅即古
宛城也荆州刺史治故亦謂之荆州城今南陽郡治
大城其東城内有舊殿基周二百步高八尺陛階皆
砌以青石大城西北隅有殿基周一百步高五尺盖
更始所起也城西三里有古臺高五丈餘文帝黃初
中南廵行所築也淯水又屈而逕其縣南故南都賦
所言淯水蕩其胸者也王莽地皇二年朱鮪等共于
城南會諸將設壇燔燎立聖公為天子於斯水上世
語曰張繡反公與戰敗子昂不能騎進馬於公而昂
遇害魏書曰公南征至宛臨淯水祠陣亡將士歔秋
流涕衆皆哀慟淯水又南梅谿水注之水出縣北紫
山南逕百里奚故宅奚宛人也於秦為賢大夫所謂
迷虞智秦者也梅谿又逕宛西吕城東史記曰吕尚
先祖為四岳佐禹治水有功虞夏之際受封于吕故
因氏為吕尚也徐廣史記音義曰吕在宛縣高后四
年封昆弟子吕忿為吕城侯疑即此也又按新蔡縣
有大吕小吕亭而未知所自也梅谿又南逕杜衍縣
東故城在西漢高帝七年封郎中王翳為侯國王莽
更之曰閏衍矣土地塾下湍谿是注古人於安衆堨
之今遊水是瀦謂之安衆港世祖建武三年上自宛
遣潁陽侯祭遵西擊鄧奉弟終破之于杜衍進兵湼
陽者也梅谿又南謂之石橋水又謂之汝谿合流而
左注淯水淯水之南又有南就聚郡國志所謂南陽
宛縣有南就聚者也郭仲産言宛城南三十里有一
城甚卑小相承名三公城漢時鄧禹等歸鄊餞離處
也盛宏之著荆州記以為三公置余案淯水左右舊
有二澨所謂南澨北澨者水側之濆(一清按漢志南陽郡宛有北澨
山育陽有南澨聚諸儒或以為邑或以為地或以為水際及邊地名而班固以為山)聚在淯陽
之東北考古推地則近矣城側有范蠡祠蠡宛人祠
即故宅也後漢末有范曾字子閔為大將軍司馬討
黃巾賊至此祠為蠡立碑文勒可尋夏侯湛之為南
陽又為立廟焉城東有大將軍何進故宅城西有孔
嵩舊居嵩字仲山宛人與山陽范式有斷金契貧無
養親賃為阿街卒(一清按阿街卒古之所謂騶唱唐人謂之籠街喝道阿與呵通用而
范史范式𫝊作阿里街卒章懷注云阿里里名也是又不同)遣迎式式下車把臂
曰子懷道卒伍不亦痛乎嵩曰侯嬴賤役晨門卑下
之位古人所不耻何痛之有故其讃曰仲山通達卷
舒無方屈身厮役挺秀含芳
又屈南過淯陽縣東
淯水又南入縣逕小長安司馬彪郡國志曰縣有小
長安聚謝沈後漢書稱光武攻育陽不下引兵欲攻
宛至小長安與甄阜戰敗于此淯水又西南逕其縣
故城南桓帝延熹七年封鄧康為侯國(沈氏曰康封泚陽其弟秉
封淯陽)縣故南陽典農治後以為淯陽郡省郡復縣避
晉簡文諱更名云陽焉淯水又逕安樂郡北漢桓帝
建和六年封司徒胡廣為淯陽縣安樂鄊侯(沈氏曰是元年)
今於其國立樂宅戌郭仲産㐮陽記曰南陽城南九
十里有晉尚書令樂廣故宅廣字彦輔也善清言見
重當時成都王廣女壻長沙王猜之廣曰寧以一女
而易五男猶疑之終以憂殞其故居今置戍因以為
名
又南過新野縣西
淯水又南入新野縣枝津分派東南出苞隰衍注左
積為陂東西九里南北一十五里陂水所溉咸為艮
沃淯水又南與湍水會又南逕新野縣故城西世祖
之敗小長安也姊元遇害上即位感悼姊沒追諡元
為新野節義長公主即此邑也晉咸寧二年封大司
馬扶風武王少子歆為新野郡公割南陽伍屬棘陽
蔡陽穣鄧山都封焉王文舒更立中隔(一清按下有脫文三國志
魏書王昶𫝊昶以為國有常衆戰無常勝地有常險守無常勢今屯宛去㐮陽三百餘里諸軍散屯船在
宣池有急不足相赴乃表徙治新野文舒昶字此即更立之事也)西即郡治東則民
居城西傍淯水又東與朝水合水出西北赤石山而
東南逕冠軍縣界地名沙渠又東南逕穣縣故城南
楚别邑也秦拔鄢郢即以為縣秦昭王封相魏冉為
侯邑王莽更名曰農穣也魏荆州刺史治朝水又東
南分為二水一水枝分東北為樊氏陂陂東西十里
南北五里俗謂之凢亭陂陂東有樊氏故宅樊氏既
滅庾氏取其陂故喭曰陂汪汪下田良樊子失業庾
公昌昔在晉世杜預繼信臣之業復六門之陂遏六
門之水(一清按信臣所開者只石碣耳至元始五年更開三門為六石門今注云云直似六門皆
信臣所開矣誤也)下結二十九陂諸陂散流咸入朝水事見
六門碑六門既陂諸陂遂斷朝水又東逕朝陽縣故
城北而東南注于淯水又東南與棘水合水上承赭
水赭水出赭陽縣北山數源並發南流逕小赭鄉謂
之小赭水世祖建武三年成安侯臧宫從上擊赭鄉
東源方七八步騰湧若沸故世名之騰沸水南流逕
于赭鄉謂之赭水建武二年祭遵引兵南擊董訢于
赭鄉以水氏縣故有赭陽之名也地理志曰縣有赭
水(一清按今漢志無是文)王莽曰陽城也漢哀帝改為順陽(全氏
曰按漢志云博山哀帝置故順陽非赭陽也道元于均水篇已言之)建武二年更封安
陽侯朱祐為赭陽侯赭水於縣堨以為陂東西夾岡
水相去五六里左右合斷岡兩舌都水潭漲南北一
十餘里水決南瀆下注為灣灣分為二西為赭水東
為滎源赭水參差流結兩湖故有東陂西陂之名二
陂所導其分枝分東南至會口入泚是以地理志云
泚水赭水皆言入蔡(全氏曰按漢志無赭水入蔡語即此水入蔡亦是應劭說)互
受通稱故也二湖流注合為黃水唯所受焉逕棘陽
縣之黃淳聚又謂之為黃淳水者也謝沈後漢書甄
阜等敗光武于小長安東乘勝南渡黃淳水前營背
阻兩川謂臨泚水絶後橋示無還心漢兵擊之三軍
潰溺死黃淳水者二萬人又東逕棘陽縣故城西應
劭曰縣在棘水之陽是知斯水為棘水也漢高帝七
年封杜得臣為侯國後漢兵起擊唐子卿殺湖陽尉
進拔棘陽鄧晨將賓客會光武於此縣也棘水又南
逕新野縣歴黃郵聚世祖建武三年傅俊岑彭進擊
秦豐先拔黃郵者也謂之黃郵水大司馬吴漢破秦
豐於斯水之上其衆落悉為蠻居猶名之為黃郵蠻
棘水自新野縣東而南流入于淯水謂之為力口也
棘力聲相近當為棘口也又是方俗之音故字從讀
變若世以棘子木為力子木也淯水又東南逕士林
東戍名也戍有邸閣水左有豫章大陂下灌良疇三
千許頃也
南過鄧縣東
縣故鄧侯吾離之國也楚文王滅之秦以為縣淯水
右合濁水俗謂之弱溝水水上承白水於朝陽縣東
南流逕鄧縣故城南習鑿齒㐮陽記曰楚王至鄧之
濁水去㐮陽二十里即此水也濁水又東逕鄧塞南
即鄧城東南小山也先後名之為鄧塞昔孫文臺破
黃祖于其下濁水東流注于淯淯水又南逕鄧塞東
又逕鄾城東古鄾子國也盖鄧之南鄙也昔巴子請
楚與鄧為好鄾人奪其幣即是邑也司馬彪以為鄧
之鄾聚矣
南入于沔
㶏水出㶏強縣南澤中東入潁
㶏水出潁川陽城縣少室山東流注于潁水而亂流
東南逕臨潁縣西北小㶏水出焉東逕臨潁縣故城
北㶏水又東逕㶏陽城北又東逕㶏強縣故城南建
武元年世祖封揚化將軍堅鐔為侯國(沈氏曰據本𫝊是二年)
㶏水東為陶樞陂余案㶏陽城在㶏水南然則此城
正應為㶏隂城而有㶏陽之名者明在南猶有㶏水
故此城以陽為名矣潁水之南有二瀆其南瀆東南
流歴臨潁亭西東南入汝今無水也疑即㶏水之故
瀆矣汝水於竒額城西别東派時人謂之大㶏水東
北流枝瀆右出世謂之死汝也别汝又東北逕召陵
城北練溝出焉别汝又東汾溝出焉别汝又東逕征
羌城北水南有汾陂俗音糞(一清按三字注中注)汾水自别汝
東注而為此陂水積征羌城北四五里方三十里許
瀆左合小㶏水水上承狼陂南流名曰鞏水青陵陂
水自陂東注之東廻又謂之小㶏水而南流注于大
㶏水大㶏水取稱盖藉㶏沿注而總受其目矣又東
逕西華縣故城南又東逕汝陽縣故城北東注于潁
灈水出汝南吴房縣西北奥山東過其縣北入于汝
縣西北有堂谿城故房子國春秋定公五年吴王闔
閭弟夫槩奔楚封之于堂谿故曰吴房也漢高帝八
年封莊侯楊武為侯國建武中世祖封泗水王歙子
燀為堂谿侯(一清按章懷後漢書注曰燀字林云灼也音光善反或作燀)山谿有
白羊淵淵水舊出白羊漢武帝元封二年白羊出此
淵畜牧者禱祀之俗禁拍手嘗有羊出水野毋驚扑
自此絶焉淵水下合灈水灈水東逕灈陽縣故城西
東流入瀙水亂流逕其縣南世祖建武元年封吴漢
孫旦為侯國(沈氏曰吴漢三孫皆以建武二十八年封吴旦吴旴吴國也而水經注皆以為
元年誤矣)其水又東入於汝水
瀙水出潕隂縣東上界山
山海經謂之視水也郭景純注或曰視宜為瀙出葴
山許慎云出中陽山(一清按漢志作中隂山方輿紀要云中陽山在唐縣東七十里
一名慈丘山隋因此置慈丘縣)皆山之殊目也而東與泌水合水出
潕隂縣旱山東北流注瀙瀙水又東北殺水出西南
大熟之山東北流入于瀙瀙水又東淪水注之水出
宣山東南流注瀙水瀙水又東得奥水口水西出奥
山東入于瀙水也
東過吴房縣南又東過灈陽縣南
應劭曰灈水出吴房縣東入瀙縣之西北即兩川之
交會也
又東過上蔡縣南東入汝
潕水出潕隂縣西北扶予山東過其縣南
山海經曰朝歌之山潕水出焉東南流注于滎經書
扶予者其山之異名乎滎水上承赭水東流左與西
遼水合又東東遼水注之俱導北山而南流注于滎
滎水又東北於潕隂縣北左會潕水之道稍西不出
其縣南其故城在山之陽漢光武建武中封岑彭為
侯國漢以為陽山縣(一清按是句文義未詳)魏武與張繡戰于
宛馬名絶景為流矢所中公傷右臂引還潕隂即是
地也城之東有馬仁陂郭仲産曰陂在泚陽縣五十
里盖地百頃其所周溉田萬頃隨年變種境無儉歲
陂水三周其隍故瀆自隍西南而會于泚潕水不得
復逕其南也且邑號潕隂故無出南之理出南則為
陽也非直不究又不思矣潕水又東北澧水注之水
出雉衡東山南逕建城東建當為卷字讀誤耳郡國
志云葉縣有卷城其水又東流入于葉陂水東北逕
于東山西西流入潕潕水之左即黃城山也有谿水
出黃城山東北逕方城郡國志曰葉縣有方城郭仲
産曰苦菜于東之間有小城名方城東臨谿水尋此
城致號之由當因山以表名也苦菜即黃城也及于
東通為方城矣世謂之方城山水東流注潕水故地
理志曰南陽葉方城邑西有黃城山(全氏曰按漢志曰葉有長城號
曰方城未嘗云黃城也是注所引或别有一地理志一清按寰宇記引此文出聖賢冡墓記)是長
沮桀溺耦耕之所有東流水則子路問津處尸子曰
楚狂接輿耕於方城盖於此也盛宏之云葉東界有
故城始犨縣東至瀙水逕泚陽界南北聯聯數百里
號為方城即此城之西隅其間相去六百里北面雖
無基築皆連山相接而漢水流其南故屈完答齊桓
公云楚國方城以為城漢水以為池郡國志曰葉縣
有長城山曰方城指此城也潕水又東北歴潕陽縣
故城南漢高祖六年封樊噲為侯國也
又東過西平縣北
縣故柏國也春秋左𫝊所謂江黃道柏方睦於齊也
漢曰西平其西吕墟即西陵亭也西陵平夷故曰西
平漢宣帝甘露三年封丞相于定國為侯國(全氏曰按本表
曰臨淮)王莽更之曰新亭晉太康地志曰縣有龍泉水
可以砥礪刀劔特堅利故有堅白之論矣是以龍泉
之劔為楚寳也縣出名金古有鐵官
又東過郾縣南
郾縣故城去此遠矣不得過
又東過定潁縣北東入于汝
漢安帝永初二年分汝南郡之上蔡縣置定潁縣延
光中以陽翟郭鎮為尚書令封潁侯即此邑也(一清按後
漢書鎮以誅闔景擁順帝封是永建元年不在延光年也延光乃安帝年號)
溳水出蔡陽縣
溳水出縣東南大洪山山在隋郡之西南竟陵之東
北磐基所跨廣圓一百餘里峰曰縣鈎處平原衆阜
之中為諸嶺之秀山下有石門夾鄣層峻巖高皆數
百許仞入石門又得鍾乳穴穴上素崖壁立非人跡
所及穴中多鍾乳凝膏下垂望齊冰雪微津細液滴
瀝不斷幽穴潛遠行者不極窮深以穴内常有風爇
無能經久故也溳水出于其隂初流淺狹遠乃廣厚
可以浮舟栰巨川矣時人以溳水所導故亦謂之為
溳山矣溳水東北流合石水石水出大洪山東北流
注于溳謂之小溳水而亂流東北逕上唐縣故城南
本蔡陽之上唐鄊舊唐侯國春秋定公三年唐成公
如楚有兩肅爽馬子常欲之弗與止之三年唐人竊
馬而獻之子常歸唐侯是也溳水又東均水注之水
出大洪山東北流逕土山北水出土山又東北流入
于溳水溳水又屈而東南流
東南過隋縣西
縣故隋國矣春秋左𫝊所謂漢東之國隋為大者也
楚滅之以為縣晉武帝太康中立為郡(金石文字記曰皇甫誕碑
隋字作隨虞世南孔子廟堂碑歐陽詢九成宫醴泉銘王知敬李衛公碑高宗李英公碑天后順臨碑于
敬之華陽觀王先生碑裴㴶少林寺碑皆然當日金石之文二字通用自司馬温公作通鑑以後始壹用
隋字而水經注溳水隨縣字作隋則知此自古人省筆之法謂文帝始去辵而為隋者未必然也)有
溠水出縣西北黃山南逕㵐西縣西又東南㵐水入
焉㵐水出桐柏山之陽吕忱曰水在義陽㵐水東南
逕㵐西縣西又東南流入于溠溠水又東南逕隋縣
故城西春秋魯莊公四年楚武王伐隋令尹鬭祁莫
敖屈重除道梁溠軍臨于隋謂此水也水側有斷蛇
丘隋侯出而見大蛇中斷因舉而藥之故謂之斷蛇
丘後蛇銜明珠報德世謂之隋侯珠亦曰靈蛇珠丘
南有隋季良大夫池(朱氏謀㙔箋曰左𫝊作季梁一清按季良音同通同二十一卷
渠水注扶溝縣袁梁碑其碑本作良是其證也)其水又南與義井水合水出
隋城東南井泉嘗湧溢而津注冬夏不異相承謂之
義井下流合溠溠水又南流注于溳(全氏曰按溠水豫州浸康成師
古皆疑其地不應在豫然職方之地犬牙相錯荆州之浸為潁則知豫之溠亦其例也)溳水又
會于枝水水源亦出大洪山而東流注于溳溳水又
逕隋縣南隋城山北而東南注
又南過江夏安陸縣西
隋水出隋郡永陽縣東石龍山(全氏曰史記春申君說秦昭王云隨水右
壌皆廣川大水山林谿谷不食之地小司馬曰今鄧州之西也)西北流南迴逕永陽
縣西歴横尾山即禹貢之陪尾也(禹貢錐指曰傳云洛經熊耳伊經外
方淮出桐柏經陪尾今安陸北有横山即漢志所謂横尾山古文以為陪尾者也元和志云陪尾山一名
横尾山在安陸縣北六十里淮水曷嘗經此𫝊謬禹導山至陪尾盖實為泗水泗之與淮猶伊之與洛也
水經注云博物志曰泗出陪尾隋志泗水縣有陪尾山今在縣東五十里國百詩云周禮保章氏疏曰外
方熊耳以至泗水陪尾屬搖光星賈公彦實從春秋緯文來則漢人早作是解博物志固有所受之也一
清按酈注泗水篇說引博物志之言則是注不應又引漢志以安陸之横尾為陪尾豈非自相舛錯與卷
末禹貢山水澤地所在亦同此誤)隋水又西南至安陸縣故城西故
鄖城也因岡為墉峻不假築溳水會之又南逕石巖
山北昔張昌作亂於其下籠彩鳳以惑衆晉太安二
年鎮南將軍劉宏遣牙門皮初與張昌戰于清水昌
敗追斬于江涘即春秋左𫝊定公四年吴敗楚于柏
舉從之及于清發盖溳水之通稱矣溳水又東南流
而右會富水出竟陵郡新市縣東北大陽山水有二
源也大富水出山之陽南流而左合小富水水出山
之東而南逕三王城東前漢末王匡王鳳王常所屯
故謂之三王城城中有故碑文字闞落不可復識其
水屈而西南流右合大富水俗謂之大泌水也又西
南流逕杜城西新市縣治也郡國志以為南新市也
中山有新市故此加南分安陸立又王匡中興初舉
兵於縣號曰新市兵者也富水又東南流于安陸界
左合土山水世謂之章水水出土山南逕隋郡平林
縣故城西俗謂之將陂城與新市接界故中興之始
兵有新市平林之號又南流右入富水富水又東入
於溳溳水又逕新城南永和五年晉大司馬桓温築
溳水又會温水温水出竟陵之新陽縣東澤中口徑
二丈五尺垠岸重沙端淨可愛靖以察之則淵泉如
鏡聞人聲則揚湯奮發無所復見矣其熱可以燖雞
洪瀏百餘步冷若寒泉東南流注于溳水又右得潼
水水出江夏郡之曲陵縣西北潼山東南流逕其縣
南縣治石潼故城城圓而不方東入安陸注于溳水
又東南入于夏
溳水又南分為二水東通灄水西入于沔謂之溳口
也
水經注釋卷三十一
