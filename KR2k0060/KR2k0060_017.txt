欽定四庫全書
水經注釋卷十七
仁和趙一清撰
渭水上
渭水出隴西首陽縣渭谷亭南鳥鼠山
渭水出首陽縣首陽山渭首亭南谷山在鳥鼠山西
北此縣有高城嶺嶺上有城號渭源城渭水出焉三
源合注東北流逕首陽縣西與别源合水南出鳥鼠
山渭水出谷尚書禹貢所謂渭出鳥鼠者也地說曰
鳥鼠山同穴之枝幹也渭水出其中東北流過同穴
枝閒既言其過明非一水也又東北流而會于殊源
也渭水東南流逕首陽縣南右得封溪水次南得廣
相溪水次東得共谷水左則天馬溪水次南則伯陽
谷水並參差翼注亂流東南出矣
又北過襄武縣北
廣陽水出西山二源合注共成一川東北流注于渭
渭水又東南逕襄武縣東北荆頭川水入焉水出襄
武西南鳥鼠山荆谷東北逕㐮武縣故城北王莽更
名相桓漢護羌校尉温序行部為隗囂部將苟宇所
拘銜鬚自刎處也其水東北流注于渭渭水常若東
南不東北也又東枲水注之水出西南雀富谷東北
逕襄武縣南東北流入于渭魏志稱咸熙二年襄武
上言大人見身長三丈餘跡長三尺二寸白髮著黃
單衣巾拄杖呼民王始語云今當太平十二月天禄
永終運數在晉遂遷魏而事晉
又東過獂道縣南
右則岑溪水次則同水其左則過水合注之渭水東
南逕獂道縣故城西昔秦孝公西斬戎之獂王于此
應劭曰獂戎邑也漢靈帝中平五年别為南安郡赤
亭水出郡之東山赤谷西流逕城北南入渭水渭水
又逕城南得粟水水出西南安都谷東北流注于渭
渭水又東新興川水出西南鳥鼠山二源合舍東北
流與彰川合水出西南溪下東北至彰縣南本屬故
道侯尉治後漢縣之永元元年和帝封耿秉為侯國
也萬年川水出南山東北流注之又東北注新興川
又東北逕新興縣北晉書地道記南安之屬縣也其
水又東北與南水合水出西南山下東北合北水又
東北注于渭水渭水又東逕武城縣西武城川水入
焉津源所導出鹿部西山兩源合注東北流逕鹿部
南亦謂之鹿部水又東北昌丘水出西南丘下東北
注武城水亂流東北注渭水渭水又東入武陽川又
有關城川水出南安城谷水出北丘川參差注渭水
渭水又東逕落門西山(一清按章懷後漢書注曰隴西縣東南有落門山落門水
出焉)東流三府谷水注之三川統一東北流注于渭水
有落門聚昔馮異攻落門未拔而薨建武十年來歙
又攻之擒隗囂子純隴右平渭水自落門東至黑水
峽左右六水夾注左則武陽溪水東北得土門谷水
俱出北山南流入渭右則温谷水次東有故城溪水
次東有閭里溪水亦名習溪水次東有黑水並出南
山北流入渭渭水又東出黑水峽歴冀川
又東過冀縣北(一清按說文驥下云天水有驥縣是驥字)
渭水自黑水峽至岑峽南北一十水注之北則温谷
水注之其水導源平襄縣南山温溪東北流逕平襄
縣故城南故襄戎邑也王莽之所謂平相矣其水東
南流歴三堆南又東流而南屈入黃槐川(一清按此處有脱字)
梗津渠冬則輟流春夏水盛則通川注渭次則午谷
水南入渭水南有長塹谷水次東有安蒲溪水次東
有衣谷水並南出朱圄山山在梧中聚有石鼓不擊
自鳴鳴則兵起漢成帝鴻嘉三年天水冀南山有大
石自鳴聲𨼆𨼆如雷有頃止聞于平襄二百四十里
野鷄皆鳴石長三尺廣厚略等在崖脇去地二百餘
丈民俗名曰石鼓石鼔鳴則有兵是歲廣漢鉗子攻
死囚盜庫兵略吏民衣繡衣自號為山君黨與寖廣
明年冬伏誅自歸者三千餘人信而有徵矣其水北
逕冀縣故城北秦武公十年伐冀戎縣之故天水郡
治王莽更名填戎縣曰冀治漢明帝永平十七年改
曰漢陽郡城即隗囂稱西伯所居也後漢馬超之圍
冀也凉州别駕閻伯儉潛出水中將告急夏侯淵為
超所擒令告城無救伯儉曰大軍方至咸稱萬歲超
怒數之伯儉曰卿欲令長者出不義之言乎遂殺之
渭水又東合冀水水出冀谷次東有濁谷水次東有
當里溪水次東有託里水次東有渠谷水次東有黃
土川水俱出南山北逕冀城東而北流注于渭渭水
又東出岑峽入新陽川逕新陽下城南溪谷赤蒿二
水並出南山東北入渭水渭水又東與新陽崖水合
即隴水也東北出隴山其水西流隴右逕瓦亭南隗
囂聞略陽陷使牛邯守瓦亭即此亭也其水亦出隴
山東南流歴瓦亭北又西南合為一水謂之瓦亭川
(一清按寰宇記引郡國志曰烏氏縣有瓦亭一名薄落亭今本續志云烏枝有瓦亭出薄落谷蓋有缺文
疑當作烏枝有瓦亭一名薄落亭瓦亭水出薄落谷也)西南流逕清賓溪北又
西南與黑水合水出黑城北西南逕黑城西西南流
莫吾南川水注之水東北出隴垂西南流歴黑城南
注黑水黑水西南出懸鏡峽又西南入瓦亭川又有
&KR2200;水自西來會世謂之鹿角口(一清按漢志安定郡烏氏縣烏水出西北
入河都盧山在西莽曰烏亭劉昭郡國志補註曰本𫝊有龍池山地道記曰烏水出烏水即黑水之異名
乎寰宇記潘原縣烏水出都盧山有西烏水又東北逕烏氏縣東注于涇謂之閤水水然涇水間有石巖
東會兩川也西烏水即所謂&KR2200;水自西來會者也懸鏡峽即所謂石巖乎又隴西記云襄武縣有錦鏡峽
即黑水所經其峽四望花木明媚炤影其中因名漢志云入河而此注云入渭寰宇記云入涇涇渭合流
蓋由渭以達于河也)又南逕河陽縣故城東中平元年北地羌
胡與邊章侵隴右漢陽長史蓋勲屯河陽以拒賊即
此城也其水又南與燕無水合水源延發東山西注
瓦亭水瓦亭水又南左會方城川西注瓦亭水瓦亭
水又南逕成紀縣東歴長離川謂之長離水右與成
紀水合水導源西北當亭川東流出破石峽津流遂
斷故瀆東逕成紀縣故帝太皥庖犧所生之處也漢
氏以為天水郡縣(句)王莽之河陽郡治也(一清按漢志莽改天
水郡為填戎此又云阿陽蓋是支郡所謂大郡至分為五者也)又東潛源隠發通之
成紀水東南入瓦亭川川水又東南與受渠水相會
水東出大隴山西逕受渠亭北又西南入瓦亭川川
水又西南流歴僵入峽路側巖上有死人僵尸巒穴
故岫壑取名焉釋鞍就穴直上可百餘仞石路逶迤
劣通單步僵尸倚窟枯骨尚全唯無膚髮而已訪其
川居之士云其鄉中父老作兒童時已聞其長舊𫝊
此當是數百年骸矣其水又西南與略陽川水合水出
隴山香谷西流右則單溪西注左則閤川水入焉其
水又西歴蒲池郊石魯水出東南石魯溪西北注之
其水又西入略陽川西得破社谷水次西得平相谷
水又西得金里谷水又西得南室水又西得蹏谷水
並出南山北流于略陽城東揚波北注川水又西逕
略陽道故城北渥渠水出南山北逕渥峽北入城建
武八年中郎將來歙與祭遵所部護軍王忠右輔將
軍朱寵將二千人皆持鹵刀斧自安民縣之楊城永
始二年成帝罷安定呼他苑以為安民縣起官寺市
里(全氏曰永始二年以下二十二字是注中注按漢書此是平帝元始二年事師古曰中山之安定也
平帝以中山王入正大統則宜是中山之安定呼他即呼池善長所引誤矣班志無安民縣蓋暫置而即
省者一清按劉昭郡國志補注安定郡臨涇縣下引謝承書曰宣仲為長史民扳留改宜民見李固𫝊而
志無此改豈承之妄乎宜民疑即安民之訛蓋西京已有是稱不始于宣仲昭以承說為妄當矣又地理
志鉅鹿郡有定安縣其故城在今祁州束鹿縣西七里此即中山之安定也元和志深州鹿城縣東至州
二十王里本漢安定縣地屬鉅鹿郡隋開皇三年改為鹿城取縣東故鹿城為名滹沱河在縣西北四十
二里苑蓋以水為名)從番須回中伐樹木開山道至略陽夜襲
擊囂拒守將軍金梁等皆殺之因保其城隗囂聞略
陽陷悉衆以攻歙激水灌城光武親將救之囂走西
城世祖與來歙會于此其水自城北注川一水二川
蓋囂所堨以灌略陽也川水西得白楊泉又西得蒲
谷水西得蒲谷西川又西得龍尾溪水與蒲谷水合
俱出南山飛清北入川水又西南得水洛口水源東
導隴山西逕水洛亭西南流又得犢奴水口水出隴
山西逕犢奴川又西逕水洛亭南西北注之亂流西
南逕石門峽謂之石門水西南注略陽川略陽川水
又西北流入瓦亭水瓦亭水又西南出顯親峽石宕
水注之水出北山山上有女媧祠庖羲之後有帝女
媧焉與神農為三皇矣其水南流注瓦亭水瓦亭水
又西南逕顯親縣故城東南漢封大鴻臚竇固為侯
國自石宕次得蝦蟆溪水又得金黑水又得宜都溪
水咸出左右參差相入瓦亭水又東南合安夷川口
水源東出胡谷西北流歴夷川水與東陽川水會謂
之取陽交又西得何宕川水又西得羅漢水並自東
北西南注夷水夷水又西逕顯親縣南西注瓦亭水
瓦亭水又東南得大華谷水又東南得折里溪水又
東得六谷水皆出近溪湍峽注瓦亭水又東南出新
陽峽崕岫壁立水出其間謂之新陽崕水又東南流
入于渭是也
又東過上邽縣
渭水東歴縣北封山之隂流逕固嶺東北東南流蘭
渠川水出自北山帶佩衆溪南流注于渭渭水東南
與神澗水合開山圖所謂靈泉池也俗名之為萬石
灣淵深不測實為靈異先後漫遊者多離其斃渭水
又東南得歴泉水北出歴泉溪東南流注于渭渭水
又東南出橋亭西又南得藉水口水出西山百澗聲
流總成一川東歴當亭川即當亭縣治也左則當亭
水注之右則曾席水入焉又東與大弁川水合水出
西山二源合注東歴大弁川東南流注于藉水藉水
又東南流與竹嶺水合水出南山竹嶺二源同瀉東
北入藉水藉水又東北入上邽縣左佩五水東會占
溪水次東有大魯谷水次東得小魯谷水次東有楊
反谷水咸自北山流注藉水藉水右帶五水竹嶺東
得亂石溪水次東得木門谷水次東得羅城溪水次
東得山谷水皆導源南山北流入藉水藉水又東黃
瓜水注之其水發源黃瓜西谷東流逕黃瓜縣北又
東清溪白水左右夾注又東北大旱谷水南出旱溪
歴澗北流泉溪委漾同注黃瓜水黃瓜水又東北歴
赤谷咸歸于藉藉水又東合毛泉谷水又東逕上邽
縣故城南又得覈泉水並出南山北流注于藉藉水
即洋水也北有濛水注焉水出縣西北邽山翼帶衆
流積以成溪東流南屈逕上邽縣故城西側城南出
上邽故邽戎國也秦武公十年伐邽縣之舊天水郡治(一清按晉志魏志天水郡皆治
上邽與兩漢之治冀縣異道元故分别言之)五城相接
北城中有湖水有白龍出是湖風雨隨之故漢武帝
元鼎三年改為天水郡(一清按漢志天水郡師古引秦中記云郡前湖水冬夏無
增減因以名焉)其鄉居悉以板蓋屋詩所謂西戎板屋也濛
水又南注藉水山海經曰邽山濛水出焉而南流注
于洋謂是水也藉水又東得陽谷水又東得宕谷水
並自南山北入于藉藉水又東合段溪水水出西南
馬門溪東北流合藉水藉水又東入于渭渭水又歴
橋亭南而入綿諸縣東與東亭水合亦謂之為橋水
也清水又或為通稱矣水源東發小隴山衆川瀉浪
統成一水西入東亭川為東亭水與小祗大祗二水
合又西北得南神谷水三川並出東南差池瀉注又
有埋蒲水翼帶二川與延水並西南注東亭水東亭
水又西右則暵溝水次西得麯谷水水側出東南二
溪西北流注東亭川東亭川水右則温谷水出小隴
山又西□谷水出南山□溪西南注東亭川水東亭
川水又西得清水口清水導源東北隴山二源俱發
西南出隴谷合成一水西南流歴細野峽逕清池谷
又逕清水縣故城東王莽之識睦縣矣其水西南合
東亭川謂之清水口又逕清水縣故城南又西與秦
水合水出東北大隴山秦谷二源雙導歴三泉合成
一水而歴秦川川有故秦亭秦仲所封也秦之為號
始自是矣(一清按地理志曰孝王曰昔伯益知禽獸子孫不絶乃封為附庸邑之于秦今隴西
秦亭秦谷是也郡國志曰豲坻聚有秦亭)秦水西逕降隴縣故城南又西
南自亥松多(一清按松多胡名也晉大興二年屠各胡松多起兵附晉王保據草壁劉曜攻
拔之松多奔隴城是也)二水出隴山合而西南流逕降龍城北
又西南注秦水秦水又西南歴隴川逕六槃口過清
水城西南注清水清水上下咸謂之秦川又西羌水
注焉水北出羌谷引納衆流合以成溪&KR2200;水星會謂
之小羌水西南流左則長谷水西南注之右則東部
水東南入焉羌水又南入清水清水又西南得綿諸
水口其水導源西北綿諸溪東南與長思水合北出
長思溪南入綿諸水又東南歴綿諸道故城北東南
入清水清水東南注渭渭水又東南合涇谷水水出
西南涇谷之山東北流與横水合水出東南横谷西
北逕横水壙又西北涇谷水亂流西北出涇谷峽又
西北軒轅谷水注之水出南山軒轅溪南安姚瞻以
為黃帝生于天水在上邽城東七十里軒轅谷皇甫
謐云生夀邱邱在魯東門北未知孰是也其水北流
注涇谷水又西北合白城溪東北流白娥泉水出其
西東注白城水白城水又東北入涇谷水涇谷水又
東北歴董亭下楊難當使兄子保宗鎮董亭即是亭
也其水東北流注于渭山海經曰涇谷之山涇水出
焉東南流注于渭是也渭水又東伯陽谷水入焉水
出刑馬山之伯陽谷北流白水出東南白溪西北注
伯陽水伯陽水又西北歴谷引控羣流北注渭水又
東歴大利又東南流苗谷水注之水南出刑馬山北
歴平作西北逕苗谷屈而東逕伯陽城南謂之伯陽
川蓋李耳西入往逕所由故山原畎谷往往播其名
焉渭水東南流衆川瀉浪邊次鳴注左則伯陽東溪
水注之次東得望松水次東得毛六溪水次東得皮
周谷水次東得黃杜東溪水並出北山南入渭水其
右則胡谷水次東得丘谷水次東得丘谷東溪水次
東有銅巖谷水並出南山東北注渭渭水又東南出
石門度小隴山逕南由縣南東與楚水合世所謂長
蛇水水出汧縣之數歴山也南流逕長蛇戌東魏和
平三年築徙諸流民以遏隴寇楚水又南流注于
渭闞駰以是水為汧水焉又東&KR0648;汙二水入焉余按
諸地志汧水出汧縣西北闞駰十三州志與此同復
以汧水為龍魚水蓋以其津流逕通而更攝其通稱
矣渭水東入散關抱朴子神仙𫝊曰老子西出關關
令尹喜候氣知真人將有西遊者遇老子彊令之著
書耳不得已為著道德二經謂之老子書也有老子
廟干寶搜神記云老子將西入關關令尹喜好道之
士覩真人當西乃要之途也皇甫士安高士𫝊云老
子為周柱下史及周衰乃以官𨼆為周守藏室史積
八十餘年好無名接而世莫知其真人也至周景王
十年孔子年十七遂適周見老聃然幽王失其道平
王東遷關以捍移人以職徙尹喜候氣非此明矣而
往逕所由兹焉或可渭水又東逕武功縣西北俗以
散關名城非也禇先生乃曰武功扶風西界小邑也
蜀口棧道近山無他豪易高者是也渭水又與捍水
合水出周道谷北逕武都故道縣之故城西王莽更
名曰善治也故道縣有怒特祠列異𫝊曰武都故道
縣有怒特祠云神本南山大梓也昔秦文公二十七
年伐之樹瘡隨合秦文公乃遣四十人持斧砍之猶
不斷疲士一人傷足不能去卧樹下聞鬼相與言曰
勞攻戰乎其一曰足為勞矣又曰秦公必持不休答
曰其如我何又曰赤灰跋於子何如乃默無言卧者
以告令士皆赤衣隨所斫以灰跋樹斷化為牛入水
故秦為立祠其水又東北歴大散關而入渭水也渭
水又東南右合南山五谿水夾澗流注之也
又東過陳倉縣西
縣有陳倉山山上有陳寳鷄鳴祠昔秦文公感伯陽之
言遊獵于陳倉遇之于北坂得若石焉其色如肝歸
而寳祠之故曰陳寳其來也自東南暉暉聲若雷野
鷄皆鳴故曰雞鳴神也地理志曰有上公明星黃帝
孫舜妻盲冢祠有羽陽宫秦武王起應劭曰縣氏陳
山姚睦(一清按上云南安姚瞻此云姚睦未知即一人也抑誤字也)曰黃帝都陳
言在此榮氏開山圖注曰伏犧生成紀徙治陳倉也
非陳國所建也魏明帝遣將軍太原郝昭築陳倉城
成諸葛亮圍之亮使昭鄉人靳祥說之不下亮以數萬
攻昭千餘人以雲梯衝車地道逼射昭昭以火射連
石拒之亮不利而還今汧水對亮城是與昭相禦處
也陳倉水出于陳倉山下東南流注于渭水渭水又
東與綏陽谿水合其水上承斜水水自斜谷分注綏
陽谿北届陳倉入渭故諸葛亮與兄瑾書曰有綏陽
小谷雖山崖絶重谿水縱横難用行軍者邏候往來
要道通人今使前軍斫治此道以向陳倉足以扳連
賊勢使不得分兵東行者也渭水又東逕郁夷縣故
城南地理志曰有汧水祠王莽更之曰郁平也東觀
漢記曰隗囂圍來歙於略陽世祖詔曰桃花水出船
槃皆至郁夷陳倉分部而進者也汧水入焉水出汧
縣之蒲谷鄉弦中谷決為弦蒲藪爾雅曰水決之澤
為汧汧之為名實兼斯舉水有二源一水出縣西山
世謂之小隴山巖嶂高深不通軌轍故張衡四愁詩
曰我所思兮在漢陽欲往從之隴坂長其水東北流
歴澗注以成淵潭漲不測出五色魚俗以為靈而莫
敢採捕因謂是水為龍魚水自下亦通謂之龍魚川
川水東逕汧縣故城北史記秦文公東獵汧田因遂
都其地是也又東歴澤亂為一水右曰龍泉泉逕五
尺源流奮通淪漪四泄東北流注于汧汧水又東會
一水發南山西側俗以此山為吳山三峰霞舉疊秀
雲天崩巒傾返山頂相捍望之恒有落勢地理志曰
吳山在縣西古文以為汧山也國語所謂虞矣山下
石穴廣四尺高七尺水溢石空懸波側注漰渀震盪
發源成川北流注于汧自水會上下咸謂之龍魚川
汧水又東南逕隃麋縣故城南王莽之扶亭也昔郭
歙耻王莽之徵而遯跡於斯(一清按漢書鮑宣傳是郭欽然郭欽有二一在
王莽𫝊見于鮑宣𫝊者不受莽徵閉戸而終見于王莽𫝊者仕莽為戊巳校尉拜填外將軍封劋胡子後
列于九虎兵敗守倉降于更始封侯姓名同而行事絶不相侔今道元以不受莽徵者為郭歙則是與世
本漢書異抑或六朝古本原是歙字而訛而為欽未可知也)建武四年光武封耿
況為侯國矣汧水東南歴慈山東南逕郁夷縣(一清按下
有脫文)逕平陽故城南史記秦寧公二年徙平陽徐廣
曰故郿之平陽亭也城北有漢邠州刺史趙融碑靈
帝建安元年立(一清按靈帝紀元為建寧獻帝紀元為建安未知靈字誤也抑安字訛也)
汧水又東流注于渭渭水之右磻谿水注之水出南
山兹谷乘高激流注于谿中谿中有泉謂之兹泉泉
水潭積自成淵渚即吕氏春秋所謂太公釣兹泉也今
人謂之凡谷石壁深高幽隍邃密林障秀阻人跡罕
交東南隅有一石室蓋太公所居也水次平石鈞處
即太公垂釣之所也其投竿跽餌兩膝遺跡猶存是
有磻谿之稱也其水清泠神異北流十二里注于渭
北去維堆城七十里渭水又東逕積石原即北原也
青龍二年諸葛亮出斜谷與司馬懿(一清按下有脫文)屯謂
南雍州刺史郭淮策亮必争北原而屯遂先據之亮
至果不得上渭水又東逕五丈原北魏氏春秋曰諸
葛亮據渭水南原司馬懿謂諸將曰亮若出武功依
山東轉者是其勇也若西上五大原諸君無事矣亮
果屯此原與懿相禦渭水又東逕郿縣故城南地理
志曰右輔都尉治魏氏春秋諸葛亮寇郿司馬懿據
郿拒亮即此縣也
水經注釋卷十七
