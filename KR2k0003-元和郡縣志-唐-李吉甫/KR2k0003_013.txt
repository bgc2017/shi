元和郡縣志卷十三
唐李吉甫撰
河南道(八)
海州(東海上)
(開元戶二萬三千七百二十八元和戶鄉數傳寫缺)(鄉四十)
禹貢徐州之域春秋時魯國之東鄙七國時屬楚秦置
三十六郡以魯為薛郡後分薛郡為郯郡漢改郯為東
海郡領三十七縣理在郯縣屬徐州後漢以為東海國
封皇子疆為王晉惠帝封高密王子越為東海王梁武
帝末年長江以北悉附後魏武定七年改青冀二州為
海州高齊文宣帝移海州理琅琊郡改琅琊郡為朐山
郡隋末喪亂臧君相竊據之武德四年君相以郡歸順
改為海州
州境(東西一百九十八里案南北里數𫝊寫缺)
八到(西至上都取沂兗路二千五百五里西至東都一千六百四十里)
(東南至楚州四百一十里南至揚州七百里)
(東南至泗州連水縣取官河水路三百四十里陸路二百五十里)
(西北至沂州三百三十里六十里西至徐州取下邳路五百)
(北至密州三百八十四里東至海二十里)
貢賦(開元貢賦)(楚布絹綿)
管縣四
胊山東海沭陽懷仁
朐山縣(上郭下)
本漢朐縣也屬東海郡後周武帝建德六年改朐山
縣為朐山郡取界内朐山為名也隋開皇三年廢郡縣
屬海州
羽山在縣西北一百里書曰殛鯀于羽山即此也
碩濩湖在縣南一百四十二里
龍且故城在縣南六十里
鍾離昧故城在縣南百里項羽將鍾離昧所築昧即此
縣人
東海縣(上西至州水路九十里)
本漢贛榆縣地俗謂之鬱州亦謂之田横島宋明帝失
淮北地乃于鬱州上僑立青州地後入魏魏改青州為
海州又于此置臨海鎮高齊廢臨海鎮周武帝後置東
海縣後遂因之
小高山在縣北六十里田横弟避漢所居之山也其山
三面絶壁皆百餘仞惟東面一道劣容行人
大海在縣東二十八里
贛榆故城在縣北四十九里隋末土人臧君相築
田横國在縣北五十七里齊王田廣既死田横乃代立
為王與灌嬰戰于嬴下横敗走與其屬五百人入居海
島即此也
沭陽縣(中東北至州一百六十里)
本漢厚丘縣地宋文帝元嘉四年于此置縣屬南彭城
郡至太清二年地入魏孝靜帝改為沭陽郡在沭水之
陽故以為名仍于郡東置懷文縣周武帝改懷文縣為
沭陽縣
沭水西自下邳縣界流入經縣南十步
碩濩湖在縣東八十里與朐山連水三分湖為界
懷仁縣(中東南至州九十里)
本漢贛榆縣地梁于此置北海郡後魏改置義唐郡隋
開皇初廢郡移懷仁縣理于此改屬海州
贛榆故城一名鹽倉城在縣東北三十里漢舊縣也屬
琅琊郡
沂州(琅琊中)
(開元戶二萬七千四百案元和戶鄉數傳寫缺)(鄉五十五)
禹貢徐州之域春秋時為齊地秦并天下置琅琊郡因
琅琊山以為名也漢因之高后立營陵侯劉澤為琅琊
王文帝元年徙澤為燕王以琅琊為郡晉武帝咸寧二
年改封東海王睿為王王即帝位于江東是為東晉元
帝元帝于郡城置發千戍以南軍鎮之自永嘉之後琅
琊陷于胡寇成帝于丹陽江乘縣界别立南琅琊郡至
宋武得河南尋又没于後魏莊帝置北徐州琅琊郡屬
焉周武帝改北徐州置沂州以州城東臨沂水因以名
之隋大業十三年亂離郡為徐圓朗所破武德四年討
平圓朗復置沂州
州境(東西三百二十一里南北四百二十九里)
八到(西至上都二千二百七十五里西至東都一千四百一十五里)
(東南至海州二百三十里西至兗州三百八十里)
(東南至泗州下邳縣二百七十七里北至青州四百五十里)
(西至徐州三百五十里東至密州三百七十里)
(西北至淄州五百三十里)
貢賦(開元貢賦)(紫石英綿絹)(黃銀)
管縣五
臨沂沂水費承新泰
臨沂縣(上郭下)
本漢舊縣也屬東海郡東臨沂水故名之後漢改屬琅
琊國晉屬琅琊郡高齊省隋開皇末復置屬沂州
羽山在縣東南一百一十里與海州朐山縣分界
沂水東去縣一里
王僧辯城在縣東北五十里梁將王僧辯屯兵于此
王導故宅在縣東北四十八里
沂水縣(上南至州二百里)
本漢東莞縣即春秋莒魯所爭之鄆邑也城陽姑幕縣
南有員亭即鄆也俗變其字耳後魏孝文帝于此置新
泰縣隋開皇四年改為東安縣十六年又于古蓋城别
置東安縣而此改名沂水縣
沂山在縣北一百二十四里周禮青州其鎮沂山
穆陵山在縣北一百九十里管仲曰賜我先君履南至
于穆陵是也
大峴山在縣北九十里宋高祖北伐慕容超大將公孫
五樓說超曰吳兵輕銳難與爭鋒宜斷大峴使不得入
上策也超曰引使過峴我以鐵騎蹙之此成擒耳不從
宋高祖兵遂得入初是役也或曰彼若嚴守大峴軍無
所資何能自返高祖曰鮮卑性貪且愛其榖必將引我
兵一入大峴吾何患焉及師過大峴高祖喜曰天贊我
也遂大破之伍緝之從征記曰大峴去半城八十里直
度山二十五里崖坂峭曲石徑幽危四岳三塗不是過
也
雹山在縣西北二十八里出紫石英好者表裏映徹形
若雹狀故名雹山今猶入貢
成平公營在縣北百五十六里周武帝拔鄴城齊王高
緯先送其母妻于青州是日緯率千騎走青州周遣大
將軍成平公尉遲勤率二千騎追之擒緯于青州南之
雙溝周因授以青州總管立碑紀功
費縣(上東南至州九十里)
古費國也隠公元年傳曰費伯帥師城郎後為魯季氏
之邑至漢為費縣屬東海郡自宋至隋皆屬琅琊郡大
業末為賊潘當所破武德四年重置屬沂州
蒙山在縣西北八十里楚老萊子所耕之處
東蒙山在縣西北七十五里論語曰夫顓臾昔者先王
以為東蒙主
南城縣城在縣南九十里史記齊威王使檀子守南城
則楚人不敢為寇是也
承縣(上東北至州一百八十五里)
本漢之承縣春秋時鄫國也屬東海郡隋開皇三年罷
郡承縣屬徐州大業十三年縣為山賊左君衡所破武
德四年又于此置鄫州又改蘭陵縣為承縣貞觀八年
廢鄫州縣屬沂州縣西北有承水因以名焉
抱犢山在縣北六十里壁立千仞頂寬而有水此山去
海三百餘里天氣澄明宛然在目昔有遁隠者抱一犢
于其上墾種故以為名山高九里周迴四十五里
蘭陵縣城在縣東六十里史記曰荀卿以儒者適楚楚
春申君以為蘭陵令因家焉
縣界有陂十三所竝貞觀元年以來修立以溉田焉
新泰縣(上東南至州二百六十三里)
春秋時魯平陽邑也宣公八年城平陽晉武帝泰始中
鎮南將軍羊祜此縣人也表改為新泰縣屬泰山郡隋
開皇四年屬莒州大業二年廢莒州以縣屬沂州
蒙山在縣東南八十八里書曰蒙羽其藝
障山在縣東八十里出銷石石腦炬火等石居人常採
為貨
萊州(東萊下)
(開元戶二萬三千一百五案元和戸鄉數傳寫缺)(鄉四十三)
禹貢青州之域即古萊子國也齊滅之遷萊子于郳在
齊國之東故曰東萊漢高帝四年韓信虜齊王廣分齊
郡置東萊郡領縣十七理掖縣屬青州後魏獻文帝分
青州置光州取界内光水為名隋開皇二年改光州為
萊州隋末陷賊武德四年討平綦順復為萊州
州境(東西四百二十八里南北二百四十一里)
八到(西南至上都二千七百六十里西南至東都一千九百里)
(東北至登州二百四十里十五里正南微西至密州三百四)
(北至大海五十里四十五里西南至青州三百)
貢賦(開元貢賦)(黃銀綿文蛤布牛黃絹貲)(滑石器)
管縣四
掖即墨昌陽膠水
掖縣(上郭下)
本漢舊縣也屬東萊郡按掖水出縣南三十五里寒同
山故縣取為名隋開皇三年罷郡屬萊州
萬里沙在縣東北三十里郊祀志武帝元封元年大旱
禱萬里沙
浮游島在縣西北四十里遥望島在海中若浮游然故
名
海水在縣北五十二里
膠水西去縣七十五里
海神祠在縣西北十七里
即墨縣(中西北至州二百六十三里)
本漢舊縣屬膠東國城臨墨水故曰即墨高齊文宣帝
併入膠水縣隋開皇末又于此置即墨縣屬萊州
大勞山小勞山在縣東南三十八里晏謨齊記曰太白
自言高不如東海勞昔鄭康成領徒于此
壯武故城在縣西六十里晉封張華為壯武侯
海在縣東四十三里又在縣南百里
昌陽縣(上西北至州一百九十九里)
本漢舊縣也屬東萊郡置在昌水之陽故名昌陽有鹽
官隋開皇三年罷郡昌陽縣屬萊州
黃銀坑在縣東百四十里隋開皇十八年牟州刺史辛
公義于此坑冶鑄得黃銀獻之大業末貞觀初更沙汰
得之
奚養澤在縣西北四十里周禮職方氏幽州其澤藪曰
奚養
膠水縣(中北至州一百里)
本漢膠東國之地後漢省膠東國為膠東縣屬北海國
後魏屬北海郡隋開皇三年罷郡屬萊州仁壽元年改
為膠水縣
即墨故城在縣東南六十里古東齊之地史記蘇秦曰
齊東有琅琊即墨之饒此其處也齊湣王時燕將樂毅
伐齊下七十餘城惟莒即墨不下田單設竒策破燕軍
迎襄王于莒盡復齊地封單為安平君漢書曰漢元年
項羽徙齊王田市于即墨為膠東王田榮怒殺市于即
墨自立為王遂併三齊之地漢膠東郡領八縣理即墨
即此城也
平度故城在縣西北六十七里城西北有土山古今煮
鹽處
淄州(淄川上)
(開元戶三萬七千四百四案元和戶鄉數𫝊寫缺)(鄉七十一)
禹貢青州之域周之九州為幽州之境職方氏幽州其
浸菑時州蓋取淄水為名也春秋及戰國時屬齊秦為
齊郡之地在漢為濟隂郡之般陽縣也隋開皇十六年
于今理改置淄州隋亂陷賊武德元年重置淄州
州境(東西一百一十五里南北一百八十二里)
八到(西南至上都二千二百九十五里西南至東都一千四百三十五里)
(東至青州一百二十里里西北至兗州三百七十)
(北渡河至棣州二百一十里東南至沂州五百三十里)
貢賦(開元貢賦)(防風絹理石粟綿米)
管縣五
淄川長山鄒平濟陽高苑
淄川縣(上郭下)
本漢般陽縣也屬濟南在般水之陽故名後漢屬齊國
晉省宋于此置貝丘縣隋開皇十八年改貝丘為淄川
縣屬淄州
淄水出縣理東南原山去縣六十里俗傳禹治水功畢
土石黑數里之中波流若漆故謂之淄水
長山縣(上東南至州六十四里)
本漢於陵縣地也宋武帝于此立武強縣隋開皇十八
年改武強為長山縣取長白山為名屬淄州武德元年
置鄒州縣又屬焉八年廢鄒州依舊屬淄州
長白山在縣西南四十里
濟水西北去縣三十五里
鄒平縣(上東南至州一百一十里)
本漢舊縣也屬濟南郡隋開皇三年自梁鄒城移平原
縣入鄒平城屬齊州今理是也十六年改屬淄州十八
年改平原縣為鄒平縣復舊名也
黃河西北去縣八十里
濟水南去縣三十五里
濟陽縣(上東南至州九十四里)
本漢梁鄒縣也屬濟南郡隋又于後漢梁鄒城地置濟
南縣大業二年省景龍元年于漢梁鄒城置濟陽縣屬
淄州
八會津在縣南一里相𫝊水陸所凑其路有八故名
濟水在縣南又東北入高苑縣界
高苑縣(上南至州一百一十里)
本漢舊縣也屬千乘國後漢屬樂安國宋于此置長樂
縣屬渤海郡十八年改為會城縣隋大業三年改為高
苑縣取縣東南高苑故城為名隋末陷賊武德元年重
置高苑縣屬鄒州八年廢鄒州縣屬淄州
濟水北去縣七十步
千乘故城在縣北二十五里漢千乘國也
登州(東牟中府)
(開元戸二萬八千五百三十三案元和戸鄉數𫝊寫缺)(鄉三十六)
禹貢青州之域古萊子之國春秋齊侯滅萊至漢為東
萊郡之地後魏孝靜帝分東萊于黃縣東一百步中郎
故城置東牟郡高齊廢隋開皇三年改置牟州大業三
年廢武德初又置因文登縣人不從賊黨遂于縣理置
登州
州境(東西五百六十里里南北一百六十五)
八到(西南至上都三千里百四十里西南至東都二千一)
(東至文登縣界大海四百九十里東南至大海四百六十里)
(南至大海六十里二百里南至萊州昌陽縣)
(西至海四里當中國往新羅渤海過大路北至海三里)
(正北微東至大海北岸都里鎮五百二十里)
貢賦(開元貢賦)(牛黃麻水蔥席布)
管縣四
蓬萊牟平文登黃
蓬萊縣(中郭下)
本漢黃縣之地屬東萊郡昔漢武帝于此望蓬萊山因
築城以蓬萊為名在黃縣東北五十里貞觀八年于此
置蓬萊鎮神龍三年析黃縣置蓬萊縣在鎮南一里即
今登州所理是也
牟平縣(中西至州二百里)
本漢縣也屬東萊郡有鐵官鹽官在牟山之陽其地夷
坦故曰牟平漢書齊悼惠王子將閭為牟平侯後屬萊
州武德四年于中郎城置牟州牟平縣屬焉貞觀元年
牟州及縣俱廢麟德二年析文登縣于此重置牟平縣
屬登州
文登縣(上西北至州一百二十五里)
本漢牟平縣也屬東萊郡高齊後帝分牟平置文登縣
屬長廣郡取縣界文登山為名隋開皇三年廢長廣郡
文登縣屬萊州武德元年改屬登州
之罘山在縣西北一百九十里史記曰秦始皇二十九
年登之罘刊石紀功封禪書曰齊有八祠之罘為陽主
即此
成山在縣東北百八十里史記曰始皇二十九年又東
遊登成山升之罘勒石紀功郊祀志曰齊有八祠成山
為日主封禪書曰七曰日主祠成山
文登山在縣西北九十里
海在縣南六十里縣東一百八十里三面俱至于海縣
東北海中有秦始皇石橋今海中時見有堅石似柱之
狀
東牟故城在縣西北一百十里漢高后二年封齊悼惠
王子興居為俟
不夜故城在縣東北八十五里屬東萊郡春秋時萊子
所置初築此城有日夜出故名之
黃縣(中東北至州九十里)
本漢舊縣也屬東萊郡隋開皇三年罷郡屬萊州武德
四年屬牟州神龍三年置登州黃縣割屬焉漢書曰秦
欲攻匈奴運糧使天下飛芻輓粟起于黃腄琅琊負海
之郡轉輸北河率三十鍾面致一石(黃即今黃縣腄即今文登縣屬東萊)
(郡腄直瑞反北河朔方以北六斛四斗曰鍾計道路所費凡百九十二斛乃致米一石)
萊山在縣東南二十里封禪書曰齊之八祠六曰月主
祠之萊山
故黃城在縣東南二十五里古萊子之國春秋傳曰齊
侯滅萊杜注曰今萊黃縣是也
大人故城在縣北二十里司馬宣王伐遼東造此城運
糧船從此入今新羅百濟往還常由于此
蓬萊鎮在縣東北五十里
海瀆祠在縣北二十四里大人城上
元和郡縣志卷十三
