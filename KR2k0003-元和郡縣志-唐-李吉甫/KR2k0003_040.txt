元和郡縣志卷四十
唐李吉甫撰
隴右道(下不案是卷涼州至庭州載開元貢而載布麻之賦竝由傳寫遺缺)
州八(涼州甘州肅州沙州瓜州伊州西州庭州其縣二十五)
涼州(武威中府)
(開元戸二萬六千一百六十五)(鄉二十五)
禹貢雍州之西界自六國至秦戎狄及月氐居焉後匈
奴破月氐殺其王以其頭為飲器月氐乃遠過大宛西
擊大夏而臣之匈奴使休屠王及渾邪王居其地漢武
帝之討北邊休屠渾邪數見侵掠單于怒遺使責讓之
二王恐見誅乃降漢漢得其地遂置張掖酒泉燉煌武
威四郡昭帝又置金城一郡謂之河西五郡改州之雍
州為涼州五郡皆屬焉地勢西北邪出在南山之間隔
絶西羌西域于時號為斷匈奴右臂獻帝時涼州數有
亂河西五郡去州隔遠自來别立州于是以五郡立為
雍州魏又分雍州置涼州領河西五郡晉惠帝永寧元
年以張軌為刺史持節領護羌校尉會永嘉之亂因保
據涼州是為前涼至張天錫為苻堅所滅後十餘年又
為呂光所據是為後涼至呂隆為姚興所滅及沮渠蒙
遜起兵據張掖是為北涼至沮渠茂虔為後魏所滅及
太武帝改州鎮置四軍為戍孝文帝太和十四年復為
涼州領武威等十郡二十縣周置總管府隋大業三年
改為武威郡廢總管隋末喪亂陷于寇賊武德二年討
平李軌改為涼州置河西節度使(都管兵七萬三千人馬一萬八千八百匹)
斷隔羌胡統赤水軍(在涼州城内管兵三萬三千馬一萬三千匹本赤烏鎮有青赤泉名)
(焉軍之大者莫如赤水幅員五千一百八十里前拒土蕃北臨突厥)太斗軍(涼州西二百里本是赤水)
(軍守捉開元十六年改為大斗軍因大斗枝谷為名管兵七千五百人馬二千四百匹)建康軍(證聖)
(元年尚書王孝傑開鎮周迴以甘肅兩州中間闊遠頻被賊抄遂于甘州西二百里置此軍管兵五千三百人)
(馬一千二百匹東去理所七百里)寧寇軍(甘州東北十餘里天寳二年置管兵一千七百人馬五百)
(匹)玉門軍(肅州西二百餘里武德中楊恭仁置管兵千人實三百人馬六百匹東去理所一千一百)
(餘里)墨離軍(瓜州西北一千里管兵五千人馬四百匹東去理所一千四百餘里)新泉軍(會州)
(西北二百里大足初郭元振置管兵七千人西去理所四百里)豆盧軍(沙州城内以當匈奴要路山川)
(迴闊神龍初置立豆盧軍以鎮之兵四千五百人馬四百匹去理所一千七百餘里)張掖守捉(東去)
(理所五百里管兵六千五百人馬一千匹)交城守捉(涼州西二百里管兵一千人)白亭軍
(涼州西北三千里管兵一千七百人)天寶元年改為武威郡乾元元年復
為涼州廣德二年陷于西蕃州城本匈奴新築漢置為
縣城不方有頭尾兩翅名為鳥城南北七里東西三里
地有龍形亦名臥龍城
州境(東西四百里十里南北八百三)
八到(東北至上都取秦州路二千里取蘭臯路一千六十里)
(東南至東都二千八百六十里)
貢賦(開元貢)(野馬皮五張白小麥十石)(細褐)(柔毛氈)
管縣五
姑臧神烏昌松嘉麟天寶
姑臧縣(上郭下)
本漢舊縣屬武威郡因姑臧山為名亦言故匈奴蓋藏
城後人因訛為姑臧焉
姑臧南山一名雪山在縣南二百三十里
天梯山在縣南二十五里
白亭軍在縣北三百里馬城河東岸舊置守捉天寶十
年哥舒翰改置軍因白亭海為名也
文車澤在縣東三十里前秦苻堅遣將軍苟萇毛盛將
軍伐北涼造機械衝車于此因名
休屠城在縣北六十里漢休屠縣也
明威戍在縣北百八十里
武安戍在縣西北百六十里
武興鹽池眉黛鹽池並在縣界百姓咸取給焉
神烏縣(上舊郭下)
本漢鸞鳥縣張天錫改置武興縣後廢武德三年又于
城内置神烏縣與姑臧分理神烏理西姑臧理東貞觀
元年廢總章元年又置也
昌松縣(中西北至州一百二十里)
本漢倉松縣屬武威郡後魏置昌松郡縣屬焉隋開皇
三年改昌松為永年縣後以重名復為昌松
金山在縣南一百八十里麗水出焉
蒼松故城在縣東北十里漢蒼松縣也
麗水府在縣城中
白馬戍在縣東北五十里
嘉麟縣(中下東南至州七十里)
本漢宣威縣地前涼張軌于此置興武郡後涼呂光改
置嘉麟縣後廢萬歲通天元年重置
天寶縣(中下東至州一百八十里)
本漢番(音盤)禾縣屬張掖郡北涼沮渠蒙遜立為番禾郡
後魏太武帝平涼罷郡置軍隋開皇三年改為縣皇朝
因之天寶中改為天寶縣
甘州(張掖下)
(開元戸五千四百四十)(鄉一十七)
禹貢雍州之域自六國至秦戎狄月氐居焉漢初為匈
奴右地武帝元鼎六年使將軍趙破奴出令居乃分武
威酒泉地置張掖敦煌郡斷匈奴之右臂自張其掖因
以為名初屬張軌後涼末段業亦嘗據此地後業為北
涼沮渠蒙遜所殺據之後又遷理姑臧後魏太武平涼
以為張掖軍廢帝二年改軍置甘州因州東甘峻山為
名或言地多甘草故名隋大業三年罷州為張掖郡隋
亂陷賊武德二年討平李軌改置甘州永泰二年陷于
西蕃
州境(東西四百一十六里南北一千三百七里)
八到(東南至上都二千五百里十里東南至東都三千三百六)
(東至涼州五百里千四百五十里東北至花門山一)
(南至大雪山二百三十里西至肅川四百里)
貢賦(開元貢)(野馬皮)(白柰)(枸杞)
管縣二
張掖刪丹
張掖縣(下郭下)
本漢觻得縣屬張掖郡本匈奴觻得王所居因以名之
晉改名永平隋開皇三年改永平為酒泉縣大業二年
改為張掖縣取舊郡為名也皇朝因之
合黎山俗名要塗山在縣西北二百里禹貢導弱水至
于合黎
祁連山在縣西南二百里張掖酒泉二界上美水茂草
山中冬温夏涼宜放牧牛羊充肥乳酪濃好夏瀉酥不
用器物置于草上不解散作酥特好一斛酪得斗餘酥
雪山在縣南一百里多材木箭竿
甘峻山在縣東北四十五里出青鶻鷹稱為竒絶常充
貢獻
居延海在縣東北一百六十里即居延澤古文以為流
沙者風吹流行故曰流沙
鹽池在縣北九百三十里其鹽潔白甘美隨月虧盈周
迴一百步
建昌軍在州西北一百九十里
刪丹縣(中下西至州一百二十里)
本漢舊縣屬張掖郡按焉支山一名刪丹山故以名縣
山在縣南五十里東西百餘里南北二十里水草茂美
與祁連同匈奴失祁連焉支二山乃歌曰亡我祁連山
使我六畜不繁息失我焉支山使我婦女無顔色
弱水在縣南山下
大斗枝谷在縣南二百里隋大業五年煬帝躬率將士
出西平道討吐谷渾還此谷會大霖雨士卒凍餒死者
十六七
寧寇軍在居延水兩汊中天寶二年置
肅州(酒泉下)
(開元戶二千二百五十三)(鄉八)
禹貢雍州之域古西戎地也六國時月氐居焉後為匈
奴所逐奔逃西徙匈奴得其地使休屠昆邪王分守之
武帝元狩二年昆邪王殺休屠王并將其衆來降以其
地為武威酒泉郡以隔絶胡與羌通之路以城下有泉
其味若酒故名酒泉初屬張軌後涼呂光復據有其地
後魏道武帝天興三年晉昌太守唐(缺)移檄六郡推武
昭王為主為大都督涼公秦涼二州牧自敦煌遷都于
此號西涼王後沮渠蒙遜復據有其地後魏太武帝平
沮渠氏以酒泉為軍屬燉煌鎮明帝孝昌中改鎮立瓜
州復置酒泉郡隋開皇三年罷郡立酒泉鎮所領縣並
屬甘州仁壽二年以境宇遼遠分甘州置肅州隋末陷
于寇賊武德元年河右底定復于酒泉縣置肅州大歴
元年陷于西蕃
州境(東西五百六十四里南北五百四十里)
八到(東南至上都二千九百里十里東南至東都二千七百六)
(東至甘州四百里千五百里南至吐蕃雪嶺二)
(西北至葭蘆泉五百里)
貢賦(開元貢)(野馬皮)(礪石)(肉蓯蓉)(柏脉根)
管縣三
酒泉福禄玉門
酒泉縣(中郭下)
本漢福禄縣也屬酒泉郡自漢至隋不改義寧元年分
置酒泉縣初西涼武昭王自敦煌遷都于此至子歆為
沮渠蒙遜所破
崑崙山在縣西南八十里周穆王見西王母樂而忘歸
即此山
洞庭山在縣西七十里四面懸絶人不能上遙望燄燄
如鑄銅色山中出金
白亭海在縣東北百四十里一名會水以衆水所會故
曰會水以北有白亭故曰白亭海方俗之間河北得水
便名為河塞外有水便名為海
遮虜障在縣北二百四十里李陵與單于戰處隋鎮將
楊玄于其地得銅弩牙箭鏃
西涼武昭王陵在縣西十五里
福禄縣(中下西至州一百里)
本漢樂㴦縣屬敦煌郡後魏太武帝平沮渠茂虔改縣
為戍隸敦煌鎮孝文帝改為樂㴦縣隋改縣為鎮武德
二年置福禄縣取舊名也
崆峒山在縣東南六十里黃帝西見廣成子于崆峒漢
武帝行幸雍祠五畤遂登崆峒並為此山也
祁連戍在縣東南一百二十里
鹽池在縣東北八十里周迴百姓仰給焉
玉門縣(中下東至州二百二十里)
本漢舊縣屬酒泉郡漢罷玉門關屯戍徙其人于此因
以名縣後魏孝明帝改為玉門郡周武帝省入會稽縣
隋開皇十年復改為玉門縣皇朝因之
金山在縣東六十里出金
獨登山在縣北十里其山出鹽鮮白甘美有異常鹽取
充貢獻
石脂水在縣東南一百八十里泉有苔如肥肉燃之極
明水上有黑脂人以草□取用塗鴟夷酒囊及膏車周
武帝宣政中突厥圍酒泉取此脂燃火焚其攻具得水
愈明酒泉賴以獲濟
玉門軍開元中玉門縣為吐蕃所陷因于縣城置玉門
軍天寶十四年哥舒翰奏廢軍重置縣
沙州(燉煌下府)
(開元戶六千四百六十六)(鄉一十三)
禹貢雍州之域古戎地也左傳所謂允姓之戎居于瓜
州注云在今敦煌是也漢武帝元鼎六年分酒泉置敦
煌郡今州即其地也前涼張駿于此置沙州蓋因鳴沙
山為名流沙即居延澤也以西胡校尉楊宣為刺史後
三年宣讓州復改為敦煌郡涼武昭王初都于此後又
遷于酒泉後魏太武帝于郡置敦煌鎮明帝罷鎮改瓜
州為敦煌郡尋又改為義州莊帝又改為瓜州隋大業
三年又罷州為敦煌郡隋末喪亂陷于寇賊武德二年
西土平定置瓜州五年改為沙州建中二年陷于西蕃
(皇朝以敦煌為燉煌)
州境(案州境里數傳寫缺)
八到(東南至上都三千七百里十里東南至東都四千五百六)
(東至瓜州三百里五百里西至石城鎮一千)
(西至吐蕃界三百里北至伊州七百里)
貢賦(開元貢)(野馬皮)(石膏)(棋子石)(㹀羊角)
管縣二
燉煌夀昌
燉煌縣(上郭下)
本漢舊縣也屬敦煌郡周武帝改為鳴沙縣以界有鳴
沙山因以為名隋大業二年復為敦煌敦大也以其開
廣西域故以盛名
三危山在縣南三十里山有三峯故曰三危尚書竄三
苗于三危即此山也
鳴沙山一名神沙山在縣南七里今按其山積沙為之
峯巒危峭踰于山石四面皆為沙壠背有如刀刃人登
之即鳴隨足頽落經宿風吹輒復如舊有一泉水名曰
沙井緜歴古今沙填不滿水極甘美
懸泉水在縣東百三十里出懸泉山漢將李廣利伐大
宛還士衆渴乏引佩刀刺山飛泉湧出即此也水有靈
車馬大至即出多小至即出少
鹽池在縣東四十七里池中鹽常自生百姓仰給焉
壽昌縣(中下東至州一百五里)
本漢龍勒縣因山為名屬敦煌郡周武帝省入鳴沙縣
大業十一年于城内置龍勒府武德二年改置壽昌因
縣南壽昌澤為名也
龍勒水在縣南百八十里龍勒山上李陵發兵至遮虜
障東浚稽山南龍勒水上徘徊觀虜所見即此水
陽關在縣西六里以居玉門關之南故曰陽關本漢置
也謂之南道西趣鄯善莎車後魏嘗于此置陽關縣周
廢
玉門故關在縣西北百一十八里謂之北道西趣車師
前庭及疏勒此西域之門戸也班超在西域上疏曰臣
幸得護西域如自以壽終屯部誠無所恨恐後代謂臣
没西域臣能無依風首丘之思哉臣不敢望到酒泉郡
但願生入玉門即此是也
豆盧軍神龍元年置在州城内
瓜州(晉昌下府傳寫缺案戶鄉數)
本漢酒泉郡元鼎六年分酒泉置敦煌郡今州即酒泉
敦煌二郡之地晉惠帝又分二郡置晉昌郡周武帝改
為永興郡隋開皇三年罷郡按隋瓜州即今沙州也大
業三年改瓜州為敦煌郡武德五年改瓜州别于晉昌
置瓜州地出美瓜故取名焉狐食其瓜不見首尾大歴
十一年陷于西蕃
州境(東西三百九十三里南北六百八十四里)
八到(東南至上都三千四百里十里東南至東都四千二百六)
(東南至肅州四百八十里南至大雪山二百四十里)
(西至沙州三百里)
貢賦(開元貢)(草鼔子)(吉莫皮)
管縣二
晉昌常樂
晉昌縣(中下郭下)
本漢冥安縣屬敦煌郡因縣界冥水為名也晉元康中
改屬晉昌郡周武帝省入涼興郡隋開皇四年改為常
樂縣屬瓜州武德七年為晉昌縣
雪山在縣南百六十里積雪夏不銷東南九十里南連
吐谷渾界
冥水自吐谷渾界流入大澤東西二百六十里南北六
十里豐水草宜畜牧
玉門關在縣東二十步
合河戍在縣東北八十里在州西二百步蓋神龍元年
置也
常樂縣(中下東至州一百一十五里)
本漢廣至縣地屬敦煌郡魏分廣至置宜禾縣後魏明
帝改置常樂郡隋于此置常樂鎮武德五年置常樂之
縣也
伊州(伊吾下)
(開元戶一千七百二十九)(鄉七)
禹貢九州之外古戎地古稱昆吾周穆王伐西戎昆吾
獻赤刀後轉為伊吾周衰戎狄雜居涇渭之北伊吾之
地又為匈奴所得及秦始皇攘戎狄築長城以界中國
漢武時驃騎將軍擊破匈奴右地始築令居以西初置
酒泉郡後分置武威張掖敦煌列四郡據兩關焉兩關
即陽關玉門也王莽時地屬匈奴後漢明帝永平十六
年北征匈奴取伊吾盧地宜禾都尉以為屯田兵鎮之
所未為郡縣後復為匈奴所得自建武至于孝和三通
三絶至順帝時以伊吾舊膏腴之地傍近西域匈奴資
之以為鈔暴開設屯田如故事置伊吾司馬一人至魏
立伊吾縣晉立伊吾都尉並寄理敦煌北界非今之伊
州後魏及周又有鄯人來居之隋大業六年得其地以
為伊吾郡隋亂又為羣胡居焉貞觀四年胡等慕化内
附于其地置伊州(案是州據唐書地理志元和時亦久陷吐蕃此所敘未全)
州境(東西一千一十五里南北四百九十里)
八到(東南至上都四千三百三十里東南至東都五千一百六十里)
(東南取莫賀磧路至瓜州九百里西南至西州七百三十里)
(正南微東至沙州七百里)
貢賦(開元貢)(刀)(隂牙角)
管縣三
伊吾柔遠納職
伊吾縣(下郭下)
本後漢伊吾屯貞觀四年置縣
天山一名白山一名折羅漫山在州北一百二十里春
夏百雪出好米及金鐵匈奴謂之天山過之皆下馬拜
鹽池海在縣南三百里周迴百餘里州東北四澗水竝
南流至州南七入里合流為一水側近皆有良田
柔遠縣(下西北至州一百四十里)
貞觀四年置縣東有柔遠故鎮因以為名兼置守捉
天山在縣北二十里
柳谷水有東西二源出縣東北天山南流十五里合
納職縣(下東北至州一百二十里)
貞觀四年置其城鄯善人所立胡謂鄯善為納職因此
名縣焉後漢明帝曾于此置宜禾都尉
但密山在縣北百四十里山北二十里正抵蒲𩔖海其
蒲𩔖海後漢桓帝時匈奴呼衍王寇伊吾司馬毛愷遣
吏兵五百人與戰悉為所没即此海也
繞海名良田漢將趙充國所屯也俗名婆悉厥海
伊吾軍在州西北三百里折羅漫山北甘露川置刺史
為使景龍四年置
陸鹽池在州南六十里周迴十餘里無魚水自生如海
鹽月滿則鹽多而甘月虧則鹽少而苦
西州(交河中都督府)
(開元戶一萬一千六百四十七)(鄉二十四)
本漢車師國之高昌壁也後漢和帝永元三年班超定
西域以超為都護復置戊巳校尉治車師前部高昌壁
以其地勢高敞人物昌盛因名高昌晉成帝咸和中張
駿置高昌郡後魏太武時有闕爽者自為高昌太守真
君中爽為沮渠無諱所襲奪據之無諱死弟安周代立
為蠕蠕所併蠕蠕以闞伯周為高昌王高昌之稱王自
此始也太和初伯周死子義咸立歲餘為其從兄首歸
所殺自立為高昌王五年阿伏至羅殺首歸以敦煌孟
明為高昌王太和二十年孟明為國人所殺立馬儒為
王以麴嘉為長史遣使内附高昌人戀本土不願東遷
相與殺王而立麴嘉麴嘉卒子堅立堅卒子伯雅來朝
隋煬帝以宇文氏女玉波為華容公主妻之伯雅卒子
文泰立遣使貢獻其後漸失臣禮貞觀十四年詔兵部
尚書侯君集統薛萬鈞牛進達等總兵討之文泰病死
子智盛立八月君集進兵破之下其二十二城獲戸八
千列其地為西州並置安西都護以統之顯慶三年置
都督府天寶元年復為西州貞元七年没于西蕃
州境(東西八百九十五里南北四百八十六里)
八到(東南至上都五千三十里東南至東都五千里)
(東南至金沙州一千四百里東北至伊州七百三十里)
(南至樓蘭國一千二百里並沙磧難行西南至烏耆七百二十里)
(北自金婆嶺至北庭都護府五百里)
貢賦(開元貢)(氈毛)(乾蒲萄)(刺蜜)
管縣五
前庭柳中交河天山蒲昌
前庭縣(上郭下)
貞觀十四年置高昌縣取舊高昌國為名也天寶元年
改為前庭縣
天山夷名折羅漫山在縣北三十里
交河在縣西高昌國土良沃穀麥一歲再熟出赤鹽其
味甚美澤間有草名為羊刺其上生蜜食之與蜂蜜不
異名曰刺蜜有鹽其狀如玉取以為枕貢之中國
柳中縣(中下西至州三十里)
貞觀十四年置驛路城極險國
天山在縣東北
大沙海在縣東南九十里
交河縣(中下東南至州八十里)
本漢車師前王庭也按車師前王國理交河城自漢迄
于後魏車師君長相承不絶後魏之後湮滅無聞蓋為
匈奴所併高昌據其地貞觀十四年于此置交河縣與
州同置
交河出縣北天山水分流于城下因以為名
天山縣(上東至州一百五十里)
貞觀十四年置
蒲昌縣(中下西南至州一百八十里)
貞觀十四年置本名金蒲城車師後王庭也
天山軍在州城内開元二年置本漢車師後王庭烏孫
之東境也貞觀十四年置
庭州(北庭上都護府)
(開元戶二千六百七十六)(鄉五)
庭州因王庭以為名也後為賊所攻掠蕭條荒廢顯慶
中重修置以來濟為刺史理完葺焉請州所管諸蕃奉
敕皆為置州府以其大首領為都督刺史司馬又置參
將一人知表疏等事其俗帳居隨逐水草帳門皆向東
開門向慕皇風也其漢戶皆龍朔以後流移人也長安
二年改置北庭都護府按三十六蕃開元二十一年改
置北庭節度使(都管兵二萬人馬五千匹衣賜四十八萬疋段)以防制突騎施
堅昆斬啜(西北去突騎施三千餘里北堅昆七十里東去斬啜一千七百里)管瀚海軍
(北庭都護府城内長安二年初置燭龍軍三年郭元振改為湖海軍開元中蓋嘉運重加修築管兵一萬二千)
(人馬四千二百匹)天山軍(西州城内開元二年置管兵五千人馬五百匹在理南五百里)伊吾
軍(伊州西北三百里廿露川景龍四年置管兵三千人馬三百匹在理所東南七百里)
州境(案州境里數傳寫缺)
八到(東南至上都五千二百七十里東南至東都六千一百三十里)
(東至西州五百里七十里東南至伊州九百)
(東北至回鶻衙帳三千里里西至碎葉二千二百二十)
(西南至焉耆鎮一千一百里北至堅昆衙帳約四千里)
貢賦(開元貢)(隂牙角速霍角)(内沙)(阿魏)(延胡索)
管縣三
後庭蒲𩔖輪臺
後庭縣(下郭下)
貞觀十四年于州南置蒲昌縣長安二年改為金蒲縣
寶應元年改為後庭縣
蒲𩔖縣(下南至州十八里)
貞觀十四年置因蒲𩔖海為名先天二年為默啜所陷
開元十四年復置
輪臺縣(下東至州四十二里)
長安二年置
清海軍在州西七百里舊名鎮城鎮天寶中改名清海
軍
俱六鎮在州西二百四十里當碎葉路
憑落鎮在州西三百七十里
神仙鎮在州南五十里當西州路
沙鉢鎮在州西五十里當碎葉路
蒲𩔖鎮在蒲𩔖縣西
郝遮鎮在蒲𩔖縣東北四十里當回鶻路
鹽泉鎮在蒲𩔖東北二百里當回鶻路
特羅堡子在蒲𩔖縣東北二百餘里四面有磧置堡子
處周迴約二千里有好水草即往回鶻之東路
元和郡縣志卷四十
