元和郡縣志卷八
唐李吉甫撰
河南道(三)
汴州(陳留雄)
(開元戶八萬二千一百九十元和戶八千二百一十八)(鄉一百六十一鄉五十三)
今為汴宋節度使理所(管汴州宋州亳州潁州三管縣二十八都管戶)
(萬一千四百四十四)
禹貢豫州之域春秋鄭地戰國魏都史記魏惠王自安
邑徙理大梁即今浚儀縣秦為三川郡地漢陳留郡之
浚儀縣也酈生說漢高曰陳留天下之衝四通五逹之
郊漢文帝以皇子武為梁王都大梁以其地卑濕東徙
睢陽今宋州是也漢陳留郡即今陳留縣東魏孝靜帝
于此置梁州周宣帝改為汴州(以城臨汴水故也)隋大業二年
州廢以開封浚儀屬鄭州隋亂陷賊武德四年平王世
充復置汴州
州境(東西一百南北二百)(十六里十五里)
八到(西至上都一千二百八十里西至東都四百二十里)
(南至宋州三百里一十里東南至陳州三百)
(北至滑州二百一十里五里東北至曹州二百四十)
貢賦(開元貢賦)(絹二十疋綿絹)
管縣六
開封浚儀陳留雍丘封丘尉氏
開封縣(望郭下理東界)
本漢舊縣屬河南郡魏為秦所敗走保開封此城也晉
屬滎陽郡後魏天平元年于此置開封郡高齊天保七
年廢隋開皇六年復置開封縣屬汴州大業二年廢汴
州以縣屬鄭州武德四年重置汴州開封又屬焉貞觀
元年廢延和元年于城内别置開封縣管東界
蓬澤在縣東北十四里今號蓬池左氏所謂蓬澤也
長垣故城一名倉垣城在縣北二十里漢陳留太守所
理
梁王吹臺在縣東南六里俗號繁臺
沙海在縣北二里戰國策齊欲發卒取周九鼎顔率說
曰夫梁之君臣欲得九鼎謀之沙海之上其日久矣即
謂此也隋文疏鑿舊跡引汴水注之以習舟師以伐陳
陳平之後立碑其側以紀功焉今無水
蓼堤在縣東北六里高六丈廣四丈梁孝王都大梁以
其地卑濕東徙睢陽乃築此堤至宋州凡三百里
浚儀縣(望郭下理西界)
本漢舊縣屬陳留郡故大梁也魏惠王自安邑徙此因
浚水為名後魏置梁州陳留郡周宣帝改為汴州縣屬之
隋大業二年廢汴州改屬鄭州武德四年于此重置汴
州以縣屬焉
夷門史記大梁城有十二門東門隠士侯嬴年七十家
貧為夷門監者魏公子無忌厚遺之不肯受遺
枯遮梁溝秦始皇二十二年王賁引水灌大梁城于此
溝
琵琶溝水西自中牟縣界流入通濟渠隋煬帝欲幸江
都自大梁城西南鑿渠引汴水即莨蕩渠也
陳留縣(望西至州五十里)
本漢陳留郡陳留縣地武帝置陳留郡屬兖州按留本
鄭邑後為陳所并故曰陳留又按彭城亦有留此留屬
陳故稱陳留晉為陳留國隋開皇三年分浚儀縣置陳
留縣屬汴州武德四年屬杞州今汴州雍丘縣是也貞
觀元年廢杞州屬汴州
故莘城在縣東北三十五里古莘國地也湯伐桀桀與
韋顧之君拒湯于莘之墟遂戰于鳴條之野
東昏故城本漢縣縣東北九十里即湯武之戶牖鄉陳
平之故里也
雍丘縣(望西至州一百一十里)
本漢舊縣亦古之雍國及杞國周武王克殷封禹後東
樓公于杞後魏孝昌四年分東郡陳留置陽夏郡理雍
丘城隋開皇三年罷郡以縣屬汴州武德四年于此置
杞州貞觀元年廢以縣屬汴州
雍丘故城今縣城是也春秋時杞國城也杞為宋滅城
北臨汴河晉永嘉末鎮西將軍祖逖為豫州刺史理于
此逖累破石勒軍由是黃河以南皆為晉土人皆感悦
逖卒百姓立祠
高陽故城縣西南二十九里顓頊高陽氏佐少昊有功
受封此邑高祖攻昌邑西過高陽又酈食其墓在此
外黃故城縣東六十里黃本屬宋後屬陳留郡以魏郡
有内黃故此為外黃
封丘縣(緊南至州五十里)
古之封國(左傳魯封父之繁弱是也)後屬衞亦屬魏漢高祖與項羽
戰敗于延鄉有翟母者免其難故以延鄉為封丘縣以
封翟母屬陳留郡後魏并入酸棗宣武帝又置封丘縣
屬陳留郡隋開皇三年置郡以縣屬汴州
黃池在縣南七里魯哀十三年晉侯與吳子爭盟于此
尉氏縣(望北至州一百里)
漢舊縣春秋時鄭大夫尉氏之邑自漢歷後魏屬陳留
郡不改高齊省以地入開封府隋開皇六年復置尉氏
縣屬汴州武德四年于此置洧州貞觀元年廢以縣屬
汴州
三亭岡在縣西三十七里秦使謁者王稽使魏夜與范
睢言曰待我于三亭之南即此岡之南也
故鍾城在縣西三十五里魏太尉鍾繇故里
宋州(睢陽望)
(開元戶十萬三千元和戶五千二百)(鄉一百九十三鄉八十三)
禹貢豫州之域即高辛氏之子閼伯所居商丘今州理
是也周為青州之域武王封微子于宋自微子至君偃
三十三世為齊魏楚所滅三分其地魏得其梁陳留齊
得濟陰東平楚得沛按梁即今州地秦并天下改為碭
郡後改為梁國漢文帝封子武為梁王自漢至晉為梁
國屬豫州宋改為梁郡隋于睢陽置宋州大業三年又
改為梁郡隋亂陷賊武德四年討平王世充又為宋州
天寶末禄山亂兩河郡縣多所陷沒惟張巡許遠姚誾
三人堅守睢陽賊將尹子奇併力攻圍逾年不克城中
孤危糧竭相食殆盡時賀蘭進明許叔冀屯軍臨淮爭
權不協不發援師城竟為賊所陷巡遠等抗詞不屈遂
俱被害然使賊鋒挫䘐不至江淮巡遠之力也
州境(東西三百五十九里南北二百一十八里)
八到(西至上都一千五百八十里西至東都九百二十里)
(東南至泗州七百五十里西南至亳州一百四十里)
(西北至曹州一百五十里東北至徐州三百五十里)
貢賦(開元貢賦)(絹二十疋綿絹)
管縣十
宋城碭山虞城楚丘柘城穀熟
下邑單父襄邑寧陵
宋城縣(望郭下)
漢睢陽縣屬宋國後屬梁國後魏屬梁郡隋開皇三年
罷梁郡以縣屬亳州十六年于此置宋州睢陽屬焉十
八年改為宋城
睢水西南至寧陵縣界流入
渙水西南自寧陵縣界流入
隕石水源出縣北四十里春秋時隕石于宋其處為潭
小蒙故城縣北二十二里即莊周之故里
州城古閼伯之墟契孫相土亦都于此春秋為宋國都
漢梁孝王廣睢陽城七十里開汴河後汴水經州城南
兔園縣東南十里漢梁孝王園
清泠池在縣東二里
碭山縣(上西至州一百五十里)
漢碭縣屬梁國後漢不改晉以其地併入下邑宋復置
碭縣屬梁郡後魏屬碭郡高齊文宣帝並廢以安陽縣
屬彭城郡隋開皇十八年改安陽縣為碭山縣大業二
年改屬宋州碭文石也以其山出文石故以名縣
虞城縣(上西南至州七十里)
本虞國舜後所封之邑後漢及晉屬梁國後魏延昌中
于此置蕭縣理虞城屬沛郡高齊省隋開皇十六年分
下邑置虞城縣屬宋州
孟諸澤在縣西北十里周迴五十里俗號盟諸澤
故綸城縣東南三十五里左傳少康逃奔有虞虞妻以
二姚而邑諸綸
平臺縣西四十里左傳宋皇國父為宋平公所築漢梁
孝王大治宮室為複道自宮連屬于平臺三十餘里與
鄒枚相如之徒並遊其上即此也
楚丘縣(緊南至州七十里)
古戎州已氏之地漢為已氏縣屬梁國後漢屬濟隂郡
北齊廢隋開皇五年又置屬曹州六年改為楚丘縣武
德五年屬戴州(今宋州單父縣是也)貞觀十七年廢戴州隸宋州
楚丘故城在縣北三十里
柘城縣(上東北至州一百一十里)
本陳之株邑詩陳風株林刺靈公是也至秦為柘城縣
續漢志屬陳郡至晉太康中廢隋開皇十六年復置貞
觀初廢入穀熟寧陵二縣後縣人徭賦路遠陳訴積年
至高宗朝復置屬宋州其羅城即古株邑故城是也
渙水在縣北二十九里
穀熟縣(上西北至州五十七里)
本漢薄縣地置于古穀城春秋時為穀丘亦殷之所都
謂之南亳漢于此置薄縣屬山陽郡薄與亳義同字異
後漢改置穀熟縣屬梁國隋開皇十六年屬宋州隋末
喪亂縣人劉繼叔戮力固守免陷于賊武德二年置南
穀州以繼叔為刺史四年罷以縣屬宋州
渙水在縣南二十八里
高辛故城在縣西南四十五里帝嚳初封于此
下邑縣(上西至州一百一十里)
漢舊縣按魯為楚所滅頃公遷于下邑漢高祖攻下邑
拔之在漢屬梁國後漢無下邑縣魏復立焉晉宋屬梁
郡隋開皇三年改屬亳州十六年改屬宋州
故譙城縣北三十一里祖逖屯淮隂進據太丘城遂克
譙城而居之謂此也
單父縣(緊西南至州一百四十九里)
古魯邑也漢以為縣屬山陽郡後漢以為侯國屬濟隂
郡後魏置北濟隂郡理單父城隋開皇三年廢郡又置
單父縣屬濟隂郡十六年于縣置戴州單父屬焉大業
二年廢戴州以縣屬曹州武德五年重置戴州縣又屬
焉貞觀十七年廢戴州縣隸宋州(漢高祖后呂氏單父人宓子賤巫馬期皆)
(宰單父)
襄邑縣(緊東至州一百一十四里)
本漢舊縣即春秋時宋襄牛地也秦始皇徙承筐縣于
襄陵改為襄邑縣漢以縣屬梁後又屬陳留宋屬譙郡
高齊文宣帝省入雍丘隋開皇十六年復置襄邑縣屬
杞州大業三年割屬梁郡武德二年復置杞州以縣屬
焉貞觀元年州廢縣隸宋州
睢水西自雍丘縣界流入
承筐故城在縣西南二十五里
宋襄公墓在縣城中東隅故號襄陵
寧陵縣(緊東至州五十九里)
本漢舊縣寧亦作甯七國時屬魏魏安釐王以弟無忌
為信陵君邑于此漢初以魏咎為甯陵君亦在此漢志
寧陵屬陳留郡後漢屬梁國晉屬宋郡改屬譙郡高齊
省隋開皇六年復置屬亳州十六年割屬宋州
睢水西北自襄邑縣界流入
渙水西自襄邑界流入
故葛城在縣北十五里古葛伯國以不祀為湯所滅
大棘故城在縣西南七十里左傳宋華元鄭公子歸生
戰于大棘又七國反先擊梁棘即此城也
汋陵在縣南二十五里春秋鄭子罕伐宋宋將鉏樂懼
敗諸汋陵
故柘城在縣南七十里陳之株邑
故鄢城在縣南五十三里漢之鄢縣鄭伯克段于此
已吾城在縣西南四十里後漢已吾縣故城曹公初起
兵于此
始基故城在縣南九十里晉蔡州刺史祖逖督護衞策
所築初乞活魁遣陳川據陳留浚儀遣將魏碩于谷水
南營逖遣策等追戰大破之因即立戍留守策曰從祖
公北伐數年功始基于此因以為名
仇留故城在縣南六十五里初陳川自始基敗後遣將
仇留伐鄢以逼蔡州祖逖遣衞策進戍谷北高丘以禦
仇留故呼為仇留城
亳州(望譙郡)
(開元戶七萬七百三十二元和戶六千五百二)(鄉一百三十七鄉一百六十一)
禹貢豫州之域至周不改春秋時為陳國之焦邑六國
時屬楚在秦為碭郡地漢為譙縣屬沛郡初後漢熹平
五年黃龍見譙太史單颺以為其地當有王者興不及
五十年亦當復見後如其言魏文帝即位黃初元年以
先人舊郡又立為譙國與長安許昌鄴洛陽號為五都
後魏復置南兗州周武帝改為亳州隋亂陷賊武德四
年討平王世充復為亳州
州境(東西三百六十七里南北二百里)
八到(西至上都一千七百二十里西至東都八百六十里)
(正南微東至潁州二百六十里西至陳州二百里)
(西北至宋州一百四十里東北至徐州三百九十里)
貢賦(開元貢賦)(絹二十疋黍綿絹)(稷)(麻)(麥)
管縣八
譙臨渙酇城父鹿邑蒙城
永城貞源
譙縣(緊郭下)
漢舊縣屬沛郡晉屬譙郡後魏無譙縣有小黃縣隋開
皇三年以小黃縣屬亳州大業二年改小黃縣為譙縣
三年以亳州為譙郡縣仍屬焉
渦水在縣西四十八里魏黃初六年文帝以舟師自譙
循渦入淮
魏文帝祠在縣東五里初魏太祖以議郎告疾歸鄉里
築室于此讀書秋冬弋獵以自娛文帝以漢中平四年
生于此宅
故梅城在縣南四十里古梅伯國
臨渙縣(緊西至州一百六十里)
本漢銍縣屬沛郡後漢屬沛國魏屬譙郡梁武帝普通
中克銍城置臨渙郡以臨渙水為名後魏改置渙北縣
北齊省臨渙郡改渙北縣為臨渙縣屬譙郡隋開皇三
年廢郡留縣改置譙州神堯嘗為譙州刺史大業二年
改屬亳州武德四年屬譙州貞觀十七年廢譙州縣隸
亳州
嵇山在縣西三十里晉稽康家于銍嵇山之下因改姓
嵇氏
酇縣(上西南至州七十里)
秦漢舊縣屬碭郡漢屬沛郡蕭何封酇侯此邑也魏酇
縣屬譙國後魏省隋開皇十六年復置酇縣屬沛郡武
德四年改屬亳州
城父縣(上西北至州七十九里)
春秋時陳國之夷邑亦名城父漢為城父縣屬沛郡後
漢屬汝南郡晉屬譙郡宋志闕而有浚儀縣隋開皇十
八年以重名復改為城父屬亳州
渦水西北自譙縣界流入
淝水東南至下蔡入淮
扶陽故城在縣東北三十六里漢韋賢封邑
章華臺縣南九里
高陂縣南五十六里周迴四十三里多魚蚌菱芡之利
鹿邑縣(上東至州一百一十七里)
本漢鄲縣地春秋時鳴鹿邑屬陳國左傳晉智武子以
諸侯之師侵陳至于鳴鹿是也晉屬陳留郡隋開皇三
年改屬亳州為鹿邑縣
渦水西北自陳州太康縣界流入
鹿邑故城縣西十三里俗名㸦鄉城(案㸦互古通王應麟謂即論語之互)
(鄉)春秋時鳴鹿邑也
武平故城縣東北十八里建安元年漢獻帝以曹公為
大將軍封武平侯以此城為封邑
蒙城縣(上西北至州二百四十里)
本漢山桑縣屬沛郡後漢改屬汝南郡魏屬譙郡後魏
孝文帝于此置渦州理山桑城其地後入于梁梁于此
置西徐州後復入魏改為譙州改譙縣為渦陽縣隋改
渦陽為淝水縣武德四年重立山桑縣屬譙州貞觀十
七年廢譙州割屬亳州天寶二年改為蒙城縣
縣城北臨渦水後魏渦州城也東魏武定六年侯景叛
行臺慕容紹宗破景于此
檀公城本漢山桑縣城宋檀道濟為征北將軍居此因
名之
永城縣(上西南至州一百四十里)
因隋舊縣本秦芒縣地漢不改後為臨睢縣之境晉蘄
縣地隋大業六年于馬甫城東北三里割彭城睢陽置
縣遂名永城屬譙郡武德五年移于馬甫城屬譙州即
今理是也貞觀十七年罷譙州以縣屬亳州
碭山縣南五十里漢祖隠芒碭山澤間應劭注芒今在
臨睢即永城縣是也碭屬梁國今碭山縣是二縣之界
有山澤之固可以隠也
故費城縣南二十里
貞源縣(望東至州五十九里)
本楚之苦縣春秋時屬陳後為楚所併漢屬淮陽國後
漢苦縣屬陳國晉屬梁郡成帝更名谷陽高齊省入武
平縣隋開皇六年復置谷陽縣理苦城屬亳州乾封元
年高宗幸瀨鄉以玄元皇帝生于此縣遂改為貞源縣
寧平故城在縣西南五十五里漢縣也晉永嘉五年東
海王越自陽城率甲士四萬薨于項秘不發喪石勒兵
追之及寧平城焚越屍于此數萬衆斂手受害尸積如
山王夷甫亦遇害
玄元皇帝祠縣東一十四里祠院中有九井隋季井皆
竭自武德以來清泉沁漏或云汲一井而八井水皆動
李母祠在縣東一十四里乾封元年冊號先天太后今
謂之洞霄宮
潁州(汝隂上)
(開元戶二萬八千一百七十九元和戶一萬一千五百二十九)(鄉五十六鄉六十一)
禹貢豫州之域春秋胡子國楚滅之秦併天下為潁川
郡之地在漢則汝南郡之汝隂縣也魏晉于此置汝隂
郡司馬宣王使鄧艾于此置屯田後魏孝昌四年改置
潁州高齊罷州置郡隋末陷賊武德四年討平王世充
于汝隂縣西北十里置信州六年改為潁州移于今理
州境(東西三百五十七里南北一百九十六里)
八到(西取陳州路至上都一千八百二十里西至東都九百六十里)
(東至夀州二百六十里南至淮約一百里)
(西至蔡州三百六十里西北至汴州七百里)
(西北至亳州二百六十里)
貢賦(開元貢開絁二十疋缺綿二十七屯案元賦𫝊寫)
管縣四
汝隂沈丘潁上下蔡
汝隂縣(上郭下)
本漢舊縣屬汝南郡魏文帝黃初三年屬汝隂郡後魏
孝昌三年于此置潁州北齊廢以縣屬汝隂郡隋開皇
三年罷郡以縣屬潁州武德初置信州六年復為潁州
縣皆屬焉
淮水西南流入經縣南去百里
潁水西北自陳州項城縣界流入伏于城下
汝水西南自蔡州新蔡縣界流入又東南入淮
寢丘故城在縣西北一百二十里楚相孫叔敖將死戒
其子請寢丘之地即此
古任城在縣北一里陳將任蠻奴伐齊于潁水北岸築
城以圍池隂
百尺堰在縣西北一百里司馬景王討王凌至百尺堰
即此
沈丘縣(中東南至州一百二十六里)
本漢寢丘孫叔敖子之封一名沈丘漢為寢縣屬汝南
郡後漢加丘字東魏于此置才州高齊文宣廢州改置
襃信縣隋不置縣邑至神龍二年十道使唐儉奏請分
汝隂置沈丘縣
小汝水在縣北
潁上縣(中西北至州一百一十七里)
本漢慎縣地屬汝南郡自漢訖宋不改隋大業二年置
潁上縣屬潁州三年以潁州為汝隂郡縣仍屬焉武德
四年移于今理
淮水西南自汝隂縣界流入去縣七十里又東北入下
蔡縣界
潁水西自汝隂縣界流入又東流入淮
下蔡縣(上西至州二百二十里)
本漢舊縣古蔡國又吳州來之邑也按蔡國本都上蔡
又徙新蔡後又遷此故謂之下蔡漢以為縣屬沛郡後
漢屬汝南郡隋大業二年屬潁州十二年移于今理武
德四年于此置渦州下蔡屬焉八年州廢縣屬潁州
硤石山在縣西南六十里淮水經硤石中對岸山上築
二城以防津要今按淮水以中流分界在西岸者屬下
蔡在東岸者屬夀陽
淮水西南自潁上縣界流入
淝水經縣理南去縣一里入淮
硤石城魏諸葛誕反王昶據硤石以逼誕即此城又晉
孝武帝太元八年聞苻堅入寇乃遣龍驤將軍胡彬將
水軍五千援夀春既陷退保硤石亦此城也今之縣城
在舊城東北十餘里
鄧艾廟在縣西一百二十步艾為魏將作陂營屯田後
人賴其利因為立祠
元和郡縣志卷八
