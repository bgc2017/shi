元和郡縣志卷七
唐李吉甫撰
河南道(二)
陜州(陜郡大都督府)
(開元戶四萬七千三百二十二元和戶八千七百)(鄉五十六鄉六十六)
今為陜虢觀察使理所(管陜州虢州汝州一管縣二十一都管戶萬一)
(千九百四十七)
禹貢豫州之域周為二伯分陜之地公羊傳曰自陜以
東周公主之自陜以西召公主之又為古之虢國今平
陸縣地是也戰國時為魏地後屬韓秦并天下屬三川
郡漢為弘農郡之陜縣自漢至宋不改後魏孝文帝太
和十一年置陜州以顯祖孝文皇帝諱弘改為恒農郡
十八年罷陜州孝武帝永熙中重置西魏文帝大統三
年又罷周明帝復置屯兵于此以備齊隋大業二年復
罷以其地屬河南郡義寧元年改置弘農郡武德元年
改為陜州廣德元年改為大都督府謹按陜城蒲牢與
彭城滑臺夀陽懸瓠屢經攻守皆中夏之要云
州境(東西二百五十二里六里南北隔河二百四十)
八到(西至上都五百一十里東至東都三百五十里)
(西南至虢州一百三里北至絳州一百里)
(西至潼關二百里百四十五里西北至河中府二)
貢賦(開元貢賦)(柏子仁絁絹)(瓜蔞絲綿)(布)
管縣八
陜硤石靈寶夏安邑平陸
芮城垣
陜縣(望郭下)
本漢縣也歷代不改後魏改為陜中縣西魏去中字周
明帝于陜城内置崤郡以陜崤二縣屬焉隋開皇罷郡
以縣屬陜州
陜原在西南二十五里
虢山在縣西二里臨黃河自靈寳界流入後漢獻帝東
歸至陜議者欲令天子浮河東下太尉楊彪曰從此以
東有三十六灘非萬乘所當從也乃止
曹陽墟俗名七里澗在縣西南七里獻帝東遷李傕郭
汜追戰于弘農東澗天子遂露次于曹陽之墟謂此地
也
州里城即古虢國城西征記曰陜縣周召分職處南倚
山原北臨黃河懸水百餘仞臨之者皆為悼慄
故焦城在縣東北百步
太原倉在縣西南四里隋開皇二年置以其北臨焦水
西俯大河地勢高平故謂之太原今倉實中周迴六里
太陽故關在縣西北四里後周大象元年置即茅津也
春秋時秦伯伐晉自茅津濟封崤尸而還
徽伯故壘在縣南二里高歡使李徽伯戍陜州太祖攻
之徽伯築壘于此拒太祖
北利人渠隋開皇六年文帝遣邳國公蘇威引橐水西
北入城百姓賴其利故以為名
南利人渠東南自硤石界流入與北渠同時疏導
太陽橋長七十六丈廣二丈架黃河為之在縣東北三
里貞觀十一年太宗東巡遣武侯將軍丘行恭營造
硤石縣(望西至府五十里)
本漢陜縣地屬弘農郡自漢至宋不改後魏孝文帝分
陜縣東界置崤縣明帝二年分陜崤二縣置崤郡隋文
帝罷郡以崤縣屬陜州大業二年廢入陜縣義寧元年
重置理硤石塢貞觀中改名硤石縣
底柱山俗名三門山在縣東北五十里黃河中禹貢曰
導河積石至于龍門又東至于底柱河水分流包山山
見水中若柱然也又以禹治洪水山陵當水者破之以
通河三穿既決河出其間有似于門故亦謂之三門漢
成帝鴻嘉四年楊焉上言底柱之險可鐫廣之上乃令
鐫之纔沒水中不能復去而令湍流沸怒為害彌甚隋
開皇三年遣倉部侍郎韋瓚自蒲陜以東募人能于洛
陽運米四十石經砥柱之險達于常平者免其征戍貞
觀十二年太宗東巡臨幸于此令魏徵勒銘
莘野在縣西十五里春秋時有神降于此
黃河西自陜縣界流入東經底柱水經注曰魏景初二
年帝遣諫議大夫寇慈帥工五千人歲常修治以平河
阻
魏長城在縣北二十二里魏惠王十九年所築東南起
崤山西北至河三十七里
靈寶縣(望東北至州七十五里)
本漢弘農縣自漢至後魏不改隋開皇十六年于今縣
置桃林縣屬陜州天寶元年于縣南古函谷關尹真人
宅掘得天寶靈符遂改縣為靈寶
稠桑宅在縣西十里虢公敗戎于桑田即此也
函谷故城在縣南十里秦函谷關城漢弘農縣也西征
記曰函谷關城路在谷中深險如函故以為名其中劣
通東西十五里絶岸壁立崖上柏林蔭谷中殆不見日
關去長安四百里日入則閉雞鳴則開秦法也東自崤
山西至潼津通名函谷號曰天險所謂秦得百二也隗
囂將王元說囂曰請以一丸泥東封函谷關即此也
桃林塞自縣以西至潼關皆是也春秋時晉侯使詹嘉
處瑕守桃林之塞三秦記曰桃林塞在長安東四百里
若有軍馬經過好行則牧華山休息林下惡行則決河
漫延人馬不得過矣
浢津在縣西北三里隋義寧元年置關貞觀元年廢關
置津
曹陽亭在縣東南十四里陳涉使周文西入秦秦使章
邯擊破之殺文于曹陽即此地也後曹公改為好陽
夏縣(望西南至州一百二十里)
本漢安邑縣地屬河東郡後魏孝文帝太和十一年别
置安邑縣十八年改為夏縣因夏禹所都為名隋大業
二年屬河東郡武德元年又屬虞州(今陜州安邑縣是也)貞觀十
七年隸絳州大定元年割屬陜州尋屬絳州乾元三年
屬陜州
涑川在縣北四十里左傳晉侯使呂相絶秦曰伐我涑
川按川東西三十里南北七里
安邑故城在縣東北一十五里夏禹所都也
安邑縣(望南至州一百一十里)
本夏舊都漢以為縣屬河東郡隋開皇十六年屬虞州
貞觀十七年屬蒲州乾元三年割屬陜州
雷首山一名中條山在縣南二十里其山有銀谷在縣
西南三十五里隋及武德初並置銀冶監今廢
高堠原在縣北三十里原南坂口即古鳴條陌也湯與
桀戰于此
鹽池在縣南五里即左傳郇瑕氏之地沃饒近盬是也
今按池東西四十里南北七里西入解縣界
平陸縣(望西南至州一百七十里)
本漢太陽縣地屬河東郡後漢于此置河北郡領河北
縣隋開皇十五年河北縣改屬蒲州貞觀元年又屬陜
州天寶元年改為平陸縣
黃河在縣南二百步
吳山即吳坂也伯樂遇騏驥駕鹽車之地其坂自上及
下七山相重
傅巖在縣(缺)七里即傅說版築之處
閒原在縣西六十五里即虞芮爭田讓為閒田之所
顛軨坂今謂之軨橋在縣東北四十五里左傳曰冀為
不道入自顛軨是也
瑟瑟窟在縣西北四十里
故虞城在縣東北五十里虞山之上晉侯使荀息假道
于虞以伐虢即此城也
下陽故縣在縣東北二十里
芮城縣(望東至州一百里)
本漢河北縣地屬河東郡自漢至後魏因之周明帝二
年改名芮城屬河北郡其年又于此置虞州武帝建德
二年于縣置芮州貞觀元年廢芮州以縣屬陜州
黃河在縣南二十里
故魏城春秋晉滅之賜畢萬是也在縣北五里
故芮城在縣西二十里古芮伯國也
垣縣(上西南至州二百里)
本漢縣屬河東郡後魏獻文帝皇興四年置邵郡及白
水縣周明帝武成元年改白水為亳城縣隋大業三年
改亳城為垣縣屬絳郡武德元年屬邵州九年屬絳州
貞元三年割屬陜縣枕黃河
垣城在縣西二十里
臯落城在縣西北六十里左傳曰晉侯使太子申生伐
東山臯落氏是也
虢州(弘農望)
(開元戶一萬七千七百四十二元和戶五千二百三十六)(鄉五十六鄉三十)
禹貢雍及豫二州之境周初為虢國虢有三北虢今陜
州平陸縣東虢今滎陽縣西虢在今鳳翔扶風縣也魯
僖二年晉荀息假道于虞以伐虢虢亡仍為晉地其後
三卿分晉屬韓秦兼天下屬三川郡至漢武帝元鼎四
年置弘農郡後魏以獻文帝諱弘改為恒農郡孝武帝
永熙三年分為西恒農屬陜州周明帝復為弘農隋開
皇三年廢郡以縣屬陜州大業二年又改屬豫州三年
又于弘農縣置弘農郡義寧元年改為鳳林郡其年于
盧氏縣置虢郡武德元年改為虢州其年改鳳林郡為
鼎州因鼎湖以為名貞觀八年廢遂移虢州于今理所
州境(案州境里數𫝊寫缺)
八到(西北至上都四百三十里東至東都四百五十三里)
(東至陜州一百三里里西南至商州三百七)
(西北至潼關一百三十里自關至華州一百二十里)
(西北至河中府一百八十里)
貢賦(開元貢賦)(天門冬絹絁)(地骨白皮綿)(麝香)
管縣六
弘農盧氏閿鄉玉城朱陽湖城
弘農縣(望郭下)
本漢舊縣隋大業二年省三年復于今湖城縣西南一
里置尋移就郡理其年移郡于鴻臚川縣亦隨徙即今
縣是也義寧元年屬鳳林郡武德元年屬鼎州貞觀八
年屬虢州
方伯堆在縣東南五里宋奮武將軍魯方平所築
鴻臚水過縣北十五里入靈寶界溉田四百餘頃
盧氏縣(上西北至州一百六十六里)
本漢舊縣春秋時西虢之邑地有盧氏山或言盧敖得
道于此山宜五穀可以避水災隋開皇三年改為虢州
大業三年廢以盧氏屬河南郡武德元年又置虢州縣
依舊
熊耳山在縣南五十里禹貢導洛于此
閿鄉縣(望東南至州一百里)
本漢湖縣地屬京兆尹自漢至宋不改周明帝二年置
閿鄉郡按閿鄉本湖縣鄉名閿古文聞字也說文從門
受聲隋開皇三年廢閿鄉郡十六年移湖城縣于今所
改名閿鄉縣屬陜州貞觀八年改屬虢州
秦山一名秦嶺在縣南五十里南入商州西南入華州
山高二千丈周迴三百餘里
黃巷坂在縣西北二十五里即潼關路也水經注曰河
水自潼關東北流水側有長坂謂之黃巷坂歷北出東
崤通謂之函谷關岸高道陿車不得方軌魏武征韓遂
馬超連兵此地又潘岳西征賦曰遡黃巷以濟潼亦謂
此也
桃源在縣東北十里古之桃林周武王放牛之地也
黃河在縣北三里
全鳩水一名全節水漢戾太子亡匿之處
思子宮故城在縣東北二十五里漢武帝為戾太子所
築也
曹公故壘在縣西二十五里魏武征韓遂馬超此地置
壘又宋武之入長安檀道濟王鎮惡濱帶河險大小七
營皆此處
赫連氏京觀俗號平吳臺在縣西二十二里赫連勃勃
使太原公昌攻劉裕將齡石于潼關克之築臺以表武
功
玉城縣(上西北至州六十里)
本漢盧氏縣地屬弘農郡後魏正始二年分立石城縣
廢帝改為玉城周武帝天和元年廢隋義寧元年重置
貞觀八年移于今理
朱陽縣(上東北至州七十里)
本漢盧氏縣屬弘農郡後魏太和十四年蠻人樊磨背
梁歸魏立朱陽郡并朱陽縣令樊磨為太守大統三年
分為朱陽郡屬東義州周武帝保定二年又省郡宣帝
大象元年割盧氏西界以益朱陽縣隋開皇四年北屬
陜州大業三年改屬虢州
湖城縣(望東南至州五十二里)
本漢湖縣屬京兆尹即黃帝鑄鼎之處後漢改屬弘農
郡至宋加城字為湖城縣
荆山在縣南即黃帝鑄鼎之處
夸父山在縣東南三十五里
湖縣故城在縣西南二里
汝州(臨汝望)
(開元戶二萬六千五十三元和戶一萬三千七十九)(鄉六十七鄉三十)
禹貢豫州之域春秋時周王畿及鄭楚之地後屬于晉
六國時復為韓魏之地秦屬三川郡在漢為河南郡之
梁縣地也隋開皇四年自陸渾縣界移伊州理于此大
業二年改為汝州三年改為襄城郡隋亂陷賊武德四
年討平王世充復為伊州貞觀八年改為汝州
州境(東西二百三里二里南北二百五十)
八到(西南至上都九百八十里西北至東都一百七十里)
(南至蔡州四百五十里五里西南至鄧州四百七十)
(東至許州二百三十里)
貢賦(開元貢賦)(細絁綿絁)
管縣七
梁臨汝魯山葉襄城郟城
龍興
梁縣(望郭下)
漢舊縣古蠻子邑戰國時謂之南梁以别大梁少梁即
左傳云楚為一昔之期而襲梁及霍也
蠻中聚即戎蠻子國也在今郡西南俗謂之麻城又有
陽人聚故城在今縣西秦滅東周徙其君于陽人聚即
此城也漢末孫堅大破董卓軍于此高齊于此置汝北
郡以備周寇故城在今縣南亦名王塢城隋煬帝改梁
縣為承休縣屬汝州貞觀元年又改為梁縣
汝水經縣南三里
廣成澤在縣西四十里後漢安帝永初元年以廣成遊
獵地假與貧人元初二年鄧太后臨朝鄧騭兄弟輔政
以為文德可興武功宜廢請寢蒐狩之禮于時馬融以
文武之道並用作廣成贊以諷按此澤周迴一百里隋
煬帝大業元年置馬牧于此
周承休城在縣東北二十六里漢封周後于此
黃坡在縣東二十五里南北七里東西十里隋朝修築
有溉灌之利隋末廢壊乾封初有詔增修百姓賴其利
焉
臨汝縣(上東南至州六十里)
本漢梁縣地先天二年置貞觀七年刺史陸長源奏請
割梁縣西界二鄉以益之乃自下縣昇為上縣(案唐書董晉傳)
(陸長源為汝州刺史在貞元時此訛貞觀七年舊唐書地理志亦云貞觀八年以梁縣西界二鄉益之兼移縣)
(于石壕驛殆沿訛已久)
魯山縣(上北至州一百五十里)
本漢魯陽縣古魯縣也屬南陽郡魯陽公與韓戰酣揮
戈日為退三舍謂此地也後魏太和十一年孝文帝南
巡置魯陽鎮十八年改鎮為荆州二十二年罷荆州置
魯陽郡改魯陽縣為北山縣周改為魯山縣武德四年
又于縣置魯州貞觀元年州廢以魯山屬伊州八年改
伊州為汝州
魯山在縣東北十里
魚齒山在縣東六十里春秋楚師伐鄭涉于魚齒之下
山有滍水故言涉也
汝水出縣西一百五十里
人息山一名伏牛山
滍水出縣西大陌山世祖破王尋于昆陽士卒赴水死
者甚衆滍水為之不流即此水也
温湯水在縣西四十里狀如沸湯可以熟米側有石銘
曰皇女湯可已萬病
魯陽關水俗謂之三鵶水經縣西七里其關三鵶鎮在
縣西南十九里後周置以禦高齊亦名平高城
魯城在縣東北十七里高齊置以禦周
葉縣(緊西北至州二百一十里)
本楚之葉縣春秋楚人遷許于此其後楚使沈諸梁尹
之僭號稱公謂之葉公秦置郡縣隸于南陽後漢書謂
之小長安言地沃人豐也開元三年于縣置仙州以漢
時王喬于此得仙也二十六年廢仙州屬許州其年又
割屬于汝州
方城山在縣西南十八里楚屈完曰楚國方城以為城
是也
黃城山一名苦菜山在縣西二十五里即長沮桀溺耦
耕處
汝水西北流入去縣二十三里
昆陽故城在縣北二十五里後漢世祖破王尋之處
燒車水在縣南二十四里世祖破王尋燒其輜重于此
水濱因名
襄城縣(望西北至州一百四十里)
本秦舊縣漢因之屬潁川郡春秋襄王避叔帶之難出
居鄭地氾在今縣南一里古氾城是蓋以周襄王居此
故名襄城晉及後魏屬襄城郡隋開皇三年改郡為汝
州以縣屬焉大業二年廢汝州以縣屬許州開元四年
置仙州割襄城屬焉二十六年廢仙州復隸許州天寶
七年又屬汝州
汝水經縣南去縣一里縣理廢汝州城即古襄城楚靈
所築後漢馮異據之降世祖莊子曰黃帝遊于襄城之
野七聖皆迷遇牧馬童子而問道焉亦此地也
郟城縣(緊西北至州八十里)
本春秋時鄭地後屬楚又入于晉七國時又屬韓至漢
以為縣屬潁川郡晉屬襄城郡後魏屬南陽郡高齊省
隋大業二年移父城縣于今縣西北五里屬汝州四年
改父城縣為郟城縣
汝水西去縣七里
扈澗水出縣北三十里
父城故城在縣東南四十里故殷時應國也左傳楚大
城父城使太子建居之
龍興縣(上西北至州九十里)
本漢郟城縣地後魏太和十八年置汝南縣高齊天保
七年廢隋開皇十八年復置汝南隋末廢則天證聖元
年置武興縣神龍元年改為龍興縣縣城本通鵶城即
後漢賈復城也復南擊郾所築後魏太和二十三年孝
文帝親征馬圈行至此城昏霧得三鵶引路遂過南山
故號通鵶城
大龍山在縣東南三十五里劉累學擾龍遷于魯縣因
以名山
汝水在縣北四十五里西南從梁縣界流入
湛水在縣東三十里春秋襄公十六年楚公子格帥師
戰于湛阪是也
滍陽城一名應城在縣南二十五里後魏置滍陽縣隋
開皇十年改為湛水武德四年又置滍陽縣
元和郡縣志卷七
