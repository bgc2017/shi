元和郡縣志卷十四
唐李吉甫撰
河東道(一)
河中府(河東赤)
(開元戶七萬二百七百元和戶一萬九千六)(案鄉數𫝊寫缺鄉六十五)
今為河中節度使理所(管河中府絳州晉州慈州隰州管縣三十七都)
(管戶四萬一千三百六十五)
禹貢冀州之域按今州本帝舜所都蒲坂也春秋時為
魏耿楊芮之地左傳曰晉獻公滅魏以賜畢萬服虔注
曰魏在晉之蒲坂畢萬之後十代至文公列為諸侯至
惠王僣號稱王至王假為秦所滅今州即秦河東郡地
也漢元年項羽封魏豹為西魏王王河東都平陽二年
豹降從漢王在榮陽請歸侍親疾至則絶河津反為楚
盡有太原上黨地九月韓信虜豹定魏地置河東上黨
太原郡文帝時季布為河東守文帝謂曰河東吾股肱
郡故特召君耳後魏太武帝于今州理置雍州延和元
年改雍州為秦州周明帝改秦州為蒲州因蒲坂以為
名隋大業三年罷州又置河東郡隋將屈突通守河東
高祖師次桑泉縣通出守潼關乃令鷹揚郎將堯君素
王行本留鎮郡城遂于今桑泉縣置河東郡武德元年
罷郡置蒲州其年堯君素為賊人薛宋李楚客所殺王
行本仍堅守不賓二年置蒲州總管三年行本歸化自
桑泉移蒲州于今理九年廢總管置都督府復為州開
元元年五月改為河中府仍置中都麗正殿學士韓覃
上疏陳其不可至六月詔停復為州乾元三年又改為
河中府大歴中元載為相又上建中都議曰自古建大
功者未嘗不用天因地故高祖保關中光武據河内皆
深根固本以制天下臣等攷天地之心本聖人之意驗
古往之事切當今之務則莫若建河中為中都隸陜虢
晉絳汾潞儀石慈隰等十城為藩衛長安去中都三百
里順流而東邑居相望有羊腸底柱之險(羊腸在潞州壺關縣東南)
(一百六里)濁河孟門之限(孟門在慈州文城縣西南三十六里即龍門上口)以轘轅
為襟帶與關中為表裏劉敬所謂扼天下之吭而撫其
背即此之謂推是而言則建中都將欲固長安非欲外
之也將欲安成周非欲捨之也將欲制蠻夷非欲懼之
也將欲定天下非欲弱之也河中之地左右王都黃河
北來太華南倚總水陸之形勝鬱關河之氣色每歲白
露既降凉風已高陛下處金城湯池内綏華夏登信臣
驍將外馭戎狄出于仲秋還于農隙有漕濁泛舟之便
無登高履險之虞不傷財不害人得養威而時狩如此
則國有保安之所家無係虜之憂矣疏奏不省初代宗
自幸陜之後每歲八九月間京師恟恟常懼犬戎復至
將相之家皆裝儲糗為行李之備載知人情不安遂獻
此疏冀因制置竊有兵權議亦宏博盡當時利害然代
宗探見載意議故不行或曰建中都江融設險圖之首
篇也融誅後書已不傳不知斯言何自而得
府境(東西二百五里七里南北一百七十)
八到(西南至上都三百二十里東至東都五百八十五里)
(東南至陜川二百四十五里東南至虢州一百八十三里)
(西至同州六十七里十七里西南至華州一百四)
(東北至絳州取桐鄕路二百六十里)
貢賦(開元貢)(麥□扇鳳栖梨)(竹扇乾棗)(漆匣龍骨)
(賦)(綿)(絹)(布)(麻)
管縣八
河東河西臨晉猗氏虞鄉寶鼎
解永樂
河東縣(次赤郭下)
本漢蒲坂縣地也屬河東郡隋開皇三年罷郡縣仍屬
蒲州十六年移蒲坂縣于城東仍于今理别置河東縣
大業二年省蒲坂縣入河東縣
雷首山一名中條山在縣南十五里
風陵堆山在縣南五十五里與潼關相對
長原一名蒲坂在縣東二里其原出龍骨
河水北自桑泉縣界流入
媯汭水源出縣南雷首山尚書曰釐降二女于媯汭
州城即蒲坂城也城中有舜廟城外有舜宅及二妃壇
故陶城在縣北四十里尚書大傳曰舜陶于河濱
故堯城在縣南二十八里
蒲坂關一名蒲津關在縣西四里魏志曰太祖西征馬
超韓遂夜渡蒲津關即謂此也今造舟為梁其制甚盛
每歲徵竹索價謂之橋脚錢數至二萬亦關河之巨防
焉
風陵故關一名風陵津在縣南五十里魏太祖西征韓
遂自潼關北渡即其處也
舜祠在州理舜城中貞觀十一年詔致祭以時灑掃
伯夷墓在縣南三十五里雷首山南貞觀十一年詔致
祭禁樵蘇
河西縣(次赤郭下)
本朝邑縣東地乾元三年因置河中府割朝邑縣置
臨晉縣(次畿西南至府七十四里)
本漢舊縣地也後魏改為北解縣隋開皇十六年分猗
氏縣于今理置桑泉縣因縣東桑泉故城以為名也天
寶十二年改為臨晉
河水經縣西四十里
涑水在縣東二十三里
故解城本春秋時解梁城又為漢解縣城也在縣東南
十八里晉惠公許賂秦伯以河外列城五東盡虢略内
及解梁城是也
桑泉故城在縣東十三里左傳曰重耳圍令狐入桑泉
謂此也
故司空魏國公裴寂墓在縣東北十七里
猗氏縣(次畿西南至府一百一十里)
本漢舊縣即猗頓之所居也東魏恭帝二年改猗氏為
桑泉縣周明帝復改桑泉為猗氏縣屬汾隂郡隋開皇
三年罷郡屬蒲州
涑水經縣南六里
故郇邑在縣西南四里左傳曰晉侯謀去故絳欲居郇
瑕氏之地韓獻子曰郇瑕氏土薄水淺不如新田遂遷
新田即平陽絳邑縣也
虞鄉縣(次畿西至府七十里)
本漢解縣地也後魏孝文帝改置南解縣屬河東郡周
明帝武成二年廢南解縣别置綏化縣武帝改綏化為
虞鄉
檀道山一名百梯山在縣西南十二里山高萬仞躋攀
者百梯方可升降故曰百梯山南有穴莫測深淺每有
敕使投金龍于此兼醮焉
王官故城在縣南二里左傳曰秦伯涉河焚舟取王官
(案後聞喜縣王官故城在縣南十五里以虞鄉在聞喜西南言之王官故城當在虞鄉縣東此云在縣南二里)
(有誤)
五老仙人祠在縣西十里
寶鼎縣(次畿南至府一百一十里)
本漢汾隂縣也屬河東郡劉元海時廢汾隂縣入蒲坂
縣後魏孝文帝復置汾隂縣開元十一年改寶鼎縣
黃河在縣北十一里趙簡子沈佞臣欒激之所也(案欒激攷)
(呂氏春秋及水經注竝作欒徼)
汾水北去縣二十五里
后土祠在縣西北一十一里
殷湯陵在縣北四十三里
解縣(次畿西北至府四十五里)
本漢舊縣也屬河東郡隋大業二年省解縣九年自綏
化故城移虞鄉縣于廢解縣理即今縣理是也武德元
年改虞鄉縣為解縣屬虞州因漢舊名也仍于蒲州界
别置虞鄉縣貞觀十七年廢虞州解縣屬河中府
中條山在縣南二十里
鹽池在縣東十里
女鹽池在縣西北三里東西二十五里南北二十里鹽
味少苦不及縣東大池鹽俗言此池亢旱鹽即凝結如
逢霖雨鹽則不生今大池與安邑縣池總謂之雨池官
置使以領之每歲收利納一百六十萬貫
熨斗陂在縣東北二十五里
通路自縣東南踰中條山出白陘趨陜州之道也山嶺
參天左右壁立間不容軌謂之石門路出其中名之白
陘嶺焉
永樂縣(次畿北至府九十里)
本漢河北縣地周明帝改河北縣為永樂縣武帝省永
樂縣以地屬芮城縣武德二年分芮城于縣東北二里
永固堡重置永樂屬苪州七年移于今理貞觀八年改
屬河中府
中條山在縣北三十里
河水經縣南二里
永樂澗水源出中條山經縣東二里又南入河
五老山在縣東北十三里堯升首山觀河渚有五老人
飛為流星上入昴因號其山為五老山
絳州(絳郡雄)
(開元戶八萬一千九百八十八元和戸一萬一千二百七十一)(鄉一百七十六案鄉數𫝊寫缺)
禹貢冀州之域春秋時屬晉左傳曰晉人謀去故絳欲
居郇瑕氏之地韓獻子曰郇瑕氏土薄水淺不如新田
遂遷新田注曰新田今平陽絳邑縣是也三卿滅晉其
地屬魏戰國時亦為魏地秦為河東郡地今州即漢河
東郡之臨汾縣地也魏止始八年分河東河北置平陽
郡又為平陽郡地後魏太武帝于今理西南二十里正
平縣界柏壁置東雍州及正平郡其地屬焉孝文帝廢
東雍州東魏靜帝復置周明帝武成二年改東雍州為
絳州隋大業三年廢州為絳郡初義師將西入關大將
軍進次古堆去絳郡十餘里通守陳叔達堅守不下高
祖命廚人曰明日早下絳城然後食乃引兵攻城自旦
及辰破之仍置絳郡武德元年罷郡置絳州總管三年
復為絳州
州境(東西三百六十五里南北三百三里)
八到(西南至上都五百九十里路四百八十里東南至東都取垣縣王屋)
(東至澤州四百四十里南至陜州二百里)
(西北至慈州二百四十里東北至晉州一百四十里)
貢賦(開元貢賦)(梨布)(蠍麻)(防風)
管縣九
正平太平萬泉曲沃翼城聞喜
絳稷山龍門
正平縣(望郭下)
本漢臨汾縣地屬河東郡隋開皇三年罷郡改屬絳州
十八年改臨汾縣為正平縣因正平故郡城為名也
汾水東北自曲沃縣界流入
澮水東自曲沃縣流入
柏壁在縣西南二十里後魏明帝元年于此置柏壁鎮
太武帝廢鎮置東雍州及正平郡周武帝于此改置絳
州建德六年又自此移絳州于今稷山縣西南二十里
玉壁按柏壁高二丈五尺周迴八里
晉虒祁宫在縣南六里左傳曰石言于晉魏榆師曠曰
石不能言或憑焉抑又聞之作事不時怨讟動于人則
有非言之物而言于是晉侯方築虒祁之宮今按宫南
有澮水北有汾水俱西流至宫西而合隋末依宫餘址
築堡今名修義堡
晉靈公臺在縣西北三十一里左傳曰晉靈公不君從
臺上彈人觀其避丸即此臺也
武平故關在縣西三十里高齊時置周平齊廢
晉齊姜墓在縣南九里申生之母也
驪姬墓在縣南八里
太平縣(緊南至州五十里)
本漢臨汾縣地屬河東郡後魏太武帝于今縣東北二
十七里太平故關城置泰平縣屬平陽郡周改泰平為
太平因關名隋開皇三年罷郡改屬晉州十年改屬絳
州
汾水在縣東二十九里
太平故關城在縣東北二十七里
白波壘在縣東南十二里後漢末黃巾賊于西河白波
谷寇太原于此築壘
子竒壘在縣東三十里後秦王姚興遣弟義陽公平字
子奇與征虜將軍狄伯支等步騎四萬伐魏攻平陽陷
之遂據柴壁魏軍大至截汾水以守之平大敗將麾下
三十騎赴汾水而死狄伯支等十將四萬人皆為魏所
擒今按此壘西臨汾水壘側尚有柴村子奇投汾水即
此處也
趙盾祠在縣西南十八里
李牧祠在縣東北十三里
晉公孫杵臼程嬰墓並在縣南二十一里趙盾墓塋中
萬泉縣(上東北至州一百二十里)
本漢汾隂縣地屬河東郡又薛通城者後魏道武帝天
賜元年赫連勃勃僭號夏侵河外于時有縣人薛通率
宗族千餘家西去漢汾隂縣城八十里築城自固因名
之武德三年于薛通故城置萬泉縣屬泰州縣東谷中
有井泉百餘區因名萬泉貞觀十七年廢泰州縣屬絳
州
曲沃縣(緊西至州五十里)
本晉舊都絳縣地也漢以為絳縣屬河東郡後漢加邑
字屬郡不改晉改屬平陽郡後魏孝文帝于今縣東南
十里置曲沃縣屬正平郡因晉曲沃為名隋開皇三年
罷正平郡改屬絳州
絳山在縣南十三里出銅&KR1133;
汾水西南去縣二十二里
澮水在縣南二里
絳水在縣東南三十里
漢絳縣本春秋晉都新田也在縣南二里周勃為絳侯
即其地也今號絳邑故城
陘庭故城在縣西北二十里左傳曰曲沃武公伐翼次
于陘庭是也
臺駘神祠在縣西三十六里左傳曰晉侯有疾卜臺駘
為祟問于子産子産曰昔金天氏有裔子曰昧為玄冥
師生允格臺駘能業其官帝用嘉之封諸汾川今晉主
汾而滅之由是觀之則臺駘汾神也
翼城縣(望西南至州一百里)
本漢絳縣地屬河東郡後魏明帝置北絳縣隋開皇末
改為翼城縣屬絳州因縣東古翼城為名也武德元年
于此置澮州二年廢澮州縣屬絳州
澮高山在縣東南二十五里澮水出焉其山出鐵隋于
此置平泉冶
澮水今改名翼水
故翼城在縣東南十五里晉故絳都也
故唐城在縣西二十里堯裔子所封也
聞喜縣(望西北至州六十里)
本漢左邑縣之桐鄉也武帝元鼎六年將幸緱氏至此
聞南越破大喜因立聞喜縣屬河東郡後魏改屬正平
郡隋開皇三年罷郡屬絳州
景山在縣東南十八里
董澤一名董池陂在縣東北十四里左傳廚武子曰董
澤之蒲可勝既乎
桐鄉故城漢聞喜縣也在縣西南八里俗以此城為伊
尹放太甲于桐宫之所孔注尚書曰桐湯葬地也按今
地有放太甲處在偃師縣界非此也又漢大司農朱邑
屬其子葬桐鄉者又在今舒州界亦非此也
王官故城今名王城在縣南十五里左傳曰俘我王官
(案此與虞鄉縣王官故城各引左傳證之雖異文而實一王官據此在聞喜縣南十五里則前所云在虞鄕縣)
(南二里者其誤益明)
祁奚墓在縣東二十二里今太原祁縣又有祁奚墓未
詳孰是
絳縣(上西北至州八十里)
本漢聞喜縣地後魏孝文帝置南絳縣其地屬焉因縣
北絳山為名也屬正平郡恭帝去南字直為絳縣隋開
皇三年罷郡改屬絳州義寧元年屬翼城郡武德元年
屬澮州二年改屬絳州
備窮山在縣東北二十五里出䥫&KR1133;穴五所
絳水一名沸泉水在縣北十四里出絳山東谷懸流奔
壑一十許丈西北注于澮史記稱智伯率韓魏引晉水
灌晉陽不沈者三版智伯曰吾始不知水之可以亡人
國也乃今知之汾水可以灌安邑絳水可以灌晉陽
晉文公墓在縣東二十里左傳曰文公卒將殯于曲沃
出絳柩有聲如牛貞觀十一年詔致祭五十步禁樵蘇
稷山縣(緊東至州四十九里)
本漢聞喜縣地屬河東郡後魏孝文帝于今縣東南三
十里置高凉縣屬龍門郡隋開皇三年罷郡縣屬絳州
十八年改為稷山縣因縣南稷山以為名也
稷山在縣南五十五里左傳曰晉侯理兵于稷以略狄
土即此地也
汾水在縣南五十里
玉壁故城在縣南十二里後魏大統四年東道行臺王
思政表築玉壁城因自鎮之八年高歡寇玉壁思政有
備攻不克周初于此置玉壁總管武帝建德六年廢總
管城周迴八十里四面並臨深谷
稷祠在縣南五十里稷山上
羲和墓在縣東北十七里
龍門縣(望東至州一百一十里)
古耿國殷王祖乙所都晉獻公滅之以封趙夙秦置為
皮氏縣漢屬河東郡後魏太武帝改皮氏為龍門縣因
龍門山為名屬北鄉郡隋開皇三年廢郡以縣屬絳州
十六年割屬蒲州武德三年屬泰州貞觀十七年廢泰
州縣隸絳州
汾水北去縣五里漢武帝行幸河東作秋風詞即此水
也
故耿城在縣南十二里古耿國也
伏龍原在縣西南十八里
黃河北去縣二十五里即龍門口也禹貢曰浮于積石
至于龍門注曰龍門山在河東之西界大禹導河積石
疏決龍門即斯處也河口廣八十步巖際鐫迹遺功尚
存三秦記曰河津一名龍門水陸不通魚鼈之屬莫能
上江海大魚集龍門下數千不得上上則為龍故曰曝
鰓龍門水經注曰其魚出鞏縣鞏穴每三月則上渡龍
門得則為龍否則點額而還
蜚廉故城在縣南七里
龍門關在縣西北二十二里
大禹祠在縣西二十五里龍門山上隋末摧毁貞觀九
年奉敕更令修理
高祖神堯皇帝廟在禹廟南絶頂之上畫行幸儀衞之
像蓋義寧初義旗至此也
元和郡縣志卷十四
