元和郡縣志卷三十八
唐李吉甫撰
嶺南道(四藤案唐書地理志嶺南道七十三州内有州即感義郡其縣曰鐔津感義義昌)
(寧風有巖州即常樂郡其縣曰常樂恩封高城石巖有宜州即龍水郡其縣曰龍水崖山東璽天河)
(有瀼州即臨潭郡其縣曰瀼江波零鵠山弘遠有籠州即扶南郡其縣曰武勤武禮羅籠扶南龍額)
(武觀武江有田州即横山郡其縣曰都牧惠佳武龍横山如賴有環州即整平郡其縣曰正平福零)
(龍源饒勉思恩武石歌良都蒙有古州即樂興郡其縣曰樂山古書樂興有容州即普寧郡其縣曰)
(普寧北流陵城渭龍欣道陸川有牢州即定川郡其縣曰南流定川宕川有白州即南昌郡其縣曰)
(博白建寧周羅南昌有順州即順義郡其縣曰龍化温水南河龍豪有繡州即常林郡其縣曰常林)
(阿林羅繡有鬱林州即鬱林郡其縣曰鬱平興業興德潭栗有黨州即寧仁郡其縣曰撫文善勞善)
(文寧仁容山懷義福陽古符有竇州即懷德郡其縣曰信義懷德潭峩特亮有禺州即温水郡其縣)
(曰峩石羅辯扶萊宕昌有廉州即合浦郡其縣曰合浦封山蔡龍大廉有義州即連城郡其縣曰岑)
(溪永業連城有湯州即湯泉郡其縣曰湯泉淥水羅韶有芝州即忻城郡其縣曰忻城富川平西樂)
(光樂豔多雲思龍有武峩州即武峩郡其縣曰武峩如馬武義武夷武緣武勞梁山此二十二州分)
(領百有三縣舊唐書或隸南海節度使或列桂管或列邕管或列容管或列安南都督府後新唐書)
(則皆隸之嶺南採訪使在元和時未嘗有所併省今志文竝缺佚)
交州(交趾上都護府)
(開元戶二萬五千六百九十四元和戶二萬七千一百三十五)(鄉五十五鄉五十六)
今為安南都護府理所(管交州愛州驩州峯州陸州演州長州郡州諒州武)
(安州唐林州武定州貢州以下附貢管縣三十九)(演州以上朝貢長州羈縻州三十二)
(案都管戶數傳寫缺)
古越地也秦始皇平百越以為桂林象郡今州即秦象
郡地也趙佗王南越地又屬焉元鼎六年平呂嘉遂定
越地以為南海蒼梧鬱林合浦交趾九真日南珠崖儋
耳九郡元封五年置刺史以部之名曰交趾者交以南
諸夷其足大趾廣兩足並立則交焉漢本定為交趾刺
史不稱州以别于十二州建安八年張津為刺史士燮
為太守共表請立為州自此始稱交州焉吳黃武五年
分交趾日南九真合浦四郡為交州南海鬱林蒼梧三
郡為廣州尋省廣州還併交州以番禺為交州理所後
又徙于交趾晉太康中徙理龍編隋開皇十年罷交趾
郡為玉州仁夀四年置總管府大業三年罷州復為交
趾郡武德四年又改為交州總管府永徽二年改為安
南都護府兼置節度至德二年改為鎮南都護府大歴
三年罷節度置經略使仍改鎮南為安南都護府貞元
六年又加招討處置使
府境(東西五百一十六里南北七百九十一里)
八到(北至上都六千四十五里水路六千六百四十里北至東都五千七百八十五里水路六千三百八)
(十里大海水路約四百里東至)
(東北至陸州水路百餘里七百里西南至愛州五百里水路)
(西北至峯州一百三十里有里數西北至姚州水陸相兼未)
貢賦(開元貢)(孔雀膽鸚鵡花犀角鮫蕉布蚺蛇龍蘂魚皮)(檳榔蘚白露)
(元和貢及翠毛峯翡毛諸荳䓻賦據唐六典亦是案交州愛驩陸演州之)
(紵布而是書惟載愛州賦綿餘皆傳寫缺之)
管縣八
宋平武平平道太平南定朱鳶
交趾龍編
宋平縣(上郭下)
本漢日南郡西卷縣地宋分立宋平縣屬九德郡後改
為宋平郡隋開皇十年改屬交州武德四年于此置宋
州貞觀元年廢宋州改屬交州
慈廣水經縣南二里
蘇晉江南去縣二百步
安陽王故城在縣東北三十一里蓋昔交州之地
羸&KR1454;(音蓮㜢)故城在縣西七十五里本漢縣屬交州郡有
&KR1454;官後漢交趾刺史理于此後徙龍編
武平縣(中下西南至府九十里)
本扶嚴夷城地也吳歸命侯建衡三年破扶嚴夷置武
平郡隋開皇十年廢郡立崇平縣屬交州武德四年改
名武平
平道縣(中下西北至府五十里)
本扶嚴夷地吳時開為武平郡立平道縣屬之隋開皇
十年廢縣屬交州
仙山縣東北十三里𨼆嶙數百里則龍編之西門也
太平縣(中下西南至府六十里)
本扶嚴夷地隋開皇十年分武平置隆平縣開元元年
改名太平
南定縣(中下東北至府六十里)
本漢羸&KR1454;縣地貞元七年于此置南定縣其舊南定縣
在今縣東南二百餘里羈縻長州側近開元十年後廢
朱鳶縣(上東南至府五里)
本漢舊縣也屬交趾郡至隋不改武德四年于此置鳶
州貞觀九年廢縣屬交州
朱鳶江北去縣一里後漢馬援南征鑄銅船于此揚排
燃火炙船頭令赤以焦涌浪及殺巨鱗横海之𩔖
交趾縣(中下東南至府一十五里)
本漢龍編縣地隋開皇十年分置交趾縣武德四年于
此置慈州貞觀元年州廢縣屬交州
泊江水西北自崇平縣界流入至此故名
慈廉水北去縣四十步
龍編縣(中下西北至府四十五里)
本漢縣也屬交趾郡立縣之始蛟龍盤編于江津之間
因以為瑞而名縣也武德四年于此置龍州貞觀元年
州廢縣屬交州
朱鳶江在縣北即楪榆水之一源也(案水經葉榆水過交趾□泠縣北分)
(為五水絡交趾郡中至南界復合為三水東入海此所云楪榆當即是葉榆)盧循之寇交州
也刺史杜慧度率軍水步晨出南津以火箭攻之燒其
船艦一時潰散循亦中矢赴水而死
交州故城在縣東十四里吳時刺史陶横所築
石九子母祠在縣東十四里
愛州(九真下)
(開元戸一萬四千五十六元和戶五千三百七十九)(鄉二十九鄉八)
秦象郡地也漢元鼎六年平南越置九真郡領胥浦居
風都龐(音龍)餘發咸驩無切無編七縣屬交趾刺史(案無切後)
(漢書作無功據漢書地理志及水經注竝作無切與此同)梁武帝于郡理置愛州隋
大業三年改愛為九真郡武德五年丘和歸國罷郡復
為愛州
州境(東西二百八十二里南北四百一十里)
八到(北至上都六千四百七十五里北至東都六千二百一十五里)
(東至演州一百四十里東北至交州五百里)
(南至演州二百五十里五十里東北至長州水行四百)
(西至小獠界水行一百九十里西北至獠柵二百里)
(西北至安南都護府五百里水路七百里)
貢賦(開元貢賦)(孔雀毛緜)
(元和貢)(孔雀尾十具檳榔五百顆)(翡尾一百枚犀角二十斤)
管縣五
九真安順崇平日南軍寧
九真縣(下郭下)
本漢居風縣地也吳改居風為移風隋開皇十七年分
移風置縣屬愛州後漢任延為九真太守舊俗以獵射
為業不知牛耕人常告糴交趾每至困乏延乃令作田
器教之墾闢百姓充給
居風山在縣西四里上有風穴長風自是出焉其山出
金
珍山在縣西三里
安鎮山在縣南三十一里出石磬勝于湘州零陵者
安順縣(下西北至州九里)
本漢居風縣地吳改為移風又分置常樂縣屬九真郡
隋開皇十年改屬愛州十六年改為安順縣皇朝因之
浮岳山在縣西五里
崇平縣(下北至州三十里)
本漢居風縣地晉于此立為高安縣屬九真郡隋開皇
十年改屬愛州十八年改高安為隆安開元元年改為
崇安至德二年又改為崇平
日南縣(下北至州三十里)
本漢居風縣地晉分置津梧縣隋開皇十年析置日南
縣屬愛州皇朝因之
鑿山在縣北一百三十里昔馬援征林邑阻風波乃鑿
此山彎為通道因以為名
海在縣東七里
軍寧縣(下東南至州二十里)
本漢都龐縣也晉分立軍安縣屬九真郡隋開皇十年
改屬愛州至德二年改名軍寧
驩州(日南下府)
(開元戶六千六百四十九元和戶三千八百四十二)(鄉十四鄉六)
古越地九夷之國越裳氏重九譯者也在秦為象郡漢
平南越又置九真吳歸命侯天紀二年分九州之咸驩
縣置九德縣屬交州梁武帝于此置德州隋開皇十八
年改為驩州取咸驩縣為名也大業三年改為日南郡
武德五年改為南德州仍置總管府貞觀元年改為驩
州兼管羈縻州六
州境(案州境里數傳寫缺)
八到(北至上都六千八百七十五里里東北至東都六千六百一十五)
(東至海一百里一百九十里南至林邑國界)
(北至演州一百五十里)
貢賦(開元貢)(象牙黃屑)(沈香)(翠毛)(犀角)(金薄)
管縣二
九德越裳
九德縣(下西至州五里)
本吳所立屬九德郡後改屬驩州
越裳縣(下西至州七十里)
本吳所置因越裳國以為名也屬九德郡武德初屬智
州後屬驩州
峯州(承化下)
(開元戶三千五百六十一元和戶一千四百八十二)(鄉十五鄉入)
古夜郎國之地按今新昌縣界有夜郎溪秦象郡之地
漢平南越置交趾郡之麊泠縣地也(麊音彌亦作□)吳歸命侯
建衡三年分交趾立新昌郡陳于此置興州隋開皇十
八年改為峯州大業二年州廢以縣屬交州武德四年
又置峯州兼管羈縻州二十八
州境(東西九十七里南北六十里)
八到(北至上都六千一百五里五里北至東都五千八百四十)
(東南至安南都護府一百三十里南至漏口江一百里)
(北至羈縻平南州界二百里)
貢賦(開元貢元和貢)(八蠶絲千荳蔻顆檳榔毛蚺蛇膽荳蔻三二百翠一百合)
(犀角四十斤)
管縣二
嘉寧承化
嘉寧縣(下郭下)
本漢麊泠縣地也吳分其地立嘉寧縣後因之
承化縣(下東南至州五里)
本麊泠縣地也天寶元年分置承化縣漢交趾麊泠女
子徵側及妹徵貳反稱王伏波將軍援討平之此地也
陸州(玉山下)
(開元戶一千九百三十四元和戶二百三十一)(鄉六鄉三)
本漢交趾郡地梁大同元年于郡分置黃州隋開皇十
八年改為陸州以在海南有陸路通海北因以為名州
在窮海不生菽粟又無絲緜惟捕海物以易衣食蓋島
夷卉服之𩔖也
州境(東西七百一十里南北五十四里)
八到(西北至上都水陸相兼六千一百二十里北至東都五千八百六十里)
(東至廉州界三百里東北至欽州六百里)
(西南至安南都護府百餘里)
貢賦(開元貢)(玳瑁)(鼊皮)(甲香)
管縣三
寧海烏雷華清
寧海縣(下郭下)
本梁安海武德四年又置海平至德二年更今名
羅佩山在縣東九里其山在大海中也
烏雷縣(下西北至州一里)
本在州東水路三百里總章元年置在海島中因烏雷
州為名大歴三年與州同移于安海縣理
狗理山在縣東四里
華清縣(下西至州一里)
本名玉山縣天寶元年改名華清本在烏雷縣北四十
里大歴三年與州同移于安海縣理南枕大海
官井山在縣東約五十里相傳越王過海泊船于此為
無淡水因鑿石為井因號焉
演州(龍下)
(元和戶一千四百五十案開元戶鄉數傳寫缺)(鄉三)
古南越地漢九真郡之咸驩縣地也自漢迄隋不改武
德五年于此置驩州領安人扶演相景西源四縣貞觀
元年以德州改此為演州(案前驩州叙云武德五年改日南郡為南德州貞觀元年)
(改為驩州據此敘武德五年置驩州貞觀元年改為演州是貞觀後之驩州即武德時之南德州而貞觀後之)
(演州乃武德五年所置之驩州非以德州改也當如唐書地理志云貞觀元年改名演州為是)因演水
為名其州西控海當中國往林邑扶南之大路也
州境(案州境里數傳寫缺)
八到(北至上都六千七百二十五里北至東都六千四百六十五里)
(東至大海六里五十里南至驩州一百)
(北至愛州二百五十里)
貢賦(開元貢)(孔雀尾)(金薄)(黃屑)
管縣三
忠義懷驩龍池
忠義縣(下郭下)
本漢咸驩縣地廣德二年分置忠義縣
懷驩縣(下東至州二十四里)
本漢咸驩縣武德五年分置安人縣為演州理所(案此與州)
(敘武德置驩州貞觀改演州之文亦未協)貞觀二十四年廢州改安人縣為
懷恩天寶二年又改為懷驩廣德二年復置演州仍移
理忠義縣
龍池縣(下南至州二百二十里)
本漢無編縣地也蓋夷獠所附免其徭役故以無編為
名後漢省重拱二年于此置龍池縣仍于縣理立山州
廣德二年廢山州以縣屬演州
大海在縣東四里
長州(文陽下)
(戶六百四十八百里西北至府約一)
附貢(金)
管縣四
文陽銅蔡長山其常
(案舊唐書云唐置長州失起置年月天寶元年改為文陽郡乾元元年復為長州領縣四皆與州同)
(置此必有志文而傳寫缺之)
郡州(案是州舊唐書不載新唐書列羈縻州其縣有樂安與此安樂異)
(戶三百三十五百九十五里西北至府約一)
附貢(白蠟二十斤蚺蛇膽二枚)(孔雀尾二具)
管縣二
郡口安樂
諒州(案楚州舊唐書不載新唐書列羈縻州其縣曰武興古都與此文諒長上竝異)
(戶五百五十二百五十里西北至府約)
附貢(白蠟二十斤)
管縣二
文諒長上
武安州(武曲)
(戶四百五十八八十里西至府約一百)
附貢(朝霞布)
管縣二
武安臨江
唐林州(案舊唐書云龍朔三年智州刺史謝法成招慰生獠昆明北樓等七千餘落總章二年置福禄)
(州以處之天寶元年改為福禄郡至德二年改為唐林郡乾元元年復為福祿州新唐書云福祿州本福禄郡)
(總章二年以故唐林州置大足元年更名安武州至德二載更郡曰唐林乾元元年復州故名據二書則元和)
(時名福禄州此仍作唐林未詳其故)
(戶三百一十七里北至府約一千)
附貢(白蠟二十斤)
管縣二
唐林安遠
武安州(案是州舊唐書不載新唐書列羈縻州其縣三福禄柔遠康林與此扶即潭湍二縣異)
(戶一千二百二十里東至府三百)
附貢(翠毛二百二十合)
管縣二
扶即潭湍
貢州(案是州新舊唐書皆不載)
(戶三百一十八百五十里西南至府約二)
附貢(翠毛三百合)
管縣二
武興古都(案唐書以此二縣隸諒州似誤)
元和郡縣志卷三十八
