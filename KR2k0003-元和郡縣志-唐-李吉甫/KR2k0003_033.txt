元和郡縣志卷三十三
唐李吉甫撰
劒南道(二)
雅州(盧山下都督府)
(開元戶六千五百八十九元和戶一千四百五十三)(鄉二十二鄉二十四)
禹貢梁州之域秦滅蜀為郡即嚴道縣也李膺記曰自
晉永嘉崩離李雄竊據此地蕪廢將二十紀夷獠居之
後魏廢帝二年置蒙山郡于此隋開皇十三年置蒙山
縣并鎮仁壽四年罷鎮改置雅州因州境雅安山為名
大業三年以雅州為臨邛郡武德元年復為雅州兼管
羈縻州十一
州境(東西五百三十九里南北四百三十五里)
八到(東北至上都二千三百四十里東北至東都三千二百里)
(東南至嘉州三百二十里東北至邛州一百七十里)
(西南至黎州二百四十里九十里西北至西山谷口和順鎮)
貢賦(開元貢賦)(□金絺落雁木緜葛)
管縣五
嚴道百丈名山盧山榮經
嚴道縣(中郭下)
本秦舊縣屬蜀郡漢遷淮南王長于嚴道邛郵縣有蠻
夷曰道後魏于此置始陽縣隋大業三年改始陽為嚴
道縣
蒙山在縣南十里今每歲貢茶為蜀之最
長墳嶺在縣西南二十七里道至險惡
平羌水經縣北二里
多切鎮在縣西北三十二里
壠越鎮在縣西三十六里
百丈縣(中西南至州八十六里)
本秦嚴道縣地貞觀八年于此置百丈縣今按鎮城東
有百丈穴故以為名
隴西山在縣西北三十里
大池水經縣東去縣十五步
撫人戍在縣西南二十里
名山縣(中下西南至州四十二里)
本秦嚴道縣地後魏于此置蒙山縣屬蒙山郡隋開皇
十三年改為名山縣因縣西北名山為名也屬邛州仁
壽四年改屬雅州
名山在縣西北十里
弱棟坂在縣東北八里長二里道至險阻
名山水在縣東二百步東南入平羌水
盧山縣(中東南至州七十里)
本秦嚴道縣地隋仁壽元年于此置盧山鎮三年于此
鎮置盧山縣因山為名屬邛州後屬雅州皇朝因之
盧山在縣西北九里其山西北連延入夷獠界正北即
邛州火井縣界
浮圖水一名車盧水經縣西南五里
羅帶水經縣東五十步
靈關鎮在縣西北六十里車靈山在下山有峽口似門
闊三丈長二百步關外即夷獠界
榮經縣(中下東北至州一百一十里)
本秦漢嚴道縣地武德三年于此置榮經縣
邛來山在縣四五十里水名邛笮山故笮人之界也山
巖峭峻山竹高節實中堪為杖因名山也
銅山在縣北三里即文帝賜鄧通鑄錢之所後以山假
與卓王孫取布千疋其山今出銅鑛
九折坂在縣西八十里王陽為益州刺史經此歎息謝
病去官後王遵為益州刺史至此叱馭而過
邛來水東流經縣北三里
邛來鎮在縣西南八十七里
石門戍在縣西南三十五里
眉州(通義上)
(開元戶四萬二千八百三十六元和戶五千八百四闕)(鄉六十五鄉七十二)
禹貢梁州之域在漢即犍為郡武陽縣之南境梁太清
二年武陵王蕭紀開通外徼于此立青州取漢青衣縣
為名也後魏二年平蜀改青州為眉州因峨眉山為名
也武德元年改眉州為嘉州二年于通義縣復置眉州
州境(案州境里數傳寫缺)
八到(東北至上都二千二百一十里東北至東都三千七十里)
(東至陵州七十里四十里東南至嘉州二百)
(正西微北至邛州一百七十里西北至蜀州一百七十里)
(北至成都府二百里)
貢賦(開元貢)(麩金)(獠麻布)(甘子)
管縣五
通義彭山丹陵洪雅青神
通義縣(緊郭下)
本漢武陽縣之南境也後魏于此置通義縣屬齊通郡
隋開皇三年罷郡以縣屬眉州皇朝因之
大江一名汶江經縣東去縣三里出□金
白戰山在縣東北二十五里西臨汶江
彭山縣(緊南至州六十六里)
本漢武陽縣也秦惠王時張儀司馬錯代蜀蜀之王開
明拒戰不勝退走武陽獲之即其地也漢昭帝時犍為
郡自僰道移理武陽周武帝于此置隆山郡以境内有
鼎鼻山地形隆起故為名隋開皇三年罷郡以隆山屬
益州貞觀元年割屬眉州先天元年以犯諱改為彭山
縣
鼎鼻山亦曰打鼻山在縣南十五里宋譙縱據蜀朱齡
石伐之命臧熹外出竒兵譙縱遣將譙小苟引兵塞打
鼻以禦之即此也山形孤起東臨江水昔周鼎淪于此
水或見其鼻遂以名山
大江一名汶江亦曰導江在縣東七里
犍為故城在縣西北五里漢犍為郡也武帝建元六年
分巴蜀二郡立犍為郡
彭亡城亦曰平無城彭祖家于此而死故曰彭亡後漢
岑彭擊公孫述至武陽所營地名彭亡聞而惡之欲徙
會日暮而止是夜蜀刺客詐為亡奴降彭遂刺殺彭初
岑彭至其地改曰平無若言巴蜀已平無復賊也
馨堰在縣西南二十五里擁江水為大堰開六水門用
灌郡下公孫述僭號犍為不屬述攻之功曹朱遵拒戰
于六水門是也
丹稜縣(上東北至州七十三里)
本南齊之齊樂郡也周明帝置樂齊縣武帝改為洪雅
縣隋開皇十二年因縣南有洪雅鎮就立洪雅縣仍改
今理為丹稜縣屬眉州皇朝因之
三青山在縣東北四十五里
思蒙水在縣西北二十五里
洪雅故城在縣東百五十步
洪雅縣(上東北至州一百二十里)
本齊樂郡之南境也自晉迄宋夷獠有其地周武帝攘
卻夷獠立洪雅鎮隋開皇十三年改洪雅為丹稜縣更
于此置洪雅縣兼帶洪雅鎮屬眉州縣西有洪雅川以
名縣
可暮山在縣西北三十九里山多材木公私資之
青衣水一名平羌水經縣南一里
青神縣(中北至州六十里)
本漢南廣縣地也李雄之後夷獠内侵西魏恭帝遙于
此置青衣縣屬眉州之青城郡隋開皇三年罷郡徙縣
居郡理屬眉州皇朝因之
青神祠即青衣神在今嘉州界
汶江經縣東三里
青神縣城在縣南二十三里
松州(交川邊下都督府)
(開元戶七百二十鄉鄉六元案是州與翼維悉静諸州僅載開元戶不及和蓋因已没吐蕃)
禹貢梁州之域古西羌地也羌人本出自三苖蓋姜姓
之别也其國近南嶽及舜流四凶徙之三危濱于賜支
至于河首緜地千里賜支者禹貢所謂析支者也夏桀
之亂犬夷入居岐邠之間成湯伐而攘之及武王伐商
羌髳會于牧野周衰西戎來宼殺幽王于驪山及秦穆
公得戎人由余遂霸西戎開地千里其後子孫分别各
自為種所居無常依逐水草以戰死為吉利病終為不
祥婦人孕身六月而産子不避風雪性剛猛得西方金
行之氣始皇時務力併六國兵不西行故羌種得以繁
息漢武帝北逐匈奴西逐諸羌乃渡河湟築令居塞始
置護羌校尉列河西四郡隔絶羌胡後漢至于魏晉或
降或叛至後魏鄧至王象舒理者並白水羌也常為羌
豪因地名自漢為鄧至王其後子孫彭舒者遣使内附
拜龍驤將軍益州刺史甘松縣開國子假以渠帥之名
後魏末平鄧至蕃始統有其地後周保定五年于此置
龍涸郡天和元年改置扶州領龍涸郡隋開皇三年廢
龍涸郡置嘉誠鎮與扶州同理焉大業三年改扶州為
同昌郡領嘉誠縣隋末陷于寇賊武德元年隴蜀平定
改置松州貞觀三年置都督府後但為州
州境(東西二百一十四里南北一百七十七里)
八到(東北至上都一千九百里十里東北至東都二千七百六)
(東至茂州三百里里東北至扶州三百)
(南至翼州一百八十里西南至當州三百里)
貢賦(開元貢)(狐尾)(當歸)(犀)(牛酥)
管縣二
嘉誠交川
本周舊縣也武帝天和元年置屬龍涸郡隋開皇三年
罷郡屬扶州武德元年改屬松州
雪山在縣東八十里春夏常有積雪故名
甘松嶺在縣西南十五里
寧遠鎮在縣北一百里
大定戌在縣北四十里
交川縣(下北至州三十四里)
本周舊縣天和中置屬龍涸郡隋開皇三年罷郡屬扶
州武德改屬松州
洛稽山在縣西北七十五里
江源鎮在縣西北三十里
茂州(通化邊下都督府)
(開元戶二千五百四十元和戶六百九十)(鄉一十三寫缺案鄉數傳)
禹貢梁州之域本冉駹國漢武帝破南越冉駹等皆震
恐請臣置吏元鼎元年以冉駹為汶山郡今州即漢屬
郡汶江縣也周保定四年立汶州隋開皇五年改為會
州大業三年罷會州為汶山郡武德三年改置南會州
總管府貞觀八年改為茂州以茂滋山為名
州境(東西四百七十八里南北三百六十里)
八到(東北至上都二千一百四十里東北至東都三千里)
(東至緜州取松嶺關路三百七十里南至彭州三百七十里)
(西至維州二百二十里北至翼州一百二十里)
貢賦(開元貢賦)(麝香麻升麻布)
(元和貢)(生馬牙硝)
管縣四
汶山汶川通化石泉
汶山縣(中下郭下)
本漢汶江縣地晉改為廣陽縣屬汶山郡隋開皇十八
年改為汶山縣屬會州皇朝改屬茂州按汶山即岷山
也南去青山石山百里天色晴明望見成都山嶺停雪
常深百丈夏月融泮江川為之洪溢即隴之南首也
汶江北自翼州南流經縣西二里
石密溪在縣東十九里
汶江城在縣北三里
汶川縣(中下北至州一百里)
本漢緜虒縣地梁于此置汶川縣縣西汶水因以為名
仍于縣置汶山郡隋開皇三年罷郡以縣屬汶川(汶州即茂)
(州汶川縣理是也)六年又屬會州武德改隸茂州
玉壘山在縣東北四里
濕坂在縣南一百三十七里嶺上樹木森沈常有水滴
未嘗暫燥故曰濕坂
大江水一曰汶江至汶山故郡乃廣二百步
廣柔故縣在縣西七十二里漢縣也屬蜀郡禹本汶山
廣柔人有石紐邑禹所生處今其地名刳兒畔
故桃關在縣南八十二里遠通西域公私經過惟此一
路關北當風穴其一二里中晝夜起風飛沙揚石
繩橋在縣西北三里架大江水篾笮四條以葛藤緯絡
布板其上雖從風搖動而牢固有餘夷人驅牛馬去來
無懼今按其橋以竹為索闊六尺長十步
通化縣(中下東北至州一百六十里)
本漢廣柔縣地周武帝時于此置石門鎮隋開皇十六
年以近白狗生羌于金川鎮置金川縣十八年改為通
化縣皇朝因之
蜀山在縣東北六里
縣城累石為城内實外險東北二面並累石南面西面
臨岸去地百餘丈
石泉縣(中下西至州一百二十里)
本漢汶江縣地貞觀八年于此置石泉縣縣屬茂州
石城山在縣東南一里
石密水經縣南一里
翼州(臨翼下)
(開元戸一千七百一十四)(鄉七)
禹貢梁州之域本秦漢徼外羌也武帝元鼎中開為縣
今州即漢蜀郡蠶陵縣之地也梁太清中武陵王蕭紀
于蠶陵舊縣置鐵州尋廢周武帝天和元年討蠶陵羌
又于七頃山下置翼州以翼計水為名隋大業三年省
州改置和山鎮以翼水等三縣屬會州武德元年重置
翼州其地西枕大江南面臨溪
州境(東西三百三十里南北一百七十里)
八到(東北至上都二千四百二十里東北至東都三千二百七十里)
(南至茂州一百二十里西至悉州二百二十里)
(西北至當州二百七十里北至松州一百八十里)
貢賦(開元貢賦)(麝香麻布)
管縣三
衛山翼水峨和
衛山縣(中下郭下)
本漢蠶陵縣地周武帝于此置翼水縣以翼計水為名
屬翼計都隋開皇三年罷郡以縣屬翼州皇朝因之天
寳元年改為衛山縣
七頃山一名落目山此路山巖峻阻平地惟有七頃因
呼為七頃山
龍涸故城俗名防渾城在縣北十一里城之北境舊是
吐谷渾所居故曰防渾城
石臼戍在縣北六十里
笮橋在縣北三十七里以竹篾為索架北江水
翼水縣(中下北至州六十里)
本漢蠶陵縣地周于此置龍水縣屬清江郡隋開皇三
年改為清江縣三年罷郡以縣屬翼州十八年又改清
江為翼水縣皇朝因之
石鏡山在縣東南九里山側有石圓徑二尺明徹如鏡
因名
大江水經縣西二百步翼水出縣南下
峨和縣(中下南北至州六十里)
本漢蠶陵縣地天寳十一年分置峨和縣以縣有峨和
山也縣在石臼戍北大江之西也
維州(維川邊下)
(開元戶七百六十五)(案鄉數傳寫缺)
本徼外羌冉駹之别種也初蜀將姜維馬忠北討北汶
山叛羌此其地也今居姜維城即維所築自晉以後羌
夷或降或叛隋開皇四年討叛羌以其地置薛城戌屬
會州復又没賊武德四年白狗羌首領内附于姜維城
置維州以統之其城甚險固乾元元年没西戎(案舊唐書代宗)
(紀新唐書地理志並云松州維州廣德元年没吐番舊唐書云上元元年後吐蕃贊普攻維州不下乃以婦人)
(嫁維州門者二十年中生二子及蕃兵攻城二子内應城遂陷吐蕃得之號無憂城李肇國史補云吐蕃自貞)
(元末失維州選婦人為維州守卒之妻及元和中婦人已育數子蕃宼大至𤼵火應之維州復陷合各書所載)
(維州没吐蕃年代互異當是貞元時復之元和中再没此云乾元元年没西戎蓋僅據其始而言)
州境(東西三百二十五里南北二百五十三里)
八到(東北至上都二千八百三十里東北至東都三千五百六十里)
(東至真州一百里十里東至茂州二百二)
(東北至恭州三百五十里東至當州二百六十里)
(西至悉州一百五十里)
貢賦(開元貢)(麝香)(犛牛尾)
管縣三
薛城定廉鹽溪
薛城縣(下)
本隋薛城戍武德四年改為縣與州同置
姜維山在縣西一里
定廉縣(下)
本隋開皇四年置定廉戌于此屬會州武德四年改為
縣與州同置因定廉水為名
鹽溪縣(下)
貞觀三年置有鹽溪村因為名(案唐書地理志貞觀二年置薛城又析置鹽溪)
(縣永微元年省入定廉)
定廉山在縣東十里
當州(江源下數傳寫缺案戶鄉)
本漢蠶陵縣地貞觀二十一年割松州通軌縣置當州
仍以羌首領為刺史
州境(東西一百六十八里南北一百三十五里)
八到(東北至上都二千一百一十里東北至東都二千九百七十里)
(東至翼州二百七十里東南至悉州三十里)
(東北至松州三百里西南至靜州六十里)
(北至維州二百六十里)
貢賦(開元貢)(麝香角大黃羚羊)(當歸)(犛牛尾)
管縣四
通軌利和谷和平康
通軌縣(下郭下)
貞觀三年置屬松州二十一年于縣置當州
利和縣(下西南至州三十里)
周天和元年于此置廣平縣尋廢顯慶二年于廣平故
城置利和縣
谷和縣(下東南至州六十里)
文明元年開生羌置
平康縣(下西南至州六十里)
顯慶中因古平康城置在平康水西隸翼州尋廢垂拱
元年置以屬當州(案唐書地理志平康本隸當州天寳元年改隸松州通典及舊唐書並以)
(平康屬松州與是志異)
悉州(歸誠邊下)
(開元戶八百五十五)(案鄉數傳寫缺)
顯慶元年分當州置在悉唐川因以為名其首領任刺
史
州境(東西一百六十里南北八十里)
八到(東北至上都二千三百里十里東北至東都三千二百一)
(東至冀州二百二十里東至維州二百五十里)
(東南至成都府六百五十里西北至靜州六十里)
貢賦(開元貢)(麝香)(犛牛酥并尾)(當歸)(羌活)
管縣三
識臼左封歸誠
識臼縣(下郭下)
顯慶元年與州同置地名識臼因之為名
肅蕃山在州北八十里肅蕃鎮在山下
左封縣(下東南至州二十里)
周天和元年于此置廣平縣隋開皇十八年改為左封
天寳中又置縣置守捉
歸誠縣(中下西北至州八里)
本生羌垂拱二年從化三年置縣以處之
靜州(靜川邊下)
(開元戸六百七十二)(鄉二)
本漢蠶陵縣地天授元年于此置靜州其城據山甚險
固
州境(東西三百二十里南北二百三十里)
八到(東北至上都三千三十里十里東北至東都三千一百五)
(東南至悉州八十里東北至當州六十里)
(南至赤和縣三十五里西北至柘州三十里)
(北至茹州六十里)
貢賦(開元貢)(麝香)(犛牛酥)
管縣三
悉唐靜居清道
悉唐縣(中下西至州二十四里)
靜居縣(中下)
清道縣(下)
右並顯慶元年與悉州同置天授元年割屬靜州
柘州(蓬山邊下傳寫缺案戶鄉數)
儀鳳元年置以山多柘木因以為名其城四面險阻易
于固守有安戎江蓬婆水在州南三十里
州境(案州境里數傳寫缺)
八到(東北至上都二千一百七十里東北至東都二千三十里)
(東南至靜州三十里南至維州三百里)
(西至恭州一百里)
貢賦(開元貢)(麝香)(當歸)(羌活)
管縣二
柘縣喬珠
柘縣(中下郭下)
前上元二年置
大雪山一名蓬婆山在縣西北一百里
柏嶺在縣北八十里嶺北三十里至白崖驛與吐蕃接
界
喬珠縣(中下東至州五十里)
與州同年置
恭州(恭化下數傳寫缺案戸鄉)
開元二十一年析靜州部落于柘州西置
州境(案州境里數傳寫缺)
八到(東北至上都三千三十里十里東北至東都三千一百五)
(東至柘州一百里五十里東南至茂州三百)
(西南至維州三百五十里)
管縣三
和集博恭烈山
和集縣(中下郭下)
舊名廣平縣屬靜州開元二十七年于縣置恭州天寳
元年改名和集
博恭縣(中下西至州二十五里)
烈山縣(中下西至州五十里)
真州(昭德下數傳寫缺案戶鄉)
在合江鎮西一百四十二里其地本名真符天寳三年
節度使章仇兼瓊以其地險阻又當西山要路奏置真
符營控押一州仍置兵于其處五年節度郭虛已緣羌
項搖動仍奏置昭德郡乾元元年改為真州
州境(案州境里數傳寫缺)
八到(東北至上都二千一百八十里東北至東都三千四十五里)
(東至翼州四十里西至維州一百里)
(西北至茂州通化縣一百里北至悉州界四十里)
貢賦(元和貢置當歸三斤半載麝香貢案是州自天寶故不開元)
管縣四
真符昭德昭遠雞川
真符縣(中下郭下)
昭德縣(中下)
昭遠縣(中下)
雞川縣(中下)
右昭德等三縣並在州側近以熟羌首領為其令長居
無常所(案舊唐書地理志昭德本識臼縣屬悉州天寳初改屬翼州改縣名昭德五年改屬真州是志)
(于悉州之識臼不言其後改名此真州之昭德不言以何縣析置殆因僑徙無常姑弗深攷而兩存之)
黎州(洪源中)
(元和戶三百三十八缺鄉五案開元戸鄉數傳寫)
禹貢梁州之域漢武帝破夷于邛置沈黎郡周天和三
年開越嶲于此置黎州隋廢州置沈黎鎮武德元年罷
鎮為南登州大足元年巡察使殷祚奏割雅州漢源飛
越通望三縣置黎州龍興三年嶲州都督元膺奏廢開
元三年本道使陸象先重奏置天寳初廢飛越縣止領
縣二其州城東西南三面並臨絶澗惟北面稍平貞元
元年節度使韋臯鑿北面隍塹深闊又于州北故武侯
城迤邐置堡三所為州城之援管羈縻州五十七並蠻
夷部落大首領主之
州境(案州境里數傳寫缺)
八到(東北至上都二千五百八十里東北至東都二千四百三十里)
(東至戎城無路約七百里東北至雅州二百四十里)
(西南至嶲州六百五十里其城西臨大渡河河西西至廓清城一百八十里)
(羌蠻界)
貢賦(開元貢)(椒一石)
管縣二
漢源通望
漢源縣(中郭下)
本漢旄牛縣地隋仁壽二年平夷獠于此置漢源縣因
漢川水為名四年罷鎮立縣屬雅州貞觀三年割屬嶲
州開元二年分屬黎州
飛越山在縣西北一百里山西北兩面並接羌戎界儀
鳳二年置飛越縣天寳初廢
沈黎鎮在縣東北六十一里
廓清城在州西一百八十里
銅山城西北五十里
定蕃城在通望軍東一百八十里
衝要城在通望縣東十三里
大定城在州南二百三十里乾元二年改和集鎮置
以上五城並貞觀元年韋臯置
通望縣(中北至州九十里)
本漢旄牛縣地隋開皇二十年于此置大渡鎮大業二
年改為陽山鎮武德元年改為陽山縣屬嶲州天寳元
年改名通望縣割屬黎州
大渡水經縣北二百步
沈黎鎮在縣東北六十一里
通望戍在縣西南十二里
巂州(越巂下府)
(開元戸三萬八千三十五十元和戶一萬六千五百八)(鄉二十六鄉三十)
本漢南外夷獠秦漢為邛都國秦嘗攻之通五尺道政
置吏焉至漢武帝始誅且蘭邛君并殺笮侯而冉駹等
皆震恐乃以邛都之地為越巂郡屬益州按郡有越水
巂水出生羌界言越巂者以彰威德遠也領縣十五魏
晉以還蠻獠恃險抄竊乍服乍叛周武帝天和三年開
越巂地于巂城置嚴州隋開皇六年改為西寧州十八
年改為巂州皇朝因之至德二年没蕃貞元十三年節
度使韋臯收復
州境(東西九百八十里南北一千二百里)
八到(東北至上都三千二百三十里東北至東都四千九十里)
(東至蠻界約二百里十里東南至姚州三百五)
(東北至雅州六百五十里南至瀘渡四百五十里)
(西至東瀘水二百里百九十里北至成都府一千二)
貢賦(開元貢)(絲布)
管縣七
越巂西瀘蘇祁臺登邛部昆明
會川
越巂縣(上郭下)
本漢邛都縣地隋開皇六年分邛都置越巂縣皇朝因
之
陷河在縣東南十里初成帝置邛都縣無幾陷為汙澤
因名陷河
西瀘縣(下東北至州二百七里)
本漢邛都縣地周武帝天和三年于此置本可縣天寳
元年改名西瀘縣
温湯水出縣西山下十二里
瀘水在縣西一百十二里諸葛亮征越巂上疏曰五月
渡瀘深入不毛謂此水也水峻急而多石土人以牛皮
作船而渡勝七八人
姜磨戌在縣西南三里
蘇祁縣(上東南至州二十五里)
本漢舊縣屬越巂郡後䧟夷獠周武帝重開越巂復立
蘇祁縣屬嚴州隋開皇改屬巂州皇朝因之
温水出縣東平地二十一里
臺登縣(下正南微北至州一百七十里)
本漢舊縣屬越巂郡周武帝重開越巂于舊理立臺登
縣後遂因之
鐵石山在縣東三十五里山有砮石火燒成鐵極剛利
念諾水本名繩水流入瀘水在縣西北七百里自羌戎
界流入
長江水本名孫水出縣西北
胡浪山下有司馬相如定西南夷橋橋孫水以通邛笮
即此水也
諸葛亮故城在縣東南三里亮南征至此所築也
邛部縣(下西南至州二百六十里)
本漢蘭縣地屬越巂郡周武帝于此邛部城置縣仍以
舊城為名屬邛部郡隋開皇三年改屬巂州皇朝因之
巂山在縣西南九里巂水出于巂山下州郡得名因此
水也
清寇鎮在縣西北一十八里
昆明縣(中東北至州三百里)
本漢定笮縣也屬越巂國去郡三百里出鹽鐵夷皆用
之漢將張嶷殺其豪率遂獲鹽鐵之利後没蠻夷周武
帝立定笮鎮凡言笮者夷人于大江水上置籐橋謂之
笮其定笮大笮皆是近水置笮橋處武德二年于鎮置
昆明縣蓋南接昆明之地因以為名
鹽井在縣城中今按取鹽先積柴燒之以水灑土即成
黑鹽
會川縣(中北至州三百七十里)
本漢會無縣屬越巂郡蕭齊没于蠻獠高宗上元二年
于其地置會川縣天寳初又于縣側立會同軍在今州
南三百七十里是也
姚州(雲南下數傳寫缺案戶鄉)
本漢雲南縣之地武德四年安撫大使李英以此中人
多姓姚故置姚州爲瀘南之巨屏天寳十三年沒蕃貞
元初蠻帥異牟尋歸國冊拜謂之南詔九年南詔又以
其地内屬
州境(案州境里數傳寫缺)
八到(東北至上都四千三百里里東北至東都四千八百九)
(東南至安南二千里里南至戎州三百一十)
(西至羊苴咩城三百里里西北至巂州三百五十)
(北接鬀州)
貢賦(案前自成都府彭蜀漢邛簡各州及戎眉松維當悉靜柘真黎巂等州之賦恭州與姚州之貢賦並)
(傳寫缺)
管縣三
姚城長明長城
姚城縣(下西南至州十五里)
長明縣(下西南至州十五里)
長城縣(下南至州五里)
右並與州同置龍朔中于州理置都督府尋廢入巂州
垂拱元年重置
協州(下)
(開元戶二百二十九)(案鄉數傳寫缺)
本夜郎國也漢武帝開夜郎置犍為郡今州即犍為郡
之南廣縣也其後蠻夷内侵郡因荒廢隋開皇四年隸
附于此置協州大業三年廢入犍為郡武德元年開南
中復協州
州境(案州境里數傳寫缺)
八到(東北至上都三千一百里十里東北至東都三千九百六)
(東北至戎州四百一十里南接曲州)
管縣三
東安西安胡津
東安縣(下郭下)
西安縣(下東南至州二十七里)
胡津縣(下南至州六十里)
右三縣隋開皇三年並同州置本漢南廣縣之地大業
二年廢武德元年南夷款附重置
曲州(朱提下數傳寫缺案戶鄉)
本漢夜郎國地武帝于此置朱提縣屬犍為郡後立為
郡在犍為郡南一千八百里後漢省郡諸葛亮南征復
置朱提縣自梁陳以來不復賓服隋開皇四年開置南
中立為恭州武德元年改為曲州朱提山名出善銀食
貨志曰朱提銀重八兩名為一流因山名郡縣也
州境(案州境里數傳寫缺)
八到(東北至上都三千三百里十里東北至東都四千三百三)
(南接郎州北接協州)
貢賦(案前協州與此曲州之開元元和貢賦並傳寫缺)
管縣二
朱提唐興
朱提縣(下郭下)
唐興縣(下西至州五里)
右二縣並武德元年與州同置朱提取漢舊名也
七曲水在州西北三十里
溺水在七曲水北百三十里南北四百里東西七百里
窮年密霧未嘗覩日月輝光樹木皆衣毛深厚時時多
水濕晝夜沾灑上無飛鳥下絶走獸惟夏月頗有蝮蛇
土人呼為漏天也
元和郡縣志卷三十三
