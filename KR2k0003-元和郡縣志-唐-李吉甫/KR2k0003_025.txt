元和郡縣志卷二十五
唐李吉甫撰
山南道(三陽案唐書地理志山南西道有集州即符郡其縣曰難江大牟嘉川有壁州即)
(始寧郡其縣曰通江廣納符陽白石東巴有巴州即清化郡其縣曰清化曾口歸仁始寧其章恩陽)
(七盤有蓬州即蓬山郡其縣曰蓬池良山儀隴伏虞宕渠蓬山朗池有通州即通川郡其縣曰通川)
(永穆三岡石鼓東鄉宣漢新寧巴渠閬英有開州即盛山郡其縣曰開江新浦萬歲有閬州即閬中)
(郡其縣曰閬中晉安南部蒼溪西水奉國新井新政岐坪有果州即南充郡其縣曰南充相如流溪)
(西充岳池有渠州即潾山郡其縣曰流江渠江潾山此皆缺志文與節度使所管州縣原目不符)
興元府(漢中鄉數𫝊寫缺案戶)
今為山南西道節度使理所(管興元府洋州利州鳳州興州成州文州)
(扶州集州壁州巴州蓬州通州開州閬州果州渠州管縣八十八案都管戶數傳寫缺)
禹貢華陽黑水惟梁州舜十二牧梁其一也春秋時及
戰國並屬楚楚懷王時秦惠文王取漢中地六百里以
為漢中郡秦亡項羽封高祖為漢王高祖欲攻羽蕭何
曰語曰天漢其稱甚美遂從之後漢末張魯據漢中改
漢中為漢寧郡曹公討平之復為漢中郡蜀先主破魏
將夏侯妙才遂有其地為重鎮魏延蔣琬姜維相繼屯
守其後鍾會既克蜀又置梁州晉末李特據蜀漢中又
為所有桓温討平之譙縱時又失漢中縱滅又歸舊理
自漢宋以還多理南鄭隋開皇三年罷郡所領縣並屬
梁州大業三年罷州為漢川郡武德元年又改為襃州
二十年又為梁州興元元年因德宗遷幸改為興元府
按漢中當巴蜀捍蔽故先主初得漢中謂人曰曹公雖
來無能為也及蕭齊明帝時後魏大將元英率兵十萬
通斜谷圍南鄭刺史蕭懿拒守百餘日不拔而退
府境(東西三百九十九里南北四百四十七里)
八到(東北至上都七百六十里里東北至東都一千六十二)
(東至洋州一百二十里里西南至利州四百九十)
(西取巴嶺路至集州二百八十里西取斜谷路至鳳州三百八十里)
(正西微北至興州二百五十里里北取太白山路至鳳翔府六百)
貢賦(開元貢賦)(紅花麻布)(緜)(絹)
管縣六
南鄭襃城金牛三泉城固西
南鄭縣(次赤郭下)
本漢舊縣屬漢中郡幽王為犬戎所滅鄭桓公死之鄭
人南奔居此故曰南鄭高祖都之蜀後主以魏延為南
鄭侯後魏改為光義縣隋開皇元年又為南鄭
巴嶺在縣南一百九里東傍臨漢江與三峽相接山南
即古巴國
漢水經縣去縣一百步禹貢曰嶓冢導漾東流為漢裴
秀云漢氏釋淮水改秩漢水為四瀆以其國所氏
襃城縣(次畿東至府三十三里)
本漢襃中縣屬漢中郡都尉理之古襃國也當斜大路
晉義熙末朱齡石平蜀梁州刺史理此仍改襃中縣魏
又于此置襃中郡隋開皇元年以避廟諱改為襃内縣
仁壽元年改為襃城
襃水源出縣西衙嶺川斜水與襃水同源而派分(襃水東流)
(入于漢中郡襃城縣斜水北流入渭經武功縣及鳳翔扶風三縣者也)漢孝武時人欲通
襃斜道及漕事下御史大夫張湯湯問其事因言抵蜀
從故道多坂迴遠今開襃水至斜間百餘里以車轉從
斜下渭如此漢中之穀可致山東從沔無限便于砥柱
之漕且襃斜林木竹箭之饒擬于巴蜀天子然之拜湯
子卬為漢中守發數萬人作襃斜道五百里道果便近
而水多湍石不可漕遂止
襃谷山在縣北五里南口為襃北口為斜長四百七十
里
襃國在縣東二百步襃姒之所出也
甘亭關在縣北九里今為戍
襃斜道一名石牛道張良令漢王燒絶棧道示無還心
即此道也諸葛亮與兄瑾書曰前趙子龍退軍燒壞赤
崖以北閣道緣谷百餘里其閣梁一頭入山腹立柱于
水今水大而急不可安柱不可強也
金牛縣(次畿東至府一百八十里)
本漢葭萌縣地東晉孝武分置緜谷縣武德二年分緜
谷縣通谷鎮置金牛縣取秦五丁力士石牛出金為名
嶓冢山縣東二十八里漢水所出
嘉陵江經縣西去縣三十里
故關城俗名張魯城在縣西三十八里
三泉縣(次畿東北至府二百五十里)
本漢葭萌縣地蜀先主改為漢壽縣武德四年置南安
州又置三泉縣八年州廢以縣屬梁州
城固縣(次畿西至府七十二里)
本漢舊縣(案前後漢書及晉書俱作成固)有鐵官屬漢中郡隋開皇三
年改屬梁州武德二年改為唐固縣貞觀二年復舊
通關山在縣東北九里漢高祖北定三秦蕭何守漢中
欲修此道通關中故名通關山
漢水南去縣二里
黑水出縣西北太行山南流入漢諸葛亮牋曰朝發南
鄭暮宿黑水
成固故城在縣東六里韓信所築晉平譙縱後梁州刺
史嘗理于此也
西縣(次畿西至府一百里)
本漢沔陽縣地後魏分置嶓冢隋大業二年改為西縣
百牢關在縣西南三十步隋置白馬關後以黎陽有白
馬關改名百牢關自京師趣劔南達淮左皆由此也
八陣圖在縣東南十里諸葛亮疊細石為圖
諸葛亮墓在縣東南八里亮卒遺命葬漢中定軍山貞
觀十一年敕禁採樵
定軍山在縣東六十里
洋州(洋川雄)
(開元戶一萬八千八百八十九元和戶二千八百九十六)(鄉四十八鄉五十二)
本漢漢中郡成固縣地先主分成固立南鄉縣為蜀重
鎮晉改為西鄉縣後魏宣武帝正始中于豐寧戍置豐
寧郡廢帝于此置洋州因洋水為名隋大業二年廢洋
州置洋川鎮武德元年復于西鄉立洋州
州境(東西二百九十二里南北六百六十里)
八到(東北至上都六百四十里十里東北至東都一千四百九)
(東至金州五百里百六十里南至壁州西路五)
(西至興元府一百二十里里北至京兆府盩厔縣五百)
貢賦(開元貢賦)(白交椶緜絹)(火麻布)(野紵布)
管縣五
興道黃金洋源西鄉貞符
興道縣(緊郭下)
本漢成固縣地後魏宣帝分置興勢縣理在興勢山上
故以為名武德元年置洋州以縣屬焉貞觀二十三年
改為興道縣
興勢山在縣北二十里蜀先主遣諸葛亮出駱谷戍興
勢山置烽火樓處處通照即此山按三國時蜀以漢中
(建安末破魏將夏侯妙才遂有漢中以魏延鎮守其後蔣琬姜維相繼鎮于此即今郡也)興勢(後主延熙)
(七年將軍王平守之魏將曹爽等攻不克即今興道縣也)白帝(先主章武元年屯之遂為重鎮後主建興)
(十五年吳將全琮來攻不克即今雲安郡也)並為重鎮(案雲安郡即䕫州地理通釋引元和志白)
(帝山即州城所據也與赤甲山接初公孫述殿前井有白龍出因號白帝城城周迴七里西南二里因江為池)
(東臨瀼溪惟北一面小差逶迤羊腸數轉然後得上云云今是書于䕫州及所管各縣並缺附識于此)
漢水經縣南去縣一百步
儻谷一名駱谷在縣北三十里後主延熙二十年諸葛
誕反于淮南分關中兵東下姜維欲乘虚向秦川率數
萬人出駱谷聞誕已破遂還
駱谷路在今洋州西北二十里州至谷四百二十里晉
司馬勲出駱谷破趙戍壁于懸鉤去長安二百里按駱
谷在長安西南南口曰儻谷北口曰駱谷谷中多反鼻
蛇青攢(音爨)蛇一名燋尾蛇常登竹木上能十數步□人
人中此蛇者即須斷肥去毒不然立死
駱水在縣城西一里
黃金縣(中西南至州一百三十里)
本漢安陽縣地屬漢中郡後魏文帝于此分置黃金縣
因黃金水為名
黃金水出縣西北百畝山黃金谷南流入經縣西去縣
九里其谷水陸艱險語曰山水艱阻黃金子午魏遣曹
爽由駱谷伐蜀蜀將王平拒之于興勢山張旗幟至黃
金谷謂此山也
故鐵城在縣西北八十里城在山上言其險峻故以鐵
為名昔氐帥楊難當寇漢川令魏興太守薛健據黃金
戍姜寶據鐵城宋遣梁州刺史蕭思話攻拔之驛即子
午道也舊道在今金州安康縣界梁將軍王神念以舊
子午道緣山避水橋梁百數多有毁壊乃别開乾路更
名子午道即此路是也
洋源縣(中西北至州一百二十里)
本漢晉西鄉縣武德七年析置洋源縣因洋水以為名
洋水在縣南三百步
西鄉縣(上西北至州一百里)
本漢成固縣地蜀先主置南鄉晉武帝改為西鄉縣武
德元年置洋州州理在西鄉後移理興道縣
洋水東去縣八里
貞符縣(中南至州六十里)
開元十八年置初名華陽縣天寶三年廢八年王鉷奏
開清水谷路復奏置其年鑿山得玉冊因改名貞符縣
隸京兆府十一年以路遠改屬洋州
利州(益昌下府)
(開元戶一萬一千八百八十一元和戶二千四百四十四)(鄉三十二鄉二十七)
本秦蜀郡地漢分巴蜀置廣漢郡按今州即廣漢郡之
葭萌縣地也蜀先主改葭萌為漢夀縣屬梓潼郡晉改
漢壽為晉壽梁天監以竺胤為太守隨夏侯道遷入後
魏改立西益州梁大通六年又克之始通劔路改西益
州為黎州武陵王蕭紀僭號于蜀以席嶷為黎州刺史
嶷反州屬魏復改黎州為西益州正始三年改西益州
為利州隋大業三年改為義成郡武德元年又改為利
州州城西臨嘉陵江周宣帝大象二年以豆盧勣為利
州總管至任未幾而王謙據益州叛遣益州刺史達奚
堪馬步十萬來攻利州于子城南北起土山城内之人
負戶汲援軍既至堪等敗走令大城内東西南北有大
池是達奚堪取土處也
州境(東西三百三十里南北二百五里)
八到(東至上都一千二百五十里里東北至東都一千一百一十)
(東至集州三百里西至龍州四百里)
(西北至文州四百九十里里東北至興元府四百九十)
貢賦(開元貢賦)(乾天門冬絹金鋼鐵布緜)(絲布)
(元和貢)(芎藭)(麝香)
管縣五
緜谷益昌葭萌胤山景谷
緜谷縣(上郭下)
本漢葭萌縣地東晉孝武帝分晉壽縣置興安縣隋開
皇十八年改為緜谷縣因縣東南緜谷為名
龍門山在縣東北八十二里出好鍾乳
穿山一名胡頭山出好鐵舊置鐵官又有山空鼉伏于
空處皮可為甲刀箭所不能入
西漢水一名嘉陵水經縣西去縣一里
潛水出縣東北龍門山書曰沱潛既道是也
益昌縣(中下東北至州四十五里)
本漢葭萌縣地晉改置晉壽縣周改為益昌縣屬晉壽
郡隋改屬利州
晉壽故城在縣東南五十里本漢葭萌縣也按蜀先主
自葭萌取成都留中郎將霍峻守葭萌城張魯遣使誘
之峻曰小人頭可得城不可得也
小劒故城在縣西南五十一里小劒城去大劒戍四十
里連山絶險飛閣通衢故謂之劒閣道自縣西南踰小
山入大劒口即秦使張儀司馬錯伐蜀所由路也亦謂
之石牛道又有古道自縣東南經益昌戍又東南入劒
州晉安縣界即鍾會伐蜀之路也
葭萌縣(上北至州一百一十五里)
本漢葭萌縣地東晉于今縣南置晉安縣隋改為葭萌
縣取漢舊縣名也
嘉陵江在縣城南
胤山縣(中下西北至州二百一十五里)
本漢葭萌縣地後魏于今縣西南十五里置義城縣隋
義寧二年改名義清縣天寶元年改為胤山以縣北三
十里有可胤山為名
縣城置玄白崖山上武德四年築義清縣理焉惟三面
有城皆臨絶險南面因險不更築城
景谷縣(中下西南至州六十六里)
本漢白水縣地屬廣漢郡宋元嘉十七年氐人楊難當
自稱大秦王進軍克葭萌獲晉夀太守申坦因分白水
置平興縣屬之沙州隋開皇十八年改為景谷縣因縣
北景谷為名大業二年廢沙州縣屬利州
縣城本平興城楊難當所築削山為城城三角中有一
井傅豎眼所穿
木馬山在縣西南二十五里諸葛亮之出祁山也作木
牛流馬以供運于此造作因以名焉
白水一名羌水經縣西一里
石門關在縣南十八里因山為阻昔諸葛亮鑿石為門
因名之
鳳州(河池上)
(開元戶三千八百四十九元和戶一千三百五十八)(鄉二十二鄉一十五)
禹貢梁州之域戰國時為秦地秦并天下為隴西郡地
漢高帝分隴西郡置廣漢郡武帝分廣漢隴西郡置武
都郡領縣九其屬有故道河池二縣今州即二縣之地
也三國時屬魏明帝太和三年其地沒蜀魏平蜀後復
為雍州之地其地本氐羌所居後漢獻帝建安中有楊
騰者為部落大帥騰子駒勇健多計略始徙居仇池至
宋武帝封楊盛為武都王其子玄及難當亦相繼為王
文帝元嘉十八年難當傾國南寇規有蜀土後魏太平
眞君二年招定仇池其年于此城立鎮太和元年置固
道郡孝昌中以固道郡置南岐州廢帝三年改南岐州
為鳳州因州境有鸑鷟山為名按成州同谷縣本是鳳
州西界縣南有鳳凰山因為州名隋大業三年改為河
池郡武德元年復為鳳州
州境(東西四百八十里里南北三百七十六)
八到(東北至上都六百里百六十里東北至東都一千四)
(東至興元府三百八十里東北至興州一百三十里)
(東北至鳳翔府二百八十里北至隴州四百二十里)
貢賦(開元貢賦)(蠟一百斤布麻)
(元和貢)(蜜)(土布)
管縣三
梁泉兩當河池
梁泉縣(中下郭下)
(開元戶一千八百一十八)(鄉一十二)
本漢故道縣地後魏太和元年于此置梁泉縣取縣西
梁泉為名屬固道郡隋開皇三年罷郡縣屬鳳州皇朝
因之(武德元年析置黃花縣寶應元年省)
三松山在縣南五里
故道水出陳倉縣之大散嶺西南流入故道川今州理
即故道川也
迴車戍在縣西北六十里梁太清五年西魏遣雍州刺
史達奚武為大都督及行臺楊寬率衆七萬由陳倉路
取迴車戍入斜谷關出白馬道謂此也
兩當縣(中下東至州五十里)
(開元戶一千六十六)(鄉五)
本漢故道縣地屬武都郡漢高帝引兵從故道出襲雍
謂此也永嘉之後地沒氐羌縣名絶矣後魏變文為固
于此置固道郡領兩當廣鄉二縣因縣界兩當水為名
或云縣西界有兩山相當因取為名隋開皇罷郡縣屬
鳳州皇朝因之
鸑鷟山在縣西二十里
尚婆水今名石磐水水多磐石因以為名俗語音訛故
云尚婆川中有鳥羣飛二月從北向南八月從南還北
音如簫管俗云伎兒鳥春來則種米秋去則種麥人常
以為農候
河池縣(中下東至州一百七十里)
(開元戶九百六十五)(鄉五)
本漢舊縣屬武都郡河池一名仇池按仇池山本名仇
維山上有池似覆壺有瀑布其縣因山為名山在成州
界去縣稍遠今縣所處謂之河池川故取以為名永嘉
之後沒于氐羌縣名絶矣後魏于此置廣化郡廣化縣
隋開皇三年罷郡縣屬鳳州仁壽元年改為河池縣復
漢舊名皇朝因之
故道水經縣城西去城三十步
河池戍在縣城中
髑髏堆在縣東北四十三里後魏討仇池于此大破其
軍築為京觀俗號其地為髑髏堆
興州(順政上)
(開元戶二千四十五元和戶九百五十四)(鄉八鄉九)
禹貢梁州之域戰國時為白馬氐之東境秦并天下屬
蜀郡漢武帝元鼎六年以白馬氐置武都郡今州即漢
武都郡之沮縣也晉永嘉末氐人楊茂搜自號氐王據
武都自後郡縣荒廢而茂搜子孫承嗣為氐王其後楊
難當又據下辨自稱大秦王難當弟伯宜為茹盧王伯
宜孫鼠分王武興按武興即今州理是也楊鼠既王武
興又得武都河池二縣之地鼠子集始稱藩于魏後謀
叛魏魏遂廢武興為藩鎮其年改鎮為東益州廢帝二
年改東益州為興州因武興郡為名隋大業二年罷州
為順政郡武德元年復置興州按州城即古武興城也
初蜀以其處當衝要遣蔣舒為武興督守之及鍾會伐
蜀舒遂降魏即其處也城雖在平地甚牢實周迴五百
許步惟開西北一門外有壘三面周匝
州境(東西二百八十六里南北一百九十里)
八到(東北至上都九百五十里十里東北至東都一千八百一)
(東南至興元府二百五十里百五十里南沿流至興元府三泉縣一)
(西至武州三百五十里北至鳳州三百五十里)
貢賦(開元貢賦)(蠟六十斤布麻)(硃砂)
管縣三
順政長舉鳴水
順政縣(中下郭下)
(開元戶一千一百八十八)(鄉四)
本漢沮縣地後魏廢帝分置漢曲縣屬順政郡隋開皇
三年罷郡以漢曲縣屬興州十八年改為順政縣皇朝
因之
武興山在縣北百里多漆及黃檗
嘉陵水經縣南去縣百步
沮水出縣東北八十二里以其初出沮洳然故名為沮
水
興城關在縣南五里
大城戍在縣東南四十九里
楊君神祠在縣西南二里嘉陵水南山上即楊難當神
也土人祠之
長舉縣(中下南至州一百里)
(開元戶四百三十)(鄉二)
本漢沮縣地後魏于此分置長舉縣屬槃頭郡周武帝
廢槃頭郡縣改屬落叢郡隋開皇三年罷郡縣屬興州
皇朝因之
接溪山在縣西北五十三里出硃砂百姓採之
青泥嶺在縣西北五十三里接溪山東即今通路也懸
崖萬仞山多雲雨行者屢逢泥淖故號為青泥嶺
嘉陵水去縣南十里
槃頭故城在縣南三里因水盤屈為名也
鳴水縣(中下東至州一百一十里)
(開元戶四百二十七)(鄉二)
本漢沮縣地也後魏宣武帝于此置落叢郡因落叢山
為名又置鳴水縣因谷為名隋開皇三年罷郡縣屬興
州皇朝因之
廚山在縣南三里極崇峻幽深多木蜜百姓資其利
落叢山縣西北十里出鐵
成州(同谷下)
(開元戶四千九百五戶鄉數並傳寫缺案開元鄉數及元和)
禹貢梁州之域古西戎地也後為白馬氐國西南夷自
冉駹以來什數白馬最大有山曰仇池地方百頃其地
險固白馬氐據焉秦逐西羌置隴西郡秦末氐羌又侵
據之元鼎六年平西南夷置武都郡今州界二郡之地
晉宋間氐帥楊定楊難當竊據仇池自稱大秦王宋遣
將軍裴方明討平之後魏于此置仇池鎮理百頃岑上
後又改為郡梁改為秦州齊廢帝改為成州隋大業三
年改成州為漢陽郡武德元年復為成州本屬隴右道
貞元五年節度使嚴震奏割屬山南道今于同谷縣西
界泥公山上權置行成州
州境(東西三百九十三里南北三百九十四里)
八到(東至上都一千里百六十里東至東都一千八)
(東至鳳州四百五十里州五百四十里東南取良恭縣路至宕)
(南至武州三百八十里里東北至秦州一百八十)
貢賦(開元貢賦)(蠟燭麻鹿茸布)(防葵)(狼毒)
管縣三
上禄同谷長道
上禄縣(中郭下)
本漢舊縣屬武都郡後魏改為階陵縣周武帝改為倉
泉縣隋開皇三年罷郡縣屬成州大業三年改為上禄
縣
仇池山在縣南八十里壁立百仞有自然樓櫓卻敵分
置均調有如人功上有數萬人家一人守道萬夫莫向
其池良沃有土可以煮鹽(案其池一作其地有土一作有工)楊氏故累
世據焉
雞頭山在縣東北二十里後漢將來歙從山道襲得略
陽隗囂出其不意使將王孟將兵塞雞頭道即此也
州城即楊難當所築也
同谷縣(中下西北至州一百八十里)
本漢下辨道也屬武都郡故氐白馬王國後魏宣武帝
于此置廣業郡并白石縣恭帝改白石為同谷縣隋開
皇三年罷郡以縣屬康州大業屬鳳州貞觀元年屬成
州
仙掌山在縣南五里
下辨水一名甘泉縣東北七十里
長道縣(下南至州五十里)
本漢上禄縣地後魏之天水郡也廢帝改為長道郡又
立漢陽縣屬焉隋開皇三年罷郡縣屬成州十八年改
漢陽縣為長道縣
祁山在縣東十里蜀後主建興六年諸葛亮率軍攻祁
山即此是也漢水經其南有諸葛亮壘壘之左右猶有
豐草蓋亮之所植也
西漢水東北自秦州上封縣界流入
鹽井在縣東三十里水與岸齊鹽極甘美食之破氣
鹽官故城在縣東三十里在嶓冢西四十里相承營煮
味與海鹽同
酇公營在縣西南三里武德元年行軍元帥酇國公竇
軌討薛舉餘黨營軍于此是也
文州(隂平下)
(開元戶一千七百六十九元和戶二百一十八)(鄉九數傳寫缺案鄉)
貞觀中屬隴右道(案前成州志云本屬隴右道貞元五年節度使嚴震奏割屬山)
(南道則此文州當亦同時改屬山南者文獻通考謂唐置文州屬劔南道蓋據通典所載開元時制)
(與舊唐書所言永徽中改屬劔南道相合第參證新唐書之列山南西道採訪使及是志之列山南)
(則有所脱漏矣而是志不言永徽後屬劒南亦未完備)
禹貢梁州之域戰國時氐羌據焉漢開西南夷置隂平
道(凡邑有蠻夷曰道)以統兵衆屬廣漢郡永平之後羌虜數反
遂置為郡後入于蜀屬雍州晉永嘉末太守王鑒以郡
降李雄自後氐羌據之不為正朔所頒故江右諸志並
不錄也至後魏平蜀始于此置文州理隂平郡隋大業
二年罷州縣屬武都隋末又陷寇賊至武德元年隴蜀
平復為文州大歷十四年西戎犯邊刺史拔城南走建
中三年以舊城在平地窄小難守遂移于故城東四里
高原上即今州理也
州境(東西一百八十八里南北二百四十里)
八到(東北至上都一千四百五十里東北至東都二千三百一十里)
(東取山路至龍州三百六十里東南至利州四百九十里)
(西南至扶州一百六十里北至武州二百五十里)
貢賦(開元貢麝香麻蠟燭賦布)
管縣二
曲水長松
曲水縣(中下郭下)
本漢之隂平道也屬廣漢郡晉為隂平縣屬隂平郡永
嘉末地陷李雄縣遂廢後魏平蜀置曲水縣屬隂平郡
隋開皇三年罷郡縣屬文州皇朝因之
大白山在縣南二百五十三里其山巖谷高深常多霜
雪春夏不消俗因名焉
太白泉一名羌水經縣北去縣一里
鄧艾故城在縣東七里魏景元四年鄧艾伐蜀上言今
敵既摧折宜遂乘之從隂平由斜徑經漢德陽亭出劒
閣西百里去成都三百餘里奇兵衝其腹心破之必矣
遂自隂平道伐蜀蓋此時所築城也
姜維故城在縣東七里後主令維于此築城與鄧艾相
守
長松縣(中下西南至州七十里)
(開元戶四百九十四)(鄉三)
後魏之建昌縣也屬蘆北郡隋開皇初郡廢十八年改為長松
縣屬文州大業三年罷州縣屬武都郡武德元年復改
屬文州
天魏山在縣北三十一里
蘆北故城在縣東五十二里因葭蘆鎮為名也
扶州(同昌下)
(開元戶二千一百九十五)(鄉十四)
貞觀中屬隴右道(案唐書地理志扶州列山南西道與文州同舊唐書謂永徽後)
(由隴右改為劍南道文獻通考謂乾元後沒吐谷渾大中二年收復屬劍南道據通攷則大中後元)
(和三十餘年唐書新舊皆有脱漏據舊唐書則永徽先元和百五十餘年而是志不言曾屬劍南亦)
(未完備)
禹貢梁州之域古西戎之地自秦漢迄魏晉屬蕃夷無
所建置後魏討定隂平鄧至羌立為寧州分置昌寧(案通)
(典及新舊唐書並作鄧寧惟隋書作昌寧與此合)帖夷等郡後改為鄧州因鄧
至羌為名也隋開皇七年改為扶州大業二年改為同
昌郡武德元年重置扶州
州境(東西三百九十里里南北四百一十九)
八到(東北至上都一千六百里十里東北至東都二千四百六)
(東南至龍州六百里十里東北至文州一百六)
(西南至松州驛路三百三十里里西北至故芳州驛路三百三十)
(北至宕州四百里)
貢賦(開元貢賦)(麝香麻當歸布)(芎藭)
管縣四
同昌帖夷鉗川尚安
同昌縣(中下郭下)
(開元戶六百一十九)(鄉四)
本後魏之舊縣也廢帝前元年置屬昌寧郡隋開皇初
改屬鄧州後屬扶州皇朝因之
鄧至山在縣東二十五里
白水經縣西去縣百步
鄧至故城在縣南三里
帖夷縣(中下西至州一百里)
(開元戶五百六十六)(鄉四)
本後魏廢帝元年置屬帖夷郡隋開皇三年屬鄧州七
年改屬扶州皇朝因之
白水經縣南去縣百步
安昌故城在縣東北三十二里後魏廢帝遣寧同宇文
昶平彌(案此數字似有脱誤)隂平鄧至二蕃立寧州修築故城
鉗川縣(中下東至州一百三十里)
(開元戶四百一十八)(鄉三)
後魏廢帝二年置因山為名屬尚安郡隋開皇三年屬
鄧州七年改屬扶州皇朝因之
羅夷山在縣東南五十八里
白水經縣南去縣二十八里
鉗川神祠去縣西北十里水旱人祈請焉
尚安縣(中下東南至州一百一十里)
(開元戸四百一十九縣鄉三馬案前自河東道之太原至五臺三十九崞至邑六縣上黨至潞)
(城四縣河北道之河内至獲嘉五縣山南道之梁泉至鳴水六縣長松至尚安五縣各載開元戶鄉)
(數其間二百餘縣同前關内河南及後江南劒南嶺南隴右諸道所隸各縣並𫝊寫遺缺)
後魏恭帝後三年置屬武進郡隋開皇三年屬鄧州七
年改屬扶州皇朝因之
素嶺山在縣西北百六十八里
黑水源出素嶺山經縣西北三十步
元和郡縣志卷二十五
