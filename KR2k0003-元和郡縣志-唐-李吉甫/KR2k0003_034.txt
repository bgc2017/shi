元和郡縣志卷三十四
唐李吉甫撰
劒南道(三州案唐書地理志劒南採訪使所管梓州之前有霸州其縣曰安信牙利保寧歸)
(化有乾州其縣曰招武寧遠是志不載西川節度使所管内而東川節度使所管亦無之又文獻通)
(考謂唐時渝州屬劒南道合州屬山南道舊唐書則渝州亦屬山南是志渝合二州並屬東川節度)
(使而未詳何時自山南改屬附識于此)
梓州(梓潼下)
(開元戶一萬五千四百七十八元和戶六千九百八十五)(鄉二十六鄉一十六)
今為東川節度使理所(管梓州劒州緜州遂州渝州合州曹州榮州陵州瀘)
(州龍州昌州七百二十二)(管縣六十九)(都管戶三萬一千)
禹貢梁州之域秦并天下是為蜀郡漢高帝分置廣漢
郡今州即廣漢郡郪廣漢二縣地也宋于此置新城郡
梁武陵王蕭紀于郡置新州隋開皇末改為梓州因梓
潼水以為名也州城宋元嘉中築左帶涪水右挾中江
居水陸之衝要
州境(東西三百六十里里南北三百六十三)
八到(東北至上都取緜州路一千八百六十四里東北至東都二千七百二十四里)
(正東微南至果州三百五十里東南至遂州二百五十里)
(東北至閬州三百一十五里十里正東微東州至普州三百五)
(西至漢州二百二十里里西南至簡州三百一十)
(西北至緜州一百三十里十里正北微東至劒州三百六)
貢賦(開元貢賦)(綾布)(緜絹)(絲布)
(元和貢)(綾十六疋)(柑子)(空青)(曾青)
管縣九
郪射洪通泉玄武鹽亭永泰
飛烏銅山涪城
郪縣(望郭下)
本漢舊縣屬廣漢郡因郪江水為名也後魏置昌城郡
改名昌城縣隋大業三年復為郪縣
牛頭山一名華林山在縣西南二里四面危絶
涪江水經縣西去縣四里
縣有鹽井二十六所
射洪縣(上西北至州六十里)
本漢郪縣地後周分置射洪縣縣有梓童水與涪江合
流急如箭奔射涪江口蜀人謂水口曰洪因名射洪
白崖山在縣南十五里
涪江水西北自郪縣界流入在縣東一百步灘十七所
通泉縣(緊西北至州一百四十里)
本漢廣漢縣地宋于此置西宕渠郡後魏恭帝移于涌
山改名涌泉郡周明帝置通井縣隋開皇三年改為通
泉縣十八年改屬梓州
通泉山在縣南二里山前有石蝦蟇高七八尺
涪江水經縣東三里
沈水北自鹽亭縣界流入公孫述令延岑盛兵于沈水
固守臧宫進兵縱擊大破之斬首溺死者萬餘人即此
也
赤車鹽井在縣西北十二里又别有鹽井一十三所
玄武縣(上東至州一百一十五里)
本先主所立五城縣也屬廣漢郡後魏平蜀立玄武郡
以縣屬焉隋開皇三年改五城為玄武縣因玄武山為
名也屬益州武德三年割屬梓州
玄武山在縣東二里山出龍骨
天柱山一名覆船山在縣西南四十里
七里坂在縣東七里
内江水本名中江縣縣南去縣百步
鹽亭縣(上西南至州九十三里)
本漢廣漢縣地梁于此置北宕渠郡及縣後魏恭帝改
為鹽亭縣以近鹽井因名隋開皇三年罷郡屬梓州
梓潼水經縣南去縣三里
永泰縣(中西南至州一百四十五里)
本漢巴郡充國縣地武德四年分置地號永泰因以為
名
鹽亭溪水經縣北去縣一十九里
大汁鹽井在縣東四十二里又有小汁鹽井歌井針井
飛烏縣(上東北至州一百四十五里)
本漢郪縣地隋開皇十三年于此置飛烏鎮十年改鎮
為縣因山為名
飛烏山在縣西南五十五里
哥郎等八山並出銅□
郪江水經縣北去縣四十里
銅山縣(中東北至州一百二十里)
本郪縣地有銅山漢文帝賜鄧通蜀銅山鑄錢此蓋其
餘峰也歷代採鑄貞觀二十三年置監署官前上元三
年廢監調露元年因廢監置銅山縣
飛烏山在縣西南三十五里
郪江水經縣南五里
涪城縣(緊東南至州六十里)
本漢涪縣地隋開皇十六年改置涪城縣屬緜州大歴
十三年割屬梓州
劍州(普安上)
(開元戶一萬三千九百七十六元和戶二千九百三)(鄉二十五鄉八十五)
本漢廣漢郡之梓潼縣地武帝置十三州屬益州宋于
此置南安郡梁武陵王蕭紀改郡立安州後魏廢帝二
年先下安州始通巴蜀故改安州為始州隋大業三年
罷始州為普安郡武德元年復為始州先天二年改為
劍州取劍閣為名也
州境(東西二百六十七里南北二百五十六里)
八到(東北至上都一千四百三十里東北至東都二千三百里)
(東南至閬州二百二十里東北至利州一百九十里)
(西南至綿州二百九十里西北至龍州三百二十里)
貢賦(開元貢賦)(蘇薰席綿絹)
(元和貢)(蘇薰席六領)(巴戟天)(重臺)
管縣八
普安梓潼黃安永歸陰平武連
臨津劍門
普安縣(中郭下)
本漢梓潼縣地宋于此置南安縣周改為普安縣
大劒山亦曰梁山在縣北四十九里初姜維自沓中為
鄧艾所摧與張翼董厥合還保劒門以拒鍾會即此也
石新婦東北一里千人巖之南崖絶壁高數千丈即劒
山之危峰見數百里外旁視衆嶺猶平地也巖下高百
許丈有石壁紅色方如座席即孟陽勒銘之處
千人巖有石室可容千人因名
大劒水出縣西四十九里空冢山下
漢德政城又名黃蘆城在縣東北四十六里三面並阻
絶澗惟西面少平周迴百五十步
鍾會故壘一名開遠戍在縣東北五十三里亦名空冢
戍晉鍾會軍至此既度劒閣居此地遂掘冢決為死戰
既無所埋故曰空冢後魏改名開遠戍
大劒鎮在縣東四十八里本姜維拒鍾會壘也在開遠
戍東十一里其山峭壁千丈下瞰絶澗飛閣以通行旅
梁時于此置大劒戍
劒閣道自利州益昌縣界西南十里至大劒鎮合今驛
道秦惠王使張儀司馬錯從石牛道伐蜀即此也後諸
葛亮相蜀又鑿石駕空為飛梁閣道以通行路初李特
入漢川至劒閣顧盼曰劉禪有如此地面面縛于人豈
非庸才
石新婦神在縣東北四十九里大劒東北三十里夫遠
征婦極望忘歸因化為石
梓潼縣(上東北至州一百六十里)
本漢舊縣屬漢郡蜀先主分廣漢置梓潼潼郡以縣屬
焉隋開皇三年罷郡以縣屬始州後改屬劒州
梓潼水一名馳水北自陰平縣界流入
鄧艾祠在縣南百步
黃安縣(屯下北至州一百四十里)
本漢梓潼縣地宋于此置華陽縣屬南安郡後魏禪帝
改為南安縣周武帝改為黃安縣
永歸縣(中下西北至州五十三里)
本漢梓潼縣地宋于此置白水縣周閔帝改為永歸縣
陰平縣(中東至州一百四十里)
本漢梓潼縣地宋明帝泰始中于此置北陰平郡并縣
隋開皇三年罷郡以縣屬始州皇朝初因之後改入劒
州
龍血山一曰龍象巖在縣北五十里絶壁高巖萬有餘
丈有四石龍在石壁間昔者羣龍共鬭四龍疲衂嘔血
死因化為石血變成鼈堪充器物但不耐風日緜布四
五里土人取之今龍象猶存石不復入用
岐江水下流即梓潼水也東流縣西南五里
武連縣(中東北至州八十五里)
本漢梓潼縣地宋元嘉中于縣南五里僑立武都郡下
辨縣又改下辨僑置武功縣周明帝改武功為武連縣
隋開皇三年罷郡以縣屬始州
臨津縣(中下西北至州一百三里)
本漢梓潼縣地南齊于此置胡原縣地開皇七年改為
臨津縣
掌夫山在縣西南六十里晉太安元年遣都護衛博討
李特特遣將李盪自掌夫山要博博為伏兵所圍即此
山山出名柘堪為弓材雖檿桑燕角不能勝也
劒門縣(中西南至州六十里)
本漢葭萌縣地聖歴二年分普安永歸陰平三縣置劒
門縣因劒門為名也
梁山在縣西南二十四里即劒門山也
緜州(巴西上)
(開元戶五萬一千四百八十元和戸七千一百四十八)(鄉一百十三鄉九十三)
本漢廣漢郡之涪縣後魏廢帝二年徙梓潼郡理梓潼
舊城于此别置潼州(梓潼舊城在今劒州界)隋開皇五年改潼州
為緜州因緜水為名也大業三年改為金山郡武德元
年復為緜州按州理城漢涪縣也去成都三百五十里
依山作固東據天池西臨涪水形如北斗卧龍伏馬為
蜀東北之要衝梁天監中張齊為太守更造樓櫓卻敵
有東西門東門久塞富樂山氣所衝門開則喪亂宋元
嘉初太守王懷業開之果致覆敗爾後還塞
州境(東西三百一里里南北二百六十)
八到(東北至上都一千七百三十四里東北至東都二千五百九十四里)
(東南至梓州一百三十里西南至漢州一百八十里)
(西至茂州取松嶺路三百七十里北至龍州二百二十里)
貢賦(開元貢賦)(對鳳兩窠獨窠白紬緜絹)(䨇釧二十疋)
管縣八
巴西昌明羅江神泉龍安魏城
鹽泉西昌
巴西縣(望郭下)
本漢涪縣地屬廣漢郡先主定蜀立梓潼縣以縣屬焉
晉孝武帝徙梓潼郡于此後魏改為巴中縣隋開皇元
年避廟諱改為巴西縣
富樂山在縣東五里
天池山在縣北一十餘里
涪江水經縣西去縣五十步
羅江水經縣西去縣三十五里
蔣琬墓在縣西八里琬為大司馬住漢中後上疏曰今
涪水陸四通惟急是應若東北有虞赴之不難由是琬
還住涪疾轉增劇卒于此而葬焉
譙周墓在縣南十六里周將亡戒諸子曰吾後嗣當有
黃頭黑齒幾亡吾族及周孫縱之生也頭黃齒黑晉末
刺史毛璩使縱領白徒七百人由涪水下討桓玄西人
不樂遠征乃逼縱為主攻䧟巴西遂屠益州既害毛璩
自號成都王義熙九年朱齡石討平之卒如周言
昌明縣(緊南至州七十里)
本漢涪縣地晉孝武帝自白沙戍移漢昌縣僑理于此
仍屬巴西郡後魏廢帝改漢昌為昌隆縣先天元年改
為昌明縣
涪水經縣南去縣一里
羅江縣(中)
廉水經縣東北讓水出縣北平地宋明帝時梓潼涪人
范百年因論事之次帝語及廣州貪泉百年對曰臣家
梁益所居廉讓之間即此水也(案此條前缺羅江縣建置原委據舊唐書羅江)
(漢涪縣地晉于梓潼水尾萬安故城置萬安縣後魏置萬安郡隋廢天寳元年改萬安為羅江廉泉讓水出縣)
(北平地也又新唐書云縣北五里有茫江堰引射水溉困北十四里有楊村堰引折腳堰水溉田此皆缺載)
神泉縣(上東北至州八十四里)
本漢涪縣地晉孝武帝于此僑置西充國縣屬巴西郡
隋開皇三年罷郡縣屬潼州六年改為神泉縣因縣西
神泉為名
神泉在縣西平地冬夏温沸氣如附子能愈衆疾
龍安縣(上東北至州七十八里)
本漢涪縣地周武帝天和六年于此置金山縣隋大業
三年廢武德三年于廢金山縣城置龍安縣因山為名
金山在縣東五十步每夏雨奔注崩頽之所則金粟散
出大者如碁子
龍安山在縣北十里有好林泉隋開皇中蜀王楊秀立
亭館以避暑
魏城縣(上西南至州六十五里)
本漢涪縣地隋大業十年自鹽泉井移魏城縣理此屬
金山郡按鹽泉井在今縣東南四十五里鹽泉縣理是
也
高靈山在縣北二十四里
東西井在縣東南四里井西為涪縣界井東為梓潼縣
界二縣界分境之所故曰東西
鹽泉縣(中下西至州五十六里)
本漢涪縣地後魏禪帝元年割涪縣置魏城縣武德三
年分魏城置鹽泉縣
五層山在縣西南三十里
梓潼水經縣北去縣十八里
陽下鹽井在縣西一里
西昌縣(中東至州五十六里)
本漢涪縣地晉孝武帝于此置置益昌縣隋開皇三年
省永淳元年又置以與利州益昌縣同名以其在州西
因改為西昌縣
龍臺山在縣東北四里
龍安水在縣北五里
遂州(遂寧中府)
(開元戸三萬七千三百七十七元和戶三千八百四十六)(鄉六十五鄉六十五)
禹貢梁州之域秦為蜀郡地漢分置廣漢郡今州又為
廣漢郡之廣漢縣地後分廣漢為德陽縣東晉分置遂
寧郡周保定二年立為遂州後因之
州境(東西一百二十里南北一百九十里)
八到(東北至上都取果州路二千二十里東北至東都二千八百八十里)
(東至合州二百六十里里東北至果州一百七十)
(正南微西至普州一百四十里西北至梓州二百五十里)
貢賦(開元貢元和貢)(樗蒲綾一十五疋天門冬柑子)
管縣五
方義長江青石蓬溪遂寧
方義縣(望郭下)
本晉小溪縣也穆帝永和十一年置屬遂寧郡後魏恭
帝改為方義縣隋開皇三年罷郡縣屬遂州
涪江水北去縣八十步
縣四面各有鹽井凡一十二所
靈星池在縣西南四里
龍池在縣北百二十步
長江縣(上南至州五十里)
本晉巴興縣魏恭帝改為長江縣
涪江經縣南去縣二百五步
青石縣(中西北至州七十里)
本晉之晉興縣也本屬巴郡既置遂寧乃割屬焉後魏
改為始興縣隋開皇十八年改為青石縣
青石山在縣東南水路五十九里舊巴蜀爭界累年未
分一朝密霧石為之裂破從上至下直若引繩因此定
遂合二州之界
涪水經縣南去縣一里
九節溪出縣東三十六里灘有九節因為名
蓬溪縣(中西南至州一百二十里)
永淳元年割方義縣北界于今縣南二十里蓬川置唐
興縣長壽二年改為武豐神龍元年復為唐興天寳元
年改為蓬溪
石香爐山在縣西五里
縣有鹽井一十三所
遂寧縣(中東南至州一百二十里)
景龍二年割青石縣置
渝州(南平下)
(開元戶五千九百六十二元和戸八百三十二)(鄉十七鄉一十)
禹貢梁州之域古之巴國也閬白二水東南流曲折如
巴字故謂之巴然則巴國因水為名武王伐殷巴人助
焉其人勇銳歌舞以凌殷郊後封為巴子其地東至魚
復西抵僰道北接漢中南極牂柯是其界也春秋時亦
為巴國戰國時楚既稱王巴亦稱王秦惠文王使張儀
司馬錯伐巴蜀滅之分其地為三十一縣始皇置三十
六郡巴即一焉漢高帝既定三秦項羽背約封為漢王
王巴蜀天下既定乃分巴蜀置廣漢郡武帝又置犍為
郡劉璋為益州牧于是分巴郡自墊江以下為永寧郡
先主又以固陵為巴東郡由是巴郡分而為三號曰三
巴梁武陵王蕭紀于巴郡置楚州後魏改為巴州周閔
帝又改為楚州隋開皇九年改楚州為渝州因渝水為
名漢高祖還伐秦巴人從軍歌舞陷陣帝善之曰此武
王伐紂之歌也後令習之所謂巴渝舞也
州境(東西五百一十六里南北四百七十九里)
八到(東北至上都二千八百一十里東北至東都三千六百七十里)
(東北至涪州水路三百四十里西南至瀘州水路七百里)
(西北至合州一百六十里西至渠州四百四十里)
(江津縣在州西一百二十里縣南陸路至溱州三百六十里又自江津縣南循僰溪水路至南州二)
(百三十里)
貢賦(開元貢元和貢)(葛五疋丹藥子葛牡皮)
管縣五
巴江津萬壽南平壁山
巴縣(中下郭下)
本漢江州縣也屬巴郡在岷江之西漢水之南即蜀將
李嚴所修古巴城也南齊改為墊江縣周明帝武三成
年改為巴縣後遂不改
州理城即漢巴郡城也先主令都督李嚴鎮此又鑿南
山欲會文涪二水使城在孤洲上會嚴被徵不卒其事
鑿處猶存
江津縣(中下東至州一百二十里)
本漢江州縣地屬巴郡周改為江陽縣隋開皇三年改
為江津縣屬渝州
萬壽縣(中下東北至州三百八十里)
本漢江州縣地武德三年分江津置萬春縣屬渝州五
年改為萬夀縣
綾緜山在縣西八十五里
大江水經縣南去縣二里
南平縣(中下西至州一百三十里)
本漢江州縣地貞觀四年分巴縣置南平縣屬南平州
十三年廢州縣改屬渝州
瀛山在縣西南三百七十里以其高峻象海中蓬瀛故
名
巴子魚池在縣西北一十里
壁山縣(中下東北至州一百八十里)
本漢江津萬壽巴三縣地四面高山中央平田周迴約
二百里天寳中諸州逃戶多投此營種川中有一孤山
西北二面險峻東南面稍平土人號為重壁山至德二
年置縣因山為名縣東陸路至江津縣二百三十里
台州(巴川中)
(開元戸二萬六十七十二元和戶二千八百九)(鄉四十二鄉三十九)
禹貢梁州之域春秋時為巴國秦滅之以為巴郡今州
即漢巴郡之墊江縣地也宋文帝元嘉中于此置東宕
渠郡後魏恭帝于東宫渠郡改置合州以涪江自梓遂
州來至州南與嘉陵江合流因名合州
州境(東西三百二十四里南北六百三十九里)
八到(東北至上都二千六百五十里東北至東都三千五百一十里)
(西至遂州陸路二百六十里水路三百七十里西南至瀘州五百九十里)
(北至果州三百里)
貢賦(開元貢前藥子一百顆榮牡丹皮十斤並桃竹筯案此與遂渝二州後龍二州之賦傳寫缺)
管縣六
石鏡漢初新明銅梁巴川赤水
石鏡縣(上郭下)
本漢墊江縣屬巴郡後漢岑彭與臧宫伐公孫述自江
州從涪水上至墊江是也宋文帝于此置東宕渠郡石
似鏡因以為名
銅梁山在縣南九里蜀都賦曰外負銅梁石渠是也山
出鐵及桃枝竹
涪江水經縣南去縣二百步
巴子城在縣南五里
漢初縣(中東南至州一百九十四里)
本漢墊江縣地後魏于此置漢初縣屬合州
西溪水一名嘉陵水經縣理南去縣一里
新明縣(中西南至州一百二十里)
本漢墊江縣地自後魏訖隋又為石鏡縣地武德二年
分石鏡縣之東北界為新明縣
銅梁縣(中東至州二百五十里)
長安四年刺史陳靖意以大足川僑戸輻湊置縣取小
銅梁山為名
小銅梁山在縣西北七十里
涪江水在縣東北四十里
巴川縣(中北至州二百里)
開元二十三年刺史孫希莊奏割石鏡之南銅梁之東
置縣
小安南溪源出縣南山下
赤水縣(中東至州一百里)
本漢墊江縣地隋開皇八年分石鏡縣于今縣西二里
置縣因水為名
朝霞山在縣南十八里
普州(安岳中)
(開元戶三萬二千六百八元和戶一千六百五十二)(案鄉數傳寫缺鄉二十五)
禹貢梁州之域秦漢為巴蜀二郡之地今州即漢之資
中牛鞞(音髀)墊江後漢之德陽四縣之地周武帝于縣立
普州隋大業二年罷普州以所領縣屬資州武德二年
重置
州境(東西二百七十八里南北一百九十三里)
八到(東北至上都二千一百六十里東北至東都三千二十里)
(正南微西至資州一百七十里正西微北至簡州二百四十里)
(正北微東至遂州一百三十里正北微西至梓州二百五十里)
貢賦(開元貢賦)(葛八疋絹紵布)
(元和貢)(天門冬)
管縣六
安岳普康安居普慈崇龕樂至
安岳縣(上郭下)
周武帝建德四年與州同置
縣有鹽井一十所
安岳山在縣西南一里
普康縣(下北至州七十里)
周建德四年于此置永康縣隋開皇十八年改為隆康
先天元年改為普康
縣有鹽井三所
安居縣(中南至州八十里)
本周柔剛縣也因山為名隋開皇十二年改為安居縣
因水為名天授三年移于今理
柔剛山在縣東二十里
安居水在縣北八十步
縣有鹽井四所
普慈縣(中東南至州一百里)
本名多業縣周建德四年置屬普慈郡隋開皇十三年
改多業為普慈
婆娑山在縣西北三十里其山緜亘數百里
安居水在縣北一里
縣有鹽井一十四所
崇龕縣(下西至州一百一十里)
隋開皇三年于此置隆龕鎮大業十二年于鎮置縣先
天元年改為崇龕山為名
崇龕山在縣西三里
樂至縣(中東至州一百四十里)
本周車免鎮也屬普州以車免山為名武德三年于鎮
置樂至縣
樂至池在縣東二里
榮州(和義下)
(開元戸四千七百七元和戸八百八十)(鄉一十五鄉二十)
禹貢梁州之域秦為蜀郡地在漢即犍為郡之南安縣
地也李雄據蜀後夷獠居之所謂鐵山生獠也隋開皇
十三年置大牢縣武德元年割資州大牢威遠二縣于
公井鎮置榮州取榮德山為名也
州境(東西一百八十三里南北一百三十六里)
八到(東北至上都取資州路二千四百九十里東北至東都三千三百五十里)
(東北至資州一百六十里五百四十里東北至瀘州水陸路相兼)
(南至戎州三百一十里西至嘉州二百一十里)
(西北至陵州二百一十里)
貢賦(開元貢)(斑布六疋)(利鐵)
管縣六
旭川咨官和義威遠公井應靈
旭川縣(中下郭下)
本漢南安縣地貞觀元年于此置旭川縣因縣有鹽井
號旭井取以名縣
榮德山在縣東北三十五里
鐵山在縣北四十里
大牢溪出縣北鐵山下南流經縣北
咨官縣(中下東南至州九十里)
本漢南安縣地晉義熙十年置冶官縣屬犍為郡隋後
誤以冶為咨也武德元年屬嘉州貞觀六年改屬榮州
白崖山在縣西北十里
和義縣(中下西南至州一百七十里)
本漢資中縣地是資瀘二州界隋大業十二年分置和
義縣以招和夷獠故以和義為名
内江水在縣西一百七十里
縣有鹽井五所
威遠縣(中下西至州七十里)
本漢資中縣地隋開皇三年于此置威遠縣以招撫生
獠十一年改戍為縣屬資州武德元年改屬榮州
鐵山在縣西北四十里
威遠鎮在縣城内
縣有鹽井七所
公井縣(中下西北至州九十里)
本漢江陽縣地屬犍為郡周武帝于此置公井鎮隋因
之武德元年于鎮置榮州因改鎮為公井縣
野客山在縣南六十里
縣有鹽井十所又有大公井故縣鎮因取為名
應靈縣(中下東北至州一百五十里)
本漢南安縣地隋開皇十年于此置大牢鎮十三年改
鎮為縣縣界有大牢溪因取為名天寳元年改為應靈
縣有鹽井四所
陵州(仁壽中)
(開元戶一萬七千九百五十五元和戶一千九百八十五)(鄉四十七鄉四十七)
禹貢梁州之域秦為蜀郡地在漢即犍為郡之武陽縣
之東境也晉孝武帝太元中益州刺史毛璩益西城戍
以防鹽井周閔帝元年又于此置陵州因陵井以為名
陵井者本沛國張道陵所開故以陵為號晉太元中刺
史毛璩乃于東西兩山築城置主將防衛之後廢陵井
更開狼毒井今之煮井是也居人仍舊名猶曰陵井其
實非也今按州城内北二面懸崖斗絶四面顯敞南臨
井
州境(東西一百四十里南北三百一十里)
八到(東北至上都二千二百一十里東北至東都三千七十里)
(東至資州二百三十五里東南至榮州三百一十里)
(東北至成都二百里十里東北至簡州一百八)
(西至眉州七十里十里西至嘉州一百九)
貢賦(開元貢賦)(麩金緜細葛四疋絹)
管縣五
仁壽貴平籍始建井研
仁壽縣
本漢武陽縣之東境也後魏定蜀于此置普寧縣屬懷
仁郡隋開皇三年罷郡以縣屬陵州十八年改普寧為
仁壽縣
三隅山有東隅南隅西隅三山相對去陵井各一里故
為名
婆支水出縣北婆支山去縣四十五里
陵井縱廣三十丈深八十餘丈益部鹽井甚多此井最
大以大牛皮囊盛水引出之役作甚苦以刑徒充役中
有祠蓋井神
張道陵祠在縣西南百步陵開鑿鹽井人得其利故為
立祠陵即張魯之祖父學道鶴鳴山人從受道者出五
斗米故時人號米賊亦曰五斗米道
貴平縣(中西南至州六十七里)
本漢廣都縣之東南地後魏于此置和仁郡仍立縣
唱車山在縣西南九里
禄水在縣南五十步
平井鹽井在縣東南七步
籍縣(上東南至州一百里)
本漢武陽縣地周閔帝于此置籍縣因蜀先主籍田地
為名隋大業二年省永徽四年復置
丹砂田在縣南七十里
大江水在縣北三十五里
木津水在縣南五里
始建縣(中下北至州五十七里)
本漢武陽縣地隋開皇十年于今縣立始建鎮大業五
年改鎮為縣聖歴二年移于仁壽縣界置其舊縣復置
始建鎮
鐵山在縣東南七十里出鐵諸葛亮取為兵器其鐵剛
利堪充貢焉
井研縣(中北至州一百一十五里)
本漢武陽縣地隋大業元年因井研鎮立縣取鎮為名
屬陵州
井研鹽井在縣南七里鎮及縣皆取名焉又有四稜井
鑊井
瀘州(瀘川下府)
(開元戶一萬六千八百七元和戶一千九百六十九)(鄕三十七鄉三十八)
禹貢梁州之域春秋戰國時為巴子國秦并天下為巴
郡地武帝分置犍為郡今州即犍為郡之江陽符二縣
之地按江陽即今州城是也先主入益州遣諸葛亮張
飛等引兵泝流定江陽是也晉穆帝遣安西將軍桓温
將萬人伐李子仁軍次江陽亦謂此地也後為獠所沒
梁大通初割江陽郡置瀘川魏置瀘州取瀘水為名隋
大業三年改為瀘川郡武德元年復為瀘州
州境(東西四百七十八里南北五百六十三里)
八到(西北至上都取資州路三千三百三十里東北至東都三千八百三十里)
(東北至渝州水路七百里東北至合州五百九十里)
(西北至榮州五百四十里十里西北至資州泝流六百三)
(西至戎州水路三百一十里陸路二百四十里山路險峻或不通)
貢賦(開元貢賦)(麩金布葛麻)(醬)
管縣五
瀘川緜水江安富義合江
瀘川縣(中下郭下)
本漢江陽縣也屬犍為郡初曹公入漢中諸葛亮出屯
江陽晉穆帝于縣置東江陽郡領江陽縣隋開皇三年
罷郡以縣屬瀘州大業元年改江陽縣為瀘川縣皇朝
因之
汶江水經縣南三十步
中江水亦曰緜水經縣北三里出麩金
緜水縣(中下東至州一百六十里)
本漢江陽縣地晉于此置緜水縣
汶江水經縣東一十五里
江安縣(中下東北至州五十里)
本漢江陽縣地也李雄亂後沒于夷獠晉穆帝于此置
漢安縣十八年改為江安縣
方山在縣西北一十二里
汶江水經縣北八十步
可盛鹽井在縣西北一十一里
富義縣(中下東南至州三百里)
本漢江陽縣地周武帝于此置富世縣貞觀二十三年
改為富義縣
中江水亦曰緜水經縣東百步
富義鹽井在縣西南五十步月出鹽三千六百六十石
劒南鹽井惟此最大其餘亦有井七所
合江縣(中下西至州一百二十里)
本漢符縣地晉穆帝于此置安樂縣梁改置安樂戍周
改為合江縣
安樂山在縣東八十三里縣取名焉
龍州(江油下都督府)
(開元戸九百一十九元和戸三百二十九)(鄉六鄉六)
禹貢梁州之域秦漢及魏不置郡縣魏景元元年詔鄧艾
征蜀艾自陰平行無人之地七百餘里鑿山通道造作橋閣
山高谷深至為艱險艾自氈自裹推轉而下將士皆攀木
緣崖魚貫而進先登至江油即其地也晉于此置平武縣
屬隂平郡至梁有楊李二姓最豪分據其地各稱藩于梁
至西魏禪帝二年平蜀于此立龍州隨末陷賊武德元年
隴蜀平定改為龍門郡其年加西字貞觀元年改為龍州
州境(東西四百六十八里南北至東九十六里)
八到(東北上都取利州路一千六百五十里東北至東都二千五百一十里)
(東至利州四百里十里東至松州三百二)
(東南至劒州三百二十里西至緜州二百二十里)
(西南至茂州四百九十里西北至扶州六百里)
(北至渝州取文州路三百三十里)
貢賦(開元貢元和貢)(麩金烏頭)(羚羊角天雄附子)(側子)
管縣二
江油清川
油縣(中下郭下)
本晉平武縣地後魏于此置江油郡并立江油縣以屬焉
石門山在縣東一百三里有石門戍與氐分界去仇池
城四百餘里
雪山在縣西三百里以春夏常有積雪也
饗崖山在縣南八十二里出錫
涪江南流經州城東又經江油城東其水出金
清川縣(中下西南至州九十里)
本後魏之馬盤郡也領馬盤一縣屬龍州隋開皇三年
罷郡縣入郡理屬龍州天寳元年改為清川縣
昌州(昌元中)
(元和戶一千一百九不鄉七元戶鄉與貢賦案此州置自乾元故載開)
本漢資中縣之東境墊江縣之西境江陽郡之北境皇
朝乾元元年左拾遺李鼎祚奏以山川闊遠請割瀘普
渝合資榮等六州界置昌州尋為狂賊張朝等所焚州
遂罷廢大歷十年本道使崔寧又奏復置以鎮押夷獠
其城南憑赤水北倚長嵓極為險固
州境(案州境里數傳寫缺)
八到(北至上都取普州遂州路二千五百四十里東北至東都三千四百里)
(東北至合州三百九十里三百八十里正南至瀘州取合江縣路)
(西北至資州三百里百八十里正北微西至普州三)
貢賦(元和貢賦筒布缺案元和傳寫)
管縣四
静南昌元永川大足
静南縣(中郭下)
乾元元年與州同置
銅鼓山在縣北八十里
赤水溪經縣南去縣九十步
始龍溪在縣東南流屈曲五十里合赤水溪流也
昌元縣(中東至州一百二十里)
乾元元年與州同置東接瀨波溪西臨耶水
葛仙山在縣南一百五十里
瀨波溪在縣南五十步
永川縣(下西至州九十里)
大歷十一年置東西北三面並枕侯溪水南面接延陵
英山
大鐵山在縣東南八十里
大足縣(下西南至州七十五里)
乾元元年與州同置東臨赤水西枕榮山
牛鬭山在縣東南八十里
元和郡縣志卷三十四
