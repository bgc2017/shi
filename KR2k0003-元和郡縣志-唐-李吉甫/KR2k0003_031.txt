元和郡縣志卷三十一
唐李吉甫撰
江南道(六)
黔州(黔中下都督府)
(開元戸三千九百六十三元和戶一千二百一十二)(鄉一十一鄉九)
今為黔州觀察使理所(管黔州涪州夷州思州費州南州珍州溱州播州辰)
(州錦州叙州溪州施州奬州案都管戶數𫝊寫缺)(管縣五十二)
本漢涪陵縣理後漢獻帝時分為四縣置屬國都尉理
涪陵至蜀先主又增置一縣改為郡晉永嘉後地没蠻
夷經二百五十六年至宇文周保定四年涪陵蠻帥田
恩鶴以地内附因置奉州建德三年改為黔州隋大業
三年又改為黔安郡因周隋州郡之名遂與秦漢黔中
郡犬牙難辨其秦黔中郡所理在今辰州西二十里黔
中故郡城是漢改黔中為武陵郡移理義寧即今辰州
叙浦縣是後漢移理臨沅即今辰州是今辰錦叙奬溪
澧朗施等州實秦漢黔中郡之地而今黔中及夷費思
播隔越峻嶺東有沅江水及諸溪並合東注洞庭湖西
有延江水一名涪陵江自牂柯北歷播費思黔等州北
注岷江以山川言之巴郡之涪陵與黔中故地炳然分
矣貞觀四年于州置都督府總務施業辰智牂充應莊
九州其年自今州東九十里故州城移于涪陵江東彭
水之南聖歷九年罷都督府景龍二年又罷莊州都督
府復以播州為都督府先天二年罷播州都督府復以
黔中為都督府開元二十六年又于黔中置採訪處置
使以都督渾瑊為使又隸五溪諸川入黔中道仍加置
經略使天寳元年改為黔中郡六年都督蕭克濟以舊
城傾欹移築城于江畔乾元元年復為黔州大歷四年
以辰錦等五州為辰錦觀察使至十年奉敕卻隸黔府
州境(東西五百四十五里南北二百九十八里)
八到(東北至上都取江陵府路三千六百五十里北取萬開州路二千五百七十里)
(東北至東都三千四百四十五里東南至思州三百八十里)
(南至夷州五百八十里西南至播州八百里)
(西北至涪州三百三十里里北渡江山路至忠州四百)
貢賦(開元貢賦)(黃蠟紵布)
(元和貢)(蠟五十斤)(竹布)
管縣六
彭水黔江洪杜洋水信寧都濡
彭水縣(上郭下)
本漢酉陽縣地屬武陵郡(案此與州序所云本漢涪陵縣理有異)自吳至
梁陳並為黔陽縣地隋開皇十三年蠻帥内屬于此置
彭水縣
伏牛山在縣北一百里
左右鹽泉今本道官收其課
黔江縣(中下西至州二百里)
本漢酉陽縣地隋開皇五年置石城縣屬庸州大業二
年廢武德元年乂置天寳元年改名黔江
洪杜縣(中下北至州一百三十里)
武德二年析彭水縣于今縣北十八里置因縣東一里
洪杜山為名麟德二年移于今理
洋水縣(中下東北至州一百六十里)
本武德二年于今縣東置盈隆縣貞觀十年移于今理
先天元年改為盈川以縣南有盈川山為名天寳二年
改為洋水以縣西三十里洋水為名
信寧縣(中下東南至州一百三十里)
隋大業十年于今縣西南置信安縣武德二年改為信
寧縣屬義州(義州今夷州義泉縣理是)貞觀四年移于今理十一年
屬黔州
涪陵江水去縣二里
都濡縣(中下北至州二百里)
本貞觀二十年析盈隆縣置以縣西北六十里有都濡
水為名也
涪州(涪陵下)
(開元戶六千九百九元和戶三百五)(鄉二十六鄉二十一)
禹貢梁州之域春秋時屬巴國秦為巴郡地華陽國志
曰涪陵巴之南鄙從枳縣入泝涪水枳縣即今涪州所
理是也與荆楚界相接秦將司馬錯由之取黔中地漢
為涪陵縣地蜀先主以為涪陵郡武德元年立為涪州
在蜀江之南涪江之西故為名上元二年因黃莩硤有
獠賊結聚江陵節度吕諲請隸于江陵置兵鎮守元和
三年中書侍郎平章事李吉甫奏曰涪州去黔府三百
里輸納往返不踰一旬去江陵一千七百餘里途經三
硤風浪沒溺頗極艱危自隸江陵近四十年衆知非便
疆里之制遠近未均望依舊屬黔府
州境(案州境里數𫝊寫缺)
八到(東取江陵路至上都水陸相兼三千三百二十五里從萬州北開州道宜縣及洋州路二千三百四)
(十里東都三千六百里水路至萬州六十里東至)
(東至忠州三百五十里七百里東至江陵府水路一千)
(東南至黔州水路三百三十里西南至渝州水路三百四十里)
(西北陸路至渠州陵山縣三百七里)
貢賦(開元貢元和貢)(麩金白蜜)(文鐵刀段蒟醬疋連頭十布一)
管縣四
涪陵樂温武龍賓化
涪陵縣(中下郭下)
本漢舊縣屬巴郡(案此似與前以黔州為漢涪陵縣理相混必合後條州城本枳縣城乃明)
漢時赤甲軍多取此縣人蜀置涪陵郡隋開皇廢郡縣
屬渝州武德元年置涪州縣改屬焉
雞鳴硤山在縣西十五里先主時涪陵人反蜀將鄧芝
討焉至雞鳴硤見猿母子相抱芝引弩射中猿母其子
拔箭以樹葉塞瘡芝投弩水中嘆曰吾傷物之性其死
矣果亡
州城本秦枳縣城也自李雄據蜀此地積為戰場人衆
奔波或上或下桓温定蜀以涪郡理枳縣城
開池在縣東三十里出鋼鐵土人以為文刀
樂温縣(中下東南至州一百一十里)
本漢枳縣地周明帝分置巴縣武德二年改為樂温縣
因樂温山為名在縣南三十里縣出茘枝
武龍縣(中下西北至州二百五十里)
本漢涪陵縣地武德九年分立武龍縣
涪江水在縣南屈北流注于蜀江
賓化縣(中下東北至州三百里)
本漢枳縣地周武成三年省入巴縣貞觀十一年分巴
縣置隆化縣以縣西永隆山為名先天元年以犯廟諱
改為賓化縣
夷州(義泉縣)
(開元戸一千四百八十七案元和戸鄉數傳寫缺)(鄉一十一)
本徼外蠻夷之地自漢至梁陳並屬牂柯郡累代
恃險多不賓附隋大業七年置綏陽縣屬明陽郡武
德四年改為夷州貞觀元年廢四年于黔州都上縣復
置
(東北至涪州四百里十里西南至播州二百四)
(北至黔州五百八十里東至費州三百里)
貢賦(開元貢賦)(斑布麤布)
(案元和貢)(葛粉三十斤)
管縣五
綏陽都上義泉洋川寧夷
綏陽縣
本漢牂柯郡地隋大業十二年巴郡丞梁粲招慰所置
綏陽山在縣北二十九里縣以為名
都上縣(中下西北至州五十里)
本漢牂柯郡地隋大業十二年招慰所置其處是酋豪
首領都集之所因以為名
義泉縣(中下東北至州一百里)
隋大業十一年招慰所置以帶山泉為名屬義州
武德中于此置牢州貞觀十七年州廢以縣屬夷
州
洋川縣(中下東至州一百里)
武德二年于今縣東北置屬義州貞觀十四年于今理
置
寧夷縣(中下西北至州一百九里)
隋大業八年置屬明陽郡武德四年屬夷州永徽後
廢
思州(寧夷下)
(開元戸三千四百四十二元和戸四百二十九)(鄉十鄉六)
楚為黔州地秦拔之置郡自漢至吳並為武陵郡酉陽
縣地吳分置黔陽縣至梁陳不改隋開皇九年置務川
縣屬庸州(庸州黔江縣地是也)大業二年廢武德四年于縣置務
川郡貞觀四年改為思州以思邛水為名
州境(東西六百三十里南北五十二里)
八到(東北至上都取江陵路三千九百二十五里東北至東都三千七百二十五里)
(東南至錦州常豐縣五百里南至費州水路四百里)
(西南至夷州四百里百八十里西北水路至黔州二)
貢賦(開元貢元和貢)(葛十朱砂蠟五斤)
管縣三
務川思王思邛
務川縣(中下郭下)
本漢酉陽縣地屬武陵郡自晉至陳並為黔陽縣地至隋
開皇十九年置因川為名
内江水一名涪陵水在縣西五十步
思王縣(中下北至州水路三百里)
武德三年置相傳云漢時陳丘為牂柯太守阻丘保據
思邛水漢將夜郎王數萬破丘于此安撫百姓時人思
慕遂為縣名
思邛縣(中下西北至州二百九十里)
開元四年招輯生夷所置
費州(涪州下)
(開元戶二百和戶鄉數竝𫝊寫缺案鄉數及元)
本古徼外蠻夷地漢武帝元鼎六年通西南夷置牂柯
郡隋文帝于此置涪川縣屬黔州煬帝改為黔安郡貞
觀四年分思州涪川扶陽縣置費州
州境(案州境里數𫝊寫缺)
八到(東北至上都取江陵路四千三百三十五里東北至東都四千一百二十五里)
(東至奬州水陸相兼四百里九十里正南微西至牂柯充州一百)
(西南至播州四百里里止至思州水路四百)
貢賦(開元貢)(蠟四十斤)
管縣四
涪川多田城樂扶陽
涪川縣(中下郭下)
本漢牂柯郡之地隋文帝開皇五年置取涪水為名
内江水經縣北一百五十步
多田縣(中下西南至州四十里)
武德三年置初屬思州貞觀八年屬費州
涪陵江水經縣南五十步
城樂縣(中下東至州一百五十里)
武德四年置初屬思州貞觀八年割屬費州
扶陽縣(中下東南至州八十五里)
武德置屬思州貞觀四年屬費州
南州(南川下)
(開元戸一千一百二十四𫝊寫缺案鄉數及元和戶鄉數竝)
周屬雍州戰國為巴國界秦為巴郡之地漢為巴郡江
州之境其男女露頭徒跣衣皆左衽周閔帝拓定巴境
以江州置七州郡武德二年割渝州置領六縣又改為
僰州四年復為南州
州境(東西二百一十里里南北一百八十九)
八到(東北至上都三千一百六十里東北至東都二千九百里)
(西至沒丁山八十里十里西南至溱州二百七)
(北至渝州江津縣二百三十里)
貢賦(開元貢)(斑布)
管縣二
南川三溪
南川縣(中下郭下)
本漢江州之地武德二年置隆陽縣先天元年改為南
川
蘿緣山在縣南十二里多楠木堪為大船
僰溪水在縣南四十步
三溪縣(中下西北至州二百四十里)
貞觀五年置以縣内有僰溪東溪葛溪三溪合流故為
名其縣城甚高險
僰溪水在縣西
珍州(夜郎下)
(開元戸二千六百鄉數竝𫝊寫缺案鄉數及元和戶)
本徼外蠻夷之地貞觀十六年置
州境(案州境里數𫝊寫缺)
八到(東北至上都五千五百五十里里東北至東都四千五百四十五)
(東南至播州二百里西接夷獠界)
(北至溱州二百四十里)
貢賦(開元貢)(蠟)
管縣三
夜郎麗臯樂源
夜郎縣(中下郭下)
麗臯縣(中下)
樂源縣(中下)
右並貞觀十六年開山洞與州同置三縣並在州側近
或十里或二十里隨所畬種田處移轉不常厥所
溱州(溱溪下)
(開元戶八百九十二數竝𫝊寫缺案鄉數及元和戶鄉)
本巴郡之南境貞觀十六年有渝州萬夀縣人牟智才
上封事請于西南夷竇渝之界招慰不庭建立州縣至
十七年置以南有溱溪水為名
州境(案州境里數𫝊寫缺)
八到(東北至上都三千四百三十四里東北至東都四千二百九十一里)
(東與賓州接界山險不通無里數東北至南州二百七十里)
(東北至黔州取珍播夷路一千三百里正南微東至珍州二百四十里)
(西接合江縣)
貢賦(開元貢元和貢)(茄子十楮皮布蠟四斤)(紵布)(黃蠟)
管縣二
榮懿扶觀(案通典舊唐書新唐書文獻通攷及宋史竝作扶歡與此異)
榮懿縣(中下郭下)
貞觀十六年與州同置
扶觀縣(中下東北至州五十里)
貞觀十六年與州同置以縣東扶觀山為名
播州(播川下元和戶鄉數竝𫝊寫缺案開元)
本西南徼外蠻夷夜郎且蘭之地戰國屬楚秦亦常置
吏至漢武帝平西南夷置牂柯郡貞觀元年于牂柯北
界置麟州十一年省十三年置播州景龍二年置都督
府先天二年罷
州境(案州境里數𫝊寫缺)
八到(東北至上都取江陵路四千三百五十五里北取萬開州路三千二百七十里)
(東北至東都四千一百四十五里東南至牂柯州二百二十里)
(東北至牂柯北界巴陵江鎮七十里東北至費州四百里)
(東北至黔州八百里)
貢賦(元和貢)(蠟二十斤)
管縣三
遵義帶水芙蓉
遵義縣(中下郭下)
本恭水縣貞觀十四年改為羅蒙十六年改今名
夷牢水經縣北一里
帶水縣因縣北有帶水為名
芙蓉縣(中下西南至州六十里)
貞觀五年置在芙蓉山上因為名後移于山東三里即
今理是又有舍月胡刀胡江羅為四縣並貞觀中置今
廢
辰州(盧溪下)
(開元戶五千三百二十九元和戶一千二百二)(鄉一十三鄉一十一)
禹貢荆州之域春秋時屬楚秦為黔中郡漢為武陵郡
沅陵縣地按後漢書高辛氏有畜犬曰槃瓠帝妻以女
有子十二人皆賜名廣澤其後滋蔓今長沙武陵是
也光武時尤盛其渠帥精夫相單程等據險為寇精夫
者蠻為渠帥者也漢遣將軍劉尚發兵萬餘人泝沅水
入武溪擊之山深水急舟船不得上蠻緣路徼戰漢軍
皆沒後遣伏波將軍馬援等至臨沅擊破之其單程等
悉降蠻平因置吏陳文帝于此置沅陵郡開元元年改
為辰州取辰溪為名謹按辰州蠻戎所居也其人皆槃
瓠子孫或曰巴子兄弟入為五谿之長今酉在在州西
次南武谿次南沅谿次南辰谿次東南熊谿次東南朗
谿其熊朗二谿與酈道元水經注雖不同推其次第相
當則五谿盡在今辰州界也景雲二年置都督府開元
中罷
州境(東西一千二百五十七里南北一千四百二十七里)
八到(北至上都二千五百一十里里東北至東都二千二百五十)
(東至朗州沿流四百六十里里南至叙州水路五百三十八)
(西南至錦州水路七百里百六十八里正西微北水路至溪州三)
(正北微東至澧州七百五十里)
貢賦(開元貢元和貢)(犀角砂水銀砂光明藥)
管縣五
沅陵盧溪麻陽叙浦辰溪
沅陵縣(上郭下)
本漢舊縣屬武陵郡陳屬沅陵郡隋平陳屬辰州
壺頭山在縣東四十九里即馬援攻五谿蠻置營之所
初援軍下雋(似阮反)有兩道可入從壺頭路近而水險從
充道則途夷而運遠(充州在澧州西五百里武德所置崇義縣東北一里故充城是南至)
(沅陵縣一百二十里)中郎將耿況欲從充道援以為如進壺頭搤
其咽喉賊自破遂進營于此賊乘高守隘水迅船不得
進會暑甚士卒多疾死援穿岸為室以避炎氣武陵記
云今山邊有石窟即援穿空室處
明月山下有明月池沅陵記云兩岸素山崖石如披雪
寒松如插翠在縣東二百里
沅江在縣南二十里
秦黔巾故郡城在縣西二十里
盧溪縣(中東北至州一百六十里)
本漢沅陵縣地梁天監十年置盧州隋末蕭銑于此置
盧溪縣以南溪為名武德後因而不改
盧水在縣西二百五十里即武溪所出武陵記云溪山
高可萬仞山中有槃瓠石窟可容萬人窟中中有石似
狗形蠻俗相𫝊即盤瓠也又有巴蛇四眼大十圍不知
長幾里
麻陽縣(中下東北至州四百里)
陳天嘉三年于麻陽麻口置戍垂拱四年置龍門縣尋
改為麻陽因戍為名
三山谷一名辰山在縣西南八百二十五里
苞茅山有刺而二脊在縣西南三百五十里
叙浦縣(上西北至州三百八十五里)
本漢義寧縣地離騷云入叙浦而邅迴即此也武德四
年分辰溪置此縣
車靈故城在縣南一里靈則吳之叛臣入叙浦以自保
號車王後為吳將鍾離殺之
辰溪縣(中下西北至州一百六十里)
本漢辰陵縣屬武陵郡後改曰辰陽以在辰水之陽為
名離騷云朝發枉渚夕宿辰陽是也隋平陳改為辰溪
縣
五城山在縣東南三百六十二里武陵記云楚威王使
將軍莊蹻定黔中因山造此城
沅江水在縣南二百步
錦州(盧陽下)
(開元戶三千一百三缺鄉十一案元和戶鄉數𫝊寫)
本漢辰州盧陽之地垂拱三年以地界闊遠分置錦州
以州理前溪水多文石望之似錦因名長安四年移于
伏溪水灣曲中置即今理是惟東面平地餘三面並臨
溪岸
州境(案州境里數𫝊寫缺)
八到(東北至上都三千二百一十一里東北至東都二千七百五十里)
(東北至辰州水路九百里東北至溪州五百里)
(南至思州八百里百四十里南至奬州陸路五)
貢賦(開元貢)(光明砂)(水銀)
管縣五
盧陽洛浦招喻渭陽常豐
盧陽縣(中下郭下)
垂拱二年與州同置在盧水口因以為名長安四年移
于今理
晃山在縣南一百里山出丹砂
洛浦縣(中下南至州一百八十里)
先天二年分大鄉縣置以縣西洛浦山為名縣東西各
有石城一甚險固犵獠反亂居人皆保其土
招喻縣(中下西南陸路至州八十里)
垂拱三年析辰州盧溪縣置
渭陽縣(中下東至州三百里)
垂拱三年析麻陽縣置在坡山西阯山甚高險百姓食
坡山溪水
常豐縣(中下東南至州四百里)
垂拱三年置初名萬安天寳二年改為常豐
磨匿山在縣東五十里
叙州(潭陽下)
(開元戶四千九百四十七元和戶一千六百五十)(案鄉數𫝊寫缺)
秦置黔中郡漢為武陵郡無陽縣之地荆州記舞溪獠
□之𩔖其縣人但羈縻而已溪山阻絶非人跡所履又
無陽□□萬家皆咬地鼠之肉能鼻飲隋初于此置辰
州貞觀八年分辰州龍標縣置巫州天授二年改曰沅
州開元十三年以沅原聲相近復為吳州天寳元年改
為潭陽郡大歷五年以境接叙浦改為叙州
州境(案州境里數𫝊寫缺)
八到(北至上都三千四十八里十八里東北至東都二千七百八)
(東南踰嶺至吉水水陸共一千一百里南踰嶺至融州水陸共一千五百里)
(西沂流至奬州八百里十八里北沿流至辰州五百三)
貢賦(案開元元和貢賦並𫝊寫缺)
管縣三
龍標朗溪潭陽
龍標縣(上郭下)
本漢無陽縣地輿志縣本在無水之隂後漢漢省入辰
陽縣隋初于此置辰州煬帝廢州武德七年置龍標縣
因龍標山為名
朗溪縣(中下北至州一百二十里)
漢鐔(音尋)城縣之地晉安帝省貞觀八年析龍標縣置在
朗溪之側因為名
沅溪水西南自獠界流入
潭陽縣(中下東至州三百二十里)
先天二年析龍標縣置在無水東岸
溪水在縣南二里
溪州(靈溪下)
(開元戶四百七十七元和戶八百八十九)(案鄉數𫝊寫缺)
漢屬武陵郡為沅陵遷陵二邑之地梁置大鄉縣天授
割辰州大鄉三亭二縣立溪州
州境(東西六百里南北八百里)
八到(北至上都二千八百七十八里里東北至東都二千六百一十八)
(正東微南至辰州三百六十里百里山路險阻若東北至澧州水陸相兼一千三)
(遇霖潦則不通行里本管三亭縣自縣西水陸路西泝流三百七十)
(相兼五百里至黔江縣又西三百里至黔州其三亭縣與施州接界山路峻不通行)
貢賦(開元貢元和貢)(朱砂一黃連朱砂十斤)(黃蠟二百斤)
管縣二
大鄉三亭
大鄉縣(上郭下)
蕭梁置已具州叙
齊右城在縣東二百一十二里秦時武安君所築
陋城在縣東南六十七里漢横海將軍韓說所築
三亭縣(中下東至州水路三百七十里)
本漢遷陵縣屬武陵郡隋廢入大鄉縣貞觀元年分大
鄉復置因鄉西十五里有三亭古城為名
酉水南有龍標故城蜀將馬德信所築其城甚寬大在
龍標山
石門洞在縣(缺)一百五十里其嶮峽纔通一舟
黔山在縣西五十里後漢時陸康伐蠻假此即禱雨為
援諸樹木皆有人馬之形因平郡寇改為武神山
施州(清江下)
(開元戶三千四百七十六元和戸一千八百四十五)(鄉一十六鄉一十六)
春秋巴國之界七國為楚巫郡之地秦屬黔中郡漢為
巫縣之地巫縣即今䕫州巫山縣是也吳分丘沙渠縣
至梁陳不改周武帝建德三年于此置施州隋改為清
江縣義寧二年復置郡
州境(東西六百一十八里南北四百九十五里)
八到(東北至上都二千七百里十五里東北至東都二千三百八)
(東至叙州七百六十五里南至黔州四百八十五里)
(西至萬州六百八十五里北至䕫州五百里)
貢賦(開元貢元和貢)(清油十蜜黃連斤)(黃連二藥子藥子百顆)(蠟)
管縣二
清江建始
清江縣(中下郭下)
本漢南巫縣地吳沙渠縣隋開皇五年置清江縣屬施
州置在清江之西因以為名
清江一名夷水昔廩君浮土舟于夷水即此也
建始縣(中下南至州一百三十里)
本漢巫縣地後周以前無縣邑建德三年于此置業州
並置建始縣貞觀八年廢以縣屬施州
奬州(龍溪下)
(開元戶一千七百四十元和戶三百四十九)(鄉六鄉六)
本漢武陽縣地貞觀八年于此置夜郎屬巫州長安西
年于此置舞州開元十三年改為鶴州二十年又改為
業州大歷五年又改為奬州
州境(案州境里數傳寫缺)
八到(北至上都三千八百四十八里東至東都三千五百八十八里)
(東沿流至叙州八百里百里南至牂柯羈縻應州三)
(西南泝流沿溪至費州五百七十里西南泝流至牂柯充州七百里)
貢賦(案開元元和貢賦竝傳寫缺)
管縣三
峨山渭溪梓薑
峨山縣(中下郭下)
本夜朗縣天寳元年改為峨山其縣本在渭溪之南長
夀初移于溪北
渭溪縣(中下西至州水路一百六十里)
聖歷元年析峨山縣于渭溪東置因以為名
渭溪水北自錦州渭陽縣流入
梓薑縣(中下東北至州水路四百里)
建中四年自牂柯洞外充州割屬奬州(案唐書地理志武德三年貞觀)
(四年以牂柯蠻部地置牂琰莊充應矩六州皆為下州開元中降牂琰莊為羈縻天寳三年又降充應矩為羈)
(縻以本隸充州之梓薑縣隸業州其原委詳備惟與是志所云建中四年割屬先後有異附識于此)
元和郡縣志卷三十一
