元和郡縣志卷二十九
唐李吉甫撰
江南道
洪州(豫章中都督府)
(開元戸五萬五千四百五十九元和戸九萬一千一百二)(鄉九十四十鄉一百一)
今為江南西道觀察使理所(管洪州饒州虔州吉州江州袁州信州撫)
(州十管縣三十八八)(都管戸二十九萬三千一百)
禹貢掦州之域春秋時楚之東境吳之西境七國時全
為楚地秦滅楚為九江郡晉惠帝元康二年于郡理立
江州東晉元帝時江州自豫章移理武昌郡自後或理
湓城或理潯陽或理半洲並在湓城側近隋開皇九年
平陳置洪州因洪崖井為名武德元年改為總管府七
年改為都督府
州境(東西一千六百一十五里南北一千一百五十六里)
八到(西北至上都三千八十五里五里西北至東都二千二百七十)
(東至饒州四百四十里里南至撫州二百一十九)
(西至潭州一千一百三十五里北至江州三百二十五里)
貢賦(開元貢元和貢)(葛葛紵布十丹參細布一五疋)(旋覆花)
管縣七
南昌高安新吳豐城建昌武寧
分寧
南昌縣(望郭下)
漢高六年置隋平陳改為豫章縣寶應元年六月改為
鍾陵縣十二月改為南昌縣
高安縣(緊東至州一百五十里)
本漢建城縣武德五年改為高安仍于縣置靖州八年
廢州復為縣屬洪州
新吳縣(上東至州一百五十里)
後漢靈帝中平中分海昏縣置隋開皇九年省入建昌
武德五年又置舊隸楚今新屬吳故曰新吳
豐城縣(上北至州一百四十七里)
本漢南昌縣地晉武帝太康元年移于今縣南四十一
里名豐城即是雷孔章得寶劍處也
建昌縣(緊北至州一百二十二里)
東三里故海昏城即漢昌邑王賀所封今縣城則吳太
史慈所築
武寧縣(上東至州三百六十里)
長安四年割建昌界置
分寧縣(上東南至州六百五十里)
貞元十六年刺史李巽奏分武寧縣西界置因以名焉
饒州(鄱陽上)
(開元戸一萬四千六十二十六元和戸四萬六千一百一)(鄉二十九鄉六十)
本秦鄱陽縣也屬九江郡鄱陽記云在揚州己午之間
孫權分豫章立為鄱陽郡梁承聖二年改為吳州至陳
光大元年省吳州依舊置郡隋開皇九年平陳改鄱陽
為饒州其城即吳芮為番令所居城
州境(東西六百五十九里南北四百六十一里)
八到(西北至上都三千一百三十里西北至東都二千三百二十里)
(東南至信州五百里十里東北至池州五百八)
(東北至歙州七百里里西至洪州四百四十)
(西至撫州四百七十里)
貢賦(開元貢元和貢)(麩金麩金)(紵布竹簟)(秔米)
管縣四
鄱陽餘干樂平浮梁
鄱陽縣(上郭下)
秦置孫權分豫章置鄱陽郡理于此晉武帝改為廣晉
隋開皇九年改廣晉為鄱陽以在鄱水之北故曰鄱陽
永平監置在郭下每歲鑄錢七千
餘干縣(上東至州一百里)
漢餘汗縣淮南王云田于餘汗是也縣因餘汗之水為
名隋開皇九年去水存干名曰餘干
樂平縣(上西至州一百四十里)
本漢餘汗縣地後漢靈帝于此置樂平縣南臨樂安江
北接平林因曰樂平
銀山在縣東一百四十里每歲出銀十餘萬兩收税山
銀七千兩
浮梁縣(上西南至州二百二十里)
武德五年析鄱陽東界置新平縣尋廢開元四年刺史
韋玢再置改名新昌天寶元年改名浮梁每歲出茶七
百萬䭾税十五餘萬貫
虔州(南康上)
(開元戸三萬二千八百三十七元和戸二萬六千二百六十)(鄉五十七鄉五十七)
孫權嘉禾五年分廬陵立南部都尉理雩都晉武帝太
康三年罷都尉立為南康郡至永和五年移理贛隋開
皇九年平陳罷南康郡為虔州大業三年罷虔州復
南康郡武德五年又再置虔州蓋取虔化水為名也
州境(東西一千四百二里九里南北一千三百三十)
八到(西北至上都四千一百二十五里西北至東都三千三百一十五里)
(東至建州一千五百八十五里南至循州一千六百一十四里)
(西至郴州一千一十二里北至吉州四百七十四里)
貢賦(開元貢元和貢)(白紵布紵布)(乾薑蜜梅)
管縣七
贛南康信豐大庾雩都虔化
安遠
贛縣(上郭下)
貢水西南自南康縣來章水東南自雩都縣來二水至
州北合而為一通謂之贛水因為縣名
南康縣(上東北至州八十里)
本漢灌嬰所置南壄縣也屬豫章郡獻帝初平二年析
南壄置南安縣晉太康五年改為南康
信豐縣(上北至州一百九十五里)
獻帝初平二年分南壄立南安縣晉武帝改為南康永
淳元年析南康更置南安天寶元年改為信豐
大庾縣(上東北至州二百二十里)
南康記云前漢南越不賓遣監軍庾姓者討之築城于
此因之為名隋以為鎮神龍初改鎮為縣
雩都縣(上西北至州一百七十里)
漢初所置因雩都水為名
虔化縣(上西南至州四百七十六里)
本漢贛縣地吳寶鼎三年初置新都晉太康元年改為
寧都隋開皇改寧都為虔化
安遠縣(上西北至州五百二十里)
梁大同中于今縣南七十里安遠水南置安遠縣隋開
皇中廢貞元四年刺史路應重奏分雩都縣地置
吉州(廬陵上)
(開元戸三萬四千四百八十一元和戸四萬一千二十五)(鄉七十四鄉六十九)
本秦廬陵屬九江郡獻帝興平二年分豫章于此置廬
陵郡晉太康中移郡于石陽縣今舊州東北故城是也
隋開皇中改廬陵為吉州有吉水因為名焉
州境(東西四百二十里里南北六百九十二)
八到(西北至上都三千六百五里北至東都二千七百九十里)
(東北至撫州四百五十里南至虔州五百二十里)
(西至衡州九百一十里里北至洪州五百七十六)
貢賦(開元貢)(白紵布)(茶)(陟釐)
管縣五
廬陵安福永新太和新淦
廬陵縣(上郭下)
本漢石陽縣晉移郡于此隋改為州又改名石陽縣為
廬陵因廬水為名
安福縣(上東至州一百二十里)
本漢安平縣後漢改為平都縣屬廬陵吳分置安城郡
隋廢郡為安復縣武德中改為安福縣
永新縣(上東北至州二百二十一里)
本漢廬陵縣地吳歸命侯所置屬安城郡隋開皇中廢
顯慶四年又依舊置
太和縣(上北至州一百里)
隋開皇九年平陳分廬陵縣置西昌縣十年改為太和
新淦縣(上南至州二百七十里)
本漢舊縣豫章南部都尉所居縣有淦水因以為名陳
割屬巴山郡隋開皇中廢郡縣屬吉州
江州(潯陽丄)
(開元戸二萬一千八百六十五元和戸一萬七千九百四十五)(鄉四十一鄉四十九)
禹貢荆掦二州之境揚州云彭蠡既瀦今州南五十二
里彭蠡湖是也荆州云九江孔殷今州西北二十五里
九江是也然彭蠡以東為揚州界九江以西屬荆州界
春秋時為吳之西境吳為越滅後復為楚地秦屬廬江
郡漢屬淮南國晉太康十年以荆揚二州疆域曠遠難
為統理分豫章鄱陽廬江等郡之地置江州因江水以
為名理豫章至惠帝分廬江之潯陽武昌之柴桑置潯
陽郡自東晉元帝至蕭齊或理半洲至陳武帝于潯陽
置西江州復理豫章文帝天嘉元年省西江州江州自
豫章復理潯陽隋文帝平陳置江州總管移理湓城大
業三年罷江州為九江郡武德四年討平林士弘復置
江州五年又置總管七年改為都督貞觀二年罷都督
府州理城古之湓口城也漢高帝六年灌嬰所築漢建
安中孫權經此城權自標地令人掘之正得古井銘曰
漢六年潁隂侯開三百年當塞後不滿百年當為應運
者所開權以為己瑞井極深大江中風浪井水輒動晉
咸和四年後將軍郭默殺平南將軍劉胤叛于此城陶
侃討默築壘以攻之默乃以布囊盛米為壘以應陶今
稱云陶公壘
州境(東西五百九十九里南北一百七十七里)
八到(西北至上都二千七百六十里西北至東都一千九百五十里)
(東至宣州一千八百里里南至洪州三百二十五)
(西至鄂州五百九十三里里西北至蘄州二百八十九)
貢賦(開元貢元和貢)(葛碌)(生石斛)
管縣三
潯陽彭澤都昌
潯陽縣(緊郭下)
本漢舊縣屬廬江郡以在潯水之陽故曰潯陽隋平陳
改潯陽為彭蠡縣大業二年改為湓城縣武德五年復
改為潯陽縣
廬山在縣東三十二里本名鄣山昔匡俗字子孝𨼆淪
潛景廬于此山漢武帝拜為大明公俗號廬君故山取
號周環五百餘里
巢湖故城在縣東四十二里按楚有二巢在廬江六縣
其南巢桀所奔處蓋在此
柴桑故城在縣西南二十里
半洲故城在縣西九十里按吳將孫慮黃武六年出鎮
于此築城
宫亭湖神廟在縣東南九十里
彭澤縣(上西南至州二百里)
本漢舊縣屬豫章郡置彭城湖南因以為名隋開皇九
年廢彭澤别置龍城縣至十八年又改為彭澤縣
馬當山在縣東北一百里横入大江甚為險絶往來多
覆溺之懼
江水西自都昌縣界流入經縣北二十五里東北流入
秋浦縣界
都昌縣(上西北至州一百五十里)
本漢彭澤縣地武德五年分置都昌縣以縣北有都村
配以昌字取嘉名也
彭蠡湖在縣西六十里與潯陽縣分湖為界
釣磯山在縣南一百一十二里昔陶侃嘗釣于此得一
梭化為龍而去
彭澤故城在縣北四十五里晉陶潛為令理此城
左里故城在縣西南九十五里盧循為宋祖所敗自蔡
州南走還屯潯陽聞大軍將至欲走豫章乃悉力柵斷
左里及大軍至將戰高祖所執麾竿折幡沈水衆懼公
笑曰往年覆舟之戰幡竿亦有折者今復然賊必破矣
即進攻柵賊投水死者萬餘人遂大破
袁州(宜春上)
(開元戸二萬二千二百三十五元和戸一萬七千一百二十六)(鄉四十一鄉四十一)
本秦九江郡地在漢為宜春縣屬豫章郡晉平吳後屬
荆州東晉以來屬江州隋開皇十一年置袁州因袁山
為名大業三年罷袁州為宜春郡武德五年討平蕭銑
復置袁州
州境(東西五百二十六里南北二百二十五里)
八到(西北至上都三千二百八十里西北至東都二千四百六十里)
(東至洪州七百四十里里南至吉州三百一十七)
(西至潭州五百二十六里北至江州五百二十五里)
貢賦(開元貢)(白紵布)(麻布)
管縣三
宜春新喻萍鄉
宜春縣(上郭下)
本漢舊縣灌嬰定江南所築城晉武帝太康元年以太
后諱春改為宜陽縣隋開皇十一年于縣置袁州移縣
于城東五里復改為宜春
新喻縣(上西南至州一百五十里)
本漢宜春縣地吳孫晧分置新渝縣因渝水為名今曰
新喻因聲變也
萍鄉縣(上東至州一百四十二里)
本漢宜春縣地吳寶鼎二年分立萍鄉先隸吉州隋開
皇十一年屬袁州以地多生萍草因以為名
信州(上饒中)
(元和戸二萬八千七百一十一戸鄉六十四案此州置自乾元故不載開元鄉與貢賦)
本漢餘汗縣地三國時又分鄱陽郡葛陽縣之地陳改
為弋陽今州所理在弋陽縣東一百里乾元元年租庸
使洪州刺史元載奏置
州境(案州境里數𫝊寫缺)
八到(西北至上都三千六百三十里西北至東都二千八百二十里)
(東至衢州二百五十里東南至建州五百里)
(西北至饒州五百里)
貢賦(元和貢)(緜)(藤紙)
管縣五
上饒玉山弋陽永豐貴溪
上饒縣(上郭下)
本吳所置隋平陳省乾元元年重立
玉山縣(上西至州九十里)
證聖二年分常山須江等縣置乾元元年自衢州割入
信州
弋陽縣(上東至州一百里)
後漢分餘汗東界立葛陽縣自吳至陳並屬鄱陽郡隋
開皇中因失印改為弋陽縣乾元元年自饒州割屬信
州
永豐縣(中西北至州四十五里)
本弋陽縣進賢鄉永豐里之地乾元元年置因里為名
貴溪縣(上東至州二百二十里)
永泰元年洪州觀察使李勉奏割樂平餘干二縣置在
貴溪口因以為名
撫州(臨川上)
(開元戸二萬四千九百八十八元和戸二萬四千七百六十七)(鄉四十八鄉五十一)
本禹貢揚州之境秦屬九江郡漢屬豫章吳太平中改
置臨川郡隋開皇九年改為撫州大業十二年又改為
臨川縣武德五年又改為州
州境(東西四百七十八里南北六百三十里)
八到(西北至上都三千三百五十里北至東都二千四百九十五里)
(東至饒州四百七十里十里南至虔州一千一百八)
(西南至吉州四百五十六里北至洪州二百一十九里)
貢賦(開元貢元和貢)(葛十疋葛十疋)
管縣四
臨川南城崇仁南豐
臨川縣(上郭下)
後漢和帝永元八年析南城縣為臨安縣開元九年改
為臨川縣
南城縣(上東南至州一百三十里)
漢分豫章郡立為南城縣
崇仁縣(上東南至州一百里)
本漢臨汝縣之地吳少帝太平二年分臨汝為新建縣
屬臨川郡梁普通三年改為巴縣隋開皇中改為崇仁
南豐縣(上西北至州二百六十里)
本漢南城縣地吳少帝分以為南豐縣隋平陳省入南
城景雲二年又置先天二年又廢開元八年復置
宣州(宣城緊)
(開元戸八萬七千二百三十一元和戸五萬七千三百五十)(鄉一百六十七鄉一百九十五)
今為宣歙觀察使理所(管宣州歙州池州萬管縣二十都管戸九一千)
(七百六)
禹貢揚州之域春秋時屬楚秦為鄣郡漢武帝改為丹
陽郡領縣十七理宛陵即今理是也漢有銅官輿地志
云宛陵縣銅山者漢採銅所治也順帝立宣城郡東晉
或理蕪湖或理姑熟或理赭圻隋開皇九年平陳改郡
為宣州移于今理武德二年置總管府七年改為宣城
郡乾元元年復為宣州州理城周封楚子熊繹于此漢
丹陽郡亦理此城俗傳晉桓彝所築
州境(東西四百八十六里南北五百五十二里)
八到(西北至上都取和滁路三千一十里取潤州路二千七十里)
(西北至東都取和滁路二千一百五十里正南微西踰嶺至歙州三百八十里)
(西渡江至廬州六百四十里西南至池州三百四十里)
(正北微東至潤州四百里十里正北微西至和州二百五)
貢賦(開元貢後白紵布外别進五色線毯及綾綺等珍自貞元常貢之)
(物與淮南兩浙相比)
管縣十
宣城南陵涇當塗溧陽溧水
寧國廣德太平旌德
宣城縣(望郭下)
本漢宛陵縣屬丹陽郡後漢順帝置至晉屬宣城郡隋
自宛陵移于今理
敬亭山州北十二里即謝朓賦詩之所
青弋水州西九十九里
南陵縣(望東至州一百里)
本漢春穀縣地梁于此置南陵縣仍于縣理置南陵郡
隋平陳廢郡縣屬宣州
鵲頭鎮在縣西一百一十里即春秋時楚伐吳敗于鵲
岸是也沿流八十里有鵲尾洲吳時屯兵處
梅根監在縣西一百三十五里梅根監并宛陵監每歲
共鑄錢五萬貫
銅井山在縣西南八十五里出銅
利國山在縣西一百一十里出銅供梅根監
戰鳥山在縣西北一百二十里臨大江本名孤圻山昔
桓温于赭圻討賊屯兵山下夜中衆鳥鳴賊謂官軍已
至一時驚潰因以為名
春榖故城在縣西一百五十里
赭圻故城在縣西北一百三十里西臨大江吳所置赭
圻屯處也晉哀帝時桓温領揚州牧入朝參政自荆州
還至赭圻詔止之遂城赭圻鎮焉後城被火災乃移鎮
姑熟
涇縣(緊東北至州一百五里)
本漢舊縣因涇水以為名屬丹陽郡晉屬宣城郡武德
七年于此置猷州八年廢以縣屬宣州
陵陽山在縣西南一百三十里陵陽子明得仙處
微嶺山在縣東南二百五十里涇水所出也
蓋山在縣西南二百八十里下有舒姑泉昔舒氏女化
為魚于此泉聞絃歌則有雙鯉湧出
當塗縣(緊東南至州一百九十三里)
本漢丹陽縣地其當塗縣本屬九江郡漢為侯國左傳
禹會諸侯于塗山注云在壽春東北以塗山為邑故以
名焉晉武帝太康初分丹陽置于湖縣成帝時以江北
之當塗縣流人過江在于湖者僑立為當塗縣屬淮南
郡隋大業十年廢于湖縣以當塗屬宣州
牛渚山在縣北三十五里山突出江中謂之牛渚圻津
渡處也始皇二十七年東巡會稽道由丹陽至錢唐即
從此渡也晉左衞將軍謝尚鎮于此温嶠至牛渚燃犀
照諸靈怪亦在于是
博望山在縣西三十五里與和州對岸江西岸曰梁山
在溧陽縣南七十里兩山相望如門俗謂之天門山山
上皆有郤月城宋車騎將軍王玄謨所築于此屯兵捍
禦
赤金山在縣北一十里出好銅與金𩔖淮南子食貨志
所謂丹陽銅也
九井山在縣南十里殷仲文九日從桓温登九井賦詩
即此山也
龍山在縣東南十二里桓温嘗與僚佐九月九日登此
山宴集
丹陽湖在縣東南七十九里周迴三百餘里與溧水分
湖為界
蕪湖水在縣西南八十里源出丹陽湖西北流入于大
江漢末湖側亦嘗置蕪湖縣吳將陸遜晉謝尚王敦皆
嘗鎮此
姑熟水在縣南二里縣名因此
慈湖在縣北六十五里吳將卞融于此屯兵晉成帝咸
和二年陶侃與蘇峻戰于慈湖侯景之亂兵至慈湖梁
人聞之大恐
采石戍在縣西北三十五里西接烏江北連建業城在
牛渚山上與和州横江渡相對隋師伐陳賀若弼從此
渡隋平陳置鎮貞觀初改鎮為戍
溧陽縣(緊西南至州二百四十里)
本漢舊縣屬丹陽郡以在溧水之陽為名吳時置屯田
于此隋屬蔣州(今潤州上元縣西石頭城是蔣州理也)又屬潤州大業二
年屬宣州
平陵山在縣南十八里晉成帝時李完圍韓晃于此山
斬之山高四十丈
溧水在縣南六里
溧水縣(上南至州二百二十五里)
本漢溧陽縣地隋開皇十一年宇文述割溧陽之西丹
陽之東置
中山在縣東南一十五里出兔為筆精妙
丹陽湖在縣西南二十八里與當塗縣分中流為界
因城湖在縣南一百里周迴九十里多蒲魚之利
寧國縣(上西北至州一百一十里)
本後漢末分宛陵南鄉置屬丹陽郡晉屬宣城郡其後
武德中廢天寶三年復置
五湖水在縣東北四里
廣德縣(緊西至州一百六十五里)
後漢分故鄣縣置屬丹陽郡宋為經安縣隋仁壽三年
屬湖州大業二年移于今理屬宣州至德二年改名廣
德
桐汭水在縣西五十里春秋楚子期伐吳至桐汭是也
太平縣(上東北至州二百八十里)
本涇縣地天寶四年宣城郡太守李和上奏割涇縣西
南十四鄉置
黃山在縣西南四十里上有泉水泉側多黃連
旌德縣(上北至州二百三十里)
本太平之地以縣界闊遠永泰初土賊王方據險作叛
招討平之奏分太平置旌德縣
歙州(新安上)
(開元戸三萬一千九百六十一元和戸一萬六千七百五十四)(鄉七十二鄉五十)
禹貢掦州之域春秋時屬越秦時為丹陽郡歙縣之地
其後或屬新都或隸新安郡或立新寧郡隋開皇十二
年置歙州武德中置都督貞觀廢
州境(東西四百一十九里南北二百四十里)
八到(西北至上都取睦州路四千八百五里取宣州路三千四百五十里)
(西北至東都三千二百二十五里取宣州潤州路二千五百九十里)
(東至杭州四百七十里東至睦州三百七十里)
(西南至饒州七百里百里正北微東至宣州三)
貢賦(開元貢元和貢)(麻布布細紵)(竹簟)
管縣六
歙黝休寧婺源績溪祁門
歙縣(上郭下)
本秦舊縣也縣南有歙浦因以為名晉後屬新都郡或
屬新安郡或屬新寧郡隋初省開皇十一年又置十二
年置歙州及縣
北黝山在縣西北二百六十八里宣歙二州分界處
布射山一名勤山在縣北二十里吳志歙賊金竒萬戸
屯于此
烏聊山在縣東南二百六步上有毛甘故城後漢末賊
毛甘萬戸屯于此吳將賀齊討平之
浙江西自休寧縣界流入
黝縣(上東至州一百五十二里)
本漢舊縣理在黝川因以為名屬丹陽郡隋平陳省入
休寧縣十一年復置隸宣州十二年改隸歙州按縣南
有墨嶺出墨石又昔貢柿心木縣由此得名說文黟字
從黑旁多後傳誤遂寫黝字
林歷山在縣西南一百五十里昔吳大帝使賀齊討黝
歙山賊賊帥陳僕祖山等二萬戸屯此山山四面壁立
高數十丈徑路危狹不容方楯賊乘高下石不可得攻
齊乃隂募輕健士密于𨼆險賊所不備處以戈帖山為
緣道夜令勇士潛上懸布援人遂大破之忽賊中有善
禁者官軍刀劍不得拔弓弩矢發多還自向賀齊令曰
吾聞蟲有毒者兵有刃者可禁其無刃者不可禁乃多
作韌木白棓選異力精卒五千人攻之禁果不行賊遂
大敗
休寧縣(上東至州六十六里)
本秦歙縣地屬丹陽郡後漢建安中賀齊討黝歙山賊
分休陽縣其後頻有改易隋開皇十八年改為休寧縣屬
婺州十二年屬歙州
横鄣山在縣東南八十四里
漸江一名浙江源出縣東南横鄣山東流經歙縣又東
南入睦州界
婺源縣(上東北至州二百九里)
本休寧縣西南界開元二十六年平妖賊洪氏始置此
縣以婺水遶城三面因以為名
善山在縣南五十里與惡山隔溪相對俗謂之夫婦山
績溪縣(中下西南至州六十六里)
本梁大通元年于此置梁安縣武德中廢大歷二年刺
史長孫全緒奏分歙縣置此縣北有乳溪與徽溪相去
一里並流離而復合有如績焉因以為名
祁門縣(中下東至州一百七十九里)
本古昌門地漢黝縣之南境永泰元年草賊方清于此
偽置昌門縣以為守備刺史長孫全緒討平之因其舊
城置縣恥其舊號以縣東北一里有祁山因改為祁門
縣大歷五年又移于東面臨大溪西枕小山
池州(池陽下)
(元和戸一萬七千五百九十一戸鄉三十四案此州置自永泰故不載開元鄉與貢賦)
本漢鄣郡之域吳于此置石城縣梁昭明太子以其水
魚美故封其水為貴池今城西枕此水隋廢石城縣入
南陵縣開皇中于此置秋浦縣永泰二年江西觀察使
李勉奏置池州因武德四年總管左難當所奏舊名取
貴池以為州號也
州境(案州境里數𫝊寫缺)
八到(西北至上都取宣州路二千四百一十里取江州路二千五百三十里)
(西北至東都取宣州路二千五百一十里取江州路二千五百三十里)
(東南至歙州四百六十里十里東北陸路至宣州三百四)
(西至江州五百八十里里西南至饒州五百八十)
(正北微西渡江至舒州四百三十里)
貢賦(案元和貢賦𫝊寫缺)
管縣四
秋浦青陽至德石棣
秋浦縣(上郭下)
隋開皇十九年于石城故城置屬宣州永泰二年李勉
奏置池州縣屬焉
烏石山在縣西一百四十里廣德初為賊陳莊方清所
據袁傪破平之
大江水在縣北七里
貴池水在縣西七里
秋浦水在縣西八十里
青陽縣(上西南至州七十里)
本漢涇縣地天寶元年洪州都督徐輝奏于吳所立臨
城縣南置屬宣州在青山之陽為名永泰二年隸池州
至德縣(中東北至州二百五十里)
本漢石城至德二年刺史宋若思奏置因年號為名初
屬潯陽郡乾元元年改屬饒州永泰三年割屬池州
堯城在縣南四百里
舜城在縣北二十里舊傳兩帝南巡至此
石埭縣(中西北至州二百里)
本漢丹陽郡地至吳大帝封韓當為石埭城侯因此置
縣其後屢有廢興永泰二年洪府都督李勉奏割秋浦
青陽涇三縣于吳所置陵陽城南五里置
陵陽山在縣北三十里竇子明于此得仙
石埭在縣西北一百三十里有兩横石壅江有如埭焉
因名
元和郡縣志卷二十九
