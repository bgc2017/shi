河朔訪古記地理類九(遊記之屬)
提要
(臣)等謹案河朔訪古記三卷不著撰人名氏
明焦竑國史經籍志著錄亦不云誰作考元
劉仁本羽庭集有是書序曰今翰林國史院
編修官博囉洛氏納新易之自其先世徙居
鄞至正五年挈行李出浙渡淮溯大河而濟
歴齊魯陳蔡晉魏燕趙之墟弔古山川城郭
邱陵宫室王霸人物衣冠文獻陳迹故事暨
近代金宋戰爭疆場更變者或得於圖經地
志或聞諸故老舊家風流遺俗一皆考訂夜
還旅邸筆之於書又以其感觸興懷慷慨激
烈成詩歌者繼之總而名曰河朔訪古記凡
一十六卷云云則此書實為納新作焦氏考
之未審序稱十六卷焦氏作十二卷亦誤也
納新字易之系出西北博囉洛因以為氏博
囉洛者以
欽定西域圖志考之即今塔爾巴噶台也元時色目諸
人散處天下故納新寓居南陽後移于鄞縣
初辟為浙東東湖書院山長以薦授翰林編
修官所著金臺集尚有刊本惟此書久佚今
散見永樂大典中者惟一百三十四條所紀
皆在真定河南境内而其餘不存又仁本所
稱繼以詩歌者亦不復可見然據今所存諸
條其山川古蹟多向來地志所未詳而金石
遺文言之尤悉皆可以為考證之助謹彙而
編之核其道里疆界各以類從真定路為一
卷河南路為一卷仍錄劉仁本原序冠之雖
殘缺之餘十存一二而崖略宛在條理可尋
講輿地之學者猶可多所取資焉乾隆四十
六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
河朔訪古記序
今翰林國史院編修官郭囉羅氏納新易之自其先世
徙居鄞越則既為南方之學者矣而其遠遊壮志常落
落於懷將以馳騁也乃至正五年挈行李出浙度淮溯
大河而濟歷齊魯陳蔡晉魏燕趙之墟弔古山川城廓
丘陵宫室王霸人物衣冠文獻陳迹故事暨近代金宋
戰争疆場更變者或得扵圖經地志或聞諸故老舊家
流風遺俗一皆考訂夜還旅邸筆之於書又以其感觸
興懷慷慨激烈成詩歌者繼之總而名曰河朔訪古記
凡一十六卷其博雅哉徵序於搢紳先生若許安陽黃
金華危臨川余武威諸公者論說盡矣復以示余余南
産也於河朔古今巨蹟曾未之見間有所聞而又未為
心得不敢妄有指摘然獨愛其書於京都國家之典禮
宫署城池廟庭祭享朝班鹵簿聖德臣功文武士庶一
代威儀制作尤加詳備非惟後日可應史氏采摭將百
世損益殆有所據焉於戲吾諗其遊覽之時及歸之日
黃河南北已有賈魯畚插之擾而民俗稍為騷動矣然
其所載則皆追述盛時之事不以少變而廢也昔太史
公周游天下歷覽名山大川紬金匱石室之藏故其文
章雄深奇偉今觀易之之作庶幾有焉其應館閣之召
而為史官也不亦宜乎至正二十有三禩昭陽單閼之
歲蕤賓節日奉直大夫温州路總管管内勸農防禦事
天台劉仁本序
