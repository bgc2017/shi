河朔訪古記卷下
河南郡部
河南郡部河南府路禹貢豫州之域周武王定鼎於郏
鄏則今王城也成王卜瀍水東澗水西即今府城也秦
置三川郡謂大河伊洛三川也項羽立瑕邱申陽為河
南至漢為河南郡光武都洛陽魏置司州襲都於此西
晉亦都洛宋孝武自此遷都長安東魏改洛州周大象
間為東京置洛陽郡隋為洛州大業間遷都於此改曰
豫州尋為河南郡唐復為洛州號曰東都五代梁改西
京宋為西京河南府金改曰金昌府全勝軍國朝改曰
河南府路領州一曰陕州陕州統縣四曰洛陽曰偃師
曰登封曰鞏(謹案元史地理志當作領州一縣八縣曰洛陽宜陽永寧登封鞏縣孟津新安偃師)
(州曰陕州陕州統四縣曰陕縣靈寳閿鄉澠池)
洛陽縣周之下都是為成周也漢為河南郡治曰平隂
縣東漢改洛陽縣晉曰金墉城唐曰來庭縣神龍初仍
改洛陽宋金因之國朝為河南府路附郭縣
白馬寺洛陽城西雍門外白馬寺即漢之鴻臚寺也永
平十四年摩騰三蔵法師以白馬䭾經至此因建寺以
白馬名焉鴻臚寺漢為掌外藩客官署三蔵以西域僧
故得館於此自古惟官府有寺佛廟得名盖踵鴻臚之
名始於白馬也寺有鬭聖堂二所世傳三蔵與禇善信
讎校經義之所又有三蔵贊碑一通譔文書篆皆宋真
宗御製也又有翰林學士蘇易簡所譔碑一通備載寺
之興廢始末甚詳至欽宗靖康時毁於金人兵火逮國
朝至元七年世祖皇帝從帝師帕克斯巴(舊作八思巴今改正)之請
大為興建門廡堂殿樓閤臺觀欝然天人之居矣庭中
一鉅碑龜趺螭首高四丈餘碑首刻曰大元重脩釋源
大白馬寺賜田功德之碑榮禄大夫翰林丞旨閻復奉
勅譔碑曰聖上大德改元之四年冬十月釋源大白馬
寺告成詔以護國仁王寺水陸田在懷孟六縣者千六
百頃充此恒産永為皇家子孫祈福之地仍命翰林詞
臣書其事於石臣復謹按清慧真覺大師文才所具事
蹟漢永平中摩騰竺法蘭以白馬䭾經至於西域初假
館於鴻臚後即東都雍門外建白馬寺為譯經之所嗣
後沙門踵至若康僧會之於吴佛圖澄之於晉鳩摩羅
什求那跋摩之於宋元奘無畏之於唐千載而下經綸
日繁教風日競北至幽都南踰瘴海東極扶桑西還月
窟蓮宫梵宇彌亘大千實權輿於此緜歴劫火寺之興
廢所可考者宋翰林學士蘇易簡文石在焉國初有僧
白英山主以毉術居洛罄藥囊之貲謀為起廢或訝其
規模太廣工用莫繼則曰兹寺中華佛教根柢他日必
有大事因緣予苐為張本爾至元七年帝師大寳法王
帕克巴集郡國教釋諸僧登壇演法從容詢於衆曰佛
法至中國始於何時首居何刹扶宗弘教大師龍川講
主行育時在衆中乃引永平之事以對且以營建為請
會白馬寺僧行政言與行育叶帝師嘉納聞於世祖聖
德神功文武皇帝特勅行育綜領修寺之役經度之始
無所取財遍訪檀施於諸方洊更歲龠而未覩成效帝
師聞之申命大師丹巴(舊作紞巴今改正)董其事丹巴請假護
國仁王寺田租以供土木之費詔允其請裕宗文惠明
孝皇帝時在東宫亦出帛幣為助於是工役始大作為
殿九楹法堂五楹前三其門傍翼閣雲房精舍齋庖庫
厩以次完具位置尊嚴繪塑精妙盖與都城萬安興教
仁王三大刹比勣焉始終閱二紀之久緣甫集而行育
卒詔贈司空鴻臚卿諡護法大師文才繼主席酬酢衆
務率其屬敏於事者曰淨汴等以畢寺之餘功落成之
際仁王寺欲復所假田租文才即遣僧奭言於丹巴曰
轉經頌禧寺所以來衆僧也有寺無田衆安仰丹巴令
宣政院官逹實愛滿(舊作答失蠻今改正)等奏請遂有賜田之命且
勅有司世世勿奪云一在宜陽縣治西九十里一
在永寧縣東南二十五里
應天禪院在河南府城東北市坊火燒街即太祖降生
甲馬營故基也大中祥符九年西京應天院太祖神御
殿成為屋九百九十一區命宰相向敏中為奉安聖容
禮儀使入内都知張景管勾奉迎勅諫議大夫戚綸告
永昌陵
上清宫在洛陽縣西北北邙山之西唐老子廟乾封賜
額曰元元皇帝廟開元末西北别建元元觀復改曰上
清宫宫壁有吴道子畫神堯太宗中宗睿宗元元五帝
御容又有玄宗齋宫詩碑朱温廢為老子廟後唐莊宗
復為上清宫云杜少陵有冬日洛城謁元元皇帝廟詩
即其宫也牛口谷榆窠園皆在宫之相近云廟壁龕杜
甫五言古詩一首唐陸肱所書碑也
嵩陽宫在登封縣北五里本漢武帝宫也後魏建精思
觀隋改上陽觀唐武后改嵩陽宫大中祥符二年改天
封觀後復為嵩陽宫宫有漢武帝御井古栢二株蔭數
百步武后皆封五品大夫世稱大小將軍云宫前聖德
感應頌碑一通唐徐浩書殿東柱刻曰國子博士韓愈
與著作郎樊宗師處士盧仝道士趙元遇元和四年三
月二十六日題
崇福宫在登封縣東北四里乃古太乙之所治也宫後
有太乙殿殿後有太一泉云至宋章聖朝合州進木文
丈人其事甚怪比至京木中人呼萬歲者三詔賜崇福
宫安奉故李廌方叔有詩曰真人友造化故與物為一
持此誠與神可貫金與石何為輙入木厭世未肯出衣
冠儼如生隐若顧陸筆
測影臺在登封縣東南二十五里天中鄉告成鎮周公
測影臺石蹟存焉告成即古嵩州陽城之墟是為天地
之中也臺高一丈二尺周十六步可容八席周禮大司
徒以土圭之法測土深正日景以求中廼建王國焉日
至之景尺有五寸謂之地中唐開元十一年詔太史監
南宫說以石立表宋大中三年汜水令李偃重建增崇
七尺國朝至元十六年太史令郭守敬奏設監候官十
有四員分道測景十八年奉勅於古臺之北築臺高三
十六尺中樹儀表上為四銅環規制極精緻命有司營
廨舍門廡又於古臺新臺南建周公之廟以祀之其碑
則河南憲史李用中譔文也臺西則天中觀云
嵩山中嶽廟在登封縣東一十二里曰中嶽廟殿屋宏
麗垜樓四闕角複道聯屬儗於宫庭三門之下二衛神
皆鐵鑄極雄偉兩廡碑石森列皆國朝代祀者所立也
又有唐碑一通韋行儉所譔宋碑三通盧多遜王曾陳
知微所譔國朝修廟碑一通則廬陵歐陽元譔也廟西
又有鎮星廟云中嶽之神今封為中天大寧崇聖帝
中嶽中天崇聖帝廟在登封縣按中嶽唐武太后垂拱
四年改嵩山為神嶽加嶽神為太師使持節神岳大都
督封中天王禁斷芻牧萬歲登封元年尊為神岳中天
黃帝天靈妃為天中黃后後罷之明皇天寳五載封中
天王至宋大中祥符四年號中岳崇聖帝貞明后乾興
元年改顯明皇后唐開元八年建考唐制每歲土王河
南尹奉詔祀岳至宋亦知府往祠慶歴後命通判攝事
今在縣東北九里按其神性慈傳五戒不享葷辛廟始
在東南嶺上今廟之東後魏太武帝太安中徙於神盖
山在今廟之北至宋太武方移於此廟南有雙石闕外
石人一對闕上多記刻後漢安帝元初年建
昇仙太子廟在偃師縣南古緱氏縣東南二十里曰府
店店南緱氏之上有昇仙太子廟古曰王仙君廟漢武
建西王母祠於其右王母姓緱氏故以名其山云唐武
后萬歲通天元年改賜今額又曰賓天觀觀有唐二碑
一通乃左相陳希烈撰文徐浩書一通則武后自書撰
也二碑今皆不存今惟有一碑國朝陳天祥所撰者也
天祥&KR0993;歴臺諫素有風節為時名臣贈平章政事趙國
公諡曰文忠世尊之為緱山先生按神仙傳曰周靈王
太子名晉字子喬好吹笙作鳳鳴遊伊洛之間浮邱公
接以上嵩高山學神仙之道三十年後七月七日乘白
鶴而去因立祠於緱山之下焉池南有浴鶴池仙屋石
室武后於石室中開石匣得一古劍神光赫然緱山大
抵若覆盂之状高不百尋周不數里且無泉石之勝因
仙居之名而著聞四方也土人云至今風月清夜窅然
時聞笙簫之聲
漢光武帝原陵在臨平亭南方三百二十步高六丈西
望平隂去洛陽東南十里(案帝王世紀作十五里)
漢明帝顯節陵在洛陽縣東南三十七里故富夀亭也
陵周三十丈二尺無周垣行馬四出在殿北提封田七
十四頃
漢章帝敬陵帝王世紀曰在洛陽縣東南三十九里陵
周三百步高二丈六尺無周垣為行馬四出司馬門鐘
虡皆在行馬内寢殿園省在東園寺吏舍在殿北提封
田十二頃五十七畝八十五步(案河南志作提封田二十頃五十五畝)
和帝慎陵在洛陽縣東南四十一里陵周三百八十步
高十丈
順帝憲陵在洛陽縣西十五里陵周三百步高八丈四
尺北邙山下制度並同前但鐘虡在司馬門内寢殿園
省寺吏舍在殿東提封四十八頃十九畝三十步
魏明帝高平陵在洛陽東南四十里大石山即萬安山
也
宋太祖永昌陵在芝田西四十里陪葬子孫十五墳
宋太宗永熙陵在芝田西南四十里皇堂深百尺方廣
八十尺陵臺方二百五十尺置守陵五百人陪葬子孫
凡八墳
真宗永定陵在芝田北五里皇堂深八十一尺上方百
四十尺
仁宗永昭陵在芝田北十二里初崩發諸路卒四萬六
千七百八十人修奉山陵
英宗永厚陵南至定陵七里一百三十步東至昭陵九
十步
神宗永裕陵在永厚陵之西
哲宗永泰陵在裕陵東北
漢劉寬墓在洛陽上東門外墓南二碑漢隸蔡邕所書
碑首題曰漢太尉車騎將軍特進逯鄉侯劉公碑其一
碑門生殷包等所立碑隂刻贈物綠含玉落星錦之類
一碑故吏李謙所立也碑隂刻故吏鄉里名氏云二碑
所載與漢書同但遷官次序頗略異耳寬以漢中平二
年卒至唐咸亨元年其裔孫湖城公爽以碑歲久皆仆
於野為再立之併記其世序云嗚呼前世士大夫世家
著之譜牒故自中平至於咸亨四百餘年而爽能知世
次之詳也今之譜學亡矣雖名臣巨族未有家譜然而
俗習苟簡廢失者豈止家譜而已哉
杜氏墳在鞏縣西五十二里首陽山東唐杜審言及子
閒孫甫三世墓皆在焉
宋參知政事范文正公仲淹墓在洛陽縣南七十里神
隂鄉彭姿店東北萬安山下其子丞相忠宣公堯夫以
下皆祔葬兆内文正公之碑則歐陽文忠公撰文賜曰
懷賢之碑忠宣公神道碑則曾文昭公肇撰文賜曰世
濟忠直之碑墓東則守墳裒賢寺寺有范氏復祖墳碑
一通天台陳基之文也其略曰宋太師魏國范文正公
以上三世墳墓皆在吴門之天平山至公始葬洛陽母
謝夫人之兆其子丞相忠宣公以下三世皆祔焉靖康
之亂子孫在吴弗獲展墓逮我元混一故公克登祀典
有司致祭惟謹公八世孫文英謂其子廷方曰吾子孫
幸生明時憑籍餘澤食有義田居有義宅教有義塾而
祖宗邱隴鞠為芻牧之區尚安得為子孫哉廷方自吴
門不遠數千里致其父命於河南僉憲李齊御史沃哷
(舊作斡勒今改正)海夀出金為倡率其鄉黨牧倅奉牲墓下豪
民觀感卒復所封舊地薙草繚垣壌樹築室俾甥趙氏廬
其上又曰文正公以間生之氣王佐之材致位將相為
宋忠臣誦其詩讀其書可以立忠信而尊君父興王道
而致太平其父子窀穸使斧斤耒耜相尋其中豈國家
尸祝以待先賢之意乎基字敬初能詩文游京師名稱
籍甚則余之故人也
邵康節先生之墓在洛陽縣南伊闕西南九里曰辛店
伊水西也
洛陽金石刻漢碑大尉劉寬碑二通丞相蕭何
碑(折作兩叚)魏碑三斷碑二通(皆漫無字)齊碑佛龕碑
(天統三年立武平二年刻)二祖天師碑馮翊王平等碑後魏
碑侍中廣平穆王碑(俗云陵冢碑大昌元年立)景王碑魏汝
南文宣王碑末帝碑元魏碑(韓殷隸書天平四年立)昇仙
太子廟碑(梁雅文)唐碑啟母廟碑(楊烱文)金字碑(韓滉)
(書)義成軍節度使曺公碑(長慶四年立)程公碑(陸賢書開元二)
(十年立)劔南東西川鹽鐵青苖租庸等使兼殿中侍御
史虢州刺史嚴公碑(顔頵書元和中立)龍門龕石像碑(袁元哲書)
彭王傅贈太子少師徐浩碑(次子徐峴書)啟聖宫臺勅
碑(太子亨題)雒陽尉馬允中碑黃門侍郎孫公碑荆
州長史孫公碑(張庭諷書)延州刺史孫公碑(開元二年立)齊
州刺史崔府君碑(崔平書太平八年立)陳公碑(蕭祐書)右僕射
曺公碑(正元四年立)左僕射牛公碑(長慶三年立)邕州刺史
裴公碑(鄭還古書開成五年立)房州刺史盧府君碑(張文禧書正元九年)
(立)東都留守盧府君碑(開元中立)太原少尹盧府君碑
(張文禧書正元九年立)歙州刺史郭府君碑(開元十二年立)散騎常
侍黎公碑(嗣子書太和中立)塞軍使張公碑丞相司空李
公碑(太和中立)明威將軍田府君碑韓尊師道德碑(開成)
(四年立)太子賓客王府君碑(周式書大歴中立)工部侍郎趙
公碑(王宣書開元十年立)左衛大將軍卞國公泉公碑(彭杲書)
左僕射太子少保劉公碑都督隴右羣牧韋公碑
秦公碑太子少師崔公碑廬州司馬劉府君碑
真堂記碑測景臺記碑會喜寺碑(徐洪八分書)嵩嶽
廟碑(八分書)嵩山寺頌碑(胡莫書開元十七年立)辯正禪師奉
先塔銘碑(徐現書)太子翊善鄭公碑光福寺塔題名
碑(王仲舒書)嵩山題名碑(韓愈書)江隂縣令武登碑(長慶四年)
(立)澠池縣南館記碑(盧元卿八分書)太子賓客孟簡碑
普寧郡王陳府君碑(蕭祐書)權公碑太原尹唐公碑
(盧曉八分書)工部侍郎趙國公碑襄陽李公碑惠林
寺題名碑惠林寺新修軒廊記碑清河崔公碑
太子賓客孔府君碑諫議大夫王府君碑白樂天
墓志碑刑部尚書白居易碑(許邠書)吏部郎中盧府
君碑如雲筠禪師碑(楊遠書)尊勝幢碑(篆書)心經幢
子碑(篆書)白樂天龍門八節灘詩碑(樂天自書)鄭州司馬
王公碑(景龍三年立)伊州刺史衖府君碑(長安三年立)蕭府
君碑杭州刺史李公碑(郜公書)卭州刺史狄君碑
幽林思嵩山詩碑(韓覃作)杜甫題元元皇帝廟詩碑(陸肱)
(書)白樂天香山寺詩三十韻碑(賀枝惎書)李德裕平泉
山居詩碑天后御製詩碑(王知恭書)後魏大將軍泉府
君碑華夷圖碑洪州錄事參軍趙道先碑節度
使畢公碑(庚惟蔚書咸通六年立)魏公碑(太和六年立)隋州錄事
參軍狄公碑
