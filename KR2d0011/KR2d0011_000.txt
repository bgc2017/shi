古今紀要别史類
提要
(臣)等謹按古今紀要十九卷宋黃震撰震字
東發慈谿人官至浙東提舉事蹟詳宋史儒
林傳是書撮舉諸史括其綱要上自三皇下
迄哲宗元符每載一帝之事則以一帝之臣
附之其僣竊割據亦随時附見詞約事該頗
有條貫非曾先之十八史略之類粗具梗槩
傷於疎漏者比所叙前代諸臣各分品目惟
北宋諸臣事蹟較歷代稍詳而無忠佞標題
盖不敢論定之意也朱子作通鑑綱目始遵
習鑿齒漢晉春秋之例黜魏帝蜀同時張栻
作經史紀年蕭常作續後漢書持論並同震
傳朱子之學故是書亦用綱目之例其謂論
昭烈者每以族屬疏遠為疑使昭烈果非漢
子孫曹操盖世姦豪豈不能聲其罪而誅其
偽今反去之千百載下而創疑其譜牒耶其
所發眀可謂簡而盡矣乾隆四十四年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
