古今紀要卷一
宋黃震撰
包犧氏之王天下也仰則觀象於天俯則觀法於地觀
鳥獸之文與地之宜近取諸身遠取諸物於是始畫
八卦以通神明之德以類萬物之情作結䋲而為網
罟以佃以漁蓋取諸離
神農氏作斵木為耜揉木為耒耒耨之利以教天下蓋
取諸益日中為市致天下之民聚天下之貨交易而
退各得其所蓋取諸噬嗑
黃帝堯舜氏作通其變使民不倦神而化之使民宜之
易窮則變變則通通則久是以自天祐之吉無不利
黃帝堯舜垂衣裳而天下治蓋取諸乾坤
上古神聖繼天立極為萬世開太平者經見止此
至夫子定書為萬世訓則斷自唐虞以下今當一
以典謨為正凡史遷之所錄皆夫子所已弃儒者
不必復云(堯舜事見於書者此不重出三代放此)
夏(凡十七君四百三十二年)
舜授禹啓賢能繼禹之道太康失邦少康中興桀為不
道湯放之
太康之失邦也先儒皆稱羿立其弟仲康仲康没
子相立羿篡之寒浞殺羿夏氏滅審如是則仲康
之世權皆在羿嗣征一篇乃羿假王命攻異己者
不當為經薛常州士龍考以地理謂羿拒太康據
其都太康不知所終仲康乃之洛地自立今拱州
太康縣是也仲康既在五弟之數不為羿所立明
矣是仲康别立於河南而羿之據夏舊邦自在河
北二者初未相併嗣征之書實出王命仲康死帝
相立寒浞始殺羿居其位别使其子澆侵帝相於
河南相遷于帝丘後竟滅之相妻后緍方身逃歸
有仍氏生少康有遺臣靡自有鬲氏迎立之夏乃
中興今存其說
商(二十君六百二十八年號自契封商至盤庚遷殷始殷)
湯外丙仲壬
趙臺卿本孟子說謂太丁湯之太子未立而死外
丙立二年仲壬立四年程氏謂方二歲四歲未可
立皇極經世亦徑以太甲接成湯按孟子彼云未
立則此云二年四年者立之年也當以孟子為正
太甲太戊(中宗)盤庚(自仲丁河亶甲祖乙并湯與盤庚號五遷)武丁(高宗)祖甲祖
甲賢武丁欲廢其兄祖庚而立之遂逃為民即無
逸稱享國三十三年者是也先儒見史記國語皆
稱祖甲滛亂遂改無逸之祖甲為太甲不信經而
信史惑矣(史遷不見屋壁之書)
周(西三百五十二年并東周八百六十七年)
后稷封邰子不窋失其官竄戎狄間不窋孫公劉
復修后稷之業遷豳商末太王避狄遷岐傳王季
為西伯文王繼之五十年武王立十三年伐紂泰
誓云十有三年春大會于孟津是也而書序乃以
為十一年史記亦稱十一年伐紂二年訪箕子與
洪範十三祀之數合世因疑泰誓經文為誤漢儒
又創言文王受命九年武王二年伐商通十一年
歐陽公著泰誓論定為即位之十一年蓋因二年
後方訪箕子也按經文皆稱十三年而武成釋箕
子即伐紂之歲不在伐紂二年之後當以經文十
三年為正
武王成王康王昭王(南征不返)穆王(徐戎稱偃王)共王懿
王孝王(封非子為秦)夷王(下堂見諸侯)厲王(奔彘)共和(厲王居彘二相共治)
宣王(中興)幽王(寵褒姒為犬戎所弑)平王(東遷四十九年即魯隱元年春秋作焉)
自春秋以後分國以記而統於周
平王春秋始此又雅降為風所謂詩亡然後春秋作
(三年崩共五十一年)桓王伐鄭傷敗魯不朝周反使南季宰
渠伯紏家父仍叔之子來聘求賻求車(隱三年即位桓十五年崩)
(在位凡三十三年)莊王春秋莊元年書王使榮叔來錫桓
公命啖助曰不稱天王寵篡弑以瀆三綱也六年書
王人子突救衞嘉之也(以莊十二年崩在位十五年)僖王齊始
伯(立五年以莊十七年崩立三年而齊伯)惠王二年子頽亂王奔温
四年鄭虢納之二十五年崩(當僖八年子頽事不書)襄王二
年叔帶亂奔齊十六年叔帶狄人作亂王出居鄭明
年晉文公納之賜晉弓矢為伯二十年狩河陽三十
三年崩(當文八年)頃王元年毛伯來求金六年崩(當文十四)
(年)匡王(六年崩當宣二年)定王元年楚問鼎莊始伯九年
使王季子聘魯王靈益不振矣自此雖聘亦不書(宣公)
(十七)十七年王師敗績于茅戎(成五年崩立廿一年)簡王十四
年崩(襄元年)靈王二十七年崩(襄二十八年)景王鑄無
射鐘二十五年崩(昭十二年)子朝作亂(劉子單子立猛既卒)敬王
立子朝入王居于狄泉四年入于成周(自是謂王城為西周成周)
(為東周)十六年子朝之徒作亂十七年晉定公復納王
于成周三十九年當魯哀十四年春秋終四十一年
(夫子卒)四十二年(崩據此以下史記)元王(八年)貞定王(二十八年)
哀王(立三月思王桓殺之)思王(立五月考王政殺之)考王(十五年定三王皆)
(王子)威烈王(二十四年崩初考王封其弟於河南為襲公以續周公之官職傳威公惠公乃封其)
(少子於鞏以奉王號東周惠公)安王(二十六年)烈王(十年)顯王立四
十八年(四十四年秦惠王稱王其後諸侯皆稱王)慎靚王(六年)赧王(時東西周)
(分治赧王徙都西周五十九年秦取韓陽城負黍西周恐與諸侯攻秦秦昭王怒攻之西周君犇秦盡獻)
(其邑三十六秦受之歸其君王赧卒周民遂東秦遷西周公於&KR1222;狐後七歲秦莊襄王滅東西周)
魯(姬世侯起周公後順自伯禽至隱公十四周公至公凡三十四世)
隱(立十一年魚不朝王許邾觀入祊)(會戎取郜)(伐衛宋取祊)桓(立十八年仲子)
(所生本隱公庶弟而弑隱自立姜璧假許田取郜鼎而立宋華督不能防文而死於齊)莊(立三)
(十二年年不能防母丹忘親釋怨與齊狩于禚三如齊納聘三十六又楹刻桷以誇太青初弟)
(長慶父决叔牙次季友慶父首主兵伐餘邱公三桓始此慶父殺子般立閔公二年季友立僖初成)
(風屬僖公焉季友忠賢生而賜氏俾世其卿私門遂強)僖(立三十三年齊會邾復敗邾會桓伐)
(楚伐鄭穀與會葵邱能如齊會公及夫人姜氏會齊侯於陽許翰謂不以禮齊而肆于寵樂公)
(孫敖帥師與諸大夫救徐安中國之志怠矣楚師救齊春秋善之新作南門西宫災伐邾來獻)
(宋捷勞與邾戰升陘王以楚師伐齊河踐土之會天王晉侯公朝于所天王狩陽公朝于王)
(不會王人諸侯于翟泉近在洛陽王城而不朝設諱書公天王使宰周公來聘公子遂如京師遂如)
(晉既不朝王使大夫乂以二事大不恭卜取濟西田取之曹也雖故地譏其以亂易亂四郊不從乃)
(免牲猶三望春再伐邾凡詩所頌秋不書)文公(十八年無閠不告不視雨不閔)(朔會)
(同不與修廟壞不)宣公(襄仲殺適而立之書即位著其自立即位之月逆女于齊以自固襄)
(仲即公子遂亦生而賜氏年十四年公孫歸父會齊侯而禮自大夫出矣明仲孫蔑會齊高固大夫)
(與大夫會亦不自諸侯出矣甲初税畆譏廢助而用税也初者變之始其後作邱用田賦皆此啓之)
(十八年卒)成(元年作邱甲古四邱為一甸共六十四井出甲士三人今一邱出一甲比舊增三之一)
(立十八年卒)襄(十一年作三軍三家各私其一也三十一年卒)昭(年十九猶有童心舍中軍蓋)
(四分公室而季氏有其二矣而不用子家羈之謀欲伐季氏遂孫于齊處鄆四年鄆潰卒於乾侯立)
(三十二年)定(立不書正氏十年會夾谷成齊歸侵疆司叔孫隳郈季隳費圍孟氏孔子為寇)
(在十二年十五年卒)哀(用田賦二猶不足故以田賦以春秋終於十四年至二十七年欲伐三桓)
(卒于有山氏而悼公立)悼元穆共康景平文
傾(二十四年楚考烈王滅書傾公亡為家人卒于柯)
齊(姜公侯年太公十三世至僖九當魯隱元年)
僖(魯桓十四年卒)襄(殺魯桓通其夫人為弟無知所殺)桓(自莒入當莊九年北杏之會莊十)
(三年以諸侯主盟會始此盟明年盟于幽在莊二十七年於是得衆救邢封衛江黃于貫以斷楚臂在)
(僖二年五伐楚盟于召陵在四年陽盟于首止以定太子在年葵邱之盟九年榖之會伯業始)
(怠十一年一緩於救徐伯業遂衰十五年四時桓公在位四十年矣以僖公十七年卒凡立十三年)
(會方楚未服而齊以為憂也致勤於鄭振中夏之威于陽谷篤遠國之信按兵于陘修文告之辭退舍)
(召陵結盟會之禮楚方會盟志巴驕溢陳大夫轅濤塗謀不恊執其身而伐其國與魯僖夫人會于陽穀)
(楚滅黃不救狄侵衛侵鄭救城三國城邢救患也城楚邱救衛也諸侯城緣陵杞也初桓公属孝公)
(於宋襄及卒五公子爭立易牙立無詭宋伐之而立孝公)孝(以僖十八年立於二十年楚始與盟齊)
(之時主盟者宋侵二十三年伐宋時宋與楚戰而伐殘中夏也魯魯以楚師伐之以僖二十七)
(年卒)昭(時晉文公伯而與會鮮矣)(自踐土會盟温之會翟泉之會僖三十年狄侵之文三十年)
(狄又侵之所十四年為商臣弑)懿(商臣也弑君自立伯昭公魯甥也睦於魯懿執單而侵魯文)
(十八年為邴歜閻職所弑)惠(魯宣篡立結齊自固齊取濟西田齊它無盟會惟與魯親宣十年還其)
(田而卒)頃(伐莒伐晉鞌之戰先滅此而後朝食卒敗於晉以成九年卒)靈(滅萊伐魯)(五魯)
(以晉伐之卒以襄十九年)莊(伐衛伐晉崔襲莒之襄二十五年杼弑)景(晏子言陳氏厚)
(施將得國惟禮可以己之不能用年夾谷之會歸魯疆立五十八年哀五卒)悼(景公命立荼陳)
(乞弑之而立焉弑歸讙及鄆春秋善其改過辭吳師而見春秋以卒書在哀十年)簡(獲麟年為)
(田恒所弑)平(田恒為封邑大於齊事見春秋後又二世至)康公(十九年田常曾孫田和始為諸)
(侯遷康公海濱二十六年卒田氏卒有齊國)
田齊威王(朝周烹阿封即墨稱以人為寳臏伐魏救趙自王最強)(用孫三十)
(六年卒)宣王(用孫子救韓破魏皆喜文學游說之士鄒衍淳于髠田駢賜第十九年卒)湣
王(三十六年與秦稱東西帝以蘇代之說而去之遂伐宋南割楚西侵三晉欲并周泗上諸)
(侯皆稱臣四十年燕秦楚三晉共伐之燕將樂毅遂入臨淄楚使淖齒救齊遂殺湣王而與燕共分齊地)
(齊士臣求其子法章立之為襄王)襄王(保莒成襄五年田单以即墨破燕迎王入臨淄故地盡)
(復年十九卒)王建(秦攻趙不救入朝秦韓趙魏楚燕既滅四十四年秦擊齊遂降遷之共)
晉(姬鄂侯十初封唐爕友改曰晉自唐叔至侯三世鄂侯二年當隱元年)
鄂(初穆侯長子仇為文侯次子成師為桓叔文侯之子昭侯封桓叔於曲沃大於翼翼晉都也潘父弑)
(昭侯昭侯迎桓叔不克晉人立孝侯歴鄂侯哀侯小子侯緡大亂五世桓叔卒莊伯代莊伯卒武公卒滅)
(晉有之為後晉當魯莊十五年)武(請周列為諸侯)獻(伐戎得驪姬生奚齊卒亂國春秋不書至僖二)
(年始書滅夏陽五年書生共世子申生未闌與盟會以僖九年卒荀息立奚齊及卓里克皆殺之夷吾)
(自秦入為惠公)惠(許賂秦入而背之於晉饑秦輸粟秦饑晉閉糴秦穆伐之獲韓復而卒懷公立)
懷(時重耳在外十九年至僖二十四年秦納之為文公)文(始入教其民二年欲用之子犯曰未知義)
(於是納襄王將用之曰未知信於是伐原示信將用之曰未知禮於是大蒐一戰而伯敗楚于城濮僖二)
(十八年為踐土之盟天王狩于河陽僖三十二年卒)襄(敗秦于殽再敗之彭衙連兵屢年以文六年卒)
靈(厚斂而弹人殺宰夫患趙盾諫欲殺之盾奔未出境弟穿弑君春秋歸罪于盾當宣二年)成
(亦世主夏盟楚宣七年盟黑壤伐秦救陳陳属又伐陳宣九年卒)景(救鄭大敗於楚莊後勝齊於)
(鞌十滅赤狄成主夏盟九年以十年卒)厲(敗楚于鄢陵之欲盡去羣大夫欒書弑在成十八)
(年)悼(自周迎立之逐不臣者七人修政復伯之會至誠待人鄭不復叛者二十五年)(蕭魚又謀)
(於魏絳而息民訪於祈奚而舉賢聽於知武子而不與楚戰三駕而楚不能與爭襄十五年卒)平
(十四年吳季札來說趙文子韓宣子魏獻子曰晉其萃於三族乎二十六年卒在昭十年)昭(將尋)
(盟齊不可叔向為平㰱之盟以威之甲車四千乘方是時楚人強在宋之盟爭晉先及號之不仍讀舊)
(書晉不自強而欲示威故春秋以公不與會為幸時昭十三年也子産亦云何國之為以昭十六年卒)
頃(立六卿范氏智氏中行氏趙氏魏氏韓氏十二年殺祈氏羊舌氏分其地為十縣各使其子為大夫)
(六卿益強同方鑄刑鼎仲尼曰晉其亡乎又明年卒在昭三十年)定(立三十七年卒當哀二十一年)
(在春秋之后)出(十七年智伯與趙韓魏共分范中行地出公怒四卿攻之奔齊道死)哀(智伯所立)
(政皆决於智伯智伯求地韓趙魏共殺之并其地)幽(獨有絳曲沃餘皆入三晉十八年盗殺之)烈
(魏文侯所立十九年威烈王命韓趙魏為諸侯二十七年烈公卒)孝(十七年)靜(二年魏武侯韓)
(哀侯趙敬侯滅晉而分其地靜公遷為家人)
三晉
韓(韓之先周同姓國后裔仕晉封原曰韓武子三世有韓厥佐景公宣子伐之與趙魏共分十縣傳貞)
(子簡子莊子康子康子滅智伯傳武子)景侯(為諸侯)列文哀懿
昭宣惠王(大敗於秦質子以和)襄王(與齊魏擊秦秦與之河外)釐王(牽周)
(攻魏秦為所敗)伯惠王(失上黨)王安(為秦所虜以其地為穎川郡太史公云韓厥感晉)
(景公紹趙孤天下隂德也同按史所載存趙事與左傳不)
趙(趙之先與秦共祖造父為周穆王御封趙城為氏趙夙為晉獻公將生衰事文公衰生盾事襄公)
(至景公盾生朔滅族朔之妻成公姊走匿公宫有遺腹子程嬰匿之杵臼與他兒代死後趙孤復立為趙)
(武復得晉政武生景叔叔生鞅為簡子簡子生無恤為襄子滅智氏生獻侯)烈侯(始為諸侯)武
公成侯肅侯武靈(胡服)惠文王(用趙奢破秦)孝成(受韓之上黨用趙括)
(大敗於秦平原君請魏解秦圍)悼襄幽繆(李牧誅趙忽代將以王降秦)
魏(畢公高周同姓及絶封為庶人畢萬仕晉獻公封於魏數世有魏絳至晉悼公終生嬴嬴生獻子事)
(昭公為晉卿生侈與趙勒共攻范中行氏侈孫桓子滅智氏桓子孫文侯)文侯(内師卜子夏友田子)
(方叚干木外用吳起西門豹李悝盡力耕戰以誠信交隣民不知兵)武侯(稍侵暴鄰國)惠王
(結怨韓趙齊乘其弊殺龐涓太子申秦人因之遂取西河魏由此徙大梁)襄王哀(秦使樗里)
(子代取曲沃走犀首)昭(子秦河東地秦又拔城大小六十一)安承(信陵救趙)景湣王假
(秦灌大梁遂滅魏以為郡縣)
宋(子公公年微子十四世至穆八當隱公元年)
穆(隱三年卒立其弟殤公)殤(十年十一戰華督弑之)莊(莊二年卒)閔(大水罪已南宫萬)
(弑之)桓(僖九年卒)襄(以目夷為左師於是宋治奉齊桓既没遂主夏盟然其伐齊之喪少奪長一)
(罪也一會虐二國之君二罪也曹不服不省德而圍之三罪也泓之戰不重傷不禽二毛敗於楚而卒當)
(僖二十三年)成(文七年卒)昭(無道見弑春秋書宋人弑其君見文十六年)文(成二年卒華)
(元樂舉棄君於惡)共(華元合晉楚之成元共公卒蕩澤弱公室殺子肥華討之魚石奔)平(楚内)
(魚石于彭城信寺人柳殺太子痤逐華合比宋災伯姬死焉昭六年卒)元(無信多私而惡華亥)
(向寧君臣交質而國亂晉率諸侯救之而平其魯季孫意如之逐昭公也元公實意如外舅不恤私求)
(内昭公而卒於曲棘)景(定六年晉范鞅執其行人樂祈犂以公子地之馬與桓魋二弟出奔見定十一)
(年明年入蕭以叛伐哀八年滅曹書入曹自取之執小邾子鄭其卒在春秋之後)偃(史記)
(云襄公十數世至君偃自立為王東敗齊取五城南敗楚取三百里西敗魏乃與魏齊為敵國射天諫者)
(輙射之天下皆曰桀宋立四十七年齊魏楚伐宋滅之而三分其地)
衛(姬二侯至武王母弟康叔所封十世桓公十三年入春秋)
桓(初莊公嬖庶子州吁遂弑桓公)宣(滛亂殺伋夀立朔)惠(即朔也左公子洩右公子職立黔牟)
(惠公奔齊後復入)懿(好鶴狄滅之宋桓逆戴公處漕邑齊桓攘狄而封之)文(徙居楚邱衣大布之)
(衣大帛之冠務財訓農通商惠工元年三百乘末年三千乘然忘齊之德而伐齊桓之卒僖十八年也狄)
(救齊伐衛名二十五年滅邢春秋之未幾卒)成(為晉文所伐與楚晉未幾復晉以元咺復執歸于)
(京師始歸而殺武叔再歸而及公子瑕春秋罪之狄圍之又遷於帝邱)穆(宣九年立十四年殺其大)
(夫孔達成二年與齊戰敗績是年卒)定(初從楚盟于蜀皆貶而書人也七年救鄭同盟于馬陵病楚)
(自後復從晉)獻(成孫文子寗惠子食而弗召孫子為亂公奔齊遂立殤公然獻公有世叔以守母弟)
(鱄以出遂得還國)殤(為寗喜所弑獻公卒襄公立僖二十九年)襄(昭七年卒)靈(不能正家蒯瞶)
(奔靈公卒晉納蒯瞶為莊公)莊(時蒯聵之子輙已立父子爭立輙曰出公)出(實當國哀公十四年)
(蒯瞶困孔悝始得立事在春秋後子晉伐衛莊公出奔衞人立班師齊伐衛更立公起石曼逐起輙)
(自齊復歸立二十一年卒又十餘世君角立)君角(秦并天下二世廢君角為庶人衛絶)
鄭(姬幽伯公宣王弟及封鄭為桓公犬戎殺王死之武公生莊公始入春秋)
莊(克叚射王)突(厲公)忽(昭公)子亹子儀(此為公子五爭祭仲立突忽奔衛突殺)
(祭仲不克而奔蔡祭忽復入高渠彌弑忽立亹儀齊人殺亹而高渠彌仲等立子儀𫝊瑕殺子復)
(納突凡五)文(逃盟即楚齊桓伐之晉文亦以其無禮伐之)穆靈襄悼
成僖(無歲不被晉楚之兵肉袒逆楚莊者襄也為晉景所執者成也)簡(時晉悼推誠為蕭魚)
(之會鄭不叛晉者二十四年蕭魚會襄十一年也有初襄八年鄭子耳子國侵蔡獲公子爕無文德而)
(武功子産懼之子駟子展之為政惟晉楚之來者則與之襄三十年子皮授子産政都鄙有章上下)
(有服廬井有伍賂伯石殺子晳環壞晉館晉有鄉校不禳火不祭龍不與宣子不受使幣)
(有諸侯之事則問四國之為於子羽且使多為辭令與禆諶適野謀可否告馮簡子斷之授子太)
(叔行之渾擇能而使以禮自固晉楚不敢加焉自然作邱賦罕譏之鑄刑書叔向責之僑亦謂)
(不能及子孫皆將死屬子太叔以猛遺僑死而鄭不振矣鄭人哭之孔子亦曰古之愛也事簡定)
(二君公以昭二十年卒當國二十二年時史記謂鄭聲五年卒聲公乃在春秋末哀公當攷)定
(昭二十八年卒)獻(與城成周也同晉侵楚滅許九魯亦侵鄭定六年八年晉侵之年卒)聲
(伐宋五敗於晉宋伐之者四年卒在春秋後)君乙(二十二年韓哀侯滅之)
曹(姬世伯桓武王母弟振鐸始封十二至公三十五年入春秋)
桓莊僖昭共(嘗與齊威之盟及宋不服而宋圍之遂昵于楚晉文公執)
(之以致楚師後以賄復春秋名之責不用僖負羈)文宣(皆受晉盟殺宣卒于師負芻太子)
(自立)成(負芻也晉悼執之歸于京師天王釋之)武(皆受晉盟)平悼聲隱
靖(皆不振)伯陽(好田弋聽鄙人公孫強叛晉奸宋宋滅之當哀八年)
陳(媯十舜後周時虞遏父為陶正封陳胡公五世至威公二十三年入春秋)
桓(既卒陳佗殺太子免自立踰年蔡人殺之)厲莊穆共靈(夏徵舒弑)
(之)成(楚莊伐而縣之以申叔時之言復其國)哀(棄晉即楚鄬之盟逃歸楚靈滅之五年平王)
(復其國)惠懷閔(世役於楚楚惠滅之)(楚白公之亂陳伐楚陳滅而田恒得政於)
(齊即陳後也)
邾(曹晏子曹顓頊後陸終第五子為姓封鄢陵為邾)
邾儀父(桓十五年邾人來朝始入春秋十七年書邾儀父傳云魯附庸故書字儀父名克其子)
(稱邾子𤨏稱自文公以下子)文公(當僖公二十一年滅須句太皥之後也魯僖伐之自井陘之戰)
(交惡不已嘗執鄫子用之)定公(戕鄫子)宣公(為晉所執)悼(復與魯交兵孫庶其來奔臧)
(紇奔焉)莊公隱公(為魯哀滅其國以歸既而還之又來奔)桓(太子華事在春秋後)
(并孟子序邾為楚所又曰為魯所并)
小邾(曹子)
僖七年來朝襄七年來朝自此與會盟征伐而不知
其世謚云
蔡(姬宣蔡仲十世至侯入春秋)
宣桓哀(為荆所虜再入其國)穆(齊桓伐楚以其服于楚先伐之)莊文(欲事)
(晉畏楚不能)景(卒從楚)靈(弑景侯自立其後楚子虔誘而殺於申)平(楚滅之平王復其國)
悼(卒於楚)昭(倍楚從吳遷于州來為盗所殺)成齊侯(楚惠滅之)
杞(姒得侯樓武王求禹後東公封之杞)
武公(十一年入春秋二桓二年書侯貶莊二十七年書伯僖十三年書子用夷禮)凡歴
桓孝文平悼隱僖(哀八年卒惠四傳至簡公楚滅之)
(於其後勾踐興越皆禹後云)
北燕(召公後九僻小不通諸夏者二十世南燕姞姓)
簡公(始入春秋三戰國之世亦以耕戰自守昭年奔晉六年齊伐之)文公(二十八年蘇秦)
(始結從約)噲(以國讓子之大亂齊伐之)昭(用樂毅大破齊)惠(以騎劫代樂毅齊田單大破之)數
世至王喜(太子丹用荆軻刺秦秦滅之)
許(姜)
莊(隱十一年魯齊鄭入許莊公奔衛自此世謚始見)穆僖昭靈悼
許元(鄧滅之)
莒(已子祝融陸終第一弓樊封鹿吾)
莒子(隱二年書不知其謚)紀公渠邱公黎比公著邱公
郊公共公
滕(祖出文王)
滕侯(隱七年書滕侯卒不知其名謚)宣(隱十一年朝魯)昭文成悼
頃隱(哀十年卒)
薛(任封奚仲後所在周前)(夏)
薛侯(隱十二年來朝不知世謚)獻哀君定惠
虞(姬至出太王二自虞仲虞公十世)
虞公(為晉所滅)
吳(姬夢子入自太伯十九世至夀始春秋當成七年)
夀夢(春秋以其僣號而狄之少時中國無伯鍾離之會齊晉亦俛首而聽之子季札賢欲立之不)
(可諸樊餘祭餘昧以次立欲致國於札札逃之)諸樊餘祭餘昧(皆夀夢子餘)
(昧一名夷末傳君僚)君僚(諸樊之子闔閭弑之而自立)闔閭(初吳楚之女爭桑相攻而)
(楚亡臣伍子胥自楚來奔闔閭舉為行人破楚入郢及檇李之戰敗於越而卒)夫差(報越讎棲句踐)
(於會稽黃池之會方主夏盟而越入之哀十三年後四年為越所滅吳越終春秋不書人)
越(姒世子允夏少康庶子封會稽二十餘至常伐吳昭六年始見春秋)
勾踐(聞吳王夫差將報讎先伐之而敗乃令大夫種行成於吳保會稽卧薪嘗膽以國政委大夫種)
(以甲兵委范蠡十年生聚十年教訓遂以沼吳至復渡淮與齊晉諸侯會徐州尊周伯天下六世無)
(疆)無疆(伐齊楚故周顯王四十六年楚威王大敗越盡取吳地至浙江殺無疆諸族子爭立或)
(為王或為君濱於江南海上朝服於楚後七世至閩君搖)搖(佐諸侯平秦為漢高帝復以搖越)
(王奉越後東越閩君皆其後)
楚(芈遷子號祝融之後熊繹成王封楚自西周為患及東僣自鬻熊至武王熊通十七世嘗伐隨)
(子文王熊貲始入春秋郢始文王其先居丹陽)(都)
文王(魯莊十年書荆敗蔡十四年入蔡十六年伐鄭皆以州舉惡其猾夏絶之也二十三年來聘)
(書荆人以慕義進之也成按文王以莊十九年卒來聘乃王頵)堵敖成(市德結好地方)
(千里十僖元年書人襄十六年齊桓伐之當僖四年三三年執辱宋當僖二十一年三十九年)
(子玉敗於城濮當僖二十八年年四十六年太子商臣弑之自立是為穆王當文元春秋以楚人與)
(盟自僖十九年齊之盟始首初齊桓之在楚雖書人而未嘗與盟桓公没鄭伯朝于楚及今遂為此盟)
(故春秋人陳蔡而以鄭列楚下深惡之也成王頵終始桓文之世)穆(晉襄伐之以救江六楚卒滅江)
(滅六書文九年伐鄭楚子使椒來聘胡氏傳曰至是其君爵其臣書名是以中國禮待之也蓋吳楚皆)
(聖賢後而以變於夷故春秋内雖不使與中國同外亦不使與夷狄等按僖二十一年執宋公已書楚子)
(矣二史記云十年卒)莊(三年不號令史記云宣八年伐陸渾戎觀兵周郊問鼎當三年十六)
(年伐陳縣之以申叔時之言復陳在宣十一年敗明年圍鄭鄭襄肉袒去之三十里平而晉師至大晉)
(師不為京觀私宋語平之)(二十年圍宋華元與子反二十三年卒當宣十八年)共(十六年救鄭敗)
(於鄢陵晉射中共王目在成十六年庸成二年嘗主蜀之盟春秋皆人之十七年滅舒襄九年伐鄭)
(自此與晉爭魚明年書楚救鄭罪諸侯陵鄭也一又明年晉有蕭之會而楚不能較矣立三十年)
(卒)康(即位當在襄十四年十八年伐鄭伐二十四年伐吳伐鄭明年滅舒鳩明年鄭二十)
(八年卒凡立十五年)郟敖(初康王寵弟子公子圍三年圍為令尹弑郟敖自立春秋昭元年書楚麋)
(卒胡氏曰圍弑君自立大合諸侯於申與會者十三國其臣舉六王二公之事其君用桓公召陵之禮而)
(宋向戌鄭子産皆一時之良也皆有献焉夫子痛之故不書弑)靈(昭三年會於申亦靈王之三年六)
(年伐吳明年又伐之陳八年使公子棄疾滅陳十年誘蔡侯殺之棄疾為蔡公十一年親伐徐以恐)
(吳次乾谿樂焉初申之會僇越大夫常夀過殺蔡大夫觀起起子在吳因勸伐之常夀過矯棄疾命召公)
(子比於晉入弑靈王太子禄而立之靈王餓死而楚未知也比恐自殺棄疾即位)平(以昭十三年立)
(二十六年卒在位十年及吳戰於長岸則昭十七年胡傳曰楚地五千里本非吳敵也惟費無極以讒勝)
(囊瓦以貨行而竒才策士為戰國用故日以侵削至雞父之師七國皆敗栢舉之戰國破君奔王殺伍)
(奢召二子尚歸死胥奔吳)昭(初費無極讒太子建殺伍奢至是令尹子常誅無極以說衆十年吳王闔)
(閭伍子胥伐楚戰柏舉大敗吳遂入郢辱平王之墓申包胥請救於秦敗吳於稷昭王歸楚二十七年)
(救陳伐吳卒於軍不移過股肱疾不禱河)惠(二年子西召太子建之子勝為白公亂楚自立月餘葉公)
(救之十七年卒)簡聲悼肅宣(六年秦始強而三晉益大)威懷
(秦使張儀紿之使絶齊因結齊大敗之又紿與盟留之不遣卒於秦)頃襄(畏秦以五十里為讐人殺)
(為弋鴈者激怒之方連縱伐秦而敗秦又拔郢燒先王墓)考烈(春申君用事二十二年共伐秦不利)
(徙夀春命曰郢)幽(十年卒)哀(庶兄負芻之徒弑之)負芻(五年秦王剪破楚禽之楚為郡初)
(楚莊討陳圍鄭及宋皆足以自取而不取而秦之劫楚乃如此父老憐之曰楚雖三戶亡秦必楚卒之滅)
(秦者皆楚人)
秦(嬴孝伯主據史記顓頊後伯益之苗裔犬非子為周王馬始為附庸邑於秦襄公平戎為諸)
(侯自非子十五世至穆公始見春秋當僖公十五年)
穆(秦晉連兵始於僖三十一年圍鄭之役始悔過有誓孔子錄之文三年焚舟之役伯)康(文七)
(年有令狐之戰之文十二年有河曲戰)共(宣二年伐晉)桓(宣八年晉以白狄伐之成十三年)
(與晉厲為令狐之盟又召狄與楚欲伐晉晉絶秦諸侯直晉而秦敗先是成九年秦亦以白狄伐晉)
景(襄十年晉伐秦明年秦伐晉)哀(救楚伐吳楚昭復國定五年春秋不書救楚事)惠(定九年立)
(哀三年卒)悼(其卒在春秋後自哀惠以來春秋書其卒葬而已)厲共躁懷
(自殺)靈簡惠(十三年伐蜀取南鄭)獻(孝公生周太史儋曰周秦别五百歲復合合七)
(十七歲覇王出)孝公(用商鞅置徙咸陽為開阡陌縣初賦)惠文(誅鞅滅司馬錯蜀)
(取漢中置郡張儀游說)武王(初置丞相與孟說舉鼎死)昭襄(留楚懷王相穰侯魏冉為)
(白起坑趙鼎攻西周取其三十六邑九入秦諸侯朝)孝文(除喪三日卒)莊襄(滅東周君)
(子政立)始皇(文信侯免相十年逐客李斯上書用其謀兼并天下十七年滅韓十八年滅趙)
(滅廿二年滅魏滅楚燕廿六年滅齊)
春秋諸臣
周臣(春秋前者亦附見)
太子晉(宣王太子川穀洛闘諫壅)
王子虎(盟諸侯於王庭要言曰皆奬王室會翟泉見左傳)
王孫滿(秦襲鄭知其必敗德定王使勞楚楚問鼎對曰在德不在鼎周未衰鼎未可問見左傳)
王孫說(勸簡王勿賜晉使僑如之謟而賜其介仲孫蔑之讓)
祭公謀父(諫穆王征犬戎不聽自此荒服者不至)
密康公(三女奔之母令獻之不聽恭王果滅密)
芮良夫(厲王悦榮夷公諫其專利)
召穆公(諫厲王監謗譬以防川代彘之亂宣王匿其家虎以其子死之)
仲山甫(食采於樊諸謚穆仲睦諫宣王越立魯武公少子不聽侯始不諫料民不聽宣王)
(欲得國子訓諸侯者薦魯孝公)
虢文公(諫宣王不籍千畆)
史伯(幽王時知周將衰教鄭桓公寄孥虢檜知晉楚齊秦將興)
伯陽父(幽王二年三川震知亡不十年)
内史過(惠王十五年神降于莘知虢必亡錫晉惠公不敬知其無後)
内史興(錫晉文公命知其必覇)
富辰(諫襄王以翟伐鄭曰雖閱不敗親諫以翟女為后王黜后翟來寇辰死之勸召王子帶)
單襄公(朝晉聘晉假道於陳陳道茀不治知其必亡謂郤錡語犯郤犫語迂郤至語伐必不免)
(齊國子好盡言亦及為晉周事襄公能敬歸而立是晉悼公)單靖公(襄公孫享叔向儉而)
(敬)單穆公(靖公曾孫重諫景王鑄大錢謂輕重相權廢輕作民失其資諫鑄大鍾不)
(過動聲大不出鈞重不過石)
劉康公(聘魯見季文子孟獻子儉曰其長處魯乎叔孫東門侈曰其亡乎侈不䘏匱憂必及之)
(成子受脤不敬曰民受天地之中以生所謂命也動作威儀之則以定命也能者養之以致福)
召桓公(郤至自晉告楚捷於周王叔簡公譽諸朝召公謂郤至在七人之下而欲上之不可久也)
(雖王叔未能違難後皆然)
伶州鳩(謂景王大鍾不和又對七律為武王功伐作樂)
萇宏(言蔡凶楚果執蔡靈侯殺之乎晉屠蒯如周請祀山川宏曰客容猛其伐戎果滅陸渾事劉)
(文公與城成周衛彪徯謂其必速及後與晉范氏之亂趙鞅以為討周人殺宏又見左傳)
宰周孔(名孔公葵邱之會賜齊侯胙謂齊不務德止晉獻勿會諸晉公輕行亦將死以上見國)
(語)
辛有(東遷之初過伊川見被髮而祭者曰不及百年此其戎乎以下見左傳)
宰咺(歸魯惠公仲子之賵皆惠公已葬仲子未薨贈之非禮)
祭伯(來聘魯隱非王命)
周桓公(黑肩軍王不禮鄭請善鄭以勸來者將左禦鄭以陳人無闘心而敗)
周公閱(聘魯辭昌歜與形鹽之饗)
凡伯(戎朝周發幣凡伯弗賓來聘魯遂為戎所伐)
内史叔服(能相人謂公孫敖二子穀也食子難也收子穀豊下有後文十四年星孛北斗曰)
(不出七年宋齊晉之君皆將亂死欺晉既平戎於王劉康公欲伐之叔服曰背盟大國必敗)
春秋魯臣
羽父(即公子翬滕先會齊鄭伐宋公滕薛爭長公使之請薛長請隱公殺桓將求太宰公弗)
(許反譛公於桓公而弑之)
(三桓)孟孫氏慶父(私於哀姜弑閔自立奔莒季友賂得之乃縊)穆伯(公孫敖慶父子)
(救徐爭請内史叔服相二子莒文公使聘齊子與弟襄仲娶如京師不至復奔私娶之次惠叔)
(為請歸至齊卒)文伯(孟孫穀奔得立)(敖長子惠父請立弟叔)孟獻子(仲孫蔑穀子)
(朾聘周有禮先齊伐我使蔑以賂求平於楚蟄會虛成公薨歸相襄公朝晉稽首謂啓而郊)
(今既耕宜三卜不從尤謂鄭師競已甚三大夫有灾盗果殺之宋向戌其室之美云我在晉吾兄為)
(之孔子既禫不樂比御不入謂其加於人一等)莊子(仲孫速侯蔑次子避勇聞諸齊師畏)
(速塞其海陸伐邾)孝伯(仲孫羯而立之)(速庶子命越其兄秩侵齊諸侯城杞)僖子
(仲孫貜之蔑子聘齊楚伐莒荅盟邾鄭伯勞不能相及不能郊勞)(從昭公如楚反自楚乃講)
(學属其子於孔子使學禮)懿子(仲孫何忌即學禮孔子者圍城成周盟邾圍鄆侵衛郈討)
(侯犯之叛受墮三都時用公歛處父謀獨不墮郈邾人田皆不知禮之大者)武伯(洩於戰)
(清襲成相哀公會齊不稽首)
孟公綽(知崔杼有大志必速歸為齊辭師於吳)
子服惠伯(孟椒示蔑子筮勸昭公如楚落章華臺成南蒯以吉荅曰易不卜叛謂滕)
(公惰而涕將死杼晉以邾之訴執季平子惠伯辨而歸之晉取崔賂使叔向為請於諸侯公使對曰)
(君舍有罪以紓小國君之惠也)
南宫敬叔(說灾懿子弟怒文伯鱉小出桓僖廟衆皆顧府獨命周人御書)
子服昭伯(回卿椒之子侈謂季平子晉六強而驕公室將卑)
子服景伯(何索勁勇有謀王桓僖廟灾命出其書季吳百牢辭先未之有而予之諫)
(康子伐邾曰伐小不仁吳果救邾曰來斯與戰吳不肯為城下之盟吳一夕三徙乃盟黃池之會欲)
(以公見晉爭止之齊吳執之以宗祀脱歸人使子貢說吳舍衛侯使子貢為介嘗戒宰䧟於恭)
(閔馬父笑其滿)
叔孫氏叔牙(莊公以愛欲立般叔牙欲立慶父為季友所酖)莊叔(得臣如獲長狄僑以名)
(其子宣伯僑如)
穆子(叔孫豹齊兄宣伯僑如謀去季孟不遂奔齊豹亦嘗奔使晉拜嘉子叔聲伯使待晉師)
(于鄭郊非其意)(衛孫文子君登亦登戒其少安晉作三軍聘晉告齊侵云朝不及夕對范宣子)
(以臧孫辰既没而立言為不朽桃謂齊慶封車美必以惡終相公如楚祓殯先以茢諫立昭公季氏)
(不從魯始衰是為晉所執守節不以貨免善惡季氏指楹曰雖惡其可去乎季札謂其好而不擇)
(人不得死果因妖夢嬖竪牛以餓死二子孟丙仲壬皆見殺)昭子(叔婼以仲叔子不竪牛立)
(己為功殺之日食平子不用幣伐鼓知其有異志居武城人掩邾邾訴於晉昭子被執不屈卒以禮歸)
(晉館一日必葺昭晉館吏求犬不與殺與食從公孫于齊祈死)武叔(州仇毁仲尼初公若不欲)
(其立殺公若墮郈伐邾從齊伐吳艾陵)叔仲昭伯(帶卒襄公聞楚康欲還諫之)
季孫氏季友(字成季有文在手魯殺其兄慶父叔牙立閔公僖公相敗莒封費)
季孫行父(友之孫謚文子聘晉求遭喪之禮以行告晉以齊難出莒僕敗齊師謂楚非)
(族毋貳晉仲僑如讒其君於晉晉執季孫使聲伯請得免以襄立宣公欲殺其子歸父臧宣叔止之為)
(宣公以賂請會于齊遂失濟西田歸父謀去三桓故逐之私室強妾不帛小廉)
季武子(名宿代行父為卿作三軍三分公室室取卞邑哀公懼欲不歸舍中軍四分公取其)
(二乃以辭晉加籩為禮)
季平子(名意如武子孫父悼子叔伐莒用人於社蒯不禮南蒯蒯交惡之於孫欲去季孫南)
(懼不克以費叛如齊用冶區夫之計以柔費人平莒訴於晉執意如因闘雞郈氏怨之率衆怨伐子)
(孟氏叔孫黨之殺郈氏公遂孫於齊諸侯謀納公季氏賂止之公薨不容歸葬溝之)
季桓子(名斯為陽虎所囚死救火藏象魏受齊女樂孔子行乃嘱用之)
季康子(父命用孔子用公之魚言而用冉子敗齊於艾陵益修守備用田賦使冉子吊宋稱)
(彌甥越欲妻公康子懼賂太宰嚭而止)季冶(初季武子取卞使冶告卞叛冶媿之不仕)
臧僖伯(彄聽諫隱公觀魚不稱疾不從)哀伯(達桓僖伯子鼎諫公取郜)
臧孫辰(哀伯孫宋弔宋大水欲年饑請以玉告糴于齊譏襄以人從諫焚巫尫諫公)
(卑邾楚使展喜止齊師祀乞楚師伐齊宋不如晉分曹滅六歎臯陶不其言立三仁下)
(展禽祀廢六關居妾織蒲衛三不智作虛器縱逆祀爰勸贖侯於晉不受賂)宣叔
(許止歸父欲去三桓季文子欲治其侈許之備齊定晉衛聘使之位)
臧武仲(紇俟短小多智武敗於狐駘國人始髽城防請冬謂季子銘魯功非禮為季武子)
(舍公鉏而立悼子於是孟孫惡之斬關奔邾以防求為後孟椒以斬關之罪盟之遂奔齊譏齊君似鼠)
(齊不與田)
東門氏襄仲(遂乎秦使善辭命曰不有君子其能國受其玉謂齊侯偷殺惡及)
(視而立宣公殺惠伯埋馬矢哀姜哭殺適立庶)公孫歸父(襄仲子遂謀去三桓不奔齊)
(書曰還自晉喜也)子家羈(懿伯謀桓公孫氏之而不洩)(昭公時知伐季請釋季平子不)
(聽氏從昭公薨于外季欲仕之而逃)
叔氏叔肹(宣公子弟)叔聲伯(肹子叔宣伯僑如之亂聲伯使孫豹逆晉師戒師)
(至而食聲伯四日不食以待之夢涉洹水而泣瓊三年不敢言言莫卒)
衆仲(知衛州吁將自焚請齊來告戌三國公使衆仲對羽父謚與族公問衆仲)
展禽(柳下惠夏譏臧文仲祀爰居譏父弗忌躋僖公)展喜(柳下惠弟犒齊師)
御孫(諫莊公刻桷曰儉德之共譏宗婦用幣)
申繻(對桓公名子之問謂名有五信義象假類公與姜氏如齊曰女有家男有室無相瀆)(桓鄭)
(内蛇外蛇闘曰妖由人興)申豐(荅季武子大雹曰古者藏冰出冰季子逐昭公齊將納之豐)
(與女賈賂齊而止豊季氏家臣故為季氏)申湏(星孛大辰謂諸侯有大灾)
仲由(嘗冠雄雞佩猳豚陵暴孔子後儒服請為弟子定公時為季氏宰謀堕三都小邾射以句繹)
(來奔求一言為信辭曰彼不臣而濟其言是義之也去魯適衛齊使過衛勸與魯平出公立已)
(十二年父蒯瞶不得入孔悝迎立之子路請殺悝不聽欲焚臺見殺結纓)
端木賜(觀邾子執玉高定公受玉卑孔子謂其不幸言而中辭吳之尋盟說吳太宰使歸衞)
(侯業田常欲為亂先伐魯說之使伐吳以免魯常謂既加魯因說吳救魯而齊伐吳吳防越又說)
(越從吳而待其弊知吳必勝又說晉使防吳吳晉争強越遂乘間滅吳家累千金)
冉求(季桓子属其子康子用孔子康子舍之而以求為宰與齊戰用矛於齊師獲甲盾八十求請)
(從之三季孫弗許)
公歛處父(子路將墮三都叔孫先墮郈公山不狃叔孫輙既敗季氏亦墮費孟孫將墮成處父)
(勸孟孫偽不知而處父據成不墮魯圍之不克事遂寢)
冶區夫(南蒯以費叛平子命見費人必執冶區夫勸恤費人費叛南氏)
曹劌(謂肉食者鄙自請為莊公敗齊于長勺待齊人三鼓乃進望其旗靡而逐之執匕首劫齊桓)
(公還地五十里諫如齊觀社不從)
陽虎(事季平子得囚季桓子之盟定公與三桓武欲去三桓不志者皆因作亂劫公與叔)
(以伐孟氏公歛處父攻敗之奔竊寶玉大弓入讙陽關以叛奔齊奔宋晉趙鞅厚遇之)
(晉師宵迷令右河而南晉欲伐宋為筮易而止)
公山不狃(費宰不得志於費氏因陽虎欲去三桓遂作亂定八年季氏之墮費不狃欲乘之)
(伐三桓遂襲魯敗而奔齊定十年遠後吳欲伐魯曰君子不以所惡廢鄉故由險以為魯)
齊臣
仲孫湫(省魯莊薨謂不去慶父魯難未已謂魯秉周禮不可取為戎難致諸侯之戍於周)
管仲(輔公子紏奔魯輕小白先入仲射中其帶鈎鮑叔薦為相設重魚鹽之利連五家之兵)
(制國為二十一鄉附不背曹沬之盟歸亡地於魯諸侯皆信齊而欲救燕使修召公之政復貢)
(周諸侯聞之皆從齊私憾動諸侯因伐楚)(公以蔡姬故伐蔡仲嫌其鄭伯逃首止之盟因郤鄭)
(太子欲去三族之請鄭請盟珍既會葵丘公意驕欲封禪諫不從說以得遠方怪物乃封禪遂止)
(辭上卿禮仲病薦隰朋不用諫用竪刁易牙開方公反用之死齊亂初仲薦隰朋為行人寗戚)
(為大司徒田成父為大司馬賓胥無大司理東郭牙大諫管子載公初立欲修兵革諫明年繕兵)
(諫果敗於宋三年諫伐魯果敗四年興兵十萬圍魯諫魯請盟諫果劫盟五年諫伐宋以救杞公始)
(用其謀而城緣陵以封杞狄伐邢則城夷儀以封邢狄伐衛則城楚邱以封衛恩結四夷無爭兵矣)
(乃寬關市征輕諸侯幣賞其國以及諸侯之國乃譸隰朋為東國賓胥無為西士游公子開方於衛)
(游季友於魯游蒙孫於楚以親附四方狄不量德而伐齊於是請救於諸侯獨北州之令支不來則)
(稱兵伐之而恩威四達於天下乃教諸侯足民食兵備正君臣父子然後兵車之會六乘車之會三)
(夷狄服中國安蓋自東遷諸侯未有出兵爭之外者至管子始一切反之以弭其爭)
晏嬰(崔杼弑莊公嬰入哭三踴謂景公與慶氏邑辭曰非惡富也恐失富也叔向齊其為陳氏)
(矣之公欲更其宅辭曰於臣侈矣及嬰聘晉公為更既拜而毁之如舊欒高陳鮑四族之亂召)
(無所往言公疾欲祝嬰曰豈能勝億兆之詛公乃寬政和與同異謂民歸陳氏惟禮可已之)
(薦御為大夫政出越石父為上客未嘗得諷議時有所益)晏弱(城東陽以備萊)
鮑叔牙(知齊將亂奉小白奔莒而納之薦管仲於魯使相齊)鮑莊子(牽言叔牙孫慶克)
(滛亂聲孟子讒刖之仲尼謂其智不如葵)鮑國(牽弟令相齊侯賦蓼蕭叔向晉君拜使晏)
(平仲言晉以臣執君晉歸衛侯以既刖牽召國為鮑氏後初相施孝叔忠稱)
國莊子(聘魯自郊勞至贈賄禮成而加之以敏臧文仲言於僖公曰魯猶有禮君其朝之)
國武子(佐背鞍之敗使賂晉晉不可佐曰請合餘燼城借一戰齊乃盟于袁婁鞍去齊)
(五百里袁婁去齊五十里復疾慶惠滛亂殺克以穀叛齊侯與盟於徐關而之單襄公謂其盡言)
(於亂必不免)國勝(佐子晉齊欲殺佐先使勝告高弱之難於使之出外既殺佐使清人)
(殺勝)國弱(景子奔勝弟魯)國書(艾陵之戰為吳所獲)
高國(鞍之敗國桀石投人有乘其車繫桑本以徇齊壘曰欲勇者賈予餘勇)高厚(晉宴)
(諸侯厚歌詩不類盟之厚逃歸圍臧紇于防)高無咎(因慶封之父慶克亂于宫聲孟)
(子讒之靈公遂奔莒)高弱(無咎子廬父奔莒以叛)
公孫竈(子雅子與子尾皆惠公孫名二惠子尾欲復盧嫳雅謂其髮短而心甚長放之北燕)
(其卒晏子曰又弱一个姜其危哉)子旗(栾施欲子雅子而子尾死子旗併其室逐其属)
(陳桓子和之如初強與惠氏高氏皆嗜酒陳桓子伐之與高奔魯陳鮑分其室)
陳敬仲(公子完自陳奔齊其辭卿為工正氏飲桓公酒命繼火曰未卜夜初陳懿卜妻敬)
(仲曰八世其昌至田常遂篡齊)
州綽(齊莊稱殖綽郭最之旌綽曰平隂之役臣先二子鳴)
犁彌(伐晉夷儀隨東郭書先登而讓賞會夾谷勸以萊人劫魯侯為孔子所却)
夙沙衛(奄人襄二年齊伐萊衛取其賂馬牛皆百四乃還殖綽郭最言衛奄人殿則辱國衛塞)
(其道使二子為晉獲)
茲無還(會夾谷孔子使揖對齊盟後頓歸汶陽田)
逄丑父(鞍之役代頃公執于晉)
崔杼(亂臣又齊惠公寵之公卒高國逐之遂奔衛高靈公使為大夫靈公卒迎立莊公殺)
(厚而併其室嗣娶棠姜而莊公通之弑莊公太史書之杼殺之書而死者二人二子崔強崔成)
(為亂杼怒而出慶封滅崔氏杼至無所歸乃縊)
慶封(亂臣舍始附崔氏蒲終滅蔿氏既當國而付其子慶舍眤盧癸與王何二人殺舍慶)
(封奔吳居朱方又富其楚靈王伐吳遂執封滅族)
晉臣
(六卿)范氏士蔿(獻公時惡桓公族偪盡殺游氏之族太驕虢使易晉而滅之勸申生為吳)
(伯不為申生夷吾築城謹賦一國三公)士會(蔿子季謚武子亦稱隨季范城濮之戰幼)
(而與謀侵晉使迎公子雍於秦而晉背之乃奔秦為秦晉晉使魏夀餘履其足於朝而歸之)
(繞朝贈策滅先趙孟以諫靈公邲之役令退師不用而敗赤狄將中軍且為太𫝊而晉盗奔)
(秦爕平王室問殽烝歸而講禮治晉子將老属其子曰爾從二三子惟敬杖擊郤曰爾童子)
(而三掩衆於朝晉亡無日矣)魴(會次子彘恭子悼公使將新軍)士爕(會子文子)(謚勝)
(齊後入父武子喜之聘魯請伐郯魯賂之不受與釋楚囚鍾儀厲公多欲三郤驕爕知難作不欲)
(楚戰曰外寧必有内憂士匄請戰執戈逐之既戰立馬前請君戒之歸使祝宗祈死六月死冬果)
(難作)士匄(爕子弓謚宣子聽不欲與楚爭陳輿聘魯拜彤之賦王叔陳生與伯之訟)
(曰天子所右亦右之吳使將中軍讓於荀偃而佐之故其下皆讓數之不德數戎子駒支駒)
(支善辭遂與之會盡假齊羽毛不歸齊貳而伐之殺欒盈之族)范鞅(匄子獻子)(謚與)
(欒鍼馳秦師鍼死而鞅返欒黶欲殺之遂奔秦也秦伯以其知言請於晉復之宣子之逐欒盈)
(鞅實啓之其入而敗亦鞅之力項莒人之訴諫執魯君魯季孫之出其君也晉公欲納之鞅受)
(賂而亡)
中行氏荀林父(謚桓子行文公作三行以將中行故號中止先蔑之迎公子雍)
(先蔑既逃歸其孥不將伐宋伐齊皆取其賂而還救鄭欲還先縠可而敗請死將許之以士)
(伯諫得復位景公賞滅潞之功亦賞士伯)荀庚(林父子)荀偃(庚子伐謚獻子秦還)
(與欒書同弑厲公夢公擊之首墜伐齊將還病頭瘍卒)荀吳(偃子敗謚穆子大群狄)
(不受鼓人之叛鼓告力竭而後取之不戮一人既獻而反之鼓再叛襲滅之滅陸渾既滅鼓人與)
(之田使其臣夙沙釐相之)荀寅(吳子吉謚文子氏勸勿伐楚伐與范射伐趙荀躒奉公)
(之范氏中行氏出奔而趙鞅歸晉)荀賓(有力悼公以為戎右)
知氏荀罃(謚武子之父莊子荀首即荀林父之季弟邲役囚於楚父荀首請於楚而)
(復之立鄭賈人嘗欲出諸楚罃善視之如實出已迎悼公修政施德晉以復覇辭魯哀稽首)
(匄鄭與楚平而伐之及盟不強其必服必荀偃士欲伐偪陽不許二子伐之不克欲退使取之)
(歸再避楚師求己不責人藥不疾鄭之楚而鄭終服不禱而疾自閒)
趙氏趙夙(為晉戎御以功封耿生共孟共孟生衰)
趙衰(謚成子於深智遠謀獨歸重耳勸奔狄適齊重耳安齊與舅犯謀適楚受楚客禮)
(為適秦相公子禮以既歸勸入定襄王乃薦郤縠元帥命為卿讓欒枝先軫胥臣作新上)
(軍使將之趙有新軍始此國孟明再敗知秦師又至守原文公反及覇多其謀)趙盾
(衰子雍制事行諸晉為常法秦以靈公少欲迎立公子於秦既而拒之敗於令狐秦取其)
(羈馬槐又敗之於河曲討驟諫而公欲殺之麑觸趙穿弑君不反使之迎立成公)(鉏初)
(陽處父超易其位而賈季殺之及季在狄使其仇吏駢送帑此隂謀可為趙穿弑君之證)趙朔
(盾子趙屠岸賈治靈公之賊誅趙氏殺趙朔趙同趙括嬰齊皆滅其族韓厥許朔以不絶趙嗣)
趙武(朔子程母成公姊匿公宫遺腹生為賈索之急頼嬰杵臼以免韓厥立之卿相)
(悼公諸薄諸侯之幣而重其禮之取侵邑還齊魯衞侯以是睦晉過鄭享七穆賦詩與)
(絳縣老人田禮虢之盟守信而不戒楚之詐言受鄭止一獻之劉定公河雒思禹武耄而偷)
(善視蔭取舉管庫頌不欒氏邑)趙成(武子鞅父)趙鞅(謚簡子父後改名志)
(子相頃公九年受賂享遇之)(納王帝鑄刑鼎而陽虎來奔簡夢至所七日寤他日有人)
(當道為釋夢范夢射熊與熊者當滅二卿也其後因殺趙午而中行氏伐之鞅奔晉陽既入而滅)
(范中行氏矜夢帝属一翟犬者子無恤翟婢所出也伐鄭自其功太子王良亦各自矜黃池之)
(會爭長卒長吳聞周舍直諫舍死憂不諤諤)
韓氏韓厥(其先封韓原從封姓禮存趙祀役大敗齊師能執臣於齊君)(鞍之鄢陵)
(之役逐鄭伯不敢速厚水深卒立趙氏)(晉遷新田用其謀曰土悼公初立為政救宋)韓
起(厥子魯謚宣子春聘周辭不失情雅許宋弭兵聘觀易象秋聘齊見子子尾之子)
(謂皆非保家惟晏子信之戚受欒氏邑愧違初約以易宋田反孫林父之田於衛反閻田穎)
(俘於周能聘鄭而諸大夫賦之於使趙鞅納王謀國反田而謀已則易田宋求玉於鄭)無
忌(亦厥之子悼公以其鎮靜立為公族大夫)
魏氏魏犫(謚武子為幼有材力平從晉文公亡歸而次功戎右犫不之違命爇僖)
(負羈傷胷尚距踴三百曲踴三百公乃舍之)魏絳(謚莊子公犫長子名錡求為族而不得)
(邲之役怒楚以敗晉老人結草以亢杜回)(次子魏顆嫁武子之妾見惟絳賢有功絳事悼公)
(為司馬戮公弟楊干之僕公將殺之及讀其書禮之使佐新軍勸從諸戎之和因及后羿以諫獵)
(侯勸悼公修政息民三駕而諸平九合諸侯勸君思其終)魏舒(絳之孫去謚獻子車)
(用卒以勝翟人六卿誅祈氏羊舌氏取其邑為十縣舒舉十縣大夫一舉賈辛不以貌以鬷蔑為)
(比獄因饋食取屬饜之諷乃辭梗陽人之賂而平其將城成周未復命而田范獻子去其栢槨)
令狐文子(魏顆之子悼公以顆使佐新軍)
狐突(重耳外祖事唐叔之後在戎狄者為狐氏獻公娶戎突乃晉勸申生逃不聽而杜門及惠)
(公立突見申生於下國云得請於帝以晉與秦突止之乃敗於韓子毛偃從重耳在秦懷公執突)
(使召三子辭曰不敢教之貳也遂伏劔)狐偃(子犯從重耳亡故謂舅犯野人與塊犯曰天)
(賜入公子安於齊犯醉而遣之求犯曰堅植在始喜亂不可)(里克告公子使及秦納公子及)
(河而辭公子與之誓乃入韓教文公勤王教教文公退舍避楚為賞首伐教公以信以大)
(蒐示禮而出穀戍釋宋圍一戰而覇犯之力也及河辭蓋示之以有所不取故能始終)狐
夜姑(偃子軍字季佗食邑於賈故曰賈季其賈季將中而趙盾佐之怨陽處父易位殺)
(處父奔狄)(夜姑左傳作射姑謂趙襄冬日趙盾夏日)
荀息(假道伐虢而滅虞取其璧與馬歸君君立奚齊見殺又立卓子亦見殺遂死之此從於邪不)
(可言忠)
里克(輔申生驪姬使優施間之遂中立而不助申生及奚齊卓子繼立皆殺之惠公立乃殺克)
慶鄭(勸惠公予秦糴不從䧟之敗于韓公歸自韓殺慶鄭而後入)
瑕吕飴甥(惠公執於秦甥教以感動國人之辭會秦伯於王城說之使歸惠公)
冀芮(從夷吾之梁謀使夷吾賂秦求入是為惠公文公入芮燒公宫殺公秦繆公誘殺之)
郤缺(冀芮子文臼季過冀見其夫耕婦饁相敬如賓薦於公曰敬德之聚也用之獲白狄)
(虎勸趙盾歸衛地政救鄭敗楚)(伐蔡於伐趙盾為京祖叔求成赤狄常翟)郤
克(缺子於謚獻子與以跛為齊婦人所笑敗齊鞍克范叔欒伯三帥讓功)郤至(有才)
(辨自許太過人不堪之敢與郤犨郤錡稱三郤下嘗與周爭田卒畏義不楚享之金奏作其)
(辭而后就曰此亂之道也贊克楚獻捷於周三逐楚平王見王必下王當曰至為使有禮謀事)
(有智臨戎有文危不叛君死不為怨至之釁以敗楚功多欒書疾之耳初難作郤錡欲攻公至曰)
(君實有臣而殺之待命而已此可見三郤之賢否然同譛殺伯宗)
先軫(以下軍之佐封先縠超將中軍犯城濮之戰子玉請復衞而曹臣亦釋宋子怒其無禮軫)
(曰楚一言而定三國我一言而亡之我則無禮不如私許復曹衛以携之執宛春以怒楚其謀精於)
(子犯故勝楚皆其功嬴襄公之初决策敗秦於殽獲其三帥公以文之請釋三帥不顧唾及伐)
(敵因自討而死焉)
伯宗(孫伯紏之子景事君知無不言行兵行師必以義楚伐宋公欲伐楚伯宗諫雖鞭之長不)
(及馬腹師勸滅潞信晉故在其郊)(殺鄷舒殺戒勿襲衛曰衛惟三郤譛之韓獻子知郤其)
(不免犂妻知其直言必及難得畢陽以芘伯州難作畢陽送州犂於楚事見楚)
司馬女叔齊(魯嘗侵杞悼夫人杞出也使治魯田而不盡歸曰何必瘠魯以肥杞楚求諸)
(侯勸勿與爭陳誼甚偉卒謂魯昭公知儀而非知禮戒范匄爭田既叔向見其子而泣曰昔)
(者其父始之我終之我始之夫子終之)
祈奚(悼公問中軍佐稱解狐其讎也狐卒又問曰臣之子午也可免叔向之囚不見叔向而歸叔)
(向亦不見)
伯瑕(號文伯其將火)(世為理官因姓士氏對鄭鑄刑書知日食知魯衛惡之日月之會為)
(辰與相中行穆子齊侯投壺)士彌牟(文伯子之號景伯於納王責宋不輸粟王城)
(成周責宋之不受功)
陽處父(性剛直孟文公使傅太子師報楚請平遂相通追明不及與楚夾汦宣言楚遯)
(中伐楚救江怨易趙盾將軍而賈季之遂見殺)
苖賁皇(楚闘椒之子楚滅闘氏遂奔晉明晉相之多敗楚鄢陵之戰秣馬蓐食禱日復戰乃)
(逸楚囚楚聞之夜遁)
羊舌肸(字叔向齊博識多文囚能以禮信為國亦以城烏知師遯被知祈奚必救己不)
(謝楚歸衛侯之勸趙孟讓楚先盟公子木不能對曰無以當不可與爭料楚子圍速斃晉)
(執送女之陳無宇勸歸書介聘於楚楚欲傲以所不知而不能鄭鑄刑責子産開端勸逆楚)
(公子棄疾云無效辟羔知子干不濟而棄疾當有楚國衛人饋之受反錦治兵而旆之諸侯畏)
(之同盟於平邱見使羊舌鮒歸季孫之治罪不私其親并尸叔魚謂遺直初叔向弟叔虎之)
(母美叔向母曰必禍汝及叔虎見殺叔向亦囚將及叔向娶申公巫臣之女母曰甚美必有甚惡)
(大敗已而生羊食我母聞聲曰豺狼之聲也非是莫喪羊舌氏後助祈盈為亂遂滅)(秦后子千)
(乘楚子五乘貧均禄賀韓起)職(聰敏悼公使佐元尉)
介推(文公與子犯盟笑之舡中之禄不及謂二三子貪天之功從者為龍蛇章書宫門逃綿)
(上山中間文公封為介山)(按左傳注文公微臣)
解揚(晉使如宋使無降楚楚楚執而厚賂之使反君命卒致君命欲殺之既而歸之)
師曠(因衛靈公無道見出警悼公使受代樂知齊師遁南風不競知楚無功)(烏鳥聲侍齊景)
(鼓琴之笑叔向言齊相由臣力石不能言)(謂叔向與子員不心競而力爭知絳縣年)
史墨(龍見于絳因言舜有豢龍氏曰董父夏有豢龍氏曰劉累少皥有四叔重為勾芒該為蓐收)
(修及熙為元冥凡三祀二顓頊之子黎為祝融共工之子勾龍為后土凡祀此為五祀后土為)
(社田正為稷稷夏以上烈山氏之子柱為稷氏商以後周棄為趙鞅荀寅鑄刑鼎墨曰范中)
(行氏其亡乎趙孟與焉有日食知吳入郢終亦不克知不及四十年越吳昭公之出謂魯失)
(民之久)史蘇(諫獻公伐驪戎既伐克之曰晉以男戎勝戎戎以女戎勝晉)寺人披
(為獻公伐重耳芮重耳入告以吕甥郤之變)
欒賓(靖侯庶孫公成師初封曲沃號桓欒賓為相)欒共子(名成初晉武公伐翼殺哀侯共)
(子戰死之)欒枝(成之子趙襄讓之為竭曰貞慎)欒書(鄢之役曰不可當吾世而失諸侯欲)
(待楚師退擊之郤至即擊之遂惡郤至於厲公而殺三郤又弑厲公使知武子彘恭子迎立悼公)
欒黶(書之子果敢為公族大夫)欒糾(和于政為悼公戎御)欒盈(黶之子好施多士士)
(匄畏之使城著而逐之奔楚居三年晝入為盗於絳不克遂滅欒氏)
吕甥(史記作吕省於與郤芮同事夷吾館夷吾立為惠公惠公辱秦秦以甥之言改惠公文公)
(之入謀作亂秦誘而殺之又見前瑕吕飴甥)吕錡(邲之役佐知武子獲楚公子穀臣與連尹)
(襄老以免子羽鄢之役射共王中目楚使養由基射死)吕相(錡之子謚宣子絶秦悼公使)
(佐下軍)
臼季(胥臣多晉文公學讀書於季三日曰行未能咫聞則矣文公謀使陽處父傅太子薦郤缺)
(之敬)
丕鄭(荀息欲輔奚齊鄭曰事君從其義不阿其惑除非里克之中立為惠公如秦謝緩賂且謀)
(吕甥郤芮遂為郤芮所殺)丕豹(鄭之子與奔秦勸秦多晉粟)
舟之僑(知虢將亡以族適晉顛城濮之役與顛頡違命爇僖負羈文公殺頡以之僑為戎右及)
(濟河又先歸遂斬以徇)
張老(趙文子冠而謁諸大夫以諸大夫之語告張老老謂三郤亡人之言而知武子荀罃勉以成宣)
(之忠為善文悼公使為司馬謁又立為卿以讓魏絳見趙子為室礱斵不而歸責其忘義)
張君吕(老之子軍為晉悼公中司馬)
箕鄭(文公問民飢對以信)
少周室(為車右聞牛談有力與戲不勝致右焉簡子使為宰)
宋臣
公子目夷(字子曾夷不可)(襄公庶兄司公為太子時讓目公立用為馬言用鄫子之)
(非盡諫圍曹之諫求諸侯於楚楚未濟勸擊公皆不用故敗)友(目夷子為左師)
向戍(號合左師子諸侯滅偪陽以予之辭而歸諸公尤孟獻之美其室惡太子座誤救者使遲)
(而座自殺子痤死而佐立成受其母之玉善趙文子及令尹木遂謀弭兵求賞而子罕責之)
(知楚靈王之後十年而後棄)向寧(戌之子)
樂喜(字子罕火子蕩專戮而逐之子蕩射其門善之如初政鄭師慧譏朝無人而歸之辭獻)
(玉曰我以不貪為寳曰築室妨收諫不聽抶謳者之怨責向戍弭兵驕則生亂誰能去兵戍乃)
(辭邑不陽門之介夫死而哭之晉覘之敢伐守法而無怨者)
華元(羊不及其御羊斟為其敗於鄭道謳者譏其棄甲曰口衆我寡以楚使不假而殺之為楚)
(所圍夜入楚師求成肥文公厚葬不能救合晉楚之成蕩澤殺公子遂逐蕩氏而用宋戍等靖)
(國人)華閱(元之子為右師)㠯(閔之弟弱閔之子國人逐偰狗懼而奔陳)華費遂(為大)
(司馬僚生華貙華多僚華登皆為亂於費遂欲逐貙多反劫費遂以叛華登又求師吳以助之)
(齊有厨人濮者戍於宋謀先伐之遂敗吳師又以裳褁首而走曰得華登矣遂敗華氏楚救之華氏)
(奔楚)
公孫固(勸襄公禮重耳)
衛臣
石碏(州吁有寵碏諫莊公陳州吁弑相公如陳碏之子厚從之碏使告於而執之衛殺州吁碏)
(亦使人殺厚大義滅親)石稷(碏四世孫曰禦齊欲還戒孫良夫衆懼盡)石祈子
(勁正父勸衛歸宋之賊猛獲曰天下之惡一也浴初其駘仲卒無適子有庶子六人為後曰沭)
(衣冠則兆獨祈子不可曰孰有執親喪而沐浴佩玉者乎祈子兆)
孔達(伐晉而敗衛執達以悅之晉以為良歸之又叛晉而晉責之乃自縊曰利社稷然實自取)
孔悝(孔文子子莊蒯瞶甥之出輙立蒯瞶是為公公德銘於鼎)
孫良夫(違衆伐齊而敗仲叔于奚救其巫再乞師于晉敗齊)孫林父(良夫子定亂臣)
(公惡之奔晉叛晉復之晉逐獻公立殤公而寗喜伐之遂以戚歸晉私林父反為㠯而執君)
北宫佗(謚文子禮括之子公相公過鄭謂鄭有知楚子圍異志)
寗速(莊子禮立衛文公聽伐邢興師而雨衛不重耳諫不後果伐衛)
寗俞(武子襄莊子子而國人欲說晉出成公俞從之居牛盟入以安國人前驅誤殺居)
(攝之叔武諸侯又執公以歸于周失國皆俞之力遷帝邱不祀相)(公再出而不聘魯不受湛)
(露彤弓之賦)寗殖(俞之孫相之子之與孫林父謀出献公既而悔属其子謀復)寗喜
(以父命謀復献公遂伐林父弑殤公而既納献公而專為免余所殺免余辭邑辭卿薦太叔儀)
祝佗(有口才辯召陵之會將長蔡佗之乃長衛侯)
蘧伯玉(瑗潔以世亂不危言高論休然有容而内實高孫林父出献公及公返皆從近關入而)
(不預)
鄭臣
(七穆)公子去疾(字子良其後因號良氏良以國讓襄公公欲去群穆而舍子良子不可楚伐鄭)
(曰與來者鄭鄭敗楚獨憂之鄭伯肉袒迎楚時以子良質楚以其有禮召伐許相成公如)
(晉良子展惡之廢子而立子太叔)公孫輙(子耳盟子良之子空侵蔡戲為司盗)
(殺之)良霄(伯有襄子耳之子于為行人見執於楚奔會宋廿九年盟伯有氏三十年)
(許見殺)良止(伯有之子子産立之)
公子喜(子罕宋氏又略晉侵宵軍)(伐許年侵楚襄二當國)公孫舍之
(子展從子罕之子專盟戲因侵宋去兩與晉楚而堅於晉子孔權欲楚以諸大夫子展)
(與子西殺子孔其襄十九年當國怨陳與子産伐陳入公宫立子産為卿)罕虎(子皮子)
(展之子襄初子展如晉叔向曰後亡者也儉而壹子皮二十九年立外寬内明好善而能擇晏)
(子曰能用善人民之主也以子展之命餼國人粟戶一鍾故得民授子産政皆聽之而行有欲害)
(子産者常抑之)罕嬰齊(子十六子皮之子昭年餞韓起)罕達(子姚又曰武子䞉)
(子罌之子伐宋宋戰鐵哀十六年取師)外有公孫鉏(亦子罕之子哀三十一年為馬)
(師)罕朔(鉏之子昭十年奔晉)罕魋(罕虎之子昭七年為罕朔所殺)
公子騑(子駟十駟氏質以成公之德楚不敢從晉嘗以成年為於晉以僖公殺諫者而賊)
(之改立簡公不與楚平與侵晉以晉伐之與盟趍進盟曰鄭惟有禮強可庇民者是從亦)
(如之為楚伐之又與楚平僖殺群公子多襄十年當相盗所殺春秋書公卒或謂殺衆因)
(僖公之卒於外而誣其賊殺耳)公孫夏(子西盗子駟之子如襄八年攻十五年晉)
(十七年聽政陳二十五年伐)駟帶(子上伯有)(子西之子外攻盟閨門之)駟偃
(子游韓子上之子鄭享起賦風雨)駟乞(子瑕年子游叔父昭十九繼子游立)駟歂
(子然叔子瑕之子鄧定八年繼子太為政殺析用竹刑)駟宏(子般之子)(子然戰鐡)
(曹救)外有公孫黑(子晳君駟之族伐伯有爭室矯位子産討殺之)印(子晢)
(之子)駟絲(子游之子昭十九年以弱廢不立)
公子發(子國聘魯)(國氏勝成五年見執於是為司馬侵蔡之子産憂子國怒盗殺之)
公孫僑(子産字曰子美令子國之子自襄八年見傳多記善辭慈愛而勁正盗殺子)
(國僑詰盗盡死書子孔為載書欲誅衆僑焚之曰衆怒難犯寓范宣子使輕諸侯之幣献陳)
(捷於晉晉不能詰陳問政然明對以視民如子而政如農功賞入之功辭邑楚伐鄭使逞)
(歸邑相公如晉舍而不壇三伯有死禭之石曰無欲實難伯石郤遂惡之)(賂伯為政)
(一年輿人誦之曰孰殺子産吾其予之三年又誦之曰子産而死誰其嗣之壞晉館垣不毁鄉)
(校罪子皮欲使尹何為邑譬以製錦三鄭人相驚為伯有置後而定)(數公孫黑戒子皮弔)
(晉喪不用幣韓除葬道不毁室駘之問對宣子黃熊之問)(對叔向實沈臺與晉爭承止以)
(男爵給貢闘韓宣子求玉環不予乎不用玉鄭亦不再火龍不祭子産為鄭凛不以禮法假)
(人臨死戒子太叔為政其次莫如猛向惟作邱甲渾罕譏之國人怨以蠆尾鑄刑書叔譏之又魯)
(季友越國送陳大夫原仲葬春秋譏之簡公乃以人君弔趙武亦子産行之孔子稱遺愛)國
參(子思周子産之子城救魯)
公子偃(子游晉游氏成相鄭伯如請于晉)公孫蠆(子蟜戱子游之子盟為司)
(馬伐秦)游昄(子明二子蟜之子襄廿年見殺)游吉(子太叔子明之弟言晉侯城杞)
(之非勸子産治游楚之罪盗送晉少姜之葬歎非禮代子産為政寬而多止之以猛對趙簡)
(子問禮送晉葬晉不能詰)游速(太叔子滅許會安甫)游良(子明之子子展廢之)公孫
埜(子南放子太叔之叔於吳)
公子子豐(見襄七年)公孫段(伯石子豐子賜州田)豐施(子旗伯石子歸州田)
公子子印(子班殺之)公孫黑肱(子張代子良于楚伐齊)印叚(子石會趙孟)
(如周)印癸(子柳賦籜兮)(穆公十一年子然事子孔子孔三族亡子羽不為卿)
燭之武(縋城夜出說秦釋兵)
叔詹(勸禮重耳不從勸殺之晉伐鄭詹請行將烹以號免)
祭仲(亂臣名足勸莊公害弟取周禾麥射王中肩出忽立突忽入高渠儀殺之又立子儀)
吳臣
季札(吳至其父夀夢始大以夀夢以其賢欲立之不可兄諸樊餘祭餘昧次相傳欲使之立又不)
(可兄餘昧之子王僚嗣位諸樊之子光曰吾父所以弟相傳者欲致位季札也季子不受即吾當)
(立乃弑僚吳之亂始此鄭觀周樂適齊說晏平仲適說子産)(適晉說三家掛劔徐君之)
(冡木返救陳與楚子期相平而嬴博之葬合禮)
申公巫臣(楚人強說夀夢教戰陣使楚罷於奔命功吳之於中國自巫臣始夀夢思其)
(以其子孤庸為相又見楚臣)
伍員(字子胥又奔鄭)(父兄見殺於楚建謀亂鄭見殺)(奔宋尋太子建辭員奔吳漁父)
(劎事疾而乞食為事公子光子薦專諸於光成其弑光既立闔閭乃用胥伐楚五戰及郢)
(越鞭平王尸差申包胥乞秦師救楚諫闔閭敗於而死夫立而報越赦勾踐員不聽太)
(宰嚭受越賂而讒員革賜劒死令抉吾眼縣吳東門王怒盛以鴟夷浮之江吳人祠之胥山)
孫武(齊人教著書不仕卒吳王闔閭見其書而悦之宫人戰以為將破楚入郢)
掩餘燭庸(皆王僚弟代楚闔閭弑僚窮之奔楚)
夫槩王(闔閭弟自立氏奔楚為堂谿)
越臣
范蠡(師計然用勾踐初不用其謀輕伐吳而敗棲會稽乃其謀行成於吳讓大夫種為政而)
(已治兵齊七年而勾踐欲報吳不可功二十年而聞吳勝誅伍子胥乃伐吳而沼成浮海自)
(號䲭夷子家置産數千萬皆齊用為相下復去之陶致富稱陶朱公三徙成名於天中子)
(犯楚法欲遣少子救之長子請行遂敗事)大夫種(行成治國不去見殺)
楚臣
公子側(字子反不邲之戰敗晉不鄭取許田曲在鄭聽其訟能决子囊肯背晉盟子反違)
(之致兵又以醉敗共王中目)
子玉(勸殺重耳治兵城濮晉退三舍子玉不出遂敗)
鬭伯比(羸師誘隨隨用季梁而不伐伐隨寵少師再伐之既獲少師乃盟莫敖羅舉趾高知)
(必敗)鬭穀於莬(伯比子棄若敖孫乳是為令尹子文生而夢中虎之楚謂乳穀謂)
(虎於莬伐以楚多故毁家紓國使滅絃必伐隨賞得臣陳之功族于法者廷理刑之)
(令尹四十年家無一月積必王為設脯糗而逃之知其弟子良之子越椒滅族曰若敖氏之鬼)
(不其餒而)箴尹克黃(子文之子於越椒之亂使齊聞難歸而自拘司敗王曰子文無後)
(何以勸善使復其所)越椒(子文兄子子文欲殺之果滅族)
蒍賈(字伯嬴以幼而知子玉必敗獨不賀往楚飢庸率群蠻叛謀徙阪高賈獨曰我能寇亦能)
(往决策伐庸滅之越救鄭蒍與子越譛殺子楊子又殺賈)
孫叔敖(蒍賈子賈見殺隱民間犯令尹虞邱子薦之為相虞邱子之族法孫叔敖執而)
(殺之虞邱子喜之言請復如故)(王以幣輕欲以小為大以市令王欲高車請使閭里高其梱而)
(車自高皆不教而民從激父老鹿衣白冠者來弔拜受其言身益恭儉湘水為雲夢大澤使)
(民漁獵地戒其子受不利之十世不絶)薳子馮(孫叔敖從子冰床鮮食以辭令尹既相)
(楚懲子南寵觀起之患去其所寵者八人叛皆用申叔豫之謀以信服舒鳩終其世不)薳
掩(子馮子曰為司馬公子圍申無宇善人國之主也)薳啓疆(嬖於王子圍折楚子欲)
(辱晉之問章華之臺)(得魯侯落敗鵲岸)
申叔時(事莊王君臣皆賢楚是以強計以蹊田之喻請復封陳以築室反耕之服宋子反)
(不用其言背晉而敗曰教子亹以傳太子之說子申叔婼)
沈尹戍(莊王曾孫已言城州來必敗師言嚢瓦城郢之非曰守小矣言以舟略吳必亡邑)
(其驚囊瓦信費無極之讒遂殺無極於囊瓦不用言而惑史皇遂敗於吳敗吳師雍筮而傷)
(吳勾卑褁其首)沈諸梁(戍之子孔謚子高西即葉公也戒事必問子子召白公勝)
(之不從子西死猶慙之何不葉公聞勝之亂入而不胄或曰望君如慈父若胄乃胄或曰望君如望)
(歲幾見君面乃免胄與國人攻白公白公奔縊國既安乃以子西之子寧為令尹而老於葉)
魯陽文子(子期之子封之梁辭曰懼子孫恃險而乏祀)
公孫歸生(號聲子與字子家聲子伍舉友)(其父子朝與伍參友舉奔鄭聲子如晉班)
(荆而別楚子木問晉大夫與楚孰賢聲子因舉人之奔晉者忠子木而選舉)
伍舉(其父參欲伐晉孫叔敖曰參之肉足食乎師敗參死求諸侯於晉問會禮於向戍子産)
(諫楚子示諸侯以侈釋諫戮慶封曰無瑕者可以戮人頼子面縳)
伍奢(舉子之傅太子建王少傅費無極讒太子奢為明無極使執奢招其二子尚員併)
(殺之吳奢知尚來員必亡初舉奔晉蔡聲伍員奔事見吳臣類子請子木復之)
申無宇(忠正多遠慮人靈王立而求諸侯無宇曰禍之首也閽亡入章華宫執之王曰取而)
(臣以往疾楚滅蔡用隱太子無宇曰不祥子楚使公子棄為蔡公無宇曰五大不在邊由亥)
(以二女殉靈王)
觀射父(昭王問重黎對民神不雜王孫圉誇晉為寶善訓辭)
然丹子革(靈王欲求周鼎對曰予哉問諸侯畏我乎曰畏哉誦祈招之詩而王懼立平王息)
(民五年而後用師)
左史倚相(舉衞武公以徹子亹止子期以妾為妻)
子嚢(公子貞之謚乃莊王子秦諫共王伐晉將師為秦援晉班師還與伐宋共王自謚)
(靈厲子囊謚之以共伐將死遺戒城郢六知晉不可敵然猶圍陳宋執鄭良霄師凡出)囊瓦
(子囊孫費字子常讒欲立子西子西不可乃立昭王信無極之殺郤宛又滅無極之族以)
(說國人吳求蔡侯佩求唐侯馬皆止之三年伍員伯嚭在遂與唐蔡同伐楚將戰又用史皇之)
(言欲專功而敗伐吳謂楚瓦不仁其臣莫有固志先之五戰及郢奔鄭)
子西(公子申之謚怒平王庶兄止平王薨令尹子常欲立之子西其不忠乃楚欲害吳子西)
(諫不聽楚始病獲楚敗及郢子西收散卒以敗吳及秦救至楚子歸郢近郢于鄀改紀其政以定)
(楚國王吳克越楚皆懼子西曰先自敗安能敗我昭薨立惠王惠王九年伐吳及桐汭召太)
(子建之子勝封為白公西白公作亂殺子西葉公定變使子子寧為令尹)
屈建(字子木蔿父屈到嗜芰不以薦楚康王時滅舒鳩用掩脩政既成而用之是以興衷)
(甲欲害政而不能以與叔向語無以對曰楚無當之)
申公巫臣(屈巫也如謚子靈諫圍蕭雪甚勸莊王巡軍三軍挾纊莊王及子反勿納夏)
(姬乃自挾之而奔晉之楚子反盡殺其族巫臣乃說吳王夀夢教罷楚餘見吳臣)
由于(栢舉之役代昭王受戈擊於雲中既斬以王奔隨稱人各有能不能)
伯州犂(晉伯宗子而右公子圍州犂立囚上下其手)(圍與穿封戍爭功非子木衷甲圍)
(聘鄭而鄭惡之州犂為之對又垂槖而入州圍將為逆又教圍先除公子黑肱圍立而殺犂)
(吳太宰嚭即其孫)闘且(子嘗問畜具且知其必亡)
秦臣
百里傒(晉獻公滅虞而得之羖媵於秦楚執之秦穆以五皮贖之)(亡秦走宛薦蹇叔)
(二老同諫襲鄭)(傒之薦曰臣欲事齊無知欲事諫周王子頽欲事虞君蹇叔止臣)
孟明視(傒之子於襲鄭敗于殽拘於晉文嬴請之歸又敗彭衙濟清焚舟乃覇其視孟明)
(違父誤君再敗秦師焚舟之役晉善謀而不與戰爾孟明何功秦之覇繆公賢也晉亂告秦孟明)
(薦公孫縶弔重耳覘可否縶之反命請立不仁之夷吾則孟明所薦非人李斯書言繆公西取由)
(余東得百里奚迎蹇叔於宋求丕豹公孫支於晉并國二十遂覇西戎止言五子不及孟明也)
公孫枝(勸秦與晉粟惠勸繆公勿殺晉)
丕豹(見晉)
戰國諸臣
儒生
荀卿(趙人年五十始游學於齊之楚春申君以為蘭陵令)(三為祭酒刑逃讒當時士趍名者)
(事變詐言道德者事空虛宗老氏言王道者惟孟荀荀雖學識不及孟之醇亦守道不變)
天下士
魯仲連(齊人竒偉俶儻好持高節不肯仕官任職方秦白起破趙魏不敢救使新垣衍使趙帝秦)
(仲連在趙爭之曰秦棄禮義權使其士虜使其民彼即為帝連有蹈東海而死耳且秦而帝且變易)
(諸侯大臣魏王安得晏然將軍又何以得故寵衍起拜稱先生天下士秦將聞之却五十里平原君)
(以千金為夀連笑曰即有取是商賈之事也去終身不復見田單攻聊城幾歲餘士卒多死而城)
(不下連為書射城中略曰不如全車甲歸燕不亦捐燕歸齊裂地定封時燕將已有隙於燕泣三日)
(自殺田單遂屠聊城歸而欲爵連連隱海上曰吾寧貧賤輕世肆志焉愚按天下士之稱雖出新)
(垣衍而超然戰國游士之上真可言天下士第射城事恐未然)
四公子
齊孟嘗君(田文一父嬰齊威王子與田忌再伐魏相齊十年封薛文以五月五日生嬰欲)
(不舉母私舉之長而見之以辨得親首譏父嬰不好客無益於齊致食客數千人犀請魏以文)
(相魏秦說趙燕救魏鳴嬰卒文代立於薛人齊使文入以客狗盜雞得脫歸過趙趙衆觀)
(笑其𦕈小文擊殺數百人求或告文反俄甲甲却湣王王疑文遂謝病歸薛秦伐齊再相魏為)
(魏出齊文魏又為魏合秦趙燕歸伐齊湣王死焉文卒齊共滅薛文絶按田文殘其國滅)
(其家又壞薛之俗暴桀者數萬國之亂臣家之敗子世猶以其養客而譽之誤矣王荆公譏其養)
(雞鳴狗盗此客所以不至愚謂文特逋逃藪耳戰國惡習可概見亦何客之可至客有馮驩者為)
(孟嘗君焚劵棄責孟嘗廢又為說秦迎之以說齊復其位)
趙平原君(武靈王子名勝客數千人合斬笑躄者美人秦圍邯鄲急用毛遂楚之盟又用)
(李同計均勞散財兼請救於魏公子無忌遂復存趙然秦之圍實始於勝受上黨致長平之敗死)
(者四十五萬人進圍邯鄲幾至亡國功不贖過拒燕不用廉頗趙奢而借田單亦非)
楚春申君(黃歇楚人游學博聞秦與楚太子質於秦使太子逃歸而身當身亦以善說歸楚)
(為太子立是為考烈王歇為相陵歇城吳故墟自都邑滅魯以荀卿為蘭令客三千餘)
(人有客躡珠履見趙使王以李園女弟為妾身進楚王生楚幽李園殺歇滅口)
魏信陵君(公子無忌魏昭王子食客三千人諸侯以其賢不敢加兵知舉烽為趙田獵自是)
(魏王畏之不任以政兵以救趙急因留趙)(用侯生朱亥殺晉鄙奪魏又用毛公薛公計歸救魏)
(率五國大破秦兵威振天下史秦救晉鄙客毁無忌因謝病飲酒卒蘇子古曰無忌之名發於)
(侯生而全於毛薛侯生之竒毛薛之正廢一不可而正之所全者多矣愚按四公子惟無忌為豪)
(傑士亦有益當世餘非其比云)
縱横
(六國相)蘇秦(雒人秦出游困歸得周書隂符學揣摩侯說周顯王惠王趙肅侯皆不用說燕文與趙)
(親因以說趙韓魏齊侯身為從長并相六國儀方說燕趙而秦犀首攻魏恐秦兵至趙激怒張入)
(秦雖救一時終有遺患蘇趙肅侯十六年縱約成十八年齊魏攻趙趙讓秦蘇秦去趙從約皆解)
(其蘇秦至齊俯賀仰吊齊還燕十城燕復官自燕走齊欲弊齊為爭寵者所殺)代(秦之弟秦)
(死代說燕謀齊燕以子質齊弟厲因以見齊亂燕相子之與代為婚代乃說燕讓國子之燕歸)
(齊燕怨之過魏見執齊為出之交在宋齊伐宋又說燕謀齊因與昭王謀齊趙之入齊謬為齊將)
(將以拒燕再敗齊師及樂毅以五國兵破齊湣王出走皆墮伐許諫燕王入秦復重於燕燕使約諸)
(侯從親如蘇秦時)厲(亦秦之弟因燕質子見齊留為齊臣代說燕讓國燕亂而代厲皆歸齊)
(初蘇秦從約雖解而諸侯時宗其策秦人病之兵不敢大出者十五年及代厲相繼名顯諸侯)
(秦相)張儀(與蘇秦俱學鬼谷秦楚相亡璧笞儀數百妻誚之口舌尚在蘇激使入秦與司馬錯爭)
(代不便而錯之說勝說勸秦助魏拒楚得魏西河之外使公子質魏魏献上郡少梁取陜)
(相魏四歲使魏事秦不從隂使秦伐之魏乃倍從約事秦為秦相楚以離齊楚之交許楚六百里)
(而背之間楚欲得儀儀請行以鄭袖免齊相魏相楚既隂其從約聞蘇秦死乃說楚韓趙為横)
(盡破從約秦惠王卒武王立脫身相魏卒)
陳軫(與張儀俱事秦為儀所讒而奔楚乘使秦過梁教犀首兼相燕趙魏復歸秦勸韓魏之弊)
(聽秦伐魏軫勸齊合三晉又初在楚諫勿張儀絶齊儀既負楚諫楚勿伐秦)
公孫衍(號犀首魏人儀為秦說齊魏攻趙首破蘇秦從約與張不善而去秦與田需不善)
(而去魏說說魏相田嬰而身相韓入張儀相魏衍不便之韓公叔得相魏張儀魏而衍歸秦)
(秦欲相之為甘茂所間復之魏)
趙臣
廉頗(大破齊取晉陽以勇氣聞諸侯又攻齊幾拔之攻魏拔防陵安陽大破燕軍於鄗趙孝成王)
(卒悼襄王使樂乘代將頗奔魏自是趙數困思復得頗頗飯斗米肉十斤被甲上馬示可用為郭開)
(所間不召兩初藺相如暴貴位尊頗欲辱之相如謂虎不私闘頗肉袒謝稱廉藺)
藺相如(全璧歸趙秦王擊筑)(會渑池秦請趙王鼓瑟相如請信威敵國廉頗欲辱之相如)
(先國家之急引車避匿廉頗謝之遂定為刎頸交)
趙奢(為田部吏殺平原君家用事者九人奢秦代韓君於閼與廉頗樂乘皆謂道狹難救曰猶兩)
(鼠闘宂中將勇者勝乃堅壁留二十八日乃卷甲趍之用許歴計先據北山大破秦軍)子括
(徒能讀父書趙聽秦之間用代廉頗大敗長平)
李牧(常居代鴈門避匈奴謹烽火牧保不戰者數歲趙怒使人代之每戰多亡失牧再至守故約)
(復數歲邊士皆願一戰於是大破匈奴十餘萬騎滅䄡襤破東胡滅林胡後十餘歲匈奴不敢近)
(廉頗既亡復用牧大破燕大破秦軍秦賂郭開殺牧牧死趙滅)
虞卿(躡蹻檐簦說趙為上卿敗長平之戰卿請出重寶以附楚魏趙不用遂趙郝樓緩說趙割)
(六城事秦卿力辨之而樓緩遁與勸趙許魏合從棄相印救魏齊布衣之交相之魏依信陵君)
(士困於大梁不得志著虞氏春秋落愚按戰國之多詭詐反覆惟趙諸臣磊磊落有烈丈夫氣)
(諸臣之用不用趙之存亡係焉虞卿雖游士亦忠於一君)(初趙有大戊午相成侯伐衛取七十)
(三邑諫肅侯出游曰耕事方急於趙豹諫受上黨左師觸龍勸太后質子皆忠趙者又有肥)
(義諫胡服不從公子成亦諫胡服後與李兊平公子章之亂并圍主父共立惠文王而專其政又)
(後至嬖臣郭開受秦間金棄廉頗殺李收而趙亡)
魏臣
卜子夏田子方叚干木(文侯受業三人為師過其閭必式太子擊遇田子方下)
(車而趍子方坐如故)
趙倉唐(傳太子擊於中山倉唐以晨鳬放犬上謁擊得復召)
李克(文侯問相出而翟璜詢之克曰魏成璜本薦克者辨之克曰子言克豈比周求為大官哉)
翟璜(進西河守進西門豹樂羊子克屈侯鮒五人李克言其安得與魏成比再拜願卒為弟子)
魏成(薦卜子夏田子方叚干木相食禄千鍾十九在外十一在内文侯)
西門豹(為鄴令鄴俗苦為河伯娶婦豹呼所嫁河伯者視之曰是女子不好煩大巫嫗為入報河)
(伯即投之河有頃曰何久也復以弟子一人投之河曰何久也復投一人凡三投弟子豹曰巫嫗弟)
(不能白事煩三老入白之復投三老河中欲復投廷椽與豪長者衆叩頭流血吏民大驚患遂絶)
(鑿十二渠引河灌田敢傳曰西門豹治鄴民不欺)
李悝(作盡地力之教及平籴之法雖遇水旱籴不貴民不散魏以富強)
吳起(衛人殺謗己者三十餘人而去衛嘗師曾子母死不歸曾子絶之殺妻求為魯將以攻齊魯)
(君疑之在事魏文侯拔秦五城守吮疽甚對武侯在德不險廣平得士心西河有聲)
(與田文論功自知不逮北公叔忌之如楚為相養戰士破縱横南平百越并陳蔡却三晉西伐秦)
(害楚之貴戚之射死之)
齊臣
司馬穰苴(田宗苖裔使晏嬰薦其文能附衆武能威敵景公捍燕晉之師監軍莊賈後期)
(斬以徇使者持節來救賈馳軍中又斬其僕以徇燕晉聞之皆去齊高國害之發疾死田乞田豹)
(作亂滅高國後田和遂奪齊為田齊至威王追論作司馬兵法史記載如此戰國策稱司馬穰苴)
(執政者也湣王殺之故大臣不附嘗古史據左傳景公時無燕晉伐齊之事意穰苴為湣王却燕)
(晉而戰國雜說妄言景公時為刪穰苴傳)
田忌(為齊救韓伐魏大敗之桂陵初騶忌惡田忌諫勿救韓公孫閱教騶忌薦之欲其無功及功成)
(公孫閱又教騶忌詐為田忌求卜舉大事田忌遂奔王知田忌為騶忌所買召之復其位又大敗)
(魏於馬陵殺龐涓虜太子申時以孫臏為師)
田單(燕破齊單教宗人車軸為鐵籠得免師即墨人謂其智立為將軍拒燕單偽為神誤燕人)
(掘齊墓以怒齊人又為約降而夜為火牛衝燕軍大破盡復齊七十餘城解裘衣涉者飲謗己者)
(貂勃酒齊有幸臣九人欲害單頼貂勃免攻翟不下受教魯連厲氣乃下為趙將)
王孫賈(年十五以母命呼市殺湣王之淖齒)
王蠋(屢諫湣王不聽退而耕縊燕之破齊欲封之萬家辭曰忠臣不事二君乃死齊之士大夫聞而)
(感之求法章立之是為襄王)(初齊威自誇檀子守南城盼子守高唐黔夫守徐州種首備盗)
(賊四臣者將照千里)
楚臣
申包胥(伍員奔吳胥與班荆曰必復楚楚員伐楚入郢胥乞秦師飲勺不入口復不受賞)
慎子(項襄王自質歸立嘗許東地伍百里慎子請群臣謀子良請與之昭常請守之景鯉請乞秦師)
(慎子兼用之子良献地昭常守地齊不得而爭則景鯉所請之秦師至矣不戰而東地全)
莊辛(秦之未舉郢也辛告頃襄王曰王左州侯右夏侯從鄢陵君夀陵君滛侈郢必危臣請避趙五)
(月而秦舉郢王召辛於趙辛曰見兔而顧犬未為晚亡羊而補牢未為遲湯武以百里昌桀紂以天)
(下亡楚猶數千里豈特百里哉王方憂懼乃封辛陽陵侯明年復收東地得兵十餘萬西收秦所拔)
(我江旁十五邑以距秦又五年助三晉伐燕復與秦平黃歇侍太子為質蓋楚再振者十五年楚)
(宗臣有景翠救宜陽景鯉求秦師昭陽攻齊昭睢勸勿入秦聞者惟屈原)
屈原(楚同姓名平為懷王左徒博聞強志明於治亂入圖國事出應諸侯王甚任之上官大夫忌)
(之王使原造憲令欲奪之不與因譛之王䟽平諫張儀詐楚原請殺之不聽秦昭王誘招懷王原)
(勿往又不聽懷王稚子蘭勸王入秦不返原憂思作離騷子蘭上官大夫遂短原於頃襄王王怒而)
(遷之原憔悴江濱作漁父問作懷沙賦投汨羅死楚日削數十年秦滅之楚有宋玉唐勒景差之徒)
(皆祖原賦然莫直諫)
韓臣
申不害(學本刑名而飾以黃老士嘗相韓昭侯十五年國治兵強雖非處而與老莊同傳)
韓非(韓諸公子俱事荀卿)(喜刑名法術學本老子林與李斯作孤憤五蠧内外儲說說難)
(為韓使秦上書李斯害而殺之)
燕將
樂毅(魏樂羊後人適魏)(羊封中山之靈夀中山入趙為趙使燕為燕并護趙楚魏韓之兵)
(伐齊報冤下七十餘城皆郡縣之盡取齊寶財物祭器輸之燕唯莒即墨未服燕昭死惠王聽齊)
(反間使騎劫代將毅歸趙七十城皆復為齊王遺毅書毅報書不歸燕燕用其子樂間)(惠樂)
(間居燕三十年燕伐趙大敗間嘗諫遂奔趙趙樂乘者間之宗在燕為趙所擒二人卒留趙為圍)
(燕趙使乘代廉頗而趙滅漢封毅之孫樂叔樂有瑕公臣公皆好黃老)
秦臣
(相)商鞅(衛公族公事魏公叔痤痤薦之梁惠王不用入秦說孝以帝王道不入說以伯變法先徙)
(木示信伐太子犯法刑其師傅取行之十年道不拾遺魏誘殺魏公子卭西河之外相)
(秦十年宗室貴戚多怨者趙良勸以少安之策不從五月而孝公卒太子立車裂之初秦自穆公)
(用由余伐戎始伯至孝公用鞅始并諸侯舉地千里至惠文殺鞅相張儀散六國之從使皆事秦武)
(王逐儀而相樗里子甘茂)
樗里子(秦惠文弟公孫疾走號智囊立伐晉趙楚有功張儀讒之出武王張儀走樗里)
(子為右相所說而去)(昭襄立樗里子益重知戍蒲為胡衍合魏攻楚葬渭南後有天子宫)
(夾我及漢興長樂在其東未央在西)
甘茂(惠文君時張儀欲以漢中與楚茂諫止之盟蜀侯輝相莊反茂定蜀歸為左相與武王於)
(息壤拔韓宜陽向勸昭襄王伐楚救韓蘇勸以武遂之地歸韓為夀公孫奭所讒奔齊代說齊)
(使為上卿雎為齊使楚歸秦求之為范所沮不得秦)甘羅(茂之孫吕不韋使張卿相燕不)
(肯行羅年十二能使之行又為先報趙使割五城羅遂為上卿茂後樓緩相)
樓緩(趙人於相秦昭襄王齊韓魏求出楚懷王緩請問計公子池割地和韓魏以免嘗自秦如)
(趙說趙割地不勝虞卿之辨而亡趙不利緩使仇液說秦相魏冉而緩免)
魏冉(稱穰侯冉為政)(秦昭王母舅白立昭王太后自治而凡五相秦舉起大破韓魏又拔楚)
(之郢以冉三攻魏每大勝客卿竈說冉使伐齊取剛夀自益所封之陶邑於是魏人范雎乘之攘)
(其位門冉富於王室出車千乘餘)
范雎(字叔事魏之須賈使齊齊賜金須疑之歸告魏齊魏齊鞭之折脅溺之厠中徉死得出魏人鄭)
(安平匿之因秦王稽入秦后改姓名張禄至秦上昭王書見之離宫離間太穰侯廢太后逐穰侯)
(及王弟高陵君華陽君涇陽君於關外衣雎遂為相封應號應侯須賈入秦雎徉以布見須賜)
(之綈袍雎以此免死遂伐魏取魏齊頭其殺白起用鄭安平王稽敗事而蔡澤又乘間攘位雎)
(不過取富貴快恩仇益於秦惟遠交近攻一語)
蔡澤(干游甚衆不遇秦聞范雎任鄭安平王稽首負罪雎内慙因入說雎以功成者退而攘其位)
(事相數月或惡之歸相印號綱成君居秦十餘年昭王孝文王莊襄王卒事始皇為之使燕三年)
(而太子丹入質)
吕不韋(陽翟大賈陽結秦質子楚於趙而為之捐金游秦說華夫人子之楚立為莊襄王楚又)
(嘗求不韋舞姬已有身者生子政是為始皇相莊襄王以不韋為相封文信侯始皇尊不韋為國)
(號稱仲父八家僮萬人招食客三千人使人人著所文集為覽六論十二紀二十餘萬言以為備)
(天地萬物古今之事號吕氏春秋徙不韋進嫪毒於太后毒謀反事連不韋免相蜀飲酖死)
(將)司馬錯(取蜀渠伐趙取中都西陽再伐韓取石章伐取義二十三城蜀亂定蜀取軹及)
(鄧之)(因蜀攻楚拔黔中攻魏河内得安邑)(攻桓河雍决橋取歴事孝公文武昭)
白起(事昭王取攻韓魏於伊闕斬二十四萬拔五城攻魏垣攻楚取宛攻趙取代光狠城)
(城攻楚取鄢鄧將攻楚取郢為南郡南伐魏取兩攻韓斬五拔九城攻韓取陽大破)
(趙於長平坑降四十萬欲乘勝取趙蘇代說范雎罷之昭王復欲伐趙起辭不可再強之曰寧受)
(重誅而死不忍為辱軍之將乃賜死自悔殺降起於秦可謂凶德參會)
魏章(攻楚置漢中郡)庶長奐(攻楚取八城)芉戒(攻楚取新市)蒙武(伐齊取河)
(東為九縣)蒙驁(仕韓得地置三川郡攻趙定太原攻魏拔高都汲攻趙取三十七城)尉斯
離(與三晉伐齊走湣王)胡傷(攻魏取卷蔡陽長社)張唐(拔鄭拔新中)五大夫
賁(取地十城)王齕(伐趙取武安皮牢代五大夫陵攻邯鄲不克蓋白起罷後與楚戰數不利)
(者也)將軍摎(攻韓取陽城負黍斬四萬攻趙取二十餘縣虜九萬攻西周君周盡献其邑)
(三十六口三萬)
戰國視春秋士習又一變春秋諸臣各忠於其國
至戰國則朝秦暮楚于其利而已惟荀卿談王道
不變故首列之仲連志在天下故次之四豪養士
又次之而後次以列國之臣惟處士横議無補一
時而反流弊後世故列最後
處士横議
列子(鄭人名禦寇宗黃老自言師壺邱子林而友伯昏無人辭鄭子陽粟莊子多祖其言)
莊子(蒙人名周為漆園吏威著書皆寓言畏儀辭楚之聘)
淳于髠(齊人初見梁惠王不言曰王志在馳逐再見又不言曰王志在聲音終身不仕)
騶忌(以鼓琴干齊王嘗受相印淳于髠等不能屈)
騶衍(深觀隂陽消息作怪迂之變始終大聖之篇閎大不經必先騐小初推而至無垠先叙今以推)
(至天地未生先列中國以推至海外人所不覩名神州赤縣禹所叙九州乃八十一分之一適梁)
(趙皆郊迎師事)
騶奭(奭最後頗采鄒衍之術為書齊人頌曰談天衍雕龍奭三騶皆齊人)
田駢接子(皆齊人)慎到(趙人)環淵(楚人皆學黃老到著十二論淵著上下篇)
公孫龍(堅白異同之辨為鄒衍所屈)
尸子(楚人)
吁子(阿人不傳)
楊朱(之沛遇老子其反也舍者争席桀謂人生無幾不必名賢遇同盡清節誤人紂樂其身)
墨翟(昌黎謂其尚同兼愛尚賢明鬼同孔子然謂天子所是皆是之所非皆非之謂法父母與君皆)
(不仁惟當法天謂惟賢為尚親戚則不可使貴謂聖王明天鬼所欲避天鬼所憎皆非是)
按周初諸侯千八百國爵姓見於春秋者猶二百
二十四國(爵姓者四十七一有爵無姓者一十七有姓無爵者十八爵姓皆亡百)
(六十三已附庸者九合一百二十四而與盟者三十二而齊盟者十四君而已五伯之外晉平)
(晉悼楚靈楚康楚平楚昭吳夫差闔閭勾踐是也)其間稱伯者五人(齊桓周僖)
(時始伯楚晉文宋襄秦穆皆周襄時莊周定王時始伯)太史公為十二諸
侯表(周蔡)(魯曹)(齊鄭)(晉燕)(秦吳)(楚吳宋伯衛數陳以晚不實)
(則并周為十四起周宣止敬王四百四十四年)又次為六國表(周魏)(秦韓)
(趙秦楚世燕年齊五共八起周元盡二三百十一年)秦既并一而封
建遂廢五帝三王之子孫盡矣悲夫
右周遷四十九年而為春秋春秋二百四十二年
而為戰國戰國二百二十四年而秦并周然天下
猶戰國也當是時天王雖不存而東周君社稷無
恙至秦莊襄元年而周盡滅矣然天下則猶戰國
也始皇二十六年六國盡滅而天下始為秦計其
間天下無共主者三十五年記事於千百載之下
而強為之置其共主可乎故周赧亡後諸侯亦分
國以紀而附焉始皇二十六年之後始不得已而
屬之秦(史記秦紀自襄公至二世六百一十歲通鑑以昭襄五十二年繼周)
秦
始皇二十六年初并天下兼號皇帝命為制令為詔除
謚法(期二世三世以至萬世)以十月為歲首色尚黑數用六分
天下為三十六郡收天下兵銷之徙天下豪傑咸陽
二十八年封禪立石頌功德求不死藥三十二年伐
匈奴築長城三十四年焚詩書三十五年坑諸生三
十七年遊沙邱崩李斯趙高矯詔立胡亥(賜扶蘇蒙恬死)
二世元年趙高勸嚴刻盡殺先帝故臣作阿房宫(自始)
(皇時)發閭左戍漁陽陳勝吳廣以失期起兵劉項等皆
應二年以盗起責李斯斯請行督責三年高譛殺斯
高為相盡决焉指鹿為馬隂誅不附者關東盡畔高
懼誅殺二世立子嬰子嬰刺殺高沛公入關降
項羽入見殺
蒙恬(伐匈奴直築長城除道)
王翦(滅楚)子賁(滅齊)
李斯(兼并矯罷侯亥焚書立胡)
趙高(勸嚴刻殺李斯)(勸深居殺二世)
按秦自孝公用商鞅富強之術而關中之力雄自
惠文用張儀離横之謀而諸侯之勢弱自昭襄用
范雎遠交近取之策而規取天下之計得至李斯
兼并之說用而天下皆秦矣然為臣者功成而身
滅為君者業成而國亡其強也斯所以為弱其智
也斯所以為愚嗚呼悲夫
古今紀要卷一
