昌國州圖志卷四
元馮福京等編
敘山
余聞山有南北條列如人之脈然有近而不相連有
遠而實相續者其遠而相續者隔江河而不絶故大
江以南之山皆來自梁綿延過九江接揚州分為二
支其一由彭蠡接閩其一過湖口接吳然則南條陽
列之山至定海而絶矣昌國之山何自而來哉信知
其為瀛洲方丈之屬也
鎮鰲山在海中屹然有六鰲背負之勢州治據其趾而
坐鎮焉因以名其堂
黃楊山在州東北通陸之處極巉巖嶮峻一峯傑出人
目曰黃楊尖
翁山一名翁洲去州東一舍抱朴子論古仙者之藥以
登名山為上而以海中大島嶼若會稽之東翁洲之𩔖
者次之
梅岑山在海之東世傳梅福煉丹之所因以名此山(一名)
(補陀落迦山佛書所謂海岸孤絶處詳見寳陁寺記)
舟山在州之南有山崒如枕海之湄以舟之所聚故名
舟山
大椎山即州治照山儼若屏障在前四望其形如一州
民卜居者面此山為風水
岝峉山在海之東山之巔産白艾重午人競採之詳見
本草
石門山在州東通陸迥絶處名極樂嶼下瞰大海渺無
涯際旁有兩山對峙如門出入此彼則有兩都之隔惰
農老人陳明可過此有詩題其石云兩山對立石為門
疑隔桃源舊日村抬手欲敲終不得烟封霧鎖過黃昏
雙髻山州山之最高者距州治僅十里層巒聳結宛如
雙髻
烏龜巖在州之西山有一石狀如龜
竹嶼山與舟山對境兩山夾峙上有叢竹附潮而上者
由此謂之竹嶼門
雲嶼山與竹嶼對峙山勢稍崇雲氣常滃鬱附潮而下
者由此謂之雲嶼門
盤嶼山與竹嶼山相左右中有一小聚落田可耕海可
煮編亭置竈於内以其山勢環擁故曰盤
丁家礁繇舟山解纜一餉可到左大茆港右螺頭洋亂
石嶄然起乎中間潮溢則礁没而不露舟人弗戒或與
石遇則維楫俱亡令王與善為之攻堅植表以示來者
屹然中流之砥柱
螺頭山去州半潮有島突起海心其狀拳然如螺
東藿山在海之東北環以大洋世傳徐福至此山有石
宛如一枰修竹森立風枝拂掃常無纖塵
桃花山在海之東南世𫝊安期生煉丹之所嘗以醉墨
灑石成桃花紋因以為名
馬跡山在海之東北安期生之洞在焉
石衕山在海之東北有石玲瓏故名
岱山在海之北傳所謂岱輿蓬萊或者名始于此
馬秦山在海之東南昔有碧雲庵馬耆禪師修道于此
與黃給事龜年等聯句刻諸石有曰團團深鎖碧烟籠
(馬)安隠禪居瑞氣中(黃)萬頃滄浪終夜月(張居士光)更於何
處覓天宮(黃承事岳年)
蓮花峯與馬秦山碧雲庵對峙三石層出如蓮花上有
佛脚跡拄杖印馬跡痕山之四隅各有小浮圖地産草
一種名長生不死云
順母山在海之東山側有石形如牛方外人謂石牛之
口
箭巖在馬秦後砂上有箭孔故名
黃公山在海之南峯極峭峻絶頂有石碣字漫滅讀不
句或云晉時隠者黃公善神術制白虎斃于此山故名
塔嶺山在黃公山之南土人登山嘗見老僧趺坐石上
因壘石為塔以拜之去嶺數十步有石婦人狀春月多
杜鵑花
鼓吹山在州東三十里山之隂曰戰洋曰馬&KR1245;偃王祠
在其前其巔平如掌可容數百人風雨晦冥之時隠隠
有鼓吹聲
葛仙峯在州之金塘鄉一潮可至葛仙翁陳禪師金信
郎同憩此山山之巔産桃一株花而不實舊有三僊堂
遺址猶存仙翁煉丹井亢旱亦不枯
刑馬□在岱山之東北名秦頭父老相傳謂昔隋驃騎
陳將軍奉命伐流求國領兵至此刑馬祭神今之英感
廟靈濟侯是也
洋山在蓬萊鄉之大海中因祠隋焬帝於此凡草不生
白石磷磷殿前有池産綠毛龜如錢大若有神司之好
事者不可得
玉峯在岱山鷂子尖嶺下崗巒秀拔林樾蒼潤時有白
霧蒙其巔人以為福地往宋乾德四年徙超果寺于其
麓見之樓參政記
寺鍾山在秀山去州隔一潮山之頂有古佛殿基階砌
儼然旁有井甃以磚存而不毁凡遇隂晦隠隠聞鐘聲
因以為名
書字巖在寺鍾山之側一名桂竹嶼危巖懸覆若墜若
浮俗傳羅隠嘗畱題故名書字字跡猶髣髴可見
佛嶼山在秀山上有一峯表表特立望之儼如丈六金
身相旁睨如背負一小佛狀甚怪
響巖在馬秦去州隔一潮巖石玲瓏遇隂晦則空洞有
聲
歇轎巖在馬秦上有石平闊五丈許昔黃給事結庵山
側往來停車于此
烏石塘在馬秦綿亘百餘丈高可二丈許枕海之濱表
裏皆青圓石子如龍之鱗甲然下注民田皆成沃壤天
色晦冥則光怪間錯父老相傳謂舊無此塘一夕暴風
雨挾而至
黑碁子灣在烏石塘之左其形圓巧紺滑欲得之者必
禱於神撒黑豆易之
白碁子灣與黑碁子灣相望螺蚌之甲隨潮上下淘洗
成質瑩潔光潤欲得之者撒白米易之
香火礁在馬秦大海中每歲三月間大魚楊鬐鼓鬛從
大洋來會于礁之下
十二峯在朐山去州三潮山有十二尖若巫山然
銅礁在朐山礁之右如銅水紺碧色
碓砧山屬岱山北海至險處以山之形名之中有磁石
西蘭山大箬山檉岸山
□石山滕&KR1245;山小竿山(以上在南)
大竿山蘭山崑斗山
(缺)山蛟山登部山
黃砂山徐公山雙嶼山
石珠山石馬山東勾曲山
石牛山&KR1245;山(以上在東)
浪港山深水山莆&KR1245;山
陀山竹山洋山
東蘭山西枯山東曉山
東枯山桑子山(舊名桑石)石蜀山
東朐山川石山北壁山
西湏山須皓山落華山
青䦒山(以上並在東北)
大磧山東乳山東岱山
西朐山大洋山釣嶼山(以上在北)
回峯山西良山長塗山
三姑山灘山長白山
西岱山正策山吳農山
如岸山横子山冊子山
西桑山(以上並在西北)
大茆山小茆山(以上在東南)
敘水
天地至大海次焉州中海而立有崇山峻嶺居其中
者但見青天四垂忽波濤怒起萬怪畢陳而風月光
霽一平如掌不觀於此豈知有江淮河海之衆細而
歸諸大哉
蜃池在州治前周十數丈方廣如一亢陽不枯舊𫝊蜃
潛其中一名筆硯池
東龍潭在州之東介萬夀衍慶兩山間據山之頂清澈
無底上有龍王祠遇旱則禱之
洩潭瀑布在州東北三十六里據山之腰往宋宣和中
歲旱簿尉劉佖投以詩曰未躍天衢卧寂寥碧潭流溢
海山腰埋藏頭角雖多日鼓動風雷在一朝既若有心
成變化豈能無意澤枯焦神蹤許為蒼生起願擊香車
上九霄詩沈而雨至(又薛主簿寘有詩云秋高水壯雪飛濤巖木招風怒竅號不是玉虹)
(低澗飲白龍拖雨下山腰)
小&KR1245;潭在州西三十里餘遇旱則禱之有蜥蜴出焉
漩潭在州北五里僅一堂坳水汲之不竭遇旱則祭之
青龍潭在普慈寺之後山一泓鏡如禱雨則出青蛇以
顯其異
九節鰻潭在州東五里畦塍間一古井耳有人於其中
得一鰻歸而臠之析為九將投諸釡怪風倏起視其鰻
無有也他日復汲於井則鰻洋洋而出九節顯然鄉人
神之以為龍遇旱必禱焉
菖蒲潭在州西岑江之别嶼其潭深不可涯涘有菖葉
生其中歲旱則禱之
鄭山龍潭在州東大剪村有山危峭不可躋攀山之巔
舊有石罅一村民因採樵浣垢衣其間視之則紺碧狀
及其歸若有所憑依譫言觸龍之怒故然後遇旱禱之
有金絲蜥蜴者出
高嶅山在州之岱山東南藏經云東海有山名曰高嶅
乃娑竭龍王所居之地上有亭宇遇旱鄉人禱之
岱山龍潭依山之麓其潭有三相去數步闊不尋文深
不盈尺禱旱投以尺書則有物若蠏捧而入間有狀如
鰻者躍而出或誠不能感則既沈之書復浮于水
惠泉井在州北一里深可二丈許往宋端拱二年所鑿
也大旱不枯間有白蛇出現井之靈歟
聖母池在道隆觀聖母殿之前方廣僅尋文舊創嶽祠
邑有急足洪姓者詣兖州東嶽山取杯水歸鑿斯池以
瀦之人有禱者攜紙錢一束投其中神或顧歆則倏然
而墜若有掣之者不然則泛泛于上或者視此以為禍
福之驗
高大山龍潭去州東三十里父老相傳有白龍乘雲而
下雙睛駐地遂成龍淵卷石勺水旱暵不竭有青蜥蜴
常現潭上遇旱則禱焉
白泉湖在州東北舊周廣三十里瀦水灌田源泉沕涌
值旱則桔槔輻輳
黃馬溪在州西北十五里南墠水從茶嶺發源流注于
海民田賴以灌溉
下塘在州束蘆花村與補陀山相望隔一海舊有此塘
父老相傳天氣晦冥凡三日劃然開霽自青山頭至横
山突起一塘一百餘丈其中皆小黑白石子豈非天作
地設者耶
灌門去州兩潮屹乎中流有一砥柱望之如人拱手而
立水匯于此旋涌若沸舟行者必浮以物殺其勢而後
過焉風雨將作有聲如雷震驚百里歲旱有所禱則持
鐵篆以投之水輒騰起雨隨應或者為蛟龍之窟宅云
嘉芹去州兩潮在黃公&KR1245;之北其水多芹取古人食芹
之義因以名
聖池在黃公&KR1245;之南舊傳此地聚落未成時有二尼築
庵于古木下修浮屠業不知何許人因後徙居者衆二
尼遁迹而去遺趾尚存中有池瀦水清洌可食至今以
聖池名云
岑江港去州西北三十里舊謂之六國港口南北舟舶
輻輳於此亦海州之一鎮云
橋梁
市橋舊名狀元橋往宋紹熙三年令王阮剏建
第二橋
第三橋皆在州市之南往宋明道初陳氏居士文諒自
開封徙居於此捐資建此二橋人不病涉目為陳太翁
橋
曉峯橋去州西五里往宋淳熙十五年西監鹽人鮑謂
建
東江橋去州東五里舊亦陳太翁所建圮于風潮厥後
太翁諸孫行覺城居士重為建造
東新橋東江橋之第二橋
虞家橋去州北三里
虹橋去州北十里枕大溪形如卧虹
南墠橋去州北二十里
毛家橋去州北三十里岑江市心
葛家橋去州二十里翁浦
甬東橋去州十五里
津渡
舟山渡竿纜渡泗洲塘渡
冊子渡金塘渡沈家門渡
井
舟山井州南沈山之趾去海不半武泓泉甘美可愛山
海相接而鹹淡之味夐異豈泉脈有自來哉
四眼井州治之北一井而四穴汲者競趨焉
東井周莊井滕坑井
碶堰
慶豐碶岑江碶和尚碶
翁浦碶蘆花碶甬東碶
金魚碶
敘物産
土地所生風氣所宜不可以不書而多識於鳥獸草
木之名爾雅之注不可誚也
五穀(田之近山者多旱乾近海者多斥鹵粳與糯咸不宜焉則平土能有幾何故歲得上熟僅可供州民)
(數月之食全藉浙右客艘之米濟焉)
粳糯大麥小麥
蕎麥黍麻粟
黑豆菉豆赤豆
布帛(斥鹵之地桑麻皆非所宜民戶間有高阜之地始能種植可以株計故絲枲之利絶少)
絹苧布麻布
禽𩔖
頻伽(佛書著名補陀有之)鵲鴿
鳩山鵲雀鷹
鸛鷗鷺鶯
燕鸕鷀姑惡婆餅焦
野鴨畫眉鴝鵒白頭翁
繡眼黃頭山鷓百舌
雪姑紅鶴蠟觜
海族(海物惟錯此固禹貢之所賦州雖在海中錯物視台温及閩中最少未可㮣以海鍇貴之是州今書)
(其實有者)
魟魚鱸魚鮵魚鯧魚
梅魚春魚(似石首而小者)鱅魚
石首魚(一名鯼又名洋山魚)鰉魚(可為鮓)
帶魚鮆魚□魚箬魚
比目魚泥魚短魚
華臍(一名夀魚一作綬一名老婆魚一名琵琶魚以其形似之)
烏魚鯔魚鰣魚邵洋魚
烏□䲅魚(一名河豚一名烏郎)書篦魚
黃魚鱟海鯽馬蛟魚
黃鯽鰻水母竹夾魚
章巨&KR2340;望潮香螺
赤蝦苔蝦蛤蜊淡菜
蝤蛑赤蟹□桀步
彭越蟶子白蟹(有子者曰子蟹)
白蝦瓦壟辣螺丁螺
拳螺生䗯地青龜脚
彈塗
河塘魚
鯉鯽鱔鰍
畜𩔖
牛羊犬豕
雞鴨
獸𩔖
獺野豕麂猴
陵里甲
花𩔖
牡丹芍藥海棠山茶
丁香蘭瑞香錦帶
紫笑望春八僊棣棠
紫荆山丹酴醿月計
緋桃鄭花石竹千葉桃
薔薇荷花蜀葵紫薇
薝蔔(即梔子花)雞冠麗春
鳳仙(又名滿堂紅)鶯粟萱(又名忘憂草)
玉屑木屑丹桂芙蓉
菊蓀(即秋蘭也)梅花紅梅
水仙苔梅玉簪
果實
櫻桃楊梅梅李
瓜棃蓮葡萄
棗枇杷杮椑
銀杏林檎桃栗
橘棖杏香欒
石榴
竹𩔖
斑竹苦竹紫竹淡竹
筯竹南竹筀竹桃枝竹
四季竹公孫竹
藥𩔖
艾黃精磁石白蒺䔧
半夏苦參天南星香附子
蔬菜
冬瓜梢瓜黃瓜笋
瓠茼蒿莧苦藚
薺菘菜菔芥
葱薤韭芹
茄子蒜莙薘菠薐
紫菜香菜蕨道士裙
鹿角白菜油菜芸臺
木𩔖
樟櫧檡棟
松杉栢檜
梧楓檮柳
朴橡㮖桃楮
欓椒烏桕皂角黃楊
槿柘木蘭㯶
桑槐女貞(一名冬青)
昌國州圖志卷四
