昌國州圖志卷七
元馮福京等編
敘祠
明有禮樂幽有鬼神尚矣故五等諸侯皆得祀境内
山川之神此祠事之所由作也
寺院
寳陀寺在州之東海梅岑山佛書所謂東大洋海西紫
竹㫋檀林者是也兩潮可至繇陸則七十里至沈家門
止一渡之隔唐大中間有西域僧來燔盡十指頂禮洞
前親感菩薩現大人相為說妙法授以七色寳石神通
變化已顯於此厥後日本國僧慧諤自五臺山得瑞相
欲返故國舟抵新螺礁不為動諤禱之曰使我國衆生
無緣見佛當從所向建立精藍有頃舟行竟泊于潮音
洞下有居民張氏目睹斯異亟舍所居雙峯山卓庵奉
之俗呼為不肻去觀音院郡聞遣幕客迎其像置城中
為民求大吉祥己而有僧即大衆中求嘉木刻像扄戶
彌月工竟而僧不見今之儼然趺坐於殿者是也往宋
元豐三年内殿王舜封使三韓至是有大龜負舟不聽
去望山作禮忽龜没而舟行洎還以其事上之錫今額
紹興元年易律為禪辛亥真歇了禪師解會長蘆南游
浮海于此結庵榜曰海岸孤絶處由是飛錫此山者皆
具曹溪正法眼藏疇非禪林之秀嘉定七年寧宗錫圜
通寳殿四字大士橋三字載新梵宇八年德紹以佛照
禪師法嗣來主叢林值中殿賜金錢喧動都城緇白從
(缺)乃裒所施剏龍章閣惟大士以三(缺)應身入諸
國土現八萬四千首臂目接引羣生與五臺之文殊峨
眉之普賢為天下之大道場歸附後至元十(缺)年住持
僧如智捐衣鉢之餘建接待寺一所於沈家門之側以
便往來者之宿頓朝廷歲遣使降香相屬於道
潮音洞(東大洋海西西大洋海南有洞在焉嵌嵒下瞰迴顧無畔岸去寺三里由寺至洞下地皆黃砂)
(佛書所謂金砂鋪地者是已向有大士橋亘乎洞前為潮所嚙今未之葺有待於來者)
善財洞(潮音洞右亦神通顯見之地嵒有罅峭峻而蹙狹其中窈不可測外有石壁立泉溜如滴珠久)
(而不竭人謂之菩薩泉瞻禮之人必以瓶罌盛而去目病者可洗)
盤陀石(平廣可坐百餘人下瞰大海正扶桑日出之地燭龍將駕天光煥發五色爛然頃焉一輪徒海)
(底湧出其大有不可得而名者瞻洞之餘必於此而觀馬)
三摩地(寺之雨偏登山者由此有亭曰極清淨嘉木森秀清泉紺冽亂石錯出有聳而立者有踞而伏)
(者詭形怪狀不可摹寫遊憩于此者往往不減靈鷲馬)
真歇庵(寺山之深處舊了禪師修道于此圓寂茲山冢塔猶存)
無畏石(真歇庵之前突如一石其形方而廣峻不可涉亦一竒也)
獅子巖(無畏石之側其形蟠踞如獅子然)正趣峯靈鷲峯
觀音峯
前越王史公曩官西監時因浮海詣潮音洞下焚香
作禮大士具正法眼顯見竒特聲聞空中有結裏寇
萊公之語異日所到光輔兩朝格天事業果驗不誣
越王嘗記所見於寺壁今模而刊諸石可考也紹
興戊辰三月望鄱陽程休甫四明史浩由沈家門泛舟
遇風掛蓆俄頃至此翼蚤恭詣潮音洞頂禮觀音
大士至則寂無所覩炷香煮茶但碗面浮花而已歸寺
食訖與長老瀾公論文殊簡圓通童子入法界事晡
時再到洞下俯伏苔磴凝睇嶔空惟亂石纍纍興盡
欲返有比丘指曰巖頂有竇可以下瞰攀緣而上瞻
顧之際瑞相忽見金色照耀眉目瞭然二人所見不異
惟浩更覩雙齒潔白如玉於是咸懷慶快作禮而退既
而治舟還甬東懼此話無𫝊用書於壁庶幾来者觀
此無疲厭心不以一至不見而遂已也
一謂天將暮有一長僧來訪云將自某官歷清要至
為太師又云公是一好結裹底文潞公他時作宰相
官家要用兵切須力諫後二十年當與公相會於越
遂告去送之出門不知所在往宋乾道戊子以故相
鎮越一夕典客報有道人稱養素先生舊與丞相接
熟不肻通刺疾呼欲入謁亟命延之貌粹神清談論
鋒起索紙數幅大書云黑頭潞相重添萬里之風光
碧眼神僧曾共一霄之清話遽擲筆不揖而行公大
駭徧遣兵吏尋覓不復見追憶補陀之故始悟長身
僧及此道人皆大士見身也今附於此
田(缺)
塗田(缺)
地(缺)
山(缺)
普慈寺距州治三里許之團寺以統諸刹始東晉時僅
一小庵以觀音名唐大中十四年號觀音院棟宇略具
往宋皇祐中智韶來主斯席治平間遇恩霈錫今額寺
燬于慶元間寸椽無遺黑山明公禪師極力營建越淳
祐五年復厄於劫燼山門獨存足翁麟師繇廬山飛錫
至此又從而鼎剏焉視昔增壯自慶元迄淳祐垂七十
年而寺之燬者再前明後麟有功於寺立敬實堂里人
參政應㒡為記(嘉熙戊戌夏四月龍峯普慈寺作堂於雷音堂之西像黑山明老師而敬之以)
(已瑄兩勤舊配扁曰敬實住山雪窗禪師訪邑人應㒡而請曰祖日幸偹掃溉兹山承彫弛之餘畢力振飾積)
(蠧宿弊一刮絶去憤作壊者衆慨興剏之難念不可不章明前續此堂所為作今成矣願有以記之㒡惟先人)
(舊廬在鎮鼇山之東麓距龍峯百餘武暇日數往游焉故於山中事多所覩記黑山之來寺且燬三年矣經禪)
(頓盡龍象悲泣黑山披瓦礫薙草莽而營度焉勦形殫智以潰于成規模位置一出意匠棟宇奐犖照映林谷)
(見者無不讃歎黑山作勝事已移錫他之報恩既乃復歸示寂塔于山之青龍之口若有夙昔緣人皆曰黑山)
(有功兹山甚大先是寺不足於食乾淳閒監寺妙已以轉食輪為已任隄大海之濱化為美田播厥嘉穀歲取)
(三千以充香積供梅&KR1245;有莊名已公示弗忘也宣獻樓公記石雖燔裂墨本故在黑山營繕後佛菩薩天及護)
(法主林禦侮力士之像種種莊嚴皆都寺德瑄袪囊中金為之復以餘力甃山路千丈造石橋十三所深得佛)
(氏慈悲濟人本旨之二僧者於寺信有勞可以配黑山矣夫學浮屠氏之法者凡能出力辦事必有廉以律身)
(勇以立志勤以率衆而為之本者曰公公私不兩立名公則萬善集私則百病生興廢成毁所由判也黑山)
(覺明與之餁熟見其天材高有苦潔之行所居甁拂外蕭然無長物於私則銖黍不蓄人信其廉故施之者不)
(倦始至指山而誓曰所不能還復舊觀者有如此山人皆笑其孟浪略不退轉一念勇猛故其事竟成御衆如)
(御兵取材木負瓦石身親倡役雖犯寒觸熱不憚故其徒歡趨此非公以存心者能之乎前已後瑄得之聞見)
(有足稱錄亦本諸此而已嗚呼有堂規如有像儼如晨薰夕燈展如肅如登斯堂瞻斯像使一毫愧于心顙且)
(有泚矣此雪窗意也於是乎書五月一日記)
歸附後增葺殊勝為本州祝聖道場大德元年住持覺
明建龍峯亭(於山門内)
田三十六頃二十畆
地一十頃四十八畆
山六十五頃一十二畆
吉祥寺去州三十里富都鄉之錦沙九峯環列一名九
峯山始寺之未剏山之南有香栢巖極峻峭人跡罕到
常隠隠聞鐘磬聲唐開元間高僧惠超居其中草衣木
食戒行精苦閱十三代往宋咸平有真有悲者繼之善
誦神咒鄉民歸敬丁縣尉漸為舍基請真公遷其居於
山之麓便民祈禱慶歷改元文珍嗣其業丁縣尉因改
為院治平元年賜額吉祥自是層觀傑閣金碧輝煌茂
林修竹蔭薈蒙密為一方名刹咸謂之小天童建炎初
給事中黃龜年施辟支佛牙舍利盈綴時見五色紹興
十八年法寧建閣藏之嘉熙三年余參政天錫請以顯
忠崇孝為額歸附後大德元年住持僧淨怡重建選佛
堂州判馮福京為記(昔明道程純公嘗入僧堂適覩飯次趍進揖遜之盛喟然嘆曰三代)
(禮樂盡在是矣蓋謂其徒嚴整威儀雖一食頃未嘗少懈而吾儒序序之聞或有時而乃不如也學泉居士緣)
(起於定來佑昌國每見海上諸叢林中清規淨戒執持堅固不同他所與時俱遷固不能不𤼵純公之嘆遊山)
(之屐矧敢倍法堂而著耶是邦惟錦沙為甲刹規模氣象與天童雪竇相頡頏又不特甲是邦而已住持悦翁)
(禪師淨怡卓錫且七年無世間心同世行事修漏補苴撤小成大塗暨丹艧周徧而中外視始至日益加莊嚴)
(而猶未愜也顧從遊之荐廣而香積之莫供置齋料庫給以長生之本而資其息慮乾溢之不常而食輪之莫)
(轉置藏冰室儲其所售之直以為之備作外山門所以指修行之路增高海岸所以護常住之田衣鉢是捐成)
(此利益安處徒衆大振宗風吉祥之名至逹天聽歲在丙申護持聖旨來自五雲猗歟盛哉自有此山得未曾)
(有故凡天龍鬼神之衆以及肖翹動植之徵獲被光寵既與海獄相為無窮矣惟選佛之場歲久弗治隨宜整)
(葺則有西扶東頽之患遂發心誓缺仲春龍更新之缺資日積月累始鳩工於丁酉之象蹴踏歡)
(喜贊嘆遂訖工於是年之冬孟眼前突兀始若化城軒豁靖夷倍蓰於舊窗牖簾帷巾單床席率皆新潔無一)
(闕遺乃謁記於居士將壽諸石以起夫作任止滅者之膏肓居士與悦翁為方外契不得辭為之言曰我得佛)
(心證諸究竟能以珍寳種種供養十方如來旁及法界六道衆生此非吾竟中補陀落迦紫竹林大士之言乎)
(悦翁悟此能使身心二俱捐舍身血骨肉與衆生共故私財之不蓄而斯堂之有成夫豈若黃檗先師謂天台)
(神僧為獨知自了者哉前後三三來居此堂如祗陀林一千二百五十沙門纔聞鐘聲同來食處朝明夕昏作)
(何活計一切惟心萬法惟識聲聞初學未能頓悟妙明真心與善知識聚散起止念念不斷以思惟心生分别)
(識諸佛淨土由此心識羅刹鬼國亦此心識反復手間天地懸隔有心無邪有識不蔽是真佛子是名善學菩)
(薩道者試觀世間醪醴膳羞羶薌之味衆生啖之如蚋飲醯菩薩見之如蠱毒藥笙簧琴瑟靡曼之聲衆生聽)
(之如雌下風菩薩聞之如塗毒鼓珠璧錦繡高明之室衆生居之如虱處鬛菩薩避之如荆棘林妻子眷屬纏)
(綿之愛衆生戀之如蛾赴燭菩薩厭之如猛火聚世間諸有畢竟非實煩擾塵勞無可貪愛能令樂國成就苦)
(海能令善根增長惡業凡夫見聞發意勇猛如何出家受具足戒剪除鬚髮著壊色衣舍菩薩見作衆生見心)
(識顛倒一念差别飲蠱毒藥擊塗毒鼔行荆棘林墮猛火聚皆其自作非由外來善哉悦翁是于曩昔圓通六)
(根諦觀三業生厭離想桿勞忍苦成大佛事於刹那頃心華發明海藏天宮樓閣欄楯龍翔鳳舞雷動風行諸)
(佛境界一時頓現從腐爛處生光明雲從濁惡處作清淨土善哉悦翁無始宿債應當酬畢然而慈悲廣大有)
(進無退此則佛祖之所付囑悦翁勉哉翁本台之仕族舍俗受具敵論宗乘領衆主席徧涉禪會若金陵之開)
(福及安吉之天聖皆作殊勝如在吉祥雖然師開幻衆建立世界我出幻語遂成葛藤若當來世後五百歲有)
(一居士與一比丘遊行國土宴坐𣑽宮摩挲此石相視而笑猶如轉輪面面相似了如佛法無變異處過見未)
(來平等不動凡此堂中諸禪衲子如駕車牛隨機努力未悟令悟未證令證則建是堂者為十方如來本起因)
(地不然猶蠧米虫而坐鬼窟月化日遷不脱迷倍則居是堂者為負悦翁三摩鉢提之修甚可畏也居士作是)
(言已顧悦翁曰仁者其言也訒余言得無費乎翁畫一圖指謂余曰居士雖言而實未嘗言殆重見世尊掌中)
(摩尼珠耳居士謂誰潼川馮福京也時大德元年臘月八日記)
田四十五頃十四畆
地六頃一十六畆
山七十三頃四十二畆
延福寺在富都鄉之三都舊名羅漢院唐光化二年僧
法融所建往宋祥符元年賜寺額寺有五百羅漢像妥
以傑閣寳祐五年趙節使請以繼善衍慶為額
田四十三頃七十八畆
地九頃五十五畆
山六十三頃七十七畆
萬壽寺在富都鄉之五都舊名永福往宋建隆元年建
治平元年賜今額寺有秋蓀綠葉紫莖生於山深林密
中名曰萬夀香
田四十九頃三十二畆
地九頃五十五畆
山一百二十八頃四十三畆
興善寺在州富都鄉之溪口名曰鳳山以山有鳳舞之
形剏於往宋治平元年賜寺額淳祐十年應參政請以
教忠興善為額
田八頃九十九畆
地五頃六十一畆
山二十頃六十六畆
回峯寺在金塘鄉之岑江往宋建隆元年建賜今額丞
相王荆公嘗到有詩(見名宦類)
田六頃六十五畆
地七頃八十八畆
山十頃七十九畆
隆教寺在富都鄉之七都漢乾祐二年建後燼于火僧
清(缺)度土奠基遷于(缺)屏大元混一後住持行圓重建
選佛堂
田十六頃七十八畆
地七十頃六十七畆
山二十四頃四十七畆
祖印寺在州治東南寺元在朐山舊名蓬萊晉天福五
年建往宋治平二年賜今額嘉熙二年邑令余桂遷至
此以接待寺併而為一
田三頃四十六畆
地五頃七十九畆
山十四頃七十六畆
保寧寺在安期鄉之馬秦山舊名保安晉天福元年建
往宋治平二年賜今額
田七頃三十二畆
地四頃三十六畆
山十五頃五畆
潭石廣福寺在安期鄉之二都舊名崇夀往宋端拱二
年建熙寧元年易名夀聖紹興三十二年賜今額
田一頃二十五畆
地二頃九十四畆
山四頃五十一畆
華雲寺在蓬萊之朐山舊名香蘭周顯德七年建往宋
高宗南渡改錫今額郡人迂齋樓公有跋石刻尚存
田三頃一十九畆
地四頃三十一畆
山四頃九十四畆
普明寺在蓬萊岱山古泗洲堂窣堵波二以鐵為之世
傳阿育王所鑄錢氏忠懿王寘之於此往宋大中祥符
中賜今額
地三十六畆
山三十三畆
資福寺在蓬萊之五都晉天福八年建
田一十一畆
山一十三畆
封崇寺在安期鄉之桃花舊名資福又名資國周廣順
元年建往宋大中祥符三年賜今額
田四頃三十五畝
地一頃四十四畝
山八頃一十二畝
保安寺去州東北金塘鄉之蘭山漢乾祐二年建
田三頃四畆
地一頃二十畆
山七頃九十四畆
廣福寺在金塘鄉冊子山與回峯寺隔一渡剏於往宋
治平間賜額夀聖淳祐改名廣福
田七頃三十九畆
地八十五畝
山十頃五十九畝
翠蘿寺在金塘鄉之海西成於唐開成廢於會昌往宋
建隆中錫以銅鐘吳越國受封奉國又鎮以鐵塔寺一
名金鐘
田四頃五十九畆
地二頃二十八畆
山六頃九十三畆
化成寺在金塘鄉之烈港舊名羅漢漢乾祐元年建往
宋治平二年賜今額
田一頃五十六畆
地二頃二十九畆
山二頃十二畆
普濟寺在金塘周廣順元年黃檗山僧神静開山名山
門院往宋治平二年賜額
田一十三頃十七畆
地三頃六十九畆
山八十九畆
梵慧寺在金塘唐咸通間建漢乾祐二年名夀聖往宋
開寳二年改名超果治平二年賜今額有佛殿記臨川
侯晏敦復撰時建炎辛亥也晏公詠方文梅詩掗檻欹
簷一古梅幾番有意喚春回開花自許清香入布葉不
容炎暑來日射冷光侵几案風摇翠影鎖莓苔游蜂野
蝶休相顧本性從來不染埃
田二十八頃四十畆
地二頃三十七畝
山十六頃四十四畝
超果寺在蓬萊鄉之岱山舊名資福晉天福二年建往
宋治平二年賜今額參政樓公鑰有記(明有邑曰定海去郡一百里而)
(近山横海中名蛟門潮汐之所吞也出門則為巨浸便風乘潮而後至昌國遠矣岱山名蓬萊鄉其去縣若縣)
(之去定海也則益遠矣山有僧廬自古晉天福二年建于高亭嶺下號資福困于寇鈔不寕厥居嶺西有白峯)
(尤為秀拔林樾蒼潤時有白霧蒙其巔人以為福地皇朝乾德四年徒焉茅茨艸剏僅合數楹治平二年明堂)
(恩改賜今額四年惟吉始建大殿法堂丈室紹興初慧實增葺之遂得苟全歲久腐敗相尋一殿之殆不足蔽)
(風雨淳熙十禩如一來主是刹喟然曰地雖僻乃吾徒所宜居室雖壊若一日必葺磨以歲月尚庶幾乎有成)
(當盡吾力以聽緣法失今不為後不復可為矣勤篤從事不憚寒暑以次修立增廣舊規不及十年院以告偹)
(外嚴三門傍翼兩廡堂以處僧殿以覆藏下至庖湢舉撤而新之輪奐俱美道俗稱嘆一嘗聽學于延慶者因)
(深器之舉以居此人徒知其有得于教乘不知其才具又足以辦此也蓋以因為知人當天福時有主僧惠詵)
(於高亭西&KR1245;請海塗為田崇寧政和間仲章復因為馬乳山大&KR1245;谷&KR1551;之地遇上熟才足以支半歲近又得寺)
(僧惠興捐鉢盂募衆緣一力經營莊成遂卒歲之朢鄉之士民歡喜和會相與言曰吾鄉邈然海山中他處佛)
(室相望補陀孤絶又去我不遠獨此山未有為衆植福之所今一公作此殊勝悦若化城且又有以飽其徒是)
(皆可書也前既不得如天台章安諸公為之倡苟無以紀之其何以傳不朽乃摭邑之圖經考院之契劵詳建)
(立遷徙之由因國仲觀之光求記于余仲觀鄉之善士也其母與吾母俱王出少同研席實兄事之嘗寓是邑)
(又與一厚余亦喜一之能有成興克佐之故併為書之以告來者紹興三年清明朝請大夫太府少卿兼玉牒)
(所檢討官樓鑰記)
田五頃二十五畝
地二頃四十七畝
山六頃九十六畝
宮觀
道隆觀在州之南奉東嶽行祠往宋敕觀額建炎間金
人入境以斧斫殿柱為血流金人乃亟遁去一境生靈藉
以全活觀舊有金闕寥陽寳殿前忠定史越王嘗賦臨
江僊詞云試凭闌干春欲暮桃溪點點胭脂故山凝望
水雲迷數堆蒼玉髻千頃碧琉璃我本清都閑散客蓬
萊未是幽竒明朝歸去鶴齊飛三山乘縹緲海運到天
池庚午歲閣以風雨圮之觀之外植門榜曰蓬萊福地
田一百餘畝
地一百畝
山五百畝
東嶽行宮在道隆觀三清殿之後
文昌宮在州東學之側往宋咸淳五年邦人士剏建以
祠事梓潼帝君為其司桂籍而主斯文也恒産係於貢
士莊内撥隸
田一十三畝一十六步
地三畝
真武宮在州治之南
岱山東嶽行宮往宋宣和間道者徐淨超募緣以建有
田數畝而已
祠山行宮附祖印寺之右
蓬萊集仙道院在蓬萊鄉之朐山至元(缺)年是鄉之
士李心道剏建以為一鄉祈祝之地
廟宇
惠應廟見前城隍
隋煬帝廟在洋山大海中唐大中四年建黃洽記云海
賈有見羽衛森列空中者自稱隋煬帝神游此方因宇
而祠之或謂神遊之說不經陳稜伐流求國廟于岱山
因其臣而祀其君如長沙祀定王而并祀高文二帝之
意往宋建炎四年車駕幸海道以煬帝不可加封特封
其二妃為惠妃順妃夫人為明德夫人敕藏于廟復刻
諸石嘉定十七年七月郡人蒙齋袁甫記
徐偃王廟在州東地名翁浦俗呼為城隍頭十道四蕃
志云徐偃王之翁洲以居其址今存按史載偃王之敗
北走彭城武原東山下以死疑非此海中而韓文公為
衢州廟碑乃記或者之言曰偃王之逃戰不之彭城之
越城之隅棄玉几硯于會稽之水則十道四蕃志可信
矣
關王廟在州城之東
陳大王廟在蓬萊鄉之岱山王諱稜姓陳氏(缺)長威隋
大業中航海伐流求國俘斬頗衆事見隋史廟記云一
夕風雨如晦海潮奔湧有巨石浮潮而上岱山場亭戶
莫(缺)者負至數里竪其石於墩上若有神物憑之稱曰
吾隋朝陳將軍也語畢罔然如聞空中隠隠有甲馬聲
踰時不絶鄉民聚觀撼之莫能動因異其事即其地而
廟焉一境之人惟神是賴雨𤾉以時疵癘不作遂請于
朝賜英感廟額時往宋慶元元年也淳祐九年進士周
毅夫述侯之隂功率人士詣府以白加進爵其詞曰(敕慶)
(元府昌國縣岱山鎮英感廟神朕聞海上神山烟霞縹緲為靈異所宅昌國相望蓬萊而岱山固非尋常島嶼)
(也爾廟食兹土禦災捍患事跡暴著舊矣邇者雨旱魃于一區風寇帆于半夜閧市之民賴以缺庸非爾力)
(哉部使者以聞宜啟缺特特加徽號尚思靈濟之義以庥我民封靈濟侯)
黃公祠在東海中下沙晉天福三年建舊圖經雖有之
其實未詳按晉賈充問會稽于夏統統曰其人循循有
大禹之遺風太伯之義遜嚴光之抗志黃公之高節而
會稽典錄亦稱人材則有黃公潔已暴秦之世然則四
皓之一也至西京雜記乃曰東海人黃公少能幻制蛇
虎嘗佩赤金刀及老飲酒過渡有白虎見于東海黃公
以赤刀厭之術不行為虎所食故張平子西京賦曰東
海黃公赤刀奥祝冀厭白虎卒不能救挾邪作蠱於是
不售按據不同今兩存之
烈港廟在金塘之烈港乃廣德張王行祠也往宋紹興
二十年都巡檢使李全建
昌國州圖志卷七
