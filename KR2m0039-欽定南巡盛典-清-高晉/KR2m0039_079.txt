欽定南巡盛典卷五十三
河防
豫省青龍崗漫水由東省微山等湖滙注江南邳
州宿遷桃源運中河内水勢盛漲汪洋浩瀚我
皇上宵旰勤求廣籌宣洩機宜有駱馬湖五道尾閭劉
老澗九孔石閘并十字河臨運壩等處去路其桃
源境内上自古城下至楊莊計程百二十里並無
旁洩之處乾隆四十七年河臣薩載以衆興集南
岸顧家莊縴堤距黃河縷堤一百十丈上下有格
堤二道天然關束随於中間奏開挑引渠將兩堤
挖槽放水暢洩入黃以减盛漲之勢中河大堤安
然無恙其安東沭陽海州一帶地方所全者大矣
乾隆四十四年河南省漫工未竣一屆伏秋黃水
下注勢必由淮入湖
皇上思患預防令將東西&KR0309;及早盡行展拓以資暢流
尚恐湖水加長特令於他處别籌分洩如高家灣
一帶並歸仁堤左近俱經上厪
宸衷河臣遍行相度高家灣迤下吳城磚工迤上三堡
地方堤外有灘離黃河邊計寬二百九十餘丈測
量湖内灘水高於河内積水三尺七寸若由此分
洩則洪湖自可多一分去路但河南省漫水由淮
入湖原屬偶然之事今開放黃河堤工分洩只可
為權宜之計既不便過寬亦可無庸建設閘壩擬
將堤工挖寬二十丈兩頭用料裹護中以竹絡鋪
底以免跌塘外挖引渠形如倒勾逹於河内暫資
分洩上游豫工一有合龍之信該處即應堵閉如
此籌辦即使黃水下注湖水盛長亦可稍資分洩
是亦補偏救弊之一法爾
河水至高家灣直趨而下去清口甚近易於倒灌
而惠濟祠之埽工亦每受險乾隆四十一年河臣
薩載奏西壩一帶逼近黃河自建設木龍以來挑
溜東行淤出灘面自一百四五十丈至三百三四
十丈不等甚為有益然遇黃水盛長之時大溜直
射惠濟祠由祠前廻溜倒灌流入清口此一帶雖
經修有磨&KR0777;埽壩攔禦而黃流勢盛仍屬無濟今
在於陶莊迤上積土之北開挖引河一道至周家
莊會清東注俾清黃並流入海既可越過惠濟祠
遠避清口倒灌之路而周家莊迤下兩岸灘面尚
寬離堤較遠相距中河口門尚有三百五十丈溜
向東趨形勢較順引河挑竣仍擬在於河頭對岸
第三架木龍處做一挑水壩挑溜全歸引河並築
挑水及攔水大壩如期工竣四十二年又請將陶
莊積土翻築堤工一道從新壩根起直至河尾以
防漫灘水勢並舊有縷越堤工請於越堤下尾接
長以越作縷俾資捍禦又薩載面奉
諭旨於清黃界壩上首加築壩工一道以為重門保障
自添此壩而河流之南逼者不致直到攔黃壩根
仰見
籌畫精詳無微不至四十三年
皇上指示將攔黃順黃二壩空塘填平續奉
諭以所填止就河形寬窄而止尚餘壩身一段未經填
實令於此内一律填土又自界壩斜抵順黃壩尾
添築撐堤一道四十五年大學士公阿桂傳
旨令蘇州布政司吳壇隨抵清江與薩載同至陶庄將
新河逐一相度勘量現寬六十餘丈者挑展十餘
丈不足六十丈者挑展二十餘丈河勢通身寬展
偶有盛漲亦可無虞蓋自陶莊新河開成並築攔
黃順黃二壩而黃水永無倒灌之虞惠濟祠前向
來最險之處亦化險為平矣
河工挑溜以衝刷積淤惟木龍最為得力乾隆五
年河臣高斌奏於
御壩添設木龍五架挑溜北趨以刷陶莊積土十四年又
經添設二架四十二年河臣薩載奏清口舊有木
龍七架内五六七三架在新壩之下淤入土中應
將各龍木植刨挖拆起以為將來改紥木龍之用
至頭二三三架正對新河挑溜有力第四架已在
新河口下移在二木龍上紥做則挑溜護灘更有
禆益又奉
諭頭架木龍之上應添紥木龍一架遵
御筆圈示處所將第三架拆起舊木如式添建長五十
丈又查得頭架木龍龍尾起至二木龍頭空檔長
一百餘丈相距較遠挑溜恐難得力於中間再添
一架其陶莊新河南岸河崖自峙家庄對岸起至
河尾一帶共長三百四十一丈將拆存舊木添紥
三十丈長木龍一架又於下首再添二十丈長木
龍二架分段安設以資挑溜直刷北岸而南岸河
岸亦可永資保護矣
外河自陶莊引河工成溜勢利順不復漾入清口
乾隆四十六年大學士公阿桂奏扵順黃壩南岸
一帶
御筆尖記飭令添築新堤一道河臣并將
御樁亭之西
硃筆點記處所築磨&KR0777;大壩先後儧辦自新堤成而沿
河即多一層保障且河流順直扵新河形勢有禆
自磨&KR0777;大壩成而河溜不致卧進有礙木龍既可
保護南岸灘崖又可挑溜東趨實為有益
陶莊新河告成後溜勢時向南趨仰蒙
聖明遠照
指示全局機宜在於攔黃壩外添築順黃壩工以為重
門保障河臣禀承
睿訓鳩工儧築禦水之衝即以順水之性但順黃壩外
全河大溜直趨甚關緊要乾隆四十五年恭逢
翠華南幸復荷
聖謨廣運
智炳幾先
命將空塘用土填平以資保障永遠安如磐石矣
外河順黃壩後空塘一經填實形勢改觀而攔黃
壩塘内尚有積水年久浸潤風浪搏擊亦足為堤
根之患乾隆四十九年我
皇上六巡江浙廣諮博訪以期安益求安河臣仰體
聖心熟加籌畫又奏一併填平前後聯成一氣既堅且
實洵為萬年鞏固云
工程視形勢為轉移方中肯綮舊章可循而不可
執此機宜之所由生也王營减水石壩創自康熙
四十五年减洩清黃異漲之水由鹽河至北潮河
歸海藉以保護外河山安海防兩岸工程屡著成
效但壩工歷年久遠旋修旋塌啟閉為難揆厥所
由因舊壩離河僅二十餘丈開放時溜勢湍激激
湧易扵冲損乾隆四十六年河臣審度地勢河形
會籌改建移下八十五丈距黃河縷堤百有餘丈
下至鹽河一百六十丈另建石滚壩一座金門仍
寬三十丈由身改長二十丈較舊壩落低四尺使
壩面坦坡下注溜勢伸長不致過激上下兩唇用
碎石填護倘遇水大啟放宣洩即免衝跌之患較
從前可經久云
乾隆四十三年二月河臣奏將運口改移舊鹽壩
以東河頭起至李家莊出口止挑長一千一百九
十一丈口寬十六丈即以挑河之土築做兩岸縴
道其李家莊河尾&KR0777;做頭壩酌留口門寬八丈頭
壩以上一百丈處&KR0777;做二壩酌留口門寬十丈二
壩以上一百八十丈處&KR0777;做三壩酌留口門寬十
二丈又於迤上一百二十八丈&KR0777;做鉗口壩酌留
口門寬五丈至此以下估挑閘上引河長二百一
十丈以挑河之土兩岸築做堤堰該處引河尾建
塩閘一座計石二十二層閘下一百丈&KR0777;做兜水
壩酌留口門寬五丈又新河頭兩岸&KR0777;做褁頭酌
留口門寬六丈冬春堵閉蓄水濟運重運漕船過
竣即行開放節宣水勢以濟塩柴運行四十五年
聖駕南巡親臨指示此河止可宣洩異漲水勢漕艘運
行仍進楊莊口門毋庸更易
河水自王家營折而南趨為毛家嘴老灘所扼大
溜直射老壩口埽工該處縷堤单薄後塘寬闊積
水過深甚為險要我
皇上厪念河防
諭謀長策河臣恪遵
聖訓勘籌審度積水廣而且深設法宣放既無可通之
路戽乾填土又恐所費不貲乾隆四十八年冬自
老壩工起下至紅幅莊一帶堤工確估帮培現在
底寬一十九丈頂寬十丈至十二丈不等嗣後遞
年酌量培厚加高即可永資捍衛
駱馬湖在宿遷縣之西北境環繞一百五十餘里
上承東省蒙沂白馬諸河之水滙為巨浸一由湖
之尾閭洩入六塘河經宿桃安清海五州縣入海
一由運河北隄入中河至楊家莊滙黃入海此湖
水之源委也駱馬湖入中河之處舊即十字河口
門與竹絡壩通黃之口門正對黃水盛漲之時直
趨灌湖日漸淤墊雍正五年河臣齊蘇勒將通湖
口門堵閉另於上游王家溝建五孔石閘分洩湖
水入運以濟漕因閘底較高不能暢流經河臣高
斌將石底起深以資宣洩復於乾隆十三年在王
家&KR1474;迤下柳園頭建三孔深底石閘設板啟閉内
挑通湖引河一道長一千餘丈引𨗳湖水以濟運
謹按中河重運經臨須藉湖水接濟當預為收蓄
以濟運行是以冬春常慮其不足宿遷等縣之民
田俱為駱馬湖下游經由入海之地一經泛漲每
致淹浸是以夏秋常慮其有餘每年於霜降水勢
平定之時將尾閭正引河寗家河等處一律堵築
瀦蓄湖水不使外出來春糧艘盛行中河水勢微
弱將三孔閘啟板并於王家溝分洩以濟漕運之
不足至夏間糧船過完二麥收穫之後將尾閭啟
放由六塘河下注又恐六塘容受不能過多將正
引河寗家河等處相機酌放不令全啟使之循序
而進其通運之三孔閘王家溝仍照舊啟放使由
中河分洩是駱馬一湖冬春水小則宜堵壩蓄瀦
以收濟運之益夏秋水大則宜相機啟放使無泛
溢之虞
康熙三十九年河臣張鵬翮於桃源運河北岸劉
老澗地方建九孔石壩一座以宣洩運河之水由
六塘河經海州安東縣之碩項湖串入運鹽河以
逹於海嗣因黃水入運勢盛每一啟放散漫停淤
兼之六塘河為駱馬湖下委每遇伏秋水勢頗為
浩瀚若再添入劉老澗减洩之水難於容納致滋
泛濫河臣高斌於乾隆十一年奏將劉老澗壩堵
閉無容常放又王營减壩係康熙四十五年河臣
張鵬翮建造以分減黃水由運鹽河入海但鹽河
地面窄狹即使啟放所洩不多不能减黃河之水
勢而黃水挾沙灌入反將鹽河淤墊有損無益將
王營减壩照乾隆八年原議必俟黃水異漲始行
啟放今黃水不入中河河道日漸刷深暢流下注
更無藉劉老壩石壩以資分減至王營减壩既無
分减實濟又慮&KR0782;墊鹽河并使六塘河下洩之水
流行不暢均無禆益自應照舊堵閉非遇異漲無
庸啟放
鹽河係康熙二十六年河臣靳輔題請挑濬由清
河縣歷山陽縣之朱元莊安東縣之平旺河逹袁
家河至海州之新安鎮武障河入潮河歸海其臨
運之口門舊在清河縣西四十二年改運口於楊
莊遂移鹽河口門於楊莊迤上之花家莊建造石
閘以資啟閉雍正九年因大溜下移形勢不順將
石閘堵閉改建草壩為淮北各場鹽艘運行并葦
蕩左營暨各廳運料之要道其所經之清河山陽
安東海州各邑民田藉以灌溉民間柴米船隻藉
以通行而中河盛漲之水亦於此分洩每年當冬
春中河水小之時則將鹽河口門草壩堵閉以蓄水
濟漕夏秋糧艘過完之後則將草壩啟放以運送
鹽柴船隻為利甚溥但河身逼窄而河道又紆曲
綿長從前宿遷竹絡壩口門通入黃河之水挾帶
泥沙與王營減壩之水俱洩入鹽河往往易致淤
墊阻礙鹽運今竹絡壩與王營減壩既皆節宣有
制則黃水自無沙停淤淺之患復於鹽河以下之
武障河項家冲牛墩河六里河義澤河等處各建
滚水石壩使水勢蓄洩有度惟在口門草壩啟閉
合宜則運道民生與鹽運工料均資利益
楊家莊運口康熙四十二年奉
聖袓仁皇帝指示改挑以利漕運先是中河運道由清河
縣之上仲莊閘出口形勢未順逼溜南趨切近黃
淮交會之區有助黃灌清之患經
聖袓仁皇帝巡視南河審察形勢指授善後之計命於陶
莊迤下之楊家莊改挑運口與仲莊閘相距十餘
里在清黃交會之下游黃流平緩情形頓異惟時
河臣張鵬翮奉
諭於清河縣運河之雙金門閘地方挑河長二千三百八
丈兩岸創建堤工因雙金門閘磯心窄狹難以行
運盡行拆去另建草壩裹護又建草壩二座均為
鉗束河流之用嗣因中河水勢充暢無需石閘啟
閉惟添建三草壩足資收蓄使清水不致驟洩又
得遞加約束鼓其力以禦黃此皆
聖謨獨斷指示楊家莊運口得地勢之宜既避越清口不
致助黃灌清而中河發源東省千里長流順軌東
注從無倒灌之患迄今利賴無窮
洪澤湖在山陽縣西南清河縣東南旴𣅿縣東北
周環三百餘里發源河南桐栢經信陽羅山息縣
光州新蔡固始霍邱至正陽關與汝水合又經安
徽夀州與淝水合歷臨淮懷遠五河泗州旴𣅿合
豫皖諸山河之水滙為洪澤湖由清口會黃入海
堤工自武家墩至秦家高崗長一萬七千餘丈查
洪澤湖地居淮揚數十州縣之上游堰旴隄工所
以障全淮之水使不得分流旁出併力北趨以與
黃會復分入運口以通運道乃黃運兩河之關鍵
也先是堤身單薄石工間段帮築不足以資捍禦
屡致衝潰淮揚頻告水災淮水勢分力弱黃水倒
灌入湖運口淤墊運道民生均為可慮自
聖袓仁皇帝南巡
親臨指示堅築高堰堵閉六壩使淮水得歸故道暢出清
口雍正八年
世宗憲皇帝
特降諭旨以治河之道惟有使黃水暢流無所壅滯則永
慶安瀾然欲使黃水無所壅滯必須保固高堰堤工使
清水力能敵黃且以助其暢流之勢則河工可以永遠
無虞發戶部帑金一百萬兩將堤工險要之所及單薄
之處俱加修石工務令堅固高厚以為久遠之計盖自
石工大加興築以後屹若金墉捍禦洪澤全湖巨
浪保護淮揚二郡民生蓄清會黃利漕濟運
聖德神謨功成底定誠千古不易之章程也查高堰一帶
石堤現今完固間有舊石工殘缺随時修整惟土堤
緣湖水汪洋浩瀚兼有西風鼓浪洶湧搏擊漸次
汕刷尾土查自武家墩至秦家高崗有寬十餘丈
者有寬七八九丈者且有僅寬五六丈者雖土堤
之外俱有磚石工程而萬全之策必須將尾土修
築高厚計堤長一萬七千餘丈通身帮寬一律以
十丈為率約需土方銀五萬餘兩即於堰盱二廳
歲搶修柴埽工内分年節省妥辦數年之間一律
完整該處土性頗堅足資捍衛既有石工以為外
捍復厚其土堤以資保障高堰一帶大堤益增鞏
固欣逢
鑾輅南巡
親臨指授正以仰體
世宗憲皇帝大修石堤保固高堰之
聖謨昭垂久遠而淮揚數十州縣民生咸底安全實為萬
世永賴矣
洪澤湖三滚壩於康熙四十年河臣張鵬翮題建
一北壩一南壩俱寬七十丈一中壩寬六十丈因
其時六壩既經堵塞大汛水漲若專恃運口以為
尾閭則高堰危於是議設減水三石壩以洩溢槽
之水其舊壩原有天然南北二壩仍留以備異漲
各壩滚下之水俱由草字唐漕等河分洩入白馬
寳應諸湖歷高郵邵伯入運以逹於江乾隆十一
年河臣高斌將滚壩迤南之蒋壩石閘修建每年
酌看情形相機啟放查洪澤湖會黃濟運必須併
力收蓄使之常盛方能暢出清口不致有黃水倒
灌之患值伏秋盛漲有餘之水必早為分洩高堰
一帶方能容受現在南北中三石壩總以高堰水
誌長至八尺五寸以外聽其過水其八尺五寸以
内則水已低於壩脊常得收蓄以會黃濟運既可
洩溢槽之水仍能留平槽之水則減水之法莫如滚
壩為最善至天然南北二壩該處係属土壩並無石基一
經啟放則全湖之水徹底奔注寳應高郵邵伯諸
湖勢難容受必須將運河東堤南關車邏等壩啟
放下河各州縣田廬受淹且分洩太多水退之後
湖水受虧不能會黃濟運是天然二壩誠未可輕
議啟放也謹按洪湖為全淮委注之地汪洋浩瀚
天然壩既未可輕啟若專恃南北中三滚壩過水
其蒋家閘分洩亦屬無多不能一時消退設遇出
格之水湖身不能容受因於乾隆八年奏請添建
二滚水石壩估銀一十一萬餘兩嗣經
廷議以天然壩地亢灘高所受之水原係淮漲分流
漫注倒漾之餘水令將現在土壩改與南壩相平
過水停其建石迨十年南滚壩過水二寸即啟天
然土壩汕刷寬深仍係徹底開放隨經搶護堵閉
十一年復奏俟南滚壩過水三尺之時再行相機
啟放十四年湖水加長自六月初一日滚壩過水
後至七月十二日水勢有長無消滚壩過水已至
三尺一時不能消退高堰全隄甚為可慮急須啟
壩分洩實因下河民生關係是以慎重未放幸水
勢漸退保護無虞試騐水勢情形若再添兩滚壩
則減洩既多水退自速仍照八年原議相度地勢
添建二石壩其天然舊壩照舊堵閉庶節宣有制
異漲既可多為分減而過水只在壩面以上一經
平壩便已斷流於全湖應蓄之水毫無損礙與天
然壩之徹底啟放致清水受虧者迥别兼之循序
漸下下游不致驟漲而高堰一帶又無危險之患
矣
洪澤湖滙豫省七十二山溪之水出清口會黃以
注海為黃淮之要津全河之關鍵藉力於東西二
壩以定機宜蓋黃水勢大則遏淮而内灌故病淮
即以病運者莫如黃禦黃即以利運者莫如淮淮
水必使其有餘始可為治黃利運之用東西兩壩
所以調劑盈虚權衡蓄洩者也西壩常宜保守以
抵禦黃流無庸輕動東壩則視水勢之消長酌量
盈縮以為拆修冬春湖水未發將壩接長收窄口
門預蓄以培其不足夏秋湖水盛長將壩拆短放
寬口門宣洩以瀉其有餘惟期助淮之弱抑黃之
強無使遏淮倒灌合趨以注海是淮黃並行而不
相悖全資清口蓄洩之適其宜也先是運口與清
口切近直對濁流易於倒灌運道屡梗迨後數經
更移未得其地乾隆二年奉
諭移於舊運口迤上七十餘丈與三汊河相接得以避
黃而納清第運口分淮入運為淮揚三百里之咽
喉以通漕運惟量分湖水足以濟運而止無庸過
多以致汎溢前明曾建五閘以為收蓄因年久傾
廢嗣後修復天妃越河石閘各一座不足以資節
束每於湖水長發下有吸川之形上有建瓴之勢
空重漕船過閘甚為危險而高寳一帶每致溢岸
盈堤於運口之内建草壩三座惠濟正越兩閘之
下酌建正石閘二座越河石閘二座又於二閘尾
各建草壩重重關鎻視水勢之大小更換啟閉庶
水平溜緩操縱由人又於十一年奏請運口頭二
三壩口門俱收窄以四丈為度俾源頭進水有節
則下游自無盈溢之虞淮揚兩郡河水安瀾重運
經臨正值汛水長發之候而惠濟各閘水勢平緩
糧艘挽拽過閘便易非復昔時危險矣
欽定南巡盛典卷五十三
