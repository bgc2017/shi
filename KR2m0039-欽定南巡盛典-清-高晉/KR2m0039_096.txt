欽定南巡盛典卷六十四
海防
海塘總圖
浙東西十一郡杭嘉寧紹温台六府皆臨大海温
台山多土結所有海塘之處間多碶閘斗門蓄洩
之利多冲決之患少故歷來修築之事較省於他
郡杭嘉寧紹四府江水順流海潮逆上加以回溜
汕刷一日兩次非巨石長樁密排深砌不足以資
捍禦然寧紹塘外沙塗近者二三里遠者或數十
里非遇異常之湧漲潮不輕至塘根惟杭嘉二郡
海水直逼塘下又與湖州及江南之蘇松常各府
壤地相接是以防海工程北岸要於南岸按北岸
海塘自錢塘縣之江塘起至江南金山界止袤延
三百餘里跨連錢塘仁和海寧海鹽平湖五縣然
省城以西乍浦以東皆倚山作隄土石相間向來
稱為平穏自乍浦諸山突出海口南與鹽邑之秦
駐山兩峯遥對山趾角張潮既入套不得舒展至
尖山一束激起潮頭活土浮沙難施樁橛所以仁
寧二邑之地在在皆屬險要全恃一線塘工為之
捍衛塘工有土有柴有石石塘亦有二等自潮走
北大亹以來歲修搶築殆無虚日
世宗憲皇帝特簡重臣相度形勢改建魚鱗大石塘一百
餘里新添土備塘一萬四千餘丈築石壩以挑溜
開引河以分流大工漸舉
皇上御極以來一切工程次第告竣金堤屹若崇墉乾
隆二十四五年間海潮漸有北趨之勢壬午乙酉
聖駕親臨咨度疆吏恪遵
謨訓隨時查勘章家菴至老鹽倉一帶加謹修防西塘
自章家菴至老鹽倉舊以活沙不能受樁僅築塘
庚子
翠華五幸以柴塘長至四千二百餘丈未必盡係活沙
特命大臣勘估將可以改建石工之處一律興築魚鱗
石塘其鎮海塔東字號至陳文港等處為海寧全
城保障亦均改建除章家菴天字號起西至范家
埠寒字號止因迎溜頂冲先行搶築石塘五百丈外
復自来字號起迤東至食字號止建鱗塘二千二
百四十丈自場字號起迤東至因字號止建鱗塘
一千七百丈甲辰再
蒞復
命范公塘一帶一律改建石工扵是浙江海塘西起省
城東盡尖山遂無一寸土塘現已化險為平安瀾
永慶謹將全塘形勢繪圖綴說恭列簡端
尖山石壩圖
海寧州之東南有尖山其西有塔山相距二百餘
丈為海潮入江門戶雍正十一年内大臣海望等
奏請於兩山間壘石為壩使江水海潮挑向外行
於是先築雞嘴浮壩以挑水勢繼用竹簍装石挨
磡推墊計築起一百餘丈而波濤洶湧歷二年而
不能合龍十三年大學士兼督臣稽曾筠奏請停
止至乾隆四年巡撫盧焯復請接築其時護沙已
漲前測量中流深十二三丈至是最深不過一丈
九尺隨接續堵建築成二百丈鑄銕牛四座以鎮
之自此掣溜南趨北岸塘堤無濤頭冲突之患者
垂二十年寔賴此灞為之障蔽二十五年巡撫莊
有恭以壩根護沙漸有坍卸請用長方竹簍裝填
塊石緊貼壩身三層叠砌工長一百餘丈用以攩
浪護根二十七年
皇上親至尖山
聖諭以其横截海中直逼大溜為海塘扼要關鍵特
勅加意修防相時改建條石壩工俾屹然成砥柱之勢
命插立標記以騐漲沙尺寸三十年再
幸尖山閱視量騐竹簍漲沙比較二十七年情形續有
增長
諭巡撫熊學鵬照新定標記辦理按月勘騐隨時修補
兩月一次繪圖奏報四十五年總督三寳奏塔山
口從前起有中沙一道計二千五百餘丈今春水
稍旺逐漸刷低八百餘丈嗣大學士公阿桂奉
命查勘奏尖山至塔山石壩内外自四十六年正月下
句以來均有新漲嫩沙而壩外約更寬里許至六
月中因風潮狂猛尖山石壩致有裂縫蹲矬潑卸
之處總督陳輝祖奉
諭趕集料物加緊鑲築搶護並遵前奉
諭旨如漲沙漸遠即改建條石壩工俾益鞏固無虞
魚鱗石塘圖
海寧州治濱臨大海早潮晚汐横齧斜搜全藉一線
塘堤以資捍禦從前石工皆外用條石包裹内用
塊石堆填屢有潑卸康熙五十九年巡撫朱軾於
普兒兜地方創建大石塘五百丈工堅料寔足以
捍禦頂冲
世宗憲皇帝軫念海疆特令全塘一律改建魚鱗大石為
一勞永逸之計
皇上御宇復
命閣臣綜理經畫為濱海生民計安久遠遂先築遶城
大石塘五百餘丈次建東西兩防大石塘五千九
百三十丈又扵緩修工内次第改建連前巡撫朱
軾所築共七千四百餘丈其建築之法先測量地
勢高下自十六層至十八層不等高一丈六七八
尺不等底寬一丈二尺頂寬四尺五寸為凖逐層
收分陂陀斜下塘脚密釘馬牙樁四路間釘梅花
樁七路用三和土堅築每層用厚一尺寬一尺二
寸之大石條丁順間砌参差壓縫自九層以下外
砌坦水保護九層以上至頂間層鑿成槽筍扣嵌
錠鋦聯合牽制難於動搖石之接縫處用米汁油
灰灌抿俾免渗漏其塘後身又加帮附塘土戧高
過塘面三尺寬三四丈不等全塘以梁周興嗣千
字文編號每二十丈為一字號自仁和章家菴天
字號起至海寧尖山脚颻字號止共七百一十八
號而老鹽倉改建鱗塘長至四千二百餘丈保衞
民生永資利頼所有塘工正面形勢及排樁附戧
各式另圖如右又舊建鱗塘就地勢之高卑定層
數之多少今
奏明統以十七層為率一律完整
條石坦水圖
浙江海潮隨地異勢澉浦以東潮水暗長自尖山
激起濤頭斜搜横齧潮退之時江流又順勢汕刷
是以海寧一帶既重塘身又重塘脚此坦水之制
實為護塘第一善策也但從前或用木櫃填築或
用塊石鋪砌雖多至數層終易潑卸乾隆二年大
學士兼總督嵇曾筠建築魚鱗大石塘奏請改建
條石坦水遂於遶城五百五丈二尺外鋪砌二層
裡高外低斜披而下面用條石鑲蓋底用塊石墊
高每層計寬一丈二尺石口各釘排樁二路關攔
八年大石塘工竣議請一律鋪砌會以塘外沙漲
停止二十四年潮溜仍趨北大亹石塘根脚尤資
擁護巡撫莊有恭遵
旨於普兒兜大石塘四百六十丈外俱增築條塊石坦
水又修補東西兩塘舊坦水并陸續改念里亭白
牆門陳文港秧田廟等處草盤頭為坦水二十八
年巡撫熊學鵬奏請小文前魚鱗石塘外建築坦
水十六丈又戴家橋汛念里亭汛内有未建坦水
者六段請一律添建二層以護塘脚二十九年又
勘得海寧近城地面勢尤頂冲請於原築二層之
外添建一層工長六十餘丈三十年
皇上親臨相度以遶城石塘五百三十餘丈寔為全城
保障而塘下坦水尤所以捍衛塘身上年加建三
層止有六十餘丈殊未全備降
旨將應建之四百六十餘丈一例普築三層石坦既以
捍蔽塘根復可保護城郭四十五年復奉
恩旨將老鹽倉等地一律改建魚鱗大石塘經大學士
公阿桂等議現築之石塘擬離柴塘土戧二三丈
酌量坦水地步俟全工告竣後酌地形之高卑水
勢之平險再建坦水及木櫃竹簍等俾塘根得資
擁護
章家菴柴盤頭圖
柴盤頭即挑水壩突出海中形如半月盖其處塘
堤原屬平穏忽因對岸漲有新沙或海中沙潬隂
積水勢直冲平即成險故築此以挑溜其式下捆
埽牛鋪底或以竹簍盛石為脚周圍密釘排樁加
鑲柴土又用磈石貼樁填砌以固根基按丈簽釘底
面腰樁各二根再扵頂上用雲梯蜻蜓架釘長樁
深貫其底形制大小不等有高至三四丈外圍三
四十丈直長一二十丈者自潮走北大亹後隨時
建築自西至東計有普兒兜馬牧港戴家石橋秧
田廟賣魚橋小文前鄭九臯門前白牆門陳文港
念里亭共十座乾隆四年巡撫盧焯復以塘外漲
沙漸遠無溜可挑請俱改建石塘奉
旨准行二十四年潮勢又直逼塘下巡撫莊有恭奏請
興復陳文港念里亭盤頭二座以挑急溜嗣後秧
田廟白牆門曹將軍殿普兒兜馬牧港韓家池凡
值頂冲之處又經陸續添設自二十七年至三十
年以後因各工次第改建坦水止存普兒兜馬牧
港曹將軍殿韓家池四座四十六年大學士公阿
桂查勘塘工以水勢北趨仁和之章家菴頂衝險
要欽遵
諭旨於其地添築盤頭自後溜勢漸離塘根搶築塘工
可期平穏
范公塘石工圖
仁和范公堤外頭圍沙塗挺入江心江流南行向
北直刷章家菴其地遂成頂衝前議開濬引河使
江水東行頗為順軌
皇上六巡浙江復以范公堤本係土塘不如石工堅固
因
命一律改建石塘使省城永資鞏護
