欽定南廵盛典卷三十
恩綸
乾隆四十八年正月十五日
上諭内閣曰兩江總督薩載浙閩總督富勒渾等合詞
呈奏以江浙兩省臣民望幸情殷且河工海塘以次
告竣一切善後事宜尤冀親臨指示懇請於乾隆四
十九年春六舉南廵盛典以惬輿情一摺朕自庚子
南廵時高家堰石塘及徐州城外石隄鉅工俱逐一
親臨指示兹據奏以次告成所有一切善後事宜自
應莅閱視指授機宜俾河流永慶安瀾至浙省海塘
前經降旨將柴塘二千四百餘丈一體改建魚鱗石
塘為海濱羣黎永資捍衛今要工將竣亦不可不親
為相度且自四十一年告工
闕里後閱時已久應行展謁
孔林以伸景仰今據該督撫等合詞呈奏江浙兩省耆
庶望幸忱悃尤為肫切著照所請於乾隆四十九年
正月諏吉啓鑾祗謁
孔林廵幸江浙順道親閱河工海塘所有各處行宫座
落俱就舊有規模略加葺治毋得踵事增華致滋繁
費該督撫等其善體朕意妥協辦理副朕省方問俗
觀民孚惠至意摺并發
乾隆四十八年九月二十六日
上諭内閣曰朕明歲南廵一切行營供頓俱預期頒發
帑金交該督撫備辦從無絲毫擾累閭閻但恐各督
撫不能仰體朕意致滋糜費如現在盛京途次見有
搭盖買賣街蓆棚即此一節亦屬多事隨從之官員
人等其日用所需聽其自便每歲木蘭行圍何嘗官
為預偹並未缺少食物且添此蓆棚恐差竣後不肖
屬吏冐濫開銷在所不免朕明春廵幸自直隸以至
浙江著傳諭各該督撫不得隨營預備買賣街支搭
棚厰以滋無益之費至此次令阿哥等隨行者原令
左右隨侍知朕年逾古稀未嘗少懈而扈蹕諸大臣
亦皆恪恭敬事管束嚴明此令阿哥等觀看之意也
該督撫等務須循照上數次之例辦理差務行所無
事總以節儉為主不得因有阿哥隨行稍為添設預
備再各省鹽政織造關差皆係内府世僕知公主隨
行係朕所踵愛或進衣服食物以博朕歡殊不思服
食玩好宫中何物蔑有豈藉外間呈進著一併傳諭
飭禁伊等係内務府人員尚不許稍有進獻至督撫
為封疆大吏又何得效尤及此耶著將此傳諭知之
乾隆四十八年十一月初四日
上諭内閣曰朕于明年正月十一日啓鑾廵幸江浙閱
視河工海塘所有應行事宜各該衙門照例預備
乾隆四十八年十一月十三日
上諭内閣曰朕明春南廵著照從前之例於江浙二省
冬兑漕糧内各截留十萬石在水陸駐蹕地方分厰
平糶即令漕運總督及各該督撫妥協辦理該部遵
諭速行
乾隆四十八年十二月二十一日
上命軍機大臣傳諭兩江總督薩載湖北廵撫姚成烈
等曰昨據舒常奏安南國賫進謝恩奏表使臣黃仲
政等於十一月十八日由水路經過長沙省城等語
因令軍機大臣查核歷次該國使臣行走程站日期
約于明年閏三月内方可到京彼時距廻鑾之期尚
遠該使臣等未免守候需時不若令其由湖北取道
江西安徽前赴江寧祗候於閏三月初旬駐蹕江寧
時令其在彼就近瞻仰該處為省城都會之地且行
宫宏厰賜宴亦屬妥便著傳諭姚成烈即遵照傳知
護送委員併咨沿途各督撫於該使臣到境時一體
委員交替接護并扣算程途先期數日令其抵江寧
亦不必太早如該使臣等於到江寧後仍愿赴京貿
易再加恩俯從其便將此諭令薩載等知之
乾隆四十九年正月初六日
上諭内閣曰朕今歲廵幸江浙原擇本月十一日啓鑾
但節候在立春以前天氣尚寒著諏吉於二十一日
啓鑾
同日
上命軍機大臣傳諭直隸總督劉峩等曰此次廵幸江
浙業經降旨諏吉於正月二十一日啓鑾彼時已過
燈節所有直隸山東備用烟火俱不必預備將此傳
諭劉峩明興知之
乾隆四十九年正月二十三日
上命軍機大臣傳諭兩江總督薩載湖北廵撫姚成烈
等曰姚成烈奏安南國使臣於二月初旬可出楚省
之蘄州境復自江西安徽等省從容前進務令於三
月杪閏月初間行抵江寧等語朕此次駐蹕江寧計
在閏三月初十日該使臣若於三月杪閏月初間到
彼祗候途次未免匆迫祗須飭令伴送人員途次緩
程行走於閏三月初五六間行抵江寧省城祗候瞻
覲更覺從容著傳諭姚成烈即遵照辦理並諭薩載
知之
乾隆四十九年正月二十三日
上命軍機大臣傳諭衍聖公曰衍聖公孔憲培現在制
中到曲阜時並其本家官員人等毋庸賜宴並著於
中水地方送駕
乾隆四十九年二月二十三日
上諭内閣曰朕清蹕廵方順時行慶而矜恤庶獄厪念
尤深宜沛德音用敷愷澤所有江蘇安徽浙江三省
軍流以下人犯俱著加恩各予减等發落用昭肆𤯝
施惠至意
乾隆四十九年閏三月十五日
上命軍機大臣傳諭直隸總督劉峩等曰現在隨駕之
蒙古王貝子等至揚州即令其先行各回本處前因
薩載與伊等係同在御前行走之人聽其致送紬縀
土儀俾盡同僚交誼至劉峩明興與伊等素無交往
不可因聞江南曾有贈送亦或踵而行之斷乎不必
况彼等已由揚州先回游牧尤非隨駕可比更不應
有餽送將此諭令知之
乾隆四十九年四月初七日
上諭内閣曰朕廵幸江浙慶典覃敷於庶獄尤深矜恤
業經降旨照歷次南廵之例將江浙二省軍流人犯
减等發落但念山東直隸二省現在缺雨農田望澤
維殷清理庶獄亦可感召天和所有該二省軍流以
下人犯亦著一體加恩各予减等發落用普仁施以
期甘霖速霈
欽定南廵盛典卷三十
