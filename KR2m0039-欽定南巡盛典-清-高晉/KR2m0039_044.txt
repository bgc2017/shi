欽定四庫全書
欽定南巡盛典卷三十二
蠲除
乾隆二十七年正月初二日
上諭内閣曰今春朕恭奉
皇太后鑾輿巡幸江浙便道閱視河工海塘與封疆大臣
講求吏治民生諸要務念昨冬恭逢
慈恩覃被之餘正東南士民望幸情殷之候翠華所過宜
沛隆施益光
慶典著將江蘇安徽浙江三省自乾隆二十二年起至二十
六年止所有節年災田緩徵及未完地丁各欠項照
二十二年例概予蠲免該督撫等其嚴飭所属悉心
核實奉行俾閭閻膏澤均沾毋致吏胥中飽副朕錫
類推恩至意該部遵諭速行
乾隆二十七年正月十三日
上諭内閣曰朕此次南巡所有經過直隸山東地方本年
應徵地丁錢糧俱著加恩蠲免十分之三此内該二
省上年偶被偏災處所著蠲免十分之五該督撫等
董率属員查明妥協辦理俾小民均沾實惠該部遵
諭速行
乾隆二十七年正月二十四日
上諭内閣曰東省去秋被水偏災各属已疊降恩旨多
方撫恤兹朕鑾輿臨幸體察民依雖閭閻氣象和樂
而災黎元氣始復深為厪懷該省尚有歷年未完民
欠商輸等榖及籽糧麥本牛具等銀例應照數徵收
還項著再加恩將惠民商河霑化金鄉魚臺濟寧州
濟寧衛荷澤單縣城武定陶范縣館陶臨清衛等十
五州縣衛自乾隆十年至二十四年民欠常平商輸
等榖三萬七千餘石又金鄉魚臺濟寧等三州縣二
十二三四等年民欠籽糧麥本牛具等銀一萬四千
九百餘兩概予豁免俾民力益加寬裕足資耕作副
朕嘉惠災黎至意該部遵諭速行
乾隆二十七年二月初四日
上諭内閣曰朕恭奉
皇太后鑾輿巡省江浙前已特頒恩旨將該二省積欠地
丁全行豁免兹入疆伊始慶典宜行所有江南浙江
水陸經過地方本年應徵額賦俱著加恩蠲免十分
之三此内或有去秋被水歉收者蠲免十分之五該
督撫等其董率属員實力奉行稱朕子惠黎元至意
該部遵諭速行
乾隆二十七年正月十四日
上諭内閣曰朕此次南巡省方問俗翠華所過慶典時
行念兩淮竈戶僻處海濱生計殊為艱苦所有從前
帶徵未完折價銀九千餘兩著加恩一體豁免以示
優恤
乾隆二十七年三月二十七日
上諭内閣曰朕恭奉
皇太后安輿臨幸江浙翠華所至蠲賚疊加而省會駐蹕
之地宜行茂典載沛渥恩其江南之江寧蘇州浙江
之杭州附郭諸縣本年應徵地丁銀兩悉予豁免用
昭行慶施惠省方勤民之至意該部遵諭速行
乾隆二十七年四月二十八日
上諭内閣曰朕巡省江浙畿輔所過地方應徵額賦已
特頒恩旨分别蠲免但念各属尚有節年民欠未完
之項因災分年緩帶錢糧尚應按數徵收兹回鑾沿
途體察民依宜敷惠澤著再加恩將乾隆十二年至
二十五年大興靜海龍門宣化懷安萬全西寧懷來
蔚州四旂等十州縣廳未完地糧銀七千一百餘兩
改折銀六千六百餘兩屯粮一萬六千餘石概予豁
免其自十九年至二十五年各属因災緩帶地粮銀
八萬六千七百餘兩改折銀九千一百餘兩屯粮六
萬三千餘石並著加恩於本年起限再分作三年帶
徵俾民力益舒得資耕耨用稱愛養黎元至意該部
遵諭速行
乾隆三十年正月初二日
上諭内閣曰今春朕恭奉
皇太后安輿四巡江浙東南黎庶望幸情殷宜布渥恩用
光盛典前此三經臨幸恩旨疊頒所有江南省積欠
地丁等銀蠲免至二百餘萬兩維時地方大吏率多
遵循舊例例所應蠲者不論災熟積欠並予豁除而
於因災緩帶之項其中有例不准蠲者轉未獲一體
邀恩於情理未為允協因思成熟地畝當年出産本
豊自不難踴躍輸將年清年欵其陳積未完者實不
免預覬恩膏有心觀望若因災停緩之糧勢由歲歉
不齊致滋逋負初非玩戶抗延之比今翠華所過慶
典聿修而此等祲薄窮黎未蒙濊澤朕心實為軫念
著加恩將江蘇安徽乾隆二十五年以前節年因災
未完蠲剩河驛俸工等欵並二十六七八三年因災
未完地丁河驛等欵以及二十八年以前節年因災
未完漕項暨因災出借籽糧民糧民借備築堤堰等
銀一百四十三萬餘兩又籽種口糧内米麥豆榖十
一萬三千餘石概予蠲免至浙江一省額賦本較江
南為少其積欠亦属無多著將乾隆二十六七八三
年因災未完地丁銀兩並二十七年屯餉沙地公租
二十六七兩年未完漕項等銀一十三萬二千五百
餘兩又二十八年借給籽本榖一萬三千七百餘石
加恩悉行蠲免以均惠澤該督撫等其董率所属實
力詳查妥辦副朕嘉予元元至意倘有不肖胥吏從
中舞弊影射侵漁察出即與嚴參從重治罪該部遵
諭速行
乾隆三十年正月十七日
上諭内閣曰朕此次巡幸江浙所有經過直隸山東地
方本年應徵地丁錢糧俱著加恩蠲免十分之三該
督撫等務董率属員實力奉行俾小民均沾實惠副
朕愛養黎元之至意
乾隆三十年正月十八日
上諭内閣曰直隸連歲收成豐稔民間盖蔵自應充裕
但從前因災未完積欠新舊並徵尚恐難於完納兹
當鑾輅南巡道經畿輔體察民隠用沛恩膏以廣慶
澤著加恩將直隸各属自乾隆十九年至二十五年
舊欠並二十六年未完緩徵銀共三萬二千四百年
兩米穀豆共三百五十餘石一體豁免該督其實力
稽察妥協辦理俾閭閻並霑實惠稱朕疊沛渥恩至
意該部即遵諭行
乾隆三十年正月二十四日
上諭内閣曰朕清蹕時巡道經山左昨已特沛恩膏降
旨將所過地方本年額賦蠲免十分之三東省連歲
豐稔民氣恬熙朕攬轡所覩深為欣慰但念該省尚
有積年欠項皆係從前無力輸將所致若按限催科
仍恐稍有拮据著加恩將濟南武定兖州曹州東昌
等府属乾隆二十六七兩年未完因災緩徵地丁暨
民借麥本牛具等銀六萬二千九百五十餘兩又濟
南武定兖州東昌曹州沂州等府属乾隆十二年至
二十七等年未完因災緩徵暨民借年久常平倉榖
七萬五千四百四十餘石概行豁免俾閭閻益資饒
裕該撫其善體朕意率属實力奉行務期膏澤下施
均沾實惠該部即遵諭行
乾隆三十年二月初七日
上諭内閣曰朕恭奉
皇太后安輿四巡江浙啟鑾之前已特頒恩旨將該二省
積年緩帶未完銀糧全行豁免兹當入疆伊始宜敷
愷澤以昭盛典所有江南浙江水陸經過地方本年
額賦俱著加恩蠲免十分之五該督撫等其率属實
力妥辦稱朕觀民行慶至意該部遵諭即行
乾隆三十年二月初九日
上諭内閣曰宿遷一帶地方濱河沮洳土瘠民貧從前
巡幸所經每深軫念兹入疆咨省見閭閻氣象較前
頗覺寬舒攬轡之餘用深欣慰昨已降旨免經過州
縣額賦十分之三因念陸路經行一切灑道清塵較
水程倍為勞勩雖按名給值絲毫不以累民而百姓
踴躍赴公瞻依恐後其情尤堪嘉悦著加恩將現在
經過之宿遷桃源清河暨回鑾時所過之銅山等四
縣本年應徵地丁銀兩蠲免十分之五該督撫其率
属實心經理俾盖蔵益資饒裕元氣大復共樂恬熙
以副朕加惠愛養之至意該部遵諭速行
乾隆三十年二月十六日
上諭内閣曰朕此次南巡啟鑾前已降旨將江蘇省歷
年災緩節欠一百四十餘萬兩概行豁免並於入疆
之初諭將經過地方本年額賦蠲免十分之三宿遷
等縣地土素稱瘠薄特免十分之五以示體恤今自
渡淮而南見羣黎歡迎道左愛戴有加因念江蘇為
財賦重地頻歲屢獲豐稔維正之供諒無拮据但所
免災欠一項蘇松各属不及淮徐之多恩施未能徧
逮即駐蹕處所將來更沛恩膏亦止省會數縣其餘
各屬尚未一體均沾著再加恩將江蘇布政使所屬
各州縣乾隆二十八年以前熟田地丁雜欵未完銀
四萬一千六百餘兩一體概行豁免並將江蘇經過
地方本年錢糧均免十分之五俾閭閻益資殷阜共
樂昇平副朕加惠無已至意該部遵諭速行
乾隆三十年閏二月初三日
上諭内閣曰朕巡幸江浙啓鑾之初降旨將江浙二省
累年積欠銀糧全數豁除而浙省所免之數較之江
省尚少兹當入疆伊始疇咨民瘼該省尚有未完欵
項著再加恩將浙江省乾隆二十六七八等年積欠
未完漕項及仁和袁浦等場未完竈課銀一萬八千
六百餘兩二十四六七八等年因災緩帶積欠未完
南米及借給各場竈戶倉米一萬八千九百餘石二
十六八兩年錢塘諸暨玉環等廳縣借給農民緩徵
穀及因災緩徵租穀一萬六千九百餘石概行蠲免
該督撫等其率屬實力奉行務俾恩膏下逮稱朕惠
愛黎元至意該部遵諭速行
乾隆三十年閏二月初四日
上諭内閣曰朕翠華南幸始莅浙境念該省所免積欠
較江省獨少且於未奉恩旨以前復有續完之項民
情可謂急公因命悉查積年未完各項無論於例應
蠲與否盡予豁除以紓民力至清蹕所經前已降旨
蠲本年十分之三昨巡歷江省復念淮徐各屬地瘠
民貧江淮以南人知愛戴凡水陸經行州縣加免十
分之五浙省雖郵頓無多而除道清塵亦足覘閭閻
歡感兩省皆係赤子誠求懷保厥視維均著再加恩
將浙江經過地方本年應徵錢糧概免十分之五俾
羣黎普沾膏澤益慶阜恬副朕入疆施惠至意該部
即遵諭行
同日
上又諭内閣曰朕稽古省方四莅江浙已降旨將經過
地方本年額賦豁免十分之三而省會駐蹕之地加
恩更宜優渥其將江南之江寧蘇州浙江之杭州附
郭諸縣本年應徵地丁銀兩概予豁免用宣慶惠該
部遵諭速行
欽定南巡盛典卷三十二
