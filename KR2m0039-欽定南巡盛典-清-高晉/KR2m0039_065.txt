欽定四庫全書
欽定南巡盛典卷四十六
河防
乾隆四十二年五月十八日河道總督薩載奏言
竊(臣)前月在京時軍機處傳奉
諭旨令將從前開挑陶莊引河寬深丈尺及因何未成原
委查明具奏(臣)回任後詳查案卷并考之河防志
書康熙三十八年三月
聖祖仁皇帝南巡
閱視河工
詔開陶莊引河一道引黃北注又於南岸標立
御樁令築挑水大壩逼溜北行以除倒灌之患着落原任
總河董安國原任河道馮佑挑築因開放過早旋
即淤塞三十九年三月
欽差刑部侍郎常綬員外郎費掦古查勘河務仍
命大挑陶莊引河長七百八十丈寬三十丈深一丈三尺
南岸加築挑水大壩長四十一丈寬十丈交與兵
部尚書范承勲左都御史董訥督挑用銀二萬三
千餘兩於四十年七月經前河臣張鵬翮開放是
年黃水消落引河中段淤墊左都御史李柟題請
加濬寬深經河(臣)張鵬翮飭挖新淤六百二十餘
丈又將引河南岸積土運至北岸於積土之下加
挑新河五百九十餘丈共用銀三萬餘兩彼時黃
河藉以分流水緩沙停勢所不免五十一五十三
兩年復經前河(臣)趙世顯兩次疏濬屢挑屢塞至
雍正八年北岸長出淤灘遂致大溜南趨全由故
道乾隆四年五月大學士伯鄂爾泰欽承
簡命查勘河務事宜奏挑陶莊引河其時挑水壩尚存
舊引河久已全淤河身隱約可辨訪問舊日河員
前此不成之故由於河身太長河形稍曲河流未
審而放水過急所致遂有河頭若不迎溜河尾若
不順流開放若不及時三者有一於此無能成河
之議請於舊河頭之東迎溜處定為河頭東北直
下河尾正對惠濟祠挑長四百六十餘丈寬三十
丈深一丈三尺并於南岸接築挑水大壩奉
旨准行前河臣高斌正在興辦適大水驟至不及趕挑
奏明俟秋汛後相機辦理迨汛水消退察看沙灘停
淤形勢較前低窪恐水長易漫引河難望成功奏
請於南岸
御壩一帶建設木龍數架以資挑溜北趨毋庸再挑引
河前議於是中止此從前辦而未成議而未辦之
原委也茲(臣)悉心查核並體察前此屢挑未成之
故皆由逼近舊河分流勢緩易致停淤此次仰蒙
聖訓指授機宜在於積土以北開挑並將舊河築壩堵
塞使河不兩行引溜北趨盡歸新河暢流東注是皆
上頼
聖主睿謨廣運始獲成功者也再(臣)衙門遠年册檔霉
爛不全是以撿採河防志書以資考證彙叙各原
案抄送軍機處備查奏入報
聞
同日兩江總督高晉河道總督薩載奏言竊照陶
莊開挑新河一道仰蒙我
皇上厪念淮黃關鍵
指授機宜不惜多費帑金惟期有利民生河道始則按
圖
垂示親定河頭以迎大溜並令一律挑挖寬深俾得易
於趨注繼又
命俟桃汛水長之時擇吉相機開放並以河不兩行
諭將舊口嚴密堵禦務使水無分洩全走新河直逹周
家莊會歸東注凡茲
睿略宏深
聖裁獨斷諄諄
訓示至再至三臣等敬謹遵循督率辦理放水之日黃
流暢注頃刻成河在工文武官民懽聲雷動莫不
感頌我
皇上聖敬格
天百神效職所致(臣)薩載進京
陛見復蒙
聖主面示善後保固事宜應行加築壩工以為重門保
障添紥木龍以資挑溜護崖
宸慮周詳益加慎重現已欽遵趕辦尅日告成至於崇
祀報功
勅建河神廟宇(臣)等約估需銀三千餘兩現在集料鳩
工謹繪廟圖貼說并繕清單進
呈恭候
欽定伏念我
皇上至仁如
天大智如神維茲新河之成事事皆由
廟算(臣)等恪恭將事幸覩成功惟有恭懇
御製鴻文頒發勒石俾豐碑之屹峙曕
睿藻之輝煌共仰
聖謨昭垂千古並乞
御賜匾額對聯用酬靈貺益隆
盛世懷柔之典永荷
河神效順之庥臣等不勝踴躍忻幸奏入
上諭曰知道了俟書成頒去
乾隆四十二年六月十四日河道總督薩載奏言
竊(臣)前月會奏陶莊新河迤上添築壩工摺内聲
明從前兩次挑挖陶莊引河原委詳查案卷另行
具奏句上奉
御批並當查古有在陶莊迤北河流之事否或自宋明
以來即流陶莊以南之處詳悉查明以便作記也欽
此查康熙三十八年以來挑挖陶莊引河原委業
經繕摺
奏明茲蒙
諭旨令查前古河流之處(臣)復委員檢查書籍三代時
河未南行自漢以後屢見入淮旋經塞治仍由北
行入海惟至宋紹熙五年即金章宗明昌五年是
歲河徙陽武而東分為二派一由北清河入海一
由南清河入淮是為黃河南行入淮之始明宏治
六年築斷黃陵岡河全南行北派流絶正德四年
河决曹縣楊家口直抵豐沛自汴城下徐州經邳
宿至桃源自桃源三義鎮入口由毛家嘴繞清河
縣舊治後大河口會淮流謂之老黃河按入三義口
出清河縣舊治後會淮係在陶莊迤北嘉靖初年
三義口淤塞河流南徙出清河縣舊治前與淮水
交會於小清口按小清口即今淮水所出之清口
係在陶莊以南除條晰摘叙另繕清摺恭呈
御覽奏入
上諭曰朕之陶莊新河碑語大槩弗錯知道了
同日河道總督薩載奏言竊照陶莊新河迤上欽
奉
諭旨加築壩工一道經(臣)等會勘興辦並將做過工程
分數先後恭摺奏
聞茲查該處壩工原估臨黃一面廂做埽工靠裏用土
填築開工以來土埽同時並舉臣督率道將等查
催儧做仰頼
皇上洪福天氣連晴人夫踴躍業於五月十五日廂築
完竣計長一百三十丈頂寬五丈内臨黃埽工寬
二丈裏面土工頂寬三丈底寬十二丈(臣)逐段量
騐均係照估築做如式堅實新河下首得此重門
保障往後大汛經臨抵禦有資實可放心至新壩
南首壩頭起至老堤止灘上接築土堤亦已儧趕
完工尚無草率虚鬆諸弊再南岸頭架木龍迤上
御筆圈示添紥木龍一架(臣)等
奏請將應行啟拆之第三架舊木龍移建目下已經
拆起改紥有六七分工程查該處溜勢從前緊靠
南岸前月興紥木龍時即已逐漸挑動此時雖未
紥竣而大溜業已直逼中泓實為得力仰見
聖明指授機宜無遠弗照凡在工人員莫不中心欽服
奏入報
聞
乾隆四十二年七月十七日河道總督薩載奏言
竊(臣)於本年五月二十三日
奏報陶莊新河迤上加築順黃壩工完竣一摺奉到
硃批欣慰覽之欽此於摺内南岸頭架木龍迤上
御筆圈示添紥木龍一架此時雖未紥竣而大溜業已
直逼中泓句上奉
硃批具一圖來看欽此伏查外河頭架木龍迤上仰蒙
聖明指示添紥木龍一架於六月初旬紥辦完竣(臣)親
往勘騐該處溜勢直逼中泓挑溜實為得力當於
本月十二日會摺
奏報所有該處溜勢情形謹會同大學士督(臣)高晉
遵
旨繪圖進
呈奏入報
聞
同日兩江總督高晉河道總督薩載奏言外河南
岸節年以來舊存大小木龍共有七架上年冬間
挑挖陶莊新河之後在於第四架木龍處築做清
黃界壩一道各架木龍上下間隔當於本年二月
二十八日會摺
奏明五六七三架在新壩之下淤入土中應將各架
木植刨挖拆起以為將來改紥木龍之用頭二三
三架正對新河第四架已在新河口下應移在二
龍迤上紥做迨後臣薩載進京
陛見面奉
諭旨於頭架木龍之上添紥木龍一架回任後即欽遵
御筆圈示處所將第三架拆起舊木如式添建長五十
丈於紥竣後恭摺奏
聞茲查新添木龍之下舊有頭架木龍現尚堅整無須
移動其龍尾起至二木龍頭空檔長一百餘丈相
距較遠挑溜恐難得力是以二月内臣等
奏請在於中間再添一架仰蒙
允准今自紥成新木龍以來大溜均已挑入中泓舊有
頭架木龍又屬得力臣等相度形勢復加商酌舊
二木龍原長三十丈正屆拆紥之年只須將該架
移上二十丈再於龍尾加長二十丈共長五十丈
陞關往河心稍挺即資挑溜護灘臣等商定後即
令趕緊紥做業已辦有五分工程順黃壩南首一
帶已長新淤著有成效所有二月内
奏請二龍迤上添紥之一架無庸再辦其陶莊新河
内南岸河崖自峙家莊對岸起至河尾一帶共長
三百四十一丈因灘土逼近新堤春間用木筏攩
護現在均屬平穩溜往北趨北岸日見塌坂灘崖
陡立惟是該處河面現寬七八十丈及九十丈不
等前紥木筏窄小恐於挑溜不甚得力(臣)等往來
商酌若於峙家莊對岸處將拆存舊木添紥三十
丈長木龍一架又於下首再添二十丈長木龍二
架分段安設以資挑溜直刷北岸而南岸河崖亦
可永資保護實有禆益奏入
上諭曰甚好已於圖内批示矣又
諭曰應改木龍甚好
乾隆四十二年七月十八日兩江總督高晉河道
總督薩載奏言(臣)等在清口工次接准乾隆四十
二年七月初四日
廷寄欽奉
上諭前據薩載奏陶莊新河溜勢湍急河頭河身河尾
現加寬闊形勢較前更為暢順等語具奏於六月十
二日奏到距今二十餘日未據續奏現在伏汛甫過
已當秋汛之期黃水自較前加長不知近日新河溜
勢若何能否暢流無滯以及清口出水是否暢出有
力足資禦黃朕心深為厪念著傳諭薩載即將該處
實在情形迅速由驛覆奏以慰懸注此旨著由五百
里發往并諭高晉知之欽此(臣)等跪讀之下仰見我
皇上厪念河防
垂詢殷切曷勝欣感伏查陶莊新河前經(臣)薩載於六
月十二日將溜勢暢順情形恭摺具
奏嗣又時刻留心察看南岸河崖自峙家莊對岸起
至河尾一帶共長三百四十一丈因灘土逼近新
堤春間用木筏攩護均屬平穩溜往北趨北岸日
見塌坂甚為有益祗以該處河面現寬七八十丈
至九十丈不等前紥木筏窄小恐於挑溜不甚得
力(臣)等往返商酌將拆存舊木添紥木龍三架分
段安設庶資挑溜直刷北岸則南岸更可永資保
護商定後並將
欽定添建木龍挑溜得力情形及各工平穩緣由於六
月二十七日繕摺繪圖恭呈
御覽仰邀
聖鑒(臣)高晉於六月二十六日自省起程來工防汛經
淮掦各廳一路查勘工程於七月初三日抵清口
復會同(臣)薩載親赴陶莊新河上下查勘該河溜
勢直趨北岸暢流無滯峙家莊對岸擬紥之木龍
現已興工察勘形勢較木筏更屬得力現在北岸
灘崖日見刷塌測量河面寬自七十餘丈至八九
十丈不等深自二丈三尺至二丈七尺伏秋之交
黃河水勢雖較前加長而新河暢順情形與臣等
前
奏無異原築之清黃界壩及添築之順黃壩工均甚
穩固實可放心清口口門現寬四十五丈溜勢奔
騰暢出有力抵黃直至彭家馬頭迤下會歸東注
入海上游徐城誌樁存長水一丈一尺六寸既有
徐州迤上北岸之蘇家山南岸之毛城舖各壩分
洩不致盛漲黃河循軌下注上下運河水勢有長
有消黃運湖河各工仰頼
聖主洪福伏汛已慶安瀾(臣)等現在繕摺專差賫
奏此後秋汛為日正長(臣)等惟有督率道將廳營上
下巡看策應如黃河水勢再長尚有邳睢廳屬之
峯山閘桃源廳屬之祥符閘均係分洩異漲之路
可備開放如洪湖水勢加長清口東西壩尚可酌
量拆展總期察看情形因時籌酌相機辦理隨時
奏
聞以仰副
聖主慎重河防之至意奏入報
聞
乾隆四十二年十一月初七日兩江總督高晉河
道總督薩載奏言竊(臣)等前奏陶莊新河情形及
舊河三架木龍之下請添木龍一架以資挑護緣
由一摺由五百里馬遞發回奉到
硃批覽奏俱悉如所議行餘有旨諭欽此摺内抽挑寬
深溝槽臨河酌留土格俟來年水長放溜句上奉
硃批此計甚好欽此又添紥木龍一架句上奉
硃批是欽此並接准
廷寄欽奉
上諭據薩載奏黃運河湖情形一摺已於摺内批示及
閱進到新舊兩圖舊圖順黃壩外已有停淤故大溜
趨北及閱新繪之圖則河流直抵壩根嫩灘所存無
幾自係河勢向南略逼刷去停淤前此朕命添築順
黃壩薩載在京時意尚以為可以不辦朕為之詳悉
指示始遵照辦理就現在情形而論若非此壩為重
門保障河流之南逼者不且直到攔黃壩根乎又閱
新圖河北岸長有嫩淤一帶北淤則流必南趨乃一
定之理因於其處用硃筆標記急宜將此一帶嫩灘
切去使其不復停淤則南岸所添之木龍挑溜自更
得力河流必日漸北趨不復搜刷壩根新河正溜亦
益當暢順實為目下最要機宜著傳諭高晉薩載及
此時即速實力遵辦以期妥善仍將辦後情形迅速
覆奏著將硃批兩圖發往由五百里傳諭知之欽此
(臣)等跪讀數四仰見我
皇上聖明遠照洞矚情形
訓示周詳無微不至臣等感激服膺更知有所遵循伏
查陶莊新河前於伏秋汛水盛長時溜走中泓南
岸順黃壩外係屬迴溜水淺沙停長有淤灘保護
壩根甚為有益迨汛水消落後溜勢直趨順黃壩
工邊埽不時坐蟄雖經搶護平穩而南岸淤灘漸
次刷去以致北岸長有嫩灘誠如
聖諭由於河勢向南略逼之故今春幸蒙
皇上指示機宜添此順黃壩以為重門保障不然河流
南逼勢必直至攔黃壩根則舊河一錢壩工關係更
重是皆仰頼
聖主智炳幾先早已度料及此臣等與在工文武各員
莫不共深欽服今北岸新長淤灘實屬急應挑切
之工(臣)等現在凜遵
諭旨督率趕辦惟測量該處淤灘計長三百九十餘丈
半係嫩淤挑挖難以着定且嫩灘旋切旋淤恐難
盡刷臣等再四思維往返札商一面應將淤灘設
法挑切一面於裏身再抽挑引渠一道存留埂界
河頭酌築土格俟來年汛水長發時與下截溝槽
一併開放引溜北趨滙歸新河並將南岸現擬添
紥木龍一架趕緊辦理將陞關挺入河心使之挑
溜得力則北岸淤灘自可刷去而南岸順黃壩外
亦可望其漸次停淤以資外護新河正溜亦必更
加暢順(臣)等惟有凜遵
聖訓實力妥籌相機修防以期仰慰
聖懷所有(臣)等遵
旨籌辦情形謹繕摺由驛覆
奏並於奉
發原圖内再行粘簽恭呈
御覽伏乞
皇上睿鑒訓示再順黃壩邊埽前經隨時廂壓直至老
土迄今匝月並無續蟄甚為穩固其新河内水行
迅速溜勢暢順合併陳明奏入
上諭曰覽奏稍慰如所議行
乾隆四十三年二月二十八日大學士兩江總督
高晉河東河道總督姚立德奏言竊(臣)高晉在京
陛見面奉
聖訓以山東獨山等湖近年收水較小
命於回任之便順道查勘並將乾隆四十年九月内會
勘議奏原摺原圖
發看(臣)高晉遵於二月十三日行抵汶上與(臣)姚立德
會晤即由彼取道南往同赴獨山湖遍加看視查
該湖周圍六十五里收蓄汶水濟運本為東省第
一水櫃由永定永安永泰三斗門收水入湖從金
線利運二單閘出水入運向年原定收水九尺七
八寸迨乾隆四十年九月内臣高晉奉
命到東會同(臣)姚立德勘明議定應以收水一丈一尺
為凖方足濟運並請將臨湖一帶單薄堤埝分别
修整以禦風浪奏蒙
聖鑒俞允四十一年冬間臣姚立德即率同運河道章
輅照估辦理完竣屆期收水一丈一尺是年南北
運河水勢充足甚為有益上年因夏秋兩澤希少
汶水來源甚弱重運過後湖中僅存底水八尺經
(臣)姚立德督飭該道將臨汶各州縣山泉逐一疏
濬又將汶河淤淺之處製用刮板疏出河泓並將
汶上寧陽二縣原由魯溝入汶之濼澢等十二泉
設法疏導使之由春秋壩南流合馬莊一泉同入
獨山湖以廣來源自冬徂春百計經營三月有餘
得以加收水二尺二寸今(臣)等查騐誌樁連底水
共存一丈零二寸雖與定誌尚少八寸而較之向
年所收九尺七八寸則已加收數寸湖面現高運
河水面四五尺不等本年重運經臨次第宣洩亦
敷應用惟是泉源之大小全在雨水之多寡若遇
雨水稀少之年汶水長發較弱泉源同一微細似
不足恃今蒙
皇上厪念諸湖儲蓄復
命(臣)高晉會勘臣等率同道廳等詳加勘籌悉心講論
必須籌一永資利頼之方庶免終歲經營之患而
獨山一湖捨收蓄汶水之外别無良策祗以汶水
發於伏秋來時甚驟消落亦速水小之年不及多
收盖由各斗門較窄之故今量永定斗門現寬一
丈八尺進水尚利應仍其舊永安永泰二斗門各
止寬一丈石底亦高七寸進水較少(臣)等酌議應
將該二處斗門各添磯心改為二孔每孔寬一丈
八尺落低七寸與永定斗門尺寸相同統計三處
進水口門共有九丈較之原寬丈尺已增倍餘並
將引渠一律挑寬俾汶水隨長可以隨時多收但
念伏秋水性渾濁斗門進水既多流入湖中難免
淤墊又不可不慮及於此查三斗門以内相距湖
心本遠臨汶灘上低窪之處甚多儘可納於金線
閘後至徐家莊湖坡之上舊有攔水停淤土埂一
道年久風浪撞刷僅存基址既不能攔水更且不
能停淤今(臣)等擬將此一帶土埂培築高厚並於
引渠臨湖之處各建斗門一座遇伏秋收蓄汶水
之時先將臨湖斗門下板關攔將汶水收入灘上
低窪處所俟其澄清即將臨湖斗門全啟使之灌
入湖中其引渠並窪處所澄之淤仍於每年冬底
勘明挑挖疏治將挑起淤土或帮培子堰或移放
遠處以免淤積有礙入湖水道至沿湖圈堤所修
石工現俱整齊季家路以東民堰亦經土民上年
借帑一律修築石戧自可無虞風浪汕刷惟孫村
吳家坑觀音嘴等處草工四段共長三百五十丈
每年尚需修做若改砌碎石坦坡既可省歲修之
繁更可一律穩固以上各工臣等按照漕規確估
計需銀二萬一千餘兩費所當費實為一勞永逸
之舉如蒙
俞允(臣)姚立德即咨撥司庫銀兩遴派熟練工員於汛
水未發之前妥速趕辦完竣以備乘時收蓄為來
年濟運之計臣等復自濟寧至韓莊一路查勘東
岸之馬埸湖現在水深五尺九寸獨山湖現深六
尺八寸西岸之南陽昭陽二湖現深三尺至五尺二
寸不等計本年蓄水均尚充裕微山湖水深一丈
二尺較定誌則更多一尺現已開放濟運足資接
濟均可仰慰
聖懷奏入
上諭曰即當速行妥辦又
諭曰所奏是
乾隆四十三年三月二十一日兩江總督高晉河
道總督薩載奏言竊照中河廳屬楊家莊運口為
漕艘往來要津自上年開挖陶莊新河黃流全趨
北岸河尾逼近口門適當迴溜每易淤淺渡黃漕
船行至李家莊溯流挽運方能入楊莊運口而鹽
閘又相近運口未免吸溜倒灌是該處口門形勢
既與從前不同自應另為改易本年正月内臣高
晉在京將前項情形面
奏請將楊家莊運口移於下游李家莊地方並將鹽
河閘及頭二三草壩一併改移俾形勢就下使清
黃三道並行滙黃入海繪圖貼說恭呈
御覽仰蒙
聖鑒以事屬應行
命即照辦茲(臣)高晉
陛辭回南於二月二十五日抵清口接印後即會同臣
薩載前往該處督率道將廳營上下相度口門一
帶既不便使之高仰亦不宜過於窪下高則不能
出水窪則勢若建瓴又恐洩水太過有礙運行今
較量地勢高下在於舊鹽壩以東四十丈處估挑
河身一道長一千一百九十餘丈直至李家莊出
口仍築頭二三草壩以為收束則中河清水會黃
東注形勢較順其河身挑起之土即以築做兩岸
縴堤亦屬便易至東岸鹽河石閘一座為運行葦
左營蕩柴及淮北鹽船出入門戶每年夏秋中河
水長則開放鹽閘將有餘之水分入鹽河以濟鹽
柴運行冬春水小時則下板堵閉以資收蓄亦為
最要之關鍵今中河運口既經改建則鹽河石閘
改設之處並須位置得宜茲公同籌酌在於新挑
河七百八十丈處所斜挑倒勾引河長二百十丈
以逹鹽河於引河上口築做鉗口草壩下口建設
石閘較之從前遠近高下之勢亦甚寬展相宜核
計移建運口挑河築壩改設閘座等工共估需工
料銀六萬九千八百餘兩即在河庫所存銀内動
用毋庸另請錢糧查挑河築壩工程兩月内即可
完竣惟移建石閘必須曬晾乾透灰漿膠固方可
放水每年鹽柴船隻於糧船過完五月内即須儹
運該處閘座自應拆舊建新以免多費臣等復加
籌酌鹽壩以東所估新河若此時動工挑挖趕漕
船回空時即可開放通行但移建鹽河新閘一時
難以趕辦查該處舊閘共有二十一層牆高二丈
五尺從前水大之年閘牆出水七八層計高九尺
餘寸所有上截閘牆酌量先行起拆六層建造新
閘底盤仍由舊閘下截量加柴土填平以濟今歲
鹽柴運行迨冬間船隻過竣再將舊閘下截石料
拆起移做新閘上截全行修整俟通閘乾透然後
放水閘座既可經久而漕運鹽柴均可無悮從此
清黃三道滙黃入海與全河形勢更為順利矣再
外河順黃攔黃兩壩中間空檔臣高晉遵即傳
旨(臣)薩載一律填平現在委員勘估妥辦又具
題報銷案内所繪之圖未確今亦遵
旨於現繪圖内更正合併聲明奏入
上諭曰諸凡皆妥欣慰覽之河口既改
大王廟或移或新建何未言及
欽定南巡盛典卷四十六
