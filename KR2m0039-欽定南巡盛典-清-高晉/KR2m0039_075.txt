欽定南巡盛典卷五十一
河防
沂河上承臨朐沂諸山河之水兼有汶祊淶及柳
青等河合流下注每遇水發瀰漫坡田乾隆十三
年大學士高斌修築西岸長堤並於江風口建砌
滚水石壩分消異漲經歴十年石壩刷坍其壩口
洩入武河之支河多有淤墊二十三年
欽差臣裘曰修河臣張師載撫臣阿爾泰勘修石壩長
一百八十丈挑挖壩外之武河䧟泥燕子芙蓉等
河沂水分流有制蘭郯二邑水有去路漲不為患
微山湖居東省下游衆水滙聚湖之尾閭一由韓
莊湖口閘入運一由茶城小梁山一帶會荆山橋
河以逹江南運河自黃河北岸石林口漫溢之後
茶城一河漸淤乾隆二十一年間孫家集全黃灌
注而小梁山之河復淤僅有湖口閘宣洩去路甚
微黃水漫流入湖歴經歲餘湖不能容遂與運河
連為一片積聚難消兖属瀕湖村莊及江南銅沛
二縣地畝悉被淹浸我
皇上軫念民生堵築孫家集挑挖小梁山至荆山橋河
緣湖水浩大三月之間僅消尺餘二十二年撫臣
鶴年查韓莊迤南舊有伊家河形可以開通洩水
奏准查辦復經鶴年會同
欽差臣裘曰修夢麟河臣張師載勘度河頭通湖處高
於梁旺城河尾入運處一丈九尺四寸實為微湖
宣洩扼要之區計挑河長一萬二千五百五十三
丈因第七叚河身之下有山根大石阻遏水道又
開通月河長一百三十五丈河頭係利國驛路所
經建築滚水石壩一座金門寬十一丈並建石橋
以通驛路此河與荆山湖口三路分流奔騰無滯
其所出湖水直注韓莊八閘之外逓掣而下濟金
魚銅沛等州縣被淹村莊漸次消涸永除水患此
河扵二十二年開挖兼有侯孟龍王二泉自西而
東横穿入河每遇伏秋汛漲停積沙泥年久愈多
兼之四十六年黃河北岸曲家樓漫溢東注湖河
浩瀚未能迅速疏消四十七年
欽差直督臣袁守侗河臣何裕城撫臣明興會奏普加
挑挖中叚長七千二百四十五丈及河内萬年花
山二石橋因橋空窄小橋底高仰有礙宣洩一併
拆改落低以資疏消暢利
嶧縣韓莊滚水壩舊係石堤乾隆二十一年微湖
水漲亟籌疏洩江南總督尹繼善奏請添建閘座
尚未興工二十三年奉
諭微湖積水已消閘座雖不必添建或酌量運河蓄水
尺寸將閘口迤上之堤留為滚水壩經督臣尹繼善
河臣張師載撫臣阿爾泰勘明即扵湖口閘迤北
六丈之上奏建滚水石壩金門寬三十丈壩脊照
湖口閘金門水深一丈二尺五寸水大則漫壩宣
洩水小則收蓄濟運二十三年河臣張師載撫臣
阿爾泰因上源濟寧魚臺尚有未盡全涸之地奏
請落低以湖口閘水深一丈為度三十年河臣李
清時撫臣崔應階江南河臣李宏議覆漕臣楊錫
紱奏將滚壩磯心每孔添砌槽石設板啟閉如水
小之年加板攔束多收一尺設遇隂雨連綿水勢
日增將板起除暢洩洵于漕運民田均資利賴四
十六年儀工漫水東注風浪擊撞韓莊湖口一帶
壩堤俱致坍塌四十八年將堤岸閘壩一律修理
整齊以時啟閉
魚臺縣西堤辛莊橋北舊有水口二處每年秋水
盛漲由此分洩入昭陽湖以逹微山湖春閒堵閉
以濟運行緣歴年口門過水日漸刷深運河既難
節制微湖受水過多乾隆二十七年河臣張師載
撫臣阿爾泰奏堵水口另建滚水石壩寬二十丈
壩脊高運河底六丈如水汛浩大聽其滚洩入湖
六尺以内留以濟運節宣有制無慮旁流可省每
年築壩拆壩之費並免湖水過大之患四十六年
儀工漫水下注湖河一片此處壩岸亦被冲塌四
十八年修理復還舊制工程鞏固魚臺以西湖河
悉已平治舟行無阻居民亦保永寧矣
乾隆二十三年河臣張師載撫臣阿爾泰興築南
陽縴道以利運道至三十二年因樁木經歴年久
漚泡朽折石無樁管土隨石䣃河臣李清時奏將
殘缺過甚各叚補修四千餘丈嗣又續有塌䣃均
經隨時估修以資利涉又運河之西有牛頭河一
道上承宋家窪及各州縣坡水下逹昭陽湖湖中
舊有馬公橋一座係魚臺縣驛路所經計長五百
一十八丈下設橋洞統計僅寬二十三丈牛頭河
入湖之水當來源極盛時因橋洞收束往往壅滯
不消三十七年河臣姚立德撫臣徐績奏多添橋
洞加寬十丈並將湖河淤淺之處抽溝導引俾上
游之水捷趨昭陽湖而濟寧西坡一帶已除水患
四十六年儀封曲家樓漫水下注自濟寧在城閘
下直至沛汛交界水勢汪洋湖河一片兩岸土石
閘壩等工盡皆淹沒四十八年春間漫流疏消經
大學士公阿桂河臣何裕城撫臣明興奏復還舊
制次第興修其湖面水深之處除原有碎石叚落
外擇其最要或加排樁或添碎石坦坡河面埽灣
迎溜之處用樁石攩護足資抵禦而縴道橋梁閘
壩等工亦已一律完固矣
魚臺縣舊運河係明時運道自濟寧耐牢坡由牛
頭河至榖亭鎮出徐州鎮口閘屢受黃淤且經吕
梁洪之險明臣朱衡開新河改南陽至夏鎮道出
昭陽湖之東又被黃淤明臣李化龍復取東西二
泇水為源開河至江南皂河名曰泇河而舊運河
遂廢現在河形尚存且通舟楫界於微山湖之西
南上接金鄉之淶河柳林河由沛縣安家口至銅
山縣之茶城與荆山橋河相通乾隆二十二年河
臣張師載撫臣蒋洲會同
欽差臣裘曰修夢麟奏疏此河并濬牛頭河淶河柳林
河在上游言之則濟寧金鄉以下滙注之水皆有
去路而水患可除在下游言之則直接現在之茶
城河而脉絡貫通
泗河發源於泗水縣之陪尾山會合諸泉由魯橋
入運名為魯橋𣲖至兖州府城東向有金口石壩
遏泗水由黑風口㴠洞穿入府城會府河之水至
濟寕州之楊家壩一出天井入運名為天井𣲖一
會洸水入馬場湖瀦蓄因涵洞淤在河底来源既
已壅滯楊家壩用土堵築去路亦復隔斷每歲俱
有暴漲之虞乾隆二十二年河臣張師載撫臣蒋
洲會同
欽差臣裘曰修夢麟奏將黑風口涵洞改建減水閘楊
家壩亦改建石閘用板啟閉上下流通節宣有制
又泗水下流董家口扵十四年修建石壩減洩漲
漫之水由孟家橋逹蜀山湖旁分一股由貫家灣
之西出興隆橋仍會泗水入運因壩身過高每遇
水漲即溢入濟境東坡三十七年河臣姚立德撫
臣徐績以今昔情形不同泗水南趨轉為石壩所
累拆除董家口石壩展寬孟家橋疏濬馬坡以下
入湖尾閭俾水大之時直逹蜀山湖免致旁溢東
坡春間水小即于孟家橋以下築一土壩攔截仍
由興隆橋濟運從此泗水歸宿有路濟寧東坡一
帶亦不致有漫溢之患二十三年于新店月河内
新閘月河内仲淺月河内魯橋擺渡口修建涵洞
四座新店閘下四里灣修建单閘一座于秋汛過
後測量坡高于河即挨次起放以資疏消四十六
年儀封曲家樓漫水下注汪洋一片兩岸土石閘
壩等工盡皆淹沒单閘涵洞漫泡兩年全行坍䣃
于四十八年照舊拆修惟新店閘上之上四里灣
並無单閘涵洞緣坐當窪區宣洩甚暢歴年鄉民
呈請于此處開挖堤口以洩積水屢開屢築殊費
民力是以添建单閘一座以期坡水速消民田有
禆其兩岸堤工亦俱次第興修復還舊制惟坡面
水勢寬深迎風受險之處添砌碎石坦陂以資抵
禦
山東郯城縣城北禹王臺傳為大禹遺跡既鑿馬
陵山以導沭水復築臺以遏其衝俾由江南沭陽
海州注海不使會合蒙沂諸水入駱馬湖以為民
患故俗諺有沂沭不相見見面成一片之語明季
時郯令毁臺取石修城沭水遂無所禦康熙二十
八年
聖祖仁皇帝命河臣王新命建竹絡石壩約攔水勢該工
雖隸屬山東而實關繫江南之利病嗣是南省下
游數十年得以奠安又經河臣陳鵬年齊蘇勒先
後增設堤堰雍正八年山水驟發舊堰年久多被
衝潰水勢下注越運漫黃下游皆成巨浸河臣嵇
曾筠奏建竹絡壩工長六百餘丈補修堰工三百
五十丈下接郯宿沭河民堰以資捍衛河臣高斌
於乾隆元年以壩工坐當迎溜處所地勢尚有卑
窪恐難資捍禦奏加修裏戧石工以為未雨綢繆
之計每歲於汛水將發之前即𣲖撥南河目兵前
往住宿防守按期探報水勢小心防衛
毛城舖減水壩於康熙十七年河臣靳輔所建盖
因江南兩堤窄狹非若河東之寬廣以致水勢湍
激難免衝突是以於碭山縣黃河南岸之毛城舖
創建減水石壩宣洩異漲以護徐城一帶堤工其
所減之水由洪溝河至睢溪口歴揚疃土山孟山
陵子崔家等五湖澄清而至洪澤湖滙出清口以
助清刷黃紓患而兼收其利法誠善也迨後黃流
衝刷多成支河減水過盛下游永蕭諸邑屢被偏
灾上厪
宸衷河臣高斌奏將壩外迎溜支河七道俱經築壩堵
塞挽流歸正復於毛城舖口門内填築碎石以防
衝深又於壩外圈築土壩依時啟閉使黃水不致
減洩過多其壩下之洪溝河及睢河之灰谷堆燕
子口等處向患淺阻者俱經疏治通暢下逹五湖
藉以容蓄由安河入洪澤湖又將安河上游分流
之謝家溝挑通下逹汴河亦歸洪湖其間紆徐曲
折六百餘里均無阻滯之虞又於乾隆十一年以
徐城水誌長至七尺為度始行啟放毛城舖口門
至九月初一日即便堵閉蓋毛城舖為河南第一
蓄洩關鍵今得節宣有制蓄洩適宜而近河諸邑
民登袵席皆我
皇上洞&KR0662;機宜指示方略俾得遵循辦理惟查黃河大
溜挾沙而行其上提下坐之勢變遷不定所有分
洩引河必相度情形於漫灘無溜倒勾處所方可
引放若引河口門稍有迎溜之形即應堵閉另挑
倒勾引河以資宣洩惟在因時度勢酌量辦理以
期悉協機宜
蜀山等三湖均稱水櫃其在分水口以南者曰蜀
山湖週圍六十五里在分水口以北者曰馬踏湖
週圍三十四里每秋冬間由永定永安永泰三斗
門及徐建李家二单閘專收汶水至次年漕船盛
行則由利運金線及新河頭洪仁橋各单閘次第
宣洩分濟南北運河至南旺湖週圍九十三里在
運河西岸適當分水口之衝伏秋汶水異漲于蜀
山馬踏二湖未經收水之時先將渾濁之水由關
家大閘及盛進常鳴等七斗門掣入湖中使之洩
漲保堤並減運河淤墊向稱嚢沙不能出水濟運
乾隆二十五年在寺前閘下建設涵洞二座宣洩
濟運甚有禆益四十八年因上涵洞一座樁朽根
空墻石臌裂俱皆蟄䧟徹底拆修改建单閘閘底
落低二尺墻石加高二層宣洩暢利三十五年在
寺前閘上土地廟前添建石閘一座安置閘板相
機啟閉亦資濟運蜀山湖永定永安永泰三斗門
均僅寬一丈收水未足三十二年將永定斗門展
寬一丈八尺于四十三年大學士高晉河臣姚立
德奏將永安永泰二斗門改建二空橋落低七寸
收水甚暢復將引渠展寬培築圈堤並添建臨湖
斗門遇伏秋收水先將臨湖斗門閉板攔水停淤
俟水勢澄清即啟板洩入湖内不惟湖水充裕更
免湖心淤墊又蜀山湖臨運一帶堤工单薄受險
四十年河臣姚立德分别修砌石工並碎石坦坡
各加高頂土二尺以資捍衛
汶上縣何家壩坐落汶河西岸建自前明為洩水
北行入運之路乾隆十八年移于舊壩以下另建
滚水石壩長二十丈高一丈緣汶河分水口南多
北少雖將南壩接長北壩收短而何家壩壩身過
高北流不暢二十五年河臣張師載奏落低二尺
並濬壩下石頭口入運支河俾汶水北流不致偏
少並節南流過多之勢查此壩原修兩頭均係草
廂褁頭兼之壩身僅止单石一層跌水迎水又皆
短窄三十八年伏秋大汛汶水漲發溜勢汹湧致
將草褁頭冲塌壩身迎水跌水亦俱冲掀損壊全
汶北趨幾致奪溜河臣姚立德奏明壩身全行拆
修加添面石一層迎水跌水改修寬長兩頭改建
石褁頭接修雁翅俾汶水分洩舒緩以保稳固因
壩高河底五尺餘寸每逢漲水浩瀚分洩未暢四
十七年河臣韓鑅將中間十丈落低一尺遇汶水
長發由此分洩甚属暢利
東阿縣運河兩岸東高西下西岸沙趙二河水發
横衝入運勢甚汹湧東岸舊有之三空五空橋及
減水各閘皆高運河水不能消不特漕運維艱附
近州縣並虞汛溢撫臣鶴年曾于八里廟運河東
岸刨堤洩水由大清河歸海漲消有效乾隆二十
二年直隸督臣方觀承會同撫臣鶴年勘即此處
建滚水石壩一座面寬十二丈底高運河八尺嗣
奉
諭落低壩脊高于運河底七尺二十七年河臣張師載
並將五空橋照此尺寸落低沙趙河水由此減洩
均有限制三十一年伏秋汛内因汶河及沙趙二
河之水同時並漲致將平水三閘並五空橋座均
多掀塌河臣李清時奏照舊修整以資分導之利
並收濟運之益
衛河發源於豫省蘇門山之百門泉合丹淇湯洹
漳汶之水北逹天津海口昔年清濁二漳在直隸
境内原有支河由威縣寧津分洩迨直隸沙莊築
壩攔截分流之路全漳歸衛每遇伏秋雨水盛行
各河並注常至陡長丈餘渾流湍急無異黃河乾
隆二十二年山東州縣多有冲溢之區直隸下游
並有漲漫之患撫臣蒋洲奏加修兩岸民埝仰蒙
皇上痌瘝在抱寓賑於工堤埝藉得高厚可收捍衛之
益二十五年于板閘之下建做挑水壩順溜外挑
助汶敵衛每年廂修以免直灌今衛河又向西北
坐灣並不直注自閘口至衛河河崖新長淤灘甚
長且高汶水出閘六十丈始與衛河合流現在淤
灘較寬衛河河底亦漸淤高汶水不克建瓴冲刷
而雞嘴壩亦因變遷不能挑溜得力祗可護崖保
閘四十八年河臣蘭第錫奏於汶河兩崖對做箝
口草壩中留三丈金門隨時量置挨牌不使衛水
散漫倒漾汶水亦廂束下注攻衛刷沙藉免水患
欽定南巡盛典卷五十一
