欽定四庫全書
欽定南巡盛典卷首上
御製南巡記(乾隆四十九年三月)
舉大事者有宜速而莫遲有宜遲而莫速於宜速而遲
必昧機以無成於宜遲而速必草就以不達能合其宜
者其惟敬與明乎敬者敬
天明者明理敬
天斯能愛民明理斯能體物千古不易之理也予臨御五
十年凡舉二大事一曰西師一曰南巡西師之事所為
宜速而莫遲者幸賴
天恩有成二十餘年疆宇安晏兹不絮言若夫南巡之事
則所為宜遲而莫速者我
皇祖六度南巡予藐躬敬以法之兹六度之典幸成亦不
可以無言我
皇祖蕩蕩難名予藐躬瞠乎景仰述且弗能作於何有然
而宜遲莫速之義則不可不明示予意也盖南巡之典
始行于十六年辛未是即遲也南巡之事莫大扵河工
而辛未丁丑两度不過勅河臣慎守修防無多指示亦
所謂遲也至於壬午始有定清口水誌之諭(向来河臣率皆靳拆)
(清口恐干多費工料之議洪湖盛漲則開五壩下河一帶無歲不被偏灾自壬午三次南巡始定高堰五壩水)
(誌高一尺清口即開放十丈為凖俟秋汎後洪湖水勢既定仍如常接鑲口門嗣是河臣恪守此法數十年來)
(下河免受水患田廬並資保護)丙申乃有改遷陶莊河流之為(向来清口每慮)
(黃水倒漾康熙己夘春口迤皇祖南巡陶莊親莅河干閱視形勢命扵清西隔岸挑引河𨗳黃)
(使北因河臣董安國開放過早施復淤墊其後庚辰辛己壬辰甲午以及雍正庚戌歷命大臣會同河臣)
(籌勘挑辦功迄未就嗣以黃水倒灌舍開陶莊引河更無善策丙申春諭令河臣薩載詳悉履勘繪圖貼說往)
(返指示即於是年秋興工至丁酉仲春蕆事開放新河大溜暢達既免黃流倒漾之虞兼收清水刷沙之益因)
(命建詳河神廟以答神祐見御製碑訖)庚子遂有改築浙江石塘之工
(浙江海塘自戴家橋迄西皆柴塘不足資鞏護庚子南巡親臨閱視因飭該督撫于老鹽倉一帶改建魚鱗石)
(塘仍諭令存留舊有柴塘以為重門保障辛丑壬寅等年陸續採辦石料勘估建築至癸卯八月該督撫富勒)
(渾福崧等奏報石塘三千九百四十丈全行告竣)今甲辰更有接築浙江石塘
之諭(浙江海塘老鹽倉一帶魚鱗石塘雖已全竣而章家菴以西惟藉范公塘土隄一道衞護形勢单薄)
(不足以資捍禦因先期傳諭該督撫詳晰籌畫採石鳩工兹甲辰南巡親臨指示不惜百餘萬帑金降旨一律)
(接築石塘俾濱海黔黎永資樂利)至於高堰之增卑易磚(庚子南巡閱視高家堰工)
(據薩載請將三堡六堡等卑矮磚工加高予以磚工究不若石工之經久因命毋惜帑費一律改建石工分年)
(修甃以冀永遠鞏固)徐州之接築石堤並山(丁丑壬午乙酉三次南巡均至徐城閱視)
(河工形勢次第籌辦添甃石堤俱用石十七層以資鞏固其舊冇石工三段長九百七十餘丈較之丁丑新建)
(石堤短少二三層於庚子南巡時命嵇璜薩載會勘一律加高十七層又自韓山至奎山一帶向止土堰兹亦)
(一律接築石堤四百五十丈直連山脚俾濱河永保安居)無不籌度咨諏得宜而後
行是皆遲之又遲不敢欲速之為夫臣之事君其有知
不可而強諍者鮮矣河工關係民命未深知而謬定之
庸碌者惟遵旨而謬行之其害可謄言哉故予之遲之
又遲者以此而深懼予之子孫自以為是而後之司河
者之隨聲附和而且牟利其間也與其有聚斂之臣寧
有盗臣在他事則可在河工則不可河工而牟利宣洩
必不合宜修防必不堅固一有疎虞民命繫焉此而不
慎可乎然而為君一二日萬幾胥待躬親臨勘而後剔
其弊日不暇給焉則仍應於敬
明理根本處求之思過半矣予之舉两大事而皆幸以
有成者其在斯乎其在斯乎若夫察吏安民行慶施惠
羣臣所頌以為亟美者皆人君本分之應為所謂有孚
惠心勿問元吉予嘗以此自勖也至於克己無欲以身
率先千乘萬騎雖非扈蹕所能減而體大役衆俾皆循
法而不擾民亦亟其難矣斯必有以振其綱而挈其要
然後可以行無事而胥得宜寔總不出敬明两字而已
故兹六度之巡攜諸皇子以来俾視予躬之如何無欲
也視扈蹕諸臣以至僕役之如何守法也視地方大小
吏之如何奉公也視各省民人之如何瞻覲親近也一
有不如此此可言南巡而西師之事更不必言矣敬告
後人以明予志
(臣)等伏讀乾隆四十九年
御製南巡記大哉
皇言式型海㝢維時恭遇我
皇上六巡江浙
駐蹕行軒
親灑宸翰凡先後
時巡要旨焕乎如揭日月而行仰見
聖天子敬
天法
祖之鴻規
奎章彪炳永垂萬禩矣臣等竊由
御製遲速之論恭繹
平定两金川凖噶爾回部方略
聖謨
睿算疊奏
膚功悉與
記文宜速莫遲之訓相脗合臣等愚昩之見既已曠若
發矇兹恭纂
南巡盛典凡察吏安民行慶施惠諸大政見於
省方時者至鉅至隆寔為曠古所未有而尤於河防海
塘之修治仰窺
鴻猷碩畫悉本諸
宵旰之憂勤其間
親臨相度
指示機宜自辛未以迄甲辰行之以漸要之以久然後
長慶安瀾而益臻康乂誠有如
聖訓所謂宜遲莫速者而
宸衷淵默猶兢兢於敬
天明理之本原則所謂
皇極之敷言是彛是訓于
帝其訓者無以加兹而諸臣之稟承
聖諭宣力效勤要不過是訓是行以仰副
高深扵萬一爾臣等纂輯
盛典成書謹遵
旨恭錄
御製南巡記及乾隆三十六年
御製南巡盛典序冠諸簡端實足以總全書之綱領為
萬世之法式云臣阿桂臣和珅臣王杰臣薰誥臣
福康安臣慶桂拜手稽首謹跋
御製南巡盛典序(乾隆三十六年正月)
南巡盛典之作非朕志也兩江總督高晉輯書既成始
以入告念已成事不可止第南巡所經非獨江南也若
他省踵為之不益䋣且贅乎遂下軍機大臣議則請令
浙江山東直隸督撫錄其事系南巡者裒付高晉都為
一書斯體偹而文省乃俞之越歲而薈纂蕆事復郵進
以序請朕惟南巡之典亦遹率我
皇祖成憲祗奉
慈寧宣祺𨗳豫而民隱遐阻以勤以安不自暇逸廼肇自
冀兗達于淮海之域溯乾隆辛未以暨乙酉盖四莅焉
於凡風土之物宜吏治之善否民生之利病既諏覽而
規措之而所在耆庶婦孺臚懽祝
釐前于後喁趼項相望繄兹林總親愛之誠每見益摯然
敬惟
聖母春秋高而江浙經涂數千里頓置煩數非所以適
頤養也爰於四巡迴蹕時面勅東南諸大吏勿更以南巡
籲亦既衆喻之矣輯書者顧因是有言曰曩者鑾輅時
至慶惠迭行淪浹肌髓兹臣民顒跂懇欵既弗克申則
鴻典茂儀非是莫紀愷澤良政非是莫著碩畫深遠非
是莫循大文炳鑠非是莫偹予曰不然朕法
祖省方承
志尊飬惟其實不惟其文若夫慶賜所頒治要所舉咨度
所周罔不布在詔令洽于人心而觀風察聲以時賡識
大者揭諸石餘亦鋟詩文各集中尚不欲與文士競短
長奚以是敷敶扢搉為哉惟是翕河遵海係於澤國民
寧者綦鉅朕親履相度定清口水誌以衛下河培海塘
坦簍以騐沙漲與夫徐州之隄微湖之牐及諸河防興
作皆蘄於灑澹康乂綜而編孴之俾有司知所稽式亦
固其宜且使諸有土大小吏憬然於巡守本意各慎厥
職阜厥民不啻朕之入疆考詢毋忘毋怠而朕幾暇披
覽及之亦不啻蒼赤之瞻就依戀時在目前則是書又
未嘗不可作然朕之志實在彼而不在此序而付之剞
劂則從
皇祖序幸魯盛典例也
恭進
欽定南巡盛典表(乾隆五十六年十二月初八日)
(臣)等奉
𠡠纂輯
南巡盛典書成謹奉表恭
進者伏以
乾符握健帝車運為柄之衡
皇極敷彛寰庶殷近光之願
省方設教象中正以大觀
申命隨風取潔齊於重㢲是以負書荷劔軒裳訪道
之蹤刻玉披圖虞采紀遊之牒五嶽則文傳科斗
禹迹方行雙魚則輯瑞竹書湯馳不越然欲嵩瀛
效祉開椿笇之
八旬虹電揚暉衍瓜祥之
五代三千里河清海潤億姓孚顒五十年陽煦春涵
六&KR1741;懋舉夐乎尚矣未有如
今日之盛也欽惟我
皇上福基姒範
勤勅堯幾
合運會世而綂於元璿圖虔鞏
得位禄名以歸之夀泰筴洪延疆開䓗雪之途鴈臣
北嚮聲訖居風之國䳒瘴南諧
業業兢兢使安益安而治益治
巍巍蕩蕩非道可道而名可名盖惟
不息自強
無逸作所東西朔南暨即康常厪民依雨晹燠寒時
屢省時勤
法駕敷天裒對升中則&KR1772;視高山向海朝宗登祇則津
連㭊木依京遼瀋瞻
王迹於肇基祝嘏臺懷普佛光於慧照
帝謂淮海維揚州之域尤切疇咨人思天日為
聖人之容倍深望
幸粤自辛未之歲聚扵甲辰之春四奉
慈寧六繩
祖武宵雅卷阿之詠車庶馬閑青陽月令之辰布德和令
春祺首路井㕓披三輔之圖雨盖隨車
綸綍下十行之詔歌聞夏諺自纓笏以及士民景媚春
臺由齊魯而達吳越
躬臨瀆澨
面授宣房定水誌以瀉懸洪壩開十丈徙引河以疏倒
漾沙刷幾層易三堡六堡之磚工建魚鱗而甃石
相韓山奎山之土堰改鴈齒而築堤溯自絶域探
源視星槎而更遠方兹鉅工底績搴茭玉而無勞
載
莅瀛壖實屏浙水始老塩倉而剏建三千丈列碣重門
接范公塘以增修百萬金鳩材庀事東南保障耕
桑樂業于嘉湖南北漲坍薪楗收功於龕赭河千
里一曲波平竹箭之流海百谷之王壑淨鯷鮹之
彩此皆
求寧乙夜惟遲乂遲而斯合機宜所由效順寅方雖難
乎難而悉臻美善者也若夫
恩覃輦道
惠洽編黎裕粒食于茨檐每蠲丁賦厪芻粮於袀服重
賚鏹金道右鳩笻扶杖而寵沾榖帛班行鷺侣結
綬而
褒被璽書第詞賦于青衿榮搴桂譜軫誦絃於白屋額
擴芹宫
頒天上之寳書瑶華遠載起水心之延閣壁府分儲日
觀雲蠻砰隐則禮成檢岱金絲玉簡淵源則道契
升堂而况黜供頓之華
儉惟仍舊給堊丹之費
錫有頻蕃剪燭
安艫匭牘必勤夫
批荅鋪棻綺陌湖山盡入于
賡吟風麗日暄帶陽春之有脚壌韶轅頀福函夏以無
方是以萬祥應圖三靈蕃祉宜蠶宜稻合春鋤秋
杼以綏豐夀世夀人偕東棗西桃而獻瑞河如明
鏡榮光生貝闕之宫海不揚波息浪逮麟州之水
憑江魚而送喜飛章正達夫
属車快若木之凝華
潢胄又添夫奕葉紀歲陽於先庚後甲
天行符三日之期
宅皇心于夕惕朝乾
時成合六陽之數允宜丹青流絢臚萬國之歡心翠琬
鐫芳作億年之盛典臣等才慙塵代識陋扣槃展
渥慶於鴻儀先豫遊而誌喜扈末班于
豹仗親
指授而宣謨且也恭繹
奎文竊揆
宸念揭敬明之两字事並大於西師
頒稽式為一書典亦從夫
幸魯考前次畺臣經進曾裒甲乙之編欣今兹策府重新
櫽括
時幾之勅分門㭊類昉自卿雲晨露之歌旨遠詞文陋
彼白鴈赤麟之瑞敬呈
御覽伏候
睿裁一百卷琅函增秘
皇春並焕乎文章
萬六載夀㝢方新華祝同深夫衢壌佇見化騰雪徼豈
特江州海島被入疆有慶之
隆庥從兹珍弆蘭臺庶使登岱翕河闡揚厲無前之
偉績臣等無任瞻
天仰
聖激切屏營之至謹奉表恭進以
聞
進
南巡盛典前編表(两江總督高晉等謹撰附錄)
(臣)等誠懽誠忭稽首頓首上言伏以哲后勤民首
重巡方之大典盛王建極式昭輯瑞之隆文紀刻
玉於堯年榮河焕彩考披圖於舜陛卿靄騰輝禹
功載自塗山慶四方之和會周頌歌夫喬嶽朝萬
國之衣冠並皆著美於詩書允足垂光於史冊盖
惟法天行以緯化長綿不息之神順輿望以宣猷
大沛如春之澤皇王一轍今古同符非如賜酺殿
庭僅綴頌揚之什銘功泰岱但傳封禅之書者也
洪惟
聖祖仁皇帝
恩覃九有
化洽三無
問俗東南一德慶賡颺之盛
采風江海六巡行補助之文既两大之同流實萬年之
垂裕欽惟
皇帝陛下
治焕重離
功符出震巍巍蕩蕩仰
帝德之難名繼繼承承紹
鴻圖而大振纘
列聖無窮之統緒丕冐海隅日出之間擴
前王未有之版章宣威月竁天方而外既憲
天以祇事三靈叶大順之祥爰率
祖以攸行萬葉肇貽謀之善自
御極之十六載暨於三十年四勤
法駕敬奉
安輿欣愛日之舒長洽敷天之裒對
九重隆孝治偹尊養以豫
慈寧五載重時巡合曕就而申華祝時則春風鼓盪晴日
暄和
青旗徐展於京郊
彩仗遥迎於鎮嶽經鄒魯以臨吳地道路騰歡由淮
甸而莅海邦神靈效順迓
六飛之四幸欣瞻九九
龍車呼
萬歲之三聲競拜雙雙
豹尾則有十行
温詔施雨露以均霑五色祥雲捧
絲綸而下逮
天章炳焕懸日月之輝煌
睿藻繽紛燦雲霞之綺麗或蠲租免賦而三年蓄積益
擅豐盈或
賜帑留漕而四省倉箱倍資饒裕若夫河光獻瑞開億
萬年底定之勲海水恬瀾貽千百世奠安之福並
荷
宸謨之指畫屡蒙
聖訓之周詳載圖繪以流傳著堤塘之鞏固至於燔柴
望秩懷柔次及於百神賞爵褒功繒帛遞加於三
老擢英才於五字
講幄揆文陳大閱於六師
行圍奮武通程塗於水陸𨗳先記里之車考名勝於
山川用佐輿圖之志以及廷臣之奏疏大吏之敷
陳莫不上達
聖聰仰邀
天鑒是惟我
國家太和洋溢治化光昭
闓澤旁流
湛恩普被百數十年重熙累洽天下同風二萬餘里納
欵輸誠太平一綂
皇上於以上繩
祖武俯順民心歡情連冀兖之區喜氣徹斗牛之域青疇
綠野競傳夏諺之聲白叟黃童徧洽春臺之樂固
並王謨帝典垂萬古以常新應同玉檢金函夀千
秋而不朽臣等欽承
俞旨彙集纂修自畿輔而三齊越江淮而两浙恭載
四巡大典用昭萬世宏謨類分一十二門帙成百二十
卷輕塵益岱祇慚蠡測管窺弱霧輸溟敢擬皋颺
益之伏願
璇圖永固
金鏡高懸玉軸牙籖
宸覽每勤於乙夜松窗雲楝
睿裁遍訪於酉陽錫
御製之序文偹珍蔵於琬琰彰
聖朝之典則耀符采於星辰祝
萬夀以無疆日升川至荷
一人之有道海晏河清百福呈祥集三多而受祉九如
衍慶並萬寳而登豐則近光者喜溢燕雲詎惟浙
水東西歲歲企
省方之駕被潤者澤覃魯甸不特大江南北年年懷望
幸之情矣臣等無任瞻
天仰
聖踴躍懽忭之至謹奉
表恭
進以
聞
進
南巡盛典續編表(两江總督薩載等謹撰附錄)
臣等誠懽誠忭稽首頓首上言伏以瑞炳璿圖軒
后垂裳而播化祥凝翠牒伊耆刻玉而承庥修禮
器於虞書山川奠績徵豫遊於夏諺箕畢臚歡雲
祇肅天乙之壇獻令傳於子籙和會著姬宗之憲
懷柔溯自周京莫不彪彩金圅泰媪賚十華之劵
蜚文碧檢員靈恢九囿之符綿寳□以掦徽燦縹
囊而紀實從未有
乾行協健乘五位而鸞輅彌勤
離照懸輝馭六飛而龍光載錫如
今日者也欽惟
皇帝陛下
巍焕崇模
清寧合撰
撫辰調燭暢八表之淳風
握鏡陳樞萃三靈之榮貺
聲教被蜵涓蠖濩亭毒均敷
德威震烏滸狼㬻昄章式廓宏堂構而敬繩
祖武時乃有功
軫宵旰以廣裕民寧所其無逸四勤
灋駕溯重光以迄旃蒙載啟
鑾輿繇畿輔而臨江介
隆施茂浃
闓澤旁霑裒
盛典以成書卿靄絢赤文綠字弁
奎章而錫序榮光耀錦贉牙籖固已炳炳麟麟邁岱嶺
雲封之紀豈直熊熊奕奕嫓峒山虹宛之文猶復
俯眷輿忱屢慰蒼黎之嚮日頻勞
睿慮親籌河海之安瀾爰自庚子初春更屆甲辰紀歲
翠華重莅歡騰萬姓嵩呼
玉輅時巡慶溢九衢華祝下金隄之竹楗靈源探噶達
素而西甃錦石之鱗塘巨障鞏老塩倉以下風恬
河曲龍堂偃千里之波日麗瀛壖鯷壑静三亹之
浪
念絲粟皆關民力
特頒少府之金
謂糧芻悉本田功預截
神倉之漕十行
温詔
帷宫捐刻鏤之華四野熙春供億減輸將之額記法
廉於
屏扆鏘洋黻佩之班禮嶽瀆以琮璜砰隠淵祥之氣
爰乃展隆儀而近
聖道範親承懋
謙德以尊師心源默契
賜琅函於秘府三閣雲連增髦士於黌宫四門風動第
鳬趨之嘉頌
授緗簡而薇省羅英嫻虎旅於承平
御玉帳而柳營講武榮分縑粟尤殷
問歲於黃衣
寵賚旌題特重書年於絳老承歡
寳輦三章咏麟趾之仁送喜
璇宫五世衍螽斯之慶
時幾勅命封章勤答於
星廬
仁智歸懷篇什頻宣於
雲幄潄金壺而
濡翰琳琅騰七曜之輝秉瑶管以
摛文橐籥啟兩儀之秘
敬
天明理闡五十年兢業之神
體物愛民垂億萬載訓行之凖蓋惟
古稀天子久於道而百度惟貞
首出聖人入其疆而兆民有慶
仁滂施茂符川岳之高深
典鉅儀崇竝日星之焕爛有事則先庚夙
駕匪惟舉以五年無私而令甲頒
恩洵足超乎百代編儲金匱光華燭牛斗之躔輯彙璣
囊矩範協乾坤之度有冊有典告於文人是經是
程歸於
皇極謹奉
五六巡之隆軌續成一百卷之新書體裁悉凖乎前幀
帙有恢其朔宏綱鉅目玢璘鐫
王會之圖合璧聫珠閶闔展
帝車之轂紀休風於禹甸不數銀䋲金薤之蔵誌
渥慶於堯樽夐超玉匭靈書而上臣等識同窺管難以
繪天地之容智類挈瓶未易測滄瀛之量仰
鴻鈞之迭運新而又新欽
龍德之時乘旦兮復旦快編摩之就列慚挂漏之猶多
恭候
睿裁敬呈
御覽伏願
飭蘭臺而檢校
指示南針貯蓬觀以繙紬輝煌東璧從此就瞻靡懈遊
萬八千歲之春秋纂撰方新軼七十二家之紀載
介
純禧而益劭奏河清河晏以書祥慶
聖夀之無疆賡日升月恒而拜頌臣等無任瞻
天仰
聖踴躍歡忭之至謹奉
表恭
進以
聞
