欽定四庫全書
欽定南廵盛典卷六十五
祀典
(臣)等謹案治神人和上下莫重乎祀典五禮吉居
其一八政祀列於三王者所由合隂陽微顯以懋
三靈叶贊之治也其在廵守之年則方望之事無
所不通虞五年一廵守舜典著之曰柴望秩於山
川周十二年一廵守周頌歌之曰懷柔百神及河
喬嶽允猶翕河是也他若戴記所言法施於民則
祀之以勞定國則祀之能禦大災能捍大患則祀
之凡諸應祭法者要皆有舉而莫廢可知矣我
皇上至諴感神格於上下宥密孚顒固有默通於盥薦
之先者而尤以勤民為昭事之本於是
法
天行健稽古省方求瘼圖寧孜孜焉五十餘年如一日用
能位天地育萬物時和年豊百福輳至八蜡咸通
由是豫順以動
六廵於南覲民展義而諏吉
啟鑾必在上辛
祈榖禮成之後逮
屬車至止肇禋肆祀咸秩孔殷若
前代帝王若
先師
先聖以及嶽瀆之祠羣小祀之舉或
親詣將事或
分命祠官薦潔告嘉儀文燦偹其諸所謂先成民而後
致力於神者歟而實則秩祀之禮正以勤民牲帛
所呈豊融盻蠁書云至治馨香感於神明又曰山
川鬼神以莫不寧方今萬靈受職百榖時熟清宴
式昭和甘協應如響荅焉信哉乎享於克誠祭必
受福
一人有慶兆民賴之矣謹錄祀典第六
欽定南廵盛典卷六十五
祀典
乾隆十六年三月初十日
上諭内閣曰朕時廵至杭州
禹陵在望緬惟平成之德萬世永賴
皇祖聖祖仁皇帝曾親祀焉爰東渡浙江陟會稽式遵
皇祖舊典躬薦馨於宇下厥有姒氏子姓世居陵側應世
子八品官奉祀該督撫擇其有品行者一人充之
以昭崇德報功至意
乾隆十六年三月二十七日
上諭内閣曰朕省方問俗廵幸江寧鍾山之麓明太祖
陵在焉
皇祖聖祖仁皇帝南廵時念其為一代創業之君
鑾輿屢詣曠典光昭朕於駐蹕詰朝即命駕前往躬申奠謁
念本朝受命以來百有餘年勝國故陵寝殿依然松
楸無恙皆我
祖宗盛德保全之所致也令該督撫飭地方官加意保護
其附近陵地毋許樵牧往來致滋踐踏並曉諭各陵
戶知之
乾隆二十二年二月初五日
上諭内閣曰原任大學士内大臣高斌前任河道總督
時頗著勞績即如毛城舖所以分洩黃流設立徐州
水誌至七尺方開人不用其法遂致黃弱沙淤隠貽
河患其於黃河两岸汕刷支河每歲冬季必督率廳
汎實力填築近年司工疎忽因有孫家集奪溜之事
至三滚壩洪湖盛漲高斌堅持堵閉是以數年之間
下游州縣屢獲豊收其功在生民自不可冺至於癸
酉張家馬路及運河二閘之決則又其果於自信抑
且年邁志滿之失朕不得不治其罪而要其瑕瑜自
不相掩在本朝河臣中即不能如靳輔而較齊蘇勒
嵇曾筠朕以為有過之無不及也兹者翠華南幸追
溯前勞特沛恩綸用孚公論可與靳輔齊蘇勒嵇曾
筠一並祠祀以昭國家念舊酬功之典且亦使後之
司河務者知所激勸也該部其遵諭行
同日
上諭内閣曰昨以内大臣高斌前在南河懋著勞績特
頒恩諭令與靳輔齊蘇勒嵇曾筠一同祠祀更念有
明一代治河之臣最著者惟陳瑄潘季馴二人而季
馴之功實優於瑄運道民生至今攸賴今清江之湄
瑄有專祠季馴獨不列祀典朕甚憫焉其以潘季
與陳瑄並祀有司春秋致祭用昭崇德報功之典
乾隆二十二年二月二十八日
上諭内閣曰朕昨至浙江省城禮部未奏請遣祭已故
大學士徐本詢其故則以未入賢良祠例不致祭為
對徐本歴事
两朝宣力多年勤慎懋著即如前者過常州時已故之
廵撫潘思榘禮部尚猶奏請徐本視潘思榘為何如
耶朕廵幸所經郡縣名臣舊輔皆即致祭乃國家念
酬功之典該部自當慎重辦理何得膠柱鼓瑟乃爾
徐本着入本省賢良祠並着該部奏請遣官致祭
乾隆二十二年三月二十八日
上諭内閣曰浙海之神自雍正八年海塘告成時
特加褒封
勅於海寧縣地方建廟崇祀邇年以來海波不揚塘工鞏
固朕省方浙中親臨踏閱見大流直趨中小亹兩岸
沙灘自為捍禦濱海諸邑得慶安瀾利及生民實資
神明顯佑應於杭州省城之觀潮樓敬建海神之廟以
昭朕崇德答佑至意應行事宜該部其具以聞
乾隆三十年二月十一日
上諭軍機大臣曰惠濟祠風神廟大王廟行禮看過木
龍於惠濟祠龍王廟拈香其關帝廟令額駙色布騰
巴爾珠爾拈香
乾隆三十年二月二十二日
上諭内閣曰朕清蹕時廵所有經過地方大臣祠墓在
三十里以内者例俱遣官致祭原任大學士史貽直
之墓雖遠在溧陽念其宣力年久亦著加恩一體遣
祭以示優恤
乾隆四十五年三月初一日
上諭内閣曰朕鑾輅時廵凡大學士祠墓在三十里内
者例俱遣官致祭故尚書錢陳羣向在内庭行走人
品學問俱優著加恩𣲖逹椿前往致祭以示眷念舊
臣之意
乾隆四十七年三月初一日
上諭内閣曰朕前歲南廵駐蹕金山即敬書金山靈區
安瀾恒佑宏仁廣濟至德尊神牌位供奉神祠及回
鑾渡江時雖有風濤而御舟稳渡實賴
神佑不可不崇昭秩祀以答靈庥著該部載入祀典嗣
後每遇致祭之期著該部封香帛祝文送往交該督
撫親詣金山寺行禮
乾隆四十九年閏三月初七日
上諭内閣曰禮部奏詣明太祖陵儀注三奠酒每奠行
一叩禮前代陵寝於經過時親詣拈香自應較本朝
陵寢儀節有别然朕加隆前代禮數從優昨經過曲阜
親詣少昊陵孔陵皆行二跪六叩禮嗣後遇親詣前
代陵寝拈香俱照此行禮不必奠酒著為令
欽定南廵盛典卷六十五
