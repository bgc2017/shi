欽定四庫全書
欽定南巡盛典卷二十
天章(甲辰)(江南)
詩
入江南境
甫過三載復行春為戀民情望幸純踰古稀人應簡出
趁今健體一來巡當年壯者多成老此日觀之益覺親
却喜疆臣知我意不教綴景競竒新
六依
皇祖示江南大小諸吏韻
皇祖六巡南
聖量包山棷入疆詩示吏要義微言剖我每敬賡韻
崇謨服膺久仲春日已良駐蹕頓之首載咨爾諸吏孰非
民父母可有泣向隅可有萎棲畆斯皆爾我責瞻前莫
㤀後民艱不可忽官箴要當守有來瞻覲民千百以為
友老扶幼者挈馬前祝萬夀忍弗懷保之無逸言敢負
龍泉莊行館即事
江南兹首頓行館面平蕪綴景休煩飾樸風斯可娛官
方體召見民隠訪嗟吁林下老臣覲健談情懇吾
題行春堂叠庚子詩韻
行春豈是漫行春實政應教被萬民减賦蠲逋施次第
小廉大法最躬親諺曾聞夏休而助易首稱周元即仁
三歲重來當仲月電光石火迅誠真
降旨免江省積欠詩以誌事
三年積欠逾百萬(自庚子南巡蠲免江省積欠後甫越三年兹入疆伊始周咨民隠江寕藩)
(司所属又有未完地丁漕項等銀三十六萬七千五百兩零民借籽種等銀十五萬一千九百兩零米麥豆十)
(八萬九千七百石零蘇州藩司所属未完地丁漕項銀四萬五百兩零民借籽種銀一千二百兩零米豆三萬)
(八千九百石零安徽藩司所属未完地丁等銀三十七萬三千二百兩零民借籽種銀六萬一千九百兩零漕)
(項銀八萬三千一百六十兩零米麥豆六萬五千七百石零合計銀米共一百三十餘萬並降旨蠲免)重
矣民艱憐不遑豈是正供逋有意都緣借項廹無償(江省)
(未完積欠各属如江寧之淮徐等處安徽之廬鳳穎泗等處均因灾歉之餘致未完地丁漕項民借籽種口糧)
(等項為數較多蘇州藩司所属多獲有收是以積欠較少)追呼忍更施窮巷蠲逭因
教副省方雨雪早聞春澤好(據薩載閔鶚元奏江寧江蘇徐州等處於正月初九)
(初十十一等日得雪自七八寸至盈尺不等又據毓竒李奉翰等奏清河桃源等處於正月廿六七日得雨五)
(六寸春膏優渥麥收可卜豐稔)同民樂實沐
穹蒼
賜兩江總督薩載
節度江南歴多歲練於吏治悉河工惟應益慎勤諸事
勿以已知懈一躬不患士文武莫弛欲求民裕儉當崇
久而敬者晏平仲絜矩為師爾我同
賜江蘇巡撫閔鶚元
暫降頭銜旋賜復蹕途迎謁拜恩榮詎云為隠在父子
實不相同乃弟兄(閔鶚元前因其弟閔鵷元在甘省知縣任内捏灾冒賑閔鶚元不能先事)
(教誡又不舉奏是以降為三品頂帶以示薄罰旋予開復云)薄罰聊因明國法取長
仍以悉民情民情亦豈易言悉恒念其艱戒滿盈
駱馬湖
濟運應於節洩湖又在宣(此湖承微山諸湖下游常年藉以濟運而諸湖盛漲之年)
(又資以宣洩辛丑青龍崗漫口未合龍時曾降旨令薩載等亟籌去路據奏先將駱馬湖竹篓牐開放其餘各)
(牐壩次第啟放洩水由劉老澗下注六塘河歸海由是盛漲得以暢洩)節宣胥要矣宵旰
每厪焉幸得大河復早疏下口便(六塘河為此湖下口昨歲癸卯河復後幸)
(下口疏剔已暢微山湖消水已符舊誌較之丁丑孫家集漫口合龍積水至兩年始行消盡者情形迥别然又)
(恐分洩太過因將臨湖各牐壩次第堵閉收蓄水勢以濟今年重運)今過喜無事永逸敢
云然
度永濟橋四叠前韻作歌
澤國陸路行逶迤漸南野甸時見水水多可識近江河
䟽導宣防由此起丁丑逮今廿七年(永濟橋之水下注為六塘河歸海向)
(多淤埂丁丑南巡時經臨籌度命大學士劉統勲等履勘濬培添建牐壩禁民侵占逮今已廿七年矣)往
來經必慎勘視初惟六塘瀉夏潦俾之東注滄瀛裏辛
丑此乃有大頼微湖漲洩實資爾(初駱馬湖之水由永濟橋東注入六塘河)
(歸海辛丑因青龍岡漫口未經合龍降旨命薩載等查勘亟籌去路嗣據奏漫水由微山湖下注邳宿桃清運)
(河出楊莊口門歸海並將駱馬湖牐壩次第開放由劉老澗下注六塘河歸海俾來源雖大而去路亦多下口)
(疏剔各工著有成效)猶恐六塘不能容救急閘壩權折毁(薩載等奏將駱)
(馬湖竹篓牐先行開放其餘各牐壩次第啟放洩水由劉老澗下注六塘河歸海並開挑微山湖下之顧家莊)
(等引渠分洩水勢為一時權宜補救之計幸而運道湖河得保無虞昨歲癸夘春漫口合龍後一切善後條葺)
(牐壩各事宜均勒限趕辦次第完竣悉復舊時規制)昨歲癸卯河乃復善後仍要
勤修理事定之後益切懼事前之幸那可恃補偏救弊
别無能蒿目焦心良有以
順河集行館三叠舊作韻
登舫惟餘四日程恧行館傍宿遷城雖非擇地為指示
究是費財勞搆營暫倚忩紗迎日朗㡳須盆卉報春榮
壬(午)年乙(酉)歲庚之子指壁三賡一瞬情
過宿遷縣
辛丑青龍岡决後泛溢三湖不能納金(鄉)魚(臺)之間沙
逓澄(辛丑青龍岡漫口之水滙歸南陽昭陽微山三湖恐有淤墊屡經馳詢據薩載李奉翰明興等奏漫)
(水經由東省地方蕩漾停淤袤數百里至金鄉魚臺而下水色便已澄清)清水漲與運河合
(薩載等奏又稱漫水入江南沛縣境即全属清水其微山湖與運河連為一片之處並無黃色)沛邑居
上受灾重洪波直立侵城堞即今水退昏墊蘇計惟遷
縣無别法(江南沛縣因漫水下注城垣俱被淹浸受灾最重上年合龍後河復故道僅能涸出基址)
(欲令永遠安堵不得不酌籌遷移為一勞永逸之計因降旨諭令薩載於沛縣境内履勘高阜地方另建城垣)
(俾百姓易地安居永無水患隨據薩載等奏請於距舊城西南三十里之戚山地方建立新城該處地勢較舊)
(城計高五六尺烟戶本稠可資鞏固等語因令如所議行)宿預實亦臨運河幸而下
口分洩捷(宿遷雖亦臨運河然下口由楊家莊宣洩僅二百里本属近便又先經諭令薩載於李家)
(莊新河置壩以資啟閉辛丑秋薩載遵諭並開放李家莊新河由是下游得分路暢洩水勢平緩宿遷城郭田)
(廬幸保無恙)依然城郭民居安然已幾乎危業業去歲雖然
薄有收那容易復元氣洽扶老携幼覲光民對之益愧
調幕恊
過仰化集口占
老幼黎明日日添馬前輿後任翹瞻林林斯盡仰化者
思義顧名意未忺
可使由之不可知魯論歲越二千斯如云設教以為化
恐致翻成滋擾之
按由者率也率由舊章率性之謂道訓已詳焉又由
者因也因嚴以教敬因親以教愛則更親切著明可
使由之亦如是而已矣若謂聖人之教有不可使民
盡知之道吾知其不知聖人也因題此什更申明其
說如此
題展義齋(林家莊行館内)
展義顔行館循名應有為官方厪省察民隠悉諏咨綴
景非所喜樸風應切知載陽春氣動耕種莫稽遲
賜隨營王大臣及江南督撫諸吏食詩以誌事
駐蹕今朝近授餐頓館便隨行胥䟦涉共張更勤宣視
等頒筐篚開筵侑管絃同稱民弗擾是我意忻然
賜江南總河李奉翰
南河任久熟經權每助豫工更力宣常近危仍勵汝志
(前因李奉翰熟悉河務命往豫工堵築青龍岡漫口壬寅四月初十日壩工已掛䌫合龍十一日壩工陡蟄李)
(奉翰督率人夫搶救轉身時金門裂縫數尺李奉翰失足跌入被門䌫掛住傷胸夫役救護得全大學士阿桂)
(奏到深為憐念兹迎鑾境上因其河工勞績茂著賞給騎都尉世職即令其子鑾儀衛治儀正李慶徵承襲以)
(示優眷)不辭勞實致予憐而今河復雖無事益謹隄防戒
有愆兩字官箴爾其聽身惟勤與志惟虔
賜漕運總督毓竒
&KR1301;馬巡漕運恰遭河決危(毓竒由給事中派出巡漕旋擢内閣學士仍兼巡漕值辛)
(丑青龍岡漫口尚未合龍毓竒往來督察漕運無悮因擢為漕運總督)贊參頗中要來往
不辭疲遂命今職領幸當故道隨帮期速踰月(昨歲據毓竒奏)
(漕船尾帮於十月二十三日全數渡黃核計各帮回空抵次較常年可早月餘等語所辦甚為妥速)儘力
更逢時
題同和堂
君子和不同小人同不和而此云同和或乖聖語麽然
吾實有解君道包者多庶民胥小人殊彼邪正科(左傳云吾)
(儕小人即指庶民而言非君子小人之小人也)昨亦曾著論發明義研磨(君子小人)
(其界雖不可不明而其蹟則不可不慎唐虞黜陟未嘗謂之為君子小人漢唐宋明門戶朋黨之禍延及國家)
(皆其界太明而不慎其蹟之所致詳見昨所著君子小人論吾更思之若四凶應誠小人矣然舜惟殛一鯀其)
(三皆不至於死若其不至四凶之甚之小人必更多皆在聖人寬宥之中可知為君之道雖小人未嘗不育之)
(但不假之權而慎其蹟耳)况此巡方典休助諺無訛日日覲光者踵
繼肩相摩忍弗視如子隨路沛恩波
麥苖
隄外麥苖日日多向南暖潤綠婆婆萬民瞻覲紛蹂躪
心既惜之不忍訶(隄外麥苖新茁道傍老幼奔走就瞻不免踐踏心實惜之然念其愛戴誠)
(殷不忍加以訶斥也)
賜江蘇學政謝墉
江浙均為文物鄉非鴻博此任難當雖然尚藻豈其韙
必也窮經以是蘉雅正清真兹已鮮抺塗勦襲亦應防
士風淳則民風順敦化寧云虛設庠
題融春齋
融春前歲駐原在桂家莊(即近李家莊新運口)新乃不如舊李停
仍就楊(桂家莊行館向近李家莊新開運口因漕艘商船皆願行楊家莊中河舊口李家莊新運口仍)
(置壩不過為疏洩盛漲之用因命移建行館於楊家莊就近之處較前更為近便)因之徙行館
聊以憩書堂明日清江浦言登安福航(安福艫歴年所御南巡舟名)
閱中河楊莊口
皇祖六巡來往過楊莊定制乃無頗利聞不百不變法言
貴用中用戒訛(先是運道由清河縣之上仲莊牐出口形勢未順有助黃灌清之患康熙四十)
(二年牐十皇祖南巡指示形勢命扵楊莊改挑運口距仲莊餘里在清黃交會下游地勢順利舟行稱便)
(盖由實為聖謨獨斷酌中定制萬世永頼也)漕舸弗從新口渡商船原就
舊川多惟教置壩消滛潦却藉微湖減漲波(自康熙年間移改楊)
(莊運口後數十年來漕艘商船遄行利便嗣高晉請移中河口扵下游之李家莊以避黃河横衝抵溜之險續)
(經薩載以為楊莊河流暢出應循其舊上届親莅履勘以李莊挑河已成功不可廢諭令薩載扵李莊新運口)
(置壩啟閉以為䟽洩盛漲之用至辛丑青龍岡漫口下注微山等湖之水滙入中河宣洩不及即諭令薩載開)
(放李莊新河口由是微湖之水得藉此分路暢洩扵調濟實為有益而李家莊運口亦不為虚棄也)
楊莊閘六依
皇祖詩韻
河務都經
聖訓餘嘉謨千載利淮徐叮嚀大吏無多語慎守章程莫
懈疎
議河自昔若棼絲定志猶應堅不移燭理弗明設固執
其為害大亦當知
李家莊新河口誌事叠庚子詩韻
高晉昔議謂楊莊河阻之(往年高晉謂楊家莊中河口有黃河沙阻請另開運口扵)
(李家莊為避阻就夷之計)李莊開運口避黃應下移所費殊不多來
往路就夷利商及漕運隄壩工作施然而細體察待之
以歲時衆仍走楊莊新口行遲遲(移改李家莊運口雖為避黃河之沙阻俾)
(漕運商船得以往來便利起見然衆弗以為便及詢問薩載移改中河之事據稱楊家莊現在河流暢出盖移)
(改李家莊乃高晉一人之見未嘗詢謀僉同也)庚子躬履勘情形更悉知爰命
仍舊貫舊口原甚宜新口堅築壩以待洩漲為而竟得其
用洩漲两路費(庚子春南巡親行履勘楊莊河口原可仍其舊然中河設遇夏秋異漲由此李)
(家莊新河分洩出口亦為有益因諭令薩載置壩以資啟閉前歲黃河衝决微山等湖泛湖中河不能容因命)
(薩載將李家莊口門開放分流由是中河下游得分路出水勢漸平緩而往來船隻仍由楊莊出入云)凡
事豫則立居高恒念卑
渡河有作
昨日有風息夜半宵隂未雨霽晨清拈香
綵幕虔致敬(二月廿二日自楊家莊行宫啟蹕渡黃河例設綵棚拈香瞻禮河神)開櫂
蘭舟稳渡平蒙
佑匪今益予懼相親自昔篤民情迴看西北雲容重澤
霈豫齊庶利耕(江南境上春澤已霑此時不雨尚可山東河南及直隸之河間景州等迤南府)
(州各属望澤較殷兹西北一帶雲氣濃厚庶冀膏澤普霑利我春耕也)
陶莊
河神廟瞻禮叠庚子詩韻
瀆宗丁酉徙陶莊清口從兹弗患黃(向來清口每虞黃水倒灌自康熙已)
(卯春西隔皇祖南巡莅視即黃使命河臣董安國於清口迤岸桃陶莊引河導北因開放過早旋復)
(淤墊其後庚辰辛巳壬辰甲午以及雍正庚戌歴漾非命大臣及河臣籌勘挑辦功迄未就朕以黃水倒)
(開陶莊引河更無善策因命薩載詳細履勘隨繪圖貼說奏聞復扵圖内往返指示自丙申秋興工至丁酉仲)
(春工蕆開放引河溜勢暢逹河成命建河神廟以答神佑詳見御製碑記)爰敬河干修廟
侐永祈
神佑福民長更疏北岸防沙逼仍葺南隄挑水障(庚子三月)
(阿桂扵豫工合龍後至行在復命因令會同薩載查勘北岸陶莊新河據奏新河两頭已寬至九十丈其中叚)
(僅寬六十餘丈請扵北岸再開寬四十丈俾一律深通伏秋大汛暢注下逹其陶莊南岸木龍復經指示改建)
(三架以期刷沙挑溜均為有益)是日齋心謁
靈宇先春額手肅清薌合龍庚(子)歲叨
殊宥(庚子南巡扵二月初十日渡黃時展謁陶莊行河神廟竭誠默禱旋據阿桂奏十一日兩壩自合)
(龍黃河順歸故道之事及阿桂來行在細詢情形具奏二月十一日儀封漫口未合龍以前金門尚闊三丈水)
(深十一丈餘至午時忽報南壩沉墜驚往勘視則南壩埽根全勢移走陡與北壩接連爾時見機有可乘隨趕)
(緊填壓不三四刻立見斷流两載勤劬收功片刻實由河神默相非人力所能到也)復舊癸(卯)
年荷篤慶(儀封青龍岡漫口屡經堵築未就因命阿桂於上游南岸相度為改絃更張之計隨據奏)
(請在蘭陽至商邱一帶添築大隄開挑引河昨春正月復命阿桂前往扵三月初一日督同開放引河奔騰掣)
(溜暢注故道至十四日斷流金門合龍一舉蕆工實荷神庥默佑)宣導無能頻頼
惠曰虔曰悚兩增遑
閱木龍再叠乙酉韻示總督薩載總河李奉翰
架木為龍往歲成(清口木龍自前河臣高斌於乾隆五年奏請在南岸御壩迤下建設)
(木龍四架挑溜護灘甚為得力)圖於清口禦侵清河流期永北岸順沙
刷仍應南壩營(木龍之設原以挑溜掛淤俾扺禦黃水不使侵入清口自乾隆四十二年陶莊)
(新河既成黃水直北趋下不復有倒漾灌清之慮薩載又奏扵陶莊新河峙家莊南岸移建木龍三架添建挑)
(水壩一道以期挑溜北趋亦因時制宜之計也)咨度無非萬民計周防常切一
心驚天工人代垂明訓責在君臣共勖誠
觀清口出水誌三叠舊作韻
昔年清敵黃所慮黃灌㙲後乃改陶莊各行向東送(昔年)
(清口蓄清敵黃惟虞黃水倒灌自丁酉春移改陶莊新河溜勢暢逹東注去清口較昔遠五里扵是永免倒灌)
(之患)清口惟出清益易為蓄縱自從定水誌(向來河臣率皆靳拆清口)
(其東西两壩雖稱蓄清敵黃隨時拆築然司事者總不肯大擴清口恐干多費工料之議自壬午年三次南巡)
(親臨相度始定清口出水誌)惟微費柴葑下河免昏墊所全利實重
五壩率未開幸免為壑供三巡來往兹殷殷念民痛熟
籌乃定議自任斷聚訟(前此河臣不肯拆清口惟啟五壩以洩洪湖盛漲下河一帶盖)
(無歲不被偏灾自壬午年酌定以高堰五壩水誌高一尺清口即開放十丈為凖俟秋汛後洪湖水勢既定仍)
(如常接鑲口門河臣等恪守此法數十年來下河不受水患田廬頗資利益)河臣守此法先
事防而用所以數十年洪湖預留空幸在護民田肯詡
言之中其間惟戊戌河決南岸動洚流入洪湖鯨波甚
濞洶清口雖大拆瀚灝勢猶衆乃一開五壩燃眉救愁
偬(惟戊戌年豫省漫口之水入賈魯河由睢河渦河滙歸洪澤湖水勢陡長雖大開清口两壩尚宣洩不及)
(因諭令薩載等扵五壩留心預籌尋據奏清水勢大以次開放五壩仍命先期申諭吏民為之以漸不致潰溢)
(為患幸其時下河早禾已經刈穫未成大灾然可一不可再也)次第先諭民無告免申
控可一不可再慙吾善經綜蒿目切民艱翕河漫虚頌
閱河六依
皇祖詩韻
閱河往返六經營行所無行仰
聖行救弊補偏亦何藉拳拳惟慎守其成
惠濟祠
河宗稳渡紫霞舟巍煥
靈祠見舉頭五載一巡瞻廟貌民安物阜仰
前猷清南黃北居中奠平地成
天永世庥曰感曰欽念何已穹碑七字又教留
清江浦
緩御輕輿駐水營明當安福(安福艫御舟名)啟行程吳江浙海
胥厪意問俗觀風敢懈情棨戟扼津慎守禦(總河衙門建於此)
閭閻撲地計寧盈陶莊改後黃逾遠此日清江果是清
慈雲寺瞻禮叠庚子詩韻
玉林建寺碧雲濆(慈雲寺為順治年間僧人玉林所住小菴雍正甲寅皇考命淮關監)
(督建造遂成大叢林令其賜額曰慈雲寺追封玉林為國師仍派下承接云)
皇考重修題額文
當日檀那在提唱至今苾侣孰殷勤徒因路便遊而涉却
以昔緣戚弗欣(茲寺慈寧皇考賜額每此經臨俱恭奉瞻禮迴憶昔巡祇增感切是)
(以庚子詩有已是拊膺思昔日那堪翹首望慈雲之句)
屺
岵並瞻切悲念金剛徒憶曰如雲(世通行者金剛六如為鳩摩羅什所譯夢幻泡)
(影露電梵經留支所譯又有九如如雲如星如翳如燈四者合前夢幻泡露電為九如而無如影之支)
閱老壩
老壩本土築辛未命改石(老壩舊係土築辛未南巡命河臣高斌等勘估易以石工)
癸酉幸免患甲午終致厄(自老壩改建石工後節年保護鞏固癸酉年河淮並漲淮)
(安幸得免患至甲午秋外河南岸老壩口隄工漫溢大溜全注决口板閘淮安一帶被水房屋人口俱有坍損)
(城垣幸而未頽隨飭一面撫恤一面趕緊堵築扵九月初八日開工至廿八日合龍城市居民安業如故)幸
弗自詡功厄弗咎無益惟是慎修防俾民安枕席
閱淮安石隄四叠前韻
禹行水無事率並歸之海後世喜用智患多勞更倍然
而今古殊亦難怪沿改土隄易以石實在辛未載(淮城西北)
(人烟輳集舊雖有土隄難資保障辛未南巡過淮亟命改建石隄勅河臣高斌等勘估建築及癸酉河淮並漲)
(淮城幸頼石隄得全)亦惟救弊耳何有泥乘橇法遵
皇祖垂議鄙安東委(淮安府境當河淮交會又為運道咽喉關係緊要前明督漕侍郎吴桂芳)
(建議黃河衝決駸駸欲奪安東入海安東衆流滙圍其勢垂䧟不如棄之以拯全淮時雖未行然其論迂謬可)
(鄙我朝定鼎以來口以皇祖六次南巡徧歴河干壩築睿謨廣運首闢海導黃注海次闢清口閉六)
(高堰以障淮敵黃改運中河以避洪流之險挑直黃河各險工使水直行刷沙又疏浚引河增修牐壩隄工區)
(畫精詳具載治河方略中河臣遵守規制黃淮㡳績由是淮南黎庶咸登衽席)靳輔及高斌慎
守頗具楷(本朝善治河者首推靳輔恪遵里黃皇祖指示機宜開運中河以避百八十河湍悍)
(之險又大挑運河陳經理河工事宜八疏勞績茂著高斌才雖不及靳輔而辦理河務亦能盡心如毛城舖所)
(以分洩黃流於徐州設水誌必至七尺始開至三滚壩洩洪湖盛漲高斌堅持堵閉下河屡豐其功自不可冺)
癸酉頼以安甲午竟致殆(癸酉河淮並漲幸石隄保護淮城藉以安全至甲午八月)
(外河南岸老壩口漫溢大溜全注决口淮安板閘一帶俱被水淹當飭赶緊堵築自九月初八日開工至廿八)
(日合龍城市居民遷歸樂業两旬功蕆實荷天佑神助)亟命堵築之已成可中
罷廿日竟合龍飛報心為愷惟時籲
天佑往事憶猶駭
過淮安城
清浦開舟行不遠郡城埤堄見淮安輕輿露冕任瞻覲
膝下無殊赤子歡
寳應縣詠事
上元獲寳縣名改其寳已難定假真便使果真為瑞應
牝鷄可得救司晨
按高宗在位三十四年而改元十四上元三年以獲
寳改縣名為寳應夫三十四年中凡十四改元則一
元中不過三四年雖圖以鼎新為瑞耶予以為其年
不永非瑞乃不祥之兆耳且其時臣民難以紀年歲
亦何瑞之有此如市井所謂開張店面之為徒資笑
鄙至勝朝及本朝不為此惟以一元紀實誠足為萬
世法也
過高郵州
古邑嚴城稱覆盂覆盂之義可思乎以云射物堪嗤彼
若擬安邦實切吾老幼喜看圍蹕路香燈何必滿通衢
四隅近水真澤國百室求寧慎永圖
閱南關車邏壩
南關及車邏計洩洪湖漲清口定誌後封土恒一樣惟
值戊戌潦無已為一放(先是洪澤湖水漲必由山旴五壩洩之高郵等湖復不能容則)
(由南關車邏等壩東放下河每受其患壬午南巡閱視湖河情形始扵五壩酌定水誌如壩誌多過一尺即將)
(清口拆寬十丈湖水以次逓長則清口以次展寬俾清口既暢湖水宣洩有資車邏壩始得永遠堅閉二十餘)
(年來下河得免水患職此之故惟戊戌年儀封决口黃水由淮入洪澤湖不得已始啟山旴五壩以洩盛漲由)
(此逓歸下河)然先屡頒諭閭閻逭漂蕩早田幸復收賑借並
行貺(戊戌開壩之先預飭該督及總河等先期曉諭俾閭閻得早為遷避不致漂蕩又幸彼時早禾已收)
(晚禾補種無多復令將成灾之極次貧民分别展賑並借給籽種口糧以資耕作)豈能免向隅
迴思切惆悵
上方寺
維舟暫據鞍老幼任從觀如子遇父母同心發喜歡上
方莅非遠古佛謁修檀傍室頗點綴多哉弗耐看
竹西精舍
上方寺側搆精舍杜牧詩情繪竹西筠徑宜吟猶在曲
梅庭入畫欲開齊可憐春事將昌矣為嘱江南且慢兮
歌吹揚州唐已是借他空色偈全提
至維揚即事
維舟易馬策巡繮古寺先因到上方(舟行至揚州城北易馬先謁上方寺)
(瞻禮遂由陸路至香阜寺命舟)更復花宫易輕舫遂由溪路至行堂(登舟)
(由内河行至天寧寺行宫行宫内書堂向名之曰大觀)山情水態還如舊巷舞戶
歌覺倍常在此即當言此處民風須識尚輕揚
駐蹕天寧寺行宫三叠舊作韻
舊有行宫古寺邊曰門曰徑宿知便觀民仍復來斯日
題句分明識昔年春景物華繪天寳梅心柳眼入時妍
又何加富要惟教即景思之祇&KR0832;然
題大觀堂
設教省方標二義要惟不出義顒孚因之两字堂額此
惟是一心銘戒吾祇取樸淳供憩息微嫌藻繢太紛舖
我生觀在觀民也朱註雖通予意殊
觀之九五象曰觀我生觀民也朱註謂不但觀一身
之得失又當觀民德之善否是分為二矣盖九五為
君象君與民原一體民之治亂係君之得失休戚本
相關未有民失其生而君得安其生者因題大觀堂
申其說如此
萬夀重寧寺紀事
天寧寺後建重寧衆志殷勤未可停(昨歲两淮鹽政伊齡阿奏衆商籲請)
(於揚州天寕寺寺後增建寺宇以申忱悃念其出扵至誠因俞所請賜名萬夀重寧寺)祝頌雖稱
七月什莊嚴過甚梵王經却看植竹還植卉奚必有池
更有亭太守閒情留嶺在(梅花嶺在萬夀重寧寺旁府志載明吴秀守揚州時開濬)
(城壕積土為嶺樹以梅因名梅花嶺)幾株仍剰古梅馨
題春熙堂
重寧寺側堂詄蕩藹韶光老栢蔚今色時梅發古香玲
瓏湖石徑淡沱繡漪塘適以春熙額同民樂未央
俯鑑室
渌水泌圍階文鱗遊可數匡床近階置鑑影座中俯開
奩照鬚眉覿面忘賓主設云堪喻民其情大可覩
琅玕叢
琅玕叢裡小迴旋戞振聲清勝管絃如以雲棲幽逕擬
設施終覺遜天然
題慧因寺
萬事不離因一念應扵慧知因超能所解慧脫蒙翳因
慧非两途慧因無二致詎惟内典然繫辭見周易仁者
謂之仁智者謂之智
倚虹園
畫舫沿溪盪桂橈題園因近倚虹橋武夷九曲擬非謬
陽羡何年縮不遥(風土記陽羡亦有虹橋)真水假山頗遠俗紅花
綠柳已含韶新名舊號難究詰廿四中知第幾條(吴中數橋)
(以一條两條計之)
九峯園
城南背郭區野趣攬斯須三徑原宜句九峯列在圖瀟
然似山境犁若異塵衢源自平山放溯游烟舫紆
澄空寺
草河(源出平山流為草河)流此滙成湖湖上亭軒儼畫圖圖在鏡
中人俯鏡澄空一片性靈俱
遊康山
新城南界有山堂(康山在揚州新城南門内高三尺許無石骨當是昔時疎濬運河積土因)
(搆築山堂志書不詳所自亦考證之疎也)遺蹟其人道姓康(康山云因康海落職後來此讌)
(飲董其昌題名)曾是駐輿憶庚子遂教題額倣香光(庚子年南巡駐蹕時)
(因董書康山草堂額筆法殊不類香光遂倣董法重書康山草堂四字題額賜之)重來園景皆
依舊細看碑書未異常(草堂内復鐫有石刻米芾欵城市山林四字筆法無竒亦似偽)
(作)述古雖訛近文翰一遊精鍳不妨詳
倣董其昌書對山樓因成口號
草堂前度辨其假今覺對山亦未真(康山以康海落職後來此讌飲得名)
(舊有康山草堂四字額欵署董其昌書然筆法實不類因倣董法重書四字賜之庚子南巡有即事詩辨其偽)
(兹重遊康山見有對山楼亦署董書而偽更甚因復仿董法書額以賜)更倣董書為題額
他時應有識真人
題净香園
沼園得號本因蓮此際花遲春仲天碧水中寧無藕在
心蓮香净豈非然
怡性堂
步入琳瑯徑書堂我所顔净迎綠坡曲香待碧波潺(是園)
(以竹净荷香得名竹則未秋荷仍待夏也)忩外真筠攬座中假竹攀(是處庭中植竹)
(座間復刻木為琅玕)虚虚實實處怡性色空間
青琅玕館
問㡳泠泠拂耳過琅玕叢裡奏雲和莫嫌个个聯肩臂
君子由來豈厭多
趣園
沿隄柳葉護梅花步入溪園清且嘉此是揚州絲管地
可知日涉有陶然
半畆塘(在趣園内)
借問何成趣趣因竹及梅竹香留(去聲)冬翠梅野笑春開
半畆波不作一奩影與陪天然澄照處五載偶重來
蓮性寺
四面波圍一嶼迴蓮宫示性額楣懸春光六月花未放
未放句誠提以全
功德林口號
平山左側聳雲岑梵宇向稱功德林度盡衆生始成佛
两言未識佛初心(佛之深願度盡衆生方成佛道則功德二字佛所弗居也)
遊平山堂叠壬午詩韻
大觀堂外命輕舟一卷圖中作勝遊(向有平山一卷圖畫之諺)恒此
尋詩為即景不妨認性且隨流(隨流認得性出禪宗語錄)
因如且慧不妨有慧豈依因本自無(行宫右側即慧因寺登舟必由此)
輸與寺僧粥飯罐即曾於此做工夫
平山數典憶前朝六一風流事未遥記取維揚歐氏宅
不殊閩海蔡家橋
木蘭不藉棹歌聲黃鳥音傳烟柳横故事何湏舉柑酒
生生萬物遂其情
南來初見此平岡濟勝依然步不妨祇事詩情輸韋莊
杜(牧)那更畫意學倪(瓚)王(蒙)
寺傍精舍八忩空騁望來途一水通海闊天空點也意
笑他綴景太求工
豫遊回首不堪思豈謂今來獨憩兹
聖日(有賢守皇祖御書清風堂)
慈暉徒憶昔行雲流水可觀時
黔黎雖聽頌聲揚却我猶慙一德凉老矣不期重問景
吟留八首賞烟光
文滙閣叠庚子韻
天寧别舘書樓聳向已圖書貯大成(此閣成於庚子亦仿范氏天一閣之)
(式為之曾頒貯占今圖書集成全部)遂以推行庋四庫(壬寅秋以四庫全書分弆文淵文溯)
(文源文津四閣者均可按期蕆事因思江浙人文最盛士子願讀中秘書者不乏允宜廣布流傳以光文治敕)
(扵揚州之文滙閣鎮江金山之文宗閣杭州聖因寺之文瀾閣各貯四庫全書一分俾士子得就近觀摩並飭)
(發内帑銀百萬扵京師僱覓書手繕錄全書三分驛致弆閣以昭我國家藏書美偹教思無窮之至意)况
因舊有匪重營西都七略江干現東壁五星霄際擎却
待鈔完當驛致文昌永古煥重甍
命頒布四庫全書時許願讀中秘者抄錄毋靳詩
以誌事
發帑增鈔書四庫更非捷徑為崇儒(前因江浙為人文淵藪特命繕寫四)
(庫全書三部分弆揚州文滙閣鎮江文宗閣杭州文瀾閣俾士子得就近鈔錄傳觀用光文治其鈔錄書手皆)
(特發内帑僱覓不致濫邀議叙為仕途捷徑也)擬公寒士廣聞見預禁守臣嚴
護符(全書繕竣分庋三閣後恐地方大小吏過扵珍護致徒供插架無禆觀摩因復降旨曉諭有願讀中)
(秘書者許其陸續領出廣為傳寫但令督撫等派委妥員董司其事設立收發檔案登注明晰不致遺失舛錯)
(俾多士得殚見洽聞以副朕樂育人才稽古右文之至意)褒博三倉實富矣精英二
酉任觀乎欲期寰宇敷文教濟濟明廷治贊吾
塔灣行宫六依
皇祖詩韻
最古行宫樸不華
奎章拈韻六之麻(塔灣行宫乃曾經皇祖南巡時所幸舊宫規制樸素御題詩用六麻)
(韻恭依賡和者亦六度矣)
一心無繫於何繫四海為家即此家熟路重來識堂搆行
春寧為賞烟花
庸歌六次依成句摛筆於斯興正奢
題承煦堂
高旻寺側開行館(是處行館建扵康熙四十二年)來往於斯駐蹕常庚
子當春攬雨意(前番駐此逢雨)甲辰即景喜曦光(是日晴)松蒼竹
翠天然朗茶朵梅英自在香萬姓歡欣承
煦嫗由來
皇祖聖恩長
得閒堂叠庚子詩韻
古稀有加四步履尚能強遂造山房迥平臨烟野光柳
隂欲籠院梅馥不藏堂閱五春秋矣爾閒我祇忙
塔灣行宫五依
皇祖示江南吏韻
奎章五依韻雲館六番經階俯青蒲刺簷齊綠竹亭念民
心有惻訓吏視無形遊豫非玩景欲吟筆輙停
過瓜洲
錦春園外換江舟渡指金山路不修(向午出瓜洲西運河口渡江水面寬)
(闊距金山行宫較遠前歲據薩載伊齡阿等奏以瓜洲城中有跨河一道上通運河由閘下逹大江若對渡金)
(山計程止二三里繞越長江之險兼避江面之寬商民來往均為利便等語因俞所請開濬兹舟行經過果覺)
(較前近捷且避中泓大溜云)風靜浪平藉
神佑漕艘商舫惬羣謀鎮城自古衝而要民舍於今富
且稠詩話寬夫(蔡)傳置閘却憐潮不到揚州(按蔡寬夫詩話潤州)
(大江本與揚子橋對岸而瓜洲乃江中一洲耳故潮水悉通揚州城中唐李紳詩云揚州郭裏見潮生自瓜洲)
(以閘為限不惟潮不至揚州亦不至揚子橋矣云云今瓜口雖有由閘之名而來往經臨實未見閘况江潮盛)
(長亦非一閘啟開之所能限制向嘗作廣陵濤疆域辯訂正訛悮亦見記載家附會遷就每不免失實耳)
欽定南巡盛典卷二十
