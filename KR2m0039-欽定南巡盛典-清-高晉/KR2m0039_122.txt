欽定南巡盛典卷八十九
奏議
(臣)等謹按劉勰有云唐虞之世敷奏以言奏者進
也言敷於下情達于上也帝王聖神廣運渙號聿
頒于時百爾臣工祗服訓詞敷陳政要故在上者
莫不有以進考夫為治之說而為之試其言以要
其功至若時届省方鴻儀懋舉禮俗政事教治諸
大端與夫康樂和親安平之盛軌疇咨所及羣策
畢宣斯則奏議為尤備矣我
皇上道隆千古知周萬物然猶
聖不自聖俾芻蕘一得咸可上陳
黼座以備采甄至於
法駕時巡則
沛恩膏飭吏治興文教振戎行所以懋慶賞而廣化澤
凡属在廷之臣守土之吏無弗遵循
訓諭實力措施其間参預末議條上封章斟酌舊典隨
時損益又仰邀
睿斷而奉行焉爰自辛未
翠華南莅由是而丁丑而壬午而乙酉暨庚子甲辰綜
括羣議式敷
鴻猷章程明備品式咸周蓋抒忱而竭藎者羣力之勤
宣也兼聽而並觀者
一人之睿哲也皇矣偉哉亘古之宏規
熙朝之鉅典也上軼隆乎往牒下垂範乎來兹而司事
之臣忝對揚之列附名簡末其為榮幸又何加焉
謹輯
奏議第十二
欽定南巡盛典卷八十九
奏議
乾隆十四年九月十二日两江總督黃廷桂等奏
言竊惟省方肆覲聿昭
盛世之宏規問俗觀風動關民生之休戚我
皇上勤求治理涵育羣生
清問不輟於宵衣民隠時陳於
黼座固已
德洋恩溥遍被寰區
厚澤深仁均霑海宇而江南一省民物殷繁首推重地
尤為
聖心所眷注自十有四年以來教育生成蠲租減賦偶
值偏災旱潦賑恤普逮窮簷大興水利工程沮洳
皆成沃壤凡所以為民奠室家而謀樂利者已無
隠之不周無微之不至是以羣情愛戴浹髓淪肌
其瞻雲向日之誠亦倍深於他省臣等採聽風謠
諮諏輿頌咸以我
皇上民依厪念不憚勤勞前者西幸雲中晉水臺山共
仰光華之盛東巡泰岱青齊魯甸同霑雨露之膏
惟茲江淮之地帶水非遥獨不得一邀
翠華之臨幸延頸企足朝夕以祈衆口同心歡迎恐後
此實出於全省紳耆士庶之至誠臣等不敢不以
上聞者也且江省襟帶黃淮素稱澤國河工疏濬事宜
關係民生運道年来固竭力修防而安瀾未能永
奏至於水陸營制布置雖周而操防未為盡宜士
技難必精練一經
鑾輅親臨黃運河湖之全局江衝海汎之戎政悉在
聖明睿照之中諸凡修守機宜操防要領(臣)等親承
指示庶幾知所遵循籲懇我
皇上俯稽典禮下順輿情
恩賜俞允南巡江省覽三吳之風俗惬憶兆之歡心行
見山川草木盡荷光榮營伍河防均叨利賴臣等
與合省臣民曷勝欣切瞻望之至奏入
上諭曰大學士九卿議奏
乾隆十四年十月初五日大學士公傅恒等奏言
臣等竊以易載省方詩歌時邁書稱五載一巡狩
禮記天子巡狩望祀山川陳詩納賈周禮王巡狩
職方氏戒於四方攷職事無不敬戒風俗通曰道
德太平恐遠近不同化幽隠有不得所者故自躬
親行之此典籍所記皆以巡方為大典也洪惟
聖祖仁皇帝澤溢萬方
恩覃九有六十一年勤求治理
翠華臨幸時殷安阜之懷百千萬姓普被
鴻仁綠野歡呼屢遍江淮之域恭查康熙二十三年二月
内吏科給事中王承祖
疏請燔柴泰山過
孔林觀禮器九卿等議准奉
旨著候旨行九月由泰安登
岱致祭乘舟至江南
閱隄工抵蘇州還
駐江寧
回鑾過魯
親謁闕里二十七年九月工部尚書蘇赫奏請
臨河指示修築二十八年正月奉
諭諏吉南巡閱視中河至浙江會稽三十八年正月奉
諭黃淮為患廷臣咸請親臨指示為一勞永逸之圖二月
奉
皇太后啟行
親閱高家堰歸仁隄由蘇州
幸浙江四十年十二月河道總督張鵬翮疏請河工甫就
善後之策及應修之處請
親臨指示四十一年九月奉
諭昨年冬月河臣張鵬翮曾以河工善後之策及應修之
處請親臨指示茲當農事之隙輕装南下自徐州一路
循視隄塘至德州
回鑾四十二年正月諏吉啟行
閱河工至蘇州杭州還
駐江寧四十四年正月奉
諭黃河工竣未經親閱今欲特莅其地減從輕装循河南
下二月
駕發京師至張家灣登舟
閱河工至蘇州松江
幸杭州四十五年正月兩江總督阿山等奏稱高家堰三
壩等處河工在於泗州之西溜淮套開河工程重
大請
親臨指示四十六年正月奉
諭九卿集議再三陳請朕以諸臣之言奏聞
皇太后祗遵
慈命擇于本月二十二日啟行閱河舟楫往返不御室廬
至五月
回宫𬗟稽
巡省之鴻規具沛臣黎之
愷澤修防固而河清海晏永慶安瀾蠲賑頻而巷舞塗歌
齊聞擊壤采風詩則俊乂遂觀光之願宏赦宥則
吏民蒙觧網之慈大川喬嶽聿隆望秩之文古聖
前王並修享祀之禮道路禁修除之擾都衢戒侈
麗之風凡兹一豫一遊莫不以休以助是以涵濡
聖澤父老猶扶杖以翹思炳焕
天章泉石亦含膏而耀采此則
聖祖之屢巡允著
熙朝之盛典者也臣等稽史冊之成憲亘古為昭誦
祖德之鴻休於今為烈欽惟我
皇上以孝法
祖以惠安民两間之德同流四海之情必達不自暇逸時
省春秋晉地山河已燦卿雲於復旦魯郊秩祀尤
光爼豆於千年維彼江南素稱澤國治河濬澮重
興明德之思陸守水巡曲盡衛民之術前此偏災
偶告賑恤頻施既而維正輪蠲輸將盡免自東自
西自南北㒺非戴高履厚之倫曰淮曰泗曰江河
尤勤就日瞻雲之願盖受恩倍切宜望
幸彌殷此两江督臣黃廷桂等所以有恭請
南巡之奏也且淮黃雖已底績其决排疏瀹尚待
睿訓之提撕山海固屬敉寧而聫絡巡防還祈
聖謨之指示此非徒封疆文武大吏願奉
属車之清塵抑亦東南朝野諸臣冀迓
鑾輿於吉日臣等會議應如該督等所請
示期巡幸用慰輿情龍蟠虎踞之山望
六飛而呼萬歲火耨水耕之衆迎
萬乘而祝三多水利修則旱澇無憂武備飭斯干城永
賴服先疇而食舊德盡歌
有道之長沐膏澤而詠勤勞永戴
皇仁之厚矣恭候
命下所有應行一切典禮及附近隣省經由道路預備
事宜臣等交各該衙門另行詳議具奏請
旨遵行奏入
上諭恭載
恩綸
乾隆十四年十二月十九日戶部奏言據福建道
監察御史陸秩奏稱江浙兩省錢米向來昂貴錢
價每京平紋銀一两僅易大錢七百文及六百八
九十文不等米價自上年撥賑東省之後每石賣
至三两及二两四五錢不等今歲年榖順成始得
平減我
皇上痌癏在抱念切民依將来
翠華巡幸江浙萬姓歡呼統計隨
駕官員跟隨人役以及外府外縣各鄉各鎮雲集省會
之地不下數十萬人而江浙錢米止有此數一時
騰貴勢所必然查乾隆八年
駕幸
盛京
特頒諭旨將本地庫貯錢文設局官賣以平市價現有
成效可稽乞
勅諭江南督撫將運京銅觔酌留數十萬觔分發江浙
两省錢局增加鼓鑄存貯司庫俟
聖駕臨幸届期將一半設立官局減價變賣其餘一半
或
賞賚兵丁人役之處即將此項錢文給發泉布流通市
價不能昂貴再懇
聖恩將十五年冬季應兑辛未年漕粮江浙每省截留
十萬餘石亦於
聖駕抵江抵浙之時令該地方官装載船隻在蘇州之
楓橋杭州之墅河減價平糶則米價亦不致驟長
以上二項只湏運京脚費之需儘敷減價官賣之
數既於
國家倉庫無虧實與
巡幸地方有益奉
硃批總理行營王大臣會同該部議奏欽此臣等伏查
本年九月两江總督臣黃廷桂等恭請
皇上南巡經大學士九卿遵
旨議奏應如該督等所請
示期巡幸用慰輿情蒙
諭依議允從南巡之舉當在辛未年春欽此今該御史
陸秩奏稱將來
翠華巡幸江浙萬姓歡呼統計官員人役以及外府縣
各鄉鎮雲集省會不下數十萬人而江浙錢米止
有此數一時騰貴勢所必然乞
勅諭江南督撫將運京銅觔酌留數十萬觔分發江浙
两省錢局增加鼓鑄存貯司庫届期將一半設局
減價變賣其餘一半或有
恩賞以備給發泉布流通市價不能昂貴查江蘇浙江
現在開爐鼓鑄錢文充裕市價理應平減至我
皇上臨幸江浙
駐蹕省會一時人數雲集恐錢價驟昂其設局平賣之
處自應預為辦理查江浙两省歲鑄錢文除搭放
兵餉外每年俱存有餘錢浙江乾隆十三年鼓鑄
奏銷案内䦕報現在實存節年餘錢三萬八千八
百餘串江蘇乾隆十二年鼓鑄奏銷案内䦕報現
在實存節年餘錢四萬三百餘串均未據報部動
用再加十三年以後至辛未年春約計两省所存
餘錢共有十餘萬串以鼔鑄銅觔計算約用銅四
十餘萬觔已符該御史奏請酌留數十萬觔之數
毋庸將滇省額觧京銅再為截留應將前項存貯
賤文行令各該撫如數收貯以備應用再查浙省
本年報部收買銅觔有一百四十餘萬觔江蘇有
三十餘萬觔是現在銅數均属充裕若再量為增
鑄備用更属有益應令各該撫即於現設爐座内
酌量通融加鑄毋庸添爐以節浮費至届期作何
設局官賣之處應令各該撫斟酌妥辦務使錢價
平減其沿途經過地方亦應預為查辦毋使價昂
至奏請應兑辛未年漕粮江浙每省截留十餘萬
石令該地方官装載船隻在蘇州之楓橋杭州之
墅河減價平糶之處臣等伏思
聖駕臨幸江浙其隨從官員人役至各該地方需米必
多米價難免昂貴若酌截漕粮減價平糶實與隨
從之官役及各該地方之小民日食均有禆益
應如所奏將江浙二省乾隆十五年冬應運漕粮
内每省截留十萬石以備平糶至所留漕粮應截
何属米石並截留米石装載船隻應在何處平糶
應令總漕會同各該省督撫各按地方情形妥協
辦理報部查核奏入奉
旨如議速行
乾隆十五年三月十四日黃廷桂奏言竊查江蘇
省寳蘇局鼓鑄青錢原設十六爐座每年正勤二
十八夘鑄出錢文向係每月一成搭放各營兵餉
繼因乾隆十一年銅鉛不敷當經前撫臣
題准部覆暫停八爐止設八爐鼓鑄餉錢減為間月
一成搭放俟銅鉛敷裕之日仍復八爐照舊辦理
續因蘇局銅鉛錫觔已敷十六爐座之用現在存
錢無幾以之搭放兵餉及將來
南巡需用恐致不敷經署撫臣雅爾哈善咨明戶部將
原停八爐於乾隆十五年照舊復設鼓鑄今御史
陸秩奏請於
翠華臨幸之地截留銅觔增加鼓鑄經部議覆江蘇乾
隆十二年鼓鑄奏銷案内䦕報現在實存節餘錢
四萬三百餘串均未報部動用再加十三年以後
至辛未年春約計所存餘錢共有十餘萬串毋庸
將額觧京銅再為截留應將前項存貯錢文行令
如數收貯以備應用再江蘇現在銅數充裕若再
量為增鑄備用更屬有益於現設爐座内酌量通
融加鑄毋庸添爐以節浮費至届期作何設局官
賣之處應令斟酌妥辦務使錢價平減其沿途經
過地方亦應預為查辦奉
旨依議速行欽此臣伏查乾隆辛未年春恭逢
聖駕南巡隨從辦事官員人役同時畢集而外府州縣
紳士耆民心殷瞻仰亦必千里恭迎人口既多需
錢自廣仰荷
聖恩洞鑒俯允部議行令籌辦臣查江蘇省乾隆十二
年鼓鑄奏銷案内原報存錢四萬三百三十三串
零因十三四年減爐鑄錢不敷一歲搭放餉錢之
用已將前項存錢統入乾隆十三十四两年餉錢
通融凑用現今截至乾隆十四年年底止實止存
錢二萬三千六百一十九串零今乾隆十五年雖
經復設八爐鑄錢但查搭放餉錢乃
皇上優恤兵丁之曠典前因減爐錢少是以減為間月
一成搭放原經曉諭兵丁俟復設爐座之日照舊
按每月一成搭放今既復設十六爐座餉錢亦應
仍照舊例按月一成搭放共計一歲需錢八萬六
千七百八十三串零以原設復設十六爐歲共出
錢九萬五千三百三十七串零計算僅存餘錢八
千五百五十四串零加之舊存餘錢二萬三千六
百一十九串零亦止存三萬二千一百七十三串
零查江省境内
車駕經臨之處自北而南共有二十三州縣道路綿長
需錢甚廣前項存錢實不敷用但若添爐鼓鑄未
免又需建房添設爐具等項誠如部議致多浮費
似應遵照部覆於現設爐座之内酌量通融加鑄
庶為允協隨經行據署蘇州布政使和其衷議覆
寳蘇局現設十六爐座正勤二十八夘之外酌再
暫行加鑄八夘歲可得錢二萬七千二百三十八
串零又查十六爐每歲應用工料價值向係支給
錢文今應按照時價庫平給銀買辦又可節存錢
二萬一千三百八十八串零連前存剰餘錢共可
得錢八萬七百九十九串零以此分發
聖駕經由之各州縣仿照
巡幸東省之例設局委員官賣足可流通平價如有餘
剩留充下年搭放兵餉之用所需添鑄銅鉛錫觔
現有存局及委員採運足敷應用此項所添八夘
原為
南巡暫時需用應俟乾隆辛未年即行停止仍照舊例
二十八夘鼓鑄臣復加查核加夘添鑄不增爐座
既省建屋製具之費而錢文又得敷裕流通誠於
公事有益除經飭令照議妥辦一面咨明戶部外
至届期作何分𣲖設局官賣之處臣等自當籌酌
妥辦務期錢價平減以仰副
聖主念切民依之至意奏入報
聞
乾隆十五年六月十九日黃廷桂奏言竊查明春
恭值
聖駕南巡漕臣瑚寳奏辦粮艘迴避一摺奉
旨交臣辦理查瑚寳摺内議將江浙两省起運船隻較
往年收兑䦕行均早二十日原属預籌之意但江
江南北民間穫稻遲早不同有八月底九月初收
割者亦有九月半後方始收割者所以向來䦕徵
俱在十月初旬以後今歲䦕徵應飭有司運弁旋
徵旋兑徵完即可兑完兑竣即令䦕行均不許少
有延捱如此辦理可較往年赶早十餘日凡可以
催過宿遷者上緊催䟎速挽前進其不能催過宿
遷者亦不必預先指定灣泊之處盖緣粮船重大
風有順逆惟在臨時相度擇地停泊迴避或有帮
船一時迴避不及者即於河身寬闊處所挨次停
泊一邊恭候
御舟過後統令兼程遄行北上既無擁擠之虞又可不
致遲逾仍將各帮迴避地方停泊日期報明漕臣
咨部以備查考臣謹遵
旨酌議覆奏至
南巡應辦各項事宜半載以來臣等率同司道盡心籌
畫定有章程悉交各該知府率同有司遵照辦理
即有尚湏增減之處臣等不過隨時妥酌似無遲
悞所需騎坐馬匹亦已計算停妥現有滿漢標營
額馬儘可撥調足用至安設塘站之馬亦有上下
两江馹馬通融抽調如或不敷再於江西驛馬内
酌量摘撥應俟兵部行文至日即便如數𣲖調惟
需用船隻數目難以預定但目今為時甚早俟八
九月間臣等另行請
旨備辦亦可無悞奏入報
聞
乾隆十五年七月十七日黃廷桂吉慶奏言竊照
明春恭值
聖駕南巡一切預備事宜欽奉
恩旨例應報銷者俱令動用公帑臣等督同總辦司道
逐一籌議如道路橋梁馬頭營尖茶棚等類係例
應報部者着動支藩庫錢糧
行宫名勝及附近上山道路并鋪墊陳設等類不應報
部者着動支運庫商捐銀两均經分别飭辦惟是
地方官應辦之事甚多若不為其區畫恐致擾累
閭閻有辜我
皇上省方問俗至意是以臣吉慶前曾面
奏請將商捐項下撥銀十五萬两交與藩庫帮助地
方官辦理差務仰蒙
恩允今臣等已撥銀五萬两交與江寧藩庫撥銀十萬
两交與蘇州藩庫令其酌量動用又河務預備事
宜亦需資辦理臣等公同商酌亦撥給河庫銀二
萬两帮辦河工差務以免𣲖累凡動用藩庫錢粮
者由巡撫稽核照例報銷動用運庫商捐銀两者
(臣)與黃廷桂公同稽核隨時登載冊籍俟
聖駕回鑾(臣)等將用過數目另行具
奏奏入報
聞
乾隆十五年八月十六日總理行營事務和碩莊
親王允禄等奏言據總督倉場侍郎書山等奏稱
恭查
聖祖仁皇帝南巡所乘船隻向係坐粮廳於天津收貯船
内預備
皇上明春巡幸江浙所有應用船隻自宜照例辦理惟
是冬春之交河冰未䦕此項船隻必湏於本年九
月間先行駕赴宿遷庶可臨期備用謹䦕船单恭
請
皇上𣲖出若干隻以便委員駕赴該處伺候仍令地方
官搭篷苫盖以蔽風雨所有外雇水手及添换旗
幛衣帽篙櫓等物容臣另行查例備辦奉
旨總理行營王大臣議奏欽此恭查從前
聖祖仁皇帝南巡所用船隻應坐糧廳承辦者俱令於天
津收貯船隻内預備今恭遇
皇上明春南巡該侍郎等以冬月河冰必湏於本年九
月間先行駕赴宿遷䦕单奏請
皇上𣲖出臣等謹按单内所䦕
翔鳳艇一隻大沙飛船一隻新沙飛船一隻新如意
船一隻俱係
皇上乘坐及
御用之船自應先行駕赴其餘船隻有可減省者亦有
不必帶往者臣等公同酌議湖船撲拉船二項係
在
御舟前行備用今於湖船三隻内酌用二隻撲拉船三
隻内酌用一隻此外尚有
佛船一隻四執事船一隻清茶房船一隻又如意船
二隻看圍船二隻以上船隻南省備用甚易該督
撫等自必乘便預辦無庸於天津駕送以省長途
糜費再查此次駕赴南省船隻尚有應帶威虎船
六隻應令該侍郎等行文内務府將應帶威虎船
查交該侍郎等同
御船一并送往宿遷其應帶水手若干及添换旗幛衣
帽篙櫓等物亦令該侍郎等照例辦理務於九月
内委員駕赴並行知江浙督撫令其搭篷苫盖及
應預備各項船隻敬謹辦理奏入
上諭曰御船但令將翔鳳艇一隻送去其沙飛如意船
亦不必駕赴餘依議
乾隆十五年九月十五日允禄等奏言尚書蒋溥
奏預籌備貯一摺奉
硃批總理行營王大臣速議具奏欽此據稱来歲江浙
等處恭遇
翠華巡幸凡
扈從官兵人等需用等物應加籌畫查黑豆一項江
浙地方向不出産江南水次最近者莫如山東該
省上年秋成豐稔黑豆廣收價值平賤民間餘蓄
必多撥運江南取程甚便且官為買運糶賣較之
商賈販運貴賤判然仰請
勅下江浙督撫會同山東撫臣將如何採買撥運並運
貯何處糶賣及將來作何歸還原欵之處作速商
酌妥辦以期臨時濟用查明春恭遇
皇上臨幸江浙所有
扈從官兵人等馬匹應用黑豆事在必需自應預籌
但隨
駕人員在浙江地方槩用船隻所乘馬匹俱留在紅花
埠與山東境内相連所需黑豆隨地可以取給應
令山東巡撫酌量運送沂州一帶以免價值昂貴
至江浙地方需用無幾若東省撥運太多徒滋糜
費或該處調集營馬有需撥濟之處應令江浙督
撫酌用若干一面知會山東巡撫即行撥運一面
奏
聞奏入報
聞
乾隆十五年九月十六日兵部奏言查向例
皇上行幸各處一切往来本報事件俱由臺站接遞馳
送明春恭逢
聖駕南巡所有經由地方應照例安設臺站近據山東
巡撫凖泰奏稱該省擬安正站十五處腰站十五
處需馬二千八百五十匹臣部現在另摺核議具
奏其直隸江南浙江等省作何安設之處未據該
督撫等報部應請
勅交各該督撫遴委道府人員於嚮𨗳大臣勘定經由
處所并各省交界接壌地方詳加妥酌應於何處
擬安正腰各站需用車馬船隻如何調撥預偹逐
一妥議報部臣部𣲖員前往會同查勘安設至所
安正腰各站需用坐臺筆帖式領催等臣部照例
𣲖往馳送如臣部筆帖式領催不敷照例行文各
部院衙門選送公同籖掣𣲖往俟
回鑾之日停撤奏入報
聞
乾隆十五年九月十七日允禄等奏言两江總督
黃廷桂两淮塩政吉慶覆奏
南巡船隻一摺奉
硃批總理行營王大臣速議具奏欽此據稱明春
南巡所有供奉
皇太后御舟
皇上御舟臣吉慶敬謹製竣又於本年現造之官船内
擇其輕便敬謹装修三隻以備應用至
扈從人員應需船隻數目前經奏請
勅議行知到日即便遵照偹辦是各項船隻俱已預備
其通州隨帶船隻如俟明年冰融開行勢必緩不
及用若於今歲即行南来又恐多費似可無庸隨
帶臣查明歲恭遇
皇上南巡所有
御舟及應用船隻現據該督等俱已預偹至奏稱通州
船隻似可無庸隨帶之處查本月八月内總督倉
場侍郎書山等奏請酌送船隻經臣等定議奉
旨酌減僅送
御舟一隻撲拉船一隻湖船二隻威虎船六隻其餘俱
已停其駕送是通州船隻原未令其帶往以省糜
費至前議所帶船隻俱係隨時應用為數甚少
目下河水未冰現在開行該督等所請可以無庸
再議奏入報
聞
乾隆十五年十月十九日閩浙總督喀爾吉善署
浙江巡撫永貴奏言乾隆十五年八月十六日奉
上諭據總理行營王大臣等議奏此次南巡隨帶船隻
行令倉場衙門照議定之數預備一摺朕思該督黃
廷桂等現在辦差所有恭奉
皇太后御舟及乘用各船自必先期敬謹籌偹即朕御用
之舟應令酌帶亦不必按照各項名目重複辦理着
傳旨詢問該督等如彼處既經辦理妥協則通州帶
往船隻無庸多備况南省原係一水可通之地若江
省備船足用則自江至浙何湏遞為更换該撫永貴
亦不必另行預偹欽此又於九月初三日臣喀爾吉
善奉
廷寄總理行營王大臣和碩莊親王等奏摺一件奉
旨御船但令將翔鳳艇一隻送去其沙飛如意船亦不
必駕赴餘依議欽此恭照明春
翠華南幸江浙二省應行會辦事宜臣等於上年冬間
及今春進京
陛見路由江省業與两江督臣黃廷桂两淮鹽政臣吉
慶等面為商酌本年六月内又經准咨專委大員
赴蘇會商集議所有自江至浙運河内供奉
御舟已擬由江淮直抵杭城需用
扈從船隻亦從江省雇備其浙省站民各船均駕赴
江省以備差遣一應人夫水脚等費两省仍各自
按程給發覈實報銷至於杭州西湖錢塘江及紹
興三處河道皆有閘壩大江阻隔不通(臣)等謹於
西湖恭備大小
御舟五隻錢塘江渡船一隻紹河
駐蹕大船三隻行駛小船一隻久經鳩工庀材敬謹成
造三處需用扈
蹕之船臨時另行僱募應用是各項船隻俱已有備所
有通州之船除已奉
旨𣲖出翔鳳艇一隻之外(臣)等愚見似可無需多帶奏
入報
聞
乾隆十五年十月二十三日允禄等奏言侍郎兼
管順天府府尹蒋炳等條奏籌辦車两事宜一摺
奉
旨總理行營王大臣議奏欽此據奏准兵部咨八旗存
京駝隻及
上駟院挑選駝共一百八十九隻尚不敷六百餘隻
行令預行僱車此項抵駝車輛請以一車抵駝三
隻請令附近之遵化玉田豐潤延慶等州縣協同
辦理并令武備院等處先期核定數目知照所有
脚價草料銀两請於部庫支領又奏稱向來車輛
每日給銀七錢二分如遇
駐蹕之日每車日給草料銀五錢二分明歲
南巡至順河集即登
御舟由江寧蘇杭會稽
回鑾至順河集計五十餘程約六十餘日所有車輛若
令在彼守候計需二萬餘金糜費無益查八旗駝
隻緣自河南回京不無疲乏是以僱車抵駝若喂
至明年三月臕力俱可滿足應請於三月中旬空
拉緩程至順河集等候
回鑾之用其抵駝車輛無庸在彼守候又江南之王家
營山東之臺莊濟寧等處向為車輛聚集之地就
近僱辦亦属便易所有
回鑾時内務府鑾儀衛需用隨營車輛應請
勅交各該撫轉飭該州縣等届期僱備應用查抵駝車
輛原因自豫回京駝隻恐有疲乏不敷明春之用
是以該部行令該府尹等僱車抵算今查八旗駝
共八百八十一隻此次
巡幸河南共用駝八百一十八隻明歲用駝之處其數
大略相等再查八旗尚有存京駝六十三隻又有
上駟院駝隻途次復經添換雖自河南回京其中不
無疲乏計回京後喂養两月臕力自是滿足儘可
敷用且由京至順河集不過一千數百里用以䭾
載亦不至於疲乏應令仍用駝隻以省僱車糜費
所有抵駝車輛令該府尹等停止添僱至所奏一
車抵駝三隻等條該府尹等原因籌辦抵駝車輛
起見今既仍用駝隻可以無庸再議惟内務府鑾
儀衛需用隨行車輛向來不過
駐蹕之日給與草料銀五錢二分今若長令守候亦多
糜費該府尹等既稱王家營臺莊等處為車輛聚
集之所僱辦甚易應令隨行車輛至順河集不必
守候需用之時即就近僱辦最為妥協但此項車
輛向來俱係該府尹等辦理若僅交與該省地方
官僱辦恐有未諳以致臨時貽悞應請將該府尹
等
特𣲖一員前往順河集會同各該督撫等董率地方官
指示稽查悉心備辦如蒙
俞允臣等即行知順天府并各該撫遵照辦理奏入報
聞
乾隆十五年十月二十四日允禄等奏言臣等議
覆蒋炳等籌辦車輛摺内請
旨於該府尹等特𣲖一員前往順河集辦理車輛奉
旨依議欽此謹將府尹等職名開列恭候
欽點一員奏入奉
旨著蔣炳去
欽定南巡盛典卷八十九
