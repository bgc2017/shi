欽定南廵盛典卷三十六
河防
乾隆二十七年四月初六日
上諭内閣曰江南瀕臨湖河沮洳之區南則高寳甘泉
北則宿清海沐各屬最稱窪下每遇伏秋大汛霖潦
堪虞而下游蓄洩機宜惟洪澤一湖尤為槖籥關鍵
朕早夜勤思為澤國生民求保障安全之計疇咨所
及中外臣工持議各憑所見非親巡規畫難定折衷昨駐
蹕蘇城時先命大學士劉統勲協辦大學士兆惠會同督撫
河臣將歸江歸海各路詳勘標誌朕回鑾取道按閱講求
指示其在高寶一帶應宣𨗳歸江者自邵伯以下如灣頭閘壁
虎橋鳳凰橋等處河身寬展足資分洩惟金灣滾&KR0309;寬五十丈
而新挑引河僅寬十五丈底寬八丈未能暢逹應冄為展寬以
河底十丈為率迤下地勢稍仰並一律挑濬深通俾成
建瓴之勢又東灣滚&KR0309;前年已改落三尺而西灣&KR0309;
尚仍其舊諸臣議請一體落低三尺朕量該處洩水
情形至為便捷應將西灣&KR0309;冄加落一尺共低四尺
則平日已有尺水入江循序而進庶可預減暴漲之
勢其河頭亦加挑寬深以資利𨗳設遇落水過多運
河間有淺澁即宜將淺處深挖以視小小切埂撈淤
從事於河中者不猶愈乎其金灣六閘應折去中二
閘添建石&KR0309;接築土堤並量挑引渠以偹盛漲湖水
自無淤壅之患然此節節措置特為三湖旁疏曲引
起見耳若其溯源挈要為釡底抽薪之策則莫如廣
疏清口乃及今第一義現在測騐洪湖高堰五&KR0309;高
於水面七尺及七尺五寸不等清口口門現寬二十
丈當以此酌定成算將來俟兩&KR0309;之水如冄增長三
尺清口不必議展仍存其蓄清之說設如由三尺長
至四尺即將清口拆寬十丈湖水以次逓長則清口
以次遞寬總以上&KR0309;增一尺之水下口加開十丈之
門為凖其或入夏後水勢一時不長旋長旋落則不
必以口門既展急事堵塞以過秋汛為定逐漸收束
清口仍至二十丈或十數丈如此則全湖勢暢以視
求助於分支别𣲖者其功奚啻倍蓰哉脱以清口拆
堵費工鰓鰓過慮獨不思湖水浸溢下流所費更當
何似以彼絜此其間輕重大小不待握筭而知也至
駱馬湖水由永濟橋東注為六塘河源流既遠所受
支河甚多河中淤埂阻滯溜勢一遇暴漲猝難容洩
田廬易致漫渰應視兩岸中間窄狹者再加寬展切
去河中淤埂俾游波寬緩不致出槽堤身殘缺卑薄
者量為修補以資捍禦其六塘河尾閭横經塩河由
東岸武障等河下洩入海原設條石滾&KR0309;為過水之
準其旁並設草&KR0309;水小則蓄水運鹽水漲則拆&KR0309;消
水商利蓄而民利消彼此各争其便當每年權其緩
急利害立定限期以時啟閉庶於渠政有裨其草&KR0309;
以下各有引河及六塘河北岸之丁家溝南岸之馬
家河鮑營河形勢紆曲阻塞者均如諸臣所勘估挑
辦理務使通流以達於海苐六塘河修防事宜向無
專設之員即塩河各&KR0309;亦非鹽務微員所能相機經
理該督撫可於通省事簡同知通判缺内議移一員
駐高家溝適中地方仍應簡選能勝此任者奏聞補
授俾專司水利及修防啟閉之事地方水利各員聽
其調遣仍歸淮徐道總轄亦聽總河節制務令宣防
無悞而蓄洩合宜此皆朕目擊心維集衆議而取裁
定制如此地方大吏其善體朕意實力奉行所有應
添石&KR0309;土堤及一切挑挖疏濬各工該督撫河臣會
同鹽政悉心確估核議以聞
乾隆二十七年四月初七日
上諭内閣曰朕閱視高堰堤工自武家墩迤北扵乾隆
二十二年命建磚工以来整繕堅緻足資保障惟由
濟運&KR0309;至運口五百餘丈許尚仍土&KR0309;之舊未免間
有汕刷自宜一律接建磚工至燒造磚塊尤宜較前
寬厚以期鞏固俾全湖均籍安瀾副朕軫念民生至
意河道總督高晉即遵諭行
乾隆二十七年四月十三日
上諭内閣曰徐州迤西之毛城舖石堤向遇黃流盛漲
随時啟放宣洩苐司事者經理或未協宜既恐分減
水勢難以併力刷沙且過水太多有妨民田廬舍前
巡幸時籌度指示令河臣等慎重封閉毋得擅啟比
年以來中泓刷深現至九尺三寸成效已著銅沛各
屬生計亦均改觀苐念水束流深自屬經常不易之
法其時偶值暴漲不無漫灘出槽積久遂成淤墊議
者欲於北岸新堤改建石&KR0309;以資減洩不知有洩則
必有淤其為微湖荆橋等處之患尤不可不為深慮
今回鑾取道冄行規畫與督撫總河諸臣悉心講求
其蔣家營傅家窪等形勢不宜節宣當如常堅閉外
惟毛城舖迤東之唐家灣向有倒溝引河可以酌量
分洩然不詳定水誌工員無所遵守應遵洪澤湖開
放清口現定之規於唐家灣引河亦視徐城水誌長
水一丈一尺毋庸䦕放若至一丈一尺五寸以上冄
將引河開放俟漫灘水落即行堵閉仍令該督撫河
臣於按誌應放時一面奏聞一面辦理清口併照此
例行其濉河為唐家灣下游如遇減水少淤随宜相
機挑浚俾引河減出之水無致壅滯
乾隆二十九年四月初五日
上諭内閣曰高晉奏籌辦雲梯關黃河下游情形一摺
所見甚是已於摺内批諭雲梯關一帶為黃河入海
尾閭平沙漫衍原不應設立堤岸與水爭地而無識
者好徇浮言或以上流清口洩水分數較多遇海潮
盛漲或不免意存顧慮因有子堰堤防之議殊不知
清口暢洩其收利在下河州縣者不可數計至雲梯
關附近不過阜寧安東二邑所轄地面以此衡彼其
輕重大小不待智者而知即令一時偶值盛漲所浸
溢者不敵百分之一二耳高晉當守其定見既知下
游之制防一切毋庸置議益可信清口之展放無難
永遠力持於水利民生實為交有裨益摺並發
乾隆三十年二月十一日
上諭内閣曰南巡回鑾時
皇太后御舟仍由水路進京朕亦舟行至德州登陸而江
廣糧艘亦俱以次北上東省運河一切收蓄調劑事
宜正湏早為經理淮徐道李清時前任運河道於山
東河務素所熟悉去歲秋冬間因運河水勢略覺微
弱曾諭令往濟寧一帶協同商辦此次著仍派李清
時随總督楊錫紱前往山東會同總河李宏將河湖
諸務妥協辦理事竣仍回本任
乾隆三十年七月初五日
上命軍機大臣傳諭崔應階等曰前因微山湖蓄水過
多遇夏秋漲溢之時瀕湖窪地每多淹浸經崔應階
等奏請宣洩微湖以誌一丈為度於韓莊添建新閘
以殺其勢並挑荆山橋以暢其流辦理以來漸著成
效今歲南巡回鑾時舟行所經詢悉該處情形知濱
湖窪地近多涸出農田耕作有資但湖水暢消既久
瀦蓄未充亦恐艱於濟運事難兩利深厪熟籌今據
楊錫紱奏稱湖内之水湏存一丈二尺用至五月八
閘底水尚可得四尺餘寸足供挽運則止存一丈則
五月八閘底水止存二尺六七寸重運難以遄行請
交山東河撫二臣將現在各處出水口門地勢高下
水勢深淺尺寸與湖口滚水&KR0309;是否相等及可否量
改水誌之處確切定議如水誌難以議改或將湖口
以下至頓莊閘數十里河底一律挑深五尺以為調
劑等語所奏於漕渠轉輸自有裨益但水誌改加二
尺於低窪地畝有無妨礙及挑深河底是否可行著
崔應階同李宏李清時詳悉確勘定議具奏期於漕
運民田均得利頼可將此傳諭知之楊錫紱摺並抄
寄閱看
乾隆四十一年七月初三日
上命軍機大臣傳諭高晉等曰高晉等奏議開挑黃河
周家莊引河一摺並展畫大圖貼說進呈朕披覽圖
内所繪引河形勢尚覺太窄已扵圖内批示從來河
不兩行既經開挑引河則黃河大溜即應由引河行
走必湏䦕挖寬深方能引溜全注細閱貼說但稱計
長一千零五十丈而於寬深丈數均未奏及恐高晉
等因省費起見是以不肯開寬朕念切愛民凡有關
民間利病及捍衛保障之事從不稍為靳費况此項
引河為黃淮緊要關鍵若果能開放深通使黃流不
致停淤清水得以暢出實為最善之舉即多用帑金
亦所不惜但湏核實經理耳國家籌辦要務若行之
有益縦數逾鉅億亦不為多若為而無成雖費金千
餘亦屬虛擲即如近日征勦兩金川用至六七千萬而
大功既成足為一勞永逸之計不得謂之糜費此其
明效大騐也著高晉等悉心籌度將擬開之引河一
律挑挖寬深其引溜處尤宜寬展使正溜易於趨注
高晉等即將河身擬挑寬若干丈較現在河身幾分
之幾底深若干於圖内詳悉貼說覆奏冄圖說内稱
俟引河開就應於對岸另築挑水&KR0309;挑溜引注新河
等語朕意似可將第四木龍略移向上在硃圈記出
之處安置便可借以挑溜但未知能得力否又就圖内
河流形勢而論新開引河似可冄移向上於第二木
龍對岸徑直開下似更便捷該督等或因彼處大溜
趨勢尚未甚急恐不能引流直注如建瓴之勢是以
欲於稍下施工抑或可照朕所指量為移上否並著
高晉等一併詳加勘度據實覆奏至摺内據稱東西
兩&KR0309;因每年頻折頻築歷歲已久&KR0309;底不能刨挖淨
盡或為柴土壅塞或為倒灌淤積以致清水不能暢
出請將舊&KR0309;基址刨盡以期清水出口得力等語此
係向來辦理不善所致已於摺内批示展收清口實
為緊要機宜自應將&KR0309;根刨淨使無壅滯停淤方為
妥善何竟草率從事若此歷任承辦之人均難辭咎
朕此時亦不將伊等治罪所有現擬刨挖舊&KR0309;基址
之費即著落乾隆二十七年以後原辦之歷任總河
及該管河道按年分賠以示懲儆將此傳諭高晉等
知之
乾隆四十一年十二月二十八日
上命軍機大臣傳諭高晉薩載等曰據高晉等奏開挑
陶莊引河完竣騐看工程如式因時屆嚴寒黃河凍
結冰凌恐冰底水流微弱難資冲刷請俟交春後天
暖冰融冄行放水等語所奏甚是陶莊開挑引河於
全河極有關係開&KR0309;時必須乘勢引放俾大溜直趨
暢注方為有益自當俟春融後趁桃汛相機妥協為
之至引河為河工要務並須選用吉日著傳諭高晉
薩載等即預行擇吉先期迅速奏聞冄行辦理又高
晉另摺奏稱現因閔鶚元進京陛見暫署安徽撫篆
俟閔鶚元回任後接兼河篆俾薩載即行赴京等語
現在開放引河為總河專責必須在工督視不便遽
行離工且薩載此時並無亟須陛見請示之事著傳
諭薩載於引河放溜後細視新河上下是否循流順
軌大局全定即行奏聞一面將總河印務交高晉暫
行兼署起程来京將此傳諭知之
乾隆四十二年二月二十六日
上命軍機大臣傳諭高晉薩載等曰據高晉等奏報陶
莊引河開放成功大溜暢注情形一摺覧奏深為欣
慰已於摺内批示竝明降諭旨將薩載交部議叙矣
陶莊開挑引河為治河一大關鍵今開放之後新河
内大溜暢注衝刷寬深形勢甚順從此清黃分流直
至周家莊滙歸東注清口可免倒灌之虞實為一勞
永逸非
神默佑不能成此鉅功自應於該處立廟以酬
神貺又另摺内所稱通湖引河勘辦情形此皆其餘事
惟當謹防舊河口最為關係重大又老黃壩工程尤
關緊要更宜悉心詳慎防護以期永遠鞏固至摺内
稱原估挑水壩工計長七十七丈其餘河面僅有二
十七丈與其留此河泓旁洩不若一律估築使水無
分注則全河溜勢自必盡歸新河雖所用工料加增
銀八千餘兩於要工更為有禆等語所奏甚合機宜
自應如此辦理其舊河内未築壩工據稱旬日内可
儹堵告竣現在曾否已經堵築畢工並著上緊妥辦
至現在河身挑寬若干及河流暢注之處自應繪畫
全圖貼說注明以便省覧何以伊等見未及此著傳
諭高晉薩載速即詳晰繪圖貼說並將工所立廟及
老黃壩工程如何防護之處迅速據實覆奏此由四
百里諭令知之
同日
上諭内閣曰朕從前屡次南巡閱視清黃交會處每悉
其倒漾之患因思若能引向陶莊以北而流則清口
通暢庶免黃流倒灌因未躬臨陶莊一帶閱視是以
踟蹰及詢之歷任河臣亦無能任此事者昨歲薩載
赴山東行在召見時諭令赴黃河海口上下察看伊
即奏請若於陶莊開挖引河一道使黃水繞北下注
相距清口較遠清水益得暢行與朕意適相符合因
與再三籌酌伊果能遵照指示剔挑完竣今據奏報
扵二月十五日將引河開放過水新河内大溜暢注
衝刷寬深形勢甚順各等語黃河大溜改由陶莊北
行離清口甚遠可免黃河倒灌之虞竝收清水刷沙
之益即就近險工亦俱化為平稳薩載辦理此事實
心實力其所辦引河實為全河一大關鍵非尋常築
隄打埽開河者可比薩載著交部查照齊蘇勒之例
從優議叙以示奬勵
乾隆四十二年二月三十日
上命軍機大臣傳諭高晉薩載等曰據高晉接奉諭旨
由驛覆奏陶莊引河開放後情形并往上江一帶查
勘河務工程各緣由一摺均於摺内批示矣此次開
放新河并堵築舊河為全局一大關鍵自應繪圖貼
說方能瞭如指掌何以高晉等總不具圖呈覧實属
疎忽至摺内所稱河無兩行原擬估挑水兜水&KR0309;與
其留此河面任其分流不若一律估築堵閉所奏甚
是正與朕前降諭旨相合但所稱僅存上口七丈下
口五丈薩載現在住工督辦旬日内亦可完竣䓁語
此時曾否竣工向来河工習氣如上口七丈雖經堵
築其下口五丈内必尚留罅隙使餘水仍得走洩以
為日後做工冐銷地步著傳諭高晉薩載䓁於堵閉
時務須悉心講求設法籌築厚實堅固務使點滴不
漏方保無虞不可輕信河員餙詞完局仍一面詳晰
繪圖貼說具奏俟薩載辦竣後来京時再為按圖指
示善後保固各事宜將此由四百里傳諭知之
乾隆四十二年七月初四日
上命軍機大臣傳諭薩載等曰前據薩載奏陶莊新河
溜勢湍急河頭河身河尾現加寬闊形勢較前更為
暢順䓁語具奏於六月十二日奏到距今二十餘日
未據續奏現在伏汛甫過已當秋汛之期黃水自較
前加長不知近日新河溜勢若何能否暢流無滯以
及清口出水是否暢出有力足資禦黃朕心深為厪
念著傳諭薩載即將該處實在情形迅速由驛覆奏
以慰懸注此旨著由五百里發往并諭高晉知之
乾隆四十二年十月十二日
上命軍機大臣傳諭高晉薩載曰據薩載奏黃運河湖
情形一摺已於摺内批示及閱進到新舊兩圖舊圖
順黃&KR0309;外已有停淤故大溜趨北及閱新繪之圖則
河流直抵&KR0309;根嫩灘所存無幾自係河勢向南略逼
刷去停淤前此朕命添築順黃&KR0309;薩載在京時意尚
以為可以不辦朕為之詳悉指示始遵照辦理就現
在情形而論若非此壩為重門保障河流之南逼者
不且直到攔黃&KR0309;根乎又閱新圖河北岸長有嫩淤
一帶北淤則流必南趨乃一定之理因於其處用硃
筆標記急宜將此一帶嫩灘切去使其不復停淤則
南岸所添之木龍挑溜自更得力河流必日漸北趨
不復搜刷壩根新河正溜亦益當暢順實為目下最
要機宜著傳諭高晉薩載及此時即速實力遵辦以
期妥善仍將辦後情形迅速覆奏著將硃批兩圖發
往由五百里傳諭知之
乾隆四十三年四月二十二日
上命軍機大臣傳諭薩載等曰據薩載奏黃河改從陶
莊繞北下注向東直趨距清口東西壩已遠是以此
番雖遇連日東北大風黃水不過抵至柳園頭而止
不但未曾入運亦未漾至惠濟祠地方等語覧奏稍
為慰懷若非前年諭令疏挑新河俾黃河正溜繞北
東注此番東北大風黃水不但倒漾且必致入運是
先事預籌已有成效矣至所稱目下出口之水尚未
暢達僅能刷出河泓所長嫩沙未能即時刷淨須俟
淮水長發暢流下注自可全行刷除等語淮水長發
難以預期時日恐不足恃現在正當重運北上不宜
稍有阻滯且高家馬頭一帶所長之淤及其尚嫩時
加工挑挖亦易於為力著傳諭薩載䒭即遵前次發
去圖内硃批點誌處董率廳營各員多集兵夫將嫩
淤速行挖淨俾河流疏暢並可將挖出之土由河内
船運至順黃壩根以為壩内填土之用即或用帑稍
多亦不致如前歲開挖引河之費並可令無業貧民
藉資餬口亦以工代賑之意將此由五百里發往並
諭高晉知之
乾隆四十五年三月初八日
上命軍機大臣傳諭薩載陳輝祖等曰據阿桂奏稱自
豫省来浙經過淮徐一帶查看陶莊引河兩頭已寬
至九十丈其中段僅寬六十餘丈河身雖已刷深但
水勢被束不能大暢且將来伏秋大汛水来猛驟恐
一時宣洩不及若將河身通行開寬四十丈俾一律
深通汛水便可暢注等語所奏自属應行辦理之事
現在已令阿桂前往該處會同薩載查勘後即行回
京薩載再来據實面奏如果應行辦理並速派委妥
員興工挑挖務於四月内全行赶辦完竣約計朕回
鑾經過時可以辦得幾成并著薩載據實覆奏將此
由五百里傳諭薩載并諭陳輝祖知之
乾隆四十七年十月初六日
上命軍機大臣傳諭阿桂䒭曰本日據何裕城奏查勘
運河堤工並籌備料物一摺内稱就目下水勢而論
自七月十九日消水起至九月下旬止陸續消退二
尺以外此後時交冬令水源更弱約計明春尚可減
去二三尺等語漫水下游設法䟽洩入海為目下第
一要務節經降旨令該督等廣籌去路竭力疏消今
自七月至九月僅陸續消退二尺以外轉瞬明年春
汛不可不於冬令水弱之時預為籌辦以期積水早
涸運河堤閘得以及時施工而民田亦得早為耕種
前據阿桂奏伊家河口以挑浚分洩請令袁守侗先
行會同勘辦業經降旨先行又江南之駱馬湖六塘
河塩河俱係宣洩運河去水之路尤宜展拓口門使
得暢達東注方為妥善著傳諭阿桂於浙省回京之
便順道會勘應行赶緊籌辦之處即一面奏聞一面
辦理將此由六百里傳諭阿桂其何裕城原摺一併
抄寄閱看並諭薩載袁守侗何裕城知之
乾隆四十七年十二月初八日
上命軍機大臣傳諭薩載閔鶚元䒭曰昨福長安到京
奏及伊過江南據薩載告稱江南運河入江口門距
金山行宫較遠今查有舊河身一道若加挑浚止有
三里經過更覺便捷且可避中泓溜勢之險而於商
賈舟楫往来亦為利便又往棲霞向係經由陸路不
免舍舟登岸今亦擬挑河一道直達棲霞一水可通
以省往返跋涉之勞等語竝將圖說呈覧此議可行
俱應亟為者著傳諭薩載閔鶚元即將此二處於明
春迅速興工挑浚即於從前預偹留江銀兩應用但
念四十九年南巡粘補行宫等費未免不敷現已傳
諭富勒渾等於賞給浙省辦差多餘銀兩内撥觧江
南二十萬兩薩載等自能仰體朕意妥協辦理也將
此由四百里諭令知之
乾隆四十八年正月二十二日
上命軍機大臣傳諭伊齡阿等曰前因辦理南巡差務
曾諭令福崧由浙江撥交薩載銀二十萬兩現在鎮
江龍潭開挖新河此係有利商旅之事恐需費尚有
不敷著傳諭伊齡阿於運庫存貯應觧内務府項下
撥銀二十萬兩觧交薩載應用毋庸動支塩課正項
亦不必令衆商捐辦並諭令薩載等知之
乾隆四十八年四月十六日
上諭内閣曰山東運河堤閘各工現在勘明叚落一律
興修著於部庫内撥給銀五十萬兩照例解往備用
該部即遵諭行
乾隆四十八年七月二十七日
上命軍機大臣傳諭薩載等曰據薩載等奏黃河水勢
盛漲搶護各工及張家馬路相機酌放水戧平稳情
形一摺已於摺内批示矣此次伏汛黃水連前共長
至一丈三四尺大溜奔騰浩瀚實為盛漲上下各廳
工程如夏家馬路張家馬路等處在在險要該督䒭
督率在工員弁或赶緊搶護或酌放水戧仰賴
上蒼
河神默助得以化險為平各工保護安穏以手加額欣
慰覽之朕感荷之餘益深虔敬現在秋汛即至新河
下游在在喫緊薩載等尤宜倍加謹慎督飭工員晝
夜防守保護各工俟秋汛奏報安瀾後再降諭旨將
該督並河東江南兩總河及在事出力員弁交部議
叙以示奬勵再閱圖内張家馬路堤後塘内清水深
八九尺至一丈一二尺不等恐傷及堤根亦為可慮
此時如能放淤使水去泥澄壅護堤根固為盡善否
則亦須設法疏消毋令清水積存堤外致貽後患上
屆南巡時閱視河工亦見數處堤後尚有積水彼時
曾諭設法疏消放淤該督等並宜逐一留心查勘一
律妥辦或放堤外以為鞏固堤工之計至薩載等另
摺所奏李家莊口門外黃水漸次增高恐致漾入淤
墊新河已於六月二十八日堵閉䓁語楊家莊口門
出水既暢自無須李家莊新河分溜該督䓁相時堵
閉所辦甚合機宜但何以未經奏及計彼時薩載已
赴東省會勘運河工程李奉翰何以亦未具奏直至
降旨詢問始行奏覆伊等豈未知朕厪念河防昕夕
懸注耶著傳諭該督等此後凡有關河務事宜俱即
随時具奏以慰厪念將此由四百里諭令知之
乾隆四十八年十月二十三日
上命軍機大臣傳諭薩載等曰據薩載䓁奏黃河形勢
兜灣刷成新河一摺内稱郭家堂一帶黃河坐灣溜
勢偏趋南岸田家樓埽工係頂冲迎溜正擬於老灘
挑挖引渠引溜直趨現在興工尚未挑成而河溜日
見塌進勢甚迅速當即乘勢啓放河頭河尾共刷寬
一百數十丈全河大溜暢達所有田家楼埽工現今
淤閉等語覧奏欣慰已於摺内批示矣郭家堂老灘
正在挑挖引渠仰邀
河神默佑乘勢塌寬全河大溜忽然取直歸中自属善
機朕心深為嘉悦但閱圖内郭家堂即逼近新河該
處現有居民向来隄外灘地距河稍遠之處原准民
間居住惟不准私築隄堰致碍水道例禁本明前經
降旨命河臣會同地方官妥協辦理但恐日久廢弛
小民各護田廬仍不免私自圈築侵佔河形以致汛
水長發時有碍溜勢於河務大有關係除將此摺交
軍機處存記俟明春南巡親臨閱看外著傳諭薩載
李奉翰蘭第錫何裕城明興於南北兩河灘地留心
實力查辦毋得視為具文將此諭令知之
乾隆四十九年閏三月二十二日
上諭内閣曰據薩載李奉翰奏江南河工預籌修防蓄
洩機宜辦理工程三處繪圖貼說具奏已扵圖内詳
悉批示並面諭該督等遵辦矣天然閘下既舊有引
河年久淤墊理應一律疏浚深通以備盛漲之年開
放分洩自當首先辦理方為有備無患其所奏外河
順黃壩堤工後深塘用土填平並於迤下估築新堤
一道是應次第辦理以資保障至該督等所稱高堰
石工子堰尾土尚矮須一律加高培厚一節高堰石
工既經加高層數其土堰間有卑矮之處自應一律
加高培厚接成一勢並應栽種柳樹俾根株盤結更
可永遠鞏固此事與前在海寧令將紫塘石工中間
積水溝槽墊平以資重障之旨事同一例應定為再
次辦理將此分晰指示該督等其仰體朕意遵照妥
辦所需錢糧著照所請於兩淮運庫撥用
乾隆四十九年四月初一日
上諭内閣曰山東運河堤岸各工前經發帑興修現已
一律完整辦理甚為妥速蘭第錫何裕城明興俱著
交部議叙其道府以下各員著蘭第錫明興查明具
奏實在奮勉出力者交部從優議叙其次出力者交
部議叙其餘随同在工未經出力者亦不必濫行叙
入至效力各員或留河工委用或留地方差遣並著
蘭第錫明興分别查明酌議具奏
乾隆四十九年四月初二日
上諭内閣曰昨因東省運河隄岸各工修理妥速已降
旨將蘭第錫何裕城明興及在工出力人員分别交
部議叙矣因思從前堵築青龍岡壩工時漫水由微
山湖下注曾降旨命薩載等籌勘去路旋據該督等
將微山湖下游之顧家莊引渠開挖寬深及駱馬湖
各閘壩次第啓放分洩水勢故微山湖運河得以速
消運水乃可興工則薩載李奉翰之功亦不可泯又
高堰改砌石工徐州韓家山接築石隄各工皆尅期
蕆事在工人員均属奮勉薩載李奉翰俱著交部議叙
其在工出力人員並著薩載查照昨降諭旨分别等
第一體交部議叙
乾隆四十九年四月初十日
上諭内閣曰山東運河前因豫省漫水下注湖河一片
縴道閘壩俱被淹浸上年合龍河復後特降諭旨將
東省運河官民堤埝土石各工一律興修共用銀五
十三萬九千四百餘兩今因例價不敷加用津貼銀
五十三萬餘兩據該撫明興奏請分年捐廉歸欵毋
庸按例攤徵等語向来黃運兩河間遇緊要工程採
辦料物雇募人夫官發例價本属優厚即或因料物
昂貴限期稍緊一時難以取給于例價之外復有津
貼不過加至十分之二三至多亦不過十分之五儘
足敷用况運河堤岸工程尤非若豫省之堵築壩工
可比加價銀兩何以較正項增至一倍恐其中不無
藉端分潤之弊但朕軫念羣黎如河南江南等省一
切河務關係民生者不惜數千百萬帑金興工修築
以期永資捍衛又何靳此數十萬津貼銀兩致官民
竭蹷耶所有此次東省運河津貼銀五十三萬餘兩
若按例攤徵民力固不免拮据即地方官捐廉歸欵
亦恐不肖之吏有所藉口致滋派累竟加恩准其一
體作正開銷以示朕惠愛黎元有加無已之至意即
使工員等果有侵蝕浮開等弊將来别經發覺時必
當按律懲治所謂與其有聚歛之臣寧有盗臣自不
肯因恐有弊端轉致恩澤不能下逮也將此通諭知
之
同日
上命軍機大臣傳諭薩載李奉翰何裕城等曰據明興
奏上年興修東省運河官民堤埝土石各工共用銀
五十三萬九千四百餘兩因例價不敷加用津貼銀
五十三萬餘兩請分年捐廉歸欵等語已明降諭旨
加恩准其作正價開銷矣部定例價較民間本属寬
餘向来黃運兩河間遇緊急要工採買料物僱募人
夫誠恐一時難以取給於例價之外酌加津貼亦不
能免然不過加至十分之二三多亦不過十分之五
儘足敷用何至如此次多至加倍而上屆豫省堵築
青龍岡壩工甚且加至三倍之多雖朕愛民之心有
加無已然工程銷算自有一定章程若俱似此任意
津貼工竣後即准作正開銷將来遇有要工不但漫
無限制無所底止且恐不肖之員恃有加價之例從
中侵蝕浮冐開銷以冀恩免又復成何事體耶朕因
黃運各工關係運道民生不惜千百萬帑金俾閭閻
永資利賴所有數次津貼銀兩業已寬免此後倘遇
各工不得援以為例著傳諭薩載李奉翰何裕城永
遠存記除就近諭知蘭第錫明興外將此各諭令知
之
欽定南巡盛典卷三十六
