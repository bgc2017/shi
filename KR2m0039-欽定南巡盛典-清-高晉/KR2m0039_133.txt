欽定四庫全書
欽定南巡盛典卷九十七
奏議
乾隆四十三年九月十四日大學士管兩江總督
高晉等奏言竊惟地臨吳越分星稍遠
堯封跡界江淮行水每煩
禹畫遡昔
聖祖翠華六度徧咨謀而共予安恬蒙
皇上法駕頻臨勤旰宵而普資樂利元辰元日隨春雨
以流膏先甲先庚應條風而布闓凡兹浃髓淪肌
之感洵由
重熙累洽之深白首憶沐膏而咏勤蒼黎思瞻雲以就
曰顧自旃蒙作噩之歲載舉
南巡迨今著雍奄茂之年已逾一紀
天顔有喜記留
鑾曾許重来赤子無知惟迎
輦得伸衆戴芹獻倍顒於蔀屋葵傾競向於
楓宸况下河之沮洳成腴度清口而循水誌近岸之漲
沙如阜閱鹽倉而底柴工濁流免倒灌之虞湯水
息頂衝之患藉迴瀾之成算重望
懷柔殷善後之良模亟邀
臨莅敬惟乾隆四十五年之吉恭逢
聖主七旬萬夀之期薈吳區之塗舞衢謠羣頌箕疇之
五合浙水之鄽駢闠接並呼嵩祝之三綺陌含韶
適符行慶香盆郁采宜介恒春伏願
俯順輿情即頒
温旨舉
五巡之儀典慰萬姓之瞻依惟冀
恩俞曷勝喁望謹恭摺具奏奏入
上諭恭載
恩綸
乾隆四十三年十一月初六日高晉奏言竊(臣)在
河南工次接准乾隆四十三年十月二十日奉
上諭昨已降旨允江浙督撫等所請於乾隆四十五年
正月起鑾南巡並諭令沿途母得踵事增華致滋
糜費矣至蹕路所經水營行宫等事皆不能不需用
度前四次南巡俱曾賞給銀兩以資籌辦而督撫至
道府等大員亦有稱自捐廉俸者今春高晉在京亦
曾奏及照上數屇之例於伊等養廉公頃内支用今
高晉楊魁俱有應繳之項勢不能再捐養廉若止令
令司道等員公捐更屬不成事體朕南巡省方觀民
使萬姓共臻安阜豈肯令不肖官吏藉端科派
方今府庫充盈因巡幸而頒發帑金一切皆由公辦
最為盛事朕亦無所靳惜著傳諭高晉即將上四次
南巡每次賞銀若干並查明現辦南巡差務需用銀
兩若干通盤核計據實具奏候朕降旨撥給毋得絲
毫派累閭閻欽此伏查上四次恭逢
聖駕南巡均蒙
頒發銀兩開銷正項動支閒欵俱係官為辦理並無絲
毫擾累閭閻臣在江年久素所深知今庚子年春
恭逢
翠華南幸差務一切舊有章程只湏量加修治除動支
司庫正頃并閒欵之外添補無多是以(臣)今春在
京面為奏明於上下兩江諸臣養廉内公捐辦理
以伸報效之忱不敢請發
帑項昨奉
明旨下頒(臣)在豫督工正擬俟大工告竣奏懇
陛見將差務諸事面請
聖訓遵行已飛札江寧總局司道督令印委各員將一
切工程趕緊估計核實用費馳禀以憑核定尚未
覆到今蒙
聖恩垂念及(臣)與楊魁俱有應繳之項不便令司道等
員公捐此實我
皇上體恤(臣)等惟恐累及閭閻
恩意(臣)敢不仰體
聖心認真辦理查此次差務雖尚未據司道等估定彙
報而(臣)隨帶檔案内查有上四次
南巡報銷銀數内有動支
恩賞運庫並藩庫及扣平捐廉閒欵等項銀兩今分晰
開单恭呈
御覽此次差務除添建
行宫三處除俱撙節辦理較之上屇所費有减無增
容俟估報到日(臣)再為通盤核計叧行具奏請
旨遵行奏入報
聞
乾隆四十四年二月二十六日兩江總督薩載奏
言恭照
聖駕巡幸江南沿途應湏分設臺站接遞文報用馬甚
多上屇乾隆二十七年及三十年兩次因江南驛
馬已奉裁减七百匹不敷派應經前督(臣)尹繼善
奏請將裁减馬七百匹暫行復額應差俱經仰邀
聖恩俞允今乾隆四十五年荷蒙
皇上再幸江浙所有江省驛馬應循上例暫照原額加
增馬七百匹分派沿途經由各州縣准其于驛站
項下借支採買所需料草自本年十一月初一日
為始照依額設驛馬一體支給在於驛站項下開
銷差竣停其支給仍將所買馬匹照數變價歸還
原項如此辦理則暫增之馬既於差務甚有禆益
而差竣仍行照數變價還欵亦於錢糧更無虧缺
奏入
諭如所議行
乾隆四十四年三月初三日兵部奏言據兩江總
督薩載咨稱恭照乾隆三十年
聖駕南巡經由各屬自宿遷入境安設正腰臺站調撥
馬匹派委臺員接遞北來軍機本報其西路文報
由河南按站接遞兹明春
翠華南巡除東路臺站仍照例安設外查得西陲久經
底定一切善後事宜俱經定有章程所有自河南
入江南境接遞西路文報一帶臺站應否毋庸偹
辦抑或照前安設相應咨部核覆遵辦恭查乾隆
三十年
聖駕巡幸江浙先據該督以西域蕩平年久西路正腰
各站即於本州縣存棚馬内調撥减半安設各安
馬十五匹令各州縣自行承辦報部明春恭遇
翠華南幸自直隸山東以至浙江例應安設臺站遞送
文報所有入江南境之宿遷一帶東路臺站應照
三十年之例派撥安設至西路文報向係於河南
交界之宿遷起由鳳陽等處安臺遞送今該督以
西陲久經平定其西路臺站應否毋庸備辦咨商
(臣)等伏查西路新疆文報均關緊要若概由東路
臺站遞送計遶道行走幾及二千里恐致稽遲應
令該督捋西路文報各站仍照三十年之例减半
安設在該州縣額設馬内抽撥毋庸另行籌議以
節糜費恭候
命下臣部行文該督並陕甘河南各督撫一體遵照奏
入報
聞
乾隆四十四年三月初九日薩載奏言恭照歷次
聖駕南巡所有隨從官兵執事人等應需乘騎馬匹俱
於綠旗標營及江寧京口駐防馬内各撥四千匹
分屯江南江北伺應查綠營兵額馬祗有四千四
十餘匹於派撥應差之外所餘無幾誠恐貽悞從
前俱經前督(臣)尹繼善於江西營驛馬内酌調數
百匹来江協濟今次仍應一體照辦外惟江寧京
口駐防額馬本有六千匹因奉裁京口馬甲二千
名即减馬二千匹現祗額馬四千匹儘數當差設
遇沿途疲乏無馬添換上屇又經前督(臣)尹繼善
奏准於豫省綠旗營馬内酌撥六百匹来江協濟
差竣之後即留江寧京口駐防作為補額之用照
江省買馬價值每匹十七八兩之數解還豫省買
補足數今乾隆四十五年
翠華重幸江省駐防馬四千匹全行當差誠恐臨期疲
乏無可添補致有貽悞仰懇
聖恩俯准照例撥協庶於差務有裨如蒙
恩准仍照依上屇(臣)與河南撫(臣)商定會同將軍(臣)嵩
椿於存貯馬價内照數移還(臣)因差馬緊要恭摺
奏懇再此項馬匹應令豫省於本年十月内預期
撥送在於兩省交界地方交收所需沿途草料及
馬夫飯食等項各歸本省照例報銷合並陳明奏
入報
聞
乾隆四十四年三月二十九日薩載奏言恭照乾
隆四十五年
聖駕南巡一切扈從人員應需乘騎馬匹於江省綠營
並八旗駐防馬内各以四千匹分派江南江北伺
應其八旗馬匹不敷經(臣)循例奏請借撥豫馬六
百匹仰蒙
聖主允准為數已属寬餘而綠營應差之馬通省額數
只三千九百有零雖酌量派撥似足敷用而馬匹
應差日久不無倒缺若不預為籌辦臨時設有貽
悞所關非細上屇經前督臣尹繼善奏請借動司
庫養廉馬價六千兩購買餘馬三百匹以偹臨時
倒缺添換所借銀兩俱於各營次年例領大報馬
價内扣還歸欵今次自應一體辦理(臣)於上冬咨
明兵部轉飭各營借動司庫養廉馬價銀六千兩
購買餘匹三百匹加意喂養以偹臨時添換所借
銀兩於来年各營應領例報馬價銀内照數扣還
歸欵並咨會漕河撫臣一體照辦奏入報
聞
乾隆四十四年四月十四日山東巡撫國泰奏言
竊照東省於乾隆二十三年奏裁驛馬六百匹乾
隆三十年恭遇
聖駕南巡經臨東省需用馬匹不敷經前撫(臣)崔應階
奏請所裁馬匹照江南暫時復額之例於驛站項
下借支買補應差仰邀
聖恩俞允今乾隆四十五年
聖駕巡幸江浙臨莅東省需用馬匹現將營驛一併籌
撥尚有不敷仰懇
皇上天恩俯照三十年之例將東省奉裁驛馬六百匹
暫准借支驛站項下銀兩買補所需草料夫役等
銀亦照上屇之例自本年十一月初一日起照額
設驛馬一體支銷差竣停其支給仍將所買馬匹
變價歸還原欵既於差務有裨而所借馬價亦照
歸補無虧奏入報
聞
乾隆四十四年六月二十七日兩淮鹽政伊齡阿
奏言恭照
聖駕南巡應用
賞賚銀兩以及金銀牌錁歷查前屇俱係于兩淮應解
内庫銅斤等欵銀内奏請存留十二三萬兩以備
支用兹庚子年春恭遇
聖主鑾輿巡幸江浙所有
恩賚需用銀兩牌錁自應仍照向例留項從容辦理飭
司妥議今據運使朱孝純禀稱運庫内有本年秋
季應解己亥綱銅斤引費銀十萬兩又應解己亥
年分
賞借利銀七萬二千兩均係應繳
内府之項請將銅觔引費頃下銀十萬兩全留再酌
留利銀二萬兩共十二萬兩以備明春
賞賚之用(臣)伏查該運使所禀既與節次預偹銀兩數
目相符理合循例恭摺奏明請
旨如蒙
俞允俟屇期
賞賚用有餘剩另行奏明解繳奏入報
聞
乾隆四十四年六月三十日長蘆鹽政西寧奏言
恭照明春
皇上巡幸江浙有天津船塢内應行修理
御舟業將興工日期於本年正月内恭摺奏蒙
聖鑒在案(臣)率同運使督商敬謹開工修理今於本年
六月十九日一律修理完竣入塢詳加查騐均属
堅固恭照乾隆三十年
聖駕巡幸江浙
御舟數目謹擬
安福艫
翔鳳艇沙飛船二隻湖船二隻樸拉船一隻烏圖里
船二隻擬於本年九月内擇吉出塢派委長蘆運
同孟淦大使常天佑由直隸山東河路駕赴江南
清江浦預偹伺候其行春舫一隻上屇未及派出
此次似毋庸隨往所需用
御舟前引威虎船暨内務府水手(臣)呈明該管處照例
酌撥應用至此外應偹一切事宜俱照上届舊例
遵照偹辦所有現在修理完竣入塢日期理合奏
明並將謹擬
御舟船隻數目另繕清单恭呈
御覽奏入報
聞
乾隆四十四年七月十五日閩浙總督三寳奏言
恭照上四次
聖駕南巡一切扈從人員及官兵騎乘安設臺站馬匹
浙省向資杭州滿營馬匹協濟經前任浙江撫(臣)
永貴奏請裁去馬一千匹現在滿營實止僅存馬
六百匹明春恭逢
南巡盛典差馬不敷撥用雖經調任督(臣)楊景素奏請
循照往例預偹動用各綠營&KR0996;子年大報馬價銀
七千兩委員出口採買馬五百匹趕回應用但各
營尚有添補之需現據藩司國棟等通盤籌計尚
不敷馬一千八十餘匹詳請在於福建通省提鎮
標營撥用臣查閩省提鎮等標駐劄各地相距杭
州省城自二千餘里以至一千餘里不等山路高
峻往来非易(臣)再四酌籌查閩省綠旗各營所湏
操騎馬匹因隣省馬匹缺乏前督(臣)崔應階奏請
仍赴口外採買今四十四年分現據各營詳請領
價赴口購買補額馬八百七十九匹回閩時必由
浙江省城經過即可就便截留仍令閩省差弁在
浙攅槽喂養以應明春差務俟差竣後趕回原買
營分派撥各官兵操騎似此乘便截留應用免致
各營抽撥往返與差務營伍均有裨益至在浙餧
養草亁閩省現在本年報倒馬草亁銀兩請即於
此項内解浙支給以免動用欵項其浙省尚不敷
差馬二百餘匹(臣)現在於閩省較近浙省之建寧
福寧二鎮所属各營分酌量抽調並於浙省現有
馬匹内撙節派撥已足敷用奏入報
聞
乾隆四十四年八月二十五日薩載奏言恭照
聖駕南巡沿途管押馬匹船隻以及巡防站等項均
需官兵分派差遣而外出應差一切衣裝盤費在
所必需上屇節次
南巡俱經前督(臣)尹繼善奏明酌俸俸餉兩月以資偹
辦裝束於差竣後全數扣還清欵兹逢&KR0996;子年
翠華巡幸據總局司道議詳各營承應差使官兵請借
盤費等項似應循照上屇之例屇期將綠營官兵
一律公借兩月俸餉江寧京口八旗官兵亦照此
酌量動借俟差竣之後於乾隆四十五年夏季起
分作二年照數公扣還欵其江西省管理協濟馬
匹及来南辦差官兵亦請一律借給(臣)查俱與上
屇節次借案相符謹循例奏明奏入報
聞
乾隆四十四年十月十一日江蘇巡撫楊魁奏言
乾隆&KR0996;子年春恭逢
聖主巡幸江南所有北来扈從官兵人等沿途需用錢
文應需預為籌偹(臣)等先行扎行蘇州布政使吳
壇查核辦理兹據該司查明歷屇需用官錢約計
九萬五千餘串向因寳蘇局庫貯餘錢不敷動用
俱係加夘加鑄并收買爐匠工料錢文同局存錢
奏明凑足偹用今查局庫現貯錢文除照例搭放
兵餉之外核計截至四十四年年底止共積存錢
十萬四千五百餘串照歷屇預偹官錢需用九萬
五千串之數尚有餘存錢九千餘串已属有盈無
缺無湏叧籌加鑄及收買工料詳覆到臣(臣)等公
同酌量意見相同現已咨明戶部查核並飭令該
司將一切發兑事宜循例預行酌定妥辦奏入報
聞
乾隆四十四年十月三十日國泰奏言恭照前四
次
聖駕南巡經過東省所有隨營站道辦差及調赴别汛
聽候派撥之各營官兵俱蒙
聖恩預借一季俸餉按季扣還明春
翠華南幸江省官兵現經兩江督(臣)薩載奏請借支俸
餉分年扣還蒙
恩俞允東省官兵事同一例合無仰懇
聖恩循照江南奏准分年扣還歸欵之例
恩准借支一季俸餉俾辦差倍資寬裕各營官兵奮勇
趨事益戴
聖慈高厚於無既矣奏入報
聞
欽定南巡盛典卷九十七
