欽定四庫全書
欽定南巡盛典卷二十九
恩綸
乾隆四十三年十月初三日
上諭内閣曰大學士管兩江總督高晉閩浙總督楊景
素等合詞陳奏以江浙臣民望幸甚殷且河工海塘
皆冀親臨指示懇請於庚子春冄舉南巡盛典以愜
輿情一摺朕於乙酉南巡回鑾時因耆孺攀戀情殷
曾許以翠華再莅然敬念
聖母皇太后春秋已高難以冄奉
安輿長途遠涉遂諭江浙大吏不必更以南巡為請而江
鄉士庶愛戴依戀之情狀未嘗不往来于懷距今十
有四年其顒望悃忱自益諄切且自前巡閱定五壩
水誌以為展拓清口之凖下河從此遂免水災嗣聞
黃河倒漾所繫甚重因酌定挑浚陶莊引河面諭薩
載籌辦河成而清黃交會處移遠清口不復有倒灌
之患但下游尚有停淤亦不可不除其流弊而一切
善後事宜若非臨莅閱視究不能悉其實在情形至
浙省海塘近来潮勢漸趨北岸深為厪念亦不可不
親為相度機宜今高晉等既有此奏着照所請於乾
隆四十五年正月諏吉啟鑾巡幸江浙便道親閱河
工海塘所有各處行宮座落俱就舊有規模略加葺
治毋得踵事增華致滋煩費至該督等以庚子年適
逢朕七旬萬夀欲就近舉行慶典則斷不可朕本意
以庚子年為朕七旬慶辰越歲辛丑即恭逢
聖母九旬萬夀斯則敷天同慶自當臚歡祝
嘏以抒萬姓悃忱今既不能遂朕初願尚復何心為已稱
慶况朕蹕途所經老幼歡迎扶擕恐後未嘗不顧而
樂之若經棚戱臺侈陳燈綵點綴紛華飾為衢歌巷
舞深所不取且非所以深體朕意也不特江浙臣民
不當為祝釐之舉即凡内外大小臣工於朕七旬萬
夀時亦均不得請行慶典以及進貢獻詩若伊等謂
欲藉以申其尊敬之誠是轉增朕心之不悦尚得謂
之忠愛乎但天下士民遇朕七旬萬夀皆不免望恩
倖澤此則情理之常朕亦何肯因不舉行慶典並靳
恩施乎着於己亥年八月舉行恩科鄉試庚子年三
月舉行恩科會試以彰夀考作人之盛至各省漕糧
於乾隆三十一年普免一次兹蒙
昊天眷佑累洽重熙朕敬體天心愛養億兆用是再霈恩
膏着於庚子年為始復行普免天下漕糧一次俾藏
富於民共享盈寧之福所謂歛福錫民慶莫大焉其
開科事宜着交禮部查例辦理其各省漕糧應如何
分年輪免之處着交戶部詳悉妥議具奏將此通諭
中外知之
乾隆四十三年十月二十日
上命軍機大臣傳諭兩江總督高晉曰昨已降旨允江
浙督撫等所請於乾隆四十五年正月啟鑾南巡並
諭令沿途毋得踵事增華致滋糜費矣至蹕路所經
水營行宫等事皆不能不需用度前四次南巡俱曾
賞給銀兩以資籌辦而督撫至道府等大員亦有稱
自捐廉俸者今春高晉在京亦曾奏及照上數届之
例於伊等養廉内公捐備用今高晉楊魁俱有應繳
之項勢不能再捐養廉若止令司道等員公捐更屬
不成事體朕南巡省方觀民期使萬姓共臻安阜豈
肯令不肖官吏藉端科派方今府庫充盈因巡幸而
頒發帑金一切皆由公辦最為盛事朕亦無所靳惜
着傳諭高晉即將上四次南巡每次賞銀若干並查
明現辦南巡差務需用銀兩若干通盤核計據實具
奏候朕降旨撥給毋得絲毫派累閭閻高晉於高樸
差家人李福到蘇私賣玉石一事既未盤詰查參轉
給以護牌其罪甚大朕不將伊革職治罪已屬格外
施恩當如何感激圖報若於辦理南巡一事再不據
實確核具奏並不能妥協辦理致有派累則是該督
自取重戾不能更為曲貸矣
乾隆四十三年十一月初三日
上諭内閣曰前經降旨允江浙所請於乾隆四十五年
正月啟鑾南巡並諭令沿途毋得踵事增華致滋糜
費苐念蹕路所經江蘇地面較多水營行官等事皆不
能不需用度前四次南巡俱曾賞給庫銀以資籌辦
因諭令高晉將現辦南巡差務需用銀兩若干通盤
核計據實具奏兹據高晉將上四次南巡報銷銀數
及恩賞銀兩開单呈覽並稱此次差務除添建行官
三處餘俱撙節辦理較之上届所費有减無增等語
該省辦理差務所用經費既有一定章程上届乙酉
年曾經恩賞運庫銀三十萬兩以資籌辦此次著照
乙酉年之例於運庫恩賞銀三十萬兩為辦理南巡
差務之用即著伊齡阿照數撥給仍具摺奏聞該督
撫務須董率所屬妥協經理毋得絲毫科派閭閻致滋
擾累副朕觀民孚惠至意該部即遵諭行
乾隆四十三年十二月初一日
上諭内閣曰前經降旨允江浙所請於乾隆四十五年
正月啟鑾南巡因江蘇辦理差務不無經費已有旨
令伊齡阿於運庫内賞給銀三十萬兩以為南巡差
務之用矣苐念浙江水營行宫等事雖少於江蘇地
面然一切差務亦資費用自宜一體加恩著於鹽項
餘銀内賞給十萬兩以為浙省辦差之用該督撫務
須董率所屬妥協經理毋得絲毫派累民間致滋紛
擾以副朕孚惠於民至意該部即遵諭行
乾隆四十四年二月二十六日
上命軍機大臣傳諭河南巡撫陳輝祖等曰薩載奏南
巡隨從官兵執事人等應需馬匹俱於綠旗標營及
江寧京口駐防馬内撥應查江寧京口額馬祇四千
匹不敷添換上届經督臣尹繼善奏准在豫省旗營
馬内酌撥来江協濟照江省買馬價值觧還豫省在
案明歲應備馬匹請仍照依上届撥協等語著傳諭
陳輝祖即照上届之例在豫省旗營馬内酌撥六百
匹於本年十月内撥送江省交界地方薩載慎派妥
員前往接收交代善為餵養以為来年南巡協濟之
用仍於差竣後照該省馬價還豫以便買補歸額該
督撫等務宜妥為經理毋致從中滋弊將此傳諭陳
輝祖并諭薩載嵩椿知之
乾隆四十四年八月十八日
上諭内閣曰前因江浙督撫等以兩省臣民望幸奏請
巡閱河工海塘已降旨允於庚子春正月諏吉南巡
至所稱明歲為朕七旬萬夀欲就近申祝則斷乎不
可業經宣諭飭禁盖朕本意原以庚子為朕七旬誕
辰辛丑即為
母九旬萬夀連歲叠逢大慶中外臚歡自可聽其抒誠
祝
今既不能遂朕初願朕復何心為已稱慶惟念士民想
望恩澤積有歲年因詔開鄉會恩科並輪免各省漕
糧一週以洽羣悃明年南巡回鑾後俟
郊禮成即起程幸避暑山莊駐蹕八月慶辰一切仍照
常年例行若在京受賀惟恐轉多棖觸遂至山莊以
避之至於西藏班禪額爾德尼預請覲祝實屬吉祥
盛事是以允其前来即令於山莊瞻謁俾從其便朕
並非因其稱祝先期往就之也恐内外臣工尚未能
深喻朕意仍有以慶典為請者非唯不能博朕之悅
適以增朕之懷又豈臣子愛敬之道乎俟朕八旬大
慶則當聽從諸臣稱祝此次必不允行又前届朕六
旬萬壽時自古北口熱河兩處曾有點綴段落燈綵
之類本屬朕所不取明年尤當嚴禁將此再行通諭
知之
乾隆四十四年八月二十二日
上命軍機大臣傳諭總河總漕等曰昨因滇省戊戌兩
運京銅限於五月以前全數抵通計入閘河以内正
當漕艘重運之時諭令總漕總河預定章程使銅船
與糧船分起相間過閘毋致守候稽時矣因思明歲
春間朕南巡江浙自直隸厰登舟以及回鑾俱由水
程恐總河總漕以及沿途各督撫狃於舊例預將河
道肅清令船隻預於支河汊港迴避以待御舟經過
始准放行殊可不必朕巡幸所至原以省方問俗一
切均須有便於民不但銅船限緊糧艘亦不宜遲斷
不可令其迴避守候致稽程限即估舶民船亦不必
令其遠避凡御舫所經舟楫往来聽從其便但須於
經過時令各船貼岸一邊順排停泊過後即可放行
總不可因南巡蹕除河道無論閘内閘外均若無其
事者然方為妥善著傳諭總河總漕及沿途各督撫
深體朕意妥為辦理
乾隆四十四年十月初一日
上諭内閣曰朕明春巡幸江浙所有供宿頓次皆出自
帑項絲毫不以累民苐扈從官兵以及外省接駕人
等輻輳雲集經過地方米糧價值恐一時或致騰踊
着照從前之例於江浙二省冬兑漕糟内各截留十
萬石在水陸駐蹕地方分厰平糶即令漕運總督及
各該督撫妥協辦理該部即遵諭行
同日
上諭内閣曰朕明春巡幸江浙於正月十二日啟鑾所
有一切事宜著各該衙門照例預偹
乾隆四十四年十月二十一日
上命軍機大臣傳諭山東各省將軍等曰朕来年臨幸
江浙正月十二日即行啟鑾朕所經由之山東江南
浙江各省將軍副都統城守尉等内未免有今歲年
班應来陛見者着將此傳諭經由諸處之將軍副都
統城守尉等其内若有今歲年班應来陛見者今歲
著俱不必前来俟来歲年底再来
乾隆四十四年十一月十八日
上命軍機大臣傳諭兩江總督薩載等曰明春南巡江
浙該督撫等自皆念切迎鑾越竟遠出但各省俱有
應辦事宜遠迎轉恐貽悮亦不必以此為敬且入疆
在即自可每日扈行常承指誨更不在早見數日薩
載楊魁閔鶚元止須於離江南境一站之山東地方
接駕三寳王亶望止須於蘇州接駕均毋庸遠迎將
此各傳諭知之
乾隆四十五年二月初五日
上命軍機大臣傳諭兩江總督薩載等曰各處行宫名
勝於駕未到之前不許地方官及各工員長随與内
廷太監說話凡有陳設應俟派出查點之員到後查
交次日仍令伊等點還如平山堂等處商辦工程陳
設亦不許商人與内廷太監說話亦俟派出之員到
後查點從前太監張鳳認識商人皆由於此應以為
鑒
同日
上命軍機大臣傳諭兩淮塩政伊齡阿等曰朕清蹕時
巡省方問俗供頓盡由公帑昨伊齡阿奏兩淮商人
請捐銀一百萬兩以效悃忱在辦差經費原無需此
等捐輸苐衆商情詞肫懇且昨已蠲免伊等應完銀
一百二十萬兩又緩徵銀二十萬餘兩其踴躍樂輸
之悃自必倍殷却之轉阻其誠意此項銀兩即留為
此次各省辦公之用著交伊齡阿於此項銀内給還
直隸公捐飬廉銀五萬兩山東公捐養廉銀十三萬
八千五百餘兩江南公捐養廉銀十二萬三千七百
餘兩又前賞江南辦差銀三十萬兩亦著於此項内
歸還原欵又直隸正定隆興寺廟工告竣明春朕當
親蒞䦕光又山西五臺自乾隆二十六年巡幸後迄
今已閱二十年亦應於明春前往拈香其直隸山西
境内蹕路所經有應行修葺舊有行官四處此外總
用行營斷不許再行添建並著於此項捐銀賞給直
隸銀三萬兩山西銀五萬兩以資修葺之費毋庸再
行捐廉辦理其餘銀三十萬餘兩仍即交存兩淮運
庫以備將来辦公之用
乾隆四十五年二月十四日
上諭内閣曰朕鑾輅時巡乘春行慶而清理庶獄矜恤
尤深用沛德音式敷愷澤所有江蘇安徽浙江三省
恩詔後軍流以下人犯俱著加恩各予减等發落用
昭肆眚施恩至意
乾隆四十五年三月初八日
上諭内閣曰朕清蹕時巡臨莅江浙原因厪念河工海
塘親臨閱視兼以省方問俗順時行慶非為遊觀計
也前屡經降旨所有經過地方止須掃除蹕路一切
供頓毋庸踵事增華今浙省仍有添建屋宇點綴燈
綵之事兼多華縟未免徒滋繁費朕心實所不取三
寳王亶望均著傳旨申飭嗣後如再有似此過費者
朕必加以嚴譴不能寬貸也
乾隆四十五年三月十四日
上諭内閣曰朕自三十年南巡以後迄今十有五年東
南士俗民風易趨華靡每勖督撫大吏諄諄化導務
期返樸還淳以臻郅治而江南之陶庄清口浙江之
海寧塘工其修舉尤關民瘼因允兩省督撫籲請於
今春再舉時巡之典乃自啟蹕以来所過在直隷江
南一切行宫供頓不過就舊有規模略加修葺辦理
尚為妥協而從事浮華山東已䦕其端至浙江為尤
甚朕心深所不取現在陶庄及海塘各工經朕親臨
指示所有應行修理工程特命頒發帑金交該督撫
等悉心妥辦將来工程完竣後朕自當再來親蒞閱
視恐後任督撫見此次所辦差務已多粉飾未免踵
事增華從而加甚勢將伊於何底朕臨御四十五年
無日不厪念民依乃省方問俗而督撫大吏不能善
體朕心朕亦將引以為愧著再通諭各督撫以後務
宜黜奢崇儉於地方諸大政實心經理毋得徒事繁
華致滋浮費以稱朕惠愛東南黎庶之至意
乾隆四十五年三月十九日
上命軍機大臣傳諭安徽巡撫閔鶚元曰安徽巡撫閔
鶚元前於入江南境時接駕召見已面奉訓諭令其
回任辦事今聞其復欲前来江寧安省路途較遠往
返需時况豫省黃河甫經合龍該處為黃水下游一
切堤堰宣洩並涸出地畆催耕補種無令失時應行
籌辦之事正多閔鶚元若復出境遠迎轉於公務無
益即傳諭於何處接此旨即速行回任
乾隆四十五年三月二十一日
上諭内閣曰前以庚子年為朕七旬萬夀恐内外臣工
欲申祝嘏屢經宣諭飭禁此次南巡回鑾後一俟
北郊禮成即起程幸避暑山莊各督撫等皆不必前来稱
祝更恐外省督撫不能仰體朕懷聞因七旬萬夀有
取九九之義購備貢器誇多鬭靡甚至力有不逮而
隨衆效尤勉為充數尤屬不必各省督撫身任封疆
惟當大法小廉奉公勤職副朕委任本不當以進奉
見長著再傳諭各督撫今年八月慶辰一切仍照常
例若借七旬萬夀為名多事繁文以申媚兹之悃不
但為朕所不取且現經降旨令奏事處届期遇有多
進貢物者一概不准接收諸臣其善體朕意毋得藉
詞請覲致增繁費轉滋擾凟將此通諭各督撫知之
乾隆四十五年四月二十四日
上諭内閣曰朕此次巡幸江浙蹕途經過直隸山東地
方其長蘆商人業經加恩緩徵課項所有山東商人
並著加恩將乾隆四十五年應徵引票鹽課銀十八
萬餘兩自本年奏銷後起限分作六年帶徵以示優
恤該部即遵諭行
乾隆四十五年十一月二十五日
上諭内閣曰本年南巡接駕廢員經吏兵二部查明情
節較輕者帶領引見除加恩錄用外其賞給職銜者
業經朕親加甄别不得再准捐復至慶祝萬壽賞給
職銜各員及此外緣事降革人員内如有在部呈請
捐復者該部核明情節無論應准應駁俱著具奏請
旨准捐人員並著該部帶領引見候朕欽定
欽定南巡盛典卷二十九
