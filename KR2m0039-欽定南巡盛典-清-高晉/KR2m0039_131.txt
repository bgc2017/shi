欽定南廵盛典卷九十六
奏議
乾隆二十九年十一月二十三日大學士公傅恒
等奏言恭照
聖駕廵幸所至隨從各行檔向地方官取具印結一事
前欽奉
諭旨傳諭方觀承設法禁革並詳細確查具奏今據該
督將取結各行檔開具清單進呈(臣)等詳閱該督
所奏取結行檔内有結付印票與地方官實有交
涉者亦有與地方官全無干涉不應向地方官取
結者在該督摺内雖稱不知起自何人但(臣)等屢
奉
聖訓命於沿途訪察約束(臣)等總理行營並提督衙門
俱每次多𣲖員役加意密訪今於取結一事竟未
及早行查出奏請禁革咎寔難辭不勝惶悚惟是
隨從人等果有向該地方官需索騷擾之事斷不
致絶無聞見即如從前有托稱王大臣等名色向
支應房冐領傢伙肉麵者當經臣等查出治罪又
如良鄉縣知縣張若瀛禀出冐領草料路費之人
亦經臣等奏明將該犯治罪并奉
旨奬賞張若瀛緞疋並交與該督記名陞用今此項取
結一事若不過一二州縣偶有應付或猶係庸懦
之員受長隨等愚弄所致今沿途經過地方盡復
如此其中豈無強幹能事之員而亦甘心踵弊則
其間必有希圖利益之處在各行檔微賤小人借
此津貼微利以出結為名而在辦差人員亦借出
結以為開銷寔據以致上下相蒙真偽莫辨即如
該督單内所開
御轎上並鳥鎗處等項與地方官全無干涉而亦取具
印結殊不可解今該督既稱兩無對証是以向来
並無敗露之案若僅將取結一事嚴行禁草若輩
奸詭伎倆勢必另立名目恣其巧取仍歸於兩無
對証䆒非徹底澄清之道查該督摺内奏稱每次
自大宛二縣出具印結起沿途州縣見結出給如
或不給則頓生疑慮不給不已等語大宛二縣近
在京城其辦差之長隨雖去來無定然伊等署内
自必現有一二熟手辦過多次之人况必有每次
應付檔册及書役可據此番既經嚴革必須水落
石出永杜弊端雖蒙
皇上天恩其已往者不加深䆒然亦必明晰原委以儆
將来(臣)等愚見應請
旨傳取出結之大宛二縣知縣並辦過出結之長隨書
役一二名并傳齊單内所開取結各行檔將因何
向地方官取結並有無寔在需索是否作何侵冐
各緣由(臣)等會同總理行營及提督衙門三面質
對明白俾内外共知無可影射(臣)等將来仍隨營
留心查訪如有另換名色籍端滋擾及包攬侵冐
者隨時
奏明從重治罪如此釐剔肅清弊端自可永絶矣應
否如是辦理伏候
聖明訓示奏入
上諭曰理應如此辦理
乾隆二十九年十一月二十六日遭運總督楊錫
紱奏言恭照来春
翠華南幸接准部咨
聖駕由陸路直至江南之清江浦
回鑾之日由水路直抵德州
聖駕由德州陸路進京
皇太后聖駕仍由水路至通州進京所有来年重運漕船
(臣)謹遵照二十七年辦理章程頭進船隻俱於正
二月内催儧渡黃趕出臨清早者竟抵通州稍遲
者亦可於天津西沽海河一帶暫行停避二進三
進船隻俱於清江之養馬灘揚州之金灣六閘鎮
江之龍嘴常州之高橋蘇州之望亭寳帶橋等處
支河酌量情形以次停避恭候
聖駕回鑾後即緊跟行走不致河道擁擠(臣)已查照舊
例移咨倉場及各省督撫總河并河知沿途鎮道
營汛一體遵照再查乙酉年係閏二月二進三進
漕船於
聖駕回鑾跟隨行走(臣)照例委員加緊催儧計六月底
七月初仍可依限抵通不致違悮奏入報
聞
乾隆二十九年十一月三十日總理行營事務和
碩簡親王豐納亨等奏言據錢汝誠竇光鼐奏稱
乾隆二十七年
駕幸江浙(臣)衙門循照二十二年
南廵辦理規條請將各行檔裝載什物車輌俟行至徐
家渡水次照數留住以一半交江南一半交山東
餧養以偹
回鑾應用又查上届(臣)衙門預偹車四百餘輌實用車
三百六十輌嗣因順属原車途中間有回空騾馬
不無疲乏之處至交車時山東省分留京車一百
三十五輌江南省分留京車一百四十五輌其不
敷之車在各該省照數備足又因江省素非産車
而東省又有自應備辦之車不能協濟江南仍照
二十二年之例奏明移咨直隸總督檄調附近南
省之景州河間獻縣等邑代僱車輌以濟江省之
用今此次(臣)等亦即飛咨直隸總督籌辦查從前
順天府所僱車四百輌至徐家渡後將一半交山
東餧養一半交江南餧養至
回鑾時再行應用守候需時辦理原未妥協此次
回鑾既由德州登陸情形與從前不同自應仰遵
諭旨另行酌議(臣)等會同内務府大臣詳悉查核此次
由京至徐家渡共用車三百三十輌若仍令其回
至德州守候餧養非所以仰體
皇上軫恤之至意應請將此項車輌抵徐家渡後即各
令散歸俾得及時營生俟
皇上回鑾至德州時所需車二百一十二輌應交山東
地方官就近僱覓預偹但恐山東車輌不足應令
直隸總督飭令德州相近之州縣僱車一百輌協
濟山東應用均于臨時三四日前預偹自不至遲
悮再恭查
皇太后水路至張家灣登陸止需隨從車三四十輌為數
無多應交坐糧廳臨時就便僱偹應用如此辦理
則民車不致羈滯而官差不致貽悮奏入報
聞
乾隆二十九年十二月二十二日傅恒等奏言恭照
明春
聖駕南巡隨往江浙大臣官員兵役執事人等前曾奏
明統以六千馬匹核計隨往餘俱留住又經奉
旨令各衙門將應行減𣲖人員自行奏减今據各該處
册報隨往渡黃上船人數共二千八百七十一人
比照上届三千二百三十人之數共减去三百五
十餘員名臣等案其品級之大小及差使之緩急
照從前之例酌量分𣲖共需馬五千二百四十一
匹尚未奏明統以六千馬匹核計之數至渡黃以
及各名勝處原奏𣲖馬俱在四千匹以内今照依
原奏或按人减馬或按差减人渡黃時應需用馬
三千五百零四匹名勝處應需用馬三千五百四
十一匹謹開列清單進呈
御覽俟
命下時行知兩江總督查照並咨兵部照例辦給馬票
一面知照各該處將單内隨往名勝處所减𣲖人
數自行通融辦理至船隻一項仍令該督遵照從
前原定章程將預備
上用船隻及裝載
御用食物等船敬謹預偹隨往官兵人等需用船隻可
按從前奏定全數將現在該省所用船隻照單開
人數分别𣲖撥至浙省應如何給票監放之處即
照江省之例一體辦理應令兩江總督傳知浙江
地方官遵照可也奏入報
聞
乾隆三十年二月十二日戶部侍郎兼管順天府
府尹錢汝誠奏言恭照本年
聖駕南廵一切隨營車輌前經總理行營王大臣等議
奏行至徐家渡水次即各令散歸俟
回鑾至德州時交山東地方官就近僱偹如有不足令
直隸總督於附近州縣僱覓協濟奉
旨依議欽此查起程時(臣)衙門共偹辦交用車三百四
十八輌除沿途陸續回空外其餘車輌現在俱已
行至徐家渡水次(臣)謹遵照原奏各令散歸苐恐
沿途經過州縣或有别項差務截留封拿轉非所
以仰體
皇上優恤畿民之至意(臣)擬即一面行文江南山東直
隸督撫轉飭沿途州縣不得藉端截拿致滋擾累
仍一面發給各車戶執照一紙令其收執倘沿途
地方胥役人等或有截拿情事即令該車戶將執
照呈驗禀明地方官䆒治如此則回京車輌即可
耑行無滯而近京車戶俱得及時營生更沐
皇恩於無既矣至
回鑾應需車輌(臣)現經行文内務府預期酌核需車確
數移咨山東撫臣直隸督臣遵照原奏飭屬僱覓
以備回程應用奏入報
聞
乾隆三十年二月十五日兩江總督尹繼善江蘇
巡撫莊有恭奏言據協辦大學士陳宏謀江蘇參
將劉連捷都司白雲上守偹林宗岱千總李逢春
等勤於揖捕之處開列清單恭呈
聖鑒奉
旨俟到江南時交該督撫等查辦欽此准軍機處交出
到(臣)等竊照地方遇有盗賊文武各官均有承緝
之責逾限不獲向俱定有處分(臣)尹繼善因緝限
寬餘地方官未能盡心偵緝是以於上年在京時
奏請立定歲終彙奏之例將各屬盗賊每歲具報
案數分别獲犯多寡其有緝獲本境案犯甚多兼
能偵緝鄰境積匪巨盗者奏請酌予陞用如報案
纍纍而獲犯甚少者不必待至承緝限滿即行參
處以示勸懲奉
旨敇議通行(臣)等現在遵照辦理今據陳宏謀奏稱劉
連捷等四員俱能寔心緝捕所獲積賊兇盗甚多
(臣)等查得參將劉連捷業經蒙
恩陞任貴州平遠協副將其餘三員均係熟練營伍實
心緝盗之員而守偹林鍾岱才情明幹獲匪最多
並能將所獲之案會同地方官審出寔情在武員
中尤為出色(臣)等現在查明各該員緝獲賊匪案
據恭候
聖駕回鑾時隨營帶領引
見奏入
上諭曰回鑾時帶領引見
乾隆三十年閏二月初二日閩浙總督蘇昌奏言
恭照
翠華幸浙首站嘉興府南湖有烟雨樓一處歷届俱蒙
聖主恩賜臨幸(臣)等略加修葺恭偹如意舟一隻現洎
嘉興府東門外馬頭又恭偹
皇太后御船一隻泊於北教場馬頭祗候
臨幸烟雨樓之用再
聖駕駐蹕石門鎮次日即由何家橋進路先
幸海寧但中隔長安壩一道必須過壩換船前往(臣)等
謹於壩南恭偹如意舟一隻伺候
聖駕乘座
臨幸海寧理合一併恭摺奏明奏入報
聞
乾隆三十年閏二月初三日蘇昌等奏言恭照本
月初五日
聖駕自石門鎮起鑾由何家橋過長安壩至海寧(臣)等
恭偹如意舟一隻敬泊長安壩南伏候
皇上過壩乘坐再查何家橋至長安壩一帶河道橋高
尺寸不等現在河水長落未定(臣)等敬請所有嘉
興烟雨樓前如意舟一隻隨帶於
御舟安福艫後跟往長安壩以偹察看臨時水勢情形
聖駕乘坐之用奏入報
聞
乾隆三十年閏二月初四日蘇昌等奏言今春恭
逢
聖主載幸江浙垂念海塘關係民生要務一抵浙境即
由石門縣之何家橋取道長安壩先
幸海塘閱視塘壩工程由塘務抵省
皇太后安輿仍由石門塘棲二處
大營臨幸省城(臣)等業經遵照預偹惟是(臣)等扈
從人員必須預行請
旨𣲖定伏查(臣)等二人均有地方之責荷蒙
聖主臨幸海寧
指示修防方略(臣)等理應扈
蹕隨行祗領
訓誨遵循籌辦所有
皇太后安輿晉省應請於將軍(臣)福禄提督(臣)武進陞副
都統(臣)福德(臣)舒景阿學政(臣)錢維城織造(臣)西
寧六人内
勅𣲖河員敬謹扈從恭候
諭旨遵行奏入
上諭曰著將軍福禄織造西寧
乾隆三十年閏二月二十二日尹繼善等奏言竊
照浙江學政錢維城奏請廣刊
御製詩文集一摺欽奉
諭旨傳詢(臣)等公同閱看仰惟我
皇上
文思天縱
學問日新
幾暇濡毫發為
聖藻闡圖書之精藴集今古之大成美擅百王妙兼衆
體洵聫珠而合璧實振瞶而發聾所以藝苑文林
尊崇
睿製茒簷蔀屋傾慕
天章或偶見於山郵或欣瞻於佛寺或拱對豐碑而雒
誦或敬錄片楮以珍藏人盡心同好逾口出䆒以
未窺全于美富爰是彌切願于仰鑽顒企
景慶之輝光實爭共快於先覩亟望縹緗之流布允非
阿好之私言並詢之司道暨各地方官所云俱屬
相同伏乞
聖慈俯允錢維城所奏
頒發直省廣為刊布則山陬海澨均沾
教育之深恩於無既矣(臣)等謹合詞恭奏奏入
上諭曰准其刊布着向武英殿請頒
乾隆三十年閏二月二十六日刑部奏言乾隆三
十年閏二月初七日奉
上諭朕時廵江浙清蹕所經恩膏叠沛軍民士庶無不
不忭舞臚歡而清理庶獄亦矜恤所宜逮用循舊典
以廣深仁著將江蘇安徽浙江三省軍流以下人犯
俱加恩各予减等發落俾得改過自新勉為良善共
亨太平之福欽此仰見我
皇上稽古省方
恩膏叠沛
翠華所幸
温綸之覃被如春
清蹕時廵億庶之歡騰載路重布祥刑
巽命用昭矜恤
鴻仁(臣)等查乾隆二十二二十七等年
皇上廵幸江浙欽奉
恩旨軍流以下人犯各予减等發落經(臣)部奏明除叛
逆緣坐強盗免死發遣家奴喫酒行兇棍徒生事
擾害用藥迷拐子女開窑誘賣并例應給披甲人
為奴及擬遣之積匪猾賊搶竊滿貫並三犯擬絞
三次緩决减等及私鑄十千以上為從並私鑄不
及十千各犯俱屬情罪較重均不准其減等外其
餘軍流遣犯並徒杖人犯概予減等發落奉
旨依議欽此今恭逢
恩旨應請仍照乾隆二十七年之例除緣坐等項情罪
較重人犯毋庸查辦再改發新疆人犯俱係情節
較重亦毋庸查辦外其江蘇安徽浙江三省一切
尋常軍流遣犯並犯該發遣黑龍江寧古塔及雲
貴兩廣人犯不在前議數條之内者情罪與軍流
相等事犯在
恩旨以前應請一體減為杕一百徒三年其徒罪及雜
犯准徒人犯俱減為杖一百已經到配决杖徒犯
即行釋放逃徒並免緝拿枷杖人犯均應寬免應
刺字者免其刺字應追賍者仍行追賍其應減軍
流遣犯内已犯未審已審未結已結未解及已經
起解計其程限尚未到配者均照例准其會
赦減等再江浙之人有在他省犯案遞回原籍追賍發
配者今既在籍適逢
恩旨亦應一體准其減等其他省之人罪犯軍流遞發
江浙者與江浙之軍流不同未便濫邀
曠典至該三省題咨到部尚未核覆及嗣後到部之案
核其事犯在
恩旨以前查與
赦欵相符者(臣)部隨案聲明分别減免俟
命下之日(臣)部行文各該督撫遵照辦理奏入報
聞
乾隆三十年三月初一日傅恒等奏言恭照此次
回鑾
皇上恭奉
皇太后由水路同至德州分營
皇上即由旱路旋蹕
皇太后仍由水路抵通(臣)等查山東直隸一帶河道紆窄
且在在經由閘壩扈從船隻過多未免擁擠當經
傳知各該處不許多𣲖人員乘舟隨行並
御舟之前除必須先往預備者始准在前行走餘俱留
於後營隨行兹據各該處開報隨
皇太后御舟抵通各船共二百五十八隻内應前行船三
十隻至隨從
皇上之大臣官兵如
御前乾清門暨各部院各該處官兵人等行李馬匹俱
按依水次程途在陸路行走一概不准坐船其由
京至徐家渡順天府僱備裝載官用什物暨太監
人等乘座之官車三百餘輌先經(臣)等遵
旨議准於徐家渡後俱令各散營生
回鑾時照應用數目折給船隻隨至德州後再行更換
車輌今據各該處開報車輌數目前来(臣)等按其
裝載什物多少折給船隻共一百六十二隻内應
前行船五十五隻二共船四百零二十隻較比乾
隆二十七年隨
皇太后進京船隻數目尚少數十隻如此酌𣲖前往庶舟
行可以順駛而河道不致擁擠再查此次上駟院
馬匹暨官用駝隻俱留在德州喂養將来由韓莊
閘至徐州
皇上由陸路前往其乘騎上駟院馬匹之太監拜唐阿
人等亦須由陸路隨行(臣)等詢悉徐州南岸臨時
偹八旗之馬一千匹以為官兵由南岸至雲龍山
乘騎之用查黃河至韓莊閘路不甚遠應交與該
管官於徐州備馬一千匹内先期撥馬三百匹至
韓莊閘地方備抵上駟院馬匹之數並預先傳知
隨往人等務須從簡酌𣲖不許多𣲖人數至駝隻
既在德州喂養一切官兵什物亦應交與該地方
官照前往江寧靈巖山等處章程僱備民夫扛擡
俟
命下交與各該處暨地方官遵照辦理奏入報
聞
乾隆三十年三月初五日尹繼善等奏言竊照候
補通判席萇知縣許崇文縣丞范國泰丁憂知縣
潘棠許治鍾一元張掄甲縣丞番世英廵檢高慧
葉文麟等十員上年四月内經(臣)尹繼善奏請留
江差遣如果奮往向前實心辦事俟差竣將作何
補用之處分别請
旨仍行帶領引
見丁憂直隸州德寧安縣丞白熙原應来江候補並懇
先准来江以供驅策欽奉
恩旨著照所請行該部知道欽此該員等自委辦差務
以来無不奮勉趨事經理妥協洵為實心出力之
員除原應在江候補之德寧安服滿後應補直隸
州白熙服滿後應補縣丞外其奏請留江之席萇
等十員俱係應補人員應請一併留江補用查通
判席萇知縣許崇文二員籍隸江蘇應於安徽省
以通判知縣補用其餘八員請於上下兩江缺出
通融酌補李棠許治鍾一元張掄甲應以知縣補
用范國泰潘世英應以縣丞補用高慧葉文麟應
以廵檢補用各員内已經服滿者應行照例請補
其李棠張掄甲葉文麟等三員尚未服滿應俟服
滿請補再丁憂鳳陽通判徐文燦歷俸八年因係
二十二二十七年兩次辦船熟手上年七月内經
(臣)尹繼善奏准留辦差務船隻事事盡心料理亦
甚妥協應請俟服滿後於上下兩江同知缺出酌
量陞補以上席萇等十一員均係辦差出力應行
引
見之員可否容(臣)等將各員於江寧徐州等處咨明吏
部陸續隨營引
見留江分别補用恭候
欽定(臣)等謹合詞具奏伏祈
訓示遵行再徐文燦李棠范國泰三員均於二十八年
大計案内卓異應行引
見合並陳明奏入
上諭曰着行在吏部帶領引見
欽定南廵盛典卷九十六
