欽定南廵盛典卷九十二
奏議
乾隆二十年三月二十日兩江總督尹繼善等奏
言竊惟省耕省歛頻殷補助於春秋一豫一遊遂
協謳歌於兆庶在周禮所載則廵狩之制敬戒屬
諸職方若雅頌所傳則時邁之章懷柔及於河嶽
此皆古昔之鉅典尤為
盛世之隆規我
皇上
德洽羣生
仁周六服
法官無逸既深宵旰之憂勞
御輦遥臨復歷郊原而清問惟
聖主無非為民之舉斯愚賤咸懷望
幸之忱伏思乾隆十六年春間敬奉
聖母皇太后南廵
大典為光臣黎交慶敦崇孝治萬方畢洽歡心慰豫
慈懷所在親承
色笑更荷
湛恩倍至
睿慮精詳指示修防以衛民永卜河清海晏分别蠲除
以益下總期物阜人康優恤高年不僅多頒粟帛
重蘇積困爰為速發
帑金且禁供帳之繁華雖草木無滋擾累嚴屬車之
約束即雞犬亦得恬熙是以吳山越水之間爭率
清塵而灑道蔀屋茅簷之衆共欣就
日而瞻
雲環老稚以歡呼迓
翠華而恐後皆謂
聖天子心誠懷保方勤求民瘼於
九重我萬姓情切尊親願時近
天顔於咫尺一自送
駕回鑾之日又盼
省方問俗之期於今越有五年久已顒然引領(臣)等備
員兹土博採輿情非徒文武臣工竚待
六飛之再屆實亦東南億兆思迎
萬乘之重來謹考昔年
聖祖仁皇帝屢廵江浙
閱視河工
深仁與天地同流
聖績垂古今丕煥我
皇上敬承
謨烈動念民依素惟澤國宣防尤厪
宸衷眷注兹當大工告竣高堰初成善後機宜正賴
親臨指授安瀾底績還祈
睿照提撕前因西北軍興未敢即行凟奏今悉
天威遠振凖夷稽首而歸誠
聖武布昭逆虜傾心而向化關塞息烽烟之警不戰成
功穹廬識
覆載之寬大生為德納遐荒於在宥洵亘古所未聞凱
歌既奏於邊庭舞蹈並深於衢路望
龍光者更深廹切求肆覲者倍篤瞻依所有一應事宜
(臣)等現在籌備仰懇
聖明
俯從所請定明春之吉日邀
鑾輅以
南廵庶江畔海濱更誌太平之盛事黃童白叟常親
日月之光華(臣)等敬謹恭摺奏請伏祈
俞允奏入報
可
乾隆二十年六月十三日大學士陳世倌等奏言
伏覩乾隆十六年恭遇
皇太后六旬萬夀
皇上祗奉
安輿廵幸南省型方訓俗察吏安民紹承
聖祖仁皇帝
家法一時
鴻恩疊沛
愷澤覃敷浹髓淪肌至深且厚迄今時閱五年南服歌
思久而益摯兹者恭逢我
皇上布昭
聖武綏靖遐荒
景運彌光
宸衷益懋本月初六日
特頒
諭旨於明歲春月
躬詣
先師孔子闕里廟廷展禮以申誠敬仰見我
皇上本崇儒重道之心厪保泰持盈之意彛章具舉典
則丕昭不獨東土蒙
恩實為萬方稱慶(臣)等伏思江南與山左隣近越中與
吳下毗連兩省士民瞻雲就日之思匪朝伊夕今
聞
翠華近在東省延頸舉踵喁喁望
幸倍切平時若於曲阜
禮成之日順道
賜臨水驛舟航最為近便况儲偫悉資
内府絲粟不擾民間仰惟
聖主之豫遊實屬閭閻之休助
屬車跂望人有同心恭懇
皇上俯允(臣)等所請就近
南廵應凱樂之昌期臻屢豐之嘉會自吏治民依以及
河防軍政諸大務無不仰邀
睿矚指示周詳地暨三吳兩浙之全時符五載一廵之
候用俾遠近紳衿黎庶再瞻
鑾輅親荷
龍光則愜民情而光
盛治實為曠世之竒逢矣(臣)等身依
魏闕家在江鄉聽榆社之謳思同深雀躍近
楓宸而抒悃先效鳬趨謹恭摺奏請伏祈
俞允奏入報
可
乾隆二十年六月三十日江蘇廵撫莊有恭奏言
竊照乾隆十六年春
翠華南幸准部咨行增鑄錢文沿途經過地方設局官
賣以平錢價經前撫(臣)酌議奏明除歷年餘積各
項錢文四萬四千五百餘串又加鑄八夘得錢二
萬七千二百餘串又借撥兵餉錢二萬三千餘串
三共錢九萬五千餘串分撥沿途設局官賣一時
泉貨流通錢價並未昂貴本年三月二十九日欽
奉
上諭南廵一應事宜俱令尹繼善等酌量籌偹静候俟
軍務就緒降旨遵行並諭莊有恭等知之欽此現將
應辦事宜酌量撙節辦理惟查錢文一項必須預
籌加鑄臨時始敷濟用(臣)等密飭細查現在蘇局
錢文截至本年六月底除給發兵餉外僅餘錢一
萬五千餘串若止照前加鑄八夘亦僅得錢二萬
七千二百餘串恐不敷用應請加鑄一十四夘可
得錢四萬七千六百餘串再查鼓鑄工料價值向
係支給錢文今應請照時價庫平給銀兑買正鑄
加鑄計可易存工料錢一萬六千六百餘串以上
餉餘加鑄並易存工料共可得錢七萬九千三百
餘串以此倣照十六年之例恭候
聖駕經臨時分發各州縣設局官賣足可流通平價如
有餘剰留充下年搭放兵餉至所需銅鉛錫觔查
庫貯洋銅除供本年額鑄外尚存五十六萬餘觔
可供加鑄之用惟銘錫僅敷額鑄必須採買除另
飭藩司動支庫項預籌採買銘錫查照加鑄外理
合先行奏明奏入報
聞
乾隆二十年八月初五日大學士公傅恒等奏言
兩江總督尹繼善所奏增撥馬匹以備差務一摺
奉
硃批軍機大臣議奏欽此據稱江南所領馬匹原為預
備差務應用今准部咨軍營餘剰馬匹現在尚未
起臕緩程趕至張家口約在九月盡間則口外行
數千里恐臕分愈減再自張家口赶至江南又計
程三千餘里沿途既無厰地可牧而新馬又不能
驟加料豆難免疲乏且趕至江南已在冬底相近
辦差之期雖加料喂養亦恐不能一律長臕設有
貽悮關係非輕現在趕至張家口馬計數尚有多
餘仰懇於原奏一千三百匹之外再行撥給壯健
馬五百匹所需馬價遵照部議即交本省藩庫收
貯報部撥用查本年六月内據江寧將軍請買馬
二千二百匹京口將軍請買馬八百匹兩江總督
請買馬一千三百匹經臣等酌議准其所請令各
委妥員於八月盡間赴兵部報明該部會同理藩
院各派司員帶同至張家口於軍營餘剰馬内照
數撥給所有馬價均交藩庫收貯無庸解京今尹
繼善奏稱接准部咨軍營餘剰馬匹現在尚未起
臕趕至張家口約在九月盡間再趕至江南已在
冬底雖加料喂養亦恐不能一律長臕請於原奏
一千三百匹之外再撥給馬五百匹恭查明春
聖駕南廵該省預備差務需馬必多自應酌量多撥以
免貽悮且軍營餘存馬匹其現議趕至張家口者
共有一萬八千餘匹原議撥給該將軍總督等計
馬四千三百匹其餘辦差省分浙江一省已據該
督喀爾吉善奏到現在馬匹已足敷用毋庸購補
山東一省據青州將軍咨請撥應補馬四百五十
六匹其廵撫各鎮即有續請撥補馬匹大約亦不
過數百匹是餘剰馬匹尚多應如尹繼善所奏准
于原奏一千三百匹之外再撥給馬五百匹令該
督委員赴部會同司員前往張家口一併照數撥
領所有馬價銀兩仍照原議均交司庫存貯以備
撥用俟
命下(臣)等交部行文該督尹繼善遵照辦理奏入報
聞
乾隆二十年九月二十五日傅恒等奏言明春恭
遇
聖駕廵幸江南該省應差馬匹現赴張家口於軍營凱
旋馬内領取四千餘匹應用但趕赴江南尚需時
日恐不能喂養臕壯(臣)等查河南省綠旗營馬一
千七百餘匹駐防官兵馬二千五百餘匹除倒缺
外現有馬二千二百餘匹二共馬四千餘匹擬於
此内酌撥臕壯馬二千五百匹交與江南則該省
辦差足敷應用其河南撥缺馬數即令江南委員
將所領口馬就近解送撥還補額其應交馬價仍
令江省按數解還藩庫如此則辦差省分可得臕
壯之馬而豫省馬匹可以從容喂養一轉移間均
有裨益是否有當伏候
命下(臣)等行知各該省一面調撥委員解交令於十一
月内陸續到齊預備應用奏入報
聞
乾隆二十年十二月初八日傅恒等奏言圖爾炳
阿奏辦理解送江南馬匹一摺奉
硃批軍機大臣速議具奏欽此據稱豫省綠營馬一千
七百餘匹滿營馬二千二百餘匹按數酌派滿營
應撥馬一千三百餘匹綠營應撥馬一千二百餘
匹但滿營馬二千二百匹數内有報部存價並倒
缺馬匹奉部停買外現只有馬一千二百餘匹已
於此内挑選一千匹其不敷馬匹應於扣存馬價
内動支購買於附近各州縣代買三百匹以足𣲖
撥之數倘新買馬匹有臕分不足尚需喂養者先
於豫省驛馬内挑選抽換庶馬匹可以即時解送
於豫省驛馬亦無短少其派撥各營馬二千五百
匹分為十三起陸續行走均不致擁擠遲悮至喂
養馬匹草料長途難以裹帶現令各營於馬匹離
營之日即將本營馬料截扣造報飭令沿途經過
地方官照例供應並派委將弁稽查管押每馬二
匹用兵一名晝牽夜喂所需日給官兵飯食兵丁
口糧同馬匹草料等項循照豫省從前解甘馬匹
成例照數動給於乾隆二十年耗羡項下支發事
竣核實造銷其在江省境内經該地方官供應者
應聽江省自行照例報銷其應解何處交收之處
現咨詢江省候覆照辦所有撥補豫省馬匹應俟
江省委員趕赴到日撥還各標營補額查江省領
取口馬一案前經(臣)等議准該總督尹繼善所奏
令於預省滿洲綠旗各標營酌撥□壯馬二千五
百匹交付江南應用其豫省撥缺馬數即令江省
委員將所領口馬就近解還補額今
南廵大差雖經奉有
諭旨俟明歲秋成後再行奏請但此項馬匹原係江省
各營應換勞傷馬匹之數而江省距口較遠長途
牽趕馬匹必致疲乏若由豫抽撥而以口馬就近
補缺於錢糧不致糜費於馬匹亦不致勞疲彼此
均為有益且豫省馬匹此時業經起程在途而江
省所領馬匹亦將次赴豫若再行掣回徒滋往返
自應仍照原議辦理今該撫圖爾炳阿所奏於綠
營馬内挑選一千二百匹滿營馬内挑馬一千匹
其不敷三百匹於滿營扣存馬價内代買足數其
有臕分不足並於驛馬内挑撥抽換亦屬通融辦
理之法至分起行走派弁管押及沿途所需草料
口糧照例支銷至江省境内則聽江省自行報銷
之處籌辦尚為妥協均應如所奏辦理其應於何
處交收現據該督尹繼善稱業已札知豫撫令委
員解送開封交收補額所需盤費則暫聽豫省酌
辦自應聽各該督撫酌量商辦務使錢糧不致糜
費而兩省差撥馬匹均無缺乏奏入報
聞
乾隆二十一年九月二十日尹繼善等奏言竊惟
省方肆覲古昔著有隆規考績覲風盛世垂為鉅
典我
皇上仁同覆幬澤洽寰瀛旰食宵衣既切憂勤於
黼座春耕秋歛尤殷補助於郊原是以
翠華臨幸之區無非
雨露涵濡之地迺自乾隆十六年
聖駕南廵而後又經五載有餘吳山越水之間猶記同
瞻
雲日蔀屋茅簷之衆久思再覲
龍光(臣)等察據輿情上年先後
奏請荷蒙
諭旨俞允舉行凡在兩省臣黎方翹首以待
鑾輿之&KR0681;止偶值秋收歉薄復為民而煩
殿陛之焦勞
殊恩叠沛於東南固已重生再造
膏澤遍沾於億兆奚啻浹髓倫肌猶恐閭閻重困之難
蘇欲俾有司專心於撫字
特頒明詔暫緩時巡
聖慈懷保之誠曲加體恤士庶尊親之戴倍切瞻依今
者二麥已報有秋百榖咸稱大熟築場納稼喜溢
千村飲蜡吹豳歡騰萬井不特倉箱崇積更無艱
食之虞抑且風雨均調可卜屢豐之慶僉謂歴年
未有之景象總由
聖主感召
天和備沐千載罕遇之
恩施惟我小民敢忘
帝力草野何能酬報祗知
聖德難名民物既獲阜安願覩
天顔有喜望
鑾旂之再届黃童白叟共云為日已遲盼
玉輦之重臨兩浙三江莫不懽迎恐後(臣)等恭膺
簡命忝任南邦幸際
昌期欣逢稔歲聆多黍多稌之頌庶幾上慰
宸衷採一遊一豫之歌亦得備陳
天聽仰懇
皇上俯從所請准定明春
啟鑾以愜下忱並昭大典將見太平盛事載傳江海之
濱
日月光華添被湖山之色(臣)等敬謹繕摺具奉伏祈
俞允
上諭恭載
恩綸
乾隆二十一年閏九月初七日總督倉場侍郎雙
慶等奏言竊查上年預備
聖駕南巡所需船隻業經奉
旨𣲖出
安福艫一隻
翔鳳艇一隻湖船二隻撲拉船一隻(臣)當即敬謹修
艌於上年九月間駕赴江省伺候應用嗣奉
諭旨停止巡幸因復駕回歸塢俱經奏明兹接部咨恭
逢
皇上明春再舉
南巡大典所有上年𣲖出船五隻自應仍照前例即於
閏九月内委員敬謹駕赴清江令地方官撘篷苫
蓋以備臨期乘用再天津船塢内除前𣲖五隻外
尚有船十隻(臣)等謹繕清單恭呈
御覽應否於前派五隻外再行添𣲖之處相應請
旨遵行奏入
諭曰五船已足敷用不必再行添派
乾隆二十一年十月初三日兵部侍郎管順天府
府尹劉綸府尹陳兆崙奏言恭照明春
聖駕南巡所有隨營車輛例由順天府衙門敬謹預備
伏查乾隆十六年正月
駕幸江浙經前任兼管府尹臣蔣炳等飭屬預備車四
百餘輛後實用車三百四十九輛原議各車至順
河集即令回京所需
回鑾車輛交與山東江南地方官就近催辦旋經兩江
督臣黃廷桂山東撫臣凖泰奏明將順天府原車
照數留住以一半交江南一半交山東以備
回鑾應用其車價銀兩在於該兩省動用給發照例報
銷今次恭逢
聖駕南巡(臣)等現在移咨内務府先期酌定應備車輛
一面分飭所屬預行妥辦并咨山東江南督臣撫
臣循照乾隆十六年籌辦規條會同妥協經理再
(臣)等恭查上屆江南山東二省辦理
回鑾車輛因僱備原車途中騾馬不無疲乏至交車時
每省僅各留一百一二十輛不敷應用又隨營官
用駝隻間有疲乏短少者經撫臣凖泰奏明以一
車抵給三駝一併於東省僱備其江南素非産車
之區所有本省應備之車東省不能協濟復經前
管府尹臣蔣炳移咨直督檄調附近南省之景州
河間獻縣等處代僱車百輛以濟江省之用沿途
草料等費由江省委員分送給發(臣)等亦即一面
詳悉商知直隸督臣方觀承預為籌備俟明年需
用時定數移調協濟除一應𣲖委人員照會管理
及包封支發車價各事宜臨期照例酌辦外所有
(臣)等現在辦理緣由理合具奏奏入報
聞
乾隆二十一年十月初五日劉綸奏言明春恭逢
聖駕南廵所有順天府辦車事宜(臣)謹會同府尹(臣)陳
兆崙循照乾隆十六年辦理條規繕摺奏
聞至恭辦
回鑾車輛前經兼管府尹臣蔣炳前赴順河集會同江
南山東兩省地方官籌辦今次恭逢
駕幸江浙伏懇
皇上天恩准(臣)劉綸恭隨
聖駕前往於順河集水次督率各委員交收車輛至隨
駕回鑾時再先期趨赴順河集敬謹料理辦車事務奏入報
聞
乾隆二十一年十月二十七日總理行營事務和
碩莊親王允禄奏言恭照明春
皇上南巡江浙所有一切預偹事宜(臣)等查照上次議
定章程悉心斟酌務期妥協伏查乾隆十五年十
一月内(臣)等議奏
南巡事宜内稱旱路扎營所需大城蒙古包帳房等項
俱帶往二分工部應備樁橛等項亦照例帶往所
用駝隻及茶膳房等處駝隻車輛俱交各該處預
偹自徐家渡至直隸厰留駐旱營一日所用大城
等項亦先期運往舟行所用縴夫於河兵内撥用
應帶銀兩縀疋等項交戶部内務府具奏備帶侍
衛揀𣲖三班八旗兵丁揀𣲖一千名各處官員執
事人等酌量𣲖往至江南登舟時兵丁減𣲖五百
名章京擬𣲖四十員虎鎗侍衛兵丁一百三十七
員名内揀選四十員名其餘入於三班侍衛及護
軍五百名數内㨂𣲖扈從大臣官員俱於歲前預
領春季俸銀應騎官馬人等按應給數目在京全
給先支兩個月路費途間再行找給登舟時令其
各留家人拴養拜唐阿兵丁所騎官馬并官用駝
隻交山東巡撫分給附近各州縣及綠旗各營喂
養交𣲖出總管大臣彈壓經理回京車輛
欽𣲖大臣會同地方官僱備黑豆一項令東撫酌量採
買運送沂州一帶以供支糶或江浙地方有需撥
濟之處即令咨明東撫撥運其留養馬匹所需麸
草高糧等項亦令東撫酌買備糶至沿途安設臺
站由兵部勘明正腰各站各該督撫於通省驛馬
内抽調備用所有經過地方應辦營盤道路橋梁
一切事宜令各該督撫照例預備明春
翠華南幸除中途留駐之總管大臣及料理回京車輛
大臣臨時奏請
欽𣲖外據總督尹繼善請
旨已蒙
聖諭自徐家渡渡黃至直隸厰登舟
回鑾至徐家渡起旱查直隸厰地方即係
御舟停泊之所該處已備水營似不必再備旱營此次
渡黃後應請
皇上駐驆直隸厰水營其餘應備事宜均應照上次議
定章程辦理惟馬匹船隻二項上次雖亦定有章
程而臨期經理未善不免有爭奪偏枯之弊據總
督尹繼善於上年十月内酌議具奏奉
硃批總理行營王大臣議奏欽此今復據該督將辦理
情形並船隻堪坐人數分晰咨商(臣)等與尹繼善
面同酌議查上次原議每大臣一員給馬五匹章
京侍衛官員等每員給馬三匹護軍緊要執事人
等每人給馬二匹其餘每二人給馬三匹共需馬
六千六百餘匹至往各名勝處減備十分之四只
需馬四千匹此次江省馬匹該督原奏江以北備
綠旗營馬四千匹江以南備八旗營馬四千匹渡
黃後上船及往各名勝處所用之馬均請在四千
匹以内應用惟是錢家港至江寧添備馬二千匹
則此項扈從官員兵丁人等俱酌量足敷差使不
得浮於上屆所𣲖之數至抵江境時應統以六千
馬匹核計隨往餘俱留住查渡黃後上船官員人
等係全數俱行若照六千匹之數給馬則有不敷
據該督稱此次内河泊船之所趾黃不過二三里
僕從人等儘可步行自應按人減馬(臣)等酌議除
三品以上大臣官員
御前侍衛
乾清門侍衛批本奏事官奏蒙古事侍衛軍機處滿
漢官總管首領有職太監應按數給馬毋庸另議
外其餘官員兵丁人等或酌減馬一匹或只給本
身騎馬總在四千匹數内其隨身行李令地方官
聚集民夫聽其自行僱用至
駕幸高堰暨往蘇揚各名勝處俱係暫時往回非有緊
要執事不必隨往則當按差減人亦在四千匹數
内應令各處將随往江南人數於十一月内報明
總理行營處彙總查核即將確數分晰開單行知
該督遵照至應給馬票應俟總理行營處核定數
目即令各該處先期行文咨報兵部將刊刻空白
紅票填註官員銜姓馬數如騎五匹及二三匹者
每員各給一票其一人一馬者按行檔彙給一票
如有為數過多或至百餘者按十匹分給一票仍
令各該處各照行檔自𣲖專員管理并請
特𣲖大臣於渡黃數日前會同兵部率同江省管馬大
臣將渡黃紅票一張散給各人收執仍註明渡黃
字樣以免牽混至渡黃後再將隨往各名勝處紅
票散給管馬之員見票發馬並於票内印一某處
應訖戳記其中如有分班更換者即將原票通融
支馬不必另行換票其自錢家港至江寧扈從人
員係屬全數随往俟將到錢家港之數日前兵部
再添給二千匹紅票率同江省大員按數散給自
江寧回至錢家港即將添給紅票截繳又沿途隨
駕進城及跟隨
御舟攆縴需用騎馬不過數百匹不便再憑紅票支馬
應令江省管馬大員另製印恪竹籖數百根編立
字號俟先期𣲖定傳知用馬數目即將竹籖按數
送交兵部每馬散給一籖按籖支馬繳馬還籖均
應如該督所議辦理至船隻一項上次共需頭號
沙飛馬溜等船四百四十一隻又每船十隻外多
備一隻以便添換其時船隻本不寬裕以致人多
船少混行搶奪且頭號沙飛等船遲笨難行易致
阻礙今該督議改用三號沙飛等船比較上次船
數雖屬加增但俱係中號小船亦祗堪敷用俱就
各船名色及可容幾人核派撥自屬斟酌得宜俟
各該處將人數報明總理行營處彙總行知該省
將所備船隻各釘木牌開寫銜姓行檔挨次排列
河干仍請
特派大臣會同兵部於渡黃十日前先至該處點騐明
白其應坐船官員人等由兵部給發船票自差家
人賫領若數人共一船難以人人給票者一船彙
給一票其各項船隻行走先後次序仍照上次原
議
御前大臣領侍衛内大臣軍機大臣
御前侍衛
乾清門侍衛船隻應在
御舟之前上駟院侍衛官員與裝載
御馬船隻以及
批本奏事軍機處侍衛處内閣兵部之緊要官員等
亦應令其在前行走其餘船隻皆照例在後行走
若有承辦事件必應在前行走處俱令臨時自行
奏請再江南河道窄狹易於擁擠應交管理
御舟之大臣協同護軍統領等稽查凡行走及停泊之
時母許攙越擁擠其浙省馬匹船隻給票監放等
項應照江南一體辦理奏入報
聞
欽定南巡盛典卷九十二
