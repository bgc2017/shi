欽定南廵盛典卷六十一
海塘
乾隆四十六年正月十三日富勒渾王亶望奏言
竊照浙省海塘前因黃宇字號已成頂沖(臣)等酌
籌在於天字號柴塘之後趕辦搶險條塊石塘三
百丈以備春汛節經恭摺奏
聞(臣)王亶望率同工員上緊儧辦(臣)富勒渾不時到工
查看前後打樁已共有一萬一千六百餘根其竪
築地盤嵌夯塊石并安砌底石者已有十餘丈一
切闘縫灌漿鈎貫極為緊密在工員固不敢稍辭
勞瘁其樁夫工匠除雨雪日期暫停外餘俱逐日
趕緊儧築内擇其勤奮者酌加給賞鼓勵均皆踴
躍從事並無苟簡草率之弊計至春汛以前所築
三百丈自能辦竣惟察看近日水勢減落范家埠
對面水底隂沙漸闊大溜日逐移西由天字號以
上數十丈刷成灣兜逼塘而下所以添築柴塘業
已數十丈臨水自天字號至辰字號沿塘溜勢俱
属湍激現將柴塘加意保護其趕築之搶險石塘
三百丈(臣)等前請天字號迤西築一百丈迤東築
二百丈共三百丈今細察形勢尚属不敷應於天
字號迤西再添築一百丈迤東添築一百丈共五
百丈方與塘外水勢情形足備捍禦現飭接續一
律開槽下樁與前工次第所需塘工石料(臣)等分
檄嚴催隨採随運内紹興府産石各縣另委寧紹
道吳恩詔親赴該處督辦其湖州産石縣分即委
湖州府知府永福催儧并因紹属石料必由海運
到工稍難海船僱覓不能多得又酌量𣲖員添造
運船五十隻以資協濟所需工價先行借墊工竣
後變價歸欵其採運承催各員即以石料到工之
多寡分别功過以示勸懲現俱源源觧運到工條
石已有六千五百餘丈江蘇省亦運到五百丈俱
可應手築砌輪番轉運不致遲誤至石塘根脚前
督(臣)三寳
奏請緊靠柴塘之内築砌可以免動民居但石塘必
須預留坦水地步庶緩急俱属有備現築石工塘
脚酌量情形離柴塘土戧二三丈不等該處即偶
有民居不過板屋土房亦可給費遷移其納糧民
地俟大工告竣均查照前督臣嵇曾筠築塘成例
分别辦理(臣)等疊蒙
聖訓周詳諄切於此等緊要工程惟有公同悉心籌畫
辦理不遺餘力處處務期周妥以仰副我
皇上為濱海民生永籌捍衛之至意所有塘工現辦情
形恭摺具
奏奏入報
聞
乾隆四十六年二月二十六日阿桂陳輝祖奏言
竊查老鹽倉迤西至章家庵柴塘四千二百餘丈
從前亦曾屢議接建石塘始以活土浮沙難施樁
石而止繼以塘外護沙接漲廣遠而止本非不可
辦之工率以施工難易所見紛岐迄無成議上年
皇上南巡軫切海疆
親臨閱視念潮勢直趋北岸護沙無存塘根水深數丈
朝冲暮擊一線草塘豈能捍禦全海潮勢况柴塘
易於坍塌年年修補終非長策究不如石塘之堅
固
諭令將可以改建石塘之處勘估辦理經王亶望奏明
先從辰字號起至伏字號止改建魚鱗石工長二
千丈每丈用條石一百十三丈釘樁一百五十根
條石在於本省德清武康山隂會稽餘杭等縣及
江南省分辦樁木在於金華衢州嚴州三府属購
辦正在開工間忽范家埠對岸淤漲隂沙日漸北
趋水勢貼塘搜刷以致柴塘屢次間段被冲矬䧟
恐届春汛更難抵禦而魚鱗石塘採石較難釘樁
不易難以及時趕辦因復議請於寒字號頂冲之
處建築搶修石工五百丈以禦春汛其魚鱗石塘
暫行停辦至李質穎到京面奏改建石塘徒費無
益不若於現在柴塘外一律改築坦水實於柴塘
有禆等語(臣)等自到浙後相度情形稽查舊案柴
塘之外止有用竹簍木櫃以禦潮汐從無修築坦
水之事無論塘根臨水深有至二三丈一日兩潮
油灰漿汁無所施用難以釘樁砌石且塘根固藉
坦水為保護而坦水亦藉石塘為倚靠方能堅固
若以石鑲柴表裏浮鬆憑何存立此事之斷不可
行者(臣)等自到工以来虚衷體訪一時衆論俱属
畏難苟安毫無定見(臣)等伏思海潮遷徙不常浮
沙往来無定此時章家庵既属頂冲即迤東一帶
亦在在俱關險要是從前改建石塘尚属先事預
籌而現在之改建石工尤為刻不容緩(臣)等前奏
或仿照條塊石塘酌增工料加添丈尺以期施工
易而成事速之處欽奉
諭旨俟履勘確寔衆議僉同即速上緊興工辦理但條
塊石塘究不如魚鱗石塘之堅固(臣)等前奏止就
大概情形而論今數日以来悉心履勘通盤籌畫
按日計工按工計料辦理魚鱗石塘二千二百四
十丈均可於乾隆四十七年冬間完竣伏思
皇上加惠黎元不惜多用帑金為沿海生民永籌樂利
終以改建魚鱗石塘方可資捍衛而垂永久(臣)等
不敢因有前奏稍存畏難遷就之見公同酌議富
勒渾等所辦搶修條塊石塘長五百丈内自天字
號向東至寒字號止長三百丈天字號向西工長
二百丈今自来字號起迤東至食字號止二千二
百四十丈俱擬建魚鱗石塘仿照東塘之例量地
勢高低或用十八層至十六層不等應需條石二
十五萬餘丈浙省原辦條石十二萬八千七百五
十丈江省原辦條石十一萬三千七百五十丈現
運到工條石二萬一千餘丈僅供搶險石塘之用
至續辦魚鱗石塘應用條石(臣)等現飭本省並飛
咨江省分派購辦嚴催趕運又所需樁木約估三
十五萬根並飭本省金華衢州嚴州三府属産木
各縣領銀購辦并一應需用料物亦陸續採買俟
現辦搶險石塘完竣尅期諏吉開工以上二千二
百四十丈工料脚價約共估銀三十餘萬兩(臣)陳
輝祖督率工員上緊趕辦務於四十七年冬初完
工至下樁處所(臣)等逐段簽試自來字號至師字
號一千餘丈一丈八尺之樁打至二時全行入土
而至師字號至率字號即有打至四個時辰方能
入土者其自化字號至老塩倉積字號一千七百
丈試樁三處誠如
聖諭沙性澀汕難以下樁除相近老塩倉立字號至積
字號二百餘丈不能釘樁處所應仍留柴塘外其
餘一千五百丈安樁一丈八尺用硪夯打至四個
半時辰打下一丈四五尺週圍沙土即合籠平樁
不能再打查樁木不能深入其底沙堅硬可知沙
齧樁牢力能擎石或可一律築砌或應仍存其舊
恭候
聖駕臨幸指示機宜再行多分年限接續辦理至現在
擬築石塘離柴塘土戧二三四丈酌留坦水地步
緣石塘工程全恃塘根堅固保護塘根寔賴坦水
盖非此則海潮大溜往來衝激搜刷塘根無論柴
石塘工均難保護無虞從前辦理魚鱗石塘或用
條石二三層鑲砌坦水或即以竹簍木櫃作坦水
塘根恃此外護方能經久寔為第一善策是以議
建石塘無論將来用坦水或用竹簍木櫃皆湏預
留地步但現在尚有柴塘為重關保障且工費浩
繁勢難同時並舉俟全工告竣後酌地形之高卑
水勢之平險或用坦水或用木櫃竹簍因地制宜
總期塘根得資擁護其新工未竣以前柴塘仍令
照前加意保護俟石塘坦水一併築成即將柴塘
歲修停止聽其自然以節縻費再遶海寧城之魚
鱗石塘内有工二十餘丈外係條石作牆内填塊
石歷年久遠為潮汐衝激底樁霉朽兼有裂縫蹲
矬之處又城東八里文將字號至陳文港密字號
止有石塘工七段約共一百五六十丈地當險要
塘身單薄石面亦微有裂縫上年欽奉
諭旨令於兩處俱改建魚鱗石工俾一律堅稳今此項
工程雖稍可緩仍應先為修築完整俟前項工程
竣後再行改建魚鱗石塘所有改建石塘各事宜
(臣)等督率在工各員詳悉商酌逐一勘估辦料鳩
工次第興修務期妥速集事以仰副
聖主宵旰疇咨保衛萬民至意除俟酌定章程條欵再
行縷晰具奏外謹將現在勘辦塘工緣由恭摺具
奏再(臣)阿桂前往尖山一帶查勘其尖山至塔山石
壩内外自正月下旬以来均有新漲嫩沙而壩外
更約寬里許實為轉機嘉兆其章家庵地方欽遵
諭旨添築盤頭溜勢亦漸離塘根現在趕釘底樁腰樁
鑲柴出水計日可以完工合併陳明奏入
上諭曰覽奏俱悉實力妥為以期久安黎庶勉之
乾隆四十六年三月初二日阿桂陳輝祖奏言(臣)
等奉
命勘辦海塘業將自來字號起至食字號止先建魚鱗
石塘二千二百四十丈恭摺奏
聞伏思海塘工鉅費繁關係重大必湏經理得宜始於
塘工有益謹將修築事宜酌議數條恭呈
睿鑒一管理工程人員宜揀選酌派以專責成也查此
次改建魚鱗石塘二千二百四十丈其工程修築
做法非熟諳妥榦之員未便輕委海塘本設有東
西兩防同知二員責任綦重今辦理大工應請在
於現任丞倅等揀選老成幹練者數員分辦各務
所有各認段落經手辦理即以兩防廳及委令協
辦者定為承辦之員其查收物料稽察工作即以
奏留並揀發來浙之丞倅知縣分段𣲖委定為監
辦之員至杭嘉湖道盛柱寧紹台道蒋全迪為督
辦大員一切集料鳩工稽查𣲖委皆其專責王亶
望本係總辦塘工應令常川在工照料督催所有
採辦木石儧運物料固(臣)陳輝祖之專責而工程
做法一切俱與王亶望公同籌酌如王亶望各有
所見許令具摺陳奏如此逐層分派則事有責成
自無推諉觀望等弊一採辦石料宜通盤籌畫以
濟鉅工也查此次改建石塘應用條石計二十五
萬四千八百丈上年原議江省承辦十一萬三千
七百五十丈現在已經運到六千餘丈僅供搶險
石塘之用應仍照原數採辦轉運查江省原奏太湖
廳吳縣開採石料每年約可出石五萬餘丈嗣欽奉
諭旨於宜興荆溪等山石性鬆脆者採為裏石之用則
每年更可多辦一二萬丈查海塘條石原係
奏明浙江江蘇二省分辦現在應行添辦之數仍照
原
奏在於兩省各半加添趕辦(臣)陳輝祖已飛咨江省
按照丈尺上緊開採迅速儧運但魚鱗塘逐層收
分必須厚一尺寬一尺二寸條石方能丁順間砌
參差壓縫今江省所辦為數無多自應按照尺寸
購辦其不合式者無庸採運至浙省應辦石料原
派山隂烏程餘杭德清武康各縣承辦每月約辦
塘一百丈應用石一萬一千三百七十五丈分於
各該縣名下採辦併飭各該府勒限嚴催其運石
船隻查紹属有船三百六十餘隻由外海濟運每
月飭令運石五千餘丈湖属辦石由内河運工飭
令每月可運石三千餘丈加以江省協辦條石每
月濟運之數已足敷用一採辦樁木應及時派定
以期迅速也查改建魚鱗塘應用排樁木十七萬
九千二百根梅花樁十五萬六千八百根原派金
衢嚴三府属十七縣承辦每月約辦塘一百丈應
用樁木一萬五千根分於各該縣名下領銀勒限
採辦觧工亦責成各該府分限催解所有釘樁夫
架按每次開槽四百丈應用樁架四百副並飭令
各州縣專覓釘樁人夫到工應用再查塘工首重
底樁應派佐雜各員分段監看按照樁木圍圓長
短尺寸親身量記騐點入槽目覩如式簽釘深寔
俾寸木必皆入土百密總無一疎以期鞏固一購
辦料物宜設法稽查以清弊竇也查各處採辦條
石樁木均按料給發足價採辦恐承辦州縣心存
不肖及胥役作奸短發價值勒索辦運皆難保其
必無應先出示將給發採購装運各脚價逐一曉
諭料物到工時騐收後仍將各該州縣現收及前
次所收總細各數再行出示曉諭俾衆共知如有
短價勒派情弊准令首告即將承辦之員嚴𠫭從
重究治至石料樁木運觧到工即令各該縣解役
一面報明總理道員一面將所持印票批文自投
管收專員處所立即騐放即用該員印信給與迴
照以免轉輾稽延守候并免胥役留難需索等弊
一經辦工程應預定考成以收寔效也查改建石
塘二千二百四十丈本年應先辦一千二百丈擬
分作三次每次開槽四百丈俟此四百丈釘樁已
竣一面鋪砌條石即一面另開槽四百丈釘樁挨
次蟬聫而下以期迅速其附塘民居板屋土房為
數本属無多須給銀遷移者務令豐裕支食俾資
移盖至簽釘樁木最關緊要安砌丁順條石尤須
堅寔應飭承辦各員每按五日將每段釘樁若干
開具寔數清摺申送查考王亶望親駐工所率同
杭嘉湖道盛住等就近稽察往来監視(臣)陳輝祖
不時赴工携帶原報清摺前往查騐如有怠忽從
事及草率悮工者立即嚴𠫭重處其有寔心出力
認真辦理之員統俟工完之日酌量
奏請陞用以示鼓勵一在工各員宜酌量分班以均
勞逸也查辦理海塘有原請留浙十五員續請留
浙四員又續請揀發十二員共丞倅知縣佐雜三
十一員内丞倅知縣共十六員今每一次辦理四
百丈每員監辦五十丈只須八員即可敷用但辦
理需時自應分班更换應將十六員分為兩班其
前一班俟監辦三次一千二百丈完竣之後即予
委署其後一班先令在於省城聽候差遣委署俟
前一班辦竣之日即令赴工監辦統俟工竣補缺
所有分段巡查亦將佐襍十五員分為兩班前一
班分派八員後一班分派七員均照丞倅之例一
體輪流更换如有行走懈怠者即行參處以示懲
戒以上各條臣等公同悉心籌畫務期周詳妥速
早竣要工以仰副
皇上為濱海民生永籌捍衛之至意所有籌議辦理章
程緣由恭摺具
奏奏入
上諭曰諸條皆妥依議行
乾隆四十六年三月十八日阿桂陳輝祖奏言(臣)
等條議魚鱗石塘酌定章程摺内在工各員分為
兩班以均勞逸一條内前班辦工完竣之後即予
委署其後一班先令在於省城聽候差遣委署旁
奉
硃批獨此條所奏未明所云委署者何事再明白奏
來欽此查浙省海塘前後請發丞倅知縣佐雜共三
十一員内丞倅佐雜居多此等人員本属窮苦若
令常川在工即不能兼署地方一切薪水資斧未
免拮据現在塘工二千二百四十丈分作兩年次
第辦理無需多員在工監辦是以(臣)等原議三十
一員分為兩班更换前一班在塘監辦完竣即予
委署後一班留省差委遇相當之缺暫行委署輪
值赴工監辦時仍行掣回專辦塘務將員缺另委
别員署理統俟大工全行告竣之後再照各員應
得缺分陸續請補寔缺緣摺内聲叙未明欽奉
硃批垂詢恭摺覆
奏奏入
上諭曰亦祇可如此
乾隆四十六年四月二十六日陳輝祖奏言竊照
浙省海塘經大學士公阿桂會同(臣)悉心履勘議
從來字號起迤東至食字號止建辦魚鱗石塘二
千二百四十丈酌定章程奏蒙
聖鑒查工段以四百丈為一限分作五限半趕辦按日
計工每限四個月約來歲冬間可以全工告竣今初
限四百丈工程已於三月初五日諏吉開工第一
緊要以底樁為最緣塘身稳固全在根盤結寔所
用前面排樁本係比密築打旁無空隙裏層梅花
散樁寸節深打入土之後摏面彼此相間處例須
填築碎石并墁灰土俾樁石槽底連成一片庶承
重鉅工分外得力而安砌塘身及鈎鋦灌漿等項
必須熟諳工程之員認真經理朝夕在工亦能事
事如法現委杭州東防同知劉鴈題西防同知清
泰台州府同知談官誥山隂縣知縣趙思恭於初
限四百丈内各承辦一百丈該員等勤諳妥協續
後各限工程均可令一手經理石料一項共需丁
順條石二十五萬四千八百丈照原奏與江蘇分
半採辦浙東山隂會稽二縣出石較旺而由海抵
工運道稍難業已分别僱辦船隻可以按數解運
浙西德清武康餘杭三縣由内河運工舟行較便
而出石不多就原定採取丈尺均能如數交工其
應用船隻分别設法僱辦亦可輪轉無誤江蘇太
湖等處條石源源起運相續不絶計兩省到工石
料合每月應用之數俱無虞短絀樁木一項共需
三十三萬餘根分派本省金衢嚴三府属承辦依
江傍河各就附近購運現俱如限解送足敷工用
又仰蒙我
皇上恩施優渥格外賞給商捐銀二十萬兩俾得工用
價脚充裕寬展(臣)已飭司道核明木石匠工轉運
各項加添銀數臚列曉示既杜胥役人等暗中侵
隐之弊亦令趋事赴工之衆共知
恩賚所加感激奮興是以邇來工所夫匠不招自集採
購木石等處無不欣欣鼓舞乘此春和日永踴躍
將事儧工亦速即如工所樁夫現足木架四百餘
副之用各夫齊力簽打雖遇沙土澀滯每副日有
三根若易打之處尚可增多察看近日工料情形
漸有端緒原可畫一按照辦理惟是興建大工自
當循序漸進固不容過於求速致啟草率之漸然
就人力易施之際相機設法似又可乘時量為加
緊如第一限初次開槽四百丈打樁完足一面鋪
砌條石即一面將二限四百丈接續開槽趁此人
夫櫛比打樁其餘各限亦挨次加工庶打樁砌石
各無間斷本不求速而自收迅速之效惟到工石
料即加緊轉運不比樁木之可以加倍採購一限
供兩限之用(臣)與王亶望及在工道廳通盤籌議
按塘身自底面至結頂用條石十六層及十八層
不等酌令將運工條石於已經打樁各段落一律
牽勻攤砌底面四五層俟續後運到石料再按層
加砌結頂一層先後通融互相濟用則石料不煩
另籌而施工可免停待况塘工地土卑濕開槽打
樁已後皆係泥水存積得此蟬聯接辦先砌底下
數層並可免深槽積水之虞實皆與要工有益(臣)
蒙
皇上天恩畀委重任惟有竭盡駑鈍不時往来工所親
加督察務令實料實工在在堅密整齊以保永遠
鞏固仰副
聖主捍衛濱海民生之至意所有塘工現辦情形理合
恭摺奏
聞再章家庵地方添築盤頭以挑大溜現逢春汛(臣)令
工員加緊保護務期挑分溜勢合併陳明奏入
上諭曰諸凡用心妥協知道了又
諭曰此法甚善自當如此
欽定南巡盛典卷六十一
