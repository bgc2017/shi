欽定四庫全書
欽定南廵盛典卷八十二
名勝
乾隆十四年七月十五日大學士公傅恒等奏言(臣)等遵
旨會同浙江巡撫(臣)永貴議得
聖駕南巡浙省所有杭州織造衙門
行宫舊在衙署東西兩旁其西首殿内供奉
聖祖仁皇帝神牌伏思
神牌在織造署前已屬未協而臣子署中供奉
神牌尤非敬謹之意今議將織造移駐於裁存塩政衙署
就現存宫殿房屋量加修葺扵
宫後建樓供奉
神牌將来
皇上駐蹕亦便行禮其中房屋或年久傾圯或規模卑
小並地方卑濕木料不無剥蝕俱應量為添換購
辦至城外西湖地方
行宫經前撫臣李衛奏明改作佛寺
世宗憲皇帝御題名曰聖因舊制房屋四所地盤甚寬現
亦供奉
聖祖神牌但在西偏甚非體制應請敬謹移供從前舊
寢宫其西首房屋並迤西一帶地基及寺後山圍酌量劃
出另建
行宫就現在房屋並可用木料量為增添購辦以上
行宫二處其舊有宫殿房屋及(臣)等現在商酌派改
之處謹繪圖呈
覧俟
欽定後令該督撫等敬謹遵照從儉辦理至于海塘自
翁家埠至尖山離城一百五十里由杭城前往止
有塘路一條塘外皆係漲沙窪地塘内皆係村舍
桑園難以相度
駐蹕之處中小亹更在禅機河莊兩山之間北岸既沙
嫩泥濘南岸道路亦窄狭紆曲查海塘引河從前
康熙年間
聖祖均未廵幸現今江海安瀾隄工鞏固引河水歸故道
此次
皇上南廵(臣)等愚見似毋庸
親臨閱視惟查候潮門外舊有觀海樓一座從前
聖祖南廵曾經
臨幸該處既可觀潮而中小亹引河等處亦可遠眺應略
為修飾以備
臨幸至于杭城内外及紹興嘉興等處名山勝蹟可備
廵覧之處均有房屋無庸添建是以(臣)等未及另行定
議凡
聖駕臨觀憩息處所俱就現在房屋内酌量粘補修理
數間不必拘泥現在圖樣亦無事過於華飾至紹
興府之南鎮蘭亭二處與
禹陵相去不遠從前
聖祖未經臨幸該處現在亦俱有房屋並應略為修理俟
皇上幸浙之時應否
臨觀恭候
欽定謹各繪圖粘簽並經由水陸程途一併進呈
御覧至一切沿途經行道路橋梁作何修理預備之處
(臣)永貴回任後會同總督並嚮導大臣等會商妥
議再行具奏請
旨奏入報
聞
乾隆十五年正月初四日大學士公傅恒奏言(臣)
等遵
旨會同(臣)黃廷桂等議得辛未歲
聖駕南廵自德州由山東東路至江南宿遷縣登舟已
經奉
旨允行其自楊家莊渡黃駐蹕直隸厰營盤原擬於此
處添設
行宫今(臣)等公同酌議此處可以無庸建造仍
駐蹕營盤
皇上自直隸厰起旱閱視河工至高家堰
行宫駐蹕仍由旱路回駐直隸厰營盤自直隸厰登
舟由天妃閘越河過清江浦達淮安其淮安城内
總漕衙門内之
行宫並總漕衙門年久朽壊難以
臨駐已奉
旨毋庸修理
皇上仍駐
御舟由運河直達掦州三汊河
行宫駐蹕自三汊河至天寧寺復登舟至平山堂仍
由原路回駐三汊河
行宫自三汊河登舟至瓜洲渡江金山寺
行宫駐蹕由金山至焦山象山由象山旱路至甘露
寺並至教場閱操畢回駐金山閱視水操過江至
錢家港登旱路至龍潭
行宫駐蹕由龍潭至江寕省
行宫駐蹕俟覧閱名勝後仍由原路回至龍潭由龍
潭至寳華山回駐龍潭仍至錢家港登舟進鎮江
口直逹無錫惠山至秦園回舟行抵蘇州
行宫駐蹕由旱路至虎邱仍由原路回駐蘇州
行宫又由旱路至靈巖山
行宫駐蹕由靈巖至鄧尉山此處前擬添設
行宫今酌議不必添建或俟此次
廵幸後將来漸次酌辦由鄧尉山至靈巖仍還駐蘇州
行宫復由旱路往觀音山等處亦回蘇州
行宫駐蹕其蘇州至松江往返八九日道路綿長沿
途並無名勝古蹟可備遊覧所有舊時
行宫均已朽壊業經奉
旨毋庸廵幸自蘇登舟至平望即入浙江地界(臣)等謹
按圖會商其應行新添及可不必添建並舊有而
無庸修理之處俱仰體
皇上從儉辦理之意詳悉講明定議並於圖樣内分别
貼簽進呈至高家堰舊有
行宫尚堪修理應估修費就近會同河臣監修江寧
蘇州舊有
行宫均在織造衙門之内尚多完整應照舊式修理
粘補亦估定修費會同江寧蘇州兩織造分修其
餘應修
行宫俱照呈樣酌減修理合併奏明奏入報
聞
乾隆二十年五月二十三日署兩江總督尹繼善
兩淮鹽政普福奏言竊照江南臣庶仰望
鑾輅重臨莫不情深踴躍(臣)等業已聮名恭奏請定吉
期
南巡凡屬差務均已酌定章程次第預備各處
行宫及名勝之地仰遵
聖訓撙節妥辦不敢稍事虚糜經(臣)尹繼善節次奏明
兹(臣)尹繼善查勘各處應修工程(臣)普福在鎮江
相會將一應事宜又復面為商酌分别緩急妥協
料理所需經費荷蒙
恩旨於運庫應解内府閑款銀兩撥給十數萬兩兹(臣)
等公同商酌查有應解内府生息餘利銀十二萬
九百六十兩零又吉安窩利銀五萬二千三百二
十九兩零以上共銀十七萬三千二百八十九兩
零一切備辦事宜均請於此内動用統俟事竣另
開清摺奏報所有遵
旨撥動運庫閑款銀兩(臣)等謹合詞恭摺具
奏奏入報
聞
乾隆二十年六月二十日大學士公傅恒等奏言
尹繼善等奏請
南巡另摺稱
聖駕未經臨幸之處如寒山别墅石湖石佛寺棲霞山
等處均應略加修治以備
省覽所需費用奉
旨令(臣)等籌項(臣)等恭查
南巡經費先經遵
旨傳諭普福於兩淮運庫應解閑款内撥給十數萬兩
交與該督為動用之需嗣據普福奏將生息餘利
及吉安窩利二項共銀十七萬三千餘兩撥用今
(臣)等酌議如普福奏撥數目不敷應統令於應解
閑款内再為撥給數萬兩一併交與該督為辦理
費用奏入報
聞
乾隆二十年九月二十五日兩江總督尹繼善兩
淮鹽政普福奏言竊(臣)前奏寒山别墅石湖石佛
寺棲霞山等處從前
聖駕未經臨幸之所均酌量興修以備
省覽欽奉
上諭新預備之處可畫圖呈覽並將所需費用復命大
學士等籌議於運庫應解閑款内再為撥給銀數
萬兩
恩施稠曡感激難名除應繪各圖(臣)現在親行賫呈
御覽並將此外續修名勝另行詳細奏
聞外伏思此次差務(臣)惟事事仰遵
聖訓加意妥辦所有寒山别墅等處原係略加修葺以
備
登臨兹蒙
聖主隆恩續撥銀數萬兩以為辦理費用(臣)與鹽(臣)普
福商酌查有應解内府生息一項自本年七月起
扣至明歲六月底止應交息銀七萬二千兩請即
於此内酌留銀六萬兩應用事竣連前撥運庫銀
兩一併開具清摺奏報(臣)謹會同兩淮鹽(臣)普福
合詞恭
奏奏入報
聞
乾隆二十二年五月初三日兩江總督尹繼善奏
言恭照
皇上軫念徐屬屢被偏災
親臨閱看
恩施稠曡至渥至周凡河工應辦工程無不詳悉
指示復念河流順軌全憑
神功默佑
命(臣)擇地建
龍神廟并酌量修建房屋以為勘工
駐蹕之所(臣)謹遵
諭旨於恭送
聖駕後回至徐州親行查勘彭城地處窪下高燥平坦
之區甚少北門外雖舊有
大王廟但地勢窄狹兩旁俱係民房
城外週迴查閱西門以外地勢雖寬一遇隂雨即
有積水惟雲龍山旁有隙地十餘丈可以建廟形
勢北向俯視黃河規模其屬宏敞且雲龍山名亦
與
龍神廟字義相關極為合式西北有地數十丈高爽
平坦可建
行宫其地在郡城之南雲龍山之北遠近適中(臣)相
度再四此處最為妥協謹將勘定地基繪圖敬呈
睿覽伏惟
聖明訓示以便委員確估另行奏
聞即遵
旨動運庫公項辦理務期仰體
聖心諸從儉約奏入
上諭曰不必另擇地此不過在廟旁就便一宿之地可
耳何須多費廟牆週圍寬展足容數間憩息一宿為
妙
乾隆二十二年十二月二十三日兩江總督尹繼
善奏言竊(臣)接准
廷寄欽奉
上諭前因徐州孫家集河溜直趋汕刷深濬降旨令該
地方建立河神廟以答靈貺嗣據尹繼善奏擇地雲
龍山西北並建行宫繪圖進呈經朕批示不必另擇
地基祇須於廟旁搆闢數間可容一宿憩息足矣並
將圖中圈出寄諭令其遵照辦理乃距今日久所辦
若何未經奏到此等處不過數年一至信宿言旋何
必多費以飾美觀該督勿因前已估計興工遂謂成
事不說非所以體朕意也著傳諭尹繼善務遵前旨
將現在所辦情形即行具奏再石隄工程前據該督
奏稱於霜降後動工此時水落歸槽諒已興工何時
可以完竣著一併奏聞欽此除徐城石工完竣日期
業經(臣)等會摺奏
聞外伏查孫家集大工告成河流順軌前奉
諭旨建立
河神廟並酌建房屋以為勘工
駐蹕之所經(臣)擇地雲龍山之北繪圖進
呈荷蒙
皇上明切指示不必另擇地基只須於廟旁搆建(臣)仰
體
聖心諸從儉約辦理隨即親行相度即於廟基之旁擬
建
行宫三層從房亦不多蓋止期樸實不事華美約計
費用不過八九千兩於廟工辦完之後即行續辦
今廟工已於十一月十九日如式完竣應建
行宫業已委員購備物料次第興工明春即可告成
並不敢徒飾美觀稍有縻費所有現在辦理情形
(臣)謹繕摺具奏並將房屋基址繪圖恭呈
御覽仰祈
聖明訓示再廟工告竣應請
河神封號並匾額碑文告祭等事宜另照例具題合
並陳明奏入報
聞
乾隆二十九年十一月初四日山東巡撫崔應階
奏言竊(臣)承准
廷寄乾隆二十九年十月二十日奉
上諭崔應階前奏該省魏家莊大營有四賢祠陳家莊
有晏子祠其建祠時代始末及諸賢姓氏事蹟並費
縣之萬松山有無故實可稽着即確查詳悉具奏欽
此(臣)謹按四賢祠在泰安境内山東通志内載泰
山西南麓有投書澗上書堂係宋儒胡瑗孫復石
介講學之地舊有祠宇今祠已廢後人於縣境東
南鄉建祠祀胡瑗孫復石介又增祀孔道輔為四
賢祠其建祠時代無碑記可考又謹按晏子祠在
齊河禹城交界之處山東通志内載齊河西北二
十五里有晏城係齊相晏嬰采邑後人立祠於晏
城之北祀齊相晏嬰其建祠時代亦無碑記可考
又謹按萬松山在蒙山之南通志内載費縣北七
十里有蒙山山趾延亘一百三十里其前為陽口
山有玉皇觀老子故宫又費縣志載陽口山近祊
城山之北浚水出焉今萬松山即陽口山其上多
松故土人咸呼為萬松山(臣)謹遵
旨查明覆奏奏入報
聞
乾隆四十五年二月二十二日閩浙總督三寶浙
江巡撫王亶望奏言竊(臣)三寶前在浙江巡撫任
内於乾隆四十年因開濬西湖告成勒碑紀事相
度樹碑之所獲隙地於六一泉左相傳係孤山柏
堂竹閣舊址恭讀
御製詩集乾隆二十七年三十年兩次
南巡俱有柏堂竹閣
宸詠(臣)敬考
詩中所指印之杭人相傅柏堂竹閣遺址確係其地仰
見
聖學淵深即一地一名舊跡所在無不援据詳核(臣)以
其地為白居易蘇軾遺跡且蒙
天章題詠當即略為修復還其舊名作記述事又(臣)三
寶曾夢
御題羅漢大士像臨流示現隨因謝雨詣上天竺於大
士殿之西獲有靈泉宛符夢兆因即其處搆殿供
像(臣)亦有記述今恭逢
皇上五舉
南巡盛典(臣)等現於該二處重加修葺恭備
座落祇候
宸幸奏入報
聞
乾隆四十五年三月二十三日兩江總督薩載江
蘇巡撫楊魁奏言竊(臣)薩載於上年查勘棲霞工
程行至千佛嶺以東見石壁所刻隸書白乳泉試
茶亭六字(臣)等考之江寧府志攝山中峯上天開
巖為明徵君故宅宅後有白乳泉又檢閱明人盛
時泰攝山志白乳泉在棲霞寺千佛嶺下昔有伐
木見石壁上刻隸書六字曰白乳泉試茶亭不知
得名所自又考唐人皇甫冉有送陸鴻漸棲霞寺
採茶詩黃居中有試茶亭詩復閱盛時泰金陵泉
品有白乳泉讃是白乳泉之名由來已久今於其
地敬搆數椽恭懇
聖駕臨幸棲霞時順道片時憩息俾前人陳跡得邀
睿覽山澤生輝榮幸無極(臣)等謹繕摺具
奏並將皇甫冉黃居中盛時泰詩讃各一首另繕恭
呈
御覽奏入報
聞
欽定南巡盛典卷八十二
