欽定南廵盛典卷三十四
蠲除
乾隆二十二年六月二十六日江蘇布政使託恩
多奏言竊查本年恭逄
鑾輅南廵
恩綸疊沛蠲賚頻仍已屬淪肌浹髓復於
聖駕經過之句容等十四州縣並去秋歉牧之清河等
六州縣以及
駐蹕之江寧五縣將本年地丁錢糧分别蠲免三分五
分以及全行豁免仰見
嘉惠子來更屬有加無已之
殊恩也(臣)伏思
皇上軫念民依政先貧乏且
經臨之處絲粟不以擾民在田多大戶非名列縉紳即
席豐履厚衣租食税垂及百餘年即今乾隆二十
一年以前之地丁十年以前之漕項凡有積欠悉
邀
恩免已不下二百餘萬田多則積欠自多一經邀免其
所以仰沐
天恩者較之小戶不啻什伯其倍今欽奉
俞旨恩蠲三分五分並全免之地丁猶得與貧乏小戶
共霑
惠澤更且獨受其豐揆之縉紳富戸恐亦自慚非分也
(臣)愚昧之見竊謂與其並蠲於大戶莫若先儘小
戸錢糧全行蠲免省一歲之追呼裕四時之耕作
億萬貧黎更為頂戴
深仁於罔極合無仰懇
皇上天恩俯准仿照乾隆四年前督臣那蘇圖
奏准全蠲五錢以下小戶之例稍為變通將應蠲三
分之州縣將三錢以下之小戸全行蠲免應蠲五
分之州縣將四錢以下之小戸全行蠲免其蠲剩
之數再以三錢四錢以上至三兩四兩以下之中
戶分别扣蠲至全免五縣之地丁其中尚有例不
並蠲之耗羡等銀並請
聖恩攤入五兩以上之大戶按田徵收五兩以下之小
戶竟行全免究之大戶邀免之賦尚倍多於小戸
總在
皇恩雨露涵濡之中並無偏倚不均之處如蒙
恩允仰懇
勅下督撫二臣督同(臣)乘此停徵之時分飭州縣核定
扣蠲定數造冊申送臣躬親核實轉呈督撫奏
聞咨部一面飭令州縣刊明易知由单給發各糧戸以
便啟徵輸納仍不許假手書胥以滋花分勒索諸
弊似此辦理臣非不知經徵州縣多此稽查扣報
之繁但事苟有益於民生豈敢任其避難就易仰
負
皇上念切民依無微不届之至意用敢敬獻芻蕘奏入
上諭曰託恩多奏南廵經過駐蹕及去秋歉收各州縣
恩蠲本年地丁錢糧先儘小戶分别蠲免一摺所奏
甚是江省乾隆二十一年以前之地丁十年以前之
漕項積欠頗多前經降旨概予豁除此等積欠多屬
大戶業已邀恩格外現在恩蠲本年地丁大戶少佔一
分則小戶多受一分之益自應照議查辦愛必逹已
補授雲貴總督陳宏謀尚未到任著將原摺抄寄尹
繼善令其細心核實辦理
乾隆四十五年七月十八日江蘇廵撫吳壇奏言
切照今春恭逄
翠華南廵
皇上特沛
恩綸將江蘇省歷年積欠災緩各項銀米概予蠲免小
民感沭
鴻慈靡不淪肌浹髓臣等現在飭令江蘇兩藩司將所
屬未完應蠲銀米於去冬奏報截數之後至今春
欽奉
恩旨之時又有續完若干應免數内扣除核實造冊另
行遵
旨題豁外兹查有吳縣公田餘租積欠一項緣該縣向
有公田一萬二千五百餘畝原係明嘉靖年間夲
地富民捐置其承種民戸除完納地漕等項銀米
之外歲收租息以為添補漕運之費自入我
朝以來此項公田應完租息民間久未完納迨乾隆
三十一年八月經前撫臣明德據吳縣知縣介玉
濤查出碑據
奏明將此項公田每年應徵餘租米二千二百二十
七石逓年抵補吳縣迯亡無著錢糧之外歲餘米
一千數百石留為該縣地方公用等因歷年遵照
存留即作該縣歲修河渠等項公用足敷動支歲
有餘剩随時報部在案祗因此項餘租有類民間
租息並非正賦亦不入正項報銷偶遇歉收之年
悉照應徵原額定數催徵並不按照灾分辦理以
致歲有逋欠而向来每遇
恩旨亦從未援請蠲豁計自乾隆三十二年起至四十
三年止共積欠餘租折色銀一萬九百八十九兩
五錢七分七釐逐欵清釐均係實欠在民並無官
侵役蝕情弊伏思江省正項錢糧一切灾緩積欠
俱已仰沭
殊恩普行豁免而此項餘租舊逋因係租欵轉未能與
正賦一體邀
恩蠲除恐將來欠項日多益增民累且與現在恭辦
恩旨之案亦未畫一臣等愚昧之見可否仰懇
皇上天恩將此項公田餘租積欠附入本年
恩蠲案内一體蠲免俾民欠租息與民欠正賦同沭
膏澤庶不致稍有向隅並請嗣後如遇歉收之年亦照
别項民田之例一體勘明灾分將應完租息随同
該縣正賦一律蠲緩以昭
聖慈公普同仁之至意奏入
上諭曰著照所請行該部知道
欽定南廵盛典卷三十四
