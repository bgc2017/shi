欽定南巡盛典卷四十四
河防
乾隆三十二年二月十四日河東河道總督李清
時山東巡撫崔應階奏言東省運河上年伏秋汛
内河坡並漲(臣)李清時自豫省防工回東勘辦事
宜案内即經
奏明將徒駭馬頰二河逐加疏濬捕河廳屬之三空
橋落低展寬臨清磚閘月河挑挖深通奉到
硃批好如所議行欽此(臣)等隨即委員自龍魏灣閘壩
以下河頭起至海豐霑化等縣入海河尾止循流
測量淤淺阻礙段落逐一估計(臣)崔應階業經嚴
飭各府州縣照依本管地界督勸民夫乘此春融
農隙實力疏濬其三空橋落低展寬工程(臣)李清
時亦經勘核形勢機宜改為五空落低三尺按照
成規據實確估計需工料銀六千七百餘兩動撥
司庫銀兩委員購料興工儧辦至臨清磚閘月河
已於去冬小挑運河案内節省可緩之工通融挑
挖如式深通從此河坡水勢多添暢洩之路水有
所歸於運道民田似有禆益惟查臨清地處下游
磚閘月河為汶河入衛尾閭而衛汶之水性本湍
悍渾濁伏秋長發時設汶力不足以相抵即致灌
入停淤必須於洩汶之中更求禦衛之策(臣)等伏
思月河臨時築壩堵閉固可免於倒灌苐汶衛二
河水勢長發靡常倘一時先後並漲則月河之壩
甫經堵築以禦衛水又需開放以洩汶流開閉不
時不特糜費錢糧且恐辦理不及致失機宜所關
匪細(臣)等率同運河道姚立德相度情形確加籌
畫應於月河上口修建單閘一座設板啟閉若遇
汶強衛弱則啟板宣洩如遇汶弱衛強則閉板抵
禦庶隨時應手節宣有備(臣)等又查東阿縣境内
運河東岸平水三閘於乾隆十九年修建又五空
橋一座建自前明於乾隆二十七年改修落低均
係保固限外工程上年伏秋汛内汶河水發及沙
趙二河之水同時並漲該處橋閘過水甚大激傷
磯心并衝掀跌水面石塊掏空底土多成坑塘亟
應照舊修整備資宣洩以上添建單閘并修整橋
閘皆關運河水利應辦之工(臣)等撙節確估共計
需銀五千一百餘兩亦請動撥司庫銀兩及時趕
辦務於汛前完竣實有禆益奏入報
聞
乾隆三十二年三月初六日河東河道總督李清
時奏言東省運泇二廳所屬南陽以下運河西岸
碎石堤工係漕船挽縴之路最關緊要先於乾隆
二十一年間因江省徐州黃河北岸孫家集一帶
刷成溝槽奪河内灌南陽昭陽微山等湖受水益
多以致縴道沈沒水底湖河一片澎湃汪洋官民
船隻至此非風莫渡視為畏途(臣)在運河道時随
同前河臣張師載前撫臣阿爾泰屢次相度幾費
經營既作通縴之計復為經久之圖仿照竹絡碎
石壩之製師其意而變通其法
奏明在於水勢深闊之處兩面簽下管石排樁内填
碎石上加頂土其微露堤形止係湖面受險者則
簽一面管石排樁内砌碎石加築土頂土戧分别
籌辦較之簽樁下埽及叠砌大石費省數倍工程
可資堅固計堤長一萬餘丈估銀十四萬餘兩仰
蒙
聖主洞徹機宜
俞允所請發帑興修尅期完竣十年以來内河外湖長
隄限隔糧艘商民得資縴挽永免風濤之危險時
頌浩蕩之
鴻恩惟查前項碎石工程水中填砌全賴水面排樁管
定始得整齊高厚而樁木因歴年已久土漚水泡
難免朽腐斷折石無樁管土隨石卸不特河中有
觸舟之患抑且坍卸日甚碎石沈失工費較多(臣)
帶同運河道姚立德細加查驗分别估計除水内
工段樁木間有損缺尚能管石一二年不即坍缺
者暫緩補修其有乾地内坍卸碎石可以無須再
簽排樁者止令額夫檢石安砌不給工價以節錢
糧外惟運河廳屬田家單閘起至徐家營房止工
長二千九百餘丈泇河廳屬葛墟店起至郗山上
下止工長一千五百餘丈湖河相夾兩面皆水大
段損缺排樁工石坍卸現在全無隄頂殘缺過甚
情形緊要(臣)隨點明應補排樁確核砌石加土工
價共計需銀二萬餘兩應請動支司庫銀兩照舊
補修如式以期運隄永固縴挽有資理合將現在
情形恭摺具
奏奏入
諭如所議行
乾隆三十七年三月十五日河東河道總督姚立
德山東巡撫徐績奏言兗州府屬濟寧一州為汶
泗府洸牛頭等河之水滙歸之區每遇伏秋汛漲
易致淹及民田上年六七月間大雨時行河湖坡
水並漲自石佛以下汪洋瀰漫勘報成災蒙我
皇上念切恫瘝發帑賑濟今春又沭
隆恩加賑被災窮黎感激
鴻施淪肌浹髓其被淹處所去冬運河水落即經(臣)等
督飭地方河員設法疏消積潦之地始得及時春
耕但其受災之由不得不講求經理以除後患(臣)
姚立德往來運河熟察情形(臣)徐績曾任濟寧州
知州河坡源流竟委曾經留心今自戴村壩騐收
挑沙工程于三月初一日至濟寧會同詳勘参以
輿論固湖堤而通去路有急應辦理之工庶使諸
流歸宿有資可冀減除水患(臣)等查南旺一湖週
圍九十三里坐落汶上嘉祥濟寧三州縣境内地
居上游適當汶河之衝每年收蓄汶水入湖濟運
湖之圈堤向係民修雍正九年及乾隆十二年曾
經動帑帮培已歴二十五載近年以來雖撥民夫
擇要加修無如道里綿長現在殘缺卑矮之處甚
多湖波撞激險要堪虞必須一律培築高厚以資
保衛又運河之西有牛頭河一道上承宋家窪及
各州縣諸坡之水下達昭陽湖舊有馬公橋一座
係魚臺縣驛路所經計長五百一十八丈横亘南
陽昭陽兩湖之間下設橋洞統計僅寬二十三丈
牛頭河入湖之水來源盛而束其咽喉往往壅滯
難消不特濟寧西坡受漫淹之患即金鄉魚臺二
縣亦並波及自應多添橋洞加寬十丈並將廣運
莊以下河湖淤淺抽溝導引俾上游之水捷趨昭
陽湖則濟寧西坡水患可以減除矣(臣)等又查運
河之東有泗河一道源出泉林至濟寧之魯橋入
運名為魯橋𣲖向因泗水下流董家口屢被衝缺
日刷日深勢難抵禦于乾隆十四年間即在該處
修建石壩一座減洩漲漫之水由孟家橋以達獨
山湖旁分一股由貫家灣之西出興隆橋仍會泗
水入運緣壩身過高水因壩阻每遇水勢漲發泗
河下遊宣洩不及壅滯停淤輒于董家壩上游溢
入東坡又寧陽縣之石梁口小腿灣等處汶水漫
堰入洸至濟寧城北頂阻府河之水漲滿難容亦
多旁溢東坡民田屢被淹浸運河東堤亦深受其
害(臣)等現將石梁口等處民堰飭縣堵築將來汶
水自可無慮入洸核計土方有限不須請動錢糧
其董家口地方在當日建壩之時泗水分洩有備
意非不善惟是今昔情形不同泗水南趨轉為石
壩所累自當從長計議務求萬全但與其疏濬舊
泗河身紆迴窄狹道遠土多需費浩大不若拆除
董家口石壩展寬孟家橋舊石橋疏浚馬坡以下
入湖尾閭俾水大之時直達獨山湖免致旁溢東
坡春間水小即於孟家橋以下築一土壩攔截仍
由興隆橋濟運事半功倍則泗水歸宿有資濟寧
東坡水患可以減除矣(臣)等隨率同道府廳州逐
加核估所有修堤疏淤拆展橋壩共計需銀二萬
三千餘兩(臣)等伏思此等工程原係民間自為修
理若請動帑項轉啓愚民推諉游惰之漸而該州
縣灾歉之後現在蒙
恩加賑責其及時興修民力實有不能合無仰懇
皇上天恩俯念工程緊要暫借司庫銀二萬三千兩容
(臣)等委員承修勒限完竣仍于汶上嘉祥濟寧魚
臺等州縣分作三年隨同地丁錢糧按數徵還歸
欵庶帑項不致虚懸工程得收實益奏入
諭如所議行
乾隆三十八年九月二十二日河東河道總督姚
立德奏言竊臣前自豫省回濟當經
奏明料理運河事宜因查各湖水櫃攸關來年漕運
最為緊要(臣)已將應蓄應洩緣由先行籌酌恭摺
具
奏兹一月以來(臣)率同運河道陸燿上下細加查勘
今歲伏秋汎内汶泗府洸沙趙等河水勢叠次長
發南入微山湖為歸宿北由大清河以達海故運
河之水隨長隨消并無騰湧之患惟運河廳内南
旺分水口以裏向有何家石壩一座分洩汶水由
劉老口入運前次水發時該壩過水較大冲塌壩
身幾奪汶流全勢北注經(臣)飛飭該管廳員儧修
稭草壩工藉資攔截查此壩減洩汶漲實為運道
之關鍵所修草壩不過暫護一時塌損石壩亟宜
拆修堅固又南陽以下臨湖邵家徐家二單閘馬
家三空橋以及泇河廳屬之夏鎮六里二閘或沖
掀地平石塊蟄裂金門或墻石塌卸不能下板蓄
水以上各工(臣)現在親督道廳點驗舊石酌添新
料確核估計容俟估定再行分案
題請興修此外尚有官堤民埝被水汕刷殘缺應行
培築整齊並各湖進水支河沙淤淺澀應行挑濬
深通處所(臣)俱嚴飭廳印各官撥集人夫乘時上
緊儧辦以節錢糧目下回空糧船未過濟寧者祗
有二十二帮若連檣入境約計九月内即可全數
過完今歲運河輪届大挑(臣)俟糧船過竣即將應
挑淤淺分頭委員確估熟籌妥辦奏入報
聞
乾隆四十年六月二十七日河東河道總督姚立
德奏言山東運河下游八閘數十里借微山湖之
水灌輸接濟其南自韓莊北迄臨清計程六百七
十餘里全頼蜀山馬踏南旺馬場等湖蓄水充裕
方足濟運無悮而諸湖之中蜀山湖湖面寬闊地
居上游貼近汶河浥注便捷歴來收水較别湖多
三四尺尤關緊要每年糧艘經臨啟金線利運二
閘放水入運以濟船北行上年八月内欽奉
訓諭令(臣)于常規之外多蓄數寸以備雨泉之不足仰
見
聖明籌畫至善永當奉為法守臣敬謹遵行加意收蓄本年
正月底開壩起至五月中旬將各湖之水次第啓
放宣注數月餘已有明驗(臣)近日率同運河道陸
燿探量湖面寬長道里遠近水勢深淺尺寸念蓄
瀦以多多為善庶接濟可源源不匱苐察看湖堤
頗多單薄難持之處與該道細為講求欲圖保安
經久之策惟有固其攔蓄之堤岸以為瀦水無虞
地步該處湖堤西首臨運一面内湖外河南首一
面係沮洳漥地形勢均屬喫緊當冬月挑河之時
運河乾塘舉&KR1257;一遇北風奔騰撞激勢若排山雖
隨時搶護得保平穏而每歲如此究非常法今逐
加經度西南地勢既就卑小又適當風浪之衝應
從孫村起至季家路口止分别頂險次險估修石
戧保護其間原有舊石工草工並沙山高阜處不
必估計外就現在堤身陡窄水勢較深處所酌擬
修砌石工堤根平順水勢稍淺處所擬辦碎石坦
坡以免多費仍各加高頂土二尺共估石工六百
七十七丈碎石坦坡長一千六百六十四丈連加
高土工約計需銀二萬餘兩其自季家路口至蘇
家橋一帶均係民埝地形漸高且在湖之東北風
浪較小照例督勸民夫用土帮培高厚以資一律
所需工料土方銀兩查河北道兗沂道庫均存有
節省八束一欵原係留為河工别項工程之用今
應即于此欵内動支毋庸另請錢糧(臣)謹繕摺具
奏並繪圖貼說恭呈
御覽如蒙
俞允(臣)于重運過完湖水暢放濟運存貯底水無多之
候一面委員辦料興工將底盤先為趕緊築起不
悞收蓄一面確估造册具
題奏入
上諭曰好應修築者但須實工實料毋滋冐銷之弊可
也
乾隆四十一年六月初六日兩江總督高晉河道
總督薩載奏言竊(臣)薩載前於東省
行在面奉
諭旨以吳嗣爵奏黃河兩腮淤高中間構槽窄狹洪湖
運河亦因連年黃水倒灌致有淤墊現在清口開挑
引河係帶水撈挖恐於事無濟又聞海口亦復沙淤
令(臣)薩載到任後察看實在情形會同高晉悉行籌
酌如何能使黃水暢流不致倒灌分晰奏覆等因欽
此遵於三月二十七日到清江任事時因(臣)高晉
在省查辦事件(臣)薩載遵
旨先赴黃河海口上下察看將勘過實在情形繪圖貼
說於四月十八日恭摺奏蒙
聖鑒兹(臣)高晉於五月初二日到淮與(臣)薩載公同講
論悉心籌議并考之書誌康熙八九年間黃河海
口積沙成灘横亘二十餘里相傳為攔門沙其時
黃河即從東北紆迴入海前河(臣)董安國乃創築
攔黃大壩另闢馬家港口改易舊制轉致去路不
暢上游易潰康熙三十八年將攔黃大壩盡行拆
毁堵塞各處決口束水攻沙仍由故道入海即今
之大通口是也八十年來黃水滔滔東注並無阻
遏惟查該處潮汐往來海水黃水交接之處淤沙
勢所不免而日積月累兩岸接生淤灘南岸遂有
新淤尖尖頭洋之名北岸有二泓三泓四泓之名
現今海口距從前之王家港地方已有四十餘里
之遥灘勢逾長海口逾遠水勢散漫口門計有二
三百丈至一千數百丈之寬若來水湧盛湍急海
水原可由淺刷深祗以近年來黃水時有倒灌以
致通湖引河淤墊引河既已淺阻則清水不能暢
出清江淮安一帶之運道俱有停沙並清口以外
之黃河兩腮亦有淤高且上年秋間豐碭南岸之
丁家集外灘民埝刷塌溜往南趨黃水從毛城舖
渷壩旁流幾至奪溜為患徐州以下銅沛邳睢宿
虹桃源黃河又未免水緩沙停此海口與黃河運
河洪澤引河先後淤墊之實在情形也(臣)高晉在
工二十餘年歴經黃流倒灌河道停沙由通而淤
由淤而通或淤在上而下游淺阻或淤在下而上
流壅盛一年之内通塞靡常數載之中變遷莫定
不但海口茫茫萬頃無可施工即黃河内東坍西
長東長西坍欲加疏治亦無良策今(臣)等凛遵
聖訓再四講求惟有將清口以内之通湖引河沙停淤
淺人力可施處所設法挑挖使清水暢出清口與
黃水滙流東注并力刷沙則黃水不濬自深海口
不疏自治歴年(臣)高晉
奏明辦理雖未能一勞永逸此即補偏救弊之一法
也本年二月内(臣)高晉自京回南欽奉
諭旨引河甚有關係
命(臣)高晉上緊勘籌疏治彼時湖水較大難以煞壩挑
挖當與吳嗣爵面加商定凡水深五尺以上者毋
庸辦理其水深四尺以下者接續疏浚恭摺
奏覆欽奉
硃批覽奏俱悉欽此查現在洪湖誌樁存水一丈零八
寸五道引河普面漫灘無可施工但(臣)等會同測
探五道引河内淺者已在六尺以外深者俱有一
丈一二尺不等就目下情形而論清水力足抵黃
自可無虞倒灌惟查向年通湖五道引河俱各深
至二三丈不等奔騰暢注扺禦黃流是以鮮有倒
灌之事而湖水旋長旋消高埝誌樁每到冬令水
落之候存底水無多盖騰空湖面以為伏秋水發
容納之地也今則年終誌樁存水九尺有餘此即
湖水未能暢出之明驗湖水不能暢出遇黃水盛
漲時力不相抵必致有倒灌之慮一經倒灌則引
河復淤非特不能攻刷淤沙即黃運兩河之淤墊
又所不免矣(臣)等再四熟籌並採訪輿論必須於
冬春湖水消落引河灘現時照依各引河寬長丈
尺兩頭煞壩大加挑挖並將清口東西壩基址移
下一百六十丈在於平成臺之處建築使清水源
遠流長出口之勢有力再清口之西所建各架木
龍原以挑溜北趨冀刷陶莊積土使黃水不致逼
近清口之意歴年以來陶莊積土雖已刷去大半
著有成效但積土根基凝結驟難盡刷(臣)等相度
形勢若於陶莊迤上積土之北開挖引河一道使
黃水遶北下注相距清口較遠清水益得暢行至
周家莊而後會黃東注不獨可免倒灌之虞而二
瀆並流合力攻刷則黃河兩腮浮淤以及海口積
沙均可漸次刷深下游深通暢達則黃河上游流
行迅疾並可不致停淤且洪湖無壅遏之病即埝
圩磚石工程亦得常資穏固惠濟祠之埽工更可
化險為平如此一舉數善備焉所謂治淮即以治
黃捨此别無良法但目下湖水普漫而出引河為
水所佔難以煞壩估挑而時將伏汛黃水方在加
長陶莊溜勢情形不定引河頭尾未能遽為定準
今就(臣)等勘籌愚昧之見先行繕摺覆
奏並繪圖貼說恭呈
御覽如蒙
俞允容(臣)等於本年霜降水落後再行察看情形相機
酌定隨時奏
聞辦理總期清黃併行東注暢達歸海上下黃河漸次
刷深海口淤墊一律通順洪湖引河及淮揚運河
永無倒灌之弊庶幾仰副我
聖主慎重河防殷&KR0907;訓誨之至意奏入報
聞
乾隆四十一年七月十六日兩江總督高晉河道
總督薩載奏言竊(臣)等會議覆
奏察看海口無阻籌辦治淮即以治黃各情形一摺
奉到
硃批此奏皆合機宜形勢是治淮黃一大關鍵届時妥
為之欽此摺内請俟通湖引河灘現時照依各引河
寬長丈尺兩頭煞壩大加挑挖句上奉
硃批此係治本之論宜實力為之欽此又摺内將清口
東西壩基址移下一百六十丈在於平成臺之處
建築使清水源遠流長出口有力句上奉
硃批好欽此又擬於陶莊迤上積土之北開挖引河一
道使黃水繞北下注相距清口較遠清水益得暢
行句上奉
硃批此亦一法勉為之欽此並於圖内奉
硃批將所圈處放一大樣貼說來庶便觀覽此時尚未
興工正可相商也欽此(臣)等跪讀之下仰見我
皇上指示周詳
訓勉殷切(臣)等自當仰體
聖心於霜降水落後察看水勢情形實力妥辦以收實
效伏念淮黃關鍵全在清口而東西壩仰蒙
聖明指授機宜視湖水之大小定拆展之限制實為永
遠遵守不易之章程現在壩工因每年頻拆頻築
歴歲已久壩底不能刨挖淨盡或為柴土壅塞或
為倒灌淤積壩根朽腐拆築未能應手以致積水
不能暢出今若移下一百六十丈在於平成臺地
方建築遵照
欽定限制以時蓄洩並將舊埧基址刨除淨盡使清水
源遠流長則出口之勢可期得力然不將通湖引
河挑挖深通仍恐有名無實現今潮水較大高埝
誌樁已長至一丈一尺以上尚未能奔騰暢出皆
由各引河河身及湖邊積淤阻碍所致今湖邊一
片汪洋稀淤寬廣難以施工疏治惟有將各引河
於冬春水落時兩頭煞壩大加挑挖引河若深則
湖水建瓴而出再將湖邊稀淤隨勢撈浚更可掣
刷深通暢達引河矣至西壩一帶逼近黃河自建
設木龍以來挑溜東行淤出灘面寬自一百四五
十丈至三百三四十丈不等甚為有益然遇黃水
甚長之時大溜直射惠濟祠由祠前迴溜倒灌流
入清口此一帶雖經修有磨盤埽壩攔禦而黃流
勢盛仍屬無濟(臣)等今擬在於陶莊迤上積土之
北開挖引河一道至周家莊會清東注俾清黃並
流入海既可越過惠濟祠遠避清口倒灌之路而
周家莊迤下兩岸灘面尚寬離堤較遠相距中河
口門尚有三百五十丈溜向東趨形勢較順引河
挑竣仍擬在於河頭對岸第三架木龍處做一挑
水壩挑溜全歸引河更為有益統俟本年霜降水
落歸槽容(臣)等察看形勢一面確估興工一面詳
細奏
聞總期清黃並流東注暢達歸海既免黃水倒灌之虞
復藉清水刷沙之益所謂治淮即以治黃庶可仰
副我
聖主慎重河防之至意(臣)等謹遵
旨繪具大樣圖說並將原奉
硃批奏摺圖說一併恭
繳奏入報
聞
乾隆四十一年九月初三日兩江總督高晉河道
總督薩載奏言竊(臣)等於本年六月十八日具
奏清口機宜繪放大樣圖說恭呈
御覽一摺兹賫摺人回奉到
硃批已有旨了欽此摺内清口壩工壩工因每年頻拆
頻築歴歲已久壩底不能刨挖淨盡句上奉
硃批此係向來辦理不善應責成原辦之人也欽此又
圖内奉
硃批引河覺窄應加寬欽此並接准乾隆四十一年七
月初三日欽奉
上諭高晉等奏覆開挑黃河周家莊引河一摺並展畫
大圖貼說進呈朕披覽圖内所繪引河形勢尚覺太
窄已於圖内批示從來河不兩行既經開挑引河則
黃水大溜即應由引河行走必須開挖寬深方能引
溜全注細閱貼說但稱計長一千零五十丈而於寬
深丈數均未奏及恐高晉等因省費起見是以不肯
開寬朕念切愛民凡有關民間利病及捍衛保障之
事從不稍為靳費况此項引河為黃河緊要關鍵若
果能開放深通使黃流不致停淤清水得以暢出實
為最善之舉即多用帑金亦所不惜但須核實經理
耳國家籌辦要務若行之有益縱數逾鉅億亦不為
多若為而無成雖費僅千餘亦屬虚擲即如近日征
勦兩金川用至六七千萬而大功既成足為一勞永
逸之計不得謂之糜費此其明效大驗也著高晉等
悉心籌度將擬開之引河一律挑挖寬深其引溜處
尤宜寬展使正溜易於趨注高晉等即將河身擬挑
寬若干丈較現在河身幾分之幾底深若干於圖内
詳悉貼說覆奏再圖說内稱俟引河開就應於對岸
另築挑水壩挑溜引注新河等語朕意似可將第四
木龍略移向上在硃圈記出之處安置便可借以挑
溜但未知能得力否又就圖内河流形勢而論新開
引河似可再移向上於第二木龍對岸徑直開下似
更便捷該督等或因彼處大溜趨勢尚未甚急恐不
能引流直注如建瓴之勢是以欲於稍下施工抑或
可照朕所指量為移上否並著高晉等一併詳加勘
度據實覆奏至摺内據稱東西兩壩因每年頻拆頻
築歴歲已久壩底不能刨挖淨盡或為柴土壅塞或
為倒灌淤積以致清水不能暢出請將舊埧基址刨
盡以期清水出口得力等語此係向來辦理不善所
致已於摺内批示展收清口實為緊要機宜自應將
壩根刨淨使無壅滯停淤方為妥善何竟草率從事
若此歴任承辦之人均難辭咎朕此時亦不將伊等
治罪所有現擬刨挖舊壩基址之費即著落乾隆二
十七年以後原辦之歴任總河及該管河道按年分
賠以示懲儆將此傳諭高晉等知之欽此(臣)等跪讀
之下仰見
聖主洞悉機要燭照靡遺
訓示周詳無微不至並於懲儆之中寓寬恤之
恩不勝感悚交集伏查清口黃河北岸陶莊迤上擬開
引河一道使黃水繞北下注相距清口較遠清水
益得暢出行至周家莊而後會黃東注以期二瀆
并行合力攻沙海口刷深通順前此會勘時因黃
水方在加長陶莊溜勢情形不定引河頭尾未能
遽為定準雖經聲明俟本年霜降水落後再行察
看情形相機酌定
奏辦而前摺及貼說均未定以寬深丈尺圖内所繪
引河形勢又過於窄狹實屬(臣)等疎漏以致上
煩
睿慮今蒙
明旨訓誨(臣)等悉心籌酌將來開挑引河誠如
聖諭必湏一律挑挖寬深其引溜處尤宜寬展使正溜
易於趨注中心欽服莫可名言(臣)等隨督同淮揚
道松齡副將徐建功參將李永吉遊擊劉德等前
往該處上下相度測量現在河身寬一百四丈就
目下情形酌擬引河河頭挑寬四十丈河身挑寬
三十五丈河尾挑寬三十丈較現在河身三分之
一其引河底擬挑深一丈至一丈五尺不等使河
頭有吸川之形河尾有建瓴之勢以期引溜全趨
至新開河頭欽奉
諭旨再移向上於第二龍對岸徑直開下不但河口上
迎亦且溜行便捷較前擬河頭更為順利(臣)等俱
見未及此今蒙
聖明指示實當敬謹遵循其新河以外正河之内向來
溜勢順行一時欲其舍舊趨新必當籌畫盡善乃
能得濟兹仰承
垂詢將對岸第四龍略移向上在於
硃筆圈記之處安置查歷來木龍沿灘斜紥原可挑溜
開行惟河面寬闊今於移建木龍之外仍湏於對
岸築做挑水壩則兩重挑逼自更得力容臣等於
霜降水落時覆勘核實確估另行奏請
聖訓辦理至於清口壩基歷年未能刨挖淨盡本係向
來辦理不善所致歷任承辦之人實難辭咎乃蒙
皇上不加嚴譴令將現擬刨挖舊壩基址之費即著落
乾隆二十七年以後原辦之歴任總督及該管河
道按年分賠更屬格外
鴻慈查現擬刨挖舊壩基址細加核算所費不過二千
餘兩在於歴任各院道名下按年分賠為數無多
尚不足以示懲自應將乾隆二十七年起至四十
一年現今止節年拆撈壩工共費過銀一萬三千
六百餘兩一併著落歴任各院道按年分賠以為
添補將來築壩應用則咸知辦理不善之戒矣所
有臣等欽奉
諭旨詳加籌度情形謹繕摺覆
奏並另繪新圖貼說同原圖恭呈
御覽奏入
上諭曰覽奏俱悉届時更當妥為之
乾隆四十一年十月初二日兩江總督高晉河道
總督薩載奏言竊(臣)等前因黃河海口上厪
宸衷於本年五月内遵
旨公同籌議繪圖會摺覆
奏緣海口無可施工惟治淮即以治黃請將清口以
内之通湖引河於水消灘現時兩頭煞壩大加挑
挖清口東西壩基址移下一百六十丈在於平成
臺之處建築使清水源遠流長出口有力並請將
清口黃河北岸陶莊迤上開挖引河一道使黃水
繞北下注相距清口較遠清水益得暢出行至周
家莊而後會黃東注俾二瀆並流合力攻沙以期
海口刷深通順緣由欽奉
硃批此奏皆合機宜形勢是治淮黃一大關鍵届時妥
為之欽此並蒙
聖明遠照屢頒
諭旨令將引河一律挑挖寬深其引溜處尤宜寬展使
正溜易於趨注河頭冄移向上於第二木龍對岸徑
直開下似更便捷等因欽此兹查東西壩基址先因
湖水消落即於八月初旬開工移建趕緊接做前
已附摺奏
聞至通湖引河此時湖水尚存九尺三寸俟將來灘現
時細勘確估另行
奏辦其陶莊以上引河此時黃水消落形勢已定(臣)
等隨率同淮揚道松齡及副參遊等詳加相度恪
遵
皇上訓示確切估計引河共長一千零六十丈河頭估
寬四十丈深一丈河身估寬三十五丈深一丈二
尺五寸河尾估寬三十丈深一丈五尺連移紥木
龍及估築挑水攔水等壩共需銀八萬五千六百
餘兩該處引河分委裏河同知席萇外河同知汪
田山陽縣知縣金幼淳署清河縣知縣姚一元四
股承挑擇於九月十六日開工儧辦其築壩等工
委令副將徐建功參將李永吉遊擊劉德等辦理
以專責成俟引河將次挑完動工儧做務期妥協
如式以收實效奏入報
聞
乾隆四十一年十月二十一日河道總督薩載奏
言竊照江南黃運湖河前届霜降水平工穏業經
會摺奏
聞兹查前月中旬以來黃水又加長一尺九寸徐城誌
樁連前長至一丈一尺三寸豐碭南岸唐家灣引
河尚未堵閉毛城舖過水三尺三寸邳州宿遷一
帶運河因東省大泛口雨後發水滙歸下注又長
水二三尺不等洪澤湖内上游正陽關淮河於九
月二十一日起至二十八日共長水六尺七寸下
注洪湖高堰誌樁亦陸續加長四寸連前長至九
尺七寸各處工程(臣)又嚴飭道將廳營加緊巡查
防護勿以霜降已過稍有懈忽清口東西壩為全
河最要關鍵前因湖水消落三尺七寸(臣)即於
奏明移建之處趕緊儧築東壩連壩基已築成三十
六丈西壩連壩基已築成二十九丈口門尚寬二
十一丈現在清水尚旺出口有力直抵至惠濟祠
後彭家馬頭會黃東注(臣)察看情形目下東西壩
工已令停辦俟將來再看水勢消落若何如應收
束隨時相機接築另行奏
聞其陶莊引河上厪
宸衷前大學士督(臣)高晉會同(臣)
奏報銅沛廳屬南岸韓工放淤平穏情形一摺奉到
硃批好知道了此猶小喜若陶莊引河成而溜走北實
大喜朕誠望之爾等於何時興工何時放溜也欽此
(臣)跪讀之下實深謹凛並將
諭旨宣示工員莫不勇往奮勉前項引河自九月十六
日開工以來實力儧挑已挑有二三分工程(臣)仍
與道將等往來督催上緊趕辦務於冬底一律完
工與大學士督臣高晉會同驗看相機放溜慎重
料理以期迅速成功上慰
聖懷至各處水勢現在據報黃河内已消水一尺一寸
運河内亦消水一尺三四寸上下各工均屬保護
穏固回空漕船渡黃南下者已有二千八百餘隻
遄行無滯奏入報
聞
欽定南巡盛典卷四十四
