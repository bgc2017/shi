欽定南巡盛典卷四十七
河防
乾隆四十三年五月初七日河道總督薩載奏言
竊臣於本月十七日
奏覆黃水並未入運及高家馬頭現在情形一摺兹
於二十五日奉到
硃批已有旨了欽此摺内黃河改從陶莊繞北下注句
上奉
硃批幸而改流不然此番必致入運矣欽此又亦未漾
至惠濟祠句上奉
硃批慰欽此並接到乾隆四十三年四月二十二日
廷寄欽奉
上諭據薩載奏黃河改從陶莊繞北下注向東直趨
距清口東西壩已遠是此番雖遇連日東北大風
黃水不過抵至柳園頭而止不但未曾入運亦未漾
至惠濟祠地方等語覧奏稍為慰懷若非前年諭令
疏挑新河俾黃河正溜繞北東注此番東北大風黃
水不但倒漾且必致入運是先事預籌已有成效矣
至所稱目下出口之水尚未暢達僅能刷出河泓所
長嫩沙未能即時刷淨湏俟淮水長發暢流下注自
可全行刷淨等語淮水長發難以預期時日恐不足
恃現在正當重運北上不宜稍有阻滯且高家馬頭
一帶所長之淤及其尚嫩時加工挑挖亦易於為力
著傳諭薩載等即遵前次發去圖内硃批點誌處董
率廳營各員多集兵夫將嫩淤速行挖净俾河流䟽
暢并可將挖出之土由河内船運至順黃壩根以為
壩内填土之用即或用帑稍多亦不致如前歲開挑
引河之費并可令無業貧民藉資餬口亦以工代賑
之意將此由五百里發往並諭高晉知之欽此臣伏
查清黃交滙處所前遇東北大風黃水抵至柳園
頭因距清口已遠是以不但未曾入運亦未漾至
惠濟祠地方此實仰頼
聖主諭挑陶莊新河俾河流繞北東注不致倒漾之明
效大騐在工文武官員莫不感頌
睿算先幾中心悦服其高家馬頭一帶業已刷出河泓
重運可以挽渡惟两旁積有嫩灘水内爬澇未見
著效雖俟淮水一長清水暢流自可全行刷淨但
水長之期遲早難定目下漕船北上攸關緊要必
湏設法疏通以利舟行以復河道(臣)接奉前
旨後當將實在情形及籌辦緣由繕摺由驛具
奏恭請
訓示一面董率道將廳營遵照圖内
硃筆點誌四處派委員弁調集河兵堡夫幷僱民夫四
百名分段挑切帶水捞挖為得尺進尺之計幷於
嫩灘面上酌抽溝槽以備清水下注沖刷惟該處
在柳園頭一帶尚為黃水所到之地水到而沙復
停是以驟難見效兹復欽承
諭旨令將嫩&KR0782;速行挖淨即或用帑稍多亦不致如前
歲開挖引河之費幷可令無業貧民藉資餬口仰
見
聖訓周詳重工愛民至意(臣)惟有恪遵
指示實力辦理斷不敢恃清水能刷稍存觀望之心亦
不敢因人力難施稍有惜費之見現在駐工督辦
加添人夫趕緊疏挖以冀逐漸挑除河流通順庶
可仰慰
聖懷奏入報
聞
乾隆四十四年正月十九日河道總督薩載奏言
本年洪澤湖清水微弱出口下注散漫無力仰蒙
皇上睿謨廣運
頒示河圖並奉
諭旨清水出口以後經過惠濟祠下其對面舊黃河尚
存清水至此不免散漫減力因用硃筆標記若於此
築堤一道逼令清水直注庶可資刷黃之力等因欽
此七月内大學士督臣高晉來工會同查勘維
時普面皆水測量
硃筆標記築堤處所水深四五尺不等恐填築土堤而
两面皆水難資穏固擬於西壩下老灘之上接築
土堤一道長一百一十七丈直至水邊使清水順
流東下並於新河南岸褁頭處冄接長一百五十
丈俾黃水直達下注於七月十四日將勘籌辦理
緣由會摺
奏請
聖訓並將原圖恭
繳嗣准
廷寄欽奉
上諭實在形勢若何難以懸揣且照所奏辦理俟庚子
春南巡時親臨閱視冄為定奪䓁因欽此嗣因洪澤
湖清水接續加長西壩下老灘普面漫水其新河
南岸縷堤褁頭迤下新淤亦經清水刷去所有前
次擬接两處堤工未經築做(臣)往來工次隨時留
心察看惠濟祠下對面舊黃河身前於伏汛内黃
水盛漲之時蕩漾停淤自交十一月以來水勢陸
續消退灘土顯露直接下首老灘前奉
硃筆標記築堤處所現在灘高水面二尺四五寸不等
挖探淤土已經乾老形勢較前大不相同仰見
聖主智炳幾先
指示機宜實在有所遵循在工文武無不同深欽服目
下灘土雖已出水若無土堤攔禦將來伏秋水長
仍復漫灘與黃河之水連成一片清水究不免於
散漫自應乘此機會欽遵前奉
諭旨即於灘面築做束水堤工一道自新西壩起直至
新河南岸縷堤止就灘勢高低築高自六尺至一
丈二尺不等頂寬二丈一律夯硪堅實不但清水
出口以後徑直暢注可無散漫之慮即攔黃壩外
添此重門又可為陶莊新河之保障(臣)與大學士
督臣高晉往返札商意見相同隨督同道將等覆
加籌酌逐細確估計長六百九十餘丈共需土方
銀四千二百餘两即趁此水小時𣲖委幹員給發
銀两趕緊築做勒限來年正月内完工以束清水
以資鞏固奏入報
聞
乾隆四十五年三月二十日两江總督薩載奏言
竊臣前至清口將勘過黃河情形繕摺具
奏後并將河工諸事料理完畢即自清江轉回恭迎
聖駕兹於初九日渡江正在儧行間接到乾隆四十五
年三月初八日
廷寄欽奉
上諭據阿桂奏稱自豫省來浙經過淮徐一帶查勘陶
莊引河两頭已寬至九十丈其中段僅寬六十餘丈
河身雖已刷深但水勢被束不能大暢且將來伏秋
大汛倘水來猛驟恐一時宣洩不及若將河身能通
行開寬四十丈俾一律深通汛水便可期暢注等語
所奏自屬應行辦理之事現在已令阿桂前往該處
會同薩載查勘後即行回京薩載再來據實面奏如
果應行辦理並速派委妥員興工挑挖務於四月内
全行趕辦完竣約計朕回鑾經過時可以辦得幾成
並著薩載據實覆奏將此由五百里傳諭薩載並諭
陳輝祖知之欽此仰見我
皇上念切宣防以期汛水暢注之至意(臣)自當悉心籌
畫妥速辦理伏查黃河汛水長發來勢驟猛河身
愈寬則宣洩愈暢此亦自然之理江南黃河因限
於地勢較豫省黃河本窄蓋自徐州起已節節被
束不僅陶莊新河一段然該河於乾隆四十一年
開挑時河頭只寬四十丈河身寬三十五丈挑深
一丈至一丈五尺不䓁自開放以來逐漸沖刷寬
深今河頭已寬至九十餘丈河身寬至六十餘丈
中泓水深二丈五六尺至三丈不等四十一二两
年汛水發時宣洩甚暢即偶逢盛長而上游两岸
則有毛城舖蘇家山峯山閘祥符閘亦節節可以
分洩不致因河身稍窄壅遏為患此南河現在通
體情形今大學士公阿桂以陶莊引河中段僅寬
六十餘丈恐汛水驟猛宣洩不及請將河身通行開
寬四十丈俾一律深通以資暢注洵與河防有益
查該河南岸逼近清口只有北岸可以展寬但目
下已届桃汛河水正大若從旁施工挑挖必得寬
留故界攔禦於工將竣時冄為啟除庶免風浪汕
刷是此時興挑應湏相度形勢慎重方可收一勞
永逸之效(臣)現即馳回清口先行籌度俟阿桂到
後會同詳加履勘如能趕四月前完工不致為汛
水漫淤即一面遵
旨確估派員興工趕辦一面繪圖據實奏
聞(臣)冄遵
旨趨赴
行在奏入
上諭曰是不必自行逥護亦不必迴護阿桂汝二人皆
曉事之人總期於事有濟可耳
乾隆四十五年三月二十四日大學士公阿桂两
江總督薩載奏言竊照陶莊新河口寬身窄應
湏挑展之處(臣)薩載前於鎮江途次接奉
廷寄
諭旨當即馳回清江查辦業經恭摺
奏覆(臣)阿桂於初九日自浙起程路過蘇州傳
旨令吳壇隨往勘辦於十六日行抵清江即與(臣)薩載
藩司吴壇同至陶莊將該河頭尾中段逐一相度
勘量自順黃壩起工處至壩尾裹頭處計長一千
零六十丈頭尾河面各寬七十餘丈河身寬六十
丈内外不䓁中泓水深二丈餘至三丈不䓁此河
自新開至今數年以來漸次沖刷雖較初挑之始
業已寬深而北岸土性膠結現在河身寬止六十
丈内外今黃流復故若於北岸展寬四十丈使河
身通寬百丈將來汛水偶遇盛漲之時用資宣洩
自屬大有禆益惟(臣)䓁詳加履勘河頭北岸迤東
原挑集土之外臨河縷堤距河身水面只有三十
丈該處河面寬六十五丈若加寬三十五丈以符
百丈之數則應挑至此堤之外另築新堤此時似
可不必破堤辦理(臣)䓁就現在形勢公同冄三斟
酌擬扵此處堤内留土十五丈挑土十五丈連有
水河身共寬八十丈將河身現寬六十餘丈者挑
展十餘丈不足六十丈者挑展二十餘丈則河勢
已屬通身寬展即偶有盛漲可冀無虞以仰副
聖主厪念河防之至意(臣)薩載督同總兵銜副將徐建
功參將高聖竒及廳營各員逐加確估牽折計筭
共湏挑土十一萬七千餘方估需銀一萬二千八
百餘两派員集夫上緊趕辦務期四月内竣工
聖駕臨幸之時約可有四五分工程所有(臣)䓁會勘陶
莊新河據實估辦緣由理合繪圖貼說恭摺奏
聞冄(臣)等查得新河頭迤上北岸舊有灘嘴前奉
硃茟標記(臣)薩載遵照挑挖引渠一道原以放水通流
後使之自行刷去因溜走南岸該處仍屬淤灘今
(臣)等察其形勢細加商酌擬於南岸第三架木龍
以上改建挑水壩一座長三十丈寬八丈將大溜挑
逼灘嘴則北岸嫩灘自可日益刷去南岸順黃河
壩一帶可望漸次停淤以資外護似扵新河更為
有益(臣)阿桂與藩司吴壇相度形勢自應如此辦
理連築壩臺估需料土夫工銀二萬一千五百餘
两(臣)等勘估加展陶莊新河事畢即同赴雲梯關
外查勘黃河尾閭情形合并奏
聞奏入
上諭曰好如所議行
乾隆四十五年三月二十六日大學士阿桂两江
總督薩載奏言(臣)䓁遵
旨前赴雲梯關以外將黃河尾閭入海情形會同遍處
履勘測量查得二套三套近年漫口由北潮河入
海之處捷近而水深其現在經行河道海口紆遠
而水淺均與(臣)阿桂前此面
奏情形無異(臣)阿桂(臣)薩載因與藩司臣吴壇往返
詳細商酌如果黃河現在經由之四浤以下海口大
有淤墊之勢尾閭不能暢達必湏另籌入海道路
則取捷就下舍北潮河别無他途但現今河流順
軌其通洋海口落潮水定時雖比口内較淺而雲
梯關以外水面比两岸尚低丈許海口外灘比現
在水面又低數尺寬至三百六十餘丈是河水歸
槽之時安流東注尚無壅遏之虞自無庸亟籌更
易海口之舉但或遇大風盛漲洪流湍駛一時不
及暢洩則從前連次漫口處所不能保無復溢若
將漫口堤外現有沖出河形處所略為通其淤滯
俾漫溢之水自行循途入海則盛漲可資䟽消於
上游各處河工不為無補至已堵漫口既難保無
復溢可否仿照王營減壩之意添建閘壩以資啟
閉宣洩臣薩載再行細勘堤下土頭淤沙深淺俟
新任河(臣)陳輝祖到後會同熟籌奏明妥辦(臣)等
謹繪圖詳細貼說恭呈
御覧又查二套堤外從前漫水之東直至海邊均係阜
寧安東海州等處減則灘地及葦蕩營産蘆蕩地
間有淤沙溝槽形迹並無防護堤堰漫水之西淤
沙較厚舊有之南潮河上段業已淤平又西則係
已涸之馬港河有夾河殘缺舊堤二道堤之南頭
均與黃河北堤相接其東堤長六里零其西堤長
二十九里零迤下無堤空檔長十六里零下接北
潮河西岸民埝此堤之西俱係安東海州䓁處民
田(臣)䓁冄四商確馬港河西舊壩雖在雲梯關外
十數里但其上游即係腹裡民田每遇盛漲漫溢
時即倒漾至雲梯關以上且該處只有木牌樓一
座鐫刻古雲梯關四字並無内外界限若將此堤
殘缺處所修復並將無堤之十六里一律補足下
接北潮河西岸民埝則自雲梯關北堤下逮通海
潮河堤堰連為一縷既可保衛安海䓁處上游民
田偶遇盛漲時溢出之水不致浸漫俾濱臨河海
民人得享樂利之休並可作為雲梯關内外界址
其堤東之海灘減則地畆悉遵照二十九年
諭旨不必與水争地聽民隨宜耕種以收自然之利似
於河防民生均屬稍有禆益奏入
上諭曰所奏修復馬港河西堤殘缺之處及接築無堤
處所聫至北潮河西岸民堰以禦倒漾自應如此辦
理其二套以下由北潮河入海之處既係路捷勢順
設遇漫溢正可分洩盛漲俾尾閭益得暢達轉可不
必添建閘壩雲梯關以外原不必與水爭地今二套
以下既為分洩盛漲之區則馬港河堤東灘地即不
能保無漫溢其應徵減則地畆錢糧著交薩載䓁查
明奏請加恩豁免
乾隆四十五年四月十五日協辦大學士吏部尚
書嵇璜两江總督薩載奏言竊(臣)䓁奉
命查勘徐州城外應行添建并加高石工仰見我
皇上慎重河防保衛民生之至意(臣)等遵即前往於十
二日抵徐州隨週履該工上下查勘緣徐州居江
南黃河上游北岸居民稠密南岸緊靠府城黃河
至此一束河面現寬八十餘丈大汛時甚關緊要
城外舊有石工三段長九百七十三丈五尺自乾
隆二十二年仰蒙
聖駕親臨閱視指示增建石工四段計長一千五百六
十八丈與舊工相連徐城一帶深資保障惟石工
頭迤上至韓家山尚有空檔四百五十丈向因外
灘尚寬未曾接做石工只有堤堰欄禦亦甚卑矮
近年河勢漸向上堤大汛漫灘之水直至堤根該
處在於徐城上首外高内窪汛水長時既已漫至
該處此一段並無石工與徐城全局實有關係臣
䓁悉心籌度若將該處一律接築石工則自韓家
山起至奎山一帶全資衛護冄舊石工長九百七
十餘丈較之乾隆二十二年新建石工原矮二三
層不等前年黃水盛漲時舊石工僅出水數寸間
有與水相平者應請將舊工分别加高二三層與
新工相平更可無虞冄石工尾段自梓潼閣以下
為溜勢掃灣之處石工之外本有柳草壩數座挑
溜并有石磯嘴一段計長五十九丈五尺每年抛
填碎石以資攩護甚為有益今碎石漸向外游亦
應加添鞏固(臣)等隨檢查乾隆二十二年添建石
工估冊用石十七層下簽樁木上砌條石此次添
建石工應照從前辦法亦以十七層為度惟緊接
韓家山山根一段長二十丈地勢稍高只湏砌石
十二層即可與十七層相平所有現擬添建并加
高石工以及抛填碎石加築尾土(臣)等逐一勘明
酌定即督令參將李永吉等詳加估計共約需銀
九萬二千餘两理合繪圖貼說繕摺覆
奏恭請
聖訓如蒙
俞允交(臣)薩載會同河(臣)陳輝祖冄加核實
題估幷派委妥員採辦石料俟運到若干即令承辦
之員將加高工程先行儘數儧砌隨到隨辦以禦
大汛其接築空檔石料并飭陸續採辦運工接築
統於來年四月以前務期全竣從此徐城永資保
障濱河億兆感沐
皇仁更無極矣奏入
諭依議行
乾隆四十五年六月十六日两江總督薩載奏言
竊查洪澤一湖週圍四百餘里承受淮水來源較
廣每年伏秋汛水長發雖大展清口使之東注酌
開五壩資其旁洩而盛漲時高堰誌樁仍長至一
丈三四五尺不等勢甚浩瀚全仗高堰山盱二廳
磚石工程為之抵禦高堰廳汛内有卑矮者六段
山盱廳汛内有卑矮者六段上年湖水盛漲時此
數段磚石工程高出水面一尺四五寸及二尺餘
寸不等風浪堪虞頗費搶護(臣)上年與前河臣李
奉翰悉心商確必得將此卑矮段落一律加高庶
足以禦風浪冬間(臣)進京
陛見曾經繕摺繪圖奏請
聖駕南巡時閱視指示欽奉
硃批届期面奏欽此(臣)回南後即派員將卑矮各段詳
細確估按其出水尺寸加高磚石一二層不䓁幷
眉尾土工高堰廳汛内核實估需銀九千六十餘
两山盱廳汛内核實估需銀九千二百五十餘两
今逢
聖駕臨工閱視(臣)謹繪圖貼說恭呈
御覧如蒙
聖恩俞允容(臣)與河(臣)派委妥員採石燒磚興工辦理
俾資抵禦則金堤永資鞏固濱湖億兆更沐
鴻庥於無既矣奏入報
聞
乾隆四十五年八月初十日两江總督(臣)薩載河
道總督(臣)陳輝祖奏言竊照今春恭逢
翠華南幸荷蒙
聖駕於
回鑾時親臨高堰武家墩閱視洪澤湖磚石工程令(臣)
薩載將石工卑矮段落確估加高其原舊用磚成
砌各工均令改用石料修砌俾臨湖大堤通身全
改石工永遠鞏固以為淮揚數郡民生捍衛仰見
聖慈惠愛黎元至深且遠(臣)䓁欽遵
訓示自當熟籌妥辦查武家墩地方為高堰廳工頭裡
河廳工尾裡河自濟運壩起至高堰廳交界一帶
亦係磚工但湖水至此由太平引河下注並非臨
湖要工亦非犯風之所且磚工係乾隆二十二二
十七年两次恭逢
聖駕南巡閱視指示新建之工尚在堅整足資抵禦又
洪湖北岸吴城一帶舊有磚工係外河廳所屬為
攔禦張福口引河漫灘之水此二廳磚工均非湖
内緊要工程自可毋庸一併改辦以節糜費今蒙
聖駕臨幸閱視指示處所應自高堰廳工頭起向南至
山盱廳蒋家壩工尾止凡有石工酌量加高磚工
改石以為全湖保障(臣)等隨督道將等逐一確估
去後兹據河庫道何裕城淮揚道荆如棠副將李
永吉會稟洪澤湖磚石工自高家堰武家墩汛至
山盱蒋家壩南工尾止通共工長一萬七千一百
九十八丈内舊有石工應行加高者九千一百三
十六丈一尺磚工改砌石工者五千七百七十一
丈七尺連山盱廳屬淮徐二汛堤身窄矮處加估
帮培土工通共估需工料銀三十三萬二千餘两
(臣)䓁覆加查勘確核所估尚無浮多(臣)等又復冄
三籌酌堰盱二廳臨湖石工仰蒙
皇上不惜重帑大加興修必湏慎重辦理以期永資利
頼查現在擬辦各工工段綿長若同時興修不但
購運石料一時不能齊全並恐趕緊辦理工程易
於草率且磚工内尚有完好者此時一概拆改亦
覺可惜(臣)䓁擬將已經朽壊應先拆改之磚工及
正當湖心之卑矮應加石工並堤身卑薄應行加
高帮戧之土工均列為急修計需銀十四萬三千
四百餘两即於本年購料動辦至磚工内雖間有
&KR0008;朽而根脚尚未摇動及卑矮石工之不甚犯風
者均列為次修需銀十二萬四千五百餘两留於
明年動辦其餘應行改石尚未朽壊之磚工及石
工稍為卑矮并應一律加高者約需銀六萬四千
餘两統俟後年修砌如此分作三年辦理則興作
既可舒徐而工程亦得實在(臣)等商定後隨酌派
妥幹人員將本年應辦工程土工即為領銀趕辦
其石工先行領銀購買灰石樁木各料務於十月
内到齊騐明上緊修砌如至冬寒冰凍灰漿凝結
修砌恐有不堅即暫停工作一俟開正接續儧辦
統限二月内完竣(臣)䓁俟開工後仍督同道將上
下往來查催稽察務期如式堅實以仰副
聖主保衛民生之至意至徐城加高添建石工估需銀
九萬二千餘两前經(臣)薩載會同協辦大學士尚
書嵇璜勘明繕摺奏蒙
聖鍳今洪湖石工復經估定現飭各道造具確冊分案
照例
題估奏入報
聞
欽定南巡盛典卷四十七
