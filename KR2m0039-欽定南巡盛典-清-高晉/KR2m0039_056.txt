欽定南廵盛典卷三十九
河防
乾隆二十二年九月初七日裘曰修夢麟鶴年奏
言竊(臣)裘曰修(臣)鶴年於六月之初在於嶧縣韓
莊之迤西查舊有伊家河一道雖河形尚存而淤
埂已久是否開通得以疏消湖水臣等遽難定議
應俟委員確勘再行查辦業經具摺奏
聞(臣)裘曰修即前赴徐州河南等處查辦一切(臣)鶴年
回省之後即委布政使阿爾泰運河道李清時會
同確勘是否可開有無利益據實禀覆今據該司
道禀稱會勘得伊家河舊有水溝形迹寬一二丈
深一二尺不等隨沿河往東南履勘相度形勢及
入運處所其河身叚落自韓莊迤西舊有河形之
伊家河開起至江南之梁旺城入運計程六十九
里七分零一萬二千五百五十三丈河頭高於河
尾一丈九尺四寸所開河面自應加寬但據泇河
通判張克儉禀稱逐處挖井測騐下多砂礓刨挖
需時恐悞放水未便加寬原議河面只寬七丈似
覺稍窄今議定開寬八丈底寬四丈深一丈二三
四尺不等河尾入運之處挑寬十丈使湖水得以
暢流河頭處所係江南利國驛驛路所經請照兩
江督臣所議於河頭建滚水石壩一座按河身寬
八丈壩座金門應寬十一丈有零並酌建石橋以
通驛路所需土方滚壩各工料原估需銀四萬二
千三百八十六兩零今河面加寬一丈土方銀數
加增另行估報如有河身開至民間地畆之處亦
即照例查辦時值(臣)夢麟到濟共相斟酌至韓莊
詳悉相度洵屬應行之事至徐復與(臣)裘曰修籌
辦意見亦復相同(臣)等伏查微山湖積水為患以
致濟金魚等莊村久被淹浸時厪
宸衷諄諄訓誡惟期民生永奠袵席早登我
皇上宵旰圖維仰見匪朝伊夕(臣)等敢不竭力籌辦設
法疏消以上慰
聖懷惟是湖河一片去路甚微運河之水年来又復盛
漲而傍洩運河之漲者全頼支河分流暢達無滯
今河清等閘越河業經兩江督臣尹繼善酌議開
寬盧口等處又擬堵閉入運之水既分則來源漸
少亦可日就疏消其下游之駱馬湖(臣)夢麟(臣)尹
繼善會商挑挖菱溝港河二道由運河入海以資
分洩至伊家河實為微山湖宣洩扼要之區今速
行挑濬與荆山湖口三路爭流則奔騰無滯直注
八閘之外微湖積水自能遞掣而下(臣)等再四詳
查自應如該司道所議迅速辦理謹繪圖貼說恭
呈
御覽伏候
諭旨欽遵(臣)等現在商酌擬派兖沂曹道徐鐸運河道
李清時督辦並分派叚落專員經理於九月初七
日興工(臣)鶴年另摺恭
奏外(臣)等仍不時往來親加查勘務期速竣厥工庶
上游可資宣洩而下游亦無滙注之虞除移督臣
尹繼善河臣白鍾山撫臣陳宏謀高晉胡寳瑔臣
等謹會同河東總河(臣)張師載合詞恭
奏奏入
上諭曰如所議行
乾隆二十二年九月十二日夢麟尹繼善白鍾山
嵇璜陳宏謀奏言竊惟淮徐海地方水患頻仍民
罹災苦荷蒙
聖心軫念宵旰憂勞
特命(臣)等悉心熟籌不惜帑金開濬河道以期消彌災
患拯救民生臣等恪遵
訓旨公同商酌通籌全局竊以湖河之水各有源流支
派要皆以海為歸宿若下游去路不能疏通則上
流來源必多壅滯湖河正身不能容納則民田廬
舍即受漫淹淮徐等處歷年之被災皆由於此(臣)
等親歷各處遍加查勘細考受病之由詳求治病
之法必使田間坡水層層引導由溝渠以達湖河
湖河之水節節疏通由尾閭以歸大海則源委並
治支幹兼修庶可蘇積困而收實效如山東與江
南接壤之南陽昭陽微山等湖積水未消亟宜設
法宣洩在山東僅由湖口閘入運過水無多現在
另行籌開伊家河至梁旺城入運江南運河經邳
宿桃清一由楊家莊出口會黃一由塩河閘壩滙
六塘河入海現在運河俱屬寬深各閘越河已經
奏明再加開展運河内如有砂礓淺滯間段應濬
者並行相機辦理惟因沂河之水自盧口旁洩由
沙家徐塘二口入運過多有阻微山湖水經行之
路經(臣)尹繼善
奏明酌辦(臣)等親往細看沂河源出山東河寬百餘
丈行至邳境盧口地方正流由駱馬湖六塘河歸
海旁流由盧口壩分注入運祗緣舊壩口門寬至
八十丈且未築石底年久刷深以致旁流過多淹
没邳境民田阻礙運河宣洩亟宜籌辦但沂水來
源甚大若遽行堵閉不但暴漲之時全注六塘為
宿桃清沭之患倘遇運河水小之年無以接濟亦
甚有關係再三相度擬將石壩裹頭接長中間祗
留口門寬三十丈並築亂碎石壩底以為節制使
沂水多半歸湖祗留二三分濟運但目下運河之
水惟患壅滯無需接濟應於盧口築做草壩將沂
水堵截使涓滴不得入運其邳境沂河尚屬寬深
間有積沙淤灘酌加疏濬兩岸土堰亦為培修使
沂水正流暢入駱馬湖由六塘河歸海俾運河宣
洩微山湖之水得以全力下注庶可望其速消至
荆山一河原係分洩湖水之要路業蒙
皇上指示於小梁山内華山茶城開挑引河其有沙積
灘現之處現在凛遵
諭旨於荆山橋上下並出水湖口再加疏濬務使暢流
入運其荆山橋下游之彭家河又經(臣)夢麟奏准
開濬現在趕辦此籌辦微山等湖宣導入河歸海
之情形也又勘得六塘河處駱馬湖下游為宣導
沂水之要道駱馬湖尾閭有引河五道甚屬寬暢
自引河以下滙為一河形勢窄狹亟宜開寬並將
永濟橋酌添一十二孔俾湖水暢注其六塘河内
如有間段淤淺及兩岸舊堰殘缺之處亦應修濬
培補又六塘河北岸宿遷境内凌溝地方向有水
口通砂礓河注於沭陽縣之沐河入漣河歸海盛
漲之時散漫四出波及民田今擬就現有河路開
挑寬深仍於凌溝酌建滚壩俾節宣有制又桃源
境内有港河一道亦係分洩六塘河會沭入漣歸
海年久淤淺應行挑濬亦於河頭建築滚壩並將
沐河舊堰酌加修補使六塘得有分洩之支下游
可免為壑之患至六塘河下尾在海州地方與塩
河交滙由武障義澤項冲東門白蜆牛墩六里等
河歸海口門閘間有淺阻俱加疏濬並將塩河加
挑寬深現有之洩水各壩減低二尺其例應商人
辦者仍歸商辦(臣)等派官監督俾塩運洩水兩有
禆益惟義澤項冲二河與武障下游同歸北潮河
紆迴灣曲宣洩不能通暢今查義澤河下游舊有
小冲河一道年久淤墊應行疏濬深通則洩水更
為徑直又東門白蜆牛墩六里等河由六道溝滙
入北潮河與武障義澤同歸一路未免壅阻今查
東門河下游現有五圖河河形淤塞應行開挑深
通俾下游尾閭多一入海之路庶千里長流咸順
朝宗之勢自無横溢之虞此籌酌六塘河分導沂
水入海之情形也再河南夏邑永城等縣之水向
由濉河下注江南宿靈虹之楊疃泗山等湖經宿
遷之烏鴉嶺桃源之安河抵泗州陡門入洪澤湖
出清口會黃歸海近年河道多有淤阻業經臣裘
曰修臣高晉會同查勘將應行挑濬之處具摺
奏明内有烏鴉嶺安河董家溝等工係下江宿遷桃
源所管乃濉河五湖之水歸入洪澤湖尾閭更為
緊要現在委員確估趕辦惟各水多歸洪澤則出
口務須宣暢查凊口之束水二壩業蒙
聖明指示汛前早行拆䣃俾得暢流自當永遠遵守其
冬間收束之時亦宜相機斟酌如湖水足留敵黃
則口門酌量留寬不得收束太緊其裴家厰張福
莊等處引河俟水落之後通身細看如有淤淺並
加疏濬使湖口出水得以暢達此籌酌濉河入湖
並湖水入海之情形也以上應開各河道或因舊
河淺窄而加挑寬深或因來源寬廣而添籌去路
皆係上接隣省下聯數郡之幹河所當首先興舉
其餘一州一邑山泉坡水連界接疆滙而成河必
須因勢利導使之水由地中如碭山之利民溝永
定溝豐縣之食城河蕭縣之歐邵河爛石河銅山
之奎河房村河睢寧之沈家河白山河邳州之武
河燕子河艾山河宿遷之北岸民便河蔡家閘引
河羅家河桃源之姜胡窪河清河縣之包家河民
便河郭家河周橋河山陽之十字河太平河烏沙
河安東之民便河舊塩河阜寧之穿里河戴家溝
河海州之高墟口王官口丁家溝等河沭陽之分
水沙河以上均係支流於民田俱有關係現多淤
墊脈絡不能貫通(臣)等詳加斟酌有必須通身開
挑者有止須間段疏濬者有疏洩積澇添設閘洞
者俱應因地因時逐一經理使之入湖入河各有
會歸現在督率道府選帶熟諳人員分頭確估一
面委員興挑臣等往來督查限於年内告成以期
積水消涸農民及時播種仰副我
皇上念切痌瘝懷保黎元之至意所有敬籌湖河宣導
機宜謹偹晰具摺恭
奏並將各河源委繪圖貼說同(臣)嵇璜奏准下河應
濬河道一併粘簽恭呈
御覽奏入
上諭曰覽奏頗得領要但須諸臣無分彼此和衷共濟
以慰朕南顧之憂仍須實力督催不可草率塞責其
共勉之圖留覽
乾隆二十二年九月十四日直隸總督方觀承山
東廵撫鶴年奏言乾隆二十二年八月初六日欽
奉
廷寄
上諭近年山東頻被水患而今年南運河更屬異常泛
漲因思東省境内如徒駭馬頰及老黃河等皆古九
河故道原為河水分注之區其遺迹故在特因循日
久遂致湮塞若將南運河之水從此宣洩相當淌注
迅速方觀承當往來德州一帶閱視堵築第三屯决
口或即乘便前赴山東會同鶴年將徒駭馬頰等舊
日河身循行履勘核其現在形勢如可由此放運河
之水似亦一宣洩之法但今昔異宜亦不必存膠柱
之見現今秋分已届海受衆水之時應酌量導之入
海俾有所歸天津一帶凡有可開支河分減水勢之
處亦即相度情形妥協籌議一併具奏總期廣為疏
濬使尾閭通暢則水患自可漸消要在師古人之意
而不泥其迹斯得之耳着將此傳諭方觀承鶴年等
知之欽此又於八月二十四日欽奉
廷寄
上諭鶴年所奏堵築三屯决口及挑&KR0008;支河一摺内稱
四女寺哨馬營二處皆運河歸海之路現已興工挑
濬等語朕前以運河異漲非洩之入海不能消減是
以降旨方觀承鶴年等令於徒駭馬頰等處相度歸
海之路設法疏濬原非欲復九河故道總期於洩運
河之水使之入海不必存膠柱之見今鶴年所奏四
女寺哨馬營等處既為洩運尾閭此即朕諭中所及
該撫等自當及時開濬以收疏導之益至此外或尚
有可資宣洩者亦應留心查勘次第辦理總之多一
入海之路即多一洩運之路不必拘泥也著將此諭
令方觀承鶴年等知之欽此(臣)方觀承欽遵於八月
二十四日自天津起程由德州哨馬營四女寺一
帶會同(臣)鶴年赴東昌府運河東岸查勘馬頰徒
駭二河復至東阿縣屬之張秋鎮迤南周廻閱視
查得運河自汶上縣南旺分水處引汶入運北行
三百八十里經東平東阿聊城博平諸境至臨清
州衛水自館陶合漳水滙之又北行三百三十餘
里經武城恩縣德州入直隸境歷吳橋東光南皮
滄州青縣静海天津以達於海除直隸境内運河
有捷地興築二減河分流入海節年加濬深通現
資宣洩經(臣)方觀承
奏明其山東境内運河自德州至南旺共七百一十
二里内有德州哨馬營減水壩一座寬三十丈壩
面高運河一丈二尺又南五十五里有四女寺減
水壩一座寬八丈壩面高運河一丈堤外老黃河
一道即古之鈎盤河哨馬營壩下引河長五十里
四女寺壩下引河長九十里俱入於吳橋縣屬之
玉泉莊會流經寧津南皮樂陵塩山慶雲至海豐
縣大沽口入海計長二百九十里自四女寺而南
又三百七十里過臨清州至博平縣之魏灣有馬
頰河一道係唐時黃河故道經清平高唐恩縣樂
陵慶雲至海豐之沙土河入海計長五百七十里
河頭十里之内設有減水壩一座寬八丈壩面高
運河八尺減水閘二座每座口門寬一丈五尺底
高運河七尺五寸涵洞一座寬八尺底高運河五
尺五寸自馬頰河而南又五十五里至聊城縣屬
之龍灣有徒駭河一道即古之漯水經博平茌平
高唐禹城濱州至霑化縣久山口入海計長六百
五十里河頭八里之内設有減水壩一座寬八丈壩
面高運河七尺五寸減水閘二座每座口門寬一
丈五尺底高運河七尺五寸自徒駭河而南又一
百三十里至東阿縣屬之張秋鎮舊有五空橋一
座寬十一丈五尺底高運河一丈二尺又南二十
五里舊有三空橋一座寬八丈底高運河一丈五
寸五空之南三空之北乾隆十九年復建有減水
閘三座每座口門寬二丈底高運河一丈減西岸
沙河趙王河之水由堤外引河就近入於大清河
歸海自三空橋而南又一百二里即係南旺分水
處為汶水北入運河之始以上七百一十二里中
蒙
聖諭指示之老黃河馬頰徒駭三河所有減水壩四座
減水閘七座涵洞一座又三空五空橋二座今年
盛漲之時俱過水自三四尺至一丈五尺不等現
在尚過水自一尺至六尺不等合計閘壩各口門
共寬八十六丈三尺皆以宣洩運河盛漲入海其
馬頰河河身寬自二十丈至一百餘丈容水為多
老黃河次之徒駭又次之此運河分減舊有之途經
也(臣)等欽遵先後所奉
訓旨惟期洩運多途不敢稍存膠柱之見兹查哨馬營
壩口並壩下引河業經(臣)鶴年
奏明挑挖現在深通其四女寺壩外十二里有德州
三十里舖大橋横亘高埂之上橋内水深三四尺
橋外迤東至嚴家莊四十里内水止二三尺形勢
不順自嚴家莊下接玉泉莊會流處中間四十里
並無河身水勢散漫高低不一應行一律挑深自
吳橋以下老黃河均於乾隆十四年水利案内抽
挑子河迄今不無淤墊並葦草阻塞之處均應徹
底疏通馬頰徒駭二河亦於乾隆十四年曾經挑
濬節年水過沙停閘口引河尤多淤阻並須加挑
河身之内亦多蘆葦盤結兼有民間捕魚土壩及
道埂攔阻之處均應間段清理又馬頰河於海豐
境内將近入海處所有羊沽橋支河一道現為居
民築堰斷流並應拆毁以暢尾閭又各河所經橋
座多有窄隘兩頭土壩甚長束水不能暢流並須
拆改展寬添設木橋寬通水道俾無壅遏方為妥
協查各河至海豐綿長數百里復多支河傍港(臣)
等已派委明白河員每處二人挨查自至海口逐
段測量水勢分晰開報但河身現皆過水其寬窄
深淺情形尚難查丈確實應請俟水勢消退之後
再行復勘分别工程難易或勸用民力或動帑興
修(臣)方觀承會同東省撫臣河(臣)次第妥酌辦理
期於支流暢達洩運有資以仰副我
皇上指示機宜期於有偹無患之至意再查張秋運河
西岸有沙河趙王河二道滙上游河南之儀封延
津直隸之長垣東明山東之鄆濮范張諸境歷來
横衝入運每逄水發勢甚汹湧而該處運河兩岸
東高西下東岸所設之三空五空橋及減水各閘
口門皆高運河一丈至一丈二尺水勢不能暢消
不獨運道阻艱兼致附近州縣汛溢為患本年八
月盛漲之時(臣)鶴年曾於三空五空橋之間新閘
之南地名八里廟將運河東堤刨開數丈洩水入
大清河數日之内運漲頓落旁邑積水亦消行之
已有成效今(臣)李清時公同詳加相度應請即於
此處建滚水石壩一座面寬十二丈底高運河八
尺比五空橋低四尺比新建閘座低二尺遇八尺
以上之水即可由此減洩隨長隨過不須啟閉兼
有限制既資分導之利並收濟運之益相應一併
請
旨交與新任撫(臣)會同河臣再行籌議奏請
聖訓辦理至直隸天津一帶支河祗係消洩境内&KR0377;水
下通淀泊無關南運宣洩等情形業經(臣)方觀承
恭摺
奏覆在案所有(臣)等會勘各情形及籌辦緣由理合
繪圖貼說恭摺具
奏奏入報
聞並有旨諭部
乾隆二十二年十月初三日山東廵撫蒋洲奏言
竊山東德州衛所三屯四屯地方本年六七月間
運河水發各衝决堤口淹浸田廬臣赴任道經德
州於九月十四十五二日親赴各該處勘視查三
屯地方有哨馬營支河原為宣洩運河之水由海
豐入海近年支河淤淺運河水無洩瀉本年水大
遂致衝决三屯堤口經陞任撫臣鶴年親詣該地
督率署德州知州吳祖修將哨馬營橋洞開通使
水洩疏始於老堤决口之外搶築月堤一道使運
河之水不能流入三屯之水方得盡涸今老堤决
口現尚水深工力難施應俟來歲春融方可填築
於新築月堤内外堵禦庶可永資捍衛又四屯地
方亦有四女寺支河藉疏運河之水亦俱淤淺支
河高於運河今年運河水漲水難消洩將四女寺
上游衝决兩口目下南岸决口已築月堤抵禦現
在北岸决口未築因尚有武城縣菜家場决口漫
入恩縣西北鄉下灌四女寺附近民田積水頼此
决口洩瀉須俟水退後再行填築(臣)又查哨馬營
支河由東省流入直隸復轉入山東海豐入海現
在下游一帶悉屬淤淺以致水難暢流自易泛溢
(臣)管窺之見先於哨馬營支河上游築一攔水土
壩堵截河水將下游淤淺之處一律開濬深通之
後拆去土壩俾水得暢流其四女寺支河係由東
省老黃河而下合入海豐縣入海下游淤淺各處
亦須逐一開濬此二處支河均關民田耕種皆應
及時急為開濬使水得暢流入海自可永慶安瀾
其開濬工程應請責令各該地方官各就境界分
段承辦專委濟東道稽查督率其哨馬營支河下
游有屬直隸地方者聽督臣方觀承委員承辦庶
各耑責成辦理可期迅速再(臣)勘得德州運河兩
岸堤岸係保護民田廬舍例係民築民修現在面
寬二三尺底寬四五尺不等追溯其源因河水日
事衝激堤泥剥落是以堤身日薄而河底日漸淤
高現今運河水面高於堤内民田且運河過往船
隻絡繹停泊必在堤身錠椿繫攬現多殘損水發
之時漫决甚易民力有限勢難責其加築寬厚此
又保護民間田廬必應早為籌畫之處(臣)伏思
皇上痌瘝在抱凡於民生有益莫不上厪
宸衷不惜帑金登斯民於袵席之安本年災祲之餘災
黎已荷
聖主撫賑頻施無虞失所但賑畢之期在二月正值青
黃不接之時(臣)愚伏懇
皇上天恩俯准動項將臨清以下一帶運河悉行挑濬
深通其堤岸加築高厚務須面寬一丈底寬三丈
於明年二月鳩工集事寓賑於工小民之利頼無
窮矣如蒙
俞允(臣)再會同河臣逐一估計咨商直督臣方觀承會
同請
旨遵行其餘東省水利工程(臣)甫經到任現擬將政務
料理數日即親赴各處逐加查勘會同
欽差及河臣等籌議趕緊辦理務期一勞永逸息水患
而安民業以仰慰
聖主宵旰厪念之德意奏入
上諭曰已有旨交劉統勲帶去爾等同心實力妥為之
乾隆二十二年十月十四日裘曰修夢麟張師載
蒋洲奏言(臣)裘曰修(臣)張師載於濟寧上下查勘
(臣)夢麟(臣)蒋洲前後俱至韓莊會同籌議查得山
東應行疏濬之處兖州為要曹州次之其故皆原
於微山一湖積水不消以致宣洩無路(臣)裘曰修
與前撫臣鶴年六月間於微山湖一帶相度地勢
惟伊家河形勢最順檄令藩司阿爾泰運河道李
清時勘議嗣(臣)夢麟與撫(臣)鶴年又細加講求奏
請興工(臣)裘曰修於九月初七日復到工所諭令
將原估十丈河請再行展寬數丈今已按段分工
併日儧辦總期十一月上旬完竣將来告成微山
湖積水建瓴而下則濟寕金鄉魚臺滕縣嶧縣以
及江南之豐沛二邑地畆可以普行涸出既有此
宣洩之路即伏秋盛漲亦必不致如前此之壅閼
不下(臣)等再詳求原委水消之後更有應辦者在
兖州言之魚臺縣屬有舊運河一道係明代未開
泇河之先舊行運道也在今運河之西向雖年久
不治河形尚存且通舟楫今則淪入湖中幾及二
載查此河故道界微湖之西南上接濟寧牛頭河
金鄉之淶河柳林河由沛縣安家口鬭虎店至銅
山縣之玉皇廟出茶城十字河至荆山橋入邳州
之彭家河歸運若微湖消退之後疏通此河並牛
頭河淶河柳林河一併挑濬在下游言之則直接
現在之茶城河頭而脉絡貫通在上游言之則濟
寧金鄉以下各州縣滙注之水皆有去路而水患
可除矣又泗水河發源於泗水縣之陪尾山經曲
阜縣滋陽鄒縣入濟寧州境歸魯橋濟運在滋陽
鄒縣曲阜境内者向不為患自濟寕州姚家莊以
下河身愈下愈窄至張家橋等處寬不及四分之
一在在淤阻致多泛濫迄今未消又白馬河自鄒
縣北九龍山發源入濟寧孟家橋歸獨山湖濟運
因中叚之董家口與泗河相接泗河之尾窄隘不
能容納每多旁溢遂漫入白馬河合流愈致淤阻
今請於泗河白馬河二水並將河尾挑浚務俾各
行故道勿致交阻則兩河分流消納亦易矣此均
在伊河既成微湖既洩之後所應辦之工程也至
現今可興舉者有府河係泗水分支向有金口閘
俗名黑風口建涵洞二座由涵洞穿入府城至濟
寧東關之楊家壩一出天井閘入運一會洸河入
馬場湖今涵洞淤墊已在河底來路既已壅滯至
楊家&KR0309;又以用土堵築去路亦復隔斷每歲俱有
暴漲之虞今若將涵洞改建減水閘一座楊家壩
亦改建石閘一座用板啟閉則上下通流且有節
宣之制至洸河會流入馬場湖之洸河每多旁溢
查自濟寧之興文鎮以下舊有河形一半入運一
半入馬場湖年久淤墊應請挑浚則兩河交治矣
此現今即可興作者也至曹州府則應分二道言
之其西南一道則自豫省之延津滑縣封邱直隸
之長垣東明等處坡水漫溢而來是以明代建築
太行堤之始即沿堤開河一道名曰順堤河長短
起止悉與堤同使順軌東流曹單等縣入江南豐
沛境以逹於微湖自微湖水長此水不能下逹以
致每歲為災多有淤墊此亦在伊河既成微湖既
洩之後所應辦之工程也其東北一道則曹濮范
鄆夀張陽榖上承濮州定陶各坡河之水俱從沙
河趙王河二處入運由東岸之三空橋五空橋及
平水閘洩入大清河歸海而壩底過高宣洩不及
今歲衛河異漲運河為其頂阻倒樣而上遂多淹
漫今直督(臣)方觀承前撫臣鶴年奏請於八里廟
添建滚水壩一座(臣)等再加詳酌此處正當沙趙
二河之衝於地勢最為切中但壩底仍高則泛漲
之時尚有不能暢消之慮今奉
旨俱放低改為七尺以使過水仰見
聖鑒精詳之至應欽遵辦理總使平槽之水濟運有餘
而泛漲之時消減亦易則曹州東面一帶水患可
除矣且不獨此也向来入運之水無所宣洩泛溢
於上則濮州范縣朝城莘縣陽榖夀張等處固先
受其患泛溢於下則鉅野嘉祥濟寧金鄉魚臺諸
縣亦為所波及今沙趙二河既治則水之從東入
大清河歸海也地近而速不復從鉅野以下南灌
金濟是即於兖屬言之治之於源頭亦止火息薪
一術至東省地勢(臣)等上下察看並詢之河員該
地土人實係安山以南東高西下安山以北則西
高東下東堤之外入大清河之路勢皆順利無虞
倒漾若馬頰徒駭四女寺哨馬營等處皆為東洩
入海之路已前後奉
旨遣員分導是諸水皆有所歸東省數千里從此可免
積潦之患(臣)等公同商酌意見相同謹據實合詞
陳
奏(臣)張師載(臣)蒋洲再逐細詳審確估並各支港溝
渠分别民力官工一切及時辦理以期仰副
聖天子軫念民生之至意再查沂沭二水皆為幹河沭
河至江南經沭陽縣入海山東境内尚屬安流沂
河正支入江南之駱馬湖旁支從盧口入運向因
入運太多(臣)等業經會議於盧口建壩不使多洩
以疏運河水勢今開沂河入駱馬湖之正支受賢
集等處多有淤阻如此則恐夏秋水漲之時蘭山
郯城易致泛濫(臣)等仍咨明江省將沂河入駱馬
湖正支再行疏通增入下江水道工程案内辦理
合併聲明奏入
上諭曰覽奏俱悉朕正慮沂州府屬每被水災摺内有
疏通駱馬湖之議速行妥協相度
乾隆二十二年十月十八日白鍾山嵇璜奏言竊
查下河歸江歸海各工一案欽奉
諭旨令(臣)等督率屬員悉心妥恊辦理俾下河民生永
有禆益欽此欽遵(臣)等與督(臣)尹繼善當經飛飭
該管道府選帶熟諳估計人員將各處工程分頭
確估上緊興修去後查湖河水勢歸江近而歸海
遠歸海紆廻而歸江徑直是以(臣)嵇璜前奏内將
歸江者列為急工歸海者列為緩工今查歸江之
路固宜急辦而歸海各工其中亦有應行先辦者
不便以列為緩工遂使遲緩如歸海工内高寳運
河東堤之郎兒閘子嬰南閘邵伯減水三閘水大
則藉以洩水歸海水小則藉以灌溉民田今因年
久損壊急應拆修完固以資啟閉阜寧之射陽湖
改紆為直移遠為近則歸海逕捷宣洩甚暢不致
阻壅水勢頗為緊要泰州之孔家涵河鹽邑之皮
岔河岡溝河係分導西水之要路亟須疏濬深通
以資利導又下河之石䃮天妃越閘裹頭尾土俱
已塌䣃兩墻壁立若不急修恐致傾圮重防多費
難以再緩以上俱係歸海緩工内應行先辦之工
今與歸江急工俱已一併估定臣等於河廳營汛
及鹽務人員内遴委幹員酌撥帑銀分段承修現
在興工又將一切挑河建閘事宜給發條約委令
道府大員實力查催嚴加稽察統限於年内一律
如式完竣不使稍有草率遲延(臣)等敬遵
聖訓董率属員悉心妥辦務使歸江歸海之路節節疏
通不致阻遏泛溢淹漫農田以冀仰副我
皇上軫念下河奠安民生之至意奏入
上諭曰甚好知道了
同日劉統勲鶴年奏言竊山東江南一帶河道工
程關係民生漕運上厪
宸衷指示(臣)等實力查辦(臣)鶴年現管山東廵撫事務
(臣)劉統勲將應行事宜面加商𣙜漕(臣)楊錫紱所
請挑河築堰修理縴道整頓閘壩等事俱需親身
勘估派員分修至八里廟湖閘以及盧口壩等處
亦經撫河臣各抒所見先後陳奏當此水落歸槽
風日和暖之候正當覆加相度計日儧工惟運河
南岸民堰一事既不應任其傾圮又未便過滋糜
費則酌量賞給飯食照河撫臣胡寳瑔所奏給錢
數十文之例俾無業貧民藉以餬口實属公私有
益(臣)等又思現在運河既需挑濬其挑出之土堆
向兩邊即係增培堤岸但中多泥濘未便即用夯
硪請目下以挑河作培堰既可一舉兩便俟土乾
之後仍照前例僱募民夫加以夯硪俾得整齊堅
固既可以防泛濫又足以利遄行俟(臣)鶴年前赴
濟寧時與河臣張師載定議舉行(臣)劉統勲於再
回工之時接續辦理奏入報
聞
欽定南廵盛典卷三十九
