欽定四庫全書
欽定南廵盛典卷八
天章(壬午)(江南)
詩
入江南境
雪霽春郊喜不風入江南境便韶融此疆彼界爾雖異
圖易思艱我總同但覺民情更親切爰咨吏治可明公
翕河汜利巡方要名勝休誇點綴工
三依
皇祖示江南大小諸吏韻
四海皆吾家羽林無煩棷遊豫本為民民艱厪咨剖忽
生乎所易懈萌在經久而吾何敢然慎終勵其首巡方
法
皇祖視膳奉
文母南邦已莅止農實勤南畝風俗不異前教養應善後
善後非更張章程貴謹守老幼盡安懷閭閻自親友庶
幾休以息世共登仁夀三賡緬
堯巍一意懋湯負
駱馬湖
當春資濟運行潦藉歸川實有關閭里要惟慎節宣橋
横下口處帆掛遠天邊幾度思長策致艱利洳田
度永濟橋疊舊韻作歌
司吾除道遵&KR2535;迤雪消平原有積水故知此邦易致潦
頻賑無能瘡痏起長橋前度憶圮頽鳩工重築親相視
今來蕆役利往來春時水弱行壑裏夏霖秋澇不可當
曾無良法慙徒爾徒杠輿梁有常經不虞之譽求全毁
咨爾羣工善勤宣豈能一一待親理與我共之之謂何
食天禄斯民所恃示懷聊此舉大凡加惠蠲逋即繼以
順河集行館作
登舟尚遲(去聲)四朝程儘可修除張幕城何事居然亦室
宇稍欣未致大經營土香階草纔蘇紐風細盆梅欲放
榮西望運河隄傑峙幾多酌劑繫予情
過宿遷縣
登隄指桃鎮隔岸望厹猶百雉闉闍固萬家烟火稠民
風咨利弊漕運欲周流觸目無非事吾寧為豫遊
策馬度仰化集口占
老幼數無萬都為仰化人斯之未能信慙愧頌聲頻
賜兩江總督尹繼善
保障資三省忠勤著兩朝節樓無過久(尹繼善於雍正七年巡撫江蘇)
(旋兼節制歷兩江雲貴川陜諸重任而兩江至今凡三莅前後三十餘年)幕府獨稱超善得
軍民服兼能上下調暇還工作誦吉甫可同條
賜江南河道總督高晉
撫皖昔參俎督淮今建旌(高晉昔為安慶巡撫時命為副總河俾習河務)簡賢
我惟切盡職爾應誠兩世司河務(高晉高斌之嫡姪也)一心如水
清勖哉為國幹便是繼家聲
過宿遷命借給民籽種
宿預地卑濕十歲九逢灾悇然思救濟剔還示前迴去
乃免澇賑恩例弗推一夫苟向隅如傷繫吾懷矧此瘠
郡民艱狀憶向來較昔雖小差曰蘇實未哉當春東作
興籽種要安排借給俾勤耕庶幾闢汙萊便幸逢有秋
毋遽科呼催
隄上偶成
運河轉漕達都京策馬春風隄上行九里崗臨禦黃壩
曾無長策祗心驚
半是郊村半水莊輕風馬上曉猶凉韶光南國不相讓
已見沿隄柳色黃
鋪路蒼黎日覲光京垓兆億數猶強皆資饑食寒衣者
奚怪絲糧價不昂
宿遷迤邐接桃源澤國觀民鮮飽温侍衛囊金分賜與
(途次命侍衛視迎駕年邁者分賜優老牌其貧者量給銀錁)慙無暇計子輿論
降旨加賑江南去歲被灾州縣詩以誌事
遇灾蠲賑循常經賑則有期蠲賦耳積逋原在不蠲例
加賑更惟待特旨新正江浙逋盡寬入疆民瘼尤詳揣
雖無展轉溝壑人大半衣裳多藍縷(叶)賑期視災為短
長長者較可短奚恃命加一月普予糧無論極次貧同
視撙節庶可度青黃尚在有司善經理謄黃謝惠亦何
必調幕慙懷正無已
閱中河
汶水分南北皇都轉漕資酌中河性順(楊莊中河規制皇祖所定)
(也)利後
聖謨垂已是閱三度無能贊一辭守成吾所勉靡不詎惟
斯
楊莊牐三依
皇祖詩韻
刳木千秋利賴餘為籌節制立姑徐行其無事戒穿鑿
顧語河臣記莫疎
幾縷輕黃染柳絲春光日日近南移羣知有喜緣行令
意在繩
先豈盡知
渡黃河七言近體八韻
半夜風狂曉略息登舟五兩更全停土臣執伇喜無比
河伯昭庥信有靈
悦豫慈情欣穏渡
狩巡祖制緬恢型□雰清旭全開朗歸壑長川贊毒亭(去年)
(豫省堵築楊橋漫口功成迅速合龍時且有迴風助引之騐已命於工所建祠報貺)浩瀚宏波
覘盪檝配藜元氣護揚舲孫莊縹緲成彼岸彭口須臾
泊近汀
惠濟祠虔瞻廟貌清黃滙謹度情形
神堯方略貽良範慎守惟乾冀永寧
清口
去年河決楊橋驛清口清流始暢適開封迤下方免災
不幸幸難料以逆賈魯奪溜仍歸淮日久慮致開門揖
劼劬督策築宣房發帑屬薪所弗惜未三月乃大工成
事在人為語不易黃仍入淮誠甚佳河終歸海路艱得
即今河復並淮行刷黃至竟資清力清口東西壩對峙
恃量節宣慎寸尺補苴罅漏賴斯存蒿目何年當底績
惠濟祠
河畔崇祠金碧煌蓬萊祗在水中央載瞻鳳戺還龍戶
永奠内清與外黃功在民生宜祀典德惟坎濟受
天慶禱之久矣寧因已惠我黔黎識不忘
木龍示總河高晉作
總河高晉欲建木龍刷沙因渡清口指示其處
蜿蜒横灘木寓龍非循雍畤擬臨衝倍功半事惟斯捷
射浪停沙作爾庸積土陶莊希盡刷暢流清口庶恒容
卿家阿大中郎法斟酌尤宜勉繼蹤
麥色
過河逢麥色寒暖北南殊因憶尤教喜入詩兼可圖未
曾風擺浪已自露貫(平聲)珠賴此青黃接絶勝看綠蕪
閱河三依
皇祖詩韻
閱河日晏駐舟營(河以北皆陸營渡河則水路以舟為營故云)紆蹕因多廿
里行一述
前規無敢作
當年曾是慶平成
清江浦
清黃滙後清常弱此號清江意寓深咨爾建牙督河者
體予保障恤民心春巡問俗欣猶昔水驛行程數(上聲)自
今安福臚(御舟名)中梅一朵江南消息遞侵尋
過淮安城
分野瞻星紀聯城逮射陽始營猶憶晉重築更傳張濱
運接南北臨淮謹禦防觀民還按轡過郡亦登航愛戴
羣情切安懷予意蘉一人艱遍及慎選有司良
賜總漕楊錫紱
轉漕由來大政關得人久任謂卿閑四星儲蓄天容與
千里北南歲往返革弊深應體民隠董媮兼欲恤丁艱
奉公盡職誠斯在扈蹕儀文儘可删
閱淮安石隄疊前韻
黃流昔南遷奪淮挾歸海於一已覺難况兩難更倍閘
堰非不夥各以所見改因之水益高受病實多載
皇祖厪民瘼濬距
勞乘橇曰予瞠乎後庸詎悉源委雖然敢不蘉所以南巡
每修防戒更張鞏固奉
模楷土隄易石工寓賑兼免殆丑歲已告成為魚憂早罷
今來益繁滋比戶歌安愷開封憶昨秋又為豫人駭
雨
大霧翻為雨江鄉有所常濕衣看不見憶昨詎曾忘川
路依微辨舡廬料峭凉農桑未興候隂翳總無妨
晴三首
澤國今經三度過不愁雨少祗愁多西風捲霧晴光放
嫩柳輕蕪景色和
小涇南接大涇河淺洞沿隄洩漲波農事未興信何礙
夏秋為壑患常多
一道長隄柳向城水田鱗疊野橋横御舟且謾乘風利
霽景天然入畫情
過寳應縣
古縣闉闍濱運河安宜三度此經過艤舟策馬從民願
(每至城市多捨舟策馬過之欲以觀民亦從民所願也)就日曕雲聽彼歌昨歲雖
云被災小僻鄉寧鮮向隅多越堤邏壩原林立蒿目修
防竟若何
過高郵州
黃龍曉發近盂城上岸乘驄按轡行綪筏珩紞却虚飾
黔圍黎繞騐真情早知江國民居庶且喜槐街米價平
歷閱黨軍隄復舊(州屬黨軍樓隄工上年七月為風暴衝嚙旋即堵築今□視一律完固)
迴思去歲尚心驚
賜蘇州巡撫陳宏謀
外吏中惟久由來繁鉅勝體予視傷切謂爾佈恩能必
有遠猷贊寧惟苦節稱金閶誠富庶返樸最相應
賜江蘇學政劉墉
皖翕嘉能職吴淞俾董繁先經後子史多行(去聲)寡文言
可作化裁法毋孤簡用恩繄予勤實政藻頌不須煩
香阜寺
過岱多平陸臨江得小山伏龍知有角(香阜蓋蜀岡伏脈)見豹
底論斑畫舫於斯易(易輕舟遂達天寧寺行宫)花宫祗是閒行齋知
已近五載隙駒間
天寧寺疊前作韻
奈苑香花集禪侣
慈寧萬夀祝如陵似兹那可異端闢但彼誰臻最上層忘
所入流佛惟寂遇佳得句我猶能論民便欲論其苦廿
七年來心是憑
駐蹕天寧寺行宫作
别館天寧古寺邊居停許就舊材便雖然商力非民力
但覺今年勝昔年墨斗硯山足遣逸琪花瑶草底須妍
省方更切還淳意不為怡然為憮然
哈薩克陪臣到因攜觀廣陵風景
哈薩朝正貢馬頻路遥遲到值南巡因教馳驛來江國
便挈行春閱綺闉昔歲觀光稱使者(辛未準噶爾使臣曾命至蘇州賜諭)
(爾時準夷尚未𠞰滅哈薩克原屬準夷不通中國也)今番優賚實陪臣廣陵鄂畚
(哈薩克地名)何南北總我心懷保赤人
題九峯園
策馬觀民度郡城城西池館暫遊行平臨一水入澄照
錯置九峯出古情雨後蘭芽猶帶潤風前梅朵始敷榮
忘言似泛武夷曲同異何須細致評
遊平山堂即景雜韻八首
九峯園畔換輕舟古郡城西初度遊二十四橋雖莫辨
紫薇猶是緬風流
樓臺絲管廣陵擅廿里雙隄隙地無幼挈老扶恣瞻就
吾心所喜是斯夫
陪臣賀節大宛朝侍衛擕來不憚遥便許隨觀都踴躍
無文徑說踐虹橋
舟移岸轉換歌聲早見平山翠黛横五載流隂纔瞥眼
越豪今日是吟情
一脈西來總蜀岡安名立字定何妨東山偏自稱功德
蓮界因之禮法王
瀑泉浡淴落雲空宛轉輕輿有路通對峙雙峯度雲棧
笑他望蜀太求工(是地有雙峯雲棧之名)
山堂小憩引遐思論世端宜尚友兹漫惜梅花開未盛
看梅恰合是斯時
閏藏芳信待維揚霽旭和風了不凉綠蕙紅&KR1431;争放色
平山今日識春光
第五泉
平山堂畔石欄圍甲乙由人弗是非三度頻臨牧勿幕
勞民勸相慎幾微
蜀岡
何山不自西南來崑崙地脊支派開參軍文賦具卓識
圖經地紀拘墟皆苿萸灣口進輕舫平山堂上聊徘徊
遥想當時賢太守二三良友相追陪還淳返樸豈無意
要當因民為化裁廣陵繁華今倍昔蜀岡地少多樓臺
歐陽廉近吾廉遠近者艱致况遠哉居今誌古詎易事
蜀岡之述因興懷
題蓮性寺
江都城北多陂澤水物猶來清且竒瀟灑青蓮宇標性
交蘆同悟合還離
遊倚虹園題句
虹橋自屬廣陵事園倚虹橋偶問津閙處笙歌宜遠聽
老人年紀愛親詢柳拖弱縷學垂手梅展芳姿初試嚬
預借花朝為上已(是處舊名虹橋修禊明日即花朝故云)冶春慣是此都
民
題淨香園
滿浦紅荷六月芳慈雲大小水中央無邊願力超塵海
有喜題名曰淨香結念底須懷爛漫洗心雅足契清涼
片時小憩移舟處得句高齋興已償
青琅玕館戲成口號
萬玉叢中一徑分細飄天籟迥干雲忽聽牆外管絃沸
却恐無端笑此君
趣園
偶涉亦成趣居然水竹鄉因之道彭澤從此擅維揚目
屬高低石步延曲折廊流雲憑木榻喜早晤宧光(亭中木榻)
(甚古樸刻趙宧光題流雲二字及董其昌陳繼儒題語雖属偽作頗愜幽賞)
再遊平山堂
時節逮花朝百卉舒韶光駐蹕有餘暇爰再遊山堂遠
迎坡梅紅近拂隄柳黃夾堤多名園時復一徜徉遇佳
輒留題好樂亦戒荒畫舫不知遥至止大明(寺名在山堂左首)
旁迥出適所逢試問因何芳地勝究以人睪然懷歐陽
既乃怵然懼得毋誚馮唐
高詠樓
高樓蘇蹟久羶薌今古風流翰墨場八詠遥年符瘦沈
一時同氣近歐陽山堂返棹閒留憩畫閣開窗納景光
却憶髯翁擬擱筆似聞翁語正何妨
慧因寺
金粟如來是慧雲迥超緣覺與聲聞猶嫌靈運為饒舌
孟顗精勤底足云
塔灣行宫再依
皇祖詩韻
二月東風桃始華南巡本意厪桑麻郡城甫過甘泉市
行館還依法苑家澤國令其足衣食廣陵古漫翊烟花
牖民不藉重申命
皇祖詩萹早戒奢
塔灣行宫三依
皇祖示江南吏韻
别館運河側南巡此重(去聲)經閒堪閱書史樂不在池亭
惟切旰宵志匪耽月露形申咨大小吏有惠莫屯停
渡江至金山駐蹕作
昨夜風雄曉盡停
祖功一例奉
慈寧心期無沗勵無逸
瀆貺有昭欽有靈畫舸人情胥悦豫鏡天景物正薰馨
十年三度事多矣不改金山幾疊青
金山寺三依
皇祖詩韻
江山風物鬯春和總為
慈寧祝嘏多到岸
羲碑先拱讀繼繩自問應(去聲)如何
登金山塔頂再疊舊韻
塔已山尖又塔尖竿頭進步那辭兼寧惟縱望目眸豁
真是入微情性恬窣堵饒他劫火閱江波照我鬢霜添
便教險韻賡千度不外如來一朵拈
觀濤樓即景
崇搆觀濤舊所稱石簰壯觀(去聲)試臨憑千尋巘翠天疑
近一道長江波不興來往布帆嫌力弱空明玉鏡與心
澄風恬浪静自佳事何必枚乘賦語徵
閱水操因題
奚緣閱水操哈薩護巡艘欲示詰戎制都關馭遠韜千
帆殊欠捷五兩曰非遭(戰艦轉帆不甚迅駛詢之將軍伍彌泰以未值風順對因戲及)
(之)怪底東風便周郎始破曹
金山再疊舊作韻
春來江㶑鴨頭青天塹千秋據勝形
祖蹟重瞻祝
母嘏乾符丕慶協坤靈依山蘭殿詢
安退照水花宫取便停風物美哉還盡善疇咨有暇合搜
冥
峭壁巖前春似海迴廊欄下地如天荒唐見說獲氐賊
疑似猶傳瘞筮仙此處泯兮芥與蒂古來紛矣歲和年
視民不改如傷志脈脈前巡一念連
遊金山寺三疊蘇軾韻
趙宋詩人許坡翁雄才磅礴富似海創為險韻再三疊
妙理無在無不在偶然遊戲參伽陀横江那畏排山波
中江長老一握手故鄉情誼何其多伏牛山下重艤楫
風物撩人如昔日舊編翻讀和蘇章欲效其為面先赤強
顔倚檻安吟魄甲乙寧須較白黑花紅柳綠春正明人
所習見誰言驚子瞻磊落頗卓識飛燄江心見何物英
雄欺人力拔山設竒蓋欲曉彼頑歸歟何事不得已底
藉定盟有如水
自金山放舟至焦山三疊蘇軾韻
清流亹亹元蔭耽山以包屋稱江南竹徑禪林胥熟路
到此屈指今凡三玉局傑作重快讀秘思愛彼抽春蠺
中流豪歌復酣嘯老僧笑晤心何慙觀民休助我正務
暇亦延賞窮巖潭金山佳矣鮮隙矣已嫌樓閣羅峯酣
剪江言造幽絶處勝以弗飾方可談乃復稍稍事莊校
貝多羅樹珊瑚龕踵事增華俗猶厭質諸佛想非所甘
以言施者雖破悋以言居者寧非貪髯翁有知應首肯
但以成事說何堪瘞鶴真蹟惜漫漶為臨元本留雲庵
清寄堂
别業精藍左名之清寄堂江山無盡蔵翰墨偶然償綠
草經冬色紅梅逐日芳行雲與流水不住是真常
海門庵
所遇欣於向未逢竺庵深護綠雲濃海門月出江天淨
正暎如來滿月容
竹樓
架竹為樓竹逕通山光江瀨攬無窮黃岡同異何須辯
王禹偁文睪想中
登鏡江樓極目
焦山登極頂俯暢鏡江樓是日微風静當春霽景浮遥
源溯西自萬古鎮東流底論北南界清時此豫遊
遊焦山作歌疊舊作韻
金山豈無山勝在包以屋焦山亦有屋勝在山之腹髯
翁為弟長老兄(中江長老見東坡焦山詩非印公也)至今謦欬聆其聲君
子之交淡如水每到金焦輒懷彼長江風静浪不起青
雀片刻旋至止定慧寺禮金粟身左首行齋昔無是無
過小憩緣此辰樓臺位置費太勤成事不說自排解後
言寧免他紛紜梅花已開冰玉色竹枝全寫龍鳳文梅
竹之間得句返興致亦足標巖雲槎枒萬樹青氤氲一
條曲徑菁䓗分造極忽豁萬里目吴顛魏躓氣早吞百
年熙和五載狩象山迎蹕笙歌聞
甘露寺六韻
志謂吴年建或稱天露垂(明統志謂吴甘露中建因名輿地紀勝又稱李德裕建寺)
(時適有甘露之瑞因名)史評誰竟定佛法本無為是日韶光好言
尋初地宜郡城東角到軒檻北端披全攬江山勝獨標
今古竒吟安須五字翠蹕為(去聲)遲移
過鎮江府城疊舊作韻
策馬過城始就舟壮哉鐵甕古雄州那更南北分疆界
惟有耕桑厪度諏戶口益滋誠盛事食衣難繼乏良謀
水營駐蹕聞漁笛一例桓伊不解愁
反李白丁都護歌
我歌丁都護却匪歌丁旿舉人思其地昔曾開東府齊
澣移漕路水淺丹陽土鑿石牛曳舟李白歌其苦長此
奚到今以今可知古豈無疏濬方天工在人補輪年大
小修(丹陽運口藉潮水灌輸土汕沙淤常需疏濬乾隆八年撫臣陳大受奏定六年大修而每歲随宜間)
(叚修挑可展大修之限轉漕甚為便利)來往通商賈設如青蓮言漕米其
安取即事識所懷鳴榔過江滸
登城霞閣疊舊作韻二首
曲阿循水驛高閣俯城衢每厪惟民瘼寧云忘已劬官
方需考績河務乏良圖風氣殊南北材華盛越吴憂惟
一意切頌漫萬聲呼所幸今成武來巡携闔蘇(時厄魯特及諸)
(回部錫封爵備禁衛者並列扈從其地視漢書西域闔蘇蓋遠過之)
丹樓祀昭烈香火走櫩衢惜耳事艱就嘉哉志並劬欲
信(平聲)難度德不共見深圖無已偏安蜀有求且(去聲)吴一
時懷古慨三義至今呼青雀還南進前程近指蘇
過常州府城
城郭恒教按轡過覲光不許佽飛訶閙街自覺恬熙象
僻壤猶懷疾苦多一度民情親一度無煩王道正無頗
越吴襟帶舟車會良有司存應若何
艤舟亭疊舊作韻
跋馬過府城至此應登艇云有蘇子瞻艤舟之舊境其
然豈其然但覺松筠静千秋稱古蹟如是率堪省往來
八州牧留題成妙景斯亭而在斯詎非毘陵幸紺宇樓
金仙瞻謁吾亦肯東坡喜逃禪往往偈句警立朝乃剛
直正合進善猛今寧無頗牧馮言會心永解纜遵川程
迴望風旛影
沈德潛錢陳羣來接走筆成什書之各賜一通
二老江浙之大老新從九老會中迴身體康強自逢吉
芝蘭氣味還相陪迎隄驀遇以為喜出詩命和羣臣推
更與殷勤訂佳約期頥定復登金臺(二人皆云朕六旬時德潛當九十八)
(陳羣當八十七必皆入京叩賀亦笑許之)
泛梁溪遊寄暢園即目得句
溪泛梁鴻破曉氛秦園勝蹟久名聞愛他書史傳家學
况有煙霞護
聖文(園中恭奉額聯皇祖賜詩及)瀟灑聊尋三徑曲就瞻那禁萬民
紛問予寄暢緣何事情以為田此所勤
寄暢園再疊舊韻
畫舫權教艤玉灣秦園寄暢暫偷閒逕從古樹隂中度
泉向竒峯罅處潺隨喜禪心依佛寺己意芳意動春山
過牆便是青蓮宇可得敲吟忘此間
惠山寺疊舊作韻
鹿苑虔瞻佛髻螺装嚴七寳實駢羅若於本分云相應
(去聲)祗是無言已覺多水去梁溪惟澹澹草生祗窟鎮娑
娑松庵偶試禪家茗漫擬周王詠有那
惠泉山房作
惠泉惠麓東冰洞噴乳竇江南稱第二盛名實能副流
為方圓池一例石欄甃圓甘而方劣此理殊難究對泉
三間屋樸斲稱(去聲)雅搆竹罏就近烹空諸六根囿想像
豚遯人流枕而石潄乃宜此巖阿寧知外物誘(叶)亭臺
今頗多綴景如錯繡信美樂不存去去庶績懋
駐蹕蘇州疊舊作韻
五載今來又一巡胥江舟駐郡城濱仄街按轡斥警蹕
(蘇州街最窄辛未初巡大吏欲擴寬之以不便民弗許左右就瞻之民近至馬足也)比屋迎鑾共
戴親外飾信堪稱富庶遠隅自不乏饑貧益祈歲事常
綏稔何患民風弗化淳
凝懷堂疊舊作韻
省方勤輯物高處(上聲)慙(去聲)垂衣每得瞻
天藻恒因仰
帝機當春蓮漏永坐久蕙烟微萬慮澄無滓松簷素月輝
賜沈德潛
去歲入都祝
慈夀皤然九老領林泉(致仕九老中德潛職與歲皆居首)清詞還擅香山
會蕆事便教故里旋更止遠迎厪跋涉(在籍大臣去冬赴京晉祝)
(歸里者今春令就里門迎接毋庸越省遠來以節勞勩)所欣重晤得留連論文兼
及蒼生隠虚席誰訾宣室前
支硎山
棗葉湏彌沒義尋支硎奚礙號觀音(支硎又名觀音山)春山依
舊開圖畫平石何曾識古今當戶松榰千丈蓋落溪泉
奏七絃琴馬嘶牆外鶴籠院似憶雲巖有道林
寒泉亭子
曲折盤山逕别墅猶在西野芳發幽香行行遲馬蹄山
寒泉亦寒釃流率成溪此亭獨擅名孰謂與物齊奚礙
一臠嘗因之悟天倪
放鶴亭戲題
支硎谿壑多分支寒泉樓閣早弗寒獨喜四柱稱放鶴
猶存本色臨荒山道人已往不復返胎仙一去誰還期
千年丁令致可笑惜未忘情於世間
寒山别墅
幽人留舊阯大吏事重修自藉林泉秀微嫌花木稠片
時軒榭憩昔日景光遒欲起宧光問居斯可肯不
對瀑疊前韻
石縫飛振鷺仙漿復道髓今昔了不隔那有塵心洗
飛魚峽疊舊作韻
飛魚亦此峽謾訝豈其然地借甯家地天猶浪水天一
空能外物萬有總真仙而我原無涉惟求濟世賢
戲題馳烟驛
高士昔年此肥遯出塵瀟灑樂泉林苟無周子參差意
何必馳烟自表心
綠雲樓
别墅題名率因舊高樓綠雲我所題萬民生計恒深厪
千頃麥苗今復齊雨意霽隨輕風散露光濃入曉烟低
登樓騁望意多愜不在花香與鳥啼
寒山千尺雪再疊舊作韻
南峯東峯總寒山山之佳以多流泉吴人疏剔慣綴景
誰能一一分根源設云彼非此乃是是謂執象求言詮
寒山别墅適小憩山鳥春花喜有緣就中修篁為最美
个个玉節臨冰淵范家名園一牆隔過門更不勞陟巒
各有所長異眼界總無些俗娱情田聽雪之閣我予額
雪聲雪色皆依然便擬聚星一再疊興寄非色非聲間
聽雪閣再疊前韻
四季此雪恒垂空落巖底翻笑綏綏者所擅惟冬耳實
有時而窮名有時而美使以何而行尼以何而止逹斯
乃可聽聽雪吾誠喜簁簁颯颯中無終復無始得句便
前行寧宜耽未已
遊法螺寺書懷
山寺勝以幽林壑繚而邃支硎北屏秀天平南襟翠喜
此處僻境向曾一跋騎本色佛道場那在莊嚴費今來
殊可觀亦頗事點綴鳩工非庶民施檀云大吏惜哉不
二門幾至無隙地小坐命返輿書懷誌吾愧
三依
皇祖華山詩韻
峭拔諸峯表兼之巖穴深自多真賞在都有俗緣侵古
意指禪栢春聲出語禽
軒文護丁甲景仰緬
神襟
駐蹕靈巖再疊舊作韻
窣堵高標雲表中其旁了識有行宫松隂羃谷盤桓上
磴道梯巖曲折通衛士暫休仙蹕護山僧應笑禁門紅
夜深底是前緣續清磬一聲隔院東
臨湖榭詠古
靈巖軒閣率仍舊臨湖之榭敞且清三間雖小納空闊
復無松竹庭前横太湖萬頃挹襟袖縦觀意與天水并
館娃池徑蹟俱在奚如少伯乘桴征烏啄共憂難共樂
子禽不去走狗烹耕齊居陶又何謂要之所止皆成名
穹窿山上真觀
見說古由鍾乘閒陟碧峯上真嚴祀
帝四鬴切祈農奚必逢茅固無勞學赤松具區眼底近可
以暢心胸
題拈花寺二首
紺宇祗園棲碧峋裝嚴好相坐金身滿庭白白紅紅者
都是無端微笑人
僧寺居然道觀隣(上真觀亦在山頂)底須同異辨疎親名山綴
景由來久惟愧何方牖此民
鄧尉香雪海歌再疊舊作韻
辛未香雪詩題吾山陽韶秀驚識初丁丑乃至山隂境
翻覺前作隣傳誣由來錦峯光福里諸岡連屬互卷舒
圖經取此或失彼率鮮考實多依模滕六一岡霏玉屑
豈以南北分縈紆三壺祗在巨瀛表相隔萬里非通途
彼雪仍雪海仍海可以例此原同趣松風水月朅賡韻
(見前詩)行漏清暇還有餘辨疑求是則且止嶺適可尋幽
幽娱且喜此海非臨湖無相形益覺邈殊詎藉百川為
灌輸無為利涉雲天需眼界真色色寂寂鼻觀淨芬芬
疎疎大圓鏡中一合相前茅後勁兩不孤依韻紀事聊
得句或者破訛志正吴亦弗更蘄志正吴吉人辭寡有
以夫
鄧尉山恭詠
皇祖松風水月額疊舊作韻
弄影水將月結朋竹與松
聖人契理獨春日和詩重老幹偏宜覆寒花不肯濃依依
投氣味落落洗心胸
右松
都惜風吹落吹開亦藉風玉瀛觧楊白銀燭慙(去聲)搖紅
活脱春林態霏微日午融乍如訪姑射漫擬獵崆峒
右風
鄧尉萬峯山太湖一片水相對有餘趣可曰無多子言
影那忘形因表亦知裏會心迥不凡
璇題揭妙音
右水
何嘗宿此山浮動待宜月勞人言逸韻如秦視彼越想
像入鏡姿自古離塵骨欲問圓缺中花事幾興歇
右月
靈巖雜詠三疊沈德潛韻
館娃宫
每疊德潛韻逸興輒鼓舞是中有元音桴蕢而鼓土館
娃雖艷哉華清曾詠杜苟不失美刺自足傳今古
琴堂
東坡醉翁操空山響琅然宧光豈能琴有臺傳遥年攫
醳久不聞惟餘磵水湲詠古抽繹思春蠶方未眠
響屧廊
山腰洞穴深外狹而中敞石安得有聲云藉梓以響百
計悦蛾眉萬古委榛莽後誰襲其蹤齊宫踏蓮往
涵空閣
高閣俯具區天水相與空來往絮舟者布帆不避風曙
光看浴日夜吟疑聆龍洞庭縹緲間虚無仙人宫
吳王井
名山有名泉往往淙山頂屈哉託吳宫曾照吴姬影銀
床金轆轤晨装沈素綆跼蹐秦餘杭迴首空憶井
研池
研山作館娃研池貯清泠不可測其底俯視深含青輕
風起微縐靴紋縦復横並無竿絲投醉魚何事驚
采香逕
句踐行九術伐吴機早露施旦入吴都體不勝䊵素采
香供靚装麝風散花霧那慮越兵來惟愁日易暮
翫花池
乘陽行時令艷裔鋪阿谷離宫奚遣暇敲吟興未足歸
愚有佳作淡似春波渌依韻凡三賡藉以揚清浴
題上方山楞伽寺
跋馬平明到上方闍黎恭迎(去聲)蹕途旁試參鳥語花香
者義合楞伽第幾章
治平寺
上方策騎下山行小憩精藍喜治平𫝊奕當年知此義
空桑蕭瑀不閒評
遊石湖疊舊作韻
江春妨雨那妨晴麗日和風景正清重到宛然識熟路
迴思未免動閒情田蠶豐儉彤宫計老幼安懷翠蹕迎
小石湖分太湖水漪瀾不起鏡光平
行春橋
溪跨越來山對横小長橋正好春晴翠鑾自有上公奉
白鹿猶傳太守行堪悦目雖二月景最牽懷是萬民情
肩摩踵接寧嫌閙但慮塍田誤爾耕
湖心亭
地分震澤萬之一名藉西湖偶不竒堤上目遊意已足
更無須命畫橈移
詣
文廟行禮
每問招提境藉舒山水情
泮宫惟致敬
聖道正昌明那見梅英發愛聽松籟清過牆即書院多
士勖躬行
過紫陽書示諸生
士惟首四民名在副其真道重繼濓洛地寧拘歙閩研
精味經訓晰理守彛倫莫漫虚車飾吾方起化淳
遊獅子林得句
一樹一峯入畫意幾灣幾曲遠塵心法王善吼應如是
居士高蹤宛可尋誰謂今時非昔日端知城市有山林
松風閣聽松風謖絶勝滿街絲管音
題虎邱靈巖寺
閶門西轉歷山塘尋勝雲巖春載陽嶊崣峯容真虎踞
荒唐劒氣幻魚腸司徒文學應稱獨洗馬風流不可當
高處縦眸喜有在近遥綠麥一方方
静觀齋
雲巖寺側幾間屋
羲畫昭回歲月深絲管叢中山水趣觀辭敬識
聖人心
含暉山館
巖壑天成真秀拔劒飛虎踞失之誣娱人山水清暉永
謝氏詩還沈氏圖(沈周虎邱圖石渠寳笈上等)
虎邱寺三疊蘇軾韻
地脈伏來龍突兀湧巒嶺石梯五十三未至勞捫井真
覺泉石佳幻傳光怪耿吟誰虎與龍雜或鼃兮黽湛盧
及干將紛稱裂蒼礦(越絶書言虎邱池劒三千魚腸在然吴越春秋風胡子曰吴王得越)
(所獻寳劒三枚一魚腸二槃郢三湛盧魚腸已用利僚槃郢以送其女湛盧入椘又載干將莫邪夫妻鑄劒二)
(匿其陽獻其隂故姑蘇志記干將墓有青蛇繞足事乃楊維楨沿蘇詩專引湛盧則與入椘之文不合高啟既)
(有干將墓詩而劒池詩又云干將欲飛出夫干將陽劒既不獻而自匿於墓其未入劒池三千之數可知啟何)
(轉舍魚腸而取此絶不相蒙者蓋稗史語本無稽而文人一時傳竒不無譌舛率此類也)惟喜蘇子
瞻材雄氣猶猛細故弗記憶鑿空詞場騁左右取逢源
聰明非壅哽我來凡三度今昔祗俄頃亦三疊其韻小
立春風冷觀民有正務偃息詎宜永駕言返翠華江城
麗午景借問興所託雲外青蓮影有暇當再臨名山訂
予請
欽定南廵盛典卷八
