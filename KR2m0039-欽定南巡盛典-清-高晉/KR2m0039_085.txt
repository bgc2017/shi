欽定四庫全書
欽定南廵盛典卷五十六
海塘
乾隆十四年十月二十日閩浙總督喀爾吉善署
浙江廵撫永貴奏言竊照浙省錢塘江接連海洋
潮汐經行之所分南北中三亹水行南大亹則南
岸塘工受險水行北大亹則北岸塘工受險康熙
年間江流盡歸北大亹仁和海寧二縣頂衝極險經
聖祖仁皇帝親臨相視指授機宜復蒙
世宗憲皇帝暨我
皇上先後興舉大工幾經
籌畫大費帑金城社民生均獲保全茲于乾隆十二年秋
間江流忽趨中小亹現在潮汐經行深通暢流北
岸仁寧各縣塘工之外漲沙綿遠盡成腴産沿海
各郡永免衝激之險並享地利之益實千載難逄
之會也兩浙羣黎既感
三朝保護之恩且欣遇
景運適逄之會羣情踴躍咸望
皇上臨幸浙省閱視海塘紹
聖祖時廵沛澤之盛典奠萬年鞏固之鴻圖俾海若效靈
安流順軌兩浙民生從此永享安瀾之福實為慶
幸(臣)等身任地方目覩民情懽欣鼓舞激切抒誠
不敢壅於
上聞奏入
上諭部知之
乾隆十六年正月二十一日兵部尚書舒赫德閩
浙總督喀爾吉善署浙江廵撫永貴奏言乾隆十
五年十二月十二日奉
上諭浙江海塘為捍衛民生要務朕明春廵幸浙省意
欲親臨閱視著尚書舒赫德於江南審訊事畢之日
即赴浙江會同該督撫等查看豫備奏聞欽此(臣)舒
赫德并奉
内廷發交海塘圖一張令將看過海塘應由何處行
走於圖内簽明具奏(臣)喀爾吉善(臣)永貴於十二
月二十五日接准部文一面籌畫預備事宜一面
候(臣)舒赫德到浙會同勘定詳悉奏
聞兹(臣)舒赫德於正月十六日抵浙(臣)等會同先赴海寧
一帶閱看海塘復渡江至赭山閱看中小亹(臣)等謹看
得浙江海塘土石鉅工均在自省至海寧縣屬尖山一
帶康熙雍正年間水行北大亹之時此一帶海塘處處均
屬至險迨後塘外漸漲沙灘潮汐江流日徙而南乾隆十
二年水歸中小亹北岸漲沙一望無際非秋汛異漲水不
到塘上石各塘屹立稳固自省直至尖山並無受險工段
至中小亹居北岸河莊葛㠗二山南岸文堂赭山禅機諸
山之中天然門戶現在深通暢衍(臣)等恭閱之下咸仰我
皇上敬天勤民至德感孚故能致此安瀾順軌之庥徵
南北兩岸不特塘工毫無受險之處抑且塘之内
外桑麻遍野尺土寸壤無非膏腴新漲沙灘或耕
犁布種或刮鹵煎鹽無處非安居樂業景象是今
日南北兩塘與中小亹情形固無險要工程尚須
布置即善後事宜亦節經
題奏均蒙
聖明指示欽遵辦理此現在南北兩塘實在情形也至
(臣)等相度
御道經行之處自省城至尖山計程一百數十餘里往
来道路皆就塘上行走塘以内遍地桑麻水田竟
鮮平曠高壤塘以外新漲沙灘地氣斥鹵(臣)等沿
途細加閱看自省至海寧將及百里直至縣城方
可
駐蹕其海寧城至尖山往返九十里更屬瀕海沙磧無
堪設立
大營地盤必須仍回海寧
駐蹕所經道路如遇天晴土乾塘上尚屬可行若一遇
春雨南方土性膠粘泥濘甚屬難走(臣)等於十八
日前往海寧適值午後微雨便覺跋涉維艱黎明
自省啟行至日暮方抵海寧次日由海寧尖山往
回不過九十里亦至更餘方回縣城至於尖山登
陟路徑極為偪窄及至山頂眺望江海形勢又為
大尖山所壅蔽不能窮高極遠是以(臣)永貴上年
在京
陛見即會商大學士公(臣)傅恒等奏請
聖駕毋庸閱視欽奉
硃批俞允(臣)喀爾吉善亦於上年正月内備細奏明業
蒙
聖鑒自省至尖山往回三日道路甚長(臣)等再四查看
沿途實無可以設立
大營處所至
閱看中小亹又須回至省城渡錢塘江由轉塘村
大營至赭山往回雖止七十餘里程站又湏兩日(臣)
等伏覩海塘工程稳固中小亹暢行無滯江海安
瀾民竈樂業揆之現在情形海塘竟可無庸
親臨閱視且(臣)等往來錢塘江周覽形勢見杭城候潮門
外豫備
臨幸之觀潮樓地踞江海上游潮汐之往來塘工之捍
禦與夫沿江濱海情形已可見其大概是
翠華幸浙捍禦民生之要務皆在
睿照之中(臣)等愚見如此是以一切應行豫備之處未
經舉行謹據實繕摺馳
奏至(臣)舒赫德奉
内廷所發海塘圖係(臣)永貴上年春間恭
進之道里程圖彼時不過按照里數酌擬設立
營盤處所原未經與嚮道勘定地盤是以中有未符
今既請無庸
親臨閱視所有行走道路亦無庸簽明謹將原圖恭
繳奏入報
聞
乾隆二十四年四月十九日閩浙總督(臣)楊廷璋
奏言竊照浙省江海塘工向設海防兵備道統率
官兵興修防護嗣因尖山石壩告成中小亹引河
暢流之後北岸塘工較前平稳乾隆十九年間經
前督撫(臣)
奏准將海防兵備道裁汰南北兩岸塘工歸併杭嘉
湖道與寧紹台道專管其原設員弁除改撥杭乍
二營外尚餘千總二員把總四員外委八員均行
裁汰原設馬步守兵一千名亦改撥杭乍二營三
百名又改為堡夫四百名内以三百名防守北岸
以一百名防守南岸尚餘馬兵四十名步戰兵七
十名守兵一百九十名均行裁汰惟是江海坍漲
靡常情形亦因時更易按海寧縣屬之中小亹地
面窄小不及南北兩大亹三分之一是以向來水
勢不徙而南即徙而北我
朝百餘年以來江溜多由北大亹東趨入海自乾隆
十二年始由中小亹而行實為百餘年中僅有之
事今中小亹之下口門因雷蜀二山漲沙連接水
勢仍致北趨現在北大亹河莊山後已衝開港道
大溜由中北二亹各半分流誠慮再歷歲時中小
亹漲沙日漸高起水勢竟由北大亹直逹則北岸
海寧一帶又為全塘第一緊要之區雖管理北塘
之杭嘉湖道前臣於在京時已
奏允移駐海寧就近經理但石塘草塘悉關緊要搶
修防護在在需人現今北岸除可緩工程外其緊
要塘工計設堡夫一百八十三名伊等每因歲支
工食無幾又未若兵丁之得以考拔上進是以材
技優長工程熟諳之人往往不願充應其現充之
堡夫率多軟弱無能難供修防之用(臣)思黃河運
河皆設弁兵以備搶築險工而海塘尤重於黃運
豈可祗令無能堡夫防守今北岸海塘現在既屬
要工則原裁弁兵自應酌量議復以資臂指謹與
司道暨熟諳營員等悉心籌畫應請於原裁海防
營千總二員把總四員外委八員兵丁三百名之
内酌復千總一員把總二員外委三員并馬兵二
十名步戰兵六十名守兵一百零三名共兵一百
八十三名自海寧縣南門外分界起迤東至尖山
談仙嶺止尖山緊要之地設立一汛又自南門外
迤西至八仙石塘止應於翁家埠緊要之地設立
一汛每汛派撥把總一員專防外委一員協防尚
餘千總一員外委一員駐劄寧城稽查調度至此
項兵丁應於海防營原撥杭乍二營兵丁内擇其
熟諳修防之人撥回充補其不敷之數并杭乍二
營所出兵額另募補充所有北岸現設要工堡夫
一百八十三名應即裁汰以抵酌復兵丁之數其
鹽平二縣塘工堡夫一百一十七名無庸改設所
需兵餉除以堡夫工食抵給外其不敷餉米仍於
原裁海防營餉米内按數支給惟此次酌復兵丁
既止一百八十三名其千把外委應需養廉名糧
并公費名糧若再於此内支食勢致兵數無多不
敷差遣似應亦在原裁海防營官兵俸餉内按照
公費額數以及該千把外委應支數目截留支領
如此通融辦理既無增設之繁而修防獲臂指之
用實於要工大有禆益奏入
上諭部知之
乾隆二十四年閏六月十六日浙江廵撫莊有恭
奏言竊(臣)仰蒙
恩旨以浙省海塘漸有改趨北大亹之勢一切應辦之
事
命(臣)預籌妥辦(臣)抵浙後即馳往查勘業將江溜海
潮全趨北大亹情形恭摺
奏明今(臣)復往親勘究已往之成規察目前之大勢
博稽輿論廣集衆思竊見論塘工者以石塘為最
固為海塘計者至建石塘而已極今東西兩防同
知經管海寧仁和二縣塘工凡屬險要處所自康
熙五十四年以後
聖聖相承軫念民生不惜數千百萬帑金於舊有條塊石
塘之外又陸續改建石塘七千六百餘丈屹若崇
墉似已無復可加之工其西防同知所管自老鹽
倉迤西至章家菴有柴塘四千二百二十八丈五
尺當年亦曾屢議接建石塘始以活土浮沙難施
樁石而止繼以塘外護沙接漲廣遠而止本非惜
費而留未竟之工惟是江海坍漲倏忽靡常安流
十餘年之中小亹可以數月而全淤平陸千百丈
之北大亹可以數月而遽開則難必者天時宜盡
者人事(臣)與司道詳加籌議審潮汐之往來騐護
沙之盈縮今昔異形有宜思患預防者敬為我
皇上陳之一老鹽倉一帶柴塘宜酌備物料也查老鹽
倉迤西之華家衖翁家埠等處正在河莊嚴峯之
緊對北岸現在江溜海潮俱經行北大亹水面約
寬七八百餘丈不等雖塘外沙尚未坍動然水勢
靡常磡形陡立設遇江溜汛發秋潮盛滿又資風
力互相撞擊不能保無横冲成堰進臨塘脚之虞
溯柴塘停修越今已十四年現多矬蟄底柴自必
霉朽若議概加拆䣃一律加鑲現有老沙擁護平
險情形尚難預測且工鉅料繁亦湏慎重辦理若
但將矬蟄處所填築高平則面實底虚更屬糜費
無益今與該司道等籌議應先酌發價銀四千兩
循照往例給發産柴之富建桐分四縣採辦齊全
限一月内運至工程較要之老鹽倉華家衖一帶
堆貯備用計每百觔給價銀九分發價四千兩可
購柴四百四十餘萬觔每工拆鑲見方一丈例用
柴六千觔可敷七百餘丈工程之用其應用樁木
夫工器具等項均可臨期辦募不致遲悮仍候秋
汛過後水落潮平審量溜勢有無坍逼塘身應否
拆修另行分别緩急奏
聞辦理一海寧縣附塘土堰宜相度情形帮築高厚也
查海寧縣石塘近城一帶護沙日見冲刷坍䣃僅
存九十餘丈至二三百丈不等秋潮大汛自必逼
臨塘脚查南門外遶城石塘五百餘丈向因逼近
城垣無地可建備塘而東至七里廟西至小荆場
雖有備塘但石塘之内田廬鱗次倘遇異常風汛
潑塘之水亦復可虞今與該司道等籌議該處起
止共長二千三百一十一丈九尺應於現存矬蟄
舊土之上加高三尺以六尺為凖又舊堰底原寬
一丈二尺面寬八尺今於堰底帮寬二尺上至堰
頂仍寬八尺每丈估需加土四方一分共約需土
九千四百七十方零此次需土甚多所有改設兵
丁分段廵防大汛未能分身力作應請僱夫挑築
繞城子堰五百三十四丈二尺取土甚遠循照舊
例每方給銀一錢八分東西各堰取土稍近每方
給銀一錢五分均連夯硪在内共約需夫工銀一
千四百八十三兩零連前需用欵項統於節省引
費欵内給發以資備辦及時上緊趕築完工自可
足資捍禦至新舊石塘之外修砌層石坦水原為
保護塘根而設查雍正十三年原任督(臣)嵇曾筠
於擇險塘搶築案内奏請修砌仁寧等縣石塘外
坦水八千四百餘丈經總理事務王大臣等議覆
准行在案現今水勢北趨塘根護沙日被冲卸有
需添建坦水處所亦應先事籌維應俟大汛過後
相度情形如有逼臨頂衝處所查勘未建坦水另
行籌議添建如係舊有坦水或因年久樁朽石欹
亦即勘實補修庶石塘根脚經久可資鞏固以上
數條(臣)為預籌海防起見是否有當伏乞
皇上睿鑒訓示遵行奏入
上諭部知之
乾隆二十四年九月十二日莊有恭奏言本年閏
六月三十日申刻奉准
廷寄内開乾隆二十四年閏六月十六日奉
上諭莊有恭奏東西海防柴石塘工豫備事宜一摺已
批該部速議具奏矣江溜海潮全勢既趨北大亹則
一切應行修築事宜正關緊要現在時届立秋防汛
不宜遲緩而部臣議覆不無尚需時日且定議時亦
無可駁詰着𫝊諭該撫速就勘明籌辦之處一面即
行發帑興工上緊趕築無庸聽候部覆遲悮要工欽
此(臣)跪讀之下仰見
聖主軫切要工以衛民生至意除應辦柴薪欽遵
諭旨飛飭富建桐分四屬領價購辦依限運工堆貯備
用仍照原奏俟秋汛過後審量情形另行分别緩
急奏
聞辦理外(臣)查附塘土堰本為防禦秋潮而七月已當
大汛之期此項工程最為緊要(臣)於未奉
廷寄之先即經遵照急工之例豫撥六分工費分飭
東防同知林文德海寧縣知縣劉純煒糾集夫工
分段赶築海寧縣承築繞城工段併日加工先於
閏六月底帮築完工東防同知工段稍長亦於七
月望汛以前報竣又七里廟迤東至薛家壩止工
長七百二十一丈二尺前因該處護沙尚遠未將
該塘工堰彙估加帮嗣因潮勢直從南岸轉擊折
向北趨塘外護沙日漸冲刷該處又關險要亦應
豫防據該司道續請加帮估需夫工雜料銀四百
五十七兩零又經(臣)飭令一律加帮並將估冊送
部是以七月兩汛遇有風雨海寧城東一帶海潮
雖湧而潑塘之水均資捍禦無虞茲(臣)於七月二
十二日自湖郡審辦逆案回省即於二十六日馳
詣海寧查閱工程均高寬如式夯築堅固其現在
水臨塘脚一切應修應建坦水處所另行具摺所
有遵
旨趕辦及七月兩汛工程稳固情形(臣)謹恭摺
奏明奏入報
聞
乾隆二十五年三月二十七日楊廷璋莊有恭奏
言竊照浙海塘工前因大溜北趨上厪
睿念經(臣)節將加培土堰儲備柴薪並修建坦水分别
緩急各事宜先後請
旨遵行茲查海寧縣塘坦工程先請擇險修築並續添
工段共五百八十餘丈均於上冬至本年正月陸
續完工今自正月至二月朔汛據報北岸老沙仍
有汕刷坦基塘脚復多呈露所有(臣)前奏内聲明
請緩修工段及未經議建議修坦水請俟沙盡後
随時勘辦之工均宜乘此浮沙刷盡通加察勘分
别施工以為先事之防茲(臣)勘得寧邑南門外西
過戴家石橋工長二千一百六十丈零東至陳文
港工長二千九百八十丈零(臣)臨勘之時正值望
汛潮水盛長此五千一百四十餘丈之工現俱水
臨塘脚雖間有沙未刷盡尚存三四尺至一二丈
不等者所有塘坦舊基亦俱呈露内除擇險修築
案内已修已建坦水五百八十餘丈又兵修整舊
坦三百餘丈不計外查有未建坦水二千八百二
十餘丈未修坦水一千四百三十餘丈就此四千
二百數十丈之中(臣)率同廳汛各員逐一親加閱
勘如魚鱗大石塘初建工竣之時雖因護沙漸漲
未將坦水併建然各就舊塘基址清槽建築塘身
自十六層十八層不等今勘塘外舊基亦尚有抱
護塘身自一二層至七八層不等者雖舊塘石塊
參差殘缺高下不齊然俱根脚堅實經歴數十餘
年不可搖動今若因其外貌殘缺祗取完美適觀
一律拆建無論費帑不貲轉恐新工不若舊址之
堅即緩修搶修案内各塘之外所存舊坦雖多殘
缺然亦有樁木尚全石塊未缺不過些微潑亂可
資兵力摃擡理砌以漸完整者並無庸一律興修
致滋糜費其中實有塘脚單露舊坦傾矬樁殘石
缺必湏修築者(臣)亦不敢姑事因循不及時籌辦
(臣)與廳汛各員悉心體勘計此四千二百數十丈
之中約有應建應修一千六百數十餘丈現宜分
别加工又自陳文港東至尖山脚下内有韓家池
柴塘四百六十一丈年久未修自上年八九月間
漸為洄溜冲逼外沙汕刷經(臣)酌撥儲備柴薪六
十萬觔分貯該處以備不虞今柴塘以西護沙刷
盡水逼塘根自應一律拆鑲以資捍禦現貯柴薪
不敷尚有堆積老鹽倉等處者可以撥用(臣)將海
寧各工勘畢之後即循海而北由海鹽而至平湖
徧歴乍塘逐一查勘查海鹽一邑東臨大海南有
秦駐北有乍浦諸山山趾角張而鹽邑獨以一面
當潮汐之衝該縣城外石塘最關緊要上年八月
朔汛風潮稍大該處翌翔等號一切石工塘工間
有冲損經(臣)督率道廳營汛各員刻期搶護幸保
無虞今查閱該廳屬修竣各工現俱稳固其餘未
修處所間有一二殘損之處皆係常年應辦之工
興作無多(臣)已指示廳汛各員隨時修補以禦春
潮除南乍兩塘及翁家埠老鹽倉一帶柴塘現俱
稳固並東西石塘勘係舊址堅實舊坦完固足資
保護者毋庸議建議修外就(臣)查勘應修之一千
六百餘丈其中工段亦尚有緊緩之分如不分緩
急同時並舉誠恐需用樁石非可一時猝辦轉以
緩工而悮要工(臣)等議將魚鱗大石塘外舊址低
窪石塊坍卸及緩修搶修案内各塘石料本小而
塘外舊坦又復殘缺過甚者計共工長七百七十
餘丈作為最要之工其餘舊基舊坦雖樁殘石缺
而現非險要之八百八十餘丈列為次要一面飭
行東防同知海寧縣知縣先將最要各工造具工
料估冊由司道確核轉請動項給發上緊購辦樁
石同韓家池一帶柴工及時修築以資捍衛所有
塘外條塊舊石傾陷沙土中者並飭酌撥夫役逐
一撈取即於應用石内剔除抵數毋任混冐總期
帑不虚糜工歸實用其餘次要各工容俟緊工告
竣再為察看潮溜情形以次接辦外所有勘過通
塘情形及現在籌辦事宜恭摺具
奏奏入報
聞
乾隆二十五年五月十一日莊有恭奏言竊照海
寧東南有大小尖山横踞海口塔山又在尖山之
西相去二百丈兩山之間建有石壩一道此壩經
始於雍正十二年工竣於乾隆五年帑費六萬七
千餘兩自此掣溜南趨北岸塘堤無濤頭衝突之
患者垂二十年即上年江海驟遷北沙日刷而海
潮江溜不能挾其全力徑薄塘根者仍由此壩為
之障衛挑溜外行之力居多(臣)於二月間周歴各
塘登壩履勘竊見石壩近西連屬塔山之數十丈
貼壩老沙所存無幾而潮溜俱由塔山之麓旋遶
而過大溜至此為山麓所逼盤渦激旋回注壩根
維時雖存有老沙數丈(臣)知其勢不可恃然沙未
盡去無可施功當飭東防同知海寧縣知縣留心
晨夕伺察一面將防護事宜先事熟籌茲於三月
望汛後據該縣丞先後禀報石壩南面護沙刷去
五十二丈北面刷去二十丈除南面貼近塔山之
二十二丈外有山脚抱護毋庸籌辦外其餘五十
丈現有剥落綻紋請用塊石竹篓三層疊砌以資
捍衛每篓以長一丈四尺高寬各五尺為度核計
共需銀一千四百五十九兩零造具估冊由司詳
送到(臣臣)查該壩為全塘關鍵急須設法防護該
處樁木難施惟有造用寬長竹篓填貯塊石兼用
篾䌫聮絡順貼壩身攩浪護根莫善於此今大汛
已届工難寬待隨飭集料鳩工并飭海寧縣知縣
劉純緯住宿工所刻期督辦務保無虞如有續增
工段并即仿照隨時禀報辦理除估冊咨送戶工
二部外所有酌籌預護事宜謹恭摺具
奏奏入報
聞
乾隆二十五年八月初五日莊有恭奏言竊照北
岸塘沙漸漲情形經(臣)於本年五月十八日恭摺
奏聞嗣據廳汛各員按期摺報情形每汛各有加增
(臣)並不時差員勘覆亦與所報相符惟是六月望
汛為交伏後汛水最大之時竊恐新漲嫩沙易遭
汕刷而體勘沙形又必俟汛小潮平之後方能確
切(臣)隨於六月二十四日親赴海寧逐加履勘適
於二十五日辰刻自海寧途次遇(臣)所差標弁齎
回前摺欽奉
硃批此實佳兆也應虔誠往觀潮樓
海神祠致祭並繪圖奏來欽此(臣)跪讀之下仰體
欽衷虔查往例伏見省城海寧均有
勅建神祠例應並祭即(臣)上秋恭報秋潮平稳欽蒙
諭祭亦經將兩處
海神祠暨海寧之
天后宮遵
旨並祭緣由具摺
奏明此次似應恭照(臣)於二十五六兩日查勘各塘
事畢即於二十七日宜祭之辰在海寧
海神廟暨
天后宮潔齋致祭祭畢即於是日回省復蠲吉於七
月初一日率同在省文武恭赴觀潮樓
海神祠虔製祝辭恪恭將事展
聖主懷柔之義竭(微臣)禱祝之誠以祈仰副我
皇上祗迓
神庥福佑生民之至意至北塘一帶漲沙形勢(臣)於
履勘時復率同海防道永德海寧縣知縣劉純煒
逐加查丈視(臣)前次
奏報之時加寬至二百餘丈至二三十丈不等前報
離塘脚百餘丈不等者今亦漸次相連謹遵
旨繪圖將寬長丈尺於圖内逐一簽註恭呈
睿覧(臣)查此一月内加漲雖屬無多而呈露之處沙形
較高沙色亦比前較老經此大汛不遭汕刷且漸
加增誠如
聖諭實為佳兆今年秋汛仰頼我
聖主如天之福海若安瀾潮汐順軌則日引月長實大
為可慶再(臣)此次查勘兩塘一切柴石工程俱極
平稳所有海寧以東要工坦水亦俱如式修築陸
續皆可完竣以禦秋潮惟東塘境内之陳文港有
應修舊草盤頭二座所需工料核估無多兼有上
年預備柴薪易於集事至尖山石壩東南一面緣
有護沙被刷經(臣)
奏明安置塊石竹篓以資保衛今勘竹篓以東復有
刷去護沙四十餘丈然底沙猶存未便徑用竹篓
安置經(臣)勘明應如道廳所禀先將壩石坡陀整
砌再預備塊石數十方堆貯工所以防底沙游動
填築篓工之用所有遵
旨致祭日期及現在查勘情形謹繪圖恭摺奏覆奏入
上諭曰此處朕明歲應往叩
謁爾等預備否
欽定南巡盛典卷五十六
