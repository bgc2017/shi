欽定南巡盛典卷八十四
名勝(江南淮安徐州揚州)
龍泉莊在宿遷縣為入江南首程距山東接壤之
紅花埠三十五里
鑾輅時巡向皆
駐蹕行幄乾隆己亥歲督臣奏請添搆
便殿數楹欽奉
諭旨勿事浮靡因于舊基西南二里度地營建恭備
臨幸自此㟃峿山色駱馬湖光永煥彩于雲楣松棟間
矣庚子
御書堂額曰行春聫曰境因徑曲詩情遠山為林稀畫
坐開甲辰
御書聫曰對時真惬農桑慶寕道非關視聽娱
順河集在宿遷縣運河遥隄之旁過永濟橋五里
北拱三山南繞六塘乾隆庚辰歲恭建
行館以供憩宿自後
車駕經臨屢奉
清蹕焉壬午
御書額曰澤國敷春聫曰百里控長隄利籌行水三間
開樸字安厪同民又聫曰暇當綈几身聊憩景入
紗疏意與存甲辰
御書聫曰寒勒梅巖紅始吐潤含麥坂綠方蕤
林家莊在桃源縣乾隆己亥歲督臣奏請于旱營
舊基酌添
行殿敬體
聖心諸從樸斵弗施丹艧恭逢
羲馭經臨
天章錫咏仰見
省方觀民慶行惠施稽之前古無以加云庚子
御書齋額曰展義又額曰風日清美聫曰徧野麥針含
露潤夾衢柳線罥烟輕又聫曰騁目不遮斯暢矣
棲心惟静總宜焉甲辰
御書聫曰何處不堪體物理于斯亦未忘民艱
陳家莊在桃源縣
皇上三幸江南俱
駐蹕扵魯家莊營盤乾隆二十九年欽奉
諭旨即于舊營酌備座落數宇省帶布城一分以節䭾
運之煩大吏欽遵相度以陳家莊地勢較高與舊
營相去無幾恭建
行館扵此庚子
御書堂額曰同和
楊家莊在清河縣先是督臣於桂家莊恭建
行宫近李家莊新運口乾隆四十五年
皇上以漕艘商舶皆願行楊家莊中河舊口因
命移建于此
翠華臨幸得以
閱視堤工猗歟至哉一
蹕途暫憩之所而俯順民情若此
大聖人如天之仁豈誦說所能盡也庚子
御書齋額曰融春
陶莊河神廟在淮安府清河縣自河淮合流清水
不能刷黃恒有倒漾之患仰蒙
皇上睿斷
訓示周詳扵陶莊開濬引河越丁酉春蕆功于是河流
北移清口暢逹二瀆乂寧
御製碑文紀其事歸功于
天佑
神相
命于新口石壩建廟妥
神并
錫以迎神送神樂章恭逢
翠華臨莅
崇祀升香仰見
至誠歆感扵萬斯年安瀾永慶詩所稱懷柔翕河猶未
足以方斯昭貺也庚子
御書額曰功佑宣流聫曰河勢𨗳而成清黃交頼神庥
順以助南北胥恬
惠濟祠在淮安府清河縣祠臨大堤中祀
天后明正德二年建嘉靖中賜額曰惠濟其神福河
濟運孚應若響祠前黃淮合流地當形勝為全河
之樞要
國朝久邀崇祀我
皇上臨幸升香薦帛禮有加隆焉乾隆辛未
御書祠額曰福佑河漕曰協順資靈曰道光玉宇聫曰
璿源順效安瀾慶玉粒長資飛輓功又聫曰靈昭
雲馬風檣會績奏河清海晏時又聫曰神契元符
傳玉簡妙恭紫炁閟金庭又
御書惠濟祠行殿額曰繼述平成曰風帆沙嶼聯曰極
目雲濤思利濟關心沮洳切疇咨又聯曰上策評
量懷賈讓一時詞賦憶枚皋丁丑
御書額曰惠濟壬午
御書聯曰韶光喜不蔵隄樹綠意看將漾沚蘋乙酉
御書聯曰天光水態披襟袖岸芷汀蘭入畫圖又聫曰
湖山入畫迎人翠鳬雁當春得意鳴又聫曰長隄
罨畫青連墅新水漣漪綠映船
天寧寺在揚州府拱宸門外舊為晉大傅謝安别
墅義熙間梵僧譯華嚴經于此禇叔度請于謝琰
遂捨為寺名謝司空寺宋政和間改今名乾隆丙
子歲扵寺之右恭建
行宫自後
聖駕南巡俱邀
駐蹕乙酉于寺内
題省方設教四字揭之楣間臣民仰瞻益敬頌
大聖人勤民之至意云辛未
御書寺額曰淮南香界曰浮山華海聯曰花雨南天靈
文傳妙諦香雲蜀阜舊墅表名區丁丑
御書寺額曰淮南麗矚曰神威擁護聫曰閭里謳歌聞
樂愷軒忩烟景適清嘉又聯曰楚尾吴頭開畫鏡
林光鳥語入吟軒壬午
御書寺殿聫曰西竺駐祥輪三摩合證東山留淨業二諦
俱融又聫曰琉璃瓶水資功德瓔珞龕雲現吉祥
又聫曰衆香馥郁疑華盖多寳光明駐法輪又聫
曰寳地生歡喜香臺普吉祥
御書行宫堂額曰大觀聫曰樹將暖旭輕籠牖花與香
風並入簾又聫曰麗日和風春淡蕩花香鳥語物
昭蘇又聫曰鈞陶錦繡化工鬯松竹笙簧仙籟諧
又聫曰窗意延山趣春工鬯物情乙酉
御書寺樓曰萬佛樓殿曰大雄寳殿又聫曰商鼎周彛
自典重檻葩苑樹相芬芳庚子
御書行宫額曰東壁流輝又額曰文滙閣聯曰成隂高
樹天然爽過雨閒花自在香又聯曰忩虚含爽籟
座静接朝嵐甲辰
御書聫曰問景詎寧欣若繢甄心益覺勅惟幾
萬夀重寧寺在天寧寺後乾隆癸夘歲鹺(臣)
奏請恭建為淮商祝
釐之所臣民歲時延集僧衆建設經壇恭祝
聖夀以致愛戴之忱寺旁為東園
翠華臨莅多邀
睿藻焉甲辰
御書額曰勅賜萬夀重寧寺又額曰普現莊嚴曰妙香
花雨又
賜寺旁東園堂額曰春熙曰俯鑑室曰琅玕叢聫曰水
木自清華方壺納景烟雲共澄霽圓鏡涵虚又聯曰
春色芳菲入圖畫化機活潑悟魚鳶又聯曰倚巖松
翠龍鱗蔚入牖篁新鳳尾娑又聫曰自覺雲林延静
賞喜從香界覓新題
柳湖春汎在倚虹園之西湖心壘石為山建亭其上
小橋通之橋之西北亭榭掩映蘆荻參差荷葉田
田一望無際
冶春詩社在虹橋之西與倚虹園東西相望皆郡
人上已修禊之所今為冶春樓取王士正詩名之
又有香影樓懷仙館秋思山房
淨香園在虹橋之東築堂以奉
宸憩堂左則仿泰西營造法為室五重過此層欄繞屋
曲檻臨波曰荷浦薰風由春波橋折而之北則接
趣園矣乾隆壬午
御書額曰淨香園聫曰結念底須懷爛漫洗心雅足契
清涼又聫曰竹喧歸浣女蓮動下漁舟乙酉
御書堂額曰怡性聫曰雨過淨倚竹夏前香想蓮甲辰
御書聫曰水以澄渟謀目静山惟平遠致心閒
青琅玕館在淨香園之右蓺竹萬竿中置亭館石
筍林立掩映葱青春雨抽萌秋風響籜自饒佳趣
香海慈雲在淨香園之北碧沼數畝澄明如鏡中
為海雲龕奉大士像其南為來薰堂堂之東為春
波橋
長隄春柳由虹橋而北沿海皆高柳長條踠地如
行圖畫中橋之東為跨虹樓迤邐而北有濃隂草
堂曉烟亭曙光樓
趣園舊稱四橋烟雨四橋者南為春波北為長春
西為玉版又西則曰蓮花春水方生千頃一碧而
層軒洞豁曲檻逶迤高下掩映每當暝烟羃䍥小
雨廉纖環望四橋如綵虹蜿蜒出没波間極水雲
縹緲之趣乾隆壬午
御題額曰趣園聫曰縈迴水抱中和氣平遠山如藴藉
人又聫曰目属高低石步延曲折廊乙酉
御書聫曰何曾日涉原成趣恰值雲開亦覺欣甲辰
御書額曰半畝塘聫曰妙理清機都遠俗詩情畫趣總
怡神
水雲勝概在趣園之西徧有勝概樓吹香草堂春
水廊小南屛其右則蓮花橋也
梅嶺春深即長春嶺也嶺上多植梅花故名兩水
合流縈繞山麓虚亭曲檻點綴有致
桃花塢在保障河西岸西通法海橋春日繁花齊
放望如錯繡有蒸霞堂澄鮮閣山半有高樓可以
遠眺
蓮性寺舊名法海寺四面環水白塔峙其中又有
夕陽雙寺樓雲山閣諸勝橋則法海跨其前蓮花
踞其後迤北青帘白舫每縈拂于春秋佳日也乾
隆丁丑
御書額曰衆香清梵
白塔晴雲與蓮性寺白塔隔水相對故名有花南
水北之堂積翠軒林香草堂諸勝
望春樓與白塔晴雲相連琢石為池左右二橋彎
環如月其對岸即熙春臺也
香阜寺在揚州江都縣運河之東土脈隆起如山
俗名小五臺岡阜陂陀松篁蒼翠與金碧名藍掩
映高下山靈亦若有知敷榮聳秀欣然而望
幸焉乾隆丁丑
御書額曰臺麓化城聫曰紺宇晴空翠嵐浮蜀阜祗林
香靄禪月湛䢴流
竹西芳徑在揚州城北十里唐杜牧詩誰知竹西
路歌吹是揚州名由此而著有上方寺寺舊蔵石
刻寳誌像唐吳道子畫李白贊顔真卿書亦稱三
絶又壁有石刻為宋蘇軾送李孝博詩寺旁為竹
西亭乾隆甲辰
御書額曰竹西精舍聫曰慧草階前亦生意德山戶外
自佳隣
平岡艷雪在草河南植紅梅數百本中搆亭館早
春花放不减嵰山之雪也近水則護以長隄垂柳
疎筠引人入勝
臨水紅霞在平岡艷雪之左其地多桃花每春深
花放爛如錦綺中為桃花庵清磬疎鐘聲出林表
亦棲禪之勝地也
杏花村舍在草河北岸東連迎恩橋竹籬茅舍頗
具野趣
䢴上農桑在迎恩河西岸敬仿
聖祖仁皇帝耕織圖扵河北藝嘉榖樹條桑井陌蠺房恍如
圖繪
皇上教養之恩
聖代恬熙之象舉此可見以視豳風七月殆有加焉
慧因寺向為舍利禪院恭逢
車駕臨幸
賜今名旁有小園叢桂古松境絶清迥中有悟香亭寺
鐘初動梵唱同聲時得静中之趣西為曲廊水榭
低貼水際北折為廳顔曰綠楊城郭右為芍園多
異種小築數椽亦饒秀野静閒之勝乾隆辛未
御題額曰慧因寺丁丑
御書額曰慈緣勝果
卷石洞天在城河北岸疊石為山玲瓏窈窕巖壑
天然其旁為宛委山房契秋閣
堞雲春暖在北門外城隅臨水為園屋宇參差竹
樹蓊鬱大有濠濮間想
倚虹園本元崔伯亨園址為虹橋修禊之所傍城
西濠三面臨河有領芳軒餞春館諸勝乾隆壬午
御書園額曰倚虹聫曰柳拖弱縷學垂手梅展芳姿初
試嚬又聫曰明月松間照清泉石上流乙酉
御書樓額曰致佳聫曰花木正佳二月景人家疑近武
陵溪甲辰
御書亭額曰潤竹聫曰鈞陶錦繡化工暢松竹笙簧仙
籟諧
西園曲水在城河西北水自北而東折若半壁然
依水曲折以置亭館有新月樓觴詠樓拂柳亭
春臺祝
夀在保障河西岸為兩淮人士獻
夀呼嵩之所其左為曲樓數十楹與篠園相属
篠園花瑞在熙春臺左園廣數十畝徧栽芍藥其
種有並頭三萼者尤為罕覯因作瑞芍亭以紀盛
云
平流湧瀑在熙春臺右有竹亭水由亭下過石橋
入保障河又有鏡泉樓含珠堂亦于登眺為宜
水竹居
皇上臨幸賜名也山石壁立屈曲若展畫屏中有花潭
竹嶼又玉蘭數十本環繞精舍花時清輝照人如
在瑶林瓊樹間循廊而西巨石臨水上鐫石壁流
淙四字水由石罅落池中懸流㶁㶁冬夏不竭其
間為堂為樓為亭為花塢曲折交互最後萬竿淨
綠一鏡拖藍水竹幽竒于斯為最乾隆乙酉
御書額曰水竹居又書軒額曰静照聫曰水色清依榻
竹聲涼入窗
高詠樓在蜀岡朝旭之左舊傳宋蘇軾題西江月
詞于此乾隆壬午
御書額曰高詠樓聫曰山堂返棹閒留憩畫閣開窗納
景光甲辰
御書堂額曰清韻聫曰水月清懷同迥照神仙翰墨有
餘芬
蜀岡朝旭在高詠樓之右其地近連蜀岡初日照
萬松間如浮金疊翠所謂西山朝來致有爽氣者
也有來春堂曠如亭初日軒皆登眺之所
春流畫舫在蜀岡朝旭之北臨水為屋四壁垂簾
波紋蕩漾
錦泉花嶼在保障河東岸南接水竹居北連功德
山入門而左為錦雲軒牡丹開時爛若疊錦西有
微波館泉出澗中泠泠不竭
功德山山有觀音寺亦名觀音山在蜀岡最高處
天花佛火僧戒梵音儼在靈鷲峯頭也上有小池
畜文魚數百頭臨池為屋以邀
睿覽乾隆乙酉
御書額曰天池聫曰淥水入澄照青山猶古姿
山亭野眺在功德山之半前為南樓可以眺遠山
後臨池為屋顔曰芰荷深處
平山堂在法淨寺之右宋郡守歐陽修建以南徐
諸山環拱望與檻平故名其時梅堯臣王安石蘇
軾秦觀諸人皆有唱和之什堂之前為行春臺初
建扵宋守刁約堂之西曰第五泉復顯扵明僧滄
溟其餘樓閣池臺頗饒勝賞恭蒙
列聖留題
天文舄奕
皇上復疊頒
奎藻寵錫逾常賢守名山何幸七百餘年以後邀此
殊榮乾隆丁丑
御書聫曰詩意豈因今古異山光長在有無中甲辰
御書額曰天然三友又聯曰對時真愜農桑慶寧道非
關視聽娱
法淨寺古棲靈寺又稱大明寺寺枕蜀岡舊有浮
圖九級見于大觀圖經唐劉長卿高適諸人俱有
詩乾隆乙酉
車駕重幸
賜名法淨寺
御書聫曰竹裏尋幽径梅間卜野居
萬松疊翠園與蜀岡相對萬松森立滴露飄花近
落衣袖
小香雪在蜀岡平衍處東接萬松亭由法淨寺東
樓石磴而下北過小橋穿竹径復折而東數十步
古梅繞屋疎影寒花洵為清涼香界乾隆乙酉
御書額曰小香雪
康山在揚州府新城西南隅明正德中武功康修
撰海寓居于此山搆草堂于上其東為觀山臺遥
望郭外風帆來往隔江山色青翠如畫乾隆庚子
御書額曰康山草堂聫曰時花二月之中遇古樹千年
以上論甲辰
御書樓額曰對山聫曰籠庭水樹宜涼影匝砌烟花帶
露&KR1086;
九峯園園故多佳石大者逾丈小亦及尋如仰如
俯如拱如揖如鰲背如駝峯如蛟舞螭盤如獅蹲
象踏千形萬態不可端倪石間羅植卉木又築臨
池小榭以擬右軍墨池南為風漪閣可供眺望乾
隆壬午
御書額曰九峯園聫曰雨後蘭芽猶帶潤風前梅朵始
敷榮又聫曰名園依綠水野竹上青霄乙酉
御書聫曰縦目軒忩饒野趣遣懷梅柳入詩情甲辰
御書額曰澄空宇聫曰紅梅翠竹天然繪妙理清機不
盡吟
高旻寺在城南十五里之茱萸灣其水北承淮流
西逹儀徵南通瓜步故亦名三㲼河寺踞其上有
塔曰天中琳宇嵯峨遥臨俯瞰洵江皋攬勝之地
聖祖仁皇帝南巡于此敬建
行宫
皇上省方重葺其舊以備
臨幸乾隆辛未
御書寺額曰江月澂觀聫曰潮湧廣陵磬聲飛遠梵樹
連䢴水鈴語出中天
御書殿額曰䢴江勝地曰江表春暉聫曰衆水迴環蜀
岡秀大江遥應廣陵濤又聫曰碧漢雲間晴階分
塔影青郊雨足春陌起田歌丁丑
御書行宫佛堂聫曰法雲迥蔭蓮華塔慈照長輝貝葉
經又聯曰塔鈴便是廣長舌香篆還成妙鬟雲又
寺旁
關帝廟額曰氣塞宇宙壬午
御書齋額曰罨畫窗乙酉
御書聫曰綠野農懽在青山畫意堆庚子
御書堂額曰得間聫曰清風明月取無盡山峙水流用
不窮甲辰
御書堂額曰承煦聫曰宇宙以來此山色冲融之際蕩
烟光
錦春園在揚州府城南三十里距由閘關二里舊
有大觀樓後成小築門臨水次丹堊相鮮其中傑
閣修廊松泉蘿磴頗足幽勝四圍羅植花木每遇
風日晴美爛若舒錦乾隆辛未
御書額曰錦春園丁丑
御書額曰竹淨松蕤甲辰
御書聫曰鏡水雲岑標道趣輕荑嫩蘤繢春光又聫曰
鏡裡林花舒艷裔雲邊樓閣隐神仙
欽定南巡盛典卷八十四
