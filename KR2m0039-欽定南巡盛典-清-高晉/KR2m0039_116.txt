欽定四庫全書
欽定南巡盛典卷八十三
名勝(直隸山東)
盧溝橋在廣寧門西南三十里盧溝即永定河發
源代郡古桑乾水也石橋横跨二百餘步剏於金
明昌間名曰廣利康熙八年重建
聖祖仁皇帝製文紀石南有河神廟沙平坡轉古樹蒼然
東為拱極城百雉崇墉環若雲幄橋當往來孔道
輪蹄絡繹每曉星初霽素月曖空西山諸峯羅列
如畫乾隆辛未歲
御書盧溝曉月並
賜以詩敬勒碑於亭以誌勝景云
郊勞臺在良鄉縣南乾隆己夘歲耆定凖夷蕩平
回部闢疆二萬餘里露頂奮肘候月歸琛者以億
萬計庚辰三月將軍兆惠等振旅凱旋築臺建大
纛七先期
皇上駐蹕黃新莊
行宫於是日設鹵簿陳鐃吹
親勞郊外行抱膝禮以
示褒異諸將士次第
慶賞舍爵策勲禮成
御製詩章紀事丙申四月將軍阿桂等平定兩金川再
舉
郊勞盛典如前儀
駿業
鴻庥昭兹來許梯航所會瞻仰靡極
宏恩寺在良鄉縣南門臨古道繚以周垣環以叢
木蒼翠陰森為遊人憩息之所六時清梵一杵疎
鐘響出林表初不知在輪轅雜還間也
聖祖仁皇帝翠華三幸
賜書大願慈航額並
題詩勒石
皇上時巡道經斯寺
天葩煥采普蔭曇華洵郊坰之福地云乾隆辛未
御書額曰秀挹龍泉
永濟橋在涿州城北跨巨馬河剏於前明因河流
南徙橋失其用乾隆庚辰歲
勅建新橋而改舊橋為涵洞十有八平其脊以連新橋
迤北之尾通長二百丈有竒橋南表以坊字輔以
樓欄西曰攬翠東曰延清地列望緊為九逵輻輳
之會自此民無病涉車無留軌衆流歕欱沃衍
神臯榆柳垂陂蒲葦夾岸橋闌轉處西連高阜建亭
其上奉
御製碑文與盧溝橋
御碑亭輝映百里為
畿南雄搆焉
涿州古涿鹿之地黃帝所都也魏土地記下洛城
東南六十里有涿鹿城城東一里有阪泉泉上有
黃帝祠今州城南廟祀黃帝為藥王猶髣髴其遺
蹟皓壁暠輝丹楹歙赩四圍濃翠影罨繚垣乾隆
辛未年恭葺
行宫於左平岡迤邐環若屏嶂石徑紆折亭館周通
飛閣搆其旁憑高遐矚控山襟河縈
畿帶甸雲連萬室塔影浮空信為雄輔形勝之最丁
丑
御書額曰秀野迎薰曰黃圖攬勝曰觀風自近聮曰雨
暘時若天庥應風日恬和物象舒又聮曰梵響清
嚴天籟轉香燈華曜月輪明又聮曰山容積雪融
和盎物象熙春詄蕩披壬午
御書聮曰春色芳菲入圖畫化機活潑悟魚鳶乙酉
御書聮曰勒寒花樹芳遲發向暖郊原潤逮耕
紫泉在新城縣西考水經注巨馬水上承督亢溝
於逎縣東東南流歷紫淵東今按方位紫泉即紫
淵其名舊矣源出龍堂邨逕釣魚臺繞郭而西厥
有奥區碧流環帶如練乾隆辛未歲建
行陛於中畫舫風亭清幽颯爽埭旁植修竹拳石秀
峙略彴紆迴
畿南名勝首屈一指焉辛未
御書題十景額曰敞軒屏山鏡湖舫室㯶亭虹橋魚罾
石逕竹埭箭廳壬午
御書額曰景湛清華曰雲川飛泳聮曰澗筑松濤相問
答峯容波態總氤氲又聮曰石泉不改琤琮主雲
巘常看圖畫横又聮曰圖畫竒参窗戶裏筑琴響
逓榻床邊又聮曰法輪自轉光明藏龍象經行兜
率天又聮曰松陰真是蓋鶴跡自成書
趙北口在任邱縣北五十里即趙堡口後漢書公
孫瓉傳所稱燕南垂趙北際也亘以萬柳堤橋十
有一虹跨其上為南北通衢西淀諸水由此東注
聖祖仁皇帝舉水圍之典葺治
行殿並於端村郭里口圈頭各建一所
皇上式繩
祖武每當春省之期輙
命水虞修故事焉
時巡南國屢
駐青旂水檻風廊映帶左右晴空一碧
寫詠鳶魚仿彿江南圖畫也乾隆辛未
御書軒額曰湛持曰天水相與永又齋額曰渌淨又樓
額曰懷清又聮曰香閣結雲瞻寳相花臺飛雨現
金仙
韓太傅祠在任邱縣南十里四善村村即漢韓嬰
故居也嬰於孝文時為博士景帝時為常山王太
傅推詩人之意作内外傳數萬言與齊魯二家並
稱燕趙言詩者多宗之兼著易傳惟韓氏自傳其
學有授經臺在祠之後曲徑䆗窱卉木環蔭塍畦
綺錯含秀鋪棻乾隆壬午歲仍舊宇脩葺為
行宫牆垣簡樸欄檻清曠與遠坰雲樹相映帶
皇上即景懷古易村名曰思賢並
御書額曰賢里諏風又堂額曰授經聮曰麗日和風春
浩蕩花香鳥語物昭蘇又聮曰縈迴水抱中和氣
平遠山如藴藉人又聮曰纔聞善事心先喜每見
竒書手自抄又聮曰書圃禮園無斁好甌香研淨
有餘欣又聮曰庭饒芳毯鋪生意座有芸編結古
歡又聮曰香凝貝葉莊嚴具寳湧蓮花福德多
毛公祠在河間縣南太平莊後漢書儒林傳毛萇
武帝時為河間獻王博士治詩别於齊魯韓三家
授同國貫長卿平帝時立於學祠為元總管王思
誠建堂階樸素叢木蒼欎清流襟其北苔垣竹牖
倒影玻璃乾隆壬午歲恭搆
行館於左繕葺規模不事雕文藻繢軒忩瀟灑
天筆揚葩風雅流傳於茲勿替矣壬午
御書額曰陳詩展義聮曰澄懷茹古涵今處悦志麥疇
黍隴間又聮曰問字惟應知稼穡著書何必注蟲
魚又聮曰生機對物觀其妙義府因心護所寧又
聮曰雲現吉祥垂妙鬘花增智慧湧優曇乙酉
御書聮曰獨喜惜陰澄静照更因稽古契遐心又聮曰
無邊生意歸芳甸有象清明繪野郊庚子
御書聮曰縱目恰宜遇寥朗託懷又喜得清舒
紅杏園在獻縣南三十里河間獻王日華宫故址
也獻王好儒術置客館二十餘區一時文學士多
從之遊明為御史王注别墅環植紅杏數百株故
名有亭翼然有池泓然月橋形似半規曲通臺榭
乾隆辛未歲仍舊制葺為
行館駢柯晻葉萬萼絢春縐縠漣漪菰蘆一碧禽魚
翔泳多會於欄檻之前爰惬
宸襟邀
睿藻焉辛未
御書額曰綠淨又聮曰却喜名園傳翰墨亦饒幽趣足
徜徉壬午
御書聮曰萬頃綠雲秋麥蔚千村紅雨杏花深甲辰
御書聮曰平野潤含雪後澤遠峯輕作晚來陰
絳河自故城流入又北逕景州西水經注絳瀆西
至信都東連廣川縣之張甲故瀆同歸於海故漢
書地理志禹貢絳水在信都按故城漢廣州治景
州属信都國河即絳瀆之遺也斜抱村墟環罨烟
樹中搆
行館為
駐蹕之所乾隆乙酉
御書額曰展義齋曰
頥志堂曰通渌橋曰澹懷室曰延月臺曰涵虚舫曰葆光
洞曰四照亭聮曰康衢敷惠澤喜洽畿南樸宇適
那居塵清水北又聮曰土香階草纔蘇紐風細盆
梅欲放榮又聮曰半窗愛日虚而朗一水護門湛
且清
開福寺在景州治西北前明舊刹也層檐疊架博
敞豊麗傑閣峙其旁名曰千佛前有古塔相傳隋
時建累十有三級覆以鐡籠銅瓶環以瑜欄石砌
盤回陡絶洞戶豁然四圍周眺蓚城萬雉闤闠村
墟櫛比鱗次康熙丙戍歲
聖祖仁皇帝嘗
駐蹕焉
皇上經臨疊敷
宸藻慧日祥雲永麗於蘭若間矣
恩泉在德州南門外川原曠衍林木叢茂撫臣就
其地恭建
行宫
皇上南巡入東省第一程也乾隆丁丑而後屢邀
駐蹕疊煥
宸章鬲氏遺封遂為勝地矣壬午
御書額曰海岱觀風曰念民依聮曰衆香馥郁凝華蓋
多寳莊嚴護梵文又聮曰德水縈迴涵化澤康衢
詄蕩聽讙謠庚子
御書聮曰碧窗試搴幌綠野遍興鋤
曲陸店在平原縣西北三十里乾隆丙申歲
皇上時巡東岳撫臣恭建
行宫以駐
清蹕嗣後
翠華南幸
睿藻屢頒從此趙勝故封管輅舊里常輝映千古矣庚
子
御書額曰靄綠曰閱芳聮曰四壁圖書鑑今古一庭花
木驗農桑
李六店在平原縣東南十五里與平原嶺相近舊
治平原有望遠臺一名平原嶺登高平眺百餘里
如在几席乾隆辛夘歲撫臣搆
行殿數楹仰邀
天藻額其堂曰醇和蓋飲和食德返樸還醇具於
聖主省方騐之矣庚子
御書聮曰麗日和風春澹蕩花香鳥語物昭蘇又聮曰
徧野麥針含露潤夾衢柳線罥烟輕又聮曰無邊
生意歸芳甸有象清明繪野郊又聮曰心田洗淨
全如水鼻觀清芬詎必蓮又聮曰得句因新意躭
書是宿緣
晏子祠在齊河縣西北二十五里地名晏城為齊
晏嬰采邑太平寰宇記禹城縣有晏嬰城即此也
乾隆乙酉歲撫臣於祠之西恭搆
行宫瓦屋數楹不假雕飾乾隆庚子
御書聮曰軒亭喜淳樸甌研總清嘉又聮曰居中攬外
襟懷暢擊轂摩肩職殖殷又聮曰麗日和風方蕩
漾輕荑嫩草已芊眠
潘村在長清縣東北旁有朵子諸山巖壑參差樹
林蓊欎與綺塍繡壤相交錯乾隆辛夘歲撫臣恭
建
行館數椽亭榭清幽
翠蓋頻臨
宸襟遠鬯自此以南靈巖泰岱迤邐相属為東省鉅觀
庚子
御書聮曰墨斗研山足遣興琪花瑶草底湏妍又聮曰
舉目峰巒惬遥望甄心翰墨挹清芬甲辰
御書聮曰勒寒花樹芳遲發向暖郊原潤逮耕又聮曰
春隴詩成滿豳野雲巖畫意妙房山
崮山在長清縣東南三十里山容秀削翠柏盈巔
望如螺髻乾隆三十六年恭建亭館數楹以供
宸眺青崖五峯諸山勢若環拱
靈巖山在長清縣東南九十里一名方山于欽齊
乘云即水經所謂玉符山也上有黃龍甘露獨孤
雙鶴卓錫石龜六泉下為靈巖寺寺内有山石色
黑繡如鐡覆地如架裟披摺之状土人謂之鐡袈
裟山相傳為希有佛出現之所寺建於元魏至唐
復移於山下峰壑秀美謁岱嶽者必紆徑以造焉
乾隆丙子歲撫臣於寺之舊址恭建
行殿采椽不斵尚存茅茨土階之風而山色溪光足
供
宸玩十道圖以靈巖與閏之棲霞台之國清荆之玉泉
稱為四絶宜其屢邀
睿藻雲漢同昭矣丁丑
御書額曰卓錫名藍又書愛山樓額曰巡方攬秀又書
各景額曰巢鶴巖雨花巖甘露泉卓錫泉白雲洞
鐡袈裟摩頂松聮曰竒松爾日猶回向詭石何心
忽點頭庚子
御書聮曰巖壑有竒趣烟雲無盡藏又聮曰卧楹寫霧
軒窗迥飛觀圖雲翰墨香又聮曰翠含螺黛山迎
戶影覆曾青樹隱天又聮曰入幽已自清塵念造
極還堪縱遠眸又聮曰俯臨常似披圖畫得契宛
堪悦性靈甲辰
御書聮曰便有香風吹左右似聞了義示緣因
泰嶽在泰安縣北周圍一百六十餘里從麓至頂
四十八里凡十八盤而上中峰最高處為岱頂世
所稱玉皇頂也其支峯别阜為峯為嶺為巖為厓
為洞為峪凡百餘名而南天門十八盤山勢尤峻
非架木為橋不能高陟乾隆二十二年欽奉
上諭登山路逕或乘馬或用山輿即緩步徐行亦何不
可不必搭架天橋致多糜費故歷次
車駕登岱皆策騎而上絶無修繕之煩若紅門玉皇廟
朝陽洞及岱頂諸名勝之尤著者經撫臣恭建
行軒數楹謹各綴說於後
紅門循山麓而上徑路逶迤至是則山勢若翼闢
塗而升盖登岱之初級也紅門之西恭葺數楹以
備
宸遊憩息
玉皇廟在迴馬嶺稍南峻閣聳峙俯瞰萬象乾隆
十三年
御題曰壺天閣西有倚山亭閣東建屋數楹以供
宸眺
朝陽洞由三蹬厓盤路峻削至五松樹則地平如
掌曲徑縈紆其上面對青松曦光四徹精舍三間
宸章稱其清潔歷届
題詠俱摩勒崖壁名山
聖藻千古遭逢
白鶴泉在泰山南麓宋升元觀故址相傳有白鶴
啄土得泉因而名之泉出石罅水聲鍧然精瑩澄
潔為泰山勝地撫臣於其上恭建
行宫萬壑千巖延入窗牖宛如圖畫乾隆辛夘歲恭
逢
鑾輅初臨
賜體元堂匾額仰見
聖天子育物宣仁之至意云庚子
御書額曰延綠曰積芳聮曰景清神謐天常泰水趣山
情靜可論又聮曰築館恰疎泉澄源課治省方近
瞻嶽育物宣仁又聮曰句披月脇天心妙窗納千
岩萬壑風又聮曰圖畫竒恭窗戶裏筑琴響逓榻
牀邊又聮曰階下泉聲荅松籟雲間樹色隠峰螺
又聮曰幾層峰色背檐挹一片波光面座迎又聮
曰云似畫時偏愜照欲吟詩際恰攄思又聮曰化
工真閱烟霞表道筦非從色象窺甲辰
御書聮曰靜與心謀寧有色香生鼻觀亦非空
岱廟在泰安府治之西雍正七年
敕修極為閎麗西偏有環詠亭歷代題詠甚富東有漢柏
黛色霜皮亭亭矗立乾隆三十五年遵
旨重修丕增式廓
御製碑文
奎章炳耀撫臣復於此恭搆
行殿數楹
皇上省方秩祀胥於是乎憩適焉
對松山在岱嶽南麓由朝陽洞而上巉巖碨礧兩
山對峙竒松萬樹從峭壁中鬅鬙而出鱗鬛之而
蒼然雲表蓋靈泉秀石之所鍾也乾隆丙申歲大
吏葺治數椽以備
臨幸烟巒霧葉矯若游龍相間於
雲旗翠䍐之間有符
睿賞
四賢祠在泰安縣西南魏家莊祀宋胡瑗孫復石
介孔道輔四賢也府境諸名蹟皆依山取勝至是
則土壤平曠林木欎蔥登陟之勞於是少憩撫臣
於祠西恭建
行宫以駐
清蹕乾隆庚子
御書聮曰閒庭不改風還月欹案依然易與詩又聮曰
閒披芸簡窗前朗靜聽松風戶外敲又聮曰素壁
題詩還自檢明窗披帙雅相親
孔廟在曲阜縣城内即古闕里面洙背泗矍相圃之
東北也雍正七年奉
勅重建規制崇閎較之歷代益加壮麗我
皇上東巡山左既蒙
特詣闕里
躬親致祭而自二十二年以後
省方江浙
鑾輅往還復
謁廟瞻拜尊崇之典蓋自古所未有也
孔林在曲阜縣城北泗水上繞以周垣圍徑數里康
熙二十三年
聖祖仁皇帝詣
聖林
詔於原額地外增擴地十一頃十四畝有竒除免糧課雍
正八年奉
詔重修
聖林門堂殿亭益加宏麗是時慶雲疊見瑞應丕昭
我
皇上繩
武時巡
親詣致奠尊師重道
隆禮有加度越前古矣
中水在泗水縣城北八里盖居汶南泗北之中地
隣曲阜近聖之居柳墅花村風景殊别乾隆辛夘
歲恭建
行館
御題齋名曰致本復賦
宸章以志之仰見
聖心厪念民依無時或釋云庚子
御書額曰風醒曰露香聮曰書圃禮園無斁好甌香研
靜有餘欣又聮曰觸目無非遠塵俗會心皆可入
研覃又聮曰萬頃綠雲秋麥蔚千邨紅雨杏花深
又聮曰展圖恰對景清候得句多於神謐餘又聮
曰詩情詎花柳樂意在農桑又聮曰花如濯錦芳
迎埒草盡貫珠潤叠茵又聮曰虚窗納遠聊披景
沃壤融膏見種田又聮曰風前畫意輝横埭雨後
雲容罨遠巒甲辰
御書聮曰不生波處心恒定大寂光天相總融
古泮池在曲阜縣東南隅其地舊有泮宫臺按水
經注靈光殿東南即泮宫也臺高八十尺臺南水
東西一百步南北六十步臺西水南北四百步東
西六十步臺池咸甃石為之即魯頌所謂思樂泮
水是已乾隆乙亥歲撫臣恭建
行宫屢邀
臨幸壬午復蒙
御製古泮池證疑一篇藻芹風雅萬禩不磨矣
孟廟在鄒縣城南右臨大道北去孟子故宅三十
餘里宋宣和間移建於此規模宏敞鄒嶧山在其
東南蔚然深秀於遠眺為宜
皇上南巡迥鑾道經鄒縣並蒙
親詣拈香洵稱尊儒
鉅典乾隆丁丑
御題額曰道闡尼山聮曰尊王言必稱堯舜憂世心同
切禹顔
泉林在泗水縣東五十里水經注陪尾山之陽四
泉並發故謂之泗今泗源左右有泉數十互相灌
輸合而成流故又名泉林康熙二十三年
聖祖仁皇帝駐蹕於此
御製記文勒之碑石鹺臣於
御碑亭後恭建
行宫我
皇上幾餘流覧錫以嘉名曰近聖居曰在川處曰鏡瀾
榭曰横雲館曰九曲彴曰柳烟坡曰古蔭堂曰紅
雨亭號為八景各賦
宸章繩
武紹
徽後先輝映山川靈淑亦胥悦遭際之隆矣乾隆庚子
御書聮曰情性由來躭淡泊文章豈必藉淪漣
註經臺在費縣北六十里臺前有漢鄭康成祠相
傳為康成註經處石室尚存西北有蒙山七十二
峰秀插雲表即孔子所登東山也乾隆庚子歲撫
臣於祠之西恭建
行館以備
宸憩甲辰
御書聮曰四壁圖書鑑今古一庭花木驗農桑又聮曰
觸目無非遠塵俗會心皆可入研覃又聮曰清風
明月取無盡山峙川流用不窮
萬松山在費縣東北十里齊乘云蒙山前陽口山
有玉皇觀老子故宫也費縣志陽口山近祊城山
之北浚水出焉今萬松山即其地也蔚然聳峙蒼
柏成林祊浚兩河夾繞南北乾隆乙酉歲撫臣恭
搆
行殿敬備
駐蹕庚子
御書聮曰拂招林牖風光美負帶烟霞景物清又聮曰
階臨渌水祛塵遠簷拂蒼松引籟長又聮曰藉松
為幄陰偏秀倚石成章興迥殊甲辰
御書聮曰滿窗松石無非古一屋雲烟總是清又聮曰
春隴詩成滿豳野雲巖畫意妙房山
問官里在郯城縣西北境八十里故郯子國孔子
嘗從郯子問官後人因名此地為問官里列墅縈
紆長林葱舊每當春風遲日桃李爭妍望如錯繡
乾隆庚子歲恭建
行宫嗣是
時巡駐輦
睿藻頻頒紅蘤綠楊皆蒙
宸賞矣甲辰
御書聮曰饒看花色鮮而潤真覺韶光媚以明又聮曰
竹秀石竒恭道妙水流雲在示真常又聮曰滿窗
松石無非古一屋雲烟總是清
郯子花園在郯城縣外里許其地林木蒼蔚土人
稱為郯子花園乾隆壬午歲前撫臣恭建
行宫規模儉樸無臺沼觀遊之勝恭遇
翠華屢幸
錫以宸章自此永為勝地矣壬午
御書聮曰山容積水融和盎物象熙春詄蕩披又聮曰
川原春望全宜畫松柏古心靜可論庚子
御書聮曰問風略先農桑候覧古欣過禮樂邦
南池在濟寧州南門外唐杜甫有同任城許主簿
遊南池詩後人因祀甫於其地濬池築館遂成勝
境
皇上御題額曰藎臣詩史
鑾輅經由並
抒鴻藻光燄萬丈遠邁前賢矣
太白樓在濟寧州南城上古任城地也唐李白客
遊任城縣令賀知章觴白於此後人因建樓焉形
勢雄傑俯臨運河南北帆檣往來如織
鑾輅疊經臨幸
錫以
天章賀李風流益傳諸不朽矣
分水口在汶上縣界明尚書宋禮用老人白英策
遏汶水於此濟運地勢高仰南北分流舊有大禹
廟龍王廟宋公祠乾隆乙酉歲前撫臣恭搆數楹
以備
御舫至此登覧分水形勢
御書
禹王廟額曰溯源明德聮曰敷土奠山川行所無事
分流導南北因其自然又
御書
關帝廟額曰赫濯同欽聮曰本正大之情放海而凖
體神明之德如川斯流
光岳樓在東昌府城中傑構入雲高下在目或曰
可以遠望岱岳故名或曰意取接三光而齊五岳
也其興建始末無可考據
皇上春巡山左六巡江浙屢經登臨其上
親揮宸翰
睿藻
輝煌斯樓之名自此永傳萬古乾隆乙酉
御書額曰光岳樓
無為觀在臨清州境運河南岸舊有玉皇閣
聖祖仁皇帝
賜額曰無為觀乾隆乙酉歲撫臣添建數楹恭備
宸遊臨憩
御書額曰福佑津途聮曰雙牐節宣資利濟三元調爕
協寧居
四女寺在恩縣界運河滚水壩側運河水勢全在
蓄洩得宜恩縣之四女寺與德州之哨馬營並為
運河減水分入老黃河要道仰蒙
睿慮精詳
特命大臣悉心籌辦乾隆乙酉歲
皇上南巡由水路
迴鑾順道閟視撫臣於河干恭設數楹以備
宸憩
欽定南巡盛典卷八十三
