欽定南巡盛典卷一
天章
(臣)等伏考唐虞繼治依永和聲時幾勅命之作卿
雲糺縵之章實開雅頌元音然不聞於方岳輯瑞
之餘隨時紀事播為歌詠是以後世無傳焉若夫
般與時邁武有廵狩之篇吉日車攻宣著中興之
盛刻石鼓而員獵游卷阿以矢音郁郁乎文于斯
為偹由今考之出于臣下頌揚休美者居多非必
發自王言垂為世範也後代若秋風汾水之辭作
於漢武以及摩崖勒石傳諸天寳行宫題壁紀自
咸平不過寥落數篇傳為故事而且功德不足稱
文辭不足述已欽惟我
皇上聰明睿智
聖學淵深
天縱多能博賅衆藝
萬幾之暇每以周情孔思發為詩文制作契乎苞符楷
模垂乎金石矞矞皇皇既已輝雲漢而燦日星矣
乃若
鑾輿臨幸當
省方問俗之餘摛文掞藻自辛未以逮甲辰六舉
時廵
天章炳煥如五音之迭和如六爻之發揮斧藻羣言囊
括萬有備載
御製諸集共為天下臣庶所欽誦臣等恭錄
篇詠謹以
時廵要旨為主或雨暘時若敬念
天庥或水土告功疇咨地利或賡
聖祖留題之韻
䋲
武永懷或奉
慈徽掖輦之歡
孝思純篤若夫崇尚儒宗志切高山之仰懷柔岳凟親
頒勒石之文下至
奬勵臣工
惠愛黎庶凡兹名區勝蹟之
摛吟悉本對時育物之
至意用是一
遊一
豫鋪
鴻藻而申景鑠實為自古帝王所未有洵足光昭
盛典垂示萬年臣等敬謹編次冠諸簡端誌
天章第一(辛未)(直隸)(山東)(江南)
詩
恭奉
皇太后南巡啓蹕京師近體言志(有序)
兹乾隆辛未建紀之歲實
慈寧六旬大慶之年奉
遊豫以祝釐
皇祖聿垂燕翼省閭閻而行慶蒼生普被鴻恩將見農人
紅女呼嵩者繞
大安之輿越水吳山罨畫者邀
王母之顧
精禋蕆事王路載登成律七言克諧八韻
崇壇祈榖届初辛(是歲雖祭於次辛而立春在正月則尚為初辛云)盥薦柴升秩
有倫仰冀瑶編書歲稔親扶
鳳輦舉時巡南人望幸心云慰
西母承歡願以申四海一家何德我
三朝厚澤久孚民省方設教羲經重覲后同衡虞典陳駘
宕和風清始蹕依韋暖律鬯青春歷看麥隴勾萌達擬
詠江鄉景色新法
祖悦
親厪休助六龍于邁豈辭頻
蘆溝橋
石橋卧凍波來往行人渡乘時每斷流狂瀾歸何處去
歲决畿南至今困沮洳固愧人力為詎容諉諸數疏濬
付河臣古今重防護
良鄉行宫作
冬前迴蹕因巡豫春孟登程為渡江兩月風光那争異
閑齋日影漸移窗
來往云何不惜勞勤民匪止為遊遨人文江左遥相望
却慮經臨句未豪
十六年來厪保赤近光引領自輿情縱饒觧澤輸蠭涌
有慙(去聲)蒼生愛戴誠
浙東西及大江南分付韶光莫太酣指日六飛應駐蹕
觀民餘暇試清探
良鄉行宫侍
皇太后宴兼陳火戲
梅信催人未可遲(江南梅花春半即盛故早起程)
祈辛禮罷翠華移那無酬節同民樂且喜稱
觴是處宜風定紫瀾迎五夜春輝銀蕊燦千枝一家中外
嘉賓集(蒙古王公送駕者命隨一頓觀燈)依約觀燈上苑時
弘恩寺雜咏
遥瞻古樹蒼小憩禪房窈來往頗慣經新年景倍好寺
縱臨通衢有僧住便静此趣僧未諳翻詡莊嚴整闍黎
重清規云是蓮池派指日經武林雲棲應好在丈室紙
窗明依然昨景情却憐枝上鳥觧報曉春生積素釀餘
寒盆梅香正放(叶)琴薦墨壺清合是此中賞
每得新題句不同前詠時問伊老庭樹是爾啟予思
趙北口行宫作
初歲臨行館開韶景已妍會心即在此得句偶思前瓷
缽唐花茁紗檠銀蒜懸淀池冰未泮不必命虞舡簾捲
和風細窗含嫩日明兩間供静玩萬彙快新晴凍浦鳬
仍聚春林鳥不驚文床淨棐几書史最怡情
命直隸總督方觀承加賑去歲被水諸郡縣詩以
示志
方春氣始和萬物欣榮滋翠蹕經黃圖施惠期惟時途
次所歷覽閭閻固恬熙嗟予未見者豈無嘆向隅(叶)去
歲况多水懸釜飢難支沮洳未全涸播麥復失期致災
莫諱咎救災要善為亦無别竒方加賑頻疇咨截漕及
散金屯膏戒有司國以民為本舍是其愛誰民以食為
天祈年夙夜孜
河間道中示直隸官
河間古瀛洲文物頗可觀前廵適災餘室家纔苟完版
築命代賑雉堞儼崇垣閭閻亦較盛菆井騰炊烟邇來
幸屢熟繭枲粗免寒覽此心為慰申命親民官彼獻乃
列藩詩書教尚敦熙朝際富庶教之勿畏難束濕術宜
戒粉飾習並蠲豈弟行以誠感民亦匪艱佇待此戶封
吾將鼔薰絃
微雪
微雪霏春宇輕寒峭幰車點林全發蕊著體旋融花未
苦成泥濘方欣潤麥芽曉炊村墅裏縷縷裊烟斜
紅杏園
渤海經古邑芳園駐翠輦徘徊尋故蹟云昔日華館三
雍曾著稱五經亦頼顯崇構早傾頹土階新拓展池臺
取略具琴書供静遣物力毋亟勞容膝斯已善
賜山東巡撫凖泰
山左前廵憶洊饑吾民疾苦日思之三年休息今何若
莫飾虚觀進頌詞
賜魏廷珍
高年引養客向日弼諧卿鶴髮猶然健葵心不改傾遂
初孫著作樂志仲高平别後今三載刪裁可就成
路旁秋麥頗少切切有懷因示直隸官
去歲愁霖未涸泥延緣秋麥誤耕犁連阡那見青蔥滿
入夏安期鬚穗低縱復截漕難遍及敢蘄觧澤慰羣徯
青郊餘潤春畬利好勸乘時舉趾齊
衍聖公孔昭煥來迎詩以賜之
挈族郊迎蹕路邊成人見汝忽三年(戊辰至闕里時昭煥尚幼)文宣
世澤垂千古克繼家聲慎勖旃
麥未萌
昨過畿田未見麥苖被隴以為秋潦未盡涸而播
種者稀切切不能去諸懷進總督方觀承而問之
始知去秋乘潤種麥者較諸往歲乃倍蓰至冬例
驅馬牛踐食之當春萌芽益壯其尚未青蔥者則
以今歲遇閏尚未發生時也問之耕氓亦然既慰
於懷兼成是什
記我戊辰經畿南秋牟被壠迎人綠今來曾未見蔥芊
預恐餅餌或不足進彼大吏共疇咨謂因遇閏春令遲
正月柳稊今未稊何獨麥萌遇後時一言中窽吾觧頤
詢之老農同一辭聞言欣然笑相慰先事過憂毋乃遽
我久課農意盡知於今仍有未知處
賜河東總河顧琮
堤遥工簡息洪濤無事常經智不勞泉閘湖垸善瀦洩
永期轉漕(去聲)濟千艘
過景州
城上遥看塔影孤輕塵不動雪微鋪三年兩度仍經此
今日昔時頻感吾秃樹花如發温卉青郊寒未茁春蕪
蓋藏略具雞豚息擊壤隨民得自娛
開福寺
紺宇現青蓮瞻遊取路便法雲垂四界花雨散諸天韶
秀春光閟崇窿塔影懸禪房聊靜憩駒隙指三年
入山東境
不爭十里度平川民俗全分齊與燕稍因秋糧積囷簏
更逢春色被原田初晴日上籠輕靄薄冷天低羃曉煙
運水北流津口近那堪回首憶前年
過德州
運水浮橋螮蝀懸重邱城郭富人烟觀民喜見千家聚
問歲知逢五熟連(戊辰春東巡時山左諸郡縣洊饑之後戶鮮盖藏流離之狀憫惻予懷於)
(是竭力賑恤更頼以是天恩雨𤾉時若其秋遂有收巳巳庚午春秋皆稔閭閻景象大覺改觀為之額慶)
(益凜持盈之懼云)調幕多慚休頌我書禾有慶益祈
天十分心始三分慰次第評量驛路前
老黃河
導河積石至龍門華隂底柱逮孟津播為九河入于海
神禹舊跡堪指論後世因循漸南徙誰能障使歸其源
又聞刷黃利深導義取其合毋取分一河猶時虞淤壅
析而為九流難奔居今志古不盡同卓哉史遷垂名言
復雪
風雪夜交加嚴寒切曉車紛霏迷玉海散漫捲銀沙縱
值年餘閏虞傷物茁芽謾云花信遲(去聲)農務重看花
閱本
印篆新年卜日開封章郵置速傳來宵衣旰食其常耳
勤政親賢又勉哉毋作聰明循舊典不私耳目示親裁
深慙端拱無為治問俗巡方歲幾迴
齊河道中作
歷歷齊郊已三日物力民情亦粗悉雞鳴犬吠達四境
飢食寒衣足千室民風迥不與昔同信知敦俗由年豐
年豐余福災余罪此責豈諉諸羣工羣工邇來喻我意
豐不偽陳災不諱但須終始以誠誠天必降康民受賜
前歲流離即此民今來皆作飽煖人道路感謝爾莫頻
尚冀風俗歸温淳
恭依
皇祖南巡過濟南韻
春月南巡過濟城敬䋲
家法念民生承
歡更冀增遐算後樂遑誇閱太平嗷雁昔憐凋羽翼夢魚
今喜兆豐盈不堪歷下馳遥望倩取村煙一片横
填倉日作
俗節重填倉此日宜晴和朝來風日佳所喜占得禾青
齊經數程氣象異昔過轉旋頼
天佑賑救知吏宜(叶)遂使三年間元氣復萬家(叶)煙村昔
年芳燈事今夕羅便與占民風姑弛金吾訶慽慽憶昔
人鵲華况嵯峨(憶慧賢皇貴妃以乙丑是日薨逝而南孝賢皇后又以戊辰春月東巡至濟)
(抱病仙逝三年之間兩失故侣觸緒傷懷曷能巳巳)尋思事固然舊緒徒延俄達
者戒一往毋為感慨多
長清道中作
雪後餘寒戀翠微春初薄暖愛晴暉山中曲折覘民俗
不必匆匆策六騑
一水縈廻出崖口數橋迤邐度川頭幸他舉家千家足
慰我思人幾日愁
童山處處是牛山孟氏名言想像間只有崮峯蒼翠好
清晞酬我片時閑
無風和霽曉烟輕閑冶嵐光驀地迎今歲春寒遲春事
略傳消息到長清
過泰山恭依
皇祖詩韻
纔看積雪消峯脚又覺輕雲翳日頭豈是山靈邀客住
故教嵐氣作煙浮賡吟尚憶
堯登頂結攬遐思禹畫州阿那天門門左側雲巢三日我
曾留(雲巢岱頂行宫名)
仄路盤旋出塞口岱宗俯視衆峯頭試思前度遊如在
了識百年夢亦浮稍喜省方近吳會豈辭問路自齊州
若云此地山川景只合驅車不合留
望岱廟
自有蒼精協震亨崇祠象設始誰成靈趨漢縣羣黎赤
事紀茅家三弟兄香和岱雲千仞合鐘傳汶水十分清
憑輿朅爾馳遥睞鱗繡郊原漸可耕
微雪
膚寸英英傍晩濃天花幾點下嶤峯山靈都觧標神異
况是巍巍數岱宗
勾萌未發驗稊陽春早田功雪未妨獨慮扈行羽林衆
豈無寒者薄征裳
天衣簁玉白皚皚合是合雲亭裏來(合雲亭在泰山之北)著樹繽
紛開且落先傳消息隔江梅
度汶水
汶水虹橋凍合津紐芽宿麥遲抽新心期鄧尉村前景
背指天孫雲外皴往事總堪愁渺渺無生底必滯塵塵
未㤀只有勤民念餘概空花付夙因
喜晴
春月希逢是喜晴(春月北方每慮少雪雪足始喜晴故云)喜晴最利在新
耕原田遍潤應回霽莩甲辭寒自向榮薄凌(去聲)一灣依
日脆徂雲幾縷逐風輕初韶景色行行近似為江南馬
首迎
蒙隂積雪恭依
皇祖詩韻
東來不是為登封繩
武南巡重劭農今日蒙隂仍積雪當年
聖藻並高峯
蒙山
岱宗東來數百里或宫或霍伏還起蜿蜒一氣結蒙山
嶻嶭堂皇重見此惜哉濯濯乏喬柯牛山之木亦嘗美
翠微風來生峭寒放乎琅琊意近是一遊一豫侯度昭
仿彿其招在角徵
望蒙山雪色再成
崇巒積雪昔年同
聖祖巡蹤景仰中奄有海邦為魯鎮果然山下出泉蒙逢
年民鮮飢寒色敦俗戶多淳朴風百歲熙和九州宴自
惟何以繼
鴻功
過沂州
此州前者災尤重地處南游衆水歸縱未目經心倍切
敢㤀民務國斯依所欣逢歲蘇千里豈冀呼恩擁六飛
銀鋪紅橋春日嫩高風遐想浴乎沂
題禹王臺
沂沐不相見神規禹所餘自從歸以壑誰復歎為魚績
豈資堙障功惟利瀹疏巍然石臺下即此溯權輿
郯城道中
龜蒙迴望數峯尖大野風光取次拈人意貪程催馬策
晴曦送暖入車幨江聲迎客行行近詩趣和春旋旋添
老幼初逢清蹕至羽林訶禁莫教嚴
示山東巡撫凖泰
所過蘭山郯城上年略被偏災之區見扶攜而來
者雖無饑寒之色而室廬蓋藏究不逮他邑亟命
加賑並未經過而亦係偏災之五州縣令分别加
賑焉
蘭郯去秋潦蠲賑早施惠今來閱閭閻稍幸起凋敝尚
未臻盈寧終歲盖藏計俗云民所艱青黃不接濟念此
心怦怦豈靳沛恩濟加賑有常經隨宜善措置其餘五
州縣歉收與此類雖非目所擊民瘼豈有異貧戶有等
差布澤應次苐毋使吏胥侵向隅或弗逮庶冀蒼黎蘇
安心待逢歲
入江南境
裊裊東風拂面春乘春鑾輅舉時巡江南至矣猶江北
我地同兮總我民祇承觀方懷保切豈難觧澤惠鮮頻
更欣餘事尋文翰秀麗山河發藻新
恭依
皇祖示江南大小諸吏詩韻
聖人致熙皡鳳麟在郊棷而猶
所無逸巡方民隠剖於今四十年盛典未行久藐予蒙業
安負扆為元首繩武仰
仁皇承歡奉
慈母逋賦二百萬蠲除惠農畆乘春發行旌皮軒道游後
減從勅羽林修職戒典守閭閻期不驚比戶相睦友餘
暇寄山水智樂仁者夀兹來匪豫遊
前徽勉無負
宿州道中作
觀民展義舉時巡澤國非遥路少塵畢雨箕風從好惡
小廉大法勖臣隣就瞻一任扶攜至出入何須警蹕頻
底事初逢如舊識本吾宵旰繫懷人
賜兩江總督黃廷桂
迎鑾衛警蹕建節久旬宣體我勤民德嘉卿率屬賢何
須張錦帳惟喜閱鱗田細騐剛柔俗周諮豐歉年咸中
方有慶虚已自無偏此地人文盛還淳尚勉旃
麥
盼從冀兖寒遲茁看到淮徐綠滿田第一江山春好處
十分梅柳色徒傳漸漸他日應藏雉縷縷於今欲起烟
此是千家餅餌計羽林馳騎戒紛填
駱馬湖
濟運輸天庾防霖安地行相機資蓄洩惟謹度虧盈洲
渚江鄉趣鳬鷗春水情六塘東達海切切念民生
度永濟橋
水退長橋未卧波垂鞭風裊跨虹過每聞行潦愁湓溢
蒿目疏治竟若何
示總督黃廷桂
所過宿遷清河桃源三縣上年被水之區雖已加
賑兹經覽閭閻益切軫念亟命再加恩䘏並成是
詩
三縣雖加賑經臨倍切情䘏民寧過厚咨爾善推行貸
種休償責興鋤莫誤耕所憐灾歉後歡忭馬前迎
夜雨
夜雨入深更氊廬淅有聲却因詢土俗知亦利春耕地
脈應餘潤花枝欲向榮所嫌泥濘甚輜重慮艱行
見新耕者
春郊叱犢一聲聲雨笠風簔最厪情憶似燕南還早作
(去歲保陽見新耕者於二月下旬故云)喜從淮北見新耕煙花千里都應
讓銍乂三秋冀有成望杏瞻蒲迎蹕路水田疆&KR0908;互縱
横
中河
駐輦近中河朱欄俯綠波羣歌漕運利永頼
謨多(運口向在仲莊我艘及皇祖指示命移於楊家莊號為中河漕商船利頼無窮云)繼述
夫何有遵循敢更過省方得知要遑復論其他
晴
入境逢晴和兩日繼隂雨渡河快曉霽(是日渡黃河)波平澹
容與黃流片刻過歡聲騰萬戶人意即
天心益凛無逸所
楊莊閘恭依
皇祖詩韻
景仰
先猷志有餘
御碑亭畔佇徐徐守而弗失由來事
前烈毋忘語豈疎
初晴暖日颺遊絲幾里金隄翠葆移露冕茅檐頻借問
民間要欲得周知
渡黃河
去歲渡孟津兩岸隔五里今來渡淮安河惟里許耳岸
寬流則平河窄流斯駛南河防塞多時聞疊浪起而我
時南巡正逢晴日美盪槳越溜過安穏非昨比
天心明錫佑
河伯默相祉平陵川氣黃紛擁雲容紫蓊匌象實雄詄
蕩波偏瀰永念平成功細度修防理
惠濟祠
玉構金隄神所憑瓣香展謁肅虔增黃清淮乂常資佑
楗密茭長敢恃能夢雨飄初逢曉霽靈風恬不致波興
漕艘來往稱庥應争奉馨椒潔享蒸
閱河示總督高斌
澤國民生庶金隄
祖制垂來巡期善守底績貴無為持正裁浮議開誠集衆
思問予何訓示志在五言詩
恭依
皇祖覽淮黃詩韻
御碑亭畔滙清黃仰溯
塗山疏瀹方端拱九重遑自逸疇咨萬姓切如傷惟期繼
述誠應勖亦曰流連慎戒荒高堰重蒙
皇考建千秋淮郡倚金湯
木龍
木龍制如鹿角枝梧交午其中編竹為幛置急流
中水徑過而沙漸淤宋臣陳堯佐創為是法前代
治河者未得其用近河員李昞陳之總河高斌斌
用之遂著成效朕臨視河工目繫其制詩以紀之
刊木遺來天用竒淤沙禦水兩兼宜密茭奚事搴横浦
曲岸居然漲遠涯鱗次常令波浪靜蟠拏那許蜧蛟馳
陳堯佐創高斌繼績奏安恬制永垂
閱高堰工有作
皇考重河防
神謨定廟堂帑金頒太府高堰衛維揚濟運南輸北安流
清滙黃申咨惟善守千載固苞桑
洪澤湖恭依
皇祖詩韻
翠華六度事非虚昏墊常憂淮與徐疏導遠同神禹蹟至
今民免歎為魚
閱河恭依
皇祖詩韻
清浦今來駐御營
神堯方略仰天行河臣咨爾無多訓惟是丁寧勖守成
賜沈德潜
水碧山明吳下春三年契闊喜相親玉皇案吏今煙客
天子門生更故人别後詩裁經細檢當前民瘼聽頻陳
老來底越精神健劫外胎禽雪裏筠
清江浦
春江鳳舸駐沙濱南國風情領略新白鶴紫霄皆福地
枚臯趙嘏兩詞人韶光喜不藏隄樹綠意看將漾沚蘋
邇日寫懷多韻語得無民事閒(去聲)咨詢
示江蘇政莊有恭
從來庠序儲才地觀國之光利用賓所貴清真兼雅正
莫容牛鬼及蛇神春華秋實崇經術廷獻家修重大倫
自是此邦文勝質丁寧致勖務還淳
恭依
皇祖閱河隄詩韻
巡法重華典歡承
長樂宫河防惟
祖述民瘼更研窮石閘萬年固清江千里通
神堯復
神禹奕葉戴鴻功
過淮安城
初來南國為觀民水郡臨隄策騎巡富矣閭閻藏不匱
彬哉士庶許還淳就瞻特地千軍禁感頌還憐一念真
共受春温抒愛戴豈辭膏澤及時頻
高郵湖
淮南古澤國高郵更巨浸諸湖率滙兹萬頃波容任灑
火含隂精孕珠符祥䜟隄岸高於屋民居疑地窨嗟我
水鄉民生計惟罟罧&KR0034;芡佐饔飱舴艋待傭賃其樂實
未見其艱亦已甚
船忩夜雨之作
聞道江南春雨多船窗點滴夜如何榜人預喜明朝路
下水兼逢漲運河
零零淅淅滴波聲妙寫溟濛杳靄情今歲春寒便開霽
曉看花未重江城
高飛迴雁下沙汀遠帶瀟湘音渺冥最是推篷望漁火
分明煙嶼點疎星
北地常稀好雨滋設教敷被信稱時麥鍼芃綠二千里
幾甸關心付寤思
晴
見未見今聞未聞北南風氣果殊分春逢雨易難逢霽
風送船行更送雲不獨耕犁免沮洳頓教征棹豁氛氲
明朝便近維揚路隠隠遥眉列翠紋
舟過高郵
黃帽發謳歌樓船穏運河厪心籌澤國極目賞烟波春
色柳梅綻江城士庶多
聖蹤隨處仰沙岸倚牂牁
香阜寺
維舟對晩春登陸初地水鄉經數程見山已快意土阜
縱無竒名與清凉配(是處俗名小五臺)文殊無小大而人紛位
置丈室暫㣶徨爐香綴烟穗
高旻寺
蘭若青蓮宇浮圖碧落天名灣真不愧(是處俗名塔灣)埋雁亦
堪傳未縱晴明望誰忘言象詮金山不速客暫爾隠江
煙(高旻寺塔晴明可見金山故戱及之)
塔灣行宫恭依
皇祖詩韻
南來逐處仰
重華此日重教韻和麻但得一心常守敬從知四海永為
家省方咨度惟耕織悦己竒衺戒鳥花數宇行宫無藻
繢
昭垂作法恐其奢
夜雪晨晴
雨寒催夜雪風息報晨晴觧事東皇惠生歡萬物情與
梅添朵纈積石潤雲英紆棹平山路同民愜此行(駐塔灣行)
(宫之次日由維揚郡城至平山堂途雖稍紆喜值新晴一慰士庶瞻就之願故云)
過維揚郡城
淮海維揚下下田兹看撲地聚人煙古今奚必無殊異
豐嗇從來有轉旋蔵富於民欣按戀返華以樸憶陳編
百年休養八埏靖致此其難益慎旃
天寧寺小憩
昨朝望裏煙雲渺今日坐覺春光舒阿大中郎留别業
優婁比邱得廣居鳥是南音真愜聽花欺北地無虚譽
平山更在綠雲外俯暢樓窗却受虚
虹橋
綠波春水飲長虹錦纜徐牽碧鏡中真在横披圖裏過
平山迎面送香風
平山堂
梅花纔放為春寒果見淮東苐一觀馥馥清風來月牖
枝枝畫意入雲欄蜀岡可是希吳苑永叔何曾遜謝安
更喜翠峯餘積雪平章香色助清歡
渡江駐蹕金山
南巡行慶奉
慈寧畫舸中流瞬息經浪静風恬頼江若琳宫福地藉山
靈西瞻瓜渡長煙白東挹焦山遠樹青拱讀穹碑欽
聖孝法貽百世慎聰聽
初登金山得句
萬疊銀堆一點青到來曠若換塵形奔騰揚子原標勝
突兀金山更表靈劫外滄桑憑水閱空中樓閣借雲停
江天無盡心如爾頓使吟情入杳冥
亭臺俯瞰真無地星斗平臨别有天萬古豪吟誰造極
一時勝覽若登仙方壺圓嶠逢今日伊闕轘轅㤀去年
而我先憂饒後樂何能福地久留連
遊金山寺用蘇軾兼效其體
平生不戒遊覽興西浮於洛東觀海輕舟風利過維揚
此間初識有江在中流嵽嶫如補陀八功德水澄無波
精藍信宿可留憩層樓阿閣何須多青雀黃龍盡收楫
笳吹笙歌送西日帆檣遠近掛紅燈照入江天星點赤
髯翁醉醒風雅魄竒句孤吟深夜黑(蘇詩有二更月落天深黑及江心似)
(有炬火明非鬼非人竟何物之句)信耶非耶漫強明中使使人人鬼驚
六百年來人莫識我偶拈賡答風物濫觴遠憶巴岷山
土鼓雲門拳石頑清賞憑高興未已烹茶更試中泠水
金山寺恭依
皇祖詩韻
瓜步登舟風日和金山景概實堪多此行詎止尋清賞
繩
武思量應若何
登金山塔頂
拾級憑登雁塔尖北南形勝望中兼高盤鸛鶴天風勁
下鎮蛟龍江窟恬造極真教諸慮靜到斯何必百憂添
許多勝概吟無暇歸棹重臨擬細拈
自金山放船至焦山用蘇軾韻
東坡材富大厦耽錢塘通守遵江南豪詞強韻寄磊落
醉酹江月對影三我乘陽氣行時令吳楚越若農農蠶
黔黎愛戴任瞻就何德至此翻懷慙金山泊舟憩信宿
頭陁巖畔窺澄潭放舟焦山符勝賞長歌快誦心先酣
興來走筆步其韻何殊喚起髯翁談底須樓觀北浮玉
但愛松竹籠虚龕江山本色乃在此靜寄飽厭山泉甘
從來遠遊志士志豈辭多取貪夫貪餘杭此去讀竒作
綴辭拙速吾猶堪江風五雨送征棹青雲迴望封禪菴
遊焦山作歌
金山似謝安絲管春風醉華屋焦山似羲之偃卧東牀
坦其腹此難為弟彼為兄元方季方各騰聲若以本色
論山色我意在此不在彼微風入江縠紋起從臣告我
遊應止橋安舟險有名言曉人何不當如是(叶)須臾風
息日纔辰焦先望幸意已勤輕舟減從聊攬勝不教警
蹕呼紛紜三詔祠邊撫遺蹟瘞鶴碑側尋殘文交枝萬
樹蔽白日造極俯瞰干青雲江聲澎湃山色氤氲東西
亘界南北區分一條白水無斷續兩岸青山相吐吞焦
山之遊不虚云詩成用詔聞未聞
三詔洞
衡泌棲遲風尚清蝸廬焚後一身輕千秋洞口傳三詔
遁世微嫌未遁名
甘露寺和蘇軾韻
江曉風始息山芳春未闌江山有佳致助我尋清歡三
詔别隠士萬騎擁材官捨舟而遵陸快控青驄鞍左右
陸麥畦曲折朱木欄比日多舟居乘馬意為寬南仰峯
嵂嶊北俯波渺漫尋筏步初地參旛標刹竿湧出宇寫
蓮蹲來石貌羱蒲牢傳天監年月精鐫鑚其西踞筭峯
卧龍籌阿瞞東東接象嶺鎖鑰壯雄觀六朝此割據訓
練列卒團蕭梁更佞佛云益功德欄長廊扶㠎嶫拾級
暫遊盤居然得所思古殿猶善完猊鼎噴都梁鯨旛剪
綺紈莊嚴獲福果俗僧多誕謾天人下山節雲中翔且
跚忽為驂者龍忽為翥者鸞如夢幻泡影一語真不刊
小閣冠峯頂拂拂天風寒長煙一空碧騁目窮江干衛
公栢何在空傳枝屈蟠更聞葬舍利七粒已出棺當時
頗樹黨布金徒致歡地下遇董狐應梅跡未刓東坡詩
中仙五字留吟安豪氣驅雄才力敵扶搖摶倚韻成長
篇非欲為其難梅花率已發梅子何時酸重來應首夏
無何一指弹
潤州道中作
山染青螺水綠涵今朝春色識江南迂途城市觀民俗
暫捨舟行策玉驂
碧草新蕪接驛樓金山迴望鏡中浮詩人月旦非唐突
苐一江山果潤州
到處摩肩戶口多百年休養際熙和寒衣飢食人人願
足食足衣籌若何
許渾别墅今何在猶道詩人丁卯橋便可進舟行廿里
好乘京口晩來潮
戴顒宅作招隠寺雅合斯人高尚心玉蘂唐昌自仙品
誰知津逮此中尋
長江天塹古稱雄守險何如守德崇此日往來成坦道
殷殷保泰惕予衷
射
&KR0712;棹河濱早抨弦弓手調旅登皆有度連中豈須驕(是日)
(發十矢中九)問俗來南國詰戎重本朝從行諸將士慎爾勵
勤勞
過常州府城
毘陵驛口駐飛艫城郭周巡六轡紆老幼歡欣稱就日
江山風物已勾吳勖哉爾牧無胥怠弱矣斯民未盡愚
戶口實繁盖藏少隠憂水旱豈能無
寄暢園
輕棹沿尋曲水灣秦園寄暢暫偷閑無多臺榭喬柯古
不盡烟霞飛瀑潺近族九人年六百耆英高會勝香山
松風水月垂
宸藻昔日卷阿想像間(秦氏子孫迎駕者二十餘人秦孝然年九十實然年八十七敬然年)
(八十五榮然年七十夀然年六十六芝田年七十六瑞熙年六十一莘田年六十東田年六十二九人六百餘)
(歲又皆近族故五六及之)
惠山寺
寄暢園中眺翠螺入雲撫樹濕多羅了知到處佛無住
信是名山僧占多暗竇名亭相掩映天花澗草自婆娑
闍黎公案休拈舊十六春秋一刹那(寺僧有雍正年間在圓明園内參禪)
(者)
駐蹕姑蘇
牙檣春日駐姑蘇為問民風豈自娛艷舞新歌翻覺閙
老扶幼挈喜相趨周諮歲計云秋有旋察官方道弊無
入耳信疑還各半可誠萬衆慶恬愉
奉
皇太后遊虎邱即景
閒登海湧峯雨洗綠鬟濃古蹟多留詠春郊盡力農雲
樓既虚厰月牖且從容最引予心慕
虞歌每每逢
誰云金寶氣化作虎邱山西踞瞻湖墅東臨鎮市寰巖
姿浮刻削澗響瀉潺湲聽法猶存石生公舊往還梅綻
三分白麥抽千畆青飲泉思陸羽卓錫擬支硎雲罨石
常潤風和草亦馨智仁山水德
樂夀頌慈寧
虎邱寺和蘇軾韻
曾聞沈恭子論詩虎邱嶺商周二千年逸事談井井平
原為磨崖光怪龍蛇耿雙絶尋無蹤累句紛鼃黽汲古
得蘇詩兼金固在礦硬語出横盤有似魚腸猛當年圖
伯人志氣頗馳騁倏爾埋澒地囑子徒凄哽不及槃郢
氣化石彈指頃行春喜初地不礙東風冷天水目與暢
琴書興以永歸騎循蘭蹊江城入雨景何當巖半閣坐
弄新蟾影去留隨所適奚用山僧請
遊支硎
馬首見支硎迎人罨秀色一逕入松竹峯秀不可得到
山始暢然環秀真竒特却失來時逕但見綠雲羃山川
聚靈氣變幻曷有極迴向參世尊萬慮於以息石室及
寒泉一一供遊歴支公鶴不聞空亭祗留迹
寒山千尺雪
支硎一帶連寒山山下出泉為寒泉淙淙幽幽赴溪壑
跳珠濺玉多來源土人區分稱各别豈能一一徵名詮
蘭椒策馬尋幽勝山水與我果有緣就中宦光好事者
引泉千尺注之淵泉飛千尺雪千尺小篆三字銘雲巒
名山子孫真不絶(用吳梅村詩意)安在捨宅資福田槃陀坐對
清萬慮得未曾有詩亦然雪香在梅色在水其聲乃在
虚無間
聽雪閣
千尺雪之上架白屋三間冰窗俯暢砰湱之聲滿
耳跳激之勢謀目閣素無名名之曰聽雪而係以
詩
雪宜落天上云胡落澗底其源不可及千尺約略耳三
間白板閣占盡林泉美珠玉碎復完琴筑鳴無止澗葉
冬不凋巖葩春似喜入望窈且深宜聽静方始是合㤀
名言而復不能已
華山
問山何以分高下宜在引人詩興者遥瞻濯濯青芙蓉
南嶂猶平堪跋馬登峯造極覽全吳却步鳥道尋蘭若
左右泉聲上下雲間以疎梅秀而野歷險即夷小憩留
别室數宇致瀟灑琅玕千個綠雲叢笙筑百道銀雪瀉
我遊名山亦已多謂當無過田盤也此間松石遜怪竒
梅竹彼應讓都雅兩山何用費較量夢寐他時總心寫
恭依
皇祖華山詩韻
觀水有其術入山不厭深境無容俗混林豈受樵侵香
遞英英朵聲喧命命禽
宸章垂琬琰胞與識
胸襟
駐蹕靈巖
塔影遥瞻碧漢中梵王宫側舊離宫觀民展義因時切
石棧雲林有路通竹籟蕭蕭喧處静梅花漠漠白邊紅
太湖萬頃軒窗下坐辨洞庭西與東
靈巖雜咏用沈德潛韻
館娃宫
瓊宫號館娃艷歌復麗舞歡娛廿三年凄凉一&KR0008;土偶
來尋舊蹟山徑步芳杜哲婦能傾城坰戒垂千古
琴臺
白銀世界中石湖言則然而我攬竒景其趣符昔年月
出山寥寂風定波潺湲琴聲靜無聞雲扄寄高眠
響屧廊
夾徑多長松度松漸豁敞伊昔構曲廊夷光留屧響屧
響久不聞春烟蒙蔓莾小草設有知云見人來往
涵空閣
靈巖三百丈嶻嶭凌虚空高閣俯太湖鏡影澄微風吐
納閱今古變化資魚龍清夜靜萬緣鐘聲下梵宫
吳王井
山下宜出泉云何於其頂行雲時吐英古魄幾留影子
胥抱孤忠不食空垂綆徒傳艷冶蹟貽羞日月井
研池
石鼓淙天池清波澹泠泠扶欄成小憩春蘚匝甃青我
欲習揮毫古帖徒縱横筆諫有名言豈事龍蛇驚
采香逕
采香勝采葛采葛行野露欣戚不同倫誰知繪後素倭
墮籠春芳甲煎蒸曉霧坐看笠澤邊越師來薄暮
翫花池
山花落春風貼貼依溪谷底怪吳宫人鎮日翫不足紅
顔已塵土蒼巖仍湛渌三復德潛詩吾心一以浴
鄧尉香雪海歌并命沈德潛和韻
鄧尉之名久詔吾鄧尉之竒今見初一四天下總在海
都梁嵰山夫豈誣天風卉歙波濤泛春日淡冶漣漪舒
目謀耳食已絶勝更惟鼻觀為模偨池韶秀復蓊匌泌
潗案衍還縈紆坐令甲煎嫌艷膩遠慮葱嶺非坦途山
僧抱月眠初醒却跽道左紛相趨爾所羡者我厭久我
所慕者爾厭餘乃知兩全信難得何妨一晌供清娛北
眺虎阜南太湖南船北馬用各殊此間無可無不可滿
坑滿谷酬所需林逋畢竟寒儉相但詠香暗及影疎德
潛黃山詫雲海咄咄香雪詎可孤東皇亦觧助韻事春
寒勒待今臨吳春寒勒待今臨吳平山何有見金夫(平山)
(鹽商雖種梅而今歲春寒到時始綻數英今正值盛放之時故戲及之)
宴準噶爾夷使
渠搜入貢值巡方後隊隨行許覲光麾去招來遵我約
氊裘帕額適其常三巡湛露申歡豫二月東風正艷陽
深戒誇奢纏錦樹盈寧略足示來王
夜雨
北方此際惟虞少南國今來却慮多祇論遊觀無不可
重因農務望睛和
法螺寺
前朝跋山路法螺近咫尺却為遊華山竺菴暫虚擲靈
巖今返蹕取便尋幽適牝谷纔幾曲便覺仙凡隔石泉
常似咽磴道不嫌窄别室亦瀟灑松竹有佳色微辨來
時路下盤綠雲隙
再遊支硎
兩日靈巖巖果靈更尋光福叩雲扄如斯佳境安能盡
不竭歡情慢久停旋命歸舟指吳會取便策馬憩支硎
一天快霽予心暢下視方方麥坂青
舟發姑蘇
蘭鷁發胥江風平五兩䉶霽天留曉月麥剡入篷窗行
閱溪山畫真稱文物邦具區空闊裏洞出洞庭雙
田家春興
湖山豈不美最喜是田家過雨修春耒臨溪轉水車東
阡芃綠毯西陌簇黃花攬結真娛意端勝玩物華城市
厭笙歌農謳愜聽多三時務耕織六畜富雞鵝高廩村
場積新篘父老酡今年春雨足卜稔望晴和
紫陽書院題句
沈德潛主紫陽書院為乞額因顔之曰白鹿遺規
并成是什
棫樸重育賢菁莪厪即俊矧兹文雅都造士方應慎書
院號紫陽義盖由慕藺德潛縱懸車鄉教猶能振乞我
四字額更無他語訓白鹿有芳規氣貴消鄙吝學非養
貧地貧乃士之分學復不重華乃實之釁功或虧一簣
山弗成九仞詩雖夙所耽不足示後進努力崇實修佐
我休明運
平望
景霽風微湖似鏡輕帆廿里暢人心樓臺遠近稱吳望
老幼扶攜漸越音澤滿魚蝦船作市地多桑柘樹成隂
吾民庶矣思藏富惟有祈年志倍欽
欽定南巡盛典卷一
