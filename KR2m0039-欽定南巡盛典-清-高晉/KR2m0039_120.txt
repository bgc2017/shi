欽定四庫全書
欽定南巡盛典卷八十七
名勝(江南江寧徐州)
龍潭鎮在句容縣西北八十里龍潭山背倚大江
居京口金陵適中之地
聖祖仁皇帝南巡恭逢
行殿於此大吏重修以駐
清蹕檻前烟樹
仗外巖巒蒼翠葱蘢昕夕效靈而獻秀云乾隆辛未
御書額曰勝攬龍蟠曰江聲潭影聫曰岡巒縈繞桑麻
富洲渚參差颿槳通又聫曰三茅天際青蓮聳二
水雲邊白鷺分庚子
御書聫曰清風明月取無盡山峙川流用不窮
寳華山在句容縣北本名華山山寺相傳為寳誌
道場故一名寳華明慈聖太后夢登一山皆蓮花
後訪得之因於寺建銅殿秦淮水發源於此有虎
山觀音洞疊石塔楊柳泉諸勝西峯有龍池一泓
入石罅間
聖祖南巡
勅賜慧居寺
皇上臨幸復蒙
天章叠錫後先輝映洵為千秋盛事
棲霞寺在江寧府東北山多藥草可以攝生故名
攝山又以重嶺如繖名繖山南齊明僧紹隠此捨
宅為寺山有三峯中峯屹立東西拱抱寺在中峯
之麓唐高宗製明徵君碑碑隂書棲霞二大字因
以名寺左有舍利石墖鐫琢極工隋文帝所建也
東通無量殿一泉曰品水殿東有閣翼然曰紫峯
循中峯而上有千佛巖齊時隨石勢鑿成千佛旁
一石曰紗帽峯
上賜名玉冠其前平石曰明月臺自紫峯閣循澗而上
渡春雨橋即白鹿泉昔村民逐鹿至此得之瀦以
為池清泠可愛中峯之脊曰石梁旁有玲峯池絶
頂為最高峯峯下迤西矗石凌空曰天開巖北為
幽居菴稍南為霞心菴為萬松山房其麗扵西峯
者曰叠浪崖曰德雲菴曰般若臺珍珠泉臺右層
巒䆳谷雲布星羅乾隆二十二年始恭建
行宫於中峯之左瓦屋疎櫺不施繪藻而隂陽高下
位置天然自後
聖駕時巡皆蒙
臨幸
幾暇揮毫
篇章美富名山益增
光寵矣其景之尤著者謹各綴說於後丁丑
御書各名勝額曰最勝幢曰紫峯閣曰功德泉曰萬松
山房曰受翠樓曰泉石自佳曰太虚亭
御書行宫額曰白下卷阿曰春雨山房曰有凌雲意曰
石梁精舍又亭額曰笠亭曰話山曰暢觀又堂額
曰太古聫曰清泉繞砌琴三叠翠篠含風管六鳴
壬午
御書各名勝額曰峯翠波光曰幽居處曰乾德舍曰德
雲菴曰般若臺曰練影堂曰雲片曰静深曰峭蒨
又樓額曰見山聫曰衆花勝處松千尺羣鳥喧時
鶴一聲又聫曰澗筑松濤相問荅峯容波態總氤
氲又聫曰溪聲便是廣長舌山色常如清淨身又
聫曰松間覓雲徑石罅眄壺天
御書行宫額曰武夷一曲精廬聫曰蘿壁峭中尋昔句
松軒勝處得今停又聫曰竒松詭石天然淨澗草
山花自在芳乙酉
御書行宫額曰鋪翠曰停雲又樓額曰夕佳聫曰無礙
搜竒披谷靄有時延賞愛岩風庚子
御筆摩崖書額曰太古又最高峯
天后廟額曰利濟安瀾
御書行宫聫曰峯含畫意似懸軸澗有琴音不藉桐又
聫曰樹匝丹崖空外合泉鳴碧澗静中聞又聫曰
蘿境因幽偏得趣雲峯含潤獨超羣又聫曰謀目
惟芳潤因心得静陪甲辰
御書行宫樓額曰得趣聫曰氣接鴻濛開遠勢峯連青
靄入高空又聫曰不生波處心恒定大寂光天相
總融
玲峯池在中峯之側孤亭屼峍與石梁遥對羣山
萬壑中一泓湛然可鑒毫髮
御製詩云不肯瀉為瀑渟然守太初斯池千古生光矣
紫峯閣在中峯之麓秀峙如錐閣在山址羣巒環
繞皆軒翔聳拔西通無量殿明僧紹子仲璋依山
琢大佛像皆極莊嚴峯旁舊有雲根泉清徹可鑒
後扵石壁間復搜得一泉飛瀑從空而下蒙
御錫嘉名曰功德
萬松山房在中峯之半山固多松此尤蓊蔚山風
過處謖謖如萬壑鳴濤中有傑閣崇臺掩映蒼翠
最為幽勝
天開巖在中峯之右石壁竒峭如截中通一線仄
境森沉若天開然下有大石刻六朝人所書醒石
二字後為迎賓石明時楊時喬摹刻衡山&KR1174;嶁碑
扵其隂石壁上有宋徐鉉徐鍇張稚圭等題名
幽居菴在中峯之右與西峯相接數楹量笏竹木
環之閴若人境外坡前亂石數叢雲堆浪立獸伏
鴟蹲竒怪莫可名状階下流泉泠泠如奏琴筑拾
級而登崇欄曲逕直達禹碑洞壑深幽以此為最
皇上奎章叠賜永勒貞珉誠山靈之厚幸也
叠浪崖在西峯之側層崖岝㟧亂石錯之高低起
伏如大海潮汐波瀾萬叠崖下為見山樓前後疎
窗洞達通以迴廊翼以傑閣憑欄而望九松鬱然
為西峯最勝之處
德雲菴在西峯之麓幽篁繞屋間以喬柯清隂彌
望菴臨桃花澗竒石玲瓏萬竅穿溜雨後澗水懸
瀑而下屈曲環流扵菴外清響泠泠自成絲竹誠
西麓最勝處前岡飛翠盤空参雲翳日即九株松
也
珍珠泉在西峯之麓泉纚纚出石間歷澗而下相
傳遊人拍手呼笑則白珠點點上浮晶瑩可玩右
為般若臺明歙處士王寅得四十二章經善本乞
諸名士書各一章勒石四面
彩虹明鏡在三會殿之西向有流泉散漫無所歸
乾隆二十二年始鑿為池水從桃花澗下直噴池
内浩瀚瀰漫一望無際其間怪石林立錯落﨑嶔
中築壩橋扶欄以渡則依山結屋就水為亭彷彿
明聖湖邊風景二十七年
翠華臨幸肇錫嘉名焉
白乳泉在千佛嶺之東泉水清洌相傳金陵有二
十四泉此其一也石壁上有隸書白乳泉試茶亭
六字攷唐皇甫冉有送陸鴻漸棲霞寺採茶詩試
茶之名當起扵陸羽矣乾隆四十五年守臣於泉
旁敬構數椽恭邀
臨幸一勺涓流得承
賞鑒何其幸也
燕子磯在觀音門外即觀音山餘支也一峯特起
三面陡絶江中望之形如飛燕峯頂有俯江亭曠
覽長江極目千里檣帆樓櫓出沒烟濤雲浪間西
為永濟寺明洪武初建觀音閣傑搆緣崖半出空
際繫以鐵絙登之如憑虚御風正統間復因閣建
寺乾隆辛未
御書磯前
關帝額曰氣攝怒濤丁丑復書額曰燕子磯
後湖在江寧府大平門外一名蒋陵湖一名秣陵
湖一名練湖宋元嘉中有黑龍現又名元武湖孝
武大閱水軍於此號昆明池周數十里六朝遺蹟
頗多明初開濬置庫貯天下圖籍中有五洲浮若
島嶼東西二溝流入秦淮即青溪上源也
江寧府秦之秣陵孫吳改稱建業也山川渾深土
壤平厚六代以来並為都邑南國提封此為最著
矣乾隆辛未
皇上法
祖省方守臣就會城中織造廨署改建
行宫恭備
臨幸窗楹棟宇丹雘不施樹石一區以供
宸憩西偏即舊池重濬周以長廊通以略彴俯檻臨流
有合魚躍鳶飛之趣辛未
御書額曰天闕雲搴曰風華麗瞩曰三山天外聫曰
聖蹟長留欣繼武
慈顔有喜慶承歡又聫曰風物江山艷陽候人文都會太
平時又聫曰喜聽豫遊徵夏諺時憑解阜協虞絃
壬午
御書聫曰黃屋非堯志薰絃學舜心乙酉
御書聫曰詩情詎花柳樂意在農桑庚子
御書聫曰隨緣堪静會所遇得幽欣甲辰
御書行宫各額曰綠净榭勤政堂鑑古齋塔影樓鏡中
亭判春室彩虹橋聽瀑軒聫曰四壁圖書鑑今古
一庭花木騐農桑又聫曰景清神謐天常泰水趣
山情静可論又聫曰竹秀石竒參道妙水流雲在
示真常
報恩寺在聚寳門外古大長千里也向有阿育王
塔即以名寺吳時寺塔並廢晉太原中掘得舍利
即其地建塔焉南唐時復廢宋祥符中重建天禧
中改名天禧寺明永樂間增至九級賜名報恩嘉
靖中大殿燬
國朝康熙三年重修塔高百餘丈五色琉璃照耀雲
日篝燈百二十有八佛火宵然光徹遠近乾隆辛
未
御書額曰赤烏靈梵聫曰天半插浮圖宫殿金銀三界
上雲中現忉利樓臺丹碧六朝前又
御書塔額曰真入覺路化成資偹舍衛莊嚴天際丹梯
攬妙鬘雲心遊萬仞空外風濤手捫星斗無上法
輪壬午
御書額曰吳雲香梵聫曰茂苑霏春三果同恭開鹿苑
祗林現瑞一峯遥接證獅林
雨花臺在江寧府聚寳山東麓梁雲光法師講經
於此天為雨花故名據岡阜之巔俯瞩城闉烟火
萬家與遠近雲峯相間遥望江流微茫千頃其頂
舊無草宋劉克莊詩一片山無草敢生是也
朝天宫地即冶城相傳為吳夫差鑄劍處晉建冶
城寺宋為天慶觀蘇軾有天慶觀詩明洪武重修
易今名山門逕道向折為九恭逢
皇上臨幸大吏鳩工改作重門直達前為三清殿後為
大通明殿棟宇崇深規制鉅麗乾隆甲申歲欽奉
諭旨發帑重新石室丹臺為金陵道觀之最丁丑
御書額曰妙高崑閬壬午
御書額曰含元恭化
清凉山在江寧府之西北隅山據石頭城下臨大
江稱金陵雄觀上有清凉寺吳順義中名興教寺
唐為清凉道場宋為清凉廣惠寺蘇軾嘗捨彌陀
佛畫像有贊明初改今名其嶺有翠微亭南唐時
建舊蔵董羽畫龍李後主八分書李霄逵草書稱
三絶乾隆甲辰歲添建
行軒以俟
翠䍐憩息辛未
御書額曰臺頂飛雲又書山嶺亭額曰翠微聫曰波心似
鏡留明月松韻如簧振午風
鷄鳴山在江寧府城東北舊名鷄籠象形也宋元
嘉中徵廬山隠士雷次宗使開館聚徒教授又竟
陵王子良於此集學士為四部要略其東麓則晉
永康間建設道場明初改創為寺建浮圖五級前
俯會城後瞰元武湖
聖祖
御題曠觀二字勒石盖亭山之全勝具焕發
奎藻中矣而
日月之華益光扵復旦兹山何榮遇若此其巔為北極
閣祀文昌之神乾隆辛未
御書寺額曰聲覺大千聫曰法身常現寳塔品空界似
聞曇鉢香
靈谷寺在鍾山東南舊有道林寺在獨龍阜明初
徙扵此改名靈谷入山門松逕五里乃至殿廡規
制頗極壮麗有無梁殿不施一木壘甓空洞而成
後有浮圖即寳誌改葬處塔前有石泉僧曇隠所
得八功德水也東有琵琶街履之有聲地本擅靈
乾隆丁亥歲復蒙
聖恩以杭州宋德夀宫梅石
御筆詩畫碑摹發寺供奉而名藍永煥江界矣辛未
御書額曰空籟天音丁丑
御書堂額曰净土指南
牛首山在城南三十里雙峯角立取其形似晉王
導指為天闕故亦名天闕山高一百四十丈由山
麓起石磴數百級杉檜行列殊有幽致上有虎跑
泉南有芙蓉峯梅雪嶺山峯之間為梁昭明飲馬
池山有石窟深不可測曰辟支洞梁武建寺因名
佛窟即今洪覺寺也殿宇依山望之如畫
柳泉在銅山縣東北境今鳳皇山麓頗近之其地
環以連山潄以曲渚遠可損雲龍之蒼翠近可瞩
盤馬之嵯峩誠彭城佳境也歷次
皇上南巡皆由韓莊登岸是以此地未設
行宫乾隆癸夘歲督臣奏請
聖駕自萬年倉就陸至徐州
閱視河工較為徑捷扵適中之黃巘恭建
殿廡數重以供
清憩旋奉
諭旨地近柳泉其名尤雅
勅易今稱迨乎
翠華臨御更錫
龍章遍題顔額從此山林生色亭館增輝永為東南勝
地矣甲辰
御書行宫各額曰春靄堂怡神室知依齋含漪館水樂
庭漾影橋鳴翠亭俯綠墅聫曰苕霅溪山吳苑畫
瀟湘烟雨楚天雲又
御書春靄堂佛座聫曰風鈴常轉蓮花蔵貝葉閒披金
字經
雲龍山在徐州府城南二里舊志云山有雲氣蜿
蜒如龍故名東巖有大石佛又名石佛山山上為
宋山人張天驥放鶴處蘇軾為之記乾隆丁丑歲
皇上親履河壖
睿謨指授
恩膏疊沛慶溢生民壬午守土諸臣扵山麓恭構
行宫以奉
清蹕丁丑
御書亭額曰放鶴亭又
觀音殿額曰普門妙應聫曰慈雲無住莊嚴相法雨
常飛清淨身又石佛殿額曰定光寂照聫曰清淨
法身雲山留慧相空靈妙性水月悟前因壬午
御書
龍王廟額曰勅建惠佑龍王廟聫曰洪凟導東南城
安百雉交流循汴泗隄鞏雙虹又
河神廟額曰彭城保障又
御書行宫聫曰昔今不異觀民切来往寧因問景行
欽定南巡盛典卷八十七
