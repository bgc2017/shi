八之六
樞密使魯國王武恭公
公名德用字元輔鄭州管城人父魯武
康公超事太宗眞宗有勞公以父
任爲官以御前忠佐爲馬軍都軍頭出
爲邢洺礠相巡檢知廣信軍徙冀州召
爲侍衛親軍都虞候殿前副都指揮使
拜檢校太保簽書樞密院事遷副使知
院加宣徽南院使罷爲武寧軍節度使
赴鎮降右千牛衛上將軍知隨州徙知
曹州起爲保靜軍節度使知澶州徙定
陳州入奉朝請出判相州拜平章事以
太子太師致仕復以使相起判鄭州至
和元年拜樞密使封魯國公凡三歲求
去位至六七乃以爲景靈宫使五日一
朝給扶者以子若孫一人明年薨年七
十九
至道二年遣五將討繼遷公從武康公出鐵
門爲先鋒殺獲甚衆軍至烏白池諸將失
期不得進公告其父曰歸師過險争必亂
乃以兵前守隘令其軍曰亂行者斬由是
士卒無敢先後雖武康公亦爲之按轡追
兵望其軍整不敢近武康公嘆曰王氏有
子矣(歐陽公撰神道碑)
邢洺盗出入二州間歷年吏不能捕公以氊
車載勇士爲婦人服盛飾誘之邯鄲道中
賊黨争前邀劫遂皆就擒由是知名(神道碑)
眞宗上僊時雖仲春而大雪苦寒莊獻太
后詔賜坐甲衛士酒獨王德用令所轄不
得飲后以問德用德用泣曰衛士荷先
帝恩德厚矣今率土崩心安忍縱飲矧嗣
君尚少未親萬機不幸一夫酗酒奮臂狂
呼得不動人心耶后大歎賞自是有意
大用(澠水燕談)
先是軍中選𥙷不以公其貧亡貲雖當𥙷不
可得公典禁軍親爲按籍以勞舊第進騎
士請馬集於廷中混而給之吏無所容其
私(王禹玉撰墓誌)
章獻太后臨朝有詔𥙷一軍吏公曰𥙷吏軍
政也敢挾詔書以干吾軍亟請罷之太
后固欲與之公不奉詔乃止及太后上
仙有司請衛士坐甲公以爲故事無爲
太后喪坐甲又不奉詔於是天子以公
可任大事(神道碑)
公善撫士狀貌雄偉動人雖里兒巷婦外至
夷狄皆知其名氏御史中丞孔道輔等因
事以爲言乃罷樞密出鎮又貶官知隨州
士皆爲之懼公舉止言色如平時惟不接
賓客而已久之道輔卒客有謂公曰此害
公者也公愀然曰孔公以職言事豈害我
者可惜朝廷亡一直臣於是言者終身以
爲媿而士大夫服公爲有量(神道碑〇又澠水燕談曰王武)
(恭公狀皃魁偉而面色正黑雖匹夫下卒閭巷小兒外至遠夷君長皆知其名識與不識稱之曰黑王相)
(公北虜常呼其名以驚小兒其爲戎狄畏服如此蘇紳孔道輔等言其宅枕乾岡貌類藝祖公奏曰宅)
(枕乾岡朝廷所賜貌類藝祖父母所生云)
契丹聚兵幽涿遣使者有所求自河以北皆
警乃拜公保静軍節度使知澶州契丹使
者過澶州見公喜曰聞公名久矣乃得見
於此耶公爲言巳衰老中國多賢士大夫
因指坐客歷陳其世家使者竦聽(神道碑)
公在定州契丹使人覘其軍或勸公執而戮
之公曰吾軍整而和使覘者得實以歸是
屈人兵以不戰也明日大閱于郊公執桴
鼓誓師號令簡明進退坐作肅然無聲乃
下令曰具糗糧聽鼓聲視吾旗所嚮契丹
聞之震恐會復議和解徙知陳州道過京
師天子遣中貴人問公欲見否謝曰備
邊無功幸得蒙恩徙内地不敢見(神道碑)
叔禮爲余言昔通判定州佐王德用是時契
丹主在燕京朝廷發兵屯定州者幾六萬
人皆寓居逆旅及民家闐塞城市未嘗有
一人敢諠呼暴横者將校相戒曰吾軰各
當務歛士卒勿令擾我菩薩一旦倉中給
軍粮軍士以所給米黑諠譁紛擾監官懼
逃匿有四卒以黑米見德用曰汝從我當
自入倉視之乃往召專副問曰昨日我不
令汝給貳分黑米八分白米乎曰然然則
汝何不先給白米後給黑米此軰見所得
米腐黑以爲所給盡如是故諠耳專副對
曰然某之罪也德用叱從者杖專副人二
十又呼四卒謂曰黑米亦公家物不給與
汝曹當棄之乎汝何敢乃爾讙譁四卒相
頋曰向者不知有八分白米故耳某等死
罪德用又叱如此欲求决配乎指揮使百
拜流汗乃捨之倉中肅然僚佐皆服其能
處事(記聞)
自寳元慶曆之間元昊叛河西兵久無功士
大夫爭進計策多所改作公笑曰奈何紛
紛兵法不如是也使士知畏愛而怯者勇
勇者不驕以吾可勝因敵而勝之爾豈多
言哉其在樞密亦嘗自請臨邊不許凢大
謀議必以諮之其在外則遣中貴人詔問
其言多見施用(神道碑)
皇祐六年復爲樞密使是歲契丹使者來公
與之射使者曰天子以公典樞密而用
冨公爲相得人矣語聞上喜賜公御弓
一矢五十公善射至老不衰常侍上射
辭曰幸得備位大臣舉止爲天下所視臣
老矣恐不能勝弓矢上再三諭之乃手
二矢再拜一發中之遂將釋復位上固
勉之再發又中由是左右皆驩呼賜以襲
衣金帶(神道碑)
公爲人剛烈有大志善得士心平生論議長
於兵而不學孫吳兵法遇事慷慨言亡所
避在樞府時會契丹閱馬雲朔朝廷意其
南牧議者以通好日久不宜生此公曰戎
狄虎狼也其可信哉願飭邊備常若寇至
猶恐其不及也慶曆中契丹果背約遣使
欲求關南故地朝廷患之公方出帥眞定
詔公會議二府公以謂契丹必欲内寇不
宜遣使示情此殆過貪漢餌爾公遂入奏
言臣愚無狀願陛下假臣二十萬得先
士卒以當匈奴臣不勝大願上不許公
曰陛下即不忍勞民姑以金繒㗖之以
全舊好後卒如公言上又嘗遣使問公
邊事公曰咸平景德中邊兵二十餘萬皆
屯定武不能分㧖要害之處致虜兵軼境
遽有澶淵之師又當時賜諸將陣圖人皆
死守戰法緩急不相捄以至於敗誠願不
以陣圖賜諸將使得應變出竒立功(墓誌)
寳元初趙元昊欲僣稱號遣其校楊守素奉
章還節因貢羊馬等朝廷欲拒弗内公曰
第留所貢塞下令守素至闕徐計之或欲
因守素入傳舍壓壞垣死其下公益以爲
不可(墓誌)
公天性孝友事後母盡力居家約易不事娱
燕禄賜多賙施諸族與人交不苟旣合雖
貧賤不遺故人爲人奸進於公公問約所
遺幾何廼出金厚謝之曰故人吾不忘公
恩其敢私市邪上嘗賜飛白清忠二字
藏于家(墓誌)
韓忠獻公宋景文公同召試中選王德用帶
平章事例當謝二公有空疎之謙言德用
曰亦曾見程文誠空疎少年更宜廣問學
二公大不堪景文至曰吾屬見一老衙官
是納侮也後二公俱成大名德用巳薨忠
獻爲景文曰王公雖武人尚有前輩激勵
成就後學之意不可忘也(聞見後錄)
五朝名臣言行錄卷第八
