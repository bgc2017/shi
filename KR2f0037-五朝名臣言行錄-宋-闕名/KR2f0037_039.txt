三朝名臣言行錄卷第八之一
丞相申國吕正獻公
公名公著字晦叔文靖公之子以恩𥙷
奉禮郎中進士第召試館職不就皇祐
初判吏部南曹同判太常寺召試知制
誥亦辭不就除天章閣待制兼侍講治
平元年出知蔡州神宗即位召爲翰
林學士兼侍講知通進銀臺司熙寧元
年知開封府數月還翰林二年拜御史
中丞罷知潁州五年召還經筵辭疾差
提舉嵩山崇福宫十年起知河陽召還
提舉中太一宫元豐元年除翰林學士
丞旨改端明殿學士三年拜樞密副使
改同知樞密院五年出知定州徙楊州
哲宗即位召兼侍講提舉中太一宫拜
尚書左丞遷門下侍郎拜尚書右僕射
元祐三年拜司空同平章軍國事四年
薨年七十二詔贈太師申國公御書墓
碑之首曰純誠厚德之碑紹聖中追貶
建武軍節度副使又貶昌化軍司戸參
軍元符三年復太子太保崇寧元年降
授左光禄大夫書名黨籍紹興初乃追
復贈謚云
公在潁逾年而歐陽公脩爲守初脩以公爲
相家令子弟少有時譽待公良厚而未甚
重也劉原父敞博學有高才王深父回好
古君子也二人者皆寓潁公日與相從脩
等稍稍愛公之學識其後脩入爲翰林學
士薦公文學行誼宜在左右因數爲朝廷
在位者稱公清静寡欲有古君子之風及
脩使北虜虜問中國德行文章之士脩以
公及王荆公安石對(家傳)
歐陽公嘗患士大夫少高退之節乃薦正獻
公及張唐公王荆公韓持國欲以激勵風
俗又薦王荆公與正獻公作諫官(家塾記)
公旣中第詔叙次所業以進將召試館職公
謙避終無所進朝廷知其意不復索所業
令徑就試亦不赴故仁宗心重之及領
南曹因引選人對便殿奏事畢帝謂公
曰知卿恬退有顔氏之節時仁宗臨朝
淵默雖貴近亦罕聞德音公以小官對獨
被褒語(家傳)
公爲郡率五鼔起秉燭視案牘邌明出廳决
民訟退就便坐宴居如齋賓寮至者母拘
時以故郡無留事而下情通凢典六郡以
爲常後雖年高貴重不少替單陋邦也公
以愷悌爲政不嚴而肅轉運司輦乳香數
萬斤配賣郡中公停之郡庫雖符檄督迫
竟不爲強配(家傳)
仁宗在位久天下無事一時英俊多聚於文
館日食祕閣下者常數十人是時風俗淳
厚士大夫不喜道長短爲風波朝夕講論
文義賡唱詩什或設棋酒以相娛同舍有
出任外官者即相率就僧舍爲盛會以餞
之然際接必以禮平居非着帽垂紳不出
廬舍公性安重寡言析理精微尤爲時流
所敬間有笑謔踰度者公每以正色裁之
皆信服不以爲恨老儒掌禹錫被服不㓗
清言動樸野多爲人所玩公獨未嘗以一
語戲之禹錫至感泣衆亦以此益稱公之
盛德(家傳)
貴妃張氏薨追冊賜謚以后禮葬公當攝事
引輴聞有命即歸家稱疾中使挾太醫察
視公堅卧不起竟獲免(家傳)
差判登聞鼔院公自單州歸益研精講學無
進趍之意嘗與王介甫相對而歎曰今天
下雖小康然堯舜之道知不可復行以故
求閑局將以遂其志(家傳)
公旣侍經筵時仁宗春秋高公於經傳同
異訓詁得失皆粗陳其略至於治亂安危
之要聞之足以戒者乃爲上反復深陳
之仁宗嘗詔講官凢經傳所載逆亂事
皆直言母諱公因進講言弑逆之事臣子
之所不忍言而仲尼書之春秋者所以深
戒後世人君欲其防微杜漸居安而慮危
使君臣父子之道素明長幼嫡庶之分早
定則亂臣賊子無所萌其姦心故易曰履
霜堅冰至由辯之不早辯也侍讀劉原父
常退謂記言官曰當載之史冊以垂後世
(家傳)
先是上清宫火壽星殿獨存因以爲壽星觀
至此十有九年詔建神御殿於觀中將自
禁中迎真宗繪像奉安公言都城中
真宗巳有三神御而營建不巳非祀無豐
暱之義不報(呂汲公撰神道碑)
英宗不豫久中外疑駭或謂朝廷將行永正
故事公一日因禀山陵事獨至中書見韓
魏公於後閤因密白曰主上方冨於春
秋非素有疾徐當自平審如外人之言恐
君臣父子之間人情便不能安唯公静以
鎮之則天下幸甚魏公頷曰正與琦意合
未幾上疾有瘳(家傳)
詔與司馬光同定學制而光前巳獻議公即
獨䟽其事大略欲請錫慶院爲太學增置
講堂立管句太學官一員專治規矩博士
八員分經教授管句官及博士專委祭酒
司業舉任專以學術行誼無拘資考始入
學者爲外舍滿歲較其經行升于内舍又
滿歲長貳學官較内舍之尤異者三五人
薦於朝廷覆試而授以官具爲科條上之
不果行(家傳)
英宗初親政公言陛下以宗藩選繼大統
奉母后當極子道雖居深宫之中不以造
次廢禮則中外瞻仰天下幸甚上嘉納
之(神道碑)
公每進講多傳經義以進規時上躬猶未
全安多不喜進藥會講論語至子之所(御名)
齋戰疾公因言有天下者爲天地宗廟社
禝之主其於齋戒祭祀必湏致誠盡恭不
可不(御名)古之人君一怒則伏尸流血則於
興師動衆不可不(御名)至於人之疾病常在
乎飲食起居之間衆人之所忽聖人之所
(御名)況於人君任大守重固當節嗜欲遠聲
色近醫藥爲宗社自愛不可不(御名)上欽
納其言又講人不知而不愠不亦君子乎
公言在下而不見知於上者多矣然在上
者亦有未見知於下者也故古之人君政
令有所未孚人心或有未服則反身修德
而不以愠怒加之如舜之誕敷文德文王
之皇自恭德是也上知公意深切每改
容鞠躬如在車之式(家傳)
公於講讀尤精衆謂語約而義明可以爲當
世之冠英宗嘗對執政稱其善與司馬
光同侍經筵光退語人曰每聞晦叔講便
覺巳語煩(神道碑)
自仁宗末率以二月開經筵至重午罷八
月復開至冬至罷是歲詔以九月五日開
經筵至重陽罷公上奏曰臣竊以國家
置儒術之官設勸講之制盖將以開廣聦
明究古今理亂之要而求正身治天下國
家之術非徒以爲縉紳之美談朝廷之虚
文也今陛下始初清明勵精圖治固宜
親近儒雅漸以歲月猶恐未盡今若自五
日開講至重陽祗是四日朝著聞之頗巳
疑惑若傳之四方則爲損不細臣願陛
下日御邇英以循先帝故事則天下幸
甚詔即從之後講論語將畢公以尚書備
二帝三王之道尤切於治術乞候進講論
語畢日進講尚書從之(家傳)
公爲祭酒也以太學爲教化之原故究心經
理之舊制薦舉學官博士皆嚴其資格限
以年齒公數爲論列冀稍寬其科條前後
所薦學官如王回吳孜姜潛張載皆一世
大儒王存顧臨爲元祐名臣常秩吳申黃
履朱臨盛僑亦顯於世處士程頥隱居不
仕公命衆博士即其家敦請以爲太學正
頥固辭公即命駕過之後王陶用孟醇爲
學正亦遣博士致請於是諸生始知有聘
士禮(家傳)
南郊太僕卿升輅授綏國朝陪乘皆差翰
林學士無雜學士者至公始以直學士升
輅英宗自太廟赴南郊中途問今之郊
與古之郊何如公對曰古之郊貴誠尚質
今之郊盛儀衛事物采而巳因言仁宗
郊祀徹黃道以登虚小次不入立壇下湏
禮成詔祝冊官至御名母興上皆遵用
焉(家傳)
執政建議追崇濮安懿王或欲稱皇伯考公
曰真宗以太祖爲皇伯考豈可加於
濮王耶及詔下稱親公言於仁宗有兩
考之嫌班濮王諱於天下公獨以謂當避
於上前不當與七廟同諱(神道碑)
御史臺官吕誨等六人以言事罷公言陛
下即位以來納諫之風未形於天下而誨
等以言事去非所以風示四方爭之不能
得乞𥙷外任上曰學士朕所重未可去
朝廷公復懇請家居者百餘日上遣内
侍敦諭就職曰宜徐徐勸誘勿太迫也公
起就職數月又乞𥙷外三年出知蔡州(神道)
(碑)
蔡所統十縣汝陽宰政事修公首薦之以爲
十縣最於是屬吏人人爭自飭蔡多水泉
因爲釃水以漑民田者數千頃故時軍營
皆草舍率數歲一修且多火災人以爲病
公至盡變爲瓦舍轉運使惜其財固爭之
時公巳被召爲晝夜督吏卒輦材用致役
所事集而後去初至孔子廟殿宇圯壞會
前守度材將以(御名)廳事公命輟其材以修
之郡人郝戭有孝行方壯歲棄官就飬公
薦之於朝詔復起戭竟不起(家傳)
神宗自在藩邸即熟聞公與司馬温公名及
即位首召二公爲學士朝論翕然稱上
之得人(家傳)
御史中丞司馬光以言事罷公封還其誥曰
光以言舉職而賜罷則有責者不得盡其一
言陛下雖有欲治之心何從而知安危
利害於是内出光誥付閤門公又言誥不
由封駮而出則封駮之職因臣而廢乞正
臣之罪以正紀綱上手批公奏因邇英講
獨留公以諭旨公請不已竟罷封駮事(神道)
(碑)
神宗初御經筵公進講尚書至天乃錫王勇
智上曰何以獨言勇智公曰仲虺方稱
成湯能伐夏救民故以勇智言之然聖人
之德當如易所謂聦明睿智神武而不殺
者然後可以爲盡善時上方冨於春秋
故公以好勇黷武爲戒(家傳)
知開封府時有内侍持龍鳳首飾入内東門
&KR1377;者摘其事詔以付開封少頃復遣使追
取仍詔開封母湏覆奏公言法當覆奏而
後遣使人立廳事不肯去公持之益堅不
得巳復命於禁中竟覆奏然後遣貴近憚
焉(家傳)
夏秋淫雨京師地震公言自昔人君遇災者
或恐懼以致福或簡誣以致禍上以至誠
待下則下思盡誠以應之上下至誠而變
異不消者未之有也夫衆人之言不一而
至當之論難見君人者去偏聽獨任之弊
而不主先入之語則不爲邪說所亂顔淵
問爲邦孔子以遠佞人爲戒蓋佞人唯恐
不合於君則其勢易親正人唯恐不合於
義則其勢易䟽唯先格王正厥事蓋未有
事正而世不治者唯陛下勉行之而勉
終之(神道碑)
禮官欲用唐故事以五月朔御大慶殿受朝
遂上尊號公以五月朔會朝與人君尊號
皆非古典言曰陛下方越漢唐追復三
代何必於隂長之月爲非禮之會受無益
之名上從之遂竟神宗朝不受尊號
(神道碑)
拜御史中丞入對上語及西陲事公退而
上奏曰臣早來入對陛下論及夏國事
宜臣竊以夏國旣不肯全歸二寨故地則
朝廷湏至却留綏州向去必是難保誓約
或至用兵然臣以事勢料之秉常年幼國
弱雖有黠臣爲之謀主亦未能爲國家深
患唯當修嚴武備來則應之以逸待勞保
無失利若臨遣大臣張皇武事或議深入
或求竒功皆非國家至計仍慮向後或有
邊境急奏乞朝廷靜鎮無致驚擾其後公
去位未逾年朝廷果遣宰臣臨邊巳而西
征無功士卒内潰上爲之責躬肆赦皆
如公所料云(家傳)
公薦張載修身講學爲關右士人師表且深
知邊境利害上特召對以爲崇文院校
書公又言載老矣宜任之以事不報未幾
差載就鞠苗振於越州公又言載賢者獄
事非所以使之亦不從(家傳)
公同知貢舉在貢院密上奏曰天子臨軒策
士而用詩賦非舉賢求治之意且近世有
司考較已專用策論今來廷試欲乞出自
宸衷唯以詔策咨訪治道是歲上臨軒
遂以策試進士(家傳)
王安石秉政置三司條例以商天下之財利
又置提舉常平官於諸路爲歛散青苗之
法以便民其實征利物議沸騰以爲非是
公極論其不可曰自古有爲之君未有失
人心而能圖治者亦未有脅之以威勝之
以辯而能得人心者昔日之所賢者今皆
以此舉爲非主議者一切詆爲流俗詖說
而助之會韓琦論青苗不便用其請罷河
北安撫使司農駁琦奏議摹印以下四方
言者或謂大臣不可輕詆摩執政反謂公
有藩鎮欲除君側之惡之語於上前除
翰林侍讀學士知潁州又改其誥以命之
衆皆謂安石欲去公而加之罪也公初列
館閣與安石友善安石博辯有文同舍莫
敢與之亢獨公以精識約言服之安石出
守常州求贈言公以四言曰莊守情密安
石至郡寓書於公曰備客京師二年疵吝
積於心每不自勝一詣長者即廢然而反
夫所謂德人之容使人之意也消吾於晦
叔見之矣又謂人晦叔爲相吾輩可以言
仕矣後安石秉政公爲中丞安石䔬其助
巳公旣以公議極論其過失由此怨公至
以險語中傷而公不屈也(神道碑又家傳云公自二年十月)
(即奏乞罷制置條例司三年二月公自貢院遂論青苗錢法前後章十數上不見從即王奏乞解憲職再)
(上章待罪然神宗待公素厚初無譴怒意顧公言愈切乃諭執政聽解言職四月五日除翰林學士兼)
(侍講學士寳文閣學士公上奏曰臣之義若既當言責而言不見用又不能避位而去則於廉耻之節全)
(然墮喪其或朝廷旣不聽其言又不許其去則於進退群臣之禮亦爲差謬况臣巳曾面陳實爲多病衰)
(耗兼因論列時事乞𥙷外任今有此命决不敢受於是落兩學士除翰林侍讀學士知潁州先是三月十)
(一日諫官孫覺見上論青苗事且言制置條例司取韓琦奏䟽條其疎謬加以嗤毀鏤板班天下非)
(陛下所以待勲舊大臣之意如琦朴忠固無慮設當唐末五代藩鎮強盛時豈不爲國生事耶後二日公)
(入對復極論青苗事而未嘗及琦也已而上謂執政曰吕公著孫覺皆極言青苗法不可行且云駮難)
(韓琦非是上因面咎絳安石不當鏤板初亦無罪覺意也然既以不肯行縣事黜覺執政遂以覺語加)
(公時舍人宋敏求當制執政召敏求面受意旨使於制中叙韓琦事敏求以爲口語難分明不當載制中)
(曾公亮亦固以爲不可安石即取制草改之有曰比大臣之抗章因便坐之與對乃誣方鎮有除惡之謀)
(深駭予聞乖事理之實者安石與陳升之所易也二十四日忽有旨放朝辭不許入對令便赴夲任公即)
(日行時孫覺尚艤舟成東覺素忠厚乃謂人曰韓公事獨覺嘗言及尔然後人仍知公未嘗言琦也宋敏)
(求自以不得其職即因事求罷掌誥從之初趙清獻公抃在中書與曾丞相平居竊語深不悅便張事亦)
(間爲上言之及公力言青苗法二人乃相邀曰湏獨座得罪吾曹當引去公罷五日趙公遂如約再上表)
(凢七日而罷後歲餘希績自瀛州罷官歸過北都見魏公謂希績曰前日紛紛特欲一發兩豝耳〇又温)
(公日錄云介甫與晦叔素親患臺諫多横議故用晦叔爲中丞旣而天下皆患條例司爲民害晦叔乃復)
(言條例不便介甫以晦叔叛巳怨之尤深巳而上語執政吕公著嘗言韓琦將興晉陽之甲以除君側)
(之惡介甫因用此爲晦叔罪除知潁川次道當爲告詞介甫使之明著其語次道但云敷奏失實援据非)
(宜介甫怒明日進呈改之晦叔素審謹實無此語咸云莘老嘗爲上言今藩鎮大臣如此論列而遭挫)
(折若當唐末五代之際必有興晉陽之甲以除君側之惡者矣上誤記以爲晦叔也又聞見錄云王)
(荆公與吕申公素相厚嘗曰吕十六不作相天下不太平及薦申公爲中丞其辭以謂有八元八凱之賢)
(末半年所論不同復謂有驩兜恭工之姦荆公之喜怒如此盖孫覺莘老嘗爲上言今藩鎮大臣如此)
(論列而遭挫折若當唐末五代之際必有興晉陽之甲以除君側之惡者矣上巳忘其人但記美鬚誤)
(以為申公也)
公至潁時部使者皆新進年少輕銳能擊搏
争陵鑠舊臣公一不與之較專以庇民爲
巳任會提舉官朱紘王潁議免役法集郡
官置局公密爲申解因得少寬(家傳)
彗星見詔求直言公䟽曰陛下臨朝願治
日巳久左右前後莫敢正言陛下有欲
治之心而無致治之實者何哉此任事之
臣負陛下也何以言之盖士之邪正賢
不肖盖素定也今則不然前日舉之以爲
天下之至賢後日逐之以爲天下之至不
肖其於人才旣反覆而不常則於政事亦
乖戾而不審矣古之爲政初不信民者有
之鄭之子産是也一年而鄭人怨之三年
而鄭人歌之陛下垂拱仰成七年于兹
矣輿人之誦亦未異於七年之前也陛
下獨不察乎(神道碑)
十年二月差知河陽初公罷潁領崇福遷居
西都衆人謂公不見用於時當放懷山水
爲終焉之計公曰不然吾於國家可謂世
臣且主上待吾不薄不幸爲人所間退
就閑散豈吾所欲哉及王安石吕惠卿相
繼罷去果復起公三月公至河陽時役法
巳定類多張虚數以取羡餘孟所統五縣
歲取於民者有募監倉庫人等錢三千九
百二十七緡而官未嘗募人實以軍吏代
役又有追償舊牙校重役錢五千五百緡
然至是所償巳盡而取於民者遂爲定數
歲輸之無巳時公爲括其數以告于朝請
一切蠲之以寬下戶之輸錢者詔付司農
竟不行(家傳)
熙寧四年申公以提舉嵩山崇福宫居洛買
宅於白師子巷張文節相宅西隨高下爲
園宅不甚宏壯康節温公申公時相往來
申公寡言見康節必從容終日亦不過數
言而巳一日對康節長歎曰民不堪命矣
時荆公用事推行新法者皆新進險薄之
士天下騷然申公所歎也康節曰王介甫
者遠人公與君實引薦至此尚何言公作
曰公著之罪也十年春公起知河陽河南
尹賈公昌衡率温公程伯淳餞於福先寺
上東院康節以疾不赴明日伯淳語康節
曰君實與晦叔席上各辯論出處不巳顥
以詩解之曰二龍閑卧洛波清此日都門
獨餞行願得賢人均出處始知深意在蒼
生申公鎮河陽歲餘召拜樞密副使後以
資政殿學士知定州又以大學士知楊州
哲宗即位拜左丞遷門下侍郎與温公並
相元祐如伯淳之詩云(聞見錄又吕氏雜志云或問二程先生以二)
(公出處爲有優劣先生云正不如此吕公世臣也不得不歸見上司馬公爭臣也不得不退處盖自熙)
(寧初正人端士相繼屏伏上意常不樂以爲諸賢不肯爲我用故正獻公求在京宫祠以明不然上)
(意始大喜)
邇英進讀上留公論治道遂及釋老虚寂
之旨公問上曰堯舜知此道乎上曰
堯舜豈不知公曰堯舜雖知此而常以知
人安民爲志上又言唐太宗能以權智
遇臣下公曰太宗所以致治者以其能虚
巳從諫耳上臨御久羣臣進說罕能出
上意至聞公言儼然加敬信(神道碑)
澶州曹村埽决河復塞公因進規曰臣伏見
昨來澶州曹村埽决潰全河衝注山東
聖心惻然即議閉塞奮自獨斷出於羣疑
功未踰時而有成患不閱歲而尋弭雖上
下竭力遂濟登兹實由陛下有至誠憂
民愛物之心天相神助殆非人力以此見
天道聦明日監在下棐忱輔德遄應不遲
爲人上者可不欽畏恭惟陛下聖德仁
厚出自天性臨下御衆有日月之明天地
之量誠非凢庶庸妄所能臆度以至近日
數起詔獄逮繫頗衆有司極於鍜練羣下
無不震恐比至臨决多從末减昔于公一
郡之獄吏耳猶以隂德有報光大子孫况
萬乘之尊六合之廣布德施惠固宜受福
無疆施及萬世然臣願陛下雖聖性得
之猶復加聖心焉上奉天下接人加精致
誠執要行簡道高百王而謙以自牧學貫
六藝而虛以受人雖威肅羣品不得謂下
絶欺誣雖智燭輿情不得謂事無壅蔽親
賢士拒任人必有忍以濟事功推内恕以
及人物于以崇起忠厚保合泰和則易所
謂自天祐之吉無不利詩所謂于禄百福
子孫千億者蓋將以類而應臣以無狀獲
備近列竊慕古人將美盡規之義惟陛
下財幸七月公入對上迎謂公曰覽卿
所奏深得近臣盡規之義時獄犴寖蕃而
上繼嗣未廣公辭順而意切故上深納
焉(家傳)
初公自河陽入朝都人環觀相謂曰此公還
朝百姓之幸也至是士民相慶旣受命出
殿門武夫衛卒皆歡抃咨嘆慈聖光獻
太皇太后聞公進尤喜曰積德之門也中
謝日有司供具諸執政皆集内出酒果殽
饌豐腆珍異就宴賜之侍史竊視其器皿
欵識皆有慶壽宫字然後知賜物乃光
獻意也時富韓公司馬温公皆在洛聞公
登樞富公寓書爲慶曰公之名德聞于天
下然嘗以直道迕執政士大夫未敢遽望
登進忽報拜命出於事外人甚驚喜此得
於輿論非敢佞也司馬温公亦以書遺都
下友人曰晦叔進用天下皆喜以爲治表
聞其猶力辭光不敢致書君宜勸之早就
職(家傳)
公旣就職後數日樞臣奏事畢獨留占謝因
奏曰臣老於閑外蒙陛下收之桑榆唯
知拳拳納忠以報恩遇自熙寧以來朝廷
論議不同端人良士例爲小人排格指爲
沮壞法度之人不可復用此非國家之利
也願陛下加意省察上曰然當以次
收用之(家傳)
上初即位韓絳即建議復肉刑至是復詔執
政議公以爲後世禮教未備而刑獄繁肉
辟不可復將有踊貴屨賤之譏吳充議復
置圜圡衆以爲難行王珪欲取開封死罪
囚試以劓刖公曰刖而不死則肉刑遂行
矣議竟得寢(家傳)
詔以程顥同判武學諫官李定以顥常爲御
史論新法言而罷之公上䟽曰臣向蒙擢
在樞府中謝之日不敢縷陳細故輙論及
判别忠邪之道頗蒙開納盖今日公卿士
夫嘗於朝廷法令有所同否然其愛君許
國之心愈久而益明者甚多其唱和雷同
承迎附會而姦言汗行卒爲陛下所照
者蓋亦不少然則人固易未知而士亦不
可忽也況如顥者陛下早自知之其立
身行巳素有夲末講學議論久益䟽通且
其在言路日時有論列皆辭意忠厚不失
臣子之體使得復見用於聖世其奮身報
國未必在時輩之後兼所除武學差遣亦
未爲仕䆠之要津而小人齗齗必以爲不
可者直欲深梗正路廣沮善人其所措意
非特一二人而巳臣區區所慮者䜛說殄
行之徒日以熾盛則守正向公之士愈難
自立矣(家傳)
初公因陳世儒獄事被誣請嘱或謂公以輔
弼掛吏議當隨事自承不宜有所陳公曰
不然自古公卿大臣遭枉濫而不能自直
者皆不得其時也今吾生治世事明主近
在帷幄之間一旦被誣而不能申理則四
方疎遠之人何以自明將恐治獄者狃以
自強被罪者望風畏却一罹苛問例自承
服致朝廷有濫罰之譏罪乃在吾而不在
朝廷也(家傳)
上以慈聖旣升祔大推恩於曹氏凡進官被
賞者二百餘人且欲以佾爲中書令公言
正中書令自宋興以來未嘗除人況不帶
節度使即宰相也非所以寵外戚乃以節
度使兼中書令公因言自古亡國亂家不
過親小人任䆠官通女謁寵外戚等數事
而巳上深以爲然時王中正宋用臣等
任事故公假此以諷上旣退薛恭敏公
向歎曰公乃敢言如此事使向汗流浹背
(家傳)
諜告夏幽其主秉常上對二府議大舉兵
以伐之公曰如諜者所告則夏人誠有罪
然陛下欲興弔伐之師未審以何人爲
元帥未得其人則不如不舉五年四月公
以西師無功奏曰外奏皆謂王中正宜正
典刑會改官制以王珪蔡確爲左右傼射
翌日公上奏乞解樞務或謂公曰今官制
新行所用爲相者或素出公下又樞府方
以二員爲制而公與孫公固韓公縝爲三
人有溢員上以是詔未用二員之制今
公遽去得母近於躁乎公曰所謂大臣者
病不能以義進退爾遑䘏其他哉章繼上
面請尤切乃除資政殿學士出爲定州路
安撫使及永樂城䧟奏至上特開天章
閣對輔臣曰邊民疲弊若此獨吕公著爲
朕言之他人未嘗及也(家傳又記聞云高遵𥙿旣罷歸元豐五年李)
(憲請發兵自涇原築寨稍前直抵靈州攻之可以必取詔從之先是朝廷知陜西困於夫役下詔論民更)
(不調夫至是李憲牒都轉運司復調夫以饋粮以和雇爲名日給錢二百仍使人逼之云受密詔若乏軍)
(興斬都運使以下民間騷然相聚立柵於山澤不受調吏往輙歐之解州枷知縣以督之不能集知州通)
(判自詣縣督之亦不能集命廵檢縣尉逼之則執挺欲闘州縣無如之何士卒前出塞凍餒死者什五六)
(存者皆憚行無闘志倉庫蓄積皆竭羣臣莫敢言獨西京留守文潞公上言師不可再舉天子遜辭謝)
(之樞密副使吕晦叔亦言其不可上不懌晦叔因請解機務即除知定州會内侍押班李舜舉自涇原)
(來爲上泣言必若出師關中必亂上始信之召晦叔尉勞之舜舉詣執政王禹玉迎以好語悅之曰)
(朝廷以邊事属押班及李留後無西顧之憂矣舜舉曰四郊多壘此卿大夫之辱也相公當國而以邊事)
(属二内臣可乎内臣正宜供禁庭洒掃之職耳豈可當將帥之任邪聞者代禹玉發慙)
公至定州謝表曰進不敢希功而生事退不
敢弛備以曠官人人傳誦以爲摭實云是
時朝廷方經武事增修邊備趍時者争獻
北伐之策公至定武即爲上言中國與契
丹通好久邊境晏然無事塞上屯軍素有
節制唯宜静以鎮之保甲法新行被邊皆
設教埸日鳴金鼓課人誦戰法聲逹於虜
虜檄邊郡以爲生事違誓約上委公處
其事公即上奏以爲遣邊人習戰法於境
上非管子寓令之意也請一切罷去專以
舊弓箭手法從事不聽時以教保甲修城
池建大倉中使旁午於道公預戒有司謹
勑餼勞然公素静重寡言接對有常禮無
假借以是至者多不樂承受陸中被中旨
市絲五萬兩供尚方巳而復獻計增市詔
以付定州公上言日前所市者皆先期給
緡錢故民力猶可辦今巳涉夏民間漸就
機織若再行收市人將受害帝悟即詔
公寢其事中又受旨專董倉役日使人持
挺立城四門民有以車乘輦薪蒸鬻城中
者皆疆致之倉所以供陶甓城中幾廢㸑
公命擒中所遣卒盡杖之一城歡呼公之
未至也中受命經始倉役即壞民居毀僧
舍民有世葬於倉西者中故築垣直界其
域中民號泣發其墓持喪而去其所占地
蓋廣矣然不足於素慮者猶三百五十二
楹中因請別度地建小倉以足之公曰今
二大倉所受巳不貲又益一倉徒費公私
無益也奏罷之中旣數被沮六年遂奏定
州差驍武卒護送罪人違所降就配法公
坐是降正議大夫先是朝廷所欲更張類
出於邀功生事者之言多非公意唯州城
興築且四年僅成一面公曰定河朔衿喉
之要莫先於學學有緝熙于光明日新又
新以至于大治者學之力也臣待罪講讀
謹條上十議以禆聦明一曰畏天二曰愛
民三曰修身四曰講學五曰任賢六曰納
諫七曰薄歛八曰省刑九曰去奢十曰無
逸居月餘除執政遂倚以爲相(神道碑又家塾記云今)
(上即位正獻公初自維楊召還經筵至之日上書言十事皆據經直言不爲浮辭虚說其論薄歛之略曰)
(昔鹿臺之財鉅橋之粟商紂聚之以喪國周武散之以得民由是觀之人主當務仁義而巳何必曰利)
(又上蔡語錄云申公初召還上十事如徐鉉質論初成每篇數千字後刪改極簡不止可用於當時爲君)
(之道幾無出此十篇可為人君座右銘)
太皇太后遣使問公所欲言公奏曰先帝
即位之初臣爲學士令臣草詔以寬省民
力爲先旣而秉政者建議變舊法以侵民
爲意其言不便者指以爲沮壞新法一切
斥去之故日久而弊愈深法行而民愈困
陛下既深知其弊誠得中正之士使講求
天下之利害上下恊力而爲之宜不難矣
又曰唐德宗拒諫幾至覆國今兩省諫官
未備三院御史主察者不許言事恐未合
先帝本意後卒施行(神道碑)
官制三省並建而中書獨爲取旨之地門下
尚書奉行而巳公曰三省均輔臣也正如
同舟共濟當一心並力以修政事乞事干
三省者自今執政同進呈取旨而各行之
遂定爲令(神道碑)
初執政三五日一集都堂長官專决同列多
不與議及公秉政非有故日聚都堂遂爲
故事(神道碑)
公始與司焉光輔政於是共推本先帝之
意蓋欲鞭笞四夷以彊中國阜蕃邦財以
佐其費有司奉行失其本旨先帝固嘗
患之矣故欲更而未暇與巳更而未定其
詔墨記言具在而可考者有若干事若詰
青苗之害則曰常平泉榖以禦水旱而貪
散以求利至十之七八國失拯救之備而
民之責償被笞箠者衆責興利之弊則曰
大傷鄙細有損國體戒用兵之失則曰南
安西師兵夫死傷者皆不下二十萬有司
失一死罪其責不輕今無罪置數十萬人
於死地朝廷不得不任其咎救官制之滯
則曰更新官制以覈正吏治至今頒行無
緒有以啓寵四方貽譏後世於是二公與
同志者建請以常平舊法改青苗以嘉祐
差役參改募役罷保馬以復監牧損保甲
教選以便農作除市易之令寬茶塩之禁
賜邊砦贖亡民和西戎於是民讙呼鼓舞
以爲便而沮議者上則大臣下則用事之
小吏蓋不可勝數司馬光既卧疾于家公
與數人者同救其弊太皇太后爲去其
異議者然後定(神道碑又家傳云太皇太后間諭執政曰民間飬保馬甚)
(以爲苦宜早罷之臣民所言新法之不便於民者亦宜以時施行吾於大行母子也大行所立之法苟民)
(間不以爲便當循至公豈可不改又曰爲政莫如至公至公則人無不服又出士庶所上封事數万通付)
(政府公意以爲法之害於民而不合於先帝本指者當以次更之使觀聽不改而實利及民而温公時)
(巳病不能朝自以當二宫大任恐一旦殂謝無以自效於是奏䟽相属力疾入對意切語峻未逾年而更)
(張幾尽温公病中與公簡曰晦叔自結髮志學壯而行之端方忠厚天下仰服垂老乃得秉國政平生)
(所藴不施於今日將何俟乎比日以來物論頗譏晦叔嘿太過若此際復不廷争事蹉跌則入彼朋矣)
(光自病以來悉以身付醫家事付康惟國事未有所付今日属於晦叔矣又曰介甫文章節義過人處)
(甚多但性不曉事而喜遂非致忠直疎遠䜛佞輻輳敗壞百度以至于此今方矯革其弊不幸介甫謝世)
(反覆之徒必詆毀百端光意以謂朝廷特宜優加厚禮以振起浮薄之風不識晦叔以爲如何)
公與温公同奏舉河南處士程頥乞特加召
命待不以次詔以爲潁州團練推官國子
監教授不就又以爲宣德郎秘書省校書
郎亦不就已而召對便殿拜通直郎崇政
殿說書乃受命議者譏頥辭卑而居尊及
在朝廷以天下自任好論說政事褒貶人
物俗士好進者嫉之若讎竟不能自容而
去(家傳)
公上奏曰臣竊以自古治戎之策雖三代之
盛亦不過來則禦之去則備之爲備之道
莫先於積糓臣嘗任定州路安撫使河北
㳂邊大約有十年糧蓋令商旅輸粟塞上
而筭請錢貨於京師故能致此豐羡訪聞
西陲自兵興後至今所儲軍粮只可支一
二年若緩急更添屯軍馬何以供之乞令
陜西經略司與轉運司同共廣作計置使
㳂邊皆增及五年之蓄如此攻雖不足守
則有餘兵法曰國雖大好戰必亡天下雖
平忘戰必危乞賜裁酌施行從之(家傳)
先是司馬温公上䟽論免役法五害乞變從
舊法詔付三省施行蔡丞相建言此大事
也當與樞密共之公上奏曰臣竊尋故事
朝廷有大論議多選近臣定奪欲望選差
三數人詳定聞奏仍擬數人以聞詔以吕
大防韓維范純仁詳定專付三省不復令
密院預議初温公議凡役人皆不許雇人
以代然東南及兩蜀諸路民有高貲或子
弟業儒皆當爲弓手執賤役旣不許募代
甚苦之公聞其弊即令一切聽募雇民情
大悅(家傳)
温公在門下省建議天下案牘有不應讞者
舊皆放罪無以懲謬妄請悉勘劾温公意
欲州郡(御名)聽獄而官吏苟避譴罰自是雖
有疑案皆不上及公爲侍郎乃請官吏案
後帖放如舊制迄今遵用焉(家傳)
自官制改盡廢三舘直官校理纔校書郎正
字數員爲職事官至是乃盡復舊制召試
學士院唯策問古今治亂之要不復用詩
賦尚書省六曹遍置郎吏而不計事之繁
簡或案牘填委抵暮不得休或終日無一
事而俸賜均等公以爲非宜乃省閑曹十
九員定爲三十五員(家傳)
御史彈奏駕部員外郎賈種民素無行元豐
中任大理官爲蔡確鷹犬專中傷善良詔
黜爲通判公面奏曰方種民爲獄官臣亦
與被誣今臣在相位而種民得罪恐所
懲者小所損者大非所以示天下乃寢前
命門下韓公奏曰種民醜惡衆所共知奈
何以公著故屈朝廷公議公復爲請乃除
知臨江軍旣而又以臨江僻遠改知通利
軍(家傳)
内出手札云向者朝廷講求法度務以愛民
而縉紳之士往往不原朝廷夲意速希功
賞有誤使令殘民蠹物久益知弊至使羣
言交攻不巳其罪顯者巳行譴逐自餘干
涉之人自今更不追劾可倣此意作詔布
告中外咸使改過自新各安職業議者或
咎公持心太恕今除惡不盡將失有罪爲
異日患公曰爲治去其太甚者耳人才實
難當使之自新豈宜使之自棄耶(家傳)
初二聖首從公言闢言路自是臺諫官章䟽
無虚日常假借納用焉其後言者益自肆
上意寖不懌會御史張舜民彈劉奉世語
侵太師文彦博乃罷舜民臺職於是臺諫
交章以爲舜民不當罷上不從中丞傳
堯俞諫議梁燾侍御史王岩叟司諫朱光
庭王覿御史孫升各居家待罪上命執
政召言官至都堂諭以舜民言彦博私奉
世而奉世使夏國非彦博所建舜民難再
除御史堯俞等不受命而燾尤喧勃公上
奏曰臣伏見陛下自臨政以來開廣言
路登用直臣納諫之盛近古未有然臺諫
官數人例各供職日久言事旣多不能盡
忠固不可便行罷黜又不可一向包容恐
向後愈更紛拏朝廷却不能保全欲乞稍
與優遷令解言職更擇有名望學識臣僚
使備諫諍如此則陛下於言事之臣可
以全其恩意不至駭動物聽自是堯俞等
皆以善罷無以言事降黜者(家傳)
御批付中書省門下侍郎韓維嘗面奏范百
禄任刑部侍郎所爲不正輔臣奏劾臣僚
當形章䟽明論曲直豈但口陳何異姦䜛
維爲輔臣不正如此予何頼焉可罷門下
侍郎分司南京仍放辭謝公即上䟽曰臣
伏思陛下自臨政以來慈仁寬大判別
忠邪於輔弼之臣每加優禮故得上下安
樂人情悅服若以奏劾臣僚當有章䟽則
自來大臣造膝密論亦未嘗湏有章䟽兼
維素有人望久以直言廢棄陛下始初
清明方蒙收用忽然峻責罪狀未明慮必
有讎嫌中傷以惑聖聽況五六十年來執
政大臣不曾有此降黜恐中外驚駭人情
不安臣又竊思皇帝陛下春秋方冨正
頼太皇太后陛下訓以仁厚之道調平
喜怒以復仁祖之政若大臣倉卒被罪
則小臣何以自保臣受陛下厚恩與常
人不同故今來雖當雷霆之怒不敢愛身
以䧟陛下於有過之地伏望少回聖慮
乃詔韓維除資政殿大學士知鄧州然猶
用前責辭公乃與中書侍郎吕大防同奏
曰此大事也更乞訪問太師文彦博時大
防繼上奏論之舍人曾肇亦再還辭頭不
肯命辭然上意終未回且批大防奏曰
近臣若更有營救者必當重行貶竄公又
於便殿爲上詳言之乃得旨改辭頭作
均勞逸之意(家傳)
右司諫賈易降知懷州自蘇軾以策題事爲
臺諫官所言而言者多素與程頥善於是
頥軾交惡黨與相攻易獨建言請併逐頥
軾以靖朝廷而易言侵及太師文彦博同
知樞密院范純仁故太皇太后怒欲峻
責易公言易所言頗切直唯詆大臣爲太
甚不可復處諫列爾后曰不責易此亦
難作(宗作切)公等自與皇帝議之公曰不
先逐臣易責命亦不可行争久之乃止罷
諫職出知懷州旣退公謂諸公曰諫官所
論得失未足言顧主上方冨於春秋異
時有進導䛕之說以惑上心者當爾之
時正頼左右諫諍不可預使人主輕厭言
者也於是吕中書大防劉左丞摯王右丞
存私相顧而歎曰吕公仁者之勇乃至於
此(傳家)
熙河蘭會路奏洮東安撫种誼等部領漢蕃
人馬於今月十九日午時攻破洮州生擒
西蕃大首領鬼章青宜結百官入賀遣近
臣告永𥙿陵鬼章者董氊之大將也凶悍
敢戰熙寧間嘗覆官軍殺大將景思立於
河州爲邊患者二十餘年後遂據洮州與
夏州合從將入寇邊臣言宜先事討之以
伐其謀公與同列議遣軍器監丞游師雄
諭旨諸將不逾月果以捷奏至公在上
前及與執政會議西陲事諸公多欲舉熙
寧元豐所得地盡棄之以與夏人不如是
則邊境無寧日也公曰先朝所取皆中國
舊境而蘭州乃西蕃地非先屬夏人也今
天子嗣守先帝境圡豈宜輕以與人况
羌戎貪惏無厭與之適足以啓其侵侮之
心但嚴守備以待之彼亦安能遽爲患乃
以詔賜乾德其大略以爲前後用兵以來
其因而所得城寨彼此各不曾交還今來
所請義不可從然朕獨以永樂之師䧟沒
者衆每一念此常用測然汝黨能盡以見
存漢人送歸中國復修職貢事上益恭仍
戢邊酋無犯疆塞則朕必釋然於尺寸之
地復何顧惜當議特降指揮據用兵以來
所得地圡除元係中國舊寨及順漢西藩
上境外餘委邊臣商量隨宜分畫給賜又
詔以永樂將吏兵夫等雖巳詔汝發遣然
念城初失守衆即散亡或爲部落所匿藏
爲主者所轉鬻汝可子細訪求發遣據送
到者每人別賜絹十疋命官以上更加優
賜以給所得之家公旣建議制五年之蓄
發内帑以濟之又遣省官制置熙蘭財用
所省浮費歲數十萬計邊備寖實及鬼章
將寇熙河夏人傾國會之行半道聞洮州
破鬼章就擒而氣索而退以兵圍鎮戎軍
由是朝廷嘗預戒邊吏寇至堅壁清野以
待之無與戰至是夏人頓城下數日無所
得而遁其後乾德遂入貢稍還永樂所䧟
漢人朝廷纔以四寨還之而西陲竟無他
虞(家傳)
上以迩英講論語畢賜執政講讀官左右史
御筵於資善堂内出御書唐人詩分賜在
坐翌日公上奏曰臣伏思皇帝陛下睿
哲之性出於天縱而復内禀慈訓日新典
學誠以堯舜三代爲法則四海不勞而治
將來論語終帙進講尚書二書皆聖人之
格言爲君之要道臣輙於其中及孝經内
節要語共一百段進呈聖人之言夲無可
去取臣今唯取明白切於治道者庶便於
省覧或游意筆硯之間以備揮染亦日就
月將之一助也居數日太皇太后宣諭
曰吕相所進要語巳令皇帝即依所奏
每日書寫看覧甚有益於學問與寫詩篇
不同也(家傳)
諫議大夫孔文仲言朱光庭除太常少卿不
當公與同列奏辯甚力乃寢其奏光庭竟
就職文仲本以伉直稱然憃不曉事數爲
浮薄輩所使以害善良自程頥賈易繼去
騰說者日益勝於是李常杜純范純禮各
求𥙷外公與執政面奏曰善人懼䜛而不
敢自安非朝廷之福也上嘉納焉文仲
晚乃自悟爲小人所紿感憤嘔血而卒(家傳)
熙河路檻鬼章以獻二聖御崇政殿受俘
遣閤門使面詰之鬼章請罪詔釋縳貸其
死方邊議未定時近臣多進計請盡還西
夏地獨公與吕左相大防持不可至是鬼
章就擒西賊却退議者耻前說之謬因言
鬼章宜優命以官置之秦鳳或言遂放歸
以責其來效又言熙河克捷鎮戎守禦之
功皆不足賞公曰鬼章爲邊患二十年
先帝欲獲之而不可得今二聖待以不
死其恩固巳厚矣尚何官之有况可放邪
疆埸之功雖不可過賞然有勞不報何以
使人上納焉(家傳)
公在上前前後論救災事最詳二宫初
聽政四方有以災旱聞者公爲上言唐太
宗正觀元年天下霜儉太宗悉心救䘏至
四年米斗三文故爲人父母者苟能以䘏
民爲心極力賑濟自然感召和氣終至富
盛豈以不足爲患哉自後每水早災眚分
遣諫官省郎使諸路大發倉粟以濟之又
兊郡上供米以繼乏絶或爲饘粥湯藥以
救疾紙衣以禦寒民有棄幼稚於路者皆
設法收飬之於是四方之人知二聖以
百姓爲心人人愛戴乃愈於無災云(家傳)
郎官何洵直失本部印公曰洵直誠有罪然
重譴之則自今猾吏皆有以制主司矣乃
薄其罪(家傳)
初公在仁宗朝嘗請進士先策論神宗
初又獻議以經術取士及知熙寧三年貢
舉遂密啓臨軒專用策試未幾公以言青
苗等事得罪去王安石專政乃盡罷詩賦
一用經義獨以春秋爲殘缺不可讀廢其
學學者不得以應書安石又與其子雩其
徒吕惠卿升卿撰定詩書周禮義模印頒
天下凡士子應書者自一語以上非新義
不得用於是舉者不復思索經意亦不復
誦正經唯誦安石惠卿書精熟者輙得上
第有司發策問必先稱頌時政對者因大
爲䛕辭以應之又多以佛書證六經至全
用天笁語以相高晚尚字學復以字書去
取天下士於是學者不復解經而專解字
性往離析字畫說一字至數百言去經意
益遠由是中外議者皆咎經義而思詩賦
矣元祐初議者争言科舉之弊請復舊制
公曰先帝更新法度如造士以經術最
爲近古且仲尼六經何負於後世特安石
課試之法爲謬耳安石解經亦未必不善
唯其欲人同巳爲大謬耳司馬温公亦以爲
詩賦不可復然論者習見經義之弊忿懣
不可遏乃定制進士初埸試經義次賦詩
論策對經義者許引用古今諸儒之說及
巳見又詔立春秋科太學置春秋博士二
員禁有司不得於莊老書出題程文不得
雜用申韓刑名之學及引釋氏書仍罷試
律義至是將廷試執政又以熙寧復策之
初進士葉祖洽譏議祖宗自後對策者
皆訕前朝以阿當世因以爲策問可廢當
復詩賦論三題公曰天子臨軒發策延
四方貢士詢以治道豈非近古良法耶至
於對者是非邪正則在考官去取耳乃仍
舊試策其後論科舉者亦未息以至公薨
而詩賦益隆期盡廢經義而後巳非公意
也(家傳)
中批右諫議大夫王覿論列新除右丞胡宗
愈不當落諫議大夫與外任公上奏曰臣
與王覿舊不相識在前朝及陛下臨政
之初並不曾舉薦但見覿自任言責以來
凡所言事最爲穏審今來若止爲論列胡
宗愈便行責降必未恊衆情乞與包容更
加裁酌又與二相論於簾前上曰胡宗
愈有何罪司空與司馬丞相皆親嘗薦之
公曰宗愈在先朝誠有直聲然自任中執
法頗爲浮議所惑所言事多不恊衆望乃
除覿直龍圖閣知潤州其後宗愈竟以物
論不與不能安位而去(家傳)
宋興以來大臣以三公平章軍國者四人二
入出公家草制之夕上御闈殿見學士
蘇軾曰吕僕射以疾求去不欲煩以事故
以三公留之詔建府第於東府之南啓北
扉以便執政會議三省樞密院條其所當
關者以爲軍國事一月三至經筵三日一
朝非朝日不至都堂其出也不以時蓋異
禮也(神道碑)
初判大名府韓絳建議開澶州故道工役浩
大議者皆以爲不可行巳而都水使者王
令圖給事中桉河使張問議開孫村減水
河而論者復不一三年冬乃詔吏部侍郎
范百禄給事中趙君錫桉視之百禄君錫
還奏見今北流深入地中故道高仰不當
開治而執政未能决公奏行之盖寢疾前
一日也(家傳)
公自少講學即以治心飬性爲夲其寡嗜欲
薄滋味無疾言遽色無窘步無惰容凡嬉
笑俚近之語未嘗出諸口於世利紛華聲
伎遊宴以至于博奕竒玩淡然無所好盖
得之天然晚多讀釋氏書益究禪理司馬
温公博學有至行而獨不喜佛公每勸其
留意且曰所謂佛學者直貴其心術簡要
尔非必事事服習爲方外人也自以服儒
衣冠燕居講道未嘗爲沙門機警語獨於
先佛及祖師之言掇其至要而默識之大
率以正心無念爲宗自屬疾雖子孫滿前
親舊遝至初不談及身世經理後事上
顧公甚厚使人問勞日再三至又遣輔臣
至第諭意公對之一無欣戀之色及疾加
甚精神静定手足安徐聲氣不亂以至於
屬纊(家傳)
正獻公簡重清静出於天性冬月不附火夏
月不用扇聲色華耀視之漠然也范公内
翰淳夫祖禹實公之壻性酷似公後榮陽
公長壻趙仲長演嚴重有法亦實似公焉
(童蒙訓又雜志六正獻公居家夏不排䆫不揮扇冬不附火一日盛夏楊大夫瓌寳字器之將赴鎮戎)
(軍倅來辤器之乃吕氏甥視正獻爲親堂舅正獻於西䆫下烈日中公裳對坐飲酒三杯器之汗流浹背)
(正獻凝然不動正獻退公常坐堂中應婢傼軰皆在堂外不得入堂堂中唯使諸孫每有賜物不問何物)
(但一呈過置之不復問傳宣中使未嘗接坐)
正獻公燕居凝塵滿案澹然弗顧所用硯或
十數日不洗滌亦不問也平生每半年許
一變饌嘗言自吾友王深父而道德性命
之學日加益公天性清儉然居處飲食衣
服不過爲弊陋從容有常(家塾記)
正獻公爲小官時每於中庭試馬必具冠帶
而後攬轡平生未嘗行草書尤不喜人慱
曰勝則傷仁負則傷儉(家塾記)
正獻公平生未嘗較曲直聞謗未嘗辯也少
時書于座右曰不善加巳直爲受之盖其
初自懲艾也如此至和中手書東漢延篤
與李文德書于座右又書古人詩好衣不
近節士體粱糓似怕腹中書兩句于子舍
屏風(家塾記)
正獻公每事持重近厚然去就之際極於介
潔其在朝廷小不合便脫然無留意故歴
事四朝無一年不自引求去(家塾記)
正獻公爲樞密副使年六十餘矣常問太傼
寺丞吳公傳正安詩巳之所宜脩傳正曰
母敝精神於蹇淺滎陽公以爲傳正之對
不中正獻之病正獻清静不作爲患於太
簡也夲中後思得正獻問傳正時年六十
餘矣位爲執政人士皆師尊之傳正公所
奬進年纔三十餘而公見之猶相與講究
望其切瑳後來所無也滎陽公獨論其問
荅當否而不言下問爲正獻公之難盖前
輩風俗純一習與性成不以是爲難能也
(童蒙訓)
吕晦叔真大臣其言簡而意足孫莘老嘗言
𥙿陵好問且曰好問則𥙿晦叔曰好問而
𥙿不若聽德而聦人有非劉向疆聒而不
舍者吕晦叔曰劉向貴戚之卿此語可謂
忠厚然向之眷眷於漢室而不忍去則是
也至於上變論事亦可謂不知命矣(龜山語錄)
公平生以人物爲巳任好德樂善出於天性
士夫有以人物爲意者公必問其所知與
其所聞參互考實以待上求神宗嘗謂
執政曰吕公著之於人材其言不欺如權
衡之於稱物其於用人無遠邇䟽密一以
至公待之雖有舊怨亦不以屑意其論事
處物不以徇巳爲悅從衆爲難雖澹於世
利而勇於愛民簡於應接而周於慮世
上前議政事盡誠去飾博取衆人之善至
其所當守毅然不可回奪也(神道碑)
皇祐至和間司馬公名猶未甚輝赫正獻公
曰若君實者可謂實過其名也後温公隆
名盖代士無賢不肖無貴賤皆知畏而愛
之而知之衆人未知之前者龐丞相與正
獻公二人而巳(家塾記)
正獻公之在侍從也專以薦賢爲務如孫莘
老覺李公擇常王正仲存顧子敦臨程伯
淳顥張天祺戩等皆爲一時顯人(童蒙訓)
正獻公旣薦常秩後差改節嘗對伯淳有悔
薦之意伯淳曰願侍郎寧百受人欺不可
使好賢之心少替公敬納焉(童蒙訓)
公自爲小官不問生事而夫人亦好施仕寖
顯内外姻戚亦益多初爲相受賜所散至
十之九三公俸賜率以周九族家無餘積
米不足至糴以繼之(家傳)
八之一
崇政殿說書滎陽吕公
公名希哲字原明正獻公之長子以恩
𥙷官元祐中除尚書兵部員外郎充崇
政殿說書兼判登聞檢院紹聖初出知
太平州降官分司南京居和州徽宗
即位稍復舊官知單州召爲光禄少卿
以直祕閣知曹州尋奪職知相州邢州
罷爲宫祠政和中卒年七十八
正獻公居家簡重寡默不以事物經心而申
國夫人性嚴有法度雖甚愛公然教公事
事循蹈規矩甫十歲祈寒暑雨侍立終日
不命之坐不敢坐也日必冠帶以見長者
平居雖天甚熱在父母長者之側不得去
巾襪縛袴衣服唯謹行步出入無得入茶
肆酒肆市井里巷之語鄭衛之音未嘗一
經於耳不正之書非禮之色未嘗一接於
目正獻公通判潁州歐陽文忠公適知州
事焦先生千之伯強客文忠公所嚴毅方
正正獻公招延之使教諸子諸生小有過
差先生端坐召與相對終日竟夕不與之
語諸生恐懼畏伏先生方略降詞色時公
方十餘歲内則正獻公與申國夫人教訓
如此之嚴外則焦先生化導如此之篤故
公德器成就大異衆人公嘗言人生内無
賢父兄外無嚴師友而能有成者少矣(家傳)
公從安定胡先生瑗於太學與黃公履邢公
恕同舍至相友善其後遍從孫先生復石
先生介李先生覯講讀辯問又從王公安
石學安石以爲凢士未官而事科舉者爲
貧也有官矣而復事科舉是僥倖冨貴利
逹而巳學者不由也公聞之遽棄科舉一
意古學始與程先生頥俱事胡先生居並
舍公少程先生一二歲察其學問淵源非
它人比首以師禮事之楊公國寳邢公恕
皆以公故從程氏學而明道先生顥及横
渠張先生載兄弟孫公覺李公常皆與公
遊由是知見日益廣大然公亦未嘗專主
一說不私一門務略去枝葉一意涵飬直
截勁捷以造聖人專慕曾子之學盡力乎
其内者其讀經書平直簡要不爲辭說以
知言爲先自得爲本躬行爲實不尚虚言
不爲異行當時學者莫能測其深淺也(家傳)
公熙寧初監陳留稅章樞密楶方知縣事心
甚重公一日與公同坐遽峻詞色折公以
事公不爲動章歎曰公誠有德者我聊試
公爾汪輔之少有才學名所接士大夫率
遭侮慢獨於公敬服張横渠曰於蠻貊之
邦行矣於吕原明見之公嘗言我少時性
夲豪縱亦喜任俠後所以如此者皆痛自
矯揉之力公與人交誠盡年稍長者事之
少者畜之如子弟平居未嘗稱人之短居
京師舊第與衆共財一毫不取皆推與衆
正獻公常語張耒曰此子不欺闇室守官
京師不謁臺諫官遇遷轉即一見執政過
此不見也(家傳)
王公安石與正獻公既相推重而公又從之
學自嘉祐間内外事多不甚治王公與當
世諸賢務欲變更略倣前代別立法制登
進善人修建學校其所施設者公皆預聞
之矣然自秉政施設次弟往往與舊說不
合又愎諫自信動失衆心寖與公父子不
同後欲用其子雩侍講殿中乃欲先引公
公固辭乃止(家傳)
公旣不用於時而正獻公亦久在外前後筦
庫者幾十年邢恕和叔旣從宰相蔡確用
事略變新法稍用舊人欲進用公公未及
行而正獻公召元祐初正獻公廣用當世
善士人之有一善無不用也嘗以數幅紙
書當世名士姓名旣而失之後復見此紙
則所書人姓名悉用之矣正獻公嘗親書
遺公曰當世善士無不用者獨爾以吾故
不得用亦命也公夫人張氏有賢行遽取
紙視之笑曰是亦未知其子矣(家傳)
公爲說書凢二年日夕勸導人主以修身爲
夲修身以正心誠意爲主心正意誠天下
自化不假它術身不能修雖左右之人且
不能諭况天下乎(家傳)
公旣除諫官累辭未獲蘇公子瞻在邇英戲
謂公曰法筵龍象衆當觀第一義公笑而
不荅退謂范公淳父曰若辭不獲命必以
楊畏爲首時畏方在言路以險詐自任頗
爲子瞻所厚公故及之蘇公名重一時在
邇英直舍凢寫一字畫一竹石必爲同列
争求去雖吳公安詩方嚴猶争取之公獨
未嘗起觀蘇公亦不樂也(家傳)
滎陽公建中靖國間爲祕書少監時曾布不
樂其在朝諷侍御史陳次升言之以爲資
淺望輕左遷光禄少卿時豐相之初除禮
部尚書大不平之即薦滎公自代薦辭云
具官吕希哲心與道潜湛然淵静所居則
躁人化聞風則薄夫敦(雜志)
滎陽公爲郡處令公帑多畜鰒魚諸乾物及
筍乾蕈乾以待賓客以減鷄鴨等生命也
(雜志)
公雖性至樂易然未嘗假人詞色悅人以私
在邢州日劉公安世適守潞州邢潞鄰州
也公之子疑問嘗勸公與劉公書通懃懇
公曰吾素與劉往還不熟今豈可先意相
結私相附託耶卒不與書(家傳)
公晚居宿州真楊間十餘年衣食不給有至
絶糧數日者公處之晏然静坐一室家事
一切不問不以毫髮事託州縣其在和州
嘗作詩云除却借書沽酒外更無一事擾
公私閑居日讀易一爻遍考古今諸儒之
說默坐沉思隨事解釋夜則與子孫評論
古今商搉得失久之方罷(家傳)
滎陽公在淮陽時東萊公爲曹官所居廨舍
無几案以縛架上置書冊器皿之屬悉
不能具處之甚安其簡儉如此(雜志)
滎陽公晚年習静雖驚恐顛沛未嘗少動自
歷陽赴單守過山陽渡橋橋壞轎人俱墜
浮於水而滎陽公安坐轎上神色不動從
者有溺死者時徐仲車先生年幾七十矣
作我敬詩贈公曰我敬吕公以其德齒敬
之愛之何時已巳美哉吕公文在其中見
乎外者古人之風惟賢有德神相其祉何
以祝公勿藥有喜(雜志)
公之行巳務自省察校量以自進益晚年嘗
言十餘年前在楚州橋壞墮在水中時猶
覺心動數年前大病巳稍勝前今次疾病
全不動矣其自力如此(家傳)
仙源嘗言與侍講爲夫婦相處六十年未嘗
一日有面赤自少至老雖祍席之上未嘗
戲笑榮陽公處身如此而每歎范内翰以
爲不可及(雜志)
公晚年名益重遠近皆師尊之陳公瓘經由
楊州見公請公危坐堂上爲公特設六拜
請問卑恭如新學小生然見公夫人亦盡
敬致拜焉(家傳)
滎陽公與諸人云自少官守處未嘗干人舉
薦以爲後生之戒仲父舜從守官會稽人
或譏其不求知者仲父對詞甚好云勤於
職事其他不敢不(御名)乃所以求知也(童蒙訓)
滎陽公爲人處事皆有長久之計求方便之
道只如病中風人口不能言手不能書而
飬疾者乃問所欲病者既不能荅適足增
苦故公嘗教人每事作一牌子如飲食衣
裳寒熱之類及常所服藥常所作事(常所服藥)
(如理中圓之類常所作事如梳頭洗手之類及作某親等書)病者取牌子以
示人則可减大半之苦凢公爲人處事每
如是也(童蒙訓)
滎陽嘗言世人喜言無好人三字者可謂自
賊者也包孝肅尹京時民有自言以白金
百兩寄我者死矣予其子其子不肯受願
召其子予之尹召其子辭曰亡父未嘗以
白金委人也兩人相譲久之公言觀此事
而言無好人者亦可以少愧矣人皆可以
爲堯舜盖觀於巳而知之(童蒙訓)
公嘗言孝子事親湏事事躬親不可委之使
令也嘗說糓梁言天子親耕以供粢盛王
后親𧖟以供祭服國非無良農工女也以
爲人之所盡事其祖禰不若以巳所自親
者也此說最盡事親之道又說爲人子者
聽於無聲視於無形未嘗頃刻離親也事
親如天頃刻離親則有時而違天天不可
得而違(雜志)
滎陽公嘗言後生初學且湏理會氣象氣象
好時百事是當氣象者辭令容止輕重疾
徐足以見之矣不惟君子小人於此焉分
亦貴賤壽夭之所由定也(雜志)
又嘗說攻其惡無攻人之惡盖自攻其惡日
夜且自點檢絲毫不盡即不慊於心矣豈
有工夫點檢他人耶(雜志)
或問滎陽公爲小人所詈辱當何以處之公
曰上焉者知人與巳夲一何者爲詈何者
爲辱自然無忿怒心也下焉者且自思曰
我是何等人彼爲何等人若是荅他却與
此人等也如此自處忿心亦自消也(雜志)
滎陽公嘗言凢與交遊書問其父祖知名於
世者湏避其名諱凢作書湏先思及書之
於几然後作書文潞公與故舊欵接一坐
未嘗犯其父祖名諱(雜志)
七之二
參政范文正公
公名仲淹字希文蘇州吴縣人中進士
第歷廣德軍司理監泰州鹽稅以晏元
獻公薦爲袐閣校理天聖中通判河中
府召爲右司諫出知睦州徙蘇州就拜
天章閣待制權知開封府落職知饒州
徙潤州越州復召爲待制知永興軍會
夏竦爲陜西經略安撫招討使進公龍
圖閣直學士以副之兼知延州降知耀
州徙慶州環慶路經略安撫緣邊招討
使改邠州觀察使辭不拜進樞密直學
士會復置陜西四路安撫經略招討使
詔公與韓公琦開府涇州元昊請和召
拜樞密副使除參知政事自請行邊未
還以資政殿學士爲陜西四路安撫使
知邠州以疾請鄧州徙杭州遷戸部侍
郎徙青州會病甚請潁州未至而薨年
六十四
公生二歲而孤母夫人貧無依再適長山朱
氏旣長知其世家感泣去之南都入學舍
掃一室晝夜講誦其起居飲食人所不堪
而公自刻益苦居五年大通六經之旨爲
文章論說必夲於仁義(歐陽公撰神道碑又遺事云公處南都學舍)
(晝夜苦學五年未嘗解衣就寢夜或昏怠輒以水沃面往往饘粥不充日&KR0628;始食同舍生或饋珍膳皆拒)
(不受又東軒筆錄云公少與劉某同上長白山僧舍脩學惟煑粟米二升作粥一器經宿遂凝刀畫爲)
(四塊早晚取二塊斷虀十數莖汁半盂入少鹽煖而㗖之如此者三年)
范公少冒朱姓舉學究且甚尫瘠嘗同衆客
見諫議大夫姜遵遵素以剛嚴著名與人
不𣢾曲衆客退獨留范公引入中堂謂其
夫人曰朱學究年雖少竒士也它日不唯
爲顯官當立盛名於世參坐置酒待之如
骨肉人莫測其何以知之也年二十餘始
改科舉進士(記聞)
公以進士解褐爲廣德軍司理參軍日抱具
獄與太守争是非守盛怒臨之公不爲屈
歸必記其往復辨論之語于屏上比去至
字無所容貧止一馬鬻馬徒步而歸(汪藻撰祠堂記)
通泰海州皆濱海舊日潮水皆至城下土田
斥鹵不可稼穡范文正公監西溪倉建白
於朝請築捍海堤於三州之境長數百里
以衛民田朝廷從之以文正爲興化令專
掌役事發通泰楚海四州民夫治之旣成
民至今饗其利興化之民往往以范爲姓
(記聞)
晏丞相殊留守南京范公遭母憂寓居城下
晏公請掌府學范公常宿學中訓督學者
皆有法度勤勞恭謹以身先之夜課諸生
讀書寢食皆立時刻往往潜至齋舍詗之
見有先寢者詰之其人紿云適疲倦暫就
枕耳問未寢之時觀何書其人亦妄對則
取書問之其人不能對乃罰之出題使諸
生作賦必先自爲之欲知其難易及所當
用意亦使學者凖以爲法由是四方從學
者輻湊其後宋人以文學有聲名於埸屋
朝廷者多其所教也(記聞)
范公服中上宰相書言朝政得失及民間利
病凢萬餘言王曾見而偉之時晏殊亦在
京師薦一人爲館職曾謂殊曰公知范仲
淹捨不薦而薦斯人乎巳爲公置不行宜
更薦仲淹也殊從之遂除館職頃之冬至
立仗禮官定議欲媚章獻太后請天
子帥百官獻壽於庭范公奏以爲不可晏
殊大懼召公責怒之以爲狂公正色抗言
曰仲淹受明公誤知常懼不稱爲知己羞
不意今日更以正論獲罪於門下也殊慙
無以應(記聞又神道碑云當太后臨朝時以至日大會前殿上將率百官爲壽有司)
(巳具公上䟽言天子無北面且開後世弱人主以強母后之漸其事遂巳東坡志林云先君奉詔脩)
(太常因革禮求之故府朝正案牘具在考其始末無諫止之事而有巳行之明驗質之於文忠公公曰范)
(公實諫而卒不從墓碑誤也當以案牘爲正今按涑水記聞亦但云奏以爲不可而不言見從與否則)
(蘇公所記疑若可信但諸書皆云冬至而蘇公獨云朝正則誤也)
又上書請還政天子不報出通判河中府
及太后崩召拜右司諫時言事者希旨
多求太后時事欲深治之公獨以謂
太后受託先帝保佑聖躬宜掩其小故
以全大德初太后有遺命立楊太妃代
爲太后公諫曰太后母號也自古無代立
者繇是罷其冊命(神道碑)
是歲大旱蝗詔公奉使安撫江淮還以太平
州貧民所食烏昧草進呈乞宣示六宫戚
里用抑奢侈(澠水燕談)
郭皇后廢率諫官御史伏閤争不能得貶知
睦州又徙蘇州歲餘即拜天章閣待制召
還益論時政闕失而大臣權倖多忌惡之
居數月以公知開封府素號難治公治有
聲事日益簡暇則益取古今治亂安危爲
上開說又爲百官圖以獻曰任人各以其
材而百職脩堯舜之治不過此也因指其
遷進遲速次序曰如此而可以爲公可以
爲私亦不可以不察由是吕丞相怒至交
論上前公求對辨語切坐落職知饒州
(神道碑〇又塵史云公尹京時有内侍怙勢作威傾動中外公抗䟽列其罪䟽欲上家所藏書有言兵者)
(悉焚之仍戒其子曰我上䟽言斥君側霄人必得罪以死我旣死汝軰勿復仕䆠但於墳側教授爲業䟽)
(奏嘉納爲罷黜内侍云又澠水燕談云公貶饒州謝表云此而爲郡陳優優布政之方必也立朝增蹇)
(蹇匪躬之節天下歎公至誠許國始終不渝不以進退易其守也)
趙元昊反河西上復召相吕公乃以公爲
陜西經略安撫副使遷龍圖閣直學士是
時新失大將延州危公請自守鄜延捍賊
乃知延州元昊遣人遺書以求和公以謂
無事請和難信且書有僣號不可以聞乃
自爲書告以逆順成敗之說甚辨坐擅復
書奪一官知耀州未逾月徙知慶州旣而
四路置帥以公爲環慶路經略安撫招討
使公爲將務持重不急近功小利於延州
築清澗城墾營田復承平永平廢寨熟羌
歸業者數萬戶於慶州城大順以據要害
奪賊地而耕之又城細腰胡盧於是明珠
滅臧等大族皆去賊爲中國用自邊制久
隳至兵與將常不相識公始分延州兵爲
六將訓練齊整諸路皆用以爲法公之所
在賊不敢犯人或疑公見敵應變爲如何
至其城大順也一旦引兵出諸將不知所
向軍至柔遠始號令告其地處使往築城
至於版築之用大小畢具而軍中初不知
賊以騎三萬來争公戒諸將戰而賊走追
勿過河巳而賊果走追者不渡而河外果
有伏賊旣失計乃引去於是諸將皆服公
爲不可及公待將吏必使畏法而愛己所
得賜賚皆以上意分賜諸將使自爲謝
諸蕃質子縱其出入無一人逃者蕃酋來
見召之卧内屏人徹衛與語不疑居邊二
歲士勇邊實恩信大洽乃决策謀取橫山
復靈武而元昊數遣使稱臣請和上亦
召公歸矣(神道碑〇又名臣傳云仲淹領延安閱兵選將日夕訓練又請戒諸路養兵畜)
(銳母得輕動夏人聞之相戒曰無以延州爲意今小范老子腹中自有數萬兵甲不比大范老子可欺也)
(戎人呼知州爲老子大范謂雍也在慶州請以种世衡守環州招屬羌千餘帳久之王師再敗於定川仲)
(淹晝夜領兵赴援賊遂遁去初關輔人心動搖及仲淹兵出號令嚴明人心遂安上聞定川之敗頗以)
(西方爲憂謂近臣曰得仲淹出援可無慮及聞其出師甚喜〇又澠水燕談云范文正公帥邠延涇慶四)
(郡威德著聞夷夏聳服熟戶蕃部率稱曰龍圖老子至於元昊亦以此呼之又龍川志云宋公序爲參)
(知政事欲傾宰相吕申公而未得其要吕公覺之會范公擅焚元昊國書而以私書復之事至朝廷諸公)
(議之申公謬謂大不可公序信之亟於上前乞斬范公申公徐救之公序倉猝失措相次以事罷去范)
(氏子弟至今恨之)
仁宗時西戍方熾韓魏公爲經略招討副使
欲五路進兵以襲平夏時范文正公守慶
州堅持不可是時尹洙爲經略判官一日
將命至慶州約范公以進兵范公曰我師
新敗士卒氣沮當自謹守以觀其變豈可
輕兵深入耶以今觀之但見敗形未見勝
勢也洙歎曰公於此乃不及韓公也韓公
嘗云大凢用兵當先置勝敗於度外今公
乃區區過謹此所以不及韓公也范公曰
大軍一動萬命所懸而乃置於度外仲淹
不見其可洙議不合遽還魏公遂舉兵入
界次好水川元昊設覆全師䧟没大將任
福死之魏公遽還至半塗而亡者父兄妻
子數千人號於馬首皆持故衣紙錢招䰟
而哭曰汝昔從招討出征今招討歸而汝
死矣汝之䰟識亦能從招討以歸乎旣而
哀慟聲震天地魏公不勝悲憤掩泣駐馬
不能前者數刻范公聞而歎曰當是時難
置勝敗於度外也(東軒筆錄)
仲淹與韓琦叶謀必欲收復靈夏橫山之地
邊上謠曰軍中有一韓西賊聞之心骨寒
軍中有一范西賊聞之驚破膽元昊大懼
遂稱臣(名臣傳)
初西人藉爲鄕兵者數萬旣而黥以爲軍唯
公所部但刺其手公去兵罷獨得復爲民
其於兩路旣得熟羌爲用使以守邊因徙
屯兵就食内地而紓西人饋輓之勞其所
設施去而人德之與守其法不敢變者至
今尤多(神道碑)
自公坐吕公貶群士大夫各持二公曲直吕
公患之凡直公者皆指爲黨或坐竄逐及
吕公復相公亦再起被用於是二公驩然
相約勠力平賊天下之士皆以此多二公
然朋黨之論遂起而不能止上旣賢公
可大用故卒置群議而用之(神道碑又邵氏聞見錄曰歐)
(陽公作碑如此文正之子堯夫以爲不然從歐陽公辨不可則自削去驩然勠力等語歐陽公殊不樂謂)
(蘇明允云范公碑爲其子弟擅於石夲改動文字令人恨之〇又龍川志曰范文正公篤於忠亮雖喜功)
(名而不爲朋黨早歲排吕申公勇於立事其徒因之矯厲過直公亦不喜也自饒州還朝出領西事恐申)
(公不爲之地無以成功乃爲書自咎解仇而去故歐陽公爲文正神道碑言二公晚年歡然相得由此故)
(也後生不知皆咎歐陽公予見張公言之乃信)
公爲參知政事每進見上必以太平責之
公歎曰上之用我者至矣然事有先後
而革弊於久安非朝夕可也旣而上再
賜手詔趣使條天下事又開天章閣召見
賜坐授以紙筆使䟽于前公惶恐避席始
退而條列時所宜先者十數事上之其詔
天下興學取士先德行不專文辭革磨勘
例遷以別能否减任子之數而除濫官用
農桑考課守宰等事方施行而磨勘任子
之法僥倖之人皆不便因相與騰口而嫉
公者亦幸外有言喜之爲佐佑會邊奏有
警公即請行乃以公爲河東陜西宣撫使
至則上書願復守邊即拜資政殿學士知
邠州兼陜西四路安撫使其知政事纔一
歲而罷有司悉奏罷公前所施行而復其
故言者遂以危事中之賴上察其忠不
聽是時夏人巳稱臣公因以疾請鄧州(神道)
(碑又龍川志云范公以參知政事出使吕公巳老居鄭范公往見之吕公欣然相與語終日問曰何爲)
(亟去朝廷范公言欲經制西事耳吕公曰經制西事莫如在朝廷之爲便范公爲之愕然〇又東軒筆錄)
(亦載此事云吕公問何爲遽出范公曰暫往經撫兩路事畢即還矣吕公曰參政此行必蹈危機豈復再)
(入范公遂去未還而有邠州之命)
慶曆四年四月戊戍上與執政論及朋黨
事參知政事范仲淹對曰方以類聚物以
群分自古以來邪正在朝未嘗不各爲一
黨不可禁也在聖鑒辨之耳誠使君子相
朋爲善其於國家何害(記聞)
慶曆中劫盗張海橫行數路將過高郵知軍
晁仲約度不能禦喻軍中冨民出金帛具
牛酒使人迎勞且厚遺之海悅徑去不爲
暴事聞朝廷大怒時范文正公在政府冨
鄭公在樞府鄭公議欲誅仲約以正法范
公欲宥之争於上前冨公曰盗賊公行
守臣不能戰又不前守而使民醵錢遺之
法所當誅也不誅郡縣無復肯守者矣聞
高郵之民疾之欲食其肉不可釋也范公
曰郡縣兵械足以戰守遇賊不禦而又賂
之此法所誅也今高郵無兵與械雖仲約
之義當勉力戰守然事有可恕戮之恐非
法意也小民之情得醵出財物而免於殺
掠理必喜之而云欲食其肉傳者過也
仁宗釋然從之仲約由此免死旣而冨公
愠曰方今患法不舉方欲舉法而多方沮
之何以整衆范公密告之曰祖宗以來
未嘗輕殺臣下此盛德之事柰何欲輕壞
之且吾與公在此同僚之間同心者有幾
雖上意亦未知所定也而輕導人主以
誅戮臣下它日手滑雖吾軰亦未敢自保
也冨公終不以爲然及二公迹不安范公
出按陜西冨公出按河北范公因自乞守
邊冨公自河北還及國門不許入未測朝
廷意比夜徬徨不能寐遶床歎曰范六丈
聖人也(龍川志又遺事亦載此事但云淮南盗王倫與此不同又載公與冨公争於上)
(前之語曰寇至無備若守臣死之則民盡塗炭今吏雖不死節而民之完者數萬家誠國家實事所存不)
(細乃與有備而縱賊者例行誅罰恐非陛下寧失不經之意退至政事堂昌言曰朝廷異時以四方無)
(事不肯爲郡縣設備吏敢以治城隍閱兵卒爲請者以狂妄坐之一旦事生不虞吾軰不自引咎專以死)
(責外臣誠有愧於青史也)
公爲參政與韓冨二樞並命銳意天下之事
患諸路監司不才更用杜𣏌張昷之軰公
取班簿視不才監司每見一人姓名一筆
勾之以次更易冨公素以丈事公謂公曰
十二丈則是一筆焉知一家哭矣公曰一
家哭何如一路哭耶遂悉罷之(遺事)
歐陽脩余靖蔡襄王素爲諫官時謂之四諫
四人力引石介執政欲從之時范公爲參
知政事獨曰介剛正天下所聞然性亦好
異使爲諫官必以難行之事責人君以必
行少拂其意則引裾折檻叩頭流血無所
不爲主上冨春秋無失德朝廷政事亦
自脩舉安用如此諫官也諸公伏其言而
罷(東軒筆錄)
慶曆中議㢮茶鹽之禁及减商稅范文正以
爲不可茶鹽商稅之入但分减商賈之利
耳行於商賈未甚有害也今國用未减歲
入不可闕旣不取之於山澤及商賈湏取
之於農與其害農孰若取之於商賈今爲
計莫若先省國用國用有餘當先寬賦役
然後及商賈㢮禁非所當先也其議遂寢
(筆談)
皇祐二年吴中大飢殍殣枕路是時范文正
公領浙西發粟及募民存餉爲術甚備吴
人喜競渡好爲佛事公乃縱民競渡太守
日出宴于湖上自春至夏居民空巷出遊
又召諸佛寺主首諭之曰飢歲工價至賤
可以大興土木之役於是諸寺工作鼎興
又新敖倉吏舍日役千夫監司奏劾杭州
不恤荒政嬉遊不節及公私興造傷耗民
力公乃自條叙所以宴遊及興造皆欲以
發有餘之財以惠貧者貿易飲食工技服
力之人仰食於公私者日無慮數萬人荒
政之施莫此爲大是歲兩浙惟杭州晏然
民不流徙皆公之惠也歲飢發司農之粟
募民興利近歲遂著爲令旣巳恤飢因之
以成就民利此先王之美澤也(筆談)
范文正公鎮青社會河朔艱食青之輿賦博
州置場納青民大患輦置之苦公戒民納
價每㪷三鍰給抄與之以書與博守遣官
輓金詣博坐倉以倍價招之齎巨榜數道
介其境則張之且戒曰郡不假廪則寄僧
舍可也至則貿者山積不五日遂足而博
斛亦衍斛金尚餘數千緡按等差給還之
青民因立像祠焉(東齋記事)
韓魏公言章得象在中書時方天下多弊事
且有西鄙之患每與希文彦國以文字至
兩府輙閉目不應彦國憤惋欲悖之希文
惜大體不許也(魏公別錄)
韓魏公言希文嘗與吕申公論人物申公曰
吾見人多矣無有節行者希文曰天下固
有人但相公不知爾以此意待天下士宜
乎節行者之不至也(魏公別錄)
范文正言息盗賊誅姦雄浩然無憂乃所以
爲身謀若未能如是雖州里不可保七尺
之軀無所措於天地間矣(胡氏傳家錄)
公言幕府辟客須可爲己師者乃辟之雖朋
友亦不可辟蓋爲我敬之爲師則心懷尊
奉每事取法於我有益耳(遺事)
范文正公曰吾遇夜就寢即自計一日食飲
奉養之費及所爲之事果自奉之費與所
爲之事相稱則鼾鼻孰寐或不然則終夕
不能安眠明日必求所以稱之者(聞見後錄)
公之子純仁娶婦將歸或傳婦以羅爲帷幔
者公聞之不悅曰羅綺豈帷幔之物耶吾
家素清儉安得亂吾家法敢持至吾家當
火於庭(遺事)
公旣貴常以儉約率家人且戒諸子曰吾貧
時與汝母養吾親汝母躬執㸑而吾親甘
旨未嘗充也今而得厚禄欲以養親親不
在矣汝母又巳早世吾所最恨者忍令若
曹饗冨貴之樂也(遺事)
公爲吏部員外郎出守時有三婢及官大歷
二府以至于薨凢十年不增一人亦未嘗
易也(遺事)
公在杭州子弟以公有退志乘間請治第洛
陽樹園圃以爲逸老之地公曰人苟有道
義之樂形骸可外况居室哉吾今年踰六
十生且無幾乃謀樹第治圃頋何待而居
乎吾之所患在位高而艱退不患退而無
居也且西都士大夫園林相望爲主人者
莫得常遊而誰獨障吾遊者豈必有諸已
而後爲樂耶俸賜之餘宜以賙宗族若曹
遵吾言母以爲慮(遺事)
橫渠張先生言嘗有欲爲公買綠野堂者公
不肯在唐如晉公者是可尊也一旦取其
物而有之如何得安寧使耕壞及它人有
之己則不可取也(程氏遺書)
公語諸子弟曰吾吴中宗族甚衆於吾固有
親疎然吾袒宗視之則均是子孫固無親
疎也吾安得不恤其飢寒哉且自祖宗來
積德百餘年而始發於吾得至大官若獨
饗冨貴而不恤宗族異日何以見祖宗地
下今亦何顔以入家廟乎故恩例俸賜常
均族人并置義田宅云(遺事)
范文正公輕財好施尤厚於族人旣貴於姑
蘇近郭買良田數千畒爲義㽵以養群從
之貧者擇族人長而賢者一人主其出納
人日食米一升歲衣縑一匹嫁娶喪葬皆
有贍給聚族人僅百口公殁逾四十年子
孫賢令至今奉公之法不敢廢弛(見澠水燕談)
范文正公自政府出歸姑蘇焚黃搜外庫惟
有絹三千匹令掌吏錄親戚及閭里知舊
自大及小散之皆盡曰宗族鄕黨見我生
長幼學壯仕爲我助喜我何以報之哉(巵史)
公以朱氏長育有恩常思厚報之及貴用南
郊所加恩乞贈朱氏父太常博士曁諸子
皆公爲葬之歲別爲饗祭朱氏它子弟以
公廕得𥙷官者三人(遺事)
范文正公在睢陽遣堯夫到姑蘇般麥五百
斛堯夫時尚少旣還舟次丹陽見石曼卿
問寄此久如曼卿曰兩月矣三喪在淺土
欲葬之而北歸無可與謀者堯夫以所載
麥舟付之單騎自長蘆捷徑而去到家拜
起侍立良久文正曰東吴見故舊乎曰曼
卿爲三喪未舉方留滯丹陽時無郭元振
莫可告者文正曰何不以麥舟與之堯夫
曰巳付之矣(冷齋夜話)
范文正公守邠州暇日帥僚属登樓置酒未
舉觴見衰絰數人營理喪具者公亟令詢
之乃寄居士人卒於邠將出殯近郊賵歛
棺椁皆所未具公憮然即徹宴席厚賙給
之使畢其事坐客感歎有泣下者(記聞)
公爲人作銘文未嘗受遺後作范忠獻銘其
子欲以金帛謝拒之乃獻以所蓄書畫公
悉不收獨留道德經而還書戒之曰此先
君所藏世之所寳仲淹切爲宗家惜之母
爲人得也
晏元獻公判南京范希文以大理寺丞丁憂
權掌西監一日晏謂范曰吾一女及笄仗
君爲我擇壻范曰監中有二舉子冨臯張
爲善皆有文行它日皆至卿輔並可壻也
晏曰然則孰優范曰冨脩謹張疎俊晏曰
唯即取冨臯爲壻後改名即冨公弼也爲
善後亦更名方平云(筆錄)
公與南都朱某相善朱且病公視之謂公曰
某常遇異人得變水銀爲白金術吾子幼
不足傳今以傳君遂以其方并藥贈公公
不納強之乃受未嘗啓封後其子宷長公
教之義均子弟及宷登第乃以所封藥并
其術還之(遺事)
昔錢尚書遹爲洪州職官緣事過鄱陽見彭
器資值月朔有衣冠數十軰來見彭公設
拜各人進問起居而退錢在書齋中窺見
甚訝之因問公此軰何人公曰皆鄕里後
進子弟也錢曰今它處後進必居於位或
與先生並行何以有此公曰昔范希文自
京尹謫守是邦其爲政以名教厚俗敦尚
風義爲先州人仰慕咸傾嚮之遂以成俗
故至今爲尊長者以父兄自處而不辭後
進以子弟自任而不敢忽久之不變也此
大賢臨政之效可以爲法(見胡氏傳家錄)
公少有大節其於冨貴貧賤毀譽歡戚不一
動其心而慨然有志於天下常自誦曰士
當先天下之憂而憂後天下之樂而樂也
其事上遇人一以自信不擇利害爲趨捨
其有所爲必盡其方曰爲之自我者當如
是其成與否有不在我者雖聖賢不能必
吾豈苟哉(神道碑)
公爲人外和内剛樂善汎愛喪其母時尚貧
終身非賓客食不重肉臨財好施意豁如
也及退而視其私妻子僅給衣食其爲政
所至民多立祠畫像其行已臨事自山林
處士里閭田野之人外至夷狄莫不知其
名字而樂道其事者甚衆(神道碑)
蘇軾序公文集曰古之君子如伊尹太公管
仲樂毅之流其王霸之略皆素定於畎畒
中非仕而後學者也淮隂侯見高帝於漢
中論劉項短長畫取三秦如指諸掌及佐
帝定天下漢中之言無一不酬者諸葛孔
明卧草廬中與先主論曹操孫權規取劉
璋因蜀之資以争天下終身不易其言此
豈口傳耳受嘗試爲之而僥倖其或成哉
公在天聖中居大夫人憂則巳有憂天下
致太平之意故爲萬言書以遺宰相天下
傳誦至用爲將擢爲執政攷其平生所爲
無出此書者今其集二十卷其於仁義禮
樂忠信孝悌蓋如飢渴之於飲食欲湏臾
忘而不可得如火之熱如水之濕蓋其天
性有不得不然者雖弄翰戲語率然而作
必歸於此故天下信其誠争師尊之孔子
曰有德者必有言非有言也德之發於口
者也又曰我戰則克祭則受福非能戰也
德之見於怒者也
張横渠謂范文正才氣老成(程氏遺書)
