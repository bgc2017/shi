十二之二
樞密王公
公名巖叟字彦霖大名清平人舉明經
調眞定府欒城縣主簿韓魏公留守北
京辟管勾國子監又辟管勾安撫司機
宜文字監晉州折博煉塩務知定州安
喜縣哲宗登極除監察御史元祐元
年遷左司諫侍御史出知齊州復召爲
起居舍人四年除中書舍人權吏部侍
郎樞密都承旨知開封府六年拜樞密
直學士簽書樞密院事以端明殿學士
知鄭州徙河陽薨年五十一
嘉祐六年仁宗患詞賦浸淫經術不明初
置明經科公年十八州舉省試御前皆第
一熙寧中韓忠獻公留守北京一見異之
辟以爲屬(張芸叟撰墓誌)
近臣被詔薦御史意屬公而未及識或謂公
曰可一往見之公笑曰此所謂呈身御史
也卒不見(墓誌)
除監察御史時六察尚未得言事公以謂旣
處言職不得不言入臺之次日即上書論
社稷安危之計在從諫用賢不可以小利
失民心且言河北搉塩之法尚行民受其
弊下貧不復得食因錄大名刻石仁宗
詔書以進且言河北天下根夲自祖宗
以來推此以爲惠願復塩法如故其後出
守齊州復請河北之法行之京東是時方
下詔求疾苦四方之人争以其情赴愬所
由憚於省錄頗致壅塞公言不問則巳言
則必行之不然四方之人必謂陛下以
空言說之後有詔令孰肯取信(墓誌)
𥙿陵復土使者還朝以定策自居公言陛
下之立以子繼父百王不易之道太皇
太后先定於中而渠敢貪天自言定策及
論執政有才輕行薄廉隅不脩好爲俳諧
侵侮在位隂相交結共持威福者章十餘
上卒皆罷之(墓誌)
元祐元年遷左司諫一日並命執政其間有
不恊士望者公方權給事中即繳錄黃并
以諫職上䟽旣而命復下者再遂不由門
下省以出公請對言益切退就閤門復上
章論之繼降手詔俾速書讀中語甚峻公
持之愈急復上䟽云臣爲諫官旣當言承
乏給事又當駮非臣好爲高論喜忤大臣
且命令斜出尤損紀綱凢八上章命竟寢
(墓誌)
又言三省胥徒歲累優秩月饗厚禄朝廷每
舉一事則論功計賞不知平日禄賜將焉
用之姑息相承以至於此望飭勵大臣杜
抑徼倖復講治平巳前條格循用即詔近
臣裁爲十七條今遵行之(墓誌)
九月除侍御史左右正言久闕公上䟽國朝
倣近古之制諫官置纔六人方之先王巳
爲少今復缺而不𥙷臣所未喻豈以謂治
道已清而無事於言耶人材難稱不若虚
其位耶二者皆非臣所望於今日也願詔
𥙷諫臣無今久虚其職(墓誌)
公以起居舍人入侍邇英司馬康侍講洪範
至乂用三德上曰只此三德爲更有德時
天子恭默思道敬(御名)未言公喜聞德音因
欲風諫退而上書曰陛下旣能審而問
之必能體而行之三德者人君之大夲得
之則治失之則亂不可須臾去者三數雖
少推而擴之足以盡天下之要陛下誠
能用以脩巳安人則堯舜三代之盛可坐
致也臣職備史官敬巳書之於冊以示萬
世(墓誌)
滕元發自太原易許昌公封還詞頭言進退
帥臣理當重(御名)今以走馬承受一言便易
邊帥使後人畏憚不自保此風浸長非委
任安邊之福命遂寢(墓誌)
館伴大遼賀正旦使使者耶律寬求觀元會
儀公曰此非夷狄所宜知止錄笏記與之
寬不敢求(墓誌)
爲樞密都承旨湖北諸蠻互出擾邊無有寧
歲公請專以疆事委荆南唐義問遂自草
檄文喻義問以朝廷方敦尚恩信勿爲徼
倖功賞之意其後終底緝寧(墓誌)
權知開封府舊以推判官分左右廳二人共
治一事每有異同或至累日不决官吏疲
於咨禀罪人困於留繫公至首立逐官分
治之法人各自伸事以無壅遂著爲令(墓誌)
公常謂天下積欠多名催免不一公私費擾
乞隨等第立多寡爲催法朝廷乃立定五
年十料之令(墓誌)
凢京城偷者所聚謂之大房多在僻遠每區
容數十百人囊槖淵藪有不勝究者公密
令掩捕毀徹隨情處决遂以無盗居民開
戶而寢供備庫使曹讀以其物産貿易萬
緡市儈稽違逾年止輸其半讀盡力無可
頼一日開戶外有錢聲償數皆足讀怪念
之詢其由乃曰王公今日知府矣公治開
封不爲精神智力如在無事小郡者而老
姦吏自然畏栗至不敢欺
六年二月拜樞密直學士簽書樞密院事曲
謝延和太皇太后諭曰知卿材望故不
次進用公遜謝而進曰陛下聽政以來
納諫從善務合人心所以朝廷清明天下
安静願信之勿疑守之勿失則宗社千萬
世之福也用人之際望更加審邪正難辨
辨之少差治亂所繫(繫年錄載此語甚詳又云太母曰此事裏面常說與)
(官家只爲官家未苦理會得卿更說與官家因少進而西)又少進而西曰陛
下今日進聖學者正欲理會邪正两字正
人在朝則朝廷安人君無過舉天下平治
邪人一進則朝廷便有不安之象非謂一
人便能如此乃其類應之者衆上下蒙蔽
人主無由得知不覺養成禍患爾二聖
深然之公又進曰或聞有以君子小人參
用之說告陛下者不知果有之否此乃
欲深誤陛下也自古君子小人無參用
之理聖人唯說君子在内小人在外則成
泰小人在内君子在外則成否小人旣進
君子不肯與小人争進自然稍稍引去君
子與小人競進則危亂之基也此際不可
不察幸陛下常用心於此邇英進讀
仁宗知人事公曰人主常欲虚心平意無
所偏係觀事以理則事之是非人之邪正
自然可見(墓誌)
因侍講筵奏曰陛下退朝無事不知何以
消日應曰看文字對曰陛下以讀書爲
樂天下幸甚大抵聖賢之學非造次可成
須在積累積累之要在專與勤屏絶它好
始可謂之專久而不倦始可謂之勤四字
是積學之要願陛下特留聖意應而退
(繫年錄)
初夏人遣使入貢及爲境上之議旣定時日
復多不至我去彼來數數勞苦公請預戒
邊臣一不至則勿復應自爾夏人來者未
嘗愆期(墓誌)
同進呈熙河延安二捷報子由躐而前曰近
日邊奏稍頻西人意在得二堡今盛夏猶
如此入秋可虞不若早商量了當意在與
之也微仲曰不可國家歲以二十五萬銀
絹賜與在西國當一百萬豈可受侵凌亦
須恩威並行余曰形勢之地豈可輕議棄
與不知與後保得後來不更要否簾中曰
夷狄無厭劉相亦曰無厭余曰不可一向
示弱師朴曰看道理如何遂下初蘭州界
有質孤勝如两堡自元祐講和畫界當在
我地而西人力争蓋兼形勢膏腴之利失
之則蘭州熙河遂危故以爲不可棄獨延
帥意在與之子由自執憲主延帥議故進
說如此(繫年錄墓誌云二堡乃充國留屯之所)
六年夏賊數萬寇定西之東通遠之北壞七
厓巉堡虜居人轉寇涇原及河外鄜府州
衆至十萬熙帥范育偵伺夏人右廂種落
大底趣河外三䟽請乘此進堡砦築龕谷
勝姑相照定西而東徑隴諾城衆議未一
或欲以七巉經毀之地皆與之公言甚力
以爲不可與賊計得行後患未巳且損事
體取輕夷狄因請遣官諭熙帥即遣戶部
員外郎穆衍行視築定遠以據要害其調
發軍馬支費錢粮帥司一切得從便宜不
必中覆定遠旣成物論爲當皆公之力也
(墓誌)
儲祥宫成太皇太后諭曰先帝以皇嗣
難立有此志願今太皇與皇帝出閤
中物營之以成先帝之志公進曰陛
下不煩官不勞民眞盛德之美然自古
人君常以土木爲戒此宫旣成它日願勿
復爲也宫成將肆赦公曰天禧中祥源成
治平中醴泉成皆無赦旣對又曰古人至
有垂死諫君無赦者此可見赦無益於聖
治也(墓誌)
時選后久未决一日奏事畢太皇太后諭
執政曰今得狄諮女年命似便然爲是庶
出過房事須評議公進曰按禮經問名篇
女家荅曰臣女夫婦所生及外氏官諱不
識今者狄氏將何辭以進太皇太后深
以爲然議遂寢旣降制定選今皇后太
皇太后諭曰皇帝選得賢后有内助之
功不是小事公對曰内助雖是后事其如
正家須在皇帝聖人言正家而天下定
正當(御名)之於始太皇太后以公言語
上曰正家須在皇帝如是者再旣退公
乃取歴代后事迹可以爲法者成書一卷
曰中宫懿範上之(墓誌)
邇英進讀寳訓至節費公曰凢言節用非謂
偶節一事便能有濟要當每事以節儉爲
意則積久累日國用自饒(墓誌)
公内剛外和志其大而略其細或以不義加
已不寘念也見欺君害民者雖前有鼎鑊
必與之較故立朝廷進說無所回隱不䘏
已私其人居朝廷執政柄在人望風聽命
之不暇公直前犯之雖司馬温公亦爲之
言曰吾寒心栗齒憂在不測而公處之自
如至于再三或累十數章必行其言然後
已(墓誌)
公於學無所不窺詩易春秋皆有傳記漢唐
諸史略舉成誦動數百言其爲文閎深含
暢語省而理該尤深得制誥體然平居未
嘗見露文采而矜知聞也(墓誌)
彦霖父子皆魏公之客魏公薦彦霖爲屬韓
康公代魏公欲留彦霖謝曰巖叟魏公之
客不願出它門也士君子稱之(聞見錄)
五朝名臣言行錄卷第三之一
丞相向文簡公
公名敏中字常之開封人登進士第通
判吉州除左司諫知制誥權判大理寺
出知廣州召還爲樞密直學士未幾拜
右諫議大夫同知樞密院事咸平初以
兵部侍郎參知政事四年進同平章事
出知永興軍爲鄜延路緣邊安撫使知
河南府封泰山祀汾隂皆爲留守五年
復拜同平章事天禧三年薨年七十二
太宗飛白書張詠向敏中二人名付中書曰
二人者名臣爲朕記之向公自員外郎爲
諫議知樞密院止百餘日咸平四年除平
章事後坐事出知永興駕幸澶淵手賜密
詔盡付西鄙得便宜從事公得詔藏之視
政如常會邦人大儺有告禁卒欲倚儺爲
亂者密使麾兵被甲衣袍伏廡下幕中明
日盡召賓僚兵官置酒縱閱無一人預知
者命儺入先令馳騁於中門外後召至階
公振𬒮一揮伏卒齊出盡擒之果各懷短
刃即席誅之勦訖屏屍亟命灰沙埽庭張
樂宴飲賓從股慄(歸田錄)
眞宗時向文簡除右僕射麻下日李昌武爲
翰林學士當對上謂之曰朕自即位以
來未嘗除僕射今日以命敏中此殊命也
敏中應甚喜對曰臣今日早候對亦未知
宣麻不知敏中何如上曰敏中門下今
日賀客必多卿往觀之明日却對來勿言
朕意也昌武候丞相歸乃往見丞相方謝
客門闌悄然無一人昌武與向親徑入見
之徐賀曰今日聞降麻士大夫莫不歡慰
朝野相慶公但唯唯又曰自上即位未
嘗除端揆此非常之命自非勲德隆重眷
倚殊越何以至此公復唯唯終不測其意
又歴陳前世爲僕射者勲勞德業之盛禮
命之重公亦唯唯卒無一言旣退復使人
至庖厨中問今日有無親戚賓客飲宴者
亦寂無一人明日再對上問昨日見敏
中之意何如乃具以所見對上笑曰向
敏中大耐官職(筆談)
向相在西京有僧暮過村民家求寄止主人
不許僧求寢於門外車箱中許之夜中有
盗入其家自墻上扶一婦人并囊衣而出
僧適不寐見之自念不爲主人所納而強
求宿今主人亡其婦及財明日必執我詣
縣矣因夜亡去不敢循故道走荒草中忽
墮眢井則婦人已爲人所殺先在其中矣
明日主人搜訪亡財及子婦屍得之井中
執以詣縣掠治僧自誣云與子婦姦誘與
俱亡恐爲人所得因殺之投井中暮夜不
覺失足亦墜其中贓在井傍亡失不知何
人所取獄成言府府皆不以爲疑獨敏中
以贓不獲疑之引僧詰問數四僧服罪但
言某前生當負此人死無可言者敏中固
問之僧乃以實對敏中因密使吏訪其賊
吏食於村店店嫗聞其自府中來不知其
吏也問之曰僧某者其獄何如吏給之曰
昨日已笞死於市矣嫗嘆息曰今若獲賊
則何如吏曰府巳誤决此獄矣雖獲賊亦
不敢問也嫗曰然則言之無傷矣婦人者
乃此村少年某甲所殺也吏曰其人安在
嫗指示其舍吏就舍中掩捕獲之案問具
服并得其贓一府咸以爲神(記聞)
敏中爲柴氏所訟罷相出鎮時舊相出鎮者
多不以吏事爲意寇萊公雖有重名所至
之處終日遊宴所愛伶人或付與冨室輙
厚有所得然人皆樂之不以爲非也張齊
賢儻蕩任情獲劫盗或時縱遣之所至尤
不治上聞之皆不以爲善唯敏中勤於
政事所至著稱上曰大臣出臨四方唯
向敏中盡心於民事耳於是有復用之意
會夏州李繼遷末年兵敗被傷(爲潘羅支所射傷)自
度孤危且死屬其子德明(小字阿夷)必歸朝廷曰
一表不聽則再請雖累百表不得請勿止
也繼遷卒德明納欵上亦欲息兵乃自
永興徙敏中知延州受其降事畢徙知河
南府東封西祀皆以敏中爲東京留守西
祀還遂復爲相薨於位(記聞)
公性端厚明辨遇事敏速暁民政識大體判
大理寺時没入祖吉贓錢分賜法吏公引
鍾離意委珠事獨不受知廣州至荆南即
市南藥以往在官一無所須以廉清聞在
密院時西北用兵道路斥候走集之所罔
不周知密静遠權累在衡軸門無私謁諸
子不令釐務雖當大事若已不預焉審於
采拔不妄推薦時以重德目之
