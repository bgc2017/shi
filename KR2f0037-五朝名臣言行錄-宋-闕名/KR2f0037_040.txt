九之一
中書舍人曾公
公名鞏字子固建昌軍南豐人中嘉祐
二年進士第爲太平州司法參軍召編
校史館書籍歷館閣校勘集賢校理兼
判官誥院嘗爲英宗實錄院檢討官
不踰月罷出通判越州歴知齊襄洪州
進直龍圖閣知福州召判太常寺未至
改知明州徙亳州又徙滄州入對留判
三班院遷史舘脩撰管勾編脩院兼判
太常寺元豐五年四月擢試中書舍人
九月丁母憂明年四月卒年六十五
爲通判歲飢度常平不足仰以賑給而田居
野處之人不能皆至城郭至者群聚有疾
癘之虞前期喻屬縣召冨人使自實粟數
緫得十五萬石視常平價稍增以予民民
得從便受粟不出田里而食有餘粟價爲
平又出錢粟五萬貸民爲種粮使隨歲賦
入官農事頼以不乏(弟文昭公撰行述)
爲州務去民疾苦急姦強盗賊而寬貧弱曰
爲人害者不去則吾民不寧是時州縣未
屬民爲保伍公獨行之部中使幾察居人
行旅出入經宿皆籍記有盗則鳴鼓相援
又設方略明賞購急追捕且開人自言故
盗發輙得有葛友者屢剽民家以名捕不
獲一日自出告其黨公與袍帶酒食假以
騎從輦所購金帛隨之徇諸部中盗聞多
出自言友智力兼人公外視章顯實欲携
貳其徒使之不能復合也齊俗悍強喜攻
劫至是豪宗大姓歛手莫敢動寇攘屏迹
州郡肅清(行述)
公在齊會朝廷變法遣使四出公推行有方
民用不擾使者或希望私欲有所爲公亦
不聽也河北發民濬河調及它路齊當出
夫二萬縣初按籍二丁三丁出夫一公括
其隠漏後有至九丁出一夫者省費數倍
又損役人以紓民力㢮無名渡錢爲橋以
濟往來徙傳舍自長清抵博州以逹于魏
視舊省六驛人皆以爲利其餘力比次案
牘簿書藏之以十五萬計至它州亦然旣
罷州人絶橋閉門遮留夜乘間乃得去(行述)
在洪會歲大疫自州至縣鎮亭傳皆儲藥以
授病者民若軍士不能自飬者以官舍舍
之資其食飲衣衾之具以庫錢佐其費責
醫候視記其全失多寡以爲殿最人頼以
生安南軍興道江西者詔爲萬人備州縣
暴賦急歛芻粟價踴貴百姓不堪公獨不
以煩民前期而辦又爲之區處次舍井㸑
什器皆有條理兵旣過而市里不知也(行述)
福多佛寺爲僧者利其冨饒争欲爲主守賕
請公行公俾其徒自相推擇籍其名以次
𥙷之授文據廷中却其私謝以絶左右徼
求之敝民出家者三歲一附籍殆萬人闔
府徼賂至裒錢數千萬公至不禁而自止
廢寺二皆囊槖爲姦者禁婦女毋入寺舍
(行述)
公所至出教事應下縣責其屬度緩急與之
期期未盡不復移書督趣期盡不報按其
罪期與事不相當聽縣自言別與之期而
桉與期者即有所追逮州不遣人至縣縣
母遣人呼其門縣初未甚聽公小則罰典
吏大則并劾縣官於是莫敢慢事皆先期
而集民不知擾所省文移數十陪事在州
者督察勾稽皆有程式分任僚屬因能而
使公緫攬綱條責成而巳蓋公所領州多
號難治及公爲之令行禁止吏莫敢不自
盡政巨細畢舉庭無留事囹圄屢空人徒
見公朝夕視事數刻而罷若無所用心者
不知其所操者約且要而聦明威信足以
濟之故不勞而治也吏民初或憚公嚴巳
而皆安其政旣去久而彌思之(行述)
公自爲小官至在朝廷挺立無所附遠迹權
貴繇是愛公者少爲編校書籍積九年自
求𥙷外轉徙六州更十餘年人皆爲公慊
然而公處之自若也公於是時旣與任事
者不合而小人乘間又欲擠之一時知名
士往往坐刺譏辭語廢逐公於慮患防微
絶人遠甚政事㢮張操縱雖出于巳而未
嘗廢法自用以其故莫能中傷公亦不爲
之動也(行述)
天子察公賢欲用公一日手詔中書門下曰
曾鞏以史學見稱士類宜典五朝史事遂
以爲脩撰近世脩國史必衆選文學之士
以大臣監緫未有以五朝大典獨付一人
如公者公夙夜討論未及屬藁會正官名
擢中書舍人不俟入謝諭使就職時自三
省至百執事選授一新除吏日至數十人
人舉其職事以戒辭約義盡論者謂有三
代之風上亦數稱其典雅(行述)
公性謹嚴而待物坦然不爲疑阻於朋友喜
盡言雖取怨怒不悔也於人有所長獎勵
成就之如弗及與人接必盡禮有懷不善
之意來者俟之益恭至使其人心悅而去
遇僚屬盡其情未嘗有所按謫有以過誤
抵法者力爲辯理無事而後巳在官有所
市易取賈必以厚予賈必以薄於門生故
吏以幣交者一無所受福州無職田歲鬻
園𬞞收其直自入常三四十萬公曰太守
與民争利可乎罷之後至者亦不復取也
(行𫐠)
曾子固初爲太平州司戶守張伯玉前軰人
也歐陽公王荆公諸名士共稱子固文章
伯玉殊不頋間語子固吾方作六經閣其
爲之記子固凢謄藁六七終不當伯玉之
意則謂子固曰吾自爲之其書于紙曰六
經閣者諸子百家皆在焉不書尊經也云
云子固始大畏服益自勵於學矣(聞見後錄)
子曾子初見神宗上問曰卿與王安石
布衣之舊安石何如對曰安石文學行義
不减楊雄然吝所以不及古人曰安石輕
富貴非吝也對曰非此之謂安石勇於有
爲吝於改過上頷之(談叢)
曾子固罷檢討以錢醇老代之元素曰曾公
知山隂賤市民田數十頃爲人所訟曾易
占時在越幕說守倅曰曾宰高科它日將
貴顯用兹事敗之可惜父會爲明守衰老
宜與謀俾代其子任咎守倅從之會由是
坐贓追停曾公猶以私坐監當深德易占
後易占以信州縣宰坐贓英州編管亡匿
於曾公別墅會赦自出俾子固訟冤再劾
復往英州因死焉子固時不奔喪爲鄕議
所貶介甫爲作辨曾子以解之子固及第
鄕人作感皇恩道埸以爲去害也子固好
依漕勢以陵州依州陵縣依縣陵民(温公日錄)
(案曾公父死南都杜祈公爲治其喪時惟公在側今文集有謝杜公書可見也又荆公作墓誌亦言至)
(南京病卒此云不奔喪者温公傳聞之悞也)
中書舍人王震序公之文曰南豐先生以文
章名天下久矣異時齒髮壯志氣銳其文
章之慓鷙奔放雄渾瓌偉若三軍之朝氣
猛獸之抉江湖之波濤煙雲之姿狀一何
竒也方是時先生自負要似劉向不知以
韓愈爲何如爾中間久外徙世頗謂偃蹇
不偶一時後生軰鋒出先生泊如也晚還
朝廷天下望用其學而屬新官制遂掌書
命於是更置百官舊舍人無在者巳試即
入院方除目填委占紙肆書初若不經意
午漏盡授草院吏上馬去凢除郎御史數
十人所以夲法意原職守而爲之訓敕者
人人不同咸有新趣而衍𥙿雅重自成一
家余時爲尚書郎掌付制吏部一日得盡
觀始知先生之學雖老不衰而大手筆自
有人也
七之三
東染院使种公
公名世衡字仲平工部侍郎放之兄子
以蔭𥙷將作監主簿歷知涇陽縣通判
鳳州坐事流竇州徙汝州監徐州酒簽
書同州鄜州判官事遷内殿崇班知青
澗城事慶曆三年遷東染院使充環慶
路兵馬鈐轄知環州五年卒年六十一
君少尚氣節昆弟有欲㭊其家者君推資産
與之惟取季父圖書而已(范公撰墓誌)
种世衡嘗知武功縣用刑嚴峻杖人不使執
拘之使自凭欄立塼上受杖杖垂畢足或
落塼則更從一數之人亦服其威信或有
追呼不使人執帖入鄕村但以片紙牓縣
門云追某人期某日詣縣廷其親識見之
驚懼走告之皆如期而至(記聞)
种世衡知澠池縣葺館舍設什器乃至砧&KR0875;
匕筯無不畢備客至如歸由是聲譽大振
縣旁山上有廟世衡葺之其梁重大衆不
能舉世衡乃令縣幹剪髮如手搏者驅數
對於馬前云欲詣廟中教手搏傾城人隨
往觀之旣至而不教謂觀者曰汝曹先爲
我致廟梁然後觀手搏衆欣然趨下山共
舉之須臾而上其權數皆此類(記聞)
初康定元年春夏戎犯延安我師不利朝廷
以堡障衆多有分兵之患其間遠不足守
者即命罷之寇驕而貪益侵吾疆百姓被
其毒君時爲大理丞任鄜州從事建言延
安東北二百里有故寬州請因其廢壘而
興之以當寇衝左可致河東之粟右可固
延安之勢北可圖銀夏之舊有是三利朝
廷從之以君董役事君膽勇過人雖俯逼
戎落曾不畏憚與兵民暴露數月且戰且
城然處險無泉議不可守鑿地百有五十
尺始至于石工徒拱手曰是不可井矣君
曰過石而下將無泉耶爾其屑而出之凢
一畚償爾百金工復致其力過石數重泉
果沛發飲甘而不耗萬人歡呼曰神乎雖
虜兵重圍吾無困渴之患矣用是復作數
井兵民馬牛皆大足自兹西陲堡障患無
泉者悉倣此大蒙利焉旣而朝廷署故寬
州爲青澗城授君内殿承制知城事(墓誌)
种世衡初至青澗城逼近虜境守備單弱芻
粮俱乏世衡以官錢貸商旅使致之不問
所出入未幾倉廪皆實又教吏民習射雖
僧道婦人亦習之以銀爲射的中者輒與
之旣而中者益多其銀重輕如故而的漸
厚且小矣或爭徭役優重亦使之射射中
者得優處或有過失亦使之射射中則釋
之由是人人皆能射士卒有病者常使一
子視之戒以不愈必笞之撫養羌屬親入
其家得歡心爭爲之用寇至屢破之部落
待遇如家人有功者或解所服金帶或撤
席上銀器遺之比數年青澗城遂成冨彊
於延州諸寨中獨不求益兵運芻粮(記聞)
胡酋蘇慕恩部落最強世衡皆撫而用之嘗
夜與恩飲出侍姬以佐酒旣而世衡起入
内潜於壁隙窺之慕恩竊與侍姬戲世衡
遽出掩之慕恩慙懼請罪世衡笑曰君欲
之邪即以遺之由是得其死力諸部有貳
者使慕恩討之無不克(記聞)
青澗東北一舍而遠距無定河河之北有虜
寨虜常濟河爲患君屢使屬羌擊之往必
破走前後取首級數百牛羊萬計未嘗勞
士卒也故功多而費寡建營田二千頃歲
取其利募商賈使通其貨或先貸之本速
其流轉歲時間其息十倍乃建白城中芻
糧錢幣曁軍湏城守之具皆不煩外計一
請自給有兀二族受夏戎僞署君遣人招
之不聽即使慕恩出兵誅之死者半歸者
半盡以其地曁牛羊賞諸有功其僣受僞
署如兀二族者百餘帳咸股慄請命納其
所得文劵袍帶由是屬羌無復敢貳君戒
諸族各置烽火夏戎時來抄掠則舉烽相
告衆必介馬而待之破賊者數四(墓誌)
初种世衡在青澗爲屬吏所訟不法事按驗
皆有狀鄜延路經略使龐公奏世衡披荆
棘立青澗城若一一拘以文法則邊將無
所措手足詔勿問及徙知環州將行别龐
公拜且泣曰世衡心腸鐵石也今日爲公
下淚矣(記聞)
慶曆三年春范文正公廵邊至爲環慶經略
使知環州以屬羌多懷貳心密與元昊通
以种世衡素得屬羌心而青澗城巳完乃
奏徙世衡知環州以鎮撫之有牛奴訛素
屈強未嘗出見州官聞世衡至乃來郊迎
世衡與約明日當至其帳慰勞部落是夕
雪深三尺左右曰奴訛凶詐難信且道險
不可行世衡曰吾方以信結諸胡可失期
邪遂冒雪而往旣至奴訛尚寢世衡蹴起
之奴訛大驚曰吾世居此山漢官無敢至
者公了不疑我邪帥部落羅拜皆感激心
服(記聞〇又名臣傳云世衡佯醉卧其帳中奴訛與其妻環侍不敢離左右旣醒而謂曰我醉卧此爾)
(何不殺我奴訛泣曰是何言耶惟有一死可報吾父爾自是屬羌無不悅服)
涇原葛懷敏定川之敗戎馬入縱于渭予領
慶州蕃漢兵往扼邠城又召君分援涇原
即時而赴羌兵從者數千人屬羌爲吾用
自此始君曰羌兵旣可用矣乃復教土人
習弧矢以佐官軍吏民有謀某事辭某事
者君咸使之射從其中否而與奪之坐過
失者亦用此得贖吏農工商無不樂射焉
繇是緣邊諸城獨環不求增兵不煩益糧
而武力自振夏戎聞屬羌不可誘土人皆
善射烽火相望無日不備乃不復以環爲
意(墓誌)
環原之間屬羌有明珠滅臧康奴三種最大
素號撗猾撫之則驕不可制攻之則險不
可入常爲原州患其北有二川通於夏虜
二川之間有古細腰城慶曆四年參知政
事范文正公宣撫陜西命世衡與知原州
蔣偕共城之世衡先遣人說誘夏虜以故
未及出兵争之世衡以錢募戰士晝夜板
築旬月而成乃召三種酋長諭以官築此
城爲汝禦寇三種旣出其不意又援路已
絶因而服從世衡在役所得疾明年正月
甲子卒屬羌朝夕聚哭其柩者數日青澗
環州吏及屬羌皆畫像事之八子古診詠
諮諤訢記誼(記聞)
始元昊寇邊王師屢撓虜之氣熖益張常有
并吞關中之意其將剛浪㖫號野利王某
號天都王各統精兵于别都(天都失其姓名)元昊倚
以爲腹心凢所以能勝我軍皆二將之策
也种將軍方城青澗謀有以去之有王嵩
者本青澗僧將軍察其堅朴誘令冠帶因
出師以賊級予之白於帥府表授三班借
職充經略司指使且力爲辦其家事凢居
室騎從衣食之具悉出將軍嵩感恩旣深
將軍反不禮以奴畜之或掠治械繫數日
嵩雖不勝其苦卒無一辭望將軍將軍知
可任以事居半年召嵩謂之曰吾將以事
使汝吾戒汝所不言其苦雖有甚於此者
汝能爲吾卒不言否嵩泣對曰嵩貧賤無
狀蒙將軍恩教致身榮顯常誓以死報而
未知其所况敢辭捶楚乎將軍乃草遺野
利書書辭大抵如世間問起居之儀惟以
數句隱辭如嘗有私約而勸其速行之意
書於尺素且膏以䗶置衲衣間密縫之告
嵩此非濱死不得泄如泄之當以負恩不
能成吾事爲言并以畫龜一幅棗一篰爲
信俾遺野利嵩受教至野利所居致將軍
命出棗龜投之野利知見侮笑曰吾素竒
种將軍今何兒女子見識度嵩别有書索
之嵩佯目左右旣而荅以無有野利不敢
匿乃封其信上元昊數日元昊召野利與
嵩俱西北行數百里至一大城曰興州先
詣一官寺曰樞密院次曰中書有數胡人
雜坐野利與焉召嵩廷詰將軍書問所在
嵩堅執前對稍稍去巾櫛加執縛至於捶
楚極苦嵩終不易其言又數日召入一官
寺廳事廣楹皆垂班竹箔綠衣小竪立其
左右嵩意元昊宫室也少頃箔中有人出
又以前問責之曰若速言死矣嵩對如前
乃命曳出誅之嵩大號且言曰始將軍遣
嵩密遺野利王書戒不得妄泄今不幸空
死不了將軍事吾負將軍吾負將軍箔中
急使人追問之嵩具以對乃禠衲衣取書
以進書入移刻始命嵩就館優待以禮元
昊於是疑野利隂遣愛將假爲野利使使
于將軍將軍知元昊所遣未即見命屬官
日館勞之問虜中山川地形在興州左右
言則詳迫野利所部多不能悉適擒生虜
數人因令隙中視之生虜能言其姓名果
元昊使將軍意决乃見之將軍燕服據案
坐屬官皆朝衣抱文籍鳬鴈侍左右於是
賓贊引使者出拜使者傳野利語將軍慢
罵元昊而稱野利有心内附乃厚遣使者
曰爲吾語若王速决無遲留也度使者至
嵩即還而野利巳報死矣將軍知謀巳行
因欲并間天都又爲置祭境上作文書於
版以弔多述野利與天都相結有意本朝
悼其垂成而失其文雜紙幣伺有虜至急
爇之以歸版字不可遽滅虜人得之以獻
元昊天都以此亦得罪元昊旣失二將久
之始悟爲將軍所賣遂定講和之策焉西
師旣平天子錄諸將功元帥蔽將軍不以
聞將軍不自辨至于終身嘉祐元年其子
古詣匭訴之事下御史府按驗如古狀不
誣詔付史官於是士大夫始知將軍之功
將軍果决縱撗有城府不測人也舉秦之
人皆能道之(吕與叔文集後記聞筆談所載與此小異疑當以此爲正)
初洛苑副使种世衡在青澗城欲遣僧王嵩
入趙元昊境爲間召與之飲謂曰虜若得
汝考掠求實汝不勝痛當以實告邪嵩曰
誓死不言世衡曰先試之乃縳嵩於庭而
掠之數百嵩不屈世衡曰汝眞可也時元
昊使其妻之兄弟寗令之舅野利旺榮及
剛浪㖫分將左右廂兵最用事世衡使嵩
爲民服齎書詣旺榮且遺之棗及畫龜旺
榮鎻嵩囚地牢中且半歲所會元昊欲復
歸中國而先耻自言乃釋嵩囚使旺榮遺
邊將書遣教練使李文貴送嵩還曰曏者
种洛苑書意欲更求通和邪邊將送文貴
及嵩詣延州時龐公爲經略使巳奉朝旨
招納元昊始遣文貴往來議其事奏嵩除
三班借職(記聞)
寳元中党項犯邊有明珠族首領驍悍最爲
邊患种世衡爲將欲以計擒之聞其好擊
鼓乃造一馬持戰鼓以銀裹之極華煥密
使諜者陽賣之入明珠族後乃擇驍卒數
百人戒之曰凡見負銀鼓自隨者併力擒
之一日羌酋負鼓而出遂爲世衡所擒又
元昊之臣野利常爲謀主守天都山號天
都大王與元昊乳母白姥有隙歲除日野
利引兵巡邊深涉漢境數宿白姥乘間乃
譛其欲叛元昊疑之世衡嘗得蕃酋之子
蘇吃曩厚遇之聞元昊嘗賜野利寳刀而
吃曩之父得幸于野利世衡因使吃曩竊
野利刀許之以緣邊職任錦袍眞金帶吃
曩得刀以還世衡乃唱言野利巳爲白姥
譛死設祭境上爲祭文叙歲除日相見之
歡入夜乃火燒紙錢川中盡明虜見火光
引騎近邊窺覘乃佯委祭具而銀器千餘
兩悉棄之虜人爭取器皿得元昊所賜刀
及灰爐中見祭文已燒盡但存數十字元
昊得之又識其所賜刀遂賜野利死野利
有大功死不以罪自此君臣猜貳以至不
能軍平夏之功世衡計謀㞐多當時人未
甚知之世衡卒乃錄其功贈觀察使(筆談)
王荆公言於神宗曰人不堪擾只如今歲
一教則何由得精臣以爲唯有修种世衡
之法誘令邊人皆知習兵可使抗敵則兵
可省邊備不待勞費而自足要如世衡有
智略能用間精密則難得若但如世衡誘
邊人習兵中人皆可以爲之上曰教人
勇擇才武者入宿衛此亦可以誘邊人習
兵但令邊將爲如此事湏寬假之勿拘以
文法彼乃可爲對曰誠當寬假察則當詳
密若但寬假而察不能詳密則小人因緣
廢法亂紀更爲邊害不可不謹也凡今責
邊將則所急者不過數條其餘則一切可
闊略如此則人材易得就最所急者是使
邊人自知習兵先王能以中國禮樂兼夷
狄所長此所以能勝夷狄使邊人知習兵
乃亦所謂兼夷狄之所長也要在舉人之
所利者以加之於習兵之人不待令而自
勸矣且世衡獨以一守私爲之尚能如此
今又上承朝廷所以利道之者衆則其見
效又當倍於世衡矣(王荆公日錄)
五朝名臣言行錄卷第七
