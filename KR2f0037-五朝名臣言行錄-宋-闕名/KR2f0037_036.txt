十四之五
陳無巳(一字履常事具文集序今見左方)
彭城后山居士陳師道無巳苦節厲志自其
少時蚤以文謁南豐曾舍人曾一見竒之
許其必以文著時人未之知也元祐中侍
從合薦于朝起爲徐州教授除太學博士
言者謂當官嘗私至宋謁眉山蘇公改教
授穎州紹聖初以進非科第而罷退居彭
城者累年復教授棣州入袐書省爲正字
以卒實建中靖國元年也未仕貧無以養
寄其拏婦氏當權者或召見之頋非其好
不往此豈易衣食者哉在潁賦六一堂詩
有向來一瓣香敬爲曾南豐之句而太守
則蘇公也其罷而歸彭城家益窮空至累
日不炊妻子愠見而不恤諸經皆有訓傳
於詩禮尤䆳爲文至多少不中意則焚之
存者財十一也世徒喜誦其詩文乃若奥
學至行或莫之聞也(謝克家撰文集序)
頃在廣陵秦觀少游爲僕言彭城陳師道履
常者高士也其文妙絶當世而行義稱焉
嘗銘黃樓曾公子固謂如秦刻石傅公欽
之初爲吏部侍郎聞其游京師欲與相見
先以問觀觀曰師道非持刺字俛顔色伺
候乎公卿之門者殆難致也公曰非所望
也吾將見之懼其不吾見也子能介於陳
君乎公知其貧甚因懷金餽之及覩其貌
聽其論議竟不敢以出口二公所以待履
常者如此(道鄕集)
陳履常居都下逾年未嘗一至貴人之門章
子厚欲一見終不可得中丞傅欽之侍郎
孫莘老薦之軾亦掛名其間會朝廷多知
履常者故得一官(蘇内翰荅李廌書〇後山集荅秦少游書云辱書論以章)
(公降屈年德以禮見招不侫何以得此豈侯嘗欺之耶不下士尚矣乃特見於今而親於其身幸孰大焉)
(愚雖不足以齒士猶當從侯之後順下風以成公之名然先王之制士不傳贄爲臣則不見於王公夫相)
(見所以成禮而其弊必至於自鬻故先王謹其始以爲之防而爲士者世守焉師道於公前有貴賤之嫌)
(後無平生之舊公雖可見禮可去乎且公之見招蓋以能守區區之禮也若昧冒法義聞命走門則失其)
(所以見招公又何取焉雖然有一於此幸公之它日成功謝事幅巾東歸師道當御𣢾叚乘下澤候公於)
(上東門外尚未晚也拳拳之懷願因侯以聞焉)
三朝名臣言行錄卷第十四
六之五
參政韓忠憲公
公名億字宗魏其先眞定靈壽人徙開
封之雍丘舉進士知永城縣通判陳州
知洋州改相州入爲侍御史開封府判
官出爲河北轉運使仁宗初爲御史
知雜事以樞密直學士知益州拜御史
中丞景祐三年除工部侍郎同知樞密
院事拜參知政事出知應天府改澶亳
二州以太子少傅致仕薨
忠憲公布衣時與李康靖公同遊止一氈同
寢一日分途遂割而分之至汝州太守趙
學士請康靖爲門客尤敬待公每公至即
令設猪肉康靖嘗有簡戲云久思肉味請
兄早訪及趙公有女遂與公議親旣過省
趙公遣人送女來至京城外旅店中一夕
病卒公具素服往哭之李康靖爲長社每
日懸百錢于壁上用盡即巳其貧儉如此
(莊敏遺事又聞見錄云韓參政億李參政若谷未第時皆貧同試京師每出謁更爲僕李先登第授許)
(州長社縣主簿赴官自控妻驢韓爲負一箱將至長社三十里李謂韓曰恐縣吏來箱中止有錢六百以)
(其半遺韓相持大哭别去次舉韓亦登第後皆至參知政事世爲婚姻不絶)
忠憲公爲河北轉運使王太夫人坐太平車
以葦席爲棚覆獻肅公乘驢隨車時王文
正已貴忠憲公又作一路使者其儉如此
今人聞之誠可愧也(莊敏遺事)
億博學能文嘗爲開封府判官監分故相向
敏中諸子資産宰相丁謂欲市其別業億
諭向氏子勿與謂惡之出爲河北轉運召
爲御史知雜剛毅不撓權勢畏之知益州
會歲大旱故事發粟六萬石賑民億發十
萬石以賑之民免飢饉爲治嚴簡而有惠
愛召爲中丞楊尚二美人以罪斥出後復
欲召入億言武后巳斥居感業寺復召入
宫終爲唐室之禍又奏置裏行四員以廣
言路在樞府請薦武臣以備任使纂兵法
以授諸將及廣南募土兵數事景祐中唃
嘶囉與趙元昊交兵使來獻捷執政以夷
狄相攻中國之福議加唃嘶囉節度使億
曰二族俱藩臣當諭使解仇釋憾以安遠
人且元昊嘗賜姓今夷狄攻之而反加恩
賞恐徒激其怒以生邊患無益也上是
其議乃厚賜其使而遣之(名臣傳)
韓忠憲公知洋州日有大校李申以財豪於
鄕里誣其兄之子爲它姓賂里嫗之皃類
者使認之爲已子又醉其嫂而嫁之盡奪
其奩橐之畜嫂姪訴于州及提轉申賂獄
吏嫂姪被笞掠反自誣伏受杖而去積十
餘年洎公至又出訴公察其冤因取前後
案牘視之皆未嘗引乳醫爲證一日盡召
其黨立庭下出乳醫示之衆皆伏罪子母
復歸如初(東軒筆錄)
范文正公知開封府獻百官圖指宰相差除
不公而隂薦公可用文正旣貶仁宗以
諭公公曰若仲淹舉臣以公則臣之拙直
陛下所知舉臣以私則臣委質以來未嘗
交託於人遂除參知政事
公在中書日見諸路職司捃拾官吏小過輒
不懌曰今天下太平主上之心雖蟲魚
草木皆欲得所况仕者大則望爲公卿次
亦望爲侍從職司二千石其下亦望京朝
幕職奈何錮之於聖世乎(名臣傳)
公性方重治家嚴有法雖燕居未嘗見墯容
其親舊之孤藐者多爲昏葬之
韓忠憲以教子嚴肅不可犯知亳州第二子
舍人自西京倅謁告省覲康公與右相及
姪柱史宗彦皆中甲科歸公喜置酒召寮
屬之親厚者俾諸子坐於隅惟持國多深
思知必有義方之訓託疾不赴坐中忽云
二郎吾聞西京有疑獄奏讞者其詳云何
舍人思之未得已訶之再問未能對遂推
案索杖大詬曰汝食朝廷厚禄倅貳一府
事無巨細皆當究心大辟奏案尚不能記
則細務不舉可知吾在千里外無所干預
猶能知之爾叨冒廪禄何顔報國必欲撻
之衆賓力解方巳諸子股栗累日不能釋
家法之嚴如此所以多賢子孫也(蘇氏談訓)
