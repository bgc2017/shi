十四之二
密學陳公
公名襄字述古福州候官人中慶曆二
年進士第歷建州浦城縣主簿台州仙
居令知孟州河陽彭州濛陽縣召試充
袐閣校理判尚書祠部出知常州神
宗即位召脩起居注知諫院管勾國子
監未幾罷諫院兼御史知雜事判吏部
流内銓知制誥兼直學士院出知陳州
徙杭州召還知通進銀臺司除樞密直
學士判太常寺兼侍讀卒年六十四
公旣孤且多病常以先君侍郎之言爲念居
間益自策勵上事繼母以孝下教弟妺以
義方求士之賢者親而友之得其鄕士陳
烈周希孟鄭穆爲之友四人者氣古行高
磨礲鐫切相期以天下之重爲巳任時學
者方溺於彫篆之文以相高所謂知天盡
性之說皆指以爲迂闊而莫之講公與三
人者獨以斯道鳴於海隅聞者始皆笑之
而驚四人者不爲變守之益堅躬行於其
家由家達于州閭人卒信而化之父兄皆
飭其子弟請從之由是閩中士人宗之謂
之四先生雖有誕突盗傲不可率者不敢
失禮於其門巳而四先生之名傳之四方
從之學者日益衆(葉祖洽撰行狀)
公主建州之浦城簿會邑闕令公獨當縣事
邑之封疆遠多世族前後令罕能制蔽蒙
請託習以爲常公夜寐夙興務究其弊訟
之難聽而積久者窮極夲源剖决無留有
請託者惜其士類不欲遽繩以法每聽訟
必使數人環列於前私謁者無所發由是
邑人知公之不可干老姦宿贓縮手喪氣
民畏且愛争圖公之像以神事之至今先
有詔郡邑興學公遂諭邑之富人出所餘
以繕學舍學成使邑之子弟造焉公爲入
學講說不斁士之自遠方來者至數百人
部使者安刑部積始至其縣公即以十事
便於民者干之安皆行之人受其賜(行狀)
公爲主簿集其士子弟及庶民之好學者教
于縣庠使孝于其親順於其昆信於其鄕
仁於其民由是爲其父兄者更相糾戒不
可以非禮干吾簿焉時有禁近大臣扶護
親喪還閩衢州以南所過邑皆調民丁七
百送其行李至浦城公曰農時方作雖王
命尚不可奪之矧以爲私耶乃令僦賃以
役(劉執中撰祠堂記)
陳述古密直知建州浦城縣日有人失物捕
得莫知的爲盗者述古乃紿之曰某廟有
一鍾能辨盗至靈使人迎置後閤祠之引
群囚立鍾前自陳不爲盗者摸之則無聲
爲盗者摸之則有聲述古自率同職禱鍾
甚肅祭訖以帷帷之乃隂使人以墨塗良
久引囚逐一令引手入帷摸之出乃驗其
手皆有墨惟有一囚無墨訊之遂承爲盗
蓋恐鍾有聲不敢摸也此亦古之法出於
小說(筆談)
仙居爲縣僻陋民不知教公於正歲因耆老
來賀作勸學一篇使門人管師復讀於庭
且諭之曰吾秩滿即去爾有子弟亟遣就
學於是耆老相與感泣歎嗟從之翕然每
過社稷孔子廟必下而趨邑人自是有所
矜式學者興起縣有西圃蕪廢弗葺縱民
耕種其中然每有興建必爲民利故瓦木
之資不責於民而樂輸之下至織席之微
亦願出所得以助焉及公去也老幼攀車
遮道幾不得出境(行狀)
知孟州河陽縣會司徒富公亦自鄆移鎮河
陽一見公即厚遇之燕遊登臨必與之偕
吟詠樽爼更和迭倡富嘗曰陳著作竒才
人也縣之西有齋舍俾治新之率邑子弟
入學至弛身役以誘之又命其徒張公諤
吴道分教之民莫不聳勸俄有謗者謂公
誘邑子以資過客富公聞之不能無惑志
以問公公對曰自反而縮雖千萬人吾往
矣公苟惑謗何以爲知已富不能折其親
舊聞之有自京師來責公者曰可毀校以
塞謗公笑謂曰以一謗者使諸生遂不得
聞道其於自任何如卒不毁講說不爲少
懈然後富公益竒之知其自信之篤(行狀)
公在河陽邑居隘陋盛暑公出家人間或垂
簾納凉於廳事旣而其櫝失官緡錢二萬
守者以爲辤公不辨出已俸償之物議喧
騰富公亦以爲信未幾盗獲於它邑乃守
櫝者爲之河陽里胥運置酒材破蕩産業
者世以爲病公命浙東從之學者張公諤
以百金僦田兩夫募農師引沃水灌爲稻
畦種以糯榖比其耕插耘耨收割也必躬
涖之而其往來皆用盛樂招集其民俾觀
稼穡之法酒材旣足民胥效之瘠鹵之地
遂爲膏腴温造故迹復生秔稌矣(祠堂記)
判尚書祠部遇權貴人奏乞寺觀名額且度
僧人道士公堅執著令不爲行因奏言近
年以來自宫闈宦官以及要近一例陳乞
蓋秉政大臣不爲陛下愛惜典刑首爲
瀆亂所有詔令未敢奉行(行狀)
出知常州郡庠下窄不足以容生師公勤於
經始成以不日其規摹氣象遂爲諸郡庠
序之冠公晨入其中坐授諸生經義旁决
郡事由是毗陵學者盛於二浙治平初召
還將行委官閱公帑得雜收無名錢數百
萬因召積年有官逋未償情可矜而力不
足者悉以輸之蓋公淡於宴樂故有餘足
以周物(行狀)
常州運渠橫遏震澤積水不得北入于江以
爲常蘇數邑民田之害者累世矣公以渠
之丈尺對民田之步畒分授以浚深廣有
制不月而成遂削望亭古堰而震澤積水
乃克北流民害以除而田旱有漑豐穰歲
饗矣(祠堂記)
管勾國子監時有詔令兩制臺閣臣僚議學
校貢舉之制公因奏曰事得其夲則爲之
甚易陛下先求賢德使爲師長則百度
可不勞而成伏見常秩陳烈管師常程頤
經行脩明宜召爲太學官使學者有所師
法(行狀)
熙寧二年陳述古學士襄自右史遷臺雜近
例左右次𥙷知制誥臺雜乃叙遷三司副
使於是特降旨候知制誥闕與召試襄辭
曰陛下以義使臣則臣敢不惟命是聽
豈可計較資地以爲輕重况義之所在知
無不言夫豈知鈇鑕之在前而寵禄之居
後哉一有頋利避害之心則依違姑息無
所不至身且不正焉能正人乃許追寢前
命明年以言青苗事復爲右史又歲餘始
掌誥命(吕氏家塾記)
方是時朝廷一新天下法度公數上䟽論列
言多留中嘗言人君先於知道其次在得
賢然後務立法度多見嘉納(行狀)
召試知制誥公不就奏曰朝廷比以制置條
例司改更常平新法中外之議皆以爲擾
臣負憂責不得不言未能開悟聖心蚤令
寢罷不職之罪不知譴所其有召試臣不
敢當旋罷知雜直舍人院兼天章閣侍講
復脩起居注皆辭以爲言事不職不敢承
命仍乞外𥙷御批其䟽近除知制誥卿以
言事未遂懇不受命且求外𥙷朕素慕卿
經術行巳深惜遠去故特還舊職庶幾左
右經席漸磨道義以適所願聞今覽來奏
尚欲固辭豈未悉朕意歟今還卿來章當
亟就職遂復脩注判銓焉(祠堂記)
杭爲都會賓旅之衝又屬朝廷相繼遣使公
外應接使客内撫循士民州不知其擾杭
雖號水鄕而其地斥鹵可食之水常不繼
唐相國李長源舊爲六井引西湖以飲民
井旣久廢不脩水遂不應民用公命工討
其源流渫而甃之井遂可食雖遇旱歲民
用沛然(行狀)
陳地勢卑每遇霖雨遂無通溝州民苦之公
命脩八字溝以渫水城中無泥行之阻州
之學舍隘甚自范文正公有意闢之數十
年矣公一朝以官舍廣之親入學與諸生
講中庸州人始不務學至是踴躍自奮公
嘗釋奠學中州人各遣童稚觀禮公一以
善言循循誘之莫不感勵(行狀)
熙寧中陳州一日晨起屋瓦盡有冰文作花
果鳥獸狀如雲母印著粉紙時陳襄侍讀
守淮陽有属請奏祥瑞者公云此事當奏
但非瑞奏耳但作奏云有此祥異不敢不
奏以竹&KR2350;盛瓦數十枚奏呈冰文雖消痕
跡猶在識者皆以陳公爲得體(韓莊敏遺事)
公生平講求萬民利害雖非其職必錄于篇
會其部使可以立事者則以授之利及四
方者又不知其數焉凢干朝廷治體州縣
養民之事必求其術之可以爲法者鰥寡
孤獨遺棄幼子災傷水旱凶札疾疫恤窮
安富養老勸農治兵牧馬練將守邊積榖
生材差役漕運之事莫不夙夜圖營精密
曲盡之術而又以詢於賢者明者能者不
憚謙遜屢求廣諮博訪旣得一善則又稱
其得之所自而推以授人此其平生存心
凢四十年弗懈也旣亡彛檢其手書議及
民政講求治道或以相授或以相諮凢餘
百夲或累至十幅盈紙細書講論得失則
其以天下爲巳憂也又如此使之大用豈
可量哉(祠堂記)
公將終妻子環泣求所以語後者公索紙筆
書先聖先師四字付其子而絶(行狀)
公爲人寬厚長者而臨事有不可犯之色勇
於爲義其氣渾然人欲以喜怒探之終莫
之得遇利害得喪恬如也其接物誠其與
人恭而温與之遊者不覺鄙咎之失於心
也(行狀)
富丞相當國日引陳襄述古爲上客述古所
以告富公者盡仁義也有不悅富公者造
爲五鬼之號而襄在其一夫流言待無知
者而傳至智者則止矣以富公之賢其門
豈無善士以述古之賢而肯爲人作鬼乎
(吕氏家塾記)
公之平生以道德教育天下英才爲巳任故
以學業出入其門者無慮千人而齒于仕
版輔大政親近侍列臺閣帥邊防者有矣
守方州使諸路佐郡邑宰人民者所至多
焉莫不知所以仁民爲固國之夲也治巳
爲臨下之範也學古爲脩身之資也事親
爲行道之始也官于四方而民受其賜者
皆公之所教也不止如是焉自始逹及終
身凢聞天下之賢有學行者有吏能者有
道德者有忠義者其才可以進之于朝以
爲民庇及具表則者不必識其人也必書
其實以遺其所部使牧守或執政柄者未
登其賢而用不巳也因之拔擢致身於亨
顯而不知其自於公者衆矣是以其亡四
方髦士及公卿大夫識與不識若喪其朋
咨嗟靡息焉公之於學志在攷古以治其
性爲夲事君以建其忠爲業故雖燕居必
持厥志謂暴其氣者不可以入君子之德
是以雖家人臧獲平生未始見其不足之
色銳於經綸天下大務尤能受盡言樂聞
已過喜於爲善度量淵廣長於包荒樂於
教民其職精於治體其政先於變俗其仁
勤於濟衆其交貴於謙光故其出入中外
𥙿𥙿然弗以進退榮辱動其心焉每曰惟
大人爲能格君心之非吾徒之事也其知
諫知雜言出至誠詳審有緒不爲激訐故
雖譏病大臣𥙷救時政上每嘉納而多
留中(祠堂記)
五之四
參政薛簡肅公
公名奎字宿藝絳州正平人中進士第
歷隰州推官知莆田長水縣徙知興州
入爲殿中侍御史出爲陜西轉運使遷
江淮制置發運使擢三司戶部副使出
知延州權知開封府權御史中丞出知
并州改秦州加樞密直學士知益州召
權三司使遂拜參知政事罷判尚書都
省薨年六十八
薛簡肅公舉進士時摯謁馮魏公首篇有囊
書空自負早晚逹明君之句馮掩卷而謂
之曰不知秀才所負何事讀至第三篇春
詩云千林如有喜一氣自無私乃曰秀才
所負者如此(東齋記事)
契丹使蕭從順來朝是時莊憲明肅太后
垂簾聽政從順謂南使至契丹者皆見太
后遂亦請見朝議患之未有以决公獨以
理折之從順乃止(歐陽公撰墓誌)
公在開封以嚴爲治肅清京師京師之民至
私以俚語目公且相戒曰是不可犯也及
居蜀則以惠愛稱民有得僞蜀時中書印
者夜以錦囊掛之西門門者以白蜀人隨
之者萬計皆恟恟出異語且觀公所爲公
顧主吏藏之略不取視民乃止老媪告其
子不孝者子訴貧不能養公取俸錢與之
曰用此爲生以養母子遂相慈孝里冨人
三女皆孤民或妄爭其産公析其貲爲三
爲嫁其女蜀人喜亂而易搖公旣鎮以無
事又能順其風俗從容宴樂及其臨事破
姦發伏無一不中蜀人愛且畏之以比張
尚書詠而不苛開封天子之畿益州蜀一
都會皆世號尤難理者而公尤有名其寬
猛之政前後異施可謂知其方矣(墓誌)
公在成都一日置酒大東門外城中有戍卒
作亂旣而就擒都監往白公公指揮只於
擒獲處令人喫却民間以爲神斷不然妄
相攀引旬月間未能了得又安其徒黨反
側之心也(東齋記事)
王文康公薛簡肅公俱嘗鎮蜀而皆有名
章獻時同爲執政一日奏事巳因語蜀事
文康曰臣在蜀時有告戍卒反乃執而斬
之於營門遂無事簡肅曰臣在蜀時亦有
告戍卒反者叱出之亦無事(東齋記事)
拜參知政事公入謝上曰先帝嘗言卿
可用吾今用卿矣公益感激自勵而素剛
毅守節不苟合旣與政尤挺立無所牽隨
然遂欲繩天下無細大一入於規矩往往
不可其意則歸卧於家歎息憂愧輙不食
家人笑其何必若此公曰吾慚不及古人
而懼後世譏我也(墓誌)
明道二年莊憲明肅太后欲以天子衮冕
見太廟臣下依違不决公獨爭之曰太
后必若王服見祖宗若何而拜乎太
后不能奪爲改他服太后崩上見群
臣泣曰太后疾不能言而猶數引其衣
若有所屬何也公遽曰其在衮冕也然服
之豈可見先帝乎上大悟卒以后服
葬於是益以公爲果可用也(墓誌又湘山野錄云明肅)
(太后欲以衮冕謁太廟諫䟽交上宰臣執議俱不之聽薛簡肅公關右人語氣明直不文其談獨於簾外)
(口奏曰陛下大謁之日還作漢兒拜耶女兒拜耶明肅無荅是夕報罷)
公性剛不苟合遇事敢言眞宗時數燕大
臣至有霑醉者公諫曰大臣數被酒無威
儀非所以重朝廷也尤善知人范仲淹龐
籍明鎬自爲吏部選人皆以公輔許之後
卒如其言云(歸田錄云薛簡肅公知開封時明參政鎬爲府曹官簡肅待之甚厚直以)
(公輔期之其後公守秦益嘗辟以自隨優禮特異有問於公何以知其必貴者公曰其爲人端肅其言簡)
(而理盡凢人簡重則尊嚴此貴臣相也其後果至參知政事以卒)
