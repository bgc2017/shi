三之四
參政張文定公
公名方平字安道宋城人明道二年以
茂材異等擢爲祕書省校書郎知蘇州
崑山縣又以賢良方正直言極諫中選
通判睦州召知諫院知制誥除翰林學
士爲三司使坐事出知滁州徙江寧府
杭州入判流内銓知滑州移益州以三
司使召還復出知南京帥秦州英宗
初召還翰林爲學士承旨神宗即位
除參知政事丁父憂服除入覲知陳州
徙南京過闕除宣徽使知青州公以
英宗所書立神宗十五字進遂詔歸
本院供職除中太一宫使久之復請去
乃易宣徽南院使判應天府請老以太
子少師致仕元祐六年薨年八十五
公年十三入應天府學潁悟絶人家貧無書
嘗就人借三史旬日輙歸之曰吾巳得其
詳矣凢書皆一閱終身不再讀屬文未嘗
起草宋綬蔡齊見之曰天下竒材也共薦
之(蘇内翰撰墓誌)
通判睦州時趙元昊欲叛而未有以發則爲嫚
書求大名以怒朝廷規得譴絶以激使其
衆公以謂朝廷自景德以來旣與契丹盟
天下忘備將不知兵士不知戰民不知勞
蓋三十年矣若驟用之必有喪師蹶將之
憂兵連民疲必有盗賊意外之患當含垢
匿瑕順適其意使未有以發得歲月之頃
以其間選將厲士堅城除器爲不可勝以
待之雖元昊終於必叛而兵出無名吏士
不直其上難以決勝小國用兵三年而不
見勝負不折則破我以全制其後必勝之
道也方是時士大夫見天下全盛而元昊
小醜皆欲發兵誅之惟公與吴育同議議
者不深察以二人之論爲出於姑息遂決
計用兵天下騷動公獻平戎十策大略以
爲邊城千里我分而賊專雖屯兵數十萬
然賊至常以一擊十必敗之道也旣敗而
圖之則老師費財不可爲已宜及民力之
完屯重兵河東示以形勢賊入寇必自延
渭而夏州巢穴之守必虚我師自麟府渡
河不十日可至此所謂攻其所必救形格
勢禁之道也宰相吕夷簡見之謂宋綬曰
君能爲國得人矣然不果用其策(墓誌)
方元昊之叛也禁兵皆西而諸路守兵多㨂
赴闕郡縣無備乃命調額外弓手公在睦
州條上利害八事及是有旨遣使於陜西
河東京東西路刺弓箭手爲宣毅保捷指
使公連上䟽争之甚力不從所刺兵二十
餘萬人皆市人不可用而宣毅驕甚所至
爲宼自是民力大困國用一空識者以不
從公言爲恨(墓誌)
元昊旣叛陜西四路置帥夏英公竦爲緫帥
居長安不臨邊精兵勇將得留寘麾下四
路戰守出入皆取決焉旣遠不及事而四
路負敗罰終不及緫帥知制誥張公安道
爲諫官言自古元帥無不身自對敵雖齊
桓晉文覇主亦親履行陣至於將佐有敗
元帥必任其責諸葛亮爲大將軍馬謖之
敗降右將軍此古今通義也今夏竦端坐
長安末嘗臨敵諸路失律一皆不問有緫
帥之名而無緫帥之實乞據四路敗事加
以責罰而罷緫帥使四路帥臣自任戰守
之計有事干它路者遞相關報隨宜救應
於事爲便朝廷從之英公降知别州而四
路各任其事蓋始於此(龍川志)
慶曆元年西方用兵已六年矣上旣益厭
兵而賊亦困弊不得耕牧休息虜中疋布
至十餘千元昊欲自致其道無由公慨然
上䟽曰陛下猶天地父母也豈與此犬
豕豺狼較勝負乎願因今歲郊赦引咎示
信開其自新之路申敕邊吏勿絶其善意
若猶不悛亦足以怒我而曲彼雖天地鬼
神必將誅之仁宗喜曰是吾心也命公
以䟽付中書吕夷簡讀之拱手曰公之言
及此是社稷之福也是歲赦書開諭如公
意明年元昊始請降(墓誌)
權知開封府府事至繁爲尹者皆置版以記
事公獨不用默記數百人以次決遣了無
遺忘吏民大驚以爲神不敢復欺(墓誌)
元昊遣使求通巳在界上而契丹與元昊(御名)
隙使來約我請拒絶其使時主者欲遂納
元昊故爲荅書曰元昊若盡如約束則理
難拒絶仁宗以書示公與宋祁公上議
曰書詞如此是拒契丹而納元昊得新附
之小羌而失久和之強虜也封冊元昊而
契丹之使再至能終不聽乎若不聽則契
丹之怨必自是始若聽而絶之則中國無
復信義永斷招懷之理矣是一舉而失二
虜也當賜元昊詔曰朝廷納卿誠𣢾本緣
契丹之請今聞卿招誘契丹邊戶失舅甥
之歡契丹遣使爲言卿宜審處其事但嫌
隙朝除則封冊莫行矣如此於西北爲兩
得時人伏其精識(墓誌)
宰相賈昌朝與參知政事吴育忿争上前
公將對昌朝使人約公當以公代育公怒
叱遣曰此言何爲至於我哉旣對極論二
人邪正曲直然育卒罷(墓誌〇又荆公曰錄云神宗嘗言方平少時)
(好進嘗自干仁宗求爲執政荆公言方平爲御史中丞專附賈昌朝誤仁宗賞罰甚衆)
前三司使王拱辰請㩁河北鹽旣立法矣而
未下公見上問曰河北再搉鹽何也
仁宗驚曰始立法非再也公曰周世宗搉
河北鹽犯輙處死世宗北伐父老遮道泣
訴願以鹽課均之兩稅而㢮其禁世宗許
之今兩稅鹽錢是也豈非再搉乎仁宗
大悟曰卿語宰相立罷之公曰法雖未下
民已戶知之當直以手詔罷不可自有司
出也仁宗大喜命公密撰手詔下之河朔
父老相率拜迎於澶州爲佛老會者七日
以報上恩且刻詔書北京至今父老過
其下必稽首流涕(墓誌又龍川志云河朔地鹻民刮鹻煎鹽不買而足用)
(周世宗常搉海鹽共得三十萬緡民多犯法極苦之藝祖征河東還父老進狀乞隨兩稅納錢三十萬)
(緡而罷搉法藝祖許焉今兩稅外食鹽錢是巳是時民於澶州河橋設感聖恩道埸父老至今能道之)
(及仁宗朝王君貺爲三司使復議搉法未定君貺去職張安道繼之具本末以奏且曰河朔歲有河堤)
(國信之勞比諸道爲苦恐不宜復搉鹽以困之仁宗驚曰朕不知也柰何重困河朔生靈卿爲朕譔數)
(句語朕將親批出使河朔人知此意即批奏牘後曰朕恐河朔軍民復食貴鹽所請宜不行時賈魏公昌)
(朝留守北都聖語至即刻石於府園騎山樓癭木亭上及賈公再守魏而提點刑獄薛向密奏乞行搉法)
(託以它事入議朝廷許之賈公具知其計及其還置酒邀之中食引至騎山癭木亭相對酒五行無它語)
(向顧見石刻知事巳露遂不復議搉事魏人以此深德賈公又筆談亦云太祖嘗降墨勑聽民賈販)
(唯收稅錢與龍川志同)
慶曆中衛士夜逾宫垣爲變仁宗旦語二
府以貴妃張氏有扈蹕之功樞密使夏竦
倡言宜講求所以尊異貴妃之禮宰相陳
執中不知所爲公見執中言漢馮婕妤身
當猛獸不聞有所尊異且皇后在而尊
貴妃古無是禮若果行之天下謗議必大
萃於公終身不可雪也執中聳然敬從公
言而罷(墓誌)
自陜右用兵公私困之公言自祥符以來萬
事惰㢮務爲姑息漸失祖宗之舊取士
任子磨勘遷𥙷之法旣壞而任將飬兵皆
非舊律國用旣窘則政出一切大商姦民
乘隙射利而茶鹽香礬之法亂矣此治亂
盛衰之本不可以不急治且比年以來朝
廷頗引輕嶮之人布之言路違道干譽利
口爲賢内則臺諫外則監司下至吏胥僮
奴皆可以(御名)危其上自將相公卿宿貴之
人皆争屈體以收禮後軰有不然者則謗
毀隨之惴惴焉惟恐不免何暇展布心腹
爲國立事哉此風不革天下無時而治也
(墓誌〇又龍川志云張公安道嘗爲予言道非眀民將以愚之國朝自真宗以前朝廷尊嚴天下私)
(說不行好竒喜事之人不敢以事搖撼朝廷故天下之士知爲詩賦以取科第不知其它諺曰水到魚行)
(旣巳官之不患其不知政也昔之名宰相皆以此術馭天下仁宗初年王沂公吕申公爲政猶持此論)
(自設六科以來士之翹俊者皆争論國政之長短二公旣罷則輕銳之士稍稍得進漸爲竒論以撼朝廷)
(朝廷往往爲之動搖廟堂之淺深旣可得而知而好名喜事之人盛矣申公雖復作相然不能守其舊俗)
(意雖不喜而亦從風靡矣其始也范諷孔道輔范仲淹三人以才能爲之稱首其後晏元獻爲政冨鄭公)
(入參政事多置諫官以廣上聽上方嚮之而晏公深爲之助乃用歐陽修余靖蔡襄孫沔等並爲諫)
(官諫官之勢自此日横鄭公尤傾身下士以求譽相師成風上以謙虚爲賢下以傲誕爲高於是私說遂)
(勝而朝廷輕矣然予以張公之論得其一不得其二徒見今世朝廷輕甚故思曩日之重然不知其敝也)
(大臣恣爲非横而下無由能動其害亦不細也使丁晉公之時臺諫言事必聽巳如仁宗中年其敗巳)
(久矣至於申公非諸公並攻其短其害亦必有甚者蓋朝廷之重輕則不在此誠使正人在上與物無私)
(而舉動適當下無以議之而朝廷重矣安在使下不得議哉下情不上通此亦人主之深患也可則從之)
(否則違之豈害於重哉西漢之初專任功臣侯者如絳灌之流不可謂不賢至使賈誼董仲舒皆老死不)
(得用事徧則害生故曰張公得其一不得其二由此言之也)
秦州叛羌斷古渭路帥張昪發兵討賊而副
緫管劉渙不受命皆罷之以公代昪公力
辭曰渙與昪有階級今互言而兩罷帥不
可爲也昪以故得不罷(墓誌)
移鎮西蜀始李順以甲午歲叛蜀人記之至
是方以爲憂而轉運使攝守事西南夷有
卭部川首領者妄言蠻賊儂智高在南詔
欲來宼蜀攝守大驚調兵築城民大驚擾
朝廷聞之發陜西步騎戍蜀兵仗絡繹相
望於道詔促公行且許以便宜從事公言
南詔去蜀二千餘里道嶮不通其間皆雜
種不相役属安能舉大兵爲智高宼我哉
此必妄也臣當以静鎮之道遇戍卒兵仗
輙遣還入境下令卭部川曰宼來吾自當
之妄言者斬悉歸所調兵罷築城之役會
上元觀燈城門皆通夕不閉蜀遂大安巳
而得卭部川之譯人始爲此謀者斬之梟
首境上而配流其餘黨於湖南西南夷大
震先是朝廷獲智高母子留不殺欲以招
智高至是乃伏法復以三司使召還奏罷
蜀横賦四十萬減鑄鐵錢十餘萬蜀人至
今紀之(墓誌)
公初主計京師有三年粮而馬粟倍之至是
馬粟僅足一歲而粮亦減半因建言京師
無山河之險特依重兵以立國耳兵恃食
食恃漕運河控引江淮利盡南海天聖以
前歲發民浚之故河行地中有張君平者
以䟽導京東積水始輟用汴夫其後淺妄
者争以裁減費役爲功河日湮塞今仰而
望河非祖宗之舊也遂畫漕運十四策
宰相冨弼請施行之退謂公曰自慶曆以
來公論食貨詳矣其後未期而京師有五
年之蓄(墓誌)
知秦州時亮祚方驕僣閱士馬築堡篳篥城
之西壓秦境上屬戶皆逃匿山林公即料
簡將士聲言出塞實按軍不動賊旣不至
言者因論公無賊而輕舉宰相曾公亮曰
兵不出塞何名爲輕舉有備而賊不至則
以輕舉罪之邊臣自是不敢爲先事之備
矣(墓誌按温公集有論張方平守邊輕易狀言其姦憸貪猥士論共知在秦州貴倨下情不通臣罪)
(其素無備不罪其過爲備也)
英宗不豫學士王珪當直不召召公赴福寧
殿上憑几不言賜公坐出書一幅八字
曰來日降詔立皇太子公抗聲曰必穎王
也嫡長而賢請書其名上力疾書以付
公公旣草制尋充冊立皇太子禮儀使(墓誌)
神宗即位召見側門公曰仁宗崩厚葬過
禮公私騷然請損之上曰奉先可損乎
公曰遺制固云以先志行之天子之孝
也上歎曰是吾心也公又奏百官遷秩
恩已過厚若錫賚復用嘉祐近比恐國力
不能支乞追用乾興例足矣從之省費十
七八(墓誌)
御史中丞王陶擊宰相參知政事吴奎與之
辨上欲罷奎且諭公曰奎罷當以卿代
公力辭曰韓琦久在告意保全奎奎免必
不復起琦勲在王室願陛下復奎位手
詔諭琦以全始終之分及奎罷竟以公代
之(墓誌又温公集有二劄子論方平姦邪貪猥嘗爲包拯所論事迹甚多温公由此罷臺職云)
御史中丞缺曾公亮欲用王安石公極論安
石不可用(墓誌又記聞云上將召用介甫訪於大臣争稱譽之張安道時爲承旨獨)
(言安石言僞而辨行僞而堅用之必亂天下由是介甫深怨之)
知陳州時方置條例司行新法率欲以豐財
而強兵公因陛辭極論其害皆深言危語
曰水所以載舟亦所以覆舟兵猶火也不
戢當自焚若行新法不巳其極必有覆舟
自焚之憂上雅敬公不甚其言曰能復
少留乎公曰退即行矣上亦悵然(墓誌)
公在陳州暇日坐西軒聞外板築喧甚曰民
築嘉應侯張太尉廟公曰巢賊亂天下趙
犫以孤城力戰保此州捍大患者也此而
不祀張侯何爲者哉命夷其廟立趙侯祠
(墓誌)
延和殿賜坐問祖宗禦戎之策孰長公曰
太祖不勤遠略如夏州李彛興靈武馮暉
河西折御卿皆因其酋豪許以世襲故邊
圉無事董遵誨捍環州郭進守西山李漢
超保關南皆十餘年優其禄賜寬其文法
而少遣兵諸將財力豐而威令行間諜精
審吏士用命賊所入輙先知併兵禦之戰
無不克故以十五萬人而獲百萬之用終
太祖之世邊鄙不聳天下安樂及太宗
平并州欲遠取燕薊自是歲有契丹之虞
曹彬劉廷謙傳潜等數十戰各亡士卒十
餘萬又内徙李彝興馮暉之族致繼遷之
變三邊皆擾朝廷始旰食矣眞宗之初
趙德明納𣢾及澶淵之克遂與契丹盟至
今人不識兵革可謂盛德大業祖宗之
事大略如此亦可以鑒矣近歲邊臣建開
拓之議皆行嶮僥倖之人欲以天下安危
試之一擲事成則身蒙其利不成則陛
下任其患不可聽也上曰慶曆以來卿
知之乎元昊初臣何以待之公曰臣時爲
學士誓詔封冊皆臣所草具言本末上
驚曰爾時已爲學士可謂舊德矣時契丹
遣泛使蕭禧來上問虜意安在公曰虜
自與中國通好安於豢飬吏士驕惰實不
欲用兵昔蕭英劉六符來仁宗命二府
置酒殿廬與語英頗泄其情六符變色目
之英歸竟以此得罪今禧黠虜願如故事
令大臣與議無屈帝尊與虜交口禧至
以河東疆事爲辭上復以問公公曰嘉
祐二年虜使蕭扈嘗言之朝廷討論之詳
矣命舘伴王洙詰之扈不能對錄其條目
付扈以歸因以洙藁上之禧當辭偃蹇卧
驛中不起執政未知爲言公班次二府因
朝謂樞密使吴充曰禧不即行使主者日
致餽而切問且使邊吏以其故檄虜中可
也充啓用其說禧即日行(墓誌)
故事歲賜契丹金繒服器召二府觀焉熙寧
中張文定公以宣徽使與召衆謂天子
脩貢爲辱而陛下神武可一戰勝也公
獨曰陛下謂宋與契丹凢幾戰勝負幾
何兩府八公皆莫知也神宗以問公公
曰宋與契丹大小八十一戰惟張齊賢太
原之戰才一勝耳陛下視和與戰孰便
上善之(談叢)
上數欲廢易汴渠公曰此祖宗建國之本
不可輕議餉道一梗兵安所仰食則朝廷
無措足之地矣(墓誌)
自王安石爲政始罷銅禁姦民日銷錢爲器
邊關海舶不復譏錢之出故中國錢日耗
而西南北三虜皆山積公極論其害請詰
問安石舉累朝之令典所以保國便民者
一旦削而除之其意安在(墓誌)
高麗使過南京長吏當送迎公言臣班視二
府不可爲陪臣屈詔獨遣少尹(墓誌)
師征安南公以謂舉西北壯士徤馬棄之南
方其患有不可勝言者若老師費財無功
而還則社稷之福也且交趾風俗與諸夷
不類自建隆以來吴昌文丁部黎桓李公
温四易姓矣皆以大校篡立有唐末五代
藩鎮傾奪之風此可以計破者也(墓誌)
新法旣鬻坊埸河渡司農又并祠廟鬻之官
旣得錢聽民爲賈區廟中侮慢穢踐無所
不至公言宋王業所基也而以火王閼伯
封於商丘以主大火微子爲宋始封此二
祠者獨不可免於鬻乎上震怒批出曰
慢神辱國無甚於斯於是天下祠廟皆不
得鬻(墓誌)
公自念將老無以報上論事益切至於論
用兵起獄尤爲反復深言曰老臣且死見
先帝地下有以籍口矣上爲感慟至永
樂之敗頗思其言(墓誌)
三之四
樞密馬正惠公
公名知節字子元幽州薊人父全義從
太祖定天下力戰有功卒公年七歲
太祖召見禁中賜名𥙷官歷典數郡景
德中擢檢校太保簽書樞密院事進樞
密副使出知天雄軍召知樞密院事出
知貝州卒年六十五
開寳五年公年十八監彭州兵馬以嚴飭見
憚如老將太平興國三年領兵戍秦州清
水姦人李飛雄乘驛稱詔捕公及秦隴廵
檢劉文𥙿等將繫之秦州劫獄囚盗庫兵
以反公辨其詐與文𥙿執飛雄治殺之(王荆)
(公撰神道碑)
雍熙二年監博州兵馬時劉延讓敗於君子
驛而契丹歸矣公方料丁壯集芻粮繕城
治械如寇至吏民初不悅其生事也巳而
契丹果至度不可攻乃去(神道碑)
知定遠軍時議發河南十三州之民轉饟河
北公告轉運使樊知古此軍聚兵少而積
粟多簸其腐尚可得十七知古用此得粟
五十萬斛以罷河南之役事聞朝廷太
宗嘉之(神道碑)
李順之亂公討平劒州召還至三泉而復以
公與王繼恩討賊繼恩怒公抗直使守彭
州盡收其軍而與之羸卒三百賊率其衆
至號十萬公力戰一日亡其卒太半乃夜
獨出招救兵復入賊以敗去(神道碑)
蜀卒劉旰聚黨數千人爲亂所攻數州至輙
取之公以卒三百追至蜀州與戰旰走卭
州而招安使上官正召公歸成都計事公
爲正畫曰賊破卭州必乘勝薄我我軍雖
倍未易敵也不如迎其弊急擊破之必矣
遂行次方井與正合殺旰等無噍類(神道碑)
知秦州諸羌質子有三十年不釋者公悉歸
之諸羌德公訖公去無一人犯塞(神道碑)
知成都府有告騎士謀爲變者所引以千數
公捕殺其首七人而置其餘無所問自乾
德後歲漕蜀物以冨人爲送吏多坐漂失
籍其家公奏擇三班使臣及三司軍大將
代之而課其漕事爲賞罰至今便之(神道碑)
知延州至郡羌方以兵覷邊會上元開門張
燈視以無爲而羌卒不能爲寇(神道碑)
又移知鎮州會契丹入邊自澶以北城郭皆
晝閉詔使過公輒留之而募人間行送詔
皆得其報以聞又以便宜使所至受諸漕
輓給邊之物故契丹欲虜掠無所得車駕
次澶州大將王超提卒數十萬逗留不赴
公屢趣之乃出師猶辭以中渡無橋至則
公先巳度材一夕而橋就上聞手詔褒
之且知公果可以屬大事也(神道碑)
祥符元年東封泰山以爲行宫都緫管自此
行幸必以公爲都緫管許以專殺公部分
明約束審出入肅然而未嘗輙戮一人(神道碑)
邊將言契丹近塞大臣議皆請發兵以備公
獨議使邊將移書問狀從之契丹解去(神道碑)
除樞密副使當是時契丹巳盟大臣方言符
瑞而公每不然之獨常從容極言天下雖
安不可忘戰去兵之意及它爭議甚衆
眞宗多以公言爲是(神道碑)
公少忼慨以武力智謀自喜又能好書賓友
儒者所與善必一時豪傑有集二十卷其
文長於議論(神道碑)
自始仕以至登用遇事謇謇未嘗有所顧憚
王冀公丁晉公用事每廷議得其不直輙
面詆之眞宗初或甚忤然終以此知公
而天下至今稱其正直(神道碑〇又記聞曰眞宗末王欽若每奏事)
(或懷數奏出其一二其餘皆匿之旣退以已意稱聖旨行之嘗與馬知節俱奏事上前欽若將退知節)
(目之曰懷中奏何不盡出之〇又王文正遺事曰樞密馬公知節與同列奏對次忽厲聲曰王欽若等讀)
(盡劄子莫謾官家馬公退見王文正公詞色尚怒因語公曰諸子上前議論如此知節幾欲以笏擊死)
(之但恐驚動君相耳公歎撫久之馬公方直惟公力保庇於上前)
眞宗東封泰山車駕發京師上及從官皆
𬞞食封禪禮畢上勞宰臣王旦等曰卿
等久食𬞞不易旦等皆再拜馬知節獨進
言𬞞食者唯陛下一人耳王旦等在道
與臣同次舍無不私食肉者於是旦等皆
再拜曰誠如知節之言(記聞)
