十三之二
吏部侍郎鄒公
公名浩字志完常州晉陵人中進士第
歷楊州穎昌府教授元祐七年除太學
博士出爲襄州教授元符元年召對除
右正言明年除名勒停羈管新州徽
宗即位復宣德郞添監袁州酒稅除右
正言遷右司諫起居舍人明年除中書
舍人遷吏部侍郞除寳文閣待制知江
寧府尋改知杭州未赴責授衡州别駕
永州安置明年除名勒停昭州居住崇
寧四年移漢陽軍居住五年復承奉郎
遂歸常州大勸四年復直龍圖閣政和
元年卒年五十二
道鄕鄒公自少以道學行義知名於時其爲
人也和順積中而英華發外望之睟然見
於顔面不問知其爲仁人君子也其遇事
接物猶虚舟然而堅挺之姿如精金良玉
不可磨磷元符中用侍臣之薦擢居諫垣
從人望也是時哲宗皇帝厲精求治用
賢如不及一見即以公輔期之嘉言入告
無不從者適中宫虚位之久大臣欲自結
於嬖暱爲保位之謀迎意媚合不以正公
力言之以爲公議不允忤上旨姦䛕之
徒惡其害巳相與恊力擠之於䧟穽之中
又下石焉皆是也公之章留中不下乃僞
爲之加以詆誣不實之語(如取它人之子而殺其母之類)
流布中外欲天下聞之眞若有罪者其爲
謀深矣雖有端人正士無敢爲公辨明者
公旣沒迨今二十餘年昔之姦朋凋喪略
盡而正論行焉眞僞是非始有在矣紹興
三年其子柄集公之奏議一編屬余爲叙
余於公非一朝燕游之好也知公爲尤詳
其事之夲末皆余所親聞見者故詳著之
以昭示來世庶乎使小人知君子之爲善
終不可誣也公之將亡余適還自京師聞
公疾革未及㢮擔即馳往省之見其薾然
僅存餘息然語不及私猶以國事爲問蓋
其平生以天下之重爲巳任至垂絶而不
忘也每追念及之愴然不能釋嗚呼世道
喪久矣不復有斯人也(龜山集鄒公奏議集序)
張繹曰鄒浩以極諫得罪世疑其賣直也先
生曰君子之於人也當於有過中求無過
不當於無過中求有過(程氏遺書)
志完脩㓗有志行記覧該緫援筆數千言立
就斯可畏者然自視如未足士有一善無
貴賤必與之交無遠邇必欲收而取之(崔正)
(言婆娑集)
志完云聖人之道備于六經六經千門萬戶
何從而入大要在中庸一篇其要在(銜名)獨
而已但於十二時中看自家一念從何處
起即點檢不放過便見工力(胡氏傳家錄)
田晝者字承君陽翟人故樞密宣簡公姪也
人物雄偉議論慷慨俱有前軰之風鄒浩
志完教授穎昌與承君遊相樂也志完性
懦因得承君故遇事輙自激勵元符間承
君監京城門志完除言官遣客見承君以
測其意客問承君近讀何書承君曰吾作
墨子詩有知君旣得雲梯後應悔當年泣
染絲之句爲志完發也客言於志完志完
折簡謝曰承君辭甚苦因約相見承君取
告見之問志完曰平生與君相許者何如
今君爲何官志完愧謝曰上遇群臣未嘗
假以聲色獨於浩若相喜者今天下事故
不勝言意欲使上益相信而後言貴可
有益也承君許之旣而朋黨之禍大起時
事日變更承君謝病歸陽翟田舍一日報
立劉氏爲皇后承君謂子曰志完不言可
以絶交矣又一日志完以書約承君會潁
昌中塗承君喜甚亟往志完具言諫立皇
后時浩之言戅矣上初不怒也浩因奏
曰臣即死不復望清光矣下殿拜辭以去
至殿門望上猶未興凝然若有所思也
明日浩乃得罪留三日臨别志完出涕承
君正色責曰使志完隱默官京師遇寒疾
不汗五日死矣豈獨嶺海之外能死人哉
願君無以此舉自滿士所當爲者未止此
也志完茫然自失歎息曰君之贈我厚矣
乃别去建中靖國初承君入爲太宗正丞
宰相曾布欲收置門下不能屈除提舉常
平亦辭請知淮陽軍以去吏民畏愛之歲
大疫承君日自挾毉戶問病者藥之良勤
得疾而卒(聞見錄)
五朝名臣言行錄卷第四之一
丞相畢文簡公
公名士安字仁叟代州雲中人乾德四
年舉進士歷知台饒乾三州入爲左拾
遺兼冀王府記室參軍知制誥淳化中
召入翰林爲學士以父名乂林抗章引
避議者以禮律二名不偏諱却之眞
宗尹京以爲判官東宫建兼右庶子及
即位權知府事再爲學士景德初遷吏
部侍郎參知政事踰月拜平章事二年
冬薨年六十八
吳越入朝公以選知台州旣至言錢氏所上
圖籍皆張侈賦數願一用舊籍以輯新民
詔從之(劉莘老撰神道碑)
端拱中詔王府官各上所爲文帝問近臣
曰文吾旣知之其行孰優皆以公對帝
喜曰是也以本官知制誥召爲翰林學士
大臣以張洎言帝曰洎視士安詞蓻踐
歷固不減但履行遠在其下耳(神道碑)
公知開封府近臣有怙埶爲不法彊買民家
定㛰子者公請對白其横奪還之(神道碑)
契丹謀入寇公首䟽五事應詔陳選將餉兵
理財之策甚備帝多納用於是中書闕
宰相乃進公吏部侍郎參知政事入謝
帝曰未也行且相卿然時方多事求與卿
同進者其誰可公頓首辭謝曰臣材駑朽
不足以勝任惟寇凖兼資忠義善斷大事
此宰相才也帝曰聞其剛使氣對曰凖
資方正慷慨有大節忘身徇國秉道疾邪
此其素所蓄積朝臣罕出其右者第不爲
流俗所喜今天下之民雖蒙休德涵養安
佚而西北跳梁爲邊境患正若凖者所宜
用也帝曰然當籍卿宿德鎮之不閱月
拜公本官平章事寇公實並命而以公監
修國史位在上旣而契丹益犯邊北州皆
警二公始合議請帝幸澶淵時景德元
年九月也虜統軍順國王撻覽引兵入塞
號二十萬初雲州觀察使王繼忠戰没虜
中至是爲虜人奏請議和大臣莫敢如何
其事獨公以爲可信力贊帝當羈縻不
絶漸許其成帝謂虜悍如此恐不可保
公曰臣嘗得虜降人言虜雖深入屢挫不
甚得志隂欲引去而耻無名且彼寧不畏
人乘虚覆其穴此請殆不妄繼忠之奏臣
請任之帝喜乃手詔繼忠許其請和時巳
詔廵幸而議者猶閧閧二三大臣有進金
陵及成都圖者公亟同寇公請對力陳其
故堅定前計帝乃幸澶淵軍數十萬虜
大震然猖狂乘衆猶掠德清至澶北鄙會
官軍伏弩發射撻覽死衆潰遁去而講和
之計遂定初帝嚴兵將行太白晝見流
星出上台北貫斗魁或言兵未宜北或言
大臣應之公適卧疾移書寇公曰屢請舁
疾從行而詔不許今大計已定惟君勉之
士安得以身當星變而就國事所願也已
而少間追至澶淵因從以還兵罷乃按邊
要選良守將易置之雄州以李允則定州
馬知節鎮州孫全照保州楊延明它所擇
用各得其任令塞下止驅掠通互市除鐵
禁招流亡廣儲畜未幾夏州趙德明亦欵
塞内附二方旣定中外略安量時制法次
第施行如搉酤母得增額平反已决死罪
錄爲勞訟不干已者坐以重至今不易復
置賢良方正直言極諫等科以廣取士每
對必爲帝言崇儉息民近忠直遠諛佞
是爲政要故當時天下無事號至治云(神道碑)
公資端重偉儀觀少以名節自厲貫于夷險
白首不易平生無一語過差雖貴奉養無
異平素未嘗殖産爲子孫計故天下稱其
清而其亡也帝謂寇公曰畢士安君子
人也事朕南府東宫以至輔相飭躬謹行
有古人之風後王文正公爲相嘗面奏曰
陛下前稱畢士安清畏如古人在位聞之
無不感歎且士安仕至輔相而四海無田
園㞐第没未終喪家用已屈今其妻有貸
於臣家其不負陛下所知滋可見矣是
固宜有以周之然當出上恩非臣敢爲
私惠時也帝聞歎息賜白金五千兩(神道碑)
公平生寡交遊無黨援唯王晉公吕公端見
引重王文正公寇萊公楊文公相友善旣
引寇公同政而寇公守正疾惡小人多不
便日思所以傾之者布衣申宗古告其交
通安王元傑寇公皇恐莫知所以自明公
力辨其誣下宗古吏具得姦罔斬之寇公
乃安王禹偁濟州白屋子嘗以事至公官
舍隂識其非常童留之教以學後遂登科
進用更在公前及公繼知制誥其命乃禹
偁詞也公去潞州事連禹偁亦謫黃州公
猶厚資其行云(神道碑)
公端方沉雅有清識所至以嚴正稱然性謙
退嘗謂人曰僕仕宦無赫赫之譽但力自
規檢庶幾寡過耳
咸平中詔選官校勘三國志晉唐書或有言
兩晉事多鄙惡不可流行者眞宗以語
宰相公對曰惡以戒世善以勸後善惡之
事春秋備載帝然之遂命刊刻(蓬山志)
