十之一
丞相康國韓獻肅公
公名絳字子華參知政事忠憲公之子
也以父任爲大理評事登進士甲科除
太子中允通判陳州召知太常禮院歴
開封府推官戶部判官江南饑出爲體
量安撫還知制誥出知河陽召入翰林
爲學士權御史中丞出知蔡州移知慶
州加端明殿學士知成都府英宗即
位召還除三司使俄拜樞密副使神
宗初領制置三司條例司拜參知政事
熙寧二年拜陜西河東宣撫使即軍中
拜同中書門下平章事會慶州卒叛遂
罷相守鄧州徙知大名府七年復爲相
出知許州拜建雄軍節度使知定州移
河南府哲宗即位進封康國公加開
府儀同三司判大名府屢告老拜司空
檢校太尉致仕薨年七十七
公爲開封府推官男子冷清自謂母娠宫中
生民間於是自稱皇太子都人聚觀頗以
爲疑吏收捕驗問亦不敢迫府官至有改
容禮之者旣而果無實猶止羈置近郡公
上䟽引成方遂事論奏甚切清遂伏誅(劉貢)
(父撰行狀)
江淮兩浙歲飢以公體量安撫江南東西路
到部則發倉廪振貧乏問百姓疾苦縣邑
以衙前爲重役一當其役則破家竭産民
至有嫁祖母與母而析生異居以避役者
公爲立則衙前法奏行之民以爲便又兼
并之家私占陂池溪湖少出稅以錮其利
公使以税均所近民田而陂池溪湖使衆
共之(行狀)
使還除右正言供職時大臣佐佑時政務循
故事公一日奏言政事宜出聖斷上諭
云屢有人言朕少斷非不欲豦分蓋緣國
家動有祖宗故事苟或出令未合憲度
便成過失以此須經大臣論議而行臺諫
官見有未便但言來不憚追改也(行狀)
宣祖神御温成園陵皆寓奉先寺仁宗將
幸奉先或謂因欲臨后園公預以所聞諫
旦日飭駕使諭公曰朕欲酌神御非詣后
園也(李邦直撰神道碑)
召爲翰林學士仁宗嘗遣使祈嗣茅山公
當草祝詞公因上䟽言祈嗣頋禱祠何益
夫女御閉於深宫者衆宦人養子絶人之
世者多非所以順天地致螽斯之福於上
也書奏仁宗即日出宫人數百詔有司
裁定宦人養子令(神道碑)
孫沔吕溱等守藩犯法從官聮章請貰其罪
公曰法自貴者始更相救援則公道廢矣
遂并劾之宫人或納賂請降度牒紫方袍
歲時内宴至有與伶官私笑語者公密發
其事上亟爲逐典掌劉氏及它不謹者
十餘人(神道碑)
自公爲中司言事甚多時富鄭公爲宰相多
寢不下公不能堪條前後所言極論之初
張茂實母乳悼獻太子茂實幼從其母畜
於宫中後壯長寖貴領親軍以掛嫌議出
爲外官至是鄭公復用茂實主兵公并以
爲言且論其畏避自私不足以荅上恩塞
群望因請歸家待罪不敢赴臺供職而諫
官詆公中傷宰相擅去官守由是罷知蔡
州(行狀)
知成都府蜀中春秋夏米價常貴張詠尚書
治蜀自二月減價糶官米八月糶塩各給
劵爲據以惠貧戶歲久質賣悉歸豪右公
諭其自首别給劵貧民凢七千餘戶因奏
每三年視貧富一易之民有疾疫致醫藥
客軍貧民死者葬之奏立寺額度僧主管
增置學校减嗇冗費異時内臣奉使至蜀
州郡迎悅其意有所貨易輙附益之其費
皆出於酒場官衆以爲患公奏請加禁約
英宗聞之喜詔内侍省著爲令每行必申
飭焉(行狀)
爲三司使内諸司吏有干恩澤者詔已許之
公執條例奏禀上曰朕不知條例當爲
卿改後有此等事亦須執奏三司事多與
宫省相關近習有所干請即牾條例公未
嘗詭隨公一日奏事具爲上言所以且
曰即有飛語願賜覆實上曰知卿盡公
不肯放過事朕在藩邸時備聞群臣以國
事爲人情隳壞法度積弊日甚頼卿盡力
我自諳暁卿勿慮也它日公又言曰國朝
之制上所用財幣不欲顯名者乃用合同
憑由取之内臣因循凢賜予之類並以合
同憑由施行歲常數十百萬三司無由鉤
校人皆疑禁中浮費不知其間賜予宗室
及群臣者過半也請以其宜付有司者付
之有司英宗嘉納自是費用之有例者
悉歸三司得以會計矣(行狀)
遷樞密副使因進對神宗問天下遺利公
對求遺利莫若盡地力退而具䟽以謂害
農之大弊無甚於差役不可不改請委侍
從臺省官集議及聖詔博謀以收群策
上嘉納之初公在三司時議欲使官戶量
出免役錢兼并之家計田頃承役唯存鄕
役及弓手之外並與蠲除單丁女戶在第
一等者亦量納役錢其餘一切以免役錢
雇召如此即不限田而官戶兼并之家不
敢過制以貪利中人得以置田以爲生品
官不必充役而無業之民得以應募矣至
是上手扎取之公具錄以進上令學
士草詔訪問旣進入上以未見哀痛惻
怛之意手定詔藁密封示公令公潤色以
進爲大小訪焉王荆公領條例司深以公
言爲然遂推廣衙前之法以及它役(行狀)
熙寧三年五月除參知政事時樞密副使闕
員會公獨奏事神宗問誰可𥙷者公以
司馬光對遂以授光(行狀)
熙寧二年九月夏羌大入慶州境圍七寨殺
略數千邊將高敏戰死榆林以公爲陜西
宣撫使賜空名宣告即軍中賞功詔許除
補所部官自受命至陛辭三日而行賜金
繒及織文袍纔至邊悉分與將吏公初行
環慶勞饗蕃漢士傷痍者賜帛褁瘡治兵
鄜延使偏將种諤出青澗城趨銀州界破
撫寧開光諸帳屯守囉兀公欲自高奴通
道河東詔兼河東宣撫使就拜同中書門
下平章事昭文舘大學士公遣將出麟府
兵徑虜中凢九日會囉兀下又破賊馬戶
川斬馘數千獲綉旗木符領盧印公初至
邊裂諸路兵置七將間其無備互出擣之
至是深入破敵者十七戰皆捷招降數萬
人居以曠圡方築據奪其要害而慶將失
撫御兵有叛亡者時内外多與公異意争
歸咎宣撫司邊事摇矣公一不辨以身任
其責罷相知鄧州其後旣收兵羌人亦卷
廬帳驅畜産遁去客食河外餓死者衆數
年終不能復而使大酋數叩保安軍求通
使並塞皆空無賊火上於是知公爲有
功復召爲相(神道碑〇又行狀云申勑諸路爲堅壁自守之計城寨有不可守者)
(棄之分七將之兵爲淺攻擾擊之計以困戎虜〇或云公命种諤城囉兀雪中築撫寧堡調發倉卒關中)
(騷然公駐延州命四路帥無得預軍事皆聽於諤又命蕃官王文諒節制環慶之師自入陜西以軍中錢)
(散與乞人又奪騎士馬以與蕃部厚犒賞之軍士皆怨夏人䧟撫寧又急攻囉兀公命諸路出師牽制慶)
(兵再出遂作亂)
公之入相繼王荆公之後政事有未便者賢
士大夫或置不用公將更易振舉之奏古
者冢宰制國用今天下財用出入宰相乃
不預聞始置局中書稽攷天下財用之數
量入以爲出援用司馬光上曰吾於光
豈有所愛頋光未肯來耳又數與同列論
事上前不得盡行其言乃歎曰勢不能
有所禆𥙷矣唯早去位可以全進退之分
故一年之間求去者三(行狀)
三司使發市易官罪而同列佑之欲弗責方
創賈人免行錢孫尚書永議有異而同列
欲論永罔上故不實上書人鄭俠絞切下
獄而執政馮公京嘗賙俠同列欲以黨俠
爲重坐公辨帝前不得直數求罷上
爲逐市易官稍寬二臣者而它相至欲復
留故賈人劉佐任市易公固言不可論
上前未决公再拜曰臣言不用辱相位請
從此辭上愕曰兹小事何用耶公奏曰
小事弗伸况大事乎上爲罷佐遣使持
手詔諭公使就位公乃起後數月固稱疾
乃拜觀文殿大學士禮部尚書知許州(神道碑)
知河南府夏大雨伊落汎溢冐城郭居民被
溺者太半公方以疾在告聞之力疾而出
率府僚救護全濟者甚衆物價騰踴人多
不得食公發倉廪以平物價收葬溺死者
禁止盗賊訛言驚衆者刑黥之人以寧息
脩完廬舍工直十倍公爲設法招來它州
人四近坌集公私皆得興作而工直亦平
矣又奏築長堤以虞後患幾月而成後三
年伊洛復漲如前日頼堤而免會行保馬
法令保甲家自飬馬每都馬五十匹期十
五年數足提舉官欲其速成爲巳功脅趣
州縣要以二年期會旣急馬價不訾民至
破産不得馬公爲條奏止之如初令(行狀)
𥙿陵興役洛人言昭陵厚陵時府吏中夜視
事留守亦宿于外至公不改常度早晚視
事外唯增日中一出而已内外畏戢莫敢
妄作事皆辦集或言陵下乏水人多暍死
詔置水車數百及瓢瓠竹筒數萬公知其
未嘗乏水也遣使具措置水事及取脩奉
官司不乏水狀聞舊奉陵之物無先後之
序吏緣優下公使以所須緩急第爲之期
揭榜示人由是人不争競而工價平洛人
曰洛中不知有裕陵者公之賜也(行狀)
判大名府遣使問役法利害公請到鎮條析
以聞旣至上䟽以謂初論役法之弊止謂
衙前一役願得納錢募人旣行之農民無
破家之患遂并它役以此用錢至廣雖不
當役者亦不得免此議論所以多也務求
&KR1151;餘謂之寬剰重非所宜復其舊爲便以
仐所取錢計年支雇募所費頗&KR1151;二分以
備非常免除第五等减第四等數則天下
速被聖澤矣後司馬丞相建議一用熙寧
法差役公以六條事駮之議之連年然亦
多參用公所言者(行狀)
公爲人嚴重好禮其居家燕處無墮容子弟
勝冠有所賀謝必具衣冠而後使拜存恤
宗族遠近無遺推財予之不計有無自仕
宦未逹時巳爲族人之孤特者嫁娶之凢
十餘人矣(行狀)
公兄弟友愛天至自忠憲公爲两府大臣至
公兄弟同時爲眞相近輔者三人衣冠之
盛近世未嘗有也又皆眉壽高年公將歸
許而两弟時亦皆七十同時請老朝廷貪
惜賢德未之許也其爲榮盛又前古所未
有(行狀)
公自少氣節嶷然聞其言見其貌皆知其必
位將相剛正渾厚而於交親仁以盡至朝
廷事不可屈撓以私據理道論是非不辨
正不巳推引賢能急於家事以誠待人無
所疑而知人常不誤司馬温公方與執政
忤而公言温公可代巳爲樞密副使至爲
宰相又薦之神宗亦可之曰卿度光來
乎朕當亟召力引吴正憲公忠諒可任大
事宣撫陜西首薦今左右丞相爲判官(吕大)
(防范純仁)常舉布衣王安國能辭章程頥有經行
士大夫出其門多知名天下初進士科進
擢速公言偶程文占上選未見才實勞最
躐衆人指期爲卿輔殆亡所謂自是始議
間年一貢士而殺其恩嘉祐中與陳秀公
議茶法官不失常課刑辟歲省數千人又
言差役病民最甚宜卑上農及官戶單丁
女戶薄率錢募衙前吏凢不可募者存鄕
戶則上戶免服役而游手之民得以應募
有業矣英宗未果行至熙寧初申講前
議及温公建言一用差法詔訪利害公曰
臣初議謂衙前可募其後乃并及它役所
募旣廣遂率錢及下戶至多取羡數以今
所宜第除羡數免下戶錢惠澤周矣因條
六事異温公議後皆參取焉公前此於温
公疎外中援其賢及議朝廷事自守不奪
所見乃如此又建言官制錯謬如近臣乃
兼判中書門下省細務多關决二府恩大
政祖宗方耡天下襲唐季未及更宜早
論定其後神宗改官制約用六典多如
公所陳者將殁猶上書懇惻言天下事所
臨六州皆生立祠聞訃有巷哭者公撫飬
孤貧雖旁宗疎屬皆仰嫁娶衣食周門生
故吏之不能自存者俸禄無所餘(神道碑)
一之三
丞相魯國范公
公名質字文素大名宗城人後唐長興
中登第仕晉爲翰林學士漢初加戸部
侍郎周祖起兵以爲樞密副使廣順初
拜中書侍郎平章事世宗不豫入受頋
命輔立恭帝太祖受禪加兼侍中罷
參知樞密乾德二年罷爲太子太傅薨
年五十四將終戒其子無得請謚立碑
質自從仕未嘗釋卷人或勉之質曰昔嘗有
異人與吾言他日必當大任苟如其言無
學術何以處之(蒙求)
周祖自鄴舉兵向闕京師亂范魯公隱於民
間一日坐封丘巷茶肆中有人貌怪陋前
揖曰相公無慮時暑中公所執扇偶書大
暑去酷吏清風來故人二句其人曰世之
酷吏冤獄何止如大暑也公它日當深究
此弊幸無忘吾言公惘然久之後至祅廟
後門見一土木短鬼其貌肖茶肆中見者
公心異焉亂定周祖物色得公遂致大用
公見周祖首建議律條繁廣輕重無據吏
得以因緣爲姦周祖特詔詳定是爲刑統
(聞見錄)
范質初作相與馮道同堂道意輕其新進潜
視所爲質初知印當判事語堂吏曰當判
之事並施籖表得以視而書之慮臨文失
誤貽天下㗛道聞嘆曰眞識大體吾不如
也質後果爲名相(談苑)
世宗在楊州怒竇儀罪在不測范質非時求
見世宗意其救儀將避之質趨而前曰儀
近臣以小過忤旨罪不當誅因免冠叩首
泣下曰臣備位宰相不敢致人非辜當帝
王之怒幸陛下寬之世宗意解遂赦儀罪
(蒙求)
范質奉行制敕未嘗破律每命刺史縣令必
以戸口版籍爲急(蒙求)
周恭帝之世有右拾遺直史館鄭起上宰相
范質書言太祖得衆心不宜使典禁兵
質不聽及太祖入城諸將奉登明德門
太祖命軍士皆釋甲還營太祖亦歸公
署釋黃袍俄而將士擁質及王溥魏仁浦
等皆至太祖嗚咽流涕曰吾受世宗厚
恩今爲六軍所逼一旦至此慙負天地將
若之何質等未及對軍校羅彦瓌按劒厲
聲曰我軰無主今日必得天子太祖叱
之不退質頗誚讓太祖且不肯拜王溥
先拜質不得巳從之且稱萬歲請詣崇元
殿召百官就列周帝内出制書禪位太
祖就龍墀北面再拜命宰相扶太祖登
殿易服於東序還即帝位群臣相賀及
太宗即位先命溥致仕蓋薄其爲人也又
嘗稱質之賢曰惜也但欠世宗一死耳(記聞)
(又龍川别志云周顯德末年太祖任殿前點檢功業日隆而謙下愈甚老將大校多歸心者雖宰相)
(王溥亦隂效誠欵今南御園則溥夙所獻也惟范質忠於周室初無所附及世宗晏駕北邊奏契丹入寇)
(命太祖以大兵出拒之行至陳橋軍變旣入城韓勍以親衛戰於闕下敗死太祖登正陽門望城中)
(諸軍未有歸者乃脫甲詣政事堂時早朝未退而聞亂質下殿執溥手曰倉卒遣將吾儕之罪也瓜入溥)
(手幾出血溥無語旣見子今身未冷奈何如此太祖質曰先帝養太尉如太祖性仁厚流涕被面然)
(質知勢不可遏曰事已爾無太倉卒自古帝王有禪讓之禮今可行也因具陳之且曰太尉旣以禮受禪)
(則事太后當如母養少主當如子切勿負先帝舊恩太祖揮涕許諾然後率百官行禮由此太祖深敬)
(重質仍以爲相者累年終質之世太后少主皆無恙故太祖太宗每言賢相必以質爲稱首)
范魯公嘉謀偉量時稱名相自以執政之地
生殺慘舒所繫苟不能蚤夜兢畏悉心精
慮敗事覆餗憂患畢至加之道有枉直時
有夷險居其位者今古爲難嘗謂同列曰
人能鼻吸三斗醇醋即可爲宰相矣(沂公筆錄)
舊制宰相早朝上殿命坐有軍國大事則議
之從容賜茶而退自餘除拜號令刑賞廢
置事無巨細並熟狀擬定進入止於禁中
親批紙尾用御印可其奏謂之印畫降出
奉行而巳由唐歴五代不改其制國初
范質王溥魏仁浦自以前朝舊相且憚
太祖英睿具劄子面取進止朝退各䟽其
事所得聖旨臣等同署字以志之自是奏
御寖多或至旰&KR0628;命坐啜茶之禮尋亦廢
罷今遂爲定式(沂公筆錄)
公性卞急好面折人以廉介自持未嘗受四
方饋遺前後所得禄賜多給孤遺閨門之
中食不異品身没之後家無餘貲後太
祖因講求輔相謂侍臣曰朕聞范質但有
所居宅不營産眞宰相也太宗亦素重
質嘗對近臣稱累朝宰弼以爲循規矩惜
名器持廉節無出質之右者
