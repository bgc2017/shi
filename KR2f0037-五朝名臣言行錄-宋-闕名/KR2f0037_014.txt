三之一
太師潞國文忠烈公
公名彦博字寬夫汾州介休人中進士
第景祐中爲殿中侍御史河東轉運副
使以龍圖閣學士知秦州徙益州慶曆
七年擢諫議大夫樞密副使改參知政
事貝州亂明鎬討之久未克公請行因
以爲宣撫使賊平除禮部侍郎同中書
門下平章事皇祐三年御史唐介論公
語切仁宗怒介貶英州別駕公亦出
知許州至和二年再入爲相嘉祐三年
以使相判河南府封潞國公歴判大名
太原府丁母憂起復使相加两將軍號
力辭得終喪詔俸賜比宰臣之半亦辭
不受治平二年爲樞密使熙寧六年拜
司空建節判河陽徙判大名府元豐三
年除太尉開府儀同三司復判河南會
王堯臣之子同老上書明其父功以公
爲證於是詔加河東永興節度使力辭
許之六年請老以守太師致仕元祐初
命平章軍國重事六日朝一月两赴經
筵五年復以太師致仕紹聖初降授太
子少保薨年九十二
文潞公夲姓敬其曾大父避石晉高祖諱更
姓文至漢復姓敬入夲朝其大父避翼祖
諱又更姓文初敬氏避諱各用其一偏或
爲文氏或爲苟氏然敬字從(巳力切音棘)非苟
也從攴非文也俱非其一偏也(聞見後錄)
文潞公幼時與群兒擊毬入柱穴中不能取
公以水灌之毬浮出司馬温公幼與群兒
戲一兒墮大水甕中已沒群兒驚走不能
救公取石破其甕兒得出識者已知二公
之仁智不凢矣(聞見錄)
文潞公謂予言初及第授大理評事知絳州
翼城縣未赴任有客李夲者三見訪而後
得見之且言夲有壻爲縣中廵檢幸公庇
之又言曰夲非獨奉干亦有以奉助夲嘗
知其邑戸口衆人猾難治因出一策文字
皆景跡人姓名其首姓張比潞公至姓張
人事己敗縣未能結正簿尉皆云某等在
此各歲餘豈無過失爲此人所持幸君之
來必辦之矣於是公盡得其姦狀上于州
决配之邑人皆悚畏(東齋記事)
寳元中河東闕漕使堂上議難得可任者章
郇公言聞縉紳間說文彦博者磊落有稱
時吕許公曰恨不識也可召來面詢之明
日召至堂上許公都不交一談但睥睨不
巳郇公強問其鄕曲任使次第因問河東
事曰彦博鄕里無所不知郇公喜之文退
許公歎曰此大有福人何所任用不可遂
自殿中侍御史差委明年就遷待制不出
十年出將入相(趙康靖公錄)
文潞公在成都米價騰貴因就諸城門相近
院凢十八處减價糶賣仍不限其數張榜
通衢翌日米價遂减前此或限勝㪷以糶
或抑市井價直適足以增其氣熖而終不
能平其價大抵臨事當須有術也(東齋記事)
文潞公知益州喜遊宴嘗宴鈐轄廨舍夜久
不罷從卒輙拆馬庌爲之薪不可禁遏軍
校白之座客服栗公曰天實寒可拆與之
神色自若飲如故卒氣沮無以爲變(記聞)
樞密直學士明鎬討貝州久未下上深以
爲憂問於两府參知政事文彦博請自往
督戰八年正月丁丑以彦博爲河北宣撫
使監諸將討貝州時樞密使夏竦惡鎬凢
鎬所奏請多從中沮惟恐其成功彦博奏
今在軍中請得便宜從事不中覆上許
之閏月庚子朔克貝州擒王則初彦博至
貝州與明鎬督諸將築距闉以攻城旬餘
不下有牢城卒董秀劉炳請穴地以攻城
彦博許之貝州城南臨御河秀等夜於岸
下潜穿穴棄土於水晝匿穴中城上不之
見也久之穴成自教場中出秀等以褐袍
塞之走白彦博選敢死二百命指使將之
銜枚自穴入有帳前虞候楊遂請行許之
遂白軍士中有病欬者數人此不可去請
易之從之旣出穴登城殺守者垂絙以引
城外人城中驚擾賊以火牛突之登城者
不能拒頗引却楊遂力戰身被十餘創援
槍刺牛牛却走賊遂潰王則張巒卜吉與
其黨皆突圍走至村舍官軍追圍之則猶
著花幞頭軍士爭趣之部署王信恐則死
無以辨以身覆其上遂生擒之巒吉死於
亂兵不知所在彦博斬則於北京夏竦
奏言所獲賊魁恐非眞遂檻車送京師剮
於馬市董秀劉炳並除内殿崇班(記聞)
文彦博知永興軍起居舍人母湜鄠人也至
和中湜上言陜西鐵錢不便於民乞一切
廢之朝廷雖不從其鄕人多知之爭以鐵
錢買物賣者不肯受長安爲之亂民多閉
肆僚屬請禁之彦博曰如此是愈使惑擾
也乃召絲絹行人出其家縑帛數百疋使
賣之曰納其直盡以鐵錢勿以銅錢也於
是衆知鐵錢不廢市肆復安(記聞)
至和初陳恭公罷相而並用文富二公正衙
宣麻之際上遣小黃門密於百官班中
聽其論議而二公久有人望一旦復用朝
士往往相賀黃門具奏上大悅余時爲
學士後數日奏事垂拱上問新除彦博
等外議如何余以朝士相賀爲對上曰
古之人君用人或以夢卜苟不知人當從
人望夢卜豈足憑耶故余作文公批荅云
永惟商周之所記至以夢卜而求賢孰若
用搢紳之公言從中外之人望者具述
上語也(歸田錄)
文潞公爲相因進對言嘗聞德音以搢紳多
務奔競非裁抑之無以厚風俗莫若稍旌
恬退之人則躁競者自知愧恥乃薦王安
石韓維張瓌皆擢用焉龐莊敏時爲樞密
使公與之同議省兵汰爲民者六萬减廪
給之半者又二萬云
唐質肅公爲御史論公專權植黨交結宫禁
仁宗怒召二府示之䟽唐公語益切樞密
副使梁公適叱唐公下殿詔送臺劾之公
獨留再拜曰御史言事職也願不加罪於
是唐公旣貶而公亦罷相其後公再入相
首薦唐公復召用焉
嘉祐元年正月甲寅朔上御大慶殿立仗
朝會前夕太雪至壓宫架折上在禁庭
跣禱于天及旦而霽百官就列旣卷簾
上暴感風眩之疾僅能成禮而罷巳未契
丹使者入辭置酒紫宸殿上疾又作左
右扶入禁中文彦博遣人以上旨諭使
者云昨夕宫中飲酒過多今日不能親臨
宴遣大臣就驛賜宴仍授國書彦博與两
府俟於殿閤久之召内侍都知史志聦鄧
保吉等問上至禁中起居狀志聦等對
以禁中事嚴密不敢泄彦博怒叱之曰
主上暴得疾繋社稷之安危惟君軰得出
入禁闥豈可不令宰相知天子起居欲
何爲邪自今疾勢小有增損必一一見白
仍命直省引至中書取軍令狀志聦等素
謹愿及夕諸宫門白下鎻志聦曰汝曹自
白宰相我不任受其軍令两府謀以上
躬不寧欲留宿宫中而無名辛酉文彦博
建議設醮祈福於大慶殿两府晝夜焚香
設幄宿於殿之西廡志聦等白故事两府
無留宿殿中者彦博曰今何論故事也壬
戌上疾小間两府求詣寢殿見上志
聦等難之平章事富弼責之志聦等不敢
違知開封府王素夜叩宫門求見執政白
事文彦博曰此際宫門何可夜開詰旦素
入白有禁卒告都虞候欲爲變者執政欲
收捕按治彦博曰如此則張皇驚衆乃召
殿前都指揮使許懷德問曰都虞候某甲
者何如人懷德曰在軍職中最爲謹良彦
博曰可保乎曰可保彦博曰然則此卒有
怨於彼誣之耳當亟誅之以靖衆衆以爲
然考博乃請平章事劉沆判狀尾斬於軍
門及上疾愈沆譛彦博於上曰陛
下違豫時彦博擅斬告反者彦博以沆判
呈上上意乃解(初彦博欲判狀斬告變者參政王堯臣捏其膝乃請劉相)
(判之)先是富弼用朝士李仲昌策自澶州商
胡河穿六漯渠入横隴故道北京留守賈
昌朝素惡弼隂結内侍右班副都知武繼
隆令司天官二人俟两府聚處於大慶殿
廷執狀抗言國家不當穿河於北方致
上體不安文彦博知其意有所在未有以
制也後數日二人又上言請皇后同聽
政亦繼隆所教也史志聦等以其狀白執
政彦博視而懷之不以示同列有喜色同
列問不以告旣而召二人詰之曰汝今日
有所言乎對曰然彦博曰天文變異汝職
所當言也何得輒預國家大事汝罪當族
二人懼色變彦博曰觀汝直狂愚耳未欲
治汝罪自今無得復爾二人退彦博乃以
狀示同列同列皆憤怒曰奴敢爾妄言何
不斬之彦博曰斬之則事彰灼於中宫不
安衆皆曰善旣而議遣司天官定六漯於
京師方位彦博復遣二人往武繼隆曰請
留之彦博曰彼不敢輒妄言有人教之耳
繼隆默不敢對二人至六漯恐治前罪乃
更言六漯在東北非正北無害也戊辰以
後上神思浸清寧壬申罷醮两府始分
番歸第不歸者各宿於其府(記聞又云樞密使王德用開)
(便門入中書潞公執守門親事官送開封府撻之明日謂同列曰昨日悔不斬守門者天子違豫禁中)
(門戸豈得妄開邪)
熙寧二年潞公爲樞密使陳升之拜相以公
宗臣詔升之位公下公言國朝樞密使無
位宰相上者獨曹利用嘗在王曾張知白
上卒取禍敗臣忝文臣粗知義理不敢紊
亂朝著上從之(温公日錄)
慶州軍亂二府入議文潞公曰朝廷施爲務
合人心以靜重爲先不宜偏聽陛下即
位以來厲精求治而人情未安者更張之
過耳祖宗法未必不可行但有廢墜不舉
之處耳王荆公曰所以爲此將以去民之
害何爲不可若萬事隳頽如西晉風兹乃
益亂也蓋荆公知公言爲巳發故力排之
于尼父師旦密人夲選人屢以贓失官編管
在蔡尼嘗適人生子後爲二鬼所憑言事
或有驗遂爲尼名惠普士庶遠近輻湊以
佛事之嘗因宦者言邵亢石全彬富弼李
柬之肅之宜爲輔相皆常敬之者也東之
姪女二人事之王樂道命李氏甥爲其母
首傳習妖教收下獄詔京東差官按之得
諸公書自韓曾以下皆有之文公獨無
上問其故文曰臣但不知耳知之亦當有
書時人美其分謗(温公日錄)
韓魏公留守北京李稷以國子博士爲漕頗
慢公公不爲較待之甚禮俄潞公代魏公
爲留守未至揚言云李稷之父絢我門下
士也聞稷敢慢魏公必以父死失教至此
吾視稷猶子也果不悛將庭訓之公至北
京李稷謁見坐客次久之公着道服出語
之曰而父吾客也只八拜稷不獲已如數
拜之(聞見錄)
文潞公判北京有汪輔之者新除運判爲人
卞急初入謁潞公方坐廳事閱謁置桉上
不問入宅久之乃出輔之已不堪旣見公
禮之甚簡謂曰家人須令沐髮忘見運判
勿訝輔之沮甚舊例監司至之三日府必
作會公故罷之輔之移文定日檢按府庫
通判以次白公公不荅是日公家宴内外
事並不許通輔之坐都廳吏白侍中家宴
匙鑰不可請輔之怒破架閣庫鎻亦無從
檢按也密劾潞公不治神宗批輔之所
上奏付潞公有云侍中舊德故煩卧護北
門細務不必勞心輔之小臣敢尔無禮將
别有處置之語潞公得之不言一日會監
司曰老謬無治狀幸諸君寬之監司皆愧
謝因出御批以示輔之輔之皇恐逃歸託
按部以出未幾輔之罷烏乎神宗眷遇
大臣沮抑小人如此可謂聖矣(聞見錄)
元豐三年王堯臣子同老言至和三年仁
宗不豫内外寒心先臣參預朝政與宰相
文彦博富弼請立英宗皇帝爲嗣仁
宗感悟開納大計遂定會潞公來自北都
過闕入覲神宗以問公對曰自至和以
來中外之臣乞立皇嗣者甚衆臣等雖有
請事未果行至嘉祐末韓琦等卒就大事
蓋琦等功也神宗曰議論椎輪於至和
時發端爲難仁祖意已定其後止申前
詔耳正如丙吉霍光事前後不相揜也卿
宜盡錄夲末將付史官公乃具奏其詳於
是手詔中書曰彦博蓄德深厚善不自伐
懷此大功絶口不言中外搢紳莫有知者
今緣故臣子明其父勲始得夲末乃知援
立之功厥有攸在嘉祐之詔但宣之耳遂
加公河東永興節度使公復力辭宴餞瓊
林輔臣皆預兩遣中謁者遺詩以寵其行
有報在不言功之語當世榮之(〇龍川志云至和三年仁宗)
(始不豫皇嗣未建宰相文富韓三公方議所立參知政事王公堯臣之弟正臣嘗爲宗室說書官知十三)
(使之賢即言之諸公諸公亦舊知之乃定議草奏書印欲上而上疾有瘳即止堯臣私收奏夲後累年)
(韓公當國群臣相繼乞選立宗室子乃定立十三使爲皇子及仁宗晏駕皇子踐祚賞定策之功以韓)
(公爲首及元豐末堯臣子同老上書繳進元奏時諸公惟文公富公在皆歸老於洛會文公入助郊饗)
(神宗訪之公具奏所以神宗悅焉故一時諸公例皆被賞而韓氏諸子惡分其功辨之不巳文公之罷)
(平章重事由此故也然英宗之譽布於諸公則始於堯臣而其爲皇子嗣寳位則韓公之力不可誣也)
(又記聞云元豐中文潞公自北都召對上問以至和繼嗣事公對曰臣等備位兩府當此之際議繼)
(嗣乃職分耳然亦幸值時無李輔國王守澄之徒用事於中故臣等得效其忠懇耳上憮然有間而善之)
元豐間文潞公以太尉留守西京未交印先
就第廟坐見監司府官唐介參政之子義
問爲轉運判官退謂其客尹煥曰先公爲
臺官嘗言潞公今豈挾爲恨耶義問當避
之煥曰潞公所爲必有理姑聽之明日公
交府事以次見監司府官如常儀或以問
公公曰吾未視府事三公見庶僚也旣交
印河南知府見監司矣義問聞之復謂煥
曰微君殆有失於潞公也一日潞公謂義
問曰仁宗朝先參政爲臺諫以言彦博
謫官彦博亦罷相判許州未幾彦博復召
還相位即上言唐某所言正中臣罪召臣
未召唐某臣不敢行仁宗用彦博言起
參政通判潭州尋至大用與彦博同執政
相知爲深義問聞潞公之言至感泣自此
出入潞公門下後潞公爲平章重事薦義
問以集賢殿脩撰帥荆南烏乎潞公之德
度絶人蓋如此(聞見錄)
元豐五年文潞公以太尉留守西都時富韓
公以司徒致仕潞公慕唐白樂天九老會
乃集洛中公卿大夫年德高者爲耆英會
以洛中風俗尚齒不尚官就資聖院建大
厦曰耆英堂命閩人鄭奐繪像堂中時富
韓公年七十九文潞公與司封郎中席汝
言皆七十七朝議大夫王尚恭年七十六
太常少卿趙丙祕書監劉几衛州防禦使
憑行己皆年七十五天章閣待制楚建中
朝議大夫王(御名)言皆年七十二太中大夫
張問龍圖閣直學士張燾皆年七十時宣
徽使王拱辰留守北京貽書潞公願預其
會年七十一獨司馬温公年未七十潞公
素重其人用唐九老狄兼謩故事請入會
温公辭以晚進不敢班文富二公之後潞
公不從令鄭奐自幕後傳温公像又之北
京傳王公像於是預其會者凢十三人潞
公以地主擕妓樂就富公宅作第一會至
富公會送羊酒不出餘皆次爲會洛陽多
名園古刹有水竹林亭之勝諸老鬢眉皓
白衣冠甚偉每宴集都人隨觀之潞公又
爲同甲會司馬郎中且程太中珦席司封
汝言皆丙午人也亦繪像於資聖院其夜
司馬公與數公又爲眞率會有約酒不過
五行食不過五味唯菜無限楚正議違約
增飲食之數罰一會皆洛陽太平盛事也
洛之士庶又生祠潞公於資聖院温公取
神宗送公判河南詩隷于牓曰竚瞻堂塑
公像其中冠劒偉然都人事之甚肅(聞見錄)
元祐初哲宗幼冲起文潞公以平章軍國
重事召程正叔爲崇政殿說書正叔以師
道自居每侍上講色甚莊繼以諷諫
上畏之潞公對上恭甚進士唱名侍立
終日上屢曰太師少休公頓首謝立不
去時年九十矣或謂正叔曰君之倨視潞
公之恭議者以爲未盡正叔曰潞公三朝
大臣事幼主不得不恭吾以布衣爲上
師傅其敢不自重吾與潞公所以不同也
識者服其言(聞見錄)
公之在朝契丹使耶律永昌劉霄來聘軾奉
詔館客與使者入覲望見公殿門外却立
改容曰此潞公也耶所謂以德服人者問
其年曰何壯也軾曰使者見其容未聞其
語其緫理庶務酬酢事物雖精練少年有
不及貫穿古今洽聞強記雖專門名家有
不逮使者拱手曰天下異人也公旣歸洛
西羌首領有温谿心者請於邊吏願獻良
馬於公邊吏以聞詔聽之(東坡集)
潞公凝簡莊重顧眄有威逮事四朝荐更二
府七換節鉞位將相五十餘年再守秦州
大名求興五判河南徧歴公孤两以太師
致仕英傑威重名聞四夷雖位體隆貴而
平居接物謙挹尊德樂善如恐不及邵雍
程顥以道學名世居洛陽公與之游從甚
密及顥死旣葬親爲題其墓爲明道先生
云
至和中陳執中爲宰相其嬖人張氏笞女隷
至死臺官趙抃范師道極言執中營救張
氏故獄久不直因言執中無材行不可任
宰相翰林學士毆陽脩亦上書請退執中
議久不决左右怪仁宗禁中少遊燕默
有所思慮焦勞見於容色居月餘如此因
問上曰陛下比憂勞見於容色得非
思代執中者乎上曰然左右乃曰代執
中者易得耳何至此耶上曰此老子却
可謾人久之始用文彦博富弼二人代之
朝議皆謂得人數日歐陽脩得對上問
新除彦博等外議如何脩具以朝議爲對
上曰卿意如何脩曰誠如外議上又問
彦博弼果如何脩曰陛下已用彦博等
復問其如何臣所未喻上曰彦博有才
然膽大弼前在政府甚好今復來恐多顧
慮良久又曰弼前深爲人所中傷今來亦
焉能不顧慮然不若守前志不變也旣而
彦博果不能謹畏後因郭申錫李傪爭塞
河事彦博意有所左右上由此罷之弼
亦竟以多顧慮少所建明皆如所料(南豐雜識)
二之二
樞密錢宣靖公
公名若水字淡成河南新安人雍熙中
舉進士釋褐同州觀察推官擢祕書丞
直史舘遷知制誥翰林學士至道初以
右諫議大夫同知樞密院事以母老求
解機務便奉養遂以夲官充集賢院學
士復判流内銓知開封府出知天雄軍
廵撫陜西還拜鄧州觀察使知并州薨
年四十四
錢若水爲舉子時見陳希夷於華山希夷曰
明日當再來若水如期往見有一老僧與
希夷擁地爐坐僧熟視若水久之不語以
火箸畫灰作做不得三字徐曰急流中勇
退人也若水辭去希夷不復留後若水登
科爲樞密副使年才四十致仕希夷初謂
若水有仙風道骨意未决命僧觀之僧云
做不得故不復留然急流中勇退去神仙
不遠矣僧麻衣道者也(聞見錄)
錢若水爲同州推官知州性𥚹急數以胷臆
决事不當若水固爭不能得輙曰當奉陪
贖銅耳巳而果爲朝廷及上司所駮州官
皆以贖論知州愧謝已而復然前後如此
數矣有冨民家小女奴逃亡不知所之奴
父母訟於州命錄事參軍鞫之錄事嘗貸
錢於冨民不獲乃劾冨民父子數人共殺
女奴棄屍水中遂失其屍或爲元謀或從
而加功罪皆應死冨民不勝榜楚自誣服
具上州官審覆無反異皆以爲得實若水
獨疑之留其獄數日不决錄事詣若水廳
事詬之曰若受冨民錢欲出其死罪邪若
水笑謝曰今數人當死豈可不少留熟觀
其獄詞邪留之且旬日知州屢趣之不能
得上下皆怪之若水一旦詣州屏人言曰
若水所以留其獄者密使人訪求女奴今
得之矣知州驚曰安在若水因密使人送
女奴於知州所知州乃垂簾引女奴父母
問曰汝今見汝女識之乎對曰安有不識
也因從簾中推出示之父母泣曰是也乃
引冨民父子悉破械縱之其人號泣不肯
去曰微使君之賜則某滅族矣知州曰推
官之賜也非我也其人趣詣若水廳事若
水閉門拒之曰知州自求得之我何與焉
其人不得入繞垣而哭傾家貲以飯僧爲
若水祈福知州以若水雪冤死者數人欲
爲之奏論其功若水固辭曰若水但求獄
事正人不冤死耳論功非其夲心也且朝
廷若以此爲若水功當置錄事於何地邪
知州歎服曰如此尤不可及矣錄事詣若
水叩頭愧謝若水曰獄情難知偶有過誤
何謝也於是遠近翕然稱之未幾太宗
聞之驟加進擢自幕職半歲中爲知制誥
二年中爲樞密副使(記聞)
錢若水爲學士太宗禮遇殊厚嘗草賜趙
保忠詔云不斬繼遷存狡兔之三穴潜疑
光嗣持首鼠之兩端太宗覽之甚悅謂
若水曰此四句正道着我意又與趙保吉
詔有旣除手足之親已失輔車之勢其辭
甚美太宗御筆批其後云依此詔夲極
好至今其子延年寳藏之(金坡遺事)
李繼隆與轉運使盧之翰有隙欲䧟之罪乃
檄轉運司期八月出塞令辦芻粟轉運司
調發方集繼隆復爲檄言據隂陽人狀國
家八月不利出師當更取十月轉運司遂
散芻粟旣而復爲檄云得保塞胡偵候狀
言賊且入塞當以時進軍芻粟即日取辦
是時民輸輓者適散倉卒不可復集繼隆
遂奏轉運司乏軍興太宗大怒立召中
使一人付三凾令乘驛馳取轉運使盧之
翰竇玭及某人首丞相吕端樞密使柴禹
錫皆不敢言惟樞密副使錢若水爭之請
先推驗有狀然後行法上大怒拂衣起
入禁中二府皆罷若水獨留廷中不去
上旣食久之使人偵視廷中有何人報云
有細瘦而長者尚立焉上出詰之曰爾
以同州推官再朞爲樞密副使朕所以擢
任以爾爲賢爾乃不才如是邪尚留此安
俟對曰陛下不知臣無狀使得待罪二
府臣當竭其愚慮不避死亡𥙷益陛下
以報厚恩李繼隆外戚貴重莫比今陛
下據其一幅奏書誅三轉運使雖有罪天
下何由知之鞫驗事狀明白加誅亦何晚
焉獻可替否死以守之臣之常分臣未獲
死固不敢退上意解乃召吕端等奏請
如若水議先令責狀許之三人皆黜爲行
軍副使旣而虜欲入塞事皆虚誕繼隆坐
罷招討知秦州(記聞)
詔訪備邊之策若水條上五事一擇郡守二
募鄕兵三積芻粟四革將帥五明賞罰
錢公若水嘗率衆過河號令軍伍分布行列
悉有規節深爲戍將所伏上知之謂左
右朕嘗見儒人談兵不過講之於尊爼硯
席之間於文字則引孫吳述形勢皆閑暇
清論可也責之於用則罕見有成效者今
若水亦儒人曉武深可嘉也時言者請城
綏州積兵禦党項詔公自魏乘疾傳往桉
至則乞罷其役時論韙之上嘗謂左右
曰朕觀若水風骨秀邁才力有餘止疑其
筭部蹙隘果至大用恐愈迫之其後果夭
(玉壷清話)
至道初吕蒙正罷相以僕射奉朝請上謂
左右曰人臣當思竭節以保冨貴吕蒙正
前日布衣朕擢爲輔相今退在班列寂寞
想其目穿望復位矣劉昌言曰蒙正雖驟
登顯貴然其風望不爲忝冒僕射師長百
僚資望崇重非寂寞之地且亦不聞蒙正
之鬱悒也况今巖穴高士不求榮逹者甚
多惟若臣軰苟且官禄不足以自重耳
上默然又嘗言士大夫遭時得位冨貴顯
榮豈得不竭誠以報國乎錢若水言高尚
之人固不以名位爲光寵忠正之士亦不
以窮逹易志操其或以爵禄恩遇之故而
效忠於上此中人以下者之所爲也上
然之及劉昌言罷上問趙鎔等曰頻見
昌言否鎔等曰屢見之上曰涕泣否曰
與臣等談多至流涕上曰大率如此當
在位之時不能悉心𥙷職一旦斥去即汍
瀾涕泗若水曰昌言實未嘗涕泣鎔等迎
合上意耳若水因自念上待輔臣如
此盖未嘗有秉節高邁不貪名勢能全進
退之道以感動人主遂貽上之輕鄙將
以滿歲移疾遂草章求解職會晏駕不果
上及今上之初年再表遜位乃得請(談苑)
公美風神有器識能斷大事事繼母以孝聞
風流儒雅善談論尤輕財好施所至推誠
待物委任僚佐緫其綱領無不稱治汲引
後進推賢重士胷中豁如也
