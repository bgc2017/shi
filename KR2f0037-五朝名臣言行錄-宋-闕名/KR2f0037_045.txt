八之五
樞密包孝肅公
公名拯字希仁廬州合肥人舉進士知
天長縣徙知端州入爲監察御史歷三
司戶部判官京東陜西河北轉運使三
司戶部副使擢天章閣待制知諫院復
爲河北都轉運使徙知瀛揚廬州江寧
府召權知開封府遷諫議大夫權御史
中丞爲三司使拜樞密副使薨
包孝肅公知天長縣有訴盗割牛舌者公使
歸屠其牛鬻之旣而有告私殺牛者公曰
何爲割某家牛舌而又告之盗者驚伏徙
知端州州歲貢硯前守緣貢率數十倍以
遺權貴人公命製者纔足貢數歲滿不持
一硯歸
吕許公夷簡聞包拯之才欲見之一日待漏
院見班次有包拯名頗喜及歸又問知居
同里巷意以拯欲便於求見無幾報拯朝
辭乃就部注一知縣而出尤竒之遽使人
追還遂薦對除裏行自此擢用(巵史)
包孝肅在言路極言時事復爲京尹令行禁
止至今天下皆呼包待制又曰包家市井
小民及田野之人凡徇私者皆指笑之曰
你一箇包家見貪汚者曰你一箇司馬家
天下稱司馬公曰司馬家(吕氏家塾記)
包孝肅公立朝剛嚴聞者皆憚之至於閭里
童稚婦女亦知其名貴戚宦官爲之歛手
舊制凢訟訴不得徑造庭下府吏坐門先
收狀牒謂之牌司公開正門徑使至前自
言曲直吏民不敢欺
包孝肅尹京號爲明察有編民犯法當杖脊
吏受賕與之約曰今見尹必付我責狀汝
第呼號自辨我與汝分此罪汝决杖我亦
决杖旣而包引囚問畢果付吏責狀囚如
吏言分辯不巳吏人聲訶之曰但受脊杖
出去何用多言包謂其市權捽吏於庭杖
之十七特寬囚罪止從杖坐以沮吏勢不
知乃爲所賣卒如素約小人爲姦固難防
也孝肅天性峭嚴未嘗有笑容人謂包希
仁笑比黃河清(筆談)
王禹玉曰包希仁知廬州廬州即鄕里也親
舊多乘勢擾官府有從舅犯法希仁撻之
自是親舊皆屏息希仁始及第以親老侍
養不仕宦且十年人稱其孝知開封府爲
人剛嚴不可干以私京師爲之語曰關節
不到有閻羅包老吏民畏服遠近稱之爲
長吏僚佐有所關白喜面折辱人然其所
言若中於理亦番然從之剛而不愎此人
所難也(記聞)
包孝肅知諫院數論斥大臣權倖請罷一切
内降曲恩又列上唐魏鄭公三䟽請置坐
右以爲龜鑑別條七事多見采納及後爲
中丞奏曰東宫虚位日久天下以爲憂群
臣數有言者卒未聞有所處置未審聖意
持久不决何也夫萬物皆有根本而太子
者天下根本也根夲不立禍孰大焉仁
宗曰卿欲誰立公曰臣非才備位所以乞
豫建太子者爲宗廟萬世計耳陛下問
臣欲誰立是疑臣也臣行年七十且無子
非邀後福者唯陛下裁察仁宗喜曰
徐當議之
公性峭直然奏議平允常惡俗吏苛刻務爲
敦厚雖嫉惡甚至人情所不及即推以恕
不爲苟合未嘗僞色辭以悅人不作私書
至於干請無故人親黨一皆絶之居家儉
約衣服器用飲食雖貴如初官時云
