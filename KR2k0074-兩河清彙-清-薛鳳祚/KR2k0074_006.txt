兩河清彙卷六
益都薛鳳祚撰
黃河
黃河北岸
北岸過潼關至懷慶府河内縣濟水北來入河
濟水出濟源縣(河南岸陜州)經孟津(南岸東南澠池縣)至懷慶府
河内縣入黃河(南岸孟津縣)
武陟縣東沁河北來入河
沁河發源于沁州綿山穿大行達濟源縣至懷慶府
武陟縣與黃河合其湍急之勢較黃河益甚而武陟
縣東岸之蓮花池金屹&KR2565;最其冲射要害之處也萬
歴十五年沁從此決新鄉獲嘉一帶俱為池沼每年
堵築埽壩勞費不貲且壩為商民輳集之處烟㸑不
下千餘倚堤為命今議甃石四百三十五丈隨守隨
脩限以三年告成此堤一成永久可恃而議者畏難
尚未興舉其北岸大樊村亦係埽灣要害幇堤捲埽
均在司河者留意焉
詹家店萬歴十六年創接堤四百八十五丈五尺沁
水入河之後北岸逼近漕河關係運道最為緊要如
滎澤縣之甄家莊郭家潭陽武縣之脾沙堽原武縣
之庙王口封丘縣之于家店中濼城荆家口祥符縣
之黃陵岡陳橋貫臺馬家口陳留寨蘭陽縣之銅瓦
廂板厰樊家莊張村集馬坊營儀真縣之穵泥河煉
城口榮花樹三家莊考城縣之陳隆莊芝麻莊孝城
口係為要害
河南管河道轄
開封府北河同知駐陳橋鎮專管北岸滎澤原武陽武
封丘祥符陳留蘭陽儀封八縣防河長堤三百一十
一里
滎澤縣治在河南岸職官見南岸
黃河北岸長堤西自武陟界起東至原武界止長八
里堤夫六名堡房三座
廟王口係埽灣去處恐縷堤難支萬歴十八年增築
遥堤一道長一千一百五十五丈
原武縣(南岸鄭州)賣家賽
原武縣知縣管河主簿
北岸長堤西自滎澤界起經本縣廟王口胡村鋪東
至陽武界止長五十里堤夫三十二名徭夫十六名
堡房十四座
買家寨萬歴十八年創築月堤一道長九百丈
陽武縣(南岸西南中牟縣南岸東南開封府)脾沙崗中灤城
陽武縣知縣管河主簿
北岸西自原武界起經本縣潭口寺脾沙岡東至封
丘界止長四十里堤夫二十四名徭夫十二名堡房
十六座
脾沙岡隆慶元年築壩係埽灣去處每歲湏下埽捲
築
于家店荆隆口中灤城三處相連最為險要每歲捲
埽固壩覓土加堤防守
荆隆口弘治二年河決冲張秋萬歴十五年又決長
東二縣幾致泥溺遂塞
十七年剏築遥堤一道長二千九十丈
封丘縣(南岸東南開封府南岸西南中牟縣)陳橋集貫臺馬家口
陳留寨銅瓦廂板厰樊家店張村集
封丘縣知縣管河主簿
北岸長堤南自陽武界起經本縣于家店荆隆口東
至祥符界止長四十里堤夫五十名徭夫二十六名
堡房二十九座
祥符縣治在河南職官見河南岸
北岸長堤西自封丘界起經本縣陳橋集馬家口回
回寨東至陳留界止長五十八里堤夫五十六名堡
房二十八座
陳留縣治在河南職官見河南岸
北岸長堤西自祥符界起東至蘭陽界止長二里堡
夫四名堡房二座
直隸大名府屬長垣東明二縣舊有長堤一道延亘
一百三十里東至山東曹縣白茅堤西至河南封丘
縣新豐村止堤外即有淘北河一道相傳即黃河故
道也萬歴十五年河由河南封丘縣荆隆口決水挾
淘北河冲決本堤之大社口兩邑昏壂該工都科給
事中常會同撫按題修築完然堤外有月堤三
壩名曰三尖口吳家口劉家口在長垣利在洩水不
肯閉塞在東明懼其受渰堅欲堵截兩相掣肘雖有
壩名終屬虚應即今長垣專設府佐駐守杜盛集而
又畫界分理長垣縣管九十七里東明縣管三十三
里建舖設夫以時修守堤既固矣三壩有無不足較
也夫壩之有無係于長堤而堤之利害全在荆隆一
帶故添設開封府同知專駐劄荆隆雖衞河南實衛
長東二縣也總之荆隆堅守則長堤無事長堤無事
則三壩不用二縣之民永帖衽席此探本窮源之論
不可不知也長東河官須時時偵探荆隆口堤岸少
有冲汕即申總河施行
陳留寨銅瓦廂舊係冲擊去處每歲幇築防守
蘭陽縣治在河南岸職官見南岸
北岸長堤西自陳留界起經銅瓦廂板厰商家營馬
家營東至儀封界止長四十九里堤夫四十四名徭
夫三十六名堡房四十座
直隸大名府長垣縣(南岸西南蘭陽縣南岸東南儀封縣)
杜盛集大名府管河廳
馬房營(河南岸蘭陽縣)係埽灣去處猶恐縷堤難支今於背
後剏築月堤一道縷堤改為月壩每歲慎加修防
儀封縣治在河南職官見南岸
北岸長堤西自蕭陽界起本縣扼泥河小宋集三家
庄東至考城界止長六十四里堤夫五十二名徭夫
三十六名原額蘭陽撥儀封煉城口徭夫二十六名
堡房五十三座
煉城口(河南岸東南儀封縣)埽壩最為喫緊每歲宜下廂邊埽
護之
榮花樹(河南岸儀封縣)埽壩長一千二百六十丈係迎溜去
處每歲加工修守
王家莊(河南岸西南儀封縣)埽壩正當河身已被冲塌萬歴十
八年退裡預築埽壩一道
河南管河道轄
歸德府河捕通判除南岸外管河北岸三十二里管考
城縣
歸德府考城縣治在河南岸職官見南岸
北岸長堤西自儀封界起經考城縣芝蔴庄王家道
口流連集東至山東曹縣界止長三十二里徭夫五
十名堡房十六座
黃陵岡(南岸西南睢州南岸東南考城縣)
陵岡堤决趨張秋二年塞之每歲加工修守黃陵岡
賈魯舊岸
芝蔴庄陳隆口(南岸考城縣)二處埽壩相連埽刷甚急每
歲慎加防守
李秀口(南岸寧陵縣)考城縣
位家灣(南岸歸德府商丘縣)大王廟
武家壩(曹縣西)隆慶六年築壩係迎溜去處最關緊要
萬一有失則金鄉等邑悉成沮洳且遺患於運河宜
歲加修守萬歴十七年武家壩外忽成淤灘此亦一
時之幸未可恃以為安也
山東濟寧管河道轄
兖州府管河同知兼總捕務駐劄曹縣
曹縣(南岸西南商丘縣南岸東南虞城縣)牛市屯王家厰劉滿莊
月堤王家壩雙堤牛頭河
曹縣知縣管河主簿
北岸上自河南考城縣起經青俸集縷水堤月堤遥
堤等下至單縣界止長一百零二里夫役曹縣三
百六十四曹州一百二十六定陶八十金鄉
二百八十四城武二百三十二徭堡夫六百七
十六名曹州民夫三百五十曹縣民夫六百
單縣三百金鄉三百城武三百二十定陶二
百三十(民夫候農隙量起不給工食)
王家壩正德七年築北大壩自位家灣起至雙堌集
長八十里後接長三十里
王家壩亦係緊要歲加修守萬一有失則城武金鄉
數邑悉成沮洳
曹縣西河南岸丁家道口賈魯舊河
嘉靖二十六年河決曹縣衞谷亭運道
曹單二縣大行堤
康熙十年河決牛市屯遂築塞外口康熙三十年
開引河一道水盡歸漕
單縣(南岸東夏邑縣南岸西永城縣)堅城集叚家口
單縣知縣管河主簿
北岸上自曹縣界起下至程朱王口朱家樓(闕)家莊
孟家樓江南碭山界止長六十八里單縣金鄉城武
徭堡夫七百七十九名
江南碭山縣治在河南職官見南岸
碭山縣北岸縷堤上自單縣界起下至豐縣界止長
四千八百六十丈計二十七里
碭山縷堤衝擊不支另築月堤一道又慮縷決月危
且居豐沛上流碭山失守豐沛亦虞故復于單碭接
界處斜築堤一道長千餘丈使上流循壩歸河不得
廹縷危月最為喫緊歲修勿緩
嘉靖二十二年河趨東北叚家口分六股大溜溝小
溜溝秦溝濁河烟脂溝飛雲橋俱由運河至徐州入
洪又分一股由碭山堅城集下郭貫樓散五小股龍
溝母河梁樓溝湖佃溝亦從小浮橋入洪已而皆入
濁河
清水河月堤隸豐縣每被浸刷萬歴十七年又添築
月堤一道長二千五百丈每歲加修勿怠
邵家壩萬歴六年所築遏斷秦溝舊路最為喫緊又
接築數百丈今復幇築高厚歲修之功必不容已
江南豐縣(南岸西南碭山縣南岸東南蕭縣)華山戚山
北岸縷堤上自碭山界起下至沛縣界止長四十八里
内大行堤上自單縣界起下至沛縣界止長五十里
豐縣知縣管河主簿
額設遊夫五十名豐縣邵家大壩乃斷絶秦溝舊路
最為喫緊今已倍幇高厚又接長數百丈每歲宜謂
徐北堤夫赴此加修加守若日後夫役錢糧有餘再
於華山續築大壩直至樓子集將秦溝濁河二口俱
斷則全勝之築也但壩湏高大斜向東南勿令兜水
乃可經久姑識之以俟將來
嘉靖六年河決曹縣城武縣楊家口梁靖口吳士舉
等處冲入雞臺
嘉靖九年河由單縣侯家林決塌場口冲谷亭十一
年十二年水俱不至十三年廟道口淤塞
嘉靖四十六年河決沛縣二三等鋪冲入運河亦由
湖陵城口入湖城本年九月馬家橋堤成障水南趨
至冬沛縣斷流
沛縣(南岸西南碭山縣南岸東南蕭縣)飛雲橋郭貫樓支將軍
廟舊茶城口塔山鎮口閘(漕黃交會)
沛縣知縣管河主簿
北岸大行堤上自豐縣界起下至本縣西門外頭堡
止計三十三里
縷堤上自豐縣華山界起下至徐州位家莊止長二
十七里
蕭縣
北岸上自豐碭界起下至徐州界止長七十五里
蕭縣知縣管河主簿
額設徭夫一百名
鎮口閘徐州上河管河判官管舊運黃河上自鎮口閘
起下至徐州洪七里溝止長三十七里
鎮口古洪二閘以東多傍山麓以西一里平曠濁河
紅流更無隄防黃水出岸横截閘河腹心受病故於
塔山支河接築縷堤九百四十二丈而牛角灣係茶
城運河舊渠又築壩一道東接塔山西接長堤計二
里許以遏黃流旁入但壩地原係河身下多積沙創
築卑薄連歲失守肘腋為患已於本壩之南自舊縷
堤支將軍廟起東接塔山增築長堤七百餘丈頗得
重門禦暴之意冬春之際多加幇護伏秋之時晝夜
防守預辦樁草以備不虞夏鎮第一要害宜殫心力
勿忽
正德四年河決沛縣飛雲橋入運河
嘉靖八年飛雲橋水北徙魚臺谷亭舟行閘面
嘉靖四十四年黃水異常郭貫樓淤平全河溢行泛
濫自沙河至徐州全河俱入北股至曹縣塘林集以
下向北分二股南一股繞沛縣戚山楊家集入秦溝
入徐北一股繞豐縣華山向東北由三教堂出飛雲
橋分十三股至湖陵城口散漫湖坡達徐隆慶六年
剏築縷水長堤捍之水不北浸萬歷六年築邵家大
壩遏之南徙迄今由濁河至鎮口會運河並流達徐
隆慶六年所築縷堤萬歷八年大加幇築高厚十八
年又復加幇係運河關鍵以後湏歲加修守
萬歴十七年塔山東南築堤九百餘丈
萬歴十八年塔山西北築堤七百餘丈
徐州在河南職官見南岸
黃河上自蕭縣起下至靈璧縣止長一百四十五里
北岸縷堤自獅子山起至土山寺計十二里長山堤
十五里花谷黑山三堤各長三里
北岸長樊大壩險工一道關係運道全河直射每歲
春初估計其事宜與城堤同(城堤見南岸)額設夫一百五
十三名本州境内狼矢溝吳家堂韓壩等工亦係埽
灣要害額設堤夫九十名(徐州代沛縣出入將沛縣之夫扺徐州之夫故名換夫)
長夫三百六十名停役一半實在一百八十名宿州
恊濟夫十五名
北岸小浮橋駱駝山東岸驛土山寺長山
狼矢溝赤蘭村樊家店塔山塘臍溝吕
梁城谷山栲橯灣郭山泇河花山龐
家山七墩山蚧蟃湖上二山岠山
磨臍溝減水壩徐州東岸南去十餘里有狼矢溝又
東去十五里有磨臍溝每歲黃水漲發則從狼矢溝
直下至磨臍溝洩出赤龍潭經蚧蟃諸湖駱馬湖出
宿遷董陳二溝嘉靖年間全河俱從此出而兩洪正
河俱為之奪萬歴七年已于本溝築遥堤一道但地
形甚卑水入囊㡳隨復冲決遂議築減水石壩一座
余郎中親往視之不可而止今此議尚存總河潘
躬率中河沈郎中往視之地形較之河口卑數丈黃
水暴漲之時必至逾堤漫流豈肯循軌入壩今議于
長塔二山新築堤中建石壩一座長三十丈水漲則
洩水退歸漕自無奪河之患矣但壩西與徐州居民
甚不利此恐有盗決之患湏特設一老人常用看守
庶可久耳
小浮橋故道今淤伏秋大漲僅出三分之一
徐州洪石岩今已削平建迴瀾亭于其上
吕梁城中河分司(東南靈璧縣)
北岸遥堤字號鋪徐州界起趙錢孫李周吳鄭王馮
陳褚衛蔣(睢寧界起)沈韓楊朱秦尤許何吕施張曹嚴華
(邳州界)
江南鳳陽府靈璧縣(西北吕梁城)
靈璧縣知縣管河主簿
黃河北岸上自徐州栲橯灣起下至睢寧界止長一
十五里
淮安府睢寧縣在河南職官見河南岸
黃河北岸上自靈璧界起下至象山止長六十四里
中河分司
淮徐道兼轄
淮安府邳宿河務同知駐劄邳州
邳州(南岸睢寧縣)周湖柳湖直河黃墎湖駱馬
湖董家溝陳家溝
邳州知州管河判官
北岸黃河上自睢寧界平山起下至宿遷界直河止
長六十里泇河界(見泇河)
北岸董家堂五工頭二處迎溜頂冲每歲春初估計
動支河銀辦築工完具結題銷
青墩營康熙六年築月堤一道二千二百丈十年
又築遥堤四千六百一十七丈
邳州東南六十里原有直河以宣泄蒙沂諸山之水
近因濁流倒灌直河遂淤諸山水俱迤邐由駱馬湖
經董陳二溝以出入大河水勢紆迴則近邳田地常
被淹浸湖波淼渺則候風舟楫遲滯艱危不特直河
居民失市㕓之利已也昔已開復通行而迤裏閻家
集等口乃原係駱馬湖故道築長堤遏水此堤之堅
瑕乃直河所視以通塞者須水發之時嚴行防守不
令復入駱馬湖庶直河可保不淤也此與耿車時灘
之堤同一關捩在司河者加之意耳
北岸遥堤金魏陶姜戚謝鄒喻栢水竇字號
自直河至古城因河外諸湖藉以容蓄泛漲之水湖
外高岡乃天然遥堤故不議築
中河分司
淮徐道兼轄
新設北岸淮安府管宿桃山清河務同知駐宿遷縣
宿遷縣(南岸西南鳳陽府南岸東南虹縣)
宿遷縣知縣管河主簿
北岸上自邳州直河起下至桃源古城界止長二百
一十里(順濟河見泇河)
北岸古城險工每歲春初估修
宿遷縣遥堤北岸自邳州起至桃源界止長一萬八
千八百九十丈
宿遷縣前高謝羅口水勢冲刷堤岸單薄危險見經
估修淺夫二百三十名
桃源縣(在河南岸)古城崔鎮(石壩)徐昇(石壩)李大(石壩)
三義(石壩)吳城七里溝黃家嘴新莊口
桃源縣治在河南職官見南岸
北岸上自桃源古城起下里清河駱家營止長八十
里淺夫七十三名
北岸遥堤自桃源古城起至清河界止長一萬四千
三百四十七丈
南北兩岸遥堤既築水歸正河田廬可免水患但恐
異常之漲河水盈溢或至横決故設減水壩於遥堤
之中以便分殺且無衝決遥堤之患徐昇李大三義
三壩之意皆然而俱設於北岸者以其從灌口入海
之順也
原有崔鎮徐昇李大三義四壩為洩水之區今皆冲
沒見具題築
清河縣(南岸王簡張福堤南岸東南清江浦又東南淮安府)
灣河赤晏廟顔家河
清河縣知縣管河主簿
黃河上自桃源駱馬營起至運河二十五里又自運
河口起至王家營三十里又自王家營起至娘子莊
四十里共九十里
北岸吳城起至四鋪溝止内有險工儒學門前至龍
王廟止縣西起至吳城止遥堤三千三百三十七丈
龍王廟至四溝工係民修遥夫三百一名
草灣河嘉靖三十二年開衝時通時塞萬歴十七年
後大通奪正河十分之七今又移草灣之東至頭鋪
乃歸正河
山陽縣治在河南岸職官見河南岸
北岸自清河四堡溝起至永豐店安東界止長三里
工係民修
安東縣雲梯關(河南岸廬浦)各套廟灣海口(縣東南)
五港口(在縣北新河一路)
中河分司
淮揚道兼轄
淮安府清安管河同知駐劄安東縣
安東縣知縣管河主簿
黃河北岸自清河四鋪口起至廟灣止二百五十里
新開黃河北岸上自清河界娘子莊起下至五港海
口止康熙三年河冲便益門四年茒良口駱家口張
家口二鋪口河决水勢横流十年總河王堵塞茆
良口張家口駱家口尚有二鋪口邢家口見議挑築
歴代治河
漢武帝元光三年春河北徙從頓丘東南流夏復決濮
陽瓠子注鉅野通淮泗汛郡十六
元帝永光五年冬河決初武帝既塞宣房後復決于館
陶分為屯氏河東北入海廣深與大河等故因其自
然不堤塞也是歲河決清河靈鳴犢口而屯氏河絶
成帝河平元年河決平原流入濟南千乘以王延世為
河堤使者治決河
杜欽薦王延世為河堤使者延世以竹絡長四丈大
九圍盛以小石兩船夾載而下三十六日功成賜爵
關内侯黃金百斤
成帝綏和二年求能濬川疏河者
待詔賈讓奏言治河有上中下三策徙冀州之民當
水冲者決黎陽遮害亭放河使北流入海出數年治
河之費以業所徙之民使神人各安其所而不相奸
且以大漢方制萬里豈與河争尺寸地哉此功一立
河定民安千載無患故為上策若乃多穿漕渠于冀
州使民得以溉田分殺水怒雖非聖法然亦救敗術
也故謂之中策
若乃繕完故堤增卑培薄費勞無已數逢其害是為
下策
謹按賈讓之論多非策後人有稱述之者恐貽誤來
世集中屢有駁正
東漢明帝永平十二年河汴決壊有薦樂浪王景能治
河者四月詔發卒數十萬遣景與謁者王吳修治自
滎陽東至千乘海口千餘里十里立一水門令相洄
注無復潰漏之患雖簡省役費然猶以百億計焉
自明帝及魏晉六朝至唐開元數百餘年數書連雨
大水而河無横決之患其功大矣
唐昭宗乾寧三年四月河漲將毁滑州朱全忠決為二
河夾城而東為害滋甚
後唐同光二年七月唐發兵塞決河先是梁于楊劉決
河以限晉兵累年為曹濮害至是塞之未幾復壊
宋太祖乾德五年帝以河堤屢決分遣使行視發畿甸
丁夫繕治自是歲以為常皆以正月首事季春而畢
開寳五年霖雨不止河堤又決詔縉紳多士草澤之中
有素習河渠之書深知疏導之策許詣闕上書朕當
親覽勉副詢求當示甄異
太宗太平興國八年五月河決滑州泛澶濮曹濟東南
流至彭城界入于淮
真宗咸平三年五月河決鄆州浮鉅野入淮泗
大中祥符四年九月河棣州屢塞屢決民苦久役而終
憂水患六年乃徙州于陽信之八方寺
天禧六年六月滑州河溢歴澶濮漕鄆注梁山泊又合
清水古汴渠東入于淮
天禧五年正月知滑州陳尭佐恐西北小壊城無外禦
築大堤于城為護復鑿横木下高木數條置水旁以
護岸謂之木龍當時頼焉有詔嘉奬
明道二年徙朝城于社婆村廢鄆州淄州之二鎮以避
水
神宗熙寧十年河大決于澶州流段絶河道南徙東滙
于梁山張澤濼分為二派一合南清河入于淮一合
北清河入于海
丘文莊曰此黃河入海之始
徽宗大觀元年河決䧟鉅鹿縣冀州河溢壊信都南宫
兩縣
元成宗大德元年秋河決杞縣浦口塞之明年復决塞
河之役無歲無之是後水北復入故道
順帝至正四年五月大雨二十餘日黃河暴溢水深二
丈北決白茅堤又北決金堤濱河郡縣濟寧虞城碭
山魚臺金鄉豐沛定陶楚丘武城以至曹州等處皆
罹水患止浸安山湖沿入會通運河濟南間將壊兩
漕司鹽場至正十一年四月詔賈魯治之發汴梁大
名府十三路民十萬人廬州等戍軍二萬人是月二
十二日鳩工九月工成舟楫通行賈魯河記云翰林
學士歐陽懸曰司馬遷班固記河渠溝洫僅載治水
之道不言其方後世任斯事者無所考則今從賈魯
訪問方略又詢過客質史牘作至正河防記使來世
罹河患者按而求之可得其法治河一也有疏有塞
有濬三者異焉釃河之流因而導之謂之疏去河之
淤因而深之謂之濬抑河之暴因而扼之謂之塞疏
濬之别有四曰生地曰故道曰河身曰減水河生地
有直有紆因直而鑿之可就故道故道有高有卑高
者平之以趨卑高卑相就則高不壅卑不豬不慮夫
壅生潰豬生堙也河身者水雖通行身有廣狹狹難
受水水溢悍故狹者以計闢之廣難為岸岸善崩故
廣者以計禦之減水河者水放曠則以制其狂水隳
突則以殺其怒治堤一也有剏築修築補築之名有
治水堤有截河堤有護岸堤有縷水堤有石船堤治
埽一也有岸埽水埽有龍尾埽攔頭馬頭等埽其為
埽臺及推捲牽制埋掛之法有用土用石用鐡用草
用木用找周䋎之方塞河一也有缺口有豁口有龍
口缺口者已成川豁口者舊常為水所豁水退則口
下于堤水漲則溢出於口龍口者水之所會自新河
入故道之處也此外不能悉書因其用功之次第而
就述于其下焉其濬故道深廣不等通長二百八十
里百五十四步而強功始自白茅長百八十里繼自
黃陵岡至南白茅闢生地十里口初受廣百八十步
深二丈有二尺以下停廣百步高下不等相折深二
丈及泉曰停曰折者用古筭法因此推彼知其勢之
低昂相凖折而取勻停也南白茅至劉庄村接入故
道十里通折墾廣八十步深九尺劉莊至專固百有
二里二百八十步通折停廣六十步深五尺專固至
黃固墾生地八里面廣百步底廣九十步高下相折
深丈有五尺黃固至哈只口長五十一里八十步相
折停廣墾十步深五尺又濬凹里減水河通長九十
八里百五十四步凹里村缺河口生地長三里四十
步面廣六十步㡳廣四十步深一丈四尺自凹里生
地以下舊河身至張贊店長八十二里五十四步上
三十六里墾廣二十步深五尺中三十五里墾廣二
十八步深五尺下十里二百四十步墾廣二十六步
深五尺張贊店至楊青村接入故道墾生地十有三
里六十步面廣六十步㡳廣四十步深一丈四尺其
塞專固缺口修堤三重並補築凹里減水河南岸豁
口通長二十里三百十有七步其剏築河口前第一
重西堤南北長三百三十步面廣二十五步底廣三
十三步樹置樁橛實以土牛草葦雜稍相兼高丈有
三尺堤前置龍尾大埽言龍尾者伐大樹連稍繫之
堤旁隨水上下以破囓岸浪者也築第二重正堤並
補兩端舊堤通長十有一里三百步缺口正堤長四里
兩岸相接舊堤置樁堵閉河身長百四十五步用土
牛葦草稍土相兼修築㡳廣三十步修高二丈其岸
上土工修築者長三里二百一十五步有竒高廣不
等通高一丈五尺補築舊堤者長七里三十步表裏
培薄七步增卑六尺計高一丈築第三重東後堤并
修接舊堤高廣不等通長八里補築凹里減水河南
岸豁口四處置樁木草土相兼長四十七步于是堤
塞黃陵全河水冲及岸上修堤長六十六里百三十
八步其修大堤制水者二長十有四里七十步其西
復作大堤制水者一長十有二里百三十步内剏築
岸上土堤西北起李八宅西堤東南至舊河岸長十
里百五十步顛廣四步趾廣三丈高丈有五尺仍築
舊河岸至入水堤長四百三十步趾廣三十步顛殺
其六之一修接入水兩岸埽堤並行作西埽者夏人
水工徵自靈武作東埽者漢人水工徵自近畿其法
以竹絡實以小石每埽不等以蒲葦綿腰索經寸許
者縱鋪廣可一二十步長可二三十步又以曳埽索
綯經三寸或四寸長二百餘尺者横鋪之相間復以
竹葦麻&KR1064;大䌇長三百尺者為管心索就繫綿腰索
之端於其上以草數千束多至萬餘勻布厚鋪於綿
腰索之上櫜而納之丁夫數千以足蹅實推捲稍高
則以水工二人立其上而衆人同聲力舉用大小推
梯推捲成埽高下長短不等大者高二丈小者不下
丈餘又用大索或呼為腰索轉致操管心索順埽臺
立蹅或掛之臺中鐡猫大橛之上以漸縋之下水埽
後掘地為渠䧟管心索于渠中以散草厚覆築之以土
其上復以土牛雜草小埽稍土多寡厚薄先後隨宜
修築埽臺務使索制上下縝密堅壯互為犄角埽不
動搖日力不足夜以繼之積累既畢復施前法捲埽
以壓先下之埽量水淺深制埽厚薄壘之多至四埽
而止兩埽之間置竹絡或三丈圍四五尺實以小石
土牛既滿繫之竹纜其兩旁並埽密下大樁就以竹
絡上大竹腰索繫于樁上東西兩埽及其中絡之上
以草土等物築為埽臺約長五十步或百步再下埽
即以竹索或麻索長八百尺或五百尺者一二雜厮
其餘管心索之間候埽入水之後其餘管心索如前
埋掛隨以管心長索置遠五七十步之外或鐡猫或
大樁之上曳而係之通管束累日所下之埽再以草
土等物通修成堤又以龍尾大埽密掛于護堤大椿
分析水勢其堤長二百七十步北廣四十二步中廣
五十五步南廣四十二步自顛至趾通高二丈八尺
其截河大堤高廣不等長十有九里百七十七步其
黃陵北岸者長十里四十步築岸上土堤西北起于
東北故堤東南至河口長七里九十七步顛廣六步
趾倍之而強二步高丈有五尺接修入水施土牛小
埽稍草雜土多寡厚薄隨宜以修疊及下竹絡安大
樁繫龍尾埽如前兩堤法唯修疊埽臺增用白闌小
石并埽上及前游修埽堤一長百餘步直抵龍口稍
北攔頭三埽並行埽大堤廣與剌水二堤同通前列
四埽間以竹絡成一大堤長二百八十步北廣百一
十步其顛至水面高丈有五尺水面至澤腹高二丈
五尺通高三丈五尺中流廣八十步其顛至水面高
丈有五尺水面至澤腹高五丈五尺通高七丈并剏
築縷水横堤一東起北截河大堤西扺西剌水大堤
又一堤東起中剌水大堤西扺西剌水大堤通長二
里四十二步亦顛廣四步趾三之高丈有二尺修黃
陵南岸長九里百六十步内剏岸上堤東北起新補
白茅故堤西南至舊河口高廣不等長八里二百五
十步乃入水作石船大堤盖由是秋八月二十九日
乙巳故道河流先所修北岸西中剌水及截河三堤
猶短約水尚少力未足恃決河勢大南北廣四百餘步
中流深三丈餘益以秋漲水多故河十之八兩河爭
流近故河口水刷岸北行洄漩湍激難以下埽且埽
行或遲恐水盡湧入決河因淤故河前功遂隳賈魯乃
精思障水入故河之方以九月七日癸丑逆流棑大
船二十七艘前後連以大桅或長樁用大麻索竹絙
絞縳綴為方舟又用大麻索竹絙周船身繳繞上下
令牢不可破乃以鐡猫於上流硾之水中又以竹絙
絶長七八百尺者繫兩岸大橛上每絙或硾二舟或
三舟使不得下船腹略鋪散草滿貯小石以合子板
釘合之復以埽密布合子板上或二重或三重以大
麻索合之急復縳横木三道于頭桅皆以索維之用
竹編笆夾以单石立之桅前約長丈餘名曰水簾桅
復以木搘柱使簾不偃仆然後選水工便捷者各船
各二人執斧鑿立船首尾岸上槌鼓為號鼓鳴一時
齊鑿須臾船宂水入並沉遏河水怒溢故河水暴增
即重更水簾令後復布小埽土牛白闌長稍雜以草
土以物隨宜填垜以繼之石船下詣實地出水基趾
漸高復捲大埽以壓之前船勢略定尋用前法沉餘
船以竟後工昏曉百刻役夫番休甚勞無少間斷船
堤之後草埽三道并舉中置竹絡盛石并埽置樁繫
䌫四埽及絡一如修北截水堤之法第一中流水深
數丈用物之多施工之大數倍他堤船堤距北岸纔
三四十步勢廹束河流峻若自天降深淺叵測于是
先卷下大埽約高二丈者四五始出水面修至河中
一二十步用工尤艱薄龍門喧豗猛疾勢撼埽基䧟
裂欹傾俄遠故所觀者變色衆議騰沸以為難合然
勢不得已魯神色不動機觧捷出進官吏工徒十餘
萬人日加奬諭辭旨懇切衆皆感激赴工十一月十
一日龍口遂合決口絶流故道復通又於堤前通捲
攔頭埽各一道多者或三或四前埽出水管心大索
繫前埽硾後攔頭埽之後後埽管心大索亦繫小埽
前攔頭埽之前後先羈縻以錮其勢又於所交索上
及兩埽之間壓以小石白闌土牛草土相半厚薄多
寡相勢措置埽堤之後自南岸後修一堤抵已閉之
龍口長二百七十步船堤四道成堤用農家場園之
具曰轆軸者穴石立木如比櫛埋前埽之旁每步置
一轆軸以横木貫其後又穴石以經二寸餘麻索貫
之繫横木上密掛龍尾大埽使夏秋潦水冬春凌□
不得肆力于岸此堤抵北岸截河大堤長二百七十
步南廣百二十步顛至水面高丈有七尺水面至澤
腹高四丈二尺中流廣八十步顛至水面高丈有五
尺水面至澤腹高五丈五尺通高七丈仍治南岸護
堤埽一道通長百三十步南岸護岸馬頭埽三道通
長九十五步修築北岸堤防高廣不等通長二百五
十四里七十一步白茅河口至板城補築舊堤長二
十五里二百八十五步曹州板城至英賢村等處高
廣不等長一百三十三里二百步稍岡至碭山縣增
培舊堤長八十五里二十步歸德府哈只口至徐州
路三百餘里修完缺口一百七處高廣不等積修計
三里三百五十六步亦思剌店縷水月堤高廣不等
長六里三十步其用物之繁樁木大者二萬七千榆
柳雜稍六十六萬六千帶稍連根株者三千六百藁
枯葦蒲雜草以束計者七百七十三萬五千有竒竹
竿六十二萬五千葦席十有七萬二千小石二十艘
繩索大小不等五萬七千所沉大船百有二十鐡䌫
三十有二鐡猫三百三十有四竹篦以斤計者十有五
萬硾石三千塊鐡鑚萬四千二百有竒大釘三萬三
千二百三十有二其餘若木龍蠶椂木麥稭抶樁鐡
又鐡吊枝麻搭火鈎汲水貯水等具皆有成數官吏
俸給軍民衣糧工錢醫藥祭祀賑恤驛置馬乘及運
竹木沉船渡船下樁等工鐡石竹木繩索等匠傭貲
兼以和買民地為河併應用雜物等價通計中統鈔
百八十四萬五千六百三十六錠有竒魯嘗有言水
工之功視土工之功為難中流之功視河濱之功為
難決河口視中流又難北岸之功視南岸為難用物
之效草雖至柔柔能押水水積之生泥泥與草並方
重如錠然維持夾輔䌫索之功實多
是役也君相知魯習知河事推心委任魯能竭其心
思智計之巧乘其精神膽氣之壯不惜劬勞不畏&KR1018;
評以報君相知人之明故悉書之使後人有所考證
也
此見魯治河亦是修復故道黃河自此不復北徙功
不可冺至嘉靖三十九年河從上源潰決此河遂淤
二十六年春黃河北徙自東明曹濮下及濟寧民皆被害
明太祖洪武元年河決曹州從雙河口入魚臺大將軍
徐達開塌場口入于泗以通運時運河未開
二十年河決開封城自安遠門入渰沒官民廨宇甚多
二十四年河决原武經開封城北五里又南行至項
城經潁州潁上東至夀州正陽鎮全入于淮而故
道遂淤
三十年河溢開封南徙入陳州
永樂九年河決工部主史藺芳言緣河築岸埽座止用
蒲繩泥草故不能堅久用木編成大囤實以小石横
木貫之入水築堤可固從之河塞擢芳工部侍郎
洪治六年河決黃陵岡命都御史劉大夏治之大夏遂
自張秋決口視潰決之源以西至河南廣武山洊涸
之歸以北至臨清衛河地勢事宜既悉然以時當夏
半水勢方盛又漕舟鱗壅口南因相與議曰治河之
道通漕為急乃于決口西岸鑿月河三里許屬之舊
河以通漕舟舟既通又議黃陵岡在張秋之上而荆
隆等口又黃陵岡潰決之源築塞固有緩急然治水
之法不可不先以殺其勢遂鑿滎陽孫家渡口河道
七十餘里濬祥符四府營淤河二十餘里以達淮濬
賈魯舊河四十餘里由曹縣糧進口出徐州運河支
流既分水勢漸殺而於是乃謂築塞諸口其自黃陵
岡已上凡地屬河南者悉用河南兵民夫匠即以其
方面官分統臣大夏往來總督之博采羣議晝夜計
思殆忘寢食故官屬夫匠悉用命築臺捲埽齊心畢
力遂獲成功初河南諸口之塞惟黃陵岡屢合屢決
為最難既塞之後特築堤三道以護之高各七丈厚
半之又築長堤荆隆口東西各二百餘里黃陵岡東
西各三百餘里直抵徐州俾河恒南行故道而下流
張秋可無潰決之患矣是役也用夫匠五萬八千名
有竒柴草一千二百萬束有竒竹木大小一萬二百
根有竒鐡生熟一萬九百斤有竒麻三十二萬斤有
竒其興功以弘治甲寅十月次年二月而畢
正德四年九月河決曹縣揚家口奔流曹單二縣達古
蹟王子口直抵徐沛舟楫通行遂成大河
五年二月起工修治至五月中雨漲埽臺衝蕩不克
完合
八年七月河决曹縣以西娘娘廟口孫家口二處從
曹縣城北東行而曹單居民被害益甚是年驟雨漲
娘娘廟口以北五里焦家口衝決曹縣以北城武以南
居民田廬盡被漂沒
嘉靖六年河決曹單城武楊家口梁靖口吳士舉莊衝
鷄鳴臺七年河決淤廟道口三十餘里河道都御史
盛應期奏開趙皮寨白河一帶分殺水勢
八年飛雲橋之水北徙魚臺谷亭舟行閘面
九年河決塌場口衝谷亭水經三年不去
十三年又淤廟道口都御史劉天和役夫一十四萬
濬之是年河決趙皮寨入淮本年忽自河南夏邑縣
大丘回村等集衝數口轉向東北流經蕭縣出徐州
小浮橋下濟二洪趙皮寨等亦塞
十九年河決野鷄岡由渦河經亳州入淮二洪大涸
兵部侍郎王以旂開李景高支河一道引水入徐濟
洪役丁夫七萬有竒八日而成尋淤
二十六年決曹縣冲谷亭運河下淤
三十二年决房村約淤三十里都御史曾鈞役丁夫
五萬六千有竒濬之
三十七年新集淤七月忽向東北冲成大河而新集
河由曹縣循夏邑丁家道口司家道口出蕭縣薊門
由小浮橋入洪七月淤凡二百五十餘里趨東北叚
家口析為六股曰大溜溝小溜溝秦溝濁河烟脂溝
飛雲橋俱由運河至徐洪又分一股由碭山堅城集
下郭貫樓又析五小股為龍溝母河梁樓溝楊氏溝
胡店溝亦由小浮橋會徐洪河分為十一派遂淤然
分多則勢弱勢弱則并淤之機也
四十四年七月河果大淤全河南遶沛縣戚山入秦
溝北遶豐縣華山漫入秦溝接大小溜溝泛濫入運
河至胡陵城口漫散湖坡從沙河至二洪八月工部
尚書朱衡乃請開都御史盛應期原議新河自南陽
至留城僉都御史潘季訓請接濬留城舊河併力挑
濬八閱月而成
隆慶四年七月黃河決睢寧縣曲頭集王家口馬家淺
等處運道沙墊一百餘里俱為平陸淤重儲船九百
餘隻河臣潘季馴築塞諸決河水仍歸正道儲船乃
出
隆慶以來高家堰大潰淮水東趨決黃浦八淺而興鹽
高寳諸邑匯為巨浸淮城水困民不聊生黃河亦決
崔鎮等處而桃清河塞運道梗阻者數年萬歴六年
命潘季馴總督河漕築高家堰六十餘里歸仁集堤
四十餘里柳浦灣堤東三十餘里西四十餘里塞崔
鎮等決一百三十餘處徐睢邳宿桃清兩岸築遥堤
共長五萬六千四百三十餘丈馬厰城堤七百四十
餘丈防河外決築碭山大壩豐縣邵家大壩各一道
約水不得北徙築徐沛豐碭縷堤一百四十餘里砌
八淺寳應湖石堤共長一千五百七十餘丈建崔鎮
徐昇等四減水壩修復淮安新舊閘遷通濟閘於淮
安甘羅城南河患遂息
萬歴三十一年河決歸德命都御史曾挑濬開新河而
初開之處深廣地勢迤邐而南反淺而狹議者私憂
之下流反淺何以能行况所决河廣八十餘丈而新
開僅三十丈勢必不能容泛溢之患在所不免而一
董役者奏記督府若河流既廻勢若雷電藉其自然
之勢以衝之何患淺者之不深乎督府大以為然遂
下令放水不知黃河濁下皆淤沙流勢稍緩下已淤
過半矣一方水漲魚臺單縣豐沛之門皆罹水患
天啓四年河决魁山堤潰徐州城平地水深丈餘
崇禎十六年逆賊李自成決河水灌汴城明宗室士民
皆被渰沒時大亂未治
本朝治河
黃河南北情形必目擊足遍廣訊博訪如行路者歴一
步知一步之艱非揣摩臆度者可幾也盖常熟察水
之情與天之時地之利大扺中州之河趨下桃清之
河趨上下者宜埽上者可隄南岸之勢昂北岸之勢
低昂者猶可修于事後低者必先防于未然夏秋水
漲走灘冬春水落趨灣其灣也可以隄塞其灘也可
以挑引皆所以順水之性也苟拂其性雖有聖智寧
能與水角力哉
順治七年封丘縣馬神大王廟決工難塞塞後復潰此
近歲第一河患也河勢趨射東北大王廟一帶正當
頂冲當時非不極力堵塞以決口迤南無下流分瀉
之路隨塞隨決遲至乙未年從口迤南相度頂冲灣
刷之處開引河河勢漸次分行决口兩壩捲埽不至
仍前冲淌由是引河日漸湥闊決口合尖報竣矣
順治十四年陳留縣南岸孟家埠口從上源圈河冲刷
西岸坍塌此為掃灣河勢監司誤議埽工辦料搶下
護堤糜費無功則河功之成敗貴于虚懷博訪耳若
河勢果係頂冲方議下埽所下之埽正迎其溜雖水
汛日猛而埽個安然無恙若河係埽灣埽不迎河則
埽隨水淌計一晝夜坍塌立盡埽灣河患頭堤難固
須内議月堤如在内地勢高亢須加風埽以護新堤
使免坍刷倘在内地勢低窪月堤亦難折擋須從月
堤護緣邊埽六七尺不等遮迅湧河勢不得肆其冲
潰矣此埽灣河勢與頂冲不同而治之得法則成失
法則敗者也
順治十四年儀封三家庄東河患河勢變遷自南北冲
直射堤根治之之法照堤加幇高厚外隨加護埽層
層又從上源受冲處挑引河一千餘丈所以北堤得
固此三事並舉之工
順治十八年儀封縣北岸三家庄西河患從上源大埽
灣處挑引河從來河夏月走灘冬月走灣三冬從埽
壩流刷引河直奪大河十分之七又于中流築截河
大埽全河歸引北河今為平陸
康熙元年曹縣北岸石香爐河患本年五月河水大漲
埽灣冲決旋塞旋開至十一月始得埽築完固次年
北築重堤護埽南挑引河河患乃息從來埽灣河勢
潰決緊溜奔刷築之功難於驟施須待時而興工若
輕舉鮮有不壊者爾時方五月彼中紳士百姓力爭
搶築待決口合尖之時外門壅漲内堤處處傾危果
從新壩潰決數十丈衆方信前言停工然物料蕩費
已盡直至冬月晝夜搶築始克完功
康熙十一年祥符縣南岸黑堽河患開引河分行兩載
大堤保全十二年南岸埽頭集河勢從西北直射東
南岸近大堤集人夫搶築月堤又下護堤邊埽又挑
引河得保無虞
康熙十一年陽武縣北岸潭口寺河勢上堤潭口寺一
帶直當其冲河勢猛刷堤根下埽隨蟄隨套又隨套
隨蟄原估埽個三層加至六七層纔得出水堤身始
免坍塌至十二年河勢東徙張家莊王家莊姜家莊
一帶冲激靡定處處防危需埽不貲幸河道崔某先
于上源挑引河一道長二千五百餘丈至六月河水
滔漲西南烈風颷起引河始得分流北堤上下冲激
少平幸保無虞但十三年歲修北岸猶不可已而南
岸引河頭南沙北徙猶須相機開導
康熙十二年考城縣芝麻莊河患其北堤距南五六里
有大埽灣形勢可挑引河儀封縣北岸蔡家樓考城
縣南岸石家樓當挑引河亦與芝麻莊同
康熙十二年徐州南岸賈家樓上源新挑引河
桃源縣北岸九里堽河流自西東流其性也今崔鎮西
九里堽河勢一變自南而北又變自北而南倒行逆
流決裂已極且堤内地勢低下外河高數尺建瓴危
險殊切驚心治法上流曲折之處可以挑濬施工深
廣如法待時開導此河成可保無虞且東南崔鎮一
帶亦免衝射之患矣
桃源縣南岸龍窩大河直走南岸勢難遷徙且下流七
里溝黃家嘴新莊一帶北堤河患皆此倒灣河勢為
厲之階總因河勢北徙離堤逼近而又河岸卑窪孤
堤易傷今欲保北堤須改河勢欲改河勢惟相度上
源曲折冲刷之處因勢利導以挽狂瀾不然河勢一
日不變則北岸一帶歲歲隄防並無息肩之期矣
兩河清彙卷六
