元名臣事略卷四
元蘇天爵撰
丞相興元忠獻王
王名諤勒哲圖卜布延氏中統三年以大臣子選侍東宫
詹事至元二十八年尚書省罷拜中書右丞相加太
傅錄軍國重事居相位十三年大德七年薨年五十
八
中統三年封皇子為燕王領中書省是為裕宗詔選王
府僚屬聞公之賢即以應選久之署東宫詹事入籌帷
幄出掌環衛小心畏慎夙夜在公裕皇甚器重之一日
重宴宗室指公語衆曰先正有言為人上者當務親善
遠惡善如諤勒哲豈易得哉(高唐閻公撰勲德碑昧又云公祖錫錫乘時草從)
(太祖起朔方平諸部歲壬辰太宗大舉伐金六師趨汴先期命睿宗由陜右進以錫錫為前鋒取道金房絶漢)
(上流略襄陽方城而北破金卒二十萬于陽翟金亡有事于蜀襲武休興元閬利諸州拜都元帥辛丑取成都)
(誅宋將陳隆之西蜀以平父錫津早潜邸中統元年天戈北舉捍禦不虞率身先之還拜宣徽使四年進中書)
(右丞相時朝制草創登政府者多宿儒耆德相與訏謨廟堂皆經國永圖)
鶴馭上賓仍主東宫衛兵成宗以皇孫伐叛北方詔公
總治軍旅輔行者凡再(勲德碑)
至元末奸臣竊弄威福事敗伏辜端揆難其人博選於
衆無以踰公乃拜中書右丞相登進善良湔除弊法朝
政涣然一新方權姦之熾分遣使者乘傳諸道以會計
為名肆為掊克公私騤然公為奏請自中統初積歲逋
懸一切釋而勿論迄今人賴其利(勲德碑)
公承玉几末命參定大策内禀皇太后睿謀外合宗親
大臣之議居冢宰統百官者踰三月古之所謂不動聲
氣措天下於泰山之安惟公足以當之(勲德碑)
成宗纂承大統首議加上祖考尊諡致隆福長樂之養
分寳展親大賚四海之治一以倚公公在相位上體淵
衷勤卹民隠數下寬大之詔散鉅萬計宣布皇仁斯亦
至矣(勲德碑)
大德四年加太傅錄軍國重事内秉鈞衡外綜邊務位
極尊崇股肱心膂之寄益重(勲德碑)
天祐皇元宗臣碩輔禀靈河嶽者不為不衆若夫忠藎
傳家薦履上台績用著於累朝處中書十有二考惟公
一人當其四罪咸服治底雍熙既彰世祖知人之明至
于運佐重光元貞載造偃革以宅南交睦族以協萬邦
拯災救患博施濟衆克廣聖朝安民之惠致君唐虞之
效昭然在人耳目矣(勲德碑)
丞相順德忠獻王
王名哈喇哈斯威喇諾爾氏至元九年朝廷錄勲臣後
拜宿衛官襲號達爾罕二十二年拜大宗正二十八
年拜湖廣行省平章政事大德二年拜江浙行省左
丞相是年入拜中書左丞相七年拜右丞相十一年
夏陞和林宣慰司為行省王以太傅行省事至大元
年薨年五十有(缺)
王甫及歲而識悟異凡兒目不視戲稍長善騎射每聞
儒者談輒喜(中菴劉公撰勲德碑)
至元壬申世祖錄勲臣後一見異之命襲達爾罕(曾祖竒爾)
(實勒遇太祖于飛龍見躍之際托果琳將襲帝趣告帝為備果至我兵縱擊大破之尋併其衆以功擢千戶錫)
(號達爾罕時官至左右萬戶次千戶非勲戚不與達爾罕譯言一國之長帝謂侍臣彼家不識天意故來相害)
(是人告我殆天所使我許為自佐達爾罕矣祖考巴哩察使從睿皇取汴蔡滅金丙申分邑順德考囊嘉特從)
(憲宗伐蜀戊午薨于軍)長宿衛百人夙夜共職惟謹嘗從獵馬躓
傷面上直如常帝命醫視眷益重(勲德碑)
甲戌冬十月帝獵賽音布拉克語皇太子曰達爾罕非常
人比可善遇之江左平賜廉欽二州益其邑(勲德碑)
乙酉拜大宗正時郡縣囚盗詐者上宗正决屬當遣使
决死囚諸道王重按獄詞小不具悉令覆勘奏决者僅
六十人耳尋赦免所活數百人大同民羣鬭毆鷹房三
人死近臣以變聞帝怒亟遣王治止坐其首鬭者京師
有以偽造禇幣連富民百餘家盡釋之保定諸郡旱民
當輸米京師多以輕資就糴有司摭為姦欲没其産賞
告者王得其情皆縱去曰舍貴就賤民便事集又何罪
為(勲德碑)
柄臣擅威福益横知王惡已忌之數曲為邀致竟不一
往其家僮冒禁殺牛有司莫敢詰王置以法益忌謀撓
王以多事奏請江南囚亦隸大宗正涖决王曰彼民間
教令未孚若一切繩之恐生亂帝是之而止(勲德碑)
辛卯帝念湖廣失治欲遣近臣往莫宜王臺臣奏達爾
罕在宗正决獄平即去恐難其人帝曰彼地朕嘗駐蹕
治非斯人不可王遂行授湖廣省平章政事(勲德碑)
湖廣南陬交趾占城西南按南詔東連吳會境壤且萬
里而八番兩江蠻獠布溪洞間虺蛇起伏跳踉小戾則
相讎殺攻剽無時故治視他省劇甚王至審利病度先
後簡僚佐撫兵民威行德流善遂頑革錢粟刑獄井井
有條(勲德碑)
自宋時有巨盜嘯黨出没湖湘殆二十年不可制王選
士付以方略悉擒誅之江州隸江西省有猾民餌官府
恣虐凡剽船江中羣盗皆與為根穴交通王知狀徑縛
以來百救莫聽卒寘于死遠近震悚(勲德碑)
壬辰置行省樞密院兵民政分勢不相營奸寇伺發溪
洞以王入覲列其不便罷之帝問王人言廉訪官反撓
吏治朕已令視之卿謂若何王曰憲司職糾姦弊貪吏
所疾妄為謗耳帝以為然(勲德碑)
邊將征交趾出其境王戒曰無擾吾民有奪民魚菜者
杖其千夫長一軍肅然乃上奏曰往年遠征無功民瘡
痏未蘇乃復有事非國善謀也又發湖湘屯田廣西為
圖交趾計王以徙民瘴鄉事固難成必且怨叛遣使密
奏吏抱券請署不答俄使還報罷民大悦已而廣西元
帥府請募南丹戶五千屯田襟要謂士不死瘴癘餽餉
有餘蓄實空荒之地為邕管之蔽制諸蠻控交趾其利
有六王喜與之牛種農器置長統焉聞諸朝到于今便
之(勲德碑)
湖廣舊無夏税柄臣援唐宋末世為徵王曰衰弊之政
聖朝可行耶竟奏罷常澧辰等州大水漂民廬多死者
王亟發廩為之賑慰凡災皆如之(勲德碑)
甲午春正月世皇登遐王謹斥侯戒不虞境内寧肅(勲德)
(碑)
大德戊戌九月朝于上都帝嘉其績授光禄大夫左丞
相行省江浙視政凡七日綱舉七十餘事民風吏習翕
然為變入為中書左丞相杭之耆庶伏地攀泣馬不得
前(勲德碑)
王既當鈞軸益以天下自任每退會延見四方賓使訪
以物情得失吏治否臧人材顯晦年糓豐歉採可行行
之凡論議先以國典參以古制揆以時宜必當而後已
其可否事猶化之運順無留滯惟不言利不喜變更一
以節用愛民重名爵為務(勲德碑)
京都未有孔子廟而國學寓他署王喟然曰首善之地
風化攸出不可怠乃奏營廟學嘗躬為臨視既成朝野
瞻聳選名儒為學官奏遣近臣子弟入學而四方來學
者益衆又郊祀久未遑王總羣議奏行之(勲德碑)
辛丑同列以劉深議倡言世祖以神武開一統功盖萬
世陛下未有伐國拓地之舉以彰休烈西南夷八百媳
婦國弗率可命將往征王謂山嶠小夷去中國遼絶第
可善諭向化苟將非其人未見所利勿聽竟奏發湖廣
兵二萬人丁壯役餽輓數十萬將失紀律果無功而還
諸蠻要擊飢疫相仍比至將士存者纔十一二會赦有
司議釋將罪王曰儌名首釁陷失士馬非常罪比不誅
無以謝天下奏誅之(勲德碑)
癸卯秋拜中書右丞相王常言治道先守令至是選掄
益詳時號得人定官吏贓罪十二章及丁憂婚聘盗賊
等制禁獸戶及山澤之利每歲春大駕幸上都王必留
守其重可知時帝疾連歲權移中宫羣邪交扇勢焰翕
忽王以身匡之天下晏然以無撓(勲德碑)
丙午加開府儀同三司監修國史置僚屬奏修功臣傳
(勲德碑)
冬十有一月帝弗豫王入侍醫藥出總宿衛且理幾務
諸藩王欲入侍疾王拒之(勲德碑)
丁未春正月宸御晚駕時武宗撫兵居北王封府庫稱
疾卧闕下理幾務如故中闈以奸臣謀絶北道驛欲行
祔廟禮王格其事密託授使問走踰兩驛始得傳馳報
武宗諸懷詐者數欲害王王不為動内外懔懔視王以
安會仁宗擒滅其黨發使迎武宗四月仁宗及皇太后
如上都繼往五月武宗即位加太保錄軍國重事(勲德碑)
和林控北邊始置宣慰時諸部落降者百餘萬口乃罷
宣慰詔王以太傅為左丞相行省事賜禇幣十五萬黃
金贏十二鎰白金三千五百兩帛四百端乳馬六十匹
至和林獲盗米商衣者即斬以徇攘竊屏息行旅為便
分遣使發廩賑降口復奏請錢七千三百萬緡帛稱是
易牛羊給之又給網數千令取魚食遠者厄大雪金山
命諸部置𫝊車相去二三百里凡十傳餽米數萬石牛
羊稱之又度地立兩倉積米以待來者全活不可勝紀
有飢乏不能達和林往往以其男女弟姪易米以活皆
贖歸之和林歲糴軍餉恒數十萬主吏視利繆出納囊
槖滋弊久矣立法遏其源稱海屯田廢弛重為經理歲
得米二十餘萬斛益購工冶器擇軍中曉耕稼者雜教
部落又浚古渠溉田數千頃糓以恒賤邊政大治(勲德碑)
至大改元帝賜大帳如親王制諸藩禀命戎事則宴
之仍賜酒米百斛天下傾耳以俟復召是冬十一月遘
疾召其屬曰吾不起矣不得報國矣汝曹各自勉此間
金糓勿遺朝廷慮其屬以聞帝驚愕命醫偕其子托歡
行以閏月某日薨于和林天雨木冰連日帝大傷悼敇
大興尹買葬地于平陽山南原曰使天下後世知吾賢
相爾(勲德碑)
王神宇靖偉簡重寡言不見喜愠望之儼然知其為公
輔器其在宗正也從世皇北廵平宗王亂初入叛境王
率三百騎猝與敵遇徐整騎突出敵背連彀矢殪數人
敵披靡帝壯之其在中書也引儒生討論墳典至堯舜
禹湯文武之為君臯陶稷契伊傅周召之為臣歎曰人
生不知書可乎擇儒士教其子學由是而觀王之文武
志略本乎天性奮身逢時發于真誠故其功業之見于
世剛明正大巋巍煒曄如此嗚呼古之所謂大臣者王
無愧矣(勲德碑)
皇元聖聖相承天祐生賢相將臣炳烈相望人才於斯
為盛若夫懷遠圖而略近功先大網而後小數藴江海
之量負山嶽之重不威而令行不言而人服處難而無
所惑履變而不可奪端委雍容而朝廷尊安天下受其
賜惟忠獻王其人乎(勲德碑)
平章魯國文貞公
公名博果密喀喇氏由國學生擢利用少監出為燕
南提刑按察使召為參議中書省事歴吏工刑三部
尚書拜翰林學士承旨至元二十八年拜中書平章
政事三十一年出為陜西行省平章政事將行留為
昭文館大學士平章軍國事大德二年加行御史中
丞領侍議司事四年薨年四十六
喀喇則漢高車其國屬質貴族子十人雅克章最少世
祖時猶王也莊聖太后遣之入侍嘗同卧起寒暑飢渴
曾不告勞公其元子幼事裕廟於東宫後因簡拔衛士
子廩以官帑俾師贊善王恂公在其間恂從北征太傅
魏國許文正公辭中書左揆拜集賢大學士國子祭酒
敇冑子與嘗游恂門者皆從之學公年十二穎慧強敏
志力兼人太𫝊非旬休不至家恐妨授徒每令諸生直
日以謝客至公則持書崇朝永夕坐中門不移否則擁
篲掃灑褰簾操杖出必乘馬導前無馬徒從循循安之
其敬以孝猶子事父唯恐斯須仁義之言不聞道德光
輝不接也太𫝊異之易其國言博果密者為時用字用
固已見於世矣他日誦說餘力纂記為帙上起唐虞下
逮遼金帝王名諡統系歲年在位久近皆能闇誦帝嘗
試之立應無滯(牧菴姚公撰神道碑)
舉國學士驛致上都歴官中書慎密練達擢少利用監
出燕南河北道提刑按察使尋真為使或訟静之守臣
盗官帑廩静隸河東山西道彼自有使刺不遣俾公即
按歸報合旨賜白金千兩鈔五千貫(神道碑)
二十年宣政使僧格方見隆寵茶漕盧世榮阿以進言
臣能使天下賦入倍其舊十帝以問公對曰漢唐聚斂
之臣如桑弘羊劉晏世主初亦賞其納忠及後富國病
民怨歸於上而始加誅雖足少謝天下而亦貽議千古
臣願陛下無納其謀帝勿善之以世榮為中書右丞俾
公參議省事公辭以疾世榮纔一年敗誅帝前公曰朕
甚負愧于卿(神道碑)
河東山西道憲使貸母錢府約歲輸羊為角如千千馬
為蹄如千百至則悉賦所部州縣而抑其估為民所訟
勑公鞫於大同入境歲荒發廩而始治獄得其不法百
餘事罪當死服辭皆具邇臣與有私者為之解脱顧讒
公以問獄行不俟報可而擅發廪率代違制帝曰出使
之臣身見歲惡須請而發民殍死矣何罪唯移囚至京
師公節陳款辭百無一遺制人覆問使搒掠汝乎對以
未嘗曰未嘗則汝受其辜何枉遂尸之市(神道碑)
戰將某有功北陲求欽察之奴入者皆令為兵穎已麾
下制可乃多取編氓入籍中書遣僉行省臣王國用覈
之為所釐正什七彼遂讒其專行不奉詔帝怒斬之刑
曹受成命矣公入陳勑惟以欽察之奴入者出而為兵
未聞以編氓隷欽察或西域河西諸人例此雜取編氓
以益其軍則天下之戶耗矣國用之忠宜旌何事而誅
譬解數四而免(神道碑)
北京地大震陷城郭壓死人民不可紀極勅遣一國人
為平章振卹之即其地娶三妻歸公入言既失上遣大
臣救災之旨且觖民望其人庭辨不服至以詈婦人言
者相加公曰汝妾事盜殺臣之子又為盜殺臣制服孰
為非夫孰為非夫其人汗愧噎默莫對會太官將牛舉
皆趨出帝顧謂左右曰若人平時似不能言及其辨事
吐詞鋒出人有不及嬰者(神道碑)
二十四年僧格憤中書殺世榮奏立尚書省盡統中書
六曹誣殺參政楊居寬郭佑中外為之不寒而凛大為
勾考無遺利矣勢焰薰天求及門者如輻輳轂自平章
而下省退則送歸其第一旦獨延公至堂貌敬而忌忮
日深諷巨商為公訟冤入大珠貨公力拒不受伺其退
食必欲罪其不坐刑曹闔省叩請而免遂疾帝還自上
都輦其弟伊埓薩巴謂曰而兄必以某日來迎果以其
日公立道周見其孱瘠曰卿躭苦于書致者顧當國臣
問禄幾何對以滿病告者率不給帝曰其父童丱事朕
恪勤至死是又朕所教育貧不能家何以告為其盡以
給且厚賜之(神道碑)
二十八年僧格伏誅帝畋漷北召至行殿廢是省還六
曹中書欲用為丞相公辭丞相惟國人宜為曩籍盜殺
臣獲黑簿賄既入悉其家主名東宫之臣唯無諤勒哲帝
嘗譽曰佳兒我將賚汝如斯人者宜為乃以為中書丞
相拜公平章政事恩眷日隆大政疑令動見諮諏引右
丞何榮祖同平章屏棄凶邪崇拔善良飭為吏者皆親
經術一蠲苛虣之法人心熙洽以為復見中統至元初
治(神道碑)
時方改提刑按察為肅政廉訪上都留守司茂巴爾斯
不便之入言同知西京臣言河東山西廉副受賕楮帛
為千者五十欲因以廢諸司帝召問公奏曰是事誠有
彼何為不陳省臺上都留司何與而知此必告者得罪
其司為此誣言緩其事耳設廉副受財罪止其身天下
憲司何與而盡去之帝意乃釋(神道碑)
中書平章敏珠爾丹請復立尚書省專領戶工刑三部召
公至上都議公詰曰阿哈瑪特嘗以領部分中書戶工敗
為制國用使又敗為尚書省又敗則併歸中書終以奸
賦狼戾以取誅籍後僧格立尚書省盡奪六部其威虐
貪墨益極亦就梟夷既廢復置將效尤兩人耶制是之
(神道碑)
達喇哈求徵考中書錢穀逋懸省臣請入止之公曰無
庸急則宸衷必疑有所覆護宜聽其為若曹小人旋踵
而敗未旬月果以賄誅(神道碑)
或請征海國琉球與加包銀江南公曰吾元疆理天下
四表之間横目窮髮何所不臣何資魚鰕之國始廣土
衆民哉况冒至險航不測出萬有一安之途未必利也
始包銀出於河朔永平真定守臣以公需數斂煩民會
其歲費徵之以紓急一時其後天下例之至憲廟定制
戶率賦銀四兩中統唯聽如數八寳鈔輕其舊之半今
江之南履畆而税輸酒醋課及他鄉里門徭水馬驛遞
又增包銀則重斂矣民將不堪為之止(神道碑)
公每上直從容獻納疑者釋危者安誣者得以白上嘗
諭為君之難以一身臨四境統萬機一或逸弛則民受
其殃公對曰誠如聖諭向使在昔帝王咸知儆戒力行
善政則羣生何患不遂哉又諭老臣有言天下事如圓
枘方鑿能少見之無往不可公曰人臣當以身徇國難
易在所不計廢道違忠以求耦從則國家奚所賴耶上
竒賞之(瓠山王公撰墓誌)
癸巳冬彗出東北上夜坐齋宫延勲舊大臣問所以弭
之之道既退公獨前奏臣聞之師天象垂儆代有之聖
帝明王遇災者懼漢孝文二年日食詔求直言輔不逮
辭切義正具在方冊乃誦其辭甫至天下治亂在予一
人惟二三執政猶股肱也其悉思過失丐以啟告務省
徭費以便民上拱坐以手加額曰朕誠意已萌卿其覼
誦之諸大臣復進令再誦公奏曰聖人之心與天地通
災不難弭若僧格者素捷給特試用之纍纍姦惡肆毒
吏民中書不敢詰臺察未嘗糾因一人之言即正其罪
天下稱快臣知聖心與天地通而漢文亦所不及今星
芒之儆咎在臣下詳論款接自四鼓逮翌早進膳輟盤
珍手賜之其忠懇之志應事敷言類如此(墓誌)
三十一年帝不豫故事非國人元勲子孫已極貴者不
入侍惟公嘗藥以及彌留無頃刻不在側有少故出猶
必求之其後格天發引成廟繼極其為升祔太室請諡
南郊皆公領之上以先朝舊臣猷為倚毗禮遇益優詔
令修行法制因革皆出其手(神道碑)
大德二年加行御史中丞乃力新風紀推擇士子有令
望者皆置廉使為政不皎皎以干譽惟存大節一遵初
立詔以行不繁其令一郡守子受賕迫使證父公曰持
憲之臣職在宣化清俗所以厚人倫也今使證父何以
興孝天下罪其子引父視人已靦面目有密臣取人玉
帶惟奏入贓廢棄終身令史輕之則曉曰大臣貪墨古
人唯曰簠簋不飭盖不忍著惡非苟私之所以勵廉恥
也今而曰輕將與小夫賤隸同辱乎非刑不上大夫古
人制律之本也人多其平恕(神道碑)
四年徽仁裕靈太后崩公因過哀所苦增劇上使其弟
實達爾圖偕尚醫視之知其無及但附奏謝而已乃申
顧視索酒滿引數觴以薨天子震悼遠近士大夫撫几
伏筵哭失聲曰縫掖方以扶掖聖道仰如喬嶽不謂今
也無依往矣哲輔亡矣朝固有位其相也非吾黨矣行
矣將誰尚矣都城之民為之罷市(神道碑)
公自為相左右兩朝位至軍國顯融極矣被服唯儒生
公退未嘗廢書自號靜得得君而不恃得人而不滿居
高位自卑若不足天下視其身進退為廟堂重輕者十
年(神道碑)
公經德迪慮明允篤誠動叶矩度而未嘗為近名之事
至于故舊之義雖久不踰奬拔士類寸長必錄其行業
表表當百世不冺(墓誌)
平章武寧正憲王
王名徹爾揚珠濟達氏由宿衛擢利用監卿至元二十
八年拜御史中丞明年拜福建行省平章政事大德
元年拜江南諸道行御史大夫七年拜江浙行省平
章政事九年入拜中書平章政事是年薨年四十七
公生六歲而孤母夫人蒲察君介介自持動以禮節親
戚不干以非義教子讀書天質粹美不勤外傅六經二
氏悉涉源委以故聰明開益日多才略兼人恒以匡君
經國自期(牧庵姚公撰勲德碑)
至元十有八年入見帝賜之問而竒其對進侍帷幄時
詢民情細微敷告無隠(神道碑)
一諸侯王稱兵東北帝自將征入其地矣軍中夜驚公
出撫遏人識其言喧嘩一寂跳梁既平為奏兵餘之民
艱窶剥膚不賑恤之將不生活賴賜穀帛牛馬脱寒飢
者亡慮數十萬人(神道碑)
擢利用監古武庫也匪簡在帝心者不以付之(神道碑)
二十有三年詔求逸遺于江之南且省其俗時相方急
治賦鬻民學田官有其直令既行矣公則止還諸學用
為完廟養賢之須歸以事聞制甚嘉可(神道碑)
二十有四年僧格分中書庶務立尚書省初為平章後
為丞相凡昔盗殺臣為領部為制國用使為尚書省所
逋錢粟併歸中書舉誣為中書失徵殺其二相大為計
局鈎考毫釐諸省承風鄂省已極浙省尤酷延蔓以求
失其主者逮及其親又失代輸其隣追繫收坐岸獄充
牣榜掠百至或關夫三木責妻市酒以償民不堪命自
經裁與瘐死者已數百人虐焰薰天諸王貴戚亦莫誰
何無不下之獨公數其奸贓帝初未然益犯威顔言色
俱厲帝以為醜詆大臣失幾諫禮怒遣左右批其頰辨
為不止曰臣非有仇於彼而然直不忍其罔上自私敢因
雷霆一擊遂爾結舌使明帝有不受言之名臣實憤恥
帝意始釋命將衛士百人控鶴倍之入籍其家得金寳
衍溢棟宇他物可資計者將半内帑罪既彰白始鈐其
人諸繫計局者皆出之又命籍黨惡浙省諸臣平章左
右丞參政烏瑪喇默埓實都王濟等家併僧格之姻鄂省
約蘇穆爾皆醢以謝天下以成其獄凡四過徐不入其家
為帝所忠怒御史臺臣不善肇惡坐觀致此其自當汝
罪皆曰奪職追禄杖三者唯命江浙平章夙有怨于臺
乘其憑怒自傍激之謂湖北廉使功臣諸孫盗燒鈔八
百定堂帖二十下容姦數年賦終未入花案帝前示曰
稽是可見悞裂卷為兩縫留半印公曰縫用印者以杜
罔欺汝為宰相持半印案以訟人餘半烏在其人言塞
帝顧罵而起臺辯始釋(神道碑)
拜平章政事行省福建賜為兩金五十銀五千令行禁
止民便安之惟河漳劇盗積未平公身傳諸戌之兵申
明約束不貪勝不蹂禾稼不入民舍惟張皇武威過柵
不攻示以整暇晝則合圍山中夜則税野偃旗仆鼓賊
或偽降覘其何為乃豐酒肉飲食曉曰汝昔由不堪汙
吏侵暴潛逃居此能棄險而還耕桑則平民矣吾安忍
被汝反名而加誅夷寡人之妻孤人之子獨人父母而
利其財悉縱歸之他柵聞者相率以出其渠歐徇日浸
南犇大兵隨之偷生塢中其黨縛致于軍血鋒刃者纔
是一馘自是方三千里枹鼓不鳴正席其堂畫諾而已
(神道碑)
帝不豫公歸京師嘗藥晨夕俄然賓天與諸侯王大臣
定策禁中遣使逆成宗龍庭入踐天位(神道碑)
大德之元拜江南諸道行御史大夫一日召其都事賈
鈞謂曰明詔責使肅清宣明風俗教化而刀筆流為御
史者肆為苛虐惟急徵贓以多為功至迫子證父妻證
夫弟證兄奴告其主敗風教者我實行之汝宜以是出
訓其屬帝聞之以為得職風紀大體微意栢臺(神道碑)
七年改浙省平章政事其治如臺門無私謁以轉粟京
師多資東南居天下什六七而松江填淤歲久富民利
之當水出全築為圍田以故瀰漫浸灌沮洳曠遠民不
可稻公發卒數萬浚决後乃堤之導水入海使復其故
公身董役經時而成民得良田若干萬頃至今賴之(神道)
(碑松又吳松江記云歲甲辰前海運千夫長任仁業以吳江故道陻塞使震澤之水失其就下性為浙西居)
(民害垂二十年慨然上疏條其利病疏導之法中書省以聞特令平章薩哩公董其役公乃相其山川形勢之)
(宜高深廣狹之度工役之數錢穀之資畚鍤之用飲食之需令民索陶乘屋厚藳秸以防其卑濕為醫藥以防)
(其疾疫時作勞者無倦怠上以誠感下下以誠應上民乃歡呼四集樂功謀始于大德八年冬十二月望前二)
(日西自上海缺缺舊江東抵嘉定石橋洪迤邐入海長三十八里一十步三尺深一丈五尺闊二十五丈)
(役夫為數一萬缺月缺十有竒至九年二)(一百六十五萬一千六百七置閘竇啟閉諸務時無疵)
(癘民無夭閼而事竟)
九年召入平章中書贊右丞相專力一心爕和庶政希
致隆平纔一寒暑責異已相曰帝不豫而乃阿中專决
吾誠不忍汝見敗國以喪元也遂疾不出以十月八日
薨立朝之士在野之民齎咨咸曰古人有言昊天不弔
殱我良人矧鉅臣哉盖棺之日稽其家褚緍不滿二百
而債券積多至十萬大臣清貧無公比倫足昭炳白樂
施為仁不富之實既貴顯矣妣夫人杖之受不敢逃其
孝又何如也(神道碑)
元名臣事略卷四
