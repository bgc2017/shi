元名臣事略卷二
元蘇天爵撰
丞相淮安忠武王
王名巴延巴林氏其父從宗王居西域至元初王奉使
于朝遂拜中書左丞相七年改同知樞密院事十一
年復拜中書左丞相總兵伐宋十二年秋入覲拜右
丞相明年春宋亡第功增食邑六千戶復同知樞密
院事二十六年進知樞密院事三十一年加太傅錄
軍國重事是歲薨年五十九至大四年勅建廟于臨
安
至元初年王奉使天子世祖見其貌偉聽其言厲曰非
諸侯王臣也其留事朕遣介報還建謀發令才恒出廷
臣上由是上愈益賢之勅中書右丞相安圖女弟昭睿
順聖皇后之姊之女女王謂曰為巴延婦不慚爾氏矣
拜光禄大夫中書左丞相一時君相慶明朝野晏清號
為極治(清河元功撰勲德碑)
王姿凝峻寡言諸曹白事尤難决者辭往復稠疊王夷
然如無聞白已舉目一兩語破其歸要事以决省中始
帖帖讋服識其為真宰輔(中菴劉公撰廟碑)
十一年復拜左丞相總襄陽兵伐宋上曰曹彬不嗜殺
人一舉而定江南汝其今體朕心古法彬事毋使吾赤
子横罹鋒刃王受命馳至襄陽諸軍纂嚴禡師啟行薄
郢州漂水溢塗人病於涉王曰吾且飛渡大江而憚此
横潦耶麾使一騎前導諸軍畢濟(勲德碑)
郢城恃江為固而兵精食足耀兵不攻潛由平江堰盪
舟而過郢將將二千人追我王以百騎殿郢人不敢逼
平章烏珠公適至郢人走王手斬其帥趙文義以徇戰
禽沙洋守將壓新城而軍列沙洋俘馘城下不應城陷
佩沙洋降將黃順金符上為招討使炫其榮於宋人以
故江陵諸郡相繼送款遣别帥受之降(勲德碑)
烏珠公使右丞阿里哈雅來期渡江不答明日又來又
不答烏珠自來王曰此大事也主上委我二人餘可知
吾實乎潛刻期而去將自沙蕪口入江宋制置使夏貴
將精兵守之乃陽言明日圍漢陽夏貴來援我遣騎兵
襲奪沙蕪口大兵咸會江北崖宋戰艦屬江中餘三十
里我以白鷂千艘争陽邏堡夏貴分兵拒戰命烏珠公
挽舟逆上載死士三千夜渡是年十二月也明旦王戰
夏貴江上兵奪陽邏堡逸夏貴諸將請曰貴大將而逸
之可乎王曰陽邏之捷吾將遣使前告宋人而貴走伐
吾使也貴今來矣未幾果以廬州歸(勲德碑)
師既渡江將佐咸賀王曰天子威靈烏珠武勇將校用
命吾何力焉王陳師鄂城下鄂恃漢陽將戰焚其蒙衝
火照城中明日鄂人及漢陽城皆下留阿里哈雅守之
規取荆湖王與烏珠等東兵興國蘄黃南康江州望旗
輒靡殿帥范文虎以安慶張都統以池州來(勲德碑)
二月都督賈似道用師十萬陳丁家洲我士賈勇索戰
軍容甚盛似道聞鼓聲先遁其師遂潰獲都督府符印
斬虜無算太平寧國建康無為鎮巢皆送筦籥請城主
(勲德碑)
行省駐建康時江東大疫居民乏食乃開倉賑飢發醫
起病人大喜曰此王者之師也(勲德碑)
有詔時方暑熾不利行師俟秋再舉王上奏曰百年逋
寇已扼其吭風馳電擊取之恐後少爾遲回奔播江海
遺患留悔矣上諭使者曰語爾丞相朕不從中制也(勲德)
(碑)
十二年七月詔王入朝進右丞相辭曰烏珠功多臣宜
居後以烏珠為左丞相賜從戰功臣爵賞有差躬受廟
謨會諸將於淮安同左丞相圍揚州未下(勲德碑)
左丞相烏珠才勇善戰而士頗不附王患之乃獨禮敬
加異由是衆視王益敬以和諸文武將佐皆密悉其才
用臨事遣授各盡其長故能所向無前動必有成(廟碑)
十月王馳至鎮江分軍三進參政阿喇哈以右軍出建
康道參政董文炳以左軍出海道王以中軍出常州道
咸會臨安(勲德碑)
攻常州守將劉師勇遁諸將請追之王曰勿追師勇所
過城守者膽落矣蘇湖秀州先師來降(勲德碑)
阿喇哈文炳皆來駐臨安北宰臣陳宜中發使來請降
日及期宜中逃海軍進臯亭山宋主遣其臣齎國璽奉
表納上命董文炳入宋宫取宋主居之别室封庫歸之
有司宋滅十三年三月也放散兵衛罷易官府軍錢塘
沙上三日海潮不至宋人以為天助宋主求見王曰未
入朝禮無相見也留董文炳鎮臨安經略閩越(勲德碑)
王用兵紀律外嚴而中以聖訓不殺為主威懾德懷款
附日至或請入視降城府藏簿賑以知金穀戶口多寡
王咲曰是欲夤緣噬吾民耳乃下令諸將士敢有暴掠
及入城者以軍法論所至犬鷄不驚四民晏然獲來蘇
之望(廟碑)
江左繁阜滋久金玉錦綺珍異竒古之玩所在充溢王
一不掛目宋降將有以趙氏二宗女獻者立叱去之(廟碑)
四月獻宋主趙㬎謝后全后于上都上御大安殿降封
㬎瀛國公遣大臣告成功於太廟上勞王王再拜謝曰
奉陛下成算烏珠效力臣何有功寵詔以陵州藤州增
食戶為六千(勲德碑南又汲郡王公玉堂嘉話云宋末童謠云茗破百鴈來蓋指丞相巴延也)
丞相巴延既渡江來京師謂樞密副使張易同知趙良
弼言都邑乃四海會同之地貢賦之入非漕運不可若
由陸運民力憊矣川瀆所經何地逕便此方今便宜博
加詢訪必有知者至上都入見奏言江南城郭郊野市
井相屬川渠交通凡物皆以舟載比之車乘任重而力
省今南北混一宜穿鑿河渠令四海之水相通遠方朝
貢京師者皆由此致達誠國家永久之利上可其奏至
至元二十四年前太史掾邊源言自安氏山穿渠引汶
水西北至臨清河與漳水合省檄都漕運副使馬之貞
行視計工自臨清由東昌而南得河故道過景德鎮至
壽張抵安氏山袤三百里有竒與源所言合二十六年
春正月庀役五月即功江淮湖廣四川海外諸番土貢
糧運商旅懋遷畢達京師賜名曰會通河(野齋李公文集)
十四年宗王錫里濟畔詔王將兵討之與賊夾水而陣
久之不戰令牧馬具食賊疑而怠俄引兵渡水擊賊錫
里濟走死(勲德碑)
十八年詔從皇太子撫軍北鎮諭太子曰巴延才兼將
相行全忠孝改命從汝皇太子次舍必與論天下事待
有加禮(勲德碑)
别有婁默色者嘗誣王以死是年得罪誅勅王臨視王
與之酒愴然不顧而回上問其故對曰彼罪自致臣若
臨刑人將不知天誅之公也上賞其量(勲德碑)
二十二年宗王阿濟格錫里詔王代總北軍遠斥候謹
隄防足兵食明賞罰不肯要功生事將校大和敵人遠
避(勲德碑)
二十四年宗王納延將反報者還至詔王視之多載衣
裘以往至其境輒賜驛人納延讌王王以大義語納延
納延陽應而陰欲執王酒闌趨出與其從者潛分三道
以逸驛人以得衣裘故争獻馬以遞遂脱追騎具以實
聞佐上親征奏李庭董士選帥漢軍得以漢法戰金剛
努塔布岱進逼乘輿漢軍力戰賊不能陣而走及擒納
延王之謀畫居多(勲德碑)
二十六年進知樞密院事總北軍討叛王明埒克特穆爾
大戰敗之明日搜其伏兵追斬二千餘級馳書開諭明
埒克特穆爾其人奉書以泣有譖王于上者詔以御史大
夫伊嚕勒代之居王大同以俟後命未至軍三驛王遣
使語大夫曰所至姑止待我翦此寇卿來不後時海都
帥大兵以入寇進我退如是而南七日衆帥怒曰寇至
則走何不武若是果懼戰胡不授軍大夫而誤國事也
王曰海都入吾境持重而殿邀之則遁誘使深入一戰
可擒諸軍必欲速戰戰非吾憚果失海都誰任其咎衆
曰請任之王麾軍邀擊敵兵大敗殺虜幾絶惟海都脱
走乃召大夫至軍授印而去(勲德碑)
三十年十二月驛召至大同上不豫明年正月宫車晏
駕遣使召成宗于撫軍王總百官以定國論兵馬使請
日在鳴暮鐘日出鳴晨鍾問其故對曰防變起也王曰
汝將為賊耶其如平日宰臣請誅盜内府銀者曰倖赦
而盜不可長王曰盜何時無今以誰命誅人其守正體
大多類此(勲德碑翰又汲郡王公文集云甲午歲正月癸巳詔林諸君謁大傅巴延公姿威不見)
(猛簡不失和真魁傑人也公初至燕詢諸何名轄曰翰林諸老今在者誰及是歴問各官壽期今供何職酧禮)
(問顧相謂曰國家所以養諸老者正以乞言論政而已如遇事會議各顧官守未免或偏若集之同僚則議論)
(通一為益良多乃知公深謀遠至氣象含弘朝廷之上軍國大計心無適不在所謂大臣以道事君者也)
四月成宗即位于上都大安殿時親王有違言王陳祖
宗寳訓述所以立成宗之意辭色俱厲諸王股栗趨殿
下拜(勲德碑)
五月加太傅錄軍國重事依前知樞密院事上意欲王
入中書時相忌之王呼相語曰幸送兩罌美酒我與諸
王飲於宫前餘非所知也(勲德碑)
江南行三樞密院行省臣累陳非便樞密院臣庇之有
詔問王王已病張目對曰罷行樞密兵柄一歸行省於
國事為完三院遂罷(勲德碑)
王天質高厚風神静明英偉端大剛介莊廉當大任而
不動遇大論而善斷言笑有時喜愠莫測恒負天下之
重以神器尊安為務仁視羣品無間親疎義使衆材無
所適莫故四海公論翕然歸之其平宋也將二十萬猶
將一人賞罰信紀律彰大將禀命仰之若神明降人投
誠依之猶父母未嘗妄戮一卒未嘗妄殘一物貨財不
足移其心聲色不足惑其志師入臨安禮賢黜罪市肆
不易雞犬無驚歸馬蕭然囊惟衣被畢事還朝口不言
功逮出總師無投不最嗚呼碩德元才生由間氣良相
名將見諸行事乃知宇宙之間功名之表自有大人也
(勲德碑)
天以正統命帝元太祖皇帝奪起朔方博爾穆穆呼哩
博爾呼齊拉衮四傑輔之滅克烈滅乃蠻滅夏滅金乃
有天下三分之二宋承中華之運西距蜀楚東際吳越
盡有荆揚益三州之野世祖皇帝紹運撫圖肆弘大略
發兵二十萬授丞相巴延不三年而滅宋聖文神武固
勞造化雋功偉烈實由折衝四傑開之於其前一相擴
之於其後國家接五帝三王之緒保無疆歴服至于億
萬維王而功臣生分爵國死配朝廷有以也夫(勲德碑)
丞相河南武定王
王名阿珠烏庫哩氏初從父都帥公征西南夷有功
中統三年拜征南都元帥將兵伐宋至元六年加平
章事十一年春入覲拜平章政事十二年留守揚州
拜中書左丞相十三年秋兩淮平還朝第功加食邑
二千戶二十四年薨年五十四
公沈幾有智謀臨陣對敵英毅果决氣盖萬人癸丑歲
從父都帥公征西南夷率精兵為候騎所向摧陷莫敢
攖其鋒至平大理收諸部降交趾踐宋境無不在焉其
破水寨掀關城奪鬭艦於馬湖舟指可掬索盗馬於山
堞賊將生擒而又鏖戰三湘搴旗五陣是皆樹立之駿
偉者也嘗蒙憲宗賞諭有阿珠未有名位挺身奉國特
賜黃金三百兩以勉將來其降大任於公兆見於先者
誠不偶然也(汲郡王公撰廟碑文云公祖諱蘇布特初以質子入侍繼為百夫長歲壬申太祖經)
(略中原首攻桓州公先登丙子帝會諸將于圖喇河喻勒曰默爾竒斯部未附疇為朕征之公即應詔選裨將阿)
(楚嗣領百人為候騎喻以方略使勿為備大軍至陣蟾河上一戰而潰遂降其衆卒已追默爾竒斯酋長輝圖與欽)
(察戰于玉峪敗之壬午大祖征回回國其王委國而去命公逐之及于呼喇河戰不利公駐軍河東戒其衆人)
(爇三炬以張軍勢其王夜遁繼遣公將萬騎由布哈川追襲既及逃匿海嶼則守其要害彼進退失㯫不旬日)
(瘐死癸未詔征欽察竟收其境又與俄羅斯大小穆爾竒扎爾鏖戰降之丙戌取薩里輝和爾塔勒竒木等部又)
(掠西蕃邊部庚寅太宗命睿宗循宋徼而北營取河南公亦在行是役也大敗金將哈達于三峯山壬辰夏睿)
(宗還駐官山留公總兵圍汴金主北走渡河尾敗于黃龍岡癸巳秋汴京降俘金妃后寳器獻闕下其冬圍金)
(主于蔡甲午金亡時汴梁受兵日久歲荒民殍公下令縱其北渡俾就樂土詔諸王巴圖西征以公為先鋒遂)
(擄巴齊瑪克妻子于騰吉斯海辛丑諸王巴圖征俄羅斯為所敗奏遣公督戰遂擒俄羅斯王額勒本復從攻滿濟勒噶)
(部其主竒哩克兵勢張甚諸王分五道以進公出計桃誘至漷寧河大軍會戰不利迺于下流先渡直擣其城拔)
(之公以歲戊申卒於圖喇河上壽七十三子烏蘭哈逹太祖朝憲宗方髫齓以公佐命故家付之護育及長)
(分掌宿衛辛巳扈定宗征女真國破萬努于遼東己酉定宗升遐諸王巴圖與宗室大臣冊立憲宗議久未决)
(公以大義陳請即定壬子時世祖在潛奉詔征西南夷命公總督軍馬自旦當嶺入雲南境摩些二部酋長迎)
(降涉金沙江所在砦柵以次攻下之遂取龍首關世祖入大理國城是年分兵取附都善闡及烏㸑之未附者)
(先是羅部府大酋高昇集諸部兵拒戰大破于洟可浪山下復收合餘燼嬰城自守城際滇池三面皆水堅險)
(不易攻以礟摧其北門乃大震鉦鼓進而作作而止如是四日伺彼氣靡夜五鼓潛師躍入衆果内漬克焉而)
(國主段智興逃匿昆澤并擒以獻又智未降附者遠近尉嘯聚大為民梗公命裨將伊埒圖卜新掩其右哈逹護)
(掩其左約三日圍合與其子阿珠陷陣擊刺禽獮草薙川谷為之一空不二年平大理五城八府四郡洎烏白)
(等蠻三十七部兵威所加如羅三斯阿伯等城亦來款附乙卯秋奉命出烏蒙趨廬江剷禿刺蠻三城宋邊將)
(來阨戰屢交斬獲不勝計遂通道于嘉定崇慶間抵合州濟蜀江以雲南平遣使獻捷于朝還鎮大理丙辰九)
(月遣使招降交趾留介不報十月進兵壓境國主陳光炳隔江列陣公濟江縱兵與戰彼軍大壞得舟逸去遣)
(納哈丹往諭光炳請罪内附己未夏憲宗遣使喻旨約明年正月會于長沙是秋率四王兵三千騎蠻㸑萬人)
(掠横山塞柵鬭老蒼關徇宋内地自貴州蹂象州突入靜江府遂破辰沅直抵潭州州大出兵斷我歸路公與)
(四王掠其後子阿珠横擊于前盡破走之潭州又遣兵來犯蹙之門濠掩溺無算彼氣褫不敢復出壁城下者)
(月餘聞世祖班師鄂渚尋遣竒爾濟蘇將千人來援仍慰勞之由滸黃北渡庚申夏飲至上都至元八年卒年)
(七十三)
中統三年秋九月自宿衛將軍拜征南都元帥治兵于
汴復立宿州(廟碑)
至元元年八月掠地廬江入滁陽自安慶經略兩淮攻
取戰獲軍聲大振(廟碑)
四年八月觀兵襄陽遂入南郡取仙人帖城寺柵俘生
口五萬人江陵晝鎖宋人間我師還合謀還兩淮驍悍
騎五千步萬人併力邀襄樊間公謂諸將曰若不投宿
江北恐落賊便遂自安灘濟江獨留精騎陣牛心山下
立虛塞設疑火夜半賊果至伏兵發斬首萬餘級(廟碑)
初公過襄陽駐馬虎頭山指顧漢東白河口謂諸將曰
若築壘于此以斷餉道襄陽可圖也議聞於朝許焉五
年九月築鹿門新城白河等堡(廟碑)
六年七月大霖雨漢水溢宋將夏貴范文虎相繼以兵
來争又遣兵出没東岸林谷間公按觀兵勢謂諸將曰
此張虛形不可與戰宜整舟師以備新堡衆從之明日
南船果趣新堡大破之殺溺生擒者五千獲戰艦百餘
艘於是治戰艦教水軍築圜城以逼襄陽文虎率舟師
來救某知府以百艘泊百丈山掣肘城役皆邀擊于湍
灘敗走之裨將矮張以軍旟百舫躍入襄州尋乘輪船
順流東走公與都帥劉整分艤戰艦以待燃薪照江兩
岸如晝公追戰至櫃門關擒矮張餘衆盡殪(廟碑)
九年三月破樊城外郛重圍逼之襄樊兩城漢水出其
間宋人植木江中鎖以鐵絙中造浮梁樊恃此為固我
以機鋸斷木斧絙燔其橋襄援既絶公率猛士攻而拔
之襄守將吕文焕懼而出降(廟碑)
秋七月奉命掠地淮東抵淮陽城下彼以千騎出戰公
伏師道左佯北賊果乘之擒騎將王都統(廟碑)
十一年正月公入覲因奏兵事曰臣久在行間備見宋
人兵弱于昔削平之期正在今日上付相臣議久不决
公復奏曰今聖王臨御釋亂朝不取臣恐後日又難于
今日上喜曰卿言允契朕意詔以兵十萬付之(廟碑)
秋九月師次郢之鹽山得生口四人問知宋沿江九郡
精銳盡萃郢江東西兩城今舟師出其間騎兵不得護
行兩岸此危道也不若取黃家灣堡之東有河口可由
中拖船入湖轉而下江便時雨久晝夜不息公料大軍
方集餽餉不繼水陸兩間進退無據吾大事去矣遂與
丞相巴延議决意前進遂拖舟逹江舍郢而去(廟碑)
初過郢按行舟路經大澤中忽騎千人掩至時從騎纔
數十人公即奮槊馳擊所向披靡彼驚走追斬五百餘
級擒范趙二統制攻沙洋新城拔之前次復州守將翟
貴迎降(廟碑)
十一月公往覘漢口兵勢時夏貴以鐵鎖大艦扼江漢
口兩岸備禦堅嚴公曰可回舟輪河口穿湖中從陽邏
堡西沙蕪口入江夏甚便(廟碑)
十二月大軍至陽邏堡攻之不克公語丞相曰攻城下
策若分軍船之半循(岸)西上泊青山磯下伺隙擣虛可
以得志是夜雪大作黎明開霽公遥見南岸多露沙洲
即率部曲徑渡令載馬後隨宋將程鵬飛來拒戰公横
身盪决蹀血大鏖中流敗去得船千餘艘公登沙洲舟
擊攀岸步鬭開而復合者數回賊小却出馬于岸遂苦
戰破之追殺至鄂南門岸兵敗走夏貴聞公飛渡大驚
引麾下兵三百艘先遁餘皆潰亂我軍乘之江水為赤
陽邏堡亦拔盡得軍實丞相議師所向或謂先取蘄黃
公謂諸將曰若赴下流退無所據上取鄂漢雖遲旬日
可以萬全水陸趨鄂焚其船三千艘煙焰漲天兩城大
恐漢陽鄂渚諸兵皆降(廟碑)
十二年正月黃蘄江州降公率舟師趨安慶范文虎出
降繼下池州賈似道統兵扼蕪湖遣宋京來請和(廟碑)
二月似道師次丁家洲公與丞相議曰當和議未定間
昨我船出已亂射又執我邏騎四人宋人無信惟當進
兵若避似道不擊恐已降州郡今夏難守若實欲和俟
渠自來遂與前鋒孫虎臣對戰夏貴以戰艦二千五百
艘横亘江中似道將後軍殿時我已令諸將順江兩勢
樹礟擊其中堅南軍陳動趨我船急進公挺身登艦手
柁衝船雷鼓大震喊聲動天地我師掠彼舟大呼曰宋
人敗矣似道倉皇失措舳艫簸蕩乍分乍合公以小旗
麾將校率輕銳横擊深入宋軍大敗即回棹前走丞相
以步騎夾岸掎之追奔百五十里殺溺死者蔽江而下
獲戰艦二百餘艘都督府圖籍符印悉為我有軍資器
仗狼籍不勝計是日似道以輕舸東走揚州夏貴走廬
州(廟碑)
朝廷以宋重兵皆駐江都臨安倚之為重四月命公圍
守揚州公次真州與南兵戰珠金沙殱其千人獲鹽艘
三十艘既抵維揚視揚子橋河路漕真粟以助揚乏即
樹柵斷其餉道宋都統姜才領馬步二萬來爭期於必
取南軍夾河為陣公麾騎士踰河直斬姜陣才所將多
亡命叛降餘皆淮卒勁勇養銳日久戰數合堅不能却
我佯北才軍果逐之我奮而回戈萬矢雨集彼不能支
騎先遁去我隨以鐵騎蹂之追奔斬截萬八千餘級兩
淮鎮將張世傑孫虎臣以兵萬艘駐焦山東七月公登
石公山脊而望之舳艫連接旌旗蔽江公曰可燒而走
也遂摘抗健善彀者千人載以巨纜分兩翼夾射公居
中合勢進擊繼以火矢著其篷檣煙焰赫赫窘無所出
先是虎臣命前船悉沉鐵纜于江示以必死至是欲走
不能前軍争赴水死後軍鬨走追至圖山獲白鷂子七
百餘艘是後淮東諸城兵不復出矣(廟碑)
十月拜中書左丞相仍諭之曰淮南重地庭芝狡獪須
卿守之時諸軍進取臨安公駐兵瓜州彼絶應援揚不
能為後患兵不血刃而兩浙平定公控制之力為多(廟碑)
十三年二月夏貴舉淮西諸城來附公謂諸將曰今宋
已亡庭芝未下以外助猶多故也若絶聲援塞餉道尚
恐東走通泰假息江海乃柵揚之西北丁村拒高郵寳
應糧運貯粟以備灣頭堡留駐新城用逼泰州又遣千
夫長巴延察帥甲騎三百壯灣頭兵力仍諭之曰庭芝
水路既阻必從陸出宜謹備之如丁村烽起當首尾相
應斷賊歸路六月姜才知高郵米運將至出步騎五千
果犯丁村與我兵相抗至曉巴延察來援所將皆精兵
旗幟作雙赤月大軍望其塵起連呼曰丞相來矣南軍
識其幟才脱身走追殺騎兵四百步卒免者不滿百人
庭芝挾姜才東走公率兵追襲殺步卒千人僅入泰州
迺築壘以守之(廟碑)
七月朱焕以揚州降泰州守將開北門納我師執庭芝
等出繼奉命戮揚州市揚泰既下公申嚴士卒不得入
城致毫髮犯有武衛軍校掠民二馬即斬以徇其號令
肅賞罰信有古名將風(廟碑)
九月兩淮悉平冬北覲見世祖於大明殿庭陳宋俘設
席讌賀因上奏曰是皆陛下威德所致臣何與焉第功
行賞實封泰興縣二千戶(廟碑)
二十三年奉命北伐叛王色埒默等明年凱旋繼西征
至哈刺霍州以疾薨(廟碑)
公貴而不有其位難而克任其責料敵明臨幾果聞敵
所在忠勇奮發不俟嚴辦躍馬挺槊陷陣深入故士卒
感服争出死力南討北征四十年間大小百五十戰未
嘗敗衂其追降生擒者皆釋而不問及處閒暇恂恂似
不能言論者謂公智信仁勇四者兼備與孫吳合云(廟碑)
丞相楚國武定公
公名阿爾哈雅輝和爾氏初事帝潛邸至元元年由中
書省郎中參議省事出僉河南行省轉廉訪使五年
治兵于楚復同僉行中書省七年拜參知政事兼漢
軍都元帥十一年拜中書右丞相宋亡拜平章政事
十三年拜湖廣行省左丞相未行薨年六十
公幼聰穎而辯長躬農耕喟然曰大丈夫當立功國家
何至與細民勤力畎畝釋耒去求讀國書一月而盡其
藴師學甚(缺)除宋苛法衣衾惸嫠詔以世傑窮
而來歸棄江陵市禩孫徵至京師死猶没入其妻子還
公于鄂(神道碑)
初公下江陵驛聞大讌三日曉近臣曰巴延東兵阿爾
哈雅孤軍戍鄂朕嘗深憂或荆蜀連兵順流而東人心
未牢必翻城為内應根本斯蹶孰謂吾北庭人能覆全
荆江浙聞之肝膽落矣而吳東兵可無後虞即封江陵
民千家(神道碑)
公移兵長沙行拔湘陰潭守臣植滉柱江中自喬口至
城凡十五所皆斷之又拔城西柵射書招其守帥李芾
速下以活州民不然拔城屠矣不答乃令諸將畫地分
圍决隍水以樹梯衝礟鐵壩石心臺百日公中流矢創
甚責戰益急申命諸將凡所由久頓兵者卒伍前驅諸
將安行其後也自今萬夫千夫百夫長皆居前列有退
衂者定以軍興法從事三日而拔語諸將曰國家為制
城拔必屠是州生齒繁夥口數百萬悉魚肉之非帝諭
巴延以曹彬不殺者也其屈法生之發倉以賑餓人𫝊
檄柳全道桂陽永衡武岡寳慶江西袁連皆下之(神道碑)
幼主面縛公入覲賀始庭拜平章政事還移兵靖江破
嚴關敗馬都統臨川陳張兩總管小溶江諭經略馬暨
不下凡攻四十餘日而拔公以靖江遠中土非長沙匹
民性鷔囂易叛難服不重典刑之廣西它州不可言以
綏徠其阬之市斬暨𫝊檄下柳鬱林横邕廉象潯藤梧
貴昭融賓宜賀化高容欽雷為州二十廣肇慶德慶封
為州三特磨農士貴南丹牧莫大秀皆請内屬乃閘全
之湘水三十六所以通遠舟承制以萬戶史格行宣慰
於靖江(神道碑)
公還潭宋餘孽益衛兩王改元海中爵以啗人規復其
舊全永諸州與潭屬縣之民文才喻周隆張虎羅飛之
倫大或集衆數萬小亦千數在在為羣與江之北黃蘄
相煽以動皆削平之(神道碑)
宋將張世傑𫝊欲襲肇慶雷詔公討之且略地海外無
為賊巢過柳州嶺時暑軍士病渴所乘馬蹄地出泉人
資沃飲至今名馬蹄泉而偽安撫趙與珞己戌海南白
沙港公航海五百里不崇朝而至擊與珞并獲偽使冉
安國黃之紀皆磔之諭降瓊南寧萬吉吉陽聞偽王陷
南恩公還襲走之降方經略會偽衛王死崖山乃還復
諭降八番以其酋龍文貌入覲置宣慰司從鎮南王伐
交趾其君蹈海去得文毅昭國兩王以歸(神道碑)
余嘗讀望諸君書善作者不必善成善始者不必善終
未嘗不興慨嘆於武敏間用兵端視南國為竒貨思圖
形丹青垂譽竹帛於今與後者如取覃懷及襄陽下方
戍淮西功已不出乎已大師南伐復分兵淮東渡江捷
聞一失聲而死豈先福始禍者誠如道家所忌耶(又劉武敏)
(碑云始上書策宋必平時廷臣譁然異之以為虛國病民未見收其成功可歲月計者不謀一喙而天聰獨奮)
(然曰惟汝予同為之興兵如所策圍襄陽而宋宿援師十萬于郢說不可前乃遣間懷偽燕郡王昌化軍節度)
(使告身金印牙符聲致之公以幸吾元假手以甘心也公聞之待罪闕下詔磔死間俾中書移書讓其謀國臣)
(曰汝禮義邦乃今出盜賊計誣我大臣大賚加公還之于軍襄陽既下詔丞相巴延將數十萬衆浮漢濟江俾)
(公别將數萬衆游擊淮南公銳欲濟江為首帥者累不可曰吾受詔游擊敵兵使無西耳濟江非所聞也及丞)
(相入鄂捷至公失聲曰首帥束縛顧乃成功後人善作者不必善成果然其友憤惋以死)而公鼓其
孤軍留戌所餘不能倍萬名城通都身至力取利盡海
表圖地籍民半宋疆理凡所下州荆之南十四淮西四
湖南九江之西二廣西二十有一廣東海南各四凡五
十八自餘洞夷山獠荷氊被毳大主小酋棋錯輻裂連
數千里受縻聽令者猶不與焉其依日月之末光張雷
霆之餘威以會其成功者亦一世之雄哉今列其由省
幕戎麾與所受降登宰相位者二蒙古岱阿嘍罕平章
十二阿嚕齊呼圖特穆爾阿爾實克吕文焕特穆爾巴
哈李庭李恒張弘範劉國傑程鵬飛史弼右丞四塔海
唐古岱輝圖楚多爾也訥左丞四索多完顔那劉深趙
修已參政十三賈文備鄭也可何湋張鼎樊楫朱國保張
榮實囊嘉岱烏爾博羅哈哈爾高達馬應龍雲從龍
都元帥宣慰使總管萬夫千夫之長又什伯是觀出其
門者衆多又足徵公善推勞人也(神道碑)
元名臣事略卷二
