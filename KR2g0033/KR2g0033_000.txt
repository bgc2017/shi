元名臣事略傳記類三(總錄之屬)
提要
(臣)等謹案元名臣事略十五卷元蘇天爵撰
天爵字伯修真定人由國子學生試第一釋
褐授從仕郎薊州判官終浙江行省參知政
事事跡具元史本𫝊此書記元代名臣事實
始穆呼哩終劉因凡四十六人大抵據諸家
文集所載墓碑墓誌行狀家𫝊為多其襍書
可徵信者亦採掇焉一一註其所出以示有
徵蓋仿朱子名臣言行錄例而始末較詳又
兼仿杜大圭名臣碑𫝊琬琰集例但有所棄
取不盡錄全篇耳後蘇霖作有官龜鑑於當
代事跡皆採是書元史列傳亦皆與是書相
出入足知其不失為信史矣乾隆四十六年
十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
元名臣事略序
應奉翰林文字趙郡蘇伯修年弱冠即有志著書初為
冑子時科目未行館下士鮮言詞章講誦既有餘暇而
筆札又富君獨博取中朝鉅公文集日鈔之凡而元臣
世卿墓表家𫝊往往見諸編帙中及夫閒居紀錄師友
說於國初以來文獻有足徵者彙而梓之始疏其人若
干屬以其事中更校讎櫛去而導存抉隠而蒐逸久而
成書命曰國朝名臣事略他日余與伯修同預史屬從
借讀之作而嘆曰壯哉元之有國也無競由人乎若太
師魯國淮安河南楚國諸王公之勲伐中書令丞相耶
律楊史之器業宋商姚張之謀猷保定稾城東平鞏昌
之方略二王楊徐之辭章劉李賈趙之政事興元順德
之有古良相風廉恒山康軍國之有士君子操其他臺
府忠藎之臣帷幄文武之士内之樞機外之藩翰班班
可紀也太保少師三太史天人之學陵川容城名節之
特異代寧多見哉至於司徒文正公尊主庇民之術所
謂九原可作我則隨武子乎嗟乎乾坤如許大人才當
軰出伯修是編未渠央也姑志余所見如是云天歷己
巳四月乙卯翰林待制冀郡歐陽玄謹序
自古帝王有天下或受於人或起而取之堯舜禪讓湯
武弔伐厥時義大矣書紀唐虞之際易稱湯武革命應
天順人皆有輔佐同心一德後世可述焉孟子曰五百
年必有王者興其間必有名世者𫝊曰有立德立功立
言是謂不朽誠哉是言也三代而降其盛者曰漢曰唐
曰宋夫子言革之時蓋謂必有不得其義者矣如近代
是也皇元起朔方紹帝運接統資始於天不因於人遂
大作明命訓戒宇内一啟而金人既南遼海和輯再啟
而西域率服遂拓坤隅三啟而靖河北秦晉戡集河南
是同分宗子以方社胙功臣之土四啟而庸蜀是柔五
啟而江漢奄從趙氏為臣陸道西北見角端溟海無際
舶乃旋艫凡有血氣者莫不尊親而崇極配天矣厥初
受命南北割裂天氣不通二氏不享天實醜之乃眷北
顧俾我聖人作神天主完顔璟割虐下民趙氏爽盟背
約自伐喪其國家大哉貞矣其允時義也易曰田有禽
利執言此之謂也其始桓毅討伐虔劉戡定之其暨肅
恭恪勤棐圉輯柔就緒之其後勸相富厚之定之以上
下道之以名分淑之以庠序秩之以禮樂慶之以官賞
董之以威罰而天下成矣列聖運於上賢臣贊於下穆
穆明明相須以成相濟以寧是故舜有臣五人而天下
治武王有亂臣十人非虚言也故論本朝輔亮之臣其
佐命垂統或鷹揚於外或運籌於内有同肇迹之艱難
者矣其輔翼成化或規模弘遠或論思密勿有登治道
之鴻熙者矣翰林修撰趙郡蘇君天爵始為成均諸生
好訪當今之故攷遺失迹搆百家行狀碑誌𫝊贊叙述
及他文賅載者見其本末既而仕為典籍應奉凡三為
史氏在職八年遂徵以所知無所乖舛於是紀述其故
自國初至于延祐之際自太師國王以下或周召懿親
或岐豐舊姓或秉義效順或降附後見或策杖上謁或
徵起草野功格皇天保乂國家所謂名世者天爵德器
優遠悉心盡職不顧己私所謂不朽者夫歴代以來善
終善始未有若今日之懿者也昔漢高之臣皆戰國之
餘非南面而王之不能畢其功全莫我若也光武之臣
皆生西漢多經術之士功定天下不過封侯賞莫我若
也使高光易世而居亦不能相及何哉其人異也天生
聖賢共成大業豈漢敢望哉書成凡十五卷號名臣事
略其事之所載盡摽作者姓氏示不相掩也其名位顯
著功在帝室求未得者續為後錄蘇君常閔宋氏以來
史官不得盡其職載筆之士多乖故實宋人詳而多曲
筆又以比時遼金簡而徑事多湮昧於是著其故輯其
闕漏别為遼金紀年皇道之成與三代同風身為史氏
顧已職業繹而明之君子哉其用心也蘇氏自唐宰相
味道以文章顯宋太史文忠公軾父子兄弟稱欒城焉
所從來遠矣繼之者修撰君也泰定初故侍講會稽袁
公薦君亮達前代文獻今侍講蜀郡虞公舉君該洽文
辭爾雅由是遷修撰云至順辛未六月辛亥賜進士出
身文林郎翰林國史院編修官南鄭王理謹叙
