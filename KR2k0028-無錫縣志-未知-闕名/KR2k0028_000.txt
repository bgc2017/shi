無錫縣志地理𩔖三(都會郡縣之屬)
提要
(臣)等謹案無錫縣志四卷不著撰人名氏考
千頃堂書目有元王仁輔無錫縣志二十八
卷與此本卷數不符蓋别一書也考明史地
里志洪武二年四月始改無錫州為縣是志
古今郡縣表末雖止於陞無錫縣為州然標
題實稱為無錫縣已為明初之制又郡縣表
止元貞而學校𩔖中已載至正辛巳鄉舉陸
以衜則所紀已逮元末是洪武中書矣第一
卷為邑里第二卷為山川第三卷為事物分
上下二子卷第四卷為詞章亦分上中下三
子卷中又分小𩔖二十一詞簡而事該亦地
志之善本惜首卷原序已佚其撰次本末不
可得而考也元史地里志稱成宗元貞二年
陞無錫為州此志乃云二年作志者紀錄時
事歲月必確以是推之知元史疎漏多矣是
亦書貴舊本之一騐也乾隆四十六年十一
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
