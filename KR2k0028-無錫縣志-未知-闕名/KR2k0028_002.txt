無錫縣志卷二
山川第二
易曰天險不可升也地險山川邱陵也王公設險以守
其國自古城郭莫不因山川之險以為之固無錫屆乎
浙右之地無名山大川之限而其所恃一本於先王之
教化體天地尊卑之義民生習為禮法以固其封域而
山川之佳秀者適足為邑人遊衍之娱有不足以恃其
險焉然亦職方之所不可缺也作山川第二
總山二之一
地里家言山亦多岐矣雖其言之不經要亦有其理其
言江南諸山皆自西蜀而來逾河導江並入于海蓋以
地勢言之莫高於西北由是指西北之山為天下之根
本脊脈順其性而下以至於東而止論其勢然耳或言
浙之諸山悉本天目之來脈此據浙之一境而言蓋杭
為兩浙之都會天目居杭之境内界乎浙之兩間巍然
傑出莫之與京地里家言凡山低者多則高者為主故
以天目為浙之主山則兩浙之山皆附屬矣其他不足
論也且以無錫一邑言之既以錫山為主自錫山西北
由惠山龍山周回起伏缺而為㠏&KR2278;走而為青山大穹
或斷或屬行五十餘里入於太湖由錫山而南蓄而為
獨山引而為石塘軍將蜿蜒盤礴亦五十里而入於湖
其他若鴻堠膠顧芙蓉石窒等山率皆孤邱獨巘東西
望於錫山有拱輔之勢此無錫諸山之大略也
錫山去州西七里開元鄉在惠山之東本惠山之脈也
惠山至是中斷伏而為山岡缺半里許復起為錫山至
錫山而山脈始絶唐陸鴻漸惠山記云惠山東峯當周
秦間大產鉛錫所以謂之錫山至漢興錫方殫後有於
山下得銘云有錫兵天下争無錫寧天下清有錫沴天
下弊無錫義天下濟至王莽之時錫復出光武至順帝
之世錫累竭自是以來不復有錫故東峯至今謂之錫
山考之銘記則知是山古嘗出錫有關於世也又按無
錫諸山皆高惟錫山獨低地理家言凡山高者多則低
者為主故世以錫山為主山惠山雖高不得並稱也俗
云客山高利客不利主理或然耳其山得以主山稱故
擅名浙右山上有小石圓廓若盆引竅潛通山谷積水
嘗滿雖大旱飲千人不竭俗呼為仙人洗面石山前有
蕩曰月子蕩山下有澗曰錫山澗二泉之𣲖由澗引入
梁溪元延祐間里姓倪文光創精舍於山之陰名清微
築隄遏澗為水簾作潺湲之聲晝夜不輟山根有聖水
井宋盧至柔隱山中學道時所鑿環甃以甓上悉書符
篆以為汲飲可以愈疾至今邑人信之山側有塢曰秦
王塢惠山記云始皇東游望氣者以金陵太湖間有天
子氣故掘而厭之其東復有塢曰烏腰塢皆與山近春
申君廟在山下
惠山在州西境内去州七里當錫山之西南徐記云其
南北數十里嶺東西各有泉皆合梁清溪水西南入太
湖唐陸鴻漸惠山記云惠山古華山也是山連亘二百
餘里吳地志云華山在吳城西一百里晉宋時號曰歷
山郡國志云南朝多以北方山川郡邑之名權創其地
又以此山為歷山以擬帝舜所耕者山北有石田曰舜
田有石井曰舜井其村因謂之歷村寰宇記云無錫有
古歷山下有春申君祠又有范蠡城釋寳唱名僧傳云
沙門僧顯宋元徽中過江住京城彌陀寺後入吳憩華
山精舍華山上有方池池中千葉蓮華服之羽輕與華
州華山所產同老子枕中記云華山者吳西神山是也
郡國志又云無錫有九龍山亦曰冠龍山鴻漸記云是
山一名九隴一名九龍一名鬪龍九龍者謂山九起若
龍虬縹螭合沓之狀鬭龍者隋大業末山上有龍鬭六
十日因以名之按今山有九峯下有九澗其第一峯有
寺曰普利院寺後有若冰洞冰泉及天下第二泉山西
復有古洞潛通包山即古洞陽觀今亦擁閉山下有羅
漢泉今不見其迹山側有黃公澗因黃歇以名去黃城
八里自錫山東第一峯曰惠山由惠山而北曰龍山自
龍山龍尾斷曰㠏&KR2278;口舜山又在其北又名舜柯山
即所謂歷山也其上有舜田不種而禾歲恒産一二穗
并舜井在焉自惠山北至龍山凡九起止㠏&KR2278;口而山
脈始微斷至舜山復起北走迤邐入湖皆惠山之脈故
昔人併稱之耳不然則寰宇記何以言歷山下有春申
君祠及范蠡城哉今春申君祠廟基在錫山當惠山之
東范蠡城即所謂斗城者是也在惠山之西去春申君
廟六七里而所謂舜山者從惠山自南而北相去懸絶
十里在九峯之外不應與惠山混稱也特以惠山之名
著故併稱之無疑矣然觀南徐記所云是山南北數十
里則縣西之山與惠山同脈者皆可以惠山稱而陸羽
記又云是山連亘二百餘里則又知太湖諸山與惠山
勢若相接者皆可稱為惠山又不獨指同脈之山也而
謂之歷山則當自南朝始曰舜山舜柯者後人因歷山
之名故附會其說舜田舜井不過假舜之名以神其事
耳兹山得泉水之勝為錫之名峯高人逸士既多卜築
若孟信安之别墅尤遂初之齋居皆在焉其他僧坊仙
館若孟氏之時思倪氏之清微凡以菴若院名率皆占
山之勢指為佳境四方游衍之人舟車隘塞攜觴挈榼
歲無虚日而兹山之名將與湛茂之陸鴻漸同為不朽
矣其山雖為一邑之名勝然無深林大谷之藏竒葩異
草之產惟鴻漸所品之泉實為天下第二及金蓮花世
亦罕有圖經雖稱出石香葇然亦不見采錄馬鞍嶺在
山上
璨山去州西七里在惠山東南亦惠山之脈山之麓有
明陽觀云即古洞陽觀基也觀中有亭曰横翠以望諸
峯山半有閣曰望湖下瞰太湖蒼蒼渺渺一瞬彌矚旁
有半山之亭亦可遐睇山上有泉曰洞酌泉由觀而上
可到泉上有亭可坐可睡山下有大塚元延祐間邑士
強以惪買地附山築為大隴凡有死而無以為殯者給
以葬穴至今號為義塚春暮之月邑人祭掃率往遊焉
亦為邑之名境山後有義興嶺由此可徑義興大池塢
牛來塢即游來塢皆在山南龍腿塢在大池塢北
章山在惠山之西南與璨山前後相向皆惠山之來脈
龍山迺惠山之北尾一名龍山蓋惠山自南而來其中
為馬鞍嶺自馬鞍嶺而北至龍山而惠山之岡斷矣越
絶書所謂縣西有龍尾陵道春申君初封吳所築者即
此是也至今山尾呼曰龍尾山上有龍潭周氏風土記
云龍山去縣十八里上有三峯有白龍潭東晉時有家
其上者妻妊三年忽產一龍色如銀七日昇天去龍母
死葬於山頂龍父併所居成潭號曰白龍潭自後遇龍
一歸歲則大熟山由是名按此山春申君時已稱龍尾
陵道則龍山之名又恐不止於東晉產龍之後也山下
有精舍曰悟空宋宗姓若嵓之小隱長松茂林深蒨蓊
鬱可以游處有軒曰翫雲當惠山西來第七峯之下朝
霏夕陰宛若圖畫方外張伯雨及往來之士皆有留題
山西有澗曰回龍澗其水從山之西循山而北轉龍尾
東流注于河
㠏&KR2278;山在龍山西去州一十八里惠山諸峯至龍山龍
尾稍斷數十步然後突起為㠏&KR2278;山其斷處曰㠏&KR2278;口
由㠏&KR2278;口以通湖上諸山舜山與㠏&KR2278;山相指舜山去
州西北三十里一名柯山俗合而名之曰舜柯山即所
謂歷山也與龍山㠏&KR2278;皆相近中斷處即㠏&KR2278;口風土
記及陸羽惠山記云西神山聯峯疊嶂之中有柯山者
吳公子仲雍六世孫柯相所治之處故山以柯名郡國
志稱南朝多以北方山川郡邑之名權創其地故以惠
為歷山今歷山不云惠山而此山其獨指為歷山者豈
此山與歷山之形真肖特表而出之耶惠山之脈相去
固不甚懸絶也蓋惠山西來山勢連亘四十里蜿蜒盤
礴至是始得其半豈四十里之山皆得為惠山稱是山
居適其中惠山既改為歷山故指此山界乎兩間者總
而名之耶而所謂舜山豈亦因歷山之故而變稱耶山
上有舜田舜井豈亦因是耶抑以舜田舜井之故後人
妄指此山為歷山而呼為舜山耶不可必其說也故併
疏之以俟知者辯焉
東孔山去州西一十八里舜山之陰其上有宋端明尤
袤墓
西孔山去州二十里與東孔山相屬皆舜山之來脈
石盆山在舜山之西
勝山在石盆西與舜山接山下有煮狗嶺
雞籠山在勝山西自石盆而下皆舜山之連脈
青山去州西北三十五里面太湖山下有張循王墓及
華藏寺由青山嶺以入寺中山下有小嶺塔子嶺唐灣
去青山不遠
唐灣山在青山下邊太湖唐灣上蒼峴嶺在其側皆青
山之連脈
大穹山去州西北四十五里
廣長山在大穹山西
白射山又名白石山去州西五十里面太湖在廣長山
之西
月牌山在白射山西與白石山連
章山在月牌山西與月牌山連
大雷山小雷山並在章山西章山之連脈郡志云雷山
在太湖中馬跡山西風土記云震澤中大雷山小雷山
或以為舜漁之所按今富安鄉有大雷小雷二山邊太
湖當在馬跡之東南俗呼大犂山小犂山今吳縣洞庭
山亦有大雷小雷之名郡志所錄當為富安之二山風
土記所載乃洞庭之二山特以名同誤指之耳此山俗
以雷為犂者蓋語訛也或以為大驢小驢失之遠矣又
名閭江山其稱大驢小驢或因此耳
陳灣山在小雷山西
胥山在小雷山之西由陳灣而上曰廟渚山即此山也
山下即閭江史記曰吳王夫差殺子胥取其屍盛鴟夷
浮之江中吳人憐之為立祠是曰胥山張晏曰胥山邊
太湖去江不遠百步故云江上今閭江有闔閭城下有
伍員廟山以廟渚名者此也其山去州五十里下有青
山嶺
韓灣山在廟渚山下與青山嶺接自大穹而下諸山悉
連亘相屬皆為閭江山之連脈
歸山去州西北四十五里風土記云闔閭殺伍子胥以鴟
革裹之浮於江中子胥既死吳人於此山猶望其歸故
命其山曰歸山
胡山與歸山相近
平塔山去歸山不遠皆在閭江山東
長腰山去州西北四十五里山上有嶺曰長腰嶺
賈山去州西北四十五里在長腰嶺東
苦奄山去州西北四十五里皆近安陽山
安陽山在州之西北寰宇記云安陽山到州五十里周
回一十八里高一百丈風土記云周武王封章子贇於
無錫為安陽侯至今山下有周贇墓意者山之名義兆
始於此今人稱為陽山亦稱曰西陽山郡志云山在陽
湖之上故名二說當有合也其山平地拔起高峯圓峻
四望如一挹湖水之光包林木之秀若人之有文采然
故世易以美名曰文筆峰山趾有翠微院長廊邃宇甲
於鄉為今名刹山頂有龍池廣袤三丈深過一仞歲旱
禱之嘗驗山出大石可為礲臼始見采於漢大夫陸端
旁近數州藉以用之惟文質麄礪不堪作他器也然自
漢至今取之不竭山之空嵌皆弊於掘鑿故中多洞穴
舊稱三十六洞今山多圯塞不可尋究但言九門洞張
公洞甘草洞清水洞而已要皆為取石之穴非天成也
錫山之脈蜿蜒北走至是始斷
横山在㠏&KR2278;西周回十四丈高九十丈去州西二十里
其東與龍山勢若相附中斷為平田通㠏&KR2278;口以出惠
山其西與管社山相望中隔為梁溪太湖在其北磻竜
澗大澗皆在山下
許山去州西南二十七里在横山之西鎮山在其東月
山在其西是謂山之兩尾
西顧山去州西北三十里在孔山之北與横山近
雞坑山去州西二十五里邊太湖
石步山與雞坑山相連
晶山與石步山近俗呼為甑□山謂山形之肖也
管社山去州西二十五里西南入太湖與獨山相峙中
匯為浦嶺門亦名廟門其東望于横山溪流導二山並
注於湖
獨山去州西南一十八里其北與管社山相望衝為浦
嶺門南與充山對峙中匯為門號曰獨山門溪流入五
湖演漾而西從門出太湖
充山去州西南二十五里與獨山相對山下有灣曰曹
灣自曹灣而下坦為平壌悉皆良田相去不一里許截
然中斷為獨山門山東即五里湖湖水由山下里西流
入太湖
朱山一名朱墓山在充山南去州二十五里
漆塘山去州西南二十五里與朱山相連北臨五里湖
宋知州錢紳退老卜築其間遺趾尚存游者咸造焉山
南有塢曰狗腸塢狗腸塢北曰南桃花塢羅嶺又在其
南
石塘山一名廟塘山在漆塘山之北去州西南二十五
里山西有徐偃王廟山下有石塘枕長廣溪一名廟塘
按廟記云錫山西南一舍而近是為五里湖湖之陽有
山山之陽有廟又云廟山相傳曰廟塘廟據其趾石塘
横其東山是以名山北有嶺曰山門嶺嶺後通漆塘大
浮二山
路耿山去州西南二十五里在石塘山北得揚名開化
二鄉諸山之中其山高聳冠乎兩間層巒疊嶂四面環
繞若相朝拱然前俯長溪後背太湖要名佳勝之境山
旁有塢曰董塢與山相接山下有嶺曰羅嶺可徑石塘
山復有小山無名俗稱為野山由野山而度許舍
許舍山去州西南三十五里在路耿山之南横山之東
羣峯盤旋結為深谷宋待制蔣諧顯謨許德之侍郎施
坰禮部尤袤皆嘗卜築其内山東有湯村嶺
南横山去州南四十里當許舍山南
白茅山在南横山之南與南横山接山下有嶺曰赤石
嶺
羊祈山與白茅山連
軍將山去州南四十里邊太湖南唐時嘗屯軍此山以
禦吳越之兵故以軍將名其山山北有塢曰甲仗塢相
傳所以貯兵器之地南曰官材塢俗稱為官來塢西曰
竹弱塢
五浪山與軍將山連山下有嶺曰芮家嶺嶺下皆平田
吳塘門在其下吳塘山相近焉石人塢在山西
廟山
龜山
裏山
長太山去州南四十里在裏山北山下有長太寺
過山在長太山南
吳塘山去州四十五里邊太湖其山與鵓鴣山南北相
望山下坦為平田去三里許始匯而為川號曰吳塘門
溪流從中瀉入太湖門上駕横木為略杓名沙木橋由
是徑鵓鴣山以通湖上之路自充山至吳塘山山勢連
亘五六十里或起或伏獨路耿軍將最高要皆為路耿
軍將之來脈
鵓鴣山去州南五十里山下皆良田離山一里許即吳
塘門其山與吳塘山南北相望
沙頭山一名廟山在沙觜上邊太湖與鵓鴣山相近其
沙觜亦曰廟山觜
沙觜山在沙頭山南其南即竹山
竹山在沙觜山南無錫諸山之南脈至是而絶
鴻山去州東五十里本名皇山吳地志及南徐記云太
伯宅東九里有皇山太伯所葬即此山是也語訛以皇
為鴻耳一名梅李山亦曰梅里平墟高十丈上有太伯
墓
白擔山去州東四十五里
佘山
奚山去州東四十五里亦名晶山俗呼為諧山奚字語
訛也
石窒山去州東五十里
嵩山去州東五十三里嵩或作松南徐記云松山一名
少孤山
堠山去州東四十里吳地志云堠山周回七里高七十
丈南徐記云堠山北有白石峴堠或作緱龍腿山在其
下亦堠山之脈
膠山去州東北四十里在堠山東北高九十丈長九里
山上有梁蕭侍郎宅今為招提旁有泉出山竇中味甘
色白名曰竇乳泉又有滌硯泉世傳蕭公肄業時嘗滌
硯是池故名池上有亭曰硯水亭山上有獸蹄痕寺僧
神其說以為金牛跡是山與惠山相去四十五里東西
相望宛若翠屏其西小峯曰鳳凰山甑□山與鳳凰山
連插旗山與甑□山連皆膠山之來脈
芙蓉山或稱余蓉山或稱余洪山去州東三十里其山
周回八里高三十丈歲遇清明游衍之人畢萃此山俗
因目為清明山山上有二土邱一號龍井峰峰上有龍
井歲旱可禱又名天一峯復有頑石二各高六七尺人
呼為石公石母二石對峙中可通人往來或云山下居
民時望見石有光彩又有金雞石明澤可愛與公毋石
相連世傳每至歲旦昧爽有金雞飛鳴其上亦未見其
必然山之西趾有田一規名彈子邱中有土壠隨田圓
轉宛若彈丸環壠四旁之田一犁可竟不費周折稱以
為異土人不敢近壠而鋤鋤輙蛇虺出焉當芙蓉湖之
未塞為田時登臨兹山可以凝眺烟水山由是名其曰
余容曰余洪者皆因吳人語訛謬稱之耳
斗山去州東北四十里其山長九里山頂自南至北有
土邱七象北斗形故以斗名山山之中有黃腰嶺西通
牛塘山上有白堊朱石
回山在斗山之東與斗山同𣲖里人併稱為回斗山
觀基山在回山北二山相連本回山之𣲖山西有舊(闕)
碑無字
枝柚山或云梔子山在回山西其山多生苦梔
黃文山俗呼為黃梅山四山皆頑石不宜樹木在回山
東
前山在回山東南去回山不遠
白石山在前山東與前山相近皆斗山之餘脈
西高山去州東北二十五里興寧鄉其山平淺無深林
邃谷山之南峯頂上有仙人禮拜石石上有迹類人額
痕及兩肘膝伏處相傳人俯其上不論老稚長短其額
與肘膝處皆當其穴以為異山中有路可通興道鄉其
中峯曰靈龜山北峯曰鳳凰山山西世為里姓高氏之
居山由是名俗呼為西膠山蓋指膠山為東故誤稱耳
東顧山去州東六十五里其山占江陰常熟無錫三州
境寰宇記云顧山東屬蘇州西屬常州一名馬婆山山
上有寺及龍潭
金匱山又名紫金山在州城東北隅第六箭河上鳳光
橋東周迴數十丈當邑之中邑之主山也世傳有金匱
藏書於山下為無錫之巨鎮故名今按此山負土所成
要非天設屆邑之中故指為鎮山云然亦總山之不可
佚也姑附之於篇末
總水二之二
周禮載九州之浸揚州其浸曰五湖即今之太湖也無
錫據太湖之東倚湖為浸環州之水皆出納於湖旱則
隄以遏之澇則疏以浚之此無錫之水利也嘗考邑之
水源出於惠山之泉至山下分為二道一注於雙河一
下於梁溪皆合於運河之水湖流之出而通於運河者
其南皆自小五湖而入青祁淹過大小渲而會于梁溪
以達於河餘若長廣新安烏角諸溪及蠡瀆之水或竟
出為河流或相會于溪水至運河則皆合而為一其北
閭江陽湖之出皆太湖之餘波閭江之水悉會于雙河
口陽湖之流則貫直湖淹而出花渡雙牌諸港皆達于
運河而復合為一運河之水其南皆東注于太伯瀆鴨
城河而入蠡湖以下東海其北則東流為五瀉水支分
脈拆至江陰而達于大江此無錫之水勢也
太湖去州西南一十八里自西而北繞州之境四十五
里即古具區震澤所謂五湖者是也越絶書云太湖周
回三萬六千頃禹貢之震澤爾雅云吳越之間巨區其
湖周回五百里襟帶吳興毘陵諸縣界東南水都也周
官揚州其浸五湖張勃吳錄五湖者太湖之别名以其
周行五百餘里故以五湖為名郭璞爾雅巨區註云縣
南太湖也中有包山山下有洞庭穴道潛行水底無所
不通號為地脈舊經云湖内有靈山去北岸二百里其
山清秀山中有靈山寺舊屬無錫後割入晉陵南際有
洞庭山在蘇州吳縣界產柑橘與瀟湘洞庭等非船莫
通寰宇記云太湖從湖州長興歷常州義興晉陵及無
錫界今按太湖南自平江長洲縣入長興與義興並行
四十八里東南至吳縣界自烏山北沿湖西岸東行六
十二里又與吳縣為界沿湖屈曲越常州界一百四十
八里與州之分水為界占州之新安開化揚名開元富
安五鄉由新安鄉烏角溪口自南而西迤邐行至富安
之閭江而止為是州之巨浸西流之水皆會於獨山吳
塘浦嶺諸門而通太湖
小五湖在州南一十八里一名五里湖其北梁溪水順
流而南二十里其東南長廣溪迢迢二十餘里注于西
北皆至湖口與梁溪水會二水合流由是湖過獨山門
及廟門而通于太湖
青祁淹去州西南二十里揚名鄉東西二十里南北一
十八里梁溪自州西迤邐西南流分為大渲小渲二淹
並行至青祁淹口復合為一由淹入五里湖從廟門獨
山門下太湖
大渲淹小渲淹去州西南一十六里揚名鄉梁溪由開
元鄉自北而南直流行五里至孤瀆口分為二道其西
為大渲東為小渲二水中隔平壌相去五里餘復行二
十里許至青祁淹始合里人多植蓮芰于是夏秋之月
荷花盛開彌望不絶好事者往往泛舟汀渚為煙水之
遊以謝炎暑
梁溪即梁清溪距州城西四十丈闊十丈深三丈源發
於惠山之泉入溪為南北流其南繞惠山西南三十里
自小渲淹西流出浦嶺獨山二門入太湖其北至五里
橋與運河通今謂之雙河口吳地志云古溪極陿梁大
同中重浚故號曰梁溪南北長三十里郡志云梁溪去
州一十八里按今溪在西門外去州治纔數十步人止
稱西溪而不言梁溪其云十八里者併其發源處稱之
耳據溪側有將軍堰今構石梁于上遺趾尚存去州南
可一百五十步風土記云唐景龍三年置堰堰旁有梁
蕭將軍墓宋嘉祐中開運河通梁溪取太湖水堰遂廢
毘陵圖經云唐將軍單雄信提兵道此以鎗止水為堰
故號將軍堰舊有閘今廢二說不同互有得也凡歲澇
則是邑之水由溪泄入太湖旱則湖水復自此溪回居
民藉以溉田俗云州人不能遠出出輒懷歸以此溪水
有回性所致孤瀆曹黃涇梁墓涇俱在州南揚名鄉其
水由溪東出運河
長廣溪去州南一十八里廣二十五丈長三十五里占
揚名開化二鄉亦惠泉之脈吳地記云縣南有長廣溪
水深三尺陳勲所導按今溪由梁溪西南而下從揚名
鄉南至開化鄉水分為二道其南出吳塘門其北至揚
名鄉由五里湖出獨山門並入太湖溉田百餘頃大旱
不竭
唐干淹去州南二十里開化鄉長五里其水南自洪邱
淹東從五里湖其西與北皆由太湖西流而至中蓄為
浸東北出于蠡河
洪邱淹去州南四十五里開化鄉其水南自太湖演漾
而來蓄為浸澤東北出于蠡河
蠡瀆去州南三十里在新安鄉寰宇記云范蠡伐吳所
開又云太伯瀆西帶官河東達范蠡瀆入蘇州界澱淤
年深元和八年孟簡開浚之併導蠡湖長八十里即此
瀆也按今此瀆在新安鄉通太湖其地謂之蠡口自蠡
口北流十餘里而與梁墓涇合為一今人稱為蠡河自
涇口東出運河與太伯瀆之水會為河流東葑瀆周涇
皆自蠡瀆而來達于運河
赤城溪長五里去州南三十五里新安鄉太湖之上南
通太湖北入于蠡淹
烏角溪長六里去州東南四十五里新安鄉太湖之上
東出望亭入運河西至于太湖是溪中分為平江南北
之限隔
新安溪長六里去州東南四十里新安鄉與太湖相近
東出運河其南與西並通太湖
閭江在州西四五十里太湖上即太湖之别浦也史記
云夫差殺伍子胥取其尸盛鴟夷革浮之江中即此地
其江與太湖合流實太湖之區也特别其名耳江上有
觜凡十五曰閭江觜錢家觜陳家觜蔣家觜奮家觜盤
塢觜章山觜鹽亭觜大驢觜秦墓觜韓家觜後峴觜邵
墓觜許峴觜奮横觜皆近江之島又有惠家觜杜公觜
蓮荷觜皆在湖上去江不遠
陽湖去州西北四十里神護鄉東西八里南北三十二
里深五尺寰宇記云陽湖在晉陵無錫兩縣去常州東
六十四里南入太湖二縣中分為界北通蚊濤臨津等湖
謂之三湖南徐記云陽湖壅塞久壊宋文帝元嘉中治
湖之四旁成良田數百頃今存湖名北復有一湖俗謂
之北陽湖亦曰宋建湖度其地本臨津以宋文帝嘗治
故名
雙河在開元鄉去州北門外一里西溪之尾於此與運
河合而為一曰雙河其流從運河入越布政鄉自西北
而南復引于西貫直湖港過張橋為陸墟河而與晉陵
縣界長岸河接其流通於太湖者皆自直湖港而下秋
子瀆毛瀆皆運河之旁流而西者並注于雙河
北渡港在青城鄉運河之旁流而西者貫直湖港入雙
牌而與雙河之水合而為一
直湖港在青城鄉由運河而入志公港南下為北洋湖
湖之南即港之脈直南而下貫于神護富安二鄉入晉
陵縣界而下于湖
雙牌港在青城鄉近晉陵縣界越神護鄉過黃灣橋而
入于南陽湖
運河東南自長洲縣界望亭入本州界行四十五里越
州城迤□西行四十五里至五牧口出晉陵縣界勝七
百石舟大業雜記云隋大業六年十二月勅開江南河
自京口至餘杭郡八百餘里水面闊十餘丈又擬通龍
舟并置驛館草頓並足欲東巡會稽自唐武德以後至
今累浚為東南之水驛城中河凡十有八皆運河之支
流别𣲖曰斥瀆在北倉泥橋西㙂曰胡橋河在州治後
曰州橋河在州治前曰營河在州東與州橋河胡橋河
並通由胡橋河東出運河曰水䃮河在大市橋南曰束
帶河河上即宋尤端明之故宅河繞其居故以束帶名
自斥瀆而下皆引西溪水東入運河曰倉前新河元大
德間鑿水通漕運曰弓河曰九箭河皆縣之古河運河
舊通焉今多堙塞二河併疏其說於後自倉前新河而
下皆在運河東
弓河本舊縣之羅城濠也歲久無可驗但稱東河故老
相傳云弓河自閘口灣灣由東門而南出度僧橋通運
河如弓之背故號弓河以運河比之弓絃也
九箭河在弓河上有河九道皆通運河若弓之有箭然
故老云無錫有九龍峯下有九澗城中有九箭河應之
諺云九箭通出三公今通者惟第六箭河餘皆漸次堙
塞今列九箭河于左
第一箭河在東南隅邊巷西止官街而絶水常涸不
通舟
第二箭河在東南隅莊巷底河面頗闊祇長十餘丈
耳可停舟
第三箭河在東南隅染涇橋西稍西而止東向粗可
通舟
第四箭河在東南隅楊家巷頗深闊西至大街而止
稍可停舟
第五箭河在東南隅董家巷西止玄聖觀前稍西而
止但一大溝耳
第六箭河在東南東北兩隅界東自玄元宫前而入
西出運河稍通小舟河北有善智尼寺又名師姑河
第七箭河在東北隅福田巷底惟存一溝約長三四
十丈西至陳賢良墓右而止
第八箭河在東北隅自東門橋北而入西通洞虛觀
前而止可通小舟
第九箭河在東北隅盛巷底惟存河口一二丈耳
五瀉水即五瀉河去州北一十四里天授鄉通運河闊
六丈深七尺其源上湖大陂自五瀉口北岸行泝流四
十里至江陰晉陵兩縣界雉尾口從界北四十七里深
三尺已上至申浦上口北入大江潮汐所至可勝二百
石舟溉田一百七十餘頃舊有堰臨官塘稱五瀉堰宋
元祐間既治蓮蓉湖為田因置閘於是以備旱澇今則
架橋其上曰高橋以通徒行堰與閘俱廢矣運河水由
橋下北流越興寧鄉入江陰界由夏港而入于江
長渠在州東北二十四里北入江陰境勝二百石舟或
云在州西北一十五里入五瀉渠泝流六十里北入江
陰軍按此渠當與五瀉水同𣲖而異名驗其方隅之向
背地里之相去與泝流之遠近水力勝載一一可比而
推况出自北門入江陰之水道莫此為大特以歲久蔑
有識者姑辨其說用闕其疑
歐瀆去州西北四十里興道鄉有減水石䃮斗門閘宋
元祐間置蓋以芙蓉湖為田遇澇則開閘泄水從閘口
出由江陰界以入江
閘口河其水從五瀉水東流而為陸逐港過蔡家渡分
為二道其一循州城而東越景雲鄉至梅里鄉界口而
入于伯瀆其一至膠山鄉界口東流越膠山鄉而匯于
南與宅仁鄉新河合又行數里北走而入于江陰界
五步湖去州東北七里天授鄉東西二十里南北一十
里南徐記云五湖其源濁而流清溉田百餘頃或云即
陶穀所隱之處梁載十道四蕃志云漢末錢塘縣陶穀
有道藝隱居五部湖時大旱蝗太守奉印綬請為無錫
令穀退而歎曰郡界有災安得懷道而不救之到城修
六事行弭災之術三日雨蝗盡死穀乃遁去今此湖皆
塞為良田惟所經之道稱五步塘今之塘頭即其地
芙蓉湖在州東北興道鄉寰宇記云上湖一名芙蓉湖
亦謂之無錫湖占晉陵江陰無錫三縣界西去常州五
十九里東西四十五里南北四十里深五尺東流為五
瀉水毘陵志云芙蓉湖在縣東五十五里南北八十里
南入無錫縣北入江陰軍東南入平江府北入揚子江
吳地記云無錫湖萬五千三百頃為晉陵上湖又云無
錫湖通長洲多魚而甚清徐州記云横山北曰上湖南
曰芙蓉湖陸羽惠山記云惠山東北九里有上湖一名
射貴湖一名芙蓉湖其湖南控長洲東洞江陰北掩晉
陵蒼蒼渺渺迫於軒戸故惠山有望湖閣蓋自山下百
餘里目極荷花不斷以為江南煙水之盛於是皮日休
買舟與陸龜蒙及毘陵居士魏不琢共為煙水之樂時
乘短舫載一甔酒由五瀉逕入震澤穿松陵抵杭越號
其舟曰五瀉舟南徐記云芙蓉湖晉張闓基其中洩湖
水令入五瀉注於巨區欲以為田盛冬著赭衣令百姓
負土值天寒凝沍施功不成而罷至宋居民因其舊迹
隄岸堰水塞湖為田今悉南東其畆矣湖之經界漫不
可考獨興道鄉麻塘橋至今有湖東湖西之稱亦皆良
田無復痕跡以諸家傳記所載考之則芙蓉湖占平江
常州江陰凡三郡自無錫推之其南當與延祥鄉鵝肫
蕩接為控長洲之境東入興道鄉麻塘港以北為洞江
陰之界北出興道鄉越歐瀆為掩晉陵之域其西則五
瀉水從東流入于湖如此則南北不下七八十里東西
亦四五十里始合傳記所載獨徐州記稱横山北曰上
湖南曰芙蓉湖按今南横山在州西南開化鄉去惠山
不下十里北横山在州西北開元鄉去惠山亦十五里
兩山相望皆在運河之西臨太湖而惠山記稱東北九
里有上湖若在横山之北不應與惠山遠近不倫姑辯
其說合諸家傳記之載并著徐州記之失好事者或可
因是以求古跡
西瓜瀆在興道鄉其源出天授鄉運河自蠡河西北至
興道鄉而始以瀆名行二里而與麻塘港合
麻塘港自咸塘河之西而為鄒祁河至興寧鄉界口名
麻塘尖而為麻塘港行二里許與西瓜瀆會而接于江
陰界
咸塘河在天授鄉出北門運河之水入于高橋之南而
貫于五丫浜為河之起脈北走越興寧鄉而通于江陰
界
嚴埭河在天授鄉由北門橋而下出閘口河為蔡家渡
從渡口向北直下即河之起脈入興寧鄉為泰平港入
膠山鄉為嚴埭河河流由是入江陰界其泰平港北流
轉西亦入于江陰之境由夏港而達于江其東則為興
塘港其北則為劉家河
興塘港嚴埭河下流至宅仁鄉分為二道其東則為興
塘港至宅仁鄉而絶復引水東流而為包堰河至懷仁
鄉而中貫為南北流南接于盛塘河河水東入常熟之
境西通上福鄉芙蓉塘河其包堰河北通于江陰界
張塘河在興寧鄉太平港之旁注于西者稍行至胡家
渡分為二道西為張涇通五瀉水其南入天授鄉咸塘
河北通江陰界
太伯瀆去州東五里貫景雲太伯梅里垂慶四鄉西枕
官河東通蠡湖又東達于濠湖入平江界歲久淤塞唐
元和間刺史孟簡浚之長八十里闊一丈二尺深四尺
民獲霑溉之利唐書地里志云元和八年孟簡開太伯
瀆東連蠡湖寰宇記云太伯瀆西帶官河東達范蠡瀆
入蘇州界澱塞年深粗分涯岸元和八年孟簡開浚之
併導蠡湖長八十七里廣十有二丈自後太伯瀆謂之
孟瀆蠡湖謂之孟湖孟簡傳云元和中簡為刺史有孟
瀆久淤治道溉田千頃盧仝有謝諫議茶歌云安得知
百萬億蒼生命墮巔崖受辛苦之句正浚此瀆時為其
勞民也此瀆始開於太伯所以備民之旱澇民德太伯
故名其瀆以示不忘瀆上至今有太伯廟
鴨城河在梅里鄉其源自運河而來東出江陂橋過景
雲鄉越梅里上福至延祥鄉而止其在景雲謂之王莊
橋河江陂河在梅里謂之新塘河鴨城河在上福謂之
信義瀆杜家河亦名太平橋河至延祥鄉稍蓄而為謝
蕩引流至甘露水分為二道其一過濠橋而去其一由
月河而出皆東注于濠湖
破塘河在梅里鄉起于鴨城河越太伯鄉過大橋南入
于蠡湖
潭塘河在梅里鄉鴨城河之旁注而北者至宅仁鄉為
劉家河貫興塘港與新河接
新河在宅仁鄉南自尤村渡至江陰界河面雖闊底大
淺水常涸惟通小舟春夏水漲巨艦始通故老相傳云
建炎間大金太子南征被困一夕開此河通大江而去
故名曰新河河上有馮梓二堰今廢
斷塘河在上福鄉太平橋河之别脈至延祥鄉而貫于
濠橋河
横塘河在上福鄉信義瀆之旁注于北者漸流引東貫
走馬塘為芙蓉塘河至懷仁鄉為盛塘河而入于常熟
界
羊尖河鯉河俱盛塘河之别脈顧市河亦包堰河之别
脈皆東會于羊尖河而入常熟界
蠡湖在州東南五十五里與平江長洲縣分界即今太
伯鄉之漕湖也郡志云蠡湖在縣東南五十五里與蘇
州吳縣分界寰宇記云范蠡伐吳開造蠡瀆通此湖故
號曰蠡湖唐書地里志云元和八年孟簡開泰伯瀆併
導蠡湖自後太伯瀆謂之孟瀆蠡湖謂之孟湖按今漕
湖在太伯鄉當州之東南去州五十餘里東西十二里
南北六里其地率皆占長洲之境邊湖之旁僅得一二
里為無錫之界湖水泝流而西與太伯瀆接貫景雲垂
慶梅里太伯四鄉而出于運河至今梅里太伯界口有
河名蠡尖口距湖三十里平江城東餘門數里外亦有
蠡口去湖十餘里今謂之漕湖實古之蠡湖也而郡志
謂與蘇州吳縣分界者蓋唐以前未縣長洲其地皆吳
縣之境而隸于蘇至唐始分置長洲縣故後人襲舊之
文不變其實然謂之漕湖則不知自何代始其湖之浸
皆長洲之利無錫獨得其一區耳
濠湖在州東七十里東西四里南北三里即今延祥鄉
之鵝肫蕩也謂之鵝肫者取其形之肖俗呼之耳亦云
河湖語訛故也自湖向東稀墩與長洲縣界接稀墩向
北三十里至苑山經湖中心與平江常熟州分界西南
達於蠡湖
無錫縣志卷二
