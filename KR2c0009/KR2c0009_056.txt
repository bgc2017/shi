欽定四庫全書
平定三逆方略卷五十六
康熙二十年正月丁巳
勅大將軍貝子彰泰等親帥師𠞰賊
彰泰等疏言提督桑額等報偽留守將軍及三
偽將至普安率其衆萬三千人欲據盤江(臣)隨
遣安順府駐防署前鋒統領薩克察巴圖魯等
率每佐領兵三名有竒令固守鐡索橋諸處
上諭廣西大兵已入滇境貝子彰泰等兵宜乘機速行
進𠞰今大兵秣馬貴陽已經月餘且鐡索橋盤江最
為要地提督桑額等既報逆賊欲據盤江貝子彰泰
總督蔡毓榮等不躬親馳赴扼據要害撲滅賊寇止
遣薩克察巴圖魯等率兵前往殊非事宜彰泰等其
親統大兵迅往𠞰賊平定滇中勿失機會
(臣)謹按盤江鐡索橋乃滇黔咽喉為必爭要
地我兵據之則可以長驅無梗直薄滇城若
為賊所扼亦可以負固自守苟延喙息故賊
將數人統萬餘之衆悉力來爭是時彰泰等
宜即躬統重兵星馳拒守乃竟不親行僅遣
薩克察巴圖魯率每佐領兵三人以往
皇上聞之即慮兵力尚單脫賊先據其地則我師不能
驟渡或致相持日久亟
勅彰泰等統率士馬疾行進𠞰彰泰等奉
命遄行果能乘賊未到先渡盤江遂得進抵滇中與諸
道會師擊滅逆寇蓋
皇上深知地利先事調度故能使賊狡計莫展勢蹙力
殫不旋踵而悉皆顚踣也
庚申以龍天佑為管領土司總兵官
大將軍貝子彰泰等奏土司龍天佑詣(臣)軍迎
降即𠞰茂口賊仍身率土司目兵防守要隘感
念
國恩特為輸力
上諭以龍天佑為都督僉事授管領土司總兵官
丙寅趣大將軍貝子彰泰等速進雲南
上諭議政王等曰貝子彰泰等若乘逆賊敗走雲南之
際即行追躡則雲南早已蕩平乃先借秣馬逗遛今
復以逆賊肆犯推諉殊屬不合目前逆賊困迫已極
旦夕滅亡若不乘機剪除恢定滇土更需何日且大
將軍賴塔等兵抵田州即進定雲南為日已久彰泰
等於諭旨到日即率滿洲綠旗大兵之半速進雲南
至於貴州亦屬重要可選賢能大臣及總督提督等
統留半之兵令其固守彰泰等若仍前逗遛不疾馳
進定雲南旋師日從重治罪
命候補馬山偏圖為雲南總兵官
提督桑額奏雞公背鐡索橋乃險要重地悉為
我有滇省蕩平可立而待雲南舊設七鎮分汛
防守今當地方初復請
勅部遴選能員星馳赴鎮彈壓
上諭候補雲貴總兵官馬山偏圖可先授為雲南總兵
官其餘五鎮員缺俟雲南收復日遴補
壬申
詔送李本深至京師
大將軍貝子彰泰等奏原任提督偽將軍李本
深及大小文武官悉繳偽印劄相繼歸誠
上命送李本深來京餘令量行安插俾其得所
將軍王進寳請赴瀘州𠞰賊
上不許
進寶疏言乞以將軍佛尼勒調往官兵及隨(臣)
駐防保寧官兵付(臣)與(臣)子用予率之先𠞰瀘
州逆賊乘勝進取遵義俟遵義克復(臣)仍還保
寧
上諭保寧諸處所關最要將軍王進寶仍遵前旨駐鎮
保寧綏輯蜀境
乙亥將軍噶爾漢等奏復忠州萬縣諸處
時逆賊譚洪死噶爾漢等兵復擊敗鄖陽之賊
洪子天秘震恐遂焚萬縣賊巢天賜城寨以遁
於是我兵直進萬縣開縣建始忠州梁山悉定
丙子
命將軍噶爾漢進取遵義貝子凖達還荆州
初凖達奏水陸兩路進兵
上以凖達前屢被勅進討譚洪彭時亨等乃推諉不前
今見噶爾漢哈占等擊斬逆賊譚洪彭時亨殆
盡始奏水陸進兵殊為不合因下
詔責之復
諭兵部今譚洪黨羽俱已就戮萬縣諸地悉經收復宜
簡精兵健馬速取遵義將軍噶爾漢其簡選士馬疾
行率赴重慶盡統貝子凖達軍速定遵義副都統得
爾德等兵亦聽調用萬縣地處狹隘難以飼馬可趨
至重慶秣馬而進噶爾漢軍中效力有年困乏無馬
者凖達悉行收取率還荆州至於䕫州要地令提督
徐治都率標兵暫駐防守總督哈占可率所屬兵馳
赴叙州府與大兵協力前驅𠞰賊
戊寅
命巡撫王新命運進蜀大兵糧餉
郎中額爾赫圖奏請速撥湖廣額銀十萬兩解
至(臣)所又運到軍糈僅支目下初無嬴積今乘
川江水退宜多運糧米於軍中
上諭大兵糧餉所關重大巡撫王新命可先撥湖廣銀
十萬兩星夜解交郎中額爾赫圖至於由川江運送
兵米亦宜乘此水退之時源源不絶速運軍前如或
遲緩貽悞軍機所司各官俱按軍法重懲不宥
辛巳大將軍公圖海請赴援叙州
上不許
圖海奏逆賊并力來犯四川叙州諸處汛守滿
漢官兵頗為單弱(臣)請量率兵馬往援
上諭大將軍公圖海既調副都統翁愛率所部官兵自
成都往援叙州總督哈占總兵官高孟又各率官兵
赴叙圖海所奏不准行其仍駐漢中防守秦蜀
癸未贈將軍巡撫傅宏烈太子太師
時宏烈陷賊不屈不受偽職賊怒遂遇害理事
官麻勒吉以
聞
上諭傅宏烈自歸誠以來效力粤西著有勞績今陷賊
不屈捐軀殉難忠義深為可憫從優贈太子太師廕
一子入監讀書
革學士孔國岱等職
先是孔國岱等奏報已抵廣東會城
上諭議政王等曰孔國岱等當進兵時不趣尚之信速
發凡事又不預行詳報今乃以抵會城奏聞不合俟
還日審取確供議奏至是孔國岱等至京議政王等
取孔國岱及侍講學士薩喇供詞議各銷一級
罰俸一年
上諭初遣孔國岱薩喇前往時曾有密旨令其以粤東
事機滇黔賊情及尚之信狂悖之狀不時報聞乃孔
國岱等行後從無一報情殊可惡所議尚輕其再議
具奏於是議政王等又議各降四級調用
上諭孔國岱薩喇奉遣時諭旨甚明乃凡事不行奏報
其畏懼尚之信無疑議政王大臣于駁令再議之事
仍行輕議殊為不合孔國岱薩喇俱革職
二月乙巳大將軍賴塔奏復安籠所
時偽將軍何繼祖等據衆萬餘距安籠所三十
里堅據石門坎隘口賴塔等遣都統貝勒希福
馬竒護軍統領額赫訥等率前隊官兵先驅撲
𠞰正月一日大敗賊衆奪石門坎隘口尋復安
籠所城偽總兵陳義魁等率衆迎降
戊申
命巡撫鄂愷等遣官購買永寧一路兵糧
總督哈占言永寧一路大兵糧米最要秦民輸
運軍需困敝已極若於永寧瀘州諸處採買支
給實兵民兩便
上諭陜西巡撫鄂愷等支西安庫銀六萬兩遴選道員
同知等官遣往永寧瀘州諸處與永寧道官會同採
買四川巡撫杭愛布政使劉顯第等督趣監理勿悞
軍需
壬子
勅巡撫楊雍建招集流民
雍建奏言貴陽省會尚有未燬民居宜令流散
人民復其本業量減徭役俾得補葺室廬至貴
陽南北大路民居皆新經招集亦應量減差徭
其供應夫役私派並請禁止
上諭貴州巡撫楊雍建速行設策招集流民還業務令
得所除供應大兵諸正役外有以私事借端多索人
夫擾民者該巡撫即指名劾奏兼檄在黔將軍提鎮
令嚴加禁戢
癸丑將軍穆占等奏復平遠
時偽大將軍高啓隆偽將軍夏國相王會王永
清張足法楊應選儂朋擁衆二萬餘人屯踞平
遠西南山上將軍穆占提督趙賴率滿漢官兵
於正月二十二日進擊連敗之高啓隆等俱遁
走王會率其標下弁兵詣軍前降我兵遂復平
遠府
平定三逆方略卷五十六
