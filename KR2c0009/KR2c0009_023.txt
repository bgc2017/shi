欽定四庫全書
平定三逆方略卷二十三
康熙十五年四月甲寅
詔諸將不時奏報軍中情形
上諭兵部逆賊吴三桂死守湖南我師不能驟進相持
日久頃大將軍安親王克取萍鄉直逼長沙湖南諸
賊震動順承郡王既已渡江貝勒尚善等復遣舟師
敗賊於洞庭又據報彛陵之賊相繼沿江而下大將
軍等切臨賊境深知情形宜乘此逆賊可敗之機不
時偵探以聞安塘筆帖式未能深曉兵事據𫝊聞來
報恐未詳確朕每懷遠慮且調遣官兵尤難遥度大
將軍等其各以措置機宜及所聞見竝吴三桂見駐
何所賊勢何似悉具奏聞勿得因有諭旨遂緩進兵
儻有隙可進即酌量以行
乙夘
勅大將軍簡親王喇布等調兵防萍鄉
總督董衛國奏逆賊數千逼近萍鄉
上諭萍鄉為安親王進兵後路所關最重簡親王及副
將軍希爾根總督董衛國等速調官兵嚴加防禦
丙辰趣將軍康親王傑書進兵
將軍貝子傅喇塔奏屢奉康親王檄趣心思惶
惑是以前後語言舛誤今謂(臣)大負信任之意
夫復何辨但王將所答催檄之詞合并具奏以
為誤王進閩之行似屬冤抑(臣)前駐台州時王
之前進大抵以俟破台州賊寇為言故(臣)一得
黃巖即遣副都統沃伸巴圖魯領兵赴王軍前
乃又云候取温州以是責(臣臣)亦何辭相抵乎
今蒙
皇上寬恩不即治(臣)罪惟勒期速下温州(臣)敢不力戰
自效但環温皆河我兵未能前進奏入
上命康親王量留兵圍困温州親統大兵赴衢州勦滅
江山逆賊進取福建又
諭曰王貝子皆朕懿親受任討賊師克在和近覽王貝
子屢次章奏似不相輯睦嗣後務同心一志合謀并
力以奏膚功毋各執己見貽誤封疆負朕委任至意
(臣)謹按將帥和協則統師征討罔不奏功是
時傑書與傅喇塔各持意見交相瞻顧及奉
旨趣行又彼此推諉奏辨
皇上念師克在和若軍主不諧必因之僨事特頒
勅諭令其一志同心合謀并力然後傑書等咸思感奮
始歸於好遂各統兵前發擊敗賊衆底定浙
閩蓋
皇上所以温綸開諭感化其心者誠深知夫成功之本
在乎將帥輯睦也
戊午
命撥京口諸處戰船赴荆州
時大將軍順承郡王勒爾錦請添戰船
上諭戰船關係重大將軍華善王之鼎其撥京口沙唬
船三十星赴荆州軍前又聞江西所造得勝船殊佳
其令總督董衛國酌發速送荆州尋又
命安徽巡撫靳輔凖式督造得勝船三十艘
辛酉總督董衛國奏尚之信叛
時賊犯廣束總兵官苗之秀副將吴啓鎮遊擊
李有才等相繼叛之信隂與賊通受吴三桂招
討大將軍偽號於二月二十一日易服改旗幟
遣人守其父尚可喜第以礮擊我營倡衆作亂
鎮南將軍舒恕等遂引兵歸副都統莽依圖自
肇慶突圍出總督金光祖巡撫佟養鉅陳洪明
俱降賊
增駐守兩江兵
上諭議政王等廣束變亂江南江西俱屬可慮儻粤閩
諸賊合力來犯京口諸處江南兵单難於防禦且江
西猝有緩急自江南遣援甚便官兵不可不增前發
往大將軍圖海軍前盛京兵一千人及駐兖州每佐
領驍騎一人俱調赴江南仍發京城每佐領兵一人
駐兖州其江南滿洲蒙古兵令將軍華善用平寇將
軍印統之以學士薩海署副都統科爾擴岱為參贊
副都統楊鳳翔以安南將軍印駐防京口其遣赴江
南之兵到日聽將軍華善王之鼎及參贊大臣督撫
等會同整飭軍馬以待調遣尋簡親王喇布果請兵
援江西
上即命此兵抵江南養馬畢速行酌遣江西應援
命大將軍貝勒尚善分兵援長沙將軍哈爾噶齊等速
取吉安
總督董衛國奏尚之信叛變將軍舒恕額赫訥
等兵悉退還
上諭粤東之事今已如此長沙攻取不可不亟今貝勒
察尼總督蔡毓榮既還荆州其自河南發往荆州兵
可速調赴岳州到日貝勒尚善分兵自陸路趨長沙
與安親王恊力進取簡親王喇布即令將軍哈爾噶
齊額楚等速取吉安與將軍舒恕等合兵勦禦閩粤
諸寇接應安親王為大兵後繼
戊辰大將軍順承郡王勒爾錦奏退兵荆州
諭旨嚴飭
三月二十七日勒爾錦等擊賊於太平街失利
退還荆州上疏請罪
上諭勒爾錦身為大將軍統領精兵征討逆賊乃抵荆
以來州邑多陷且躑躅不前以致孫延齡耿精忠等
相繼叛變徒勞我師虚糜國餉坐守三年未獲寸功
察尼身為參贊不能助大將軍勦除兇逆拓地收疆
均應解任嚴加治罪念其身在行間臨敵對壘姑留
原任立功自效以贖前愆
(臣)謹按當安親王之趨長沙也
皇上即料吳逆必撤諸路兵自救荆岳之間賊勢衰减
爰
命勒爾錦等乘機進勦既勒爾錦等統兵渡江賊果甚
少不能搘拒棄營遁走使我兵長驅徑前不
少稽滯則湖南諸郡可迎刃解也何意遷延
數日得太平街而不守賊自松滋來援又不
能奮擊藉稱暑熱保守荆彛遽引兵而還致
賊復據長江之險久抗我師夫以
皇上規畫神妙指授精明而勒爾錦等乃坐失事機弗
克奏績誠有負
聖明之任使矣
辛未趣大將軍貝勒尚善等分兵赴長沙
先是
上命分岳州兵赴援長沙屢
詔督趣至是尚善等奏增發官兵到岳州日須從三眼
橋通城一帶赴長沙正值水漲之時經涉四河
不能無阻且萍鄉瀏陽賊衆出没恐難驟至請
以此兵悉發江西令彼處分兵赴安親王軍前
上復趣之曰當安親王未取萍鄉時貝勒尚善等曾言
得每佐領兵四人即可分勦逆賊斷其餉道今安親
王既克萍鄉深入長沙已如貝勒等請增發官兵赴
岳州因命分岳州兵赴長沙乃又稱沿途水漲賊阻
難以驟至請將官兵發往江西若發往江西轉令赴
援則稽滯月日如謂水漲賊阻安親王攻破平鄉直
抵長沙沿途遂無守賊并不渡一水一路坦途而下
耶如此展轉遷延地方何日得寧貝勒尚善等其以
文到日即多發官兵由三眼橋或通城等路速赴長
沙勿得仍前遲緩以誤軍機尋尚善等奏以八旗驍
騎兵八百蒙古綠旗兵各五百令副都統阿進
泰率之於本月二十六日由通城赴長沙
戊寅
命將軍烏丹等𠞰禦商南賊
總督哈占奏逆賊盤踞龍駒砦及資峪鋪阻商
州商南之路邀殺商南知縣盧偀
上諭將軍烏丹席卜臣及總督哈占等會商𠞰賊毋致
蔓延商南與河南接壤河南巡撫總兵官等亦酌調
官兵分守邊界隘口以備不虞
平定三逆方略卷二十三
