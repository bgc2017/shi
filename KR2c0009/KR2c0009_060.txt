欽定四庫全書
平定三逆方略卷六十
康熙二十年十一月丙辰
命復總督哈占蔡毓榮官
先是哈占蔡毓榮以罪革職留任效力贖罪至
是
上諭吏兵二部總督哈占蔡毓榮率兵𠞰賊直抵雲貴
勞績茂著可復其原官
丁巳
命免大將軍公圖海罪
上諭兵部圖海年老有疾雖有微愆非斷不可宥者所
記之過其俱與寬釋
癸亥大將軍貝子彰泰頼塔等奏克雲南省城
大兵進圍雲南數閱月不下
上慮曠日持久兵民胥困乃
降敇趣之於是彰泰等即於十月初八日統率滿漢官
兵進薄城下并力環攻賊勢惶迫無措二十八
日夜偽將軍線緎吳國柱吳世吉黃明原任都
統何進忠原任巡撫林天擎等謀擒逆首吳世
璠郭壯圖以獻世璠聞變自殺壯圖及其子宗
汾皆自刎死二十九日緎等率衆出城降遂擒
首謀獻計之偽大學士方光琛及其子學潜侄
偽學士學範至軍前磔之戮世璠屍傳首京師
彰泰等以
聞
上嘉之曰覽貝子等奏統領滿漢官兵遵奉成命進取
雲南圍困省城今復遵旨進攻逆賊危迫偽將軍線
緎吳國柱等設計通欵欲執逆渠獻城吳世璠及郭
壯圖父子困急俱自刎而死斬首送京師逆黨方光
琛父子俱行伏誅偽文武官員軍民人等悉皆歸誠
恢復雲南省城疆宇蕩平具見籌畫周詳調度有方
𠞰撫並用克奏膚功朕心深為嘉悦其從優議叙具
奏尋彰泰等又奏偽將軍夏國相等敗遁廣東(臣)等
檄令土官儂朋及防守臨安總兵官李國樑率
兵追𠞰直抵西板橋環圍之塞其去路國相與
偽將軍王永清黃福李攀龍楊公魁率偽屬官
兵至軍前各繳偽印劄降(臣)等公議斬攀龍等
於軍國相為吳三桂壻乃賊渠著名者宜送京
師正法又都統希福追𠞰逆賊胡國柱等至雲
龍州之青里屋國柱度不能脱遂自縊王敘李
匡皆自焚死偽將軍王公良等率餘衆悉降
(臣)謹按是時諸路大兵雲集滇南已圍其城若
奮力亟攻不難立拔而諸將猶稽延時日不
急於從事
皇上念賊渠一日未除則兵民一日未得寧息因降
敕趣師令速行進取我兵乃薄城下并力環攻賊勢惶
迫世璠自殺其黨遂以城降於是羣寇盡滅
諸路悉平王師騰獻凱之歌萬姓獲解懸之
樂誠由
皇上心切救民嚴師趣戰故能使逆寇一旦掃除天下
共享太平之福而長頌永清大定之烈也
十二月己亥以逆寇蕩平
詔赦天下
詔曰朕纉承丕緒統御寰區仰惟
天地眷祐之庥
祖宗付託之重
聖祖母太皇太后慈訓之殷蚤夜孜孜勤求化理期於兵
革寢息海宇乂安不意逆賊吳三桂負國深恩倡為
變亂陰結奸黨同惡相援抗違詔令竊據疆土滇黔
閩浙楚蜀關隴兩粤豫章之間所在驛騷肆騁痛毒
三桂僣稱偽號逆焰彌滋負罪尤甚朕恭行天討分
命六師𠞰撫並施德威互濟或縶頸於闕下或駢戮
於師中擒捕誅鋤以次收服乃三桂既膺神殛逆孫
世璠猶復䲭張踞六詔之一隅延殘喘以拒命朕惟
賊患一日不除則民生一日不靖策厲將士屢趣師
期於是虎旅協心進逼城下賊衆計窮勢蹙通欵軍
門約日獻城兇渠授首師克之日市肆不擾邊境晏
如捷書既至上慰
郊
廟
社稷之靈下抒中外臣民之憤神人胥悅遐邇騰歡念自
變亂以來軍民荼苦如在水火披堅執銳卒歲靡寧
行齎居送千里相望被兵之地既罹於鋒刃供億之
衆復困於徵輸朕閔恤民艱不忍輒加額賦間施權
宜之令用濟征繕之需意在除殘事非獲已而身處
宫寢之内外厪閭閻之依中夜屢興旰食不暇惄焉
思治八載於兹今羣逆削平疆圉底定悉剪歴年之
蟊賊永消異日之隠憂用是蕩滌煩苛維新庶政大
沛寬和之澤冀臻熙皞之風所有事宜開列於後於
戲體覆載好生之德秋肅必繼以春温法帝王更化
之模義正尤期於仁育誕告天下咸使聞知欽惟我
皇上聖德誕敷神謨廣運削平羣逆敉定疆隅永底治
安長銷金革鴻勲駿業振古莫京(臣)等伏覩
八年之内兵間進止悉奉
宸規凡水陸攻守之宜竒正疾徐之用諸將祇遵
成命則所向有功稍一愆稽輒多僨績應如符契瞭若
列眉今兹載筆是司惟按事直書不敢片言
文飾(臣)等至愚且陋末由洞測
高深故於丕烈殊猷不能備悉第就管窺所及見諸事
蹟確然有據者謹為揚㩁焉蓋三逆素蓄狡
謀多行不軌背恩反叛厥罪惟均而倡亂煽
禍吳三桂實為戎首當三桂之初反也恃其
險遠僭竊一隅變雖作於滇黔毒未流於鄰
境
皇上一聞党務禮等上變即料三桂老賊多詐必覘我
未備亟争楚南窺伺巴蜀巴蜀阻隘而楚南
魚稲之鄉苟為賊有未易猝破我兵先據之
則可以搤其咽吭而使之立困故亟簡禁旅
命順承郡王勒爾錦為大將軍統之南征撲滅逆寇隨
調西安將軍瓦爾喀就近赴蜀堅守以備賊
之旁軼又令前鋒統領碩岱等兵日支芻糗
兼程先赴荆州固軍民之心即進據常德以
遏賊之内侵都統珠滿等馳往岳州扼水陸
要害壯粤西聲勢以防賊之横截均飭其速
發無失機會是
皇上籌略英明計慮深遠調遣布置誠至神速至周密
也設是時守土諸臣盡力干掫各保四封之
内領兵將帥遵奉
詔旨並星夜遄行乘賊鋒未至控扼其險要則三桂之
兵必不能深入川湖坐致罷敝固無難於立
滅耳乃瓦爾喀師行少緩蜀變旋生碩岱等
雖迅速抵荆未即長驅以守常德珠滿等不
亟至岳州遛逗武昌乖誤事機以致常德長
沙岳州相繼變作而湖南諸郡邑盡為賊有
逆勢寖張孫延齡以桂林叛耿精忠以福建
反震鄰及於江浙之區迨將軍赫業與瓦爾
喀會師進克朝天諸關已抵廣元不即規取
保寧途次稽延俾賊得為固守計川陜督撫
不能接濟軍食我師遂以糧盡引退王輔臣
之兵復變於寧羌而漢興不守秦中亦多弗
靖
皇上既增發將士分討叛寇更以諸路之中湖南最要
爰趣大將軍順承郡王勒爾錦渡江𠞰賊而
命大將軍貝勒尚善取岳州大將軍安親王岳樂取長
沙又慮吳逆犯江西斷粤路調大將軍簡親
王喇布赴江西鎮守勒爾錦顧不思前進安
坐荆州老師糜餉屢失軍機尚善亦多端諉
託宿留彌時岳樂既下萍鄉不乘勝亟拔長
沙致賊黨來援嬰城相拒喇布不保固吉安
為賊所陷復致尚之信叛於廣東當是時
皇上絫降嚴綸趣湖南諸將速行攻擊而諸將始終猶
豫瞻顧莫前以故逆燄披猖羣兇蠭起如滋
蔓然甚難圖也幸
皇上深悉地理灼見軍情謂彼時滅賊之機繫乎岳州
取岳州非斷其餉道不可因
特遣尚書伊桑阿督造戰艦調集師徒授策於大將軍
貝勒尚善察尼令其盡據江湖斷賊餽運於
是三桂見勢已危迫憂怖以死而岳州之賊
食盡力殫棄城竄遁長沙常德諸郡以次收
復羣寇之在川粤間者亦靡不悚讋喪氣湖
南既平
皇上遂命諸路大兵乘機赴𠞰而秦中諸帥狃於成見
交章入奏皆言未可進兵仰藉
聖明獨斷痛斥其非飭令大將軍公圖海等分路速收
漢興規定巴蜀復
特遣學士希福等齎
敕鼓勵諸路綠旗官兵及將軍王進寶趙良棟兩軍先
入恢復漢中龍安即調將軍烏丹為王進寶
後繼將軍鄂克濟哈為趙良棟後繼遣郎中
額爾赫圖等催將軍噶爾漢等進兵䕫州而
敕大將軍貝子彰泰由貴州大將軍頼塔由廣西進取
雲南更遣學士額庫禮等趣頼塔軍洎我師
克保寧成都底平岷益隨令將軍吉哈禮趙
良棟等兵赴滇會𠞰諸將因仰遵
指示部分前趨賊果不能抵拒望風披靡我兵遂直薄
滇池雲集霧合環攻其城郭逆孽世璠旋即
授首醜類咸俘斬無遺而狂氛盡掃六詔底
寧軍民胥得息肩矣耿精忠乘雲貴之亂竊
踞八閩侵掠鄰封肆其兇虐浙東江右咸騷
然其不寧大將軍康親王傑書奉
命薄伐宜即親抵三衢董率戎伍擊破賊衆疾走仙霞
而徒以温台伏莽未清駐節金華久淹月日
皇上遠算宏圖揆其輕重以為先破犯衢之賊進平福
建則其他小醜自當解散乃趣傑書亟赴衢
州復示以
成畫令分兵斷賊大溪灘餉道果大敗其衆逐北追犇
直壓閩境巖關旋下所至投戈精忠束身乞
䧏而温州諸賊亦皆盪定精忠既蒙
天恩曲貸猶自取誅戮結連海寇潛搆逆謀為部人徐
鴻弼等所發逮至京師推訊得實磔之都市
亂萌消遏斯閩土所以無虞也尚之信負恩
干紀脅父稱兵與三桂交通敢為大逆
皇上命將軍拉哈達以兵抵潮陽莽依圖以兵臨韶郡
兩路夾擊用蹙廣州之信忷懼無措始具疏
服罪夫何歸順之後怙終好亂㒺有悛心屢
奉
明綸俾其親率官兵進𠞰潮州湖南而抗
旨不前後雖彊為出師輒自引退廣行不法復思一逞
為其屬張永祥等首告
皇上隨遣侍郎宜昌阿即訊又慮廣城或有意外因馬
承廕叛
敕將軍頼塔移師鎮潮以陰為之備迨之信既就拘縶
其黨惡果擐甲執兵猝生變亂於時頼塔之
兵已抵粤城故狡詐莫施悉為我軍所禽戮
之信亦以逆謀得實伏誅禍本既除服領以
南始按堵如故焉由是觀之平定三逆無一
不本於
皇猷即其餘叛逆之徒如王輔臣劉進忠楊來嘉譚洪
馬承廕祖澤清等次第銷滅凡恩威兼施𠞰
撫並用均仗
聖謨夫豈内外諸臣所能仰贊於萬一者至於訓將帥
以肅紀律賚士卒以示鼓勸設馬站以速奏
報練水師以資戰功捍守内地之慎固防範
邊陲之嚴密招納賊黨之寬大綏輯百姓之
慈惠遣兵則遞相遷代而行者不勞籌餉則
就近轉輸而居者不困
睿謀淵邃勝算周詳亦非諸臣所能見及者也蓋
皇上之洞賾燭微萬里畢照至明也決機發策羣議莫
撓至斷也開誠布信賞罰無私至公也鏡往
察來綜畫有素至豫也而一本於
聖心之至仁不忍生民之罹於塗炭而亟欲出諸水火
登之祍席故頻趣王師遄進而又絫頒
諭旨令諸將帥加意撫恤閭閻不得稍有侵暴即攻克
城邑亦毋許妄戮良民
神武不殺遠邁百王
智勇天錫超越千古夫是以海㝢乂安黎庶康樂七德
咸昭五兵不試誠哉巍巍蕩蕩永清大定之
勲億萬年無疆之祚也若夫平滇之後
德音叠布薦上
徽稱祗謁
山陵徧行望秩告成功而不有却
尊號而勿居典禮隆茂德業愈光他如
召還禁旅酌設鎮防安插投誠將弁而消隠慝分别逆
屬人口而免株累屢蠲租賦以蘇民困頻加
恩恤以酬軍勞自大將軍以逮兵士俱詳察
其功罪有功者即畀之爵賞縱疎賤而不遺
有罪者務加以處分雖至戚而㒺貰政令精
明規模宏遠總之
皇上乃聖乃神允文允武戡禍亂開大平經理靡弗盡
善如上天之縡難以名言(臣)等雖勉綴數詞
木過綜括大凡實自媿於
至德豐功敷揚莫罄云爾
平定三逆方略卷六十
