欽定四庫全書
平定三逆方略卷三十一
康熙十六年六月戊申尚之信奏率兵民歸順
之信奏臣聞將軍莽依圖兵抵韶州即於五月
初四日率省城文武官及兵民薙髮歸順復遣
署都統尚之瑛等代臣赴韶迎接王師
上命之信襲其父可喜平南親王爵
原任兩廣總督金光祖奏率兵民歸順
光祖奏(臣)標舊兵遵(臣)密諭於四月初二日斬
首叛副將雷孚言擒繋偽總督董重民等(臣)於
二十日抵肇慶聞王師進粤隨曉諭兵民薙髮
歸順
上諭尚之信金光祖等即將偽總督董重民及所執偽
官品大者俱不聽薙髮委官兵護解來京沿途將軍
督撫提鎮亦添兵傳送毋致疎虞
壬子
諭大將軍康親王傑書備劉進忠
上諭兵部據尚之信奏劉進忠以康親王招撫文檄潛
送吳逆召兵自救足知進忠心懷詭譎非實意歸誠
其檄康親王密為之備
命江寧巡撫慕天顔督造鳥船
大將軍貝勒尚善等奏言得鳥船四十艘即可
破賊
上乃命慕天顔如數速造以資大兵之用尋慕天顔上
言所造鳥船甚多必須時日(臣)躬自督工期以
六閱月告竣
上諭岳州需船甚急若六閱月始竣則秋冬已過有誤
破賊之期慕天顔其晝夜并力務於八月内竣工遣
往岳州
丙辰以馮甦為廣東巡撫
時尚之信奏偽巡撫馮甦不忘
國恩恊謀歸順
上因授馮甦為廣東巡撫已而巡撫傅宏烈又奏馮甦
為逆賊吳三桂顧待甚厚且其家屬俱在雲南
今兹投誠乃出於窮迫請安插内地以絶其暗
通聲息
上遂補馮甦為刑部侍郎令其來京
命侍郎覺羅舒恕為安南將軍
上諭議政王等曰侍郎覺羅舒恕既駐贑州統轄滿漢
兵防守地方不可無印副都統楊鳳翔所留安南將
軍印見在平寇將軍華善所其令華善遣的當人員
齎印速赴江西付總督董衞國轉送舒恕
丁巳尚之信奏祖澤清降
之信歸順後即傳檄粤境原任高雷總兵官祖
澤清遂率所屬官兵於五月十九日薙髮投誠
高雷廉三郡悉定
命大將軍簡親王喇布調兵守江西省城
總督董衞國奏據在省官員報湖廣平江及銅
鼓營逆賊聲言出犯甚急(臣)已留提督趙頼兵
守樂安而身還省城遣兵赴𠞰適簡親王復調
(臣)標兵前往樂安(臣)即啟覆簡親王簡親王遂
責臣以輕王慢
旨既奉嚴諭何敢有違隨撤進𠞰銅鼓之兵發往樂安
但省城乃楚粤後路最屬緊要留省滿兵止二
百餘又無綠旗官兵萬一有警恐難禦遏致負
皇上任使乞賜罷斥另簡賢能以副總督重寄
上乃切責喇布曰前屢詔喇布進勦吉安屢以省會重
地不便輕離為辭今既赴吉安省會何遂可緩耶省
城官兵盡調遠地輕率已甚且以輕王慢旨之語恐
赫調兵尤屬不合喇布等其速撤可緩地方官兵鎮
守省城務使無虞嗣後調度綠旗官兵皆與總督董
衞國會商行之衞國亦照舊供職
己未
諭將軍莽依圖用兵機宜
時翰林院侍講學士顧八代赴莽依圖軍前
上令傳諭莽依圖曰用兵利在神速毋稽遲貽誤或不
得已擇便而進者有之凡此機宜爾自熟悉近以逗
留誤事如長沙荆州諸處其明驗也
命調提督嚴自明赴廣州
時尚之信奏提督嚴自明係吳逆舊屬不知軍
旅今粤東初復兵心甫定若以控馭無術形迹
可疑之人復令統轄恐兵民不安
上諭兵部據尚之信來奏宜撤嚴自明還京師但撤還
自明恐將來投誠者皆懷疑不前其優加自明為將
軍調赴廣州閒住已而自明奏言臣既掛彈章宜避
疑嫌乞賜撤還或安置畿輔或隨侍
輦轂
上乃命自明俟新提督到日即還京師
辛酉
諭諸將帥招撫陷賊官吏軍民
上諭各省王貝勒大將軍將軍總督巡撫提督等逆賊
吳三桂背恩倡亂散布偽劄誘惑兵民迫脅官吏以
致生民塗炭所在騷然今各路大兵𠞰撫並行平凉
福建廣東諸處相繼平定文武大小官員兵民人等
俱被恩賞安插得所惟湖南四川雲南貴州官員兵
民人等仍陷賊中未得歸順念此等俱受國恩必非
甘心從賊蓋有懷忠義之心而無脫身之路者亦有
身被迫脅懼罪疑畏者今大兵雲集不日蕩平賊寇
玉石難分朕心深為不忍特頒敕諭概示招徠凡在
賊中文武兵民人等悔罪歸順前事悉赦不問如常
加恩或有擒殺賊首投獻軍前及以城池兵馬來歸
者仍論功優敘爾等即宣布曉諭以副朕寬仁矜全
之意
庚午
命大將軍康親王傑書調劉進忠等駐福州以都統頼
塔守潮州
上諭傑書曰據筆帖式塔穆哈圖報潮州劉進忠已於
本月初六日薙髮投誠今進忠復遺書吳三桂為平
南親王尚之信舉發是進忠投誠本非真心不過勢
窮就撫耳又總兵官劉炎所遺吳三桂書亦皆搜獲
其心迹與進忠略同此等皆心懷反側久留潮州必
致生變若果已投誠康親王等即託言欲與相見以
計撤回留駐福州設或遲疑不至速行奏聞進忠等
既撤則令將軍拉哈達以兵之半守漳泉都統頼塔
率其半守潮州仍令尚之信遣原任潮州總兵官王
國棟盡率其標兵詣頼塔恊守
(臣)謹按劉進忠等皆係反側奸徒其投誠也
不過因我兵進逼潮州尚之信等又以廣城
歸窮蹙無歸乃俯首來降本非真心效順者
也故前此既報投誠潛以招撫檄文送三桂
所乞兵自救時
皇上已洞見其詐
命傑書密加防範至是雖經薙髮復遺書三桂為尚之
信舉發
皇上慮其有變又
命傑書以計撤還福州彼時進忠等雖不得已而往而
中懷叵測究未革心後果與耿精忠等謀為
不軌頼大兵有備狡謀莫逞不然則久留潮
州倉猝變起必又煩王師之撲勦矣要惟
皇上明如日月無隱不燭所以能弭亂於幾先也
壬申免陜西平凉慶陽田租
上諭戶部平凉諸處遭逆賊變亂已閱二載田土荒蕪
民不得耕其租税量予豁免令總督巡撫曉諭小民
務使得沾實惠
癸酉
命將軍莽依圖速還韶州
將軍覺羅舒恕等奏將軍莽依圖遺(臣)書云我
等駐韶州候
旨調遣因尚之信屢遣人來言劉進忠等尚未薙髮遂
留副都統穆成額駐守韶州而身偕將軍額赫
訥於本月十一日領率官兵前赴廣州
上諭前議令簡親王大兵俟粤東既定即進取衡州將
軍莽依圖兵俟馬到即進取湖南平南親王尚之信
等進取廣西今劉進忠等已薙髮投誠潮惠無虞莽
依圖其速回韶州同各路大兵分道進𠞰
甲戌
命鑾儀衞鑾儀使王可臣為廣東提督
時授廣東提督嚴自明為將軍故以可臣代之
七月丁丑革原任兩廣總督金光祖職戴罪圖功
光祖奏(臣)前窺察衆情多有猜疑隨將(臣)總督
兩廣關防暫行秘藏託言失去今雖用原藏關
防為信綏輯人心然受兩粤重寄不能預籌保
固一旦被陷貽悞封疆(臣)罪難逭
上諭金光祖身膺兩粤總督重任不能保守封疆致地
方陷賊前奏關防已失今又稱收藏如果曾收藏其
具題失印之時何不以此情密奏觀此明屬巧飾本
應革職從重治罪念其與平南親王尚之信密謀反
正復定粤中著革職仍留原任戴罪圖功
丁亥
命大將軍簡親王喇布曉諭韓大任等
喇布奏言聞吉安逸賊韓大任等屯寧都樂安
諸處(臣)隨調滿漢官兵三路追𠞰仍行文招撫
今大任等意欲投誠啟請轉奏
上諭前王輔臣等投誠俱已免罪復用近又特詔傳諭
被脅從賊官吏自拔來歸赦罪議敘簡親王即以此
意曉諭大任等其兵部印文一併發往
辛夘
命尚之信等援韶州
大將軍簡親王喇布等奏偵得吳三桂所屬偽
將軍七人率賊三萬至宜章欲犯樂昌又欲分
兵犯南安
上諭逆賊至宜章屯駐復欲分兵南安勢必窺伺南韶
簡親王宜預為守禦之策以固疆圉又潮州劉進忠
劉炎等俱已薙髮歸誠粤省官兵無東顧之憂平南
親王尚之信將軍莽依圖即親統滿漢官兵赴韶協
𠞰湖南逆賊將軍舒恕領兵防守南安南雄諸處為
韶州聲援或未便身離贑州亦當量遣官兵馳赴尋
舒恕奏據副都統穆成額報逆賊于本月初五
日圍攻韶州甚急(臣)即與巡撫佟國禎總兵官
哲勒肯等會商遣署副都統赫勒布率滿漢官
兵赴援
上復諭韶州江粤咽喉必争之地尚之信莽依圖等以
文到日即率兵速赴韶州舒恕亦相機應援簡親王
仍分兵赴贑以資防禦
(臣)謹按韶州江粤咽喉又接楚南之境
皇上知其地居形要賊所必争早已令官兵汛守嚴加
備禦至是吳逆因尚之信歸順我兵復規取
廣西心懷惶懼遂大糾賊衆蒙死攻韶意在
遏我後路侵我廣東
皇上復慮韶州脫或有失則廣東不無可虞乃亟調諸
將星馳赴援於是我兵併力内外夾擊逆賊
大敗隨棄營遁去粤疆得安皆由防範周密
調遣神速故能保韶郡要害之地深挫賊鋒
使逆宼不敢復窺東粤也
丁酉
命加祖澤淸都督同知仍管總兵官事
原任高雷總兵官祖澤清奏罪(臣)束兵無術臨
難偷生蓄恨兩年始得乘機斬賊率屬歸順有
罪無功奚敢置喙(臣)謹束身伏鑕静聽處分
上諭祖澤清先雖被脅從逆仍感戴國恩密謀斬倡亂
逆弁陳加正擒偽將軍謝厥扶等薙髮歸順其加都
督同知仍管總兵官事
命將軍穆占以師會大將軍簡親王喇布進定衡永諸
郡
先是大將軍安親王岳樂等奏大兵乏糧樵採
至二三百里外
上乃命穆占速行分道進𠞰湖南其進兵機宜仍行奏
聞至是岳樂等復奏(臣)等兩軍并駐日久求糧芻益
艱宜分兵往岳州水路夾攻今(臣)等共議令將
軍穆占與其所偕大臣及前鋒二百護軍每佐
領三人驍騎每佐領三人蒙古兵五百漢軍一
百五十綠旗兵三千前往岳州(臣)軍惟留穆占
所部護軍每佐領一人驍騎三人并援𠞰營兵
三千人礮五十
上諭大將軍貝勒尚善等前奏須得鳥船始可破賊已
命巡撫慕天顔督造今即將軍穆占統兵到岳亦必
俟鳥船告竣然後進攻度鳥船到彼正當隆冬水涸
難以前進若俟明年水長進兵勢必坐守岳州虛糜
日月穆占宜勿赴岳州以兵會簡親王規取衡永諸
處遏賊後路如此則粤東得以寬緩而粤西欲降者
亦可乘間來歸穆占等其即率赴岳官兵速趨茶陵
攸縣與簡親王兵合協力進取衡永諸處
命巡撫傅宏烈為撫蠻滅宼將軍
宏烈奏(臣)前請大兵接應力任進取兩廣今廣
東全省已定廣西乃(臣)專責無可他諉(臣)與將
軍莽依圖等議欲進取廣西緣
敕印未至無以為信且(臣)兵寡弱必得尚之信官兵同
(臣)進取庶克有濟又收復廣西雲貴須招集土
司土司官員專取憑於印信若以廣西雲南各
土司印信頒發招撫一處即給一新印以杜反
覆則逆賊可不煩大兵而滅矣(臣)標官兵經年
缺餉兼少馬匹請量撥給以資進勦
上諭覽奏詞意忠懇傅宏烈可仍以廣西巡撫為撫蠻
滅宼將軍給以勅印令尚之信速遣所屬官員與傅
宏烈同定廣西土司印信禮部鑄給其官兵錢糧令
總督金光祖給銀十萬兩俟秋凉再發馬匹尋又
命戶部撥銀十萬兩解赴宏烈軍前
庚子尚之信奏復惠州
時海賊劉國軒竊踞惠州聞尚之信劉進忠等
歸順大兵將至於六月初十日棄城潛遁偽總
兵陳璉等以城降
辛丑
命大將軍簡親王喇布等調遣官兵固守袁州萍鄉
喇布奏吉安贑州南安皆重地(臣)等兵力甚單
議撤駐袁兵每佐領三人并撤統領江寧兵額
楚署副都統楊古岱等還吉安以備調遣其袁
州萍鄉諸處乞令安親王分兵防守
上諭安親王及將軍穆占之兵不便分遣袁州萍鄉係
安親王大兵後路簡親王仍量調通省官兵嚴加防
守
甲辰尚之信奏瓊州官民歸順
原任瓊州總兵官佟國卿等聞尚之信歸順隨
於五月二十九日率兵民薙髮輸誠粤東悉定
平定三逆方略卷三十一
