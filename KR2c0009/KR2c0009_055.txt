欽定四庫全書
平定三逆方略卷五十五
康熙十九年十一月戊午
詔封蒙古貝子固嚕斯希布為貝勒
上諭議政王等曩神木縣變亂固山貝子固嚕斯希布
即遣都統沙丹率兵進𠞰隨語諸台吉云我曹此際
正宜不惜身命報效朝廷因帥兵馳往遂得恢復諸
路城堡可嘉其封為多羅貝勒
辛酉
命定順承郡王勒爾錦等罪
議政王等奏順承郡王勒爾錦貝勒察尼帥師
討賊不速扼要害乃退縮不前老師糜餉坐失
事機幾致悞國應革去王貝勒併議政及宗人
府之職籍其家屬財產仍行拘禁貝勒尚善公
蘭布不速𠞰賊寇恢復疆土退縮貽悞俱宜從
重議處但既卒於軍應革其多羅貝勒鎮國公
都統珠滿不速據岳州前驅破賊退縮不前幾
致悞國應革去都統拜他喇布勒哈番佐領及
所加之級立絞籍其家其妻與未分家之子竝
交内務府都統鄂鼐不速據要地渡江破賊坐
守彛陵聽賊渡江竊據要害退縮不前幾致悞
國應革去都統一等阿達哈哈番兼一拖沙喇
哈番佐領及所加之級鞭一百不許折贖本身
及妻未分家之子没入官家產交内務府護軍
統領伊勒都齊棄太平街不守不𠞰滅虎渡口
賊寇致太平街失陷應革職正法但已物故宜
革去一等阿達哈哈番兼一拖沙喇哈番籍沒
家產其妻及未分家之子竝交内務府額司泰
不渡江速據要害長驅𠞰賊又不攻取岳州退
縮貽悞宜從重議處但已物故宜籍沒家產給
予本主散秩大臣多謨克圖身為參贊率蒙古
兵前往不即恊力渡江恢復疆圉得賊空營冒
為已功復不力拒虎渡口出犯之賊致已獲之
太平街復䧟於賊宜革去散秩大臣拜他喇布
勒哈番及所加之級副都統巴喀得賊空營亦
冒為已功不力拒虎渡口出犯之賊致太平街
復陷宜革去副都統佐領及所加之級公圖納
赫不速𠞰賊躭延時日應行察議但賊已固守
之後伊始至軍且屢有渡江擊賊之請應免察
議署前鋒統領噶爾弼係貝勒尚善參贊坐延
時日寸步不前及奉
明諭申飭仍不思殫力破賊推諉巧飾執意退縮希冀
全身不取岳州亦應察議但已物故毋庸議疏
入
上諭勒爾錦不渡江𠞰賊平定疆圉遷延瞻顧貽悞國
家大事情罪重大勒爾錦可削去郡王併議政宗人
府之職仍令羈禁察尼宜如議處分但既克岳州且
從前有效力之請可從寬免羈禁籍沒革去貝勒併
議政宗人府之職為閒散宗室尚善可革去貝勒蘭
布可革去鎮國公珠滿從寬免死可革職鞭責一百
不許折贖仍籍沒其家鄂鼐屢戰湖中又恢復岳州
可革職從寬免籍沒鞭責伊勒都齊多謨克圖巴喀
俱革職餘依議行
命哈占為川陜總督解楊茂勲總督任
上諭吏部哈占改授川陜總督兩地軍民並令統轄均
其勞逸楊茂勲可解四川總督任率所屬兵隨大兵
進定滇黔
甲子
命大將軍公圖海調兵赴四川護軍統領佟佳等自重
慶赴瀘州
將軍烏丹奏蜀省諸要路應分兵防守但兵數
有限請速調發
上諭大將軍公圖海身任疆場署副都統熙符所帥之
兵至漢中時宜如何鎮守地方聽其酌行移檄副都
統覺羅吉哈禮席布等速行前往并移檄護軍統領
佟佳等疾速啓行往會將軍噶爾漢等軍到日如重
慶可通即由重慶迅赴瀘州𠞰賊
命將軍噶爾漢等分兵守巫山䕫州
噶爾漢奏(臣)等相繼進𠞰敗遁之賊與四川雲
陽賊合浚壕築壘水陸相拒(臣)念巫山䕫州乃
大兵後路須兵固守
上諭將軍噶爾漢提督徐治都率兵恢復四川巫山䕫
州更進取雲陽諸處俱關甚要賊方合力嬰城拒敵
其移檄守荆州副都統諾敏發紅衣礮八礮手各二
人星夜送至軍前備攻城之用徐治都所增標兵五
千招募不免遲緩其以均州房縣所裁鎮標之兵及
内地綠旗兵調往至巫山䕫州諸要地速發鎮守副
都統得爾德可率兵往彛陵彈壓地方
大將軍貝子彰泰奏官兵恢復貴陽
彰泰等恢復鎮遠即分遣滿漢官兵進取貴陽
十月十七日復平越府并復新添龍里二衞二
十一日我兵直抵省城逆渠吳世璠偽將軍劉
國炳吳應麟等率衆夜遁遂復貴陽府又招李
本深降之其餘安順石阡都勻諸府以次收復
貴州全定
乙丑
嚴飭總督哈占速赴四川夾𠞰寇賊
上諭議政王等曰將軍噶爾漢提督徐治都以師深入
四川兩次擊敗賊宼恢復巫山䕫州今又圍困雲陽
縣總督哈占啓行已久何以至今未達其速統兵從
後夾𠞰如復仍前遲延觀望貽悞軍機即以軍法從
事决不姑恕速移檄趣之
命郎中范承勲督餉給將軍噶爾漢軍
上諭兵部將軍噶爾漢等深入𠞰賊轉運糧餉最為重
要郎中范承勲已至彛陵自湖廣進蜀一路官兵糧
餉范承勲身自督趣毋悞轉運
命四川漢中諸將乘機𠞰賊
上諭議政王等曰四川逆賊猖獗皆由諸將畏怯瞻顧
不竭力𠞰禦所致今大將軍貝子彰泰等擊敗賊渠
吳世璠恢復鎮遠平越貴陽諸府四川漢中將軍大
臣宜乘此機會併力進𠞰毋得仍前觀望坐失事機
丙寅
命總督哈占等招集逃兵
大將軍公圖海奏瀘州逃散綠旗官兵不敢還
營今永寧失陷建昌路阻若不速行收撫將來
或投入賊營或相聚為亂其害匪細宜招撫還
營仍前給糧補伍
上諭大將軍公圖海所奏甚善宜令總督哈占將軍王
進寶速招逃兵入伍俾其贖罪圖功
庚午
命總督哈占暫駐保寧
哈占奏(臣)於十月二十四日已抵保寧一面酌
撥官兵防守招化蒼溪諸隘一面揀選精銳付
總兵官高孟一路由順慶蓬州進取營山一路
由南部進取營山復由營山會取渠縣俟𠞰滅
逆賊彭時亨平定川北之後再進𠞰川東逆賊
譚洪
上諭保寧關係重要總督哈占暫駐鎮守俟將軍王進
寶到日哈占即率大兵𠞰譚彭二賊未幾總兵官高
孟擊敗賊兵斬殺甚衆營山渠縣相繼恢復
甲戌
命佛尼勒為建威將軍
將軍鄂克濟哈奏烏丹解任後兩路官兵俱付
(臣)統領但建昌永寧相去千餘里一身不能兼
顧乞另設一帥進取永寧
上命署西安將軍事佛尼勒為建威將軍調遣永寧一
路滿漢大兵與總督哈占會商𠞰賊
十二月丁亥
命大將軍貝子彰泰進定雲南總兵官王用予速取遵
義
上諭議政王等曰今貴州底定大兵宜速取雲南况大
將軍賴塔兵已抵南寧大將軍貝子彰泰毋分兵向
遵義即速行進定雲南彰泰軍中統領綠旗兵將軍
總督提督隨征總兵官甚多兵數亦衆彰泰等進兵
時可於諸大臣内酌留貴陽厚其兵力俾守黔中至
固原總兵官王用予前曾請取遵義今宜令用予速
取遵義即鎮守之
庚寅
命護軍統領佟佳等速取䕫州副都統得爾德等鎮守
彛陵諸處
湖廣巡撫王新命奏逆賊譚洪侵犯䕫州掠取
糧艘
上諭䕫州乃運糧要地令護軍統領佟佳署副都統張
長庚率兵速取䕫州并令王新命速發徐治都新添
標兵前往更檄副都統得爾德總兵官嚴宏加意防
守彛陵諸要害
勅總督哈占速討譚洪諸逆
哈占奏(臣)今奉
命為川陜總督或駐兩省適中之地調兵𠞰寇或俟將
軍王進寶至保寧(臣)仍親往滅賊伏請
上裁
上諭大將軍貝子彰泰等已平貴州進取雲南大將軍
賴塔已統率大兵進發總督哈占可速滅逆賊譚洪
彭時亨等即遵前旨恊同滿漢大兵進討如或違誤
定如前旨處分
壬辰
授諸將平滇後應行事宜
上諭議政王等曰今大將軍賴塔等率兵進定雲南不
日自當恢復一應事機俱宜豫定移知大兵直抵賊
巢若賊不能支窮蹙來降勿謂輸誠待以寬典逆賊
吳世璠吳應麒胡國柱夏國相等諸首惡俱令駢斬
傳首京師至盡節官員其察明以聞大將軍彰泰賴
塔等會合之時宜作何留兵鎮雲南及宜發還餘兵
並詳議具奏
甲午
命總兵官劉成龍赴將軍噶爾漢等軍署副都統諾敏
守常德
上諭兵部覽將軍噶爾漢提督徐治都奏請調總兵官
劉成龍赴伊軍前調荆州副都統一員鎮常德但今
大兵直抵雲南湖南已入内地常德不必添發滿兵
劉成龍可速赴噶爾漢等軍前署副都統諾敏率所
部往鎮常德尋諾敏奏所部之兵為副都統得爾德
分往又分兵押西洋礮赴噶爾漢軍餘兵甚少
請
勅得爾德以帶往兵五百人發還(臣)部
上諭彛陵副都統得爾德兵守巫山巴東諸要害兼顧
將軍噶爾漢兵餉道不可撤還諾敏率所部兵赴常
德送礮兵還亦令前往
乙未大將軍貝子彰泰奏官兵恢復永寧州
彰泰等既復貴陽即令提督桑額總兵官陳珀
等率兵進取雞公背鐡索橋十一月初十日我
兵敗賊克永寧并復雞公背鐡索橋諸處賊焚
鐡索橋遁
壬寅將軍王進寶請率兵進取雲南
上不許
進寶奏請撥各鎮營兵合萬五千人畀(臣)統領
進取雲南
上諭因保寧最為要地故特令將軍王進寶鎮守以綏
輯全蜀今大兵分路進定雲南將軍鄂克濟哈趙良
棟等已帥兵𠞰賊由成都啓行逆賊譚洪等尚未殄
滅王進寶可仍遵旨鎮守保寧
甲辰
命副都統得爾德等遣兵守巫山巴東諸處
將軍噶爾漢奏請自巫山巴東以至彛陵俱令
副都統得爾德等鎮守(臣)等庶可撤防守地方
之兵合力𠞰賊而餉道亦可無虞
上諭副都統得爾德巡撫王新命總兵官嚴宏酌撥滿
漢兵固守巫山巴東彛陵諸處保護糧儲勿致疎虞
平定三逆方略卷五十五
