欽定四庫全書
平定三逆方略卷四十二
康熙十七年十月庚午
命福建水師提督駐海澄
總督姚啟聖奏前督臣李率泰奏設水師提督
駐海澄方今水重於陸不可無總統重臣海澄
公既召赴京師漳州宜設總兵官鎮守
上諭向因水師提督駐海澄是以海逆敗遁今該督既
行題請其令水師提督駐海澄調海澄總兵官駐漳
州至水師提標應設兵丁可於新增兵及所裁海澄
公標兵内選補
丙子
敕大將軍簡親王喇布帥師進討將軍穆占鎮守茶陵
初喇布奏(臣)等恭接招撫逆賊
敕諭即謄黃遍行粘示仍屢遣人招撫偽將軍胡國柱
夏國相馬寳等以(臣)觀之攸縣較安仁尢要若
前詣攸縣遣人招撫且相機而動均有禆益又
於安仁可以兼顧但遣還夸蘭大塔爾拜所領
每佐領兵二名(臣)屬兵力必致單弱請增發綠
旗兵
上諭簡親王身在彼地深悉情形宜如所請前往攸縣
隨宜勦撫但兵分力薄可調永興副將周球赴彼軍
前幷移文總督董衛國選江西綠旗兵二千速遣詣
簡親王軍以資進勦至是穆占奏(臣)及簡親王孰進
孰守伏候
上裁
上諭逆渠已斃賊勢潰亂之際大兵亟宜前進𠞰撫並
行機不可失大將軍簡親王同内大臣阿密逹前鋒
綂領希福等率每佐領十人并均配綠旗兵與大將
軍平南親王尚之信公同定議或取永州或宜取何
地相機而舉茶陵安仁永興郴州諸處俱令將軍穆
占鎮守如地方無虞有機可乘聽其酌量進發
丁亥總督姚啟聖等奏敗海賊於蜈蚣山恢復長泰
海賊偽統領劉國軒等大隊由海澄犯泉州敗
卻據長泰縣將軍頼塔等議留侍郎逹都守漳
州而偕耿精忠及總督姚啟聖等率兵進討九
月十九日與賊戰於蜈蚣山賊敗走破其七營
斬偽總兵以下三千餘級生擒一千二百餘人
遂復縣城
己丑
詔福建總督提督綠旗官兵得專調遣
總督姚啟聖奏泉州見有閩浙提標綠旗兵二
萬一千餘(臣)屢調會𠞰海寇迄今無一至者若
必俟大將軍王令不免坐失機宜請
敕提臣馳赴漳州共圖戰守之策
上諭據報巡撫吳興祚提督楊捷等兵及滿洲大兵俱
於十月初旬由泉州赴漳州如總督提督調用綠旗
官兵必俟啓大將軍王未免遷延悞事嗣後一面調
遣一面啟知王等至總督提督皆朕信任封疆大臣
務彼此輯睦期于疆場有濟
辛夘
命大將軍貝勒察尼議取岳州之策
先是察尼令貝子彰泰攻湘隂將軍鄂鼐以舟
師不可分遣止之彰泰等還駐九貴山至是鄂
鼐奏九月十八日北風大作飄我君山扁山船
風稍息始得收集飄散之船賊乘鳥船五十餘
乘間突出前往湘陰(臣)等未能擊卻比其還入
岳州又未能邀阻因請罪
上諭克取岳州所擊甚要以數百艘之船特遣將率師
斷賊餉道截其水路乃鄂鼐等目視賊船突出不能
阻截比其回歸又不能邀殺俾賊出入自如肆無畏
忌鄂鼐等即應嚴加處分但方綂率大兵泊湖勦賊
俟事平之日嚴察重處鄂鼐及諸將佐俱令立功贖
罪今賊已多集糧餉火藥于岳州或仍應困取及作
何進發貝勒察尼等速定議以聞
丙申巡撫張朝珍請安置降兵于内地
上不許
朝珍奏各路軍前投誠官兵撥(臣)標效力者甚
衆其間臧否莫辨請以(臣)標投誠效力各弁幷
嗣後自軍前發來官兵令分佈安插于江南河
南内地
上諭今值𠞰撫並用之時若以見在武昌投降官兵安
置江南河南恐後此來歸者將疑畏不前大將軍順
承郡王貝勒察尼等其勿令若輩聚處隨宜分布安
置于湖廣諸處俾各得所
(臣)謹按投誠官兵本皆附賊之人一但勢蹙乃
始來歸雖其中傾心效順者固多而稔惡未
悛圖為不靖者亦自不少必處置得宜始可
以潜消奸狡之萌開廣招徠之路張朝珍昧
于事理請安插降兵于内地
皇上以無故遷移已至者必將自疑欲降者或困之中
沮若令聚處一方又恐叢集生奸致煩誅戮
有乖好生之德乃
命王貝勒等隨宜分布毋使羣居仍安置于湖廣諸處
俾各得所於是反側者咸安輸誠者益衆盖
皇上措理之方安輯之道無事不盡善如此也
十一月己亥
詔授侍讀學士李光地為學士
將軍拉哈逹奏海賊斷江東橋等處阻截援兵
有泉州守制在籍侍讀學士李光地遣人至(臣)
軍中為大兵鄉導由漳平縣朝天嶺小路入安
溪縣光地復遣人沿途修通險阻接濟軍需光
地身自前迎大兵文臣為國盡勞可否議叙
上諭李光地當閩地變亂之初不肯從逆具疏遣人密
陳機宜殫竭忠貞今又遣人迎接大兵指引道路平
險隘治浮橋餽食物餉軍率民兵備辦粮米供給兵
衆口糧矢志滅賊實心為國深為可嘉其從優授為
學士
詔予投誠官員俸
大將軍順承郡王勒爾錦言先後投誠偽官及
房縣來歸之偽總兵何以敬等雖授劄以示鼔
舞而止食兵糧生計難給
上諭何以敬等慕化來歸宜令得所以勵來者其悉予
半俸
甲辰
命侍郎禪塔海等監修岳州戰船
大將軍簡親王喇布奏(臣)今奉
命進征其船艘仍前修造或宜停罷統候
睿裁
上諭簡親王前言茶陵攸縣水陸俱逹衡州諸處亟宜
預造船艦以備故特遣侍郎禪塔海等前往監造今
觀所奏如此足知從前初未詳審草率具奏宜俟事
平察議禪塔海可以所備物料運至武昌監修岳州
損壞戰艦
丁未
敕總督董衛國等速平餘寇
上諭兵部總督董衛國率師赴廣信勦賊已三月餘曾
否撲滅迄今尚未報聞總督提督封疆大吏楊一豹
等乃廣信一帶山谷小寇耳宜即為掃除總督董衛
國提督許貞其速靖餘寇各還駐所
辛亥
命遣官招撫陷賊官員兵民
上諭議政王等吳逆既殞賊心震動宜遣吳三桂原屬
人員前往招撫山東按察使何毓秀等十員内擇數
人量加職銜給以敕書發大將軍安親王簡親王順
承郡王貝勒察尼公圖海將軍穆占莽依圖軍前或
徑令彼等親往招撫或聽其遣人先通音問然後身
往招徠其公議發遣儻有濟于事仍量功大小從優
議叙於是議政王等列毓秀等名具奏
上乃加山東按察使何毓秀太常寺卿工部郎中張光
岳太僕寺卿奉天府治中佟啟聖通政使司左
通政安丘縣知縣胡端通政使司左參議行人
司行人崔啟元鴻臚寺卿武鄉縣知縣齊漳通
政使司左參議各齎
敕諭往諸路大將軍軍前招撫陷賊官員兵民
敕曰自逆賊吳三桂煽亂以來所在官民多被誘惑故
陷身賊中莫能自拔朕已洞悉情形屢頒敕諭廣示
招徠開其自新之路今逆首吳三桂已伏天誅念在
彼脅從文武官員兵民人等皆朕赤子素受國家恩
養必非甘心從逆或志存忠義遲回待時或勢被迫
驅無由歸化朕甚憫焉兹特命爾等齎敕往陜西大
將軍長沙大將軍岳州大將軍征南大將軍揚威大
將軍荆州大將軍等軍前特行招撫爾等曩在滇黔
素多親識易于開導必相信從須宣布德音相機勸
諭務令陷賊人員翻然悔悟争先來歸有密謀内應
擒斬賊渠及率領兵民獻城納欵者俱赦其前罪論
功叙錄加恩安插俾令得所煌煌諭旨朕不食言爾
等奉兹委任務須殫心籌畫勿失事機或親身徑前
招撫或先遣人諭曉後乃親往俱同各將軍等會議
酌量而行若招撫成功量功大小從優議叙加恩爾
等其勉圖報效以副朕定亂安民至意
大將軍貝勒察尼奏舟師敗賊于陸石口
十月二十二日偽將軍杜輝巴養元姜義乘船
二百五十艘犯陸石口將軍卾鼐等率師分擊
敗之獲其船斬賊無算至二十九日署副都統
葉儲赫等復率師進擊岳州破賊衆萬餘斬首
甚衆
甲寅
敕大將軍貝勒察尼等水陸圍岳州
察尼等奏賊艘雖兩番出城取粮據降人云取到
之糧僅支十一月頃賊船悉出意在疏通餉道
犯我柳林嘴鏖戰移時繼而偽將軍等率衆五
千於高家廟渡江犯我陸石口營(臣)因增遣署
前鋒統領杭竒率兵赴陸石口俾禦賊之出求
粮者
上諭岳州乃湖南咽喉如岳州克復則常德長沙之賊
斷難屯踞蕩平之績指日可期今湖水漸涸賊船難
出故由陸路奮死來犯苟粮無缺乏豈肯如此纍出
衝突耶以風濤之險船艦將士雖有傷折然賊急迫
之形已著貝勒察尼等速宜水陸圍逼務期克復
庚申調兵益大將軍貝勒察尼軍
先是察尼奏舟師泊湖以來頻經出戰礮多壞
損請發江南發貢子毋等礮一千送至岳州又
以君山高家廟陸地設營請調荆州水營總兵
官張忠幷標兵赴岳
上皆從之至是又奏今湖水漸涸陸地漸出我兵營伍
隔絶恐賊潛通饋餉請增發滿漢兵議政王等
議不准行
上諭困取岳州關係重要據報賊粮將絶宜以閒地滿
兵量調岳州大將軍安親王遣赴永興每佐領兵二
人已經撤還今長沙事機稍緩可發每佐領兵或二
人或三人赴岳州江西總督董衛國標下官兵選調
二千五百人就近由銅鼔經武昌赴岳州營于要地
庶有禆于軍事此兵俱聽大將軍貝勒察尼等調遣
壬戌
命饒州總兵官高登科率兵赴茶陵諸處
大將軍簡親王喇布奏(臣)欽遵
上諭率内大臣阿密逹前鋒統領希福學士薩海副都
統保住署副都統雅哈喇雅秦等并滿漢官兵
進討而留署前鋒統領薩克察巴圖魯副都統
馬席泰署副都統額思赫楊古岱等併滿漢官
兵于將軍穆占所俾之鎮守但茶陵攸縣諸處
接壌江西止以此兵鎮守力甚单弱而(臣)隊進
討之兵又不便再留恐大兵長驅前進之後賊
以大隊來犯地方不無可虞
上諭簡親王帥每佐領兵九人進征留每佐領兵一人
防守江西總督董衛國提督許貞進𠞰廣信諸處餘
寇建昌又有總兵官陳平駐守饒州逼近廣信董衛
國等既撲𠞰廣信山賊其饒州總兵官高登科悉統
標兵馳赴茶陵攸縣諸處恊守
癸亥
命提督楊捷為昭武將軍仍管福建陸路事務調京口
將軍伯王之鼎為福建水師提督
先是總督姚啟聖奏水師提臣員缺奉
旨命(臣)等保題欽遵會同巡撫提督面議實無練習水
戰可堪保題之員
上命議政王等選舉至是議政王等列江南崇明提督
劉兆麒浙江温州總兵官陳世凱名以奏
上諭楊捷自簡任福建提督𠞰禦賊寇恢復疆土勞績
茂著授為昭武將軍仍以原品管福建陸路提督事
務王之鼎才略素優鎮守京口克稱厥職仍以將軍
調補水師提督
丙寅
命將軍覺羅舒恕遣兵赴藤縣
先是將軍額楚抵藤縣奏兵多病疫
上諭若病者未蘇可移師去藤至是額楚奏鬱林容縣
潯州賊衆聲言三路來犯大兵不可動移(臣)兵
病疫相仍見存無幾念(臣)深入廣西請增遣大
兵
上諭額楚仍駐藤縣將軍舒恕于南雄韶州兩處兵内
擇有馬者每佐領各一人發額楚軍
十二月己巳
詔增荆州綠旗兵
大將軍順承郡王勒爾錦奏(臣)所部滿漢兵水
陸攻取岳州竊犯荆州以圖牽制(臣)等即竭力
守禦亦難保無虞乞許(臣)募綠旗兵萬二千人
悉統槍手以濟防禦庶于疆圉有禆
上諭順承郡王既言荆州兵單宜如所請聽募綠旗兵
萬二千人悉統槍手并會同該督撫擇戮力行間有
才能者授職管轄兵丁所需交槍令工部選發如需
用輕礮王等具疏以聞
丁亥
敕尚之信及將軍覺羅舒恕帥師赴梧州
將軍莽依圖奏本月初三等日逆賊來犯將軍
額楚傅宏烈率兵接戰失利營壘俱陷賊勢猖
獗不能遏禦藤縣失守見存兵力甚薄梧州勢
危
上諭今梧州可虞大將軍平南親王尚之信不必往湖
南徑赴梧州與莽依圖等商酌調遣官兵併力勦賊
以靖地方如王斷不可離省即速選精兵馳赴又韶
州南雄已為内地將軍舒恕可率每佐領兵二人急
赴梧州至將軍額楚傅宏烈等現在討賊俟事平旋
師日察議
敕大將軍公圖海等議守肅州
將軍侯張勇奏河套彛人噶爾旦雖有與默得
里蒙古結姻之信但世為仇讐恐争西海之地
甘肅兵单而(臣)且前赴秦鞏儻兩相戰攻内地
難保無事肅州當兩彛往來之衝宜增兵鎮守
上諭大將軍公圖海等身在地方輕重緩急是所悉知
應否調總兵官一員暫往鎮守肅州與總督哈占及
張勇公議酌行
庚寅以陳華等為總兵官
先是偽將軍杜輝遣偽參將林寧等奉書請降
大將軍貝勒察尼等慰諭約期遣回至是詹事
宜昌阿奏本月十六日偽巴將軍下總兵陳華
李超率文武官弁兵丁家口投誠詢之續降人
員據稱是月十五日夜事泄吳應麒即潜拘同
謀諸人十六日昧爽約杜輝議事伏兵執之訊
至日中絞死偽總兵等數員及輝之弟侄親丁
皆被殺
上諭陳華李超等感戴國恩與偽將軍杜輝共約歸順
事泄杜輝被殺陳華李超等仍來投誠殊屬可嘉俱
授為都督同知總兵官支全俸留大將軍貝勒軍俾
招徠賊黨所屬官弁按原品支俸家口隨彼等所欲
安插得所復
諭兵部陳華李超外投誠官内擇語言明晰洞曉賊情
者二人令隨詹事宜昌阿之筆帖式馬爾賽挈之馳
驛來京
命總督董衛國率兵赴岳州
先是董衛國奏遵
旨進𠞰廣信逆賊楊一豹江機等屢擊敗之斬獲無算
隨招撫偽都督陳得名等
上因命董衛國率兵往防銅鼔營至是衛國言銅鼓營
見今寧静無事增防逆賊盤踞岳長(臣)願親領
標兵五千更調江西各營官兵數千赴楚效力
上諭總督董衛國以銅鼓營無虞願親率標兵赴楚效
力可嘉宜如所請統所屬官兵馳赴岳州多備火器
挨牌鹿角攜往擇賢能官留守江西酌調本省兵接
續前進其標下官兵勿令分撥他處聽自統全部以
行
敕大將軍貝勒察尼等固圍岳州
詹事宜昌阿奏見今賊粮已絶偽屬官兵相繼
歸誠搜獲逆賊往來文書俱係調諸路逆賊援
岳之事今幷賊書密咨兵部
上諭逆賊食盡勢窮調取援兵大將軍貝勒等宜約會
鎮守各要地將軍大臣嚴緝奸細俾賊内外音問不
通固我營壘以禦來援之賊務期克取岳州幷&KR0702;趣
江西總督董衛國速行馳往
乙未趣尚之信帥師馳赴梧州
將軍莽依圖奏(臣)&KR0702;大將軍平南親王尚之信
親身率兵來援梧州之信報稱見赴湖南會勦
正慮調取之兵不能即至更有何兵可遣(臣)思
梧州乃廣東門戶逆賊近屯榕樹灘如不遣之
信來援則地方深為可慮
上諭頃已有旨命尚之信不必赴湖南今莽依圖既以
梧州勢迫為言尚之信其親統官兵馳往梧州勦禦
逆賊
許大將軍公圖海來京陳事
圖海奏(臣)年老欲密陳所見有不便具疏者今
秦省諸要隘守禦已固省會備有援師(臣)欲輕
騎赴京一覲
天顔面奏事宜下議政王貝勒大臣集議議政王等奏
軍機事宜主帥無親身來奏之例
上諭圖海攜大將軍敕印前來烏丹仍佩其將軍印暫
統大兵已而圖海來京密奏訖
上面授機宜隨令馳還軍前
平定三逆方略卷四十二
