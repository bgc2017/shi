欽定四庫全書
平定三逆方略卷十六
康熙十四年閏五月壬辰
詔責湖廣諸將
大將軍順承郡王勒爾錦等奏逆賊兩路出犯
南漳均州與我兵對壘邇來虎渡口諸處賊船
日增聞逆賊吳三桂身在松滋聲言渡江與我
兵戰且欲决堤水灌荆州使我岳州大兵不得
援荆今三桂既親犯荆州餘賊或犯他處亦未
可料賊勢甚熾我兵力單請發滿漢官兵速行
赴援
上責之曰初聞吳三桂叛即發大兵遣前鋒統領碩岱
都統巴爾布護軍統領伊勒都齊率前鋒護軍日給
芻秣令其疾馳巴爾布等至荆州時賊尚未至常德
澧州也所率前鋒護軍每佐領五人兵力不為弱矣
乃遷延不即渡江而常德澧州遂叛王親率大兵至
荆州又不即渡江進取致令吳三桂至而常德等處
竟為賊據都統珠滿率兵至武昌時岳州長沙猶未
叛也又不急趨鎮守而逍遥武昌六百里之程行逮
一月而岳州長沙又䧟巴爾布等畏愞不前坐失險
要使逆賊從容得據守湖南致我兵難以攻取且糜
費糧餉倍於他所究之寸步不能前進因賊渠與我
精兵相持荆岳間而廣西孫延齡福建耿精忠遂相
繼叛變賊寇蜂起又前諭王云荆河口以内何處宜
設兵防守王疏稱賊船上下江中俱取道荆岳易以
偵知俟有事之時就近調遣可以速至今復稱三桂
來犯荆州餘賊或從他路出賊衆我寡特請增兵何
前後舛錯一切軍機忽略如此今禁旅遣發已多縱
發亦難驟至但時方盛夏賊或拚命渡江應調附近
官兵星馳赴援今安親王復建昌大兵已回南昌江
南徽州又有滿洲蒙古兵鎮守其令駐池州署副都
統蘇朗率蒙古兵一千至武昌换兵五百速赴荆州
至鄰省綠旗兵各守地方無可調遣安親王或由寧
州入湖南或由袁州進長沙其便宜以行既大將軍
簡親王喇布奏江西賊宼窺伺池州諸處
上乃命蘇朗止以蒙古兵六百行到日合武昌滿洲蒙
古兵仍足一千速赴荆州
甲午
賞陜西蒙古綠旗官兵
上諭戶兵二部將軍張勇總兵官王進寳孫思克提督
陳福標下官兵及進寧夏蒙古兵效力邊疆勞績可
嘉應發銀遣官由邊外運至軍前賞賚示朕優䘏之
意其兵餉俟路通速給
(臣)謹按帝王之道行賞以為天下勸所以酬
勲旌伐激勵三軍也是時張勇等標兵及蒙
古兵雖效力邊疆尚未立有顯功而
皇上乃命所司發銀由邊外運至軍前賞賚盖答其前
勞策其後效德意至深遠矣其他行間將士
凡有勞績者必加之恩賜靡有所遺迨後王
師征討底定疆圉所在官兵靡不奮其材武
共奏膚功良由
皇上推恩拊循能盡鼓舞之方故也
乙未
命將軍貝勒察尼帥師赴荆州署副都統諾敏統兵赴
襄陽
大將軍順承郡王勒爾錦奏松滋縣北山吴三
桂復添四營沿江一帶賊船日增恐水陸齊犯
荆彝亦未可定
上諭荆州彝陵諸處關係最要將軍貝勒察尼酌量留
兵令都統伊里布范達禮防守襄陽均州南漳諸處
親統餘兵速赴荆州又令往駐河南汝州署副都統
諾敏副都統孫承祖率所部滿洲漢軍星馳赴襄陽
己亥
命大將軍安親王岳樂分兵取饒州
總督董衛國奏樂平諸處逆賊乘間來犯復䧟
饒州
上諭安親王速回南昌固守疆界居中調度分兵收復
饒州
乙巳
命副都統龔圖領兵駐河南府
時左翼四旗察哈爾兵皆感
皇恩願立功自效
上因命察哈爾兵赴河南府駐防恐其難以鈐束復令
每旗出驍騎五十人副都統龔圖統領前往
庚戌
命革總兵官金世需等職斬副將馬郎阿於軍
先是大將軍順承郡王勒爾錦奏五月初五日
逆賊突犯榖城縣城失守提督李胡拜䧟賊副
將馬郎阿總兵官金世需劉文竒楊茂烈俱退
走
上諭榖城失守提督李胡拜䧟賊副將馬郎阿總兵官
金世需等並皆退奔國家軍令素嚴未嘗有此馬郎
阿等何以不顧提督遽自退歸范達禮駐襄陽去榖
城甚近何以事前不為預備臨事不相應援今當大
兵四出軍令豈容寬縱貝勒察尼速勘密奏至是察
尼訊鞫上
聞
上命斬馬郎阿以徇革金世需劉文竒楊茂烈職令擊
賊自效
壬子大將軍安親王岳樂奏官兵復廣信
將軍額楚等進取廣信沿途敗賊恢復萬年等
縣前至弋陽賊將蒋德宏率兵五萬以木石斷
西崗橋於城北樹木柵為九壘偽總兵柯昇以
五千人自廣信來援别營為六額楚同土默特
都統巴札爾等分布滿洲蒙古官兵擊敗之斬
賊二萬餘随進兵於是月初四日抵廣信賊已
遁去遂復其城
提督陳福奏恢復花馬池
時賚圖叛據花馬池提督陳福率綠旗官兵會
同索訥木貝勒下蒙古兵自寧夏進圍花馬池
屢敗賊援兵賚圖勢急於是月初八日降花馬
池平
六月甲子大將軍安親王岳樂奏官兵復饒州
將軍希爾根進取饒州閏五月二十六日敗賊
於餘干疾馳抵萬年復其城二十九日至饒州
賊先一日遁饒州遂平
己巳
申命將軍貝子𫝊喇塔詳奏軍中情形
上諭𫝊喇塔曰據報賊糧匱兵怨欲來投降以隔江不
能遽至前以地遠不能詳悉賊情故令爾將逆賊情
形具報爾宜將水陸賊壘地方形勢賊將姓名及我
兵見壁何處可否進戰一一詳報廼略而不言但云
賊糧匱兵怨殊未明悉著再詳奏以聞既𫝊喇塔報
曰陸營賊將偽都督曾養性偽將軍祖宏勲其
下有偽總兵八人馬兵六千南自長石嶺北至
三江延袤數十里連屯二十五營其領水師者
賊將朱飛熊偽都督張恭萬許英其下有偽總
兵四人水師萬餘舟三百餘泊城東十里小梁
山下四月初十日我兵擊賊殺朱飛熊於茂頭
至如台州寧波紹興杭州俱逼海濱不設水師
似難取勝初得仙居即議進攻黃巖因賊據茂
平嶺黃巖路斷我兵未能前進近聞有土木嶺
可以間行自台州至黃巖三百里内不能行馬
者四十里賊恃險故勿守今已密啟康親王濟
師俟其兵至進取有期矣
辛未大將軍貝勒洞鄂奏復秦州
洞鄂等於三月初四日抵秦州圍其城四月二
十日賊萬餘自四川平凉來援又賊八千餘自
城内突出我兵分道迎擊大敗之嗣屢戰屢捷
總兵官孫思克又奉調自鞏昌率兵來會賊驚
懼偽總兵陳萬策等率兵民出降賊將巴三剛
等遁走閏五月三十日復秦州
甲戌將軍畢力克圖奏復綏德州
畢力克圖引兵自大同赴榆林是月初三日至
謝村分兵三隊令護軍統領傑殷等率之先行
傑殷等乘夜進發黎明軍河上賊三千餘拒守
楊家店渡口我兵鳴角盡渡賊披靡遁去翌日
克吳堡縣城遂趨綏德初八日遇賊於胡爾崖
口復擊敗之於時朱龍遁走定邊餘城出降綏
德平
乙亥
命調岳州戰船赴荆州
大將軍順承郡王勒爾錦奏逆賊逼犯彝陵兵
衆船多又於虎渡口諸處轉運糧餉火器宜急
斷其運道但斷水路必須戰艦今荆州但存沙
唬船四十若盡發往則虎渡口見有逆賊不可
無船分半則兩處俱不足用
上乃命大將軍貝勒尚善發岳州沙唬船四十艘速赴
荆州
丁丑
命前鋒統領覺羅舒恕領兵援廣東
先是平南親王尚可喜等奏海澄公標下遊擊
黃藍來會城請援兵(臣)即與將軍尼雅翰議發
滿漢官兵赴援尋原任總兵官黃芳泰來言本
月初三日海宼圍漳州(臣)思潮城未克閩賊方
張目下在在需兵更有意外之虞勢必至於束
手請就近速調大兵來援廣東
上命安親王每佐領發滿兵一名令副都統一人率赴
廣東至是將軍尼雅翰疏言粤東四面受敵廣州兵
力又復無多今平南親王年力漸衰(臣)又才識
短淺若隣近有警恐難支守乞令見在江西護
軍統領桑格率兵前來總統兵馬則粤東可保
無虞
上諭護軍統領桑格仍留江西所發每佐領兵一名令
前鋒統領覺羅舒恕率赴廣東同將軍尼雅翰商酌
以行
己夘
命大將軍貝勒洞鄂分兵援漢中
總督周有德等奏報本月十八日關山賊遁
上諭漢中要地應速發援兵今秦州關山既復著大將
軍貝勒酌撥兵每佐領一名或二名令大臣一人率
赴漢中應援席卜臣等兵其貝勒等大兵或約將軍
阿密達夾攻平凉或先勦川賊速議以聞尋洞鄂奏
撥兵一千五百名付將軍佛尼勒同副都統德
業立喇布重等開棧道以援漢中令副都統翁
愛率西安兵同綠旗兵守隴州仙逸關諸處都
統海爾圖等運紅衣礟至平凉
平定三逆方略卷十六
