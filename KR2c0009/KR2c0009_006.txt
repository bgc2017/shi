欽定四庫全書
平定三逆方略卷六
康熙十三年五月甲子朔設浙江馬站
上諭兵部大兵進勦閩逆凡奏報軍機止由水路恐致
稽遲自杭至衢令設馬站七處置筆帖式撥什庫以
便馳遞
戊辰
戒諭往駐兖州蒙古塔布囊等
先是
上命喀喇沁部落四等塔布囊霍濟格爾土默特部落
二等塔布囊善達等往駐兖州至是將行
上召見諭之曰昔
太祖
太宗定天下時爾等祖父曾同心效力朕體
祖宗撫愛爾等祖父之意恩典頻加念爾等生長朔方以
粤西諸路炎蒸故不遣往今特命鎮守兖州至彼須
節慎飲食凡有調遣聞命星馳朕遣爾等出師原為
百姓爾等亦宜善加愛惜沿途毋有擾害至於設巡
邏謹備禦軍旅之事凡百加慎勿得輕視輙生怠忽
勉之
勅大將軍順承郡王勒爾錦遣兵援岳州
上諭勒爾錦等曰岳州水陸諸路兵力單弱王可於荆
州所有甲兵每佐領内酌撥二三人以彛陵領兵大
臣曾歷戰陣者一人統之各備甲胄鞍轡由水路速
援岳州如尼雅翰珠滿巴爾布等尚未破敵須俟援
兵到始可進戰非謂尼雅翰等不能擊賊正欲我軍
兵多力厚大敗賊衆挫其兇鋒耳范達禮等之兵足
守襄陽可令德業立等之兵暫往荆州駐守王貝勒
大臣身在地方自能諳曉機宜應行之事即聽爾等
裁酌如已得四川當分兵三路進取雲貴若逆賊將
士來降即赦前罪厚加恩養其以此播告江南廣為
宣諭至於賊兵各路來犯分我兵勢又每聲言渡江
狡情叵測我兵日久恐偵探疎懈雖無賊之處亦宜
加意隄防
庚午
命察捕奸究
上諭兵部逆賊吳三桂雖竊伏常澧不日授首但恐狡
賊計窮潛布奸細惑我愚民及本地奸宄借三桂之
名煽動人心擾害地方俱未可知爾部行文各省督
撫提鎮密察嚴捕毋得藉端擾害良民波累無辜
辛未
諭平南王尚可喜等戰守機宜
可喜奏孫延齡叛形昭著且自稱安遠大將軍
移牒平樂梧州諸府伏候
廟謨指授協力蕩勦以抒
皇上南顧之憂
上命可喜與總督金光祖提督馬雄等會同商酌如逆
賊孫延齡有可𠞰之勢即議進勦若未可速進則俟
大兵協力剪滅并令部臣𫝊
諭馬雄固守所屬相機滅賊儻賊盛難禦即率官兵赴
廣東與平南王總督等協守以俟大兵之至
壬申將軍赫業奏拔朝天關
赫業等統兵前進於四月二十八日抵七盤關
賊棄關遁是月初五日進至朝天關偽總兵石
存禮等率衆萬七千餘掘濠立柵連營相拒我
兵力攻三日賊敗走遂拔其關斬首七千有竒
丙子
命江寧京口等處滿漢官兵習水戰
將軍王之鼎奏耿精忠叛亂賊䑸往來無定應
將分防江陰瓜州戰艦調集天寧洲令右路總
兵官率兵訓練以備戰守
上允之并將軍阿密達華善等以所統滿漢軍官并習
水戰
丁丑
命給寧夏總兵官陳福世職
時福舉首逆書
上嘉其忠因給拜他喇布勒哈番
庚辰
命經略莫洛議進兵機宜
勅諭莫洛曰朕聞鄭蛟麟來降又聞克復朝天關深為
喜慰斯皆諸將軍謀略頃者岳州賊衆擁聚霪雨連
綿大兵不可直前俟雨霽風順即水陸並進吳三桂
果在澧州乘虚徑襲其後乃今日至要之機如克復
四川可疾由交水取貴州或徑取雲南其可否機宜
爾與諸將帥酌議密奏
壬午
命副都統拉哈領兵赴浙江
時將軍圖喇報平陽兵變總兵官蔡朝佐被執
總督李之芳等又奏逆賊曾養性至平陽與叛
將司定猷等會兵圍瑞安衢州一路賊兵屯聚
清海湖上賊䑸出沒内地山寇復起現在標兵
四應不給乞調近省禁旅彈壓以保萬全
上諭將軍頼塔既抵杭州可與將軍圖喇總督李之芳
提督塞白理等會商平陽衢州等處緩急機宜猶恐
勢分力薄其以駐劄江寧將軍阿密達所轄包衣佐
領官兵令副都統拉哈悉領赴浙聽頼塔調度又以
駐劄兖州將軍拉哈達所轄喀喇沁土默特兵千人
令副都統穆赫林領赴江寧聽阿密達管轄
甲申加甘肅總兵官孫思克西寧總兵官王進寳
職銜
上諭兵部總兵官孫思克王進寳俱效力邊疆其優加
孫思克三等授為右都督加王進寳一等授為署都
督僉事仍管總兵官事
丁亥平南王尚可喜奏劉進忠以潮州叛
潮州總兵官劉進忠陰通耿逆於四月二十日
叛變擁兵與續順公沈瑞兵戰二十三日遂引
閩賊入城
己丑
奬諭平南王下將士及廣東官兵
上諭兵部平南王尚可喜累朝勲舊久鎮巖疆勞績懋
著自吳逆等叛後復能篤守忠貞殫心籌畫屢抒謀
略保固疆圉事平優叙已有前旨其藩下官兵及粤
省文武官員兵士皆能協力同心克效忠順防禦逆
賊勞瘁行間朕心時切軫念事平之日俱從優叙賞
爾部即速傳諭俾咸悉朕意
癸巳
命平南王尚可喜等宣諭廣西官兵
上諭可喜及總督金光祖提督馬雄曰叛逆孫延齡奏
稱督提二臣誘臣下都統王永年等謀為不軌暗託
腹心掘通城塹密約日期内外交攻謀殺臣身并戕
害城中百姓事發兵變遂將王永年等剪除等語孫
延齡交通逆賊吳三桂反叛復以巧計離間居臣飾
辭具奏然延齡雖叛爾廣西所有官兵原隸定南王
先因定南王為國盡節邊疆將所屬官兵離散家口
收合一處使之完聚復因王無襲嗣以王女配延齡
授為將軍統轄兵馬今延齡雖背恩作亂念其下官
兵原随定南王效力建功國家累世豢養恐大兵一
到概行誅戮朕心不忍前有旨如延齡改過來降寬
宥其罪爾等不可因此遂緩進𠞰機宜必延齡果悔
罪歸誠爾等仍受降具奏其所屬官兵感念國恩或
殺延齡或率衆來歸俱從優議叙即隻身自投亦收
留恩養仍出示曉諭定南王下官兵俾悉此意
平定三逆方略卷六
