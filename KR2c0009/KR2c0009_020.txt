欽定四庫全書
平定三逆方略卷二十
康熙十四年十二月戊午
勅大將軍貝勒洞鄂斷賊糧道
洞鄂奏(臣)等已克平凉第一關廂去城三里許
對南山屯營以礟攻城欲向前薄城溝深城險
難以下壘故城不能速下
上諭逆賊久踞平凉皆因有糧可恃若斷其餉道則賊
自窮平凉西北通固原要路大將軍貝勒等宜速斷
截以困斃之
庚申
命解左都御史多諾侍郎勒布任革候補侍郎覺羅阿
上諭大學士圖海等前遣多諾勒布總理湖廣大兵糧
餉節省浮冒招集殘黎責任綦重伊等宜仰副朕責
成之意實心料理竣事而還乃未著有成效希圖規
避奏請回京順承郡王勒爾錦等屢奏多諾等任極
重大不宜發回前欲遣勒布往荆州貝勒尚善亦奏
糧餉重務不宜發往屢奏甚明今乃忽稱無事伊等
竟自回京是何故也阿範參贊簡親王軍務不思效
力託言有疾來京俱屬越例著議政王貝勒大臣察
議議政王等議革多諾左都御史佐領及其世職革
勒布侍郎佐領勒爾錦尚善等前後奏請舛錯
事平議罪阿範革候補侍郎及其世職仍發江
西軍前充伍奏上
上命留多諾佐領及伊父世職留勒布佐領餘悉如王
等議
壬戌
勅荆岳大將軍等分兵夾攻長沙
上諭荆岳大將軍等曰今大將軍安親王由江西進取
長沙爾等應發兵夾𠞰前者荆州添設綠旗兵及鳥
鎗兵甚多貝勒察尼又帥兵赴彝陵已數月矣尚未
奏捷順承郡王勒爾錦等或分見在荆州兵或調地
方可緩之兵速發長沙倘彝陵賊未能即破察尼等
應量留官兵於彛陵遣餘兵與荆州兵合或由雲溪
驛或由别路酌量議定并量及安親王將抵長沙之
期彼此關會協力齊進斷賊糧道夾攻長沙貝勒尚
善亦分遣官兵與荆州彛陵兵同往尚善等仍作攻
取岳州之勢移兵逼之如機有可取即取岳州爾等
帥大兵駐荆岳將及二載糧費師老曾未得尺寸之
地坐失事機罪不勝數今安親王進攻長沙若又不
發兵夾𠞰俾賊偵知荆岳按兵不動死守長沙要路
則爾等貽悞之罪更大矣其遣發之兵誰可統率著
公議遣往無分彼此同心協濟務期有禆國事
授大將軍安親王岳樂進兵方略
岳樂奏偽總兵張存遣使來言閩逆軍餉匱乏
軍士逃亡恣意削剥百姓怨讟存有兵八千人
屯於順昌不聽耿逆調遣又偽總兵羅元生等
統兵自守其地邵武總兵彭世勲雖降逆而按
兵不動此皆耿逆之内患也若大兵自江西進
閩伊等即為内應但(臣)見赴長沙尅期進發仰
祈
睿鑒詳度無失事機疏聞
上諭招徠逆賊克取福建令大將軍簡親王副將軍希
爾根將軍額楚總督董衛國等相機以行至於進攻
長沙𠞰滅吳逆惟王是賴但恐逆賊覘知我兵進取
長沙固守袁吉阻我兵行至或揚言取道别路出其
不意或合兵前進或兵分數道在王必有定見其悉
心籌畫萬全務速行之
癸酉平南親王尚可喜奏請大將軍安親王岳樂
移師入粤
上不允
可喜奏逆賊劉進忠勾引鄭錦入潮祖澤清勾
引馬雄至高粤東十郡竟失其四今將軍舒恕
總督金光祖復退回肇慶事勢危急較昔為甚
聞安親王由袁州進攻長沙恐時當春水汎濫
且吳逆全力集常澧其守禦必堅請以公沃赫
之兵仍駐袁州令安親王赴廣東撲勦賊寇
上諭吳三桂未滅故諸賊得以猖狂今安親王進取湖
南則粤東之勢自緩若由粤東進兵則道路迂迴稽
延時日前以粤東危急已命大將軍簡親王發每佐
領甲兵二人馳赴應援此兵到日平南親王與將軍
舒恕等公同詳議固守疆圉剪除逆賊又
諭簡親王喇布曰前以粤東告急命爾發每佐領甲兵
二人速援乃至今尚未遣發殊誤事機今再撥每佐
領護軍一人并前所發兵或副都統額赫訥或署副
都統宗室巴爾堪令一人為將軍統之速赴廣東毋
得仍前遲滯致悞軍機
乙亥
詔責大將軍順承郡王勒爾錦
勒爾錦等奏臣等身在地方目擊逆賊情形今
若不速行渡江前進必致餉匱師老馬力減損
細籌之若得滿兵每佐領十人則戰守俱足今
調集各路兵合在荆之兵每佐領得四人有半
乞再發禁旅每佐領五人便可渡江破賊
上責之曰方吳三桂之初叛也即命大將軍順承郡王
勒爾錦等率精兵往討賊來甚速其力必疲勒爾錦
等不乘此時擊之但頓兵荆州故賊得以其暇據有
湖南厥後大兵齊集又不尅期渡江賊於是得固守
要害犯我彛陵揆厥所由實由勒爾錦及參贊巴爾
布伊勒都齊碩岱等耽延時日不急討賊故逆賊滋
蔓耿精忠孫延齡相繼叛亂前因欲渡江擊賊請發
官兵已添發滿洲蒙古兵數千綠旗兵一萬而究未
得湖南尺寸地今復請兵豈果欲速滅賊寇亦不過
冀免逗留之罪耳巴爾布伊勒都齊碩岱等著俱解參
贊留任效力贖罪
丁丑
命提督陳福速取固原
先是
上諭議政王等曰秦省要區叛賊王輔臣亟宜𠞰滅其
令提督陳福整頓標兵或併力尅取固原或會同大
將軍貝勒洞鄂等進攻平凉同副都統恰塔商酌以
行至是福奏固原有賊萬餘若舍此竟趨平凉恐固
原賊出斷我糧道應俟賊勢少衰進逼固原量
留官兵圍困其城(臣)乃率兵赴平凉方無後慮
上諭陳福身在地方熟悉賊形可如所請速取固原以
遏賊勢
平定三逆方略卷二十
