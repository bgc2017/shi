欽定四庫全書
平定三逆方略卷四十四
康熙十八年三月丁酉以王度冲等為總兵官
大將軍貝勒察尼奏偽總兵王度冲等統官兵
船艦投誠宜從優議叙又言伊等願改為陸兵
效用
上諭偽總兵王度冲偽將軍陳珀可為總兵官俱兼右
都督偽總兵龍韜張宣柯喬棟等可為總兵官俱兼
都督僉事令彼等俱入陸路同大兵效力
甲辰
命彝陵總兵官徐治都為湖廣提督
兵部奏湖廣原設提督一員康熙十七年因江
西撫建提督趙賴調赴攸縣𠞰賊授為湖廣提
督今長沙諸府已經恢復湖南提督員缺應行
裁去湖廣仍設提督一員
上允之因授治都為湖廣提督
庚戌
勅大將軍安親王岳樂帥師進取寳慶諸處簡親王喇
布等合兵進定廣西
上諭議政王等今湖南賊宼悉已敗遁順承郡王與貝
勒察尼等合兵一處簡親王方在衡州穆占已至永
州進取廣西事屬最要順承郡王等所部兵為數甚
多可撥每佐領護軍二人驍騎二人令貝子彰泰率
往安親王軍前安親王親統大兵前赴衡州進取寳
慶諸處簡親王可與穆占等合兵自永州進定廣西
甲寅總督姚啟聖奏報偽總兵廖琠等來降
時廖琠黃靖等率衆踞水晶坪聫絡山海賊寇
以為邊害姚啟聖遣官往撫之廖琠等即率偽
官三百餘員兵一萬二千餘人詣軍門降
丙辰將軍穆占等奏官兵復永州道州
時賊渠吳國貴等遁往永州為守城計穆占遣
官兵追及之於白水市諸處擊敗賊衆斬殺甚
多是月初九日遂復永州於是道州永明江華
東安等縣所有之賊聞風俱棄城而遁
詔統兵將軍大臣等確覈戰功
上諭兵部曰我國家開創大業軍法最為嚴明凡擊斬
賊衆攻取城池必據實奏報復行確覈功罪昭著故
能信賞必罰鼔勵戎行初無虚偽冒功之弊今自用
兵以來每覽各處奏捷章疏其中固有實建功績者
亦有虚詞妄報者如擊敗賊兵動稱斬殺甚多或云
數千或云萬餘或云不計其數甚至賊棄空城或云
如何攻取如何恢復妄行虚報微功小寇任意鋪張
議叙之時冀幸濫邀陞賞殊非人臣事上勿欺實心
為國之誼嗣今諸領兵大將軍督撫提鎮等務洗心
滌慮勿蹈前轍凡報捷必確覈功績據實上聞如因
循陋習冒濫軍功定以軍法從重治罪必無寬貸爾
部即通加嚴飭并曉諭官兵一體遵行
丁巳大將軍簡親王喇布奏官兵復寳慶
衡州諸郡既復喇布即令提督趙賴率所部官
兵往取寶慶府趙賴等未至賊先於城内外縱
火而遁我兵遂於是月初五日入城
癸亥趣大將軍順承郡王勒爾錦速統兵進𠞰
上諭兵部曰逆賊從湖南敗遁日久我大兵隨後尾擊
若推諉逡巡不速行追躡俾賊復得固守則勞費倍
多乃順承郡王等至今猶未亟進殊為不合爾部速
移文順承郡王等乘賊守備未固兼程前往
四月庚午
命諸將遣人招撫賊中渠帥
提督趙賴奏逆賊胡國柱郭壯圖吳國貴吳應
麒輩嫌隙已生互相陵轢勢不兩立宜乘渙散
之會指名招徠
上諭諸路大將軍將軍等乘逆賊互相猜疑之際其明
諭以投誠人員寬貰前罪從優恩擢賊中渠帥分路
遣人指名招撫
辛未
勅固山貝子準逹等防守荆州彝陵諸處
安塘筆帖式報偽將軍王鳳岐等三人選船艦
兵卒水陸齊下截禦巴東諸處以乘不備又有
劉李楊王諸賊帥率衆屯踞巫山及草毛諸處
上諭逆賊至巫潛生奸計或窺伺䕫山俟江水泛漲時
乘虛突犯彝陵荆州殆未可定今固山貝子準逹都
統根特等已率兵前赴荆州而彝陵又有大兵及提
督徐治都在彼宜悉錄報文移貝子準逹等及提督
徐治都令於荆州彝陵諸處水陵密防賊衆來犯即
行𠞰禦
詔責都統覺羅巴爾布
大將軍順承郡王勒爾錦奏都統覺羅巴爾布
啟言二月初二日分兵二隊攻金頂山及灘内
所立之營兵鋒一至賊皆遁走隨遣署護軍統
領董吉等率兵由陸路追之及於南津關口江
北岸之賊列陣迎拒我兵敗之斬殺甚衆
上諭國家軍令本甚嚴明凡攻逐賊寇大臣身在顔行
是以官兵鼓舞奮勇野戰必勝攻城必克所向無敵
都統巴爾布統兵駐彝陵大兵既復岳州不於賊方
震動之時偵察虚實即行𠞰滅乃稱二月初二日分
兵二隊攻金頂山及灘内所立營兵鋒一至賊悉遁
走身統兵衆逼賊而營對壘之賊已遁尚爾不知又
不自思贖罪率官兵疾追殄殱賊醜止遣董吉等前
往巴爾布自率兵赴荆以来曾無奮力報效遲悞觀
望其罪良多既至彝陵與賊對壘不躬親拒敵反云
初二日撥兵前進作攻戰之形明屬欺罔且鎮荆山
之賊遁於何處踞於何地並未察明以報順承郡王
等一一嚴取供詞以聞
戊寅
命發馬於將軍穆占軍前
時穆占奏自辰州啟行追賊二十日會大雨泥
濘馬斃甚多致兵士乏騎
上諭穆占與大將軍簡親王進定廣西宜速撥武昌馬
千匹送至穆占軍前以給乏馬兵士
己卯
詔責大將軍順承郡王勒爾錦等
勒爾錦等奏偽將軍胡國柱在辰龍關偽將軍
吳應麒等在辰州而近以木塞隘口而營
上責之曰順承郡王勒爾錦等當逆賊驚遁之際宜亟
遣賢能將帥追勦乘賊不備速行撲滅乃明知巴爾
布怯懦令率官兵前取辰州巴爾布遲滯觀望延引
時日不疾驅而進致辰龍關復為賊守勒爾錦巴爾
布等宜即行議處但見統大兵征𠞰俟事平凱旋之
日再行察議
壬午
勅大將軍簡親王喇布等毋進廣西將軍莽依圖等分
路進兵
上諭議政王等曰覽學士孔國岱報廣西悉已底定宜速
移文令簡親王及穆占等之兵不必進廣西但莽依
圖舒恕額楚等兵力稍單簡親王及穆占等兵内選
有馬精兵每佐領三人或四人遣前鋒統領希福帥
赴莽依圖等軍前於通雲貴要路宜從何路恊力前
進公議進發至於廣西見無官兵平南王或宜同大
兵前進或宜駐廣西適中要地亦同將軍大臣等共
議而行其彝陵兵徒爾坐守似屬無用宜整繕甲兵
自歸州巴東作進兵狀以制之巴爾布本在彝陵即
遣彼往歸州巴東效力并令都統噶爾漢等率兵同
總督楊茂勲提督佟國瑶等前進宜由何路恊力撲
滅山賊或規取興安聽其酌便而行
乙酉
頒勅招撫雲貴官民
勅諭雲南貴州大小文武官員軍民人等逆賊煽亂以
來爾等被其迫脅陷身賊中莫能自拔地方百姓久
遭荼毒誅求苛擾困苦日深在彼情形朕已洞悉每
一念及深為惻然故屢頒勅諭廣示招徠開以自新
之路今湖南悉皆平定廣西亦已納欵獨爾滇黔一
隅民生尚在水火之中朕以仁覆天下為心豈忍西
南萬姓顛連無告莫之拯救且當時倡叛罪止三桂
一人所屬人員均係脅從情可矜恕今特頒勅諭再
行招撫爾等其各體朕寬大好生之心翻然悔悟争
先來歸於各路大將軍將軍等軍前投誠皆赦其前
罪論功叙錄加恩安插令之得所爾等勿得仍懷疑
畏坐失事機有負朕嘉與維新至意
丙戌
諭諸路將帥毋受祖澤清降
上諭兵部曰逆賊吳三桂煽亂以來諸大小文武官員
勢窮力竭迫而從賊朕久已洞悉其悔罪來歸者槩
行寬宥惟祖澤清父子兄弟向受國家恩養甚厚前
澤清叛時意其必係被賊迫脅不得已而從逆及其
既降復叛則甘心附賊可知情罪重大國法難容不
許招撫亦不許其投誠爾部即密諭各路大將軍將
軍督撫提鎮等遵行
總督金光祖奏復潯州
時逆賊吳世琮等踞潯州府聞大兵前進即焚
營棄城而遁金光祖等所遣副將林大忠遂於
是月十九日入城撫定人民
詔保全文武官員家口陷賊者
上諭兵部湖南廣西已經底定滇黔指日蕩平凡在京
在外大小文武官員内有家口陷於賊中者有孑身
投誠家口仍在彼地者有前以抗賊被害而家口尚
有遺留者大兵到日一一清察務加保全俾之得所
聽其家屬完聚爾部即通諭各路大將軍將軍督撫
提鎮等遵行
丁亥
命刑部侍郎宜昌阿等赴湖南議撤兵事宜
上諭兵部今湖南廣西皆已底定大兵多集湖南遣侍
郎宜昌阿學士噶爾圖赴順承郡王安親王簡親王
軍前酌留進𠞰平定地方之兵餘兵防守荆岳及蒙
古烏拉寧古塔兵應行調還事宜一一詳議速奏其
招撫勅諭賫付大將軍等令其酌行招徠伊等不必
留彼招撫軍事議畢即還
壬辰
命大將軍順承郡王勒爾錦等還荆州貝勒察尼帥師
進勦
勒爾錦奏將軍鄂鼐等啟稱署副都統圖爾篤
渾等偵探辰龍關賊情形賊跨路連設五營力
為堅守山險林深前鋒未得禽獲生口距辰龍
關二十里止行一馬且不能轉旋辰龍關一帶
山俱峻險林木森密徒步亦不易至且時值盛
暑淫雨雖大兵前進亦不能行不如暫留為便
上諭辰龍關乃通雲貴孔道衆皆知之甚悉據奏辰龍
關相去二十里止行一馬且不能旋轉辰龍關一帶
山俱峻險林木森密徒步亦不易至俟復辰龍關時
必於此路明白丈量苟與所奏不符圖爾篤渾等從
重治罪今當廣西全定敗賊逃散之際宜分路前進
底定疆圉前鋒屬在顔行捕獲生口乃其專責順承
郡王委無能之圖爾篤渾為副都統俾之前行致前
鋒不能捕一生口圖爾篤渾等乃又急行退還順承
郡王勒爾錦可率其王府佐領之兵還赴荆州同巴
爾布等進定歸州巴東圖爾篤渾可革去署副都統
職以參領隨順承郡王還荆貝勒察尼仍用其原大
將軍印統兵平定地方
平定三逆方略卷四十四
