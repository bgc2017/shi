欽定四庫全書
平定三逆方略卷四十五
康熙十八年五月乙巳
命調福建水師提督伯王之鼎為四川提督
時
上以湖廣岳州水師總兵官萬正色諳習水性令其進
勦海寇特授為福建水師提督故以之鼎調補
四川
丁未
詔理事官麻勒吉赴廣西暫轄定南王所屬兵士
將軍穆占奏廣西省城投誠偽將軍劉彦明徐
洪貞線成仁等仍為都統副都統令其總轄藩
下及綠旂之兵頗于事有益
上諭劉彦明等所領投誠綠旂兵内有願歸農者皆令
歸農願入伍者撥入廣西經制兵内其定南王下舊
兵有老弱者裁去不必足從前三千之額數年以來
定南王官兵分散各處收聚甚難宜令督捕理事官
麻勒吉前赴廣西暫行統轄定南王下藩兵有分散
者令其察訪料理一切調度軍務會同將軍莽依圖
等商議舉行其廣西文武各官弁定南王下各官職
名麻勒吉俱察明繕册以聞劉彦明等為都綂副都
綂之處俟冊到日再議
辛亥遣副將徐升耀賫
敕招撫王屏藩等
時升耀言願往招撫王屏藩吳之茂譚洪張起
鳳等
上命加升耀都督僉事賫
敇招撫
諭王屏藩等勅曰自吳逆煽亂以來所在官民多被誘
惑陷身賊中莫能自拔朕已洞悉情形屢頒勅諭廣
示招徠開以自新之路念爾素受國恩必非甘于從
逆或心存忠義遲回有待或勢被驅迫歸化無由朕
甚憫焉兹湖南廣西俱經恢復各路兵馬齊進滇黔
爾所悉知四川一隅皆朕赤子久罹兵燹不得早見
太平每一念及殊多惻然特遣副將加都督僉事徐
升耀前往宣布朕意爾其翻然改悟勿失機會率先
來歸朕必赦其前愆論功叙錄爾無懷疑畏勉圖後
效以副朕定亂安民至意
癸丑
命遣官採購湖廣粮米運赴廣西
時因廣西官兵乏粮議政王等議請令兩廣督
撫由廣東設策運粮
上諭不必自廣東輓運令遣戶部賢能官二員採買湖
廣米運至廣西軍前其湖廣武岡諸處官兵亦令料
理備辦
己未
命大將軍貝勒察尼治澧州以南軍事大將軍順承郡
王勒爾錦治荆岳彛襄諸處軍事
察尼奏(臣)等前進荆岳彛襄諸處相隔漸遠調
遣防守事宜必致有悞
上諭大將軍貝勒察尼等親統大兵往前進勦自澧州
以南軍務聽大將軍貝勒察尼調度荆州岳州彛陵
襄陽等處軍務聽大將軍順承郡王調度
辛酉調大將軍簡親王喇布等兵赴桂林
將軍莽依圖奏桂林相近之兵請速調一支往
駐桂林以張聲勢(臣)俟副都統額赫訥兵至貴
縣即前赴横州以絶柳州南寧之路因遣人趣
馬承廕郭義等速行薙髮
上命簡親王及穆占等兵内撥每佐領三人或四人遣
一副都統率赴麻勒吉所令麻勒吉等統轄鎮
守桂林
六月戊辰
詔雲南提督桑額率湖廣官兵進雲貴
桑額奏新任湖廣提督暫駐彛陵請以彛陵官
兵隸其標下而湖廣提標官兵姑屬(臣)綂領
上諭提督桑額隨大兵進取雲貴其湖廣提標官兵准
入雲南提督標下俟底定之日仍回楚中彛陵鎮標
官兵准為湖廣提標至于隨桑額前往官兵方事勦
賊收疆標下官員可各加銜一等兵卒可動正項錢
粮賞賚以示鼔勵
壬申
詔誅叛弁趙天元
尚之信奏粤東之變起自新會江門江門水師
之叛由于天元一人請以天元賜(臣)使得明正
其罪立置典刑
上諭趙天元不思圖報國恩乘粤西逆賊侵犯粤東首
獻江門背叛致粤東變亂及粤東歸順後又從逆賊
數犯疆圉今度不能免脱窘困至極方始來降情罪
重大趙天元本係平南親王所屬之人王其立誅之
甲戌削都統覺羅巴爾布職
大將軍貝勒察尼等取巴爾布供辭以
聞
上命議政王貝勒大臣集議議政王等奏言都綂覺羅
巴爾布自率大兵往湖廣以來並未前進效力
因其怯懦削去參贊令其贖罪圖功乃身率大
兵坐駐彛陵大兵既復岳州不乘賊中震駭之
時探其虚實力行勦滅以贖前愆鎮荆山對壘
之賊迄于逃遁竟未之知乃誑云分布官兵進
攻巧為飾辨又不親身追殺逸寇止遣夸蘭大
二人前往其後令巴爾布率領官兵攻取辰州
又遲回瞻顧遷延時日竟不速進致賊復踞辰
龍關得為守備巴爾布怯懦退縮一步不能前
進貽悞大事失機甚多今奉
旨取供巴爾布又不即行認罪據實供招反為巧飾殊
失大臣之體宜將巴爾布都統阿逹哈哈番佐
領及所加之級盡行削去羇繫荆州彼所襲其
父拜他喇布勒哈番與應襲之人承襲
上報可
乙亥大將軍順承郡王勒爾錦奏請增兵
上責之
勒爾錦奏前者渡江已簡兵士有馬者攜往所
留守彛陵諸處兵並屬頂補多係無馬今平定
疆土兵力單弱請悉以所有前鋒護軍調益(臣)
軍
上諭前令順承郡王等固守荆襄諸處而順承郡王遣
貝子凖逹都統根特等率兵前守荆彛今撤還順承
郡王至荆彛令平定歸州巴東乃復請益前鋒護軍
惟于身之所在必欲厚其兵力所奏殊屬不合念見
在進兵平定疆土除將軍噶爾漢等所綂進𠞰兵外
其荆彛諸處所在之兵許酌量調往
戊寅尚之信奏偽將軍馬承廕等來降
承廕于五月二十六日率偽將軍郭義偽總兵
齊人龍及偽文武官&KR0819;勅印來降之信以
聞
壬午將軍噶爾漢奏暫撤還大兵
上責之
噶爾漢奏(臣)等率領官兵逼臨賊境見山高路
狹小谿甚多草木叢塞今值六月時多霪雨若
山水暴下則魚貫之兵必至斷絶不能相顧矣
且挽運亦難是以暫撤兵衆俟木落水涸更率
官兵先滅山寇續取興安
上諭噶爾漢自任將軍以來初無勞績惟閒住襄均諸
處今當逆賊震動之時遣噶爾漢會同提督等𠞰滅
山寇或有克取興安之機酌便而行乃不率兵破賊
以圖報效反稱草木叢塞竟以兵還若此當草木未
盛之先亦曾效力前進否噶爾漢不行努力以贖前
愆反規避退兵殊屬不合即行嚴察議處但見在統
兵進勦俟大兵旋日察議又近日陜西大將軍圖海
奏稱四川逆賊出寶鷄立營則興安之地已空噶爾
漢其綂兵而前擊破賊寇規復興安諸處毋失機宜
甲申
詔大將軍簡親王喇布等罷發桂林兵仍與安親王岳
樂約兵𠞰賊
先因馬承廕郭義等尚未投誠
上命喇布及將軍穆占等撥每佐領兵或三人或四人
遣一副都統率往桂林至是喇布奏稱分兵發
往桂林鎮守永州則臣等所部進𠞰之兵力殊
單弱
上諭今馬承廕郭義等俱已投誠則平南親王及將軍
莽依圖等兵皆可逹桂林簡親王等不必分兵發往
仍與安親王約𠞰殺賊寇
戊子
敇大將軍公圖海等速取漢中興安平定四川
先是提督趙良棟奏稱湖南已經平定應復漢
中興安(臣)願獨當一路展竭愚忠以圖自效
上命圖海等確議至是圖海等奏稱棧道驛門鎮各口
逆賊率衆來犯據險為營今令提督趙良棟進
臨武寨相機而行俟(臣)等擊破驛門鎮諸處賊
壘如有進取之機酌量分道而行
上諭湖南逆賊大敗困蹙遁走大將軍安親王簡親王
等三路進發平定武岡新寧諸處𠞰殺賊寇貝勒察
尼等進取辰州順承郡王及將軍噶爾漢等亦從鄖
陽彛陵規定蜀賊又馬承廕郭義等並皆薙髮廣西
已平平南親王將軍莽依圖等亦統兵進𠞰今逆賊
震懾正當勦撫並用之時大將軍圖海與將軍總督
提督等共議亟殱侵犯寶鷄之賊恢復漢興以平蜀
地
(臣)謹按蜀中山峻谷深道里阻陿地實至險
從來不逞之徒多據為窟穴不易削平是時
湖南逆賊潰遁諸路進兵
皇上料蜀寇聞風必皆震慴若不應機疾進使賊得屯
聚一隅據守要害恐蕩平之績非旦夕可致
爰
命圖海等率師迅邁收復蜀疆迨圖海等奏稱賊毁偏
橋道途有梗將軍張勇提督孫思克等又請
姑止進兵
皇上概弗之許仍下詔嚴趣于是諸將帥始部勒士馬
分路並發果奪其關隘殱厥渠豪蜀境悉平
直抵雲貴
皇上洞察賊形深悉機勢以萬全之慮為必勝之謀
睿略淵謨誠諸將帥所不能仰窺萬一者矣
己丑
詔撤福建内府佐領官兵
大將軍康親王傑書等奏閩中濱海要汛及墩
臺營寨俱綠旂官兵防守滿洲大兵惟駐形勢
之地相為聲援滿洲兵數頗多宜酌量撤還
上諭滿兵既云宜撤當如奏撤回但海氛未靖止先撤
内府佐領官兵一千俟此兵到日再議發往更代
庚寅
詔大將軍安親王岳樂等分路進兵
時侍郎宜昌阿等至湖廣傳
諭諸大將軍等酌議撤兵大將軍貝勒察尼奏言(臣)察
見在進征常德桃源護軍每佐領各五人有餘
驍騎兵每佐領各七人有餘漢軍共一千二百
餘人綠旂兵共二萬七千餘人其兵足以前進
所有在常德者外藩蒙古兵四百餘人在澧州
者外藩蒙古兵二千三百餘人應行撤還松滋
宜都驍騎兵五百人漢軍一百人綠旂兵四百
餘人足以鎮守疆圉二處所有外藩蒙古兵五
百人亦應撤還其在岳州滿兵每佐領各三人
有餘漢軍共三百餘人俱撤還荆州并入荆州
兵内共成每佐領五人之數俾之鎮守其餘滿
兵每佐領各二人有餘鎮守荆州外藩蒙古兵
二千餘人鎮守岳州外藩蒙古兵六百人亦俱
應撤還大將軍簡親王喇布奏稱烏拉寧古塔
之兵宜遵
旨撤還但新寧諸處見有賊寇請暫留烏拉寧古塔兵
一千二百餘人(臣)等二支之兵合而為一每佐
領兵各十一人有餘于其中選每佐領八人及
綠旂官兵一萬二千餘人率之前往與安親王
相期進勦新寧賊寇俟破賊之後烏拉寧古塔
兵即行撤還其永州宜撥滿兵無馬者每佐領
三人綠旂兵二千人鎮守令總兵官蔡元等率
綠旂官兵三千五百人鎮守全州其兩支外藩
蒙古兵一千七百餘人應行撤還大將軍安親
王岳樂奏稱(臣)所統護軍驍騎兵每佐領共十
五人蒙古兵一百餘人簡親王等既進取新寧
(臣)當率每佐領兵各十一人綠旂官兵一萬人
與簡親王相期進勦武岡東口之賊其衡州宜
留每佐領滿兵各一人綠旂兵一千二百人總
兵官張忠標兵二千人防守寳慶宜留每佐領
滿兵各一人綠旂兵一千人防守岳州宜撥每
佐領滿兵各二人前往與鎮守岳州綠旂官兵
協同防守其外藩蒙古兵應行撤還簡親王等
儻不進取新寧其前欲攜往進勦綠旂官兵一
萬二千餘人及得勝等礮祈發(臣)軍前以便攻
勦武岡新寧東口賊寇
上諭安親王兵可兩路進取武岡東口簡親王等兵與
安親王兵約期進取新寧破新寧賊後烏拉寧古塔
兵聽令發還貝勒察尼等兵攻取辰州等處蕩滅寇
賊衡永荆岳諸地俱如所奏留兵鎮守其諸處撤還
滿州蒙古兵俱令大臣官員沿途嚴加鈐束
詔送馬至武昌
上諭兵部爾部見飼馬匹及營驛之馬可選擇二千如
例送至武昌令善加芻秣備用
平定三逆方略卷四十五
