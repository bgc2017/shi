欽定四庫全書
平定三逆方略卷五十一
康熙十九年三月辛邜將軍烏丹奏復重慶
烏丹等所遣署副都統覺和托等於二月十六
日至重慶偽文武官出城迎降於是達州東鄉
太平新寧南江安岳等州縣悉定偽將軍楊來
嘉彭時亨等亦各遣人詣軍門&KR0819;印投誠
乙未遣刑部侍郎宜昌阿等赴廣東
時尚之信護衛張永祥張士選赴京首告之信
謀叛事
上因命刑部侍郎宜昌阿等以巡視海疆赴廣東按其
狀并令議政王貝勒大臣集議既議政王等議
奏
上諭令宜昌阿等攜帶張永祥張士選以往密詢都統
王國棟副都統尚之璋若事有實迹國棟等自任能
執之信即一面奏聞一面赴潮州頃之信具疏自請
撤還會城此疏其以不准行檄知之宜昌阿等抵廣
東日詳察情形如應撤還即具疏言會城不可無之
信彼時當獨調之還宜昌阿臨事之時毋多株連儻
有意外聽酌便行事是日宜昌阿等啓行
戊戌
上親勞大將軍安親王岳樂於蘆溝橋
先期
上諭兵部大將軍和碩安親王等兵雖有微罪然擊敗
逆賊立有功績朕親往迎勞爾部遣人諭王振旅而
入苟疾急馳還使步伍不齊將失勞軍大體諸應行
禮儀悉如大將軍信郡王等儀注行及岳樂至
上親迎之蘆溝橋
辛丑
命都統夸扎自武崗州率兵赴廣西
大將軍簡親王喇布奏(臣)親帥兵赴柳州二月
二十八日至永福縣聞馬承廕反給傅宏烈登
舟遣兵襲破其營(臣)等即欲進𠞰因滿兵力薄
又念省城至重公議暫還桂林
上諭覽奏馬承廕復叛今湖廣綠旗兵已取楓木嶺武
岡州滿漢兵甚多廣西去武岡為近宜調貝子彰泰
軍中滿兵每佐領六人綠旗精兵二千人令都統夸
扎帥之速赴簡親王軍前與平南親王等協力𠞰賊
夸扎至廣西即令參贊軍事
命將軍噶爾漢帥師守荆州諸處
大將軍順承郡王勒爾錦等言將軍噶爾漢之
兵若留之荆州防禦地方誠有禆益
上允所請即命噶爾漢以兵駐守荆州諸處
壬寅
命都統馬竒等率兵赴廣西
上諭議政王等曰前遣往廣西大兵勞苦日久宜酌量
發兵番休可撥京師每佐領護軍二人漢軍一千人
令都統馬竒趙璉副都統洪世祿祖植椿等率往更
贊
癸卯
命將軍頼塔帥師守廣東
上諭兵部今大敗海寇攻克厦門金門諸處閩疆悉定
頃簡親王奏馬承廕反恐此賊自廣西侵犯廣東且
廣東海寇方張所係匪輕將軍頼塔以文到日即率
滿兵二千馳赴潮州防守廣東全省
(臣)謹按是時尚之信隂蓄不軌有復叛之形
為所部張永祥等首告
皇上即遣侍郎宜昌阿往按其事復慮粤城無滿兵彈
壓倉猝變生難以驟制乃亟
命頼塔帥兵赴潮防守全境雖由馬承廕復反海寇方
張實恐廣城或有意外便於就近𠞰除也迨
宜昌阿抵粤遵奉
密諭中夜調頼塔來赴會城所以之信被執後其黨與
雖爾作亂旋為我兵所擒不致蔓延以滋疆
域之害
皇上籌書幾先運用不測誠可為至神密矣
甲辰尚之信請進取武宣
上許之
先是將軍莽依圖移文約之信由貴縣至賓州
會師協取柳州至是之信奏總督提督官兵合
為一路兵勢始盛今(臣)等定議(臣)可無往賓州
會鎮南將軍之師即從貴縣同督提二臣由潯
州水陸進取武宣
上報可
戊申大將軍貝勒察尼奏復辰州
是月十三日我兵抵辰州賊潰遁偽知府傅祖
祿等以城降偽將軍楊有禄周禎楊寶蔭祖述
舜等各率兵來歸未幾將軍總督蔡毓榮亦奏
復銅仁府瀘溪溆浦麻陽三縣
逆賊吳之茂韓晉卿伏誅遣張起龍招撫雲貴
時王屏藩陳君極首級及之茂晉卿起龍送至
京兵部以
聞
上諭吳之茂韓晉卿即凌遲處死與王屏藩陳君極首
級同懸示衆又
諭議政王等曰今楓木嶺辰龍關諸險隘俱已恢復四
川廣西悉皆底定雲貴不日可平若行招撫更可速
定雲貴人民得早安其生張起龍本吳三桂旗下之
人宜使招撫雲貴可貫其死俾捧勅前往
壬子將軍總督趙良棟奏進兵機宜
上從之
良棟奏湖廣大兵若作速前驅賊自奔潰請
勅湖廣官兵限以立取貴州令廣西兵一路自泗城州
渡八答河由安籠出雲南交水一路自思恩府
渡八碍青羊江由廣南府出雲南維摩州四川
兵一路自城都府走黎雅天全招討司過大渡
河即由瀘江建昌會川金沙江出雲南武定府
一路自保寧府下七星關或走永寧出烟方堂
堂可渡橋并請
勅各路將軍大臣嚴督滿漢官兵加意秣馬川陜督撫
等迅備糧饟湖廣廣西統兵將軍速整軍旅訂
期八月終諸路齊進直搗雲南
上諭趙良棟身在行間熟悉地方情形具疏入告宜悉
如所請錄其疏發湖廣廣西將軍大臣視雲南可取
或賊内亂有機可乘毋俟定期即便宜帥師直進苟
未有機會其以趙良棟所奏訂期進兵機宜詳加商
酌於何所約會齊舉定議以聞
癸丑
命禁官軍擄掠
時遣學士佛倫等赴滇黔理餉
上因諭之曰大兵進𠞰雲貴務安輯民人撫綏苖蠻若
肆行擄掠則賊寇不息賊寇不息則大兵何日得旋
可傳諭將軍總督巡撫總兵官俾咸知朕意若等係
特簡大臣軍士有妄行擄掠者令立行參劾
甲寅
命馬山等赴將軍總督趙良棟軍前
上諭兵部曩者有事之時所選發人員之中馬山偏圖
勞績屢著軍務素㛠四十六亦堪任使宜用之邊疆
重地可發往將軍總督趙良棟軍前若四川需用即
授為總兵官否則令趙良棟帥之隨征雲貴即於要
地任用其標下官兵願隨者攜往準出征例給與糧
餉此等人員爾部詳察議奏
己未
命將軍總督趙良棟等堅守四川要路
上諭議政王等曰四川與雲貴接壤通道頗多逆賊必
乘間來犯頃覽將軍總督趙良棟奏我兵已抵金沙
江其檄趙良棟烏丹鄂克濟哈等當此進取之時宜
於各要路立營深溝高壘堅為守禦其守兵糧餉運
致母悞
四月壬申
命大將軍康親王傑書發兵赴將軍頼塔軍
頼塔奏所部兵二千鎮守廣東全省設遇警他
援兵力單弱請增發二千人
上命康親王更以兵一千增遣將軍頼塔軍前其餘或
悉帥還京師或酌量留之先後還京詳議以聞
戊寅
命耿精忠來京
精忠奏今逆賊敗遁恢復海澄閩疆悉定圖報
有心效力無地伏懇准(臣)赴
闕待罪
上命精忠來京尋以精忠所屬阿思哈尼哈番徐鴻弼
等首告精忠雖已歸降仍懷反叛遣王進功潛
通海賊與劉進忠密語結為心腹偕徐文輝等
晝夜密謀勾連海寇又不收繳軍械潛埋黑鉛
於王昇家欲俟大兵旋日復行反叛隠匿奸細
於投誠時殺死總督范承謨以滅口又遣王于
玉許應兆往吳逆處乞援
命議政王貝勒大臣集議議政王等勘審俱有實迹分
别擬罪具奏
上諭耿精忠革去王爵可即凌遲處死其子耿顯祚革
去散秩大臣可即處斬徐文輝王世瑜白顯中江元
勲曾養性王振邦蔣得䡌劉進忠俱即凌遲處死黃
國瑞林芳孫廖廷雲李似桂夏季旺吕應斗武灝司
定猷沈偉郭景汾羅萬里祖宏勲陳議陳斌吕八俱
即處斬耿精忠劉進忠首級仍梟示田啟蛟金鏡李
學詩陳夢雷俱從寬免死内係旗下人給與本主為
奴係民入官給與新滿洲披甲之人為奴
己卯許將軍王進寶還固原治疾
先是進寶子用予面陳松潘已屬内地願隨征
自效至是進寶奏舊病愈深乞解軍職
上諭卿久鎮巖疆勞績素著進𠞰四川克奏捷功地方
初定倚毗方殷覽奏以病乞休言甚懇切其還固原
任所調攝卿子王用予既願隨征效力卿標官兵令
其暫統駐保寧俟進取雲貴之日隨征協𠞰
壬午
命大將軍貝子彰泰等量率湖廣滿兵進雲貴餘撤還
京師
彰泰奏留守武岡州每佐領驍騎二人有竒已
選其中有馬者先令赴大將軍簡親王軍又自
沅州撥每佐領護軍二人驍騎三人亦選有馬
者及總兵官趙應奎并其標兵三千餘人俱令
都統夸扎率之前往馬瘦及無馬者見留(臣)軍
侯
旨調遣
上諭今大將軍貝勒貝子大兵俱抵沅州總計兵數每
佐領二十人有竒又總督董衛國蔡毓榮提督趙頼
桑額周卜世等兵甚多皆由鎮遠一路進取貴州值
此廣需糧餉之際大將軍貝勒貝子等於前發兵内
視無馬不能行者遣每佐領若干人還京師率滿兵
每佐領若干綠旗兵若干進取雲貴集議速奏遇有
機會仍進發母失
平定三逆方略卷五十一
