欽定四庫全書
平定三逆方略卷三十二
康熙十六年八月丁未
命遣猓猓總兵官陸道清還雲南
大將軍安親王岳樂等奏猓猓總兵官陸道清
請還雲南從中舉事相機鼓動土司可否發往
伏俟
睿裁
上命遣陸道清回雲南宣布寬大德意曉諭土司倘未
便舉事亦聽其還鄉使彼父母妻子得以完聚其布
政使周昌黃九疇仍留安親王所俟有機會題明遣
往招撫
命總督董衛國領兵𠞰逆朱統錩
衛國奏逆賊朱統錩復犯江右已破貴溪瀘溪
諸縣(臣)請親率所部官兵前往撲𠞰
上命衛國便宜進𠞰
命備養馬匹于南昌諸處
上諭議政王等曰外藩蒙古王等捐馬甚多江西鄰近
湖廣廣東乃適中之地可撥五千匹發往南昌令總
督董衛國遴委賢能官員督視秣養後又
命簡選兵部喂養馬及營驛馬二千匹發往湖廣武昌
飼秣備用
(臣)謹按馬匹為大兵急需所關綦重時禁旅
徂征已歴數載
皇上慮軍行日久戰馬不無疲損若進𠞰逆寇或有缺
乏則江楚諸省素非産馬之區一時不能驟
得從京師發往道里遙遠必致有悞事機故
前此屢
諭兵部觧馬軍前至是復令撥馬于南昌武昌豫為備
養以待不時之用其後大兵尅定湖南分路
前進即以此馬分給士卒故征討所至甚得
其力蓋由
皇上先事區畫戎備充周所以王師規取滇南無少稽
滯也
乙夘
命誅逆賊謝厥扶等
尚之信奏祖澤清以所執偽順德水師總兵謝
厥扶隨征總兵鄧震奇監紀同知謝濟水師遊
擊韓達戎旗守備韓元龍中軍守備歐國勲鄧
駿觧送到(臣)今監錮候
旨
上命之信文到日即將謝厥扶等七犯正法
丙辰
命選便習舟楫者
先是
上命總督阿席熙招募鳥船所需舵工水手至是阿席
熙奏舵工水手若于八月内召足隨船觧送似
難必得
上諭鳥船需用舵工水手最為要緊宜用精熟諳練之
人河南山東湖廣江南江西浙江山西俱有福建投
誠開墾官兵多習水性其行令各該巡撫遴選便于
舟楫者報部其舵工水手仍聽總督阿席熙多方召
募如不能足數即以各省所報官兵酌量發往
丁巳
敕將軍穆占規斷賊後
總督金光祖奏廣西馬逆及孫延齡交戰撫臣
傅宏烈已統兵西行又楚逆方逼韶城與我兵
對壘乞多遣滿兵以資𠞰禦
上諭逆賊吳三桂分遣賊兵侵犯廣東韶州廣西桂林
諸處皆由大將軍安親王岳樂將軍穆占等擁兵坐
守長沙不即破賊平定湖南所致也岳樂等其以文
到日即分兵令穆占率赴樂昌諸處以斷來犯韶州
賊兵後路夾而攻之度未可行穆占即會同大將軍
簡親王喇布進取衡永諸處以斷侵犯兩粤賊兵後
路其撫蠻滅寇將軍巡撫傅宏烈既統兵赴援廣西
聽其相機堵𠞰平定地方
癸亥趣尚之信赴韶州
時將軍莽依圖奏(臣)自省城啟行于七月十四
日扺韶州見城北陸路逆賊掘壕數重與官軍
對壘請發大兵星馳赴援尚之信又奏粤地土
寇尚多潮惠人心未定且高州四府屢報賊警
(臣)屬官兵不得不留鎮省會
上諭今將軍拉哈達頼塔等大兵至潮州劉進忠等俱
已歸順海寇敗遁粤境悉平而尚之信又以土寇為
辭不離省城則逆賊各路來犯粤東又復可虞不但
廣西難復楚賊難滅而廣東勢亦難保尚之信其以
文到日即親統官兵速赴韶州與將軍莽依圖等并
力却賊
丁夘將軍巡撫傅宏烈奏復梧州
宏烈率官兵進取廣西會偽將軍趙天元等七
人擁衆萬餘據守梧州是月二十六日賊出城
迎戰我兵水陸奮擊敗之斬首無算乘勝遂復
梧州天元等僅率百人棄馬遁
戊辰
命大將軍安親王岳樂遣兵守醴陵
岳樂奏醴陵江楚接壤要地乞
敕簡親王遣無事地方兵每佐領三人駐守
上諭近覽簡親王奏江西大兵調發諸處𠞰賊防守要
汛兵力既分無可復調將軍穆占自岳州帶往兵令
分每佐領四人留駐長沙聽安親王酌量遣發赴醴
陵防守
甲戌
命署副都統赫埓布等協𠞰叛賊黃四標
將軍莽依圖奏投誠總兵黃四標迯奔入山又
據始興縣報投誠總兵薛起龍叛變率賊衆四
千屯駐江口擄掠民間子女(臣)調兵省城今尚
未至韶州官兵又不可動乞調附近之兵以資
撲𠞰
上命駐守南安署副都統赫埓布就近領兵前往會同
南雄總兵官宋四箴等協力速滅叛賊黃四標
薛起龍等以靖地方
九月丙子
詔增荆州兵
先是
上諭兵部今廣東㡳定正當破賊之時亟宜添發大兵
平定湖南𠞰滅逆賊吳三桂頃大將軍公圖海報我
兵已經撤回陜西見有大將軍將軍提督𠞰賊防汛
自無不足且滿洲大兵又復不少宜分滿兵每佐領
三人并酌選將軍提督所部綠旗兵同京師兵每佐
領三人遣赴湖廣其令圖海會同各將軍提督確議
以聞至是圖海等奏臣等本宜撥滿兵每佐領三人
發往湖廣但陜西&KR0695;員遼闊所在防汛今議分
滿兵每佐領二人酌遣三將軍二提督標下綠
旗兵三千人同滿洲大兵付大臣一人率赴荆
州餘兵分守各隘
上諭前覽大將軍順承郡王奏欲自荆州渡江請發將
軍鄂鼐所攜舟師并將軍穆占所部精兵每佐領五
人及前鋒兵綠旗兵以資進𠞰又大將軍貝勒尚善
等奏請留將軍鄂鼐每佐領兵五人仍駐岳州仍如
前請添發鳥船四十艘精兵每佐領四人庶賊船可
破今當秋爽正進兵破賊之時且吳逆現駐湘潭分
遣荆岳賊兵侵犯兩粤宜乘逆賊勢分增荆州諸處
兵令順承郡王統率渡江鼓行滅賊即勢有未便仍
當臨江揚兵以牽制逆賊俟鳥船告竣即將所添官
兵發遣貝勒尚善軍前令擊破賊船水陸夾攻岳州
大將軍公圖海等速分滿兵每佐領二人委大臣一
人速赴荆州其綠旗官兵可減一千止撥二千令原
統轄官率往又山西提督周卜世亦令率所轄官兵
同赴湖廣所調山陜綠旗兵其酌予賞賚官各加一
級更撥京師兵每佐領護軍二人驍騎一人添發湖
廣令公温齊統之副都統杭奇穆舒為兩翼温齊杭
奇參贊軍務
命一等侯馬三奇為潮州總兵官
先是大將軍康親王傑書等請以一等侯馬三
奇補授平陽總兵官
上允之至是傑書等又奏潮州重地非得材能不可馬
三奇材力驍壯著有戰功且潮州官兵大半馬
得功舊部若以三奇為潮州總兵官則衆心俱
服
上乃授三奇為潮州總兵官其前授總兵官王國棟著
以粤東要地總兵缺補用
命耿精忠仍駐潮州
大將軍康親王傑書等奏言漳泉諸處稍定(臣)
等隨授都統頼塔平南將軍印選前鋒護軍共
二千餘暫守潮州其内府佐領兵及喀喇沁土
默特兵令將軍拉哈達率赴會城靖南王下官
兵亦留守潮州令耿精忠但攜其護衛親軍與
拉哈達偕來
上命耿精忠仍駐潮州復
敕諭傑書及尚書介山侍郎吳努春等曰今當𠞰滅吳
逆招攜拊順之時不宜遽調精忠還會城以疑衆心
王及大臣等不將兹事預請即撤精忠殊為失計嗣
今凡重有關繋若此等事者務熟籌請旨毋得輕忽
癸未調和碩額駙華善等領兵赴江西
大將軍簡親王喇布等奏臣等或進取衡永或
救援韶州必厚增兵力始克有濟乞多撥就近
官兵星馳前至
上諭和碩額駙華善學士薩海率江寧所有盛京兵三
百自京撥往漢軍兵三百徽州駐守滿兵五十蒙古
兵六百速赴江西扺南昌日合多諾等兵多選有馬
者率赴簡親王軍前以聽調遣華善所佩平寇將軍
印留付署副都統科爾擴岱管理江寧事務至安慶
見有撫標兵提督王永譽可量率所部兵往守徽州
己丑總督董衛國奏瀘溪諸賊平
衛國率官兵進𠞰逆賊朱統錩是月初三日大
敗賊衆于瀘溪諸處擒偽總兵金洪尹文郁及
統錩子議涵姪議漢盡殱餘賊統錩為賊黨執
送閩省地方悉定
乙未
詔責將軍穆占
穆占奏(臣)等于本月初二日赴袁州察訪進兵
道路即赴樂昌如有未便則會合簡親王進取
衡永又前議留(臣)兵每佐領四人于安親王所
適兵部遣咨以文到日即分兵赴樂昌用是悉
師以往未獲分留長沙
上責之曰穆占不進取樂昌不赴茶陵攸縣徑回袁州
以會同簡親王為辭又自違本議自荆岳所帶官兵
盡攜赴袁不分留長沙殊屬不合穆占其速如前議
分每佐領兵四人留安親王軍前其或進取樂昌或
由茶陵攸縣進取衡永作速定議前進一面奏聞
戊戌
命增造戰艦
先是
上諭議政王等逆賊吳三桂憑江湖之險抗拒大兵為
日已久若不速行𠞰滅湖南民困無有巳時聞逆賊
多備鳥船戰艦死拒我師我師亦宜倍製鳥船沙船
更令捐助鹽船多載糧米由岳江入洞庭盡占江湖
斷賊糧道夾攻岳州如事屬可行應遣賢能大臣官
員會同督撫尅期造船多設水師營綠旗兵同大兵
齊進期于一舉滅賊但增船破賊事關機要大將軍
順承郡王勒爾錦貝勒尚善等身在地方與賊逼近
應否舉行著速議以聞至是勒爾錦等議奏若令舟
師入洞庭盡占江湖斷賊糧道即合新舊船艦
亦不敷用久泊風濤我船不利若泊于南潯港
一帶非並設陸路重兵則我船不得傍岸勢不
能久占江湖阻賊餉路也但逆賊造船未巳長
江關繋最重目前計之造船雖無大益然賊舟
漸增之時我舟又非可驟得預行添造甚屬有
禆鳥船沙船可載數月之米其捐助鹽船似應
停止
上命造鳥船六十艘沙船二百艘戶部尚書伊桑阿赴
江南同該督撫速行督造俟船將告竣更添發綠旗
官兵鹽船停其捐助
(臣)謹按逆賊所以久踞岳州者恃有江湖之
險舟艦之衆苟不奪其所恃岳州難以遽拔
皇上因多造鳥船沙船畢占江湖斷賊餉道誠為制勝
要算而行間諸將猶以風濤可慮不能久泊
為辭頼
皇上神謨獨斷特遣大臣尅期督造配兵入湖扼其險
要斷其資糧未幾賊果食盡援絶棄岳州而
潰遁矣由是觀之凡水陸情形攻圍機要無
一不在
聖明睿照之中洵非諸將所能仰窺萬一也
平定三逆方略卷三十二
