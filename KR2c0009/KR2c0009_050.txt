欽定四庫全書
平定三逆方略卷五十
康熙十九年正月甲午
命賞賚將軍王進寳趙良棟標兵
上諭兵部將軍王進寳趙良棟標下綠旗兵既恢復漢
中略陽諸處又進定四川其酌量加恩賞賚
將軍趙良棟奏復龍安
是月初一日良棟兵從白水壩浮水渡江擊賊
大敗之初三日追至青州石峽溝復敗其伏兵
龍安府偽總兵姜應熊等詣軍門降我兵遂復
龍安府
丁酉
命大將軍公圖海速調官兵赴將軍趙良棟軍
良棟奏(臣)往者請於興安一路官兵分撥四千
今到大安驛止有靖寇將軍標兵一千總督標
兵一千(臣)不得已選寧夏兵四千五百人略陽
營四百人平陽營二百人甘肅撫標四百人西
寧鎮標三千五百人共一萬一千帥之自大安
驛同將軍王進寳進取四川
上諭大將軍圖海部文到日即速遣趙良棟所調之兵
不可有悞至興安一路官兵前奏調發四千今疏言
僅得二千其缺悞之故令總督哈占核明以聞
己亥
命將軍烏丹鄂克濟哈帥師為王進寳等後繼大將軍
公圖海帥師赴漢中
上諭議政王等曰進取四川以滿洲大兵為後應相繼
前發最為要策宜令將軍烏丹繼將軍王進寳軍之
後將軍鄂克濟哈繼將軍趙良棟軍之後陜西已有
將軍張勇提督孫思克巡撫杭愛巴錫等鎮守宜令
大將軍公圖海帥師前赴漢中接濟進蜀諸軍糧餉
駐鎮疆土鄂克濟哈率漢中滿兵馳往合之烏丹官
兵均分統率以為王進寳趙良棟後繼轉餉源源不
絶相隨而進
丁未趣總督楊茂勲等速取重慶䕫州
上諭議政王等曰屢命總督楊茂勲提督徐治都等泝
江速上直取重慶䕫州今兵抵何處進止若何賊情
形若何初未奏聞將軍趙良棟攻克白水壩青川招
撫龍安去成都逼近恢復非遠將軍王進寳亦分兵
三路於此月初旬進逼保寧逆賊王屏藩等困迫必
各潰遁楊茂勲徐治都等宜乘機急取重慶䕫州𠞰
禦逆寇其移檄嚴飭趣使進兵如遲延觀望悞此事
機嚴治其罪
以黃明為援𠞰總兵官授葉秉忠總兵官職銜
先是馬承廕標兵餉匱鼓譟承廕報大將軍簡
親王喇布即撥餉給發其後理事官麻勒吉等
上言黃明葉秉忠在賊中俱係偽將軍今同來
歸誠馬承廕授為將軍伯而黃明葉秉忠未授
職銜致兵衆肆行葉秉忠己年老乞休無復異
志惟黃明強悍為柳州官兵所懾服若不調用
他所終恐為患
上命授黃明為援𠞰總兵官率馬承廕標兵一千赴將
軍莾依圖軍前隨大兵進𠞰雲貴葉秉忠授總兵官
職銜許其休致
庚戌
命馬承廕標下設立五營
先是
上命馬承廕設立五營會𠞰雲貴至是大將軍簡親王
喇布奏五營兵少應增援𠞰二營共為七營營
各一千人
上諭凡將軍標下無設七營之例馬承廕所屬官兵黃
明率一千隨征雲貴外廣西省城甚重其更撥一千
赴大將軍簡親王軍前馬承廕標下仍立五營兵五
千參將守備各官聽其選擇具奏
甲寅授將軍烏丹王進寳進取機宜
上諭議政王等曰將軍趙良棟等軍深入四川保寧重
慶䕫州諸處速宜平定將軍烏丹王進寳等軍雖抵
保寧必於蟠龍山相對立營果爾恐不能無稽時日
今宜面蟠龍山分兵堅壘别遣一軍渡昭化江壁錦
屏山下滿漢兵合勢以規取重慶䕫州則保寧諸處
可以即定其趨總督楊茂勲提督徐治都等速即進
兵提督王之鼎亦速入蜀會趙良棟軍
乙邜將軍趙良棟奏復成都
良棟率官兵自龍安𠞰賊是月初四日追至舊
州明月江賊斷橋守江良棟遂督兵浮水渡江
擊賊令總兵官王進才等分兩路直取成都而
親率大兵繼進初八日至綿竹偽勁武將軍汪
文元迎降十一日至成都二十里舖偽巡撫張
文德等率文武偽官二百餘人迎降成都遂復
丙辰將軍王進寳奏復保寧
十八年十二月進寳兵既復朝天關廣元縣分
三路趨保寧去城二十里據孔道而軍是月十
三日賊二萬餘來犯進寳分遣官兵大敗之追
𠞰至錦屏山破賊四壘賊退寳橋我兵又擊之
奪橋斬關遂入城賊渠王屏藩偽將軍陳君極
自經死生擒偽將軍吳之茂等三人偽總兵郭
天春等十七人保寧遂復
丁巳
命湖廣廣西諸將分路進𠞰
上諭議政王等曰覽將軍烏丹王進寳等奏我兵大敗
逆賊恢復保寧偽將軍王屏藩縊死吳之茂張起龍
就擒將軍趙良棟前奏大敗逆賊恢復成都今正當
賊衆動搖之際王進寳趙良棟宜同心協力惟期有
濟大事𠞰撫餘賊綏輯地方商酌而行作何區畫仍
令奏聞王屏藩等俱係賊帥王屏藩首級并吳之茂
張起龍悉解來京諸路將軍等宜乘此時分路速進
其移&KR0702;湖廣廣西諸處大將軍將軍總督提督等咸
使知之
己未
命勇略將軍趙良棟為雲貴總督仍兼將軍
上諭議政王等曰雲貴邊疆重地苗民雜處總督職任
要重必得才略拔羣者方克勝任將軍趙良棟勇略
茂著操守廉潔雖係武職精通文義若任為總督必
能平定疆域撫綏軍民其改授雲貴總督仍兼將軍
二月辛酉朔
諭湖廣四川諸將進取機宜
上諭議政王等曰今成都保寧皆已恢復乘此事機即
宜速定雲貴四川既平湖南已屬内地順承郡王貝
子凖達都統范達禮等盡率所部之兵泝江而上規
取重慶順承郡王等即於重慶駐守將軍烏丹鄂克
濟哈與趙良棟等同進取雲貴烏丹鄂克濟哈於順
承郡王軍中簡精兵有馬者將之前行總督楊茂勲
提督王之鼎駐守成都將軍王進寳駐守四川徐治
都還軍守彝陵及荆州諸處
命都統王國棟等𠞰禦海寇
巡撫金&KR1441;奏海賊謝昌孝李積鳳等不時乘潮
往來侵掠沿海之地請調平南王藩下都統王
國棟等前往𠞰禦之
上諭都統王國棟等身在省會不宜縱賊披猖王國棟
與副都統尚之璋總兵官寗天祚等其率藩下舟師
速圖𠞰禦賊退之後更有侵犯内地者王國棟等與
巡撫金&KR1441;會商撲滅
祖澤清父子伏誅
澤清世受國恩歴官至高州總兵官據城以叛
及王師討之勢蹙乞降
上貰其罪授鑾儀衛鑾儀使澤清不思宣力贖罪復行
叛逆為官軍所執械送京師
上命磔澤清并其子良楩於市諸子家口籍沒入官
命總督楊茂勲等招徠四川流民
戶部上言四川久為賊據苛虐横征小民相率
流亡請
勅督撫急行招徠撫綏以副
皇上愛民至意
上命楊茂勲杭愛速赴任督理軍饟并招徠流民俾安
生業毋悞農時
乙丑
命都督同知高孟等為四川各路總兵官
上諭兵部四川關係重要新經恢復宜簡任素有謀勇
之人高孟王用予王潮海王進才才略優長邊疆著
績高孟仍以都督同知授為鎮守四川川北等處總
兵官王用予仍以都督同知授為鎮守四川松潘等
處總兵官王潮海以副將授為鎮守四川重慶等處
總兵官王進才以參將授為鎮守四川建昌等處總
兵官
丙寅將軍王進寳等奏官兵復順慶
進寳與將軍烏丹等既克保寧遂遣鎮守西安
將軍佛尼勒總兵官王潮海等率兵取順慶我
兵前進沿途招撫塩亭潼川中江南部諸州縣
悉下之正月十八日抵順慶偽知府彭天夀等
率衆迎降於是蓬州廣安州合州西充岳池營
山渠縣鄰水儀隴遂寧蓬溪諸州縣相繼悉定
丁卯
命郎中蘇赫臣等運餉給大將軍順承郡王勒爾錦軍
上諭議政王等曰今四川已定楊茂勲等所乘之船俱
無所用運饟事關重要郎中蘇赫臣員外郎噶爾薩
其親督粮務即以此船載楚餉泝江運致順承郡王
軍勿令斷絶有悞軍需
命將軍莾依圖等帥師進取雲貴
上諭議政王等曰成都保寧順慶諸府今巳恢復四川
底定湖廣大兵今正分道進定雲貴其廣西滿州綠
旗大兵休息日久亦當乘機速進大將軍簡親王留
每佐領兵一人於桂林其餘官兵王盡帥之往屯柳
州大將軍平南親王可駐守貴縣將軍莽依圖馬承
廕都統馬九玉總督金光祖等可各率所部官兵并
酌調平南親王藩下官兵分道進取雲貴
戊寅提督徐治都奏復䕫州
治都兵抵巫山縣偽將軍楊來嘉等擁衆拒守
我兵擊敗之乘勝長驅是月初一日至䕫州偽
將軍劉之衛率偽總兵瞿洪陞等出降遂復其
城
提督徐治都奏譚洪率所部官兵降
譚洪遣子偽左將軍天秘齎辨明脅從疏及偽
晉國公勅一廣威將軍印一偽文武官印十九
偽劄牌八十二并偽官兵數目繕冊送治都所
是月十三日洪率子姪并駐守雲陽偽總兵地
晉地升等詣軍門降
庚辰趨將軍烏丹等速進雲貴
上諭議政王等曰今四川底定大兵宜速赴重慶進取
滇黔否則逆賊復犯重慶亦未可料其移文烏丹鄂
克濟哈即馳赴重慶精簡士馬進取雲貴
命安置四川投誠官兵
將軍總督趙良棟奏自恢復龍安以來投誠偽
將軍一人偽總兵二十四人偽副將等官三百
餘人偽巡撫一人偽司道府廳州縣等官百餘
人俱應隨宜安插庶免不虞
上諭投誠官兵内可簡總兵官六員設兵三千人即隨
該將軍進定雲貴其餘皆散為民文官内堪用者暫
行委署不堪任者旗下官員令其回旗吳逆所屬之
人察明暫留成都如係各省人民悉遣還本籍
辛巳
命理藩院侍郎達哈塔等核蒙古軍功
理藩院兵部會奏福建諸處凱旋外藩蒙古公
台吉官兵陜西凱旋鄂爾多斯王固嚕等三旗
貝子台吉官兵功績均應議叙若令俱至京師
人數衆多恐致糜餉宜俟草青時令齊集適中
道理藩院遣官四員兩路分往察核軍功案籍
照例議叙
上諭議叙軍功事關重要其令理藩院侍郎達哈塔至
彼察核兵部員外郎杜稜偕往
平定三逆方略卷五十
