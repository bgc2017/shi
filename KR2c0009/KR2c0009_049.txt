欽定四庫全書
平定三逆方略卷四十九
康熙十八年十二月壬戌朔
命總督蔡毓榮為綏遠將軍
毓榮奏言大兵進取辰龍關必由楓木嶺一路
齊進請專責一人總統之議政王等以蔡毓榮
周有德二人請
旨簡用
上命蔡毓榮為將軍
賜勅諭曰大兵進𠞰雲貴各路綠旗官兵必需專責一
人總轄調遣始克允濟特授爾為綏遠將軍總轄常
德武岡等處所有各省調撥官兵及湖廣全省綠旗
兵馬聽爾酌量調度前進底定疆圉總督董衛國周
有德提督桑額趙賴周卜世俱聽爾節制酌量而行
一切平定雲貴及𠞰撫諸事宜惟爾專責至楚中現
任文武官員聽爾遴選賢能攜赴軍前調用如有能
備芻糧克濟軍機及官兵有能首先奪關冒險直入
擊敗賊衆者爾即開列勞績具疏奏聞論功加等議
叙如有臨陣退縮運糧違悞者副將知府以下各官
即以軍法從事其以上各官指名飛章參劾從重治
罪水陸兵將不相習者爾即具奏酌行更調爾定期
進取恢復地方將破賊事宜密行知會廣西陜西等
處王將軍督提等齊乘機會而行爾須嚴督兵將相
機前進力行𠞰除毋得遲延坐失時會仍嚴加偵探
毋致疎虞大兵一到抗拒不順者戮之有先被賊脅
從即時迎降者俱免誅戮有能擒殺賊渠投誠者分
别陞賞須嚴禁兵將申明紀律經過地方毋得騷擾
百姓歸順良民加意撫恤爾膺兹重任宜攄忠竭力
籌畫周詳𠞰撫兼施早奏膚功以副朕簡擢至意
甲子大將軍公圖海等奏官兵復興安諸處
圖海等率兵至鎮安偵知賊在梁河關據險拒
敵之信即分兵分路率護軍統領烏丹力戰破
梁河關賊營大敗其衆遂進攻洵陽縣偽將韓
晉卿燬營而遁次抵興安州偽總兵王永世等
率衆以城迎降於是洵陽白河漢隂石泉及湖
廣上津縣俱平
丙寅
奬諭安南國王黎維楨
時黎維楨疏稱吳三桂叛後與莫元清餘黨結
連同惡相濟不惟餽賊儀物且為佐辦芻糧交
銃等項賊黨兵馬萬餘潛入(臣)國為掩襲莫元
清罪惡甚著(臣)謹辦方物入貢慶賀即遣兵追
擒莫元清以正其罪
上覽奏曰吳三桂背恩反叛屢邀安南國王繳印投降
而王不忘國恩竭忠盡誠不肯從逆今又慶賀進貢
可嘉禮部察例以聞
辛未
詔將軍侯林興珠等来京師
給事中莫洛等奏請令大將軍安親王岳樂親
率林興珠来京
陛見
上諭安親王率領林興珠来京其所部兵令賢能官暫
理又
諭凡隨征總兵官及給劄總兵官等非屬要地者該督
撫提等俱遣令馳驛来京朕將親閱酌量擢用
甲戌
詔將軍巡撫傅宏烈率兵進𠞰
時宏烈先遣參將温紹賢等從小路斷賊楓木
嶺糧道請親統官兵進𠞰
上命議政王貝勒大臣集議議政王等奏言近奉
詔將傅宏烈駐劄省會同理事官麻勒吉等供應料理大
兵糧餉應毋庸更議
上諭傅宏烈欲乘機率兵進𠞰應如所奏命傅宏烈親
率所屬官兵恢復滇黔諸處撲滅逆賊與大將軍平
南親王尚之信將軍莽依圖等恊力同心酌量以行
其粤西廵撫事務命麻勒吉姑行署理
己夘趣各路將軍乘機分道𠞰賊
時巡撫杭愛奏稱進𠞰四川大兵俱抵漢中日
需糧餉皆於西安鳳翔二府所屬取給但山路
狹隘轉運艱難若止從陸路輸送勢必難繼必
水陸並運庶於軍糈有濟宜選賢能道官一員
急赴略陽兼管船艦由水道運致大將軍圖海
奏稱(臣)欽遵
上諭以建威將軍印給護軍統領烏丹同署理西安將
軍事務佛尼勒分統大兵之半以行又以漢中要地
雖有陜督哈占率兵屯駐經理糧餉然滿洲大兵不
可不留駐守請于見存半兵内撥發千人令署副都
統鄂克濟哈領振武將軍印同副都統恰塔鎮守漢
中令鄂克濟哈已赴京師姑以副都統翁愛代之俟
鄂克濟哈還日調翁愛往鳳翔(臣)率將軍王輔臣都
統海爾圖副都統索訥木等亦往鳳翔防守
上皆從之又
諭議政王等曰將軍王進寳提督趙良棟等巳定漢中
今又進平四川逆賊敗遁乘此震動之際諸路將軍
等宜各率所屬官兵分進平定疆土如必欲會齊偕
發或姑聽他路先往似此觀望即坐失機宜速移檄
各路將軍毋彼此瞻顧務期努力收輯疆圉
庚辰
詔招撫譚洪
上以譚洪之叛或由迫脅所致令其侄前副將軍譚天
叙齎
勅往撫
勅諭曰爾譚洪昔自蜀中率衆来歸優加侯爵久受國
家豢養當吳三桂反叛之時爾被其廹脅為賊固守
抗拒有日兹者湖南廣西漢興諸處已經底定各路
兵馬奮力齊進賊勢摧敗殄滅可期諒爾亦所悉知
爾乃深達時命之人豈肯玉石俱焚朕念爾宿將舊
勲夙沐厚恩必非甘心從逆特降專勅詳加開諭恐
爾尚懷猶豫特遣爾侄副將譚天叙前往宣布朕意
爾若果能翻然悔悟棄逆效順爾之前罪俱行赦免
仍優加叙錄至爾標下將士如同心歸順亦一概寬
宥酌量加恩若能獻地輸城厥功尤懋近日各處歸
順人員朕皆赦其前罪論功錄用亦爾所知爾其勉
勵忠忱無懷疑懼以副朕矜宥保全至意
勅諭松潘土司番民
勅諭曰朕撫御寰區恒期中外臣民各得其所綏人之
懷遐邇初無異視爾等俱係世守疆土之臣尤當鼓
勵忠義報效朝廷自吳三桂叛亂以来吳之茂盤踞
松潘荼毒肆虐蹂躪地方困苦已極念爾等皆係國
家赤子今被其廹脅雖素懷忠藎莫能自伸朕心深
為憫惻兹湖南廣西漢興諸處俱經底定各路兵馬
奮力齊進賊勢摧敗立見蕩平正爾等出離水火之
日不宜坐失機會今特降專勅詳加開諭爾等果能
感戴國恩倡義聯絡執擒吳之茂以獻建功樹績朕
即優加叙錄寵以封爵撰給勅命以酬爾勲庸大兵
到日爾等若相機策應恊同𠞰寇亦爾等之功爾等宜
速乘時會早奏膚功以副朕懷遠矜全至意
壬午
命提督趙良棟為勇略將軍
時良棟以所屬兵勢單弱請調興安一路兵及
副將楊三虎兵簡選進定四川
上諭平定四川事關重大其所請調興安進征之兵及
楊三虎兵俱如所題調發至提督趙良棟與將軍王
進寳分兵兩路前進趙良棟授為勇略將軍給之勅
印不拘陜西通省及各處官兵凡係王進寳趙良棟
兩將軍所調大將軍公圖海以身任之速為遣發務
至彼等所指之地勿致有悞若漫不經意調遣遲延
恐悞進定四川重務又隨
諭兵部將軍王進寳趙良棟率兵進定四川其標下官
員各加一級
(臣)謹按帝王之戡亂安民也在乎馭將若馭
將克當則戰勝攻取功無不成是時湖南逆
寇悉皆奔潰
皇上特敕諸路乘勢進師而秦中將帥尚懷猶豫惟提
督趙良棟首請進兵深契
睿算
上意嘉焉因授良棟為將軍且令諸路士馬聽王進寳
趙良棟徵調不使掣肘其部下各官悉各加
一級標兵並蒙賞賚於是二將仰戴
聖恩益思報效各率兵深入收復疆圉其他滿漢官兵
亦由諸路進𠞰因而逆賊盡滅蜀土悉平原
其所以能奏捷功者皆由畀之爵賞假之事
權策勵鼓舞以致之
皇上馭將之道誠夐出千古矣
甲申
詔責大將軍順承郡王勒爾錦
勒爾錦奏(臣)遵
旨撤鎮守岳州兵每佐領各二人與安親王所統還師
齊發外荆州諸處亦宜撤每佐領各二人但大
兵鎮守要地發回二人頗屬未便今合滿洲蒙
古漢軍共每佐領一人令署副都統敖哈率之
還京
上諭前大將軍安親王請撤岳州兵每佐領各二人已
令順承郡王合岳州荆州兵内察其征行在先進𠞰
勞苦者每佐領遣還二人與安親王率回大兵齊發
今順承郡王不以勞苦之兵分别撤回止撤鎮守岳
州兵每佐領各二人不合理宜駁察但此兵已行可
如所撤来京
丙戌
命提督孫思克暫駐莊浪
總督哈占奏請西寧總兵官朱衣客調赴漢中
防守朝天廣元諸處提督孫思克暫駐莊浪防
守
上諭漢中有將軍鄂克濟哈駐守朱衣客或令防守朝
天廣元或令進𠞰四川令將軍王進寳趙良棟會議
酌行甘肅凉州諸處有靖逆侯張勇駐守足資彈壓
其莊浪與凉州西寧蘭州臨洮隣近緩急皆可相顧
即如所請令孫思克官兵暫駐莊浪防守河東河西
諸處
詔西安甘肅巡撫催運兵餉至漢中略陽
時將軍烏丹奏總督哈占即駐漢中請
勅西安甘肅二巡撫速趣運餉至漢中略陽
上諭官兵進𠞰四川輓運糧餉事最重大即如所請令
西安甘肅兩巡撫速備糧餉運至漢中略陽漢中既
有將軍鄂克濟哈駐守哈占標下官兵酌量留用外
其餘悉聽將軍王進寳趙良棟調用
平定三逆方略卷四十九
