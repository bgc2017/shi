欽定四庫全書
平定三逆方略卷十七
康熙十四年七月丁亥朔
命將軍阿密達等速定平凉
阿密達奏言王輔臣親領精銳及秦州逃出餘
孽畢集平凉慶陽羣盗依山結壘(臣)以孤軍前
進恐未易奏功乞
勅將軍貝勒洞鄂等酌量留兵駐守秦州餘兵盡會平
凉提督陳福及鄂爾多斯兵令其攻取定邊固
原并遏賊慶陽之援(臣)率在涇兵出白水由平
凉東面進攻則下平凉較易
上諭曰兵貴神速機不可失平凉逆賊聞大兵克取秦
州衆心驚擾我兵宜乘勝長驅攻取平凉將軍阿密
達逗留不前殊屬非宜前曾添發兵馬近總督周有
德又將紅衣礮運送平凉阿密達當尅期攻取如勢
有未便當移會大將軍貝勒等會商夾勦之策再勅
提督陳福速取定邊固原將軍畢力克圖等急定延
安移師平凉會勦
庚寅
諭赦耿昭忠等罪
上諭吏兵二部耿精忠背恩附逆煽亂閩疆荼毒生靈
罪惡重大兄弟親屬律應不赦但念其祖耿仲明於
太宗文皇帝時航海歸誠效力行間著有勞績其父耿繼
茂於
世祖章皇帝時亦效力行間鎮守邊陲今精忠雖行同禽
獸上負
國恩其弟昭忠聚忠及親族屬下人等道途越隔實未
同謀竟爾株連朕心不忍其概從寬典盡釋之所有
官爵悉令如故
(臣)謹按負國之賊必加以族誅用懲亂逆耿
精忠世受
深恩叨襲王爵不思竭誠守節報塞
高厚乃妄行煽亂荼毒封疆惡極罪大戮及九族於法
允宜况昭忠等係精忠親弟尤不可赦而我
皇上猶憫其先人曾經效力且念昭忠等道途隔遠未
與同謀免死宥辠俾服職如故即其他逆犯
族屬法應同坐者往往予之寬貸不忍悉誅
如天好生之仁誠度越千古矣
將軍畢力克圖奏復延安
畢力克圖率兵自綏德趨延安六月二十五日
逼城而陳賊宵遁遂入延安乃分兵追賊於宜
川縣斬獲甚衆連復宜川保安塞延安安定諸
縣
申諭王輔臣
勅曰吳三桂為逆人心驚擾懷疑瞻顧者多惟爾知守
臣節出首逆書遣子繼禎入奏朕甚嘉之是用錫爾
世職官爾子卿貳以勵忠悃後經略莫洛率師進蜀
調遣失宜變生倉卒爾被逼脅陷於叛亂朕聞之未
忍加誅即遣爾子往諭蓋謂爾封疆舊臣屢受國
恩自當悔禍來歸不意爾反生疑畏竊踞如故殊負
朕至誠惻怛之懷近大將軍率諸將已破秦州蜀寇
相率竄遁平逆將軍又取延安蘭州鞏昌以次底定
大兵雲集平凉滅在旦夕但平凉兵民皆朕赤子克
城之日必多殺傷以爾之故而驅民於鋒鏑朕甚不
忍今復勒爾自新若果輸誠而來豈惟洗滌前非兼
可勉圖後效爾標下官兵及地方文武官民諸當坐
者概行寬宥其拘留祝表正之罪悉赦除之朕為百
姓主務期保全以靖民生慎毋惛瞀自干天討負此
殊恩雖悔曷追爾其欽哉
(臣)謹按行師之道撫勦不同至於戡亂安民
其意一也時王輔臣負
恩反叛稱兵秦隴之間六師致討無難撲滅而
皇上念叛寇固當殱除但陷賊良民皆吾赤子慮兵威
所及玉石俱焚故先遣其子往彼宣諭旋頒
勅旨特行招撫迨輔臣執迷不悟復陳利害以曉示之
諄切再三必開以自新之路者蓋欲免秦民
之塗炭亦所以保全輔臣也使輔臣稍有人
心捧誦
德音自當感泣悔罪束身請降夫何反覆成性狙詐多
端累次招徠終不悛改
皇上鑒度情事謂非以兵威重創之不能使之革面乃
授圖海為大將軍往督官軍大敗其衆於平
凉城北輔臣惶迫始俛首來歸
皇上撫勦兼施恩威並用神武不殺之概於兹益著矣
丙申
命都統噶爾漢為鎮安將軍帥師駐河南副都統龔圖
等帥師自河南赴荆州尚書科爾擴岱等帥師守
兖州
時理藩院尚書阿穆瑚朗奉
命調科爾沁等部落蒙古兵三千人期以八月先後入
京
上諭授都統噶爾漢為鎮安將軍率每佐領護軍一人
蒙古兵一千七百人駐守河南令副都統龔圖等率
見在河南滿州蒙古兵赴荆州此兵到日或遣往彛
陵或分荆州兵遣往聽大將軍順承郡王等酌量以
行復令散秩大臣博羅特率蒙古兵六百人赴兖州
付副都統額赫訥管領其後至蒙古兵七百人尚書
科爾擴岱率往兖州駐防尋噶爾漢將行
上召入面諭之曰爾所率蒙古兵馬雖不甚肥健今野
多青草必不誤師行聞前發蒙古兵卒沿途頗肆擾
掠此行爾其加意嚴禁毋侵奪民物凡行軍駐營俱
令與滿兵相近勿得遠離
癸夘西寧總兵官王進寶奏復蘭州
官兵圍蘭州賊數路出進寳率官兵分禦力戰
賊大敗奔入城又造木筏百餘將渡河遁進寳
設兵沿河邀之賊計窮偽總兵趙士昇等於六
月二十六日率偽官兵以城降原任布政使成
格同筆帖式二人來歸尋
命逮成格等至京師拘禁之後伏誅
甲辰將軍侯張勇等奏復鞏昌
叛賊陳可等竊據鞏昌張勇與巡撫華善圍之
兩月不下會秦州已克將軍穆占等率兵來會
賊知勢窮援絶遂降
乙巳提督陳福復定邊
陳福同蒙古貝子達爾扎各台吉郎中額業圖
等圍困定邊擒叛將朱龍父子於沙家澗斬之
定邊遂平
丙午
命諸將分道攻平凉
時王輔臣再疏奏言
皇上念及兵民概從赦宥但如何撫輯
天語未及在事兵將未免瞻顧
上諭曰前頒勅諭官兵百姓一概免罪炳若日星且秦
州諸處投誠官兵俱已安插得所逆賊王輔臣豈不
聞知若果傾心投誠當遣伊子王繼禎或標員齎奏
今不遣來而本内之詞又復驕倨是則借端推托特
為緩我大兵之計著將軍侯張勇速赴秦州會同大
將軍貝勒洞鄂等酌量留兵防守秦鞏等處速行進
取平凉提督陳福速取固原夹攻平凉將軍畢力克
圖統領官兵速赴將軍阿密達軍前都統海爾圖等
速運紅衣礮赴平凉仍固守隴州斷賊後路
命紀大將軍安親王岳樂等失利罪
岳樂等既克建昌欲平附近餘孽令都統霍特
等取石峡村六月二十五日霍特等率兵至石
峡時天暑甚賊伏兵從兩山出我軍陳亂奔却
署副都統雅賚等戰没霍特等退保新城岳樂
以其狀
聞
上命事平察議
(臣)謹按初安親王岳樂之既克建昌也
上以時方盛暑
命率大將軍還南昌息兵秣馬俟秋凉候
詔指揮此誠審時度利萬全之勝筭也岳樂宜恪遵成
命俟時而動乃狃於小利遣兵急攻石峽卒以衝熱致
人馬疲困損將喪師無不如
睿慮所料者
皇上於萬里之遠瞭若目前而岳樂身在軍中昧於從
事於此益見
聖筭如神非諸將所能仰窺也
戊申
戒諭大將軍貝勒洞鄂等
上諭洞鄂等國家仰承天眷秦州鞏昌蘭州諸處相繼
收復朕甚嘉悦此皆保寧還旆之兵間關跋涉戮力
效命之所致也爾等當時時軫念勞苦方見恤下之
恩爾等將兵在外諳練已久事無大小務期恊和持
平而行乃克有濟亦知爾等必體朕意不為己利但
所慮如此故加告誡將軍張勇勞績甚茂慎勿輕侮
致滋嫌隙爾等殚心謀國運籌制勝尚期一德同心
早奏蕩平以副朕倚毗至意
己酉調兵守潼關險要
總督哈占奏興安遊擊王可成等於本月初八
日復叛總兵官党塞及道官興永朝奔至西安
請移潼關綠旗兵守商州遣(臣)標綠旗兵守舊
縣關及子午太乙二峪分省城滿洲兵守潼關
總督鄂善巡撫張德地停赴延安留守省城
上諭先因將軍畢力克圖自延安赴將軍阿密達軍前
延安係新復之地安撫殘黎保固彊土事極緊要故
遣鄂善等速往今省城見有副都統德業立等兵鄂
善等至今未行殊屬不合諭到鄂善等仍著速赴延
安興安兵既叛潼關地屬最要應檄駐太原將軍烏
丹分兵潼關同夸蘭大鄂爾博西等恊力固守餘悉
如哈占請
辛亥
詔增荆州彛陵兵
時大將軍順承郡王勒爾錦奏荆州兵少今雖
調副都統龔圖兵援荆州未能即至乞令龔圖
移駐南漳更調南漳襄陽滿洲蒙古兵就近來
援
上從之既勒爾錦又奏彝陵賊進據江渚火器甚多我
兵須多用鳥槍居前步騎續進乃可長驅乞調
發綠旗鳥槍手三千人并就近撥滿洲兵速赴
軍前
上諭逆賊吳三桂見在松滋大將軍貝勒尚善疏言廖
祖二賊復以賊七千餘前至松滋則荆州彛陵兵力
似屬单弱撥岳州兵内每佐領一人速赴荆州着見
駐兖州護軍統領察哈泰盡率滿洲漢軍兵河南提
督佟徽年選標下鳥槍手三千人並赴荆州聽大將
軍順承郡王勒爾錦調度
壬子
命平南親王尚可喜等討叛賊祖澤清
總督金光祖奏總兵官祖澤清以高州叛
上諭將軍尼雅翰見統兵駐廣東前鋒統領舒恕亦率
兵前往着平南親王尚可喜將軍尼雅翰總兵金光
祖等會商撲勦毋使賊得滋蔓仍嚴飭沿邊將弁固
守地方
癸丑將軍侯張勇請還師防邊
上不允
張勇奏彛情叵測久蓄内犯之心今聞大草灘
帷幕滿野麾不去實因(臣)奉
命東征乘虚窺伺乞許(臣)還駐莊浪以便兼轄
上諭秦州鞏昌蘭州諸處雖次第恢復而底定全陜惟
在速取平凉逆賊王輔臣一日不滅則秦省百姓一
日不安將軍侯張勇應同大將軍貝勒洞鄂等會商
速滅輔臣定平凉不宜還駐莊浪如彛人果顯然作
惡擾害邊民即令總兵官孫思克回甘州防禦
平定三逆方略卷十七
