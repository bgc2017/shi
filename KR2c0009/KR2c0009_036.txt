欽定四庫全書
平定三逆方略卷三十六
康熙十七年三月癸酉
勅大將軍康親王傑書增兵守漳州海澄
總督郎廷相奏海澄為漳泉門戸今海逆登岸
據有王洲等寨復分路侵犯石碼江東橋諸處
臣已同副都統瑚圖海澄公黃芳世公議酌發
滿漢官兵前往應援但漳屬地廣兵少防禦尚
恐難周
上諭海賊分路侵犯不可不亟發援師大將軍康親王
速增遣大兵與郎廷相黃芳世協力固守漳州海澄
諸處𠞰滅海寇
乙亥
命和碩額駙華善等赴茶陵
將軍穆占奏大將軍簡親王所遣護軍統領哈
克三等之兵來自長途馬多疲憊(臣)苟俟彼同
行又值炎暑若署副都統公沃赫總兵官趙應
奎至日委以疆土即行前進則茶陵諸處曠闊
兵力未足給守請先調江西兵内馬肥者每佐
領二三人遣大臣一員率之速赴茶陵鎮守度
簡親王兵必由茶陵進發臣等移兵候於耒陽
郴州協謀以行
上諭哈克三等之兵長途馬憊不能疾馳穆占若俟彼
同行愈稽進𠞰之期且茶陵諸處所係亦屬重要理
宜固守簡親王可就兵丁馬健堪用者每佐領選二
人授和碩額駙華善定南將軍印與學士薩海領之
速赴茶陵與沃赫等協同駐鎮哈克三等至吉安稍
休士馬即繼簡親王進兵湖南共圖滅賊尋華善奏
簡親王付臣每佐領兵二人但茶陵諸處止有
沃赫一人其於分汎防守實為未足
上復諭之曰江西通省所係惟在茶陵大兵前進初無
後繼將軍穆占簡親王等公同商酌選良將精兵留
之茶陵保固江西務俾萬無一失
戊寅
勅將軍莽依圖等守賀縣開建
上諭兵部頃以江西底定因命大將軍簡親王進取永
州寳慶遣將軍舒恕防守韶州南雄相機而行又令
平南親王尚之信發兵赴廣西調將軍額楚等自肇
慶赴梧州諸路並進滅寇恢疆正在今日總督金光
祖又稱賀縣開建乃粤東門戸最為要地守此二處
則兵餉可由封川運致今閱報文將軍莽依圖傅宏
烈自平樂回軍儻莽依圖等還至肇慶德慶俾賊得
據賀縣開建為死守計則復圖進取良屬不易梧州
諸處將不可保即恐東粤亦至動搖莽依圖等宜固
守賀縣開建諸處遇有機會可乘即行前進金光祖
督運粮餉以給大軍毋致有悞
癸未
勅諭在外大小文武各官
上諭吏戸兵三部朕統御寰區孜孜圖治期於朝野安
恬民生樂業共享昇平乃副朕宵旰勵精之願不意
逆賊吳三桂背恩煽亂各處用兵禁旅徵𠞰供應浩
繁念及百姓困苦不忍加派科歛因允諸臣節次條
奏如裁减驛站官俸工食及存留各項錢糧改折漕
白二糧顔料各物增添鹽課鹽丁房田稅契牙行雜
稅官戸田地錢糧奏銷浮冒隱漏地畆嚴行定例處
分用過軍需未經報部不准銷筭以上新定則例不
無過嚴但為籌畫軍需早滅逆賊以安百姓之故事
平之日自有裁酌各省督撫提鎮大小文武等官俱
宜上體朕意下念民生㓗已奉公愛惜物力務期早
奏蕩平與民休息以稱朕又安海宇至意
命尚之信仍駐廣東會城
之信奏前有
旨命(臣)親統官兵進廣西(臣)慮逆賊窺我兵已撤必肆
潯梧且高雷廉三郡初定人心尚未寧戢恐復
為逆賊煽惑再四熟籌不得不駐鎮省會以圖
四應
上諭尚之信藩下兵著精選萬人遣赴廣西停其親往
仍鎮守廣東省會兼顧潮惠勿致疎虞
甲申
命大將軍貝勒尚善圖功贖罪
先是
上諭議政王等岳州前後船艘多於賊數倍合此船破
敵何難之有乃尚善統兵駐岳州已經數年未一大
創賊寇今大將軍安親王分兵既克平江江西湖廣
道路已通俟公温齊等兵及自陜西調往之兵抵岳
州日尚善可率所部大臣及每佐領兵五人赴長沙
駐守令安親王率所部大臣選每佐領兵五人來取
岳州進攻岳州時應遣將軍鄂鼐率舟師前進陸地
則令滿漢官兵實土蘆囤排列鹿角進逼賊壘晝夜
火攻俾賊水陸應援不暇江之南岸石首縣城即宜
攻取令水陸兵連營江岸或另立一營扼湖之險更
於南潯港地方水陸立營斷賊後路安親王總統官
兵相機𠞰援庶為有濟不必令舟師往泊君山無用
之地若凖此而行斷賊餉道朕意以為必能克取岳
州至是尚善奏言(臣)等數年與賊對壘並無寸效仰
慰
聖懷今(臣)等仍願統率舟師務克岳州以贖前罪
上諭尚善等願率舟師自效可仍留岳州務痛懲前非
滅賊收疆勉圖贖罪
詔大將軍康親王傑書罷遣廣東援兵
傑書奏前令(臣)發兵守潮州今海逆侵犯海澄
諸處大兵僅足支持無兵可遣
上諭平南親王尚之信已停赴廣西見令兼顧潮惠而
靖南王耿精忠將軍頼塔仍鎮守潮惠諸處大將軍
康親王其速遣官兵𠞰滅侵犯海澄賊寇不必應援
廣東
乙酉
勅大將軍簡親王喇布與將軍穆占合兵進定湖南
先是
上諭議政王等曰韓大任等既抵福州其江西追𠞰官
兵度已回汛大將軍簡親王宜乘此機會統率大兵
亟𠞰湖南逆賊一應機宜可與將軍穆占定議或并
力會𠞰或分道進發相機速行一面奏報至是穆占
奏請令簡親王兵與其所部兵會合一路自茶
陵取郴州耒陽諸處即自永州渡江直向衡州
上命簡親王整頓軍馬速與穆占會合詳加籌畫令江
西萬無他虞保固茶陵諸處及大將軍安親王後路
然後會師一路進發平定湖南其護軍統領哈克三
等追𠞰韓逆直抵福建軍士馬匹羸乏可將現在南
昌馬一千解至簡親王軍前均給缺馬軍士
丙戌
諭大將軍公圖海罷漢中興安進兵
上諭圖海曰卿前疏言秦地遼闊留守兵單今當進取
漢中興安之期度果萬無一失有收復之機仍行進
取但秦地所繋重大卿等親率大兵前進而王進寳
孫思克等倚任諸臣俱在戎行脱行後更有他虞殊
難遏禦宜暫停漢興之役固守所在要害廣布恩威
從事招撫俟後有可取之機再行聞奏其謹閟之
命將軍莽吉圖守梧州
上諭議政王等曰今逆賊侵犯潯州諸處梧州高州所
關最要將軍莽依圖可駐鎮梧州若遇高州諸處有
警即行應援將軍巡撫傅宏烈整頓士馬俟進兵平
樂桂林與將軍額楚都統勒貝署副都統穆成額同
行如兵力未足許於莽依圖等兵内量調前進既復
諭議政王等曰自逆賊吳三桂叛變以來大兵諸路徵
𠞰平南親王尚之信歸正之時將軍巡撫傅宏烈思
念國恩密約反正所領官兵從未支領俸餉輒奮勇
入粤西收復梧潯諸處殱戮渠帥屢奏捷功嗣以進
取平桂規定滇黔奏乞迅發大兵以相助援因遣將
軍莽依圖等協力恢取平桂本期莽依圖等與傅宏
烈并力平定廣西克濟大事不意莽依圖等兵抵平
樂寸步不前藉口綠旗營壘失陷遽奔還中山鎮仍
復畏縮退至賀縣又託言粮餉不繼徑回梧州德慶
以傅宏烈恢復如許城池盡棄與賊今若梧州乏糧
必將退回肇慶肇慶乏粮必將退至廣州苟廣川乏
糧當復棄廣州而還耶如此怯懦多端推諉不惟悞
西徵之事即粤東恐亦可虞頃有旨令莽依圖駐鎮
梧州兼顧高州諸處嗣今宜痛改前轍鼓舞軍士勉
圖後效相機𠞰賊底定封疆爾等嚴行申飭
(臣)謹按大兵自粤東進𠞰雲南必取道粤西
前者傅宏烈率部衆西徵疏請濟師
皇上念平定粤西所關重要宏烈孤軍或難集事已亟
命莽依圖等合軍進𠞰是誠蕩平一大機會也當莽依
圖等抵平樂敗賊之後即奮力環攻其城則
平樂必下我師可以徑達桂林矣不謂攻城
少緩俾逆賊吳世琮得統衆來援龔破宏烈
等軍莽依圖復不能整兵擊賊藉口綠旗失
利遽爾引退及至賀縣又託言粮餉不繼竟
還德慶致潯州諸地仍為賊有祖澤清復叛
於高州粤東因之騷動幸頼
廟筭增調官兵迅討叛寇扼守要害使逆賊不得䲭張
澤清旋即就縛而粤東無虞粤西亦相機底
定大兵遂長驅而進直搗滇中盖
聖明調度悉合機宜所以行間諸將能稟承者克奏捷
功稍有稽違則必致失利也
詔廣東協濟廣西兵餉
將軍巡撫傅宏烈奏粤西地方今僅存梧州一
府滿漢兵馬芻糗浩繁力難供應
上諭大兵糧餉關係殊急不可但取給廣西宜令廣東
協濟平南親王尚之信可支餉銀二十萬兩解赴廣
西并令廣東督撫運致糧草俾無悞軍需
癸巳
命大將軍貝勒尚善招撫杜輝
尚之信奏偽水師將軍杜輝之子杜國臣向在
廣東(臣)於本月初六日遣人送赴岳州
上諭杜輝原係雲南永北總兵官儻思念國恩傾心歸
正於事甚有禆益杜國臣抵岳州日大將軍貝勒選
賢能人員密遣至輝所曉以伊子來岳招令反正或
杜輝實心歸化潜約何地乞遣其子或畏遣子泄漏
荅以他言貝勒應審察情狀若國臣可遣度萬無可
慮則遣之務俾有濟大事如稍有可疑切勿輕畀俟
有機會布朕德意移書招致爾宜加意慎秘勿使宣
洩
遣詹事宜昌阿赴岳州
上諭兵部遣詹事宜昌阿前赴岳州與大將軍貝勒尚
善會議隨宜招降杜輝並視大兵擊賊情形
庚子
命總督蔡毓榮率兵赴岳州
大將軍貝勒尚善奏岳州原有鳥船又奉
旨添造者一百艘沙船四百三十八艘官兵自陸路分
布外餘滿洲蒙古漢軍配鳥船八十艘沙船一
百七十三艘綠旗配鳥船二十艘沙船一百二
十二艘猶餘沙船一百四十三艘須用綠旗兵
五千人(臣)等兹役入湖務期破賊乞如數調發
上諭公温齊等率往所調陜西滿漢兵以及船數乃尚
善所備知宜早為通計如有不足預當奏請今各路
赴調之兵俱抵岳州船艦營造已竟乃始奏請增兵
殊屬不合但尚善等既稱兹役入湖務期破賊其令
蔡毓榮率標兵三千并荆州隨徵綠旗兵二千馳赴
岳州與尚善協力擊破湖賊攻取岳州如荆州彛陵
防禦兵少大將軍順承郡王參贊大臣總督蔡毓榮
公同酌調附近綠旗兵遣發汛守
閠三月辛丑朔
勅理事官麻勒吉等招撫馬雄孫延齡餘黨
大將軍簡親王喇布奏麻勒吉等抵吉安稱孫
延齡為吳三桂所殺馬雄病死
上諭馬雄孫延齡雖經死亡其餘黨尚踞粤西理事官
麻勒吉等仍同簡親王軍偕行以朕赦罪諭功之意
槩行曉示其被脅從賊之人有悔罪投誠者即行招
撫
癸丑
命尚之信等討祖澤清
廣東肇慶安塘司庫報三月二十二日高雷總
兵官祖澤清復叛二十四日提督王可臣病故
上諭祖澤清先經反叛及投誠之後隨加寬宥仍授總
兵旋擢鑾儀使今復背恩反叛兇惡已極宜即行誅
滅以懲奸類平南親王尚之信將軍莽依圖額楚傅
宏烈總督金光祖等其會同商酌速行盪滅至廣東
提督職任綦重王可臣既已病故管理不可乏人其
令總兵官侯襲爵暫理提督事務與大兵協力討賊
丙辰
命遷邊海界外居民於内地
上諭議政王等曰海寇盤踞厦門諸處勾連山賊煽亂
地方皆由閩地瀕海居民為之藉也應如順治十八
年立界之例將界外居民遷移内地仍申嚴海禁絶
其交通但窮苦之民一旦遷徙必棄其田舍難以為
生殊可憫惻可將本年地丁錢糧差徭雜項盡行除
豁該督撫揀委能員遷徙人民勿致苦累仍俾安輯
得所
丁巳授將軍穆占進兵機宜
穆占奏言接大將軍安親王檄稱湘潭偽將軍
林興珠遣人約降大兵方渡江駐湘潭以圖進
取(臣)若俟簡親王至日方行恐失機會今議以
南昌所屬付總督董衛國贛州南安付將軍舒
恕令之駐守而留每佐領兵二人於吉安令副
都統一人領之防守太和萬安諸處又留滿兵
三百人於永新亦令副都統一人領之𠞰禦郭
應輔等賊兼顧茶陵後路乂令袁州副都統席
布率每佐領兵二人鎮守袁瑞臨江諸郡兼顧
安親王後路廣信尚有餘賊令總兵官許貞領
標兵二千駐守其總兵官高登科標兵一千贛
州綠旗兵二千俱聽簡親王統率前進簡親王
抵茶陵日留所部才能大臣精銳官兵之半其
餘簡親王率之仍遵前
旨從(臣)兵所由之路進定湖南至攸縣最為要地已留
(臣)所部前鋒統領希福率副都統公沃赫之兵
與將軍華善協同鎮守攸縣安仁諸處兼顧江
西(臣)於本月十二日自茶陵啟行進取耒陽郴
州桂東桂陽
上諭將軍舒恕見鎮南雄韶州諸處不便更令移駐南
贛其令巡撫佟國禎總兵官哲勒肯固守南贛餘如
穆占所請當此逆賊震動之際穆占急宜進兵郴州
耒陽以分賊勢耒陽諸處克復即於上游渡江斷賊
歸路與安親王恊𠞰賊寇如江未可渡則為渡江之
形略定沿江北岸地方以張安親王大軍聲勢
詔責將軍莽依圖
莽依圖奏所部滿洲蒙古兵馬多疲甲胄朽敝
上諭莽依圖赴廣西不能奮力破賊亟行退却前既藉
口糧匱今又以兵無馬甲託詞具奏殊辜委任且以
莽依圖退縮之故賊勢益張致廣東震動祖逆復叛
宜即嚴加治罪但時方用兵高州暫緩處分俟旋師
日察議既而莽依圖以失利退兵致地方失陷自陳
請罪乞罷將軍任
上復切責之曰莽依圖至平樂不能殱寇拓疆擅自退
還致潯州諸處陷賊今乃云彼未至梧州𫝊宏烈金
光祖早已棄地明諉過於宏烈而託以認罪為辭巧
餙妄奏殊屬不合宜立行處分但見在行間其仍留
將軍任圖功贖罪
己未
遣郎中拉篤祜如凉州
先是
上諭兵部自席喇塔喇至瑚呼諾爾道路甚近此蒙古
中情形及其地方朕皆悉知可令郎中拉篤祜馳驛來
京面承密旨尋
諭大學等令拉篤祜赴凉州探厄魯特部落台吉噶爾
丹信息不時以報至是拉篤祜來京請攜將軍侯張
勇標員一人同往凉州
上許之
庚申趣大將軍貝勒尚善進兵
上諭兵部據將軍穆占奏偽將軍林興珠赴大將軍安
親王軍前投誠逆賊俱無固志岳州長沙相距頗近
貝勒尚善必已聞知前尚善等疏稱俟添造鳥船沙
船皆至前破湖賊今方逆賊震讋之時若有隙可乘
不必俟船齊備即以現在船艦進攻仍錄穆占所奏
示尚善及順承郡王知之
丙寅
命南汝總兵官周邦寧率兵赴荆州
先是大將軍順承郡王勒爾錦奏前
旨令總督蔡毓榮率兵五千赴岳州但彼標兵自荆州
以至彛陵諸路俱設汛防而大江賊船不時出
沒滋陽逆賊復渡江置壘若毓榮率兵赴岳則
荆州諸處不無可虞
上諭攻取岳州事機重大且大將軍貝勒尚善既稱兹
役進湖必期破賊蔡毓榮之兵不可不遣順承郡王
仍遵前旨行荆州兵既未足可令河南南汝總兵官
周邦寧率標兵一千五百人赴襄陽既至順承郡王
等量調襄陽總兵官劉成龍標兵赴荆防禦未幾勒
爾錦復奏劉成龍標下及援𠞰兵俱應留守各汛
上諭劉成龍標兵既與地方相習可仍留襄陽周邦寧
率兵徑赴荆州巡撫張朝珍於武昌諸處兵内調足
二千代援𠞰兵與蔡毓榮偕往其援𠞰兵仍留荆州
丁卯授林興珠為建義將軍封侯爵
大將軍安親王岳樂奏三月二十八日夜偽親
軍水師右翼將軍林興珠自湘潭遣偽官楊廷
言等詣(臣)軍前投致降啟隨遣副都統幹都海
阿進泰以兵往迎又遣參領沙納哈率兵收取
彼處船礟至林興珠部下官兵潰散幹都海阿
進泰不守湘潭又不遣人請(臣)指示見獲之船
竟盡行焚燬於本月初四日率領林興珠來至
軍前及沙納哈還亦並無船艦收獲
上諭林興珠不忘國恩率其所屬人員傾心歸正深為
可嘉其從優封侯爵授建義將軍楊廷言等往來奔
走開導曉諭亦與議叙若輩妻子該督撫安插撫䘏
務令得所幹都海阿進泰不守湘潭反擅燬已獲船
艦急於退回致逆賊得據要害貽悞緊要軍機情罪
殊為可惡著革職逮至江西南昌收繫安親王岳樂
明知湘潭關係最要不選擇賢能大臣遣往乃用幹
都海等庸懦之徒以致悞事殊屬不合著飭行林興
珠可留安親王軍前𠞰撫賊黨
己巳
命大將軍簡親王喇布鎮守茶陵護軍統領哈克三率
兵赴湖南
將軍華善奏茶陵為江西門戸重地將軍穆占
留兵甚少恐吳逆乘間自衡州出犯安仁攸縣
諸處請增發大兵為防禦計
上諭茶陵攸縣關係江西全省將軍穆占因聞安親王
渡江故率兵深入乃安親王實未渡江儻逆賊間道
來侵江省可慮簡親王其率將軍華善前鋒統領希
福學士薩海等共商鎮守茶陵諸處以兵付護軍統
領哈克三由穆占進兵之路急行追及并力破賊穆
占軍前聲息及逆賊情形簡親王不時奏報
平定三逆方略卷三十六
