欽定四庫全書
平定三逆方略卷一
恭惟
皇上御極以來政教覃敷恩澤翔洽薄海内外罔不率
俾方偃戈衅甲以文德懷柔四方煦嫗生息
休養萬姓兼容并覆銷弭孽芽時二三藩臣
久分閫於外便蕃錫予異數有加慮或怙寵
而驕盈深欲保全其終始因其乞骸之陳請
爰有勞還之
簡書處其田廬豐其廪餼道里芻秣之費悉戒於有
司俾歸故鄉長享茀祿生民無饋餉之艱士
卒無遠戍之苦如天之福甚深甚厚乃滇逆
吳三桂背恩反叛閩逆耿精忠粤逆尚之信
相繼煽惑生民荼毒奄及八年當是時兇渠
陸梁鴟張豕突醜類蔓延蜂結蟻聚仰荷
天威赫濯六師四征戰守機宜悉從
指授三方竊踞次第削平三桂窮蹙首伏冥殛精忠
之信既降復謀叛先後皆伏誅獨三桂孽孫
世璠猶困守一隅逋誅逆命至康熙二十年
冬十月大兵平雲南世璠授首十一月露布
至
京師
上命宣捷午門擇日告
郊
廟
社稷
躬謁
列祖山陵
念中外軍民勞苦德音誕敷鴻恩湛被諸王貝勒大臣
暨外藩王等咸謂功德隆盛恭請上
尊號
皇上謙讓至於冄三未之聽許御史(臣)戴王縉因疏言
皇上布昭聖武削平禍亂宵旰經營永清大定耿光盛
烈曠古罕有請彙纂成書昭示無極疏入下
内閣翰林院集議以聞禮部尚書武英殿大
學士(臣)覺羅勒德洪等謹議(臣)聞歴代紀載
功烈俱有成書迄今可攷者唐興元間有紀
功述元和間有平蔡錄平淮記會昌間有伐
叛記宋建隆間有龍飛日歷天禧間有聖政
記熙寧間有經武要略明洪武間將征伐次
第彙為日歷蔵之金匱彼或借箸臣下不皆
獨斷之功亦或蠢兹小醜有如摧枯之易猶
揭之簡策炳耀可觀豈若我
皇上神機獨運掃除大憝廸屢弗靖多方之衆降滅無
遺孽告厥成功八載之間纖毫無遺算師不
宿老方内乂安至仁大勇巍巍超越前代文
之一怒武之七德罔不攸兼於兹兹事體大
顧闕而不書雖
聖德高深而不自居覲揚於方將者或無以得其詳且
何以使萬世之為亂臣賊子者懼御史臣言
良是(臣)等昧死以聞
制曰可於是宣付史館歴次用兵以来平定方略自康
熙癸丑十二年三月始訖於辛酉二十年
康熙十二年三月壬午平南王尚可喜疏請撤兵
可喜世籍遼東明時為廣鹿島副將天聰八年
航海來歸
太宗皇帝招徠遠人不吝爵賞遂擢為總兵官崇德元年
封智順王順治六年改封平南王率所部兵從
大兵下廣東因駐廣州凡二十餘年頗能戢兵
御衆奉職維謹子之信素桀驁動違禮法可喜
初遣入侍繼慮其觸冒法網奏請還鎮乃之信
暴横日甚招納奸宄布為爪牙罔利恣行官民
怨讟性嗜酒醉輒殺人常於其父前持刃相擬
所為益不法至是可喜引年乞骸骨疏言臣自
奉
命鎮粤以來家口日蕃順治十二年曾具疏請解兵柄
部臣以地方未寧俟後議方今四海昇平(臣)年
已七十精力就衰正退耕隴畆之日伏念
太宗皇帝時曾賜(臣)以遼東海州及清陽堡等處地今乞
准(臣)仍歸遼東安插故土以資養贍計帶兩佐
領甲兵及老穉閒丁約二萬四千有竒沿途夫
船口糧請並議撥給疏入
上嘉其意報曰王自航海歸誠克殫忠藎行間戮力平
定地方效力累朝功績茂著綏戢東粤鎮守巖疆宣
勞歲久覽奏年已七十欲歸遼東耕種情詞懇切具
見恭謹能知大體朕心深為嘉悅今廣東已經底定
王下官兵家口作何遷移安插戸兵二部會同確議
以聞部議東粤既寧應如可喜請於十五佐領内止
以兩佐領官兵家口遷居遼東但尚之信統兵
留鎮父子暌違且藩下將士皆昔與王共甘苦
兩地離析亦非所宜全撤之便疏下議政王貝
勒大臣集議議與部臣同
詔從之兵部因言平南藩下綠旗官兵計六千有餘應
仍留廣州令廣東提督臣統轄其一切夫馬舟
楫俟開具人口馬匹確數及就道有期即遣官
撥給
報可
七月庚午吳三桂疏請撤兵
三桂山海衛人父襄為明督理京營總兵三桂
以父廕為邊將歴封平西伯鎮山海關流賊陷
京城三桂按兵不動襄降賊以書招之三桂行
至寳邸聞賊據其愛妾輒忿恨旋山海關密請
我師時和碩睿親王多爾衮西伐師次翁後三
桂迎降
命封為平西王隨大兵入關追𠞰流賊順治五年同將軍
李國翰等至漢中駐鎮其地及全蜀既定隨大
兵平雲南尋進𬗟甸叙功封平西親王遂留鎮
滇後奏請文武官弁乞自選置既得請益驕蹇
縱恣陵轢命吏輒布其所私䁥於要地不為用
者必阨之去治府第起園囿僣侈無等括明黔
國公沐民莊田悉為已有誑稱水西土司反叛
請攻滅之陽居拓地之切而隂擅其利諸水陸
衝要徧置私人𣙜歛市貨因潜購硝黃諸禁物
又詭稱蒙古侵中甸邊境要挾軍需以示額餉
必不可減且日練士卒利器械隂蓄異志其舊
部將則陕西提督王輔臣貴州提督李本深四
川總兵吳之茂雲南總兵馬寳等時資給之倚
為心腹及可喜乞歸奏允三桂不自安乃具疏
請撤
上仍以温旨答之曰王自歸誠以來克殫精忠戮力行
間功績茂著鎮守巖疆宣勞歲久覽奏請撤兵安插
恭謹可嘉今雲南已經底定王下官兵家口作何遷
移安插戶兵二部確議以聞部議三桂及所部五十
三佐領官兵家口應俱遷移疏下議政王貝
勒大臣集議一議吳三桂鎮守巖疆宣勞歲久
戮力行間平定雲南今三桂既奏請撤兵安插
應將三桂并所屬官兵家口俱行遷移至於雲
南有土司苖蠻雜居且控禦西陲尤屬要地宜
遣滿洲官兵四千鎮守俟駐防官兵到日三桂
啟行一議三桂鎮守雲南以來地方寧謐若令
三桂遷移必須遣兵鎮守兵馬往來驛遞人民
定致苦累且土司苖蠻雜居其地若撥滿洲官
兵四千鎮守則力薄多遣則京城兵力又減應
不必令滿洲兵丁駐防仍令三桂鎮守雲南為
便奉
旨著議政王貝勒大臣九卿科道會同確議畫一具奏
諸王以下所見不一仍兩議上一議往以雲南
地方未定故令各省協濟兵餉使吳三桂等鎮
守今地方底定仍令各省協濟使其鎮守非永
久之計三桂久鎮巖疆戮力行間勞苦又具題
請撤安插應將三桂併所屬官兵家口均行遷
移若遣滿兵永行駐劄路遠人衆難以遣發若
不遣兵三桂遷移之時恐盗賊竊起應暫遣兵
戌守俟戍守官兵到日三桂啟行一議吳三桂
久鎮雲南地方寧謐今若將三桂遷移不得不
遣兵戍守雲南有土司苖蠻雜居若少遣兵則
力薄多遣則京城兵減且戍兵往来暨三桂遷
移沿途驛遞人民並皆苦累又戌守之兵係暫
時屯駐騷擾地方殆未可定相應仍令三桂鎮
守雲南可也奉
旨吳三桂請撤安插所奏情詞懇切著率領所屬官兵
家口俱行搬移前來其滿洲官兵不必遣發該藩起
行如有用滿洲之處該藩奏請時冄行遣發於是兵
部言三桂所屬綠旗援勦左右前後四鎮官兵
萬二千人應仍留武定曲靖楚雄等府令督提
臣統轄
報可
丙子耿精忠疏請撤兵
精忠祖仲明遼東人明時為登州參將天聰二
年航海來歸崇德元年封懷順王順治六年改
封靖南王偕尚可喜隨大兵下廣東道卒子繼
茂襲封駐廣州後移駐福建康熙十年繼茂卒
精忠襲封王爵輒縱其下為奸利奪農商之業
潛引海外私販肆行無忌大為閩人害又廣集
不軌之徒轉相煽惑及聞可喜奏允亦不得已
疏請撤兵得
旨王祖父以来世殫忠藎戮力行間勞績茂著及王襲
封鎮守勞在巖疆覽奏請撤安插恭謹可嘉今福建
已經底定王下官兵家口作何遷移安插戶兵二部
確議以聞部議精忠及標下十五佐領官兵家口悉
應遷移復下議政王貝勒大臣集議議與部臣
同
詔從之兵部又言精忠所屬綠旗官兵七千餘人俱令
福建督提臣統轄
報可
(臣)謹按三桂等之初歸也或以私心被禍勢
急無聊或以海島孤窮志切攀附我
國家廣示招徠曲加撫納以羈旅異姓之臣授以顯爵
示用人之無方俾領其衆以屬戎行雖有微
勞凡啟疆闢土實惟我熊羆不二心之臣統
率禁旅以徂征於四方宣猷建績彼實無預
屬邊陲甫靖使各留鎮撫其地自分鎮以後
志漸盈滿罔利漁民我
皇上遠覽前史深鏡歴代藩鎮之害念若屬久握兵柄
分駐巖疆殊為未便因其先後乞還遂
賜俞允惟時廷議紛出我
皇上不徇目前姑息之計收藩臣偏重之權
聖謨宏遠矣
八月壬子
命禮部侍郎哲勒肯等赴雲南戶部尚書梁清標等赴
廣東吏部侍郎陳一炳等赴福建
先是
上諭兵部邇因四方底定三藩各具疏請撤已允所請
地方應行事務及兵馬機宜必籌畫周詳乃為善後
之策應各遣大臣前往會同該藩及總督巡撫提督
商搉作何布置官兵防守地方並料理該藩等起行
應遣官員列名具奏兵部尋具諸大臣名以請於是
命哲勒肯等各齎敕諭以行
御書賜吳三桂敕曰自古帝王平定天下式賴師武臣
力及海宇寧謐必振旅班師休息士卒俾封疆重臣
優游頥養賞延奕世寵固河山甚盛典也王夙篤忠
貞克攄猷略宣勞戮力鎮守巖疆釋朕南顧之憂厥
功懋焉但念王年齒已高師徒暴露久駐遐荒眷懷
良切近以地方底定允王所請搬移安插兹特遣禮
部侍郎哲勒肯等前往宣諭朕意王其率所屬官兵
趣裝北来慰朕眷注庶幾旦夕覯止君臣偕樂永保
無疆之休至一應安插事宜已勅所司飭庀周詳王
到日即有寧宇無以為念欽哉
賜尚可喜耿精忠敕略同
九月丁卯朔
命陜西總督鄂善總督雲南軍務寧夏總兵官桑額提
督雲南軍務
先是
上諭吏兵二部雲南遠疆該藩官兵既撤控制須人當
特設總督一員添設提督一員責成專管可速議以
聞議上故有是
命鄂善等未抵任後因三桂反道梗不得前改桑額為
湖廣提督鄂善暫留湖廣軍前
命豫給三藩官兵俸餉
先是
上諭戸部三藩既撤其官兵家口安插地方並所需房
屋田土等項俱應預期料理務令到日即有寧居以
副朕體恤之意至是又
允戸部議三藩官兵家口起行之前預給俸餉六月其
沿途夫船芻栗之屬仍俟報明撥給
十一月丙戍吳三桂反殺雲南廵撫朱國治
三桂素蓄異志陽請撤兵既
報可與其黨日夜謀益急蹤跡甚秘數遷行期哲勒肯
等既至趣之上道三桂慮謀久事泄遂於是月
二十一日勒兵反執國治殺之哲勒肯等被留
先是兵部郎中黨務禮戸部員外郎薩穆哈及
戶部郎中席蘭泰兵部主事辛珠同至貴州為
三桂夫船芻糗備及三桂反黨務禮等聞之遂
馳出貴陽赴京上變
李本深以貴州叛從賊雲貴總督甘文焜自殺
三桂既反偽稱天下都招討兵馬大元帥以明
年甲寅為周王元年貴州提督李本深叛應之
主事辛珠不及行與筆帖式薩爾圖俱不屈死
文焜聞變倉猝出貴陽將十餘騎自隨日行數
驛十二月初八日至鎮遠府鎮遠縣守將已應
賊率兵圍之文焜度不免手刃其子遂自刎筆
帖式雅圖華善亦自殺先是文焜與貴州巡撫
曹申吉以三桂反及本深從逆狀手書密報川
湖總督蔡毓榮毓榮調沅州總兵官崔世榮等
疾赴貴州守禦令彜陵總兵官徐治都永州總
兵官李芝蘭各率兵繼進更慮楚省兵單復檄
南汝總兵官周邦寧赴楚應援及文焜死申吉
降於賊賊兵遂逼鎮遠漸入楚境毓榮尋具以
状
聞
十二月郎中李中黨務禮等還自貴州
命議政王貝勒大臣議出師
會議撥前鋒參領前鋒侍衛前鋒兵各一半每
旗護軍參領五員護軍校尉參領九員每參領
護軍校各一員每佐領護軍七名滿洲蒙古每
旗驍騎參領一員每參領署參領一員散官二
員驍騎校一員每佐領撥什庫二名及兵共十
名漢軍每旗參領一員每參領署參領一員散
官驍林校各一員每佐領撥什庫一名及兵共
五名議入
允行
(臣)謹按成周之法伍兩卒旅之衆寓於比閭
族黨之間為之長者則為之帥閒暇不忘講
武一旦有事即可從戎後世惟唐之府兵得
其遺意我
朝禁旅萃於八旗適符古法兵皆
天子之親軍而將皆腹心股肱瓜牙訓習有素部勒嚴
明無事則兵歸於伍將歸於
朝有發則將皆夙儲兵已素練無簡稽召募之勞故
三桂反書朝聞而調遣夕辦民方苦于塗炭
望若雲霓而我師之馳驅捷於風雨賊欲掩
我之不備我則疾出其不意以制之詩曰王
旅嘽嘽如飛如翰此之謂也
詔停撤閩粤二藩召梁清標陳一炳等還
丁巳
命孫延齡為將軍以線國安為都統
延齡孔有德婿也有德為明登州參將以天聰
七年航海来歸尋賜都元帥敇印崇德元年進
封恭順王順治六年改封定南王率師下廣西
後歿於軍無子有女四貞歸延齡延齡以有德
功為廣西將軍掌理定南王軍事延齡起家素
微庸劣無行能懾四貞威不敢抗藩下將士易
之又時擅殺人犯法都統王永年發其罪状命
大臣往鞫得實遂罷職及三桂反
上以廣西境隣貴州且重念有德舊勞特授延齡撫蠻
將軍令統兵固守又以國安為都統以其素忠
鯁得軍心故也
調西安將軍瓦爾喀進四川
上諭瓦爾喀曰四川與滇接壤今雲南已反爾可率副
都統一員悉領騎士選撥將領星馳赴蜀凡自滇入
川險要之地俱行堅守大兵不日進勦雲南俟我師
臨境賊勢漸分儻有可乘之機爾即與提督相機進
討至西安等處朕當刻期遣發禁旅前来駐防
(臣)謹按巴蜀乃滇黔之門戶逆賊豈無窺伺
之心顧尚有所未暇使我師扼蜀之險要進
可以取滇退可以守豈獨賊咋死不得入而
湖南之渠逆亦且狐疑狼狽徘徊前却盖
廟筭深矣不意諸將師行少緩蜀變旋作關隴弗靖致
煩
天討益服
睿智之先見也
己未
命多羅順承郡王勒爾錦為寧南靖寇大將軍帥師討
吳三桂
先是議出師時
上命勒爾錦為帥多羅貝勒察尼都統覺羅珠滿鄂鼐
伯伊里布覺羅巴爾布護軍統領伊勒都齊額
司泰前鋒統領碩岱參贊軍務并都統范逹禮
王國詔副都統路什巴圖魯託岱穆舒渾希福
阿進泰肯齊赫蘇祐濟根特祖澤純宜思孝柯
彛趙賴等同往是日
上命給勒爾錦寧南靖寇大將軍印總統諸將
賜大將軍王暨貝勒大臣等袍服貂裘白金馬匹甲胄
有差出征將士及匠役等各加倍賞銀以示優
恤
庚申李株等謀叛伏誅
株等皆楊起隆黨也先是起隆詐稱朱三太子
與株等隂相煽結謀不軌奸民多為所惑鑲黃
旗監生郎廷樞家僕亦預焉事覺廷樞急赴公
朝告變遣官兵捕治次第就縛惟起隆脫走事
下法司訊據稱徒黨甚夥額皆裹白布身束紅
帶為號約歲餘於内城舉事會先發謀遂阻李
株等相繼被獲至數百餘人法司以聞
上命勘情罪甚者論如律其餘從寬原釋於是法司將
李株等二百餘人咸論如謀反律寸磔其祖父
子孫兄弟及同居暨伯叔父兄弟之子皆斬籍
其家獄具
上曰隂倡大逆由李株等九人可論如律蔡文等一百
九十四人改斬至各犯親屬理宜按律收論但株累
過多朕心不忍㮣從寬宥人口家産俱免入官
(臣)謹按當法司會訊時賊黨口稱謀叛姓名
約有千人
上㮣置弗問
神畿重地么麽蓄禍自于大戮而曲原汚染咸與維
新不嗜殺之仁洵卓越往古矣
命副都統瑪哈逹領兵駐兖州科爾崑領兵駐太原
上諭議政王等大兵進攻楚蜀若須援兵自京遣發難
以驟至且致士馬疲勞兖州地近江南江西湖廣太
原地近陕西四川均屬東西孔道苟發兵駐防秣馬
以待所在有警便即時調遣可令副都統瑪哈達駐
兖州科爾崑駐太原
(臣)謹按兵事莫善於佚而莫殆於勞
廟筭深遠命將四出以次相繼酌道里之均為濟師之
法緩則駐牧警即遞進自時厥後調遣不絶
前者甫往後者復来師不宿老不疲勞應援
若神所向有功以至於大定多藉於此蓋數
千里之間運之若臂指而通之若呼吸自古
出師次第之方未有善於此也
辛酉
命直省巡撫仍管兵
直省各巡撫將副參以下武職照舊管轄有總
督省分巡撫仍聽總督節制復設撫標左右二
營官兵
壬戌
詔削奪吳三桂官爵宣諭雲貴軍民
敕諭雲貴地方文武官員軍民人等曰逆賊吳三桂窮
蹙来歸我
世祖章皇帝念其輸欵投誠授之軍旅錫封王爵盟勒山
河其所屬將弁崇階世職恩賚有加開閫滇南傾心
倚任迨及朕躬特隆異數晉爵親王重寄千城實托
心膂殊恩優禮振古所無詎意三桂性類窮竒中懷
狙詐寵極生驕隂圖不軌於本年七月内自請搬移
朕以三桂出於誠心且念其年齒衰邁師徒遠戍已
久遂允奏請令其休息仍敕所司安插周至務俾得
所又特遣大臣前往宣諭朕懷朕之待三桂可謂禮
隆情至蔑以加矣近覽川湖總督蔡毓榮等疏稱三
桂徑行反叛背累朝豢養之恩逞一旦鴟張之勢横
肆兇逆塗炭生靈理法難容神人共憤令削其官爵
特遣寧南靖寇大將軍統領禁旅前往撲滅兵威所
至刻期蕩平但念地方官民人等身在賊境或心存
忠義不能自拔或被賊驅迫懷疑畏罪大兵一到玉
石莫分朕心深為不忍爰頒敕旨通行曉諭爾等各
宜安分自保無聽誘脅即或悞從賊黨但能悔罪歸
誠悉赦已往不復究治至爾等父兄子弟親族人等
見在直省出仕居住者已有諭旨俱令各安職業並
不株連爾等毋懷疑慮其有能擒斬三桂頭獻軍前
者即以其爵爵之有能誅縳其下渠魁及以兵馬城
池歸命自效者論功從優叙錄朕不食言爾等皆朕
之赤子忠孝天性人孰無之從逆從順吉凶判然各
宜審度勿貽後悔地方官即廣為宣布遵行先是
諭吏兵二部今吳三桂背恩反叛伊所屬文武人員有
在直省居官吏閒住者或心懷疑畏致罹法網有負
朕撫育好生之意伊等雖有父兄子弟現在雲南亦
不株連自今以後伊等非復三桂所屬之人俱是朕
之官民務使安心盡職毋滋顧慮爾部即通行曉諭
又
諭陜西總督哈占提督張勇王輔臣等逆賊吳三桂儻
有偽劄偽書潜行煽惑當曉諭官兵百姓令其舉首
上聞爾等皆朕擢任股肱之臣扞禦邊境綏輯軍民
惟爾等是賴其悉知朕意
命都統赫業為安西將軍帥師同將軍瓦爾喀等由漢
中入蜀
護軍統領瑚里布為副將軍偕署前鋒統領穆
占副都統延布率領官兵同往
癸亥遣前鋒統領碩岱率前鋒兵先赴荆州
上諭議政王等逆賊必犯湖南可先遣前鋒統領碩岱
領前鋒兵兼程馳赴荆州固軍民之心并進據常德
以遏賊勢
申明出師紀律
時
上覽兵部出師禁例謂立法尚寬冄加嚴飭因
諭兵部曰遣發大兵原為掃靖叛逆以安百姓凡兵丁
厮役於所在地方恐有恃強掠民財物拆人廬舍壊
人器具汚人婦女擾害生民及損壊運河閘板樁木
統兵主帥各宜體朕為民除叛用兵之意申明紀律
嚴加鈐束儻有違禁妄行從重治罪著即速行曉示
甲子外藩察哈爾和碩親王布爾尼等請率所部
從討賊
命回聽調遣
布爾尼及巴林部落多羅郡王鄂齊爾科爾沁
部落多羅冰圖郡王額濟音敖漢部落多羅郡
王扎木素扎嚕特部落多羅貝勒扎木等来朝
元旦會聞吳三桂反争請獻所攜馬匹助軍復
有願率所部兵隨大兵進討者
上諭之曰吳三桂本為流寇所迫勢窮来歸之人朕推
置心腹委以重任累進親王子為額駙恩養至此尚
行反叛負國已極今已遣大兵進勦三桂雖反亦將
安往朕與爾等俱同一體如有需用爾等之處可俟
春回草青時冄聽調遣
平定三逆方略卷一
