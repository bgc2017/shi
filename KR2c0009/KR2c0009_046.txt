欽定四庫全書
平定三逆方略卷四十六
康熙十八年七月壬寅
勅總兵官周邦寧還鎮河内
侍郎宜昌阿等奏大將軍貝勒察尼軍前見有
湖廣經制隨征綠旗兵共二萬七千人宜令河
南總兵官周邦寧還豫鎮守
上諭河南境内遼闊提督既已裁缺内鄉淅川二縣各
口俱在深山今又值旱灾總兵官周邦寧可統標兵
一千五百即還豫鎮守
癸夘
勅學士孔國岱等率尚之信所部兵赴將軍莽依圖軍
前
時之信奏言(臣)先因患痔由横州還封川今病
日加有事醫療故(臣)於六月十八日還會城
上諭今正進討逆賊勦撫並施之會尚之信所部往定
廣西官兵令學士孔國岱等盡率赴將軍莽依圖軍
前到日聽莽依圖統攝調遣孔國岱等即同莽依圖
進𠞰其奮武大將軍印勅仍留與之信
丙午削輔國公温齊等官爵
先是温齊等賊遁不追且妄報殺賊之數
上令嚴取供詞以聞至是大將軍貝勒察尼等取供具
奏
上諭我國家由来軍法嚴明曾無虛偽多報首功之事
温齊乃有罪之人不思效力自贖岳州徒步奔逸之
寇不即窮追且殺賊不過三百餘人與原疏迥異彼
時一等台吉格哷爾圖尚欲追𠞰賊寇承勝復城乃
温齊反稱道隘馬疲不可前進選愞退却大悞軍機
可削去温齊官爵罷其參贊署副都統達頼削去阿
思哈尼哈番佐領及所加之級喀住削去副都統麻
尼削去護軍參領佐領及所加之級
壬子
命大將軍貝勒察尼等酌調投誠兵於内地
將軍侯林興珠奏投誠偽總兵王度冲偽將軍
陳珀標兵各一千人見留軍前其父母妻子俱
在雲南恐乘間逸去宣洩軍情請調内地補伍
上諭投誠官兵見隨大兵進𠞰若盡撤往内地則此後
歸誠者將瞻顧不前大將軍貝勒察尼等身在常德
洞悉情形其有家口在滇實屬可疑者酌量設法撤
至内地補入營伍
癸丑
命撤彝陵襄陽諸處外藩蒙古兵還京
大將軍順承郡王勒爾錦等奏湖南各大將軍
麾下所有蒙古兵已盡遣還其在彝陵襄陽等
處蒙古兵一千七百餘人亦應撤回京師
上命彝陵襄陽等諸處蒙古兵准令撤還於荆州諸處
滿洲綠旗官兵内酌量抽撥鎮守地方又
諭兵部柯鐸等投誠官員遇便一一遣發荆州即傳諭
大將軍王將軍等知之
勅提督徐治都速進歸州諸處𠞰賊
治都奏設五板船一百艘令彝陵鎮臣胡世英
統之以備水路(臣)親調官兵偕襄陽鎮臣水陸
並發前赴歸州興山巴東形勝之地𠞰撫逆賊
上諭所用戰艦督撫等委官速造毋悞軍需徐治都即
偕彝陵襄陽總兵官赴歸州諸處討賊𠞰撫並用
乙夘將軍莽依圖奏大敗賊於新村西山南寧圍解
初偽將軍吳世琮等圍困南寧日久城中食盡
旦夕且陷投誠偽將軍馬承廕請救總督金光
祖遣總兵官譚昇楊國泰等率兵往南寧援之
已而世琮率衆渡江越嶺於新村西山之巔列
鹿角逆戰莽依圖與將軍覺羅舒恕額楚都統
貝勒等分路撲𠞰殺賊甚多吳世琮負重傷遁
遂解南寧之圍時金光祖又䟽報太平偽知府
林輔世新泰偽參將何應魁率城内文武官薙
髮投誠
丁巳
命江西湖廣巡撫委官送馬長沙
上諭兵部江西南昌備養之馬二千四百餘匹湖廣武
昌備養之馬一千匹移文該撫令遣能員解赴長沙
沿途管護勿致缺額付巡撫韓世琦加意飼秣毋令
羸瘦馬畢到長沙仍令世琦報部
勅大將軍公圖海速調提督孫思克等平定漢中四川
諸處
圖海奏驛門鎮逆賊既敗即遣兵追𠞰而賊毁
偏橋無路可通俟提督孫思克趙良棟到日會
議進兵
上諭今逆賊既敗所在震動自宜努力窮追收復疆土
前稱逆賊屯踞寳鷄圖海等欲調各路之兵進𠞰及
賊敗之後又不乘機撲滅反藉稱賊毁偏橋無路可
通竟爾却還如此懦怯易退何時乃得破賊圖海等
速調提督孫思克趙良棟等平定漢中四川諸處𠞰
殺逆賊毋失機會
勅將軍莽依圖等速發南寧平定雲南
時莽依圖報稱南寧地方險隘輓運維艱議令
將軍額楚都統馬九玉帥兵屯駐永淳
上諭今當逆賊震讋搖動之時凡為將帥者各宜不失
機會努力疾行滅賊以定彊圉莽依圖等既大敗南
寧逆賊吳世琮等自當乘勢直取雲南乃稱南寧險
隘輓運艱難令額楚等往駐永淳懦怯如此逆賊何
時得滅滇南何日得平今粤西底定乘賊大創之後
莽依圖速調都統希福等兵自南寧取路進𠞰直抵
滇中
八月癸亥朔
勅將軍頼塔兼轄潮州
總督姚啟聖奏將軍頼塔久鎮潮州兵民俱已
心服宜仍令兼轄漳州潮州
上諭漳潮係兩省接壤之地將軍頼塔久駐潮州得士
民心當此撲滅海賊恢復海澄之際潮州仍令頼塔
兼轄其後頼塔奏言身在漳州與賊對壘且滿洲大
兵係大將軍康親王統轄潮州地勢遥遠實難
兼轄
上諭成命已頒仍令將軍頼塔兼轄潮州如須用滿洲
大兵許一面酌量調遣一面申報大將軍康親王
乙丑
勅廣西提督哲勒肯率兵赴南寧
哲勒肯奏(臣)駐潯州三合嘴彈壓兩江接應大
兵但慶遠太平思恩三府逼近交趾聯接雲貴
為粤西藩籬今逆寇苖蠻嘯聚負固尚未克復
(臣)請率兵先往南寧會同將軍相機𠞰撫
上諭哲勒肯身在地方有保守西粤之責關係甚重今
既統兵前往令速赴南寧偕將軍莽依圖總督金光
祖等乘逆賊震動共議𠞰撫以靖封疆其原駐潯州
三合嘴之地儻屬緊要總督提督可發兵汛守
丁夘
命大將軍順承郡王勒爾錦分兵固守均州鄖陽諸處
將軍噶爾漢奏稱率兵偕總督楊茂勲提督佟
國瑶等進𠞰興安賊
上諭今正蕩滅賊寇平定疆域之時噶爾漢等率兵前
進均州鄖陽諸處所係甚大大將軍順承郡王等於
荆州岳州等兵内酌量抽調固守均鄖諸處務使無
虞
庚午
詔封馬承蔭伯爵授為昭義將軍
時承蔭既投誠請效力自贖
上因諭議政王等曰原任廣西提督馬雄之子馬承廕
不忘國恩誠心率衆賫&KR0819;偽勅印投誠可嘉應授承
廕伯爵給與將軍勅印隨大兵進𠞰其標下應設官
兵等處令理事官麻勒吉等與總督金光祖同馬承
廕確議以聞其餘兵丁有願歸農者安插得所願為
兵者選撥入伍至同来歸附文武官員酌量給劄以
示鼓勵
甲戌以郭義為左江總兵官
將軍莽依圖奏當逆賊圍困南寧時郭義齊人
龍悉力固守數與賊戰非他處投誠者可比今
聞左江總兵官缺員以湖北總兵官傅魁調補
儻念邊疆要地乞以郭義或齊人龍補授兹缺
用開歸誠之路
上諭郭義原任左江總兵官率衆歸誠勤勞昭著仍復
原任齊人龍亦有勞績如有應補之缺聽該將軍題
補其湖北總兵官原缺尚未補人令傅魁仍回原任
庚辰
勅大將軍簡親王喇布等進兵武岡
喇布奏(臣)遣將軍穆占於本月初一日克復新
寧縣今與大將軍安親王尅期進𠞰武岡逆賊
上諭屯聚新寧賊寇己遁走武岡簡親王等速統大兵
即會合安親王等兵克復武岡楓木嶺諸處殱滅賊
醜以定靖沅其由鎮遠進平雲貴應行事宜確議以
聞儻逆賊不支屢至遁逃安親王等乘其無措隨行
追躡以期蕩平如賊由武岡遁去烏拉寧古塔之兵
可遣還京師
大將軍安親王岳樂等奏官兵復武岡州及楓林
嶺賊首吳國貴盤踞武岡率偽將軍胡國柱等
以二萬餘賊逆戰隘口將軍侯林興珠提督趙
國祚等率兵奮擊大敗之國貴中礟死餘賊棄
武岡而遁貝子彰泰等復率兵追及於木瓜橋
又大敗之遂復武岡州城及楓林嶺
乙丑
命内閣學士佛倫等往湖廣軍前督理糧餉
上諭議政王等曰今我大兵數路並進深入𠞰賊轉運
糧餉殊為重要聞今歲湖南亢旱所運糧餉一時不
前殆未可定令學士佛倫侍郎金鋐并遴選部院賢
能官員前往湖廣同督撫商酌總理諸路大兵糧
餉
庚寅
勅大將軍公圖海等分路進發𠞰漢中賊平定四川
圖海奏進取漢中興安兵分為四路(臣)與將軍
佛尼勒等由興安進總兵官程福亮為後援駐
守舊縣關諸處將軍畢力克圖提督孫思克等
由略陽進西寧總兵官朱衣客為後援駐守西
河諸處將軍王進寳漢中總兵官費雅達等由
棧道進延綏總官高孟為後援駐守寳鷄寧夏
提督趙良棟等由徽州之巴都山進臣等於九
月初八日四路並發疏入
上諭今將軍莽依圖等大敗逆賊吳世琮平定粤西進
取雲貴大將軍安親王恢復武岡州楓木嶺擊殺賊
渠吳國貴大將軍貝勒察尼由常德進取辰州將軍
噶爾漢等自鄖陽進取興安宜乘賊處處敗衂逃
遁震動之時分路撲滅大將軍公圖海亟統大兵乘
機𠞰滅漢中諸處賊寇速定四川如賊敗走即亟躡
其後直搗窮追勿使占踞險要
辛夘
詔責大將軍簡親王喇布
喇布奏(臣)探得安親王大兵已克武岡賊寇敗
遁故(臣)遣烏拉寧古塔兵還京(臣)統兵一支駐
劄東安縣以將軍印信給與都統穆占令其率
兵一支駐新寧侯
旨
上諭逆賊既敗簡親王等宜統兵隨後速進與大將軍
安親王共破賊寇乃不行追勦反勒兵新寧以致軍
機大悞理應嚴加處分但今統兵進𠞰俟回師之日
察議簡親王其速率兵士往會安親王平定靖州沅
州諸處俟至鎮遠日平定雲貴事宜定議以聞
平定三逆方略卷四十六
