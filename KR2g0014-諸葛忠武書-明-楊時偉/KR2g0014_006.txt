諸葛忠武書卷六
明楊時偉編
北伐
時偉按陳𫝊諸葛集本名北出全書改云北伐名義
正矣苐後主一詔實六師之前茅孔明二表並千古
之正氣而敘列混淆今為整揭若夫營星告殞遺恨
未酬英雄襟淚千載扼腕故雖文長公琰之危計伯
約元遜之虚策亦為節錄以附侯志焉
建興元年封丞相亮武鄉侯開府治事
時魏司徒華歆司空王朗尚書令陳羣太史令許芝
謁者僕射諸葛璋各有書與亮陳天命人事欲使舉
國稱藩亮遂不報書作正議曰昔在項羽起不由德
雖處華夏秉帝者之勢卒就誅戮為後永戒魏不審
鑒今次之矣免身為幸戒在子孫而二三子各以耆
艾之齒承偽指而進書有若崇竦稱莽之功亦將偪
於元禍苟免者邪昔世祖之創迹舊基奮羸卒數千
摧莽強旅四十餘萬於昆陽之郊夫據道討淫不在
衆寡及至孟德以其譎勝之力舉數十萬之師救張
郃於平陽勢窮慮悔僅能自脱辱其鋒銳之衆遂喪
漢中之地深知神器不可妄獲旋還未至感毒而死
子桓淫逸繼之以簒縱使二三子多逞蘇張詭靡之
說奉進驩兜滔天之辭欲以誣毁唐帝諷解禹稷所
謂徒喪文藻煩勞翰墨者矣夫大人君子之所不為
也又軍誡曰萬人必死横行天下昔軒轅氏整卒數
萬制四方定海内况以數十萬之衆據道而臨有罪
可得干擬者哉
建興三年丞相亮自南中還將北征乃治戎講武以俟
大舉
五年三月後主詔曰曩者漢祚中微網漏凶慝曹操階
禍竊執天衡子丕孤豎敢尋亂階盜竊神器昭烈皇帝
膺誕皇綱萬國未靖早世遐殂朕以幼沖光戴前緒指討
凶&KR0647;朱旗未舉而丕復隕喪斯所謂不然我薪而自焚
也殘類餘醜又支天禍恣睢河洛阻兵未弭諸葛丞相
弘毅忠壯忘身憂國先帝託以天下以勗朕躬今授之
以旄鉞之重付之以專命之權統領步騎二十萬衆董
督元戎龔行天討克復舊都在此行也吳王孫權同恤
災患合謀犄角凉州諸國王各遣月支康居胡侯支富
康植等詣受節度大軍北出旍麾首路其所經至亦不
欲窮兵極武有能棄邪反正簞食壺漿以迎王師國有
常典封寵大小各有品限及魏之宗族枝葉中外有能
規利害審&KR0647;順之數來詣降者皆原除之廣宣恩威貸
其元帥弔其殘民他如詔書律令丞相其露布天下使
稱朕意焉
丞相亮帥諸軍北駐漢中臨發上疏曰先帝創業未半
而中道崩殂今天下三分益州疲弊此誠危急存亡之
秋也然侍衛之臣不懈於内忠志之士忘身於外者蓋
追先帝之殊遇欲報之於陛下也誠宜開張聖聽以光
先帝遺德恢弘志士之氣不宜妄自菲薄引喻失義以
塞忠諫之路也宫中府中俱為一體陟罰臧否不宜異
同若有作奸犯科及為忠善者宜付有司論其刑賞以
昭陛下平明之理不宜偏私使内外異法也侍中侍郎
郭攸之費禕董允等此皆良實志慮忠純是以先帝簡
拔以遺陛下愚以為宫中之事事無大小悉以咨之然
後施行必能禆補闕漏有所廣益將軍向寵性行淑均
曉暢軍事試用於昔日先帝稱之日能是以衆議舉寵
為督愚以為營中之事悉以咨之必能使行陳和睦優
劣得所親賢臣遠小人此先漢所以興隆也親小人遠
賢臣此後漢所以傾頽也先帝在時每與臣論此事未
嘗不歎息痛恨於桓靈也侍中尚書長史參軍此悉貞
良死節之臣願陛下親之信之則漢室之隆可計日而
待也臣本布衣躬耕於南陽苟全性命於亂世不求聞
達於諸侯先帝不以臣卑鄙猥自枉屈三顧臣於草廬
之中諮臣以當世之事由是感激遂許先帝以驅馳後
值傾覆受任於敗軍之際奉命於危難之間爾來二十
有一年矣先帝知臣謹慎故臨崩寄臣以大事也受命
以來夙夜憂歎恐託付不效以傷先帝之明故五月渡
瀘深入不毛今南方巳定兵甲已足當奬率三軍北定
中原庶竭駑鈍攘除姦凶興復漢室還於舊都此臣所
以報先帝而忠陛下之職分也至於斟酌損益進盡忠
言則攸之禕允之任也願陛下託臣以討賊興復之
效不效則治臣之罪以告先帝之靈責攸之禕允等之
慢以彰其咎陛下亦宜自謀以諮諏善道察納雅言深
追先帝遺詔臣不勝受恩感激今當遠離臨表涕零不
知所言遂行屯於沔陽
楊慎曰孔明出師表今世所𫝊者皆本三國志按文
選所載先帝之靈下若無興德之言六字他本皆無
於義有缺當以文選為正
六年春丞相亮伐魏使趙雲鄧芝為疑軍據箕谷身率
諸軍攻祁山南安天水安定三郡叛魏應亮關中響震
魏略曰始國家以蜀中唯有劉備備既殂數歲寂然
無聞是以略無備預而卒聞亮出朝野恐懼隴右祁
山尤甚故三郡同時應亮
魏明帝西鎮長安命張郃拒亮亮使馬謖督諸軍在前
與郃戰於街亭謖違亮節度為郃所破亮拔西縣千餘
家還於漢中戮謖以謝衆
王平𫝊曰謖舍水上山舉措煩擾平連規諫謖不能
用
趙雲𫝊曰雲芝兵弱敵強失利然擁衆固守不至大
敗亮問芝曰街亭軍退兵將不復相錄箕谷軍退兵
將初不相失何故芝答曰雲身自斷後軍資什物略
無所棄兵將無緣相失雲有軍資餘絹亮使分賜
將士雲曰軍事無利何為有賜請入赤岸府庫須十
月為冬賜亮大善之
上䟽請自貶以右將軍行丞相事於是引咎責躬布所
失於天下厲兵講武以為後圖聞孫權破曹休魏兵
東下關中虚弱十一月上言曰先帝慮漢賊不兩立王
業不偏安故託臣以討賊也以先帝之明量臣之才故
知臣伐賊才弱敵強也然不伐賊王業亦亡惟坐而待
亡孰與伐之是故託臣而弗疑也臣受命之日寢不安
席食不甘味思惟北征宜先入南故五月渡瀘深入不
毛并日而食臣非不自惜也顧王業不可得偏全於蜀
都故冒危難以奉先帝之遺意也而議者謂為非計今
賊適疲於西又務於東兵法乘勞此進趨之時也謹陳
其事如左高帝明並日月謀臣淵深然涉險被創危然
後安今陛下未及高帝謀臣不如良平而欲以長計取
勝坐定天下此臣之未解一也劉繇王朗各據州郡論
安言計動引聖人羣疑滿腹衆難塞胸今歲不戰明年
不征使孫策坐大遂并江東此臣之未解二也曹操智
計殊絶於人其用兵也髣髴孫吳然困於南陽險於烏
巢危於祁連偪於黎陽幾敗伯山殆死潼關然後偽定
一時耳況臣才弱而欲以不危而定之此臣之未解三
也曹操五攻昌霸不下四越巢湖不成任用李服而李
服圖之委任夏侯而夏侯敗亡先帝每稱操為能猶有
此失况臣駑下何能必勝此臣之未解四也自臣到漢
中中間期年耳然喪趙雲陽羣馬王閻芝丁立白夀劉
郃鄧銅等及曲長屯將七十餘人突將無前賨叟青羌
散騎武騎一千餘人此皆數十年之内所糾合四方之
精銳非一州之所有若復數年則損三分之二也當何
以圖敵此臣之未解五也今民窮兵疲而事不可息事
不可息則住與行勞費正等而不及今圖之欲以一州
之地與賊持久此臣之未解六也夫難平者事也昔先
帝敗軍於楚當此時曹操拊手謂天下已定然後先帝
東連吳越西取巴蜀舉兵北征夏侯授首此操之失計
而漢事將成也然後吳更違盟關羽毁敗秭歸蹉跌曹
丕稱帝凡事如是難可&KR0647;見臣鞠躬盡瘁死而後巳至
於成敗利鈍非臣之明所能&KR0647;覩也於是有散關之役
王士騏曰臣之未解二似借影而少照應先後文勢
俱不如此此下定有一轉似以劉繇王朗自譬而以
孫策譬曹丕然千餘年來未經拈出小子騏亦何敢
自信一日過庭敬質於先司寇司寇沈吟久之曰汝
言亦似有理此本出於張儼默記容有脱誤耳
冬復出散關圍陳倉斬其追將王雙七年右將軍亮伐
魏攻拔武都隂平復拜丞相
詔策亮曰前年燿師馘斬王雙今歲爰征郭淮遁走
降集氐羌興復二郡威震凶㬥功勲顯然今復君丞
相全載𫝊略
八年秋魏使司馬懿等寇漢中丞相亮待之於城固魏
師還使魏延入西羌破雍州刺史郭淮於陽谿
漢晉春秋曰亮圍祁山招鮮卑軻比能比能等至故
北地石城以應亮於是魏大司馬曹真有疾司馬宣
王自荆州入朝魏明帝曰西方事重非君莫可付者
乃使西屯長安督張郃費曜戴陵郭淮等宣王使曜
陵留精兵四千守上邽餘衆悉出西救祁山郃欲分
兵駐雍郿宣王曰料前軍能獨當之者將軍言是也
若不能當而分為前後此楚之三軍所以為黥布禽
也遂進亮分兵留攻自&KR0647;宣王於上邽郭淮費曜等
徼亮亮破之因大芟刈其麥與宣王遇於上邽之東
歛兵依險軍不得交亮引還宣王尋亮至於鹵城張
郃曰彼遠來逆我我請戰不得謂我利在不戰欲以
長計制之也且祁山知大軍巳在近人情自固可止
屯於此分為竒兵示出其後不宜進前而不敢偪坐
失民望也今亮縣軍食少亦行去矣宣王不從故尋
亮既至又登山掘營不肯戰賈詡魏平數請戰因曰
公畏蜀如虎奈天下笑何宣王病之諸軍咸請戰五
月辛巳乃使張郃攻無當監何千於南圍自按中道
向亮亮使魏延高翔吳班赴拒大破之獲甲首三千
級玄鎧五千領角弩三千一百張宣王還保營
九年伐魏大敗司馬懿於鹵城殺其大將張郃
郭沖五事曰亮屯於陽平遣魏延諸軍并兵東下亮
惟留萬人守城晉宣王率二十萬衆拒亮而與延
軍錯道徑至前當亮六十里所亮在城中兵少力弱
將士失色亮意氣自若敕軍中皆偃旗息鼔大開四
城門掃地却灑宣王嘗謂亮持重而猥見勢弱疑其
有伏兵於是引軍北趨山明日食時亮謂參佐拊手
大笑曰懿必謂有強伏循山走矣候邏還白如亮所
言宣王後知深以為恨
魏略曰亮軍退司馬宣王使郃追之郃曰歸軍勿追
宣王不聽郃不得巳遂進蜀軍乘高布伏矢中郃髀
郭沖五事曰魏明帝自征蜀幸長安遣宣王督張郃
諸軍雍涼勁卒三十餘萬潛軍密進規向劍閣亮時
在祁山旌旗利器守在險要十二更下在者八萬時
魏軍始陳番兵適交參佐咸以賊衆強盛非力所制
宜權停下兵一月以并聲勢亮曰吾統武行師以大
信為本得原失信古人所惜去者束裝以待期妻子
鶴望而計日雖臨征難義所不廢皆催遣令去於是
去者感悦願留一戰住者憤踊思致死命相謂曰諸
葛公之恩死猶不報也臨戰之日莫不以一當十殺
張郃卻宣王一戰大尅此信之由也
時偉按郭沖五事去漢尚近聞見可憑而裴松之概
為抨駁似乎過覈實尠存疑故詳錄其可據者以備
稽覽
十二年丞相亮進軍渭南魏大將軍司馬懿拒守不出
亮始分兵屯田乃遺懿巾幗婦人之服
胡三省通鑑註曰字書幗古獲反婦人喪冠也又古
對反據劉昭註補輿服志公卿列侯夫人紺繒幗蓋
婦人之飾之稱不特喪冠
楊慎曰幗讀如憒作國音者非
漢晉春秋曰亮自至數挑戰宣王亦表固請戰使衛
尉辛毗持節以制之姜維謂亮曰辛佐治仗節而到
賊不復出矣亮曰彼本無戰情所以固請戰者以示
武於其衆耳將在軍君命有所不受苟能制吾豈千
里而請戰耶魏氏春秋曰亮使至問其寢食及其
事之煩簡不問戎事使對曰諸葛公夙興夜寐罰二
十以上皆親覽焉所噉食不至數升宣王曰亮將死
矣
秋八月亮卒於軍中
漢晉春秋曰楊儀等整軍而出百姓奔告宣王宣王
追焉姜維令儀反旗鳴鼔若將向宣王者宣王乃退
不敢逼於是儀結陣而去入谷然後發喪宣王之退
也百姓為之諺曰死諸葛走生仲達或以告宣王宣
王曰吾能料生不便料死也
時偉按仲達之當孔眀也一遇於城固而遁還再遇
於上邽而斂迹纔有鹵城之戰喪師衂將自是渭南
之壘藉口仗節據原得勢本其所深忌也而故言無
事以安衆心遂至甘受畏蜀如虎之譏巾幗婦人之
辱然則孔明將略益見所長而懿且不能料生亦足
驗矣彼奕棋二國手之喻豈其然乎
魏延𫝊魏略曰夏侯楙為安西將軍鎮長安亮於南
鄭與羣下計議延曰聞夏侯楙少主壻也怯而無謀
今假延精兵五千負糧五千直從襃中出循秦嶺而
東當子午而北不過十日可到長安楙聞延奄至必
乘船逃走長安中惟有御史京兆太守耳横門邸閣
與散民之穀足周食也比東方相合聚尚二十許日
而公從斜谷來必足以達如此則一舉而咸陽以西
可定矣亮以為此縣危不如安從坦道可以平取隴
右十全必克而無虞故不用延計
蔣琬𫝊琬以為昔丞相亮數闚秦川道險運艱竟不
能克不若乘水東下乃多作舟船欲由漢沔襲魏興
上庸會舊疾連動未時得行而衆論咸謂如不克捷
還路甚難於是遣尚書令費禕中監軍姜維等喻指
琬承命上疏曰芟穢弭難臣職是掌自臣奉辭漢中
巳經六年臣既闇弱加嬰疾疢規方無成夙夜憂慘
今魏跨帶九州根蔕滋蔓平除未易若東西并力首
尾犄角雖未能速得如志且當分裂𧖟食先摧其支
黨然吳期二三連不克果俯仰惟艱實忘寢食輒與
費禕等議以涼州胡塞之要進退有資賊之所惜且
羌胡乃心思漢如渴又昔偏軍入羌郭淮破走筭其
長短以為事首宜以姜維為涼州刺史若維征行銜
持河右臣當帥軍為維鎮繼今涪水陸四通惟急是
應若東北有虞赴之不難由是琬遂還住涪
姜維𫝊維自以練西方風俗兼負其才武欲誘諸羌
胡以為羽翼謂自隴以西可斷而有也每欲興軍大
舉費禕嘗裁制不從與其兵不過萬人褘謂維曰
吾等不如丞相亦巳遠矣丞相猶不能定中夏況吾
等乎且不如保國治民敬守社稷如其功業以俟能
者無以為希冀徼倖而決成敗於一舉若不如志悔
之無及十六年春褘卒維率數萬人圍南安魏雍
州刺史陳泰解圍至洛門明年加督中外軍事復
出隴西攻狄道狄道長李簡舉城降進圍襄武與魏
將徐質交鋒斬首破敵魏軍敗退維乘勝多所降下
拔河間狄道臨洮三縣民還十八年復與車騎將
軍夏侯霸等俱出狄道大破魏雍州刺史王經於洮
西經衆死者數萬人經退保狄道城維圍之魏征西
將軍陳泰進兵解圍維却住鍾題十九年春就遷
維為大將軍更整勒戎馬與鎮西大將軍胡濟期會
上邽濟失誓不至故維為鄧艾所破於段谷求自貶
削為後將軍行大將軍事二十年魏征東大將軍
諸葛誕反於淮南分關中兵東下維欲乘虚向秦川
復率數萬人出駱谷逕至沈嶺時長城積穀甚多而
守兵乃少聞維方到衆皆惶懼魏大將軍司馬望拒
之鄧艾亦自隴右皆軍於長城維前住芒水皆倚山
為營望艾傍渭堅圍維數下挑戰望艾不應景曜
元年維聞誕破敗乃還成都復拜大將軍初先主
留魏延鎮漢中皆實兵諸圍以禦外敵敵若來攻使
不得入及興勢之役王平捍拒曹爽皆承此制維
建議以為錯守諸圍雖合周易重門之義然適可禦
敵不獲大利不若使聞敵至諸圍皆斂兵聚穀退就
漢樂二城使敵不得入平且重關塞守以捍之有事
之日令游軍並進以伺其虚敵攻關不克野無散榖
千里縣粮自然疲乏引退之日然後諸城並出與游
軍併力搏之此殄敵之術也六年維表後主聞鍾
會治兵關中欲規進取宜並遣張翼廖化督諸軍分
護陽安關口隂平橋頭以防未然鍾會攻圍漢樂
遣别將進攻關口蔣舒開城出降傅僉格闘而死
漢晉春秋曰蔣舒將出降乃詭謂傅僉曰今賊至不
擊而閉城自守非良圖也僉曰受命保城惟全為功
今違命出戰若喪師負國死無益矣舒曰子以保城
獲全為功我以克敵出戰為功請各行其志遂率衆
出僉謂其戰也至隂平以降胡烈烈乘虚襲城僉格
戰而死魏人義之蜀記曰蔣舒為武興督在事無
稱蜀命人代之因留舒助漢中守舒恨故開城出降
會與維書曰君侯以文武之德懷邁世之略功濟
巴漢聲暢華夏遠近莫不歸名每惟疇昔嘗同大化
吳札鄭僑能喻斯好維不答書列營守險會不能克
糧運縣遠將議還歸而鄧艾自隂平由景谷道傍入
遂破諸葛瞻於緜竹後主請降於艾艾前據成都維
尋被後主敕令乃投戈放甲詣會於涪軍前將士咸
怒拔刀斫石干寳晉記云會謂維曰來何遲也維
正色流涕曰今日見此為速矣會甚竒之會厚待
維等皆權還其印號節蓋會與維出則同轝坐則同
席謂長史杜預曰以伯約比中土名士公休太初不
能勝也世語曰時蜀官屬皆天下英俊無出維右
會既構鄧艾艾檻車徵因將維等詣成都自稱益
州牧以叛漢晉春秋曰會隂懷異圖維見而知其
心謂可構成擾亂以圖克復也乃詭說會曰聞君自
淮南巳來筭無遺策晉道克昌皆君之力今復定蜀
威德振世民高其功主畏其謀欲以此安歸乎夫韓
信不背漢於擾攘以見疑於既平大夫種不從范蠡
於五湖卒伏劒而妄死彼豈闇主愚臣哉利害使之然
也今君大功既立何不法陶朱公泛舟絶迹全功保
身登峨嵋之嶺而從赤松游乎會曰君言遠矣我不
能行且為今之道或未盡於此也維曰其他則君智
力之所能無煩於老夫矣由是情好歡甚會欲授維兵
使為前驅魏將士憤發殺會及維世語曰維死見
剖膽大如斗華陽國志曰維教會誅北來諸將徐
欲殺會盡坑魏兵還復蜀祚密書與後主曰願陛下
忍數日之辱臣欲使社稷危而復安日月幽而復明
時偉按忠武既歿漢知亡矣猶獲緜延至三十年或
屯備國中或揚師境外雖裹粮頓甲而不忘忠武之
遺志焉琬褘繼卒維乃孤懸即令隂平知備能久存
哉伯約心事故為不負孔明彼譙周仇國之論曷足
道耶
諸葛忠武書卷六
