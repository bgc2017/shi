諸葛忠武書卷三
明楊時偉編
紹漢
時偉按全書首鼎立次紹統若謂紀實正名不妨竝
舉然以愚考之武擔即位改元不改漢陳震盟吳稱
漢不稱蜀皇皇大典具有明文而陳壽闇私題為蜀
志漢賊既淆名實俱混矣不知既云鼎立誰為紹統
紹統分明便礙鼎立是故定名紹漢以遵侯本志云
昭烈皇帝姓劉諱備字玄德涿郡人漢景帝子中山靖
王之後也少孤與母販屨織席為業舍東南有桑樹生
高五丈餘遥望見童童如車蓋往來者皆怪此樹非常
或謂當出貴人昭烈少時與宗中諸小兒於樹下戲言
吾必當乘此羽葆蓋車年十五母使行學與同宗劉德
然俱事同郡盧植德然父元起常資給昭烈與德然等
曰吾宗中有此兒非常人也昭烈不甚樂讀書喜狗馬
音樂身長七尺五寸垂手下膝顧自見其耳少語言善
下人喜怒不形於色好交結豪俠年少爭附之中山大
商張世平蘇雙見而異之乃多與之金財昭烈由是得
用合徒衆
關羽傳羽亡命奔涿郡昭烈於鄉里合徒衆而羽與
張飛為之禦侮昭烈為平原相以羽飛為别部司馬
分綂部曲昭烈與二人寢則同牀恩若兄弟而稠人
廣坐侍立終日隨昭烈周旋不避艱險
討黃巾賊有功除安喜尉督郵以公事到縣昭烈求謁
不通昭烈直入縛督郵杖二百解綬繫其頸着馬柳棄
官亡命遇賊力戰數有戰功後領平原相郡民劉平素
輕昭烈恥為之下使客刺之客不忍刺語之而去其得
人心如此曹操征徐州徐州牧陶謙表昭烈為豫州刺
史屯小沛謙病篤謂别駕糜竺曰非劉備不能安此州
也謙死竺率州人迎昭烈昭烈未敢當下邳陳登謂昭
烈曰今漢室陵夷海内傾覆立功立事在於今日鄙州
殷富戸口百萬欲屈使君撫臨州事昭烈曰袁公路近
在壽春此君四世五公海内所歸登曰公路驕豪非治
亂之主今欲為使君合步騎十萬上可以匡主濟民下
可以割地守境北海相孔融曰袁公路豈憂國忘家者
耶冢中枯骨何足介意今日之事百姓與能天與不取
悔不可追昭烈遂領徐州
獻帝春秋曰陳登等遣使詣袁紹曰天降災沴禍臻
鄙州州將殂殞生民無主恐懼姦雄一旦乘隙以貽
盟主日昃之憂輒共奉故平原相劉備府君以為宗
主永使百姓知有依歸方今寇難縱横不遑釋甲謹
遣下吏奔告於執事紹答曰劉玄德弘雅有信義今
徐州樂戴之誠副所望也
陳登傳許氾與劉備竝在荆州牧劉表坐共論人物
氾曰陳元龍湖海之士豪氣不除備問汜君言豪寧
有事耶汜曰昔遭亂過下邳見元龍無客主之意不
相與語自上大牀卧使客卧下牀備曰君有國士之
名今天下大亂帝主失所望君憂國忘家有救世之
意而君求田問舍言無可采是元龍所諱也何緣當
與君語如我自卧百尺樓上卧君於地下何但上下
牀之間哉表大笑備因言曰若元龍文武膽志當求
之於古耳造次難得比也
袁術來攻昭烈昭烈拒之於盱眙淮隂曹公表昭烈為
鎮東將軍封宜城亭侯是歲建安元年也昭烈與術相
持經月吕布乘虚襲下邳下邳守將曹豹反間迎布布
虜昭烈妻子昭烈轉軍海西楊奉韓暹寇徐揚間昭烈
邀擊盡斬之昭烈求和於吕布布還其妻子昭烈遣關
羽守下邳昭烈還小沛復合兵得萬餘人吕布惡之自
出兵攻昭烈昭烈敗走歸曹操曹操厚遇之以為豫州
牧將至沛收散卒給其軍糧益與兵使東擊布布遣高
順攻之曹操遣夏侯惇往不能救為順所敗復虜昭烈
妻子送布曹操自出東征助昭烈圍布於下邳生禽布
昭烈復得妻子
呂布傳布縛急操欲寬之劉備進曰明公不見布之
事丁建陽董太師乎操頷之縊殺布
從操還許表昭烈為左將軍禮之愈重出則同輿坐則
同席嘗從容謂昭烈曰天下英雄惟使君與操耳本初
之徒不足數也昭烈方食失匕箸
華陽國志云於時正當雷震昭烈因謂操曰聖人云
迅雷風烈必變良有以也一震之威何乃至於此也
時帝舅車騎將軍董承稱受帝衣帶中密詔當誅曹操
遂與承等同謀會見使邀擊袁術遂據下邳殺徐州刺
史車冑東海郡縣多叛操為昭烈
操使劉岱王忠擊之昭烈曰使女百人來無如我何
曹公自來未可知耳
建安五年操東征虜昭烈妻子并關羽以歸
魏書曰董承等謀洩操將自東征備諸將皆曰與公
爭天下者袁紹也今紹方來而棄之東紹乘人後若
何操曰劉備人傑也今不擊必為後患紹見事遲必
不動也
昭烈走青州袁紹遣將奉迎身去鄴二百里與昭烈相
見時關羽亦去操歸昭烈
關羽傳初操壯羽為人而察其心神無久留之意謂
張遼曰卿試以情問之遼以問羽羽歎曰吾極知曹
公待我厚然吾受劉將軍厚恩誓以共死不可背之
吾終不留吾要當立效以報曹公乃去及羽殺顔良
操知其必去重加賞賜羽盡封其所賜拜書告辭而
奔先主於袁軍
昭烈隂欲離紹乃說紹南連荆州牧劉表表自郊迎以
上賓禮待之益其兵使屯新野荆州豪傑歸昭烈者日
益多表疑其心隂禦之使拒夏侯惇于禁等於博望昭
烈設伏兵一旦自燒屯偽遁惇等追之為伏兵所敗
時偉按博望燒屯事陳壽志原載建安十一年以前
而三顧隆中則十二年事也今俗說屬之孔明有初
出茅廬第一功語頃來謝少連王冏伯皆誤歸之三
顧以後蓋不知昭烈自善用兵正不必盡歸美孔明
也且自燒屯不云敵屯
趙雲别傳曰雲與夏侯惇戰於博望生獲夏侯蘭蘭
是雲鄉里人少小相知雲白先主活之薦蘭明於法
律以為軍正雲不用自近其慎慮類如此
十二年曹操北征烏桓昭烈說表襲許表不能用操自
柳城還表曰不用君言故為失此大會昭烈曰事會之
來豈有終極乎若能應之於後者則此未足為恨也
九州春秋曰備住荆州數年嘗於表座起至厠見髀
裏肉生慨然流涕還坐表怪問備備曰吾常身不離
鞍髀肉皆消今不復騎髀肉復生日月若馳老將至
矣而功業不建是以悲耳
曹操南征表會表卒子琮代立遣使請降諸葛亮說昭
烈攻琮荆州可有昭烈曰吾不忍也劉荆州臨亡託我
以孤遺背信自濟死何面目以見劉荆州乃駐馬呼琮
琮懼不能起琮左右及荆州人多歸昭烈昭烈過辭表
墓涕泣而去比到當陽衆十餘萬日行十餘里别遣關
羽乘船數百艘使會江陵或勸昭烈速行昭烈曰夫濟
大事者以人心為本今人歸吾吾何忍棄去
習鑿齒曰先主雖顛沛險難而信義愈明勢偪事危
而言不失道追景升之顧則情感三軍戀赴義之士
則甘與同敗觀其所以結物情者豈徒投醪撫寒含
蓼問疾而已哉其終濟大業不亦宜乎
操將精騎急追之一日一夜行三百餘里及於當陽之
長坂昭烈棄妻子與諸葛亮張飛趙雲等數十騎走
趙雲傳曰雲身抱弱子即後主也保護甘夫人即後
主母也皆得免難初先主之敗人有言雲已北去者
先主以手戟摘之曰子龍不棄我走也頃之雲至從
平江南以為偏將軍領桂陽太守代趙範範寡嫂曰
樊氏有國色範欲以配雲雲辭曰相與同姓卿兄猶
我兄固辭不許時有人勸雲納之雲曰範廹降耳心
未可測天下女不少遂不取範果逃走雲無纖芥
斜趨漢津適與羽船會得濟沔遇表長子江夏太守琦
衆萬餘人與俱到夏口遣亮自結於孫權權遣周瑜程
普等水軍數萬與昭烈併力與操戰於赤壁大破之焚
其舟船操引歸昭烈表琦為荆州刺史又南征四郡皆
降琦病死羣下推昭烈為荆州牧治公安權稍畏之進
妹固好
趙雲别傳曰先主入益州雲領留營司馬此時先主
孫夫人以權妹驕豪多將吳吏兵縱横不法先主以
雲嚴重必能整齊特任掌内事權聞先主西征大遣
舟船迎妹而夫人内欲將後主還吳雲與張飛勒兵
截江乃得後主還
十六年益州牧劉璋聞曹操將討張魯内懷憂懼别駕
張松說璋曰曹公兵強若因張魯之資以取蜀土誰能
禦之劉豫州使君之宗室而曹操之深讐也若使之討
魯魯必破破魯則益州強曹公雖來無能為也璋然之
遣法正迎昭烈正因陳益州可取之策
法正傳正既宣指隂獻策於先主曰以明將軍之英
才乘劉牧之懦張松州之股肱以響應於内然後資
益州之殷富馮天府之險阻以此成業猶反掌也先
主然之
昭烈留亮羽等據荆州將步卒數萬入益州璋自出迎
松白正及龐綂等進說便可於會所襲璋昭烈曰此大
事也不可倉卒
龐綂傳統說昭烈曰荆州荒殘難以得志今益州富
強戸口百萬兵馬寳貨無求於外今可權借以定大
事昭烈曰今指與吾為水火者曹操也操以急吾以
寬操以暴吾以仁操以譎吾以忠每與操反事乃可
成統曰夫權變之時固非一道所能定也兼弱攻昧
逆取順守事定之後封以大國何負於信今日不取
終為人利耳
明年曹操征孫權權呼昭烈自救張松書與昭烈及法
正曰今大事垂可立如何釋此去乎松兄肅懼禍及已
白發其謀於是璋收斬松勅諸將勿復關通昭烈昭烈
怒召璋白水督楊懷責以無禮斬之勒兵向璋分遣諸
將平下屬縣十九年雒城破進圍成都
龐統傳統復說曰隂選精兵晝夜兼道徑襲成都一
舉便定此上計也楊懷高沛璋之名將各仗彊兵據
守關頭聞數有牋諫璋使發遣將軍還荆州今與相
聞說荆州有急欲還救之此二子既服將軍英名又
喜將軍之去計必輕騎來見因此執之進取其兵仍
向成都此中計也退還白帝連引荆州徐還圖之此
下計也若沈吟不去將致大困不可久矣先主然其
中計
張飛傳飛與亮等泝流而上分定郡縣生獲巴郡太
守嚴顔飛呵曰何以不降顔答曰卿等無狀侵奪我
州我州但有斷頭將軍無降將軍也飛壯而釋之引
為賓客飛所至戰克與先主會於成都
馬超傳超奔漢中依張魯魯不足與計事内懷於邑
聞先主圍成都密書請降先主喜曰我得益州矣遣
人迎超超將兵徑到城下城中震怖璋即降
蜀中殷盛豐樂昭烈置酒大饗士卒取金銀分賜將士
還其穀帛昭烈復領益州牧諸葛亮為股肱法正為謀
主關羽張飛馬超為爪牙許靖糜竺簡雍為賓友及董
和黃權李嚴等本璋之所授用也吳壹費觀等又璋之
姻親也彭羕璋之所擯棄也劉巴者宿昔之所忌恨也
皆處之顯任盡其器能有志之士無不競勸
趙雲别傳曰益州既定時議欲以成都中及城外園
地桑田分賜諸將雲駁之曰霍去病以匈奴未滅無
用家為今國賊非但匈奴未可求安也須天下都定
各反桑梓歸耕本土乃其宜耳益州人民初罹兵革
田宅皆可歸還令安居復業然後可役調得其歡心
先主即從之
二十年孫權以昭烈已得益州乃遣吕蒙襲奪長沙零
陵桂陽三郡時曹操定漢中昭烈聞之遂與權連和分
荆州操使夏侯淵張郃屯漢中昭烈令張飛破郃等
張飛傳飛領巴西太守曹操破張魯留夏侯淵張郃
守漢川郃别督諸軍下巴西欲徙其民於漢中進軍
宕渠蒙頭盪石與飛相拒五十餘日飛率精卒萬餘
人從他道邀郃軍交戰山道迮狹前後不得相救飛
遂破郃郃棄馬緣山獨與麾下十餘人從間道退還
南鄭巴土獲安
二十三年昭烈進兵漢中二十四年先主自陽平南渡
沔水緣山稍前於定軍山興勢作營淵將兵來爭其地
先主命黃忠乘高鼔譟攻之大破淵軍淵等授首
法正傳初正說先主曰曹操一舉而降張魯定漢中
不因此勢以圖巴蜀而留夏侯淵張郃屯守身遽北
還此非其智不逮而力不足也必將内有憂偪故耳
今策淵郃才略不勝國之將帥舉衆往討則必可克
之克之日廣農積穀觀釁伺隙上可以傾覆寇敵尊
奬王室中可以蠶食雍涼廣拓境土下可以固守要
害為持久之計此蓋天以與我時不可失也先主善
其策乃率諸將進兵漢中正亦從行
趙雲别傳曰曹操爭漢中運米北山下數千萬囊黃
忠以為可取雲兵隨忠取米過期不還雲將數十騎
輕行迎忠值操揚兵大出雲前突其陣且鬭且却操
軍追至而雲入營更大開門偃旗息鼔操疑雲有伏
引去雲雷鼓震天惟以勁弩於後射操軍操軍驚駭
自相蹂踐墮漢水死者甚多先主明旦自來視昨戰
處曰子龍一身都是膽也
曹操舉衆南征昭烈斂衆拒守積月不拔操引軍還昭
烈遂有漢中秋羣下上昭烈為漢中王
黃忠傳曰忠嘗先登陷陳勇毅冠三軍於定軍山擊
夏侯淵淵衆甚精忠摧鋒必進金鼓震天讙聲動谷
一戰斬淵是歲先主為漢中王欲用忠為後將軍孔
明說先主曰忠之名望素非關馬之倫而今便令同
列馬張在近親見其功關遥聞之恐必不悅先主曰
吾自當解之
費詩傳曰先主為漢中王遣詩拜關羽前將軍羽聞
忠為後將軍怒曰大丈夫終不與老兵同列詩曰夫
立王業者所用非一昔蕭曹與高祖少小親舊而陳
韓亡命後至論其班列韓最居上未聞蕭曹以此為
怨今漢王以一時之功隆崇於漢室然意之輕重寧
當與君侯齊乎羽大感悟即受拜
王士騏曰漢王兩語殊不相蒙意必漢升之誤已參
之華陽國志果然漢升黃忠字也宋本既誤監板因
之將將紀亦因之校書之難如此
時偉按華陽國志云今王以一時之功隆崇於漢升
較為醒豁
魏延傳先主為漢中王當得重將以鎮漢川衆論必
在張飛飛亦以心自許乃拔延為督一軍盡驚
時偉按昭烈用人神明不測處有類高光其薄許靖
疑馬謖而拔黃忠魏延是也
二十五年曹丕簒漢或傳漢帝見害昭烈乃發喪制服
在所竝言衆瑞宜即尊位以纂二祖遂上尊號即皇帝
位於武擔之南大赦改元
費詩傳羣臣議推漢中王稱尊號詩上疏忤旨
習鑿齒曰夫創本之君須大定而後正已纂統之主
俟速建以係衆心是故惠公朝虜而子圉夕立更始
尚存而光武舉號夫豈忘主徼利社稷之故也今先
主糾合義兵將以討賊賊強禍大主歿國喪二祖之
廟絶而不祀苟非親賢誰能紹此嗣祖配天非咸陽
之譬仗正討逆何推讓之有於此時也不知速尊有
德以奉大統使民歆反正世覩舊物仗順者齊心附
逆者同懼可謂闇惑矣其降黜也宜哉
時偉按明紹統者莫如此篇最快
章武元年置百官立宗廟祫祭高皇帝以下立子禪為
皇太子帝忿孫權之襲關羽秋七月帥諸軍伐吳
二年夏六月軍敗於猇亭由步道還魚復改魚復曰永
安孫權聞昭烈住白帝甚懼遣使請和許之使太中大
夫宗瑋報命
三年昭烈病篤丞相亮自成都到永安托孤於丞相亮
夏四月帝殂於永安宫時年六十三
亮集載昭烈遺詔勅後主曰朕初疾但下痢耳後轉
雜他病殆不自濟人五十不稱夭年已六十有餘何
所復恨但以卿兄弟為念射君到說丞相歎卿知量
甚大增修過於所望審能如此吾復何憂勉之勉之
勿以善小而不為勿以惡小而為之惟賢惟德可以
服人女父德薄勿效之可讀漢書禮記閒暇歷觀諸
子及六韜商君書益人意知聞丞相為寫申韓管子
六韜一通已畢未送道亡可自更求聞達臨終時呼
魯王與語吾亡之後女兄弟父事丞相令卿與丞相
共事而已
楊慎曰宋儒論孔明為後主寫申韓管子六韜曰孔
明不以經術輔導少主而乃以刑名兵法何邪唐子
西云人君不問撥亂守文要以制略為貴後主寬厚
襟量有餘而權知不足當時識者咸以為憂六韜述
兵權多竒計管子責輕重慎權衡申子覈名實韓子
攻事情施之後主正中其病藥無高下要在對病萬
金良藥與病不對亦何補哉此言當矣予又觀三國
志載孟光問郤正太子情尚正以虔恭仁恕答之光
曰如君所道皆家門所有耳吾今所問欲知其權略
知調何如耳然則光之見蓋與孔明合而觀申韓書
亦先主遺命也獨以是病孔明不惟不成人之美亦
不識時務矣
王世貞曰儒至宋而衷矣彼其睥睨三代之後以末
世無一可者而不能不心折於孔明乃孔明則自比
於管子而勸後主讀韓非子之書何以故宋儒之所
得淺而孔明之所得深故也宋以名舍之是故小遇
遼小不振大遇金大不振孔明以實取之是故蕞爾
之蜀與強魏角而恒踞其上
五月梓宫自永安還成都葬惠陵
馬謖傳曰謖才器過人好論軍計諸葛亮深加器異
帝臨終時謂亮曰馬謖言過其實不可大用君其察
之
陳壽評曰先主之弘毅寬厚知人待士蓋有高祖之
風英雄之器焉及其舉國託孤於諸葛亮而心神無
貳誠君臣之至公古今之盛軌也
劉知幾史通曰劉主地居漢宗仗順而起夷險不撓
終始無瑕方諸帝王可比少康光武
後主建興元年太子禪即位封丞相亮為武鄉侯領益
州牧
三年丞相亮南征
五年丞相亮出屯漢中以圖中原
六年丞相亮伐魏敗於街亭詔貶亮右將軍行丞相事
冬復伐魏圍陳倉斬其追將王雙
七年右將軍亮伐魏拔武都隂平復拜丞相
八年魏寇漢中丞相亮出次城固魏師還
九年丞相亮復出軍圍祁山斬其將張郃
十年休士勸農
十一年運米斜谷口
十二年亮由斜谷出八月卒於軍帝素服發哀三日殺
丞相參軍李邈以丞相長史蔣琬為尚書令總統國事
華陽國志曰李邈字漢南昭烈領益州牧邈讓昭烈
曰振威以將軍宗室肺腑委以討賊元功未效先寇
而滅邈以將軍之取鄙州甚為不宜有司將殺之諸
葛亮為請得免久之為丞相參軍亮殺馬謖邈諫以
秦赦孟明用霸西戎楚殺子玉二世不競失亮意至
是亮卒邈上疏曰吕禄霍禹未必懷反叛之心孝宣
不好為殺臣之君直以臣懼其偪主畏其威故姦萌
生亮身仗強兵狼顧虎視五大不在邊臣嘗危之今
亮殞沒蓋宗族得全西戎靜息大小為慶帝怒下獄
誅之
王士騏曰邈之免死亮之力也而一言失意直以狼
虎目之邈真險人哉後主怒而誅之差強人意
時偉按後主四十年無可表見者後世遂以庸懦為
嫌而愚獨謂其弘量英斷其大有三宫府内外悉委
丞相既不中制又絶嫌猜一也及丞相亡歿三十年
不事更張不設丞相二也怒誅李邈三也而誅邈更
竒豈特差強人意而已哉又按邈罪當誅在後疏
耳如前二語未為不正也
十三年進蔣琬大將軍以費禕為尚書令
延禧元年蔣琬出屯漢中
二年進琬大司馬以費禕為大將軍九年蔣琬卒
十一年大將軍費禕出屯漢中
十六年大將軍費禕為魏降人所刺
十九年進姜維大將軍
景耀六年魏將鄧艾鍾會分道入寇都督傅僉死之衞
將軍諸葛瞻禦之敗於緜竹帝用光禄大夫譙周策將
降於艾北地王諶怒曰若理窮力屈便當父子君臣背
城一戰同死社稷以見先帝可也帝不聽諶哭於昭烈
之廟先殺妻子而後自殺衞將軍瞻瞻子尚戰敗及尚
書郎黃崇俱死之
時偉按北地王後主子也傅僉傅肜子也黃崇黃權
子也肜死伐吳僉死拒魏若瞻尚若僉可謂世濟忠
孝矣父為降虜子為忠孝若諶若崇不稱幹蠱哉且
崇勸瞻速行據險無令敵得入平地蓋深有將略焉
而率厲軍士期於必死其勇烈不減於僉綱目紀崇
僅入分註故竝錄之以表忠漢之士云
又按張飛傳飛長子苞早天苞子遵為尚書隨諸葛
瞻於緜竹戰死
趙雲傳雲次子廣牙門將隨姜維沓中臨陣戰死
姜維傳曰傅僉格鬭而死魏人義之
諸葛忠武書卷三
