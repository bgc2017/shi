歴代名賢確論卷四
禹
子高之讓(羅隠)
禹穴(鄭魴)
治水(劉蛻)
夏郊祀鯀(劉蛻)(潁濱)
禹傳子(潁濱)(昌黎)(温公)
禹德(柳州)
桀
關龍逄(歐陽詹)(張謂)
子高之讓
羅隠曰有挈其大而舉其高以授人者彼則曰隘矣
哉挈而舉者曰以吾所得之廣大曾不若彼人之心
又安可以施於彼乎於是退而悸慄不敢以所得為
有伯成子高讓禹者非所以小黃屋之尊也夫安九
州之大據兆人之上身得意遂動適在我鮮有不以
荒怠自放者子高且欲狹禹之心而謹其取也故讓
之厥後有卑宮菲食之政
禹穴
鄭魴曰惟帝聖世時必有符命在昔黃帝始受河圖
而定王籙宓羲得神蓍而垂皇策堯配璇璣玉衡以
齊七政舜繼成六德文王獲赤雀丹書而演道定謨
予亦以謂禹探其穴得開世之符而成平水功夫神
人合謀而行變化天地定位陰陽潛交五行迭王斗
建司節嶽尊山而瀆長川乃至日星雷風禎祥祕奥
三綱五紀萬樂百禮人人物物各由身生無非玄功
冥持至數脗合以及之者王者奉天而行故聖神焉
帝皇焉彼聖如仲尼有德而無應故位止於旅人福
弗及生靈乃歎曰鳳鳥不至河不出圖吾已矣夫然
後知元命者軒后命者羲受命者曰唐與虞成命者
禹備命者文仲尼不受命乃假人事而言故有宗子
之說後代無作焉立言者一仁義以束世教瞽聵蚩
蚩使絶其非望業之外存而不論予讀夏書無是說
司馬子長自叙始云登會稽探禹穴不然萬禩何傳
焉惑矣蒼山之瀦呀如淵如陵徙谷遷此中不騫雨
洗煙空㰹然莫窮噫實禹迹之所始終銘曰禹穴宜
載夏與秦胡為而不載(始皇遊會稽亦不言)古而不載遷與鄭
胡為而載予以謂天德統萬止言其蓋地德統萬止
言其載堯德統萬止言其大千川萬山皆禹之會一
符一穴不足為最故夏與秦俱不之載而人以之昩
雖山之堅雖洞之濊有時而堙有時而兊歲其萬千
風雨濤汰亡其嵌呀藂是蘙薈鄭與遷斯碑斯載斯
時之賴
治水
劉蛻曰治天下之野見之於夏功而未見先於夏功
者久矣夫九年之間生聚非不壞也委積非不耗也
帝憂則民愁樂則民喜故以憂樂隠顯而助之帝能
治其心故禹後雖以身先天下而不以一身負天下
之土石以其得治世之心易使也嗚呼必不得和心
之人而為可以智治則豈羽山之不忍不以智獻其
父者歟天下見濡手足之禹則不見土階之上以憂
樂者也曰心治乎人也功治乎水也其可獨禹云乎
夏郊祀鯀
劉蛻曰以功不就而受誅則可謂勤民而死乎曰不
然然則夏之郊也奚不尋其先安得以鯀配曰以功
不就則可謂勤民而死也以誅其身則可謂勤其家
也不怨君誅而尋父功鯀當誅也傳曰不以家事辭
王事既其家為天下故報其勤家於夏郊而已矣有
鯀之誅而不廢其功禹為其子也不得以天下而擇
其功者禹為之事鬼神也微禹之為子先人之罪將
不食矣故其子之功由勤父嗣也然則夏郊宜矣於
是君誅其怠也而子不怨其家祭其勤也民神弗畔
蓋禹以天下不逮事其父而致孝乎鬼神云
潁濱曰記有之曰有虞氏禘黃帝而郊嚳祖顓頊而
宗堯夏后氏禘黃帝而郊鯀祖顓頊而宗禹舜禹皆
有所從受天下者其所從受天下者不可忘也故舜
宗堯而置瞽瞍此天下之大義也至禹不獨廢堯而
且忘舜鯀雖得罪以父故得祭於郊從舜之義則禹
為忘其君從禹之義則舜為忘其親二者皆聖人之
所不為也予聞之禮之所行義之所許也故禮雖先
王未之有可以義起也舜禹之有天下則先王之所
未有也故堯雖非父而其德載於後世不可以不宗
也瞽瞍雖其親而無功於人不可以私享也二者皆
義也至夏后氏郊鯀而宗禹此禹之子孫之禮也孰
謂禹之不宗舜哉柳下惠稱有虞氏郊堯而宗舜先
儒以為此虞氏子孫之禮也以虞推禹則禹其有不
宗舜乎雖然夏之子孫所以不宗舜者以有鯀也鯀
雖得罪於舜而從事於水者九年非瞽瞍之比也故
卒為夏郊而三代祀之三代猶以其功祀之而其子
孫顧可以他人廢之乎故夫虞夏之祀皆義之所予
也予故曰夏之子孫所以不宗舜者以有鯀也
禹傳子
潁濱曰聖人之於天下苟可以安民不求為異也堯
舜傳之賢而禹傳之子後世以禹無聖人而傳之而
後授其子孫此以好異期聖人也昔者湯有伊尹武
王有周公而周公又武王之弟也湯之太甲武之成
王皆可以為天下而湯不以予其臣武王不以予其
弟誠以為其子之才不至於亂天下者無事乎授之
他人而以為異也天下何獨疑禹哉今夫人之愛其
子是天下通義也有得焉而以予其子孫人之情所
皆然也聖人以是為不可易故因而聽之使之父子
相繼而無相亂以至於堯之舉天下而授舜舜得堯
之天下而又授之禹舉天下而授之人此聖人所以
大過人而天下後世之所不能也天下後世之所不
能而聖人獨為之豈以為異哉天下之人不能皆賢
而有異人焉為異而震之則天下皆將喜其名而失
其真故夫堯舜之傳賢者是不得已而然也使堯之
丹朱舜之商均僅可以守天下而堯肯傳之舜舜肯
傳之禹以為異而疑天下哉然則禹之不以天下授
益非以益為不足授也使天下復有禹予知禹之不
以天下授之矣何者啓足為天下故也啓為天下而
益為之佐是益不失為伊尹周公而其功猶可以及
天下也聖人不喜異也如此魯人之法贖人者受金
於府子貢贖人而不受賞夫子嘆曰嗟夫使魯之不
復贖人者賜也夫贖人而不以為功此君子所以異
於衆人也而其弊乃至於不贖是故聖人不喜夫異
以其有時而窮也閔子終三年之喪見於夫子援琴
而歌戚戚而不樂作而曰先王制禮不敢過也子夏
終三年之喪見於夫子取琴而鼓之其樂侃侃然作
而曰先王制禮不敢不及也而夫子皆以為賢由此
觀之禹益之事傳者之過也
昌黎曰或問曰堯舜傳諸賢禹傳諸子信乎曰然然
則禹之賢不及於堯與舜也歟曰不然堯舜之傳賢
也欲天下之得所也禹之傳子也憂後世争之之亂
也堯舜之利民也大禹之慮民也深曰然則堯舜何
不以憂後世曰舜如堯堯傳之禹如舜舜傳之得其
人而傳之堯舜也無其人而不傳慮其患而不得如
已者禹也舜不能以傳禹堯為不知人禹不能以傳
子舜為不知人堯以傳舜為憂後世禹以傳子為慮
後世曰禹之慮民也則深矣傳之子而當不淑則奈
何曰時益以難理傳之人則争未前定也傳之子則
不争前定也前定雖不當賢猶可以守法不前定而
不遇賢則争且亂天之生大聖也不數其生大惡也
亦不數傳諸人得大聖然後人莫敢争傳諸子得大
惡然後人受其亂禹之後四百年然後得桀亦四百
年然後得湯與伊尹湯與伊尹不可待而傳也與其
傳不得聖人而争且亂孰若傳之子雖不得賢猶可
守法曰孟子之所謂天與賢則與賢天與子則與子
者何也曰孟子之心以為聖人不苟私於其子以害
天下求其說而不得從而為之辭
温公曰父之位傳歸於子自生民以來如是矣堯以
朱不肖故授舜舜以均不肖故授禹禹子啓果賢足
以任天下而禹授益使天下自擇啓而歸焉是飾偽
也益知啓之賢得天下心已不足以間而受天下於
禹是竊位也禹以天下授益啓違父之命而為天子
是不孝也惡有飾偽竊位不孝而謂之聖賢哉此為
傳者之過明矣
禹德
柳州曰惟夏后氏建大功定大位立大政勤勞萬邦
和寧四極威懷之道儀刑後王當乎洪流方割災被
下土自壺口而導百川大功建焉虞帝耄期順承天
歷自南河而受四海大位定焉萬國既同宣省風教
自塗山而會諸侯大政立焉功莫崇乎禦大災乃賜
玄圭以承帝命位莫尊乎執大象乃輯五瑞以建皇
極政莫大乎齊大統乃朝玉帛以定經制是所以承
唐虞之後垂子孫之丕業立商周之前樹帝王之洪
範者也嗚呼天地之道尚德而右功帝王之政崇德
而賞功故堯舜至德而位不及嗣湯武大功而祚延
于世有夏德配于二聖而唐虞讓功焉功冠于五代
而商周讓德焉宜乎立極垂統貽于後裔當位作政
著為世準則塗山者功之所由定德之所由濟政之
所由立有天下者宜取於此追惟大號既發華蓋既
狩方岳列位奔走來同山川守神莫敢遑寧羽旄四
合衣裳咸會虔恭就列俯僂聽命然後示之以禮樂
和氣周洽申之以德刑天威震耀制立謨訓宜在長
久厥後啓征有扈而夏德始衰羿距太康而帝業不
守皇祖之訓不由也人亡政墜卒就陵替向使繼代
守文之君又能紹其功德修其政統卑宫室惡衣服
拜昌言平均賦入制定朝會則諸侯常至而天命不
去兹山之會安得獨光于後歟是以周穆遐追遺
法復會于是山聲垂天下亦紹前軌用此道也
關龍逄
歐陽詹懷忠賦曰天生彼辛兮用殱覆于夏家欲悠
悠而罔極毒浩浩而無涯無辜殞身肆市朝之若莽
有道併命委炮烙以如麻伊先生之諤諤為酷烈之
所加嘗披圖於往載每廢卷以興嗟蕭條舊邑莽蒼
空陂陷陵成坎古木無枝或人曰此其墓也又一倍
以增悲嗚呼麟非騰噬之儔詎虎狼之共穴鳳實仁
靈之類豈鷹鸇之同列惟玉石之明分亦薰蕕之自
别是以謇謇心競昂昂面折彼炎炎之原燎信撲撲
而不滅寧歸死以申懷不貪生而結舌痛矣哉古人
有言輔人者天福善者神胡為是日力不如人使典
章之不信俾忠義之空勤律中大呂日臨蒙谷風颼
颼於衰草煙茫茫乎平陸思悽悽而填臆淚淫淫以
盈目義則非其知友親故遠夫骨肉節臨危而不撓
行於艱而彌篤惟其有之是以傷之而慟哭
張謂曰禹成九功誕受天命桀喪一德悖于人心為
虺為蛇如豺如虎既毒螫焉又吞噬焉重之以昆吾
因之以妺喜匹夫醜夏多士懷殷萬方囂然九州危
矣公夏后之諍臣也以謂為臣之禮不擇其利食君
之禄不避其害亦知直言之賈禍國蹙時危欲其行
之速也亦知諷諫之徼福里迂車遠恐其效之遲也
由是犯帝座排天門謀成深心藥進苦口石可轉
也不可奪其堅貞身可殺也不可揜其忠義夫生死
者必然之常數忠義者不易之大節位卑則迹遠禄
厚則恩深恩深則義重於生全義可也迹遠則生重
於義全生可也夫子世卿之族捨生即義賢哉且伊
尹之遇殷湯也賢與聖合之賢聖之間相去甚近此
其所以行道也夫子之逢夏桀也賢與愚合之賢愚
之間相去甚遠此其所以喪身也向若桀昩可革從
公之言則國不失夏之初君不失禹之舊殷湯不能
成大業伊尹不能建元勳諸侯奉於天子一姓傳於
萬世驕君暴怒亂國淫刑朝行斧鉞之誅夕覩市朝
之變千載之下九原之上殷人比干攜手而游耳嗚
呼先王納諫而昌後王拒諫而亡當其昌也忠良勝
於邪佞及其亡也邪佞勝於忠良故君子慎於語默
審於行藏豈徒然哉蓋有以也
歴代名賢確論卷四
