歴代名賢確論卷四十二
景帝
文景優劣(子由)
晁錯(李觀)(老泉)(子由)(少游)(何去非)
竇嬰田蚡(東坡)
郅都(權德輿)
文景優劣
子由論曰漢之賢君皆曰文景文帝寬仁大度有高
帝之風景帝忌克少恩無人君之量其實非文帝比
也帝之為太子也吳王濞世子來朝與帝博而爭道
帝怒以博局提殺之濞之叛逆勢激於此張釋之文
帝之名臣也以劾奏之貶斥死淮南鄧通文帝之倖
臣也以吮癰之怨困迫至死晁錯始與帝謀削諸侯
帝違衆而用之及七國反袁盎一說譎而斬之東市
曾不之䘏周亞夫為大將折吳楚之銳鋒不數月而
平大難及其為相守正不阿惡其悻悻不屈遂以無
罪殺之梁王武母弟也驕而縱之幾致其死臨江王
榮太子也以母失愛至使酷吏殺之其於君臣父子
兄弟之際背理而傷道者一至如此原其所以能全
身保國與文帝俱稱賢君者惟不改其恭儉故耳春
秋之義弑君稱君君無道也稱臣臣之罪也然陳侯
平國蔡侯般皆以無道弑而弑皆稱臣以為罪不及
民故也如景帝之失道非一也而猶稱賢君豈非躬
行恭儉罪不及民故耶此可為不恭儉者戒也
鼂錯
李觀曰讀漢史見景帝殺御史大夫鼂錯以姑息吳
王濞痛其非罪也故直筆而議按錯潁川人起於諸
生事文帝為太常掌故以英詞射策累擢為中大夫
及景帝即位極言獻替未嘗不忠於心乃命副丞相
錯所以推心不顧思永漢室而患諸侯侈大上書請
削其土是用剪其翼而固其本也度錯之志豈有負
漢哉原吳濞之反誠有由然間人骨肉而塞小忿自
非上達能不生怨怨端既立臣節安附欲無為逆終
不可得也蓋以南方富殖而諸夏初乂狂夫為計料勝
一舉遂搖長舌交結七國借誅錯為名景帝無非常之
見而聽亂臣一說乃斬錯不問冀其紓難而七國之
兵曾不少減是以察其來不為錯明矣且袁盎與錯
宿不相善於景帝豈不知二臣之不叶而聽偏議是
為臣之報隙也若宗社何及鄧公吳還乃欷&KR1187;長悲
益為天子之羞爾始高祖封濞於吳已識東南之必
亂于時豈有錯削地之議蓋天之歷數有理亂也脫
使無梁國以絶其道無條侯以耀其武則秦之鹿復
駭盎之肉可食初錯介然孤立指畫高議大臣疾小
臣怖人人束約各欲倳刃其父知其必戮也而深病
之荅曰所以尊君上安宗廟父曰劉氏安鼂氏危矣
吾不忍見禍及先禍死矣噫夫史臣責錯之父不逮
趙括母何其鄙也夫趙括持必敗之勢而母言於趙
王不可使將及括失律母以先見獲宥鼂錯用至忠
之略與必敗之勢異也其父雖懼禍至奈其子所籌
國之大事也且使括母言之足稱明婦人也使錯父
言之是沮其子為忠也孰可擬議或人有復言錯忠
則有矣而智不足愚則不爾夫忠所以補君智所以
濟身苟圖濟身則忠有不遂忠有不遂是臣不臣亦
何生為賊由袁盎昧在景帝非智之短時不與也古
云直木先伐愚智何道哉
老泉曰昔者高祖急於滅項故舉數千里之地以王
諸將項籍死天下定而諸將之地因遂不可削當是
時非劉氏而王者八國高祖懼其且為變故大封吳
楚齊趙同姓之國以制之既而信越綰皆誅死而吳
楚齊趙之強反無以制當是時諸侯王雖名為臣而
其實莫不有帝制之心膠東膠西濟南又從而和之
於是擅爵人赦死罪戴黃屋刺客公行匕首交於京
師罪至彰也勢至逼也然當時之人猶且徜徉容與
若不足慮月不圖歲朝不計夕循循而摩之喣喣而吹
之幸而無變以及於孝景之世有謀臣曰鼂錯始議
削諸侯地以損其權天下皆曰諸侯必且反錯曰固
也削亦反不削亦反削之則反疾而禍小不削則遲
而禍大吾懼其不及今反也天下皆曰鼂錯愚吁七
國之禍終於不免與其發於遠而禍大不若發於近
而禍小以小禍易大禍雖三尺童子皆知其當然而
其所以不與錯者彼皆不知其勢將有遠禍與知其
勢將有遠禍而度已不及見謂可以寄之後人以苟
免吾身者也然則錯為一身謀則愚而為天下謀則
智人君又安可捨天下之謀而用一身之謀哉今者
匈奴之強不減於七國而天下之人又用當時之議
因循維持以至於今方且以為無事而愚以為天下
之大計不如勿賂勿賂則變疾而禍小賂之則變遲
而禍大畏其疾也不若畏其大樂其遲不若樂其小
天下之勢如坐弊船之中駸駸乎將入於深淵不及
其尚淺也舍之而求所以自生之道而以濡足為解
者是固夫覆溺之道也聖人除患於未萌然後能轉
而為福今也不幸養之以至此而近憂小患又憚而
不决則是遠憂大患終不可去也赤壁之戰惟周瑜
吕蒙知其勝伐吳之役惟羊祜張華以為是則宏遠
深切之謀固不能合庸人之意此晁錯所以為愚也
雖然錯之謀猶有遺憾何者錯知七國必反而不為
備反之計(云云)
東坡曰天下之患最不可為者名為治平無事而其
實有不測之憂坐觀其變而不為之所則恐至於不
可救起而強為之則天下狃於治平之安而不吾信
唯仁人君子豪傑之士為能出身為天下犯大難以
求成大功此固非勉強期月之間而苟以求名者之
所能也天下治平無故而發大難之端吾發之吾能
收之然後能免難於天下事至而循循焉欲去之使
他人任其責則天下之禍必集於我昔者鼂錯盡忠
為漢謀弱山東之諸侯諸侯並起以誅錯為名而天
子不察以錯為說天下悲錯之以忠而受禍不知錯
之有以取之也古之立大事者不惟有超世之才亦
必有堅忍不拔之志昔禹治水鑿龍門決大河而放
之海方其功之未成也蓋亦有潰冒衝突可畏之患
唯能前知其當然事至不懼而徐為之所是以得至
於成功夫以七國之強而驟削之其為變豈足怪哉
錯不於此時捐其身為天下當大難之衝而制吳楚
之命乃為自全之計欲使天子自將而已居守且夫
𤼵七國之難者誰乎已欲求其名安所逃其患以自將之
至危與居守之至安較易知也己為難首擇其至安而遺
天子以至危此忠臣義士所以憤惋而不平者也當
此之時雖無袁盎錯亦未免於禍何者已欲居守而
人主自將以情而言天子固已難之矣而重違其議
是以袁盎之說得行於其間使吳楚反錯以身任其
危日夜淬厲東向而待之使不至累其君則天子將
恃之以為無恐雖有百袁盎可得而間哉嗟夫世之
君子欲求非常之功則無務為自全之計使錯自將
而擊吳楚未必無功惟其欲自固其身而天子不悦
姦臣得以乘其隙錯之所以自全者乃其所以自禍
歟
子由論曰老子曰柔勝剛弱勝強文帝以柔弱御天
下剛強者皆乘風而靡尉佗稱號南越帝脩其墳墓
召貴其兄弟佗去帝號俯伏稱臣匈奴桀敖凌駕中
國帝屈體遺書厚以繒絮雖未能調伏而兵革之禍
比武帝世十一二耳吳王濞包藏禍心稱病不朝帝
賜之几杖濞無所發怒亂以不作使文帝尚在不出
十年濞亦已老死則東南之亂無由起矣至景帝不
能忍用鼂錯之計削諸侯地濞因之號召七國西向
入關漢遣三十六將軍竭天下之力僅乃破之錯言
諸侯強大削之亦反不削亦反削之則反疾而禍小
不削則反遲而禍大世皆以其言為信吾以為不然
誠如文帝忍而不削濞必未反遷延數歲之後變故
不一徐因其變而為之備所以制之者固多術矣猛
虎在山日食牛羊人不能堪荷戈而往刺之幸則虎
斃不幸則人死其為害亟矣鼂錯之計何以異此若
能高其垣墻深其陷穽將伺而謹防之虎安能必為
害此則文帝之所以備吳也嗚呼為天下慮患而使
好名貪利小丈夫制之其不為鼂錯者鮮矣
少游曰世之論者皆以為漢用袁盎之謀斬鼂錯以
謝天下為非是以臣觀之漢斬錯七國之兵所以破
也何則勝敗之機係於理之曲直理直則師壯師壯
勝之機也理曲則師老師老敗之機也善戰者戰理
昔晉欲報楚之惠退師三舍軍吏以為師老子犯曰
師直為壯曲為老若子犯可謂善戰理矣蓋不退師
則背惠食言而曲在晉師退而楚不還則曲在楚我
直彼曲所以勝也漢斬鼂錯之事何異於此夫漢之
諸侯連城數十地方千里雖號強大然皆高帝之封
也一旦用錯計摘其罪過而削奪之則天下忿然皆
有不直漢之心當此之時諸侯直而漢曲故吳王得
以藉口反也然吳即山鑄錢煑海為鹽以其子故招
致天下亡命欲為反者三十餘年其稱兵也發憤削
地以誅錯為名耳漢斬錯而兵不罷則逆節暴露天
下亦忿然有不直七國之心當此之時諸侯曲而漢
直故太尉得以破其兵也雖然漢之斬錯也其謀發
於袁盎盎與錯有隙故世之論者以錯死為冤此正
樓緩所謂以母言之則為是以妻言之則為妬夫言
之者異而其言同也使盎與錯素無眦睚之嫌其為
漢計亦當出此然則漢不斬錯奈何即七國之兵未
易破也何以知之以唐安祿山之事可知也方明皇
之時姦臣楊國忠用事天下皆切齒不平故祿山以
誅國忠為名而反是時唐若斬國忠以謝天下則祿
山安得而至長安乎惜其不知此至賊入潼關人神
共怒然後為陳元禮之所殺也由是言之漢不斬錯
則七國之兵豈易破哉或曰王思禮之徒嘗以此勸
哥舒翰用其計留卒三萬守關悉精銳渡滻水以誅
君側祿山可遂破乎曰不然漢斬錯事出景帝袁盎
發其端而已故足以激忠義之氣而折姦雄之心使
翰雖斬國忠事不出於人主亦不能感動天下祗足
以危身矣尚為祿山之成敗哉斬國忠以破祿山事
非明皇不可為也
何去非曰古者持國任事有四臣焉杜患於未兆弭
灾於未形者賢臣也禍結而排之使安難立而勘之
使平者功臣也國安矣挈而措之危世治矣汨而屬
之亂者非愚即姦臣也蓋姦臣之不足者忠愚臣之
之不足者知忠知不足而持國任事禍之府也昔者
鼂錯嘗忠於漢矣而其知不足以任天下之大權也
是以輕發七國之難而其身先戮於人之一言可不
謂愚乎彼錯者為申商之學銳氣而寡恩好謀而喜
功之臣者也自孝景之居東宫而錯說之以人主之術
數也固以智籠之矣及其即位而以天下聽之彼挾
其君之以天下聽之也欲就其所謂術數之效是以
輕為而不疑決發而不顧卒以憂君危國幾成劉氏
之大變而後世之士猶或智之獨子雲乃謂之愚子
雲之愚錯也非以其智不足以衛身而愚之也亦以
其不能杜七國未發之禍而故趣之其亂也東諸侯
之勢誠強矣強而驕驕而反亦其理也然而束之而
使無驕御之而使無反者豈固無術耶而錯之策曰
削之不削皆且反也削之則反速而禍小不削則反
遲而禍大是錯之術無他趣之以速反而已錯之所
謂禍小者以吾朝削其地而暮得其民故也安有數
十年拊循之民一旦而遂不為之役也吳王所發五
十萬之衆者皆其削郡之民也連七國百萬之師西
嚮而圖危關中乃曰禍小者真愚也夫七國之王獨
吳少嘗軍旅為宿姦故惡其六王皆驕夫孱稚非有
高材絶器挾智任術足以就大計者其謀又非前締
而宿合之也今一旦徜徉相視而起皆吳實迫之欲
并以為東帝之資耳當孝文之世濞之不朝發於死
子之隙而反端著矣賈誼固嘗為之痛哭矣然而孝
文一切包匿不窮其姦而以恩禮羈之是以迄孝文
之世三十餘年而濞無他變也濞之反於孝景之三
年而其王吳者四十二稔矣齒髮固已就衰而鄉之勇
決之氣與夫驕悍之情窺覬之姦皆已沮釋矣今一
旦奮然空國西嚮計不反顧者濞豈得已哉有錯之
鞭趣其後以起之也昔高帝之王濞者三郡且南面
而撫其國者四十餘年錯之任事一旦而削其二郡
楚趙諸齊皆以暗隱微慝奪其封國之半彼固知其
地盡而要領隨之是以出於計之無聊為一決耳向
使景帝襲孝文之寬假而恩禮有加焉而錯出於主
父偃之策使諸侯皆得以其封地分侯支庶以弱其
勢則濞亦何事乎白首稱兵冀所非望而楚趙諸齊
不安南面之樂而甘為濞役也吳王反虜也固天人
之所共棄未有不至於敗滅者然亦幸其未為曉兵
者也使其誠曉兵則關東非漢有而錯之罪可勝戮
哉方濞之起也其謀於宿將則曰必先取梁其謀於
新將則曰必先據洛二策者皆勝策也而吳王昧於
所用故敗亡隨之其曰必先取梁者梁王親景帝之
母弟國大而強北距泰山而西界高陽今釋梁不下
而兵遂西則漢衝其膺梁擣其脊不戰而成擒矣此
宿將以先取梁為功者圖全之策也所謂以正合
者也雒陽阻山河之固扼西兵之衝積武庫之械豐
敖倉之粟今不疾據而徐行留攻則漢騎騰入梁楚
之郊以蹙之敗可立待也此新將以先據雒為功者
立竒之策也所謂以竒勝者也二策者皆勝策也雖
反國之虜無所恃之亦兵家之至數也幸其當時無
以雙舉而並施之以教之也是以吳王用其攻梁而
不用其據雒此所以亟敗也所謂䨇舉而並施者銳
師卷甲以趨洛陽重兵疾攻以覆梁都雖無能入關
而山東舉矣知取梁而不知取雒則漢兵得以東下
知據雒而不知取梁則梁兵得以躡後使銳師據雒
而重兵攻梁雒已據則漢兵不能即東漢兵不東則
必舉梁梁舉而山東定矣幸其不出於此乃屯聚而
不分以壓梁壁梁未及下而亞夫之軍馳入滎陽而
壁昌邑矣求戰不得欲去不可彷徨無所而坐成擒故
曰幸其未為曉兵者也向使吳王兩用其策而又假
田祿伯之偏師提之以趨武關周丘長驅遂歴陽城
之北反雖不遲而禍實大矣嗚呼孰謂鼂錯非真愚
者哉
竇嬰田蚡
東坡曰竇嬰田蚡俱好儒術推轂趙綰王臧迎魯申
公欲設明堂令列侯就國除關以禮為服制欲以興
太平會太后不悦綰臧下吏嬰蚡皆罷觀嬰蚡所為
其名亦善矣然嬰既沾沾自喜蚡又專為姦利太平
豈可以文致為哉申公始不能用穆生言為楚人所
辱亦可以少懲矣晚乃為嬰蚡起又可以一笑鳳凰
翔於千仞烏鳶彈射不去誠非虚語也
郅都
權德輿酷吏傳議曰詩美仲山甫曰剛亦不吐柔亦
不茹故體備健順是謂全德不然則直已循性能秉
一方事舉於中皆理道也得柔之道者為循吏失剛
之理者為酷吏司馬氏修史記始作三傳以誡世爾
而復以郅都為酷吏傳首愚有惑焉都之為中郎將
上欲搏野彘活賈姬從容奏議引宗廟太后之重其
為濟南守誅豪猾首惡又道不拾遺其為中尉宗室
貴臣歛手側目為鴈門守匈奴不敢近邊至為偶人
像之騎射莫能中然其勇敢氣節根於公廉不發私
書不受請寄具此數者為漢名臣且入居公卿出總
列郡堅剛忠純終始若一坐臨江之嫌當太后之怒
身死漢庭手是異處有以見漢氏之不綱王澤之弛
絶也蓋在史氏發而明之以旌事君以勵使臣俾百
代之下有所懲創子長既首冠酷吏班氏又因而從
之善善惡惡之義於此缺矣夫以推埋沈命侮文巧
詆之徒目為等夷雜列篇次至其述贊雖云引是非
爭大體又何補焉噫嘻洪範之沈潛大易之直方皆
臣道也都雖未蹈之斯近之矣不隱忠以避死不枉
道以莅官無處父之華異申棖之慾所至之邦必以
稱職聞其古之剛而無虐怒而中節者歟剛似酷弱
似仁在辨之不惑而已天下似是而非失之多矣豈
獨是哉
歴代名賢確論卷四十二
