歷代名賢確論卷四十九
眀帝肅宗
赦竇憲奪沁水公主園田(温公)
朱暉(東坡)
梁鴻(梁肅)
王充(昌黎)
安帝
徵用樊英(温公)
順帝
以梁冀為大將軍(溫公)
質帝
崔寔應詔詣公車言事(溫公)
元帝
平東羌(溫公)
李固(子由)
徐穉(張九齡)(曾子固)
王符(昌黎)
靈帝
黨錮(荆公裕子由照黃垍李德盧隣)(温公)(司空圖)
陳寔(少游)
赦竇憲奪沁水公主園田
溫公曰人臣之罪莫大於欺罔是以眀君疾之孝章
謂竇憲何異指鹿為馬善矣然卒不能罪憲則姦臣
安所懲哉夫人主之於臣下患在不知其姦苟或知
之而復赦之則不若不知之為愈也何以言之彼或
為姦而上不知之猶有所畏既知而不能討彼知其
不足畏也則放縱而無所顧矣是故知善而不能用
知惡而不能去人主之深戒也
朱暉
東坡曰東漢肅宗時榖貴經用不足尚書張林請以
布帛為租官自煮鹽且行均輸獨朱暉文季以為不
可事既寢而陳事者復以為可行帝頗然之暉復獨
奏曰王制天子不言有無諸侯不言多寡食祿之家
不與百姓爭利今均輸之法與賈販無異鹽利歸官
則下人窮怨布帛為租則吏多姦盜皆非眀主所當
行帝方以林言為然發怒切責諸尚書暉等皆自繫
獄二日詔出之曰國家樂聞駮議黃髮無愆詔書過
也何故自繫暉等固稱病篤尚書令以下惶怖謂暉
曰今林得譴奈何稱病其禍不細暉曰行年八十蒙
恩得在機密當以死報若心知不可而順指雷同負
臣子之義今耳目無所聞見伏待死命遂閉口不復
言諸尚書不知所為乃共劾奏暉帝意解寢其事後
數日詔使直事即問暉起居狀太醫視疾太官賜食
暉乃起(云云)肅宗號稱長者詔書既已引罪而謝文
季矣諸尚書何怖之甚也文季於此時強力不足多
貴而諸尚書為可笑也云其禍不細不知以何等為
禍盖以帝不悅後不甚進用為莫大之禍也悲夫
梁鴻
梁肅梁鴻高士碣曰君得天元純誕其生知囊括道
妙而遊於世遭漢微缺澆風偃物君以為道不可徇
時故安節以高蹈高蹈不可以激俗故登邙以作歌
作歌不可以遺患故適越以遐遯遐遯不可以不粒
故寄食於杵臼是以孟氏悅其道而妻之伯通尚其
風而禮之安夫大而遺其細忽夫語而順乎默樂則
行之憂則違之斯可謂高世之逸民矣原夫天之運
也曰眀與晦人之道也曰否與泰逹人知否與晦之
不可為也故耦而耕狂而歌鑿坏以逃荷蓧以遊而
晦德避難不成乎名於戲伯鸞非斯人之徒則誰與
哉孟子稱聞柳下惠之風者鄙夫寬薄夫敦然則聞
之風聲亦將舍爾朵頥以觀我靈龜乎銘曰山隠器
車河秘馬圖伯鸞不行獨與道俱大虚無際浮雲無
繫伯鸞伊何冥跡人世直道辱身三黜魯邦扣馬逆
諫餓于首陽邈矣伯鸞靜而含光作銘臯橋萬古是
望
王充
昌黎贊曰王充者何會稽上虞本自元城爰来徙居
師事班彪家貧無書閱書于肆惟市是遊一見誦憶
遂通衆流閉門潜思論衡以修為州治中自免歸歟
同郡友人謝姓夷吾上書薦之命待公車以病不行
年七十餘乃作養性一十六篇肅宗之時終於永元
徵用樊英
溫公曰古之君子邦有道則仕邦無道則隠隠非君
子之所欲也人莫己知而道不得行群邪共處而害
將及身故深藏以避王者舉逸民揚側陋固為其有
益於國家非以徇世俗之耳目也是故有道德足以
尊主智能足以庇民被褐懷玉深藏不市則王者當
盡禮以致之屈體以下之虛心以訪之克己以從之
然後能利澤施于四海功烈格于上下盖取其道不
取其人也務其實不務其名也其或禮備而不至意
勤而不起則姑内自循省而不敢強致其人曰豈吾
德之薄而不足慕乎政之亂而不可輔乎羣小在朝
而不敢進乎誠心不至而憂其言之不用乎何賢者
之不我從也苟其德已厚矣政已治矣羣小遠矣誠
心至矣彼將扣閽而自售又安有勤求而不至者哉
荀子曰輝蟬者務在明其火振其木而已火不眀雖
振其木無益也今人主有能眀其德則天下歸之若
蟬之歸眀火也或者人主恥不能致乃至誘之以高
位脅之以嚴刑使彼誠君子邪則位非所貪刑非所
畏終不可得而致也可致者皆貪位畏刑之人也烏
足貴哉若乃令聞著於家庭行誼隆於鄉曲利不苟
取士不苟進潔已安分優游卒歲雖不足以尊主庇
民是亦清修之士也王者當褒優安養俾遂其志若
孝昭之待韓福光武之待馮異以勵廉恥美風俗斯
亦可矣固亦不當如范升之詆毁又不可如張措之
責望也至於飾偽以邀譽釣竒以驚俗不食君祿而
爭屠沽之利不受小官而規卿相之位名與實反心
與跡違斯乃華士少正卯之流其得免於聖王之誅
幸矣尚何聘召之有哉
以梁冀為大將軍
温公曰成帝不能選任賢俊委政舅家可謂闇矣猶
知王立之不材棄而不用順帝援大柄授之后族梁
冀頑嚚兇㬥著於平昔而使之繼父母之位終於悖
逆蕩覆漢室校於成帝闇又甚焉
崔寔應詔詣公車言事
温公曰漢家之法已嚴矣而崔寔猶病其寬何哉盖
衰世之君率多柔懦凡愚之佐惟知姑息是以權幸
之臣有罪不坐豪猾之民犯法不誅仁恩所施止於
目前姦宄得志綱紀不立故崔寔之論以矯一時之
枉非百世之通義也孔子曰政寬則民慢慢則糾之
以猛猛以濟寬政是以和斯不易之常道矣
平東羌
温公曰書稱天地萬物父母惟人萬物之靈亶聰明
作元后元后作民父母夫蠻夷異國氣類雖殊其就
利避害樂生惡死亦與人同耳御之得其道則附順
服從失其道則離叛侵擾固其宜也是以先王之政
叛則討之服則懷之處之四裔不使亂禮義之邦而
已若乃視之如草木禽獸不分臧否不辨去来悉艾
殺之豈作民父母之意哉且夫羌之所以叛者為郡
縣所侵克故也叛而不即誅者將帥非其人故也苟
使良將驅而出之塞外擇良吏而牧之皆疆場之臣
也豈得多以專殺為快邪夫御之不得其道雖華夏
之民亦將蜂起而為寇又可盡誅邪然則段紀明之
為將雖克捷有功君子所不與也
李固
子由曰孔子謂顔淵用之則行舍之則藏惟我與爾
有是夫用之而不行則何以利人舍之而不藏則何
以保身聖人之於天下理極於是而已陳靈公與其
大夫孔寧儀行父宣滛於朝洩冶強諫以死春秋書
之曰陳殺其大夫洩冶君雖無道而洩冶亦名以為
無益於事而害其身君子不為也李固立於順桓之
間内無愧於其心外無負於其人東漢名臣如固者
一二人耳然事有可恨者沖帝之亡固欲立清河王
蒜梁冀不從而立質帝質帝之亡也固復以清河王
為請與胡廣趙戒同謀廣戒懼而中變固獨與杜喬
爭之冀積怒憤𤼵策免固而立桓帝其後歲餘劉文
劉鮪謀立清河王冀遂誣固與文鮪通謀殺之吾竊
怪固為三公再欲立蒜而不克冀如豺狼疾之如仇
讎獨一梁太后知其賢欲宥之而不能固雖貪立賢
君存漢社稷勢必無成矣一舉不中奉身而去得免
於禍斯已幸矣再更大變固守前議遲遲不去以䧟
大戮則固之死僅自取也不然如固之賢吾何間然
哉
徐穉
張九齡曰公受天元休含道傑出生知而上貫之以
一體資清純動適元妙知道之將廢乃窮則獨善躬
耕取資非力不食鄰落所處率化無訟在漢之季遭
時溷濁不抗跡以庇物故退非山林不苟利以辱身
故進無祿位五辟宰府四察孝廉又舉有道就拜太
原太守皆辭疾不起延嘉二年尚書令汝南陳蕃僕
射南郡胡廣相與上疏極言先生宜為輔弼協和人
神漢桓帝猶能安車玄纁備禮致聘而竟不屈志知
時之不可支也然而諸公嘉招雖不之屑就及聞薨
卒徒步弔祭禮有所尚隻雞不薄意有所加生芻為
貴士之感義實衰世之有補人而見德俾後生之可
尋其廢中權行中慮皆此類也昔者夷齊介潔而遠
去沮溺野逸而難羣顔闔鑿坏以遁逃接輿狂歌而
詭激此誠作者或類沽名夫有所不為至則偏也無
適不可用之極也先生則貶絶在心而經修於世純
儉以存戒博愛以體仁應物以會通全已以歸正漢
廷所以宗其德天下所以服其行豈與彼數子直逍
遥而已哉銘曰靈芝無根醴泉無源角立傑出先生
斯存英英先生德不可名麟出無應鴻飛入冥道高
事遠跡陳名劭勒石舊邦以觀其妙
曾子固曰漢自元興以後政出宦者小人挾其威福
相煽為惡中材顧望不知所為漢既失其操柄紀綱
大壞然在位公卿大夫多豪傑特起之士相與𤼵憤
同心直道正言分别是非黑白不少屈其意至於不
容而羅織鈎黨之獄起其執彌堅而其行彌厲志雖
不就而忠有餘故及其既歿而漢亦以亡當是之時
天下聞其風慕其義者人人感慨奮激至於解印綬
棄家族骨肉相勉趨死而不避百餘年間擅彊大覬
非望者相屬皆逡廵而不敢𤼵漢能以亡為存盖其
力也孺子於時豫章太守陳蕃太尉黃璚辟皆不就
舉有道拜太原太守安車備禮召皆不至盖忘己以
為人與獨善於隠約其操雖殊其志於仁一也在位
士大夫抗其節於亂世不以死生動其心異於懷祿
之臣遠矣然而不屑去者義在於濟物故也孺子嘗
謂郭林宗曰大木將顛非一䋲所維何栖栖不遑寧
處此其意亦非自足於丘壑遺世而不顧者也孔子
稱顔回用之則行舍之則藏惟我與爾有是夫孟子
亦稱孔子可以進則進可以止則止乃所願則學孔
子而易於君子小人消長進退擇所宜處未嘗不惟
其時則見其不可而止此孺子所以未能以此而易
彼也
王符
昌黎贊曰王符節信安定臨涇好學有志鄉人所輕
憤世著論潛夫是名述赦之篇以赦為賊良民之患
其旨湛明皇甫度遼聞至乃驚衣不及帶屣履出迎
豈若鴈門問鴈呼卿不仕終家吁嗟先生
黨錮
王荆公讀後漢書詩曰錮黨紛紛果是非當時高士
見精微可憐竇武陳蕃輩欲與天爭漢鼎歸
子由陳蕃論曰易曰君不密則失臣臣不密則失身
幾事不密則害成是故鷙鳥將擊必匿其形非以智
御物而事不得不爾謀未𤼵而使人知之未有不殆
者也陳蕃將與竇氏共誅宦官蕃自謂外從人望内
有德於竇后事無不克乃先事露章曰臣聞言不直
而行不正則為欺乎天而負乎人危言極意則羣兇
側目禍不旋踵酌此二者臣寧得禍不忍欺天今道
路詾詾皆言侯覽曹節公乘昕王甫鄭颯等與趙夫
人諸女尚書並亂天下若不急誅必生變亂傾覆社
稷願出臣章宣示左右令諸姦知臣疾之太后不從
聞者莫不震恐謀未及𤼵曹節等矯詔殺之時蕃七
十餘矣聞難作將官屬門生八十餘人拔刃入承天
門攘臂大呼適遇王甫甫收殺之於乎天之將亡漢
耶蕃一朝老臣名重天下而猖狂寡慮乃與未嘗更
事者比幾乎㬥虎馮河死而無悔者斯豈孔子所謂
賢哉
黃垍東都名臣論曰范曄書稱陳蕃曰懔懔乎伊望
之業矣論竇武曰天之廢商久矣君將興之宋襄公
所以敗也當陳蕃竇武秉政之際天下延頸太平之
業後世學者言忠烈有道必稽焉愚獨謂東京天緒
雖期於盡然使國紀勦墜士人不奮實蕃武之由蕃
以竒志堅節誓清國步呈材效業不穢腐爛竇氏臨
朝腹心相委武以后父位為上將將相同心頥指喑
嗚足移天下列奏邪豎次行誅屏緩期延計如牛捕
鼠而鄭颯等縲紲吞舌無敢騰變是氣窮勢竭也所
留者朱瑀等十七人方且出宿歸府狐疑不斷瑀等
喢血一呼軀首塗地使天下忠臣義士跼蹐甘禍亂
是何智慮之不明器用之寡微也夫以將相委任之
重從天下想望之志興起以誅洒羣孽若决江湖灌
枝燭泰山壓朽株爾遲回自失貽禍宗社使天下以
忠為諱兇豎得志人上猶能謂之材烈之士邪通儒
巨賢四海所觀望覆敗乃爾尚何責屠羊乘寵無謀
而凶終哉學者必猶惑蕃武之事試為陳之自和順
之後君道已替政由嬖習使蕃武居股肱地補綻決
壞因事諷論不以蕩滅為己任則紀綱勢祚猶可維
持為微缺之漢而已一旦功力不終為邪黨魚肉使
何進小智憤激而辱覆車兇黨竭澤則劉氏遷業矣
豈非材不應實覆餗渥形哉愚誠傷漢業將謝陳竇
扶起翻為振落之禍耳故君子之立事也乘勢如騎
獸搏物如鷹隼騎獸顛則立噬鷙鳥見形則無獲是
以不俟終日救患未萌疾雷不及掩耳去惡絶其本
根安有處萬全之勢緩毫髮之斷身辱功絶貽禍宗
社哉愚柀漢書與賈生異時而慟也
温公曰天下有道君子揚于王庭以正小人之罪而
莫敢不服天下無道君子囊括不言以避小人之禍
而猶或不免黨人生昏亂之世不在其位四海横流
而欲以口舌救之臧否人物激濁揚清撩虺蛇之頭
踐虎狼之尾以至身被滛刑禍及朋友士類殱滅而
國隨以亡不亦悲乎夫唯郭泰既眀且哲以保其身
申屠蟠見機而作不俟終日卓乎其不可及已
司空圖曰儒衣而漢弁也人望而是之是威其德也
必有操戈待之者矣君子救時也亦必相時度力以
致其用不可則静而鎮之以道訓服苟厲鋒氣果於
擊搏道不能化力不能制是將濟時重困故元禮之
徒終致鈎黨之禍至於張儉又不能引決區區之身
雖殘壞天下何裨於吾道哉陳太丘之容衆郭有道
之誘人其意未嘗沮物而彼亦不厚其毒利害可見
矣且猛摯不革其㬥麟不足以為仁也惡鳥不息其
鳴鳳不足以為瑞也況彼二三子甘逞於權豪呶呶
以至大亂惟據正而屈己者庶可與權
李德裕曰理平之世教化興行羣臣和於朝百姓和
於野人自砥礪無所是非天下焉有朋黨哉仲長統
所謂同異生是非愛憎生朋黨朋黨致怨讎是也東
漢桓靈之朝政在閽寺綱紀以亂風教寖衰黨錮之
士始以議論疵物於是危言危行刺譏當世其志在
於維持名教斥遠佞邪雖乖大道猶不失正今之朋
黨者皆依倚倖臣誣陷君子鼔天下之動以養交游
竊儒家之術以資大盗(謂倖臣也)所謂教猱升木嗾犬害
人穴居城社不可熏鑿漢之黨錮為理世之罪人矣
今之朋邪又黨錮之罪人矣仲長統曰才智者亦姦
兇之羽翼勇氣者亦盗賊之爪牙誠如是言然辨之
未盡如是者皆小才小勇秪能用詭道入邪徑磔鼠
穿屋虺毒螫人如巨海隂夜百色妖露焉能白日為
怪越人道之行當虀粉矣
盧照鄰詠郭泰詩曰大漢昔云季小人道遂振玉帛
委閽尹斧鑕嬰縉紳邈哉郭先生卷舒得其真雍容
謝朝廷譚笑奬人倫在晦不絶俗處亂不為親諸侯
不得友天子不得臣冲情甄負甑重價折角巾悠悠
天下士相送洛橋津誰知仙舟上寂寂無四鄰
陳寔
少游曰孟子曰伯夷聖之清者也柳下惠聖之和者
也又曰伯夷隘柳下惠不恭何也盖古之君子初無
意於制行也因時而已伯夷之時天下失於太濁於
是制其行以清柳下惠之時天下失於太潔故制其
行以和雖然清者所以激濁也非激濁而為清是隘
而已和者所以救潔也非救潔而為和是不恭而已
故由其本而言之則為清為和由其弊而言之則為
隘為不恭故伯夷柳下惠者實未嘗清實未嘗和也
安有隘不恭之弊哉前史稱中常侍侯覽托太守高
倫用吏陳寔曰此人不宜用而侯常侍不可違乞從
外舉又中常侍張讓歸葬潁川雖一郡畢至而名士
無往者讓甚耻之寔乃獨弔焉嗚呼若寔者可謂殆
庶幾於夷惠矣何則桓靈之時政在宦官而天下之
士方以高節相高疾之已甚至使其屬無所發憤常
欲以身死黨錮之禍海内塗炭者二十餘年豈特小
人之罪哉君子亦有以取之也寔知其然故於用吏
送葬之事稍屈其身應之所以因時救弊而已其後
復誅黨人張德寔以此多自全宥則其效盖可見也
嗚呼使東漢之士大夫皆如寔也黨錮之禍何從而
興乎以此言之寔殆庶幾於夷惠不誣矣然則寔為
侯張而少詘也不為過則元稹之徒因宦官以得宰
相亦不為過斯不然也孔子於衛見南子矣於魯欽
陽虎矣至彌子以為主我衛卿可得也則曰有命盖
見南子欽陽虎者身可詘也不主彌子者道不可詘
也寔於侯張亦詘身以伸道耳豈若元稹之徒詘道
而伸身者哉然則士大夫為道而不詘身於宦人者
亦可乎斯又不然也昔齊人獲臧堅齊侯使人唁之
且曰無死堅稽首曰拜命之辱抑君賜不終姑又使
其刑臣禮於士以杙决傷而死古之人耻其身之辱
於刑臣也如此非寔之時其可詘身於宦人也與故
為伯夷之清而非其時者是隘而已若寔之詘身於
宦人而非其時者是為姦而已
蔡邕言三互法
温公曰叔向有言國將亡必多制眀王之政謹擇忠
賢而任之凡中外之臣有功則賞有罪則誅無所阿
私法制不煩而天下大治所以然者何哉執其本故
也及其衰也百官之任不能擇人而禁令益多防閑
益密有功者以閡文不賞為姦者以巧法免誅上下
煩擾而天下大亂所以然者何哉逐其末故也孝靈
之時刺史二千石貪如豺虎㬥殘烝民而朝廷方守
三互之禁以今視之豈不適足為笑而深可為戒哉
歴代名賢確論卷四十九
