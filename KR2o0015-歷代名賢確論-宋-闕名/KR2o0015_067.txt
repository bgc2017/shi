歴代名賢確論卷六十七
唐高祖
起義兵(東坡)(孫之翰)(范祖禹)
高祖推李密為盟主以驕其志(范祖禹)
世民誅佞人高德儒(范祖禹)
高祖辭九錫殊禮(范祖禹)
錄用隋子孫(范祖禹)
高祖闢言路賞孫伏伽之諫(范祖禹)
徐世勣降賜姓李氏(范祖禹)
宇文士及封德彝來降帝責德彝不忠於唐德
彝以祕策干帝帝悦用之(范祖禹)
晉州人自言見白衣老人稱老君為唐祖詔於
其地立廟(范祖禹)
蕭銑降斬於都市(范祖禹)
定官職令(范祖禹)
復置十二軍(孫之翰)
從裴矩言許突厥昏(范祖禹)
賞裴矩力爭(司馬温公)
太子建成(孫之翰)(范祖禹)(温公)
殺劉文靜恩裴寂(孫之翰)(張唐英)
殺劉世讓(孫之翰)
竇建德(張唐英)
高君雅(張唐英)
蘇世長(張唐英)
傅弈(張唐英)
起義兵
東坡論曰唐高祖起兵汾晉間時三子建成元吉楚
哀王智雲皆畱河東護家高祖起兵乃密召之隋購
之急建成元吉能間道赴太原智雲幼不能逃為吏
所誅高祖以父子之故獨不能少緩義師數日以須建
成等至乎以此知為秦王所逼高祖逼於裴寂亂宫
人之事不暇復為三子性命計矣秦王本謀於是時
借隋吏以殺兄弟其意明甚新舊史曲為太宗潤飾
殺兄弟事然難以欺後世矣建成元吉之惡亦孔子
謂下流之歸也歟
孫之翰論求助突厥曰義師之起本救世亂若威德
漸盛則四夷欵附矣故周武興師致庸蜀羌髳微盧
彭濮之衆助牧野之戰漢高平定天下亦有北貊燕
人梟騎之助今唐師方起當以德義為勝何可聽劉
文靜一時之謀遽求助於突厥斯自小也財帛金寶
皆民力所致當舉義之始許之外域可乎不盡賂之
又自失信後突厥恃其微功連歲入寇蓋由兹失策
也
范祖禹論太宗脅父并求助突厥曰匹夫欲自立於
鄉黨猶不可不自重也况欲圖王業舉大事而可以
不正啓之乎太宗陷父於罪而脅之以起兵高祖昵
裴寂之邪受其宫女而不辭又稱臣於突厥倚以為
助何以示後世矣夫創業之君其子孫則而象之如
影響之應形聲尤不可不慎舉也是以唐世人主無
正家之法邊人多内侵之亂蓋高祖以此始也或曰
太宗苟不為此則高祖或終不從而突厥將為後患
二者權以濟事也臣竊以為不然古之王者行一不
義殺一不辜而得天下不為也太宗恐高祖之不從
懼突厥之為患終守臣節可也豈有脅父臣敵以得
天下而可為歟此而可為則亦無所不至矣惜乎太
宗有濟世之志撥亂之才而不知義也
高祖推李密為盟主以驕其志
范祖禹曰晉文公譎而不正孔子譏之當是時李密
方圍洛邑高祖乘虚席卷入關密進則前有太原之
敵後有東都之師是以聚兵洛口而不能西其勢亦
可見矣然則高祖何賴於密而招之以納侮及其自
欲為盟主也又何憚於密而驕之以行詐哉且舉義
兵而勸進於叛人非所以為名也臣以為此非太宗
劉文靜之謀必出於高祖與裴寂之徒怯懼之計得
已而不已者也
世民誅佞人高德儒
范祖禹曰昔武王克商釋箕子之囚封比干之墓式
商容之閭戮飛廉惡來於海隅顯善除惡如恐不及
何哉使民知嚮方示以征伐之本意也故海内莫不
革心易慮以聽上之所為去商之汙俗被周之美化
如水之走下草之從風也太宗始起兵而戮一佞人
民知所好惡矣如是則誰不欲為忠而不為佞宜其
成王業之速也德儒佞於隋而戮於唐為佞者果何
利哉
高祖辭九錫殊禮
范祖禹曰自魏晉之君欺孤蔑寡以奪天位考其實
無異於寒浞王莽而必欲效唐虞之文後世因襲而
莫之改其君臣皆不以為羞也惟唐高祖知其出於
諂諛者所為故繁文偽飾有所不行亦可謂不自欺
者矣然以兵取而必為之文曰受禪於隋是亦未免
襲衰世之迹也雖不能正其名實如三代之王而優
於魏晉遠矣
錄用隋子孫
范祖禹曰商之孫子其麗不億上帝既命侯于周服
侯服于周天命靡常武王數紂曰昏棄厥遺王父母
弟不迪故致討焉誅其罪人之身而立其子天下之
公義也况其父兄宗族乎自魏晉以下強臣簒奪除
君之族而代其位以非道得之亦以非道失之易姓
之禍如循一軌傳曰君以此始必以此終信矣唐高
祖始即位而錄隋之子孫由漢以來最為忠厚其享
國長世宜哉
高祖闢言路賞孫伏伽之諫
范祖禹曰國將興必賞諫臣國將亡必殺諫臣故諫
而受賞者興之祥也諫而被殺者亡之兆也天下如
人之一身夫身必氣血周流無所壅底而後能存焉
諫者使下情得以上通上意得以下逹如氣血之周
流於一身也故言路開則治言路塞則亂治亂者係
乎言路而已高祖鑒隋之所以亡王業初基庶事草
創而首闢言路以通下情可謂知所先務矣是以海
内聞風如熱者之得濯廢者之得起民知上之憂已
而疾痛將有所赴愬也唐室之興不亦宜乎
徐世勣降賜姓李氏
范祖禹曰古者天子建國賜姓命氏姓氏所以别其
族類之所出也自三代之衰稱姓者或以國或以族
或以地或以官子孫各本於其祖不可改也漢高祖
賜婁敬姓為劉鄙陋無稽而唐世人主遂以為法非
其親者附之屬籍或加於盗賊夷狄以逆族異類為
同宗然則古之賜姓者别之而後之賜姓者亂之也
夫惟天親不可以人為而強欲同之豈循理者乎上
瀆其姓下忘其祖非先王之制不可為後世法也
宇文士及封德彝來降帝責德彝不忠於唐德彝以祕
策干帝帝悦用之
范祖禹曰高祖以女寵進士及責德彝之諂巧既斥
之矣復悦其計策而驟用之甚矣佞人之難遠矣自
古君子易疏小人易親蓋君子難於進而果於退小
人不恥於自售而戚於不見知其進也無所不至人
君一為所惑不能自解鮮有不至禍敗者也
晉州人自言見白衣老人稱老君為唐祖詔於其地立
廟
范祖禹曰商祖契周祖后稷皆本其功德所起不可
誣也唐之出於老子由妖人之言而諂諛者附會之
高祖啓其原高宗明皇扇其風又用方士詭誕之說
躋老子於上帝卑天誣祖悖道甚矣與王莽稱王子
喬為皇祖叔父何以異哉
蕭銑降斬於都市
范祖禹曰蕭銑故梁子孫屯難之世民思其主銑因
隋亂保據荆楚欲復其祖考之業雖僭大號非唐之
叛臣也唐師伐而取其地執其主亦足矣而銑以百
姓之故不忍固守而降完府庫奉圖籍而歸之唐然
則唐初割據之主銑最無罪高祖誅之淫刑甚矣我
太祖太宗平四方僣偽之國係纍其主致之闕下雖
無道如劉鋹拒命如繼元窮天下之力而後取之不
誅一人皆死牖下自三代以來未之有也此所以祈
天永命者歟
定官職令
范祖禹曰三公論道經邦燮理陰陽故不以一職名
官太尉掌武蓋古者大司馬之職也司徒主民司空
主土皆六卿之任非三公之官也自漢以來失之矣
唐不能革正而復因之是以官名之紊莫甚於唐且
既有太尉司徒司空而又有尚書省是政出於二也
既有尚書省而又有九寺是政出於三也夫天地之
有四時百官之有六職天下萬事備盡於此如網之
在綱裘之挈領雖百世不可易也人君如欲稽古以
正名苟捨周官臣未見其可也
復置十二軍
孫之翰曰國之用武固常事不可一日而懈也中夏
之廣外夷之衆雖太平之世黠惡者畏威服德而不
敢動其心常幸國之有事起而為患爾則武之備可
一日懈乎况大亂初定人心未寧便欲為安逸之態
而偃武事及突厥入寇但謀遷都以避經世之略何
其淺也賴秦王堅議不行謬策令復置十二軍以教
諸府之兵中國之威自兹盛矣
從裴矩言許突厥昏
范祖禹曰自漢以女嫁匈奴而後世習為故常結昏
異域不以為失以為畏之邪則是以天下之大而畏
人至於納女失也以為謀之邪則是以女為間而欲
奪人之國亦失也高祖不謀於衆賢而問諸亡國之
臣宜其有此失也且西突厥不若頡利之強弱者猶
許其昏則強者何以制之此不足以示威適足取侮
於遠人而已其後太宗以女分妻諸國將相中宗以
後皆嫁公主於蕃國夫齊甥舅之國吳太王之裔也
涕出而女景公猶羞之婁敬和親之策豈足效哉而
終唐之世人君行之不以為難其臣亦不以為非高
祖太宗實啓之是貽謀不善也
賞裴矩力爭
溫公曰古人有言君明臣直裴矩佞於隋而忠於唐
非其性之有變也君惡聞其過則忠化為佞君樂聞
直言則佞化為忠是知君者表也臣者景也表動則
景隨矣
太子建成
孫之翰論立建成為太子曰王者立太子必嫡長者
使天下之心有系以止爭奪之患也行之平世固為
常法若夫大公之世子不賢尚求聖人以傳大位况
長子不賢次子聖乎安得局於常法也唐有天下本
秦王之謀秦王功德之大海内屬望其勢可終為人
臣乎建成自舉義以來無一事可稱道但以年長使
居聖子上至愚者知其不可也雖秦王以常禮為讓
胡不虚其位待天命之歸况受命之初天下未定何
汲汲於立太子也善哉寧王憲讓太子之言曰時平
則先嫡長國難則歸有功此萬世不易之論也
范祖禹論王珪魏徵勸建成擊劉黑闥為自安計曰
立子以長不以有功以德不以有衆古之道也晉獻
公使太子申生伐東山里克入而諫君出見太子而
勉之以孝君子曰善處父子之間矣王魏以輔導東
宫為職當勸建成以孝於高祖友於秦王則儲位安
矣秦王有定天下之功高祖苟欲立之能為太伯不
亦善乎且建成既為太子則國其國也安在於有功
乃使之擊賊以立威結豪傑以自助是導之以爭也
禍亂何從而息乎夫以王魏之賢其為建成謀猶如
此况庸人乎又論建成募士兵欲圖秦王并使楊
文幹反為相應曰建成為太子而擅募兵甲於東宫
又使楊文幹反於外以危君父此天下之惡也罪孰
大焉高祖不以公義廢之乃外惑於姦臣之計内牽
於妃嬪之請至使兄弟不相容於天下此高祖不明
之過也
温公論秦王射殺建成曰立嫡以長禮之正也然高
祖所以有天下皆太宗之功隠太子以庸劣居其右
地嫌勢逼必有不容曏使高祖有太王之明隠太子
有泰伯之賢太宗有子臧之節則亂何自而生矣既
不能然太宗始欲俟其先發然後應之如此則事非
獲已為愈也既而為羣下所迫遂至蹀血禁門推刃
同氣貽譏千古惜哉夫創業垂統之君子孫之所儀
刑也彼中明肅代之傳繼得非有所指擬以為口實
乎
范祖禹曰建成雖無功太子也太宗雖有功藩王也
太子君之貳父之統也而殺之是無君父也立子以
長不以功所以重先君之世也故周公不有天下弟
雖齊聖不先於兄久矣論者或以太宗殺建成元吉
比周公誅管蔡臣竊以為不然昔者象日以殺舜為
事舜為天子也則封之管蔡啓商以叛周周公為相
也則誅之其迹不同而其道一也舜知象之將殺已
也故象憂亦憂象喜亦喜盡其誠以親愛之而已矣
象得罪於舜故封之管蔡流言於國將危周公以間
王室得罪於天下故誅之非周公誅之天下之所當
誅也周公豈得而私之哉後世如有王者不幸而有
害兄之弟如象則當如舜封之是也不幸而有亂天
下之兄如管蔡則當如周公誅之是也舜處其常周
公處其變此聖人所以同歸於道也若夫建成元吉
豈得罪於天下者乎苟非得罪於天下則殺之者已
之私也豈周公之心乎或者又以為使建成為天下
又輔之以元吉則唐必亡臣曰古之賢人守死而不
為不義者義重於死故也必若為子不孝為弟不悌
悖天理滅人倫而有天下不若亡之愈也故為唐史
者書曰秦王世民殺皇太子建成齊王元吉立世民
為皇太子然則太宗之罪著矣
殺劉文靜恩裴寂
孫之翰曰恩與刑人主之大權也恩當其功刑當其
罪則中外勸戒矣反是道何以服人心裴寂劉文靜
俱以佐命為大臣文靜才略功名過寂遠甚高祖任
情親寂而疏文靜文靜失律則除名及與寂有隙出
怨言遂聽寂䜛殺之寂當將相之任怯而無謀屢為
賊敗既入朝不加深罪幸矣顧待彌重可乎施恩於
寂太優用刑於文靜太暴二者俱出於私非聖子功
德之大人心去矣
張唐英曰自古佐命之臣皆無心於舊君故志士仁
人嘗恥之若裴寂劉文靜之迹故不在别白然二子
皆首為謀主唱難起義及高祖登極而裴寂賞賜無
極恩寵至厚爵位至重雖有罪惡之迹皆原而不問
文靜出入征伐歲不寧止顧遇既以不厚爵位復又
不崇以妄告厭勝之事而遽加殺戮太宗極力營救
而不得免復籍没其家且雨露之澤不私萬物仁義
之主不枉一人而以功名重賞士之所競不平致怨
古人所戒不知高祖之意於二子厚薄何其殊也豈
非以裴寂始盗隋之宫人密侍高祖之際文靜嘗以
此脅寂故高祖恨之不然何寂之功業智識皆不逮
文靜而高祖遇之獨厚耶以此窺高祖之心是喜裴
寂私眤之愛而恨文靜形之於言故讎之酷也噫嗜
欲好色移人之性有如是哉
殺劉世讓
孫之翰曰兵之用間為神妙者以其術之不可窺也
高祖歴戰伐多矣用兵之事不可謂不曉劉世讓素
有忠義之名既以知邊機使備突厥方制其要害功
效甚明突厥使人入朝言世讓有異謀殊不思世讓
既荷任用已有功效何故與突厥通謀况突厥入寇
本以馬邑為便今得其地守之是扼其入寇之路世
讓經畫如是戎人反言與已國通謀其情固易察爾
高祖不察而殺世讓何昏暗之甚也
竇建德
張唐英曰建德陷黎陽虜皇妹同安公主及淮安王
神通大將軍李世勣世勣乃逃歸國或勸誅世勣之
父建德曰世勣本唐臣逃還本朝忠臣也其父何罪
又舍公主神通於别館以客禮而厚之生令歸國建
德之於神通世勣可謂有恩矣於唐可謂有禮矣及
兵敗俘歸斬於長安世勣等無一言以救建德之死
於建德真少恩哉或曰建德抗拒王師外為世充之
援若赦而不誅何以懲天下之惡曰誅之宜也然當
此之時羣盗擾攘蜂結蟻聚凡得忠良之士率皆屠
滅無有存者建德乃厚禮公主神通又不誅世勣之
父乃姦雄之中仁人也世勣若念其父嘗拘於建德
而卒保首領誠出一言救之設使朝廷不從亦足以
報彼不誅父之恩全於忠孝豈非仁人之心哉朝廷
既不原情而定罪世勣等又不能出力以一援其後
劉黑闥之徒以誅建德為戒連衡復叛擁衆不降八
月之中盡復建德故地兵連禍結者復數年此由失
於斬建德而致爾故曰彎弓之鳥難安而黷武之衆
易動刑人之際可不慎乎
高君雅
張唐英曰高祖將舉義旗而副畱守王威高君雅覺
其事欲因晉祠之會以害高祖而太宗與劉文靜謀
詐遣劉政會告王威高君雅之變君雅在高祖坐上
大詬曰此反人欲殺我也文靜遂叱左右執而殺之
嘗觀威與君雅之心乃隋之忠臣也當被執大詬之
際必有至直至切之言責高祖為隋室懿戚重臣不
當墟其社稷然而史臣不載其辭者蓋為唐而諱之
故使二子忠烈之名不彰於世夫鉛刀尚能一割病
虎猶能一搏使君雅稍有權力豈不能一奮而報隋
乎今乃洗玉之汙而使之潔抉月之霾而使之明庸
以勸後世不忘舊君者若當時既没其美後世又不
顯其節則愚恐忠烈之道由是而寖息矣
蘇世長
張唐英曰世長侍高祖宴於披香殿見其華麗乃曰
此殿煬帝造乎高祖曰卿好諫似直其心實詐此是
吾造卿何言之世長曰昔陛下居於武功之時宅纔
庇風雨當此之時亦以為足今初有天下於隋宫室
又加雕飾其可得乎以此知世長之於諫諍得諷諫
之道也且有天下之君窮奢極侈以厚奉養園苑畏
其不廣宫室畏其不壯娥嬪畏其不麗車服畏其不
高不美竭生民之力務為自奉之計不念創業之艱
難惟見守成之容易自漢而下結怨於民敗亂繼踵
率皆由此世長見高祖初得天下而遽追秦皇漢武
之侈仍諫以武功舊宅纔庇風雨此管仲所謂願君
無忘射鈎臣亦不敢忘檻車之謂也
傅弈
張唐英曰傅弈武德中嘗上書請除釋氏時蕭瑀方
崇信釋氏弈與難詰瑀辭屈乃合掌曰地獄所設正
謂此也
歴代名賢確論卷六十七
