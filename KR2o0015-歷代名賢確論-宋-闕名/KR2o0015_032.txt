歴代名賢確論卷三十二
始皇
取齊楚巧拙(東坡)
王翦滅楚(潁濱)
戰守(東坡)(何去非)
棄禮義而務便利(東坡)
不用仁義而亡(温公)(潁濱)
忘遠(老泉)
天之報應(潁濱)
秦非閠位(六一)
取齊楚巧拙
東坡曰始皇十八年取韓二十二年取魏二十五年
取趙取楚二十六年取燕取齊初并天下蘇子曰秦
并天下非有道也特巧耳非幸也然吾以謂巧於取
齊而拙於取楚其不敗於楚者幸也嗚呼秦之巧亦
創於智伯而已韓魏肘足接而智伯死秦知創智伯
而諸侯終不知師韓魏秦并天下不亦宜乎齊湣王
死法章立君王后佐之秦猶伐齊也法章死王建立
六年而秦攻趙齊楚救之趙乏食請粟於齊而齊不
予秦遂圍邯鄲幾亡趙趙雖未亡而齊之亡形成矣
秦人知之故不加兵於齊者四十餘年夫以法章之
才而秦伐之建之不才而秦不伐何也太史公曰君
王后事秦謹故不被兵夫秦欲并天下耳豈以謹故
置齊也哉吾故曰巧於取齊者所以大慰齊人之心
而解三晉之交也齊秦不兩立秦未嘗須臾忘齊也
而四十餘年不加兵者豈其情乎齊人不悟而與秦
合故秦得以間取三晉三晉亡齊蓋岌岌矣方是時
猶有楚與燕也三國合猶足以拒秦秦大出兵伐楚
伐燕而齊不救故二國亡而齊亦虜不閱歲如晉取
虞虢也可不謂巧乎二國既滅齊乃𤼵兵守西界不
通秦使嗚呼亦晩矣秦初遣李信以二十萬人取楚
不克乃使王翦以六十萬人攻之蓋空國而戰也使
齊有中主具臣知亡之無日而掃境以伐秦以久安
之齊而入厭兵空虚之秦覆秦如反掌也吾故曰拙
於取楚然則奈何曰古之取國者必有數如取齠齒
必以漸故齒脱而兒不知今秦易楚以為是齠齒也
可拔遂抉其口一拔而取之兒必傷必齧故秦之不
亡者幸也非數也吳為三軍迭出以肄楚三年而入
郢晉之平吳隋之平陳皆以是物也唯苻堅不然使
堅知出此以百倍之衆為迭出之計雖韓白不能支
而况謝玄牢之之流乎吾是以知二秦之一律也始
皇幸勝而堅不幸爾
王翦滅楚
潁濱曰王翦與始皇議滅楚非六十萬不行予始疑
其過及觀田單與趙奢論兵乃知老將之言不妄也
趙以齊田單為相單語趙奢曰吾非不說將軍之兵
法所不服者將軍之用衆也帝王之兵不過三萬而
天下服矣今將軍必負十萬二十萬而後用之使民
不得耕作糧食輓賃不可給也奢曰君非徒不逹兵
又不明時勢矣吳干之劒肉試則斷牛馬金試則截
盤匜薄之柱上而擊之則絶為三質之石上而擊之
則碎為百今以三萬之衆而應強國之兵是薄柱擊
石之類也且夫劒之為用無脊之厚則鋒不入無髀
之薄則刃不斷無釣䍐鐔蒙須之便操其刃而刺則
未入而手斷今君無十萬二十萬之衆以為釣䍐鐔
蒙須之便焉能以三萬行於天下乎古者四海萬國
城大不過三百丈人多不過三千家則以三萬拒之
足矣今取古萬國分為戰國七兵能具數十萬食能
支數歲千丈之城萬家之邑相望也君奈何以三萬
之衆攻之田單喟然歎息曰單未至也由此觀之攻
千里之國毁百年之業不乘大隙非大衆不可彼決
機兩陳之間為一日成敗之計乃可以少擊衆耳
戰守
東坡曰秦人居諸侯之地而有萬乘之志侵辱六國
斬伐天下不數十年之間而得志於海内至其後世
再傳而遂亡劉季起於匹夫斬艾豪傑蹷秦誅楚以
有天下而其傳子孫數十世而不絶蓋秦漢之事其
所以起者不同而其所以取之者無以相遠也然劉
項奮臂於閭閻之中率天下蠭起之兵西嚮以攻秦
無一成之聚一夫之衆驅罷弊適戍之人以求所非
望得之則生失之則死以匹夫而圖天下其勢不得
不疾戰以趨利是以冒萬死求一生而不顧今秦擁
千里之地而乘累世之業雖閉關而守之畜威養兵
拊循士民而諸侯誰敢謀秦觀天下之釁而後出兵
以乘其弊天下夫誰敢抗而惠文武昭之君乃以萬
乘之資而用匹夫所以圖天下之勢疾戰而不顧其
後此宜其能以取天下而亦能以亡之也夫劉項之
勢天下皆非吾有起於草莽之中因亂而爭之故雖
驅天下之人以爭一旦之命而民猶有待於其定以
息肩於此故以疾戰定天下天下既安而下無背叛之
志若夫六國之際諸侯各有分地而秦乃欲以力征
強服四海不愛先王之遺黎以為子孫之謀而竭其
力以爭隣國之利大國雖滅而秦民之心已散矣故
秦之所以謀天下者匹夫特起之勢而非所以承祖
宗之業以求其不失者也昔者嘗聞之周人之興數
百年而後至於文武文武之際三分天下而有二然
商之諸侯猶有所未服紂之衆未可以不擊而自解
也故以文武之賢退而修德以待其自潰誠以為后
稷公劉太王王季勤勞不懈而後能至於此故其發
之不可輕而用之有時也嗟夫秦人舉累世之資一
用而不復惜其先王之澤已竭於取天下而尚欲求
以為國亦已惑矣又曰天下之勢莫大於使天下
樂戰而不好戰天下不樂戰則不可與從事於危好
戰則不可與從事於安昔秦人之法使吏士自為戰
戰勝而利歸於民所得於敵者即以有之使民之所
以養生送死者非殺敵無由取也故其民以好戰并
天下而亦以亡夫始皇雖以墮名城殺豪傑銷鋒鏑
而民之好戰之心囂然其未巳也是故不可與休息
若夫王者之兵要在於使之知愛於上而讎其敵使
其知其上之所以驅之於戰者凡皆以為我也是以
樂其戰而甘其死至於其戰也務勝敵而不務得財
其賞也發公室而行之於廟使其利不在殺人是故
其民不志於好戰夫然後可以作之於安危之中
而休之於爭奪之際可與安可與危而不可與亂此
天下之勢也
何去非曰兵有攻有守善為兵者必知夫攻守之所
宜故以攻則克以守則固當攻而守當守而攻均敗
之道也方天下交臂相與而事秦之強也秦人出甲
以攻諸侯蓋將取之也圖攻以取人之國者所謂兼
敵之師也及天下攘袂相率而叛秦之亂也秦人合
卒以拒諸侯蓋將卻之也圖拒以卻人之兵者所謂
救敗之師也兼敵之師利於轉戰救敗之師利於固
守兵之常勢也秦人據崤函之阻以臨山東自繆公
以來常䧺諸侯卒至於并天下而王之豈其君世賢
耶亦以得乎形便之居故也二世之亂天下相與起
而亡秦不三歲而為墟以二世之不道顧秦亦何足
以亡然而使其知捐背叛之山東嚴兵拒關為自救
之計雖以無道行之而山西千里之區猶可歲月保
也不知慮此乃空國之師以屬章邯李由之徒越關
千里以摶寇而為鄉日堂堂兼敵之師亦已悖矣方
陳勝之首事而天下豪傑爭西嚮而誅秦也蓋振臂
一呼而帶甲者百萬舉麾一號而下城者數十又類
皆山林倔起之匹夫其存亡勝負之機取决於一戰
其鋒至銳也而章邯之徒不知固守其所以老其師
乃提孤軍棄大險渡漳踰洛左馳右騖以嬰其四合
之鋒卒至於敗而沛公之衆揚袖而入空關雖二世
之亂足以覆宗天下之勢足以夷秦而其亡遂至於
如此之亟者用兵之罪也夫秦役其民以從事於天
下之日久矣而其民被二世之毒未深其勇於公鬭
樂於衛上之風聲氣俗猶在也而章邯之為兵也以
攻則不足以守則有餘周文常率百萬之師傅於戲下
矣章邯三擊而三走之卒殺周文使其不遂縱以摶
敵而坐關固守為救敗之師關東之土雖已分裂而
全秦未潰也或曰七國之反漢也議者歸罪於吳楚
以為不知杜成臯之口而漢將一日過成臯者數十
輩遂至於敗亡今豪傑之叛秦而罪二世之越關摶
戰何也嗟夫務論兵者不論其逆順之情與夫利害
之勢則為兵亦疎矣夫秦有可亡之形而天下之衆
亦銳於亡秦是以豪傑之起者因民志也關東非為
秦役矣漢無可叛之釁而天下之民無至於負漢則
七國之起非民志矣天下皆為漢役者也以不為秦
役之關東則二世安得即其地而疾戰其民以方為
漢役之天下則漢安得不趨其所而疾誅其君此戰
守之所以異術也昔者賈誼司馬遷皆謂使子嬰有
庸主之才僅得中佐則山西之地可全而有卒取失
言之譏於後世彼二子者固非愚於事機者也亦惜
夫秦有可全之勢耳雖然彼徒知秦有可全之勢而
不知至於子嬰而秦之事去矣雖有太公之佐其如
秦何哉
棄禮義而務便利
東坡曰昔者生民之初不知所以養生之具擊摶挽
裂與禽獸爭一旦之命惴惴焉朝不謀夕憂死之不
給是故巧詐不生而民無知然聖人惡其無别而憂
其無以生也是以作為器用耒耜弓矢舟車網罟之
類莫不備至使民樂生便利役御萬物而適其情而
民始有以極其口腹耳目之欲器利用便而巧詐生
求得欲從而心至廣聖人又憂其桀猾變詐而難治
也是故制禮以反其初禮者所以反本復始也聖人
非不知箕踞而坐不揖而食便於人情而適於四體
之安也將必使之習為迂闊難行之節寬衣博帶佩
玉履舄所以回翔容與而不可以馳驟上自朝廷而
下至於民其所以視聽其耳目者莫不近於迂闊其
衣以黼黻文章其食以籩豆簠簋其耕以井田其進
取選舉以學校其治民以諸侯嫁娶死喪莫不有法
嚴之以鬼神而重之以四時所以使民自尊而不輕
為姦故曰禮之近於人情者非其至也周公孔子所
以區區於升降揖讓之間丁寧反覆而不敢失墜者
世俗之所謂迂闊而不知夫聖人之權固在於此也
自五帝三代相承而不敢破至秦有天下始皇帝以
詐力而并諸侯自以為智術之有餘而禹湯文武之
不知出此也於是廢諸侯破井田凡所以治天下者
一切出於便利而不恥於無禮决壊聖人之藩牆而
以利器明視天下故自秦以來天下惟知所以求生
避死之具而以禮者為無用贅疣之物何者其意以
為生之無事乎禮也苟生之無事乎禮則凡可以得
生者無所不為矣嗚呼此秦之禍所以至今而未息
歟昔者始有書契以科斗為文而其後始有規矩摹
畫之迹蓋今所謂大小篆者至秦而更以隸其後日
以變革貴於速成而從其易义創為紙以易簡策是
以天下簿書符檄繁多委壓而吏不能究姦人有以
措其手足如使今世而尚用古之篆書簡策則雖欲
繁多其勢無由由此觀之則凡所以便利天下者是
開詐偽之端也嗟夫秦既不可及矣而後之君子欲
治天下而惟利便之求則是引民而日趨於詐也悲
夫
不用仁義而亡
温公曰知及之仁不能守之雖得之必失之秦之謂
也善夫賈生之言曰秦以區區之地千乘之權招八
州而朝同列百有餘年然後六合為家崤函為宫一
夫作難而七廟隳身死人手為天下笑何哉仁義不
施而攻守之勢異也
潁濱曰三代以道御天下動容貌出辭氣逡巡於廟
堂之上而諸侯承德四夷向風何其盛哉至其後世
稍衰桓文迭興而維持之要之以盟會齊之以征伐
既已畢矣然春秋之後吳越放恣繼之以田常三晉
之亂天下遂為戰國君臣之間非詐不言非力不用
相與為盗跖之行猶恐不勝雖桓文之事且不試矣
而况於文武成康之舊歟秦起於西陲與戎狄雜居
本以強兵富國為上其先襄公最賢詩人稱之然其
所以為國者亦猶是耳詩曰蒹葭蒼蒼白露為霜所
謂伊人在水一方夫蒹葭之方盛也蒼蒼其強勁而
不宜於用至於白露凝戾為霜然後堅成可施於人
今夫襄公以耕戰自立而不知以禮義終成之豈不
蒼然盛哉然而君子以為未成故其後世狃於為利
而不知義至於商君厲之以法風俗日惡鄙詐猛暴
甚於六國卒以此勝天下秦之君臣以為非是無足
以服人矣當是時諸侯大者連地數千里帶甲數千
萬雖使齊桓晉文假仁義挾天子以令之其勢將不
能行惟得至誠之君子自修而不爭如商周之先君
庶幾可以服之孟子遊於齊梁以此干其君皆莫能
信以為詐謀竒計之所不能下長戟勁弩之所不能
克區區之仁義何足以致此然魏文侯當時之弱國
也齊王后齊之一婦人也魏文侯行仁義禮下賢者
用子夏田子方段干木而秦人不敢加兵齊王后用
齊四十餘年事秦謹與諸侯信而齊未嘗受兵而况
於力行仁義中心惻怛終身不懈而有不能勝者哉
夫衣冠被玉可以化強暴深居簡出可以卻猛獸虚
心寡欲可以懷鬼神孟子曰仁不可以為衆試因秦
之地用秦之民按兵自守修德以來天下彼將襁負
其子而至誰與共守惜乎其明不足以知之竭力以
勝敵勝敵之後二世而亡其數有以取之矣
忘遠
老泉曰武王不泄邇不忘遠仁矣乎非仁也勢也天
下之勢猶一身一身之中手足病於外則腹心為之
深思靜慮於内而求其所以療之之術腹心病於内
則手足為之奔掉於外求其所以療之之物腹心手
足之相救非有待而後然愚故曰武王之不泄邇不
忘遠非仁也勢也勢如此其急而古之君獨武王然
者何也人皆知一身之勢而武王知天下之勢也夫
不知一身之勢者一身危而不知天下之勢者天下
不危乎哉秦之保關中自以為子孫帝王萬世之業
而陳勝吳廣乃楚人也由此觀之天下之勢遠近如
一然以臣言之近之可憂未若遠之可憂之深也
天之報應
潁濱曰戰國惟秦楚燕為故國取之非逆而守之為
暴矣若三晉及齊皆以簒奪得之所以取守者皆非
義也天方厭喪亂欲假手於秦而秦亦淫虐無以受
之於是不韋乘釁納妾於子楚以亂其後六國未亡
而嬴氏已先亡矣及至二世屠戮諸公子殆盡而後
授首於劉項老子曰天網恢恢疎而不失不觀其微
孰知其故哉
秦非閏位
六一曰謂秦為閏者誰乎是不原本末之論也此漢
儒之私說也其說有三不過曰滅棄禮樂用法嚴苛
與其興也不當五德之運而已五德之說非聖人之
言曰昧者之論詳之矣其二者特始皇之事爾然未
原秦之本末也昔者堯舜夏商周秦皆出於黃帝之
苖裔其子孫相代而王堯傳於舜舜傳於禹夏之衰
也湯代之王商之衰也周代之王周之衰也秦代之
王其興也或以德或以功大抵皆乘其弊而代之初
夏世衰而桀為昏暴湯救其亂而起稍治諸侯而誅
之其書曰湯征自葛是也其後卒以攻桀而滅夏及
商世衰紂為昏暴周之文武救其亂而起亦治諸侯
而誅之其詩所謂昆崇共密是也其後卒攻紂而滅
商推秦之興其功德固有優劣而其迹豈有異乎秦
之紀曰其先大業出於顓頊之苖裔至孫伯翳佐禹
治水有功唐虞之間賜姓嬴氏及非子為周養馬有
功秦仲始為命大夫而襄公與立平王遂受岐豐之
賜當是之時周衰固已久矣亂始於穆王而繼以厲
幽之禍平王東遷遂同列國而齊晉大侯魯衛同姓
擅相攻伐共起而弱周非獨秦之暴也秦於是時既
平犬夷因取周所賜岐豐之地而穆公以來始東侵
晉地至于河西滅諸戎拓地千里其後關東諸侯強
僭者日益多周之國地日益蹙至無復天子之制特
其號在爾秦昭襄五十三年周之君臣稽首自歸于
秦至其後世遂滅諸侯而一天下此本末之迹也其
德雖不足而其功力尚不優於魏晉乎始秦之興務
於力勝至于始皇遂悖棄先王之典禮又自推水德
益任法而少恩其制度文為皆非古而自是此其所
以見黜也夫始皇之不仁不過如桀紂桀紂不能廢
夏商之統則始皇未可廢秦也
歴代名賢確論卷三十二
