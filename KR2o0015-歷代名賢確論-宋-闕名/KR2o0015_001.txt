歴代名賢確論卷一
三皇
三皇之化(六一)
堯
遺風(柳州)
刑賞(東坡)
比屋可封(東坡)
鯀治水(王荆公)(潁濱)
許由(柳識)(東坡)
三皇之化
六一曰夫至治之極也塗耳目以愚民之識暢希夷
以合道之極化被而物不知功成而迹無朕古有臻
於是者其大道之行乎聖人之興也捐仁義以為德
之細放約束以取民之信德及而物自化言行而人
必從古有盛於此者其三皇之世歟故孔子有三皇
設言而民不違之說敢試論之若乃暢上古之至道
張億世之遠御結繩所以為信也而懼信之未孚我
則有書契之易於是乎畫八卦以由數起茹毛所以
養生也而憚生之未具我則有烹餁之利於是乎嘗
百糓以粒蒸民網罟利人以為用使以畋而以漁牛
馬異性而必馴使可乘而可服壯棟宇以易古者之
居垂衣裳以興天下之治凡所以使民不倦者皆伏
犧神農黃帝之為也然而治既行矣民既賴矣守之
以至静化之以無為上有淡泊清淨之風下無薄惡
叛離之俗故言為教命非誥誓而自聽言為號令不
鞭扑而自隨且夫歃血以涖盟約要之於信者由不
信而然也為刑以殘肌骨威之使從者由不從而設
也不若御至質之民行大道之化悅不以愛故不待
賞而勸畏不以威故不待罰而責政不罔民故不待
約而信事不申令故不待誥而從一言以行萬民禀
命賴其德者百年而利服其化者百年而移非三皇
之德其孰能與於此乎噫商人作誓欲民之從也而
人始疑周人會盟欲信之固也而諸侯叛由是而言
則詛民於神明狃民於賞罰而違之者末世之為也
服民以道德漸民以教化而人自從之者三皇之盛
也夫設言而不違者其在兹乎
遺風
柳州曰三河古帝王之更都焉而平陽堯之所理也
有茅茨采椽土型之度故其人至于今儉嗇有温恭
克讓之德故其人至于今善讓有師錫僉曰疇咨之
道故其人至于今好謀而深有百獸率舞鳳凰來儀
於變時雍之美故其人至于今和而不怒有昌言儆
戒之訓故其人至于今憂思而畏禍有無為不言垂
衣裳之化故其人至于今恬以愉此堯之遺風也願
以聞於子何如吳子離席而立拱而言曰美矣善矣
其蔑有加矣此固吾之所欲聞也夫儉則以足用而
不淫讓則遵分而進善其道不鬭謀則通於遠而周
於事和則仁之質戒則義之實恬以愉則安而久於
其道也至乎哉今主上方致太平動以堯為準先生
之言道之奥者若果有貢於上則吾知其易易焉也
舉晉國之風以一諸天下如斯而已矣
刑賞
東坡曰堯舜禹湯文武成康之際何其愛民之深憂
民之切而待天下以君子長者之道也有一善從而
賞之又從而詠歌嗟嘆之所以樂其始而勉其終有
一不善從而罰之又從而哀矜懲創之所以棄其舊
而開其新故其吁俞之聲歡休慘戚見於虞夏商周
之書成康既沒穆王立而周道始衰然猶命其臣吕
侯而告之以祥刑其言憂而不傷威而不怒慈愛而
能斷惻然有哀憐無辜之心故孔子猶有取焉傳曰
賞疑從與所以廣恩也罰疑從去所以慎刑也當堯
之時臯陶為士將殺人臯陶曰殺之三堯曰宥之三
故天下畏臯陶執法之堅而樂堯用刑之寬四嶽曰
鯀可用堯曰不可鯀方命圯族既而曰試之何堯之
不聽臯陶之殺人而從四嶽之用鯀也然則聖人之意
蓋亦可見矣書曰罪疑惟輕功疑惟重與其殺不辜
寧失不經嗚呼盡之矣可以賞可以無賞賞之過乎
仁可以罰可以無罰罰之過乎義過乎仁不失為君
子過乎義則流而入於忍人仁可過也義不可過也
古者賞不以爵禄刑不以刀鋸賞以爵禄是賞之道
行於爵禄之所加而不行於爵禄之所不加也刑以
刀鋸是刑之威施於刀鋸之所及而不施於刀鋸之
所不及也先王知天下之善不勝賞而爵禄不足以
勸也知天下之惡不勝刑而刀鋸不足以裁也是故
疑則舉而歸之於仁以君子長者之道待天下使天
下相率而歸於君子長者之道故曰忠厚之至也詩
曰君子如祉亂庶遄已君子如怒亂庶遄沮夫君子
之已亂豈有異術哉時其喜怒而不失乎仁而已矣
春秋之義立法貴嚴而責人貴寬因其褒貶之義以制
賞罰亦忠厚之至也
比屋可封
東坡曰堯之民比屋可封桀之民比屋可誅若信此
說則堯時諸侯滿天下桀時大辟遍四海也
鯀治水
荆公曰堯咨孰能治水四嶽皆對曰鯀然則在廷之
臣可治水者惟鯀耳水之患不可留而俟人鯀雖方
命圯族而其才則羣臣皆莫及然則舍鯀而孰使哉
當此之時禹蓋尚少而舜猶伏於下而未見乎上也
夫舜禹之聖也而堯之聖也羣臣之仁賢也其求治
水之急也而相遇之難如此後之不遇者亦可以無
憾矣
潁濱曰四嶽薦鯀於堯堯知鯀之不可用而屈於四
嶽民被其害者九年後世疑之知其不可用而用之
不仁屈於四嶽而不能信不知予嘗論之水之為害
不可一日不治而知治水者雖聖賢不能也是以堯
舜皆不自治使禹而後濟方禹之未見也天下言治
水者莫如鯀棄鯀而不試有不仁焉斯堯之所以用
鯀也歟
許由
柳識曰天清既能久地静不能朽先生清静天地全
性出於肧渾入於鴻蒙雲遊鳥還蓊鬱和風當時帝
道已半滋章欲深大樸散於人未散於山林乃有巢
父杳冥同心堯齎公器退然見推遇聖相感不得不
知耳雖濯於清流道終播於無為所謂春膏時蒸朽
葉自滋先生含德唐堯發之潁陽之仁德日大天下
之禄利日卑且聖主所重者名器至人所重者感通
推以大名義同讓終廉能感俗道自為功任應會之
偶然生垂後之清風人登雲嶺多憶箕潁猗歟先生
山水齊名
東坡曰馬遷曰學者載籍極博尤考信於六藝詩書
雖缺然虞夏之文可知也堯將遜位讓於虞舜舜禹
之間嶽牧咸薦乃試之於位典職數十年功用既興
然後授政示天下重器王者大統傳天下若此之難
也而說者曰堯讓天下於許由由不受恥之逃隠及
夏之時有卞隨務光者此何以稱焉東坡曰士有簞
食豆羹見於色者自吾觀之亦不信也又曰巢由
不受堯禪堯舜不害為至德夷齊不食周粟湯武不
失為至仁孔子不廢是說曰武盡美矣未盡善也揚
雄者獨何人乃敢廢此曰允哲堯禪舜則不輕於由
矣陋哉斯言使夷齊不經孔子雄亦且廢之矣世主
誠知揖遜之水尚汙牛腹則干戈之粟豈能溷夷齊
之口乎于以知聖人以位為械以天下為牢庶乎其
不驕士矣
歴代名賢確論卷一
