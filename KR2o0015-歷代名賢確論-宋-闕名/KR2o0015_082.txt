歴代名賢確論卷八十二
代宗
大歷中秋霖損稼渭南令劉澡阿附度支韓滉
稱縣境苖獨不損(范祖禹)
顔真卿降峽州别駕(孫之翰)
藩鎮(僕固懷恩附)(范祖禹)(孫之翰)
宦官(石守道)
楊綰(范祖禹)
元載(范祖禹)(孫之翰)(石守道)
李光弼(張唐英)
常衮(温公)
總論代宗之政(子由)
大歷中秋霖損稼渭南令劉澡阿附度支韓滉稱縣境
苖獨不損
范祖禹曰代宗責縣令職在字人無恤隐之心而阿
黨權勢黜之當矣韓滉掌邦計之臣敢為面欺乃置
而不問是刑罰止行於卑賤而不行於貴近也蔣鎮
以諫官受委覆實而共為姦罔人主卒受其欺廷臣
亦無敢言此二臣者豈非以其君雖欲恤民而卒歸
於好利受佞可以蒙蔽故敢行詐而無所忌憚也是
以雖有仁心而民不被其澤天下愈受其弊由賞罰
不平聽任不明故也且在縣令與御史則始疑而察
之在戶部與諫官則始疑而終信之其為欺一也明
於疎遠而眩於貴近是朝廷無公道也書曰無偏無
黨王道蕩蕩若代宗者其何責焉
顔真卿降峽州别駕
孫之翰曰君之逐臣也或自見其過或為人所言自
見其過必無忌心可矣為人所言尤在觀其狀察其
情也顔真卿之立朝論議風節時無倫比元載作相
方引用私黨惡人之言遂請百官言事必先諮宰相
而後上聞真卿極論其事以為蔽塞言路過於林甫
國忠時中外傳布稱真卿言為當故載深銜之因真
卿攝祭太廟以祭器不修言於朝誣以誹謗而逐之
且祭器不修衆所共見况繫有司之事言之豈為誹
謗也代宗雖非英睿之君亦非昏主真卿之賢非不
知也載怨真卿之情非不察也何不能辨其事而逐
真卿豈非以載方擅權不能違其意爾代宗行事素
尚寬厚且容宰相擅權而逐賢臣則尚寬之為害也
如此夫君之為國也必有駕馭大臣之術有主張賢
人之力然後大臣不敢擅權賢人得以立事矣代宗
不通是道故元載積惡真卿不容於朝大歷之政法
度弛廢由此類也
藩鎮
范祖禹論僕固懷恩恐史朝義平寵衰奏以降將薛
嵩田承嗣等分帥河北曰僕固懷恩既平河北而除
惡不絶其本復留賊黨以邀後功亦由任蕃人為制
將故也唐失河北實由此始使郭李為將其肯遺國
患乎
孫之翰懷恩留賊將分帥河北論曰懷恩留賊將之
降者分帥河北以為已援此固不忠之罪然觀其情
有所憚而為之也肅宗寵信内臣為將帥之患郭子
儀討平大亂收復二京元勲厚德天下瞻望不與魚
朝恩相叶為其䜛間遂罷兵權李光弼戰賊盡力動
有竒功材謀忠勇冠於諸將亦為朝恩所撓致有敗
衂懷恩前從子儀知其事後事光弼憚其嚴不附遂
與朝恩叶議以敗其功又施其計矣以郭李之功不
能固其權任況他帥乎又觀代宗即位之始程元振
輩用事於内甚於朝恩來瑱居將相之任一不從元
振請託無罪被殺此懷恩所以不肯盡忠也若以懷
恩止慮賊平寵衰他無所憚則其父子力戰不踰年
平定劇賊一門之内死王事者四十餘人此豈欲養
賊乎何其已平大盗而存其餘孽是有所憚而然也
人君任用將帥使之盡忠有常道矣駕馭之術賞罰
之典固不可失其機會能不容權倖之人間其恩沮
其謀使内無所憚外無所撓天下有事則當大任而
無他憂天下無事則荷寵數而不覺衰能盡是道則
盡忠者衆矣肅宗代宗寵内臣過厚待將帥不至致
懷恩懷貳自為身謀狡計一生河北非天子所有范
祖禹論懷恩叛上自愧信不及人致功臣顛越厚遇
懷恩母并恐李光弼成嫌隙亦加厚遇曰傳曰禹湯
罪已其興也勃焉代宗之責已也厚其待人也恕而
誠不能感物何哉賞罰無章而善惡不明上下之情
不通䜛巧得行於其間故也是以有功者不自保無
罪者恐見誅以恩加人而人不親以信示人而人益
疑紀綱壊亂恩威不立為唐世姑息之主由不得其
道也又論以公主妻田承嗣子承嗣益驕曰齊景
公涕出而女於吳以為既不能令又不受命是絶物
也齊與吳皆列國也後世且猶羞之代宗德不足以
柔服刑不足以御姦以天子之尊而以女許嫁叛臣
之子苟欲姑息而又以納侮君道卑替亦已甚矣此
公卿大臣之恥也
孫之翰李寶臣為馬承倩所辱復叛論曰天子遣使
方鎮所以禮將帥恩軍民察事機也非謹厚有識之
人惡可充其任况方鎮承朝廷姑息養成跋扈之勢
久矣一日有奉詔立功者遣使撫勞尤在擇人天子
但信任内臣不擇而使之可乎河北自天寶末為賊
所據至寶應年始平之尋為懷恩留賊將之降者李
寶臣田承嗣輩分帥諸鎮遠擁彊兵署將吏擅其土
地不貢不覲交相親結勢不可破凡十餘年間朝廷
止以目前未叛為安固不能制馭也大歷十年田承
嗣叛會李寶臣與之有隙表請討之代宗遂命出師
寶臣果能與李正已破承嗣之衆擒其將歸之京師
是讎怨已深功效已著此天賜之機便將使唐統制
河北也於是時朝廷當選賢明公勤之臣使勞其師
恩其軍以厚禮安之以正言論之則前日桀黠之心
必盡變今日已有成效必盡力使乘勝破滅承嗣魏
博自歸朝廷命賢帥守之寶臣正已自以有功於國
各荷恩奬欲不效順不可得苟復跋扈必有一先動
者别帥討之尤易為力焉豈非天使唐統制河北之
機便也何乃使中官劉清潭勞賜將士所至高會不
時進發故恩賞失時已沮三軍之氣矣又遣中官馬
承倩宣勞寶臣尤是貪愚之人不知廉恥不識事宜
寶臣遺之百縑承倩詬詈擲於道中寶臣慙怒復與
承嗣相結正已窺之亦不盡力於是玩養承嗣朝廷
終不能制數年河北叛亂遂成横流之勢是由不選
中使所致也則天子任使内臣非材效已著行實已
彰為中外所信者惡可用哉
范祖禹曰齊寺人貂漏師於多魚夙沙衛殺馬以塞
道而殖綽郭最見獲皆以宦寺敗國喪師承倩一怒
寶臣而諸鎮解體巨猾逋誅終唐之世不能取魏其
為害也過於寺人貂夙沙衛遠矣
宦官
石守道論曰明皇以寵任高力士遂啓禄山之亂天
寶之禍肅宗﨑嶇危難親被矢石頼元臣勲將克復
兩京而國祚復興大寶不去故乃推功於李輔國使
此閹腐之餘輙弄權柄朝綱隳壞忠賢道梗代宗即
位為人主而敢凌蔑其怙權恃勢驕恣如此代宗豈
無英武能忍受侮辱者盖權在於彼而不在於已也
噫人君所以南面而治天下不下堂而朝諸侯御六
服偶合之衆持兆人生死之柄者以其權在手也今
權在輔國雖代宗英武其能制之乎故但忍之而已
猶頼代宗淵深有謀始外示優容而内思有以去其
權乃虚加尚父以尊寵之而漸罷之兵柄既失盗入
其室而首臂俱去無權胡能為也是知人君所重者
權也固不可以假於人則萬乘之尊匹夫爾戒哉
又曰代宗為李輔國凌蔑幾至不臣盖以其方握兵
柄權在其手不能制也幸而奪其權輔國不敢驕悖
乃復以兵柄授於元振則宜乎致吐蕃之犯闕乘輿
之奔竄也且自安禄山反後藩臣稍稍不順非以長
策遠馭信賞明罰則無以賓服之矣而來瑱當時賢
帥有功國家裴冕本朝元臣立績無毫髮之罪纖介
之過元振誣捃其獄皆使誅竄夫賞有功旌有德懼
人不知勸今賢臣勲帥無罪而被誅天下不得不離
心諸侯不得不解體吐蕃犯闕諸道之師不至誰之
過與由元振一怒也吁元振一怒致萬乘倉皇京師
陷覆可嗟矣夫可為深戒
楊綰
范祖禹論綰上疏官進士明經之弊請舉孝廉曰自
三代以後取士之法不本於鄉里學校至唐而其弊
極矣惟楊綰貢舉之議最為近古可行而卒為庸人
沮止况先王所以致治之具欲舉而措之天下不亦
難乎又論綰為相郭子儀減樂黎幹省騶從崔寬
徹第舍曰上之化下如風靡草也楊綰以清名儉德
為相而天下從之如此况人君能正己以先海内其
有不率者乎是以先王必正其心修其身而天下自
治孟子曰君仁莫不仁君義莫不義君正莫不正一
正君而國定矣此之謂也
元載
范祖禹論載忌李泌帝匿於江西曰代宗以萬乘之
主不能庇一臣而匿之於遠藩既相元載知其不可
則退之而已矣乃欲稔其惡而誅之且載方見任而
與泌密約除載然則人臣誰敢自保皆非人君之道
此天下所以多亂也
孫之翰論上厭元載以李栖筠為御史大夫曰天子
擇宰相患不能知其人故所用或不賢賢者或不用
代宗於元載知其不賢也於李栖筠知其賢也知不
賢而久用之知賢而不大用何哉大歷六年代宗察
載姦貪故任栖筠為御史大夫使制之自是數年栖
筠雖盡公忠之節而載姦貪日甚卒不能制盖宰相
任天下事大夫主風憲權固不侔况載内結倖臣外
樹姦黨使栖筠貳相守道寡援尚慮未勝一風憲職
誠難制之也代宗既知賢與不賢胡不罷載而相栖
筠何至使憂憤而終也必以載有内外之助未易可
罷則内外之黨知能惑人主始為之助代宗知載姦
貪既已不惑其黨安能為助設不能助夫何憚而不
罷之也至十二年發載罪誅之既誅之欲加其黨者
誅又何難哉豈非稔載之惡俟其極而去之也殊不
思稔其惡數年間亂國事害生民多矣盖代宗優柔
之主雖能察載為惡之跡而斷之不早遂使姦臣大
害於國賢者憂憤而終惜哉
范祖禹曰代宗知元載之惡欲罷其相位一言而已
可也誰敢不從且載所以方命專政者挾君以為重
也君去之則失其所恃何惡之能為乃立黨自助以
便其相視之如敵國主勢不已卑乎
石守道論曰宰相之任上則調和隂陽下則撫安黎
庶内以平章百姓外以鎮撫四夷國家之爵賞刑罰
所由關也天下之政教化令所由出也軒階之下論
道德而佐一人朝廷之上執陶鈞而宰萬物其任豈
輕哉國家之治亂天下之安危常必由之固不可易
其人也唐虞之臯䕫稷契湯之伊尹伊陟高宗之傅
說周之太顚閎夭周召太公漢之蕭張平勃唐太宗
之房杜明皇之姚宋憲宗之裴度皆任得其人故至
於今法唐虞之隆推湯周之治稱漢唐之盛也苟捨
是而任之必致傾危故後世宰相非人而覆亡接踵
噫任宰相之事必有宰相之才不求其人但以年高
久次或柔弱易制或佞邪諂進或結託外戚或附麗
中人便使居具瞻之地處論道之職姦邪者則樹權
作福鬻官賣法以亂天下軟弱者則承違順旨循默
不言以固恩寵大則危社稷小則隳紀綱宰相之任
何可輕授也元載巧邪&KR1021;佞庸近凡鄙結託閹臣李
輔國遂為宰相故姦邪朋附而為之用忠賢擯斥而
不得進綱紀隳壊政令頽弛貪猥盈滿賄賂公行海
内怨嗟朝廷危殆猶頼代宗聰明早察其姦克行誅
戮不然幾何不喪國也宰相之任豈可忽哉戒之戒
之
李光弼
張唐英曰光弼平安史有大功於社稷古之名將無
以加之然非純臣也何以明之廣德初吐蕃寇京師
詔發兵赴難光弼與中人程元振魚朝恩不協遷延
不至此不忠也十月代宗幸陜避寇實倚光弼為外
援乃除東都留守以觀去就光弼辭以久待詔勑不
至乃歸徐州欲取江淮租賦以自給此有二志也光
弼母在河中詔屢存問又令郭子儀轝其母以歸京
師以弟光進為渭北節度代光弼終以魚程之故不
入朝而死於徐州大不孝也且吐蕃寇於京師天子
出居於外當此之時若以天下為憂不以一身之禍
為慮奔赴行在掃清國難然後密疏於上請誅二竪
不為難也若度二竪不可遽除則功成之後退歸私
第以養老母况代宗寬仁必察曲直未必遂有不測
之禍何至疑惑不以忠節自全坐視國難仍拒朝命
遂為自安之計哉忠嗣曰假如明主見責豈失一金
吾羽林而歸宿衛其次豈失一黔中上佐又魚朝恩
遣人發郭子儀父墓子儀入朝中外甚憂子儀乃入
言臣久在軍中不禁兵士殘人墳墓多矣此臣不忠
不孝所致朝廷乃安以忠嗣子儀而觀光弼則光弼
之議淺矣昔貫澤之會威公有憂天下之心不召而
至者數國葵丘之會驕而自矜叛者九國惜乎光弼
無憂天下之心也其後部曲皆不奉約束此由已致
之也若乃代宗猜忌有所屈辱愚恐光弼非唐臣也
寬仁之主尚使不萌跋扈之節光弼之幸也
常袞
司馬温公論袞乞停賜御饌并欲辭堂厨曰君子恥
食浮於人袞之辭禄廉恥存焉與夫固位貪禄者不
猶愈乎詩云彼君子兮不素餐兮如袞者亦未可以
深譏也
總論代宗之政
子由論曰予嘗論代宗唐之庸主也而承安史壞亂
之後百度草創事出一切人情震搖易以生變此非
常才所能定而代宗承之又嘗一為吐蕃所驚跳奔
於陜然國遂以定不及其身者何也余考代宗行事
有類英主者二焉誠率是道而充之其身安而國定
盖無足怪何也容大功之臣背之而不疑外無姑息
之迹也僕固懷恩李光弼二人之功著懷恩之恃恩
犯上自敵以下誰能忍之而代宗不與之較優容包
納卒待其自斃豈不曰與之較力則彼驕兵也與之
較理則彼逆臣也其乘氣而兇悖盖其衰乃可圖也
是其料懷恩於目中矣李光弼身兼將相功無與二
而幸陜之役堅坐不應此其意非持兩端則高卧以
觀變也而代宗之恩終始不衰豈不曰以光弼而傷
之天下其謂我何彼之不赴吾急吾不問則已問之
則必討彼非束手受死者而吾誰使敵之哉代宗之
待二臣如是天下不謂之姑息者理宜爾也德宗之
於懷光則姑息之迹不可勝揜矣人有當其意則用
之衆怒不與則必殺之其用其殺莫或能間之者焉
始用元載委已聽之載惡已甚誅之不疑寵魚朝恩
幾危郭子儀然其横也則殺之程元振之寵固矣柳
伉一言而逐之易如反掌卒棄不用元載之獄問目
皆從中出則是平日載雖擅權於外而代宗居中無
不知也去三大姦如殺犬羊中外不驚上下厭伏觀
此則昏且孱者不能為也是二者英主之所難而代
宗有焉所以能保國而安身也
歴代名賢確論卷八十二
