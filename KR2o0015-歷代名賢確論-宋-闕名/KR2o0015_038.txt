歴代名賢確論卷三十八
高祖上
項籍(温公)(老泉)(李觀)(東坡)(何去非)
高祖入關(子由)
還定三秦(唐子西)
食其下齊城(吳筠)
撓楚權趣刻印(東坡)
紀信詐降楚(盧藏用)
楚殺周苛(李觀)
楚置王陵母軍中欲招陵(王元之)
斬丁公(皮日休)(温公)
封雍齒(温公)
劉敬以公主與匈奴和親(温公)
平城之圍(東坡)
貫高謀逆(温公)
項籍
司馬温公曰世稱項王不王秦而歸楚故失天下
觀其擁百萬之衆西入函谷擅天下之勢裂山河
以王諸侯自謂可以逞其私心而人莫敢違安行
無禮忍為不義欲以一夫之力服億兆之心材高
者見疑功大者被黜推此道以行之雖百秦之地
將能免於敗亡乎
老泉曰吾嘗論項籍有取天下之才而無取天下
之慮曹操有取天下之慮而無取天下之量劉
先主有取天下之量而無取天下之才故三人
者終其身無成焉且夫不有所棄不可以得天
下之勢不有所忍不可以盡天下之利是故地
有所不取城有所不攻勝有所不就敗有所不
避其來不喜其去不怒肆天下之所為而徐制
其後乃克有濟嗚呼項籍有百戰百勝之才而
死於垓下無惑也吾觀其戰於鉅鹿也見其慮
之不長量之不大未嘗不怪其死於垓下之晚
也方籍之渡河沛公始整兵向關籍於此時若
急引兵趨秦及其鋒而用之可以據咸陽制天
下不能出此而區區與秦争一旦之命既全鉅
鹿而猶徘徊河南新安間至函谷則沛公入咸
陽數月矣夫秦人既已安沛公而讎籍則其勢
則其勢不得彊而臣故籍雖遷沛公漢中而卒
都彭城使沛公得還定三秦則天下之勢在漢
不在楚楚雖百戰百勝尚何益哉故曰兆垓下之
死者鉅鹿之戰也或曰雖然籍必能入秦乎曰項
梁死章邯謂楚不足慮故移兵伐趙有輕楚心而
良將勁卒盡於鉅鹿籍誠能以必死之士擊其輕敵
寡弱之師入之易耳且亡秦之守關與沛公之守善
否可知也沛公之攻關與籍之攻善否又可知矣以
秦之守而沛公攻入之沛公之守而籍攻入之然則
亡秦之守籍不能入哉或曰秦可入矣如救趙何曰
虎方捕鹿羆據其穴捕其子虎安得不置鹿而返返
則碎於羆明矣軍志所謂攻其必救也使籍入關王
離涉間必釋趙自救籍據關擊其前趙與諸侯救者
十餘壁躡其後覆之必矣是籍一舉而解趙之圍收
功於秦也戰國時魏伐趙齊救之田忌引兵疾走大
梁因存趙而破魏彼宋義號知兵殊不達此屯安陽
不進而曰待秦弊吾恐秦未弊而沛公先據關矣籍
與義俱失焉是故古之取天下者常先圖所守諸葛
孔明棄荆州而就西蜀吾知其無能為也且彼未嘗
見大險也彼以為劔門守可以為不亡也吾嘗觀蜀
之險其守不可出其出不可繼兢兢自全猶且不給
而何足以制中原哉若夫秦漢之故都沃土千里洪
河大山直可以控天下又烏俟夫不可以措足如劒
門者而後曰險哉今夫富人必居四通五逹之塗者
使其財布出於天下然後可以收天下之利有小丈
夫得一金而藏諸家拒戸而守之烏乎是求不失也
非求富也大盜至劫而取之又烏知其果不失也
李觀曰溥觀周秦之顛粲乎簡冊吁可駭耶惟秦失
在強惟周失在弱上慢下瀆政無紀綱若然者神靈
得不哀世教得不張且天命不可以坐得故有心者
經綸於是漢王起於豐沛籍起於會稽陳吳之徒自
稱曰假王其餘揭竿而呼爭先刺秦者如林如藪于
時亂浩浩兵憧憧風從虎雲從龍三靈昏而四海空
籍乃仗劒撥亂希當天功浮江而西有壯士八千枹
鼔於舟中維禦乎羣兇所以謀大業拯萬靈而爭雌
䧺者獨漢祖與公遂號百勝之師趣累卵之危活趙
歇擒王離十壁愕眙一麾靡餘然後飄銳氣聳利鋒
抵秦關怒漢先因語曰捐約則違人固信則自違惡
取乎乃軍鴻門屠咸陽鼎峙於神州幅裂於四方始
退與漢祖東西而王天下是知量不足謀不長矣然猶
兵衆於漢戰捷於漢其後則有靈壁之敗太公虜滎
陽之圍紀信焚廣武之守傷其胸固陵之役撓其師
與漢祖龍虎相逐干戈合離五年之後勝敗乃知是
知兵亦不可窮物亦不可終天地否而開雲雷屯而
通故有三將潰圍孤軍曷歸良馬在御美人在帷楚
歌夜聞哀泣獨垂遂飲帳中棄甲麾下鏡分美人飈
舉良馬曉漫漫雲茫茫失道於隂陵問津於烏江
其猶魚遭網而逝鳥嬰羅而翔然終不免矣尚能合
從亡之人御追逃之兵旗鼓指掌鵝鸛丘陵足㒺不
蹷首胡不横然始解馬於舟子結纓於死地痛矣哉
何自慷慨斷焉若斯之甚耶而曰天實亡我非戰之
罪何執而不寤哉公實勇而無謀剛而無親忌而信
讒暴而殘人是以人得蹈其資兵得害其身真自亡
也豈天亡乎使公勇而能親諸將不携矣明而察讒
竒計得施矣恕而愛人百姓樂推矣然則舉天下如
轉圜何漢氏與一二臣之能計之哉至觀謀於漢者
皆昔其臣也公實棄之兵於漢者皆昔其將也公不
容之故得人者昌失人者亡噫從始而言蓋天理有
素乎故生項以靜難生漢以牧人靜難者授勇牧人
者授仁不然何鴻門阽而復平成臯跳而復振入關
而緩來王楚而驟歸者哉
東坡論項羽疑范增曰漢用陳平計間楚君臣項羽
疑范增與漢有私稍奪其權增大怒曰天下事大定
矣君王自為之願賜骸骨歸卒伍歸未至彭城疽發
背死蘇子曰增之去善矣不去羽必殺增獨恨其不
早耳然則當以何事去增勸羽殺沛公羽不聽終以此
失天下當以是去耶曰否增之欲殺沛公人臣之分
也羽之不殺猶有君人之度也增曷以此為去哉易
曰知幾其神乎詩曰如彼雨雪先集維霰增之去當
於羽殺卿子冠軍時也陳涉之得民也以項燕扶蘇
項氏之興也以立楚懷王孫心而諸侯叛之也以弑
義帝且義帝之立增為謀主矣義帝之存亡豈獨為楚
之盛衰亦增之所與同禍福也未有義帝亡而增獨
久存者也羽之殺卿子冠軍也是弑義帝之兆也其
弑義帝則疑增之本也豈必待陳平哉物必先腐也
而後蟲生之人必先疑也而後讒入之陳平雖智安
能間無疑之主哉吾嘗論義帝天下之賢主也獨遣
沛公入關而不遣項羽識卿子冠軍於稠人之中而
擢為上將不賢而能如是乎羽既矯殺卿子冠軍義
帝必不堪非羽弑義帝則帝殺羽不待智者而知也
增始勸項梁立義帝諸侯以此服從中道而廢之非
增之意也夫苟非其意則必力爭而不聽也不用其
言而殺其所立羽之疑增必自此始矣方羽殺卿子
冠軍增與羽比肩而事義帝君臣之分未定也為增計
者力能誅羽則誅之不能則去之豈不毅然大丈夫
也哉增年七十合則留不合則去不以此時明去就之
分而欲依羽以成功名陋矣雖然增高帝之所畏也增
不去項羽不亡嗚呼增亦人傑也哉
何去非楚漢論曰王天下者其資有三有以德得之
有以力并之有以智取之得之以德者三代是也并
之以力者秦人是也取之以知者劉漢是也蓋以力
則不若智之勝以智則不若德之全至於項羽之爭
天下也其所執者為何資耶德非羽之所得言者矣
其於智力之資又皆兩亡焉而後世之議乃曰項氏
其亦不幸過敵於漢而遂失之嗟夫雖微漢高帝則
羽之於天下固將失之也漢王之於智蓋疎矣以其
能得真智之所在此所以王項王之於力嘗強矣以
其不知真力之所在此所以亡彼項羽以百戰百勝
之氣盖於一時手裂天下以王豪傑而宰制之自以
天下莫能抗也觀其所賴以為資蓋有類乎力者矣
雖然彼之所謂力者内恃其身之勇叱咤震怒足以
威匹夫外恃其衆之勁搏捽决戰足以吞敵人而已
至於阻河山據形便俯首東瞰臨制天下保王業之
固遺後世之強所謂真力者彼固莫之或知也是以
輕指關中天險之勢燔燒屠戮以寓其暴卒舉而遺
之二三降虜反懷區區之故楚而甚榮其歸乃曰富
貴不歸故鄉如衣繡夜行誰能知者此特淺丈夫之
量安足為志天下者道哉後之數羽之罪者皆曰奪
漢王之關中負信義於天下此所以亡嗟夫使項氏
無意於王而徒奪漢王之關中則其得罪於區區之
信義可也如其有意於王而奪之是得計也唯其知
奪而不知有此所以亡耳古者創業造邦之君而為
是之為者可勝罪哉韓信未釋垓下之甲而高帝奪
其兵不旋踵而又奪其齊然而智者不非而義者不
罪者以其為天下者重而負人者輕故也是以不顧
意氣之微恩而全社稷之大計也漢高帝挾其在己
之智術固無足以定天下而王之然天下卒歸之者
蓋能收人之智而任之不疑也夫能因人之智而任
之不疑則天下之智皆其資也此所謂真智者也又
其所負者帝王之度故於其西遷也則曰吾亦欲東
耳安能悒悒久居此乎此其與項羽異矣雖然使無
智術之士以主其謀則天下之事亦去矣方其入關
乃封秦府藏還軍霸上其畫婉矣乃怵於妄議一旦
拒關無納東兵以逆其衆集之鋒幾不免於項氏之
暴使遂卑而驕之當能舒徐拱揖以得項王之懽心
奠枕而王關中撫循其衆徐為後圖則天下不足定
矣幸而猶獲漢中之遷因思歸之士并三秦定齊魏
收信越以與項王親角者數歲僅乃得之向使項羽
據關而王驅以東出使與韓彭田黥之徒分疆錯壤
以弱其勢則關東之土尚可得而兼哉信乎王者之
興固有所謂驅除者也
高祖入關
子由曰高帝之入秦一戰於武關兵不血刃而至咸
陽此天也非人也秦之亡也諸侯並起爭先入關秦
遣章邯出兵擊之秦雖無道而其兵方強諸侯雖銳
而皆烏合之衆其不敵秦明矣然諸侯皆起於羣盗
不習兵勢陵籍郡縣狃於亟勝不知秦之未可攻也
於是章邯一出而殺周章破陳涉降魏咎斃田儋兵
鋒所至如獵狐兔皆不勞而定後乃與項梁遇苦戰
再三然後破之梁雖死而秦之銳鋒亦略盡矣然邯
以為楚地諸將不足弓善用人之器而已庖丁豈自
鍜而後操之耶由基豈自斵而後射之耶然則匠刀
者不疾庖丁之解匠弓者不疾由基之中業已之為
器而懼刃之不利弦之不勁也我器既利既勁稱彼
之用是器得其所又何疾哉蕭張為漢之器既利既
勁矣不疾漢祖之能刃我而解羽弦我而中羽天下
是業已之為器也反是者所謂己匠刀不欲人之善
割己匠弓不欲人之善射然則器安適乎范增之器
也既利既勁矣鴻門之言不用非善割善射者終不
能用其器也是器豈疾人也哉痛器之失其所也是
言也不足為儒者道用警乎貪民疾上之臣也
還定三秦
唐子西曰高祖既破陳豨還至雒陽嘆曰代居常山
北而趙從山南有之遠乃立子恒為代王以代郡雁
門屬焉地固有封境雖接而形勢非便者矣荆州在
山前距蜀五千餘里而蜀從山後有之其勢實難非
獨不能有荆州也雖得秦川亦不能守何者梁益險
絶蓋自守之國而不可以兼并凡物之在山外者尺
寸不能有此高祖所以棄漢中而取三秦也
食其下齊城
吳筠詩曰食其昔未偶落魄為狂生一朝君臣契雄
辯何縱横運籌在漢業憑軾下齊城既以智所達還
為智所烹豈若終賤貧酣歌本無營
撓楚權趣刻印
東坡曰古之英主無出漢高酈生謀撓楚權欲復六
國高祖曰善趣刻印及聞留侯言吐哺罵曰趣銷印
稱善未幾繼之以罵刻印銷印有同兒戲何嘗累高
祖之知人適足明聖人之無我
紀信詐降楚
盧藏用紀信碑曰昔秦始皇棄六代之業窮天下之
力以從其心施及二代荐作昏德人怨神怒百姓與
能此皇天所以與漢也夫龍躍虎變不有非常之災
則不能蔚其文而神其行故英䧺豪傑雷動電擊並
起而亡秦當是時海水飛而無紀王綱頽而不紐強
者制命弱國連衡項羽提八千兵鼓行稱百萬墮百
城坑勁卒弑義帝屠咸陽七十餘戰而天下定矣於
是背關懷楚專制立約雖負河山藉舊業南面稱孤
者膝行請命舉國受署莫敢牴牾焉而高祖奮于漢
中定三秦之地扶義仗信東向而爭天下天下之命
懸於二䧺山東紛紛蜂合蟻聚未省所係羽嘗以百
萬之衆困高祖於滎陽紀公推天歷之在劉顧忠節
以自效躬載黃屋出東門而吒之沮百萬之氣頓強
楚之威奮諸侯之魄迴霸王之機身焚孤城之下功
濟廟堂之上高祖因之以成帝業雖弘演納肝而無
悔于犨請矢而不疑公孫抱子而為詐孟陽寢牀以
自欺其忠則然於大業不可希也先軫免胄以立誠
鋤麑觸槐以取喪富辰懟諫而赴翟仲由結纓而為
壯其節則全然大機則無以尚矣荀息守言而死事
豫讓感遇以自殘石乞烹身以徇白漸離矐目以報
丹其義則立於大濟則闕焉故功貴成業貴廣苟有
大賴則輕太山於鴻毛壯哉紀公誠得其死矣夫城
郢而絶君名寢齋以柝於死其於惡也不亦大乎於
戲仲尼所謂見危授命殺身成仁臨難無苟免者則
紀公其人也(云云)忘生從道者仁也沈斷固分者義
也威儀不忒者化也好謀而成者智也有死無二者
信也大節不撓者勇也决機興運者明也夫藏一行
於人則銘之金鼎輝鑠風雅况紀公兼而有焉斯實
忠臣義士之殊尤也而文獻之所先也故表商容式
干木君子韙之乃惟春秋旌善之義庶幾為臣之節
奮乎百代之上可以比肩於斯人俾能揚耿光厚忠
義崇尚教化以昭烈我明天子之風豈不褒德而顯
功哉遂作頌曰䧺䧺紀公自天作忠應皇祖兮卓犖
磊朗瑰詭俶儻奮威武兮虎鬭龍戰扶危制變挫彊
楚兮定霸興王身焚業昌得其所兮雲雷經綸乃聖
乃神萬物覩兮千載一振闡幽作訓為代矩兮肇自
三五愚聖同死苟無足而稱焉吾何以貴於前古兮
楚殺周苛
李觀周苛碑曰昔天喪水德未有受命者而劉項之
戰方苦殘毒軋於生民御史大夫周苛世籍于沛始
漢祖起而隨焉時漢祖以新阨睢水之圍而遽保滎
陽楚人四攻之内無全備憂難持久用將軍紀信計
而漢祖以免乃命周苛寄後事以禦外敵敵知其危
併力蕩搖哀哀遣軍創痛如積雖授以利兵堅甲而
莫能起非愛死也力不堪也故城覆於項氏項氏毅
然鷹瞬㸑大鼎於宇下謂苛曰請封三萬戸為上將
軍軍之政自不穀而下及卒乘皆聽其所為不從則
烹决無疑焉公怒甚色作視羽而駭之曰吾聞不善
人善人之資今天將錫漢故冺天下以亂救亂者師
是用汝資之不即倒戈請命兵絶若傾汝死無日矣
且秦政反道殱裂六國天人合怒噍類不留今君之
業不足侔秦而罪侈於秦曾不知天以絶之而望與
漢爭鋒且若戰數勝攻數克非若能也天將厚崩何
得長哉項氏恚公之不屈而恥其責己聲如乳虎指
左右捽公於沸鼎公奮身不顧蹈鼎而卒嗚呼糜軀
冀於不朽不朽者立節立節者顯主主顯者獨苛有
焉與夫由子受戈弘演内肝殊也初苛殺魏豹可謂
無人薄我及拒項氏豈非臨難不苟免耶感公之英
果史無傳記敢鏤幽石以承闕文其辭云龍戰未分
崩雷洩雲雷奔雲洩其下流血滎陽攻急介士涕泣
赤帝徘徊惟公在哉秉心慷慨處死不改沈沈積冤
萬古悽酸紀公光烈系史之闕
楚置王陵母軍中欲招陵
王元之陵母碑曰凡言古之賢母者鮮不以孟子之
親陶公之母為首稱耳咸謂其斷機勸學截髮迎賓
之最也嘻二母之賢率不過勉文學干禄位奮身豐
家揚名立言而已其有效忠貞之節持剛烈之風金
堅赤心芥視死命殺身於亂世致子於明朝者陵母
之謂乎昔秦之興其猛如虎鼓吻張頥七國皆懼及
秦之亡其駭如鹿走野奔原羣兇競逐爰有劉項干
戈勃興四溟波湧八極雲騰乾坤為之蕩動嶽凟為
之分崩黔首無主惶惶兢兢大寳之尊知歸于何所
矣由頼天輔有德民懷有仁既殛之以暴秦終授之
於炎漢初離豐泗見應天而順人洎擊崤函果關項
而授沛沛公未能小康項氏於為赫怒反有戰攻之
意復為仇敵之邦然而沛切旁求項唯自用故楚失
之以范增漢得之以王陵彼折羽翼我全股肱項氏
計屈驅陵母以招之母謂漢取以德知其必克項取
以力知其弗獲對使仗劔氣䧺辭直義泉沃地忠魂
貫空寧忍愛以割慈不棄同而即異陵以之而絶望
漢以之而得賢卒使陵忠而事君榮分萬戸煌煌焉
名冠于漢史赫赫焉功高於漢廷與夫斷機截髮者
何其遼哉論者曰周有十亂文母在焉陵母之功其
次矣余謂不然矣且文母也子有西伯之封臣有九
人之助來周之王取受之昏如反掌矣又胡難哉陵
匹夫也母老姥也識漢之聖明嫉項之強暴對陣前
之效死俾歿後之成名豈伊區區文母得伍邪式昭
威烈遂述銘曰母之容髮乃老姥兮母之器量識明
主兮抗對項氏曾無怖兮伏劔而死甘為虜兮婦人
之服衣兮衾兮有忠有烈男子之心兮男子之服冠
兮蓋兮惟邪惟佞婦人之態兮吁嗟姦臣無節槩兮
斬丁公
皮日休曰忠之為稱也非以委身事人不以猜悟貳
其心不以辯說貳其心不以疑懼貳其心者乎上有過
諍於公不揚名於私豈猜悟之足入乎上有忌愈乎
進不愈乎退豈辯說之足入乎上有間則懼乎心不
懼乎事豈疑懼之足入乎夫苟禄恡生而仕者上有
過言未息而懼乎誅諫未再而去乎位自以得古人
三諫不從之義然幸其生貪其禄是猜悟而貳其心
也上有忌必姦于心機媚于聲氣不思己之不聰而
謂上之受謗不思道有未可而謂辯之足從不從辯
而去是辯說貳其心者也上有間必佞彼愛取乎厚
也必諂彼倖求其捨也有愛不可佞倖不可諂即苟
而已矣是疑貳而去其心者也烏乎劉項之作也淮
隂不以猜悟而去項乎淮南不以疑懼而去項乎曲
逆不以辯說而去項乎去彼而就此果謂忠乎果謂
不忠乎是則有利則存不利即亡者也則丁公臨敵
捨敵無殺誠惻隠之者豈有猜悟辯說疑懼者耶有
利則存不利則亡者耶與其不忠則彼三侯者未可
免鼎鑊之誅刀鋸之刑也是高祖斬之果不為當噫
漢之初未為無人丁公就刑未聞有一言而戾者將
固之命也悲夫
温公曰高祖起豐沛以來㒺羅天下豪傑招亡納叛
亦已多矣及即帝位而丁公獨以不忠受戮何哉夫
進取之與守成其勢不同當羣雄角逐之際民無定
主來者受之固其宜也及貴為天子四海之内無不
為臣苟不明禮義以示之使為臣者人懷貳心以徼
大利則國家其能久安乎是故斷以大義使天下曉
然皆知為臣不忠者無所自容而懷私結恩者雖至
於活已猶以義不與也戮一人而千萬人懼其慮事
豈不深且遠哉子孫享有天禄四百餘年宜矣
封雍齒
温公曰張良為高帝謀臣委以心腹宜其知無不言
安有聞諸將謀反必待高帝自見偶語然後乃言之
耶蓋以高帝初得天下數用愛憎行誅賞或時害至
公卿羣臣往往有觖望自危之心故良因事納忠以
變移帝意使上無阿私之失下無猜懼之謀國家無
虞利及後世若良者可謂善諫矣
劉敬以公主與匈奴和親
温公曰建信侯謂冒頓殘賊不可以仁義說而欲與
為婚姻何前後之相違也夫骨肉之恩尊卑之叙惟
仁義之人為能知之奈何欲以此服冒頓哉蓋上世
帝王之治天下也服則懷之以德叛則震之以威未
聞以為智術也且冒頓視其父如禽獸而獵之奚有
於婦翁建信侯之術固已疎矣况魯元已為趙后又
可奪乎
平城之圍
東坡曰匈奴圍漢平城陳平上言敵有全兵請令強
弩傅兩矢外向徐行出圍李竒注全兵云惟弓矛無
雜仗也此說非是使敵有雜仗則傅矢外向之說不
得行歟且竒何以知匈奴無雜仗也匈奴特無弩耳
全兵者言匈奴自戰其地不致死不能與我行此危
事也
貫高謀逆
温公曰高祖驕以失臣貫高狠以亡君使貫高謀逆
者高祖之過也使張敖亡國者貫高之罪也
歴代名賢確論卷三十八
