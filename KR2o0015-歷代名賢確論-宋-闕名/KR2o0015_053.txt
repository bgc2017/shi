歴代名賢確論卷五十三
武帝下
孔融(東坡)
孔融禰衡楊修(魯直)
華佗(劉禹錫)
荀彧(温公)
曹氏代漢(黃魯直)
管寧(東坡)(子由)
華歆邴原管寧三友(子西)
臧洪為張超死(少游)
使蔣幹說周瑜(東坡)
孔融
東坡曰文舉以英偉冠世之資師表海内意所予奪
天下從之此人中龍也而曺操隂賊險狠特鬼蜮之
雄者耳其勢決不兩立非公誅操則操害公此理之
常而前史乃謂公負其高氣志在靖難而才疎意廣訖
無成功此盖當時奴婢小人論公之語公之無成天也
使天未欲亡漢公誅操如殺狐兔何足道哉世之稱人
豪者才氣各有高卑然皆以臨難不懼談笑就死為難
操以病亡子孫滿前而咿嚶涕泣留連妾婦分香賣履
區處衣物平生姦偽死見真性世以成敗論人物故操
得在英雄之列而公見謂才疏意廣豈不悲哉操平生
畏劉備而備以公知天下有已為喜天若祚漢公使備
誅操無難也予讀公所作楊四公贊歎曰方操害公復
有魯國一男子慨然爭之公庶幾不死
孔融禰衡楊修
魯直木之彬彬詩序曰曺公所禮三人孔融禰衡楊修
嫚侮操且疑且信故以衡假手於黃祖融晚乃覆巢獨
楊修才慧數解隠語又探其不言者𤼵之最先得罪雖
其父公雅故不足以貰死嗟乎修黃犢子有致遠材一
努其臂死於隆車之轍曾不如隰子之伐木耶田常與
大夫隰子登臺四望齊邑南向而蔽於隰子之喬木成
子不言隰子歸使人伐木斧斤罹數創則止之相室曰
變之亟也曰田子將成大事惡人知其微今不伐木未
深忌也知人之所不言其忌深矣故曰知微者兵在其
頸求福者楮藏其穎雖然隰子猶有所未立也與百里
奚策虞公而去之豈可同年語哉感二三子行事作木
之彬彬詩曰木之彬彬非取異於人可宫室則斬則伐
可籩豆則捋則擷草之茸茸非求顯於世中芻牧則刈
則鉏中毉咊則剥則菹非以其材故耶是非之岐利害
薰蒸嗟人道之多患彼草木尚無情吾嘗觀於若人夫
巧於辨人拙於自辨以動乎天機不周乎旹變罪莫慘
於德有心祻莫深於心有見罪不在德心其蟊賊祻不
在心見其髠箝之人皦皦自鮮行於衆汚之前嶢嶢不
讓立乎衆埤之上積小不當是以亡其大當悲夫羿注
矢以當物十常中其七八引莫耶以自殘駭兕虎之竊
𤼵祻集於所忽怨棲於榮名易其言則害智用其智則
害眀為君子則奈何獨見曉於冥冥
華佗
劉禹錫論曰史稱華佗以恃能厭事為曺公所怒荀
文若請曰佗術實工人命係焉宜議能以宥曺公曰
憂天下無此鼠軰耶遂拷竟佗至蒼舒病且死見醫
不能生始有悔之歎嗟乎以操之眀略見幾然猶輕
殺材能以是文若之智力地望以的然之理攻之然
猶不能返其恚直可畏諸亦可惜諸原夫史氏之書
于冊也是使後之人寬能者之刑納賢者之諭而懲
暴者之輕殺故自恃能至有悔恚書焉後之或者覆
用是為口實悲哉夫賢能不能無過苟寘於理矣或
必有寬之請彼壬人皆曰憂天下無材耶曾不知悔
之日方痛材之不可少也或必有惜之之歎彼壬人
皆曰譬彼死矣將若何曾不知悔之日方痛生之不
可再也可不謂大哀乎夫以佗之不宜殺昭昭然不
足言也獨病夫史書之義是將推此而廣耳吾觀自
曹魏以来執死生之柄者用一恚而殺材能衆矣又
烏用書佗之事為嗚呼前事之不忘期有勸且懲也
而暴者復藉口以快意孫權則曰曹孟德殺孔文舉
矣孤於虞翻何如而孔融亦以應泰山殺孝廉自譬
仲謀近覇者文舉有高名猶以可懲為故事矧他人
哉
荀彧
温公曰孔子之言仁也重矣自子路冉求公西赤門
人之高弟令尹子文陳文子諸侯之賢大夫皆不足
以當之而獨稱管仲之仁豈非以其輔佐齊桓大濟
生民乎齊桓之行若狗彘管仲不羞而佐之其志盖
以非桓公則生民不可得而濟也漢末大亂羣生塗
炭自非高世之才不能濟也然則荀彧舍魏武將誰
事哉齊桓之旹周室雖衰未若建安之初也建安之
初四海蕩覆尺土一人皆非漢有荀彧佐魏而興之
舉賢用能訓卒厲兵决機發策征伐四克遂能以弱
為強化亂為治十分天下而有其八其功豈在管仲
之後乎管仲不死子糾而荀彧死漢室其仁復居管
仲之先矣而杜牧乃以為彧之勸魏武取兖州則比
之高光官渡不令還許則比之楚漢及事就功畢乃
欲邀名於漢代譬之教盜穴墻發櫃而不與同挈得
不為盜乎怪愚以為孔子稱文勝質則史凡為史者
記人之言必有以文之然則比魏武於高光楚漢者
史氏之文也豈皆彧口所言邪用是貶彧非其罪矣
且使魏武為帝則彧為佐命元功與蕭何同賞矣彧
不利此而利於殺身以邀名豈人情乎杜牧題荀
文若傳後曰荀文若為魏操畫策取兖州比之高光
不棄關中河内官渡不令還許比楚漢成皋凡為籌
計比議無不以帝王許之海内付之事就功畢欲邀
名於漢代委身之道可以為忠乎世皆曰曹馬且東
漢崩裂紛披都遷主播天下大亂操起兵東都提獻
帝於徒步困卧之中南征北伐僅三十年始定三分
之業司馬安全之代竊發肘下奪偷權柄殘虐譎狡
豈可與操比哉若使操不殺伏后不誅孔融不囚楊
彪從容於揖讓之間雖慙於三代天下非操而誰可
以得之者紂殺一比干武王斷首燒屍而滅其國桓
靈四十年間殺千百比干毒流其社稷可以血食乎
可以壇墠父天拜郊乎假使當時無操獻帝復能正
其國乎假使操不挾獻帝以令天下英雄能與操爭
乎使無操復何人為蒼生請命乎教盗穴墻𤼵櫃多
得金玉已復不與同挈得不為盜乎何況非盗也文
若之死宜然耶子由論曰荀文若之於曹公則漢高
帝之子房也董昭建九錫文若不欲曹公不能平以
致其死君子惜之或以為文若先識之未究或以為
文若欲終節於漢氏者皆非文若之心也文若始從
曹公於東郡致其筭略以摧滅群雄固以帝王之業
許之矣豈其晚節復疑而不予哉方是時中原略定
中外之望屬於曹公矣雖不加九錫天下不歸曹氏
而將安往文若之意以為劫而取之則我有力爭之
嫌人懷不忍之志徐而俟之我則無嫌而人亦無憾
要之必得而免爭奪之累此文若之本心惜乎曹公
志於速得不忍數年之頃以致文若之死九錫雖至
而禪代之事至子方遂此則曹公之陋而非文若之
過也子西論議者謂彧叶規曹氏以傾漢祚晚節
立異無救運移曰管仲相桓公伐山戎伐陳蔡伐楚
伐晉其志欲尊周爾而桓公遂有封禪之志文若佐
曹公平青徐平許洛平河朔平漢南其志欲尊漢耳
而曹公遂有九錫之議管仲知封禪之不可許也故
設詞以拒之文若知九錫之不可長也故遜詞以却
之管仲幸故桓公從其說以全勤王之功文若不幸
故曹公不用其語以成竊國之祻究其終始幸不幸
異耳用心豈不同耶論者何得非之
曹氏代漢
魯直詩并叙曰曹公自以勲加宰衡文封西伯蟬蛻
揖讓之中而用漢室於家巷更黨錮之灾義士忠臣
耘除略盡獻靈之間北面朝者拱而觀變漢魏何擇
焉彼見宗廟社稷之無與也執太阿而用穎以司一
世之命左右無不得意引後宫於鈇鉞如刈蒲茅夫
婦婢使得罪家人猶為謝過而親北面受命之君自
以為未知死所嗚呼厲怜王其誰曰過言雖然終已恭
遜腹毒而色取仁任丕以易漢姓者何也漢之末造
雖得罪於社稷骨鯁之臣而猶不得於民故相與愛
其名耳余聞曰道揆以上惠不足而眀有餘不在社
稷而數有功粢盛殆其不繼哉感之作曹公詩一章
南征北伐報功頻劉氏親為魏國賓畢竟以丕成覇
業豈能於漢作純臣兩都秋色皆喬木二祖恩波在
細民駕御英雄雖有術力扶宗社可無人
管寧
東坡曰曹操既得志士人靡然歸之自文若盛名猶
為之經營謀慮一旦小異便為謀殺程昱郭嘉之流
不足數也孔文舉竒逸慱聞志大而才疎每所論建
輒中操忌况肯為用然終亦不免桓温謂孟嘉曰人不
可無勢我能駕馭卿夫温之才百倍於嘉所以云爾
者自知其隂賊險狠不為高人勝士所比數耳管幼安
懷寳遯世就閑海表其視曹操父子真穿窬斗筲而
已終身不屈亦不得而殺余以謂賢於文若文舉遠
矣子由管幼安畫贊幷引曰予自龍州還穎川十
有三年杜門幽居無以自適稍取舊書閱之將求古人
而與之友盖於三國得一人焉曰管幼安幼安少而
遭亂渡海居遼東三十七年而歸安於田廬不應朝
命年八十有四沒功業不加於人而予獨何取焉取
其眀於知時而審於處已云耳盖東漢之衰士大夫
以風節相尚其立志行義賢於秦漢然時方大亂其
出而應世鮮有能自全者穎川荀文若以智策輔曹
公方其擒呂布斃袁紹皆談笑而辦其才與張子房
比然至於九錫之議卒不能免其身彭城張子布忠
亮剛簡事孫氏兄弟成江東之業然終以直不見容
力爭公孫淵事君臣之義幾絶平原華子魚以德量
重於曹氏父子致位三公然曹公之殺伏后子魚將
命至破壁出后而害之汝南許文休以人物臧否聞
於世晚入蜀依劉璋先主將克成都文休踰城出降
雖卒以為司徒而蜀人鄙之此四人者皆一時賢人
也然直已者終害其身而枉已者終喪其德處亂而
能全非幼安而誰與哉(云云)贊曰幼安之賢無以過
人予獨何以謂賢賢其眀於知時審於處已以能自
全幼安之老歸自東海一畝之宮閑不求通白帽布
裙舞雩而風四時烝嘗饋奠必躬八十有四蟬蛻而
終少非漢人老非魏人何以命之天之逸民
華歆邴原管寧三友
唐子西曰邴原管寧皆盛德之士而歆為之首則歆
之為人可知矣然漢書稱伏后之廢操使歆勒兵入
宮收后后閉戸匿壁中歆破戸𤼵壁而入豈盛德之
士哉操雖姦雄然使人各當其理方是之時魏氏羣
臣如董昭夏侯惇賈詡程昱郭嘉之流為不少足以
辦此何至使歆為之歆果賢耶操决不敢以此使之
以此事操則歆决不得為賢者陳夀作原傳稱少與
管寧俱以操尚稱初不及歆至作寧傳又稱與原歆
相友豈三人相友而歆獨無操尚乎朋友出處不齊
理宜友之操尚不同則非所以為友矣此余之所未
解
臧洪為張超死
少游論曰臧洪以袁紹不救張超絶不與通至於敗
死以愚觀之洪實游侠之靡也豈臣子之義哉何則
夫欲生而惡死天下之真情也然古之君子或捐軀
命棄親族不為苟得者非不欲生以其所欲有甚於
生而已使其所欲未有甚於生所惡未有甚於死則
君子豈有矯世絶俗拂其所謂真情者耶詩曰既眀
且哲以保其身君子之常也傳曰志士仁人有殺身
以成仁無求生以害仁君子之變也不得已而為之
者也世衰道微士大夫講學不眀於是始惑於輕重
趨舍之際徒知保身之為易殺身之為難而不知妄
死之與苟生其失一也齊有崔氏之難其臣死者十
有餘人晏子獨以為君臣為社稷死為社稷亡者若
為已死為已亡非其私暱誰敢任之以晏子之言論
之洪為張超而死者果何為也夫曹操吕布皆漢之
姦臣然方是時操挾天子其勢為順布背朝廷其勢
為逆使超去逆就順紹弗為救猶或可責矧叛操而
歸布安能責其不救乎夫張超袁紹之於洪雖交有
故新遇有薄厚然受其表用則皆主也使舊主為新
主所殺洪絶之而致死猶或近義矧滅超者曹氏也
得與紹為仇乎由是言之洪為張超而死者果何謂
也孔融嘗為管亥所困太史慈為突重圍求救於先
主先主從之遂解都昌之急盖是時俗尚名節甚矣
天下之士唯以然諾不終為媿禍亂不解為耻厥志
有在生死以之故事成則為太史慈不成則為臧洪
以臣子之義責之皆罪也豈楊子以要離為蛛螫之
靡聶政為壯士之靡荆軻為刺客之靡耶孟子曰可
以死可以無死死傷勇若數子者可謂傷勇矣亦可
悲夫
使蔣幹說周瑜
東坡曰曹公聞周瑜年少有美才謂可游說動也乃
密下揚州遣九江蔣幹往見瑜幹有儀容以才辯見
稱獨步江淮之間乃布衣褐巾自託私行詣瑜瑜出
迎之立謂幹曰子翼良苦遠涉江湖為曹公作說客
耶幹曰吾與足下州里間隔别遥聞芳烈故来叙闊
幷觀雅規而云說客無逆詐矣乎瑜曰吾雖不及䕫
曠聞絃賞音足知雅曲後三日瑜請幹同觀營中行
視倉庫軍資器仗訖還飲燕視之侍者服飾珍玩之
物因謂幹曰丈夫處世遇知己之主外託君臣之義
内結骨肉之恩言行計從禍福共之假使蘇張更生
酈叟復出猶將撫其背而折其辭豈足下小生所能
移乎幹笑而不言遂稱雅量高致非言詞所間中州
之士以此多之蘇子曰曹孟德所用皆為人役者也
以子房待文若然終不免殺之豈能用公瑾之流度
外之士哉
歴代名賢確論卷五十三
