歴代名賢確論卷八十六
順宗
王叔文以杜佑掌財賦而已副之(范祖禹)
賈耽鄭珣瑜相次歸卧(范祖禹)
劉禹錫(東坡)
董侹(劉禹錫)
憲宗一
憲宗求聽諫争(范祖禹)
于頔勸峻刑上曰欲使朕失人心耳(范祖禹)
上不以平蔡鄆事付史(范祖禹)
以張弘靖爲河東節度(范祖禹)
罷鄭絪相李藩(范祖禹)
罷權德輿相(范祖禹)
憲宗任相(孫之翰)
帝暴崩宫中(范祖禹)(石守道)
宦官(范祖禹)
藩鎮(范祖禹)(温公)
淮西(昌黎)
王叔文以杜佑掌財賦而已副之
范祖禹論曰易曰咸其股執其隨往吝象曰咸其股
亦不處也志在隨人所執下也春秋傳曰凡師能左
右之曰以皆言制於人而無所能為也杜佑以舊相
不恥與小人共事而為之用其可賤也
賈耽鄭珣瑜相次歸卧
范祖禹論曰孔子曰行已有恥可謂士矣孟子曰人
不可以無恥恥之於人大矣賈耽鄭珣瑜當小人用
事而為相碌碌無補知其不可引疾而去能知恥矣
方之杜佑高郢豈不有間哉
劉禹錫
東坡論禹錫文過曰禹錫既敗為書自解言王叔文
實工言治道能以口辯移人既得用所施為人不以
為當太上久疾宰臣及用事者不得對宫掖事秘建
桓立順功歸貴臣由是及貶後漢宦者傳論云孫珵
定立順之功曹騰參建桓之策騰與梁冀比捨清河
而立蠡吾此漢之所以亡也與廣陵王監國事豈可
同日而語哉禹錫乃敢以為比以此知小人之為姦
雖已敗猶不悛也其可復置之要地乎
董侹
劉禹錫曰片言可以明百意坐馳可以役萬景工於
詩者能之風雅體變而興同古今調殊而理一達詩
者能之工生於才達生於明工者還相為用而後詩
道備矣(云云)詩者其文章之藴邪義得而言喪故微而
難能境生於象外故精而寡和千里之謬不容秋毫
非有的然之姿可使戸曉必俟知者然後鼓行於時
自建安距永明已還詞人比肩唱和相發有以朔風
零雨高視天下蟲噪鳥鳴蔚在史策國朝因之粲然
復興由篇章以躋貴仕者相踵而起兵興已還右武
尚功公卿大夫以憂濟為任不暇器人於文什之間
故其風寢息樂府協律不能足新詞以度曲夜諷之
職寂寥無紀則董生之貧卧于裔土也其不得於時
者歟其不試故藝者歟
憲宗求聽諫争
范祖禹論上謂宰相事有違宜卿當諫論曰憲宗以
太宗納諫厲其羣臣其有意於貞觀之治乎夫能自
防如此庶可以寡過矣詩曰無念爾祖聿修厥德憲
宗有焉又論上責宰相當力諫曰人君患不從諫
人臣患不納忠人君唯不從諫也是以君子日疎小
人日親君子立人之朝豈以疎而遂易其心哉有官
守者不失其職有言責者不失其言君從之亦諫也
君不從之亦諫也諫而不入則去之臣之義也君惡
正直而說諂䛕然而未嘗殺一正士戮一諫者也而
其臣懷禄畏罪而不言則曰君不能從此孟子所謂
賊其君者也憲宗之責宰相其以未盡人臣之義乎
又論上詰李綘久不諫曰憲宗可謂能自克矣書
曰僕臣正厥后克聖夫能求諫如此豈非親正直之
益乎說命曰后克聖臣不命其承苟能悅而從之又
責以求之何患乎臣之不諫也
于頔勸峻刑上曰欲使朕失人心耳
范祖禹曰守位以仁不聞以威有罪而刑之曰天討
先王豈敢輕重於其心哉故書曰惟我在天下曷敢
有越厥志言刑在人而不在已所以為無私也然則
人君患無德不患無威人臣勸之以峻刑是納君於
惡也孔子曰不知言無以知人憲宗懲于頔之姦謀
其可謂知言矣夫如是邪說何自而入哉
上不以平蔡鄆事付史
范祖禹曰憲宗勞而不伐有功而不矜此大禹之德
也豈不賢哉其行已如此而不能勝其驕侈之心卒
任小人以隳盛業何其撥亂之易而守成之難邪蓋
危則懼懼則善心生安則泰泰則逸心生是以天下
既平而禍患常生於所忽也
以張弘靖為河東節度
范祖禹論弘靖請併力平淮西乃征恒冀帝不從遂
求罷明年以為節度曰張弘靖言不失職進退以禮
有大臣之體矣其後卒捨恒冀併力淮西如其所慮
憲宗雖得之於裴度而失之於弘靖豈未之思乎
罷鄭絪相李藩
范祖禹曰憲宗以循默罷鄭絪以忠直相李藩責任
如此可謂正矣其中興唐室不亦宜乎
罷權德輿相
范祖禹曰德輿依違中立無所適從自以為得固位
之術矣且於同列猶不敢忤而况於君乎苟無所發
明則焉用相矣憲宗黜之足以厲其臣下豈不明哉
憲宗任相
孫之翰論曰古人謂天下安注意相天下危注意將
此非通論夫天下安固注意於相天下危亦當注意
於相相得人將自出矣今觀唐事大可驗德宗建中
中以兩河亂銳意平定時得馬燧李抱真李晟輩數
名將任之竟不能平魏博淄青之亂反致大變者相
不得人也相者盧杞也無大公至忠之心無經營處
置之才雖有名將故不能成功也憲宗自即位有興
復大業之志首得杜黃裳陳安危之本啓其機斷繼
得武元衡裴垍李絳裴度謀議國事數賢皆大忠至
明之人故能選任將帥平定寇亂六十年叛渙之地
復為王土四方之人再見太平光采者相得其人也
則所謂天下危亦當注意於相相得人將自出矣非
其驗歟或曰建中叛者李希烈田悅朱滔等皆劇賊
非元和中劉闢李錡盧從史王承宗吳元濟李師道
之比也故馬燧輩不能平希烈等數賊高崇文輩能
平闢等數叛臣也此由賊之彊弱將之用力難易又
何繫於相之事焉答曰希烈等雖劇賊過於闢等然
馬燧抱真李晟之為將亦過於高崇文李光顔李愬
之徒也以是論之將才賊勢正等爾但前日之將不
能成功後日之將能成功者實繫於相爾建中元和
之事難以䟽舉今舉一二事最顯者證之馬燧輩敗
田悅於洹水悅奔魏州城中敗卒無三二千人皆夷
傷未起日夕俟降燧輩若乘勝進兵獲田悦收魏博
反掌間爾時河北劇賊惟悅悦既平李納勢弱望風
當降况朱滔等未叛河北無事矣河北無事河南一
希烈兇賊既無黨援何能為哉但燧與抱真不和遷
延不進致悅嬰城固守且誘朱滔等同叛遂成横流
之勢蓋燧窺朝廷之事盧杞所為險薄專報怨讎必
無公平之法以御於外故少所畏憚敢乘私忿之心
不了國事也杜黃裳薦高崇文使討劉闢崇文固盡
心軍事黃裳尚慮未得成功以其所憚之人制之使
人諭之曰若不盡力當用劉澭代之黃裳為宰相已
薦用名將復以能者制之崇文不得不速於立功也
裴度請督戰淮西諸將聞之益用命知度必能賞功
罰罪也以此證之天下安危繫於相豈不彰彰乎然
相之賢非天子之明不能任也又見憲宗之明能任
賢相則德宗以政柄付於姦人何如主哉元和之治
建中之亂後之君天下者深鑒之
帝暴崩宫中
范祖禹曰憲宗伐叛討逆盪平河南唐室威令赫然
復張而變生於左右近習身陷大禍由任相非其人
故也可不為深戒哉又論曰陳洪志弑憲宗而穆
宗不討賊故舊史於憲宗之崩疑以傳疑其後文宗
謀誅宦者本討元和之亂宣宗追怨穆宗以為豫謀
窮治逆黨誅之殆盡其子孫皆以為弑則無疑矣臣
故正其事曰為陳洪志所弑
石守道論曰天寳之後唐室失御中官内握兵權各
擅威福諸侯外據土㝢罕有臣順憲宗皇帝英威神
聖聰明睿武初斬劉闢後平淮蔡遂定東夏威德遠
暢華夷畏服聖功卓然神人柔格信乎中興之聖主
矣然不能鑒祖宗之失革中官之弊而溺於近狎親
任閹寺終於弑戮惜哉
宦官
范祖禹論上以李拭請吐突承璀討王承宗上以拭
姦黜之曰憲宗以李拭逢迎其意謂之姦臣可謂明
矣知拭之不可用豈不知承璀之不可將哉而必將
承璀是不能以公滅私以義勝欲也夫不知其非而
為之其過小知其非而為之其過大己為不正則邪
之招也君人之道可不慎其在己者哉又論以吐
突承璀為招討使曰憲宗以中官為大將此亂政也
然其羣臣皆以為不可彊諫而力爭者相屬於朝此
則治世之事也亦足以見其賢臣之多矣天下之禍
莫大於人君過舉而下莫敢言如皆莫敢言則至於
亡而不自知也又論譚忠說田季安謂以中人為
將乃天子自為謀將誇服臣下曰朝廷伐叛討逆以
一四方此天下之公義也必與天下賢者共為之克
以天下不克以天下天子無私焉憲宗欲自有其功
故任中人不任將相是天子與臣下爭功也何其不
廣哉夫天下之功在用人而不自用用伊尹者湯之
功用傳說者高宗之功用十亂者武王之功用周公
者成王之功未聞獨用家臣而後功由己出也憲宗
一將承璀而天下之人皆見其情知其將以夸服臣
下人君之動可不慎哉
藩鎮
范祖禹論杜黃裳對帝請以法度裁藩鎮曰藩鎮之
亂異於諸侯諸侯自上古以來有之皆聖賢之後王
者不得而滅絶也王畿不過千里其外皆以封國故
王者不勤於德則諸侯強大其理勢然也唐之藩鎮
皆起於盗賊其始也天子封殖之又從而姑息之至
于不可制人主自取之也憲宗一裁以法而莫不畏
威猶反掌之易天下治亂豈有不由君相者哉又
論以内庫錢百五十萬緡賜魏博軍士曰憲宗不愛
府庫之積以慰魏博三軍之心可謂知所取與能用
善謀矣其德厚如此猶不過於一傳而復失之雖穆
宗御失其道亦由人心不固而王澤易竭也况不懷
之以德而臨之以兵其能有之十年乎又論上以
愛女妻于頔之子頔遂入朝曰天子之於天下其為
政必可繼也憲宗不愛一女以悦于頔天下藩鎮焉
得人人而悦之古之王者所與為婚姻而嫁以女者
必先聖之後不然則甥舅之國也頔方命不朝而天
子以女妻其子不亦替乎又論李絳言河北諸鎮
不同浙西劒南未易取曰人君之患在狃於一勝而
欲事所難不知敵之強弱堅脆而輕用其武一戰不
克喪威長寇征伐不息或起内患德宗興元之亂是
也夫根深則難拔疾固則難攻亂日淺者治之亦易
亂日久者除之亦難先王内修政事外攘夷狄其為
之有本末圖之有先後是以無欲速輕舉之悔也
又論四年方平淮西曰人君之御天下其失之甚易
其取之甚難以憲宗之明斷將相之忠賢竭天下之
兵力以伐三州四年而後克其難如此則人君豈可
不兢兢業業慎其所以守之者哉又論横海節度
烏重胤奏罷鎮將令刺史領兵曰後世郡縣古之諸
侯也委之以土地人民而不與之兵是以匹夫而守
一州也天下有變則城郭不守而朝廷無藩籬之固
何異於無郡縣乎是故為法者必關盛衰焉使一縣
之衆必由於令一郡之衆必由於守守之權歸於按
察按察之權歸於天子則天下如網綱之相維臂指
之相使矣唐自中葉郡置鎮兵主將有擅兵之勢而
刺史無專城之任是以郡縣愈弱藩鎮愈強横海一
帥制之得宜而數世順命况天下處之皆得其道何
危亂之有哉
溫公論沂州軍亂王弁殺王遂而曹華屠軍卒千二
百人曰春秋書楚子虔誘蔡侯般殺之于申彼列國
也孔子猶深貶之惡其誘討也况為天子而誘匹夫
乎王遂以聚歛之才殿新造之邦用苛虐致亂王弁
庸夫乘釁竊發苟沂帥得人戮之易於犬豕耳何必
以天子詔書為誘人之餌乎且作亂者五人耳乃使
曹華設詐屠千餘人不亦濫乎然則自今士卒孰不
猜其將帥將帥何以令其士卒上下盻盻如寇讎聚
處得間則相魚肉惟先發者為雄耳禍亂何時而弭
哉惜夫憲宗削平僭亂幾致太平其美業所以不終
由苟徇近功不敦大信故也
淮西
昌黎平淮西碑曰唐承天命遂臣萬方孰居近土襲
盗以狂往在玄宗崇極而圯河北悍驕河南附起四
聖不宥屢興師征有不能克益戍以兵夫耕不食婦
織不裳輸之以車為卒賜粮外多失朝曠不嶽狩百
隸怠官事亡其舊帝時繼位顧瞻咨嗟惟汝文武孰
恤予家既斬吳蜀旋取山東魏將首義六州降從淮
蔡不順自以為彊提兵叫讙欲事故常始命討之遂
連姦鄰隂遣刺客來賊相臣方戰未利内驚京師羣
臣上言莫若惠來帝為不聞與神為謀乃相同德以
訖天誅乃敕顔胤愬武古通咸統於宏各奏汝功三
方分攻五萬其師大軍北乘厥數倍之常兵時曲軍
士蠢蠢既剪凌雲蔡卒大窘勝之邵陵郾城來降自
夏入秋復屯相望兵頓不勵告功不時帝哀征夫命
相往釐士飽而歌馬騰於槽試之新城賊遇敗逃盡
抽其有聚以防我西師躍入道無留者額額蔡城其
疆千里既入而有莫不順俟帝有恩言相度來宣誅
止其魁釋其下人蔡之卒夫投甲呼舞蔡人婦女迎
門笑語蔡人告饑船粟往哺蔡人告寒賜以繒布始
時蔡人禁不往來今相從戲里門夜開始時蔡人進
戰退戮今旰而起左飱右粥為之擇人以收餘憊選
吏賜牛教而不稅蔡人有言始迷不知今乃大覺羞
前之為蔡人有言天子明聖不順族誅順保性命汝
不吾信視此蔡方孰為不順往斧其吭凡叛有數聲
勢相倚吾強不支汝弱奚恃其告而長而父而兄奔
走偕來同我太平淮蔡為亂天子伐之既伐而饑天
子活之始議伐蔡卿士莫隨既伐四年小大並疑不
赦不疑由天子明凡此蔡功惟斷乃成既定淮蔡四
夷畢來遂開明堂坐以治之
歴代名賢確論卷八十六
