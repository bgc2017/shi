歴代名賢確論卷四十五
昭帝
明察燕王之譖霍光(李德裕)(子由)
宣帝
昌邑王(東坡)
霍光(東坡)(温公)(陳無巳)
宣帝論漢家以王道雜霸(温公)
蕭望之殺韓延壽(温公)
宣帝詰責杜延年(東坡)
黃霸(東坡)
張安世(少游)
趙充國(東坡)
元帝
用儒(李德裕)(孫明復)
任用恭顯(李德裕)(吳筠)(温公)(白樂天)
免諸葛豐左遷周堪張猛(温公)
貢禹(温公)
韋玄成(少游)
王昭君(程晏)(六一)
二疏(東坡)
明察燕王之譖霍光
李德裕曰人君之德莫大於至明明以照姦則百
邪不能蔽矣漢昭帝是也年十四而知燕王書詐
後有譖霍光者上輒怒曰敢有譖毁者坐之周成
王有慙德矣高祖文景俱不如也成王聞管蔡流
言覩召公不悦遂使周公狼跋而東鴟鴞之詩作
矣漢高聞陳平去魏背楚欲捨腹心臣漢文惑季
布使酒難近罷歸股肱郡疑賈生擅權紛亂復疎
賢士景帝信盎誅鼂錯兵解遂戮三公所謂執狐
疑之心來讒賊之口使昭帝得伊吕之佐則成康
不足侔矣惜哉霍光不學無術未稱其德然輕徭
薄賦與人休息匈奴和親百姓充實議鹽鐵而
罷榷酤亦信任忠臣之效也纔弱冠而殂功德
未盡良可痛也
子由曰周成王以管蔡之言疑周公及遭風雷
之變發金縢之書而後釋然知其非也漢昭帝
聞燕王之譖霍光懼不敢入帝召見光謂之曰
燕王言將軍出都肄郎道上稱蹕又擅調益幕
府校尉二事屬耳燕王何自知之且將軍欲為
非不待校尉左右聞者皆伏其明光由是獲
安而燕王與上官皆敗故議者以為昭帝之
賢過於成王然成王享國四十餘年治致刑
措及其將崩命召公畢公相康王臨死生之
變其言琅然不亂昭帝享國十三年年甫及
冠功未見於天下其不及成王者亦遠矣夭
夀雖出於天然人事常參焉故吾以為成王
之夀者周公之功也昭帝之短折霍光之過
也昔晉平公有蠱疾醫和視之曰是謂近女
室疾如蠱非鬼非食惑以喪志良臣將死天
命不祐國之大臣榮其寵禄任其大節有菑
禍興而無改焉必受其咎以此譏趙孟趙孟
受之不辭而霍光何逃焉成王之幼也周公
為師召公為保左右前後皆賢臣也雖以中
人之資而起居飲食日與之接逮其壯且老
也志氣定矣其能安富貴易生死蓋無足怪
者今昭帝所親信惟一霍光光雖忠信篤實
而不學無術其所與共國事者惟一張安世
所與斷幾事者惟一田延年士之通經術識
義理者光不識也其後雖聞久陰不雨之言
而貴夏侯勝感蒯聵之事而賢雋不疑然終
亦不任也使昭帝居深宫近嬖倖雖天資明
斷而無以養之朝夕害之者衆矣而安能及
遠乎人主不幸未嘗更事而履大位當得篤
學深識之士日與之居示之以邪正曉之以
是非觀之以治亂使之久而安之知類通達
彊立而不反然後聽其自用而無害此乃臣
之職也不然小人先之悦之以聲色犬馬縱
之以馳騁田獵侈之以宫室器服志氣已亂
然後入之以讒說變亂是非移易白黑紛然
無所不至小足以害其身而大足以亂天下
大臣雖欲有言不可及矣語曰君子學道則
愛人小人學道則易使故人必知道而後知愛身知
愛身而後知愛人知愛人而後知保天下故吾論三
宗享國長久皆學道之力至漢昭帝惜其有過人之
明而莫能導之以學故重論之以為此霍光之過也
昌邑王
東坡論霍光疏昌邑王罪曰觀昌邑王與張敞語真
風狂不慧者爾烏能為惡廢則已矣何至誅其從官
二百餘人以吾觀之其中從官必有謀光者光知之
故立廢賀非專以淫亂故也二百人方誅號呼於市
曰當斷不斷反受其亂此其言謀明矣特其事秘密
無緣得之著此者亦欲後人微見其意也武王數紂
之罪孔子猶且疑之光等疏賀之惡可盡信邪
霍光
東坡曰古之人惟漢武帝號知人蓋其平生所用文
武將帥郡國邊鄙之臣左右侍從隂陽律歷博學之
士以至錢穀小吏治刑獄使絶域者莫不獲盡其才
而各當其處然猶有所試其所試皆功效著見天下
之所共知而信者至扵霍光先無尺寸之功而才氣
數術又非有以大過於羣臣而武帝擢之扵稠人之
中付以天下後世之事而霍光又能忘身一心以輔
幼主處於廢立之際其舉措甚閑而不亂此其故何
也夫欲有所立扵天下擊搏進取以求非常之功者
則必有卓然可見之才而後可以有望扵其成至扵
捍社稷託幼子此其難者不在乎才而在乎節不在
乎節而在乎氣天下固有能辦其事者矣然才高而
位重則有僥倖之心以一時之功而易萬世之患故
曰不在乎才而在乎節古之人有失之者司馬仲達
是也天下亦有忠義之士可託以死生之間而不忍
負者矣然&KR0008;介廉潔不為不義則輕死而無謀能殺
其身不能全其國故曰不在乎節而在乎氣古之人
有失之者晉荀息是也夫霍光者才不足而氣節有
餘此武帝之所為取也書曰如有一个臣斷斷無他
技其心休休焉其如有容人之有技若己有之人之
彦聖其心好之不啻若自其口出寔能容之以保我
子孫黎民嗟夫此霍光之謂歟使霍光而有他技則
其心安能休休焉容天下之才而樂天下之彥聖不
忌不克若自己出哉才者爭之端也夫惟聖人在上
驅天下之人各走其職而爭用其所長苟以人臣之
勢而居扵廊廟之上以捍衛幼冲之君而以其區區
之才與天下爭能則姦臣小人有以乘其隙而奪其
權矣霍光以匹夫之微而操殺生之柄威蓋人主而
貴震天下其所以歴事三主而終身天下莫與爭者
以其無他技而武帝亦以此取之歟
温公論光薨禹等謀反誅夷曰霍光之輔漢室可謂
忠矣然卒不能庇其宗何也夫威福者人君之器也
人臣執之久而不歸鮮不及矣以孝昭之明十四而
知上官桀之詐圖可以親政矣況孝宣十九即位聰
明剛毅知民疾苦而光久專大柄不知避去多置親
黨充塞朝廷使人主蓄憤扵上吏民積怨扵下切齒
側目待時而發其得免扵身幸矣况子孫以驕侈趣
之哉雖然曏使孝宣專以禄秩賞賜富其子孫使之
食大縣奉朝請亦足以報盛德矣乃復任之以政授
之以兵及事叢釁積更加裁奪遂至怨懼以生邪謀
豈徒霍氏之自禍哉亦孝宣醖釀以成之也昔鬭椒
作亂扵楚莊王滅其族而赦箴尹克黃以為子文無
後何以勸善夫以顯禹雲山之罪雖應夷滅而光之
忠勲不可不祀遂使家無噍類孝宣亦少恩哉
陳無己曰有其才而無其節者司馬懿是也有其節
而無其才者荀息是也有是二者成功而去伊周是
也有是二者守而不去霍光是也光承武帝孤幼之
託天下之寄黜昏陟明全而歸之承征伐之後公私
两弊而十數年間内豐外服光之功有三焉然以私
愛冒大義隣扵奪矣其幸宣帝知而不爭使之爭則
未可知也昭喪而宣立既不能去又不歸政光之失
亦三焉史氏謂不學無術闇扵大理而或以謂人倫
逆順雖不學而知之日磾老胡而著忠孝何待扵學
嗚呼學則明否則蔽理之常也不學而能者資也資
可常乎夫義有由之者有畏之者由之者道也畏之
者學也學而後知畏也畏聖人之言也光之不勝私
以其不知畏也光善人也使其學而知畏其肯出此
乎豈特如此其肯以婢為妻乎則除患扵未然光之
三失其皆出扵此乎或者又謂節而不才然保人之
幼全人之國天下危而復安此皆才之大者至其結
昏人主與上官以宰相子守關與武庫親同列而慮
患有急而求符璽又皆有以過人特其才有能否爾
雖然中人而下亦不能具也或又謂日磾不肯納女
後宫而光以為后日磾殺弄兒而光隂妻為不軌光
之守節誠有不如至其功亦非日磾所及也始光推
日磾而日磾謂匈奴輕漢此其智有過人者惜乎不
之盡也
宣帝論漢家以王道雜霸
温公曰王霸無異道昔三代之隆禮樂征伐自天子
出則謂之王天子微弱不能治諸侯諸侯有能率其與
國同討不庭以尊王室者則謂之霸其所以行之也皆
本仁祖義任賢使能賞善罰惡禁暴誅亂顧名位有
尊卑道德有深淺功業有鉅細政令有廣狹耳非若
白黑甘苦之相反也漢之所以不能復三代之治者
由人主所為非先王之道不可復行扵後世也夫儒
有君子有小人彼俗儒者誠不足與為治也獨不可
求眞儒而用之乎稷契臯陶伯益伊尹周公孔子皆
大儒也使漢得而用之功烈豈若是而止耶孝宣謂
太子懦而不立闇扵治體必亂我家則可矣廼曰王
道不可行儒者不可用豈不過甚矣哉殆非所以訓
示子孫垂法將來者也
蕭望之殺韓延壽
温公曰以孝宣之明魏相丙吉為丞相于定國為廷
尉而趙蓋韓楊之死皆不厭衆心惜哉其為善政之
累大矣周官司宼之法有議賢議能若廣漢延壽之
治可不謂能乎寬饒惲之剛直可不謂賢乎然則雖
有死罪猶將宥之况罪不足以死乎楊子以韓馮翊
之愬蕭為臣之自失夫所以使延壽犯上者望之激
之也上不之察而延壽獨蒙其辜不亦甚哉
宣帝詰責杜延年
東坡曰古者賢君用人無内外輕重之異故雖杜延
年名卿不免出為邊吏治效不進則詰之既進則褒
之所以歴試人才考核事功盖如此孝宣之治優於
孝文者以此也馬周諫唐太宗亦以為言治天下者不
可以不知也
黃覇
東坡曰吾先君友人史經臣彦輔豪偉人也嘗云黃覇
本尚教化庶幾乎富而教之者乃復用烏攫肉小數
陋哉潁川鳳凰盖可疑也霍以鶡為神雀不知潁川
之鳳以何物為之雖近於戲亦有理也
張安世
少游曰張安世匿名迹遠權勢自前史皆以為賢以愚
觀之安世亦具臣耳賢則未也何則有大臣者有具臣
者有姦臣者天下之士於道可退則請於君而退於道可
進則請於君而進進退在道而不在我進之不從退之不
聽有去而已此之謂以道事君不可則止大臣者也進賢
而不能用退不肖而不能必取充位而已此具臣者也同
乎己雖不肖必與異乎己雖賢必擠專為利而已此
姦臣也安世身為漢之大臣與聞政事者當天下進
賢退不肖之責而竊竊焉專為匿名迹遠權勢之事
進之不從退之不聽也能致為臣而去乎愚知安世
之不能也蓋安世與霍光同功一體之人其女孫敬
又霍氏之外屬婦也光薨而子禹謀反夷宗族敬尚
相坐宣帝雖赦之而安世心不自安顧上懲博陸之
顓方貪權勢在己是以深思熟計欲以自媚扵上故
每定大政己决輙移疾出聞詔令乃驚使騎之丞相
府問焉謂其長史曰明主在上賢不肖較然臣下自
修而已何知士薦之嗚呼其視姦臣則有間矣豈大
臣之所以事君者乎愚故曰安世則具臣矣賢則未
也昔伊尹之相湯曰阿衡周公之相周曰太宰衡者
所以權萬物之輕重而歸扵平宰者所以制百味之
多寡而適扵和惟其和平而已矣故為重為多者無
所扵德為輕為寡者無所於怨衡宰之工實無心也伊
尹周公所以事其君者如此曾若安世遠權勢者乎
雖號不同而其於有心則一也昔叔向被囚祁奚免之
叔向不告免焉而朝范滂被繫霍諝理之滂往候之
而不謝管仲奪伯氏駢邑三百沒齒無怨言諸葛亮
廢廖立李平及亮卒立涕泣平致死嗚呼國之大臣
其好賢也如祈奚之扵叔向霍諝之扵范滂其疾惡
也如管仲之於伯氏諸葛亮之於廖立李平名迹之
或匿或見權勢之或近或遠皆可以兩忘矣山濤為
吏部拔賢進善時無知者身歿之後天子出其奏扵
朝然後知羣才皆濤所進而王通以為密不以仁予
之也嗚呼知通之不與濤則知愚之不與安世矣
趙充國
東坡曰始予觀充國策先零匈奴情偽曰何其明也
又觀遣雕庫行羌中告諭沮辛武賢先攻䍐开守便
宜不出師畫屯田十二利專務以恩信積穀招降以
謂此從容以義用兵與夫逞詐詭疲人扵一戰者絶
矣最末觀其語將校曰諸君皆便文自營爾非為公
家忠計也語郎中曰是何言之不忠也吾固以死守
之語浩星賜曰吾老矣豈嫌伐一時事以欺明主哉
老臣不以餘命為陛下言之卒死誰當復言之卒以
其意白上云嗚呼使有位君子皆用其心如充國則
古今天下豈有不治者哉嘗觀扵内公卿士大夫之
議曰法當然奈何觀扵外將之議曰詔如是不當違
詔也凡在我一皆遵稟無有止障也脱有能言一事
其言不用則矜語扵人曰某事吾常言之上不我用
也我則無負終不更犯顔色往復論也况扵以死守
而不欺豈復有哉而以餘命受禄位者併肩立也豈
惟才不及充國忠又不如可歎也夫充國之用心人
臣常道爾然與充國同時在漢庭人未聞皆然而充
國獨然故可重也噫今之人不及往時遠矣則充國
益可重也予既觀充國而感今之人又觀宣帝與之
上下議而格排羣疑用之遂無勞兵下羌寇不知其
能功名亦遇主然也噫宣帝充國可重也况三代君
臣間哉下其肯有欺上上其容有間然乎而觀掦子
雲贊不及此區區論功爾功古今豈無大者哉不若
原其心以勵事君也班固又不出語山東氣俗故著
云爾
用儒
李德裕曰荀悦論略曰高帝天下初定庶事草創文
帝躬行玄默遂至昇平而古典未備制度多闕武帝
内修文學外耀武威而不盡其術不克其終宣帝任
法審刑總覈名實而不用儒術理化不成歴數三代
以及元帝崇尚儒學從諫如流引班固贊賓禮故老
優繇亮直又曰貢薛韋匡迭為宰相其旨以為專用
儒術莫盛扵此班固荀悦皆文雅之士以元帝好儒
徵用儒生故以兹為美而深罪石顯痛心泣血稱詩
人投畀豺虎嫉之甚也異乎余之所聞矣任恭顯始
扵宣帝當宣帝之世石顯豈能隳其大業哉則知惡
不在扵顯矣蕭望之周堪者皆廊廟之器有師傅之
恩石顯所忌廢而不用朋寵上書遂致于理其後劉
向廢錮張猛自殺豈得謂之優繇亮直乎賈捐之京
房雖不忠其身亦皆英特雋才道術竒士扵元帝可
謂忠矣亦因譖而死惑扵讒邪豈得謂之牽扵文義
乎扵讒邪則不斷扵髦俊則用法亦不得謂之優繇
矣貢薛雖能忠諫止扵諷諭恭儉未嘗禦姦觸邪矣
韋匡從容守位未嘗犯顔干主矣所以得乘時而進
久安其位昔桀紂殺一龍逢比干而天下之惡歸焉
桀紂以拒諫而殺之其悖已甚元帝以信讒而殺抑
又甚焉王業既衰至成哀陵替纔三世而王莽簒奪
宣帝稱亂吾家者太子也知子莫若父信哉是言
孫明復書元帝贊後曰儒者長世御俗宣教化之大
本也宣帝不識帝王遠略故鄙之曰俗儒好是古非
今使人眩扵名實不知所守何足委任及夫元帝即
位徒有好儒之名復無用儒之實雖外以貢薛韋匡
為宰相而内以弘恭石顯為腹心是時天下之政皆
自恭顯出貢薛之徒言不必行計不必從但具員備
位而已自恭顯殺蕭望之京房之後羣臣側足喪氣
畏權懼誅雖睹朝廷之失刑政之濫莫復敢有抗言
于時元帝昏然不寤益信恭顯是故姦邪日進紀綱
日亂風俗日壞災祥日見孝宣之業職此而衰矣而
史固贊稱上少而好儒及即位登用儒生委之以政(云)
(云)噫史固所謂牽制文義者非儒者之文義乎昔宣帝常
怒元帝言用儒生曰亂我家者太子也今觀史固之贊
宛是元帝用儒生亂其家者也此史固不思之甚矣
向使元帝能納蕭望之劉更生京房賈捐之之謀退去
憸人進用碩老與之謀求治道以天下為心則邦家
之休祖宗之烈可垂扵無窮矣安有衰滅者哉史固
筆削論定善惡之際何不書曰上即位登用儒生不
能委之以政牽制佞倖優游不斷孝宣之業衰焉如
是則褒貶得其中矣吾大懼後世繼體守文之君覽
史固之贊以為自昔儒生之不足為用也而委任佞
倖以致衰亂禍不淺矣
任用恭顯
李德裕曰漢元帝習武帝游宴後庭又隆好音樂與
弘恭石顯圖議帷幄之中進退天下之士史臣贊曰
優游不斷漢宣之業衰焉余以班固之言未盡其辭
此蓋懦而不才權移所嬖非不斷也夫帝王者天也
天以剛徤為氣粹精為體氣剛而明則三光不昏體
粹而精則四氣不亂剛也者不息之謂也故權衡獨
運歲時不忒粹也者不雜之謂也故乖氣消散隂陽
不謬若運動不在扵權軸鎔鑄不由扵大冶蕩蕩上
帝復何為哉書曰天聰明自我民聰明又曰天視自
我民視天聽自我民聽豈堯舜之時上下皆公論說
不行人與其聰明哉豈幽厲之君上下盡邪讒言相
蔽人不與其聰明哉元帝自稱淫亂之君各賢其臣
令皆覺悟天下安得危亡之君元帝蓋自以恭顯為
賢而任之不疑也
司馬温公論京房宴見言恭顯曰人君之德不明則
臣下雖欲竭忠何自入乎觀京房之所以曉孝元可
謂明白切至矣而終不寤悲夫詩曰匪面命之言提
其耳匪手攜之言示之事又曰誨爾諄諄聽我藐藐
孝元之謂矣
吳筠京房詩曰達者貴量力至人尚知幾京房洞幽
贊神奥咸發揮如何疾元惡不悟禍所歸謀物間謀
己誰言爾精微
温公論蕭望之自殺曰甚矣孝元之為君易欺而難
寤也夫恭顯之譖愬望之不肯就戮恭顯以為必無
憂己而果自殺則恭顯之欺亦明矣其中智之君孰
不感動奮發以底邪臣之罰孝元則不然雖涕泣不
食以傷望之而終不能誅恭顯纔得其免冠謝而已
如此則姦臣安所懲乎是使恭顯得肆其邪心而無
復忌憚者也
白樂天傷蕭京詩曰禾黍與稂莠雨來同日滋桃李
與荆棘霜降同夜萎草木既區别榮枯那等夷茫茫
天地意無乃太無私小人與君子用置各有宜奈何
西漢末忠邪並信之不然盡信忠早絶邪臣窺不然
盡信邪早使忠臣知優游兩不斷盛業日已衰痛矣
蕭京輩終令陷禍機每讀元成紀憤憤令人悲寄言
為國者不得學其時寄言為臣者可不鑒扵斯
免諸葛豐左遷周堪張猛
温公曰諸葛豐之扵堪猛前譽而後毁其志非為朝
廷進善而去姦也欲比周求進而已矣斯亦鄭朋楊
興之之流烏在其為剛直哉人君者察美惡辨是非賞
以勸善罰以懲姦所以為治也使豐言得實則豐不
當絀若其誣罔則堪猛何辜焉今兩責而俱棄之則
美惡是非果何在哉
貢禹
温公曰忠臣之事君也責其所難則其易者不勞而
正補其所短則其長者不勸而遂孝元踐位之初虛
心以問禹禹宜先其所急後其所緩然則優游不斷
讒佞用權當時之大患也而禹不以為言恭謹節儉
孝元之素志也而禹孜孜言之何哉使禹之智不足
以知烏足為賢知而不言為罪愈大矣
韋玄成
秦少游曰愚觀韋玄成等議漢宗廟之事未嘗不竊
笑之以為此乃不達時變腐儒之論也何則禮非天
降地出出扵人心而已合扵先王之迹而不合扵人
心君子不以為禮也夫事死如事生事亡如事存古
今之情一也上古之世生養之具未備巢居而穴處
食草木之實鳥獸之肉飲其血茹其毛則祭其先也
亦不過薦毛血扵中野而已中古以來養生之具漸
備範金合土以為臺榭宫室以炮以燔以烹以炙以
為醴酪夫以備者自奉而以不備者奉其先則非人
心之所安也扵是始制宗廟之禮祭祀之儀故有天
下者事七世日有祭月有祀時有享歲有貢終始有
歸其物則天之所生地之所長苟可薦者莫不咸在
夫豈求勝扵上古之世哉蓋以謂不如是則人心怵
焉而不安此制禮之本意也昔惠帝作複道叔孫通
因以為原廟又嘗出游離宫因請獻櫻桃夫原廟與
諸果之獻前此未嘗有通輒以為請者知制禮之本
意則可以義起之也彼玄成等不然徒見漢之宗廟
祭祀不合六藝之文遂欲一切毁之不知六藝之文
中古之事也上古之事不可盡行扵中古中古之事
豈可盡行扵後世哉古之君子將營宫室宗廟為先
廐庫次之宫室為後將毁宫室廐庫為先宗廟為後
何則營之先親而後身毁之先身而後親可知也漢
之制度不合扵六藝之文者多矣彼玄成等徒知陵
廟園寢便殿祭之為過而不知神仙長年合歡增成
飛廉象玉之為過也知廟在郡國月游衣冠之為非
而不知千門萬戸之宫神明通天之臺離宫别館百
有餘區之為非也元帝初元中雖以侈異嘗罷角觝
上林宫館希御幸者而永元中幸長楊射熊館布車
騎大獵則是宫室宴享之事未能如禮也宫室宴享
非禮則置而不議宗廟祭祀非禮則議而毁之漢之
祖宗神靈不存則已神靈若存能不發怒扵子孫乎
元帝寢疾而夢祖宗譴責也豈非以此乎史稱元帝
少好儒及即位用玄成等為宰相而孝宣之業衰焉
後世遂以儒為不足用鳴呼以玄成等議宗廟祭祀
之事言之元帝所用者蓋腐儒耳安得眞儒用之哉
王昭君
程晏設毛延壽自解語曰帝見王嬙美召延壽責曰
君欺我之甚也延壽曰臣以為宫中美者可以亂人
之國臣欲宫中之美者遷扵胡庭是臣使亂國之物
不逞扵漢而移扵胡也昔閎夭獻美女扵紂而免西
伯齊遺女樂扵魯而孔子行秦遺女樂扵戎而間由
余是豈曰選其惡者遺之美者留之邪陛下以為美
者是能亂陛下之德也臣欲去之將静我而亂彼陛
下不以為美者是不能亂我之德安能亂彼謀哉臣
聞太上無亂其次去亂其次遷亂今國家不能無亂
陛下不能去亂臣為陛下遷亂耳惡可以彼為美乎
帝不能省君子曰良畫工也孰誣其貨哉
六一明妃曲曰漢宫有佳人天子初未識一朝隨漢
使遠嫁單于國絶色天下無一失難再得雖能殺畫
工扵事竟何益耳目所及尚如此萬里安能制夷狄
漢計誠已拙女色難自誇狂風日暮起飄泊落誰家
紅顔勝人多薄命莫怨春風當自嗟
二疏
東坡二疏圖贊曰惟天為健而無己時沉潛剛克以
燮和之於赫漢高以智力王凛然君臣師友道喪孝
宣中興以法馭人殺蓋楊韓蓋三良臣先生憐之振
袂脱屣使知區區不足驕士此意莫陳千載于今我觀
畫圖涕淚沾襟
歴代名賢確論卷四十五
