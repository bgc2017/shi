歴代名賢確論卷四十八
光武
劉伯升(何去非)
世祖英雄(何去非)
三輔復見漢官威儀(子西)
卓茂為太傅(温公)
封子密為不義侯(權德輿)
鄧禹(温公)(子由)(何去非)
邳彤(東坡)
梁統(東坡)
馬援(劉禹錫)
伏波有功德於嶺南(東坡)
嚴陵(權德輿)(梁肅)(羅隠)(范文正公)
劉伯升
何去非曰古之豪傑遭天下之變亂慨然而起皆有
拯民撥禍之志其兵力威勢亦足以就功成業者已
而一旦肝腦屠潰於庸夫孺子之手曾不少悟為天
下笑者何也怙氣而易人矜衆而忽禍卒然變發於
非意之所及故也昔者王莽之盜漢也而劉氏宗屬
誅夷廢錮救死不睱幸而存者皆孱駑不肖習為佞
媚苟生而已獨伯升憤然有興復絶緒之志收結輕
俠起以誅莽雖莽亦深憚之方其起也獨率舂陵子
弟八千人乃誘合新市平林數千之兵以助其勢而
光武之衆亦倡於宛是以斬甄阜梁丘賜而破嚴尤
陳茂之師不數月而衆至十萬其勢振矣於是豪傑
相與議立宗室以從人望其意固在乎伯升也而新
市平林憚其威明且樂更始之懦弛也遂定策立之
伯升爭之而不得也已而伯升拔宛光武大破尋邑
百萬之衆更始君臣愈不自安遂誅伯升嗟乎伯升
之志固大矣而其死也愚夫且知及之而伯升之不
悟也夫新市平林之將帥故羣盗耳方吾之起而籍
其兵已而連郤大敵而擁衆十萬者功在我也人以
其功而欲崇立之新市平林之不樂也舉而屬之駑
弱之更始則三軍之權不在伯升而在乎新市平林
矣權分於人而又固爭更始之立宜其不旋踵而誅
矣昔者呂后之欲王諸呂也以問其相王陵陳平王
陵力爭而陳平可之夫王陵之爭將欲以安漢而摧
諸呂也不知陳平之可者乃所以安漢而摧諸呂也
伯升所拒更始之立者王陵之爭也非所以自安矣
雖然伯升之心固未嘗忘新市平林之與更始也惜
其撫機而不知發而為人發之此其死而不悟也宋
義之令軍中曰猛如虎很如羊貪如狼強不可使者
斬之其意固在乎項羽也羽知其意之在我也是以
先𤼵而誅之使其不先𤼵即羽亦誅矣伯升以新市
平林之為附我是以德之而未忍負之耶孰若蜀先
主之於劉璋李密之於翟氏也璋舉全蜀倚先主先
主遂取之以為鼎足之資人不非其負璋而與其得
取蜀之機也密始臣於翟氏翟自以其才之不逮密
也推而主之已而微有間言密即誅之其權遂一而
兵以大振使伯升舉宛之威而又因世祖破尋邑之
勢勒兵誓師以戮新市平林之驕而黜更始則中興
之業不在世祖矣嗟乎伯升之不忍者亦婦人之仁
耳古之求集大事者常不忍於負人而終為人之所
負者以其相伺之機間不容髮故也世祖之連兵決
戰不及伯升而深謀至計乃甚過之盖伯升似項羽
而世祖類高皇此所以定天下而復大業也始伯升
之見殺而世祖馳詣更始逡巡引過深自咎謝不為
戚傷是以更始信而任之卒至摧王郎定河北其資
成矣乃徐正其位號遂以其兵西加更始而定長安
使其遂形憤怏不平於伯升之禍則亦併誅而已矣
世祖英雄
何去非曰師不必衆也而效命者克士無皆勇也而
致死者勝古之人有以衆而敗有以少而勝者王尋
王邑以百萬而敗於三千之光武曹公以八十萬而
敗於三萬之周瑜符堅以百萬而敗於八千之謝玄
是也夫率師百萬以臨數千之軍者必勝之軍也然
有時而至於敗者驕吾所以必勝而以輕敵敗也提
卒數千以當百萬之衆必敗之道也然有時而至於
勝者奮吾所以必敗而以致死勝也夫兵多在敵者
智將之所貪而愚將之所懼也兵寡在我者愚將之
所危而智將之所安也多固可懼而我貪之恃吾有
以覆其驕也少固可危而我安之恃吾有以激其奮
也提數千之兵以抗大敵使之人人自致其死而忘
其為數千之弱者易能也連百萬之衆以臨小敵使
之人人各效其命而忘其為百萬之強者難能也何
者弱則思奮而強則易懈故也弱而奮則奮者其氣
也強而懈則懈者其情也於氣則易乘於情則難率
因易乘之氣而激之故有以寡而勝者矣就難率之
情而驅之故有以多而敗者矣是以古之善論將者
必知其所以勝任之多寡苟非所勝任雖多而累矣
韓信以高祖才之所勝將者十萬耳而其自謂則雖
多而益辦也是以古之善將者其用百萬如役一夫
分數既定形名既飾節制素眀威賞素著有術以用
其鋒故也趙括一用趙人四十萬束手而就長平之
坑者敗於衆也王翦必用秦軍六十萬然後取勝於
荆者辦於多也漢高祖嘗一大用其軍矣劫五諸侯
之兵合六十萬以攻楚也而項羽逡巡以三萬之銳
起而覆之濉水為之不流此將逾其分而韓信之所
憂也曹公之於兵也巧譎竒變離合出沒其應無窮
白首於兵未嘗不以少敵衆也卒喪赤壁之師而成
劉備周瑜之名者驕荆州之勝恃水陸之衆而敗於
懈也方尋邑百萬之衆以厭昆陽其視孤城之内外
者皆几上肉也然而光武合數千之卒申之以必死
之誓激之以求生之奮身先而搏之則其反視尋邑
之衆者皆几上肉也是以勝之雖然是役也人見其
為光武之能事而莫知其所以為能事也唯諸將覩
其生平見小敵怯見大敵勇也皆竊怪之而不知光
武為是勇怯者乃所謂能事而皆以求勝也夫怯於
小敵者其真情也勇於大敵者其權術也盖敵小而
怯怯而戒戒而勵勝之道也敵大而勇勇而決決而
奮亦勝之道也於敵之小而示其真情是以不易勝
之也於敵之大而用其權術是以不畏勝之也光武
非特能以少敗衆也固又至於多而益辦也嗚呼光
武之於取天下者亦何獨不出於真情之與權術歟
顧人莫之測耳始伯升之結賓客喜士規以誅莽以
復劉氏而世祖乃獨事田業勤稼穡而已故伯升比
之高祖兄仲而人亦以謹厚目之不意其有他也及
其部勒賓客絳衣大冠而起於宛則勇決之氣又有
過於伯升者焉夫光武意之所以在莽者豈一日之
間邪然於莽之世而為伯升之所為者固亦危矣是
以光武之獨事田業為謹厚者其權術也卒然而起
絳衣大冠者其真情也故伯升首事而光武收之嗚
呼英雄若世祖者為難及也
三輔復見漢官威儀
唐子西曰漢時儀注大抵率意制造不應古誼者十
至八九其文彩法度略矣然而天下之人見之即喜
不見即悲中更王氏之亂廢棄不用者十餘年光武
入洛東都之民始見司隸僚屬懽喜踴躍父老或至
垂泣曰不圖今日復見漢官威儀自是天下翕然歸之
相與出力鋤去禍難以成中興之功而復其宗廟社
稷蓋又二百餘年王人之所以復興者不專在是然
亦不可謂無助也矣且漢官威儀非若三代之盛也
叔孫所為非有周公之學術智識也雜以秦制非復
聖人之法也而遺民見之如盲者復視廢者復起如
流浪積歲而返其故鄉見其父子兄弟感慨之極至
於咨嗟流涕其得民心如此此何理邪方是之時以
三代車服示之吾知其民不復泣矣何者漢之為漢
十世於此矣民知有劉氏而已夫救天下於戰國秦
項水火之中而措之於安全逸樂之地百數十年海
内無事斯民得以養生得以送死得以事父母而長
育其子孫者漢之力也三代遠矣何有於我哉由是
觀之古者帝王之興其正朔服色自為一王法而不
慕前朝異姓已陳之迹者其用意深矣由是觀之國
家舊物宜使斯民常見而熟識之以習其耳目而繫
其心自非不得已者不宜輕有改易變置以自絶於
民也亦灼然矣嚮使今日變其一眀日廢其二祖宗
餘澤日益就盡不在目前不幸而姦人撼之則人心
搖而天下去矣古者公卿大夫猶知守其家法至數
十世不易其衣冠閥閱豈無隆替而國人信服終莫
之敢抗謂之名家舊族而況數百年為天下國家者
哉
卓茂為太傅
温公曰孔子稱舉善而教不能則勸是以舜舉臯陶
湯舉伊尹而不仁者遠有德故也光武即位之初羣
英競逐四海鼎沸彼摧堅䧟敵之人權略詭辨之士
方見重於世而獨能取忠厚之臣旌循良之吏拔於
草莱之中寘諸羣公之首宜其光復舊物享祚久長
蓋由知所先務而得其本原故也
封子密為不義侯
權德輿曰先師曰惟名與器不可以假人又曰必也
正名乎又曰惟則定國於戲有國者可不務乎當東
漢世祖之初天命再集宜於此時貞百度正三綱纂
修德教允答天意時彭寵以南陽舊恩位列上將有
舉漁陽之功饋邯鄲之忠竟以讒謗獲罪反側怨望
遂攻朱浮於薊自稱燕王其時師旅孔熾元元苦甚
時君宜以息人紓難為心當錄德念功昭洗瑕穢次
則布之威懷革其非心必不得已則仗大順以討之
出師以征之眀君君臣臣之義此三者皆不能用或
用之而不能盡及夫蒼頭子密有便室之逆運其狙
忍時伺卧寢遂使命懸僕隸倉卒授首及詣闕也封
為不義侯愚以為伯通之叛命子密之戕君同歸于
亂罪不相蔽宜各致於法昭示王度反乃爵於五等
又以不義為名且舉以不義莫可侯也而此侯漢爵
為不足勸矣春秋書齊豹盜三叛人名之義無乃異
於是乎若欒布之哭彭越孔車之葬主父使於東漢
議罪罪孰甚焉况四方甫定傷夷未復不稽古訓以
喜怒為刑賞使天下陪臺厮養各幸其君之亂而徼
侯印授諸侯危疑之勢鼓臣下叛渙之原棄名器而
汨彝訓且以憲令為戲時風浩浩蕩而不復至使桓
靈不道山陽脅奪本其所以自庸詎知非封不義之
效歟
鄧禹
温公論光武以馮異代禹討關中曰昔周人頌武王
之德曰敷時繹思我徂惟求定言王者之兵志在布
陳威德安民而已觀光武之所以取關中用是道也
豈不美哉
子由曰禹初以兵入關乘勝獨克關輔響震是時赤
眉方入長安諸將豪傑皆勸禹徑乘其亂禹曰吾衆
雖多能戰者少前無可仰之積後無輕饋之資赤眉
新拔長安財富兵銳未易當也盜賊羣居無終日之
計財榖雖多變故萬端非能堅守者也上郡北地安
定三郡土廣人稀饒榖多畜吾且休兵北道就糧養
士以觀其變乃可圖也於是引兵北屯栒邑光武聞
之敕禹以時進討禹固執前意遲遲不進眀年赤眉
西走扶風禹乃入長安謁高廟收十一帝神主然卒
不能定關中無功而歸盖赤眉方強急之則難緩之
為得逮其自敗西走扶風而乘之猶能還兵敗禹而
況其未走也哉如光武之計盖不知赤眉方強而禹
兵力不足若審如此聽其堅守北道時出而撓之使
别將挾其東東西慼之磨以歲月而赤眉就擒矣禹
之敗而西也與馮異相遇要異共攻赤眉異曰與賊
相遇且數十日雖&KR0008;雄將餘衆尚多可稍以恩信傾
誘難卒用兵破也上今使諸將屯澠池要其東而異
擊其西一舉取之此萬全計也禹又不從而敗由此
觀之禹本計不失而帝不能用禹亦迫其君命不能
自固耳
何去非曰善用兵者能驕敵之強而怠敵之銳彼之
勢誠強則吾形之以甚弱使其恃之以為獨強而至
於驕彼之氣誠銳則吾歛之以不應使其無得以逞
其銳而至於怠然後出吾所匿之強以加其驕出吾
所伏之銳以加其怠使其雖有巧者不及窺勇者不
及備則制勝在我矣(云云)昔者冒頓之滅東胡李牧
之大破匈奴者中之以其驕也趙奢之破秦軍周亞
夫之敗吴楚者中之以其怠也雖然求驕以怠人之
軍者必有夫堅制之氣與夫善待之度廹之而不為
動撓之而不為應者其氣也辱之而不為忿激之而
不為變者其度也持是之氣守是之度為其上者無
得而令為其下者無得而議然後敵可勝而功可必
也東胡之恃其強而易於冒頓也冒頓因其易我而
遂驕之求馬畀之矣而復求婦婦畀之矣而復求土
冒頓大議於羣臣悉誅其欲與土者馳馬而赴東胡
令之曰後至者斬國人從之遂滅東胡秦人伐韓軍
於閼與趙使趙奢救之奢因其銳而欲怠之也去邯
鄲三十里而止令於軍曰敢以軍事諫者死秦軍武
安西鼓譟勒兵屋瓦盡振軍中一人言急救武安奢
立斬之堅壁增壘三旬不行秦軍稍懈奢卷甲而趨
之二日一夜至於閼與五十里而軍秦人不意其至
悉甲逆之一戰而大破秦軍此冒頓趙奢所以驕而
怠人者為其下者無得而議之也李牧之為趙守北
邊也與士約曰匈奴即入盗急入收保有敢捕虜者
斬如是者數歲匈奴以其為怯趙王以譴牧牧如故
態王怒召牧易以他將匈奴每至戰輙失利王復使
牧往復如故約居數歲匈奴誠以為怯牧乃隂飭車
騎大縱畜牧以餌之匈奴小入佯北不勝單于遂以
其衆大至牧設竒大破之斬騎十萬單于遁徙遂亡
邊患吴楚以山東反漢而先攻梁漢使周亞夫討之
梁王景帝之母弟亞夫以其鋒方銳圖挫而怠之遂
以梁委之而不救梁急訴於帝雖數詔亞夫救梁而
不受也卒以破吴此李牧亞夫所以驕而怠人者為
其主者無得而令之也雖然使夫四人者無氣以持
之無度以守之主得以令而下得以議則亦無以驕
怠於人而勝之矣昔者漢光武被命更始安集河北
始得鄧禹於徒步之中恃之以為蕭何者以其言足
以就大計其智足以定大業且非羣臣之等夷也遂
以西方之事委之而禹亦能勝所屬任所向就功赤
眉之入長安諸將豪傑皆欲擊之禹以其乘新勝之
強財富鋒銳然盗賊羣居無他遠計必生變故而吾
衆雖多戰勝者少又乏資饋難與力爭而可以計破
也且將休兵北道以觀其弊於是别軍北趨栒邑以
就糧養士盖將有以驕而怠之然後取也此禹之計
得矣光武亟欲天下之集而緩其為計與功也遂迫
以進討禹無以專制乃以其兵去栒邑而赤眉果不
能守西走扶風雖得入關中然卒饑士敝無足以制
賊者是以赤眉復還入之禹無以抗乃不勝其忿悁
而數以憊兵徼戰至於屢北僅以身免聲威功烈一
朝沮喪此知所以驕而怠人之術矣惜其為氣與度
者不足以持守之是以一憤而不能復舉也故善於
擇將者必先求其氣而後求其材先察其度而後察
其智氣足以御材度足以養智然後可以授之兵而
責之戰矣嗟乎以光武之眀於任人以鄧禹之篤於
得君然至此而背戾者況夫以昏庸而御夫疎賤者
功可得而必哉
邳彤
東坡曰王郎反河北獨鉅鹿信都為世祖堅守世祖
既得二郡議者以謂可因二郡兵自送還長安惟邳
彤不可以為若行此策豈徒空失河北必更驚動三
輔公若無復征戰之意則雖信都之兵偤難會也何
者公既西則邯鄲之兵不肯捐父母背城主而千里
送公其離散逃亡可必也世祖感其言而止蘇子曰
此東漢興亡之決邳彤可謂漢之元臣也景德契丹
之役羣臣皆欲避敵江南西蜀莱公不可武臣中獨
高瓊與莱公意同耳公既爭之力上曰卿文臣豈能
盡用兵之利莱公曰請召高瓊瓊至乃言避敵為便
公大驚以瓊為悔也已而徐言避狄固為安但恐扈
駕之士中路逃亡無與俱西南者耳上乃大驚始決
意北征瓊之言大略似邳彤皆一時雄傑也
梁統
東坡論統議重法曰漢仍秦法至重高惠固非虐主
然習所見以為常不知其重也至孝文始罷肉刑與
三夷之誅景帝復孥戮鼂錯武帝㬥戾有增無損宣
帝治尚嚴因武帝之舊至王嘉為相始輕减法律遂
至東京因而不改班固不記其事事見梁統傳固可
謂疎略矣嘉賢相也輕刑又其盛德之事可不記乎
統乃言高惠文景宣武以重法興哀平以輕法衰因
上言乞增重法律賴當時不從其議此如人少年時
不節酒色而安老後雖節而病見此便為酒色延年
可乎統亦東京名臣然一出此言遂獲罪于天其子
松竦死皆非命冀卒滅族嗚呼悲夫戒哉疎而不漏可
不懼乎
馬援
劉禹錫經伏波神祠詩曰蒙蒙篁竹下有路上壺頭
漢壘麐鼯鬭蠻溪霧雨愁懷人敬遺像閱世指東流
自負霸王略安知恩澤侯鄉園辭石柱筋力盡炎州
一以功名累飜思馬少游
伏波有功德於嶺南
東坡伏波將軍廟碑曰漢有兩伏波皆有功德於嶺
南之民前伏波邳離路侯也後伏波新息馬侯也南
越自三代不能臣秦雖稍通置吏後復為夷邳離始
伐滅其國開九郡然至東漢二女子側貳反嶺南震
動六十餘城時世祖初平天下民勞厭兵力方閉玉
門關以謝西域況南荒何足以辱王師非新息苦戰
則九郡左衽至今矣由此論之兩伏波廟食於嶺南
者均也
嚴陵
權德輿嚴陵釣臺下作詩曰絶頂聳蒼翠清湍石磷
磷先生晦其中天子不得臣心靈棲顥元纓冕猶緇
塵不樂禁中臥郤歸江上春潛驅東漢風日使薄者
淳焉用佐天下持此報故人則知大賢心不獨私其
身弛張有深致耕釣陶天真奈何清風後擾擾論屈
伸交情同市道利欲相紛綸我行訪遺臺仰古懷逸
民矰繳鴻鵠遠雪霜松桂新江流去不窮山色淩秋
旻人世自今古清輝照無垠
梁肅釣臺碑曰當哀平之後天地既閉先生韜其光
隠而不見建武反正雲雷既定先生全其道而不屈
消息治亂之際卷舒夷曠之域如雲出於山遊於天
復歸於無間不可得而累也則激清風聳高節以遺
後世先生之道可見於是矣或曰人倫大統莫大乎
君臣崇德致用莫盛乎富貴而子陵以賤為貴以臣
傲君二者其失於教歟君子曰不然夫賢哲之道一
動一靜動而用者功濟乎當世靜而不用者化光於
無窮故許由於堯先生於漢皆不易乎位遊方之外
俾後之人聞清風而嚮慕焉盖運有會事有行伊吕
遇湯武而立大功子陵遇世祖而立大名去就不同
同歸乎道焉頌曰季葉浩浩澆風蕩淳先生括嚢鳥
獸同羣四海既平故人為君富貴于我有如浮雲召
至禁中告歸江濆下視天子上動星文接輿肆狂孤
竹求仁介推山死龔勝蘭焚猗歟先生異乎斯人俯
仰世道從容屈伸清溪悠悠白石磷磷遺風是仰終
古不泯
羅隱刻嚴陵釣臺曰巖巖而高者嚴子之釣臺也寥寥
不歸者光武之故人也故人之道何如睨蒼苔以言之
尊莫尊於天子賤莫賤於布衣龍爭蛇蟄兮風雨相遺
干戈載靡兮悠悠夢思何富貴不易節而窮逹無所欺
故得脫邯鄲之難破犀象之師造二百年之業繼三尺
劒之基者其唯有始有卒者乎下之世風俗偷薄禄位
相尚朝為一旅人暮為九品官而親戚骨肉已有差等
矣況故人乎鳴呼往者不可見来者未可期已而已而
范文正公祠堂記曰先生漢光武之故人也相尚以
道及帝握赤符乘六龍得聖人之時臣妾億兆天下
孰加焉唯先生以節高之既而動星象歸江湖得聖
人之清泥塗軒冕天下孰加焉唯光武以禮下之在
蠱之上九衆方有為而獨不事王侯高尚其事先生
以之在屯之初九陽德方亨而能以貴下賤大得民
也光武以之盖先生之心出乎日月之上光武之量
包乎天地之外微先生不能成光武之大微光武豈
能遂先生之高哉而使貪夫廉懦夫立是大有功於名
教也歌曰雲山蒼蒼江水泱泱先生之風山高水長
歷代名賢確論卷四十八
