歴代名賢確論卷三十一
穆公
先立晉夷吾(皮日休)
獲晉侯(柳州)
孟明焚舟(高邁)
由余(老泉)(溫公)
三良(李德裕)
孝公
衛公子痤使衛鞅逃(王元之)
商君(程晏)(温公)(潁濱)(東坡)
惠王
張儀(潁濱)(東坡)
昭王
穰侯(温公)(潁濱)
范睢蔡澤(潁濱)
白起(潁濱)
樗里甘茂(潁濱)(唐子西)
先立晉夷五口
皮日休曰聖人務安民不先置不仁以見其仁焉不
先用不德以見其德焉苟如是是見危者已墜而欲
援觀鬭者將死而方救噫其亦不仁矣以高辛之仁
化用一摰摰之不善天下之民捕堯以為君以唐堯
之仁化用一鯀鯀之不績天下之民譟禹以為功夫
如是摰之與鯀是高辛唐堯誠用之非先置也推其
誠而用之人民尚倍之如是况先置者耶當晉獻驪
姬之亂後奚齊卓子之死餘重耳在翟夷吾居秦以
秦穆之力制翟而安晉其能必矣夫重耳之賢也天
下知之又其從者皆足以相人國(趙衰顛頡舅犯之謂)如先立
之必能誅亂公子去暴大夫翼德於成周宣化於汾
晉而穆公乃取公子摰之言(謂公子摰曰君若求置晉君以成名於天下則)
(不如先置不仁者以猾其中矣)乃先置夷吾是為惠公公之入也背
内外之賂(謂許里克以汾晉之田方百里㔻鄭負蔡之田方七十里許公子摰河外列城五黃)
(金三十鎰白玉珩六雙)誅本立之臣(惠公二年春殺里克秋殺㔻鄭)烝先父之
室(謂惠公烝於獻公夫人賈君是也)故生民興誦(謂輿人誦曰佞之見佞果喪其田)
死者無報(謂惠公即位改葬恭世子而薨違於外也)卒身獲于秦(公以九月獲十)
(月歸)而子殺于晉(謂十五年惠公卒懷公立秦乃召重耳於楚而納之晉人殺懷公於高梁)
嗚呼致是也非晉人之罪秦人之罪也夫摰立八年
不善而去鯀用九載弗績而誅况晉惠公之在位作
宗廟之蠧蝎為社稷之稂莠一立十五年其為害也
大矣今之學者以秦穆為繆尚疑其諡得斯文也可
以諡繆為定
獲晉侯
柳州論國語曰秦穆公歸至于王城合大夫而謀曰
殺晉君與逐出之與以歸與復之孰利公子摰曰殺
之利公孫枝曰不可公子摰曰吾將以重耳代之晉
之君無道莫不聞重耳之仁莫不知殺無道立有道
仁也公孫枝曰恥一國之士又曰余納有道以臨汝
無乃不可乎不若以歸要晉國之成復其君而質其
適子使父子代處秦國可以無害柳州曰秦伯之不
覇天下也以枝言之也耳且曰納有道以臨汝何故
不可摰之言殺之也則果如而不用其言立重耳則
義而順當是時天下之人君莫能宗周而能宗周者
則大國之霸基也向使穆公既執晉侯以告于王曰
晉夷吾之無道莫不聞重耳之仁莫不知且又不順
既討而執之矣於是以正命黜夷吾而立重耳咸告
于諸侯曰吾討惡而進仁既得命于天子矣吾將逹
公道于天下則天下諸侯無道者畏有德者莫不皆
知嚴恭欣戴而霸秦矣周室雖卑於是王命穆公以
為侯伯則誰敢不服夫如是秦之所得者亦大矣棄
至公之道而不知求姑欲離人父子而要河東之賂
其舍大務小違義從利也甚矣霸之不能也以是夫
孟明焚舟
高邁濟河焚舟賦曰昔孟明之載戰載北也空山肉
填平地血流匹馬隻輪蕩然不收社稷包羞朝廷隠
憂用兵至此不死何求誠以棄瑕之恩未報拜賜之
言虚設砥名勵節易地改轍冀桑榆之未晩得雌雄
之一决乃復總元戎申薄伐駟馬雲屯長劔電掣咆
哮兮前貔後虎威稜兮左霜右雪火千旗而四面風
動雷萬鼓而一道地裂小長平之瓦震凌不周之柱
折朝出乎咸秦夕濟乎孟津其氣益振其屈欲伸於
是指河中之舟示軍中之人曰吾與君子誓雪前恥
負則入黃泉之下勝則入青雲之裏吹嘘而霜露變
叱咤而風塵弭雖無此舟誰無此舟爾否則骸骨為
異鄉之土魂魄為隣國之鬼雖有此舟誰有此舟矣
乃命焚之夫其火與木相守水與火相煎烘大川焮
長壖龍吼乎沸潭魚喁乎湯泉舳艫化而為炭楫棹
颺而為煙水聲與軍聲合旁括于地火氣與兵氣鬭
上衝于天是以天為我赫怒焉地為我震驚焉林木
為我枯死焉山陵為我崩騫焉千里而高鳥不過四
遐而猛獸莫前况於人乎况於國乎於是晉君臣聞
之心攅百箭背負芒刺形神無主手足若墜曰秦師
德之修誠之至天將啓吾將避閉城郭而不出潛鋒
鋩以自備以五廟苟存為幸以萬人苟免為智豈敢
護其山河而虞其土地于時晉實為主反為客秦實
為客反為主不戰而勝不攻而取掠地於大河之北
封尸於崤陵之下既而鬼雪前恥人解厚顔四顧清
野横行而旋譟聲破晉山喜氣塞秦關曹沫復魯之
勲自居其下范蠡平吳之力莫厠其間此役也見孟
明之臨事暫否終泰圖之大也是子桑之舉人遺麤
得精鑒之明也見秦伯之用賢責功捨過道之在也
臣事君不必自致藉主司之公君使臣不必自得藉
主司之忠由是觀之秦伯之有子桑猶耳目之在躬以
其視視一國之明以其聽聽一國之聰自可以翊天
子還淳風名與三五比崇身與二八爭功成強秦霸
西戎不亦宜乎頌之曰析薪如之何匪斧不克事君
如之何匪媒不得是知焚舟之役非孟明之力乃子
桑之力也
由余
老泉曰古之取士取於盜賊取於殊方非以盜賊殊
方之士可為也以賢之所在焉而已矣夫賢之所在
貴而貴取焉賤而賤取焉是以盜賊下人殊方異類
雖奴隸之所恥而往往登之朝廷坐之郡國而不以
為恥繩趨而尺步華言而華服者往往反擯棄不用
朝廷之政郡國之事非特如此而可治也彼雖不能
繩趨而尺步華言而華服然而其才果可用於此則
居此位可也古者天下之國大而多士大夫者不過
曰齊與秦也而管夷吾相齊賢也而舉二盜焉穆公
霸秦賢也而舉由余焉是其能果於是非而不牽於
衆人之議也未聞有以用盜賊殊方而鄙之者也
温公論史記載戎王使由余於秦穆公對曰中國以
詩書禮樂法度為政僅以小治及後世阻法度之威
以督責於下下罷極則以仁義怨望於上上下交怨
而相簒弑夫戎狄不然上含淳德以御其下下懷忠
信以事其上此真聖人之治也穆公以為賢乃離間
戎之君臣卒得由余而用之遂霸西戎温公曰所謂
貴有賢者謂其能治人國家也治人國家捨詩書禮
樂法度無由也今由余曰是六者中國之所以亂也
不如我戎狄無此六者之為善如此而穆公以為賢
而用之則雖亡國無難矣若之何其能霸哉是特老
莊之徒設為此言以詆先王之法太史遂以為實而
載之過矣
三良
李德裕曰秦穆公之殺三良詩人刺之矣春秋譏之
矣今不復議唯三良許之以死而前代無譏何也且
臣道莫韙於咎繇孝友莫盛於周公咎繇尚不殉於
舜禹二后周公尚不殉於文武二王三良詎可許之
死乎如三良者所謂殉榮樂也非所謂殉仁義也可
與梁丘據安陵君同譏矣焉得謂之百夫特哉昔荀
息許晉獻以言繼之以死君子猶歎斯言之玷不可
磨也豈得以生同榮樂歿共埃塵以為忠乎晏平仲
言君為社稷死則死之斯言得之矣自周漢迄于巨
唐殺身成仁代有髦傑莫不顯一身之義烈未有繫
一國之存亡唯紀信乘黃屋以誑楚赴烈焰而存漢
數千年間一人而已漢祚四百由此而興余謂漢祖
封建紀氏宜在蕭曹之上報德未稱良可悲也
衛公子痤使衛鞅逃
王元之曰衛叔鞅嘗事公子痤痤知其賢而未能用
會痤病衛君親視其疾且問國計痤曰臣之家宰鞅
可與謀國事臣死君必用之衛君不然其請痤曰卒
不能用不如殺之無使逃他國為衛之患既而復語
鞅曰吾薦子于君君不用子必矣吾請殺子子其逃
之吾方先君後臣故也嗚呼凡為社稷之臣計安危
之事者在任賢去不肖而已且鞅果賢也可固請用
之果不肖也可固請殺之用則為國之寳殺則去國
之蠧烏有始請用中請殺而終使逃者得為忠乎且
先君後臣之說非無稽之言乎司馬子長修史記至
是而不言痤非豈史筆之有私邪將史才之未至邪
僕恐後之為人臣計國事者復履其迹因論以明之
商君
程晏曰君子寧小窮而大逹小人寧小逹而大窮小
者人之役大者人之道也孟子論帝王之道於諸侯
諸侯不志我言則去之豈不以小窮而大逹歟商鞅
論帝王之道於秦伯秦伯寐於是鞅乃易之以霸強
之術而苟容之豈不謂小逹而大窮歟君子不患乎
無才患乎不知窮逹之理也孟子大逹遠盜蹊而遵
正路者也衛鞅大窮捨正路而趨盜蹊者也秦不知
蹊以問鞅鞅指之趨盜蹊而強去也我知盜之蹊而
反然之曷若遵正路而遠盜蹊哉
温公論商鞅為秦造令立木於國市募民徙之曰夫
信者人君之大寳也國保於民民保於信非信無以
使民非民無以守國是故古之王者不欺四海霸者
不欺四鄰善為國者不欺其民善為家者不欺其親
不善者反之欺其鄰國欺其百姓欺其兄弟欺其父
子上不信下下不信上上下離心以至於敗所利不
能藥其所傷所獲不能補其所亡豈不哀哉昔齊桓
公不背曹沫之盟晉文公不貪伐原之利魏文侯不
失虞人之期秦孝公不廢徙木之賞此四君道非粹
白而商君尤稱刻薄又處戰攻之世天下趨於詐力
猶且不敢忘信以畜其民况為四海治平之政者哉
潁濱論商君變法令曰解牛之技恥於屠狗禦人之
盜恥於穿窬衛鞅有帝王之術而肯以強國之事說
孝公乎蓋鞅之志本於強國而已恐孝公之不能用
是以極言其上以要之耳鄭子華欲以鄭為市於齊
管仲不受而諸侯歸之鞅欺公子卬以取魏河西利
之所在無所復顧鞅而知帝王之術其肯為此哉古
之制刑輕重必與事麗殺人者死傷人及盜抵罪故
人雖死而無憾今鞅使不告姦者腰斬告姦者與斬
敵首同賞匿姦者與降敵同罰民有二男以上不分
異者倍賦事未利及怠而貧者舉為收孥刑之輕重
豈復與事麗哉其後始皇之世有子而嫁者有刑夫
為寄猳者殺之無罪妻為逃嫁者子不得母法皆與
情不應至於偶語詩書者棄市以古非今者族其端
皆自鞅發之然鞅之死至於車裂而李斯之死至具
五刑皆被赤族之禍天之報人豈誣也哉
東坡曰商鞅用於秦變法令行之十年秦民大悦道
不拾遺山無盜賊家給人足民勇於公戰怯於私鬭
秦人富強天子致胙於孝公諸侯畢賀蘇子曰此皆
戰國之遊士邪說詭論而司馬遷暗於大道取以為
史吾以謂遷有大罪二其先黃老後六經退處士而
進姦䧺特其小者耳所謂大罪二則論商鞅桑弘羊
之功也自漢以來學者恥言商鞅桑弘羊而世主獨
甘心焉皆陽諱其名而隂用其實其甚者名實皆宗
之庶幾其成功此司馬遷之罪也秦固天下之強國
而孝公亦有志之君也修其政刑十年不為聲色遊
田之所敗雖微商鞅有不富強乎秦所以富強者孝
公敦本力穡之效非鞅流血刻骨之功也秦之所以
見疾於民如豺虎毒藥一夫作難而子孫無遺種則
鞅實使之至於桑弘羊斗筲之才穿窬之智無足言
者而遷稱之曰不加賦而上用足善乎司馬光之言
曰天下安有此理天地所生財貨百物止有此數不
在民則在官譬如雨澤夏澇則秋旱不加賦而上用
足不過設法隂奪民利其害甚於加賦也二子之名
在天下如蛆蠅糞穢也言之則汚口舌書之則汚簡
牘二子之術用於世者滅國殘民覆族亡軀者相踵
也而世主獨甘心焉何哉樂其言之便已也夫堯舜
禹湯世主之父師也諫臣拂士世主之藥石也恭敬
慈儉勤勞憂畏世主之繩約也今使世主臨父師而
親藥石履繩約非其所樂也故為商鞅桑弘羊之術
者必先鄙堯笑舜而陋禹也曰所貴賢主者專以天
下適已而已此世主所以人人甘心而不寤也世有
食鍾乳烏喙而縱酒色以求長年者蓋始於何晏晏
少而富貴故服寒食散以濟其欲無足怪者效彼之
所為足以殺身滅族者日相繼也得死於服寒食散
豈不幸哉而吾獨何為效之世之服寒食散疽背嘔
血者相踵也用商鞅桑弘羊之術破國亡家者皆是
也然而終不悟者樂其言之美便而忘其禍之慘烈
也又曰聖人制刑賞知天下之樂乎賞而畏乎刑
也是故施其所樂者自下而上民有一介之善不終
朝而賞隨之是以上之為善者足以知其無有不賞
也施其所畏者自上而下公卿大臣有毫髮之罪不
終朝而罰隨之是以下之為不善者亦足以知其無
有不罰也詩曰柔亦不茹剛亦不吐夫天下之所謂
權豪貴顯而難令者此乃聖人之所借以徇天下也
舜誅四兇而天下服何也此四族者天下之大族也
夫惟聖人為能擊天下之大族以服小民之心故其
刑罰至於措而不用周之衰也商鞅韓非峻刑酷法
以督責天下然其所以為得者用法始於貴戚大臣
而後及於疎賤故能以其國霸由此觀之商鞅韓非
之刑非舜之刑而所以用刑者舜之術也後之庸人
不深原其本末而猥以舜之用刑之術與商鞅韓非
同類而棄之法禁之不行姦宄之不止由此其故也
又曰商君之法使民務本力農勇於公戰怯於私
鬭食足兵強以成帝業然其民見刑而不見德知利
而不知義卒以此亡故帝秦者商君也亡秦者亦商
君也其生有南面之福既足以報其帝秦之功矣而
死有車裂之禍盖僅足以償其亡秦之罰理勢自然
無足怪者後之君子有商君之罪而無其功饗商君
之福而未受其禍者吾為之懼矣
張儀
穎濱曰戰國之為縱横者皆傾危反覆之士也然而
汙賤無恥莫如張儀而其成功莫如儀之多儀之未
信於楚也辭而之晉謂懷王曰王無求於晉國乎王
曰黃金珠璣犀象楚産也吾何求於晉儀曰王獨不
好色耳周鄭之女粉白黛黑立於衢閭不知而見者
以為神也王獨不好色耳王說資之珠玉而遣之南
后鄭袖聞而憂之奉之以千金儀將行謂王曰天下
關閉不通未知見日也願王觴臣中飲儀請王召所
便習王召鄭袖儀見之詭請罪曰儀行天下未嘗見
人如此其美也而儀言得美人是欺王也王與后大
喜而儀言得行儀之所以求用者其術至此此所以
言必信而功多也可不悲乎
東坡曰張儀欺楚王以商於之地六百里既而曰臣
有奉邑六里此與兒戲無異天下莫不疾張子之詐
而笑楚王之愚也夫六百里豈足道哉而張又非楚
之臣為秦謀耳何足深過若後世之臣欺其君者曰
行吾言天下舉安四夷畢服禮樂興而刑罰措其君
之所欲得者非特六百里也而卒無絲毫之獲豈惟無
所獲其所喪已不可勝言矣則其所以事君者乃不
如張儀之事楚
穰侯
温公曰穰侯援立昭王除其災害薦白起為將南取
鄢郢東屬地於齊使天下諸侯稽首而事秦秦益強
大者穰侯之功也雖其專恣驕貪足以賈禍亦未至
盡如范睢之言若睢者亦非能為秦忠謀直欲得穰
侯之所處故搤其吭而奪之耳遂使秦王絶子母之
義失舅甥之恩要之睢真傾危之士也哉
潁濱曰秦誅商君逐穰侯君臣皆失之矣彼二子者
知得而不知喪雖智能伯秦而不能免其身蓋無足
言者而惠王以怨誅鞅至誣以叛逆昭王以逼遷冉
至出老母逐弱弟而不顧甚矣其少恩也彼公子虔
方欲報怨固不暇為國慮矣而范睢欲毁人以自成
而至於是可畏也哉
范睢蔡澤
潁濱曰范睢相秦其所以利秦者少而害秦者多以
魏冉之專忘其舊勲而逐之可也而并逐宣太后使
昭王以子絶母不已甚乎宣太后之於秦非有鄭武
姜莊襄后之惡也鄭武姜莊襄后猶不可絶而睢勇
絶之獨不愧潁考叔茅焦乎及睢任秦事殺白起而
用王稽鄭安平使民怨於内兵折於外曾不若魏冉
之一二以予觀之范睢蔡澤自為身謀取卿相可耳
未見有益於秦也
白起
潁濱曰讀太史公白起傳秦之再攻邯鄲也起與范
睢有怨稱病不行以亡其軀慨然歎曰起以武夫無
所屈信而困於游談之士使起勉強一行兵未必敗
而免於死矣及讀戰國策觀起自陳成敗之蹟乃知
邯鄲决不可再攻而起又非特以怨不行蓋為之流
涕也趙充國征西羌守便宜不肯奉詔出兵辛武賢
雖兵出有功充國竟為漢宣明其非是武賢怨之至
骨雖不能害充國而卒䧟其子卬嗚呼循道而不阿
自古難之歟
樗里甘茂
潁濱曰蘇秦為諸侯弱秦而張儀為秦弱諸侯其說
猶可言也如樗里疾公孫奭黨於韓甘茂黨於魏向
壽黨於楚皆借秦之強以搖動諸侯而成其私民
生其間其受害可勝言乎今世雖無戰國相傾之勢
然士居其間其以喜怒成敗天下事者多矣人主誠
能得其情其罪可勝誅乎
唐子西曰昔樗里之葬渭南也曰後百年當有天子
宫夾吾墓至漢興長樂宫在其東未央宫在其西謹
按史記秦昭王七年歲在辛酉樗里子卒漢高帝七
年長樂宫成八年營未央宫是歲癸卯上距辛酉實
一百有三年世知二宫作於高帝之時而不知百年
之前樗里子固己言之於秦昭王之世矣古稱得道
至人能知城邑宫殿從何福業生此非虚語也凡物
成就本非一生之所能為至其變滅亦非一事之所能
廢業凝而成既泮而敗其所由來遠矣世無至人故
莫識其所從也若樗里子者豈足名得道哉彼不過
以數知之耳蓋萬物本於道故道能知之不外於數
故數亦能知之戰國之士大抵皆深於數故知來事
如此至詰其所從來彼亦不能知也
歴代名賢確論卷三十一
