歴代名賢確論卷七十一
太宗四
蕭瑀(吕温)(范祖禹)(張唐英)
劉洎禇遂良(孫之翰)(張唐英)(東坡)
王珪(李德裕)
裴寂(六一)
戴胄(張唐英)
孔穎達(張唐英)
尉遲敬德(吕温)
李君羡(王元之)
王君廓(張唐英)
總論太平之政(曾子固)(子由)(范祖禹)
總論羣臣(吕温)
蕭瑀
吕温蕭公瑀贊曰隋氏不君忠賢莫用桐生朝陽有
集惟鳳捨彼頽厦鬱為新棟路車玄衮開國有宋武
德之暮羣孽内蠧巍巍宋公聳節高步不吐不茹不
來不去屹屹中立為天一柱從容而言社稷遂安持
誠秉忠光輔二君激濁揚清欲人如身道至廣莫我
敢羣境至大不容纖塵雪山倚空冰壑照人耿介絶
倫為唐貞臣
范祖禹論太宗謂瑀真社稷臣曰太宗以蕭瑀無二
心於已而嘉之可謂能知臣矣且天子在而私於藩
王者明君之所甚惡也或誘以利或脅以死而從之
者不亦多乎惟瑀介然自立有隕無貳太宗所以知
其臨大節而不可奪也人君以此取於人豈不得忠正
之士乎
張唐英曰蕭瑀請出家為僧此可罪也然盡忠於隋
及歸國亦多有功績頗見委任歴僕射御史大夫參
預朝政每有議論房杜不能抗之房等雖心知其是
而不用其言瑀彌怏怏自是罷為太子少傅此是机
閣瑀而使優閒爾且房杜可謂賢相也經綸草昩以
啓天下之業竭忠悉慮以成天下之務不以求備而
責人不以已長而格物貞觀太平之功誠有力焉然
於瑀尚亦有所抑遏豈亦珪之玷而珠之翳乎古人
謂事雖淺當深謀之言雖輕當重思之由不知言以
致知言而房杜二人於用人亦至矣而尚失於瑀豈
瑀之性褊躁每於議論之際務以直氣自豪而不能
從容委曲詳悉評議但求辯博而取勝於諸公故房
杜自以持天下之政權柄在已恥其不能卑論每有
不容其說然以二公才過於人雖不從一蕭瑀之言
無害為賢相後之執政者必欲跡房杜業成就太平
之功則不可使順旨者榮華逆意者枯槁心知其是
而不用其言庶乎國家之政無有蔽而不通故曰天
下無粹白之狐而有粹白之裘者蓋取於衆苟不取
於衆是哥奴輩昔嘗箝天下之口而自任耳
劉洎褚遂良
孫之翰論曰劉洎之死據舊史所書由遂良之譖也
然伐遼之行太宗諭洎輔翼太子之意洎有誅大臣
之對時已責其疎徤太宗自遼東至不豫洎謁而深
憂或言誅大臣事亦與前疎徤之語何異儻為遂良
所奏太宗累前怒殺之跡其事狀近於是矣若洎止
憂聖體絶無他言又引馬周自明周對與洎不異太
宗何至偏信遂良䜛言遽殺大臣乎況洎有罪而周
隱之又安得止罪洎而不責周也蓋褚遂良諫廢立
皇后事以忠直被譴姦人從而譖之惟恐無罪故劉
洎之子訴父為遂良所譖李義府助之賴樂彦瑋力
辨其事遂良譖洎之言當出於此矣又貞觀實錄本
敬播所修號為詳直後許敬宗專修史之任頗以憎
愛改易舊文則遂良譖洎之事安可信也
張唐英曰太宗征遼留洎於定州輔太子謂曰安危
之機所寄尤重洎對曰大臣有愆臣即行誅太宗戒
曰臣不密則失身卿性疎徤宜戒之以保終吉及征
遼還上在道不康洎謂褚遂良曰聖體可憂遂良誣
奏曰洎云正當輔少主行伊霍事乃賜自盡而論者
謂遂良陷殺洎後亦流貶蓋其報應然觀洎為性不
甚周慎當有此言非遂良誣之也何以明之且洎因
爭飛白書不顧陛廉之分輒登御牀又對太宗尚欲
親誅大臣而太宗戒以不密至是見上不豫忽發伊
霍之言固必有之及遂良不肯立武氏貶死愛州則
天臨朝之際洎之子訴理其父之冤必不言其父之
失復李義府輩左右之故史臣從而書其子之言以
為遂良所誣此乃必然之理然遂良有可責者止可
奏於上令削其官爵不可不救而令賜洎死也兹可
罪也
東坡論遂良飛雉集宫之對曰唐太宗時飛雉數集
宫中上以問褚遂良曰昔秦文公時童子化為雉雌
鳴陳倉雄鳴南陽童子曰得雄者王得雌者伯文公
遂雄諸侯光武得其雄起南陽有四海陛下本封秦
故雄雌並見以告明德上悅曰人不可以無學遂良
所謂多識君子哉予以謂秦雉陳寳也豈常雉乎今
見雉即謂之寳猶得白魚便自比武王此謟妄之甚
愚瞽其君而太宗善之史不譏焉野鳥無數入宫此
乃災異使魏徵在必以高宗鼎耳之祥諫也遂良非
不知此捨鼎雊而取陳寳非忠也
王珪
李德裕論王珪對太宗納廬江美人曰自古得伐國
之女以為妃后未嘗不致危亡之患者何也亡國之
餘焉能無怨氣其立基創業之祖宗必皆一時之英
傑其社稷山川之鬼神當為一國之所奉愛其血食
忿其滅亡故能為厲矣必生妖美之色蠱惑當世之
君使其骨肉相殘以壊於内君臣相疑以敗於外危
亡之兆鮮不由此史蘇所謂必有女戎妹喜妲己褒
姒是也史蘇言之詳矣今不復論是以晉獻得驪戎
佚女太子有雉經之酷禍及三世苻堅納慕容姊弟
秦宫有鳳兮之謠敗於五將(苻堅於五將山破)梁武取東昏
所幸幾至危國隋文嬖陳主之妺終以殞身此皆禍
敗之著明者也又夏姬入荆子反疲於奔命吳人始
叛楚矣吳嬪至晉世祖怠於為政劉石乃代興矣所
以王珪覩廬江美人正言納說如王珪者可謂識微
之士明於禍福矣
裴寂
六一曰予嘗與尹師魯論自魏晉而下佐命功臣皆
可貶絶以其二心舊朝叶成謀主雖曰忠於所事而
非人臣之正也及讀裴寂傳跡其終始良有以哉始
寂為晉陽宫監私以宫人饋高祖因見親䁥可謂貳
隋矣及太宗以博奕啗之遂開義師之謀卒成唐室
劉武周為寇請行自敗不即就誅者非特佐命有功
豈非曩時私狎之恩哉坐交沙門法雖免官見放復
有所陳太宗數之曰計公勲庸不至於此數以武德
官政之謬皆歸其人又聞妖言不自明乃欲殺人緘
口遂被流放列其四罪貸不致理蓋由進身之私恩
衰即敗也韓彭之功猶終不保況寂也哉
戴胄
張唐英曰貞觀中詐偽資蔭者許自首免罪不首者
死俄有詐偽者敗露胄斷流以奏之帝曰下勑令死
今斷從流示天下以不信也卿欲賣獄乎胄曰陛下
當即殺之非臣所及即付所司臣不敢虧法觀胄之
言乃效張釋之為心也然而釋之已失對於孝文胄
亦失言於文皇且人君執天下之柄可生可殺威福
在已古之聖賢慮人主恃崇高之位而輕於刑罰故
皋陶告虞舜戒惟刑之恤周公作立政戒成王以庶
獄今胄之意以為即當殺之非臣所及謂人君可以
不用法而殺人使為人主者皆如太宗固無慮有淫
虐之刑設使兇暴如桀紂者謂有司執法不可委之
於有司乃任情殺人則恐無辜者無告矣若胄者宜曰
聖人之制必關盛衰王者之法不枉輕重陛下亦不
可得而私之臣豈敢得而專之必歸之中正合乎王
極使人無冤枉奈何其意反謂為君者用法不必慎
為臣者用法須慎王子雍謂輕於為君重於為臣其
胄之謂乎
孔穎達
張唐英曰孔穎達嘗撰周易正義又與馬嘉運趙乾
協蘇德詳等參詳以行於世觀其發明三聖之旨通
貫萬化之藴其亦深於易乎然於下繫云案諸儒象
卦制器皆取卦爻象之體今韓康伯之意直取卦名
因以制器案上繫云制器者尚其象則取象不取名
也韓氏乃取名不取象於義未善今既遵韓氏之學
且依此釋之甚哉穎達之失聖人之道至深遠而學
者不悟故洪生碩儒為注疏以啟導後進而使得其
餘今韓氏既失於取象之義而已為正義當為刊正
指歸以為後人之師法奈何既知其失不為剖析是
非又從而蹈其失哉夫斲木為耜揉木為耒蓋取諸
益益者震下巽上震陽木動也巽隂木可揉也而揉
以為耒耜之象其動在下耕田之象也而韓謂制器
致豐以益萬物又刳木為舟剡木為楫之象而韓謂
乘理以散動也斷木為杵掘地為臼蓋取小過小過
者艮下而震上艮山也震木也山止於下木動於上
杵臼之象而韓謂以小物濟用諸如此類失者甚衆
不可備舉韓氏妄肆臆說穎達又不發明其得失誠
可惜也類而推之則聖人之旨皆可見矣學者宜自
求之
尉遲敬德
吕温尉遲鄂公敬德贊曰侁侁鄂公百鍊龍泉沈翳
未宣氣衝斗間佩非其人(敬德初事宋金剛)躍入大川神武
獲焉提之上天天地之内指麾無前熊威虎力隠若
敵國剛毅木訥安劉必勃武德之屯手拔禍根掃除
氛昏捧出日月耀於天門功成名遂高謝戎事烈烈
猛志化為和氣深地高堂頥性保常屑瓊飲露静奏
清商商為臣勵事君鄂公之志之仁(公貞觀後不交人事常煉氣服)
(食奏清商樂以自奉)
李君羡
王元之李君羡傳論曰貞觀中太白頻晝見太史曰
女主昌又謠言曰當有女主武王者太宗深惡之時
李君羡已封武連郡公又為左武衛將軍在玄武門
上因武官内宴作酒令各言小字君羡自稱五娘以
其封邑皆有武字乃名合女主之䜟愕然忌之卒以
謀反下詔誅焉噫太宗以聖文神武駕馭英雄心腹
推於人故人不疑矣賞罰當于人故人不怨矣至於
進功臣而黜宗室亦一代之真主耳且其侯君集之
反也太宗自按之洎得其狀復謂羣臣曰往者國家
未安君集實展其力不忍致之于法吾將乞其性命
公卿其許我乎太宗厚君集而薄君羡邪蓋天文變
于上人謠騰於下雖聖人不能不疑懼矣而脩德可
也疑而行誅則有陷於非罪者必矣然君羡匹夫之
命不足道也洎武氏復出則太宗之德得無累乎故
書曰疑謀勿成為是也僕讀書至是嘆君羡之罹罪
無辜而見誅惜文皇之用刑有誅而不中因論以志
之亦以為君臣之戒
王君廓
張唐英曰太子建成既被誅詔召幽州都督廬江王
瑗入朝瑗建成之黨也甚懼之時王君廓典瑗之兵
素性險薄欲陷瑗以為己功乃始說瑗令舉兵而反
君廓因是擒瑗縊殺傳首京師君廓以功遷領軍大
將軍嗟乎瑗無長謀遠慮為君廓所賣遂陷叛逆此
固可誅然瑗之叛由君廓致之朝廷不原其心遂除
籍屬没其家産而進君廓之秩仍以瑗家口賜之俾
代其位而稔姦植惡使小人之心愈無畏憚而自謂
得計矣譬人有植梧者而鄰父云非善也請伐之既
而求以為薪是利在於薪也以太宗雄才大略高絶
夐古而謟巧之人尚得逞其志比之諭人伐梧求以為
薪不甚相遠而不加誅戮以懲不忠不義之人又嘗
比之為藺相如豈嫉建成之深而恥瑗為之黨故雖
君廓暴兇悖逆不叶天道而不以為非歟古所謂愛
之欲生而惡之欲死於瑗與君廓見之矣然尤可惜
若瑗乃高祖從父兄之子雖有罪逆其家口止可從
坐不然幽之掖庭不當以賜君廓而君廓亦何面目
而受之哉噫禽獸不為也而君廓為之是不迨禽獸也
總論太宗之政
曾子固曰予少讀唐書及貞觀政要見魏鄭公王珪
之徒在太宗左右事之大小無不議論諫諍當時邪
人庸人相參者少雖有如封倫李義府輩太宗又能
識而疎之故其言無不信聽卒能成貞觀太平刑置
不以居成康上未嘗不反復欣慕繼以嗟唶以謂三
代君臣不知曾有如此周旋議論否雖皋陶禹稷與
堯舜上下謀謨載於書者亦未有若此委曲備具頗
意三代堯舜去今時遠其時雖有謀議如貞觀間或
尚過之而其史不盡存故於今所聞見尠是不可知
所不敢臆定由漢以降至于陳隋復由高宗以降于
五代其史甚完其君臣無如此謀議決也故其治皆
出貞觀下理勢然爾
子由論曰太宗之賢自西漢以來一人而己任賢使
能將相莫非正人恭儉節用天下幾至刑措自三代
以下未見其比也然傳子至孫遭武氏之亂子孫為
戮不絶如綫後世推原其故而不得以吾觀之惜乎
其未聞大道也哉昔楚昭王有疾卜之曰河為祟大
夫請祭於郊王曰三代命祀祭不越望江漢睢
漳楚之望也禍福之至不是過也不穀雖不德河非
所獲罪也遂勿祭及將死有雲如衆赤鳥夾日以飛
三日王使問周史周史曰其當王身乎若禜之可移
於令尹司馬王曰除腹心之疾而置諸股肱何益不
穀不有大過天其夭諸有罪受罰又焉移之亦弗禜
孔子聞之曰楚昭王知大道矣其不失國也宜哉吾
觀太宗所為其不知道者衆矣其能免乎貞觀之間
天下既平征伐四夷滅突厥夷高昌殘吐谷渾兵出四克
務勝而不知止最後親征高麗大臣力爭不從僅而
克之其賢於隋氏者幸一勝耳而帝安為之其意亦
欲夸當年高後世耳太子承乾既立十餘年復寵魏
王泰使兄弟相傾承乾既廢晉王嫡子也欲立泰而
使異日傳位晉王疑不能決至引佩刀自刺大臣救
之而止父子之間以愛故輕予奪至於如此帝嘗得
秘䜟言唐後必中微有女武代王以問李淳風欲求而
殺之淳風曰其兆既已成在宫中矣天之所命不可
去也徒使疑似之戮淫及無辜且自今以後四十年
其人已老老則仁雖受終易姓必不能絶李氏若殺
之後生壯者多殺而逞則子孫無遺類矣帝用其言
而止然猶以疑似殺李君羡夫天命之不可易惟修
德或能已之而帝欲以殺人弭之難哉帝之老也將
擇大臣以輔少主李勣起於布衣忠力勁果有節俠
之氣嘗事李密友單雄信密敗不忍以其地求利密
死不廢舊君之禮雄信將死以股肉㗖之使與俱死
帝以是為可用疾革謂高宗曰爾於勣無恩今以事
出之我死即授以僕射高宗從之及廢王后立武昭
儀召勣與長孫無忌褚遂良計之勣稱疾不至帝曰
皇后無子罪莫大於絶嗣將廢之遂良等不可他日
勣見帝曰將立昭儀而顧命大臣皆以為不可今止
矣勣曰此陛下家事不須問外人由此廢立之議遂
定勣匹夫之俠也以死徇人不以為難至於禮義所
重社稷所由安危勣不知也而帝以為可以屬幼孤
寄天下過矣且使勣信賢託國於父竭忠力以報其
子可也何至父逐之子復之而後可哉挾術以待臣
下於義既已薄矣凡此皆不知道之過也苟不知道
則凡所施於世必有逆天理失人心而不自知者故
楚昭王知大道雖失國而必復太宗惟不知道雖天
下既治且安而幾至於絶滅孔子之所以觀國者如
此
范祖禹曰太宗以武撥亂以仁勝殘其材略優於漢
高而規模不及也恭儉不若孝文而功烈過之矣迹
其性本彊悍勇不顧親而能畏義而好賢屈已以從
諫刻厲矯揉力於為善此所以致貞觀之治也夫賢
君不世出自周武成康歴八百餘年而後有漢漢八
百餘年而後有太宗其所成就如此豈不難得哉人主
之所行其善惡是非在後世當其時不可得而辨也
故凡太宗之行事其善與不善臣皆舉其大略矣老
子曰善人者不善人之師不善人者善人之資人君
擇其善者而從之足以得師其不善者而戒之足以
為資矣
總論羣臣
吕温淩煙閣勲臣贊序曰我二后受成命撫興運軋
坤軸撼乾樞鼓元氣而雷域中騰百川而雨天下雷
收雨霽如再開闢蕩焉與太極同功貞觀十七年太
宗以功成治定秉為而不有之道讓德于祖考推勞
于羣臣念匡濟於艱難感風雲於疇昔思所以攄之
無窮乃詔有司擬其形容圖畫於淩煙閣者二十有
四人蓋象乎二十四氣之佐天昭勲德也昔者舜以
五臣致理周以十亂反正高祖以三傑作漢光武以
二十八將中興若夫錯綜勲賢牢籠今古雄四代而
高視者其惟聖唐乎至若唐莒公劉渝公之倫探元
符建帝圖昔戴神堯舉晉陽而活天下此則大禹之
拯溺也魏鄭公以致君為己任諫若不及謇謇左右
秉心宣猷此則咎繇之颺言也虞永興糾合羣儒旁
求百代明備王禮克諧帝樂使我大國煥乎其有文
章此則夷䕫之制作也長孫趙公舉大義除二兇安
宗廟定社稷以振我丕赫無疆之休此則周公之匡
救也英衛受天勇智雄武佐聖鼓行海内麾定四方
此則太公之鷹揚也房杜玄機朗識並運帷幄神發
嚮效謨成天功此則蕭何之指蹤也子房之決勝也
尉遲秦程剛毅木訥氣鎮三軍力崩大敵匹馬孤劒
為王前驅此則吳漢之樸忠賈復之雄勇也其餘皆
榱棟殊材黼黻異制儔諸古烈㒺有慙德皇王之際
於斯為盛其始也文為經武為緯智斯作忠斯述其
末也大不偪小不遏退者全來者達控而縱之使自
用之推而引之使自盡之不設籠檻以觀遼廓之致
不頓韁鎖以極權奇之變執一德而衆力展懸大信
而羣情竭高祖取之以義太宗用之以道高宗終之
以仁傳聖萬代享其功利此非盛歟
歴代名賢確論卷七十一
