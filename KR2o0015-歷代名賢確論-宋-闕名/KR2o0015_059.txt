歴代名賢確論卷五十九
惠帝
惠帝時陸機掌兵(何去非)
孝懷帝愍帝
劉曜之亂(張籍)
王衍(東坡)
通論
西晉人君(温公)
晉室之禍(何去非)
晉祖尚浮虛(張說)
惠帝時陸機掌兵
何去非陸機論曰掃境内之衆而屬人以將持疎遠
之身而將人之兵於君臣授受之際皆危機也善任
將者不以其兵輕屬於人善為將者不以其身輕任
其寄君必有以深得於臣而使之將臣必有以深得
於君而為其將故武事可立而戰功可收君臣皆獲
令名於天下古之人有行之者孫武之於吳王闔閭
田穰苴之於齊景公周亞夫之於漢文帝是也始武
以兵法干吳王也王試之以婦人武即因其所以試
我者探其心而占之其意已在乎二姬之首也二姬
王之所甚愛者武固知夫深宫之婦人且安王之寵
豈嘗知枹鼓之約束而嚴將軍之令哉然必斬之而
不釋者非有怨夫二姬者也且藉其首以探王之誠
心所以信我者固與不固也吳王果不愠二姬之死
而知孫武之善兵遂卒將之武亦知王之所以任我
者固而安為其將故能西破強楚北威齊晉而吳以
霸強齊景公以田穰苴之為將軍也受鉞之始因請
其寵臣莊賈以監其軍穰苴豈真以人微權輕而有
賴於賈哉其意固已在乎賈之戮也賈雖差頃刻之
約可以情免也然卒不置其誅者非有忍於賈也姑
借其死以探齊君之誠心而占其所以任我者篤與
否也景公果賢其人而任之不疑故能大却燕晉之
師而還其所侵漢文嚴三將軍之屯以備胡躬勞其
軍至於細柳之亞夫雖天子之詔而屈於將軍之令
方是之時細柳之士徒知亞夫之威而不知漢文之
尊也豈亞夫於此悖君臣之分而為是不可犯哉亦
以探孝文之誠心以占其待我者至與未至也漢文
果高其才屬於景帝以為可以重任而亞夫亦以閫
外之事自專故七國之反總制其軍遂能固拒救梁
之詔而平關東之變世之淺者徒見夫三人得徇衆
立威之道曾不知其為術之微非特主乎徇衆立威
而已也至於君臣所以相得之始固結其心不可以
間離毁敗而以勲名自全者皆出乎此故也甚矣陸
生之不講乎為將之術也機以亡國羇旅之身委質
上國於術無所持於氣無所養徒矜才傲物犯怒於
衆司馬穎強肆不君舉犯順之師豈足為託身之主
哉機以怨讎之府一朝身先羣士都督其軍而衆數
十萬漢魏以來出師之盛未嘗有也彼既失所任矣
而機内無術以探其所以任我者之心外無權以濟
其所屬我者之事乃方欣然自擬管樂臨戎之始孟
超以偏校干其令而辱之若遇僕虜而機不以為戮
而舍之以是而將用是而戰雖提師百萬孰救其敗
哉故鹿苑之潰死者如積衆毁因之遂致其誅為天
下笑曾不知夫才不足勝其所寄智不足勝其所知
一投足舉踵則顛踣隨之乃歸禍於三代之將豈不
繆歟或曰機雖將世而儒者也軍旅之事非其素所
嘗者遂喪其師此王衍房琯之徒皆以招敗也嗟乎
以儒而將至乎喪師者才不足以任將故也必曰儒
果不可以將將果不可用儒者非也才之所在無惡
其儒也使儒而知將則世將有所不能窺也至若機
者適足以殺其軀而已何足道哉
劉曜之亂
張籍永嘉行黃頭鮮卑入洛陽胡兒持戟昇明堂晉
家天子作降虜公卿齊走如牛羊紫陌旌旛暗相觸
家家雞犬驚上屋婦人出門隨亂兵夫死眼前不敢
哭九州諸侯自曠土無人領兵來護主北人避胡多
在南南人至今能晉語
王衍
東坡論衍降石勒曰王夷甫既降石勒自解無罪且
勸僭號其女惠風為愍懷太子妃劉曜陷洛以惠風
賜其將喬屬屬將妻之惠風拔劒大罵而死乃知夷
甫之死非獨慙見晉公卿乃當羞見其女也
西晉人君
温公曰宣帝始以重望高才策名魏室西却諸葛東
舉公孫若以忠順終之足為良臣夫曹爽宴安忌疾
乘間而發專制朝柄誅鉏異已平昔之美掃地盡矣
及景文相繼遂遷魏祚武帝席卷吞吳纉禹舊服恃
其治安荒於酒色以開基之始不為遠圖崇尚浮華
敗棄禮法惠帝昏愚不辨菽麥譬之萬寶委之中衢
無人守之安得不為他人有乎禍生於閨闥成於宗
室骨肉相殘而劉石姚苻慕容爭承其弊割裂中原
虀醢生民積骸如丘流血成淵幾三百年豈不哀哉
晉室之禍
何去非晉論曰神器之重有以自歸而後收之有以
力取而後得之自歸而後收之者三代而上是也力
取而後得之者秦漢而下是也夫歸我而收之與夫
我取而得之固有間矣而其所以取之之道又有甚
異者焉然則享天下者亦觀夫所取之道如何耳魏
之取漢異於漢之所以取秦晉之取魏異於魏之所
以取漢魏視晉以所取漢之迹晉襲魏以所取漢之
權是晉之取魏者魏啓之也晉將蹈迹而取魏也是
以汲汲而求執魏之權魏徒見權之去我而在晉猶
昔之去漢而在魏也是以安其所取而以天下輸之
乃自謂所當然者故晉於得魏之迹無以異於魏之
得漢而於所以取魏之道最為無名蓋有類夫王莽
之盗漢也雖然晉室之禍亦魏有以遺之嗚呼豈亦
天意者邪昔者秦為無道天下之民唯恐秦之不亡
也是以豪傑相與起而誅秦秦亡而漢得之是漢無
所負於秦也東漢自董卓之亂天下痛其禍漢之深
相與建議㰱血起而誅卓者凡以為漢也卓既誅矣
而曹操二袁乃始連兵相噬以爭天下而求代漢曹
操先得挾漢之策以令天下終於漢不自亡而操取
之是魏猶有負於漢也漢之亡也非天下亡之是操
取之也雖然微曹操則漢之天下不得不亡以其有
二袁之竊取之也操收天下於二袁竊取之中是漢
嘗亡天下矣而操收之則魏猶為有名也故曰魏之
取漢異乎漢之取秦也至於晉也則不然自司馬仲
逹已韜藏禍姦於操之世操嘗悟之而不自決也以
授之於丕而丕昏弱加全佑而倚任之故其於操之
亡乃稍駸駸以立其盗權之功遂收其權而私執之
所謂盗權之功者蓋東定遼東而取孟逹南摧王淩
而内誅曹爽耳非有存其既亡續其既絶之大勲若
魏之於漢也蓋其知夫魏之取漢其道由此也是以
汲汲求蹈其迹而竊收其權更四世而固執之至於
一旦取魏於偃然無事之間而天下之人亦安之於
無可奈何是最為無名而有類夫王莽之盗漢也及
夫晉之宗室内叛戎夷外攻至於陵夷而不可勝歎
者亦魏有以遺之魏亡公族之恩雖號加侯王而無
尺土一民之奉晉人取而代之矯其無枝葉之庇於
是大殖宗室假之制兵專國之權一旦八王内相屠
噬至於禍結不可勝解而戎羯乘之關右秦川帝王
之宅也魏武大徙戎夷種落而錯居之以扞蜀寇至
於近發肘腋不可勝救以成永嘉之禍由是觀之則
凡晉室之大變皆魏有以遺之嗚呼豈亦天意者耶
晉祖尚浮虚
張說論晉風曰晩尋莊周書以天地為國道德為身
老室之戶牖孔門之棖闑足可反覆孝慈胎育仁義
而晉朝賢士乃祖尚浮虚弛廢禮樂其所遺失將詣
真宗不逾遠也老稱歸根曰静復命知見邪斯故反
照耳孔云窮神知化德之盛者神不可窮而窮之是
神合於我化不可知而知之是化為我用唯此二義
繄莊生亦未始盡言焉
歴代名賢確論卷五十九
