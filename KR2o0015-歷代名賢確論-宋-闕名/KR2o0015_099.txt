歴代名賢確論卷九十九
高祖
高祖簒唐(范祖禹)
梁統(六一)
通論
梁之失(温公)
莊宗
郭崇韜(子由)(何去非)
通論
唐之興亡(温公)
高祖
李彦珣同張從賓謀反既克高祖赦之又以赦
令已行不治殺母之罪(温公)
通論
晉之興亡(温公)
高祖
高祖之政(温公)
通論
漢之興亡(温公)
世宗
立監采銅鑄錢銷佛像(温公)
王朴(少游)
通論
周之興亡(温公)
高祖簒唐
范祖禹論曰孟子曰不仁而得國者有之矣不仁而
得天下者未之有也三代以後蓋有不仁而得天下
者焉朱全忠之簒唐以悖逆取之以暴虐守之雖為
天子數年而不免其身子孫殄戮靡有遺類是以一
族易一身之富貴也五代之際起匹夫而為天子或
五六年或三四年或一二年皆宗族夷滅世絶不祀
亂臣賊子曾莫懲也書曰惠迪吉從逆凶惟影響豈
不信哉又論與羅紹威誅牙軍曰昔商民化紂之
惡周公遷於洛邑既歴三紀而其風未殄以累聖人
之治猶如此甚矣汙俗之難變也自天寳以後燕趙
魏不為唐有其人安於悖逆不復知有君臣聲教之
所不及政刑之所不加歴十五世然後殱夷殄滅靡
有遺類而其俗猶不改也其後梁之亡也始於魏莊
宗之亡也亦始於魏其得之也以魏其失之也以魏
由其習亂之久故易動也而燕人至于晉民遂淪於
左衽豈非諸夏之禮其亡有漸乎趙居二寇之間或
逆或順不若燕魏之甚也故其禍有淺深論者或謂
紹威誅牙軍以弱魏而全忠無後顧之慮因以篡唐
夫唐與魏離亦久矣牙兵適足亂魏以拒朝廷而已
其能為唐室輕重豈其然乎
梁統
六一論曰黜梁為偽者其說有三一曰後唐之為唐
猶後漢之為漢梁蓋新比也一曰梁雖改元即位而
唐之正朔在李氏而不絶是梁於唐未能絶而李氏
復興一曰因後唐而不改因後唐者是謂因人之論
固已辨矣其二者宜有說也夫後唐之自為唐也緣
其賜姓而已唐之時賜姓李者多矣或因臣子之異
心或懷四夷而縻之忠臣茂貞思忠克用是也當唐
之衰克用與梁並起而爭之梁以強而先得克用恥
爭之不勝難忍臣敵之慙不得不借唐以自託也後
之議者胡謂而從之哉其所以得為正統者以其得
梁而然也使梁且不滅同光之號不過於河南則其
為唐與李璟等耳夫正朔者何王者所以加天下而
同之於一之號也昔周之東其政雖弱而周猶在也
故仲尼以王加正而繩諸侯者幸周在也當唐之亡
天祐虚名與唐俱絶尚安所寓於天下哉使幸而有
忠唐之臣不忍去唐而自守雖不中於事理或可善
其誠心若李氏者果忠唐而不忍棄乎况於唐亡託
虚名者不獨李氏也王建稱之於蜀楊行密稱之於
吳李茂貞亦稱之於岐大抵不為梁屈者皆自託於
虚名也初梁祖奪昭宗於岐遂劫而東改天復四年
為天祐而克用與王建怒曰唐為朱氏奪矣天祐非
唐號也遂不奉之但稱天復至八年自以為非復稱
天祐此可笑者安得曰正朔在李氏乎夫論者何為
疑者設也堯舜三代之終始較然著乎萬世而不疑
固不待論而明也後世之有天下者帝王之理或舛
而始終之際不明則不可以不疑故曰由不正與不
一然後正統之論興者也其德不足以道矣推其迹
而論之庶幾不為無據云
梁之失
温公論曰太祖始以黃巢降將秉旄宣武逞其詐力
蠶食東夏地廣兵彊威權日熾志欲無厭遂遷唐祚
淫虐不悛禍自内興不得其死宜矣均王膏粱之子
材不過人棄敬翔王彦章而用趙巖張歸霸以與莊
宗為敵能無亡乎
郭崇韜
子由論曰國無釁而後可以伐人冒釁以伐人敵無
釁則已受其災敵有釁則我與敵皆斃楚靈王殘民
以逞舉思亂之民以伐吳吳不可動而棄疾攻之若
攻虚邑靈王遂死於外齊湣王貪而好勝不知宋之
不可攻而忘齊國之既病燕師乘之遂以失國自古
冒釁以攻人其禍若此唐莊宗勇而善戰與梁人夾
河相攻十戰九勝涉河取鄆不十日而克梁威震諸
國五代用兵未有神速若此者也然其克敵之後幸
一日之安沈湎聲色之娛宦官伶人交亂其政府庫
之積罄於耳目之奉民怨兵怒國有土崩之勢而不
知也一時功臣皆武夫崛起未有識安危之機者唯
樞密使郭崇韜智勇兼人知其不可力言而不見聽
求去而不見許中外佞幸視之側目崇韜深病之矣
時方欲伐蜀崇韜欲立功為自安之計議以魏王繼
岌為元帥而已為之副將兵六萬以出兵不逾時而
克成都降王衍料敵制勝之才可謂盛矣然崇韜知
蜀之易舉而不知唐之已亂挈其良將勁兵西行數
千里雖立大功而不免讒死于蜀征蜀之兵未還而
趙在禮為亂河朔明宗北征遂與在禮皆反帥兵南
向克汴入洛遂無一人能禦之者向使西師不克出
蜀雖未下而京師有重兵崇韜不死禍福未可知也
崇韜冒險以伐人蹈齊湣之亂而以為安惜其有智
而未始學也
何去非論曰人謂漢高祖以布衣之微召號豪傑起
定禍亂乃瓜裂天下以王勲將韓彭英布皆連城數
十南面稱孤舉天下之籍而據其半及夫釋甲就封
創血未乾皆相視誅滅蓋由高祖封賞過制䧟之驕
逆其於功臣不能無負光武率義從之士平夷盜逆
收還神器天下既定遂鑒高祖之失第功行封爵為
通侯大者不過數縣而不任以吏事是以元勲故將
皆能自全李靖談兵之雄者也亦以謂光武得將將
之道賢於高祖遠甚嗟乎是皆不深求高祖光武之
事者也天下之事有所必然者雖聖智不能遷而避
之高皇以寬仁大度役天下之智力而集大業豈所
謂隂忮暴忍而喜忘人之功者邪秦為無道天下高
材疾足争起而競搏之皆有伐秦之心也彭越黥布
皆以人傑操兵特起未以其身輕屬於人者也韓信
挾百戰百勝之略擇主而附亦有大志故身定全齊
而自王之方漢王大敗於彭城隨何不能緩頰於淮
南則黥布不至及困於固陵諸侯棄約不會微張良
之畫則彭越韓信不從方是時漢王不捐數千里之
地以充三人者之欲而致其兵則楚不亡漢之待此
三人者譬若養虎飽則不動饑則噬人由是觀之封
賞過制豈得已哉欲就大業於須臾之決故也雖然
大業就矣而三人者之逼天下之所共寒心也以天
下之皆寒心則彼持是而安歸且高祖亦得安枕而
卧乎故疑似之釁一發而大禍集矣此其勢必至於
夷滅而後定也光武痛宗社之禍收率懷漢之民投
袂而起凡所攀附者多南陽故人其尤偉傑者寇鄧
數人而已然較其才略徒足以供光武指顧之役非
有驕桀難制若韓彭之與高祖也天下既定封以數
千之戶莫不志欲盈足唯恐持保之不獲為光武者
獨何隙以誅除之哉而曰光武獨得保全勲舊之術
高祖於功臣有不容之忍此不求二王所遇之不同
與夫勢理有所必至者也後唐莊宗承武皇之遺業
假大義挾世讎以與梁人百戰而夷之乃有天下可
謂難且勞矣然有二臣焉其為韓彭者李嗣源為寇
鄧者郭崇韜也嗣源居不賞之功挾震主之威得國
兵之權執之而不釋也莊宗無以奪之而稍忌其逼
崇韜嘗有大功於國忠而可倚而嗣源之所畏者也
莊宗苟能挾所可倚而制所可忌則嗣源雖懷不自
安而有顧憚非敢輙發也莊宗知其所忌而不知其
所倚故崇韜以忠見疎讒嫉日擊使其營自救之計
乃求將其征蜀之兵莊宗掃國中之師屬之而西崇
韜雖已舉蜀捷奏才上而以讒死矣莊宗知得蜀足
以資其盛彊而不知崇韜之死已去嗣源之畏故鄴
下之變嗣源以一旅之衆西趨洛陽如蹈無人之境
其遷大器易若反掌且内有彊臣窺伺間隙乃空國
之師勤於遠役固已大失計矣而又去我之所倚與
彼之所畏者則大禍之集可勝救哉雖得百蜀無救
其失國也使崇韜之不死舉全蜀之衆因東歸之士
擁繼岌檄方鎮以討君父之讎雖嗣源之強亦何以
禦之蓋嗣源有韓彭之逼而不踐其禍者莊宗無高
祖之略故也崇韜有寇鄧之烈而不全其宗者莊宗
無光武之明故也嗟乎人臣之禍起於操權而速禍
之權莫重於制兵崇韜謀逭禍自全而方求執其兵
此於抱薪救火者何異也
唐之興亡
温公論曰武皇以沙陁微種奄有河東黃巢之亂有
大功於唐室上源之變訟於朝廷而不能自直遂與
朱氏治兵相攻糾紛不解流血成川僵屍蔽野至其
晚節將衰窮居一隅僅能自保莊宗以弱齡襲位麾
下諸將皆白首行陣皆武皇並轡齊驅之人乃能以
恩信結其心英果折其氣莫不竭力致命頥指如意
遂服真定從山東取漁陽兼魏博策馬渡河而朱氏
失國當是之時天下莫不竭力震動諸侯陸梁踞肆
者皆&KR0787;眙相顧莫敢保其土地王衍恃其險遠辭禮
踞慢偏師西指而劒閣不守觀其行兵可謂能矣惜
其志小氣近驕心易生矜功自喜禦衆無法便嬖是
悦婦言是用纔及三年隕身亡族悲夫明宗無取國
之心而為衆所附資性寬厚克終天禄清泰於危難
之中坐受神器得之非艱失之孔易負扆未安家為
煨燼十年之中易姓者四禍福相尋何其速哉
李彦珣同張從賓謀反既克高祖赦之又以赦令已行
不治殺母之罪
温公論曰治國者固不可無信然彦珣之惡三靈所
不容晉高祖赦其叛君之愆治其殺母之罪何損於
信乎
晉之興亡
温公論曰高祖以地尊勢重迫於猜嫌親執臣子之
禮以事外國賂之土地藉其兵力以取天下羽翼未
成不可以高飛國家未治不可以應敵齊王捨桑維
翰之深謀信景延廣之彺策内政不修而外挑彊隣
使流民塗野草敵騎汚宫闕生為降虜死為羇魄非
不幸也
高祖之政
温公論曰漢高祖殺幽州無辜子五百人非仁也誘
張璉而誅之非信也杜重威罪大而赦之非刑也仁
以合衆信以行令刑以懲奸失此三者何以守國其
祚運之不延也宜哉
漢之興亡
温公論曰高祖擁精銳之兵居形便之地屬胡騎北
旋中州無主故雍容南面而天下歸之豈其材德之
首出哉乃會其時之可為也夫根疎者不固基薄者
易危隠帝雖有南面之號而政非巳出民不知君輕
信羣小之謀欲除跋扈之臣禍不旋踵自然之勢也
父子相繼四年而滅自古享國之短未有若兹也
立監采銅鑄錢銷佛像
温公論曰若周世宗可謂仁矣不愛其身而愛民若
周世宗可謂明矣不以無益廢有益
王朴
秦少游論曰適用而不窮者天下之真材也材而不
適用用而有所窮雖有高世之名難能之行實庸人
耳何有補於世耶臣讀五代史見王朴為周世宗決
平邊之策然後知朴者天下之真材也夫用兵之要
在於識序之先後而識先後之要在於知敵之難易
天下之敵非大而堅則小而脆也其難易孰不知之
所以不知者敵大而脆則疑於難敵小而堅則疑於
易也昔漢兵圖宛光武以别將徇昆陽王邑欲攻之
嚴尤以謂昆陽城小而堅宜進擊宛宛敗昆陽自服
邑不聽盡銳攻之兵以大敗邑之所以不聽尤者疑
於難而已朴嘗為世宗畫平邊之策其言曰攻取之
道從易者始當今吳易圖得吳則桂廣皆為内臣閩
蜀可飛書而召之如不至則四面並進席卷而平之
必矣惟并必死之寇可為後圖蓋李氏雖有江南之
地二十一州為桂廣閩蜀之脊然南帶江東距海可
撓者二千餘里其人易動搖輕撓亂不能持久號為
大國實脆敵也劉氏雖據河東十州之地與中國為
境然左有常山之險右有大河之固北有契丹之援
其人剽悍強忍精勇高氣樂鬭而輕死號為小國實
堅敵也是時中國欲取之也譬如壯士操利兵於深
山之中左觸虎而右遇熊不可並刺則亦先虎而後
熊矣何則虎躁悍易乘熊便捷難制舉虎困則熊必
畏威而逃困於熊虎將乘弊而至形勢然也故朴以
大而脆者為易小而堅者為難易者宜先難者宜後
則所以先吳而後并也皇朝受命四方僭偽次第削
平皆如其策非所謂天下之真材其孰能與於此朴
雖出於五代擾攘傾側之中然其器識學術雖治世
士大夫與之比者寡方世宗之時外事征伐内修法
度而朴至於隂陽律歷之學無所不通所定欽天歷
當世莫能異而其所作樂至今用之而不可改其五
策之意彼民與此民之心同是與天意同契天人意
同則無不成之功以此推之朴之所知者蓋未可量
也使遭休明之時遇不世出之主則其所就者將不
止於此哉
周之興亡
温公論曰太祖負震主之威挾不賞之功措身無所
乘危而發雖履天下之籍而室家矣世宗以異姓之
親令承大統知近世之弊起於威令不行下陵上替
故高平之役首誅樊何以振軍法遂能變弱為強因
敗為功乘勝逐北至於太原歸而簡師習戰并心進
取於是南割江淮西克秦鳳北開關南攻無堅城戰
無強陣又以枹鼔之隙治律歷興典禮審法令修政
事收賢才養百姓可謂知治安之本矣大功未成中
道而天蓋太平之業天啟聖人而授之非人謀之所
及也
歴代名賢確論卷九十九
