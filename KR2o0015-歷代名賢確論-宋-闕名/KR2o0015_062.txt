歴代名賢確論卷六十二
前趙
劉淵聰曜(温公)
後趙
石勒虎(温公)
前燕
慕容廆巂暐恪評(温公)
後燕
慕容垂寶盛熙德超(温公)
前秦
苻堅苻洪王猛(温公)
淮淝之戰(何去非)(子由)
苻堅禮慕容垂不殺(温公)
苻堅以慕容評為給事(温公)
赦行唐公洛叛不誅(温公)
後秦
姚弋仲襄萇興泓(温公)
劉淵聰曜
温公論曰劉淵以匈奴遺種乘晉室之衰奄有河汾
天下蠭起之衆輻輳而歸之石勒王彌皆北面為臣
聰承其故業遂陷兩都執辱二帝矜夸淫縱殘暴無
親幸以病終墳草未生家為屠戮矣曜以疎屬屢建
大功專制關中遭靳凖之亂興師討賊遂承漢業及
揚戈隴阪則陳安授首按甲西河則張茂稱藩亦一
時之雄俊也然始與靳氏約降則非義終滅其家則
非信使石勒因而自絶則非智乃知二三其德而能
成功者鮮矣及乘高堠之捷以圍金墉一戰而跌生
為禽虜雖其輕易以取禍亦不幸而天亡也
石勒虎
温公論曰石勒以淵聰殘隸崛起皂櫪之間連百萬
之衆橫行天下斵喪晉室東擒苟晞北取王浚西逐
劉琨南舉兖豫皆如俯拾地芥劉曜席戰勝之威長
驅伊洛有并吞山東之志勒舉鞭一麾曜惛然就縛
遂兼其國奄有中區羌氐咸服其才不有過人者能
如是乎虎以悍戾之資濟貪狡之志賊虐其孤而剽
奪其位恃其詐力以陵人暴物窮奢極欲不可盈饜
自以為非天崩地陷則抱子弄孫無復後憂及夫父
子相殘兄弟相攻尸浮漳濱家無噍類積惡不已舍
滅亡何適哉
慕容廆巂暐恪評
温公論曰慕容氏世為君長保據海隅及廆始大屬
晉室版蕩諸夏之民皆襁負而歸之廆拊循勞徠收
其髦俊以贊國政遠奉王命以視大順務農積穀秣
馬厲兵以窺鄰國之釁故能斬將刈旗大啓土宇既
承其遺烈恢大前功於是吞斷遼并宇文俘高麗翦
夫餘吞食幽并而與強趙為敵矣及石氏内亂嶲乘
時而動驅厲精蓄銳之兵以掃離散土崩之衆無不
順風而靡遂走王午服張平戮段翕擒冉閔左縈右
拂而幽并青冀悉定矣暐之立也太宰恪佐之内修
政事養士愛民外開封疆威行鄰敵及評為政妬宗
室勲賢之人逐之以資鄰敵君闇臣鄙以當苻堅王
猛之威安得不亡乎
慕容垂寶盛熙德超
温公論曰慕容垂以美才茂功不容於昏亂之朝自
歸於秦秦王以國士遇之淮南之役不乘人之約亦
足以小償其愧矣而垂之去燕燕人如失其父兄及
其還也人向之如趨市故數年之間掉馬箠從容而
收故業自然之勢也寶以不克負荷開門延敵坐而
待攻又不能固守中山無故逃遁朞年之間蹙國殆
盡子弟親戚翦為仇讎進退失據卒隕其身何其愚
也盛以孺子孤窮自投於仇人之懷終踞其喉而刺
其腹以成其志而復其位自非智勇過人能如是乎
不幸遇盗而天熙以一婦人之故遂亡其國彼何人
哉德以燕室至親居方伯之任總南夏之師敵至不
能禦民散不能安君窮不能救盡喪其田而奪人之
田以居之其智仁勇皆無足稱者然禮賢納諫以保
全青土可謂善敗者不亡矣超以齊役之故輕犯強
敵又不能善用其謀自取滅亡惜哉
苻堅苻洪王猛
温公論曰石氏之強也氐羌之屬無不内從而為臣
一朝失馭而角立為患理固然也苻洪徘徊枋頭有
虎據中原之志以徤為不肖然猶西取關中并姚襄
卻桓温遂為強國堅以雄才英略加之慈惠忠信舉
王猛於布衣任之以政勳舊不能離親戚不敢妬非
至明能如是乎故能吞強燕舉河西平巴蜀包漢沔
俘索頭屠龜兹奄有天下十分之六劉石之盛未有
如堅者也觀其舉百萬之衆以臨晉先為之除宫築
第以待其君臣意以為羅中之禽往無不獲也及一
戰而敗遂顛沛不振昔之繫囚降虜皆起而為敵數
月之間寇讎徧於四方戎馬塞於郊甸以至身死人
手子孫殄滅何哉論者皆咎堅寵信羌與鮮卑而伐
晉彼皆求睹其迹而言之未逹其本也要之堅恃其
強大易而無備此其所以敗亡也夫又曰論者皆
以為秦王堅之亡由不殺慕容垂姚萇故也臣獨以
為不然許劭謂魏武帝治世之能臣亂世之姦雄使
堅治國無失其道則垂萇皆秦之能臣也烏能為此
哉堅之所以亡由驟勝而驕故也魏文侯問李克吳
之所以亡對曰數戰數勝文侯曰數戰數勝國之福
也何以亡對曰數戰則民疲數勝則主驕以驕主御
疲民未有不亡者也秦王堅似之矣
淮淝之戰
何去非曰慕容垂舉而以智克戰以順合而以竒勝
堅之為是役也質於義順則犯考於竒智則詘悖於
其所興者三玩於其所用者二此其所以敗亡而不
救也所謂悖於其興者三者不懲魏人再舉之退敗
而求濟其欲於天命未改之晉一也忘其德行之凉
薄求襲正統而干授天命二也溺於鮮卑中我以禍
而忘其為社稷之讎三也三者悖矣而又玩於所以
用者二焉勢重不分而趨一道首尾相失無他竒變
一也驕其盛強足以必勝棄其大軍易敵輕進二也
此兵家之深忌也吳王劫七國百萬之師而西不用
田禄伯之言乃專力於梁以至於敗者惡其權之分
也禄山舉范陽數十萬之衆而南不用何千年之畫
乃并兵徐行卒以不濟者惜其勢之分也雖假息反
虜敗亡隨之亦昧於兵之至數也趙括之論兵工矣
雖其父奢無以難之然獨憂其當敗趙軍者以其言
於易也王邑恥不生縛其敵而徒過昆陽卒以大敗
者以其用於易也惡其權之分則不以其兵屬人無
屬人以兵是自疑之也惜其勢之分則不以其兵假
人無假人以兵是自孤之也以易言之者有所不將
而將必敗也以易用之者有所不戰而戰必潰也蓋
衆而惡分則與寡同強而易敵則與弱同出於衆強
之名而居寡弱之實者其將皆可覆而取也夫東南
之所恃以為固而抗衡於中原者以有長淮大江千
里之袤也然而吳亡於前而陳滅於後者彼之動者
義與順所出者智與竒也晉之取吳也二十萬耳而
所出之道六隋之取陳也五十萬耳而所出之道八
唯其所出之道多則彼之所受敵者衆是其千里之
江淮固與我共之矣今堅之所率者百萬之強而前
後千里其為前鋒者二十五萬而專向壽春堅嘗自
恃其衆之盛謂投鞭於江足斷其流乃自項城棄其
大軍而以輕騎八千赴之是以晉人乘其未集而急
擊之及其既敗而後至之兵皆死於躪踐惡在其為
百萬之率也使堅之師離為十道偕發並至分壓其
境輕騎遊卒營其要害將自為敵士自為戰雖主客
之勢殊攻守之形異晉誠善距而卻我之二三則吾
所用以取勝者蓋亦六七雖末足以亡晉而亦以勝
還矣嗟夫堅之於羣雄也固所謂鐵中之錚錚者矣
然至此而大悖者益信乎兵多之難辦也蓋兵有衆
寡勢有分合以寡而遇衆其勢宜合以衆而遇寡其
勢宜分黥布反攻楚楚為三軍以禦之而又自戰於
其地布大破其一軍而二軍潰散吳漢之討公孫述
以兵二萬自將而逼成都授其裨將劉尚萬人使别
屯江南相距者二十里述分將攻之漢尚俱敗此兵
少而分之患也然而在其妙者雖少猶將分之以兵
必出於竒而竒常在於分故也項羽之二十八騎耳
而分之為四會之為三是也至於兵大勢重而致潰
敗者未嘗不在乎不分之過也法曰善用兵者譬如
率然率然者常山之蛇也擊其首則尾至擊其尾則
首至擊其中身則首尾俱至此言其陣之分也以陣
而必分則凡兵之大勢者可知也蓋兵大勢重分之
則所趨者廣足以出竒而人自為戰不分則所應者
獨難以合變而身萃其敵將以其身萃敵而士不自
為戰求其無敗不可得也嗟乎人常樂乎大衆之率
苟唯不知其所用而用之雖至死而不悟者豈特為
苻堅也哉又論淮淝之戰慕容垂叛曰荆揚雖居
天下之一隅而有長淮大江之阻其俗輕易勁悍喜
事爭亂自周之微為吳越楚之強僣常以其兵服役
天下然其為形勢非圖天下者之所先事而必爭故
後世豪傑多乘中州之擾趨而據之自其為孫氏之
吳已而為晉宋齊梁陳之代興雖不能徧撫二州之
境然皆以帝號自娛抗衡北方而不為下自非中州
大定而其國失政雖以重師臨之鮮有得志故魏武
乘舉荆之勢以數十萬之衆困於烏林魏文繼之大
舉獨臨江歎息而返苻堅以秦雍百萬之強而臨淮
淝一戰而潰唯其後世孱昏驕虐上下携叛而中州
之主為伐罪弔民之師則雖淮江之阻亦無足以憑
負矣然而陳叔寶猶謂周齊之師嘗退敗於五至而
不以為虞是以晉武之俘孫皓隋文之俘叔寶皆易
於拾遺也而苻堅不懲魏人之不濟乃欲申其威於
天命未改之晉此其所以敗也晉無亾形堅又薄德
夫豈遂能并集天下於一統者此姚弋仲所以重訓
其子孫使必無忘於歸晉而苻融惓惓致戒於堅者
凡以此也而堅昧於自度常以正朔不被四海為愧
而銳於東南之并違忠智之言收姦倖之計一舉而
大喪其師寇讎因之遂亡其國不唯失天之所相亦
其自取之速也始堅以豪壯之姿奮於西陲獲王猛
之材以輔成其志業遂能自三秦之強平殄燕代吞
滅梁蜀九州之壤而制其七可謂盛矣然而東晉雖
微衆材任事主無失德而堅乃咈衆圖之其廷臣戚
屬相與力爭而不得也獨慕容垂以失國之讎欲以
其禍中之求乘其弊而復燕祀乃力贊其起堅甚悦
而不疑以為獨與已合遂空國大舉而僨於一戰返
未及境而鮮卑叛羌共起而乘之身為俘虜遂亡其
國嗚呼可不謂其非昏悖矣夫昔之智者多能中人
以禍使之悦赴而不以為疑而昧者常安投其禍雖
死而不悟漢世祖方安集河北更始之將謝躬以兵
數萬來屯於鄴光武忌之乃好謂之曰吾行擊青犢
必破而尤來在山陽者勢當潰走若以君之威力擊
之則成擒耳躬善其言遂以其兵去鄴而趨尤來世
祖即命吳漢襲奪其城躬敗還鄴而漢殺之孫策之
渡江也廬江太守劉勲新得袁術之衆而貳於策策
深惡之時豫章上繚宗民萬家保於江東策語勳曰
上繚吾之疾也然欲取之而路非便以公之威臨之
無不克也勲信之而行策遂以其輕銳襲拔廬江而
盡降劉勳之衆政慕容垂所以用之弊秦而復燕祀
於既亡也夫與人為敵乃受其甘言而從其所役未
有不墮其畫中者也法曰智者之慮必雜於利害傳
曰成敗之機在於善察人之言堅於垂之言也慮其
所以為利而不慮其所以為害一失其機於無以察
人之言而遂至於喪敗人之於慮察也可得而忽哉
嗟夫以堅之晩而昏悖自用雖景略之尚在固將不
用其言而亦無以救秦之亡矣
子由亦論曰苻堅王猛君臣相得以成霸功雖齊桓
管仲不過也猛之將死也堅問以後事猛曰晉雖僻
處吳越然正朔相承親仁善鄰國之寶也臣殁之後
願勿以晉為圖慕容姚氏我之仇讎終為人患宜漸
除之以寧社稷言終而死堅不能用也卒大舉伐晉
敗於淝上歸未及國而慕容垂叛之既反而姚萇叛
之地分身死終斃於二人之手故後世多猛之賢而
咎堅之不明吾嘗論之堅雖有霸者之略而懷無厭
之心以天下不一為深恥雖滅燕定蜀幷秦涼下西
域而其貪未已兵革歲克而不知懼也晉雖微弱謝
安桓沖為之將相君臣相安民未患晉而欲以力取
之稽之天道論之人情雖内無垂萇之釁而堅之敗
必不免矣然堅以劉石之儔而有帝王之度其滅慕
容垂姚萇及二姓之子弟錄其才能而官使之布滿
中外此其舊臣無不疑者若以世俗言之則以漸除
之如猛之計得矣若以帝王之事言之則堅之意未
必過也大雅之稱文王曰商之孫子其麗不億上帝
既命侯於周服侯服于周天命靡常殷士膚敏裸將
于京厥作裸將常服黼冔文王用人其廣如此則堅
何尤焉德雖不若文王而竊慕焉顧其所以處之如
何耳文武既没周公成王之際商之遺孽猶與管蔡
間周之隙曰予復反鄙我周邦故周公克商改封微
子於宋而遷其頑民於洛邑保釐東郊作多士而撫
寧之所以慮其變者至矣至君陳畢公皆迭居成周
而董帥之故康王之命畢公曰周公毖商頑民遷於
洛邑密邇王室式化厥訓既歴三紀世變風移四方
無虞予一人以寧然猶曰邦之安危惟兹商士由是
觀之文王之用商人豈苟然而已哉今堅畜養豺虎
於其腹心而貪得慕勝不顧其後宜斃於萇垂也哉
使堅信猛之策南結鄰好戢兵保境與民休息雖有
垂萇百人安能動之文王雖未可覬然亦非王猛之
所及矣
苻堅禮慕容垂不殺
温公曰昔周得微子而革商命秦得由余而霸西戎
吳得伍員而克強越漢得陳平而誅項籍魏得許攸
而破袁紹敵國之材臣來為己用進取之良資也王
猛知慕容垂之心久而難信獨不念燕尚未滅垂以
材高功盛無罪見疑窮而歸秦未有異心遽以猜忌
殺之是恥燕為道而塞來者之門也如何其可哉故
秦王堅禮之以收燕望親之以盡燕情寵之以傾燕
衆信之以結燕心未為過矣猛何汲汲於殺垂至乃
為市井鬻賣之行有如嫉其寵而䜛之者豈雅德君
子所宜為哉
苻堅以慕容評為給事
溫公曰古之人滅人之國而人悦何哉為人除害故
也彼慕容評者蔽君專政忌賢疾功愚闇貪虐以喪
其國國亡不死逃遁見擒秦王堅不以為誅首又從
而寵秩之是愛一人而不愛一國之人也其失人心
多矣是以施恩於人而人莫之恩盡誠於人而人莫
之誠卒於功名不遂容身無所由不得其道故也
赦行唐公洛叛不誅
溫公曰夫有功不賞有罪不誅雖堯舜不能為治況
他人乎秦王堅每得反者輒宥之使其臣狃於為逆
行險徼倖雖力屈被擒猶不憂死亂何自而息哉書
曰威克厥愛允濟愛克厥威允罔功詩云毋縱詭隨
以謹罔極式遏寇虐無俾作慝今堅違之能無亡乎
姚弋仲襄萇興泓
溫公曰姚弋仲以西羌酋帥立於二石之朝以鯁直
勇果著名而得其耆艾豈非忠信之致然邪襄才氣
豪邁兼資文武有孫策之風適晉不容攻秦見殺亦
其命也萇藉父兄之烈值苻氏之衰鳴鼔中原士卒
雲集不能報舊君之德乘其窮約而弑之其不仁甚
矣興承父之志奄有關中涼夏諸豪靡不率服處攻
戰之世不能收羅英俊以治國訓兵而專率臣民譯
經拜佛及泓繼世骨肉内離寇敵外侵遂亡其族雖
泓器業之不肖亦興貽謀之未遠也
歴代名賢確論卷六十二
