歴代名賢確論卷八
成王上
卜年卜世(孫邰)
翦桐葉封弟(柳州)
辨周禮田制(潁濱)
周制事在末(老泉)
成王周公恭信(東坡)
卜年卜世
孫邰曰周成王定鼎于郟鄏卜世三十卜年七百夫
帝王括囊宇宙位重憂崇天生利民非樂兆民之上
故君民者遇夫聖則禪之不遇則以子繼之堯之於
舜舜之於禹禹之於子是以周都天地之中欲便四
方之會不恃山河務從德化原其意也在乎利民豈
異唐虞之道而反卜年卜世耶必也欲求其祚莫先
德義貽厥後世天人祐之豈非無窮也哉何三十七
百年世之有若右其卜而左其德俾乎厥後恃年世
之永久必輕乎德義若此之謀非君子之道也昔太
戊懼災而盛帝辛恃瑞而亡在此不在彼豈不知之
而卜年卜世者乎
翦桐葉封弟
柳州曰古之傳者有言成王以桐葉與小弱弟戲曰
以封汝周公入賀王曰戲也周公曰天子不可戲乃
封小弱弟於唐吾意不然王之弟當封耶周公宜以
時言于王不待其戲而賀以成之也不當封耶周公
乃成其不中之戲以地以人與小弱者為之主其得
為聖乎且周公以王之言不可苟焉而已必從而成
之耶設有不幸王以桐葉戲婦寺亦將舉而從之乎
凡王者之德在行之何若設未得其當雖十易之不
為病要于其當不可使易也而况以其戲乎若戲而
必行之是周公教王遂過也吾意周公輔成王宜以
道從容優樂要歸之大中而已必不逢其失而為之
辭叉不當束縛之馳驟之使若牛馬然急則敗矣且
家人父子尚不能以此自克况號為君臣者耶是直
小丈夫缺缺者之事非周公所宜用故不可信或曰
封唐叔史佚成之
辨周禮田制
潁濱曰世言周公之所以治周者莫詳于周禮然以
吾觀之秦漢諸儒以意損益之者衆矣非周公之完
書也何以言之周之西都今之關中也其東都今之
洛陽也二都居北山之陽南山之隂其勢東西長南
北短短長相補不過千里古今一也而周禮王畿之
大四方相距千里如畫棋局近郊遠郊甸地稍地小
都大都相距皆百里千里之方地實無所容之故其
畿内遠近諸法類皆空言耳此周禮之不可信者一
也書稱武王克商而反商政列爵惟五分土惟三故
孟子曰天子之制地方千里公侯百里伯七十里子
男五十里不能五十里不達於天子附于諸侯曰附
庸鄭子産亦云古之言封建者盖若是而周禮諸公
之地方五百里諸侯四百里諸伯三百里諸子二百
里諸男百里與古說異鄭氏知其不可而為之說曰
商爵三等武王增以子男其地猶因商之故周公斥
大九州始皆益之如周官之法於是千乘之國自一
成十里而出車一乘千乘而千成非公侯之國無以
受之吾竊笑之武王故封而周公大之其勢必有所
幷有所幷必有所徙一公之封而子男之國為之徙
者十有六封數大國天下盡擾此書生之論而有國
者不為傳曰方里而井十井為乘故十里之邑而百
乘百里之國而千乘千里之國而萬乘古之道也不
然百乘之家為方百里萬乘之國為方數圻矣古無
是也語曰千乘之國攝乎大國之間千乘雖古之大
國而於衰周為小孔子猶曰安見方六七十如五六
十而非邦也者然則雖衰周列國之強家猶不及五
十里者矣韓氏羊舌氏晉大夫也其家賦九縣長轂
九百其餘四十縣遺守四千謂一縣而百乘則可謂
一縣而百里則不可此周禮之不可信二也王畿之
内公邑為井田鄉遂為溝洫此二者一夫而受田百
畝五口而一夫為役百畝而稅之十一舉無異也然
而井田自一井而上至于一同而方百里其所以通
水之利者溝洫澮三溝洫之制至于萬夫方三十二
里有半其所以通水之利者遂溝洫澮川五利害同
而法制異為地少而用力博此必有國者不為也楚
蒍掩為司馬町原防井衍沃盖平川廣澤可以為井
者井之原阜隄防之間狹不可井則町之皆因地以
制廣狹多少之異井田溝洫盖亦然耳非公邑必為
井田而鄉遂必為溝洫此周禮之不可信三也三者
既不可信則凡周禮之詭異遠于人情者皆不足信
也古之聖人因事立法以便人者有矣未有立法以
強人者也立法以強人此迂儒之所以亂天下也
周制事在末
老泉曰天下之事制之在始始不可制制之在末是
以君子慎始而無後憂救之于其末而其始不為謀
失諸其始而要之其終而天下無遺事矣是故古者
之制其始有百年之前而為之者也盖周公營于東
周數百年而待乎平王之東遷也然及其收天下之
士而責賢不肖之分則未嘗於其始焉而制其極盖
常舉之於諸侯考之于大學引之於射宫而試之以
弓矢如此其備矣然而管叔蔡叔文王之子而武王
周公之弟也生而與之居處習知其性之所好惡與
夫居之於大學而習之于射宫者宜愈詳矣然其不
肖之實卒不見于此時及其出為諸侯監國臨大事
而不克自定然後敗露以見其不肖之狀且夫張弓
而射之一不失容此不肖者或能焉而聖人豈以此
為足以盡人之才盖將為此名以收天下之士而後
觀其臨事而黜其不肖故曰始不可制制之在末
成王周公恭信
東坡曰國之將興必有繼天之主建都邑立藩輔以
定天命而宅民心為子孫之師亦必有命世之臣考
禮樂修法令以定國是而正風俗為卿大夫之宗然
後世世可以垂拱蒙成雖有中主弱輔而不至於亂
故書曰孺子來相宅其大惇典商獻民亂為四方新
辟作周恭先予且以多子越御事篤前人成烈答其
師作周孚先國之所恃者法與人也詩曰雖無老成
人尚有典刑故周公以謂惇典而用賢可以定國後
之言恭者必稽焉傅說有言事不師古以克永世匪
說攸聞今不師古後不師今故周公以謂我當與卿
大夫士篤前人成烈以答衆心則後之言信者必師
焉夫以成王之賢周公之信其所以為後世先者不
過于恭與信而已詩曰自古在昔先民有作溫恭朝
夕執事有恪閔馬父曰古稱恭者曰自古曰在昔曰
先民其嚴如是愚以是知恭之大者盖堯之允恭孔
子之溫恭非獨恭世子之恭楚恭王之恭也成王以
是為後世先也不亦宜乎大有上吉履信思乎順又
以尚賢也是以自天祐之吉無不利又曰自古皆有
死民無信不立信之為德也重於兵而急于食周公
以是為後世先也不亦宜乎
歴代名賢確論卷八
