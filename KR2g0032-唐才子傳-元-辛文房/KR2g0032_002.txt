唐才子傳卷二元辛文房撰
王維孟浩然
殷遥薛據
李頎崔曙
張諲李白
岑參高適
王之涣包融(子何佶)
閻防丘為
盧象(韋述)張謂
賈至沈千運
孟雲卿王季友
康洽劉長卿
韋應物錢起(子徽孫珝)(懷素)
張繼韓翃
郎士元皇甫冉(弟曾)
獨孤及戎昱
王維九歲知屬辭工草隸嫻音律岐王重之維將應舉
岐王謂曰子詩清越者可錄數篇琵琶新聲能度一曲
同詣九公主第維如其言是日諸伶擁維獨奏主問何
名曰鬱輪袍因出詩卷主曰皆我習諷謂是古作乃子
之佳製乎延于上座曰京兆得此生為解頭榮哉力薦
之開元十九年狀元及第擢右拾遺遷給事中賊陷兩
京駕出幸維扈從不及為所擒服藥稱瘖病禄山愛其
才逼至洛陽供舊職拘于普施寺賊宴凝碧池悉召梨
園諸工合樂維痛悼賦詩曰萬戶傷心生野烟百官何
日再朝天秋槐花落空宫裏凝碧池頭奏管絃詩聞行
在賊平後偽官皆定罪獨維得免仕至尚書右丞維詩
入妙品上上畫思亦然至山水平遠雲勢石色皆天機
所到非學而能自作詩云當代謬詞客前身應畫師人
評維詩中有畫畫中有詩信哉中歲喪妻不再娶孤居
三十年别墅在藍田縣南輞川亭館相望自寫其景物
竒勝日與文士丘為裴迪崔興宗遊覽賦詩琴樽自樂
篤志奉佛蔬食素衣後表請舍宅以為寺臨終作書辭
親友停筆而化
孟浩然(按新唐書浩然字浩然襄陽人)少好節義詩工五言隠鹿門山
即龐公棲隠處也四十遊京師諸名士間嘗集秘省聮
句浩然曰微雲淡河漢疎雨滴梧桐衆欽服張九齡王
維極稱道之維待詔金鑾一旦私邀入商較風雅俄報
玄宗臨幸浩然錯愕伏匿牀下維不敢隠因奏聞帝喜
曰朕素聞其人而未見也詔出再拜帝問曰卿將詩來
耶對曰偶不齎即命吟近作誦至不才明主棄多病故
人疎之句帝憮然曰卿不求仕朕何嘗棄耶奈何誣我
因命放還南山古稱禰衡不遇趙壹無禄觀浩然罄折
謙退才名日高竟淪明代終身白衣良可悲夫其詩文
采丰茸經緯綿密半遵雅調全削凡近所著三卷今𫝊
王維畫浩然像于郢州為浩然亭咸通中鄭諴謂賢者
名不可斥更曰孟亭今存焉
殷遥丹陽人天寶間嘗仕為忠王府倉曹參軍與王維
結交同慕禪寂志趣高疎多雲岫之想而苦家貧死不
能葬一女纔十歲日哀號于親愛憐之者賵贈埋骨石
樓山中工詩詞彩不羣而多警句杜甫嘗稱許之有詩
𫝊于今
薛據荆南人開元十九年王維榜進士天寶六年又中
風雅古調科第一人于吏部參選據自恃才名請受萬
年錄事流外官訴宰執以為赤縣是某等清要據無由
得之改涉縣令後仕歴司議郎終水部郎中據為人骨
鯁有氣魄文章亦然嘗自傷不得早達造句往往追凌
鮑謝初好棲遲居嵩山鍊藥晚歲置别業終南山下老
焉有集今𫝊
李頎東川人開元二十三年賈季隣榜進士及第調新
鄉縣尉性疎簡厭薄世務慕神仙服餌丹砂期輕舉之
道結好塵喧之外一時名輩莫不重之工詩發調既清
修辭亦秀雜歌咸善玄理最長多為放浪之語足可震
蕩心神惜其偉材只到黃綬故其論道家往往高于衆
作有集今𫝊
崔曙宋州人(按書錄解題曙開元二十六年狀元及第)少孤貧不應薦辟志
况疎爽擇交于方外苦讀書高栖少室山中與薛據友
善工詩言詞欵要情興悲凉送别登樓俱堪淚下有集
𫝊于今
張諲永嘉人初隠少室山下閉門修肄志甚勤苦不及
聲利後應舉官至刑部員外郎明易象善草隸兼畫
山水詩格高古與李頎友善事王維為兄皆為詩酒丹
青之契維贈詩云屏風誤點惑孫郎團扇草書驚内史
李頎贈曰小王破體閒支策落月梨花照空壁詩堪記
室妬風流畫與將軍作勁敵天寳中謝官歸故山偃仰
不復來人間矣有詩𫝊世
李白山東人母夢長庚星而誕因以命之十歲通五經
夜夢筆頭生花後天才贍逸名聞天下天寶初自蜀至
長安道㩦所業投賀知章讀至蜀道難歎曰子謫仙人也
乃解金龜換酒終日相樂遂薦于玄宗召見金鑾殿論
時事因奏頌一篇帝喜賜食親為調羹詔供奉翰林嘗
大醉上前草詔使高力士脫鞾力士恥之晚節好黃老
度牛渚磯乘醉捉月遂沉水中(按白傳有闕文今就永樂大典所載五條編次)
岑參南陽人文本之後天寶三年趙岳榜第二人及第
累官左補闕起居郎出為嘉州刺史杜鴻漸表置安西
幕府拜職方郎中兼侍御史辭罷别業在杜陵山中後
終于蜀參累佐戎幕往來鞍馬烽塵間十餘載極征行
離别之情城障塞堡無不經行博覽史籍尤工綴文屬
詞清迥用心良苦詩調尤高唐興罕見此作放情山水
故常懷逸念竒造幽致所得往往超拔孤秀度越常情
與高適風骨頗同讀之令人慷慨懷感每篇絶筆人輒
𫝊咏至德中裴休杜甫等常薦其識度清遠議論雅
正嘉名早立時輩所仰可以備獻替之官未及大用而
謝世豈不傷哉有集十卷行于世杜確為之序云
高適字達夫一字仲武滄州人少性拓落不拘小節恥
預常科隠跡博徒才名便遠後舉有道授封丘尉擢諫
議大夫負氣敢言權貴側目適尚氣節語王覇衮衮不
厭遭時多難以功名自許五十始學為詩即工以氣質
自高多胸臆間語每一篇已好事者輒𫝊播吟玩嘗過
汴州與李白杜甫會酒酣登吹臺慷慨悲歌臨風懷古
人莫測也中間唱和頗多今有詩文等二十卷及所選
至德迄大歷述作者二十六人詩為中興間氣集二卷
並𫝊(按適𫝊有闕文)
王之涣薊門人少有俠氣所從遊皆五陵少年擊劍悲
歌從禽縱酒後折節工文十年名譽自振恥困場屋遂
交謁名公為詩情致雅暢得齊梁之氣每有作樂工輒
取以被聲律與王昌齡高適暢當忘形爾汝嘗共詣旗
亭有梨園名部至昌齡等曰我輩擅詩名未定甲乙可
觀詩伶謳詩以多者為優一伶唱昌齡二絶句一唱適
一絶句之涣曰樂人所唱皆下俚之詞須臾一佳妓唱
曰黃河遠上白雲間一片孤城萬仞山羌笛何須怨楊
柳春風不度玉門關復唱二絶皆之涣詞三子大笑曰
田舍奴吾豈妄哉諸伶竟不諭其故拜曰肉眼不識神
仙三子從之酣醉終日其狂放如此云有詩𫝊于今
包融延陵人開元間仕歷大理司直與參軍殷遥孟浩
然交厚工為詩二子何佶縱聲雅道齊名當時號三包
有詩一卷行世
論曰夫人之于學苦心難既苦心成業難成業者獲名
不朽兼父子兄弟間尤難歷觀唐人父子如三包六竇
張碧張瀛顧况顧非熊章孝標章碣杜審言杜甫錢起
錢珝温庭筠温憲弟兄如皇甫冉皇甫曾李宣古李宣
遠姚係姚倫等皆聮玉無瑕清塵遠播芝蘭繼芳重難
改于父道騷雅接響庶不慊于祖風四難之間揮麈之
際亦可以為美談矣
何字幼嗣潤州延陵人融之子也與弟佶俱以詩鳴時
稱二包天寳七年楊譽榜及第曾師事孟浩然授格法
與李嘉祐相友善大歷中仕終起居舍人詩𫝊者可數
蓋流離世故率多素辭大播芳名亦以當時望族也
佶(按唐詩紀事佶字幼正)天寳六年楊護榜進士累遷祕書監未
幾遷刑部侍郎太常少卿拜諫議大夫御史中丞居官
謹確所在有聲佶天才贍逸氣宇清深心醉古經神和
大雅詩家老斵輪也與劉長卿竇叔向諸公皆莫逆之
愛晚歲沾風痺之疾辭寵樂高不及榮利卒封丹陽郡
公有詩集行于世
閻防河中人開元二十二年李琚榜及第顔真卿甚敬
愛之欲薦于朝不屈為人好讀書好古博雅詩語真素
魂清魄爽放曠山水高情獨詣于終南山豐德寺結茅
茨讀書百丈溪是其隠處題詩云浪蹟棄人世還山自
幽獨始傍巢由蹤吾其獲心曲又云養閒廢人事達命
知止足不學魯國儒俟時勞伐輻後信命不務進取以
此自終有詩集行世
丘為(按新唐書藝文志注為蘇州嘉興人)天寳初劉單榜進士官至太子
右庶子事母孝年八十餘致仕還縣令謁之為候門磬
折令坐方拜里胥立庭下既出乃敢坐經縣署降馬而
過舉動有禮卒年九十六有集行世
盧象字緯卿汶水人鴻之姪也攜家來居江東最久仕
為校書郎左拾遺膳部員外郎授安禄山偽官貶永州
司戶參軍後為主客員外郎有詩名譽滿秘閣雅而不
儉有大體得國士之風集二十卷今𫝊同仕有韋述為
桑泉尉時詔求逸書命述等編校于朝元殿後為翰林
學士有詩名今亦𫝊焉(按盧象為鴻之姪此𫝊本當附鴻𫝊後以鴻入隠逸𫝊與象出)
(處異揆故分編焉)
張謂字正言河内人也(按唐詩紀事謂登天寶二年進士第)少讀書嵩山
清才拔萃泛覽流觀不屈于權勢自矜竒骨必談笑封
侯二十四受辟從戎營朔十載亭障間稍立功勲以將
軍得罪流滯薊門有以非辜雪之者累官為禮部侍郎
無幾何出為潭州刺史性嗜酒簡淡樂意湖山工詩格
度嚴密語致精深多擊節之音今有集𫝊于世
賈至(按新唐書至字幼鄰陳振孫書錄解題則以為字幼幾)洛陽人曾之子也天寶
擢第官起居舍人知制誥從幸西蜀當撰𫝊位肅宗冊
文既進藁玄宗曰先天誥命乃父所為今兹大冊爾又
為之兩朝盛典出卿家父子可謂繼美矣(按賈至𫝊有關文)
沈千運吳興人工舊體詩氣格高古當時士流皆敬慕
之號為沈四山人天寶中數應舉不第時年齒已邁遨
遊襄鄧間干謁名公來濮上感懷賦詩曰聖朝優賢良
草澤無遺族人生各有命在余胡不淑一生但區區五
十無寸禄衰落當棄捐貧賤招謗讟其時多難自知屯
蹇遂浩然有歸歟之志賦詩曰棲隠非别事所願離風
塵不來城邑遊禮樂拘束人又曰如何巢與由天子不
得臣遂還山中别業嘗曰衡門之下可以棲遲有薄田
園兒稼女織偃仰今古自足此生誰能作小吏走風塵
下乎高適賦還山吟贈行曰還山吟天高日暮寒山深
送君還山識君心人生老大須恣意看君解作一生事
山間偃仰無不至石泉淙淙若風雨桂花松子常滿地
賣藥囊中應有錢還山服藥又長年白雲勸盡杯中物
明月相隨何處眠眠時憶問醒時意夢魂可以相周旋
肅宗議備禮徵致會卒而罷有詩𫝊世
孟雲卿關西人天寶間不第氣頗難平志亦高尚懷嘉
遯之節與薛據相友善嘗寓荆州杜工部有與雲卿贈
答之作甚愛重之工詩其體祖述沈千運漁獵陳拾遺
詞氣傷感雖然模效纔得升堂猶未入室然當時古詞
無出其右一時之英也如虎豹不相食哀哉人食人又
朝亦常苦饑暮亦常苦饑飄飄萬里餘貧賤多是非少
年莫遠遊遠遊多不歸皆為當代推服韋應物過廣陵
遇孟九贈詩云高文激頹波四海靡不𫝊西施且一笑
衆女安得妍其才名于此可見矣仕終校書郎有集今
𫝊
論曰雲卿禀通濟之才淪吞噬之俗栖栖南北苦無所
遇何生之不辰也身處江湖心存魏闕猶杞國之人憂
天墜相率而逃者匹夫之志亦可念矣
王季友河南人暗誦書萬卷論必引經家貧賣屐好事
者多㩦酒就之其妻柳氏疾季友窮醜遣去來客豐城
洪州刺史李公一見傾敬即引佐幕府工詩性磊落不
羈愛竒務險遠出常情之外白首短褐﨑嶇士林傷哉
貧也嘗有詩云山中誰余密白髮日相親雀鼠晝夜無
知我厨廪貧又自耕自刈食為天如鹿如麋飲野泉亦
知世上公卿貴且養丘中草木年觀其篤志山水可謂
遠性風疎逸情雲上矣有集𫝊于世
康洽酒泉人黃髮美丈夫也盛時攜琴劍來長安謁當
道氣度豪爽工樂府詩篇宫女梨園皆寫于聲律玄宗
亦知名嘗歎美之所出入皆王侯貴主之宅從遊與讌
雖駿馬蒼頭如其已有觀服玩之光令人欲惜物憐才
乃能如是也後遭天寶亂離飄蓬江表至大歴間年已
七十餘龍鍾衰老談及開元繁盛流涕無從往來兩京
故侯館穀空咸陽一布衣耳于時文士願與論交李端
逢之贈詩云聲名常壓鮑參軍班位不過揚執戟又云
同時獻賦人皆盡共壁題詩君獨在後卒杜陵山中文
章不得見矣
劉長卿(按新唐書藝文志云長卿字文房)河間人少居嵩山讀書後移
家鄱陽開元中徐徵榜及第歴監察御史出為轉運使
判官後觀察使吳仲孺誣奏非罪貶南巴尉會有為辨
之者量移睦州司馬終隨州刺史長卿清才冠世頗淩
浮俗性剛多忤權門故兩逢遷斥人悉冤之詩調雅暢
甚能鍊飾其自賦傷而不怨足以發揮風雅權德輿稱
為五言長城嘗謂今人稱前有沈宋王杜後有錢郎劉
李李嘉祐郎士元何得與余並驅每題詩不言姓但書
長卿天下無不知其名者有詩集賦文𫝊世
章應物(按書錄解題應物京兆人)尚俠初以三衛郎事玄宗後始
折節讀書為性高潔鮮食寡欲所居必焚香掃地而坐
冥心象外(按此𫝊有闕文)
錢起字仲文吳興人天寶十年李巨卿榜及第少聰敏
承鄉曲之譽初從計吏至京口客舍月夜閒步聞戶外
有行吟聲哦曰曲終人不見江上數峰青凡再三往來
起遽從之無所見矣怪之及就試粉闈詩題乃湘靈鼓
瑟起綴就即以鬼謠十字為落句主文李暐深嘉美擊
節吟味久之曰是必有神助之耳遂擢置高第釋褐授
校書郎嘗採箭竹奉使入蜀除考功郎中大歷中為太
清宫使翰林學士起詩體製新竒理致清贍芟宋齊之
浮游削梁陳之曼靡迥然獨立也王右丞許以高格與
郎士元齊名士林語曰前有沈宋後有錢郎集十卷今
傳子徽孫珝並能詩外甥懷素善書一門之中藝名森
出可尚矣
論曰凡唐人燕集祖送必探題分韻賦詩于衆中推一
人擅場者劉相巡察江淮詩人滿坐而起擅場郭曖尚
主盛會李端擅場緬懷盛時往往文會羣賢畢集觥籌
亂飛遇江山之佳麗繼歡好于疇昔良辰美景賞心樂
事于斯能并矣况賓無絶纓之嫌主無投轄之困歌闌
舞作微聞香澤冗長之禮豁略去之王公不覺其大韋
布不覺其小忘形爾汝促席談諧吟咏繼來揮毫驚座
樂哉古人有秉燭夜遊所謂非淺同宴一室無及于亂
豈不盛也至若殘杯冷炙一獻百拜察喜怒于眉睫之
間者可以休矣
珝(按唐詩紀事珝字端文)吳興人起之孫也乾寧六年鄭藹榜及
第昭宗時仕為中書舍人工詩有集𫝊于世
張繼字懿孫襄州人天寶十二年禮部侍郎楊浚下及
第與皇甫冉有髫年之故契逾昆玉早振詞名初來長
安頗矜氣節有感懷詩云調與時人背心將静者論終
年帝城裏不識五侯門嘗佐鎮戎軍幕府又為鹽鐵判
官大歴間仕終檢校祠部郎中繼博覽有識好談論知
治體亦嘗領郡輒有政聲詩情爽激多金玉音蓋其累
代詞伯積襲弓裘其于為文不雕不飾丰姿清迥有道
者風集一卷今𫝊
韓翃字君平南陽人天寶十三年楊紘榜進士侯希逸
素重其才至是表佐淄青幕府罷閒居十年及李勉在
宣武復辟之德宗時制誥闕人中書兩進除目御筆不
點再請之批曰與韓翃時有同姓名為江淮刺史宰相
請孰與上復批曰春城無處不飛花韓翃也俄以駕部
郎中知制誥終中書舍人翃工詩興致繁富如芙蓉出
水一篇一詠朝士珍之比諷深于文房筋節成于茂政
當時盛稱焉有詩集五卷行于世
郎士元字君胄中山人也天寶十五載盧庚榜進士寶
應初選京畿縣官詔試政事中書補渭南尉歴左拾遺
出為郢州刺史與員外郎錢起齊名時朝廷自丞相以下
出牧奉使無兩君詩文祖餞人以為愧其珍重如此二
公體調大扺欲同就中郎君稍更閑雅逼近康樂珠聮
玉映不覺成編掩映時流名不虚矣有别業在半日吳
村王季友錢起等皆見題詠每誇勝絶詩集今𫝊于世
皇甫冉字茂政安定人避地來寓丹陽耕山釣湖放適
閒淡或云秘書少監彬之姪也十歲能屬文張九齡一
見歎以清才天寶十五年盧庚榜進士調無錫尉營别
墅陽羨山中大歴初王縉為河南節度辟掌書記後入
為左金吾衛兵曹參軍仕終拾遺左補闕冉自擢桂禮
闈便稱高格往以世道艱虞避地江外故多飄薄之歎
每文章一到朝廷而作者變色當年才子悉願締交推
為宗伯至其造語玄微端可平揖沈謝雄視潘張惜乎
長轡未騁芳蘭早凋良可痛哉有詩集三卷獨孤及為
序今𫝊弟曾
曾字孝常冉之弟也天寶十七年楊儇榜進士善詩出
王維之門與兄名望相亞當時以比張氏景陽孟陽恊
居上品載處下流侍御補闕文詞亦然體製清潔華不
勝文為士林所尚仕歴侍御史後坐事貶舒州司馬量
移陽翟令有詩一卷傳于世
獨孤及(按此𫝊有闕文考新唐書及字至之河南洛陽人)性孝友喜鑒拔為文
必彰明善惡長于議論工詩格調高古風神迥絶得大
名當時有集𫝊世
論曰嘗讀選中沈謝諸公詩有題新安江水至清淺深
見底貽京邑游好及石門新營所住四面高山迴溪石
瀨修竹茂林及田南樹園激流植援齋中讀書南樓中
望所遲客晚登三山還望京邑等數端皆竒崛精當冠
絶古今曾無發其韞奥者逮盛唐沈宋獨孤及李嘉祐
韋應物等諸才子集中往往各有數題片言不苟皆不
減其風度此則無𫝊之妙逮元和以下佳題尚罕况于
詩乎立題乃詩家切要貴在卓絶清新言簡而意足句
之所到題必盡之中無失節外無餘語此可與智者商
㩁云因舉而論之
戎昱荆南人美風度能談少舉進士不第乃放遊名都
雖貧士而軒昂氣不消沮愛湖湘山水來客時李䕫廉
察桂林寓官舍月夜聞隣居行吟之音清麗遲明訪之
乃昱也即延為幕賓待之甚厚崔中丞亦在湖南愛之
有女國色欲以妻昱而不喜其姓戎能改則訂議昱聞
之以詩謝云千金未必能移姓一諾從來許殺身自謂
李大夫恩私至深無任感激初事顔平原嘗佐其征南
幕亦累薦之衛伯玉鎮荆南辟為從事歴虔州刺史至
德中以罪謫為辰州刺史後客劔南寄家隴西數載憲
宗時邊烽累急大臣議和親上曰比聞一詩人姓名稍
僻者為誰宰相對以冷朝陽包子虚皆非帝舉其詩對
曰戎昱也上曰嘗記其詠史云漢家青史上計拙是和
親社稷依明主安危託婦人豈能將玉貎便擬静沙塵
地下千年骨誰為輔佐臣因笑曰魏絳何其懦也此人
如在可與武陵桃花源足稱其清詠士林榮之昱詩在
盛唐格氣稍劣中間有絶似晚作然風流綺麗不虧政
化當時賞音喧𫝊翰苑固不誣矣有集今𫝊
唐才子傳卷二
