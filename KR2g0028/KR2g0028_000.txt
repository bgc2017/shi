寶祐四年登科錄傳記類三(總錄之屬)
提要
(臣)等謹案寶祐四年登科錄四卷宋文天祥
榜進士題名也首列御試策題一道及詳定
編排等官姓名其覆考撿點試卷官為王應
麟故宋史文天祥𫝊載考官王應麟奏其卷稱
古誼若龜鑑忠肝如鐵石敢為國家得人賀
也其一甲第九人為王應鳳即應麟之弟盖
當時法制猶疎未有回避之例耳天祥本列
第五理宗親擢第一其第二甲第二人為謝
枋得第二十七人為陸秀夫與天祥並以孤
忠勁節搘拄綱常數百年後睹其姓名尚凜
然生敬則此錄流傳不朽若有神物呵護者
豈偶然哉五甲第一百八十九人朱㫼以下
原本脱去二十四人今檢錄中四甲二百二
十七人趙與溥下注兄與鎮同榜而錄無其
名又栝蒼彙紀有趙時陳塈衡州府志有羅
雷春萬姓統譜有趙良金並稱寳祐四年進
士而此錄亦無之則皆在所闕内矣後有天
祥對策一道理宗御製賜進士詩及天祥恭
謝詩各一首天祥是年登第後即丁父憂歸
至己未始授籖書寧海節度判官廳公事故
謝表中有自叨異數亦既三年之語此錄並
載其表文乃後人所增附者也乾隆四十六
年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
