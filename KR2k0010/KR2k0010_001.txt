吳郡圖經續記卷上
宋朱長文撰
封域城邑戶口坊市物産風俗
門名學校州宅南園倉務亭館
海道牧守人物
封域
蘇州在禹貢為揚州之域書云三江既入震澤底定即
此地也至周為吳國始泰伯與其弟仲雍皆太王之子
王季歷之兄也泰伯以天下遜其弟王季乃與仲雍南
奔以避之即其所居自號勾吳吳民義而從之者千餘
家當商之末世築城郭以自衞遂為吳泰伯春秋傳曰
泰伯端委以治周禮仲雍嗣之自泰伯作吳五世而武
王克商求泰伯仲雍之後得周章周章巳君吳因而封
之其爵為伯國語云命圭有命固曰吳伯不曰吳王自
周章傳十四世吳子夀夢立吳益大稱王而春秋書之
曰子魯成公七年春吳伐郯秋吳入州來是時楚一歲
七奔命蠻夷屬於楚者吳盡取之始通於上國矣又更
四君至吳王闔閭吳自泰伯以來所都謂之吳城在梅
里平墟乃今無錫縣境及闔閭立乃徙都即今之州城
是也於是西破楚入郢北威齊晉蓋當是時吳與越以
浙江分境越患猶遠吳越春秋云勾踐五年入臣於吳
羣臣祖道至浙江上蓋浙為吳境也勾踐七年既釋囚
返國厚獻吳王夫差夫差悦之於是賜書增之以封東
至句甬西至檇李南至姑末北至平原縱横八百餘里
子胥諫之不聽(事具吳越春秋)吳之南境蓋狹矣勾踐終敗吳
而圍之魯哀公二十二年越滅吳吳迺為越而越王未
聞居吳也勾踐後更六王至無疆更一百四十餘年為
楚威王所滅取吳故地威王曾孫曰考烈王春申君黃
歇為之相乃以吳封春申使其子為假君留吳及秦併
其地置會稽郡漢順帝永建四年分會稽為吳郡以淛
江中流為界晉宋齊梁陳之間雖頗割地而郡不改與
吳興丹陽號為三吳隋平陳割鹽官以隸于杭至唐有
吳長洲嘉興崑山常熟海鹽華亭七邑號為雄郡乾元
二年嘗置長洲軍大歷中廢五代時分嘉興海鹽華亭
别為秀州隸蘇者唯五縣錢氏獻其籍國朝以為平江
節度所領縣仍故謂之望郡云
城邑
昔闔閭問於子胥曰吾國在東南僻遠之地險阻潤濕
有江海之害内無守禦外無所依倉庫不設田疇不墾
為之奈何於是子胥說以立城郭設守備實倉廪治兵
庫(一作革)闔閭乃委計於子胥使之相土嘗水象天法地
築大城周四十里小城周十里開八門以象八風是時
周敬王之六年也自吳亡至今僅二千載更歴秦漢隋
唐之間其城郭門名循而不變陸機詩云閶門何峨峨
飛閣跨通波其物象猶存也隋開皇九年平陳之後江
左遭亂十一年楊素帥師平之以蘇城嘗被圍非設險
之地奏徙於古城西南横山之東黃山之下唐武德末復
其舊蓋知地勢之不可遷也觀於城中衆流貫州吐吸
震澤小濱别𣲖旁夾路衢蓋不如是無以泄積潦安居
民也故雖名澤國而城中未嘗有墊溺蕩析之患非智
者創於前能者踵於後安能致此哉而流俗或傳吳之
故都在館娃宫側非也蓋娃宫胥臺乃離宫别館耳當
吳之盛時高自矜侈籠西山以為囿度五湖以為池不
足充其欲也故傳闔閭秋冬治城中春夏泊城外旦食
蛆山書遊蘇臺射於鷗陂馳於遊臺興樂石城走犬長
洲其耽樂之所多矣左氏傳載楚子西之言曰夫差次
有臺榭陂池焉宿有妃嬙嬪御焉一日之行所欲必成
今故老猶能道其遺跡信不虚也自唐季盜起浙西帥
周寳以楊茂實為刺史為盜所據龍紀元年錢鏐遣其
弟銶破徐約於此州以都將沈粲權領其後李宥(一作宿)
孫儒楊行密將臺濛三陷郡城乾寧五年鏐既平董昌
遣其將顧全武自會稽航海道帥師擊之臺濛遁去蓋
於此十餘年間民困于兵火焚掠赤地唐世遺跡殆盡
錢氏有吳越稍免干戈之患自乾寧至於太平興國三
年錢俶納土凡七十八年自錢俶納土至于今元豐七
年百有七年矣當此百年之間井邑之富過於唐世郛
郭填溢樓閣相望飛杠如虹櫛比棋布近郊隘巷悉甃
以甓冠蓋之多人物之盛為東南冠實太平盛事也
戶口
西漢之會稽郡舉今二淛之地皆在焉其為戶二十二
萬三千三十八東漢之吳郡舉今浙西之地皆在焉其
為戶十六萬四千一百六十四晉之吳郡舉今杭秀睦
三州之境皆在焉其為戶二萬五千唐之蘇州舉今秀
州之地在焉初其為戶一萬一千八百五十九天寳之
盛至七萬六千四百二十一自錢武肅分蘇以為秀州
用自屏蔽其隸蘇者吳長洲崑山常熟又分吳縣為吳
江合五邑而巳忠懿王以其國歸之有司國朝與民休
息稼穡豐殖大中祥符四年有戶六萬六千一百三十
九由祥符至于今七十餘年間累聖丕承仁澤日厚龐
鴻汪洋何生不育元豐三年有戶一十九萬九千八百
九十二有丁三十七萬九千四百八十七嗚呼盛矣蓋
此州在漢迺一縣之境比唐為半郡之餘而其民倍蓰
於當時不可勝數蓋自昔未有今日之盛也故其輸帛
為疋者八萬輸纊為兩者二萬五千輸苗為斛者三十
四萬九千(苗有蠲放者在此數中)輸錢免役為緡者八萬五千皆
有畸(數畸殘田也)焉而又有鹽税𣙜酤之利為多以一郡觀
之則天下蓋可知矣昔冉有曰既庶矣又何加焉孔子
曰富之既富矣又何加焉曰教之苟有用我者期月而
巳可也三年有成况今承百年太平之後而有四海全
盛之勢哉方聖上精一以迪德幾微以成務講政修教
朝出於軒陛暮行於海宇六府三事既允治矣方當節
之以禮和之以樂躋民於堯舜三代之隆此其時哉
坊市
圖經坊市之名各三十蓋傳之遠矣如曳練坊者或傳
孔子登泰山東望吳門而歎曰吳門有白馬如練因是
立名黃鸝市之名見白公詩所謂黃鸝巷口鸎欲語烏
鵲橋頭冰未銷是也其餘皆有義訓不能悉知其由其
巷名見於載籍者如彈鋏渴烏一二種皆莫知其處乃
知事物不著於文字之間則艱於傳遠故方志之說不
可廢也近者坊市之名多失標牓民不復稱或有因事
以立名者如靈芝坊因樞密直學士蔣公堂豸冠坊因
侍御史范公師道德慶坊因今太子賓客盧公革各以
其所居得名蓋古者以德名鄉之義也苟擇其舊號益
以新稱分其邑里因以彰善旌淑不亦美哉昔梅福棄
官易名姓為吳市門卒今此有西市門殆其所隠乎
物産
吳中地沃而物夥其原隰之所育湖海之所出不可得
而殫名也其稼則刈麥種禾一歲再熟稻有早晚其名
品甚繁農民隨其力之所及擇其土之所宜以次種焉
惟號箭子者為最歲供京師其果則黃柑香碩郡以充
貢橘分丹綠梨重絲蔕函列羅生何珍不有其草則藥
品之所錄離騷之所詠布濩於皋澤之間海苔可食山
蕨可掇幽蘭國香近出山谷人多玩焉其竹則大如篔
簹小如箭桂含露而斑冒霜而紫修篁叢筍森萃蕭瑟
高可拂雲清能來風其木則栝柏松梓㯶楠杉桂冬巖
嘗青高林相望椒梂梔實蕃衍足用其花則木蘭辛夷
著名惟舊牡丹多品遊人是觀繁麗貴重盛亞京洛朱
華凌雪白蓮敷沼文通樂天昔嘗稱詠重臺之菡蓞傷
荷之珍藕見於傳記其羽族則水有賓鴻陸有巢翠鵾
鷄鵠鷺鵁鶄鷗鶒之類巨細參差無不咸備華亭仙禽
其相如經或鳴高原或擾樊籠其鱗介則鰷鱨鰋鯉䱎
䲛漸離乘鱟黿鼉蟹螯螺蛤之類怪詭舛錯隨時而有
秋風起則鱸魚肥楝木華而石首至豈勝言哉海瀕之
民以網罟蒲蠃之利而自業者比於農圃焉又若太湖
之怪石包山之珍茗千里之紫蒓織席最良給用四方
皆其所産也若夫舟航往來北自京國南達海徼衣冠
之所萃聚食貨之所叢集乃江外之一都會也
風俗
泰伯遜天下季札辭一國德之所化遠矣更歴兩漢習
俗清美昔吳太守糜豹出行屬城問功曹唐景風俗所
尚景曰處家無不孝之子立朝無不忠之臣文為儒宗
武為將帥時人以為善言陸機詩云山澤多藏育土風
清且嘉泰伯導仁風仲雍揚其波豈不然哉蓋朱買臣
陸機顧野王之徒顯名於歴代而人尚文支遁道生慧
響之儔唱法於羣山而人佞佛故吳人多儒學喜施捨
蓋有所由來也然誇豪好侈自昔有之吳都賦云競其
區宇則并疆兼巷矜其宴居則珠服玉饌亦非虚語也
自本朝承平民被德澤垂髫之兒皆知翰墨戴白之老
不識戈矛所利必興所害必去原田腴沃常獲豐穰澤
地沮洳寖以耕稼境無劇盜里無奸兇可謂天下之樂
土也顧其民崇棟宇豐庖厨嫁娶喪葬奢厚逾度捐財
無益之地蹷産不急之務者為多惟在位長民者有以
化之耳
門名
吳王闔閭建城之始立陸門八以象八風水門八以象
八卦吳都賦云郛郭周市重城結隅通門二八水道陸
衢劉夢得詩云二八城門開道路五千兵馬引旌旗其
傳久矣或謂八門者其南曰盤門以嘗刻蟠龍之狀或
曰水陸相半沿洄屈曲故謂之盤也曰蛇門者為其於
十二位在巳也又云以越在巳地為木蛇北向示越屬
吳也其西曰閶門者象天門之有閶闔也曰胥門者子
胥居其傍民以稱焉夫差伐齊之後胥門巢將上軍蓋
當時以巢所居為號也(門外有胥門塘)其東曰婁門者婁縣名
也蓋因其所道也秦謂之疁(音留)漢謂之婁今之崑山其
地一也曰葑(作封)門者取封禺之山以為名封山故屬吳
郡今在吳興方言謂封曰葑葑者茭土樛結可以種殖
者也其事或然曰將門者吳王使干將於此鑄寳劒今
謂之匠聲之變也北曰齊門者齊景公女嫁吳世子者
登此以望齊也又南曰赤門北有平門蓋不預八數或
曰平門者故謂巫門巫咸所葬也當吳時不開東面之
門欲以絶越其後稍或開塞蓋其多途則艱於守衛幾
禁也今所啟者五而巳葑門陸衢中或堙塞范文正公
命闢之為門往來至今大以為便
學校
吳郡昔未有學以文講解者不過數人景祐中范文正
公以内閣典籓而歎庠序之未立我先君光祿率州人
請建學文正公請於朝奏可乃割南園之一隅以創焉
既成或以為太廣范公曰吾恐異時患其隘耳乃置學
田命師儒其後為守者繼成其事富郎中嚴又建六經
閣自安定先生翼之首居於此而博洽有道之士如王
會之逢張舜民芻張公達伯玉之儔繼處其任學者甚
衆登科者不絶有若滕正議元發錢翰林醇老諸公稍
稍以出熙寧之際朝廷選置學官更問大義士之來者
甚盛矣頃時李校理綖又割南園地以廣其垣然黌舍
未多今猶以為隘也宣聖殿旁舊有文正公祠以安定
先生配歲時釋奠者皆焚香拜首學中有十題曰辛夷
百幹黃楊公堂槐鼎足松雙桐石楠籠頭檜蘸水檜泮
池玲瓏石或云蘇子美嘗掌學命名也
州宅上
郡國志云今太守所居室即春申君之子為假君之殿也
因數失火塗以雄黃故曰黃堂又傳吳宫至秦時猶存
守宮吏以火視燕窟遂火焉其遺蹟雖無存者其地則
未聞或改也漢會稽太守治於吳朱買臣載其故妻到
太守舍置園中給食之即此地也今郡廨承有唐五代
之後昔韋蘇州詩云海上風雨至逍遥池閣涼白樂天
於西樓命宴齊雲樓晚望皆有篇什所謂池閣者蓋今
之後池是也西樓者蓋今之觀風樓也齊雲樓者蓋今
之飛雲閣也白公詩云欲辭南園去重上北城看木蘭
堂之名亦久矣皮陸唱和詩有木蘭後池即此也池中
有老檜婆娑尚存父老云白公手植巳二百餘載矣詢
之士子云張刑部太初作山隂堂蔣密直治後池諸亭
及瞰野亭見山閣吕光祿建按武堂蔡秘閣子直置射
堂裴校理如晦立飛雲閣韓度支子文植怪石二於便
廳後牓曰介軒近晏大夫處善葺故亭於城西北隅號
曰月臺以便登覽餘則未悉聞也
州宅下
蓋古之諸侯有三門外曰臯門中曰應門内曰路門因
其門以為三朝朝之後有三寢曰路寢一曰燕寢二自
罷侯置守其名既殊其制稍削然猶存其槩今之子城
門古之所謂臯門也今之戟門古之所謂應門也今之
便廳門古之所謂路門也今之大廳古之外朝也今之
宅堂古之路寢也蘇為東南大州地望優重府庭有此
稱自唐乾寧元年刺史成及建大廳更五代至於聖朝
嘉祐間年祀寖遠棟宇既敝紫微王公君玉乃新作是
廳選材鳩工閎敞甲諸郡陳祠部天常新作子城門
樓觀甚偉而大廳之前戟門之後廊廡卑陋不稱且甲
仗架閣二庫在焉海瀕卑濕暑氣蒸潤戎器簿籍或材
敝文朽不可用又高麗人來朝過郡郡有燕勞其從者
皆坐於廊此而不葺非所以革弊示遠也元豐六年太
守朝議大夫章公以是說謀於轉運使得羨錢二百萬
又以公使助之於是易以修廊覆以重屋二樓對立樓
各八楹木章必精陶埴以良吏無容姦工各獻巧故省
費而功速明年春落成又修戟門易之高於舊三尺由
是臺門至于府庭棟宇相副輪焉奐焉不陋不奢後無
以加也
南園
南園之興自廣陵王元璙帥中吳好治林圃於是釃流
以為沼積土以為山島嶼峰巒出於巧思求致異木名
品甚多比及積歲皆為合抱亭宇臺榭值景而造所謂
三閣八亭二臺龜首旋螺之類名載圖經蓋舊物也錢
氏去國此園不毁王黃州詩云他年我若功成後乞取
南園作醉鄉迺玩而愛之之至也或傳祥符中作景靈
宫構求珍石郡中嘗取於此以供京師其間樓榭
歲久摧圮吕濟叔嘗作熙熙堂厥後守將亦加修飾今
所存之亭有流杯四照百花樂豐惹雲風月之目每春
縱士女遊覽以為樂焉
倉務
南倉子城西北倉在閶門側皆前後臨流每歲輸税於
南和糶於北以元豐三年計之所糴無慮三十萬斛東
南之計仰給於此而農民賴官糴以平榖價其利溥哉
税務舊在驛前范文正公遷於西河之上官私舟楫往
來輸税者不必迂路至今以為便酒務損敝前守司諫
孫公請於朝給省金四萬緡新之晏公章公相繼趣成
近巳畢工又嘗大修南倉既閎且固為儲積之利
亭館
臨水之亭圖經所載者四今漕渠之上增建者多矣曰
按部曰緇衣曰濟川曰皇華曰使星曰候春曰褒德曰
旌隠之類聯比於岸矣所謂褒德者近於秘監富公之
居旌隠者近於密直蔣公之居昔之郡將名亭以褒二
老也近歲高麗人來貢聖朝方務綏遠又於城中闢懷
遠安流二亭及盤閶之外各建大館為賓餞之所
海道
吳郡東至於海北至於江傍青龍福山皆海道也漢武
帝遣嚴助發兵會稽浮海救東甌後朱買臣言東越王
居保泉山今發兵浮海直指泉山陳舟列兵席捲南行
可破滅也上拜買臣會稽太守詔買臣到郡治樓船備
糧食水戰具居歲餘買臣受詔將兵與横海將軍韓說
等俱擊破東越晉袁山松虞潭嘗於滬瀆築城壘以防
寇自朝家承平總一海内閩粤之賈乘風航海不以為
險故珍貨遠物畢集於吳之市今瀕海皆有巡邏之官
所以戢盜賊禁私鬻也
牧守
昔漢會稽太守治於吳自朱買臣見遇武帝引章之郡
世歆其榮光武時有任延者稱為循吏延字長孫年十
九為會稽都尉迎官驚其壮及到静治無為惟先遣饋
禮祠延陵季子聘請高行如董子儀嚴子陵等待以師
友之禮掾吏貧者輒分俸禄以賑給之省諸卒令耕公
田以周窮急所行縣輒使慰勉孝子就飱飯之吳有龍
丘萇者隠居太末志不降辱掾史請召之延曰龍丘先
生躬德履義有原憲伯夷之節都尉掃灑其門猶懼辱
焉召之不可遣功曹奉謁修書記致醫藥相望於道積
一歲萇乃詣府願得備錄遂命為議曹祭酒是以郡中
賢士大夫爭往官焉自晉至唐牧守之良者巳載圖經
矣於新唐史又得數事焉史稱王仲舒之為刺史也隄
松江為路變屋瓦絶火災賦調常與民為期不擾自辦
于頔之為刺史也罷淫祠浚溝澮端路衢為政有績楊
發之為刺史也其治以恭長慈幼為先是皆可述者也
若韋應物白居易劉禹錫亦可謂循吏而世獨知其能
詩耳韋公以清德為唐人所重天下號曰韋蘇州當貞
元時為郡於此人賴以安又能賓儒士招隠獨顧況劉
長卿丘丹秦系皎然之儔類見旌引與之詶唱其賢於
人遠矣樂天高行美才其於簿領宜不以屑意然觀其
勤瘁非旬休不設宴見於題咏嘗作虎丘路免於病涉
亦可以障流潦未幾求去夢得贈詩云姑蘇十萬戶皆
作嬰兒啼蓋其實也夢得之為州當災疫之後民無流
徙朝廷以其課最賜三品服此三人者至今以為美談
自錢武肅王吳越以其子元璙為刺史當兵火剽焚之
後而元璙以儉約慎静鎮之者三十年與江南李氏接
境而能保全屏蔽者元璙之功也元璙後封廣陵郡王
子文奉嗣之頗亦好士有勝致卒官其後忠懿王納土
請吏朝廷始除守以治之自太平興國三年至今元豐
四年更七十二人矣(題名具總集)朝廷以劇郡常慎其選非
臺閣之賢漕憲之序不以輕授其風流文雅開敏彊濟
豐功琦行貴名茂閥列于國史炳于家乘者多矣草野
之士獨處而罕聞雖聞而不詳何以遽數哉今朝議大
夫章公嘗將漕二淛有威名及既下車飭治衆職雖小
必察始至會暴風湖海之瀕民或漂溺公遣吏巡視賑
恤請蠲田租人不失所鋤治奸吏繩遏浮薄擊沮豪右
莫不畏懾政聲流聞詔曰吏不數易然後得以究其材
今夫蘇劇郡也而爾為之守克有能稱嘉省厥勞仍其
舊服往惟率職不懈以稱吾久任之意哉可令再任蘇
守自國朝以來惟公再任邦人美之時議欲大修郡城
增濬運河公務愛民力請罷其役民甚德之
人物
吳中人物尚矣漢嚴助朱買臣會稽吳人以儒學文辭
名當時舉賢良對策者百餘人武帝善助對獨擢助為
中大夫助既貴幸乃薦朱買臣亦為中大夫由是並在
左右與大臣辯論中外相應以義理之文其後相繼為
會稽太守助為會稽數年不聞問天子賜書曰君厭承
明之廬勞侍從之事懷故土出為郡吏會稽東接於海
南近諸越北枕大江間者闊焉久不聞問具以春秋對助
恐上書謝願奉三年計最買臣懷會稽太守章步歸
郡邸長安廏吏乘駟馬車來迎會稽會聞太守且至發
民除道縣長吏並送迎車百餘乘此二人者並起書生
遂宰一郡福千里其為榮遇可勝言哉然助能諭指南
越遣子入侍買臣擊破東越有功亦足稱焉自東漢至
於唐代有賢哲巳具圖經而四姓者最顯陸機所謂八
族未足侈四姓實名家四姓者朱張顧陸也其在江左
世多顯人或以相業或以儒術或以德義或以文詞巳
著於舊志矣自廣陵王元璙父子帥中吳是時有丁陳
范謝四人者同在賓幕以長者稱丁氏之後有晉公出
入將相范氏之後有文正公參豫大政為世宗師文正
公族姪龍圖公師道以直清顯先朝履歴諫憲謝氏之
後有太子賓客濤賓客有子曰絳為知制誥縉紳推之
陳氏之後有太子中允之竒者謝隴西郡王宅教授以
歸召之不起以行義著鄉閭謂之陳君子者也又若宣
徽使鄭文肅公以謀烈贊樞府定邊陲秘書監富公嚴
以耆德守鄉邦而許洞以歌詩著名祥符之間皆吳人
也而東南之才美與四方之遊宦者視此邦之為樂也
稍稍卜居營葬而子孫遂留不去者不可以遽數也今
兹宗工名儒出於吳者高則登黃扉入禁林次則帥方
面列臺閣與夫里居之大老灼灼然在人耳目俟來者
為記焉
吳郡圖經續記卷上
