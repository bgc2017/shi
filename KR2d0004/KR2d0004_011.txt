隆平集卷十一
宋曾鞏撰
樞密
夏竦字子喬江州人父承皓太平興國初上平晉策補
右侍禁與北敵戰歿於河朔竦以父死事恩授潤州丹
陽縣主簿景德四年舉賢良方正科入等仁宗封慶國
公宰臣王旦薦竦才遂命教書資善堂累擢知制誥與
妻楊訟左遷天聖中復知制誥遷翰林學士又兼龍圖
閣學士五年樞密副使七年參知政事與宰相吕夷簡
不協徙樞密副使明道二年罷為禮部尚書知潁州景
祐三年為三司使元昊叛建節知永興軍徙涇州明年
兼陜西安撫經略招討等使還判永興軍進宣徽南院
使與陳執中共事不協徙鄜州又徙河中府慶歷二年
以為樞密使諫官御史皆言竦姦邪在陜西怯於用兵
今用之則邊將之志墮矣凡十八疏罷之本鎮言尚不
已乃改吏部尚書知亳州明年除資政殿大學士又明
年復宣徽南院使河陽三城節度使判并州又明年加
使相判大明府又明年召為宰相言者又以為常與宰
臣陳執中不恊不可共事乃改樞密使封英國公慶歷
八年罷知河南府皇祐九年加侍中明堂恩移鎮武寧
徐州大都督府長史改封鄭國公明年以疾求歸卒年
六十七贈太師中書令初諡文正考功劉敞以為世謂
竦姦邪諡文正未允公議改曰文莊子安期天聖三年
竦丁母憂以宰相王欽若素與厚善乃微服至京欽若
主之遂復起居西掖所居多部中商販喜離間僚屬以
鉤致其事雖待家人亦不以誠故時以姦邪目之慶歷
末京師一日無雲而震者五上召翰林學士張方平謂
曰夏竦姦邪天變如此宜草詔出之遂有河南之命竦
少苦學六經諸史百氏陰陽律歷之書皆博洽亦善為
文朝廷大典册屢以屬之大中祥符間參政丁謂請釃
金水河作后土祠三司使林特欲治玉清昭應宫複道
𤼵運使李溥欲致海上巨石為三神山於會靈觀池中
羣臣争言符瑞竦獨抗疏以為不可其役遂寢知洪州
其俗信巫有疾輙屏去親屬飲食衣藥悉聽於神死者
甚衆竦索部中得巫一千九百餘家毁其淫祀以聞朝
廷詔江淮以南皆嚴禁絶知襄州歲饑發公廩募富人
出粟常全活數萬人賜詔褒諭
王德用字元輔父超趙州人太宗尹京召隸幕下即位
以隸御龍直累以戰功進擢淳化三年遂至河西軍節
度使殿前都虞候真宗即位加檢校太傅北敵入寇從
幸大名府以傅潛逗撓命超帥鎮州又領真定高陽三
路於遂城遇敵斬禆王騎將十五人俘馘二萬計手詔
襃之咸平六年副帥王繼忠與契丹戰於望都縣而超
不赴援繼忠遂陷敵景德初上駐蹕澶淵召超赴援又
行頗緩敵遂深入會通和好止罷三路帥卒於青州年
六十二贈侍中子德用德基德恭超為將善部分御下
有恩與高瓊同典禁旅常因休沐過營壘軍校不將迎
瓊命箠之超曰若緣按習可懲其不肅今不宿戒何名
責之人稱其恕至道二年遣將五路伐繼遷超將兵六
萬趨援夏州德用從行為先鋒年纔十七部萬人戰鐵
關斬獲甚衆進師烏白池他將失道敵勢頗銳超持重
不進德用以精兵五千轉戰三日敵遂却乃領衆要其
歸路距夏州五十里先據要害下令曰敢亂行者斬一
軍肅然超亦為之按轡繼遷引避之以功授内殿崇班
累擢至觀察使明道二年以檢校太保簽書樞密院事
是年改樞密副使景祐二年同知樞密院事寳元元年
加宣徽南院使二年罷以嘗令知府州折繼遷市馬為
王㳂所發初蘇紳言德用貎類藝祖宅枕乾岡上匿其
疏既而孔道輔又以紳之言劾奏之降千牛衛上將軍
知隨州慶歷二年復留後加節度使又復宣徽南院使
進使相踰年以太子太師致仕復起判鄭州至和元年
樞密使同平章事嘉祐元年請老以魯國公為景靈宫
使卒年七十八贈太尉中書令諡武恭子咸熙咸融咸
度咸英咸康德用判澶州常迓敵使劉六符六符曰比
歲大熟非仁政所及邪曰明天子在上豐年乃其常矣
至和末富弼為相契丹使來命德用伴射敵使曰天子
以公典樞密而用富公為相可謂得人矣上聞之賜德
用御弓一矢五十
狄青字漢臣汾州人初為騎御馬小底後隸拱聖軍選
為散直元昊叛擇青為延州指揮使前後二十五戰中
流矢者八常破金湯城略宥州屠&KR0008;咩歲香毛奴尚羅
等族燔積聚數萬收族帳二千餘生口五千餘又城橋
子谷築招安等堡寨以功遷至澶州刺史累擢加節鉞
皇祐四年樞密副使以宣徽南院使宣撫荆湖南北經
制廣南東西路盜賊五年平廣源州蠻儂智高還復樞
密副使是年陞樞密使嘉祐元年以言者謂青家數有
光怪罷為使相河中尹知陳州髭𤼵疽卒年五十贈中
書令諡武襄子諒諮詠諫譓說初韓琦范仲淹經略陜
西見青皆器遇之尹洙亦謂青有良將才青慎密寡言
其計事必審中機會而後發行師正部伍明賞罰雖敵
在前士卒無敢後先者故所向必有成功仁宗聞其在
陜西數戰勝欲召見問其方略適敵寇平凉止命圖形
以進久之方大用而智高起廣源州破邕及㳂江九州
上憂顧左右未有可屬者青上表請行明日賜對且言
臣起行伍非戰伐無以報國願得蕃落騎兵數百益以
禁卒當羈賊首致闕下上壯其言遂授以將鉞宴垂拱
殿遣之先命孫沔余靖為安撫使討賊未克故又用青
青至合沔靖三將兵次賓州召廣西路兵馬鈐轄陳曙
按其金城驛遇賊不戰之罪及殿直袁用等三十一人
悉戮之軍士震恐遂下令止具十日糧明日絶崑崙關
出歸仁鋪先布陣成列而賊以覘者之誤來獨後遂失
險乃悉衆逆戰前鋒孫節戰死山下而賊勢方銳青躬執
白旗麾騎兵進縱左右翼出其意外賊衆大潰斬首二
千二百級獲偽官五十七人智高夜縱火焚城而遁詰
朝青入按城中獲金帛鉅萬馬牛數千築京觀城之北
隅招復俘脅者七千二百使還其家初所獲有衣繢金
龍者衆謂為智高青曰安知非詐寧失智高朝廷不可
誣也後智高果不死人服其詳慎尹洙以貶死青懷知
己常賙恤其家
高若訥字敏之并州人十歲喪父寓家衛州因居焉天
聖二年登進士第累擢天章閣待制權御史中丞慶歷
七年樞密副使皇祐元年參知政事三年樞密使五年
罷除觀文殿學士兼翰林侍讀學士同羣牧制置使判
都省卒年五十九贈右僕射諡文莊御篆其碑額曰儒
賢之碑有文集二十卷子彦輔保衡安石吉甫元規若
訥苦學強記古今傳記莫不徧閱於申韓管子之書尤
其所好亦習醫書雖國醫相與評論必為所困然拘古
方書以升量湯劑多過而用性温平藥治疾少效特以
博覽強辨取勝耳皇祐間累詔參定尺以制鍾律論久
不決若訥以漢貨泉度一寸依隋書定尺十五鍾上之
初若訥知棣州商河縣縣多窪田舊令或假民工種以
治之若訥獨棄而不耕知諫院時范仲淹論吕夷簡過
失貶知睦州余靖尹洙亦繼被黜歐陽修移書責若訥
阿附宰相而不言若訥忿而繳奏其書修謫夷陵令而
若訥遂為時論所鄙權御史中丞宰相賈昌朝與參知
政事吳育數爭事上前明年春旱上詢所以若訥遂引
洪範以謂大臣不肅而雨不時若昌朝育因是俱罷若
訥即大用公議亦短之惟盜起甘陵議者多欲招降獨
若訥言河朔重兵所聚若釋不討後且啓亂為夷狄笑
於是始議定人以為當
田况字元均其先京兆人後徙居信都石晉之亂祖行
周陷北敵景德初敵復内寇以所略數百人屬其父延
昭悉縱之因亦遁歸累官至率府况初舉進士賜同學
究出身不就天聖八年登進士第又舉賢良方正科入
等累擢知制誥龍圖閣直學士龍圖閣學士翰林學士
兩為三司使至和元年樞密副使嘉祐三年樞密使四
年以疾免除尚書左丞觀文殿學士以太子少傅致仕
卒年五十九贈太子太保無子以弟之子至安為後初
况從夏竦辟為陜西經略判官參都總管諸將悉兵擊
賊况極言其不可乃止又言所以給邊者十四事多見
聽用在三司約景德會計錄以今財賦所入多於景德
而其出又多於所入著為皇祐會計錄上之冀以悟上
庶更立經制使民充實而縣官有餘用焉况之為人寬
厚明敏與人若無不可而非義不可干也於天下事小
利近功則置而不論所及必朝廷先務而可以利民者
有奏議三卷著好名朋黨二論常知成都府自李順王
均之亂蜀守皆得便宜從事雖或小罪并其家内徙流
離道路失所者頗衆况察其非有甚惡釋之又聽斷之
明蜀人以比張詠
包拯字希仁廬州人天聖五年登進士第累擢天章閣
待制龍圖閣直學士權三司使嘉祐六年遷給事中正
三司使數日拜樞密使遷侍郎辭不受七年薨於位年
六十四贈禮部尚書諡孝肅子綖初拯以大理評事知
建昌縣辭以親年高改和州管庫而親不欲去鄉里遂
解官就養及親亡廬墓側終喪不忍仕久之知揚州天
長縣有訴盜割牛舌者拯曰第殺而鬻之俄有告私屠
牛拯曰已割其舌矣非私殺也盜色變遂引伏嘗使北
敵敵典客曰雄州開便門欲誘納叛人刺候疆事邪拯
曰誠欲刺之自有正門何必便門也此豈嘗問涿州門
邪敵有沮色為御史言諸道轉運加按察使之名以苛
察相尚奏劾官吏更倍於前皆捃摭細故使吏不自安
詔為罷之除陜西轉運使既行數日有他路監司對而
求章服者上不悦因傳宣中書曰包拯使陜西未嘗自
言也可齎三品服賜之及知諫院數論斥大臣請罷一
切内降又錄唐魏鄭公三疏請置座右及别條七事言
明慎聽納辨别朋黨愛惜人才不主先入之說蕩去疑
法條責臣下牽錄微過其論甚美在陜西奏罷斜谷務
造船材木十萬及罷七州河椿竹索數十萬奉使河北
言牧馬占邢洺趙三州沃壤萬五千頃悉請以予民從
之知瀛州除放一路所負回易公使錢十餘萬仍奏諸
州毋得回易公使錢遂為著令開封舊制訟牒令知牌
司收之於門外拯知府開門使徑至庭下辨曲直京師
大水拯以勢家多置園第惠民河上歲久堙塞遂盡毁
去宦者偽增地契步數悉奏劾之權貴為之斂迹權中
執法請立皇嗣陳教養宗室之法責諸路監司聽御史
府自舉屬官諫官御史不避二府薦舉兩制得至執政
私第減一歲休暇日皆施行及攻罷張方平三司使而
除宋祁拯又屢擊祁在蜀宴飲過度遂除拯三司使翰
林學士歐陽修疏拯所奪蹊田之牛罰已重矣又貪其
富不亦甚乎拯居家避命者久之在三司和市上供物
以革科率之擾其為人不苟合未常偽辭色以悅人平
居無私書故人親黨亦皆絶之人多憚其方嚴雖里巷
婦人穉子莫不知其名仕至通顯奉已儉約如布衣時
少為劉筠所知筠無子為奏其族子為後而請還其所
没田廬
孫沔字元規越州人天禧三年登進士第累擢天章閣
待制龍圖閣直學士樞密直學士皇祐五年樞密副使
至和元年罷為資政殿學士知杭州加大學士徙青州
又進觀文殿學士移并州諫官御史吳及沈超彈奏沔
在杭并不法事移壽州按實如奏責寧國軍節度副使
復光禄卿分司南京會恩除知濠州以禮部侍郎致仕
英宗即位起為資政殿學士知河中府又復觀文殿學
士知慶州徙延州卒年七十二沔為吏有才力在言職
以直稱知慶州三司所給特支物惡而估直高軍人有
語而優戲及之沔曰妄言搖衆驅出命斬之諸將為請
猶杖配嶺南明日散特支羣情帖然自明州徙秦州仁
宗勉以邊事對曰秦州不足留聖慮陛下當以南方為
憂明日報蔣偕陷賊上謂輔臣曰南事如孫沔所料遂
以屬之在杭并淫資貪暴杭州黜配人以百數及徙青
州皆竊其文案以行而訴者無以自解慶歷初監司稱
寬弛故加轉運司按察之名自是雖將相大臣出守方
郡者不免窘辱遂罷去按察稍抑其權而嘗歷要官者
輙復輕肆及沔之罷監司皆坐黜未幾真定吕溱復以
罪廢而居方面者始不敢慢法守焉
宣徽使
昝居潤字廣川魏郡高唐人少有氣節常為後唐樞密
院小吏景延廣留守西洛補為右職契丹犯闕以兵圍
延廣家故吏悉避去特居潤力為全護時論多之仕周
至宣徽南院使建隆初仍舊職是年除義成軍節度使
檢校太尉卒年五十九贈太師
張美字玄生清河人少為三司小吏周世宗建節鎮寧
美掌郡財賦即位累擢左領軍衛大將軍三司使久之
除宣徽南院使仍領三司使李筠鎮上黨美度其必叛
潛於懷孟多積芻粟建隆初美亦以宣徽使居三司如
故李筠叛太祖親征糧運有備美有力焉以功除寧國
軍節度使鎮同州五代以来官給錢民間長吏十取其
一謂之率分錢美至同州官市木美不受率分錢宋興
始革其弊諸郡尚或未悛既而有訴其事者皆坐責而
美獨免太宗朝授美環衛官因求致仕卒
潘美字仲洵魏郡人少倜儻常謂其里人王密曰漢代
將終兇臣肆虐四海有改卜之志大丈夫不於此時立
功名取富貴與萬物共盡可惜也仕周至客省使太祖
與美素相厚受禪命諭旨中外陜帥袁彦兇悍上懼其
有變詔美監其軍俾圖之美至諭以天命彦遂入朝上
言潘美不殺袁彦而彦朝覲成我志矣上親征李重進
以美為揚州巡檢錄功除團練使湖南既平授美潭州
防禦使劉鋹數侵湖湘美擊走之溪峒蠻獠自唐以来
為居民患美亦討平開寳三年命美征嶺南以尹崇珂
副之由賀州進兵相繼破賊數十萬衆俘斬不可勝計
遂擒鋹至闕下又平樂範等所據容韶五州之地嶺表
遂安詔與崇珂同知廣州七年冬詔與曹彬率師伐江
南江南平九年除宣徽北院使太宗即位改南院太平
興國四年親征劉繼元降因命美鎮太原三交西北三
百里地號故軍最險阻戎人之咽喉也美帥師襲之虜
衆遂遁美安撫至代郡適戎人萬數攻近塞美誓衆銜
枚大破之俘獲甚衆雍熙三年詔與曹彬崔彦進傅潛
等北伐美獨拔寰朔雲應四州有旨護其民内徙敵復
至楊繼業戰歿於陳家谷口詔削三官四年復舊未幾
加太師又兼同平章事封韓國公卒年六十七贈中書
令諡武惠
郭守文字國華太原人父暉戰歿守文方十四歲哀毁
過人周擢為東班副使開寳中從潘美征嶺南又從曹
彬拔金陵彬遣護李煜赴闕煜無生意守文語之曰國
家止希漢武之開疆豈責防風之後至也煜遂釋然守
文以戰功累擢至武州團練使雍熙四年除宣徽北院
使端拱元年出為鎮州路都帥加南院二年卒年五十
五武夫悍卒皆為流涕守文善撫士卒所得俸禄悉以
宴犒死之日家無餘資先是諸將邀功生事自岐溝君
子館之敗朝廷患之以守文知書而沈毅有謀故自近
臣付以邊任上聞其卒深所嗟惜
雷有終字道成工部侍郎德驤之子以父任授官初任
兗州莱蕪縣尉𤼵知監劉琪姦贓即代其任遂累加進
擢李順之亂為荆湖䕫峽轉運使至廣安軍夜遇賊衆
圍既合有終引竒兵從後擊之赴水火死者不可勝計
久之除諫議大夫知成都府次簡州寓佛舍度賊之至
命左右重閉土人嚴更備初夕間道而去賊果圍寺牆
壊止得擊柝者咸平二年王均叛除觀察使復知成都
府既至而均偽開城若將遁有終及上官正石普徑馳
入賊閉關伏𤼵僅墜堞而免乃築壘城北焚城樓均始
遁石普楊懷忠襲至富順監獲之蜀平遷留後景德二
年擢宣徽北院使卒贈侍中有終險側喜攻人過失有
吏幹善撫士卒
李用和字審禮章懿皇后之母弟也少困窮劉美得之
於民間奏以為三班奉職章懿薨特除禮賓副使累擢
節度使殿前副都指揮使以老乞罷軍職除宣徽北院
使慶歷五年改南院加使相進檢校太尉兼侍中卒年
六十二贈太師中書令追封隴西郡王子珣璋琚𤦺瑛
瑊瑋球玘瑋尚福康公主用和起民間以帝舅位將相
小心避權勢公使錢正任以上許私用而用和悉以為
軍費不入其家
郭承祐字天錫開封人娶華王元偁女永定郡主授供
奉官累擢至建武軍節度使皇祐元年除宣徽南院使
同羣牧制置使出判應天府徙亳州諫官御史劾奏承
祐在應天府擅批宣頭留上供糧米及擬翰林所使用
器出入狂僭落宣徽使卒年五十九贈太尉諡曰密子
士遜士選士逸士逵士達承祐驕侈狡獪所至多興作
為煩擾又好言事指切人過失時謂之武諫官判許州
蘇舜元為轉運使薦其有將帥才其政如龔黃上謂大
臣曰承祐庸人而外臺薦之如此何所取信哉
張堯佐字希元河南人温成皇后之從父也天禧三年
登進士第累擢天章閣待制權知開封府加龍圖閣待
制直學士權三司使遷禮部侍郎正除三司使諫官御
史言堯佐主大計諸路困於誅求内帑疲於借助上方
祀明堂召問經費如何對曰事已辨矣賜詔褒諭皇祐
二年除淮康節度使羣牧制置使宣徽南院使景靈宫
使御史中丞王舉正諫官吳奎等彈奏恩寵太過以至
留百官班廷議遂罷宣徽及景靈宫使三年復以為宣
徽南院使徙天平節制卒年七十二贈太師子吉甫山
甫申甫寇甫正甫隠甫師甫元甫儀甫堯佐憑戚里以
進無可稱者
隆平集卷十一
