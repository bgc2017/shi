隆平集卷十六
宋曾鞏撰
武臣
藥元福太原人有勇善射少為軍職在後唐為裨將晉
少帝即位契丹入宼親征次澶淵登陴望敵衆不見其
際元福與慕容鄴各以二百騎奮擊陣前敵遂大潰明
年敵復内侵張彦澤率師遇之陽城糧道隔絶仍乏水
草諸將皆以敵乘順風宜少俟之元福曰俟風回吾属
為擄矣彼謂我不能逆風戰今出其不意兵之詭道也
彦澤從之殺獲甚衆追奔二十餘里以元福為威州刺
史西戎三族攻靈州命元福佐朔方節度使馮暉討之朔
方距威州七百里地無水草謂之旱海攜糧至暉食盡
詰朝行四十里而敵騎數萬扼要路暉大懼遣人致賂
求成雖許及日中猶未决暉曰奈何元福曰彼正欲困
我耳察其勢敵雖衆特依西山而陣者其精兵也請以
驍銳先薄西山彼或少卻當舉黃旗為識合勢擊之暉
善其謀斬馘殆盡漢乾祐中鳳翔王景崇河中李守正
永興趙思綰結蜀兵為援以叛元福從暉進討兵衆寡
數倍他將皆為卻而元福擁數百騎獨出令曰敢回頭
者斬衆效死以戰遂有成功慕容彦超盗據兖海周祖
命曹英為帥向訓副之以元福為行營都虞候謂曰已諭
英訓勿以軍禮見汝及元福至英訓皆父事焉會親征
城遂拔以功除建雄軍節度使世宗討劉崇糧不繼而
班師命元福殿崇出追元福擊走之在周凡改四鎮宋
興加檢校太師卒年七十七贈侍中
郭瓊字國華幽州盧龍人少事契丹遷至都校後唐明
宗朝挈族來歸授以團練使晉末中原多故盗賊蠭起
德光以瓊為忻州刺史即單車赴治盗畏其威相與遁
去漢乾祐中淮人攻密州以瓊帥東路行營淮人聞之
亦亟引避劉銖守平盧稱疾不朝隠帝疑其叛詔瓊領
兵屯青州銖將害之張宴伏兵幕下瓊無懼色銖亦不
敢發瓊徐為言去就禍福銖遂趨召周顯德中為齊州
防禦使歲饑出俸以濟之民多自鄰境至者郡人詣闕
以言詔為立碑宋初以左衛上將軍致仕卒瓊推賢接
物有士君子之風所至民懷愛之
何繼筠字化龍河南人父福進仕周至節度使五代史
有傳福進節制鎮州繼筠補牙職以偏師出玉門斬并
人數千級賞功除刺史契丹入宼又擊敗之宋興命護
兵關南乾德六年太祖親征太原繼筠奪并人汾河橋
又敗其衆於城下開寳末契丹來為并援繼筠屯石嶺
關追奔數十里斬馘千餘級遂擢授建武軍節度使屢
以少擊衆在塞上二十年北人畏其名多繪其像而瞻
拜之卒年五十繼筠兒童時嬉戲必分布部伍為戰陣
狀及長善射深沉有謀與士卒同甘苦子承矩字正則
開寳二年從繼筠討劉崇生擒其偽將胡澄四年特除
閑廐副使太平興國中監兵泉州以平草寇功遷閑廐使
更擢權知河陽徙潭州居六年端拱初除淄州刺史簽書
滄州事時契丹數宼邊承矩請屯兵於順安寨西關易
河溝口引水東西三百餘里南北五十七里築隄瀦水
以助要害太宗用其策属霖潦為患議者多攻其失承
矩援漢魏至唐故事以折之詔以承矩為河北制置屯
田使民遂獲莞蒲魚蛤之利而稻田歲入亦助邊餉自
是高陽並海以抵順安絶契丹奔衝之虞又言順安至
西山不遠百里亦多川源願因而廣之用息外患朝廷
雖嘉之未及行也真宗即位常手疏和戎為息民之利
景德初契丹修好上益善其有謀又命知雄州進本州
團練使兼安撫使時北使初至承矩以為待之禮宜得
中庶可久也上嘉納久之懇求罷徙齊州卒年六十六
贈相州觀察使子龜齡遐齡九齡緣邊及涿易州軍民
聞承矩卒無不流涕相與至雄州發哀供佛何氏世為
名將而承矩好學有文所與遊者必賢士大夫有文集
藏於家平時章疏論事多適用既卒上遣内侍就其家
取存日奏疏進内太宗知其好學喜吟詠前後命中貴
人賜以御製并書積五十餘軸又面付手札以褒之初
除團練使真宗謂宰臣曰承矩將家子知書好名以才
能自任宜授以美名遂除英州及丏罷瓦橋詔自擇代
遂薦李允則亦良將也承矩御下以誠同其甘苦邊民
有告機事必欲欵語無所猜忌故敵中動息無不逆知
至道初敵騎萬餘夜逼城堞遲明承矩出戰斬獲甚衆
仍得其酋長敵始引去議者猶以開關不俟命為罪故
徙滄州是夏魏廷式採訪河北得其功狀朝廷遣使實
覆將士始獲推賞承矩治滄雄州三任績效甚著
楊廷璋字温玉真定人祖洪裕少漁貂裘陂有以二石
雁授之者其翼一揜左一揜右曰北嶽使也是年生女
為周祖淑妃明年生廷璋以淑妃得賜官遂至節度使
常鎮晉州而隰州闕守乃請監軍李謙溥權領州事謙
溥至隰并人圍其城或請速救之廷璋曰賊遽至必未
攻城乃募死士百數潛遣諭謙溥相應夜銜枚擊之并
人大潰逐北數十里宋興荆罕儒監晉州兵疑廷璋周
之近親欲圖之見必懷刃而廷璋接以至誠卒不敢發
周祖常諭廷璋圖涇帥史懿廷璋屏左右示以詔書懿
受代入朝遂免禍時以罕儒之不能加害為若有施報
也廷璋被詔單騎朝覲加檢校太尉
王審琦字仲寳河南人仕周至防禦使沈毅善謀所至
有政績世宗征淮舒州堅壁不下以郭令圖為刺史命
審𤦺司超將兵攻城一夕拔之令圖入復見逐於郡人
審𤦺方進軍援黃州聞令圖被逐乃選騎銜枚襲城夜
敗其衆而復納之遂以兵破紫金山世宗圍濠梁審𤦺
先拔其水寨乃降及攻楚州審琦料淮人城陷必遁設
伏待之卒墮計中宋興從太祖親征李重進論功除忠
武軍節度使在鎮累年寬簡使民属邑令有以罪黜縣
胥者僚佐以為令不先白是輕主帥也請詰其罪審𤦺
曰五代以来諸鎮横暴令宰之職不振久矣能斥黜吏是
可賞也聞者歎服在官歲得租課量入而用未嘗横斂
卒贈瑯琊郡王子承衍尚昭慶公主
符彦卿字冠侯宛丘人父存審後唐節度使封秦王五
代史有傅彦卿初仕莊宗於太原郭從謙之亂左右皆
去惟彦卿與王全斌力射殺數十人莊宗遇害慟哭久
之天成中大破契丹於喜山至晉領同州節度兄彦饒
以滑臺叛上表乞歸田里晉釋不問契丹宼河朔彦卿
駐澶淵高行周被圍於鐵丘諸將相顧無敢當其鋒彦
卿獨以數百騎奮擊敵遂遁行周獲免開運二年契丹
十餘萬衆圍晉師於陽城城中無水人馬多渴死會大
風揚塵彦卿遂與張彦澤皇甫遇謀乘勢决戰敗之戎
主乘槖駝而遁車帳兵械悉為彦卿所獲及德光入汴
召而責之彦卿曰臣事晉主不敢愛死今日惟命德光
笑而釋之即遣歸鎮武寧方徐宋間盗賊蠭起彦卿至
埇橋遇賊李仁恕擁衆數萬攻徐州彦卿至城下賊控
馬首請同入城彦卿之子昭序自城中遣人大呼曰相
公助賊何也城不可入賊之計不行相率拜馬前而去
漢祖得天下封彦卿魏國公至周封衛王加太傅改魏
王宋興加太師開寳三年引疾納節鉞退居洛下八年
間乘小駟遊佛寺名園人服其曠逹性不飲酒謙恭待
士對賓客清談終日不及世務為將有謀善戰所得俸
賜皆分給士卒故人樂為用卒年七十六周世宗皇后
及太宗皇后皆其女也周恭帝及太祖兩朝俱賜詔不
名北兵自陽城之敗畏不敢呼其名馬不飲齕則叱之曰
此豈有符王耶戎主北歸其母問人曰符王安在對曰
鎮彭門曰符王不來何其失策之甚其為契丹所憚如
此
王全斌太原人父在唐為岢嵐軍使私畜武士莊宗疑
而召懼不敢行全斌曰上疑有異志矣若以全斌為質
則釋矣父如其言全斌因得隸莊宗帳下歷晉漢間積
官至節度觀察畱後宋興除節度使平蜀民訟其掊克
貶畱後開寳末復領節制卒年六十九凡貶黜十年怡
然自得性輕財故士卒樂為之用曾孫凱字勝之其祖
審鈞全斌子也審鈞以擊賊而死其子遂徙居京兆家
富於財凱日散施結客與少年馳獵南山下或踰月不
歸民有訟其踐田苖者收至府宼凖守京兆見而竒之
乃言於朝廷以全斌平蜀之功而審鈞復死於忠義當
錄其後遂除凱三班奉職累擢閤門祗候鎮定邢趙都
廵檢使元昊反徙監麟州兵以功遷至節度觀察畱後
馬軍副指揮使卒年六十六贈節度使諡莊恪子緘彭
處仁大方處厚鎮特偉初凱九年在河外數以少擊衆
有功因明鎬論奏乃加進擢
李謙溥字德明太原人少通左氏春秋仕晉為西頭供
奉官至周任刺史嘗監晉州兵以偏師屢挫太原而屠城
掠地錄功為多隰州闕守晉率楊廷璋請謙溥權領州
事至隰濬城隍嚴兵備未旬日而并人至方盛暑謙溥
服絺綌搖羽扇引二小吏登城徐步并人望之勒兵不
敢動因以敢死士百數夜縋城與廷璋軍銜枚薄賊營
破之逐北數十里斬首千餘級建隆初改慈州刺史久
之詔與孫建進沈繼深王睿進兵太原略地謙溥為畫
出入進退策衆不能用及班師又謂曰今退兵彼必来
乘我宜整衆為備諸將亦不答而為并人所襲狼狽奔
走獨謙溥兵成列并人遂卻復移隰州刺史築保安平
同等寨敵人十年不敢犯境有招收將劉進勇力絶人
屢以少擊衆并人惡之潛為蠟丸書佯遺道上晉帥趙
贊得之以聞太祖詔謙溥械進闕下謙溥言并人反間
欲我殺之也臣願以血属保其無他太祖為釋進賜金
帛開寳中召為濟州團練使會邊將失律復詔還莅隰
州其後以疾至京卒年六十二子允正允則謙浦慷慨
重然諾所賜優厚皆分遺將士故為其所用者莫不盡力
允正字修已頗讀書居官嚴毅多行殺戮官至河州團
練使卒允正常質其居太宗召謂曰汝父二十年守邊
止有一第何故質之曰妹適陳王貧無以具禮耳詔為
償值而還其第縉紳多賦詩以美之
允則字垂範以父任為濟州衙内指揮使謙溥卒任左
班殿直少以才略聞太平興國七年初置靜戎軍𣙜場
特命允則領之自是屢奉使諸路知潭滄雄鎮潞州而
雄州嘗再莅焉除寧州防禦使卒年七十六子中和中吉
中謹初允則在閤門凡下諸路宣敕真宗必付允則視
審而後行京師諸河水門及鄭州水磑皆淳化中允則
所開治湖南民歲輸絹謂之地税絹又屋每間出絹一
丈三尺謂之屋稅絹始戶給一牛歲輸米四斛牛斃猶
輸謂之枯骨稅皆馬氏暴斂之餘允則治潭州悉奏除
之湖湘山田民不耕墾允則下令給諸軍芻皆輸粟藳
由是山田遂無遺利潭州舊分兵戍邵州允則謂蠻不
擾而益戍兵是長邊患也亦遂奏罷初至滄州葺營壘
多開井泉言者以為擾未幾契丹圍城近郊老幼皆入
城保而水不乏又斵冰代砲積成深泥敵兵遂解真宗
召而語之曰頃有言卿擾民者及敵至始見利也王超
之敗人心危動允則勸使衰絰向師而哭以解衆忿仍
趨整師以進真宗聞而降手詔褒勵雄州𣙜場禁通異
物邏者獲珉玉帶及婦人首飾交易者允則縦之曰此
以我無用易彼有用也周世宗始以瓦橋關置州居民
惟結茆允則教以陶公私營造皆易為瓦甓矣又合外
舊甕城與大城為一始創關城焉濬濠起月隄環以溝
塹增廣閻承翰所修屯田架橋引水作梁構亭榭列堤
道以通安肅廣信順安軍所以設險者備矣舊城樓可
望十里以為斥堠允則曰南北通好安用此為命毁之
後乃徙浮圖於北原上所望踰三十里將為新城先建
東嶽祠自以黃金百兩為供噐導以鼓吹民間競以金
銀噐獻久之密撤去而捕盗移文北界因以護祠為言
興版築城就而敵不知也雄州上元舊不放燈允則結
綵山聚優樂縱民夜遊諜知北人欲觀燈乃率同僚會
城北俄有衣紫胡人至出妓女列侍延之傳舍劇飲而
罷密使縦所乘騾遁去即幽州統軍也後數日聞為北
主所誅矣嘗宴兵而甲仗庫火終宴不救後真宗問其故
曰兵械警火甚嚴當宴而燔姦人欲以計見動若捨宴
救火其誰不他窺測也真宗善之景德以後國信往還
儀制及所費用皆其所裁定智識開敏處事審當其方
略施設雖遊觀亭傳莫不有所寓也
賀惟忠沂州人初隸周世宗藩邸召補供奉官不辭而
去世宗怒及即位不復用宋興擢儀鸞副使知易州以
功就遷本州刺史知書曉兵法撫士卒能得其心乘障
用兵所向無敵在易州十餘年契丹不敢南牧及卒以
其子昭慶為供奉官
姚内斌平州人少事北主周顯德末世宗北征太祖將
兵至瓦橋關内斌為關使開門請降世宗以為汝州刺
史乾德中改命慶州十餘年戎不敢犯塞稱之為虎卒
年六十四
董遵誨范陽人有方略善御夷狄守通遠軍十餘年蕃
漢悅附
王彦昇字光烈本蜀人後唐平蜀徙居洛陽顯德末以
散員指揮使從太祖北伐至陳橋以軍中擁戴而還彦
昇先入殺韓通太祖怒之出為唐州刺史久之徙原州
防禦使卒年五十八彦昇殘忍在原州戎人有犯漢法
者會賓客則引而前以手捽其耳對衆大嚼沃以巵酒
前後敵中有無耳者皆彦昇所殘也故並塞數年戎人畏
之無犬吠之警
趙贊字元輔幽薊人父延夀尚後唐明宗公主五代史
有傳贊七歲應神童明宗賜童子及第附長興春榜延
夀守上黨并其父德鈞皆陷契丹贊獨與母在洛陽晉
祖由契丹援立命贊奉母北歸贊在晉末受北朝偽河中節
度使北主歸得留鎮河中漢祖起晉陽贊因勸進改京
兆尹周世宗征淮南留贊與諸將圍夀陽諸將皆敗贊
獨有功及移軍尺椽片瓦無棄者淮南平贊功居多乾
德初授晉州刺史兼建隆軍節度使太宗即位来朝而
卒贈侍中贊喜讀書接人以禮才長於御衆所至吏民
畏服
李漢超字顯忠雲中人仕周至殿前都虞候宋興累遷
至齊州防禦使關南兵馬都監有善政齊人愛之詣闕
求立碑太祖命徐鉉為文賜之刻石太平興國間除觀
察使卒贈忠武軍節度使檢校太傅漢超知人疾苦善
撫士卒死之日軍中皆殞涕初在關南人有訟漢超強
取其女為妾及貸而不償者太祖召而問之曰汝女可
適何人曰農家也又問漢超未至關南契丹何如曰歲
苦侵暴曰今復爾耶曰否曰漢超朕之貴臣也為其妾
不猶愈於農婦乎使漢超不守關南尚能保汝家之所
有乎責而遣之密使諭漢超曰亟還其女并所負朕姑
貰汝慎勿復為也不足於用何不以告朕耶齊棣監酒
之利數倍他郡何繼筠在棣漢超莅齊皆得用以飬士
而朝廷不計其所費
楊美字仲和太原人仕周至刺史建隆初為北海軍使乾德
初征蜀召委以軍政民詣公車乞留者數百人詔遣還不從
笞其為首者始去其治尚簡易民愛之如此莅軍亦為衆所
服任氣好施俸賜悉以賙親舊官至節度使死之日家無餘財
郭廷謂字信臣其先彭城人唐末居淮甸父全義為江
南觀察使廷謂初有氣槩頗讀書父卒監濠州兵周世
宗征淮破紫金山之衆至渦口夹築壘為浮梁扼濠壽
廷謂率水軍犯之世宗又命武行德率師屯定遠以逼
濠州廷謂襲敗行德李景遂擢廷謂本州團練使及世
宗攻濠勢已危蹙累詔招諭廷謂曰世受江南大恩不
敢輕去就願聽稟命金陵世宗許之及使還廷謂望金
陵大慟再拜然後以城降世宗曰江南諸將惟卿斷渦
口橋破定遠寨足以報李景禄矣濠上使李景自守亦
何能為乃授以亳州防禦使復帥濠兵攻降天長在亳
有政績乾德初改絳州防禦使蜀平以觀察使知梓州
民便其政卒年五十四廷謂有士君子之風
李懷忠涿郡人始事太祖為牙校以功累擢至大同軍
節度使太祖洛京郊祀愛其山川形勢有遷都意莫敢
言者懷忠乘間曰汴都歲漕江淮米四五百萬斛贍軍
數十萬計帑藏重兵在焉陛下遽欲都此誰與共處耶
上悟急還京懷忠太平興國中卒
郭進深州人少傭作有膂力多結豪侠飲博人有欲殺
之者富人婦竺氏隂告之乃之晉陽漢祖留帳下北宼
屠安陽漢祖遣進拒戰敵敗走以功除刺史及德光盗
據汴京復北歸進請以竒兵間道入洺州因定河北諸
郡仕周改登州刺史郡多宼盗進悉為翦除吏民願紀
其事詔近臣撰文賜之改刺衛州河朔盜匿汲郡山間
者稍衆間出攘奪久不能滅進往攻勦絶民以安居改
洺州團練使郡人誦其善政建隆初遷防禦使久之除
雲州觀察使訪竺氏已死得其女撫養以適富民時劉
繼元據并門未下以進兼西山廵檢二十年不易其任
進聽訟善以鉤距得其情軍政嚴肅戰無不克太祖遣
戍西山必戒之曰汝謹奉法我猶赦汝郭進殺汝矣以
郡之租賦聽其養士卒有司不復會其出入其待之如
此太宗征太原命進控石嶺關北兵来援晉進擊敗之
并人氣喪既而為田欽祚所誣進剛忿不能辨乃自經
而死欽祚偽以暴疾聞上深悼之進喜周人急所至有
遺愛在洺州植柳種荷芰遍城中外其後郡民見之有
垂涕者太祖剗五季之弊開億世之業明於知人任將
有術付郭進以邢州李謙溥以隰州俾制太原何繼筠
以滄景賀惟忠以易州李漢超以關南俾控北邊授姚
内斌以慶州董遵誨以通遠軍王彦昇以原州俾禦西
宼不易其任皆十餘年待之以不疑蘄之以遠效來朝
賜食殿坐遣之則賜予加等擢何筠以節制必示以懋
功之賞餘不過㳂邊廵檢欲激其進取之心故二十年
間邊無事者非適然也
武行德太原人少負薪道遇晉祖異其所負命數人力
不能舉因畱之帳下累擢至寧國軍都虞候開運末北
主犯闕行德陷陣中偽請自效因遣送將校數十輩護
所取尚方鎧甲還胡中至河隂行德謂衆曰我與若等
能為異域鬼耶辭氣慷慨涕泗横集衆素服其威名皆
曰惟命遂攻孟州城走其偽節度使崔延勲悉府庫分
諸校而權領州事遣弟行友詣太原勸進漢祖喜因來
河陽依行德行德以兵翼至京師漢有天下授河陽三
城節度使加平章事至周加侍中行河南尹時鹽禁入
城者死有抱關卒捕一鬻蔬嫗至庭行德詰之嫗曰入
城有浮圖取筥中蔬視而不售俄與卒同捕繫鹽非嫗
所有也行德訊得誣狀皆戮之都人畏服以為神明建
隆初改忠武軍節制開府儀同三司進太傅卒
隆平集卷十六
