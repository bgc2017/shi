隆平集卷五
宋曾鞏撰
宰臣
王曾字孝先青州益都人咸平中登進士甲科所試有物
混成賦天下以為賦格累擢知制誥翰林學士大中祥符
九年參知政事時王欽若方挟祥瑞迎合人主意隂排異
已者以細故罷曾政事天禧中復參知政事兼太子賓客仁
宗即位以為宰相忤太后意罷知青州景祐二年復相封沂
國公與吕夷簡議論不協求退出判鄆州加資政殿大學士
卒年六十贈侍中諡文正有文集五十卷子緯幼以姪繹為
後景祐初契丹始修好所致書以南北朝冠國號之上曾時
直史館言春秋外夷狄爵不過子今與抗非外夷狄之意上
嘉之天書降詔作玉清昭應宫廷臣莫有言者曾陳五害以
諫在翰林一日上晩坐承明殿召對命謁者諭之曰思卿甚
故不及御朝服為上所敬如此知審刑院初違制之法無
故失率坐徒二年曾請分故失非親被制書者止以失
論上不悦曰如是無復有違制者曾曰如陛下言亦無
復有失者矣自是違制遂分故失天禧初知應天府民
訛言有妖若飛帽搏人自京以南皆驚恐曾夜開里門
捕倡言者民乃定真宗晏駕丁謂欲皇太后對近臣決
政事皇帝獨朔望見羣臣庶務悉令入内押班雷允恭
畫可於禁中曾曰兩宫異處柄歸宦者禍端兆矣乃奏
請如東漢舊制太后坐右垂簾同聽政焉真宗不豫有
引漢唐事諷太后稱制者曾密語后戚錢惟演曰今太
子決政資善堂天下固已屬望可異議耶惟演悟不敢
異議丁謂坐雷允恭改皇堂事參知政事任中正言於
上曰謂被先帝顧託請如律議功曾曰謂不忠無足議
者於是謂貶崖州中正而下十數人隨亦廢黜是時中
外洶洶曾正色立朝姦邪憚焉前後輔政十年處天下
事審而中理性儉素居家人不見其喜愠之色入朝盛
服進止如有尺寸士大夫服其清修莫敢于以私者與
王旦同諡世皆謂之賢相
李廸字復吉濮州人少從柳開學為古文開謂門人張
景高弁曰此公輔器也景德二年登進士甲科累擢知
制誥翰林學士天禧元年參知政事東宫建兼太子賓
客寇準罷相上欲用之廸固辭一日對資福殿皇太子
出拜上前曰蒙以賓客為宰相上顧廸曰復何辭耶先
丁謂拜相而以丁謂為昭文館大學士位廸上帝不豫
令皇太子總軍國事丁謂獨請皇太后止決常務他皆
聽旨廸爭不勝謂益擅權至除吏不以聞廸語同列曰
廸起布衣至宰相能取容徇權臣耶時詔二府並進秩
兼東宫官乃遷廸中書侍郎兼尚書左丞故事宰相無
作左丞者謂欲以抑廸也又欲進所善林特樞密副使
兼賓客廸執不可因於待漏所大詬之至上前斥謂擅
權不法事且言寇準無罪不當黜因格前制不下出謂
知河南府廸鄆州謂入謝自陳無罪復留及仁宗即位
貶廸衡州團練使謂使人逼之至自裁不死謂竄廸稍
復及章獻皇后崩乃再相景佑二年范諷以罪貶廸坐
諷姻家出知亳州久之除翰林侍讀學士畱京師奏吕
夷簡結荆王元儼為除門僧惠清守闕鑒義鞠之乃廸
在中書時補降太常卿知密州久之復資政殿大學士
知兗州元昊反乃上章請臨邊除節制判天雄軍康定
元年請老以太子太傅致仕卒年七十七贈司空諡文
定賜御篆碑額曰遺直之碑子東之徽之輔之初廸在
翰林時薦饑三司調用不給上召廸問廸對曰祖宗置
内藏庫欲攻取西北且備凶年今邊無他費以佐國用
則民不加賦上為大發内庫金繒賜三司知秦州曹瑋
數言唃厮羅欲内寇請益兵不遣乃求罷上問誰可代
之廸曰非瑋莫能制也陛下重𤼵兵得非將上玉皇聖
號耶上因問陜西兵數對曰臣向在本道以方寸小策
記兵及糧以備調發今猶置佩囊中上令探取之目小
黃門取紙札廸悉上合存留及調塞下數上曰不意頗
牧復在吾禁中矣未幾唃厮羅寇邊復召問對曰瑋必
克後數日捷報至上曰卿何料之審也曰彼舉兵遠來
此堅壁待之是以知其必勝爾垂簾日廸知河南許朝
見章獻太后謂廸曰卿不欲吾與國事吾今保養天子
至此何如廸曰不知太后有聖德也后喜
張知白字用晦滄州人端拱二年登進士第累遷龍圖
閣待制御史中丞大中祥符九年參知政事天禧二年
罷為侍讀學士知大名府真宗賦詩餞之仁宗即位召
為樞密副使天聖三年拜相六年薨於位贈太傅中書
令諡文節無子景德初周伯星見百官稱賀知白獨以
為人君當修德以應天星之見伏何所繫焉因極陳治
道之要又以朝廷重内官輕外官引唐李嶠議請選臺
閣分典藩郡仍自請補外真宗以知白居侍從不許及
固請乃以知青州初知白參知政事為宰相王欽若所
排及知南京欽若謫分司南京衆謂必報之而知白待
之加厚其在相位清約如寒士慎重名器人服其公
吕夷簡字坦夫夀州人曾祖夢竒後唐為工部侍郎咸
平三年夷簡登進士第累擢知制誥龍圖閣直學士仁
宗即位除參知政事天聖六年拜相明道二年罷是年
復相景佑二年封申國公四年罷以使相判許州徙天
雄軍未幾復相慶歷元年進封許國公判樞密院以判
院太重改兼樞密使二年以病特進司空平章軍國重
事上憂之翦髭賜以療其疾夷簡薦富弼等數人可太
用因再辭位進司徒固請老以太尉致仕卒年六十六
贈太師中書令諡文靖賜御篆碑額曰懷忠之碑子公
綽公餗公弼公著公孺始王旦嘗謂王曾曰夷簡器識
遠大君其善交之後果與曾並相夷簡通判貝州按河
北水災請除田器之算以重本因詔天下農器皆除算
寇準知永興軍擿巨姦徙湖南過關有上變事者夷簡
曰此必有使之者宜勿問益徙之遠方上從之權知開
封與魯宗道同按雷允恭徙皇堂事真宗既祔廟太后
欲神主復日悉陳其平生服玩夷簡曰太后奉遺以保
嗣君非遠姦進忠愛民欽天未足為報也故事輔臣因
郊恩遷官夷簡與同列豫辭之遂著為式章懿太后上
仙夷簡因奏事簾前曰聞夜中有宫嬪亡者太后即起
有頃獨出謂夷簡曰卿何間我母子也夷簡曰太后他
日不欲保全劉氏乎太后悟乃發喪成服備禮葬之大
内災宫門晨未闢輔臣請對上御拱辰門樓百官拜樓
下夷簡獨不拜上遣問其故曰宫庭有變願一見上上
為舉簾見之章獻皇后崩夷簡手疏請正朝綱塞邪徑
禁貨賂辨佞壬絶女謁䟱近習罷力役節冗費既又立
州郡學校授宗室環衞官建睦親宅增教授官置大宗
正以總之郭后廢上欲立民間女陳氏為后夷簡力止
之慶歷初契丹兵壓境夷簡請都大名示親征之意
曰此囊瓦城郢計也於是建北京天聖初太后臨朝内
外無間言夷簡之力為多議者以其再相增契丹歲賜
授宗室環衞官非計之得也
張士遜字順之光化軍人生百日始能啼淳化中登進
士第屢從外補當貢舉初用糊名法士遜試諸科為廵
捕白主司有親戚在進士中願引避不聽因自言真宗
是之遂詔自今舉人與試官有親嫌者皆移試别頭後
中書擬進江南轉運使闕帝自除士遜大中祥符初詔
天下州郡置天慶觀士遜請因諸舊觀以省營造詔如
其請久之選為夀春郡王友及儲宫建遷諫議大夫兼
右庶子又遷賓客天禧五年樞密副使天聖六年拜相
明年罷明道元年復相次年罷寶元元年復相封郢國
公七上章請老進鄧國公優拜太傅致仕以宰相謝事
前此所未有也就第十年方卒年八十六贈太師中書
令諡文懿賜御篆神道碑額曰舊德之碑上欲臨奠左
右言其日庚戌本命也上曰朕以師臣夫復何避士遜
七歲喪母養於其姑姑亡徒跣扶柩特追封南安郡太
君陳堯佐罷參知政事有挾怨上言堯佐欲反復有誣
諫官隂附宗室者士遜置二奏上前且言憸言動搖朝
廷若一開姦萌則臣亦不能自保矣上悟置告者於法
誣諫官事亦寢在相位曹利用憑寵自恣而不能正時
誚以為和鼔惡程琳參知政事多異議孔道輔御史中
丞不附已欲併逐之鄭戩發琳市第事士遜諷道輔使
營釋之道輔不知其賣已遂言於上上疑以朋黨琳及
道輔俱被黜道輔憤惋而死楊偕嘗彈士遜納女口於
宫中事所著春坊弊箒等十集子友直友偁友正
王隨字子正河南人咸平五年登進士第累擢知制誥
仁宗為皇太子選任右庶子坐假周懷政白金落知制
誥改給事中知杭州乾興初復降為秘書少監知通州
久之復給事中遷龍圖閣直學士知戎州戎人多畜逃
卒或忤意則執以求賞故坐法衆隨至下令能自歸者
免仍隸舊籍多所全活擢御史中丞明道二年參知政事
景佑二年知樞密院事四年與陳堯佐動輒忿爭無大
臣體以災異援東漢策免例同請罷除節制判河陽卒
年六十七贈中書令諡章惠子鑑錯錡初隨除京西轉
運使言父母在洛中乃所部真宗賜詩及羊酒束帶帛
使過家為夀時人榮之在西掖不善為制命故出知應
天府外若方嚴而所治常失於寬善佛慕唐裴休為人
仍學其書世謂弗逮也
陳堯佐字希元閬州人父省華國史有傳兄堯叟字唐
夫端拱二年登進士甲科太宗常詢其父省華猶在常
調遂召用之明年父子同日賜緋堯叟累擢樞密直學
士咸平四年同知樞密院事丁父憂起復景德元年改
簽書三年知院事大中祥符五年加平章事樞密使兼
羣牧使七年罷八年復舊官職九年以疾出為右僕射
知河陽疾甚求還至京卒年五十七贈侍中諡文忠有
文集三十卷堯叟有材略多智術久典樞密軍馬之籍
皆能記之究心羣牧馬政多立條約公私以為便常為
廣西轉運使其俗有疾不服藥唯禱神堯叟以集驗方
刻石桂州驛舍是後始有服藥者嶺外少林木井泉堯
叟為植木道旁鑿井置停舍至今為利性儉素事親至
孝母馮性嚴堯叟未嘗忤其意
堯佐端拱元年登進士第累擢知制誥翰林學士天聖
七年樞密副使改參知政事明道二年罷景佑四年與
王隨同相次年諫官論政事錯謬以宰相非其人遂與
王隨同請罷竝除使相堯佐判定州康定元年以太子
太師致仕居鄭州四年卒贈司空兼侍中諡文惠後事
皆豫備自誌其墓曰有宋潁川生堯佐字希元號知餘
子夀年八十二不為天官一品不為賤使相納禄不為
辱三者粗可歸息於父母棲神之域矣有文集三十卷
又有朝陽編野廬編遣興策愚丘集子述古求古學古
道古博古修古履古游古襲古象古初堯佐為開封府
推官以言事貶通判潮州潮俗鄙陋始至為修宣聖廟
作韓吏部祠堂人始知學有張氏子年十六為其母浣
衣惡溪為鱷魚所噬堯佐慕韓吏部投文惡溪因捕獲
以文戮之於市為兩浙轉運副使杭州江堤舊以竹籠
石潮濤所嚙未幾輒壊堯佐議實薪土以易之或言其
不可而丁謂執政遂徙堯佐京西其後堤久不成遂用
薪土知滑州河決捲埽不能定堯佐乃鑿木如編齒置
於湍流隨水而下謂之木龍遂殺水勢而堤又護以長
堤郡人謂之陳公堤在樞府日太常博士陳詁知祥符
縣以法繩吏吏悉遁去章獻太后怒事下樞密院詁連
姻宰相吕夷簡有欲因詁中傷夷簡者堯佐以為罪詁
則姦人得計而能吏沮矣詁遂獲免堯佐工為二韻詩
人多傳之性儉約不事浮侈當未第時同父省華及伯
季訪華山陳摶摶謂之曰三子皆將相然中子伯季所
不逮也卒如其言
弟堯咨字嘉謨咸平三年登進士甲科累擢知制誥景
德三年殿試進士與劉幾道於試卷中為密號貶鄆州
團練副使大中祥符九年復知制誥遷集賢院又遷龍
圖閣直學士知永興軍所為多不法上不欲窮治止罷
學士徙鄧州復知制誥常為人所傾堯叟乞示以所犯
使知上保全之意因詔切責之乃引謝久之復職仁宗
即位擢知開封府除翰林學士龍圖學士换觀察使知
天雄軍固辭不得已受之加畱後進武信軍節度使再
知天雄軍卒年六十五贈太尉諡康肅子敏古宗古昭
古榮古垂古本古臻古堯咨有文著治本十六篇諸宫
上下編善射性豪侈在永興置武庫建視草堂開三門
築甬道出入用刑慘刻數陵陜西轉運使樂黃目黃目
請徙以避之其事遂達於上
章得象字希言世居泉州高祖任偽閩建州刺史因家
浦城母夢登天得玉象而得象生既生父夢庭中積象
笏如山因名之曰得象咸平五年登進士第累擢知制
誥翰林學士加承旨景佑三年同知樞密院事寶元元
年與張士遜同相慶歷五年以使相判陳州封鄒國公
徙河南府引疾守司空致仕卒年七十一贈太尉兼侍
中諡文憲性簡重在翰林十二年怡然自得居相位八年
親戚子弟皆抑而不進子澤之介之廷之脩之仁宗嘗
謂得象曰先太后臨朝羣臣邪正朕皆默識之卿獨忠
清無附麗故大用也
陳執中字昭譽父恕字仲言洪州人少為小吏俄折節
讀書王明知洪州褐衣請見劇談時務明歎曰竒士也
太平興國初登進士第擢至給事中淳化二年參知政
事坐以上意語樊知古辨析上前因罷政自後屢遷至
尚書左丞集賢院學士景佑元年卒年五十九子淳執
中執古恕長於吏事在朝敢言端拱初為河北營田制
置使密奏曰戍卒皆惰游仰食縣官一旦使冬被甲兵
春執耒耜恐變生不測既得詔罷營田止葺堡壁而已
屢司金榖檢察甚峻常言出入之任所當慎者起支定
例人以為當時在三司頗傷苛碎知貢舉避嫌凡江南
貢士皆被黜落又舉行貢舉非其人條被罪者皆怨憤
恕事親至孝居喪絶葷茹哀毁過禮以故得疾不任治
劇執中以父任為正字屢進文論真宗稱善召至闕下
帝屬疾大臣無敢及建儲執中上言太子天下本不可
不早定明日上袖所製演要三篇示大臣徐曰更有一
佳文字乃所陳建儲議因召見擢右正言坐公累奪正
言出監岳永真三州酒稅茶務累擢天章閣待制龍圖
閣直學士寶元元年知樞密院康定元年罷慶歷四年
參知政事五年與賈昌朝同相皇祐初以疾求罷進吏
部尚書觀文殿學士知陳州久之以使相判大名府五
年復相以笞小婢出外舍死御史孫抃列其八事劾奏
之翰林學士歐陽修亦論列於朝至和二年罷除使相
判亳州還上節鉞改右僕射封黃國公徙河南曹州過
京以疾賜告就第加司徒祁國公致仕卒年七十贈太師
兼侍中有司諡恭襄詔諡曰恭執中當國八年人莫干
以私四方問遺無及門者在中書不欲外聞差除每退
朝即閉省東門又罷三司百司勾當公事及三司所舉
場務官皇祐末貴妃薨上常詢之不能考正典禮以對
遂至追黜再論罪之
晏殊字同叔撫州臨川人七歲善為文景德初李昉張
知白安撫江南薦之召試詩賦進士出身後二日復試
詩賦論自言賦題已常為之上喜其不欺為改題文成
稱旨擢正字秘閣讀書丁父母憂皆特起復仁宗封昇
王為記室升儲為太子舍人累擢知制誥翰林學士天
聖三年樞密副使五年罷既而除御史中丞改資政殿
學士兼翰林侍讀學士除三司使復樞密副使未拜改
參知政事章獻太后崩以禮部尚書罷知亳州陳州復
為御史中丞三司使康定初知樞密院事未幾除樞密
使慶歴二年加平章事三年與章得象同相四年諫官
孫甫蔡襄彈奏所撰李宸妃墓銘不言上宸妃所生及
役兵治産事除工部尚書知潁州應天府許州復觀文
殿學士知永興軍河南府以疾請歸京訪醫留侍經筵
提舉萬夀觀卒年六十五贈司空兼侍中諡元憲真宗
嘗謂輔臣曰殊少年孤立力學自奮加以沉謹京師賜
酺京官不預會同輩召出觀不答其弟穎亦能屬文朕
遣取所業且戒殊勿為改竄弟請潤色不之省亦不言
其故周慎如此信知其稟賦異也在三司時元昊叛陜
西用兵殊請罷監兵仍不以陣圖授諸將及募教弓箭
手又請出宫中無用之物以佐邊費由是悉罷他日之
領財利者還度支初為樞密副使從幸玉清昭應宫怒
從者持笏後至擊折其齒緣是遂出性剛峻簡率如此雖
少富貴奉養若寒士當世賢士大夫如范仲淹歐陽修
孔道輔輩皆出其門其為文章贍麗應用無窮尤工風
雅才有餘思子居厚成裕知止明遠祇德幾道𫝊正女適
富弼楊察有文集二百四十卷又有臨川集二州集二
府集又取梁陳至唐人文章為一集既葬御篆其神道
碑云(劉云王介甫不得專臨川矣)
杜衍字世昌越州人大中祥符元年登進士第累擢天
章閣待制樞密直學士御史中丞龍圖閣學士康定元
年同知樞密院事改副使出為河東宣撫使慶歴三年
樞密使四年拜相兼樞密使五年罷明年願還印綬以
太子少師致仕故相一上章得請以三少致仕皆非故事議
者以為賈昌朝疾之故也謝事十餘年累遷至太子太師
祁國公卒年八十贈司徒兼侍中諡文獻子沂衍臨終
作遺疏千餘言其略云勿以久安忽邊防之戒勿以既
富輕國用之原又請早建儲副以安天下心衍清介舊
無居第既退方葺舍南都出入如平日無軒冕意好吟
詩晩喜草書在相位多裁抑僥倖衆所不悅御史劾奏
其壻蘇舜欽集妓樂進奏院祠神事又王益柔作傲歌
語涉指斥欲下御史按罪衍謂羅織獄今起都下矣執
不可又諫官孫甫言丁度面求進用請屬吏衍不為致
對范仲淹富弼出宣撫言者隨攻之上欲罷二人衍又
以為不可遂疑其朋黨出知兗州范仲淹常出衍門
下後數爭事上前衍無愠色仲淹益敬服焉
龐籍字醇之單州人大中祥符八年登進士第累擢天
章閣待制龍圖閣直學士慶歴四年樞密副使皇祐三
年拜相五年罷以使相觀文殿學士知并州徙青州請
老以太子太保致仕卒年七十六贈司空兼侍中諡莊
敏子元英元中元直初籍為大理寺丞預編天聖敕累
擢殿中侍御史章獻太后崩籍下閤門取垂簾儀制盡
燔之有欲造後苑珠玉竒巧物媚上者籍言螟蠱為災
民憂轉徙復有西北夷狄之患苟非儉約何以濟用上
嘉納之為開封府判官尚美人遣内侍韓從禮稱教旨
免工人市籍者籍言於上上為杖從禮仍詔諸司自今
宫中傳命無得施行知延州自五龍川之敗戎落民居
焚燬幾盡戍兵十餘萬未有營壁籍按金明西北有渾
州水土平沃川尾有橋子谷即虜出入之隘道也命鈐
轄狄青將萬人築招安寨於谷旁募民耕墾得粟甚多
凡故地為虜所據者悉逐之築土城久之元昊遣牙校
齎其親信野利旺榮書求納欵籍意其詐不受後數日
果寇定川既而復以榮旺書來而元昊亦去僭號籍不
敢答乃請於朝朝廷厭兵議招懷之使籍答書稱旺榮
為太尉籍復請曰太尉天子三公使旺榮稱之則元昊
不可得臣矣其書自稱寧令或謨寧令皆虜中官於義
無嫌詔從之踰年又遣使來改名曰曩宵稱男不稱臣
籍言名體未正不敢以聞其使求自至京師若天子不
許則更歸議之籍言虜辭理寖順俟其使至仍遣使同
往申諭之卒用其策而元昊復臣及為樞密副使又請
併省官屬徙兵就食於是邊費十省七八其後又與中
書議汰冗兵八萬焉在相日儂智高叛或言狄青不可
專任上以問籍籍曰青起行伍若以文臣間之則號令
不專不如不遣也上然之及捷書至上謂籍曰非卿執
議豈得成功既而推恩二廣應舉者六百九十一人時
以為僭嘉祐中皇嗣未建上不豫籍密疏言之甚切
劉沆字冲之吉州永新人父素不仕以財雄鄉里曾祖
景洪事楊行密為江南牙將有彭玕者據州稱太保脅
景洪附湖南偽許之復以州歸行密遂不仕嘗謂人曰
我不從彭玕當活萬餘人必有隆者因名所居山曰
後隆山山有唐牛僧孺讀書堂故基即其上築臺曰聰
明臺沆母夢牛相公來而生沆天聖八年登進士第累
擢知制誥龍圖閣學士皇佑三年參知政事至和元年
拜相嘉佑元年罷知南京徙知陳州卒年六十六仁宗
作挽詩賜其家又篆其碑額曰思賢之碑沆倜黨任氣
所至有治聲決訟多中理時論比之張詠知衡州有大
姓尹氏為偽券以欺鄰人之孤訟久不得直沆至其孤
纔二十詰尹氏曰若券曾取證他鄰否其人當有存者
尹氏辭詘服刑而歸其田知潭州有草寇黃捉鬼鄧和
尚誘溪峒猺人擾湖湘北軍至多病死沆募土兵使保
地分賊稍困乃令提點刑獄楊畋等八路入討斬首萬
餘級遂頓兵開一路榜曰賊由此路出降敢殺者與擅
殺同於是降者三四萬人賊平召還而餘黨復叛殺禆
將降知鄂州其後權知開封府有張彦方受富人金偽
為張貴妃母越國太夫人奏補助教敕沆抵彦方死不
問越國及參知政事包拯論沆緣貴妃進後追册貴妃
為后而沆為園陵使既葬賜妃閤金器百兩辭不受在
相位疾言者屢加裁抑又舉行御史遷次之格滿二歲
者與知州范師道趙抃歲滿求郡獨引敕出之中丞張
昪等言沆挾私出御史沆乃言臺官將有不測之謀論
辯不已遂罷知南京子瑾琢琯
賈昌朝字子明真定人晉中書舍人緯之曾孫天禧元
年獻頌召試賜同進士出身景佑元年初置崇政殿說
書以授昌朝而天章閣置侍讀亦自昌朝始累擢知制
誥龍圖閣直學士權知開封府御史中丞慶歴三年參
知政事四年樞密使五年拜相七年除使相判大名府
王則平加檢校太師封安國公楊偕言賊𤼵所部不當
賞弗聽皇祐元年徙鄭州留以觀文殿大學士判都省
又求補外除右僕射使侍中判鄭州辭僕射侍中改使
相二年母喪去位四年除故官召對經筵講易出判許
州移大名嘉祐元年樞密使仍同平章事三年諫官御
史言昌朝别為客位以待宦官又釋其矯制者罪雖無
實罷為使侍中景靈宫使七年復判大名府英宗即位
加左僕射鳳翔尹魏國公治平元年求還使侍中不許
二年改觀文殿大學士判都省卒年六十八諡文元昌
朝在經筵善講說仁宗有所質問皆記錄删潤以進賜
名邇英延議二閣記注錄太平興國寺災以易春秋進
戒因言可勿繕治以稱順天愛人之意西域僧以佛骨
銅像獻請加賜遣還勿示外皆從之銓法縣令俸錢滿
百二十千者乃注舉縣令人昌朝判銓以為如此則小
縣終不得善令矣仍一等給俸劉平石元孫陷西虜或
誣以降議收其族昌朝為中丞言事未可知乃不果收
及在相位元孫自西夏歸議賜死昌朝獨曰自古將帥
被執歸不死元孫得不死侍講林瑀以天子即位年月
傅會易算推吉凶昌朝疏出之元昊反昌朝請減不急
費詔令與三司合議減百萬緡又言待夷狄六事時皆
用之在大名河決商湖中書議歸之六塔昌朝力爭之
不已其後河果不可塞振救瀕河水災之民全活甚衆
中人劉恢往還河上言河決趙征村與上姓名嫌為不
祥或謂昌朝使之以搖當國者昌朝博學善議論為一
代名臣及大用不為正人所與而數有攻其結宫人宦
官者有奏議文集各二十卷通紀八十卷本朝時令十
二卷羣經音辨十卷
宋庠字公序安州人舉進士開封禮部皆第一人天聖
元年賜進士及第與弟同有時名以詩賦為學者所宗
謂之二宋庠初名郊李淑因對言於上曰郊交也姓與
國號同而名交非所宜仁宗語之更焉累擢知制誥翰
林學士寶元二年參知政事出知揚州加資政殿學士
慶歴五年復參知政事八年樞密使皇祐元年與文彦
博同相二年罷為觀文殿學士知河南府徙許州河陽
嘉祐三年同平章事樞密使封莒國公五年罷以使相
判鄭州徙相州英宗即位移鎮加檢校太師鄭國公景
靈宫使屢請老不許出判亳州其請不已乃以司空致
仕卒年七十諡元憲上篆其碑額曰忠規德範之碑初
制舉人與武舉雜試庠建言六科待天下異士宜設次
具酒食禮之武舉人别試上從其請慶歴中仁宗召兩
府資政殿親策以時事庠獨以為兩漢對策本延嵓穴
草萊之人臣等備位大臣自視遇如賤士非所以尊朝
廷乃請歸中書合議上奏從之後又手詔以時事詢兩
府與庠同推庠為對庠所至以靜鎮為治末年信愛幼
子頗致物議性儉約不喜聲色讀書至老不倦初在西
掖上欲以同樞密院故事無自知制誥除者乃召入翰
林而用弟祁
祁字子京與兄庠同試吏部會諒陰止奏名祁為第一
章獻太后云弟不可先其兄可擢庠第一而祁為第十
人兄弟友愛甚篤仍同簽甲科初釋褐授復州軍事推
官累擢修起居注次當知制誥而庠參知政事乃除天
章閣待制庠罷除知制誥歴龍圖閣直學士翰林學士
庠復執政改龍圖閣直學士樞密使復翰林學士當張
貴妃制祁欲以告進問李淑淑曰第進之上意在册禮
祁乃進告遂落職知許州未數日復侍讀學士又復龍
圖閣學士御史言其子與張彦方游出知亳州徙成德
軍加端明殿學士吏部侍郎知益州代還除三司使中
丞包拯言祁在益州多遊燕又其兄在政府乃以龍圖
閣學士知鄭州唐書成進工部尚書踰日為翰林學士
承旨除羣牧使卒年六十四贈刑部尚書將終親草遺
表勸立皇嗣戒其子勿請諡勿乞遺恩勿為銘誌勿修
佛事子定國彦國惠國輔國奉國順國亮國保國俊國
廣國有文集一百卷廣樂記六十五卷唐書列傳一百
五十卷修唐書十餘年雖外官亦以藁自隨非特文章
有見於世其守邊議兵雖古之名將不能過也章疏之
達於上者尤切世務卒不至大用時論惜之
隆平集卷五
