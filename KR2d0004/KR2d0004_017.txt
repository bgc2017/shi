隆平集卷十七
宋曾鞏撰
武臣
馬仁瑀魏郡人年十六委質周祖帳下力挽弓二百斤
世宗命衛士習射苑中仁瑀獨挽強百發百中賜錦袍
束帶從世宗親征劉崇王師不利仁瑀謂衆曰主辱臣
死因躍馬大呼引弓連斃將卒數十士氣始振崇遂敗
隨世宗征淮南登楚州永寨飛樓距城百步城卒詬罵
左右射莫能及召仁瑀至應弦而斃建隆初以佐命功
為刺史累擢至朔州觀察使卒年五十
楊鄴或曰繼鄴麟州人少倜儻謂其昆弟他時為將用
兵當如鷹逐雉兔弱冠事太原劉崇至節度使太宗征
太原劉繼元降得鄴甚喜授以大將軍數日遷防禦使
知代州北兵攻雁門鄴以數百騎由小徑背擊大破之遷
雲州觀察使判代州授詔副潘美北征以王侁劉文裕
護其軍拔雲應寰朔四州時曹彬失律於岐溝詔美護
四州民徙内地既而敵復破寰州鄴謂侁等曰敵勢盛
不可與戰姑密諭雲朔等將先出寰我師次應州敵必
悉衆来拒俾朔州吏民直入石碣谷列強弩千人於谷
口以騎士援於中路則三州之衆萬全矣侁沮之文裕
亦欲鄴赴敵鄴曰此必敗之道也侁曰君侯素號無敵
見敵逗撓豈有他志鄴曰非愛死特殺傷士卒而功不
可立耳即率帳下自石朱路趨朔州將行泣謂美曰鄴
太原一降將上不殺而授以兵柄非縦敵不擊欲圖報
萬一也諸君責鄴以避敵當即死矣因指陳家谷口曰
君侯於此張步兵強弩以援使鄴轉戰至此失援則無
遺類也美與侁陣於谷口自寅至已侁使人登托邏臺
望見敵敗欲爭其功即引兵離谷美不能止乃行二十
里聞鄴敗帥兵却走鄴力戰至暮望谷無人撫膺大慟
其子延玉死焉帳下兵殆盡猶手刃數十百人因重傷
為敵所獲太息曰為姦臣所逼王師敗衂不食三日而
死陣將陷麾下猶餘百人鄴謂曰汝曹各有父母妻子
速去尚有生還報天子者無與我俱死於此皆流涕不
去無一獲還時淄州刺史王貴亦死焉鄴勇而有謀與
下同甘苦代北苦寒未嘗獨設炭為政簡易郡民愛之
天下聞其死皆為之憤歎上尤痛惜之贈節度使北征
之役曹彬岐溝之敗至拒馬河軍民牛馬相踐蹂而死
者甚衆彬貶右驍衛上將軍及鄴陷沒潘美削官三資
時雍熙三年之春夏也是年十二月復命劉廷讓再舉
北伐之兵而全軍陷於君子館廷讓馬斃三易馬始以
身免三將繼衂㳂邊瘡痍之卒不滿萬計料鄕兵城守
皆不習戰事僅自固而已深祁德州既常不守魏博之
北彫弊為甚鄴之子延朗其後緣聖祖諱而改曰延昭
以鄴蔭補供奉官鄴及延玉俱死太宗憫之擢延昭崇
儀副使咸平二年契丹入寇延昭在遂城城小無備衆
心危懼延昭集城中丁壯護守偶大寒命汲水注城外
及旦冰堅滑城不可近敵遂解去遷知莫州三年契丹
復宼邊延昭伏銳兵於羊山之西自北掩擊且戰且退
及伏發敵衆敗績獲其明王函首以獻加本州團練使
與楊嗣並命真宗謂宰臣曰嗣及延昭以忠勇自效忌
妬者衆朕力芘之以及於此景德初胡馬南寇延昭領
兵北地破古城多所俘獲會修好乃止徙高陽關副都
部署在屯九年官至英州防禦使卒年五十六詔錄其
子傳永德政文廣有差門客之類亦試藝而官之延昭
於吏事非所長軍中訴諜皆决於小校周正上知而不
責苐戒飭小校而已然其智勇善戰沈默寡言平居未
嘗問及家事所得俸賜均遺士卒奉己簡質出入騎從
如軍校號令嚴明同士卒甘苦寒不披裘暑不張盖遇
敵必身先功成推其下故人樂為用威震異域守邊二
十餘年虜情畏服止呼曰楊六郎其卒也河朔之人皆
望柩殞泣
王彦超字德昇魏郡人少事魏王繼岌在晉為刺史漢
為防禦使周節度使兼侍中建隆初加中書令改授二
鎮封邠國公以太子太師致仕卒年七十三累朝皆有
戰功時以為彦超居富貴能知止足
畱福徐州人屢有戰功開寳間以觀察使判雄州凡五
年政尚平易民甚便之詣闕借畱詔為立遺愛碑卒贈
節度使福既貴諸子欲治第福怒曰我受厚祿矣足以
庇汝曹平日以身許國猶未有尺寸效更欲居大第為
自安計耶太宗聞而喜之其卒也賜金五千兩市第䘏
其家
荆罕儒范廷召皆冀州人少為盗王晏字鎮時徐州人
王景字象珍東莱掖人元逹洺州人錢守俊濮州人譚
延美大名人世宗既戮何徽樊愛能輩乃擇驍勇士為
將而擢罕儒為團練使建隆初加防禦使晉州鈐轄恃
勇輕敵常懸軍深入擄獲甚衆一夕至京土原劉鈞遣
兵追躡之罕儒方據胡牀饗士錦袍裹甲遂直犯賊鋒
為并人所殺河東久畏其勇欲生致之及死求殺罕儒
者悉誅焉太祖亦深嗟惜罪京土原之不用命者而官
其子加等廷召以勇力應募為軍職在周為殿前右番
指揮使開寳間累遷至鐵騎都虞候太平興國二年契
丹内宼密邇魏博三年春廷召大破之斬首萬餘級追
奔莫州徐宼悉遁未幾卒贈侍中晏開運末為陕西軍
職與都校趙暉侯章謀害耶律德光偽命陕帥劉愿奉
表於漢祖漢祖威聲未振而晏等歸之甚喜即授以節
度使及入汴加平章事周錄其敗劉崇功改武寧節度
使封滕國公因其鄕里以榮之也建隆初以上將軍致
仕卒景自後唐為軍職以功累擢至周為節度使加中
書令宋興進封太原郡王卒追封岐王逹初事晉邸太
宗即位累擢至封州觀察使卒贈節度使守俊事太祖
於潛宫屢有戰勞髮後有七黑子如斗在民間時有鄕
人目為草中鶻言其勇鷙也積官至潘州防禦使卒年
八十二延美仕周至控鶴副指揮使建隆初除指揮使
累至觀察使嘗知寧邊軍敵騎驟至城下延美命開門
誘之圍城數月開門如故敵卒不敢入而遁久之請老
以上將軍致仕卒年八十三贈節度使罕儒及景皆輕財
好施折節下士有稱於時
高瓊家世燕人父乾徙居亳州蒙城縣瓊少時在外寝
一夕父往視之若見有披金甲而侍其側者父潛異其
事及長而材勇給事晉邸累擢至殿前都指揮使卒年
七十三子繼勲繼忠繼宣繼勲字紹先初補殿直太宗
見而竒之擢寄班祗候咸平初監兵益州王均叛繼勲
引兵與戰賊黨轉鬭至嘉州界敗之復還力攻益州城
而王均夜潰以功遷崇儀使徙綿漢劍門都廵檢悉擒
滅均餘黨楊承海等衆徙陕口鈐轄還朝陳用兵方略真
宗嘉之除宮苑使并代州鈐轄徙岢嵐軍宼襲草城州
繼勲謂軍使賈宗曰敵雖衆而不成列是無主帥也急
擊之可成功因設伏要害與接戰寒光嶺伏發斬獲甚
衆遷弓箭庫使賜金帶錦袍自是累擢威武保順昭信
軍節度使景祐初以年高進見節其拜特許以子扶掖
未幾辭管軍遂改鎮建雄知滑州卒年七十八贈太尉
繼勲謙慎有機略善撫士卒故戰常有功子遵度遵範
遵甫遵約遵憲遵讓
黨進朔北戎人幼為天雄節度使杜重威奴重威愛其
淳謹雖長猶令與婢妾雜侍重威敗周祖得之以為鐵
騎都虞候建隆初除刺史以軍功累遷至節度使嘗總
禁旅不識字不記兵籍一日太祖問之舉梃以軍司所
書兵騎戎噐數請上自視上益喜其朴直廵徼京師見
珍禽竒獸必放之曰不養父母反養此耶晉邸命親吏
臂鷹雛進急欲放及知乃戒之曰汝謹養視小民傳以
為笑其變詐多此類杜重威之後寒飢進常分俸以給
士大夫或愧焉
呼延贊并人少為鐵騎卒太祖愛其武力擢為軍校屢
以戰功遷至團練使卒贊忠實有勇徧體文以赤心殺
賊字妻子奴婢同爨皆然又刺鏤於鞍勒噐用之上出
入有破陣刀降魔杵鐵鞭鐵幞頭兩角有刃皆十餘斤
乘騅馬絳抹額自謂慕尉遲敬德常出刺保州請於上
曰臣服餙竒異願敕郡縣清道太宗笑而不答又請繪
形鄭州靈顯王廟願統隂兵滅敵太宗嘗謂近臣曰贊
服噐詭異朕屢欲誅之既而亮無他志也
崔翰字仲文京兆人少有大志風資偉秀太祖一見竒
之以隸麾下即位屢擢刺史太宗莅政進團練使明年
講武近郊命翰專金鼓軍容甚整上悦以藩邸時金帶
密賜之謂左右曰如崔翰者必不能事晉朝言政出多
門故也從征太原流矢中頬猶戰不已上親至其帳撫
之北伐班師次金臺驛大軍南向而潰上令率衛士千
餘止之翰請單騎以方略告諭衆遂定戮一人以復命
上喜因命翰征定州得以便宜從事㳂邊諸軍並從節
制軍市租儲聽其專用其冬會李漢超崔彦進破北兵
於徐河敵投西山坑谷死者不可勝計俘馘數萬他物
又十倍焉擢武泰軍節度使改鎮威德軍至鎮方盗賊
充斥翰誘其渠魁諭以禍福乃相率出境又徙高陽召
還以疾畱京師疾間見上曰臣不願死於家馬革裹屍足
矣上壯其言復命赴所治卒年六十三贈侍中翰沈毅
有謀所至多成功輕財好施死之日家無餘貲
解暉洺州人自後唐隸兵籍凡受詔征伐必身先士卒
臨敵所難者暉處之若甚易金瘡被體幾無完膚建隆
以來屢有攻伐積官至團練使卒年八十
曹翰魏郡人少為郡小吏周祖鎮鄴竒之以隸世宗幕
下世宗鎮澶淵以為牙校及尹開封翰猶在澶淵聞周
祖寝疾不俟召来見世宗密言曰王為冢嗣不侍醫藥
何以副天下之望世宗悟入侍禁中以府事命翰總决
即位補供奉官稍遷樞密承旨世宗征淮南畱鎧甲千
數在正陽既而遣降卒八百来京師翰遇於道懼其過
正陽劫兵噐叛盡殺之世宗不加責乾德中伐蜀以翰
帥荆襄鑿山開道商旅以濟又詔兼漕運而糧餽不乏
蜀平全師雄擁衆十萬叛翰與曹彬劉廷讓討平之又
軍校吕翰盗據嘉州翰及諸將奪其城諜知賊欲三鼓
復攻城誡擊柝使緩向晨猶二鼔賊衆不集而潰遷蔡
州團練使從征太原會河决詔翰董役指日而訖事後
復有決其績用亦然曹彬平江南翰獨下池陽而煜將
有胡則者以江州拒命翰遂屠其城得公私金帛億萬
計偽言欲致廬山羅漢鑄像於闕下詔從其請因調巨
艦十百同載所得以歸朝廷涵容不加詰問錄其功授桂州
觀察使判潁州復從太宗征太原因伐幽州命翰軍東
隅有卒得蟹以獻翰謂諸將曰蟹水物而陸居非其所
也又能行不能進則城不可進拔之象其班師乎卒如
其言師還除威塞軍節度使仍判潁州未行詔翰督役
開河南自雄至莫以通漕運翰遣徒伐巨木於敵地授
五騎以五色旗為斥堠如遇寇則舉白旗之類又起烽
燧於境上敵疑而不敢近塞事遂濟乃歸鎮居數歲汝
隂令孫崇訟其不法鞫得實削奪官爵送登州久之復
千牛衛上將軍卒年六十五贈太尉咸平初賜諡武毅
翰天資殘忍貪冒多智數喜誕妄飲酒至數斗不亂對
上奏事雖數十條皆嘿記不少差
翟守素北海人仕周至刺史宋興累擢商州團練使卒
年七十一自漢策名將六十年以謹厚自持所至稱治
建隆間麟府内属戎人爭地不決因擾邊民詔守素馳
傳以諭曲直莫不悦服梅山峒蠻人叛又詔守素討平
會隂雨弓弩筋角解弛詰朝將接戰而夜削木為弩遲
明大破其衆焚蕩巢穴賊首包漢湯者與數郡大吏富
民交結守素獲其私書悉焚之以安反側守素建隆之
前已在高列而後進多秉節鉞獨守素二十年不遷而
能恬不為意
折御卿累世邊將奄有麟府之地從祖阮父德扆皆永
安軍節度德扆卒御勲為留後開寳九年来朝授泰寧
軍節度使未行卒朝廷遂降告敕授御卿閑廐使改為
崇儀使知府州以功擢至本州觀察使未幾率兵大敗
戎人於子河汊除永安軍節度使自是戎兵不敢深入
宼一日虜將韓德臧為李繼遷所誘内侵方御卿被病
力疾出戰虜將聞其来不敢進既而疾急母令人召歸
御卿曰世受國恩外寇未滅御卿之罪也臨敵棄士卒
而歸耶太夫人勿見念也言訖泣下翌日卒年三十八
贈侍中錄其子惟正知留務
侯延廣西河平遙人太子太師益之孫也延廣年十歲
父仁矩為德州刺史有敵騎數十入城延廣領數騎馳
出牙門射殺其酋領仍斬首數級悉擒其餘黨太祖聞
而竒之就賜錦袍金帶仁矩卒擢延廣供奉官河西叛
卒劉渥嘯聚宼耀州郡邑皆城守延廣輕兵間道追及
於富平而渥等千餘人傳言謂延廣曰公家世富貴奈
何與亡卒争一旦之命也延廣急挺身與鬭斷渥右臂
亡走為兵追獲因大破其衆關右平擢刺史知靈州趙
保忠方與繼遷通謀上遣李繼隆問罪以延廣護其軍
定夏臺就擢知延州先在靈武戎人悦服護軍康贊元
害其功誣奏延廣得敵情恐難制遂以慕容德豐至部
不治及繼遷宼靈武乃復授延廣團練使知靈州時戎
敵塞道延廣獨引數騎之鎮繼遷畏其威望敵皆避之
至郡未幾卒年五十垂絶猶曰今日雖得死所獨恨無
功報國耳
田重進范陽人周顯德中應募為卒隸太祖麾下積戰
功至刺史太宗即位累擢除節度使領飛狐路都帥破
敵衆獲其驍將大鵬翼并契丹游渤海三千餘人斬首
數千級逐北四十里下飛狐靈丘數城以功改鎮彰化
軍京兆尹卒年六十九贈侍中太宗在藩邸愛其忠勇
嘗遺以酒炙不受使者曰晉王賜何敢拒曰我知有天
子不知晉王何人也太宗益嘉其無私交
盧斌開封人始以筆札給事晉邸太宗即位補殿直雍
熙三年北伐隨軍至岐溝王師之敗曹彬憂之斌請以
千弩斫寨敵遁移軍夹河既克涿州留萬兵令斌守斌
以為深在敵境守之無益彬命斌擁城中老幼南徙易
州彬振旅為敵所乘諸將皆以失律被譴獨斌嘗建議
棄涿州獲免端拱中賊劉渥侯和尚劫興平櫟陽斌為
永興華州廵檢薄南山渡渭水擒滅無遺遷供奉官移
梓遂十二州都廵檢仍許以便宜從事淳化二年賊任
誘宼昌合州三年富順監蠻攻滎州斌皆討平既而草
寇結黨鈔略滎戎資州富順監斌又擊滅之是冬李順
亂斌以兵六百人趨成都斬賊數萬級明年成都陷斌
還梓州賊渠相里貴衆三十萬薄城城中兵止三千斌
感勵士伍為固守之計間出與賊擊刺賊稍卻復集機
石連弩衝車雲梯環城矢石如雨斌與州將張雄隨機
設備圍閉八十日王繼恩援兵始至斌開門迎勞王師
賊遂潰散斌因勢追斬及納降二萬餘人又蓬閬間斬
獲千計賊平以功除刺史在川峡六年數以孤軍禦強
宼功效最著及平梓綿漢州賊黨方代還遷東上閤門
使建言閬州北葭萌路可直入利州若焚棧道劍門之路
險不足恃也請立寨栅從之卒年五十一斌善料敵不
失機會
趙延進澶州人父暉官至太子太師五代史有傳延進
以父任累遷至右千牛衛將軍乾德中伐蜀以延進知
襄州漢水壊隄歲損民田為累石岸其患遂絶嘗與孟
喆藥可瓊屯定州遼人擾邊命延進與崔翰李繼隆將
兵禦之仍賜陣圖分兵為八隊俾奉以從事至蒲城虜
坌集乘高望之不見其際翰等方按圖布陣相去百步
士衆疑懼延進曰主上期克敵耳敵衆若此而我師星
布其勢懸絶不如合擊之違令而獲罪不猶愈於辱國
乎翰等曰萬一不捷為之奈何曰延進願獨當其責遂
改為三陣三戰敵衆大潰以功遷右屯衛大將軍知鎮
州民詣闕借留許一年改知揚州徙并代州鈐轄又知
相州
隆平集卷十七
