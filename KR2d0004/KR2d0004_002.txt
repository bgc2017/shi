隆平集卷二
宋曾鞏撰
行幸
建隆元年昭義軍節度使李筠叛五月駕幸軍前六月
筠自焚澤潞平七月車駕還京時筠子守節據上黨聞
筠死亦降是年九月李重進叛十月車駕幸軍前十一
月重進自焚十二月車駕還京重進太原人周祖之甥
在周為平盧軍節度使判揚州至是以揚州叛開寳二
年二月親征太原五月太常博士李光贊上言遂詔班
師六月車駕還京
太平興國四年二月親征太原先詢曹彬曰周世宗太祖
親征何以不能克對曰世宗以史超敗於石嶺關人情驚
擾故師還太祖屯兵於甘草地軍人多腹疾遂中止今兵
甲精銳翦孤壘猶拉朽爾上於是决計四月至太原五月
墮其城劉繼元始降詔釋之六月駕臨范陽七月還京
咸平二年契丹入寇十二月駕幸河北三年正月王師
告捷車駕還京
景德元年契丹入寇十一月駕幸軍前次衛南縣大將
李繼隆奏今月二十四日敗敵衆於澶州城北其將順
國王撻覽為王師強弩所斃其衆遂遁時北主及其母
同入寇因王繼忠遂乞修好二十六日駕至澶州北使
韓把見於行在十二月車駕還京
景德四年正月駕幸永安朝拜諸陵二月幸河南三月
車駕還京
大中祥符元年十月駕幸泰山行封禪禮辛亥享昊天
上帝以太祖太宗配三獻畢封金玉櫃壬子禪祭皇地
祗於社首山十一月幸曲阜縣謁文宣王廟及孔陵林
木侵道遂降輿乘馬至宣尼墓設奠再拜又加諡齊太
公曰昭烈武成王建廟青州追封周公曰文憲王建廟
曲阜縣是月車駕還京往還四十七日未嘗遇雨雪
大中祥符四年車駕幸河中府親祠汾隂二月丁巳至
寳鼎縣奉祗宫辛酉上服衮冕祀后土祗改奉祗宫曰
太寧宫以寳鼎縣為慶成軍隸河中府又改慶成軍寳
鼎縣曰榮河縣三月幸西京至永安縣謁諸陵四月車
駕還京
大中祥符七年正月駕幸亳州太清宫奉加號冊寳丙
午至真源縣奉元宫上齋於迎禧殿戊申上服通天冠
絳紗袍進大次己酉行朝謁禮改真源縣曰衞真升應
天府為南京以新修聖祖殿為鴻慶宫二月車駕還京
取士
舊制臺閣近臣每年得以抱文藝者公薦於貢闈知舉
官去取不能無所徇建隆四年詔禁止之
開寳二年詔西川山南荆湖等路所薦舉人竝給往還
劵
開寳六年初殿試進士自是為定制故事禮部放榜𠡠
下之日醵錢為同喜飲於曲江近世多於名園佛宇太
平興國元年吕蒙正等及第始官為供帳仍賜御詩至
道二年張洎以儒行篇刻板印賜近臣并新及第人
隋大業中始設進士科至唐為盛每歲不過三十人咸
亨上元中增至八十人既而復故開成間連歲放四十
人俄仍舊制太宗即位旬日之間放進士三十三人經
科百九十六人竝賜綠袍木簡未命官而釋褐新制也
咸平三年放進士四百一十四人并九經而下共一千
五百四十六人景德初進士遂至七百八十三人自是
取人日益盛矣景德以前進士及第導從過多景德二
年貢院乞令狀元用一節呵導餘止雙控馬首遇常參
官歛馬側立詔從之
大中祥符八年蔡齊殿試第一人及第詔令金吾司差
七人許出節前引遂為定制
大中祥符五年殿試題始賜印及草紙
天聖中初置武舉至皇祐罷治平元年復置
制舉自乾德二年至治平應詔人無定數
招隠逸
道士澄隠字棲真常山人兼通儒釋典太祖征太原還
幸其所居問曰師年八十容貎甚少必能飬生宜以教
朕對曰臣養生不過精思鍊氣爾帝王養生則異於是
老子曰我無為而民自化我無欲而民自正無為無欲
凝神太和軒帝陶唐享國永年得此道也上悦厚賜之
王昭素酸棗人篤學有至行鄉人有訟不之官府而詣
昭素為之辨折無不敬服開寳二年召至命講易年踰
八十矣居月餘求歸特授國子博士自李穆而下有聞
於時者皆其門人也
陳摶居華山靈臺觀太平興國間兩至京師賜號希夷
先生上令引至中書宰相宋琪問修養之道摶曰不知
也今上言皆究治亂之大旨誠有道仁聖之主正君臣
協心治天下之時勤行修煉無大於此時年近百歲居
華山四十年端拱二年豫言其卒以表來上云大數有
終聖時難戀命弟子賈德昇鑿石室於張超谷室成而
逝摶能逆知人意有華陽隠士李竒自言開元中郎官
年數百歲顔如嬰兒行數百里頃刻而至常與摶酬唱
人以為神仙(自言二字妙甚)
布衣潘閬常賣藥京師好結交上左右有言其善吟詩
者至道初召對賜進士出身國子四門助教未幾追還
所賜(潘君行徑正是後來隠士宗𣲖)
真宗西祀有言陜州魏野河中李瀆皆隠居求志上特
召之皆稱疾不起大禧四年二人者繼逝各追贈著作
郎仍賜其家粟帛
卻貢獻
淳化中夏州趙保忠獻鶻謂之海東青上曰朕久罷畋
遊無所用也還以賜之
景德中文州尚牧獻白御馬一上曰進貢無名命亟還
之
大中祥符間蒲端國獻崑崙奴上曰異俗離去鄉土可
憫也命還之
天聖元年乾元節知寧州職方員外郎楊及以繡佛來
獻上謂近臣曰及佞人也民安政舉乃守臣之職安用
此為命亟還之
仁宗諭輔臣曰川路舊貢織繡佛像者悉罷之宰相王
曾曰臣恭聞德音所謂不作無益害有益也
温鼎知廣州歲貢柑橘及蜜煎果實又致其餘於大臣謂
之貢餘宰相王曾請加禁止上曰貢且勞矣况其餘乎
命亟罷之
英宗即位于闐國遣使貢獨峰駝上曰異物非朕所貴
命還之右贊善大夫陳世修獻白馬一英宗賜帛五十
段仍還其馬
慎名器
教坊使衞得仁以老乞外官引唐莊宗朝故事冀領郡
太祖謂宰相曰伶人為刺史亂世事焉可效宰臣欲以
為上州長史司馬上曰此亦不當輕授止令與太常寺
大樂令
崇儀使尹繼倫端拱二年敗契丹於唐河殺其皮室相
公射北將裕悦中臂其衆大潰相蹂踐而死者不可勝
計時李繼隆護糧敵騎行將及因是獲免策功止加洛
苑使長州刺史
唐制郊祀行慶止進勲階五代肆赦例遷官秩宋初因
之未暇革去右司諫孫何起居郎耿望言其非制真宗
嘉納遂定三年磨勘進秩之法郊禮止加散官勲爵
景德初李繼隆石保吉敗北兵於澶淵斃其驍將達蘭
飲至行賞繼隆而下止加勲階食邑
真宗嘗語輔臣欲省費用減吏員宰臣向敏中曰太祖
太宗朝閤門祇候止三五員今踰數百除授未巳願慎
擇焉上曰相承為例當漸省之
魯國長公主以醫官使趙自化醫術有效請授尚食使
兼醫官真宗曰元份嘗有請已諭其不可今乃復爾命
樞密院召自化戒之
樞密副使張士遜求以子友直為館閣校勘仁宗曰館
閣所以待英俊可以恩丏乎上命友直於館閣讀書遂
詔校勘無得增員仁宗謂輔臣曰圖書之府所以待賢
俊而備討論也比來公卿之族多以恩澤為請殆非請
延之意也其詔自今輔臣兩省侍從不得陳乞子弟親
戚為館閣官其進士及第三人以上亦考所進文召試
入等始得除
駙馬都尉柴宗慶求為使相仁宗問輔臣曰如何宰相
王曾對曰先朝石保吉魏咸信皆歴行陣有勞晩方除
使相且將相之任繫國重輕豈容私請上曰朝廷名分
何可妄求卿等可召宗慶諭之
杜衍為宰相凢内降與恩澤者少積至十數於上前面
納仁宗語諫官歐陽修曰外人知杜衍封還内降邪朕
居禁中有求恩澤者每以衍不可告之而止者多於所
封還也(足見仁宗任相之專然人主恩威由已何必諉之臣下)
章懿太后弟李用和長子璋既為閤門副使次子珣又
求任通事舍人仁宗諭之曰朝廷爵賞所與天下共也
戚里之家兄弟遷補皆如已欲使朕將何以待諸勲舊
乎
章惠皇后弟汝州兵馬總管楊景宗乞為郡仁宗以其
累犯法復起曰朕於景宗何愛一郡然貪虐之性老而
益甚使為郡則一方受弊矣
張堯佐為三司使言者慮其遂大用也力争攻之上諭
輔臣曰自今后妃之家毋得用為執政著以為令
翰林侍讀學士張瓌判吏部流内銓其子郾城主簿
庖民鎖試未嘗考功補考而又考限未至同判銓翰林
侍讀學士范鎮令用例以隨身歴為證而不取審狀書
考移令瓌雖礙親不預其事然知其故而弗止英宗以
問輔臣皆言瓌可勿劾上曰瓌私其子可不顧銓法耶
命特奪一官降知濠州鎮亦坐贖金
英宗皇帝患吏員猥多乃詔待制以上六周年中書取
旨轉官至諫議大夫止京朝官竝四周年與磨勘至前
行郎中止少卿監以七十員為額於前行郎中先補官
者補其闕酬賞及特恩不在此限
革弊
五代以來天下郵傳皆役平民建隆二年始命以軍人
代之五代時使臣往來及輦運官司皆役僑居人戸謂
之遞夫建隆三年詔禁止之
五代承唐季亂離之後國用窘蹙故冬服止及將相翰
林學士諸軍大校建隆三年初賜文武常參官太平興
國二年十月朔詔賜百官諸軍校百夫長以上及遣使
齎賜藩鎮州郡冬服自是以為常
五代以來領節旄者多武夫悍卒所至必補親吏代判
緣是為姦民被其患乾德三年詔諸州長吏或藉人代
判者於賓幕内擇公幹官不得復任元從人
五代以來衣服旗幟止以綵繢開寳四年郊禋初易以
繡衣鹵簿
内臣李承進逮事唐莊宗太祖嘗問莊宗時事對曰莊
宗好畋獵每次近郊衛士必控馬首曰兒郎輩寒冷望
陛下與救接莊宗隨所欲給之如此者非一晩年蕭牆
之禍由賞賚無節威令不行也太祖歎曰二十年夾河
戰争不能以軍法約束此輩誠兒戲
開寳四年郊禋優賞三班殿直撾登聞鼔援御馬直例
上遣中使謂曰朕之所與便為恩澤豈有例邪盡戮撾
鼓者四十人餘配諸州驍健自都指揮使尹進而下竝
杖而降籍初平蜀日選孟昶親兵一百二十人隸殿前
司謂之三班殿直至是遂廢
堂後官五代以來擇用諸司人吏倚法徇私莫可檢察
開寳末始詔流内銓擇選人令錄與升朝官判司簿尉
與上縣令俾充是選其後止以諸科出身人充漢乾祐以
來天下令錄判司簿尉竝據所請俸折支物每一千分
兩戸俾月輸緡錢除二税外與免徭役謂之俸戸開寳
九年太祖即位始詔罷之
親從指揮使馬翰稱京城有賊願自緝捕真宗謂輔臣
曰朕尹京日聞翰以緝捕為名頗為民害事未彰露姑
置之自今捕盗止委開封府可也
節儉
太祖嘗閱孟昶宫中物有寳裝溺器遽命毁之曰以此
奉身不亡何待
太宗未嘗御新衣樞密使王顯等侍數視上袴上怪而
問之對曰陛下袴紋縷皆倒上笑曰澣濯頻故爾朕念
機杼之勞且欲化天下以儉也
油衣庫言帟幕損弊者數萬請毁棄之太宗命煮染雜
色成旗幟數千它日有司又以營繕棄材請給甄官薪
上命擇其可用者成什物數千分賜宰相李昉等咸相
顧而歎曰富有天下而猶器微物於已棄之餘則其大
者可知矣
御馬舊以織成帕覆鞍勒至道二年詔以黃絹代之
輔臣嘗因奏事至福寧殿之西閣見仁宗所御幄帟茵
衾皆質素暗弊自是大臣之家無復僭侈
宰執
唐以侍中中書令為真宰相又言故事左右僕射各一
人侍中中書令各二人為正宰相武德初李勣任左僕
射以南省務疏於北省始命帶中書門下三品竝平章
事者為真宰相其宰相僕射不帶同三品者但釐尚書
省務而已貞觀至德間置左右相又有知政事參議朝
政參預朝政參知政事參知機務皆宰相之稱也高宗
謂參知政事崔知温曰郭待舉岑長倩郭正一魏元同
歴任尚皆淺且令預聞政事未可與卿等同名待舉等
竝與中書門下同受進止平章事則是平章事亦或居
參知政事之下其後方鎮遂有以恩授平章事者然而
宰相謂之平章事蓋始於唐矣乾德二年太祖既以趙
普為相且欲用薛居正吕餘慶故詢翰林學士陶穀曰
下丞相一等何官榖對曰唐有參知機務參知政事翌
日竝命居正餘慶參知政事不宣制不押班不知印不
升政事堂凢上殿庭别設塼位居宰相後敕尾列銜仍
下押字太宗始命與宰相更互知印時議者謂榖之對
為失而下丞相一等漢御史大夫是也雖然唐參知政
事固宰相之任曾何以為百王不易之制殆稱謂適同
爾官制因時輕重蓋可見矣僕射侍中皆秦官僕役於
射謂之僕射緣所領之事而立名者爾侍中則丞相之
史也唐之以為宰相名同而實異甚矣樞密使唐特以
宦者處之朱梁改曰崇政院始命敬翔為使後唐同光
復其舊稱命宰相兼其任石晉天福中廢樞密而置宣
徽南北院至開通初復置樞密院而宣徽之名因以不
廢宋興以平章事為宰相以參知政事樞密使副知院
同知院簽書院事竝為執政官宣徽使居執政官之次
或以加前執政或以待勲舊焉
宰相(竝以先後為次出而復任者互存)
范質王溥魏仁浦趙普
薛居正沈義倫盧多遜
右自建隆元年正月至開寳九年十月
薛居正(子平)沈義倫盧多遜趙普
宋琪李昉趙普呂蒙正(聖功)
李昉張齊賢呂蒙正呂端
右自太平興國元年十月至至道三年三月
呂端張齊賢李沆(太初)呂蒙正
向敏中寇準(平仲)畢士安王旦(子明)
向敏中王欽若寇準李廸(復吉)
丁謂馮拯
右自至道三年三月至乾興元年二月
丁謂馮拯王曾(孝先)王欽若(定國)
張知白(用晦)張士遜呂夷簡張士遜
李廸王曾王隨(子正)陳堯佐
張士遜章得象杜衍賈昌朝
陳執中文彦博宋庠(公序)龐籍
陳執中梁適富弼劉沆(冲之)
韓𤦺曾公亮
右自乾興元年二月至嘉祐八年三月
韓𤦺曾公亮
右自嘉祐八年三月至治平四年正月
參知政事
薛居正呂餘慶劉熙古盧多遜
右自乾德二年四月至開寳九年十月
竇偁郭贄宋琪李昉
李穆呂蒙正李至辛仲甫
王沔陳恕張齊賢賈黃中
李沆呂端蘇易簡趙昌言
寇準向敏中張洎李昌齡
温仲舒王化基
右自太平興國元年十月至至道三年三月
向敏中李昌齡温仲舒王化基
李至李沆向敏中王旦
王欽若畢士安馮拯趙安仁
丁謂陳彭年王曾張知白
李廸丁謂任中正王曾
右自至道三年三月至乾興元年二月
任中正王曾呂夷簡魯宗道
夏竦薛奎王晦叔晏殊
王隋蔡齊盛度韓億
程琳石中立王鬷李若谷
宋綬鼂宗慤王舉正賈昌朝
范仲淹陳執中宋庠吳肓
丁度文彦博明鎬高若訥
劉沆梁適程戡王堯臣
曾公亮張昇孫抃歐陽修
趙槩
右自乾興元年二月至嘉祐八年三月
歐陽修趙槩
右自嘉祐八年三月至治平四年正月
樞密
吳庭祚(使)趙普(使)李處耘(宣兼副)李崇矩(使)
王仁贍(副)楚昭輔(副升使)曹彬(使)
右自建隆元年正月至開寳九年十月
曹彬(使加平章)楚昭輔(使)石熙載(簽書并副又加使)
柴禹錫(宣兼檢校)王顯(宣兼副升使)張齊賢(簽)
王沔(簽升副)張宏(副)趙昌言(副)楊守一(宣兼同知)
張齊賢(副)張士遜(宣兼簽)温仲舒(副升使)寇準(副改知)
柴禹錫(宣兼副)劉昌言(同知)趙鎔(宣兼知)向敏中(同知)
錢若水(同知)李惟清
右自太平興國元年十月至至道三年三月
曹彬(使平章)趙鎔(知)王顯(使)向敏中(副)
夏侯嶠(副)錢若水(同知)李惟清(同知)楊礪(副)
宋湜(副)周瑩(宣兼知)王旦(同知)
王繼英(宣兼知升使)馮拯(同知改簽)
陳堯叟(同知改簽加平章升使)丁謂(使)
王欽若(同知加平章升使)韓崇訓(簽)
馬知節(宣兼簽改副)寇準(使加平章)王嗣宗(副)
曹利用(副改知升使加平章又加侍中)張旻(宣兼副)任中正(平章副)
馬知節(知)周起(副)馮拯(使加平章)曹瑋(簽)
錢惟演(副)張士遜(副)
右自至道三年三月至乾興元年二月
曹利用(使僕射侍中)張士遜(副)
張旻(使加僕射侍中天聖七年改名耆)錢惟演(使)張知白(副)
晏殊(副)夏竦(副)范雍(副)姜遵(副)
張堯佐(副)夏竦(使)趙稹(副)晏殊(副)
楊崇勲(宣兼副升使)王晦叔(使)
王德用(簽改同知升知又加宣)李諮(副改知)王曾(使同平章)
王隨(知)韓億(同知)蔡齊(副)章得象(同知)
盛度(知)王鬷(同知)王博文(同知)陳執中(同知升知)
張觀(同知)夏守(同知)王鬷(知)
晏殊(知升使加平章)宋綬(知)
王貽永(同知改副升使加平章)杜衍(同知改副升使)
鄭戩(副)任中師(副)任布(副)韓𤦺
范仲淹(副)富弼(副)賈昌朝(使)吳肓(副)
龐籍(副升使)丁度(副)夏竦(使)高若訥(副升使)
宋庠(使)梁適(副)王堯臣(副)狄青(副升使)
孫沔(副)田况(副)王德用(使同平章)程戡(副)
韓𤦺(使)賈昌朝(使)宋庠(使)田况(使)
張昇(副)孫抃(副)曾公亮(使)歐陽修(副)
趙槩(副)陳升之(副)包拯(副)胡㝛(副)
吳奎(副)王疇(副)
右自乾興元年二月至嘉祐八年三月
張昇(使)胡㝛(副)富弼(使)吳奎(副)
王疇陳升之(副)文彦博使呂公弼(副)
郭逵(同簽)
右自嘉祐八年三月至治平四年正月
宣徽使
昝居潤(南)張美(北)李處耘(北改南兼樞)
李崇矩(北兼樞)曹彬(南)潘美(北改南)
右自建隆元年正月至開寳九年十月
潘美(南)王仁贍(北)柴禹錫(北檢校樞)王顯(南兼樞)
弭德超(北兼樞)郭守文(北)楊守一(北簽樞)張士遜(北兼樞)
柴禹錫(北兼知樞)趙鎔(北兼知樞)
右自太平興國元年十月至至道三年三月
趙鎔(南兼樞)周瑩(南兼樞)王繼英(北兼樞)雷有終(北)
馬知節(簽樞加北)張旻(南兼樞)曹瑋(北兼樞)
右自至道三年三月至乾興元年二月
楊崇勲(南兼樞)王德用(知樞加南)夏守斌(南)李用知(南加平章)
夏竦(南)程琳(北)李昭亮(北)鄭戩(北)
張堯佐(南)狄青(南)吳育(北)富弼(南)
曹佾(南)程戡
右自乾興元年二月至嘉祐八年三月其後不除
隆平集卷二
