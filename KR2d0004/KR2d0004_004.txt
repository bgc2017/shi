隆平集卷四
宋曾鞏撰
宰臣
范質字文素魏郡人母夢人授五色筆而質生唐長興中
擢進士第仕晉至翰林學士周祖擢為宰相建隆初封魯
國公乾德二年罷相初和凝知貢舉愛質所試文自以中
第嘗在第十三名故亦以處質其後質官及封國皆與凝
同當時謂之傳衣鉢質平居手不釋卷謂人曰嘗有異人
言吾當大任無學術何以處之及司制誥人服其該贍奉
行制敕未嘗破律為相不受四方饋獻禄賙親族殁無餘
財太祖歎其清慎曰真宰相也太宗亦言近世輔弼循規
矩慎名噐無與比者特不能死周社稷乃其短爾子旻
魏仁浦字道濟衛郡人少為刀筆吏隸樞密院周祖為
樞密使問以中原卒乘數對曰帶甲者六萬及隠帝遣
人害周祖仁浦教以易其語云誅將士以激怒衆心遂
長驅渡河即位擢樞密承旨復問郡邑屯兵數仁浦詳
對按籍無差世宗即位差樞密副使陞使繼命兼相對曰
不由科第進曰顧才何如爾遂用之世宗卞急輕殺戮
仁浦營救而免者十常七八從出征鋒鏑之下無横死
者有鄭元昭誣仁浦婦翁李温玉之子從李守政叛捕
以告變欲中傷仁浦周祖力辨其誣獲免及仁浦大用
元昭懼卒以元昭繼典五郡又嘗為賈延徽譖幾遇害
總師出征有得延徽以獻者仁浦曰因兵戈報私怨不
忍為也人稱其長者建隆初不易其任乾德二年罷相
卒子咸信尚主追封仁浦王爵
王溥字齊物太原人漢乾祐中登進士第周祖鎮蒲津
召置幕府從征李守正王景崇得朝臣交結書周祖欲
暴其事溥力請焚之周祖將大漸趣草相制聞宣畢曰
吾無憾矣世宗嘗問漢相李崧蠟丸書結北兵有能記
其辭者否溥曰使崧有此肯以示人耶逢吉輩搆之爾
世宗遂優贈其官建隆初不易舊任乾德二年罷卒諡
文獻後改曰文康父祚仕至上將軍祚致仕溥猶居相
位每公侯引觴為夀溥侍側如嬰兒人稱其孝敬祚徇
貨殖溥亦獲恡嗇譏孫貽永
貽永字秀長真宗以其故相家選尚太宗第四女鄭國
長公主除右衞將軍駙馬都尉明年主薨即納所賜宅
累擢節度使歷宣徽使同知樞密院事改副使加同平
章事以疾求罷聽免兼侍中至和初復以疾丏解職除
右僕射檢校太師兼侍中鄧國公卒年七十一贈太師
中書令諡康靖子道卿貽永為人慎約寡言無綺紈聲
色之好嘗知徐州河決滑臺作堤城南水至不為患王
曾守南京表其事詔褒之鄆州咸平中徙城而故治為
通衢密邇梁山濼春夏多病涉貽永知鄆州相地築東
南道二十餘里至今人獲其濟
濼(原作&KR0008;無此字楊希洛云疑作濼有朴音)
薛居正字子平開封人父仁謙五代史有傳居正後唐
清泰中登進士第仕周至刑部侍郎建隆初知朗州有
亡卒數千為盜軍使疑城中釋子為應欲盡殺之居正
以計緩其事生擒賊首乃知釋子千數無預謀者乾德
二年初置參知政事居正及吕餘慶首當其選開寶六
年拜相太平興國初進位司空薨諡文惠無子以同姓
子惟吉為嗣居正操行方重不事苛察好讀書為文敏
贍有集二十卷詔李昉為之序
沈倫字順直陳畱人名上一字避太宗舊名去之太祖
初除同州節制辟在幕府屬改命皆從焉及即位擢樞
密副使開寶六年拜相太平興國四年罷卒諡恭惠平
蜀日倫為計度制置使諸將以賄敗倫歸篋中惟圖書
數卷在相位自守而已
盧多遜懷州人父億有操行仕至少府監周顯德末登
進士第開寶中累擢參知政事九年拜相多遜博涉經史
善伺人主意太祖每遣取書多遜伺知即通夕閱視詰
朝問書中事應答無滯上益寵待為翰林學士時屢於
上前毁趙普及在相位普之子及其親屬多為所抑普
再相廉知多遜常遣親吏交通秦王廷美因發其事追
削官爵並其家配崖州卒於配所初王佑知制誥多遜
欲佑協力擠普一日佑以宇文融排張說事示之怒出
佑知華州及多遜敗士大夫服佑有明識
趙普字則平薊州人父迥徙常山又遷洛陽因占籍焉
劉詞節制永興辟為從事詞遣奏稱其才授滁州判官
太祖以周世宗命破皇甫暉拔滁州聞普決獄多全活
者方出鎮馮翊遂表為從事屬改命普在幕府即位授
練議大夫繼除樞密副使乾德二年代范質相久之罷
太平興國初復相堂帖之行與詔敕無異太宗命勿復
行八年授鄧州節制端拱元年復相淳化元年以疾罷
除河南尹進位太師魏國公薨追封真定王諡忠獻卒
年七十一設鹵簿葬舉唐制也普初無學術太宗勉之
晩年頗該博在相位十年獨任政事閤中設大瓦壺中
外章奏不欲行者擲壺中既而焚之性多忌尅太祖嘗
稱馮瓚欲大用普遂請以知梓州遣私奴從之郡伺其
過失詣闕訟之瓚配隸沙門島十年三司使趙玭廉其
市木治第事雷有鄰又訟中書不法太祖惡之學士竇
儀入對因訪普所為儀曰不知退而曰我必不大用而必
不之朱崖及詢盧多遜多遜乘閒攻其短亟進預政事
及普再相多遜遂有朱崖之命蜀人侯莫陳利用以方
術進至團練使所為多不法普力言之上為黜利用普
言之不已利用卒伏誅聞者欣快普在相位士大夫有
言人短長者必命吏追錄之有事則引以為證自是人
無敢言中書事益壅蔽又嘗建議以趙保忠鎮夏臺俾
圖繼遷反通謀幾為邊患時論罪之端拱復相頗為同
列所窺鬱鬱不得志而去雖然普遇事能斷知無不言
與夫循嘿者有間矣
李昉字明遠真定人父超仕至集賢學士昉以門蔭補
齋郎漢乾佑中登進士第在周為翰林學士建隆初遷
中書舍人盧多遜攻趙普短太祖詢昉昉曰臣書詔之
外思不出位太祖征太原過常山賜羊酒俾於居第讌
集丞相至藩侯皆賦詩刻石太平興國八年拜相建議
復時政記先進御後付史館端拱初罷淳化二年復相
在位循謹自守臨事多恕為文慕白居易所居有園亭
又葺郊外宴遊之地多蓄妓樂娛樂親友與張洎盧多
遜善薄張佖上嘗問多遜昉頗為辨釋上曰多遜常毁
卿不直一錢昉曰臣不敢誣罷相張洎草詔湥攻其短
張佖時時造其第或問佖佖曰我為廷尉獨李公未嘗
以私事見干今雖退居可見也昉薨贈司空諡文正子
宗諤
宗諤字昌武昉第三子七歲能屬文恥於父任得官獨
由鄉舉端拱二年登進士第性謙謹衣敝策蹇人不知
其宰相子也獻文召試除集賢䘨理太宗每有篇詠多
賜昉及宗訥宗諤屬和世榮之宗訥宗諤之兄也宗諤
官至諫議大夫翰林學士卒年四十九李濬與宗諤同
歲同月後一日生其卒亦後一日濬字德潤冀州人父
超為禁卒從潘美掌刑刀美嗜殺戮超常緩之怒釋多
全活者人以為有隂德濬官至右司郎中樞密直學士宗
諤博學曉音律尤精於典章沿革朝廷創制損益莫不
與聞景德初契丹請和後一歲生辰使至首命宗諤館
伴自郊勞至餞禮有節適行判太常寺鼓吹工之謬濫
者無所容風流文雅内行純至事繼母以孝稱二兄早
卒奉嫂字孤人無間言友其弟宗諒甚篤賞延所及皆
先諸姪其卒也子猶有未仕者奬借後學薦拔寒素接
人有禮士大夫愛慕之其書字勢傾側後進多擾筆效
之罕有類者為時之所貴如此有文集六十卷内外制
集四十卷又有家傳談錄行於世
宋琪字叔寶范陽薊人晉天福中在契丹舉進士登第
幽帥趙延夀惜其自陷北廷辟為從事建隆間為開封
府推官太宗尹京禮遇甚厚即位累擢至參知政事太
平興國八年與李昉同相因請盧多遜舊第上惡而罷
之薨年八十贈司空諡惠安琪有吏能辯捷好詼諧而
寡學識
吕端字易直其先燕人父琦五代史有傳兄名犯太祖
諱下一字字餘慶太祖節制同州餘慶為賓佐及即位
累擢參知政事蜀平知成都府不罷政事以執政涖藩
鎮自餘慶始歸朝復舊任既而引疾求罷除尚書左丞
卒年五十太祖幕客餘慶居其先趙普李處耘首大用
餘慶獨不介意及除執政而處耘被黜同列欲共排之
上問處耘第以實對普忤旨而罷仍力為辯釋餘慶重
厚有守所至以寬簡治與弟端俱以文官三品蔭補千
牛衞備身端在周直史館建隆初遷太常丞歷官四十
年始大用淳化四年參知政事至道初拜相太宗嘗憾
任用之晩端持重識大體同列奏對或多異議一日内
出手札戒諭自今中書事經吕端裁決乃得聞奏真宗
即位尤加體貌見必拱揖以其身體偉大為納陛俾登
殿所咸平初以疾罷薨年六十六贈司空諡正惠子荀
藩蔚藹李惟清自樞密改中丞意端抑已屢遣人訟堂
吏過又彈端久在病告端曰吾直道而行無所媿也端
姿表瓌秀器識和裕屢遭擯棄未始經意嘗使高麗暴
風折檣舟人恐怖端讀書自若兩使絶域後有往者必
問端為宰相未其為遠近所慕如此
李沆字太初洺州肥鄉人父炳仕至侍御史沆好學沉
厚寡言有精識炳嘗謂人曰此兒異日必致公輔太平
興國五年登進士第至王化基上書自薦太宗曰李沆
宋湜皆佳士也命相府同召試並除知制誥沆官最下
特升於上累擢給事中參知政事淳化四年罷真宗升
儲以為太子賓客詔儲君待以師傅禮及即位復參知
政事明年拜相北兵入寇車駕幸鄴沆留守東京不戮
一人輦下肅然景德元年薨年五十八贈太尉中書令
諡文靖沆博學内行修謹居位慎重門無私謁終日危
坐望之儼然上每議政語天下安治沆常以四方水旱螟
蝗為言上湥慰納既薨上對侍臣曰沆忠亮淳厚終始
如一言畢泣涕久之王旦常自謂器節不能逮沆世謂
二人皆賢相也弟贄源淮子簡
畢士安字舜舉代州人徙居鄭州乾德四年登進士第
累遷至知制誥翰林學士真宗尹京士安為開封府判
官即位命擢知府復入翰林為學士又為侍讀學士景
德初參知政事踰月拜相二年薨於位年六十八贈太
傅中書令諡文簡士安端重有識度善談論所至以公
正稱年高日昏讀書不輟有文集三十卷藏於家
吕蒙正字聖功河南人太平興國三年登進士甲科歷
官一紀遂至相位嘗任知制誥翰林學士參知政事端
拱初相淳化二年罷四年復相六年罷相國朝以來三
居相位唯趙普及蒙正蒙正沈厚寡言有器局以正道
自持張紳知蔡州以贓敗有為紳營解於上曰紳家富
不至此特蒙正貧時有求不獲今報之耳上即復紳官
蒙正不辯後考課院得其實黜之太宗復謂曰張紳果
有贓蒙正亦不答判江寧府數遣中貴人將命待之如
在相位時不少減近制宰相子起家即授水部員外郎
加朝散階蒙正固辭止授九品京官自是以為例罷相
歸西洛養疾有園亭時會親舊環侍皆子孫間舉夀觴
釋然自得真宗謁陵寢祠后土過洛汭兩幸其第當世
榮之父龜圖仕至起居郎初龜圖黜妻劉並棄蒙正劉
誓不改適及蒙正涖官迎二親同堂異室奉養並至時
稱其孝累改封以許國公薨年六十八贈太師中書令
張齊賢曹州人徙居洛陽自言慕唐李大亮為人故字
師亮乾德間應科舉不中選太平興國二年登進士第
累擢至簽書樞密院樞密副使參知政事淳化二年拜相
咸平初復相屢進位至左右僕射請老以司空致仕飲
食素過人執政後丁内艱水漿不入口者七日其後日
一飦粥既祥方食脫粟飯三年酒肉果菜不入門世稱
其孝平日頗以致君自任言涉疎闊前後治獄全活甚
衆未第時依太子少師李肅家及貴歲時祭之种放之
用亦其薦也嘗為部使者務存寬大察訴牒多得其情
嘗對太宗曰靈夏終為繼遷所擾人謂其過卒如所料
在相位事有涉干請辭連李沆而齊賢獨任其責物論
甚美及再相與寇準相傾遂虧名節歸洛得唐裴晉公
午橋莊有池榭松竹之勝日與親舊觴詠其間善教子
孫皆能自立有文集表疏集雜編小說各數十卷
王旦字子明大名人父祐有文行國史有傳旦沈厚好
學佑知其必致公輔手植三槐於庭以為識旦太平興
國五年登進士第淳化初獻文除直史館明年知制誥
佑久典書命旦不十年繼之咸平初入翰林為學士三
年樞密副使四年參知政事景德三年拜相在樞府一
年參知政事八年任首相十二年以疾懇求退不已意不
可奪除太尉仍詔禮官具上事儀未上而薨年六十一
贈太師尚書令諡文正初旦與錢若水同在西掖若水
善人倫常曰王君凌霄聳壑棟梁才也非吾所能及李
沆以同年生亦相厚善謂為遠大之器旦端重介直明
達治體接物雖和易而風格峻整當官臨事獨不可犯
為相屬罷兵之後務在鎮静善於獻納言簡順理慎惜
名器敘進才品不以私怨廢公義薦用人有終身不知
者不許子弟應舉以妨寒俊亦不薦補諸子居第湫隘
服器質素與弟旭友愛甚至敦奬名教畱意文雅近世
典章族氏尤極該洽真宗初置天書刻玉使以旦領之
國朝以來居相位天下無間言者唯旦及李沆云
向敏中字常之開封人父瑀唯一子教督甚嚴常謂其
妻曰大吾門者此子也太平興國五年登進士第久之
太宗飛白書敏中張詠二名付中書語宰相曰此二人
名臣也朕將用之淳化四年自廣南轉運使召還除工
部郎中擢樞密直學士與張詠並命是年同知樞密院
事自員外郎至是凡百日耳會曹彬除樞密使改副使
咸平初改參知政事二年兼樞密使出安撫河北以禁
兵萬人翼從四年拜相五年坐市薛居正第罷大中祥
符五年復相天禧三年薨年七十二贈太尉中書令諡
文簡初太宗欲大用之當路者有言敏中在法寺時皇
甫侃監無為榷務以賄敗嘗求敏中從末減下御史臺
捕侃僕詰之僕云有書敏中不啟封還之書今瘞臨江軍
傳舍遣索果得書緘題如故上驚異遂登用焉罷相出
知永興軍適駕幸澶州密詔俾便宜從事詔不泄邊境
以安故有復用之意敏中沉毅寡私交獨為人主所知
多智善保身識大體相位門無私謁諸子不使當事任
雖處大事若已不與避遠權勢慎於薦拔大任幾三十年
衰老猶不得謝時論目為重德
寇準字平仲華州下邽人太平興國中登進士第器識
文學時鮮其比初補歸州巴東令五年不得代既又宰
大名府成安賦役期會書鄉里姓名揭之縣門民無違
者巴東有秋風亭準析韋應物一言為二句云野水無
人渡孤舟盡日横識者知其必大用後因言事太宗湥
器之淳化二年擢樞密副使四年罷知青州太宗對左
右數語及準有間言至終不能移上意五年召參知政
事因奏對切直上怒起輒挽衣畱以俟處決太宗嘆曰
真宰相才也上欲建儲密詢於準對曰謀及婦人中官
近臣皆不可也惟擇所以副天下望者上屏左右問曰
襄王可乎對曰非臣所知也及真宗為太子人望翕然
上曰天下心屬太子將置我何地準曰願得所付天下之
福也至道二年罷政知鄧州咸平六年除三司使景德
元年與畢士安同相契丹入寇上召羣臣問禦戎策畢
士安請選將王欽若勸幸金陵陳堯叟以幸蜀為請準
曰非親征不可上從準議兵威大振車駕及衞南而捷
書來上三年罷相大中祥符七年除同平章事充樞密
使八年罷天禧三年復相四年真宗不豫皇太后參議
政準請間曰丁謂佞人也不可輔少主願擇方正大臣
羽翼太子上然之準因命楊億草太子監國制且進億
以代謂甚密詰朝準被酒自漏言謂乘婦人車詣曹利
用第謀逐準遂發周懷政朱能天書事遷準以太子太
傅歸班請對不許降太常卿知相州徙安州貶道州司
馬仁宗即位再貶雷州司戶踰年徙衡州司馬命未至
卒年六十三詔許歸葬西京過公安縣民擁道設祭立
竹焚幣焚餘竹無根株踰月皆自生邑民嗟賞即生竹
地立祠歲時祭之謂其竹曰寇公竹歲久成林人不忍
伐仁宗對輔臣哀準以忠貶死贈中書令萊國公諡危
身奉上曰忠佐國遭憂曰愍詔賜準諡忠愍錢惟演素
忌準又諂附丁謂作樞密直學士題名記輒不列準後
蔡齊言於上即命刊去上又哀準無子以從子隨為後
乃擢其壻屯田員外郎張子臯直秘閣俾齎詔河南就
賜其家祭酎之初準至雷州吏以圖經獻視其四至云東
南門至海岸十里準悟曰吾少時有詩云到海祇十里過
山應萬重豈偶然耶南行之初過零陵行槖為溪寇所
掠其酋聞而趣還之世言忠義足動獷俗况氣同者乎
準剛正篤於自信不能與世俯仰故人多惡之至道郊
恩以左正言馮拯為虞部員外郎拯訴於朝罷政事者
七年未始少抑雖王旦亦以為好人懷惠又欲人畏威
皆大臣所宜避準自以為已任此其短也惡之者或云
在相位與張齊賢相傾或云朱能為天書降乾祐縣準
知而不言審如是丁謂之拂鬚固足以悅詎致其媒孽
耶及謂道出雷州欲見而不可得其不能與世俯仰如
此而蔽以險詖庸回不其過歟準知將逝遣人取太宗
所賜通天犀帶於洛中半年始致沐浴具朝服束帶北
面再拜俄登榻而終非達於死生之數能如是哉
王欽若字定國臨江軍新喻人少孤祖郁嘗曰吾歷官
五十餘年慎用刑活人多矣後必有興者其吾孫乎淳
化三年登進士甲科累遷知制誥翰林學士咸平四年
參知政事景德初契丹入寇欽若請行以參知政事判
天雄軍上親燕以遣之還朝累求罷政事制特置資政
殿學士寵之既久又加大學士之名景德三年知樞密
院事大中祥符五年除樞密使同平章事七年兼同天
書刻玉使是年罷八年復樞密使平章事天禧元年拜
相三年商州捕得道士譙之易畜禁書能使六丁六甲
神而欽若贈之詩故罷知杭州踰年復資政大學士資
善堂侍讀進司空既而除節制檢校太師同平章事判
河南府以疾不俟報赴闕降司農卿分司南京仁宗即
位復秘書監改太常卿刑部尚書天聖元年復相進司
徒三年薨於位贈太師中書令諡文穆錄親屬及門下
吏二十餘人前此宰相優䘏未有其比欽若少時過圃
田夜視天文有紫微字赤色及使蜀褒城道中有通刺
字未暇視而與之見告欽若曰異日位至宰相既去視
刺字乃唐裴晉公也自是遂喜神異事且撰文以記之
真宗即位欽若判三司理欠憑由司奏蠲乾德至咸平
逋負千餘萬釋繋囚三千餘人以廣惠澤參知政事日
有訟欽若及洪湛貢舉受賂命邢昺鞠之時上顧欽若
方隆故湛獨流儋州人以為冤大中祥符間與馬知節
同在樞府知節惡其為人不能相下故兩罷之封泰山
祀汾隂天下言符瑞欽若皆與焉朝廷有所興作必委
曲遷就以合上意與丁謂陳彭年林特及内臣劉承規
交通縱跡詭異時論謂之五鬼真宗作喜雪詩誤用旁
韻王旦白欽若曰天子詩可校以禮部格耶他日上謂
輔臣曰王欽若幾為衆所咍與楊億等同譔册府元龜
有褒詔則自為表謝譴問則戒吏云第言楊億等故馬
知節面斥其姦㒺其後仁宗亦謂王曾曰欽若所為真
姦邪也五子皆夭以從姪寅亮為後欽若平日所撰有
天書再降泰山祥瑞圖鹵簿記彤管懿範天書儀制翊
聖傳聖祖事跡羅天大醮儀五嶽廣聞記遷叙圖列宿
萬靈朝真圖共數百卷
丁謂字公言初字謂之蘇州人嘗袖文謁王禹偁禹偁
愛其文即為詩贈孫何及謂比之韓柳名遂大振淳化
三年登進士第累擢知制誥諫議大夫兩為三司使大
中祥符五年參知政事九年除節制知昇州天禧間復
參知政事改樞密使四年與李廸同相廸對上斥謂姦
邪同罷而謂詔留加司空封晉國公仁宗即位進司徒
兼侍中坐雷允恭移山陵皇堂事罷少保分司再貶崖
州司戶參軍凡五年又徙光州又三年徙道州明道末復
祕書監致仕居安州又徙光州卒年七十二詔賜錢十
萬絹百疋謂淳化間為福建轉運使初置龍焙歲貢團
茶數品供御咸平初峽路蠻擾邊會分川峽為四路謂
領䕫州轉運使措置蠻事作誓刻石柱境上其後又入
寇止委其酋領討平之居五年詔許自舉代乃舉薛顔
景德初契丹入寇謂知鄆州北騎稍南民大驚趨楊劉
渡舟人邀利不時濟謂斬死罪囚於河上舟人懼不復
稽阻又令廣旗幟擊刁斗聲振百餘里敵亟走遁大中
祥符初議封禪未決謂因言大計有餘議遂定謂機敏
有智謀憸巧險詖亦鮮其儔文字經目雖千百言無遺
忘至三司案牘有差雖老吏不能曉者決於一言皆中
其理朝廷營造莫不兼領凡奏祥瑞事皆謂及王欽若
與焉少遊江南遇吕洞賓語之曰君狀貌同李德裕言
訖不見其後果驗弟誦說諫子珙珝玘珷
馮拯字道濟河陽人太平興國二年登進士第咸平中
擢樞密直學士明年同知樞密院事景德初改簽書明
年參知政事久之以疾丏罷大中祥符四年知河南府
七年除御史中丞又以疾除戶部尚書知陳州真宗問
王旦曰拯屢求閒郡何也對曰馬知節常薄拯志在節
旄不敢請大藩也天禧四年拜相五年進右僕射仁宗
即位遷司空兼侍中天聖初罷相授節制檢校太尉兼
侍中判河南府卒年六十六贈太師中書令諡文懿子
用己恕己端己誨己稱己勤己行己虛己潔己初拯通
判廣州在太常博士彭惟節之上及郊祀覃恩以正言
遷虞部惟節遷屯田皆員外郎而自謂與參知政事寇
準有隙上封言其事上為罷準乾興初與丁謂在相位
謂獲坐祈拯營免時太后欲殺謂拯言上初即位誅大
臣駭天下耳目謂得釋死拯嚴重中人傳宣中書未嘗
與坐林特常詣第累日不得通既而令至中書卒亦不
見
隆平集卷四
