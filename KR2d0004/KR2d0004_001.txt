隆平集卷一
宋曾鞏撰
聖緒
聖宋趙姓帝高陽氏之後自漢京兆尹廣漢而下世居
涿郡爰及唐李僖祖生焉燕薊之俗尚武時有僖祖以
儒學顯終於縣令歴水清文安幽都三邑順祖即其子
也少博學有時譽終於御史中丞翼祖即其子也少年
慷慨有大志歴營薊涿三郡宣祖即其子也雅尚儒素
又勇智過人仕周為將帥終贈太尉
太祖以宋州節度使為始封故國號大宋以火德王色尚赤
太祖啓運立極英武睿文神德聖功至明大孝皇帝宣
祖皇帝之第二子母曰昭憲皇太后杜氏初後唐明宗
即位每夕焚香禱天曰臣出戎狄世亂為衆所推願上
天早生聖人與中國為主天成二年二月十六日太祖
生周顯德七年正月三日統師北征劉筠次陳橋軍士
推戴勢不可避四日周帝遜位太祖登極以生辰為長
春節改元建隆追尊皇高祖府君謚文獻皇帝廟號僖
祖陵曰欽陵皇曾祖府君諡惠元皇帝廟號順祖陵曰
康陵皇祖府君諡簡恭皇帝廟號翼祖陵曰定陵皇考
府君諡昭武皇帝廟號宣祖陵曰安陵開寳九年十月
癸丑宫車晏駕在位十七年聖壽五十葬永昌陵孝明
皇后王氏孝章皇后宋氏(繼孝明立)孝惠皇后賀氏(即位後追冊)
太宗至仁應道神功聖德文武睿烈大明廣孝皇帝宣
祖皇帝之第三子太祖同母弟晉天福四年十月七日
生顯德七年從太祖北征太祖既為諸軍擁戴師還太
宗叩馬首告曰諸軍將校若恃功肆行剽略使民肝腦
塗地非順天應人之意願誓而後進太祖遂誓於衆諸
將而下翕然禀命太祖嘉帝英略友愛益至傳位之意
始於此開寳九年十月癸丑即皇帝位是年改元太平
興國以生辰為乾明節淳化元年改曰壽寧節至道三
年三月癸巳宮車晏駕在位二十三年聖壽五十九葬
永熙陵明德皇后李氏(即位後立)淑德皇后尹氏懿德皇后
符氏(竝即位後追冊)元德皇后李氏(真宗皇帝追尊)
真宗膺符稽古神功讓德文明武定章聖元孝皇帝太
宗皇帝之第三子母曰元德皇后李氏生帝於開寳元
年十二月二日至道三年三月癸巳即皇帝位次年改
元咸平以生辰為承天節乾興元年二月戊午宫車晏
駕在位二十六年聖壽五十有五葬永定陵章穆皇后
郭氏(即位後冊)章獻明肅皇后劉氏(繼章穆立)章懷皇后潘氏(即位)
(後追冊)章懿皇后李氏章惠皇后楊氏(竝仁宗皇帝追尊)
仁宗體天法道極功全德神文聖武睿哲明孝皇帝真
宗皇帝之第六子母曰章懿皇后李氏生帝於大中祥
符三年四月十四日乾興元年二月戊午即皇帝位次
年改元天聖以生辰為乾元節嘉祐八年三月辛未宫
車晏駕在位四十二年聖壽五十有四葬永昭陵皇后
曹氏(即位後立)廢后郭氏温成皇后張氏(貴妃追冊)
英宗體乾膺歴隆功盛德憲文肅武睿聖宣孝皇帝太
宗皇帝之曾孫濮安懿王第十三子母曰仙遊縣君任
氏生帝於天聖十年正月三日嘉祐八年三月辛未即
皇帝位次年改元治平以生辰為聖壽節治平四年正
月丁巳宮車晏駕在位五年聖壽三十有六葬永厚陵
皇后高氏(即位後受冊)
(按此集真宗劉后俱作謚章獻李后俱作諡章懿新編劉諡仝李諡莊懿通鑑二后俱作莊蓋舊制后諡)
(必冠帝號真宗諡章聖故俱易為章)
符應
竇儼周顯德中與楊徽之盧多遜同在諫垣常曰天地
厭亂久矣丁卯歲五星聚於奎自此太平矣恨不與二
拾遺同見之也乾德五年丁卯五星會於奎儼果已卒
師次陳橋軍中有苗訓者善占候引親吏楚昭輔視日
下復有一日
晉天福中兩浙民間語必以趙字為助如飲曰趙飲食
曰趙食之類宋興錢俶獨先恭順蓋悟此也
蜀自孟昶襲位民家質物者必書門曰召主收贖及昶
末年命翰林學士幸寅遜書桃板辭不工昶自題云新
年納餘慶嘉節號長春及王全斌平蜀朝廷以參知政
事吕餘慶知成都府而長春節太祖生辰也
江南自晉漢以來民間服玩侈麗者或問之必曰此物
屬趙寳子又李煜宫女染碧夜偶不收得雨色益鮮自
爾競收雨水以染謂之天水碧天水趙姓郡號也
都城
東京城以宣武軍節度使治所建周世宗命韓通以近
甸丁夫增修太祖建隆三年命有司廣皇城東北隅按
洛陽宫殿圖營繕太宗太平興國四年重立京城内外
門名二十有五(外城門南薰而次十七内城門崇明而次八)
西京古洛邑今與南北京竝為别都
南京景德三年升應天府建
北京慶歴二年升大名府建
官名
諸州置通判始於建隆四年命刑部郎中賈玭等充湖
南道諸州通判乾德四年詔自今事無巨細須長吏通
判僉議連書僚屬方得奉行太宗朝以宋琪為開封府
通判是後開封府不復置
司寇參軍建隆間置以及第進士九經五經并在銓選
人為之其後改曰司理五代時兩京軍廵諸州馬步院
都虞候判官止以開封河南及諸州才校充選至是改
馬步院為司寇而兩京軍廵始選任京官
轉運判官開寳六年廣南路初除徐澤一員太平興國
三年諸路竝置
以武德使副為皇城以閑廐使副為崇儀太平興國中
改
文明殿學士太平興國五年因殿名置九年殿災改建
為文德殿此職遂廢
以補闕為司諫以拾遺為正言太平興國六年改
内殿崇班左右侍禁太平興國六年置以供奉官殿直
有四十年不得遷轉故增此三資崇班在供奉官之上
殿直在侍禁之下又改殿前承旨為三班奉職
以天廐使副為左右騏驥雍熙間改
宣政使淳化中置太宗曰宣徽使執政之漸非宦者所
宜處以王繼恩平李順有功故特置此職授之
翰林侍讀學士咸平二年參用舊制禄秩次翰林學士
以侍讀授楊徽之夏侯嶠吕文仲以侍講授邢昺唐開
元有侍讀其後有翰林侍讀學士至五代廢太宗始命
吕文仲侍讀寓直禁中名秩尚卑故復更制
三司使咸平六年復後唐長興之制長興中張延朗領
其使其後遂廢至是以寇準嘗執政故以為使兼總三
部卞衮鹽鐵查道度支林特戸部竝副使又以判官六
員外掌政令奏事又有更制使止書檢餘皆副使判官
主之
資政殿學士景德二年因殿名置殿在龍圖閣之東序
時王欽若求罷政事屢請不已特置此職以寵之殿學
士在翰林學士之下侍讀之上是冬又加欽若大學士
之稱在翰林承旨之上
龍圖閣待制景德初閣成因置此職以授戚綸杜鎬大
中祥符末又以馮元直龍圖閣待制直閣之名蓋始於
此
提點刑獄景德四年置在轉運使副之下而俸給同每
路二員内一員武臣帶同字天禧四年改曰勸農事至
是提點刑獄亦兼
内殿承制大中祥符二年置在崇班之上
景德殿使大中祥符五年置以授内臣劉承規
發運都監天禧間置
天章閣待制天聖中置景祐間又添置侍講
崇政殿說書景祐元年置以授賈昌朝
端明殿學士景祐初復後唐長興之制以殿為名置此
職
觀文殿大學士慶歴七年置時宰相賈昌朝求罷政事
除右僕射因以此職寵之仍詔自今曾任宰相者方除
紫宸殿學士慶歴八年因殿名置以授丁度是後不復
置
官司
事材場建隆間内臣閻承翰以八作司出納積弊建議
於都城西置場治此而後授之世以為便
綾錦院乾德五年置時已平蜀所得錦工六百人隸焉
内藏庫太祖所置謂之景福内庫太宗新其名曰内藏
自淳化至景德用兵及郊丘之費不取於民有司假内
藏緡帛六千餘萬每歲多或三百萬少亦不減百萬累
年不能償詔即蠲除之真宗景德中命陳彭年作記以
示宰臣曰此庫乃為計司備經費爾苟非節用能如是
耶
以武德司為皇城司太平興國中改
封駁司太宗從魏羽請遵故事復置因命羽典領自唐
以來凢制詔皆經東臺省審有未便者許封駁以聞主
之者給事中也咸平四年改曰門下封駁事則給事中
之職
以匭院為登聞院太平興國六年改置咸平四年改登
聞院曰登聞檢院改鼓司曰登聞鼓院自是匭函遂廢
天聖間於登聞檢院鼓院各以匭函為檢匣凢言大事
朝政闕失或訴冤未辨者悉令投檢匣以進即言涉竒
邪無得通聞
以天廐為左右騏驥院雍熙初改
三班院雍熙四年置先供奉官以下隸宣徽院其員寖
多故别置官司考課而陞黜之
理欠司雍熙四年詔諸路州郡置
以軍頭司為殿前忠佐司端拱元年改
審刑院淳化二年於禁中置以李昌齡知院事凢具獄
案經大理寺刑部方關審刑中覆然後下相府相府又
以聞始論決
理檢司淳化三年詔於乾元門西北廊置復唐制也天
聖中遂置理檢使以御史中丞領之
審官院淳化四年改考課朝官院為之其幕職州縣官
止曰考課院
國信司景德元年因契丹修好始置止以内臣閻承翰
領其事
諫院明道初置
都水監嘉祐三年置
館閣(文籍附)
三館新修書院太平興國三年詔賜名崇文院唐武德
中初置修文館隸門下省貞觀中建史館於禁中專掌
國史開元五年於乾元殿東廊寫四部書置刊定官以
麗正殿為修書史十二年詔學士張說等晏於集仙殿
曰集賢即麗正殿也以修書史為集賢殿書院三館之
名蓋起於此自是集賢昭文置大學士史館置監修國
史皆以宰相兼領又置學士修撰直館校理之職以他
官領之昭文館隸門下省史館寓於集賢至梁遷都始
以今右長慶門東北小屋十數間為三館湫隘喧雜太
宗即位顧左右曰此豈所以待天下賢俊耶詔經度左
昇龍門東北車府為三館又敞園圃植花木引御溝水
注其中開便門西序備行幸盡遷文籍置焉東廊為昭
文書庫南廊為集賢書庫西廊分經史子集四部為史
館書庫初乾德中平蜀得書一萬三千卷開寳末平吳
又得二萬卷參舊書為八萬卷
祕閣初隸京百司淳化元年祕書監李至等言藏書之
府漢麒麟天禄閣在未央宫中命劉向揚雄典校謂之
中書即内庫書也後漢東觀亦在禁中桓帝始置祕書
監掌圖書祕記謂之祕書魏分祕書為中書而祕書監
掌藝文圖籍後以祕書屬少府王肅為祕書監論不應
屬少府因是仍舊而蘭臺亦藏書故薛夏云蘭臺為外
臺祕書為内閣晉宋皆有祕書之號晉孝武好覽文藝
敕徐廣料祕書閣四部三萬卷宋謝靈運為監補祕閣
之遺逸齊末兵火經籍散亡隋煬帝寫祕閣二書分為
三品於觀文殿廊貯之唐開元中於乾元殿東廊寫四
庫書以充内庫命禇元量馬懷素總其事後以集仙殿
為集賢殿内置書院今陛下建祕書閣以藏竒書願頒
明詔俾與三館同列不隸京百司詔自今祕閣宜次三
館祕書省依舊屬京百司
唐會要百卷建隆二年宰相王溥進德宗時蘇冕撰四
十卷武宗時崔鉉又撰四十卷溥采宣宗以來故事廣
成百卷
開寳通義二百卷開寳四年學士李昉進唐開元中徐
堅蕭嵩等刪定古今五禮百五十卷昉等廣以成二百
卷開寳通義纂一百卷開寳六年參知政事盧多遜進
太平總類太平御覽太平廣記皆太平興國中儒臣李
昉等編次
文苑英華一千卷雍熙三年學士宋白等奉詔以前世
文章纂成
道藏經大中祥符九年樞密使王欽若刪詳凢三洞四
部共四千三百五十九卷欽若言道德隆符乃老君聖
祖所述升於洞真部靈寳度人經之次又總為目錄表
求御製序詔從其請賜名曰寳文統錄欽若又言三洞
真經者無上大羅天中玉京元都祕藏之所藴也元始
命天皇真人象形模寫名曰天書玉篆為文字之宗由
是經錄符圖諸天靈寳遞相祖述故道經為首焉洞真
經洞元經洞神經總百九十二萬四千三百八十卷袐
在玉京元都三十三天未盡降世間開闢後已降之經
一萬九千九百七十卷梁簡文帝時有六千餘卷唐明
皇所撰瓊綱纔三千餘卷徐鉉等嘗校勘去其重複得
三千七百三十七卷至欽若又增五百餘卷焉洞真洞
元洞神謂之三洞太清太平太真正一謂之四部欽若
又於道藏中檢閱神仙姓國姓者四千人事迹以聞詔
圖形景靈宫廊廡
郡縣
建隆三年以青州北海縣為北海軍
建隆四年以秦州大潭縣治成紀開封府東明鎮為東
明縣義州山寨鎮為安化縣(義州太平興國初改為宜州)潭州弘道
縣為營道縣又以潭州江華縣隸道州
乾德二年以襄州陰成鎮為光化軍以襄州穀城鎮為
乾德縣隸光化軍以朗州桃源鄉為桃源縣以揚州迎
鑾鎮為建安軍割永正縣隸焉
乾德三年以溧州常豐場為常豐縣衡州安仁場為安
仁縣江陵府白洑廵為潛江縣白日廵為建寧縣萬庚
廵為萬庚縣白沙院為玉沙縣以北海軍為濰州割營
丘昌邑并北海縣隸焉
乾德四年以灌口鎮為永康軍割成都府導江縣蜀州
青城縣隸焉
乾德五年以成都府金水縣為懷安軍割漢州金堂縣
隸焉
開寳元年詔隴州置隴安縣
開寳二年以合州濃洄鎮為廣安軍
開寳三年以萬州梁山縣為梁山軍滄州無棣縣為保
順軍
開寳四年改密州輔唐縣曰安丘蜀州唐興縣曰江源
壽州盛唐縣曰六安同州奉仙縣曰蒲城廣南恩唐州
曰恩州明州曰南雄州又升揚州高郵縣為高郵軍
開寳五年以荆門鎮為荆門軍割荆南長林縣隸焉又
改邕州晉興縣曰樂昌利州益昌縣曰昭化趙州昭慶
縣曰隆平
開寳六年以雲安監為雲安軍
太平興國二年以李繼昇築潞州北亂柳石圍中為威
勝軍建鎮州成堡寨為平定軍曹州定陶鎮為廣濟軍
改平南軍為大平軍以蕪湖繁昌縣隸焉
太平興國三年以廬州無為縣為無為軍以建州邵武
縣為邵武軍
太平興國六年以定州保塞軍為保州易州太保寨為
平寨軍梁門口寨為静戎軍是年改静戎曰静安以霸
州淤口為破虜軍改新鎮軍曰平戎
太平興國七年以江州星子縣為南康軍改關南曰高
陽關
太平興國八年以海門鎮為太平軍以衢州開化場為
開化縣
雍熙四年以廣德軍郎步鎮為建平縣
端拱元年以黎陽縣為通利軍以富國場為富國監
淳化元年以大庾縣置南安軍以大庾南安上猶三縣
隸焉
淳化四年以耀州黎園鎮為淳化縣
淳化五年降成都府為益州以李順之亂故也以撫州
金谿場為金谿縣建州崇安場為崇安縣岳州王朝場
為平江縣信州寶豐場為寳豐縣汀州上杭場為上杭
縣武平場為武平縣仍舊隸逐州又以石保寨建威寨
軍席鷄城寨建清遠軍復為環州
至道三年建三泉縣為大安軍以西縣隸焉降天長軍
依舊為縣隸揚州以揚州六合縣隸建安軍築古原州
為鎮戎軍其謀出於節度李繼隆由蔚茹河路護靈州
軍糧因師進壁而還
咸平元年改太平軍為太平州
咸平三年以嵐州静樂寨為静樂軍
咸平四年以涇州長武鎮為長武縣仍隸涇州
咸平五年改静樂軍為憲州以開封府通許鎮為咸平
縣
景德元年改威虜軍曰廣勝静戎軍曰安肅破虜軍曰
信安平戎軍曰保定寧邊軍曰永寧定遠軍曰永静定
羌軍曰保德平虜城曰肅寧
景德三年升應天府為南京以齊州章丘縣為清平軍
以洺州高苑縣為宣化軍以河南府永安鎮為永安縣
大中祥符二年改浚儀縣曰祥符升建安軍為真州
慶歴二年升大名府為北京
慶歴八年改貝州為恩州
學舍
五代學校不修學者多各從其師是以廬山有白鹿洞
書院嵩陽嶽麓亦各有書院國朝各賜以書籍大中祥
符初應天府民曹誠即戚同文舊學之地造書舍詔賜
額曰應天府書院命戚綸之子舜賓主之其後庠序之
教興而所謂書院者未之或聞矣
武學慶歴二年置於武成王廟
寺觀
建隆元年詔諸道寺院經顯德二年已廢者不得存留
其佛像許移置見存留處
開寳三年改封禪寺為開寳寺五年賜峨眉山新寺名
光相
太平興國二年改新造龍興寺為太平興國寺(因年號)報
光寺為乾明(因乾明節)三年改廬山東林為太平興國寺西
林為乾明寺通玄寺為太平觀九年置啓聖禪院即太
宗皇帝降誕之所
大中祥符間在京及仙源縣壽丘竝建景靈宫立聖祖
殿仙源縣壽丘建太極觀立聖祖母殿詔天下州軍監
置天慶觀仍竝建聖祖殿又改潤州京江中金山曰龍
遊禪院是山古謂之浮玉唐貞元二十一年江濱獲黃
金數鎰詔改為金山有頭陀自稱裴氏至山始創寺咸
通中曹礭以山名寺偽唐李景保大間改寺名潭心云
治平三年詔一應無額寺院屋宇及三十間以上者竝
賜壽聖為額(因壽聖節)不及三十間者竝行拆毁
宫掖
建隆初後宫止及二百八十餘人開寳五年水災太祖
徧諭之曰願歸者以情言得五十餘人賜白金幃帳遣
之
太宗嘗謂侍臣曰晉武帝平吳之後後宫畜數千人朕
以此為戒宫中妃御掌事輩不過三百人猶以為多更
差擇之後雍丘尉武程上疏願減後宫嬪嬙上謂宰臣
曰内庭給使亦分掌事有不可去者爾朕固不作離宫
别館取良家子充其中如秦漢之君也李昉請加黜責
以懲妄言上曰朕曷嘗以言罪人但念程不能知爾
真宗即位擇宫中給事歲深者出之景德元年又令籍
宫中止留年高者餘悉放出皆號泣願留上敦諭令中
使訪良族聘之宰臣李沆曰此盛德之事也大中祥符
元年又遣出百人謂近臣曰亦節用之一端也
仁宗寳元二年放宫人二百七人諭輔臣曰不獨矜其
幽閉亦省掖廷費也
英宗治平元年放宫人一百三十五人又明年放一百
八十人宫人及戚里有留内寺觀為尼女冠不出者上
一日謂宰臣曰欲聽從人可乎韓琦等對曰陛下哀憐
及此誠仁政之一端也遂聽其從便
隆平集卷一
