欽定四庫全書
欽定滿洲源流考卷十八
國俗(三)
祭祀
御製清寧宫
館豳蹟輝古宅洛業思前苞茂如松竹清寧象地天
雙騫排鳳扇上簟耀龍筵乃寝占佳夢
明禋重吉蠲(國朝禮重祭一遵神必于正寝兹旋故宫執豕薦□舊制勿敢廢也)休和晴旭
麗淡蕩惠風旋惕若承
堂構丕基永萬年
謹按
欽定滿洲祭祀典禮我
朝自發祥肇始即恭設
堂子立杆以祀
天又於
寝宫正殿設位以祀
神其後
定鼎中原建立
壇
廟禮文大備而舊俗未嘗或改每歲春秋有立杆大祭
之禮有
宫内報祭之禮又有月祭之禮有每日朝祭夕祭
之禮有四季獻神之禮凡省牲受祚酒醴供獻
祝辭儀注之屬詳見滿洲祭祀典禮一書今考
自漢以後史傳所載祭天祀神有與
本朝舊俗相近足資考證者分注按語臚次于後
而以雜禮附之用昭我
國家萬年法守云
祭天
後漢書夫餘國以臘月祭天大會連日飲食歌
舞名曰迎鼓有軍事亦祭天(按滿洲有每月祭天及春秋)
(大祭之禮又出師凱旋有列纛祭天之禮與此相合)
三國志夫餘以殷正月祭天國中大會連日飲
食歌舞有軍事亦祭天殺牛觀蹄以占吉凶蹄
合者為吉
晉書夫餘國有軍事殺牛祭天以蹄占吉凶
通考夫餘以臘月祭天名曰迎鼓是時斷刑辟
觧囚徒
後漢書三韓諸國邑各以一人主祭天地號為
天君又立蘇塗建大木以懸鈴鼓事鬼神(按滿洲祭)
(祀典禮家各設立司祀與此所云以一人主祭者相合建大木之儀又與滿洲立杆祭祀之儀)
(相合滿洲語稱祭祀有神杆為索摩與蘇塗音亦相近又滿洲神鈴及腰鈴手鼓等與)
(此所云鈴鼓亦合但並不懸于木桿稍神杆惟夕祭儀有大小鈴七枚繫于樺懸于架)
(梁之西與史所載有不同耳)
三國志三韓諸國邑各立一人主祭天神名之
天君又諸國各有别邑名之為蘇塗立大木懸
鈴鼓事鬼神其立蘇塗之義有似浮屠(按此觧非是盖)
(因塗屠二字音偶同而強觧之滿洲語稱神杆為索摩具載前注)
晉書三韓國邑各立一人主祭天又置别邑名
蘇塗
後漢書濊常用十月祭天晝夜歌舞飲酒名之
為舞天(按濊地與朝鮮相近見疆域門)
後周書百濟國以四仲之月祭天
北史新羅每月旦拜日月神主
隋書百濟王以四仲之月祭天新羅每當正月旦
拜日月神
金史太祖收國元年五月甲戌拜天射柳故事
五月五日七月十五日九月九日拜天射柳歲
以為常
金史世宗大定三年以重九拜天于北郊大定
十四年詔明安穆昆之民今後不許殺牲祈祭
若遇節辰及祭天日許得飲會章宗明昌四年
次奉先縣辛未拜天于縣西五年六月出獵拜
天承安五年勅来日重五拜天服公裳者拜禮
仍舊諸便服者並用女真拜泰和三年重五拜
天射柳上三發三中宣宗貞祐元年閏九月拜
日于仁政殿自是每月吉為常
金史金因遼舊俗以重五中元重九日行拜天
之禮重五于鞠場中元于内殿重九于都城外
其制刳木為盤如舟状赤為質畫雲鶴文為架
高五六尺置盤其上薦食物其中聚宗族拜之
若至尊則于常武殿築臺為拜天所重五日質
明陳設畢百官班俟于毬場樂亭南皇帝靴袍
乘輦宣徽使前𨗳自毬場南門入至拜天臺降
輦至褥位皇太子以下百官皆詣褥位宣徽贊
拜皇帝再拜上香又再拜排食抛盞畢又再拜
飲福酒跪飲畢又再拜百官陪拜引皇太子以下先出
皆如前𨗳引皇帝回輦至幄次更衣行射柳擊毬之戲
亦遼俗也金因尚之凡重五日拜天禮畢插柳毬場為
兩行當射者以尊卑序各以帕識其枝去地約
數寸削其皮而白之先以一人馳馬前𨗳後馳
馬以無羽横鏃箭射之既斷柳又以手接而馳
去者為上斷而不能接去者次之或斷其青處
及中而不能斷與不能中者為負每射必伐鼓
以助其氣已而擊毬各乘所常習馬持鞠杖杖
長數尺其端如偃月分其衆為兩隊共争擊一
毬先于毬場南立雙桓置板下開一孔為門而
加網為嚢能奪得鞠擊入網囊者為□或曰兩
端對立二門互相排擊各以出門為□毬状小
如拳以輕韌木柺其中而朱之皆所以習驍捷
也既畢賜宴歲以為常
大金國志節序則元日拜日相慶重五射柳
(北盟錄作砟柳)祭天
祀神
後漢書馬韓常以五月田竟祭鬼神晝夜會聚
歌舞舞輒數十人相随踏地為節十月農功畢
亦如之
三國志三韓常以五月祭鬼神歌舞飲食日夜
無休其舞數十人俱起相隨踏地低昂手足相
應節奏有似鐸舞(按滿洲祭奏三絃神之禮有朝祭夕祭琵琶鳴相)
(板司俎人等附掌以和夕祭則司祝束腰鈴執手鼔前後盤旋鏘地凡朝夕祭皆有歌祝之辭)
(又紳國朝舊俗喜起舞宴樂每用之謂之瑪克魏志所記未必盡同其禮意則相似也)
晉書三韓俗重鬼神常以五月耕種畢羣聚歌
舞以祭神十月農事畢亦如之(按滿洲舊俗田苗長時有祭田)
(苗神之禮至秋收後又有場院之祭然其禮視朝夕祭神為簡史所稱耕畢云云盖記)
(每歲祀神之時非必止為田事而祭也)
通考弁辰與辰韓風俗相似祠祭鬼神有異施
竈皆在戸西(按滿洲祭祀各姓微有不同夕祭所奉之神亦間随土俗山)
(川而異至各盡敬以溯本源則一也竈為祭祀烹餁所用必在祀神室之中間屋内而開戶近)
(東故以為在戶西耳)
後周書百濟以四仲月祭五帝之神又每歲四
祠其始祖仇台之廟
隋書百濟王以四仲之月祭五帝之神立始祖
仇台之廟于國城歲四祀之
舊唐書百濟王夫餘豐到熊津城與新羅王金
法敏行白馬而盟先祀神祇及山谷之神而後
歃血
新唐書新羅王祠山神
唐會要新羅好祭山神重元日每以其日拜鬼
神
雜禮
通考百濟婚娶之禮同中國拜謁之禮以兩手
據地為敬
通考新羅每正月旦相賀上設宴會班賚羣官
通考新雜羅見人必跪以手據地為恭
通考新羅族第一骨第二骨以自别王族為第
一骨妻亦其族不娶第二骨(按此承新唐書之誤據史新羅王姓)
(金自以金姓為一骨而凡唐時冊命國妃太妃皆朴姓申姓之属或于冊府元龜及唐書歷歷)
(可考無一金姓者則所云妻亦其族不娶第二骨云云盖傳聞誤㒺之辭今蒙古以黑白骨分)
(貴賤有察罕雅蘇台哈喇雅蘇台之稱新羅以骨為重亦即具意耳)
金史承安五年定本國婚娉之制泰和五年制
定本朝婚禮又詔拜禮不依本朝者罰
金史金之拜制先袖手微俯身稍復却跪左膝
左右摇肘若舞蹈状凡跪摇袖下拂膝上則至
左右肩者凡四如此者四跪復以手按右膝畢
跪左膝而成禮國言摇手兩拜謂之蘇蘇勒(蒙古)
(語恭敬也舊作徹速今改正)承安五年五月上諭有司曰女
真漢人拜數可以相從者酌中議之禮官奏曰
周官九拜一曰稽首拜中至重臣拜君之禮也
乞自今凡公服則用漢拜若便服則各用本俗
之拜主事陳松曰本朝拜禮其来久矣仍便服
之拜也可令公服則朝拜便服則從本朝拜平
章政事張萬公謂拜禮各便所習不湏改也司
空完顔襄曰今諸人袵髮皆從本朝之制宜從
本朝拜禮松言是也上乃命公裳則朝拜諸色
人便服皆用本朝拜
金史完顔衷深悉本朝婚禮皇族婚嫁每令衷
相之
大金國志金人舊俗多指腹為婚既長大雖貴
賤殊隔亦不可渝壻納幣皆先期拜門戚屬偕
行以酒饌往少者十餘車多至十倍飲客佳酒
則以金銀旊貯其次以瓦旊列于前以百數賓
退則分餉馬先以烏金銀杯酌飲貧者以木酒
三行進大軟脂小軟脂如寒具次進蜜糕人各
一盤曰茶食宴罷富者瀹建茗留客啜之婦家
無大小坐于坑上壻黨羅拜其下謂之男下女
禮畢牽馬百匹少者十匹陳于前婦翁選子姓
之别馬者視之好則留不好則退留者不過什
二三女家亦視其數而厚薄之一馬則報衣一
襲壻皆親迎既成婚留于婦家三年然後以婦
歸婦氏以奴婢數十戶牛馬數十羣每羣九牝
一牡以資遣之
北盟錄女真飲宴賓客盡㩦親友而来相近之
家不召皆至客坐主人立而侍之至食罷衆客
方請主人就坐酒行無筭其禮則拱手退身為
喏跪右膝蹲左膝著地拱手摇肘動止于三為
拜元日則拜日相慶㩦妻歸寧謂之拜門執子
壻之禮
馬擴茆齋自叙擴道金主至混同江之北地不
生榖麥所種止稗子金主聚諸將共食則于坑
上用矮檯子或木盤相接人置稗子飯一椀加
匕其上列以薺韭長瓜皆塩漬者别以木楪盛
猪羊雞鹿兔狼麂麞狐狸牛馬鵝雁魚鴨等肉
或燔或烹或生臠以芥蒜汁清沃陸續供列各
取佩刀臠切薦飯食罷方以薄酒傳杯而飲謂之御
宴者亦如此既還乃令諸郎君家各具酒殽請
南使赴飯十餘日始造國書適經元日隔夕令
人具車仗召南使赴宴凌晨出館赴帳前金主
于坑上設金装交椅而坐羣臣以名馬弓矢劍
槊為獻且曰臣下有邪諂奸佞不忠不孝者願
皇帝代上天以此劍此弓誅之各跪上夀杯國
主酬酌之次令南使上夀杯于國主飲畢國主
酌二杯酬南使且云我國自上世相傳止有如
此風俗不會奢飾更不别修宫殿勞費百姓也
當時已破遼上京取到樂工列于屋外奏曲薦
觴金主不以為意殊如不聞
北盟錄近咸州一里有墓室數間供帳略偹州
守出迎就坐有腰鼓籚管琵琶方響笙筝&KR0793;箜
篌大鼔拍板舞者六七十人但如常服出手袖
外周旋曲折酒五行歸館次日中使賜宴赴州
宅就坐樂作酒九行猪鹿兔雁饅頭炊餅白熟
之類鋪滿几案最重油煮麫食以密塗拌名曰
茶食非厚意不設以極肥猪肉或脂闊切大皆
一小盤子虛装架起間插青葱三五莖名曰肉
盤子非大宴不設人各㩦以歸舍
北盟錄南使朝見儀至日館伴使副同行就龍
臺下馬行入宿圍西設毡帳各歸帳歇定客省
使副使相見就坐酒三行少頃聞鞞鼓聲樂作
閣門使引入即捧國書自山棚東入陳禮物于
庭下傳進如儀贊通拜舞抃蹈訖使副上殿女
真官員數百人班于西廂以次拜訖近貴者各
百餘人上殿以次就座餘並退兩廂結架小葦
屋幕以青幕以坐三節人殿内以女真兵數十
人分兩旁立各執長柄小骨朵為儀衛國主所
坐若今之講堂施重茵前施朱漆銀装鍍金几
案果楪以玉酒器以金食器以玳瑁題筯以象
牙遇食時數人抬舁十數鼎鑊以前雜手旋切
割餖飣以進名曰御厨宴所食物精細而味和
情意至兩界中間彼此使副回馬對立馬上一
杯换所執鞭以為異日之記背馬冋頭少頃進
數步為踟蹰不忍别之状如是者三乃行
謹按我
朝典禮莫重于祭祀其誠敬之心忠質之尚與雅
頌所陳執豕酌匏執爨為爼之意無以異也核
諸史傳所載其儀文尚可𩔖推至于燕饗之間
肉必自割猶見古初淳質之風北盟錄所稱肉
盤子御厨宴之制當因宋使南人不能自割故
令人代之遂以為大宴盛禮耳伏讀
太宗文皇帝聖諭寬衣大袖待人割肉而後食與尚左
手之人無異煌煌
祖訓垂示方来所以敦本善俗者至矣
官制
漢
後漢書夫餘國以六畜名官有馬加牛加狗加
其邑落皆主屬諸加(按加字當為家字之誤猶今蒙古謂典牛之官曰和)
(尼齊典馬者曰摩哩齊典駝者曰特默齊皆因所牧之物以名其職正如周禮羊人犬人及漢)
(狗監之掌范蔚宗不觧方言好竒逞妄殊為踳謬詳見御製夫餘國傳訂訛恭載部族門)
後漢書把婁國邑落各有大人
後漢書辰韓諸别邑各有帥大者名臣智次有
險(通典作儉)側次有樊祇次有殺奚次有邑借皆其
官名(按此所載官名本屬傳聞之誤陳夀三國志因之與此又多顛倒同異皆輾轉傳訛)
(不足信也)
後漢書東沃沮邑落有長帥濊其官有侯邑君
三老
三國
三國志夫餘國有君王皆以六畜名官有馬加
牛加猪加狗加犬使者(按陳夀魏志承范蔚宗之誤)邑落有
豪民民下戸皆為奴僕諸加别主四出道大者
主數千家小者數百家有敵諸加自戰下戸担
粮飲食之
三國志馬韓各有長帥大者自名為臣智其次
有邑借臣智或加優呼臣雲遣支報安邪踧支
濆臣離兒不例拘邪秦支廉之號其官有魏率
善邑君歸義侯中郎將都尉柏長侯
三國志弁辰國邑各有長帥大者名臣智其次
有險側次有樊濊次有殺奚次有借邑
三國志東沃沮邑落各有長帥皆自稱三老故
縣國之制也
晉
晉書馬韓小國五十六大者萬戸小者數千家
各有帥辰韓十二之國各有帥
南北朝
魏書勿吉國邑落各自有長不相總一
北史勿吉國邑落各有長帥曰大莫弗瞞咄
周書百濟官有十六品左平(舊唐書作佐平)五人一品達
率(按隋書作大率通考作佐率)三十人二品恩率三品德率
四品扞率五品柰率(按百濟官名多用漢語惟柰率義無所取以滿洲語)
(考之或為納伊二字之音猶言地方也)六品將德七品施德八品
固德九品李(北史作季)德十品對德十一品文督十
二品武督十三品佐軍十四品振武十五品克
虞十六品自恩率以下官無常員各有部司分
掌衆務内官有前内部穀部肉部内掠部外掠
部(按穀部等名皆用漢語此内掠外掠字義無取當有訛謬)馬部刀部功德
部藥部木部法部後官(北史作宫)部外官有司軍部
司徒部司空部司宼部點口部客部外舍部紬
部日官(北史作宫)部都市部都下有萬家分為五部
曰上部前部中部下部後部各統兵五百人國
城外更有五方中方曰古沙城東方曰得安城
南方曰久知下城西方曰刀先城北方曰熊津
城五方各有方領一人以達率為之郡將三人
以德率為之方統兵一千二百人以下七百人
以上城之内外民庶及餘小城咸分隸焉
宋書百濟官有左賢王右賢王冠將軍將軍征
虜將軍輔國將軍龍驤將軍寧朔將軍建武將
軍西河太守臺使
齊書百濟官名有面中王都漢王阿錯王邁盧
王邁羅王辟中王八中侯弗斯侯弗中侯面中
侯(按百濟盡有三韓之地所封王侯之號如面中邁盧當即三韓属國彌凍莫盧之属其與)
(滿洲語相近者如云都漢當即為多罕橋也辟中當為博勒卓約會也弗斯當為富森滋生也弗)
(中當為法珠樹杈也其音尚有可推者耳)寧朔將軍冠軍將軍都將
軍建威將軍龍驤將軍廣武將軍宣威將軍征
虜將軍安國將軍武威將軍廣威將軍建武將
軍振武將軍揚武將軍廣陽太守朝鮮太守帶
方太守廣陵太守清河太守樂浪太守城陽太
守又有長史司馬參軍
北史百濟官有十六品長吏三年一交代都下
分五部部有五巷士庶居焉五方各有方領一
人方佐貳之方有十郡郡有將三人
通考百濟官有十六品曰左率曰恩率曰德率
曰柰率曰扞率將德施德固德季德對德文督
武督佐軍振武克虞統兵以達率德率扞率等
為之人庶及餘小城皆分隸焉
梁書新羅國有六喙□五十二邑勒(詳後語言條内)其
官名有子賁旱支齊旱支謁旱支壹告支竒貝
旱支(按滿洲語哈濟親近也新羅官名不止于此而此數官皆有旱支二字之稱與哈濟)
(音實相近或皆属近臣之稱耳)
北史新羅其官有十七等一曰伊罰干貴如相
國次伊尺干次迎干次破彌干次大阿尺干次阿
尺干次乙吉干次沙咄干次及伏干次大柰摩
干次柰摩干次柰摩次大舍次小舍次吉士次
大烏次小烏次造外有郡縣有大事則聚官
詳議定之(按此所稱官號凡十七等當為階品之名其十一等之在前者末皆有干)
(字或即哈蕃二字之音而詰皆轉輾相傳致有訛誤耳)
唐
舊唐書百濟國所置内官曰内臣(唐會要又作内官)佐平
掌宣納事内顯佐平掌庫蔵事内法佐平掌禮
儀事衛士佐平掌宿衛兵事朝廷佐平掌刑獄
事兵官佐平掌在外兵馬事又外置六方方管
十郡(按後周書及北史官皆云左平五人據此當為六人)
新唐書百濟官有内臣佐平者宣納號令内頭
佐平主帑聚内法佐平主禮衛士佐平典衛兵
朝廷佐平主獄兵官佐平掌外兵
舊唐書新羅文武官凡十七等
新唐書新羅官有宰相侍中司農卿大府令凡
十七等州有都督郡有太守縣有小守
唐會要新羅國官有上相大宰相
通考新羅官以親族為上官有宰相侍中有司農
卿太府令凡十七等第二骨(見前)得為之事必與
衆議一人異則罷宰相家不絶祿奴僕三千人
九州州有都督統部十或二十郡有太守縣有
小守
新唐書渤海官有宣詔省左相左平章事侍中
左常侍諫議居之中臺省右相右平章事内史
詔誥舍人居之政堂省大内相一人居左右相
上左右司政各二居左右平章事之下以比僕
射左右允比二丞左六司忠仁義部各一卿居
司政下支司爵倉膳部有郎中員外右六司智
禮儀部支司戎計水部卿郎準左以比六官中
正臺大中正一比御史大夫居司政下少正一
又有殿中寺宗屬寺有大令文籍院有監令監
皆有少太常司賓大農寺寺有卿司蔵司膳寺寺
有令丞胄子監有監長巷伯局有常侍等官其
武員有左右猛賁熊衛羆衛南左右衛北左右
衛各大將軍一將軍一以品為秩
通考渤海官有宣詔省中臺省政堂省有左右
相左右平章侍中常侍諫議又左六司忠仁義
部右六司智禮信部各有郎中員外有十五府
分領二十六州又有獨奏州三(並詳前疆域門按自宋以後以)
(府頒州之制實始于此獨奏州不隸于府當如今之直隸州也)
五代
册府元龜後唐時新羅國官名有倉部侍郎錄
事𠫭軍朝議大夫中散大夫兵部侍郎郎中判
官倉部員外郎執事侍郎司賓大卿
五代會要後唐内光清秦時渤海使人其官有
政堂省守和部少卿南海省都督政堂省工部卿
金
金史收國元年以弟烏竒邁為安班貝勒(滿洲語安)
(班大也貝勒管理衆人之稱舊作諳版勃極烈今改正舊觧云官之尊貴者意相合)國相
薩哈(滿洲語小國也舊作撒叚今改正)為古倫貝勒(滿洲語古倫國也舊)
(作國倫今改正觧云尊禮優崇得自由者)蘇布嚇(滿洲語酒醒也舊作辭不失今改正)
為爱滿貝勒(滿洲語爱滿部落也舊作阿買今改正舊觧云治落邑者意相近)
弟舍音為古倫貝勒八月以古倫貝勒薩哈為
古倫烏嚇哩貝勒(滿洲語烏嚇哩總統也舊作忽魯今改正舊觧云統領官)
(之稱意桐合離)阿里哈(滿洲語承當也舊作阿雜合今改正)為古倫英實
貝勒(滿洲語英實筵席也舊作乙室今改正舊觧云迎迓之官或當時為諸國朝聘使臣)
(而設以主燕饗之禮者)二年五月德特貝勒(蒙古語德特副佐也舊作)
(迭今改正觧云倅貳之職義相合)額國暉(滿洲語強壮也舊作阿徒罕今改正)破
遼兵于照蘇(滿洲語錢也舊作照撤今改正)城古倫烏貝勒(滿洲)
(語温化也舊作吴又訛昃今改正舊觧隂陽之官義未當)舍音取泰州五年
六月以温貝勒舍音為烏嚇哩貝勒富嘉努為
温貝勒宗翰為伊拉齊貝勒(滿洲語伊拉齊第三也舊作伊賚今)
(改正觧云位第三曰伊拉齊義相合)天會二年以們圖琿(滿洲語愚也舊)
(作漫都訶今改正)為阿斯罕貝勒(滿洲語阿斯罕副也舊作阿捨今改正)
恭議國政天會十年以太祖孫亶為安班貝勒
皇子宗磐為古倫烏嚇哩貝勒宗幹為古倫左
貝勒伊拉齊貝勒宗翰為古倫右貝勒天會十
年左國元帥宗翰等入朝議曰安班貝勒虚位
已久今不早定恐授非其人哈喇先帝嫡孫當
立太宗從之
金史安班貝勒者太宗嘗居是位及登大位以
命弟杲杲卒定議照宗為儲嗣故以是命焉
金史金自景祖始建官屬統諸部以專征伐其
官長皆稱貝勒故太祖以達貝勒(滿洲語逹為首之稱舊作)
(都今改正觧云統治之官猶冢宰也)嗣位太宗以安班貝勒居守
安班尊大之稱也其次曰古倫烏嚇哩貝勒古
倫言貴(按滿洲語稱國為古倫凡爵號之稱古倫者在和碩之上此觧雖尗的而意則)
(近是)烏嚇哩猶總帥也又有古倫貝勒或左右置
所謂國相也其次諸貝勒之上則有古倫英實
烏嚇哩伊拉齊爱滿阿斯罕温德特之號以為
陞拜宗室功臣之禮焉其部長曰貝勒統數部
者曰烏嚇哩至熙宗定官制皆廢其後惟鎮撫
遼民之官曰圖埒(滿洲語外也舊作禿里今改正觧云掌部落詞訟察非違)
(者)烏爾古(蒙古語滋長也舊作烏魯古今改正觧云牧圍之官盖取牧養蕃息之義)
之下有索約勒(蒙古語化也舊作掃稳今改正)圖伊達(滿洲語纛長也)
(舊作脫朵今改正)詳衮(舊觧云邊城之官也)之下有默齊格(滿洲語傳)
(事人也舊作麽忽今改正)實訥昆(蒙古語實訥新也昆人也舊作習尼昆今改正)此
則具于官制而不廢皆踵遼官之名也
金史金初諸部之民壮者皆兵部長曰貝勒行
兵則稱曰明安(滿洲語干也舊作猛安今改正)穆昆(滿洲語族長也舊作)
(謀克今改正)從其多寡以為號明安者千夫長穆昆
者百夫長也穆昆之副曰富埒琿(滿洲語惠也舊作蒲里衍)
(今改正)士卒之副從曰伊勒希(滿洲語副也舊作阿里喜今改正)
部卒之數初無定制太祖即位之二年始命以
三百戶為穆昆十穆昆為明安而諸部来䧏率
以明安穆昆之名以授其首領而部伍其人東
京既平山西繼定嘗用遼人額里頁(蒙古語花色也舊作)
(訛里野今改正)以北部百三十戶為一穆昆漢人王六
兒以諸州漢人六十五戶為一穆昆王伯龍及
高從祐等並領所部為一明安天會二年宗望
恐風俗糅雜民情弗便乃罷是制諸部降人但
從漢官之號皇統五年又罷遼東漢人渤海明
安穆昆承襲之制移兵柄于國人乃分明安穆
昆為上中下三等宗室為上餘次之至海陵天
德三年省併諸路節鎮及明安穆昆削上中下
之名但稱諸明安穆昆循舊制間年一徵發以
補老疾之數貞元遷都遂徙上京太祖遼王秦
王之明安併為哈濟(滿洲語親近也舊作合北今改正)明安及
右諫議沃里布(滿洲語存留也舊作烏里補今改正)等明安處之
中都沃陵(滿洲語小□也舊作斡論今改正)等八明安處之山
東阿嚕(蒙古語山隂也舊作阿魯今改正)之族處之北京諳達
(滿洲語友也舊作安達今改正)族屬處之河間世宗大定初契
丹幹罕(滿洲語袖口也舊作窩幹今改正)既平乃散契丹隸諸
明安穆昆三年詔河北山東所簽軍許以驅丁
充伊勒希十五年再定明安穆昆戶每穆昆戶
不過三百七穆昆至十穆昆置一明安二十年以
祖宗以来所建立明安穆昆其間有戶口繁簡
地里遠近不同遂更令以詔天下二十一年詔
遷河北東兩明安上曰朕始令移此欲與女真
戶相錯安置久則自相姻親不生異意此長
久之利也今者伊瑪(蒙古語山羊也舊作移馬今改正)河明安
相錯以居甚符朕意而約羅(蒙古語皂雕也舊作遥落今改正)
河明安不如此可再遣使按其地以雜居之二
十二年遷山東東路八穆昆處之河間其棄地
以山東東路特嚇(滿洲語存水也舊作忒里今改正)河明安下
扎哈(蒙古語疆界也舊作巴合今改正)穆昆伊爾們(今吉林河名舊作移)
(里閔今改正)鄂爾歡(滿洲諳乾之滋乾也舊作幹魯渾今改正)明安下錫
布(滿洲語填塞也舊作翕浦今改正)穆昆佛門(滿洲語唇也舊作付母温今改)
(正)山穆昆九村人戶徙于舊地上嘗以率兵呼
爾哈(並見前)人驍勇可用海陵嘗欲徙之而未能
二十四年以上京刷和倫(滿洲語刷大林也和倫威也舊作率胡剌)
(温今改正)之地廣而腴遂出府庫錢以濟行資遷率
賓一明安呼爾哈二明安二十四穆昆以實之
盖欲上京兵多可為緩急之偹也當是時多易
置河北山東所屯之舊括地而為之業頒牛而
使之耕畜甲兵而為之備乃大重其權授諸王
以明安之號新置者特賜之名制其奢靡禁其
飲酒習其騎射儲其粮糒其偹全嚴也是時宗
室戸百七十明安二百二穆昆千八百七十八
金史天輔五年置奚魯都統司以約尼(滿洲語全也舊)
(作□輦今改正)九營為九明安隸焉又以渤海軍為八
明安凡明安之上置軍帥軍帥之上置萬戶萬
戶之上置都統然亦時稱軍帥為明安而明安則
稱親管明安禁軍之制本于哈濟穆昆哈濟者
者親軍也以近親所領故以名焉貞元遷都更
以太祖及遼王宗幹秦王宗翰軍為哈濟明安
金史金置都元帥必以安班貝勒為之恒居守
而不出天德七年罷萬戶之官詔曰太祖開創
因時制宜材堪統衆授之萬戶其次千戶及穆
昆當時許以世襲乃權宜之制可罷是官若舊無
千戶之職者續思增置
金史元光中招義軍以三十人為穆昆五穆昆
為千戶四千戶為萬戶四萬戶為一副統兩副
統為一都統此復國初之名也
金史河南陜西山東馬軍明安月給錢八貫米
五石二斗絹八匹六馬芻粟穆昆錢六貫米二
石八斗絹六匹五馬芻粟佛寧(滿洲語羣也舊作蒲輦今改正)
錢四貫米石七斗絹五疋四馬芻粟正軍錢二
貫米斗五升絹四疋棉十五兩二馬芻粟伊勒
希錢一貫米五石七斗絹三匹棉十兩步軍明
安馬二匹穆昆馬一匹每明安當差馬七十二
匹(按金史所載奚軍穆昆伊寕等及北邊臨潢等處永屯駐軍明安穆昆上番漢軍穆昆上)
(京永屯駐軍明安穆昆至伊勒希等每月給各不同大概亦相仿云)
金史凡河南陕西山東故老千戶穆昆佛寧正
軍伊勒希賞給之制千戸十年以上賞銀五十
兩絹三匹穆昆十年以上銀四十兩絹二十五
匹佛寧十年以上銀三十兩絹二十匹馬步正軍
伊勒希等勾當不拘年分放老正軍銀十五兩
絹十疋伊勒希等銀八兩絹五疋北邊萬戶千
戶穆昆等歷過軍功及年老放罷賞給之例正
千戶管押萬戶勾當過一十五年遷兩官與從
五品不及十五年遷一官與正六品十年以下
遷一官賞銀絹六十兩疋正穆昆管押萬戶勾
當十五年遷两官與正六品不及十五年年老
放罷遷一官與正七品若十年以下遷一官賞
銀絹五十兩匹正千戶管押千戶勾當過二十
年遷一官與正六品不及二十年年老放罷遷
一官與正七品若十年以下遷一官賞銀絹四
十兩正穆昆管押千戶以下依河南陕西體例
金史諸明安從四品穆昆隸焉掌修理軍務訓
練武藝勸課農桑司吏四人譯人一人差役人
數並同舊例諸穆昆從五品掌撫緝軍戸訓練
武藝惟不管掌平倉餘同縣令女真司吏一人
譯人一人
金史東北路部族乣軍曰達喇(滿洲語收也舊作迭喇今改正)
部永安三年改為特哩衮扎薩克(蒙古語特哩薩衮為首也扎)
(克政治也舊作土魯渾尼石今改正)節度使曰唐古部承安三
年改為博勒和扎薩克(博勒和滿洲語潔净也舊作部魯火扎薩克觧)
(見上舊作扎石合今改正)節度使二部五乣戸五千五百八
十五其他若珠魯(滿洲語雙也舊作助魯今改正)部族烏爾古
(觧見前)部族實壘(蒙古語土也舊作石壘今改正)部族蒙古部族
竒嚕(滿洲語小旂也舊作計魯今改正)部族布古貝(蒙古語布古鹿也貝)
(有也舊作索特本今改正)部族數皆稱是西北西南二路之乣軍
十曰蘇穆坦(蒙古語有箭之謂舊作蘇謨典今改正)乣曰伊埒圖
(滿洲語明顯也舊作耶剌都今改正)乣曰古勒敦(滿洲語城門洞也舊作骨典今)
(改正)乣曰唐古乣曰哈瑪爾(蒙古語行圍前引人也舊作霞馬今改正)
乣曰穆騰(滿洲語才能也舊作本典今改正)乣曰蒙古乣曰茂
(滿洲語桐木也舊作咩今改正)乣曰呼敦(滿洲語速也舊作胡部今改正)乣凡
九其諸路曰海蘭曰夫餘曰博索曰率賓曰呼
爾哈曰伊喇(俱見前疆域門)皆在上京邊鄙或置總管
或置節度使
金史諸乣詳衮一員從五品掌守戍邊堡餘同
穆昆皇統八年設木班左右詳衮定為從五品
默濟格一員從八品掌貮詳衮司吏三人實納
昆掌本乣差役等事茂乣唐古乣伊喇乣穆騰
乣古勒敦乣舒嚕(滿洲語珊瑚也舊作失魯今改正)乣並依此
制
金史諸額爾竒木(蒙古語尊貴之謂舊作移哩堇今改正觧云部落村寨之)
(首領)司額爾竒木一員從八品分掌部族村寨事
司吏女真一人漠人一人實納昆掌本乣差役
等事
金史諸圖埒(觧見前)圖埒一員從七品掌部落詞
訟訪察違背等事女真司吏一人通事一人
金史金初因遼諸茂(觧見前)而置羣牧茂之為言
蚊蚋美水草之地也(按此觧未的盖臆度之辭)天德中置五
羣牧所皆仍遼舊名各設官治之又選品官家
子明安穆昆佛寧軍餘丁使之司牧謂之羣子
大定二十年更定羣牧官詳衮圖伊達扎布(滿洲)
(語令其荅應也考金志羣牧及書畫局皆有一項名目盖秪應役使之人也原文作知把今改)
(正)羣牧人賞罰格
金史諸羣牧所國言曰烏爾古(觧見前舊作烏魯古今改正)
提控諸烏爾古一員正四品明昌四年置使一
員從四品(國言作烏爾古使)副使一員從六品掌檢校
羣牧畜養蕃息之事判官一員知法一員女真
司吏四人譯人一人達哈十六人又設索約勒
圖伊達分掌諸畜所謂牛馬羣子也
金史收國二年始製金牌又有銀牌大牌之制
金牌以授萬戶銀牌以授明安木牌則穆昆佛
寧所佩者也大定二十年明安穆昆俸給令運
司折支銀絹省臣議依舊攴請牛頭稅粟其俸
則于錢多路府支放諸默濟格諸額爾竒大錢
粟一十三貫石麥二石衣絹各五匹綿十五兩
職田三頃
金史宗亨以材起復為烏克遜達(滿洲語烏克遜宗室也達)
(長也舊作淑温時今改正)
金史和車(滿洲語美好也舊作合住今改正)子布呼(滿洲語庶也舊作布)
(極今改正)年十八選為章京(滿洲語文武参佐也舊作扎也今改正)
金史扎布書畫十人遷轉格與奉職同内蔵四
庫巴哩巴(蒙古語執掌也舊作木把今改正)二十八年格同奉
職左右蔵庫巴哩巴八人儀鵉局巴哩巴十五
人格同内蔵尚食局巴哩巴四人尚輦局巴哩
巴六人格同儀鸞尚藥局巴哩巴四人頭面庫
巴哩巴十人段匹庫巴哩巴十二人金銀局巴
哩巴八人雜物庫巴哩巴十八人萬寧宫提舉司
巴哩巴五人
金史扎布書畫随庫巴哩巴等俸給俱八貫石
絹三匹綿三十兩
金史尚書省架閣庫蘇拉(滿洲語閒散也舊作移剌今改正)二
十人樞密院蘇拉十五人招討司蘇拉三十人
凡馳驛日給無草地處樞密院蘇拉給米三升
招討司蘇拉二升明安八升穆昆四升佛
寧三升正軍伊勒希各一升
金史女真官之尊者以九曜二十八宿為名職
皆曰貝勒自五戶推而上之至萬戸皆自統兵
宗室謂之郎君事無大小皆總之雖卿相亦馬
前而不為禮(按北盟錄云金有羅索取懷州貝勒又靖康元年尼堪攻擒)
(范仲熊授以宣政殿學士濟蘇十八宿縻哩名作彌離勒官告一道因有以二為官)
(之語不知羅索滿洲語極濕難耕地也濟蘇蒙古語顔色也當時誤以婁宿角宿對音耳)
北盟錄女真官名以九曜二十八宿宿為名曰安
班貝勒(大官)貝勒(官人)其職曰圖們(萬戸舊滿洲語萬也作忒母)
(今改)明安(千戶)穆昆(百夫長)富埒琿版子頭貝勒者糾
官也猶中國言總管云自五戶貝勒至萬戶貝
勒皆自統兵其宗室皆謂之郎君無大小必以
郎君總之卿相拜於馬前郎君不為禮又有號
阿喇勒(蒙古語島也舊作阿胡盧里今改正)伊勒齊貝勒尼堪(滿洲語漢人也)
(舊作粘罕今改正)為元帥後雖貴亦襲父官而不改其號
松漠記聞尼堪者金太宗三從兄弟名宗幹本
名曰尼堪言其貌類漢人也其父即阿喇勒為
伊拉齊貝勒尼堪為大元帥後雖貴亦襲父官
稱曰伊拉齊貝勒都元帥
語言
漢
後漢書辰韓名國為邦弓為弧戟為寇行酒為
行觴相别為徙(按魏志梁書通考俱作相呼皆為徙與此異又方言徥行也朝)
(鮮冽水之間或曰徥與相别之意稍近或徙字為徥字之誤)有似秦語弁辰
與辰韓言語有異
魏晉
魏志把婁言語不與夫餘同
魏志辰韓其言語不與馬韓同名國為邦弓為
弧行酒為行觴相呼皆為徙有似秦人名樂浪
人為阿殘東方人名我為阿(按滿洲語並無是觧盖陳夀強為之)
(辭)謂樂浪人本其殘餘人弁辰言語與辰韓相
似(按後漢書云弁辰與辰韓言語有異而此云相似盖未知音譯其同異無由知也)
晉書辰韓言語有𩔖秦人
南北朝
魏書勿吉國言語獨異
周書百濟王號于羅瑕民呼為號吉支夏言並
王也妻號于陸夏言妃也(按百濟新羅語與滿洲語多不合皆作史)
(者輾轉傳訛之辭不足信也)
梁書百濟國號所治城曰固麻謂邑曰檐魯如
中國之言郡縣也呼帽曰複衫袴曰褌
南史百濟呼帽曰冠襦曰複衫袴曰禈(按此較梁書為)
(近似當是梁書脱誤也)其言𠫭諸夏亦秦韓之遺俗云
梁書新羅俗呼城曰建牟羅其邑在内曰喙評
在外曰邑勒亦中國之言郡縣也其冠曰遺子
禮襦曰蔚觧袴曰柯半靴曰洗
冊府元龜新羅言語名物有似中國人名國為
邦弓為弧戟為寇行酒為行觴相呼皆為徙(按此)
(與漢書所載略同)
通考新羅語言待百濟而後通事與衆議號和白
(按滿洲語赭伯商議也與此音義俱相合)
唐
新唐書新羅謂城為健牟羅邑在内曰喙評在
外曰邑勒
新唐書渤海俗謂王曰可毒夫(按蒙古語謂福曰呼圖克唐古)
(特語謂再来人曰胡土克圖元時曾用為帝號此可毒夫之語意亦第如此第輾轉傳訛不可)
(觧耳)曰聖主曰基下其名為教王之父為老母王
太妃妻貴妃長子曰副王諸子曰王子
五代
舊五代史渤海稱王曰可毒夫面對曰聖牋奏
稱基下
金
金史世宗大定十四年命衛士有不嫻女真語
者並勒習學仍自後不得漢語十六年詔諭宰
執曰諸王小字未嘗以女真語命之今皆當更
易卿等擇名以上二十五年謂宰臣曰開原王
尹大與有女真人訴事以女真語問之漢人訴
事漢語問之大抵習本朝語為善不習則淳風
將棄二十八年上以本國音自度曲言國家基
緒之重萬世無窮之托上自歌之皇太孫及克寧
和之又謂宰臣曰朕嘗命諸王習本朝語惟原
王甚習朕甚嘉之
金史額納格爾(蒙古語猶言此室也舊作納葛里今改正)漢言居室
也佛葉(滿洲語傷㾗也舊作僕鷰今改正)漢言悪瘡也和倫(滿洲)
(語慈鴉也舊作活羅今改正)漢言慈烏也
金史得勝陀國言曰額特赫格們(滿洲語額特赫已勝也格)
(們都會也舊作忽土皚葛蠻今改正)日月山國言曰納喇薩喇(蒙古)
(語日月也舊作湼里塞一今改正)陷泉國言曰埒綳吉(滿洲語陷泥地)
(也舊作落孛魯今改正)龍駒河國言曰達罕必喇(滿洲語達罕馬)
(駒也必喇河也舊作喝必剌盖誤合為一音今改正)白濼國言曰舍音齊
喇(滿洲語白色也舊作勺赤勒今改正)鴛鴦濼國言曰昂吉爾(滿洲)
(語野鴨之大而色黃者舊作昂吉今改正)燕子城國言曰古勒達爾
干(滿洲語沙燕也舊作吉甫魯灣今改正)羊城國言曰和寧(滿洲語羊)
(也舊作火唵今改正)狗濼國言曰音達琿尼約(滿洲語音達琿狗也)
(尼約水甸也舊作押恩尼要今改正)古北口國言曰紐斡哩(滿洲語色)
(蒼綠也蓋指山色之蒼翠而言舊作留斡嶺今改正)居庸關國言曰齊喇
哈藩(滿洲語齊喇嚴也哈藩官也舊作查剌合攀今改正)松亭關國言曰
薩勒扎(滿洲語岐路也舊作斜烈只今改正)化成關國言曰哈斯
哈雅(蒙古語哈斯玉石也哈雅牆也舊作曷撒罕酉今改)
北盟錄女真言語謂好為賽堪(滿洲語善美也舊作感今改正)
又為賽音(滿洲語好也舊作塞痕今改正)謂不好為朗色(滿洲語□)
(遢也舊作辣撒今改正)謂酒為博囉達喇蘇(蒙古語好酒也舊作勃蘇)
(盖音急而訛今改正)謂棍子敲殺曰穆克珊(滿洲語挺也舊作蒙霜今)
(改正)坦塔哈(滿洲語已打之謂舊作特庫今改正)又曰穆克珊(解見上舊)
(作蒙山今併改)布徹赫斡布嚕(滿洲語布徹赫已死之謂斡布嚕該殺之謂舊)
(作不屈花不辣今改正)又曰斡布哈(滿洲語令其殺之也舊作窪勃辣駭今改)
(正)夫謂妻為薩爾罕(滿洲語妻也舊作薩那罕今改正)謂夫為
額伊根(滿洲語夫也舊作愛根今改正)
北盟錄薩滿(滿洲語師巫也舊作珊蠻今改正)者女巫嫗也
遼東行部誌呼圖克(蒙古語福也舊作胡土虎今改正)漢言渾
河也(按此盖稱名之異非渾河之解下文清河范河並同)哈達(滿洲語山峯也舊作)
(胡底今改正)漢言山也(按此解近似)達巴罕(滿洲語嶺也舊作南謀懶)
(今改正)漢言嶺也桑阿(滿洲語孔也舊作松瓦今改正)者城也(按此)
(解誤)布拉克(蒙古語泉也舊作闢羅今改正)漢語煖泉也(按此解近似而)
(未當)奎(滿洲語村莊也舊作叩畏今改正)漢言清河也雅塔喇庫
(滿洲語火鎌也舊作耶塔剌虎今改)漢言火䥥也和勒端(滿洲語栝松也)
(舊作和魯奪徒今改正)漢言松也茂摩囉(滿洲語茂木也摩囉椀也舊作)
(蒙古魯今改正)漢言木盂子也博囉和屯(蒙古語博囉青色也和屯)
(城也舊作鼻里合土今改正)漢言范河也
附金史舊國語解考(按金史舊國語解分官稱人事物象物類姓氏五類官稱)
(已詳前官制條姓氏附入部族門其人事等三類仍按原次附考于此)
勃端察爾胚胎之名(按蒙古語稱始祖為勃端察爾此云胚胎之名義未)
(當第以漢語稱鼻祖例之意尚可通爾雅亦以胎字祖字皆訓為始也原文作孛倫出今從蒙)
(古源流改正)
阿鴻阿長子(滿洲語阿鴻阿長也舊作阿胡迭今改正)
固納季也(按滿洲語固納三歲牛也此解為季誤原文作骨𧹞今改正)
費揚古曰幼子(滿洲語費揚古幼子也義與此合原文作蒲陽過今改正)
伊都次第之通稱(滿洲語伊都班次也此解近似舊作益都今改正)
第九曰烏雲(按此與滿洲語義相合原文作烏也今改正)
十六曰紐勒琿(滿洲語紐勒琿正月十六日也原文作女魯歡今改正)
按塔哈客之通稱(滿洲語義相合舊作按荅海今改正)
沙津昆舍人也(按蒙古語沙津教也昆人也舊作山只昆今改正)
賽音伯竒男子(滿洲語賽音好也伯竒堅固也舊作散亦孛竒今改正)
薩克達老人之稱也(滿洲語薩克達老人也舊作撒答今改正)
實古納(蒙古語審問也舊作什古乃解云瘠人並誤今改正)
薩哈連黧黑之名(滿洲語薩哈連黑色也舊作撒合輦今改正)
博果尼侏儒(蒙古語博果尼矮人也舊作保活里今改正)
額爾遜貌不揚也(滿洲語額爾遜怪醜状也舊作阿里孫今改正)
阿實罕採薪之子(滿洲語阿實罕年少也舊作阿徒罕今改正解云採薪之)
(子誤)
塔哩雅耘田者(蒙古語塔里雅糧也舊作荅不也今改正解云耘田者誤)
阿多古善採捕者(蒙古語阿多古牧場也舊作阿土古今改正解亦誤)
巴爾斯角觝戲者(蒙古語巴爾斯虎也舊作拔里速今改正舊解並誤)
阿里哈尼雅勒瑪臂鷹鷂者(滿洲語架鷹人也舊作阿离合懣盖)
(音急而訛今改正舊解相合)
圖嚕拉戶長(滿洲語率領也舊作胡魯剌今改正舊解近似)
阿哈人奴也(滿洲語奴也舊作阿合今改正)
烏珠曰頭(滿洲語義相合舊作兀术今改正)
尼雅滿心也(滿洲語義相合舊作粘罕今改正又别解云漢人則當為尼堪之訛)
(義解迥殊音亦有别而皆誤以粘罕二字對音實由不知譯語之故耳)
威赫牙(滿洲語義相合舊作吾亦可又訛界可今改正)
佛爾赫(滿洲語大拇指也舊作盤里合解云將指並誤今改正)
薩木哈人之靨也(滿洲語黶也義相合舊作三合今改正)
約赫德瘍瘡(滿洲語瘡疤也舊解未當原文作牙吾塔今改正)
富拉塔目赤而盲也(滿洲語爛眼也舊解近似原文作蒲剌都今改)
實格訥溲疾(蒙古語溺也舊解近是而未當原文作石哥里今改正)
們圖琿癡騃之謂(滿洲語愚也舊解相近原文作謾都謌今改正)
穆哩庫無賴之名(滿洲語穆哩庫執謬人也舊解未當原文作謀良虎今改正)
與人同受福曰呼圖克(蒙古語福也舊解近是原文作忽都今改正)
以力助人曰愛實拉布(滿洲語令扶助也原文作阿息保今改正)
蘇布赫酒醒也(滿洲語義相合原文作辭不失今改正)
訥蘇肯和睦之義(滿洲語温和也舊解誤原文作奴中今改正)
温綽寬寬容之名也(滿洲語義相合舊作訛出虎今改正)
色拉哈安樂(滿洲語色拉哈暢快也舊解近是原文作賽里今改正)
阿庫納(滿洲語令周到也原文作迪吉乃解云未也並誤今改正)
薩巴(蒙古語器皿也原文作撒八解云迅速之義並誤今改正)
烏肯徹(蒙古語柔弱也舊作烏古出解云方言曰再休猶言再不復也意近似而未當)
(今改正)
以物與人已然曰阿里布(滿洲語令其呈獻也舊解未當原文作阿)
(里白今改正)
沃哩布蓄積之名(滿洲語存留也舊解近似原文作吾里補今改正)
興色猶云常川也(滿洲語孜孜不倦也舊解相近原文作習矢今改正)
凡市物已得曰烏達哈(滿洲語已買之謂舊解正相合原文作兀帶今改)
烏勒登明星(滿洲語烏勒登晨光也舊解未當原文作兀典今改正)
阿林山(滿洲語義相合原文作阿鄰今改正)
登高也(滿洲語義相合原文作太神今改正)
山之上銳者曰哈達(滿洲語峯也原文作哈丹今改正)
坡陀曰阿拉(滿洲語山岡也原文作阿懶今改正)
山大而峻曰實納(蒙古語山梁也原文作斜魯今改正)
達賚海也(蒙古語義相合舊作忒鄰今改正)
扎呼岱舟也(滿洲語義相合舊作沙忽帶今改正)
沃楞(滿洲語水紋也原文作幹論觧云生鐡並誤今改正)
釡曰實木圖(滿洲語大鉄鍋也原作闍母今改正)
刃曰色埒默(滿洲語順刀也原文作斜烈今改正)
佛勒和者鎚也(滿洲語義相合原文作婆盧今改正)
金曰爱紳(滿洲語義相合原文作按春則滿洲語耳墜之稱雖耳以金為之致誤)
(亦有由而義名各殊並為訂正)
尼楚赫珠也(滿洲語義相合原文作銀术可今改正)
布囊曰富埒呼(滿洲語口袋也舊觧近是原文作蒲盧琿今改正)
盆曰阿里庫(滿洲語盤也舊觧未當原文作阿里虎今改正)
罐曰呼紐(滿洲語水桶也舊觧未當原文作活女今改正)
烏哩草廩也(滿洲語草□也舊觧近似原文作烏烈今改正)
沙拉衣襟也(滿洲語衣襟角也舊觧相近原文作沙剌今改正)
富拉琿色之赤者也(滿洲語水紅色也舊觧相近原文作活臘胡今改正)
呼蘭竈突(滿洲語烟洞也舊觧近似原文作胡剌今改正)
和勒端松(滿洲語括松也舊文作拉端今改正)
瑚哩松子(滿洲語義相合原文作阿虎里今改正)
舒伊勒哈蓮也(滿洲語蓮花也義相合原文作孰輦盖語急而訛今改正)
呼爾罕羔(按此與蒙古語義相合原文作活离罕今改正)
喀齊喀犬子(滿洲語小犬也原作合喜今改正)
額聶亨庫哩犬之有文者(滿洲語上三字母狗也庫里花色也原文)
(作訛古乃今改正)
烏勒呼瑪山雞(滿洲語義相合原文作蒲阿今改正)
色克貂鼠(滿洲語義相合原文作斜哥今改正)
烏木罕鳥卵也(滿洲語義相合原文作窩謀罕今改正)
謹按後漢書魏志所載夫餘諸國官名好竒逞
妄多属傳訛其後百濟新羅渤海或用漢語名
官金朝語言本與滿洲相同故其官名尤可考
據且有與我
朝制度合者如孛極烈之即貝勒烏克遜之為宗
室古倫乃邦國之稱參佐有章京之目約略相
仿矣又如明安穆昆仿彿我
朝八旂佐領之制其或由世襲或以材選則猶世
職及公中之例也其以契丹渤海漢人别為編
列又猶八旂之有蒙古漢軍也分戍河南陜西
山東等路又猶各省之設駐防也他若賞䘏之
典及歷過軍功年老放罷之條制有損益而義
可𩔖推至于語言則無弗相同雖各書之譯對
多訛而音義具可尋䆒
欽定遼金元三史語觧詳加釐正曠若發蒙第篇頁
既繁未能盡載今就史傳中原有舊觧者正其
音譯考其當否以次繋之而金史所有舊國語
觧音義近似者尚多並為考正以附諸後庶可
得其大略云
欽定滿洲源流考卷十八
