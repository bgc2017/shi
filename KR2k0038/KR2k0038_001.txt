欽定滿洲源流考
乾隆四十二年八月十九日内閣奉
上諭頃閱金史世紀云金始祖居完顔部其地有白山
黑水白山即長白山黑水即黑龍江本朝肇興東土
山川鍾毓與大金正同史又稱金之先出靺鞨部古
肅慎地我朝肇興時舊稱滿珠所屬曰珠申後改稱
滿珠而漢字相沿訛為滿洲其實即古肅慎為珠申
之轉音更足徵疆域之相同矣又後漢書三韓傳謂
辰韓人兒生欲令頭匾押之以石夫兒初墮地豈堪
以石押頭其說甚悖于理國朝舊俗兒生數日置卧
具令兒仰寝其中久而腦骨自平頭形似匾斯乃習
而自然無足為異辰韓或亦𩔖是范蔚宗不得其故
曲為之觧甚矣其妄也若夫三韓命名苐列辰韓馬
韓弁韓而不詳其義意當時三國必有三汗各統其
一史家不知汗為君長之稱遂以音同誤譯而庸鄙
者甚至訛韓為族姓尤不足當一噱向曾有三韓訂
謬之作惜未令人盡讀之而共喻耳若唐時所稱雞
林應即今吉林之訛而新羅百濟諸國亦皆其附近
之地顧昔人無能考証者致明季狂誕之徒尋摘字
句肆為詆毁此如桀犬之吠無庸深較而舛誤之甚
者則不可以不辨若夫東夷之說因地得名如孟子
稱舜東夷之人文王西夷之人此無可諱亦不必諱
至于尊崇本朝者謂雖與大金俱在東方而非其同
部則所見殊小我朝得姓曰愛新覺羅氏國語謂金
曰愛新可為金源同派之証盖我朝在大金時未嘗
非完顔氏之服屬猶之完顔氏在今日皆為我朝之臣
僕普天率土統于一尊理固如斯也譬之漢唐宋明
之相代豈皆非其勝國之臣僕乎又有云我
祖宗時曾受明龍虎將軍封號亦無足異我朝初起時明
國尚未削弱因欲與我修好借此以結兩國之歡我
朝固不妨為樂天保世之計迨我國聲威日振明之
綱紀日隳且彼妄信讒言潜謀戕害于是我
太祖赫然震怒以七大恨告
天興師報復自薩爾滸松山杏山諸戰大敗明兵明人欲
與我求和斥而不許彼尚安能輕侮我朝乎且漢高
乃秦之亭長唐祖乃隋之列公宋為周之近臣明為
元之百姓或攘或侵不復顧惜名義若我朝乃明與
國當闖賊擾亂明社既移之後吴三桂迎迓王師入
關為之報讐殺賊然後我
世祖章皇帝定鼎燕京統一寰㝢是得天下之堂堂正正
孰有如我本朝者乎至若我國家誕膺
天眷朱果發祥亦如商之元鳥降生周之高禖履武紀以
為受
命之符要之仍係大金部族且天女所浴之布勒瑚里池
即在長白山原不外白山黑水之境也又金世紀稱
唐時靺鞨有渤海王傳十餘世有文字禮樂是金之
先即有字矣而本朝國書則自
太祖時命額爾德尼巴克什等遵製通行或金初之字其
後因式微散佚遂爾失傳至我朝復為剏造未可知
也他如建州之沿革滿洲之始基與夫古今地名同
異并當詳加稽考勒為一書垂示天下萬世着派大
學士阿桂于敏中侍郎和珅董誥悉心檢覈分條編
輯以次呈覽候朕親加釐定用昭傳信而闢羣惑並
將此通諭知之欽此
