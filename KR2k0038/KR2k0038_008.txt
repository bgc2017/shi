欽定滿洲源流考卷四
部族(四)
新羅(一作斯盧一作新盧雞林附)
三國
三國志魏書辰韓(另條見前)十二國有斯盧國
通典新羅國魏時新盧國其先本辰韓辰韓始
有六國稍分為十二新羅其一也魏將毌丘儉
討高麗破之高麗王奔沃沮其後復歸故國留者
遂為新羅焉
通考新羅國在百濟東南五百餘里(亦在高麗東南兼有)
(漢時樂浪郡之地)初曰新盧或曰新羅東濱大海魏毌
丘儉破高麗奔沃沮其後復歸故國留者遂為
新羅故其人雜有華夏高麗百濟之屬兼有沃
沮不耐韓濊之地其王本百濟人自海入新羅
遂王其國
晉
前秦錄新羅在百濟東符堅建元十六年符洛
反遣使徵兵於百濟新羅等國並不從
秦書符堅建元十八年新羅國王樓寒(按蒙古語謂龍)
(曰婁寒字當即汗音之訛)遣使朝獻
通志新羅國在百濟東南五百餘里東濱大海
其王本百濟人自海入新羅遂王其地其國初
附屬于百濟後因百濟伐高麗人不堪戎役相
率歸之遂致強盛因襲伽羅任那諸國滅之其
西北界出高麗之間先是其國小不能自通符
堅時其王樓寒遣使衞頭朝貢堅曰卿言海東
之事與古不同何也對曰亦猶中國時代變革
名號改易今焉得同
南北朝
宋書元嘉二年倭國遣使自稱使持節都督倭
百濟新羅任那秦韓慕韓六國諸軍事(按宋書無新羅)
(傳其名但見于倭國傳中南齊書同)
通志新羅魏時新盧國也宋時曰新羅或曰斯
羅
梁書新羅者其先本辰韓也辰韓亦曰秦韓相
去萬里傳言秦人避役來適馬韓(另條見前)馬韓割
其東界居之辰韓始有六國稍分為十二新羅
其一也其國在百濟東南東濱大海南北與句
驪百濟接魏時曰新盧宋時曰新羅或曰斯羅
(南史同)國小不能自通使聘普通二年王名募秦
(按南史通志太平御覽皆作姓慕名秦通考引梁史亦同且云未詳易姓之由新羅金姓相承已)
(久不應于梁時忽稱姓慕考中國人本稱秦人此慕秦二字當為書語非姓名也)始使
使隨百濟奉方物
陳書本紀廢帝光大二年六月新羅國遣使獻
方物宣帝太建二年六月三年五月十年七月
並遣使獻方物
南史新羅在百濟東南五十餘里其地東濱大
海南北與句麗百濟接
册府元龜北齊河清四年詔以新羅國王金真
興為使持節領東夷校尉樂浪郡公新羅王自
河清三年至武平四年並遣使朝貢
北史百濟居漢時樂浪地或稱魏將毌丘儉討
高麗破之奔沃沮其後復歸故國有留者遂為
新羅亦曰斯盧其王本百濟人自海入新羅初
附庸于百濟百濟征高麗不堪戎役民相率歸
之遂強盛傳世三十至真平
隋
隋書新羅或稱斯盧其國傳祚至金真平開皇
十四年遣使貢方物高祖拜真平為上開府樂
浪郡公新羅王大業以來歲遣朝貢地多山險
雖與百濟搆隙百濟亦不能圖之
隋東蕃風土記新羅金姓相承三十餘葉至今
亦姓金
通考隋文帝時其王姓金名真平襲加羅任那
諸國滅之(並三韓之地)其西北界犬牙出高麗百濟
之間地多山險王姓金貴人姓朴民無氏有名
初百濟伐高麗來請救悉兵往破之自是相攻
不置後獲百濟王殺之結怨滋深
唐
舊唐書新羅弁韓之苗裔也在漢時樂浪之地
有城邑材落王所居曰金城周七八里衞兵三
千人設獅子隊武德四年王金真平遣使朝貢
高祖親勞問之遣通直散騎侍郎庾文素往使
焉賜以璽書及畫屏風錦綵三百段自此朝貢
不絶國人多金朴兩姓異姓不為婚高祖既聞
海東三國舊多怨隙逓相攻伐乃問其使為怨
所由對曰先是百濟往伐高麗詣新羅請救新
羅發兵大破百濟國因此為怨每相攻伐新羅
得百濟王殺之怨由此始七年遣使册拜金真
平為柱國封樂浪郡王新羅王貞觀五年卒無
子立其女善德為王宗室大臣乙祭(案蒙古語謂全部之)
(部曰伊濟與乙祭音近)總知國政詔贈真平左光祿大夫
九年遣使冊命善德為王十七年遣使上言高
麗百濟累相攻襲亡失數十城乞偏師救助太
宗遣相里元奬齎璽書賜高麗不聽太宗將親
伐高麗詔新羅纂集士馬應接大軍新羅遣大
臣領兵五萬人入高麗南界攻水口城降之二
十一年善德卒贈光祿大夫餘官封並如故立
其妹真德為王二十二年真德遣其弟國相伊
贊子金春秋(按唐會要以春秋為真德子誤)及其子文正(按新書作)
(文王)來朝詔授春秋為特進文正為左武衛將軍
春秋請詣國學觀釋奠及講論太宗因賜以所
制温湯及晉祠碑并新撰晉書將歸國令三品
以上宴餞之永嶶元年真德大破百濟之衆遣
其弟法敏以聞(按下文云春秋卒以其子法敏嗣此處弟字當誤新書云遣春)
(秋子法敏是也)帝嘉之拜法敏為太府卿五年真德卒
詔以春秋嗣立為王加授開府儀同三司樂浪
郡王六年百濟與高麗靺鞨率兵侵其北界攻
陷三十餘城春秋上表求救顯慶五年命蘇定
方為熊津道大總管統水陸十萬仍令春秋為
嵎夷道行軍總管與定方討平百濟自是新羅
漸有高麗百濟之地其界益大龍朔元年春秋
卒詔其子太府卿法敏嗣位為開府儀同三司
上柱國樂浪郡王新羅王三年詔以其國為雞
林州都督府(按雞林與今吉林音譯地里俱符是時新羅既兼有百濟高麗之地)
(里與靺鞨故設都督府于此俾王領之以重其鎮耳)授法敏為雞林州都
督法敏以開耀元年卒其子政明嗣位垂拱二
年遣使來朝天授三年(按册府元龜作長壽二年)政明卒立
其子理洪為王仍令襲父輔國大將軍行豹韜
衛大將軍雞林州都督理洪以長安二年卒輟
朝二日立其弟興光為王仍襲兄將軍都督之
號(按遼宋以後每以雞林稱高麗金元時亦以雞林郡公為高麗封號蓋新羅嗣王既世襲)
(都督雞林遂為新羅之通稱迨渤海盛而新羅偏安南境又為高麗所併故高麗亦襲是稱號)
(雖地非其舊而名仍沿之耳)興光本名與太宗同先天中則
天改焉(按唐會要興光本名崇基是與明皇同非太宗也又先天為明皇初即位改元)
(之號其非則天所改益明蓋舊唐書記載之訛耳)開元二十一年渤海
靺鞨越海入登州時興光族人金思蘭先因入
朝留京師至是拜為太僕員外卿令歸國發兵
以伐靺鞨仍加授興光寧海軍使二十五年興
光卒贈太子太保仍遣左贊善大夫邢璹往弔
祭并冊立其子承慶上謂璹曰新羅號為君子
之國卿到彼宜闡揚經典使知儒教之盛又聞
其人多善奕碁因令善碁人率府兵曹楊季鷹
為璹之副天寶二年承慶卒詔遣贊善大夫魏
曜往弔祭之冊立其弟憲英為王大歷二年憲
英卒國人立其弟乾運為王遣其大臣金隠居
奉表入朝請加冊命三年遣使冊立仍冊乾運
母為太妃建中四年乾運卒無子國人立其上
相金良相為王貞元元年授良相檢校大尉都
督雞林州刺史寧海軍使新羅王其年卒立上
相金敬信為王敬信即從兄弟也(按敬信即從兄弟句詞意)
(未為明晰據通考蓋即良相之從兄弟耳)十四年敬信卒其子先亡
國人立敬信嫡孫俊邕十六年遣司封郎中韋
丹持節冊命至鄆州聞俊邕卒丹還永貞元年
遣兵部郎中元季方冊俊邕子重興(按冊府元龜作重熙)
為王(按冊府元龜云并冊其母和氏為太妃妻朴氏為妃)元和三年新羅
使人金力奇上言前貞元十六年奉詔冊臣故
主金俊邕為王母申氏為太妃妻叔氏為王妃
冊使韋丹至中路知俊邕薨其冊却迴在中書
省今臣還國請授臣以歸勅鴻臚寺于中書省
領受至寺宣授與力奇令奉歸國七年重興卒
立其相金彥昇為王授彦昇開府儀同三司檢
校太尉持節大都督雞林州諸軍事寧海軍使
上柱國新羅王妻貞氏冊為妃命職方員外郎
崔廷持節弔祭冊立以其質子金士信副之太
和五年彥昇卒以嗣子金士徽為開府儀同三
司檢校太尉使持節大都督雞林州諸軍事充
寧海軍使新羅王母朴氏為太妃妻朴氏(按冊府元)
(龜作貞氏)為妃命太子左諭德源寂持節弔祭冊立
新唐書新羅國東距長人東南日本西百濟南
瀕海北高麗而王居金城長人者人𩔖長三丈
或搏人以食其國連山數十里有峽固以鐵闔
號關門新羅常屯弩士數千守之貞觀二年獻
女樂二太宗曰比林邑獻鸚鵡尚思鄉丏還况
於人乎付使者歸之王金真平無子立女善德
為王國人號聖祖皇姑二十一年其妹真德襲
王明年遣子文王及弟伊贊子春秋來朝拜文
王左武衞將軍春秋特進因請改章服從中國
制内出珍服賜之龍朔三年詔以其國為雞林
州大都督府授其王法敏都督咸亨五年納高
麗叛衆略百濟地守之詔削法敏官爵以其弟
右驍衞大將軍臨海郡公仁問為新羅王自京
師歸國詔劉仁軌為雞林道大總管發兵窮討
法敏遣使入朝謝仁問乃還辭王詔復法敏官
爵然多取百濟地遂抵高麗南境矣(按唐會要言盡有百)
(濟之地及高麗南境盖高麗北境已屬渤海故濟新羅既有百濟之地又兼有高麗南境非得百)
(而始抵高麗之南也新書誤會及字之意與高麗傳不合謹詳訂于從)開元中王
金興光數入朝帝賜興光瑞文錦五色羅紫繡
紋袍金銀精器興光亦上異狗馬黃金美髢諸
物初渤海靺鞨入登州興光擊走之進興光寧海
軍大使使攻靺鞨二十五年冊其子承慶為王
承慶妻朴氏為妃卒弟憲英嗣王帝在蜀遣使
泝江至成都朝正月大歷初其子乾初立甫丱
□其宰相争權相攻國大亂三歲乃定建中元
年卒無子國人共立宰相金良相貞元元年遣
戶部郎中蓋塤持節冊命之永貞三年使臣金
力奇為其宰相金彦昇金仲恭王弟蘇金添明
丏門戟詔皆可凡再朝貢七年彦昇立長慶寶
歷間再遣使者來朝留宿衞開成五年鴻臚寺
籍質于及學生歲滿者一百五人皆還之有張
保皐鄭年者皆善戰工用槍年復能沒海履其
地五十里不噎角其勇健保皐不能也年以兄
呼保皐保皐以齒年以藝常不相下自其國皆
來為武寧軍小將後保皐歸新羅謁其王曰遍
中國以新羅人為奴婢願得鎮清海使賊不得
掠人西去清海海路之要也王與保皐萬人守
之自太和後海上無鬻新羅人者保皐既貴于
其國年饑寒客漣水一日謂戍主馮元規曰我
欲東歸乞食于保皐元規曰若與保皐所負何
如奈何取死其手年曰饑寒死不如兵死快遂
去謁保皐飲之極歡飲未卒聞大臣殺其王國
亂無主保皐分兵五千人與年持年泣曰非子
不能平禍難年至其國誅反者立王以報王遂
召保皐為相以年代守清海會昌後朝貢不復
至
唐會要新羅者本弁韓之地其先出高麗魏破
高麗其衆保沃沮後歸故國其留者號新羅國
多金朴兩姓異姓不為婚永徽元年王金真德
大破百濟遣使金法敏來朝五年真德卒高宗
為舉哀于永光門使太常丞張文收弔祭之贈
開府儀同三司仍賜綾綵三百段詔以其子春
秋嗣位顯慶元年三月又破百濟兵使來告捷
龍朔元年春秋卒子法敏嗣位三年四月詔新
羅置雞林大都督仍授法敏雞林州大都督麟
德二年八月法敏與熊津都督夫餘隆盟于百
濟之熊津城于是帶方州刺史劉仁軌領新羅
百濟儋羅倭人四國使浮海西還以赴泰山之
下上元元年(按新唐書作咸亨五年與此異)二月新羅王金法敏
既已納高麗叛亡之衆又封百濟故地遣兵守
之帝怒削法敏官爵遣宰臣劉仁軌討之仍以
法敏弟金仁問為新羅王時仁問在京師詔令
歸國以代其兄仁問至中路聞新羅降乃還二
年二月雞林道行軍大總管劉仁軌大破新羅
之衆于七重城而還新羅于是遣使入朝并獻
方物前後相屬復法敏官爵既盡有百濟之地
及高麗南境東西約九百里南北約一千八百
里(按舊唐書云東西千里南北二千里新唐書云横千里縱三千里今既併百濟高麗無反)
(狹于前之理蓋專指新闢之地耳)開耀元年法敏卒遣使冊立
其子政明為王長夀二年(舊唐書作天授三年)政明卒冊
其子理洪為王三年遣使來朝其年理洪卒(舊唐書作)
(長安二年卒)冊其弟崇基為王仍襲兄輔國大將軍
左豹韜衞大將軍雞林州都督神龍三年授驃
騎大將軍先天元年改名興光開元十年頻遣
使獻方物十二年興光遣獻果下馬二匹及金
銀等仍上表陳謝至十二年遣其臣金武勲來
賀正及武勲迴降書賜之又使其弟金嗣宗來
朝并貢方物至二十一年命太僕卿員外置金
思蘭使于新羅思蘭本新羅行人恭而有禮因
留宿衞及是委以出疆之任且便之也是年興
光奏國内有芝草生畫圖以獻二十二年遣大
臣金竭丹來賀正又遣姪志廉獻方物授志廉
鴻臚少卿員外置賜絹百匹留宿衞二十三年
十一月遣從弟金忠相來朝卒於路贈衞尉卿
二十五年興光卒承慶嗣位至二十八年冊
其妻朴氏為新羅王妃天寶三年卒命弟憲英
嗣位是歲四月遣使獻方物十月遣使來賀正
授左清道率府員外長史賜綠袍銀帶還番自
後頻來朝貢七載遣使獻金銀及六十總布魚
牙紬朝霞紬牛黃頭髮人參寶應二年憲英遣
使朝貢授其使檢校禮部尚書放還大歷二年
憲英卒子乾運立三年命倉部郎中歸崇敬持
節冊命七年使金標石來賀正授衞尉員外少
卿八年遣使來朝并獻金銀牛黃魚牙紬等方
物建中四年乾運卒無子國人立其上相金良
相為王貞元元年令戶部郎中蓋塤往冊其年
良相卒立上相敬信為王十四年敬信卒其子
先卒國人立敬信嫡孫俊邕為王元和元年放
宿衞王子金獻忠歸本國仍加試祕書監三年
遣使金力奇來朝四年遣使金陸珍等來朝貢
五年王子金憲章朝貢七年重興卒其相金彦
昇遣金昌南等告哀其年七月授彦昇開府儀
同三司檢校大尉新羅國王彦昇妻貞氏冊為
妃仍賜大宰相金斌等三人戟十一年十一月
其入朝王子金士信等遇風飄至楚州鹽城界
淮南節度李鄘以聞十五年遣使來朝貢長慶
二年使金柱弼來朝寶歷元年王子金昕來朝
兼充宿衞太和四年(舊唐書作五年)彦昇卒太和五年
四月詔以金景徽為國王母朴氏太妃妻朴氏
為妃開成元年王子義琮來謝恩宿衞會昌元
年七月勅歸國新羅官前入新羅宣尉副使充
兖州都督府司馬賜緋魚袋金雲卿可淄州長史
唐六典河南道控新羅之貢獻
册府元龜唐武德九年新羅遣使訟高麗王建
武關其道路不得入朝又相與有隙屢相侵掠
詔員外散騎侍郎朱子奢和解之建武奉表謝
罪請與新羅對使會盟貞觀十七年九月新羅
遣使言高麗百濟侵陵臣國累遭攻襲數十城
兩國連兵期于必取將以今兹九月大舉謹遣
陪臣歸命大國願乞偏師以存救援帝謂使人
曰我頻使人和爾三國高麗百濟旋踵翻悔意
在吞滅我少發邊兵總契丹靺鞨直入遼東爾
國自解可緩一年之圍此後知無繼兵還肆侵
侮然四國俱擾于國未安此為一策我又能給
爾數千株袍丹幟二國兵至建而陳之彼以為
我兵必皆奔走此為二策百濟負海之險不修
兵械我以數十百船載卒泛海直襲其地此為
三策爾國以婦人為主為隣國輕侮我遣一宗
枝以為國主待爾國安任爾自守此為四策爾
宜思之將從何事使者但唯而無對帝於是遣相
遣里元奬齎璽書賜高麗曰新羅委命國家朝
貢不闕爾與百濟宜即戢兵若更攻之明年當
出師擊爾國矣蓋蘇文謂元奬曰高麗新羅怨
隙已久往者隋室相侵新羅乘釁奪高麗五百
之地自非反地還城此兵恐未能已元奬曰既
往之事安可追論蘇文竟不從十八年元奬還
元奬初至平壤蓋蘇文又破新羅兩城詔以高
麗侵逼新羅令營州都督張儉等率幽營二都
督府兵馬問罪屬麗東水泛儉等兵不能濟二
十二年新羅國伊贊於(於字新舊唐書俱作子)金春秋及
其于文王來朝帝遣光祿卿柳亨持節郊勞之
是年百濟復破其一十三城永徽元年六月新
羅王金真德大破百濟之衆遣使以聞六年二
月遣營州都督程元振左衞中郎將蘇定方發
兵一萬討高麗以侵掠新羅故也時新羅王金
春秋言高麗百濟靺鞨相連侵其北境奪三十
三城乞兵救援故遣元振經略之顯慶元年百
濟伐新羅新羅拒戰破之是年十月遣王子文
王來朝咸亨四年燕山道總管李謹行(按謹行靺鞨人)
破高麗叛黨于瓠盧河之西高麗平壤餘衆遁
入新羅五年二月遣劉仁軌為雞林道行軍大
總管以伐新羅又以靺鞨兵浮海而南略新羅
之南境仁軌還詔以李謹行為安東鎮撫大使
屯兵於新羅之買肖城以經略之前後三戰皆
捷于是新羅遣使入朝并獻方物開元二年二
月王子金守忠來朝留宿衞賜宅及帛以寵之
十一年四月遣使獻果下馬一匹表曰鄉居海
曲地處遐陬原無泉客之珍本乏賨人之貢敢將
方産之物塵凟天宫駑蹇之才滓穢龍廐竊方
燕豕敢𩔖楚雞深覺靦顔彌增汗戰是年賀正
使金武勲還國賜興光錦袍金帶及綵素三千
匹十九年二月使臣金志良來賀正授大僕員
外少卿賜帛六十匹還番降書與新羅王曰所
進牛黃及金銀等物省表具知卿二明慶祚三
韓善隣時稱仁義之鄉代著勲賢之業文章禮
樂聞君子之風納款輸誠效勤王之節固藩維
之鎮衞諒中外之表儀朕每晨興佇念宵衣待
賢想見其人以光啟沃俟卿覯止允副所懷今
使至知嬰疾苦不遂祗命言念遐闊用增憂勞
時侯暄和想痊復也今賜綵綾五百匹帛二千
五百匹宜即領取(詳此詔則開元時曾命新羅王入朝而王因疾不至也)
二十一年十二月王姪志廉來朝謝恩也初帝
賜興光白鸚鵡雄雌各一及紫羅繡袍金銀鈿
器物瑞文錦五色羅綵三百餘段興光表曰地
隔蓬壺天慈洽遠鄉暌華夏睿澤覃幽伏覩瓊
文跪披玉匣含九霄之雨露帶五采之鵷鸞辯
惠靈禽素蒼兩妙或稱長安之樂或傳聖主之
恩羅錦彩章金銀寶鈿見之者爛目聞之者驚
心微效若塵重恩如岳循涯揣分何以上酬詔
饗志廉于内殿二十二年新羅王金興光從弟
左領軍衞員外將軍忠信上表曰臣所奉進止
令臣執節本國發兵馬攻靺鞨有事續奏者奉
聖旨時為替人金孝方身亡便留臣宿衞今從
姪志廉到訖臣即合還每思前所奉旨無忘夙
夜陛下先有制加本國王寧海軍大使錫之旌節
伏望因臣還國以副使假臣豈惟斯怒益振固
亦武夫作氣帝許焉二十四年六月新羅王表
曰伏奉恩敇浿江以南令新羅安置錫臣境土
廣臣邑居遂使墾闢有期農桑得所奉絲綸之
旨荷榮寵之深粉骨糜身無由上荅(按此則開元時以浿)
(江以南地與新羅考新舊書俱未載)天寶二年制曰故開府儀同
三司使持節都督雞林州諸軍事兼持節寧海
軍使新羅王金承慶弟憲英奕葉懷仁率心當
禮大賢風教條理尤明中夏軌儀衣冠素襲馳
海珍而遣使準雲吕而通朝代為純臣累效忠
節頃者兄承土宇没而無嗣弟膺繼及抑惟常
經是用賓懷優以冊命可襲兄新羅國王開府
儀同三司使持節大都督雞林州諸軍事兼充
持節寧海軍使憲宗元和三年勅新羅王叔金
彦昇弟仲恭等三人宜令本國准舊例賜戟七
年勅新羅國大宰相金崇斌等三人令本國准
例賜戟十五年新羅質子金士信奏本國嘗差
質子宿衞每有天使臨番即充副使轉通聖旨
下告國人今在城質子臣當次行敬宗初即位
雞林人前右監門衞率府兵曹參軍金雲卿進
狀請充入本國宣慰副使從之敬宗寶歷元年
國王金彦昇奏先在太學生崔利貞金叔貞朴
季業四人請放還番其新赴朝貢金允夫金立
之朴亮之等十二人請留在宿衞仍請配國子
監習業鴻臚寺給資糧從之二年十二月新羅
質子金允夫請准舊例中使入番便充副使同
到本國譯詔書不許但隨告使充副使文宗開
成元年新羅王金景徽遣其子義琮來謝恩兼
宿衞二年還番是年十二月新羅質子試光祿
卿金允夫進狀稱入朝充質二十六年三蒙改
授試官再當本國宣慰及冊立等副使准往例
皆蒙特授正官遂授武成王廟令三年新羅王
金祐徵遺淄青節度使奴婢帝矜以遠人令却
歸本國新羅自武德四年至會昌元年朝貢不絶
張九齡集與新羅王金興光勅知卿欲于浿江
置戍既與渤海衝要又與祿山相望仍有遠圖
宜遵長策且渤海久已逋誅卿每嫉惡深用嘉之
五代
五代史新羅自唐高祖時封金真(按新舊書俱作金真平當)
(係此誤)為樂浪郡王其後世常為君長同光元年
國王金朴英遣使者來朝貢長興四年權知國
事金溥遣使來朴英溥世次立卒史皆失其紀
自晉以後不復至
册府元龜後唐同光二年十一月國王金朴英
遣倉部侍郎金鑠錄事參軍金幼卿朝貢二年
正月國王及本國泉州(按新唐書有全州無泉州當即一州而傳寫異)
(也)節度使王逢規遣使朝貢六月遣使朝散大
夫倉部侍郎賜紫金岳來朝授朝議大夫試衞
尉少卿天成二年四月新羅國康州遣使林彦
來朝貢對于中興殿長興三年四月權知本國
金溥遣使執事侍郎金朏貢方物
五代會要天成二年二月新羅遣使張芬等來
朝三月以新羅國權知康州事王逢規為懷化
大將軍新羅國前登州都督府長史張希巖新
羅登州(舊訛金州據冊府元龜改)知後官本國金州司馬李
彦謨並檢校右散騎常侍又以張芬為檢校工
部尚書副使兵部郎中朴述洪兼御史中丞判
官倉部員外郎李忠式兼御史清泰二年以入
朝使朏為檢校工部尚書副使司賓大卿李儒
為將作少監
宋
諸蕃志新羅國與泉之海門對峙俗忌隂陽家
子午之說故興販必先至四明而後再發(按宋時新)
(羅為契丹所隔故由海道以至四明與隂陽家之說殊無干涉志蓋為此說以文之耳)或
曰泉之水勢漸低故必經由四明有大族金氏
朴氏其治法峻故少犯道不拾遺建隆二年遣
使來貢興國二年又貢中國使至必涓吉而後
具禮
高麗圖經高麗既併新羅東北稍廣其西北與
契丹接昔以遼為界後為所侵逼退保鴨淥以
為險(按此與下通考所云皆北宋末高麗之界也是時新羅北境屬金其南境屬高麗故)
(高麗之東北稍廣而退保鴨淥亦始于此時云)
通考高麗以新羅為東州樂浪府號東京建炎
二年募使絶域者浙東副總管楊應忱請身使
三韓結雞林以達燕雲假刑部尚書往使高麗
高麗不奉詔乃還
奉使行程錄自咸州九十里至同州皆北行東
望大山金人云此新羅山山内深遠無路可行
深處與高麗接界山下至所行路可三十里自
同州百七十里至黃龍府東行(按遼之咸州金為咸平府同州)
(金為銅山縣俱在今鐵嶺開原之間東至威堡堡即吉林界南至奉天即唐時高麗界開原即)
(漢時夫餘國界百濟之舊國也通考謂新羅西北界出高麗百濟之間者應即指此其後皆併)
(于渤海是時則屬女真也)
遼
遼史太祖九年新羅遣使貢方物天贊四年復
來貢天顯元年以王郁等從征新羅有功優加
賞賚太宗天顯三年遷東丹民以實東平其民
或亡入新羅女真聖宗開泰元年歸州言居民
本新羅所遷未習文字請設學以教之
遼史兵衞志屬國可紀者五十九其二十一曰
新羅
遼史地理志唐元和中渤海王大仁秀南定新
羅開置郡縣海州巖淵縣東界新羅故平壤城
在縣西南又中京大定府設朝天館以待新羅
使
契丹國志太祖併吞諸部渤海王大諲譔深憚
之與新羅結援新羅言語名物有似中國國王
誦自契丹承天太后時入貢其後王誦為部下
所殺立其弟詢契丹以王誦進貢興兵北討十
年方罷兵新羅依舊朝貢(按新羅王之名遼史不載聖宗本紀高麗)
(西京留守康肇弑其王誦立誦從兄詢詔東征後高麗復朝貢是誦與詢皆高麗王名此事亦)
(係高麗非新羅也聖宗用兵新羅本紀亦未載惟地理志有聖宗伐新羅還一語耳)契丹
四至東南至新羅國以鴨淥江東八里黃土嶺
為界
元
元史高麗傳高麗地東至新羅南至百濟皆跨
大海後闢地益廣併古新羅百濟高句麗三國
為一(按高麗所併實止二國東南之地其西北諸境並未屬高麗也)
謹按新羅自魏時始見謂之斯盧亦曰新盧實
一國也唐初兼百濟高麗二國之地龍朔元年
始以其國為雞林州都督府以新羅王金法敏
兼大都督其後嗣王皆兼雞林都督之號考新
羅故地本與百濟高麗為隣通考云在百濟東
南其西北界出高麗百濟之間唐書唐會要言
在百濟東北以新唐書高麗傳考之高麗東跨
海距新羅南跨海距百濟西北渡遼水接營州
北接靺鞨則自今奉天遼陽南至鳳凰城渡鴨
淥江至今朝鮮之咸鏡平安等道者高麗也自
今開元廣寧錦義寧遠南至蓋平復州寧海又
東南跨海極朝鮮之全羅黃海忠清等道者百
濟也而新羅之境東南兼有今朝鮮慶尚江原
二道西北直至今吉林烏拉又西近開元鐵嶺
出高麗百濟之間故百濟之東北東南皆相隣
近高麗介處其中通考所云亦在高麗東南奉
使行程錄所云自咸州至同州(今開原鐵嶺界)東望大
山即新羅界遼志所云海州(即今海城始屬百濟後為高麗所分)
(復入渤海又歸于遼)東界新羅是也唐顯慶乾封以後百
濟高麗之地多入新羅東西增九百里南北增
千餘里幅員益廣而唐人篇什往往以海外稱
者蓋西北為渤海契丹所隔必浮海往來始達
其南境故耳洎開元元和之際渤海愈盛鴨綠
江以北皆為渤海所有遼志所謂渤海王大仁
秀南定新羅開置郡邑是也後唐清泰末高麗
復起王建襲據新羅邊邑建都松岳元史所謂
在鴨淥江東千餘里非平壤之舊者是也于是
新羅所有僅海城以東及朝鮮數道非復唐時
之境而自五代至遼傳國依然不絶也至雞林
即吉林雞與吉音既相符核諸地里亦合蓋在
龍朔時既兼二國與靺鞨渤海壤地相錯設重
鎮于此而王自領之自後相沿世襲其號雖吉
林故地旋歸渤海而都督之號仍繫新羅雞林
遂為新羅之通稱遼宋以後為高麗所併因舉
而屬之高麗若王雲之撰雞林志王熙王煦之
封雞林郡公亦皆沿其舊名耳諸史又云新羅
始保沃沮考後漢書魏志通考俱有東沃沮南
沃沮北沃沮之文無大君長邑落各自有帥而
其地或在挹婁(另條見前)夫餘之南或在挹婁之北
或屬元菟或屬樂浪或屬句驪東濱海而南接
濊所載皆朝鮮句驪及漢樂浪諸郡事則沃沮
者應即今之窩集
盛京邊外東南北諸處在在有之新羅所保據毌
丘儉傳在肅慎(另條見前)界南千餘里則當在吉林
烏拉之南近長白山殆納沁庫魯訥納魯諸窩
集之地歟王本百濟人金姓隋初已三十餘世
唐武德至會昌又十八世五代以後史弗能詳
至其山林盤互法令修明道不拾遺人嫻書射
史稱君子之國不虚也若休忍躭羅諸國並為新
羅所併其遺迹皆在今朝鮮南界云
欽定滿洲源流考卷四
