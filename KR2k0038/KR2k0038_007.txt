欽定滿洲源流考卷三
部族(三)
百濟(一作伯濟)
漢
後漢書三韓(另條見前)凡七十八國伯濟是其一國
焉
三國
三國志馬韓有伯濟國
晉
册府元龜晉簡文帝咸安二年正月百濟遣使
貢方物六月遣使拜百濟王餘句(按百濟為夫餘王尉仇台)
(之後故以夫餘為姓諸史往往刪去夫字誤)為鎮東將軍領樂浪太
守孝武帝太元十一年以百濟世子餘暉為鎮
東將軍百濟王義熙十二年以百濟王映為使
持節都督百濟諸軍事鎮東將軍百濟王
通典晉義熙中以百濟王夫餘腆為使持節督
百濟諸軍事
通考百濟即後漢末夫餘(另條見前)王仇台之後馬
韓五十四國百濟是其一也初以百家濟因號
百濟後漸強大兼諸小國晉時句麗既略有遼
東百濟亦略有遼西晉平(唐柳城北平之間)自晉以後
吞併諸國據有馬韓故地南接新羅(另條詳後)北拒
高麗千餘里西限大海處小海之南自晉代受
藩爵自置百濟郡
太平寰宇記百濟西限大海過海至越州處小
海之南南到海即倭國晉代受藩爵自置百濟
郡其人土著地多下濕率皆山居
南北朝
宋書高麗傳高祖踐祚詔曰使持節督百濟諸
軍事鎮東將軍百濟王映執義海外遠修貢職
惟新告始宜荷國休可鎮東大將軍持節都督
王公如故
宋書百濟國本與高麗俱在遼東之東千餘里
其後高麗略有遼東百濟略有遼西百濟所治
謂之晉平郡晉平縣義熙十二年以百濟王餘
映為使持節都督百濟諸軍事鎮東將軍百濟
王高祖踐祚進號大將軍少帝景平二年映遣
長史張威詣闕貢獻元嘉二年太祖詔之曰皇
帝問使持節都督百濟諸軍事鎮東將軍百濟
王累葉忠順越海效誠慕義既彰厥懷亦欵浮
桴驪水獻琛執贄故嗣位方任以藩東服勉勖
所莅無墜前蹤今遣兼謁者問丘恩子兼副謁
者丁敬子等宣旨慰勞稱朕意其後每歲遣使
奉表獻方物七年百濟王餘毗復修職貢以映
爵號授之二十七年毗上書獻方物私假臺使
馮野夫西河太守表求易林占式腰弩太祖並
與之毗死子慶代立世祖大明元年遣使求除
授詔許之二年慶遣使上表曰臣國累葉偏受
殊恩文武良輔世蒙朝爵行冠軍將軍右賢王
餘紀等十一人忠勤宜在顯進伏願垂愍並聽
賜除仍以行冠軍將軍右賢王餘紀為冠軍將
軍以行征虜將軍左賢王餘昆行征虜將軍餘
暈並為征虜將軍以行輔國將軍餘都餘乂並
為輔國將軍以行龍驤將軍沐衿餘爵並為龍
驤將軍以行寧朔將軍餘流糜貴並為寧朔將
軍以行建武將軍于西餘婁並為建武將軍太
宗泰始七年又遣使貢獻
齊書武帝永明八年百濟王牟大上表曰寧朔
將軍臣姐瑾等四人振竭忠效攘除國難志勇
果毅等威名將論功料勤宜在甄顯今依例輙
假行職伏願恩愍聽除所假寧朔將軍面中王
姐瑾歷贊時務武功並立今假行冠軍將軍都
將軍都漢王建威將軍八中侯餘古弱冠輔佐
忠效夙著今假行寧朔將軍阿錯王建威將軍
餘歷忠欵有素文武列顯今假行龍驤將軍邁
盧王廣武將軍餘固忠效時務光宣國政今假
行建威將軍弗斯侯又表曰臣所遣行建威將
軍廣陽太守兼長史臣高達行建威將軍朝鮮
太守兼司馬臣楊茂行宣威將軍兼參軍臣會
邁等三人志行清亮忠欵風著往太始中比使
宋朝今任臣使冒涉波險宜在進爵謹依例合
假行職伏願除正達邊效夙著勤勞公務今假
行龍驤將軍帶方太守茂志行清壹公務不廢
今假行建威將軍廣陵太守(舊作萬今據前文改)執志
周密屢致勤效今假行廣武將軍清河太守詔
可並賜軍號除大為使持節都督百濟諸軍事
鎮東大將軍使謁者僕射孫副策命大襲其祖
父(梁書作父)牟都爵為百濟王是歲魏人又發騎數
十萬攻百濟入其界弁大遣將沙法名贊首流
解禮昆木千那率衆襲擊魏軍大破之建武二
年遣使上表曰去庚午年(按庚午為齊武帝永明八年)獫允
弗悛舉兵深逼臣遣沙法名等領軍逆討宵襲
霆擊乘奔追斬僵尸丹野今邦宇寧謐實名等
之略今假沙法名行征虜將軍邁羅王贊首流
為行安國將軍辟中王解禮昆為行威武將軍
弗中侯木干那前有軍功又拔臺舫為行廣威
將軍面中侯伏願天恩特愍聽除又表曰臣所
遣行龍驤將軍樂浪太守兼長史臣慕遺行建
武將軍城陽太守兼司馬臣王茂兼參軍行振
武將軍朝鮮太守臣張塞行揚武將軍臣陳明
在官忘私蹈難弗顧今任臣使冒涉波險各假
行爵伏願特賜除正詔可並賜軍號(按此所載百濟人地)
(名有與滿洲語相近者若牟大當為穆丹韵也弗斯當為富森滋生也牟都當為穆敦切磋之)
(磋也弗中當為法珠樹杈也又如沙氏解氏木氏皆百濟大族其名如首流當為舒嚕珊瑚也)
(干那當為噶納往取也時代雖遥尚亦有可通者耳)
梁書馬韓有五十四國百濟其一後漸強大兼
諸小國其國本在遼東之東晉世據有遼西晉
平二郡自置百濟郡晉太元中王須義熙中王
餘映宋元嘉中王餘毗並遣獻生口餘毗死子
慶立慶死子牟都立都死子牟太(齊書作大)立齊永
明中除太都督百濟諸軍事鎮東大將軍百濟
王天監元年進太號征東將軍尋為高句驪所
破衰弱者累年遷居南韓(按弁韓在辰韓之南故史稱為南韓)地
普通二年王餘隆始復遣使奉表稱累破句驪
今始得通好而百濟更為強國其年詔加寧東
大將軍五年隆死復以其子明為綏東將軍百
濟王所治城曰固麻中大通六年大同七年累
遣使獻方物并請湼槃等經義毛詩博士并工
匠畫師等敇並給之太清三年猶遣使貢獻
南史馬韓五十四國百濟其一也後漸強大兼
諸小國其國本與句驪俱在遼東之東千餘里
晉世據有遼西晉平二郡地自置百濟郡晉義
熙十二年以餘映為王宋元嘉七年百濟王餘
毗復修貢職以映爵號授之毗死子慶代立慶
死立子牟都牟都死立子牟大齊永明中除大
都督百濟諸軍事鎮東大將軍百濟王梁天監
中為高麗所破衰弱累年遷居南韓地普通二
年王餘隆始復遣使奉表稱累破高麗今始與
通好五年隆死復以其子明為持節督百濟諸
軍事綏東將軍百濟王其人形長太清三年遣
使貢獻及至見城闕荒毁並號慟涕泣侯景怒
囚執之景平乃得還國
册府元龜宋高祖永初元年餘映進號鎮東大
將軍文帝元嘉七年十七年二十年二十七年
並遣使獻方物孝武大明元年七年並遣使朝
貢順帝昇明二年王牟都遣使貢獻詔授使持
節都督百濟軍事鎮東大將軍齊武帝永明八
年遣謁者僕射孫副策命牟太為百濟王曰於
戲惟爾世襲忠勤誠著遐表海路肅澄要貢無
替式循彝典用纂顯命敬膺休業可不慎歟梁
普通二年詔加餘隆寧東大將軍詔曰守藩海
外遠修貢職乃誠款到朕有嘉焉宜率舊章服
兹榮命三年遣使貢方物五年以餘隆子明為
縘東將軍百濟王陳文帝天嘉三年以百濟王
餘明為撫東大將軍臨海王光大元年宣帝大
建九年後主至德二年四年並遣使入朝
魏書百濟國其先出自夫餘其民土著地多下
濕率皆山居延興二年其王餘慶始遣使上表
曰臣建國東極豺狼隔路雖世承靈化莫由奉
藩瞻望雲闕馳情㒺極凉風微應伏惟陛下協
和天休不勝係仰之情謹遣私署冠軍將軍駙
馬都尉弗斯侯長史餘禮龍驤將軍帶方太守
司馬張茂等投舫波阻搜徑元津託命自然之
運遣進萬一之誠冀神祗垂感皇靈洪覆克達
天庭宣暢臣志雖旦聞夕没永無餘恨又云臣
與高句驪源出夫餘先世之時篤崇舊款其祖
釗輕廢隣好親率士衆陵踐臣境臣祖須整旅
電邁應機馳擊矢石暫交梟斬釗首自爾以來
莫敢南顧自馮氏數終餘燼奔竄醜𩔖漸盛遂
見凌逼構怨連禍三十餘載財殫力竭轉自孱
踧若天慈曲矜遠及無外速遣一將來救臣國
又云今漣有罪國自魚肉大臣強族殺戮無已
是滅亡之期假手之秋也且馮族士馬有鳥畜
之戀樂浪諸郡懷首丘之心天威一舉有征無
戰臣雖不敏志效畢力當率所統承風響應且
高麗不義逆詐非一外慕隗囂藩卑之辭内懷
兇禍豕突之行或南通劉氏或北約蠕蠕共相
唇齒謀陵王略今若不取將貽後悔去庚辰年
後臣西界小石山北國海中見屍十餘并得衣
器鞍勒視之非高麗之物後聞乃是王人來降
臣國長蛇隔路以沈于海雖未委當深懷憤恚
陛下合氣天地勢傾山海豈令小豎跨塞天逵
今上所得鞍一以為實驗顯祖以其僻達冒險
朝獻禮遇優厚遣使者邵安與其使俱還詔曰
卿處五服之外不遠山海歸誠魏闕欣嘉至意
用戢于懷卿與高麗不睦屢致凌犯苟能順義
守之以仁亦何憂于寇仇也前所遣使浮海以
撫荒外之國積年不返達否未能審悉卿所送
鞍比校舊乘非中國之物不可以疑似之事以
生必然之過經略權要已具别旨又詔曰知高
麗阻強侵軼卿土修先君之舊怨棄息民之大
德兵交累代難結荒邊使兼申胥之誠國有楚
越之急乃應展義扶微乘機電舉但以高麗稱
藩先朝供職日久于彼雖有自昔之釁干國未
有犯令之愆卿使命始通便求致伐討尋事會
理亦未周故往年遣禮等至平壤欲驗其由状
然高麗奏請頻煩辭理俱詣行人不能抑其請
司法無以成其責故聽其所啟詔禮等還若今
復違旨則過咎益露後雖自陳無所逃罪然後
興師討之于義為得所獻錦布海物雖不悉達
明卿至心今賜雜物如别又詔璉護送安等安
等至高句驪璉稱昔與餘慶有仇不令東過安
等于是皆還乃下詔切責之五年使安等從東
萊浮海賜餘慶璽書褒其誠節安等至海濱遇
風飄蕩竟不達而還
魏書高麗傳高麗王釗烈帝時與慕容氏相攻
建國四年慕容元真伐之釗單騎奔竄後為百
濟所殺(按烈帝為道武帝之伯祖隋書以昭列帝三字相連為高麗王之名殊誤)涉
羅國為百濟所併
魏書勿吉傳勿吉先破高句驪十落密共百濟
謀從水道併力取高句麗(勿吉國另條見前)
太平寰宇記百濟國後魏孝文帝遣衆征破之後
其王牟大為高句麗所破遷居南韓舊地
後周書百濟者馬韓之屬國夫餘之别種有仇
台者始國于帶方其地界東極新羅北接高句
麗西南俱限大海王姓夫餘氏自晉宋齊梁據
江左後魏宅中原並遣使稱藩兼受封拜齊氏
擅東夏其王隆亦通使焉隆子昌建德六年遣
使獻方物宣政元年又遣使來獻
北史百濟夫餘王東明之後(詳見前夫餘條)有仇台者
篤于仁信始立國于帶方故地漢遼東太守公
孫度以女妻之遂為強國初以百家濟因號百
濟王姓餘氏(按後周書作夫餘氏當以後周書為是)其都曰居拔
城亦曰固麻城其外更有五方方有十郡其人
兼有新羅高麗倭等亦有中國人有僧尼多寺
塔而無道士有鼓角箜篌笙竽箎笛之樂行宋
元嘉歷以建寅月為歲首國中大姓有八族(原脫)
(八字今據隋書增)沙氏燕氏刕(通考作劦注云音狹)氏解氏真(隋書)
(新唐書俱作貞)氏國氏木氏苗(新唐書作䒤通考作苩注云音白)氏齊
武平元年齊後主以餘昌為使持節侍中車騎
大將軍帶方郡公百濟王如故二年又以餘昌
為持節都督東青州諸軍事東青州刺史周建
德六年齊滅餘昌始遣使通周宣政元年又遣
使來獻
隋
隋書百濟夫餘王東明之後開皇初其王餘昌
遣使貢方物拜昌為上開府帶方郡公百濟王
平陳之歲有一戰船漂至海東&KR2157;牟羅國其船
得還經于百濟昌資送之甚厚并遣使奉表賀
平陳高祖善之下詔曰百濟往復至難若逢風
浪便致傷損百濟王心迹淳至朕已委知相去
雖遠事同言面何必數遣使來自今以後不湏
年别入貢朕亦不遣使往王宜知之開皇十八
年(北史作八年)昌使其長史王辯那來獻方物屬興
遼東之役遣使請為軍導帝下詔曰往歲為高
麗不供職貢無人臣禮故命將討之高元君臣
畏服歸罪朕已赦之不可致伐厚其使而遣之
高麗頗知其事以兵侵掠其境昌死子餘宣立
餘宣死子餘璋立大業三年璋遣死者燕文進
朝貢其年又遣使王孝隣入獻請討高麗煬帝
許之令覘高麗動静然璋内與高麗通和七年
帝親征高麗璋使其臣國智牟來請軍期帝大
悅厚加賞錫遣尚書起部郎席律詣百濟與相
知明年六軍度遼璋亦嚴兵于境聲言助軍尋
與新羅有隙每相戰争十年復遣使朝貢後天
下亂使命遂絶其南海行三月有&KR2157;牟羅國南
北千餘里東西數百里附庸于百濟
唐
舊唐書百濟地在京師東六千二百里東北至
新羅西渡海至越州南渡海至倭國北渡海至
高麗其王所居有東西兩城又外置六方方管
十郡其用法叛逆者死籍沒其家殺人者以奴
婢三贖罪官人受財及盗三倍追贓仍終身禁
錮武德四年其王夫餘璋遣使獻果下馬七年
又遣大臣奉表朝貢高祖遣使冊為帶方郡王
百濟王自是歲遣朝貢高祖撫勞甚厚因訟高
麗閉其道路不許來通中國詔遣朱子奢往和
之又與新羅世為仇敵數相侵伐貞觀元年賜
璽書曰王世為君長撫有東藩海隅遐曠風濤
險阻忠欵之至職貢相尋尚想徽猷甚以嘉慰
新羅王金真平王之隣國每聞遣師征討不息
阻兵安忍殊乖所望朕已對王侄福信及高麗
新羅使人具勅通和咸許輯睦王必須忘彼前
怨識朕本懷共篤隣情即停兵革璋因遣使陳
謝實相仇如故十一年遣使獻鐵甲雕斧賜綵
帛三千段并□袍等十五年璋卒其子義慈告
哀太宗素服哭之贈光祿大夫賻物二百段遣
使冊義慈為柱國帶方郡王百濟王十六年義
慈興兵伐新羅取四十餘城又發兵以守之與
高麗通好謀取党項(新唐書作棠項誤)城以絶新羅入
朝之路新羅遣使告急請救太宗遣司農丞相
里元奬齎書告諭及太宗親征高麗百濟乘虚
襲破新羅十城(新書作七城)二十二年又破其十餘
城數年之中朝貢遂絶高宗永徽二年始又遣
使朝貢使還降璽書于義慈曰海東三國開基
自久地實犬牙近代已來遂搆嫌隙戰争交起
朕代天理物載深矜憫去歲新羅使金法敏奏
書乞詔百濟令歸所侵之城若不奉詔即自興
兵打取但得故地即請交和朕以其言既順不可
不許王所兼新羅之城並宜亟還其本國王若
不從朕已依法敏所請任其決戰亦令約束高
麗不許救恤高麗若不從命即令契丹諸蕃渡
遼澤入抄掠王可深思朕言自求多福六年新
羅王金春秋又表稱百濟與高麗靺鞨侵其北
界已沒三十餘城顯慶五年命左衞大將軍蘇
定方統兵討之大破其國擄義慈及太子隆小
王孝演等五十八人送京師命右衞郎將王文
度為熊津都督總兵以鎮之義慈事親以孝行
聞友于兄弟時人號海東曾閔及至京數日而
卒贈金紫光祿大夫衞尉卿文度濟海而卒百
濟僧道琛舊將福信(按新唐書福信為夫餘璋之從子)率衆據
周留城遣使往倭國迎故王子夫餘豐立為王
其西部北部並翻城應之時郎將劉仁願留鎮
于百濟府城道琛等引兵圍之帶方州刺史劉
軌代文度統衆便道發新羅兵以救仁願轉戰
而前所向皆下道琛于熊津江口立兩柵以拒
官軍仁軌與新羅兵四面夾擊之退走入柵阻
水橋狹墮水及戰死萬餘人道琛等乃釋仁願
之圍退保任存城(按新唐書作任孝城)新羅兵以糧盡引
還時隆朔元年三月也于是道琛自稱領軍將
軍福信自稱霜岑將軍使告仁軌曰聞唐與新
羅約誓百濟無問老少一切殺之然後以國付
新羅與其受死豈若戰亡所以聚結自守耳仁
軌作書具陳禍福遣使諭之道琛置仁軌之使
于外館傳語謂曰使人官職小我一國大將不
合自參不答書遣之尋而福信殺道琛并其衆
夫餘豐但主祭而已二年七月仁願仁軌率留
□之兵大破福信餘衆于熊津之東福信等以
真峴城臨江高險又當衝要加兵守之仁軌引
新羅兵乘夜薄城四面攀堞而上比明而入據
其城遂通新羅運糧之路仁願奏請益兵詔發
淄青萊海之兵七千人遣左(新唐書作右)威衞將軍
孫仁師統衆浮海赴熊津以益之時福信既專
其兵權與夫餘豐漸相猜貮稱疾卧于窟室將
俟夫餘豐問疾謀襲殺之夫餘豐覺而率其親
信掩殺福信又遣使往高麗及倭國請兵以拒
官軍孫仁師中路迎擊破之遂與仁願之衆相
合兵士大振于是仁師仁願及新羅王金法敏
帥陸軍進劉仁軌及别帥杜爽夫餘隆率水軍
及糧船自熊津江往白江以會陸軍同趋周留
城仁軌遇夫餘豐之衆于白江之口四戰皆捷
焚其舟四百艘豐脱身而走王子夫餘忠勝忠
志等率士女及倭衆並降百濟諸城皆復歸仁
師等振旅還詔劉仁軌代仁願率兵鎮守乃授
夫餘隆熊津都督遣還本國共新羅和親以招
輯餘衆麟德二年八月隆到熊津城與新羅王
金法敏刑白馬而盟先祀神祇及川谷之神而
後歃血藏其盟書于新羅之廟仁願仁軌等既
還隆懼新羅尋歸京師儀鳳二年拜光祿大夫
太常員外卿兼熊津都督帶方郡王令歸本蕃
安輯餘衆時百濟本地荒毁漸為新羅所據隆
竟不敢還舊國而卒其孫敬則天朝襲封帶方
郡王授衞尉卿其地自此為新羅及渤海靺鞨
所分百濟遂絶(按周留既破夫餘豐脫身而走通考亦言豐走不知所在至後)
(唐清秦三年百濟國復遣使來盖其支裔共保海濱仍稱百濟雖故地已失而世祀未嘗絶也)
新唐書顯慶五年詔蘇定方為神丘道行軍大
總管率左衞將軍劉伯英右武衞將軍馮士貴
左驍衞將軍龐孝泰發新羅兵伐百濟自城山
濟海百濟守熊津口定方擊敗之乘潮以進趨
真都城復破之拔其城義慈挾太子隆走北鄙
定方圍之次子泰自立為王率衆固守義慈孫
文思曰王太子固在叔乃自王若唐兵解去如
我父子何與左右縋而出民皆從之泰不能止
定方令士超堞立幟泰開門降定方執義慈隆
等送京師平其國析置熊津馬韓東明金漣(按地)
(理志作遠太平寰宇記作蓮)德安五都督府(按地理志云又置帶方州麟德)
(後俱廢)擢渠長治之命劉仁願守百濟城義慈尋
卒授隆司稼卿
唐會要百濟本夫餘之别種當馬韓之故地其
後有仇台者為高麗所破以百家濟因號百濟
東北至新羅
册府元龜唐武德七年封百濟王夫餘璋為帶
方郡王七年九月遣使獻光明甲貞觀十一年
璋遣太子隆來朝並獻鐵甲雕斧十三年獻金
甲雕斧十五年詔曰故柱國帶方郡王百濟王
夫餘璋棧山航海遠禀正朔獻琛奉賮克固始
終宜加常數式表哀榮可贈光祿大夫令其嫡
子義慈嗣位使祠部郎中鄭文表備禮冊命十
九年正月百濟太子夫餘康信貢方物百濟自
武德四年至永徽三年朝貢不絶獻慶五年蘇
定方既濟熊津口乘山而陣與之大戰揚帆盖
海相續而至敵兵大潰官軍連舳入江水陸並
進直趨真都去城二十餘里復傾國來拒大戰
破之追奔入郭義慈及太子隆走北境其大將
禰植將義慈來降及諸城主亦俱送欵龍朔三
年百濟西部人黑齒常之來降常之長七尺餘
驍勇有謀略(按唐書列傳常之為百濟達帥蘇定方平百濟時常之糾合逋亡依)
(任存山自固定方攻之不克常之遂擾二百餘城高宗遣使招諭乃詣劉仁軌降授左領軍將)
(軍)
通考百濟王夫餘映子餘毗餘毗子慶慶子牟
都牟都子牟大每王立必遣使詣江南請命俱
授以鎮東大將軍都督百濟諸軍事亦遣使稱
藩奉貢于魏尋為高麗所破衰弱累年梁時王
餘隆累破高麗隆卒子明嗣北齊時亦通使焉
齊亡遣使通周隋時其王餘昌立餘昌卒子餘
璋立隋亂貢使遂絶唐武德四年璋始通使自
是數朝貢且訟高麗梗道貞觀初詔使平其怨
璋卒子義慈立義慈事親孝與兄弟友時號海
東曾子明年與高麗連和取新羅四十餘城聞
帝討高麗又取新羅七城久之又奪十餘城因
不朝貢永徽六年復與高麗取新羅三十餘城
顯慶五年蘇定方平其國璋從子福信等立故
王子夫餘豐龍朔二年劉仁願等復破之豐走
不知所在帝以夫餘隆為熊津都督俾歸國平
新羅故憾招還遺人麟德二年與新羅王會熊
津城刑白馬以盟辭曰往百濟先王侵削新羅
破邑屠城天子憐百姓無辜命行人修好先王
負險恃遐皇赫斯怒是伐是夷立前太子隆為
熊津都督守其祭祀附伏新羅長為與國結好
除怨永為藩服右威衞將軍魯城縣公仁願親
臨厥盟有貮其德神明監之乃作金書鐵劵藏
新羅廟中仁願等還隆畏衆擕散亦歸京師儀
鳳時進帶方郡王遣歸藩是時新羅強隆不敢
入舊國寄治高麗卒武后又以其孫敬襲王而
其地已為新羅渤海靺鞨所分百濟遂絶
太平寰宇記百濟舊有五部分統三十七郡二
百城七十六萬戶顯慶五年以其地分置熊津
馬韓東明金蓮德安五都督府至麟德三年其
舊地沒于新羅城傍餘衆後漸寡弱散投突厥
及靺鞨其王夫餘崇(新舊唐書俱作隆)竟不敢歸舊國
土地盡入于新羅靺鞨
五代
五代史後唐清泰三年正月百濟國遣使貢方
物(冊府元龜同)
宋
通考高麗以百濟為金州金馬郡號南京(按此乃百)
(濟東南邊境其全部始屬新羅後歸渤海及契丹非高麗所能有也)
元
元史世祖至元四年正月百濟遣其臣梁浩來
朝賜以錦繡有差
謹按百濟自後漢時已見史傳歷晉迄唐使命
歲通王本夫餘王仇台之後以夫餘為氏舊國
屬馬韓晉代以後盡得馬韓故地兼有遼西晉
平二郡自置百濟郡宋書言所治謂之晉平郡
晉平縣都城號居拔城則百濟郡即晉平而居
拔城即晉平城也馬端臨謂晉平在唐柳城北
平之間實今錦州寧遠廣寧之境一統志謂居
拔城在今朝鮮境内者殆梁天監時遷居南韓
之城歟普通以後累破高麗斬其王釗更為強
國號所治城曰固麻北史謂居拔城即固麻城
以滿洲語考之固麻為格們之轉音唐書云王
居有東西兩城則居拔即滿洲語之卓巴兩城
皆王都故均以格捫稱之其曰建居拔者建字
乃漢文通考連三字為城名誤也通考又云南
接新羅會要云東北至新羅考百濟之境其西
北自今廣寧錦義南跨海盖東南極朝鮮之黃
海忠清全羅諸道東西狹而南北長故自柳城
北平計之則新羅在其東南而自慶尚熊津計
之則新羅在其東北又魏時與勿吉謀并力取
高麗則東北亦隣勿吉矣唐初復取新羅六七
十城其界益廣蘇定方浮海濟師故自熊津北
趨其國熊津即漢江在朝鮮國城南十里則今
朝鮮國城亦百濟之南界也其後夫餘隆畏新
羅不敢歸故地為新羅渤海靺鞨所分夫餘豐
脱身而走不知所往而後唐時有百濟遣使入
貢之文至元初猶通朝使是其支庶保守海隅
仍用舊號國祚猶存唐書云百濟遂絶者非也
又北史云國有五方方管十郡舊唐書云六方
各管十郡則為郡且五六十而定方所得僅三
十七郡未得者尚五分之二此必餘衆所保第
為渤海契丹所隔故不復相聞耳若其聲明文
物之盛與新羅埒史言俗重騎射兼愛墳史信
矣其國内衆建侯王以酬勲懿自宋齊時已然
則又地廣民稠之驗也
欽定滿洲源流考卷三
