欽定滿洲源流考卷二十
國俗(五)
雜綴
御製吉林土風雜咏十二首(有序)
吉林在盛京東北我朝發祥所自舊俗流傳有先
民遺風焉甲戌東巡駐蹕連日江城山郭廬旅語
言想見岐豳式廓之始咨詢土風拈一字成語者
為題得近體十有二首聊紀一二云爾
威呼
刳巨木為舟平舷圓底脣銳尾修大者容五六人
小者二三人剡木兩頭為槳一人持之左右運掉
捷若飛行
取諸涣卦合羲經舴艋評量此更輕刳木為舟剡木
楫林中擕往水中行(&KR0810;集中山溪相間凡採参捕貂者擕威呼以往遇水則乘之)
飽帆空待吹風力柔櫓還嫌劃水聲泥馬賖枯尤捷
便(泥馬賖枮者以樺皮為之只容一人兩手持小槳划行)恰如騎鯉遇琴生
呼蘭
因木之中空者刳使直達截成孤柱樹簷外引炕
烟出之上覆荆筐而虚其旁竅以出烟雨雪不能
入比室皆然
中通外直求材易暮㸑晨炊利用均曲突徙薪誠上
策焦頭爛額更何人疎烟土銼烹蒸便夜雨荆筐蓋
覆頻却有千年遼海鶴驀疑華表話前身
法喇
似車無輪似榻無足覆席如龕引䋲如御利行冰
雪中俗呼扒犁以其底平似犁蓋土人為漢語耳
架木施箱質莫過致遥引重利人多冰天自喜行行
坦雪嶺何愁嶽嶽峩駿馬飛騰難試滑老牛緩步未
妨蹉華軒誠有輪轅飾人弗庸時奈若何
斐蘭
弧矢之利童而習之小兒以榆柳為弓曰斐蘭剡
荆蒿為矢翦雉翟雞翎為羽曰鈕勘
榆柳彎弓弦檿絲剡荆作箭雉翎翍壯行幼學率由
舊蓬矢桑弧匪襲為揖譲豈知爭君子闓抨惟覺慣
童兒曾聞肅慎稱遥貢可惜周人未觧施
賽斐
古人食皆以匕羹則以勺國俗舊用木匕長四寸
許曲柄豐末猶古制也
質古惟稱以木為曲長且橢進餐宜鼎中底用輕染
指座裏應教笑朵頤無下奢哉嗤彼箸有捄便矣藉
茲匙青泥坊底芹香處杜老居然得句時
額林
庋横板楣棟間以貯奩篋缾甕諸器具兼几案匱
匵之用
庋楣横版當中厨家計精麤箇裏俱鼠閙欲投還忌
器爵飛同量不妨觚竈間那識薪為蠟几上常看皮
是烏淳樸遺規恭儉德風聲擬使遍黃圖
施函
斵木為筩因其自然虛中以受物貯水釀酒皆用
之視束鐵編篾攅木片為器者天質為勝
誰云瓠落不中材虚受天然器量恢泉貯雲漿消舊
渴春篘石凍醱新醅早嗤轇釡催人去(閭閻有無相通客至必留)
(飯其有頡羹者羣以為吝而笑之)何用修筒引水來可供缾罍謝梁
棟孰非造物善栽培
拉哈
土壁堵間綴麻草下垂緣以施圬墁此國初過澗
芮鞫間故俗也
乘屋居閒事索綯經營婦子共勤勞禦寒塞向諸凡
預施墁編麻要取牢出氣天&KR1084;柱左右(拉哈墻壁之上據棟中豎)
(柱以承梁左右留二孔出氣謂之嘛木哈圖拉圖拉者漢語所謂柱也)通烟土銼炕周
遭室家豳館風猶在慙愧宫庭雉尾高
霞綳
蓬梗為榦搏榖糠和膏傅之以代燭燃之青光熒
熒烟結如雲俗呼糠燈
蓬梗糠粃膏傅塗茅檐夜作每相需績麻乍可呼燈
婢耽奕非關誚燭奴最愛燄輝一室朗那辭烟染滿&KR1084;
烏葛燈籠是田家物勤儉遺風與古符
豁山
夏秋間擣敗苧楮絮入水漚(去聲)之成毳&KR0377;蘆簾勻
暴為紙堅韌如革謂之豁山凡紙牋胥以是名之
擣苧漚麻亦號牋粘窗寫牘用猶便百番徒訝銀光
薄萬杵還輕越竹堅但取供書何貴巧便稱鋪玉詎
能賢高麗鏡面尋常有愛此淳廉舊制傳
羅丹
鹿蹄腕骨也舊俗以蹄腕骨随手攤擲為戲視具
偃仰横側為勝負小者以麞大者以鹿瑩澤如玉
兒童婦女圍㘴擲以相樂以薄圓石擊之則曰帕
格
投石軍中以戲稱手彈腕骨俗相仍得全四色方愉
快(腕骨一具四面各不同持四枚擲之各得一色則為四色全大約以此分勝負)何必三梟
始絶勝閨秀争能守爐火(一手攤擲承空上下各取之以不動局上者為工婦)
(女多能之非男子事也)兒童較遠驟寒冰(人有較遠之戲趨冰上以中為勝名曰撒)
(罕)無端勝負紛憂喜麞鹿那知有許能
周斐
樺木之用在皮厚者盈寸取以為室上覆為瓦旁
為墻壁戶牖體輕而工省逐獸而頻移山中所産不
可勝用也
巢處遺風藉樺皮上簷側壁總堪為端誇不漏還勝
瓦豈慮頻遷等奕棋甕牖䋲樞猶未備夏凉冬煖且
相宜五侯第宅皇州遍芮鞫先型爾尚知
御製盛京土風雜咏十二首(有序)
我國家
發祥之初居鄂多理城地近吉林烏拉數世後棄而他徙
至
肇祖居赫圖阿拉爰創始基越我
太祖膺運造邦乃討平圖倫還定烏拉撫有葉赫諸部遂
遷居興京繼復克瀋陽遼陽因建都於瀋即今盛京故
盛京土風與吉林同譬之成周豐鎬風規無殊沮
漆也曩既成吉林土風十二章茲仍舉前題為盛
京詠亦數典所當遞及耳各題小引已詳前作故
不復綴
威呼
漢語小船也
造舟周室昔為梁開國規模百務詳奢匪黃龍及青
雀利資雨泛與烟航製堅質樸提携便(威呼刳木為之水行可載)
(三人登陸則可挟之而趋或行窩集中遇小河港随時可渡其制最為輕便)圓底平舷坐
起康何必樓船稱伐越威呼久矣武惟揚
呼蘭
漢語竈突也
豳岐家室屢為遷時處恒依舊俗然水火每資叩昏
戶㸑炊常看引朝烟疏風避雨安而稳直外通中樸
且堅(截中空之木刳使直達樹之簷外引出炕烟覆荆筐其上以護雨雪而旁竅仍通滿洲舊製如)
(此)玉食寄言惟辟者莫忘陶復九章綿
法喇
漢語為扒犁即拕牀也
服牛乘馬取諸隨制器殊方未可移似榻似車行以
便曰冰曰雪用皆宜(似榻無足似車無輪以牛馬挽行冰雪中可以致遠)孤篷
雖遜風帆疾峻坂無愁銜橛危太液拕牀龍鳳飾(液池)
(冬日則御拕床其製有施氊幄及餙以龍鳳者)椎輪大輅此堪思
斐蘭
漢語榆柳小弓也
桑弧蓬矢舉惟男示有事胥自幼諳榆柳為弓騂角
未荆蒿作箭雉翎堪(其名曰鈕勘)二三卿士節權略日夕
兒童戲以耽(我滿洲以射為重雖小兒嬉戲亦習慣成自然云)即此箕裘應
共勖進之觀德更名談
賽斐
漢語匙也
有捄早是詠周雅異地同風古製存不改木為非玉
作常資朝食與晡飱(匙以木為長四寸許每食用之取其質也)失時巧計
傳昭烈投處仙方訝葛元何似兩忘供日月大東四
鬴足村村
額林
漢語擱板也
横施木板置楣桭家計精粗具畢陳(楣棟間&KR0869;横板以置瓶盎匳篋諸器)
(家具精粗咸備滿洲舊俗比室皆然舉之以示淳樸)菽粟為文莫忘古雕幾作
器漫求新寒衣饑食勞中婦耕九餘三厪主人咨爾
後生勤數典更希寰宇普還淳
施函
漢語木筩也
枯木荒山那計年虚中貯水借天然(筩斷枯木為之因其自然虚中)
(以受貯水釀酒皆宜無用為有用亦見尚質之意)弗愁缾罄為罍恥可佐樽
盛用缶旋厨下風無慮落葉林邊雨尚憶鳴泉不材材
際全其質善注南華二十篇
拉哈
漢語圬墻所綴麻也
層層坏土砌為墻綴以漚麻色帶黃(築土甃坏為墻壁緣之以施圬)
(墁亦國初樸素故俗也)婦織男耕斯室處幼孳壯作舊風蘉底
稱鑿遁顔家闔漫喻操嘻圬者王故俗公劉𫝊芮鞫
九重此况慎毋忘
霞綳
漢語糠燈也
摶糠塗梗傅之膏繼日相資夜作勞(以蓬梗為幹摶榖糠和膏塗之)
(燃以代燭用資作勞開國勤儉之風即此可見)土障葛燈應憶樸駝頭鳳腦
漫誇豪未知勤讀鄰鑿壁且佐服田宵索綯此日舊
宫試燃者稱先何異土風操
豁山
漢語紙也
漚苧弗殊用敝麻以為紙乃樸無華(擣敗苧故絮漚以為紙製樸而)
(性堅猶存古初遺意)不知有漢蔡倫合漫數(上聲)惟萊左伯嘉紀
事傳言胥貴寔銷金鋪玉那求奢卷筒金粟常臨帖
(藏經紙無摺痕者謂之卷筒較經背紙尤難得)敢忘斯哉惕自嗟
羅丹
漢語鹿蹄踠骨也
鹿踠骨非無用物以為戱亦有時需中原漫喻人人
逐一具還看面面殊(踠骨一具四面各異戲者持其四枚擲之各行一面則為四色)
(全即以此分勝負)偶語何湏較土木采名乍欲擬梟盧帕格
(讀作哥漢語謂以薄圖石擊之也)真足方投石可用從來如此乎
周斐
漢語樺皮房也
野處穴居傳(平聲)易傳(去聲)樺皮為室鮮前聞(樺皮厚盈寸取以為)
(室覆可代瓦旁作墻壁戶牖即以山中所産之木用之費不勞而工省乃我滿洲舊風無殊周室之陶復)
(陶穴也)風何而入雨何漏梅異其梁蘭異棼占吉簷頭
鵲常報防寒墻角鼠還熏稱名則古惟淳樸却匪斐
然周尚文(周斐本滿洲語對音書之非取文義若如之義方觀承之書鄂博作峩軷引軷祭行路神)
(曲為觧乃失之鑿矣蓋滿文漢文音義各不同滿文漢文互譯則可取漢字以強合滿文則不可)
後漢書挹婁人便乘船北沃沮畏之每夏藏於
巖穴至冬船道不通乃下居邑落
後漢書挹婁土氣極寒常為穴居以深為貴大
家至接九梯冬以豕膏塗身厚數分以禦風寒
(按陶復陶穴古固有之至豕膏得熱氣則融安能塗厚數分此亦范蔚宗好竒逞妄之辭也)
後漢書馬韓作土室開戶在上辰韓有城栅屋
室
三國志夫餘有宫室倉庫牢獄作城柵皆員
三國志夫餘庫有玉璧珪瓚數代之物傳世以
為寳耆老言先代之所賜也
三國志挹婁常穴居大家深九梯以多為好冬
以豬膏塗身厚數分以禦風寒其國便乘船
三國志馬韓居處作草屋土室其戶在上舉家
具在中
魏略弁辰其國作屋横累木為之
晉書肅慎氏夏則巢居冬則穴處無井竈作瓦
鬲受四五升以食無鹽鐵燒木作灰灌取汁而
食之(按南北朝史稱鹽凝于木皮之上又有鹽池而金時率賓以東食海鹽會寧呼爾哈)
(等路食肇州鹽則肅慎地未嘗無鹽或所云凝于樹上之鹽亦須煎煉乃成耳)
魏書勿吉築城穴居開口於上以梯出入佃則
耦耕車則步推
北史勿吉築土如隄鑿穴以居開口向上以梯
出入無牛有馬車則步推相與耦耕
隋書百濟多不火食人皆山居有投壺圍棋樗
蒲握槊弄珠之戲
舊唐書靺鞨無屋宇並依山水掘地架木於上
以土覆之夏則出随水草
舊唐書新羅器用柳棬亦以銅及瓦
新唐書黑水靺鞨有車馬田耦以耕車則步推
居無室廬負山水坎地梁木其上覆以土夏出
隨水草冬入處
新唐書新羅冬則作竈堂中夏以食置冰上
宋會要新羅不用錢以米博易民家器皿悉以
銅為之商舶用五色纈絹及建本文字博易
契丹國志渤海富室往往為園池植牡丹多至
二三百本有叢生數十幹者皆燕地所無
契丹國志混同江之地其俗刳木為舟長可八
尺形如梭曰梭船船上施一槳止以捕魚至渡
車則方舟或三舟(按此即威呼之制梭船乃漢人語耳)
王曾行程錄渤海俗每歲時聚會作樂先命善
歌舞者數輩前行士女相隨更相唱和回旋宛
轉號曰踏鎚所居屋皆就山墻開門
神麓記金景祖始教人燒炭煉鐵刳木為器制
造舟車建屋宇
五代史女真其人無定居行以牛負物遇雨則
張革為屋
契丹國志女真部族皆處山林有屋居舍門皆
於山牆下闢之耕鑿與渤海人同無出租税
契丹國志女真人無定居行以牛負物遇雨則
張韋為屋
通考女真俗以樺皮為屋
金史世紀黑水舊俗無室廬負山水坎地梁木
其上覆以土遷徙靡常獻祖始築室有棟宇之
制
大金國志女真部其居多依山谷聫木為栅或
覆以板與樺皮如墻壁亦以木為之冬極寒屋
纔高數尺獨開東南一扉扉既掩復以草綢繆
之穿土為牀煴火其下而寝食起居其上道路
無行店行者息于民家主人具飲食而納之其
市無錢以物博易無工匠屋舍車帳往往自能
為之
大金國志金太祖十四年生紅芍藥花北方以
為瑞女真多白芍藥花皆野生絶無紅者好事
之家採其芽為菜以麫煎之凡待賓齋素則用
之金人珍甚不肯妄設遇大賓縷切數絲置楪
中以為異品(按今英莪門外獵場中有芍藥兩叢相對繁柯密葉鬱然猶存其下)
(不生雜草土人云凡鳥獸避跡不敢蹂踐花時人過之畏不採擷或有所犯必致疾病因名其)
(地為花園詳見及注御製花囿詩序)
松漠記聞金人舊俗炙股烹䔕(音蒲膞肉也)以餘肉
和菜擣臼中糜爛而進率以為常凡宰羊但食
其肉貴人享重客間兼皮以進曰全羊
北盟錄女真人耐寒忍飢不憚辛苦能食生物
依山谷而居聯木為栅屋高數尺無瓦覆以木
板或以樺皮或以草綢繆之墻垣籬壁率皆以
木門皆東向環屋為土牀熾火其下寝食起居
其上謂之炕以取其煖以牛負物或鞍而乘之
遇雨多張牛革以為禦以麋釀酒以豆為醬芼
以蕪荑食器無瓠陶皆以木為盆春夏之間止
用木盆注粥随人多寡盛之以長柄小木杓子
數柄回環共食下粥肉味無多止以魚生獐生
間用燒肉冬亦冷飲以木楪盛飯木盌盛羹下
飯肉味與下粥一等飲酒無算用一木杓子自
上而下循環酌之炙股烹脯以餘肉和菜擣臼
中糜爛而進率以為常道路無旅店行者息于
民家主人與飲食而納之其市易惟以物博易無
錢無蠺桑無工匠屋舍車帳往往自能為之
北盟錄女真俗重油煮麫食以密塗拌名曰茶
食非厚意不設渡拉林河以東無市井買賣不
用錢惟以物相貿易寝榻皆土牀厚鋪氊褥及
錦繡貂鼠被大頭枕
輟耕錄高麗以北地名巴實伯里(回語巴實頭也伯里腰也)
(舊作别失八里今改正)其地極寒海亦冰自八月即合至
明年四五月方觧人行其上如平地征東行省
每歲委官至尼嚕干(滿洲語畫也舊作奴兒干今改正)須用站
車每車以四狗挽之狗悉諳人性若尅减其分
例必齧其主者至死乃已
元一統志開元路有狗車木馬輕捷之便木馬
形如彈弓長四尺闊五寸一左一右繫於兩足
激而行之雪中冰上可及奔馬狗車以木為之
其制輕簡形如船長一丈闊二尺許以數狗拽
之二者止可於冰上雪中行之
謹案古所稱陸海奥區豐衍蕃沃者大抵在舟
車所輳商賈所通之地此以人力致者也周原之
美堇荼豐邑之歌麀鹿其物又甚微也若乃天
作地藏瓌竒絶特凡名都大邑之儲航海梯山
之貢有不能擬其萬一者則惟大東
天府毓粹孕珍扶輿旁薄之所鍾山川靈異之所聚
巨珠靈藥早著於曩編文玉豐貂並稱於往牒
以至牛魚之歸獻俊鶻之蜚聲史家詫為異聞
海内仰其瑰寶矣至如索綯乘屋不改淳風土
障葛燈彌敦儉德考之於古則梭船之制實即
威呼木馬之行又同法喇室惟覆樺行不齎糧
斲木為盆環屋為炕儉勤之俗古猶今也
御製土産土風雜詠昭德産之精華繪古風之醇質
較生民公劉諸篇所陳尤為過之謹錄冠各條
之首而自後漢書以下仍分繫焉庶乎神臯之
繁殖先民之遺規並可考見云爾
欽定滿洲源流考卷二十
