欽定滿洲源流考卷十一
疆域(四)
遼東北地界
北盟會編遼太祖遷女真大姓數千戶置遼陽
之南使不得與本國相通名曰哈斯罕(舊作合蘇欵又)
(作曷蘇館今改正按滿洲語哈斯罕藩籬也據此云使不得與本國往來實有防閑之意與滿)
(洲語意相合)謂之熟女真(按滿洲語稱舊國初所屬曰佛滿珠謂滿洲也新)
(附編入旗分者伊徹滿珠謂之新滿洲也此所云生熟蓋即新舊意)自咸州東
北分界入山谷至於粟末江中間所居隸咸州
兵馬司許與本國往來非熟女真亦非生女真
也自粟末之北寧江之東北處界外者則謂之
生女真遼國沿邊置東京黃龍府兵馬都部署
司咸州湯河兵馬司東北路統軍司分隸之謂
之羈縻道
契丹國志東南至新羅(另條見前)國西以鴨綠江東
八里黃土嶺為界至保州十一里次東南至五
節度熟女真國係契丹樞密院所轄差契丹或
渤海人充節度管押西北至東京五百餘里又
次東南至熟女真國(按此疑即自咸州至粟末江之部然志文殊未明晰)
不屬契丹所管去東京二百餘里東北至生女
真國契丹常設防備西南去東京六百里又東
北至烏舍(滿洲語皮條也舊作烏惹今改正)國阿里瑪(蒙古語梨也舊)
(作阿里眉今改正)國布庫里(蒙古語整全也舊作破骨魯今改正)國各一
萬戶衣装言語與女真異西去上京四千餘里
又東北至鐵驪(見前靺鞨條)國次東北至靺鞨國(按靺)
(鞨即女真國舊名此分為二國殊誤蓋作志者摭拾舊文未足為據)
遼上京長春州
遼史長春州本鴨子河春獵之地興宗重熙八
年置統縣一長春縣本混同江地戶二千(按遼上京)
(臨潢府在今巴林阿嚕科爾沁扎嚕特等地惟長春一州濱混同江今杜爾伯特扎賴特皆州)
(之北境則遼長春州當與今白都訥相近)
遼史兵衛志長春縣丁四千
金史泰州承安二年置於長春縣北至邊四百
里南至懿州八百里東至肇州三百五十里戶
三千五百四縣一長春遼長春州天德二年降
為縣隸肇州承安三年來屬
遼史春巴納(舊作納鉢今改正按滿洲語巴納地方也蓋指遊獵之地而言)曰
鴨子河濼皇帝正月上旬起牙帳約六十日方
至天鵝未至卓帳冰上鑿冰取魚冰泮乃縱鷹
鶻捕鵝雁晨出暮歸鴨子河濼東西二十里南
北三十里在長春州東北三十五里四面皆沙
堝多榆柳杏林
契丹國志每歲正月上旬出行射獵凡十六日
然後並洮爾河鑿冰釣魚冰泮即縦鷹鶻以捕
鵝雁(按遼史本紀載聖宗太平四年改鴨子河為混同江塔魯河為長春河然又屢以鴨)
(子混同二水並稱即金史亦並稱鴨子混同據契丹國志則鴨子即塔魯河今洮爾河也又契)
(丹國志云太宗破晉改粟末河為混同江史志傳訛未有確據並詳後山川門)
大金國志太祖十四年遼天祚帝率蕃漢兵十
餘萬出長春路分五部北出駱駝口太祖乘其
未陣三面擊之天祚大敗退保長春太祖乘勝
遂平渤海遼陽等五十四州
遼東京遼陽府
遼史東京遼陽府本朝鮮之地後為渤海大氏
所有號中京顯德府太祖攻渤海俘其王大諲
譔以為東丹王國神冊四年葺遼陽古城以渤
海漢戶建東平郡為防禦州天顯三年遷東丹
國民居之升為南京城名天福高三丈有樓櫓
幅員三十里八門東曰迎陽東南曰韶陽南曰
龍原西南曰顯德西曰大順西北曰大遼北曰
懷遠東北曰安遠宫城在東北隅高三丈具敵
樓南為三門壮以樓觀四隅角樓相去二里外
城謂之漢城東至烏爾呼赫(滿洲語偏也舊作烏魯虎克今改)
四百里南至海邊鐵山八百六十里西至望平
縣海口三百六十里北至挹樓縣范河二百七
十里東西南三面抱海天顯十三年改南京為
東京府曰遼陽戶四萬六百轄州府軍城八十
七統縣九遼陽縣本漢浿水縣戶一千五百仙
鄉縣本漢遼陽縣戶一千五百鶴野縣本漢居
就縣地戶一千三百析木縣本漢望平縣地戶
一千紫蒙縣本漢鏤方縣地戶一千興遼縣本
漢平郭縣戶一千肅慎縣以渤海戶置歸仁縣
順化縣(案歸仁順化二縣沿革未詳)
元一統志東丹王故宫在遼陽路按本路圖冊
在府之東北隅有讓國皇帝御容殿
明一統志鶴野廢縣在遼東都司城西八十里
元省入遼陽縣
開州
遼史開州鎮國軍節度本濊地渤海為龍原府
(詳見前渤海條)開泰三年遷雙韓二州千餘戶實之號
開封府開遠軍節度更名鎮國軍隸東京留守
兵事屬東京統軍司統州三縣一開遠縣本龍
原縣(詳前渤海條)遼初廢聖宗東討復置以軍額名
戶一千
遼史鹽州本龍河郡(詳前渤海條)隸開州相去一百
四十里
遼史穆州保和軍刺史本會農郡(詳前渤海條)戶三
百東北至開州一百二十里統縣一會農縣
遼史賀州刺史本吉理郡(詳前渤海條)戶三百隸開
州
定州
遼史定州保寧軍高麗置州聖宗統和十三年
升軍遷遼西民實之統縣一定東縣高麗所置
遼徙遼西民實之戶八百
保州
遼史保州宣義軍節度高麗置州故縣一曰來
遠聖宗以高麗王詢擅立問罪取其保定二州
統和末高麗降於此置榷場隸東京統軍司縣
一來遠縣初徙遼西諸縣民實之又徙奚漢兵
七百防戍焉戶一千
遼史宣州定遠軍刺史開泰三年徙漢戶置隸
保州
遼史懷化軍下刺史開泰三年置隸保州
辰州
遼史辰州奉國軍節度本蓋牟城渤海改為蓋
州(詳見前渤海條)遼徙其民於祖州初曰長平軍戶二
千統縣一建安縣
元一統志蓋州地最要衝稱為繁富契丹移其
民於上京西祖州後陞為長平軍
盧州
遼史盧州元德軍刺史本渤海杉盧郡(詳前渤海條)
統縣一熊岳縣西至海一十五里傍海有熊岳
山
明一統志熊岳廢縣在蓋州衛南六十里遼為
盧州治所金屬蓋州元省(按今有熊岳城)
來遠城
遼史來遠城本熟女真地統和中伐高麗以燕
軍驍猛置兩指揮建城防戍兵事屬東京統軍
司
元一統志來遠城本熟女真地遼伐高麗於此
建城先是侵高麗軍敗值冬雪彌旬不止人馬
多斃軍會鴨綠江餘軍漂溺遼主隆緒次來遠
界有防邊猛軍數十人遇而劫之逮問所從來
開襟示其金製環甲衆軍驚散遼主至遼城收
不在營中者誅之金陞來遠軍
鐵州
遼史鐵州建武軍刺史本漢安市縣地(詳前渤海條)
統縣一湯池縣
鴨江行部誌湯池縣本遼時鐵州
明一統志安市廢縣在蓋州衛東七十里故鐵
州金為湯池縣元省
興州
遼史興州興中軍節度本漢海宜縣地(詳前渤海條)
北盟會編第二十四程至梁魚務過遼河二十
七程至興州
許亢宗奉使行程錄自瀋州七十里至興州遼
太祖破渤海建為東京路自此所至居民稍盛
食物充足
湯州
遼史湯州本漢襄平縣地(詳前渤海條)
崇州
遼史崇州隆安軍刺史本漢長岑縣地(詳前渤海條)
統縣一崇信縣
海州
遼史海州南海軍節度本沃沮(另條見前)國地渤海
號南京南海府(詳前渤海條)太平中大延琳叛南海
城堅守經歲不下别部酋長皆被擒乃降因盡
徙其民於上京移澤州民來實之戶一千五百
統州二縣一臨溟縣
明一統志臨溟廢縣在海州衛東一百八十里
遼置金屬澄州元省
遼史耀州刺史本渤海椒州(詳前渤海條)隸海州統
縣一巖淵縣
明一統志廢耀州在海州衛西南二百里
遼史嬪州柔遠軍刺史本渤海晴州(詳前渤海條)
元一統志遼太平九年渤海大延琳叛盡徙南
海府人於上京之北移澤州民以實其城仍號
南海府金改海州又改澄州又廢嬪州為新昌
鎮入焉
淥州
遼史淥州鴨綠軍本高麗故國渤海西京鴨綠
府(詳前渤海條)大延琳叛遷餘黨於上京置易俗縣
居之在者戶二千隸東京留守司統州四縣二
宏聞縣神鄉縣
桓州
豐州
正州
慕州(俱詳前渤海條惟慕州渤海别屬安遠府遼移屬淥州)
顯州
遼史顯州奉先軍上節度本渤海顯德府地(詳前)
(渤海條)世宗置以奉顯陵顯陵者東丹人皇王墓
也人皇王性好書購書數萬卷置醫巫閭山絶
頂築堂曰望海大同元年世宗親護人皇王靈
駕歸自汴京以人皇王愛醫巫閭山水竒秀因
葬焉州在山東南遷東京三百餘戶以實之應
歷元年穆宗葬世宗於顯陵西山仍禁樵採兵
事屬東京都部署司統州三縣二奉先縣本漢
無慮縣即醫巫閭世宗析遼東長樂縣民以為
陵戶山東縣本漢望平縣世宗割渤海永豐縣
民為陵戶歸義縣初置顯州渤海民自來助役
世宗嘉憫因籍其人戶置縣
金史天輔元年拔顯州乾懿豪徽成川惠等州
皆降
許亢宗奉使行程錄自錦州八十里至劉家莊
自劉家莊一百里至顯州
遼史嘉州嘉平軍下刺史隸顯州
遼史遼西州阜成軍中刺史本漢遼西郡地世
宗置州屬顯州統縣一長寧縣統和八年以諸
宫提轄司人戶置
遼史康州下刺史世宗遷渤海率賓府人戶置
屬顯州縣一率賓縣(詳前渤海條)
遼東行部誌廣寧本陽羅郡渤海顯德府遼世
宗改顯州
宗州
遼史宗州下刺史在遼東石熊山耶律隆運以
所俘漢民置聖宗立為州統縣一熊山縣本渤
海縣地
乾州
遼史乾州廣德軍上節度本漢無慮縣地聖宗
統和三年置以奉景宗乾陵有凝神殿兵事隸
東京都部署司統州一縣四奉陵縣本漢無慮
縣地括諸落帳戶助營山陵延昌縣析延昌宫
戶置靈山縣本渤海靈峯縣地司農縣本渤海
麓郡縣(詳前渤海條)
元一統志乾州故城在廣寧府西南七里遼統
和二年立今基址頽然
遼東行部誌閭陽遼乾州也去廣寧五里
北盟會編離顯州七里别建乾州以奉陵寢
明一統志乾州城在廣寧衛西南七里
遼史海北州廣化軍中刺史世宗以所俘漢戶
置地在閭山之西南海之北初隸宣州後屬乾
州統縣一開義縣
明一統志開義廢縣在義州衛南四十里遼置
為海北州治所金屬義州元省
貴德州
遼史貴德州寧遠軍下節度本漢襄平縣地漢
公孫度所據太宗時察克(蒙古語時也舊作察割今改正)以所
俘漢民置州聖宗建貴德軍後更名兵事屬東
京都部署司統縣二貴德縣本漢襄平縣渤海
為崇山縣奉德縣本渤海緣城縣地嘗置奉德
州(詳前渤海條崇山緣城並渤海崇州縣名緣城又作綠城)
元一統志貴德州今廢為巡檢司
元一統志公孫廢城在貴德州漢末公孫度為
遼東太守治襄平傳子至孫據有其地遺址猶
存
元一統志大寶城在廢貴德州
瀋州
遼史瀋州昭德軍中節度本挹婁國地渤海置
州(詳前渤海條)太宗置興遼軍後更名兵事隸東京
都部署司統州一縣二樂郊縣太祖俘薊州三
河民建三河縣後更名靈源縣太祖俘薊州吏
民建漁陽縣後更名
大金國志太祖十五年渤海人高永昌自稱大
渤海國皇帝據有遼東五十餘州遼主遣張琳
討之至瀋州女真遣兵來援琳敗績
許亢宗奉使行程錄自顯州一百五十里至梁
漁務又一百三十里至摩綽(滿洲語拙也舊作沒咄今改正)寨
又八十里至瀋州
遼史巖州白巖軍下刺史本渤海白巖城(見前渤海)
(條)統縣一白巖縣
元一統志瀋陽渤海建定理府都督瀋定二州
此為瀋州地後罹契丹兵火其定州與縣並廢
即瀋州為興遼軍又更昭德
集州
遼史集州懷衆軍下刺史古陴離郡地(詳前渤海條)
統縣一奉集縣
明一統志奉集廢縣在撫順千戶所南八十里
漢為險瀆縣金屬貴德州
廣州
遼史廣州防禦漢屬襄平縣渤海為鐵利郡(詳前)
(渤海條)太祖遷渤海人居之建鐵利州統和八年
省開泰七年以漢戶置統縣一昌義縣
金史瀋州章義縣遼舊廣州皇統三年降為縣
有遼河東梁河
明一統志章義廢縣在瀋陽衛西南六十里遼
置廣州金改為縣屬瀋州元省
遼州
遼史遼州始平軍下節度渤海為東平府(詳前渤海)
(條)太祖改為州軍曰東平太宗更為始平軍兵
事屬北女真兵馬司統州一縣二遼濱縣安定
縣
明一統志遼濱廢縣在瀋陽衛西北一百八十
里本拂湼國(另條見前)地遼為遼州治金貞祐時廢
遼史祺州祐聖軍本渤海蒙州地(詳前渤海條)太祖
以檀州俘戶於此建檀州後更名兵事屬北女
真兵馬司統縣一慶雲縣太祖俘密雲民於此
建密雲縣後更名
遂州
遼史遂州本渤海美州地(詳前渤海條)採訪使耶律
佛德(滿洲語令其上緊之謂舊作頗德今改正)置穆宗沒入焉隸延
昌宫統縣一山河縣
通州
遼史通州安遠軍渤海號夫餘城(詳前渤海條)太
祖改龍州聖宗更今名保寧七年以黃龍府叛
人燕頗餘黨千餘戶置陞節度統縣四通遠縣
安遠縣歸仁縣漁谷縣
韓州
遼史韓州東平軍下刺史高麗置鄚頡府(詳前渤海)
(條)太宗置三河榆河二州聖宗併二州置隸延
昌公兵事屬北女真兵馬司統縣一柳河縣
遼東行部誌癸酉次柳河縣舊韓州也先徙州
於奚營州後改為縣又以城近柳河故以名之
乙亥次韓州遼聖宗時併三河榆河二州為韓
州三河本燕之三河遼俘其民於此置州故因
其舊名而故城在遼水之側常苦風沙移於白
塔寨後為遼水所侵移於今柳河縣又以州非
衝途即徙於舊九百奚營即今所治是也
元一統志柳河縣故城本粤喜(見前靺鞨條)地後置
縣以其地近柳河故名契丹併入安方縣今城
址猶存(案遼史柳河縣本渤海粤喜縣地併萬安縣置此作安方誤)
雙州
遼史雙州保安軍下節度渤海安定郡(詳前渤海條)
久廢察克(詳見前原丈作歐里僧王而下文又作察割係一人而名字互稱今改正)
從太宗南征以俘鎮定二州之民建城置州後
沒入焉初隸延昌宫後屬崇德宫兵事隸北女
真兵馬司統縣一雙城縣
銀州
遼史銀州富國軍下刺史本渤海富州(詳前渤海條)
太祖以銀冶更名隸宏義宫兵事屬北女真兵
馬司統縣三延津縣有延津故城新興縣永平
縣舊有永平寨
許亢宗奉使行程錄離興州五十里至銀州又
四十里至咸州
同州
遼史同州(舊訛尚州金史作同考遼史東京道别有尚州此為同州無疑今改)鎮
遠軍下節度本漢襄平縣地太祖置州軍曰鎮
東後更名隸彰愍宫兵事屬北女真兵馬司統
州一未詳縣二東平縣本漢襄平縣地産鐵撥
戶三百採鍊隨征賦輸永昌縣本高麗永寧地
北盟會編二十八程至咸州二十九程至同州
州地平壤居民所在成聚落耕種殆遍地宜穄
黍
許亢宗奉使行程錄自咸州九十里至同州
咸州
遼史咸州安東軍下節度渤海置銅山郡(詳前渤海)
(條)地多山險寇盜以為淵藪乃招平營等州客
戶建城居之初號浩里(蒙古語例也舊作郝里今改正)太保城
開泰八年置州兵事屬北女真兵馬司統縣一
咸平縣唐安東都護天寶中治營平二州間即
此太祖滅渤海復置安東軍開泰中置縣
金完顔羅索碑宗室烏楞古(滿洲語臍也舊訛斡魯古今改)略
地咸州王(按羅索封金源郡王)合兵禦之乃往敗其戍兵
三千於境斬其將遂會烏楞古既而聞敵兵且
至王留四穆昆精銳各守一門與烏楞古濟水
分兩翼王居左翼敗其所衝追殺略盡烏楞古
軍却退與所留諸穆昆整陣而立王返兵擣敵
背大敗之咸州既下因徇地黃龍府
北盟會編二十七程至興州二十八程至咸州
許亢宗奉使行程錄自興州九十里至咸州
信州
遼史信州彰聖軍下節度渤海置懷遠府(詳前渤海)
(條)開泰初置州以所俘漢民實之兵事屬黃龍
府都部署司統州三未詳縣二武昌縣本渤海
懷福縣地析平州提轄司及豹山縣一千戶隸
之定武縣本渤海豹山縣地析平州提轄司併
乳水縣人戶置初名定功縣
許亢宗奉使行程錄自同州四十里至信州
元一統志黃龍府西曰信州
賓州
遼史賓州懷化軍節度本渤海城統和十七年
遷烏舍戶置刺史於鴨子混同二水之間後升
兵事隸黃龍府都部署司
金史太祖十三年命布呼(滿洲語鹿也舊訛僕虺今改正)等攻
拔賓州烏舍楚古爾蘇(蒙古語杉木也舊作雛鶻室今改正)來降
遼將徹格爾(蒙古語潔淨也舊作赤狗兒今改正)戰於賓州布呼
敗之鐵驪王以所部降
松漠紀聞翁舍展(舊作嗢熱者今從八旗姓氏通譜改)國不知其
始所居後為契丹徙置黃龍府南百餘里曰賓
州州近混同江即古之粟末河也部落雜處以
其族之長為千戶統之
松漠紀聞契丹自賓州混同江北八十里建寨
守禦女真
契丹國志宋政和五年金太祖攻遼破賓州
龍州
遼史龍州黃龍府本渤海夫餘府(詳前渤海條)太祖
平渤海還至此崩有黃龍見更名保寧七年軍
將燕頗叛府廢開泰九年遷城於東北以宗州
檀州漢戶一千復置統州五縣三黃龍縣遷民縣永
平縣
金史收國元年八月上親征黃龍府次混同江
無舟上乘馬徑涉九月克黃龍府
許亢宗奉使行程錄自信州九十里至府魯(滿洲)
(語優長也舊作蒲里今改)貝勒寨又四十里至黃龍府遼太
祖射黃龍於此地自黃龍府東行六十里至托
色(滿洲語權也舊作托撒今改)貝勒寨府為契丹東寨當強
盛時俘獲異國人遷徙雜處於此南有渤海北
有鐵驪托歡(蒙古語鑿也舊作吐渾今改)東南有高麗東有
女真室韋北有烏舍西北有輝和爾党項西南
有奚故此地雜諸國風俗
元一統志賓州之西曰黃龍府即石晉少帝初
安置之地
遼史益州觀察屬黃龍府統縣一靜遠縣
金史收國元年正月上自將攻黃龍府進臨益
州州人走保黃龍取餘民以歸留羅索(見前)尼楚
赫(滿洲語珠也舊作銀术可今改)守黃龍上率兵趨達嚕噶城
(蒙古語頭目也舊作達魯古今改)次寧江州西
許亢宗奉使行程錄自托色貝勒寨九十里至
曼濟勒噶(蒙古語纓絡也舊作漫七離今改)貝勒寨道旁有契
丹舊益州賓州空城又六十里至古烏舍寨寨
枕混同江過江四十里至呼勒希(滿洲語愚蒙也舊作和里)
(閑今改)寨又東行五里即有潰堰斷塹自北而南
莫知遠近界隔甚明乃契丹昔與女真兩國古
界也八十里直至拉林河
遼史安遠州懷義軍刺史屬黃龍府
遼史威州武寧軍刺史屬黃龍府
契丹國志宋政和五年金太祖攻遼破威州
遼史清州建寧軍刺史屬黃龍府
遼史雍州刺史屬黃龍府
湖州
遼史湖州興利軍刺史渤海置兵事隸東京統
軍司統縣一長慶縣
渤州
遼史渤州清化軍刺史渤海置兵事隸東京統
軍司統縣一貢珍縣
郢州
遼史郢州彰聖軍刺史渤海置兵事隸北女真
兵馬司統縣一延慶縣
銅州
遼史銅州廣利軍刺史渤海置兵事隸北兵馬
司統縣一析木縣本漢望平縣地初隸東京後
來屬
明一統志析木廢縣在海州衛東南四十里渤
海花山縣遼改析木置銅州金屬澄州元省
涑州
遼史涑州刺史渤海置兵事屬南兵馬(司詳前渤海)
(條)
率賓府
遼史率賓府刺史故率賓國地(詳前渤海條)
定理府
遼史定理府刺史故挹婁國地(詳前渤海條)
鐵利府
遼史鐵利府刺史故鐵利國地(詳前渤海條)
安定府(遼史僅存其名不載沿革)
長嶺府(遼史不詳沿革當仍渤海之舊詳見渤海條)
鎮海府
遼史鎮海府防禦兵事隸南女真湯河司統縣
一平南縣
冀州
遼史冀州防禦聖宗建升永安軍
東州
遼史東州以渤海戶置
尚州
遼史尚州以渤海戶置
吉州
遼史吉州福昌軍刺史(遼史不詳沿革)
麓州
遼史麓州下刺史渤海置(見前渤海條)
荆州
遼史荆州刺史(遼史僅存其名不載沿革)
懿州
遼史懿州寧昌軍節度太平三年越國公主以
媵臣戶置初曰慶懿軍更曰廣順軍隸上京清
寧七年宣懿皇后進入改今名統縣二寧昌縣
本平陽縣順安縣(按遼史有兩懿州一載東京道一載上京道據史初更廣)
(順軍隸上京則實一州也第此云本越國公主而上京又稱聖宗女燕國長公主為小異考聖)
(宗女為越國公主燕長主則聖宗之姑史必有一誤遼東行部誌亦同州在顯州東北三百里)
(西北至上京八百里戶四千)
遼東行部志懿州古遼西郡即柳城之域有寶
巖寺遼聖宗女燕長主所建
元一統志豪州本遼時懿州金皇統三年省入
順安縣後復置國朝初因之至元六年省入順
安縣
明一統志廢懿州在廣寧衛北二百二十里嘗
置衛於此永樂八年廢
媵州
遼史媵州昌永軍刺史(史不載沿革以州名按之亦當為媵戶所置)
順化城
遼史順化城嚮義軍下刺史開泰三年以漢戶
置兵事隸東京統軍司
寧州
遼史寧州觀察統和二十九年伐高麗以渤海
降戶置兵事隸東京統軍司統縣一新安縣
衍州
遼史衍州安廣軍防禦以漢戶置初刺史後升
軍兵事屬東京統軍司統縣一宜豐縣
金史遼舊衍州安廣軍皇統三年廢為宜豐縣
有東梁河(按遼志東梁河亦曰大梁河今太子河也舊名衍水燕太子丹亡匿衍水)
(即此遼之州名當取諸此)
明一統志宜豐廢縣在遼東都司城西南一百
里遼置衍州金屬遼陽府元省入遼陽
連州
遼史連州德昌軍刺史以漢戶置兵事屬東京
統軍司統縣一安民縣
歸州
遼史歸州觀察太祖平渤海以降戶置後廢統
和二十九年伐高麗以所俘渤海戶復置兵事
屬南女真湯河司統縣一歸勝縣
蘇州
遼史蘇州安復軍本高麗南蘇城興宗置州兵
事屬南女真湯河司統縣二來蘇縣懷化縣
松漠紀聞東京有蘇扶等州蘇與中國登州青
州相直東丹王封於此謂之人皇王不得立自
蘇乘筏浮海歸唐
鴨江行部志自永康次順化營中途望西南兩
山巍然浮於海上訪諸野老云此蘇州關也遼
之蘇州今為化成縣關禁設自有遼以其南來
舟楫非出此途不能登岸相傳隋唐之伐高麗
兵糧戰艦亦自此來南去百里有山曰鐵山常
屯甲士七千人以防海路
復州
遼史復州懷德軍節度興宗置兵事屬南女真
湯河司統縣二永寧縣德勝縣
元一統志廢復州本遼遷民縣屬黃龍府後置
復州號永寧軍節度改縣曰永寧後又更為永
康省豐水扶羅入焉金因之所居皆漢民地甚
肥沃有耕稼之利(按前明設復州衛本朝仍為復州)
肅州
遼史肅州信陵軍重熙十年州民亡入女真取
之復置兵事隸北女真兵馬司統縣一清安縣
許亢宗奉使行程錄自咸州四十里至肅州又
五十里至同州
遼東行部誌清安縣世傳遼太祖始置為肅州
金為縣
元一統志清安縣故城在咸平府西北舊肅州
安州
遼史安州刺史兵事隸北女真兵馬司
遼東行部誌歸仁縣遼時為安州
元一統志歸仁縣故城在咸平府北舊安州
榮州
率州
荷州
源州
渤海州(以上五州遼史僅載其名不詳沿革)
寧江州
遼史寧江州混同軍觀察清寧中置初防禦後
升兵事屬東京統軍司統縣一混同縣
金史本紀太祖進軍寧江州十月朔克其城次
拉林城
大金國志太祖十三年起兵攻混同之東寧江
州敗高仙壽取寧江遼再遣蕭嗣先屯珠赫(滿洲)
(語冰也舊作出河今改)店臨白江與寧江州女真兵對壘
女真潛渡混同江掩擊之嗣先兵潰
松漠紀聞寧江州去冷山百七十里地苦寒多
草木如桃李之類皆成園至八(月)則倒置地中
封土數尺季春出之否則凍死每春冰始泮遼
主必至其地鑿冰釣魚放弋為樂暨金祖起兵
首破此州
河州
遼史河州德化軍置軍器坊(詳前渤海條)
祥州
遼史祥州瑞聖軍節度興宗以鐵驪戶置兵事
隸黃龍府都部署司統縣一懷德縣
契丹國志宋政和五年金太祖攻遼破祥州
金史太祖十三年烏達布(滿洲語買也舊作吾暏補今改)復敗
徹格爾蕭伊蘇(蒙古語九數也舊作一薛今改)於祥州東斡琿
(滿洲語臭也舊作斡勿今改)等兩路降
遼營衛阿延女真
遼史阿延(滿洲語尊大也舊作奥衍今改)女真部聖宗以女真
戶置隸北府節度使屬西北招討司戍鎮州境
伊德女真
遼史伊德(蒙古語有力也舊作乙典今改)女真部聖宗以女真
戶置隸南府居高州北
五國部
遼史五國部博和哩(滿洲語豌豆也舊作剖阿里今改)國博諾
(滿洲語雹也舊作盆奴今改)國鄂羅木(蒙古語渡口也舊作奥里米今改按寧古)
(塔東北有鄂羅木噶珊)國伊埒圖(滿洲語明顯也舊作越里篤今改)國伊
勒希(滿洲語副也舊作越里吉今改)國聖宗時來附居本土以
鎮東北重熙六年設節度使領之
大金國志宋二帝自韓州徙五國城五國城者
在西樓東北千里
北盟會編五國之東接大海出海東青女真每
發甲馬千餘人入五國界即東海巢穴取之與
五國戰鬭而後得
金史景祖時五國博諾(舊作蒲聶即盆奴也今併改)部節度
使叛遼鷹路不通景祖襲而擒之
金史遼咸雍八年五國穆延(舊作没撚今從八旗姓氏通譜改)
部舍音(滿洲語白色也舊作謝野今改)貝勒叛遼鷹路不通景
祖伐之舍音敗走
元一統志開元路三京故國五國舊城東北一
都會也(案元之開元路所統至廣據元一統志所載長白山亦在境内東□於使大路)
(非止今一縣地也)
元一統志混同江發源長白山北流經渤海建
州西五十里會諸水東北流經上京下達五國
頭城北又東北注於海
明一統志五國頭城在三萬衛北一千里自此
而東分為五國舊傳宋徽宗葬於此(按五國城之說不一)
(或謂寧古塔東松花黑龍二江合流之處有土城焉或以為在朝鮮北境近寧古塔有古城在)
(山上或以為去燕京三千八百里西至黃龍府二千一百里或謂寧古塔相近槍頭街有舊城)
(址五疑即是也據金太宗本紀云天會六年徙昏德公重昏侯於韓州八年再徙呼爾哈路則)
(實在寧古塔也宋史稱韓州五國城誤合為一地第諸書皆約略之辭未有實據今三姓地方)
(相傳有五國城遺址)
謹案遼東北之境與完顔部為隣白山黑水雖
隔封外而壤地相錯經界分合之故史乘尚有
可稽其最近者上京之長春州東京之寧江州
皆混同江之地長春州遼時春蒐巴納在焉寧
江則金太祖起兵首集大勲於此按之
皇輿全圖長春當近白都訥寧江實傍拉林河次若
黃龍府賓咸等州並都會衝要遼金百戰之區
亦與混同江相近行程里數具存其餘遼瀋諸
州東京規畫所關不容罣漏且里至遠近亦藉
以考見若中京則相去稍遠不復贅列焉至遼
金舊界諸書尚約略可考遼史營衛志所載阿
延伊德二部蓋女真之係遼籍者五國城之說
紛然不一遼史各有國名大約在寧古塔以東
東接大海而五國城則為五國至遼總集之所
蓋五國部節度使所治之城所云自此而東分
為五國者近之亦不越寧古塔境内初不必有
舊城址五而後為是也並附於末用資參考云
欽定滿洲源流考卷十一
