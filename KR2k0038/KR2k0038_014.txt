欽定滿洲源流考卷十
疆域(三)
渤海國境
新唐書渤海本粟末靺鞨保挹婁之東牟山
(按東牟山史志皆言在瀋陽城東二十里今天柱山也舊唐書作桂婁與此異)直
營州東二千里以泥河為境(按元一統志引契丹地理志云浿水)
(即古泥河也自東逆流數百里至遼陽豬蓄不流有蓒芋草生於泊中故名蓒芋泊明一統志)
(徙之又以朝鮮大通江為浿水考平盛京通志泥河在海城縣西南六十五里蓋縣北五十)
(五里源出聖水山流至米真山西散漫為遼時之蓒芋泊與朝鮮界内之浿江不同也)東
窮海西契丹築城郭以居萬歲通天中度遼水
保太白山之東北阻奥婁河樹壁自固(按太白即長白)
(奥婁河當為阿魯河源出吉林諳班和託峯一西南流入哈達河一流至開原城東南入清河)
(是時契丹李盡忠殺營州都督趙文翽故渤海退保於此)後乃建國地方五
千里戶十餘萬盡得夫餘沃沮弁韓(俱另條見前)朝
鮮海北諸國有五京十五府六十二州
通考渤海國王大武藝斥大土宇東北諸國畏
臣之
遼史渤海王大仁秀南定新羅(另條見前)北略諸部
開置郡邑
遼史渤海大氏始保挹婁東牟山武后時為契
丹盡忠所逼有乞乞仲象者度遼水自固傳子
祚榮建都邑併吞海北地方五千里中宗賜所
都為忽汗州封渤海郡王十有二世至彛震稱
號改元建宫闕有五京十五府六十二州為遼
東盛國(按遼史所稱凡渤海拓地改元及五京十五府六十二州之建皆自國王大彛)
(震始據唐書及通考國王大祚榮已謚高王祚榮子武藝已改元仁安武藝子欽茂已徙上京)
(又徙東京自大祚榮以後無不稱號改元者遼史所云未得其實)
元史遼陽路唐以前為渤海所有
忽汗州忽汗城
新唐書睿宗先天中拜大祚榮為渤海郡王以
所統為忽汗州領忽汗州都督
唐賈耽道里紀渡遼水至安東都護府五百里
府故漢襄平城也(按安東都護府本在平壤儀鳳初移此)東南至
平壤城八百里西南至都里海口六百里至建
安城三百里故平郭縣也南至鴨渌江北泊汋
城七百里故安平縣也自都護府東北經渤海
長嶺府(見後)千五百里至渤海王城城臨忽汗海
其西南三十里有古肅慎城其北經德理鎮(按此)
(即唐會要所云德理府也渤海無德理府之名此作鎮為是)至南黑水靺鞨
千里(按此為營州陸行至渤海之路渤海大祚榮所都在長白山東北大欽幾又東徙三)
(百里直忽汗河之東今寧古塔呼爾哈河也呼爾哈河滙於寧古塔城西南一百里之畢爾騰)
(湖湖廣五六里袤七十里許中有三山即所謂忽汗海也又自發庫東繞寧古塔城旁古大城)
(之南東北流與混同江合明一統志稱呼里改江出建州衛東南山下東北滙為鏡泊又北入)
(混同江呼里改即呼爾哈鏡泊即畢爾騰湖之異名也德林石在其北即德里鎮所在也然則)
(渤海上京及忽汗城實在寧古塔城旁其後國王世襲忽汗州都督之號凡五京皆有忽汗州)
(之稱矣)
唐賈耽道里紀登州東北海行至鴨綠江口舟
行百餘里又小舫泝流三十里至泊汋口得渤
海之境又自顯州(見後)正北如東六百里至渤海
王城(按此為登州海行至渤海王城之路)
五代會要唐中宗命侍御史張行岌往渤海宣
慰號其都為忽汗州
遼史忽汗州故平壤城也號中京顯德府太祖
攻渤海拔忽汗城俘其王大諲譔以為東丹王
國(按通考平壤城即漢樂浪郡王險城自慕容皝来伐後徙都此城亦曰長安城南臨浿水)
(平壤城東北有魯陽山西南二十里有葦山考之圖志皆合實在今朝鮮境内高麗圖經亦云)
(平壤城在鴨綠水東南顯德府在今遼陽以北忽汗州非平壤城亦非顯德府遼史俱誤渤海)
(王於天寳末徙上京貞元時徙東京未幾仍還上京天寳中又曾都顯州蓋既設五京則隨時)
(移駐史固不能詳而當中京破時國王適在彼耳)
遼史天顯元年正月丙寅夜圍忽汗城庚午駐
軍於忽汗城二月丙午改渤海為東丹忽汗城
為天福册皇太子貝為人皇王以主之(按遼史所稱忽)
(汗城皆渤海中京顯德府城為今遼陽非上京之忽汗城也)
上京龍泉府
新唐書以肅慎故地為上京曰龍泉府領龍湖
渤三州
通考天寳末渤海王大欽茂徙上京直舊國三
百里忽汗河之東(按渤海舊國在長白山東北今又東徙三百里在呼爾哈)
(河之東實與今寧古塔城相近呼爾哈河源出吉林界色齊窩集中諸河滙為一大河東注鏡)
(泊又東出繞寧古塔城旁古大城及覺羅城之南復東北折入混同江唐賈耽所云渤海王城)
(臨忽汗海者蓋即鏡泊上盛京通志寧古塔城旁古大城或即京舊址歟)
遼史上京懷州夫餘縣本龍泉府太祖遷夫餘
降戶於此世宗置縣(按遼史此條殊誤懷州奉陵軍本唐歸誠州太宗行)
(帳放牧於此天贊中從太祖破夫餘城下龍泉府俘其人築寨居之太宗懷陵在焉故州軍以)
(是為名歸誠州為唐契丹羈縻州本屬遼地為太宗放牧之所非渤海上京明矣)
龍州
遼史太祖破龍州盡徙富利縣人散居京南長
霸縣本龍州長平縣民遷於此(按龍州所屬縣名僅見富利長)
(平二縣餘無可考又按契丹與渤海攻戰次第具載太祖本紀太祖天贊二年十二月出兵先)
(破夫餘府次至中京顯德府是時渤海王適在中京故為所獲太祖入城祭告天地復還軍中)
(二月安邊鄭頡南海定理府降三月己巳安邊鄭頡定理府復叛丁丑三府平乙酉班師五月)
(南海定理二府復叛七月顯德府之鐵州亦叛大元帥平之是月太祖還次夫餘府又自三月)
(遣將攻長嶺府八月始下並未嘗遠及龍州而渤海仍自為國迄於遼末猶存龍州之破僅於)
(此見之或率兵至此俘掠人口而還不能有其地也)
高麗載紀初契丹以鴨綠江北地予高麗高麗
築六城有龍州城(按遼史外紀云契丹取女真國鴨綠江東數百里賜高麗是鴨)
(綠江東北地皆與高麗故得於龍州築城後復為女真所取今考自鏡泊至朝鮮界約五百里)
(則與渤海之龍州當不甚遠蓋遼太祖破龍州遷其人而空其地以于高麗也)
湖州
遼史東京湖州興利軍渤海置
渤州
遼史渤州清化軍渤海置貢珍縣亦渤海置(按遼)
(地志云遼以征伐俘戶建州襟要之地多因舊居名之故渤海州縣遼移其名於他所者十之)
(五六如建州在長白山而遼移之廣寧西北其明證也遼志中稍為分别者如曰某州本渤海)
(某州民戶則為遼所移曰某州渤海置則似仍渤海之舊然如遼史稱集州高麗為霜巖縣渤)
(海置州今考霜巖縣屬盧州無集州之名則史文固有疎略也)
中京顯德府
新唐書上京之南為中京曰顯德府領盧顯鐵
湯榮興六州(按顯德府所屬西至醫巫閭山當在上京之西南)
遼史渤海中京顯德府天顯三年升為南京十
三年改南京為東京府曰遼陽統縣九遼陽縣
本渤海金德縣地漢浿水縣高麗為句麗縣渤
海為常樂縣(按浿水縣漢屬東樂浪郡渤海鴨綠府所屬之浿水縣是也遼志誤)
仙鄉縣本漢遼隊縣地渤海為永豐縣鶴野縣
本漢居就縣地渤海為雞山縣興遼縣本漢平
郭縣地渤海為長寧縣(按顯德府屬縣遼志沿革具存今附錄如上又)
(有析木紫蒙二縣遼屬遼陽府而渤海分屬銅州蒙州今各附本條又肅慎歸仁順化三縣則)
(遼所自置非渤海之舊遼永州之長寧縣又遷長寧民所置亦非舊地也)
鴨江行部誌廣寧本陽羅郡渤海為顯德府(按廣)
(寧東北界渤海屬東平府其西南之境為顯德府屬)
明一統志遼隊廢縣在海州衛西六十里渤海
曰永豐縣遼改仙鄉縣鶴野廢縣在遼東都司
城西八十里渤海為雞山縣元省入遼陽(按明志顯)
(德屬縣僅載此二邑今考常樂故縣在遼陽城內長寧縣在遼陽西南蓋平之東永豐縣在海)
(城縣西六十里遼水東岸明時有永豐堡亦在海城縣西南六十里也)
盧州
遼史東京盧州本渤海杉盧郡(按杉盧郡即渤海之盧州顯德)
(府之支郡也)故縣五山陽杉盧漢陽白巖霜巖皆廢
戶三百在京東一百三十里統縣一熊岳縣西
至海十五里傍海有熊岳山(按遼盧州所治為熊岳縣今熊岳城)
(也金廢州以熊岳屬蓋州渤海盧州所屬五縣至遼止三百戶故但治熊岳一縣已非渤海之)
(舊矣)
遼史東京巖州白巖軍本渤海白巖城太宗撥
屬瀋州白巖縣渤海置(按唐太宗貞觀十九年伐高麗既得遼州進軍)
(白巖城克之置巖州後屬渤海白巖縣當即其地今考巖州古城在遼陽州城東北五十七里)
(石城山上周圍四里一門又遼營衛志云敦睦宫以渤海巖州戶置是渤海亦有巖州之稱蓋)
(隨時移置而史不能詳也)
顯州
唐賈耽道里紀自神州(見後)陸行四百里至顯州
天寳中王所都(按顯州為王都當為顯德府附郭之州今次於盧州之後疑史)
(有誤)
遼史東京顯州本渤海顯德府地世宗置以奉
顯陵州在醫巫閭山東南(按渤海顯州實今遼陽州地遼之顯州不)
(言渤海所置然亦係顯德府之地)
松漠紀聞廣州(見後)百三十里至梁漁務又八十
五里至沙河五十里至顯州
鐵州
五代史自錦州行五六日過海北州又行十餘
日渡遼水至渤海鐵州又行七八日過南海府
(按此為晉侯入契丹所行之途一南一北故迂其程未足為憑也)
遼史鐵州本漢安市縣地高麗為安市城唐太
宗攻之不下薛仁貴白衣登城即此渤海置州
故縣四位城河端蒼山龍珍皆廢戶一千在京
西南六十里(按明一統志安市城在蓋州衛東北七十里唐貞觀十九年征高麗)
(攻安市城不克引還咸亨三年高侃擊敗高麗餘衆於安市城渤海置鐵州即此地志安市城)
(外有駐蹕山考駐蹕山凡數處一為首山唐書稱馬首山遼史稱手山在遼陽城西南十五里)
(接海城縣界唐太宗初渡遼水攻遼州時駐營之山也一在安市城外唐太宗既得遼州巖州)
(進攻安市所駐之山唐書所載駐蹕山是也又蓋平東百十餘里分水嶺諸山亦傳唐太宗駐)
(蹕處又駐蹕山本名六山則醫巫閭也又海城縣西南十里有平頂山一名車駕山又名唐望)
(山亦相傳唐太宗駐蹕處而首山與安市城外之駐蹕山地志多混為一山附考於此)領
縣一湯池(按今蓋平城東北六十里有湯池堡當即湯池縣遺址也)
遼史天顯元年七月鐵州刺史衛鈞反大元帥
耀庫濟攻拔之
鴨江行部誌湯池縣本遼時鐵州以其東有鐵
嶺故名(按明一統志載初置鐵嶺衛在今鐵嶺城東南五百餘里故鐵嶺城與高麗接)
(界洪武二十六年方移其名於今治所則鐵嶺之名實本於此金廢鐵州以湯池屬蓋州)
湯州
遼史東京湯州本漢襄平縣地故縣五靈峯常
豐白石均谷嘉利皆廢戶五百在京西北一百
里(按遼史雖未言渤海所置然所屬故縣皆渤海縣名其為即渤海之湯州無疑明志湯州)
(故城在遼東都司城北)
遼史東京乾州靈山縣本渤海靈峯縣地(按乾州為)
(漢無慮縣地無慮本因醫巫閭山得名則靈峯當亦相近)
金史北京懿州靈山縣本渤海靈峯縣地(按遼亦有)
(懿州而靈山則屬乾州考明一統志乾州在廣寧衛西南七里懿州在廣寧衛北二百二十里)
(蓋金時廢乾州而以靈山縣移隸懿州也)
榮州
遼史東京所屬有榮州(原文不載沿革蓋作史時已無可考然遼東京)
(有崇州為渤海所置所統縣名亦係渤海之舊而新唐書不載史云在東京東北一百五十里)
(與鐵湯等州相近遼史本文亦與湯興二州相次疑即榮州以字形相近而誤又複出也今詳)
(於後)
興州
遼史興州本漢海宜縣地渤海置州故縣三盛
吉蒜山鐵山皆廢戶二百在京西南三百里(按明)
(人地志有以興州為鐵嶺縣之懿路城者考金志云瀋州挹婁縣遼舊興州常安縣懿路即挹)
(婁之訛也則遼之興州始實移於挹婁後乃復渤海之舊又遼志云遼陽府東西南三面皆抱)
(海南至海邊鐵山八百里今考鐵山在寧海西南百五十里為濱海要地興州所統縣名或取)
(此歟)
松漠紀聞銀州南舖五十里至興州四十里至
蒲河(按遼銀州即渤海富州今鐵嶺縣蒲河源出承德西北四十里)
東京龍原府
新唐書濊故地為東京曰龍原府亦曰栅城府
領慶鹽穆賀四州
新唐書龍原東南瀕海日本道也
通考唐貞元時渤海王大欽茂東南徙東京
遼史東京開州本濊地渤海為東京龍原府有
宫殿都督慶鹽穆賀四州故縣六曰龍原永安
烏山壁谷熊山白楊疊石為城周二十里唐薛
仁貴征高麗與其大將温沙門戰熊山擒善射
者於石城即此太祖平渤海徙其民城遂廢聖
宗伐新羅(按聖宗曾伐高麗此言新羅誤)還周覽城基復加完
葺領縣一開遠縣本柵城地高麗為龍原縣渤
海因之(按一統志開州城在朝鮮咸興府西北熊山城在開州西蓋自鳳凰城邊外東)
(南至朝鮮之江原道皆濊地又鳳凰城北六十九里有沃赫和屯周二里餘或即渤海石城遺)
(址歟)
慶州
遼史東京開州高麗置慶州渤海為龍原府上
京永安縣本龍原府慶州縣名太祖平渤海遷
其人置寨於此(按一統志開州遼末復入於高麗謂之蜀莫郡開遠廢縣故開)
(州治也渤海為龍原縣慶州治焉則慶州為龍原府附郭之州而龍原縣為附郭之縣永安烏)
(山壁谷熊山白楊五縣亦為慶州所屬明矣非朝鮮慶尚道之慶州也又金有慶州係遼懷州)
(祖州之地亦與此異)
鹽州
遼史東京鹽州本渤海龍河郡故縣四海陽接
海格川(舊訛格州今據一統志改)龍和皆廢隸開州相去一
百四十里(按一統志鹽州城在朝鮮開州城西北本渤海置亦曰龍河郡)
穆州
遼史東京穆州本渤海會農郡故縣四會農水
岐順化美縣皆廢隸開州東北至開州一百二
十里統縣一曰會農(按一統志穆州亦在今朝鮮境開州西南)
賀州
遼史東京賀州本渤海吉理郡故縣四洪賀送
誠吉理石山皆廢戶三百隸開州(按一統志賀州城遼末入)
(於朝鮮)
南京南海府
新唐書沃沮故地為南京曰南海府領沃晴椒
三州
新唐書南海新羅道也
遼史東京海州南海軍本沃沮國地渤海號南
京南海府疊石為城幅員九里都督沃晴椒三
州故縣六沃沮鷲巖龍山濱海昇平靈泉皆廢
(按沃州為南海府附郭則沃沮亦附郭邑也鷲巖當即岫巖城在今蓋平縣東二百五十里)
遼史天顯元年三月渤海南海府節度来朝五
月南海府復叛遣大元帥耀庫濟討之
舊五代史自鐵州行七八日至南海府
元一統志澄州本海州南海府沃沮地高麗時
卑沙城唐李世勣攻卑沙城即此渤海為南海
府遼仍之金改曰海州天德三年以山東有海
州改為澄州治臨溟縣(按金史不詳沿革今從元一統志)
明一統志海州衛在遼東都司城南一百二十
里本蓋牟地高麗為卑沙城渤海國為南海府
遼為海州治臨溟縣金為澄州(按沙卑城亦曰卑沙或訛為卑)
(奢城隋大業十年来護兒出海道至卑奢城敗高麗兵將趨平壤高麗降唐貞觀十八年伐高)
(麗張亮率舟師自東莱渡海襲卑沙城其城四面懸絶惟西門可上唐兵攻拔之總章初李世)
(勣復得其城後入渤海元時州縣俱廢明洪武九年改築衛城周六里有竒今為海城縣)
沃州
新唐書契丹州十七沃州載初中析昌州置萬
歲通天元年沒於契丹李盡忠縣一濱海又昌
州貞觀二年以松漠部落置僑治營之靜蕃戍
縣一龍山(按此為渤海沃州及濱海龍山二縣得名之自其實唐沃州故地在今喀)
(喇沁境内古大寧城北蓋渤海移其州縣名於沃沮故地也沃州為南海附郭之州則沃沮鷲)
(岩龍山濱海昇平靈泉等六縣皆沃州所屬)
晴州
遼史嬪州本渤海晴州故縣五天晴神陽蓮池
狼山仙巖皆廢戶五百隸海州東南至海州一
百二十里(按海城西南有蓮花泊或即蓮池故縣所屬)
椒州
遼史耀州本渤海椒州故縣五椒山貂嶺澌泉
尖山巖淵皆廢戶七百隸海州東北至海州二
百里統縣一巖淵縣東界新羅故平壤城在縣
西南東北至海州一百二十里(按遼之耀州即渤海椒州故縣)
(五皆廢巖淵雖仍舊名似亦稍移其治矣據史所稱耀州在海州西南二百里巖淵在海州西)
(南一百二十里海州為今海城地耀州今有耀州和屯按之輿圖皆合惟是遼史稱故平壤城)
(又在巖淵西南實為舛誤據通考遼水東南四百八十里至鴨綠水平壤又在鴨綠水東南四)
(百八十里安得反在巖淵西南也原其致誤亦自有由蓋平壤南臨浿水而海城西南有淤泥)
(河亦有浿水之稱此遼史之誤所由来然遼史既以顯德府為忽汗州又以忽汗州為即平壤)
(城而此又謂平壤在岩淵西南亦自相矛盾之甚矣又今耀州城在海城縣西南僅六十里里)
(數與遼史不符考明一統志臨溟廢縣在海州衛東一百八十里為故海州所治元時州縣並)
(廢則係明設衛時移近西南百八十里耳今海城縣治實在明海州衛舊址本朝天命八年)
(復即舊城東南隅建新城)
明一統志廢耀州在海州西南二百里渤海椒
州地
西京鴨綠府
新唐書高麗故地為西京曰鴨綠府領神桓豐
正四州
新唐書鴨綠朝鮮道也(朝鮮舊訛朝貢今據通考改)
遼史渌州鴨綠軍本高麗故國渤海號西京鴨
綠府城高三丈廣輪二十里都督神桓豐正四
州事故縣三神鹿神化劍門皆廢大延琳叛遷
餘黨於上京置易俗縣居之在者戶二千(按渌州城)
(在平壤西境因鴨綠江為名也鴨綠江之綠北史新唐書遼史俱作渌)
遼史太祖破鴨綠府盡徙神化縣民居京之南
神州
唐賈耽道里紀自鴨綠江口舟行百餘里又小
舫泝流東北三十里至泊汋口得渤海之境又
泝流五百里至丸都縣(見後)城故高麗王都又東
北泝流二百里至神州(按據此則神州在鴨綠江口東北泝流八百里)
(丸都縣東北二百里與遼史所言桓州在渌州西南二百里者合則丸都為桓州附郭之邑而)
(神州即鴨綠府附郭之州也)
桓州
遼史桓州高麗中都城故縣三桓都神鄉浿水
(原作淇水誤今據一統志改)皆廢高麗王於此創立宫闕國
人謂之新國五世孫釗晉康帝建元初為慕容
皝所敗宫室焚蕩戶七百隸渌州在西南二百
里(按通考漢末高麗王伊夷模作新國於丸都山下即所謂丸都城也魏正始五年毌丘儉)
(將萬人出元菟懸車束馬登丸都山屠其所都六年儉復伐之刻石紀功刊丸都銘不耐而還)
(至晉建元初復為慕容皝乘勝追至丸都焚其宫室自後移都平壤城則桓都即丸都也桓州)
(之名亦取諸此今考丸都故城在高麗王京東北賈耽紀言在神州西南二百里鴨綠江口東)
(北六百餘里與此正合浿水今朝鮮大通江漢樂浪郡有浿水縣此蓋仍其舊名也)
豐州
遼史豐州渤海置盤安郡故縣四安豐渤恪隰
壤硤石皆廢戶三百隸渌州在東北二百一十
里
正州
遼史正州本沸流王故地國為公孫康所併渤
海置沸流郡有沸流水戶五百隸渌州在西北
三百八十里統縣一東那縣本漢東耐縣地在
州西七十里(按通考魏正始五年幽州刺史毌丘儉出元菟討高麗戰於沸流高)
(麗王位宫敗走儉追至赬峴登丸都山屠其所都則沸流固應與桓都相近亦今朝鮮境内地)
(又按漢時無東耐縣名惟樂浪郡有東暆不而兩縣不而城在朝鮮咸興府而與耐古字相通)
(魏志云漢武置樂浪郡自單大嶺以西屬樂浪自嶺以東都尉主之皆以濊為民所謂不耐濊)
(也毌丘儉銘不耐城即此今遼史作漢東耐似誤)
謹按渤海為遼東盛國地方五千里有五京十
五府六十二州契丹兵爭舊址漸毁其州縣之
名藉遼史地理志存其梗概而或地併於鄰州
或名移於他所遼以征伐所得人戶建城置戍
即因其人舊居州縣之名名之遼志所載已十
之五所未載者按其方位尚可討尋五京之地
遼並隸東京其他或予高麗或尚為渤海遺民
所保而府州之名盡載遼籍有經遼時更置者
自應屬遼有僅列其名而史不能稽其沿革者
當亦羈縻州之比未能實有其地也金興省併
州邑因時制宜元亦多仍部族之舊州縣之設
簡矣因流溯源參之他書亦可得其分合之故
焉有因傳寫字訛者如丸都桓都浿水淇水之
類有與高麗同名者夫餘慶州之類至於元明
沿革及我
朝所隸並附注於下約其大概上京在寧古塔中
京在遼陽東京在朝鮮開州南京在海城縣西
京濱鴨綠江五京五府而外長嶺夫餘等十府
及郢銅等州並詳列於後云
渤海長嶺府
新唐書長嶺府領瑕河二州(按瑕州無考當為附郭之州遼廢)
新唐書長嶺營州道也
遼史東京長嶺府(原文不詳沿革之由當即仍渤海之舊)
遼史本紀太祖天顯元年遣康默記韓延徽攻
長嶺府八月下長嶺府(按長嶺亦作長領古字相通今吉林西南五百)
(里有長嶺子滿洲語稱郭勒敏珠敦南接納魯窩集北接庫魯納窩集自長白山南一嶺環繞)
(至此為衆水分流之地東北流為遼吉善輝發等河入混同江西北流為英峩占尼哈達葉赫)
(赫爾蘇等河長嶺府之名當取諸此錦州復州雖亦有長嶺皆不如此之最著也)
河州
遼史河州德化軍置軍器坊(按明人地志云廢河州在黃龍府北)
(遼置河州有軍器坊又引一統志開元東北五百里有穏圖河源出坊州北山北流入松花江)
(所謂坊州疑即河以州矣考遼金無坊州第因河州有軍器坊而遂坊州屬之亦恐未足為憑也)
夫餘府
新唐書夫餘故地為夫餘府常屯勁兵捍契丹
領扶仙二州
新唐書夫餘契丹道也
遼史東京龍州黃龍府本渤海夫餘府太祖平
渤海還至此有黃龍見更名保寧七年軍將燕
頗叛府廢開泰九年遷城於東北所屬黃龍縣
本渤海長平縣併富利佐慕肅慎置遷民縣本
渤海永寧縣併豐水扶羅置永平縣渤海置
遼史東京通州安遠軍本夫餘國王城渤海號
夫餘城太祖改龍州聖宗更今名保寧七年以
黃龍府叛人燕頗餘黨置所屬通遠縣本渤海
夫餘縣併布多縣置安遠縣本渤海顯義縣併
鵲川縣置歸仁縣本渤海強師縣(按金史渤海強師縣北有)
(細河)併新安縣置漁谷縣本渤海縣(按夫餘府地鄰契丹遼改)
(黃龍府在今開原縣及開原邊外之境扶仙二州遼時俱廢扶州即因夫餘得名當為附郭所)
(屬縣名見於遼史屬龍州者八屬通州者六當即扶仙二州所隸苐遼史既言改夫餘府為龍)
(州又言改龍州為通州而所置諸縣或沿或併尚仍其舊史有訛誤疑遼之龍州其地本廣因)
(燕頗之役舊治已廢開泰中移黃龍府於東北又分置通州也黃龍府所屬長平等縣為扶州)
(屬邑通州所屬夫餘等縣即為仙州屬縣也又按渤海夫餘府與契丹為鄰未能過開原以北)
(遼之黃龍府境又稍廣舊五代史言北至混同江僅百里則又遼史遷府於東北之明證也)
遼史太祖天贊四年十二月丁巳夜圍夫餘府
天顯元年正月拔之
舊五代史後唐天成元年十一月登州狀申契
丹攻逼渤海自契丹主卒雖已抽退尚留兵馬
在夫餘城今渤海王弟領兵攻圍夫餘城契丹
新五代史後唐明宗時契丹攻渤海取夫餘一
城以為東丹國
宋史後唐天成初契丹攻夫餘城下之改夫餘
為東丹府留其子託雲鎮之契丹主卒渤海王
復攻夫餘不能克
宋史太宗太平興國四年賜烏含城浮渝府渤
海琰府王詔令助攻契丹(按浮渝當即夫餘以音近而訛宋興渤海)
(隔絶蓋傳聞舛誤之辭)
通考宋太平興國六年定安國王烏元明言臣
本渤海遺黎保據方隅不降契丹夫餘府昨背
契丹並歸本國(按烏氏為渤海大姓夫餘復歸事遼史未載)
鄚頡府
新唐書鄚頡府領鄚高二州(鄚州諸書未見當即附郭之柳河縣)
(地也)
遼史東京韓州本稾離國舊治柳河縣高麗置
鄚頡府都督鄚頡二州渤海因之(按渤海州名係鄚高此云)
(鄚頡疑遼史之誤)今廢太宗置三河榆河二州聖宗併
二州置柳河縣本渤海粤喜縣併萬安縣置(柳河)
(詳見前靺鞨條榆河在科爾沁右翼前旗遼河在左翼東南四百五十里經左翼後旗入邊又)
(左翼東南四百七十里有阿拉瑪圖城近開原邊外當即遼韓州故城也)
遼史天顯元年二月鄚頡府節度来朝三月鄚
頡府叛遣阿敦討平之
金史東京韓州本渤海鄚頡府
高州
遼史上京遂州本高州地西北至上京一千里
(按遼中京别有高州此遂州屬上京與鳳州相鄰鳳州亦稾離國地在韓州北二百里西北至)
(上京九百里遂州西北至上京千里則與韓州相去止百里此高州即渤海高州之明證也若)
(中京之高州則唐時信州之地遼聖宗伐高麗以俘戶置在今喀喇沁非渤海之高州也元一)
(統志所稱高州即此)
安寧郡
遼史上京鳳州稾離國故地渤海之安寧郡境
在韓州北二百里西北至上京九百里(按鳳州與韓州)
(相鄰皆槀離故地此安寧郡當為鄚頡府之支郡今附於此)
定理府
新唐書挹婁故地為定理府領定潘二州(按潘字遼)
(史作瀋當係此誤)
遼史東京定理府刺史故挹婁國地
遼史瀋州挹婁縣遼嘗置定理府刺史於此本
挹婁故地大定二十九年章宗更名有范河清
河(按范河清河俱在今鐵嶺縣城南遼定理府刺史之置及定州之廢史文闕略不詳以金)
(史參考之今鐵嶺一縣近南者為金之挹婁縣則定理府所統而渤海定州安定郡所治也近)
(西者為雙城縣則遼雙州所統也遼始置定理府於挹婁縣繼則省刺史廢定州為雙州與瀋)
(州不復相屬金又廢雙州併雙城入瀋州尚可考見渤海之舊耳)
遼史天顯元年二月定理府節度来朝三月定
理府叛遣阿敦討平之五月定理府復叛大元
帥耀庫濟討之
定州
遼史東京雙州保安軍本挹婁故地渤海置安
定郡統縣一雙城縣本渤海安夷縣地(按渤海屬州亦)
(有支郡之稱如盧州為杉盧郡穆州為會農郡是也此安定郡為挹婁故地當即定州地遼東)
(京又别有定州不言渤海所置在今朝鮮之平安道五代以前亦屬渤海後高麗復取之至遼)
(聖宗開泰三年伐高麗取其保定二州保州在平壤西北百餘里金初割還朝鮮今安州是也)
(定州在平壤西北三百餘里遼末亦入朝鮮今仍為定州與渤海瀋州隔西京鴨綠府名是而)
(地非也雙城故縣在鐵嶺西六十里金時州廢以縣屬瀋州)
瀋州
遼史瀋州本挹婁國地渤海建瀋州故縣九皆
廢統州一縣二(按州一為巖州白巖軍本渤海盧州所屬之白巖縣遼太宗撥)
(屬瀋州樂郊靈源二縣則遼太祖所置亦非渤海舊名樂郊為瀋州治所即今承德縣也)
遼史敦睦宫以渤海瀋州戶置
金史瀋州本遼定理府地縣五樂郊(按原注云遼置有渾)
(河當為附郭)章義(遼廣州渤海屬鐵利府)遼濱(遼舊遼州)挹婁(遼嘗置定)
(理府詳見前)雙城(遼雙州詳見前)
遼東行部志瀋州在唐時嘗為高麗侵據高宗
命李世勣東征置安東都護府於平壤城實今
之瀋州也唐季為大氏所有
元一統志瀋陽路本挹婁故地渤海建定理府
都督瀋定二州領定理平邱巖城慕美安夷瀋
水安定保山能利九縣此為瀋州地後罹兵火
其定州與縣並廢即瀋州為興遼軍節度金末
瀋州復燬於兵火
元史瀋陽路本挹婁故地渤海建定理府都督
瀋定二州此為瀋州地
明一統志瀋陽中衛在遼東都司北百二十里
漢遼東郡地渤海置瀋州
安邊府
新唐書安邊府領安瓊二州(按瓊州遼廢無可考)
遼史天顯元年二月安邊府節度来朝三月安
邊府叛遣阿敦討平之
安州
遼史安州刺史兵事隸北女真兵馬司
元一統志歸仁縣故城在咸平府北舊安州金
皇統三年改為縣後廢城址猶存(按渤海瓊州諸書皆缺安)
(州可見者亦止此歸仁縣金隸咸平府遼舊隸通州并渤海強師新安二縣地強師屬夫餘府)
(新安或當屬安州其地應在開原邊外又朝鮮平安道有安州則為遼之保州非一地也)
松漠紀聞自信州二百九十里至安州南鋪(按此)
(為遼上京至燕之程蓋自東北而西南行也)
率賓府
新唐書率賓故地為率賓府領華益建三州(按華)
(州無可考當為附郭地)
遼史東京率賓府刺史故率賓國地(按遼率賓府在洓州)
(定理府之間當即渤海舊治)
遼史東京康州率賓縣本渤海率賓府地(按康州屬)
(顯州在渤海為顯德府地當係遷率賓民戶所置非故地也)
金史上京率賓(舊訛恤品今改正)路遼時為率賓府置
刺史本率賓故地西北至上京一千五百七十
里東北至呼爾哈(舊作胡里改今改)一千一百里西南
至海蘭(舊作曷懶今改)一千二百里北至邊界威伊克
阿林(舊作斡可阿憐今改)二千里(按恤品即率賓之訛金史亦作速頻音實相同)
(也以金史道里計之則率賓故府當在今鄂多理城之南威伊克阿林今盛京極東北大山)
(也上無樹木惟生青苔與俄羅斯邊界又明志建州衛東南有率賓河率賓路之名以此)
益州
遼史東京益州觀察屬黃龍府
契丹國志宋政和五年金太祖攻遼取賓祥威
三州進薄益州(按鴨綠江一名益州江則益州實與鴨綠江近當在長白山西)
(南遼改屬黃龍府遼史不言仍渤海之舊或因其名而不必即其故地也)
建州
元一統志金上京之南曰建州
明實錄永樂二年置建州衛(按我之朝即渤海肇興地)
(建州之故壤也遼金元皆有建州並在今喀喇沁及土默特境為遼時所移非渤海之舊詳見)
(前部族門)
東平府
新唐書拂湼故地為東平府領伊蒙沱黑比五
州(按五州可考者惟蒙州餘俱遼時廢)
遼史東京遼州本拂湼國城渤海為東平府唐
太宗親征高麗李世勣拔遼城高宗詔程名振
蘇定方討高麗至新城大破之皆此地也太祖
伐渤海先破東平府遷民實之故東平府都督
伊蒙陀(按陀字與唐書異)黑比五州共領縣十八皆廢
(按志云遼州有遼河羊腸河錐子河蛇山狼山黑山巾子山今考羊腸河在廣寧縣城東四十)
(五里錐子河在廣寧城東北四十里即珠子河也遼河亦經廣寧縣東北二百三十里蛇山一)
(在廣寧城東三十里一在東北九十五里狼山在廣寧城東北二十里今名狼虎山黑山在廣)
(寧城東北八十里又有西黑山在城東北七十五里大黑山在城東七十里小黑山在城東六)
(十里則渤海之東平府實在今廣寧東北也遼東平府治遼濱縣故城在今承德西北)
蒙州
遼史祺州(舊訛棋今據金史改)祐聖軍本渤海蒙州地(按遼)
(祺州統慶雲縣以所俘檀州密雲民建為州治所金廢州以慶雲縣隸咸平府元又廢縣為慶)
(雲驛在今鐵嶺西北五十里)
遼史東京紫蒙縣拂湼國置東平府領蒙州(原本)
(脱蒙州明志引遼史有之今據增入)紫蒙縣尋徙遼城并入黃嶺
縣渤海復置紫蒙縣遼因之屬遼陽府
沱州
遼史貴德州本漢襄平縣地有沱河(按沱州無可考或因)
(沱河得名今附見新唐書亦言湄沱湖之鯽為渤海物産之珍也)
東平寨
遼史尚州本漢襄平縣地渤海置東平寨
金史咸平府銅山縣遼同州本漢襄平縣遼以
東平寨置南有柴河北有清河西有遼河(遼史作尚)
(州與此異考遼志别有尚州此東平寨之地當為同州以字相近而誤也)
懷遠府
新唐書越喜故地為懷遠府領達越懷紀富美
福邪芝九州(按九州可考者惟富美福三州餘俱遼時廢)
遼史東京信州本越喜故城渤海置懷遠府武
昌縣本渤海懷福縣地定武縣本渤海豹山縣
地併乳水縣人戶置
金史上京信州本渤海懷遠軍遼開泰七年建
縣一武昌本渤海懷福縣地(按懷遠府當在渤海邊界其所統州)
(為最多可考者惟富美福三州餘盡為遼所廢考信州故城在今科爾沁左翼東南三百八十)
(里開原邊外金遼志稱自開原東北至信州三百十里是也今有古城周一里門八土人猶呼)
(信州城)
富州
遼史東京銀州富國軍本渤海富州太祖以銀
冶更名統縣三延津縣本渤海富夀縣境有延
津故城更名新興縣本越喜國地渤海置銀冶
嘗置銀州永平縣本渤海優富縣地
金史咸平府新興縣遼銀州富國軍本渤海富
州熙宗皇統三年廢州更名来屬有范河柴河
遼河(詳前靺鞨疆域條按渤海富州治富夀縣遼更富夀為延津更優富為新興金改延)
(津為新興以隸咸平今鐵嶺縣則渤海之富夀遼之延津金之新興也又有故新興城在鐵嶺)
(治東則渤海之優富遼所置新興縣也又永平廢縣在鐵嶺東北)
美州
遼史東京遂州本渤海美州地統縣一山河縣
本渤海縣併黑川麓川二縣置
福州
遼史上京福州國舅蕭寧建南征俘漢民居北
安平故地在原州北二十里西北至上京七百
八十里(按原州在顯州東北三百里史雖不言福州仍渤海之舊然以他州道里計之)
(實屬相近其稱名當有自耳)
胡嶠北行記嶠為蕭翰掌書記自翰得罪被鎻
嶠與部曲東之福州翰所治也嶠等東行過一
山名十三山云此西南去幽州二千里又東行
數日過衛州至福州(按十三山在今錦縣城東七十五里去京師不及)
(二千里嶠蓋約略之詞衛州當係渭州之訛在顯州東北二百五十里)
鐵利府
新唐書鐵利故地為鐵利府領廣汾蒲海義歸
六州(按汾海二州無考遼之海州渤海為南海府另列前條非此州也蓋俱係遼廢)
遼史東京鐵利府故鐵利國地
廣州
遼史廣州漢屬襄平高麗為當山縣渤海為鐵
利郡太祖遷渤海人居之建鐵利州統和八年
省開泰七年以漢戶置
金史瀋州章義縣遼舊廣州皇統三年降為縣
来屬有遼河東梁河遼河大口(按東梁河即太子河亦名大梁)
(河明志章義故城在瀋陽中衛西南六十里有章義站)
松漠紀聞瀋州六十里至廣州七十里至大口
蒲州
松漠紀聞興州(見前)四十里至蒲河四十里至瀋
州
元一統志蒲河在瀋陽路源出鐵利國蒲谷流
經蒲水田過故名(按蒲州遼初已廢本鐵利國地自應以蒲河得名以洪皓)
(所記考之距瀋州四十里今承德縣城西北四十里香爐山蒲河源在焉蒲州之設亦應在此)
義州
遼史上京慶州富義縣本義州太宗遷渤海義
州民於此重熙元年降義豐縣後更名
遼史上京永州義豐縣本鐵利府義州遼兵破
之遷其民於南樓之西北仍名義州重熙元年
廢州改今縣在州西北一百里又嘗改富義縣
屬慶州(原誤泰州今改正)始末不可具考今兩存之(按富)
(義義豐當係渤海義州縣名遼徙其民分屬慶永二州非渤海故地)
金史義州崇義軍遼宜州天德三年更名(按遼史宜)
(州崇義軍屬中京東丹王每秋畋於此興宗以定州俘戶置與錦州相次實今義州地前所載)
(富義義豐兩縣既云遷義州民於此雖仍舊名明非故地乃又云本渤海義州此自相矛盾也)
(合遼金兩史考之似渤海義州之民分徙兩縣故地已空興宗時方以定州俘戶實之以義為)
(宜金時始更正耳)
元史大寧路有義州
明一統志義州衛遼宜州金改為義州治宏政
縣元省縣州屬大寧路洪武二十二年置衛(按金)
(元明之義州即今義州地在遼為宜州俱未言渤海之舊然考遼史實係東丹王分地為每歲)
(秋畋之所則實係渤海故壤宜與義或因音同而字異金朝改宜為義正非漫然耳又今義州)
(城西南五十里有古饒慶縣城遼金並無此縣名金義州所屬但有饒慶鎮或即渤海舊縣而)
(金廢為鎮歟)
歸州
遼史東京歸州太祖平渤海以降戶置後廢統
和二十九年伐高麗以所俘渤海戶復置縣一
歸勝
安遠府
新唐書安遠府領寧郿慕常四州(按寧州慕州俱近朝鮮常)
(州屬朝鮮平安道之定遠府郿州疑即平安道之買州考元史東寧路本高麗平壤城所屬有)
(定遠府至元六年来歸或即安遠府之地而稍易其名也)
寧州
遼史東京寧州觀察統和二十九年伐高麗以
渤海降戶置兵事隸東京統軍司統縣一新安
慕州
遼史東京慕州本渤海安遠府地故縣二慕化
崇平久廢戶二百隸渌州在西北二百里(按遼慕州)
(移屬渌州鴨綠軍則安遠一府固與今高麗相近又考一統志朝鮮平安道有定遠府有常州)
(當即仍渤海之舊又有買州字義無取疑即郿音之訛也)
郢銅洓三州
新唐書郢銅洓三州為獨奏州(按通考文與此同獨奏之義當)
(猶今直隸州不轄於府而事得專達也)
遼史東京郢州渤海置
遼史銅州廣利軍渤海置統縣一析木縣渤海
為花山縣初隸東京後来屬(按金史金廢銅州以析木縣隸澄州)
遼史咸州安東軍本高麗銅山縣地渤海置銅
山郡地在漢侯城縣北渤海龍泉府南開泰八
年置州統縣一咸平縣唐安東都護治營平二
州間即此(按渤海諸州間有支郡之稱如盧州之稱杉盧郡定州之稱安定郡是也)
(此銅山郡亦當為銅州所分治遼析為二州所云在營平間者為得其實至云在龍泉府南則)
(約略之詞耳至金之銅山縣雖屬咸平府在遼為同州鎮安軍名同而地異亦相附近也)
金史咸平府本高麗銅山縣地遼為咸州
遼東行部志咸平本渤海地契丹改為咸州金
為咸平府
元一統志銅山郡故城在咸平府南
元史咸平府古朝鮮地箕子所封漢屬樂浪郡
後高麗有其地唐置安東都護以統之繼為渤
海大氏所據遼平渤海以其地多險隘建城以
居流民號咸州金升咸平府元初因之隸開元
路後復割出隸遼東宣慰司
通考洓州以其近洓沫江蓋所謂粟末水也
遼史東京洓州渤海置
蓋州
遼史辰州本高麗蓋牟城唐太宗會李世勣攻
破蓋牟城即此渤海改為蓋州又改辰州以辰
韓(另條見前)得名統縣一建安(按以下四州皆在唐書通考所載六十州)
(之外今並附於此蓋牟亦稱蓋曷牟金仍改蓋州統縣四湯池即遼鐵州秀巖即今岫巖熊岳)
(即遼盧州熊岳縣並金時廢州来屬惟建安尚仍遼舊至元時併湯池熊岳入建安又省建安)
(入蓋州初為蓋州路後併入遼陽路即今蓋平縣也又熊岳城在蓋州南六十里有熊岳山熊)
(岳河)
崇州
遼史崇州本漢長岑縣地渤海置州故縣三崇
山潙水綠城皆廢戶五百在京東北一百五十
里(按渤海州名有榮州無崇州榮為中京所屬與湯興二州相次今遼史以崇州次於湯興)
(之後而東京所屬别有榮州又不載其沿革疑崇字即榮字之訛而榮州又復出也)
遼史貴德州貴德縣本漢襄平縣渤海為崇山
縣奉德縣本渤海緣(按此又作緣與前異)城縣地(按金史貴德縣)
(有范河見前定理府注)
集州
遼史集州古陴離郡地漢屬險瀆縣高麗為霜
巖縣渤海置州統縣一奉集縣渤海置(按奉集廢縣在)
(今撫順城南八十里)
金史貴德州奉集縣遼集州奉集縣本渤海舊
縣有渾河
麓州
遼史麓州渤海置(按唐書通考渤海無此州名遼史載其名而不詳其地又)
(遼乾州所屬之司農縣本渤海麓郡縣併麓波雲川二縣入焉亦未詳渤海所隸之州今附於)
(此乾州為漢無慮縣地因醫巫閭得名或麓州麓郡亦因附北鎮之麓而名歟)
謹按渤海五京五府之外為長嶺等十府長嶺
在吉林西南夫餘府在開原鄚頡在開原邊外
科爾沁界定理府在鐵嶺以南承德界安邊府
亦在開原邊外率賓府與
本朝
發祥之鄂多理城相近東平府在廣寧東北懷遠府在
鐵嶺鐵利府濱太子河安遠府在高麗界其後
所屬之州半為遼時廢併而因革可溯者尚多
又有郢銅洓三州不隸於府合之十五府所屬
共為州六十與所稱六十二州之數不符考之
遼史則又别出蓋崇集麓四州唐書通考皆未
之載與六十二州之數亦不合今以地理考之
蓋集二州與顯德府屬之鐵州盧州相近當時
或間有省併而史不能詳崇州疑即榮州以字
形相近而訛麓州則史文殊略今附列於諸州
之後而支郡之可考者亦各附於本條至若古
今沿革及山川道里有足證據臚注於下凡史
文舛誤及名同而地異者並加訂正用資參考
云
欽定滿洲源流考卷十
