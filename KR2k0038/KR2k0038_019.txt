欽定四庫全書
欽定滿洲源流考卷十五
山川(二)
混同江
御製松花江詩
滚滚遥源出不咸(松花江即混同江源出長白山山海經作不咸山)大東王
氣起
龍潛劈空觧使山原折接上那辭霧雨添兩岸參差青嶂
印一川榮繆碧波恬地中呈象原檐鼓(松花江以松阿哩烏拉得)
(名松阿哩者即國語天河也)石辨支機孰是嚴
御製松花江放船恭依
皇祖詩韻
隆崇
長白佑維清松花江源山頂生飛流銀河練影明縈廻
千里竹箭輕望
祭申悃和鸞鳴臨江遂命青雀横水天上下秋光晶馮
夷静恬濤不驚擊汰直達吉林城滄浪之水義最精
俯看直欲濯我纓詎必昆明習戰兵隆崇
長白佑維清繼繩
祖烈希景行從流寧為(去聲)欣渟泓
御製松花江捕魚
松江網魚亦可觀潭清潦盡澄秋烟虞人技癢欲效
悃我亦因之一放船施罟濊濊旋近岸清波可數鰷
鱸鰱就中鱏鰉稱最大度以尋丈長鬐軒波裏頽如
玉山倒擲义百中誠何難鈎牽繩曳乃就陸椎牛十
五一當焉舉網邪許集衆力銀刀雪戟飛繽繙計功
受賜即命罷方慮當秋江水寒
魏書勿吉國有大水闊三里餘名速末水(按速末即)
(混同江亦作粟末)
新唐書粟末靺鞨依粟末水以居水源於太白
山
遼史本紀聖宗太平四年詔改鴨子河曰混同
江
遼史上京臨潢府有鴨子河
金史本紀遼都統蕭嘉哩副都統托卜嘉(滿洲語膝)
(也舊作撻不野今改)將步騎十萬會於鴨子河北太祖自
將擊之
金史本紀收國元年八月上親征黃龍府次混
同江無舟上使一人導前乘赭白馬徑涉曰視
吾鞭所指而行諸軍隨之水及馬腹後使舟人
測其渡處深不得其底
金史世紀混同江亦號黑龍江(案混同江自長白山北流折而)
(東與黑龍江會黑龍江出喀爾喀北界東南流與混同江會實係二水合流非一水而二名也)
(史文殊誤)
金史上京路水有混同江松阿哩江鴨子河(按混)
(同江即松阿哩江遼史又稱即鴨子河金志誤分為三水)
金史世宗大定二十五年册混同江之神為興
國應聖公立廟致祭
契丹國志長白山黑水發源於此(案黑龍江並不發源長白)
(此盖誤以混同為黑水也)舊云粟末河太宗破晉改為混同
江(按遼史聖宗時始改名混同江葉隆禮契丹國志作太宗誤也)
許亢宗奉使行程錄古烏舍塞枕混同江湄其
源來自廣漠之北遠不可究自此南流五百里
接高麗鴨綠江注海(案此條舛誤尤甚混同江出長白北流會黑龍江東)
(入海乃云來自廣漠之北南流會鴨綠盖據圖臆揣之誤也)
元一統志混同江俗呼松阿哩江源出長白北
流經舊建州(詳前部族門及渤海疆域條)西五十里會諸水
東北流經故上京(見金上京條)下達五國頭城(見前疆域)
(門)北又東北注於海
明統志混同江在開原城北一千五百里源出
長白山蒼名粟末河俗呼松阿哩江北流經金
故會寧府下繞五國頭城東注於海松花江在
開原城東北一千里源出長白山北流經故南京
城合輝發江混同江東流注海(按混同江發源於長白山北自)
(吉林東南北流出邊受嫩江折而東北受黑龍江南受烏蘇哩江東注於海遼太平四年詔改)
(鴨子河為混同江混同之名始見於此土人呼為松阿哩江金志作宋瓦江則松阿哩音之誤)
(也明統志作松花江則宋瓦之轉音也金史本紀有云混同江一名黑龍江指下流交會之處)
(言之或以此江名松花而以薩哈連烏拉為混同誤也金史地理志既載混同江又載宋瓦江)
(鴨子河是不知一江之有三名而誤以為三水明統志既載混同江又載松花江是又誤以一)
(江為二水云)
鴨綠江
漢書地理志元莬郡西盖馬縣馬訾水西北入
鹽難水西南至西安平入海過郡二行二千一
百里
通典馬訾水一名鴨綠江源出靺鞨白山水色
似鴨頭故名
通鑑大業八年伐高麗分道並進皆會於鴨綠
水西
通鑑貞觀十九年程名振等拔卑沙城遣將耀
兵於鴨綠水又龍朔元年契苾何力討高麗高
麗守鴨綠不得濟何力乘堅冰渡水大破之乾
封二年李勣伐高麗管記元萬項檄文曰不知
守鴨綠之險高麗報曰謹聞命矣即移兵拒守
唐兵不得渡
遼史聖宗統和二十八年自將伐高麗大軍渡
鴨綠江康肇拒戰敗之
通考女真世居長白山鴨綠水之源
元一統志鴨綠江在遼陽路東五百六十里按
唐書馬訾水出靺鞨白山西與鹽難水合又西
南至安平入於海唐太宗征高麗遣邱孝忠耀
兵於鴨綠水即此今考其源出於長白山西南
流經故博索府(見前疆域門)東南入海
高麗圖經鴨綠之水源出靺鞨其色如鴨頭故
以名之去遼東五百里又西與一水合即鹽難
水也二水合流西南至安平城入海高麗之中
此水最大波瀾清徹其國恃此以為天塹水闊
三百步在平壤城西北四百五十里遼水東南
四百八十里自遼水以東即屬契丹大金以其
地不毛不復城守徒為往來之道而已(按鴨綠水其色)
(如鴨頭乃史家傳會之論詳見完顔部條)
明統志鴨綠江在遼東都司城東五百六十里
(按鴨綠江在吉林烏拉南九百七十里源出長白山西南流與朝鮮分界至鳳凰城東南入海)
(即古馬訾水亦名益州江盖渤海益州所治也見前疆域門)
愛呼河
金史烏庫哩(舊訛烏古論今從八旗姓譜改)薩哈(滿洲語小圍也舊說三合)
(今改)海蘭路愛呼河人
金史烏雅(舊訛烏延今從八旗姓譜改)和囉噶(蒙古語墻圈也舊訛胡里)
(改今改)海蘭人後徙愛呼穆昆家焉(愛呼舊訛愛也窟今改正)
元一統志長白山頂有潭周八十里南流為鴨
綠江北流為混同江東流為愛呼河
明統志愛呼河源出長白山東流入海(案元明統志又)
(俱訛為阿也苦今併改考集盛京通志吉林諸河多發源於長白山諸窩中而自入海者惟)
(混同鴨綠圖們三江愛呼河自納穆窩集會拉發河入混同江今明統志云入海誤)
圖們江
金史景祖兵勢稍振圖們(舊訛統門今改正)水温特赫
(舊作温廸痕今據八旗姓譜改正)部來附
金史天會九年以圖們水以西和屯錫馨珊沁
三水以北閒田給海蘭路諸穆昆(案圖們江在寧古塔城南)
(六百里源出長白山東北流違朝鮮北界復東南折入海)
佟佳江
漢書地理志馬訾水西北入鹽難水(案與鴨綠江會流入)
(海者惟佟佳江為大漢書所稱鹽難水當即是也)
新唐書鴨綠水西與鹽難水合
元一統志大蟲江在遼陽路發源(原缺縣名)縣東南
龍鳳山分水嶺下東南流經廢博索府(見前疆域門)
南流合於鴨綠江
明統志大蟲江在遼東都司城東南四百里源
出龍鳳山南流入鴨綠江(按一統志云佟住江在吉林烏拉城南八)
(百二里亦名通佳江南流會鴨綠江即古鹽難水明統志有大蟲江疑即佟佳江也今考佟佳)
(江源出分水嶺西南流受喀爾敏諸水鴨綠江自東來會南入於海龍鳳山之名無可考惟鳳)
(凰城西北有龍鳳臺山)
遼河
御製渡句驪河
句驪舊遼水千載帶遼陽古客曾何在今人引興長
蒹葭餘敗質汀嶼何蒼茫飲練雙長虹横臥水中央
幾箇無心鷗衝波任翺翔戰勲尋堞壘世態驚滄桑
惟此東流水今古無閒忙積素漫兩岸流凘聲琅琅
誰能呼舴艋捕彼鯉與魴近樹銀為飾遠山玉作裝
憑輿愁峭寒披裘且徬徨常時禁體詩苦吟讀書堂
奚如眺攬餘萬景箇中藏
御製渡遼水
鏡影照龍㫋
橋山展謁旋寧同貞觀后撠挶為開邊
漢書地理志大遼水出塞外南至安市入海行
一千二百五十里
三國魏志司馬懿伐公孫淵圍襄平會大霖雨
遼水暴漲運船自遼口竟至城下平地水數尺
水經大遼水出塞外衛白平山東南入塞過遼
東襄平縣西又東南過房縣西又東過安市縣
西南入於海
水經注遼水亦言出砥石山自塞外東流直遼
東之望平縣西屈而西南流逕襄平縣故城西
又東逕遼隊縣故城西又南小遼水注之又右
會白狼水至安市縣入海
隋書開皇八年命漢王諒討高麗軍次遼水高
麗遣使謝罪乃罷兵
通鑑大業七年諸軍會遼水高麗阻水拒守隋
兵不得濟命宇文愷造浮橋三道於遼水西岸
既成引橋趣東岸橋短丈餘士卒赴水接戰高
麗乘高擊之為所敗乃引橋復就西岸命何稠
接橋二日而成諸軍進戰於東岸
通鑑貞觀十八年遣營州都督張儉討高麗值
遼水漲儉等久不得濟次年車駕至遼澤泥淖
二百餘里人馬不可通詔閻立德布土作橋既濟
撤之以堅士心及師還遣長孫無忌將萬人翦
草填道深處以車為梁上自繫薪於馬鞘以助
役
通典貞觀二十一年李勣破高麗於南蘇班師
至頗利城渡白狼黃嵓二水皆由膝以下勣怪
二水狹淺問契丹遼源所在云此二水合而南
流即稱遼水更無遼源可得也(案遼河二源一為吉林之)
(赫爾蘇河一為潢河又有喀喇沁之土河東流合於潢河水經注稱遼水過房縣西右會白狼)
(水又稱白狼水經古黃龍柳城之北與今土河相合故或疑白狼水即土河然按之水經注亦)
(難一一脗合李勣自南蘇班師南蘇為今復州寧海地去潢河土河甚遠唐書所言未足為據)
(又明志以艾河土河合流為遼河上源尤不足信耳)
通典大遼水源出靺鞨國西南山南流至安市
入海
遼史東京遼陽府遼河出東北山口會范河(原本)
(會誤作為范河源出嘉穆呼山入遼河别係一河也今改正)西南流為大口
入於海
金史遼陽府瀋州章義縣有遼河
元一統志遼河在遼陽路西一百五十里按前
漢地理志遼東郡望平縣下注云大遼水出塞
外後漢書注引山海經曰遼水出白平東郭璞
曰出塞外御白平山(此作御白平與今本水經異)今按圖册
上從咸平府界流經瀋陽府城西北一百二十
里下流入廣寧路境
明統志遼河源出塞外自三萬衛西北入境南
流經鐵嶺瀋陽都司之西境廣寧之東境又南
至海州衛入海(按遼河東源出吉林城西南之庫勒訥窩集為赫爾蘇河北流)
(出邊西北繞鄧子河又西南折為潢河會其西源即潢河也二河合流自開原縣入邊經鐡嶺)
(入雙峽口分為二曰内遼河外邊河繞縣之西南復合為一至開城為巨流河亦名句驪河又)
(作枸柳河又分流復南滙經海城縣西與太子河會遂為三汊河入海水經所稱衛白平山及)
(砥石山皆傳聞未審之辭耳)
渾河瀋水
漢書地理志高句麗遼山遼水所出西南至遼
隊入大遼水
水經元莬高句麗縣有遼山小遼水所出西南
至遼隊入於大遼水
水經注小遼水出遼山西南經遼陽縣與大梁
水會又東南逕襄平縣為淡淵晉永嘉三年涸
又逕襄平縣入大梁水(按渾河與太子河會西流合遼河為三汊河故)
(漢志云入大遼水此云入大梁水疑大遼水之誤與大梁水會巳見上文大梁水即太子河也)
遼史東京遼陽府渾河在東梁范河之間
金史東京路瀋州樂郊縣有渾河貴德州奉集
縣亦有渾河
元一統志渾河在遼陽路本路圖册引遼志云
源自越喜國(見前靺鞨條)出熊水西北合衆流會淄
水屈曲數千里入於海按地志集略云源出女真
國西流過貴德州由州西流入梁水西南七十
里合遼河入於海
元一統志渾河在瀋陽路源出廢貴德州東北
西南經瀋州南一十五里遼陽西四十里會太
子河合遼水南注於海舊稱瀋水水勢湍激沙
土混流故名渾河今水澄澈遇漲則渾(案元一統志所)
(稱盖即一水以圖册分載而兩存之也德盛京通志又載有小瀋水俗名五里河在承縣城)
(南自東關觀音閣東發源一名萬泉河流至騾子圈南入渾河水北曰陽瀋陽之名以此明志)
(稱一名活水高永昌拒金兵於活水者非是)
明統志渾河源出塞外西南流至瀋陽衛合沙
河又西南流至遼東城西北入太子河(案渾河發源自)
(長白山納魯窩集中西北流入英額邊門經太興京界内繞盛京之西南至王大人屯與)
(子河會西流會遼河為三汊河入海)
太子河
漢書地理志遼陽縣大梁水西南至遼陽入遼
遼史地理志東梁河自東山西流與渾河合為
小口會遼河入於海又名太子河亦曰大梁水
金史地理志東京路遼陽府遼陽縣有東梁河
國名烏勒呼(滿洲語蘆葦也舊作兀魯忽今改正)必喇俗名太子
河宜豐縣遼舊衍州亦有東梁河(案太子河亦名衍水以燕)
(太子丹匿於衍水故名太子河遼衍州之名當取於此也)
通考大梁水出塞外西南流注小遼水
明統志太子河源出果囉(舊作斡羅今改正)山西流五
百里至遼東城東北五里許折而西南流至渾
河合為小口會遼河入海(按太子河在遼陽州北十五里即古大梁)
(水一名東梁河源出吉林薩木禅山自葦子峪入邊西南流至州西北合渾河又西至海城縣)
(西北入邊河明志以為出果囉山盖傳聞之誤)
沙河
遼史地理志東京遼陽府沙河出東南山西北
流經盖州入於海
金史地理志東京路澄州析木縣有沙河(按奉天及)
(錦州水名沙河者凡十有八其源委皆别在承德遼陽海城開原復州寧遠者各一在盖平者)
(二在寧海者四在廣寧義州者各三其在遼陽者源出王千戶嶺至船城入太子河在盖平者)
(源出雞冠山至小松島入海盖平即盖州遼史所云當即是此在海城者源出南分水嶺西北)
(流入三汊河海城即金澄州疑此為金史所稱之沙河也)
大清河
遼史地理志東京遼陽府有清河
金史地理志咸平路咸平府銅山縣北有清河
明統志大清河源出三萬衛東北分水嶺南流
經城東南入遼河(案大清河在開原縣東三十里其上源為哈達河出吉林)
(達陽阿嶺會覺羅阿魯諸河經拐磨子山即為清河扣河自東來會西入遼河)
柴河
金史地理志咸平路咸平府銅山縣南有柴河
新興縣北有柴河
明統志柴河源出瀋陽衛東諸山西流經城北
入遼河(案柴河在鐡嶺縣城北二里源出分水嶺至席家莊入遼河)
范河
遼史地理志東京遼陽府北至挹婁縣范河二
百七十里
金史地理志咸平路咸平府新興縣有范河(案范)
(河在鐡嶺縣城南三十里亦名汛河源出嘉穆呼山至螞蜂溝入遼河)
輝發河
通考契丹時自咸州東北至粟末江中間所居
之女真謂之輝發(舊作回覇今改正按輝發之名始見於此國初輝發國)
(居輝發河邊因為國號遼時部名亦當取此)
金史赫舍哩(舊作紇石烈今從八旗姓譜改)呼喇(蒙古語雨也舊訛胡剌今)
(改)輝發州人
明統志輝發(舊訛灰扒今併改)江至海西合混同江(案輝)
(發河在吉林城南三百二十里源出納魯窩集即遼吉善河圖們河三屯河合流處東北入混)
(同江圖們河與發源長白之圖們江非一水也)
伊屯河
金史額爾琿(滿洲語強壯也舊訛阿徒罕今改正)從攻黃龍府援
照蘇(蒙古語錢也舊訛照散今改正)城夜過伊屯(舊訛益褪今改正)水
詰朝大敗契丹兵
明統志伊屯河在三萬衛西北(案明志訛一秃河又訛一統稱)
(龍安一統河龍安者隆安之誤遼之黃龍府金為隆州貞祐初陞為隆安府伊屯河正在其地)
(故有是稱里盛京通志伊屯河在吉林城西二百九十餘源出額赫峯北流出邊東入混同)
(江伊屯門即在河西)
伊爾們河
金史温都(舊作温敦今從八旗姓譜改)布拉(滿洲語荆剌也舊作蒲剌今改)
(正)始居長白山後徙隆州伊爾們河(舊作移里□今改正)
金史璸都授上京伊爾們世襲明安
明統志伊爾們河在開原城北北流合伊屯河
入松花江(案明志訛伊運又訛引門皆伊爾們之轉音金隆州即在吉林烏拉西其)
(為伊爾們無疑考伊爾們河在吉林西百四十里源出庫勒訥窩集東北流會伊屯河入混同)
(江)
小凌河
御製小凌河
頽垣敗壘動經過防禦當年事若何上將生降中左
所監軍坐擁小凌河(明末各路用兵皆有内監監軍若輩擁強兵以自衛驅殘疾使)
(當戰僨事率由此)一時成敗滄桑易千古興忘感慨多幾許
英雄淘洗盡濤聲依舊送回波
遼史興中府有小凌河
元一統志凌河在大寧路興中州南十里源出
龍山縣楊柳部落流經本州
明統志小凌河源出大寧自廣寧左屯衛西入
境合女兒河及哈喇河入海(按小凌河在錦縣東源出土默特右)
(翼明安喀喇山蒙古名明安河由松嶺門西入邊南流至唐家臺西入海)
大凌河
御製大凌河
金根迤邐過初度大凌河戰蹟
當年烈憂懷此日多守成知不易
開創事如何駉牧今銷燧名駒蒸寢訛(大凌河乃當年用武之地今為牧場)
(矣)
元一統志大凌河在興中州下流入義州境
明統志大凌河源出大寧自義州西六十里入
境南流經廣寧左右屯衛入海(案大凌河源出喀喇沁左翼威蘇圖)
(山東北折入土默特石翼界蒙古名鄂木倫東流經古興中州城南折東南流入義州九官臺)
(邊至鮎魚塘東入海)
羊腸河
遼史遼州有羊腸河
元一統志羊腸河在遼陽路源出州西之廢徽
州(遼時州名)境經州北四十里下流合入遼河
明統志路河在廣寧衛東四十里其上流為羊
腸河源出白雲山經鎮武堡入䥥刀湖又東合
潮河入□河自海運廢河道阻塞(案羊盛京通志腸河源)
(出邊外自土厰門東入廣寧縣境至蛇山散漫與元志所稱入遼河不同盖明時廢塞也)
珠子河
遼史遼州有錐子河(案遼之遼州在廣寧縣界錐子河即珠子河音相近)
(而誤也)
明統志珠子河源出廣寧東北一百里白雲山
南流入遼河(按珠子河在今廣寧縣東北四十里盛京通志稱山水盛時有河)
(旱則水乾或呼為錐子河)
率賓水扎蘭水
金史昭祖耀武入于率賓扎蘭之地所至克捷
金史烏庫哩埒克(滿洲語礪石也舊作留可今改正)與率賓水
達薩塔(滿洲語整也舊作敵厙德今改)起兵
金史穆宗時率賓水民不聽命使威泰(舊作斡帶今改)
(解見前)召諸官告諭之
金史穆宗使訥格納往治伊喇等行至率賓水
輒抄掠其人遂入穆嚕密斯罕城及烏色伊克
來問狀至率賓水西諾木歡村訥格納止率賓
水東烏滿村
金史康宗初率賓水鴻觀部及威準哲爾德二
部有異志威泰治之
金史威泰將兵伐沃赫募軍于率賓水
金史訥格納募率賓水人為兵不聽輒攻略之
烏色撫定其民康宗二年威泰治率賓水諸部
烏色佐之
金史康宗二年率賓水諸部不聽命使威泰往
治其事行次呼爾哈川薩哈村召諸部皆至
金史都古嚕納為扎蘭路達貝勒太祖以扎蘭
地薄斥鹵遷其部於率賓水
金史天會二年徙扎蘭路達貝勒完顔忠於率
賓水
金史海陵置率賓路節度使世宗時近臣請改
率賓為扎蘭節度使不忘舊功上曰率賓扎蘭
二水相距千里節度使治率賓不必改實圖美
親管明安子孫襲封者可改為扎蘭明安以示
不忘其初
金史思敬本名薩哈扎蘭河人實圖美之子
明統志率賓河在建州東南下流入於海金時
率賓路之名以此(按率賓本渤海府名金為率賓路誤作蘇濱亦作恤品皆)
(因水得名其實一也明志稱在建州東南考餘盛京通志無此河名惟開原東南一百九十)
(里有碩賓河與率賓河音實相近疑明人不知碩賓之即為恤品而誤傳在遠地耳率賓府率)
(賓路詳見疆域門)
海蘭水
金史景祖時海蘭水有率衆降者錄其歲月姓
名即遣去
金史海蘭水烏凌噶部拒阻不服景祖攻之
金史歡塔與碩碩歡合兵於圖們水阿里首敗
敵兵高麗入寇以我兵守要害不得進乃還阿
里追及於海蘭水高麗人爭走水上阿里乘之
殺略幾盡
元史海蘭府有海蘭河流入於海
元一統志海蘭河在瀋陽路經舊建州東南一
千里入於海
明統志海蘭河在建州東東南流千餘里入海
元海蘭府以此名(按入盛京通志海蘭河凡數處混同江者二入呼爾哈)
(河者一入布爾哈圖河者一無入海之文元史稱海蘭府地近高麗又稱經舊建州東南則自)
(以近高麗者為是考河皇輿全圖寧古塔南四百餘里有按已海蘭阿濟格海蘭河二源合)
(流會布爾哈圖河以達於噶哈哩河金元史所稱當即是也海蘭府海蘭路詳見前疆域門)
拉林河
金史拉林(舊作來流今改)水烏蘇展部殺完顔部人昭
祖以國俗治之大有所獲
金史景祖敗舍音(舊作謝野今改解見前)往見遼邊將行
次拉林水而復
金史拉必略拉林河牧馬世祖擊之
金史烏春以其衆涉和倫拉林二水世祖親往
拒之
金史烏春使人來讓曰拉林水以南布克坦水
以北皆吾土也
金史遼遣節度使伊里(滿洲語立也舊作乙烈今改)來穆宗
至拉林水興和村見之
金史太祖進軍寧江州諸部兵皆會於拉林水
金史太祖與薩哈分治諸部必塔水以北太祖
統之拉林水人民薩哈統之
金史太祖書寐於拉林水傍夢威泰之場圃火
禾盡焚覺而深念之以為憂
金史熙宗天眷元年詔罷拉林河混同江護邏
地與民畊牧
金史熙宗天眷二年上獵於拉林河
松漠紀聞自上京一百五十里至拉林河
北盟會編第三十八程至拉林河三十九程至
上京
許亢宗奉使行程錄三十六程自呼勒希寨八
十里至拉林河
明統志拉林水在會寧北出三萬衛境馬盂山
東流至黃龍府東又東南流入女真境又東北
流入混同江(按拉林河在吉林城東北二百二十五里源出吉林東北之拉林山)
(北流入混同江明志所云未得其實蓋傳聞之誤)
阿勒楚喀河海古勒水
金史上京海古勒之地阿勒楚喀水源於此(阿勒)
(楚喀舊作按出虎今改正案金史誤解按出虎為金以附會金源二字之義考金源為遼時縣)
(名地属中京金因之属北京以地有金句而名在今喀喇沁右翼界與金初起之上京無涉詳)
(見疆域門金上京條阿勒楚喀河源在吉林東北據松漠紀聞北盟會編大金國志等所載金)
(上京行程過拉林河一程即至上京驛館拉林河東至阿勒楚喀不過百餘里阿勒楚喀河源)
(在吉林城東北三百里拉林河源在吉林城東北二百二十五里核之諸書所載上京宫闕在)
(混同江東二百六十里去拉林河一百七十里者俱属相合此按出虎即阿勒楚喀之明証也)
金史上京水有阿勒楚喀
金史獻祖徙居海古勒水始築室有棟宇之制
遂定居於阿勒楚喀水之側
金史博囉與獻祖俱徙海古勒水置屋宇焉
金史世祖將出兵聞伯赫死乃㳂阿勒楚喀水
行且欲并取海古勒珠爾蘇之衆而後戰
金史世宗大定二十四年幸阿勒楚喀水臨漪
亭壬戍閱馬於綠野淀丙午獵於巴延淀
金史熙宗天眷元年阿勒楚喀河溢
金史杲本名薩里罕居阿勒楚喀水
金史實嘉努富察部人世居阿勒楚喀水
金史富察和珍阿勒楚喀水人也
金史博勒和舊居阿勒楚喀水徙泰州
呼爾哈河
新唐書列傳渤海王城臨忽汗海(按忽汗即呼爾哈河音有)
(緩急故不同耳詳見渤海條)
金史地理志呼爾哈(舊作胡里改今改正)路置節度使會
寧府東至呼爾哈六百三十里(按呼爾哈路因河為名詳前金)
(上京條)
元史地理志呼爾哈路有呼爾哈江
明統志呼爾哈(舊作忽兒海今併改)河在開原城東北一
千里源出潭州(在遼中京明志誤也)城東諸山北流入松
花江
明統志呼爾哈(此又訛呼里改今併改)江出建州東南山
下東北滙為鏡泊又北入混同江(按明志誤以呼里改忽兒)
(海為二河一稱入松花江一稱入混同混同亦即松花江也今考呼爾哈河源出吉林界内色)
(齊窩集諸河滙為一大河東注入鏡泊鏡泊即畢爾騰湖也又從鏡泊之發庫東注繞寕古塔)
(城南復東北折入混同江金史稱呼爾哈路在會寧府東北六百餘里蓋在其下流將入大江)
(之處也明志稱滙為鏡泊蓋合上流言之也)
琿春河
金史世紀圖們(見前)琿春(舊作渾蠢今改正)水之交烏庫
哩部埒克卓多起兵於穆嚕密斯罕城
金史世紀太祖致穆宗教圖們琿春諸路自今
勿復稱都部長(按琿春河在寧古塔城東南六百里源出通墾山會諸小水西)
(南流入圖們江)
嫩江
北史太和初勿吉國乙力支貢馬稱初發其國
乘船溯難河西上(按難河即嫩江詳見勿吉行程條)
新唐書列傳那河或曰他漏河東北流入黑水
(按那河即難河他漏河即今滔爾河滔爾河入嫩江以達混同江混同江入黑龍江新唐書皆)
(誤詳見前勿吉條)
明統志嫩河(原訛腦温今改正)在開原北千里源出長
白山(明志舛誤今仍原文駁正於後)南流入松花江(按嫩江在齊齊哈爾)
(城西五里古名難水亦曰那河源出内興安嶺由默爾根城西北流至齊齊哈爾東北繞西往)
(南經杜爾伯特郭爾羅斯界入混同江明時稱腦温又稱諾尼音有緩急不同耳至明統志既)
(云出長白山即無南流入松花江之理既係南流入松花江即斷非長白山所出其謬不待辨)
(也)
滔爾河
魏書乙力支溯難河西上至太濔河沈舟於水
南出陸行度洛孤水從契丹西界達和龍
北史自和龍北行至洛瓌水又北行十五日至
太岳魯水(魏書作太魯即太涌滔爾也洛瓌洛孤即今老哈河並詳前勿吉行程條)
新唐書粟末水(西)北注它漏河(按它漏即滔爾滔爾入嫩江以)
(達松花江此反謂松花江注滔爾舛誤甚矣)
遼史上京臨潢府有滔爾河
遼史聖宗太平四年詔改滔爾河為長春河(遼史)
(原文作他魯亦作撻魯今改正)
金史泰州長春縣有滔爾河(原文訛撻魯古考滔爾河源出科爾)
(沁西北興安山東南流滙為納蘭薩蘭池入嫩江)
黑龍江
北史烏洛信國西北有完水東北流合於難水
舊唐書室韋大山之北有大室韋部落其部落
傍室建河居其河源出突厥東北界俱倫泊屈
曲東流經西室韋界又東經大室韋界又東經
蒙兀室韋之北落爼室韋之南又東流與那河
忽汗河合又東經南黑水靺鞨之北北黑水靺
鞨之南東流注於海
大金國志黑水其水掬之則色微黑契丹目為
混同江(按混同乃松阿哩江雖下流與黑龍江會實係二水此合為一誤)深可
二十丈餘狹處可六七十步闊者至百步(按大金國)
(志為宇文懋昭所撰懋昭本淮西人未嘗親至黑水所云掬之色微黑未免傳聞之誤實無是)
(事也)
通考黑水部其水掬之則色微黑目為混同江
(按此亦誤以二江為一水)
金史肇州始興縣有黑龍江(按肇州在滔爾河東北距齊齊哈爾)
(城約五六站)
金史勿吉有黑水部唐置黑水府有黑龍江所
謂白山黑水是也
元史太祖紀元年帝即皇帝位於鄂嫩(舊作斡難今改)
(正)河之源
明統志黑龍江在開原城北二千五百里(按黑龍江)
(在黑龍江城東古名黑水亦曰完水又名室建河亦名鄂嫩河源出喀爾喀北界肯特山土人)
(謂之鄂嫩河拆而東北流至尼布楚城南一千餘里又三百餘里入黑龍江將軍界又東南至)
(吉林烏拉界會松花江入海黑水之名始於南北朝黑龍江之名見於金史其上源則北史所)
(載之完水舊唐書言源出俱倫泊即今庫倫湖今黑龍江之源自有鄂嫩河庫倫湖上流為克)
(魯倫河其源與鄂嫩河相近而克魯倫又東北入黑龍江此唐書之所以致誤也)
屯河
金史屯水赫舍哩部阻五國鷹路穆宗討之
金史穆宗聲言平鷹路畋于屯水而歸
金史太祖伐温都部與烏庫哩部兵沿屯水過
摩琳鄉
金史太祖自國相襲位屯水民來附
金史烏春等為難拉必兄弟乘此結屯水之民
金史忠義傳酬斡從太祖伐遼率屯水路兵招
撫薩木丹錫里肯巴噶三水拜格城邑皆降之
金史宗尹授世襲夫餘路屯河明安
元史海蘭府碩達勒達等路(詳見前疆域門)設萬戶府
五一曰屯距上京四千里(舊訛四十里今改按屯河在寧古塔城東)
(北七百里出屯&KR0810;集入混同江金史訛陶温亦作土温濤温元史訛桃温今併改)
哈勒琿河
金史昭祖威順皇后圖克坦氏哈勒琿(舊作活剌渾今)
(改正)水達魯鄉人
金史昂本名璸都授上京路額勒敏哈爾琿河
世襲明安
金史拉必瑪察兄弟者哈勒琿水赫林鄉赫舍
哩部人
金史拉必瑪察與世祖遇於野鵲水罕都入敵
陣鏖擊之烏春烏木罕據哈勒琿水世祖既許
之降遂還軍
金史哈勒琿水赫舍哩部拉必瑪察叛頗克綽
歡從之
金史舍音為會寧牧海陵獵於哈勒琿水舍音
編立圍場凡平日不相能者輒杖之
明統志哈勒琿(舊作忽剌温今併改)江在開原城北九百
里南流入松花江(案哈勒琿穆昆河在吉林城西南九百里源出納魯窩集)
(東流合賽音納音河入松花江即温水河也明志所稱未得其實)
奥婁河
新唐書萬歲通天中渤海大祚榮保太白山之
東北阻奥婁河樹壁自固(案太白即長白奥婁河當為阿嚕河源出)
(吉林安班和托峯一西南流入哈逹河一流至開原入清河)
蓒芋泊
元一統志蓒芋泊在定遼衛契丹地志云浿水
即古泥河也自東逆流數百里至遼陽瀦畜不
流有蓒芋草生於泊中故名
明統志泥河一名浿水又曰蓒芋濼水多蓒芋
之草(案泥河在海城西南六十五里源出聖水山流至□真山散漫為遼時蓒芋濼非朝)
(鮮界内之浿江也)
謹案馬訾載於漢書速末詳於魏史自唐以後
志遼東諸水者亦繁博矣而稱引紛淆圖經舛
錯或一水而誤以為二或異派而誤以為同臆
揣訛傳頗多失實今皆溯其源流審其分合謹
於各條下加按釐正之俾考者得以徵信云
附載
弱水
後漢書夫餘國北有弱水
晉書肅慎國北極弱水(按弱水未詳所在惟金史載有䧟泉属臨潢府)
掩㴲水
後漢書東明南至掩㴲水(注云今高麗中有蓋斯水疑此水是也梁)
(書作掩滯水)
魏略東明南至施掩水以弓擊水魚鼈浮為橋
東明得渡因王夫餘之地
隋書東明逃至淹水夫餘人共奉之
于己尼大水
北史于己尼大水即北海
唐會要黑水靺鞨北至小海(案皇輿全圖黑龍江極北有小海當)
(即北史所云于巳尼大水也)
勃錯水
通鑑唐貞觀十九年親征高麗攻安市城不克
引還渡遼水遼澤泥淖車馬不通命長孫無忌
翦草填道至蒲溝駐馬督填道諸軍渡勃錯水
暴風雪士卒沾濕(案勃錯水當與遼河相近明志云在海州衛西北)
布呼江
元史海蘭路萬戶府五一曰布呼江(布呼滿洲語鹿也舊)
(作孛苦今改)
錫馨水
金史錫馨(舊作星顯今改)水赫舍哩部阿蘇阻兵為難
穆宗自將伐之
金史洪果達呼布世居錫馨水
金史阿蘇錫馨水赫舍哩部人世祖破烏春還
阿蘇父阿哈迎謁於桑阿塔濼
金史烏雅和囉噶海蘭路錫馨水人後授愛呼
(見前)水穆昆因家焉
鄂敏水特克新特布水舍音水
金史景祖時鄂敏(舊作幹冺今改)水富察部特克新特
布(舊作泰神忒保今改)水完顔部圖們(見前)水温特赫部舍
音(舊作神隠今改)水完顔部皆相繼來附
金史伊克居舍音水完顔部為其部貝勒與鄂
敏水富察部特克新特布水完顔部圖們水温
特赫部俱來歸金之為國自此益大
金史完顔伊爾必斯海蘭路特克新必喇明安
人
金史通恩阿爾本特克新水赫舍哩部人
穆稜水
金史拉必瑪察敗於穆稜(舊作暮稜今改)水瑪察遯去
頗克綽歡與拉必就擒
金史拉必據穆稜水保固險阻世祖率兵圍之
金史拉必瑪察據穆稜水世祖擒拉必穆稜水
人尚反側不自安使阿里罕往撫察之
野鵲水巴拉密特水
金史拉必瑪察掠拉林水牧馬世祖至混同江
與穆宗分軍世祖自圖古勒津倍道兼行遇拉
必於野鵲水穆宗自額圖琿津渡江遇敵於巴
喇密特(舊作蒲盧買今改)水
金史收國二年南路都統斡魯來見於巴喇密
特水
金史五國穆延部蘇頁叛遼景祖伐之蘇頁敗
走巴喇密特濼時方十月冰忽解蘇頁不能軍
衆潰去
哲克依水
金史瑪察尚據哲克依(舊作直屋鎧今改)水肅宗使太
祖先取瑪察家屬康宗至哲克依水圍之太祖
會軍親獲瑪察
金史瑪察據哲克依水招之不聽太祖獲瑪察
殺之
刷水
金史瑪察據哲克依水繕完營堡杜絶往來者
恃屯水民為助使康宗伐之是歲白山混同江
大溢水與岸齊康宗自阿林岡乘舟至於刷(舊作)
(帥今改)水舍舟沿刷水而進
金史太祖以偏師伐尼瑪哈部沿刷水夜行襲
之
金史太祖伐尼瑪哈部刷水摩囉歡村平之
金史景祖昭肅皇后刷水卾約村唐古部人
金史唐古德温傳唐古德温本名阿里上京刷
河人也
布克坦水摩多圖水舍琿水特克水
金史和諾克薩克達與布呼薩克蘇及混同江
左右布克坦(舊作匹古敦今改)水北諸部兵皆會和諾
克恃其衆有必勝之心摩多圖(舊作波多吐今改)水費
摩部鄂博貝勒附世祖和諾克等縱火焚之
金史世祖以偏師涉舍琿(舊作舍狠今改)水經特克(舊作)
(貼割今改)水覆和諾克薩克達之家大霧晦冥迷失
道至摩多圖水乃覺
金史世祖破和諾克薩克達軍乘勝逐之自安
巴灣至於北隘甸死者如仆麻摩多圖水為之
赤
矩威水圖塔水拜格河
金史穆宗令矩威圖塔(舊作主偎秃荅今改)兩水之民陽
為阻絶鷹路畋於屯水(見前)而歸
金史穆宗使蒲嘉努以遼賜給矩威圖塔之民
且修鷹路而歸
金史穆宗使矩威圖塔水人偽阻鷹路者且使
言於遼平鷹路非己不可畋於屯水謂遼人曰
吾平鷹路也遼史來賞之穆宗盡以其物與矩
威圖塔之人
金史天輔四年九月矩威水部錫勒哈達等叛
命斡魯討之
金史矩威水部錫勒哈達殺綽哈布古德斡魯
討之綽哈宗室子招降矩威水部以功為穆昆
布古德領行軍千戸至是同被害
金史忠義傳布固德與綽哈俱招降矩威水部
族天輔五年綽哈布固德往拜格河籍軍馬矩
威水部殺綽哈布固德
納琳河梅赫河音達琿河
金史珠勒根穆都哩上京納琳河人也後徙咸
平路梅赫河授世襲音達琿(舊作寧打渾今改考金史属昌州)
河穆昆
金史烏凌噶暉傳第三子天錫世襲納琳河明
安親管穆昆
阿卜薩水
金史諾延温都思忠阿卜薩(舊作阿補斯今改)水人
金史烏春阿卜薩水温都部人
沃稜濼舒吉濼
金史收國元年遼駙馬蕭特默等將騎五萬步
四十萬至沃稜(舊作斡鄰今改)濼上自將禦之還至舒
吉(舊作熟結今改)濼有光見於矛端
金史太祖未至鴨子河既夜方就枕若有扶其
首者三寤而起曰神明警我也即鳴鼓舉燧而
行黎明及河遼兵方壊陵道選壯士十輩擊走
之大軍繼進遂登岸遼兵潰逐至沃稜濼
布爾噶水
金史始祖居完顔部布爾噶(舊作僕斡今改)水之涯
和碩河
金史章宗欽懷皇后富察氏上京路和碩(舊作曷速)
(今改)河人也
金史富察鼎夀上京和碩河人
博勒和河
金史布薩忠義上京博勒和(舊作拔盧古今改)河人
金史德濟呼遜居博勒和水烏春兵出其間終
拒而不從
伊蘇河
金史富察鄂倫上京伊蘇(舊作益速今改)河人
蘇素海水
金史圖克坦喀齊喀上京蘇素海水人也
納爾琿河烏楞古河
金史完顔薩哈上京納爾琿(舊作納魯渾今改)河人也
其先居於烏楞古(舊作兀冷窟今改)河
密齊顯河
金史芬徹自上京密齊顯(舊作梅堅今改)河徙屯天德
初為元帥府章京
沃赫河
金史天輔四年遼上京留守托卜嘉以城降壬
戍次沃赫河
烏濟赫水
金史英悼太子葬興陵之側上送至烏濟赫(舊作)
(烏只黑今改)水而還
實霞庫河
金史瓜爾佳扎拉隆州實霞庫(舊作失撒古今改)河人
也
納爾琿河
金史瓜爾佳實訥隆州納爾琿(舊作納魯悔今改)河人
也(案此與上京之納爾渾當為兩河)
哈沙河
金史世宗大定二十五年上次哈沙河賜百歲
老嫗帛
金史布薩揆授臨潢府路哈沙河世襲明安
烏爾呼河
金史伊喇富森東北路烏爾呼(舊作烏連苦今改)河明
安人
烏魯斯哈珠水
金史肅宗與和諾克薩克達戰於烏魯斯哈珠
(舊作斡魯紺出今改)水已再失利世祖使希卜蘇先陣於
托果原而身出搏戰敗其步軍
海倫河
金史世宗昭德皇后烏凌噶氏其先居海倫(舊作)
(海羅伊今改)河
德里必喇
金史顯宗孝懿皇后圖克坦氏其先德里必喇
人也
實埓水
金史赫舍哩部阿勒呼丹阻兵普嘉努以偏師
夜行抵實埓(舊作石勒今改)水襲擊破之
圖嚕庫水
金史圖嚕庫水赫舍哩部阻五國鷹路遼詔穆
宗討之
伯奇圖河
金史圖克坦克寧授世襲伯奇圖(舊作不扎土今改)河
明安兼親管穆昆
和琳河
金史阿里布襲和囉噶圖明安和琳河穆昆
成默水
金史綽哈撫定成默(舊作讒謀今改)水拜格部長和索
哩以城降
博囉水
金史天輔二年詔曰博囉(舊作匹里今改)水路完顔珠
勒呼等六穆昆貧乏之人昔嘗給以官糧置之
漁獵之地今歷日已久不知登耗可具其數以
聞
色辰水
金史色埒默至色辰(舊作斜寸今改)水取先在烏春軍
者二十二人
博多和河
金史烏雅和囉噶子五十六詔授武功將軍世
襲本路博多和(舊作婆朵火今改)河穆昆
必勒哈水
金史和卓哈斯罕必勒哈(舊作苾里海今改)水人也授
必勒哈水世襲明安
珠卜奇水
金史赫木頗珠卜奇(舊作术吉今改)水錫默部人也
和倫水
金史德克德父阿古岱世為和倫(舊作胡論今改)水部
長
南圖琿河
金史瓜爾佳沃哩布南圖琿(舊作暗土渾今改)河人
寧嘉河
金史富珠哩定方寧嘉(舊作内吉今改)河人也
音德爾水
金史忠義傳特庫音德爾(舊作雅撻瀾今改)水人
葉赫水
金史葉赫水納哈塔部安扎與人爭部族官不
得遂歸穆宗
珊沁水
金史珊沁(舊作蟬春今改)水烏雅部富哲固納畏烏春
強請世祖出兵其間以為重
阿里瑪河索歡河特通額水
金史薩里罕察必達爾兄弟嘗寇扎蘭路穆宗
遣博勒和討之至阿里瑪(舊作阿里門今改)河薩里罕
偽降掠馬畜三百而去博勒和渡索歡(舊作蘇衮今改)
河招降旁近諸部至特通額(舊作特勝吳今改)水察必
達爾偽降復叛執而殺之
伊勒呼水
金史太宗天會二年海蘭路伊勒呼(舊作移鹿古今改)
水霖雨
金史海蘭路有伊勒呼水
庫特呼河
金史額哩頁咸平路庫特呼(舊作窟吐忽今改)河人
雅哈河
金史忠義傳納喇綽奇咸平路雅哈(舊作伊改今改)河
明安人
鄂爾和水
金史高永昌率衆來拒遇於鄂爾和(舊作沃里活今改)
水我軍既濟永昌之軍不戰而却逐北至東京
城下(案明志刪去原文沃里二字稱高永昌拒金兵於活水謂即渾河殊誤)
威泰必喇
金史富察鄭留東京路威泰(舊作斡底今改)必喇明安
人
諤都河
金史富察世傑哈斯罕諤都(舊作斡篤今改)河人
德里川(案此與德里必喇是否一水實不可考今兩存之)
金史天輔六年齋貝勒昱襲皮室部於德里(舊作)
(鐵吕今改)川追至潢水壯大破之
必爾罕水
金史遼人來攻貝勒和索哩城阿里赴之破其
衆於必爾罕(舊作闢離罕今改)水上水為之不流富埒
赫哈爾吉水馬韓島凡十餘戰破數十萬衆契
丹奚人聚舟千艘將入於海阿里以二十七舟
邀之於是蘇復州博索路皆平
伊瑪河約羅河
金史世宗二十一年詔遣大興尹完顔托果斯
遷河北東路兩明安上曰朕始令移此欲令女
真戸相錯安置久則自相姻親不生異意此長
久之利也今者伊瑪(舊作移馬今改)河明安相錯以居
甚符朕意而約羅(舊作遙落今改)河明安不如此可按
視其地以雜居之(案此戸雖已遷仍以舊地為明安之名)
斜江
元一統志斜江在遼陽縣東按圖冊源自長白
山南流經廢博索府東十里流入於海
穏圖河
明統志穏圖河在開原城東五百里源出坊州
北山北流入松花江(案今無此河名惟寕古塔城東北九百餘里有温屯)
(河南流入混同又州興京西有温都河渾河俱不相合坊見疆域門河州條)
哈喇河
明統志哈喇河在開原城東四百里源出長白
山北松山東流合輝發江入松花江(案吉林境内入輝發)
(江之水頗多惟無哈喇河)
繰烏河
明統志繰烏河在開原城東北五百七十里出
建州東南山東北流合圖魯瑪河入松花江(案河)
(名無考你傳聞之誤)
謹按自弱水以下散見諸書而地難指實蓋譯
對既易傳訛而今古亦多殊號即有稱名偶同
者仍未敢據以為是並類附於後以備參稽其
在前卷已因山附見者亦不復複叙云
欽定滿洲源流考卷十五
