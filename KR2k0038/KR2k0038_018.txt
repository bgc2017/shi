欽定四庫全書
欽定滿洲源流考卷十四
山川(一)
(臣)等謹案高山肇迹豐水貽謀自古王業所興必
有名山大川扶輿蜿蟺以翊昌運而鞏丕基我
國家啟宇遼東於山則有長白醫巫閭之神瑞於水
則有混同鴨綠之靈長幹衍支分盤紆迴繚懷柔
咸秩篤祚萬年(臣)等謹立山川一門凡史乘所載
者詳為詮次用以稽古證今參同考異仰惟
啟運
天柱
隆業三山敬奉
神宫尤為王氣所鍾坤珍所會爰首列之以著發祥之自
至若羣山衆水稱名實繁則具見於
大清一統志
盛京通志二書兹不復甄叙云
啟運山
謹案
大清一統志
啟運山在興京城西北十里自長白山西麓一幹綿亘至
此層巒環拱衆水朝宗萬世鴻基實肇於此
御製恭謁
永陵
追王𫝊前籍
遺庥逮後昆高山瞻彼作德水溯兹源疆理興家室星辰
衛
廟垣幾多瓜瓞感揮淚灑寒原
御製恭謁
永陵
四祖分
陵墲壝同
鴻禧景佑奠岐豐制因漢氏修園寢
尊擬周家號古公念結拜瞻千里外派綿繼續萬年中曰
承曰啟均予責惟敬惟勤勵此衷
御製恭瞻
啟運山作歌
長白龍幹西南來靈山
啟運神堂開源遠流長綿奕世駢蕃禔祉皇圖培
肇祖衣冠秘陵室
三祖元宫千載謐仇成不共何忍言七恨興師此第一(我)
(我景祖太祖顯祖陷明氏之計致不諱是以興師討明以此為七大恨之首)
爰始爰謀緬
亶父
橋山景祐猶故土昌平樵採禁至今
朝家厚德昭千古(明季為我朝興自遼東乃毁及金陵為壓勝我朝雖有二祖之恨而)
(彼南京孝陵及昌平十三陵皆為守護禁樵採厚德仁風垂則千古云)
天柱山
謹案
大清一統志
天柱山在承德縣東二十里
福陵在焉近則渾河環於前輝山興隆嶺峙於後遠則發
源長白俯臨滄海洵王氣之所鍾也
御製恭謁
福陵
草昧起英雄
維皇乃眷東風雲龍虎會日月海天中
帝業千年鞏
山陵萬古崇永維
無競烈繼序矢深衷
御製恭謁
福陵
天柱隆崇萬載亭(陵山即天柱山)
福貽奕葉藉威靈風雲儼若通
神縡龍虎常如護
帝扃黍稷一時陳爼豆瞻依十載易霜星敬觀
實錄思開創每悉
艱難淚雨零
隆業山
謹案
大清一統志
隆業山在承德縣西十里
昭陵在焉自城東北疊巘層巒至此而寬平宏敞有包羅
萬象統御八荒之勢遼水右迴渾河左繞輪囷葱
鬱永固丕基
御製恭謁
昭陵
早是天歆漢何曾鹿逐秦百年經五世一壘豈三旬
太室烝嘗永
元宫松柏新紹庭懷積悃展拜此時申
御製
昭陵石馬歌
在昔穆王八駿追雲霞耄荒忘返天之涯太乙况漢
天馬來樂府曾聞産渥洼勤勞血汗事何有雌黃徒
惹詩人口不如漢文却受千里駒吉行五十符陽九
周家岐渭始勤農我朝三韓奮跡實彎弓由來受命
雖有異艱難創業多齊蹤
太宗馬上得天下房駟星輝天錫嘏(叶)大白小白協安吉
(故老云帝所昭陵前石馬一名大白一名小白蓋白文皇御也文皇帝體豐而鎧重乘小)
(日行百里乘大白祗能行五十里云)至今立仗
昭陵貽石馬遐思我
祖如唐宗陵園廟號先後同汗趨嘗傳杜甫句闡揚
光烈千秋隆六御今年來故里貞觀遺跡餘荒壘(唐壘在廣寧縣)
(城東南相傳唐太宗征高麗駐兵之所)
文皇曾亦討寒盟(謹案朝鮮昭陵神功聖德碑云天聰二年以毁盟討之拔其都載飛舸於)
(車凌江華島李倧自縛請為臣釋之還并歸其俘獲)乘此雙龍渡浿水文綏武
服為蕃屏萬年正朔奉永清不似李唐東征悔失計
仆碑重建思魏徵
御製恭謁
昭陵
丕顯
丕承王業昭肇基
景命大清朝那同鼎足分三國可擬
戎衣定一朝兩白常趨石馬汗(陵前立仗石馬曰大白小白蓋太宗當日所乘)
(以略陣破堅者)萬青永護玉峯標元孫五世親陳奠僾愾
聲容未覺遙
長白山
御製駐蹕吉林境望叩長白山
吉林真吉林長白鬱嶔岑作鎮曾聞古鍾祥亦匪今
邠岐經處遠雲霧望中深天作心常憶明禋志倍欽
御製望祭長白山作
詰旦升柴温德亨(山名建望祭殿於此)
高山望祭展精誠椒馨次第申三獻樂具鏗鏘叶六英
五嶽真形空紫府萬年
天作佑皇清風來西北東南去吹送羶薌達玉京
山海經大荒之中有山名不咸在肅慎氏之國
晉書肅慎氏一名挹婁在不咸山北
魏書勿吉國南有徒太山魏言太白有虎豹熊
狼不害人人不得山上溲汙行逕山者皆以物
盛去
北史靺鞨國南有從太山者(案魏書隋書俱作徒太山通考與此)
(同)華言太皇(案魏書作太白與此異)俗甚敬畏之人不得
山上溲汙行經山者以物盛去上有熊羆豹狼
皆不害人人亦不敢殺
新唐書靺鞨居肅慎地粟末部居最南抵太白
山亦曰徒太山與高麗接
新唐書渤海大氏度遼水保太白山之東北阻
奥婁河樹壁自固
通典挹婁即古肅慎其國在不咸山北
太平寰宇記挹婁國在不咸山北夫餘北千里
(案通考云在夫餘東北千里)
契丹國志長白山在冷山東南千餘里乃白衣
觀音所居其山禽獸皆白
金史女真地有長白山
金史昭祖耀武至於白山入於率賓扎蘭之地
所至克捷還經佛頁水
金史會寧府會寧縣有長白山
金史大定十七年省臣奏咸平府路一千六百
餘戶自陳皆長白山錫馨珊沁河女真人遼時
簽為獵戸移居於此號伊勒敦部本朝之興首
詣軍降仍居本部今乞釐正從之
金史祭祀志大定十二年有司言長白山在興
王之地禮合尊崇議封爵建廟宇十二月禮部
太常學士院奏奉勅旨封興國靈應王即其山
北地建廟宇十五年三月奏定封冊儀物冠九
旒服九章玉圭玉冊函香幣冊祝遣使副各一
員詣會寧府行禮官散齋二日致齋一日所司
於廟中陳設如儀廟門外設玉冊衮冕幄次牙
仗旗鼓從物等視一品儀禮用三獻祭如嶽鎮
其冊文曰自兩儀剖判山嶽神秀各鍾於其分
野國將興者天實作之對越神休必以祀事故
肇基王迹有若岐陽望秩山川於稽虞典厥惟
長白載我金德仰止其高實惟我舊邦之鎮混
同流光源所從出秩秩幽幽有相之道列聖蕃
衍熾昌迄於太祖神武徵應無敵於天下爰作
神主肆予冲人紹休聖緒四海之内名山大川
靡不咸秩矧王業所因瞻彼旱麓可儉其禮服
章爵號非位於公侯之上不足以稱焉今遣某
官某持節備物冊命兹山之神為興國靈應王
仍勅有司歲時奉祀於戲廟食之享亘萬億年
維金之禎與山無極豈不偉歟自是每歲降香
命有司春秋二仲擇日致祭明昌四年十月備
衮冕玉册儀物上御大安殿用黃麾立仗八百
人行仗五百人復册為開天宏聖帝
金史章宗泰和二年遣使報謝於長白山
金史昭祖族人果布者從昭祖耀武至於白山
金史温都布拉始居長白山阿布繖河徙隆州
額勒敏河
金史昭祖耀武至於青嶺白山舒嚕佐之也
元一統志開元路長白山在舊會寧縣南六十
里横亘千里高二百里其頂有潭周八十里淵
深莫測南流於鴨綠江北流於混同江今呼為
松阿哩江東流為愛呼(舊訛阿也苦今改正)河
明一統志長白山在故會寧府南六十里横亘
千里高二十里其巔有潭周八十里
附覺羅吳木訥原奏内大臣覺羅吳木訥等謹
題為遵
旨看驗長白山事康熙十六年四月十五日内大臣覺
羅吳木訥一等侍衛兼親隨侍衛首領臣耀色
等奉
上諭長白山係本朝
祖宗發祥之地今乃無確知之人爾等四人前赴鎮守
烏拉地方將軍處選取識路之人往看明白以
便酌量行禮臣等欽遵於五月初五日起行本
月十四日至
盛京二十三日至烏拉地方轉宣
上諭於將軍等隨查烏拉寧古塔及烏拉獵戶所居村
莊等處俱無確知長白山之人僉云曾遠望見
惟都統尼雅滿之宗族達穆布魯原係採獵之
人稱原在額赫訥隂地方居住雖不曾躋長白
山巔曾聞我父云如往獵於長白山脚獲鹿肩
負以歸途中三宿第四日可至家以此度之長
白山離額赫訥隂地方不甚遙遠等語因訪問
赴額赫訥隂水路幾日陸路幾日可至亦有知
額赫訥隂陸路之人否據管獵戶噶喇達額赫
等口稱如乘馬由陸路十日可至如乘小舟二
十日可至倘遇漲阻難計日期有獵戶喀喇者
能知陸路等語臣等隨議每人攜三月糧而往
又思或三月糧盡或馬力疲乏亦不可定隨語
鎮守寧古塔將軍巴海可載一船米於額赫訥
隂地方預備巴海云大船不能過松花江大險
處當載米十七小船以往又與噶喇達額赫約
我輩乘此馬匹肥壯速由陸路往看過長白山
回時再由水路逆流而上前赴額赫訥隂地方
約定臣等帶固山達薩布素於六月初二日起
行經過温德亨河阿虎山庫勒訥林初爾薩河
呼沱河沙爾布堪河納丹佛勒地方輝發江法
河穆敦林巴克塔河納爾琿河敦敦山卓龍窩
河等處及至訥隂地方江干不意額赫乘小舟
而行半月程途七日齊至因語固山達薩布素
我輩乘小舟由江中逆流前赴額赫訥隂地方
汝帶官兵馬匹由斡努河逆流而上由佛多和
河順流而下至額赫訥隂相會約定遣發去後
(臣)等於十一日至額赫訥隂薩布素等初十日
已至因前去無路一望林木復與薩布素商議
令閒散章京喀達與識路徑之喀喇帶領每旗
甲士二名前行伐木開路并諭如望見長白山
可將行幾日方望見有幾許路程相度明確來
報隨於十二日遣發前行去後本日據固山達
薩布素差人前來報稱我等别後行三十里至
一山頂上望見長白山不甚遥遠似止有一百
七八十里等語又續遣艾哈來報稱先差人來
後又至一高山頂上望見長白山甚明約有百
餘里上見有片片白光等語(臣)等趁未有雨水
之時急往看視因留噶喇達額赫督捕珠蚌於
十三日起行十四日與固山達薩布素等會於
樹林中揣摩開路前進十六日黎明聞鶴鳴六
七聲十七日雲霧迷漫不見山在何處因向鶴
鳴處尋路而行適遇鹿蹊由此前進直至長白
山脚下見一處周圍林密中央地平而圓有草
無木前面有水其林離駐劄處半里方盡自林
盡處有白樺木宛如栽植香木叢生黃花燦爛
(臣)等隨移於彼處駐劄步出林外遠望雲霧迷
山毫無所見(臣)等近前跽誦
綸音禮拜甫畢雲霧開散長白山歴歴分明(臣)等不勝
駭異又正值一路可以躋攀中間有平坦勝地
如築成臺基遥望山形長闊近觀地勢頗圓所
見片片白光皆冰雪也山高約有百里山頂有
池五峯圍繞臨水而立碧水澄清波紋蕩漾池
畔無草木臣等所立山峯去池水約有五十餘
丈周圍寬闊約有三四十里池北岸有立熊望
之甚小其繞池諸峯勢若傾頹頗駭瞻視正南
一峯較諸峯稍低宛然如門池水不流山間處
處有水由左流者則為松阿哩烏拉右流者則
為大訥隂河小訥隂河繞山皆平林遠望諸山
皆低相視畢禮拜下山之際岸頭有鹿一羣他
鹿皆奔獨有七鹿如人推狀自山岸陸續滚到
山下閒散章京等駐立之處臣等不勝駭異因
思正在乏食此殆山靈賜與者隨望山叩謝(臣)
等上山之時原有七人也自得鹿之處退至二
三十步回首瞻望又忽然雲霧迷山(臣)等因清
淨勝地不宜久留於十八日言旋回望雲霧朦
朧不得復見山光矣二十一日回至二訥隂河
合流之處二十五日回至恰庫河此河乃訥隂
東流會合之所二十八日正行之際適遇頒到
勅旨當經叩頭謝
恩訖二十九日自恰庫河乘小舟而歸經過色克勝險
處圖伯赫險處噶爾漢險處噶達琿險處薩滿
險處薩克錫險處德克錫險處松阿哩大險處
多琿險處乘一葉小舟歴此大江九險得以無
恙而渡者皆仰賴
皇上洪福之所致也七月初一日回至烏拉地方本月
十二日至寧古塔徧看會寧府等處地方畢七
月十七日自寧古塔起行八月二十一日抵京
師(案自古言長白山者皆得自傳聞想像之詞我朝發祥基業嫓美豳岐康熙年)
(間吳木訥等奉確謹附旨親往看驗所載尤為詳錄於此)
案長白山在吉林烏拉城東南横亘千餘里東自寧
古塔西至奉天府諸山皆發脈於此山巔有潭為鴨
綠混同愛嘑三江之源古名不咸山亦名太白山亦
名白山亦名徒太山亦名太末山其名長白山
則自金始也金大定十二年封太白山神為興
國靈應王即其山北地建廟宇明昌四年復冊
為開天宏聖帝
本朝康熙十七年尊為長白山之神遣大臣致祭懷
柔之典以時舉行又案長白山南麓蜿蜒磅礴
分為兩幹其一西南指者東界鴨綠江西界佟
佳江麓盡處兩江會焉其一繞山之西而北亘
數百里以其為衆水所分舊謂之分水嶺西至
於
興京邊茂樹深林幕天翳日者土人呼為納綠窩集
從此西入
興京門遂為
啟運山自納綠窩集而北一岡袤四十餘里者土人呼
為果爾敏珠敦即長嶺也復西指入英額邊門
遂為
天柱
隆業二山迴旋盤曲虎踞龍蟠其間因地立名為山為
嶺者不一皆此山之支裔也山之靈異自昔稱
名而
神聖發祥於今為盛萬世鴻基與天無極矣
金史祭祀志大定二十五年勅封上京護國林
為護國嘉蔭侯毳冕七旒服五章圭同信圭遣
使詣廟以三獻禮祭告其祝文曰蔚彼長林實
壯天邑廣袤百里惟神主之廟貌有嚴侯封是
享歆時蠲潔相厥滋榮自後遇月七日上京幕
官一員行香著為令(案今稱盛京窩集至多金時所護國林在上京今)
(附於長白山之後)
青嶺
金史上京有青嶺
金史會寧府會寧縣山有青嶺
金史初烏蘇展部有女名博多和青嶺東混同
江舒舒水人掠而去生二女昭祖與舒嚕謀取
之遂偕至嶺右炷火於箭端而射舒舒水人怪
之
金史昭祖耀武至於青嶺
金史拉必瑪察剽呼拉布濼牧馬過青嶺東與
烏春烏木罕交結世祖自將伐之
金史拉必瑪察與世祖戰於野鵲水世祖中四
創軍敗拉必使吉遜圖罕等過青嶺見烏春賂
諸部與之交結烏春以古哩甸兵百十七人助
之
金史天輔六年三月都統杲出青嶺宗翰出瓢
嶺追遼主於鴛鴦濼
金史宗翰至奚王嶺與都統杲會杲軍出青嶺
宗翰軍出瓢嶺期於羊城濼(案今有大青山在開原城東南四十)
(里疑即是也)
瑪竒嶺
金史上京山有瑪竒(舊作馬紀今改正)嶺
金史會寧縣有瑪竒嶺
金史錫馨海蘭水烏凌阿部人昭祖柩至海蘭
水錫馨攻而奪之昭祖之徒告於佛穆丹與瑪
竒嶺赫伯村完顔部蒙克巴圖等募軍追及之
與戰復得柩
金史世祖自將過瑪竒嶺至烏木罕村與罕都
合至阿卜薩水嶺東諸部皆會
金史穆宗使薩哈取瑪竒嶺道攻阿蘇行次阿
卜薩水色埒謂薩哈曰宜先撫定珊沁錫馨路
合軍未晩也遂攻下通恩城與穆宗會阿蘇城
下
金史阿蘇起兵穆宗自瑪竒嶺出兵攻之薩哈
自和倫嶺往略定珊沁錫馨兩路攻下通恩城
穆宗至阿齊呼水益募軍至阿蘇城
金史康宗時率賓水民不聽命使威泰等至呼
爾哈川召諸官僚告諭之鴻觀部率賓水居沃
赫貝勒不至威準部哲爾德部既至復亡去烏
塔遇二部長於瑪竒嶺執之而來
金史威準部達薩塔貝勒哲爾德部薩克蘇貝
勒遯去遇烏塔於瑪竒嶺烏塔遂執二人以降
金史康宗使博囉報聘高麗且取亡命之民康
宗畋於瑪竒嶺伊智村以待之(案瑪竒嶺未詳所在以金史所)
(載考之當在吉林烏拉境内)
伊勒呼嶺
金史自景祖以來兩世四主志業相因一切治
以本部法令東南至於伊勒呼(舊作乙離骨今改正)海蘭
扎蘭托卜古倫東北至於五國矩威圖塔金蓋
盛於此
金史伊勒呼嶺布薩部居高麗女真之兩間穆
宗使族人招之伊勒呼嶺東諸部皆内附
金史康宗使碩碩歡以錫馨圖們之兵往至伊
勒呼嶺益募兵趨和尼水徇地海蘭甸收叛亡
七城二年四月高麗復來攻碩碩歡以五百人
禦於布騰水復大破之追入布騰水高麗請和
使色格經正疆界至伊勒呼嶺海蘭甸和尼水
留兩月色格不能聽訟康宗遣碩碩歡往立幕
府於珊沁水
金史太祖命雙寬綽和等撫定伊勒呼嶺綽滿
水之西諸部居民(案金地理志有伊勒呼水亦屬海蘭路近高麗界)
長嶺
新唐書長嶺營州道也
唐賈躭道里記渤海長嶺府千五百里至渤海
王城(案渤海王城在今寧古塔境吉林西南五百里有長嶺子滿洲語為果勒敏珠敦自)
(長白山南一嶺環繞至此為衆水分流之地渤海曾置府於此又錦州復州雖俱有長嶺不若)
(此之最著也詳見疆域門)
東牟山
舊唐書渤海大祚榮保桂婁(新唐書作挹婁)之故地據
東牟山築城以居之
新唐書渤海本粟末靺鞨保挹婁之東牟山
遼史渤海大氏始保挹婁東牟山
金史李勣破高麗粟末靺鞨保東牟山
元一統志東牟山在瀋陽路挹婁故地唐滅高
驪粟末靺鞨保挹婁之東牟山即此
明統志東牟山在瀋陽衛東二十里唐高宗平
高麗渤海大氏以衆保挹婁之東牟山即此(案今)
(承德縣城東二十里為也天柱山當即東牟山)
輝山
明統志輝山在瀋陽東北四十里層巒疊嶂為
諸山之冠(案輝山在今承德縣東北四十里)
白平山
山海經遼水出白平東
水經大遼水出塞外御(亦作衛)白平山
水經注遼水亦言出砥石山(案遼河有兩源東源出吉林之庫勒)
(訥窩集西源即潢河也白平砥石之名或古今稱名之異)
遼山瑚呼瑪山
漢書地理志高句麗遼山遼山所出入大遼水
水經高句麗縣有遼山小遼水所出
水經注小遼水出遼山
元一統志渾河源出廢貴德州東北瑚呼瑪山
(案渾河即小遼水源出長白山納魯窩集諸書皆傳聞之異)
庫堪山
金史景祖時舒嚕之子噶順舉部來歸居於阿
勒楚喀水源庫堪(原作胡凱今改正)山之南庫堪山者
所謂和陵之地是也沃哷部博諾與其兄弟居
阿勒楚喀水之北及烏春作難博諾誘烏魯斯
哈珠水居人與之相結(案今阿勒楚喀河源出阿勒楚喀城東北里許)
(扎松阿山古今異名也)
果囉山
明統志果囉山在都司城東北五百里大梁水
發源於此(案太子河源出吉林薩木禪山)
馬鞍山
明統志馬鞍山在三萬衛東北四百里建州東
(案馬鞍山在吉林烏拉城西北一百二十里高六十步周四里)
冷山
宋史洪皓傳皓使金流遞於冷山地苦寒四月
草生八月已雪穴居百家陳王烏舍聚落也
松漠紀聞冷山去燕山三千里去金都二百餘
里(案本傳雲中至冷山行六十日距金主所都僅百里)去寧江州百七十
里(案扈從日錄鄂摩和索羅站東北二百餘里為冷山自必爾罕必喇北望相去約數十里)
(積素凝寒高出衆山之上土人呼為白山以其冬夏皆雪也)
德林石
金史世祖擒拉必獻於遼主并言烏春助兵之
狀遼主使人問狀烏春曰未嘗與拉必為助也
德林石之北古哩(滿洲語遷移也舊作姑里今改)甸之民所管
不及此(案德林石在寧古塔城西九十里自鄂摩和池東繞沙闌站之南抵呼爾哈河)
(有大石廣二十餘里孔洞大小不可數計或圓或方或六隅八隅如井如盆如池深或丈餘或)
(數尺中有泉澄然凝碧或潛鱗游泳或中生樺榆等樹夏無蚊䖟麋鹿羣聚於中名曰德林石)
(渤海有德里府亦是其處)
龍首山
明統志龍首山在鐵嶺東二里(案龍首山在今鐡嶺縣城東二)
(里許)
蛇山
遼史遼州本拂湼國城有蛇山(案蛇山在今鐵嶺縣西一百五)
(里)
刁蹕山
明統志刁蹕山在三萬衛西南一百五十里遼
河西岸(案刁蹕山在今鐵嶺縣西北七十里俗呼貂皮山)
醫巫閭山
御製過廣寧望醫巫閭山恭依
皇祖聖祖仁皇帝元韻
海旭凝螺黛罡風削玉蓉靈竒經覽乍
聖跡躡尋重過客羣停轡仙人迥矗峯(是山有仙人巖桃花洞聖水盆北鎮)
(廟諸竒勝)徒思山側逕未撫寺前松萬古為幽鎮千秋溯
舜封崇功標地紀秩祀偶天宗嶻㠔疑鶱鳳巉峘突
逴龍盈眸欣積素步馬遲婁胸
御製杪秋遊醫巫閭山得五言三十韻
奥宇坤維鎮神堂碣石開巃嵸參漢迥案衍向陽恢
舜典升柴載山經括地晐昔曾望巒嶺(癸亥歲有過廣寧望醫巫)
(閭山之作)今已近壇陔禋祀帛籩薦威儀卿尹陪達誠仙
闕退問景玉鞭催驀入栗梨塹延緣峛崺堆圃場崇
有積雞犬静無猜頻見畊荒隧疇能保一阫日高方
覺暖風細不生埃盤谷深成阻牛山久已峐寺頹僧
避去屋寂鳥飛來遂造﨑嶇遍從看草木纔地靈自
呵護天意本栽培寫霧豁宫霍流澌落漩洄柳書人
作字松抱石為胎初狹塵凡限中宏造化胚便因窮
窈窕旋命減輿儓詰曲遵碕逕蒙茸藉嫩苔懸崖飛
瀑水切顥聳瑶臺(右聖水盆)尚有芝英碣寧妨薦福雷(右蝌)
(蚪碑)武陵雖假借洞口試徘徊作記徵彭澤成詩憶楚
材(右桃花洞)寧知進士第轉遜岳陽杯(右吕公岩)肥遯幽棲處
翹思獨往才(右道隠谷)雲巢真可號龍種是誰裁(右雲巢松)最
後中峯矗居然一笠嵬(右曠觀亭)海天惟浩蕩心目與兼
該始遇欣佳矣曠觀誠壯哉安期如却掃意不在蓬
萊
御製祭北鎮醫巫閭山
敬謁
橋山大典昭旋輿蠲吉祀寅朝提封於昔更無北望秩而
今溯有姚廟古百王虔盛享
神庥億載佑全遼高低黍稻盈豳野歲歲顒祈風雨調
周禮職方氏東北曰幽州其山鎮曰醫巫閭
北魏書和平元年正月帝幸遼西望祀醫巫閭
山
隋書開皇十四年閏十月詔北鎮醫巫閭山就
山立祠
唐六典立冬之日祭北鎮醫巫閭於營州
文獻通考唐武德貞觀之制五嶽四鎮年别一
祭各以五郊迎氣日祭之祭北鎮醫巫閭於營
州
册府元龜天寳十載遣范陽郡司馬祭醫巫閭
山廣寧公
宋史秘書監李至言案五郊迎氣之日皆祭逐
方嶽鎮海瀆望遵舊禮就迎氣日各祭於所隸
之州長吏以次為獻官立冬祀北鎮醫巫閭山
於定州(案宋時北鎮遠隔封外是以止於定州望祭)
許亢宗奉使行程錄出渝關以東南行瀕海忽
峭拔摩空蒼翠萬仞乃醫巫閭山也
遼史人皇王性好讀書購書數萬卷置醫巫閭
山絶頂築室曰望海山南去海一百三十里山
形掩抱六重
金史大定四年詔依典禮立冬祭北鎮醫巫閭
山於廣寧府
元史至元三年定歲祀嶽鎮海瀆之制十月土
旺日祀醫巫閭山於遼陽廣寧府界
明史洪武三年詔定嶽鎮海瀆神號北鎮曰醫
巫閭山之神
明會典祭北鎮醫巫閭山於遼東
明統志醫巫閭在廣寧衛西五里舜封十二山
以此為幽州之鎮自是遂以為北鎮其山掩抱
六重故又名六山(案醫巫閭山在今廣寧縣西四十里周二百四十里)
千山
御製望千山
我聞古來稱奥區必有名山為作鎮况兹遼陽實天
府羲經巳兆帝出震長白巫閭衆所瞻千山亦復高
千仞設在晉郊魯甸間太華泰岱應齊峻我來譙邑
攬形勝南望巑岏映青潤朝嵐夕靄儼相接巒光峰
態如堪引龍泉祖樾久聞名靈蹟相傳半疑信何時
長嘯眺滄海(據盛京通志千山香巖寺中有仙人臺俯瞰滄海如布几席云)千仞岡
頭衣始振
明統志千山在遼東都司城南六十里峯巒叢
密中有龍泉祖樾香巖中會等寺下有羅漢洞
龍泉(案千山在今遼陽州南六十里世傳唐太宗征高麗時駐蹕於此)
十三山
御製閭陽驛望十三山
當前誰展十三屏古縣荒涼考奉陵(出金史)百載堠臺
烽火息山青雲白自層層
五代史附錄胡嶠等東行過一山名十三山
遼史顯州有十三山
遼史燕王淳討武朝彦至乾州十三山
許亢宗奉使行程錄出渝關東路平如掌至此
微有登陟經由十三山下
元一統志十三山在廣寧府南一百十里
明統志十三山在廣寧右屯衛北三十里山下
有洞山上有池(案十三山在今錦縣東七十五里周二十里峯有十三故名)
首山(亦名駐蹕山又名手山)
三國志景初二年司馬懿征公孫淵軍至遼東
八月丙寅大流星長數十丈從首山墜襄平城
南
三國志司馬懿伐公孫淵潛濟遼水進至首山
大破淵軍遂圍襄平
新唐書貞觀十八年車駕度遼水軍於馬首山
遼史遼陽府有駐蹕山唐太宗征高麗駐蹕其
巔數日勒石紀功焉俗呼手山(案唐書貞觀十九年太宗親征)
(高麗破遼東城降白崖進攻安市城高麗傉薩高延夀率衆十五萬來援太宗自山而下引軍)
(臨之賊大潰延夀等降因名所幸山為駐蹕山命中書侍郎許敬宗為文勒石以紀其功今考)
(駐蹕山凡數處一為首山唐書稱馬首遼史稱手山在遼陽城西南接海城縣界唐太宗初渡)
(遼水攻遼州時駐營之山也一在安市城外唐太宗既得遼州巖州進攻安市所駐之山唐書)
(所載名所幸山為駐蹕山及李勣從戰駐蹕山功最多者是也又駐蹕山一名六山則醫巫閭)
(也又盖平東百十餘里分水嶺諸山相傳唐太宗駐蹕處又海城西南十里有平頂山一名車)
(駕山亦傳唐太宗駐蹕處而首山與安市城外之駐蹕山地志多誤為一山謹附訂於此)
金史斡魯克瀋州與高永昌隔鄂勒和水衆遇
淖不能進棟摩以所部先濟軍東京城下城中
人來戰棟摩破之於首山殱其衆
明統志首山在都司城南十五里連海州衛界
山頂平石之上有掌指之状泉出其中挹之不
竭晉司馬懿圍公孫淵於襄平即此唐太宗征
高麗駐蹕其巔數日勒石紀功因改為駐蹕山
(案明志亦沿遼史之誤)
明王山
遼史東京遼陽府有明王山
元一統志明王山在遼陽縣東三十里契丹地
志云夫餘王東明葬於此因以為名
明統志明山在復州衛東十里元志有明王山
即此(案今復州東十里為東屛山疑即是也)
華表山
新唐書顯慶四年薛仁貴破温沙多門於横山
遼史東京道遼陽府有白石山亦曰横山
元一統志華表山俗呼為横山因丁令威化鶴
得名
明統志華表山在都司城東六十里因丁令威
得名俗呼為横山(案華表山在今遼陽州東六十里遼陽州為遼之東京)
(道遼陽府考遼史載遼陽府所属仙鄉縣因丁令威化鶴而得名則華表山即遼時之白石山)
(無疑)
熊岳山
遼史熊岳縣西至海一十五里傍海有熊岳山
(案望海山在盖平縣西南三十里其山傍海遼史熊岳疑即此)
金山
通典唐乾封二年薛仁貴破高麗於金山進拔
夫餘城(案夫餘城東接挹婁西接鮮卑在遼為通州金為威平府地)
明統志金山在開原西北三百五十里遼河北
岸又西北三十里曰東金山又二十里曰西金
山三山緜亘三百餘里與烏梁海接境
蒺藜山
金史天輔元年烏楞古等敗耶律聶哷兵於蒺
藜山拔顯州乾懿豪徽成川惠等州皆䧏
金史遼耶律聶哷軍於蒺藜山烏楞古以兵一
萬戍東京與戰於蒺藜山大敗之追北至額勒
錦坡遂圍顯州(案蒺藜山在廣寧縣境外)
龍鳳山
元一統志大蟲江在遼陽路發源龍鳳山分水
嶺下東南流經廢博索府南合於鴨綠江
明統志龍鳳山在遼東都司東南大蟲江發源
於此(案鳳凰城西北八十五里有龍鳳臺山)
鳳凰山
元一統志鳳凰山在利州南十三里南北一十
里東西廣三里相傳鳳凰嘗止其上故名
明統志鳳凰山在都司城南三百六十里上有
壘石古城可容十萬衆唐太宗征高麗駐蹕於
此(案今鳳凰城東南五里有鳳凰山)
噶哈嶺(年征渾太祖高皇帝甲申河部鑿道噶哈嶺)
太蘭岡(敗渾河太祖乙酉年擊諸部兵於此)
吉林崖(哲陳渾太祖乙酉年擊敗河諸部兵於此)
古哷山(赫哈達太祖癸巳年破葉等九部兵於此)
扈爾竒山(在輝發河邊太國初輝發國城在焉祖丁未年平之)
宜罕山(國初屬烏拉國取之太祖戍申年攻)
伊瑪護山岡(征烏拉太祖壬子年築木城於此)
薩爾滸山(年大破太祖己未明師於此)
御製己未歲我
太祖大破明師於薩爾滸山之戰書事
蓋聞國之將興必有禎祥然禎祥之賜由乎
天而致
天之賜則由乎人予小子於己未歲我
太祖大破明師於薩爾滸之戰益信此理之不爽也爾時
草創開基篳路藍縷地之里未盈數千兵之衆弗滿
數萬惟是
父子君臣同心合力師直為壯荷
天之龍用能破明二十萬之衆每觀
實錄未嘗不流渧動心思我
祖之勤勞而念當時諸臣之宣力也謹依
實錄叙述其事如左
己未二月明帝命楊鎬杜松劉綎等統兵二十萬號
四十萬來攻左翼中路以杜松王宣趙夢麟張銓督
兵六萬由渾河出撫順關右翼中路以李如柏賀世
賢閻鳴泰督兵六萬由清河出鴉鶻關左翼北路以
馬林麻巖潘宗顔督兵四萬由開原合葉赫兵出三
岔口右翼南路以劉綎康應乾督兵四萬合朝鮮兵
出寬甸口期並趨我興京三月朔我西路偵卒遥見
火光馳告甫至而南路偵卒又以明兵逼境告我
太祖曰明兵之來信矣南路駐防之兵有五百即以此拒
之明使我先見南路有兵者誘我兵而南也其由撫
順關西來者必大兵急宜拒戰破此則他路兵不足
患矣即於辰刻率大貝勒代善(後封禮親王)及衆貝勒大
臣統城中兵出而令大貝勒前行時偵卒又以明兵
出清河路來告大貝勒曰清河之界道途偪仄崎嶇
兵未能驟至我兵惟先往撫順以逆敵兵遂過扎喀
關與達爾漢侍衛扈爾漢(後授三等子世職)集兵以待
上之至時
四貝勒(即我皇帝太宗文)以祀事後至謂大貝勒曰界藩山上
我築城夫役在焉山雖險儻明之將帥不惜士卒奮
力攻之陷夫役奈何我兵宜急進以安夫役之心大
貝勒等善是言下令軍士盡擐甲日過午至太蘭岡
大貝勒及扈爾漢欲駐兵隐僻地以待敵
四貝勒艴然曰正宜耀兵列陣明示敵人壯我夫役士卒
之膽俾并力以戰何故令兵立隠僻地耶巴圖魯額
亦都(後為一等大臣追封弘毅公)曰
貝勒之言是也我兵當堂堂正正以向敵人遂督兵赴界
藩對明兵營列陣而待初衆貝勒兵未至我國防衛
築城夫役之兵僅四百人伏薩爾滸谷口伺明總兵
杜松王宣趙夢麟之兵過谷口將半尾擊之追至界
藩渡口與築城夫役合據界藩山之吉林崖杜松結
營薩爾滸山而自引兵圍吉林崖仰攻我兵我兵四
百人率衆夫役下擊之一戰而斬明兵百人時我國
衆貝勒甫至見明兵攻吉林崖者約二萬人又一軍
列薩爾滸山巔遥為聲勢四大貝勒與諸將議曰吉
林崖巔有防衛夫役之兵四百人急增千人助之俾
登山馳下衝擊而以右翼四旗兵夾攻之其薩爾滸
山之兵則以左翼四旗兵當之遂遣兵千人往吉林
崖
上至問四大貝勒破敵策四大貝勒具以前議告
上曰日暮矣且從汝等今分右翼四旗之二與左翼四旗
兵合先破薩爾滸山所駐兵此兵破則界藩之衆自
喪膽矣再令右二旗兵遥望界藩明軍俟我兵由吉
林崖馳下衝擊時并力以戰是時我國近都城之兵
乘善馬者先至乘駑馬者後至其數十里外者尚未
至於是合六旗兵進攻薩爾滸山明兵駐營列陣發
鎗礮我兵仰而射之奮力衝擊不移時破其營壘死
者相枕藉而所遣助吉林崖之兵自山馳下衝擊右
二旗兵渡河直前夾擊明兵之在界藩山者短刃相
接我兵縱横馳突無不一當百遂大破其衆明總兵
杜松王宣趙夢麟等皆没於陣横屍亘山野血流成
渠其旗幟器械及士卒死者蔽渾河而下如流澌焉
追奔逐北二十餘里至碩欽山時已昏軍士沿途搜
𠞰者又無數是夜明總兵馬林兵營於尚間崖濬壕
嚴斥堠鳴金鼔自衛我兵見之乘夜馳告於大貝勒
翼旦大貝勒以三百餘騎馳往馬林兵方拔營行見
大貝勒兵至回兵結方營環營濬壕三匝列火器俾
習火器者立壕外繼列騎兵以俟又潘宗顔一軍距
西三里外營裴芬山大貝勒見之使人馳告於
上時我國遠路之兵亦陸續至與大貝勒兵合明左翼中
路後營遊擊龔念遂李希泌統步騎萬人駕大車持
堅楯營於斡琿鄂謨地環營濬壕外列火器
上見之與
四貝勒率兵不滿千人分其半下馬步戰明兵發火噐拒
敵
四貝勒引騎兵奮勇衝入我步兵遂斫其車破其楯明兵
又大敗龔念遂李希泌皆陣没焉會大貝勒使人至
知明兵已營尚間崖
上不待
四貝勒兵急引侍從四五人往日中至其地見明兵四萬
人布陣成列
上趣令我軍先據山巔向下搏擊衆兵方欲登山而馬林
營内之兵與壕外兵合
上曰是將與我戰也我兵且勿登山宜下馬步戰令大貝
勒往諭時左二旗兵下馬者方四五十人明兵已自
西突至大貝勒代善言於
上曰兵已進矣即怒馬迎戰直入其陣二貝勒阿敏三貝
勒莾古爾泰與衆台吉等各鼔勇奮進兩軍搏戰遂
敗明兵斬首捕鹵過當方戰時我六旗兵見之不及
布列行陣人自為戰前後弗相待縦馬飛馳直逼明
營明兵發鳥鎗巨礮我兵衝突縱擊飛矢利刃所向
無前明兵不能支又大破遯走我兵乘勝追擊明副
將麻巖及大小將士皆陣沒總兵馬林僅以身免滅
跡掃塵案角隴種尚間崖下河水為之盡赤
上復集軍士馳往斐芬山攻開原道潘宗顔兵令我兵之
半下馬仰山而攻宗顔兵約萬人以楯遮蔽連發火
器我兵突入摧其楯遂破之宗顔全軍盡沒時葉赫
貝勒錦台什布揚古欲助明與潘宗顔合其兵甫至
開原中固城聞明兵敗大驚而遯是時我軍既擊破
明二路兵
上乃收全軍至固勒班地方駐營而明總兵劉綎李如柏
等由南路進者已近逼興京偵卒馳告
上遂命扈爾漢先率兵千人往禦翼旦
上復命二貝勒阿敏率兵二千繼之
上率衆貝勒大臣還軍至界藩行凱旋禮刲八牛祭纛告
天大貝勒代善請曰吾先歸從二十騎微行探信祀畢
上徐來
上許諾三貝勒莽古爾泰亦相繼行
四貝勒馳至
上前請與俱往
上曰汝兄微行往探汝隨吾後行
四貝勒曰兄獨往吾留此未安也遂亦行日暮大貝勒回
至興京入宫則
皇后内廷等見大貝勒至亟問禦敵策大貝勒曰撫順開
原二路敵兵已破誅戮且盡南來兵已遣將往禦我
待
父皇命當即往破之於是大貝勒復出城迎
上於大屯之野
上自界藩啟行至興京平明命大貝勒三貝勒
四貝勒統軍士禦劉綎而留兵四千於都城待李如柏賀
世賢等之兵初劉綎兵出寬甸進棟鄂路我居民避
匿深山茂林中劉綎悉焚其柵寨殺其孱弱佐領託
保額爾訥額赫率駐防五百人迎敵劉綎兵圍之數
重額爾訥額赫死之并傷我卒五十人託保引餘兵
與扈爾漢軍合扈爾漢伏兵山隘以待巳刻大貝勒
三貝勒
四貝勒引兵甫出瓦爾喀什&KR0810;集時劉綎所率精銳二萬
先遣萬人前掠將趨登阿布達哩岡布陣大貝勒欲
引兵先登馳下擊之
四貝勒曰兄統大兵留此相機為援吾先督兵登岡自上
下擊之大貝勒曰善吾引左翼兵出其西汝引右翼兵
登山俾將士下擊汝立後督視勿違吾言輙輕身入
也
四貝勒遂率右翼兵往先引精騎三十人趨出衆軍前自
山馳下奮擊之兵刃交接戰甚酣後軍隨至衝突而
入大貝勒又率左翼兵自山之西至夾攻之明兵大
潰
四貝勒乘勝追擊與劉綎後隊兩營兵遇綎倉卒不及陣
四貝勒縱兵奮擊殱其兩營兵萬人劉綎戰死是時明海
盖道康應乾步兵合朝鮮兵營於富察之野其兵執
筤筅長鎗被籐甲皮甲朝鮮兵被紙甲其胄以柳條
為之火器層壘列待
四貝勒既破劉綎兵方駐軍衆貝勒皆至遂復督兵攻應
乾明兵及朝鮮兵敵競發火器忽大風驟作走石揚
沙烟塵反撲敵營昏冥晝晦我軍乘之飛矢雨發又
大破之其兵二萬人殱焉應乾遯去先是二貝勒阿
敏扈爾漢前行遇明遊擊喬一𤦺兵擊敗之一𤦺收
殘卒奔朝鮮都元帥姜功烈營時功烈據固拉庫崖
衆貝勒復整兵逐一𤦺遂攻朝鮮營功烈知明兵敗
大驚遂按兵偃旗幟遣通事執旗來告曰此來非我
願也昔倭侵我國據我城郭奪我疆土急難之時頼
明助我獲退倭兵今以報德之故奉調至此爾撫我
我當歸附且我兵之在明行間者已被爾殺此營中
皆高麗兵也明兵迯匿於我者止遊擊一人及所從
軍士而已當執之以獻四大貝勒定議乃曰爾等䧏
先令主將來否則必戰功烈復遣使來告曰吾若今
夕即往恐軍亂迯竄其令副元帥先往宿貝勒營以
示信詰朝吾率衆䧏遂盡執明兵擲於山下付我明
遊擊喬一𤦺自縊死於是朝鮮副元帥先詣衆貝勒
䧏翼日姜功烈率兵五千下山䧏衆貝勒宴勞之送
功烈及所部將士先詣都城
上御殿朝鮮都元帥姜功烈及副元帥等匍匐謁見
上優以賓禮數賜宴厚遇之士卒悉留豢養四大貝勒既
殱南路明兵四萬人我軍駐三日籍其俘獲人馬輜
重鎧仗而還是役也明以傾國之兵雲集遼瀋又招
合朝鮮葉赫分路來侵五日之間悉被我軍誅滅其
宿將猛士暴骸骨於外士卒死者不啻十餘萬我軍
邀
天佑助以少擊衆無不摧堅挫銳迅奏膚功策勲按籍我
士卒僅損二百人自古克敵制勝未有若斯之神者
也時明經略楊鎬駐瀋陽聞三路兵敗大驚急檄總
兵李如栢副將賀世賢等回兵如栢等自呼蘭路遯
歸我哨兵二十人見之據山上鳴螺繫帽弓弰揮之
作招集大兵狀已而呼噪下擊殺四十人獲馬五十
匹明兵奪路而迯相蹂踐死者復千餘人庚寅大軍
還至都城
上顧衆貝勒大臣曰明以二十萬衆號四十七萬分四路
并力來戰今我不踰時破之遂獲全勝各國聞之若
謂我分兵拒敵則稱我兵衆若謂我往來𠞰殺則服
我兵強傳聞四方孰不懾我軍威者哉嗚呼由是一
戰而明之國勢益削我之武烈益揚遂乃尅遼東取
瀋陽王基開帝業定夫豈易乎允因我
太祖求是於
天復讎乎
祖同兄弟子姪之衆率股肱心膂之臣
親冒矢石授方略一時
聖嗣賢臣抒勞效悃用成鴻勲我大清億萬年丕丕基實
肇乎此予小子披讀
實錄未嘗不起敬起慕起悲愧未能及其時以承
訓抒力於行間馬上也夫我
祖如此勤勞所得之天下子若孫覩此戰蹟而不思所以
永
天命綿帝圖兢兢業業治國安民凜惟休惟恤之誡存監
夏監殷之心則亦非予子孫而已爾此予覩薩爾滸
之戰所由書事也此予因
實錄尊藏人弗易見而特書其事以示我大清億萬年子
孫臣庶期共勉以無忘
祖宗開創之艱難也
鐵背山(在城)(興京西北一百二十里上有界藩太祖大破明兵殱杜松於此)
碩欽山(明敗卒太祖近至此)
尚間崖(明馬林太祖己未年破麻巖兵於此)
斐芬山(破明潘太祖己未年宗顔兵於此)
阿布達哩岡(破明劉太祖己未年綎兵於此)
固拉庫崖(年降朝太祖己未鮮兵於此)
青苔峪(征明䧏太祖辛酉年青苔峪城)
黃骨島(征明䧏太祖辛酉年黃骨島城)
牽馬嶺(征明收太祖壬戌年䧏牽馬嶺城)
覺華島(遣總兵太祖丙寅年征寕遠武訥格攻克覺華島)
興安嶺(統大兵太宗文皇帝壬申年親由興安嶺征察哈爾)
皮島(親王等太宗丁丑年遣英率兵取明皮島)
吕翁山(在錦縣南十里承疇於太宗辛巳年擒明洪此)
御製吕翁山詩
所過連山塔山皆我
太宗文皇帝用武之地而吕翁山則生擒洪承疇處也盖
有明末季驟加遼餉至八百餘萬竭天下之力奉東
北一隅未收片甲之用而兵食兩詘人民離畔我
太祖高皇帝一舉薩爾滸而遼左之業成
太宗文皇帝再舉吕翁山而關西之勢定今因叩謁
祖陵親履其地思經營草昧之艱難爰恭紀其事以示來
許俾念
祖宗得天下之不易益勵守成之志亦以舉其殷鍳明之
鹿亡其必有以失之之故也
連山相接塔山峯溝濠壁塹凡幾重以守則固以戰
勝將以勇氣吞遼東增募戍卒號百萬重臣經略操
鐵劵朝拜恩命暮縲紲舉棋不定曾無算監軍意氣
壮且豪凌駕朝士如兒曹綿山亘海排鐵騎謂當唾
手成勲勞
太宗從容處以暇精兵已伏杏山下金支五色雲上蟠明
卒望見魂驚怕奔走禦侮多英賢投石超距衆閒閒
君臣一德功乃建人心既單必格
天彼志離兮我志合如枯易摧朽易拉不數唐帝美良川
祗今戰氣猶森颯陸血標杆海屍浮乘潮㕍鶩隨波
鷗一時破竹十三萬傷我十人厮卒儔清流關側擒
皇甫煌煌大業開疆土河山帶礪酬勲庸於鑠雲龍
與風虎乃知
皇天惟德親
桓桓謨烈告後人從来守成事不易殷鍳應思鹿失秦交
則為泰塞則否九重宴安豈宜恃不見吕翁山畔上
將䧏猶設椒漿奠忠鬼
松山
御製松山詩
烽銷堠戍間萬古此松山羽衛經過處頻思創業艱
塔山(親王等太宗壬午年遣鄭率兵克明塔山城)
杏山(親王等太宗壬午年遣鄭率兵䧏明杏山城)
御製雪後過杏山詩
岝㟧羣峰玉筍攢翠微佳色入憑觀疎林蔽芾迷歸
鳥猶帶當年戰氣寒
聮鶱銀鳳自飛來獨峙朝陽霽景開古戍黃蕪嘶馬
去題詩遥寄白雲隈
每逢咏雪興偏豪況對嶤峯積翠高此日蕭閒供白
戰曩時辛苦憶黃旄
謹案自噶哈嶺以下古無稱引而我
太祖
太宗肇造區夏百戰開基
駿烈豐功於是焉在諸山之名遂炳耀古今與天地無
極謹據
開國方略所載臚叙如右有非天作之詩嶞山之頌所
能彷彿萬一者矣
附載
單單大嶺
後漢書昭帝始元五年罷臨屯真番以并樂浪
元菟元菟復徙居句驪自單單大嶺巳東沃沮
&KR1070;悉属樂浪後以境土廣遠復分嶺東七縣置
樂浪東部都尉建武六年省都尉官遂棄嶺東
地
三國魏志漢武帝分朝鮮為四郡自單單大嶺
以西屬樂浪自嶺以東七縣都尉主之
三國魏志沃沮屬樂浪漢以土地廣遠在單單
大嶺之東分治東部都尉治不耐城别主嶺東
七縣
册府元龜漢昭帝始元五年元莵郡徙居句驪
自單單大嶺已東悉屬樂浪後以境土廣遠復
分嶺東七縣置樂浪東部都尉(案單單與滿洲語善延相近疑)
(即長白山也)
盖馬大山
魏志東沃沮在盖馬大山之東
丸都山
魏志毌丘儉遣王頎追高句驪王宫過沃沮千
有餘里到肅慎氏南界刻石紀功刊丸都山銘
不耐城
通考漢末高麗王伊夷模作新國於丸都山下
魏正始五年毌丘儉將萬人出元莵懸車束馬
登丸都山屠其所都六年儉復伐之刻石紀功
刊丸都銘不耐而還至晉建元初慕容皝乘勝
追至丸都(案丸都山在高麗之丸都城渤海之桓都縣據賈躭紀去鴨綠江口六百)
(三十里詳前疆域門)
善玉山
魏書勿吉傳自和龍北二百餘里有善玉山
祁黎山
魏書勿吉傳善玉山北行十三日(通考作三十日)有祁
黎山又北行七日至如洛瓌水(案和龍為令土默特右翼地如)
(洛瓌北史作洛懷即老哈也魏史所称皆未到勿吉國以前所經則善玉祁黎二山皆在今蒙)
(古東南境詳前疆域門)
天門嶺
舊唐書渤海大祚榮保阻自固則天命李楷固
率兵度天門嶺以迫祚榮祚榮合高麗靺鞨之
衆以拒楷固王師大敗楷固脱身還(案祚榮始居營州後)
(東奔保阻楷固兵度天門嶺以迫之楷固既敗則天不能討祚榮遂東保東牟山則天門嶺當)
(在今承德縣西境)
獨山
新唐書程名振攻沙卑城破獨山陣皆以少擊
衆(案沙卑城為今海城地獨山亦當在其處)
佛寧嶺
金史太祖度佛寧(舊作盆搦今改正)嶺破埒克城
金史太祖以三十人詣薩哈軍道遇人曰敵已
據佛寧嶺南路矣衆欲由沙班嶺往太祖曰汝
等畏敵耶既度佛寧嶺不見敵已而聞敵乃守
沙班嶺以拒我
金史初太祖過佛寧嶺經烏塔城下從騎有後
者烏塔城人攻而奪之釡及破將克其人持釡
而前曰奴輩誰敢毁詳衮之噐也
温都爾山
金史上京山有温都爾(舊作完都魯今改正)
哈達拉山
金史天輔五年斡魯敗錫勒哈達於哈達拉(舊作)
(合撻剌今改正)山誅首惡四人餘悉撫定
金史斡魯討錫勒哈達至希爾根河錫勒哈達
遯去追及於哈達拉山
阿嚕岡
金史收國元年上率兵次寧江州西遼軍潰圍
出逐北至阿嚕岡
額斯琿山
金史太祖伐巴圖與烏庫哩部沿屯水過摩琳
鄉追及巴圖於額斯琿(舊作阿斯温今改正)山北濼之間
殺之
布爾罕山
金史太祖克寧江州使羅索招諭係遼籍女真
䧏伊屯伊罕路達哈藩卓勒等敗遼兵於布爾
罕(舊作婆剌趕今改正)山
呼岱巴岡
金史收國元年追及遼主於呼岱巴(舊作護步荅今改正)
岡
古納嶺
金史烏楞古與遼托卜嘉戰敗之斬托卜嘉古
納(舊作酷輦今改正)嶺烏爾圖罕等十四達哈藩皆䧏
托輝山
金史呼實默率族屬部衆詣薩哈烏珍䧏營於
托輝(舊作駞回今改正)山之下
色辰嶺
金史烏春舉兵来戰道色辰(舊作斜寸今改正)嶺涉和
倫拉林水舍於珠格部阿勒哈村(案金史又有色辰水)
巴固嶺
金史訥格納遯去烏色督軍而進至巴固(舊作巴忽)
(今改正)嶺西茂密水及之大破其衆
曹家山
金史瓜里據威平賊勢益張權曹家山明安綽
竒集兵千餘扼於夜河賊不得東綽竒敗瓜里
遂犯濟州
珠格崖
金史斡突自泰州往攻濟州元帥完顔默音等
至珠格(舊作术虎今改正)崖輕騎襲其輜重斡罕還救
遇於長濼官軍馳擊大破之斡罕率其衆西走
金史默音率諸軍討斡突會兵於濟州過泰州
至珠格崖乃捨輜重輕騎追之及於霿□河急
擊敗之
裊嶺
金史大定初契丹叛宗室襄從默音討賊戰於
肇州之長濼賊走霿□河復從布薩忠義追賊
至裊嶺西之陷泉及之(案今翁牛特左翼西南一百十里有梟嶺字形)
(相近或即是也)
佛門山
金史世宗二十三年遷山東東路八穆昆處之
河間其棄地以山東東路特赫河明安下扎哈
穆昆額勒敏鄂勒歡明安下錫布穆昆佛們(舊作)
(付母温今改正)山穆昆九村人戶徙於瑠僧安和二穆
昆之舊地(案此以舊地名所遷之明安穆昆)
羅卜科達巴
金史布薩師恭上京羅卜科達巴(舊作老哈達葛今改正)人
多科阿林
金史圖克坦繹其先上京阿勒楚喀人祖薩噶
爾瑪克國初有功授隆安府路哈濟穆昆多科
(舊作奪古今改正)阿林明安
海蘭哈達
金史完顔特爾格襲父率賓路海蘭哈達明安
薩巴山
金史烏庫哩元忠大定十八年授薩巴(舊作撒巴今改)
(正)山世襲穆昆
伯爾克山
金史富珠哩阿嘍罕隆州伯爾克(舊作琶離葛今改正)山
人
禪嶺
金史烏雅沃哩布海蘭路禪嶺人也
巴爾嘉山
金史延扎們都隆州巴爾嘉(舊作帕里干今改正)山人也
烏克登山
金史烏雅富埒琿海蘭路烏克敦(舊作烏古敵昏今改正)
山人封豳國公孫扎昆襲烏克敦山世襲明安
阿穆濟山
金史通吉義哈斯罕人也徙居遼陽之阿穆濟
(舊作阿米吉今改正)山
博諾山
金史永元天德初授博諾(舊作百女今改正)山世襲穆
昆
烏爾古山
元一統志烏爾古(舊作吾里哥今改正)山在遼陽路廢博
索府
濛溪山
明統志濛溪山在三萬衛東北七百四十里松
花江東岸
牛心山
明統志牛心山在三萬衛東北二百五十里艾
河北土河東(案今喀喇沁左翼有牛心山土河在喀喇沁右翼東南百八十里或)
(即是也)
額爾根山
明統志額爾根(舊作阿兒干今改正)山在三萬衛東北三
百五十里古信州東
謹案自單單嶺以下皆散見諸書而金史尤夥
或今古殊稱或傳聞未審求之音譯時有相通
而考之輿圖未能確証類附於後以謹傳疑至
明時以山川名衛者具詳疆域門兹不複載
欽定滿洲源流考卷十四
