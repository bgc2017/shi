欽定滿洲源流考卷六
部族(六)
渤海
唐
舊唐書渤海靺鞨大祚榮者始居營州萬歲通
天年契丹李盡榮叛祚榮與靺鞨乞四比羽各
東奔保阻以自固盡榮既死則天命右玉鈐衛
大將軍李楷固率兵討其餘黨先破乞四比羽
又度天門嶺以迫祚榮祚榮合高麗靺鞨之衆
以拒楷固王師大敗楷固脫身還屬契丹及奚
盡降突厥道路阻絶則天不能討祚榮遂率其
衆東保桂婁(新唐書作挹婁)之故地據東牟山築城以
居之祚榮驍勇善用兵靺鞨之衆及高麗餘燼
稍稍歸之聖歷中自立為振(通考作震)國王遣使通
於突厥其地在營州東二千里南與新羅相接
東北至黑水靺鞨地方二千里編戸十餘萬勝
兵數萬人中宗即位遣侍御史張行岌往招之
祚榮遣子入侍將加册立會契丹與突厥連歲
入邊使命不達先天二年遣即將崔訢往册拜
祚榮為左驍衛員外大將軍渤海郡王仍以其
所統為忽汗州加授忽汗州都督開元七年祚
榮卒册立其嫡子桂婁郡王大武藝十四年黑
水靺鞨遣使來朝詔以其地為黑水州置長史
武藝謂其屬曰黑水途經我境今始與唐家相
通舊請突厥吐屯皆即知同去今不計會即請
漢官必是與唐家通謀叛背攻我也遣母弟大
門藝及其舅任雅(新唐書通考皆作任雅相)發兵以擊黑水
門藝曾充質子至京師開元初還國至是謂武
藝曰黑水請唐家官吏即欲擊之是背唐也昔
高麗全盛時強兵三十餘萬唐兵一臨掃地俱
盡今日渤海之衆數倍少於高麗事必不可武
藝不從門藝兵至境又上書固諫武藝怒遣從
兄大壹夏代統兵徵門藝欲殺之門藝遂棄其
衆間道來奔詔授左驍衛將軍武藝上表極言
門藝罪狀請殺之上密遣門藝往安西報武藝
云門藝遠來歸投義不可殺今流向嶺南乃留
其使馬文軌葱勿雅别遣使報之俄有洩其事
者武藝又上書云大國示人以信豈有欺誑之
理今聞門藝不向嶺南請依前殺却帝遣門藝
暫向嶺南以報之二十年武藝遣其將張文休
率海賊攻登州詔門藝往幽州徵兵以討之仍
令太僕員外卿金思蘭發新羅兵以攻其南境
屬寒凍雪深丈餘兵士死者過半無功而還武
藝懷怨不已密遣使至東都假刺客刺門藝於
天津橋南門藝格之不死詔捕獲其賊盡殺之
二十五年武藝卒子欽茂嗣立
新唐書渤海本粟末靺鞨姓大氏高麗滅率衆
保挹婁之東牟山地直營州東二千里南北新
羅以泥河為境東窮海西契丹築城郭以居萬
歲通天中有舍利乞乞仲象者與乞四比羽東
度遼水保太白山之東北武后封乞四比羽為
許國公乞乞仲象為震國公不受命李楷固擊
殺比羽是時仲象已死其子祚榮敗楷固兵乃
自號震國王地方五千里盡得夫餘沃沮弁韓
朝鮮海北諸國先天中拜為左驍衛大將軍渤
海郡王自是始去靺鞨號專稱渤海祚榮卒其
國諡為高王子武藝立斥大土宇東北諸國畏
臣之改年曰仁安卒諡武王子欽茂立改年大
興天寳末欽茂徙上京直舊國三百里忽汗河
之東卒諡文王子宏臨早卒族弟元義立一歲
國人殺之推宏臨子華璵為王復還上京改年
中興卒諡成王欽茂少子嵩鄰(舊唐書作璘)立改年
正歷諡康王子元瑜立改年永德諡定王弟言
義立改年朱雀諡僖王弟明忠立改年太始立
一歲卒諡簡王從父仁秀立改年建興其四世
祖野勃(案野勃當為伊伯之轉音滿洲語令進也)祚榮弟也仁秀頗
能討伐海北諸部開大境宇有功卒諡宣王子
新德早卒孫彛震立改年咸和卒弟虔晃立虔
晃卒元錫立初其王數遣諸生詣京師太學習
識古今制度至是遂為海東盛國地有五京十
五府六十二州以肅慎故地為上京曰龍泉府
領龍湖渤三州其南為中京曰顯德府領盧顯
鐵湯榮興六州濊故地為東京曰龍原府亦曰
栅城府領慶鹽穆賀四州沃沮故地為南京曰
南海府領沃晴椒三州高麗故地為西京曰鴨
渌府領神桓豐正四州曰長領府(案遼史作長嶺古字相通)
(考今吉林烏拉城西南五百里有山名長嶺子滿洲語謂之郭勒敏珠敦南接納魯窩集北接)
(庫勒訥窩集自長白山南一嶺環繞至此遂綿亘不絶為衆水分流之地渤海府名當取諸此)
領瑕河二州夫餘故地為夫餘府常屯勁兵扞
契丹領扶仙二州鄚頡府領鄚高二州挹婁故
地為定理府領定潘(遼志作瀋當係此誤)二州安邊府領
安瓊二州率賓故地為率賓府領華益建三州
拂湼故地為東平府領伊蒙陀(通考作沱)黑比五州
鐵利故地為鐵利府領廣汾蒲海義歸六州越
喜故領為懷遠府領達越懷紀富美福邪芝九
州安遠府領寧郿慕常四州又郢銅涑三州為
獨奏州涑州以其地涑沫江蓋所謂粟末水也
(府州並詳後疆域門)幽州節度府與相聘問自營平距京
師蓋八千里而遠後朝貢至否史家失傳(考册府元)
(龜渤海朝貢在唐時至會昌間止今詳於後)
册府元龜唐玄宗先天二年二月封靺鞨大祚
榮為渤海郡王祚榮聖歷中自立為振國王在
營州東二千里兵數萬人至是遣郎將崔訢往
册命祚榮左驍衛員外大將軍渤海郡王仍以
其所統為忽汗州都督自是每歲遣使朝貢開
元七年祚榮卒遣使弔祭立其嫡子桂婁郡王
大武藝襲為左驍衛大將軍渤海郡王忽汗州
都督八年六月册武藝嫡男大都利行為桂婁
郡王二十年武藝卒其子大欽茂嗣立二十一
年渤海靺鞨越海來侵登萊殺刺史韋俊詔新
羅王金興光發兵伐之貞元十一年二月令内
常侍殷志瞻往渤海册大嵩璘為郡王嵩璘欽
茂之子也十四年三月加大嵩璘銀青光禄大
夫簡校司空册為渤海國王依前忽汗州都督
嵩璘父欽茂以開元間襲郡王都督左金吾大
將軍天寳中累加特達太子詹事賓客寳應元
年進封國王大歷中又累拜司空太尉及嵩璘
嗣位時但授其郡王將軍嵩璘遣使叙理更加
册命焉貞元二十一年復加金紫光祿大夫簡
校司徒元和元年加簡校太尉四年嵩璘卒册
男元瑜為銀青光禄大夫簡校秘書監充忽汗
州都督渤海國王八年元瑜卒以其長弟權知
國務言義襲十三年以知渤海國務大仁秀為
國王十五年加仁秀金紫光禄大夫簡校司空
太和五年以權知國務大彛震襲為國王
册府元龜唐開元九年渤海大首領來朝十年
遣其大臣味勃計來朝授大將軍十二年遣其
臣賀祚慶來賀正旦十三年遣首領烏借支蒙
來賀正首領謁德來朝授果毅王弟大昌勃價
來朝授左威衛將軍留宿衛十四年渤海王子
大都利行(原文作渤海王大都利考之史傳渤海王實未嘗來朝惟開元八年封王)
(子大都利行為桂婁郡王蓋渤海之支郡下文亦稱宿衛王子大都利行卒此處係脫二字謹)
(增)來朝授左武衛大將軍留宿衛王子義信來
朝十五年大昌勃價還國封襄平縣開國男王
弟大寳方來朝十六年宿衛王子大都利行卒
贈特進令有司護歸國首領菸夫須來朝授折
衝十七年獻鷹及鯔魚王弟大胡雅來朝授遊
擊將軍留宿衛王弟大琳來朝授中郎將留宿
衛十八年王弟大郎雅來朝賀正大首領使知
蒙獻馬三十匹烏那達初(案烏氏為渤海大姓那達初以滿洲語考)
(之當為納丹珠之轉音也)來獻海豹皮五貂鼠皮五瑪瑙杯
一馬三十匹十九年國王遣大姓取珍等百二
十人來朝二十三年王弟蕃來朝(册府元龜褒異門作二十)
(四年並載授蕃太子舍人)二十五年首領木智蒙公伯計等
來獻鷹鶻二十六年獻豹鼠皮千張乾文魚百
口二十七年王弟大勖進來朝宴於内殿授左
武衛大將軍留宿衛十月使其臣受福子(一作優福)
(子)來謝二十九年遣失阿利來朝天寳二年王
弟蕃來朝留宿衛自天寳迄大歷一歲皆二三
至建中元年三年並來朝貞元七年以賀正使
大常靖為衛尉卿王子大貞幹來宿衛十年以
來朝王子大清允為右衛將軍十四年以王姪
大能信為中郎將元和元年二年四年並遣使
二年進奉端午使楊光信逃歸榆關吏執以至
五年遣其臣高才南及其子大延真來朝七年
御麟德殿宴使臣賜官告三十五通衣各一襲
八年遣辛文德等九十七人九年遣高禮進等
三十七人大孝真等五十九人來朝十年賜使
者茒貞夀大吕慶等告遣王子大庭俊等一百
一人來朝十一年授使人高宿滿等官十二年
十三年十五年長慶二年四年寳歷元年二年
太和元年三年五年並遣使朝貢六年遣王子
大明俊來朝七年遣同中書右平章事高賞英
謝册命開成元年遣王子大明俊來朝淄青節
度使奏渤海將到熟銅請不禁斷四年遣王子
大延廣來朝會昌六年遣使來朝
五代
五代史渤海本號靺鞨唐高宗滅高麗徙其人
散處中國置安東都護於平壤以統之武后時
契丹攻北邊高麗别種大乞乞仲象與靺鞨長
乞四比羽走遼東分至高麗故地武后遣將擊
殺乞比羽而乞乞仲象亦病卒仲象子祚榮
立因并有比羽之衆其衆四十萬人據挹婁臣
於唐中宗時以為忽汗州都督封渤海郡王其
後世遂號渤海其貴族姓大氏開平元年國王
大諲譔遣使者來訖顯德常來朝貢國土物産
與高麗同諲譔世次立卒史失其紀
五代史契丹附錄契丹欲攻中國患渤海等在
其後欲擊渤海懼中國乘其虚乃遣使聘唐以
通好明宋遣供奉官姚坤至西樓契丹主方東
攻渤海坤追至慎州見之契丹主曰昨聞中國
亂欲以甲馬五萬往助我兒而渤海未除志願
不遂因攻渤海取夫餘一城以為東丹國(通考與此)
(同)
舊五代史出榆關行砂磧中七八日至錦州又
五六日過海北州又行十餘日渡遼水至渤海
國鐵州又行七八日至南海府天成元年十一
月青州霍彦威奏得登州狀申契丹先發諸部
攻逼渤海自契丹主卒雖已抽退尚留兵馬在
夫餘城今渤海王弟部領兵士攻圍夫餘城契
丹
通鑑同光二年契丹擊渤海之遼東無功而還
天成元年復擊渤海七月拔夫餘城
宋史渤海併有夫餘肅慎等十餘國歷唐梁後
唐朝貢不絶後唐天成初為契丹攻夫餘城下
之改夫餘為東丹府命其子托雲(舊作突欲)留兵鎮
之契丹主卒渤海王復攻夫餘不能克歷長興
清泰遣使朝貢周顯德初其豪崔烏斯等三十
人來歸其後隔絶不復通(宋會要與此同之案烏斯當為烏蘇訛)
(蒙古語水也)
册府元龜梁開平元年五月渤海王子大昭順
貢海東物産三年三月渤海王大諲譔遣其相
大誠諤朝貢進人口及貂皮熊皮等乾化元年
遣使來賀二年五月遣王子大光贊進方物後
唐同光二年正月遣王子大禹謨五月遣其姪
元讓並來朝貢三年使臣裴璆貢人參松子昆
布黃明細布貂鼠被一褥六髮靴革奴子二拜
右贊善大夫天成元年四月遣使大陳林等百
十六人進兒口女口三及人參昆布白附子虎
皮等七月使人大昭佐等六人朝貢十一月青
州奏契丹先發諸部攻渤海自契丹主卒雖已
抽退尚留兵夫餘城今渤海王弟部領兵士攻
圍夫餘四年渤海遣使高正詞貢方物長興元
年正月青州奏差人押渤海王憲一行歸本國
被黑水剽劫今得黑水兀兒狀及將印紙一張
進呈二年使人文成角來朝貢三年正月遣使
來朝應順二年十一月遣使列周義入貢(案後唐愍)
(帝應順改元止三月即為潞王清泰元年考五代史載清泰二年渤海遣使者來是應順當係)
(清泰之誤)
通考後唐同光二年渤海王遣姪學堂親衛大
元讓(原本避宋濮王允讓諱改讓為謙今據册府元龜改)來朝授(原本脫三字今)
(據册府元龜改)試國子監丞三年及天成元年俱遣使
入貢先是契丹太祖兵力雄盛東北諸國多臣
屬之以渤海土地相接常有吞併之意是歲率
諸部攻渤海夫餘城下之改夫餘城為東丹府
命其子托雲鎮之未幾按巴堅(舊作阿保機今改)死命
其弟率兵攻夫餘城不克而還四年及長興二
年三年四年清泰二年三年俱遣使貢方物周
顯德元年渤海國烏思羅等三十人歸化其後
隔絶不通
宋
宋史太平興國四年太宗平晉陽移兵幽州渤
海首領大鸞河率小校李勛等十六人部族三
百騎來歸以鸞河為渤海都指揮使六年賜烏
舍城浮渝府渤海琰府王詔令助攻契丹九年
春宴大明殿召鸞河慰撫久之謂殿前都校劉
延翰曰俟高秋戒候當與駿馬數十匹令出郊
遊獵以遂其性因以緡錢十萬併酒賜之(案渤海無)
(浮渝府當即夫餘府音近而訛)
宋會要太平興國六年賜渤海烏舍城清渝府
(宋史作浮渝府)渤海琰府王詔曰聞爾國爰從前代本
是大藩近年以來頗為契丹所制宜盡率部族
來應王師朔漠之外悉以相與渤海大國近來
服役於契丹至是將發師大舉故先告諭俾為
應也淳化二年以渤海不通朝貢令女真發兵
攻之凡斬一級給絹五匹徽宗政和八年五月
臣僚言登州與渤海相望熙寧中巡檢每季下
北海駞基島駐劄以駞基石為界自北朝通好
不曾根理深慮渤海相近作過則駞基塞孤立
乞以末島嗚呼島為界併欽島添置卓望兵令
戍守往來巡邏詔令指畫聞奏不得希功生事
通考定安國宋開寳三年遣使入朝太平興國
中詔其國張掎角之勢同伐契丹六年冬遣使
上表云定安國王烏元明言臣本高麗舊壤渤
海遺黎保據方隅涉歷星紀頃歲契丹入侵境
土攻破城寨俘掠人民臣祖考守節不降與衆
避地僅存生聚以迄於今而又夫餘府昨背契
丹並歸本國災禍將至無大於斯所宜率兵助
討必欲報敵其末題云元興六年十月日上答
以詔書令其恊力同伐契丹端拱二年其王子
獻馬及雕羽鳴鏑淳化二年王子大元上表後
不復至(按烏氏為渤海著姓詳表中所叙當係渤海舊臣保守方隅不肯降遼者高麗)
(舊壤在渤海為鴨渌府夫餘復歸事遼史未載)
宋薛暎記渡潢水石橋旁有饒州唐於契丹嘗
置饒樂今渤海人居之
遼
遼史本紀太祖神册二年渤海遣使來貢四年
修遼陽故城以渤海戸實之天贊三年渤海殺
遼州刺史張秀實而掠其民四年十二月親征
大諲譔丁巳次商嶺夜圍夫餘府天顯元年正
月庚申拔之丙寅命特哩衮(舊作惕隠今改)阿敦(舊作安端)
(今改)前北府宰相蕭阿固齊(舊作阿古只今改)等將萬騎
為先鋒遇諲譔老相兵破之是夜大元帥耀庫
濟(舊作堯骨今改)南府宰相蘇北院額爾竒木(舊作夷离堇今改)
薩納齊(舊作斜湼赤今改)南院額爾竒木迪里(舊作迭里今改)圍
忽汗城辛未諲譔率僚屬三百餘人出降上優
禮而釋之甲戍詔諭渤海郡縣丙子遣近侍康
末怛等十三人入城索兵器為邏卒所害諲譔
復叛攻其城破之駕幸城中諲譔請罪馬前詔
以兵衛諲譔及族屬出帝還軍中二月安邊鄚
頡南海定理等府泊諸道節度刺史來朝慰勞
遣之甲午復幸忽汗城改城名天福改渤海國
為東丹册皇太子貝為人皇王以主之以皇弟
塔喇(舊作迭剌今改)為左大相渤海老相為右大相渤
海司徒大素賢為左次相耶律伊濟(舊作羽之今改)為
右次相赦其國内三月遣額爾竒木康默記等攻
長嶺(唐書通考俱作領)府己巳安邊鄚頡定理三府叛
遣阿敦討平之乙酉以大諲譔舉族行五月南
海定理二府復叛大元帥耀庫濟討之七月鐵
州刺史衛鈞反耀庫濟攻拔之八月康默記等
攻下長嶺府耀庫濟討平諸州太宗天顯三年
遷東丹(即夫餘城)民以實東平其人或亡入新羅女
真五年以渤海戶賜皇弟拉呼(舊作李胡今改)聖宗統
和四年涿州之役渤海小校貫海等叛入於宋
十四年渤海雅必(舊作燕頗今改)等侵鐵驪遣奚王和
碩努等討之不克削和碩努官二十一年四月
渤海部遣使來貢聖宗開泰八年置東京渤海
承奉官都知押班遷寧州渤海戶於遼土二河
之間太平八年以渤海宰相羅漢權東京統軍
使九年八月東京實里(舊作舍利今改)軍詳衮(舊作詳穏今改)
大延琳囚留守駙馬蕭孝克及南陽公主殺戶
部使韓紹勲等即位號其國為興遼年為天慶
延琳先與副留守王道平謀道平夜踰城與延
琳所遣召黃龍府黃翩者俱至行在告變上即
徵兵進討時蕭丕勒迪(舊作匹敵今改)治近延琳先率
兵據其要害絶其西渡之計渤海太保夏行美
先戌保州延琳密馳書使圖統帥耶律布爾古
(舊作蒲古今改)行美反以實告布爾古遂殺渤海兵八
百人而斷其東路延琳知黃龍保州皆不附遂
分兵西取瀋州節度副使張傑聲言欲降故不
急攻及知其詐而已有備攻之不克而還時南
北女真皆從延琳及諸道兵皆至延林嬰城固
守命燕王蕭孝穆等攻之十月八月延琳渤海
平詔渤海舊族有勲勞材力者叙用餘分居來
隰遷閏等州天祚帝天慶五年二月饒州渤海
古裕(舊作古欲今改)等自稱大王以蕭色佛呼(舊作謝佛留今)
(改)等討之為古裕所敗以南面副部署蕭圖斯
哈(舊作陶蘇斡今改)為都統赴之五月及古裕戰敗績
丙辰獲古裕等六人正月朔東京禆將渤海高
永昌稱隆基元年閏月貴德州守將耶律伊都
(舊作余覩今改)以廣州渤海附永昌二月張嘉努誘饒
州渤海攻陷高州三月饒州平五月金軍破東
京擒高永昌七月春州渤海叛尋降
續通考遼太祖嘗親征渤海大諲譔拔夫餘府
誅其守將遂圍忽汗攻破其城詔以兵衛諲譔
及族屬以出改渤海為東丹忽汗城為天福册
皇子貝為人皇王以居之衛送大諲譔於皇都
西城名諲譔曰烏爾古(舊作烏魯古今改)妻曰阿勒扎
(舊作阿里只今改)改夫餘府為黃龍府世為遼重鎮
遼史營衛志太祖宏義宫以心腹之衛置益以
渤海戸永興宫以太祖平渤海俘戶等置敦睦
宫以渤海建瀋巖三州戸置
遼史兵衛志天顯元年滅渤國國地方五千里
兵數十萬五京十五府六十二州盡有其衆契
丹益大遼國兵制詔諸道徵兵惟南北奚王東
京渤海兵馬雖奉詔未敢發兵必以聞上遣大
將持金魚符合然後行遼東為渤海故國太祖
以其地建南京遼陽府統縣六轄軍府州城二
十六有丁四萬一千四百
遼史地理志太祖東併渤海得城邑之居百有
三東京道遼陽府本朝鮮之地後為渤海大氏
所有併吞海北地方五千里兵數十萬
金
金史粟末靺鞨始附高麗姓大氏李勣破高麗
粟末靺鞨保東牟山後為渤海稱王傳十餘世
有五京十五府六十二州太祖二年執寧江州
渤海大嘉努次扎錫(舊作札只今改)水遇渤海軍攻我
左翼七穆昆(舊作謀克今改)衆少却敵兵直犯中軍太
祖射耶律色錫(舊作謝十今改)死敵大奔十月召渤海
梁福烏達(舊作斡答剌今改)使偽亡去乃招諭其鄉人
曰女真渤海本同一家我興師伐罪不濫及無
辜也收國二年詔渤海諸部官民已降或為軍
所俘獲逃遁而還者勿以為罪其酋長仍官之
且使從宜居處太宗天會四年命貝勒(舊作孛堇今改)
大㚖以所領渤海軍八明安(舊作猛安今改)為萬戸
松漠紀聞渤海國去燕京及女真所都皆千五
百里以石壘城脚東並海其王以大為姓右姓
曰高張楊竇烏李不過數種部曲奴婢無姓皆
從其主男子多智謀驍勇他出國右至有三人
渤海當一虎之語契丹太祖滅其王大諲譔徙
其名帳千餘戶于燕給以田疇蠲其賦入往來
貿易關市皆不征有戰則用為前驅天祚之亂
聚族立姓大者於舊國為王金人討之軍未至
其貴族高氏棄家來降言其虚實城遂䧟契丹
所遷民益蕃至五千餘戸勝兵可三萬金人慮
其難制頻年轉戍山東每徙不過數百家至辛
酉歲盡驅以行其居渤海故地者仍契丹舊為
東京置留守有蘇扶等州蘇與中國青州登州
相直契丹東丹王封於此處蘇乘筏浮海歸後
唐
遼東行部誌瀋州在唐時嘗為高麗侵據唐季
不能勤遠為大氏所有傳國十餘世當五代時
契丹與渤海血戰數十年竟滅其國于是遼東
之地盡入于遼
謹案渤海處黑水靺鞨之南實靺鞨之粟末部
也南併百濟北兼黑水幅員五千里在東方最
為大國大氏自唐則天時建國迄于後唐歷二
百餘年官府制度燦然大備其世次傳受及使
命往來史皆詳述惟是遼紀稱天顯元年太祖
破忽汗城獲王大諲譔遂併其地改渤海為東
丹國而諸書皆云取夫餘一城以封托雲太祖
既崩渤海王復攻夫餘不能克似諲譔尚在而
宋太宗時有賜渤海琰府王之詔徽宗時登州
有置戍巡防渤海之奏似其國至北宗末猶存
考之薛史及册府元龜諲譔既俘統兵攻夫餘
城者為王之弟即遼紀所載渤海諸州為遼攻
得者惟忽汗城及西南二京南京止南海一府
西京未得者尚有東平安遠等六府其東北之境並未
屬遼即長嶺南海鄚頡定理諸府亦屢平屢叛聖宗十
四年紀云渤海侵鐡驪遣奚王討之不能克二十一年
紀云渤海來貢是忽汗破後壤地與遼相接者雖已入
遼而國人收合餘部别自立王故五代史宋史宋會要
通鑑通考皆謂止取夫餘一城也册府元龜又有後
唐遣人送渤海王憲歸國之文憲必王之子弟
留中國者長興清泰間使命往來則仍世君其
國可知苐為遼所隔石晉又臣遼遂不復至耳
至五京十五府六十二州之名詳見新唐書而
州止六十考遼志東京道有崇集麓三州皆渤
海置而唐書止載益州蓋本高麗之蓋牟城在
今蓋平境益州為率賓故地實係二州則渤海
州名固不止六十有二矣遼史又云唐元和時
渤海王大仁秀南定新羅北略諸部開置郡邑
其見於志者若龍河會農吉理杉盧沸流鐵利
安定銅山安寧諸郡若銀州之改為富州蓋州
之改為辰州皆唐書所未及也王都忽汗城因
河得名以地理及音譯考之當即今呼爾哈河
河源出吉林烏拉界會畢爾騰湖東流經故會
寧城北又九十餘里繞寧古塔城南北流七百
里入混同江唐書云渤海上京在忽汗河之東
為肅慎故地新唐志云自安東都護府經蓋牟
城又經渤海長嶺府千五百里至渤海王城城
臨忽汗海其西南三十里有古肅慎城又曰自
神州陸行四百里至顯州又正北如東四百里
至渤海王城明一統志亦言金滅遼設都于渤
海上京是忽汗城實與古肅慎城金會寧城相
近俱在今寧古塔境其北即黑水境遼史以遼
陽當之失之遠矣其餘府州多在今吉林烏拉
寧古塔及朝鮮界(並詳後疆域門)遼既未能全併渤海
以所俘獲散置他處多取渤海州邑之名以名
之亦猶黔潭嚴廣蘇潤松江諸州之在遼耳又
若大延琳之志恢宗國烏元明之守節不降割
據頻興迄於天祚之世金太祖以本屬一家遣
人招諭松漠紀聞謂智謀驍勇出他國右至有
三人渤海當一虎之語不信然哉
欽定滿洲源流考卷六
