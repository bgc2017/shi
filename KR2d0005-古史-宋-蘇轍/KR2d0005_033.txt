古史卷三十三宋蘇轍撰
老子列傳第十
老子者楚苦縣厲鄉曲仁里人也姓李氏名耳字伯陽
謚曰聃周守藏室之史也孔子適周問禮於老子老子
曰子所言者其人與骨皆已朽矣獨其言在耳且君子
得其時則駕不得其時則蓬累而行吾聞之良賈深藏
若虛君子盛德容貌若愚去子之驕氣與多慾態色與
滛志是皆無益於子之身吾所以告子者若是而已孔
子去謂弟子曰鳥吾知其能飛魚吾知其能游獸吾知
其能走走者可以為㒺游者可以為綸飛者可以為矰
至於龍吾不能知其乘風雲而上天吾今日見老子其
猶龍耶老子修道德其學以自隠無名為務居周久之
見周之衰乃去至關關令尹喜曰子將隠矣強為我著
書於是老子乃著書上下篇言道德之意五千餘言而
去莫知所終或曰老萊子亦楚人也著書十五篇言道
家之用與孔子同時盖老子百六十有餘歲或言二百
餘歲以其修道而飬夀也自孔子死後百一十九年而
史記周太史儋見秦獻公曰始周與秦國合而别别五
百歲而復合合十七歲而伯王者出焉或曰儋即老子
或曰非也世莫知其然否老子之子名宗宗為魏將封
於段干宗子注注子宫宫玄孫假仕漢孝文帝而假之
子解為膠西王卭太𫝊因家于齊
蘇子曰孔子以仁義教人而以禮樂治天下仁義禮樂
之變無窮而其稱曰吾道一以貫之苟無以貫之則因
變而行義必有支離而不合者矣易曰形而上者謂之
道形而下者謂之器語曰君子上達小人下達而孔子
自謂下學而上達者洒埽應對詩書禮樂皆所從學也
而君子由是以達其道小人由是以得其器達其道故
萬變而致一得其器故有守而不蕩此孔子之所以兩
得之也盖孔子之為人也周故示人以器而晦其道使
達者有見而未達者不眩也老子之自為也深故示人
以道而略其器使達者易入而不恤其未達也要之其
實皆志於道而所從施之有先後耳三代之後釋氏與
孔老並行於世其所以異者體道愈遠而立於世之表
指天下之所不見以示人而不憂其不悟曰要將有悟
者其說又老氏之𦕈也老子八十一章予嘗為之解其
說如此
列子者鄭人也名禦寇與鄭繻公同時其學以黃帝老
子為宗自言師壺丘子林而友伯昏無人列子窮居有
饑色客有言之鄭子陽者曰列禦寇盖有道之士也居
君之國而窮君無乃為不好士乎鄭子陽即令官遺之
粟列子出見使再拜而辭使者去列子入其妻望之拊
心曰妾聞為有道者之妻子皆得佚樂今有饑色君過
而遺先生食先生不受豈非命哉列子笑曰君非自知
我也以人之言而遺我粟至其罪我也又且以人之言
此吾所以不受也其卒民果作難而殺子陽列子書舊
二十篇西漢劉向去重複存者八篇列子盖先莊子及
莊子著書多取其言二子之道一也
蘇子曰劉向論列子書穆王湯問迂誕恢詭非君子之
言今觀穆王與化人游若清都紫微鈞天廣樂帝之所
居而夏革所言四海之外天地之表無極無盡此固後
世僊佛之常言理之當然而漢之儒者未聞焉耳孟子
稱楊氏為我其害至於無君楊朱之說不見於世而列
子時取之盖其所以為為我者必有聞於大道而失於
偏故列子莊子時取其合者載焉若楊朱之篇以愛身
故至於遺禮義毁名節無所復顧此則孟子所謂無君
者矣雖列子亦無取焉耳列子之徒不知其師之詳以
為朱之言不可棄而并錄之過矣
莊子蒙人也名周嘗為蒙漆園吏與梁惠王齊宣王同
時其學無所不闚然其要歸於老子著書十萬餘言大
抵率寓言也畏累虛亢桑子之徒皆空語無事實楚威
王聞其賢使使厚幣迎之許以為相莊周笑謂楚使者
曰千金重利卿相尊位也子獨不見郊祭之犧牛乎飬
食之數歲衣之以文繡以入大廟當是時雖欲為孤豚
豈可得乎子亟去無汚我我寧游戲汙瀆之中自快無
為有國者所羈終身不仕以快吾志焉
蘇子曰吾聞之子(闕)兄子瞻曰太史公言莊子作漁
父盜跖胠篋以詆訾孔子之徒以明老子之術此知莊
子之粗者予以為莊子盖助孔子者要不可以為法耳
楚公子微服出亡而門者難之其僕操箠而罵曰隸也
不力門者出之事固有倒行而逆施者以僕為不愛公
子則不可以為事公子之法亦不可故莊子之言皆文
予而實不予陽擠而隂助之其正言也盖無幾至於詆
訾孔子未嘗不微見其意其論天下道術自墨翟禽滑
氂彭蒙慎到田駢關尹老聃之徒以至於其身皆以為
一家而孔子不與其尊之也至矣予嘗疑漁父盜跖則
真若詆孔子者至於讓王說劔皆淺陋不入於道反復
觀之得其寓言之終曰陽子居西游於秦遇老子老子
曰而睢睢盱盱而誰與居大白若辱盛德若不足陽子
居蹙然變容其往也舍者將迎其家公執席妻執巾櫛
舍者避席煬者避竈其反也舍者與之爭席矣去其讓
王說劒漁父盜跖四篇以合於列禦寇之篇曰列禦寇
之齊中道而反曰吾驚焉吾食於十漿而五漿先饋然
後悟而笑曰是固一章也莊子之言未終而昧者勦之
以入其說耳凡分章名篇皆出於世俗非莊子本意也
申不害荆人也故鄭之賤臣學術以干韓昭侯昭侯用
為相内修政教外應諸侯十五年終申子之身國治兵
強無侵韓者申子之學主刑名而緣飾以黃老著書二
篇號曰申子
韓非者韓之諸公子也喜刑名法術之學而借老子以
為說非為人口吃不能道說而善著書與李斯俱事孫
卿斯自以為不如非非見韓之削弱數以書諫韓王韓
王不能用於是韓非疾治國不務修明其法制執契以
御其臣下富國強兵而以求人任賢反舉浮滛之蠧而
加之功利之上以為儒者用文亂法而俠者以武犯禁
寬則寵名譽之人急則用介胄之士所飬非所用所用
非所飬悲廉直不容於邪枉之臣觀往者得失之變作
孤憤五蠧内外儲說林說難十餘萬言然韓非知說之
難為說難書甚具終死於秦不能自脱說難曰凡說之
難非吾知之有以說之難也又非吾辯之難能明吾意
之難也又非吾横失能盡之難也凡說之難在知所說
之心可以吾說當之所說出於為名高者也而說之以
厚利則見下節而遇卑賤必棄遠矣所說出於厚利者
也而說之以名高則見無心而遠事情必不收矣所說
實為厚利而顯為名高者也而說之以名高則陽收其
身而實䟽之若說之以厚利則隂用其言而顯棄其身
此之不可不知也夫事以密成而語以泄敗未必其身
泄之也而語及其所匿之事如是者身危貴人有過端
而說者明言善議以推其惡者則身危周澤未渥也而
語極知說行而有功則德亡說不行而有敗則見疑如
是者身危夫貴人得計而欲自以為功說者與知焉則
身危彼顯有所出事廼自以為也故說者知焉則身危
強之以其所必不為止之以其所不能已者身危故曰
與之論大人則以為間己與之論細人則以為鬻權論
其所變則以為借資論其所憎則以為嘗己徑省其辭
則不知而屈之汎濫博文則多而久之順事陳意則曰
怯懦而不盡慮事廣肆則曰草野而倨侮此說之難不
可不知也凡說之務在知飾所說之所敬而滅其所醜
彼自知其計則無以其失窮之自勇其斷則無以其敵
怒之自多其力則無以其難概之規異事與同計譽異
人與同行者則以飾之無傷也有與同失者則明飾其
無失也大忠無所拂辭悟言無所擊排廼後申其辯知
焉此所以親近不疑知盡之難也得曠日彌久而周澤
既渥深計而不疑交爭而不罪廼明計利害以致其功
直指是非以飾其身以此相持此說之成也伊尹為庖
百里奚為虜皆所由干其上也故此二子者皆聖人也
猶不能無役身而涉世如此其汙也則非能仕之所設
也宋有富人天雨墻壞其子曰不築且有盜其鄰人之
父亦云暮而果大亡其財其家甚知其子而疑鄰人之
父昔者鄭武公欲伐胡廼以其子妻之因問羣臣曰吾
欲用兵誰可伐者關其思曰胡可伐廼戮關其思曰胡
兄弟之國也子言伐之何也胡君聞之以鄭為親已而
不備鄭鄭人襲胡取之此二說者其知皆當矣然而甚
者為戮薄者見疑非知之難也處知則難矣昔者彌子
瑕見愛於衛君衛國之法竊駕君車者罪至刖既而彌
子之母病人聞往夜告之彌子矯駕君車而出君聞之
而賢之曰孝哉為母之故而犯刖罪與君遊果園彌子
食桃而甘不盡而奉君君曰愛我哉忘其口而念我及
彌子色衰而愛弛得罪於君君曰是嘗矯駕吾車又嘗
食我以其餘桃故彌子之行未變於初也前見賢而後
獲罪愛憎之變至也故有愛於主則知當而加親見憎
於主則罪當而加䟽故諫說之士不可不察愛憎之主
而後說之矣夫龍之為蟲也可擾狎而騎也然其喉下
有逆鱗徑尺人有嬰之則必殺人人主亦有逆鱗說之
者能無嬰人主之逆鱗則幾矣人或傳其書至秦秦王
見孤憤五蠧之書曰嗟乎寡人得見此人與之游死不
恨矣李斯曰此韓非所著書也秦因急攻韓韓王始不
用非及急乃遣非使秦非上書秦王勸秦釋韓攻趙秦
王下其書李斯斯言其不便因自請使韓割地以事秦
是時燕趙楚越為一將以攻秦秦王使姚賈以車百乘
金千斤游於四國以絶其謀賈還報秦王封賈千戶以
為上卿非見秦王言四國之交未必合也而珍珠重寳
盡於内且賈梁監門子嘗盜於梁逐於趙今與之同知
社稷之計非所以厲羣臣也故李斯姚賈害之毁之曰
非韓之諸公子今王欲并諸侯非終為韓不為秦此人
之情也今王不用久留而歸之此自遺患也不如以過
法誅之秦王以為然下吏治非李斯使人遺非藥使自
殺非欲自陳不見秦王後悔使人赦之非已死
蘇子曰商鞅以法治秦而申不害以術治韓憲令著於
官府刑罰必於民心賞存乎慎法罰加乎奸令所謂法
也因任而授官循名而責實操生殺之柄課羣臣之能
所謂術也法者臣之所師而術者君之所執也及韓非
之學並取申商而兼用法術法之所止雖有聖智不用
也術之所操雖有父子不信也使人君據法術之自然
而無所復為此申韓所謂老子之道而實非也彼申商
各行其說耳然秦韓之治行於一時而其害見於久遠
使非不幸獲用於世其害將有不可勝言者矣太史公
悲韓非知說之難而卒以說死故載其說難於篇然古
之君子循理而言言之利害不存乎心故言出而必合
雖有不合要已無愧於中矣豈復立法而求其必售耶
今非先立法而後說人既已不知說矣而況非之所以
說秦盖求禍之道乎太史公以李陵之事不合於漢武
終身廢辱是以深悲之歟
古史卷三十三
