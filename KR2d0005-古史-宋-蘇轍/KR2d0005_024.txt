古史卷二十四宋蘇轍撰
伯夷列傳第一
伯夷叔齊孤竹君之二子也父欲立叔齊及父卒叔齊
譲伯夷伯夷曰父命也遂逃去叔齊亦不肯立而逃之
國人立其中子於是伯夷叔齊聞西伯昌善養老皆往
歸之盖西伯受命稱王紂雖無道置而不伐者九年及
文王崩武王終三年之喪帥諸侯之兵觀政於商而還
居二年紂日長惡不悛遂舉兵伐之伯夷叔齊乃相與
扣馬陳君臣以諫左右欲兵之太公曰此義人也扶而
去之(史記周本紀武王即位九年上祭于畢為文王木主載之車中東觀兵孟津十一年遂伐誅紂伯夷)
(傳記伯夷諫武王之言曰父死未葬爰及干戈可謂孝乎進退皆不可㩀故一取尚書為信)武王已
平殷亂天下宗周而伯夷叔齊耻之隐於首陽義不食
周粟採薇而食之卒以餓死孔子稱之曰伯夷叔齊不
念舊惡怨是用希衛出公與父莊公爭國冉有疑之曰
夫子爲衛君乎子貢曰諾吾將問之入曰伯夷叔齊何
人也曰古之賢人也曰怨乎曰求仁而得仁又何怨出
曰夫子不爲也由此言之伯夷叔齊之出也父子之間
必有間言焉而能脫身以遠於亂安於喪亡不以舊惡
爲怨故凡言伯夷之不怨以譲國言之也孔子稱古之
逸民伯夷叔齊虞仲夷逸朱張柳下惠少連曰不降其
志不辱其身伯夷叔齊歟謂柳下惠少連降志而辱身
矣言中倫行中慮其斯而已矣謂虞仲夷逸隐居放言
身中清廢中權夫伯夷叔齊隐居以求其志行義以逹
其道義之所在無以生爲也故志不降身不辱自柳下
惠以下皆全生者也故志䧏身辱獨其言行不汙耳至
扵虞仲夷逸雖隐居不屈而佯狂放言身絜而言蕩蓋
未有若伯夷者故凡言伯夷之不辱以去周言之也
蘇子曰武王以大義伐商而伯夷叔齊亦以義非之二
者不得兩立而孔子與之何哉夫文武之王非其求而
得之也天下從之雖欲免而不得紂之存亡不復為損
益矣文王之置之知天命之不可先也武王之伐之知
天命不可後也然湯以克夏爲慙而孔子謂武未盡善
則伯夷之義豈可廢哉宋昭公以無道弑春秋雖書曰
宋人弑其君杵臼然晉荀林父衛孔逹陳公孫寧鄭石
楚伐宋以不討賊稱人晉靈公為之會諸侯於扈以不
討賊不叙明君臣之義不以無道廢也
古史卷二十四
