古史卷三十八宋蘇轍撰
葉公列傳第十五
葉公諸梁字子高楚莊王之玄孫也父曰沈尹戌戌初
事平王平王城州來以挑吴戌知其必敗及令尹囊瓦
城郢戌又曰子常必亡郢昭王即位瓦為令尹戌為司
馬瓦貪而不仁楚人惡之戌為之貳而彌縫其闕國人
頼焉及柏舉之戰戌與瓦謀所以捍吴而行瓦畏其克
吴也背之出戰而敗戌反息而還敗吴師于雍澨三戰
皆傷謂其臣吴句卑曰子以吾首免句卑布裳剄而褁
之藏其身而免其首昭王既定以諸梁為葉公初楚太
子建之遇䜛也自城父奔宋又辟華氏之亂於鄭鄭人
甚善之適晉與晉人謀襲鄭鄭人復之晉人使諜於建
請期建暴虐於其私邑邑人訴之鄭人得晉諜遂殺建
其子曰勝在吴子西欲召之葉公曰吾聞勝也詐而亂
無乃害乎子西曰吾聞勝也信而勇不為不利舍諸邊
境使衛藩焉葉公曰周仁之謂信率義之謂勇吾聞勝
也好復言而求死士殆有私乎復言非信也期死非勇
也子必悔之弗從召之使處吴竟為白公請伐鄭子西
曰楚未節也不然吾不忘也它日又請許之師未起晉
人伐鄭楚救之與之盟勝怒曰鄭人在此讐不遠矣勝
自厲劔子期之子平見之曰王孫何自厲也曰勝以直
聞不告女庸為直乎將以殺尔父平以告子西子西曰
勝如卵余翼而長之楚國第我死令尹司馬非勝而誰
勝聞之曰令尹之狂也得死乃非我子西不悛勝謂石
乞曰王與二卿士皆五百人當之則可矣乞曰不可得
也曰市南有熊宜僚者若得之可以當五百人矣乃從
白公而見之與之言說告之故辭承之以劒不動勝曰
不為利謟不為威惕不洩人言以求媚者去之吴人伐
慎白公敗之請以戰備獻許之遂作亂秋七月殺子西
子期于朝而劫惠王子西以袂掩面而死子期曰昔吾
以力事君不可以弗終抉豫章以殺人而後死石乞曰
焚庫弑王不然不濟白公曰不可弑王不祥焚庫無聚
將何以守矣乞曰有楚國而治其民以敬事神可以得
祥且有聚矣何患弗從葉公在蔡方城之外皆曰不可
入矣葉公曰吾聞之以險徼幸者其求無饜偏重必離
聞其殺齊管修也而後入白公欲以子閭為王子閭不
可遂劫以兵子閭曰王孫若安靖楚國匡正王室而後
卑焉啟之願也敢不聽從若將專利以傾王室不顧楚
國有死不能遂殺之而以王如高府石乞尹門圉公陽
穴宫負王以如昭夫人之宫葉公亦至及北門或遇之
曰君胡不胄國人望君如望慈父母焉盜賊之矢若傷
君是絶民望也若之何不胄乃胄而進又遇一人曰君
胡胄國人望君如望歲焉日日以幾若見君面是得艾
也民知不死其亦大有奮心猶將旌君以徇於國而又
掩面以絶民望不亦甚乎乃免胄而進遇箴固帥其屬
將與白公子高曰微二子者楚不國矣弃德從賊其可
保乎乃從葉公使與國人攻白公白公奔山而縊其徒
微之生拘石乞而問白公之死對曰余知其死所而長
者使余勿言曰不言將烹乞曰此事克則為卿不克則
烹固其所也何害乃烹石乞子高兼二事國寧乃使子
西之子寧為令尹使子期之子寬為司馬而老於葉白
公之亂陳人恃其聚而侵楚楚既寧將取陳麥王問帥
於太師子糓子糓曰右領差車與左史老皆相令尹司
馬以伐陳其可使也子高曰帥賤民慢之懼不用命焉
子糓曰觀丁父鄀俘也武王以為軍帥是以克州蓼服
隨唐大啟羣蠻彭仲爽申俘也文王以為令尹實縣申
息朝陳蔡封畛於汝唯其任也何賤之有子高曰天命
不謟令尹有憾於陳天若亡之其必令尹之子是與君
盍舍焉臣懼右領與左史有二俘之賤而無其令德也
王卜之武城尹朝吉使帥師取陳麥陳人禦之敗遂圍
陳秋七月滅陳王將以王弟子良為令尹卜之沈尹朱
曰吉過於其志子高曰王子而相國過將何為他日改
卜子國而使為令尹楚遂以安蘇子曰孔子稱知及之
仁不能守之雖得之必失之知及之仁能守之不莊以
涖之則民不敬知及之仁能守之莊以涖之動之不以
禮未善也春秋之末諸侯之士知者多矣而未見其仁
也葉公子高於白公之未亂也知其不可近及其既亂
也舉兵而入罪人斯得而楚國以定可以言知矣使葉
公因惠王之復而身為令尹以行楚國之政楚豈有間
言者哉然葉公追念子西子期之功以其子為令尹司
馬而身老於葉有存國之勞而不享存國之利於是可
以言仁矣昔孔子去衛磐桓陳蔡之間六年陳蔡之君
無足取也意在楚葉耳當是之時葉公未有白公之功
也而孔子知其仁可謂明矣然葉公終不能用孔子使
聖人之效不見於當世豈仁雖能守而未暇由禮歟傳
曰葉公好龍室屋雕文無非龍者天龍下之懼而還走
喪其魂魄此言盖謂孔子非謂龍也昔楚昭王將用孔
子矣令尹子西知孔子聖人畏其害楚而沮之或問子
西於孔子孔子曰彼哉彼哉夫諸侯大夫不知孔子者
衆矣孔子未嘗疾之子西知孔子矣而獨以其害楚疑
之此其罪甚於不知故孔子深疾之歟
古史卷三十八
