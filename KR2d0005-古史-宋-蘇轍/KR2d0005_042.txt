古史卷四十二宋蘇轍撰
樗里子甘茂列傳第十九
樗里子名疾秦惠王之弟也與惠王異母母韓女也滑
稽多智秦人號曰智嚢惠王八年爵之右更使將而伐
曲沃盡出其人取其城地入秦二十五年復為將伐趙
虜趙將軍莊豹拔藺眀年助魏章攻椘敗楚將屈匄取
漢中地秦封之號為嚴君張儀惡之重而使之楚因令
楚王為之請相於秦儀因謂惠王曰重樗里疾而使之
者將以為國交也今身在楚楚王為之請相於秦臣聞
其言曰王欲窮張儀於秦乎臣請助王楚王以為然故
為請相也今王聽之彼必以國事椘矣惠王大怒疾出
走惠王卒武王立逐張儀魏章而以疾甘茂為左右丞
相秦使甘茂攻韓拔宜陽使疾以車百乘入周周以卒
迎之意甚敬椘王怒譲周以其重秦客游騰為周說楚
王曰智伯之伐仇猶遺之廣車因随之以兵仇猶遂亡
何則無備故也齊桓公伐蔡號曰誅楚其實襲蔡今秦
虎狼之國使樗里子以車百乘入周周以仇猶蔡觀焉
故使長戟居前強弩在後名曰衛疾而實囚之且夫周
豈能無憂其社稷哉恐一旦亡國以憂大王楚王乃悦
武王卒昭王立疾益重昭王元年使將伐蒲蒲守恐胡
衍為蒲謂疾曰公之攻蒲為秦乎為魏乎為魏則善矣
為秦則不為賴矣夫衛之所以為衛者以蒲也今伐蒲
入於魏衛必折而從之魏亡西河之外而無以取者兵
弱也今并衛於魏魏必強魏強之日西河之外必危秦
王觀公之事害秦而利魏王必罪公疾曰奈何胡衍曰
公釋蒲勿攻臣試為公入言之以德衛君疾曰善胡衍
入蒲謂其守曰樗里子知蒲之病矣其言曰必拔蒲衍
能令釋蒲勿攻蒲守恐因再拜曰願以請因效金三百
斤曰秦兵苟退請必言子於衛君使子為南面於是疾
觧蒲而去還擊皮氏或為魏謂楚王曰秦楚勝魏魏王
恐亡必合於秦王何不背秦而與魏魏王喜必内太子
秦恐失楚必效地於王王雖復與之攻魏可也楚王曰
善乃背秦而與魏魏内太子於椘秦恐許楚地欲與之
復攻魏疾怒欲與魏攻楚恐魏之以太子在楚不肯也
使人謂楚王曰外臣疾使臣謁之曰敝邑之王欲效城
池而為魏太子之在楚也是以不敢王出魏質臣請效
之而復固秦楚之交以疾攻魏楚王曰諾乃出魏太子
秦因合魏以攻楚昭王七年疾卒葬於渭南章臺之東
曰後百歲是當有天子之宫夹我墓疾室在昭王廟西
渭南隂鄊樗里故俗謂之樗里子漢興長樂宫在其東
未央宫在其西武庫正直其墓秦人諺曰力則任鄙智
則樗里
甘茂者下蔡人也下蔡史舉先生學百家之說因張儀
樗里子而求見秦惠王王見而說之使將而佐魏章略
定漢中地張儀欲以漢中與楚謂秦王曰種樹非其處
者人必害之家有不宜之財則傷漢中南邊椘此國之
累也茂曰地大者固多憂乎天下有變王割漢中以為
和楚必畔天下而與王王今以漢中與楚即天下有變
王何以市楚王乃止惠王卒武王立張儀魏章去東之
魏蜀侯煇相莊反(秦本紀武王元年誅蜀相莊昭王六年蜀侯煇反今此言煇反莊反恐誤)
(然而未知孰信也)秦使茂定蜀還以茂為左丞相以樗里子為
右丞相武王三年謂茂曰寡人欲容車通三川以窺周
室而寡人死不朽矣茂曰請之魏約以伐韓而令向夀
輔行茂至謂向夀曰子歸言之於王曰魏聽臣矣然願
王勿伐事成盡以為子功向夀歸以告王王迎茂於息
壌茂至王問其故對曰宜陽大縣也上黨南陽積之久
矣名曰縣其實郡也今王倍數險行千里攻之難昔曾
參之處費魯人有與曾參同姓名者殺人人告其母曰
曾參殺人其母織自若也頃之一人又告之曰曾參殺
人其母尚織自若也頃又一人告之曰曾參殺人其母
投杼下機踰牆而走夫以曾參之賢與其母信之也三
人疑之其母懼焉今臣之賢不若曾參王之信臣又不
如曾參之母信曾參也疑臣者非特三人臣恐大王之
投杼也始張儀西并巴蜀之地北開西河之外南取上
庸天下不以多張子而以賢先王魏文侯令樂羊將而
攻中山三年而拔之樂羊返而論功文侯示之謗書一
箧樂羊再拜稽首曰此非臣之功也主君之力也今臣
羈旅之臣也樗里子公孫奭二人者挟韓而議之王必
聽之是王欺魏王而臣受公仲侈之怨也王曰寡人不
聽也請與子盟卒使茂將兵伐宜陽五月而不拔樗里
子公孫奭果争之武王召茂欲罷兵茂曰息壌在彼王
曰有之因大悉起兵使茂擊之斬首六萬遂拔宜陽宜
陽之未拔也茂三鼓而卒不上茂謂其尉曰我羈旅而
得相秦者我以宜陽餌王也今攻宜陽而不拔公孫衍
樗里疾挫我於内而公仲以韓窮我於外眀日鼓之而
不可下因以宜陽之郭為吾墓矣於是益私金以為公
賞眀日鼓之而宜陽拔韓㐮王使公仲侈入謝與秦平
武王竟至周而卒其弟立為昭王王母宣太后楚女也
楚懷王怨前秦敗椘於丹陽而韓不救乃以兵圍韓雍
氏韓使公仲侈告急於秦秦昭王新立太后楚人不肯
救公仲因茂茂為言於昭王曰公仲方有得秦救故敢
扞楚也今雍氏圍秦師不下殽公仲且仰首而不朝公
叔且以國南合於楚楚韓為一魏氏不敢不聽然則伐
秦之形成矣不識坐而待伐孰與伐人之利秦王曰善
乃下師於殽以救韓楚兵去秦使向夀平宜陽而使樗
里子及茂伐魏皮氏向夀者宣太后外族也而與昭王
少相長故任用向夀如楚楚聞秦之貴向夀而厚事向
夀向夀爲秦守宜陽將以伐韓韓公仲使蘇伐謂向夀
曰禽困覆車公破韓辱公仲公仲收國復事秦自以爲
必可以封今公與楚觧口地封小令尹以杜陽秦楚合
復攻韓韓必亡韓亡公仲且躬率其私徒以閼於秦願
公熟慮之也向夀曰吾合秦楚非以當韓也子為夀謁
之公仲曰秦韓之交可合也蘇代對曰願有謁於公人
曰貴其所以貴者貴王之愛習公也不如公孫奭其智
能公也不如甘茂今二人者皆不得親於秦事而公獨
與王主斷於國者何必彼有以失之也公孫奭黨於韓
而甘茂黨於魏故王不信也今秦楚爭強而公黨於楚
是與公孫奭甘茂同道也公何以異之人皆言楚之善
變也而公必之是自為責也公不如與王謀其變也善
韓以備楚如此則無患矣韓氏必先以國從公孫奭而
後委國於甘茂也韓公之讎也今公言善韓以備楚是
外舉不辟讎也向夀曰然吾甚欲韓合對曰甘茂許公
仲以武遂反宜陽之民今公徒收之甚難向夀曰然則
柰何武遂終不可得也對曰公奚不以秦為韓求穎川
於楚此韓之寄地也公求而得之是令行於楚而以其
地德韓也公求而不得是韓楚之怨不觧而交走秦也
秦楚争強而公徐過楚以收韓此利於秦向夀曰奈何
對曰此善事也甘茂欲以魏取齊公孫奭欲以韓取齊
今公取宜陽以為功收楚韓以安之而誅齊魏之罪是
公孫奭甘茂無事也茂竟言昭王以武遂復歸之韓向
夀公孫奭爭之不能得向夀公孫奭由此怨䜛茂茂懼
輟伐魏蒲阪亡去樗里子與魏講罷兵茂之亡秦奔齊
逢蘇代代為齊使於秦茂曰臣得罪於秦懼而遯逃無
所容跡臣聞貧人女與富人女會績貧人女曰我無以
買燭而子之燭光幸有餘子可分我餘光無損子眀而
得一斯便焉今臣困而君方使秦而當路矣茂之妻子
在焉願君以餘光振之蘇代許諾遂致使於秦已因說
秦王曰甘茂非常士也其居於秦累世重矣自殽塞及
至鬼谷其地形險易皆眀知之彼以齊約韓魏反以圖
秦非秦之利也秦王曰然則奈何蘇代曰王不若重其
䞇厚其禄以迎之使彼来則置之鬼谷終身勿出秦王
曰善即賜之上卿以相印迎之於齊茂不往蘇代謂齊
涽王曰夫甘茂賢人也今秦賜之上卿以相印迎之茂
德王之賜好為王臣故辭而不往今王何以禮之齊王
曰善即以上卿處之秦因復茂家以市於齊齊使茂於
楚楚懷王新與秦合婚而歡秦聞茂在楚使人謂楚王
曰願送甘茂於秦楚王問於范蜎曰寡人欲置相於秦
孰可對曰臣不足以識之楚王曰寡人欲相甘茂可乎
對曰不可夫史舉下蔡之監門也大不為事君小不為
家室以苟賤不廉聞於世甘茂事之順焉故惠王之眀
武王之察張儀之辯而甘茂事之取十官而無罪茂誠
賢者也然不可相於秦夫秦之有賢相非楚國之利也
且王前嘗用召滑於越而内行章義之難越國亂故楚
南塞厲門而郡江東計王之功所以能如此者越國亂
而楚治也今王知用諸越而㤀用諸秦臣以王為鉅過
矣然則王若欲置相於秦則莫若向夀者可夫向夀之
於秦王親也少與之同衣長與之同車以聽事王必相
向夀於秦則楚國之利也於是使使請秦相向夀秦卒
相向夀而茂竟不得復入秦卒於魏茂有孫曰羅羅年
十二事秦相文信侯吕不韋秦始皇帝使剛成君蔡澤
於燕三年而燕王喜使太子丹入質於秦秦使張唐往
相燕欲與燕共伐趙以廣河間之地張唐謂不韋曰臣
嘗為秦昭王伐趙趙怨臣曰得唐者與百里之地今之
燕必經趙臣不可以行不韋不快未有以強也羅曰君
侯何不快之甚也不韋曰吾令蔡澤事燕三年燕太子
丹已入質矣吾自請張卿相燕而不肯行羅曰臣請行
之不韋叱曰去我身自請之而不肯汝焉能行之羅曰
夫項槖生七年為孔子師今臣生十二歲於兹矣君其
試臣何遽叱乎於是羅見張卿曰卿之功孰與武安君
卿曰武安君南挫強楚北威燕趙戰勝攻取破城堕邑
不知其數臣之功不如也羅曰應侯之用於秦也孰與
文信侯專張卿曰應侯不如文信侯專羅曰卿眀知其
不如文信侯專與曰知之羅曰應侯欲攻趙武安君難
之去咸陽七里而立死於杜郵今文信侯自請卿相燕
而不肯行臣不知卿所死處矣唐曰請因[孑(焉-正+?)]子行令装
治行行有日羅又謂不韋曰借臣車五乘請為張唐先
報趙不韋乃入言之於始皇曰昔甘茂之孫甘羅年少
耳然名家之子孫諸侯皆聞之今者張唐欲稱疾不肯
行羅說而行之今願先報趙請許遣之始皇召見使羅
於趙趙㐮王郊迎羅說趙王曰王聞燕太子丹入質秦
歟曰聞之曰聞張唐相燕歟曰聞之燕太子丹入秦者
燕不欺秦也張唐相燕者秦不欺燕也燕秦不相欺者
伐趙危矣燕秦不相欺無異故欲攻趙而廣河間王不
如齎臣五城以廣河間請歸燕太子與強趙攻弱燕趙
王立自割五城以廣河間秦歸燕太子趙攻燕得上谷
三十城令秦有十一羅還報秦乃封羅以為上卿復以
茂田宅賜之
蘇子曰蘇秦為諸侯弱秦而張儀為秦弱諸侯其說猶
可言也如樗里疾公孫奭黨於韓甘茂黨於魏向壽黨
於楚皆借秦之強以搖動諸侯而成其私民生其間其
受害可勝言乎今世雖無戰國相傾之勢然士居其間
其以喜怒成敗天下事者多矣人主誠得其情其罪可
勝誅乎
古史卷四十二
