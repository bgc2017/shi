古史卷二十八宋蘇轍撰
晉范文子列傳第五
晉范氏陶唐氏之後也陶唐在周爲杜氏宣王誅杜伯
其子隰叔入晉范氏之祖也隰叔之子曰士蔿事晉獻
公爲司空蔿之子曰會逮事文公爲戎右事景公爲上
卿秉國政晉國之盜逃歸於秦所謂范武子也武子生
文子文子名爕郤獻子克有憾於齊武子請老以避之
文子始佐下軍有秦客廋辭於朝大夫莫能對文子知
之歸以告武子武子怒曰爾以童子掩人於朝吾死亡
無日矣擊之杖折其委笄已而從卻獻子伐齊勝之歸
而後入武子曰何後也對曰師以喜歸恐人屬耳目於
我也武子乃喜曰吾免矣景公之季年欒武子爲政以
文子及知莊子韓獻子爲謀主師不妄出出輒有功欒
武子所以能保晉國者三人力也及厲公即位三郤驕
侈而公多外寵六年將與楚争鄭文子畏其成功也言
於公曰若逞吾願諸侯皆叛晉可以逞若惟鄭叛晉國
之憂可立竢也欒武子曰不可以當吾世而失諸侯必
伐鄭乃興師及河聞楚帥將至文子欲還曰我僞逃楚
可以紓憂夫合諸侯非吾所能也我若羣臣輯睦以事
君多矣武子又不可六月晉楚遇於鄢陵文子不欲戰
曰吾先君之亟戰也有故齊狄秦楚皆強不盡力子孫
將弱今三強服矣敵楚而已惟聖人能外内無患自非
聖人外寕必有内患盍釋楚以爲外懼乎甲午晦楚晨
壓晉軍而陳軍吏患之文子之子匄進曰若塞井夷竈
陳於軍中而䟽行首何患文子執戈逐之曰國之存亡
天也童子何知焉遂戰晉人勝楚而歸文子立於戎馬
之前曰君幼諸臣不佞何以及此君其戒之周書曰惟
命不于常有德之謂厲公卒不悟文子歸而使其祝宗
祈死曰君驕侈而克敵是天益其疾也難將作矣愛我
者惟祝我使我速死范氏福也遂自殺公果欲盡去諸
大夫而立其左右先去三郤將殺欒書中行偃而不忍
書偃懼遂弑公及其外嬖而立悼公文子之子曰宣子
匄爲晉執政傳子鞅及孫吉射而敗爲趙氏所滅
蘇子曰欒武子始用智范韓所至有功一不用文子幾
不免死雖免死卒蒙弑君之惡嗚呼死生之於人亦大
矣文子以死易亂而欒武子耻失諸侯不知兵之加其
頸也其愚知蓋已遠矣趙文子與叔向游於九原論晉
大夫之賢者稱范武子夫武子文子吾未知其孰賢彼
以死生取之是以遺文子與
古史卷二十八
