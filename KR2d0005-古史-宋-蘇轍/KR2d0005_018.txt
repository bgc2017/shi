古史卷十八宋蘇轍撰
鄭世家第十一
鄭桓公友者周厲王少子宣王庶弟也宣王二十三年
初封於鄭幽王八年為周司徒幽王以褒姒故王室多
邪諸侯叛之桓公懼及其難問於史伯吾何所可以逃
死史伯對曰王室將卑戎狄必昌不可偪也當成周者
南有荆蠻申吕應鄧陳蔡隨唐北有衛燕狄鮮虞路洛
泉徐蒲西有虞虢晉隗霍楊魏芮東有齊魯曹宋滕薛
鄒莒是非王之支子母弟甥舅則皆蠻荆戎狄非親則
頑不可入也濟洛河穎之間子男之國虢鄶為大虢叔
恃勢鄶仲恃險皆有驕侈貪冒之心君若以周難之故
寄孥與賄焉不敢不許周亂矣必將背君若以成周之
衆伐之無不克矣既克二邑鄔弊補丹依㽥歴華君之
土也若前華後河右洛左濟主芣騩而食溱洧修典刑
以守之可以少固公說乃東寄孥與賄虢鄶受之十邑
皆有寄地遂建國焉十一年申繒召西戎以伐周殺幽
王於麗山之下桓公死之鄭人立其子掘突是為武公
(案索隐鄭昭公名忽厲公名突皆武公之孫世豈有孫與祖同名者武公之名必傳者之誤理或然也然無以)
(考證姑錄舊史而已)武公復為周司徒國人宜之詩人為之賦緇
衣武公十年娶于申生寤生及段姜氏惡寤生而愛段
欲立之公弗許二十七年武公卒寤生立是為莊公姜
氏請封段邑之於京祭仲曰都城過百雉國之害也公
曰姜氏欲之焉辟害段既居京又私其旁邑公子吕復
請除之公不聽二十二年段與姜氏謀襲鄭公聞之乃
使吕伐之段出奔共遷姜氏于城潁而誓之曰不及黃
泉毋相見也既而悔之潁封人考叔聞之言於公曰君
何患闕地及泉隧而相見可也公從之乃復姜氏如初
鄭自桓公而為周卿士平王始貳於虢周鄭相惡王子
狐為質於鄭鄭公子忽為質於周二十四年平王崩周
人將以政畀虢公四月使祭仲帥師取温之麥秋又取
成周之禾二十七年公朝于周桓王不禮焉二十九年
以太山之祊易魯許田釋太山而祀周公虢公忌父遂
為周卿士公以齊人朝王三十年王命公為左卿士宋
公不王公以王命討之三十二年公及齊魯入許許男
奔衛使許大夫百里奉許叔以居許東偏使公孫獲居
許西偏曰我死則去之毋與許争桓王復取我鄔蒍邘
之田而與我蘇氏十二邑蘇氏叛周王不能有也周自
是遂失鄭是時楚方北征諸夏三十三年公會蔡侯于
鄧以謀楚三十七年王奪公政公不朝王從蔡衛陳人
來伐公禦之王卒敗祝聃射王中肩聃請從王公不許
夜使祭仲勞王三十八年北戎伐齊太子忽帥師救之
大敗戎師齊人餼諸侯之大夫使魯為之班魯以周班
後鄭忽怒四十二年以齊師衛師攻魯四十三年莊公
卒祭仲立忽是為昭公公之為太子也齊侯將妻之以
齊大非偶故辭及其敗戎師也齊侯又請妻之固辭祭
仲曰君多内寵子無大援將不立不聽莊公寵子三人
曰子突子亹子儀突母宋雍氏曰雍姞雍氏有寵於宋
莊公宋人誘祭仲執而與之盟使立突歸忽出奔衛突
立是為厲公宋以立公故責賂無已魯侯欲平我於宋
宋公不可元年十二月師及魯師伐宋二年宋以齊衛
燕人來戰我及魯師敗之三年宋復以諸侯伐我四年
公患祭仲專使其婿雍糾殺之不克糾死夏公出奔蔡
昭公復入許叔入于許秋厲公入居于櫟冬諸侯伐我
將納厲公不克初莊公將以高渠彌為卿昭公惡之諫
不聽公入二年渠彌弑公而立子亹子亹元年齊襄公
師于首止將討昭公之亂子亹會之高渠彌相齊人殺
子亹而轘高渠彌祭仲逆子儀于陳立之子儀十四年
厲公自櫟侵鄭獲傅瑕瑕請納公盟而舍之六月瑕弑
子儀及其二子而納厲公公之出十七年矣入而殺傅
瑕以其貳於子儀又責原繁以其不納已也繁縊而死
後元年公會諸侯于鄄齊桓公始伯既而宋齊邾伐郳
我間之侵宋二年春宋齊衛伐我冬公及諸侯盟于幽
始成于齊三年齊人以公之不朝也執我大夫詹五年
周大夫奉王子頽以伐惠王不克出奔衛衛燕為之伐
周六年公和王室執燕仲父以王歸處于櫟子頽享大
夫樂及徧舞公謂虢公曰子頽干王之位禍莫大焉而
歌舞不倦是樂禍也樂禍必敗乃謀納王七年公及虢
公納王殺子頽享王于闕西樂備原伯曰鄭伯效尤亦
將有咎王賜我武公之略自虎牢以西五月厲公卒子
文公捷立七年楚子元伐我入純門縣門不發楚言而
出楚師疑焉諸侯來救楚師夜遁十三年狄入衛公惡
高克使帥師次于河上以禦狄久而弗召師潰而歸高
克奔陳詩人為之賦清人十四年楚人伐我比三歲來
伐以我即齊故十七年齊桓公服楚於召陵師還將出
於陳鄭之間陳轅濤塗與我大夫申侯謀譎齊使出於
東方申侯許而隂背之齊侯說與之虎牢濤塗謂申侯
必城之因譛之公曰申侯將以城叛十八年惠王將廢
太子鄭而立帶齊桓公合諸侯盟于首止以定鄭王疾
齊使周公導鄭叛齊從楚公喜於王命逃歸不盟十九
年諸侯伐我二十年齊復伐我公殺申侯以說秋世子
華會諸侯盟于甯母華言於齊侯請去洩氏孔氏子人
氏三族而以鄭為内臣齊侯不許二十一年公乞盟于
齊二十九年殺世子華三十年齊桓公卒公再朝于楚
宋襄公怒三十五年宋伐我楚子來救敗宋公于泓公
享楚子取我二姬以歸晉公子重耳亡過我公不為禮
叔詹諫不聽三十七年伐滑王使伯服游孫為滑請公
不聽而執二子王以狄伐我取櫟王德狄人以其女為
后既而黜之狄攻王王來處于汜公與孔將鉏石甲父
侯宣多省視官具而後聽政四十年公及楚人圍宋四
十一年公如楚勸伐晉晉文公敗楚師于城濮公懼使
子人九行成公及晉侯盟于衡雍四十二年晉侯秦伯
圍我責無禮且貳於楚公使燭之武夜見秦伯曰鄭知
亡矣然亡鄭以陪晉晉之厚君之薄也若舍鄭以為東
道主君亦何所不利秦伯說使杞子逢孫楊孫戍鄭而
還晉師亦去初文公有子六人子華子臧得罪死子士
死於楚子俞彌早卒子蘭奔晉惟子瑕在而公惡之弗
立也子蘭之母曰燕姞賤妾也夢天使與己蘭曰余為
伯鯈余而祖也以是為而子故生子名之曰蘭蘭從晉
侯圍鄭石癸曰吾聞姬姞耦其子孫必蕃於是召而立
之以與晉平四十五年文公卒子穆公蘭立杞子使告
于秦曰鄭人使我掌其北門若潜師以來鄭可得也秦
伯從之元年秦師及滑鄭商人弦高將市于周以乘韋
先牛十二以君命犒師且使遽告公使皇武子辭焉秦
師知其有備乃去十年楚人間晉靈公之少也師于狼
淵以伐我囚公子堅公子尨及樂耳遂及楚平十一年
楚子伐宋田於孟諸宋公為右盂公為左盂十八年晉
侯會諸侯于扈以我貳於楚不見公公子歸生使謂趙
盾曰居晉楚之間而從於強令豈吾罪也晉人乃行成
使趙穿公婿池來質我亦使太子夷石楚為質于晉初
宋人弑昭公而齊懿公凌虐魯國晉再合諸侯將討之
皆取賂而還二十年公及楚盟以晉為不足與也秋晉
趙盾以諸侯伐我會于棐林楚蒍賈來救囚晉解楊冬
晉復伐我二十一年春歸生以楚令伐宋敗之于大棘
囚華元獲樂吕晉再來伐二十二年及晉士會盟夏楚
人侵我冬穆公卒子靈公夷立元年楚人獻黿於公公
子宋與歸生將見宋食指動謂歸生曰我如此必嘗異
味公食大夫黿知宋之言召而弗與宋怒染指嘗之而
出公欲殺之宋與歸生謀而弑公諸大夫欲立公子去
疾去疾辭曰公子堅長乃立堅是為襄公襄公欲去穆
氏而舍去疾去疾請與穆氏皆亡乃舍之皆為大夫冬
楚子伐我元年楚復伐我晉荀林父來救二年楚復伐
我成而還三年公會諸侯于黑壤復與晉平五年楚子
伐我晉却缺來救公敗楚師于柳棼國人皆喜去疾憂
曰是國之災也吾死無日矣六年夏及楚人平諸侯之
師伐我亦與之成冬楚子伐我晉士會以諸侯來救逐
楚師于潁北遂戍鄭公子歸生卒討靈公之亂斵其棺
而逐其族七年楚子伐我去疾曰晉楚不務德而兵争
與其來者可也晉楚無信我焉得有信乃從楚盟于辰
陵且徼事于晉八年春楚子圍我旬有七日國人大臨
守陴者皆哭楚師退我復修城楚師復進三月入鄭公
肉袒牽羊以逆楚師為我退三十里而平夏晉荀林父
帥師來救羣帥不協楚人敗之於邲十年晉侯伐我公
如楚謀晉十七年晉侯復以諸侯伐我公子偃禦之敗
諸丘輿十八年春襄公卒悼公費立冬晉欒書伐我楚
公子側來救公與許男訟于側元年公與許男皆訟於
楚我不勝公歸請成于晉八月及晉趙同盟于垂棘二
年春公如晉拜成六月悼公卒弟成公睔立楚公子嬰
齊伐我晉欒書來救遇於繞角楚師還成公元年春公
如晉秋楚嬰齊伐我晉侯帥諸侯來救囚楚鄖公鍾儀
三年春楚人以童賂求我公會楚公子成于鄧秋公如
晉晉人執公而使欒書來伐冬楚嬰齊侵陳以救我公
孫申謀曰我出師圍許為將改立君者而紓晉使晉必
歸君乃圍許四年晉使衛侵我公子班以申之謀立公
子繻國人殺繻而立世子髠頑晉人伐我而歸公賂之
以襄鐘盟于修澤公子騑質焉公歸而討立君者殺叔
申叔禽公子班出奔許六年晉楚之大夫盟于宋曰無
相加戎公如晉聽成九年楚背晉侵我喜侵楚取新石
十年春楚以汝隂之田求成騑從楚子盟于武城夏喜
伐宋宋將鉏樂懼敗諸汋陂宋師舍於夫渠不儆喜覆
而敗之獲其二帥我及楚子與晉侯戰於鄢陵楚鄭皆
敗績晉人射楚子中目秋晉侯復以諸侯伐我喜宵軍
之宋齊衛皆失軍十一年春騑侵晉衛人侵我以救晉
夏太子髠頑侯獳為質於楚楚人來戍是歲晉悼公初
立以諸侯伐我楚嬰齊來救自是晉再伐我楚再來救
十四年夏成公卒子僖公惲立成公疾病大夫請息肩
于晉公曰楚君以鄭故親集矢於目若背之其誰䁥我
秋諸侯會于戚以謀我冬諸侯城虎牢我及晉成僖公
無禮於諸大夫五年將會諸侯于鄬騑相又不禮焉騑
使賊弑公而以瘧疾赴于諸侯子喜生五年奉而立之
是為簡公元年春羣公子謀討騑騑先之反殺羣公子
公子發侵蔡獲蔡公子爕諸侯會于邢丘公親獻捷于
會冬楚公子貞伐我公子騑公子發公孫輒欲從楚公
子嘉公孫蠆公孫舍之欲待晉騑曰謀之多族事滋無
成姑從楚以紓吾民晉師至吾又從之敬共幣帛以待
強者而庇民焉可也舍之曰小所以事大信也小國無
信兵亂日至亡無日矣晉君方明四軍無闕八卿和睦
必不棄鄭楚師遼遠糧食將盡必將速歸何患焉騑不
從遂及楚平二年晉以諸侯來伐將圍我乃行成將盟
晉人為書曰鄭國不唯晉命是聽有如此盟騑曰天禍
鄭國使介居二大國之間大國不加德音而亂以要之
使其鬼神不獲歆其禋祀人民不獲享其土利夫婦辛
苦墊隘無所底告今日既盟之後鄭國不唯有禮與強
可以庇民者是從而敢有異志亦如之晉人不得已而
盟復以諸侯伐我而去嘉欲擊晉師舍之止之冬楚子
伐我騑欲及楚平嘉與蠆曰與大國盟口血未乾而背
之若何騑舍之曰吾盟固云乃及楚平三年夏輒及楚
公子貞伐宋衛侯救宋舍之曰必伐衛以明與楚使皇
耳侵衛衛人獲皇耳輒又與楚侵魯魯仲孫蔑曰鄭執
政將有大咎師競甚矣秋晉侯以諸侯伐我師于首止
尉止與騑有怨帥羣不逞以作亂殺騑發輒三大夫嘉
知而匿之故免嘉當國諸侯城虎牢而戍之晉師城梧
及制士魴魏絳戍之乃及晉平楚貞來救宵涉潁與楚
人盟諸侯之師侵我北鄙而歸諸大夫患晉楚之故皆
曰楚弱於晉晉不吾疾也晉疾楚將辟之能使晉師致
死於我楚不敢敵則可固與矣舍之曰與宋為惡諸侯
必至吾從之盟楚師至吾又從之則晉怒甚矣晉能驟
來楚將不能吾乃固與晉大夫說使疆埸致惡於宋四
年春宋向戍侵我大獲夏舍之侵宋諸侯圍我秋及諸
侯盟于亳楚子秦師來伐我逆而與之伐宋諸侯復來
伐我乃使良霄石㚟如楚告曰孤以社稷之故不能懷
君君若能以玉帛綏晉不然則武震以攝威之孤之願
也楚人執之乃行成于晉冬公會諸侯于蕭魚晉人歸
鄭囚納斥候禁侵掠十一年冬公會諸侯圍齊公孫蠆
良霄公孫黑肱行嘉舍之公孫夏守嘉謀去諸大夫將
叛晉而起楚師以圖之楚令尹午帥師伐我二子知其
謀完守入保嘉不敢應楚無功而還十二年國人討尉
止及楚師之難嘉以甲自守舍之夏率國人伐而殺之
逐其黨子革子良皆奔楚立公孫僑為卿十七年秋諸
侯會于夷儀將伐齊冬楚子以諸侯之師伐我以救齊
當陳隧者井堙木刊鄭人怨之十八年夏舍之僑以車
七百乘入陳命師無入公宫陳侯免擁社使其衆男女
别而纍以待於朝賂我以宗器舍之執縶而見再拜稽
首承飲以獻僑入數俘而出祝祓社司徒致民司馬致
節司空致地乃還冬公如晉拜陳之功夏復伐陳取成
而還許人有怨於我十九年秋許靈公如楚請師而卒
于楚楚子曰不伐鄭何以求諸侯冬楚子來伐僑曰晉
楚將平楚王於是昧於一來不如使逞而歸乃易成也
舍之說不禦寇楚獲九人而歸二十年良霄會晉楚及
諸侯之大夫盟于宋既盟公享趙武于垂壠大夫七人
皆從武請賦以觀其志退而告人曰皆數世之主也良
霄賦鶉之奔奔武曰是將為戮二十一年秋使游吉如
楚及漢楚人辭之而要公吉還以告舍之舍之曰楚不
修政德而貪昧於諸侯以逞其私願欲久得乎君其往
也送葬而歸以快楚心楚不十年未能恤諸侯也吾乃
休吾民矣九月游吉如晉告朝于楚公如楚楚康王卒
二十二年舍之卒其子虎即位鄭饑虎以父命餼國人
粟戶一鍾是以得鄭國之民故罕氏世掌國政以為上
卿良霄將使公孫黑如楚黑不願強使之黑將攻之大
夫和之盟而止裨諶曰禍未歇也必三年而後紓二十
三年夏公及大夫盟良霄又將使黑如楚宵嗜酒七月
黑及其醉伐之醒而奔許公盟大夫於太宫盟國人于
師之梁霄自墓門之竇入駟帶率國人攻而殺之罕虎
以政授國僑僑為政一年輿人誦之曰取我衣冠而褚
之取我田疇而伍之孰殺子産吾其與之及三年又誦
之曰我有子弟子産誨之我有田疇子産殖之子産而
死誰其嗣之二十四年夏公如晉使印段如楚以適晉
告二十五年楚令尹圍娶于公孫段氏國人懼其襲我
使行人翬辭焉楚人知其有備請垂櫜而入乃許之黑
與公孫楚争室婦人欲從楚黑櫜甲以見楚將殺之楚
擊之傷大夫畏黑為之放楚於吳六月公及大夫盟于
公孫叚氏六卿私盟于薰隧黑強與於盟書曰七子晉
趙武死公往吊之趙氏辭及雍而復二十六年黑將作
亂欲去游氏而代其位傷疾作而不果大夫數其罪戮
之二十七年秋罕虎如晉告將適楚冬公如楚楚子及
公田於江南二十八年僑作丘賦國人謗之三十年春
僑鑄刑書晉叔向以書非之不聽士文伯曰火未出而
作火以鑄刑器火見鄭其灾乎六月丙戍鄭灾三十六
年簡公卒子定公寧立元年秋公會諸侯于平丘僑争
承晉人許之罕虎卒僑哭之曰吾已無為為善矣惟夫
子知我四年晉韓起來聘求賈人之玉僑辭焉起以玉
與馬私覲於僑而謝之四年冬有星孛於大辰西及漢
禆竈謂僑曰宋衛陳鄭將同日火若我用瓘斝玉瓉鄭
必不火僑弗與六年五月壬午宋衛陳鄭灾三日哭國
不市禆竈曰不用吾言鄭又將火鄭人請用之子産不
可亦不復火八年僑卒孔子聞之出涕曰古之遺愛也
(史記聲公五年子産卒後此二十六年今以左氏為信)十二年公如晉游吉相與
范鞅言及王子朝之亂鞅曰若王室何吉曰老夫其國
家不能恤敢及王室王室之不寧晉之耻也鞅懼與韓
起謀而納王十六年定公卒子獻公蠆立二年晉頃公
卒游吉吊且送葬晉人以其無貳詰之對曰晉之喪事
敝邑之間寡君有所助執紼矣若其不間雖士大夫有
不足也靈王之喪我先君簡公在楚印段實往王吏不
討恤所無也今曰女盍從舊舊有豐有省不知所從從
其豐則寡君幼弱從其省則吉在此矣晉不能詰十年
正月游速帥師滅許周儋翩率王子朝之徒將因我以
作亂于周我為之伐馮滑胥靡負黍狐人闕外二月晉
人使魯來討取匡十一年公及齊侯盟於鹹始叛晉十
三年獻公卒子聲公勝立鄭益弱駟歂殺鄧析而用其
竹刑君子罪之元年游速會齊侯衛侯于安甫二年及
魯平五年冬晉范氏中行氏既出奔復入我師助之晉
人敗我于百泉六年宋平元之族自蕭來奔夏罕逹敗
宋師于老丘八年齊人輸粟于范氏罕逹駟弘送之晉
趙鞅伐我戰于鐡我師敗績十三年春宋師侵我宋鄭
自此連歲相侵争邊邑至十九年以所争邑為墟乃止
二十六年晉荀瑶伐我取九邑三十三年荀瑶復伐我
齊田恒來救晉師還三十七年聲公卒子哀公錫立八
年鄭人弑公而立聲公之弟丑是為共公三十年共公
卒子幽公已立元年韓伐我殺幽公鄭人立幽公之弟
駘是為繻公(年表云幽公子)十五年韓來伐取雍邱城京十六
年伐韓敗之於負黍二十年韓魏趙列為諸侯二十三
年圍韓陽翟二十五年殺相子陽二十七年子陽之黨
弑繻公而立幽公之弟乙是為鄭君二年負黍反復歸
於韓十二年韓伐我取陽城二十一年韓哀侯滅鄭
蘇子曰鄭之諸公桓武之後惟莊公為賢然其為人喜
權而任數桓武之風衰焉叔段之亂諸大夫皆欲早為
之所莊公之明足以制之然釋而不問俟其惡成而後
加之以大戮此非不忍於弟蓋忍之至也孔子深探其
心故書曰鄭伯克段于鄢而邱明謂之鄭志蓋謂此也
周平王桓王貳於虢公莊公既質王子取麥禾矣則又
率齊而朝之伐宋而說之政不可得於是兵交中原射
王中肩烏乎其忮心發於中卒不可蓋如此鄭自莊公
始畏楚穆襄之後無歲不被晉楚之兵子駟子展為政
不知所出惟其來者與之鄭幾於亡及晉悼公三帥諸
侯以弊楚師楚不能争而子産受之以禮自固雖晉楚
之暴不能加焉詩云誰能執熱逝不以濯又曰無競維
人四方其訓之吴季札過鄭謂子産政將及子子為政
必慎以禮不然鄭國將敗子産用之鄭以復安如季子
可謂知務矣哉
古史卷十八
