古史别史類
提要
(臣)等謹按古史六十五卷宋蘇轍撰轍有詩
傳已著錄轍以司馬遷史記多不得聖人之
意乃因遷之舊上自伏羲神農下訖秦始皇
為本紀七世家十六列傳三十七自謂追錄
聖賢之遺意以明示來世至於得失成敗之
際亦備論其故以今考之如於三皇紀增入
道家者流謂黃帝以無為為宗其書與老子
相出入於老子傳附以佛家之說謂釋氏視
老子體道愈遠而立於世之表於孟子傳謂
孟子學於子思得其說而漸失之反稱譽田
駢慎到之徒又謂其為佛家所謂鈍根聲聞
者班固論遷之失首在先黃老而後六經轍
所更定烏在其能正遷耶朱子語錄曰伯恭
子約宗太史公之學某嘗與之痛辨子由古
史言馬遷淺陋而不學疎略而輕信此二句
最中馬遷之失伯恭極悪之古史序云古之
帝王其必為善如火之必熱水之必寒其不
為不善如騶虞之不殺竊脂之不榖此語最
好某嘗問伯恭此豈馬遷之所及然子由此
語雖好却又有病處如云帝王之道以無為
為宗之類他只說得箇頭勢大然下面功夫
又皆空疎云云蓋與吕祖謙議論相激故平
日作雜學辨以攻轍此時反為之左袒然其
混合儒墨之失亦終不能為之掩也平心而
論史至於司馬遷猶詩至於李杜書至於鍾
王畫至於顧陸非可以一支一節比擬其長
短者也轍乃欲點定其書殆不免於輕妄至
於糾正補掇如史記載堯典妻舜之後瞽瞍
尚欲殺舜轍則本尚書謂妻舜在瞽瞍允若
之後史記載伊尹以負鼎說湯造父御周穆
王見西王母事轍則刪之史記不載禱雨桑
林事轍則增之宋世家史記贊宋襄公泓之
戰為禮讓轍則貶之辨管子之書為戰國諸
子所附益於晏子傳增入晏子處崔杼之變
知陳氏之簒與諷諫數事於宰我則辨其無
從叛之事於子貢則辨其無亂齊之事又据
左氏傳為柳下惠曹子臧吳季札范文子叔
向子産等傳以補史記所未及魯連傳附以
虞卿刺客傳不載曹沬其去取之間亦頗為
不苟存與遷書相參考固亦無不可矣書中
間有附註以葉大慶考古質疑考之蓋其子
遜之所作舊本不載其名今附著焉乾隆四
十一年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
古史原叙
蘇子曰古之帝王皆聖人也其道以無為為宗萬物莫
能嬰之其於為善如水之必寒如火之必熱其於不為
不善如騶虞之不殺如竊脂之不榖不學而成不勉而
得其積之中者有餘故其推之以治天下者有不可得
而知也孔氏之遺書曰喜怒哀樂之未𤼵謂之中𤼵而
皆中節謂之和中也者天下之大本也和也者天下之
達道也致中和天地位焉萬物育焉天地萬物猶將賴
之以存而况於人乎自三代之衰聖人不作世不知本
而馳騁於喜怒哀樂之餘故其𤼵於事業日以鄙陋不
足以睎聖人之萬一雖春秋之際王澤未竭士生其間
習於禮義而審於利病如管仲晏子子産叔向之流皆
不足以知之至於孔子其知之者至矣而未嘗言孟子
知其一二時以告人而天下亦莫能信也陵遲及於秦
漢士益以功利為急言聖人者皆以其所知億之儒者
留於度數而智者溺於權利皆不知其非也太史公始
易編年之法為本紀世家列傳記五帝三王以来後世
莫能易之然其為人淺近而不學疎略而輕信漢景武
之間尚書古文詩毛氏春秋左氏皆不列於學官世能
讀之者少故其記堯舜三代之事皆不得聖人之意戰
國之際諸子辯士各自著書或增損古事以自信一時
之說遷一切信之甚者或采世俗相傳之語以易古文
舊說及秦焚書戰國之史不傳於民間秦惡其議已也
焚之略盡幸而野史一二存者遷亦未暇詳也故其記
戰國有數年不書一事者余竊悲之故因遷之舊上觀
詩書下考春秋及秦漢襍錄記伏犧神農訖秦始皇帝
為七本紀十六世家三十七列傳謂之古史追錄聖賢
之遺意以明示来世至於得失成敗之際亦僃論其故
嗚呼由數千歲之後言數千歲之前其詳不可得矣幸
其猶有存也而或又失之此古史之所為作也
古史目錄别史類
本紀七
三皇第一
五帝第二
夏第三
商第四
周第五
秦第六
秦始皇第七
世家十六
吴太伯第一
齊太公第二
魯周公第三
燕召公第四
蔡叔曹叔第五
陳杞第六
衛康叔第七
宋微子第八
晉唐叔第九
楚第十
鄭第十一
越王勾踐第十二
趙第十三
魏第十四
韓第十五
田敬仲第十六
列傳三十七
伯夷第一
管晏第二
柳下惠第三
曹子臧吴季札第四
晉范文子第五
晉叔向第六
鄭子産第七
孔子第八
孔子弟子第九
老子第十
孟子孫卿第十一
伍員第十二
孫吴第十三
范蠡大夫種第十四
葉公第十五
商君第十六
蘇秦第十七
張儀第十八
樗里子甘茂第十九
穰侯第二十
白起王翦第二十一
孟嘗君第二十二
平原君第二十三
魏公子第二十四
春申君第二十五
范睢蔡澤第二十六
樂毅第二十七
廉頗藺相如第二十八
田單第二十九
屈原第三十
虞卿魯仲連第三十一
吕不韋第三十二
李斯第三十三
蒙恬第三十四
扁鵲第三十五
刺客第三十六
滑稽第三十七
