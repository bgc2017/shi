平定金川方略卷二
四月癸亥慶復奏言據爐城文武禀報金川勾
連綽斯甲謀攻霍耳章谷汪結帶領土兵往革
什咱救援又據明正屬之孔隅頭目甲藏激勸
土民驅逐賊番擒獲倉旺等解赴爐城收訊(臣)
前
奏明預備(臣)標兵二千興漢兵一千已徵調赴川
以資分佈至固原營兵素稱驕悍正宜用之對
敵以觀其長(臣)已檄令預備一千名待用又川
西糧運最難撫(臣)籌辦至今尚無成局(臣)不時
飛催統俟一抵成都即會同撫(臣)查辦奏入
上命軍機大臣等速議議曰賊酋勾結侵擾勢尚未
已進勦機宜自應加意籌酌慶復前奏徵調之
標鎮各兵業經調赴川省是於前𣲖西南二路
兵五千一百有餘外鄰省之兵復調至三千兵
數已足所奏固原營兵素習驕悍恐臨敵不能
争先用命况近有聚衆不法之案甫經懲治遽
行調遣難免在途滋事可以不必𣲖往又據奏
川西糧運艱難至今尚無成局前據紀山摺奏
於成都等處速行趲運以濟軍需經(臣)等議令
於附近軍營地方倉糧有較成都更便者先行
挪撥應用俟成都運至補還應令慶復會同紀
山妥商速辦奏
聞可也
上從之
乙丑紀山奏言金酋據險負嵎(臣)細察地理情
形必須分兵夹攻川西一路由保縣之雜谷閙
出松岡黨壩以擊該酋勒歪巢穴此係腹心之
地最關緊要應𣲖總兵一員帶官兵二千雜稄
土兵三千徑進攻搗又由雜谷閙轉色蘭逹沃
日以收撫小金川夷民俾為我用應𣲖副將一
員帶官兵二千名土兵二千名以擊該酋之後
左川南一路由打箭爐之沙普隆革什咱進兵
夾攻應𣲖總兵一員帶官兵二千名裏塘等處
土兵二千五百名由蓋古交等寨過江亦直取
勒歪巢穴又由章谷之兩河口進兵即至娘盡
收撫巴底巴旺夷民以為我用應𣲖副將一員
帶官兵二千名土兵二千五百名以擊該酋之
前左木坪土司逼近小金川及逆酋各寨又與
雅州府屬之天全州蘆山縣甚近實係扼要之
區木坪一帶應駐官兵一千名以為西南兩路
聲援綽斯甲北達松屬各番該酋現在黨惡誠
恐金酋被攻情急向西逃竄亦應𣲖撥官兵二
千名堵截隘口以分金綽二酋之勢如此佈置
既定或俟大兵齊集或俟一有可乘之隙量我
兵力相機進勦務使該酋四面受敵首尾難顧
易於成擒此預籌進勦之大局也計西南兩路
共應𣲖官兵一萬一千名土兵一萬名川省調
過標鎮協營官兵共八千名現又續調一千名
已到五千有餘但川省幅&KR0695;遼闊汛廣兵單(臣)
儘數抽撥尚不敷官兵二千名若得陕省官兵
相助更為得濟現已札商慶復酌量調撥至該
酋侵擾原在川南川西兩路(臣)既奉
命總統應居中調度方於軍務有益雅州府四面環
夷為形勝要地尚屬適中且去木坪土司較近
堪以駐劄俟川東官兵催調到省(臣)即將廵撫
印信交布政司李如蘭護理移駐雅州酌量前
進惟新任提(臣)武繩謨四月初間可以到省(臣)
撫印既令布政司護理提(臣)印信似應緩交以
便調遣提(臣)應辦事務暫用中軍參將印信似
屬兩便奏入
上命軍機大臣等速議議曰用兵首在審度地勢方
能動合機宜今紀山細察該地情形應分路夾
攻將川西川南分為兩路各𣲖總兵副將大員
帶領漢土官兵或直搗巢穴或分擊前後更駐
兵木坪以為兩路聲援於綽斯甲撥兵堵截隘
口以分金綽二酋之勢其於地理形勢與夫分
合聯絡之處似為合宜至所奏或俟大兵齊集
或俟有隙可乘即行進勦(臣)等伏思兵貴神速
機不可失敵氣既懾我力方銳則一發制勝所
向成功但必知己知彼計出萬全始能利有攸
往此時慶復已經到川應令商酌妥辦至川西
川南兩路應𣲖總兵二員現有松潘總兵宋宗
璋奏請出口而新調建昌總兵許應虎又奉
旨聽該督撫委用應即𣲖赴兩路任事又據奏統領
應居中調度請移駐雅州督師進勦查本年二
月内(臣)等因紀山奏𣲖馬良柱為統領恐其未
必勝任是以議令紀山親行今慶復已據奏於
三月十五日起程計此時已到成都則一應軍
務既有總統大臣紀山應在省調度糧餉可以
無庸前往提督印信仍交新任武繩謨可也
上從之又
命軍機大臣等傳諭慶復曰據紀山奏稱雅州為形
勝要地今慶復張廣泗抵川會商進勦事宜或同
駐雅州便於籌畫調度或慶復在雅駐劄張廣泗
更行前進别據要害以便調度統領大員隨宜進
勦孰為妥便俱聽慶復張廣泗酌量如伊等俱駐
雅州或令提督武繩謨總統前進就近策應亦可
但武繩謨初任提督甫到川省未見其即能練悉
軍情其官兵進勦既用宋宗璋許應虎為統領或
令武繩謨專辦提督事務不必前往亦聽慶復張
廣泗相度機宜悉心商酌總以聲援聯絡計出萬
全迅奏膚功為要是日紀山又摺奏籌畫糧餉事
宜
上命軍機大臣速議議曰據紀山奏稱漢土官兵口
糧分别酌給一條營汛遠近不同官兵口糧鹽
菜自應分别酌給向例内地祗給口糧出口方
支鹽菜今紀山定議川南由打箭爐出口者於
清溪卭州二處起支口糧抵爐出口之日起支
鹽菜川西以雜谷閙為界於灌縣保縣起支口
糧以抵雜谷出口之日起支鹽菜其有由黃勝
關出口者即於黃勝關起支口糧鹽菜就便於
松潘廳存貯軍需銀米動支皆係紀山酌核道
路遠近分别口内口外援照從前出師各案辦
理均應如所奏行所調土兵自離巢之日起支
口糧抵營之日支給鹽菜以及行裝銀三兩之
外加賞二兩果能奮勇克敵循例酌賞亦應照
所奏辦理紀山又奏稱籌辦糧餉宜通盤核算
一條軍營糧餉最關緊要自應通盤籌畫俾輓
運有資轉輸不匱前經紀山奏請於附近成都
州縣備辦軍糧(臣)等議令於附近軍營州縣較
成都更為便捷之處先為撥運俟成都解到補
還今紀山議南路請於打箭爐現存軍米一萬
石内動支西路請於温江等處動支常平倉糓
碾米五千石並將保茂二處軍糈案内存剰青
稞二千石辦成炒麵輓運均應如所奏行至軍
需銀兩據稱庫存不敷支用官兵起程一切行
裝䭾載借支以及鹽菜賞需等費均難刻緩應
請
勅交戸部於附近四川省分酌撥銀四十萬兩速解
川省備用紀山又奏稱酌設臺站以速輓運一
條從前瞻對案内運送糧餉烏拉與蠻夫並用
至口外與内地不同必須設立臺站以資源源
接濟今據稱川南一路請照瞻對例支銷川西
請照雍正九年郫灌等處辦運番獵橋軍米之
例支給至雜谷閙以往與内地不同各兵出口
令褁帶二十日口糧外以後接濟非設立臺站
不可查由雜谷閙西至黨壩約程十二站應於
黨壩安設糧務一處中安十一臺又自雜谷閙
南至沃日約程七站應於沃日安設糧務一處
中安六臺其運夫脚價每名每臺議給銀八分
本色米麵一升輓運米麵折耗照松爐二路成
例報銷自係按照情形分别定議應如所議辦
理紀山又奏請分設糧務人員以專責成一條
糧務關係緊要必須專員辦理以司收放其運
送防護支給各事宜亦必須預定成規庶各有
專責稽查嚴密今據奏此次用兵打箭爐一路
係建昌道總理雜谷閙一路係松茂道總理打
箭爐以外應以爐同知為正辦以照磨為協辦
將來再於兩河口適中之地安設正協糧務其
雜谷閙一路事屬創始且為分道總口必須專
員辦理應請以茂州知州為正辦再委佐雜二
員協辦沃日黨壩二處俱安設正協糧務各一
員至黨壩一路計十一臺十二站應請酌設管
臺文官三員沃日一路計六臺七站其地比黨
壩更為險峻亦應酌設管臺文官三員督催糧
米稽查文報松茂道既總理西路糧務駐劄茂
州窵遠未便應移駐舊保縣居中調度又打箭
爐雜谷閙章谷沃日黨壩為糧運總處防護宜
嚴應每處設護糧外委一名兵丁十名其沿途
護解兵丁悉聽總理於征兵内酌𣲖護送是收
放既有專司運送防護亦皆籌及應悉照所奏
行至所稱此次進兵係在兩河口沙普隆二處
並無夷塘請照瞻對案内裏塘安設蠻塘之例
添設塘馬以速軍務應准其添設其軍前一切
賞號以及漢土官兵貼防堵禦所支口糧鹽菜
等項銀兩照例支給據實報銷以上各條皆係
軍營要務均須預為經理今紀山既已先行查
辦應令不時加意稽察務期妥協可也
上從之是日四川松潘鎮總兵宋宗璋具摺陳奏於
三月初七日自茂州起程出口前赴雜谷閙料
理軍務
諭曰更宜以前次所行為戒一切據實妥辦奮勇成
功若此次果出力報效則不但可蓋前愆而日後
亦自受恩無盡也勉之
乙酉慶復奏言臣於四月初五日已抵成都查
紀山原奏川西川南分兩路進勦似屬合宜惟
西路止調兵四千而黨壩一路逼近賊寨巢穴
險固防守嚴密勢須重兵方可攻取僅𣲖官兵
千名未免單弱至土兵調發數亦尚少現在就
近續調俟張廣泗到川即將一切情形詳加商
酌四路齊發以期速為勦滅奏入
諭曰兵貴神速不可久延時日必當以班滚之役為
戒速奏膚功殱滅真正渠魁朕所欣幸耳是日慶
復紀山會奏言(臣)等商酌將來進兵之路必由
革什咱為便但革什咱各寨被賊侵占既多兵
雖強悍勢實孤危屢請官兵協攻經裏塘土司
汪結帶土兵前往該土司丹津羅爾布誓死滅
賊盡數出兵願為前鋒(臣)等現檄遊擊陳禮等
帶兵一千三百名前往駐劄革什咱官寨以壯
其勢至噶逹一路走沙普隆則通綽斯甲走板
厰溝則通毛牛亦係要地已檄遊擊王世爵帶
原領安臺兵一千名駐防噶逹以為聲援並與
駐防大蓋山之遊擊保懷智三處聯絡俟土兵
調齊西南會勦期定暫令駐革什咱之官兵前
進一有進取則駐大蓋之官兵一千亦可夾攻
今又據明正土司請撥口糧銀二千七百兩帶
往紏約德爾格多番會兵勦賊恢復四寨亦經
(臣)等預飭駐噶逹之官兵俟土兵一到即分路
督攻此川南之情形也至川西𣲖調之兵尚未
齊集松潘總兵宋宗璋現駐雜谷閙調度而沃
日土司地方為金川瓦寺雜稄交界乃進兵之
要路屢被賊番攻圍該鎮等先令都司馬光祖
帶兵二百名又令守備徐克讓帶兵三百名往
沃聲援抵禦究屬不敷今已令遊擊潘文郁帶
川北兵五百名副將馬良柱帶重慶兵六百名
又令遊擊高得禄帶永寧兵四百名共一千五
百名前後進發仍督瓦寺土兵開路前行救援
沃日相機招撫小金川(臣)等酌看地勢川西賊
巢所在原檄分攻之兵數尚少仍檄松鎮預備
兵八百名及駐防雅州木坪之兵二百名並飛
催未到之川東兵俱赴雜谷閙(臣)慶復檄調之
興漢督標兵三千名本月二十後可到一俟各
路官兵到齊即令宋宗璋帶往黨壩督率雜稄
土兵直壓金川賊境所有現在查辦情形合行
繕摺陳明奏入
報聞是日慶復以奉到
諭旨召取回京辦理閣務具摺陳
謝
諭曰不必急於回京當與張廣泗和衷共濟以成此
事
五月壬辰原任川陕總督張廣泗奏言(臣)於四
月十三日自黔兼程赴川節次細閱廷寄前後
辦理番蠻各案大抵前此辦理之時多由勦撫
未有定見祗圖苟且完結功罪亦多未明上下
不能一心以致軍威未振番蠻無所畏懾(臣)俟
到川之後詳察情形將現在官兵是否足用駐
劄地方是否合宜統領分領各官是否忠勇可
任再探賊酋所勾結之黨與出沒之路徑種種
確情熟籌經理萬不敢因循養宼更不敢輕率
邀功務期謀定而動慎重勇往並行不悖諒此
小宼不難殱滅至
諭旨以(臣)在黔有素知臨陣勇敢出竒制勝之將弁
令(臣)酌量帶往(臣)查從前用兵苖疆奮勇當先
者不乏其人而出竒制勝之才實不易得黔省
既無智略出衆之人僅帶一二尋常將弁前往
恐在川員弁誤視為(臣)所親信之人或啟將士
窺測之私轉於軍務無益惟黔省兵丁穿林度
箐是其所長番地亦多崇山密箐或有可用之
處(臣)已於各標營挑選二三千名俟有應用之
時即奏明調用并揀選黔省賢能將弁統領庶
為合宜奏入
報聞
甲午四川提督武繩謨奏言金酋莎羅奔侵擾
小金川巴旺及革什咱屬之正地明正司屬之
本滚納頂等處又佔據章谷攻取孔隅直至牛
厰一帶欲圖進爐遊擊羅于朝帶兵抵禦金酋
設伏衝散土兵致官兵被傷該酋又勾通綽斯
甲分兵攻打雜谷串通霍耳結隆冲土司現今
圍困沃日悖逆已極罪在必誅再查各土司惟
革什咱與金酋素有讐隙而綽斯甲聯姻金酋
瓦寺亦有親誼今所𣲖調之土兵素性狡詐誠
恐臨敵觀望不前向背叵測似應多𣲖漢兵始
為有益至莎羅奔乃受印土司輙敢自稱為王
大肆猖獗速宜勦滅(臣)受
恩深重兹值頑番蠢動正(臣)效力之時伏乞
皇上准(臣)酌帶官兵五百餘名請商督(臣)指授方略
前赴軍營相機堵勦共掃蠻氛以寧邊境奏入
上嘉其據實直陳仍
命軍機大臣等傳諭慶復張廣泗曰四川提督武繩
謨陳奏軍營情形請多𣲖漢兵擒勦首惡一摺與
從前紀山所奏大略相似而武繩謨奏該酋欲圖
進爐紀山則謂恐其侵爐遣兵防範至自稱為王
之語紀山摺内並未奏及夫蠻衆鴟張侵軼内地
或與官兵抵拒偶有傷害正如搏虎捕蛇反被毒
噬尚屬有因至於私立名號煽脅黨與恣行不法
其蓄心尤為可惡武繩謨初蒞川省據稱得自訪
聞可傳諭慶復張廣泗詢問是否確實如果有此
事紀山身任封疆豈不聞知何以不行陳奏是否
不欲張大其辭著慶復張廣泗一併問明至武繩
謨所稱土兵向背叵測應多𣲖漢兵始能擒勦之
語似亦有見以蠻攻蠻雖屬制禦土司之道而情
形各有不同觀前此羅于朝所帶土兵四百名中
途遇伏不戰四散即土兵不可倚信之明騐可傳
諭慶復張廣泗令悉此意以便斟酌𣲖調再從前
曾降旨慶復張廣泗或同駐雅州令武繩謨總統
前進或用宋宗璋許應虎為統領武繩謨專辦提
督事務不必前往俱聽慶復張廣泗商酌調度今
據武繩謨奏稱酌帶官兵請商督臣相機勦堵其
應否令其前赴軍營仍著慶復張廣泗遵照前旨
相度機宜隨時調度併傳諭紀山武繩謨知之
乙已慶復紀山會奏言前因金酋進逼沃日之
熱籠寨官兵被圍𣲖委威茂協副將馬良柱領
兵一千五百名於四月初一日進發救援兹據
呈報四月十二日至巴納地方上山數里天降
大雪深四尺餘山下賊番數百被我兵放鎗擊
退隨踞高劄營十三日賊番千餘劫營因有備
賊不能近鎗砲斃賊二百餘人十四日拔營前
進行十餘里乃金酋設立頭道要卡有三千餘
衆把守抵禦官兵鎗砲齊發擊死四十餘人又
進奪二道卡擊死七十餘人逼至三道石卡賊
番千餘把守更嚴官兵奮勇陣斬賊番五十餘
人生擒數人連破小卡二十三處被圍之兵從
中并力出鬭番衆四散熱籠圍解從前熱籠被
圍之時有沃雜交界之蓽蓬雪山為進兵沃日
運糧之道亦有賊番千餘設卡防守糧運不通
今當解圍之後臣等飛𣲖遊擊陳上才領兵翻
過蓽蓬山前抵熱籠守卡賊番亦俱退散又(臣)
等前遣千總張祺等招撫小金川以孤賊勢兹
據馬良柱呈報四月二十二日帶領漢土官兵
二千三百名自熱籠起程行至色思橋有小金
川番兵三百餘人攔路投誠馬良柱行至木耳
井看得有營盤十餘座即令燒拆於是日抵逹
歪劄營沿途據小金川頭人獻出金川逼降沃
日番寨六處男婦四十八人又獻鎗箭火藥等
件二十三日抵沃日官寨有前駐沃防護之都
司馬光祖等帶領土司策爾吉率領番目人等
出迎此川西近日情形也至川南一路前經裏
塘土司汪結赴革什咱會商進攻已飭遊擊陳
禮等領兵移駐而綽斯甲横亘其中進兵多阻
昨據汪結禀覆綽斯甲聽從化誨已撤章谷之
兵又遣心腹頭人雍中邦來營求免前罪情願
領兵出力報效又餘科霍耳白利孔撒麻書德
爾格各土司俱遵調先後各發土兵前來此川
南之情形也(臣)等查金酋肆横川西惟挾小金
川巴旺巴底孫克宗等處之兵為助而川南又
勾連綽斯甲以資聲勢今小金川等既皆投順
而綽斯甲又能悔過自效金酋自此勢孤無援
矣奏入
上命軍機大臣等傳諭慶復張廣泗紀山曰據大學
士慶復等奏稱金川賊番圍攻各寨沃日土司求
救隨調威茂協馬良柱統兵救援熱籠圍解賊衆
四散及抵沃日官寨前駐沃防護之都司馬光祖
率領番目出迎摺内頭緒殊未明晰馬良柱以一
副將領兵深入似屬奮勇但金酋兵勢方盛不無
冒險是否另有官兵策應所報擊死賊番名數凴
何查騐其自熱籠至沃日何以但有營盤而蠻兵
幾許如何逃散俱未叙明又前摺内稱馬光祖帶
兵駐沃防護今奏稱馬良柱兵到伊等方帶領土
司出迎是否俱經被困官兵有無傷損再前摺内
稱宋宗璋駐兵雜谷閙其馬良柱進兵以後宋宗
璋現駐何處作何調度又據另摺奏稱許應虎已
經到川作何委用俱應一一詳晰奏聞再小金川
向與金酋有隙其投順似係實心至綽斯甲等同
惡相濟罪無可寬今見官兵勢盛乃稱情願領兵
出力報效此等反覆情形狡黠故智何足凴信前
此瞻對四朗之案袁士弼一意招撫以致逆黨效
尤豈可復蹈前轍朕思苗蠻雖屬化外而叛服靡
常端由辦理不善如但謂得其人不足臣得其地
不足守比之禽獸虺蛇亦何妨聽其涵衍卵育並
生宇宙之間而此等蜂屯蟻聚之衆果可度外置
之乎即如瞻對金川之事亦豈好大喜功實因伊
等聲勢日張不得不勞師動衆然前此進兵既不
能遽得要領臨事又惟草率了局官兵甫撤旋復
煽動損威傷重勞費實多若但來則應之去則弗
追試思十至而十應何如以十應之勞用之於一
舉毁穴焚巢芟除蕩滌之為愈也稽之前事如漢
之馬援諸葛亮蠻中至今凛其遺烈即前明韓雍
王守仁軰亦非不震以兵威羣蠻膽落坐收一勞
永逸之利近日滇黔古州等境悉成樂土具有明
效川省諸番亦當加意經畫况我朝天威無遠弗
届即蒙古四十八旗自古所不臣何嘗不在五服
要荒之外而奉令守藩輸誠内嚮寧輯至今可見
含齒戴髮之倫斷無不可化誨惟在德足綏懷威
足臨制得柔遠之道耳可傳諭慶復張廣泗等悉
心區畫因此番用兵將全蜀情形通盤計度如何
可令蠻衆帖服永為不侵不叛之臣使叢篁密箐
息警消烽共安至治熟籌長策詳悉奏聞如果有
不能辦理或不必辦理情節亦應將實在情形據
實陳奏
(臣)等謹按王者守在四夷其義亦惟羈縻勿
絶而已若其干犯王章狡焉思逞則又不得
不詰我戎兵用彰撻伐金川始猶不過侵擾
鄰封其後脅誘漸衆兵勢漸強至敢遠離巢
穴窺伺内地豈容坐視猖獗為虺弗摧惟是
兵貴拙速不尚巧遲當馬良柱收復沃日之
際若能乘機進取以數千勁旅鼓行而前誠
有迅雷不及掩耳之勢
聖諭所云一舉而毁穴焚巢芟除蕩滌固屬必至之
效乃帥臣闇汶失謀於先繼又重以猜忌坐
失可乘之機迨我
皇上赫然震怒威讋醜夷悔罪請命則誠如
聖諭含齒戴髮之倫斷無不可化誨者矣
丁未慶復紀山會奏言軍行糧運實關緊要(臣)
紀山前奏糧運各條已經軍機處議覆遵照辦
理但川西一路事屬創始輓運尤難(臣)紀山於
未接廷議以前已𣲖撥新都重慶等處倉穀碾
米二萬石起運因黨壩沃日二路中隔雪山背
夫多有龜坼及雪氣傷目者現在雪尚未消若
不增加臺站蠻夫皆褁足不前查雜谷閙至黨
壩原擬安設十二站今應增六站共十八站自
雜谷閙至沃日原擬安設七站今應增三站共
十站仍添管臺官二員以專責成又查沃日一
路前因金酋圍困熱籠糧路阻塞官兵另擇汶
川縣之草坡地方出口經由瓦寺地界糧運亦
即於此路尾隨今熱籠圍解運道已通但計算
止雜谷閙一路轉運恐糧石不敷支給且防將
來雨水阻滯(臣)等以為既有瓦寺可通沃日應
仍由草坡分運前進方敷接濟至川南打箭爐
一路軍糧原存爐倉一萬石除給過官兵口糧
外又酌撥雅州府倉米五千石輓運爐城自爐
地至泰寧安設十站自泰寧至革什咱之吉地
甚屬荒涼難安短站今在泰寧用烏拉長運至
沙普隆由沙普隆用烏拉長運至吉地共安設
糧務三處但明正所屬番民雖照二夫頂一烏
拉之例僱運而該土司屢被金川侵擾除𣲖撥
征丁及防守隘口外不敷輓運現照瞻對成例
添置烏拉二千頭幫運事竣變價還項再查前
議川西總理糧務道唐進賢駐劄舊保縣居中
調度原止就黨壩沃日兩路而言今又增添瓦
寺一路耳目難周應將松茂道移駐雜谷閙其
瓦寺一路委保寧府知府周岐駐劄跟逹橋為
副總理奏入
上命軍機大臣等速議旋經議覆准行是日
上諭内閣曰征勦金川前已動撥銀四十萬兩協濟
川省但軍營糧餉務須充裕著戸部於附近四川
省分再撥解銀二十萬兩以備支用
庚戌張廣泗奏言金酋地險賊衆數倍瞻對大
兵進勦勢須分路攻擊夫兵合則見多分則見
少現在漢土官兵雖有二萬餘名然土兵半未
到齊且其性見利不相讓見害不相救惟視官
兵之強弱以為進退故土兵不足恃而官兵宜
努力自強也况將來深入賊境沿途既須防護
而堅碉林立尤非兵單所能從事(臣)與慶復紀
山武繩謨現議添兵另摺陳明奏入
報聞是日慶復紀山會奏言(臣)紀山前奏欲駐雅州
以便調發緣彼時金酋方擾川南又攻川西沃
日西南遠隔是以欲居適中之地今川南餘賊
無多沃日圍困已解此時進勦大勢宜在川西
(臣)等自應出駐灌縣就近商辦沃日雜谷兩路
進取機宜官兵齊集之後即飭松潘鎮宋宗璋
赴黨壩督攻賊巢其時(臣)張廣泗應前往雜谷
閙調遣(臣)慶復應移駐汶川商辦且瓦寺土司
素與金酋親密用兵以來漸有暗通形迹尤須
就近彈壓駕馭似此同駐分駐似為合宜再西
南俱分兩路進兵川西以宋宗璋為統領由黨
壩直壓賊境而馬良柱分領一路官兵由沃日
協攻川南以許應虎為統領出兩河口進勦仍
再𣲖參將蔡允分領一路官兵出革什咱進攻
提督武繩謨有調發兵馬錢糧之責無庸前往
再查賊番強悍欲據其腹心要地全在重兵壓
攻方易克捷稍延時日秋深雪降糧運不前甚
難為力現調陜兵三千續調松鎮八百俱發往
黨壩(臣)非不知兵多糜餉但日久則糜餉更多
謹審察賊勢量度兵力於原奏𣲖調之外更請
就近於川省各營添調二千名以資勦洗川省
汛廣兵單增調之後需兵貼防請於隣近之貴
州上游協營内酌調二千名以資防守京兵似
可無須請用奏入
上命軍機大臣等速議議曰據奏現在進剿大勢既
在川西更不以雅州府為適中之地慶復等自
應同駐灌縣俟官兵齊集後張廣泗前往雜谷
閙慶復移駐汶川庶可商酌妥辦至所奏瓦寺
土司潛通賊信尤關緊要應令其留意彈壓駕
馭毋致稍泄軍機慶復等又稱西南兩處各分
兩路進兵聲援似為聯絡提督武繩謨既有兵
馬錢糧之責無庸前赴軍營均應照所奏辦理
慶復等又請添調川省兵丁並調黔兵為貼防
之用查前據摺報漢土兵已有一萬九千名又
續𣲖陜兵三千計共兵二萬二千名已不為少
今又欲增添意在重兵壓攻易於速捷而另摺
復云土兵不甚得力則添𣲖自不容己應照所
請於川省各營内添調二千以資勦洗其川兵
添調之後本省汛廣兵單亦應於黔省上游協
營内調兵二千來川防守但兵數既增功應速
奏不可曠日持久老師糜餉復蹈瞻對前轍也
上從之
甲寅
上諭内閣曰直隸正定鎮總兵員缺著四川重慶鎮
總兵邱策普調補松茂協副將馬良柱前在瞻對
軍營曾著勞績今又隨征金川頗能奮勇出力著
補授重慶鎮總兵松茂協副將員缺甚屬緊要著
該督於所屬副將内揀選一員調補所遺員缺著
浙江太平營參將吳一清補授
六月戊辰紀山奏言𣲖調各路漢土官兵陸續
借支行裝䭾載及兩路運糧脚價等費并瞻對
案内䘏賞漢土官兵各項銀兩支用無存現據
西南兩路總理糧務松建二道各請添撥銀十
萬兩司庫不惟無可動撥即現在出口官兵支
借行裝䭾載及賞號諸費亦復無從應付奉撥
江西湖北二省銀四十萬兩尚未到川即解到
之日僅足歸還借項而現今新舊軍需分頭蝟
集支用甚繁川省地處邊陲更宜有備無患合
請再於隣近省分酌撥銀六十萬兩速解來川
協濟奏入
上命該部速議經部議以進勦金川前經在於江西
湖北二省撥銀四十萬兩本年五月十八日奉
上諭於附近四川省分再撥銀二十萬兩經(臣)部議
於江西撥銀二十萬兩共六十萬兩江西之二
十萬兩紀山雖尚未接到部咨但軍需銀兩理
應充裕應如所奏再撥銀六十萬兩協濟行文
廣東廵撫在於該省春撥留備銀内照數動支
文到作速委員觧赴川省交納
上從之
壬申貴州廵撫孫紹武提督丁士傑會奏言臣
等接准川陜督(臣)張廣泗咨調黔兵二千名以
為貼防協勦之用(臣)等隨選得精兵二千剋期
五月二十一日起程赴川黔西協副將高宗瑾
才猷卓越熟諳機務令其總統官兵平越營遊
擊袁良臣籍隸四川地理情形俱所熟悉又威
寧鎮標遊擊韓樞凱里營都司劉竒偉撫標守
備趙自超提標守備杜先貴陽守備林昭俱係
久歴戎行即令領兵星速進發至將弁借支之
項請照川省成例借支扣還謹會摺奏明奏入
報聞
丙子慶復張廣泗會奏言據副將馬良柱禀稱
前帶官兵抵沃日招撫小金川兹於四月二十
一日據小金川土司澤旺土舍良爾吉投逓漢
文情願歸順並請官兵急到美諾會商進攻金
川之策隨先𣲖沃日土兵飭令幹弁帶往察其
誠偽據稱兵到占固及美諾澤旺良爾吉俱開
城迎接因挑𣲖各營官兵八百名飭委都司馬
光祖帶領前往旋據馬光祖禀報澤旺等開關
迎接並將搶占沃日三寨退還臣等查大小金
川地界毘連險要相共金酋肆横先在挾占小
金川小金川今既就撫則賊之外援已絶官兵
駐劄其地即用其土兵為前驅由美諾可以直
搗金川之刮耳崕巢穴黨壩一路可以直搗勒
歪巢穴分進合攻賊酋左右不能兼顧是西路
進兵已屬得勢五月十九日又據泰寧協副將
張興禀報帶領漢土官兵一千名自牛厰至孔
隅該處番民百餘焚香跪迎口稱大兵到來得
見天日并稱毛牛地方現有賊兵數百防守官
兵揚威前進賊兵拆墻奔逃連夜飭令搭橋渡
兵乘機前進攻奪魯密章谷再為禀報又土司
汪結禀稱五月初八等日分遣土兵令革什咱
兵為領路攻奪河西竹江寨河東寧桑逹桑等
寨其守寨係巴旺番人俱望風迎獻軍械又革
什咱所失馬桑一帶俱已恢復並稱乘勢往攻
魯密章谷寨此又南路可以進攻情形也兹前
調陜兵已前後發往雜谷閙添調之川兵二千
業經分發西南兩路(臣)慶復(臣)張廣泗於十九
二十一等日先後赴灌縣會商分布(臣)張廣泗
於二十四日起程赴雜谷閙面示總兵宋宗璋
機宜即令前赴黨壩進攻賊寨(臣)慶復隨即前
赴汶川南路統領許應虎將次可抵爐城各路
現在訂期會勦以速軍務奏入
報聞是日
上諭内閣曰據慶復張廣泗摺奏征勦金川現已悉
心籌畫分路進兵搗其巢穴附近諸酋輸誠納欵
則諸事業有頭緒嗣後征勦事宜張廣泗一人即
可辦理現在大學士高斌出差在外内閣辦事需
人著慶復回京辦理閣務
上又命軍機大臣等傳諭慶復張廣泗曰據慶復張
廣泗奏小金川土司澤旺率衆投誠並退還搶佔
沃日三寨金酋外援隔絶官兵駐劄其地可以直
搗金川巢穴又收復毛牛及馬桑地方西南兩路
俱可進攻慶復張廣泗現已分路令統領宋宗璋
許應虎等訂期會勦此番官兵調集佈置得宜計
可指期剋捷至小金川望風迎附乃廹於大兵勢
盛而然但既已來歸自當乘機安撫可遽信為革
心向化耶從來辦理土蠻總未能得經久長策即
如瞻對之役調兵二萬四千糜餉幾至百萬僅得
焚其如郎一碉乃甫經竣事而金川又復見告將
來即使計日翦除而徵兵籌餉勞費業已相等若
蕩定之餘仍以屬之土目縱令震慴餘威目前俯
首恭順而蓄銳養力日後仍必鴟張國家動衆傷
財適為伊等重事權而增氣勢旋起旋滅何有已
時在國家全盛之時視之不啻蚊蟁蜂䘍而糜脂
膏於荒箐鈍兵革於蠻煙曷若熟籌長策之為得
也蓋番性叵測如康熙雍正年間郭羅克番衆征
勦帖服久之仍復滋事乃其明騐然謂必不可制
則青海蒙古附近土番西藏即係番類一經妥辦
至今安輯朕觀金川情形雖不可遽照苗疆之例
改土設流或分置衛弁統轄汛兵或亦𣲖大員彈
壓田賦獄訟聽金酋自行經理簡節疎目馴擾羈
縻期於綏靖地方約束蠻衆不致如土司之專有
其人易於蠢動可以永除後患朕意如此是否於
該省情形相合著慶復張廣泗悉心從長商酌詳
悉具奏如於該處不甚相宜或如何始為盡善别
有經畫之處著一一密行奏聞是日慶復張廣泗
會覆
上諭以武繩謨摺内有金川稱王之語紀山何以未
經奏及今查金川並未私立名號惟拿獲賊番
審訊時或有自稱其主為王者武繩謨據以入
告不為無因而紀山則因不過愚番供詞是以
不敢輕凟
天聽奏入
報聞是日慶復張廣泗又會奏軍營馳報事件口外
請由塘馬口内請由驛逓以期迅速
上可其奏
平定金川方略卷二
