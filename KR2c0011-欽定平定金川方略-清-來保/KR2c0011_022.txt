平定金川方略卷二十二
正月癸亥
上諭内閣曰陜省為入川要路其武功以西棧道綿
亘較川省尤長大兵經過地方一切供億雖絲毫
不擾閭閻而夫馬支應未免有資民力前曾降旨
將川省己巳年地丁錢糧再行緩徵其陜省入棧
毗連川境之州縣應與川省一體加恩著該督撫
查明各該州縣本年應徵地丁錢糧全行緩徵以
紓民力該督撫其悉心辦理務俾窮黎均沾實惠
以副朕軫恤民勞之意是日
上命軍機大臣等傳諭經略大學士傅恒曰朕今日
辰刻恭請
皇太后聖母萬安仰蒙
慈諭金川之事朝廷此時即應降旨罷兵諸王大臣想
不敢奏請但理勢自當如此朕以所調各路兵丁踴
躍前去若中道撤回不得一申其敵愾之氣未免
有拂衆心且於從前辦理之體恐涉輕率俟其到
齊得一二勝陣即令班師具奏又蒙
慈諭似此是朝廷尚有專意成功之念豈不與經略大
學士傅恒同出一見耶大軍早罷一日則兵丁得早
免一日勞苦人情孰不戀妻子而顧室家何必待臨
陣得勝方令凱旋此一二陣中能保兵丁一無傷損
乎大兵所過百姓驚惶夫馬供億悉資其力早罷一
日亦早得安息一日朝廷若執意待至四月是百姓
又多受一二月之災矣
皇太后懿訓至聖至明朕實無辭以對仰惟
聖母此旨確切理勢並非偏於姑息朕本心亦實以為
當然經略大學士傅恒若謂
皇太后此旨因朕宵旰焦勞而發尚為近之如以朕意
在罷兵
皇太后因有此旨則失之遠矣自十二月十四日以後
屢次所降諭旨經略大學士接到後自必翻然大
悟詳悉熟計一一遵循以贊襄機務為念不當專
為金川一隅久留番境也
甲子
上諭内閣曰金川用兵一事朕本意欲以禁遏兇暴
綏輯羣番並非利其人民土地而從前訥親張廣
泗措置乖方屢經貽誤是以特命經略大學士傅
恒前往視師熟察形勢相度攻勦經略大學士傅
恒自奉命以至抵營忠誠勞勩超出等倫其辦事
則鉅細周詳鋤奸則番蠻懾服整頓營伍則紀律
嚴明鼓勵戎行則士氣踴躍且中宵督戰不避風
雪擊碉奪卡大著聲威誠克仰副委任朕思蕞爾
窮番何足當我王師而機務重大部政殷繁諸大
臣皆為此一事馳驅經畫經略大學士傅恒乃中
朝第一宣力大臣素深倚毗豈可因荒徼小醜久
稽於外朕心實為不忍即使擒獲渠魁掃蕩巢穴
亦不足以償勞此旨到日著即馳驛還朝尚書逹
爾黨阿舒赫德各有部務亦未便久曠總督尹繼
善統制全秦邊防綦重著一同回任軍營一切事
宜交與該省總督策楞提督岳鍾琪等儘現在兵
力足以調𣲖即傅爾丹尚有滿兵在彼亦應暫留
殫心籌畫妥協辦理以竣軍務
(臣)等謹按聖人之心廓然而大公物來而順
應故事無大小皆因乎事勢之當然時行則
行時止則止初無意必固我之見是以百慮
殊途同歸一致措施無不各當其可而天下
咸頌神明也我
皇上於金川之事始則因其跳梁負固不得不伸
天討以安蠻服原非有利其人民土地之心及乎用
兵既久人力既勞則又念根本為重小醜為
輕征討已足以伸威而兵革不可以久頓奉
慈訓於深宫運神機於獨斷
頒詔特召經略班師中外懽騰臣民胥慶昔
聖祖仁皇帝三征沙漠不親擒噶爾丹以耀武仁聲遠
播義問光昭我
皇上睿慮哲謀同符
聖祖蓋意念至爲深切謀猷至為廣遠其光明正大之
心公如天地明如日月誠為千萬世之所共
仰也
乙丑開泰奏言軍務餉項最關緊要(臣)接准湖
北撫臣彭樹葵移咨知川省急需餉銀而湖北
不敷借撥凡屬隣近省分自應速籌接濟(臣)與
布政使再四商酌於司庫動支封貯銀十萬兩
乾隆十三年地丁銀八萬兩各稅銀二萬兩合
共二十萬兩委員星即解川以應急需仍俟部
撥别省恊餉經過就便兌還歸欵奏入
上諭該部知之
丙寅
上命軍機大臣等傳諭東三省領兵之副都統侍衛
等曰經略大學士傅恒抵營以後攻碉殺賊屢毁
石卡是以賊酋莎羅奔畏死乞降據經略大學士
奏稱不肯受降欲俟大兵到齊盡行勦滅朕思金
川逆酋不過蕞爾小醜既經大學士數次戰克已
知畏威乞降今若不允其請盡皆勦戮朕心有所
不忍已降旨令大學士班師還朝其納降諸務交
與傅爾丹策楞等辦理現在軍務既經告竣其東
三省兵丁尚未到營者著由原路撤回領兵之副
都統侍衛等奉到此旨沿途嚴加約束不得滋事
擾民是日諸王大臣等合詞陳奏曰金川用兵一
事從前伏讀
諭旨原有得其地不足守得其人不足臣並慎重籌
畫不可輕舉之
明諭嗣因該督撫以小醜跳梁理應翦除且可刻期
告捷遂一面調兵進勦一面奏
聞除逆安邊事屬難已是以得
旨允行及張廣泗藉口兵力單弱頓師日久我
皇上特遣訥親前往原因伊受
恩深重必能將番地情形據實入告以俟
聖裁詎意其到營後一味偷安傲慢罔惜士卒並不
直陳彼地山川形勢以致曠日持久糜餉老師
罪實難逭仰蒙
聖明洞察特遣大學士傅恒前往經略大學士傅恒
奉
命之後即星夜兼程就道雨雪間關不辭艱瘁抵營
之日號令嚴明賞罰公當晨夕區畫軍務接見
文武屬員虛衷商確衆心悦服並將起釁之良
爾吉阿扣等明正典刑以肅軍紀其攻碉之際
親身督戰屢有克捷整理綠旗兵丁頓除積玩
之習其奮勇效忠實心宣力之處實屬共見共
聞至於金川山險碉堅逆番負嵎固守目前未
能即克種種實情次第陳奏荷蒙
皇上宣示(臣)等得以備細周知竊念用兵為國家重
務進止機宜原難執一而論蒙
皇上聖諭命(臣)等僉同籌畫應否撤兵仰見
睿慮高深虛公詳慎之至意(臣)等伏思前此用兵原
非利其土地人民今既知其實在情形限於地
勢似未可耗有用之帑儲竭内地之兵力而施
於無用之荒徼
皇上聖謨宏遠定計班師正與現在機宜允合在經
略大學士傅恒身膺重任力規進取是以有統
率精兵直搗刮耳崖之請但以如此忠藎大臣
久留徼外與蕞爾逆番相持殊覺輕重失體即
攻克刮耳崖勒歪擒獲莎羅奔郎卡亦猶不足
償勞况機務重大部事殷繁
皇上宵旰焦勞必得心膂大臣贊襄左右(臣)等愚見
應即
召還經略大學士傅恒以資燮理實合機要其軍營
一切事宜仰祈
睿鑒飭交在軍諸臣次第辦理得
旨允行是日經略大學士傅恒奏言金川之事(臣)到
營以後略知梗概謹據實奏
聞當紀山發兵進討之始惟馬良柱轉戰直前踰沃
日收小金川直抵丹噶其鋒甚銳宋宗璋逗遛
雜谷許應虎失機的交致賊得憑險造碉防守
嚴峻張廣泗分兵七路十路在在阻隔毫無進
取至上年六七月後訥親至營並未細察情形
始則急遽無序下令限三日内必取刮耳崖以
致任舉買國良同時戰沒後即委靡退沮晏起
偷安將士不得一見不聽人言不恤士卒遂使
將懷憤心士無鬭志軍務廢弛已極而張廣泗
乘此逞奸僨事訥親全不知兵為其所愚惟恃
以碉逼碉以卡逼卡之法通飭各屬遵行希圖
與賊相拒巖碉之下俟其自潰無如賊碉層佈
所得無幾而傷殺已數千人又復畏罪隱匿不
敢奏聞(臣)查攻碉之法賊已熟悉防備甚周我
兵雖衆鎗砲所及惟抵堅壁於賊無傷賊不過
數人從暗擊明鎗不虛發是我惟攻石而賊實
攻人我無障蔽而賊有藏匿且多掘土坑急則
深伏其中不見人形而能自下擊上又於碉外
開濠人不能越戰碉銳立高於中土之塔建造
甚巧不逾數日而成其餘隨缺隨補頃刻立就
且人心堅固至死不移碉盡碎而不去砲方過
而人起客主形殊勞逸勢異攻一碉難於克一
城即(臣)現駐之卡撒親閱左右山梁二道三道
梁上有碉三百餘座以半月十日得碉一座計
算必待數年始盡且得一碉輙傷數十百人以
此計算尤不忍言而訥親張廣泗尚以為得計
是敢於欺
皇上亦所以自欺也今(臣)再四熟籌惟有使賊失其
所恃而我兵乃得展其所長如卡撒一路乃攻
刮耳崖正道嶺高溝窄(臣)既身為經略理當力
任其難相度形勢須就此一路之中分路横截
同時大舉俟大兵齊集分派左右山梁昔嶺石
城等處奮威力戰(臣)别選銳師於喇底旁徑及
奎角干登等隘裹糧直入踰碉勿攻繞出其前
旣以圍碉之兵作護糧之兵賊番稀少外雖嚴
密内實空虛我兵旣遮道前進則守碉各番皆
有戀家之念無固守之心均可不攻自潰至黨
壩一路岳鍾琪雖稱該處山坡較寬可以水陸
並進又有卡裏等隘可以間道長驅但(臣)按圖
諮訪賊境亦復險隘進取之難幾同卡撒瀘河
一道賊人兩岸阻截舟行不能徑逹惟可益以
新兵使之努力奮擊直搗勒歪兩路並進而甲
索馬奈正地等要路俱令竭力進攻使賊面面
受敵不能兼顧雖有堅城險碉漢奸不能為之
謀逆酋無以恃其固矣至於調遣兵丁奮勇無
前一以當百固仗滿兵為最而穿箐引道則非
土兵不可各土兵中小金川最為驍勇良爾吉
已正典刑莫為賊諜澤旺與逆酋結恨甚深小
朗素奮志立功自屬可用沃日兵少而強雜稄
兵衆而懦明正木坪忠順有餘強幹不足瓦寺
尚肯用命人亦無多革什咱兵勢頗銳馬奈一
路實資其力正地亦藉以自守巴底巴旺畏賊
如虎不堪驅策綽斯甲心懷疑貳未足憑信現
有官兵彈壓不敢動搖總之土兵之性貪利可
以忘身(臣)現在加意鼓舞棄短取長諄切曉諭
令知逆酋不滅不休為彼永杜後患庶衆土司
各思建功不復畏賊自能效命爭先若綠旗兵
丁原非盡不可用向來全無紀律賞罰不行懲
勸不當心灰意沮皆成懦怯且數營之兵臨時
任意酌發兵不識將將不識兵而兵與兵又不
相習臨陣勇怯領兵者不識其人何從分别是
以每當緊急前後俱不相顧原屬兵法所忌(臣)
現在申明軍紀振作士氣有功必賞有罪必誅
實心訓諫使士識將心將知士習上下誠意相
孚庶可變弱為強以收臨期臂指之用將弁賢
否尤關緊要(臣)留心體察軍前大臣中如傅爾
丹老成宿將久歴戎行而年近七旬難以親臨
戰陣(臣)令與尚書逹爾黨阿經理營盤一應事
務内大臣班第護軍統領薩音圖(臣)因各營俱
有鎮將統領暫留軍營以便隨時委用護軍統
領烏爾登現當馬奈一路護軍統領法酬仍在
黨壩其各總兵内如莽阿納駐劄左梁尚能堵
禦哈攀龍駐劄色爾力防守嚴密人亦勇敢哈
尚德人亦明白果敢勇於任事現守右梁看來
俱可任使冶大雄曾經出兵人尚老成(臣)現委
以中軍之任副將馬良柱於蠻地素有威名為
諸番畏服現駐昔嶺其餘將弁量材委遣務使
各盡其用所向有功從前大帥行軍所得地方
即發兵防守以致後之守兵漸分而前之精兵
漸減即不撥兵防守立行拆燬而賊又於其地
立砌石卡以藏身傷人是以守碉毁碉均屬無
益今據軍前諸將咸稱賊聞(臣)至每日於各處
添碉猶以為官兵狃於舊習彼得恃其所長不
知(臣)此次决計深入不與爭碉惟時派遣精兵
伺間突入斬殺賊衆或用大砲轟擊使之晝夜
不寧以疲其力一俟兵到(臣)悉心布置面面周
匝出其不意取道前進務在破其巢穴擒虜賊
酋於三四月間定報捷音若賊境果非人力所
及必不能平(臣)亦何敢勉強飾說必謂成功但
審度形勢雖人人皆謂其難而(臣)殫竭駑駘悉
心調度實可以掃除賊境以仰副
皇上委任之至意總之此事辦理誤於初起之時處
置不善逆酋本來從不歸化原可略惕以威使
之知儆不必果於進取迨馬良柱乘勝攻克沃
日小金川直抵丹噶若張廣泗果能予以接應
其時賊人防禦之法尚未周悉亦可殄滅乃一
誤再誤以至於今若此時畏難草率了事則逆
酋之勢愈張而衆土司益被其毒且以
天朝為不足恃即邊境何以冀其永寧是以(臣)愚以
為必一舉成擒則可以威震百蠻永銷氛祲此
時現在乞降未見果出誠心若莎羅奔郎卡果
親自前來猶可商酌否則惟有滅此朝食斷難
中止即目下時有投誠之人本應誅殛然借寬
貸以分其勢搖其心又可隨時知彼消息是以
未即行誅目前惟有實力攻勦迅速奏功是(臣)
之專責至善後事宜届期再交策楞等辦理奏
入
諭曰朕意既定經略大學士當遵旨速行還朝輔政
也
丁卯
上諭内閣曰經略大學士傅恒秉心忠亮勇略超羣
自奉命以來晨夕勞勩辦理諸務妥協精詳一抵
軍營即能申明紀律振作士氣殱除奸慝屢克堅
碉賊酋窮蹙乞命經略大學士傅恒志期一舉蕩
平不肯允降朕思蠢爾窮番何足汚我斧鑕宜宏
解網之仁以示如天之量已允王大臣等所議召
經略大學士傅恒班師還朝其納降善後事宜交
四川總督策楞辦理今日恭請
皇太后聖母萬安仰蒙
垂詢此事朕以納降班師具奏欽奉
慈諭息衆寧邊乃國家太平長策皇帝御極十有四年
予從不問外朝政事上年皇帝奏聞因係軍國重務
時厪予懷近見皇帝宵旰焦勞尤為注切今旣下詔
撤兵實我大清國景運興隆億萬年社稷蒼生之慶
大學士傅恒忠勤宣力謀勇兼優成績懋著朝廷宜
封以公爵用示奬勵予心如此皇帝以為何如朕念
經略大學士傅恒殫心為國實冠等倫超錫五等
之崇班允協酬庸之盛典仰遵
慈諭封為忠勇公銘勲冊府光我邦家朕實嘉焉是日
上又諭内閣曰金川軍務自經略大學士傅恒調度
合宜勲績顯著朕已降旨晉封公爵召令還朝其
在軍大臣及隨營文武官弁等與有成勞宜加奬
勵著交傅爾丹策楞岳鍾琪等詳悉分别等次報
明經略大學士忠勇公傅恒核定具奏交部從優
議叙至軍機大臣等受朕指示承辦軍營事宜晨
夕罔懈亦著一體議叙是日
上又諭内閣曰金川逆酋窮蹙乞命朕已網開三面
允准納降現在振旅班師但念用兵以來已逾二
載將弁兵丁有攻碉奮不顧身以致臨陣捐軀者
深堪憫惻著傅爾丹策楞岳鍾琪等詳悉確查報
明經略大學士忠勇公傅恒核定具奏交部從優
議䘏是日
上又諭内閣曰前因武宏緒貽誤軍行馬匹降旨革
職枷號嗣據經略大學士忠勇公傅恒奏川省馬
匹實屬短少武宏緒並非有心貽誤且年已就衰
請從寬典朕以軍興之際不可不嚴懲示儆未經
允行今既振旅班師著照經略大學士忠勇公傅
恒所請免其枷號至鹿邁祖因漠視軍務搖惑衆
心經班第參奏枷號示衆今念川省用兵二載民
力疲憊此等情形皆經經略大學士忠勇公傅恒
奏明亦著加恩釋放其餘有似此獲罪者俱著大
學士查明照此辦理是日
上又諭内閣曰川省自用兵以來督撫大臣因供辦
軍需於内地吏治民生不能專心經理今既納降
班師軍務以漸告竣地方關係緊要所當加意拊
循綏輯署撫班第俟總督策楞回至成都助理月
餘策楞酌量班第可以回京時令其來京至藩司
為通省承宣大使朕觀紀山才具稍遜高越四川
布政使員缺仍著高越署理紀山著回京以副都
統用
己巳
上命軍機大臣等傳諭經略大學士忠勇公傅恒曰
經略大學士忠勇公傅恒現在遵旨還朝其參奏
訥親各欵著交與舒赫德查追至軍需各案頭緒
繁多今大兵既已停罷亦應徹底清釐舒赫德原
係奉旨暫留成都稽查軍需者著遵照前旨會同
兆惠班第等殫心綜核俾錢糧均歸實際毋任浮
濫舒赫德辦有就緒即先回京
庚午經略大學士忠勇公傅恒奏言竊查從前
征𠞰金川各將領内參革治罪之員其中有曾
經出力而人實可用者皆緣張廣泗以好惡為
賞罰每多冤抑(臣)在軍營訪有參將蔡允郎建
業及遊擊陳上才千總馬繼杜景賢等五員皆
諳習番情熟悉形勢前此攻克地方俱著有功
績後因失去砲位被參治罪而郎建業陳上才
杜景賢皆在馬良柱案内今馬良柱已經起用
而該員等尚在成都收禁(臣)思軍前正在需人
此等諳練之員與其羈禁圜扉置於無用不如
令其荷戈殺賊以贖前愆(臣)一面行文調至軍
營一面奏明伏乞
皇上恩准將蔡允郎建業陳上才馬繼杜景賢釋放
使之奮勇效力自必感激圖報倘再不加勉(臣)
即行嚴參從重治罪又總兵冶大雄曾經出兵
人甚老成現在總理營盤事務甚屬妥協可否
仰懇
皇上天恩賞給花翎(臣)未敢擅便奏入得
旨允行是日軍機大臣等奏言前據高越等具奏川
省購買馬騾本地及陜省共可得八千匹後經
議撥由京捲站之馬並山西湖廣協濟馬共七
千匹合計已有馬一萬五千匹即高越等所奏
八千之數未必一時全行買足或間有倒斃然
大概不下一萬二三千匹該省所産料豆稀少
餵飼皆用米穀稻草現今米價昂貴一馬約須
一人之食費用浩繁且於馬匹食性不宜難期
臕壯存留該省補額又不須如此之多今大兵
已撤自應請
旨交與尚書舒赫德會同該督撫酌量該省應留若
干所餘之馬即照捲站之法沿途遞次分留陜
西河南直隸三省以補營額之缺毋庸另行動
項購買庶為兩便應否如此辦理令舒赫德等
妥協定議一面奏
聞一面查辦得
旨速行是日軍機大臣等又奏言上年差侍衛德山
將新造長鈚箭一萬枝解送軍營今大兵已撤
應令德山仍行解回京師
諭曰此項長鈚箭不必解至京師德山接到此旨時
若與西安相近即交將軍博第與四川相近即交
副都統卓鼐以備該處之用
辛未
上命軍機大臣等傳諭經略大學士忠勇公傅恒曰
金川撤兵一事朕兩次召見諸王滿漢文武大臣
示以朕前後所降諭旨及軍營奏到情形令其各
出所見具議以聞伊等合詞公奏僉稱揆理度勢
撤兵之旨誠為允協朕復細加體訪中外人情並
無異議且有謂市井閭巷之人咸為欣悦者此事
朕志先定絶無游移又復詢謀僉同足見理勢當
然確不可易經略大學士更不必以未擒莎羅奔
郎卡未破刮耳崖勒歪為歉蓋金川用兵不出於
冒險則出於因循因循則糜餉老師耗竭元氣固
失之不及而冒險則奮不顧身民命國儲輕於一
擲又失之太過過猶不及其於國事無益有損均
耳今經略大學士將彼地情形據實入告朕酌定
罷兵之策俾内地民力得以休息部庫帑項得以
撙節養和平之福培萬年之基其功視傾巢殱醜
輕重為何如耶至撤兵事宜尚須詳悉經理大學
士既遵旨就道不必留辦可一一交策楞傅爾丹
令其酌量次第分布務合機要如馬良柱帶兵暫
駐小金川岳鍾琪駐守打箭爐一應防範均宜隨
時辦理期於周密臺站照舊安設軍營事宜照舊
間日奏報一次俟有就緒或三四日或五六日一
次以漸而減必俟諸大臣俱回至成都朕心始可
釋然耳是日經略大學士忠勇公傅恒奏言原任
打箭爐同知鮑成龍因承辦甲索糧運輓輸貽
誤又安設烏拉漫不經心致多倒斃奉
旨革職即於軍前枷號示衆(臣)查該員承辦糧務遲
誤廢弛實應懲處第(臣)在營細訪輿論稽核舊
事鮑成龍前任打箭爐同知值金酋圍困章谷
進抵毛牛相去爐地甚近賊將乘勢内犯劫掠
客貨明正土司喇章駐劄在爐首欲遷避商民
紛紛驚竄鮑成龍端坐衙署曉諭漢番軍民以
所請救兵即至切勿張皇且成龍身任地方義
當與爐城俱殉賊若果至當合民兵并力拒守
合城恃以少安適革什咱土司遣子赴爐告急
鮑成龍大加撫賞激以同仇大義令速歸聚兵
五百名約俟賊至從後夾擊絶其歸路該土司
慷慨應命賊乃聞風畏懼逡廵思退至今爐城
猶頌其功而該土司等亦倚爲重迨後鮑成龍
與張廣泗辨論軍情運務大相齟齬張廣泗遂
欲尋釁參劾經原任藩司倉德多方保護始寢
其事暨鮑成龍染患吐血不能親理糧務以致
廢弛惟時侍郎班第以總理道陳緯諸事推委
狡猾會稿
奏參而張廣泗必欲將鮑成龍一併同劾隨奉
旨解赴軍營張廣泗更逼令解員通判祝致綸揭報
鮑成龍虧空祝致綸以並無虧空禀覆張廣泗
面加辱詈即欲并參及委成都府知府李盛唐
等審訊張廣泗更以所審不嚴飭駁再四親自
提審用一百觔重枷枷號番境今查陳緯身為
總理道員有心誤運自應嚴加懲儆鮑成龍所
犯情罪不同荷校已逾半載
國法既伸而微功足錄(臣)採訪既確謹據實奏明
請
旨將鮑成龍釋放發(臣)軍營效力贖罪憫其前功策
以後效庶營中員弁聞風咸知
聖慈寬大即獲罪之人猶不遺其微績益當共相奮
勵踴躍效命矣奏入得
旨允行
壬申
上諭内閣曰副將馬良柱前在總兵任内進勦金川
已有克捷因張廣泗忌其成功請兵不給更加參
劾經軍機大臣等奉旨審明復令前赴軍營效力
馬良柱素著威名番衆畏憚此番隨征頗為出力
經經略大學士忠勇公傅恒奏明馬良柱著補授
建昌鎮總兵官賞戴花翎以示奬勵
甲戌經略大學士忠勇公傅恒奏言仰蒙
諭旨以蜀道之難前人辦理之誤此時應定於四月
初旬班師不可再有游移仰見我
皇上聖慮周詳洞悉情勢(臣)蒙
指示自當謹遵辦理惟是現在軍情有必不可草率
完事之勢而攻克賊巢又信其必可成功一簣
之虧誠為可惜(臣)在京時諸臣皆言撤兵為便
(臣)以逆酋肆横已極若不及時翦除恐貽後患
是以力請督師實為永靖邊方起見今至軍營
凡糧馬之艱難川民之凋敝皆所親見若非實
在可以成功而徒強為飾說希圖回護是但知
存一已功名之見不特辜負
皇上格外之恩而貽誤
國家之事(臣)罪奚辭且功之成與不成不過一兩
月間即有明驗豈能勉強支吾但(臣)細察賊境
情形實有可以破竹之勢從前專事攻碉不肯
深入訥親張廣泗計慮過多積成怯懦意欲將
在外之碉盡行攻克然後進取從來攻城略地
豈有逐家逐村在在攻擊之理爭竒扼要惟在
搗其中堅奪隘斬關全恃得其要害今觀賊碉
並非俱在當道原亦有間可乘進取刮耳崖並
不必向伊等建碉之處取道(臣)前奏昔嶺中峰
一路可以直抵刮耳崖實有建瓴之勢若以攻
碉之力於碉外空處分道並進賊必出碉迎敵
我兵則且戰且前可以直抵其内地平曠處所
安營而以餘兵乘賊出碉抵禦之際即占踞其
空碉賊將焉往且聞賊之精銳皆在各卡而巢
穴則僅存老弱婦女實屬空虛一舉掃除誠有
可必並非希倖之詞若云抵其巢穴恐賊阻截
糧運(臣)令各兵携帶二十日乾糧可以無患况
我兵衆多欲奪一路糧運之處亦非所難惟在
現調之兵速催來營以資進勦此事(臣)安排已
定胷有成竹惟仰遵
聖諭攻其巢穴中堅使賊棄碉内顧則不待攻碉而
碉自克此即(臣)定見决其可行亦非冒險至於
班師之期四月初旬正在成功之候自可仰慰
聖懷(臣)現已籌畫定局不敢因奉到
諭旨游移更改伏祈
皇上曲宥奏入
上命軍機大臣等傳諭曰日來雨雪繽紛春膏滋潤
氣候甚佳當由撤兵息民感召
天和所致上年經略大學士傅恒抵營之日此間適得
瑞雪朕以為平定金川之兆今允降班師金川果
平矣但今日接到經略大學士奏摺仍有固執成
見與前此所云心悦誠服者又復矛盾人臣恃恩
而失之太過與恃恩而失之不及事不同而錯誤
則一如因朕於訥親之事曾責其念切思家聞召
即還經略大學士或因以為鑒不知訥親之罪在
於退縮倨傲朦蔽貽誤耳今經略大學士忠誠如
此勤勞如此事事周詳妥協據實陳奏實乃相去
霄壤判若黑白衆所共知惟有遵朕諭旨星速還
朝贊襄燮理十分完美吉祥善事孰大於此而顧
游移輾轉何為者耶朕既定計撤兵萬無可易謀
成獨斷事在不疑並非聽信人言草率完事經略
大學士日侍左右朕豈輕信人言者乎至所奏十
五日不往黨壩未知留營籌辦何事如為頭人乞
降則納降之事宜一以委之總督策楞經略大學
士遵朕前旨聞命即行不必留待朕賜詩有云上
將有心期利執大君無物不包蒙此兩言中經略
大學士忠勇之心事與朕怙冒之深仁實為兼盡
垂之史册休有烈光其詳味之是日哈攀龍奏言
經略大學士傅恒抵營以來一秉虛公仁愛士
卒號令畫一賞罰嚴明弁兵感悦俱懷奮勇報
效之心(臣)等公同會商軍機大局雖不專恃攻
碉然現在大兵未到凡賊所有碉卡亦宜攻此
襲彼不時搗𠞰使賊疲於奔命以沮其氣十二
月二十八日經略親赴右梁令古州鎮(臣)哈尚
德派撥漢土官兵襲取右山梁下巴朗平碉正
月初一日經略復親赴色爾力軍營令(臣)同哈
尚德親督官兵攻克石卡一座初三日經略又
詣右梁令哈尚德復攻巴朗平碉此三次攻戰
官兵之數減少於前而奮勇之氣加倍於昔或
登其碉頂或拔奪旗杆或焚燒賊卡賊衆為之
破膽(臣)目擊良爾吉等已經伏誅而官兵一加
鼓勵聲威即振現在俱各勇敢直前滅賊奏凱
自有可必不勝懽忭謹據實陳奏奏入
報聞是日班第奏報各路官兵均可於三月初旬全
抵軍營
諭曰今已降旨允降班師可即令兵丁按起捲撤毋
令復往矣
平定金川方略卷二十二
