平定金川方略卷七
五月戊戌四川布政使倉德奏言督臣張廣泗
添調之陜甘雲貴官兵餘丁一萬三千名内涼
州河州官兵由茂州赴營陜西固原延綏官兵
自棧道入川由灌縣出口雲貴官兵由成都省
城前赴軍營添調新兵即應加增糧運(臣)商之
撫臣先後雇覓背夫一萬二千餘名皆分起委
員押交總理糧務道分站安設並隨軍輓運又
於成重潼順敘嘉龍瀘資眉卭綿永等十三府
廳州屬倉穀内添辦軍米十二萬石勒限運赴
西南兩路又添調丞倅州縣佐雜二十餘員出
口聽候差委及分管隨軍辦理一切糧務現在
大兵不日會集夫糧亦皆充足奏入
報聞
己亥貴州提督丁士傑奏言前派黔兵一千名
赴川協勦今據領兵將備報稱已於三月初一
初三等日自成都出口約三月二十以前可以
齊抵軍營官兵沿途安静且人人踴躍奮往一
路安吉並無疾病等事滇省官兵二千名亦已
到川約三月二十前後可抵軍營奏入
報聞
甲辰班第奏言從前臺站分設夫役糧員不善
撫綏多致畏難逃竄以虧額之夫運定限之米
自屬竭蹶是以每日到營之米僅足逐日支持
偶為雨雪所阻便費周章(臣)深悉其故督令糧
務官員應補者補應添者添善為安頓毋許官
吏絲毫扣尅留難俾源源輸輓除最遠之甲索
一路外其餘各營現據糧務官員揭報約足餘
半月或二十餘日之糧可資豫備(臣)仍不時督
催寧使多餘毋致不足督臣現議分兵進攻師
行糧隨路盡﨑嶇支分派别(臣)與各員再四講
求按道計夫尚湏隨軍輓運人役數千已飭藩
司多為雇覓現亦陸續到齊不致臨期貽誤奏
入
報聞班第又奏言岳鍾琪於四月二十日到營(臣)細
訪軍中應辦事宜據云現在賞罰最宜嚴明無
論各路番民性俱嗜利即漢兵亦須懸定賞格
方能鼔舞倘有犯令及臨陣退縮者即以軍法
從事不容姑息所用漢番兵丁務使各盡其長
聞向来攻戰總以番兵當前漢兵隨後遇敵惶
惑相率奔潰不知番蠻所用刀桿等器止利短
攻漢兵鳥鎗弓矢皆能及遠自應令漢兵居中
首當其衝而以番兵分左右翼從旁夾擊乃能
取勝再用番兵須釋其疑若用之而復疑之兵
法所忌黨壩一路雜谷土兵最多應令挑易精
銳從戰而綽斯甲為金酋後戶若賊敗北逃遁
須借綽斯甲之力方可擒獲此皆宜豫為撫定
者也(臣)又問現在情形據云黨壩甲索專攻勒
歪賊巢統算已有兵萬餘可以足用惟督臣議
分兵數路進奪昔嶺以攻刮耳崖賊巢恐分兵
勢单不無顧慮(臣)觀其籌議頗中肯綮於各番
情形及金酋事宜亦能稔悉而精力尚屬強健
似可冀其成功現據督臣與之詳加商㩁所陳
謀慮督臣亦皆允從已於四月二十三日自營
起身前赴黨壩訖督臣始擬分兵十二路今已
歸併十路至進勦日期據督臣云探看山徑積
雪尚多必須五月初旬方可會齊各路刻期進
取(臣)亦俟督臣移營前進時同往察看情形并
調度糧運奏入
報聞班第又以丁憂試用縣丞鄭琰人才可用奏請
留營差委
上可其奏是日班第張廣泗會奏言(臣)班第奉
命来川調度糧運前在省城正值調兵增餉之時適
辦理南路糧務之打箭爐同知鮑成龍赴省即
將應行添運數目交該同知遵照辦理及(臣)班
第至軍營時南路總理建昌道陳緯亦奉調至
營(臣)等又將一應調劑事宜俱交該道悉心條
議據稱南路臺站安設已妥加運之米力任可
以無誤惟木坪一路道險運難不能兼顧應令
雅州府知府為副總理歸彼管轄隨據議允准
奏明在案詎該道回爐之後音耗全無檄催屢
次忽據詳稱據同知鮑成龍詳請應加站若干
應添夫若干(臣)等接閱之下不勝駭異查該道
所轄南路每日運米不過二百餘石原屬無多
即使果應加站添夫亦應於在省面見時禀明
酌辦庶可先事綢繆乃該道該同知從前並無
片語議及今直大軍進勦在即忽復作此更張
豈能臨期猝辦且各路糧臺俱已查清陸續禀
到惟該道所屬甲索一路為途最遠任催罔應
明係已有貽誤希圖混詳為藉口歸咎之地隨
嚴加批駁飛飭趕運間適(臣)張廣泗差往甲索
之兵丁回禀該處現在缺糧續據署副將王世
泰亦具禀到(臣)等當查甲索舊駐之兵糧已不
敷用今又添兵前往何以為計星委川東道齊
格馳往相機料理務期接濟外竊思該道等面
禀則一味糢糊辦理則百端詐偽以致遲悞軍
糈難容掩飾况該道前管木坪甫請歸併雅州
管轄隨又將所管邊谷一路詳請歸併木坪種
種委卸居心全不可問再上年(臣)張廣泗以西
路草坡運道班攔山等站恐天寒雪凍運夫苦
累商之該道於南路添買烏拉協濟該道已經
承領添辦牛騾二千頭交該同知鮑成龍收管
又俱全不經心入運未及月餘倒斃殆盡實屬
貽誤軍需相應請
旨將建昌道陳緯打箭爐同知鮑成龍革職交與巡
撫一并嚴審定擬查明倒斃烏拉責令分賠以
肅軍紀
丙午
上諭内閣曰據班第張廣泗奏稱建昌道陳緯打箭
爐同知鮑成龍承辦糧運漫不經心所領烏拉牛
騾多致倒斃陳緯鮑成龍俱著革職其廢弛糧務
之處不必觧交巡撫審擬如有應行訊問情節即
於軍前嚴訊明確枷號示衆俾承辦糧運之員知
所儆惕俟凱旋之日照例定擬
庚戌張廣泗奏言金川地界綿亘一溝其南北
不及三百里東西不及二百里中有大河一道
由北而南番人夾岸而居莎羅奔與伊姪郎卡
所居勒歪刮耳崖二寨皆在河之東岸四面雪
山凡可通之路皆係懸崖峭壁偏橋窄路緊要
路口俱建有戰碉石卡層層羅列防禦嚴密上
年進兵時因路徑查探未確是以賊酋恃其地
險碉堅敢於肆行抗拒今臣身歴軍營已幾一
載審度形勢察訪番情已盡得其底裏現在精
壮番賊不過四千餘人而我兵已及四萬之衆
兵法十圍五攻賊衆我寡則宜聚賊寡我衆則
宜分今我以十擊一就其形勢當分十路進攻
黨壩一路原派漢土兵九千餘名今加派一千
五百餘名委加銜總兵岳鍾琪統領由黨壩攻
取木耳金岡康八達陡物黨噶等寨直搗勒歪
又委署松潘總兵哈攀龍統領漢土官兵三千
餘名由美臥溝一路攻取撒臥山大松林噶達
勒烏等寨亦直搗勒歪又派署重慶總兵任舉
統領漢土官兵三千四百餘名直登昔嶺奪賊
碉卡踞其要害又派候補參將王愷統領漢土
官兵三千餘名由昔嶺之右納喇溝攻取巴爾
工色且等寨直趨刮耳崖又派貴州清江協副
將唐開中統領漢土官兵三千八百餘名並餘
鎮雄營參將劉德成統領漢土官兵二千八百
名由昔嶺之左卡撒一路會攻色底碉寨之後
唐開中即領兵搶奪右山梁攻取奎角千登色
爾力等處直趨刮耳崖劉德成領兵攻取美溝
之巴朗木須等處並分兵搶奪左山梁攻取革
喇布東等寨亦直搗刮耳崖又派四川遊擊王
世爵署遊擊潘文郁帶領漢土官兵一千四百
名堵禦納貝山俟色底碉寨攻克之後即領兵
前進攻取得利曾達等寨並聲援馬奈一路官
兵此進攻金川河東六路之布置也至河西有
名碉寨數十處精悍賊番多在其間上年因官
兵數少不能分至河西因而賊衆盡趨河東抵
禦是以攻取為難今派定署泰寧協副將王世
泰大同協副將高雄統領漢土官兵四千餘名
由甲索一路進攻又派金塔副將劉順統領漢
土官兵二千五百餘名由乃當一路進攻又派
陜西參將永柱統領原駐馬奈之漢土官兵三
千餘名由卡卡脚一路進攻使賊河西各寨不
能復援河東而勒歪刮耳崖賊巢勢孤力竭自
難持久此進攻金川河西四路之布置也自大
兵進勦以来已將一載賊番糧盡技窮惟有嬰
碉固守今時屆仲夏山雪甫消二麥將熟正當
乘時進攻使賊不得刈穫則奪其食即所以絶
其命且
頒發九節銅砲十位並成都製造大砲三十位俱已
到營足資各路分用是師旅既集攻具已備(臣)
與班第就近會商定期五月初八日十路大兵
同時齊發協力並攻庶賊四面受敵雖有堅碉
亦難再守可期仰仗
天威直搗賊巢無難矣奏入
諭曰覽奏俱悉惟俟捷音耳
(臣)等謹按張廣泗有言兵合則見多分則見
少而及其用之也每主分而不主合始而四
路既而七路今當增兵之後又擬分十二路
後乃定為十路雖數道並進自古用兵何嘗
不藉此奏績然不若張廣泗屢將有用之兵
零星分散以自形其弱也方議分兵數路進
奪昔嶺以攻刮耳崖岳鍾琪固早已憂其兵
分勢单不無可慮矣又况兵以禦敵將以領
兵將之與兵必如臂指之相使頭目之相護
而後可期致勝張廣泗乃將各省之兵任意
分隸不歸本將統轄竟致將不識兵兵不識
將何以收羣策乎
是日班第等會奏軍前設立賞格
上命軍機大臣等速議議曰金川自軍興以来已及
一載有餘添兵糜餉現在自應刻奏膚功難容
延緩而軍中賞罰原屬第一要務今據班第張
廣泗奏稱兵丁有臨陣割獲男番首級一顆或
耳記一箇者賞銀五兩如或連割首級及耳記
數箇者照數遞加若有生擒賊番一名者賞銀
十兩如係寨首及小頭人賞銀二十兩如係大
頭人及逆酋素所信任者商酌從優加賞至於
賊人所居之碉大而難攻者每克一處賞銀三
百兩其次賞銀二百兩又其次賞銀百兩或五
十兩領兵員弁有能親冒鎗石身先士卒者計
功遇缺陞補請以此為鼓勵之資冀成功之速
(臣)等伏思用兵之法全在賞罰分明始足以示
勸懲而作士氣但兵丁臨陣或能奮勇争先或
能殺敵致果統領之員皆所目睹應加賞給原
可隨時立辦若預定銀數零星購買不惟無此
體制亦恐轉以滋弊如臨陣之時前有數人對
敵兵丁貪獲賞銀衆皆争取一人之首級耳記
而敵兵之猛鷙凶悍者轉得乘間脱逃豈不貽
誤况使士卒惟利是圖勢必轉無鬭志其間或
戕殺已降賊害平人或割取已死之耳記冒領
賞銀或因利争競而軍令不肅種種弊端未可
枚舉在國家興師伐罪既已動費帑金原不惜
此區區賞功銀兩即班第張廣泗亦不過為鼓
舞兵丁起見但如前項所指各弊則事屬難行
應無庸議至於軍營賞格關係甚重應另行斟
酌良法俾兵丁皆知奮往直前立功奏凱庶為
有益現今大學士訥親將次抵營應令訥親會
同班第等詳加籌酌另行速議奏
聞辦理
上是之是日
上又以軍機大臣議駁班第等賞格一摺傳示訥親
令其閱看斟酌並傳
諭張廣泗等軍營中果有奮勇争先出竒制勝者臨
期酌量即從優重賞務在合宜中窽實足鼓士
氣而勵人心是日張廣泗又奏言各鎮將分領
一軍凡屬臨敵攻戰其於主將之指授機宜務
須遵聽調度而於駐軍之營壘務須妥慎防範
以免疎虞未有罔遵指示擅棄營壘甚至撤營
移駐並無賊尾追而軍装砲位率皆遺棄弗顧
但知畏賊而不知畏法如近日鎮將之甚者也
查(臣)於上年六月二十八日派兵進勦原分西
南二路其西路統領係宋宗璋派管黨壩卡裏
等處官兵進攻勒歪卡裏一路官兵係郎建業
帶領(臣)原令由曾頭溝前進宋宗璋調往卡裏
郎建業僅攻克石卡二處久頓未能寸進反致
傷損官兵宋宗璋所領黨壩官兵上年七月攻
克革什戎岡奪獲作固山梁尚屬奮勉自八九
月以後進攻木耳金岡康八達兩處雖亦擊毁
碉座究之跬步不能前進該鎮又於瞻對案内
扶同欺罔有應訊問之處(臣)現遵
旨令哈攀龍前往黨壩軍營摘印署理並委岳鍾琪
前往接辦統領事務將宋宗璋觧赴成都看守
候(臣)委員觧送刑部聽候質訊其南路統領係
許應虎派管正地馬奈綽斯甲等處官兵夾攻
勒歪刮耳崖該鎮初進之時克復正地攻取車
寨尚屬勇往迨進攻獨松未克蔡允失事許應
虎竟舍獨松而至的交以攻甲木寨仍不能克
反被賊圍幾至危殆(臣)始將許應虎撤回小金
川繼因卡撒一路未有大員彈壓又遣許應虎
至彼駐守乃畏賊大言恐嚇欲允其撤退營盤
之請經(臣)嚴飭中止(臣)又將許應虎調回閑住
現在留營無益應遣回建昌鎮本任辦事至馬
良柱於上年四月救全沃日諭降小金川并克
復孫克宗地方勞績頗著六月内克取納貝山
江卡得利等處及招撫克州九寨并攻取噶固
讓噶美耳等寨進據丹噶山梁亦屬奮勇及(臣)
將卡裏撤回之兵令赴丹噶歸伊統轄該鎮駐
劄丹噶山雖離刮耳崖不過二十餘里而攻取
曾達一碉日久未克迨張興失陷遂意沮氣懦
措置乖方致令克州九寨仍被賊占大肆猖獗
及(臣)令發兵退賊然後移營納貝山一帶據險
駐劄而馬良柱一得(臣)檄即置賊不顧率領漢
土官兵五千餘衆連夜移營並無賊人尾追而
砲位軍装帳房等項盡行遺棄其怯懦無能較
之前此如出兩人且該鎮亦於瞻對案内扶同
欺罔應行質訊(臣)謹遵
旨摘取印信委副將任舉署理重慶鎮事務統領官
兵進勦將馬良柱同宋宗璋一并觧送刑部質
訊問擬其遊擊陳上才上年四月内救援沃日
及攻克孫克宗進據丹噶山雖有微勞但分駐
卡撒左山梁以後毫無寸功且於撤營之時防
範疎懈以致失砲傷兵罪實難逭參將郎建業
初由卡裏進兵既無寸功後赴曾達駐守失去
卡倫七座迨撤營之際不遵號令失砲傷兵其
罪更難姑貸(臣)按照軍法將郎建業鎻拿觧赴
成都收禁陳上才先經患病赴成都調治咨明
提臣武繩謨一并收禁候
旨到飭審究擬至署遊擊潘文郁於上年四月赴援
沃日奮勇對敵身帶石傷繼又攻克孫克宗及
得利噶固等寨皆為前鋒直抵丹噶頗屬勇往
惟於曾達撤營急遽失去小砲一位尚屬罪不
掩功又署參將事陜西遊擊王世泰派往馬良
柱丹噶軍營幫辦統領事宜並無寸效又隨同
撤營毫無布置咎亦難辭但該員委赴丹噶未
及旬餘情稍可原且熟於金川一帶番情為綽
斯甲等土司所素信應姑留以備差委(臣)現將
王世泰潘文郁二員暫留軍營策勵以觀後效
再查丹噶曾達及卡撒山梁等處撤營失去砲
位所有專管之千把弁員亦千例議外委張朝
佐王國佐姜于海山隂棠王孟國五員即行按
名斥革千把杜景賢杜啓明宋禄三員咨部斥
革一并羈候審擬至於卡撒駐守之參將買國
良上年七月攻克空卡關邦噶山碉寨并克破
卡撒大碉頗屬奮勇至八月以後攻打色底遂
為頓阻又副將高宗瑾上年八月内奪據色底
左山梁之後即為頓阻雖俱未能克敵尚屬固
守無失高宗瑾於本年正月内誘擒逆番用事
頭人生噶爾結又於三月内協同副將唐開中
參將買國良等拿獲賊目生格由是賊番稍知
畏懼不敢輕來侵犯現在另為派遣酌援機宜
進攻其馬奈駐守之參將永柱初在卡裏既赴
馬奈均無克取亦無疎失至本年三四月與遊
擊李璠等督率官兵擊退犯營賊番攻克戎布
寨賊勢大挫軍威稍振亦現在指示機宜調遣
進攻阜和營遊擊羅于朝上年七月奪取甲索
碉卡八月初旬又同王世爵攻奪對哇山賊卡
八月以後久駐甲索未有進取亦無疎失但羅
于朝於瞻對案内通同欺罔罪不可逭請另行
參劾以彰法紀奏入
上命該部議奏旋經兵部議覆許應虎業經奉
旨革職觧京審擬宋宗璋馬良柱俱係已經觧審之
員應行審擬治罪羅于朝歸於瞻對案内另參
均毋庸置議郎建業陳上才既經該督按照軍
法鎖拿收禁應請
旨革職審擬參將永柱照溺職例革職可否留營效
力出自
聖恩如蒙
俞允留營俟事竣之日該督查核功過照例辦理餘
俱如張廣泗所奏行得
旨俞允張廣泗又奏言行軍之際全頼將領身先士
卒其退縮無能者應加懲究謀勇幹濟者應予
奬拔庶足鼓勵戎行查川陜定例自副將以至
千總凡有缺出皆由内部照例銓選臣仰懇
天恩俯念軍興暫通常格此次軍前遇有副將以下
缺出准臣即於此次出師奮勇立功顯著勞績
人員内揀選
題請補授以事竣之日停止倘軍前不得其人仍
照例咨部推補則一變通間將弁有上進之階
愈切報效之願於現在征行似有裨益奏入
上命該部議奏旋經兵部議覆准行張廣泗又以管
理打箭爐税務吏部郎中博寬緣事降調具呈
願於軍營效力據情入告
上可其奏令博寬留營酌量委用張廣泗又奏岳鍾
琪未到軍營之前曾具禀到(臣)有伊曾蒙
聖祖仁皇帝賞戴花翎之語(臣)以大臣罷斥起用必須
另蒙
恩賜方可頂戴答之不敢壅於上
聞謹代陳明奏入
諭曰可傳旨令其戴翎是日陳宏謀奏言金川不法
皇上特遣大臣帶領官兵分起前進以期迅速勦除
(臣)欽遵
諭旨將沿途夫馬預為籌備先儘驛馬合棚應付并
調撥營馬就近協濟仍有不敷令地方官雇覓
民間騾馬務令寬裕今
欽差内大臣班第等於五月初六日過西安省城護
軍統領烏爾登等於五月初八日過西安省城
經略大學士公訥親等於五月初九日過西安
省城護軍統領薩音圖等於五月初十日過西
安省城内大臣傅爾丹等於五月十五日過西
安省城俱係兼程前進夫馬並無貽誤理合奏
明奏入
報聞是日陳宏謀又奏言陜省為川甘兩省孔道額
設驛站原係按地方之衝僻差務之繁簡以定
馬匹工料之多寡如一入陜境之潼關華隂華
州渭南臨潼等州縣定為極衝每站設馬八十
四匹及一百八匹每馬一匹日給草料銀八分
五釐每馬夫一名日給工食銀五分其自鳳翔
府屬之寳雞縣入棧道起至漢中府屬之寧羌
州黃壩抵四川境計一十六州縣驛亦定為極
衝内惟寳雞設馬六十五匹東河設馬七十六
匹餘俱每站僅設馬五十匹及五十四匹每馬
一匹俱日給草料銀六分五釐每馬夫一名俱
日給工食銀三分同一極衝驛站而夫馬工料
多寡不同皆因潼關等處乃入陜之門戸為川
甘兩省經由之總路寧羌等處則僅係入川之
偏路如無軍務則寧羌等驛原可應付無誤乃
自瞻對用兵以来寧羌各驛馳騁不遑已屬疲
苦近因金川之役調撥官兵協濟軍餉
欽命大臣前往差使絡繹文檄交馳各該驛遞俱在
棧道之中一線羊腸站遠道險更與道途平坦
之衝驛不同今寧羌等驛額馬僅五十餘匹而
每起撥用動至一百數十匹現又安設腰站接
遞軍營緊急文報驛馬更不敷用陜省遠在邊
疆處處緊要無可抽調司驛各員墊項雇買凑
應緊差幸無遲誤力實難支額設之馬奔馳不
息多致勞傷所定工料又苦不給前據寧羌州
等一十四州縣驛紛紛呼籲詳請加增工料馬
匹以免貽誤軍需(臣)批飭驛鹽道孫陳典會同
布政使慧中確查議詳兹據該司道等援據雍
正八年西路用兵之例詳請加增(臣)查寧羌等
驛夫馬工料久有定制何容輕議加增惟是軍
興之際差務殷繁疲苦實甚若不亟為調劑設
有貽誤關係非輕伏查雍正八年西路用兵沿
邊一帶添設邊塘馬匹所需草料銀兩前督臣
查郎阿題明俱照八分五釐支給報銷今寧羌
等州縣棧道﨑嶇當此用兵之時差務繁急與
從前西路用兵事同一例(臣)等目擊各驛情形
不得不叩懇
天恩俯准將漢中府屬之寧羌黃壩大安沔縣黃沙
褒城青橋馬道武關留壩松林三岔鳳縣草涼
等十四州縣驛照西路用兵添設邊塘事例於
額設馬匹之外每站暫添馬二十匹馬夫十名
以資應付每馬一匹無論新添舊設均照例每
日支給草料銀八分五釐馬夫一名每日支給
工食銀五分至鳳翔府屬之寳雞東河二驛馬
匹無庸添設其草料亦請每日支銀八分五釐
馬夫工食每日支銀五分一應工料請於奉
旨允准之日准其開銷所需添設馬價於藩庫銀内
照定價每匹八兩給發收領事竣之日變價還
項夫馬工料亦仍照舊額支領奏入
上命軍機大臣等會部速議議曰川省現在用兵其
差務之煩較之陜省勢必更甚而川省沿途各
站僅設馬三十匹每匹日支草料銀六分並未
請增今陳宏謀援照雍正八年西路用兵添設
塘馬之例奏請加增不知西路一帶俱係沿邊
歴年原無驛站軍興之際不得不議添設並非
原有額設復行增添也惟是金川現在用兵往
来差使自必多於平時陜川二省馬匹或有應
通融辦理之處(臣)等未能周知難以懸定今大
學士公訥親現奉
命赴川經略軍務身歴其境應請
勅交大學士訥親將川陜一帶驛站有無應行斟酌
變通之處妥酌具奏請
旨辦理
上從之
六月辛酉紀山奏言軍需費用浩繁先後請撥
隣近省分及部庫銀共二百九十萬兩兹據布
政使詳稱糧餉賞需及各路輓運脚價等項需
費不貲現存既屬無幾而附近之陜省又存貯
無多不能屢為協濟且前借司庫酌留封貯銀
三十九萬餘兩尚未歸還合無再請題撥銀一
百萬兩速觧来川協濟理合具題奏入
上命該部速議旋經部議在江西省撥銀七十萬兩
湖北省撥銀三十萬兩共銀一百萬兩交各該
撫委員星赴川省交納備用是日
上命軍機大臣等傳諭訥親曰據戶部議覆紀山所
請協撥軍需銀一百萬兩合之從前所撥已將及
四百萬兩此時大兵雲集日費不貲若奏凱需時
餽餉將何所底止當起事之初本圖震攝遐荒為
一勞永逸之計雖知其難勢不容己今勞師動衆
經歴歲時而兔穴獸嵎險不可攻力不能致全師
取勝究將何道之從金川在蜀僻處懸巖負固陸
梁本不足較但既已興師問罪徵調旁省幾徧西
南若棄此不圖無以警衆心而威蠻服番衆圜視
而起其將何以禦之然自朕反覆思之命將徂征
固以止亂班師柔遠是乃常經古人云不以明珠
抵鵲惜其所得不償所失也為今之計果已迅奏
膚功捷音踵至固不待言倘尚利害相持當籌制
勝良圖可以無頓大兵而狡寇帖服不致有損國
威斯為上策至班滚不過漏網遊魂無足輕重如
果探囊可得亦足快心若勢不能中止又將頓師
經年更加勞費則俘班滚而懸之藁街不足示武
且擒獲班滚特以服李質粹慶復之心明非懸坐
疑獄耳試思傷財動衆李質粹之首果足償赤子
百萬之脂膏耶不惟李質粹即慶復又豈足以償
之耶以事理輕重衡之不如置之不問此朕宸衷
密斷為民力物命起見不然多者費矣後之所費
數豈踰前而區區是較耶訥親赴川時起程匆促
未暇面諭及此可密行傳諭訥親令其統計全蜀
情形熟思審處伊身在軍前所見較為親切必能
善會朕旨如此番不用兵瞻對而大兵既撤之後
萬一餘燼復燃嘯聚生事又不得不復為撲滅以
杜後患則又不如目前多費為事半而功倍矣其
一一先機籌及詳悉密奏候朕裁酌張廣泗等可
不必令知之恐致洩漏以搖惑衆聽其現在進兵
形勢若何竚待奏報以紓遠懷大學士佳否近来
起居步履如何隨便奏聞以慰朕意
(臣)等謹按興師十萬日費千金行者有荷戈
之勞居者有輓輸之役民命物力胥關乎是
自古雄才大略四征弗庭固欲使絶域遐荒
聲靈共讋然一偏於攻取好勝之私而不能
念及於國計民生之重則未免於勞師傷財
不戢是懼我
皇上聖德廣運舉四海内外措置於掌握之中
睿照所及徹始徹終毋固毋我邊圉弗靖固不得不
張皇六師以伸天討洎乎行師既久勞費日
煩則重念鋒鏑是膺無非朝廷之赤子輸將
恐後皆為草野之脂膏惻然以班師柔遠為
懷蓋並育兼包量同天地而審機决策洞若
神明為經略者果能善體
聖心熟思審處則膚功之奏有無俟曠日持久者矣
癸亥
上命四川建昌鎮總兵官莽阿納前往金川軍營聽
經略大學士訥親總督張廣泗酌量委用
戊辰
上諭内閣曰據尚書班第總督張廣泗奏稱汶川縣
典史謝應龍於莎羅奔蠢動之初奉委偵探情形
查勘餉道其時莎羅奔三路往攻沃日逆燄方張
而該典史能以大義開導女土司令其堅守拒賊
一面為請援兵迨危急之時手執佩刀相誓協力
拒守沃日因以得全及至卡撒失利鎮將欲移營
退保該典史復力阻中止且不待檄示接濟卡撒
右山梁軍餉該典史以微末之員能知大義兼悉
機宜實心任事甚屬可嘉即在大員中亦不易得
非尋常勞績可比宜不次超擢以示優奬可加授
知州同知職銜遇有相當之缺該撫即行題補使
軍中效力人員共知鼓勵是日
上又命軍機大臣等以謝應龍超擢諭知訥親令傳
該員面加奬諭並通傳各營使效力人員共知鼓
勵
(臣)等謹按行軍之際賞罰最宜嚴明典史謝
應龍以微末之員一能實心任事
皇上即予超擢並諄諄傳
諭經略面加奬勵又傳播各營使效力之員共知奮
勉
聖主之無功不賞無微不錄所以鼓舞人才振作其
勇往之氣者至深切矣當時訥親張廣泗漫
不經心以致軍前敘功冊籍溷淆無可稽考
豈非負
恩之大者乎
是日班第等以前奏軍前文武員弁跟役及土
兵在本境者酌給半米半折奉
上諭以軍前最重糧餉半米半折日食倘有不敷伊
等從何購覓何以轉稱足資食用遵
旨覆奏曰軍前文武員弁跟役原有額設定數照例
支給口糧但該員弁等隨帶之役與額定之數
多有不足如總兵定例跟役二十四名副將十
六名其實在隨帶人數並無如許之多向俱照
額支領以餘米變價補日用之不足今酌定半
米半折既省轉售之煩而食米仍無缺乏至土
兵未離本境者原有該地出産炒麫糌粑足資
餬口本不專藉官糧且其中殷實土司素有儲
積者即令全領折價亦所樂從(臣)等總在隨時
隨地酌看情形加之調劑實無食用匱乏之虞
奏入
報聞是日班第張廣泗紀山會奏言據布政司詳稱
西南兩路添兵進勦雇用内地運夫數以萬計
伊等遠役塞外食物昂貴所得脚價口糧僅敷
本人度日不能兼贍家口兼之疾病逃亡又須
另行募補民間不能永遠幫貼未免畏縮不前
而軍糧緊急刻不容緩應請於每夫日給口糧
脚價外各先給安家銀二兩三月換班之時再
給銀一兩庶糧夫無憂内顧得以踴躍從公(臣)
等伏思我
皇上愛民如子不欲絲毫擾累奉有寬裕給發脚價
之
諭旨(臣)等親察情形似應照該布政司所議辦理恭
摺陳明奏入
上諭該部知之是日張廣泗又奏擒獲之賊日生格
生噶爾結與馬奈陣前擒獲之賊番克爾吉勞
戎生格等五名均已處以極刑並行梟示以洩
衆忿
報聞
平定金川方略卷七
