平定金川方略卷二十六
三月壬戌軍機大臣等奏言總督策楞等以金
川平定籌酌善後陳奏事宜十二條(臣)等謹按
欵分晰詳議恭呈
睿鑒策楞等稱巴底巴旺宜各立土千戶一員責令
革什咱管轄以助聲勢(臣)等議得巴底巴旺地
方原係土司納旺所轄納旺係金川之壻是以
從前張廣泗將伊圈禁爐地今策楞等以該處
現無土司請將納旺之姪勒兒悟爾結噶杜爾
結改給土千戶職銜平分其地令革什咱兼管
(臣)等伏思莎羅奔郎卡既已邀
恩免罪則納旺尚非不可寬宥之人且伊現無子嗣
伊姪又年幼無知遽將巴底巴旺之地分給革
什咱管理是無端為革什咱增益部落既不足
以服番衆之心且恐勒兒悟爾結等長成之日
革什咱占地不還輾轉滋釁似應將納旺從寬
釋放予以自新仍令為巴底巴旺土司伊姪成
立之後亦可聽其以次承襲仍令該督策楞宣
布
聖恩俾知感激奮勉似屬妥協但策楞等身在地方
於情形較為親切或所奏别有所見亦未可知
應令詳悉酌量再行具奏以便定議策楞等又
稱革什咱之札什諾爾布應請即予承襲以資
彈壓(臣)等議得土司承襲之例向係該管地方
官層次加結文移往返動經歲年今金川新定
革什咱地界與之毗連亟須土司整理札什諾
爾布既係應行承襲之人且自用兵以來頗能
效力自應照策楞等所請先行給與號紙以示
奬勵而資彈壓策楞等又稱雜谷革什咱沃日
小金川四土司宜聯為一氣以防外患(臣)等議
得雜谷等四土司俱與金川接壤向因勢弱人
懦屢被金川侵占今既歸還侵地自可息事寧
人即或思患預防亦應聽該番等自為籌畫但
既據該督等傳集曉諭令伊等頂經發誓則是
辦理已經完結可以無庸另議策楞等又稱小
金川沃日宜結為婚媾協守疆圉以杜金川窺
伺(臣)等議得沃日地方向係土女澤爾吉管理
今該督既稱衆土司會議將澤爾吉配與小金
川澤旺事屬已行應無庸置議策楞等又稱沃
日印務應請仍令澤爾吉護理(臣)等議得沃日
印信原係澤爾吉管理今雖配與澤旺自應仍
令執掌以便約束該處番民至將來承襲之事
應俟其生有子嗣即照明正土婦功噶之例分
襲兩土司印務可也策楞等又稱小金川各要
害處所被毁碉房宜督催修葺孫克宗占固二
處宜駐土兵防範以備不虞(臣)等議得碉房之
設原係各該土司自為防禦其已經殘毁者自
應聽其自行修葺至孫克宗占固既係小金川
要隘則設兵駐守亦應任該土司自為料理若
委員督催分𣲖轉似代該土司防範莎羅奔等
未免轉生疑懼此事倘尚未舉行應即行令停
止策楞等又稱小金川之大小朗素宜分别安
插以杜後患(臣)等議得小朗素現已奉
旨令策楞等詢問辦理無庸置議至大朗素秉性奸
頑又無效力之處原非小朗素可比其應如何
設法安插應令該督酌看情形妥協籌辦策楞
等又稱金川投誠之土舍汪爾吉應行暫為安
插(臣)等議得該土舍原係郎卡異母弟兄當金
川起事之初即不敢同惡相濟來營投誠效力
亦屬可嘉今金川事竣不能回巢自應代為籌
畫伊現在留養革什咱地方應照該督所奏即
交伊母舅土司札什諾爾布帶同駐牧俟有可
以安插之處另行奏請辦理策楞等又稱稄磨
竹克基黨壩各土司土舍宜加銜奬勵以分雜
谷之勢(臣)等議得稄磨竹克基黨壩土司向皆
受制雜谷金川用兵以來伊等從征效力又皆
係隨從雜谷土司今遽將勒兒悟等加銜給印
在稄磨土司等固為喜出望外而率先效力之
雜谷土司既已恩無可加轉將伊向所統轄之
地瓜分鼎峙相形之下彼此俱覺難以相安應
令該督等另行籌辦請
旨定奪策楞等又稱各土司應請加級以示鼔勵(臣)
等議得金川用兵以來各該土司派調目兵輓
輸供應運餉從征甚屬勤勞恭慎大兵奏捷之
後業蒙
恩旨令該督等酌加賞賚今既請賞加一級以示格
外奬勵事屬可行應請
旨交部辦理策楞等又稱漢奸出入番地應行嚴禁
(臣)等議得番夷愚魯無知諸事多由漢奸藉端
煽惑原應嚴為防範但勢有難行前經奉
旨傳諭該督等令其設法稽查善為酌辦蓋各土司
皆有錢榖文移之事必須倩人代理在伊等自
為延致則去留各得自由若如該督等所奏附
近内地之各土司等延請代筆必由地方官取
結詳報備案則地方官所辦公事甚多安能復
為土司延請幕賓即令加結詳報不過增一具
文故套未見實益至於願充土司字識之軰必
非安靜守法之人地方官又安能選擇謹愿馴
良者以充此役而此軰倚恃經官選擇之勢或
挾制土司益將滋事況捏飾冒充䆒難徧為覺
察若云定以年限給以職銜將求充者益衆選
擇者愈難伊等於該土司稍有齟齬或至内地
告奸既不便據以為實又不便置之不問種種
枝節弊難悉數應令該督等遵照前
旨督率所屬實力奉行漸次嚴密稽查不必多為禁
約至内外民番互相貿易亦難一槩禁絶惟在
該地方州縣營汛稽查匪徒出入混雜以免滋
事可也策楞等又稱夷人典買漢地應請贖歸
以清疆域(臣)等議得木坪瓦寺兩土司緊接内
地漢人田産典賣與夷者甚多一時難以盡數
贖回且夷民管業已久遽行追贖轉似妨彼生
計於綏輯拊循之道似有未恊但該督所奏亦
屬釐定邊界之意應請嗣後嚴禁内地民人不
得將所有田地私售番民違者酌治其罪可也
得
旨速行
丙寅
上諭内閣曰軍旅為國家重務前因道員鹿邁祖貽
誤夫馬自請罷斥以博里民虚譽經朕降旨革職
治罪俾辦理軍務之員知所儆惕今大兵雖已凱
旋而糧糈宜加保護成都府知府李盛唐係該督
等特委出口總理糧務之大員乃奉委之時即托
病不前到臺之後全不留心防範以致軍糧兩次
延燒又不督率查察惟思回省調理寧棄官而有
所不惜該員當鹿邁祖治罪之後仍敢漠視公事
罔知大義此風一開將地方政務舉可任意怠玩
一離官守便得優游事外其居心實不可問非重
加嚴處無以示懲李盛唐着革職拿問從重治罪
辛未
上諭内閣曰四川總督策楞等奏稱軍前餘存米石
除賞給各土司外尚存一萬六千餘石已照内地
賑借兼施之例今番民承領准其分限二年易以
青稞運赴威茂營還倉朕自金川納欵大兵凱旋
以來屢經降旨將從征出力之各該土司等加以
優賞並據該督奏明各土司土目俱經分别賞給
米三百石五百石不等其存留餘米無庸再為賞
給但念連年用兵各該土司等恭順效力番民轉
餉從征遭荒失業情殊可憫著將領借之餘米一
萬六千餘石即賞給各該土司聽其自行承領不
必分限還倉以廣懷柔奬勵之至意是日策楞岳
鍾琪會奏言(臣)等於三月十一日已抵陶關駐
劄二日辦理瓦寺地方一切事務隨送各處土
目(臣)等逐一面加教誡給賞回巢回營兵丁業
俱至省陸續起程沿途並未滋事一切軍裝已
委文武大員照依原發印冊逐細查點總兵哈
攀龍現自沃日一帶從後捲撤(臣)等可於十六
日進省奏入
報聞
四月己卯策楞岳鍾琪會奏言治夷之道首在
嚴密邊防(臣)等於凱旋時沿途留心查察知瓦
寺土司出入内地向由汶川縣索橋行走彼處
既有縣城又有營汛稽查甚易迨後日久法弛
該土司厭此迂途别求捷徑乃於陶關以外漢
番界河之間自行建立索橋一座河南雖為夷
疆河北本屬内地今則兩岸俱歸番人把守且
直走成都計程不過兩日(臣)等親見此處相離
營縣甚遠漫無防範隨傳詢該土司桑朗容忠
數其私建索橋之非諭令拆毁仍由汶川舊道
出入已據該土司認罪遵依此外尚有番地要
隘一二處必須修理撥防者容(臣)等查明酌辦
再行具奏(臣)等又訪得瓦寺地方素產銀礦内
地民人因陶關有此索橋遂私往開穵與該土
司均分其利聚集至三百餘人之多(臣)等酌議
概行查拿並參處土司不特人衆難以盡罰且
軍務甫竣正當安輯番境之時不應啟其疑懼
是以嚴諭桑朗容忠嗣後不容再犯並將為首
之廖安鳳等四名枷示漢番交界地方餘俱押
逐回籍庶内外匪徒共知儆懼不敢再往夷地
滋事奏入
俞旨報聞是日尹繼善奏言軍前回兵一切馬騾俱
足應付但馳驟往來必得更番輪替庶馬力寬
舒不至困乏若兵丁跟役概給馬匹則用馬過
多恐難休息是以酌量兵丁皆給馬匹跟役則
令折價兵役俱各歡欣遄行無誤在臺各員亦
皆能竭力承辦不敢偷安現今回兵陸續行走
出潼關者已有八起東省之兵俱已過完在途
兵丁不過一千有餘約四月半後皆可出陜境
矣至陳宏謀咨稱臺馬有餘官兵即五百名一
起全行亦可應付(臣)查此不過欲速之意但臺
馬寧可有餘俾得更換休息若大隊同行儘數
應付日日奔馳勢必中途疲乏後來之兵反多
阻滯自應仍照原奏無論五百名四百名一起
者皆分為兩起從容行走庶不致欲速反遲(臣)
因陜甘事務正署疊更案牘叢積已於三月十
八日回至省城次第清理奏入
俞旨報聞
甲申
上諭内閣曰金川用兵案内川省大小官員辦差辦
糧小有過愆及供億滿兵遲誤者前經降旨令於
事後核其功過查辦乃因現在用兵不可不使知
儆惕而然今大軍凱旋伊等從前雖未免稽誤而
竭蹷辦理業經竣事可加恩從寬免其參處俾得
安心職業
己丑
上諭内閣曰朕前降旨金川軍務自經略大學士忠
勇公傅恒調度得宜勲績懋著所有在軍大臣及
隨營文武官弁等與有成勞交部從優議叙此乃
指大學士忠勇公傅恒上年十二月二十一日到
營以後而言續據總督策楞奏軍營從前將弁功
過並無文案可稽無庸查辦朕因降旨以既無冊
檔則該部無憑置議官弁優叙之處自可不必此
則指上年十二月二十一日以前而言也分晰至
為明白乃兵部及該督錯會朕意僅將從前在軍
大臣查辦而不及隨營文武官弁等不思大學士
忠勇公傅恒調度之員弁即係從前在軍之員弁
當雪夜攻奪碉卡數次鼓勇血戰又如吳士勝等
頻入賊境冒險往來及岳鍾琪遵奉大學士忠勇
公傅恒指示直由刮耳崖帶領番酋赴營歸順則
亦必有隨營將士俱經奮勉出力伊等前此因主
帥乖張貽誤既無由建立功績今幸得以少效微
勞乂不獲仰邀議敘終屬向隅且無以鼓勵人心
俾將來知所勸勉著傳諭總督策楞將上年十二
月二十一日以後在營自總兵官以下逐一查明
造冊開送聽大學士忠勇公核定具奏一體加以
優敘用奬成勞
丁酉兆惠策楞奏言乾隆十四年三月二十二
二十七等日節據湖北湖南江西解到餉銀共
六十五萬兩均在(臣)舒赫德臣兆惠酌定
奏明截留川省銀二百萬兩之外不應收貯川庫
但隔省往返路途遥遠不但餉銀關係緊要恐
有疎虞即長途跋涉脚價亦多糜費(臣)等公同
商酌川省歴年因額徵錢糧不敷支給歲需他
省協濟自二十萬以至三十萬不等似應即將
此銀留貯川省以抵按年協濟之項既免遠道
疎虞又省往來糜費似屬兩便奏入
上諭該部知之
丙午尹繼善奏言凱旋京兵約於四月二十五
日即可全出潼關五月十五以前計可全數抵
京所過地方俱極安靜其馬騾一項仰頼
聖恩准其分起行走又准跟役折價多方體恤馬力
得以更番休息不致疲乏兵丁隨到隨行毫無
阻滯(臣)已飛行各屬將臺站捲撤民馬俱令歸
農早資耕作營驛馬匹令其領回供備差撡從
此兵民安堵地方寧靜莫不歡欣額手感戴
天恩至軍需錢糧現在設立總局遴委幹員逐欵細
查確實另行造報奏入
諭曰軍需查核固應詳妥而軍興之後民氣之凋敝
亦宜加意休息也
(臣)等謹按川省用兵以來
皇上宵旰勤勞大小機宜無不籌畫指示而所惓惓
致意者尤在民生吏治是以凱旋之後特將
川省大小官員辦差錯誤之案槩免處分俾
得安心職業以盡撫綏休養之道而於尹繼
善奏報軍務告竣之摺又諄諄以民氣凋敝
加意休息為
諭仰見
聖主之心殷民瘼舉念必及如此
五月丙辰
上諭内閣曰前因川省軍興一切供億輓輸有資民
力曾經降旨將該省乾隆十三年並本年地丁錢
糧概行緩征復令該督策楞將辦過夫米各州縣
於凱旋之日查明等次具奏候朕加恩今據策楞
分别查奏其列在一等之茂州等一十四州縣地
居衝要差務殷繁承辦夫米最多可加恩蠲免一
年錢糧列在二等之溫江等四十三州縣廳辦米
出夫稍次或有派往出口站夫或當北路孔道差
務亦重應酌免一年錢糧十分之七列在三等四
等之州縣或糧由舟運人力稍省或辦夫而不辦
米或辦米而不辦夫如樂山等二十二州縣應酌
免一年錢糧十分之五隆昌等五十三州縣應酌
免一年錢糧十分之三至乾隆十三年錢糧既經
緩徵其中倘有急公完納之戶即照伊等完納分
數仍准展限緩徵以示奬勵至本年緩徵者目今
軍務雖竣民勞甫息仍令該督相其緩急毋致催
督擾民如此則全蜀出力辦公之良民咸得仰邀
恩澤元氣漸舒該督等應督率所屬妥恊辦理並
出示曉諭俾閭閻均沾實惠以副朕優恤勞民之
至意
丁卯
上諭内閣曰貴州銅仁協副將胡大勇前在軍營倡
議制造攩砲棉牌三千面據傅爾丹等請將胡大
勇遣赴滇省監造嗣經張允隨等奏稱需費五十
餘萬且成造難計時日物料亦無從購買萬難製
辦攩牌之有益無益及製造之所費幾何胡大勇
必悉知之而後倡此議也若明知此舉之多費錢
糧無濟實用而倡議製造則是有意希冀開銷從
中侵冒分肥其居心固不可問如不知動項浩繁
而以必不可行之事捏飾妄禀則又明係伊籍隸
雲南因從征艱險巧圖規避得以藉此歸家脱身
事外其與臨陣退縮者何異此在職小武弁尚屬
不可而況身為副將受國重禄者哉胡大勇著革
職交與刑部軍機大臣等會同嚴審定擬具奏
八月甲午
上諭内閣曰上年調赴金川兵丁借支辦理行裝銀
兩例應扣還朕念伊等長途跋涉未免拮据業於
恩詔内將已至軍營之兵丁全行免扣其已經起
程而中途撤回者亦寬免一半今思未經起程之
兵雖未有行旅之勞但既經派調則辦裝安家等
用亦不無耗費若將借支之項全數扣抵未免拮
据著加恩將未經起程兵丁從前借支銀兩寬免
十分之三以示優恤
庚子
上諭内閣曰上年川省需馬之時地方官雇用民馬
已經官給雇價凱旋之後又經陸續發還但其中
尚有倒斃者同一應差而無馬領回未免偏枯著
加恩除雇價外每匹賞給銀三兩以示體恤小民
急公之意
十月戊戌
上諭内閣曰此次金川之役雜谷土司蒼旺等兄弟
三人同心效力甚屬可嘉著加授蒼旺為雜谷閙
宣慰司勒兒悟為梭磨安撫司娘爾吉為竹克基
長官司各給印信以昭朕懷遠酬庸之意
乾隆十五年四月丙申
上諭内閣曰總督策楞奏報軍糈案内核減南路運
糧烏拉應賠銀三萬餘兩並將辦理不善之撫藩
及總理臺員等開列名單著落分股追賠朕思從
前南路各站供應糧石烏拉已用價採買而脚價
之外又添給草乾較之雇運為數轉致浮多自應
照例核減但念彼時實因明正土司等處烏拉短
少雇覓維艱曾經奏明採買辦運尚非有可雇覓
而故為靡費者比況倒斃烏拉本屬該員等經理
無方原價自難虧項至於長途往來輸輓草乾在
所必需若照雇運之例一并核減該員等賠補未
免竭蹷著將議賠草乾等項銀一萬二千餘兩俱
從寬免其賠補
十月壬申
上諭内閣曰豫省供應赴川及凱旋官兵動支各項
銀兩屢經該部指駁自屬照例辦理但念此案關
係軍務該撫惟恐供頓貽誤一時尅期措辦遂於
定例有逾並非有心冒濫著加恩准其報銷
十二月辛巳
上諭内閣曰知州謝應龍著賞給伊父封典謝應龍
原屬微員前在沃日寨守禦有功故特格外推恩
以示鼓勵至卡撒糧務應付紛繁非他處可比伊
辦理頗著勞績所有應追核減銀兩若按數追償
未免拮据其未完者俱著加恩豁免
平定金川方略卷二十六
