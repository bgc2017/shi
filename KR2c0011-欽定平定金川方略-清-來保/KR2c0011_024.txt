平定金川方略卷二十四
二月壬辰經略大學士忠勇公傅恒奏言莎羅
奔等於正月二十日遣頭人具禀細訴向來愚
蠢無知初與隣封搆釁後則畏死自守非敢抗
拒
天朝今易子析骸竄身無地呈獻甘結遵依六事又
賫牛羊皮幣臚列營門叩求收納(臣)以元兇並
未面縛來營峻拒其請該酋又屢禀自知罪重
如山到營難希倖免哀懇求生情詞廹切(臣)仍
不允賊勢益窮轉求綽斯甲土司哀懇提督岳
鍾琪代禀以冀格外開恩赦免一死提督岳鍾
琪見其中心誠服許為代禀該酋踴躍歡欣即
迎請提督從賊巢之勒歪刮耳崖前來卡撒大
營虔備夫馬伺候迎送壺漿夾道供張殷繁極
其恭敬讋悚經提督岳鍾琪來營備陳該酋言
語情形(臣)傅恒終不允其所請伏思該酋罪惡
重大久稽
天誅此時惟有面縛投營泥首伏辜或可請
命於
朝冀格外寬宥之
曠典若窮蹙乞命又懼誅不出何容假易不日大兵
到齊銳師深入俘馘渠魁殱除醜虜實屬法所
當然是以尚在籌畫進勦乃正月二十八日奉
到
諭旨令(臣)傅恒納降班師(臣)伏惟我
皇上好生為心包容為度以化外遠夷不足深較但
使服罪輸誠不妨兼覆並載仰見
皇上伐叛柔服義盡仁至又
軫念軍營將士戮力同仇川省民夫輸將恐後疆場
鋒鏑之危老弱饋餉之苦時時上厪
宸衷惟期攸往夙吉不欲久為煩擾此誠
聖天子息事寧人之至意今
明旨頒來適在納欵投誠之會(臣)自應仰體
聖心相機辦理伏思金酋向與諸番搆隙不過穴中
之鬭原非抗衡
天朝此次大兵來營未及三分之一而賊已窮困乞
降即俘戮之不足為武(臣)等公同商酌允准納
降隨據該酋於本月初四日遣令番衆於軍門
之外除道設壇鋪陳供張初五日早莎羅奔率
衆來降從前因莎羅奔係土司郎卡係土舍是
以止莎羅奔一身請降今至期郎卡亦隨來營
據稱若不來見恐終不能免伊之罪(臣)傅恒陞
帳受降(臣)傅爾丹(臣)達爾黨阿(臣)舒赫德(臣)尹
繼善(臣)策楞同至營門莎羅奔等率衆喇嘛及
頭人番衆跪迎皆服鮮衣舉香作樂(臣)傅恒至
帳中莎羅奔先領衆頭目俯伏帳下(臣)傅恒責
以爾土司世受
皇恩乃不法生事侵擾隣封並敢負固抗衡罪不容
誅莎羅奔悚懼戰慄禀稱土司如同螻蟻豈敢
抗拒
天朝緣居衆土司中每被欺凌欲往成都控訴無路
可通不得已用兵抵禦以攄夙憤致煩
天兵問罪即畏死自守不敢復出下情難申今得見
經略大人如見天日惟哀籲赦宥永戴
皇上如天之仁此後不敢復蹈前轍并懇大人賞給
印牌如有受屈之處得赴地方官告理不為衆
土司阻格(臣)傅恒諭以今後惟宜遵奉
國法無得再生事端喚令至前手授賞賜之物即
膝行前來領受叩謝繼則郎卡率衆泥首帳前
倉皇震恐(臣)傅恒責以抗拒之罪並諭以
朝廷既赦爾等必不加誅郎卡隨俯伏叩首(臣)傅恒
見其係一少年喜事不安本分之人因諭以此
番蒙
朝廷格外曠典汝幸得寬宥嗣後倘不安靜致生事
端煩我再領兵前來汝即不能似此相見矣郎
卡聽聞此語恐懼無措(臣)隨亦加賞賚又據莎
羅奔等獻古佛一尊銀萬兩(臣)傅恒受佛却金
該土司不肯收回禀云此銀恭獻經略大人如
獻與達賴喇嘛一般蓋明其誠敬之至也(臣)再
四曉諭據禀大人既不肯受我等應將此銀為
經略大人建蓋生祠受降事畢(臣)等各回本營
莎羅奔郎卡復焚香跪送其時天色晴朗和氣
薰蒸將士民番觀者如堵莫不歡慶(臣)傅恒於
初六日起程回京其陸續班師各事宜交與(臣)
傅爾丹等辦理竊念(臣)傅恒奉
命來營仰仗
皇上德威遐播視師匝月兵不血刃而賊已革面傾
心
天討既伸
仁恩遠布一切番夷罔不畏
威懷
德仰
聲靈之赫濯悦
愷澤之覃敷從此可以永靖蠻氛敉寧邊徼無任欣
忭奏入
上諭内閣曰今日據經略大學士忠勇公奏報莎羅
奔郎卡親詣軍營投順情形朕不勝欣悦此皆
上蒼孚佑
宗社貽庥有以默相朕躬
皇太后懿訓詳明有以啟廸朕志荷兹
福庇感慶實深經略大學士忠勇公傅恒丹衷壯志勇
略宏猷足以柔懷異類迅奏膚功即諸葛之七縱
威蠻汾陽之單騎見虜何以加兹實為國家嘉祥
上瑞前已進爵封公酬庸更無殊典所賜四團龍
補褂著祗受服用再照元勲揚古理額駙之例加
賜豹尾鎗二桿親軍二名優示寵章均不必懇辭
至提督岳鍾琪能承經略大學士忠勇公傅恒指
示開誠布信直造賊巢用使番酋弭耳惕息厥角
恐後成勞懋著功在諸將右著加太子少保仍交
部從優議叙其參贊諸大臣及在營大臣等雖前
經議叙而前後殫心宣力實屬可嘉著再行交部
議叙自去歲之徵兵命將與今歲之決策班師初
不意番酋畏威懷德革面革心一至於此固朕宵
旰憂勤事無大小先幾籌畫恰合機宜亦由經略
大學士忠勇公傳恒秉心忠亮克承訓示成此殊
勲可見作善者昌將來數十年贊化調元懋襄郅
治實嘉賴焉其傳諭諸王滿漢文武大臣並宣示
中外知之
(臣)等謹按用兵之道攻心為上良爾吉者金
酋之腹心也倚為内應益肆負隅經略抵營
首即按法加誅羣情歡悦賊徒解體如綽斯
甲向與金酋狼狽為奸前此檄召不至今則
不招自來金酋見羣情不附大兵雲集加以
食用匱乏人心渙散是以惶懼無措哀籲乞
降當是時軍威丕振功已垂成不惟經略身
膺督師重寄專意掃穴犁庭即凡在行間孰
不欲執馘獻俘為功名自見之地然令乘機
進取務使莎羅奔郎卡繫頸闕下懸首藁街
非不大快一時而兵力雖強未免尚延時日
獸窮則攫更或走險為虞我
皇上神機默運獨斷不疑法
天地之包容明神武之不殺惟以民力之輸將士卒之
疲困内地之撫綏為念毅然罷兵經略大學
士忠勇公承
命受降奏凱敉寧之績垂之無窮然則決策破奸功
在經略而
聖德廣大
睿謨深遠則有非臣下所能思議者
聖諭所謂君臣各盡其道誠歸功於下盛美不居之
至意云
是日
上又諭内閣曰今日金川奏捷之報到京甚為迅速
臺站官員著交部議叙其馬上遞送報匣人等亦
著該督撫查明酌量賞賚是日策楞奏言大學士
忠勇公傅恒已定於本月初六日起程一切軍
務俱已一一指示交(臣)接辦(臣)初至邊境雖尚
未備悉番情現在留心體察復與提督岳鍾琪
細加講求知番性本屬難馴每因睚眦之忿即
起爭端或親族之微嫌或疆界之錯雜互相傾
䧟至於仇殺攘奪數十年不解(臣)等惟有悉心
調處示以誠信務隂消牙蘖之萌而不強之以
所不欲使之競心漸平咸知畏威懷德則化外
番酋自必永久恭順可以仰副
皇上懷柔遠裔之至意現在撤兵之事及一應兵糧
火藥器械軍裝俱一面妥商辦理隨時奏
聞俟有就緒(臣)即星赴成都蓋此時外番之綏輯猶
易而内地之經理甚難川省吏治民風積習難
挽官則疲玩已極民則凋敝不堪兹蒙
皇上委任隆恩務必殫心竭力以察吏安民為首務
固不敢稍有瞻徇亦不敢急切求效惟有審其
緩急次第整頓期於一二年内盡滌頽風以紓
聖主厪念於萬一奏入
諭曰卿所見亦得其大端矣甚善甚慰加意為之
癸巳
上諭内閣曰金川大兵奏捷番衆歸誠皆蒙
列祖
皇考在天之靈默佑朕躬致此嘉慶理宜展謁
陵寢以告成功擬於三月十三日啟程恭謁
孝陵
景陵禮畢即由馬蘭峪前往易州恭謁
泰陵一切應行事宜各衙門照例敬謹預備
甲午軍機大臣等奏言伏見金川軍務告竣
天威遐暢
聖德覃敷荒徼敉寧蠻氛永靖四海享昇平之福萬
方蒙覆冒之
恩茂迓純禧仰承
神貺既昭大業合舉隆儀恭查雍正二年平定青海遣
官致祭
天
地
廟
社
陵寢載在會典今兹金川之役嫓美干羽兩階允宜虔
告
神明導揚休美應遣官告祭
天
地
太廟
奉先殿
社稷
永陵
福陵
昭陵
昭西陵
孝陵
孝東陵
景陵
泰陵用薦成功以展嘉慶恭候
命下交欽天監選擇吉期一切應行典禮交内務府
禮部樂部敬謹辦理得
旨允行是日軍機大臣等又奏言金酋納欵輸誠
聖恩施仁解網班師奏捷海宇騰歡(臣)等恭查會典
開載順治十三年題准王貝勒貝子公及大臣
等凱旋到京次日在京王以下各官俱朝服齊
集凱旋將軍等各具盛服候
御殿行三跪九叩頭禮
賜宴凡兵丁曾在陣前先登效力者俱令與宴又康
熙元年議定凡大兵凱旋次日
皇上陞殿筵宴又雍正二年青海大捷經禮部奏請
於四月十五日
陞殿受賀是
陞殿賜宴向來著在彜章允為鉅典此次金川告捷
永靖蠻氛
盛烈豐功超越千古誠宜率循
令典肇舉隆儀展臣子
慶賀之忱慰朝野歡欣之願據經略大學士忠勇公
傅恒奏於二月初六日班師起行計程應於三
月初九日到京伏乞
皇上即於初十日
陞殿經略大學士忠勇公傅恒率同凱旋諸臣叩謝
天恩在廷諸王滿漢文武大小臣工進表恭
賀十二日
頒賜筵宴揚采薇天保之鴻庥普飲至策勲之
渥澤光昭典禮慶洽輿情則太和翔洽於寰區嘉慶
交孚於堂陛矣
諭曰金川告捷邊徼敉寧大學士等查照會典奏請
陞殿受賀此次膚功克奏番酋向化革心仰賴
上蒼福佑
宗社鴻庥朕何敢自以為功現經蠲吉謁
陵並依典禮遣官祭告但從前青海平定
皇考世宗憲皇帝俯允廷臣之請曾經舉行朝賀典禮
具有成憲其勉從所請一切禮儀該部查例具奏
是日軍機大臣等又奏言鴻功懋著宜焜燿於
簡編駿烈丕昭必刊垂於金石欽惟我
皇上
允文允武
乃聖乃神
普庶類之生成澤周海㝢
統萬方而撫馭化洽寰區頃以金川土酋侵擾番
衆用申撻伐以儆愚頑乃緣經理遷延以致膚
功未奏
皇上赫然斯怒再整六師爰
命重臣授以方略霆驅電掣霧集風馳叛黨伏辜堅
碉立碎旌旗氣肅則草木皆兵士馬歡騰則山
川失險賊酋膽落番衆魂飛我
皇上宏一視之仁開三面之網憐其窮蹙憫彼愚冥
既悔罪而抒誠遂兼幬而並載經略大學士忠
勇公傅恒仰承
廟算遠布
皇威集益廣思殫心竭慮登臺發令覩番部之心傾
却贐受降解賊酋之面縳軍踰雪嶺纔及三旬
捷奏甘泉未逾八日此元臣之顯績實由
聖主之德威允宜刻石紀功昭示萬世(臣)等謹按雍
正二年
世宗憲皇帝平定青海
特允廷臣之請
御製碑文建立太學與
聖祖仁皇帝平定朔漠碑文並垂永久今我
皇上承烈顯謨能邇柔遠寧謐荒徼綏靖蠻氛
聖聖相承後先一揆伏乞
親披睿藻永勒貞珉樹之成均頒於黌序則
皇猷之允塞式於九圍
聖武之光昭垂諸奕葉矣得
旨允行是日
上諭内閣曰辦理金川軍務以來軍機處行走官員
甚屬黽勉供職著分别等次交部議叙其隨經略
大學士忠勇公傅恒辦事未經議叙之沈作朋常
亮富顯程燾並隨尚書舒赫德出差之三寶著一
并交部議叙
丙申
上諭内閣曰金川平定振旅功成當朕運籌决策宵
旰焦勞之際仰賴
聖母皇太后慈訓詳明愷惻至再至三啓廸朕心得以
有所遵循竣兹重務生靈蒙福邊徼永寧其祗告
成功應行典禮悉皆諏吉次第舉行敬惟國有大
慶歸美
尊親矧兹蠻服之廓清實本
慈幃之
聖教宜循令典恭上
徽稱前者仰蒙
聖母皇太后懿旨於本年四月内冊封皇貴妃攝六宫
事今逢嘉慶適遇吉期晉
顯號之加隆奉
璇宫之欣豫應行一切禮儀該部詳悉具議以聞是日
上又諭内閣曰金川奏凱大功已成而始事之輕遽
則紀山究難辭責至於班第固係專辦糧運而其
奏請重臣督師居心亦不可問其二人情罪雖與
訥親張廣泗有間未便以張廣泗之例處紀山以
訥親之例處班第然均屬有過無功豈可置之不
論今若槩從寬典仍令回京或授為副都統侍郎
之職伊等亦有何顔與在廷諸臣同列班行且返
衷自問諒亦難安而衆人見紀山班第之負罪重
而受罸輕惟思巧圖僥倖苟免自全實無禆益於
國事朕思紀山曾經駐藏班第亦微諳夷情俱著
賞給副都統職銜自備鞍馬紀山前往西藏調回
拉布敦辦理部務班第前往青海調回衆佛保來
京另用如此則既開其自新之路亦足以警戒將
來朕於臣工功罪賞罸一秉大公至正從無絲毫
假借亦無絲毫容心紀山班第現有經手事宜尚
須留辦著總督策楞酌量俟伊等諸事完結即令
由川起程各赴駐守之地
己亥經略大學士忠勇公傅恒奏言金酋乞命
(臣)遵
旨受降班師自卡撒軍營起程沿途經過臺站處所
即有内地商販人等焚香跪送及抵陶關經郫
灌等邑直至成都一路見民情踴躍欣喜比戶
供設香燭里閈之民拜跪輿前(臣)面諭爾等百
姓自用兵以來背負軍裝輓輸糧餉未免勞苦
皇上極加憐憫屢
頒恩詔垂賜賑恤緩征錢糧今撤兵之後各宜務農
力穡安分守己共享太平無負
皇恩浩蕩優恤爾等厚意百姓咸稱
皇上撫恤我等感激無涯中心歡悦願祝
天子萬年雖僻處鄉隅者皆扶老携幼夾道跪迎數
十里間歌頌之聲不絶於路及至省城署前見
有搭臺演戲者(臣)隨詢撫臣班第藩司高越等
諭令即速拆臺止戲皆云自伊等出郭迎(臣)之
後地方百姓樂於慶賀太平衆情歡豫禁阻不
得倘過拂其意轉致含怨是以祗可聽其歡樂
因在(臣)署前鼔舞歡暢直至二更又為(臣)製萬
民傘並欲建生祠緣一時未及先設長生禄位
附供諸葛祠中(臣)伏思金酋蠢動妄支螳臂大
兵壓境懼罪求降(臣)奉
命出師銳意勦洗蒙
皇上好生之仁如天之德休兵息民羣情悦豫如此
此皆仰賴
皇上洪福之所致而蜀地民心醇良易感亦於此可
見將來總督策楞遵
旨留心培養加意撫綏川民感戴之忱當益深無既
矣奏入
俞旨報聞
(臣)等謹按罷兵之後蜀民歡悦感慶至於如
此此實出於中心之誠然非可強而致也益
見我
皇上神謨勝算息事寧人使民忘其勞而益戴其德
誠為遠大之訃至當不易以視曠曰持久取
必於俘馘者其功效之大小廣狹誠不可以
同年而語矣
庚子軍機大臣等奏言恭查
聖祖仁皇帝實錄康熙三十六年七月乙未以平定朔
漠遣官告祭
天
地
廟
社
諸陵同日遣官告祭
仁孝皇后
孝昭皇后
孝懿皇后陵次日遣官告祭
先師孔子今金川平定應於告祭
天
地
廟
社
奉先殿
諸陵之日遣官告祭
孝賢皇后几筵次日遣官告祭
先師孔子恭候
命下交所司衙門敬謹辦理得
旨允行
壬寅岳鍾琪奏言撤兵之後卡撒大營現存米
麵一萬二千二百餘石不但不能運回内地即
運至小金川崇德地方每日以千名運夫計算
五日一回尚須四個月方能運完(臣)等再四商
酌各番離營遥遠雖經奉
旨酌量賞給亦覺負運為難惟小金川尚屬相近查
自用兵以來續派該土兵二千八百名在營一
年零九月尚屬出力且該土司地方值金酋蹂
躪之後久廢耕作擬賞糧米七千石半為補給
坐糧之用半為
皇恩賑賞之需聽其自行背負以省錢糧又駐劄大
營一帶均係金酋地方三年未得耕種各寨待
哺嗷嗷鵠面鳩形屢向(臣)等求乞若大加賑恤
固非衆土司之心然不量為周濟亦非所以推
廣
皇上胞與為懷一視同仁之至意謹擬賞米一千石
以濟窮番餘米數千石留給現在兵丁夫役及
運費脚價俟大軍全撤尚有餘存即分賞隨行
漢土兵丁彙冊報部奏入
報聞是日策楞岳鍾琪會奏言金酋納欵乞䧏遵依
六事内有呈繳器械砲位及送還内地人民縛
獻兇首等項兹於初七八等日獻出九節砲三
位鎗三百九十六根雙手帶七把腰刀六十二
口鐺一把鏢子頭四十箇砲礶二箇又送還搶
去雜谷等處番民二十名官兵八名(臣)等將所
獻番民訊明各土司所屬分别收領官兵押發
原籍不許入伍刀鎗等械酌給新募兵丁以為
差操之用餘存各件與砲位分别運送成都又
據縛獻馬邦作惡頭人郎多阿朗到營力言此
係起禍之源請於番衆前正法洩忿(臣)等當委
馬良柱騐實並非假冒而該犯自知必死久斷
飲食各頭目又堅請如前(臣)等伏思與其令該
犯全尸道途不如俯允該酋所請當衆梟示以
彰
王法隨公同傳集官兵於土兵聚集之處將郎多阿
朗斬首梟示訖奏入
上諭該部知之
平定金川方略卷二十四
