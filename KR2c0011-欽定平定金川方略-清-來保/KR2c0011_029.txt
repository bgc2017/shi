平定金川方略卷二十九
藝文
平定金川詩
大學士(臣)傅恒
殊方徯
帝澤曠日軫
皇情自顧年華盛兼叨奕葉榮徘徊依禁樹感激赴
邊城
君父恩逾重功名念並輕安營希細柳報
國矢丹誠敢謂無堅陣欣知有練兵恭憑
神略遠會見寇氛清萬里
天顔近歡呼自此行
平定金川詩(有序)
大學士伯(臣)張廷玉
臣聞天地好生之德迭用剛柔帝王馭世之權
覃敷威惠盖揆文教以懷遠人亦樹武功而柔
異類食毛踐土苟自外於尊親方趾圓顱遂不
容於覆載是以涿鹿阪泉之戰爰控威弧三苖
九淖之師克稱義旅莫不丹青簡牒焜耀韜鈐
自古為昭於今尤烈洪惟我
皇上神孚軒鏡化洽虞干周六合以為家視八荒而
同闥碧弩文犀之賮附尉候以来同旅獒越雉
之鄉踰譯鞮而奉朔蠢兹莎羅奔者種雜冉駹
界連邛筰向以率先犄角倖竊竹符敢於雄長
諸羌侵凌戎索廪君遺孽頻滋縱目之妖鼈令
游魂漸肆磨牙之毒我
皇上咨諏將吏申畫郊圻期邊徼之乂安登蒸黎於
袵席不毛隸版雖無益於耕桑窮髮稽誅亦難
逃於斧鑕郵馳羽檄厪五夜之憂勞案積軍書
仰
九重之經畫恭行
天伐神謀不藉於隂符於鑠
皇師勝算咸衷於
宸斷時則經略大學士忠勇公臣恒忠昭日月氣壮
山河當
廟算之親承乃閫戎之專寄推轂而塵清衢路
禡牙而風&KR1032;旌麾歴險如夷峭崿詎辭徒步誓師
不宿艱難遑恤衝寒玉帳方開立誅黨惡琱戈
未舉丕振先聲五雲蟠蛇鳥之圖孽童禠魄八
陣合鸛鵝之隊小醜潛蹤雨隕銅九裂若昆陽
之瓦烟飛鐡礮傾如鉅鹿之城我武惟揚方威
先乎奪卡彼師其遁已膽喪於攻碉遂申帖耳
之哀用布析骸之慘於時臣恒猶欲殲此長鯨
封之京觀掃虎狼之窟穴絶狐鼠之攀援乃我
皇上式廓堯襟宏開湯網祗奉
慈宫之懿訓大德曰生敬宣
聖母之宏仁止戈為武
詔傳紫綍適當就縳之辰威震雕題旋築受降之壘
尉陀奉表服上禇為外臣頡利請盟見大人而
羅拜朱衣畫袴盡繫長纓武鐲文鐃盛陳番樂
革心六事誓泣血於壇壝稽首三呼乞餘生於
機爼奉莊嚴之佛座五體投誠負緡鏹於營門
萬金為贄龍驤旋旅遥聽凱奏三軍虎韔韜弓
曾未加遺一矢用是秩宗議禮太室銘勛位五
等之崇班師九章之命服彤弓玈矢賚自尚方
豹尾羽林錫之禁近桃關灌燧垂駿烈於鴻編
昔嶺来庭薦聲歌於
清廟
睿製頒来黼座香生璧水文芹
奎章勒在貞珉光映橋門石鼔發皇功業繼陶姚子
姒以同符斧藻詩書合雅頌典謨而不朽(臣)地
切論思情殷忭舞兩階贊化勇不任夫荷戈三
捷書功事實光於執簡躬天保採薇之盛際敢
後謳吟竊韓碑柳雅之餘辭用先鐃吹云爾
璇霄雲爛泰階平五緯森沉絳斗明地近朱鳶
通屬國山呈丹甑達
神京毳氊歲自湟中至蓑笠人安嶺外耕豈謂一
隅辜
聖澤日尋蠻觸事紛争
千仞孱顔控雪山何来蠢爾伏榛菅負嵎獨倚
羊腸險營窟還憑鳥道艱蠶食比隣規弱肉鴟
張頻歲煽諸蠻
盛朝威德光神鼎能燭深林㒺兩奸
懸橦度索古沉黎梗化將毋癬疥滋聲罪定宜
彰九伐投荒直欲竄三危青邱勁旅仁無敵丹
浦雄兵事可師戢暴寧人勤遠馭詎容小醜弄
潢池
上相西征出玉墀
六龍飛鞚禡牙旗
親頒睿略風雲會宣布
皇威日月垂禁旅祗如行袵席先聲早已懾羌夷盤
空蜀棧高無極天厩驊騮汗血時
貔貅萬隊領元戎聚米山川指掌中蘀隕秋風
搜狡穴巢傾妖鳥縛狂童
廟謨密受無遺策閫寄因收不戰功自是
明良賡一德丹衷炳炳協
宸衷
刺閨五夜蠟九書鈴索丁冬禁漏初雨雪中途
憐甲士芻茭諸道念軍儲銅梁險阻當天末玉
几籌邊逼歲除昕夕趨承知
聖慮憂勞無間
萬幾餘
日麗轅門淑氣回行分組練繫渠魁檻中困獸
蘄生急斧底游魚乞命哀赦罪宏開三面網受
降高築百尋臺朱提皮幣如山積一曲鐃歌畫
鼔催
星馳露布達甘泉
黃幄纔看罷講筵(金經筵次日川捷書至)文德千秋繼干羽
天心萬里運璣璇
金輿先送
慈宫喜寳墨頻將
聖教宣薄海蒼生同錫福
徽音長奉太平年
亭育無心仰大鈞風霆一瞬化陽春安攘籌策
操全勝擒縦機宜本至仁六事輸忱寧遠徼萬
金肖像祝元臣僰童賨女羣歌舞須識
深宫費拊循
欃槍永靖慰
臨軒解甲人遊化日温歡動六軍歌杕杜馨聞
九廟薦蘋蘩辟雍新紀
龍文麗典誥
親裁鳳藻騫謨烈重光輝汗簡明堂端拱奏雲門
平定金川詩(有序)
左都御史(臣)劉統勲
(臣)伏見
皇帝陛下御極以来聲教暨訖肖翹遂性猛鷙易形
所謂仁育羣生義征不譓四海九州大順大化
者也西南夷金川土酋莎羅奔狼卡忽搆隣釁
不遵吏約初懷懼罪之心旋成負固之状潛伏
阨隘天討久稽
皇帝命大學士傅恒親往經略誅渠奸破堅壘刻日
獻俘乞降不允
皇帝特頒恩諭許其自新二酋悔罪抒誠詣營歸命
以六事自贖經略宣布
威德受降班師桴鼔不勞膚功立奏盖敵愾之後軍
猶在中途而振旅之前旌已返内地矣捷
聞晉大學士恒爵忠勇公
御製碑文勒石太學以昭示無極慶賀禮成遐邇歡
悦(臣)備員
禁近親見
指揮謹撰平定金川詩一篇以獻凡千有八十八字
具道
聖天子武烈文謨明良喜起之盛雖辭遜昔人而事
高往古傳之簡册庶以揚扢我
國家赫聲濯靈於萬一焉其詩曰
皇臨六幕赫赫明明陽開隂闔秋揫春萌有遠而賓
無疆弗庭孰恃遳質以扞大刑西南絶徼下豁
高崝踦&KR1764;咉咽兔窟蟻封泳沫遐闊以長以生
跳踉自適乃㤀其形狼奔豕突厥隣是驚彼羸
弗支籲我尉候選隸授兵往辭往救不即厥縻
翻駭而鬭負嵎誰攖虞人避獸螳臂已揚懼弗
蒙宥磨礪觜爪包藏雛鷚巨網空恢神椎莫透
時曠功稽師勤將逗惟
皇遠覽誕降天誅謂叛無小在梗斯鋤非懲而舍頑
則莫渝爰究爰度運此鈐樞曰予股肱宏汝遠
謨汝往徯克汝遂相予虎賁汝從錫汝彤弧左
右武文敦圉之符月在甲子三日癸丑建旐設
旄良辰是取于牧于郊來桓来紏
天子莅止羣公先後乘以訾黃酌以大斗虎步龍&KR0750;
相拜稽首載抗威稜来歸非久爰集禁旅禁旅
庉庉長轂雷野高鋒彗雲八方散綵揚光飛文
䜋列偏裻黋朗紛紜爰召勁卒自我邊屯卷甲
東来如育如賁威噞秋霜氣挟春温攫戾執猛
動若焚輪相臣率止是用大介倩浰戈鍦焜熿
旗旆度險如夷飇驅電邁乃越我疆乃臨彼界
乃訓諸司我營我隊有蹶其興孰遨以怠乃討
軍實我卒我械有淬其鋩孰窳以壞彼焰孰煽
孰誘孰和厠我戎行敢為詐訛眇䁘冶夷曰測
則叵既駢而誅乃絶盜囮蔡莽葳蕤嵒厓&KR1976;峨
依倚&KR0008;碕壘石是窩龜縮蛇伸蜂房蝥窠霆擊
山鳴堅摧峻矬外潰以犇中慄而掉彼氣斯儡
我勇聿奡涉&KR0008;蒙蘢騰凌&KR1626;&KR1700;陣相孤虚軍環
票兆白羽蜚叢赤輪響爆羈&KR0919;睗睒窘束踸踔
何阻不踰何幽不竅既選推鋒將移大纛匪枝
匪梧無寧盡劉笞痛而謷惟生是求負殼跧藏
遣訴咿嚘待命孔瘨如魚挂鉤相曰非誠矧乃
重尤旦夕爾俘奚慝是留惟爾探威戕隣樹仇
我仆爾梟用綏彼柔草牘師中達於
帝聽請覆其巢請訖其命無俾遺育以狃不共戈取
在穴孰云可縱相厥山川審兹涂徑簡銳而往
算則有勝無我費留勞癉我衆三旬曷淹一鼔
斯定
皇容有俙顧瞻咨嗟予怒狂酲予閔窮呀弗赦弗圖
具燼於燬曾是觳觫而斧鑕加予惟安人非武
節誇予奉
慈音是訓是嘉汝其遄歸有競鼔笳息乃鷹揚来相予
家相布
皇言風行汗渙貸彼游魂許以革面凡我三軍勿虓
勿悍式和爾容歸承
帝眷有憬之魁跂行闖現魚瞰雞睨出於苙圈侏&KR0867;
睽睢有辭有獻喜溢斯陶悸餘猶顫虎臣矯矯
提攜以來取道彼衝靡慮靡猜翼從馳驅結束
鞸靫翊翊蠅蠅雀躍兒哇造於中權膝屈頞隤
戴賮銜盟牽牲薦罍感發漣洏悔深歎唉六約
有嚴敢乞相裁相曰来前爾無怖苦
皇有恩言弛爾罪罟爾境爾完爾族爾聚爾約我聞
我弗貨取賜以鏹帛啖以酒脯舍之軍中始焉
圉圉少旋而舒觀其蹈舞乃告成功班師振旅
振旅䡘䡘露布以傳
皇曰休哉錫福汝駢疏爵酬庸庸自相先豹尾雙綏
衣袞圭桓相拜稽首
天子萬年稱賀論功歌詩肆筵祇
謁
寢陵明禋用虔樹石成均既磨既鑴磨鑴伊何惟
皇有作如日斯光如天斯大炳燿鏗鍧詩書莫過
神武宏昭
聖文遠播百爾賡颺載歌載賀五色相宣八音迭和
盈耳洋洋飛騰蕩簸頌我
皇猷美我良佐佐
聖以藎膂力方剛為元為愷為召為方既定遐陬思
日贊襄獻壽
慈寧弗祿穰穰
大孝尊親
徽號用彰靈契神符舄奕鴻厖聲殷地紘煇爥天閶式
於九圍億載無疆
平定金川詩(有序)
吏部侍郎(臣)介福
我
皇上膺圖御宇至德育萬方淳風同八表乃金川小
醜自作不靖於蜀西徼外邊吏請
命伐罪而番酋跳梁負固
天討久稽大學士傅恒親承
睿算秉鉞專征未匝三月受降振旅而還維時典隆
告
廟禮重尊
親晉爵行賞
恩賚有差中外臣民咸頌
聖天子明見萬里威振百蠻駿業豐功超邁隆古(臣)
謹按事端末揚厲
盛美賦長律八十韻以
獻
於鑠
皇威遠車書統
大清百靈扶
景祚九服拱
神京獨握乾綱斷交成泰運亨由来尊斗極久已
掃欃槍詎有苗民逆偏兹苞蘖萌河湟方匿跡
沫若復遺嬰竄入由烏海浮来似鼈令居然能
聚蟻倏爾解飛蝱鬼國稱雄長蠻方侮老傖九
頭昏瘴雨一足嘯風檉狼子心原野蝸牛角互
争奪巢聲上下鬭穴氣縱横大渡驚鳴柝巴郎
聽遠鉦賓機妨夜織蠻隴廢春耕關外初傳令
山中竟伏偵思將呈鬼蜮欲以蔽光晶鳩聚聯
夫婦鴉羣結舅甥嚾呶徒嘯聚煽動自喧轟滴
博煩長戍蓬婆急踐更伊誰稱敵愾孰是即師
貞彼此持猶豫遷延漏網紭姦圖希得售良算
尙稽成壘石藏身固攀籐騁足輕深林容狙玃
峭壁跳鼯鼪地險難窮入天河挽末傾依然嵎
負虎猶爾浪横鯨握勝申
天討封符
命將征詰戎咨宰輔振旅屬邦楨幕府
當朝傑元臣三代英小心懷翼翼景命佐庚庚
推轂商方略
臨軒送遠行自惟膺節鉞况復忝台衡早習神兵練
何知小醜勍金戈迴日馭玉弩動星精五夜馳
雲棧千山聽鐵筝破番毛髮豎吞虜目眦瞪占
繹乘墉義謀深犄角并三驅超狄道一掌過天
彭聚米圖能畫持籌筆滿盛機宜遵
廟算丰采懾夷情水激船唇送冰堅屐齒撐但教罙
入阻誰道莫之攖已定攻心策傳聞破膽驚先
除秦細作更散僰奸氓次第收餘黨從容用大
牲月光搖白羽電影掣青萍忽湧排山燄還
穿裂石錚雷硠驚落魄風靡亂披鬇旗捲妖氛
却烽燃苦霧晴望蟾餘喘息吠日失狰獰梟鳥
巢知破螳螂臂敢擎仰天惟泣血悔禍亟輸誠
蠢虜思銜璧
恩綸罷用兵
天戈無血刃台鼎待調羹免窟窮三伏羊腸貫九縈
先聲馳上將衆志果堅城乞命哀窮獸收降貸
滿坑萬全靡失計一面許偷生臺築凌霄漢香
焚繞珮珩蜂喧金幣進雀躍酒漿迎共服恩威
著無慚忠勇名七擒孟獲里八陣武侯營白日
消山魅清風静桂麖去時衝臘雪歸日聽春鶯
回首狼煙靖沿途笳鼓鳴巴山增喜氣隴水變
懽聲卭竹迎鐃吹甘棠護驛程還軍歌杕杜飲
至滿觩觥就緒剛三月宣威振八瀛酬庸&KR0574;上
爵褒績協名卿采豔龍章服班移豹尾旌普天膏
澤遍匝地凱歌盈告
廟瞻榱桷明禋潔幣騂
撝謙辭大號達孝致
尊榮凡此神功捷皆由
聖斷明巖廊垂藻火
清廟奏咸莖王會歸周室蠻荒奉夏正(小臣)欣載筆長
咏
泰階平
平定金川詩
吏部侍郎(臣)德齡
國家威德允莫儔提虞挈夏超殷周我
皇愷澤渙且瀏文經武緯敷優優式序遠過古九
州莫不來享陳共球矧兹蠢爾南蠻陬界連蜀
郡若贅疣鞭箠使之同馬牛敢於同部相侵牟
棘刺會見斤斧搜窮谷未遽施虔劉蛙跳井底
深藏廋不恭者誅良有由我
皇赫怒命獮蒐萬騎雲合烝貔貅番番元臣克壮猷
請先士卒分勞憂
帝授方略神與謀恭行
天討匪安遊山川險峻道路修雲梯雪磴翹足投遂
臨玉帳籌軍籌前時乖迕細訪諏乃知叛黨陰
相繆立誅造釁豭及䝏諸峒懾服不敢咻號令
飇肅高清秋絳霞繞岫揚旌斿爰敿乃干鍛乃
矛長戟大劍光鎧蝥礮聲雷發地軸愁士氣奮
厲虓虎侔踊躍慷慨歌同仇賊巢夙恃惟碉樓
攻擊所及皆躪蹂有若強弩穿縞裯光聲震喝
迥不侔已聞定計布網罘臨高下瞰鬼穴幽拊
蠻之背扼蠻喉黴索直入擒猿猴蠻驚膽落交
自尤營前蹲縮如窮鶖哀鳴乞命聲啾啾又如
沸釡魚沉浮尚冀止薪以生偷將軍憤切務獻
囚必致藁街懸其頭
聖主仁愛徧覆幬矢以文德明懷柔
特詔元臣姑赦酋聞於萬國靡不揉面縛来歸厥角
捄跽獻象設併美鏐束以六事允所求潢池盜
弄復敢不盡洗慝念無萌留春風浩蕩凱歌謳
入而飲至紛觥觩告之
祖考錫福稠太和翔洽民安鳩
天子神武暢布流昇平億載無疆庥
平定金川詩
内閣學士(臣)陳邦彥
累洽
皇仁遠重熙景運昌八紘周地軸五緯燦天章喜氣
風雲合謨猷日月光尊親通内外覆載訖遐荒
草木皆呈瑞山川競獻祥旅獒来異域越雉貢
炎方孚信豚魚格輸誠玉帛將有知皆向化孰
敢不来王蠢爾兹酋虜囂然等夜郎當車螳奮
臂鬭穴蟻稱強蠶食侵隣境狼貪噬廣場不緣
申薄伐曷以警無良經理稽時日機宜負廟廊
中權躭偃息小醜恣披猖壘石山為窟依江水
作防林猿偏狡獪嵎虎逞強梁赫赫
天威震煌煌
廟算長彼昏雖罔革我武正維揚
命將由
宸斷除殘正典常九天來上相七萃簡牙璋仗鉞臨
蠻土揚麾出
帝鄉勛名裴晉國心膂郭汾陽鉦鼓軍容壮風霆撻
伐張神機
親指授勇略備周詳虎旅同甘苦鵷班樂贊襄軍行聯
指臂雲棧踏康莊鐵騎千山雪豹裘五夜霜誰
能安寢食誓欲掃欃槍勝氣平吞賊先聲早伏
羌堅碉摧剨落飛礮擺雷硠間諜擒駢首渠魁
待斧吭驚魂心戰慄束手意徬徨按律原無赦
生前詎可望
天恩真浩蕩
聖度實汪洋俘馘寧全戮聲靈亦孔彰穽深憐獸困
網解祝禽翔
詔下歡聲沸軍中喜氣颺築壇迎上將設帳列戎行
匍匐陳金幣逡巡具酒漿革心要六事𠢐面識
三綱密箐天光現窮巢惠露瀼洗兵金水畔解
甲雪山岡卉服齊泥首賨人頓滌腸凱音來絶
塞露布達長楊休命傳
文母班師慰
聖皇褒書馳絡繹章服錫輝煌儀衛森文豹饒歌繼
白狼圖麟看虎拜歸馬羡龍驤告捷禋
陵廟升中禮
顥蒼元臣兼將相
天子協柔剛干舞追虞夏鋒銷陋漢唐崇功盟帶礪
偃武鞏金湯一德調元化千秋慶未央昇平欣
有象奕禩正無疆
平定金川詩
内閣學士(臣)董邦達
王猷綏逖遠
帝德奠寰埏疆域桃關外
聲威雪嶺邊今看戎即叙往者力猶邅昧谷迎陽少
蕃畿阻地偏殊風自南徼雜種近西零舊入巴
賨貢由来筰僰連蓬生非自直野性敢思騫嘯
夜叢陰魅騰羣鬭巨狿雖云雄部落已是肆漁
畋塞火雲烽警軍符虎竹傳出車紛繹繹接戰
却延延未解秋螳臂虛張病鶻拳風塵疲苒荏
意氣重佪儃空磧還驅馬濃嵐盡跕鳶芻糧終
日輓組練幾時還尚待爪牙競寧知歲月遷
皇心切求莫師律慎明權飭法原懲慢登壇即尚賢
中朝授方略上將握弢鍵
龍袞親金斝霜華送玉鞭揚麾神策轉按隊佽飛聯
令共司冥肅行隨急景遄星梢遙指蜀羽騎已
臨汧霧捲蓬婆外虹流大渡前山蛇盤細棧陣
鳥出曾巔束馬冰崖度梯繩石隙穿帳寒龍倚
劍更曙月低弦幕府才良盛元臣統制專山鳴
悲角震風動大旗搴士氣增三倍軍容擁萬千
首誅窮惡本伐意得幾先凡叛聲相倚為風久
益扇藏蕕同臭味滋蔓借夤緣偵諜平時慣回
容故事沿游魂方假息衆議尚牽攣既正豺狼
戮遙令虎豹㾓因之揚我武遂乃搤其咽鉦疉
巴郎道戈横昔嶺烟纖毫當烈炬積礫會奔川
早見營頭墜何曾石窟堅乞降今不得尚詐昔
徒儇竄鼠驚惟喙哀猿命若懸捷書馳劍閣露
布達
甘泉春月師逾壯嬴俘勢就顚誰言遺毒螫直欲盡
鯨鱣絶域無分土含生實共天隂陽本輪運開
闔若環旋
恩自
重霄沛
詔從
三殿宣浹旬方
命至羣醜尚山跧别將馳單騎中軍勒四甄轅門初
洞闢游氣正高褰因壘兇渠戢獻琛嘉贄虔紫
光隨大賂紺色湧金仙約誓期来效眚災宥往
愆繞壇香晻靄面内淚潺湲此輩懷
恩至期於遵
道平崖名雖刮耳人至已摩肩吚嗢番兒唱髼鬆蠻
女鬋應同集於泮無復化為鸇蜀犬那驚吠巴
人始宴眠是時韶景遍行處物華妍古驛縈芳
樹曉山啼杜鵑雷為競笳鼔雨為洗戈鋋朱勒
桃花騎青條杏葉韉征途塵漠漠歸日蠋蜎蜎
回首峨嵋雪經心華嶽蓮悲應歔婦子喜覺溢
都㕓
聖主褒麟閣元台耀斗躔崇階榮舄奕
蕃錫下聯翩繡服龍章合神旗豹尾駢仍分
金掌露更飫
大庖鮮遲日宜尊俎游絲醉管絃霞開襄邑錦山
徙水衡錢將吏
優恩浹黎氓租税蠲兆人眞有慶
帝力轉忘腁展禮嚴
陵
廟升馨潔豆籩
高靈從陟降純道達薌羶讓善
神心豫歸
親
聖孝全黃芝封
寳冊紫罽擁
香軿文物方殷日鵷鸞悉在旃
仙階同忭躍佳氣拂貂蟬
御墨星河落穹碑琬琰鐫璧宫銜照耀螭勢掣蜿蜒
石鼓齊光價儒經共講研論功誰比者稽古可
觀焉猶憶虞干舞長懷湯網捐出征維六月撻
伐且三年旁魄論西漢銘勛紀北燕方斯徒齪
齪下此益戔戔
昭代承
休命幽荒際幅員百靈朝玉帛
二聖在璣璿盪滌流沙界渙揚青海堧
今王勤繼序敷德暨裘氊
廟算常操契
神機動中銓
仁威兼震兌覆載體坤乾
駿烈光
三世
英猷勒一編典謨皆有考雅頌各犁然薄質叨榮幸
鴻圖豈象詮獨慚游
聖海未獲奉微涓擬獻夷賓曲重陳
王會篇
平定金川詩
大理寺正卿(臣)鄒一桂
惟
皇撫萬邦四海慶安宅梯船來遠服球賮通重譯血
氣皆尊親豚魚亦孚格何物金川酋蠢爾逞昏
孽弱肉恣侵吞
天威敢忤逆恃嶮憑虎嵎出穴穿鼠窟帥臣謀不臧
兩載氛未滅我
皇赫然怒
廟算定機策
指授經略恒汝往親執馘經略秉忠亮神勇更超絶
揣賊如戶庭過伍於衽席莅營即鋤黨賊已失
間諜軍令申嚴明士氣奮糾仡攻摧連晝夜衝
冒先兵卒卡奪瓦解紛碉破雷轟烈長驅搗中
堅膽落魄已攝窮蹙乃歸命泥首乞存活專征
事犁庭未許便輕釋解網頌
皇恩赦罪
諭兵徹神武貴不殺况此等蠓蠛浩蕩覆載寬畏懷
即吾赤崩角伏聞
詔悚慄變喜悦六事遵約束萬戶供兵役番蠻盡傾
誠邊徼永寧帖衮衣振旅歸酬庸秉圭璧玉壘
呈祥雲巴歌雜鐃發組甲倏櫜戈閭里欣卧轍
捷書到
彤廷忭舞徧臣列
皇師不血刃醜類已洗革
洪仁禀
慈訓
偉武昭
祖烈好生洽民心
宗社綿福澤作詩嗣采薇千載光史冊
平定金川詩(有序)
順天府府尹(臣)胡寳瑔
國家聲教溢乎天區文軌極於海表莫不沐浴福
應宅心醰粹是以豐施含洪下及於昆蚑草木
即遐陬偏譯悉主悉庭
皇帝以聖德緝熙帝圖勤求治理天清地寧萬靈是
若含齒戴髮之倫所以奔走順則歌咏太平者
中有茂世之規外無纖毫之警遠服邇肅於斯
為盛獨兹金川原非貴落雜處西南夷中蟻穴
其封鼠窟於厠榛榛狉狉并不得與鶼鰈齒我
天朝誕彌八裔化感無外亦惟是羈縻弗絶而已目
不睹雲日之光耳不聞咸英之奏野心莫馴恃
其險遠輒敢虐驅種類蠶有葉而漸侵車無輔
以何托蓋逞其狂狡但知弱肉強食以戕其隣
而不知迹近覷邊即干昭憲其時守臣請加創
艾用彰
國威
上猶以蠻夷自相攻擊乃其素性毋究武以煩吾民
第
勑嚴塞明候增陴繕械使么麽自戢氛祲潛消勿邀
功以生邊事既而罔有悛心乃命師武臣整旅
以挫其鋒謂將自知慴怖仍並育兼包非必草
薙而禽獮也及狼貙屯聚猶翹臂以當車轍而
一二臣之不協厥心功用弗集
聖上憫士伍之罷勞邊氓之况瘁經歴歲時不可無
重臣以既厥事惟大學士傅恒克膺統帥其往
視師於是簡期門佽飛之屬并徵兵於東虎旅
龍驤桓桓赳赳飇馳電發煜爚震燿遂禡纛
臨門親授方略大學士奉
命以行(臣)以愚朽之材幸得厠從軍之列廣所聞見
維時大學士飛鞚星馳歴井陘踰潼關陟劍棧
取道岷山玉壘間前過笮橋風水搖宕不為動
而天射之險莫能格班斕之毒亦莫能侵焉旌
麾至軍其日即斬良爾吉以徇良爾吉者諸番
之宿猾饕詖桀驁擁兵肆横蠻服多兩屬聽其
指使雖陽率衆以從我師實懷二心為金川内
應賊得以主待客聲援抵禦益負固不服初大
學士受經略之
命謀謨密勿既承
上旨至是赫然排衆議而誅之視猶雛鷇羣番懾伏
不敢仰視而我兵聞此聲威一軍皆驚士氣百
倍賊番喪膽又聞京兵從天而下皆一以當百
知其摧銳攻堅而所向無敵也遂大讋深藏不
出大學士親督熊羆之衆碎其堅碉砲聲雷轟
飛火照燿賊震恐冒死突出先設伏而追殱之
又率兵登絶險奪其石卡賊戰守被殺傷計益
窮請降益力大學士受任軍旅惟知討賊且謂罪
惡貫盈理無倖貰方刻日誓師罙入其阻必繫
頸顙始告竣事而還
皇帝以好生為心知我兵大振賊勢已蹙不難朝鼎
夕砧以盡殄滅然至仁乃以革心神武在於不
殺俾得請以安徼人受降之日(臣)親覩莎羅奔
郎卡自視如蟣蝨率所部番衆數千百輩皆衣
毛毳迎以僸佅兜離改襟輸寳泥首傾心言語
嘍麗咸頌
聖主天涵海包不釜鑕而生全之自訟其昔之昏迷
而向風不早也(臣)嘗考之載籍伐叛者多矣明
彰天討必殱厥渠魁獻俘執馘導揚威力但誌一
時之盛而亡萬骨之枯豈足稱仁其誘致而誅
殺者尤為失體勝之不武若淮蔡之役雖擒首
惡然苦軍旅罷轉漕四年始定即回紇之退師
喜見大將尚存盟誓之詞無異與國今則兵不
血刃時不數旬而虺面獸心之徒鞠&KR0957;帳下俯
首服罪出於至誠是惟
聖神文武遠軼漢唐而感應之速至於如此(臣)伏見
皇上旰食宵衣罔自暇逸決策
九重明見萬里外
皇太后懿訓諄諄詳示遠大之謨皆萬年無疆之休大
學士克敬謹遵循以成厥功爰策勛酬庸光於
國典道封忠勇公遭遇
聖明懋賞公也凱旋之日百姓填塞道路戴我
皇如天之德喜氣洋溢
天和遐暢甘雨應時麥禾茂長(微臣)身在軍門自始事
以迄成事凡
睿謨之指示
聖度之寬仁經略之奮勇番酋之歸化無不目擊而
心識之其敢以弇鄙無文闕焉昧於揚扢美盛
乃作為詩歌隨諸臣鐃吹之後謹拜手稽首而
獻辭曰
珠纏平列泰運昌開榮灑澤凝天慶我
皇兢業提乾綱羣工百辟靡不蘉峩峩髦士羅膠庠
農服畎畝安耕桑偃武修文坐明堂車書一統
太和翔鈞陶庶彙調隂陽休徵時若宜雨𤾉布
兹淳化方垂裳深宫祇肅猶皇皇積精上感
帝座光
天心子愛無時忘德洋恩溥歌擊壤東西南朔窮要荒
九區克咸勤梯航旅獒底貢白雉將雕題鑿齒
来相望戈偃征苗光有唐三蘖莫遂勞武湯蠻
夷編入克鬼方戎車既飭王國匡詩書所紀何
煌煌至今千載猶丕揚金川小醜陋蛣蜣欲窮
厥初本始茫蜂目豕首被髮鬤下吏鞭箠如驅
羊汗流塵漬時蹎僵盤紆茀鬱巢榆枋阻山為
固恃重墻
皇圖無外皆吾疆蘖芽其間漸不臧諷唄齋薰何周
慞蜂蠆有毒思跳踉潛窺蜀徼掠行商狼貪虎
視凌懦尫數侵同類公敓攘邊臣上請加懲創
擬絶異種完邊防
命嚴刁斗我自障馬腹焉可恃鞭長胡不悛改干刑
章爰申九伐齦姦猖師臣相軋天和傷狡寇偵
伺尤撞搪提兵呌讙犯顏行裒兇鞠頑氣益張
蠢兹蜂蝟與斧螗跂跂脉脉汚池隍
帝念征夫久沙場屝屨輸輓越奇礓
顧瞻重臣趣武裝腰懸相印垂寳囊
臨軒推轂汝其襄更從
天厩晹飛黃巨鬯載錫白玉觥
至尊目送大纛颺戈鋋耀日行彭彭軍鋒之冠皆軒
昂相臣攬轡氣慨慷立踰絶險入瘴鄕雪幪烟
羃未敢遑神兵天降皆龍驤申明紀律肅秋霜
信賞必罰遵
國常首誅黨惡鋤強梁子璋骷髑血淋浪先聲載
路賊憂惶雷轟電掣不可當鼯鼠一日五技亡
勢窮援絶徒驚麞蛇行側目氣沮喪同聲乞命
哀啼螀相臣志往斧其吭不使餘孽留微芒
帝德好生為彷徨彼皆赤子共青蒼乃
勅相臣韜劍鋩赦罪納欵宥咎殃番酋厥角涕盈眶
朱提古佛迎壺漿
天子明聖大澤滂蠻服亦自有肺腸嗣今不敢復狂
勷露布飛奏達巖廊相臣還朝歸牙璋策功飲
至分
帝觴上公是建佩玉瑲豹尾
寵錫自
天閶穹碑銘勒
睿詞芳凱歌共奏盈縹緗行慶施惠及四旁
朝廷有道致休祥自
天眷佑福穰穰麒麟遊郊鳴鳳蹌於粲其美甘露瀼萬
年端拱盛治彰(微臣)拜手頌
明良
平定金川詩
詹事府詹事(臣)阿林
皇帝御宇之十四年二月望前一日平金川露布上
聞河岳騰輝旌旗煥采懽聲雷動霽景雲開(臣)等忝
列
宫僚兼塵侍從踴躍鼔舞尤不能自己於言伏見
有事金川以来霸上真同兒戲夜郎不識天高
帝有明威
日無私照爰
命大學士忠勇公(臣)傅恒
授經略印以行年如鄧禹仗策馳驅志比馬援據鞍
顧盼禮成推轂屯虎衞於期門忠足籌邊領龍
驤於
禁旅浩浩蕩蕩轔轔闐闐不介馬以馳遂援桴而
赴桃關夜渡捫星斗之寒芒雪嶺朝登俯岷峨
之壯觀韜鈐決策悉協神機鈇鉞宣威先收敵
間兵直來從天上虜已在吾目中令適下而山
搖劍將揮而石裂然後聲乘破竹勢等建瓴雲
擁飛幢火入巴郎之阻雷驚疉鼔礮凌刮耳之
巔曰莎羅奔曰郎卡幕燕將焚分無完卵釜魚
正沸暫假遊魂乃至仰奉
宸謨彌恢
天網謂羅刹真成鬼國而么魔具有人心是宜釋彼
纍囚用以靖兹荒徼諸軍列騎虚聽指揮上相
升臺親傳
勅旨二酋者約遵六事率焦頭爛額以輸誠感極三
生指石爛海枯而說誓奉元戎之塑像幸戴光
天頂化感之金仙願依樂地從此五丁徼外更
鑿千盤一線天邊重開八面繩橋望去静惡浪
於金川鐵騎歸来藹祥雲於玉壘剛及五旬之
頃坐收萬里之功(臣)等就日傾心臨風結愫敬
效輿人之誦還同壯士之歌
粤自番酋煽西川苦驛騷軍中無號令河上等
逍遙赤足巴人瘁朱顏僰婦凋何當開玉帳空
與珥金貂狡兔謀偏出長鯨氣益驕終難逃
睿鑒旋已伏明條白日消氛壒青天敞泬㵳元臣生
間世壯志薄層霄弱歲登三事崇班冠百僚耑
征陳豹略受
勅捧龍綃萬竈紛成列千旗静不囂衝寒升雪嶺涉
險度繩橋著屐危支齒行泥巧蹈橇彎弓臨太
乙試劒指招搖勢卷深秋蘀威凌半夜潮先聲
收猾虜大義懾羣獠絶域踰卭筰窮巢失猲獢
軥輈啼木客彳亍走山魈設伏奇頻出攻堅戰
屢挑憑空如捕鳥容易似承蜩累石轟能裂連
峰火欲焦惟知芟惡草尚恐及良苗寬大承
新詔包蒙荷
聖朝雕題穿詰曲泥首集僬僥夾道降人拜營門寳
纛飄法遵丞相約占叶大人繇匍匐瞻天表殷
勤望斗杓繞壇春匼匝環戟樹岧嶤雨洗天邊
甲風清塞上熇飛章来入日捷奏到中宵蠻貢
通重譯城笳息麗譙麟臺勲業顯銅柱姓名標
頒爵三公貴酬庸五等超四團華袞粲雙暈翠
翎翹稠疉
君恩渥輝煌
鉅典昭
慈幃忻獻
壽
黼座喜鳴韶霽色依馳道祥光護綺寮上
陵尊
祖牒告
廟設庭燎高下台階正陰陽協氣調聖神文武頌永永
仰
唐堯
平定金川詩
詹事府詹事(臣)裘曰修
神鼎奠八柱方輿安六鼇五旬成底定萬里掃
腥臊天外桃關闢雲中昔嶺高烏空春卷幕馬
放曉歸槽憶昨疆場擾逾年計畫勞伊誰司撻
伐枉自列旌旄大帥銜徒擁邊臣職倖叨集兵
塵浩浩轉餉衆嗷嗷拜
命元臣出抒忠
聖主褒寵行
臨鳳扆受策啟龍韜上駟頒飛騎豐貂解
御袍前牙光獵獵大旆影颾颾風磴千盤雪星橋百
尺濤寒仍教挾纊渴更與投醪擊鼓軍心振揚
戈士氣豪伐謀擒黠鼠按状斬飛猱目已無全
壘身真入不毛劍芒揮紫鍔弓力擘烏號絶壁
人争上危梯戰乍鏖須臾凌廢堞倏忽蹈平臯
立見銅丸潰何嘗鐵鎖牢井蛙寧可久穴蟻詎
能逃弗待施長組居然致老饕降幡来夾路卉
服儼分曹
詔解纍人縛
恩流大地膏貢金紛馺還讚佛聽啁嘈競斂當車臂
都抛買犢刀蓬頭牽騕褭花面進葡萄蠻女雙
丫綰番綾獨繭繅頂香焚唵叭除道翦蕭蒿戢
戢通馴鹿踆踆度旅獒歸人齊釋甲列隊盡垂
櫜廣宴昭
殊錫穹碑泐
睿毫鳳鸞文炳蔚科斗字周遭
大典符謨訓雄詞走籍翺告功陳灌鬯象德戛靈璈
朵殿時多暇薰絃静每操春旂霏柳絮
園寝薦櫻桃赤縣無烽燧青疇轉桔槹康衢新有咏鼔
腹樂陶陶
平定金川詩
侍讀學士(臣)王際華
帝敷文德協寰中航海梯山玉帛同萬國恬然依化
宇一隅蠢爾厪
宸衷
廟堂自裕平蠻略
神武應收不世功翼贊誼隆耑閫重峩峩英輔領元
戎
負嵎阻險已經時
天討爰申特命師虎衞分兵開玉帳龍驤承
旨建牙旂勞先士卒均甘苦勇奮風雲應指麾耿耿
祇期紓
帝顧酬勲三錫信相宜
卭筰何須闢五丁鷹揚萬里疾如霆金川浪静
鯨鯢伏雪嶺春回草木青既稟
廟謨鋤狡黨還思輕騎掃番庭從知地險終無濟釡
底游魚自頫聽
壯猷人懾漢嫖姚計日妖氛看盡消秉鉞但知
殱小醜舞干已許赦頑苗三驅解網
仁恩溥六約輸誠
聖武昭遙想壺漿迎獻處番夷夾道戴
天朝
方略時時仰
睿裁未央前殿捷書来不遺一矢膚功奏纔及三旬
振旅回藹藹祥氛凝武庫悠悠伯影偃靈台神
京父老迎軍入麟閣沙隄取次開
投醪挾纊感
皇仁愷樂争歌
聖澤均雪棧穿雲忘遠戍柳隄飛絮慰歸人甲兵净
洗
天顏喜民物胥寧壽域春共卜金甌固磐石嵩呼獻
頌慶臣鄰
平定金川詩
侍講學士(臣)周長發
車書萬里震聲靈綏靖蠻江奏敉寧一片降幡
投玉壘五旬露布達
彤廷心回爨僰資元輔膽落沉黎對使星蠢爾金酋
知向化洗兵柔遠勝犂庭
高崖密箐阻西川
詔策元臣獨靖邊才並韋皐耑斧鉞勢如王濬下樓
船載塗雨雪牙旗擁達曙關山鐵騎聯上坂王
尊能叱馭要將三捷報甘泉
方叔籌邊仗壮猷仰承
廟算統戈矛五原勁旅踰秦隴八校雄師指益州纊
挾三冬屯虎豹烟生萬竈萃貔貅軍聲直令窮
番蹙戮取鯨鯢有蒯緱
雷霆魂奪九溪蠻已翦么麽等刈菅玉帳先聲
騰雪嶺金川羣醜伏桃關岳家軍入千尋壁衞
國師踰九疉山面縛輸誠争乞命納降書奏慰
天顏
聖德如天總好生釋酋
詔布錦官城兩階干羽苗初格三月軍書賊已平荒
服春皆回草木蜀江星自洗欃槍歸来喜策連
錢馬楊柳依依映繡旌
滴博峰前静鼓鼙當車螳臂撫羌氐節樓已建
盤山下玉斧長刳大渡西羽檄馳来真倚馬竿
書頒處喜銜雞汶江自此櫜弓矢無復徵兵過
五溪
武庫聲威擁節旄班師
天語慰賢勞豹斑析尾懸金棨螭甲蟠鱗
賜錦袍丞相合崇裴度爵上公更贈吕虔刀策勲飲
至圖麟閣詩賦彤弓奏八璈
西征虎旅本騰驤仰奉
皇威赫濯揚早見迅雷聲絶徼更施湛露到蠻荒褒
勛
宸翰銘金石熙績臣心贊
廟堂偃武修文調玉燭萬年有道頌無疆
平定金川詩
侍講(臣)郭肇鐄
清時方域慶同文保大寧誇遠略勤戎索向修
周職貢荒夷敢拒漢官軍師中吉自歸元輔
天上恩原待茂勲一騎甘泉馳露布六街好語共知
聞
捫參歴井路孱顏叱馭何知九折艱飛礮頓教
開絶嶂揚鋒早已讋諸蠻風雲自壯旌旗色冰
雪難封虎豹關
廟算禀承皆勝算千秋方召許追攀
和門歸命敢遷延馥郁香花拱道邊入檻疑狐
原自取依人窮鳥亦堪憐條風細雨
皇恩溥震電驚霆大號宣荒徼謐寧中外喜太平景
物倍暄妍
春深振旅入
皇京罨畫垂揚拂旆旌高下風花呈瑞色喧闐笳鼓
帶懽聲收邊已偃靈臺伯蕆事長&KR0802;武庫兵
嘉頌漫矜朱鷺曲登歌端合倣由庚
慶烟遙護
紫宸高上相歸来解佩刀五等封應開甲第七章衣
與換征袍祥符喜見神人洽
睿慮仍懷將吏勞萬古貞珉輝
鳳藻不須講德待王褒
舞干直自嫓虞階聖德元和未足儕禮秩容臺
多慶典書傳方略仰
淵懷九州禹跡歸漸被六服堯封總爕諧經緯訏謨
流奕䙫皎如日月麗中街
平定金川詩
候補諭德(臣)興泰
巍巍
聖德追唐虞覃敷文教周海隅貞元五百此其會九
有率土同車書金川么麽敢騰踔自外覆幬驕
幽墟毋乃鼯性好逞技尚非螳臂寧當車往者
棘門等兒戲老師糜餉臣之辜天錫
帝相相曰恒明良一德交泰孚爾為舟楫爾霖雨元
精耿耿貫丹樞稽首頓首上表請願彰
天討行天誅
帝曰俞汝往欽哉克承威命以弼予登壇誓師告
天
祖披堅執銳選車徒兵符相印佩左右雷霆號令風雲
驅虎旅三千分隊出羊腸萬里兼程趨是時正
直冬之暮寒風積雪盈征途風騰士馬贏糧芻
蜀山棧道何盤紓兵過枕席衆不擾星馳疑有
神靈扶拔角脱距森劍戟搜原剔藪張蝥弧天
戈一指鳥鼠散逆酋膽落心相輸我
皇好生不嗜殺叛則致討服舍諸織皮卉服亦人類
滅此朝食胡為乎堂堂正正六事約網開三面
容歸俘捷書八日赴
闕下傳聞道路争忻愉
帝曰汝恒忠且勇功成不戰惟須臾唐之汾陽漢諸
葛古人未必今人如同時論功孰其右酬庸宜
與尋常殊榮以章服晉以爵
帝澤厚與
慈恩俱古者獻馘則在泮奇烈况復光
前謨揮灑
宸翰勒金石碑高三丈蟠螭趺濯錦江頭春正好
恩波浩蕩分沾濡蠻荒即今順
帝則刀耕火種勤官租鼔吹
休明(小臣)職巴曲願效嵩山呼
君歌臣拜颺喜起億千萬載繪作昇平圖
平定金川詩
中允(臣)竇光鼐
(臣)光鼐稽首言(臣)伏見
皇帝陛下質仁秉義一體中外戊辰仲冬
特命大學士忠勇公傅恒徂征金川以正莎羅奔擾
鄰抗誅之罪我武惟揚刲猾摧堅兇渠乞降迺
詔肆赦己巳三月振旅
告祭神人咸喜
皇帝率歸善之道恭上
皇太后尊號凡在含識莫不尊親而(臣)備員宫僚得隨
諸臣拜忭
太和殿陛下伏思唐元和間收蜀平蔡皆以我土
我人自取其有猶以為難其臣韓愈柳宗元揚
而扢之為元和聖德詩為平淮西碑為皇武方
城雅辭事光明於古最鉅矧兹金川僻處萬里
外虞帝所不及格殷宗所不及伐
天威一振九旬斯舉求之往古無有倫比
皇帝既親製碑文勒績成均而廷臣又率為詩歌導
揚
盛德(臣)竊不自揆謹擬元和聖德詩體作乾隆
聖武詩一篇雖未能道萬分之一亦欲以爝火螢燿
附光
日月其辭曰
皇撫九有道豐而泰何邇不綏何遐不屆蕞爾金川
桃關之外譬彼幽谷靡知明晦我其曜之其動
其跂有狙疆疆其冠其帶不馴其生乃齧其類
用壯而摶恃剛而齘饑嘯怒跳謂莫予奈番部
星羅其微斯暳控於大吏匍匐况瘁吏始上
聞請以兵訊
皇曰其可往申予義悉發庸蜀其衆翳翳戈叢于林
鋒夥于蝟聿分十道擇肉一試彼鼷匪茹言張
之臂見窘不支竄入其穴其穴孔隘其入孔邃
持斧從之或曳或掣大師洋洋磯於細石乃留
乃處以延以待
皇曰其然國有明法誅不用命擇良以代惟汝臣工
孰敵予愾惟予相恒汝忠予契畀汝節鉞龍盾
金鎧畀汝干邪以賞以罰汝擇汝佐惟賢惟才
予濟汝師及汝器械予其餞汝以往事事惟時
仲冬越癸丑朏滅宿登光朝日晻㫲是禡是禱
龍駕載莅有觥其觩有酒其旨
皇曰咨恒今汝其邁
皇曰咨恒閔予戰士恒拜即
命載馳載驅不翰而飛履險而兌天射無阻繩橋既
濟陳師于疆諸軍則會矯矯旗兵虓豁斯最亦
有佽飛參𧽼千隊積雪為闉指山作廥馬鳴而
蹻士飽益厲及其銛鋒受之以礪我提我㩦利
是剸剚將㔇其根先絶其蔕維良爾吉小黠大
獪匪粟之秕乃狼之狽其合乃行其離乃躓乃
殛乃戮提首相示番醜䂄䂄乃怖乃悸乃強撐
拄窒隙自蔽我師薄之乃伐乃肆以我干城剔
彼遳脆如布鷇麛加之華岱決於碉門厥吭斯
搤厥顪斯捽厥牙斯攦遠礮長䡴吐火赴勢上
爥層霄下出九地中作霹靂連山破碎番醜駾
矣番酋喙矣履彼巉石待其蹶矣降幡晨豎告
以憊矣往来呶呶嗌其嗄矣相為不聞簡予精
銳予鼓予鼔予利予鐓謂予汝殱無汝貸矣謂
汝速辜勿予匄矣
皇曰舍之勿是草薙予人其人以對于
帝歲大荒落春王正月
命發于
廷浹旬以至是時番酋刮耳是守緣迒頓伏乞命
我師桓桓鍾琪乃踔一騎金沙之洋松林之昧
有迓于途城門不閉約法用六以信不疑以其
醜来有亟無滯二月初吉厥日癸未乃設將壇
中建表幟天兵四羅昈昈密密髣髴列宿南北
哆侈驚風西来大旗旆旆鉦人伐鼓轅門開揭
横吹十部紛綸沸卉蠢蠢番酋髽首面繫左言
喤呷長跽受吏相曰勿畏吾不汝刈蠢蠢番酋
齊頭而拜謂我小人既毒而瘵惟我丞相療之
以艾謂我小人既困而&KR2117;惟我丞相遺之以糒
俾我心意無狂無猘俾我耳鼻無刵無劓我垢
而靦我熱而溉有兒呱呱我捐我棄丞相活之
我拊我字有婦娟娟我涕我泗丞相脱之我伉
我儷有田每每我蕪我薉丞相治之我耜我耒
有室翹翹我毁我廢丞相奠之我塗我塈哀我
人斯丞相是賴哀我人斯丞相是戴願鑄金
人崇之廟祠存于我目以慰我思相曰匪予惟
皇仁愛恤爾死亡貸爾蠆芥為天而蓋為地而載為
母而食為父而誨爾儕小人惡知細大蠢蠢番
酋歡呼
萬歲内面厥角如石投碓乃貢其有而享其志繡佛
紺目上擁螺髻南金累累羌以萬計相曰勿然
吾不爾利薄取其一式昭爾誋蠢蠢番酋剺面
自誓始我如寐今寤而悔悔不可追愧則曷沫
巴蜀之犬從兹不吠謂言弗信視此皦日
皇曰咨恒予人其愒汝振予旅返之隴畷
皇曰咨恒汝其遄歸錫汝爵命上公崇秩錫汝神旗
豹尾茷茷汝復相予萬邦是式維暮之春桐華
綴綴丞相戾止百體孔㩼
皇展其儀其儀棣棣臚人辨等重譯胥洎大觀在上
爍以純懿厥惟丞相是贊是弼
皇式于宴式宴且喜罍有清酤俎有羹胾凡百卿士
式序在列厥惟丞相是貺是右
皇莅于庭在庭載賚吏紆珪組氓舒租税雲之油油
膏雨下施厥惟丞相是宣是霈
皇格于
廟在
廟廙廙于
陵于
寝以
告以祭以獻厥成受
命不怠厥惟丞相是眷是寄穹碑嶻嶪大書深鍥立之
太學萬國所視其義其詞諸生講肆石鼔年深
畫缺科隸詎比
皇章詞偉義備躋典為三峙頌而四匪今斯今
先皇是嗣
皇曰咨恒惟汝勞勩恒拜稽首
皇帝之制
皇帝不居
聖母之釐鴻我
徽號允矣
康惠惠以養人康以長世誕受百祿自
天保乂無艱于後而昌而熾而壽而富無為而理無有
金革無有鉗釱我肌無傷我性無失飲以淳滋
糗以甘實蒸為清氛煦以元氣大涵鯨鯢細逮
昆蚑永俾無夭無疾無癘斯年萬萬與
天無既(臣鼐)作詩永昭来裔
平定金川方略卷二十九
