平定金川方略卷三十一
藝文
平定金川歌(有序)
協辦大學士吏部尚書(臣)陳大受
(臣)聞乾司虎首執參觹以厲伐坤為龍尾拓河
漢以包荒是以玉麟象仁金彪示義青邱搏羊
水之兇丹浦戮犬戎之孽兩虬御姒軋防風之
專車八駿驂姬跐偃王之無骨或囚饕餮於三
危放槃瓠於石室雖武落文離風披雨漉若一
張而一弛乃三推而三解也
皇帝握旋衡而運斗秉璣鈐而振樞闢八夤以為門
則金犛服軛包九環以合宙則石馬負圖聲靈
烜赫震於無雷光華照臨爍於倒景月&KR1208;含耀
燭龍厥角惟金川莎羅奔狼卡者儋耳聾聽從
目盲眎廪君化虎誰敢咆嘷九隆背蛟亦能﨣
螑乃厲鼈令之魂欲并旄牛之種忘白狼金印之
賜背黃龍清酒之盟雖其焦螟麽類不足以血
天鋒龍蛇荒窟不可以營雲衛然而蠶食漸於青衣
狼煙驚於玉壘豈可使蚩尤稽九伐之威鬼方
厲三年之討昔惟師行宿留未即扺巇遂至賊
醜胮肛欲圖負固
皇帝赫然震怒
簡命元臣宜社禡牙推轂餞斝
天策剛斷控
龍御而執乾符
廟算閎深肅神謀而運坤軸期門佽飛之卒超乘而
先髶髦戴鶡之夫投石而躍爰率禁旅以先啟
行招搖西指已彃鳳麟之洲辰星東赤遂毁蠻
夷之廟千乘電掣萬騎雷轟挾日而馳萬里蹍
周穆七萃之軍追風而凌九折轢漢武五道之
將赤羽青鏃翨硩天鳥之巢狻鍪鮫鎧攫閷銅
頭之獸龍淵太阿之劎
錫自尚方辟邪六駁之旗麾於南極乃有醜類惡物
比周弗順良吉外姦阿扣内宄雖為我之臣隸
實作賊之羽毛多魚之師誰漏定是汋奸綘市
之屍忽蘇豈非鬼蜮于是元戎甫莅
天討遂申血已釁於鼜鼖首更梟乎罕纛黝額朱殷
飛頭不返蠻乃膽褫魄墮狼㚄熊顚彼酋之體
三分我軍之氣百倍惟時
皇帝穆然璇題玉英之中周乎熊耳雞頭之表自夜
不寐每盡虬漏吐珠昧爽丕顯不待雞人嘑旦
地形險阻無不爥聞士卒辛勤盡皆聆䏅故勝
慮獨决於元堂而指畫合符乎萬里將相勱力
偏校用命於是進攻昔嶺再搗巴郎飛箭連珠
状赬虬之拔五&KR1699;焱車火傘若霹靂之破卭崍
比鴛鴦之銃不翼而搏非犀象之燧無蹠而擘
礮石交加戰碉立碎酋乃竦心北首回面内嚮
陳露犬與紈牛獻賨布與罽毳願縻長纓而逭
巨闕銜碧玉而脱昆吾掃彼三窟之營奉我六
事之約然而䲭鴞晝瞑雖覆而不出危巢狐貉
性疑將擒而尚顧舊穴是以螳蜋之臂已折於
當車蹭蹬之鱗將伏而死浪
皇上體天地之心符亭育之化上德不殺神武止戈
皇太后念西南練卒必有憚人而羌氐來朝皆吾赤子
欲湔其舊染與之維新武攘文綏兼幬並覆
天子開蛛蝥之網而將相厲雷霆之威將鏖戮其封
豕長蛇而耀靈於碧雞金馬賊酋呾義赧仁乞
鄰求說迎我偏師入其重險(臣)鍾琪憑仗
天威克伸信義酋乃如蘁啽囈如解狂醟譁譟震天
扶服額地牽乘黃兹白之馬獻青璧白玉之漿
貫胸之國拔鏃知恩離身之民抱頸感德時當
剺面内首之期再奉&KR0034;衣弢弓之
詔日在奎維月軌青陸雷電啓蟄之始勾芒發生之
初酋乃除道治壇降於中軍之壘相遂攝衣升
幕麾乎羽林之軍揮斥則䃱磹飛瞛叱咜則豐
隆助擊乃進銀燭黃膏出自蘭滄之水朱提白
霧湧於珍甕之中寳鏡金軀五獅之搏醉象星
毫銅爪靈鷲之御飛蛟悉索其琛跽而輸欵而
且卉服熊冠錦髻象額瓢笙鼓角鞮鞻侏離莫
不鴃舌喁口踏歌連臂金麩之賮既却玉題之
廟是崇縲兇獷以馘囚犯鋒者草薙入子女為
臣妾服隸者生歸黑齒白民踰九菌而受吏黃
支烏弋會百濮而賓將爰櫜麟角之弧遂脱虎
賁之劍爾乃
優賞崇功酬勞勲劼爵上公而服九命
錫豹尾而勒太常奏凱樂於朱鷺赤蛟鼓鐃歌於白
麟丹雁告乎
陵寢則步禹跡以覲
光欽於
慈寧則奉姒徽而上
號開明堂以受朝賀
命鞮象以著職方
天文彪列揭七曜於辟廱
日氣熉黃駢五精於太學是則金繩瓊檢不必東崇
白環紫玉自來西極(臣)忝列台衡備司
綸綍
帝猷天縡親覿耳目指麾掌握近䢝
神靈恭惟
至尊之勤勞適當萬方之凱豫
宸慮浹乎始終非羣臣所備悉
穆光動乎咫尺宜率先以作歌謹
獻鼔吹之曲用繪
乾坤之容
皇武耆天門開熿流沙爍丹厓月&KR1208;之西輿鬼維有
獸狙獷行駓駓髹脛血胟刀不刲於
皇師貙熊羆白髦虎爪參觜觹屠天狼掃欃槍鯨魚
之屍凌波僵驅不順來我降(其一)
禽睢盱稽
王誅趯距掎角首不鉏
皇赫怒揮金戈相受神柄厲鏌邪
皇謨内定横天摩(其二)
師行萬里捷於弧矢凌蜀跨巴飛驤乎玉壘
皇神武將相厲手驅熊羆搤瘈猘誅其腹心墮肝肺昔
嶺墮巴郎碎雷霆擘山巨礮礨
皇靈澶漫天地外(其三)
蠻剺㓤懼誅拔如鳥將墜羽之矞勁箭欲加碉
翮鎩解翎脱距不可活
王師嘽嘽罙且撻(其四)
皇帝有命降其克奔陰以搏斮陽以嘘歕戈矛歸武
庫弓矢弭櫜鞬鐏鐓與戣劉各無朱殷痕東尉
建日出西候置崑崙赦彼陸梁罪歸我燾養恩
(其五)
相帥虎臣如虓斯闞壓於其徼利用伐斬垢不
可濯若面之黶毒則有&KR2222;豶豕當蓄困獸當檻
取其鯨鯢以削天巉(其六)
我有驍桀將徼外知姓名單騎入狡窟欲以長
氂纓示以相燀濯告以
皇威明熛熛虎符節熊熊龍旂旌鵬騫石棧道金鍪
耀日晶乞降須授首後至則以烹蠻衆呾且駭
扼吭喑不鳴要當即縲頸敢死嬰
天兵(其七)
蠻酋扶服既来怛我
王旅如雷除壇張幕崔嵬白羽赤纛交麾椎髻冠以
熊皮毳服斑斕披離獻我黃金朱提奉以寳佛
金資作廟世世祝禨
皇靈晱暘西陲(其八)
金川跳踉
皇武劖即降而歸
皇所鑒將相晉爵豹尾彡衣錦繡袞龍鱗嵌韜甲縉
帶光金緘虎賁闟戟疾走颿乃考王會圖儖儳
權扶魚復趯若毚大開明堂羅&KR0008;幓格於
寢廟陳天函
慈宫上號色以諴豐碑隆碣排廊巖
帝文照耀聲渢渢歌以凱奏諧
英咸(其九)
平定金川歌(有序)
戶部尚書(臣)蔣溥
伏惟
皇上經文緯武纘承
列祖鴻業
即祚以來三階正六氣調萬㝢清百蠻服蠢兹金川
地居險惡搆釁隣封
允大吏請聲罪致討典兵者弗戒於事老師逾年大
學士忠勇公傅恒一秉赤誠毅然請行
詔授為經略
禡牙
賜鉞以乾隆十三年十一月之三日啓行星馳出桃
關步行天射山踐歴冰雪與士卒共勞苦皆感
奮用命至師斬渠姦摧堅碉
天威丕振番酋讋慄請降經略以其勢窮乞命不許
其請我
皇上好生之德不殺為仁
詔經略納降維時酋首莎羅奔狼卡革面革心率衆
來軍轅稽顙聽
命經略乃宣
德音登壇受降時未七旬功收萬里乾隆十四年二
月十四日露布至
闕凱旋
皇上論功行賞進經略公爵章服有加受
賀謁
陵告
廟尊上
皇太后徽號
御製文刻石太學傳示無窮(臣)溥職司珥筆伏見
盛德大業義鬯仁翔惟
聖主能得賢臣而
誕敷遂以來格輒先忭舞上紀
鴻庥謹撰凱歌二十章以
獻
廟算親籌出萬全
臨軒授鉞為綏邊相臣矢志如金石萬里關山自請
前
益部經年孰老師
天心特簡慎機宜春風定掃蓬婆雪吉日重揚太乙
旗
世篤忠貞將相才對揚虎拜讌
瀛臺文箋露濕初賡句
武帳霜明又
賜杯
懸車束馬度青岑西指桃關積雪深天射山高
徒步歴絶甘分少得軍心
肅將
天命劍光清姦諜先誅紀律明風聽諸番齊股栗直
教草木識威名
雷轟飛礮下碉樓昔嶺巴郎指掌收一矢天狼
看即靖
聖人詩句憶從頭
轅門山翠直旌竿請欵人來願卸鞍但使千羣
能面縛亦須稽顙到呼韓
義育仁濡萬國風
慈寧心與
聖心同受降計日三城築上相來歸爵上公
刮耳崖邊樹色春壺漿夾道走麖麕
詔書寬大從天下正是開門請吏辰
將軍携挈二酋歸六事申明約不違
皇帝好生春浩蕩香焚樂作舞鮮衣
却獻朱提布至誠番羣羅拜獲更生帳前手捧
牟尼像望
闕心齋讚佛聲
上公忠勇贊吾
君露布飛馳八日
閒諸葛渡瀘曾未到而今不數七擒勲
關隴迢迢奏凱長
大清門闢照春陽七旬干羽風遐暢六月車徒甲永
藏
雷霆雨露靖邊隅
鑾陛花香舞蹈俱肅肅九賓皆脱劍恢恢王會自開
圖
豐澤園深敞
賜筵酧庸疉疉
主恩宣分將豹尾隨雲麗被得龍章近日鮮
松柏
元宫儼式憑告成受
賜福先膺歡聲父老觀扶杖
聖子
神孫此上
陵
愛日承
顏玉殿溫
鴻名表上禮崇尊要令中外知康樂
錫類皆由
聖母恩
湛湛
恩波溢蜀江蜀民煦嫗更豐厖海棠花裏巴渝舞雞
犬都應樂此邦
聖製鏗鍧二雅傳岐陽鼓並澤宫鐫元和韓愈無鴻
筆
清德巍巍億萬年
聖人心築太平基五夜焦勞萬姓知
授略元勲能祇若功成惟賴
帝為師
平定金川歌
原任禮部侍郎(臣)沈德潛
皇帝在祚至仁大武無雷月&KR1208;悉臣悉
主况大渡化林以南番酋處所久隸我置吏久頼我
鎮撫鳥獸無知侵凌邊圉蒙昧乎堯禹(一章)
蠢爾小醜距趯翅張恃兹碉門嵑焉高岡旁殘
而種類沸羹嘶螗始
命翦之遷延歲杪為奸頑所愚餉縻師老如螳斯逞
如兔斯狡欲逃我
天討(二章)
聖人赫怒爰興師征
廟謨神武授兹忠貞集羽林簡精兵足糗糒揚麾旌
虎牙干城丞徒增增咸統於恒恒拜受
命于
帝之訓鼓行而前山川震將卒歡呼忘行陣(三章)
踰厜㕒冒霜露七千里餘如跬步斬奸猖斷間
諜靡旌摩壘賊震讋將軍從天下虓虎軍聲鏖
天威所到賊敗逃掀其籬籓困其邊腹翼圍箕張勢
迺窮蹙(四章)
維彼鷇麛喬嶽壓之維彼卉芽賁育擢之内絶
餽饟矣外絶援黨矣願革面而稽顙矣經略元
臣謂爾不龔今何戰戰前何洶洶刌爾脰梟爾
顱誓剷爾元凶(五章)
捷書夜奏達於
楓宸
天子曰俞哉我威以振我兵以神唯彼既輸誠雖獸
亦人戢虣以武柔服以恩予以不死同覆㠯天
庶跂行喙息之輩得侁侁而甡甡元臣之報國
曰忠
大君之好生曰仁(六章)
軍門開番酋來繫頸乞命聲何哀元臣推誠心
傳
諭旨謂
皇帝德並蓋載不孥戮爾赦爾死罪與更始番酋罷
泣聲歡喜
萬歲齊呼徹壁壘南人從此不反矣(七章)
大軍旋歸于郊于墉鵷班遠迎聚觀耆童元臣
抑抑彌虚衷
帝謂綏靖唯汝庸加爵異服饗彤弓參贊旅卒胥酬
功煥
天文紀功載勒石于辟廱千萬億年昭仁武于無窮
(八章)
平定金川歌(有序)
工部侍郎(臣)嵇璜
皇帝御極之十有二年西蜀守臣以金川酋莎羅奔
搆釁隣番不遵約束請致討既出師踰年功未
奏
上乃命相臣恒往經略恒至師乃戮賊奸之在我軍
者遂帥師攻其碉碉摧賊益失恃乞降不許
上恤其窮蹙命恒納降班師而進恒公爵
詔甫下金酋率衆稽顙軍轅以降益我軍之未集者
猶在中道也十四年二月捷書
聞羣臣請
御殿受賀
上推本
慈訓敬上
皇太后徽稱以次舉行告成典禮論中外功賞
御製文勒太學傳示無窮(臣)璜日侍
内廷親見
聖天子文德武功廣大神速覲揚
光烈遠邁隆古不勝踴躍懽忭謹撰凱樂歌一篇凡八
百四十字以頌述
盛美於萬一
帝有九有提乾綱聲靈赫濯覃要荒戊巳都護若西
域益州贊普馴番羌維番依山累石室仇池樓
櫓盤羊腸蔚宗立傳紀不得高宗三年之鬼方
憑深阻峭各種落崆峒石門遠且障金川釁與
小者搆嗟爾醜類何跳踉小金川苦告邊吏
聖人得不揮戈鑲我師其西即爾壁我任我輦車牛
糧我糧我師歲復歲醜亦嵎負仍巢藏
帝心焦勞審厥罪初六不律占否臧赫斯怒矣篤我
祜
曰咨相恒汝忠良
臨軒授鉞汝其往讌則有詩餞有觴銳師六千闞虓
虎愬武古通咸在行賞罰用命不用命惟汝同
德國以匡恒拜稽首曰祇若
天子庥命敢對揚時維仲冬十一月疾馳秦隴經冰
霜方叔旂旐吹央央召虎江漢流湯湯桃關曉
衝片片雪天射山步高高岡嘗吐調藥予挾纊
作糜取薪行擔囊衆整戎肅秉
廟略小金川入雄趪趪賊之耳目良爾吉謬效職役
奸而佯我軍之情洩與賊番婦表裏為昏狂親
數其罪戮以徇羣番風聽驚奔忙大營伐鼔涖
卡撒申令禁旅驅洋洋鉤援臨衝悉所向堅碉
石破聲雷硠立時飛礮下昔嶺接日摩壘無巴
郎已布雲師復鳥陣敢肆鋒蝟與斧螗望風稽
顙再三請未許肉袒迎牽羊燎毛底事烈火熾
卷籜奚待衝飇涼俾先服心次服力遂左拔角
右扼吭觸機落穽計無出搗巢掃穴期方將如
天好生
皇帝德明見萬里敷春陽羽書勤省五夜達阿柄獨
握諸臣襄
慈寧不問外朝事關心為恤邊氓瘡敬承
懿旨
睿謨合藹然和氣
宫庭翔納降班師進恒爵酬庸懷遠惟民康
詔書尺一沛雨露番土草木回寒僵其時其酋遵我
約迎我虎將壺盈漿入其勒歪挈之出莎羅奔
老狼卡長除道築壇相臣莅鳴螺膜拜齊焚香
使金如粟却不受長生鑄像諸葛傍今如孟獲
讋銅鼓昔非夜郎踞竹王願隨楛矢貢肅慎亦
隨白雉朝越裳從而征之嫓軒武待以不死軼
漢光星馳露布九日奏一矢豈不銷天狼羣臣
表賀
皇帝受東風凱入開明堂國人喜迎相臣至袞衣卷
然豹尾槍宴成論賞
恩廣博解鞍萬馬嬉垂楊出禱蚩尤于大纛入銘司
勲之太常上
陵告功孝惟孝星輝雲郁福簡穰惟
謙受益却
尊號遠跨兩宋踰三唐特進
徽稱壽
文母錫類四㝢同嘉祥蜀人宵眠野無警以長兒女以
耕桑番人熙熙率其業相告鄰里無搶攘仁義
之劍道德胄宰制六合承
天慶鐫功勒成
聖有作照萬萬古垂文章虞典周詩並陶鑄韓碑柳
雅豈頡頏
聖祖沙漠畫親定
世宗青海風遐昌纘緒詒翼欽我
皇用編方略傳無疆形容
至治大手筆以配吉甫非臣璜
平定金川歌(有序)
内閣學士(臣)劉綸
欽惟
皇帝陛下
睿聖文武
德威遐鬯凡有血氣罔不在宥金川土酋莎羅奔
者俶擾番落勤我
王師乃以穴鼠潛狐敢稽授首
皇帝念羣策之未集韙元臣之請行大選車徒
指授方略自戒塗以迄誓衆有謀而斷靡堅弗摧小
醜敓魄蒲伏乞命
皇帝復緩幕府焚巢之請
沛朝廷祝網之恩納欵班師中外禔福
策勲飲至神人畢懽徵諸往牒惟有虞之舞干格苗
姬文之因壘下崇庶足倫比其他鋪陳景鑠無
得而稱焉(巨綸)謹按漢世鐃吹本周禮大司馬
有功凱樂之義魏繆襲吴韋昭並沿之至唐
岑參劉禹錫諸人或凖以近體然其揚厲偉伐
後先一揆竊不揣凡猥擬撰鐃歌八章以
獻附於瞽矇之末
睿圖應第一(六師爰發計安蠻服沛若時雨也)
睿圖應我武揚披王會考職方征不譓提
天綱榿林棘路咸我堂皇我堂皇疇敢僭以忒大化
不爾外爾乃自速殛游魂在釡丐殘息
蠲剛日第二(禮優推轂望隆秉鉞徂征有寄在師中吉也)
蠲剛日爰
禡牙寄專閫
帝用嘉彼黑子憑幽遐爪揃同類不安厥家天梯雲
棧徒迴斜期門佽飛魚以雅竚露布無留遮三
軍告語歸當無及瓜
出天彭第三(馳傳兼程用抒勝算決幾於捷戰則克也)
出天彭捫井絡星言軷舍匪穜匪索爾碉手摧
爾城肉薄崐岡之熖爾螢爝土囊之飇爾秋蘀
蠻髳膽一時落師行衽席人不知元戎得非天
上來(叶)
俘孽豎第四(土舍良爾吉偵諜為奸至是伏法振軍威孤惡黨也)
俘孽豎以尺組于以坐之招搖之下(叶)軍門霍
霍開齋斧蟣胏蜣肱無處所緣崕擣中虛犁庭
須一鼔惟
帝有恩言還朝眷予輔無戰
王之征止戈
聖之武
翦孤雛第五(先聲雷動番衆瓦解回首面内規革心也)
翦孤雛之翼不足以囮折窮獸之角不足以羅
三宣六慰嗟爾么䯢昔狡營而獷走今爨舞而
渝歌洗兵甲斟天河金川水長不波
桴棡鼓第六(築壇納降請以六事自效獻琛輸賮大畏懷也)
桴棡鼔聲聾瞶空戴頭效羅拜約六事呼
萬歲睢睢盱盱䑛鎗而誓朝獻狀于鴻臚夕編名于
屬吏
磨崖石第七(受成太學立石紀功昭兹来許也)
磨崖石刊
典謨燕然銘庸足橅
日月出矣光天衢匽參斿縣六符挂弓榑桑東始旦
傳檄崦嵫西未晡
升
嘉壇第八(荒徼綏靖禮交樂舉敷文德告武成也)
升
嘉壇薦
靈畤惟
天
祖鑒有咫越多方頻送嘉奉
慈嶽介丕祉王公宰執卿士按冊披圖願得熙
鴻號我
皇不居曰若勲華詎裒益乎唐虞繼自今萬億年光
寳書
平定金川歌
副都御史(臣)陳惪華
雕題鑿齒拱金湯蠢爾番酋敢跳梁震疊
皇威齊納欵鐃歌一路達長楊
師旅經年駐雪山紅崖萬里路間關元臣奉
命趨卭筰早有先聲震百蠻
子月提師下益州關山風雪撲氊裘衝寒棧道
忘宵旦籌筆星馳古驛樓
汶水蒼茫近冉駹貔貅百萬擁牙幢令嚴刁斗
申軍紀直欲犁庭靖蜀江
琱戈貝胄列旌旄豈有窮猿敢遁逃偵伺奸酋
雙授首轅門初試鸊鵜刀
荆襄秦晉士如雲神策雄師領六軍駮石一聲
寒賊膽帳前泥首百千羣
志期掃穴翦渠魁肆赦
恩從日下来小醜洗心兼革面望塵膜拜殷懽雷
游魚釜底貰餘生大渡河西
詔罷兵往矣霏霏當雨雪歸哉楊柳滿春城
閫外專征建壯猷析圭拜爵
帝恩優旌旗章服酬勲烈争仰三公尚黑頭
振旅還朝錄大功欣從小雅賦彤弓豐碑仰睹
天章煥鳳藻龍文氣象雄
元戎絶徼捲蝥弧荒服輸誠凛
廟謨好向凌烟書姓氏韜戈寰宇盡歡呼
對揚
休命上鑾坡衅甲銷兵樂太和自此虞絃登上理明
良萬載叶賡歌
平定金川歌(有序)
編修(臣)諸錦
國家當全盛之朝重熙之世海外有截悉
主悉臣蠢爾金川自作不靖延以歲月尚屬冥頑
皇上用是震怒爰
命經略大學忠勇公臣傅恒
授以方略時惟
乾隆十三年戊辰仲冬三日飲餞興師當午日升
雲物煥朗所經驛路倍站兼行濟以師武臣力
梯雪履冰罙入其阻碎碉誅諜一戰而摧不浹
月而莎羅奔等窮無顧藉稽首膝行革面攄心
投誠乞命我
皇上天覆地涵義正仁育逆則討之降則受之文德
武功包荒整旅責以莎羅奔六事罔不率從
特允大學士所請奏凱虎旅懽呼里閈頂
祝是皆
廟算
天威賴及萬方有慶重以
聖母皇太后垂慈德溥無疆所謂禁虣戢奸保大定功
安民和衆豐財武有七德實見於兹(臣)不勝懽
忭踴躍謹作從軍樂二十四解以附於凱歌之
末用以見天保治内采薇治外彰郅隆之大化
焉
敵愾重敵愾驅我數馲駝
天上下神兵努力折折坡(一解)前頭看後頭齊戴鐵
兜牟前行連後行齊著繡裲襠(二解)千金辨鞍
馬百金裝寳刀我歌蘭陵王火伴看孟勞(三解)
斫却楊柳枝絲多亂人思丈夫圖麒麟決勝横
草馳(四解)誰奪綠沈槍誰占碉樓營誰竊佛郎
機誰略内地兵(五解)誰虐爾隣番誰盜我馬匹
蠢爾抗
天朝壓境轟雷疾(六解)誅諜斬鯨鯢受降還服叛主將
有神機
皇猷多勝算(七解)渠魁赦不殺厥角稽首降虎帳樹
旌門番部為駿厖(八解)始去雪霏霏歸来柳濯
濯凱歌入
國門從軍古云樂(九解)莫誇李衛公高築籌邊樓
請看建生祠遠過悉怛謀(十)解莫羡武鄉侯川
有籌筆驛誰看摧金酋我有八陣石(十一解)回
紇莫跋扈推誠郭令公李愬具櫜鞬肅揖裴晉
公(十二解)往者蜀道難即今蜀道易融為日月
光海宇消兵氣(十三解)震以克鬼方豫以利行
師大有公用享无妄茂對時(十四解)卡撒具夫
馬来自刮耳崖昔為&KR0008;與豺今為楙與櫰(十五)
(解)牛羊滿原野皮幣堆山邱壺漿迎夾道供帳
羅前騶(十六解)蜀民鼔吹喧嬌歌與急管不數
千足羊更有萬民繖(十七解)男耕亦有饟婦織
亦有裳吉甫萬邦憲南仲獫狁襄(十八解)飲至
宴太平
策勲榮
特進雙翎豹尾槍上公兼相印(十九解)閥閱書青
史
神聖勒豐碑鴻號垂無窮置郵遜德綏(二十解)
皇帝授方略銜命即驅馳相臣神且武寧得久勞師
(二十一解)
皇帝有恩言偕朕贊昇平相臣忠且勇已事即遄征
(二十二解)
皇帝承
聖母愷澤復慈祥
告
廟謁
三陵顯比開明堂(二十三解)三皇世如春五帝時如夏
晉
祝
萬年觴樂天保天下(二十四解)
平定金川歌(有序)
檢討(臣)張馨
皇上御極之十有三年金川土酋不靖
特命大學士忠勇公臣傅恒往討之撻伐既張受降
而返是役也冬至出師閱次年春二月振旅膚
功迅奏古罕匹焉薄海内外靡不仰
天威之震疊欽
帝澤之崇深胥慶交忭(臣)幸際
昌期備職史館自慙譾陋未能鼓吹
休明敷揚
盛烈恭擬凱歌十二章謹拜手稽首而獻於
庭曰
河潤星輝過百年萬方綏靖荷
堯天荒隅何事興蠻觸漸說烽烟近兩川
屹屹層樓迥建碉篁深箐密路葶苕習流都藉
皮為艇懸渡還憑笮作橋
元臣銜
命出神京慷慨疆場自請行三十登壇威信著恪將
忠藎贊
昇平
輓粟飛芻赴劒南連雲棧閣置郵驂儲胥霧集
蠶叢外粻峙渾堪埓武擔
兩翼材官擬佽飛蹶張驍捷秉神機鉤梯百丈
身騰上練習都穿短後衣
漾日旌麾指僰駹道旁欣覩碧油幢
王師直是從天下電掣飇馳達錦江
桓桓虎旅素調嫺挾纊投醪上下間取次六師
將雨集春風二月度桃關
戟門笳鼔閙如雷細樂濃香夾道開卉服諸番
齊拜舞争看天上令公来
六事湔除總悦從誓將奉職愈虔恭自兹雪嶺
牂江畔犵鳥狪花浥露濃
鐃吹旋時春漸深韜藏貝胄與朱綅戎車纔指
南人服并亦無煩七縱擒
耆定遐方我武揚翠珉百尺峙宫牆韓碑柳雅
都寒儉
雲漢天章自煒煌
歸化城邊青海西
兩朝威德制羌氐
天兵此度綏蠻服共慶
豐功駿烈齊
平定金川歌(有序)
内閣中書(臣)沈作朋
恭惟
皇帝御極海宇清寧邊隅靖謐維金川酋長恃其險
遠侵擾羣番有稽
天討乾隆十三年冬
特命大學士忠勇公傅恒視師金酋望風投欵歸誠
向化踰月奏凱兵不血刃(微臣)載筆軍門親逢
其盛凡所目擊比事屬辭得凱歌三十六章其
辭曰
四海昇平書軌同么麽敢逞醜夷中
皇威遠不遺荒徼
方略親承屬上公
薇垣上相得勲賢圖像雲臺獨妙年吉䜟先傳
輿誦協羣看下馬定金川(先是有一馬平川及馬到功成之諺至經)
(略大學士馳驛赴營果符吉兆)
大散連雲入劒關輕鞍倏過百重山將軍果是
從天降萬里征程匝月間(經略大學士於棧道中亦策馬兼程而進)
關前跨水架繩橋風裏垂虹影動搖(桃關外即有大川限)
(隔中外渡以繩橋每臨風蕩漾過者輒目眩心駭)一自王尊先叱馭烝
徒踴躍馬嘶驕
懸車束馬阻崔嵬上將偏能策杖来鳥道直飛
雙舄度(天赦納窪諸山經略大學士皆步行而過)蠶叢不待五丁開
電駛風馳驛路長宵燈候館檢封章更緣密勿
承
宸翰奏牘親裁達
九閶
龍虎臺高兩翼均鳥魚陣整五兵陳九天九地靈
機運壁壘旌旗照眼新(忠勇公到軍移兵前駐整肅軍紀煥然改觀)
元戎親蒞一軍驚鐵礮雲梯壓境横磧上縱衡
諸葛陣胷中百萬范家兵
貔貅為旅虎為臣江漢飛翰擬未真更有先聲
能奪魄翦除奸黨疾如神(計誅良爾吉等)
暗傳消息禍非常黠鼠妖狐肘腋藏獨屏羣疑
誅反側銛鋒真欲邁干將
井蛙漫敢抗顔行殘喘偷從兔窟藏樹幟羽林
纔及半降旗一片出巴郎
敵營宵警撼山阿送鬼番巫走疾呵(番人祈禱輒有喊聲)
(謂之送鬼)報道
天兵雲集後碉樓占得咎徵多(番人每戰輒打卦卜吉凶自大兵到卜皆)
(不吉夜聞呼號聲)
我
皇耀德不佳兵祇為綏邊事遠征伐叛懷柔須互用
頻聞
天語日先庚
吉甫忠誠見倍親曾磨盾鼻細披陳妖氛未息
身何有一點丹心向
紫宸
誓斬樓蘭答
主知蹶張争欲效驅馳却因
天子仁恩重不願將軍似貳師
聖德包蒙量廓如孚誠渙號格豚魚狐疑頓解麏奔
息額手
天家法網䟽
泥首軍門乞命艱自知負罪重如山呼邪踵接
屠祁至為覲中原碩輔顏(經略既至莎羅奔狼卡謂活佛降臨以得見)
(顔色為幸遂相率歸命)
窮鳥投人夾道遮開關致館静無譁番庭直任
行旌過鞭弭歡迎似一家(將弁往来巢穴金酋執禮甚恭)
火號機橋罷詰晨歡謠忭舞息烟塵洗兵不待
銀河水蘭錡都隨草木春
盛夏崖冰接澗平漸吹暖律入咸英蠻方箐色
中原柳花氣氤氲兵氣清(正月晴和宛同中夏箐色青葱野花雜發)
崇山積雪入雲高五月瀘中向不毛我澤如春
煦絶域採將正月露紅花(正月杪將弁等從伊巢穴折碧桃花數枝)
(而出)
崖深刮耳聽馳驅館我戎行秣我駒更喜皮船
跳玉尺(有擕金川中鮮魚至營者)攜来軍府供行廚
鼔吹香烟夾道迎願開梵宇祝長生標銅刻石
紛誇武誰可銘恩到敵營
馬耳羊腸天外險長蛇封豕一時馴鬼方祇是
尋常路戰略如今更入神
宵旰勤思在止戈欽承
慈旨迓休和舞階真見苗頑格始信謙冲受益多
縆懸纖路夢魂驚姦宄潛蹤險亦平峻崿空横
矛劒狀奔濤齊和鼔笳聲
捷音萬里達
楓宸露布傳來未及旬一路歡聲雷動地旗旛過處
綵霞新(露布用絳帛大書凡八日抵京)
破虜争誇血戰功當年衛霍漫英雄何如因壘
無遺鏃共慶来蘇中外同
采芑方歌雨未濛西征馬首倏来東妖氛掃地
旄頭滅寵錫承
天豹尾雄
酬庸
典禮一無私繡袞桓圭尚固辭將士惟傳勾當畢
日邊相慶我來思
車攻六月雅詩醇鼔吹鐃歌樂府新蕩寇豐碑
隆屭贔凌烟勛績照麒麟
牙帳雲屯檄草攢柳營烟漠劒花寒書生競說
從軍樂策馬渾忘蜀道難
蠻烟瘴雨坐穹廬領略番情到羽書豕有狼毛
鼠象鼻喜將餘事補方輿(番豕毛色如狼而黃鼠鼻下垂類象)
瀛臺列坐草如茵飲至筵開酒再巡回首霏霏
推轂日還歸俱是去時人(賜經略大學士等將宴豐澤園去時)
(士咸集隆恩曠典極其美盛)
帝承
上帝好生心
列祖
神宗實鑒臨執馘獻俘全不用歡騰寰宇薦元音
櫜鞬歸来戢甲兵憲邦文武篤忠貞邊陲無事
民番樂
主聖臣良慶太平
平定金川歌(有序)
内閣中書(臣)倪承寬
皇帝御極之十有四年仲春十有四日經略大學士
(臣)傅恒以平定金川納降獻捷
聖威遠播愷澤遐敷班師策勲爰以成功上
陵告
廟敬晉
徽號於
慈寧宫
鴻烈光昭典禮具舉廷臣咸獻歌頌以紀功德(臣)蒙
被
恩澤簪筆西清日以恭紀
絲綸為職業乃得敬悉
皇猷(臣)謹按周禮大司樂王師大獻則奏凱樂大司
馬師有功以凱樂獻於社鄭康成註兵樂曰凱
獻功之樂也漢鐃歌朱鷺以下十八曲詞甚古
質魏晉以来亦曾擬之而其鋪張揚厲遠不逮
古唐之鼔吹十二曲平淮西雅紀命將用師之
艱難元和聖德詩具載聖明并包畜養之休澤
(臣)弇陋無文詞語淺薄輒依韓愈指事實錄之
意謹撰凱歌十章不敢遠追采芑常武雅音而
於武功之成
聖主憂勤惕厲之意亦足以發揚於萬一謹稽首頓
首撰列如左
撫運第一
彰天討也大金川為西夷蕃部僻處窮山數年
以来併吞番衆侵擾霍耳章谷毛牛等處切近
爐地
朝廷不得已而用兵所以綏靖邊疆寧謐區宇也
惟
皇撫運德洽寰區仁風旁扇愷澤遐敷逖矣金川獷
頑不恭漸擾爐地邊服逞凶因崖築壘負固崇
墉赫赫
皇猷聿猷
天討風馳電掣軍威浩浩用揚我武化以干羽柔遠
寧邇寄兹國輔
法宫第二
大命將也
皇上以臣傅恒經略金川總統軍機偕臣班第傅爾
丹岳鍾琪等調集陜滇各省大兵務期犁庭掃
穴迅奏膚功
法宫宵旰區畫金酋決勝千里帷幄密籌
簡任福將慰西顧憂瀛臺賜宴歌鐘以餞曰惟忠誠
實荷
帝眷節制之師感義忘私堂堂正正履險如夷雲横
棧閣雪霽關山
皇威遐暢震讋百蠻
師之出第三
記軍行勞也經略臣恒以仲冬長至帥師出京
衝寒遄發日行數百里將抵軍營山嶺險峻冰
雪凍滑輒徒步登邁為士卒先
師之出日長至風雲馳熊羆鷙整以暇忘勞瘁
来桃關値寒沍行危橋竹索渡維元戎先徒步
天山高疾以赴脚齒利不可駐磴稜層鑿冰作
秉丹忱士卒暮萬峰雪如春煦
軍威振第四
恤將士也
上念冰雪沍寒師旅暴露於外命經略臣恒賫往内
帑賞賚漢土軍士勵勉將弁踴躍前驅銳師罙
入
軍威振相恒来視師氣新壁壘色煥旌旗簡練
出傑雋祕算握神機投醪邀實惠行歌敵愾無
苦饑頻拊循
詔雲飛来京都惻然五夜念征徒金粟厚賜賚叩首
效嵩呼懸崖峭壁上躋攀奮勇忘其軀荷戈環
甲行勿息策勛指日翔天衢
蛩駏第五
誅賊黨也臘月二十一日經略臣恒駐小金川
邦噶山斬良爾吉阿扣等於軍門番衆無不悦
服
蛩駏並負嵎表裏為奸邪蠶食遍蠻疆退匿險
且遐總統承
廟算縛賊如麕麚桀驁恃無恐倏焉翦爪牙一朝揮
天戈已斷常山蛇除惡務根本况敢留萌芽先
聲已破膽蕃部歡迎遮整嚴兵氣盛陳雲高西
華
量九地第六
克堅碉也經略臣恒以臘月小除日試砲山梁
身臨險阻指示機宜即於己巳元日帥師攻打
碉卡連日殺獲無算中旬賊屢乞降
量九地騰嶕嶢山梁憑險阻軍行蹴踏聲喧囂戈
予卷雪聽鳴&KR0008;流鋋&KR0008;㩧飛刃縱横禽驚獸駭
窮蹙乞命堅碉屹屹乃自穽大軍雲集一舉平
奸宄已殱無從偵滅此朝食矢忠靖神武不殺
我
后聖
破壘第七
禀成算也經略臣恒視師決勝料勢將從昔嶺
中峰直搗賊巢以成永靖蠻疆之計
破壘兮專攻趨昔嶺兮中峰溯馬奈兮搗刮耳
金川恬波兮皮船艤既揚我武殷闐銅鼓密箐
深林孰敢保聚爰據卡撒已拔黨壩番境敉寧
洽我雅化
仁恩浹第八
頌神武也正月十七日
上以金川恃險不出久苦士卒定議班師以經略大
學士臣傅恒秉心忠亮勇略超羣晉封公爵勅
令還朝仁恩周溥上格
天心而軍營即於此時乞降矣
仁恩浹遐哉溥百戰百勝非予武勞士卒予心
苦恃險而驕神所惡夫豈貪有此地土
皇曰還歸我心膂牧民愛民天所予乃誘其衷使就
撫么麽弗復為首鼠
好生第九
許投誠也莎羅奔孤窮乞命就降經略臣等以
元凶不出峻拒其請嗣奉納降班師
諭旨而莎羅奔於二月初五日帶同郎卡率衆来降
遵依六事番夷懷德邊徼敉寧
好生之德欽若
昊天無不幬覆詎遺金川投誠哀籲乞命陳詞
天討既申咸赦除之誓以六事舊染維新和氣蒸薰
我澤如春蒙奇兜勒吚嗢頄䫜敬獻古佛樂以
鉦鐃爾舍爾舍爾田爾田同我大平毋恃碉堅
師告捷第十
樂凱旋也
上以金川平定班師策勲
聖武遠揚光昭典禮
師告捷凱旋歸昔往雪霏霏今来柳依依
皇仁施絶徼宴樂歌采薇至善不戰功成巍巍讓美
弗居
長信崇徽虎賁脫劒收牙璋蠻氛肅清三辰光
紫宸端拱勅幾康安邊守土臣賢良風雨以時物繁
昌百祿是荷萬福無疆
平定金川方略卷三十一
