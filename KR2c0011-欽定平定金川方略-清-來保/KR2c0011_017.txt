平定金川方略卷十七
十一月癸酉東三省官兵初隊自京師啓行
上幸豐澤園
賜將弁兵丁等筵宴並
頒賞棉甲奬武金銀牌有差後遣兵皆如之
(臣)等謹按傳曰遣將帥及戍役同歌同時欲
其同心也又曰出而用兵則均服同食一衆
心也
皇上親御瀛臺遍賜將士使被堅執銳之徒皆得瞻
覲
天顏而仰承
寵錫其恩均一而溥被盖所以憫其勞極其情者至
矣宜其鼓舞歡欣感激之忱不能自己也
是日經略大學士傅恒奏言地方所設驛站凡
内廷奉傳
上諭及各處進奏報匣皆關軍務自應隨到隨即飛
送管站人員按刻稽查不得遲延擦損乃各處
驛站日漸廢弛往往接到報匣視為不急之務
僅令站夫一人交遞下站便為了事(臣)於途間
曾親見遞送報匣祗一人一騎前行詢其何以
僅止一人據云尚係僱覓而來其輕視要務如
此(臣)查此等飛送事件最有關係即遞交公文
亦應更得一人伴送若賫投報匣尤宜加謹須
用三人否則二人斷不可少恐長途䟦涉或因
他故貽誤所關非細(臣)已嚴飭各站嗣後賫送
務用二三人不得僅用一人及僱工人等若再
蒙
皇上勅部令其一體同行嚴飭各省俱加整頓於軍
務似為有益奏入
上諭内閣曰前因自京至金川安設臺站遞送文報
稽遲是以特命軍機大臣等定議分派章京筆帖
式前往坐臺查察今覧經略大學士所奏各驛遞
送報匣祗用一人殊屬輕忽軍機要務非尋常事
件可比若祗用一人或偶爾墜馬或偶遇疾病必
至貽誤關係匪輕著交兵部嚴飭坐臺之章京筆
帖式等嗣後馳送軍營事件務派二三人飛遞不
可躭延時刻倘仍蹈前轍必將伊等從重治罪是
日經略大學士傅恒又奏言(臣)至西安見廵撫
陳宏謀詢及陜甘二省所派漢兵據云大半已
陸續起程惟督撫標兵一千名現在僱覓䭾載
馬騾尚未齊備(臣)觀該省馬匹實不充足今若
現僱騾馬千數百匹資送此等兵丁則將来滿
洲大兵一到愈難辦理因令陳宏謀等稍緩調
撥伊等咸謂已經奉
旨不敢不遵(臣)伏思陜省兵丁巳調至一萬四千自
可敷用此項兵丁不過千名既係綠旗又係督
撫標兵夲非銳卒但使滿兵到齊自收實用與
其竭力以辦不甚緊要之標兵不如留餘力以
應滿兵為有益(臣)係經略兵之應調應緩原可
商酌因語陳宏謀不必拘泥前奏但須儘力料
理滿兵前進毋致貽誤并嚴飭將軍博第等加
意辦理(臣)至軍營若見兵數太多尚須酌量裁
減此項標兵一千名似可停其調撥惟副將伸
布既經派委軍前現在需人仍令前往聽候委
用奏入
諭曰將來陜省綠旗兵丁雖或不用而武弁如馬得
勝等亦應仍調至軍前委用此見又與朕意相合
甚可嘉慰也隨
命軍機大臣等傳諭陳宏謀博第將陜西所調督撫
標兵一千名停其調遣又傳
諭經略大學士傅恒曰經略大學士所奏陜省督撫
標兵應停調遣誠為允當前調綠旗兵丁為數夲
屬過多朕於夲月十二日曾降旨傳諭經略大學
士到陜之時親自閱看如不過尋常充數之兵不
若竟行停止此旨想經略大學士今始奉到今據
所奏與朕意適合此項標兵已傳諭博第等停其
調撥矣至湖廣所調之兵前據新柱奏稱兵力尋
常亦經降旨令其勿遽起程聽候酌量經略大學
士抵川仍遵前旨相度情形所調各省綠旗兵丁
應否需用或停或調一面辦理一面奏聞是日經
略大學士傅恒又奏言(臣)此次仰荷
聖主隆恩統兵勦賊惟思往返毫不騷擾地方方為
盡善所帶官兵囑尚書達爾黨阿侍衛達青阿
等派員前後嚴加約束沿途兵丁尚無生事之
處至(臣)經過地方察看情形陜省今歲有被災
之區地方稍覺荒凉撫臣陳宏謀布政使武柱
雖竭蹶辦理但承辦之州縣官員較直隸山西
稍為不及又聞從前經過陜省之兵因地方供
應稍遲即有閧閙者俟(臣)前抵軍營嚴加戒飭
將來大隊兵丁經過人數益衆供應愈難(臣)已
面交將軍廵撫令其加意辦理行抵寶雞縣又
復諄囑勿致貽誤但人數既衆供應究難免於
稍遲而船厰黑龍江兵丁非京兵可比素性蠢
野惟利是圖伏乞
皇上交軍機大臣等嚴飭領兵大臣轉飭侍衛章京
於起程前二三日傳集兵丁明白曉諭前途若
有生事妄行者或經地方官報出或經(臣)察出
定行奏聞從重治罪庶知歛戢再(臣)在西安見
將軍博第問及西安滿兵如何料理起程據稱
滿兵二千除伊等現有之馬各二匹外又動支
存貯馬價銀各十五兩或馬或騾聽兵丁自行
置買并給與鑼鍋帳房刻日進發辦理尚屬妥
協(臣)星馳前進此項兵丁雖不能先到隨後亦
可即至矣惟成都副都統卓鼐所辦滿兵將現
在軍營兵一百名誤行扣算以致僅發九百名
(臣)已行令遵照原議再挑驍勇兵一百名料理
妥協俟(臣)抵成都帶往軍營奏入
上命軍機大臣等傳諭曰朕覧經略大學士所奏事
件甚為精詳周到大學士每日行二百四五十里
而諸事又如此周詳妥協實屬勞瘁聞十七日自
武功起行途間訊問張廣泗躭延甚久又行二百
餘里薄暮始至宿處朕心深為不忍此皆大學士
誠慤之意所致不然何能耐此勞苦實屬可嘉從
前所調東三省兵丁每五百名作為一隊起程誠
恐伊等不識内地禮法或致生事每隊已派侍衞
及護軍參領各一員管束護送亦曾傳諭大學士
想尚未到耳今大學士意料所及又深合朕意也
至卓鼐辦理錯謬已傳旨申飭并令照大學士所
請補選勇壯兵丁一百名隨大學士前往軍營矣
(臣)等謹按軍行首重紀律必號令嚴明所過
秋毫無犯而後士氣一而兵志齊經略大學
士傅恒有見於此是以形諸章奏乃
聖明早已深思遠計不俟經略奏至先
命廷臣慎選賢員護送沿途約束申明紀律無使生
事滋擾
睿謨廣運無微弗燭此(臣)等日侍
内廷親承
綸綍實所目擊而心服者也
甲戌
上命軍機大臣等傳諭經略大學士傅恒曰現今陜
省調遣官兵計已起程赴川而滿洲大兵正在陸
續整隊前進供億浩繁應特遣大臣前往經理朕
夲欲令策楞赴陜雖已諭令星速來京亦尚須旬
月而料理應接滿兵不容稍緩著尹繼善輕騎減
從馳驛前往西安暫管總督事務會同博第陳宏
謀等辦理一應資送大兵稽查臺站諸務俟策楞
至後朕令前往更換尹繼善來京又
諭内閣曰陜甘總督事務現令協辦大學士戸部尚
書尹繼善前往暫行辦理署甘肅廵撫瑚寶著專
辦甘肅廵撫任内案件并經理甘省調撥赴川官
兵起程一應事宜令其加意迅速妥協預備不必
兼辦總督事務又
命軍機大臣等傳諭經略大學士傅恒曰陜省督撫
標兵已據經略大學士奏明停其調遣陜甘所調
各營兵一萬三千餘人前旨雖令經略大學士酌
量應否需用以定行止但昨據經略摺奏情形陜
兵當已陸續就道黔省兵丁據愛必達所奏亦當
起程此二省兵丁似未便更行撤回應仍令前赴
軍營以偹各路攻勦及護糧守卡之用其湖廣兵
丁曾諭令預備聽候尚未戒途滇省路程較遠想
未料理齊備不若將此二處所調之兵竟行停止
以省糜費經略大學士可就近酌定一面辦理一
面奏聞至京城及東三省滿兵并陜黔綠旗兵丁
春初諒當先後雲集經略抵川後卡撒黨壩馬奈
等緊要之處定必躬親廵歴周覽情形詳悉布置
如何進勦如何堵禦通盤籌畫以圖萬全可先將
調度機宜約陳梗槩附便奏聞以慰馳念是日署
甘肅廵撫瑚寶奏言陜甘二省續調漢兵一萬
五千名其安臺營馬及征兵馬匹需用料豆頗
多今歲陜省收成歉薄而棧道州縣倉貯豆石
有限今滿漢大兵雲集經過雖經陜撫臣陳宏
謀籌畫辦理猶恐採買維艱且慮市價昂貴况
採買亦須動用運脚因查甘肅之兩當徽縣一
帶地方悉與棧道相接慶陽平凉二府屬亦與
西安相近不若將甘省倉貯豆石就近撥運以
期足用現已札商陜撫臣飭令司道通盤核算
需用若干俟廵撫臣札覆到日即飛飭所屬照
數撥運以濟急需統俟大兵過竣之日仍令照
依撥用數目買補還倉似為便捷奏入
上諭内閣曰瑚寶所奏於經理大兵軍需甚有裨益
其通融協濟不分彼此足見實心任事殊屬可嘉
著照所請速行仍諭該部知之是日軍機大臣等
奏言據署甘肅廵撫瑚寶奏稱陜甘二省續調
漢兵一萬五千名已經酌派足數刻期於文到
半月内起程定限明歲三月内全抵軍營(臣)等
查從前原因陜甘距川不遠是以酌派兵數為
多今滿兵約計二月已可全抵軍營而陜甘之
兵轉須三月方到殊覺遲緩且軍營從前所調
陜甘之兵不甚得力已奉
諭旨俟經略大學士經過之時親自閱看如不能出
色竟行停止經略大學士於未經奉到之先已
裁去督撫二標兵一千名其餘陜甘各兵因見
經略摺内所奏情形似已陸續進發是以復奉
諭旨未便更行撤回令經略將湖廣及滇省兵丁酌
量停止今據瑚寶所奏陜兵抵營遲緩則是現
在未必俱能起程其已經啓行者仍聽前進如
未經起行者應令經略大學士傅恒詳加酌定
如可不用即行文停止倘若需用則行令該撫
等作速嚴催就道迅抵軍營毋得遲誤至瑚寶
所奏各路官兵俱由棧道行走未免擁擠應將
陜提延河二鎮及甘撫標并河西各鎮營官兵
俱由階文一路挨次起程直達松潘以免壅滯
應照所奏辦理
上從之
乙亥四川按察使署布政使宋厚奏言從前派
撥各州縣運米至陶關地方交卸自陶關以外
安設臺站遞送卡撒軍營謂之正運後因站夫
多有逃亡正運漸次艱難經軍機大臣等酌行
招商包運之法無如美諾至卡撒計程雖止五
站有餘而山徑難行商人承運槩至美諾而止
囤積不前亦不能接濟軍食復令各州縣照商
運之例給價輓輸而所派州縣運赴卡撒者又
屬無幾加以沿途延緩未有督催奬勵之方是
以卡撒軍糧並無餘積(臣)設法勸諭各商令其
直運卡撒並飭各州縣優恤運夫選差查押多
方鼓舞始皆踴躍趨事自九月中旬以來卡撒
軍米方可足備供支而近日則已積有一月之
糧此時天氣晴暖沿途糧運接踵而進若再得
一月晴和則卡撒之積貯日見充盈斷無缺乏
之虞矣一切輓運章程惟期可以節省脚價兼
恤民力者亦即稍為酌改舊法其附近軍營及
糧運總滙要區必須預撥餉銀解交存貯免致
臨事周章俱經(臣)酌量變通詳請督撫察核准
行新任布政使高越已抵成都已將(臣)辦理情
形詳悉告知猶恐初涖川境地利情形未能深
悉如有需(臣)參酌之處(臣)自當不分彼此盡心
相助以濟軍需奏入
俞旨報聞
丙子
上諭内閣曰帶領船厰兵丁之協領等既皆賞給花
翎其盛京黑龍江之城守尉總管協領等領兵到
京時亦著照例賞給
丁丑經略大學士傅恒奏言(臣)在寶鷄縣接奉
諭旨以陜甘之兵不甚得力令(臣)由陜經過之時酌
量可否停止并楚兵亦應一并酌量(臣)查此次
調兵共三萬五千使果皆精銳自可一以當百
所向無前誠如
聖諭兵在精不在多也(臣)前在西安見督撫標兵一
千名尚未起程即商令停調業經奏
聞兹據陳宏謀之言雖云兵丁料理起身已一萬四
千名但尚未可指為確據(臣)今即行文令其查
明實在起身者若干未經起身者若干其未報
起身者即行停調不必料理將起行實數飛即
報(臣)若果已全起程則將湖北之四千名即速
行文停調連前所停陜省標兵一千名共減去
五千名計兵三萬已為敷用至(臣)自
陛辭後一路天氣融和按站前進毫無勞苦屢荷
聖慈垂注感激難名惟期仰藉
聖謨師到成功以上副
聖心期望於萬一奏入
諭曰諸事精詳實堪嘉悦然而甚勞精神矣是日岳
鍾琪奏言黨壩一路招募新兵於九月内攻克
跟雜一帶焚燒葛布基等處甚為奮勇但跟雜
一帶地方遼闊原係黨壩至勒歪之大路兼近
瀘河相距惡爾溪不遠於水路進攻甚有關係
今既攻克防守不可不嚴是以派撥漢土官兵
一千名駐劄固守以致官兵不敷調遣(臣)再四
籌畫訪得雜谷土司尚有精健土兵自護夲境
(臣)傳齊土司蒼旺等宣諭
聖主恩威令其調遣此項土兵二千名赴營效力蒼
旺等感激
聖恩即經預備調齊俟其一到軍營(臣)即選撥新舊
漢土官兵督率前進目前黨壩天氣晴明跟雜
康八達一帶地勢低窪尚無積雪得此生兵鼓
銳縱未能犁庭掃穴亦自可多克堅碉擒勦醜
類以圖仰副
聖心於萬一奏入
報聞是日傅爾丹班第岳鍾琪會奏言(臣)傅爾丹(臣)
班第於十月二十三日自美諾起程同(臣)岳鍾
琪前赴黨壩軍營即至康八達革什戎岡陡物
黨噶及新克跟雜等處逐一履勘地方遼遠山
澗重疊若欲節節攻堅收效尺寸不惟曠日持
久且恐士卒多傷殊非勝算兵法原須奇正兼
行虚實並用豈應相距巖碉經年坐困是以岳
鍾琪有欲以萬衆水陸並進直搗腹心之請也
(臣)傅爾丹等勘得康八達坡下河身廣闊亦無
波濤之險徧詢土番僉稱從此徑達勒歪不過
四五十里一葦可抵賊巢又可為甲索黨壩兩
路策應但賊番兩岸是否不能阻截尚須預為
籌畫因查甲索與勒歪止隔一河最為逼近若
黨壩甲索兩路聯絡河道方能無阻前督臣張
廣泗未能審察情形派遣官兵由甲索五路分
攻毫無克獲(臣)岳鍾琪催令合并即經張廣泗
撤回卡撒止留兵千餘防守以致黨壩兵勢益
孤今(臣)岳鍾琪議以兵一萬由甲索進奪馬牙
岡乃當兩溝直抵河邊會合黨壩之兵齊進我
兵由水路登岸出其不意突攻勒歪賊必還兵
自救不勝驚擾而我陸路之兵復尾追掩殺可
冀全勝逆酋除甲索一途亦别無後路可逸(臣)
等意見相同似應如數給兵以當一面至卡撒
一路(臣)岳鍾琪酌擬留兵八千堵禦俟奪踞勒
歪後以得勝之兵合堵禦之兵前擊刮耳崖不
難破滅其意亦為省兵節餉起見未嘗不是但
(臣)傅爾丹等通盤籌算以為勒歪刮耳崖兩處
賊巢夲為唇齒之依我兵須為犄角之用不如
兩路夾攻可期速捷然現在我兵分守左右山
梁計抵賊巢尚有山梁兩道阻隔其阿利山巴
郎各寨並昔嶺石城喇底等處賊皆死守今歲
限於兵單往往欲攻昔嶺則調卡撒之兵欲攻
卡撒又調昔嶺之兵攻左不能攻右擊東不能
擊西紛紛抽撥賊皆先覺得為預備所以師勞
而功未奏若果添兵三萬來營分遣精銳同時
並發將昔嶺喇底二道三道左右山梁各碉并
力攻取再派勇健奇兵相機直取奎角木岡等
處從上直壓刮耳崖如此四面合圍賊夲無多
糧食火藥漸亦罄盡自無不破之理若馬奈一
路止可令其虚張聲勢並防範戎布寨之章谷
一帶道路足壯聲援正地夲革什咱舊境該酋
自能保守再留兵千名彈壓儘可無虞此(臣)等
通籌全局仰仗
天威一舉殲滅似有成竹可恃者也至岳鍾琪所製
火器噴筒已有成效應令就近多辦並於成都
現製棉牌試用舟楫一項岳鍾琪已試造大船
柁櫓齊備制度堅穏現在陸續製造應用唯是
出師日久士卒所帶單帳房因雨水過多盡皆
破爛山嶺霜雪交加難以露處約每十人須給
帳房一頂仰懇
聖恩勅令布政使製造帳房二千頂分派各營可以
足用奏入
上命以所奏交經略大學士傅恒聽其酌量所需帳
房亦
命經略就近檄行布政使調取分派各營應用是日
傅爾丹等又奏言原任固原提督叚起賢年近
六十氣血衰耗前因廵卡被傷一時未能即愈
兼患癱瘓難以臨陣應令回籍調理大通協副
將高雄屢次督兵攻戰未見立功年已七十有
三龍鍾衰邁候補副將劉忠年已六十有餘精
力衰頽難供差遣綏寧營參將蕭振起衰老殊
甚俱應勒令休致其所遺各缺(臣)等公同揀選
在營有功之員請
旨補授以勵戎行奏入
報聞是日傅爾丹等又奏言(臣)等查得黨壩軍營有
四川松潘鎮標把總馬漢臣實心報效奮不顧
身每遇戰攻先登克敵於乾隆十三年六月閏
七月九月内屢次攻破賊卡能於衆營内挺身
前進衆營隨之敗敵(臣)岳鍾琪親騐該弁身帶
石傷七次負痛立功合無仰懇
聖恩准將該弁逾格以守備即用俾各營共相勸勉
又延綏鎮屬都司張宏範才技可觀歴練軍伍
從前出師西藏巴爾庫爾屢著勤勞今派征金
川攻取革什戎岡陡物黨噶等處奮勇爭先殺
賊奪卡甚為出力堪以請補神道嶺遊擊守備
永明年壯技優曾出師巴爾庫爾著有勞績今
派征金川實心出力奮勇克碉胸帶石傷不避
危險堪以請補靖堡都司千總趙明才技俱優
出師巴爾庫爾曾著勞績今出師金川努力殺
賊兩脇俱帶石傷膽勇過人堪以請補延綏鎮
標中營守備守備楊崑明白老成出師瞻對授
有都司功劄今征金川帶傷奮勇屢立戰功堪
以請補四川撫標遊擊千總李蓮年力壯健曾
出師西寧西藏巴爾庫爾著有勞績今征金川
屢次殺賊項帶鎗傷頗屬勇敢堪以請補寧夏
鎮標右營守備都司王珩歴練軍務派攻木耳
金岡陡物黨噶康八達等處連次帶傷殺賊奪
卡屢有功績堪以請補靖遠營遊擊守備王秀
人材弓馬俱屬可觀前曾出師西藏瞻對著有
勞績今出征金川屢拔賊卡胸帶石傷實心出
力堪以請補黔彭營都司千總席雄才技可觀
前曾出師巴爾庫爾哈密郭羅克瞻對等處今
派征金川克碉奪卡斬殺賊番頗屬勇往堪以
請補漳臘營守備以上各員倘蒙
聖恩俯准則該員等益加奮勉報效而(臣)等亦得收
臂指之效矣奏入
上命該部議旋經議覆准行
(臣)等謹按行軍之道賞罰不可偏廢濫賞固
足以啓僥倖之端然或過於刻覈而微功不
錄則無以鼓勵三軍而作之氣金川之役將
士荷戈擐甲以從
王事者實繁有徒前此惟班第嘗薦典史謝應龍之
功其餘則槩乎未有聞也至若張廣泗居心
忮刻始則忌馬良柱之成功繼則阻岳鍾琪
之濟師其於將佐率皆偏袒私人未嘗拔一
士奬一勞以勵衆我
皇上屢頒諭旨詳加訓示以為衆人中豈無一二鼓
勇先登之士即可加之奬拔以激勵衆心於
是傅爾丹等薦舉及於數人三軍之士始知
有賞功之典焉蓋是時經略雖未涖止而當
聖主指示之後軍中氣象已覺一新矣
是日傅爾丹等奏請
頒發藥丸并於成都等處就近召募良醫數人療治
士卒患病者得
旨允行
戊寅
上命軍機大臣等傳諭經略大學士傅恒曰經略大
學士跋涉長途衝寒前進日間既鞍馬勞頓入夜
又須將朕商度機務一一詳悉辦理陳奏朕雖屢
經降旨令其節勞而既有傳諭諸事勢不得不於
住宿之地查辦目下已至軍營諸事並集悉煩經
畫仔肩更重調度更繁精神更宜愛養日間無事
馳驅可以料理諸務至夜則宜稍為憩息斷不可
復加勞瘁以致朕懸注現今軍需旁午朕刻在殷
懷大學士啓處不遑朕亦切為厪念而萬幾在御
宵旰時勤若更因經略大學士之夙夜殫心縈神
遠注不益重朕西顧之慮耶即如今日接到大安
驛所發奏摺係二十二日丑正拜發若非徹夜不
寐何以能爾抵營後倘仍似此勞瘁實非朕惓惓
馳諭之意經略大學士其善體朕心加意保重可
傳諭知之是日
上諭内閣曰雍正七年調發東三省兵丁往北路軍
營荷蒙
皇考特恩體恤伊等家口凡食錢糧之人家中遇有吉
凶之事俱賞給銀兩未食錢糧之人每戸給銀贍
養妻子遇有吉凶之事亦有賞銀撤兵後始行停
止此次調往金川之東三省兵丁雖奏凱伊邇但
伊等既已為國宣勞自應加恩體恤著照雍正七
年之例給與恩賞銀兩交與將軍阿蘭泰永興富
森於未經旋凱之前俱照此辦理前次派往之船
厰兵丁等可傳諭經略大學士通行曉諭其盛京
索倫兵丁到京時著軍機大臣等曉諭是日
上乂諭内閣曰訥親從前奉命經略金川軍務退縮
偷安乖張貽誤已經降旨革職因伊聞召令回京
之旨托言有面奏情形故降旨令其將何事必須
面陳一一據實明白繕摺交與富成轉奏不得僅
以引罪泛辭塞責伊接到前後所降諭旨稍有人
心回思十三年來受恩如此深重今於軍旅要務
貽誤至此自必中懷愧悔慙赧無地或恐懼失措
不能置對尚不至於天良盡冺乃朕閱伊回奏之
摺嘵嘵萬言皆不過掇拾歴來軍營奏報情形非
必須回京面奏之事且稱兵氣之所以挫賊志之
所以逞皆因去年張廣泗並未深悉賊情進退失
宜所致而又稱張廣泗並無推諉尚可資其策力
懇請令與岳鍾琪分路進勦措辭矛盾乖張至此
極矣不思伊身為經略張廣泗既進退失宜挫損
兵氣自應即行參處乃稱臣既不諳軍旅而又奉
旨以戎行責成張廣泗夫訥親既為經略不任戎
行則所經略者何事豈不大成笑柄耶其餘朕所
指出安坐帳中自示怯懦師徒奔潰身先回營種
種情節皆自承認而猶思留金川效力俟軍務告
竣始往北路軍營且妄思覲朕一面窺其隠衷因
朕不即治其罪暫停發往北路降旨詢問是以轉
生希冀之念猶欲遷延時日覬望格外之恩是不
復知人間有羞恥事矣君臣之際相臨以分相接
以情人孰無過苟其事在可恕情猶未絶或量與
薄譴棄瑕錄用亦所常有至於關係軍國重務賞
罰不容稍假朕亦斷不肯為姑息之主今訥親所
犯如此更何晚蓋之可圖何桑榆之可收即伊亦
何顔再與朕相見耶至伊所陳金川善後一摺尤
為可嗤伊在軍前毫無寸進以退縮失誤軍機獲
罪罷斥賊尚未平何暇計及善後其與古人所謂
何不食肉糜者又奚異乎即其所謂善後事宜亦
摭拾朕前此諭及之事此不過偶爾談論將來或
應否如此尚在未定軍機大臣等皆共知之而乃
自以為獻善後之計吁其可怪矣訥親受朕殊遇
位至大學士如此辜恩負國罪狀難逭内省略無
動念此奏更出朕意想之外伊既自出於頑鈍無
恥朕亦不得復以待大臣之禮待之著富成即將
伊拿問於所在地方拘禁俟經略大學士傅恒遵
旨審訊各欵覆奏到日另遣大臣前往會同經略
嚴審定擬此旨并訥親原摺俱發出俾衆共知之
平定金川方略卷十七
