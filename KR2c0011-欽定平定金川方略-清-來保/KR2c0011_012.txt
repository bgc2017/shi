平定金川方略卷十二
八月丁未
上諭内閣曰班第現署四川巡撫軍營糧務緊要著
侍郎兆惠作速馳驛前往辦理班第所帶欽差大
臣關防即著交與兆惠是日
上又諭内閣曰朕閱部覆紀山自請議處本内有冒
昧陳請進兵之語殊爲失議紀山之革職治罪原
因其浮議運價回護前非所委屬員又多貽誤軍
糧派累侵冒失於覺察自應嚴加處分非爲其首
請用兵之故也我朝自定鼎以來綜理政務乾綱
獨攬從未有用兵大事臣下得以專主者即如在
昔三藩潛蓄逆謀其迹已露舉朝皆以爲尾大難
制若一下詔撤回必貽後慮我
聖祖仁皇帝不爲衆論所惑决於
宸斷其後抗拒朝命遂聲罪致討剪除三孽海宇敉寧
咸仰藉
廟謨禀承
勝算諸臣皆不能參與近金酋煽動乃邊外小醜不特
非三藩大憝可比並不得與凖噶爾相較但恃險
負固荼毒羣番不可不加懲創雖緣紀山奏報而
用兵則主之自朕若謂此舉非是亦朕之過耳於
紀山何與此等軍國重務斷無委咎臣下之理且
國家安能保永無兵革之事督撫重臣封疆之内
凡有關係正欲其力能肩任若不知大義誤以紀
山爲請用兵而得罪因以爲戒則將畏首畏尾習
爲因循了事貽誤不小矣紀山業經革職此次不
過注冊本無足重輕但該部措詞非是不可不明
示朕意俾共知之是日訥親張廣泗會奏言調撤
甲索兵二千餘名并續調補額川兵二千名俱
已齊集卡撒軍營(臣)等隨酌定攻取左山梁機
宜令參將楊朝棟領兵攻擊普瞻左膀雙碉并
水卡副將高雄領兵攻擊左膀䨇樹石卡並令
攻巴朗尾碉副將劉順領兵攻擊普瞻单碉并
木卡都司逹世朗領兵攻擊普瞻䨇碉並䨇碉
以下舊碉石卡并令木坪土兵壓梁助攻復委
新任建昌鎮總兵莽阿納爲左梁總統適原任
總兵董芳亦於本月初七日抵營隨委令領兵
前往接應又令内大臣班第護軍統領薩音圖
均往相機督率(臣)訥親率同内大臣傅爾丹親
往監督臣張廣泗亦即繼至於初九日辰刻進
發是日將士奮勇戮力遂將普瞻左膀新碉水
卡並䨇樹石卡立時攻克復由樹林抄至尾碉
俱經攻破奪踞殺死賊番數十割獲首級耳記
生擒九名惟单碉䨇碉二處最爲險固難以力
撲隨飭用大砲攻擊已將碉墻擊倒殘破時巳
日暮因令布置環圍而副將劉順率領官兵争
先用命施放火毬焚燒单碉賊人不能拒守棄
碉奔竄官兵奪踞单碉其䨇碉内賊衆及碉下
石卡之賊亦皆潛遁䨇碉单碉及舊碉石卡俱
爲我兵所得左梁已經掃清正擬合圍色底並
卡撒䨇碉賊已畏懼潛遁隨撥官兵駐守大獲
全勝(臣)等查色底一碉爲刮耳崖之門戶是以
賊人守禦嚴密計自上年七月進攻至今已歴
一年因將左右山梁掃清賊不能守始得攻取
今賊巢之險隘既失勢將漸潰現在籌攻巴朗
等寨俟克捷後再爲相機前進各路數日以來
均無報到捷音惟黨壩一路據岳鍾琪呈報擊
死賊番刈穫踐踏賊地麥豆圓根又賊屢次侵
犯康八逹陜兵營卡遊擊王三元領兵策應多
有斬殺合并附陳奏入
諭曰汝等一奮勇而即奪碉可知坐守一載不早掃
清左右山梁皆有受其咎者耳是日訥親奏言欽
奉
諭旨以傅爾丹等在營未發一謀侍衛等亦未見出
力(臣)查傅爾丹在營凡一切防範及派遣攻取
伊意見所及必與(臣)及督臣詳悉商酌緣所統
之兵僅堪駐守不能前進且因官兵疎懈軍紀
不行甚爲憤懣岳鍾琪惟以添兵爲請經(臣)嚴
行申飭仍稱兵不敷用别無籌策内大臣班第
先經督兵攻擊石城後又攻撲木卡五座現亦
屢請增兵烏爾登前在馬奈奪踞賊人四卡調
赴卡撒右梁連克水碉三層碉䨇碉等處及攻
二道山梁亦係伊布置已經越溝奪卡焚燒賊
碉無如官兵遇賊奔回以致得而復失薩音圖
前在甲索未久調至卡撒攻擊䨇碉二道山梁
亦與烏爾登同辦今因圍攻左梁將伊同班第
調赴辦理以上昔嶺卡撒所得碉卡若非班第
烏爾登等籌畫調度則綠旗將弁必不能如此
措置若非侍衛拜唐阿等臨陣督戰退縮者擊
以刃背敗回者持械攔阻則兵丁亦不能如此
用力進攻惟法酬派往黨壩一應攻勦均由岳
鍾琪經理其才力原屬不及至馬奈甲索正地
雖不能前進仍有官兵駐劄(臣)派令侍衛拜唐
阿及成都滿兵在彼留駐察看奏入
諭曰如此而又謂滿兵不可用尚欲用無用之綠旗
多糜糧餉是屬何心是日訥親張廣泗又會奏言
金酋負固官兵調集數萬十路進攻而尚未能
直搗賊巢速爲殄滅者非賊有過人之技實緣
地境險隘異常有一夫當關萬夫莫開之勢是
以彼雖寡而易爲踞守我雖衆而難於攻取蓋
不特分布需兵即每克一處必須留兵駐守非
藉多兵不能有濟然形勢雖如此其難而進攻
又不可暫撤者緣金酋始而侵虐鄰封繼則窺
犯爐地諸土司皆讐恨於逆酋故見大兵聲討
率皆恭順效命若官兵一退則金川復從而迫
脅結好各土司見
天朝亦不能制設一旦羣起相附則諸番連結勢益
滋蔓難圖且瓦寺雜谷明正各土司又皆與内
地切近不容置之度外(臣)張廣泗領軍年餘(臣)
訥親亦經數月殫心謀畫夙夜圖維謂金川必
不可不滅而官兵必不可不增惟目前已值仲
秋再於鄰省調兵到來即届冬初勢難進發擬
就現在兵力乘此大雪未降之時籌畫攻勦冬
時雪大則於山腰稍低之區相機攻擊使賊日
有傷損並撓其耕牧令不得休息俟至來春賊
衆糧食愈竭人數愈少(臣)等預於今冬請
旨加調精兵三萬於明歲四五月間調齊彼時山雪
全消督衆分道並進彼亦必湏分應而官兵既
多凡遇堅碉能克則取不能克則圍之而前進
庶不致阻我師旅可以直抵賊巢不過三五月
之期必可成功此實(臣)等確有所見必不可已
之舉至於逆酋佯請投誠(臣)等亦將來歸之番
民賞賚安插然祇可藉以漸離黨羽未能遽致
潰散即逆酋叔姪亦未肯坐而受縛自必待大
兵搗其巢穴乃可漸圖因計擒獲也奏入
上命協辦大學士事尚書傅恒傳諭訥親曰覽此次
大學士公訥親所奏近日軍情雖小有取勝未足
以言大捷看來訥親辦理經略事務其初至之時
根源即已錯誤大抵先存意見是以處置多有未
當陳奏多未允協朕前以侍衛等未見出力而岳
鍾琪傅爾丹班第等不發一謀不設一策降旨詢
問傅爾丹等皆係大臣豈不可自行覆奏而必待
訥親代爲陳詞朕明知所由大抵從前西北兩路
用兵大臣等習氣惟争進摺奏彼此傾軋轉置軍
務爲緩圖其時訥親已辦理軍機親見其事以此
爲戒故不欲衆人紛紛陳說此亦不無所見但不
欲衆人之争是非是也而不使之出力以集思廣
益則不可也又如伊前奏滿兵不可任用而此番
臨陣督戰使綠旗不敢退縮者滿兵也尚欲用虛
糜糧餉柔懦無能之綠旗此又何說朕前降旨令
訥親凡有進止當因時度勢鄭重籌辦又念伊體
素弱令隨時調護此欲其加意謹慎耳伊未會朕
意遂坐守數月竟不知前進迄無成功雖各兵懦
怯成習然訥親若能於甫涖軍營之日申明軍紀
使之壁壘一新時則將士方憚其聲威新調之兵
氣方果銳乘此驅率雄師直搗巢穴或可早奏膚
功顧惟事稽遲終無良策但委之師徒怯弱山谷
巖峻否則以兵少力单爲辭不知坐籌愈久兵氣
愈加柔靡古名將不擇兵而用顧方略何如耳即
如此次攻克左梁猶是頽惰之兵一經訥親親臨
督陣何以較前獨加奮勇蓋緣奉朕嚴旨後統兵
大臣始加淬厲振作遂已小著功績若早能如此
何患大功不成乎現在諸將未能攻克而争以添
兵爲請訥親亦持此議據云奪取戰碉即應分兵
踞守夫奪無用之碉而分有用之卒甚無謂也既
得碉樓即應亟毁一以開通路徑一以永除賊窟
一以减省守兵何計不出此而得一碉守一碉據
奏碉如林立則千萬之兵亦不足供守碉之用既
退復爲賊有是爲賊守碉矣現今兵已四萬又請
於來歲添兵三萬意在撤其疲弱易以精銳猶屬
可行若另欲添兵三萬豈有么魔小醜逞其螳臂
而用兵至六七萬人之理即云其地甚險隘口甚
多攻勦之處不一則從前用十路進兵今止三四
路矣如銳意攻取即一路直前已抵賊窟逆酋授
首則羣醜喪膽逃竄即訥親亦奏稱攻克一碉而
其他守碉之賊皆棄碉潛遁則知賊衆亦甚怯懦
非實在凶悍可知由此觀之即歸併一路亦無不
可如謂賊人一夫守險千夫莫當則添至數萬而
統帥不能指示方略以鼓勵戎行雖多何益今據
訥親等奏報左膀山梁已全行攻克則進勦漸有
制勝之機儻及此窮幽鑿險所向克捷正可望其
一舉成功朕前欲於九月内降旨令訥親等還朝
面議進止但目前大勢如可連勝而令伊等來京
恐止留岳鍾琪一人控制斷不能攝服軍情且機
勢在呼吸之間設功欲垂成一時中止又非勝算
若冬月勢必不能竣事自應令訥親偕傅爾丹張
廣泗一同來京撤罷軟之兵卒擇精銳一二萬人
暫令岳鍾琪管領俟明歲調集大兵再爲必克之
舉著訥親度量於九月二十五日前後摺奏至京
爲約將此次摺奏之後攻取戰碉若干或止仍舊
或今冬萬不能成功逐一據實陳明速奏候朕再
降諭旨
(臣)等謹按兵無強弱顧主將用之何如耳訥
親奉
命經略初至之時其威聲實足以慴服三軍惜乎才
不足以御衆而復日事苟安迄無成效若徒
委咎於力少兵单則何以一日親臨督陣即
能摧堅破敵如此至於得一碉守一碉尤爲
非計
聖諭所謂爲賊守碉即數萬衆亦不足用誠爲洞矚
萬里字字切中事情訥親果能恍然覺悟如
夢始醒奮其勇敢之氣爲士卒先安知失之
東隅者不可收之桑榆耶乃一聞回京之
命遂懷退阻之心委靡不振措置乖方較前益甚雖
以
聖主之提撕教誨反覆周詳亦有末如之何者矣
庚戌
上諭内閣曰原任總兵任舉奮勇行間死於王事朕
已加恩優䘏贈銜祠祀廕襲其子今聞其弟任鳳
現任廣東督標守備著該部行文調取來京引見
(臣)等謹按任舉奉
命抵營之後於五月内進攻昔嶺中峰得腰卡五處
木石城二座大小戰碉七座平碉一百餘間
生擒賊五名被殺者不計其數洵屬才力出
衆之員惜當訥親初至茫無方略但知刻期
督戰罔識進退機宜以致任舉計無所出惟
有奮不顧身以一死報
國誠爲可惜我
皇上既加優䘏廕襲其子并念及其弟
特召來京此推恩之極則而亦愛惜人才惟恐有遺
之
至意也
辛亥張允隨奏言欽奉
諭旨調取總兵哈尚德等前往金川軍營(臣)查哈尚
德調任古州甫於本月初六日自雲南省城起
程赴任當即差弁持檄星往前途遞給參將高
欽因辦理秤戞軍務完竣來省(臣)立飭該將與
(臣)標遊擊范崇純星即兼程進發並飛差分往
鶴麗開化二鎮檄飭魯文德朱璣刻速起程兹
據各該員具報已於閠七月初八十六等日先
後陸續起程訖奏入
報聞
九月壬子
上命軍機大臣等傳諭訥親曰朕前曾兩次諭令大
學士訥親同傅爾丹張廣泗來京經略事務交岳
鍾琪暫管尚未據訥親覆奏朕意冬月乃撤兵之
時岳鍾琪不過令其控制防範以備策應但軍務
重大欲其勝任無誤恐才力幹略尚有不及如伊
一人不能肩兹重任將來究應交何人管理或目
下可以乘勝克捷不必速於來京或尚湏撤兵再
舉訥親等三人可以同來著訥親妥酌具奏至前
次奏報已得左梁此後乘勝進取及右梁曾否攻
克并近來情形如何俱著傳諭訥親速行奏聞再
朕覽金川全圖由川省南路至瀘定橋此處有河
可逹番境若從此繞至賊巢之後似亦進攻之一
徑但是否可以舟行及賊番有無守險難進之處
并傳諭訥親查明便摺附奏
己未
上命協辦大學士傅恒傳諭盛京船厰黑龍江將軍
曰金川至今未滅朕意欲派京師滿兵二千名東
省兵三千名前往東三省至京遼遠若非預爲備
辦恐致臨事周章可傳諭東三省將軍各於該管
兵丁内擇其人才壯健者預派一千名候旨其帶
領兵丁之大員盛京著派副都統哲庫納黑龍江
著派呼倫貝爾副都統榜圖船厰著交與永興酌
量胡蘭城守尉白囉那曾否領兵可用則用否則
另選曾經領兵之員至京師時朕另派人帶往一
切應行備辦之事即行備辦是日訥親張廣泗會
奏言卡撒左山梁普瞻之西有阿利一山建立
賊碉數座并頭道右山梁西面之喇底山有賊
碉數十座必湏克捷此二處方可圍困巴朗木
須等寨(臣)等派遣副將劉順帶領甘凉肅漢土
官兵一千一百名由上路搶攻阿利山大梁碉
卡并截殺山梁賊援又派參將楊朝棟帶領雲
南等處漢土官兵八百名由中路搶攻阿利山
中梁碉卡又派副將高雄帶領西寧等處官兵
一千名由下路搶攻阿利山下梁碉卡并截殺
溝内賊援并委總兵莽阿納同原任總兵董芳
另派官兵八百名相機接應又派内大臣班第
與護軍統領薩音圖前往督率(臣)訥親暨内大
臣傅爾丹(臣)張廣泗均親往督視於八月十二
日五更時分官兵冒雨齊進副將劉順之兵奮
勇奪踞阿利山大梁并木卡一座即便劄營參
將楊朝棟之兵奪獲右碉一座據賊要隘殺斃
賊番十數名斬首三級副將高雄之兵已撲近
山梁下賊碉因地徑陡險賊人防禦甚嚴連攻
數次未克時因薄暮暫令駐守(臣)等將官兵駐
劄之地相度指定以免疎虞然後回至卡撤軍
營詎料高雄並不遵照(臣)等指示妥慎劄營一
更時分賊人暗由箐内穿出從上壓下西寧官
兵一千餘名莫能抵禦仍俱奔回普瞻山梁(臣)
等聞報隨於十三日復親至彼處督催總兵莽
阿納董芳等領兵進攻阿利山先據要地劄住
營壘用大砲擊碉將次坍塌隨遣官兵奮勇直
撲殺死賊番十數名攻克阿利山梁下賊碉三
座已派官兵踞守并踐踏其田禾尚有阿利山
賊碉三座并山脚下小碉一座必須攻取正在
布置間適值天雨迄今數日雨雪晝夜連綿以
致不能攻撲凡我兵撲碉必須先用鎗砲絶其
外援及撲至碉下多用火攻方可奏效一遇隂
雨則火繩盡濕一切火具難施而賊在碉内仍
可施放鎗砲我兵徒致損傷且其地勢陡峻土
性膠粘加以雨雪則凍滑難行是以不能進攻
一俟晴明即當攻取此碉并籌攻喇底巴朗再
圖前進至於各路官兵惟據岳鍾琪呈報黨壩
一路進攻火燒梁踐平土木卡二處殺賊十數
人我兵直抵大石卡壕外又殺賊番頗多查馬
奈一路在金川河西有卡卡脚一處乃賊之要
隘守禦甚嚴(臣)等訪聞該處有河東一路賊人
不甚防範易於襲取隨令參將永柱暗遣竒兵
令外委馬如麟帶領進攻連將河東申札申逹
包登一帶地方全行攻克奪獲碉寨六十餘處
并喇嘛寺二座生擒男婦四十餘人殺死者甚
衆踐踏田禾地土約長六十餘里寬三十餘里
并獲鎗刀器械等物實爲全勝惟是馬奈官兵
不滿三千之數未免单弱因令正地一路漢土
官兵一千九百餘名檄委遊擊楊之義等撤赴
馬奈歸并協力進攻又令遊擊張廷蔚帶兵數
百名前往納貝山與前駐納貝之遊擊潘文郁
等率兵七百餘名相機協力進攻奪取江卡得
利等山梁賊碉使賊疲於分應庶可與馬奈所
遣官兵聲勢聯絡俟有捷音再當馳報奏入
報聞隨
命軍機大臣等傳諭訥親曰馬如麟以外委微員乃
能率衆先登摧鋒䧟陣數日之間將三處賊境悉
行克獲甚屬可嘉應即拔擢以勸戎行可傳諭訥
親等宣旨將馬如麟授爲千總並令衆兵共知以
示鼔勵是日訥親又奏言軍務情形近來雖隂雨
連日兼有大雪但未經寒凍天晴即可進勦如
遲至十月間未能告竣計自冬徂春半年之間
冰雪滿山在營亦不能日事攻戰其時(臣)回京
得以面陳兵略庶使萬里情形仰邀
九重洞鑒至
諭旨令岳鍾琪領兵萬人駐劄美諾隨機進勦予以
二三年之期伊能保擒滅與否事或可行是亦
一策(臣)查卡撒昔嶺黨壩三處係進兵要隘不
可退撤美諾距卡撒百有餘里原無退駐美諾
之理况今月餘以來我兵陸續已進賊境旦夕
正圖進取若就(臣)等指示方略果能應手九十
月間實可望直抵刮耳崖即不然而賊巢門戶
正須進攻得有進步必應踞守决非留兵萬餘
足敷守禦之用又
諭旨以今歲斷不能成功或應添兵再舉或緩期待
釁此時或另有長策令(臣)等畫一定議速奏(臣)
查現在軍情實因兵单力弱既不能分路並攻
又不能長驅直入不過爲得寸則寸得尺則尺
之計是以今歲成功未敢懸斷若來歲添兵再
舉自不難迅掃妖氛無事緩期待釁惟有乘時
督戰并力撲攻使我兵有日進之機則賊酋亦
必有日蹙之勢又
諭旨以傅爾丹等未見督戰出力之處或因任舉之
變訥親不令伊等對敵(臣)查傅爾丹年老不能
步行班第等率領侍衛分隊進攻督戰之處(臣)
前未經詳悉具奏嗣後應於奏報情形单内陸
續奏明但伊等督戰原不與兵丁同隊前往緣
兵丁習於怯懦望風而靡即如本月十二日進
攻阿利山我兵遇賊奔潰雖有將領均不相顧
班第等國家大臣若親行入隊或遇師徒逐北
隻身殿後徒取挫辱尤傷體統此(臣)所以不令
前進也奏入
上命軍機大臣等傳諭曰據奏近日軍情既不能分
路進攻又不能長驅直入不過爲得寸則寸得尺
則尺之計皆由於兵单力弱朕思金川之役用衆
至四萬餘人不爲少矣何以屢次陳奏皆以兵少
爲辭豈有如此彈丸之地四萬衆尚不敷調遣則
將增至幾何而後可耶如其羸弱不堪即當詳加
簡汰用其精壯更調他兵以資進勦何又姑容罷
憊糜餉老師竟不從長籌畫耶其傅爾丹班第等
非不可奏事者前已降旨令其自行奏聞若事事
皆須訥親代爲陳奏則將置伊等於何地耶至彼
中天時地利夏秋既多霪雨動輙坐守而冬春之
際又復冰雪載塗不能日事攻戰雨中不可火攻
雪後宜無不可或乘雪後開霽之日就現在兵力
奮勇前進亦當詳爲籌酌據實奏聞又聞我兵一
遇賊徒即各奔潰將領均所不顧已習爲固然全
無紀律而張廣泗所奏又有兵丁家屬紏衆喧閙
之事兵丁等身在軍營一聞此信必加惶惑勢難
望其歴險攻堅朕詳悉熟籌川兵必不可任不若
竟派滿兵前往乘其朝銳一舉犁巢尚可冀其速
捷已降旨令東三省將軍揀派滿兵三千名令各
副都統率領來京聽候京師八旗揀派滿兵二千
名俱於來春陸續進發雖似乎險遠勞費然較之
綠旗羸卒委靡不前者必相懸絶一併傳諭訥親
知之
(臣)等謹按行軍之道兵多費廣人皆知之然
熟籌於緩急難易之間有惜費而費轉增似
費而費實省者即如綠旗兵丁現有四萬又
從東三省及京師選派滿兵䟦涉數千里以
往豈非勞費不知動而成功則一勞永逸因
循苟且則勞費不已
聖主籌畫於深宫之中深悉帥臣無遠大之識惟思
苟延時日僥倖奏功終必無濟是以决策不
疑厥後雖功成不戰
王旅多在征途而簡練精銳裁汰疲老其間兵力之
強弱勇怯之殊形成功之遲速費用之多寡
較然可知此以事後衡之而益信
廟算之無遺者也
是日班第奏言(臣)於八月十三日前抵卡撒軍
營沿途查勘糧運事宜尚能源源輸輓前因班
攔雪山積米最多特委忠州知州劉乃大前往
管理該州調并各夫越站分運兹已盡數疏通
其修建倉厫夫棚平治山梁谿徑俱能經理有
條實屬強幹之員至卡撒軍營併調官兵需糧
浩繁緣閠七月中連旬隂雨運到稍遲現飭松
茂道唐進賢親往督率臺員速爲䟎運而附近
之崇德美諾占固牛厰等處存貯米石二萬有
餘足資豫備再查西南兩路各糧員中如署川
東道齊格撫馭番夷多催烏拉親身查勘道路
程站不避險阻頗著勤勞茂州知州陳克繩經
理夫役額外加運調劑得宜近又於松潘採買
羊隻搭配軍食可稱竭力辦公灌縣知縣王聲
鑾供運從無阻滯又自雇長夫徑運美諾卡撒
等營亦能踴躍急公暨忠州知州劉乃大之實
心任事俱屬可嘉當即移會酌與記功以示鼓
勵今(臣)奉
命赴省沿途應行查催之事即行查催奏入
諭曰運糧事宜仍與兆惠同辦
辛酉
上諭内閣曰張廣泗久駐苗疆熟於軍律因金川用
兵特調爲川陜總督令其提師進勦伊初亦勇往
任事奏稱兩月之期即可殄滅其時衆已三萬而
踰期未能奏績因循觀望遂致副將張興失事屢
挫軍鋒乃奏稱兵力单少請增兵冞入誓俾纖芥
不留朕允所請調遣萬人以振軍威所望迅掃賊
氛寧謐邊徼但地方形勢未能遥度今春特命大
學士訥親前往經略計其時大兵雲集奏凱當已
有期訥親抵軍即可籌辦善後事理此朕命往本
意也乃張廣泗既久未成功復因訥親至彼諸事
推委而訥親在軍數月近因朕旨督飭雖小有克
捷總未能遠抒勝算是以遲延至今功尚未竣其
前後奏到情形非面陳不能洞悉訥親張廣泗俱
著來京面議機宜川陜總督印務著傅爾丹暫行
護理所有進討事宜會同岳鍾琪相機調度以副
委任訥親既已回京其經略印務即行帶回是日
上命軍機大臣等傳諭傅爾丹曰朕近降旨召還訥
親張廣泗川陜總督印務著傅爾丹護理伊久駐
軍前進取機宜皆所熟悉地方事務張廣泗向在
軍營查辦自有成規原可循照料理其軍中之事
今冬雖有雨雪或開霽之時可以前進即當相機
籌酌鼓勵將士奮勇直前以期克捷不得徒爲坐
守之計如有應行奏聞者即隨時據實奏聞至陜
西地方事務朕前已有旨令黃廷桂兼理四川事
務有班第在彼查辦均可不必分心顧慮惟應專
一留意軍務與岳鍾琪和衷共濟副朕委任金川
之役辦理日久未克迅奏膚功總因綠旗兵丁羸
弱成習所致朕意欲添調滿兵始有攻取實效并
諭傅爾丹令以已意妥酌具奏是日
上又命軍機大臣等傳諭班第曰訥親久駐軍前朕
已降旨令同張廣泗來京傅爾丹暫行護理川陜
總督印務軍務關係緊要傅爾丹祇能辦理營中
事宜其川省官職錢穀刑名諸事皆該署撫專責
且傅爾丹自不能如張廣泗之久經外任熟練地
方事務該署撫益當格外留心可傳諭尚書班第
務當綏輯兵民整飭吏治寧固邊防以副委寄
甲子
上命軍機大臣等傳諭班第曰訥親張廣泗調取來
京已令傅爾丹護理總督印務軍中一切機宜督
提二臣自應商同辦理但傅爾丹岳鍾琪皆係棄
瑕起用之人今肩此重任恐其各存意見於軍務
甚有關係且總督任内政務本繁傅爾丹一人或
有不能兼顧之處尚書班第原係命往軍前辦事
之人於川省情形已熟可傳諭令其即赴軍營同
辦軍務并留意調劑令軍營大臣等協力同心和
衷任事凡已有所見於軍機有益者竭力贊襄不
可稍分彼此其巡撫事務亦即帶至軍前辦理惟
查審案件聽其酌委司道代理糧運事宜亦可就
近與兆惠一同調度内大臣班第等及侍衛人員
已降旨悉聽傅爾丹節制調遣可再行傳諭伊等
俾知師克在和衆心齊一則大功易就如班第等
小有參差即深負朕特派滿洲大臣前往本意所
當共體朕懷相度機宜乘時奮勇如能搗巢獲醜
即可協同籌辦善後事宜周詳妥協以圖久遠寧
謐一併傳諭知之
平定金川方略卷十二
