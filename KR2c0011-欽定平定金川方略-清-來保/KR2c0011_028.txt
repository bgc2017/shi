平定金川方略卷二十八
藝文
平定金川雅(有序)
兵部尚書(臣)梁詩正
金川地居西徼為隴蜀荒服侵軼隣壤遂邇邊
圉
大師臨境猶負固首鼠
天子震怒特遣大學士傅恒經略之授以勝算佐以
雄兵電赴星馳刻期底績既殱諜黨旋逼穴巢
酋首窘蹙乞哀我
皇沛解網之仁矜彼孤窮許其納欵于是蠶叢永靖
虎旅遄歸
天子乃行賞策勲上
陵告
廟樹豐碑於太學晉
顯號於
慈宫九有咸歡八方同慶(臣)詩正躬逢
盛事不揣弇陋敬獻歌詩四篇用追大雅遺音于萬
一
有繹美出師也
上命相臣恒西征
特行推轂之典復親餞焉
有繹西土卭筰作圉蕞爾金川嵎險是阻鄰壤
是侮煩我戎旅(一章)爰植我矛爰彀我弓敢固爾
墉弗迓我攻曰重巖是宫(二章)
皇怒斯赫迺集羣策桓桓相恒邦之柱石投袂請行
孔武且繹(三章)
皇曰汝恒汝其西邁予推汝轂汝專閫外克掃欃槍
維予斯惠(四章)
廟算孔長我伐用張
皇親餞之貝胄其光旨酒其芳戎車載揚用綏我西
疆(五章)
有繹五章三章章六句一章五句一章七句
戎車翦二豎也良爾吉阿扣為賊耳目經略至
營即擒斬之諸番慴服
戎車既西相恒之傑旦河之秣夕蜀之轄修途
嶻嶪遂溯厥穴(一章)厥穴匪遙乃陟崇椒六師如
雲如雲如濤嗟彼遊魚釡鬵曷逃(二章)粤兹二豎
肘掖斯挾恃其狡悖實夷之諜數辭以戮駢首
俯帖昔嶺左右罔不震叠(三章)乃掊崇垣崇垣則
頽乃伐高林高林則摧乃礪我刃乃淬我鋒中
堅是衝允焉獻功(四章)
戎車四章二章章六句二章章八句
繁雲番酋䧏也孤壘窮蹙稽顙乞命
天子赦之以綏寧荒服
繁雲其垂條風聿吹番酋既讋既讋且哀乞貰
餘生延頸思来(一章)有嚴上相秉猷克壯屏除柞
棫蒙穢斯蕩弗允其求以遄厥向(二章)
皇曰念哉我置孔恢誰非我民是翦是夷在昔用師
彼昏則迷既服爾辜予其宥之(三章)爾戈既投爾
甲既積遂詣壘門弭耳搕額䣛行蛇伏戰戰虩
虩約法永遵面汗心革(四章)崇壇載設元戎聿登
羣侯咸在赫赫明明告以
皇威涕泗沾膺
皇威既宣六師乃旋(五章)
繁雲五章二章章六句三章章八句
鸞鑣告成功也
皇心悦豫闓澤覃敷鉅典鴻文次第修舉臣民樂觀
其盛焉
鸞鑣載和自彼山阿相鈞入秉嘉績孔多上公
既建儀服有加
皇曰汝恒匪獨予嘉上承
慈宫亦惟汝庸(一章)
慈宫之訓
帝德之運大化以翔佳兵益慎爰諏吉日
徽稱是晉景福無疆萬邦咸順(二章)春露既滋春礿孔時我
皇孝思告成有儀曰此武功
祖
考之貽自東徂西象車載馳(三章)武功既敷文德斯渥爰
樹貞珉璧雍之度雄詞有倬
天子所作日月之光炳炳爚爚(四章)維
大清撫御克綏四宇西戎既叙諧爕率土㒺有内外
悉臣悉主天保采薇治隆于古於萬斯年其承
皇之祜(五章)
鸞鑣五章二章章十句三章章八句
平定金川雅(有序)
禮部侍郎(臣)秦蕙田
皇帝撫萬方丕冒所暨罔不率俾迺金川不恭敢怙
險以狂戎臣失律未即厥辜
帝迺震怒有相曰恒請往視師用推轂授鉞以行如
霆如雷同惡就殱賊禠氣攝魄匍匐丐厥生相
請究功
帝曰吁勿盡劉其與惟新以懷以柔賊用革心奔走
憬附厥角獻琛於相恒恒以
天子威德即撫諭之振旅而歸出師不五旬而金川
以平(臣)惟王者之迹莫備於詩盖所以歌功德
被管絃表金石也今
聖主仁武懋昭綏逷荒徼成算所授往返若飛雖虞
后之格有苗殷武之入荆楚其膚功迅烈猶或
未逮誠宜有風賦雅頌以昭紀聲績(臣)竊觀史
籀吉甫撰宣王之風韓愈柳宗元鋪元和之伐
區區之愚知莫可倫擬妄冀有所頌述謹擬平
金川雅十二章章八句敢再拜稽首以獻其詞
曰
皇怙萬方内豫外謐西南之荒有狡不失戎臣乖計
是玩是軼是震是怒奮我
皇鉞侯誰一德克忠厥圖迺
咨相臣汝予往誅既類既禡既餞于衢厥徒五千匪
安匪舒惟此相臣克勇以忠底
天之罰匪圖爾躬金川之阻其山萬重匪載匪乘徒
行以通金川不譓匪鑒匪茹襟其川谿謂險
可據相臣至止聲罪以數執訊匪徐賊用狼顧
怒麛抗嶽云胡不亡其巢孔完我摧孰當厥角
稽首籲生以降士怒未渫鍜我斧斨
天子曰咨孰匪赤子彼歸而誅胡寧忍此其汝予撫
勿踣勿犄我疆則敉我戎則弭
天子曰咨民亦勞止載櫜汝弓惠我耕市匪缺我錡
匪折我矢告於
慈寧載色載喜小人革心爰来爰安率彼羣醜跼於
軍轅相以
帝言滌爾疇愆載慄載欣歸琛有虔
帝謂相臣歸弼朕躬予嘉汝績建汝上公錫汝豹尾
龍袞以庸暨汝將士第功以從相臣振旅言
歸于京對揚
休命告功之成燕譽于庭王侯公卿鼔瑟吹笙孔燕
孔寧告此武功于
郊于
宗思樂
聖母徽冊是崇蜀民既安侯農侯工金川率從
天子之庸於赫
皇武迺武迺文刻銘于碑以播厥勲龜趺龍額于黌
之門若日月光式是後昆
平定金川雅(有序)
檢討(臣)夢麟
皇清受籙彼
蒼繼序維皇欽若勿怠
天眷茂德用錫全宇以定厥家陸讋水慄崩角来庭幽
崖朱垠畏稜莫亢歲丙寅金酋搆逆弗靖厥疆
特命大吏馴兹蠢爾非無熊師羆旅吐爓生風殱厥
醜類
帝以蜂螘未與較也戊辰守者弗儆跳梁逾歲
帝乃撫版圖而赫然曰嗚呼維
皇天
祖宗庇余一人以撫兹寰宇氐羌蠻夷余一人實統御
之小醜之不克服其何以柔遠人也惟兹一二
重臣弗艱底績曰汝恒汝惟盡瘁為邦心膂壹
國家事假汝節汝其視師西川刑賞黜陟汝擇
自從勿怠勿縱以對揚余休維十有一月
天子虔告於
廟既禡既類苾芬用饗百爾執事周旋餞塗干戈矛鋋
欱歕山野淵淵闐闐雷奔電騖固不必載涖蠻
疆而義色仁聲已蹂躙其十二三也癸丑整師
西抵軍頑酋誅番氓懾柞棫拔行道兌一月三
捷碉卡垂盡怪鳥藩羝退遂罔措鼠竄喙息嗟
呀祈命斯時也軍威暢
天武揚部曲方張士怒未㳿赫赫濯濯聲靈遐亘大
學士方欲誅厥渠魁用彰
天討固拒而未許也
天子曰於予一人布德四裔絶界不隣胥吾蒼赤矧
兹逆虜震驚胡赦之靳汝恒其納賊降以贊元
化降之日幡幟高揭將士歡呀賊囚鞠&KR0957;囚服
泥首大義昭明番氓股栗用獻賮琛長願臣僕
二月全川平(臣)謹按金川僻處遐荒厥土為不
毛厥氓為醜虜今不三月而地失其險人革其
心非
聖謨之遠彰將略之遐著何克臻此而且嚴厥征討
播神威也留厥種類示殊恩也感恩畏威永永
無極以視古之聲教遐訖神武不殺者夫豈多
讓昔唐憲宗取蜀平淮臣叛地復事無足侈而
韓愈柳宗元之徒見諸詩歌鏗鍧典麗詞足以
耀之也(臣)謹採古義撰
聖武遠揚雅十章章八句亦詠歌之遺意爾
聖武孔揚於鑠斯張我車既飭于彼殊方曾是厥子
而父乃亢武夫洸洸以屆蠻荒蠻荒伊何維
蜀之右大明麗天魑魅肆醜薄發我疆薄煩我
旅擾我邊陲驚我士女爰咨於相惟汝往諧
于誅于宥厥衡弗乖汝一汝德汝振汝旅有苗
是格余錫汝祉相臣拜手維命乃庸是載是
何以集厥功黃鉞白旄戎輅熊旂朱芾斯皇于
郊之西出次于西于郊于野何以餞之稱觴
奠斝珊鞭寶埓靈風肅然百司進止秩彼豆籩
蠶叢是抵層冰嵯峨雨雪其雱雄風來加馬
足有蜷杖策以過相曰勿亟余亦委蛇委蛇
維何日六十里步豈不艱純忠被體我部有苖
從貌悖心爰置我理以憚彼忱彼忱既憚余
威乃揚覆彼穴巢折彼斧槍月匝捷三賊志云
戢泥首軍門戰兢涕泣維相曰嘻汝險奚恃
赦豈云艱惟汝辜死
天子曰俞我鑒匪殊革心恕體汝歸相予震是西
南汝無頟頟豈不爾誅
帝衷仁宅我威既烈我武孔揚不殺而降為奕禩光
平定金川頌(謹序)
大學士(臣)史貽直
欽惟
皇上御極之十有四年海宇昇平人民樂業
文教四訖
武德遠揚絶域輸誠遐荒納欵洵我
國家全盛之時億萬年無疆之慶也金川小醜僻
處西陲蹂躪鄰封跳踉邊境我
皇上
智臨萬國
仁覆羣生六合為家何忍置之度外一夫不獲即
思引為已辜爰問罪以興師務除殘而救暴速
期底定俾警愚頑而前此任事諸臣經理失宜
蕩平乏策臨敵而幾成束手任伏莽于林中籌
邊而未克殫心等逍遙于河上遂致老師糜餉
曠日踰時欲奏膚功迄無成算我
皇上
乾綱大振
巽命重申
特遣輔臣
親授方略
睿周事後
哲炳幾先定一舉之功六師並出成百尅之計十
道齊飛䩦革鉤膺
臨軒而
錫上將白旄黃鉞
推轂而
命元戎於是輔臣虔禀
廟謨恭行
天討兼程並進都忘蜀道之難并日疾馳爰俟大兵
之集必使犁庭掃穴執馘獻俘慰
黼座之憂勤靖邊圉之氛沴乃軍營甫莅威令旋伸
立誅耳目之奸已去腹心之疾金戈所指山岳
傾頽白羽一揮風雲變色羽林並奮虹霓耀鎧
甲之光桴鼔親提雷電駭征鐃之氣在我師則
擣虚批亢士馬歡騰而彼境則脱甲摧鱗番苗
膽落計窮勢蹙歸命投誠謹約法於六條子孫
戴德尚逃藏於三窟狐兔潛蹤而輔臣則必欲
剗厥根株傾其巢穴彼聞號令愈切憂惶我
皇上憫其無知貨以不死謂好生者天地之心而包
蒙者大君之度始則以鴟鴞成性何難聚族而
誅繼則以螻蟻貪生奚忍刑兹無赦班師振旅
爰昭不殺之恩息鼓偃旗更寓止戈之武在昔
虞舜舞干而苗格周文因壘而崇降胥是道也
爾乃
尺一甫頒番苗立化傾心革面率衆偕来而輔臣
亦克仰體
皇仁洪宣
聖德登臺諭衆升帳受降玉螺吹而椎髻搖銅鼓擊
而文身踊銀鏤與曇花並耀爐烟偕嶺草俱香
於時伏罪則涕下沾膺乞命則膝行稽顙羣番
鼓舞諸部駢闐歡聲若雷聚觀如堵是役也奉
牙璋而往甫及三旬飛露布而来不踰八日此
固輔臣忠勤自矢遵行
訓示運韜略以無違實由
皇上宵旰不遑籌度機宜合恩威而並用
時行時止妙用協乎隂陽
知柔知剛大道符乎健順
仁而兼義總歸物與民胞
愛以克威羣仰存神過化日月照而霜露隊血氣
莫不尊親干戈戢而弓矢櫜太和於焉保合所
以雪山崒嵂倏回大地之春金水瀠洄盡沐
一人之澤蠻氛由此而盡息邊徼由此而敉寧成王
者無外之規錫四海蒼生之福亦何必繫長纓
於闕下始暢威靈築京觀於軍前方稱神武也
哉(臣)幸逢
盛世快睹
洪猷未能擐甲荷戈踰險阻而躬親矢石竊願含
毫濡墨紀
謨烈而著美縹緗從此比戶可封普天同軌麟遊鳳
舞被化於飛走之倫山峙川流效職於清寧之
宇千秋紀瑞萬禩垂聲猗歟盛哉不揣荒蕪敢
申揚厲謹拜手稽首而獻頌曰
於鑠
皇武遠播八埏烝徒仡仡薄伐金川呌呶跳盪翦滅
遷延
天討有罪
巽命重宣(其一)
皇咨於恒汝往統師番苗肆虐徯汝平之爰整其旅
秉鉞以馳風驅電掣速靖西陲(其二)岧岧昔嶺鬱
鬱巴郎﨣﨣禁旅按律整行霓旌具舉象弭斯
張礮聲雷激鐵騎雲翔(其三)蠢兹番苗聞風膽落
鼠伏兔藏憂心如灼析骸而炊易子而&KR0796;敢拒
王師焉辭鼎鑊(其四)危巢岌岌孰與為謀投誠歸命生
或可求返我侵掠獻我戈矛臚陳六事哀此蚍
蜉(其五)帥為不聞定謀掃穴汝恃爾險中峰巘巘
雲梯先登是刈是捩痛斷根株以清番孽(其六)
天子曰咨一德惟恆如子事父受命兢兢包蒙則吉
罔或不承勿乘其墉勿升其陵(其七)番苗悔罪革
面革心軍門輸欵爰獻其琛哀哀籲請勿膏鈇
椹喻以禍福感悦涕涔(其八)始時番苗野如枝鹿
今懾
皇威形如槁木始時番苖遊梁跳陸今懼
天誅力窮勢蹙(其九)始時番兵思抗
天兵今胥内附願為
聖氓始時番苗鈴柝夜驚今胥向化壺漿晝迎(其十)班
師振旅
天子曰忠丹忱貫日爰錫爾公還歸綸閣来輔
皇躬文武是憲嘉爾元功(其十一)飲至策勲
天子曰勇蹇蹇匪躬罔恤頂踵五服五章為汝光寵
補袞是資
垂裳端拱(其十二)
命將興師
天子之武撻伐用張桓桓震怒禁暴除殘曷敢余侮
番苗来庭敉寧西土(其十三)
決策發謀
天子之智密運神機潛天潛地
廟算靡遺番苗心悸奔走偕来屬我守吏(其十四)服
而舍之
天子之仁柔此萬國詎遺番民並生並育以陶以甄
懷我
大德
皇路同遵(其十五)来王来享
天子當陽
武功赫濯
文治光昌六府胥治三事允臧於萬斯年
聖祚無疆(其十六)
右頌十六章章八句
平定金川頌(有序)
協辦大學士刑部尙書(臣)阿克敦
蓋聞綏懷端在文命而耆定厥有武功盛美用
昭譜之鐃吹大猷斯煥鐫以鼎鐘維
皇帝御宇之十四年二月望前一日平金川捷奏上
聞三輔歡騰祥開九土
兩宫錫慶霽麗層霄先是沙羅奔狼卡二酋者等夜郎
之自大類有苗之弗恭絶險偷安聊成蟻聚經
時緩死惟待鷹揚自擁麾乖統馭之機專閫鮮
忠誠之節緣繩度索屢煩諭蜀之文束馬懸車
未著籌邊之效於是經略大學士忠勇公傅恒
桓桓策府親受
廟謨仡仡元臣特膺
帝簡丹誠皎日三門騰踔熊羆浩氣元雲八陣糾盤
龍虎旌旗遙指象地水於行間帷幄高騫肅風
霆於部下山連雲棧不言繭足之勞雪積桃關
益勵援桴之志封章夜草良謀悉合神機羽檄
朝揮妙算能驚鬼膽良爾吉者性同狡兔為窟
多方形似妖狐依城有術至則殱諸賊界傳示
羣番奸首先誅早奪么麽之魄堅碉繼克益張
撻伐之威飛礮轟雷則兇徒粉潰高牙摩漢而
妖壘洞開横玉弩以星馳直壓巴郎之境揚琱
戈而電掃平臨刮耳之崖鼠有穴而將夷岌乎
授首虎在嵎而難負渺矣游魂所謂無敵弗摧
趁秋風之捲籜何功不克舒夏景以融冰矣爰
乃椎髻斑衣束身匍匐花門卉服泥首逡巡氣
盡析骸自分鯨鯢是斮誠傾乞命誰令天日重
瞻經略大學士忠勇公乃敬布
皇仁三面解好生之網式宣
明詔七擒成不殺之功
聖朝之遠略方新上將之神威有耀誓深六事指海
枯石爛以無渝臺聳千峰與日照月臨而並峙
乞慈化國虔頂金仙作鎮蠻荒願祠銅鼓以及
火山獠洞水寓苗陬一皆懾以
皇靈濡我
元化莫不歡忻鼔舞厥角如崩震動恪恭剖心無二
馳書獻捷杏花飛露布之香振旅班師楊柳颺
春旗之色在昔有媯舞羽来格猶俟七旬涿鹿
興師一戰尚迷五里蕩平也如彼神速也如此
惟
帝曰俞嘉乃丕績惟臣欽若告厥成功蓋歴覽夫前
編未足方兹
隆軌從此十洲環海咸滋太液之波萬里層城並蔭
甘棠之樹奇肱鑿齒候夜月以歸琛蟠木流沙
驗天風而納賮(臣)躬逢
景運職領清班敬竭固陋之忱敢效賡揚之義爰拜
手稽首而獻頌曰
皇帝至德承
天之祜曰日以暄曰雨以澍八紘遙遠氣煦體嫗蠢兹
彈丸敢負厥固邊吏爰訴匪德攸喻太阿在懸
皇帝聖武
疇咨奮庸傅巗有相風后力牧欽哉汝往山川
輝光風雲詄蕩堂堂六師忻得大將
錫之熊旗彤弓交韔于禡于社威命用享
相拜稽首
廟謨孔昭元戎十乘自我西郊
天子餞之金尊翠翿百辟卿士涖班不恌乃訓于羣
帥如虎斯虓川流山苞用靖繹騷
攸攸旆旌于晉之陽自隴徂川載馳弗遑雪山
峩峩大渡洋洋桃關嶔崎舍我乘黃渡瀘伊誰
我其敢康下馬率先以達於殊鄉
我師既陳先殛其醜誕告爾諸番惟大義之剖
乃勵九攻高驤㒺後奮我震霆重摧疊朽有凶
而伏無鋌而走悔為戎首自罹大咎
易子析骸是用告哀䠞䠞稽顙乞其孑遺凸面
凹頂繫囚纍纍兒號婦啼昔嶺之崖言言語語
謂前蹈于狂迷
帝仁如天服則舍之
其時仲春月之五日爰受其降高臺崱屴維彼
渠魁懼弗敢匿維六事永遵曳踵行膝何遐何
荒我威我德其自今以往順
帝之則
帝曰汝相予嘉汝庸加汝章服爵汝上公曰汝遄歸
日贊贊我天工豹尾揚揚宛馬龐龐翩彼春風
言旋于東僰叟巴童歌舞率從
五旬告功闐闐振振
臨軒受之蠻方耆定煥乎有文
皇謨
帝訓勒之辟雍惟
德廣運億萬萬年宣昭令問用告于
天
祖載篤其慶
惟
天惟
祖景命溥將
兩宫燕喜純嘏是常
鴻名
顯號玉冊金章惠此萬國俾壽而康山梯海航近
天子之光屢豐穰穰容保民無疆
平定金川頌(有序)
禮部侍郎(臣)齊召南
乾隆十有四年
皇帝神武平定金川仲冬命將徂征孟春奏捷下
詔班師受其降而不殺也殷武商名頌克鬼方以三
年周宣江漢常武之雅近在徐土淮南猶且揚
詡鋪張傳播千古況
皇帝豐功偉績如是赫赫明明可無歌詩追配於商
頌周雅(臣)愚不自揆倣古以為此詩
赫矣
聖武纘我
列祖以篤其祜命將鞠旅自天而下(叶)討金川番鹵罙
入其阻莫我敢拒其逆是取其順斯撫不留不
處前歌後舞以寧疆圉以福我寰宇(一章)
蠢爾金川隸我蜀邊馬羌狗蠻窟于雪山雪山
巑岏維石巉巉接岷連岍有水蜿蜒羊腸屈蟠
恃險而顚乃番簇是兼乃爐地是覘乃碉樓是
堅抗我戈鋋(二章)
皇帝曰咨芽枿勿斯將成柯枝閫外誰司天誅是稽
我庸治之以儆恬嬉
聖算深奇勿疑勿遲與神為謀(叶)曰往視師汝傅恆
宜將熊羆虎貔以揚
皇威(三章)
維十有一月
皇帝齋祓廷授之鉞禁旅偈偈旌旗發發既禡辭
闕如火之烈如水之活如矢離筈馳抵賊穴旬日
而達雷轟電掣何勍不折何險不拔(四章)
大兵堂堂師律孔明(叶)鼓向前岡狐鼠敢當走
喙且僵誰謂山嶈嶈如趨康莊誰謂水湯湯如
度橋梁誰謂碉可藏如隤土牆殱此披猖如炳
太陽以消雪霜(五章)
番乞降恐後相臣上奏且俘羣醜蕩彼林藪
皇德高厚曰予聞大道(叶)驅左驅右寧失飛走矧亦
童叟降安可勿受
詔書下趣酋面縛泥首率千百其耦泣奉牛酒(六章)
奕奕膚功閱月之中宣示臣工即酬爾庸歸錫
彤弓惟休兵重農偃革銷鋒當春始融甘雨和
風澤普萬邦(叶)惟
皇威與
天同斯罔不恪恭惟
皇德與
天同斯罔不包容(七章)
聖武昭爍伊止戈是樂紹
祖宗神略文德無弗格環海之博是疆是索是耕是鑿
吹豳飲蜡萬類時若(臣)忝佐宗伯實司簡冊頌詩
有作庶繼桓酌垂示無斁(八章)
平定金川頌(有序)
刑部侍郎(臣)錢陳羣
皇帝十四年二月經略大學士忠勇公臣傅恒既平
金川捷書奏
聞羣(臣)稽首呼萬歲
上欿然曰非予之力乃
五后之德
文母之訓
親詣
慈寧宫稱賀行慶典布告天下惟時廷臣咸作為詩歌
以紀功德(臣)伏考史冊所載黃帝師涿鹿高宗
伐鬼方周文之於崇於密傳及孫子宣王薄伐
玁狁未有不戰而能成功者惟書稱有苗来格
乃在班師振旅之後後世言武功者未有倫比
今金川番酋恃險搆釁阻閡聲教大學士忠勇
公恒祇受
廟略師壓境斬偵諜嚴紀律申六事渠魁慴伏無所
逃罪俛首乞命
皇上恢湯網施堯仁憫其窮而求活
命恒納降班師苗至頑蠢罔識天地高厚焉能揣測
大聖人度量涵育帡幪異類而革面革心傾巢穴以奉
皇師戴上將如慈父母自推轂以迄成事未逾七旬
膚功克奏噫何其神也易曰信及豚魚書曰惟
德動天無遠弗屆非夫聰明睿知神武而不殺
者其孰能與於斯蔡沈言舜之文德非自禹班
師而始敷苗之来格非以舞干羽而後至今
皇上之推仁也以天自處即沈所謂干羽之舞雍容
不廹是也番衆之歸仁也自動以天即沈所謂
有苗之至適當其時是也以今視昔殆有同符
(臣)愧無文未能鋪揚
駿烈垂于無窮恭繹古今来感通之理天人相與
之際風之自也微乎微乎其信然矣謹再拜稽
首而
獻頌曰
猗與
帝文萬㝢絪縕爾師爾君股肱惟諧威畏德懷徼外
其来廣漢之羌秃髮在唐(秃髮訛為吐蕃金川其遺種也)種人
狡狂金川憑阹鳥語獸居釁仇隣墟
天討用申戎車駪駪往綏邊人後先委蛇齟齬老師
皇帝曰嘻匪恢我圖任彼負嵎而乃稽誅曰惟相恒
一德欽承鉞授壇登宴餞作歌益兵番番
廟算孔多出自桃關冰行雪攀天射之山至師殱凶
賊心受攻摧其卭籠(後漢書冉駹夷依山而居累石為室又卭籠註今彼)
(土夷人呼為碉也)隱阿嶔岑無峭無深回面改襟
皇帝好生曰納其誠相勲予旌爵汝桓圭載歌以晞
振旅来歸曰惟上公實勇實忠神明其通賊舞
且呶迎我旌旓入穴出巢總戎糾糾率是豪酋
獻琛而謳約誓既嚴戴
天心忺日輝露沾二月捷
聞西顧歡忻寧民息軍凱入春韶龍旂展霄
皇帝受朝樂響賞行中外鏗鍧
大清天聲告功上
陵僾愾薦馨惟
祖
考靈始時金川服則舍旃
聖母命宣祇崇
徽音惟
孝治心穆穆愔愔
天筆隆隆碑于辟廱厥光熊熊蜀民亦勞今者嬉敖
既載既燾惟德惟刑遠人勸懲
王道永凝泰来之詒上下福綏鞏太平基
平定金川頌(有序)
順天府府丞(臣)馮燝
皇帝襲
五后之純熙昭登明德敷聞彝訓運淵默鏡宇宙巡靖
黎庶宣序品物絪縕紛綸覃及乎海外罔不摶
心戢志勤恁旅力允臻王路虔奉我丕天之大
律
皇帝有事於四方咸若稽卜筮信孚在下乃惟純佑
秉德之臣曰恒
皇帝灼見厥心克宅以常伯常任以由繹其德用克
和我庶政張皇我六師以揚我
聖清之丕顯成烈惟十有二年梁州之守臣来告曰
金川之蠻弗協於厥類介恃厥衆敢用憑負以
即於大戾今不正厥後亦不懲
皇帝曰吁爾勤恤爾土戢爾士爾惟時動以威敬哉
用咸致秦凉益黔荆衡巫巴之庶士庶長越我
御事以西討於金川遏之絶之乃或徐之惟弗
敬厥事時則諜有間之越二年罔克告績
皇帝曰嗟勩哉我西征之士帥弗用臧俾我衆則瘁
予一人其敢有佚罰亦惟咨爾有臣疇克知天
威奮我衆毋怠毋豫往既厥事恒拜稽首曰惟
國家先正之臣義厥義臨事勿讓臣尚克綏暨顧以
肅將
天子之明威
皇帝曰俞哉惟汝允諧乃告於
廟宜於
冡土錫以鈇鉞雕甲龍旗癸丑
皇帝臨門以餞元戎五千帥以西邁逾河涉隴遂濟
二江越卭崃登天赦隨山刊木束馬以度己亥
元臣至於軍討我拜諜俾伏其辜爰總我五帥
十有二師降旗奔醜揚武乎昔嶺卭籠摧撓悍
夷咸請命於我師相臣曰肆哉我士予畏天明
惟曰干紀亂常者誅罔攸赦爾尚輔予欽承
天子威命
皇帝嗟蠢兹有蠻既懾既震勿庸殺之姑惟宥之惟
皇太后咨於爾恒用大降爾蠻民之命亦惟爾恒克丕
有顯績予視功載建爾於上公来復相予以康
宅天下相臣乃以
天子命俾帥臣諭丕德於金川金川之人咸曰徯我
相我志其允格二月癸未受降于壇越既望伻
以露布来獻
皇帝曰朕承
天序遵
祖法綏靖我家有罪不敢赦武亦不敢極予敢曰尚配
虞帝之顯德予惟五旬爰格有蠻兹亦惟
天丕建我
宗社萬億年無疆之休越我
皇太后朝夕訓迪之德咨爾典司其敬告於
郊
廟允隆我
聖母之丕顯休號於是羣臣咸進曰聰明睿哲神武不
殺洋洋乎若德帝者之上儀誥誓所不及已
皇上仁育萬物義正萬民仰惟前代實與虞帝同德
宜崇顯號施尊名令萬世常載巍巍顯翼翼因
集展采錯事之臣俾正列其義祓飾厥文以宣
究無疆之大烈
皇帝謙讓而未悉俞也(臣)拜手稽首而獻頌曰
皇受
祖德既蓄萬邦曰威惟畏曰明惟明含厥荒穢合由以
容遠撫四極亦是率從孰居西徼頑不即工曰
惟金川實古冉駹陵彼種人以桀以訩
帝謂守臣往遏其封金川非茹干我顔行卭籠是恃
邦汋是通王旅遠阻不時告功念我征夫罹此
瘒瘃念我農夫瘁此巖谷
皇曰相臣汝惟同德則厲其嚴則勺其慝是拔是震
是絶是忽汝惟腹心錫汝斧鉞女惟干城錫汝
雕甲朱弓綠縢盧矢四發王旅燀燀烝徒焞焞
奮其愾怒如霆如雷相臣率止既協而歌履彼
天險如平不陂沫水湝湝天赦峩峩殱彼攸諜
大膊厥徒相曰耆之以肅王誅惟
帝之武曷彊弗斮惟
帝之仁曷柔弗育謂我相臣爾公伊濯龍袞在笥桓
圭是爵惠康我民還師偃伯乃惟鍾琪克獲厥
心弛其刑梏諭我德音稽顙壇下俾獻其琛恒
秉義德揚
帝之明澤枯以膏析酲以醒遵我六事来復邦經
帝嘉元功爰降命書疇以虎賁豹尾神旗
王師之出時惟五旬式是干羽放虞之文
帝曰匪予實
宗社之佑繄我
聖母丕訓則懋義曰止戈無競維厚金川既寧王會畢
圖官臣拜手惟
帝之謨
平定金川頌(有序)
原任詹事府詹事(臣)陳浩
(臣)聞大德好生秉仁心以涵育神武不殺揚義
問以昭宣恩威丕振要荒普天被澤遐邇均歸
幬載率土輸忱格及三苗帝世舞兩階之干羽
化行九域王朝集萬國之共球自古所傳於今
為盛欽惟我
皇上
乾元錫福
泰治綏猷
湛露洽堯天躋八紘於仁壽
和風周禹甸被四表以光華臣民是訓是行遙孚
鑿齒雕題之境小大來王來享遍逮穿胸䫜面之
鄉詎玉壘之窮邊蠢焉搆釁惟金川之小醜率
爾跳梁雖蝸角相争初無傷於治化而犬牙互
錯實自速乎刑誅在
聖世必視六合以同仁豈偏陲忍令一隅之失所爰
命奉詞伐罪非務佳兵何期速旅經時未聞大捷軍
中淹滯先申縻餉之條塞外遲迴尤重老師之
律
特宣上相總統元戎于橐于囊北路儲胥畢集如貔
如虎東方車騎交馳
聖天子親示機宜俾萬里情形瞭如掌上大學士欽
承
方略覺
九重籌畫洞若目前披雲雪以遄征士馬飽騰而山
川失險奮雷霆以迅擊旌旗整肅而草木知驚
既首縛乎渠魁聞風膽落并立殱夫間諜望影
魂銷進克堅碉似嚴飇之捲蘀尋攻昔嶺猶烈
燄之摧蓬豹略龍韜飭愬古武通而並進天衝
地軸蟠風雲蛇鳥以分羅烹釡底之枯魚行見
過河而泣擒窟中之狡兔豈容脫穎而逃雖傅
之翼不能飛巢無完卵即走於險無可挺死不
擇音於是力屈計窮銜哀伏罪遣頭人以来請
聲與淚之俱傾悔往日之無知面與心而交革
然而旌門誓衆必斬樓蘭鈴閣尅期定誅頡利
壮軍容於百倍與子同仇決勝算於先機滅此
朝食羣醜正驚惶之無地我軍方摩厲以相須
欣承
詔下九天網開三面擴生成之大度上請
慈宫溥赦宥之深仁
特申巽命喧傳
恩詔反側都安敬拜
溫綸幽遐悉暢正
帝廷雲燦星輝之候値軍營風喧日暖之時八座登
壇鎧仗與韶光並麗六師夾帳塵埃共兵氣同
銷既奏凱以馳
聞爰受降以頒
諭數從前之罪戾萬死何辭許此後之滌除三生有
幸豚魚向化欣看蠻部心傾螻蟻銜恩遂解賊
夷面縛遵六條以毋犯謹凛
王章繡千佛以勿諼難酬
聖德安内攘外奏文經武緯之模誅罪賞功成戒休
董威之治視商室鬼方之克弗待三年比周家
玁狁之襄無煩六月漢世詩歌樂德安能嫓此
協和唐代傳著歸忠未易方兹赫濯惟
皇上實能以
聖母之志為志仁民愛物體
懿訓而容保無疆斯元臣亦能
以
聖主之心為心奮勇效忠遵
睿謀而膚功立奏
聖孝光昭於寰宇上
徽稱而喜動
慈顔
天威遠播於遐荒紹
列祖而茂登郅治勒豐碑於太學
龍章丕煥星雲宣偉績於史臣鳳紀永垂琬琰萬方
慶洽四海歡騰(臣)備職纂修承
恩殿館恭逢峻烈賀
萬年有道之長肅效微忱申億載太平之祝謹拜手
稽首而獻頌曰
皇帝御宇海宴河清煌煌義色藹藹仁聲不毛窮髮
咸耀光明梯航萬里拱嚮
神京蠢兹蕞爾遙依棘荆肆掠鄰部蠻觸交争
帝用赫怒
勅將整兵前帥不戒於時久更既嚴失律疇弗震驚
乃
命碩輔秉鉞專征汝往欽哉爰釐爾成載拜稽首式
遄厥行祗領
睿算風雪兼程千巖飛鞚八門列營先縛姦回絶彼
間偵
朝野稱快謂絶禍萌寒夜集衆元日宣令如電斯
掣似雷斯轟小醜敗逃莫敢抗衡乞降不許俯
首哀鳴
詔從天下賜以更生憫是窮虜免為鯢鯨昔干
天討網羅自嬰今沾
德化重列編氓銜
恩結感物抱其情有苗之格格於
至誠
王師不戰永靖欃槍止戈曰武仁與義幷凱歌競奏
父老歡迎依依楊柳悠悠旆旌
帝開閶闔樂舞咸英策勲飲至懋奬忠貞大哉
帝德如天難名明威震疊偉烈峥嶸祥凝寳篆瑞叶
金莖班聯雀躍億兆葵傾光昭
孝治耀於寰瀛丕承丕顯惟
聖勵精民物安阜品彙滋榮於萬斯年共樂太平
平定金川方略卷二十八
