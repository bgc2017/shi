平定金川方略卷十四
十月壬午
上命軍機大臣等傳諭直隸總督那蘇圖等曰金川
所調滿兵五千名著總督那蘇圖廵撫阿里衮碩
色將軍博第布政使武柱預備車馬按照程站逐
起料理倘有未協於心何安寧不有愧耶可傳諭
伊等將來兵丁經過該省地方務須躬親前往督
率屬員詳慎籌辦俾得迅速前行始爲妥協如伊
等既已盡心經理事事合宜而兵丁稍有滋事則
以滿洲大臣彈壓滿洲兵丁亦屬分誼所當然其
各實力遵辦毋得忽視是日和碩莊親王允祿等
以棉甲於軍中有益初次起程之雲梯兵三百
名已各給一件庫存尚有五千餘件應將次第
進發之滿兵四千七百名各給棉甲一件又續
派雲梯兵一千名俱已操演鳥鎗應每人各給
鳥鎗一桿帶往軍營不敷鳥鎗二百桿請由工
部給發
報聞是日諸王文武大臣等合詞陳奏曰竊惟人臣
事君首重致身之義固宜竭忠宣力以輸效命
之忱况國家恩禮大臣備極榮寵原欲其於有
事之際可以遺大投艱獨肩重任若以平時謹
持小節供職勤敏遂詡爲能而臨事之時因循
怠緩全無誼同休戚之心以致措置乖方貽誤
要任則其負恩誤國之罪爲甚大伏見革職大
學士訥親以勲舊世臣蒙我
皇上眷待優渥身列五等之崇位居百僚之首
殊恩曠典極有位之光榮沐無窮之
寵賚即令捐糜頂踵豈足以云報稱則凡可以效力
之處宜何如殫竭公忠以仰酬
高厚乃自金酋蠢動蠶食諸番竟敢逼近内地
天兵征勦責重元戎其時訥親即應請
命前行殄此醜類而乃默無一言坐視不顧及慶復
辦理乖方易以張廣泗督師又復玩兵養寇
皇上俯念邊方出師轉餉之勞不欲老我師徒致傷
民力
特命訥親前往經略聞
命之時全無踴躍奮往之意勉強就道迨至軍營遲
疑怠忽並無謀策可以服衆惟圖暇逸安坐帳
中從不親臨督陣以致士氣委靡軍紀弛懈曠
日持久訖無成功屢蒙
皇上指示傳諭詢問軍情而訥親覆奏遲延措詞舛
錯自相矛盾即其奏請建碉甚屬謬誤仰賴
睿照嚴諭以破其愚而訥親始終含糊具奏進攻阿
利山之時身先退縮衆遂因而奔潰惟委之於
兵單力弱希圖延至寒冬可以退息即内大臣
傅爾丹等俱不令陳奏一事以期阻隔朦蔽我
皇上寬其欺隱之罪
諭令覆奏猶敢掩飾支吾至奉
命召還乃
皇上儆其愚頑使之知所愧恥苟有人心定知置身
無地哀籲
宸嚴留營贖罪而乃一聞
諭旨如獲更生即思迅速回京不以軍旅爲念種種
乖謬之罪擢髮難數訥親世胄勲臣受兹
寵命臨戎不能克敵責有攸歸難辭重譴况於
聖主之前並不精白一心矢其誠慤乃欺蒙推委至
於此極其罪尤無可逭雖蒙
皇上如天好生猶崇寬大但令革職效力實不足以
蔽辜(臣)等曾與同列不勝憤嫉謹合詞糾參請
旨拏交刑部治罪明正刑章以爲負
恩乖謬者戒得
旨仍遵前旨行
癸未
上諭内閣曰朕自御極以來大臣中第一受恩者莫
如訥親金川雖云小醜而老師糜餉克捷無期凡
在臣子皆有同仇敵愾之念訥親身爲大學士從
前在京時不過於軍機奏到隨常辦理從未向朕
奏及逆酋猖獗如此將來作何了局欲請身往視
師彼時傅恒即曾陳奏願效前驅朕以封疆大吏
自能辦理不必特遣大臣即應派往傅恒亦不可
居訥親之先未經俞允及經略需人因以付之訥
親朕意以伊平日受朕如許厚恩自知奮勉乃起
程之時全不踴躍彼其意以爲軍前調集大兵指
期克捷勝則引爲己功即不勝亦可奉身而退至
朕用人顔面所關國家軍旅之重皆所不計其隱
衷己不可問及至軍營張廣泗方觀望不前而伊
復茫無成算措置乖方朕待之兩月之久而所奏
到乃請建碉與賊共險不思以士卒攻討之力轉
使建碉資寇是其第一謀畫既已貽笑衆人矣自
是始有申飭之旨然猶望其成功而乃身圖安逸
並未親履戎行竟敢奏稱軍士夤夜向碉放鎗伊
在營中望見火光經朕督飭始行前進而近所奏
阿利山之役我兵屢次退回因伊等在彼未至大
奔及伊等回營我兵數十人即各鳥獸散將領不
復相顧觀此情形是衆未奔而伊等輙己先退又
何怪士卒之望風潰散以受恩之滿洲大臣經略
重務僨事至此尚何地可以自容乎至前後摺奏
於所奉諭旨緊要情節槩不切實明白回奏惟以
浮詞架空了事竟有全未覆奏者即同事之軍前
大臣等經朕再三傳諭終不令其陳奏一字朕因
其久無就緒不得已傳諭詢問示以欲召回京本
欲激之使知愧奮或有奏功之日正以召之者促
之乃伊一得此旨如獲更生即置軍務於度外托
言有面奏情形亟欲回京試思有何不能言之情
形而必待面奏乎此不過思家耳以訥親平日之
心思智慮且事朕十有三年若謂任其經略無方
輙行退避竟不重治其罪將視朕爲何如主伊非
不慮及此而敢於遽請回京者衆人能知其故乎
伊之意中明知不稱任使朕必重治其罪然治罪
亦不過如慶復之革職家居轉得優游自逸爲嗣
續計向來賞賚豐厚儘足自娛而金川之役傅恒
必自請督師朕亦必以此任相屬而彼地險碉林
立攻取維艱即傅恒亦未必遽能奏績不過與伊
相等即能成功亦傅恒之福命所有與伊無所加
損如其不成朕又必重治傅恒之罪而眷念舊臣
伊必且復用是治罪之條乃伊所預料即奉到前
旨亦無所悔懼惟此旨洞鍳其肺腑伊當俯首無
辭始悔其蓄謀之大謬耳此正朕向所謂小聰明
是大糊塗也不如此不足成其爲訥親而衆人之
不能見及即其遜於訥親之處是朕從前任用訥
親原未爲悞也何言之若今不能燭照其隱微治
彼以罪而心猶不服則是終爲所悞耳朕臨御羣
臣嘗有能肆其欺蔽而不察者乎至所稱回京面
奏情形不知以經略之親信大臣奏摺中何事不
可備陳如漢文不能盡者則用滿文滿文不能盡
者則用漢文何慮朕之不能詳閱耶前已傳旨令
繕摺與富成賫回著再行傳諭令伊一一據實明
白具奏不得因見朕旨但以認罪負恩奉職無狀
浮詞塞責朕向因人材難得欲栽培成就得一二
社稷之臣爲國家任事此朕本意即用訥親爲經
略無非欲滿洲大臣歴練戎旅緩急足恃朕已屢
經宣示豈有軍旅重事敢於嘗試耶以朕平時之
推心任用訥親即辦事詳慎操守潔清舉不足言
使伊果於此等軍機重務能調度得宜殫忠竭力
俾斯役早竣紓朕西顧之憂即令納賄行私此亦
小過何妨曲成今訥親負國負恩一至於此實非
朕意所及料亦豈國憲所可容若以向日加恩之
故骫法曲宥將來何以用人是以降旨將伊革職
發往北路軍營效力贖罪此伊自作之孽而非朕
以喜怒爲賞罰即
皇祖
皇考在天之靈皆所默鍳今諸王文武大臣合詞奏請
將訥親交部治罪於法本無可逭但須俟伊回奏
到日再行酌奪降旨至傅恒念切休戚力圖獲醜
蓄志有素甚可嘉尚觀其銳往直前破釡沉舟之
志即可尅期奏凱然軍旅之事原難遥度倘傅恒
亦仍蹈前轍縱使粉飾入告自不能掩衆人耳目
又何能逃朕洞鍳即或進攻稍稽時日及實有難
於克捷情形衆人自有公論朕亦自有籌酌但過
猶不及訥親既失於不及而觀傅恒勇往之氣朕
實慮其太過朕非教傅恒以退怯也若傅恒如訥
親之怯弱前鍳具在也今尚書逹爾黨阿以伊弟
訥親獲罪請赴軍營效力著照所請令隨傅恒前
往如攻勦之時矢石所及令其持重防護但不得
因有此旨於應行親履之處槩為勸阻即傅恒亦
必不從而逹爾黨阿亦不得錯會朕意若因訥親
之故忌其成功有意阻撓朕必將伊以軍法從事
且其地即命往訥親之處從前訥親之畏葸若何
此番傅恒之銳氣若何軍士必能備言達爾黨阿
亦可為明證訥親尚有何後言乎朕本信任訥親
畀以經略重務其錯謬自出朕意外若因此而於
傅恒有所顧惜不令前往是併不能信及傅恒矣
豈朕推誠待下大公至正之道傅恒惟當服膺朕
旨實心實力仔肩重寄迅奏膚功以副委任著將
此旨宣諭諸王滿漢文武大臣知之是日
上命廣儲司備銀十萬兩派員運至軍營以為恊辦
大學士傅恒抵營奬賞官兵之用是日協辦大
學士傅恒奏言(臣)所帶兵丁擬由山西前往其
餘兵丁人數衆多山西車輛難行恐馬匹不敷
尚須添備車輛擬於河南一路進發計山西路
較之河南行程可省二百里又奏言威遠砲甚
屬適用康熙年間征勦西藏曾以此得勝又制
勝砲名號既佳觀瞻亦屬威嚴請於此二項砲
内每項各帶二位並令造辦處員外郎西寧請
至城外曠野處試放再交工部委員送至金川
軍營得
旨即派西寧護送是日直隸總督那蘇圖具摺陳請
願赴金川軍營恊同班第等竭力辦理軍務
諭曰此任非傅恒不能勝此功非傅恒不能成故特
令伊前往朕志已定不必再言
乙酉班第奏言運軍米石撥動倉榖緣川省碾
戶稀少向係照糧攤派里民先行辦米給運迨
起運之後始給與倉榖償還每有殷實之民憚
於守候往往棄榖不領以致鄉保乘機冒領官
吏暗地侵漁不惟弊竇叢生愚民受賠累之苦
抑且多碾貯榖倉儲有匱乏之虞如遽議採買
又恐米價騰貴有妨民食酌擬嗣後再有撥運
每米一石定價九錢仍聽糧戸零星辦運按石
給與價值百姓赴官領銀較領榖為簡便可免
守候之苦而州縣給發米價銀數彰明較著亦
難肆其侵漁至向来商運米石悉係碾榖領運
亦不無侵蝕脚價乾沒倉榖之弊應請一例給
與折價以清弊端又内地背夫口糧向例給與
倉榖其實内地自成都至灌縣等處在在可以
隨時買食不若每夫一名照日給口糧一升折
價一分聽其沿途自買亦無不便而倉榖可以
多存再查從前附近省城各州縣既經運米又
令僱募臺站長夫未免苦樂不均人言籍籍今
議運米則令附近出口之州縣遵照定價辦運
派夫則令離省路遠之州縣專雇站夫更替其
運送軍装砲位等項長夫則專責之於成華二
縣雇募應用庶勞逸適均且各有專司不致互
相推委奏入
上諭該部知之是日
上命軍機大臣等傳諭内大臣班第等曰朕從前將
班第烏爾登薩音圖法酬等派往金川軍營原以
伊等皆係滿洲大臣曾經行陣一至軍營必能奮
勇先登督兵破賊不意伊等既到軍營並未奮勉
而臨戰時反覓可以藏身之處在彼監視夫戰陣
之時有覓地藏身之理乎伊等既覓可以藏避之
處以保身則并不能目覩兵士之戰鬭而又何以
督率鼓勵使之皆舍身奮勇乎本應治罪但念伊
等皆係聽從訥親指使是以加恩寬免著傳旨嚴
行申飭今朕已命傅恒經略軍務傅恒斷不似訥
親之畏怯退縮伊等亦宜痛改前非竭力奮勉以
圖贖罪若仍不悛改亦斷不能逃朕洞鑒至時雖
悔無及矣
(臣)等謹按金川用兵以来
皇上神機默運無不先事綢繆而於在事大臣尤極
加意訓勉惟恐或生怠玩自干罪戾當經略
新
命尚未啟行即已傳
諭班第傅爾丹岳鍾琪等勿因經略有人怠於進取
而於烏爾登等又復寬其既往勉其將来諄
諄訓誨非惟勸勵期望之切抑愛惜保全之
意至深遠矣
丙戌
上諭内閣曰朕命班第前往四川雖為辦理糧運用
兵非其專責但伊身為本兵且係軍機大臣於軍
中攻勦事宜及將弁功罪皆伊職掌所在不得以
專力糧餉遂一切置之膜外乃伊見軍務未能速
竣既不懇請身任其事惟請另派大臣經理而於
訥親張廣泗之乖張退縮老師糜餉並未據實入
告及降旨詢問伊於張廣泗之罪直陳無隠而一
字不及訥親為大臣者固宜如是乎其心自謂辦
糧無誤即為克盡已職其他自有任其咎者惟欲
脫身事外為自全計而無吉凶同患之心此種習
氣在朝大臣亦多不免特未遇其事耳居心若此
國事其何賴焉班第不稱兵部尚書之任姑念辦
理糧運尚屬妥協可從寬降為侍郎其兵部尚書
員缺著舒赫德補授
丁亥軍機大臣等奏言船厰將軍永興奏報該
處派兵一千名酌撥協領二員佐領防禦十二
員驍騎校十二員管領每兵給馬三匹鑼鍋帳
房俱各預備整齊(臣)等查永興料理此項兵丁
之時尚未接到(臣)等原議不知該兵丁等由京
分起自驛站前往是以給馬過多鍋帳亦屬多
備今應移咨永興或二人共給馬三匹或一人
給馬二匹鍋帳等項諒足敷用多餘者便行裁
減照(臣)等所奏計算十二月十五以内到京分
起起程官兵騎来馬匹令永興委官一同来京
至時將原馬帶回該處仍行令直隸總督轉飭
該地方遇東三省官兵進關之日所騎馬匹每
日酌給草束喂養其兵丁自京往軍營沿途房
屋帳房棚厰等項業經行文各該督撫預備伊
等帶来之帳房鑼鍋等可同馬匹一齊帶回至
棉甲巳經永興給發京中無庸重給請俟
命下之日行文盛京黑龍江二處一體遵照辦理
上從之
己丑
上命傅恒為保和殿大學士兼戸部尚書
辛卯訥親張廣泗會奏言黨壩一路據提督岳
鍾琪呈報於九月十二日商同護軍統領法酬
派侍衛京皎丹泰鍾秋等協同副將鐵景祐等
領兵明攻康八達山梁大敗賊番傷斃數人參
將烏德納等是夜領兵暗擊康八逹山下河邊
跟逹等處我兵鼓勇爭先攻奪燒燬大戰碉二
座小戰碉三座平房四十二間木石各卡十座
石洞二座並焚賊糧十二倉燒斃斬殺賊番甚
多生擒一名並獲牛羊馬騾等物十四日各將
備督率官兵攻圍石洞殺賊十一人撲河燒斃
三十餘人生擒一人克取石洞其跟雜一帶地
方南北約四十餘里東西約二十餘里並田地
一千九百餘塊盡獲無餘是夜賊番来犯兩處
營卡遇我伏兵鎗炮火箭傷斃賊番無數斬獲
逆賊並頭人首級七顆奪獲器械甚多十八日
夜守備張漢候補守備游登俊等領兵由沿河
一帶克取葛布基大碉八間小平房六間木城
一座石卡四處斫碎大皮船四隻殺死賊番二
十餘人燒燬糧倉並斃賊番男婦無數查看彼
處左倚山險右近大河前有惡爾溪大戰碉六
座周圍俱有石城賊蠻甚衆鎗砲如雨官兵攻
戰一夜未免疲乏且離惡爾溪不過兩箭之地
又有日旁山賊鎗砲兼施康八達山上又有擂
石滚下三面受敵我兵勢單後無接應因暫收
兵再圖進取奏入
上命軍機大臣等傳諭岳鍾琪曰據軍營奏報黨壩
一路官兵九月内斬獲賊番燒燬戰碉奪取倉舍
等情節較之别路大有起色良由岳鍾琪調度得
宜是以有此克獲金川軍務從前因訥親張廣泗
乖張遲誤深負朕恩今已重治其罪特命大學士
傅恒前往經略傅恒矢志篤誠必能使壁壘一新
功成迅速决不似訥親等偷安自逸致餒士氣但
軍機惟在呼吸之間岳鍾琪現在軍中身肩重寄
乘此破竹之勢如有應行奮往取效當前者即相
機董率將士鼓勇先登縱未能犁庭掃穴而多克
堅碉擒勦醜類長驅深入亦足以壯先聲而禠賊
膽即經略到後諸事雖屬同功一體究不若經略
未至之先岳鍾琪自行出力奏捷足以見其感激
圖報之實心仰副朕棄瑕錄用之本意豈不更於
顔面有光耶至近日進取情形若何可一併具摺
速奏是日傅爾丹奏言綠旗兵丁羸弱成習今奉
旨添調滿兵以收攻取實效並
命(臣)以己意參酌(臣)查現存戰兵各路止二萬四千
九百餘名不敷進勦之用應請於雲貴湖南三
省及川陕二省加調漢兵二三萬名其滿兵如
奉天寧古塔黑龍江三處之人慣於登山捷走
可調取四五千人再於京師八旗内調取一二
千名定於明年四月内調齊至營五月内乘機
進勦其添調漢兵二三萬之内雲南可派廣南
府土官儂振裔二官儂振岡領精壯沙兵二千
名内帶板蚌習水性者三百名又臨安府納婁
司土官普天明土千總李必勝領精壯黑猓玀
一千名元江府土守備施諾利土千總施尼勒
方國臣共領精壯黑猓玀一千名再貴州長寨
營定番州二處派帶狠毒藥箭兵五百名以上
各兵(臣)細加察訪實屬勇悍慣戰即金川逃出
之人亦曾稱伊等甚畏沙兵似屬有益奏入
上命軍機大臣等速議議曰𫝊爾丹以軍前現兵不
敷進勦之用請添調雲貴湖南川陕五省漢兵
二三萬人并京城及奉天等處滿兵數千人除
滿洲兵丁巳於東三省及京師八旗内派出五
千名無庸另為置議至其所請五省漢兵(臣)等
查議調遣兵丁全資精壯陜甘二省兵數約及
十萬兵力素勁又且附近川省原撥止一萬餘
名今應請再調陕甘二省兵一萬五千名雲南
共兵四萬八千餘名已調二千今應再調二千
名貴州共兵三萬七千餘名已調三千今應再
調二千名湖南共兵二萬四千餘名應酌調兵
四千名湖北與湖南接壤從前岳鍾琪亦會請
用楚兵應於湖北亦調兵四千名以上六省已
有二萬七千之數查西安四川駐防旗人當此
用兵之時理應出力且西安既屬附近而川省
即在本境請於西安駐防兵内調遣滿兵二千
名四川駐防兵内調遣滿兵一千名以足三萬
之數此項綠旗兵丁料理起程之處應照現在
各省兵丁派往金川之例料理西安四川駐防
兵丁應令該將軍副都統會同該撫酌量料理
陕甘二省調兵數多應派總兵二員副將二員
參將四員統領湖北湖南各派總兵一員副將
二員參將二員統領雲南貴州各派總兵一員
副將一員參將一員統領其遊擊以下應行派
往管領之員令各該督撫等照例派往西安應
派副都統一員協領一員統領四川應派協領
一員統領所調官兵俱交與該督撫將軍等詳
加挑選必得精壯之兵毋得以老弱冒濫充數
務於来年三月内齊集金川軍營毋得遲誤至
傅爾丹所奏調遣雲南沙兵在傅爾丹並未親
履其地不過得之訪聞此等兵丁果否勇悍及
調往金川實在有用與否應請俟(臣)傅恒到營
之日與傅爾丹等酌看情形如果於軍營有益
(臣)傅恒再行調遣得
旨速行是日
上又命軍機大臣等傳諭傅爾丹岳鍾琪曰現據傅
爾丹奏請添調滿漢官兵朕已命軍機大臣酌量
分派調往計其陸續到營尚須時日從前岳鍾琪
減撤土兵召募新兵千有餘人頗稱精銳昨奏到
黨壩進攻情形屢有克捷固由岳鍾琪調度有方
而新募士卒之奮勇得力已著明效現在所有缺
額自應儘數召募充補其各路軍營據報現存兵
二萬五千餘人此内老弱病傷不堪臨陣者著於
經略大學士傅恒未至之前即行實力裁汰就近
召募驍勇以實軍伍務期士皆果銳餉不虚糜前
據岳鍾琪奏報哈攀龍在軍尚有勞績而後此並
未見伊出力之處哈尚德向負勇名董芳等亦經
朕特遣諸人現在進勦何地有無奮往行走著傅
爾丹傳諭詢問令其各行具摺速奏
(臣)等謹按哈攀龍等啣
命從軍猶聽主將指使而其奮勉與否尚勞
聖主諄諄垂問彼身為主帥安坐帳中不親行陣者
亦思
九重之上宵旰焦勞無刻不縈心於戎伍間乎
是日
上諭内閣曰參將永柱統領馬奈一路官兵進攻尚
屬奮勇所有從前革職之案著該部准其開復
(臣)等謹按永柱領兵進攻勒歪因宋宗璋改
由卡裏以致久頓未能寸進及調赴馬奈雖
能攻取戎布寨而從前稽緩之咎難辭是以
經部議以革職訥親屢奉
諭旨訓飭軍中賞罰宜明始以該員攻克河東申逹
之功
奏請開復是時訥親己獲重罪而事得
允行
聖主之急於錄功不以人廢言如此
是日傅爾丹以奉
命護理川陕總督具摺陳
謝
諭曰訥親等辜恩負國已有處分卿今護理總督董
兵臨敵豈可坐視且朕今命大學士傅恒前往經
略卿豈可待大學士之至而後告成功耶此際宜
勉之可進則進耳此旨到將近日情形卿何以鼓
勵布置何以進取攻奪一一據實速奏以慰朕望
不可仍似訥親張廣泗之流也是日那蘇圖奏言
滿兵起程事宜軍機處議覆已極周詳簡便(臣)
隨飛飭遵照辦理至每站派馬八百匹應付(臣)
查每站往返約六七百餘里不等恐日夜奔馳
馬力易致疲乏(臣)己多為派備更替以免遲誤
并飭地方官多備草料供應其打尖住宿之處
派委驛員前往料理至保定係初站更換車馬
尤須詳慎籌辦(臣)俟第一起官兵至保料理妥
協即親自送至河南界查看一路行走情形以
便逐起遵照辦理仍欽遵
諭旨於分站各處所往来照看務使兵丁迅速遄行
不致滋事其正定臨洺關分站之處(臣)現在先
委司道大員前往照料斷不敢稍有忽視奏入
報聞
癸巳軍機大臣等奏言金川現在用兵一應公
文往来必須驛站傳送迅速方於軍務有益惟
查自京至成都皆屬内地所設各驛有驛丞專
管者有州縣兼管者自成都出口向未設有驛
站即内地驛站係州縣兼管者該州縣官多不
駐劄驛地未免責任不專而駐驛之驛丞亦官
卑職小未免呼應不靈均難免於遲誤自應設
立專員俾司其事庶緊急軍務絡繹傳報得以
迅速無誤查從前西北兩路用兵時北路安設
四十七臺每臺派筆帖式一員西路自京至嘉
峪關安設十四臺每臺相距四百里中間每三
十里設腰站一處每臺派筆帖式一員撥什庫
二名自嘉峪關出口預備六臺派筆帖式六員
撥什庫十二名跟隨進勦大臣酌量應安塘站
地方安設又派兵部司官監收公文在案此次
自京至西安計二十四站西安至成都亦二十
四站共四十八站(臣)等酌議每二站設筆帖式
一員撥什庫一名計應派筆帖式二十四員撥
什庫二十四名令其往来稽查凡軍營馳奏報
匣
内廷發往事件星夜飛馳不許遲誤時刻仍於每
十站設司官一員總司查察計應派司官五員
所設驛站内有兩驛相距遙遠之處應於適中
之地添設腰站自成都出口至金川俱屬口外
地方與内地情形不同其如何安站使得聯絡
呼應不致貽誤之處(臣)等難以懸擬今酌議請
派筆帖式十員撥什庫十名司官一員跟隨經
略大臣臨時酌量於應設臺站處分佈駐劄所
有應派筆帖式撥什庫及司官等交與該部旗
揀選送軍機處挑定派往督率該處地方官妥
恊辦理此項派往人員凱旋之日該部查明議
敘到臺之日應得月給銀兩悉照從前西北兩
路之例支給其自京起程令馳驛前往如此責
成既專傳送自速往来摺奏報匣及一應公文
俱可無誤於軍務甚有裨益至於設立正站腰
站地名里數并安設馬匹及馬匹不敷作何撥
補之處交兵部行文直隸山西陕西四川各該
督撫妥酌一面辦理一面報部得
旨速行是日
上又命軍機大臣等傳諭陕西湖廣雲貴各督撫將
軍副都統等以此次所𣲖兵丁務湏詳加選擇
必漢仗雄壯技勇熟練方准入選倘以老弱疲
怯之人冒濫充數惟該督撫將軍副都統等是
問
甲午
上命經略大學士傅恒擕帶花翎二十藍翎五十以
奬賞兵弁之效力傑出者又
諭派往軍營之大臣官員兵丁等所借官項俱暫停
坐扣俾得全支俸餉以養家屬凱旋時效力有
功者仍酌量加恩
乙未
上諭内閣曰川陕總督印務前降旨令經略大學士
傅恒兼管原為節制三省便於調度其尋常應行
事件繁多不當令其分心兼顧陕甘事務己交瑚
寳辦理四川事務着交班第辦理經略不必躬親
總督任内庶務專一經理進勦事宜俾膚功早奏
以慰朕懷
戊戌班第奏言川省統轄府十一直隸州九均
有表率屬員整飭地方之責今叙州順慶保寧
䕫州四府眉州一州現在懸缺成都龍安二府
忠資二州委往軍前辦理糧務各該員印務俱
暫委各屬護理而州縣中調往軍營臺站者亦
復不少俱委隣邑兼攝在護理府州印務者未
必勝任有餘而兼攝隣篆者不免顧此失彼當
此軍興之際差遣紛繁現在不敷委調仰懇
聖恩於侯補或應陞人員内揀發知府四員同知通
判各四員星速赴川以資通融委用庶員缺不
致久懸政務不致廢弛地方得以整頓軍務藉
以驅策奏入
上命該部照所請速行
己亥
上命軍機大臣等傳諭岳鍾琪曰從前訥親曾奏臨
陣之時内大臣及副將等官皆擇有障蔽可以藏
身之處遥視督戰此豈身先士卒之道岳鍾琪臨
陣如何雖未奏明然據伊所奏亦稱皆據營員禀
報朕聞軍中交鋒之際惟令偏禆率領士卒大員
多不親行此係向来惡習岳鍾琪此時曾身親督
戰否將来經略抵營自必親身督率以提督大員
必俟經略親臨方行前往豈不於顔面攸關其向
来如何行走及目今統兵如何行走之處着即行
奏聞前此之失不必回護朕亦不加責若能於經
略未至之先奮勇督戰稍有進取則可嘉耳朕前
曾傳諭訥親軍營消息隔數日即由驛遞馳奏一
次今訥親己離軍營傅爾丹岳鍾琪即當遵照前
旨數日一奏俾音信時通情形如覩以免懸念是
日河南廵撫碩色奏言大兵進勦金川經由豫
境計需馬三千二百匹豫省驛馬通共四千五
百餘匹而各驛路當孔道俱有賫送本章及火
票公文别樣差使未便全數調撥(臣)擬調驛馬
二千五百匹餘調南陽河北二鎮馬匹以足三
千二百之數其需用車一千二百輛恐各站一
時未能多雇酌令隣近州縣協同雇覓庶可預
期齊集惟查各路程途每站俱相隔三百餘里
官兵按五日一次接踵而至前後共十六起各
站車馬均須更番迭送不能無疲乏之虞(臣)現
在於正數之外每站量為另備餘馬餘車以供
臨時更替至沿途駐宿恐店房不敷居住或廟
宇空房或搭備蓆棚或安設帳房務期完密不
致兵丁受寒濕之苦沿途日用米麵蔬薪及馬
騾草料(臣)己飭地方官預期備辦黃河渡船亦
己雇覓齊全俟十一月初(臣)仍親往各站查看
於駐劄分站處所往来料理彈壓總期軍行迅
速仰副
聖懷斷不敢稍有貽誤奏入
俞旨報聞
庚子
上諭内閣曰大學士傅恒經略金川現在擇日起程
其傅爾丹岳鍾琪班第等奏報軍營事件摺匣着
沿途探聽經略所至地方投遞即着經略大學士
傅恒開看俾得備悉現在情形有應辦理者即為
辦理有應陳奏者即行查奏仍將原摺封固進呈
庶於軍務有益
壬寅
上命軍機大臣等傳諭盛京將軍阿蘭泰黑龍江將
軍傅森曰阿蘭泰辦理盛京兵丁既已遲誤且盛
京之兵亦不如索倫逹呼爾其盛京兵一千名來
京之處着停止但令哲庫諾一人来京應補盛京
兵數着即行文黑龍江將軍傅森將遊牧索倫内
之阿爾拉阿巴圖克敦阿巴雅拉阿巴濟親阿巴
托新阿巴呼倫貝爾地方之索倫并逹呼爾内之
善於步履漢仗可觀年力精壯者挑選一千名餘
丁内如有漢仗好者一并挑選派賢能協領一員
照例辦理即令来京務於十二月二十前必到其
所帶随從之人若有情願各帶子弟者照原議之
數准其帶往到京之後即交與哲庫諾帶往金川
癸卯
上命軍機大臣等傳諭傅爾丹班第岳鍾琪曰據訥
親奏稱十月初六日奉到會商岳鍾琪願以三萬
五千人由黨壩一路進攻情形詳悉定議之旨旋
於初七日札知岳鍾琪令至美諾面議并知會傅
爾丹班第等訥親於初二日至黨壩初四日即回
其於彼處情形何能周悉且伊既與岳鍾琪面談
何岳鍾琪所云三萬五千人進攻之說竟全未述
及而必調至美諾往返經旬曠廢時日且正當乘
機進勦之時而主將離營他出何以督率調度此
在訥親昏憒糊塗己不待言計此時岳鍾琪傅爾
丹當己各還原駐營次可即速傳諭伊等不必前
往黨壩與岳鍾琪商議即遵照近日屢次所降諭
旨努力進兵相機攻勦毋得怠日玩時老師坐守
其良爾吉王秋二人前降旨令張廣泗親帶来京
今據訥親摺中有遵旨明正其罪之語而於何時
何地正法並未奏明可傅諭傅爾丹岳鍾琪等如
二人已經正法或張廣泗已經親帶来京着查明
奏聞如尚未辦理着俟經略大學士傅恒到日查
辦
平定金川方略卷十四
