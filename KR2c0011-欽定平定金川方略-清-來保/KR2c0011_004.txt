平定金川方略卷四
十月辛酉張廣泗奏言(臣)等分派西南兩路鎮
將定期六月二十八日進攻至七月中旬各路
呈報進勦情形業經會奏兹據西路統領宋宗
璋呈稱革什戎岡儘南之陡物黨噶尚有要卡
數處乃我兵前進必由之道令遊擊吕大智阿
爾占等領兵攻擊自七月十五至二十二日得
石卡兩處戰卡二十九座並獲矛刀等物擊死
賊番百餘官兵亦有陣亡帶傷者遊擊王珩進
攻木耳金岡遊擊王三元進攻康八達守備馬
廣由康八達左山梁直下攻擊悍憎碉寨皆小
有斬殺我兵無損而各碉不能即克七月二十
七日密派候補參將張豹統兵進攻木耳金岡
宋宗璋親行督陣兵丁奮勇殺賊一百五六十
人賊人大敗逃入碉内死拒宋宗璋以陡物黨
噶木耳金岡各寨雖路險碉堅賊人備禦嚴密
但未經克破即難直搗勒歪因於八月初二日
至十六日分派官兵應援截殺數日間共殺賊
二百餘人奪獲作固山梁石卡一處而賊碉不
能即破現在設法攻擊以期必克又據參將郎
建業永柱等呈稱七月二十三日進攻卡裏得
大山梁一座又得賊卡二處擊死逆賊五十餘
人八月二十三日乘月進攻卡裏擊死賊番數
人餘賊竄入溝箐又據新陞重慶總兵馬良柱
呈稱撒籠革不籠等寨在丹噶山之右達壩溝
之左必須攻撫收為我用七月十六日遣兵分
路進攻焚燒撒籠等七寨大碉二十餘座小碉
四十餘座燒死賊番甚多十八日攻取讓噶等
寨賊番迎敵官兵奮勇追殺賊敗入碉抵禦至
十九日賊知不免情願投誠隨獻鳥鎗八桿並
遣頭人前來因准其招撫進攻噶固碉寨賊番
畏懼乞降亦予招撫二十五日進攻曾達碉寨
奪取戰碉一座燒死賊番數十人生擒二人隨
遣官兵攻取石達大碉此碉堅險非常天雨連
綿現在晝夜夾攻是月十五日夜有賊番四五
百人前來劫營官兵知覺用力攻擊直至次日
黎明賊始敗去殺賊無數並獲鳥鎗刀矛等物
又據帶領川兵參將買國良帶領陜兵遊擊張
廷蔚帶領黔兵遊擊韓樞等聯銜呈報七月二
十九日攻擊色底大戰碉燒燬左邊碉寨三座
八月十八日有賊番百餘在右山梁施放大砲
直至官兵營盤副將高宗瑾參將買國良等用
計伏兵殺賊百餘人斬獲首級十七顆賊衆大
敗此西路各鎮將自七月中旬至八月下旬攻
勦之情形也南路統領許應虎呈稱七月十四
日派遊擊保懷智效力革職參將楊澤厚等進
攻甲木賊寨十九日連燒碉房二十二座燒死
賊番無數奪得蠻監一座内禁各處擄去男婦
逐一救出燒燬蠻監領兵前進直撲甲木官寨
賊兵抗拒多被殺傷仍入碉死守甲木地方已
平一半甲木與的交止隔小山梁一道至刮耳
崖均不過五六里現在設法攻擊又據副將張
興禀稱馬邦寨之右有大戰碉一座左溝内有
平碉二十餘座七月十四日遊擊陳禮等分兵
三路無分晝夜奮勇夾攻數日賊番畏懼乞命
出碉赴營呈獻鎗矛投順共得戰碉一座平碉
三十餘座至馬邦曾達二寨周圍有石城戰碉
俱甚堅固現在會商馬良柱設法合攻又據遊
擊羅于朝呈稱來當山梁木城石卡下有巴寨
賊人屯糧在内羅于朝同汪結暗襲巴寨明攻
城卡賊見巴寨火起棄城逃奔對哇山登上石
城我兵追趕連奪石城五處計燒燬巴寨碉房
五十餘間燒死男婦甚多賊糧俱為灰燼奪獲
木城一座石城三座石卡三十餘間對哇山梁
東面有木城石卡七道賊俱逃入其内羅于朝
王世爵製備攩木柴束並備賞項於八月初四
日進攻頭道石卡頗有斬獲賊俱逃入二道石
卡攻不能克因設法伏誘擊死賊番奪獲碉卡
追賊至馬牙岡地方放火焚燒大戰碉賊蠻焚
死無數乘勝攻至戎果寧得地方亦有斬殺生
擒者馬牙岡一溝碉寨稠密正欲進攻因雨暫
停俟晴明再為進勦奪獲賊卡現令土司把守
此南路各鎮將自七月初旬至八月下旬攻勦
之情形也(臣)查宋宗璋由黨壩進攻勒歪地險
碉堅甚於他處自七月十二三日攻克作固山
梁革什戎岡之後迄今月餘所有木耳金岡康
八達陡物黨噶等碉卡僅獲石卡數處而大碉
未克賊番固多授首而我漢土弁兵傷損亦復
不少此乃征勦逆酋正路是以賊守最固己飭
該鎮相機設法攻取以期必克至郎建業等進
攻卡裏一路經今兩月僅奪石卡二處而傷兵
失砲有過無功查此一路官兵(臣)原派令由曾
頭溝前進因卡裏小道去勒歪止數十里之近
而郎建業又素稱熟識番情是以宋宗璋令其
前進以為竒兵(臣)亦准其所請不意為賊阻遏
(臣)已檄令仍由曾頭溝來聽(臣)調遣馬良柱於
進兵之始奮勇攻擊勦撫兼施旬日之間乘勝
直前去刮耳崖僅二十餘里而為色底等碉寨
所阻總兵許應虎雖前攻獨松失利迨其改由
的交直抵刮耳崖對河相離不過六七里而為
甲木等碉寨所阻副將張興攻克馬柰等險寨
兵勢頗振去刮耳崖亦不過二十里而為馬邦
所阻遊擊羅于朝等攻奪來當山梁城卡頗有
斬獲亦去勒歪不遠現在相機進攻(臣)查諸路
鎮將雖無出竒制勝之策即(臣)亦不能有所指
授然皆人思奮勉即漢土官兵亦皆努力用命
其所以始進頗銳而中間停止不能直抵賊巢
者由相去賊巢愈近碉寨愈堅拒守愈固而地
勢亦彌險也然我兵已有數路逼近賊巢營壘
相望賊人四壁俱殘腹心漸潰(臣)查另有山梁
一道地名昔嶺在參將買國良等所攻美溝之
右其山至高若我兵攀援而上可以俯瞰勒歪
而直下刮耳崖為尤近賊現於山頂修砌木城
石卡(臣)所調黔兵二千益以川省土兵千餘名
令由此路前進(臣)亦於九月初九日親往督率
指示務期奪據此嶺則俯視賊巢直下攻取賊
必反顧巢穴而色㡳曾達馬邦甲木等寨皆可
克取即宋宗璋所攻之木耳金岡等處賊人亦
難於固守矣(臣)擬仰仗
天威於九十兩月進取賊巢期在今冬粗定大局而
善後事宜方可次第辦理總以一勞永逸為圖
不敢稍存將就了事之念以滋日後釁端也再
近日屢獲賊番僉供莎羅奔之兄就日吉於八
月初五日已伏冥誅是否實情現在另行確查
奏入
報聞
(臣)等謹按熱籠解圍之後金酋逃竄回巢不
敢復出小金川素與為唇齒之依者經馬良
柱招降轉為我用而張興又領兵直抵牛厰
逼近賊巢番民焚香跪接乘此機會自牛厰
直抵刮耳崖破竹之勢可成也乃其時張廣
泗昩於進攻之術誤以美諾為西路可進牛
厰為南路可進又欲前往雜谷以商進攻黨
壩之策夫黨壩一路初無可乘之機而雜谷
閙距黨壩尚有六七日之遠其為懸揣臆度
闇昩機宜固己無辭解免迨乎訂期六月二
十八日七路進攻之後在在均有克獲諸番
往往歸順官兵奮勇賊勢窘蹙正軍威大振
之會而張廣泗不能剪除良爾吉王秋之奸
轉墮術中令良爾吉與買國良會攻刮耳崖
以致良爾吉等肆其譎詐漏洩軍機使賊得
添碉建卡挖濠設防備禦既完官兵遂難前
進此當日在事文武咸所目睹至今猶有咎
責者也
是日張廣泗以參將蔡允千總馬繼領兵攻取
獨松被賊搶去砲位殺傷官兵請
旨革職審擬遊擊保懷智王世爵不能奮勇禦賊總
兵許應虎身為統領調度不善均難辭咎但俱
現在進兵懇
恩令戴罪效力俟事竣核其功過又奏言川東道陳
緯久任蜀省才具明晰諳曉夷情請調補建昌
道辦理軍糈
上皆可其奏
乙亥
上命陜西固原提標中軍參將任舉馳驛前往金川
軍營聽總督張廣泗調遣委用
壬午紀山奏言秋氣漸深凡會城得雨之時番
地每即降雪是以川西草坡一路糧臺已准督
(臣)移咨捲撤赴章谷河口按臺接運蓽蓬一路
現在議撤至黨壩一路據該臺員報稱於九月
十二至十六等日大雪不止作固山積雪五六
尺不等䭾運軍裝糧米俱在述格寨存貯現在
飛飭設法開路但必須雪止方可施用人力蠻
夫不敷輓運又於雜稄土司採買騾馬幫運至
松潘協黨壩一路糧石因運道遥遠口外雪大
牛馬倒斃者多此川西糧運情形也至川南糧
運先經採買烏拉二千頭供運後因不敷又添
買二千頭幸無遲悞而明正司所屬地方牛多
瘟疫不得不添雇蠻夫背運蠻夫不足又兼僱
漢夫赴爐幫運自爐至章谷原定六大站每站
有八九十里站大實難趲行督臣已據糧務道
酌改四十里一站爐城九月十四至十六等日
亦連降大雪平地二尺以至大砲山亦積雪四
五尺軍糧俱暫駐山脚下現在飛催開穵通道
此川南糧運情形也(臣)查各路環攻未能直抵
賊巢另查有昔嶺山梁一道現在督兵由此進
攻糧運亦改於曾頭一路添設臺站合行陳明
奏入
報聞
癸未
上命軍機大臣等傳諭張廣泗曰前因川省氣候早
寒恐冰雪嚴凝官兵艱於取捷曾傳諭總督張廣
泗令其酌量情形或應暫行退駐向陽平曠之地
令稍為休息俟春氣融和再加調官兵一舉克捷
今據廵撫紀山奏稱黨壩等處九月中旬已連降
大雪不但糧運堪虞我兵亦應籌畫萬全通盤計
算或酌留官兵防守休養士卒俟春融再候進止
可見彼地情形冬令嚴寒運餉進兵俱難得濟張
廣泗前曾奏我兵逼近賊巢而昔嶺憑高可以出
竒制勝大約九十月間可有就緒如果能如期奏
凱固為甚善但目今未見捷音或者尚需時日該
督身在軍營因地制宜待時而動自必豫有成算
著將紀山奏摺再行傳諭知之再紀山奏稱莎羅
奔差頭人赴軍營及撫提衙門投禀乞降但未親
赴軍營真偽難測不便准其投誠張廣泗亦曾奏
該酋與伊兄就日吉父子屢遣番目乞降斷難允
行是該督已洞燭其奸詐所見極是逆蠻反復狡
獪即使面縳歸誠尚難保其日後不復肆橫况此
番官兵雲集正當犁庭掃穴痛絶根株一勞永逸
斷無草率了局之理著傳諭張廣泗務將莎羅奔
擒獲明正典刑即使堅壁待時更當嚴加防範無
致巧為兔脫又如班滚之焚毁空巢也
十一月己丑紀山奏言湖北江西先後共解到
餉銀六十萬兩各路軍需撥解已陸續動過銀
一百萬兩有零雖尚有奉撥廣東省銀六十萬
兩未到然將來解到之日除歸還借動各項外
僅餘銀二十萬兩大兵尚未凱旋在在均需支
用合再陳請在於鄰近省分添撥銀五十萬兩
解川備用庶臨事不致掣肘奏入
上命該部速議旋經該部議准於湖南撥銀三十萬
兩江西撥銀二十萬兩俱速行解川協濟
辛卯張廣泗奏言(臣)前奏昔嶺山梁可以俯瞰
賊巢擬於九月初九日親往督率進攻乃九月
初八日據署泰寧副將張興呈報馬邦馬奈一
帶已經就撫之夷目恩錯因總兵許應虎撫馭
不善復行背叛於九月初五日帶領蠻兵千餘
將駐劄馬邦之遊擊陳禮守備王珩營盤後山
梁搶占晝夜圍攻並將許應虎軍營糧石火藥
鉛子俱行搶去又據駐劄馬奈守備李璠報稱
九月初四日兵丁押運米四十八背至卡卡脚
一更時分山溝樹林内突出番蠻八九百人亂
砍護運官兵二更時分有賊五六百逼近馬奈
營盤至次日辰時方退適革什咱巴底巴旺土
兵奉調前來重賞鼓勵奮勇直前賊蠻奔逃官
兵乘勝攻取前後兩寨(臣)飛飭附近之馬良柱
張興發兵應援又飛調原守卡裏一路之參將
郎建業永柱等帶兵速來小金川聽調隨據許
應虎呈報九月初四日四更恩錯帶領刮耳崖
甲木賊番千餘鎗砲齊發攻壓我營連日晝夜
攻擊賊人未退糧運阻塞又據報賊勢頗熾急
切難除已照會張興速遣兵七八百名到的交
應援(臣)因張興之兵不敷應援隨於調到郎建
業等所領官兵二千餘名内派出一千八百名
(臣)親身帶領赴丹噶山馬良柱軍營策應派委
張興帶兵二千餘名渡河往的交應援二十五
日據許應虎呈報賊攻營壘連日分兵力戰賊
始潜逃官兵因之糧石未便遣追(臣)查恩錯係
馬邦馬奈一帶管事頭人前於七月内張興攻
克馬奈許應虎攻克正地之後畏懼投誠該鎮
將利其道路可通糧運遂准收撫此等收撫原
不過一時權宜仍須日後查别良頑以定勦撫
此滇黔楚粤歷來辦理苗疆之成規為許應虎
所熟悉不知該鎮此次領兵何以每事乖張且
多任意而行皆於事後通知並不與(臣)預為商
酌即如進兵之始原派令由正地進攻乃因獨
松未克遂舍正地而徑趨的交及至的交之後
屢攻甲木不克招降恩錯而遽責以運糧又令
出兵數百為我前驅以致恩錯悖叛阻截糧運
此等情節皆無隻字報(臣)今幸賊兵已退若仍
令久駐恐再僨事已檄於十月初二日速赴(臣)
營另候調遣該鎮有勇無謀性又躁急實非統
領之才也至馬邦馬奈一路賊氛未靖(臣)已交
與馬良柱張興竭力進勦以通糧運查丹噶山
去刮耳崖賊巢僅二十餘里中隔深溝二道山
梁四層懸崖陡峻實難力攻再四詳審惟有奪
據昔嶺方可乘高而下(臣)隨於十月初一日仍
回至小金川調集官兵即日親赴卡撒就近督
率指示務期俘擒首惡然後分兵四出淨盡根
株此番用兵遲滯實緣地勢奇險而(臣)限於才
力然竭(臣)之愚決不敢一時稍懈奏入
報聞
(臣)等謹按張廣泗所奏許應虎的交被圍臣
於調到郎建業等所領官兵二千餘名内派
出一千八百名親身帶領赴丹噶山馬良柱
軍營策應是的交被圍張廣泗親領兵赴援
固已形諸奏牘矣今四川總督策楞查報事
實册稱九月十六日莎羅奔遣頭人生格到
張興營盤聲言投誠並禀稱莎羅奔已遣頭
人往解的交之圍先於十三日莎羅奔果遣
土目喇梅朗康結持信到的交而許應虎之
圍始解張廣泗並未親往救援夫以大帥身
居閫外統領全軍膺股肱心膂之重寄當鎮
臣被圍寇氛方盛之時並不奮袂投戈挺身
赴敵而於事後陳奏乃公行欺誑於
君父之前即此一節罪不容誅矣
壬辰張廣泗奏言(臣)現在督率各路諸鎮將奮
勵攻取期於今冬掃穴犁庭以紓
聖主西顧之憂惟是金川事尚未竣大兵未可全撤
各路從征之土兵萬餘久役未免疲乏且轉瞬
届春咸懷東作之思自應酌撥回巢土兵一撤
則官兵分佈單弱若於内地添調則川省在在
兵單若於鄰省調撥不惟多糜帑項且恐致滋
驚擾伏查雍正年間滇黔苖疆用兵有招募餘
丁給與守糧以資防禦事竣裁撤之例請即照
此例豫於各營招募新兵給以守餉隨時訓練
俟土兵撤退即於各標營抽調制兵前赴軍營
添補而内地即以此等守兵捍禦似屬有益奏
入
上命軍機大臣等速議議曰從前陸續派撥漢兵一
萬六千名土兵一萬名恊力進勦此項土兵俱
係按寨派撥從征既久又近春耕之期自應酌
量裁撤俾得及時耕作此時軍務未竣正資兵
力自當抽調制兵前往以供調遣應如所請照
雍正年間滇黔苖疆用兵之例於各營内招募
餘丁給以守糧訓練熟習俾資内地捍衛其召
募兵數及土兵應作何減撤之處俱令該督一
面辦理一面奏
聞
上從之是日張廣泗以各路官兵多有傷故又續調
川兵二千名補額
十二月乙亥張廣泗奏言兵臨賊境自八月以
前尚能克取碉寨乘銳而前直逼賊巢遠者二
三十里近者十餘里似旦晚之間可以犁庭掃
穴乃去賊巢彌近而碉寨彌堅官兵皆為頓阻
聽之則擁師坐守促之則徒致傷兵且九月内
許應虎又因賊夷恩錯反覆阻糧圍困(臣)親赴
丹噶救援雖賊已敗潰而往返半月有餘遂致
軍機遲滯查進攻刮耳崖非襲奪昔嶺不可而
昔嶺附近要隘賊碉皆須力攻非用大砲不可
(臣)於十月初一日由丹噶復回至小金川調兵
造砲擬不過半月之内兵至砲成(臣)即親赴卡
撒距昔嶺二十餘里就近指示督率進攻乃(臣)
由丹噶起身之後賊人復犯馬奈軍營隨遣參
將永柱署遊擊徐介眉等帶兵一千餘名又令
許應虎將的交撤回之兵一千名飭委都司苟
興守偹曹登德帶領前往應援賊俱敗入戎布
寨内現在四面晝夜攻圍以致馬良柱所帶之
兵仍在丹噶就近聲援未能即赴卡撒而試造
之砲又因匠作器具不全屢鑄不就現在飛委
員弁星赴成都趕造並飭催馬奈將士速將戎
布攻克即由彼取道彙集卡撒候(臣)親往督攻
是以一月以來(臣)復停駐小金川坐糜糧餉惶
悚無地十月二十八日欽奉
上諭以塞外地近雪山冰霜嚴冷或且暫駐向陽平
曠之地稍爲休息俟氣候融和厚集官兵以爲
一舉掃除之計(臣)查蠻境寸步皆山高出雲表
故盛夏猶有積雪然地處西南與北塞稍異高
處則寒低處則暖隂雪則寒晴霽則暖即金川
賊界四面皆有雪山我兵皆已度越雪山進抵
賊巢不遠若復退駐賊必前往奪據明春攻取
爲難現在各路官兵雖未能直搗巢穴然已扼
吭拊背賊亦屢次遣人投誠(臣)曾面見頭人諭
以莎羅奔罪無可赦必欲免死求生俟官兵進
抵巢穴面縳而來另候酌奪即日押令回巢及
(臣)自丹噶回至小金川莎羅奔又邀請羅于朝
汪結至勒歪懇請招安並遣頭人隨同前來(臣)
復面見再加曉諭以此番用兵務期勦除兇逆
不滅不已今歲不能至明歲明歲不能至後歲
决不似瞻對燒燬罷兵也(臣)查自八月以來我
兵阻碉不前賊應愈肆䲭張而反呈獻砲位印
信及被虜土司兵民者並非誠心乞命不過暫
緩我師以圖休息不久仍出肆掠耳若我兵一
退正墮其計又詢之土人云此地冬雪尚少春
雪每多三四月後方能融化如其言果實則力
攻正在此時再查金川所恃地險碉堅非恃衆
也現在我兵之數已倍於賊若能破其所恃則
現已足資辦理否則雖厚集兵威亦衆無所用
且雪山回阻糧運艱難若再增兵則糧運愈艱
(臣)當就現在官兵努力辦理不敢遽請增益目
前戎布寨已將攻克俟馬奈一帶肅清賊人不
敢出犯巴底地方許應虎餘兵留守正地則革
什咱可以無虞黨壩一路現在鑄造大砲並開
挖地道賊亦不敢出犯雜谷至小金川通賊路
徑皆有兵堵禦綽斯甲一路現在添兵前往是
四面皆已防範周密賊酋如在釜底一俟兵到
砲成各路進攻以(臣)料之不出明年二三月克
擒此賊不難也奏入
報聞是日張廣泗又奏言攻克堅碉必須大砲各營
現有百子劈山威遠等砲僅能對敵於行陣之
前無益於摧堅之用紀山所鑄大劈山砲重三
百餘觔分發各路應用頗爲得濟然尚嫌力微
而再議加重則又移動爲難(臣)查從前兩廣督
(臣)鄂彌逹曾令廣東巧匠鑄造九節銅砲運京
蒙
世宗憲皇帝頒發西北二路軍營後值黔省苖疆有事
亦曾
頒給四位此砲合之則可摧堅分之又易擡運用之於
此一帶番酋之地大有禆益伏祈
勅賜頒發四位來川(臣)仍密咨廣東督(臣)策楞雇覓
原匠來川再行照式製造庶勦滅逆酋可以收
速成之功矣奏入
上諭内閣曰據張廣泗奏請頒發九節砲四位來川
備用朕思川省征勦逆酋不妨多備數位着將京
城八旗存貯者選擇十位交與工部照例派員即
速運往是日張廣泗又奏言陜甘地界九邊其間
營伍緊要夷情重大雖各有撫(臣)經理而於提
鎮則無節制之權戎行則無整飭之責至川省
營伍吏治之積習嘓嚕奸匪之横行皆需督(臣)
督率經理是以(臣)身居蜀地心繫秦中雖陜甘
現在無事而(臣)以爲消弭有事正當在於無事
之時可否仰邀
皇上天恩時命公正幹濟之大臣暫署陜甘總督印
務俾(臣)得專力軍前諸務俟措理就緒然後另
行奏請定奪庶巖疆不致貽悞奏入
上諭内閣曰張廣泗遠在軍營不能遥制陜甘二省
事務着黃廷桂暫行料理至一切武備尤關緊要
更宜留心如有地方重大之事仍與張廣泗會商
俾無兼顧之慮得以專力川省該部卽行文該督
等知之
平定金川方略卷四
