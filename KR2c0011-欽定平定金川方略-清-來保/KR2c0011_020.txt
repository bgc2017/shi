平定金川方略卷二十
十二月辛丑
上命軍機大臣等傳諭經略大學士傅恒曰現在調
遣滿兵原因其驍勇精銳遠過綠旗可速收克捷
之效川省馬匹初雖遲誤及經略大學士傅恒指
示調度又傳諭該督尹繼善前往料理尚書舒赫
德亦復星馳查辦昨據高越所奏購買本省及陜
省馬騾年内可資應付則努三所帶留駐昭化之
兵目下諒可全數進發即後起滿兵亦可陸續出
口但不知此諭到日滿兵已到幾何各路官兵已
到幾何總期早一日抵營可望早一日奏捷朕心
實為懸切經略大學士其作速奏聞是日
上又命傳諭曰前據高越奏稱川省軍需年内至明
年五月尚須撥銀八百七十萬兩經軍機大臣酌
議本年十月以後已撥銀四百萬兩臘底春初均
可抵川現在又將湖南湖北江西省留備等銀凑
足二百萬兩協濟如有不足應俟来春另行籌辦
金川小醜初不意糜費如許物力兩年之間所用
幾及二千萬從前西北兩路沙磧迢遥艱於饋運
是以所費不貲今自成都至軍營程途幾何用兵
時日幾何而糧餉之糜費較彼更甚其中必有經
理不善之處但辦理至此勢難中止今通盤籌畫
各省協撥數已浩繁不得已而動至留備揆此大
局設再有遷延斷難為繼豈有因此而額外加徵
重累小民之理惟望滿兵速到大功速成不出朕
前諭四月初旬之期則雖多費帑項亦尚不至虚
擲一切機宜連日密諭中備細詳悉並將軍機大
臣等原議抄發經略大學士傅恒閱看令其留意
再頃接岳鍾琪奏報現在黨壩用砲攻擊賊碉情
形看来此處兵勢稍振經略大學士前有由黨壩
進取之意計抵卡撒後定即赴黨壩周覽形勢熟
籌勝算自當由此一路進兵為是卡撒亦屬緊要
傅爾丹年近衰老一切堵禦攻勦尚須酌派強幹
大員協同辦理庶免疎虞著一併傳諭經略大學
士妥酌調遣
壬寅
上命軍機大臣等傳諭經略大學士傅恒曰經略大
學士傅恒奏稱初九日途經天赦山路甚險阻上
下四十餘里雪後凍滑有馬十數匹墜入山澗官
兵馬匹俱未能到臣不忍獨自乘騎步行七十餘
里並未勉強蜀道之險峻如此經略大學士跋履
艱難不辭勞瘁固屬忠勇奮發然未免過甚矣天
下事自有中道過猶不及在臣子雖自矢匪躬然
不可使為君父者聞之馳心厪念至有所不忍古
人稱或勞心或勞力士卒義當勞力今聞跟役兵
丁追隨弗及伊等均有人心見經略大學士勤勞
若是疇不感動奮勉誠力有不逮耳經略大學士
調度機宜辦理章奏事無大小皆須縈神裁酌所
謂勞心者合營將士不能及其萬一乃勞力之處
又與士卒無異以一身之精神每日如此何以能
堪朕聞之實增懸切不能欣喜也朕命達爾黨阿
等隨行原為經略大學士一往直前恐至太過令
其隨事勸阻今經略大學士竟日步行如此勞瘁
達爾黨阿等何以不力為勸止行路尚爾交鋒之
際更復何如朕輾轉於心不能暫釋有旨傳諭達
爾黨阿等嗣後經略大學士當聽其勸阻以慰朕
懷至黨壩軍聲稍振經略大學士此時想已到彼
相度形勢自必乘機進取但現在滿兵至者不過
三數百人尚不宜輕用其鋒當待陸續到齊厚集
其勢便可一舉成功計亦不出三月未為過遲連
日所寄諭旨俱已詳悉惟望如期告捷露布奏凱
耳頃據傅爾丹等摺奏請補軍營將弁遺缺煩冗
不止數千言各將弁均係應行題補之人軍前籌
辦攻𠞰事宜至關緊要何暇紛紜奏牘為此支蔓
之詞著傳諭經略大學士軍前遇有將弁缺出即
於現在人員内揀選委署即同實授俟凱旋後再
行補題既足鼓勵衆心亦可少省精力將此曉諭
兵弁知之是日
上諭内閣曰經略大學士傅恒及尚書達爾黨阿所
奏自成都前赴軍營二摺著宣示中外經略大學
士傅恒忠勇奮發宣力勤勞其殫心為國之丹忱
足以感孚衆志是以近日軍旅之事舒赫德尹繼
善那蘇圖鄂容安等率能實力籌辦用速軍行朕
甚嘉焉凡為臣子者内而亮工熙績外而敷政寧
人各宜自矢靖共恪思匪懈豈必倡而後效始知
黽勉况軍旅之事國家所不常有朕惟願與諸臣
共享昇平之福不樂覩盡瘁於倥偬之際也但經
略大學士傅恒如此忠誠勞勩在隨行將弁士卒
目擊者固當激勵興起而内外大小臣工聞風者
亦必中懷敬服設尚不知奮勉不知效法於趨事
赴公之際仍懷觀望朕亦惟信賞必罰耳著通行
傳諭知之是日
上又諭内閣曰此次大兵征𠞰金川經過陜省地方
一切安臺馬匹事宜總督尹繼善俱能星速料理
調度得宜於軍行甚為有益朕深為嘉悦著將伊
從前革職留任之案加恩開復
癸卯
上諭内閣曰訥親自辦理金川軍務以来行事乖張
心懷畏縮視士卒死傷漠不動念惟安逸是圖娛
樂是躭而於道路之險阻兵民之疲憊從未據實
入告朕因軍旅重大不容久誤特命大學士傅恒
前往經略調遣滿漢官兵飛芻輓粟籌畫多方設
令訥親張廣泗早行奏聞朕必加以裁酌不至多
此一番勞費矣今朕於此事頗為追悔但辦理已
成無中止之勢即此而論訥親張廣泗誤國之罪
可勝誅耶訥親張廣泗二人乃軍前之勞人憊卒
所共切齒張廣泗雖經伏法而士衆尚未親覩訥
親若在成都審明待報未免往返稽遲著舒赫德
將訥親帶往軍前會同經略大學士傅恒一面訊
明一面即將伊祖遏必隆之刀於營門正法令軍
前將弁士卒共見之此旨著侍衞鄂實賫往交經
略大學士傅恒尚書舒赫德遵照辦理是日
上命軍機大臣等傳諭經略大學士傅恒曰經略大
學士傅恒奏稱此番必期成功若不能殄滅醜類
臣實無顏以見衆人朕覽之深不以為然輾轉思
之竟至徹夜不寐經略大學士沿途勤瘁諸事精
詳秉心之堅定大概可見此乃出於由衷非徒為
大言者經略大學士此行為國事乎抑為一身乎
如為國事則當思於事有濟使徒執一已之見而
不計及國體是所謂知其一不知其二者也金川
之事朕若知征途險阻如此川省疲憊如此早於
今秋降旨以萬人交岳鍾琪料理更不必調派滿
兵特遣重臣費如許物力矣奈無一人具奏朕實
不知彼地情形今辦理至此籌畫周矣人事殫矣
若夫成功則有
天焉或
上蒼不遽絶其種類俾偷生窟穴原屬化外於國家何
關輕重而強以人力抗
天心其將能乎經略大學士非不明察事機深悉理勢
現在酌撥帑項千萬有竒至動及各省留備銀兩
已屬拮据即使國家府蔵充裕而罄小民之脂膏
捐士卒之軀命以供一人之必欲成功即天下之
人其謂經略大學士何則是朕必欲經略大學士
之成功而不惜小民之脂膏不惜士卒之軀命矣
天下其謂朕何况經略大學士此番忠誠勇往勤
勞盡瘁不惟士卒人人感發凡内外大小臣工孰
不歆動孰不欽服即萬一不能擒醜虜得巢穴而
有所斬獲亦得謂之成功何不可見衆人之有倘
必存過甚之見直是專為一已轉無以見衆人即
朕亦無以對衆人矣揆之事理岳鍾琪得土兵千
人尚能稍振聲勢以經略大學士之壯猷滿兵之
驍勁何堅不摧果能克取賊巢擒獲渠首固為全
勝否亦必殱其逆黨躪其要地奪其堅碉彼必恟
懼乞命乘此機會因而撫納亦足以振軍威而全
國體在蠻夷絶徼控制之方只宜如此君臣之間
自有情義股肱心膂一體相關經略大學士平日
在朕前休戚與共為何如者以朕此時之懸切知
經略大學士夙夜懃拳思所以體朕心而慰遠念
著詳悉傳諭知之
甲辰
上命軍機大臣等傳諭經略大學士傅恆曰經略大
學士傅恒此次忠勇奮發滿兵驍果精銳以此進
取賊不足平將来若得勒歪刮耳崖傾其巢穴三
兩日内經略大學士即當凱旋迅速回朝一切善
後事宜悉交策楞會同岳鍾琪辦理策楞已授為
四川總督善後之事地方官尤為親切策楞陛辭
時曾奏稱賊平之後安插番衆分佈防禦綏靖封
疆事務甚繁非經年不能就緒伊欲先將番境經
理完竣然後回省辦理地方政務必俟諸凡妥協
方請陛見觀伊此語已得其要領足可仔肩經略
大學士即留彼經畫亦非旬日所能周備中朝機
務重大竚待贊襄既有策楞可托朕心無煩懸注
也至經略大學士初赴軍營之時山行竟至徒步
示與士卒同甘苦若古良將亦常有之至克捷還
朝則當肩輿就道非特經略大學士一人宜爾即
達爾黨阿舒赫德達青阿等均應乘轎乘馬各隨
其便以昭體統若復下同士卒肩摩履錯則在一
已轉為過於邀名而於國家等威亦無分别何以
令士卒知所敬畏其善體此意毋矯枉過正也至
於率領兵衆行走不能迅速所有凱旋之兵酌派
將弁約束按程還都經略大學士同達爾黨阿舒
赫德等酌帶隨行官役即速前来以慰馳念再哈
攀龍所奏三摺據稱俱已具禀經略大學士其攻
𠞰情形係已過之事經略大學士到彼自必相機
調度其所陳兵將必須相習使之上下同心所見
頗是經略大學士定已採擇妥酌辦理其土目邪
正乃所深知想抵營自有斟酌又丁士傑所奏苖
兵不可派調藥箭不可弛禁似亦有見現在滇兵
尚當停調何况黔省苖兵著將原摺抄發聽經略
大學士裁酌是日經略大學士傅恒奏言本月初
十日(臣)住宿燒湯地方烏爾登前来接見(臣)詢
問近日軍營情形據稱金川現在乏糧尚不至
於斷絶賊聞大兵將至於卡撒黨壩等處各添
人防守此時尚未可以進取(臣)復問烏爾登既
已来此馬奈止副將永柱一人是否足資防守
據稱永柱熟悉番情嫻於軍旅攻克申達皆得
其力馬奈一路永柱儘可彈壓(臣)因地方緊要
仍令烏爾登速回馬奈俟(臣)至軍營與傅爾丹
詳悉會商如或永柱可任無煩大員則另派侍
衞一員遊擊一員前往協同防禦將烏爾登調
至卡撒軍營將来滿兵到時令其管領自屬有
益十二日(臣)在龍肋住宿接閱傅爾丹摺内投
誠番民審渣甲朗結等供詞并安插賞賚之處
就(臣)愚見此等番民若果係強壯之人准其投
誠猶可去賊之脅從如不過老弱窮餓之徒盡
為收納是轉為賊人減省口糧於我軍毫無裨
益况此等從逆之人本應誅戮不過因其既係
投誠復行正法恐益堅賊衆負固之心是以姑
許以不死耳若復加賞賚使之豐衣足食是賊
人平時則敢於抗拒力窮又可投誠以圖賞恤
殊乏創懲之道且其誠偽全無足憑置之番地
亦為非策(臣)意惟有解送成都令地方官收管
稽查俟事平另行辦理至於大兵圍困力屈勢
窮然後乞降則非投誠者可比自應即行正法
至提標中軍遊擊李中楷現在管理提督全省
之事而火藥亦伊專辦其所製火藥(臣)閱看甚
覺精良已嚴諭一色妥辦不得稍有參差但火
藥於軍營關係綦重向来不無盜賣之弊(臣)欽
遵
諭旨嚴行稽查令高越李中楷加意檢察(臣)至軍營
更當於各處嚴查以杜賊人偷買之徑以清向
来積弊奏入
諭曰諸凡留心實堪嘉悦佇待捷音之至耳是日兆
惠班第奏言現在預備軍糈應以卡撒黨壩兩
路為凖卡撒昔嶺等處大營緊要存貯無幾而
附近之崇德美諾占固各臺站積米頗多星即
行令該司道等並捲夫役鳩集番民悉力轉運
并催趲各州縣官商勒限抵營(臣)班第前赴草
坡沿途親自督催今計卡撒昔嶺木岡色爾力
左右山梁等處軍營除日支外現存餘米萬石
有零每日到卡撒官商臺運均有四百三百石
不等足供舊兵暨陸續到營新兵一兩月之糧
又據司道等會詳於内地各州縣共派辦米一
十二萬石分運卡撒黨壩各六萬石内以二萬
二千石飭各屬長運至黨壩一萬六千石飭各
屬長運至卡撒王鏜范清注二員分任兩路長
運數萬石到營以現在所運合之内地增派之
數即大兵續到亦足供給(臣)等行令司道通飭
承辦官除臺站正運按日遞送足額外其州縣
帶運商民包運之米均酌道里遠近難易勒定
限期每月到營若干依次交清分别功過使無
推委遷延方足以收實效惟番地春寒較甚雨
雪泥濘夫役未免視為畏途然如此豐裕儲備
可冀不致貽誤至甲索現有餘積即添兵萬餘
猶足供一兩月之用又離黨壩漸近尚堪渡河
接濟正地馬奈兵數均屬無多且現有存貯之
糧即旅夫稍有增加兵食亦可敷用南路内地
發運之米酌定續添數目并於松潘子龍附近
處所採買炒麵牛羊以資配搭總期多為儲備
寧盈無缺(臣)等通盤確算卡撒黨壩馬奈正地
甲索五路需用兵糧存營及沿途已運出口者
幾至十萬再加近派西路軍米十餘萬石南路
軍米二三萬石已足供新舊兵數月支食擬於
卡撒籌備五萬人之糧黨壩籌備三萬餘人之
糧甲索籌備一萬餘人之糧馬奈正地兩處共
籌備一萬餘人之糧俱已分頭趲辦務期預有
存積不敢稍有玩忽奏入
報聞
乙巳
上命軍機大臣等傳諭經略大學士傅恒曰金川用
兵定不可過四月初旬之期朕已屢經傳諭今晨
恭請
皇太后聖母萬安蒙詢及此事朕以經略大學士傅恒
所奏如不成功無顔以見衆人之語陳奏奉
皇太后懿旨經略大學士傅恒此見實為太過經略大
學士此行原為國家效力非為一已成名如為成名
起見豈有國家費如許帑項用如許生命專以供一
已成名之理况退縮貽誤者朝廷既治其罪而經略
大學士傅恒忠勇奮發任事如此何不可見衆人之
有且人事既盡成功與否則當聽命於
天若
天意不欲殄滅醜類人力何能強違經略大學士傅恒
之出力期於國事有濟也必謂不能成功即不可見
衆人誠思果如所見於國事為有益乎否乎自宜遵
奉朝廷前旨為是朕思
皇太后諭旨聖明洞悉事理益覺經略大學士傅恒所
見之偏於建功立業也然以朕觀
皇太后之意亦非止為經略大學士傅恒而發乃為朕
躬因金川用兵宵旰焦勞仰厪
慈念也可將此傳諭經略大學士傅恒令其敬體
懿訓以慰朕懷至進兵取道自應直趨黨壩彼處與勒
歪較近兩酋現住於此安知非
天意留以待經略大學士之成功耶勒歪既得刮耳崖
自可傳檄而定卡撒雖屬緊要但堅碉林立險峻
逾常始之可進之路皆為誤國者所僨事以致賊
知防範凡可進之路今皆賊兵精銳所萃大兵不
可久頓應分滿兵二三千人交傅爾丹或酌派烏
爾登等協助在賊酋知我大兵已趨黨壩必撤卡
撒之衆盡銳抵禦彼時我兵乘卡撒空虚以攻其
無備是亦出竒制勝之策若因岳鍾琪先在黨壩
聲威稍振經略統兵前至似與之爭功又或因卡
撒進兵較難不當舍難就易此種見解俱不必存
經略大學士統攝全軍衆人之功皆其功衆人見
知於經略大學士即可見知於朕岳鍾琪亦必樂
於經略大學士麾下奮勉效力即傅爾丹一舉成
功亦皆稟承經略共策殊勲何分彼此用兵之道
斷無舍易就難之理原應攻瑕擣虚以正合以竒
勝鬭智而不鬭力若必為所難為乃一夫之勇大
將當不出此令朕若早知川省物力疲敝地方險
阻實不肯為此舉而此番料理己未免有類孤注
如四月初旬已能攻困勒歪全勝袛在呼吸自無
虧一簣而棄前功之理否或連陣克捷大挫賊鋒
亦可收局倘仍不過在卡撒黨壩之間遷延觀釁
則勞費無已勢將難繼此朕四月初旬之諭所謂
諄諄也舒赫德職司國計並宜深悉一切留心其
軍前糧務關係緊要現有奸棍私買餘米射利一
案經兆惠等參奏經略大學士自不必分心及此
惟知會兆惠等令其實心查察嚴飭官商毋致滋
弊可耳
戊申
上命軍機大臣等傳諭經略大學士傅恒曰據高越
奏稱蜀中輓運軍糈全資民力輪流更替即村落
鄉民亦多徵發不已近添新糧募夫尤衆一出陶
關山路險峻雪深冰滑艱苦視内地倍甚成都米
價昂貴民食艱難請將常平倉穀碾米平糶現在
竭力辦理據實陳奏觀此則川省物力虚耗大概
可見高越雖稱據實直陳恐困憊情形尚有未盡
形之奏牘者前此傳諭以四月初旬為期蓋深有
見於此也但事機所在呼吸殊形數千里外豈能
遥度昨據經略大學士傅恒奏稱將来若下班師
之詔請先降旨詢問容臣覆奏到日然後撤兵自
朕思之識時務者為俊傑今我兵攻𠞰應以十分
計之總以三月二十以後四月初十以前為凖若
此限内已圍困勒歪刮耳崖是成功已及八分即
稍逾期至四月杪五月初亦應得傾其巢穴尚屬
不為遲滯若於此際撤兵豈不可惜縱使莎羅奔
郎卡未遽就擒亦不過釡底游魂如班滚今日耳
何足介意亦不必窮搜矣而得勒歪即可謂之犁
庭殱醜足以告成功如三月二十以後四月初十
以前尚不過一二分費力攻取卡撒黨壩間僅得
其半而繼此之後險巇更甚著力更難則日復一
日盻望徒殷制勝莫必糜費將無底止京兵亦難
久駐若待詢問奏報往返又須經月轉益勞耗此
等機宜間不容髮既不能遥定惟在經略大學士
虚衷燭理審機度勢設前此固執之見幾微未忘
於國家大計正恐未能周悉經略大學士此行為
國家任事豈為一已成名耶舒赫德策楞等俱宜
深悉此意總之軍務固為緊要内地尤切撫綏垂
成之功不可棄難成之功不可圖於應機決策之
際衡量輕重是在親履行間者悉心體會經略大
學士向之所見未免為一已功名朕所指示乃國
家正理諸臣其共體之三月二十間即應遵此旨
將大概情形可望不可望之處奏明是日
上又命傳諭舒赫德尹繼善策楞班第曰川省軍興
以来一切夫馬糧餉供億浩繁内地民情疲困殊
甚現在添調滿漢官兵陸續抵川料理尤為緊要
昨據高越所奏辦理糧運馬匹諸事雖足供支無
誤而拮据之狀已可概見不知目下該省實在情
形若何著傳諭舒赫德等一一留心體察據實奏
聞有應行辦理之處即一面辦理其現在大兵經
行地方沿途供應是否不至周章旬日以来未據
舒赫德等將此詳悉具奏朕心深為懸注再川省
馬匹現據高越奏有八千餘匹且有八旗山西湖
北之馬將次到齊足備乘騎之用滿漢官兵按起
前進現今如何行走明年二月初旬是否可以全
抵軍營其在途次者作速催令前行總之早一日
則有一日之益可令舒赫德等速為查辦并不時
入奏以舒西顧之念
己酉
上命軍機大臣等傳諭經略大學士傅恒曰前因傅
爾丹等奏稱昝粑拉鳥鎗於軍營甚屬有用是以
京城派往兵丁二千令帶往一千桿船厰黑龍江
派往兵丁三千亦令帶往一千桿現今造辦處又
成造二千桿倘軍營尚屬需用自應送往若就帶
往之鳥鎗可以敷用即可無須再送路途遥遠又
係重物由驛站馳送亦屬艱難可傳諭經略大學
士將前項鳥鎗軍營應須添補與否酌定作速具
奏是日
上又命軍機大臣等傳諭湖廣雲貴河南四川各督
撫曰經略大學士傅恒奏稱川省辦理糧運甚關
緊要自成都出口一路共設糧臺三十三處經理
各官悉係部中揀發試用之員未經歴練難以勝
任請於湖南湖北雲南貴州四省内令該督撫量
揀道府同知咨送川省委用朕思經略大學士現
抵軍營督師進𠞰不日即可奏凱運送軍糧刻難
遲緩若行令各該督撫遴選派往恐稽時日今朕
於就近省分派出道府同知三十七員令往軍前
專辦糧務各督撫接到此旨限於三日内即飭各
員馳驛星速起程不得稍有遲誤此内知府同知
三十三員到川後令每人專心管一臺並將三十
三臺分作四段所派道員四員各管一段令其往
来稽察總理督率將来辦理妥協事竣咨回該省
即以軍功議叙其庸劣者立即參劾如此責有專
屬庶糧運不至貽誤於軍務甚為有益可傳諭總
督新柱張允隨巡撫彭樹葵開泰圖爾炳阿愛必
達鄂容安等令其即照所派名單迅速遣往毋得
稍遲並傳諭策楞班第知之
平定金川方略卷二十
