平定金川方略卷八
六月己巳張廣泗奏言(臣)調集大兵分派十路
定期五月初八日進攻今據署重慶鎮任舉候
補參將王愷報稱五月初七日自牛厰起程天
降大雪行至素可呢雪山駐劄初八日剷雪開
路本日未刻官兵過撒烏山於昔嶺東楚適中
地方駐劄派漢土兵五百名據住山梁取奪賊
卡任舉等即於十二日直抵昔嶺山梁佔踞險
要山北二里許地名木岡孤峯壁立為昔嶺一
帶賊碉及納喇溝二處總路賊酋於隘口連設
大卡數處並砌石城與官兵營壘相對十三日
晩官軍暗發土兵八百名順溝而下一面令官
兵攻擊木岡之山卡遥為聲勢賊衆紛紛上山
救護任舉等於山梁連發十餘砲穿過賊卡賊
皆奔竄潛蹤十五日早遥見昔嶺山下及卡撒
右梁溝内烟霧迷天據報稱係前發土兵已將
石逹喇第等四碉燒燬擒獲賊番男婦二十餘
人擊斃十餘人十五日密派官兵由山溝抄襲
山梁中腰賊卡是夜大雨如注聞鎗砲呐喊之
聲不絶據守備孟珏報稱我兵已上中峯奪據
山梁襲取木岡迤西中腰賊卡五處生擒賊番
五名殺傷者不計其數乘勝又奪得賊卡二處
軍威正振隨遣漢土官兵一千名直逼昔嶺中
峯駐劄任舉等於十七日督率官兵乘勢攻擊
木岡寨其寨較之中峯賊卡倍為高峻官兵奮
勇直前用鈎䥥鎗矛刺死賊番十餘人鳥鎗斃
賊甚衆目擊官兵人人奮勇爭先竟至舍棄挨
牌挺身直入賊番鎗石交下恐有疎失暫時鳴
金收兵千總金悦陣亡並漢土兵十七名又據
副將唐開中高宗瑾劉德成等報稱奉委領兵
先往左溝箐内埋伏飭令遊擊劉竒偉守備頼
君輔等帶兵於五月初八日五鼓搶過山梁劄
營並發兵攻擊䨇碉大銅砲力猛已將䨇碉攻
塌無如䨇碉之下復有二碉二碉之下更有砲
臺聫絡色底層壘堅險官兵奮勇擊死賊番數
十隨即填壕上碉因賊施鎗如雨弁兵不無傷
亡隨傳令不得上碉俱伏於碉外攻擊未時以
後大雨如注直至十一日方止隨於十二十五
等日派遣漢土官兵圍攻谷里大戰碉將頭道
右山梁一帶撲毁焚燒戰碉大碉各攻克三四
座不等又克右山大碉三座尚有大賊目阿什
則太大䨇碉小碉未克至於谷里大戰碉一座
其前又有平碉三間自十五至十八日官兵圍
守四晝夜十九日四更有光多木打一帶賊番
前赴救援碉内之賊亦乘夜出碉以死拒戰漢
土官兵一面截擊一面搶奪戰碉殺賊三人帶
傷約十餘人餘衆奔逸黑夜未便追擊現在撥
兵據守谷里碉以通右山梁糧運至右山䨇碉
並上下左右小碉必須奪取方可進攻色底已
派遊擊韓樞帶兵二千前往右山分駐扼要一
面攻擊䨇碉一面接應昔嶺又派遊擊吕文魁
都司郭虢宗守備趙自超林昭馬國材等帶兵
九百攻取逹雜兒腰賊人連夜建立木城踞險
拒守二十一日漢土官兵恊力奮勇攻至申末
四卡皆獲小金川頭人卡卡策旺身先躍進木
城連砍數賊生擒逆酋用事喇嘛一名開姑什
牙並凶番一名鎗砲擊死賊番百餘名逹雜兒
腰已經攻克斬獲首級九顆現令遊擊韓樞土
舍良爾吉帶領漢土兵一千七百餘名過右山
梁攻取䨇碉又據松潘鎮總兵哈攀龍呈稱參
將買國良都司馬光祖等於五月初十日駐營
梭羅岡離賊番雪山頂第一要卡約四十餘里
已刻領兵撲上山頂見左梁任舉官兵已在彼
劄營我兵直至山梁之下劄營候補副將劉忠
五月初十日領兵抵撒雪山佔據山梁於十三
日派外委馬世年帶兵於右山壓梁劉忠由半
山坡松林溝口一路跴探高阜處所聽候指派
進攻至牛厰地方松林内突出賊番約三百餘
人放鎗迎敵我兵奮勇直撲擊死番衆四十餘
名帶傷者甚衆賊俱奔入松林逃竄外委劉記
印陣亡並沃日土兵一名十五日哈攀龍會同
劉忠買國良分兵進勦馬溝右梁下營親身跴
看當溝中間有石砌牛圈二座可容百餘人左
梁半山至溝底松樹叢密右山之樹更為交雜
約有四十餘里方能出箐憑視之頃逆番四出
隨令官兵分據險要定設卡倫遣兵於十六日
搜截松林都司馬光祖前赴溝口拆毁松卡二
座過左梁山溝賊番約有三四十人藏伏官兵
即施放大砲右梁之兵將至林邊賊俱往溝下
奔逃右梁官兵乘勢追逐擊死賊番十數人因
樹木茂邃收兵暫駐又據加銜提督岳鍾琪報
稱奉派統領黨&KR0309;一路官兵進勦因天雨阻遲
至十五日派遣官兵二千名三路進攻康八逹
親帶參將張豹領兵於高阜處督戰其第二路
遊擊路建翰所領攻擊頭卡之兵遇賊迎敵官
兵鎗箭齊發斃賊甚多賊遂敗逃入卡千總楊
清興楊自功把總李養羹外委史大興周都等
奮勇登卡與賊短兵相接路建翰及遊擊王三
元守備柴生花亦相繼登卡壕内所伏之賊從
傍衝擊路建翰等又分兵截殺楊清興李養羹
帶兵三十餘名躍入壕内與賊死戰殺賊甚多
餘賊棄卡敗逃楊清興李養羹鎗傷陣亡而躍
入壕内之兵亦多半傷亡第一路遊擊王三元
等所領之兵行至戰碉不遠為壕所阻隨下山
梁衝入頭卡接應惟第三路所派攻擊二卡之
雜稄土兵道路稍遠行走亦遲為賊所阻未能
前進至陡物黨噶左邊山梁之下切近賊人水
泉有賊修理卡塹經住劄作固山梁之副將鐡
景祐用砲遥擊致死賊番一名現在布置奪賊
泉卡並襲取陡物黨噶又據岳鍾琪報稱署副
將王世泰與副將劉順高雄所領官兵進攻甲
索乃當二路於五月十六日派遊擊保懷智攻
擊來當馬牙岡後山梁遊擊羅于朝攻擊上下
日旁山副將劉順攻擊馬牙岡山梁副將高雄
攻擊囊得碉寨署副將王世泰攻擊俄北賊卡
遊擊張玉成留守甲索軍營岳鍾琪現在派撥
阿&KR0309;及十二部落土兵赴日傍山運糧恊助又
據參將永柱呈稱奉派統領馬奈官兵進勦隨
會同遊擊李璠妥商於林噶及駱駝溝等處要
隘酌留官兵防守其餘抽撥漢土兵一千餘名
擬於五月二十二日由卡卡脚之東山江口進
攻其遊擊楊之義都司苟興副將董撫遠原派
統領正地一路官兵因甫經前往二十以外方
抵該處尚未報到進攻情形署遊擊潘文郁等
所領納貝山一路官兵原係牽制之師須俟卡
撒之色底攻克方可飭令前進(臣)查十路官兵
原擬五月初八日並進會勦不意隂雨連綿迄
今旬餘未霽山高路遠之處又降大雪以致阻
滯未能齊進(臣)現在飛檄督催惟是進攻之路
以昔嶺為最要而昔嶺一路現惟木岡一城與
中峯大戰碉一座未克倘攻奪此二處則可俯
瞰諸碉直搗刮耳崖較别路為甚捷總兵哈攀
龍一路既為松林所阻因將伊所領之兵改由
納喇溝前進即抄出昔嶺中峯之右與任舉之
兵會合並攻昔嶺俟克取之後再分路進勦勒
歪又前調雲南總兵冶大雄亦於五月二十日
抵(臣)軍營現已委令前赴卡撒總統滇黔官兵
一面進勦色底光多等寨一面抄出昔嶺中峯
之左與哈攀龍任舉之兵三面夾攻惟須先破
昔嶺戰碉則是扼吭拊背賊巢孤立無援矣兹
聞經略大學士訥親已於五月二十一日自成
都起程指日可抵軍營(臣)再請商一切機宜經
略駐劄小金川適中之地各路鎮將禀報情形
皆可隨時指示至卡撒昔嶺等緊要之處(臣)仍
不時親往督催轉飭各將士努力攻擊自必倍
加奮勵以期迅奏膚功也奏入
諭曰佇俟捷音以慰遠望
(臣)等謹按金川用兵往往以雨雪阻滯為虞
乃任舉攻取昔嶺於烟霧迷天之際土兵奮
勇連燬四碉擒殺賊衆又於大雨如注之夜
鎗砲呐喊之聲不絶於耳竟能直上中峯奪
取山梁擊賊甚多軍威頗振可知兵以氣勢
為用氣盛則風雷不能奪而鼔舞士氣又在
主將之行事合機宜而風采可畏愛也
七月辛卯
上命原任昭通鎮總兵董芳前往金川軍營聽經略
大學士訥親等委用遇有總兵缺出即行題補
壬辰訥親張廣泗會奏言五月初八日會期進
兵以來(臣)張廣泗已將各路呈報攻戰情形具
奏兹據由納喇調赴昔嶺之署鎮哈攀龍報稱
五月二十九日率領副將劉忠參將買國良至
昔嶺中峯署鎮任舉先於嶺上及嶺南對拒賊
卡劄營哈攀龍等見嶺北溝梁名渴足嶺碉寨
密峙令該將於三十日四更起營哈攀龍帶兵
督後初一日黎明鼓勇上梁賊番鎗聲四發官
兵下山對敵賊俱逃竄奪獲碉寨四座初二日
有賊百餘乘夜圍攻被官兵迎拒鎗傷多賊陣
亡土兵二名是日該協將令署守備鍾世俊由
正嶺直下守備劉斌由左溝圍繞殺傷二十餘
賊奪獲木城一座沃日土兵殺獲賊首一顆陣
亡漢土兵三名賊又於溝林砌卡斷我水道官
兵隨即添卡拒守初八日賊復乘夜從後山梁
來攻水卡官兵用鎗殺賊二十餘人賊旋敗走
陣亡土兵三名初十日三更把總陳琳領兵抄
出溝口截石溝一帶攻賊之左參將買國良領
兵進取奎角援碉賊既發鎗督兵三而夾攻自
辰至已賊棄碉逃遁焚碉三座賊復冒火飛撲
官兵用鎗砲殺傷甚多參將買國良手斃賊二
名餘俱潰散把總陳琳陣亡並漢土兵六名又
據昔嶺一路之署鎮任舉參將王愷報稱移營
高阜用砲攻擊木岡木石城俱已擊塌賊乘夜
補葺官兵亦乘夜施放鎗砲五六晝夜不息五
月二十三日潜發土兵一百五十名攻奪賊卡
漢兵一百名埋伏邀截石梁卡路令東峯官兵
遥作撲攻右卡之勢夜間用砲上擊令土兵俯
伏蛇行躡近木城用挨牌遮護多帶乾柴以備
焚燒之用不意是夜大雨如注火繩盡濕伏兵
無援雖奮勇爭先為亂石所傷未能克復二十
六日任舉親抵昔嶺閱視營盤之左有得思東
木逹溝乃卡撒昔嶺兩路軍聲糧路攸關為此
數碉所阻商同卡撒總統冶大雄於二十八日
五更發兵焚燒木逹溝一帶賊碉任舉至中峯
調度將得思東大碉三座圍困斷其水道用斧
進砍賊番滚崖逃遁得踞大碉一座小碉二座
乘勢攻奪得踞木逹碉以上三處共攻克大小
戰碉十座石城一座大小平碉一百三十餘間
青稞麥豆田地約六十餘頃六月初九日攻克
昔嶺溝底石城水卡初十日會同副將唐開中
攻色爾力半山賊卡自三更交戰至五更土兵
奮勇撲攻奪獲木城大卡一座殺賊八名生擒
一名又據任舉等報稱六月十三日會同哈攀
龍唐開中令各兵砍木䜿城步步為營十四日
分兵三路哈攀龍由右面架梁堵禦買國良由
左溝穿林而上以攻木城任舉唐開中由中直
撲石城卯刻買國梁率領土兵上嶺漢兵繼進
木城左右賊番齊出夾攻買國良手斃賊一名
督兵力戰木城内矢石如雨鎗砲交加買國良
被鎗陣亡並把總馬良甫及漢土兵二十餘名
哈攀龍督兵上梁奪回買國良之尸及失去砲
位殺賊百餘收兵回營又據哈攀龍報稱六月
十五日任舉唐開中攻石城東面哈攀龍攻南
面又派土兵一百繞山攻西面又派土兵三百
伏林堵禦十六日黎明齊進各鎮將皆身自督
戰唐開中劉竒偉俱被鎗傷土兵奮勇有數人
撲入賊卡者石城堅固異常官兵環繞木栅任
舉督催兵力益奮西南林内突出賊三百餘人
任舉率兵堵禦被傷督戰益力復被鎗傷陣亡
哈攀龍督兵分赴上下林中用鎗擊死賊人三
十餘名收回任舉之尸隨令收兵二十日令土
兵於賊城南面連劄數卡石城賊出爭為小金
川土兵預伏邀截致斃賊目得以劄卡土兵三
名陣亡又據卡撒一路之總兵冶大雄報稱五
月二十七日令副將高宗瑾攻䨇碉前冶大雄
率唐開中劉德成楊朝棟夾攻碉旁未倒次日
加兵進攻見任舉帶昔嶺土兵沿梁撲下往攻
木逹冶大雄同唐開中分兵前赴接應又令遊
擊韓樞從右山夾攻昔嶺兵威益振二十九日
派兵四路圍困光多三寨連燒三座賊死甚多
又會合昔嶺官兵往攻得思東寨至六月初九
日夜派兵四百分左右翼抄出色底䨇碉之外
堵截賊援另派土兵撲碉䨇碉賊番及巴郎木
須賊番潛來救應為堵截官兵所衝擊又伏兵
齊起鎗弩俱發連戰四陣賊番敗走堅碉未能
攻克官兵亦有傷亡又據黨&KR0309;一路提督岳鍾
琪報稱五月二十五日進攻革什戎岡陡物黨
噶天雨連綿山坡陡滑各土兵不避風雨連夜
前䟎天明遇賊土兵奮勇殺賊六名二十六日
立卡安砲於樹林稠密之處開路進取二十九
日派遊擊沙亮都司張宏範遊擊阿爾占等分
兵三路攻取第二水泉守備黃金玉由右翼樹
林内伏兵副將鐡景祐遊擊王珩帶兵接應遊
擊王三元進攻康八逹都司孫良材進攻木耳
金岡左翼官兵奮勇攻卡奪取水泉鎗砲殺賊
甚多守備楊昆等督率土兵奪取石卡二道木
卡二處山梁一道即劄立營卡右翼官兵攻賊
大卡冒險直上賊憑高臨下鎗石如雨官兵用
砲殺賊十餘人把總王憲陣亡六月初二日康
八逹巖前伏兵五六十人官兵鎗擊落巖二三
十人餘賊奔逃東溝内亦伏賊六七十人外委
馬得剛執矛札死一賊兵丁鎗砲兼發殺賊無
數陣亡官兵一名又據甲索一路之副將王世
泰報稱五月十八日帶兵進攻俄北行至頭卡
見賊十數名督兵追擊賊俱退入三四道卡内
派兵連發數砲碉堅不動因大雪收兵二十四
日連設四卡攻戰至三十日陸續殺賊二十餘
名六月初五日派兵各帶攩牌火砲伏於兩翼
王世泰帶兵自下而上賊放鎗拒敵官兵大砲
擊穿賊卡十數洞有賊二百餘人迎戰官兵擊
死賊二十餘人賊伏壕中官兵力撲又殺賊十
餘人始行回營陣亡官兵四名又據甲索一路
分攻日旁之遊擊羅于朝報稱五月十八日抵
日旁攻賊賊儘力抵禦官兵自辰至未擊死賊
番五名連克賊卡二處奪獲木城一座賊奔三
卡攻撲未克二十一日分兵三疊魚貫攻擊漢
兵奮勇已進石城止隔一壕綽斯甲土兵竟不
前進賊壕鎗砲齊發漢兵奮勇不退至三更復
奪石城賊番鎗石抵禦兵傷甚多即令收兵又
據岳鍾琪報稱五月十八日派往甲索乃當二
路分攻囊得之副將高雄劉順於五月十八日
進攻囊得至山梁安營松林突出賊番百餘直
來堵截一面攻擊一面下營自已至申殺賊數
名餘從林内逃遁陣亡漢兵一名二十一日派
西寧兵架梁派甘肅兵從中進攻兩碉撲出賊
五百餘人對面交鋒殺賊四五十人帶傷五六
十人敗入碉内官兵撲奪燒燬小碉一處奪獲
蠻鎗一桿割取耳記一個夤夜未敢深入把總
郭士榮公守桓馬得龍陣亡乂據乃當一路之
遊擊保懷智報稱六月初一日夜間賊兵三股
於營盤前後左右侵擾又一股直衝後營門鎗
石如雨督兵奮勇禦敵四更始退殺賊一名獲
長矛一桿又據馬奈一路之參將永柱報稱自
五月二十二日進攻卡卡脚賊俱堅守不出至
六月初四日派外委楊進孝帶兵於四更潛上
近賊中碉之小石厓設伏永柱及外委曹元靈
帶兵誘敵把總鐡中竒賈璞於伏兵對面山梁
接應遊擊李璠督催千總劉起奉等四員各帶
大砲安於北山守備金容阻截卡卡脚來路千
總彭翹翼吕渭元等帶兵助陣皆黑夜山頂埋
伏五鼓起火伏兵突發午後北山賊勢漸衆曹
元靈佯走中碉賊躍出遇伏擊死八人並殺紅
衣賊一名連奪四卡安兵把守陣亡漢土兵八
名十二日復攻中碉殺賊五名餘奔入坑陣亡
土兵二名十三日發兵潛伏山巖五鼓時李璠
督兵奪卡殺賊六名一帶山卡皆被官兵奪獲
安設連環卡倫十九處又據正地一路之副將
董撫遠報稱六月初四日官兵直抵正地閱看
東南山梁中有戰碉五座賊四五十名防守十
二日派撥漢土兵千名親督上坡安砲自本日
至十五日用砲攻擊尚未倒塌(臣)等身臨賊境
目擊戰勦情形熟商進搗要徑悉心籌度相機
指授務期乘時掃穴早奏膚功上紓
聖慮奏入
諭曰任舉深屬可惜有旨交部從優賜䘏即買國良
等畢命疆場雖屬效力之誼而朕觀之實覺不忍
為之淚下亦有旨諭部將此旨先諭軍前將士知
之是日納親奏言(臣)奉
命來川於五月二十日抵成都將西南兩路糧運詢
問撫臣紀山藩司倉德據稱現在遂日發運出
口糧千餘石雇覓漢番夫役烏拉俱能照軍營
限定之數輓運(臣)隨於次日自省赴營六月初
三日至督臣張廣泗駐劄小金川美諾地方沿
途經過西路糧臺有糧多壅積者即催趲辦理
各路軍營已經運到者除日支之外可餘數日
或月餘口糧尚無兵食不繼之虞至於兵分十
路進勦現在己未前進及逆酋所恃碉寨木石
城卡未能攻奪情形與班第張廣泗備細講求
督臣即於初四日前赴卡撒(臣)留駐美諾就各
路鎮將一月以來所報情節逐一查閱分别奬
飭申明紀律飛檄通行即於初六日親赴卡撒
美溝軍營卡撒美溝係通刮耳崖賊巢正路上
年七月間我兵奪取空卡關即入金酋境内屯
駐其地離賊碉不及半里最為逼近初九日復
同督臣前往昔嶺相度賊巢山勢嶺有數路皆
可通刮耳崖惟是山陡箐密碉寨層層獨色爾
力一梁其勢尚為平坦賊碉皆在梁旁梁上止
有木石城卡數座若能攻克一面分兵牽制梁
旁碉寨一面即可順梁而下此路較卡撒美溝
正路乘高臨下甚為得勢詢據各番咸稱下至
底溝去刮耳崖亦不過數里是以會商督臣將
哈攀龍王愷所領兩路官兵歸倂昔嶺一路同
進合之(臣)等從前抽調添撥昔嶺兵丁共萬餘
名以足兵力而圖進取仍督令已到官兵攻擊
木石城卡經我兵奪據木城數座又攻石城賊
守甚固屡撲未下本月十六日署鎮任舉奮不
顧身前往督催致被鎗傷陣亡督臣聞報即日
親往指示調度現在逼攻務期必破再查我兵
可以進抵勒歪刮耳崖賊巢惟黨&KR0309;昔嶺卡撒
三路今黨&KR0309;昔嶺已均有重兵惟卡撒雖現駐
兵三千餘名但護糧分防各處皆須撥用餘兵
不足以資攻勦若另調新兵未免緩不及事莫
若就中酌量有應牽制堵禦及彈壓土司之處
量地酌留以備攻守將多餘之兵悉行抽調添
倂卡撒以重聲勢庶可進勦賊巢現與督臣會
商辦理再(臣)與督臣又思賊番因險據碉故能
以少禦衆今我兵既逼賊碉自當亦令築碉與
之共險兼示以築室反耕不滅不休之意賊番
自必搖動且守碉無須多人更可餘出漢土官
兵分布攻擊似亦因險用險之策已飭各官星
速修砌遵照逼攻總之就現在進勦情形今秋
能否告竣目下尚難預定惟有備細籌商督率
將領激勸士卒倘能連奪數碉足以阻賊堅守
之心而長我勇往之氣勢成破竹剪滅不難矣
奏入
報聞是日
上命軍機大臣等傳諭曰據大學士納親奏報金川
軍情及籌辦事宜有築碉與賊共險之策此事披
閱再四不能解辦理之意自金川用兵以來駐軍
卡撒久歴時日賊酋逆我顔行傷及將士自當刻
期撲滅以收犁庭掃穴之功今觀訥親等所奏情
形尚費經理非旦夕可以竣事但攻守異用彼之
築碉原以自守我兵自應决策前進奮力攻取乃
轉令攻碉之人效彼築碉是亦將為株守之計耶
且碉不固則不足恃碉固則必勞衆力若以築碉
之力移之攻取破彼之碉以奪其所恃不亦可乎
在訥親等或自别有籌畫而奏内殊未明晰以朕
度之或因慮及山深箐密入秋難期克捷預為退
駐之地耶訥親等恐未必籌及於此即使有見及
此亦非萬全之策盖能克其碉而守之猶屬因利
乘便之意今因彼守險我亦築碉微特勞費加倍
且我兵已罙入賊境地利氣候素不相習而守碉
勢須留兵多則饋運難繼少則單弱堪虞賊酋凶
狡必狃我以持久出我之不意浮寄孤懸主客之
形既别情見勢絀反覆之慮尤深師老財匱長此
安窮不可不熟計也况將來金川撲滅之後其地
不過仍歸之番是今勞師動衆反為助番建碉之
舉恐貽笑於國人躍冶於番部矣昨覽此摺即以
為不然思之竟夜益覺其非策不如速罷為宜再
朕閱另摺所奏任舉捐軀報國畢命疆場不禁為
之泣下在伊等忠憤激發固已甘之如飴而朕以
小醜跳梁用良臣於危地思之殊深憫惻雖經交
部從優賜䘏以慰忠魂而事後之慮彌切現在大
學士訥親尚書班第内大臣傅爾丹總督張廣泗
提督岳鍾琪等立營漸逼賊巢凡有進止更當因
時度勢鄭重籌辦不宜徒事奮往以厪朕懷至所
調綠旗兵丁或未能勁健可否另調滿洲及索倫
兵着傳諭大學士訥親酌量具摺覆奏朕觀金川
竟難措置設其易處則張廣泗久歴戎行之人早
已成功矣今訥親雖為經略只宜持其大綱督令
張廣泗等各施謀猷以圖速奏膚功即如建碉之
策率皆不中肯綮而張廣泗亦附和而無語可見
彼有推諉之意矣殊增朕憂訥親不可不知也此
事速行回奏並將近日情形一倂奏聞
(臣)等謹按張廣泗居心忮忌恃才傲忽初至
軍營藐視金川之衆率意而行無愼重周詳
之識既而張興失䧟徒懷慙憤更乏成筭及
聞經略涖師固有藉其聲威冀幸成功之意
而訥親茫無方略已為張廣泗所輕於是轉
幸分謗之有人不以破敵為己任推諉之心
聖明早已燭照於萬里之外矣
是日訥親張廣泗會奏言現在領兵鎮將如任
舉買國良俱已陣没唐開中又受鎗傷冶大雄
現患傷寒一時統領乏員因思及原任固原提
督段起賢籍隸成都丁憂家居副將胡大勇素
稱勇往(臣)等公同商酌俱已飛檄行調又因遊
擊劉竒偉都司王一柱受傷調養亦經移咨雲
貴總督揀派勇幹歴練將備二三員兼程來營
以資委用合行奏
聞伏思將領為士卒表率必須統領得人發縱指示
方足以勵士氣而奏膚功今軍營各路將領攻
勦機宜既屬未諳兼之才智俱係中平即指授
之頃尚有不能領會者(臣)等既無素稔可用之
員仰懇
皇上天恩飭查與川省稍近各省曾經保舉之鎮恊
參遊内
簡發十數員馳驛來營(臣)等派遣委用奏入
上諭内閣曰古州總兵哈尚德湖廣參將哈峻德雲
南提標參將高欽延安參將陳文鎮海參將孟麟
雲南遊擊魯文德朱璣范崇純湖北遊擊馬能陜
西遊擊馬雲翔直隸遊擊吳士勝着該部即速行
文調赴金川軍營聽候經略大學士訥親等委用
是日訥親又奏言欽奉
諭旨令(臣)將現在征勦情形密奏(臣)查各路官兵不
能前進者多惟昔嶺一路雖現為石城所阻度
我兵力尚可望其不日進取惟是(臣)與督臣到
營未久戰勦機宜督辦伊始且各路抽調官兵
尚未到齊容(臣)一面指示辦理一面相度籌畫
俟月餘後如果我兵已全力攻勦猶有不能速
捷情形再行妥議密奏請
旨裁奪奏入
諭曰卿意遲待數日一舉成功何等慶快殊未憶及
朕之懸望耳及至奏到仍不過如是且聞任舉凶
問不勝感惜何能慰朕耶又
諭曰張廣泗去歲奏張興之事措辭得體今任舉乃
捐軀致命者而汝等不過奏聞其事亦未詳悉殊
不知輕重也是日訥親又奏言内大臣班第等帶
領侍衛拜唐阿等於六月初三等日陸續抵小
金川軍營(臣)就現在用兵要路籌度分為四路
昔嶺一路派内大臣班第黨&KR0309;一路派護軍統
領法酬甲索一路派護軍統領薩音圖馬奈一
路派護軍統領烏爾登前往督兵攻戰其侍衛
官員拜唐阿等亦於附近各路分派飭令照看
督率(臣)自成都起程挑選成都滿兵百名帶往
今已抵軍營即將此兵分給四路大(臣)侍衛等
内大臣傅爾丹於六月十四日已抵(臣)現住之
卡撒軍營緣亦係進勦要徑即將伊留住卡撒
各路大臣侍衛内班第報稱於昔嶺督視攻戰
漸行前進樹立木栅烏爾登報稱在馬奈督視
攻戰奪賊四卡其餘别路尚未報到至各土司
效力行間輓運米石者(臣)已遵
旨宣布
皇恩將伊等每年賦額并從前加賞土司之例行查
廵撫藩司俟查覆到日再將應如何加
恩之處定議請
旨其督臣張廣泗所奏川省民夫帮貼銀兩一案撫
臣紀山已飭承辦此案之知府李盛唐賫送檔
案來營備查俟該員到日再將有無情弊之處
清查奏
聞奏入
報聞是日班第奏言前因建昌道陳緯等辦糧誤遲
致甲索軍糈缺乏業經會摺紏參一面飛飭川
東道齊格及瀘寧同知耿壽平前往子龍催䟎
速運甲索一路最為遥遠近查黨&KR0309;至彼處渡
河而行不過三四日可到黨&KR0309;現積米四千儘
可分運隨飛咨總統岳鍾琪已據諭令綽斯甲
土兵暨餘丁人等沿河接遞兩次共運米六百
五十石又於該土司境内採辦炒麵糌粑以資
接濟其川東道齊格等亦飛調明正孔撒麻書
東科等處土司多方奬賞各出烏拉數百加給
雇値自五月以後共陸續起運米麵二千餘石
兵食已充可無匱缺又據該道等禀稱各土司
承認帮雇烏拉每日可運米五十石務使有贏
無縮惟至深秋大雪恐有阻運之虞(臣)即行令
黨&KR0309;糧務臨期量行酌撥以圖萬全又打箭爐
至甲索山險途長雨雪不時難免停阻因詳諭
該道等查明路徑細察情形其應作何變通辦
理之處現在會咨聽部核議奏入
報聞是日班第張廣泗紀山會奏言順慶府通判丁
紀龍䕫州府經歴蒲宏圖榮縣縣丞劉大麓管
理臺運惟知利已岡恤夫艱(臣)等訪查丁紀龍
管理熱籠正糧務凡給發軍裝夫價多有侵蝕
班攔臺積米甚多丁紀龍身任督催並不顧問
現在另委忠州知州劉乃大前往料理丁紀龍
運米龍肋不催速到積票至二三十張不能交
納又内地雇募夫役頗為拮据丁紀龍於本站
内留積散夫最衆將額設交管之夫不令背米
以致枵腹難堪相率逃散運夫本應按期更換
丁紀龍勒令本站番夫長役以致紛紛禀訴至
於所管各站之斛大小不均運夫每多賠累蒲
宏圖管理班攔山糧務扣剋雲貴軍裝背夫脚
價該臺所管三站塘馬及安運馬騾俱經倒斃
既不買補亦不報明班攔山積米至三千餘石
蒲宏圖不善疏通倉底致有霉變至劉大麓管
理熱籠寨糧務擅於蠻地私自製秤稱米桿上
無星不能平凖運夫前途交納往往賠累又劉
大麓將遂寧等縣解運官馬勒住私賣營利肥
已剋扣夫價種種劣蹟斷難姑容(臣)謹會摺紏
參奏入
諭曰丁紀龍蒲宏圖劉大麓俱着革職其誤運侵蝕
情由交與廵撫紀山嚴審定擬具奏
平定金川方略卷八
