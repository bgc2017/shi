平定金川方略卷三十
藝文
平定金川詩
監察御史(臣)錢琦
聖德符元化萬類甄陶一時維泰運隆瑞協師貞吉
金川爾小醜胡為教不率方其跳躍時頗自逞
馳突神武
帝不矜我衆實所恤長策運
廟謨干城寄良弼是時霜風寒肌膚增惏慄况聞疆
外險蜀道難縷述劍閣山嵯峨錦江波蕩潏千
盤入杳冥九折愈紆鬱寧堪士馬喧或慮巔崖
滑上相秉忠誠蓄銳獨勇決生逢
堯舜君許身比禹契方奏凌烟勲忍躭終朝逸號令
既嚴明刁斗亦森密劒戟莽奔衝牙纛互坌坲
輸輓雜薪芻踴躍鼓士卒或為五營連或為七
校發或盤鵰鶚行或挾雷霆出八千餘里路有
若風捲疾將軍從天下神速眞咄咄先聲實奪
人不戰兵已屈嗟哉獸之窮依人搖尾乞昔為
桑中鴞今為網中鷸昔為蛙躍井今為鼠拱穴
約法章倍三來格旬未七
聖人覆載恩詎肯遺小物顧惟螻蟻輩寧足汚我鉞
詔下許班師滿路和風拂鞭敲垂柳新戈偃草芽茁
懽聲雜鼔鐃兵氣淨林樾何以策元勲五等崇
華秩何以換征袍七章披繡紱喜起賡明良光
華䑌雲日其餘小大從一一
恩波溢上以慰
慈寧下以安良質小雅賦彤弓
奎文炳石碣和氣洽神人海宇永寧謐
萬歲拜呼嵩五雲春暖闕(微臣)效鼓吹霖雨媿鴻筆
平定金川詩(有序)
通政使司參議(臣)薄海
(臣)聞漢代有鐃歌鼔吹之辭唐家作七德九功
之舞凡以紀大猷揚駿烈也比者金川土酋不
馴拒我討捕
皇上沉機内斷戡亂興師
特命閣臣傅恆經略其事馳銳攻堅振疾風而掃秋
蘀受降釋縛灑甘露以活釡鱗洪惟
廟算高深遠人欵服仰企元勲忠藎
帝德敷宣(臣)職忝龍作納言之後列謹虎拜稽首以
陳詞其詩曰
武緯文經
聖化周
熙朝萬國總懷柔無端小醜跳荒裔有
詔元臣下益州籌策親承
瑤殿上旌麾遙指笮關頭即看授鉞
臨軒日已卜斯行展壯猷
騰驤士馬氣如虹聚米山川在掌中綏靖遠方
酬
倚畀肅清徼服仗公忠鈎梯舞處鴟巢破羽黨除
時鼴技窮竄伏乞降猶未允誓將罙入奏膚功
八日飛書達
禁林特容歸欵見
天心蠻人悔罪三薰沐丞相神威七縱擒賨曲渝歌
懽
解網花鬗卉服頌辭金六師往返無多候早暢
皇風遠邇欽
策勲飲至正春和諸將元功爵賞多
神武蘭臺編卓越
奎文璧沼勒嵯峩肅申禋祀馳
仙仗竚荷嘉庥錫玉禾從此豐熙緜億載白狼朱
鷺永登歌
平定金川詩
修撰(臣)金甡
帝持泰阿柄
威德萬方服蠢爾金川酋狡焉逞豕突小醜何足誅
煽亂不可釋專閫任誠重應機須早決籌策故
紆回養癰計已拙維
皇思敵愾
清禁慎謀帥
國家親重臣忠勇誰第一臣恒仰
成算日夜圖展竭克簡
至尊心禡牙
親授鉞太白高揚光深入敢戰吉天兵莽雲合飛翰
不以疾上將更星馳奮身先士卒束馬陟厓巔
裹氊驀山足英風振剛氣積石欲摧裂外寇佇
披攘内奸先剔抉雄狐及牝雞駢首服軍律鬼
蜮始騷除豺狼争喙息申威旋督戰鉞進乘膽
破昔嶺挫兇鋒巴郎克堅壁盡徵諸道會共決
擣巢策不須九曲穿直以萬鈞壓釜底沸湯煎
穴中窮鼠泣哀籲繞軍門令嚴如截鐵投生苦
無地束手待椹鑕
皇心運金鏡萬里洞毫髮捷書初報聞羅網計難脫
聿開自新路期以息征役慮勝在機先神妙應
呼吸仰惟
天覆恩用戒火炎烈承
制赦其人納降斯得活歡聲倏雷動生死肉白骨扶
服望壇拜六事誓不越獻賮到金人上供如供
佛銜鉤出重淵霜刃竟不削永懷明珠報何敢
妄撥刺是時天清明光景頓軒豁兵前草木風
陽和普嘘拂稜威月&KR1633;震融樂雪山液
廟略既遐宣蠻荒遂寧謐銅梁卷征旆
金闕望歸轡勾當公事還從容
閤門謁單騎見汾陽七擒服諸葛偉績如古云
欽褒聞制曰桓圭五等崇豹尾雙竿揭出師無留行
第賞不踰月從戎皆拜
恩勤事並蒙䘏嘉勞紀功級蘇困賜蠲復策勲還飲
至尊俎喜洋溢
彤墀肅班賀卿矞浮
袞黻庶幾
宵旰寬樂愷見
玉色是用告成功
地
天申仰答神祗通肸蠁三極統明察羽衛首征塗
珠丘薦芬苾顧歆
九廟靈申錫萬年福
慈寧垂懿訓啓迪荷明悉歸善晉
徽稱奉觴上
寳冊
孝治表尊親暴亂永不作
駿業紹
前光兵事為後法雲漢炳
天章穹碑鼇負屹文經武則緯在泮禮惟協側想事
之殷洎乎伐已卒輿論或然疑
宸衷期必拔武師方席卷遽止乘墉克陰陽互開闔
威惠兩不測
睿知如轉規動與事機合
日月遠臨照震電捷轟掣霍然掃妖氛膏降醴仍出
乾坤自清泰太虚本無物乃知天合符
神武信不殺邊徼長敉寧中區增富實聲靈時一振
姦宄絶萌茁止戈乃全勝武德實兼七六字慶
軒鼚千秋煥鐫勒作誦記其詳臣職忝史筆
平定金川詩(有序)
編修(臣)楊述曾
皇帝受
天休命四方萬國罔内罔外悉臣悉庭惟兹金川弗率
歴二年所
皇帝曰相臣恒汝忠誠勇武克圖我敉寧兹畀汝經
略印率虎賁士徂征冬十一月癸丑
禡纛長安左門外
皇帝親御武帳酌相臣酒寵以上駟雕戈金節倍道
星馳十二月辛丑至軍戮漏師巨慝討軍實而
申儆之進攻昔嶺再擊巴郎以巨礮摧其堅碉
酋窮蹙乞命相臣弗許督戰愈力
皇上特下寬宥之詔二月癸未酋面縛軍門相臣升
壇奉
皇上命赦其罪具道
皇上聰明睿知神武不殺酋感激俯地矢以六事永
不敢渝金川平相臣奏凱還京師道封忠勇公
加殊錫
皇帝行告成禮
親灑宸翰立碑太學昭示來兹蓋自相臣蒞軍洎於
受降僅四十日有奇兵不血刃凶頑歸命皆由
我
聖天子睿算神謨亦惟賢相臣一德一心克成駿烈
(臣)忝侍從末職在文字允宜鋪張揚厲垂之無
窮謹撰
明良綏遠詩一章拜手稽首以獻其辭曰
聖皇建極丕冒九宇靡遠不柔靡德不普蠢兹金川
在瀘之涘雪山巉巉繩橋觺觺有軋於鄰匪婚
伊寇師薄其疆獸挺而走屹彼崇碉乃穴乃巢
伺間竊發有敗遁逃裒鞠頑凶負嵎自固曠誅
二載
帝殷西顧乃咨相臣汝予良弼忠勇懋昭與予一德
董我六師肅將天討迪彼昏嚚靖我西徼相臣
受
命再拜稽首既禡既類吉日惟丑雲旗星䍐
天子餞之玉斝是斟飛黃載馳桓桓禁旅如貔如虎
從我相臣以務烈所天射之巔危巒連延鑿冰
為磴束馬而前相臣蒞止師貞以律首戮巨憝
曰良爾吉陰諜我圖惟賊攸恃厥辜既伏酋魄
先褫爰拔我勇爰選我良或搤其脅或扼其吭
如雷斯鍧如電斯掣賊不能支乞命假息相臣
烈烈欲集我旅擣其中堅刮耳之&KR2515;
皇帝曰吁止戈為武有逆則誅有順則撫普天之下
疇非赤子悔罪來歸受之而已春風始和
玉書初下酋衆傴僂厥角来迓高壇列幕香烟若雲
相臣是升導揚
王綸謂爾羣醜自干大戾爾革爾頑我貰爾罪爾孥
我全爾支我屬厚地高天爾生爾育酋先震悚
聆言蹈舞
帝恩我天我冒我怙我有微忱奉琛以將六條凜凜
永矢勿忘在昔有虞苗頑弗率干羽兩階七旬
來格我師之出日初南陸迄我受降春荑未綠
役不踰時綏懷萬里嫓德重華後先一揆我車
彭彭我旆英英鐲鐃騎吹來旋上京
帝曰休哉
天
祖所佑殷薦告虔以篤我祐恭惟
聖母慈訓諄諄
徽稱既奉孝思用伸乃
詔相臣予嘉乃績豹尾龍章桓圭載錫穹碑贔屭立
之太學炳炳麟麟
天文昭爍圓臚方趾黃童白叟軒舞懽呼頌
皇仁武惟
皇之武天造神斷相臣宣之風行雷奮惟
皇之仁乾覆坤載相臣承之露瀼雨霈
明良交慶絪緼太和小臣作詩以賡虞歌
平定金川詩
編修(臣)張若需
文思端拱授雄韜上相專征擁節旄不待縋師窮峭
崿已看因壘脱弓刀疆恢駹冉春風遠兵洗巴
渝雪浪高
步輦晨趨親送喜
慈寧先慰
聖心勞
王師如漢復如江昔嶺窮酋比吠尨震疉
皇威期掃穴包涵
帝德在安邦
玉音天上催旋旅金佛營門恰受降六事歸誠申九
伐
宏仁盛烈古無雙
軍書三捷掣朱縑偉略堂堂邁玉鈐撻伐共欽
天子武純忠早協大人占元戎勲紀旂常重五等榮
膺衮錫兼宴錫彤弓開邸第從容羹鼎待調鹽
紫宸佳氣滿觚稜
渙號頻頒慶典仍天地好生成合撰
明良交泰應休徵櫻桃及薦
神靈喜楊柳來歸士馬騰氛祲全消寰海晏萬年歌舞
樂升恒
平定金川詩(七言律四首)
編修(臣)林蒲封
露布星馳奏
紫宸歡聲萬里靖邊塵長驅共識軍威盛獨斷還驚
廟算神商網豈惟開一面虞階何待舞三旬由來
天討原無戰荒裔同歸
幬載仁
檻底窮猿莽自驕致煩
授鉞出
天朝三驅直壓吳曦壘七縱重過孟獲橋梟獍已摧
餘孽定欃槍迅掃宿氛消卭崍山雪經行處喜
見春風折柳條
鳴笳疉鼔下沈黎上相星明紫氣齊十二天閑
馳絶徼三千組練護沙隄降城遠築靈關外銅
柱高標大渡西從此金川洗兵甲麒麟閣上煥
新題
金城何事策屯邊赫濯
皇威暢八埏九譯山川歸禹服百蠻歌舞戴
堯天雲中
鳳綍銜春下閫外龍韜唱凱旋珥筆願將鐃吹譜賡
颺長頌太平年
平定金川詩
編修(臣)湯大紳
皇上御極十四年
聖德廣運怙八埏東漸西被訖聲教
闕廷王會來罕幵金川酋長既内附逖居昔嶺儕
獽狿鄰封搆釁思一逞蜂屯螘鬭驚狼煙
國家用武邁前古矧兹小醜喘敢延二三臣工弗
和協致老徒旅靡金錢
九重西顧赫斯怒與神為謀出萬全致
天之罰聲有罪惟汝元輔其仔肩陳師鞠旅授
方略並
賜節斧輝簡編元輔對揚拜稽首敢不夙夜惟虔虔
君言不宿趣就道風馳錦鞚飛銀韉忠誠激發薄霄
漢徒御整暇彌川原縋幽緣險飽冰雪尅期誓
衆期寧愆相度形勢布行陣前茅後勁中中權
燕犀冀馬並良產貫頤戟手紛桓枑胸藏甲兵
躬介胄奮勇輙為將士先指揮悉與
睿謨合號令更挾
皇威宣急擒同惡殺無赦牝雞狡兔就戮駢金酋聞
風膽先破竒兵况復攻其堅碉樓峩峩插雲表
當關重閉安如磐轟雷掣電倏摧倒粗砂碎石
颺山巔是時我軍威震疊旆旌所向洵無前長
驅罙入孰齟齬滅此朝食奚難焉我
皇睿慮豫籌策鯨鯢赤子心惻然覆幬持載罔不育
赦書密下飛郵傳金酋窮蹙計無復析骸易子絕可
憐跼天蹐地自悔罪宵晨引領矞雲端十行
詔許順而撫譬鳥得木魚游淵蛇行匍匐崩厥角環
顧笑語聲&KR2613;&KR2575;獻琛設誓瀝肝肺永靖蠻觸棲
窮邊賨猺相戒弗騷動各保婦穉全胝腁有不
吾信悔何及盍亦視我擎降幡元輔登壇布
威德春風溫燠秋霜寒我
皇神武不嗜殺未折一矢絕一弦七旬未屆有苗格
六師諏吉其言旋書成露布告大捷九衢門啓
夜未闌
至尊開函動顏色入奏
長樂為加餐禀承
慈訓握勝算奉上
尊號臣民懽牽牲奠璧修秩祀功歸于
祖德讓
天獻功在泮有述作
宸章煥爛騰奎躔三四典謨叶雅頌平淮西碑不數
韓如拳大字鐫琬琰用垂萬禩永不刊策勲進
爵稽古制道封晉國開河山繡衣華袞示
殊錫雙竿豹尾隨青駽
聖朝信賞賞必當勗爾有位勤其官遂開
明堂康至治
主上明聖元輔賢并包畜養徧中外遵
王之道歌平平梯航山海納職貢自今伊始萬有千
(小臣)職司忝記載才識譾陋筆力綿吮毫濡墨
惟紀實愧乏元和聖德篇
平定金川詩(七言律六首)
編修(臣)蒋元益
駿烈神謨裕
聖衷元臣仗節總元戎運籌自具安邊策因壘還期
不戰功雪鎧霜戈輝曉日牙旗玉帳展雄風
天威震疊聲靈遠撻伐
鴻猷指顧中
桓桓羆虎衛中軍上將專征
睿慮分鼓舞六師忘雨雪指麾八陣起風雲惟紆諸
葛平蠻略漫草相如諭蜀文吉語早知聞五日
頻頒
寵命策殊勲
十行
丹詔下雲霄湯網宏開
大德昭穴蟻驚魂寧復鬭釜魚餘息詎能跳壺漿夾
路迎王旅琛賮盈廷獻
聖朝遙想降旛森竪處一時羅拜漢嫖姚
闐闐振旅凱歌陳楊柳人歸正及春烽火燄消
花似錦邊隅塵淨月如銀戎車周室書三捷干
羽虞廷紀七旬物力不勞民氣樂普天率土頌
皇仁
威行萬里寄鷹揚聲教何曾阻一方卭笮峰高
驚草木牂牁波静肅風霜已看兵氣銷金虎更
奏詩篇詠白狼
帝德光天臨照廣從今尉候遍要荒
受降獻捷武功成歡洽嵩呼
萬歲聲
廟算不矜除小醜
天顏有喜為羣生寰區一氣歸仁夀河漢千秋洗甲
兵載筆(小臣)逢盛際詠歌蹈舞慶昇平
平定金川詩(五言排律三十六韻)
編修(臣)鈕汝騏
聖治恢無外
皇仁樂並生聲靈通絶徼斧鉞下
神京
大德宏胞與么麽敢抗衡穴如螻螘鬭國比觸蠻争
天討原無戰
王師自有征分猷虔後甲
命將叶先庚經緯推元老旬宣選上卿機宜傳箭授
進止畫沙明
廟算包三略邊籌統七兵星馳惟夙吉雷厲不留行
蛇虎看擒縱風雲妙合幷六千君子隊十二羽
林營師以和能克功惟斷乃成投鞭瀘水斷積
甲石碉平士氣崇朝奮蠻氛匝月淸指麾搜兔
窟談笑靖貙氓立地蟲沙化看山草木驚摧堅
三矢定拉朽半槍横昧雉逃林雊窮猿抱樹鳴
巴郎晨撤壘昔嶺夜披荆陸地羊千足軍門酒
百盛萬金求鑄像六事懇輸誠不殺由
神武遺生託父兄視師冬欲暮納欵月初正是日諸
天朗和風萬里晴冉駹騰喜氣華夏合歡聲免
胄泥中見銜刀馬首迎樂傳兜勒曲壇是受降
城喻蜀辭無費平淮雅載賡
勲華方事業郭李想功名往躡窮邊雪歸聽
上苑鶯策勲崇五等殊禮接雙旌涉險資為楫調
元待作羹敷天安夜柝率土樂春耕
錫宴開三殿觀碑溢二黌止戈昭
聖武萬載仰
皇情
平定金川詩(七言律六首)
編修(臣)張紹渠
暖律吹噓二月春捷書頻報静邊塵
王師指顧應無敵上將籌謀自有神錦繡河山綿帶
礪丹靑臺閣繪麒麟承平共慶韜戈日浩蕩
恩波及遠人
窮荒異類見雕題跋扈強梁劍閣西鳥道盤空
通雪嶺龍韜决策奮雲梯旌旗照耀迷星斗壁壘
精嚴振鼔鼙自是奇兵多設險長驅萬里掃鯨
鯢
熊羆戰士枕戈鋋
廟算如神出萬全早隸烏蠻歸版宇重輝白帝奠山
川
金鑾詔旨傳三殿銅柱勲名鎮九邊
聖德包蒙頻肆赦櫜弓戢矢憶當年
雪霽岷峨曙色開將軍新築受降臺當關已著
安邊策推轂還資破虜材
詔出分明懸日月師行迅疾效風雷蠶叢莫謂憑天
險虎騎龍驤捲地來
聞道西征奏凱還鐃歌鼔吹動
天顏瘴烟夜静巴江水兵氣晴消玉壘山萬騎流星
傳羽檄六軍解甲唱刀鐶月明古戍無烽火碧
草春深戰馬閒
侍從
丹墀曉日紅
太平天子策元戎七旬苗格敷
文德八陣圖開振
武功驛路穠花迴玉勒關門細柳映琱弓還銷金
甲資農器
盛世桑麻雨露通
平定金川詩(七言排律三十韻)
編修(臣)王楷
哲后膺符綏萬邦禮陶樂淑總敦龐何來小寇跳笻
嶺遂使傳烽及錦江竹弩石弧資跋扈嵐烟瘴
雨長愚憃侵他隣部含沙蜮擾我邊陲吠影尨
爰震
皇威彰斧鉞聿咨元弼領麾幢騰驤
特賜飛龍廐方略親承朱鳥窗軍選禁廂先類禡芻
連岷蜀峙崆㟅渡瀘定卜能擒孟減竈寧須暗
勝龐鼔角森嚴鳴地軸鉤梯盤曲度雲矼肅清
遠服除滋蔓迅掃蠻氛息聚蛖萬里登壇排鐵
騎中宵草檄對星釭首誅間諜神機速倏破堅
碉賊膽𢥠悔罪自慚形䠞踖輸誠交聽語紛哤
捷音電掣來
宫闕
大度天齊赦冉駹番樂赴轅吹篳篥濃香夾道爇蘭
茳戎衣壯士弛重鎧肉袒窮酋繫兩羫繡佛僅
教收畫帳朱提不藉壓歸艭宣揚
上意干戈戢暢好軍容劍佩瑽振旅還
朝春似海策勲飲至酒如瀧被之爵命桓圭一賚
以光榮豹尾雙共識臣忠因
主聖何殊玉應與金撞敷陳雅頌鵷班序賡拜明良
鵠立&KR2941;彩煥靈臺星歴歴
恩流太液韻淙淙巍峩麟閣圖堪繪琬琰
鴻文鼎可扛
祖德無疆昭日月
慈闈有訓静矛鏦祥呈仁壽皆懸鏡化洽都盧敢戲橦
遙拱
宸居馴職貢更修農器事耕䎫條風漸秀青葱麥穀
雨初分赤白豇温瑟迥過鄒衍律衢尊絕勝蔡
機缸高城雪外屯師處應錫嘉名曰受降
平定金川詩(七言律六首)
庶吉士(臣)邵齊然
極天威德震遐陬幃幄無勞更借籌已掃風煙
開雪嶺却收旌旆下松州燕隨露布飛
丹鳳鶯和鐃歌逐紫騮回首西南青一髮春光直
度萬山稠
峨嵋横絶指金川鳥道羊腸路幾千域外河山
歸
禹服寰中日月共
堯天不矜兵力誇三捷自有
宸謀出萬全一怒安民功勒石漢家勲業陋燕然
上將胸中富甲兵登壇
授鉞命專征一軍未許驚韓信五餌何勞策賈生日
下風雷馳號令春來草木識威名
天誅更不煩擒縱白羽輕揮瘴霧清
七旬來格頌殊勲神速今還過所聞單騎宛同
唐郭令長纓不數漢終軍身先戰士劘堅壘手
挈降酋答
聖君須信英雄歸駕馭一時龍虎會風雲
面縛旌門欵
聖朝征旗肅肅馬蕭蕭受降城築蓬婆遠
赦罪書頒玉壘遙塞草有情霑湛露春風無語息鳴
刁
寝門為報
慈宫喜
瓊笈金函上九霄
勲名麟閣議酬庸祀典虔修式
聖容章服千官齊策
廟梯航萬國盡班封天河淨洗初休戰金甲潛消漸
勸農慚列鴛行瞻
舜日
御煙春露著衣濃
平定金川詩(五律八首)
庶吉士(臣)張裕犖
上相傳三捷
天威震百蠻一麾驅劍閣萬騎塞陶關時雨蘇巴徼
陽春化雪山文鐃騰鼔吹遙聽唱刀環
蠢爾跳梁慣咆虓敢負嵎營巢盤鳥道攀樹像
人都鼠嘯青楓壘鴟鳴白竹弧
天誅寬一歲鄭重仰
神謨
頑梗綏荒服痌瘝切在躬疲甿勞
睿慮禁旅簡元戎傳檄羌雲曙飛芻僰道通
求衣念邊璅漏永禁垣中
飛翰雄兵集銜枚渡索橋匡王歌六月伐叛問
三苗烈燄焚深箐衝梯插麗譙五旬期一舉功
蓋漢嫖姚
聖德勤威遠
慈寧篤好生
兩宫恩錫祉
三殿詔休兵猘犬嬉晴日長鯨縱大瀛卭徠諸父
老扶杖有歡聲
天意哀窮寇將軍笑止戈革心投狡窟頓顙脫虞羅
妙相香雲捧朱提細馬䭾兩階孚異類威德
盛朝多
虎帳持龍節中朝第一人功收因壘速城築受
降新五等班綸閣三台衞
紫宸黑頭兼袞鉞圖畫上麒麟
祓禊佳辰過期門脫馬銜平淮回相度定虜頌
臣瑊靑簡書勛冊黃封飲至函
玉墀頻送喜
端冕奏雲咸
平定金川詩(倣栢梁體六十韻冇序)
庶吉士(臣)劉星煒
(臣)聞蘿圖席瑞康回消九嬰之沴昆臺闓塞濁
野服三竿之罰夏后鈞臺之上有扈請庭成湯
祝網之前漢陰来享非夫白狼丹犬志規荒徼
窬木方竹意圖遠略可同語矣
皇上軒衡常朗虞干不試驗風受吏已合千八百國
重譯納賮無假五十一征蠢兹金酋鼈令遺種
廪君餘孽南粤雄長屬國被躪三危險遠七旬
頓戟
皇上特簡元臣裒集虎旅彃羽天降鋒車電馳徵則
斧吭管敢授首戈鋋罙其巇阻梯衝歴其崇岡
遊魂假氣晷刻而已困獸罷鬭終干炎火之威
饑鳥向人未遂析骸之請
皇上道在定功義均不殺且以斧螗鋒蝟不煩秉鉞
有虔井堙木刊非復止戈為武
命相納降有
詔撤衞是使赦過宥罪雷雨之澤自
天招擕懷遠弧矢之威萬里桐花春轉蜀道軍回班
馬嘶風鉦人息鼔淮蔡既定裴度告功玁狁于
襄召虎錫命禮也從此桃關解甲永藏黃鳥之
旗昔嶺清塵長鎮燕然之石(臣)拜手稽首而作
歌曰
皇武烜赫羲軒農威轢八極驅六龍象寄鞮譯咸服
從
明堂朝會鏗華鐘西南絶徼荒服重卭竹&KR0034;醬輸僰
賨峻坂嶻嶪萬壑壅雄虺九首巨目縱諸睒不
得安邊封蔓之不圖寧養癰鍜乃礪乃膺其胸
高牙杖戟徒摐鏦螳臂乃敢稽
天鋒
帝咨於度時爾庸
賜以節斧酬瑤鍾羽林千里馳雲衝儵忽凌空飛丰
茸繩橋笮索懸瀧淙虎騎騰踔猋不&KR1320;殛罪行
代臣能恭渠魁仰肮心驚忪鬼蜮倚伏紛距蛩
汝張汝鼓誰發蹤妖腰椹斧喉戈舂招搖大纛
尸奸兇旌髾旄麾披蒙蘢鉤援十二排臨衝銅
丸倒瀉掣電瞛金鎖夜落崔嵬峯顤顟酋首鳴
吚&KR1523;碉門跽伏如緣橦惕息欲用逃戈&KR2709;相臣
孔武麾長䡴更蒐漏蟻芟辛蜂
皇帝大澤春溶溶無雷日出胥帲容
天刀乃忍戕蝑蚣番酋厥角虔給龔前導虎旅周䃔
䃧壺漿夾道陳鮮醲茀厥豐草芟苗松長組繫
頸被&KR2391;褣銀鏤香象羅球共相臣宣
詔赦鞠凶班蘭𠢐面舞且蛩鳥語格磔魚噞喁
聖澤沾濊甦溫禺邊城夜偃青狼烽錦江玉壘嬉耕
傭山䕫㒺兩行不逢於鑠
皇旅定笮卭師旋二月來三冬手不缺折戣戕&KR3180;同
人九四乘其墉鐃歌鼓吹鳴笙鏞
冊功凱宴湛露濃星罕豹尾弓朱彤更獻寳鼎陳黃
琮
堯典舜典勒璧雍尺天寸地俱朝宗
平定金川詩(五言排律四十韻)
庶吉士(臣)圖&KR1861;布
德協三垣正衣垂四海清巍然胥覆幬蠢爾曷縦横
聖主爰申討元臣自請征
神謨持上策雄略寄長城驂乘金吾衞分麾太宰卿
臨邊占豫動決勝在師貞鐵甲銀濤耀雕旂紫
電縈鐃音騰渤碣劍影拂欃槍雪淨晨光迥風
高驛路晴馬蹄驕朔氣霜棧促嚴程赫赫
皇猷遠森森將律明珠鈐饒妙算玉帳運奇兵中壘
鉤援捷期門結束輕桃關煙羃䍥雪嶺勢峥嶸
絡繹隨行列方圓互轉更羊腸飛組練鳥道掣
䡴輣川沸狂飇驟山頽落石轟凌霄盤隼鶻伏
穴泣鼯鼪臂弱寧當轍途窮但就烹簞壺連袂至
匍匐望塵迎軍令惟行法
天心乃好生投人憐鳥困解網念魚赬大地春溫溥
荒陬喜氣盈除壇修盛禮泥首達微情已拜生
前惠還餘夢後驚簫笳環漢使歌舞溢番氓野
静雲依陣氛消月照營
宸威揚異域淑色靄前旌方聽從戎曲旋聞入塞聲
渡瀘踰蜀相縋險陋陰平勞著三巴績階崇五
等榮
溫綸嘉作楫
殊錫重持衡誌喜
奎章麗書勲
睿藻精丹靑照化宇金石勒春黌踴躍人知感
高深物莫名百年文治煥期月武功成震疊銀麞貢
梯航越雉鳴鈞陶滋品彙和會匝寰瀛屛翰資
良輔經綸仰
至誠(小臣)多慶幸得與
盛朝賡
平定金川詩(七律六首)
庶吉士(臣)吳綬詔
岷峨萬里遍
堯封尺土何勞設衞重龍武新釐丞相節魚鳬盡偃
夜郎烽丹青
皇會圖諸賧筒布巴人獻舊供楊柳旗迴鉦鼓静錦
江花月麗春農
崇崗九坂聚蚊蟁相度于宣攘剔勤氛祲雪消
張蹕羽旌罕日麗掃欃雲早知充國平羌略絶
勝相如諭蜀文上將行師披箐棘麟臺先為策
殊勲
螳臂持輪困不支驚看
王旅集旌麾中行𠢐面縻長組徵則當門坐大旗射
雉僅傳一矢定乘墉無待七旬羈堅碉嶻嶪摧
梯棧雪夜曾聞哭守陴
罝罘蔽野截窮鱗
帝有
恩言下
紫宸女鼓女弓干撻伐于疆于理總陶甄尉佗表已
來南粤回紇占應見大人羽騎入關歌耆定匝
天甘雨盡
皇仁
十行
天詔揭虞干番婦番兒夾道看窮海永清唐吐谷長
纓自縛漢樓蘭笵金跪奉維摩像茀草先除大
將壇從此南人咸内屬瀘溪五月水光寒
金虎銷芒雨洗兵受降無事築三城華陽黑水
綏荒徼大輅彤弓酬上卿
帝以成功右
文母
王垂
皇雅配韶韺車攻吉日呈鐃吹不數燕然舊勒銘
平定金川詩(七言律六首)
内閣中書(臣)眭朝棟
聖謨文武洽重光六宇同風息劍鋩旭日正中狺蜀
犬蠻弧斜指走天狼
廟謀宵旰勞當宁閫寄旌旄錫尚方番外遙聞先破
膽將軍新拜郭汾陽
蠶叢拍濩盡堯封路越巴郎更幾重上將風雲
盤地軸期門雷雨集天衝塵烽直掃三千界霽
色迴看十二峯共仰
皇靈眞遠播降幡歴歴竪邊墉
崇臺雲捧九斿旗臺下羣蠻匍伏時占協大人
欣利見感深丞相信神威歸琛自貢迦維像報
德長留新息祠
聖武即今崇不戰殊荒稽首荷天慈
軍書七日到皇都露版淋漓墨尚濡困獸豈能
争一鬭前禽真欲用三驅威加猿鳥難通域仁
育鯨鯢就死區朝野同時齊拜舞兩階重見格
頑愚
元勲振旅覲瑤閶
三殿春深雨露香克壮其猷臣拜手無為而治
帝垂裳笙簧載錫龍光燕茅土還分豹尾揚
睿藻九天摛日月豐碑長自耀宫牆
帝有恩言相度宣跂蝝從此戴高天洗兵直挽銀河
水洽賚頻頒玉府錢
法駕上
陵修漢事告功格
廟協周篇丹青九譯圖王會寳祚長垂億萬年
平定金川方略卷三十
