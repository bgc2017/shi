入蜀記卷四
宋陸游撰
二十七日解舟擊鼓鳴鉦舟人皆大噪擁堤觀者如堵
牆泊新河口距沙市三四里蓋蜀人修船處
二十八日泊方城有嘉州人王百一者初應募為船之
招頭招頭蓋三老之長顧直差厚每祭神得胙肉倍
衆人既而船戸趙清改用所善程小八為招頭百一
失職怏怏又不决去遂發狂赴水予急遣人拯之流
一里餘三没三踊僅得出一招頭得喪能使人至死
况大於此者乎
二十九日阻風
十月一日過瓜州壩倉頭百里洲泊沱㴩皆聚落竹樹
鬱然民居相望亦有村夫子聚徒教授羣童見船過
皆挾書出觀亦有誦書不輟者沱江别名詩江有沱
禹貢岷山導江東别為沱是也㴩則爾雅所謂春夏
秋有水冬無水曰㴩也
二日泊桂林灣全證二僧陸行來云沿路民居大抵多
四方人土著纔十一也舟人殺猪十餘口祭神謂之
開頭
三日舟人分胙行差晚與兒輩登堤觀蜀江乃知李太
白荆門望蜀江詩江色綠且明為善狀物也自離塔
子磯至是始望見巴山山在松滋縣泊灌子口蓋松
滋枝江兩邑之間松滋晉縣自此入蜀江枝江唐縣
古羅國也江陵九十九洲在焉晉柳約之羅述甄季
之聞桓玄死自白帝至枝江即此地也歐陽文忠公
有枝江山行五言二十四韻蓋文忠赴夷時自此陸
行至峽州故其望州坡詩云崎嶇幾日山行倦却喜
陂頭見峽州灌子口一名松滋渡劉賓客有詩云巴
人淚應猨聲落蜀客船從鳥道回
四日過楊木寨蓋松滋有四寨曰楊木車羊高平税家
云泊龍灣
五日過白羊市蓋峽州宜都縣境上宜都唐縣也謁張文
忠公天覺墓殘伐墓木横道幾不可行天覺之子直
龍圖閣茂巳卒二孫一有官病狂易一白丁也初作
墓江濱已而不果葬改葬山間今墓是也而舊墓亦
不復毁啟隧道出入中可容數十人坐有道人結屋
其旁守之道人出一石刻草書云莫將外物尋奇寳
須問真師决永鉛寄八瓊張子高鍾離權始自王屋
游都下弟子浮玉山人來乞此字今又將西還丹元
子再請書卷之末紹聖元年仲冬望日權即世所謂
鍾離先生子高即天覺丹元子即東坡先生與之醻
倡者後有魏泰道輔跋云天覺修黃籙醮法成浮玉
山人謂之曰上天錄公之功為須彌山八瓊洞主宜
刻印謝帝而佩之天覺不以為信故浮玉又出鍾離
公書為證後丹元子又為天覺求書卷末又有徐注
者跋云天覺舟過真州方出謁有布衣幅巾者徑入
舟中索筆大書閒人吕洞賓來謁張天覺十字擲筆
即去而天覺適歸墨猶未乾注真州人云親見之墳
前碑樓壁間有詩一篇云秋風十驛望台星想見冰
壺照坐清霖雨已回公旦駕挽須聊聽野王箏三朝
元老心方壯四海蒼生耳已傾白髮故人來一别却
歸林下看昇平蓋魏道輔贈天覺詩後人所題者唐
立夫舍人亦有一詩末句云無碑堪墮淚著句與招
魂宜都知縣右文林郎呂大辨來泊赤崖
六日過荆門十二碚皆高崖絶壁嶄巖突兀則峽中之
險可知矣過碚望五龍及雞籠山嵳峩正如夏雲之
奇峯荆門者當以險固得名碚上有石穴正方高可
通人俗謂之荆門則妄也晚至峽州泊至嘉亭下峽
州在唐為硤州後改峽而印文則為陜州元豐中郎
官何洵直建言陜與陜相亂請改鑄印文從山事下
少府監而監丞歐陽發言湖北之陜州從阜從夾(夾從)
(兩人)陜西之陜州從阜從夾(夾從兩入)偏旁不同本不相亂
恐四方謂少府監官皆不識字當時朝士之議皆是
發而卒從洵直言改鑄云至嘉亭記歐陽公撰黃魯
直書
七日見知州右朝奉大夫葉安行字履道以小舟游西
山甘泉寺竹橋石磴甚有幽趣有靜練洗山二亭下
臨江山頗疎豁法堂之右小徑數十步至一泉曰孝
婦泉謂姜詩妻龐氏也泉上亦有龐氏祠然歐陽文
忠公不以為信故其詩曰叢祠已廢姜祠在事迹難
尋楚語訛又此篇首章云江上孤峯蔽綠蘿初讀之
但謂孤峯蒙藤蘿耳及至此乃知山下為綠蘿谿也
又至漢景帝廟及山東寺景帝不知何以有廟於此
歐陽公為令時有祈雨文在集中東山寺亦見歐陽
公詩距望京門五里寺外一亭臨小池有山如屏環
之頗佳亭前冬青及柏皆百餘年物遂至夷陵縣令
見縣左從政郎胡振聽事東至喜堂郡守朱虞部為
歐陽公所築者已焚壞柱礎尚存規模頗雄深又東
則祠堂亦簡陋肖像殊不𩔖可嘆聽事前一井相傳
為歐陽公所浚水極甘寒為一郡之冠井旁一柟合
抱亦傳為公手植晚郡集於楚塞樓遍歷爾雅臺錦
障亭亭前海棠二本亦百年物爾雅臺者圖經以為
郭景純註爾雅於此又有絳雪亭取歐陽公千葉紅
梨詩而紅梨已不存矣
八日五鼓盡解船過下牢關夾江千峯萬嶂有競起者
有獨拔者有崩欲壓者有危欲墜者有横裂者有直
坼者有凸者有窪者有鏬者竒怪不可盡狀初冬草
木皆青蒼不彫西望重山如闕江出其間則所謂下
牢谿也歐陽文忠公有下牢津詩云入峡山漸曲轉
灘山更多即此也繫船與諸子及證師登三游洞躡
石磴二里其險處不可著脚洞大如三間屋有一穴
通人過然陰黑峻嶮尤可畏繚山腹傴僂自巖下至
洞前差可行然下臨溪潭石壁十餘丈水聲恐人又
一穴後有壁可居鍾乳歲久垂地若柱正當穴門上
有刻云黃大臨弟庭堅同辛紘子大方紹聖二年三
月辛亥來游旁石壁上刻云景祐四年七月十日夷
陵歐陽永叔下缺一字又云判官丁下又缺數字丁
者寳臣也字元珍今丁字下二字亦髣髴可見殊不
𩔖元珍字又永叔但曰夷陵不稱令洞外溪上又有
一崩石偃仆刻云黃庭堅弟叔向子相姪㯳同道人
唐履來游觀辛亥舊題如夢中事也建中靖國元年
三月庚寅按魯直初謫黔南以紹聖二年過此歲在
乙&KR1344;今云辛亥者誤也泊石碑峽石穴中有石如老
翁持魚竿狀略無少異
九日微雪過扇子峽重山相掩政如屏風扇疑以此得
名登蝦蟆碚水品所載第四泉是也蝦蟆在山麓臨
江頭鼻吻頷絶𩔖而背脊皰處尤逼真造物之巧有
如此者自背上深入得一洞穴石色綠潤泉泠泠有
聲自洞出垂蝦蟆口鼻間成水簾入江是日極寒巖
嶺有積雪而洞口温然如春碚洞相對稍西有一峯
孤起侵雲名天柱峯自此山勢稍平然江岸皆大石
堆積彌望正如濬渠積土狀晚次黃牛廟山復高峻
村人來賣茶菜者甚衆其中有婦人皆以青斑布帕
首然頗白晳語音亦頗正茶則皆如柴枝草葉苦不
可入口廟靈感神封嘉應保安侯皆紹興以來制書
也其下即無義灘亂石塞中流望之可畏然舟過乃
不甚覺蓋操舟之妙也傳云神佐夏禹治水有功故
食於此門左右各一石馬頗卑小以小屋覆之其右
馬無左耳蓋歐陽公所見也廟後業木似冬青而非
莫能名者落葉有黑文𩔖符篆葉葉不同兒輩亦求
得數葉歐詩刻石廟中又有張文忠一贊其詞曰壯
哉黃牛有大神力輦聚巨石百千萬億劒戟齒牙磥
硊江側壅激波濤險不可測威脅舟人駭怖失色刲
羊釃酒千載廟食張公之意似謂神聚石壅流以脅
人求祭饗使神之用心果如此豈能巍然廟食千載
乎蓋過論也夜舟人來告請無擊更鼓云廟後山中
多虎聞鼓則出
十日早以特豕壺酒祭靈感廟遂行過鹿角虎頭史君
諸灘水縮已三之二然湍險猶可畏泊城下歸州秭
歸縣界也與兒曹步沙上回望正見黃牛峽廟後山
如屏風疊嵳峩插天第四疊上有若牛狀其色赤黃
前有一人如著帽立者昨日及今早雲冒山頂至是
始見之因至白沙市慈濟院見主僧志堅問地名城
下之由云院後有楚故城今尚在因相與訪之城在
一岡阜上甚小南北有門前臨江水對黃牛峽城西
北一山蜿蜒回抱山上有伍子胥廟大抵自荆以西
子胥廟至多城下多巧石如靈壁湖口之𩔖
十一日過達洞灘灘惡與骨肉皆乘轎陸行過灘灘際
多奇石五色粲然可愛亦或有文成物象及符書者
猶見黃牛峽廟後山太白詩云三朝上黃牛三暮行
太遲三朝又三暮不覺鬢成絲歐陽公云朝朝暮暮
見黃牛徒使行人過此愁山高更遠望猶見不是黃
牛滯客舟蓋諺謂朝見黃牛暮見黃牛一朝一暮黃
牛如故故二公皆及之歐陽公自荆渚赴夷陵而有
下牢三游及蝦蟇碚黃牛廟詩者蓋在官時來游也
故憶夷陵山詩云憶嘗祗吏役鉅細悉經覯其後又
云荒烟下牢戍百仞塞溪潄蝦蟇噴水簾甘液勝飲
酎亦嘗到黃牛泊舟聽猨狖也晚泊馬肝峽口兩山
對立修聳摩天略如廬山江岸多石百丈縈絆極難
過夜小雨
十二日早過東&KR0893;灘入馬肝峽石壁高絶處有石下垂
如肝故以名峽其傍又有獅子巖巖中有一小石罇
踞張頤碧草被之正如一青獅子微泉泠泠自巖中
出舟行急不能取嘗當亦佳泉也溪上又有一峯孤
起秀麗略如小孤山晚抵新灘登岸宿新安驛夜雪
十三日舟上新灘由南岸上及十七八船底為石所損
急遣人往拯之僅不至沈然銳石穿船底牢不可動
蓋舟人載陶器多所致新灘兩岸南曰官漕(平聲)北曰
龍門龍門水尤湍急多暗石官漕差可行然亦多銳
石故為峽中最嶮處非輕舟無一物不可上下舟人
冐利以至此可為戒云游江瀆北廟廟正臨龍門其
下石罅中有温泉淺而不涸一村賴之婦人汲水皆
背負一全木盎長二尺下有三足至泉旁以杓挹水
及八分即倒坐旁石束盎背上而去大抵峽中負物
率著背又多婦人不獨水也有婦人負酒賣亦如負
水狀呼買之長跪以獻未嫁者率為同心髻高二尺
插銀釵至六隻後插大象牙梳如手大
十四日留驛中晚以小舟渡江南登山至江瀆南廟新
修未畢有一碑前進士曾華旦撰言因山崩石壅成
此灘害舟不可計於是著令自十月至二月禁行舟
知歸州尚書都官員外郎趙誠聞於朝疏鑿之用工
八十日而灘害始去皇祐三年也蓋江絶於天聖中
至是而復通然灘害至今未能悉去若乘十二月正
月水落石盡出時亦可併力盡鑱去銳石然灘上居
民皆利於敗舟賤賣板木及滯留買賣必搖沮此役
不則賂石工以為石不可去須斷以必行乃可成又
舟之所以敗皆失於重載當以大字刻石置驛前則
過者必自懲創二者皆不可不講當以告當路者
十五日舟人盡出所載始能挽舟過灘然須修治遂易
舟離新灘過白狗峽泊舟興山口肩輿游玉虛洞去
江岸五里許隔一溪所謂香溪也源出昭君村水未
美錄於水品色碧如黛呼小舟以渡過溪又里餘洞
門小纔袤丈既入則極大可容數百人宏敞壯麗如
入大宫殿中有石成幢蓋幡旗芝草竹笋仙人龍虎
鳥獸之屬千狀萬態莫不逼真其絶異者東石正圓
如日西石半規如月予平生所見巖竇無能及者有
熙寧中謝師厚岑巖起題名又有陳堯咨所作記叙
此洞本末云唐天寳中獵者始得之比歸已夜風急
不可秉燭炬然月明如晝兒曹與全師皆杖策相從
殊不覺崖谷之險也
十六日到歸州見知州右奉議郎賈選子公通判左朝
奉郎陳端彥民瞻館於報恩光孝寺距城一里許蕭
然無僧歸之為州纔三四百家負卧牛山臨江州前
即入鮓罋城中無尺寸平土灘聲常如暴風雨至隔
江有楚王城亦山谷間然地比歸州差平或云楚始
封於此山海經及啓封孟除於丹陽城郭璞注云在
秭歸縣南疑即此也然史記成王封熊繹於丹陽裴
駰乃云在枝江未詳孰是
十七日郡集於望洋堂玩芳亭亦皆沙石犖确之地賈
守云州倉歲收秋夏二料麥粟秔米共五千餘石僅
比吳中一下戶耳
十八日初得艬船羌小然底闊而輕於上灘為便
十九日郡集於歸鄉堂欲以是晚行不果訪宋玉宅在
秭歸縣之東今為酒家舊有石刻宋玉宅三字近以
為人避太守家諱去之或遂由此失傳可惜也
二十日早離歸州出巫峰門過天慶觀少留觀唐天寳
元年碑載明皇夢老子事巴東太守劉瑫所立字畫
頗清逸碑側題當時郡官吏胥姓名字亦佳又有周
顯德中荆南判官孫光憲為知歸州高從讓所立碑
從讓蓋南平王家子弟光憲亦知名國史有事迹蓋
五代時歸峽皆隸荆渚也殿前有柏數百年物觀下
即吒灘亂石無數飯於靈泉寺遂登舟過業灘亦名
灘也水落舟輕俄頃遂過
二十一日舟中望石門關僅通一人行天下至險也晚
泊巴東縣江山雄麗大勝秭歸但井邑極於蕭條邑
中纔百餘戸自令廨而下皆茅茨了無片瓦權縣事
秭歸尉右迪功郎王康年尉兼主簿右迪功郎杜德
先來皆蜀人也謁寇萊公祠堂登秋風亭下臨江山
是日重隂微雪天氣飂飃復觀亭名使人悵然始有
流落天涯之歎遂登雙柏堂白雲亭堂下舊有萊公
所植柏今已槁死然南山重複秀麗可愛白雲亭則
天下幽奇絶境羣山環擁層出間見古木森然往往
二三百年物欄外雙瀑瀉石澗中跳珠濺玉冷入人
骨其下是為慈溪奔流與江會予自吳入楚行五千
餘里過十五州亭榭之勝無如白雲者而止在縣廨
聽事之後巴東了無一事為令者可以寢飯於亭中
其樂無涯而闕令動輒二三年無肯補者何哉
二十二日發巴東山益奇怪有夫子洞者一竇在峭壁
絶高處人迹所不可至然髣髴若有欄楯不知所謂
夫子者何也過三分泉自山竇中出止兩派俗云三
派有年兩派中熟一派或絶流饑饉泊疲石夜雨
二十三日過巫山凝真觀謁妙用真人祠真人即世所
謂巫山神女也祠正對巫山峯巒上入霄漢山脚直
插江中議者謂太華衡廬皆無此奇然十二峯者不
可悉見所見八九峯惟神女峯最為纖麗奇峭宜為仙
真所託祝史云每八月十五夜月明時有絲竹之音
往來峯頂山猿皆鳴達旦方漸止廟後山半有石壇
平曠傳云夏禹見神女授符書於此壇上觀十二峯
宛如屛障是日天宇晴齊四顧無纖翳惟神女峯上
有白雲數片如鸞鶴翔舞裴徊久之不散亦可異也
祠舊有鳥數百送迎客舟自唐夔州刺史李貽詩已
云羣鳥幸胙餘矣近乾道元年忽不至今絶無一鳥
不知其故泊清水洞洞極深後門自山後出但黮闇
水流其中鮮能入者歲旱祈雨頗應權知巫山縣左
文林郎冉徽之尉右迪郎文庶幾來
二十四日早抵巫山縣在峽中亦壯縣也市井勝歸峽
二郡隔山南陵山極高大有路如綫盤屈至絶頂謂
之一百八盤蓋施州正路黃魯直詩云一百八盤攜
手上至今歸夢繞羊腸即謂此也縣廨有故鐵盆底
銳似半甕狀極堅厚銘在其中蓋漢永平中物也缺
處鐵色光黑如佳漆字畫淳質可愛玩有石刻魯直
作盆記大略言建中靖國元年予弟叔向嗣直是涪
陵尉攝縣事予起戎州來寓縣廨此盆舊以種蓮余
洗滌乃見字云游楚故離宫俗謂之細腰宫有一池
亦當時宫中燕游之地今堙没略盡矣三面皆荒山
南望江山奇麗又有將軍墓東晉人也一碑在墓後
趺陷入地碑傾前欲壓字纔半存
二十五日晡後至大溪口泊舟出美梨大如升
二十六日發大溪口入瞿唐峽兩壁對聳上入霄漢其
平如削成仰視天如疋練然水已落峽中平如油盎
過聖姥泉蓋石上一罅人大呼於旁則泉出屢呼則
屡出可怪也晚至瞿唐關唐故夔州與白帝城相連
杜詩云白帝夔州各異城蓋言難辨也關西門正對
灔澦堆堆碎石積成出水數十丈土人云方夏秋水
漲時水又高於堆數十丈肩輿入關謁白帝廟氣象甚
古松柏皆數百年物有數碑皆孟蜀時所立庭中石
筍有黃魯直建中靖國元年題字又有越公堂隋楊
素所創少陵為賦詩者已毁今堂近歲所築亦甚宏
壯自關而東即東屯少陵故居也
二十七日早至夔州州在山麓沙上所謂魚復永安宫
也宫今為州倉而州治在宫西北甘夫人墓西南景
德中轉運使丁謂薛顔所徙比白帝頗平曠然失關
險無復形勢在瀼之西故一曰瀼西土人謂山間之
流通江者曰瀼云州東南有八陣磧孔明之遺迹碎
石行列如引繩每歲江漲磧上水數十丈比退陣石
如故
入蜀記卷四
