入蜀記卷一
宋陸游撰
乾道五年十二月六日得報差通判䕫州方久病未堪
遠役謀以夏初離鄉里
六年閏五月十八日晚行夜至法雲寺兄弟餞别五鼓
始決去
十九日黎明至柯橋館見送客已時至錢清食亭中凉爽如
秋與諸子及送客步過浮橋橋堅好非昔比亭亦華潔
皆史丞相所建也申後至蕭山縣憩夢筆驛驛在覺苑
寺旁世傳寺乃江文通舊居也有大碑葉道卿文寺額
及佛殿榜皆沈睿逹所書有碑亦睿達書尤精古又有
毘陵人戚舜臣所畫水蓋佛後座大壁也卒然見之覺
濤瀾洶湧可駭前輩或謂之死水過矣縣丞權縣事紀
旬尉曾槃來曾原伯逢招飲於其子槃廨中二鼓歸原
伯復來共坐驛門月如晝極涼四鼓解舟行至西興鎮
二十日黎明渡江江平無波少休仙林寺寺僧為開館
設湯飲遂買小舟出北關登漕司所假舟於紅亭税
務之西夜無蚊
二十一日省三兄
二十二日至二十四日皆留兄家
二十五日晚葉夢錫侍郎衡招飲案間設山礬數盆望
之如雪
二十六日晚芮國器司業曄招飲同集仲高兄詹道子
大著亢宗張叔潜編修淵坐中國器云頃在廣東作
漕有提舉茶鹽石端義者性殘忍每捕官吏繫獄輒
以石鹽木枷枷之蓋木之至堅重者每曰木名石鹽
天生此為我用也其後石坐罪竟荷校云
二十七日
二十八日同仲高出闇門買小舟泛西湖至長橋寺予不
至臨安八年矣湖上園苑竹樹皆老蒼高柳造天僧
寺益葺而舊交多已散去或貴不復相通為之絶嘆
二十九日沈持要檢正樞招飲邂逅趙德莊少卿彦端
晚出湧金門並湖繞城至舟中
三十日
六月一日早移舟出閘幾盡一日始能出三閘船舫櫛
比熱甚午後小雨熱不解泊糴場前
二日禺中解舟鄉僕來言鄉中閔雨村落家家車水比連三
年頗稔今春父老言占歲可憂不知終何如也過赤岸班
荆館小休前亭班荆者北使宿頓及賜燕之地距臨安三
十六里晚急雨頗涼宿臨平臨平者太師蔡京葬其父凖於
此以錢塘江為水會稽山為案山形如駱駝葬於駝之耳
而築塔於駝之峯盖葬師云駝負重則行遠也然東坡先
生樂府固已云誰似臨平山上塔亭亭迎客西來送客行
則臨平有塔亦久矣當是蔡氏葬後增築或遷之耳京責
太子少保制云託祝聖而飾臨平之山是也夜半解舟
三日黎明至長河堰亦小市也魚蟹甚富午後至秀州崇德
縣縣令右從政郎具道夫丞右承直郎李植監秀州都税
務右從政郎章湜來舊聞戴子微云崇德有市人吳隠忽
棄家寓旅邸終日默坐一室室中惟一卧榻客至共坐榻
上或載酒過之亦不拒清談竟日隠初不學問至是間與
人言易數皆造精微亦能先知人吉凶夀夭見者莫能測
也因見吳令問之云皆信然今徙居村落間矣是晚行
(闕)
時可讀蘇州刺史于頔書大略言祕書監陸公齊望始作
尼寺於此其後灞滻灃兄弟又新之後又有賢妹字意者
陸氏嘗有女子為尼云然不言宣公所以有祠者(家譜灃賴此證)
(誤諱灞者則宣公之父也)老尼妙濟大師法淳及其弟子居白留啜茶
且言方新祠堂也移舟北門宣化亭晚復過務德飯
六日右奉議郎新通判荆南吕援來援字彦能進士聞
人綱來綱字伯紀方務德館客自言識毛德昭德昭
名文衢州江山縣人居於秀予兒時從之甚久德昭
極苦學中年不幸病盲而卒無子綱言其盲後猶終
日危坐默誦六經至數千言不已可哀也赴郡集於
倅廨中坐花月亭有小碑乃張先子野雲破月來花
弄影樂章云得句於此亭也晚赴方夷吾導之集於
陳大光縣丞家二樊吕倅皆在大光字子充瑩中諫
議孫居第潔雅末利花盛開
七日早徧辭諸人赴方務德素飯晚移舟出城泊禾興
館前館亦頗閎壯終日大雨不止招姜醫視家人及
綯
八日雨霽極涼如深秋遇順風舟人始張帆過合路居
人繁夥賣鮓者尤衆道旁多軍中牧馬運河水泛溢
高於近村地至數尺兩岸皆車出積水婦人兒童竭
作亦或用牛婦人足踏水車手猶績麻不置過平望
遇大雨暴風舟中盡濕少頃齊止宿八尺聞行舟有
覆溺者小舟叩舷賣魚頗賤蚊如蠭蠆可畏
九日晴而風舟人懲昨夕狼狽不敢解舟日高方行自
至崇德行大澤中至此始望見震澤遠山午間至吳
江縣渡松江風極靜癯庵竹樹益茂而主人死矣知
縣右承議郎管銃尉右迪功郎周郔來縣治有石刻
曾文清公漁具圖詩前知縣事柳楹所刻也漁具比
松陵倡和集所載又增十事云託周尉招醫鄭端誠
為統綯胗脈皆病暑也市中賣魚鮓頗珍晚解舟中
流回望長橋層塔煙波渺然真若圖畫宿尹橋登橋
觀月
十日至平江以疾不入沿城過盤門望武丘樓塔正如
吾鄉寳林為之慨然宿楓橋寺前唐人所謂夜半鐘
聲到客船者
十一日五更發楓橋曉過許市居人極多至望亭小憩
自是夾河皆長岡高壟多陸種菽粟或灌木叢篠氣象
窘隘非楓橋以東比也近無錫縣始稍平曠夜泊縣
驛近邑有錫山出錫漢末䜟記云有錫天下兵無錫
天下清有錫天下争無錫天下寧至今錫見輒揜之
莫敢取者
十二日早謁喻子材郎中樗子材來謝以兩夫荷轎不
持胡牀手自授謁云知縣右奉議郎吳灃來晚行夜
四鼓至常州城外
十三日早入常州泊荆溪館夜月如晝與家人步月驛
外綯始小愈
十四日早見知州右朝奉大夫李安國通判右朝奉郎
蔣誼員外倅左朝散郎張堅堅文定公綱之子教授
左文林郎陳伯達員外教授左從政郎沈瀛司戸右
從政郎許伯虎來伯達字兼善瀛字子夀皆未識子
夀仍出近文一卷伯虎字子威余兒時筆硯之舊也
至東嶽廟觀古檜數百年物也又小憩崇勝寺納凉
遂解舟甲夜過奔牛閘宋明帝遣沈懷明擊孔覬至
奔牛築壘即此也閘水湍激有聲甚壯遂抵吕城閘
自祖宗以來天下置堰軍止四處而吕城及京口二
閘在焉
十五日早過吕城閘始見獨轅小車過陵口見大石獸
偃仆道旁已殘缺蓋南朝陵墓齊明帝時王敬則反
至陵口慟哭而過是也予頃嘗至宋文帝陵道路猶
極廣石柱承露盤及麒麟辟邪之類皆在柱上刻太
祖文皇帝之神道八字又至梁文帝陵文帝武帝父
也亦有二辟邪尚存其一為藤蔓所纏若縶縛者然
陵已不可識矣其旁有皇業寺蓋史所謂皇基寺也
疑避唐諱所改二陵皆在丹陽距縣三十餘里郡士
蔣元龍子雲謂予曰毛達可作守時有賣黃金石榴
來禽者疑其盜捕得之果發梁陵所得夜抵丹陽古
所謂曲阿或曰雲陽謝康樂詩云朝日發雲陽落日
到朱方蓋謂此也
十六日早發丹陽汲玉乳井水井在道旁觀音寺名列
水品色類牛乳甘冷熨齒井額陳文忠公所作堆玉
八分也寺前又有練光亭下闞練湖亦佳境距官道
甚近然過客罕至是日見夜合花方開故山開過已
月餘氣候不齊如此過夾岡有二石人植立岡上俗
謂之石翁石媪其實亦古陵墓前物自京口抵錢塘
梁陳以前不通漕至隋煬帝始鑿渠八百里皆闊十
丈夾岡如連山盖當時所積之土朝廷所以能駐蹕錢
塘以有此渠耳汴與此渠皆假手隋氏而為吾宋之
利豈亦有數耶過新豐小憩李太白詩云南國新豐
酒東山小妓歌又唐人詩云再入新豐市猶聞舊酒
香皆謂此非長安之新豐也然長安之新豐亦有名
酒見王摩詰詩至今居民市肆頗盛夜抵鎮江城外
是日立秋
十七日平旦入鎮江泊船西驛見知府右朝散郎直祕
閣蔡洸子平都統慶遠軍節度使成閔通判右朝奉
大夫章汶右朝奉郎陶之真府學教授左文林郎熊
克總領司幹辦公事右承奉郎史彌正端叔
十八日右奉議郎簽書節度判官廳公事葛郇觀察推
官右文林郎徐務滋司戸參軍左迪功郎楊冲焦山
長老定圜甘露長老化昭來
十九日金山長老寳印來字坦叔嘉州人自言峽州以
西灘不可勝計白傅詩所謂白狗到黃牛灘如竹節
稠是也赴蔡守飯於丹陽樓熱特甚堆冰滿坐了無
涼意蔡自點茶頗工而茶殊下同坐熊教授建寧人
云建茶舊雜以米粉復更以薯蕷兩年來又更以楮
芽與茶味頗相入且多乳惟過梅則無復氣味矣非
精識者未易察也申後移舟出三閘至潮閘而止
二十日遷入嘉州王知義船微雨極涼
二十一日
二十二日郡集衛公堂後圃比舊唯增染香亭飲半登
夀丘普照寺終宴夀丘者宋高祖宅有故井尚存寺
本名延慶隆興中復泗州有普照寺僧奉僧伽像來
歸寓焉因賜名普照寺僑置僧伽道場東望京山連
亘抱合勢如繚墻官寺樓觀如畫西闞大江氣象極
雄偉也
二十三日至甘露寺飯僧甘露盖北固山也有狠石世
傳以為漢昭烈吳大帝嘗據此石共謀曹氏石亡已
久寺僧輒取一石充數游客摩挲太息僧及童子輩
往往竊笑也拜李文饒祠登多景樓樓亦非故趾主
僧化昭所築下臨大江淮南草木可數登覽之勝實
過於舊邂逅左迪功郎新太平州教授徐容容字子
公泉州人此山多峭崖如削然皆土也國史以為石
壁峭絶誤矣
二十四日
二十五日早以一豨壺酒謁英靈助順王祠所謂下元
水府也祠屬金山寺寺常以二僧守之無他祝史然
牓云賽祭猪頭例歸本廟觀者無不笑初紹興末完
顔亮入境樞密葉公審言督視六軍守江禱於水府
祠請事平奏加帝號既而不果隆興中敵再入有近
臣申言之議者謂四瀆止封王水府不應在四瀆上
乃但加美稱而已廟中遇武人王秀自言博州人年
五十一完顔亮入邊時自河朔從義軍攻下大名以
待王師既歸朝不見錄且自言孤遠無路自通歔欷
不已是晚欲出江舟人辭以潮不應遂宿江口
二十六日五鼓發船是日舟人始伐鼓遂游金山登玉
鑑堂妙高臺皆窮極壯麗非昔比玉鑑蓋取蘇儀甫
詩云僧於玉鑑光中坐客蹋金鼇背上行儀甫果終
於翰苑當時以為詩䜟新作寺門亦甚雄翟耆年伯
夀篆額然門乃不可泊舟凡至寺中者皆由雄跨閣
長老寳印言舊額仁宗皇帝御飛白張之則風濤洶
湧蛟鼉出没遂藏之寺閣今不復存矣印住山近十
年興作皆其力寺有兩塔本曾子宣丞相用西府俸
所建以薦其先者政和中寺為神霄宫道士乃去塔
上相輪而屋之謂之鬱羅霄臺至是五十餘年印乃
復為塔且增飾之工尚未畢山絶頂有吞海亭取毛
吞巨海之意登望尤勝每北使來聘例延至此亭烹
茶金山與焦山相望皆名藍每爭雄長焦山舊有吸
江亭最為佳處故此名吞海以勝之可笑也夜風水
薄船鞺鞳有聲
二十七日留金山極涼冷印老言蜀中梁山軍鷺鷥為
天下第一
二十八日夙興觀日出江中天水皆赤真偉觀也因登
雄跨閣觀二島左曰鶻山舊傳有栖鶻今無有右曰
雲根島皆特起不附山俗謂之郭璞墓奉使金國起
居郎范至能至山遣人相招食於玉鑑堂至能名成
大聖政時同官相别八年今借資政殿大學士提舉
萬夀觀侍讀為金國祈請使云午間過瓜洲江平如
鏡舟中望金山樓觀重複尤為巨麗中流風雷大作
電影騰掣止在江面去舟纔丈餘急繫纜俄而開霽
遂至瓜洲自到京口無蚊是夜蚊多始復設㡡
二十九日泊瓜洲天氣澄爽南望京口月觀甘露寺水
府廟皆至近金山尤近可辨人眉目也然江不可横
絶放舟而西乃能達故渡者皆遲回久之舟人以帆
弊往姑蘇買帆是日方至(檣高五丈六尺帆二十六幅)兩日間閱
往來渡者無慮千人大抵多軍人也夜觀金山塔燈
七月一日黎明離瓜洲便風掛帆晚至真州泊鑒遠亭
州本唐揚州揚子縣之白沙鎮楊溥有淮南徐温自
金陵來覲溥於白沙因改曰迎鑾鎮或謂周世宗征
淮時諸將嘗於此迎謁非也國朝乾德中升為建
安軍祥符中建玉清昭應宫即軍之西北小山置冶
鑄玉皇聖祖太祖太宗四聖像既成遣丁謂李宗諤
為迎奉(闕)副至京車駕出迎肆赦建軍曰真州而於
故治築儀真觀政和中修九域圖志又名曰儀真郡
舊以水陸之衝為發運使治所今廢
二日見知州右朝奉郎王察市邑官寺比數年前頗盛
擕統游東園園在東門外里餘自建炎兵火後廢壞
滌地漕司租與民歲入錢數千昔之閎壯巨麗復為
荆棘荒墟之地者四十餘年乃更葺為園以記考之
惟清讌堂拂雲亭澄虚閣麄復其舊與右之清池北
之高臺尚存若所謂流水横其前者湮塞僅如一帶
而百畆之園廢為蔬畦者尚過半也可為太息登臺
望下蜀諸山平遠可愛裴回久之過報恩光孝寺少
留辛巳之變儀真焚蕩無餘而此寺獨存堂中僧百
人長老妙湍常州人
三日右迪功郎監稅務聞人堯民來堯民茂德删定之
兄子以恩科入官北山永慶長老藴常來郡集於平
易堂徧游澄瀾閣快哉亭遂至壯觀以歸壯觀舊有
米元章所作賦石刻今亡矣初問王守儀真觀去城
遠近云在城南里許方怪與國史異既歸亟往游則
信城南也有老道士年七十餘自言廬州人能述儀
真本末云舊觀實在城西北數里小(闕)山之麓祥符
所鑄乃金銅像并座高三丈以黃麾全仗道門幢節
迎赴京師皆與國史合故當時樂章曰范金肖像申
嚴奉宫館狀翬飛萬靈拱衛瑞煙披堤柳映黃麾道
士又言賜號瑞應福地則史所不載也今所謂儀真
觀者昔黃冠入城休憩道院耳晚大風舟人增纜
四日風便解纜掛帆發真州岸下舟相先後發者甚衆
煙帆映山縹緲如畫有頃風愈厲舟行愈疾過瓜步
山山蜿蜒蟠伏臨江起小峯頗巉峻絶頂有元魏太
武廟廟前大木可三百年一井已眢傳以為太武所
鑿不可知也太武以宋文帝元嘉二十七年南侵至
瓜步建康戒嚴太武鑿瓜步山為蟠道於其上設氊
廬大會羣臣疑即此地王文公詩所謂叢祠瓜步認
前朝是也梅聖俞題廟云魏武敗忘歸孤軍駐山頂
按太武初未嘗敗聖俞誤以佛貍為曹瞞耳山出瑪
瑙石多虎豹害人往時大將劉寳每募人捕虎於此
周世宗伐南唐齊王景達自瓜步渡江距六合二十
里設栅亦此地也入夾行數里沿岸園疇衍沃廬舍
竹樹極盛大抵多長蘆寺莊出夾望長蘆樓塔重複
自江淮兵火官寺民廬莫不殘壞獨此寺之盛不減
承平至今日常數百衆江面渺瀰無際殊可畏李太
白詩云維舟至長蘆目送煙雲高是也晚泊竹篠港
有居民三十餘家距金陵三十里
五日大風將曉覆裌衾晨起淒然如暮秋過龍灣浪湧
如山望石頭山不甚高而峭立江中繚繞如垣牆凡
舟皆由此下至建康故江左有變必先固守石頭真
控扼要地也自新河入龍光門城上舊有賞心亭白
鷺亭在門右近又創二水亭在門左誠為壯觀然賞
心為二亭所蔽頗失往日登望之勝泊秦淮亭說者
以為鍾阜艮山得庚水為宗廟水秦鑿淮本欲破金
陵王氣然庚水反為吉天下事信非人力所能勝也
見留守右朝請大夫祕閣修撰唐瑑通判右朝散郎
潘恕建康行宫在天津橋北橋琢青石為之頗精緻
意其南唐之舊也晚小雨右文林郎監大軍倉王烜
來王言京口人用七月六日為七夕蓋南唐重七夕
而常以帝子鎮京口六日輒先乞巧翌旦馳入建康赴
内讌故至今為俗云然太宗皇帝時常下詔禁以
六日為七夕則是北俗亦如此此說恐不然
六日見左朝散大夫太府少卿總領兩淮財賦沈夏武
泰軍節度使建康諸軍都統郭振右宣教郎知江寧
縣何作善右文林郎觀察推官褚意來作善字百祥
意字誠叔晚見秦伯和侍郎伯和名塤故相益公檜
之孫延坐畫堂棟宇閎麗前臨大池池外即御書閣
蓋賜第也家人病創託何令招醫劉仲寳視脈
七日早游天慶觀在冶城山之麓地理家以為此山脈
絡自蔣山來不可知也吳晉間城壘大抵多因山為
之觀西有忠烈廟卞壼廟也以嵇紹及壼二子眕盱
配食紹死於惠帝時在壼前且非江左事而以配壼
非也廟後叢木甚茂傳以為壼墓墓東北又有亭頗
疎豁曰忠孝亭亭本南唐忠貞亭後避諱改焉忠貞
壼謚今曰忠孝則并以其二子死父難也雲堂道士
陳德新字可久姑蘇人頗開敏相從登覽久之遂出
西門游清涼廣慧寺寺距城里餘據石頭城下臨大江
南直牛頭山氣象甚雄然壞於兵火舊有德慶堂在
法堂前堂榜乃南唐後主撮襟書石刻尚存而堂徙
於西偏矣又有祭悟空禪師文曰保大九年歲次辛
亥九月皇帝以香茶乳藥之奠致祭於右街清涼寺
悟空禪師按南唐元宗以癸夘歲嗣位改元保大當
晉出帝之天福八年至辛亥實保大九年當周太祖
之廣順元年則祭悟空者元宗也建康志以為後主
非是長老寳餘楚州人留食贈德慶堂榜墨本食已
同登石頭西望宣化渡及歷陽諸山真形勝之地若
異時定都建康則石頭當仍為關要或以為今都城
徙而南石頭雖守無益蓋未之思也惟城既南徙秦
淮乃橫貫城中六朝立栅斷航之類緩急不可復施
然大江天險都城臨之金湯之勢比六朝為勝豈必
依淮為固耶左迪功郎新湖州武康尉劉煒右迪功
郎監比較務李膺來煒秦伯和館客也言秦氏衰落
可念至屢典質生産亦薄問其歲入幾何曰米十萬
斛耳
八日晨至鍾山道林真覺大師塔焚香塔在太平興國
寺上寳公所葬也塔中金銅寳公像有銘在其膺蓋
王文公守金陵時所作僧言古像取入東都啟聖院
祖宗時每有祈禱啟聖及此塔皆設道場考之信然
塔西南有小軒曰木末其下皆大松髯甲夭矯如蛟
龍往往數百年物木末盖後人取王文公詩木末北
山雲冉冉之句名之建康志謂公自命此名非也塔
後又有定林菴舊聞先君言李伯時畫文公像於菴
之昭文齋壁著帽束帶神彩如生文公没齋常扄閉
遇重客至寺僧開戶客忽見像皆驚聳覺生氣逼人
寫照之妙如此今菴經火尺椽無復存者予乙酉秋
嘗雨中獨來游留字壁間後人移刻崖石讀之感歎
蓋已五六年矣歸途過半山少留半山者王文公舊
宅所謂報寧禪院也自城中上鍾山此為中途故曰
半山殘毁尤甚寺西有土山今謂之培塿亦後人取
文公詩所謂溝西顧丁壯擔土為培塿名之也寺後
又有謝安墩文公詩云在冶城西北即此是也
九日至保寧戒壇二寺保寧有鳳凰臺攬輝亭臺有李
太白詩云三山半落青天外二水中分白鷺洲今已
廢為大軍甲仗庫惟亭因舊趾重築亦頗宏壯寺僧
言亭牓本朱希真隸書已為俗子易之矣堂後有片
石瑩潤如黑玉乃宋子嵩詩題云鳳臺山亭子陳獻
司空鄉貢進士宋齊丘司空者徐知誥也後改姓名
曰李昇是為南唐烈祖而齊丘為大臣後又有題字
云昇元三年奉敕刻石盖烈祖既有國追念君臣相
遇之始而表顯之昇齊丘雖皆不足道然當攘奪分裂
横潰之時其君臣相遇不如是亦不能粗成其功業
也戒壇額曰崇勝戒壇寺古謂之瓦棺寺有閣因岡
阜其高十丈李太白所謂鍾山對北戸淮水入南榮
者又横江詞一風三日吹倒山白浪高於瓦棺閣是
也南唐後主時朝廷遣武人魏丕來使南唐意其不
能文即宴於是閣因求賦詩丕攬筆成篇末句云莫
教雷雨損基扄後主君臣皆失色及南唐之亡為吳
越兵所焚國朝承平二百年金陵為大府寺觀競以
崇飾土木為事然閣終不能復紹興中有北僧來居
講惟識百法論誓復興造求偉材於江湖間事垂集
者屢矣會建宫闕有司往往輒取之僧不以此動心
愈益經營卒成盧舍那閣平地高七丈雄麗冠於江
東舊閣基相距無百步今廢為軍營秦伯和遣醫柴
安恭來視家人疾柴邢州龍岡人晚禇誠叔來誠叔
嘗為福州閩清尉獲盜應格當得京官不忍以人死
為己利辭不就至今在選調又有為他邑尉者亦獲
盜營賞甚力卒得京官將解去入郡過刑人處輒掩
目大呼數日神志方定後至他郡見通衢有石幢問
此何為從者曰法場也亦大駭呌呼幾墜車自此所
至皆迂道以避刑人之地人之不可有媿於心如此
移舟泊賞心亭下秦伯和送藥
十日早出建康城至石頭得便風張帆而行然港淺而
狹行亦甚緩宿大城岡金陵岡隴重複如梅嶺岡石
子岡佘(讀如蛇)婆岡尤其著者也居民數十家亦有店
肆
十一日早出夾行大江過三山磯烈洲慈姥磯采石鎮
泊太平州江口謝玄暉登三山還望京邑李太白登
三山望金陵皆有詩凡山臨江皆曰磯水湍急篙工
併力撑之乃能上然今年閏餘秋早水落已數尺矣
則盛夏可知也三山自石頭及鳳皇臺望之杳杳有
無中耳及過其下則距金陵纔五十餘里晉伐吳王
濬舟師過三山王渾要濬議事濬舉帆曰風利不得
泊即此地也是日便風擊鼓掛帆而行有兩大舟東
下者阻風泊浦溆見之大怒頓足詬罵不已舟人不
答但撫掌大笑鳴鼓愈厲作得意之狀江行淹速常
也得風者矜而阻風者怒可謂兩失之矣世事蓋多
類此者記之以寓一笑烈洲在江中上有小山曰烈
山草木極茂密有神祠在山巔慈姥磯磯之尤巉絶
峭立者徐師川有慈姥磯詩序云磯與望夫石相望
正可為的對而詩人未嘗掛齒牙故其詩云離鸞只
說閨中恨䑛犢誰知目下情然梅聖俞護母喪歸宛
陵發長蘆江口詩云南國山川都不改傷心慈姥舊
時磯師川偶忘之耳聖俞又有過慈姥磯下及慈姥
山石崖上竹鞭詩皆極高奇與此山稱采石一名牛
渚與和州對岸江面比瓜洲為狹故隋韓擒虎平陳
及本朝曹彬下南唐皆自此渡然微風輒浪作不可
行劉賓客云蘆葦晚風起秋江鱗甲生王文公云一
風微吹萬舟阻皆謂此磯也磯即南唐樊若冰獻策
作浮梁渡王師處初若冰不得志於李氏詐祝髮為
僧廬於采石山鑿石為竅及建石浮圖又月夜繋繩
於浮圖棹小舟急渡引繩至江北以度江面既習知
不謬即亡走京師上書其後王師南渡浮梁果不差
尺寸予按隋煬帝征遼盖嘗用此策渡遼水造三浮
橋於西岸既成引趨東岸橋短丈餘不合隋兵赴水
接戰高麗乘岸上擊之麥鐵杖戰死始斂兵引橋復
就西岸而更命何稠接橋二日而成遂乘以濟然隋
終不能平高麗國朝遂下南唐者實天意也若冰何
力之有方若冰之北走也江南皆知其獻南征之策
或請誅其母妻李煜不敢但羈置池州而已其後若
冰自陳母妻在江南朝廷命煜護送煜雖憤切終不
敢違厚遺而遣之然若冰所鑿石竅及石浮圖皆不
毁王師卒用以繫浮梁則李氏君臣之暗且怠亦可
知矣雖微若冰有不亡者乎張文潛作平江南議謂
當縛若冰送李煜使甘心焉不然正其叛主之罪而
誅之以示天下豈不偉哉文潛此說實天下正論也
予自金陵得疾是日方小愈尚未能食夜雨
十二日早移舟泛姑熟溪五里泊閱武亭初詢舟人云
江口泊船處距城二十里須步乃可入及至閱武乃
止在城闉之外徽猷閣直學士左朝請郎知州周元
特操聞予病與醫郭師顯俱來視疾自都下相别迨
今八年矣太平州本金陵之當塗縣周世宗時南唐
元宗失淮南僑置和州於此謂之新和州改為雄遠
軍國朝開寳八年下江南改為平南軍然獨領當塗
一邑而已太平興國二年遂以為州且割蕪湖繁昌
來屬而治當塗與興國軍同時建置故分紀年以名
之
十三日通判右朝請郎葉棼員外通判左朝奉郎錢同
仲耕軍事判官左文林郎趙子覭知當塗縣右通直
郎王權來午後入州見元特呼郭醫就坐問為予切
脈且議所用藥州正據姑熟溪北土人但謂之姑溪
水色正綠而澄澈如鏡纖鱗往來可數溪南皆漁家
景物幽奇兩浮橋悉在城外其一通宣城其一可至
浙中姑熟堂最號得溪山之勝適有客寓家其間故
不得至又有一酒樓登望尤佳皆城之南也往時溪
流分一支貫城中湮塞已久近歲嘗浚治然惟春夏
之交暫通今七月已絶流矣李太白集有姑熟十詠
予族伯父彥遠嘗言東坡自黃州還過當塗讀之撫
手大笑曰贋物敗矣豈有李白作此語者郭功父爭
以為不然東坡又笑曰但恐是太白後身所作耳功
父甚愠蓋功父少時詩句俊逸前輩或許之以為太
白後身功父亦遂以自負故東坡因是戲之或曰十
詠及歸來乎笑矣乎僧伽歌懷素草書歌太白舊集
本無之宋次道再編時貪多務得之過也
十四日晚晴開南窗觀溪山溪中絶多魚時裂水面躍
出斜日映之有如銀刀垂釣挽罟者彌望以故價甚
賤僮使輩日皆饜飫土人云此溪水肥宜魚及飲之
水味果甘豈信以肥故多魚耶溪東南數峯如黛蓋
青山也
入蜀記卷一
