水經注卷三十八
後魏酈道元撰
資水漣水湘水
灕水溱水
資水出零陵都梁縣路山
資水出武陵郡無陽縣界唐糺山蓋路山之别名也
謂之大溪水東北逕邵陵郡武岡縣南縣分都梁之
所置也縣左右二岡對峙重阻齊秀間可二里舊傳
後漢伐五溪蠻蠻保此岡故曰武岡縣卽其稱焉大
溪逕建興縣南又逕都梁縣南(脫縣字案近刻)漢武帝元朔
五年以封長沙定王子敬侯遂之邑也(訛作定案遂近刻)縣
西有小山山上有渟水旣清且淺其中悉生蘭草綠
葉紫莖芳風藻川蘭馨遠馥俗謂蘭爲都梁山因以
號縣受名焉
東北過夫夷縣
夫水出縣西南零陵縣界少延山東北流逕扶縣南
(刻衍陽字案扶下近)本零陵之夫夷縣也漢武帝元朔五年以
封長沙定王子敬侯義之邑也夫水又東注邵陵水
謂之邵陵浦水口也(訛在口字下案水字近刻)
東北過邵陵縣之北
縣治郡下南臨大溪水逕其北謂之邵陵水魏咸熙
二年吳寳鼎元年孫晧分零陵北部立邵陵郡于邵
陵縣縣故昭陵也(訛作邵案昭近刻)溪水東得高平水口(水案)
(作又近刻訛)水出武陵郡沅陵縣首望山西南逕高平縣
南(訛作流案逕近刻)又東入邵陵縣界南入于邵水邵水又
東會雲泉水水出零陵永昌縣雲泉山西北流逕邵
陽南縣故昭陽也(今攷郡國志昭陽屬零陵郡昭陵案昭陽朱謀㙔云疑作昭陵非也)
(沙郡屬長)雲泉水又北注邵陵水謂之邵陽水口自下東
北出益陽縣其間逕流山峽名之爲茱萸江蓋水變
名也
又東北過益陽縣北
縣有關羽瀨所謂關侯灘也南對甘寧故壘昔關羽
屯軍水北孫權令魯肅甘寧拒之于是水寧謂肅曰
羽聞吾咳唾之聲不敢渡也渡則成擒矣羽夜聞寧
處分曰興霸聲也遂不渡茱萸江又東逕益陽縣北
又謂之資水應劭曰縣在益水之陽今無益水亦或
資水之殊目矣然此縣之左右處處有深潭漁者咸
輕舟委浪謠詠相和羅君章所謂其聲綿邈者也水
南十里有井數百口淺者四五尺或三五丈深者亦
不測其深古老相傳昔人以杖撞地輒便成井或云
古人采金沙處莫詳其實也
又東與沅水合于湖中東北入于江也
湖卽洞庭湖也所入之處謂之益陽江口
漣水出連道縣西資水之别
水出邵陵縣界南逕連道縣縣故城在湘鄉縣西百
六十里控引衆流合成一溪東入衡陽湘鄉縣歷石
魚山下多玄石山高八十餘丈廣十里石色黑而理
若雲母開發一重輒有魚形鱗首尾(刻作鰭案近)宛若
刻畫長數寸魚形備足燒之作魚膏腥因以名之漣
水又逕湘鄉縣南臨漣水本屬零陵長沙定王子昌
邑(書但云長沙王子此定字或後人誤加案昌受封于建平四年去定王已遠漢)漣水又屈
逕其縣東而入湘南縣也
東北過湘南縣南又東北至臨湘縣西南東入于湘
漣水自湘南縣東流至衡陽湘西縣界入于湘水也
于臨湘縣爲西南者矣
湘水出零陵始安縣陽海山
卽陽朔山也應劭曰湘出零山(刻衍陵字案零下近)蓋山之殊
名也山在始安縣北縣故零陵之南部也魏咸熙二
年孫晧之甘露元年立始安郡湘灕同源分爲二水
南爲灕水北則湘川東北流羅君章湘中記曰湘水
之出于陽朔則觴爲之舟至洞庭日月若出入于其
中也
東北過零陵縣東
越城嶠水南出越城之嶠嶠卽五嶺之西嶺也秦置
五嶺之戍是其一焉北至零陵縣下注湘水湘水又
逕零陵縣南又東北逕觀陽縣(脫縣字案近刻)與觀水合水
出臨賀郡之謝沭縣界西北逕觀陽縣西縣蓋卽水
爲名也又西北流注于湘川謂之觀口也
又東北過洮陽縣東
洮水出縣西南大山東北逕其縣南卽洮水以立稱
矣漢武帝元朔五年封長沙定王子節侯拘爲侯國
(侯狗彘漢書作靖侯狩燕案節侯拘有脫誤史記作靖)王莽更名之曰洮治也
其水東流注于湘水
又東北過泉陵縣西
營水出營陽泠道縣南山(刻衍流字案南下近)西流逕九疑山
下蟠基蒼梧之野峯秀數郡之間羅巖九舉各導一
溪岫壑負阻異嶺同勢遊者疑焉故曰九疑山大舜
窆其陽商均葬其隂山南有舜廟前有石碑文字缺
落不可復識自廟仰山極高直上可百餘里古老相
傳言未有登其峯者山之東北泠道縣界又有舜廟
縣南有舜碑碑是零陵太守徐儉立營水又西逕營
道縣馮水注之水出臨賀郡馮乘縣東北馮岡其水
導源馮溪西北流(訛在下句縣字下案馮溪二字近刻)縣以託名焉馮
水帶約衆流渾成一川謂之北渚歷縣北西至關下
關下地名也是商舟改裝之始馮水又左合萌渚之
水水南出于萌渚之嶠五嶺之第四嶺也其山多錫
亦謂之錫方矣渚水北逕馮乘縣西而北注馮水馮
水又逕營道縣而右會營水營水又西北屈而逕營
道縣西王莽之九疑亭也營水又東北逕營浦縣南
營陽郡治也魏咸熙二年吳孫晧分零陵置在營水
之陽故以名郡矣營水又北都溪水注之水出舂陵
縣北二十里仰山南逕其縣西縣本泠道縣之舂陵
鄉蓋因舂溪爲名矣漢長沙定王分以爲縣武帝元
朔五年封王中子買爲舂陵侯(上衍節字案近刻侯)縣故城東
又有一城東西相對各方百步古老相傳言漢家舊
城漢稱猶存知是節侯故邑也城東角有一碑文字
缺落不可復識東南三十里尚有節侯廟都溪水又
南逕新寧縣東(脫寧字案近刻)縣東傍都溪溪水又西逕縣
南左與五溪俱會縣有五山山有一溪五水會于縣
門(訛作谿案縣近刻)故曰都溪也都溪水自縣又西北流逕
泠道縣北與泠水合水南出九疑山北流逕其縣西
南縣指泠溪以卽名王莽之泠陵縣也泠水又北流
注于都溪水又西北入于營水營水又北流(刻訛作案營近)
(溪)入營陽峽(作注于二字案入字近刻)又北至觀陽縣而出于峽
大小二峽之間爲沿㴑之極艱矣營水又西北逕泉
陵縣西漢武帝元朔五年(脫帝字案近刻)以封長沙定王子
節侯賢之邑也王莽名之曰溥潤零陵郡治故楚矣
漢武帝元鼎六年分桂陽置太史公曰舜葬九疑寔
惟零陵(零郡四字係衍文案此下近刻有或作)郡取名焉王莽之九疑
郡也下邳陳球爲零陵太守桂陽賊胡蘭攻零陵激
流灌城球輒于内因地勢反決水淹賊相拒不能下
縣有白土鄉零陵先賢傳曰鄭産字景載泉陵人也
爲白土嗇夫漢末多事國用不足産子一歲輒出口
錢民多不舉子産乃勅民勿得殺子口錢當自代出
産言其郡縣爲表上言錢得除更名白土爲更生鄉
也晉書地道記曰(訛作志案記近刻)縣有香茅氣甚芬香言
貢之以縮酒也營水又北流注于湘水湘水又東北
與應水合水出邵陵縣歷山崕隥險阻峻崿萬尋澄
源湛于下應水湧于上東南流逕應陽縣南晉分觀
陽縣立蓋卽應水爲名也應水又東南流逕有鼻墟
南王隱曰應陽縣本泉陵之北部(訛作陽案陵近刻)東五里
有鼻墟言象所封也山下有象廟言甚有靈能興雲
雨余所聞也聖人之神曰靈賢人之精氣爲鬼象生
不慧死靈何寄乎應水又東南流而注于湘水湘水
又東北得口水出永昌縣北羅山東南流逕石燕
山東其山有石紺而狀燕因以名山其石或大或小
若母子焉及其雷風相薄則石燕羣飛頡頏如眞燕
矣羅君章云今燕不必復飛也其水又東南逕水昌
縣南又東流注于湘水又東北逕祁陽縣南又有餘
溪水注之水出西北邵陵郡邵陵縣東南流注于湘
其水(刻衍濁字案此下近)揚清汎濁水色兩分湘水又北與宜
溪水合水出湘東郡之新寧縣西南新平故縣東新
寧故新平也衆川瀉浪共成一津西北流東岸山下
有龍穴宜水逕其下天旱則擁水注之便有雨降宜
水又西北注于湘湘水又西北得舂水口水上承營
陽舂陵縣西北潭山又北逕新寧縣東又西北流注
于湘水也
又東北過重安縣東又東北過酃縣西承水從東南來
注之
承水出衡陽重安縣西邵陵縣界邪薑山東北流至
重安縣逕舜廟下廟在承水之隂又東合略塘相傳
云此塘中有銅神今猶時聞銅聲于水水輒變綠作
銅腥魚爲之死承水又東北逕重安縣南漢長沙頃
王子度邑也(訛作虔案度近刻)故零陵之鍾武縣王莽更名
曰鍾桓也武水入焉水出鍾武縣西南表山東流至
鍾武縣故城南而東北流至重安縣注于承水至湘
東臨承縣北東注于湘謂之承口臨承卽故酃縣也
縣卽湘東郡治也郡舊治在湘水東故以名郡魏正
元二年吳主孫亮分長沙東部立縣有石鼓高六尺
湘水所逕鼓鳴則土有兵革之事羅君章云扣之聲
聞數十里此鼓今無復聲觀陽縣東有裴巖其下有
石鼓形如覆船扣之淸響遠徹其類也湘水又北(近案)
(北又刻訛作)歷印石石在衡山縣南湘水右側(作衡水縣案近刻訛)
(又有南江水)盤石或大或小臨水(刻衍而字案此下近)石悉有跡其
方如印纍然行列無文字如此可二里許因名爲印
石也湘水又北逕衡山縣東山在西南有三峯一名
紫蓋一名石囷(此四字案近刻脫)一名芙容(訛作峯案容近刻)芙容
峯最爲竦傑(脫芙字案近刻)自遠望之蒼蒼隱天故羅含云
望若陣雲非淸霽素朝不見其峯丹水湧其左澧泉
流其右山經謂之岣嶁(刻衍山字案此下近)爲南嶽也山下有
舜廟南有祝融冢楚靈王之世山崩毁其墳得營丘
九頭圖禹治洪水(脫禹字案近刻)血馬祭山得金簡玉字之
書芙容峯之東有仙人石室學者經過往往聞諷誦
之音矣衡山東南二面臨映湘川自長沙至此江湘
七百里中有九向九背(九向二字案近刻脫)故漁者歌曰帆隨
湘轉望衡九面山上有飛泉下注下映靑林直注山
下望之若幅練在山矣湘水又東北逕湘南縣東又
歷湘西縣南分湘南置也衡陽郡治魏甘露二年(甘案)
(作正元露近刻訛)吳孫亮分長沙西部立治晉湘南太守何
承天(脫晉字案近刻)徙治湘西矣(訛作郡案治近刻)十三州志曰日
華水出桂陽郴縣日華山(脫日字案近刻)西至湘南縣入湘
地理志曰郴縣有耒水出耒山西至湘南西入湘湘
水又北逕麓山東其山東臨湘川西旁原隰息心之
士多所萃焉
又東北過隂山縣西洣水從東南來注之又北過醴陵
縣西漉水從東南來注之(南來二字案近刻脫)
續漢書五行志曰建安八年長沙醴陵縣有大山常
鳴如牛呴聲積數年後豫章賊攻没縣亭殺掠吏民
因以爲候湘水又北逕建寧縣(有而旁湘水縣北六案此下原本及近刻)
(光本所無今刪去字係訛舛衍文歸有)有空泠峽驚浪雷奔濬同三峽
湘水又北逕建寧縣故城下晉太始中立
又北過臨湘縣西瀏水從縣西北流注(刻有之字案注下近)
縣南有石潭山湘水逕其西山有石室石牀臨對清
流湘水又北逕昭山西(脫湘字案近刻)山下有旋泉深不可
測故言昭潭無底也亦謂之曰湘州潭湘水又北逕
南津城西西對橘洲或作吉字(注内之小注案此四字亦)爲南津
洲尾水西有橘洲子戍故郭尚存湘水又北左會瓦
官水口湘浦也又逕船官西湘洲商舟之所次也北
對長沙郡郡在水東州城南舊治在城中後乃移此
湘水左逕麓山東上有故城山北有白露水口湘浦
也又右逕臨湘縣故城西縣治湘水濱臨川側故卽
名焉王莽改號撫陸故楚南境之地也(脫楚字案近刻)秦滅
楚立長沙郡卽靑陽之地也秦始皇二十六年令曰
(此二字案近刻脫)荆王獻青陽以西漢書鄒陽傳曰越水長
沙還舟靑陽注張晏曰靑陽地名也蘇林曰靑陽長
沙縣也漢高祖五年以封吳芮爲長沙王是城卽芮
築也漢景帝二年封唐姬子發爲王都此王莽之鎮
蠻郡也于禹貢則荆州之域晉懷帝以永嘉元年分
荆州湘中諸郡立湘州治此城之内郡廨西有陶侃
廟(脫有字案近刻)云舊是賈誼宅地中有一井是誼所鑿極
小而深上斂下大其狀似壺傍有一腳石牀纔容一
人坐形流俗相承云誼㝛所坐牀又有大柑樹亦云
誼所植也城之西北有故市北對臨湘縣之新治縣
治西北有北津城縣北有吳芮冢廣踰六十八丈登
臨寫目爲廛郭之佳憩也郭頒世語云魏黃初末吳
人發芮冢取木于縣立孫堅廟見芮尸容貌衣服竝
如故吳平後與發冢人于夀春見南蠻校尉吳綱曰
君形貌何類長沙王吳芮乎但君微短耳綱瞿然曰
是先祖也自芮卒至冢發四百年至見綱又四十餘
年矣湘水左合誓口又北得石槨口竝湘浦也右合
麻溪水口湘浦也湘水又北逕三石山東山枕側湘
川北卽三石水口也湘浦矣(脫矣字案近刻)水北有三石戍
戍城爲二水之會也湘水又逕瀏口戍西北對瀏水
又北潙水從西南來注之
潙水出益陽縣馬頭山東逕新陽縣南晉太康元年
改曰新康矣潙水又東入臨湘縣歷潙口戍東南注
湘水湘水又北合斷口又北則下營口湘浦也湘水
之左岸有高口水出益陽縣西北逕高口戍南又西
北上鼻水自鼻洲上口受湘西入焉謂之上鼻浦高
水西北與下鼻浦合(訛作南案西近刻)水自鼻洲下口首受
湘川西通高水謂之下鼻口高水又西北右屈爲陵
子潭東北流注湘爲陵子口湘水自高口戍東又北
右會鼻洲左合上鼻口又北右對下鼻口又北得陵
子口湘水右岸銅官浦出焉湘水又北逕銅官山西
臨湘水山土紫色内含雲母故亦謂之雲母山也
又北過羅縣西㵋水從東來流注(刻有之字案注下近)
湘水又北逕錫口戍東又北左派謂之錫水西北流
逕錫口戍北又西北流屈而東北注玉水焉水出西
北玉池東南流注于錫浦謂之玉池口錫水又東北
東湖水注之水上承玉池之東湖也南注于錫(近刻案注)
(流訛作)謂之三陽涇(三津涇苟導涇竝同案近刻作逕下門涇)水南有三戍
又東北注于湘湘水自錫口北出又得望屯浦湘浦
也湘水又北枝津北出(脫出字案近刻)謂之門涇也湘水紆
流西北東北合門水謂之門涇口又北得三溪水口
水東承大湖(作太下同案大近刻訛)西通湘浦三水之會故得
三溪之目耳又北東會大對水口西接三津涇湘水
又北逕黃陵亭西右合黃陵水口(訛作又案右近刻)其水上
承大湖湖水西流逕二妃廟南世謂之黃陵廟也言
大舜之陟方也二妃從征溺于湘江神遊洞庭之淵
出入瀟湘之浦瀟者水淸深也湘中記曰湘川清照
五六丈下見底石如摴蒱矢(如樗蒲矣案近刻訛作)五色鮮明
白沙如霜雪赤崖若朝霞是納瀟湘之名矣故民爲
立祠于水側焉荆州牧劉表刊石立碑樹之于廟以
旌不朽之傳矣黃水又西流入于湘謂之黃陵口昔
王子&KR0708;有異才(訛作山案&KR0708;近刻)年二十而得惡夢作夢賦
二十一溺死于湘浦卽斯川矣湘水又北逕白沙戍
西又北右會東町口㵋水也湘水又左合決湖口水
出西陂東通湘渚湘水又北汨水注之水東出豫章
艾縣桓山西南逕吳昌縣北與純水合水源出其縣
東南純山西北流又東逕其縣南又北逕其縣故城
下縣是吳主孫權立純水又右會汨水汨水又西逕
羅縣北本羅子國也故在襄陽宜城縣西楚文王移
之于此秦立長沙郡(訛在長沙下案立字近刻)因以爲縣水亦謂
之羅水(郡脫水亦二字案縣近刻訛作)汨水又西逕玉笥山羅含湘
中記云屈潭之左有玉笥山道士遺言此福地也一
曰地腳山汨水又西爲屈潭卽汨羅淵也(脫汨字案近刻)屈
原懷沙自沈于此故淵潭以屈爲名昔賈誼史遷皆
嘗逕此弭檝江波投弔于淵淵北有屈原廟廟前有
碑又有漢南太守程堅碑寄在原廟汨水又西逕汨
羅戍南西流注于湘春秋之羅汭矣世謂之汨羅口
(脫之字案近刻)湘水又北枝分北出逕汨羅戍西又北逕磊
石山東(作壘下同案磊近刻)又北逕磊石戍西謂之苟導涇矣
而北合湘水湘水自汨羅口(二字及羅字案近刻脫湘水)西北逕
磊石山西而北對青草湖亦或謂之爲青草山也西
對懸城口湘水又北得九口竝湘浦也湘水又東北
爲靑草湖口右會苟導涇北口(脫導字案近刻)與勞口合又
北得同拌口皆湘浦右迆者也
又北過下雋縣西微水從東來流注(刻有之字案注下近)
湘水左會淸水口(作水靑口案近刻訛)資水也世謂之益陽江
湘水之左(無之字案近刻)逕鹿角山東右逕謹亭戍西又北
合查浦又北得萬石浦(脫石字案近刻)咸湘浦也側湘浦北
有萬石戍湘水左則沅水注之謂之横房口東對微
湖世或謂之麋湖也(刻衍口字案湖下近)右屬微水卽經所謂
微水經下雋者也西流注于江謂之麋湖口湘水又
北(訛作也案湘近刻)逕金浦戍北帶金浦水湖溠也湘水左
則澧水注之世謂之武陵江凡此四水同注洞庭北
會大江(一北字案近刻重)名之五渚戰國策曰秦與荆戰大
破之取洞庭五渚者也(脫者字案近刻)湖水廣圓五百餘里
日月若出没于其中山海經云洞庭之山帝之二女
居焉沅澧之風交瀟湘之浦(脫瀟字案近刻)出入多飄風暴
雨湖中有君山編山君山有石穴潛通吳之包山郭
景純所謂巴陵地道者也是山湘君之所遊處故曰
君山矣昔秦始皇遭風于此而問其故博士曰湘君
出入則多風秦王乃赭其山漢武帝亦登之射蛟于
是山東北對編山山多篪竹兩山相次去數十里迴
峙相望孤影若浮湖之右岸有山世謂之笛烏頭石
石北右會翁湖口水上承翁湖左合洞浦所謂三苗
之國左洞庭者也
又北至巴丘山入于江
山在湘水右岸山有巴陵故城本吳之巴丘邸閣城
也晉太康元年立巴陵縣于此後置建昌郡宋元嘉
十六年立巴陵郡城跨岡嶺濱阻三江巴陵西對長
洲其洲南分湘浦(刻作案分近)北屆大江(刻作對案屆近)故曰三
江也三水所會亦或謂之三江口矣夾山列關謂之
射獵又北對養口咸湘浦也水色青異東北入于大
江有淸濁之别謂之江會也
灕水亦出陽海山
灕水與湘水出一山而分源也湘灕之間陸地廣百
餘步謂之始安嶠嶠卽越城嶠也嶠水自嶠之陽南
流注灕名曰始安水故庾仲初之賦揚都云判五嶺
而分流者也灕水又南與潙水合水出西北邵陵縣
界而東南流至零陵縣西南逕越城西建安十六年
交州刺史賴恭自廣信合兵小零陵越城迎步騭卽
是地也潙水又東南流注于灕水漢書所謂出零陵
下灕水者也灕水又南合彈丸溪水出于彈丸山山
有湧泉奔流衝激山嵁及溪中(刻作崖案嵁近)有石若丸自
然珠圓狀彈丸矣故山水卽名焉驗其山有石竇下
深數丈洞穴深遠莫究其極(此十八字案近刻脫)溪水東流注
于灕水灕水又南逕始興縣東魏元帝咸熙二年(元案)
(作文帝帝近刻訛)吳孫皓分零陵南部立始興縣灕水又南
右會洛溪溪水出永豐縣西北洛溪山東流逕其縣
北縣本蒼梧之北鄉孫皓割以爲縣洛溪水又東南
逕始安縣而東注灕水灕水又東南流入熙平縣逕
羊瀨山山臨灕水(脫灕字案近刻)石間有色類羊又東南逕
雞瀨山山帶灕水石色狀雞(刻衍山字案石上近)故二山以物
象受名矣灕水又南得熙平水口水源出縣東龍山
西南流逕其縣南又西與北鄉溪水合水出縣東北
北鄉山西流逕其縣北又西流南轉逕其縣西縣本
始安之扶鄉也孫晧割以爲縣溪水又南注熙平水
(脫水字案近刻)熙平水又西注于灕水縣南有朝夕塘水出
東山西南有水(訛作塘案有近刻)從山下注塘一日再增再
減盈縮以時未嘗愆期同于潮水因名此塘(訛作潭案近刻)
爲朝夕塘矣灕水又西逕平樂縣界左合平樂溪口
水出臨賀郡之謝沭縣南歷山西北流逕謝沭縣西
南西南流至平樂縣東南左會謝沭衆溪派流湊合
西逕平樂南孫晧割蒼梧之境立以爲縣北隸始安
溪水又西南流注于灕水謂之平樂水(脫樂字案近刻)
南過蒼梧荔浦縣
瀨水出縣西北魯山之東逕其縣西與濡水合水出
永豐縣西北濡山東南逕其縣西又東南流入荔浦
縣(刻有于字案入下近)注于瀨溪又注于灕水灕水之上(刻脫案近)
(二字灕水)有關(有灕水關案近刻訛作)灕水又南左合靈溪水口水
出臨賀富川縣北符靈岡南流逕其縣東又南注于
灕水也
又南至廣信縣入于鬱水
溱水出桂陽臨武縣南繞城西北屈東流
溱水導源縣西南北流逕縣西而北與武溪合山海
經曰肄水出臨武西南(作肆下同案肄近刻訛)而東南注于海
(東南三字案近刻脫而)入番禺西肄水蓋溱水之别名也武溪
水出臨武縣西北桐柏山東南流右合溱水亂流東
南逕臨武縣西謂之武溪縣側臨溪東因曰臨武縣
王莽更名大武也溪又東南流左會黃岑溪水(近刻案岑)
(下同訛作泠)水出郴縣黃岑山西南流右合武溪水武溪
水又南入重山(訛作里案重近刻)山名藍豪廣圓五百里悉
曲江縣界崖峻險阻(崖壁峻阻案近刻訛作)巖嶺干天交柯雲
蔚霾天晦景謂之瀧中懸湍迴注崩浪震山名之瀧
水
東至曲江縣安聶邑東屈西南流
瀧水又南出峽謂之瀧口西岸有任將軍城南海都
尉任囂所築也囂死尉佗自龍川始居之東岸有任
將軍廟瀧水又南合泠水泠水東出泠君山山羣峯
之孤秀也晉太元十八年崩十餘丈(訛作千案十近刻)于是
懸澗瀑挂傾流注壑頽波所入灌于瀧水瀧水又右
合林水林水出縣東北洹山王歆之始興記曰(刻脫案近)
(字之)林水源裏有石室(脫石字案近刻)室前磐石上行羅十瓮
(訛作列案行近刻)中悉是餅銀采伐遇之不得取取必迷悶
晉太元初民封驅之家僕密竊三餅歸發看有大蛇
螫之而死湘州記曰其夜驅之夢神語曰君奴不謹
盜銀三餅卽日顯戮以銀相償覺視則奴死銀在矣
(作傋脫覺字案償近刻訛)林水自源西注于瀧水(訛作流案注近刻)又與
雲水合水出縣北湯泉泉源沸湧浩氣雲浮以腥物
投之俄頃卽熱(訛作熟案近刻)其中時有細赤魚游之不爲
灼也西北合瀧水又有藉水上承滄海水有島嶼焉
其水吐納衆流西北注于瀧水瀧水又南歷靈鷲山
山本名虎郡山亦曰虎市山以虎多暴故也晉義熙
中沙門釋僧律葺宇巖阿猛虎遠跡蓋律仁感所致
因改曰靈鷲山瀧水又南逕曲江縣東云縣昔號曲
紅(言縣皆號曲江案近刻訛作又)曲紅山名也(脫紅字案近刻)東連岡是矣
瀧中有碑文曰按地理志曲江舊縣也王莽以爲除
虜始興郡治魏文帝咸熙二年孫晧分桂陽南部立
縣東傍瀧溪號曰北瀧水水左卽東溪口也水出始
興東江州南康縣界石閻山西流而與連水合水出
南康縣涼熱山連溪山卽大庾嶺也五嶺之最東矣
故曰東嶠山斯則改裝之次其下船路名漣溪漣水
南流注于東溪謂之漣口(脫口字案近刻)庾仲初謂之大庾
嶠水也東溪亦名東江又曰始興水又西邪階水注
之水出縣東南邪階山水有别源曰巢頭重嶺衿瀧
湍奔相屬祖源雙注合爲一川水側有鼻天子城鼻
天子所未聞也邪階水又西北注于東江江水又西
逕始興縣南又西入曲江縣邸水注之水出浮岳山
山躡一處則百餘步動若在水也因名浮岳山南流
注于東江東江又西與利水合水出縣之韶石北山
南流逕韶石下其高百仞廣圓五里兩石對峙相去
一里小大略均似雙闕名曰韶石古老言昔有二仙
分而憩之自爾年豐彌歷一紀利水又南逕靈石下
靈石一名逃石高三十丈廣圓五百丈耆舊傳言石
本桂林武城縣(訛作陽案林近刻)因夜迅雷之變忽然遷此
彼人來見歎曰石乃逃來因名逃石以其有靈運徙
又曰靈石其傑處臨江壁立霞駮有若繢焉水石驚
瀨傳響不絶商舟淹畱聆翫不已利水南注東江東
江又西注于北江謂之東江口溱水自此有始興大
庾之名(訛作江案庾近刻)而南入湞陽縣也
過湞陽縣出洭浦關(改正漢書中㝛縣有洭浦關案洭原本及近刻竝訛作淮今)與
桂水合
溱水南逕湞陽縣西舊漢縣也(訛作益案漢近刻)王莽之綦
武矣(刻作基案綦近)縣東有湞石山廣圓三十里挺崿大江
之北盤址長川之際其陽有石室漁叟所憩昔欲于
山北開達郡之路輒有大蛇斷道不果是以今行者
必于石室前汎舟而濟也溱水又西南歷臯口太尉
二山之間是曰湞陽峽兩岸傑秀壁立虧天昔嘗鑿
石架閣令兩岸相接以拒徐道覆溱水出峽左則湞
水注之水出南海龍川縣西逕湞陽縣南右注溱水
故應劭曰湞水西入溱是也溱水又西南洭水入焉
(訛作㳝案洭近刻)山海經所謂湟水出桂陽西北山東南注
肄入敦浦西者也(作郭又脫山字湟今山海經作潢案湟近刻訛作㳝肄訛作肆敦訛)
溱水又西南逕中㝛縣會一里水其處隘名之爲觀
岐連山交枕絶崖壁竦下有神廟背阿面流壇宇虚
肅廟渚攢石巉巖亂峙中川時水洊至鼓怒沸騰流
水淪没必無出者世人以爲河伯下材晉中朝時縣
人有使者至洛事訖將還忽有一人寄其書云吾家
在觀岐前(脫岐字案近刻)石間懸藤卽其處也但叩藤自當
有人取之使者謹依其言果有二人出外取書并延
入水府衣不霑濡言此似不近情然造化之中無所
不有穆滿西遊與河宗論寳以此推之亦爲類矣溱
水又西南逕中㝛縣南吳孫晧分四會之北鄉立焉
南入于海
溱水又南注于鬱而入于海
水經注卷三十八
