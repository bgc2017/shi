水經注卷二十六
後魏酈道元撰
沭水巨洋水淄水
汶水濰水膠水
沭水出琅邪東莞縣西北山
大弁山與小泰山連麓而異名也引控衆流積以成
川東南流逕邳鄉南南去縣八十許里城有三面而
不周于南故俗謂之半城沭水又東南流左合峴水
(訛作右案合近刻)水北出大峴山東南流逕邳鄉東東南流
注于沭水也
東南過其縣東
沭水左與箕山之水合水東出諸縣西箕山(近刻訛案東出)
(東作出)劉澄之以爲許由之所隱也更爲巨謬矣其水
西南流注于沭水也
又東南過莒縣東
地理志曰莒子之國盈姓也少昊後列女傳曰齊人
𣏌梁殖襲莒戰死其妻將赴之道逢齊莊公公將弔
之𣏌梁妻曰如殖死有罪(脱死字案近刻)君何辱命焉如殖
無罪有先人之敝廬在下妾不敢與郊弔公旋車弔
諸室妻乃哭于城下七日而城崩故琴操云殖死妻
援琴作歌曰樂莫樂兮新相知悲莫悲兮生别離哀
感皇天城為之墮(訛作墜案近刻)即是城也其城三重竝悉
崇峻惟南開一門内城方十二里郭周四十許里尸
子曰莒君好鬼巫而國亡無知之難小白奔焉樂毅
攻齊守險全國秦始皇縣之漢興以為城陽國封朱
虛侯章治莒王莽之莒陵也光武合城陽國為琅邪
國以封皇子京雅好宮室窮極伎巧壁帶飾以金銀
(訛作璧案壁近刻)明帝時京不安莒移治開陽矣(訛作閭案開近刻)
沭水又南袁公水東出清山遵坤維而注沭(刻訛作案遵近)
(尋)沭水又南潯水注之水出于巨公之山西南流舊
堨以溉田(下衍渚字案近刻溉)東西二十里南北十五里潯水
又西南流入沭沭水又南與葛陂水會水發三柱山
西南流逕辟土城南(辟城城南案近刻訛作)世謂之辟陽城史
記建元以來王子侯者年表曰漢武帝元朔二年封
城陽共王子節侯劉壯為侯國也(訛作劉案節近刻)其水于
邑積以為陂謂之辟陽湖西南流注于沭水也
又南過陽都縣東入于沂
沭水自陽都縣又南會武陽溝水水東出倉山山上
有故城世謂之監官城非也即古有利城矣漢武帝
元朔四年封城陽共王子劉釘為侯國也其城因山
為基水導山下西北流謂之武陽溝又西至即丘縣
注于沭沭水又南逕東海郡即丘縣故春秋之祝丘
也桓公五年經書齊侯鄭伯如紀城祝丘左傳曰齊
鄭朝紀欲襲之漢立為縣王莽更之曰就信也郡國
志曰自東海分屬琅邪闞駰曰即祝魯之音(刻訛作案即近)
(郎)蓋字承讀變矣沭水又南逕東海厚丘縣王莽更
之曰祝其亭也分為二瀆一瀆西南出(一瀆二字案近刻脱)今
無水世謂之枯沭一瀆南逕建陵縣故城東漢景帝
六年(作八年案近刻訛)封衛綰為侯國王莽更之曰付亭也
沭水又南逕建陵山西(考魏書地形志建陵縣有建案原本及近刻竝脱建字今)
(山陵)魏正光中(訛作元案光近刻)齊王之鎮徐州也立大堨遏
水西流兩瀆之會置城防之曰曲沭戍自堨流三十
里(脱堨字案近刻)西注沭水舊瀆謂之新渠舊瀆自厚丘西
南出(舊瀆二字案近刻脱)左會新渠南入淮陽宿預縣注泗水
地理志所謂至下邳注泗者也經言于陽都入沂非
矣沭水左瀆自大堰水斷故瀆東南出桑堰水注之
水出襄賁縣泉流東注沭瀆又南左合横溝水水發
瀆右東入沭之故瀆又南暨于遏(考注内堨亦通稱案近刻改作堰今)
(遏)其水西南流逕司吾山東又逕司吾縣故城西春
秋左傳楚執鍾吾子以為司吾縣王莽更之曰息吾
也又西南至宿預注泗水也沭水故瀆自下堰東南
逕司吾城東又東南歴柤口城中柤水出于楚之柤
地春秋襄公十年經書公與晉及諸侯會吳于柤京
相璠曰宋地今彭城偪陽縣西北有柤水溝去偪陽
八十里東南流逕傅陽縣故城東北(訛作偪案傳近刻)地理
志曰故偪陽國也春秋左傳襄公十年夏四月戊午
會于柤晉荀偃士匄請伐偪陽而封宋向戍焉荀罃
曰城小而固勝之不武弗勝為笑固請丙寅圍之弗
克孟氏之臣秦堇父輦重如役偪陽人啓門諸侯之
士門焉縣門發鄹人紇抉之以出門者狄虒彌建大
車之輪而蒙之以甲以為櫓左執之右拔戟以成一
隊孟獻子曰詩所謂有力如虎者也主人縣布堇父
登之及堞而絶之墜則又縣之蘇而復上者三主人
辭焉乃退帶其斷以徇于軍三日諸侯之師久于偪
陽請歸智伯怒曰七日不克爾乎取之以謝罪也荀
偃士匄攻之親受矢石遂滅之以偪陽子歸獻于武
宮謂之夷俘偪陽妘姓也漢以為縣漢武帝元朔三
年封齊孝王子劉就為侯國王莽更之曰輔陽也郡
國志曰偪陽有柤水柤水又東南(柤水而南案近刻訛作)亂于
沂而注于沭謂之柤口城得其名矣東南至朐縣入
游注海也
巨洋水出朱虛縣泰山北過其縣西
泰山即東小泰山也巨洋水即國語所謂具水矣袁
宏謂之巨昧王韶之以為巨蔑亦或曰朐瀰皆一水
也而廣其目焉其水北流逕朱虛縣故城西漢惠帝
二年封齊悼惠王子劉章為侯國地理風俗記曰丹
山在西南丹水所出東入海丹水由朱虛丘阜矣故
言朱虛城西有長坂遠峻名為破車峴城東北二十
里有丹山世謂之凡山縣在西南非山也丹凡字相
類音從字變也(衍山導二字案此下近刻)丹水有二源各導一山
世謂之東丹西丹水也西丹水自凡山(作穴山案近刻訛)北
流逕劇縣故城東東丹水注之水出方山山有二水
(訛作三案二近刻)一水即東丹水也北逕縣合西丹水而亂
流又東北出逕渏薄澗北渏水亦出方山流入平夀
縣積而為渚水盛則北注東南流屈而東北流逕平
夀縣故城西而北入丹水謂之魚合口丹水又東北
逕望海臺東(脱海字案近刻)東北注海蓋亦縣所氏者也
又北過臨朐縣東
巨洋水自朱虛北入臨朐縣熏冶泉水注之水出西
溪飛泉側瀨于窮坎之下泉溪之上源麓之側有一
祠目之為冶泉祠按廣雅金神謂之清明斯地蓋古
冶官所在故水取稱焉水色澄明而清泠特異淵無
潛石淺鏤沙文中有古壇參差相對後人微加功飾
以為嬉遊之處南北邃岸凌空疎木交合先公以太
和中作鎮海岱余總角之年侍節東州(訛作持案侍近刻)至
若炎夏火流閒居倦想提琴命友嬉娛永日桂筍尋
波(朱謀㙔云當作桂櫂案近刻訛作汳又桂筍)輕林委浪琴歌既洽歡情
亦暢是焉棲寄寔可憑衿小東有一湖佳饒鮮筍匪
直芳齊芍藥寔亦潔竝飛鱗其水東北流入巨洋謂
之熏冶泉又逕臨朐縣故城東城古伯氏駢邑也漢
武帝元朔元年(作二年案近刻訛)封菑川懿王子劉奴為侯
國應劭曰臨朐山名也故縣氏之朐亦水名其城側
臨朐川(側川臨朐案近刻訛作)是以王莽用表厥稱焉城上下
(其城上下案近刻作)沿水悉是劉武皇北伐廣固營壘所在矣
巨洋又東北逕委粟山東孤阜秀立(訛作委案秀近刻)形若
委粟又東北洋水注之水西出石膏山西北石澗口
東南逕逢山祠西(刻衍下字案祠上近)洋水又東南(作南東案近刻訛)
歴逢山下即石膏山也山麓三成(脱山字案近刻)壁立直上
山上有石鼓鳴則年凶郭緣生續述征記曰逢山在
廣固南三十里有祠并石鼓齊地將亂石人輒打石
鼓聲聞數十里(脱聲字案近刻)洋水歴其隂而東北流世謂
之石溝水東北流出于委粟山北而東注于巨洋謂
之石溝口然是水下流亦有時通塞及其春夏水泛
川瀾無輟亦或謂之為龍泉水地理志石膏山洋水
所出是也(是字訛在出字上案近刻脱所字又)今于此縣惟是瀆當之
似符羣證矣巨洋水又東北得邳泉口泉源西出平
地東流注于巨洋水巨洋水又北會建德水水西發
逢山阜而東流入巨洋水也
又北過劇縣西
巨洋水又東北合康浪水水發縣西南&KR1778;山無事樹
木而圓峭孤峙巑岏分立左思齊都賦曰&KR1778;嶺鎮其
左是也(脱鎮字案近刻)康浪水北流注于巨洋巨洋又東北
逕劇縣故城西古紀國也春秋莊公四年紀侯不能
下齊以與弟季大去其國違齊難也後改曰劇故魯
連子曰朐劇之人辯者也漢文帝十八年别為菑川
國後并北海漢武帝元朔二年封菑川懿王子劉錯
為侯國王莽更之曰俞縣也(字俞訛作愈案近刻脱曰)城之北側
有故臺臺西有方池(訛作地案近刻)晏謨曰西去齊城九十
七里耿弇破張步于臨淄追至巨洋水上僵尸相屬
即是水也巨洋又東北逕晉龍驤將軍幽州刺史辟
閭渾墓東而東北流墓側有一墳甚高大(脱墓字案近刻)時
人咸謂之為馬陵而不知誰之丘壟也巨洋水又東
北逕益縣故城東王莽更之曰滌蕩也(書作探陽案滌蕩今漢)
晏謨曰南去齊城五十里司馬宣王伐公孫淵北徙
豐人住于此城遂改名為南豐城也又東北積而為
潭枝津出焉謂之百尺溝西北流逕北益都城(下近案此)
(也字刻有)漢武帝元朔二年(作三年案近刻訛)封菑川懿王子劉
胡為侯國又西北流而注于巨淀矣
又東北過壽光縣西
巨洋水自巨淀湖(巨淀二字案近刻脱)東北流逕縣故城西王
莽之翼平亭也漢光武建武二年封更始子鯉為侯
國城之西南水東有孔子石室故廟堂也中有孔子
像弟子問經既無碑誌未詳所立巨洋又東北流堯
水注之水出劇縣南角崩山(訛作有案角近刻)即故義山也
俗人以其山角若崩(此二字案近刻脱)因名為角崩山亦名
為角林山皆世俗音譌也水即蕤水矣地理志曰劇
縣有義山蕤水所出也北逕&KR1778;山東俗亦名之為青
山矣(訛作水案山近刻)堯水又東北逕東西壽光二城間應
劭曰壽光縣有灌亭杜預曰在縣東南斟灌國也又
言斟亭在平壽縣東南平壽故城在白狼水西今北
海郡治水上承營陵縣之下流東北逕城東西入别
畫湖亦曰朕懷湖湖東西二十里南北三十里東北
入海斟亭在溉水東水出桑犢亭東覆甑山亭故高
密郡治世謂之故郡城山謂之塔山水曰鹿孟水亦
曰戾孟水皆非也地理志桑犢(志曰桑犢故亭案近刻作地理)北海
之屬縣矣有覆甑山溉水所出北逕斟亭西北合白
狼水(訛作今曰案合白近刻)按地理志北海有斟縣京相璠曰
故斟尋國禹後西北去灌亭九十里溉水又北逕寒
亭西而入别畫湖(此五字案近刻脱)郡國志曰平壽有斟城
有寒亭(壽在斟灌東案近刻訛作平)薛瓚漢書集注云按汲郡古
文相居斟灌東郡灌是也明帝以封周後改曰衛斟
尋在河南非平壽也又云太康居斟尋羿亦居之桀
又居之尚書序曰太康失國兄弟五人徯于河汭此
即太康之居為近洛也余考瓚所據今河南有尋地
衛國有觀土國語曰啓有五觀謂之姦子五觀蓋其
名也所處之邑其名曰觀皇甫謐曰衛地(訛作也案近刻)又
云夏相徙帝丘(訛作商案帝近刻)依同姓之諸侯于斟尋氏
(衍灌斟二字案近刻斟下)即汲冢書云相居斟灌也既依斟尋明
斟尋非一居矣窮后既仗善射篡相寒浞亦因逢蒙
弑羿(作韓下同案寒近刻訛)即其居以生澆因其室而有豷故
春秋襄公四年魏絳曰澆用師滅斟灌及斟尋氏處
澆于過處豷于戈是以伍員言于吳子曰過澆殺斟
灌以伐斟尋是也有夏之遺臣曰靡事羿羿之死也
逃于鬲氏(作隔下同案鬲近刻訛)今鬲縣也收斟灌斟尋二國
之餘燼(刻脱斟字案斟尋近)殺寒浞而立少康滅之有窮遂亡
也是蓋寓其居而生其稱宅其業而表其邑縱遺文
沿禠亭郭有傳未可以彼有灌目謂專此為非捨此
尋名而專彼為是以土推傳(訛作上案土近刻)應氏之據亦
可按矣堯水又東北注巨洋伏琛晏謨竝言堯嘗頓
駕于此故受名焉非也地理志曰蕤水自劇東北至
壽光入海沿其逕趣即是水也
又東北入于海
巨洋水東北逕望海臺西東北流伏琛晏謨竝以為
平望亭在平壽縣故城西北八十里古縣又或言秦
始皇升以望海因曰望海臺未詳也按史記漢武帝
元朔二年封菑川懿王子劉賞為侯國又東北注于
海也
淄水出泰山萊蕪縣原山
淄水出縣西南山下世謂之原泉地理志曰原山淄
水所出故經有原山之論矣淮南子曰水出自飴山
蓋山别名也東北流逕萊蕪谷屈而西北流逕其縣
故城南從征記曰城在萊蕪谷當路阻絶兩山間道
由南北門漢末有范史雲為萊蕪令言萊蕪在齊非
魯所得引舊說云齊靈公滅萊萊民播流此谷邑落
荒蕪故曰萊蕪禹貢所謂萊夷也夾谷之會齊侯使
萊人以兵劫魯侯宣尼稱夷不亂華是也余按泰無
萊柞竝山名也郡縣取目焉漢高祖置左傳曰與之
無山及萊柞是也(還杞謝息辭以無山與之萊柞是案左傳季孫以桃邑與孟氏易成)
(無山耳此誤引言成有山今桃乃)應劭十三州記曰太山萊蕪縣魯
之萊柞邑淄水又西北轉逕城西又東北流與一水
合水出縣東南俗謂之家桑谷水從征記名曰聖水
列仙傳曰鹿皮公者淄川人也少為府小史(刻訛作案史近)
(同吏下)才巧舉手成器山岑上有神泉(作岑山泉訛作案山岑近刻訛)
(象)人不能到小史白府君請木工斤斧三十人作轉
輪造縣閣意思横生數十日梯道成上其巔作祠屋
留止其旁其二間以自固食芝草飲神泉七十餘年
淄水來山下呼宗族得六十餘人命上山半水出盡
漂一郡沒者萬計小史辭遣家室令下山著鹿皮衣
升閣而去後百餘年下賣藥齊市也其水西北流注
淄水淄水又北出山謂之萊蕪口東北流者也
東北過臨淄縣東(上衍又字案近刻東)
淄水自山東北流逕牛山西又東逕臨淄縣故城南
東得天齊水口水出南郊山下謂之天齊淵五泉竝
出南北三百步廣十步山即牛山也左思齊都賦曰
牛嶺鎮其南者也水在齊八祠中齊之為名起于此
矣地理風俗記曰齊所以為齊者即天齊淵名也其
水北流注于淄水淄水又東逕四豪冢北水南山下
有四冢方基圓墳咸高七尺東西直列是田氏四王
冢也淄水又東北逕蕩隂里西水東有冢一基三墳
東西八十步是列士公孫接田開疆古冶子之墳也
晏子惡其勇而無禮投桃以斃之死葬陽里即此也
淄水又北逕其城東城臨淄水故曰臨淄王莽之齊
陵縣也爾雅曰水出其前左為營丘武王以其地封
太公望賜之以四履都營丘為齊或以為都營陵史
記周成王封師尚父于營丘東就國道宿行遲萊侯
與之爭營丘逆旅之人曰吾聞時難得而易失客寢
安殆非就封者也太公聞之夜衣而行至營丘陵亦
丘也獻公自營丘徙臨淄余按營陵城南無水惟城
北有一水世謂之白狼水西出丹山俗謂凡山也東
北流由爾雅出前左之文(訛作山案由近刻)不得以為營丘
矣營丘者山名也詩所謂子之營兮遭我乎峱之間
兮作者多以丘陵號同緣陵又去萊差近(緣陵二字案近刻脱)
咸言太公所封考之春秋經書諸侯城緣陵左傳曰
遷𣏌也毛詩鄭注竝無營字瓚以為非近之今臨淄
城中有丘在小城内周迴三百步高九丈北降丈五
淄水出其前故有營丘之名與爾雅相符城對天齊
淵故城有齊城之稱是以晏子言始爽鳩氏居之逢
伯陵居之太公居之又曰先君太公築營之丘季札
觀風聞齊音曰泱泱乎大風也哉表東海者其太公
乎田巴入齊過淄自鏡郭景純言齊之營丘淄水逕
其南及東也非營陵明矣獻公之徙其猶晉氏深翼
名絳(訛作居案名近刻)非謂自營陵而之也其外郭即獻公
所徙臨淄城也世謂之虜城言齊湣王伐燕燕王噲
死虜其民實諸郭因以名之(居因郭以名之案近刻訛作寳)秦始皇
三十四年滅齊為郡治臨淄漢高帝六年(脱帝字案近刻)封
子肥于齊為王國王莽更名濟南也戰國策曰田單
為齊相過淄水有老人涉淄而出不能行坐沙中單
乃解裘于斯水之上也
又東過利縣東
淄水自縣東北流逕東安平城北又東逕巨淀縣故
城南(書作鉅定案巨淀漢)征和四年漢武帝幸東萊臨大海三
月耕巨淀即此也縣東南則巨淀湖蓋以水受名也
淄水又東北逕廣饒縣故城南漢武帝元鼎中封菑
川靖王子劉國為侯國淄水又東北馬車瀆水注之
受巨淀淀即濁水所注也吕忱曰濁水一名溷水出
廣縣為山世謂之冶嶺山(訛作治案冶近刻)東北流逕廣固
城西城在廣縣西北四里四周絶澗阻水深隍晉永
嘉中東萊人曹嶷所造也水側山際有五龍口義熙
五年劉武帝伐慕容超于廣固也以藉險難攻兵力
勞弊河間人玄文說裕云昔趙攻曹嶷望氣者以為
澠水帶城非可攻拔若塞五龍口城當必陷石虎從
之嶷請降降後五日大雨雷電震開後慕容恪之攻
段龕十旬不拔塞口而龕降降後無幾又震開之今
舊基猶存(脱今字案近刻)宜試脩築(訛作城案試近刻)裕塞之超及
城内男女皆悉腳弱病者大半超遂出奔為晉所擒
也然城之所跨寔憑地險其不可固城者在此濁水
東北流逕堯山東從征記曰廣固城北三里有堯山
祠堯因巡狩登此山後人遂以名山廟在山之左麓
廟像東面華宇脩整帝圖嚴飾軒冕之容穆然山之
上頂舊有上祠今也毁廢無復遺式盤石上尚有人
馬之跡徒黃石而已惟刀劔之蹤逼真矣至于燕鋒
代鍔魏鋏齊鋩(訛作銘案近刻)與今劔莫殊以密模寫知人
功所制矣西望胡公陵孫暢之所云青州刺史傅弘
仁言得銅棺隸書處濁水又東北流逕東陽城北東
北流合長沙水水出逢山北阜世謂之陽水也東北
流逕廣縣故城西舊青州刺史治亦曰青州城陽水
又東北流石井水注之水出南山山頂洞開(脱一山案近刻)
(字)望若門焉俗謂是山為礕頭山(云當作劈案礕朱謀㙔)其水
北流注井井際廣城東側三面積石高深一匹有餘
長津激浪瀑布而下澎贔之音驚川聒谷漰渀之勢
狀同洪河(訛作井案近刻)北流入陽水余生長東齊極遊其
下于中闊絶乃積綿載後因王事復出海岱郭金紫
惠同石井賦詩言意彌日嬉娛尤慰羇心但恨此水
時有通塞耳陽水東逕故七級寺禪房南水北則長
廡徧駕迥閣承阿林之際則繩坐疏班錫鉢閒設所
謂脩脩釋子眇眇禪棲者也陽水又東逕東陽城東
南(刻脱東字案東陽近)義熙中晉青州刺史羊穆之築此以在
陽水之陽即謂之東陽城(刻衍城字案謂下近)世以濁水為西
陽水故也水流亦有時窮通信為靈矣昔在宋世是
水絶而復流劉晃賦通津焉魏太和中此水復竭輟
流積年先公除州即任未朞是水復通澄映盈川所
謂幽谷枯而更溢窮泉輟而復流矣海岱之士又頌
通津焉平昌尨民孫道相頌曰惟彼澠泉竭踰三齡
祈盡珪璧謁窮斯牲(訛作竭案謁近刻)道從隆替降由聖明
耋民河間趙嶷頌云敷化未朞元澤潛施枯源揚瀾
涸川滌陂北海郭欽曰先政輟津我后通洋但頌廣
文煩難以具載陽水又北屈逕漢城陽景王劉章廟
東東注于巨洋後人堨斷令北注濁水時人通謂濁
水為陽水故有南陽北陽水之論二水渾流世謂之
爲長沙水也亦或通名之為澠水故晏謨伏琛為齊
記竝云東陽城既在澠水之陽宜為澠陽城非也世
又謂陽水為洋水余按羣書盛言洋水出臨朐縣而
陽水導源廣縣兩縣雖鄰川土不同于事疑焉濁水
又北逕臧氏臺西又北逕益城西又北流注巨淀地
理志曰廣縣為山濁水所出東北至廣饒入巨淀巨
淀之右又有女水注之水出東安平縣之蛇頭山從
征記曰水西有桓公冢甚高大墓方七十餘丈高四
丈圓墳圍二十餘丈高七丈餘一墓方七丈二墳晏
謨曰依陵記非葬禮如承世故與其母同墓而異墳
伏琛所未詳也冢東山下女水原有桓公祠侍其衡
奏魏武王所立曰近日路次齊郊瞻望桓公墳壟在
南山之阿請為立祀為塊然之主郭緣生述征記曰
齊桓公冢在齊城南二十里因山為墳大冢東有女
水或云齊桓公女冢在其上故以名水也女水導川
東北流甚有神焉化隆則水生政薄則津竭燕建平
六年水忽暴竭玄明惡之寢病而亡燕太上四年女
水又竭慕容超惡之燕祚遂淪女水東北流逕東安
平縣故城南續述征記曰女水至安平城南伏流十
五里然後更流北注陽水(注北楊水案近刻訛作)城故酅亭也
春秋魯莊公三年紀季以酅入齊公羊傳曰季者何
紀侯弟也賢其服罪請酅以奉五祀田成子單之故
邑也後以為縣博陵有安平(竝脱安字今補案原本及近刻)故此加
東也世祖建武七年封菑川王子劉茂為侯國又逕
東安平城東(脱東字案近刻)東北逕壟丘東東北入巨淀(近案)
(巨字刻脱)地理志曰菟頭山女水所出東北至臨淄入巨
淀又北為馬車瀆北合淄水又北時澠之水注之時
水出齊城西北二十五里(刻衍南字案西下近)平地出泉即如
水也亦謂之源水因水色黑俗又目之為黑水西北
逕黃山東又北歴愚山東(重一山字案東上近刻)有愚公冢時
水又屈而逕杜山北有愚公谷齊桓公時公隱于谷
(訛作谿案近刻)鄰有認其駒者公以與之山即杜山之通阜
以其人狀愚故謂之愚公水有石梁(衍故山二字案水上近刻)亦
謂之為石梁水又有澅水注之水出時水東去臨淄
城十八里所謂澅中也俗以澅水為㝛留水西北入
于時水孟子去齊三㝛而後出澅故世以此而變水
名也水南山西有王歜墓昔樂毅伐齊賢而封之歜
不受自縊而死水側有田引水溉跡尚存時水又西
北逕西安縣故城南本渠丘也(脱丘字案近刻)齊大夫雝廪
之邑矣王莽更之曰東寧時水又西至石洋堰分為
二水謂之石洋口枝津西北至梁鄒入濟時水又北
逕西安城西又北京水系水注之水出齊城西南世
謂之寒泉也(脱之字案近刻)東北流直申門西京相璠杜預
竝言申門即齊城南面西第一門矣為申池昔齊懿
公遊申池邴歜閻職二人(戎閻訛作庸案近刻歜訛作)害公于竹
中今池無復髣髴然水側尚有小小竹木以時遺生
也左思齊都賦注申池在海濱齊藪也余按春秋襄
公十八年晉伐齊戊戌伐雍門之萩(訛作荻案近刻)己亥焚
雍門壬寅焚東北二郭甲辰東侵及濰南及沂(刻脱案近)
(三字濰南及)而不言北掠于海且晉獻子尚不辭死以逞
志何容對仇敵而不懲(訛作徵案近刻)暴草木于海嵎乎又
炎夏火流非遠遊之辰懿公見弑蓋是白龍魚服見
困近郊矣左氏捨近舉遠(訛作遺案舉近刻)考古非矣(刻訛案近)
(議作)杜預之言(訛作泛案之近刻)有推據耳系水傍城北流逕
陽門西水次有故封處所謂齊之稷下也當戰國之
時以齊宣王喜文學遊說之士鄒衍淳于髠田駢接
子慎到之徒七十六人皆賜列第為上大夫不治而
論議是以齊稷下學士復盛且數百十人劉向别錄
以稷為齊城門名也談說之士期會于稷門下故曰
稷下也鄭志(刻有曰字案此下近)張逸問書贊云(脱書字案近刻)我先
師棘下生何時人鄭玄答云齊田氏時善學者所會
處也齊人號之棘下生無常人也余按左傳昭公二
十二年莒子如齊盟于稷門之外漢以叔孫通為博
士號稷嗣君史記音義曰欲以繼蹤齊稷下之風矣
然棘下又是魯城内地名(竝訛作齊今改正案魯原本及近刻)左傳定
公八年陽虎劫公伐孟氏入自上東門戰于南門之
内又戰于棘下者也蓋亦儒者之所萃焉故張逸疑
而發問鄭玄釋而辯之雖異名互見(訛作于案互近刻)大歸
一也城内有故臺有營丘有故景王祠即朱虛侯章
廟矣晉起居注云齊有大蛇長三百步負小蛇長百
餘步逕于市中市人悉觀自北門所入處也北門外
東北二百步有齊相晏嬰冢宅左傳晏子之宅近市
景公欲易之而嬰弗更為誡曰吾生則近市死豈易
志乃葬故宅後人名之曰清節里系水又北逕臨淄
城西門北而西流逕梧宮南昔楚使聘齊齊王饗之
梧宮即是宮矣其地猶名梧臺里臺甚層秀東西百
餘步南北如減即古梧宮之臺臺東即闕子所謂宋
愚人得燕石處臺西有石社碑(杜重一碑字案社近刻訛作)猶存
漢靈帝熹平五年立其題云梧臺里系水又西逕葵
丘北春秋莊公八年襄公使連稱管至父戍葵丘京
相璠曰齊西五十里有葵丘地若是無庸戍之(刻脱案近)
(字庸)僖公九年齊桓會諸侯于葵丘宰孔曰齊侯不務
脩德而勤遠略明葵丘不在齊也(脱明字案近刻)引河東汾
隂葵丘(竝訛作胡廣今改正案河東原本及近刻)山陽西北葵城宜在此
非也余原左傳連稱管至父之戍葵丘以瓜時為往
還之期(訛作而案為今刻)請代弗許將為齊亂故令無寵之
妹候公于宮(訛作姝案妹近刻)因無知之絀(訛作出案近刻)遂害襄
公若出遠無代寧得謀及婦人而為公室之亂乎是
以杜預稽春秋之旨即傳安之注于臨淄西(有舛誤案此句)
不得捨近託遠苟成己異于異可殊即義為負然則
葵丘之戍即此地也系水西(竝訛作時今改正案系原本及近刻)左迆
爲潭又西逕高陽僑郡南魏所立也又西北流注于
時時水又東北流澠水注之水出營城東世謂之漢
溱水也西北流逕營城北漢景帝四年封齊悼惠王
子劉信都為侯國澠水又西逕樂安博昌縣故城南
(刻衍南字案樂安下近)應劭曰昌水出東萊昌陽縣道遠不至
取其嘉名闞駰曰縣處勢平故曰博昌澠水西歴貝
丘京相璠曰博昌縣南近澠水有地名貝丘在齊城
西北四十里(脱城字案近刻)春秋莊公八年齊侯田于貝丘
見公子彭生豕立而泣齊侯墜車傷足于是處也澠
水又西北入時水從征記又曰水出臨淄縣北逕樂
安博昌南界西入時水者也自下通謂之為澠也昔
晉侯與齊侯宴齊侯曰有酒如澠指喻此水也時水
又屈而東北逕博昌城北時水又東北逕齊利縣故
城北又東北逕巨淀縣故城北又東北逕廣饒縣故
城北東北入淄水地理風俗記曰淄入濡淮南子曰
白公問微言曰若以水投水如何孔子曰淄澠之水
合易牙嘗而知之謂斯水矣
又東北入于海
淄水入馬車瀆亂流東北逕琅槐故城南又東北逕
馬井城北與時澠之水互受通稱故邑流其號又東
北至皮丘坈入于海(訛作沈案坈近刻)故晏謨伏琛竝言淄
澠之水合于皮丘坈西地理志曰馬車瀆至埌槐入
于海蓋舉縣言也
汶水出朱虛縣泰山
山上有長城西接岱山東連琅邪巨海千有餘里蓋
田氏之所造也竹書紀年梁惠成王二十年齊築防
以為長城竹書又云晉烈公十二年王命韓景子趙
烈子翟員伐齊(翟員二字訛作及我師案烈子近刻訛作烈侯又)入長城史
記所謂齊威王越趙侵我伐長城者也(訛在我字上案伐字近刻)
伏琛晏謨竝言水出縣東南峿山山在小泰山東者
也
北過其縣東
汶水自縣東北逕郚城北(訛作峿案郚近刻)地理風俗記曰
朱虛縣東四十里有郚城亭(作峿亭城案近刻訛)故縣也又東
北逕管寧冢東故晏謨言柴阜西南有魏獨行君子
管寧墓墓前有碑又東北逕柴阜山北山之東有徵
士邴原冢碑誌存焉汶水又東北逕漢青州刺史孫
嵩墓西有碑碣汶水又東逕安丘縣故城北漢高帝
八年封將軍張說為侯國地理志曰王莽之誅郅也
孟康曰今渠丘亭是也(城四字乃下文訛舛在此案渠丘亭下近刻有莒渠丘)
伏琛晏謨齊記竝言莒渠丘亭在安丘城東北十里
非矣(丘城東北十里非城也案近刻訛作竝言亭在)城對牟山山之西南有
孫賓碩兄弟墓碑誌竝在也
又北過淳于縣西又東北入于濰(訛作縣今改正案原本及近刻竝)
故夏后氏之斟灌國也周武王以封淳于公號曰淳
于國春秋桓公六年冬州公如曹傳曰淳于公如曹
度其國危遂不復也其城東北則兩川交會也
濰水出琅邪箕縣濰山(此二字案近刻脱)
琅邪山名也越王句踐之故國也句踐并吳欲霸中
國徙都琅邪秦始皇二十六年滅齊以為郡城即秦
許慎呂忱云濰水出箕屋山淮南子曰濰水出覆舟
山蓋廣異名也東北逕箕縣故城西又西析泉水注
之水出析泉縣北松山東南流逕析泉縣東(脱逕字案近刻)
又東南逕仲固山東北流入于濰地理志曰至箕縣
北入濰者也濰水又東北逕諸縣故城西春秋文公
十二年季孫行父城諸及鄆傳曰城其下邑也王莽
更名諸并矣濰水又東北涓水注之水出馬耳山山
高百丈上有二石竝舉望齊馬耳故世取名焉東去
常山三十里涓水發于其隂北逕婁鄉城東春秋昭
公五年經書夏莒牟夷以牟婁防茲來奔者也又分
諸縣之東為海曲縣故俗人謂此城為東諸城涓水
又北注于濰水
東北過東武縣西(刻衍城字案東武下近)
縣因岡為城城周三十里漢高帝六年封郭蒙為侯
國王莽更名之曰祥善矣又北左合扶淇之水水出
西南常山東北流注濰晏伏竝以濰水為扶淇之水
(訛作謨案伏近刻)以扶淇之水為濰水非也按經脈誌濰自
箕縣北逕東武縣西北流合扶淇之水晏謨伏琛云
東武城西北二里濰水者即扶淇之水也濰水又北
右合盧水即久台水也地理志曰水出琅邪横縣故
山王莽之令丘也(刻作合案令近)山在東武縣故城東南世
謂之盧山也西北流逕昌縣故城西東北流齊地記
曰東武城東南有盧水水側有勝火木方俗音曰檉
子其木經野火燒死炭不滅故東方朔云不灰之木
者也其水又東北流逕東武縣故城東而西北入濰
地理志曰久台水東南至東武入濰者也(下有出字案近刻水)
(逕至作)尚書所謂濰淄其道矣
又北過平昌縣東
濰水又北逕石泉縣故城西王莽之養信也地理風
俗記曰平昌縣東南四十里有石泉亭故縣也濰水
又北逕平昌縣故城東荆水注之水出縣南荆山阜
東北流逕平昌縣故城東漢文帝封齊悼惠王肥子
卬為侯國(訛作永案卬近刻)城之東南角有臺臺下有井與
荆水通物墜于井則取之荆水昔常有龍出入于其
中故世亦謂之龍臺城也荆水又東北流注于濰濰
水又北浯水注之水出浯山世謂之巨平山也地理
志曰靈門縣有高山壺山(有高原山與浯一山案即柘字近刻訛作)
浯水所出東北入濰今是山西接浯山許慎說文言
水出靈門山世謂之浯汶矣其水東北逕姑幕縣故
城東縣有五色土王者封建諸侯隨方受之故薄姑
氏之國也闞駰曰周成王時薄姑與四國作亂周公
滅之以封太公是以地理志曰或言薄姑也王莽曰
季睦矣應劭曰左傳曰薄姑氏國太公封焉薛瓚漢
書注云博昌有薄姑城未知孰是浯水又東北逕平
昌縣故城北古堨此水以溢溉田南注荆水浯水又
東北流而注于濰水也
又北過高密縣西
應劭曰縣有密水故有高密之名也然今世所謂百
尺水者蓋密水也水有二源西源出奕山亦曰鄣日
山山勢高峻隔絶陽曦(此八字案近刻脱)晏謨曰山狀鄣日
是有此名伏琛曰山上鄣日故名鄣日山也其水東
北流東源出五弩山西北流同瀉一壑俗謂之百尺
水古人堨以溉田數十頃北流逕高密縣西下注濰
水自下亦兼通稱焉亂流歴縣西碑產山西又東北
水有故堰舊鑿石豎柱斷濰水廣六十許步掘東岸
激通長渠東北逕高密縣故城南(脱縣字案近刻)明帝永平
中封鄧震為侯國縣南十里蓄以為塘方二十餘里
古所謂高密之南都也溉田一頃許陂水散流下注
夷安澤濰水自堰北逕高密縣故城西漢文帝十六
年别為膠西國宣帝本始元年(訛作平案本近刻)更為高密
國王莽之章牟也濰水又北昔韓信與楚將龍且夾
濰水而陣于此信夜令為萬餘囊盛沙以遏濰水引
軍擊且偽退且追北信決水水大至且軍半不得渡
遂斬龍且于是水水西有厲阜(作鴈阜案近刻)阜上有漢司
農卿鄭康成冢石碑猶存又北逕昌安縣故城東漢
明帝永平中封鄧襲為侯國也郡國志曰漢安帝延
光元年復也
又北過淳于縣東
濰水又北左會汶水北逕平城亭西又東北逕密鄉
亭西郡國志曰淳于縣有密鄉地理志皆北海之屬
縣也應劭曰淳于縣東北六十里有平城亭又四十
里有密鄉亭故縣也濰水又東北逕下密縣故城西
城東有密阜地理志曰有三戶山祠(訛作石案戶近刻)余按
應劭曰(脱曰字案近刻)密者水名是有下密之稱俗以之名
阜非也
又東北過都昌縣東(訛作逕案過近刻)
濰水東北逕逢萌墓萌縣人也少有大節恥給事縣
亭遂浮海至遼東復還在不其山隱學明帝安車徵
萌以佯狂免又北逕都昌縣故城東漢高帝六年封
朱軫為侯國北海相孔融為黃巾賊管亥所圍于都
昌也太史慈為融求救劉備持的突圍其處也
又東北入于海
膠水出黔陬縣膠山北過其縣西
齊記曰膠水出五弩山蓋膠山之殊名也北逕祝茲
縣故城東漢武帝元鼎中封膠東康王子延爲侯國
又逕扶縣故城西(書作邞案扶漢)地理志琅邪之屬縣也漢
文帝元年封呂平爲侯國膠水又北逕黔陬故城西
袁山松郡國志曰縣有介亭地理志曰故介國也春
秋僖公九年介葛盧來朝聞牛鳴曰是生三犧皆用
之問之果然晏謨伏琛竝云縣有東西二城相去四
十里有膠水非也斯乃拒艾水也水出縣西南拒艾
山即齊記所謂黔艾山也東北流逕柜縣故城西(柜案)
(作拒近刻訛)王莽之祓同也(訛作秩國案祓同近刻)世謂之王城又
謂是水為洋水矣(一洋字案近刻重)又東北流(訛作逕案近刻)晏伏
所謂黔陬城西四十里有膠水者也又東入海地理
志琅邪有柜縣根艾水出焉東入海即斯水也今膠
水北流(脱流字案近刻)逕西黔陬城東晏伏所謂(近刻訛在案此四字)
(城東上西黔陬)高密郡側有黔陬縣(高密郡治案黔陬晉為)地理志曰
膠水出邞縣(訛作案邞近刻)王莽更之純德矣疑即是縣
所未詳也
又北過夷安縣東
縣故王莽更名之原亭也(名之下有曰字案近刻脱故字)應劭曰故
萊夷維邑也(脱維字案近刻)太史公曰晏平仲萊之夷維之
人也漢明帝永平中封鄧珍為侯國西去濰水四十
里膠水又北逕膠陽縣東(脱縣字案近刻)晏伏竝謂之東亭
自亭結路南通夷安地理風俗記曰淳于縣東南五
十里有膠陽亭故縣也又東北流(訛作逕案近刻)左會一水
世謂之張奴水水發夷安縣東南阜下西北流歴膠
陽縣注于膠膠水之左為澤渚東北百許里(脱一膠案近刻)
(為澤水渚百許里字訛作水之左東北)謂之夷安潭潭周四十里(下近案潭)
(澤二字刻衍之)亦濰水枝津之所注也膠水又東北逕下密
縣故城東又東北逕膠東縣故城西漢高帝元年别
為國景帝封子寄為王國王莽更之郁袟也(漢書作案袟今)
(秩)今長廣郡治伏琛晏謨言膠水東北迴達于膠東
城北百里流注于海
又北過當利縣西北入于海
縣故王莽更名之為東萊亭也(名字為字案近刻脱)又北逕平
度縣漢武帝元朔二年封菑川懿王子劉衍爲侯國
王莽更名之曰利盧也縣有土山膠水北歴土山注
于海海南土山以北悉鹽坈相承脩煮不輟北眺巨
海杳冥無極天際兩分白黑方别所謂溟海者也(謂案)
(衍之字下近刻)故地理志曰膠水北至平度入海也(近刻衍案也上)
(字者)
水經注卷二十六
