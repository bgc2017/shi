水經注卷二十七
後魏酈道元撰
沔水
沔水出武都沮縣東狼谷中
沔水一名沮水闞駰曰以其初出沮洳然故曰沮水
也縣亦受名焉導源南流泉街水注之水出河池縣
東南流入沮縣會于沔沔水又東南逕沮水戍而東
南流注漢曰沮口(及近刻竝訛作經案此十八字原本)所謂沔漢者也
尚書曰嶓冢導漾東流為漢山海經所謂漢出鮒嵎
山也東北流得獻水口庾仲雍云是水南至關城合
西漢水漢水又東北合沮口同為漢水之源也故如
淳曰此方人謂漢水為沔水(此句之下衍故字案此近刻訛作北又)孔
安國曰漾水東流為沔蓋與沔合也至漢中為漢水
是互相通稱矣沔水又東逕白馬戍南濜水入焉(此案)
(近刻竝訛作經十三字原本及)水北發武都氐中南逕張魯城東魯
沛國張陵孫陵學道于蜀鶴鳴山傳業衡衡傳于魯
魯至行寬惠百姓親附供道之費米限五㪷故世號
五㪷米道初平中劉焉以魯為督義司馬住漢中(住案)
(作往近刻訛)斷絶谷道用遠城治因卽崤嶺周迴五里東
臨濬谷杳然百尋西北二面連峯接崖莫究其極從
南為盤道登陟二里有餘濜水又南逕張魯治東水
西山上有張天師堂于今民事之庾仲雍謂山為白
馬塞堂為張魯治東對白馬城一名陽平關濜水南
流入沔謂之濜口其城西帶濜水南面沔川(訛作州案近刻)
城側二水之交故亦曰濜口城矣沔水又東逕武侯
壘南(近刻竝訛作經案此九字原本及)諸葛武侯所居也南枕沔水
水南有亮壘背山向水中有小城迴隔難解沔水又
東逕沔陽縣故城南(及近刻竝訛作經案此十一字原本)城舊言漢祖
在漢中蕭何所築也(訛在中字下案言字近刻)漢建安二十四年
劉備并劉璋北定漢中始立壇卽漢中王位于此(近案)
(句之下衍城字刻脱中字又此)其城南臨漢水北帶通逵南面崩水
三分之一觀其遺略厥狀時傳南對定軍山曹公南
征漢中張魯降乃命夏侯淵等守之劉備自陽平關
南渡沔水遂斬淵首保有漢中諸葛亮之死也遺令
葬于其山因即地勢不起墳壟惟深松茂柏攢蔚川
阜莫知墓塋所在(訛作營案塋近刻)山東名高平是亮宿營
處有亮廟亮薨百姓野祭步兵校尉習隆中書郎向
充共表云臣聞周人思召伯之德甘棠為之不伐越
王懷范蠡之功鑄金以存其像亮德軌遐邇勲蓋來
世王室之不壞寔頼斯人而使百姓巷祭戎夷野祀
非所以存德念功追述在昔者也今若盡順民心則
黷而無典建之京師又逼宗廟此聖懷所以惟疑也
臣謂宜近其墓立之沔陽斷其私祀以崇正禮始聽
立祀斯廟蓋所啓置也鍾士季征蜀枉駕設祠塋東
即八陣圖也(亦訛作營案塋近刻)遺基略在崩禠難識沔水又
東逕西樂城北(近刻竝訛作經案此九字原本及)城在山上(脱城字案近刻)
周三十里甚險固城側有谷謂之容裘谷道通益州
山多羣獠諸葛亮築以防遏梁州刺史楊亮以即險
之固保而居之為苻堅所敗後刺史姜守潘猛亦相
仍守此城(脱守字案近刻)城東容裘溪水注之俗謂之洛水
也水南導巴嶺山東北流水左有故城憑山即險四
面阻絶昔先主遣黃忠據之以拒曹公溪水又北逕
西樂城東而北流注于漢(以下稱漢案注内自此)漢水又左得
度口水出陽平北山(上八字訛作經下五字仍屬注案此十三字原本及近刻竝截)
(文)水有二源一曰清檢出佳鱯一曰濁檢(訛作二案一近刻)
出好鮒常以二月八月取之美珍常味度水南逕陽
平縣故城東又南逕沔陽縣故城東西南流注于漢
水(訛作而案西近刻)漢水又東右會温泉水口水發山北平
地方數十步泉源沸湧冬夏湯湯望之則白氣浩然
言能瘥百病云洗浴者皆有硫黃氣赴集者常有百
數池水通注漢水漢水又東黃沙水左注之(字原本案此十)
(訛作經及近刻竝)水北出遠山山谷邃險人跡䍐交溪曰五
丈溪水側有黃沙屯諸葛亮所開也其水南注漢水
南有女郎山山上有女郎冢遠望山墳嵬嵬狀高及
即其所裁有墳形山上直路下出不生草木世人謂
之女郎道下有女郎廟及擣衣石言張魯女也有小
水北流入漢謂之女郎水漢水又東合襃水(字原本案此匙)
(訛作經及近刻竝)水西北出衙嶺山東南逕大石門歴故棧
道下谷俗謂千梁無柱也諸葛亮與兄瑾書云前趙
子龍退軍燒壞赤崖以北閣道緣谷百餘里其閣梁
一頭入山腹其一頭立柱于水中今水大而急不得
安柱此其窮極不可強也又云頃大水暴出赤崖以
南橋閣悉壞時趙子龍與鄧伯苗一戍赤崖屯田一
戍赤崖口但得緣崖與伯苗相聞而已後諸葛亮死
于五丈原魏延先退而焚之謂是道也自後按舊脩
路者悉無復水中柱逕涉者浮梁振動無不搖心眩
目也襃水又東南逕三交城城在三水之會故也一
水北出長安一水西北出仇池一水東北出太白山
是城之所以取名矣襃水又東南得丙水口水上承
丙穴穴出嘉魚常以三月出十月入地穴口廣五六
尺去平地七八尺有泉懸注(脱有字案近刻)魚自穴下透入
水穴口向丙故曰丙穴下注襃水故左思稱嘉魚出
于丙穴良木攢于襃谷矣襃水又東南歴小石門門
穿山通道六丈有餘刻石言漢明帝永平中司隸校
尉犍為楊厥之所開逮桓帝建和二年漢中太守同
郡王升(字太守訛作大夫案漢下近刻衍大)嘉厥開鑿之功琢石頌德
以為石牛道來敏本蜀論云秦惠王欲伐蜀而不知
道作五石牛以金置尾下言能屎金蜀王負力令五
丁引之成道秦使張儀司馬錯尋路滅蜀因曰石牛
道厥蓋因而廣之矣蜀都賦曰阻以石門其斯之謂
也門在漢中之西襃中之北襃水又東南歴襃口即
襃谷之南口也北口曰斜所謂北出襃斜(脱斜字案近刻)襃
水又南逕襃縣故城東襃中縣也本襃國矣漢昭帝
元鳳六年置襃水又南流入于漢漢水又東逕萬石
城下城在高原上原高十餘丈四面臨平形若覆瓮
水南遏水為阻西北竝帶漢水其城宿是流雜聚居
故世亦謂之流雜城漢水又東逕漢廟堆下(字原本案此九)
(訛作經及近刻竝)昔漢女所遊側水為釣臺後人立廟于臺
上世人覩其頽基崇廣因謂之漢廟堆(訛作為案謂近刻)傳
呼乖實又名之為漢武堆非也
東過南鄭縣南(有又字衍案東上近刻)
縣故襃之附庸也周顯王之世蜀有襃漢之地至六
國楚人兼之懷王衰弱秦略取焉周赧王二年秦惠
王置漢中郡因水名也耆舊傳云南鄭之號始于鄭
桓公桓公死于犬戎其民南奔故以南鄭為稱(刻脱案近)
(字鄭)即漢中郡治也漢高祖入秦項羽封為漢王蕭何
曰天漢美名也遂都南鄭大城周四十二里城内有
小城南憑津流(此二字案近刻脱)北結環雉金墉漆井皆漢
所脩築地沃川險魏武方之雞肋曰釋騏驥而不乘
焉皇皇而更求遂留杜子緒鎮南鄭而還晉咸康中
梁州刺史司馬勲斷小城東面三分之一以為梁州
漢中郡南鄭縣治也自齊宋魏咸相仍焉水南即漢
隂城也相承言呂后所居也有廉水出巴嶺山北流
逕廉川故水得其名矣(脱矣字案近刻)廉水又北注漢水漢
水右合池水水出旱山山下有祠列石十二不辨其
由蓋社主之流百姓四時祈禱焉俗謂之獠子水夾
漑諸田散流左注漢水漢水又東得長柳渡(字原本案此八)
(訛作經及近刻竝)長柳村名也漢太尉李固墓碑銘尚存文
字剥落不可復識漢水又東逕胡城南義熙十五年
城上有密雲細雨五色昭彰人相與謂之慶雲休符
當出曉而雲霽乃覺城崩半許淪水出銅鐘十二枚
刺史索邈奉送洛陽歸之宋公府(脱公字案近刻)南對扁鵲
城當是越人舊所逕涉故邑流其名耳漢水出于二
城之間右會磐余水水出南山巴嶺上泉流兩分飛
清派注南入蜀水北注漢津謂之磐余口庾仲雍曰
磐余去胡城二十里漢水又左會文水(本及近刻竝案此七字原)
(經訛作)水即門水也出胡城北山石穴中長老云杜陽
有仙人宫石穴宫之前門故號其川為門川水為門
水東南流逕胡城北三城竒對隔谷羅布深溝固壘
高臺相距門水右注漢水謂之高橋溪口漢水又東
黑水注之(近刻竝訛作經案此八字原本及)水出北山南流入漢庾
仲雍曰黑水去高橋三十里諸葛亮牋云朝發南鄭
暮宿黑水四五十里指謂是水也道則百里也
又東過成固縣南(作城下同案成近刻訛)又東過魏興安陽縣南
涔水出自旱山北注之
常璩華陽國志曰蜀以成固為樂城縣也安陽縣故
隸漢中魏分漢中立魏興郡安陽隸焉涔水出西南
而東北入漢(而東北入漢十一字係衍文案此下近刻有左谷水出西面)左谷水
出西北(北入漢在谷水出北南入漢鬵即涔在乃左案漢書地理志漢中郡安陽鬵谷水出西南)
(訛之)即壻水也北發聽山山下有穴水穴水東南流歴
平川中謂之壻鄉水曰壻水川有唐公祠唐君字公
房成固人也學道得仙入雲臺山合丹服之白日升
天雞鳴天上狗吠雲中惟以鼠惡留之鼠乃感激以
月晦日吐腸胃更生故時人謂之唐鼠也公房升仙
之日壻行未還(刻有之字案壻下近)不獲同階雲路約以此川
為居言無繁霜蛟虎之患其俗以為信然(此二字案近刻脱)
因號為壻鄉故水亦即名焉百姓為之立廟于其處
也刊石立碑表述靈異壻水南歴壻鄉溪出山東南
流逕通關勢南山高百餘丈上有匈奴城方五里濬
塹三重高祖北定三秦蕭何守漢中欲脩北道通關
中故名為通關勢壻水又東逕七女冢冢夾水羅布
如七星高十餘丈周迴數畮元嘉六年大水破墳墳
崩出銅不可稱計得一塼刻云項氏伯無子七女造
墎世人疑是項伯冢水北有七女池池東有明月池
狀如偃月皆相通注謂之張良渠蓋良所開也壻水
逕樊噲臺南臺高五六丈上容百許人又東南逕大
成固北城乘高勢北臨壻水水北有韓信臺高十餘
丈上容百許人相傳高祖齋七日置壇設九賓禮以
禮拜信也壻水東迴南轉又逕其城東而南入漢水
謂之三水口也漢水又東會益口水出北山益谷東
南流注于漢水漢水又東至灙城南與洛谷水合(此案)
(近刻竝訛作經十三字原本及)水北出洛谷谷北通長安其水南流
右則灙水注之水發西溪東南流合為一水亂流南
出際其城西南注漢水漢水又東逕小成固南(近刻案成)
(原本及近刻竝訛作經訛作城下同又此九字)州治大成固移縣北故曰小
成固城北百二十里有興勢坂諸葛亮出洛谷戍興
勢置烽火樓處通照漢水(刻作臨案照近)東歴上濤而逕于
龍下蓋伏石驚湍流屯激怒故有上下二濤之名龍
下地名也有丘槨墳墟舊謂此館為龍下亭自白馬
迄此則平川夾勢水豐壤沃利方三蜀矣度此溯洄
從漢為山行之始漢水又東逕石門灘(本及近刻竝案此八字原)
(經訛作)山峽也東會酉水水北出秦嶺酉谷南歴重山
與寒泉合水東出寒泉嶺(此二字案近刻脱)泉湧山頂望之
交横似若瀑布頽波激石散若雨灑勢同厭原風雨
之池(訛作源案原近刻)其水西流入于酉水酉水又南注漢
謂之酉口漢水又東逕媯虛灘(又此八字原本及近案虛下近刻衍為字)
(作經刻竝訛)世本曰舜居媯汭在漢中西城縣或言媯墟
在西北舜所居也或作姚虛(訛作媯案姚近刻)故後或姓姚
或姓媯(也四字係重出衍文案故下近刻有舜所居)媯姚之異是妄未知
所從(訛作事案是近刻)余按應劭之言是地于西城為西北
也漢水又東逕猴徑灘(作經猴徑灘近刻訛作猴經案此八字原本及近刻竝訛)
(灘)山多猴猿好乘危綴飲故灘受斯名焉漢水又東
逕小大黃金南(近刻竝訛作經案此十字原本及)山有黃金峭水北
對黃金谷有黃金戍傍山依峭險折七里氐掠漢中
阻此為戍與鐡城相對一城在山上容百餘人一城
在山下可置百許人言其險峻故以金鐡制名矣昔
楊難當令魏興太守薛健據黃金姜寳據鐡城宋遣
秦州刺史蕭思話西討(此二字案近刻脱)話令隂平太守蕭
垣攻拔之(訛作祖案垣近刻)賊退酉水矣漢水又東合蘧蒢
溪口(近刻竝訛作經案此九字原本及)水北出就谷在長安西南其
水南流逕巴溪戍西又南逕陽都坂東坂自上及下
盤折十九曲西連寒泉嶺漢中記曰自西城涉黃金
峭寒泉嶺陽都坂峻崿百重絶壁萬尋既造其峰謂
已踰崧岱復瞻前嶺又倍過之言陟羊腸超煙雲之
際顧看向塗杳然有不測之險山豐野牛野羊騰巖
越嶺馳走若飛觸突樹木十圍皆倒山殫艮阻地窮
坎勢矣其水南歴蘧蒢溪謂之蘧蒢水而南流注于
漢謂之蒢口漢水又東右會洋水(近刻竝訛作經案此八字原本及)
川流漫闊廣幾里許洋水導源巴山東北流逕平陽
城漢中記曰本西鄉縣治也自成固南入三百八十
里(衍城南二字案南下近刻)距南鄭四百八十里洋川者漢戚夫
人之所生處也高祖得而寵之夫人思慕本鄉追求
洋川米(脱米字案近刻)帝為驛致長安蠲復其鄉更名曰縣
故又目其地為祥川(又故祥訛作洋案故又近刻訛作)用表夫人載
誕之休祥也(訛作誕載案載誕近刻)城即定遠矣漢順帝永光
七年封班超以漢中郡南鄭縣之西鄉為定遠侯即
此也洋水又東北流入漢謂之城陽水口也漢水又
東歴敖頭(近刻竝訛作經案此八字原本及)舊立倉儲之所傍山通
道水陸險湊魏興安康縣治有戍統領流雜漢水又
東合直水(近刻竝訛作經案此七字原本及)水北出子午谷岩嶺下
又南枝分東注旬水又南逕蓰閣下(脱逕字案近刻)山上有
戍置于崇阜之上下臨深淵張子房燒絶棧閣示無
還也又東南歴直谷逕直城西而南流注漢漢水又
東逕直城南(近刻竝訛作經案此八字原本及)又東逕千渡而至蝦
蟇頧(訛作嶺案近刻)歴漢陽潕口而屆于彭溪龍竈矣竝溪
澗灘磧之名也漢水又東逕晉昌郡之寕都縣南(此案)
(近刻竝訛作經十三字原本及)縣治松溪口又東逕魏興郡廣城縣
縣治王谷(一縣字案近刻脱)谷道南出巴獠有鹽井食之令
人癭疾漢水又東逕魚脯谷口(此九字原本及近刻案谷近刻訛作谿又)
(作經竝訛)舊西城廣城二縣指此谷而分界也
又東過西城縣南
漢水又東逕鱉池南鯨灘(訛作而案南近刻)鯨大也蜀都賦
曰流漢湯湯驚浪雷奔望之天迴即之雲昏者也漢
水又東逕嵐谷北口嶂遠溪深澗峽險邃氣蕭蕭以
瑟瑟風颼颼而飀飀故川谷擅其目矣漢水又東右
得大勢(近刻竝訛作經案此八字原本及)勢阻急溪故亦曰急勢也
依山為城城周二里在峻山上梁州督護吉挹所治
苻堅遣偏軍韋鍾伐挹挹固守二年不能下無援遂
陷漢水右對月谷口(近刻竝訛作經案此七字原本及)山有坂月川
于中黃壤沃衍而桑麻列植佳饒水田故孟逹與諸
葛亮書善其川土沃美也漢水又東逕西城縣故城
南(及近刻竝訛作經案此十一字原本)地理志漢中郡之屬縣也(下近案志)
(城故四字刻衍曰西)漢末為西城郡建安二十四年劉備以申
儀為西城太守儀據郡降魏魏文帝改為魏興郡治
故西城縣之故城也氐略漢川梁州移治于此城内
有舜祠漢高帝廟置民九戶歲時奉祠焉漢水又東
為鱣湍(近刻竝訛作經案此七字原本及)洪波渀盪漰浪雲頽古耆
舊言有鱣魚奮鰭遡流望濤直上至此則暴鰓失濟
故因名湍矣漢水又東合旬水(近刻竝訛作經案此七字原本及)水
北出旬山東南流逕平陽戍下與直水枝分東注逕
平陽戍入旬水旬水又東南逕旬陽縣與柞水合水
西出柞溪南流逕重巖堡西屈而東流逕其堡南東
南注于旬水旬水又東南逕旬陽縣南縣北山有懸
書崖高五十丈刻石作字人不能上(刻衍今字案人上近)不知
所道山下有石壇(脱有字案近刻)上有馬跡五所名曰馬跡
山旬水東南注漢謂之旬口(脱謂字案近刻)漢水又東逕木
蘭寨南(原本及近刻竝訛作經案近刻脱寨字又此九字)右岸有城(刻訛作案右近)
(石)名伎陵城(脱伎字案近刻)周迴數里左岸壘石數十行重
壘數十里中謂是處為木蘭寨云吳朝遣軍救孟逹
于此矣漢水又東左得育溪(近刻竝訛作經案此八字原本及)興晉
旬陽二縣分界于是谷(訛作與案興近刻)漢水又東合甲水
口(谷上復衍注字案合近刻訛作)水出秦嶺山東南流逕金井城南
又東逕上庸郡北與關祔水合水出上洛陽亭縣北
青泥西山(訛作清案青近刻)南逕陽亭聚西俗謂之平陽水
南合豐鄉川水水出弘農豐鄉東山西南流逕豐鄉
故城南京相璠曰南鄉淅縣(作浙下同案淅近刻訛)有故酆鄉
春秋所謂豐淅也于地理志屬弘農(脱志字案近刻)今屬南
鄉又西南合關祔水關祔水又南入上津注甲水甲
水又東南逕魏興郡之興晉縣南(作與陽脱縣字案興晉近刻訛)晉
武帝太康中立甲水又東右入漢水漢水又東為龍
淵淵上有胡鼻山石類胡人鼻故也下臨龍井渚淵
深數丈漢水又東逕魏興郡之錫縣故城北(四字原案此十)
(竝訛作經本及近刻)為白石灘縣故春秋之錫穴地也故屬漢
中王莽之錫治也縣有錫義山方圓百里形如城四
面有門上有石壇長數十丈世傳列仙所居今有道
士被髮餌术恒數十人山高谷深多生薇蘅草其草
有風不偃無風獨搖漢水又東逕長利谷南入谷有
長利故城舊縣也漢水又東歴姚方(及近刻竝訛作案此七字原本)
(經)蓋舜後枝居是處故地留姚稱也
水經注卷二十七
