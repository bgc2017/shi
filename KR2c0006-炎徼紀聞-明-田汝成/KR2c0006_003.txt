炎徼紀聞卷三
明田汝成撰
奢香
奢香者貴州宣慰使靄翠之妻也靄翠之先火濟者蜀
漢時佐丞相亮刊山通道擒孟獲有功封羅甸國王唐
阿珮宋普貴元阿畫皆以歴代開國時納土錫爵居水
西號大鬼主靄翠仕元四川行省左丞兼順元宣慰使
洪武四年與其同知宋欽歸附高皇帝嘉之以靄翠為
貴州宣慰使欽為宣慰同知得各統所部而靄翠兵獨
強盛分四十八部每部以大頭目領之時都督馬煜鎮
守貴州以殺戮懾羅夷羅夷畏之號馬閻王靄翠死奢
香代立煜欲盡滅諸羅郡縣之會奢香有小罪當勘煜
械致奢香裸撻之欲以激怒諸羅為兵釁諸羅果勃勃
欲反時宋欽亦死其妻劉氏多智謂奢香部羅曰無譁
吾為汝訴天子天子不聽反未晚也諸羅乃已劉氏遂
飇馳見太祖白事太祖召訊之劉氏對曰羅夷服義貢
馬七八年非有罪馬都督無故騷屑恐一旦糜沸反謂
妾等不戢敢昧死以聞太祖然之還宫以語高后且曰
朕固知馬煜忠潔無他腸第何惜借一人以安一隅也
命高后召劉氏宫中訊之曰汝能為我召奢香乎劉氏
曰能即折簡奢香令速入見奢香遂與其子婦奢助飇
馳見太祖自陳世家守土功及馬煜罪状太祖曰汝等
誠苦馬都督乎吾將為汝除之然汝何以報我奢香叩
頭曰若蒙聖恩當令子孫世世戢羅夷不敢生事太祖
曰此汝常職何言報也奢香曰貴州東北間道可入蜀
梗塞久矣願為陛下刊山開驛傳以供往來太祖許之
乃召煜入朝議事煜初不知所以既出境乃知之大恨
曰孰謂馬閻王乃為二妮子坑耶悔不根薙赭為血海
也既入見太祖數其罪状煜一無所答第曰臣自分梟
首久矣太祖怒立斬之以其頭示奢香曰吾為汝忍心
除害矣奢香等叩頭謝乃封奢香順德夫人劉氏明德
夫人高后賜宴謹身殿遣歸賞賚甚厚命所過有司皆
陳兵耀之奢香既歸以威德宣諭羅夷羅夷皆怗然懾
服奢香乃開赤水烏撒道以通烏蒙立龍場九驛馬匹
廪餼世世辦也
論曰馬煜功勲史不概見貴州人獨能談之嘗築會城
磚厚五寸許一不中程即殺作者令諸夷自窑所達城
所駢立而接運終日無敢跛倚廳事以合抱木為之至
今無傾永樂初有顧晟者守貴州修煜故事諸羅畏之
號曰老虎然晟以靖難功眷任特厚不疑所行噫煜殆
數竒不幸矣
安貴榮
安貴榮者靄翠之孫也奢香死靄翠之弟安勻立子孫
遂以安為姓世驕蹇不受節制即聽調從征非徼厚賞
不赴所過村落殺掠無噍類者諸羅亦獷悍𦕈官軍嘗
睥睨省城曰是直用水西氊衫疊塞耳貴榮多智略善
兵以從征香爐山加貴州布政司參政猶怏怏薄之乃
奏乞减龍場諸驛以償其功事下督府勘議時兵部主
事王守仁以建言譴謫龍場驛丞貴榮甚敬禮之守仁
乃貽書貴榮曰减驛事非罪人所敢與聞承使君厚愛
因使者至偶問及之不謂其遂達諸左右也悚息悚息
然已承見詢則又不可默凡朝廷制度定自祖宗後世
守之不敢以擅改改在朝廷猶謂之變亂况諸侯乎縱
朝廷不見罪有司者將執法以繩之使君必且無益縱
遂幸免於一時或五六年或八九年雖遠至二三十年矣
當事者猶得持典章而議其後若是則使君何利焉使
君之先自漢唐以來千幾百年土地人民未之或改所
以長久若此者以能世守天子禮法竭忠盡力不敢分
寸有所違越故天子亦不得踰禮法無故而加諸忠良
之臣不然使君之土地人民富且盛矣朝廷悉取而郡
縣之其誰以為不可夫驛可减也亦可增也驛可改也
宣慰司亦可革也由此言之殆甚有害使君其未之思
耶所云奏功陞職事意亦如此夫剗除寇盗以撫綏平
良亦守土常職今縷舉以要賞則朝廷平日之恩寵祿
位顧將何為使君為參政已非設官之舊今又干進不
已是無抵極也衆必不堪夫宣慰守土之官故得以世
有其土地人民若參政則流官矣東西南北惟天子所
使朝廷下方尺之檄委使君以一職或閩或蜀其敢弗
行乎則方命之誅不旋踵而至捧檄從事千百年之土
地人民非復使君有矣由此言之雖今日之參政使君
將恐辭去之不速又可求進乎凡此以利害言揆之於
義反之於心使君必自有不安者夫拂心違義而行衆
所不與鬼神所不嘉也承問及不敢不以正對幸亮察
既而驛竟不减宋氏部羅阿賈阿札等叛人言貴榮嗾
之而督府檄兵安家輒違約不至守仁復貽貴榮書曰
阿賈阿札等畔宋氏為地方患傳者謂使君使之雖或
出妬婦之口然阿賈等自言使君嘗錫之以氊刀遺之
以弓弩雖無其心不幸乃有其迹矣始三堂兩司得是
說即欲聞之於朝既而以使君平日忠實之故未必有是
且信且疑姑令使君討賊苟遂出軍勦撲則傳聞皆妄
何可以濫及忠良其或坐觀逗遛徐議可否亦未為晚
故且隠忍其議所以待使君者甚厚既而文移三至使
君始出衆論紛紛疑者將信喧騰之際適會左右來獻
阿麻之首偏師出解洪邊之圍羣公又復徐徐又三月
餘矣使君稱疾歸卧諸軍以次潜回其間分屯塞堡者
不聞擒斬以宣國威惟增剽掠以重民怨衆情愈益不
平而使君之民罔所知識方揚言於人謂宋氏之難當
使宋氏自平安氏何與而反為之役我安氏連地千里
擁衆四十八萬深坑絶坉飛鳥不能越猿猱不能攀縱
遂高坐不為宋氏出一卒人亦莫如我何斯言已稍稍
傳播不知三堂兩司已嘗聞之否使君誠久卧不出安
氏之禍必自斯言始矣使君與宋氏同守土而使君為
之長地方變亂皆守土者之罪使君能獨委之宋氏乎
夫連地千里孰與中土之一大郡擁衆四十八萬孰與
中土之一都司深坑絶坉安氏有之然如安氏者環四
面而居以百數也今播州有楊愛愷黎有楊友酉陽保
靖有彭世麒等諸人斯言苟聞於朝朝廷下片紙於楊
愛諸人使各自為戰共分安氏之所有蓋朝令而夕無
安氏矣深坑絶坉何所用其險使君可無寒心乎且安
氏之職四十八支更迭而為今使君獨傳者三世而羣
支莫敢争以朝廷之命也苟有可乘之釁孰不欲起而
代之乎然則揚此言於外以速安氏之禍者殆漁人之
計蕭牆之憂未可測也使君宜速出軍平定反側破衆
䜛之口息多端之議弭方興之變絶難測之禍補既往
之愆要將來之福某非為人作說客者使君幸熟思之
貴榮死子萬鈞立淫酗嗜殺其下怨之一日集督府督
府未衙候於外次忽有賊刃萬鈞頭去一城閧然督府
索賊竟不得亂五六年不定其弟萬銓廉知土目烏掛
所弑也撲殺之誅其從者百餘人遂自立收其嫂為妻
督府置不能理而萬銓恣横尤甚
論曰安氏有貴州千餘年矣豈其先世有大功德於諸
蠻哉何其祚之綿永也羅鬼憨而戀主與諸夷異即暴
虐不怨其他強族不得代有之故不易姓今雖授官給
印直名羈之不能令也恣殺戮服食僣儗自專無上彼
何歉於南面稱孤者哉貴州武備單弱征勦必賴水西
長彼桀傲萬一衡决則雲南非所有也
田琛
田琛者故思州宣慰使也自宋元來世有思州宗族蕃
衍自叙出自關中盖漢高帝徙齊諸田關中而巴蜀關
中近地遂蔓延於此今婺川縣有齊地圖猶稱齊田云
諺曰思播田楊兩廣岑黃言大姓也吴元年田仁智納
土歸附詔立思州宣慰司以仁智為宣慰使其族人田
茂安者據沿河婺川以獻偽夏明玉珍洪武五年明玉
珍敗茂安乃降立為思南宣慰使琛仁智子也嗣立與
茂安之子宗鼎争砂坑日尋以兵宗鼎復禁其民不得
從華風瓦屋樹秔秫子弟不得讀書民大疾苦永樂初
遣行人蒋廷瓉往勘之琛自言願見上白事廷瓉遂以
入覲琛言思南故思州地當歸思州上曰思南叛歸偽
夏時何不徑取屬汝耶畫土分疆是朝廷事汝安得擅
有之琛復訐宗鼎諸不法事上曰過惡在彼汝何與焉
第安分守土再犯吾磔汝矣琛叩頭受諭而還與宗鼎
搆殺如故十一年十一月上乃遣旗校數人潜入二司
執琛宗鼎去城中閴無知者頃之忽一官開黃榜諭諸
夷曰首惡既擒餘無所問於是諸夷帖然琛宗鼎至京
師咸斬之乃諭兵部尚書印全忠等曰思南思州之民
苦田氏久矣其滅之以為府治遂建布政司貴州以廷
瓉為左布政使時廷瓉已為行在工部侍郎矣
論曰二宣慰之就擒也神謀睿策亦已周矣發單軺持
尺札入夷落桑蔭未徙而縳其兩雄市不易肆何其善
哉迺今剪滅草竊直眇小耳符檄紛紜張皇漏洩盖承
平狃縱賞罰不章上不圖威而下不習武也
楊輝
楊輝者播州宣慰使也始祖鏗元時為安撫使洪武初
納欵授宣慰使三傳而輝襲之怙富負險代恣豪舉輝
二子長友次愛友庶而長輝以妾故特嬖之屢欲奪嫡
而安撫宋韜長官毛釗等不從曰楊氏家法立嗣以嫡
不以長主公奈何紊之以啟亂階輝不得已乃嗣愛而
嬖友之心終不解倖客張淵日慫慂之因說輝曰主公
欲貴孟主而戚戚與仲主為仇即使奪彼以與此不過
轉移故物耳且貽口實於後人何不别為孟主地雙貴
而朋立是使孟主創業而傳世也輝曰為之奈何淵曰
天霸諸苗主公部境也山箐險遠憨而易凌誣之曰賊
而請兵討之歸功孟主因請立官分治則事為有名矣
輝大喜乃召容山長官韓宣重安長官張通計之將以
疏請宣曰夭霸諸苗力耕服役皆順民也奈何以賊誣
之輝大怒立杖殺宣通皇恐股栗叩頭曰諸苗誠賊也
乃從輝署名疏言苗亂請兵討之部議報可乃命都御
史張瓉將兵討之諸賊被戮者千餘人輝通賂於瓉瓉
乃盛稱友功且曰友謀勇冠軍手刃七馘誠設安撫司
於安寧以友為安撫使則諸苗不復反矣時友年纔十
三耳部議信之乃立司授官一如所請既而爛土諸苗
齎果等忿夭霸以無辜受戮也時時攻安寧瓉又疏請
築城衛之費糧數十萬十九年輝死愛修怨於淵淵屢
謀殺愛不克二十一年丹章諸苗寇安寧四川右參政
謝士元副使翟廷蕙都指揮楊綱以兵往過播州詣愛
家置酒高會翌日視學適州民賽社士元等因坐學宫
觀之愛復攜酒以往訓導楊禮者介士也艴然諫曰視
學而觀社提兵而樂酒略等威而欵下屬竊為明公耻
之士元等大慚而起淵自知不容於愛乃嗾友誣愛通
苗越境為亂報之貴州守臣而致書舉人路義令通賂
上下安撫宋韜獲之以報愛愛乃易書於義偽以人往
義信之詣貴州守臣陳愛反状守臣不聽曰播州非我
轄也義復書於友言非奏聞不可愛得書以報四川守
臣友淵大懼乃誣疏愛嘗言夢騎龍登天上帝謂我曰
南方帝子也又嘗立嵩呼門金水橋以擬宫禁廷議大
駭乃命刑部侍郎何喬新錦衣指揮劉綱會四川都御
史御史等官鞫之淵以妖言坐死士元等落職義削籍
友愛皆論死贖免之友削官竄保寧無何友黨簒友以
歸與愛仇殺不已而友子張愛孫相尤酷毒嘉靖七年
兵部尚書胡世寧議謂張黨與已成若不因而撫之恐
遂流禍請立安撫司於凱里屬治貴州以張為安撫使
而相宣慰屬治四川如故然其仇固自若也諺云骨肉
臡醢參商播凱
論曰播凱之亂其初不過楊輝奪嫡之私耳妄一夷酋
上書誣人以逞兵部不覈實而遽許興師非徇情何以
有此張瓉欺君曲法造禍百年蔓延邊徼其後展轉調
停不過分疆别省耳貸禍首而不究何以服諸夷哉
阿溪
阿溪者貴州清平衛部苗也桀驁多智雄視諸苗有養
子曰阿刺膂力絶倫被甲三襲運二丈矛躍地而起輒
三五丈兩人謀勇相資横行夷落推為渠魁近苗之弱
者歲分畜産而倍課其入旅人經其境者輒誘他苗劫
之官司探捕必謁溪請計溪則要我重賄期為勦之乃
捕遠苗之悍者誣之為賊以應命于是遠苗亦復憚而
投之以為寨主鎮守内臣監軍總帥率有歲賂益恣肆
無忌時時訌官苗以收鷸蚌之利弘治間都御史孔鏞
巡撫貴州廉得其状詢之監軍總帥皆為溪解鏞知不
可與共事乃自往清平訪部曲之良者得指揮王通優
禮之扣以時事通亹亹條答而獨不及溪鏞曰吾聞此
中事惟阿溪為大若秘而不言何也通不對再叩之竟
默然鏞曰吾所以異待若者謂能辦大事非行輩等也
今若此固庸人耳通曰言之而公事辦則一方受福而
愚言有益否則公將損威而小人且赤族矣鏞笑曰何
用勿辦而過慮若此也通始慷慨陳列根枝鏞曰阿溪
所任何人而能通賂上官通曰彼獨藉指揮王曾總旗
陳瑞公必先劫此兩人乃可舉耳鏞曰諾通謝去翌日
將校廷參鏞曰欲得一巡官若等來前吾自選之乃指
曾曰庶幾可者將校既出鏞謂曾曰汝何與賊通曾驚
辯不已鏞曰阿溪歲賂上官汝為向導辯而不服吾且
斬汝矣曾叩頭不敢言鏞曰吾欲取阿溪計將安出曾
因陳溪刺謀勇状且曰更得一官同事乃可鏞曰汝自
舉之曾曰無如陳總旗也鏞曰可與偕來少選曾偕瑞
入見鏞訊之亦若訊曾者瑞屢顧曾曾曰勿諱也吾與
若事公已悉知第當盡力以報公瑞亦言難状鏞曰而
第誘之出寨吾自有以取之瑞敬諾而出苗俗喜鬭牛
瑞乃牽牛置中道伏壯士百人於牛傍叢薄間乃入寨
見溪溪曰何久不來瑞曰都堂新到故不及來見公耳
溪曰都堂何如瑞曰怯懦無能為也溪曰聞渠在廣東
時殺賊有名何謂無能瑞曰同姓者非其人也溪曰賂
之何如瑞曰公姑徐徐何以遽舍重貨溪遂酌瑞縱談
鬭牛事瑞曰適見道中牛恢然巨象也未審校公家牛
何如溪曰寧有是乎我當買之瑞曰販牛者似非土人
恐難強之入寨溪曰第往觀之顧阿刺同行瑞曰須牽
公家牛往鬭之優劣可决也溪曰然苗俗信鬼動息必
卜溪因即座以鷄卜不吉又言夜夢大網披身出恐不
利瑞曰夢網得魚牛必屬公矣遂牽牛聮騎而出至牛
所觀而喜之兩牛方作鬭状忽報巡官至矣瑞曰公知
之乎乃王指揮耳溪笑曰老王何幸而得此榮差俟其
至我當嘲之瑞曰巡官行寨公當往迎况故人也溪刺
將策騎往瑞曰公等請去佩刀恐新官見刀以為不利
是求好反惡也溪刺咸去刀見曾曾勵聲詰溪刺曰上
司按部何不掃廨舍具供帳而洋洋至此何為溪刺猶
謂戲語漫拒之曾大怒曰謂不能擒若等耶溪刺猶笑
傲曾大呼伏兵起叢薄間擒溪刺刺手搏傷者數十人
竟繫之馳貴州見鏞磔於市一境始寧
論曰溪刺雖奸雄不過草竊鼠子耳而上下張皇功歸
督府當時方面之臣提兵而巡守者尚得謂有人哉其
事瑣碎不足錄錄之殆有深意焉慮邊事而無謀雖小
亦敗矣余聞孔公嶺南守郡時苗賊擁衆圍城公計不
可敵顧開門单騎詣虜營諭以禍福再宿而還夷人驚
服終公任無敢犯境者溪刺事固其微者也
阿向
阿向者都勻府部苗也嘉靖十六年與土官王仲武爭
田搆殺仲武出奔阿向遂據凱口囤為亂囤圍十餘里
高四十丈四壁斗絶獨一徑尺許曲折而登上有天池
雖旱不竭積糧可支五年變聞都御史陳克宅都督僉
事楊仁調水西兵勦之宣慰使安萬銓素驕抗不法邀
重賞乃行提兵萬餘屯囤下相持三月仰視絶壁無可
為計者獨東北餘有巨樹斜科偃蹇半壁間然去地二
十丈許萬銓令軍中曰能為猿猱上絶壁者與千金有
兩壮士出應命乃鍛鐡鈎傅手足為指爪人腰四徽一
劒約至樹憩足即垂徽下引人人帶銃砲長徽而起候
雨霽夜昏黑不辯咫尺時爬緣而上第微聞刺刺聲俄
若崩石則一人墜地骸骨泥爛矣俄而長徽下垂始知
一人已據樹乃遣兵四人緣徽蹲樹間壮士應命者復
由樹間爬緣而上至囤頂適為賊巡徼者鳴鑼而至壮
士伏草間俟其近揮劒斬之鳴鑼代為巡徼者賊帖然
不覺也垂徽下引樹間人樹間人復引下人纍纍而起
至囤者可二三十人便舉火發銃砲大呼曰天兵上囤
矣賊衆驚起昏黑中自相格殺死者數千人奪徑奔下
失足墜厓死者又千人黎明水西軍蟻附上囤克宅令
軍中曰賊非鬭格而擅殺及黎明後殺者功俱不錄自
是一軍解體相與賣路走賊阿向始共其黨二百人免
囤營一空焚其積聚乃班師而以三百官兵戍囤月餘
阿向復糾爛土黑苗襲囤盡殺官兵克宅欲勒兵勦之
時汝成以按察僉事飭兵思石聞之乃獻書於克宅曰
凱口餘孽復肆猖狂竊料今日賊勢與昔殊科攻伐之
策亦當異應往者一二梟獍負其窟穴草竊為奸者皆
内儲糇糒外翼黨與包藏十有餘年乃敢陸梁以延歲
月今者諸賊以亡命之餘憂在溝壑冒萬死一生之計
讙呼而起非有旁塞渠酋通諜結納擁羣醜以張應援
也守彈丸之地跧伏其中無異甕缶襁升斗之糧躡尺
五之道束腓而登無異哺鷇非素有紅粟朽貫積之倉
庾廣畜大豕肥牛以資擊剥也失此二者為必敗之形
而欲攝枵腹張空弮睅目而前以膺貔虎是曰刀鋸之
魂不足慮也然竊聞之首禍一招而合者三四百人課
其十日之糧亦不下三四十石費亦厚矣而餘旬不餒
者無乃有間道捷徑偷輸潜輓以給其中者不然何所
恃以為生也夫蠻陬夷落之地事異中原譬之禦寇於
洞房委巷之中搏擊無所為力故征蠻之略皆廣列伏
候扼險而趣高四塞以困之謂之得地若我遜其險而
彼乘其高順逆強弱之勢已懸倍蓰是以諸賊雖微亦
未可以蓐食屠翦也惟在據其要害斷其芻粟之塗重
營密柵勤其間覘嚴壁而居勿與角利使彼進無所乘
退無所逸遠不過一月而羸疲之屍槀磔麾下矣若夫
我軍既固彼勢益孤食竭道窮必至奔突則潰圍之戰
不可不鏖也相持既久觀望無端我忽而衰彼窮而銳
或晨昏惰卧刁斗失鳴則劫營之虞不可不備也防禦
既周奸謀益窘必甘辭納欵以丐殘息目前雖可妥帖
他日必復萌生則招撫之說不可從也膚見小人狃於
詭道欲出其不意以徼一獲彼既鑒於前車我復襲其
故轍不惟徒費抑恐損威則偷囤之策不可不距也兹
數者雄略必有成算而疏腐之識敢效區區者休戚同
情不敢避越俎之嫌也至於事平之後經畫猶煩夫凱
口雖微亦牂牁之巨阨也崇山密箐磴道迫脅兵不得
横銛人不得並躅迺遣一二𦕈小之官提數百不練之
卒星散其間豈能持久往者爐山之變亦甚縱横幸蒙
前列刊木鑿竇夷其險棘開屯設所經營數年始得寧
謐則今日凱口之議似不當出爐山之下也土官王仲
武始以綿弱失其疆場頃蒙上官之力以保宗祧雖百
口捐軀猶難報稱迺今哄然而稱逆者固其部落之遺
也既不能宣布德化俾彼投戈又不能率其左右心腹
之雄先鋒效力是為失職之臣與叛逆無異若復仍其
名位錫之土田是右姦而奬亂也竊論此人當褫爵削
籍移其族屬編之氓伍開設縣治衛以軍屯若以勢有
不行法姑稍假亦當暴其罪過聲諸市闤重加懲罰庶
威振恩覃協人心而伸國法也克宅閱書不省集三司
問計參將李宗祐曰是未可以猝破也曩賊負固久矣
屢招屢叛狃以為常故渠魁無必死之心黨與有求生
之望觀隙掩取以計勝非力剋也迺今諸賊懲於剉衂
之餘憤噪而集&KR0838;殊死以待我我軍新罷負擔未弛勞
勩未舒強馳而起之氣鼓不作以棄死之虜乘強使之
軍難以濟矣克宅笑曰君何怯也吾將策一騎勒千人
五日而取之宗祐曰公言何易公獨不聞窮寇者勿逼
乎一盜横戈於市即萬人辟易非一盗能偶萬人也必
死與有生非偶也故利有所不角敗有所不乘知彼知
己百戰不毁迺令彼我不偶矣故曰是未可以猝破也
克宅曰兵貴拙速不貴巧遲故避實擣虚乘勝者馳挫
銳者披譬之破竹有餘刃矣緩之賊且完壁儲餉益難
為功宗祐曰不然兵法有之好謀而成恭敵無曠故將
不可驕而勝不可狃也蒲騷之役卒狃莫敖定陶之師
竟驕武信公欲以破竹之勢方之乎吾以為未若強弩
之末不可穿魯縞也克宅艴然曰李君一何菅蒯我也
乃強檄宗祐宗祐不得已以軍往賊果殊死禦我軍我
軍敗績賊遂擁宗祐去克宅大懼以千金賂賊贖宗祐
出之事聞克宅落職敕安萬銓勦之萬銓乃招阿向許
以不死責王仲武均其田而亂始息
論曰軍旅之交披敵乘勝將無紀律貪功以逞縱以逸
德則玉石俱焚然第以戒攻城邑剿村堡者言耳猾賊
結巢據險以抗王師此其中寧復有良民哉首惡未擒
而禁殺逸賊自貽伊戚驕憤駢集愎諫興師損威辱國
書生不諳軍法往往如此嗟乎將者民之司命存亡判
於呼吸之間每一發兵頭鬚為白安得斯人而與之談
哉
炎徼紀聞卷三
