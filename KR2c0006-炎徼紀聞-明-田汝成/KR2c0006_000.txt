炎徼紀聞紀事本末類
提要
(臣)等謹案炎徼紀聞四卷明田汝成撰汝成
字叔禾錢塘人嘉靖丙戌進士官至廣西布
政司右參議事迹具明史文苑傳史稱其博
學工古文尤善叙述歷官西南諳曉先朝遺
事撰炎徼紀聞即此編也書凡十四篇首紀
王守仁征岑猛事次紀岑璋助擒岑猛事次
紀趙楷李寰事次紀黃&KR1781;請立東宫事次紀
征大藤峽事次紀奢香事次紀安貴榮事次
紀田琛事次紀楊輝事次紀阿溪事次紀阿
向事次紀雲南諸夷次紀猛密孟飬次雜記
諸蠻夷每篇各繫以論所載較史為詳前有
汝成自序稱自涉炎徼所聞諸事皆起于撫
綏缺狀賞罰無章切中明代之弊其論田州
之事歸咎于王守仁之姑息論黃&KR1781;之事歸
咎于于謙之隠忍亦持平之議不蹈門戶之
見史稱汝成分守右江時龍州土酋趙楷憑
祥州土酋李寰各弑主自立與副使翁萬達
密討誅之努灘賊侯公丁為亂斷藤峡羣賊
與相應汝成復偕萬達設策誘擒公丁而進
兵討峡賊大破之又與萬達建善後七事一
方遂靖云云則汝成於邊地情形得諸身歷
是書據所見聞而記之固與講學迂儒貿貿
而談兵事者迥乎殊矣乾隆四十六年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
炎徼紀聞原序
余承乏藩臬者十餘年而宦履所經半涉炎徼炎徼之
政少催科獄訟之擾其卒然隳突驚心駭目者多夷情
而夷情之尤掣肘者在乎土酋獷悍抗敗王略效尤習
惡逆節比起法令格閡而不行駸駸乎尾大不掉之患
雖欲羈縻漸不可得以治理論之中原易而遠方難近
之可憂未若遠之可憂也故先王慎擇遠方之吏若谷
永守鬱林而烏滸内屬李靖撫嶺南而遠夷悦服若我
朝沐黔寧王鎮雲南而滇酋按堵黃忠宣公治安南而
交人不忍遽叛皆由此選也今之仕者率樂中原而厭
遠方一閱除書有遠方之命即索然沮喪無復用世之
志秉鈞者因而循之遠方之吏半出遷謫之科不然則
朴懦無援者也夫遷謫者抱憤躁之懷朴懦者無統御
之略措鈍器於盤錯之交難乎其解矣譬之一身中原
心腹也遠方四肢也四肢有疾而委之庸醫善攝生者
固如是乎故遠方之吏非廉不足以彰威非信不足以
立約非才識不足以排難解紛非久任不足以諳土俗
練兵機也自余涉炎徼而所聞若干事皆起於撫綏缺
状賞罰無章不肖者以墨守敗績賢者以避嫌徼名二
者殊轍而同敝卒致干戈相尋蔓延荼毒下竭生民之
膏血上貽廷議之軫憂良可歎也間述所聞著為此書
凢一十四篇大方伯希齋陳公見而喜之曰其事核其
言詳不虚美不隠惡是可梓而行也且再三強余序諸
首簡以宣著作之本指夫公之有取於是書者豈直以
文字之華哉無乃以其有關於政紀也况公行有節鉞
之賜萬一開府南陲展是書而覽之則鑒昔慎今之餘
或少禆於幕議云耳是為序嘉靖三十七年夏五月田
汝成序
