炎徼紀聞卷二
明田汝成撰
斷藤峽
斷藤峽舊名大藤峽云其江發源柳慶東遶潯州碕矗
磯排洶瀧灘濞兩岸萬山盤礴六百餘里西北聯武宣
縣迤邐而東綿絡象州永安脩仁荔浦平樂諸州縣截
以府江西南接貴縣依左江而下包桂平帶平南抵藤
縣浸淫蒼梧大抵藤峽面勢以桂平大宣鄉崇姜里為
前庭象州東鄉武宣北鄉為後戸而右貴縣之龍山左
藤縣之五屯若兩臂也峽以北巢峒屋列不可殫名而
西蘿綠東紫荆後根姜老鼠白面横石寺塘桂州厓僊
女關九層樓尤極險阸入者緣木鬱蘿往往迷徑而返
峽以南山稍廉瘠而牛腸大岵大寺白銀大灣諸村亦
皆倚江立寨四塞難通自紫荆折而稍東為茶山為力
山力山之險三倍藤峽又折而東北為永安又東為朦
朧三峒茘浦之境也自紫荆折而東北為沙田為林峒
迤北折而稍西為羅運羅運之險又倍力山其後為長
州象州脩仁之境也自紫荆折而南為鵬化為大同平
南之境也又折而東為五屯藤縣之境也萬山之中猺
蠻盤據各有宗黨而藍胡侯盤四姓為之渠魁山多縵田
土沃而敏樹諸猺皆側耕危穫不服租庸茶山羅運之
隩谺閜巃嵸沉雲晝結懸蹬迴繞絶壁臨溪手挽足移
十步九折其幽厓奥谷是生狑人雕題高結状若猩狒
散育莽中不室而處饑則食橡薯射狐鼠雜蜂蠆蟻蚳
卉衣血食言語侏㒧雖四姓諸猺亦莫能重譯也諸猺
憨悍難曉好殺輕生憚見官府往往通向化猺老結城
市豪強號曰招主自稱曰耕丁招主復結官府左右為
之耳目漏泄緩急朝發夕聞大抵自藤峽徑府江約三
百餘里以力山為中界諸賊往往相通互為死黨力山
之人善以毒藥傅弩矢中者立斃故能東助府江西援
藤峽藤峽之巔立而環眺則遠近數百里間若可舉趾
故軍旅所集盱睫而知急則狶竄林中不可疏捕廣西
之諺云盎有一斗米莫泝藤峽水囊有一陌錢莫上府
江船景泰中猺酋侯大狗等作亂嘯聚萬人攻墮郡縣
戕執吏民而脩仁茘浦平樂力山諸猺為之嚮應其勢
益張守臣惶恐率以甘言噢之賊愈驕縱變聞會京師
有也先之戒未遑也天順中詔名捕得大狗者賜千金
爵一級竟不可得久之鬱林博白新會信宜興安馬平
來賓鯨鯢風起所至丘墟兩廣三司皆戴罪守臣莫保
朝夕憲皇帝即位集廷臣問計兵部尚書王竑言峽賊
稱亂其始皆由守臣失策以招撫為功長其桀驁譬諸
驕子愈惜愈啼非流血撻之其狂不止竊見浙江左參
政韓雍謀勇拔萃文武全材求之廷僚罕與倫比陛下
誠以討賊屬之斯人可逭南顧上然之乃以雍為左僉
都御史以都督同知趙輔為征夷將軍右都督和勇為
遊擊將軍太監盧康陳宣監視軍務都督則戶部右侍
郎薛遠紀功則監察御史劉慶汪霖而閫外之事一以
屬雍勅曰將士有功者得自署使三司官而下不用命
者自治之朕不中制也成化元年六月雍偕諸將會南
京議進取僉曰兩廣殘破盗賊蜂屯譬之烈火燎原無
復緩急宜分兵四出隨在撲之候其團結乃可圍困耳
雍曰不然是扇禍也大藤峽為廣西腹心之患舍此不
圖而分兵四出賊必擁而漫流流賊愈多郡縣愈破諺
所謂救火焉而嘘之者也莫若併力西向擣其腹心元
惡既殱餘必投刃而觧矣諸將曰誠如公言乃以官軍
三萬人兼程而進七月至全州會陽峒西延苗賊為梗
討滅之戮失機指揮李瑛等四人將士股栗九月至桂
林召諸將按圖而議曰脩仁茘浦藤峽之羽翼也羽翼
不剪則腹心之患難除乃以永順保靖及兩江土兵十
六萬人五路並進窮追至力山諸賊大敗生擒一千二
百餘人斬首七千三百餘級十一月至潯州延父老問
計皆曰大藤峽天險之窟也密箐重嵓人不旋踵三時
瘴癘不可久居某等生長一方莫得要領今歲兵聲久
振賊備益堅莫若屯兵四圍且耕且守待其自斃耳雍
曰不然峽山遼闊岐路紛披輪囷六百里間安可圍也
屯兵日久彼銳我衰睥睨之奸患起衝突兵法有之先
聲有奪人之志乘勝之謂也今我軍新破府江勇氣十
倍峽賊聞之亦以禠魄不若因而乘之可立破也乃以
六萬八千人為右軍以總兵歐信左參將孫麒高端都
指揮夏正葛宗蔭指揮王瑛等將之自象州武宣分為
五道攻其北以九萬二千人為左軍以都指揮白全楊
璵張剛王玘彭倫夏鑑柴政指揮唐雄等將之由桂平
平南分為八道攻其南以左參將孫震指揮程文章千
戶李慶等巡守左江及龍山五屯截其奔路雍與趙輔
和勇開府高振嶺以督諸軍雍復令總兵歐信等曰山
北既破便可提兵深入夾攻桂州横石諸厓令都指揮
夏正曰林峒沙田府江間道也宜越古眉雙髻諸山伏
兵林峒扼其東奔諸將敬諾十二月朔諸道並發腹背
夾攻連破石門道袍屋厦紫荆竹踏良胸古營牛腸大
岵等寨賊皆遁入桂州横石寺塘九層樓據險立柵以
抗我師雍麾死士以大斧刊木開道兩軍齊登發火箭
焚其營柵而都指揮夏正復自林峒來援賊大驚潰生
擒侯大狗等七百八十餘人斬首三千二百餘級明年
正月既望班師招其流冗千餘人編為民戶先是峽中
有大藤如斗延亘兩厓諸蠻蟻渡若徒杠然故以名峽
至是斬之改斷藤峽也捷聞上大喜賞賚有差雍乃上
言臣聞猺獞之性喜縱而惡法驚悸之後易動而難安
今渠率僅已剪除肄孽尚遺千數頃雖革面終包野心
驟然攝以流官律以王法恐致叛渙再起讙譁竊見上
隆州土知州岑鐸先因祖母奏其盗嫂謀兄奉旨推鞫
在禁五載竟無證佐臣愚以為鳥獸之族豈識彛倫曖
昧之言訐自中冓即使文傅成獄亦且稱屈有詞聞其
人驍勇冠軍正可宣力荒徼陛下若宥其宿眚被以特
恩俾以故職改隸潯州為諸猺之長撫安流冗墾開菑
畬彼且畏法懷恩力圖稱報因俗而治庶可永寧夫大
盗之始必由一二魁奸越志萌亂迨乎滋蔓不剪遂至
横行故制盗于初發一謀士而有餘治盗于既張疲萬
人而不足是以摘盗之隱而禁盗之萌莫如巡檢但各
處巡檢類以流官不辯土音不諳地理沿牒遷轉終難
責成臣部下土人李昇陸善政胡扶清任真二陸明貴
零扶寨等皆久參行伍亦效勤勞至于土俗人情尤善
陳說若量受一職必能保障此方况峽江百里中有三灘上
曰勒馬下曰獻俘中曰碧灘盗賊充斥皆宜設官控制
而貴縣龍山藤峽之右臂也武宣縣東鄉藤峽之北戸
也控制之司尤不可少臣愚以為宜移周冲巡檢司于
勒馬移靖寧巡檢司于獻俘移思隆巡檢司於碧灘與
舘驛同堡而東鄉龍山亦各添設巡檢司使上下應援
往來邏遏仍以李昇等各授副巡檢職事分署諸司協
助流官因俗防守至於藤縣五屯藤峽之左臂也寔生
獞人與猺異黨洪武初獞首覃福親率其黨八百人願
充戎伍高皇帝嘉之以福為正千戶使率其屬編隸桂
林福既物故而部曲散亡潜歸故窟生齒日夥今且三
千先此藤峽之役臣遣千戶李慶招之諸獞莫不提刃
應援臣以為南蠻之俗憚見流官兼懷舊穴曩者遠驅
省界所以脱籍逃亡若比照遷江屯所就於本土開設
千戶衙門因俗統治以李慶為之酋帥以福孫仲瑛為
之吏目築城分哨以控東隅而黃丹白馬蒙江十二磯
有警皆其責任如此則防禦稍周峽賊必斂疏入上皆
嘉納行之乃設武靖州於潯州以岑鐸知州事而五屯
千戶所及諸巡檢司皆如雍議也自是民有寧宇者三
十餘年正德間遺孽漸蔓而峽以南尤甚横江禦人都
御史陳金曰諸蠻所嗜者魚鹽耳可委而啗也乃令商
船渡峽者以大小課魚鹽諸蠻就水滸受去江道稍疏
金遂自以為功疏其事請名曰永通峽詔從之未幾諸
蠻緣此征商無算稍不愜即殺掠之必賂求乃免于是
潯人為之語曰昔永通今求通求不獲葬江中誰其作
者噫陳公嘉靖五年新建伯王守仁以田寧之役振旅
潯州父老言状守仁以二萬人勦之斬首六百級自是
峡南稍平而峽以北逓起武靖州知州岑邦佐實曲蔽
之賊益恣肆其酋侯勝海居弩灘為亂而武靖頭目黃
貴韋香與勝海有隙且利其田廬乃言指揮使潘翰臣
曰貴等力能撲殺此獠翰臣素佻闥寡謀遽喜曰任若
等為之十六年五月貴香乃誘勝海市中刺之其弟公
丁噪衆城下殺廂民二人去僉事鄔閱左參將孫繼武
詣都御史潘旦言状請征之右參將沈希儀在座諫曰
猾賊未易取也須開春江漲以數千人從武宣順流撲
之繼武恚恨謂閱曰是夫戔戔攘功者閱然之遂還潯
州以千人溯流擊弩灘賊皆遁去斬一病夫而還閱乃
張言賊已斂跡請立堡戍其地旦從之希儀復言賊未
滅威不彰立堡難守非便旦不聽六月堡成閱命黃貴
韋香以兵三百人守之約曰侯氏田廬任擇處不禁於
是諸猺大憤而岑邦佐亦忌貴香等擅利復慫慂之公
丁遂鳩其黨二千人夜寇堡戍兵死者二百餘人貴香
僅以身免變聞旦媿怒曰果如沈子所料矣巡按御史
諸演疏其事請討之詔曰可已而閱繼武皆落職會旦
亦去右侍郎蔡經代之十七年正月集諸司問計曰諸
君度峽賊須兵幾何副總兵張經曰不過萬人蔡公曰
往歲七山之賦也亦已少矣沈希儀曰欲剪滅此非八
萬人不可蔡公曰往歲西山之賦也不既多乎副使翁
萬逹曰二君之論皆是也竊聞之兵法有侵有伐而兩
廣軍政有勦有征襲而取之曰勦明以攻之曰征由張
君言則勦也由沈君言則征也雖然今日之舉賊備我
久矣勦之無得從沈君便蔡公然之會有安南之議未
遑也已而公丁等益横放草竊潯人苦之萬達言状督
府乃議亟舉而巡按御史鄒堯臣贊畫甚力遂會安遠
侯柳珣以軍事屬萬達旦曰苟得渠魁則餘可略取也
百戶許雄者素通猺為盗萬達廉其跡以死刧之曰能
擒公丁乃貸雄皇恐頓首願效力自贖萬達故言公丁
誠輸欵良猺也為讐家誣構乃捕係訟公丁者數人責
以啟釁公丁果遣人列冤状萬達陽許白之又畀雄百
金子貸諸猺因以本業捐公丁公丁大喜惟雄所使會
萬達按支郡而汝成守左江萬達以計屬汝成汝成敬
諾復召雄申飭之雄乃紿公丁曰若為潯人指名久矣
吾為若危之分守公新到何不自陳言寇堡事他猺所
為也公丁信之隨雄來見復列冤状汝成曰聞之誠冤
也慰而遣之眴廂民被殺者家出敺公丁一市皆哄游
徼連逮入獄亟遣雄諭其黨曰寇堡事公丁言他猺為
之須鞫實乃坐若等誠為公丁冤官府且釋之不然當
共棄之以自救無以一公丁為禍本也諸蠻唯唯讋服
咸願棄公丁無一譁者遂檻致軍門磔於市汝成乃言
督府首惡已擒黨與按堵機會可襲無如此時開春雨
水綿密厓蹬窄滑瘴癘鬱蒸非兵興之利也况消息一
振魚散鳥驚雖有銳騎犀兵用將焉及督府然之會沈
希儀病在告遂以副總兵經將左軍副使萬達監之會
於南寧而指揮王良輔朱昇凌浦柳浦周維新孫文繡
屬焉以都指揮僉事高乾將右軍副使梁廷振監之會
於賓州而指揮馬文傑王俊戚振吴同章屬焉紀功則
副使蕭晩督餉則汝成暨右參政林士元已而副總兵
經謂萬達曰首惡已俘餘黨禠魄王者之師示威而已請
以少兵勦之何如萬達曰不可賊驚遁久矣勦之無功祇
樹怨耳何威之示也經曰自古征蠻未有大得志而返
者君今欲殱之耶殱之不得必且招之招之不若容之
以為德也萬達曰不然戮不顯則威不揚威不揚則人
心不懾人心不懾雖厚施不為德也經曰紫荆賊藪也
譬之蜂窠振觸即糜沸姑舍之何如萬達曰不可紫荆
不遏則賊遁府江安可舍也經持論益急督府惑之汝
成乃言曰妄聞幕議藤峽之役將以猝勦舉之不識果
否竊謂猝勦之策大非今兹所宜夫出其不意攻其無
備掩襲而取庶可成功迺者消息寖疎而軍事未集諸
蠻自度不免疑栗益深必且峙糗罙巢以備伏匿而桂
州厓九層樓諸所尤為隩塞紫荆山沙田林峒間道又
與府江相通若非大會兩軍側入窮搜恐無所得况猝
勦一失必損軍威愈至猖狂益招玩侮他日一方之禍
更有可憂夫遥度不可以制軍惜費不可以成事不
佞籌諏於此審矣願明公熟察之督府乃下三司會議
左布政使祝續按察使陸銓都指揮同知余恩等咸是
萬逹汝成遂一如所議云時十八年正月也萬逹既部
勒諸軍復言督府曰峽以南固劇賊也第今兵力不可
併乃姑緩之以俟後議督府從之乃以二月丁未兩軍
齊發左軍則王良輔以六千五百人由牛渚灣越武靖
攻紫荆大冲根姜老鼠諸巢朱昇以七千五百人由三
等村渡蓼水攻二驢石門石塘太安黃泥嶺諸巢柳浦
以八千人由白沙灣攻道袍大井李儀洪泥梅嶺諸巢
凌浦以五千人由白沙灣攻大昂屋厦小梅嶺諸巢周
維新以七千八百人由白沙灣攻藤冲竹埠胡塘綠水
冲諸巢孫文繡以八百人攻藤峽溯流與諸軍夾攻大
坑巢右軍則馬文傑以六千二百人由武宣過六廟從
流而下攻碧灘綠水諸巢王俊以五千人由武宣入山
而東攻羅渌上峒戚振以四千二百人攻羅渌中峒吴
同章以八百人攻羅渌下峒南北夾擊賊大窘遂擁衆
奔林峒而東王良輔以兵邀擊之中斷復西奔諸軍鏖
斬千二百級捕得生口言官兵來時酋老約避敵毋結
巢成化間結巢桂州厓九層樓官兵圍困破時無孑遺
者今直漫走星散官兵逐我必疲曠日思歸且費餽餉
退必速今東奔者已入羅運山矣經萬達遂移兵攻羅
運檄右軍扺長洲沿江而東繞出其背賊乃刊巨木塞
隘徑道布蒺藜箛簽懸石樹杪急則絶之走坂如丸伏
機弩毒鏢戟莽中觸者應聲而斃我軍皆以計發奪之
斬首百級賊大窘會右軍迷失道愆期者三日田州土
目盧蘇復受賊賂斂軍縱之賊遂漫匿山中險不可躡
捕得生口言祖父居羅運者八世矣未聞官兵之涉兹
土也又言自此東去府江可二百里云會平南縣小田
羅應古陶古思諸猺弗靖經萬達復移兵勦之斬首五
十七級先是諸賊亦有依結良民而匿其妻子牛馬者
時部將獻策欲收捕之萬達曰不可殱餘孽而擾良民
兵家謬計吾且將留此以耀示諸猺使知良民之利益
堅其向化之心也乃以三月庚寅班師凡四十五日而
畢役招其餘黨三百二十人降之而江南胡姓諸猺投
順者千人藤峽悉平萬達汝成相與獻計於督府曰嘗
聞乘威而布法則法易流因法而行仁則仁易浹然立
法貴於慎始更俗在於隨時竊嘗細酌夷情博諏衆議
欲圖善後之策大略有七一曰編保甲以處新民夫苗
猺之亂萌於怙險撫綏之策首在遷居若非别里分疆
剷其故宇終為負固難以革心宜令江北一帶西自碧
灘東連林峒皆南渡蓼水墾作便田江南一帶東起蒲
竹西遶河源亦托處平原遠背山麓又各限以界石勒
以訓辭若布之有幅而獸之有圈使勿踰易但此等新
民方就繩檢如放豚憚於籠絡野鹿駭於牢籠故假借
過寬則獷&KR1373;之姓仍在約束太驟則簡野之俗弗堪按
之故牘曾有准入狼家或附編民戶者意非不美也但
入狼則土首蠶食編民則廂里漁侵揆此二端皆非善
政宜倣古人保甲之法使十家為甲甲有總五家為保
保有長各就族類擇其稍有恒業能通漢音者為之每
月每保各以總甲一人出官應役講解夷情周而復始
姑勿屬之有司暫從分守道管攝使之習見化理馴變
蠻風仍先計口科糧不必履畝課入大約三十取一歲
令保長徵催别貯一倉以便會稽授㕓之初量給種子
五年之後稍派徭差至此始付縣官俾之撫字近郊之
地暨於通都各立墟市招致諸猺賈易貨物一月二舉
委官董治使無貪攘二曰立營堡以通江道夫藤峽東
西一百六十四里上抵柳慶下委潯梧蓋諸郡咽喉也
曩者江介諸猺憑據利地厚其徒黨裒兇鞫頑官司一
切因循為苟且姑息之法掊掣商賈瓦器魚鹽公為齎
給如以賂貽名曰常例以致狼貪無厭驕焰益張白晝
横江殺人剽貨舟楫孔道隔閡不通譬之聚羶而却蟻
安可得也近年不得已乃建營堡戌以目兵然主客之
形非偶虚實之勢相懸威弛而士不揚法疏而守不固
反招寇侮益重民艱是非立堡之過也顧其時未可耳
若以此為覆轍而遂疑立堡之法或不可行是懲噎而
廢食也今羣兇已翦殘黨歸降威振法行宜與更始况
墟市既立賈易既通則夷落之間百貨流布不必賂賊
求通示弱啟侮但弩灘浪灘兩處猺人既徙平地則遼
曠舊穴恐有客賊乘之而賓旅往來不為哨護或有萬
一之警鑑昔慎今一勞永逸則宜革豢寇之例杜賈禍
之媒兩處灘碕各立營堡戍以官兵置籍分田嚴律明
紀使部曲聮屬彼此應援游艘往來且防且守近堡之
地量遷向化良猺環居内外易田而食則客賊難藏三
曰設督備以控上游藤峽首尾分隸兩江武宣右江屬
邑也實據上流非左江部轄法號稍疏府衛公移猶多
掣肘所以彼此攜隔應援為難除潯州原有領哨指揮
不必更設宜設督備指揮一員於武宣駐劄專管峽江
悉聽左江守巡參將提調量於右江衛所摘調官軍及
以那地州目兵五百名相兼戍捕約以游艘四十分布
兩堡及督備領哨官統之使客商船下水則武宣督備
官遣兵防護直抵潯州上水則潯州領哨官遣兵防護
直抵武宣各給符牌以便稽考四曰改州治以建屯所
昔韓公討平藤峽以碧灘盗賊充斥乃築營堡開設州
治奏改岑鐸部兵二千來任州事尋復移置崇姜大宣
二里之間為蓼水北岸乃紫荆竹踏梅嶺大冲諸山要
路也地廣土沃袤連大同鵬化可以控制諸蠻藩衛郡
治其後岑鐸死子玘無嗣部兵漸散正德十六年軍門
議以岑猛次子邦佐繼之止以部兵五十人爰居兹土
暴虐其民以縱嗜慾旋因父猛作亂削職徙閩民以為
快嘉靖七年新建伯以田州之役但欲完其族姓以安
反側疏宥邦佐還知本州邦佐復任以來怙惡不改益
肆兇殘圯類咥人毒於猛虎部民無罪而赤族者無慮
數百以致離心逃散靡有孑存誅求無所又占管狼家
以為部落夫三縣狼家未有州治之前官府招致護民
耕守原與該州無干邦佐乃夤緣提調之名積威鈐制
浚剥萬端奪其田而賣之如彼私産此何解也且貪圖
江南吉大里良村可以獵利窩奸恣意馳蕩遠離信地
擇便而居城郭空虛兵防不設弛津渡賊納賂分贓頃
以睚眦之怒慫嗾諸猺攻墮營壘目兵死者二百餘人
數其罪状擢髮難紀竊惟先年設州之意實因山險賊
多寥闊難守故畀其地而資其兵以為民衛比與國初
土官納欵受命者不同今岑氏部落病不堪命盡已逃
亡則兵不足資矣乃徒擁我地譬之贅疣已為不可况
占管非所統率之狼兵而吞併其有以資淫虐是本以
衛民而反以害民本以禦賊而反以通賊焉可宥也昔
韓公以五屯地方盗賊盤據比照遷江事體設立屯所
就以其酋覃仲瑛為吏目以獞民為土兵以其地税為
月糧以供軍食潯梧諸郡賴以屏藩但五屯千戶所屯
軍四百八十餘名本國初編隸桂林衛食糧人數所以
議給月糧若遷江千戶所則止有土兵原無月糧今宜
以武靖州亦比遷江事例改為武靖屯田千戶所推選
賢能軍職掌管就以平南桂平貴縣三縣狼家屬之提
調編為保長保甲且耕且守辦納税糧仍以邦佐之子
為吏目協同管理其左江參將每歲秋冬之際移鎮本
州申令督察平南所屬大同鵬化二里疆土廣闊民獞
雜處積年稱亂控禦為難議者欲於此地創立屯所是
亦久安之策但武靖既已改設則固可以遙制此方不
必再議又惟武靖州治見有城池不煩財力集狼為伍
不費軍儲况軍官不職可以更置異於土官控要而制
遠弭盗以安民是力省于遷江五屯而功倍之實地方
永利也五曰清狼田以正疆界天順成化間左江盗起
黎首潰亡遺棄田土鞠為墟莽其後興師勦平民漸復
業而殘兇漏網尚肆憑陵諸民苦之告欲借兵自衛官
司議允招取歸德思恩等處狼家徙潯護守就以絶戶
田土給之納糧免差年代漸久生黨日繁引類招朋雜
居民里有司因循稽考無法原額之外各狼私置亦混
狼田奸猾吏民又以逃亡産業招狼住種或將見戶田
税詭寄狼名影射差役土官岑邦佐又占奪而擅賣之
所以民田日削民差日重非當時立法意也宜選廉幹
官員專理其事清查冊額履畝丈量立石四隅或以樹
木谿澗為之疆界刊榜曉示以防變更備書一冊每米
一石甲首則科米五斗均徭則編米五斗冊内狼丁但
有物故傳之子孫而原招姓名永不更改自置私田及
承佃絶業原非册内開載者遇造黃冊俱附註本甲名
為畸零狼戶與民一體糧差不許推除别甲其現在狼
丁編為保長保甲屬之武靖千戸所管束調遣十年一
造冊籍以便清查庶田糧不虧兵伍可足六曰處欵兵
以慎邊防左江潯州南寧二府民欵總凢二千三百六
十八名使其編僉有法選擇得人足為民衛慎固邊防
舊規民欵十年一編每名計該四十丁石正貼朋當每
月科銀六錢間有奸豪正戸剖尅貼戸之資轉雇替役
類多老弱而親當者又止照依丁糧多寡以為起止近
或三五日而更遠或一二月而去武藝不諳膂力不剛
而士宦豪強往往挾勢占用逞奸曠役有司官員罷闇
者不能清查革弊貪婪者又輒欺公賣閒及以此輩影
替祇候夫隸私入其直以充囊槖竊惟欵兵身役親當
雇當皆為未便獨徵銀雇募選取驍勇之人乃濟寔用
但原編銀數按月徵收窮民或有弗堪今正貼丁石編
僉已定難以更改姑且量减每名每月徵銀五錢在官
以充雇直將來編審每名以六十丁石為率每月科銀
六錢徵收雇募庶省民足兵之意皆在其中所募之人
不論土著寄居民狼猺獞必求精銳閒散武藝者充之
除量留有司守護城庫外令各自認五人為伍五伍為
隊隊有甲四隊為哨哨有長四哨為營營有官官無定
員隨時而設隊甲則推選才力稍優者為之哨長則推
選才力最優者為之官得以制哨長哨長得以制隊甲
隊甲得以制伍衆各伍間敢有違犯紀律者二人以上
連坐同伍五人以上連坐同隊每五人給牌一面備列
同隊二十五人姓名使之連絡習熟謂之五符每隊各
置牌二面編立字號一付隊甲一收分巡道謂之隊符
每哨各置牌二面編立字號一付哨長一收分巡道謂之
哨符每歲秋冬團集操練或有警調發截殺及戍守營
堡即發符取之庶分數素定軍政修舉七曰𣙜商税以
資公費峽江既通營堡既立凢修理城壘哨船犒賞官
軍新民甲長諸所貲費若一一取之庫藏恐有不給舊
規峽江上水商船大者納鹽七包次五包又次三包各
重九十觔下水商船大者納瓦器九百一十三件折銀
一錢八分次六百四十六件折銀一錢五分又次四百
五十六件折銀一錢二分原屬潯州衛收貯轉給各猺
名為埠頭常例今既議革給猺之弊則所得商税宜如
前徵之以備公用但鹽堆日久必有折耗而變賣展轉
益滋弊端宜照梧州商税則例每包折銀三錢以便出
納議成督府從之捷聞上甚喜詔曰峽賊負固久矣今
就勦滅江山滌清朕心嘉之安遠侯珣加太子太保歲
增祿米三十石右侍郎經進左侍郎兼右副都御史加
俸一級各賞銀六十兩紵絲八表裏副總兵經銀五十
兩紵絲六表裏副使萬達參議汝成各銀四十兩紵絲
四表裏參政士元副使廷振署都指揮僉事乾各銀四
十兩紵絲二表裏經等俱進秩一級御史堯臣副使晩
各銀二十兩參將希儀銀一十五兩指揮王良輔而下
陞賞有差
論曰自予涉嶺右按圖牒詢父老躬覽山川然後稍稍
知破賊之略也大抵藤峽府江相為表裏然治藤峽宜
速而府江宜緩速則賊無所逃緩則可得要領蓋藤峽
前阻重江後臨大野面勢雖迂猶可邏遏所慮者東奔
耳然南紫荆北羅運各有間道可以夾攻扼此一隅而
三面迫蹙譬之釡魚安所逃也故曰宜速至于府江上
起陽朔下抵蒼梧遼遶三百餘里萬山參錯曲徑盤雲
草樹凄迷薿若禾麥暴客跠伏土著者少而外乘者多
奄忽往來捷若鬼魅一有警急即狼竄麖跳無復蹤跡
故欲治府江則恭城平樂懷集賀縣修仁茘浦永安五
屯茶力二山之間皆宜一歲之前屯兵積粟以能者主
之熟其嚮導探其塞易擾其耕耘賊必且驚且拒營巢
負險然後益以外兵諸道並入環而攻之庶可滅也若
欲以旬月之間懸軍深入賊必漫走莫可窮搜縱使刊
木於山伐石於江亦涉迂疏非長策也故曰宜緩雖然
諸蠻縱而惡法戇而易欺衛所之官世掌其土與廂市
大家倚法豪舉丁剥而戸漁之食租衣税視為私人危
言千方不使一控公門陳情白事得其利則為之掩慝
埋奸誘引剽掠一不當意則宣露宿惡傅以醜詞聳動
官府稍不加察或單軍輕舉失重損威釀成大禍此則
兩江通弊也昔人有言在内曰奸在外曰宄御宄以德
御奸以刑治内詳而治外略敉寇之策斯其首端乎至
於調發土官往往方命不受節制賊未及平而所過良
民已遭荼毒為時通患大抵皆吾輩取之也其弊有二
一曰無才二曰納賄蓋土官軍官聮姻一體而督府左
右尤為腹心世世藉賴故提督守巡孤立頻徙分隔而
情疎易於欺慢寡謀怯膽則相與搆浮言設險械嚇以
䟦扈令我蝟縮莫敢誰何若有罅可投即誘以甘聲啗
以珍貨一受結納則視我奴僕耳無復忌憚是以軍令
不張國法不信積弱之弊非一日矣故邊方之官非有
為不足以戢亂非有守不足以服人又非久任不足以
諳土俗也誠得其人而任之寬其約束優以寵榮即滿
考不代庶土酋帖服邊患稍寧耳
炎徼紀聞卷二
