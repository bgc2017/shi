欽定四庫全書
江南通志卷五十三
河渠志
黃河(五)
康熙四十一年六月初三日
上諭朕因永定河南岸不時衝坍特旨令將南岸修築石
隄看来甚有裨益今黃河南岸自徐州以下至於清口
通行修築石隄可否永遠有益若果有益見在國帑不
為缺少朕於錢糧一無所惜修築此隄應於何處採取
石料作何轉運約幾年可以告成著張鵬翮齊集河員
詳議具奏
九月十六日内閣奉
上諭總河請開邵家莊引河掘徐家莊河觜等事若下部
議必致遲延著即照所題行朕觀永定河修築之法甚
善河身直河底深所以淤沙盡皆衝刷今治黃河亦用
此法方為有益此工多費不過十萬兩試照永定河法
修治之
十九日内閣奉
上諭今所開陶莊引河甚善朕前巡視南河時曾令原任
員外黑碩色將引河之樁加意深築其疏濬人字芒稻
二河亦佳得此二河運河甚為有益朕觀明朝治河俱
自徐州以上在河南地方修築我朝自康熙元年以来
俱在徐州以下修築然治下流須預防上流若上流潰
決下流必至壅滯嗣後徐州以上地方河臣亦當留意
再黃河之水遷徙無定朕前在寧夏時見黃河大溜每
年更移今年行溜在此来年又移他處其性如此況九
河故道原在河間地方後漸移向南歷代以来果能每
年防禦相機修理則河道何至如此大壞皆因時當多
事或十年或五年不修築不開濬所以漸難治矣明朝
三百年間嘗講求河工治法彼時措置亦得其宜如山
東微山湖將水蓄聚山中澇則蓄之旱則洩之皆深有
益於治河者也
是年創築徐州黃河南岸郭家觜石岸(長五百三十九丈三)
(尺)
又挑穵楊横莊對岸引河(長一千八十八丈)河工事宜冊
是年開放成河楊横莊險工漸次沙淤
剙築睢寧縣黃河南岸戴家樓迤裏月隄(長一千一百七)
(十三丈五尺)
建宿遷縣黃河北岸束水隄内小石牐一座五堡
磯心石牐一座
幫築桃源縣黃河南岸烟墩險工埽臺(長三百六十丈)又
開對岸引河(長五百九十二丈)又煙墩迤東舊有護城隄
五百七十丈加幫高厚又接築六百一丈(共長一千一百)
(七十一丈)為烟墩月隄又剙築談家莊月隄(長六百一十六丈)
清河縣黃河北岸陶家莊隄外引河自康熙三十
八年
聖駕南巡親閱水勢以黃流逼近清口恐淮水不得暢出
詔開引河引黃北注四十年更開穵寬深至是年告成
又因陶莊引河告成水勢逼近縣東縷隄剙築撐
隄於縣治護縣隄之内自縷隄起至護縣隄(長二百八)
(十四丈)又加幫護縣東隄於撐隄之外自撐隄頭起
至縷隄(長一百九十丈)張鵬翮河防志以為縣治重門之
障
又剙築黃河南岸撐隄自陳家莊東挑水新壩尾
起至縷隄(長三百四十六丈)
幫築山陽縣黃河南岸洪福莊裏戧隄(長二百丈)
又剙築韓家莊大月隄(長八百八十丈)加幫埽臺(長八十丈)
四十二年二月初三日
聖駕南巡徧閱中河隄工及徐家灣祥符等隄牐總河張
鵬翮奉
上諭觀黃河磯觜壩太短不能逼溜照永定河試將一兩
處作長挑水壩即有衝壞免其賠補又奉
上諭烟墩甚險雖有越隄必須保守縷隄此處挑水壩應
行建築
初四日奉
上諭桃源烟墩至龍窩一帶隄工卑矮應行加高
初五日
上諭永定河分司齊蘇勒朕觀黃河險要地方應下挑水
埽壩現今永定河朕親指示挑水等工俱有裨益爾遵
照朕指示式樣前往烟墩九里岡龍窩三處築挑水壩
數座試看有無裨益雖被衝壞無妨工完之日令該地
方官盡心防守如有蟄陷不時修葺可將此旨傳與總
河張鵬翮速派賢員令其多備物料夫匠於朕回鑾之
前完工如遇桃汛水發即可停止
三月初二日
上諭河道總督張鵬翮王公隄關係運道民生最為緊要
隄岸單薄樁工漸朽應再加幫以資捍禦不可因淤灘
可恃而忽之也
初三日
上諭河道總督張鵬翮王家營對面鮑家營應開挑引河
洩黃河汎漲之水以保障清江淮安地方著即行興工
仍兩岸築隄以衞民田又奉
上諭黃河逢灣取直開挑引河必須於對岸水淺之處築
挑水壩逼溜入引河方為有益又奉
上諭開減水壩須於水緩之處不可迎溜以防奪河
初四日
上諭河道總督張鵬翮清口西壩乘此水淺時再加長數
丈有益又半路劉河流埽灣隄岸單薄應築挑水壩
十六日
上諭内閣九卿等朕此番南巡徧閱河工大約已成功矣
曩時總河于成龍不遵朕指授修築故未能底績今張
鵬翮一一遵諭而行是以成功向来黃河水高六尺淮
河水低六尺不能敵黃常患淤墊今將六壩堵閉洪澤
湖水高力能敵黃則運河不致有倒灌之患此河工所
以能告成也朕自御極以来無時不以民生為念雖纖
悉之事不肯怠忽今四十餘年矣四海乂安民生富庶
河工適又告成朕欲頒詔天下大加恩賚
十月初七日
上諭大學士馬齊張玉書吳琠陳廷敬朕觀河道已治總
河張鵬翮及河工官員俱甚效力黃河一切工程朕知
之最悉先是永定河用埽大有裨益是以朕諭張鵬翮
黃河亦宜用埽張鵬翮回奏永定河勢小可以用埽黃
河勢大難以用埽朕云姑試用之且所費錢糧無幾張
鵬翮因而用埽河隄今果堅固矣
初八日
上諭工部覽河臣奏中河之水由楊家莊開河出口清水
暢流敵黃舟楫通行高家堰六壩及各處工程俱保固
平穩海口大通河底日深去路甚速淮水暢出黃水絶
無倒灌之虞下河等處窪下之區俱得田禾豐收民居
安宴所報秋汛水勢已悉所司知之
初十日
上諭吏工二部黃淮兩河關係運道民生最為重要朕念
治河國家大事夙夜厪懷未嘗少釋披圖咨衆雖已悉
其源流顧水勢變遷不常必真知洞悉方可實見施行
是以不憚勤勞屢親巡閱察其險易之形勢審其疏導
之機宜緩急次第具有成畫至於簡命河臣倚任甚切
凡所屬官吏皆聽選用大修工程費以數百萬計歲修
帑金亦以數十萬計乃康熙三十七年黃淮並漲總河
董安國不堅築隄堰疏通海口因而河身墊高溢出河
岸以致倒灌洪澤湖口湖水從六壩旁洩由運河入下
河淹沒民田於是罷董安國以于成龍代之朕隨授以
治河方略詳加指示三十八年親往閱河駐蹕清口河
干又面諭于成龍清口宜築挑水壩挑黃水使趨北岸
方可免黃水倒灌之患隨指定其地再三申命于成龍
不遵朕旨致無成功及用張鵬翮為河道總督面諭云
頃已發帑數百萬令大臣官員往高堰築隄閉六壩使
逼洪澤湖水暢出清口而清口築挑水壩尤為緊要此
壩不築則黃水頂衝斷不能使向北岸湖水不得暢流
張鵬翮遵朕言壩工築成黃溜遂直趨陶莊清水因以
直出疊經伏秋大漲並無倒灌之事其浚張福口引河
築歸仁隄疏人字芒稻涇澗等河開大通口皆遵朕旨
一一告竣今年春朕閱河至桃源見龍窩等處頂衝危
險命增築挑水壩此壩工刻日訖事河勢遂平中河仲
莊牐口以與清口相對特命改由楊家莊漕輓安流商
民利濟曩時黃水泛漲或與岸平或漫溢四出今黃河
深通河岸距水面丈餘縱遇大漲亦可無虞矣張鵬翮
所修工程雖悉經朕裁斷而在河數載殫心宣力不辭
艱瘁又清潔自持一應錢糧俱實用於河工無纖毫浮
耗朕心深為喜悦所屬大小河員並皆勉力赴工共襄
河務亦屬可嘉自總河以下各官爾二部即詳加議叙
具奏
是年遵奉
聖祖仁皇帝親閱桃源縣黃河險工
指示建挑水壩六座一南岸煙墩險工在大王廟東建
挑水壩(長十五丈三尺五寸寬五丈)一南岸龍窩張家莊險
工建挑水壩壩臺(長二十七丈三尺)壩身出水(長十丈寬八丈)
一北岸九里岡險工在大王廟東建挑水壩(長九丈八)
(尺寬四丈)一北岸九里岡險工舊龍門處建挑水壩
二座(第一座長十四丈寬五丈第二座長十三丈寬五丈)一北岸半路劉
河險工上水頭頂衝處建挑水壩(長五丈寬八丈雁翅各長八丈)
又建南岸張家莊越隄(長一千八十四丈)
又建高家灣迤裏越隄(長五百丈)
又建北岸九里岡迤裏越隄(長九百七十二丈)
遵奉
上諭加幫修築山陽縣黃河南岸清江浦王公隄外越隄
并縷隄(共長七百四十四丈五尺)靳輔治河書王公隄一線石
工内捍運河外抵黃淮二瀆之衝為數百萬國儲
咽喉地然此一隄最難保護若開引河則地形未
便唯有歲修石工排樁固址一有坍陷便行補葺
而於上流層次築逼水壩二三重以護之一則□
溜以禦衝一則回湍以聚砂使其日漸壅墊若石
工之外得淤灘二三十丈則隄址愈固無衝決之
虞
四十三年建築邳州黃河北岸趙家莊迤裏月隄
(長八百六十三丈六尺)
建桃源縣黃河北岸之半路劉迤裏月隄(長五百丈)
二月初三日
上諭工部總河張鵬翮請重修徐州城外隄岸徐州逼近
黃河城外石隄工程甚屬緊要著即行修理
四十四年正月二十三日
上諭吏戶兵工四部朕厪念民生加意河道屢行親閱一
切疏濬修築事宜悉經周詳指畫獲告成功前黃河之
水往往倒灌清口者皆由仲莊牐與清口相對駱馬湖
水勢湍急遂逼黃流灌入清口朕視河時躬臨相度命
河臣移仲莊牐改建於楊家莊出口工竣之後河臣報
稱黃水暢流入海絶無倒灌清口之患朕尚未經親閱
今欲特莅其地察驗形勢用籌善後之規其中河黃河
運河有應加修防者亦隨宜指示以圖永久
二月二十六日
上諭扈從大學士馬齊張玉書陳廷敬總河昨日来問以
河工形勢河事已大治矣從前駱馬湖口設竹絡壩湖
水大則從壩流入黃河河水大則溢流入壩内今竹絡
壩止有湖水暢流黃水並無浸灌則黃河之深通可知
初次到江南時船在黃河兩岸人烟樹木皆一一在望
三十八年則僅見河岸四十二年則河去岸甚低是河
身日刷深矣自此日深一日豈不大治聞下河連年皆
大熟亦從所未有也
三月十一日
上諭河道總督張鵬翮河工已經告成善後方略更為緊
要朕今親臨閱視修建天妃牐甚當倘黃水長至五六
尺清水不長勢弱不敵黃黃水自然倒灌亦必致之理
豈可因此即謂治河失策乎若遇倒灌即將天妃牐暫
下版蓄清水全力敵黃不過數日黃水即退遇糧船過
時即起版開放若黃水不灌不必下版其惠濟祠一帶
雖建有石工但運河與黃河只隔一線之隄若黃溜衝
刷石工恐不足恃著於上下適中之處相度形勢修建
挑水壩三四座挑溜開行其王公隄亦應相度形勢修
建挑水壩運河東隄保守最為緊要隄岸應行加幫高
郵迤南湖河水勢相平界首迤南河水高於湖水東西
兩隄卑薄應加幫修理著量建石工淮安近城隄岸卑
薄之處亦應相度形勢修建石工黃河南岸隄工關係
緊要應加謹修防
閏四月十一日
上諭扈從諸大臣及河臣等朕留心河道親閱者屢矣河
之形勢必身歴其地始知成功之次第朕每至河上必
到此惠濟祠以觀水勢三十八年以前黃水汎濫凡爾
等所立之地皆黃水也彼時自舟中望之水與岸平岸
之四圍皆可遙見其後水漸歸漕岸高於水今則岸之
去水又高有丈餘清水暢流逼黃竟抵北岸黃流僅成
一線觀此形勢朕之河工大成矣朕心甚為快然向年
自寧夏回曾走黃河察看彼處河勢亦甚險水面有與
相等者有更大於此者張玉書亦曾見之河在口外原
走邊地因木難山是一整石山黃河至此觸石而回遂
流入中國不然中國寧有此河患耶
又奉
上諭河道總督張鵬翮惠濟祠前植標竿處可建挑水壩
祠後埽灣處亦宜建挑水壩以保淤灘但此二處挑水
壩俱不宜太長恐逼水盡向北岸有礙楊家莊口門卞
家汪舊壩修建甚佳再略加寬長更善
十三日
上諭河道總督張鵬翮九里岡隄工修理得法不似從前直
埽不能挑溜今修魚鱗埽逐段挺出逼溜開行使窪處漸
淤此法甚善其埽工釘樁處可再建挑水壩二座若恐水
深則先建磯觜壩形出水俟其壩下漸淤層次加修則料
不加多而功易成
是年接築蕭縣黃河南岸順河集越隄(長五百九十三丈六)
(寸五分)
遵奉
上閱河指示桃源縣黃河北岸九里岡險工建連環壩三
座河工事宜冊將大溜挑入中泓埽工得保平穩
又建築黃河北岸三坌工越隄(長七百六十丈)
遵奉
上閱河指示清河縣黃河南岸惠濟祠前後建挑水壩二
座并卞家汪挑水壩亦加寬厚
又遵奉
上諭題准建築山陽縣黃河南岸清江浦王公隄外挑
水壩一座挑溜北向
建黃河北岸安東縣便益門南門東門迤西磯觜
埽壩二座(各長十丈)又幫築裏戧隄(長三百四十丈)山安河廳
冊是年桃伏秋汛黃水異漲大溜直衝縣城總河
張鵬翮竭力搶救得全隨於縣城瀕河建築二壩
挑溜開行以禦頂衝激刷之險
又建三套越隄(長一千八十丈)
四十五年改建清河縣黃河北岸王家營新減壩
(口寬五十丈)
四十六年五月二十九日
上諭吏部朕厪念河防屢行親閱凡自昔河道之源流及
歴来治河之得失按圖考蹟靡不周知粤從明季寇氛
決黃灌汴而洪流横溢歲久不治迄於本朝在河諸臣
皆未能殫心修築以致康熙十四五年間黃淮交敝海
口漸淤河事幾於大壞朕乃特命靳輔為河道總督靳
輔自受事以後斟酌時宜相度形勢興建隄壩廣疏引
河排衆議而不撓竭精勤以自效於是淮黃故道次第
修復而漕運大通其一切經理之法具在雖嗣後河臣
互有損益而規模措置不能易也至於剙開中河以避
黃河一百八十里湍悍之險因而漕輓安流商民利濟
其有功於運道民生至遠且大朕每莅河干徧加諮訪
沿淮一路軍民感頌靳輔治績者衆口如一久而不衰
夫人臣有大建樹於國家者奬勲酬庸宜從優渥雖賜
䘏易名已循彜典尚應特予褒叙賁以殊恩靳輔著加
贈太子太保仍給世職拜他喇布勒哈番用彰朝廷追
美勞臣之典為矢忠宣力者勸爾部即遵諭行
是年補築豐縣黃河北岸吳家莊新隄(長四百三十丈)河
工事宜冊吳家莊迤上隄工於康熙四十六年八
月初六日黃水陡長風雨交加人力難施以致漫
溢成缺寬一百三十丈河督張鵬翮題報估修
越隄并補築新隄
建安東縣黃河北岸佃湖迤上地藏菴前磯觜壩
(連上水雁翅下水樓崖共長三十四丈五尺)又幫寬裏戧隄(長二百丈)
又剙築柳園頭越隄(長四百丈)
四十七年挑穵碭山縣黃河南岸吳家莊對岸丁
家閣引河(長一千三百五十三丈)河工事宜冊河督張鵬翮
亟請挑穵引河引溜直趨疏内題准估挑工竣是
年即開放成河吳家莊險工淤閉
剙築蕭縣黃河南岸徐家莊月隄(長五百七十一丈)附
見張鵬翮河防志一挑穵引河之法審勢貴於迎
溜而施功宜於深闊且俟水大漲乘機開放則有
一瀉千里之勢若挑穵太窄則受水無多遽難挽
溜以入新河若挑穵太淺水不全趨勢緩則墊若
挑引河太短水流不舒為正河所抑洄洑漩淤須
挑穵寬六十丈或四十丈即窄亦須十餘丈須長
二千丈或千餘丈即短亦須八九百丈方趨溜有
勢而成河若挑穵引河太直固屬節省錢糧又恐
直則平緩而無波瀾湍激之勢久亦漸淤也須隨
黃河大勢開挑俾其河頭迎溜河尾洩水中間灣
處急溜衝刷漸次河岸倒卸再於河頭築接水埽
壩河尾築順水埽壩對河築挑水埽壩庶引河可
成也一幫築隄工之法凡屬河道必築隄束水
歸漕以防旁溢無論剙築加幫總以老土為佳但
黃河兩岸率多沙土恐難盡覓老土須於隄完後
務尋老土蓋頂蓋邊栽種草根以禦雨淋衝汕築
隄之法每土六寸行硪其岐縫處用夯堅築其新
舊隄交界又用鐵杵力築層層夯硪期於一律堅
實總以簽試不漏為度一卷埽下埽之法凡應
用埽箇須捲長十丈八丈者方穩高一丈者埽臺
要寬七丈方捲得緊如遇隄頂窄狹者架木平隄
名曰軟埽臺然後捲下先將柳枝綑成埽心拴束
充心繩揪頭繩取蘆柴之黃亮者&KR3463;打小䌁總繋
於埽心之上每丈下鋪滾肚麻繩一條或不必用
麻者即用蘆纜又將大蘆纜二條行繩一條密鋪
於小䌁之上鋪草為筋以柳為骨如柳不足用柴
代之均勻鋪平需夫五六十名如長十丈者共需
夫五六百名八丈者四五百名用勇健熟諳埽總
二名一名執旗招呼一名鳴鑼以鼓衆力牽拉綑
捲後用牮稈戧推埽將臨岸將小䌁均束於埽埽
岸上每丈釘下留橛二根將滾肚繩挽於留橛之
上每揪頭繩一根亦釘留橛一根看水勢之緩急
定揪頭繩之多寡漸次將埽推入水中將橛頭滾
肚用活扣結於留橛之上然後慢慢壓土俟埽將
次沉下然後下樁每丈用一尺八寸木一根若水
勢湍激頂衝埽灣並合龍之埽須用大木不在一
尺八寸之例每丈用料物細數照現行工部則例
配用可也一黃河内下埽之法凡黃河内埽工
有修防有救險有搶險有新生險修防工程於霜
降後水勢退消驗查舊埽傾欹者蟄陷者卑矮者
朽爛者須將舊埽清消平妥相機補下層層簽釘
大樁照依大汛水漲之痕仍高出數尺一律下成
順埽薄敷以土俟其蟄定方可下丁頭埽若埽未
蟄實即下丁頭埽前順埽一有蟄陷將别埽俱為
帶動矣其救險工程將有危陷埽尚未去急須臨
河添壓大埽長樁靠隄急清舊埽恐為匯崖填之
以軟草將兩旁安穩之埽亦須補下大樁併力救
護勿使走動則工程平穩矣其搶險乃因舊埽朽
爛或因頂衝急溜埽下衝激空虛舊埽全去水滙
崖岸舊隄坍卸岌岌堪虞當此之際人皇皇莫知
所措搶險工程事有先後埽有緩急若悞下一埽
悞釘一樁反致逆溜湍激衝刷舊隄欲去不能每
致僨事須責令久慣埽手或熟諳工程人員殫心
料理責任既專令其度量穩妥然後急為接下埽
箇晝夜搶下庶舊隄無虞兩旁之埽平穩矣其新
生險工每於舊險工之上下黃河大溜一時衝至
埽旁舊隄坦坡坍卸急須下埽直至開溜之處而
止大率埽料黃河之内以柳柴為重次則枯草樁
必長大繩須堅實至於壓土非比清水埽箇黃水
一入埽中即泥沙停滯若壓土太厚反恐欹卸俗
云下埽無法全憑土壓者乃是言清水之埽也
一黃河塞決之法凡黃河初決且不必急計裹頭
亦不必急計堵塞初開之時水勢洶湧未可與爭
看其出口急溜若有奪河情形須建挑水壩以遏
其勢上流挑穵引河以挽其流速運積料物料物
既積矣猶在得時時可堵矣裹頭舊隄務必多下
邊埽堅固停妥然後逐漸進埽埽不可緩緩恐決
口漸深又不可急急恐下埽有失埽必欲其大而
長長大則穩捲埽首重於繩纜其揪頭滾心滾肚
必須長壯務使繩勝埽莫使埽勝繩埽既下矣薄
用土壓埽將沉於水方釘簽樁再加套埽其樁亦
必須長大計埽將到底方可再進沉水將次合龍
之際須查在工料物除合龍之外仍多積料物須
防合龍之後必有一大蟄陷每於合龍之後復開
決者率因蟄陷故也於合龍之時晝夜兼工堵塞
遇有毛道過水或係樁頂不平或係埽手作弊故
留罅隙必須急為壓土使其平實於罅隙用稻草
或紅草塞之務使斷流若涓涓不息漸至蟄陷不
急搶救則潰矣欲杜樁埽手之弊惟有恤其勤勞
厚以賞賚不必按日計值惟以成工為主則工易
舉而成亦速也至決口初開時不係頂衝之處出
口勢緩去口平散亦不必急計堵塞久之率多掛
口淤墊也一建築挑水壩之法凡黃河迎溜之
處宜建築挑水壩又名順水又名磯觜又名馬頭
其功最大如清河縣境内之運口每為黃水急溜
直逼卞家汪關攔清水不得暢出以致運口淤墊
陶家莊引河數挑不成仰遵
聖謨指示於運口迤西築挑水壩一座將黃水挑逼北徙
清水得以暢出陶家莊引河得以成功今二瀆合
流河工告成者攸賴於是凡遇有險工之處照式
築之裨益非小酌試建築之法壩欲其寬不可甚
長須做雁翅邊埽以順上流勿使埽頭逆溜有掀
揭之虞若離縷隄遠者須接築格隄捍禦以防異
漲時黃水溢壩後衝刷之虞又附見河防志載
黃河各險工徐州郭家觜險工(長五百三十九丈)潘家
馬路歲修險工(長六十四丈康熙四十年間因對岸新生鷄心灘大溜埽灣崖岸坍)
(塌遂成險工)楊横莊歲修險工(長四百三十五丈)楊横莊
挑水壩西雁翅歲修險工(長四十二丈)曹家莊搶修
險工(長八十六丈)楊家窪歲修險工(長三百二十三丈)小
店歲修險工(長三百一十丈)吳家莊搶修險工谷家莊
歲修險工(二工相連共長三百一十丈)狼矢溝歲修險工(長二)
(百五丈)長樊大壩歲修險工(長三百二十丈)睢寧縣王
家堂歲修險工(長三百一十一丈五尺)戴家樓歲修險工
(長三百四十丈)邳州塘池柳園頭搶修險工(兩工相連共長一百六十)
(五丈)羊山寺前歲修險工(長二百七十八丈)自董家堂
頭壩起至馬船幫止歲修險工(長十)工(百二丈)宋
家莊搶修險工(長九十八丈)戚家堡歲修險工(長一百一)
(十九丈)青墩營姚家莊三官廟歲修險工(三工相連共長)
(四百六丈)宿遷縣彭家堡歲修險工(長一百四十二丈)徐
家灣龍門搶修險工(長一千二十一丈)陳家道口歲修
險工(舊長九十一丈五尺又坍塌河崖二十五丈共長一百一十六丈五尺)皂河
攔歲修險工(舊長八十四丈五尺新生七丈五尺)河北鎮下灣搶
修險工(長二百三十六丈)大古城歲修險工(長一百一十四丈)
桃源縣烟墩歲修險工(舊長二百五十八丈康熙四十一年東頭新生)
(險工一百五丈)龍窩汛險工(志内未載丈尺)張家莊歲修險
工(舊長四百三十丈康熙四十一年又新生險工五十四丈)談家莊歲修險
工(舊長二百七十丈康熙四十一年又新生險工五十丈)九里岡歲修險
工(長三百三十三丈三尺)上渡口歲修險工(長六十丈)七里
溝磯觜壩歲修險工(長五十七丈)三坌歲修險工(舊長)
(一百一十九丈康熙四十一年又新生險工二十丈)半路劉險工(志内未載丈尺)
清河縣石人溝歲修險工(長五百丈)玉皇閣歲修
險工(長六百九丈)山陽縣老壩口歲修險工(長一百四十二)
(丈)小車路口歲修險工(長六十丈)大車路口歲修
險工(長二百四十九丈)朱家溝歲修險工(長一百九十四丈)
洪福莊歲修險工(康熙四十年長六十丈四十一年又新生三十二丈)柴
市湯董莊歲修險工(兩工相連共長四百三十五丈)上張莊歲
修險工(長五百一十九丈)尹家莊韓家莊歲修險工(二工)
(相連共長四百三十五丈)新港歲修險工(長一百五十丈)周家渡
唐家堡小茭陵何家莊大茭陵歲修險工(五工相連共長)
(一千五百六十七丈)胡家莊歲修險工(長一百六十丈)童家營
歲修險工(長一百七十八丈)安東縣邢家河險工(長六百五)
(十丈)鄭家馬頭歲修險工(長一百三十五丈)時家馬頭
險工(歲修新舊共長二百二十九丈八尺又搶修三十五丈)便益門歲修
險工(長三百一十八丈)南東兩門歲修險工(共長二百五十丈)
汪家莊二塘搶修險工(二工相連共長二百四十五丈)窑灣
搶修險工(舊長一百五十五丈四十年河身漸深水勢稍平止搶修挑水壩二丈七尺四)
(十一年異漲之水搶修一百五十七丈八尺)龍潭口搶修險工(長五百五)
(十丈)老隄頭歲修險工(長三十四丈)佃湖搶修險工
(長四十五丈)柳園頭新生險工(長二百九十五丈六尺)陳家
莊新生險工西磡險工(即在陳家莊下)掌家港險工
(在西磡之下已上三工志内未詳丈尺)按靳輔治河書徐州南岸險
工三曰郭家觜曰楊家窪曰小莊北岸一曰長樊
大壩睢寧之境盡於南岸險工三曰王家堂曰戴
家樓曰羊山寺邳州之境盡於北岸險工四曰塘
地大壩曰羊山寺曰董家堂曰五工頭宿遷南岸
險工四曰蔡家樓曰彭家堡曰徐家灣曰白洋河
草壩北岸三曰朱家堂曰楊家莊曰古城桃源南
岸險工三曰烟墩曰龍窩曰李家口北岸五曰九
里岡曰上渡口曰七里溝曰新莊口曰三坌山陽
之險俱在南岸險工凡十有二曰王公隄曰老壩
口曰草灣湯董莊曰顔家河上張莊曰真武廟曰
周家渡曰唐家堡曰小茭陵曰何家莊曰大茭陵
曰馬邏沈家圍曰羅家左家口二十里安東險工
六曰二鋪曰便益門曰南門曰東門曰茆良口曰
佃湖此與河防志所載險工多寡有不同者靳輔
又云有昔險而今平有昔平而今險蓋河道變遷
衝刷不常之所致也張鵬翮分晰工程摺奏又云
江南險要工程每年必須修理者名為歲修工程
有頂衝埽灣及風暴打壞浪窩之處隨時補救名
為搶修工程更有河性靡常倏爾變遷恐埽工不
足捍禦或築月隄或幫裏戧或加幫高厚或挑引
河或釘排樁或修石工或建牐壩名為大修工程
總之水勢無定目前形勢如此將来或次險變為
險要或險要變為次險惟在因時制宜難以逆料
又按黃河治法自漢以下迄無定論惟明潘季馴
專主築隄防運束黃刷沙
本朝分别工程治法尤備
聖祖仁皇帝天縱生知
神謨獨斷逢灣取直之
諭開闢萬世使河隄兜曲頂衝之處對岸引河既成導溜
直趨險工遂平
世宗憲皇帝繼述大孝區畫經理凡防濬事宜折中盡善
誠敬格
天河神效順江南上流之地屢奏天成引河之瑞將見險
工淤平所在皆然故自張鵬翮河防志後不復考
載云
四十八年十一月
上諭戶部尚書張鵬翮内閣學士噶敏圖爾等到河工傳
旨與總河趙世顯河工關係緊要加謹修防不可稍有
怱略宿遷以下有清水入黃河得以刷沙遄行宿遷以
上至河南一帶無清水入黃必須將兩岸隄工小心修
防令水不出漕導水由漕中行始無淤沙之患至於黃
河發水由上源寧夏而来著行文陜西總督轉行寧夏
同知遇黃河水長時將長水情形作速報知總河河南
巡撫約二十日即報到務期預為修防
是年建桃源縣黃河南岸蔣溝挑水壩二座(第一座長)
(十丈寬五丈上雁翅十丈上水頭護崖埽三十五丈又築撐隄三十四丈壩臺五丈第二座長十丈)
(寬五丈上雁翅十丈)
又建烟墩扇面挑水壩(長十丈寬五丈)
又建談家莊磯觜壩二座(各長二十丈寬三丈)又加幫内戧
埽臺(長一百五十丈)
又建黃河北岸九里岡扇面磯觜壩三座(各長十丈寬三)
(丈)
又半路劉建壩二座(一上水頭磯觜壩長七丈寬三丈一下水頭扇面挑水壩)
(長八丈寬三丈并摟崖埽長三十六丈寬二丈)
四十九年建蕭縣黃河南岸徐家莊挑水壩(長十丈上)
(下雁翅各長五丈)
修砌徐州北門外洪福寺石工(長六十六丈)
又建黃河北岸長樊大壩汛挑水壩(長十丈上下雁翅各長三)
(丈)
建邳州黃河北岸趙家莊挑水壩(并上下雁翅共長三十丈)
又修建羊山寺前挑水壩(并上下雁翅共長三十丈)
建宿遷縣黃河南岸三教堂迤下灣兜挑水壩(雁翅)
(護崖埽工共長三十丈)
又建大古城挑水壩(長十丈雁翅護崖埽工共長四十丈)
建黃河北岸安東縣東門迤西南門迤東磯觜埽
壩二座(各長十二丈)
五十年建邳州黃河北岸迎水大壩(並上下雁翅共長三十丈)
建宿遷縣黃河南岸朱家莊扇面挑水壩三座(雁翅)
(護岸埽并撐隄工共長一百二十丈)
建桃源縣黃河北岸九里岡險工下壩尾扇面壩
二座(各長十丈又第二座迤下建雁翅長十丈寬二丈摟崖順埽長三十丈寬二丈)又築
撐隄(長十一丈)
修砌清河縣黃河南岸天妃壩蟄裂石工(長十丈)
五十一年奉
上諭今年清水小黃水大黃河大溜過西壩直向卞家汪
激成回溜以致倒灌清口迨後清水暢出刷通清口船
行無阻今欲於天妃壩以上卞家汪以下相度形勢仿
照御壩規模建壩一座内蓄清水之勢外禦黃水回溜
諭總河趙世顯勘明形勢酌妥即行具奏再將陶莊引
河疏濬深通務必導流仍由北岸而行清口自無倒灌
之虞
是年建蕭縣黃河兩岸田家樓挑水壩(長十丈上下雁翅各)
(長五丈上下護崖埽共長二十五丈)
添建睢寧縣黃河南岸墨家莊下壩挑水壩二座
(并上下雁翅各長三十丈)
建宿遷縣黃河南岸新莊扇面挑水壩二座(長三十丈)
(并摟崖埽工長五十丈)
建桃源縣黃河南岸談家莊扇面挑水壩(長二十一丈下)
(壩尾摟崖埽工長二十丈)
又建黃河北岸九里岡扇面挑水壩(長十五丈上雁翅十五丈)
(下雁翅六丈)
五十二年建碭山縣黃河南岸定國寺挑水壩(長十)
(丈上下雁翅各長五丈上下護崖埽各長十丈)河工事宜冊以衞田廬
建徐州黃河南岸段家莊挑水壩(長十丈上下雁翅各長五丈)
又建李家莊挑水壩(長十丈上下雁翅各長五丈上下護崖埽各長十丈)又
築壩尾縷隄(長四十丈)
又建張家莊挑水壩(長十丈上下雁翅各長五丈)又築壩臺(長十)
(丈寬六丈)
建宿遷縣黃河南岸老隄頭挑水壩(并雁翅長二十丈)
又建卓家莊挑水壩(并雁翅長二十丈)
建桃源縣黃河南岸烟墩挑水壩(長十五丈寬五丈下護崖埽長)
(四十五丈)又築撐隄壩臺(長二十九丈)
又談家莊建壩(長十丈寬五丈)
又建黃河北岸七里溝挑水壩(長十丈寬五丈)
加築山陽縣黃河南岸童家營裏戧隄(長一百五十五丈)
河廳冊五十三年工竣又於六十年加幫裏戧隄
一百五十五丈
剙築安東縣黃河北岸時家馬頭越隄(長一千丈)
又築窑灣越隄(長四百丈)
又建佃湖迤下大王廟前挑水壩(連上水雁翅下水摟崖共長二)
(十二丈)
五十三年建睢寧縣黃河南岸朱家海挑水壩三
座(并雁翅每座長三十丈上下摟崖埽工長一百五十丈)
建宿遷縣黃河南岸陳家灣挑水壩(長十丈)
又建張家道口魚鱗挑水壩(并雁翅護崖埽工長四十丈)
五十四年建碭山縣黃河南岸王家莊挑水壩(長十)
(丈上下雁翅各長五丈)并築埽臺戧隄(長一百三十丈)
又建戴家馬路挑水壩(長十丈)并埽臺戧隄(長一百三十丈)
築徐州黃河南岸撐隄頭挑水壩(長十丈上下雁翅各長五丈上)
(下護崖埽共長三十丈)
又建楊家窪挑水壩(長十丈上下雁翅各長五丈上下護崖埽各長十丈)
加幫睢寧縣黃河南岸朱家海戧隄(長二百七十丈)
建邳州黃河北岸董家堂六七兩壩挑水壩各一
座(并上下雁翅護崖埽工各長五十丈)
建宿遷縣黃河南岸洋河灣兜挑水壩(護崖并舊壩魚鱗埽)
(共長四十丈)
又建蔡家道口挑水壩(雁翅護崖埽共長四十丈)
又建黃河北岸河北鎮挑水壩(并雁翅護崖埽工長三十丈)
建挑源縣黃河北岸九里岡挑水壩(長十八丈又上水頭雁翅)
(長十五丈寬二丈)又築壩臺(長十八丈寬三丈)
又七里溝建壩二座(各長十丈寬五丈第一座上雁翅并護崖埽共長七十三)
(丈)
建安東縣黃河北岸齊家馬頭挑水壩二座(第一座長)
(十五丈第二座長十二丈)
又加幫佃湖迤下裏戧隄(長一百五十丈)
又築嵇家馬頭越隄(長一百丈)
又建單家莊挑水壩一座又築越隄(長一千三百丈)
五十五年建徐州黃河南岸奎山店挑水壩(長十丈上)
(下雁翅各長五丈上下護崖埽各長十丈)
修建睢寧縣黃河南岸朱家海埽工(長三十八丈護崖埽工長)
(一百二十五丈)
建宿遷縣黃河南岸彭家堡挑水壩(上水雁翅護崖埽工長四)
(十丈)
又建黃河北岸古城迤裏月隄(長四百七十一丈)
建桃源縣黃河南岸胡家莊挑水壩二座(各長十丈寬五)
(丈雁翅各長十丈又第一座護崖埽長三十五丈第二座護崖埽長十六丈)
又黃河北岸九里岡建壩(長十丈寬五丈又護崖埽工長二十九丈二尺)
建黃河北岸安東縣南門東挑水埽壩(長十丈)大王
廟前挑水埽壩(長十一丈)又幫築裏戧隄(長五百一十二丈)
又幫築柳園頭裏戧隄(長五百七十二丈)
又建徐家莊磯觜壩一座
五十六年加幫碭山縣黃河南岸定國寺埽臺(長二)
(百九十四丈)
又建徐州黃河南岸郭家觜迎水領水壩二座(各長)
(十丈上下雁翅各長十六丈上下護崖埽共長二十丈)
又加幫楊家窪埽臺(長一百五十丈)
又加幫小店埽臺(長三百一十丈)越隄(長七百五十五丈)
又加幫黃河北岸長樊大壩迤裏埽臺(長三百一十丈)
又加幫狼矢溝埽臺(長八十丈)
又加幫睢寧縣黃河南岸王家堂迤裏戧隄(長三百丈)
又修建王家堂迤外摟崖埽工(長一百九十八丈)又建築
挑水壩(並上下雁翅共長三十丈)
建宿遷縣黃河南岸鍾家灣挑水壩(并上水護崖埽工長四十)
(丈)
又加幫陳家灣蔡家道口内戧隄(長二百丈)
又建柳園頭挑水壩(上下雁翅護崖埽工長四十丈)
建桃源縣黃河南岸胡家莊挑水壩(長十五丈寬五丈壩)
(尾下護崖埽長三十丈)又築撐隄壩臺(長十九丈)
創築安東縣黃河南岸齊家馬頭越隄(長七百五十一丈)
五十七年建徐州黃河南岸黃家莊挑水壩(上下雁翅)
(護崖埽工各長十丈)
又題准黃河北岸微山湖西邊玉皇廟至班家山
挑河一道(長三千四百五十九丈)河工事宜冊以宣洩山東
諸湖之水
修建睢寧縣黃河南岸朱家海護崖埽工(長三十九丈)
又建築戴家樓摟崖埽工(長八十丈)
建宿遷縣黃河南岸蔡家集摟崖埽工(長一百丈)又幫
戧隄(長二百一十丈)又建挑水壩(並雁翅埽工長二十丈)
又建樊家莊挑水壩(并上水雁翅護崖埽工長四十丈)
建桃源縣烟墩挑水壩(長十丈寬五丈上雁翅長十丈又護崖埽二段共長)
(四十丈)埽後築撐隄(長二十二丈)又築壩臺(六十丈)又幫遙
隄(五百六十五丈)
又建談家莊挑水壩(長十丈寬五丈上雁翅長十丈又接雁翅下護隄埽長二)
(十丈)
修安東縣黃河南岸李家馬頭下摟崖順埽(長二百七)
(十六丈)隄内幫築裏戧工(長四百丈)
五十八年建蕭縣黃河南岸順河集引水領水壩
二座(共長五十丈上下雁翅各長十丈上下護崖埽各長十丈)
建徐州黃河南岸郭家觜挑水壩(長十丈上下雁翅各長五丈上)
(下護崖埽各長十丈)
又題准黃河北岸長樊大壩汛建挑水壩(并雁翅護崖埽)
(長三十丈)
加幫睢寧縣黃河南岸王家堂迤裏月隄(長一千六百七)
(十二丈修建迎水壩並上下雁翅共長三十丈壩下修建摟崖埽工長二十一丈)
建宿遷縣黃河南岸蘇家莊挑水壩(并雁翅護崖埽工長四十)
(丈)
建桃源縣黃河南岸胡家莊挑水壩(長十丈寬五丈上雁翅長)
(十五丈上水護灘埽長十五丈)
又建顔家莊挑水壩二座(第一座長十丈寬五丈上水護崖埽長二十丈)
(第二座長十丈寬五丈上水雁翅長三十丈)又建護隄埽工(長八十丈)
又建黃河北岸半路劉魚鱗壩二座(第一座長十八丈寬四丈)
(上雁翅長十五丈上水頭護隄埽長二十七丈第二座長十八丈上雁翅長十五丈)
又建九里岡挑水壩(長十丈寬五丈上雁翅長三丈護崖埽長十丈)
五十九年建碭山縣黃河南岸定國寺挑水壩(長十)
(丈上下雁翅各長八丈上水護崖埽長十丈)
又建王家莊領水壩(長十丈上下雁翅各長八丈)
建徐州黃河南岸熊家窰挑水壩(長十丈上下雁翅各長五丈上)
(下護崖各長十丈)
又建黃河北岸狼矢溝迎水壩(長十丈上下雁翅各長八丈)
修建睢寧縣黃河南岸戴家樓月隄頭摟崖埽工
(長五十八丈)
又創築朱家口迤裏月隄(長九百五十丈)
建宿遷縣黃河南岸墩郎廟摟崖埽工(長一百七十丈)
建桃源縣黃河北岸三坌小壩迤上挑水壩(長十丈寬)
(五丈迤下護隄埽工長七十五丈)
又建楮桃才樹迤上挑水壩(長十丈寬五丈)
六十年建徐州黃河南岸韓家山迎水領水壩二
座(共長七十丈上下雁翅各長五丈)
又修築豐沛二縣太行隄(長四百一十四丈九尺)
加幫睢寧縣黃河南岸張寒一堡謝家潭等處縷
隄(長一千二百三十一丈)
修築邳州黃河北岸鄭家莊摟崖埽工(長一百四十丈)
建宿遷縣黃河南岸臧家莊包灘埽工(長一百四十丈)加
幫戧隄(長二百丈)
建桃源縣黃河南岸顔家莊護崖埽工(長一百一十丈)壩
臺(長一百二十五丈)
又黃河北岸九里岡建壩三座(第一座長十丈上下雁翅各長十丈)
(填築埽後卑矮隄工長一百五十一丈第二座長十丈上雁翅長三十丈下雁翅長十丈五尺第三)
(座長十丈上雁翅長三十丈與第二座壩連接)
又七里溝建壩(長十丈寬五丈上下雁翅各長三十丈)
建山陽縣黃河南岸韓家莊挑水壩(長十丈上雁翅長二十丈)
(下雁翅長十六丈下首順埽長一百一十丈)河廳冊六十一年四月工
竣
建安東縣黃河北岸時家馬頭磯觜埽壩(長十丈上水雁)
(翅斜長十丈下水摟崖埽長十丈)
又建南門迤西磯觜埽壩(長十五丈上水雁翅下水護崖埽各長十二丈)
六十一年挑穵碭山縣黃河南岸定國寺險工對
岸引河(長九百七丈五尺)河工事宜冊是年河督陳鵬年
題准挑穵於九月内開放成河險工淤閉
剙築蕭縣黃河南岸田家樓越隄(長五百八十三丈)
挑穵徐州黃河南岸胡家樓對岸引河(長七百丈)河工
事宜冊雍正元年六月十三日開放成河胡家樓
淤閉
又挑穵黃河北岸長樊大壩對岸引河(長七百二十丈)河
工事宜冊雍正元年六月開放成河
挑穵邳州黃河北岸董家堂迤南象山前引河(長九)
(百一十六丈)
挑穵宿遷縣黃河南岸蔡家樓汛内王家營引河
(長一千三百四十丈)河工事宜冊久經開放成河
桃源縣黃河南岸北對九里岡險工挑穵引河(長二)
(千一百九十七丈)河工事宜冊今淤
雍正元年
命齊蘇勒總督河道
是年加幫碭山縣黃河南岸陳家窪起至蕭縣界
卑矮隄工(長三千五十七丈)
又加幫順河集埽臺(長四百六十一丈)
剙築徐州黃河北岸長樊大壩越隄(長四百七十一丈)
接築邳州黃河北岸董家堂迤裏張王廟前越隄
(長一千一百八十八丈八尺)
接築宿遷縣黃河南岸墩郎廟越隄(長三百二十四丈)又
剙築臧家莊越隄(長六百一十丈)又築越隄内格隄(長一百一)
(十丈)又加幫舊越隄接築新隄(共長一百四十丈)
又剙築五堡迤裏越隄(長八百四丈)又築格隄(長一百五十四)
(丈)
剙築桃源縣黃河南岸胡家莊迤裏越隄(長九百五十五)
(丈)
又築黃河北岸七里溝越隄(長八百七十七丈)
建築清河縣黃河南岸清口束水壩二座(東壩長二十六)
(丈七尺西壩長二十四丈)
二年修建睢寧縣黃河南岸周家樓摟崖埽工(長一)
(百八十五丈)又加幫内戧隄(長一百九十三丈)
建宿遷縣黃河南岸五堡魚鱗埽(長四百五丈)
四年四月二十日奉
上諭昨據總河齊蘇勒奏報四月初九日朱家口漫口水
勢陡長致將東岸壩臺大埽蟄陷九箇目下正在防守
修築等語黃河水性無定將來或有漫溢河水旁引恐
有奪河之患關係甚為緊要齊蘇勒在工年久歷練老
成清慎勤三字均屬無愧朕所深知但年已望七恐精
力稍減河務勤勞思慮有不及處兩廣總督孔毓珣素
諳河工事務伊從前屢請陛見今准其来京著先至河
上詳勘水勢協同齊蘇勒將河工一切修理事宜細加
商酌妥議後請来京
九月二十四日河道總督嵇曾筠奏報秋汛情形
奉
上諭今歲黃河秋汛朕深為繫念屢降諭旨令河工官員
加意保固兹嵇曾筠奏稱深秋水勢消落隄工平穩乃
數十年希有之安瀾朕心深慰
十二月二十九日河督齊蘇勒奏報朱家口決口
合龍奉
上諭齊蘇勒自簡任河道總督以来謹慎勤勞操守廉介
實心供職潔已奉公上年朱家口河水潰決齊蘇勒遵
朕諭旨督率河員加意堵築今據奏報於十二月十三
日決口合龍朕心深為慰悦具見悉心任事經理有方
使泛溢河流有安瀾之慶甚屬可嘉齊蘇勒著加太子
太傅以奬勞績
十二月黃河清自十六日至二十二日河督齊蘇勒
以
聞
命宣付史館
是年建徐州黃河南岸楊横莊埽工(長三百六丈)又圈
築越隄二道(共長二百九十九丈)
五年正月總河齊蘇勒請修黃運兩河磚石土埽
等工一百一十四處奉
旨准修
三月齊蘇勒請復採葦官兵以備修防河工之用
按康熙三十八年總河于成龍題准設葦蕩營
計遊擊一員守備二員千總二員把總四員戰兵
一千二百三十名專管採割海山等處所産葦柴
備修防河工之用五十八年裁汰至是復設
是年修砌徐州北門外黃河南岸胡家巷口石工
(長一百四十八丈)東門外小關口石工(長十四丈)下洪石磯觜
石工(長十丈)
又剙接韓家山南山窪隄工(長四十五丈)
又建潘家馬路埽工(長二百丈)剙築月隄(長三百一十丈)
又剙築牛市口裏隄(長一千九百四十丈)
又剙築黃河北岸土山市街隄工(長二十四上)剙接常
山頭隄工(長二十四丈)
創築睢寧縣黃河南岸清水潭越隄(長六百丈)又築撐
隄(長四十丈)
又建戴家樓挑水大壩埽工(長一百五十丈)
又建朱家口上水頭挑水大壩埽工(長四十九丈)又於
合龍大壩前面捲下摟崖埽工(長九十七丈)又扵下水
頭下護崖埽工(長四十四丈)又加鑲下水頭埽工(長二百一)
(十九丈)又剙築合龍大壩背後月隄(長三百六十三丈)又於
對岸挑穵捷河(長五百八十丈)又扵下尾搶穵子河(長四千六)
(百六十八丈)河工事宜冊挑水大壩以挑溜北行摟崖
埽工以保固大壩加鑲埽工俾大溜開行月隄以
為重門保障捷河以分傾注之水緩壩口之溜子
河以疏通下注以資刷深以利水勢
剙築靈璧縣黃河南岸墨家莊裏隄(長二千一百八十八丈)
剙建邳州黃河北岸宋家灣摟崖埽工(長三百十丈)
剙築宿遷縣黃河南岸墩郎廟大越隄内格隄(長一)
(百丈)
又剙築蔡家樓越隄内撐隄(長六十丈)
又剙築彭家堡越隄(長三百一十丈)
又增築陳家道口迤裏越隄(長五百丈)又於越隄内剙
築撐隄(長九十五丈)
又建臧家莊上水頭挑水壩(長二十丈)又接下邁埽(長一)
(百六十丈)
又剙築五堡月隄内撐隄(長一百四十四丈)
又加築黃河北岸楊家莊越隄(長一百三十丈又補築缺口長十丈)
又加築河北鎮越隄(長六百六十丈)接築越隄(長二十五丈)又
越隄中剙築撐隄(長九十丈)
又添築大古城越隄内撐隄(長一百二十丈)
剙築桃源縣黃河南岸烟墩越隄(長三百九十丈)
又築胡家莊越隄内小越隄(長四百一十丈)
又築顔家莊越隄(長三百七十丈)撐隄(長一百四十五丈)
又築談家莊撐隄二道(一長九十六丈一長九十丈)
又築高家灣撐隄(長一百四丈)越隄内撐隄(長一百二十丈)
又接築黃河北岸九里岡格隄二道(一長一百二十丈一長九)
(十三丈)
又築三坌撐隄(長九十丈)半路劉撐隄(長八十七丈)
又築徐昇壩越隄(長三百二十丈)撐隄(長五十丈)
又築七里溝埽臺(長十四丈)撐隄(長三十五丈)
補築清河縣黃河北岸王家營隄工(長六百三丈)
又補築黃河南岸清口西壩邊隄工(長四百六十三丈)河
工事宜冊六年五月工竣
加幫山陽縣黃河南岸王公隄工(長二千三十丈)又補縷
隄頂工(長一千六百二十六丈)河廳冊六年五月工竣
又加高老壩口外坡隄(長一百三丈)大車路口隄(長一百九)
(十丈)
又加幫尹韓二莊越隄等工(共長二千七百五十一丈)
又加幫沈家園越隄格隄等工(長八千五百九十八丈八尺)河
工事宜冊六年工竣
六年建徐州黃河南岸曹家壩埽工(長一百十丈)
加幫睢寧縣黃河南岸王家堂縷隄(長四百六十丈)
建宿遷縣黃河南岸皂河集前摟崖埽工(長一百六十丈)
建桃源縣北門外黃河南岸護崖埽工(長一百四十七丈)
又建黃河北岸單家莊護崖埽工(長一百五十丈)
七年二月初五日奉
上諭齊蘇勒練達老成深悉河工事務是以授嵇曾筠為
副總河專管北河而令齊蘇勒兼理南北兩河之事今
尹繼善新管河務朕意欲令尹繼善嵇曾筠分任南北
兩河又思治河之道必合全河形勢通行籌畫方可疏
導安瀾若分令兩員管理恐有推諉掣肘之處著怡親
王大學士等會同署蘇州巡撫王璣及九卿内本籍江
南河南山東之人通曉河務者詳悉速議具奏
七月初八日
上諭黃河隄岸乃運道民生所關最為緊要年来殫心經
理增卑培薄幸隄工堅固共處安瀾但工程報竣例應
歸汛修防而額設河兵堡夫只能修補水浪衝激之處
防備臨險搶護之用至於隄身一年之内風雨淋漓車
馬踐踏漸致侵蝕者亦勢所必有而隄遠工多不能責
諸寥寥兵役也朕留心訪察已久又復詢問通曉河工
之人知河防一覽内載有潘季馴每歲派夫加高五寸
之請即從前靳輔亦有每兵一名招募幫丁四名給以
隄内空地耕種免糧歲令加土五寸之議與朕計慮之
處實相符合朕思隄工雖千有餘里若按丈每年加修
五寸計費不過三四萬兩倘置之不議一年剝削四五
寸合十年而計之其所費之多恐有不止於加修之數
者況河流漲漫不時難以預料何若逐年增修保固為
未雨綢繆之計也朕意如此其果否有益之處著南北
兩河總督尹繼善嵇曾筠悉心商酌詳確定議具奏至
於州縣派夫錮弊久經嚴革而募丁給田之說亦不可
行其每年歲修之費或動用藩庫帑金或於臨河州縣
應解公用銀兩内就近支給若有不敷於藩庫撥補亦
著河臣一併定議具奏
九月十四日内閣進
呈
聖祖仁皇帝治河方略奉
上諭著内閣敬謹收貯朕惟
聖祖仁皇帝軫念民生而於黃運兩河尤厪
聖懷自甲子以迄丁亥六次
親歷河干指授方略一切修築堵塞事宜無不出自
宸衷規畫數十年來
聖謨睿訓備載此書凡有河防水利之任者皆應悉心詳
閱奉為法則著繕寫三部發給孔毓珣嵇曾筠尹繼善
令其敬謹閱看必於河務大有裨益但河性遷移或今
日情形與昔年有不同之處著孔毓珣等三人會同商
酌具奏又當年或有奉
旨案件此書未經載入而該衙門有檔可稽者亦著查明
具奏
是年建宿遷縣黃河南岸蔡家馬路摟崖埽工(長一)
(百七十丈)
八年九月總河嵇曾筠疏請預備工料以資修守
十二月奉
俞旨行(附)嵇曾筠疏略(河工料物全在及時儧辦貯工濟用方資修守遍閱黃河自徐)
(屬之碭山以至山安海口雨岸綿長一千六百餘里隄埽工程在在險汛如同鱗集兼之邳宿桃中)
(高堰淮揚一帶湖河工程攸關運道民生均屬緊要每年歲搶以及新險貴帑數十萬用料億千萬)
(束方能敷用從前河道除額運葦蕩營柴一百五十萬之外俱於河庫通融發帑年前預給辦料銀)
(兩購貯料物但所辦之料不過十分之二三工多料少分貯難周一遇水勢漲發雖臨期陸續購辦)
(每多挽運維艱緩不濟急且江南柴束産自海口一帶守候風信辦運更延時日若非先事預圖恐)
(致臨期坐誤請照豫省之例每年於九十月内即預為約計各廳需用之料通融動支銀兩預備十)
(分之七酌量工程險易分貯各工限以本年十一月内運工一半次年正月内務令全運到工其餘)
(俟次年看工程之緩急再為辦運)
是年剙築邳州黃河北岸宋家灣摟崖埽工(長三百一)
(十丈)
建宿遷縣黃河南岸鈔關前摟崖埽工(長一百五十丈)
建桃源縣黃河南岸沈家莊護崖埽工(長一百五十丈)
加高清河縣黃河北岸石人溝縷隄(長二百五十丈)楊家
莊隄(長一百一十五丈)王家營減壩迤東起隄(長二百一十六丈)
河工事宜冊九年三月工竣
又加高黃河南岸清口東甘羅城隄(長一百四十六丈)卞
家汪隄(長八十四丈)天妃壩隄(長三百二十丈)河工事宜冊九
年三月工竣
九年剙築蕭縣黃河南岸徐家莊摟崖埽工(長一百九)
(十八丈)徐屬廳冊徐家莊對岸漲出沙觜大溜直射
南岸建築摟崖埽箇保固險工
剙築徐州黃河南岸楊家窪月隄(長三百丈)
剙築睢寧縣黃河南岸劉家樓迤裏月隄(長二百五十五)
(丈)朱家壩迤裏月隄(長五百一十六丈五尺)河工事宜冊俱
為重門以保隄工
建築靈璧縣黃河南岸張家瓦房壩臺併摟崖埽
工(長一百五十丈)邳睢廳冊因徐州境内茅家山二十里
長河大溜直射南岸以致新生險工築壩臺摟崖
埽以資捍禦
剙築宿遷縣黃河南岸孟城菴月隄(長二百五十丈)
又建築黃河北岸王家灘挑水壩二座(各長十丈並上下雁)
(翅護崖埽長一百一十丈)
建築桃源縣黃河南岸蔡家莊壩臺(長十丈並上下雁翅護崖)
(埽長八十丈)
加幫山陽縣黃河南岸韓家莊縷隄(長三百九十丈)
十年建築阜寧縣北岸四套月隄(長一千八百丈)(附)嵇
曾筠疏略(阜寧縣黃河北岸四套五套一帶地方坐當黃河尾□諸水匯歸入海之區地)
(形最窪危險堪虞前於雍正八年秋汛水勢驟長人力難於保護致將四套埽工衝塌今因南岸長)
(出沙灘溜勢日漸北徙四套上下甚屬危險若再搶築埽工則臨河地勢虛鬆不特難於保護且錢)
(糧需費浩繁臣親赴該工逐細確勘必須寬築隄防以禦汎水於三套以下高阜之處建築月隄一)
(道庶上下包護兜灣俾水勢循軌東注不致有出漕旁洩之患奉)
(旨依議)
十一年建築龔家營月隄(長一千一百五十五丈)徐家莊月
隄(長二千九百八十丈)(附)嵇曾筠疏略(山陽縣黃河南岸龔家營地方坐當)
(黃水入海門戶最為緊要祗因舊有縷隄臨河太近大溜汕刷河崖坍塌入裏致成埽灣險工若下)
(埽修防工段綿長需料浩繁且全黃之水建瓴而下埽刷埽根更難保護急應在於縷隄之南圈築)
(月隄一道避其湍激之勢以順其就下之性又阜寧縣黃河南岸徐家莊地方去海更近雍正八年)
(題大溜日漸南徙經前河臣孔毓珣止計長二千九建月隄一道自徐家莊至陳家浦)
(百八十丈原估止高八尺頂寬二丈底寬六丈續經臣等會疏)
(題修在案迄今復歴三載北岸沙灘日長頂衝大溜直射南岸而該處地形窪下前次所築之隄殊屬)
(卑薄恐汎水長發黃水下注海潮上湧難資捍禦亟應加幫高厚以固隄防查山陽縣黃河南岸龔)
(家營上自邵家莊後起下至吉家莊後止創築月隄一道長一千一百五十五丈阜寧縣黃河南岸)
(自徐家莊起至陳家浦止加幫月隄長二千九百八十丈奉)
(旨)(議)又合龍閉氣說(堵閉決口至合龍時正河尚未寬通旁流又復阻塞全河水勢進退)
(兩難屈不能伸之日此時苟措置少有不周必致尋路奪門乘虚潰陷盡棄前工故堵合決口築至)
(祗寬十餘丈之時務將從前已下各埽凡揪頭滾肚以及樁橛等項一一檢點明白更驗明積料積)
(上若干然後每邊各再進一二埽鑲墊極穩方可捲下合龍埽箇其埽或用單用雙俱可不拘既下)
(埽閉合之後一鼔作氣竭力鑲瑱層層加壓著地随即簽樁至埽尾溜斷為率至從前做過各埽須)
(自靠隄起至龍門口止通身壓土三四尺加鑲又不可一律鋪填如埽面寬十丈者止於埽頭埽尾)
(各鑲寬一二丈其埽面中間多用土壓埽上壓土愈重埽箇愈穩將来蟄陷亦少若夫堵合決口之)
(後河流亦必去埽工數十丈之外似乎足資鞏固但近埽之處不有河形即係窪地水勢一長仍必)
(分流倘不早為防備則外口嫩沙見水便消壩下埽工倘或朽腐一有更變便無從下手亟須於龍)
(門外口約略長短再下順埽數十丈或二路二層或二路一層以護之如龍門裏口跌塘尚淺則於)
(裏口建貼心壩以為内戧更著緊晝夜搶築裏越大隄一道方為萬全無失蓋以論水者氣勢二字)
(本屬相連勢之所趨氣必隨之今裏戧外護而又圈以越隄俾其氣無所透而其勢亦隨以退阻淤)
(沙掛灘可跂而待司壩工者其可不急為之善後耶)又石工說(石工之要第一先審水勢)
(如黃河水性靡常沙土虚鬆除山陵岡麓土性堅凝量為建築石主以資捍禦其餘㮣難壘砌又如)
(清水頂衝之處建牐若遇山水大發全力衝動必致潰裂難支惟熟察夫来源之清濁為頂衝為拖)
(溜擇地建造方能堅久是水勢之貴於斟酌者一也一在先據根基如根基不能堅實雖密釘長樁)
(層壘巨石平墊下座必致塌陷務須選擇土性堅凝之處然後施工則久而不敝即至歴年既遠間)
(有損傷基址永固易於修理是根基之貴於堅實者一也至於壘砌之法首重底樁毋論馬牙梅花)
(務必株株實在方能著力一有虛鬆則力難勝重上實下虛道身受病即全體俱堅間冇一二樁根)
(不能到地偶遇石縫接筍之處立致欹斜偏側是以按照漕規估計有二截三截之分而測量地勢)
(簽釘務以著實到地為要是底樁之貴於實在者一也一重石塊不拘丁砌順砌務須六面琢平方)
(能穩固倘一面不平即一處不穩每有任聽匠作草率了事鑿鑿不平用碎石襯墊迨至壘砌既高)
(其力愈重所墊碎石難支工完未幾旋有蟄裂是石塊之貴於平整者一也一重對縫石縫不密則)
(罅隙可虞易於滲漏即使灌以濃漿而灰縫粗疎不能鎔成一片串水之患勢不能免凡鬭筍接縫)
(之處務必琢磨細緻參差壓縫勾抿合式方資鞏固是接縫之貴於緻密者一也一重灰汁灰有真)
(&KR0915;之辨汁有濃薄之分少不留心察看則動多虛假苟至計及錙銖希圖節省即有匠工牙儈乘機)
(舞弊灰則攙和沙泥汁則半多清水豈能融洽膠黏充盈飽滿徒飾外觀其弊不可勝言是灰汁之)
(貴乎察核者一也一重丁石不拘大小石工如得層層丁砌自當格外堅固否則層丁層順間砌皆)
(能垂久如非喫緊大工則估計順砌居多每層順砌一丈例用丁頭石三塊每塊長三尺六寸庶與)
(襯裏磚石裏外牽扯方資鞏固如謂壘砌在中無可考究所用丁頭石長不如式則牆裏二石兩不)
(相蒙倒卸之虞半多由此是丁石之貴於照佔者一也一重襯磚牆石之後接砌裏石裏石之後復)
(襯河磚蓋土石性殊難於聯屬以磚貼土誠有妙理如或聰明自用更改成規動謂磚性不堅不如)
(省去不知土石性難融洽分而不屬大有疎虞是襯磚之貴乎如式者一也一重尾土石工背後用)
(土填築土石相接最難聯屬夯杵不密每致成患務須砌石一層即填土一層用雜木夯杵百鍊千)
(錘方能堅凝貼合如壘砌既高方始填土以及任意堆積先後失宜雨淋水灌非虚鬆塌卸則脹裂)
(傾欹均為石工大患是尾土之貴乎堅密者一也一重月壩凡修砌石工必先築月壩攔水法用兩)
(面排樁襯以笆蓆中填土心攩溜閉氣不使少有滲漏以便施工此不易之則也然於洪波巨浪中)
(一壩孤懸勢難屹立如徒固執舊章不知變通萬一工程將半壩有疎虞前功盡棄所損實多又在)
(因地制宜如水淺則用月壩水深則留存舊工一二層以為外障退進一二丈穵漕釘樁壘砌是月)
(壩之貴於相機者一也他如清槽戽水扣錠安鋦集料庀材鳩工利器事無巨細貴周備而不遺時)
(有後先毋臨期而滋誤若夫金門雁翅之須詳磯心裹頭之有别迎水跌水在長短之合宜減壩滾)
(壩實同工而異用牐洞無分乎大小隄堰總貴乎高堅形制雖殊施工則一要須熟習於平時方不)
(致周章於臨事也謹於高堰工成為志大略於此)又隄工走漏說(語云千金之隄)
(潰於蟻穴穴之不可不慎也所貴平時巡查嚴密有則填塞斯汛水長發乃可無患如隄内積水之)
(區色泛微黃必臨水坦坡有進水之穴洞查勘得實即用鐵鍋扣住勿使走氣周圍用上填壓堆成)
(高厚土址切勿脚踹杵夯致令洩氣恐有意外之慮斷水之後或於隄頂或於隄腰穵至患處尋其)
(過水之洞層層填土夯築堅實此截築法也又如河水漫灘隄根滲漏洞穴難尋但見裏隄過水即)
(令會水精細人在外坦逐細踹尋凡過水之處抽氣必大易於覺察踹尋著實萬勿用碎石草把填)
(塞越塞越漏恐成大患須量洞口之大小或塞以棉襖或塞以棉被便可堵住設或洞口寬大必使)
(一人赤體將洞口坐住一面飛集人夫於所坐之下周圍塞土離人二三尺圍繞成圈築成井樣寬)
(七八尺高出水面二三尺俟外水不入即令塞穴之人扶竿速起立將井上填實若恐頂衝汕刷加)
(以護埽防風斷不致潰裂此外堵法也更有一種井穿獾洞外面似無大壞不知隄内已屬空虚一)
(遇水長怱然走漏勢如泉湧不可復救則非覆鍋塞絮所能奏效者須細看隄外之水如淹隄二三)
(尺隄内平地比外地低窪一二尺過水不大宜飛調人夫即於隄内走漏處緊接大隄買土急築小)
(月隄一道攔定走漏之水勿使伸腰透氣聽其流滿月隄内外相抵則不過水矣然後從月隄兩頭)
(挨次用土實填築成裏戧一道可資鞏固切勿先於漏處用土加幫夫少則不能立成夫多則蹂躪)
(塌卸反損大隄此内堵法也倘或隄外水深五六尺隄内之地又較外地界矮倉猝相乘焉能築此)
(高厚月隄以資捍禦則宜星運軟草於隄外坦坡下挨次鋪鑲細土層層加壓加至出水則漏自斷)
(俟汎水消落當築裏月隄一道内外兼治方可永固大抵獾洞鼠穴不在隄之外坦而在裏陡不在)
(人跡常經之地而在幽僻荆棘之間嚴飭各汛文武員弁修補於平時自不貽悞於倉猝巡查之責)
(屬之兵夫督催之任寄之官弁實為閒中之當急小中之最大者也司河者幸毋忽視焉)
十一年八月邳睢黃河南岸王家堂對岸沙灘
天賜開闢引河一道險工永停修防大學士總督河道嵇
曾筠
題奏
詔致祭河神
十二年八月築安東縣黃河北岸王家馬頭險工
(長一百五十丈)
十一月修築宿遷桃源安東阜寧等縣夏家馬路
陳家樓王家馬頭辛家蕩等處越隄又下埽加鑲
埽臺
江南通志卷五十三
