江南通志卷五
輿地志
沿革表(江蘇松常四府)
江寧府
禹貢揚州之域春秋時吳地戰國屬越後屬楚秦
屬鄣郡漢初屬荆國後屬吳又屬江都國元封初
屬丹陽郡後漢因之孫吳自京口徙都建業號曰
吳都晉平吳移置丹陽郡兼置揚州治焉元帝渡
江因吳之舊建都於此改丹楊太守為尹宋齊梁
陳因之隋平陳置蔣州大業初復曰丹陽郡唐武
德三年置揚州七年改為蔣州八年復為揚州置
大都督府九年揚州移治江都以金陵諸邑分屬
宣潤二州至德二載置江寧郡乾元元年改為昇
州又置浙西節度使治焉上元初州省大順元年
復置光啟四年復置江寧郡唐季楊氏於昇州建
大都督府五代梁朱温徙鎮海軍治昇州改為金
陵府石晉天福三年南唐李氏改為江寧府謂之
西都而以江都為東都宋復為昇州天禧二年升
為江寧府建康軍節度建炎三年改為建康府置
行都元為建康路至元二十三年自杭州移江南
諸道行御史臺治此天歷二年改曰集慶路明初
定都府治曰應天府後改南京府如故領縣八
國朝為江南省城置江寧府隸江南布政使司康熙六
年隸江南江蘇布政使司雍正八年以隸府之溧
陽縣移屬鎮江府領縣七
蘇州府
禹貢揚州之域周泰伯仲雍始居之地武王封仲
雍曾孫周章於此為吳國戰國屬越後屬楚秦為
會稽郡治漢初荆國都此後屬吳江都國武帝時
復為會稽郡後漢永建中始分浙江以西置吳郡
三國屬孫吳晉宋齊因之梁分置信義郡陳置吳
州隋開皇中廢郡改吳州曰蘇州因境内姑蘇山
為名也大業初復曰吳州尋為吳郡唐武德四年
復為蘇州置都督府屬江南東道天寶初又為吳
郡乾元初復為蘇州尋分置長洲軍大歷中軍廢
後唐同光二年吳越表建中吳軍宋仍曰蘇州吳
郡太平興國三年改中吳軍為平江軍屬浙西路
政和中升為平江府元至元中改平江路隸江南
浙西道明改蘇州府直隸南京領州一縣七
國朝因之隸江南布政使司康熙六年隸江南江蘇布
政使司仍為治所雍正二年升府屬之太倉州直
隸以嘉定崇明二縣屬之復析長洲吳江常熟崑
山四縣為八共領縣九
蘇州府長洲縣元和縣吳縣吳江縣震澤縣常熟縣昭文縣崑山縣新陽縣
松江府
禹貢揚州之域春秋時吳地戰國屬越後屬楚秦
漢為會稽郡婁縣地後漢至隋屬吳郡唐屬蘇州
天寶十載始置華亭縣屬吳郡乾元初復屬蘇州
五代吳越錢氏改屬秀州宋因之慶元初屬嘉興
府元至元十四年升華亭縣為華亭府十五年改
松江府仍置華亭縣為屬至元二十七年分置上
海縣隸江南浙西道領縣二明直隸南京嘉靖二
十一年析華亭上海二縣地置青浦縣領縣三
國朝因之隸江南布政使司順治十三年又分華亭縣
地置婁縣領縣四康熙六年隸江南江蘇布政使
司雍正二年增置金山縣分華亭上海青浦三縣
各為二共領縣八
松江府華亭縣奉賢縣婁縣金山縣上海縣南匯縣青浦縣福泉縣
常州府
禹貢揚州之域春秋時為吳公子札采邑後屬越
戰國屬楚秦屬會稽郡漢初屬荆吳江都國尋屬
會稽郡後漢屬吳郡三國吳分無錫以西置毘陵
屯田典農校尉晉太康二年省校尉置毘陵郡永
嘉五年改晉陵郡徙治丹徒永興元年析置義興
郡東晉太興初又徙治京口義熙九年還治晉陵
宋南齊因之梁又析江陰郡陳因之隋開皇中廢
郡置常州大業初改毘陵郡唐武德四年復為常
州天寶初又改晉陵郡乾元初又曰常州五代時
屬吳南唐宋仍曰常州晉陵郡屬浙西路元為常
州路隸江南浙西道明為常州府直隸南京領縣
四成化七年以江陰之馬䭾沙置靖江縣領縣五
國朝因之隸江南布政使司康熙六年隸江南江蘇布
政使司雍正二年武進無錫宜興三縣各分為二
領縣八
江南通志卷五
