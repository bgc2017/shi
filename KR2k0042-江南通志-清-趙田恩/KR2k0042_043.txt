江南通志卷四十四
輿地志
寺觀(二)(蘇州一府)
蘇州府
報恩寺在府城北故稱北寺吳赤烏初孫權為乳
母陳氏剏開元中詔改開元吳越錢氏移支硎山
報恩寺額於此故名梁僧正慧造浮圖於中凡十
一層宋元豐間重建蘇文忠軾捨銅龜以藏舍利
建炎四年罹兵燹寺塔俱燼紹興間行者金大元
再剏止九層
國朝康熙三年鄧尉剖石壁禪僧來寺修塔八年夏告
成以三元房為方丈名塔院
承天寺在報恩寺西南甘節坊内梁衛尉卿陸僧
瓉捨宅剏初名廣德重元寺宋初改今名元末張
士誠據以為宮明洪武初復為寺正統八年燬成
化十年重建康熙五十八年
聖祖仁皇帝欽賜金葉祥光四字匾額
雍熙寺在府周武狀元坊内本周瑜故宅梁為陸
襄太守宅天監二年捨以為寺僧清閒開山名法
水寺唐僧壁法重建宋改今名元燬明洪武初以
其地為城隍廟僧廣宣乃即城隍廟左重建
東華嚴寺在周武狀元坊孫吳時建宋咸淳初賜
額
西華嚴寺在府西北隅元至元二十年報恩寺僧
同覺開山其徒元沖嗣建
朱明寺在府城隍廟西晉朱明富而孝友其弟聽
婦言避兄離居明以金穀盡與弟唯畱空室一夕
風雨財悉飄還明宅弟與婦媿而自縊明遂捨宅
為寺代遠漸為民居繼為官署至
國朝順治十一年巡撫周國佐因署中屢見神光遂遷
南城發地得須菩提碑刻五百羅漢朱明字蹟在
焉副戎朱光照異之重建娑羅閣巡撫張中元捐
造凖提閣漸成叢席
海弘寺在朱明寺南宋至德間剏自樓子和尚
寶林寺在府西北隅元至正間僧圓明開山明宣
德二年燬正統十一年重建奏改今額内有栟櫚
徑梧桐園水竹亭山茶塢煑雪寮停鵠館諸景
定光寺在府徐胡橋西宋景定間建明英宗召天
下名僧講演經典寺僧永琮應召稱旨賜紫伽黎
勅額定光講寺
開元寺在府盤門内吳大帝母捨宅建永禪僧開
山名通元寺寺有石佛相傳晉建興二年滬瀆海
口漁者夜見神光照水徹天旦而視之乃二石像
浮水上吳人朱膺等於海濱迎入城置通元寺光
明七晝夜不絶其後漁者復於此獲一青石鉢遂
併以供佛唐東宫長史陸東之書碑延載元年則
天遣使送珊瑚鏡一面鉢一副宣賜供養兼改重
雲寺開元初再改今額舊在城北陲後唐同光中
錢氏遷置於此宋紹興間守臣洪邁作戒壇明萬
歴四十六年僧如緣建閣供奉欽賜大藏純壘細
甎不用寸木雄傑冠江南
瑞光寺在府盤門内開元寺南吳赤烏四年孫權
為報母建舍利塔十三級僧性康居之名普濟禪
院宋元豐二年神宗命漕使李復圭延圓炤宗本
禪僧說法時有白龜聽講法鼔自鳴翠竹合歡寶
塔放光故堂名四瑞宣和間朱勔捐資幷建寶塔
七級復賜寺額瑞光禪寺淳熙十三年法林住持
重葺有白牛自來助役工畢乃斃今白牛塚尚存
舍利塔凡燃燈之夜太湖漁人網捕無所獲湖與
塔相去三十里康熙四十二年
聖祖仁皇帝賜普度羣黎四字匾額
報國寺在府學西元至元間建賜額報國寺明天
順中重修
泗州寺在府杉瀆橋東南本報恩寺子院宋景定
間僧惟一感泗州大聖夢移置南城賜額泗州禪
寺
龍興寺在府治西南范成大志云梁置吳地記云
則天后置御書額開元五年再興刺史張廷珪摹
勒御書於碑然房琯所撰碑與此不同明初廢
西竺寺在府平權坊内即祥符寺唐大中間郡人
司馬厚捨宅建初名馬禪宋大中祥符初易今名
西禪寺在府治西南吳中四大禪寺之一也唐貞
觀間建宋紹興間信安郡王孟忠厚改建為隆祐
太后薦嚴之所明嘉靖間郡守胡纘宗借正殿為
巡鹽公署萬歷間改遊擊公署尋廢至
國朝康熙十三年侍講繆彤歸復
永定寺在府治西南吳地記云梁天監中郡守郡
人顧彥先捨宅建唐乾符間賜今額陸羽書初寺
在閶門北景福二年始遷於此元僧九臯作海印
堂牓為元台哈布哈所書雄偉可觀
利濟寺在府閶門外南濠宋紹興間建明洪武初
為叢林成化六年燬二十三年寺僧弘毅大心淨
心重建
寒山寺在府閶門西十里楓橋下相傳寒山拾得
嘗止此故名
石佛寺在府閶門外南濠齊隠士何求嘗開講於
此宋嘉定間重建明洪武間歸併利濟寺成化間
又建萬歷初又廢天啓六年郡紳毛堪士人張世
俊捐資興復
慧慶寺在府閶門外西五里元延祐間建至元間
兵火廢僅存退居於涇西明成化弘治間僧達俊
如珪即退居修葺
治平寺在府上方山下梁天監二年建名楞伽寺
宋治平元年改今名寺旁有石井隋人刻字蓋楊
素移郡横山時也明嘉靖辛巳寺僧智曉構石湖
草堂於寺内又有竹亭西南房有五賢祠祀唐寅
文徵明王守王寵湯珍
上方寺在府楞伽山上隋大業四年吳郡太守李
顯建浮圖七級
寶積寺在府治平南紫薇村西隋大業四年建
廣福寺在府吳山嶺上晉天福間吳越中軍節度
使錢文奉建為其父廣陵王璙墓祀之所本名壽
聖院宋天聖間建僧惟久屢遷其址治平中改賜
今額
薦福寺在府薦福山下或云亦錢氏建
寶華寺在府寶華山梁天監間&KR2311;&KR2311;尊者嘗卓錫
於此中有&KR2311;&KR2311;泉宋祥符間知府秦羲重建
寶雲寺在横山堯峰本名壽聖寺康熙四十二年
聖祖仁皇帝賜寶雲寺三字匾額(附)明王鏊記(吳横山之西南有峯)
(名堯莫知所始或曰堯時民於此避水也唐末慧禪師始建精藍曰免水院宋改為壽聖寺有寶雲)
(禪師居之元涉國初久茀不治弘治初有雲谷&KR0581;禪師與其徒文通披叢剔薈始立山門繚以石垣)
(觀音龍王之殿寶雲碧玉之沼東齋西隠以次修復而大殿未遽議也雲谷示寂文通卒矢先志乞)
(諸檀越大雄之殿頓還舊觀矣予北歸造焉峭壁梯空側足而上至巔曠然平夷樹木縈紆泉石秀)
(麗却而望之太湖萬頃浩蕩在前而吳興雲間諸峯隠隠可見信地之高且勝者也地雖勝而其蕪)
(也久得人以居之則蕪者治頽者起事之興廢其不在人乎)
興福寺在府下堯峯宋咸淳中建
法音寺在府獅山舊名思益寺唐開元中建宋高
宗南渡值壽聖公主薨擇葬毬山賜名思憶
國朝康熙四十四年
聖祖仁皇帝賜法音寺三字匾額
資福寺在何山下
靈巖寺在靈巖山即吳故館娃宮晉司空陸玩捨
宅為寺梁天監二年重建剏寶塔感智積菩薩之
異稱智積道場宋改為秀峰禪院太平興國二年
藩臣孫承祐為姊錢王妃資冥建甎塔九層紹興
中詔賜韓蘄王薦先福更號顯親崇報寺明洪武
中賜今名永禁民間採石
國朝康熙二十八年
聖祖仁皇帝賜嵐翠二字額三十二年
欽賜彌勒偈四句
彌勒真彌勒分身千百億時時示時人時人自不識(附)
宋孫覿靈巖記略(梁天監中重建靈巖寺成有異僧負鉢囊以入憩殿廡下長身)
(黧面梵相竒古其徒莫之省夜半索筆墨自圖其像於殿之東北壁而去黎明不知所在衆始驚異)
(之居無幾有胡僧顧見其書惜曰此西土智積菩薩像也何為在此於是道俗犇走來觀稽首皈依)
(如師出世唐宰相陸象先吳人也有弟得危疾一日有僧叩門問疾象先引至卧内僧索杯水噀之)
(一噀而病良已象先驚謝出金帛數牀弗受顧謂其弟曰我靈巖僧它日還吳來過我遂去不復見)
(其年象先弟觀察桂管道吳中趨靈巖問僧所舍無有遍從寺僧求之亦非是方悵然欲還俄見壁)
(間所畫像肖焉驚喜亟拜施錢五十萬修供作佛事徘徊數日而後去其事載於吳越國沙門智賢)
(之文傳於山中父老之口見於大乘經菩薩品云智積舊有殿在院之東廡庳迫破露不足以稱四)
(方祈向奉事之意長老智訥飭其徒募衆力大之於是訥過余於晉陵求文以為記)
明月寺在府木瀆靈巖山前後唐清泰二年建
觀音寺在支硎山東麓晉支道林建唐景龍間賜
額報恩明洪武間併白雲寺
北峯寺在支硎山支道林建
南峯寺在支硎山南峯舊名天峯院亦支道林建
即古支硎寺以後修建賜額今圮止存支公放鶴
亭
報恩寺在支硎山西本名寒山明趙宧光凡夫宅
殁即葬焉人稱其地曰趙墳其後僧素潤得之為
禪院内有雲根泉
華山寺在支硎山西蓮華峯東南長松夾徑寺境
幽絶
國朝康熙二十八年
聖祖仁皇帝賜遠清二字額
御製欲遊華山未往詩一首(恭紀首卷)三十八年
欽賜翠巖禪寺四字額又香域二字額
御製華山詩一首(恭紀首卷)又
賜閒起溪雲下詩清山雨歸對聯三十九年
欽賜斗室二字額
白雲寺在天平山唐寶歷二年建名白雲菴以山
有白雲泉也宋慶歷間范仲淹以先墓所在奏為
功德寺賜今額
普賢寺在天平山之東牛頭峯塢内宋景定間建
金山寺在金山下元至正間建
賀九寺在鹿山之南嶺歲久淹沒明正統間修復
崇禎五年郡紳文震孟建惟心閣於龍潭上
西資寺在吳山西係古吳山寺
穹窿寺在穹窿山陽相傳朱買臣故宅梁天監二
年建明洪武初姚廣孝為僧嘗居此奉勅改顯忠
禪寺嘉靖中粥為民產崇禎十三年復建名拈花
寺康熙四十一年
聖祖仁皇帝賜拈花禪寺四字匾額
寧邦寺在穹窿山陰寧邦塢宋紹興十二年韓蘄
王世忠部將戰還薙髮隠此學禪賜額寧邦禪院
明萬歷間僧雲川募衆鼎新
白馬寺在香山之麓相傳蕭梁時因伐樹祀白馬
之神故名晉支道林開山宋景德四年重建萬歷
間殿堂盡圮地屬居民崇禎十七年聖恩寺剖石
壁禪僧恢復基址
國朝順治三年法嗣巨冶鳩工新建山有泉名梅泉
天宮寺在胥山南太湖濱梁天監三年建宋天聖
中修明洪武間為叢林寺
光福寺在鄧尉山龜峯下梁大同間九真太守顧
某捨山建有舍利塔七層明隆萬間烏程董份倡
衆修建
聖恩寺在鄧尉山之右唐天寶間建天壽禪寺宋
寶祐間又建聖恩禪菴元季寺燬菴存萬峯禪僧
時蔚開山說法又創天壽寺尋燬明正統八年僧
道立奏請賜今額崇禎元年吳江知縣熊開元延
三峯漢月法藏禪僧主席建大法堂後金粟圓悟
禪僧又移堂院左今兩院並峙法嗣剖石弘璧又
建大悲堂藏經閣殿宇莊嚴寮舍次第為叢席冠
國朝康熙二十八年
聖祖駐蹕於此
賜松風水月四字匾額
天壽寺在銅井山宋紹興間建元至正間廢明洪
武初復建
昭明寺在錦峯山相傳梁昭明太子蕭統建或謂
山産文石故名唐會昌中廢宋嘉泰中白馬寺僧
南重拓建有理宗書賜鄭起潛錦峯二字藏寺中
明洪武初為叢林寺僧於此采石遞至南京寺旁
有石蕩即采石處
延慶寺在府横金鎮唐長慶三年建吳越錢氏修
宋天聖間重建
實相寺在香山西太湖濱舊有實相院范成大志
云古廢寺梁大同十年重興宋大中祥符中賜今
額
寳壽寺在八都黃蘆村唐大中七年剏乾德二年
吳越錢氏重建宋嘉定間重修
長山寺在二十三都梁大同間建
晉慶寺在臯峯山塢晉支道林建
秀峯寺在府西華鄉宋紹興間建
姑蘇寺在横山之錢莊梁天監二年建
清遠寺在府蓮華峰東南本名華山寺明僧鹿亭
結茅於此後講僧一雨卓錫法嗣汰如蒼雪二僧
相繼興建殿宇檗菴正志繼之長松夾徑寺門幽
絶有華山初地坊
翠峯寺在府東洞庭莫釐山東北唐將軍席温捨
宅建宋初雪寶明覺顯禪僧住山說法今寺有悟
道泉白樂天有詩
靈源寺在東洞庭碧螺峯下寺有靈泉故名梁天
監元年建
能仁寺在東洞庭長圻嶺東梁天監二年建内有
泗州池相傳見泗州塔影
彌勒寺在東洞庭飯石峯下唐乾符間吳越王建
興福寺在東洞庭俞塢南
法海寺在東洞庭莫釐峯南隋莫釐將軍捨宅建
華嚴寺在東洞庭翠峯東北楊家灣梁天監二年
建
永福寺在東洞庭武山之西金山東北梁天監二
年建
上方寺在西洞庭山唐會昌六年僧道徹開山名
孤園寺宋嘉泰間重建始改今額寺前跨澗有香
花橋橋旁古松偃覆於上曰臥龍松
包山寺在西洞庭山梁大同二年建天監中再葺
宋靖康中僧懷深居此卓錫其地泉即湧出甃井
置欄
國朝朱彝尊記略(康熙甲申三月朔暨同里沈秀才自林屋洞門扶杖步至神景觀坐笨車)
(尋包山寺將至行新松林下約千餘本徑盡而寺門見石梁覆澗水流涓涓不絶門左有唐會昌二)
(年僧契元書碑契元名不著於書史而楷法端麗在顔柳之間記成都雍博士陶有送契上人南遊)
(詩即其人也讀未畢山僧出迎乃齊入方丈汲沙泉烹野茗良久出寺載讀會昌碑思以硬黃搨之)
(不得也包山之寺相傳建自梁大同年兹碑立寺門歲月已久顧歐陽趙曾諸家博搜金石文未著)
(於錄則以地僻在太湖中故聞見有所不及然自兹碑既立之後祠部奏括天下寺四千六百蘭若)
(四萬僧尼二十六萬五百有詔山野招提先毁五年七月浙西東道止各畱僧二十人乃兹碑不踣)
(則亦以地僻存焉耳獨怪王文恪輯震澤編削而不載後之修具區志者遂遺之不可不補其闕焉)
(偕遊六人錢唐馮念祖武陵胡期真秀水沈翼導余遊者吳縣徐上舍惇孝惇復及弟天秩也)
祗園寺在西洞庭消夏灣西五峯嶺下梁散騎常
侍吳猛捨宅建
資慶寺在西洞庭涵村之湯塢晉支道林開山後
唐清泰間重建
水月寺在西洞庭縹緲峯下寺有無礙泉(附)宋蘇
舜欽記略(乙酉四月余來居吳門始維舟登靈巖望太湖俯視洞庭巋然特起於滄波之)
(中欲乘風跨落景以翺翔乎其間莫可得也自爾平居緬然思欲一到惑於險未果行是歲十月遂)
(浮輕舟出横金口水程泝洄七十里而遠初宿社下踰日乃入林屋洞陟毛公壇宿包山精舍又泛)
(明月灣南望一山上摩蒼烟舟人指云所謂縹緲峯也即岸步至松間望峯下有佛寺號水月者殿)
(閣甚古像設嚴煥旁有澄泉潔清甘凉極旱不枮梁大同四年始建佛寺至隋大業六年廢唐光化)
(中有浮圖志勤者歷遊四方於舊址結廬誦經後因而屋之天祐四年刺史曹珪以明月名其院勤)
(老且死其徒嗣之國朝大中祥符初有詔又易今名予觀震澤受三江吞齧四郡之封其中有山七)
(十二唯洞庭稱雄其間地占三鄉戶率三千環四十里民俗真朴皆樹桑梔柑柚為常産每秋高霜)
(餘丹苞朱實與長松茂樹相差間於崖壑間望之若圖繪縹緲峯又居山之表壤斷水接人跡罕至)
(數僧晏坐寂然於泉石之間引而與語殊無世俗氣韻豈上世之遺民耶後二年其徒惠源造予乞)
(文識其廢興且序昔遊之勝焉時慶歷七年十一月五日記)
西小湖天台寺在西洞庭縹緲峯北二里山上有
一小湖名海眼每太湖波濤起此中波浪亦湧蓋
水脈相通云梁大同間達沙門建唐乾符間有沉
香觀音像浮湖而來諸寺院迎之不可得西小湖
寺僧迎得之像上有水滴路皆生旱蓮至寺有草
少許繞像棄之池中即生重臺蓮花嘉靖間廢天
啓三年重建
東小湖寺在西洞庭涵村東新安嶺宋咸淳二年
建稱東湖菴佛殿前亦有小池與西小湖相望故
名
福源寺在西洞庭毛公壇南攅雲嶺梁大同二年
吳縣令黃貞捨山園建
華山寺在西洞庭龍頭山西宋元嘉二年會稽内
史張裕奏建於胥湖之北隋大業三年廢唐開成
四年重元寺僧契元請省符移置今處
天王寺在西洞庭馬税城之桃花塢唐大中元年
鑿井得天王像宣宗賜額為天王院宋宣和間改
今額
羅漢寺在西洞庭消夏灣北三里晉天福二年建
法華寺在西洞庭金鐸山嶺梁大同間建
實際寺在西洞庭崦邊北二里宋端平二年建
長壽寺在西洞庭甪頭鄭涇橋東唐天祐二年刺
史曹珪奏建
三峯寺在太湖中三山唐咸通十三年建
中峯寺在三山唐咸通九年建
北講寺在府齊門内晉戴顒宅也唐司勲陸郎中
居此後以為寺寺有大通閣有趙孟頫碑
獅子林寺在府城東北隅元至正二年僧維則建
則多聚竒石狀類狻猊故名内有臥雲室立雪堂
問梅閣指柏軒禪窩竹谷諸景明萬歷二十年重
建賜聖恩寺額
國朝康熙四十二年
聖祖仁皇帝賜獅林寺三字額又
賜苔澗春泉滿蘿軒夜月閒對聯
普福寺在府東北婁門路相傳剏自晉朝後廢
國朝順治十年重建
寶光寺在府城東北隅本鬱林太守陸績宅吳赤
烏間賜今額寺内有鬱林石今遷至府學
萬壽寺在府治東北晉義熙中建唐僧貫休嘗居
此休號禪月大師故寺有禪月閣寺前周廣順中
所立尊勝石幢猶存嘉靖辛丑巡按舒汀改為長
洲學僧證果移佛像就寺之東結茨覆之仍稱萬
壽菴
天宮寺在府城東北剏自晉末後廢為民居唐景
福五年光禄大夫許台捨宅重建
國朝康熙三十五年
聖祖仁皇帝欽賜御書金剛經一卷
廣化寺在府城東北隅後梁乾元三年諸葛氏捨
宅建名崇吳禪院宋大中祥符元年改賜今額景
定間改為長洲學今為文忠烈公天祥祠
禪興寺在乘鯉坊梁天監二年刺史孫文剏建或
云孫瑒故宅孫瑒尚主内有妙嚴公主墓
積慶寺在府善教橋北宋開寶八年建
寶積寺在府黃土塔橋東梁天監中建相傳寺基
為要離宅今為寺中伽藍
靈鷲寺在府東北隅梁天監中建
大智寺在府城東北隅宋端平元年萬戶姚八郎
捨宅為寺景定二年賜今額
祥符寺在府城東北隅宋祥符元年建賜額
東禪寺在府萬壽寺東南吳赤烏二年陳丞相宅
池中生瑞蓮遂捨為寺宋異僧遇賢號林酒仙嘗
居之今有祠
雙塔寺在府城東南隅唐咸通中建名般若院宋
雍熙間王文罕建兩磚塔對峙遂名雙塔至道初
改夀寧萬壽禪院
定慧寺在雙塔寺西本雙塔之子院也天禧中賜
今額宋僧卓契順嘗居此即訪東坡於惠州者
正覺寺在府城東南隅即竹堂寺其先為宋楊和
王别墅元為陸志寧寓舘多植美竹尋捨為大林
菴明洪武中廢永樂中滇南僧弘宗再建奏賜今
額寺壁有唐寅畫達摩像幷書贊
天王寺在府城東南隅唐大歷元年建
南禪寺在府城南唐開成間建有千佛堂轉輪經
藏白居易在郡嘗書長慶集畱千佛堂吳郡志云
南禪寺唐有之今失所在按今寺在郡學東本名
集雲明洪武中寶曇和尚奏改為南禪集雲寺
虎丘雲巖寺在府閶門西七里晉王珣及弟珉别
業也咸和二年捨建即劍池分為東西二寺今合
為一宋至道中重建後燬於兵元至元四年又建
明永樂初重修
國朝康熙二十三年
聖祖南巡至蘇州登虎丘山越三載丁卯蠲江蘇所屬未
完錢糧及明年應徵錢糧因建
萬歲樓於兹山之陽勒石以昭
恩德四十六年
巡視河工有司敬建
行宮於山頂三月
翠華臨幸
欽賜御書扁額一十有五曰虎阜禪寺曰路接天閶曰青
雲境曰天光雲影曰仙境澄潭曰曠宜樓曰静觀齋曰
香界連雲曰雲光臺曰連雲曰澹香樓曰静遠曰晴巒
飛翠曰含輝山館曰水雲深處又
欽賜對聯六曰波長先得月山秀自生雲曰徑轉披雲近
窗明挹翠深曰花棹渾疑浮碧漢綺窗常似俯清流曰
烟霞長護林巒勝臺榭高臨水石佳曰松聲竹韻清琴
榻雲氣嵐光潤筆牀曰山光茂苑來書几柳色金閶入
畫圖又建
御書亭二一亭勒
聖祖御製憶蘇州風俗詩一亭二碑俱勒
御製題虎丘詩(恭紀首卷)
普福寺在府山塘宋淳熙間建
壽聖寺在府九都綵雲里半塘中有稚兒塔晉道
生誦法華經童子死葬此義熙十一年商人謝本
夜聞誦經聲旦見墳生青蓮花事聞詔建塔名法
華院宋治平間賜今額
無量壽寺在府齊門外唐時建宋勅重新
楊安寺在府閶門外楊安浜元至正間建
接待寺在府婁門外宋嘉定間建
國朝康熙間進士蔣德埈捐資重修
大慈寺在府陽山之右元大德二年建
大覺寺在陽山南黃村宋寶慶元年建
蓮花寺在陽山西太湖濱一名青蓮寺唐神龍二
年居民劉氏井中生青蓮花因捨宅建寺
甑山教寺在陽山北竹青塘五代天德間建
澄照寺在陽山東麓唐會昌間丁某移白馬磵宅
建吳越錢氏時有泉出寺中改仙泉院宋大中祥
符初賜今額
陸香寺在府三都梁天監間建
迎湖寺在府六都晉永寧間建
白蓮寺在府十五都陸塘吳赤烏間建
法華寺在府葑門外斜塘宋建
靈澱寺在府蠡塘梁天監二年建
興國寺在府十一都黃埭唐大中二年郡人葉氏
夢僧求一錐地遂捨宅為寺
覺林寺在府十三都冶長涇唐廣明間陳坦捨宅
建名義安寺宋大觀四年改賜今額明少師道衍
曾居兹寺
崇福寺在府三十一都尹山故又稱尹山寺梁天
監二年建寺有澹臺滅明書院尹和靖慕其勝曾
僑寓焉
國朝康熙五十九年紳士重建澹臺書院
大覺寺在府大姚山梁天監間建寺有東明子院
頗為幽勝
全福寺在府周莊宋元祐間建中有古柏二株極
竒勝
永壽寺在席墟陳湖濱唐大中間居民管洪捨宅
建
保聖教寺在府甫里唐大中間剏建(附)明歸有光
記略(長洲東南五十里地名甫里天隨先生之故居在焉今為保聖教寺而郡志又有白蓮講)
(寺然甫里無二寺蓋白蓮即保聖之别院也志云寺剏於唐大中間熙寧六年僧惟吉重修白蓮者)
(僅在西廡其後即為天隨先生祠區宇非廣不當别稱為寺也寺之西北有安隠堂安隠者僧住持)
(寺事已謝而退故稱安隠云寺之盛時僧每房皆以堂為別凡為堂如安隠比者無慮數十房主僧)
(法慧懼且盡廢故時安隠之房分為二派乃與同堂之徒復為合一誓與共守之請為堂記鑱之石)
白蓮寺在甫里即陸龜蒙别業祠堂在焉宋熙寧
六年建
積砂寺在府陳湖之北宋乾道間建寺因濱湖歲
久頽廢
景德寺在崑山縣西南通德坊俗稱西寺晉王珉
捨宅建初名寶馬寺宋景德二年賜今額
資福寺在崑山縣東南隅俗稱東寺唐天祐二年
吳越鎮遏使劉璠捨宅建宋大中祥符元年勅改
慧嚴禪院尋賜今額以奉成穆皇后香火
華藏寺在崑山縣馬鞍山頂後有凌霄塔舊在山
之北麓明洪武十三年移建於此為上方賢首講
寺改今名凌霄塔梁天監中剏建舊止五級萬歷
間重修增級七
慧聚寺在馬鞍山下梁天監十年沙門慧嚮建相
傳夜中喑嗚之聲聞數里外遲明殿基成延袤一
十七丈高丈有二尺巨石矗然其直如矢事聞武
帝因命建寺賜今額勅張僧繇繪龍於四柱明洪
武初移建城隍殿於此二十二年僧曇倕重建佛
殿於東偏
報國寺在崑山縣西南隅元泰定甲子建勅賜額
報德寺在崑山縣治西南宋建炎間建
新安尼寺在崑山縣城東梁天監二年建
能仁寺在崑山縣東南二十五里車塘唐天祐二
年魏長者捨宅建名羅漢寺宋大中祥符元年改
今額
聖像寺在崑山縣東南三十里滬瀆晉建興二年
有迦葉維衛二石佛泛海逆水而來止此數百人
不能舉衆迎像置郡城開元寺里人趙罕捨所居
建寺於此迎像奉之事聞勅賜今額梁貞明四年
重修宋寶慶中寺焚石佛仍徙開元寺明洪武十
七年重建
延福寺在崑山縣千墩浦秦柱山之陽梁天監二
年建名般若寺宋大中祥符元年勅改今額有浮
圖七級
無相寺在崑山縣石浦鎮梁天監十年建名寶乘
寺宋大中祥符元年改賜今額
延祥寺在崑山縣東南四十里雞鳴堂北梁天監
中建名紹法寺宋大中祥符元年改賜今額
興福寺在崑山縣西南四十里趙靈山唐大中十
年建
東靈寺在常熟縣治西北隅梁大同間建舊在吳
縣界神龍元年移置於此賜今額有子院曰延福
教院即今城隍廟也
慧日寺在常熟縣治西北隅梁天監間僧慧嚮開
山今為祝釐道場
清凉禪寺舊名三峯寺在常熟縣康熙三十八年
聖祖仁皇帝南巡
御書清凉禪寺四字匾額
東塔寺一名方塔在常熟縣東北隅宋建炎四年
建
國朝康熙四十六年
御題般若相三字匾額
破山寺在常熟縣虞山北嶺下齊始興五年建名
大慈唐咸通九年賜額破山興福寺(附)元段天祐
空心亭記(海虞山循常熟州治西北十里而近曰破山直破山之麓有寺曰興福澗流絶)
(山而下瀦為深潭潭之上有空心亭山以崖斷石裂得破山之名亭以唐少府常建詩得空心之名)
(孱巖峙其前冷冽停其下設置既宜而稱謂也當亭之始不知為誰歲滋久風雨弗支至正五年寺)
(僧澂上人謀撤其故而更剏焉落成宏敞雅㓗十倍其舊以天祐佐是州而山若亭實所遊歷致書)
(屬為記)
維摩寺在常熟縣虞山上宋隆興元年建名石屋
維摩菴有石井名湧泉明洪武中重建改今額
寶嚴寺在常熟縣虞山西麓梁天監間建名延福
禪院宋天禧間改今額内有浮屠七級極莊嚴相
傳泗州僧伽塔第一此為第二仁宗朝賜銅鑄東
嶽聖像為伽藍
永慶寺在常熟縣河陽山梁大同二年侍御陸孝
本捨宅建宋賜名大福寺尋改今額山頂有石井
水清而甘大旱不竭鄉人目為聖井
妙清寺在常熟縣莫城剏自陳貞明二年名妙清
院明洪武中重建改為寺
大慈寺在常熟縣福山鎮梁太清元年建名法水
禪院宋大中祥符元年改今額
勝法寺在常熟縣梅李鎮唐元和中閻將軍捨宅
建乾元間置為離火宅寺宋大中祥符元年改今
額閻將軍今為寺伽藍頗著靈異寺東即將軍墓
也
智林寺在常熟縣李墓村唐乾元元年建名永安
寺宋大觀四年避宣祖陵名改賜今額
練塘寺在常熟縣練塘市初名仁王院宋開寶中
鄒知邈施地建明洪武初重建改今額
明因寺在常熟縣支塘市北唐乾元中廢咸通中
復建明永樂元年重修
無礙寺在吳江縣常樂坊西故稱西寺梁開平三
年建晉天福七年改額華嚴賢首教寺吳越忠獻
王改今名
華嚴寺在吳江縣東門外東晉明帝時衛尉卿陸
僧瓚捨地建宋元祐四年邑人姚得瑄建方塔七
級今為祝釐道場
接待寺在東門外南津口俗稱南寺宋紹興十二
年建
海雲寺在吳江縣簡村元至元年間建天歷中賜
額
永福寺在八斥宋紹興二十一年建
崇吳寺在吳江縣充浦村梁開平二年建
永定寺在充浦村宋淳熙五年建
雙林寺在吳江縣倪林里宋咸淳中建
妙智寺在吳江縣半浲村宋開成中建
寶覺寺在吳江縣曹村宋紹興十一年建
普濟寺在震澤縣震澤鎮宋元豐元年建
慈雲寺在震澤縣宋咸淳中建明天順中賜額中
有浮圖五級
奉先寺在吳江縣雙楊涇唐咸亨中建
永樂寺在雙楊涇東宋淳祐七年建
應天寺在吳江縣蠡澤村唐大中七年建
崇義寺在吳江縣十九都掘城河南宋乾道中建
顯忠寺在吳江縣梅堰元大德元年建
圓明寺在吳江縣車溪傍宋乾德中建明正統初
移建盛澤鎮俗呼白馬寺
積慶寺在吳江縣塘涇宋建炎元年建
羅漢寺在吳江縣黎里西晉永熙元年建
殊勝寺在平望鎮鶯脰湖濱宋治平四年僧如信
開山時蔡京趨朝過寺適信徒法昇書華嚴經僧
以寺額為請京問書經至何品云至殊勝功德品
京笑曰當以殊勝為額遂奏賜焉
法喜寺在吳江縣九里村唐武德中建初名崇福
院宋大中祥符元年賜今額
報恩寺在吳江縣庉村唐大中二年顧文通捨宅
建
泗州寺在吳江縣蘆墟唐景龍二年建
福濟觀在府紅橋西北宋淳熙間建初名巖天道
院元至大間賜今額
三茅觀在中街路仁風坊宋淳熙間建元天歷間
賜額
朝真觀在閶門外義慈巷宋景定中建
修和觀在盤門外五里唐進士畢瑊捨宅建明季
頽廢
上真觀在穹窿山三茅峯相傳漢初平中建祀三
茅真君歲久傾頽興廢莫攷惟峯頂斷碑依稀見
上清司命三茅真君字及宋延祐年號而已
國朝順治七年朝真觀道士施道淵興建十五年
賜今額
丹霞觀在吳山東麓唐建
希夷觀在府靈崖山下宋紹興十三年咸安郡王
韓世忠建
靈祐觀在西洞庭林屋洞旁即神景宮也唐乾封
二年建宋天禧五年重建
仙壇觀在毛公壇側唐至德二年里人葉超元捨
宅建
玄妙觀在府城東北隅剏自晉咸寧中唐名開元
宮宋改天慶觀建炎中燬於兵紹興十六年重建
元至元元年改今額殿中有吳道子老君像唐玄
宗御贊顔魯公書東廡有通神菴為何真人所居
明洪武中清理道教為正一叢林置道紀司於此
正統間巡撫周忱知府况鍾捐建彌羅寶閣請賜
道藏經
國朝康熙十二年布政慕天顔修建四十四年
聖祖仁皇帝南巡
賜御書餐霞挹翠四字匾額其雷尊殿西為育嬰堂郡守
高晫所設也
清真觀在玄妙觀東元皇慶元年道士黃孤山賣
藥吳地以所得藥資剏建初稱道院至正間始賜
今額
白鶴觀在府城鶴舞橋之東相傳其地為宋信安
郡王藏春園元平江路總管張世昌捨宅建稱報
恩道院尋廢道人張應元復建有羣鶴自東南來
一鶴結巢樹上因名白鶴觀
衛道觀在府東北隅宋季蜀人鄧道樞以教法顯
於理度兩朝游吳中得上官氏廢圃建初名會道
明嘉靖辛丑遷縣學於東城以觀在學後形家言
此為學之外衛巡撫舒汀為易今名
靈應觀在府相城宋咸淳間建
清真觀在崑山縣西北會仙橋東即宋放生池也
乾道七年道士翟守真剏立真武殿又適得民家
樟木一段鋸出儼具聖像披髮握劍遂裝繪供奉
淳熙元年勅賜額明洪武二十四年清理道教為
正一叢林内有竹洲館為一觀之勝
真如觀在崑山縣南四十里石浦鎮宋慶元間建
致道觀在常熟縣西門内虞山南嶺下梁天監初
漢張道陵裔孫道裕居此建招真治幷建寥陽殿
虛皇臺手植七星檜後道裕仙化瘞劍於山之西
麓簡文時改名乾元宫昭明嘗讀書於此有讀書
臺宋治平中道士李則正浚井得藏丹化雙鴿飛
入尚湖有丹井存焉政和七年改致道觀(附)梁昭
明太子招真治碑記(海虞縣境在虞山越絶書云巫咸之所出也高巖鬱起帶)
(青雲而作峯瀑布懸流雜天河而俱會吳門採藥之地楚望槐椒之歌陽反流沙之魂錦飾汾陽之)
(鼎無以踰焉其峯則有石城石門虚峗自然不度勾吳之馬神功挺起豈似岡陵之畫魏后冰成夜)
(陣權息長安慈石浴塔暫流䡋跡比期優劣斯遠沛郡張君諱道裕漢朝天師陵十二代孫天監二)
(年來止此岫遁十有餘載夜忽夢見其祖云峯下之地面勢闃寂宜立館宇可以卜居裕即以其地)
(為治故號招真高臺迥立有類玉臺之山長廊宛轉還如步廊之岫柱削芳桂豈俟開陽木飛才選)
(海檀無勞豫章神拔黃庭司命之府有類玲瓏朱陵赤后之觀同符洪敞遠望仲雍而高墳蕭瑟旁)
(臨齊女則哀壟蒼茫蘚尋千仞之木氣叶星晷華飛五香之草形圖宫室帷葉綬花卷舒溪逕陽桃)
(候棗榮落巖崖樹息金烏簷依銀鳥鳳將九子應吹能歌寉生七歲逐節成舞旭日晨臨同迎若華)
(之色夕陽斜影俱成拂鏡之暉玉礎微潤應山雲於高墉鳴籟徐響引和風於空谷方當專氣致柔)
(入無為之境周行不殆窮混成之致茅子算歸輟轡無已魏姬宴罷畱駕不歸何止持節變淮南之)
(金傳符蒔北鐘之稻明月蛟龍之騎驅之使鬭四銖七子之鏡引以成刀散季齊之羽起雄鳴之霧)
(而已哉)
至和觀在常熟縣治西宋咸淳中建
衍慶昭靈觀在吳江縣東北隅唐先天二年勅建
名曹王廟王名明太宗第十四子也即昭靈侯梁
時淮寇圍蘇州吳越王錢鏐自以兵弱不能支禱
於侯以求默佑後果蒙庥奏請得封元大德三年
嗣天師奏改今額明洪武三年詔正城隍稱號於
是移去神像更建城隍廟觀額仍舊
樂真觀在吳江縣城東北隅元至大三年建
洞真觀在吳江縣同里鎮宋嘉定十三年建
瑞雲觀在吳江縣韓墅村元泰定中建
積善菴在府城西北隅元至正間僧文信建俗稱
北菴
國朝康熙四十二年
聖祖仁皇帝南巡
賜御書般若心經一卷金剛經一卷又
賜衍真諦三字額
吉祥菴在府西北仁風坊宋景定二年建
集福菴在府西北隅宋嘉定間建明宣德間重建
國朝順治中僧證硏買地復興太傅金之俊建藏經閣
改名興福中有鴛鴦殿連環池凖提臺
能仁菴在府西北隅仰家橋西元至治間建
凖提菴在府西北隅桃花塢即唐寅桃花菴明萬
歷十年僧旭小構天啓丙寅楊大濚奉凖提像於
此改今名時浚池得唐寅桃花菴歌碑又得祝允
明菴額今並存
休休菴在府西北宋咸淳中剏建萬歷間大學士
申時行重修
寶月菴在府西北梵門橋西相傳古法會菴基也
創自宋高宗時名寶誌明萬歷初重建以菴傍要
離墓有池清淺夜月印渠因改今名
蓮花菴在府西城梁天監初建為治平寺子院申
時行感夢塑像題額曰水月禪林
梅隠菴在府西南隅瑞光寺西宋開禧間建
幻住菴在府閶門外鴈蕩村元大德四年中峯院
僧明本建初本至吳喜其地名與鴈蕩山合遂結
草菴於此
竹影菴在閶門外明洪武間行僧西宗結茅於此
隠士葛可久建為墓傍香火院弘治中郡紳楊循
吉重修
龍樹菴在閶門外白蓮涇南明萬歷間建周忠介
順昌以老樹拒門如龍因名龍樹
壽生菴在閶門外望墅墩元至正間建
青松菴在盤門外堰橋南宋端平間建
感德菴在府雙橋下元咸祐間建後廢明天啟四
年重建左有光明浜至是浚為放生河
寂鑑菴在府蓮華峯西宋乾道間為祕書監張廷
傑别墅造像立寺元至正中重建名天池寂鑑菴
化城菴在支硎山西内有石壁峭立水濺石上日
夜不絶聲因稱十尺雪
法螺菴在府寒山上有二楞堂為中峯下院勢如
旋螺徑絶幽秀
磐陀菴在支硎山之西晉支遁建後廢
國朝康熙間復建
文殊菴在府金山東嶺元至正間建與獅山相對
取文殊坐獅之義故名
海雲菴在穹窿山北麓宋熙寧間建
積翠菴在穹窿山北即皇駕菴相傳明建文帝遜
國曾税駕於此萬歷間其名始顯崇禎末重建
微笑菴在穹窿山明崇禎間建
雙松菴在穹窿山有宋時古松二株元至正間建
海會菴在府臯峯山南塢宋元祐間建
興福菴在府堯峯山西麓宋咸淳二年建
新菴在府鄧尉山北舊稱寶林禪院宋末燬明季
復建改今名陳繼儒題衆香菴
崇福菴在府銅坑山梁大同初建宋嘉熙間復建
奉慈菴在鄧尉山宋建中靖國元年建菴分南北
中三院内有石鉢盂玉茶花牛欄泉凌碧松諸古
蹟
真如菴在府青芝山真如塢内元至正間建
清風菴在府木瀆鎮西宋治平間建
金菴在東洞庭西塢洪武中建内大士及羅漢像
係雷潮裝塑潮夫婦俱稱善手一生止塑三處此
菴為最
天龍菴在府利三圖元至正己丑僧惠慈建為北
禪子院明萬歷己酉重修
崇慶菴在府亨四圖宋淳祐八年建又稱百花菴
盧師菴在府仁三圖明成化間韓雍剏建
慈航菴一名青松菴在府仁三圖明天啓六年建
國朝雍正十一年重修
壽星菴在府城東南宋名萬壽菴屢經興替
妙隠菴在府城南元延祐間建旁即韓蘄王廟
大雲菴在府城東南一名結草菴南禪集雲之别
院也元至正間建明嘉靖初重修(附)明沈周紀遊
(弘治十年八月十七日余有役於城來寓草菴菴名大雲前有吉草菴者居之遂譌為結草菴菴近)
(南城竹樹叢邃極類村落間隔岸望之地浸一水中其水從葑溪而西過長洲縣治由支港稍南折)
(而東復南衍至菴左流入環後如帶匯前為池其勢縈互深曲如行螺殼中池廣十畝名放生中有)
(兩石塔一藏四大部經目一藏寶曇和尚舍利東西二小洲橢而方浮泊塔下猶筆硯相倚東洲南)
(次通一橋過洲復接一木橋人行側足慄股徹橋若與世接自此達主僧茂公房房踞東偏中有佛)
(殿後亘土岡延四十丈高踰三丈上有古栝喬然十尋其枝骳□深翠數百年物也山空水流人境)
(俱寂宜為修禪讀書之地地理家謂其四獸俱全風氣藏鬱以是觀之吳城諸蘭若莫之及矣)
王路菴在府一都相傳吳王夫差登山輦路也晉
為正覺菴支遁談經處
覺海菴在府中峯北晉支遁建
白椎菴在府十三圖晉僧道生放生處元至正間
僧慧觀剏建明洪武間僧道衍駐錫其中更今名
蒲菴在虎丘花園子内明天啟間建
佛慧菴在虎丘寺東宋紹興間建徑樹幽僻有鍾
秀軒
文殊菴在府沈塘村宋至道三年建
石牛菴在府通國橋西宋咸淳六年建名即山菴
明萬歷三年重建因菴前有石牛相傳唐時物更
今名
雲泉菴在府西天平山范文正公祖墓旁宋慶歷
中僧遠建内有沈周畫吳寬張淵史鑑李某聯句
圖刻於石
國朝康熙三十八年
聖祖仁皇帝賜御書般若臺慧業寺利濟寺三匾額又
賜精舍清調二匾額四十二年
欽賜維揚雨霽詩綾一幅
二十四橋夜雨收蜀崗阜下水西流禪心欲定沾泥絮
不為繁華紫綺裘四十四年
欽賜詩綾一幅遠上寒山石徑斜白雲深處有人家停車
坐愛楓林晩霜葉紅於二月花
妙智菴在府中十八都梁天監間建明姚廣孝為
僧時居此後建祠於中有勅賜碑文
華嚴菴在府竹青塘宋建
永慶菴在府下雉瀆後周廣順元年建
超化菴在崑山縣東南二里宋淳熙中建後改名
和豐菴每歲迎春於此
崇寧菴在崑山縣西北巴城湖之左宋崇寧中建
海潮菴在崑山縣惠安鄉何村明萬歷十五年建
瑞石菴在上方院之右宋明道元年建
白龍菴在常熟縣頂山梁天監元年建
拂水菴在虞山西嶺明洪武三年建
晏林菴在虞山西宋紹興六年建
真武菴在吳江縣三里橋北俗稱北天門
藴空菴在吳江縣黃溪東寨湖内東吳赤烏三年
司馬盛斌結寨於此明建文初僧了然建菴
普明菴在吳江縣龐山湖濱元至正中建夜則懸
燈於竿以指行舟
崇真宫在府永豐倉東宋政和八年里人黃悟微
捨宅剏建
東嶽行宫在府虎山
靈順宫在東洞庭之楊灣祀相國伍員剏自貞觀
二年宋高宗南渡時扈蹕官軍分道經湖風濤不
可航禱神立應為遣官齎金葺治封員為忠武英
烈顯聖安福王里人楊嗣興捐地若干畝益恢其
故
上真宫在西洞庭龍頭山西三里梁大同四年隠
士葉道昌捨園宅建
天妃宫在北寺東宋元祐間剏元泰定四年海道
都漕運萬戶府奉旨勅建明嘉靖二十二年又勅
賜重建按神姓林宋時莆田都巡檢林愿之女生
而神異能言人禍福立廟祀之祈禱輙應
乾元宫在虞山北宋元祐中建紹興丁卯改築招
真庵取致道舊額名乾元宫(附)宋康與之記(自姑蘇出)
(齊門㳂而北望山如巨鼇蓋常熟縣之虞山也邑去江不及程陂湖畎澮之積自南至者傾馳會於)
(江江河既應則迅瀾倒流二水相制移時而不能去山無竒谷惟荒墟白草醜石散亂坡陀迤邐而)
(西有修林横抹隠見於兩山之間其中為招真菴元祐中道人申氏泰陵徐處士弟子也松林森茂)
(庭宇簡寂如隠君子之居通州道士喻抱元增治之舊名竹林至是更以招真請記於僕乃歌招真)
(之詞以系之曰白鶴巢兮丹井空蓬山杳兮烟霞濛陵谷變兮今古木葉下兮秋風飛仙去兮朝太)
(微黃冠野服兮以遊以嬉飡霞臥月兮世不我違與世滌映兮天門可馳蒼龍嘷兮雲漫扉石泉冽)
(兮山芋肥俯仰宇宙兮日月蔽虧靈秀回薄兮野芳呈姿山中之樂兮萬化莫移他人不來兮隠者)
(曷歸)
崇義院在府西北隅宋紹興間建
淨慧院在府西北隅宋景祐四年建
白雲禪院在閶門外宋慶歷間范仲淹奏即天平
山白雲菴改功德寺移菴於此明萬歷二十年郡
紳徐元正重修
貝葉禪院一名雲泉菴在府白蓮涇慧慶寺後内
有古井名雲泉元至治間剏明萬歷間僧巢松葺
垣得碣有陸龜蒙時翻貝葉添新藏間插松枝護
小泉之句更今名
明因禪院在府横山下即薦福山感慈院宋景祐
間建
妙音禪院在府行春橋西茶磨山麓宋淳祐堯山
主開山明洪武中重建
中峯禪院在支硎山寒泉上本支公古刹也不知
廢於何年地屬王氏天啟中鏊元孫永思施為講
僧一雨通潤静室
天衣禪院在翠峯寺右悟道泉在焉宋雪竇說法
時寺集千僧有天衣懷禪僧願汲水供衆忽折擔
蹉跌而化桶湧白蓮
報忠院在西洞庭包山梁天監九年建
戒幢律院在府九都舊為太僕徐泰如西園捨為
寺崇禎八年建
甘露律院在閶門西半塘明建
國朝康熙九年布政慕天顔復建殿閣即菴前官河為
放生池僧淨起復有退居與院址相接名香嚴菴
佛華禪院在府采雲里明崇禎十六年建
元和道院在府治後宋端平間建
清微道院在府治西支家巷内宋端平間建
安隠道院在府石巖橋南宋嘉泰間建
高真道院在府織里橋南宋嘉泰間建
太初道院在盤門内宋寶慶間建
太微道院在閶門南城下元至正八年建
佑聖道院在閶門南濠元至元間建
富春道院在府木瀆鎮宋治平間建
全真道院在府光福迂里
靈應道院舊名高真堂在府東洞庭之梁家瀨宋
建元季燬明成化間重建王鏊有記嘉靖四年移
於本山之湖沙里改今名
回真道院在府城東北宋咸淳間建
靈隠道院在府城烏鵲橋東南宋嘉定元年勅建
悟真道院在齊門外宋何蓑衣真人退修之所有
墓在院東
冲和道院在府上十四都蠡口宋何真人賜塋之
側元末道士周鶴林退修之所
善成道院在婁門外官瀆唐初建
通明道院在府甪直鎮之西張滙宋祥符中建
通神道院在府陳墓鎮元時建
太微律院在府滸墅關南
蓮池院在崑山縣西南五十里陳墓村宋嘉泰中
孝宗妃陳氏葬此因建有蓮池八景
西乾道院在崑山縣馬鞍山陰順治中邑人為辟
穀道人吕毖建
頂山廣福院在虞山北嶺下梁大同十二年石使
君捨宅建名頂山院宋治平間改頂山壽聖院續
改今額寺有十景
上方院在頂山小嶺之外夾兩山之間白龍泉在
焉
大慈塔院在虞山拂水巖東報恩寺
國朝玉林琇禪師自京師還山
世祖章皇帝勅賜帑金建塔院
福城禪院在常熟縣小東門外蕭應宫建萬歷戊
申建塔三層崇禎甲戌續建四層
資福院在常熟縣南門外明崇禎十五年王憲曾
捨宅建
國朝康熙三年修建闢放生池於山門外
三峯清凉禪院在常熟縣北門外數里前臨烏目
澗萬歷四十一年漢月藏禪師大興法席邑紳士
施飯僧田六頃有竒
聖壽禪院在吳江縣西北延壽坊故稱北寺吳赤
烏中建
靈真道院在吳江縣仙里橋南元至正十三年建
崇福道院即圓壇廟在吳江縣南六保長橋宋淳
熙二年建
朗吟谷在鄧尉山妙高峯僧菴内
國朝順治間辟穀道人吕毖鑿石架木構閣以供斗姥
又築桴菴在靈巖山塘南其村多植桃名小桃源
毖修静於此
元和山居在府閶字四圖明洪武時建
祐聖山居在府九都明弘治甲子建
真武閣在吳江縣南門外明嘉靖中建今稱三天
門
江南通志卷四十四
