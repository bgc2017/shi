欽定四庫全書
江南通志卷三十九
輿地志
壇廟(三)祠墓附(松常鎮三府)
松江府
社稷壇在府城北門外
風雲雷雨山川壇在集仙門外官紹塘
勅建先農壇在府治東郊壇旁置有耤田歲以仲春亥日
行耕耤禮
郡厲壇在通波門外(縣曰邑厲)里社鄉厲二壇在
各鄉保
關帝廟在府城
國朝雍正五年奉
旨追封三代公爵仝日祭于後殿
城隍廟在府城興聖塔院後
勅建八蜡神廟
劉猛將軍廟並在府治西南(以上壇廟所屬縣皆如制)
旗纛廟在守禦千戶所廳後
輔國將軍廟在府治西南祀吳陸遜陸凱陸抗
忠義祠
節孝祠俱在府城(二祠所屬縣皆如制)
唐宋忠良祠在府城南祀唐平章侍郎陸贄宋
丞相李綱
衛文節祠在府治蕭塘鎮祀宋參知政事衛涇
明懷宗時移建城内月河塘
胡公祠在府學西祀元教授胡存道
方正學祠在府治普照寺西偏祀明方孝孺萬
歷中建
國朝康熙中知府魯超重修
聖祖御書賜額曰忠烈名臣(附)魯超重修祠記(方正學先生生於台)
(之臨海殉節於金陵而松故有祠則以先生之子孫在松故也先生當成祖靖難時衰麻慟哭)
(誓死不屈以是觸成祖怒刑及九族先生幼子德宗在台年甫九歲刑部尚書魏澤時謫寧海)
(尉受詔摉捕憐而匿之有天台秀才余學夔者佯乞食於市口嗚嗚唱歌以諷澤澤心動越二)
(日塗遇復唱歌如前澤心知為義士乃密以德宗託之學夔挾德宗遁至松江歴青村諸鎮以)
(織網貿米得沽學夔又潛入郡屬祠部郎俞允共為營護而先生門人任勉者為參政家居開)
(之就見德宗因妻以養女德宗由此冐姓俞氏後恐以同姓賈禍改姓余轉遷白沙鄉德宗生)
(三子友直友諒友竹子孫繁衍世家於松至萬歷間督學侍御楊公廷筠詢訪得實檄郡建祠)
(命其子孫復故姓夫成祖之時忠義之士殱滅無遺瓜蔓之抄禍延海内而罹禍之慘無如先)
(生者至於種族門誅而怒猶未息後漢寇榮所謂張羅四海設罝萬里雖楚購伍員漢求季布)
(無以復過者也以事勢言之雖有朱家之柳車孫嵩之複壁豈能容舍保藏存先生一綫之祀)
(哉然而成祖之威至亢暴也能殺先生之身而終不能奪先生九死不移之節能赤先生之族)
(而終不能斬先生萬世血食之嗣此不可謂非天也余魏諸公不憚滅族之誅奮身協力隱匿)
(遺孤卒全先生之祀此皆有天焉相之而其至性高義同符古人雖程嬰之全趙孤王成之保)
(李燮其蔑以過之矣予觀有明一代忠義之士一殱於靖難再殱於魏閹而至於甲申之難忠)
(臣義士不屈於闖賊蹈白刃赴鼎鑊而死者猶不可勝數此固先生及黃練諸人忠義之節有)
(以倡之也然則如先生者上為日星下為河嶽足以立天柱而奠地維其繋於世道人心豈細)
(故哉祠久毁不治予特為飾而新之祠既成予為設羊豕之奠中奉先生而旁以余魏俞任四)
(公附焉俾方氏之子孫賢而有學行者世守其祀凡夫松郡之士及四方來遊者入先生之廟)
(正容肅拜有典刑如在之思可以教忠焉觀余魏諸公棄家忘身保全忠裔有古人之節可以)
(教義焉方氏之子孫世世相承蒸嘗勿替當思所以不愧祖德而勉為君子可以教孝焉所謂)
(舉一事而三善備焉者其在此也因書之以為記俾鑱諸麗牲之石)
夏周二公祠在府西南祀明周忱夏元吉成化
十五年建
國朝魯超有重修祠記(國家大政莫重乎財賦而財賦出於農田農田由於水利賦額)
(不定則取民無制而吏得因緣為奸矣水利不修則旱澇無所資蓄洩無所備而田悉化為汙)
(萊矣故古之名臣皆於斯盡心焉如明之夏周二公是也明永樂二年蘇松諸郡大水夏公以)
(戶部尚書奉命發浙西兵民數十萬疏决壅滯公上言嘉定之劉家港徑通大海常熟之白茅)
(港俓入大江宜浚吳淞江南北兩岸安亭等浦港以引太湖諸水入劉家白茅二港使之直注)
(江海乂松江大黃浦乃通吳淞要道今下流壅塞難即疏濬傍有范家浜至南蹌浦口可徑逹)
(海宜濬令深閣上接大黃浦以逹□河之水相度地勢各置石牐以時啟閉每歲水涸之時修)
(築圩岸以禦暴流如此則功可成奏上得旨允行水患乃息公布衣徒步晝夜經畫咸暑却蓋)
(弗御又念歲荒民饑奏發廩三十餘萬石賑之所全活無算民至今思之周公在宣德間以工)
(部侍郎廵撫江南時蘇松常三郡積欠糧以千萬計公廉知豪強有力者不出加耗貽累小民)
(又糧長徵收斗斛無制取羡自由遂奏設管糧官定斗斛式立水次倉以秋糧正米為則定為)
(加耗而以各戶應納之數置註由帖分授之俾戶自持帖輸納官倉里胥不得上下其手又令)
(諸縣各立倉貯米以便賑貸名曰濟農復立交兑法使民免長運軍獲羡餘人皆稱便又松江)
(賦額素重公奏請於朝得減税糧三十餘萬又請極重官田極貧下戶並從輕折銀一兩折米)
(四石布一疋折米一石計松江一郡得輕折米四十八萬二千六百餘石民獲蘇息公莅事勤)
(敏時乘小艇駕輕輿出舍郊外與農夫野老欵曲談語因得以周知利病在任凡十有八年至)
(今言廵撫之有惠政者必首稱文襄公焉夫二公之功業在天下利澤在東南豈獨松之民被)
(其德哉然松故有祠則以二公之功德所在尸祝而愛尤在於松也二公之去今二百餘年矣)
(東南之水利日以淤塞田畝日以荒蕪而税糧之額日以加重誠得如二公者出不辭勞不畏)
(罪有饑溺由巳之思有憂樂同民之意則陂瑭港浦之淤者可通田之蕪者可治民之困於賦)
(役者可以少紓而東南饑饉流亡之患庶幾有瘳矣此民所以思二公之德至於今日愈久而)
(愈不忘也祠久蕪沒僅存遺址予為鳩工庀材復其舊觀既落成為文以紀之夏公名元吉字)
(維喆諡忠靖湖廣湘隂人周公名忱字恂如諡文襄江西吉水人其他行治事實具載國史不)
(書書其有德於吳人者予既為之作記又緣邦人思二公之意作詩二章以頌之曰暨暨夏公)
(功在河渠布衣徒步周爰咨茹暑不張蓋勞不乘輿三江震澤實為洪瀦劉港白茅洩彼尾閭)
(溉我田疇長我新畬公之不來室無峙糈公之既來飯稻羹魚川伯順流老幼安居千載思公)
(拜公堂除福我吳民黍稷與與於赫周公來旬來宣公未莅止民呻以瘨賦歛無藝雀鼠蠧穿)
(公援成畫則壤永編排闔上疏請折請蠲澤被八州惟忪德偏息黥補劓拯溺解懸十有八載)
(鴻恩覃延畢公君陳庶其比肩公歿歲久厥德不䥴雲車風馬精爽在天惠我人斯於萬斯年)
忠烈祠在府治鍾賈山祀明深州知州孫士美
與其父訥
董文敏祠在府治興聖寺後祀明禮部尚書董
其昌康熙四十四年
聖祖御賜芝英雲氣四字扁額
崇正祠在周家藻里祀周思兼萬歷年建
張宫諭祠在鳳凰山祀張以誠崇禎時建
陸文定祠在府西門外興福寺南祀明尚書陸
樹聲
高義祠在府治南祀顧正心
徐文貞祠在府學東南祀明大學士徐階
錢太史祠在府治西門外平政橋西祀明錢福
崇禎時建
三烈祠在府城右文街祀明張烈婦陳氏嚴烈
婦許氏烈女楊氏
報功祠在府治漴闕祀明知府方岳貢邑人曹
家駒吳嘉印何剛
國朝邑人吳含文宋際莊徵麟
李令祠在府治白龍潭之陽祀
國朝婁縣令李復興
沈文恪祠在府城興聖寺後祀
國朝禮部侍郎沈荃康熙年間
聖祖賜扁額曰清愼勤曰格物曰落紙烟雲曰飛霞舊德
又
賜對聯一副曰兩幅彩箋揮逸翰一聲寒玉振清詞
王忠毅祠在府城普照寺西祀
國朝江南提督王之鼎康熙四十六年
聖祖御賜純忠遺愛四字扁額
周太守祠在府城北門内清風橋祀
國朝知府周錞元
四賢祠在華亭縣細林山祀晉張翰陸機陸雲
梁顧野王
五先生祠在華亭縣干山祀陸機陸雲楊維楨
錢惟善陸居仁
顧侍郎祠在華亭縣寳雲寺祀梁顧野王
父子忠孝祠在華亭縣學東祀明大理寺丞馮
恩子應天府通判行可楊允繩父子
三賢祠在婁縣七星橋側舊為范文正祠明崇
禎時以范履冰范純仁合祀
國朝順治間以明兵部尚書范鏓大學士范景文附為
五太師祠
孟侍御祠在上海縣三十五保祀明孟暘
羣忠祠在上海縣祀上海縣丞劉東陽建平縣
丞宋鰲鎮海衛指揮使武尚文浙江鎮撫吳賢
鳳陽散官丁爵邑人楊鈿皆嘉靖間死倭難
黃道婆祠舊在上海縣烏泥涇屢遷今在張家
浜寧國寺西明天啟間張所望移建(附)明張之
象記(上海西南廿餘里為烏泥涇故有道婆祠云道婆者姓黃氏本鎮人也初淪落崖州)
(元元貞間附海舶歸閩廣多種木棉織紡為布名曰吉貝而道婆最善是業州里宗之先此烏)
(泥涇土壤磽瘠民多困貧因謀樹藝以給遂覓種於閩廣間然尚無踏車椎弓之制率用手擘)
(去子線絃竹弧置案間振掉成劑厥功甚艱道婆乃教以制造捍彈紡織之具既以便民矣至)
(於錯紗配色綜綫挈花又各有法故被褥帨帶之𩔖織以折枝團鳳碁局文字粲然若寫土人)
(競相倣習稍稍轉售他方以牟利業頗饒裕未幾道婆卒莫不感恩灑泣而共葬之已立祠歲)
(時享之頃歲行遊其所已鞠為灌莽撫蹟低回者久之予遂於居舍之東北隅聽鶯橋捨地二)
(畆集里中尚義者經始方旬煥然改飭像設具備神有棲憑焉先王之制禮也法施於民則祀)
(之吾松之民仰機利以食實此道婆發之苟被其澤者無忘追本之思則祠祀可不廢矣)
三公祠在上海縣三十保祀明都御史海瑞僉
事鄭元韶上海知縣敖選
周方二賢祠在上海縣祀明廵按周如斗知府
方廉
沈布政祠在上海縣祀明沈恩
陸文裕祠在上海縣學宫後祀明詹事陸深
潘方伯祠在舊演武場上祀潘允端允端董漕
儲惠及桑梓士民德之
忠勇祠在南匯縣祀明死倭難邑人李府及二
子香黍嘉靖中建
仰德祠在南匯縣川河保祀明喬鏜喬木萬歷
中建
海忠介祠在青浦縣南城濠上祀明都御史海
瑞
丁清惠祠在青浦縣南祀明都御史丁賓
漢濮陽王墓在小蒸西四里
廬江太守陸康墓在府西北二十里
潁川太守陸閎墓在華亭縣西北四十里
三國吳丞相陸遜墓在府西二十三里
大司馬陸抗墓尚書陸瑁墓左丞相陸凱
墓俱在府城外
海鹽侯陸禕墓在崑山
宛陵侯諸葛瑾墓在奉賢縣坍石橋西雍正九
年知縣舒慕芬於其地得殘碑因重為立石
晉左光禄大夫陸曄墓在府城西四十里
平原内史陸機墓在華亭縣西北二十五里又
青浦縣治北三十里有高丘舊呼陸丞相墓嘉
靖間土人見墓上有一金蛇盗伐其塜得古噐
甚多後聞於官悉捕治命封其塋地
西陽亭侯陸監墓在婁縣
左將軍袁崧墓在上海縣長人鄉崧為賊害其
下李祥收骨歸葬
唐朝散郎顧謙墓在北亭鄉崧子里
五代前蜀丞相潘葛妻李氏墓在潘店北杏涇之
左碑上有天漢四年葬五字
宋贈太子少保朱承進墓在佘山
將仕郎衛公佐墓在佘山
詩人儲泳墓在南匯縣周浦
樂靜先生曹澤之墓在青浦縣小蒸
元義士夏椿墓在華亭縣細林山
三高士墓在華亭縣干山東麓三高士者楊維
貞陸居仁錢維善也朱柯墓在華亭縣横涇
貞素先生曹知白墓在華亭縣干山子永祔
蘭溪知州章夢賢墓在崧宅里夏世澤墓在
集賢鄉
秦裕伯墓在上海縣淡井廟北
孝子徐誠墓在上海縣長人鄉衛謙墓在佘
山
松江訓導王文澤墓在横雲山
轉運使瞿霆發墓在南匯縣下砂
江夏公費寮墓在青浦縣陸寳原
宣慰副使任仁發墓在青浦縣駱駝墩
明御史袁凱墓在東門外賢游涇
侍郎王鍾墓在佘山訓導邵亨貞墓在佘山
宣城伯衛炳墓在府城内北禪寺右
贈尚書張璚墓在城南龜蛇廟側
尚書錢溥墓在佘山府丞朱孔暘墓在佘山
府尹吳玘墓在府東六磊塘
布政夏寅墓在府西白龍潭知府張弼墓在
鳳凰山
都御史唐珣墓在府城北荷祥涇
尚書張鎣墓尚書張悦墓
尚書孫承恩墓俱在盤龍塘
修撰錢福墓在府東華陽橋
給事中張承憲在天馬山東南
太常卿夏衡墓在府城南彭家莊
贈大學士徐黼墓在景家堰西尚書顧清墓
在唐橋
太僕卿沈愷墓在北城濠上
侍郎徐陟墓在府城西南
尚書陸樹聲墓在北城濠北子刑部侍郎彦章
祔
寺丞馮恩墓在古浦塘子通判旌表孝子行可
祔
給事中楊允繩墓在葉謝河西
副使周思兼墓在蔡成涇布政莫如忠墓在
御史涇
尚書唐文獻墓在府城北
贈僉都御史楊樞墓在任淇浜徐階銘
副使楊道亨墓在修竹鄉太倉王世貞銘
副使龔愷墓在禦溪東陸樹聲志銘
給事中夏時正墓在古浦塘陸樹聲志銘
太常寺卿張明正墓在泖港吳涇太倉王錫爵
銘
知府彭應麟墓在浦南龍溪徐階銘
諭德張以誠墓在朱橋鎮大理卿朱奎墓在
佘山
太僕卿林景暘墓在府城外
贈侍郎董體仁墓在望海塘
大學士錢龍錫墓在府城外
按察使杜喬林墓在壓薦浜
侍郎錢士貴墓在府城南侍郎董傳策墓在
新河
張節婦姚氏墓在鳳凰山
張烈婦陳氏墓在天馬山之陽董其昌書碣
楊烈女墓在澱山寺側華亭知縣鄭友元立傳
四隱墓在奉賢縣陶宅(楊仁壽李暲華瑾一人逸姓名)
詹事陸深墓在黃浦東徵士陳繼儒墓在佘
山
祭酒陳詢墓在奉賢縣瑶涇
侍郎蔡汝賢墓在奉賢縣望河涇
御史徐宗魯墓在婁縣秀野橋
處士殷澄墓在金山縣胥浦鄉
懷遠將軍侯端墓在金山縣秦山麓
主事徐三重墓在金山縣三保
僉都御史陸樹德墓在金山縣秀州塘
通政使許樂善墓在金山縣吕岡涇
大學士方岳貢墓在金山縣掘撻涇
副都御史唐瑜墓在上海縣周涇北
大理寺卿王霽墓在上海縣陸家浜
右通政趙灼墓在上海縣五里橋
侍郎顧彧墓在上海縣二十二保
孝子顧文敏墓在上海縣西門
侍郎張電墓在上海縣淡井里
都御史潘恩墓在上海縣陳涇
大學士徐光啟墓在上海縣徐家灣
光祿少卿顧從禮墓在上海縣日赤橋北
侍郎董羽宸墓在上海縣
都察院僉事俞汝為墓在上海縣龍華寺西長
洲文震孟銘
學士沈度墓在福泉縣薛山西麓
國朝總兵張仕傑墓在華亭縣三十九保西安人入籍
華亭
處士王光承墓在奉賢縣蔡家橋
婁縣令李復興墓濱州人留葬鍾賈山
尚書王日藻墓在金山縣寒字圩
大學士王頊齡墓在金山縣宙字圩
太常少卿高層雲墓在金山縣張堰
總督施維翰墓在南匯縣牐港
贈工部侍郎葉映榴墓在南匯縣
侍郎沈荃墓在福泉縣朱家莊
侯氏節孝阡在上海縣圓沙
常州府
社稷壇在府城北門外德澤鄉
風雲雷雨山川壇在北門外德澤鄉
勅建先農壇在府東郊壇旁置有耤田歲以仲春亥日行
耕耤禮
郡厲壇府城北門外(縣曰邑厲)里社鄉厲二壇在
各鄉保
關聖廟在府城
國朝雍正五年奉
旨追封三代公爵仝日祭于後殿
城隍廟在府城金斗門内
勅建八蜡神廟
劉猛將軍廟俱在府治西(以上壇廟所屬縣皆如制)
忠佑廟在府城祀隋郡人陳杲仁西廡祀南唐
右武衛將軍柴克宏
劉將軍廟在府治清和坊明洪武初建祀宋都
統制劉師勇師勇山東人元兵陷城師勇從八
騎手殺哨騎數人易衣甲以混北軍斬禆將張
超所向披靡從間道赴行在
王太保廟在武進縣東南文成壩南祀晉王祥
化被王廟在縣東小井旁祀晉顧凱之或云即
凱之宅水平王廟在陽湖縣分水嶺舊傳為后
稷庶子佐禹治水故祀之
延陵季子廟在陽湖縣雙桂坊明洪武中建康
熙四十四年
聖祖南巡
御題讓德光前四字扁額(附)蒋超重建廟碑記(介丹陽金壇之交各)
(五十里曰延陵有吳君季子廟云自漢及今廟貌最古民間祈農望歲疾病禱祀遠近至者無)
(虚日君亦惠風甘雨默祐一方野蠶嘉穀穹龜大魚充溢於溪田巷陌之間其民樸而多壽豐)
(財力穡而耻末富酉戍以來老幼熙恬寂然不見兵革之事君之佑民可謂至矣廟素弘麗亟)
(修亟壊年來梁桷班剝藩削級移不能避燥濕修士吳嘉侯患之安陽吳侯之鏌適宰於陽捐)
(俸倡首屬嘉侯董其事以君之靈克用有成嘉侯屬予記之欲以修建本末載廟石不可不一)
(至其地孟夏之日乃肅衣冠過舊里西山送青溪溜縈注高岡聳抱若阿若盤沸井流珠於右)
(長橋虹貫於前廟門軒厰巍殿三重崇宫傑出雲表仰瞻儀像披袞衣列班劍肅然如生露臺)
(有奉夫子十字碑亭贔屭糺結丹紺耀日修廊蜿蜒環兩旁者九十餘楹厥後又有讓王樓翼)
(以邑大夫齋宫無不畢具噫君之靈應與吳侯之勤民嘉侯之好義盡於此矣予獨思當春秋)
(時志興王室者唯吾夫子耳君為文武子孫備知三代禮樂又序次當立以大聖人輔一賢侯)
(足使東周復興生民被澤瞥然高蹈又處人倫骨肉之變此君之大痛亦吾夫子之憂天下之)
(不幸也雖然自君以讓德顯天下被其教者無智愚貴賤皆知重倫義輕祿位以推梨讓棗為)
(足欽奪芻攘骨為可耻由其道可以無争無争無刑無刑無兵君所造於後世者豈止療疾苦)
(而禦饑凶也哉以此思愛廟食千萬世可也詩曰粤有太伯國以讓延壽夢象賢曰有季存熠)
(熠吳君惟義之躭腐鼠嚇鵷憫彼鴟頑當周之衰君為同姓誅亂定王姬可不亡敝&KR1237;濁膠不)
(救俗荒句茅之西延陵之里佳城鬱葱穹窿厥祀冥靈蕃育豐年大有溪深魚肥士敦穀阜峩)
(峩素王縞紵遺之赫赫穹碑蛟龍護之公孫嘉侯世奉君廟吳侯善刀登良戢暴既惠吾民亦)
(謹於神運會適符各匯其源靈堂歲久欒櫨漸傾乃命鼎新嘉侯董成風斤兩斵神輸鬼營鐡)
(石犀壽髹彩晶瑩乃構元孱用表休尚夷清惠和君聖之讓粒我蒸民既富且臧孝友睦婣以)
(配神貺)
顯忠廟在無錫縣秀塍街祀唐張廵
金龍大王廟在無錫縣石頭鋪祀黃河神宋謝
緒
至德廟在金匱縣梅里鄉祀吳泰伯明洪武中
移置縣治東弘治中重建於梅里
孔氏家廟在江隂縣梧塍里明嘉靖間孔氏六
十四世孫抃建祀孔子
國朝張能鱗重修梧塍孔氏家廟碑記(山祖崑崙其分也名山三百支)
(山三千大小牙錯分鎮九有水祖宿海其出也巨為四瀆細為萬川淺深交瀹滋浥萬物人祖)
(聖人其發也瓜瓞雲仍本支綿亘上衍先澤下裕後昆蓋積厚者緒長榦豐者枝繁也開闢以)
(來聖莫盛於孔子孔子殷人也虞廷五相契作司徒敷五教其後大於商湯以帝制六百祀而)
(周代之周衰代周者其在湯孫乎吾夫子繼周而起稱素王天之命也天若曰作君而王者吾)
(王之勞以九州其建號也有涯作師而王者吾弗王之勞以萬世其稱名也無涯斯孔子之道)
(所以集羣聖之成而孔子之子若孫所以邁羣聖而最熾也表章聖裔昉於元朔易代加崇至)
(於今隆比三恪於赫哉無疆惟休歟支流别子散在寰區莫不克振祖烈稱彬彬焉江隂梧塍)
(孔氏其一也梧塍之有孔氏始武功大夫垕紹興間以統制守江隂軍因家焉十四傳為處士)
(抃始建聖廟又三傳為諸生興綱毓珺移建於西莊大擴舊制其堂以奉先聖祖也配以述聖)
(宗也次配以武功梧塍所自始也其廳事以集族人東廡以祀有德西廡以祀有功示勸也其)
(田以供祭矢弗鬻噐以備物矢弗假義也訪遺支之在太倉者共祀春秋聯族屬也其族姓愿)
(樸而力田諸生好德而文以世其家語有之七世之廟可以觀德繇孔氏以觀聖德不猶望京)
(山之峩峩而懷崑崙覩清流之洋洋而溯宿海耶戊戌秋予命祀生重修逾月告成諸生請記)
(於予以垂久遠予於是嘆吾道之大而聖人之尊不可褻也二氏之教浸滛於人心其宫廟祠)
(宇充塞天下優俳奴隸得而創之薦以褻味祝以滛詞其徒方自以為恭而不知褻乃滋甚也)
(敬在外非由内也吾夫子之祀京師郡邑而外罔敢褻舉舉之者非奉詔旨則聖人之後也而)
(吾夫子在天之靈赫赫洋洋陟降左右士自八歲入小學十五入大學即凜凜祗畏不敢斁思)
(不必入廟始敬也敬在内非由外也予故為文以示孔氏子孫而不僅以示孔氏子孫也司馬)
(子長道魯過闕里見車噐竹策皆有先民遺風流連不忍去蓋聖德入人深也時方出秦熖子)
(長所謂道六藝耳今天下聖道昌明士習畫一躋斯廟者覩爼豆禮噐睪然其有思乎豈獨聖)
(人之子若孫勉焉願學聖人也)
袁府君廟在宜興縣治西南祀漢陽羡令袁玘
許眞君廟在宜興縣青陽市祀晉許謐相傳即
眞君宅
忠烈行廟在宜興縣姚村祀漢秣陵尉蔣子文
尚書廟在宜興縣青陽市祀明周忱
烈女廟在宜興縣順一坊祀五代時何氏氏罵
賊死
&KR1432;亭侯廟在荆溪縣五賢區祀漢蒋澄
周孝侯廟在荆溪縣治東南隅祀晉平西將軍
周處
義興太守廟在荆溪縣臨津城祀齊任昉
夏王廟在江隂縣夏港口
張睢陽廟在江隂縣虹橋西祀唐張廵靖江縣
亦有祠
陳烈士廟在江隂縣新村祀宋陳忠
忠義祠在府西門
節孝祠在直街圖(二祠所屬縣俱如制)
卞忠貞祠在府城勝西里
范文正祠在府署西南隅
蘇東坡祠在府治顧塘橋北
國朝康熙四十四年
御題坡仙遺範四字扁額又有祠在荆溪之蜀山即東坡
書院明弘治中侍郎沈暉重建(附)明李東陽蜀
山蘇公祠祀(常州宜興之荆溪有蜀山本獨山也志稱蘇文忠公與蔣學士之竒)
(同舉進士買田卜築於兹山之麓於是易獨為蜀按爾雅山獨者皆為蜀志又稱愛其名而居)
(之者理則然也公嘗欲作亭種橘預名曰楚頌後上表乞居常及歸自嶺南卒於州邸其弟文)
(定公以其喪去葬於潁上其家亦不復至常矣當是時蓋有所謂東坡書院者尋輒廢越七十)
(年郡守晁子健擇州學旁地建祠祀公元僧敏機因山為祠為之居守晁公武徐一䕫皆有記)
(今常州祠尚存而蜀山祠廢已久弘治庚申縣人沈公暉自南京工部侍郎致仕歸以告廵撫)
(都御史彭公禮廵按御史王君憲知府連君盛知縣王君鍭僉議既協鍭躬訪遺址悉為居民)
(所據贖而歸之得地三十餘畝一時好義者爭割田山捐金市以益之士人吳綸輩鳩材督工)
(國子生王永實相其役經始於辛酉之四月至十二月而成為堂六楹肖公像於其中堂左右)
(二亭一刻公楚頌帖及諸詩詞一刻興造之碑東西廡及門各四楹廳館庖湢諸室為楹者以)
(十數其外則甃石為周垣百二十丈視州祠深廣略稱而偉麗過之矣既乃用表忠觀故事命)
(道士謝允昂居之歲奉祀焉夫天下之論名臣碩輔者或原於嶽降或歸之地靈文章氣節亦)
(以為得江山之助固也及乎遐陬僻壤一丘一壑或有所憑藉亦足以不朽於世是所謂人與)
(地者恒相須以顯而亦不能不相為重輕若君子去父母之邦則遲遲其行越在他國則觸物)
(感事懷思顧戀而不能已是蓋存乎人而物不與焉會稽東山以謝傅名其在金陵亦築土以)
(象之為東山者何限而非其人莫之名也公之自蜀入&KR0982;隱然重京師父子兄弟之名遂擅天)
(下則公乃天下之人俗傳三蘇生而眉山之草木皆枯者妄也及其流離貶竄不能歸其鄉卜)
(居兹山托名以寄意潁之山名曰峨眉者亦此義耳後雖其體魄在潁而魂氣之無不之者安)
(知不徘徊眷戀於兹山也耶且公所謂不待生而存不隨死而亡者將流行充塞於天地間而)
(况其經過化存神之地哉公之文章氣節天下莫不尊之是雖不得與天下之祭揆之鄉先生)
(社祭之義有過而無不及獨山之為蜀也其社之𩔖乎然則是祠之設固耆民俊士衣冠爼豆)
(所宜周旋而傾注焉者也夫使文章不如公氣節不如公則蜀之王萬亦嘗榜鄭邸為蜀舍而)
(朱俊民劉跂為之記銘然亦不顯東陽楚人而燕産嘗因贈太師徐文靖公之約買田兹鄉而)
(遽罹家難竟莫之遂今工部以其迹頗相𩔖而不知其文之弗稱也請為記祠事之成予於是)
(亦誠有感焉因用楚語作迎送神辭其亦橘頌之遺意也夫其辭曰橘之樹兮如蓬鬱青葱兮)
(間玲瓏彼亭兮在中信吳邦兮楚風橘之樹兮如蓋採芳鮮兮薦甘脆我公兮來歸神陟降兮)
(如在公之樹兮荒萊公之亭兮空苔望遊魂兮歸來公歸來兮恍不可以見渺惆悵兮悠哉荆)
(之土兮如酥荆之米兮如珠山有茶兮溪有魚生不足兮歿有餘公去此兮何居楚之調兮欷)
(歔蜀之山兮盤紆神往復兮無定所聊為此兮踟蹰生不為世所容兮沒將恣其所如鑿余井)
(而得泉兮又安窮其所之彼亭常存兮樹常實恃以薦公兮願少駐乎須臾)
國朝儲欣蜀山東坡書院記(先生蜀人也弱冠筮仕嗣後出入中外不常厥居有)
(以除授至者徙者請外者羣小搆禍安置者量移者地或善或惡或極遼以惡寵辱自上趨避)
(無由若乃擇地而處不以宦與罪至而意氣慨然將徜徉終老於其山水之間獨吾陽羨而已)
(蜀山處邑東南蓋陽羡諸山之卑且獨者相傳舊號獨山先生以山形似蜀為去偏名蜀而居)
(之吾意先生舟入荆溪浮於東氿三十里得是山登巔極目太湖如鏡東南萬峯如笏如屏是)
(山實山水門戶先生善選勝即其址税駕焉而非係乎蜀之似與不似也從此泛罨畫品玉潭)
(芒鞋笻杖無不到田夫方外無不交於是天遠夕陽之詞亂山白雲之句紅友黃封之歎與金)
(沙寺僧剖竹調水之符佳言韻事日日以新而惜乎居之不久也間考先生之來大約在允常)
(州居住前後為元豐七年八年此兩年中離黃赴登又嘗待命於泗留題於揚時月可考是則)
(先生居此雖閱兩年其實不過數月耳嗟乎先生一謫齊安居之者四年一竄南海居之者六)
(年及心所喜樂買田築室曾不數月以去亦足見行止非人而先生生平動與願違若此𩔖甚)
(衆也然先生在天之靈亘百世不磨滅者其所依回眷戀將在鬱鬱不樂處者歟抑在所樂歟)
(則夫陽羡人士相與作為宫室以爼豆先生者先生之靈實式憑之可壊陋弗飭耶蜀山故有)
(東坡書院廢不知何時明弘治朝邑沈侍郎暉贖舊址而鼎建焉以偉麗稱)
(國初漸圮有道士曰蒋普引以為任積三十年力腐折頽敗葺治煥然又於似蜀堂後造樓而書院益)
(偉麗狹前制矣考於康熙之戊寅磨石而屬予以記予喜先生書院整新又嘉道士良且方卒)
(就厥志也因記其光舊創始之大略如是)
先賢祠在府城内祀延陵季子等七十五人
邵康節祠在府治漳湟里祀宋邵雍
劉龍圖祠在府治馬跡山祀宋劉晏
楊龜山祠在府治朝京門内
張南軒祠在府城祀宋張栻
胡文恭祠在府城德安門外祀宋胡宿
忠義祠在府城正覺寺址祀宋文天祥姚訔等
十五人(附)明胡崋毘陵忠義祠錄序(毘陵古常郡也而祠)
(以忠義名天下所無也而吾常有焉常之忠義前此猶未顯也至宋之末始大顯焉忠義在人)
(心固未嘗冺宜無間於天下古今而獨歸於宋末者有說也蓋常有泰伯季子之遺風自古高)
(節所興由克遜以立風俗君子尚義庸庶厚龐漢魏而降衣冠南度禮義之俗寖盛迨至趙宋)
(人以忠厚立國當時臣民咸有忠君愛國之心而常之人才風俗愈甚獨異他郡處常守易寂)
(無所見也時危事變節斯著焉方德祐初元師入境大江東西郡縣皆望風奔潰獨吾常知州)
(姚公訔通判陳公炤與綂制王安節等鼓舞忠義為守禦計且誓與城同存亡卒之糧盡援絶)
(義勇百萬同日被戮無一人降滿城忠義信古今天下所無而僅一見於吾常者也夫以常之)
(忠義如此至今廟宇不崇祭享不及精忠大節幾於晦塞不有君子表而出之愈久而忘終歸)
(冺沒何以勸激天下後世又何以顯常之忠義超絶古今也耶此吾葉君司韶有所感發督合)
(庠友而私祭所由興私祭興而新䤪所由著也觀其於文丞相劉都綂阮應得萬安僧則議其)
(應祀劉溶則議其不當黜定位次有議人各有贊序列傳鑑志以著其出處詳略祭有期有品)
(有文立祠有碑與侵毁祠基宇有帖有狀君嘗乞祭於有司有呈古人感慨於忠義有詩一一)
(收錄分為上下卷後自為序而列其目於卷首用心密矣旻兒輩俱出門下見而義之將為鋟)
(梓以廣其傳君因先期呈書臬司俾余序焉余惟忠義之事惟忠義者知所崇重為能表而出)
(之以勵風化昔孔北海表鄭公鄉而過者起敬文潞公題明道墓而學者知歸吾見斯錄一出)
(而毘陵忠義之名益著忠義著而諸公之英聲偉烈震耀兩間人人知所景仰吾輩又當以君)
(之錄逹於朝行將立廟奉祀勒石頌功隆一代崇褒之典而大顯揚於時於以勵高風激頽俗)
(匪直有勸於常抑有勸於天下後世是錄有關於忠義大矣)
鄒公祠在府治咸寧街祀明蘇松兵備道鄒墀
唐荆川祠在府城外運河岸西南祀明唐順之
忠節祠在府城正覺寺西祀明兵部尚書陳洽
王忠愍祠在府治奔牛鎮祀明季殉難御史王
章
國朝順治十年奉
旨褒䘏賜地十區奉祀
海烈婦祠在府治運河岸
靈濟龍祠在武進縣奔牛牐
周殿撰祠在武進縣忠佑廟西廡祀宋周把
崇賢祠在武進縣史家巷祀明胡濙
劉仁賢祠在武進縣南祀明大理寺丞劉光斗
三王祠在陽湖縣東北祀東嶽忠佑廣惠之神
湯襄武祠在陽湖縣祀明東甌王湯和
顧左丞祠在無錫縣南林祀晉顧悦之(晉書愷之父悦)
(之歴尚書左丞)
伍相公祠在無錫縣西五十里胥山下關江上
春申君祠舊在黃公澗上今徙錫山西麓
華孝子祠在無錫縣惠山左祀晉孝子華寳(附)
元高明華孝子祠記(惠山寺之東偏當泉水之上有三賢祠按志書今祠)
(址華孝子所居宅也初祠久廢吳人王彬始復倡建既成則以三賢事刻諸石且曰初址實孝)
(子故居孝子之事不可以沒而不著復礱其碑因以記其事章善也孝子名寳晉義熙末始八)
(歲父豪戍長安且行謂曰我還為汝冠後長安陷父歿寳奉命至七十不婚冠或問之不忍答)
(輒號慟彌日建元三年詔表其門閭凡史載孝子事若此蓋自西晉以來尚淵虚賤名檢教弛)
(法斁波流風靡而孝子獨能篤至行終始不渝其誠意惻怛可以貫金石于雲霓若與宇宙日)
(月同其久於此見天之降衷人之秉彝不以衰世末俗而有異也孝子晉人而志謂齊孝子者)
(蓋孝子生於晉長於宋歿於齊當其一身而天下三易姓當時居朝廷有爵位者朝事司馬氏)
(夕事劉朝事劉夕事蕭恬不以為怪而孝子奉父一言七十年餘未嘗斯須忘以至歿身不替)
(使當時朝廷有爵位者其奉君命恪官守亦咸若華氏子則晉不當為宋宋不當為齊而孝子)
(宜不曰齊孝子也几遊於兹者憩幽林酌清泉臨風覽古懷三賢之高風慕孝子之至行有志)
(者宜加奮勵其未能者則澄思革心勉追遐躅是則某所以樹碑之意云耳夫人性一耳有為)
(者亦若是吾徒宜無自怠)
尊賢祠在無錫縣惠山泉左祀唐陸羽湛茂之
李紳明正德中增祀宋焦千之秦觀尤袤錢顗
元倪瓚張翼王紱共十人嘉靖間又增祀明秦
旭邵寳華察龔廷祥薛天生劉懷穎六人
國朝康熙六年增祀鄒廸光沈應時二人五十八年又
增祀
本朝秦松齡周弘嚴繩孫三人共二十一人
胡安定祠在惠山右祀宋胡瑗
李忠定祠在惠山西祀宋李綱
七賢祠在無錫縣儒學内祀宋楊時暨其從遊
四人名
五賢祠明嘉靖初增入宋李綱明邵寳更號七
賢祠
朱文公祠在無錫縣梅里鄉白擔山下
麻尹二將軍祠在無錫縣五牧橋祀宋文天祥
部將麻士龍尹玉舊在彭郎村明嘉靖間薛應
旂移建今所
儲貞義祠在無錫縣淨慧寺側祀明義士儲福
及其妻范氏
鄒文忠祠在無錫縣惠山河塘上祀明提學副
使鄒廸光
松滋王公祠在惠山秀塍街祀明無錫知縣王
其勤
周海二公祠在無錫縣惠山左祀明周忱海瑞
高忠憲祠在無錫縣水缺巷祀明高攀龍
周文恪祠在無錫縣惠山祀明周子義
顧洞陽祠在錫山之麓祀明副憲顧可久
顧端文祠在惠山寺左祀明顧憲成以弟允成
配
邵文莊祠在無錫縣惠山二泉書院祀明邵寳
于忠肅祠在無錫縣錫山祀明于謙
馬文肅祠在惠山秀塍街祀明季殉節馬世竒
以同殉朱氏李氏二妾祔
國朝順治十年
賜諡并祠田七十畝
單貞姬祠在無錫縣惠山寺左
忠節祠在無錫縣惠山祀䘏贈國子監助教嵇
永仁雍正八年建
御賜忠節流芳四字匾額
張止齋祠在金匱縣洞虚宫之右祀明義士張
翼
秦淮海祠在金匱縣第六箭河上祀宋秦觀舊
在惠山明正德間改建今所嘉靖中以裔孫朴
旭霖䕫四人配祀崇禎時又增配永孚仲孚鏜
金四人改稱九先生祠
國朝順治初又以秦銳祔
道南祠在金匱縣東林書院左祀宋楊時
伍相祠在宜興縣西九里祀伍員又一在江隂
縣胥湖西
廣惠行祠在宜興縣西門外祀漢張渤
謝氏七賢祠在宜興縣祀晉義興太守謝淵洎
其後裔宗三惠顥表三錫遴
二忠祠在宜興縣東祀唐衛將軍逖尚書吳公
雲(附)唐許渾衛將軍廟詩并序(將軍名逖陽羡人少習詩書學)
(弓劔有武略二十七遊并汾間遇神堯皇帝始建義旗逖以勇藝進備行列洎擒竇建德逖時)
(挾鎗劔前突後翼太宗顧而竒之天下既定錄其功拜將軍宿衛以母老且病乞歸侍殘年詞)
(旨哀激詔許之既而以孝敬睦聞門以然諾居鄉里及卒邑人懷其賢廟于荆溪之湄以平生)
(弓甲懸東西廡下歲時祠祭頗福其土焉文士王敖撰碑詞實詳備惜乎國史闕書其人因題)
(詩於廟壁武牢關下護龍旗挾槊彎弓馬上飛漢業未興王霸在秦兵已散魯連歸墳穿大澤)
(埋金甲廟枕長溪掛鐵衣欲奠忠魂何處問葦花楓葉雨霏霏)
二侯祠在江隂縣虹橋東祀明初江隂侯吳良
靖海侯吳貞
愍忠祠在江隂縣城隍廟西祀明光祿寺少卿
錢錞
義勇祠在江隂縣青陽鄉南街祀明嘉靖時死
難團長吳兑
義士祠在江隂縣順化坊祀明嘉靖時義士黃
鑾
耿公祠在靖江縣東南相傳耿為宋哲宗時人
歿而為神能除水患
岳忠武祠在靖江縣治西又宜興亦有祠
四賢祠在靖江縣孤山頂祀元趙孟頫虞集孔
元虔孫一元
四惠祠在靖江縣馬洲書院祀邑令金洪易幹
張師載鄭錡
烈女祠在靖江縣治東北五里祀元至正中烈
女陳元拏明孫馮二氏
商泰伯墓在金匱縣鴻山高一丈四尺周三十五
步鴻山蓋即南徐記所謂皇山也晉晉陵太守
殷師嘗表其墓復一戶護守
周吳季子墓在府治北七十里申港有石碑古篆
曰嗚呼有吳延陵君子之墓相傳孔子所書(附)明
都穆墓碑攷(吳延陵季子墓在常州江隂縣西申浦墓故有碑曰嗚呼有吳延陵君子)
(之墓自昔傳以為孔子之筆其大徑尺體勢竒偉攷之唐開元中元宗嘗命搨其書大歷十四年潤)
(州刺史蕭定重刻石延陵廟中今碑之存者乃宋崇寧二年知常州事朱彦立蓋刻之者屢矣歐陽)
(永叔好集古文其論此碑本之太史公書謂孔子平生未嘗至吳不得親銘季子之墓又謂其字特大非)
(簡牘所容後永叔有趙明誠者錄古金石多至二千而此碑不與遂使好古之士不能不置疑)
(其間穆嘗讀越紀見其中載越王勾踐躬求賢聖孔子從弟子七十人奉先王雅琴治理往奏)
(則孔子固已歴吳至越其書近古言似非偽豈太史公未之見耶况春秋之時賢如季子固聖)
(人之所與今觀十字之間辭約意博宛然魯史之法有非聖人不能及者蓋不必親登其墓而)
(後表之亦未可知也但觀之筆以竹而紙以代簡則自漢始及觀古法帖亦有是文大不逾寸)
(而多二言庶幾竹簡之書宋黃伯思號稱博物定其非偽今碑字若此豈眞是耶抑後人轉相)
(傳摹擴而大之又未可知也雖然元宗嘗命榻本則唐以前已有刻字而其來遠矣又豈後人)
(所敢議耶監察御史謝公球廵歴吳中謂穆吳人頗知稽古命知縣事王君鉼考其說遂著之)
(云爾)
春申君黃歇墓在江隂縣君山相傳在東嶽廟
陛之下
漢刺史劉繇墓在府北濱江史稱繇卒於豫章孫
策載其喪還葬
僕射劉昌墓在無錫縣西南白石山即今胥山
御史虞仲卿墓在無錫縣朱山王莽逼為司徒
不從死之葬此光武即位以朱旛表其墓因名
朱山
荆州刺史顧容墓在無錫縣東南一十八里俗
呼為顧墓
雲陽鄉侯蒋默墓在宜興縣竹山
函亭鄉侯蒋澄墓在宜興縣都山
諫議大夫蔡邕墓在武進縣
陽羡令袁玘墓在荆溪縣君山
太尉許戫墓在荆溪縣南門外周瀆
晉琅琊王墓在府城西五里運河南即今所祀之
琅琊王神也
將軍曹横墓在陽湖縣横山冲虚觀宋縣令潘
洞得巨磚有咸康八年右將軍散騎常侍字
孝子華寳墓在無錫縣惠山華坡有祠
陽羡侯史韶墓在宜興縣&KR1432;山寨西
將軍周處墓在荆溪縣治英烈廟後
義興太守劉超墓在荆溪縣永豐鳳飛嶺今福
泉菴其墓刹也
郭璞母墓在江隂縣申港八里許
南北朝齊光祿大夫王琨墓在無錫縣東北二十
五里
陳江隂王墓在江隂縣良信鄉陳受禪奉敬帝為
江隂王殂葬於此
湘隂侯蒋有政墓在宜興縣白塔村&KR1432;亭侯裔
孫也
隋司徒陳杲仁墓在府陳灣山相傳山以墓得名
唐刺史滕邁在無錫縣新橋門外
平章事李紳墓在金匱縣東五里紳父悟官晉
陵令因家於錫之梅里鄉父子並葬於此
將軍衛逖墓在荆溪縣許墅臨大溪
丞相李蠙墓在荆溪縣
丞相高智周墓在荆溪縣葛墟村
南唐將軍柴克宏墓在陽湖縣柴墅
宋忠定張燾墓在府境元時被發
知州許琮墓在馬跡山大墅灣琮于季玉年十
八登乾道二年進士擢知制誥以忤權貴謫知
汾州盡心民事人頌之又有探花許必勝墓亦
在馬蹟山琮之後也
直龍圖閣鄒浩墓在青山門外地名林莊墓道
在直街西浩崇寧中歸自嶺表政和初卒葬此
嘉定間郡守胡衛命教授趙綝即墓建庵給田
贍祀事(附)元托克托穆爾復修鄒忠公墓詩序(至正)
(庚寅冬常之監郡太守率僚屬祭道鄉先生鄒忠公之墓士君子莫不賦詩以頌休德俾予題)
(其端予惟道鄉先生實故宋之忠臣當元符間正言極諫務去奸邪以清弊政而整綱常言弗)
(見施譴黜不悔載諸史傳赫赫猶在人耳目萬世祀之不可泯也自元兵平宋迄今百餘年松)
(楸淨盡地亦在村甿漁牧寒烟野草間獨遺塜存焉何可憫也問之監守是郡者未嘗一至而)
(訪其事日往月來其不沒於耕犁者幾希矣今二公以内朝之碩臣出莅兹邦未逾年政平人)
(和兇遁姦革既㡳於理而又崇學校之教訪前賢之迹百廢具興行前人之所未行於是郡人)
(謝子蘭乃上鄒事以請二公樂從之即歸墓田籍於學至是具牲帛親抵於郊以祭為之伐穢)
(榛除茂草立華表以聳瞻視求斷碑而獲遺文則久荒之墓復蔚然於林莊矣及歸仍命構祭)
(亭樹松柏立石以記若二公者非有忠君之盛心惡能舉忠臣之墜典哉遂不辭而書其實用)
(逹於廊廟得人者)
都綂王安節墓在府城西關内四世孫伯璵祔
伯璵江西進士以其祖殉節於此乞改教於常
因家焉
兵部錢治墓在武進縣旌孝鄉北原歐陽修表
墓
參政張守墓在武進縣朱夏墅
知縣邵文炳墓在武進縣魏村鎮北文炳知於
潛有循政敕建墓塋
太守李餘慶墓在陽湖縣横山
侍郎張鑄墓在陽湖縣許村
侍郎孫覿墓在陽湖縣毛家橋之西
樞密胡宿墓在陽湖縣萬安鄉歐陽修誌銘
教授周孚先墓在陽湖縣安上鄉殷坂弟恭先
亦葬此明郡守李嵩立碣墓側有祠
侍郎霍端友墓在陽湖縣千墩孫覿志
尚書卞長卿墓在陽湖縣永勝西鄉
學士蔡戡墓在陽湖縣壺公山
贈直龍圖閣秦觀墓在無錫縣粲山政和中葬
高郵子湛倅常州遷葬於此子孫因家焉弟覯
字少章墓在大坯山(附)宋失名重修墓記(淮海先生)
(秦少游建中靖國初卒藤歸葬高郵致和中遷葬於常州無錫縣惠山之原子孫因家焉墓故)
(有亭刻建炎四年追贈龍圖閣誥並山谷送秦少章詩置之亭中秦氏仕不顯諸孫貧窶墓四)
(旁地皆為豪右所得亭亦毁壞不存山谷詩石歸邑好事者獨贈碑荒蕪榛杞中樵蘇不禁墓)
(祭幾絶開禧丙寅永康應純之以州判官攝邑事訪問遺蹟慨然興念封殖其墓取旁近地還)
(之率邑士大夫合錢建亭乃立贈碑且贖還詩石擇秦氏諸孫知學者使肄學職得月給使具)
(祭祀倉臺黃公常守湯公皆助其凡費應君故從余學余自澄江召歸道出無錫應君首及兹)
(事且請余記之余嘉其志不待再請然行役未及作也至吳門會淮東漕孟良夫因論少游醉)
(卧古籐隂下人謂卒於籐之讖也獨未知一事少游墓後古松一株直榦高聳有巨籐自墓穴)
(中出周匝數四已乃施於松上蓋覆其墓此眞占籐隂下也松為人斫去籐芽暨今僅存耳良)
(夫信安孫慧山寺功德院也故知其事應君來索記因並及之)
尚書章誼墓在無錫縣開原鄉横山
待制李䕫墓在無錫縣湛峴山䕫丞相綱父也
先是綱葬母楚國吳夫人手植松柏數萬株規
畫甚整及父卒合葬焉先後各廬墓三年
信安郡王孟忠厚墓在無錫縣孟灣忠厚字仁
仲洺州人隆祐太后兄子高宗時封信安郡王
贈太保
魏國夫人墓在無錫縣白茅山夫人姓沈氏太
師洪皓妻丞相适母适為文表墓曰慈塋
循王張俊墓在無錫縣青山灣俊字子英成紀
人官節度使封清河郡王追封循王諡忠烈高
宗御書碑額曰安民保泰翊戴元勲之碑建寺
墓旁以奉歲祀元時被發
提舉喻樗墓在無錫縣回溪里五里涇
尚書尤袤墓在無錫縣西孔山
祭酒李祥墓在無錫縣湛峴山
學士尤焴墓在無錫縣東孔山
侍郎蒋重珍墓在無錫縣西四十五里謝堰
提幹孟文龍墓在無錫縣許峴山
監州麻士龍墓在無錫縣惠山德祐元年元兵
下常州文天祥遣部將麻士龍尹玉援之戰於
横林死之因葬於此
提舉強以德墓在無錫縣粲山以德嘗買山四
百畝為義塜其地亦在粲山
處士王仁輔墓在無錫縣惠山倪瓚為之營葬
直學士陳襄墓在宜興縣箬山
學士汪藻墓在宜興縣梅林
樞密王淵墓在宜興縣羅漢山
丞相蒋芾墓在宜興縣孫墓
待制岳霖墓在宜興縣唐門顯祖庵側忠武王
飛子
尚書吳忠旦墓尚書吳邦翰墓並在宜興縣
萊村
通判賀鑄墓在荆溪縣篠嶺
樞密蒋之竒墓在荆溪縣滄浦
樞密胡松年墓在荆溪縣梅林
樞密郭三益墓在荆溪縣横澗
尚書沈積中墓在荆溪縣西坑
參政周葵墓在荆溪縣梅林周必大撰碑
太尉王琪墓在荆溪縣篠嶺
宣撫使胡世將墓在荆溪縣横山
太師姚端珪墓在荆溪縣大蘆山
制置使丘崈墓在江隂縣由里山東南
太常葛勝仲墓在江隂縣由里山南
丞相葛邲墓在江隂縣青暘鄉
侍郎丘壽雋墓在江隂縣敔山
元參政陳祖仁墓在武進縣蠡河東學士李時勉
志
廉訪副使陸垕墓在江隂縣沙山北
孝子趙鉉墓在江隂縣沙山
明陶將軍墓在府元妙觀前明初戰沒葬此
贊善陳濟墓在府茶山路西
御史錢一本墓在武進縣
都御史唐順之墓在武進縣陳渡村
御史王章墓在武進縣安善鄉
尚書王㒜墓都御史王沂墓俱在陽湖縣三
保橋
尚書白昂墓在陽湖縣定安里大學士李東陽
誌銘
尚書周金墓在陽湖縣者塘
謝應芳墓在陽湖縣横山南
尚書孫愼行墓在陽湖縣東門外金檻里
巡撫許鼎臣墓在陽湖縣青龍橋
巡按劉熙祚墓在陽湖縣南秋
尚書陳洽墓在陽湖縣三橋東南大學士曾棨
誌
義士張翼墓在無錫縣章山
處士華興叔墓在無錫縣鵝湖興叔字仲諄感
異夢即湖中填土築墓形家至今傳為竒穴
尚書張籌墓在無錫縣章山
尚書俞溥墓在無錫縣章山
都御史楊璿墓在無錫縣長腰山
都御史盛顒墓在無錫縣惠山
贈中憲大夫秦旭墓在無錫縣龍山
布政秦䕫墓在無錫縣惠山
孝子秦旦秦奭旦子鏜三墓在無錫縣龍山
尚書邵寳墓在無錫縣惠山
尚書秦金墓在無錫縣歸山薛墩
都御史談愷墓在無錫縣開原鄉太平墩
尚書周子義墓在無錫縣惠山子侍郎炳謨祔
侍郎孫繼臯墓在無錫縣白茅山
都御史萬象春墓在無錫縣大池
尚書嚴一鵬墓在無錫縣陽溪之南
都御史秦燿墓在無錫縣大浮山
左都御史高攀龍墓在無錫縣粲山
侍郎張有譽墓在無錫縣馬鞍塢
諭德馬世竒墓在無錫縣龍山馬鞍塢二妾朱
氏李氏祔
中書龔廷祥墓在無錫縣
員外華允誠墓在無錫縣惠山石門
高士倪瓚墓在金匱縣芙蓉山
布政華昶墓在金匱縣延祥鄉
光祿卿顧憲成墓主事顧允成墓並在金匱縣
梅李鄉
都御史楊得安墓在宜興縣小謝
副都御史杭淮墓在宜興縣百瀆
尚書萬士和墓在宜興縣明珠山
尚書曹三暘墓在宜興縣瑯玕山
左都御史陳于廷墓在宜興縣亳村
大學士徐溥墓在荆溪縣南陽山
尚書吳儼墓在荆溪縣梅林
都御史胡忠墓在荆溪縣鳳凰山
尚書盧象昇墓在荆溪縣西洋岕
尚書周鼎墓在荆溪縣篠嶺
江隂侯吳高墓在江隂縣觀山高江國公良之
子
沙將軍墓在江隂縣馬鞍山下
尚書徐晞墓在江隂縣綺山
大理卿湯沭墓在江隂縣由里山北麓
諭德繆昌期墓在江隂縣長涇
御史李應昇墓在江隂縣處士李如一墓在
江隂縣
侍郎葉茂才墓在江隂縣馬鎮無錫人
孝子吳鳳墓在江隂縣夏港東南
國朝大學士吕宫墓在武進縣繆賢壩
戸部尚書趙申喬墓在武進縣棲鸞鄉
工部侍郎周清原墓在陽湖縣江村
副都御史徐元洪墓在陽湖縣滆湖濱
參議秦鉽墓在無錫縣歸山
中允嚴繩孫墓在無錫縣蕭家灣
諭德秦松齡墓在無錫縣開元鄉南塘
鎮江府
社稷壇在府治虎踞門南
風雲雷雨山川壇在府治虎踞門南
勅建先農壇在府東郊壇旁有耤田歲以仲春亥日行耕
耤禮
郡厲壇在定波門外(縣曰邑厲)里社鄉厲二壇在
各鄉保
關聖廟在府治江坊口
國朝雍正五年奉
旨追封三代公爵仝日祭于後殿
城隍廟在府西南(附)宋陸游記(漢將軍紀侯以死脱高皇帝於)
(榮陽之圍而史失其行事司馬遷班固作傳弗載也維宋十一葉天子駐驆吳會改元乾道正)
(月甲子右中奉大夫直敷文閣鎮江府方滋言府當江淮之衝屏衛王室號稱大邦自故時祠)
(紀侯為城隍神莫知其所以始然實有靈德以庇其邦之人禱祈禜禬昭答如響紹興隆興之)
(間北兵入塞金鼓之聲震於江壖吏民不知所為則維神之歸雖北兵畏天子威德折北不支)
(退舍請盟府以無事至於流徙蔽野兵民參錯而居處弗驚疾癘以息則神實隂相之吏其敢)
(貪神之功以為己力乎謹上尚書願有以褒顯之以慰父子兄弟之心越三月癸丑有詔賜廟)
(額曰忠祐詔下而方公為兩浙轉運副使右朝散大夫直徽猷閣吕公擢來知府事侈上之賜)
(五月癸亥大合樂盛服齊莊恭致上命神人協心靄雨澄霽靈風肅然來饗來臨於是吕公以)
(屬某曰願有記焉某惟紀侯忠奮於一時而暴名於萬世功施於漢室而見褒於聖宋身隕於)
(滎陽而血食於是邦士惟在力為善而已豈有有其善而不享其報者乎吏之仕乎是邦者必)
(將有事於廟有事於廟者必將有考於碑其尚知所勉焉毋為神羞)
勅建八蜡神廟在府治東
劉猛將軍廟在府治東(以上增廟所屬縣皆如制)
東嶽别廟一在陽彭山一在戴港鎮
夏禹王廟在府治禹跡山上又一在金壇縣沙
湖
三眞君廟在府治塔山祀周唐葛三眞君
漢荆王廟在府治前祀漢荆王賈
武烈别廟在府治朝陽門外祀隋陳杲仁又有
忠祐廟在金壇縣治東北
旌忠廟在府治通吳門外祀宋韓世忠
眞武廟在府治北固山南
下元水府廟在府治金山
金龍四大王廟在京口王姓謝名緒宋國戚也
憫宋將亡隱杭之金龍山築望雲亭居焉聞謝
太后北行赴苕溺水死明洪武初封王爵萬歷
末運糧軍及商賈建廟於此
龍王廟在北固山
白龍廟在府治常山麓
瓜步江神廟在府治金山
漢留侯廟在丹徒鎮祀張良
康王廟在丹徒縣城隍廟西廡祀宋康保裔洛
陽人與契丹戰死之
水府三官廟在丹徒縣南牐下
壽邱司徒廟在丹徒縣上河街祀壽丘山神南
唐封為司徒
漢王廟在丹陽縣閭塘祀高祖又一在越塘祀
光武
延陵季子廟在丹陽縣延陵鎮西北又一在金
壇縣顧龍山
白鶴三仙廟名三仙院在丹陽縣西十五里
鍾離村宋紹興間建
孱陵侯廟在丹陽縣吕城鎮祀吳將吕蒙
靈濟廟在金壇縣治南祀龍神
袁太守廟在金壇縣三洞鄉祀晉袁宏
伍相廟在溧陽縣西南護牙山伍員破楚取道
經此
貞義女廟在溧陽縣北鳳皇橋黃山里祀史氏
女見吳越春秋
顯惠廟在溧陽縣埭頭村祀漢史崇
忠義祠節孝祠俱在府治(二祠所屬縣皆如制)
焦千之祠在府治焦山
陸丞相祠在府城外鶴林寺祀唐陸贄
李衛公祠在府治甘露寺祀唐李靖
褒忠祠在府治銀山祀宋刺史魏勝(附)明章綸
重修褒忠廟記(宋忠州刺史兼山東路忠義軍都綂制知楚州魏公勝及金徒)
(單克寧戰於淮陽無援死之詔贈保寧軍節度使諡忠壯立廟於鎮江府京口鎮錫號褒忠官)
(其二子重死節也年代既久廟乃隳本朝正綂中郡守郭濟乃重創而歲祭之天順壬午郡守)
(四明姚堂見是廟復壞乃捐俸倡募經始於是年秋八月甲子落成於冬十一月癸巳於是規)
(模氣象煥然可觀將立石為碑走書徵予記而銘之以垂永久余按宋史列傳魏公勝字彥威)
(淮南宿遷人也當二帝北狩高宗嗣位張韓劉岳諸將竭忠報國公生於此時多智勇善騎射)
(居山陽紹興三十一年金兵南下將籍諸路民為兵公躍曰此其時也乃經畫市易課酒𣙜鹽)
(勸糶聚義士三百北渡淮取連水軍諭以忠義遂復海州擒其郡守高文富權知州事自兼都)
(綂制而煦山懷仁沭陽東海諸縣皆定乃蠲租税釋罪囚發倉廩犒戰士紀律明肅如宿將益)
(募忠義圖收復遠近響應得兵數千取沂州殺其守降其衆三千得噐甲數萬金遣蒙恬鎮國)
(以兵萬餘攻海州公出兵迎戰於新橋大敗之殺鎮國軍聲益振傳檄山東招諭結集以待王)
(師之至沂州民壁蒼山者數十萬被金兵圍砦月餘衆告急公提兵往救陣於山下遇金兵伏)
(發以五百騎圍數重公單騎以大刀馳突肆擊陣開復合移時被創冐刅出圍馬踣步而入砦)
(無敢當者砦中絶水公默禱而雨作又度金兵必復攻海州乃間出砦趨城中金兵果來兵出)
(戰皆捷為矢所中自鼻貫齒不能食督戰益力金主亮舉兵渡淮分軍攻海州公與沿海制置)
(使李寳帥舟師邀擊於膠西之唐島又獲金兵之在舟中者殺其將鄭家僕等既還為捍禦固)
(守計金兵又來攻公拒却之始奏公授閣門祗候知海州兼山東路都綂制招集山東忠義激)
(勵士卒竭力捍禦金兵至望見魏字旗即走又厚遇金諜者及恩惠來歸人目山東河北歸附)
(日衆金遣山東路都總管以兵十萬攻海州公率衆合李寳軍大破之金又遣烏錦太師發諸)
(路二十餘萬來攻海州公擇捍上三千餘騎拒於石闥堰鏖戰殺數千人拒却其圍城之兵又)
(大戰斬首不可勝計轉閣門宣贊舍人充山東路忠義軍都統制兼鎮江路前軍綂制仍知海)
(州後被讒於督府罷其職既而知其誣復之仍遣還海州鎮撫改忠州刺史公在軍未嘗一日)
(懈弛築城浚隍塞隘恒如寇至又自創如意戰車數百輛砲車數十輛乘戰輜重行止禦敵進)
(退俱利上其製於朝詔諸軍遵其式造焉孝宗皇帝隆興二年以議和撤海州戍命公知楚州)
(時和議未决金兵乘其懈以舟載噐甲糗糧詐稱運糧往泗州自清河口出欲入淮公覘知之)
(身率忠義士拒於清河口勝負未决金圖克坦克寧帥生兵至公與之力戰告急於都綂制劉寳)
(寳不之救公矢盡謂士卒曰我當死此遂中矢墜馬卒年四十五事聞詔加贈諡立廟祀之又)
(官其二子郊忠州刺史昌承信郎於乎臣子負忠勇之氣報君父之讐不幸失援而罹死難若)
(魏公者人豈以死視之哉將事之如長生焉何也以其負正氣全正理於死生之際雖死猶不)
(死也而其忠憤痛切之心天理民彝之懿是以感動後人錫之廟祀雖至於千萬世之遠事之)
(如一日此人心之所以不死也於乎其烈矣哉銘曰忠臣奮勇創義興兵敵王所愾恢復邊城)
(遠近響應赫赫厥聲招降救難莫之敢膺屢敗厥寇為其背盟戰不顧身竭力推誠屹為保障)
(長城可名議和中沮猶力戰争不幸無援死於忠貞綱常正理於此不傾天經地義金石是銘)
(贈諡立廟世祀其靈一時之死萬古之生)
表忠祠在金山祀宋韓世忠魏勝
周濓溪祠在府城南門外鶴林寺西祀宋周敦
頤
楊文襄祠在京口驛西祀明楊一清
靳文僖祠在府治祀明靳貴
丁公祠在府治白龍岡祀明丁機
沈公祠在府城治安坊祀明死倭寇難指揮沈
宗玉
羅公祠在府治虎踞坊祀明死事羅明昇康熙
四十四年
勅建奮勇致身四字扁額
唐公祠在京口皇華亭右祀明唐侃
閔子祠在丹徒太乙都
林仁肇祠在丹徒縣因勝寺
范文正公祠在丹徒縣學尊經閣
二程夫子祠在丹徒縣高橋
尹和靖祠在丹徒縣鶴林寺西
朱子祠在丹徒縣北固山祀宋文公
文信國祠在金山祀宋文天祥
宗忠簡祠在丹徒縣學内祀宋宗澤
石校理祠在丹陽縣治前祀宋石延年
陳少陽祠在丹陽北門外祀宋陳東(附)宋劉宰
記(建炎三年春詔贈故太學生陳東承事郎仍官有服親一人夏四月幸金陵道京口詔曰)
(陳東嘗奏封事出於忠義大臣涉私力請誅戮朕深悔之已追贈京秋今行經其鄉未忘於懷)
(可特賜錢五百貫文又謂宰臣曰張慤古之遺直陳東誅死可念二人皆葬郡境已降親劄令)
(有司致祭卿等更卹其家紹興四年冬再貶南京用事之臣詔曰朕建炎即位之初昧於治體)
(聽用匪人置陳東於極典朕甚痛之雖已贈官推恩未足以稱悔往之意可特贈朝奉郎秘閣)
(修撰更與兩資恩澤仍撥賜官田十頃某伏讀聖詔流涕太息而言曰自古人主激一時之忿)
(而輕用其威者有矣未有事非己意悔自己興拳拳不釋如我高宗皇帝者也自古臣子不幸)
(而死非其道者有矣未有寵被九京澤流後裔赫奕光大如我修撰陳公者也公方被執時索)
(紙作書辭其家人雍容曲折如平時末曰死生命也切勿念東識者謂賢於范孟博臨終之言)
(遠矣故人四明李猷為殮於所攜棺鄉人胡中行護視之以達於家時人高其義公死而事寖)
(聞言益驗上追用其言屏汪黃於散地引咎責躬選賢於衆用能盡屈羣策弘濟艱難贈䘏之)
(典殷勤懇惻載在簡編蓋惟恐天下後世之不聞以自同於餙非拒諫者顧諱晦其事謂為臣)
(子之所當然殆未知我高宗之所以聖也慶元中三山陳君德一分教京口謂古者鄉先生沒)
(而祭於社又古者孔顔孟未奠位學者必釋奠於其國之先師若修撰陳公非京口所謂先師)
(鄉先生者歟社非職所及學非吾事歟乃肖公像祠之孔子廟西序陳君代更繼者屏去今教)
(授番陽許君溪視事甫浹日祠之如故又慮廢興之不常屬某為之記某聞而歎曰古人有言)
(死之日是非乃定若修撰陳公之事是非斷不昧然者而祠宇興廢猶反覆於百年之後况當)
(時涉私於朝廷之上者其能公是公非歟詩曰憂心悄悄愠於羣小於此益歎國是之難明人)
(心之難一我高宗之聖不可及故拜手稽首而為之記)
陶貞白祠在金壇縣陶村祀梁陶弘景
七君子祠在金壇縣學宫旁祀明死節鄧蕃錫
徐有聲王明汲馮厚敦王榮圖王汝紹王明灝
南北朝宋興寧陵在府東三十五里雩山武帝皇
考陵也趙蕭二后祔焉
熙寧陵在府文帝母胡太后所葬
齊永安陵在丹陽縣東北三十里齊高帝皇考妣
所葬
泰安陵在丹陽縣北二十五里齊高帝及昭皇
后合葬此
修安陵在丹陽縣東北三十六里金山下齊明
帝皇考妣合葬此
景安陵在丹陽縣東三十一里齊武帝所葬
興安陵在丹陽縣東十四里齊明帝及敬后所
葬輿地志齊諸陵在故蘭陵東北金牛山四時
公卿行陵乘舴艋自方山由陵口入蘭陵升安
車軺傳驛置以至陵所
梁建陵在丹陽縣東北二十五里東城村武帝葬
皇考文帝於此獻后祔梁大同元年作石麒麟
自京口由曲阿至陵所近陵二十餘步忽如躍
走狀時以為瑞帝不悦終有侯景之亂大同十
年武帝謁建陵有紫雲隂覆陵上帝望陵流涕
所沾草皆變色陵旁有枯泉至是流水香潔
修陵在丹陽縣東二十一里皇業寺前梁武帝
及德后並葬此大同十年帝謁建陵畢辛丑至
修陵詔曰朕違桑梓五十餘年展敬園陵但增
感慟園陵職司供事勤勞各賜一階并加頒賚
莊陵在丹陽縣西鍾離村白鶴山
漢荆王劉賈墓在府治後圃
孫鍾墓在丹陽縣西鍾離村白鶴山
董永墓在丹陽縣延陵鎮南
會稽太守左恢墓在金壇縣北十八里子忠墓
在縣南十八里
溧陽侯史崇墓在溧陽縣北三十里埭頭村
溧陽侯陶謙墓在溧陽縣西南大石山之陽
三國吳高陵侯韋昭墓在金壇縣西北六十里東
溪
魯肅墓在府城東
撫陵侯史嵩墓在溧陽縣埭頭村
晉左思墓在金壇縣
東海王越墓府城南二里刺史殷仲堪墓在
府城東郭璞墓即石牌山江中三石峯也水漲
不能沒如浮玉然
太尉郗鑒司空郗愔墓並在府城東陳永定中
有人發愔塜見愔尸如生得古銅器十餘有鄭
康成所書箴左氏膏盲愔手注其後云得之廣
固鄧伯道
中郎郗曇墓在府城東
太傅褚裒墓在府城南七里
司徒蔡謨墓在丹陽縣南四十里石城鄉
尚書左丞董憲墓在丹陽縣東南六十里楊西
村憲永之子
太守袁宏墓在金壇縣西十五里
僕射王舒墓在溧陽縣治
南北朝宋廬陵王義眞墓衡陽王義季墓並在
府城東
刺史蕭思話墓在府北京口
司空徐羨之墓在金壇縣西南二十五里
梁尚書范雲墓在溧陽縣東北五十里甓橋
唐扶陽王桓彦範墓在丹陽縣東下墅村
處士張祜墓在丹陽縣東北二十里
御史儲光羲墓在金壇縣莊城東村
經略使戴叔倫墓在金壇縣南三里碑存
開國侯史靜滋墓在溧陽縣東北埭頭里又溧
陽男史務滋墓亦在埭頭里
南唐徐知諫墓在府黃社村李從諫墓在府南
望城岡
沈彬墓在丹陽縣沈山彬晩年手植一樹識葬
處後卒掘地一石槨舉棺就之廣袤中度
宋轉運使蘇舜元墓在府五老山蔡襄銘
長史蘇舜欽墓在府石門村歐陽修銘
翰林學士蘇紳墓在府峴山待制蘇攜墓在
府長岡
丞相蘇頌墓在府五州山北阜曾肇銘
通判蘇京墓在府長岡游酢銘
學士刁約墓在府白兔山
大中大夫陳汝奭墓在府黃山
朝散大夫俞希旦墓在府釜鼎山
朝散大夫俞康直墓在府京峴山西
丞相陳升之墓在府五州山
左丞王存墓在府仙風里曾肇銘
祠部王介墓在府黃社村
學士王漢之墓在馬鞍山學士王漁之亦葬此
光祿王罕墓在府永安里郎中米芾墓在府
長山
觀文殿學士宗澤墓在府龜灣
尚書左丞鄧潤墓在府下濞塘
秘書郎黃伯思墓在府招隱山
侍郎劉逵墓在府汝山
學士趙野墓在府圌山之陽
開府儀同三司詹文墓在府白兔山子度學士
亦葬此今其族居縉雲
節度使趙文亮墓在府朝陽門外轉水灣死王
事勅葬
知州陳廣墓在府招隱寺東死王事勅葬
學士邵必墓在丹陽縣耿岡
贈修撰陳東墓在丹陽縣尚德鄉桐村
都綂制魏勝墓在丹陽縣經山隆興二年戰死
清河口招魂葬此
制置使汪立信墓在丹陽縣元兵南下立信為
沿江制置使拒守死之部將金明營葬於此
三孝女墓在丹陽縣大泊西嘗以裙裹土葬母
學士張縝墓在金壇縣方山
侍郎張慤墓在金壇縣上元鄉張原
參政張綱墓在金壇縣西希墟
大學士湯鵬舉墓在金壇縣東小墟
孝子王康墓在金壇縣王莊村
丞相虞允文墓在溧陽縣下菴村
丞相陳康伯墓在溧陽縣丁溪
丞相馬廷鸞墓在溧陽縣車門里
行省副使狄英墓在溧陽縣胥渚村
元翰林學士青陽夢炎墓在府定波門外鳳凰山
偰哈喇布哈墓在溧陽縣北沙漲村布哈封高
昌郡公家於溧陽後死王事諡忠愍其子雲中
郡侯偰文質裔孫吏部尚書偰篤哲禮部尚書
偰斯墓並在沙漲村
明安遠大將軍繆大亨墓在府城西永興寺側尚
書詹同奉勅表墓
侍郎費誾墓在府白兔山
大學士靳貴墓在府長山
大學士楊一清墓在府西大峴山
閻玘墓在丹陽縣觀音山有碑
尚書儲懋墓在丹陽縣南千石墟
尚書沈固墓在丹陽縣東石羊子
尚書姜寳墓在丹陽縣西三十里
按察使賀邦泰墓在丹陽縣荆城港
尚書賀世壽墓在丹陽縣荆城港
都御史虞謙墓在金壇縣丹陽門外
都御史于湛墓在金壇縣官坊村西
都御史王樵墓在金壇縣南青岡墩
國朝大學士張玉書墓在府南尤區村
布政使于朋舉墓在金壇縣
知縣荆其惇墓在金壇縣黃塘
侍講馬世俊墓在溧陽縣
翰林史鶴齡墓在溧陽縣
江南通志卷三十九
