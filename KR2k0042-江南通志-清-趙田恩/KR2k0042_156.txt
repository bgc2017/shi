江南通志卷一百五十七
人物志
孝義(一)(江蘇二府)
江寧府
南北朝梁陶子鏘字海育秣陵人兄尚為倖臣所怨
被繋子鏘公私緣訴流血稽顙兄乃得釋居母喪
時與范雲隣雲每聞其哭聲必動容改色欲為申
薦母嗜蓴没後常以供葬後忽營蓴不得悲慟幾
絶遂長斷蓴味
陶季直秣陵人早慧祖愍祖宋廣州刺史嘗以四
函銀置前令諸孫各取其一季直時年四歲獨不
取曰若有賜當先父伯不應度及諸孫五歲喪母
哀若成人聞者酸感及長好學淡於榮利徵召不
起時人號曰聘君仕齊為尚書比部郎累遷給事
黃門侍郎素清苦家徒四壁殁無以具殯歛著京
都記
朱年秣陵人母死廬墓終身有白兔紫芝之異鄉
人名其里曰孝感至今有朱年隴
江紑字含潔考城人居金陵父病目紑侍疾經年
夜夢一僧告以飲慧眼水乃可差及覺訪智者法
師啟捨牛屯里舍為寺以慧眼為名心已異之及
就剏造泄故井井水清冽取以洗眼因此遂差後
父殁竟以毁卒
張松建康人弟悌坐罪當死松訴稱後母惟生悌
松長不能教誨乞代悌死次弟景亦請死悌亦引
分讞上梁武帝以為孝義特宥之
徐雄秣陵人位奉朝請母終毁瘠俄而兄亡扶杖
臨喪一慟而絶
唐張常洧句容人父卒廬墓墓側生芝草十二莖從
孫公挺亦以孝聞
宋包級父為人殺級年十七與弟綉抉讐雙目瀝血
祭父讐家訟之官義而直焉
嚴晃溧水人舉進士授教諭時元兵渡江晃負母
避之道遇兵欲刃其母晃以身蔽為兵所傷幾斃
草廬吳澄嘗哀以詩
王景雲字仲慶溧水人學問閎博咸淳間以薦辟
授清流簿與弟景華嘗捐貲周恤貧乏兄弟至老
不忍析居
錢浩翁句容人幼孤事母盡孝有妹虜於北軍母
痛念不置浩翁遍訪得諸萊州携妹省母時母年
八十有三喜甚鄰里皆賀又十年母殁浩翁年七
十終喪不御酒肉不脱巾絰
張孝友句容人讀書不仕親殁廬墓六年嘗有五
色烏來集墓樹平居以德化人鄉俗一變
伊小一與劉興祖俱溧水人割股被旌
元樊淵字德翁句容人至元中奉母避兵茅山兵至
欲殺其母淵抱哭求代兵兩釋之母亡終身不離
墳墓
王榮句容人五世同居庭無間言歲饑賑貧轊死
為德鄉里延祐間詔旌其門
王進德字仁甫家金陵富而好施出七萬餘緡構
郡學講堂置一切禮器又買宅一區割田九百畝
創建江東書院朝錫以額設官掌其教置義庄以
贍族修城隍以捍井里
顧童子建康人割股愈母而已死
明周琬江寧人父為滁州知州洪武時坐事論死琬
年十六叩闕請代上疑為人所教命斬之琬顔色
自若乃宥其父戍邊琬復請曰戍與斬均死耳父
死子安用生為願早就戮上怒命縛至市琬色喜
上察其誠赦之親署屏曰孝子周琬尋授兵科給
事中
徐鎮童上元人洪武時旌其孝
魏澤字彦恩溧水人洪武時為尚書建文時謫海
寧尉文皇逮方孝孺族黨澤隂脱其幼子宗甫密
致于台州秀才余學䕫孝孺得有後又有陳義者
隂庇鐡尚書鉉二女脱教坊籍亦義士也
浦阿住沈得安嚴分保三人俱江寧人又邵佛定
上元人皆永樂時以孝旌
李疑江寧人家貧好周人急金華范景滈為部吏
隻身得疾無肯僦舍者杖而詣疑疑延入汛室居
之躬為煉藥煮糜滈有黃白金四十餘兩願以酬
疑疑不受籍藏之滈死出己財殯之聚寶山招其
子至按籍還金平陽耿子廉械逮京師其妻孕將
育衆拒不納卧草中以號疑謂婦曰人孰無緩急
倘為風露所侵則母子俱隕令婦邀歸產一男踰
月辭去宋學士濓為之傳
陳逵六合人舉將才李時勉薦之歷都督同知天
順復辟于謙棄市故人僚友皆畏避不敢出逵感
謙忠義獨收遺骸殯之得歸葬
王指揮失其名世襲虎賁衛妻死不娶獨與母居
同官黃某遠謫久無耗妻貧不能存成國朱公儀
素愛指揮憫其喪耦令納黃婦指揮唯唯而已成
國擇日歸之居數月聞其寢處各異召訊其故指
揮曰曩以主命不敢違但與婦同寢其夫歸何以
處之况彼失節是某失節也成國曰然則奈何曰
不若遣送謫所某家有老奴夫婦二人可伴之往
成國嘆賞從之
顧暘江寧人正統時旌孝
胡深六合人天順時旌孝
戴睿句容人七世同居成化時旌
鄭濓字師周江寧人嘉靖癸未進士為行人兩使
藩封餽遺一無所受授山東道御史按兩浙有能
名為湖廣按察使以父憂歸乞致仕養母盡孝母
卒濓已老哀毁踰禮里人著純孝傳以稱之
沈九思字天啟上元人副使琮子父病九思籲天
請以身代嘉靖癸酉舉鄉試罹母憂哀毁骨立里
中勲貴為黃門所持槖千金求九思為解九思拒
其金而隂解之未仕卒伯子鳳翔進士為蕭山令
以廉能課最遷給事中
徐昱字彦昭江寧人父病革醫告技殫昱旦夕籲
天求以身代刲臂肉和糜以進父疾瘳鄉人將以
聞部使者昱曰此一時遑迫之計無復之耳奈何
從邑長令干名乎後舉宣德七年鄉試為國子助
教
徐遠字文穆上元人友人寄一篋内藏白金奇玩
夜失火友人已甘灰燼遠往探之尚在於己物不
及携獨完此篋以歸友
蕭春字秉常居金陵父病痢春祈求備至及疾革
臭穢狼籍春泣曰吾父不復生矣兩手據床一吸
殆盡悲苦氣絶良久乃甦父殁廬墓
徐震字廷威家金陵不侵然諾有兩人皆密以金
託震授其子兩人遽死其子皆不知父有金也震
如數還之一無私焉
龍景華字宇春上元人少孤奉母教母病危刲股
以療嘗至江滸捐金拯溺活十六人鄰火爇所居
叩禱風返火息有司奏旌其門為孝行
姚淛上元人割股療母疾嘗拾遺金候其主不至
盡出以周貧乏
史世揆江寧人人貸其父千金貧不能償析產時
世揆遽焚其劵嘗納妾入門悲痛不已詰其故曰
父冤繋獄鬻妾贖罪念母無依耳揆立遣還更厚
贈之
何岳字畏齋夜行拾遺金二百鐶不與家人言凌
晨携至故處有尋金者詢其數目封識皆合遂還
之其人欲分數金為謝岳曰拾金而不隱豈利數
金者乎
趙時振字少東江寧人舉鄉試以哭母成疾死葬
康家山有碣曰趙少東先生廬墓處
張諫字孟弼句容人孝事二親由進士筮仕行人
司丁母憂哀毁骨立廬墓三年芝產墓旁遷河南
副使召為順天府尹以忤時貴出守萊州政聲大
著召為太僕少卿
王馮字杲清父芝瑞任四川學道沒王事藁葬瑞
州之梅庵馮家赤貧重繭迎柩時六合潘士奇與
芝瑞同官同患難同葬梅庵又有故廣東御史顧
之俊與芝瑞交厚瑞殁時之俊為經紀其喪而身
死柩亦停於庵側馮并舁歸葬之
王之藩字南衡江寧人兄某領官鏹采銅耗其貲
藩毅然鬻產得千八百金以輸官當事義之任陜
西籓幕𣙜税潼關攝華州篆皆有惠政
黃居中字明立萬歷乙酉舉人教諭上海不受生
徒私贄陞南國子監丞轉黃平知州投檄不赴持
身介特族人為南大司馬有營弁以千金請托者
居中曰奈何以此失吾生平麾之去
王潢字元倬江寧人孝友能文章舉崇禎丙子鄉
試親老不仕賦南陔詩以見志一時名人屬而和
之人稱南陔先生
陳敦化秣陵人母老卧病土寇為亂化獨守母不
去寇劈門入執化索賄繋於樹連射之備受楚毒
惟以身蔽母未幾所傷竟痊咸謂孝誠所致
周禧句容人拯溺人還遺金
梅洪溧水人少孤事母以甘旨自奉甚約其婦有
後言遣之母瞽洪負以行一旦復明人以為異母
卒廬墓三年縣令聞而賢之為娶妻生子矣婦厭
其貧去之數歲子卒洪亦卒邑人收葬城北十里
許有監司題曰孝子梅洪墓
花犇孝子高淳人不知姓名日負薪以市嘗雪中
至學宫教諭于鳳見其衣敝肘露謂曰何不以薪
價易衣對曰小人有母不暇自謀也鳳曰汝有妻
乎曰有何以衣妻曰新者奉母而易其舊者聊蔽
體耳鳳喜其孝贈以千錢不受固與之乃曰當為
公供薪鳳堅辭之至夜則載而投學舍園中
楊師禄高淳人遇亂兵父被執師禄號泣請代兵
異之欲留置軍中不從被害妻卞氏年二十守遺
腹子以終
吳翥南高淳人崇禎末隨父避亂土賊入門劈父
胸翥南樓上望見急下求代被害妻孫氏守節割
股療姑
劉銓江浦人父觀為御史坐事當辟銓具本擊登
聞鼓願以身代蒙特宥復觀原職
陳標江浦人年五歲生母李氏為父所遣改適於
浙長欲尋求以父老不果父殁詣浙迎母亡已十
餘年遍訪遺塜啟棺滴血負柩歸葬
吳可箕上元人監生甲申闖賊陷京師可箕具酒
食召親友言别衆莫測其意已乃製白衣題詩於
襟入英靈坊關廟闔殿扉自經死同時有孝陵衛
董啟明武舉黃士彩聞變皆自經
曹臺望江寧諸生寇亂捐千金倡修城垣嘗夜宿
淳化鎮聞鄰人以債迫棄其妻即傾囊贖還之
魏孝楞高淳人親殁廬墓楞殁子亦然勅旌父子
雙孝
王之卿應天人崇禎時旌孝
胡陽生字復之上元人輕財好義歲暮日袖金數
十封伺途中奔走憂惶者與之問姓名不答崇禎
十三四年間歲荐饑疫倡捐賑施醫藥收棄嬰給
棺轊所費不貲寧陽侯陳光裕勢奪陽生祖墓地
擊登聞鼓訟諸朝卒復之孫任輿
姚金玉張繼宗馮天孫陸元龍陳鑛俱
上元人倪夀江元孫張福緣俱江寧人
史負八葛至學俱高淳人黃阿回水軍衛人
徐佛保江隂衛人俱割股療親疾以孝旌表
楊佐上元人甫成童母病劇剖腹取肝和粥以進
母獲愈後三日佐卒所居隣辟雍祭酒程松溪聞
而異之殯之日令太學生數百人送其喪
千戶劉潮子文縉割股愈潮縉疾子天命亦刲股
療之
戎憲句容人幼喪母事父哲孝每食必問所欲哲
患痢憲刲股以進遂愈叔嬸無嗣憲奉養如己親
張一鵬句容人年十二父病劇鵬焚香籲天割股
以進
吳方明句容人每旦刺舌血書法華經至千餘卷
為母祈壽從弟方魁亦孝母母病刲股愈之
袁文化溧水人父死廬墓九載三十喪偶終身不
娶鄉人贈以詩有三十鰥居敦大義九年廬墓重
天彛之句
丁瀠溧水諸生事母孝母殁廬墓哀毁踰禮邑令
王弼聞狀三過慰之撰丁孝子廬墓記
陳宗堯高淳歲貢新城令與同邑周庖劉一俊施
龍庠生魏&KR0751;溧水傅褎庠生楊振六合毛程江浦
王海皆親殁廬墓三年
顧夢□上元人同邑沈昇王萬䙫吳洤王頊李仕
傑張繼宗六人句容徐延雄馬獻圖李長標三人
溧水虞欽黃棖任超庠生虞周四人高淳鄉貢邢
振羽陳希任湯之尹九歲童子孔允紀四人六合
方顯黃誾王岳毛至潔陳應登庠生許忠汪國淐
沈希孟八人江浦周思臯一人俱割股療親疾以
孝旌表
汪應乾右衛指揮陳名謨名世俱上元人楊鳳江
浦人李夢周六合人皆割股療親疾
劉鳳池溧水人庠生馬純仁六合人俱以流賊
入都赴水死
蔣凡順德府别駕張惁僕也惁居官勤慎偶墜馬
不能言凡泣走告太守曰吾主飲順德一口水積
貸未償今若此行囊請封貯使人知吾主為清白
吏語畢引刀割股以進籲天願代少間惁稍甦太
守義之為作傳
增華瀨水劉道開之僕道開補崖州幕偕其弟及
二客三僕往海邦瘴癘二客二僕相繼死乃遣其
弟還而道開又死獨增華瀕死復生間關萬里扶
五柩歸出百金奉主母封識宛然曰此主積俸也
襆被蕭然衣不掩骭
國朝劉玉佩江寧人割股療父以孝旌表
朱獻醇原名朝幹句容人順治甲午鄉試第一授
射洪知縣在官潔清居家孝友嘗請於當事除邑
中龍潭運糧及區頭之困邑人德之乾隆元年崇
祀鄉賢
駱維持句容監生施德鄉里康熙丙子秋暴水漂
漲維持殮死賑生其事尤著子如驥邑諸生性篤
孝歲饑賑粥捐貲修建奎文閣明倫堂事載廟碑
羅必顯字揚庭江寧人事親孝家貧不受人憐嘗
夜歸過螺南巷口遇以索債投繯懸而未絶者救
甦代償其債孫秉偀有孝行母喪廬墓三年
董志聰江寧人明季籲憲重建預備倉九十三間
于賽洪橋寇氛時捐金賑濟贖人子女又有築圩
堤造義舟諸事
鄧良材字干霄江寧諸生讀書過目不忘潛心理
學動循規矩嚴於辭受非義之干介然弗屑也明
亡後絶意進取杜門謝客親故罕覿其面子士傑
順治辛丑進士
張光字樸生江寧諸生敦信義友人謝願小計偕
道卒光撫其孤如己子陳君昱死光為其女擇配
贍其妻終身子景栻庠生景載康熙辛酉乙榜令
興安多惠政擢刑曹
黃老人江寧庠生黃清家隸也清卒家貧子弱不
能具棺衾老人拮据殯葬之遂傭於他氏所得直
悉以供主母饘粥春秋伏臘必市豚蹄絮酒走清
墓哭奠盡哀
高官蔭上元人性篤孝四歲父病痢不食蔭亦不
食母病危藥不下咽蔭以口度藥夜則籲天請代
刲股進之母愈蔭遂絶粒死時年十六其後十八
年母年七十七乃卒雍正十年旌表
裴師度字述先上元人竭力養親雖一錢入必均
之同產養寡妹撫孤甥有陜客遺金於其室度鑰
守數年俟其來還之康熙己未歲祲斥產買榖以
賑里人
程煒字闇章上元人性誠樸早喪偶不再娶侍父
寢三十年親滌溺器裏衣垢必親浣父年九十殁
煒老矣猶孺子泣云
錢士揚江寧人七歲母病臥樓下火起士揚聞之
自塾奔歸抱母號泣火遂息母殁廬墓三年有白
烏結巢之異
談禮字慎修江寧人父如玉早卒母張苦節孝養
備至孤姪十人撫以恩代弟償逋千餘金立義田
以贍族完人之婚脱人於難歲終䄂銀于途遇老
貧者贈之同里李之曉字君明嘗刲股療親散衣
糧施藥餌給槥瘞枯鄉里稱其好義
何澍字友筠江寧監生幼孤孝母讓產於兄施德
鄉里年九十八雍正三年恩給八品冠帶三子
皆孝友
唐仲熊字虞臣江寧諸生父早喪事母孝母殁啜
粥三年不入私室及葬每朔望必詣墓田展拜卒
無子士友哀之
孫芳江寧人少孤事母盡孝居方山有虎患與弟
必立捐貲募力士捕之殆盡又出穀以賑饑全活
甚衆時上元謝之湘亦勉力為善
孫大倫上元人幼失怙恃哭泣如成人父遺貲數
千金悉歸伯兄口不言貧生平尤多善事
馮起龍字雲生句容監生康熙辛亥邑大歉出米
千六百斛銀九十六兩作粥賑饑邑令刊名木榜
以示風勵
蘇州府
漢顧翺吳人少失父事母至孝母好食雕菰飯常率
子女躬自採擷家近太湖湖中乃生雕菰無復雜
草遂得日以為養郡縣奏表其閭
顧訓之吳郡人東漢時仕太原太守五世同居聚
族至百口歲時子孫依次行酒三歲以下並自知
坐次所居旁有橋吳人以百口名之又名試飲橋
臯伯通字奉卿官議郎吳中大姓梁鴻至吳依居
廡下伯通見其夫婦相莊心異之乃舍之於家鴻
卒伯通葬之要離墓旁
三國顧悌字子通吳人雍族子以孝友聞為偏將軍
孫權末年嫡庶不分悌與朱據共陳禍福言辭切
直待妻有禮不數見其面其父向歷四縣令每得
父書灑掃設几筵展書其上拜跪而讀之父終水
漿不入口者五日以不見父喪畫壁作棺像設神
座於下對之哭泣服未闋而卒
南北朝宋陳遺吳人少為郡吏母好食鐺底飯遺在
役恒帶囊剥焦遺母方聚得數斗適遇孫恩亂帶
以自隨時逃者多餓死而遺獨藉以活母晝夜啼
哭致瞽遺還入戶再拜號咽母目豁然即明
陸絳字魏卿吳人閑子閑坐始安王遥光之亂為
徐世標所害臨刑絳抱頸求代不獲乃以身蔽刀
行刑者并害之兄厥字韓卿少有風概善屬文父
被刑厥坐繋尚方尋有赦恨父不及感慟而卒
張敷字景印吳人邵子生而母殁年數歲問母所
在便有思慕之色求母遺物散施已盡惟有一畫
扇緘錄之每感思輒開笥流涕宋武帝召見奇之
曰千里駒也官祕書郎累遷司徒長史父在吳興
亡報以疾篤敷往奔省至吳興成服凡十餘日始
進水漿葬畢不進鹽菜毁瘠成疾世父湛每止譬
之更感慟絶而復續未期而卒孝武時追贈侍中
名所居曰孝張里
梁陸襄字師卿吳人厥第四弟弱冠遭家禍終身疏
食布衣不聽音樂昭明太子聞其業行引與游處
出為揚州從事以父終此官固辭不許聽與府司
馬換廨居之母猝患心痛醫方須二升粟漿時冬
月日暮求索無所忽有老人詣門貨漿量如方劑
將酬直忽失之時以襄孝感所致尋以母憂去職
年已五十毁頓過禮太子憂之遣人戒諭大通七
年為鄱陽内史時鮮于琮作亂襄率人吏破之生
獲琮案其黨枉直無濫時有人無横死之歌侯景
圍臺城憂憤卒景平追封餘干縣侯
陳張種字士苖吳人仁恕寡欲識量弘博時人為之
語曰宋稱敷衍梁則卷充清虚學尚種有其風居
母喪年五十哀毁過甚迫以凶荒未獲時葬服制
雖畢恒若在喪時稱其孝
張昭昭弟乾吳人昭字德明乾字元明並有至性
父病消渴嗜鮮魚昭結網捕魚以供膳父卒兄弟
並不衣綿不食鹽酢日食一升麥屑粥每感慟必
嘔血父服未終母陸又卒兄弟毁瘠骨立家貧未
得大葬布衣疏食十有餘年陳衡陽王伯信臨郡
舉乾孝廉固辭兄弟因毁成疾昭失明乾中冷苦
癖年未五十並終嗣息俱絶
隋徐孝穎吳人仕隋為校書郎嘗在園中晝卧見人
盜菜徐轉身向内恐盜見之丁母憂三年不内宿
終冬不御綿纊形骸骨立每哭哀聲徹於邑里聞
者皆隕涕
唐陸南金字季孫吳人操履謹飭歷官太子洗馬嘗
匿盧崇道按捕當誅弟趙璧出認抵罪兄弟交爭
趙璧曰母未葬妹未歸兄能辦之我生無益願請
死御史義之上聞並免初南金為鄞令築隄為湖
千頃宋治平中立祠湖上之青山
張承休吳郡人以南郊齋郎補兖州兵曹丁母憂
廬墓三年又舉賢良方正遷揚州司錄參軍
丁公著字平子吳人三歲喪母七歲見隣媪抱子
哀感不食請於父願絶粒歸道父勉飭就學舉明
經高第授祕書郎即辭侍養父亡負土作冢貌力
癯惙見者憂其死孝上聞詔賜粟帛旌閭官至太
常卿清約守道每遷一官輒憂見顏色四十喪妻
終身不畜妾
龔景才字敷禮常熟人五世同居麟德初旌表
宋李鼇吳人幼孤事母孝天聖中母殁倚杖寢苫廬
於墓側早夜悲慟甘露再降於松栢又以母嘗誦
金剛經刺血為書刻於墓下郎中楊備表之
范純祐字天成參政仲淹子十歲為文章有聲仲
淹守蘇州聘胡瑗為學宫師瑗學規良密生徒多
不率教仲淹令純祐入學齒諸生之末盡行其規
諸生皆化之仲淹屢將兵關陜純祐與將卒雜處
得其才否仲淹任人賴以無失仲淹城馬鋪砦虜
侵撓其役純祐率兵直據其地且戰且築數日而
成性至孝未嘗違左右不應科第及仲淹以䜛罷
乃就將作監主簿又為司行監尋解去從仲淹之
鄧得疾廢卧十九年而卒曾孫之柔第進士歷禮
刑二部尚書封崑山縣開國子奉親事君一以仲
淹為法純祐從兄純誠仲淹義田皆純誠辦理因
奏為長洲縣尉俾剏規條以貽永久
陸十七吳江人父病刳心作糜進啖隨愈郡守趙
汝歷為建旌孝坊
龔明之字熙仲吳人少逮事祖母李李自言嘗夢
神告曰與汝七十七及期果病且革明之夜禱於
天乞減已五齡以益李夀灼香於頂者七聞腦中
有爆烈聲不為動詰旦李病良愈又五年乃卒宣
和時貢京師迎父母往已而母與弟相繼亡去鄉
數千里貧無以葬明之自一錢之直皆折賣之又
乞貸於人竟獲歸二喪晚授高州文學年逾八十
參政錢良臣奏其孝行節誼於朝超授宣教郎賜
緋衣銀魚致仕生平不摘人短不作貌言每自謂
平日受用惟一誠字撰中吳紀聞三卷子昱字立
道有學行安貧樂義鄉人師之
張柟字材仲吳人宣和初登第歷官朝散大夫性
至孝母卒年九十九柟亦七十矣執喪甚至初得
郊恩捨子予姪族人有喪不能舉者裒而葬之
范正平字子夷吳人僕射純仁子學行甚高紹聖
中為開封尉以執法忤蔡京後京當國遂搆遺表
之獄正平當就逮弟正思請代曰是時兄方營窀
穸參預筆削者正思也正平曰時相意屬我且我
居長我不往兄弟將俱不免不若身任之遂就獄
捶楚甚至及事白猶羈管象州遇赦得歸初純仁
卒特添恩澤官及中外諸孫久之追奪例外官正
平遽納其子官全其姪與甥焉正思字子默學行
亦為士林所推
陳振字震亨崑山人父殁貧無以葬得地圓明村
卜者云不利長子振曰使親藏得寧或不利於振
二弟尚可主祭遂葬焉後振為紹興進士以禄不
逮養刻木為親像一飯必祭弟拱亦登端平科
周津崑山人治詞賦端平嘉熙中兩舉待補進士
父有疾刲股以療或以義諭之津曰父母遺體豈
宜毁傷然因所予者還以奉之詎為過耶又有曹
椿年者母病刲股療之事聞詔補承信郎立孝感
坊又淳熙八年有榮孝子亦以刲股救母建旌孝
坊其後有張孝子皆同縣人也
元陳訓訓弟謙訓字思敬謙字師平吳人訓仕江浙
行省照磨為吏廉嘗以乘馬書畫器物鬻錢屬所
知營什一自給所知死其妻操錢還訓訓曰生享
其利死餒其孤吾不忍也悉以錢與之及歸貧甚
謙力苦周旋以奉其兄謙初師林寬龔璛就場屋
試兵卒搜簡無狀歎曰待士如此尚何徼倖得失
為哉即棄舉子業折節讀書尤善詩賦虞集黃溍
張翥皆論薦力辭張士誠兵至吳訓謂謙曰汝無
官守宜自為計謙曰兄在吾何所之俄而兵入室
脅訓使拜不屈遂刃其胸謙以身蔽翼之並遇害
門人范文炯求屍得之水中猶兄弟相挽結
趙良□字順卿常熟人父必鑛為海州節推殁宋
季道路多梗良□侍母行備經患難卒以柩歸元
大德間東土大饑以粟二千石助賑延祐間又助
賑四百石都省旌之
曹善誠常熟人至順間獻糧萬石助國用建文學
書院祀子游割田二千六百畝給師生廩費黃溍
楊剛中有記
吳淳字伯善長洲人兄疾伏枕二十年元季吳中
被兵人悉奔潰淳獨侍兄不去有操刃入室者乃
負兄走避復遇亂兵交刺淳以身蔽兄被三十餘
創昏仆於地兄竟兵死淳稍蘇遂入秦餘杭山以
終
金弘業字修可吳縣人居濱太湖羣盜出没弘業
結民兵保障鄉社方國珍亂其黨剽掠吳中弘業
遣孫榮一榮三拒之皆力戰死越月寇又至弘業
逐之於黃洋灣殺獲無算一境無恙江浙行省上
其功授義兵千戶
陳晉字次翁吳江人元末偽吳竊據父作詩坐謗
訕論死晉請以身代之父子爭死有司曰代父者
孝存子者慈慈孝之人安肯訕上兩釋之父病死
既葬猶朝夕哭一目喪明
朱良吉常熟人母病且死良吉沐浴禱天剖胷取
心肉一臠煮粥食母母病愈良吉心痛不可起邑
人俞某聞而過之觀良吉胸間創裂五寸氣騰出
不能言俞為納其心以桑白皮線縫合月餘而愈
明瞿嗣興字華卿常熟人母嘗夏月患癰穢不可近
嗣興燖湯洗滌跪牀下執扇驅蚊磨穢剔腐晝夜
不少休母又嘗患積氣不食刲股作羹進之疾遂
愈母思食芰時芰始花求諸市不得嗣興解衣入
水忽得三芰人稱孝感所致
宋通字文傑長洲人為元萬戶侯嘗施家貲保障
一方洪武初舉賢良方正不赴嘗曰吾家世有隱
德不敢望富貴吾子孫得為善人永保詩書之澤
足矣吳寬為之贊妻沈氏富民萬三女也預知家
難妝奩概辭之時稱奇女子
虞宗濟字思訓常熟人洪武時父與兄坐法當死
乃詣吏自任曰父兄不知也獄具斬東市顏色不
變年二十二宋濓有論贊
徐植字原芳常熟諸生父掌鄉賦後期將伏法植
引為己罪臨刑賦詩曰父母恩同日月高試將一
死報劬勞邑人王廷珪作孝子傳又同邑張㢲洪
武間弟當遠戍以弟幼恐貽親憂代弟戌貴州
錢廸常熟人洪武初其父沂坐法論死廸年十八
詣闕請代詔刑廸赦沂沂出乃易名甦字更生後
徵詣京師應詔撰祭元幼主文上喜欲官之以老
辭賜杖歸從子完感嘆廸孝立祠祀之
莫轅字㢲仲吳江人洪武初父繋詔獄將刑轅年
十一願代父死理官誘脅無異詞遂奏釋其父而
繋之後獲赦季父侍郎禮有寵於上轅憂之每指
同姓一人隸洱海衛者曰是吾族也後黨禍一家
無免者獨轅嘗以附尺籍免兄嫂以家禍病死有
遺孤二皆在襁褓轅為保護甚至家被火逼母寢
躍入火中抱持以出鬚眉盡焚年七十七卒私諡
貞孝先生
戴君用長洲人洪武初父福之因監税失火法當
死君用身代父刑其妻吳氏泣曰吾夫得子道而
死吾忍失婦道而生子文禮方襁褓紡績以養守
節五十年宣德三年旌表
蔣安字仁伯常熟人弟懋洪武中犯法謫戍開平
時安為諸生去巾幘詣御史泣曰懋幼弱不任戍
且老母所鍾愛請以安往御史許之
范廷珍字惟中崑山人洪武中父以事連坐廷珍
率其弟廷珪詣官陳請願代父死情詞懇切官為
感動得末減兄弟俱戍河間廷珍故善醫遂以醫
濟河間之人晚年學益該博喜吟咏字法歐陽年
九十餘猶日作數十紙葉盛為紀其事
顏琇字季瑮吳縣人洪武初父戍鳳翔母從行留
琇守邱壟越六年聞母訃即日奔赴函母骨以歸
自陜抵吳踰數千里骨函未嘗着地行則負之寢
則懸於屋梁渡則着之心胸父既老免歸奉養愈
謹必躬滌圊牏家人止之躬滌如故父故不知也
父卒日夜號泣水飲不下咽者五日竟哭死子昌
亦有孝行
都文信字士誠吳縣人其父思賢與徐右之交善
思賢死妻唐有娠日夜悲泣右之日使人存問且
慰之曰若生子吾當妻以女已而果生文信右之
遂館為壻洪武初右之坐事文信請代行右之曰
汝未有子豈可為人死不許既而右之事白得還
後復以事被逮文信曰今已有子可行矣右之仍
不許文信潛冒右之名以往竟死於獄右之感其
義即屏妾侍遂以無子都氏世奉其祀
沈伯剛長洲人本孟姓自幼為沈勝五後勝五坐
事當誅年且老伯剛願代死勝五不許伯剛固欲
代之時年方十七臨刑太祖怪其少問故特赦之
又朱昱亦長洲人父當遠戍老不能行而兄先逃
去昱年十六請代往有司少之欲追逮其父兄備
受笞楚固請代部使者憐之改留蘇衛
盛逮字景華吳江人弟以鹽法被捕父憐其少不
忍遣逮曰弟未有子願就捕因謫戌寧夏衛
吳璋字廷用吳江人幼孤依母陸以居永樂二十
一年詔選天下節婦充内役陸以年例當行宣德
元年親王出封廣東徙饒州陸皆從行璋棄家奔
走二藩間屢求見母不允正統十二年復懇於王
憐而許之命入宫見母母病已革璋徬徨刲股作
糜以進病少間遂負母出至寓三日而卒扶柩歸
葬梅里璋年至八十一以子洪貴受封時同邑梅
衡求得父屍於沔陽錢抱璠吮父疽而獲愈俱以
孝稱
王賓字仲光長洲人博學洽聞於書無所不讀尤
精於醫然未嘗與富貴人醫里巷貧人及方外士
即往診視與之藥絶不望報貌甚寢藥點其面及
肘腋為創髽髮短衣人咸笑之生平不娶未冠父
殁終身不冠奉母飯必親煮羹必親調年七十疾
革抱母不捨息半晌復蘇呼母連聲始絶葬後魂
歸於家曳履拄杖行呼曰娘娘舉室皆驚良久乃
滅初郡守姚善賢而造之賓掩門語曰勿驚吾母
踰牆逸出善他日却儀從獨候門下始接焉所著
有光菴文集
梁棟崑山人父為館陶主簿將歸留少子鎬贅於
邑人其母嚙臂而别父母卒棟思鎬徒步至館陶
已失主家所在後隨處求之垂三十年一日在華
亭東禪寺會大雨有僧袒而決渠臂有嚙痕棟見
心動就與語即鎬也抱持大哭携歸友愛終身
徐季昭吳江人永樂中兄昌伯坐事戍遼東乃請
兄留養而以身代行昌伯曰爾年少不更事豈堪
遠戍二人互爭久之母竟遣季昭行後十餘年季
昭還母尚無恙鄉人扁其堂曰孝義
徐真字宗正吳江人靖難兵起避亂與母相失去
家訪之立誓曰不得母不生還後數年渡淮得之
奉以歸
杜瓊字用嘉吳縣人生一月而孤母顧育而教之
長從陳繼學為文必本於理詩古雅有風致間寫
山水秀潤可觀性至孝痛父早亡從母問其容儀
往往形諸夢寐母疾刲股以療有司將上其孝瓊
曰此豈得已耶惟念母節未白耳正統四年知府
况鍾疏聞被旌宣正間有司薦瓊孝廉辭不就年
七十九卒遠近會葬者千餘人私諡曰淵孝五世
孫詩字與言嘉靖己酉舉人歷官貴寧道參議定
烏撤烏蒙爭地界事
王鑑字與修崑山人舉天順壬午鄉試其學邃於
尚書謂二帝三王之道在此大書忠孝二字於壁
間成化辛未上春官卒遺子漳書曰而祖以千金
付我汝仲父二孤尚幼我緘而藏之某柱下書到
即付孤去無他囑勉思壁上二大字而已漳得書
發柱不開緘而與之時稱其父子雙孝
張曉初吳縣人以無子娶良家女見其舉止端凝
詢知父為廣文喪不能歸售女以備行李曉初即
返之已發矣乃令妻撫之擇婿嫁焉後曉初生子
習舉成化進士
顧寬字惟仁吳江人性孝友母喪三年不入私室
與弟宏俱八十餘歲不分爨族之貧無依者不能
葬者皆必有賑給嘗買地掘得故冡復掩而他擇
之曾孫名曾唯嘉靖癸丑進士為名御史
朱顥字景南長洲人父殁廬墓三年每哭烏鳥聞
聲皆下事聞旌為孝行之門又有陸鍷十歲喪父
哀毁如成人兩遇盜負母出哀呼曰毋令吾母受
驚也盜舍之去
鄭熙母孀居四十年熙曲順母意至老如孩穉時
母愛季弟子婚娶俱先己子
吳中英長洲人父客燕死僕竊金逃中英遺腹生
未識父長尋父櫬三往不得最後號慟欲絶誓不
得父棺不還有德州僧指示之題識宛然奉歸葬
焉同邑杜遵家貧傭力養親父母相繼殁手自穿
竁負土以葬鄉人繪圖傳之
顧淳長洲人年弱冠父患痛風不可忍呼淳與訣
欲自裁淳禱於天剪髮際肉投藥以進痛立愈同
里顧愛石幼值母病夜半赴神廟哀籲剜右臂肉
母愈父病剜左臂肉亦如之
鄧汝南長洲人力貧養母妻以語言觸母遣之終
身不娶母病刲臂肉既殁肖像事之如生存
金孝子失名長洲人居甫里父末疾不能行有所
詣即負之家火災倉皇中婦已負翁出孝子不知
冒烈焰入焚死
孫雲字從龍崑山人父客死雲徒步萬里得父骨
於昭平堡函以歸將渡江旋風忽起恍有物奪其
所函骨擲之江雲躍入江中行里許攫得之卒抱
函歸後登嘉靖己丑進士官員外郎
譚照字儒溪常熟人增例太學生與弟太學生曉
字鏡川三世同居嘉靖三十一年島倭入寇時邑
皆土垣知縣王鈇議築城費無所出照慨然倡義
捐貲四萬餘金親身督率晝夜併力不五月而城
工告竣甫三日倭猝至民憑堅城保守邑以無虞
邑又連遭水旱照散米賑饑全活無算又自東門
至崑山界偹築岸塍十萬餘丈建石橋十八座以
便往來撫按題請表揚時曉已卒照念祖父以來
三世未分所捐之金與弟共之因推功於弟曉得
建專祠隆慶元年照卒撫按又核其事行具題備
主入曉祠一體致祭時人為撰祠記
任環家卒名氏不傳嘉靖時倭寇薄蘇環以同知
奉檄督鄉兵禦之兵市人子遇寇先遁環獨身射
寇寇持長刀突至家卒見勢急扶環上馬寇刃及
馬尾家卒直前手搏寇連中數刃死環得脱後竟
成勦寇功又有鄉農二人方鋤田為寇所獲使導
往富家二人故引之官軍處大呼殺倭倭殺之
陸懋字邦美崑山人有姊父鍾愛也為倭所獲將
被害懋突城而下跪請代姊死以全父志賊感動
釋之令懋擔懋睨其姊去遠提擔撲賊賊追之田
間被害既死尸不可辨兄愚哭之哀瞑目閃閃動
與頸領合得藁葬城西
歸鉞字汝威崑山人早喪母父更娶後妻輒杖鉞
每炊將熟逐之出戶終日不得食比歸又復杖之
父死母獨與其子居鉞擯不得見因販鹽市中時
私其弟問母起居致甘鮮焉歲大祲母不能自活
鉞往涕泣奉迎母慚終感其誠懇從之鉞既老且
死終不言後母事也鉞族子繡字華伯販鹽養母
與弟綿緯友愛無間繡妻朱每製衣必三曰二叔
無室豈可獨使君被完潔耶後叔妻亡有遺孤撫
之如己子歸有光作歸氏二孝子傳
林德常熟人父為倭所殺詗知讎所在委身從之
屈意善事既親暱乃具酒食誘倭醉卧取其佩刀
斷首以歸
周伯字懷堂常熟人質直好義嘉靖間倭犯海上
令大戶築城伯獨任鎮海門一帶寇至伯率家屬
拒之獲三甲首辛酉大水輸粟千鍾粥餓者槥溝
胔御史旌其門曰忠義
沈楠崑山人七歲喪父力耕奉母母感痰疾楠割
左乳火煆為末點沸湯進之數進稍息屬盡乳而
甦知縣劉某旌之以文鄰里贈之以粟楠曰楠須
母乳以生今母病刲以還母豈異事哉敢以一乳
為名高也力耕如故每盛暑必以半臂掩之不令
人見越十年母病復劇又割右乳進之又愈御史
周如斗疏聞被旌
錢之選字舜臣常熟人父坐事擊獄選與父更代
繫尋隨父戍遼東籍鐵嶺衛為諸生中嘉靖庚戌
進士累官兵部郎中故事官兵部乃得脱軍籍於
是上書訟父冤得昭雪封父如其官遂告終養奉
父歸里
歸有貞字養素崑山人父年六十一而生口授以
經輒成誦年十八為人師二十父殁居喪哀毁四
舉德行處師席者五十餘年素不禮於長兄長兄
死次兄復盡得其腴産有貞知而不言率其庶弟
居於宅之西偏族人皆嘆美有光尤亟稱之既而
兄姪輩產蕩盡有貞每賑卹之殁為棺殮年九十
餘無病而終
秦霑字光甫崑山人父為仇陷成大獄霑年十七
囚服投牒御史杖而逐之哭詣太守太守憐之為
緩其獄後得從末減領嘉靖壬子鄉薦選德化知
縣再補寧陵遇疑獄必重持之曰向者父獄起吾
仰視堂上人猶虎狼也安知今堂下人不虎狼吾
耶
張尚友字益之吳縣人精春秋之學吳中治春秋
者皆宗之事父純孝父病革刲左臂肉和糜以進
人有欲上其事者怒曰是欲我以死父取名乎狀
苟上我必死之(闕)表其墓
吳士志字伯高常熟人年八歲父母出避倭中道
相失士志歸守其廬曰家人終當於此索我父殁
痛欲從死其大母及其母強之食乃日進粥一盂
淚漬枕席重裀俱爛二母不知其夜哭也踰小祥
目失明耳失聰口失音血枯骨立見者悲之冬日
曝檐下手其父事狀攬筆欲有所更定舌卷口噤
索飲不能嚥而卒又有徐明俊者亦以孝死鄉人
並稱孝子云
沈柱臣字公爾吳縣人受業於王敬臣參究理學
事繼母極孝歲饑貿粟奉母而已與婦食糠粃不
令母知授徒入糈悉歸母弟嗜酒善費所需稍緩
即横加意氣亦笑承之惟恐傷母心為縣學生六
舉行優以貢授滁州訓導
張沖字應和長洲人母疾焚香籲天割左臂一臠
置湯藥以進因以愈嘗服賈燕京途聞父病乃倍
道行遇盜傷肱盡劫其所賈金然故人所附全未
失也故人子來視創甚不敢問金沖曰盜去吾金
君家金固在也遂悉還千金人以為難又仗氣負
奇有俠客豪士風皇甫汸李攀龍黃姬水徐中行
王世貞俱為其誌傳
張世偉字異度吳江人中萬歷壬子鄉試服習其
祖基之家訓七歲喪母上食號慟塾中兒皆為流
涕父殁事其兄如其父急朋友之難甚於己鄉邦
有大利病縉紳囁嚅相顧必自世偉發之人有不
善相戒曰無使張孝廉知死無以為殮倪推官長
圩賻之乃發喪
屠嘉賓吳江人少孤祖鞠之及祖病危嘉賓割股
和藥以進病遂瘳母以哭夫喪明嘉賓餂其翳久
之豁然人謂孝感萬歷中按臣徐旌奬
顧順升字與登吳縣人為太學生有文譽父死甫
一月母又死家又失火順升負母屍出旋復舁父
柩遍體焦爛絶而復甦強起營葬事服闋仍處丙
舍萬歷中仕為兵馬司副屢剖冤獄累擢楚府長
史不赴抵里即廬墓以終其年
陳星樞字拱薇常熟人廣州知府國華子萬歷丁
酉舉人知湯隂縣思親告歸終養動息不離左右
以純孝聞子煌圖崇禎壬子副榜授翰林典籍以
親老辭徵不赴人亦稱孝
朱陛宣字德升吳縣人舉萬歷壬子鄉試會試寓
京師忽心動馳歸母尋卒以父老遂絶意進取少
與周順昌同學順昌被逮時陛宣衰絰往送之周
旋甚至父終以哀毁卒巡按祁彪佳舉真孝廉請
贈諡勅贈翰林院待詔姚希孟私諡曰孝介
楊大濚字子澄吳縣人南兵部尚書成子少從王
敬臣游性廉靜見非義色艴然不可犯事親誠孝
兄弟四人析產獨取其薄丁巳戊午間歲饑民死
無算收瘞枯骼凡兩年可萬計年逾艾危坐一室
誦讀不輟吳人稱端孝先生
沙舜臣字子升吳縣諸生事母惟謹與弟舜年舜
民稱一門三孝當魏璫矯旨逮周順昌時士民坌
集舜臣偕諸生王節劉羽儀王景臯殷獻世楊廷
樞文震亨等直前謂巡撫毛一鷺曰人情如此明
公獨不為青史計乎曷據實上聞一鷺斥勿譁官
旗遽呵叱激衆怒致有羣擊之事後獄具舜臣與
王節諸人等並黜
繆天秩字原常吳縣人父疾隂刲股以進父竟不
起居喪哀毁以創鉅遂成瘵疾年僅二十四歲卒
後以子國維貴贈參政
席允信字順懷常熟人萬歷間築福山城十之一
雲和塘十之二解磚解銅輓運漕糧每代鄉民償
補缺額明季荒旱載粟數千斛分貯城中半價糶
以為賑在其鄉施粥成梁建牐諸便民事無不為
舉鄉飲賓
朱祖文字完夫吳縣人幼孤母劉勵節撫之弱冠
補諸生痛母節未揚終日戚戚周順昌初未識祖
文聞而憐之白當道得題旌部牒下祖文始知乃
感泣無何順昌忤璫被逮祖文舍家相隨往來津
渡出入禁門時遭邏卒幾蹈不測順昌誣賕數千
祖文思貸金完之以緩其死都門不足走定興定
興不足走吳橋冒暑單騎間關千餘里捃摭稍就
而順昌已斃獄中祖文以未得收屍有違初心若
不可自比於人遂鬱鬱以死彌留之際猶以順昌
後人為念
李文詠崑山諸生性孝父好飲會天寒盡醉而寢
火發文詠驚覺倉皇入父寢僕李安奔出額已爛
牽文詠告不可入文詠直入不顧以身護父同死
火中明旦視之文詠僅存一股其父以覆故猶具
體事聞表其閭曰孝子坊
張雲龍崑山人能文章有至性母病割臂和藥以
進居母喪哀慟感里閈邑遇災祲能任其役調度
周悉惠澤均平有司旌其門曰孝義同里朱應芳
割股療父疾又有尤大中以父母病先後割胸股
者再有司並旌其門
黃守道長洲車塘農人也母病目不治守道䑛之
匝月而明母又疽發於背毒潰守道跪而吮之呬
呵聲暗與補瀉法合疽遂平由是名傳遠邇萬歷
間被旌
周室琳字韞美崑山人祖御史元暐為里仇所訐
逮詔獄室琳連疏伏籲青衫草履日拜長安門而
哭行道傷心由是臺省交章論救事得白嘗拾遺
金五百雪中停車返諸其人
周廷祚字長生吳江人崇禎初入都請其父宗建
卹典時郭鞏以宗建之禍實自己發極力彌縫託
所知囑廷祚無言當以一第萬金相報廷祚曰父
仇即死不避富貴可餌我耶遂疏劾鞏得擬辟時
法司以許顯純田爾耕崔應元先世軍功止擬絞
廷祚赴法司堂大呌曰此輩慘斃諸忠尚不擬辟
豈爾輩猶貪重賄耶法司悚然皆正典刑一時稱
快
袁扉字雪封長洲人幼孤居祖喪廬墓三年母殁
亦如之哭泣兩目幾眚或勸之扉曰與其不及情
母寧過情予惡夫託先王之禮以文涼薄也遺産
悉讓諸弟已與婦晨夕不給至摘馬蘭杞菊為食
婦亦無怨言婦死不再娶族有五喪未舉者為營
葬焉
朱夀陽吳縣人祖文子少補諸生曾祖以禦倭功
應世襲蘇州衛指揮夀陽讓弟夀增曾祖專祠在
京口逆奄變易天下祠院乃毁之夀陽泣訴於縣
祠復存郡縣重其義贈官産五十畆不受贈金亦
弗受崇禎壬午有司應詔將以五經博士薦夀陽
不就卒於家
劉曙字公旦長洲人崇禎癸未進士授南昌知縣
未任而金陵失守尋死之先是曙以父病割左股
痕三寸許至是其僕覓尸視股痕為騐云
諸永明字合甫崑山人講性命之學一以劉宗周
黃道周為法游成均時會道周下獄永明身入獄
中周旋左右同卧起幾閱月道周貫械對簿皆明
扶掖獄解出圜扉名重一時
盧士達字德孚長洲人先代於嘉靖倭亂時捐貲
助軍需旌為義門士達有至性父病癰割股肉療
之母失明偕其妻晨夕互䑛遂復故居喪慟哭聲
徹戶外閭巷咸知為盧孝子哭聲好施與家日以
落卒如故有横逆不校子應琦諸生傭書養親孝
行如其父有司上其行題表為父子孝行之門
吳正一字素風常熟人明季旱蝗催科愈急正一
孑身冒死叩閽陳四載奇荒得旨許豆麥搭兑蘇
松常鎮湖五府帶兑餘米捐十之四
申傳芳字維習吳縣人時行孫内行純潔少遊吳
庠承祖蔭補尚寶司丞遭父喪躃踊長號竟以毁
卒御史以孝聞奉旨旌門
金秋字有秋吳縣人年十四父殁哀毁過禮事母
孝養備至友愛兩弟析產取瘠遜肥建宗祠賙里
黨行善如不及陳繼儒文震孟為立傳雍正十
一年旌表
國朝周茂蘭字子佩長洲人順昌子順昌被逮茂蘭日
夜徒行至京口始及順昌麾之返曰汝往俱死茂
蘭泣别絶而復蘇崇禎初誅逆奄茂蘭刺血上疏
請誅倪文煥以報父仇當事者難之茂蘭復刺舌
血再書以進又揭逆黨呂純如頌璫原疏文煥純
如俱服辜故事贈官不及祖父懷宗嘉蘭孝義特
錫三代誥命蓋異數也茂蘭邃於易湯斌撫吳式
廬就見請應賓筵為國人矜式固辭年八十二歲
而終
劉龍光字夢蕭吳縣人與父母因亂相失道梗不
得問光日夜啼泣成疾少間徒行至盱江禱於張
令公祠宿廡下夢神有寄居石漈之語驚而寤不
知石漈何所也旁皇路隅忽遇一尼謂曰石漈在
閩廣之交今方阻兵由徑路往七日可達亟如其
言所過皆險絶無人跡最後至白石嶺斗絶萬仞
捫嶺而下其地果名石漈竟得母管於村中相持
大慟問父所在已殁歲餘矣匍匐扶母及櫬而歸
龍光好古學精爾雅蟲魚之義音切箋釋皆極其
旨
瞿昌文字夀名常熟人式耜孫年十七念其祖遠
阻廣西欲往省恐父母不聽襆被潛行冒矢石陷
重圍瀕死乃得達式耜誦退之知汝遠來之句且
喜且悲後竟裹骨而返其叔元錥繼往不得達殁
於永安
顧廷錡字佩堅長洲人父繩詒知蜀之仁夀縣張
獻忠破成都不屈死廷錡孑身入蜀陵谷變易無
有知瘞骸處者呼號路側閱四寒暑輾轉尋訪始
得之扶櫬萬里外陟險履危中間瀕死者數次抵
里門鬚髮盡白
黃向堅字端木長洲人父孔昭崇禎癸酉舉人為
大姚知縣兵阻不得歸向堅憂泣徒步往尋繭足
黧面徧歷滇中至白鹽井得遇二親迎還故里人
稱完孝
顔中和吳縣人義士佩韋從孫也順治初父宏仁
為怨家周昌所殺連控於官不得直中和年甫十
三痛其父被害日取析薪斧礪之束草為人形書
昌姓名其上以試斧逾三年中和懷斧告母曰兒
將往復父仇母大駭止之中和竟往值昌市中隂
尾之行昌不知也行稍前遽自後揮斧中昌首昌
方左右顧又斧之會母趣其兄孟和走視比至昌
已死兄弟乃號於衆曰願偕我詣官至縣庭兄弟
爭自承衆從旁分别言之始下中和於獄其明年
御史錄囚釋之
顧鼇吳縣人父為仇家金瑞甫刺脅死鼇時僅二
歲稍長詢母得父死狀即淬一刃挾以出入金亦
避之至年十八遇金於胥口金見鼇拔刃來刺驚
躍入水鼇亦投水連刺傷額不死金挾貲誣以盜
有司訊得實金伏辜
韓馚字誦先長洲人砥行慕義強學不厭嘗以家
財推與其兄自甘清苦卒時有詩云一莖苦菜生
平志數卷殘書汗漫遊以子菼貴受封熊賜履志
其墓稱為篤行君子云菼見文苑傳
馮勖字方寅長洲人父館閩中勖與祖及母居歲
荒乏食勖為村塾師得升斗奉養與妻采荇以食
後父客死阻兵亂弗獲歸櫬勖徒步入京為諸侯
客時徵博學弘詞膺薦得第授檢討即請假歸入
閩尋父櫬未得伏地慟哭有老人哀之指視其處
遂扶以歸
蔣德埈字公遜長洲人順治辛丑進士性至孝父
病刲股療之康熙乙卯歲大饑德埈傾家賑濟全
活者數千人月給育嬰堂緡錢為乳哺費施絮施
棺埋胔掩骼每歲無算臨卒以腴田百三十畆為
義莊以膽族以百二十畆助於育嬰堂里人感其
義請之有司建祠春秋祀享兄維城字公表為人
醇樸孝友與德埈撫育孤姪不遺餘力兄子感之
字叔助以志弗忘厥德德埈置義田諸善事維城
與有力焉
席啟圖字文輿吳縣人父本貞好施予啟圖能繼
父志廣父所置義冡義田賑凍餒收棄骸助嫁娶
施醫藥學宫歲久傾圯為修葺復舊觀編格言為
蓄德錄二十卷
張文魁長洲人家貧性孝傭工以養遇有肉食則
携歸奉親甲申之變奉母避杭遇兵相失追尋二
年見母於嚴州王姓家迎歸終養文魁年八十一
歲卒陳鵬年守蘇題額曰至性全真
黃農字古處長洲人省曾六世孫居母喪盡哀恐
傷父心每夜卧蒙被泣日以尫弱父授經里中離
家數里每晨往省風雨無間父憐其疾止之農乃
伺門外館僮出問起居乃去日者謂父年五十二
適先一年病甚農患其騐也元旦遍禱神廟願減
算以益父年忽一夕驚喜曰神許我矣父果愈後
農病篤恐貽父累以膳田易金置枕畔謂妻曰汝
善事吾父吾得侍吾母矣父歸含淚執手殁得枕
畔金始克殯妻金以苦節聞
顧天朗字開一長洲人為官學教習考授知縣以
母老不就選積學好義母病侍湯藥成疾及殁一
慟而絶時謂孝死有司上聞立祠
聖祖南巡賜
御書孝靖二字顔之長子汧康熙癸丑進士巡撫河南多
善政三子溥為如臯教諭二十餘年士多思之
許德璠字荆生常熟人父國賢力行善明末江隂
無錫避兵來常邑者國賢計口與之居食時僉大
戶解白糧往往破產國賢為公正請於當事得題
准官運德璠繼其志康熙初叩閽請減蘇松賦額
每遭旱潦傾囷賑濟貧不舉子者出貲收養邑有
育嬰堂自德璠始
金拱辰字修來吳縣人以諸生貢入太學奉母盡
色養居喪哀毁三年舍外寢杖桐見客泣涕漣洏
析產皆取其下者又厚撫兄之子若孫推之五服
親懿婚喪靡不周䘏疾革檢簏中債劵盡焚之
王松齡字御凡常熟人父病卧牀居鄰火起甚迫
松齡呌天搏顙須臾風返火滅親終廬墓哀毁盡
禮督學張泰交題旌
殷鉉常熟人父為仇陷瘐死鉉訴冤於上官數仇
人皆就獄且合謀殺鉉以滅口於是鉉亦被囚一
日雷起獄中首犯震死咸謂孝感動天督學魏學
誠題旌
王三錫字承寵吳縣人母病籲天求代母卒事父
養志昆弟早亡撫從子三從孫二如己出雇婢及
時遣嫁不索直捐腴田百畆倡建普濟堂巡撫藩
守給匾旌奬
顧啓賢吳縣人父病醫藥弗效啓賢不令家人知
露禱於天割臂肉和藥以進父飲之遂愈姊已嫁
而夫不事生產家蕩盡啓賢迎養之終身又為嫁
其女二人有從姪幼孤貧不能自存啓賢撫育之
及長為之授室且予之貲本以逐什一曰吾使之
可以畜家口延宗祀也
王迪惠崑山人童年喪父便盡哀毁事母竭力
雍正元年旌表
王浦珍崑山人孺慕性生鄉里咸欽其孝雍正
元年祀鄉賢
歸聖脈長洲人三歲遭父喪號泣如成人七歲就
外傅常泣師問故荅以不見父為痛事母曲盡孝
敬積脩脯葬祖父母及父慈烏繞墓著有莪菴集
皆白雲思親之意雍正三年旌表
沈自顯吳江人九歲遭寇作隨親避難中途遇寇
砍仆地自顯抱父首泣求寇感動捨去父殁廬墓
三年雍正三年旌表
汪宗灝崑山人父病癰跪吮不倦事母盡孝生事
葬祭悉備禮法雍正三年旌表
邱存禮長洲人四歲喪父七歲讀論語至事父母
能竭其力問師得解歸即以不得事父向母大慟
母愛鮮菌存禮日行數里外買歸及母殁刻木肖
像朝夕奉祀舉喪柩舟由胥江值風作將覆存禮
躍入波中扶救風頓息雍正四年旌表
金懋顥吳縣人五歲母殁每念及輒淚下然恐傷
父心拂繼母意惟飲泣吞聲明末避土寇山間晝
伏夜行遇險峻必負繼母不辭勞父喪聞訃徒步
奔歸聞者咸嘆息性慷慨好施親黨待以舉火者
不下數百家
顧存儒崑山人七歲喪父擗踴如成人每祭見母
哭則亦長號母憐而止之答曰母弗哭乃已既長
貧不能葬父適鄰居失火存儒負母出隨偕一傭
作舁父棺力不能勝則以身蔽棺向火而哭俄而
火滅一日見村婦抱幼子而泣甚哀叩之以夫繫
獄將棄子傭身以贖夫罪存儒為傾囊濟之母子
得全雍正四年旌表
沈萬育字和卿常熟人天性至孝鼎革時負母避
兵遇盜捨身衛母盜憐而俱全之母病篤夢神示
某醫可愈傾囊延治果愈建橋梁施棺槥以成母
志年九十四臨終惟呼父母雍正四年旌孫
淑官編修通三禮著周禮翼疏年甫三十三而卒
朱之勱長洲人童年事親即知愉色婉容有訓則
跪而聽年十一父客秦勱忽寒顫因疑父在外衣
單亟製衣寄之後知父果於是日失冬衣家被盜
執母以身衛之母得不傷雍正五年旌表
朱鳳崑山人以孝友聞睦婣周卹發於至性雍
正六年旌表
戴兆箕字𫝊生常熟人與顧鈇顧鎧吳格相友善
三人皆貧困兆箕亦止薄田數十畆鈇無子依壻
以老格與鎧先殁鎧一子不能娶格惟一女流落
為豪家婢兆箕贖歸配鎧子且分以田屋鈇聞其
事扶病往謝兆箕視其病將不起謂曰子無憂身
後也吾妻死製兩棺者為子地耳未幾鈇殁殮而
葬之里黨咸高其義
楊兆隆字凝厚吳縣人秉性剛正然諾不苟服賈
京師往來齊魯燕趙間遇人有患難窘急者必加
周卹施惠既久道路之人皆呼為楊佛子父殁舉
遺產盡讓之弟弟病疽經年醫者曰必服葠觔許
乃可起時葠價騰貴兆隆在京聞之即買一觔寄
歸果服之而起自奉儉薄而宗族親黨間皆歲有
常給待以舉火者數十家年老家居晨起必肅衣
冠誦金剛經以資父母冥福嚴寒酷暑無間
錢聫珍字公玉吳縣人本姓顧幼繼於從母故從
錢姓家服賈既稍能自立即迎本生父與繼父母
同居兩家尊老優游聚首垂三十年既而相繼殁
附身附棺盡哀盡制各竭其力營葬地使兩塜相
望而廬於其間朝夕哀號聞者悽感有子五人治
命使長子三子承錢姓而其餘復顧姓以各守宗
祀焉雍正七年旌表
曹天禄吳江人母雙目瞽日以舌䑛之目復明父
殁痛絶復蘇廬墓盡禮雍正八年旌表
蔡來信吳縣人世居洞庭山幼孤事母孝定省温
凊甘旨滫瀡必曲體親心母年七十餘卒哀毁如
不欲生喪葬盡禮祭祀必泣上有三兄長與叔俱
早世撫其孤至於成立事次兄極恭順事事欲得
其兄之歡心雍正八年旌表
徐杲吳江人年十六被盜劫父去泣請身代不獲
負父屍歸哭控當事捕得盜伏誅雍正八年
旌表
張惟馨吳江人年十二父被盜劫冒刃蔽其父盜
憐而捨之一日父墜於河惟馨躍入急湍抱之俱
出父病侍湯藥終年不解帶及殁哭廬墓側哀動
行路雍正八年旌表
李漢長洲人十歲父亡母自經力弱不能解跪捧
母足哭聲震戶外鄰人排闥解之一日奉母過太
湖風作舟覆漢抱母浮沉中流忽一漁船出救母
子俱得無恙以母苦節未旌終身抱憾將終猶執
子手連呼請旌云
程允元字最先常熟人六歲見母病目呼號不食
跪母膝上䑛之稱為孝童及長鄰火延及父寢父
方疾篤冒死從烈焰中負父出焦爛而卒
葛光熹常熟人襁褓中即喪父母鄰媪抱而育於
葛長而傭工得一壺一臠必以奉葛氏父母妻失
親歡遂棄之葛父殁光熹將賣身買棺鄰里義而
助其終事又積傭賃之直葬其先世數棺焉
張友誠常熟人早失父母為人刺舟遍求父母棺
骸遇一老尼其族姑也為言兩棺朽壊久為墳丁
棄骨河干矣友誠哭赴其處躍身入水鄉人援救
之得不死乃刻木為兩親像朝夕祭告如生存
馬維仁常熟人父患背疽危甚醫曰欲知可治與
否必嘗惡以騐維仁嘗之味苦醫曰可療但毒已
内蝕必吮之而後出維仁吮出膿數升遂痊明年
維仁病瘵臨死戒其妻勿哭恐傷親心也
張爾翔字集之常熟人歲遇荒歉輒行糜施槥嘗
遇人鬻妻者周之以金俾得完聚倡建支川長橋
以便行人
蔣文瀾字葭友吳縣人康熙丁巳舉人歷兵部職
方司主事候補按察副使雍正五年偕弟姪文源
文涵文滂腹松應鼇等捐貲三萬兩助修水利被
詔褒嘉即家加光禄寺少卿
孫鼎鍾字采章長洲人天性純孝年十五母患脾
疾鼎鍾衣不解帶者八閱月危急中禱於天請減
己算以益親夀又刲左臂肉和藥進明年母果愈
又三年母殁奉父孝養備至父年八十餘疾作氣
血俱枯鼎鍾鬻其衣飾房產易葠以供又數月卒
鼎鍾廬於墓三年雍正十年旌表
顧㵢字方水吳縣諸生幼孤家貧力自節縮以供
母甘旨居母喪哀毁幾不欲生三年未嘗見齒亦
不離几筵撫其弟幼則勸之學長則授之室老而
貧也割產以資其養凡親族之嫁娶婚喪有不克
集事者隨其疎戚而佽助之卒後張雲章為之傳
李鍼字含奇吳江人康熙辛丑進士入翰林少孤
事叔父甚謹周旋羣從篤友誼吳孝廉苑客死都
門鍼酷貧勉力殯之鳩十金謀歸其喪會患瘵而
卒病中葠苓之費皆自借貸而所鳩十金猶封識
牀頭從弟成其志長於詩有鄧尉山房集
盛建極長洲人十二而孤居喪哀毁骨立每時祭
必流涕母病痢親為嘗藥滌穢曲體母志篤愛二
弟周卹姊家至老不衰雍正十一年旌表
劉振時昭文人家貧父母無帷帳振時方數歲為
持扇驅蚊終夜不倦父殁哀毁盡禮後以貨殖家
隆遂好施予欲為母祈延年母殁合父喪葬於城
東北麓廬墓三年鄉里皆感泣焉雍正十一年
旌表
徐國搢長洲人呂槤常熟人張士仁新陽人
雍正十二年俱以孝行旌表
孫豐穀長洲人父仲謙卒慟絶復甦哀思不已冬
月母病思食梅實泣林下三晝夜得之人以為孝
感云
蘇宗芑常熟諸生課徒養親母張氏疽潰不治籲
天求代夢一老人指往興福寺求醫次日果遇老
僧畀藥二丸而愈及再往問寺中並無此僧也
趙嗣孝常熟人繼伯父世鐸後鐸殁母陳氏欲殉
嗣孝哀懇母乃緩死後出帶示之曰我欲以此終
為汝孝故得以天年終矣母殁負土築墳廬墓五
年
李象埰昭文人家貧父病埰甫八齡日鬻菜果得
錢以供甘旨冬無完衣族兄象翼勸其就學埰以
謀養辭值鄰家火埰負病父出母亦尋出埰不知
也復入烈焰中哀號求母者再被火傷卒
以上雍正十三年旌表
江南通志卷一百五十七
江南通志卷一百五十七
人物志
孝義(一)(江蘇二府)
江寧府
南北朝梁陶子鏘字海育秣陵人兄尚為倖臣所怨
被繋子鏘公私緣訴流血稽顙兄乃得釋居母喪
時與范雲隣雲每聞其哭聲必動容改色欲為申
薦母嗜蓴没後常以供葬後忽營蓴不得悲慟幾
絶遂長斷蓴味
陶季直秣陵人早慧祖愍祖宋廣州刺史嘗以四
函銀置前令諸孫各取其一季直時年四歲獨不
取曰若有賜當先父伯不應度及諸孫五歲喪母
哀若成人聞者酸感及長好學淡於榮利徵召不
起時人號曰聘君仕齊為尚書比部郎累遷給事
黃門侍郎素清苦家徒四壁殁無以具殯歛著京
都記
朱年秣陵人母死廬墓終身有白兔紫芝之異鄉
人名其里曰孝感至今有朱年隴
江紑字含潔考城人居金陵父病目紑侍疾經年
夜夢一僧告以飲慧眼水乃可差及覺訪智者法
師啟捨牛屯里舍為寺以慧眼為名心已異之及
就剏造泄故井井水清冽取以洗眼因此遂差後
父殁竟以毁卒
張松建康人弟悌坐罪當死松訴稱後母惟生悌
松長不能教誨乞代悌死次弟景亦請死悌亦引
分讞上梁武帝以為孝義特宥之
徐雄秣陵人位奉朝請母終毁瘠俄而兄亡扶杖
臨喪一慟而絶
唐張常洧句容人父卒廬墓墓側生芝草十二莖從
孫公挺亦以孝聞
宋包級父為人殺級年十七與弟綉抉讐雙目瀝血
祭父讐家訟之官義而直焉
嚴晃溧水人舉進士授教諭時元兵渡江晃負母
避之道遇兵欲刃其母晃以身蔽為兵所傷幾斃
草廬吳澄嘗哀以詩
王景雲字仲慶溧水人學問閎博咸淳間以薦辟
授清流簿與弟景華嘗捐貲周恤貧乏兄弟至老
不忍析居
錢浩翁句容人幼孤事母盡孝有妹虜於北軍母
痛念不置浩翁遍訪得諸萊州携妹省母時母年
八十有三喜甚鄰里皆賀又十年母殁浩翁年七
十終喪不御酒肉不脱巾絰
張孝友句容人讀書不仕親殁廬墓六年嘗有五
色烏來集墓樹平居以德化人鄉俗一變
伊小一與劉興祖俱溧水人割股被旌
元樊淵字德翁句容人至元中奉母避兵茅山兵至
欲殺其母淵抱哭求代兵兩釋之母亡終身不離
墳墓
王榮句容人五世同居庭無間言歲饑賑貧轊死
為德鄉里延祐間詔旌其門
王進德字仁甫家金陵富而好施出七萬餘緡構
郡學講堂置一切禮器又買宅一區割田九百畝
創建江東書院朝錫以額設官掌其教置義庄以
贍族修城隍以捍井里
顧童子建康人割股愈母而已死
明周琬江寧人父為滁州知州洪武時坐事論死琬
年十六叩闕請代上疑為人所教命斬之琬顔色
自若乃宥其父戍邊琬復請曰戍與斬均死耳父
死子安用生為願早就戮上怒命縛至市琬色喜
上察其誠赦之親署屏曰孝子周琬尋授兵科給
事中
徐鎮童上元人洪武時旌其孝
魏澤字彦恩溧水人洪武時為尚書建文時謫海
寧尉文皇逮方孝孺族黨澤隂脱其幼子宗甫密
致于台州秀才余學䕫孝孺得有後又有陳義者
隂庇鐡尚書鉉二女脱教坊籍亦義士也
浦阿住沈得安嚴分保三人俱江寧人又邵佛定
上元人皆永樂時以孝旌
李疑江寧人家貧好周人急金華范景滈為部吏
隻身得疾無肯僦舍者杖而詣疑疑延入汛室居
之躬為煉藥煮糜滈有黃白金四十餘兩願以酬
疑疑不受籍藏之滈死出己財殯之聚寶山招其
子至按籍還金平陽耿子廉械逮京師其妻孕將
育衆拒不納卧草中以號疑謂婦曰人孰無緩急
倘為風露所侵則母子俱隕令婦邀歸產一男踰
月辭去宋學士濓為之傳
陳逵六合人舉將才李時勉薦之歷都督同知天
順復辟于謙棄市故人僚友皆畏避不敢出逵感
謙忠義獨收遺骸殯之得歸葬
王指揮失其名世襲虎賁衛妻死不娶獨與母居
同官黃某遠謫久無耗妻貧不能存成國朱公儀
素愛指揮憫其喪耦令納黃婦指揮唯唯而已成
國擇日歸之居數月聞其寢處各異召訊其故指
揮曰曩以主命不敢違但與婦同寢其夫歸何以
處之况彼失節是某失節也成國曰然則奈何曰
不若遣送謫所某家有老奴夫婦二人可伴之往
成國嘆賞從之
顧暘江寧人正統時旌孝
胡深六合人天順時旌孝
戴睿句容人七世同居成化時旌
鄭濓字師周江寧人嘉靖癸未進士為行人兩使
藩封餽遺一無所受授山東道御史按兩浙有能
名為湖廣按察使以父憂歸乞致仕養母盡孝母
卒濓已老哀毁踰禮里人著純孝傳以稱之
沈九思字天啟上元人副使琮子父病九思籲天
請以身代嘉靖癸酉舉鄉試罹母憂哀毁骨立里
中勲貴為黃門所持槖千金求九思為解九思拒
其金而隂解之未仕卒伯子鳳翔進士為蕭山令
以廉能課最遷給事中
徐昱字彦昭江寧人父病革醫告技殫昱旦夕籲
天求以身代刲臂肉和糜以進父疾瘳鄉人將以
聞部使者昱曰此一時遑迫之計無復之耳奈何
從邑長令干名乎後舉宣德七年鄉試為國子助
教
徐遠字文穆上元人友人寄一篋内藏白金奇玩
夜失火友人已甘灰燼遠往探之尚在於己物不
及携獨完此篋以歸友
蕭春字秉常居金陵父病痢春祈求備至及疾革
臭穢狼籍春泣曰吾父不復生矣兩手據床一吸
殆盡悲苦氣絶良久乃甦父殁廬墓
徐震字廷威家金陵不侵然諾有兩人皆密以金
託震授其子兩人遽死其子皆不知父有金也震
如數還之一無私焉
龍景華字宇春上元人少孤奉母教母病危刲股
以療嘗至江滸捐金拯溺活十六人鄰火爇所居
叩禱風返火息有司奏旌其門為孝行
姚淛上元人割股療母疾嘗拾遺金候其主不至
盡出以周貧乏
史世揆江寧人人貸其父千金貧不能償析產時
世揆遽焚其劵嘗納妾入門悲痛不已詰其故曰
父冤繋獄鬻妾贖罪念母無依耳揆立遣還更厚
贈之
何岳字畏齋夜行拾遺金二百鐶不與家人言凌
晨携至故處有尋金者詢其數目封識皆合遂還
之其人欲分數金為謝岳曰拾金而不隱豈利數
金者乎
趙時振字少東江寧人舉鄉試以哭母成疾死葬
康家山有碣曰趙少東先生廬墓處
張諫字孟弼句容人孝事二親由進士筮仕行人
司丁母憂哀毁骨立廬墓三年芝產墓旁遷河南
副使召為順天府尹以忤時貴出守萊州政聲大
著召為太僕少卿
王馮字杲清父芝瑞任四川學道沒王事藁葬瑞
州之梅庵馮家赤貧重繭迎柩時六合潘士奇與
芝瑞同官同患難同葬梅庵又有故廣東御史顧
之俊與芝瑞交厚瑞殁時之俊為經紀其喪而身
死柩亦停於庵側馮并舁歸葬之
王之藩字南衡江寧人兄某領官鏹采銅耗其貲
藩毅然鬻產得千八百金以輸官當事義之任陜
西籓幕𣙜税潼關攝華州篆皆有惠政
黃居中字明立萬歷乙酉舉人教諭上海不受生
徒私贄陞南國子監丞轉黃平知州投檄不赴持
身介特族人為南大司馬有營弁以千金請托者
居中曰奈何以此失吾生平麾之去
王潢字元倬江寧人孝友能文章舉崇禎丙子鄉
試親老不仕賦南陔詩以見志一時名人屬而和
之人稱南陔先生
陳敦化秣陵人母老卧病土寇為亂化獨守母不
去寇劈門入執化索賄繋於樹連射之備受楚毒
惟以身蔽母未幾所傷竟痊咸謂孝誠所致
周禧句容人拯溺人還遺金
梅洪溧水人少孤事母以甘旨自奉甚約其婦有
後言遣之母瞽洪負以行一旦復明人以為異母
卒廬墓三年縣令聞而賢之為娶妻生子矣婦厭
其貧去之數歲子卒洪亦卒邑人收葬城北十里
許有監司題曰孝子梅洪墓
花犇孝子高淳人不知姓名日負薪以市嘗雪中
至學宫教諭于鳳見其衣敝肘露謂曰何不以薪
價易衣對曰小人有母不暇自謀也鳳曰汝有妻
乎曰有何以衣妻曰新者奉母而易其舊者聊蔽
體耳鳳喜其孝贈以千錢不受固與之乃曰當為
公供薪鳳堅辭之至夜則載而投學舍園中
楊師禄高淳人遇亂兵父被執師禄號泣請代兵
異之欲留置軍中不從被害妻卞氏年二十守遺
腹子以終
吳翥南高淳人崇禎末隨父避亂土賊入門劈父
胸翥南樓上望見急下求代被害妻孫氏守節割
股療姑
劉銓江浦人父觀為御史坐事當辟銓具本擊登
聞鼓願以身代蒙特宥復觀原職
陳標江浦人年五歲生母李氏為父所遣改適於
浙長欲尋求以父老不果父殁詣浙迎母亡已十
餘年遍訪遺塜啟棺滴血負柩歸葬
吳可箕上元人監生甲申闖賊陷京師可箕具酒
食召親友言别衆莫測其意已乃製白衣題詩於
襟入英靈坊關廟闔殿扉自經死同時有孝陵衛
董啟明武舉黃士彩聞變皆自經
曹臺望江寧諸生寇亂捐千金倡修城垣嘗夜宿
淳化鎮聞鄰人以債迫棄其妻即傾囊贖還之
魏孝楞高淳人親殁廬墓楞殁子亦然勅旌父子
雙孝
王之卿應天人崇禎時旌孝
胡陽生字復之上元人輕財好義歲暮日袖金數
十封伺途中奔走憂惶者與之問姓名不答崇禎
十三四年間歲荐饑疫倡捐賑施醫藥收棄嬰給
棺轊所費不貲寧陽侯陳光裕勢奪陽生祖墓地
擊登聞鼓訟諸朝卒復之孫任輿
姚金玉張繼宗馮天孫陸元龍陳鑛俱
上元人倪夀江元孫張福緣俱江寧人
史負八葛至學俱高淳人黃阿回水軍衛人
徐佛保江隂衛人俱割股療親疾以孝旌表
楊佐上元人甫成童母病劇剖腹取肝和粥以進
母獲愈後三日佐卒所居隣辟雍祭酒程松溪聞
而異之殯之日令太學生數百人送其喪
千戶劉潮子文縉割股愈潮縉疾子天命亦刲股
療之
戎憲句容人幼喪母事父哲孝每食必問所欲哲
患痢憲刲股以進遂愈叔嬸無嗣憲奉養如己親
張一鵬句容人年十二父病劇鵬焚香籲天割股
以進
吳方明句容人每旦刺舌血書法華經至千餘卷
為母祈壽從弟方魁亦孝母母病刲股愈之
袁文化溧水人父死廬墓九載三十喪偶終身不
娶鄉人贈以詩有三十鰥居敦大義九年廬墓重
天彛之句
丁瀠溧水諸生事母孝母殁廬墓哀毁踰禮邑令
王弼聞狀三過慰之撰丁孝子廬墓記
陳宗堯高淳歲貢新城令與同邑周庖劉一俊施
龍庠生魏&KR0751;溧水傅褎庠生楊振六合毛程江浦
王海皆親殁廬墓三年
顧夢□上元人同邑沈昇王萬䙫吳洤王頊李仕
傑張繼宗六人句容徐延雄馬獻圖李長標三人
溧水虞欽黃棖任超庠生虞周四人高淳鄉貢邢
振羽陳希任湯之尹九歲童子孔允紀四人六合
方顯黃誾王岳毛至潔陳應登庠生許忠汪國淐
沈希孟八人江浦周思臯一人俱割股療親疾以
孝旌表
汪應乾右衛指揮陳名謨名世俱上元人楊鳳江
浦人李夢周六合人皆割股療親疾
劉鳳池溧水人庠生馬純仁六合人俱以流賊
入都赴水死
蔣凡順德府别駕張惁僕也惁居官勤慎偶墜馬
不能言凡泣走告太守曰吾主飲順德一口水積
貸未償今若此行囊請封貯使人知吾主為清白
吏語畢引刀割股以進籲天願代少間惁稍甦太
守義之為作傳
增華瀨水劉道開之僕道開補崖州幕偕其弟及
二客三僕往海邦瘴癘二客二僕相繼死乃遣其
弟還而道開又死獨增華瀕死復生間關萬里扶
五柩歸出百金奉主母封識宛然曰此主積俸也
襆被蕭然衣不掩骭
國朝劉玉佩江寧人割股療父以孝旌表
朱獻醇原名朝幹句容人順治甲午鄉試第一授
射洪知縣在官潔清居家孝友嘗請於當事除邑
中龍潭運糧及區頭之困邑人德之乾隆元年崇
祀鄉賢
駱維持句容監生施德鄉里康熙丙子秋暴水漂
漲維持殮死賑生其事尤著子如驥邑諸生性篤
孝歲饑賑粥捐貲修建奎文閣明倫堂事載廟碑
羅必顯字揚庭江寧人事親孝家貧不受人憐嘗
夜歸過螺南巷口遇以索債投繯懸而未絶者救
甦代償其債孫秉偀有孝行母喪廬墓三年
董志聰江寧人明季籲憲重建預備倉九十三間
于賽洪橋寇氛時捐金賑濟贖人子女又有築圩
堤造義舟諸事
鄧良材字干霄江寧諸生讀書過目不忘潛心理
學動循規矩嚴於辭受非義之干介然弗屑也明
亡後絶意進取杜門謝客親故罕覿其面子士傑
順治辛丑進士
張光字樸生江寧諸生敦信義友人謝願小計偕
道卒光撫其孤如己子陳君昱死光為其女擇配
贍其妻終身子景栻庠生景載康熙辛酉乙榜令
興安多惠政擢刑曹
黃老人江寧庠生黃清家隸也清卒家貧子弱不
能具棺衾老人拮据殯葬之遂傭於他氏所得直
悉以供主母饘粥春秋伏臘必市豚蹄絮酒走清
墓哭奠盡哀
高官蔭上元人性篤孝四歲父病痢不食蔭亦不
食母病危藥不下咽蔭以口度藥夜則籲天請代
刲股進之母愈蔭遂絶粒死時年十六其後十八
年母年七十七乃卒雍正十年旌表
裴師度字述先上元人竭力養親雖一錢入必均
之同產養寡妹撫孤甥有陜客遺金於其室度鑰
守數年俟其來還之康熙己未歲祲斥產買榖以
賑里人
程煒字闇章上元人性誠樸早喪偶不再娶侍父
寢三十年親滌溺器裏衣垢必親浣父年九十殁
煒老矣猶孺子泣云
錢士揚江寧人七歲母病臥樓下火起士揚聞之
自塾奔歸抱母號泣火遂息母殁廬墓三年有白
烏結巢之異
談禮字慎修江寧人父如玉早卒母張苦節孝養
備至孤姪十人撫以恩代弟償逋千餘金立義田
以贍族完人之婚脱人於難歲終䄂銀于途遇老
貧者贈之同里李之曉字君明嘗刲股療親散衣
糧施藥餌給槥瘞枯鄉里稱其好義
何澍字友筠江寧監生幼孤孝母讓產於兄施德
鄉里年九十八雍正三年恩給八品冠帶三子
皆孝友
唐仲熊字虞臣江寧諸生父早喪事母孝母殁啜
粥三年不入私室及葬每朔望必詣墓田展拜卒
無子士友哀之
孫芳江寧人少孤事母盡孝居方山有虎患與弟
必立捐貲募力士捕之殆盡又出穀以賑饑全活
甚衆時上元謝之湘亦勉力為善
孫大倫上元人幼失怙恃哭泣如成人父遺貲數
千金悉歸伯兄口不言貧生平尤多善事
馮起龍字雲生句容監生康熙辛亥邑大歉出米
千六百斛銀九十六兩作粥賑饑邑令刊名木榜
以示風勵
蘇州府
漢顧翺吳人少失父事母至孝母好食雕菰飯常率
子女躬自採擷家近太湖湖中乃生雕菰無復雜
草遂得日以為養郡縣奏表其閭
顧訓之吳郡人東漢時仕太原太守五世同居聚
族至百口歲時子孫依次行酒三歲以下並自知
坐次所居旁有橋吳人以百口名之又名試飲橋
臯伯通字奉卿官議郎吳中大姓梁鴻至吳依居
廡下伯通見其夫婦相莊心異之乃舍之於家鴻
卒伯通葬之要離墓旁
三國顧悌字子通吳人雍族子以孝友聞為偏將軍
孫權末年嫡庶不分悌與朱據共陳禍福言辭切
直待妻有禮不數見其面其父向歷四縣令每得
父書灑掃設几筵展書其上拜跪而讀之父終水
漿不入口者五日以不見父喪畫壁作棺像設神
座於下對之哭泣服未闋而卒
南北朝宋陳遺吳人少為郡吏母好食鐺底飯遺在
役恒帶囊剥焦遺母方聚得數斗適遇孫恩亂帶
以自隨時逃者多餓死而遺獨藉以活母晝夜啼
哭致瞽遺還入戶再拜號咽母目豁然即明
陸絳字魏卿吳人閑子閑坐始安王遥光之亂為
徐世標所害臨刑絳抱頸求代不獲乃以身蔽刀
行刑者并害之兄厥字韓卿少有風概善屬文父
被刑厥坐繋尚方尋有赦恨父不及感慟而卒
張敷字景印吳人邵子生而母殁年數歲問母所
在便有思慕之色求母遺物散施已盡惟有一畫
扇緘錄之每感思輒開笥流涕宋武帝召見奇之
曰千里駒也官祕書郎累遷司徒長史父在吳興
亡報以疾篤敷往奔省至吳興成服凡十餘日始
進水漿葬畢不進鹽菜毁瘠成疾世父湛每止譬
之更感慟絶而復續未期而卒孝武時追贈侍中
名所居曰孝張里
梁陸襄字師卿吳人厥第四弟弱冠遭家禍終身疏
食布衣不聽音樂昭明太子聞其業行引與游處
出為揚州從事以父終此官固辭不許聽與府司
馬換廨居之母猝患心痛醫方須二升粟漿時冬
月日暮求索無所忽有老人詣門貨漿量如方劑
將酬直忽失之時以襄孝感所致尋以母憂去職
年已五十毁頓過禮太子憂之遣人戒諭大通七
年為鄱陽内史時鮮于琮作亂襄率人吏破之生
獲琮案其黨枉直無濫時有人無横死之歌侯景
圍臺城憂憤卒景平追封餘干縣侯
陳張種字士苖吳人仁恕寡欲識量弘博時人為之
語曰宋稱敷衍梁則卷充清虚學尚種有其風居
母喪年五十哀毁過甚迫以凶荒未獲時葬服制
雖畢恒若在喪時稱其孝
張昭昭弟乾吳人昭字德明乾字元明並有至性
父病消渴嗜鮮魚昭結網捕魚以供膳父卒兄弟
並不衣綿不食鹽酢日食一升麥屑粥每感慟必
嘔血父服未終母陸又卒兄弟毁瘠骨立家貧未
得大葬布衣疏食十有餘年陳衡陽王伯信臨郡
舉乾孝廉固辭兄弟因毁成疾昭失明乾中冷苦
癖年未五十並終嗣息俱絶
隋徐孝穎吳人仕隋為校書郎嘗在園中晝卧見人
盜菜徐轉身向内恐盜見之丁母憂三年不内宿
終冬不御綿纊形骸骨立每哭哀聲徹於邑里聞
者皆隕涕
唐陸南金字季孫吳人操履謹飭歷官太子洗馬嘗
匿盧崇道按捕當誅弟趙璧出認抵罪兄弟交爭
趙璧曰母未葬妹未歸兄能辦之我生無益願請
死御史義之上聞並免初南金為鄞令築隄為湖
千頃宋治平中立祠湖上之青山
張承休吳郡人以南郊齋郎補兖州兵曹丁母憂
廬墓三年又舉賢良方正遷揚州司錄參軍
丁公著字平子吳人三歲喪母七歲見隣媪抱子
哀感不食請於父願絶粒歸道父勉飭就學舉明
經高第授祕書郎即辭侍養父亡負土作冢貌力
癯惙見者憂其死孝上聞詔賜粟帛旌閭官至太
常卿清約守道每遷一官輒憂見顏色四十喪妻
終身不畜妾
龔景才字敷禮常熟人五世同居麟德初旌表
宋李鼇吳人幼孤事母孝天聖中母殁倚杖寢苫廬
於墓側早夜悲慟甘露再降於松栢又以母嘗誦
金剛經刺血為書刻於墓下郎中楊備表之
范純祐字天成參政仲淹子十歲為文章有聲仲
淹守蘇州聘胡瑗為學宫師瑗學規良密生徒多
不率教仲淹令純祐入學齒諸生之末盡行其規
諸生皆化之仲淹屢將兵關陜純祐與將卒雜處
得其才否仲淹任人賴以無失仲淹城馬鋪砦虜
侵撓其役純祐率兵直據其地且戰且築數日而
成性至孝未嘗違左右不應科第及仲淹以䜛罷
乃就將作監主簿又為司行監尋解去從仲淹之
鄧得疾廢卧十九年而卒曾孫之柔第進士歷禮
刑二部尚書封崑山縣開國子奉親事君一以仲
淹為法純祐從兄純誠仲淹義田皆純誠辦理因
奏為長洲縣尉俾剏規條以貽永久
陸十七吳江人父病刳心作糜進啖隨愈郡守趙
汝歷為建旌孝坊
龔明之字熙仲吳人少逮事祖母李李自言嘗夢
神告曰與汝七十七及期果病且革明之夜禱於
天乞減已五齡以益李夀灼香於頂者七聞腦中
有爆烈聲不為動詰旦李病良愈又五年乃卒宣
和時貢京師迎父母往已而母與弟相繼亡去鄉
數千里貧無以葬明之自一錢之直皆折賣之又
乞貸於人竟獲歸二喪晚授高州文學年逾八十
參政錢良臣奏其孝行節誼於朝超授宣教郎賜
緋衣銀魚致仕生平不摘人短不作貌言每自謂
平日受用惟一誠字撰中吳紀聞三卷子昱字立
道有學行安貧樂義鄉人師之
張柟字材仲吳人宣和初登第歷官朝散大夫性
至孝母卒年九十九柟亦七十矣執喪甚至初得
郊恩捨子予姪族人有喪不能舉者裒而葬之
范正平字子夷吳人僕射純仁子學行甚高紹聖
中為開封尉以執法忤蔡京後京當國遂搆遺表
之獄正平當就逮弟正思請代曰是時兄方營窀
穸參預筆削者正思也正平曰時相意屬我且我
居長我不往兄弟將俱不免不若身任之遂就獄
捶楚甚至及事白猶羈管象州遇赦得歸初純仁
卒特添恩澤官及中外諸孫久之追奪例外官正
平遽納其子官全其姪與甥焉正思字子默學行
亦為士林所推
陳振字震亨崑山人父殁貧無以葬得地圓明村
卜者云不利長子振曰使親藏得寧或不利於振
二弟尚可主祭遂葬焉後振為紹興進士以禄不
逮養刻木為親像一飯必祭弟拱亦登端平科
周津崑山人治詞賦端平嘉熙中兩舉待補進士
父有疾刲股以療或以義諭之津曰父母遺體豈
宜毁傷然因所予者還以奉之詎為過耶又有曹
椿年者母病刲股療之事聞詔補承信郎立孝感
坊又淳熙八年有榮孝子亦以刲股救母建旌孝
坊其後有張孝子皆同縣人也
元陳訓訓弟謙訓字思敬謙字師平吳人訓仕江浙
行省照磨為吏廉嘗以乘馬書畫器物鬻錢屬所
知營什一自給所知死其妻操錢還訓訓曰生享
其利死餒其孤吾不忍也悉以錢與之及歸貧甚
謙力苦周旋以奉其兄謙初師林寬龔璛就場屋
試兵卒搜簡無狀歎曰待士如此尚何徼倖得失
為哉即棄舉子業折節讀書尤善詩賦虞集黃溍
張翥皆論薦力辭張士誠兵至吳訓謂謙曰汝無
官守宜自為計謙曰兄在吾何所之俄而兵入室
脅訓使拜不屈遂刃其胸謙以身蔽翼之並遇害
門人范文炯求屍得之水中猶兄弟相挽結
趙良□字順卿常熟人父必鑛為海州節推殁宋
季道路多梗良□侍母行備經患難卒以柩歸元
大德間東土大饑以粟二千石助賑延祐間又助
賑四百石都省旌之
曹善誠常熟人至順間獻糧萬石助國用建文學
書院祀子游割田二千六百畝給師生廩費黃溍
楊剛中有記
吳淳字伯善長洲人兄疾伏枕二十年元季吳中
被兵人悉奔潰淳獨侍兄不去有操刃入室者乃
負兄走避復遇亂兵交刺淳以身蔽兄被三十餘
創昏仆於地兄竟兵死淳稍蘇遂入秦餘杭山以
終
金弘業字修可吳縣人居濱太湖羣盜出没弘業
結民兵保障鄉社方國珍亂其黨剽掠吳中弘業
遣孫榮一榮三拒之皆力戰死越月寇又至弘業
逐之於黃洋灣殺獲無算一境無恙江浙行省上
其功授義兵千戶
陳晉字次翁吳江人元末偽吳竊據父作詩坐謗
訕論死晉請以身代之父子爭死有司曰代父者
孝存子者慈慈孝之人安肯訕上兩釋之父病死
既葬猶朝夕哭一目喪明
朱良吉常熟人母病且死良吉沐浴禱天剖胷取
心肉一臠煮粥食母母病愈良吉心痛不可起邑
人俞某聞而過之觀良吉胸間創裂五寸氣騰出
不能言俞為納其心以桑白皮線縫合月餘而愈
明瞿嗣興字華卿常熟人母嘗夏月患癰穢不可近
嗣興燖湯洗滌跪牀下執扇驅蚊磨穢剔腐晝夜
不少休母又嘗患積氣不食刲股作羹進之疾遂
愈母思食芰時芰始花求諸市不得嗣興解衣入
水忽得三芰人稱孝感所致
宋通字文傑長洲人為元萬戶侯嘗施家貲保障
一方洪武初舉賢良方正不赴嘗曰吾家世有隱
德不敢望富貴吾子孫得為善人永保詩書之澤
足矣吳寬為之贊妻沈氏富民萬三女也預知家
難妝奩概辭之時稱奇女子
虞宗濟字思訓常熟人洪武時父與兄坐法當死
乃詣吏自任曰父兄不知也獄具斬東市顏色不
變年二十二宋濓有論贊
徐植字原芳常熟諸生父掌鄉賦後期將伏法植
引為己罪臨刑賦詩曰父母恩同日月高試將一
死報劬勞邑人王廷珪作孝子傳又同邑張㢲洪
武間弟當遠戍以弟幼恐貽親憂代弟戌貴州
錢廸常熟人洪武初其父沂坐法論死廸年十八
詣闕請代詔刑廸赦沂沂出乃易名甦字更生後
徵詣京師應詔撰祭元幼主文上喜欲官之以老
辭賜杖歸從子完感嘆廸孝立祠祀之
莫轅字㢲仲吳江人洪武初父繋詔獄將刑轅年
十一願代父死理官誘脅無異詞遂奏釋其父而
繋之後獲赦季父侍郎禮有寵於上轅憂之每指
同姓一人隸洱海衛者曰是吾族也後黨禍一家
無免者獨轅嘗以附尺籍免兄嫂以家禍病死有
遺孤二皆在襁褓轅為保護甚至家被火逼母寢
躍入火中抱持以出鬚眉盡焚年七十七卒私諡
貞孝先生
戴君用長洲人洪武初父福之因監税失火法當
死君用身代父刑其妻吳氏泣曰吾夫得子道而
死吾忍失婦道而生子文禮方襁褓紡績以養守
節五十年宣德三年旌表
蔣安字仁伯常熟人弟懋洪武中犯法謫戍開平
時安為諸生去巾幘詣御史泣曰懋幼弱不任戍
且老母所鍾愛請以安往御史許之
范廷珍字惟中崑山人洪武中父以事連坐廷珍
率其弟廷珪詣官陳請願代父死情詞懇切官為
感動得末減兄弟俱戍河間廷珍故善醫遂以醫
濟河間之人晚年學益該博喜吟咏字法歐陽年
九十餘猶日作數十紙葉盛為紀其事
顏琇字季瑮吳縣人洪武初父戍鳳翔母從行留
琇守邱壟越六年聞母訃即日奔赴函母骨以歸
自陜抵吳踰數千里骨函未嘗着地行則負之寢
則懸於屋梁渡則着之心胸父既老免歸奉養愈
謹必躬滌圊牏家人止之躬滌如故父故不知也
父卒日夜號泣水飲不下咽者五日竟哭死子昌
亦有孝行
都文信字士誠吳縣人其父思賢與徐右之交善
思賢死妻唐有娠日夜悲泣右之日使人存問且
慰之曰若生子吾當妻以女已而果生文信右之
遂館為壻洪武初右之坐事文信請代行右之曰
汝未有子豈可為人死不許既而右之事白得還
後復以事被逮文信曰今已有子可行矣右之仍
不許文信潛冒右之名以往竟死於獄右之感其
義即屏妾侍遂以無子都氏世奉其祀
沈伯剛長洲人本孟姓自幼為沈勝五後勝五坐
事當誅年且老伯剛願代死勝五不許伯剛固欲
代之時年方十七臨刑太祖怪其少問故特赦之
又朱昱亦長洲人父當遠戍老不能行而兄先逃
去昱年十六請代往有司少之欲追逮其父兄備
受笞楚固請代部使者憐之改留蘇衛
盛逮字景華吳江人弟以鹽法被捕父憐其少不
忍遣逮曰弟未有子願就捕因謫戌寧夏衛
吳璋字廷用吳江人幼孤依母陸以居永樂二十
一年詔選天下節婦充内役陸以年例當行宣德
元年親王出封廣東徙饒州陸皆從行璋棄家奔
走二藩間屢求見母不允正統十二年復懇於王
憐而許之命入宫見母母病已革璋徬徨刲股作
糜以進病少間遂負母出至寓三日而卒扶柩歸
葬梅里璋年至八十一以子洪貴受封時同邑梅
衡求得父屍於沔陽錢抱璠吮父疽而獲愈俱以
孝稱
王賓字仲光長洲人博學洽聞於書無所不讀尤
精於醫然未嘗與富貴人醫里巷貧人及方外士
即往診視與之藥絶不望報貌甚寢藥點其面及
肘腋為創髽髮短衣人咸笑之生平不娶未冠父
殁終身不冠奉母飯必親煮羹必親調年七十疾
革抱母不捨息半晌復蘇呼母連聲始絶葬後魂
歸於家曳履拄杖行呼曰娘娘舉室皆驚良久乃
滅初郡守姚善賢而造之賓掩門語曰勿驚吾母
踰牆逸出善他日却儀從獨候門下始接焉所著
有光菴文集
梁棟崑山人父為館陶主簿將歸留少子鎬贅於
邑人其母嚙臂而别父母卒棟思鎬徒步至館陶
已失主家所在後隨處求之垂三十年一日在華
亭東禪寺會大雨有僧袒而決渠臂有嚙痕棟見
心動就與語即鎬也抱持大哭携歸友愛終身
徐季昭吳江人永樂中兄昌伯坐事戍遼東乃請
兄留養而以身代行昌伯曰爾年少不更事豈堪
遠戍二人互爭久之母竟遣季昭行後十餘年季
昭還母尚無恙鄉人扁其堂曰孝義
徐真字宗正吳江人靖難兵起避亂與母相失去
家訪之立誓曰不得母不生還後數年渡淮得之
奉以歸
杜瓊字用嘉吳縣人生一月而孤母顧育而教之
長從陳繼學為文必本於理詩古雅有風致間寫
山水秀潤可觀性至孝痛父早亡從母問其容儀
往往形諸夢寐母疾刲股以療有司將上其孝瓊
曰此豈得已耶惟念母節未白耳正統四年知府
况鍾疏聞被旌宣正間有司薦瓊孝廉辭不就年
七十九卒遠近會葬者千餘人私諡曰淵孝五世
孫詩字與言嘉靖己酉舉人歷官貴寧道參議定
烏撤烏蒙爭地界事
王鑑字與修崑山人舉天順壬午鄉試其學邃於
尚書謂二帝三王之道在此大書忠孝二字於壁
間成化辛未上春官卒遺子漳書曰而祖以千金
付我汝仲父二孤尚幼我緘而藏之某柱下書到
即付孤去無他囑勉思壁上二大字而已漳得書
發柱不開緘而與之時稱其父子雙孝
張曉初吳縣人以無子娶良家女見其舉止端凝
詢知父為廣文喪不能歸售女以備行李曉初即
返之已發矣乃令妻撫之擇婿嫁焉後曉初生子
習舉成化進士
顧寬字惟仁吳江人性孝友母喪三年不入私室
與弟宏俱八十餘歲不分爨族之貧無依者不能
葬者皆必有賑給嘗買地掘得故冡復掩而他擇
之曾孫名曾唯嘉靖癸丑進士為名御史
朱顥字景南長洲人父殁廬墓三年每哭烏鳥聞
聲皆下事聞旌為孝行之門又有陸鍷十歲喪父
哀毁如成人兩遇盜負母出哀呼曰毋令吾母受
驚也盜舍之去
鄭熙母孀居四十年熙曲順母意至老如孩穉時
母愛季弟子婚娶俱先己子
吳中英長洲人父客燕死僕竊金逃中英遺腹生
未識父長尋父櫬三往不得最後號慟欲絶誓不
得父棺不還有德州僧指示之題識宛然奉歸葬
焉同邑杜遵家貧傭力養親父母相繼殁手自穿
竁負土以葬鄉人繪圖傳之
顧淳長洲人年弱冠父患痛風不可忍呼淳與訣
欲自裁淳禱於天剪髮際肉投藥以進痛立愈同
里顧愛石幼值母病夜半赴神廟哀籲剜右臂肉
母愈父病剜左臂肉亦如之
鄧汝南長洲人力貧養母妻以語言觸母遣之終
身不娶母病刲臂肉既殁肖像事之如生存
金孝子失名長洲人居甫里父末疾不能行有所
詣即負之家火災倉皇中婦已負翁出孝子不知
冒烈焰入焚死
孫雲字從龍崑山人父客死雲徒步萬里得父骨
於昭平堡函以歸將渡江旋風忽起恍有物奪其
所函骨擲之江雲躍入江中行里許攫得之卒抱
函歸後登嘉靖己丑進士官員外郎
譚照字儒溪常熟人增例太學生與弟太學生曉
字鏡川三世同居嘉靖三十一年島倭入寇時邑
皆土垣知縣王鈇議築城費無所出照慨然倡義
捐貲四萬餘金親身督率晝夜併力不五月而城
工告竣甫三日倭猝至民憑堅城保守邑以無虞
邑又連遭水旱照散米賑饑全活無算又自東門
至崑山界偹築岸塍十萬餘丈建石橋十八座以
便往來撫按題請表揚時曉已卒照念祖父以來
三世未分所捐之金與弟共之因推功於弟曉得
建專祠隆慶元年照卒撫按又核其事行具題備
主入曉祠一體致祭時人為撰祠記
任環家卒名氏不傳嘉靖時倭寇薄蘇環以同知
奉檄督鄉兵禦之兵市人子遇寇先遁環獨身射
寇寇持長刀突至家卒見勢急扶環上馬寇刃及
馬尾家卒直前手搏寇連中數刃死環得脱後竟
成勦寇功又有鄉農二人方鋤田為寇所獲使導
往富家二人故引之官軍處大呼殺倭倭殺之
陸懋字邦美崑山人有姊父鍾愛也為倭所獲將
被害懋突城而下跪請代姊死以全父志賊感動
釋之令懋擔懋睨其姊去遠提擔撲賊賊追之田
間被害既死尸不可辨兄愚哭之哀瞑目閃閃動
與頸領合得藁葬城西
歸鉞字汝威崑山人早喪母父更娶後妻輒杖鉞
每炊將熟逐之出戶終日不得食比歸又復杖之
父死母獨與其子居鉞擯不得見因販鹽市中時
私其弟問母起居致甘鮮焉歲大祲母不能自活
鉞往涕泣奉迎母慚終感其誠懇從之鉞既老且
死終不言後母事也鉞族子繡字華伯販鹽養母
與弟綿緯友愛無間繡妻朱每製衣必三曰二叔
無室豈可獨使君被完潔耶後叔妻亡有遺孤撫
之如己子歸有光作歸氏二孝子傳
林德常熟人父為倭所殺詗知讎所在委身從之
屈意善事既親暱乃具酒食誘倭醉卧取其佩刀
斷首以歸
周伯字懷堂常熟人質直好義嘉靖間倭犯海上
令大戶築城伯獨任鎮海門一帶寇至伯率家屬
拒之獲三甲首辛酉大水輸粟千鍾粥餓者槥溝
胔御史旌其門曰忠義
沈楠崑山人七歲喪父力耕奉母母感痰疾楠割
左乳火煆為末點沸湯進之數進稍息屬盡乳而
甦知縣劉某旌之以文鄰里贈之以粟楠曰楠須
母乳以生今母病刲以還母豈異事哉敢以一乳
為名高也力耕如故每盛暑必以半臂掩之不令
人見越十年母病復劇又割右乳進之又愈御史
周如斗疏聞被旌
錢之選字舜臣常熟人父坐事擊獄選與父更代
繫尋隨父戍遼東籍鐵嶺衛為諸生中嘉靖庚戌
進士累官兵部郎中故事官兵部乃得脱軍籍於
是上書訟父冤得昭雪封父如其官遂告終養奉
父歸里
歸有貞字養素崑山人父年六十一而生口授以
經輒成誦年十八為人師二十父殁居喪哀毁四
舉德行處師席者五十餘年素不禮於長兄長兄
死次兄復盡得其腴産有貞知而不言率其庶弟
居於宅之西偏族人皆嘆美有光尤亟稱之既而
兄姪輩產蕩盡有貞每賑卹之殁為棺殮年九十
餘無病而終
秦霑字光甫崑山人父為仇陷成大獄霑年十七
囚服投牒御史杖而逐之哭詣太守太守憐之為
緩其獄後得從末減領嘉靖壬子鄉薦選德化知
縣再補寧陵遇疑獄必重持之曰向者父獄起吾
仰視堂上人猶虎狼也安知今堂下人不虎狼吾
耶
張尚友字益之吳縣人精春秋之學吳中治春秋
者皆宗之事父純孝父病革刲左臂肉和糜以進
人有欲上其事者怒曰是欲我以死父取名乎狀
苟上我必死之(闕)表其墓
吳士志字伯高常熟人年八歲父母出避倭中道
相失士志歸守其廬曰家人終當於此索我父殁
痛欲從死其大母及其母強之食乃日進粥一盂
淚漬枕席重裀俱爛二母不知其夜哭也踰小祥
目失明耳失聰口失音血枯骨立見者悲之冬日
曝檐下手其父事狀攬筆欲有所更定舌卷口噤
索飲不能嚥而卒又有徐明俊者亦以孝死鄉人
並稱孝子云
沈柱臣字公爾吳縣人受業於王敬臣參究理學
事繼母極孝歲饑貿粟奉母而已與婦食糠粃不
令母知授徒入糈悉歸母弟嗜酒善費所需稍緩
即横加意氣亦笑承之惟恐傷母心為縣學生六
舉行優以貢授滁州訓導
張沖字應和長洲人母疾焚香籲天割左臂一臠
置湯藥以進因以愈嘗服賈燕京途聞父病乃倍
道行遇盜傷肱盡劫其所賈金然故人所附全未
失也故人子來視創甚不敢問金沖曰盜去吾金
君家金固在也遂悉還千金人以為難又仗氣負
奇有俠客豪士風皇甫汸李攀龍黃姬水徐中行
王世貞俱為其誌傳
張世偉字異度吳江人中萬歷壬子鄉試服習其
祖基之家訓七歲喪母上食號慟塾中兒皆為流
涕父殁事其兄如其父急朋友之難甚於己鄉邦
有大利病縉紳囁嚅相顧必自世偉發之人有不
善相戒曰無使張孝廉知死無以為殮倪推官長
圩賻之乃發喪
屠嘉賓吳江人少孤祖鞠之及祖病危嘉賓割股
和藥以進病遂瘳母以哭夫喪明嘉賓餂其翳久
之豁然人謂孝感萬歷中按臣徐旌奬
顧順升字與登吳縣人為太學生有文譽父死甫
一月母又死家又失火順升負母屍出旋復舁父
柩遍體焦爛絶而復甦強起營葬事服闋仍處丙
舍萬歷中仕為兵馬司副屢剖冤獄累擢楚府長
史不赴抵里即廬墓以終其年
陳星樞字拱薇常熟人廣州知府國華子萬歷丁
酉舉人知湯隂縣思親告歸終養動息不離左右
以純孝聞子煌圖崇禎壬子副榜授翰林典籍以
親老辭徵不赴人亦稱孝
朱陛宣字德升吳縣人舉萬歷壬子鄉試會試寓
京師忽心動馳歸母尋卒以父老遂絶意進取少
與周順昌同學順昌被逮時陛宣衰絰往送之周
旋甚至父終以哀毁卒巡按祁彪佳舉真孝廉請
贈諡勅贈翰林院待詔姚希孟私諡曰孝介
楊大濚字子澄吳縣人南兵部尚書成子少從王
敬臣游性廉靜見非義色艴然不可犯事親誠孝
兄弟四人析產獨取其薄丁巳戊午間歲饑民死
無算收瘞枯骼凡兩年可萬計年逾艾危坐一室
誦讀不輟吳人稱端孝先生
沙舜臣字子升吳縣諸生事母惟謹與弟舜年舜
民稱一門三孝當魏璫矯旨逮周順昌時士民坌
集舜臣偕諸生王節劉羽儀王景臯殷獻世楊廷
樞文震亨等直前謂巡撫毛一鷺曰人情如此明
公獨不為青史計乎曷據實上聞一鷺斥勿譁官
旗遽呵叱激衆怒致有羣擊之事後獄具舜臣與
王節諸人等並黜
繆天秩字原常吳縣人父疾隂刲股以進父竟不
起居喪哀毁以創鉅遂成瘵疾年僅二十四歲卒
後以子國維貴贈參政
席允信字順懷常熟人萬歷間築福山城十之一
雲和塘十之二解磚解銅輓運漕糧每代鄉民償
補缺額明季荒旱載粟數千斛分貯城中半價糶
以為賑在其鄉施粥成梁建牐諸便民事無不為
舉鄉飲賓
朱祖文字完夫吳縣人幼孤母劉勵節撫之弱冠
補諸生痛母節未揚終日戚戚周順昌初未識祖
文聞而憐之白當道得題旌部牒下祖文始知乃
感泣無何順昌忤璫被逮祖文舍家相隨往來津
渡出入禁門時遭邏卒幾蹈不測順昌誣賕數千
祖文思貸金完之以緩其死都門不足走定興定
興不足走吳橋冒暑單騎間關千餘里捃摭稍就
而順昌已斃獄中祖文以未得收屍有違初心若
不可自比於人遂鬱鬱以死彌留之際猶以順昌
後人為念
李文詠崑山諸生性孝父好飲會天寒盡醉而寢
火發文詠驚覺倉皇入父寢僕李安奔出額已爛
牽文詠告不可入文詠直入不顧以身護父同死
火中明旦視之文詠僅存一股其父以覆故猶具
體事聞表其閭曰孝子坊
張雲龍崑山人能文章有至性母病割臂和藥以
進居母喪哀慟感里閈邑遇災祲能任其役調度
周悉惠澤均平有司旌其門曰孝義同里朱應芳
割股療父疾又有尤大中以父母病先後割胸股
者再有司並旌其門
黃守道長洲車塘農人也母病目不治守道䑛之
匝月而明母又疽發於背毒潰守道跪而吮之呬
呵聲暗與補瀉法合疽遂平由是名傳遠邇萬歷
間被旌
周室琳字韞美崑山人祖御史元暐為里仇所訐
逮詔獄室琳連疏伏籲青衫草履日拜長安門而
哭行道傷心由是臺省交章論救事得白嘗拾遺
金五百雪中停車返諸其人
周廷祚字長生吳江人崇禎初入都請其父宗建
卹典時郭鞏以宗建之禍實自己發極力彌縫託
所知囑廷祚無言當以一第萬金相報廷祚曰父
仇即死不避富貴可餌我耶遂疏劾鞏得擬辟時
法司以許顯純田爾耕崔應元先世軍功止擬絞
廷祚赴法司堂大呌曰此輩慘斃諸忠尚不擬辟
豈爾輩猶貪重賄耶法司悚然皆正典刑一時稱
快
袁扉字雪封長洲人幼孤居祖喪廬墓三年母殁
亦如之哭泣兩目幾眚或勸之扉曰與其不及情
母寧過情予惡夫託先王之禮以文涼薄也遺産
悉讓諸弟已與婦晨夕不給至摘馬蘭杞菊為食
婦亦無怨言婦死不再娶族有五喪未舉者為營
葬焉
朱夀陽吳縣人祖文子少補諸生曾祖以禦倭功
應世襲蘇州衛指揮夀陽讓弟夀增曾祖專祠在
京口逆奄變易天下祠院乃毁之夀陽泣訴於縣
祠復存郡縣重其義贈官産五十畆不受贈金亦
弗受崇禎壬午有司應詔將以五經博士薦夀陽
不就卒於家
劉曙字公旦長洲人崇禎癸未進士授南昌知縣
未任而金陵失守尋死之先是曙以父病割左股
痕三寸許至是其僕覓尸視股痕為騐云
諸永明字合甫崑山人講性命之學一以劉宗周
黃道周為法游成均時會道周下獄永明身入獄
中周旋左右同卧起幾閱月道周貫械對簿皆明
扶掖獄解出圜扉名重一時
盧士達字德孚長洲人先代於嘉靖倭亂時捐貲
助軍需旌為義門士達有至性父病癰割股肉療
之母失明偕其妻晨夕互䑛遂復故居喪慟哭聲
徹戶外閭巷咸知為盧孝子哭聲好施與家日以
落卒如故有横逆不校子應琦諸生傭書養親孝
行如其父有司上其行題表為父子孝行之門
吳正一字素風常熟人明季旱蝗催科愈急正一
孑身冒死叩閽陳四載奇荒得旨許豆麥搭兑蘇
松常鎮湖五府帶兑餘米捐十之四
申傳芳字維習吳縣人時行孫内行純潔少遊吳
庠承祖蔭補尚寶司丞遭父喪躃踊長號竟以毁
卒御史以孝聞奉旨旌門
金秋字有秋吳縣人年十四父殁哀毁過禮事母
孝養備至友愛兩弟析產取瘠遜肥建宗祠賙里
黨行善如不及陳繼儒文震孟為立傳雍正十
一年旌表
國朝周茂蘭字子佩長洲人順昌子順昌被逮茂蘭日
夜徒行至京口始及順昌麾之返曰汝往俱死茂
蘭泣别絶而復蘇崇禎初誅逆奄茂蘭刺血上疏
請誅倪文煥以報父仇當事者難之茂蘭復刺舌
血再書以進又揭逆黨呂純如頌璫原疏文煥純
如俱服辜故事贈官不及祖父懷宗嘉蘭孝義特
錫三代誥命蓋異數也茂蘭邃於易湯斌撫吳式
廬就見請應賓筵為國人矜式固辭年八十二歲
而終
劉龍光字夢蕭吳縣人與父母因亂相失道梗不
得問光日夜啼泣成疾少間徒行至盱江禱於張
令公祠宿廡下夢神有寄居石漈之語驚而寤不
知石漈何所也旁皇路隅忽遇一尼謂曰石漈在
閩廣之交今方阻兵由徑路往七日可達亟如其
言所過皆險絶無人跡最後至白石嶺斗絶萬仞
捫嶺而下其地果名石漈竟得母管於村中相持
大慟問父所在已殁歲餘矣匍匐扶母及櫬而歸
龍光好古學精爾雅蟲魚之義音切箋釋皆極其
旨
瞿昌文字夀名常熟人式耜孫年十七念其祖遠
阻廣西欲往省恐父母不聽襆被潛行冒矢石陷
重圍瀕死乃得達式耜誦退之知汝遠來之句且
喜且悲後竟裹骨而返其叔元錥繼往不得達殁
於永安
顧廷錡字佩堅長洲人父繩詒知蜀之仁夀縣張
獻忠破成都不屈死廷錡孑身入蜀陵谷變易無
有知瘞骸處者呼號路側閱四寒暑輾轉尋訪始
得之扶櫬萬里外陟險履危中間瀕死者數次抵
里門鬚髮盡白
黃向堅字端木長洲人父孔昭崇禎癸酉舉人為
大姚知縣兵阻不得歸向堅憂泣徒步往尋繭足
黧面徧歷滇中至白鹽井得遇二親迎還故里人
稱完孝
顔中和吳縣人義士佩韋從孫也順治初父宏仁
為怨家周昌所殺連控於官不得直中和年甫十
三痛其父被害日取析薪斧礪之束草為人形書
昌姓名其上以試斧逾三年中和懷斧告母曰兒
將往復父仇母大駭止之中和竟往值昌市中隂
尾之行昌不知也行稍前遽自後揮斧中昌首昌
方左右顧又斧之會母趣其兄孟和走視比至昌
已死兄弟乃號於衆曰願偕我詣官至縣庭兄弟
爭自承衆從旁分别言之始下中和於獄其明年
御史錄囚釋之
顧鼇吳縣人父為仇家金瑞甫刺脅死鼇時僅二
歲稍長詢母得父死狀即淬一刃挾以出入金亦
避之至年十八遇金於胥口金見鼇拔刃來刺驚
躍入水鼇亦投水連刺傷額不死金挾貲誣以盜
有司訊得實金伏辜
韓馚字誦先長洲人砥行慕義強學不厭嘗以家
財推與其兄自甘清苦卒時有詩云一莖苦菜生
平志數卷殘書汗漫遊以子菼貴受封熊賜履志
其墓稱為篤行君子云菼見文苑傳
馮勖字方寅長洲人父館閩中勖與祖及母居歲
荒乏食勖為村塾師得升斗奉養與妻采荇以食
後父客死阻兵亂弗獲歸櫬勖徒步入京為諸侯
客時徵博學弘詞膺薦得第授檢討即請假歸入
閩尋父櫬未得伏地慟哭有老人哀之指視其處
遂扶以歸
蔣德埈字公遜長洲人順治辛丑進士性至孝父
病刲股療之康熙乙卯歲大饑德埈傾家賑濟全
活者數千人月給育嬰堂緡錢為乳哺費施絮施
棺埋胔掩骼每歲無算臨卒以腴田百三十畆為
義莊以膽族以百二十畆助於育嬰堂里人感其
義請之有司建祠春秋祀享兄維城字公表為人
醇樸孝友與德埈撫育孤姪不遺餘力兄子感之
字叔助以志弗忘厥德德埈置義田諸善事維城
與有力焉
席啟圖字文輿吳縣人父本貞好施予啟圖能繼
父志廣父所置義冡義田賑凍餒收棄骸助嫁娶
施醫藥學宫歲久傾圯為修葺復舊觀編格言為
蓄德錄二十卷
張文魁長洲人家貧性孝傭工以養遇有肉食則
携歸奉親甲申之變奉母避杭遇兵相失追尋二
年見母於嚴州王姓家迎歸終養文魁年八十一
歲卒陳鵬年守蘇題額曰至性全真
黃農字古處長洲人省曾六世孫居母喪盡哀恐
傷父心每夜卧蒙被泣日以尫弱父授經里中離
家數里每晨往省風雨無間父憐其疾止之農乃
伺門外館僮出問起居乃去日者謂父年五十二
適先一年病甚農患其騐也元旦遍禱神廟願減
算以益父年忽一夕驚喜曰神許我矣父果愈後
農病篤恐貽父累以膳田易金置枕畔謂妻曰汝
善事吾父吾得侍吾母矣父歸含淚執手殁得枕
畔金始克殯妻金以苦節聞
顧天朗字開一長洲人為官學教習考授知縣以
母老不就選積學好義母病侍湯藥成疾及殁一
慟而絶時謂孝死有司上聞立祠
聖祖南巡賜
御書孝靖二字顔之長子汧康熙癸丑進士巡撫河南多
善政三子溥為如臯教諭二十餘年士多思之
許德璠字荆生常熟人父國賢力行善明末江隂
無錫避兵來常邑者國賢計口與之居食時僉大
戶解白糧往往破產國賢為公正請於當事得題
准官運德璠繼其志康熙初叩閽請減蘇松賦額
每遭旱潦傾囷賑濟貧不舉子者出貲收養邑有
育嬰堂自德璠始
金拱辰字修來吳縣人以諸生貢入太學奉母盡
色養居喪哀毁三年舍外寢杖桐見客泣涕漣洏
析產皆取其下者又厚撫兄之子若孫推之五服
親懿婚喪靡不周䘏疾革檢簏中債劵盡焚之
王松齡字御凡常熟人父病卧牀居鄰火起甚迫
松齡呌天搏顙須臾風返火滅親終廬墓哀毁盡
禮督學張泰交題旌
殷鉉常熟人父為仇陷瘐死鉉訴冤於上官數仇
人皆就獄且合謀殺鉉以滅口於是鉉亦被囚一
日雷起獄中首犯震死咸謂孝感動天督學魏學
誠題旌
王三錫字承寵吳縣人母病籲天求代母卒事父
養志昆弟早亡撫從子三從孫二如己出雇婢及
時遣嫁不索直捐腴田百畆倡建普濟堂巡撫藩
守給匾旌奬
顧啓賢吳縣人父病醫藥弗效啓賢不令家人知
露禱於天割臂肉和藥以進父飲之遂愈姊已嫁
而夫不事生產家蕩盡啓賢迎養之終身又為嫁
其女二人有從姪幼孤貧不能自存啓賢撫育之
及長為之授室且予之貲本以逐什一曰吾使之
可以畜家口延宗祀也
王迪惠崑山人童年喪父便盡哀毁事母竭力
雍正元年旌表
王浦珍崑山人孺慕性生鄉里咸欽其孝雍正
元年祀鄉賢
歸聖脈長洲人三歲遭父喪號泣如成人七歲就
外傅常泣師問故荅以不見父為痛事母曲盡孝
敬積脩脯葬祖父母及父慈烏繞墓著有莪菴集
皆白雲思親之意雍正三年旌表
沈自顯吳江人九歲遭寇作隨親避難中途遇寇
砍仆地自顯抱父首泣求寇感動捨去父殁廬墓
三年雍正三年旌表
汪宗灝崑山人父病癰跪吮不倦事母盡孝生事
葬祭悉備禮法雍正三年旌表
邱存禮長洲人四歲喪父七歲讀論語至事父母
能竭其力問師得解歸即以不得事父向母大慟
母愛鮮菌存禮日行數里外買歸及母殁刻木肖
像朝夕奉祀舉喪柩舟由胥江值風作將覆存禮
躍入波中扶救風頓息雍正四年旌表
金懋顥吳縣人五歲母殁每念及輒淚下然恐傷
父心拂繼母意惟飲泣吞聲明末避土寇山間晝
伏夜行遇險峻必負繼母不辭勞父喪聞訃徒步
奔歸聞者咸嘆息性慷慨好施親黨待以舉火者
不下數百家
顧存儒崑山人七歲喪父擗踴如成人每祭見母
哭則亦長號母憐而止之答曰母弗哭乃已既長
貧不能葬父適鄰居失火存儒負母出隨偕一傭
作舁父棺力不能勝則以身蔽棺向火而哭俄而
火滅一日見村婦抱幼子而泣甚哀叩之以夫繫
獄將棄子傭身以贖夫罪存儒為傾囊濟之母子
得全雍正四年旌表
沈萬育字和卿常熟人天性至孝鼎革時負母避
兵遇盜捨身衛母盜憐而俱全之母病篤夢神示
某醫可愈傾囊延治果愈建橋梁施棺槥以成母
志年九十四臨終惟呼父母雍正四年旌孫
淑官編修通三禮著周禮翼疏年甫三十三而卒
朱之勱長洲人童年事親即知愉色婉容有訓則
跪而聽年十一父客秦勱忽寒顫因疑父在外衣
單亟製衣寄之後知父果於是日失冬衣家被盜
執母以身衛之母得不傷雍正五年旌表
朱鳳崑山人以孝友聞睦婣周卹發於至性雍
正六年旌表
戴兆箕字𫝊生常熟人與顧鈇顧鎧吳格相友善
三人皆貧困兆箕亦止薄田數十畆鈇無子依壻
以老格與鎧先殁鎧一子不能娶格惟一女流落
為豪家婢兆箕贖歸配鎧子且分以田屋鈇聞其
事扶病往謝兆箕視其病將不起謂曰子無憂身
後也吾妻死製兩棺者為子地耳未幾鈇殁殮而
葬之里黨咸高其義
楊兆隆字凝厚吳縣人秉性剛正然諾不苟服賈
京師往來齊魯燕趙間遇人有患難窘急者必加
周卹施惠既久道路之人皆呼為楊佛子父殁舉
遺產盡讓之弟弟病疽經年醫者曰必服葠觔許
乃可起時葠價騰貴兆隆在京聞之即買一觔寄
歸果服之而起自奉儉薄而宗族親黨間皆歲有
常給待以舉火者數十家年老家居晨起必肅衣
冠誦金剛經以資父母冥福嚴寒酷暑無間
錢聫珍字公玉吳縣人本姓顧幼繼於從母故從
錢姓家服賈既稍能自立即迎本生父與繼父母
同居兩家尊老優游聚首垂三十年既而相繼殁
附身附棺盡哀盡制各竭其力營葬地使兩塜相
望而廬於其間朝夕哀號聞者悽感有子五人治
命使長子三子承錢姓而其餘復顧姓以各守宗
祀焉雍正七年旌表
曹天禄吳江人母雙目瞽日以舌䑛之目復明父
殁痛絶復蘇廬墓盡禮雍正八年旌表
蔡來信吳縣人世居洞庭山幼孤事母孝定省温
凊甘旨滫瀡必曲體親心母年七十餘卒哀毁如
不欲生喪葬盡禮祭祀必泣上有三兄長與叔俱
早世撫其孤至於成立事次兄極恭順事事欲得
其兄之歡心雍正八年旌表
徐杲吳江人年十六被盜劫父去泣請身代不獲
負父屍歸哭控當事捕得盜伏誅雍正八年
旌表
張惟馨吳江人年十二父被盜劫冒刃蔽其父盜
憐而捨之一日父墜於河惟馨躍入急湍抱之俱
出父病侍湯藥終年不解帶及殁哭廬墓側哀動
行路雍正八年旌表
李漢長洲人十歲父亡母自經力弱不能解跪捧
母足哭聲震戶外鄰人排闥解之一日奉母過太
湖風作舟覆漢抱母浮沉中流忽一漁船出救母
子俱得無恙以母苦節未旌終身抱憾將終猶執
子手連呼請旌云
程允元字最先常熟人六歲見母病目呼號不食
跪母膝上䑛之稱為孝童及長鄰火延及父寢父
方疾篤冒死從烈焰中負父出焦爛而卒
葛光熹常熟人襁褓中即喪父母鄰媪抱而育於
葛長而傭工得一壺一臠必以奉葛氏父母妻失
親歡遂棄之葛父殁光熹將賣身買棺鄰里義而
助其終事又積傭賃之直葬其先世數棺焉
張友誠常熟人早失父母為人刺舟遍求父母棺
骸遇一老尼其族姑也為言兩棺朽壊久為墳丁
棄骨河干矣友誠哭赴其處躍身入水鄉人援救
之得不死乃刻木為兩親像朝夕祭告如生存
馬維仁常熟人父患背疽危甚醫曰欲知可治與
否必嘗惡以騐維仁嘗之味苦醫曰可療但毒已
内蝕必吮之而後出維仁吮出膿數升遂痊明年
維仁病瘵臨死戒其妻勿哭恐傷親心也
張爾翔字集之常熟人歲遇荒歉輒行糜施槥嘗
遇人鬻妻者周之以金俾得完聚倡建支川長橋
以便行人
蔣文瀾字葭友吳縣人康熙丁巳舉人歷兵部職
方司主事候補按察副使雍正五年偕弟姪文源
文涵文滂腹松應鼇等捐貲三萬兩助修水利被
詔褒嘉即家加光禄寺少卿
孫鼎鍾字采章長洲人天性純孝年十五母患脾
疾鼎鍾衣不解帶者八閱月危急中禱於天請減
己算以益親夀又刲左臂肉和藥進明年母果愈
又三年母殁奉父孝養備至父年八十餘疾作氣
血俱枯鼎鍾鬻其衣飾房產易葠以供又數月卒
鼎鍾廬於墓三年雍正十年旌表
顧㵢字方水吳縣諸生幼孤家貧力自節縮以供
母甘旨居母喪哀毁幾不欲生三年未嘗見齒亦
不離几筵撫其弟幼則勸之學長則授之室老而
貧也割產以資其養凡親族之嫁娶婚喪有不克
集事者隨其疎戚而佽助之卒後張雲章為之傳
李鍼字含奇吳江人康熙辛丑進士入翰林少孤
事叔父甚謹周旋羣從篤友誼吳孝廉苑客死都
門鍼酷貧勉力殯之鳩十金謀歸其喪會患瘵而
卒病中葠苓之費皆自借貸而所鳩十金猶封識
牀頭從弟成其志長於詩有鄧尉山房集
盛建極長洲人十二而孤居喪哀毁骨立每時祭
必流涕母病痢親為嘗藥滌穢曲體母志篤愛二
弟周卹姊家至老不衰雍正十一年旌表
劉振時昭文人家貧父母無帷帳振時方數歲為
持扇驅蚊終夜不倦父殁哀毁盡禮後以貨殖家
隆遂好施予欲為母祈延年母殁合父喪葬於城
東北麓廬墓三年鄉里皆感泣焉雍正十一年
旌表
徐國搢長洲人呂槤常熟人張士仁新陽人
雍正十二年俱以孝行旌表
孫豐穀長洲人父仲謙卒慟絶復甦哀思不已冬
月母病思食梅實泣林下三晝夜得之人以為孝
感云
蘇宗芑常熟諸生課徒養親母張氏疽潰不治籲
天求代夢一老人指往興福寺求醫次日果遇老
僧畀藥二丸而愈及再往問寺中並無此僧也
趙嗣孝常熟人繼伯父世鐸後鐸殁母陳氏欲殉
嗣孝哀懇母乃緩死後出帶示之曰我欲以此終
為汝孝故得以天年終矣母殁負土築墳廬墓五
年
李象埰昭文人家貧父病埰甫八齡日鬻菜果得
錢以供甘旨冬無完衣族兄象翼勸其就學埰以
謀養辭值鄰家火埰負病父出母亦尋出埰不知
也復入烈焰中哀號求母者再被火傷卒
以上雍正十三年旌表
江南通志卷一百五十七
