江南通志卷一百九十六
雜類志
紀聞(二)
安慶府
唐畢諴有舅氏為太湖縣伍伯諴拜相欲罷其役
除一官累遣人致意伍伯皆固辭諴特除邑令楊
某使達其旨伍伯曰某下賤豈有外甥為宰相耶
楊堅勉之終不能奪其志亦竒士也
元祐中舒有李亮工者以文鳴薦紳間與蘇黃游
兩集中均有倡和而李伯時擅丹青妙絶冠世且
好古博雅多收三代以來鼎彝之類為考古圖又
有李元中字畫之妙追配鍾王時號龍眠三李同
年登進士第出處亦相若
余闕死時其妾名滿堂甫生一子棄之水濱有偽
萬戶杜某者見之曰此必余參政子忠臣種也不
可殺竟捐所抄掠物而懷子以去
懷寧朱志光家不甚豐而好施予嘗拾遺金三十
兩徬徨道左抵暮不歸見有人踉蹌而至者詢之
知為失金人還之其人曰我鬻産得五十金欲以
完官今少二十金官事終不了因泣下朱因偕其
人至家出已囊足之閱日有以分拾金不均訟于
官者即某甲所遺金也甲持金還朱却之鄰里有
問之者朱曰我並無還金事蓋隱德云
桐城江本深弘濟成化間為御史持重有操嘗云
御史紀綱所繫糾察在當人心論諫在識大體
隆慶間桐城主簿王虎奉檄同姚孜稽大雲倉米
數孜受監守重賂虚掩欠折罔報上官虎但署名
而已及事敗孜欲分過於虎乃以槖金暫寄虎虎
墮其計遂誣虎亦受贓官從虎家搜得槖虎語塞
不能辨氣結而死孜乃夤緣得脫逾年忽狂呌若
有人毆擊者蓋虎之靈擊之也亦竟死
吳用先撫蜀告歸過巫山偶買一婢熊姓吳察婢
似有隱情者問之女曰妾原籍麻城大父以廣文
任酆都寄籍巫山有子五人俱遊膠庠父名鎮屏
以冤繫獄家産蕩盡母計窮賣妾為婢以濟獄中
念父命未保而身淪下賤又遠去以此傷心言未
既用先惻然曰無傷我必全汝時巫山試童子有
黃應甲者持其試卷來謁用先以其年與熊女相
若而其文又佳遂厚其奩贈以女歸之且檄縣申
鎮屏事得雪其冤吳撫蜀有平蠻功而此一節可
想見其宅心行事之槩歸隱皖桐自號浮渡居士
萬歴間盜躙潛山劫王立達然膏炙之其僕愛童
躶體持器力鬭立達乃得逸去而童被殺又潛山
汪世偉者方襁褓父母死於賊其老僕魏二有幼
子懼難兩全即棄己子懷世偉而逃遭值凶荒乳
哺婚教靡不至及世偉長執役事主甚謹絶不居
其功又王允元亦潛人為賊所執將殺之其僕唐
二性蠢樸多力倉皇趨救與賊相持允元因脫走
唐被縳罵不絶口賊寸磔之三人皆義士也而魏
二撫主成立絶不市德尤士君子所難
左良玉叛兵破皖有一婦人為所掠手攜小兒方
數歲賊驅廹上船兒墮水死婦大慟曰是兒我幼
主也一家數十口盡被戮止此兒我之所以靦顔
忍死者正欲存幼主以延宗祀今死矣我何用生
遂罵賊赴水死時懷寧韓簡亦被掠在舟目擊其
事惜姓氏不傳
潘成宇為山皖郡高材生子汝楨為慈谿令以官
物為夀却還之且貽書諭曰陶母湛夫人猶知却
鮓若視我出女子下耶
吳幼鍾嶽秀歴任藩臬立身端介嘗大書二語于
室以自儆曰儼龍見於尸居小心翼翼聽鷄鳴而
早起為善孳孳
方本菴學漸受學於張甑山嘗言心出於理則放
入於理則存求放心者常存仁義而已又云先儒
謂心要在腔子裏腔子者仁義也
姚思智自虞子之蘭令海澄時一日正校書公署
適家報至欲啓椷在座者將避去之蘭曰我父生
平無私語也因與衆視之書中大抵言為官不患
不明不斷患其太過又言每訊獄當為老人布德
次第末減云云而已略不及私
方青林體乾生平慈讓嘗為人擠於水拂衣去曰
彼醉矣臨殁戒其子曰存心惟仁與慈入世惟忍
與讓乃為養德後子為刑官一以仁讓為鵠云
方翊明可遇孝友端方晚年訓子孫曰人能美名
名不能美人今里巷無知動將聖賢名字作己名
字究何補於生平徒漫辱夫聖賢又云修飾衣服
何如修飾肚腹彼胸無墨瀋雖綺羅何華腹有經
笥縱裋褐何陋
齊柳峯述才高而性淳謹嘗曰為學之道只退步
二字可以無咎人品以此而全學術亦以此而深
後以歲薦不赴選隱居桐之兔濱
周省園徵出家訓云天下無不是底父母此為人
子言非為人父言也舜惟知此所以為孝瞍惟知
此所以不慈孔子曰君使臣以禮臣事君以忠各
欲自盡所謂君君臣臣父父子子也
潛山某某好勝人人規之不受一日於書室後構
半椽以為息游之所客至求題楹客援筆云雖是
退一步却非第二層某悟遂以謙退名
望江漁人施釗生而忠厚樸直四十始有妻及九
十見曾玄孫矣子孫皆習其業朝則刺艇捕魚暮
則家人相聚治生具士大夫就問先朝遺事言之
歴歴有徵凡鬭訟者杖策往解以一二語莫不斂
手退曰罪過煩長者篤老猶曝背結網曰毋為徒
食也孫輩亦讀書僅識字則曰可矣漁之子恒為
漁變化更俟後人耳及百歲好事者爭以新衣易
其舊襦袴以求增夀縣尉署其門曰不止百歲語
甚俚而意致殊妙又數年疾終子孫親友問遺言
曰為善
楊楫汝駿坦衷曠度與物無競遇拂逆相加輒曰
彼未嘗有過或待之未至耳兄弟析産田地奴僕
取老瘠者曰吾子既多且長稍克自立弟輩子幼
非藉先業難存也
徽州府
婺之丹陽鄉有還珠里相傳有販珠商經此擔夫
途間憾商計入邑首商漏稅而語泄商甫至里店
即以珠密寄於逆旅翁擔夫果訴之官官遣吏搜
商囊無粒珠擔夫受妄言之罪商念倉猝寄託無
左驗况經訟有司彼詎肯還我遂不向索徑去比
至五嶺則逆旅翁已憩松下曰我攜若所寄還若
請騐封識商出望外感甚欲中分酬之翁不受而
去人咸義之旌其里曰還珠
嘉祐間汪内翰藻之父穀為泰興令歲大水田淹
轉運使督秋輸不少貸諸縣令皇恐聽命汪獨悉
蠲之使大怒文移如星火事聞詔知諫院龔鼎臣
安撫淮南至泰興部使者皆從龔立諸縣令庭下
數之曰人饑不能自存而汝必欲得租為民父母
當如是耶泰興令可尚也乃會部使者郡守食堂
上泰興令與焉且交章薦之夫汪固循吏而龔能
容之又薦之為尤難云
汪藻少在郡齋每獨於壚亭中避人為文同舍廹
而觀之乃擬草制詞也衆竊笑後果居翰苑為代
言之選
汪廷直微時與里人女約婚後登第所約女喪明
女家使人來謝不敢復相當汪不可竟成婚焉敬
愛甚篤劉庭式事不得專美於前云
王公濟汝舟守南劍州致書陳諫議瓘求教瓘答
書言境内有賢士吳熙吳儀好學有守介而能通
善自韜晦莫有知者閣下好賢禮士倘使其名自
此彰徹非惟敦奬行義亦足以上助朝廷求士之
意政之大者宜無以過此前輩相贈以言如此王
在州多善政州人祠祀之紹興中猶遣人來婺繪
王遺像以去
王汝舟謝政歸以名德為郡縣長所敬慮人干請
榜於柱曰疇昔居官惡人請託今兹閒退來者不
可有言郡縣有質以政者惟勸之寬賦役為國恤
民嘗語人曰閭里鄉黨要在輯睦恩多怨少則胸
中常暇小民尤當戒以爭訟耗貲致饑寒失身也
聞者轉相告語訟訐為衰自睦州青溪縣界至歙
州路皆鳥道縈紆兩道峭壁僅通單車方臘之亂
曾待制孝蘊出守但於兩崖上駐兵防遏下瞰來
路雖蚍蜉之微皆可數故賊不敢犯境
謝一陽復學於撫州吳澄有得人從而問知曰行
問行曰知人都未達乃曰知至至之知終終之非
行乎未之能行惟恐有聞非知乎知行合一學之
要也祁門令從而問政曰辨義利則知所以愛民
厲已
錢仁友字德輔明初知休寧縣有蝴蝶大如扇忽
變怪鳥散集鄉村居民設禳仁友往視擊斃之怪
遂息
婺源令陳金操持清介民間造酒其最清者輒以
擬之金偶夜行閭巷有姑婦夜坐事女工婦以新
釀奉姑以其清澈笑曰此陳金縣主也金聞愕然
詰朝遣吏召婦詢之婦以實告鄉人至今以為美
談
績溪儒學舊在縣東正綂間知府孫遇按視之圯
而且隘欲更焉市南方士旭有屋基千餘步在縣
治西嘗有相宅者曰居此當綿科第士旭即白府
願獻以建學宫遇義之命受價士旭曰我家五世
單傳幸生四子衣食頗饒豈為利獻遇以革稅課
局基易之曰民以義獻官以禮求當勿復辭士旭
始受命
張貞字國興平度人明成化中知徽州數進諸生
談藝於時學宫産芝大如扇明年科第甚盛嘗修
漁梁鳩工伐石銅羅山中石枵山且裂適報貞至
傾穴出迎山驟崩得不死者三百人
歙東鄉有張翁者家雄於貲年近五十無子妻勸
之置妾乃挾白金遊蘭溪有負貸鬻其妻者紿翁
曰妹也遂買之舁至館婦泣不已翁曰我家頗有
貲産娶汝以圖繼嗣苟有所育勿慮饑寒婦愈悲
翁問誰鬻汝者曰夫也且告之故翁亟命舁還之
不取買金且别與金以資生計夫婦感泣翁歸不
二年妻連舉二子
周子書紳嘉靖間應試禮闈當事者慕其才名欲
以關節羅致門下紳力辭之曰進身之始詎容苟
乎遂落第授處州判政績顯著歸老後惟以講學
為事
周尼婺源東溪胡元靖繼妻元靖先籍德興以兩
考吏授蜀之岳池簿署縣事前妻子與吏相比為
奸事覺元靖被論罰贓下獄周徧謁縣之有力者
合錢完贓得出獄元靖憤子不肖不肯歸留岳池
與民雜處拮据為活凡十餘年死僕從俱去周獨
攜兩婢扶櫬歸擊鮮置酒與鄰人别鄰人憐而交
助之自蜀江下鄱湖數千里倚櫬坐臥每風濤作
則泣而呼天抵家賣一婢為資召前妻子與扶櫬
葬德興訖子與婦均無留養意遂仍歸婺源依曩
時保媪遂為尼且併埋前妻之骨而前妻之子亦
蕩敗與婦俱死尼又收葬之鄉人重尼節築庵居
之有俞氏女斂錢為鑄鐘冶人範土為模矣將重
索價詰旦其模有大士象現焉冶人恐一鑄而就
可見誠之所感云
萬歴間婺源山民余屹者老無子撫姪為子一日
父子採樵入山遇虎摶屹傷肩項仆地時子年十
二以所執梃擊之相持良久虎乃釋屹耽視其子
子仍以梃擊虎虎逸去父子俱獲生全
方子賓良曙以應天尹歸老嘗手自舂粲以供堂
上飯客過而笑之良曙曰我不至乏一力欲以手
舂志劬耳
尚寳潘雪松士藻嘗言為善須要直捷發揮得出
從心中脫體做去不必瞻前顧後凡事無所為而
為到底天自有安排恰好處所以君子修之吉
鄭景明燭鄒東廓門人也仕終河間府判人見其
衣冠質樸謂之為率真鄭曰率真未易言先須識
所謂真者何如
婺源汪光翰字文卿崇正末為川南道景陵胡恒
幕客恒駐卭州張獻忠陷成都分兵徇卭恒命光
翰出調兵未至城陷恒與子士驊俱戰死闔門百
口皆遇害惟士驊妻朱氏洎幼子峨生得脫匿民
間降賊武大定聞朱有殊色劫致朱剺面毁容以
免堅操撫孤光翰間關夷猓中得朱氏母子所在
事之甚謹値大饑斗米十金光翰多方保護之母
子乃得全自是或服賈或課蒙或為僧稍獲贏餘
以供饘粥二十餘年不倦朱氏教子極嚴峨生亦
讀書知自奮能文章矣蜀平峽路通光翰乃躬送
朱氏母子歸景陵楚蜀之人莫不高朱氏之節誦
光翰之義以為忠臣孝子之報云
洪覺山垣所學得之湛甘泉嘗語人曰心地常使
有餘裕地步常使有餘閒則隨我所往自然寬博
有容平鋪自在又曰大事小視之則可以見大變
事常視之則可以處變若小而為大常而為變不
惟來叢脞之失而且有多事之害
市南汪士達博學工詩任山東蒲縣丞從直指登
泰山見秦碑無字直指以秦滅詩書疑之對曰此
碑外所加石套内有李斯篆文金字因朗誦其文
直指驚歎歸老後與邑人結鄣山詩社著有改韻
譜鄣山詩集卒年八十有六
戴永言思孝讀書取友以道學自勉謂吾儕居近
紫陽歴世未遠先賢一脈相承不忍聽其中絶也
新安士行為之一變
金象源鼎鉉束修悃愊子自皥登科馳書勖之曰
塞運初通留不盡之藏還天地善根勿撥積有餘
之慶貽子孫
唐祁父嘗貸某金後某偽以失劵告而索金祁曰
劵雖無也事則有也償之既而某復托一人以前
劵來索祁曰事雖偽也劵則真也復償之人以為
笑祁曰我感其初之能急吾親耳後舉歙鄉飲賓
子鴻舉成進士
唐季暘正淶樂施予里中橋梁道路修治不遺力
每曰古人以道茀覘國吾族聚此而蕪穢毁廢獨
不繫家運乎况仁心及物亦惟力是視不分大小
也
黃元耀性溫厚嘗失夫已氏意閧其家閉門謝之
夫已氏呼其名曰以瓦石撞爾屋不百不止也應
曰唯唯家人憤甚欲出鬭弗許擲瓦石者果滿百
去或問何能忍元耀曰昔人愛屋而及烏今彼惡
人而毁屋我之為人可知矣我自尤之不暇而尤
人乎
汪簡宣大業少從其族大父念祖者學念祖嘗訓
之曰文貴步虚行宜切實文不虚不靈行不實不
篤
汪維晦皓生平省躬視履一循乎理不信禱卜見
人為之者輒曰此胸中無主耳理所當行雖凶猶
吉行悖於理即吉亦凶也
康熙間延平廖騰煃宰休邑江潭有積竊素為鄉
里患廖拘至諭以改行各鄉遂安枕未幾邑人有
以刳股療母舉孝子者詢其人即積竊也遠近驚
嘆謂與王彦方化盜牛人守劍一轍
一九和尚其父為虎所搏九揮拳擊中虎眼眼珠
迸出奪父屍於虎口負歸翌日獨持械往山欲殺
虎遇虎與鬭卒殺虎邑令旌為孝勇後於石金菴
為僧備苦行
寧國府
諸葛恪為丹陽太守嘗出獵兩山之間有物如小
兒伸手引人恪令持去故地即死參佐問之恪曰
此事在白澤圖曰兩山之間有精如小兒名曰傒
囊
蕭琛為宣城太守時有北僧南渡惟齎一瓢蘆中
有漢書僧云三輔舊書相傳以為班固真本琛固
求得之其書多有異今者而紙墨亦古文字非隸
非篆琛甚祕之
許棠久困名場咸通末馬戴佐大同軍幕棠往謁
之一見如舊識留連數月但詩酒而已未嘗問所
欲忽一日大會賓友以棠家書示之啓緘知戴已
潛遣介恤其家矣
太平之龍門鄉有浮田計黑壤三百餘畝若萍鋪
水上隨水升降踐之俱動厚不過數寸其下清泠
莫測旁有實土不浮周繞之凡田縱極膏腴一秋
稔外無别産此則每歲麥秋滿壤而又有不種自
生之草實斂之日可得斗作食味香夫土藉水載
而不逐水流水潤土以生而不決土以潰可不謂
異乎
宣之東鄉有仙女橋相傳谷麻邨有麻氏女及笄
未受聘父母並喪遺二幼弟嘆曰我去二孤將安
托遂不嫁撫之長與納婦相與若姑婦終其身里
人異之稱為仙女嘗捐釵構橋以便行人遂以名
之
孫敬夫自修從朱子遊時宣州正學衰息自修獨
卓然自命每舉禮儒行飲食不淫居處不溽二語
謂儒者之立立於義理而已欲勝則義不立不淫
不溽所以立義也
徐啓東旭以訓導校河南鄉試舟次有同事者受
托代為輸欵旭從容拒之其人不知止旭乃厲聲
曰君不畏國法獨不畏天地鬼神乎吾輩生平讀
書無以報國今得盡心所事亦可以補萬一乃敢
爾耶
戴儒為荆州府同知致仕歸隱居宣之黃池别業
操履嚴介歲歉乏食鄰家有桃實垂踰垣家人或
欲取之戒曰寧可餓死五品大夫不可妄取一桃
失節
張士儀棨五歲授以書即能了了夜聞雞聲呼其
母曰小學云事父母雞初鳴咸盥潄今雞鳴矣何
不起母笑曰汝纔讀書便知其義耶曰便當行之
豈徒知之而已
宣城有降乩者一日徐肇家乩書節婦詞一章且
謂節婦係汝所居邨西北七十里人可問吳肅公
徐以詢吳乃知吳有妺苦節十餘年長齋紡績贖
既鬻之祖墓以葬舅姑一女既嫁遂斷炊積餓而
死
吳良濟霖以布衣講學與白下焦太史竑甚契嘗
語學者曰吾人任舉二論中一語皆可終身由之
莫能盡矣何泛涉為
宣城徐翁尚書元太之父也官浙江某縣典史偶
以言忤巡按御史受扑責羞憤自免歸時元太與
弟元氣皆失學翁每流涕曰而兄弟皆廢學吾無
後矣因述受撲直指事復流涕不已元太兄弟乃
發憤下帷相繼登第元太謁選得某府推官即直
指之鄉也私喜得報父怨瀕行置酒親友畢集候
翁出翁稱疾堅卧不起元太入跪問故且言此行
冀得報夙怨何反不樂翁曰此我所以病也吾為
小吏當日誠不為無過但直指稍過當耳且緣渠
撲責激而罷歸教子以有今日則直指乃我恩人
非仇也汝思報怨我所以病汝往當以我言開心
告之盡捐夙嫌是我子也否則非我子也元太唯
唯翁乃起時直指久失職家居聞元太來甚恐郊
迎盡禮元太首述父命誓無芥蔕自是情好甚洽
後翁躋大耋三子皆成進士兩登九列焉
杜寅和存性居貧不苟取每語人曰弈負勿悔著
人窮勿失信其言雖俚而甚質
胡夢龍令棗強父尚洪戒以三事曰額外不可征
也暮夜不可受也非法不可刑也後子孫俱以廉
潔世其家
瞿永賓鐵守巳以正有奴背主而來投者獻田若
干畝却之曰汝今日因主弱而投我安知他日不
因我弱而他投乎
程良振以孝行聞寧國令來者輒欲旌之則曰孝
庸行也以此市名何忍焉
湯無我開運以不逮事父母為憾年長於其庶出
叔幾二十幼課以經長授以業寢食同之曰吾不
及見我父見諸父如父焉康熙初以歲薦仕中書
晚歸益粹於理學每曰學以本諸躬行者為至
周汾頌夢鼎生平孤介適與邑令善歲除有以鏹
數十求居間以納仇人於獄者夢鼎叱去曰斯時
而獄苟有人我且捐金代贖使歸以寧其家况從
而納之也其人慚退
劉君徵蘭生父為臺諫或誘之曰君以公子稍事
請屬何損生平而甘自苦為蘭生曰倘我父而老
於諸生也我亦將請屬耶
汪繫珩象琚年幼時家夜被火有批其頰而奪手
中物去者固熟識也象琚置不言晚年子弟問及
象琚曰事已過矣知其人則不復忘不如不知之
為愈也
宣城施少參閏章於康熙己未歲以博學鴻儒候
試在京邸其家所居寄雲樓下有老梅忽於四月
開花四枝甚鮮豔兩枝向本宅俄而邸報至少參
為侍講而高檢討某則南陵孫茒二編修則城内
一時四詞林果符四花之兆
康熙丁丑年漁人漁於南陵城北河忽見水面深
綠色乍滅乍起以手探之得物盈把視之錢也因
再撈漉見錢甚多用魚籃受之歸則又往或尾其
後漫曰螺廹視皆錢遂爭取之錢盡見罁衆爭不
捨遂碎有買其碎罁礲為硯者極古質信古物也
錢俱開元文後康熙壬寅年河干錢復見民爭取
之立盡
張旭原金度康熙間以孝廉任邠州知州有惠政
揭聯於室中曰富貴功名須要自然而至者仁義
道德貴在勉強而行之
池州府
東流與彭澤接壤相傳淵明種菊於此有菊所故
縣曰菊邑江曰菊江
威烈江將軍子五居至德鎮梁太清時侯景兵自
采石渡江子五欲至歴陽邀其歸路朱异以為不
可及景逼臺城又以中旨促之使戰子五與其二
兄子一子四直砍賊壘殺數百人後隊不繼賊以
戈擊其兄解左體子五呼曰與兄俱出何忍獨返
遂皆奮戰而死
孫冕於天禧間知蘇州府甫及朞即大書廳曰人
生七十鬼為鄰已覺風光屬别人莫待朝廷差致
仕早謀泉石養閒身去年河北曾逢李今日西河
又見陳寄語姑蘇孫太守也須抖擻老精神乃拂
衣去隠池之九華山
乾道中池州竹生穗實饑民爭食之知州魯詧繪
瑞竹圖以上章服奏疏劾詧曰物反常則為妖竹
非穗實之物是反常也竹生實則林必枯是妖也
以妖為瑞是罔上也况飢民有食糟糠者有食草
根木皮者食土之似粉者豈以是為珍於五穀哉
猶愈於死而已詧牧民顧使民至此猶以為瑞而
獻之上乎邪佞成風漸不可長也詧用免官
諸大道嘉定間孝子父令青陽死即葬百丈潭大
道築廬守墓洪武初廬猶存開平王常遇春追趙
普勝過此題詩曰赤汗戰征袍誰如隱迹高孝子
今何在芳名百代標
姚鑅謹厚樂施予族黨多貸其金者鑅老取逋劵
悉付諸火語子孫曰毋遺此以累汝輩他日或以
財賄致傷戚黨式好之情損德實多矣
丁惟寅旦文恪紹軾之父持躬勵學嘗以二語自
省曰纔仆即須硬掙立起有過即須暴白不瞞
葛財傭工也代人樵汲積數十金見西關舊河無
津梁盡出其貲造木橋二十餘丈從此往來如坦
途今橋址猶存
吳穉明世□遭賊亂負父出走賊欲斫父世□求
釋詭云願為向導搜四鄰賊許之遂釋其父世□
計父去遠乃厲聲叱賊曰生已之父而殺人之父
非仁全己之孝而毁人之孝非義頸可斷向導不
可為也賊怒殺之
柳南池世恩家世為石埭匠氏業塗塈至世恩習
書為縣吏然家貧不廢故業後授濟陽典史查盤
兗州歴陞淇縣縣丞俱廉潔有政績歸老後麥飯
不給仍以塗塈佐之人呼為匠而已後有兗州舊
令賴世恩得白冤者晚年持多金訪至其家報謝
世恩力却之曰白冤公也報謝私也了公事不受
私謝也
太平府
李白死采石有二孫女一歸陳雲一歸劉勸元和
中觀察范傳正訪得之召問所由答曰父伯禽不
祿有兄一人出遊不返儷於農夫救死而已傳正
勸二女另適士族曰不可孤窮委身仗威改節非
所願也范深重其言
洪武中當塗縣民有毆死孕婦律當絞者其子乞
代父刑詔大理寺詳議鄒俊議曰子代父死情固
可矜然死婦係二人之命冤曷由申犯人當二死
之條律何容貸與其存犯法之父曷若全無辜之
男詔可
繁昌田夫夏廷美一日聽張甑山講學謂為學者
學為人也為人須學為真人不可為假人夏憮然
曰吾平日為人得毋未真耶從此學問有得每曰
天理人欲只在迷悟間悟則人欲即天理迷則天
理亦人欲也
吳純所一驥萬歴間為湖州府同知適有柄臣家
悍僕辱縣尉尉不敢訴一驥執而笞之僚屬為之
危一驥曰以天子命吏撻宰相家奴何懼為
胡季瀛守太平日慕蕪湖蕭尺木能畫三訪俱辭
不見胡怒時新修采石磯太白樓成遂於案牘中
入蕭名攝之至即送入樓令曰畫壁圖成當開釋
尺木生萬歴間至是巳年七十餘方臥病不得已
為畫匡廬峨眉泰岱衡岳四大名山圖凡七日而
就遂絶筆今登斯樓者嘆賞不置畫與樓俱傳矣
其事與沈周絶相類
江南初入版圖時有裨將於蕪湖掠一婦人義不
受辱衣服上下縫紉周密其夫訪而贖之不許婦
悲憤投水死至晚泊舟舵前窸窣有聲則婦尸在
焉以篙逐之次日泊舟尸復至乃舁而棄之岸月
餘裨將坐船頭納凉忽大呌曰婦又至矣翻身落
水而死
楊榖汝順治間以中書奉差偏沅歸垂槖蕭然客
問之則曰奉母者武昌之魚贈客者衡山之雲
廬州府
無為州鐵佛因禪師僧問如何是為人消息師曰
新月有圓夜人心無滿時
包侍郎令儀孝肅拯父也嘗曰後世子孫仕宦有
犯贓者不得放歸本家死不得葬大塋中刊石立
於堂東壁
包孝肅極子繶為潭州通判卒遂無嗣先是孝肅
有出媵生子育於外繶婦崔素撫其母使謹視之
及繶死乃取之歸名曰綖人傳包無後不知實有
嫡嗣在也
米元章芾知本軍在郡時蝗不入境鄰縣移文咎
芾謂驅蝗入彼芾判其尾云蝗蟲本是天災非干
人事擠排敝司既能遣去貴縣何不發來人傳為
風流名語云
吳横溪蓴侍郎光義之祖也嘗以形家言卜得生
壙族屬復有以形家言奪之者蓴曰以一塊土為
爭端而薄宗族吾何忍焉遂棄之子守溪廷弼當
光義令仁和時或言以茂宰父何不一覽西泠之
勝廷弼曰吾為子之事未畢敢言為父之樂乎以
蓴猶未安窀穸耳負土事竣始一往視見光義貌
少瘁正色曰精神用在一處自無不足汝我一人
子而仁和萬人父也汝不負為萬人父即不愧我
子矣
楊宗父重三自廬渡江從明太祖立功授成都中
衞指揮同知宗當世官乃讓與弟襲偕弟至蜀為
别業以居與賢士大夫遊一日子入市得金告宗
宗曰汝得而喜彼失而憂矣命往候失金者驗實
還之
成化間廬郡火灾連焚數百餘家至朱震所居火
忽飛越而過仍復蔓延震屋巋然獨存震素孝義
太守朱鏞深為慰奬士大夫賀之有孝行格天天
監德當年飛火過鄰家之句
張襟海繼道孝友篤學萬歴間長子克俊宦秦中
次子克佳為青州司理每誡之曰與其使人畏不
若使人愛又曰莫信喜時情莫縱怒時刑臨終賦
詩有温飽原非今日計溺饑獨抱古人憂之句無
為人至今誦之
翟道人從吳少司馬光義自陜西來無為寓西城
外謝家莊者二年司馬嘗語道人汝當何時死曰
欲死則死早晚隨意耳崇禎時遊燕西山司馬在
朝遣使迎之荅曰我不來當即有書來越旬日司
馬騶從出正陽門忽小僮投一札自輿中開緘視
之惟知足不辱四字司馬乃掛冠歸
姥山在焦湖中一峯卓立萬頃茫然崇禎時郡守
嚴爾珪建浮圖於其上所費不貲惑於諺所云姥
山尖一尖廬州出狀元也方成四級而嚴去有一
老儒過其下語人曰此為廬之劫殺方浮圖如植
劍槊自此將刀兵四起未幾流寇突江北和含廬
江舒巢俱陷郡幾不保老儒之言驗矣
李先蓁廬之諸生也崇禎時寇逼郡城時合肥令
為西江熊文舉誓與城為存亡先蓁進曰公無慮
寇寇不足下也文舉曰生即能策戰守顧餉安在
無以給之且憂内亂先蓁曰某家有粟千鍾可支
旬日於是畫計分門固守廬之險在東西門文舉
自守西以東城委先蓁蓁至申明約束時出酒食
以餉守者士益感激賊往來窺瞰知西門不可撼
則轉而之東盡日夜攻擊先蓁率死士衝之斬殺
無算賊憤以火攻烈焰漲天文舉按劍東望益憂
懼而先蓁從容談笑令取土一筐者賞錢百土壓
火息城守如故賊稍稍引去先蓁潛出尾其後斬
級無算文舉額手曰天乎微李生闔邑無遺類矣
賊退上功幕府於是先蓁之名震江南北卒以諸
生不及格奬慰而已未幾文舉去賊復至先蓁守
東城如曩時有幕府兵從南來者散漫無紀律南
城邏者疑為賊殲之郡邑懼幕府詰之也遂以先
蓁擅殺聞下獄論斬會城陷乃免不知所終
孫日龍為里老有鄰婦以貧鬻身外郡幾誤墮平
康矣日龍白於官捐金贖歸為之擇配又年祲貸
官糧四百石以賑空乏人稱善士
吳光義筮仕浙之仁和令累官至兵部右侍郎有
叩其概者輒撫心稱負國恩終無所述始為令時
肆應立斷與吳江令劉夢胥秀水令朱上愚稱東
南三令尋轉主事理山海關故事出關者必受繻
於關以防間諜杜奸謀法至重也然或流離轉徙
致亡其繻及久客貧質其繻者子錢家常篋萬繻
偶不測則質者畢生無復首丘矣光義曰夫獨無
父母妻子墳墓乎吾違我母幾何日起居時聞而
不勝北山之感何忍見此繻即不可問年貌籍里
之在冊者可考惟精心核之耳因以意榜示二十
八衞遠者自海上諸島與為之期至期躬涖其事
凡一月得生還者數萬人沿途皆為位而祠之至
今關門頌其事後巡撫河南解任歸流賊犯濡須
人心洶亂皆謀跳而保他所城且空矣家人以告
徐謂之曰毋以汝累我亦無以我累汝各為所為
可也夜秉燭坐堂上儼然若神家人又以告則熟
視叱之曰吾已與汝曹決何復溷乃公於是捐貲
募士以倡城守賊探知有備且内應不通遂去
鄉民李善事繼母丁極考樵採易米竭力以供膳
母癰三次割股以療之及殁哀毁盡禮人以孝事
繼母為尤難也
趙觀乙肥邑推為博學嘗榜其齋柱云立心行善
非求福教子知書不為名
崇禎末寇集柘臯廩生丁遵道父被執將殺遵道
號呼震地解衣求以身代賊憫其孝父子俱免時
有儒童王伯和亦將被殺呼先生救我賊詢先生
為誰曰即適所蒙放丁先生也賊釋之
舒城史家岡史姓聚族居焉有史氏女歸胡福年
二十三福死夫黨欲奪其志史服男子服徒步三
十里歸母家産遺腹子仕祥後仕祥事母孝冬夜
臥必先温母被有司旌之當仕祥少時有老人過
門索茶因備雞黍食之且留宿明日老人去謂仕
祥曰汝母竒節汝又孝汝母百年後當以我席下
地葬之又曰汝母勤織絍所積金藏之笥中勿輕
發葬時須用也言畢不知所之未幾史族構訟更
回祿廬舍為榛莾史年九十七卒仕祥謀葬母老
人所指席下地而史族子姓不從仕祥憶老人言
以笥中所藏金與之遂得窆自後家日起四傳至
守恒崇禎戊辰進士以編修殉國難諡文節守恒
子永亨康熙庚戌進士雷廉巡道其餘子弟多顯
者舒人每樂道其事為節孝之報以史家岡為胡
氏發祥之地云
吳開允以順治六年知福建建寧府下車時賊初
平有前明都憲張養素富累巨萬有司利其財誣
為通賊總戎發兵繫其男女百餘口狼籍道路制
府陳錦撫軍張學聖檄開允訊其獄開允即詣總
戎索囚軍中有譁聲開允厲色曰兩臺檄本府訊
獄爰書未定張氏男女可留軍中乎如不盡發某
即以印檄繳總戎馳白制撫耳總戎聳然付之既
至置諸府儀門外廡立取民間保媪諭守之鷄鳴
會三廳二縣焚誓告神質於城隍廟有司仍附耳
以利動謂加極刑於其嬌穉則誣服矣笑而應之
就神前立白其冤馳牘上制撫日尚未晡也悉縱
遣之制撫咸曰治獄如建寧守七閩不難治也開
允樸質寡言笑重然諾飲啖兼數人望而知其為
長者
傅堯黎時雍謹言行篤氣誼一友人病垂亡酷暑
急謀喪具時雍即呼匠到家代為治之其妻曰今
日為兒製學中吉服而雜以凶器恐不祥時雍笑
曰吉凶數也何害
土橋鎮丐者不知何許人時曳竹持筐丐於市叩
其姓名笑不答有客寄囊金於市儈儈受而潛置
卧内其妻曝所藉草不知有金也久之客索所寄
囊儈索諸婦婦覓不得窘且投河一市皆閧丐聞
趨至曰我於路上草中得之者奈何苦而婦也取
囊付儈封識如初客願分半與之丐銖兩不受後
不知所終
鳳陽府
連庶為夀春令縣有淮南王舊壘在山間州守議
取其甓為城庶曰弓矢舞衣傳之百世藏之王府
非必可用蓋以古之物傳於今尚有典型也壘因
是得存
吕夷簡四子公弼公著公爽公孺皆穎異夷簡與
夫人語四兒他日皆顯重但不知誰作宰相吾將
驗之他日四子居外夫人使小鬟擎四寳器貯茶
而往教令至門故跌而碎之三子皆失聲獨公著
凝然不動夷簡謂夫人曰此兒必作相元祐中果
大拜
吕公著當父夷簡秉政時自書鋪中投應舉家狀
弊衣蹇驢謙退如寒素見者雖愛其容止亦不甚
異既去問書鋪知是吕廷評乃始驚嘆
明高帝自金陵幸濠州父老經濟等來見帝與之
宴謂濟曰我與諸父老不相見久矣今還故鄉念
鄉人遭罹兵難以來未遂生息吾甚憫焉濟對曰
久苦兵爭莫或寧宇今賴主上威德各得安寧勞
主上垂念帝曰濠吾故鄉父母墳墓所在豈得忘
之然吾不得久留此父老宜教導子孫為善立身
孝弟勤儉養生鄉有善人由家有賢父兄也濟等
頓首謝皆懽醉而去翌日帝謁陵還邸舍謂博士
許存仁曰吾昔微時自謂終身田畝耳又遭兵亂
措身行伍亦不過為保身之計不意今日成此大
業自我去鄉里十餘年今乃得歸省陵墓復與諸
父老子弟相見追思向時良可感也越日將還金
陵謁辭陵召汪文劉英謂曰鄉里親故愛厚者惟
足下二人先世陵墓所在公等善為守視仍賜英
文綺帛米粟又蠲鄉縣租賦父老皆懽悅再拜曰
感主上恩德無以報也洪武十六年八月遣中官
張林取鳳陽親鄰二十家赴京既至衣服藍縷不
能朝見命尚衣監每人與衣帶靴帽次日早朝罷
張林引入謹身殿朝見帝謂曰朕與諸父老别久
不得叙布衣故舊之情矣命於奉天殿左廡下筵
宴光祿寺奏二十家筵宴訖桌席無處收上命禮
部每人與黃龍袱包去免謝恩送會同館安歇次
日朝罷又召二十家入見攜覽宫殿朝見皇后后
命每人與蘇木胡椒各一斤路費鈔五十貫帝賜
宴亦人給鈔五十貫謝恩畢帝親送出西長安門
叩辭馳驛還嗣給事中徐日新傳旨鳳陽親鄰老
者道途遥遠江河雨雪往返為艱今後不必來在
家每逢時節炷香祝天地教子孫讀書遵奉鄉飲
酒禮東魯山西魯山馬鞍山萬歲山聽其鞍馬出
入行鷹放犬採獵打圍可也
黃仲玉璲景泰間訓導昌邑邑濱海樸陋璲加意
作新士風聿變有昏惰欲求退者璲曰人才豈專
於地産學業豈限於天資少保忠宣黃公爾地人
也乃當代名臣爾何不以鄉先哲為標準而甘自
棄耶璲本上海人而徙定遠兩地稱之曰我黃先
生云
隗士騏明季遊京師一日偶與大璫弈璫忽忖曰
昨有朝士詬予予思暗擊之隗不應方對弈間璫
又曰予以砲暗擊汝士汝將若何隗曰公躬近至
尊彰癉為天下懲勸所擊士可擊則擊之何以暗
為璫笑而解砲與士皆象戲子也後朝士聞為夀
春隗生也以百金謝固辭云
臨淮諸生宋吉士喪妻人勸其再娶則曰予聞之
曾子高宗以後妻而殺孝已吉甫以後妻而放伯
竒吾上不及高宗下不及吉甫故不更娶也
何大敬欽世業醫至欽益邃其術遠邇求胗視者
不可勝計學者請教則曰醫在通經學古而已汝
欲究吾術盍先讀易以察時變讀禹貢以識九州
山川風氣然後博極方書歸約於内經可耳
明末鳳陽司李南昌萬仲實丁母憂將去卧疾未
行而流寇突至鳳故無城逼署索理官甚急仲實
子元亨遽衣父衣出大呼曰我官也大罵賊賊怒
斫數十刃死賊乃去仲實得免陳弘緒為著萬孝
子傳
劉吏部公㦷體仁在鳳陽與其友蘇銘孝廉往龍
興寺與某禪師叩擊竟日晚歸遂化去是夜銘夢
體仁來微笑吟曰六十年來一夢醒飄然四大御
風輕與君昨日龍興寺猶是拖泥帶水行
潁州府
宋韓億字宗魏仁宗朝以參知政事知亳州子綜
為西京倅來省億問西京疑獄綜方思之未對億
大詬曰女食朝廷厚祿倅貳一府事無巨細皆當
究心大辟奏案尚不能記憶細務不舉可知欲杖
之賓客力解乃已
王淡父尚循遊南雍折節讀書題其楹曰過也如
日月之食復其見天地之心
李琮極孝母死葬潁城東清河北渚嘗夏水泛漲
李憂塋之蕩於水也没水插竹識之比水落隨竹
漩成窩勢堪輿家謂金盆荷葉形也環塋皆李指
揮地指揮思破其龍脈捨地為漏澤園以埋諸無
主之骨堪輿家又謂衆星拱月形也其後子孫科
第相繼葵登成化丁未榜增登嘉靖乙未榜貞登
隆慶辛未榜人咸以為李氏世孝所致云
王道增登萬歴庚辰第選西安推官方巡查漢中
丁母喪即索馬夜行有五虎阻於道道增大哭虎
遁去宿許州西店盜以為商也匿店中伺便行劫
心動搜獲置之法後入臺陞寧夏河東道多著邊
功楊應龍反詔李化龍綂兵平之時道增為方伯
主兵餉餘丁十萬有欲以之充别項者道增不肯
私時論重之先是道增在臺以劾大璫得罪出為
楚參藩時適李卓吾贄為僧於龍潭横口詆訶簧
鼓末學從遊甚衆道增為文聲其罪而逐之侃侃
正論深中流弊贄不能難
州之明清里老儒丁廣任保州教授郡將武人而
通判者戚里子悉多姬侍耽酒色會有道人過郡
自言數百歲能煉大丹服之可以飽嗜慾而康強
無疾然後飛昇度世守貳館之以先生之禮選日
剙丹竈依法煉四十九日乃成成時神光屬天置
酒大合樂相慶然後敢嘗廣聞之裁書以獻願乞
刀圭養病身道人以其骨凡不肯與守貳憐之為
請僅與半粒廣欣感服之不數日守貳皆疽發於
背相繼殂道人宵遁廣腰間亦生毒皇急取地漿
飲之得愈明年考滿改秩歸汝潁疾復作又治如
前稍痊偶覺熱躁澡身水入創口遂致不起金石
之毒有如此
張實素講性命之學有羽客嚴碧虚來與之遊博
洽變幻謂實曰吾有黃白術非人莫授願以授公
實辭以儒者無事於此碧虚臨去留一方藥一粒
棄笥中十年一日有友劉訪曰嚴藥曾試否實曰
黃冠多誤妄何試為劉請辦藥具試之每藥一分
鎔銅十兩須臾成良金劉鼓掌大噱深為嘆異而
實絶口未嘗及也生平孝友文行遠近無間言後
以明經授遼陽斷事
卜宣博學有大志需次貢北雍憫副薦者謝節貧
邁願讓焉督學不可宣固請曰謝生家貧親老及
時引養殆不可緩督學乃許之仍給宣貢例銀兩
宣曰願以佐謝甘旨也督學益嘉其品後仕南部
令以除巨寇忤上官意掛冠歸隱
任翼宸父偉遇寇矢中腰甚危翼宸每當父敷藥
必口呷患處旬餘創始愈人咸目為孝子
王敷政性至孝遭喪廬墓三年足不踰閾服闋將
歸遍謝墓鄰飯於高姓家而雷雨大作遶戶震霆
敷政方敬懼避席而雷從其座下穿屋穴出數里
之間村舍盡毁惟高氏家獨全潁人盛傳雷避孝
子
邑生康衢貧介有志節闢室宅後讀書有鄰女薄
暮投康康叱之曰汝何等人家乃忽至此不速去
我將大呼女慚而退自是不處斯室又金姓者臨
殁以八百金付康康力辭某貧無復須此恐為鄉
閭所議竟却之
流賊掠趙天錫家有僕趙勤者匿主於柴垜中而
身撼賊賊榜掠無所不至且以鎗刺勤腹詰以主
所在勤至死不吐露賊去主獲免勤亦甦活衆旌
其義焉
潁州鎮撫舍人鹿剛生子鸚雄健多力運刃重六
十斤怒激氣發筋露髮豎骨節有聲身長目微斜
左手最捷與人撲多以左勝嘗擲都司門前石獅
子於井數十人取之不起鸚雙手引出之與劉鳳
為友鳳謹厚韜晦不以力加人鸚毆人鳳每解之
一日毆人鳳諭不應鳳掣其肘及歸覘肘上五指
印皆青色鳳之力更異甚也鸚後以殺流賊功朝
議授錦衣百戶世襲而適鸚踢死邨媪官司求之
急其兄恐禍及族也醉而溺諸河遂死命下莫敢
應事遂寢鸚後顯靈山中今土人所祀鹿將軍廟
猶赫云
徐惟適揆方讀書強記人有遺忘者質之即指曰
在某書某册某頁中百無一爽書桃符於門云上
天特命為寒士小子惟思學古人潁守見而竒之
停驂造訪徐踰垣而逃
王夢瑾質自永樂間登朝出為外藩入居内輔勞
勩四朝無纖毫過失自奉不異布衣時每食蔬菜
終身不厭時號為青菜王
薛考功蕙嘗曰上帝固曰天吾心亦天也鬼神固
曰神吾心亦神也小人妄意神道為茫昧故肆其
惡而無忌憚謂天為弗知而吾心已知矣謂神為
可欺而吾心已不可欺矣書曰天聰明自我民聰
明民之聰明即天之聰明也不然億兆至衆天將
竭聰明以伺之不亦勞乎
嘉靖間魏閹肆横郡縣悉為建生祠往往由膠庠
中具請後行亳一二宵人議及此高第生周迓衡
太和執不可曰士獻一日之媚即犯千秋之議奈
何而不慎事遂已故亳獨無魏祠
皇極教倡自河南亳民惑之者甚衆順治十四年
知縣陳大綸及生員范文炯王邦翰等設法擒勦
始除
寗獻賢掄子世簪康熙間授翰林編修每訓之曰
違心之事一件不可行傷心之言一句不可說
康熙間亳州有女子本北人幼隨父母避仇來亳
賣腐十餘年積貲二百金女長有色鄰里欲聘之
父母計親戚墳墓咸在北且日久仇盡盍北歸嫁
女乃僦裝雇二驢與母女乘而父徒行以從纔二
十里見弓刀兩騎來突挾女上馬疾馳不顧父母
追奔數里哀號乞女騎弗許父母曰吾有五十金
願貢贖女又弗許三請罄其二百金騎取金仍挾
女去父母號呼不捨騎拔刀並殺之復行數十里
女見道旁有井佯言口渴索水騎以孱弱女子也
許之下馬取水不得汲器女指曰前高樓中無汲
器耶遂一人守女一人往取汲器女伺守者少怠
躍入井中守者猝無計取汲器者至乃以汲繩縋
一人入井以繩縛女引之出復縋繩引救女之人
井上者方鞠躬下視垂首力引女乘勢極力推之
遂并墜井女乃跨其馬奔高樓家訴其故邨人齊
赴視井果有二人其一折頸死矣衆引其一出女
拔刀斷其首橐金咸在報之州守守為驗實大竒
之曰汝父母盡殁隻身歸北誰與汝主者吾嫁汝
可乎女頓首泣謝乃迎入署擇所拔諸生某厚奩
以嫁之
亳州女子王四姐幼許字李範同之子殿機範同
為叛案牽連母張給配象房校尉王福殿機甫三
歲因冒王姓後充校尉革退賣身鑲紅旗厄爾庫
為奴與王氏家久不相聞問王氏叔與兄逼為改
嫁王知夫尚存之死不從康熙二十八年年三十
四匍匐至京流離顛沛瀕死者數矣乃遇殿機於
厄爾庫家已配婦蕭厄爾庫重王節義願不取身
價許斷出殿機并蕭氏與四姐同歸經巡城御史
阿爾賽
題請下部議聽與王氏完聚
司珝居苖家集雍正十年已一百四歲筋力強健
間或荷鉏秉耒子文衡七十四孫連勲四十七曾
孫林三十玄孫成十歲五世一堂洵
聖朝人瑞也
滁州
羅畸元祐間為滁州法曹或曰滁貧陋如之何畸
曰此歐陽修醉鄉也香泉萬斛以為供給白雲千
頃以為職田何謂貧陋耶
趙相本衞所百戶以鄉薦除寳慶府推官清介不
名一錢凡有所餽輒謝却曰餘以遺之可也問何
遺曰吾以其餘遺我子孫耳
潘熙仲運皥五歲甫讀書父問兒何志對曰立身
行道揚名於後世康熙間授舍人有文名
和州
胡景濂澄天順間歴縣令州倅生平清慎好學嘗
訓諸子曰吾為吏十三載不敢有毫末私懼不類
於先人也汝輩其體之有書數櫃作藏書記以授
子曰是足以遺汝矣令世世業此者守之
張叔宣内江人嘉靖間任和州守存心撫字民有
訟於庭者每和顔諭之曰吾見人多為訟破蕩家
産爾等姑自忍可亟歸各務生理也嘗單車出見
邨婦夥行拾田間菜下車慰問持一束歸作羹召
諸僚飲之命廪過客亦不得重肉曰吾不忍剝民
以悅人
張不二秉純為含山諸生有才氣李自成陷京都
秉純衣冠北向號泣拜遂絶粒或勸之曰分在草
莽死無益也秉純笑曰自古忠臣義士捐軀殉國
有益者曾幾人不過自盡其心耳遂餓以死
崇禎時流賊破和州州人死於賊者無算而魯氏
族姓為鉅駢死最烈魯孺發作魯氏義烈傳劉城
書魯氏義烈傳後云崇禎乙亥和人一夕而死於
賊者二十萬吾友魯子孺發之族姓蓋數百人焉
孺發述其尤者為魯氏義烈傳予讀而傷之若國
俊一璠一惠及一惠子可為者孺發之所怵於心
而不忍忘者也國俊嘗授上海訓導時年七十餘
事繼母劉氏九十餘以孝稱賊警至泣拜牀下請
負母以逃母曰吾耄矣何逃也汝年餘七十且嘗
為儒官宜與城俱存亡也國俊整襟侍母不離左
右城陷母子皆遇害白髮殘骸抱挈不可復解一
璠為崇禎初拔貢士居恒吟諷自適城陷時猶誦
康節擊壤集從容率其子若女及孀嫂妾媵輩二
十餘人赴水死其遺孤人駒十歲孺發先攜之白
下僅免賊退出其尸勃勃如生一惠當城陷角巾
儒服趨立城東池水中賊見之曰官也一惠怒曰
官可賊犯耶賊曰倔強老子也投以巨石一惠即
没水不起子可為守陴被執終不肯發一聲而死
嗚呼此其孝烈豈非經明行修殺身成仁而志不
可奪者哉諸子於孺發為諸父兄行不可不使聞
於當代以孺發之才行將有以自見也孺發其勉
諸
蔣銘性耿介孝弟其子已與賓興遂以世業百畝
盡讓與弟謂子曰汝進用有日矣務竭忠以報國
可勿謂囊槖計也
和州張純孝詩畫皆超絶康熙間在京師偶與友
人談華山之勝晨起即襆被往遊其高曠如此弟
張重四十不娶亦有詩名
廣德州
李于來徵儀萬歴間為御史適中貴傳旨經營臺
榭煩費不貲徵儀抗顔曰今上富有四海即以中
民十家産奉清宴歡亦何不可然以一家計之必
先飭治所居為子納婦然後以其餘及耳目玩今
所急應不在是中貴諸人舌撟不下徵儀曰但奏
御史李某云云可也語傳禁中遂報罷時三殿未
建諸王未婚故語及之
夏節之元和以通判𣙜關臨清嘗榜廳事後云摘
蔬尋别味種竹映虚心竟以潔已盡瘁卒官
六安州
何叔度子尚之義熙末選吏部郎告休定省傾朝
送别於冶渚及至叔度所叔度問曰聞汝來此傾
朝相送可有幾客答曰殆數百人叔度笑曰此是
送吏部郎耳非關何彦德也昔殷浩亦嘗作豫章
定省送别者甚衆及廢徙東陽船泊征虜亭親舊
無復相窺者矣時服其言之明達
焦煥建炎間赴試京師旅中主舍婦失一金鐶為
其僕所獲既行數日方告煥煥遽返而還之或以
試廹告煥曰此婦失物必疑其左右捶楚急則赴
水投繯勢必有之吾忍以一第誤一命哉既還入
京已過試期而以場屋災仍得入試舉第一諺曰
不因場屋火怎得狀元焦亦竒矣(或作焦竑事同)
元至元間知州王大有當春時詣宣聖廟聞羣蛙
鼓沸意謂清廟不宜有此或曰以某草灰布之中
毒自斃或又謂網罟可殲大有曰獨何忍傷其生
乎使學正祝於土神翌日寂然從此遂無蛙
郭濟川淵汾陽裔也明初天下乍定民以占民籍
輒為吏撓有為丞相奴者則吏不敢侮因欲相率
為丞相奴淵阻之曰民雖賤王民也奴雖貴人奴
也使世世為人奴與王民孰愈民愧而止後官樹
良吏吏務休息民而奴困絀民因偕來謝曰微君
幾不免矣
金理源天爵嗜學孝友愛兄子逾己子而督率甚
嚴每曰姪也孤愛之不當僅若己子然使姑息不
令有成即愛姪反不若愛子矣
崇正末張獻忠攻陷六安屠民墮城去時總兵王
憲頓兵安豐塘下三日不進萬命以傾明年憲道
經安豐頓兵處暴雷震死
鄧夫人總戎黃鼎妻賢而有才略流寇躙六安鄧
禦之於白湖灣殲其帥閣部史可法旌之曰翟茀
龍韜
泗州
後漢桓礹沛國龍亢人避亂揚州居從事屋中庭
橘樹一株遇實熟乃以竹籓樹四面風吹落兩實
以繩繫著樹枝
歐陽觀修父也咸平間為泗推官讞死獄每徬徨
求其生夫人詰之則曰吾求其生而不得則死者
與我皆無憾也夫常求其生猶失之死而况常求
其死乎
吳師禮錢塘人曾知天長縣後擢司諫工翰墨徽
宗嘗訪以字學對曰陛下御極之初當志其大者
臣不敢以末伎對
戚翰川杰少聘花氏女未婚而瞽戚年十八登進
士擢吏部主事婦家請易婚戚曰夫婦倫也病廢
命也吾若不娶彼將安歸遂執不易
盱眙馮慕岡應京官楚僉事時楚民困鑛稅馮下
車即約束縣令於學宫曰邑故無鑛而每邑歲輸
金四千餘吾以三尺從事矣於是令以無鑛報而
民少蘇
徐中白文炯知沁水縣歸訓子弟力學署堂聯云
世間有幾許名門皆因積德天下第一等好事還
是讀書
崇仁也成已讀書好施家遂匱有田一區傍湖干
適大旱湖竭惟成已之田有塘瀦水猶没肩令遠
近汲取弗禁佃請曰君行義如吾農何成已曰稿
我之苖與戕人之命孰急哉又推已食以贍農
江南通志卷一百九十六
江南通志卷一百九十六
雜類志
紀聞(二)
安慶府
唐畢諴有舅氏為太湖縣伍伯諴拜相欲罷其役
除一官累遣人致意伍伯皆固辭諴特除邑令楊
某使達其旨伍伯曰某下賤豈有外甥為宰相耶
楊堅勉之終不能奪其志亦竒士也
元祐中舒有李亮工者以文鳴薦紳間與蘇黃游
兩集中均有倡和而李伯時擅丹青妙絶冠世且
好古博雅多收三代以來鼎彝之類為考古圖又
有李元中字畫之妙追配鍾王時號龍眠三李同
年登進士第出處亦相若
余闕死時其妾名滿堂甫生一子棄之水濱有偽
萬戶杜某者見之曰此必余參政子忠臣種也不
可殺竟捐所抄掠物而懷子以去
懷寧朱志光家不甚豐而好施予嘗拾遺金三十
兩徬徨道左抵暮不歸見有人踉蹌而至者詢之
知為失金人還之其人曰我鬻産得五十金欲以
完官今少二十金官事終不了因泣下朱因偕其
人至家出已囊足之閱日有以分拾金不均訟于
官者即某甲所遺金也甲持金還朱却之鄰里有
問之者朱曰我並無還金事蓋隱德云
桐城江本深弘濟成化間為御史持重有操嘗云
御史紀綱所繫糾察在當人心論諫在識大體
隆慶間桐城主簿王虎奉檄同姚孜稽大雲倉米
數孜受監守重賂虚掩欠折罔報上官虎但署名
而已及事敗孜欲分過於虎乃以槖金暫寄虎虎
墮其計遂誣虎亦受贓官從虎家搜得槖虎語塞
不能辨氣結而死孜乃夤緣得脫逾年忽狂呌若
有人毆擊者蓋虎之靈擊之也亦竟死
吳用先撫蜀告歸過巫山偶買一婢熊姓吳察婢
似有隱情者問之女曰妾原籍麻城大父以廣文
任酆都寄籍巫山有子五人俱遊膠庠父名鎮屏
以冤繫獄家産蕩盡母計窮賣妾為婢以濟獄中
念父命未保而身淪下賤又遠去以此傷心言未
既用先惻然曰無傷我必全汝時巫山試童子有
黃應甲者持其試卷來謁用先以其年與熊女相
若而其文又佳遂厚其奩贈以女歸之且檄縣申
鎮屏事得雪其冤吳撫蜀有平蠻功而此一節可
想見其宅心行事之槩歸隱皖桐自號浮渡居士
萬歴間盜躙潛山劫王立達然膏炙之其僕愛童
躶體持器力鬭立達乃得逸去而童被殺又潛山
汪世偉者方襁褓父母死於賊其老僕魏二有幼
子懼難兩全即棄己子懷世偉而逃遭值凶荒乳
哺婚教靡不至及世偉長執役事主甚謹絶不居
其功又王允元亦潛人為賊所執將殺之其僕唐
二性蠢樸多力倉皇趨救與賊相持允元因脫走
唐被縳罵不絶口賊寸磔之三人皆義士也而魏
二撫主成立絶不市德尤士君子所難
左良玉叛兵破皖有一婦人為所掠手攜小兒方
數歲賊驅廹上船兒墮水死婦大慟曰是兒我幼
主也一家數十口盡被戮止此兒我之所以靦顔
忍死者正欲存幼主以延宗祀今死矣我何用生
遂罵賊赴水死時懷寧韓簡亦被掠在舟目擊其
事惜姓氏不傳
潘成宇為山皖郡高材生子汝楨為慈谿令以官
物為夀却還之且貽書諭曰陶母湛夫人猶知却
鮓若視我出女子下耶
吳幼鍾嶽秀歴任藩臬立身端介嘗大書二語于
室以自儆曰儼龍見於尸居小心翼翼聽鷄鳴而
早起為善孳孳
方本菴學漸受學於張甑山嘗言心出於理則放
入於理則存求放心者常存仁義而已又云先儒
謂心要在腔子裏腔子者仁義也
姚思智自虞子之蘭令海澄時一日正校書公署
適家報至欲啓椷在座者將避去之蘭曰我父生
平無私語也因與衆視之書中大抵言為官不患
不明不斷患其太過又言每訊獄當為老人布德
次第末減云云而已略不及私
方青林體乾生平慈讓嘗為人擠於水拂衣去曰
彼醉矣臨殁戒其子曰存心惟仁與慈入世惟忍
與讓乃為養德後子為刑官一以仁讓為鵠云
方翊明可遇孝友端方晚年訓子孫曰人能美名
名不能美人今里巷無知動將聖賢名字作己名
字究何補於生平徒漫辱夫聖賢又云修飾衣服
何如修飾肚腹彼胸無墨瀋雖綺羅何華腹有經
笥縱裋褐何陋
齊柳峯述才高而性淳謹嘗曰為學之道只退步
二字可以無咎人品以此而全學術亦以此而深
後以歲薦不赴選隱居桐之兔濱
周省園徵出家訓云天下無不是底父母此為人
子言非為人父言也舜惟知此所以為孝瞍惟知
此所以不慈孔子曰君使臣以禮臣事君以忠各
欲自盡所謂君君臣臣父父子子也
潛山某某好勝人人規之不受一日於書室後構
半椽以為息游之所客至求題楹客援筆云雖是
退一步却非第二層某悟遂以謙退名
望江漁人施釗生而忠厚樸直四十始有妻及九
十見曾玄孫矣子孫皆習其業朝則刺艇捕魚暮
則家人相聚治生具士大夫就問先朝遺事言之
歴歴有徵凡鬭訟者杖策往解以一二語莫不斂
手退曰罪過煩長者篤老猶曝背結網曰毋為徒
食也孫輩亦讀書僅識字則曰可矣漁之子恒為
漁變化更俟後人耳及百歲好事者爭以新衣易
其舊襦袴以求增夀縣尉署其門曰不止百歲語
甚俚而意致殊妙又數年疾終子孫親友問遺言
曰為善
楊楫汝駿坦衷曠度與物無競遇拂逆相加輒曰
彼未嘗有過或待之未至耳兄弟析産田地奴僕
取老瘠者曰吾子既多且長稍克自立弟輩子幼
非藉先業難存也
徽州府
婺之丹陽鄉有還珠里相傳有販珠商經此擔夫
途間憾商計入邑首商漏稅而語泄商甫至里店
即以珠密寄於逆旅翁擔夫果訴之官官遣吏搜
商囊無粒珠擔夫受妄言之罪商念倉猝寄託無
左驗况經訟有司彼詎肯還我遂不向索徑去比
至五嶺則逆旅翁已憩松下曰我攜若所寄還若
請騐封識商出望外感甚欲中分酬之翁不受而
去人咸義之旌其里曰還珠
嘉祐間汪内翰藻之父穀為泰興令歲大水田淹
轉運使督秋輸不少貸諸縣令皇恐聽命汪獨悉
蠲之使大怒文移如星火事聞詔知諫院龔鼎臣
安撫淮南至泰興部使者皆從龔立諸縣令庭下
數之曰人饑不能自存而汝必欲得租為民父母
當如是耶泰興令可尚也乃會部使者郡守食堂
上泰興令與焉且交章薦之夫汪固循吏而龔能
容之又薦之為尤難云
汪藻少在郡齋每獨於壚亭中避人為文同舍廹
而觀之乃擬草制詞也衆竊笑後果居翰苑為代
言之選
汪廷直微時與里人女約婚後登第所約女喪明
女家使人來謝不敢復相當汪不可竟成婚焉敬
愛甚篤劉庭式事不得專美於前云
王公濟汝舟守南劍州致書陳諫議瓘求教瓘答
書言境内有賢士吳熙吳儀好學有守介而能通
善自韜晦莫有知者閣下好賢禮士倘使其名自
此彰徹非惟敦奬行義亦足以上助朝廷求士之
意政之大者宜無以過此前輩相贈以言如此王
在州多善政州人祠祀之紹興中猶遣人來婺繪
王遺像以去
王汝舟謝政歸以名德為郡縣長所敬慮人干請
榜於柱曰疇昔居官惡人請託今兹閒退來者不
可有言郡縣有質以政者惟勸之寬賦役為國恤
民嘗語人曰閭里鄉黨要在輯睦恩多怨少則胸
中常暇小民尤當戒以爭訟耗貲致饑寒失身也
聞者轉相告語訟訐為衰自睦州青溪縣界至歙
州路皆鳥道縈紆兩道峭壁僅通單車方臘之亂
曾待制孝蘊出守但於兩崖上駐兵防遏下瞰來
路雖蚍蜉之微皆可數故賊不敢犯境
謝一陽復學於撫州吳澄有得人從而問知曰行
問行曰知人都未達乃曰知至至之知終終之非
行乎未之能行惟恐有聞非知乎知行合一學之
要也祁門令從而問政曰辨義利則知所以愛民
厲已
錢仁友字德輔明初知休寧縣有蝴蝶大如扇忽
變怪鳥散集鄉村居民設禳仁友往視擊斃之怪
遂息
婺源令陳金操持清介民間造酒其最清者輒以
擬之金偶夜行閭巷有姑婦夜坐事女工婦以新
釀奉姑以其清澈笑曰此陳金縣主也金聞愕然
詰朝遣吏召婦詢之婦以實告鄉人至今以為美
談
績溪儒學舊在縣東正綂間知府孫遇按視之圯
而且隘欲更焉市南方士旭有屋基千餘步在縣
治西嘗有相宅者曰居此當綿科第士旭即白府
願獻以建學宫遇義之命受價士旭曰我家五世
單傳幸生四子衣食頗饒豈為利獻遇以革稅課
局基易之曰民以義獻官以禮求當勿復辭士旭
始受命
張貞字國興平度人明成化中知徽州數進諸生
談藝於時學宫産芝大如扇明年科第甚盛嘗修
漁梁鳩工伐石銅羅山中石枵山且裂適報貞至
傾穴出迎山驟崩得不死者三百人
歙東鄉有張翁者家雄於貲年近五十無子妻勸
之置妾乃挾白金遊蘭溪有負貸鬻其妻者紿翁
曰妹也遂買之舁至館婦泣不已翁曰我家頗有
貲産娶汝以圖繼嗣苟有所育勿慮饑寒婦愈悲
翁問誰鬻汝者曰夫也且告之故翁亟命舁還之
不取買金且别與金以資生計夫婦感泣翁歸不
二年妻連舉二子
周子書紳嘉靖間應試禮闈當事者慕其才名欲
以關節羅致門下紳力辭之曰進身之始詎容苟
乎遂落第授處州判政績顯著歸老後惟以講學
為事
周尼婺源東溪胡元靖繼妻元靖先籍德興以兩
考吏授蜀之岳池簿署縣事前妻子與吏相比為
奸事覺元靖被論罰贓下獄周徧謁縣之有力者
合錢完贓得出獄元靖憤子不肖不肯歸留岳池
與民雜處拮据為活凡十餘年死僕從俱去周獨
攜兩婢扶櫬歸擊鮮置酒與鄰人别鄰人憐而交
助之自蜀江下鄱湖數千里倚櫬坐臥每風濤作
則泣而呼天抵家賣一婢為資召前妻子與扶櫬
葬德興訖子與婦均無留養意遂仍歸婺源依曩
時保媪遂為尼且併埋前妻之骨而前妻之子亦
蕩敗與婦俱死尼又收葬之鄉人重尼節築庵居
之有俞氏女斂錢為鑄鐘冶人範土為模矣將重
索價詰旦其模有大士象現焉冶人恐一鑄而就
可見誠之所感云
萬歴間婺源山民余屹者老無子撫姪為子一日
父子採樵入山遇虎摶屹傷肩項仆地時子年十
二以所執梃擊之相持良久虎乃釋屹耽視其子
子仍以梃擊虎虎逸去父子俱獲生全
方子賓良曙以應天尹歸老嘗手自舂粲以供堂
上飯客過而笑之良曙曰我不至乏一力欲以手
舂志劬耳
尚寳潘雪松士藻嘗言為善須要直捷發揮得出
從心中脫體做去不必瞻前顧後凡事無所為而
為到底天自有安排恰好處所以君子修之吉
鄭景明燭鄒東廓門人也仕終河間府判人見其
衣冠質樸謂之為率真鄭曰率真未易言先須識
所謂真者何如
婺源汪光翰字文卿崇正末為川南道景陵胡恒
幕客恒駐卭州張獻忠陷成都分兵徇卭恒命光
翰出調兵未至城陷恒與子士驊俱戰死闔門百
口皆遇害惟士驊妻朱氏洎幼子峨生得脫匿民
間降賊武大定聞朱有殊色劫致朱剺面毁容以
免堅操撫孤光翰間關夷猓中得朱氏母子所在
事之甚謹値大饑斗米十金光翰多方保護之母
子乃得全自是或服賈或課蒙或為僧稍獲贏餘
以供饘粥二十餘年不倦朱氏教子極嚴峨生亦
讀書知自奮能文章矣蜀平峽路通光翰乃躬送
朱氏母子歸景陵楚蜀之人莫不高朱氏之節誦
光翰之義以為忠臣孝子之報云
洪覺山垣所學得之湛甘泉嘗語人曰心地常使
有餘裕地步常使有餘閒則隨我所往自然寬博
有容平鋪自在又曰大事小視之則可以見大變
事常視之則可以處變若小而為大常而為變不
惟來叢脞之失而且有多事之害
市南汪士達博學工詩任山東蒲縣丞從直指登
泰山見秦碑無字直指以秦滅詩書疑之對曰此
碑外所加石套内有李斯篆文金字因朗誦其文
直指驚歎歸老後與邑人結鄣山詩社著有改韻
譜鄣山詩集卒年八十有六
戴永言思孝讀書取友以道學自勉謂吾儕居近
紫陽歴世未遠先賢一脈相承不忍聽其中絶也
新安士行為之一變
金象源鼎鉉束修悃愊子自皥登科馳書勖之曰
塞運初通留不盡之藏還天地善根勿撥積有餘
之慶貽子孫
唐祁父嘗貸某金後某偽以失劵告而索金祁曰
劵雖無也事則有也償之既而某復托一人以前
劵來索祁曰事雖偽也劵則真也復償之人以為
笑祁曰我感其初之能急吾親耳後舉歙鄉飲賓
子鴻舉成進士
唐季暘正淶樂施予里中橋梁道路修治不遺力
每曰古人以道茀覘國吾族聚此而蕪穢毁廢獨
不繫家運乎况仁心及物亦惟力是視不分大小
也
黃元耀性溫厚嘗失夫已氏意閧其家閉門謝之
夫已氏呼其名曰以瓦石撞爾屋不百不止也應
曰唯唯家人憤甚欲出鬭弗許擲瓦石者果滿百
去或問何能忍元耀曰昔人愛屋而及烏今彼惡
人而毁屋我之為人可知矣我自尤之不暇而尤
人乎
汪簡宣大業少從其族大父念祖者學念祖嘗訓
之曰文貴步虚行宜切實文不虚不靈行不實不
篤
汪維晦皓生平省躬視履一循乎理不信禱卜見
人為之者輒曰此胸中無主耳理所當行雖凶猶
吉行悖於理即吉亦凶也
康熙間延平廖騰煃宰休邑江潭有積竊素為鄉
里患廖拘至諭以改行各鄉遂安枕未幾邑人有
以刳股療母舉孝子者詢其人即積竊也遠近驚
嘆謂與王彦方化盜牛人守劍一轍
一九和尚其父為虎所搏九揮拳擊中虎眼眼珠
迸出奪父屍於虎口負歸翌日獨持械往山欲殺
虎遇虎與鬭卒殺虎邑令旌為孝勇後於石金菴
為僧備苦行
寧國府
諸葛恪為丹陽太守嘗出獵兩山之間有物如小
兒伸手引人恪令持去故地即死參佐問之恪曰
此事在白澤圖曰兩山之間有精如小兒名曰傒
囊
蕭琛為宣城太守時有北僧南渡惟齎一瓢蘆中
有漢書僧云三輔舊書相傳以為班固真本琛固
求得之其書多有異今者而紙墨亦古文字非隸
非篆琛甚祕之
許棠久困名場咸通末馬戴佐大同軍幕棠往謁
之一見如舊識留連數月但詩酒而已未嘗問所
欲忽一日大會賓友以棠家書示之啓緘知戴已
潛遣介恤其家矣
太平之龍門鄉有浮田計黑壤三百餘畝若萍鋪
水上隨水升降踐之俱動厚不過數寸其下清泠
莫測旁有實土不浮周繞之凡田縱極膏腴一秋
稔外無别産此則每歲麥秋滿壤而又有不種自
生之草實斂之日可得斗作食味香夫土藉水載
而不逐水流水潤土以生而不決土以潰可不謂
異乎
宣之東鄉有仙女橋相傳谷麻邨有麻氏女及笄
未受聘父母並喪遺二幼弟嘆曰我去二孤將安
托遂不嫁撫之長與納婦相與若姑婦終其身里
人異之稱為仙女嘗捐釵構橋以便行人遂以名
之
孫敬夫自修從朱子遊時宣州正學衰息自修獨
卓然自命每舉禮儒行飲食不淫居處不溽二語
謂儒者之立立於義理而已欲勝則義不立不淫
不溽所以立義也
徐啓東旭以訓導校河南鄉試舟次有同事者受
托代為輸欵旭從容拒之其人不知止旭乃厲聲
曰君不畏國法獨不畏天地鬼神乎吾輩生平讀
書無以報國今得盡心所事亦可以補萬一乃敢
爾耶
戴儒為荆州府同知致仕歸隱居宣之黃池别業
操履嚴介歲歉乏食鄰家有桃實垂踰垣家人或
欲取之戒曰寧可餓死五品大夫不可妄取一桃
失節
張士儀棨五歲授以書即能了了夜聞雞聲呼其
母曰小學云事父母雞初鳴咸盥潄今雞鳴矣何
不起母笑曰汝纔讀書便知其義耶曰便當行之
豈徒知之而已
宣城有降乩者一日徐肇家乩書節婦詞一章且
謂節婦係汝所居邨西北七十里人可問吳肅公
徐以詢吳乃知吳有妺苦節十餘年長齋紡績贖
既鬻之祖墓以葬舅姑一女既嫁遂斷炊積餓而
死
吳良濟霖以布衣講學與白下焦太史竑甚契嘗
語學者曰吾人任舉二論中一語皆可終身由之
莫能盡矣何泛涉為
宣城徐翁尚書元太之父也官浙江某縣典史偶
以言忤巡按御史受扑責羞憤自免歸時元太與
弟元氣皆失學翁每流涕曰而兄弟皆廢學吾無
後矣因述受撲直指事復流涕不已元太兄弟乃
發憤下帷相繼登第元太謁選得某府推官即直
指之鄉也私喜得報父怨瀕行置酒親友畢集候
翁出翁稱疾堅卧不起元太入跪問故且言此行
冀得報夙怨何反不樂翁曰此我所以病也吾為
小吏當日誠不為無過但直指稍過當耳且緣渠
撲責激而罷歸教子以有今日則直指乃我恩人
非仇也汝思報怨我所以病汝往當以我言開心
告之盡捐夙嫌是我子也否則非我子也元太唯
唯翁乃起時直指久失職家居聞元太來甚恐郊
迎盡禮元太首述父命誓無芥蔕自是情好甚洽
後翁躋大耋三子皆成進士兩登九列焉
杜寅和存性居貧不苟取每語人曰弈負勿悔著
人窮勿失信其言雖俚而甚質
胡夢龍令棗強父尚洪戒以三事曰額外不可征
也暮夜不可受也非法不可刑也後子孫俱以廉
潔世其家
瞿永賓鐵守巳以正有奴背主而來投者獻田若
干畝却之曰汝今日因主弱而投我安知他日不
因我弱而他投乎
程良振以孝行聞寧國令來者輒欲旌之則曰孝
庸行也以此市名何忍焉
湯無我開運以不逮事父母為憾年長於其庶出
叔幾二十幼課以經長授以業寢食同之曰吾不
及見我父見諸父如父焉康熙初以歲薦仕中書
晚歸益粹於理學每曰學以本諸躬行者為至
周汾頌夢鼎生平孤介適與邑令善歲除有以鏹
數十求居間以納仇人於獄者夢鼎叱去曰斯時
而獄苟有人我且捐金代贖使歸以寧其家况從
而納之也其人慚退
劉君徵蘭生父為臺諫或誘之曰君以公子稍事
請屬何損生平而甘自苦為蘭生曰倘我父而老
於諸生也我亦將請屬耶
汪繫珩象琚年幼時家夜被火有批其頰而奪手
中物去者固熟識也象琚置不言晚年子弟問及
象琚曰事已過矣知其人則不復忘不如不知之
為愈也
宣城施少參閏章於康熙己未歲以博學鴻儒候
試在京邸其家所居寄雲樓下有老梅忽於四月
開花四枝甚鮮豔兩枝向本宅俄而邸報至少參
為侍講而高檢討某則南陵孫茒二編修則城内
一時四詞林果符四花之兆
康熙丁丑年漁人漁於南陵城北河忽見水面深
綠色乍滅乍起以手探之得物盈把視之錢也因
再撈漉見錢甚多用魚籃受之歸則又往或尾其
後漫曰螺廹視皆錢遂爭取之錢盡見罁衆爭不
捨遂碎有買其碎罁礲為硯者極古質信古物也
錢俱開元文後康熙壬寅年河干錢復見民爭取
之立盡
張旭原金度康熙間以孝廉任邠州知州有惠政
揭聯於室中曰富貴功名須要自然而至者仁義
道德貴在勉強而行之
池州府
東流與彭澤接壤相傳淵明種菊於此有菊所故
縣曰菊邑江曰菊江
威烈江將軍子五居至德鎮梁太清時侯景兵自
采石渡江子五欲至歴陽邀其歸路朱异以為不
可及景逼臺城又以中旨促之使戰子五與其二
兄子一子四直砍賊壘殺數百人後隊不繼賊以
戈擊其兄解左體子五呼曰與兄俱出何忍獨返
遂皆奮戰而死
孫冕於天禧間知蘇州府甫及朞即大書廳曰人
生七十鬼為鄰已覺風光屬别人莫待朝廷差致
仕早謀泉石養閒身去年河北曾逢李今日西河
又見陳寄語姑蘇孫太守也須抖擻老精神乃拂
衣去隠池之九華山
乾道中池州竹生穗實饑民爭食之知州魯詧繪
瑞竹圖以上章服奏疏劾詧曰物反常則為妖竹
非穗實之物是反常也竹生實則林必枯是妖也
以妖為瑞是罔上也况飢民有食糟糠者有食草
根木皮者食土之似粉者豈以是為珍於五穀哉
猶愈於死而已詧牧民顧使民至此猶以為瑞而
獻之上乎邪佞成風漸不可長也詧用免官
諸大道嘉定間孝子父令青陽死即葬百丈潭大
道築廬守墓洪武初廬猶存開平王常遇春追趙
普勝過此題詩曰赤汗戰征袍誰如隱迹高孝子
今何在芳名百代標
姚鑅謹厚樂施予族黨多貸其金者鑅老取逋劵
悉付諸火語子孫曰毋遺此以累汝輩他日或以
財賄致傷戚黨式好之情損德實多矣
丁惟寅旦文恪紹軾之父持躬勵學嘗以二語自
省曰纔仆即須硬掙立起有過即須暴白不瞞
葛財傭工也代人樵汲積數十金見西關舊河無
津梁盡出其貲造木橋二十餘丈從此往來如坦
途今橋址猶存
吳穉明世□遭賊亂負父出走賊欲斫父世□求
釋詭云願為向導搜四鄰賊許之遂釋其父世□
計父去遠乃厲聲叱賊曰生已之父而殺人之父
非仁全己之孝而毁人之孝非義頸可斷向導不
可為也賊怒殺之
柳南池世恩家世為石埭匠氏業塗塈至世恩習
書為縣吏然家貧不廢故業後授濟陽典史查盤
兗州歴陞淇縣縣丞俱廉潔有政績歸老後麥飯
不給仍以塗塈佐之人呼為匠而已後有兗州舊
令賴世恩得白冤者晚年持多金訪至其家報謝
世恩力却之曰白冤公也報謝私也了公事不受
私謝也
太平府
李白死采石有二孫女一歸陳雲一歸劉勸元和
中觀察范傳正訪得之召問所由答曰父伯禽不
祿有兄一人出遊不返儷於農夫救死而已傳正
勸二女另適士族曰不可孤窮委身仗威改節非
所願也范深重其言
洪武中當塗縣民有毆死孕婦律當絞者其子乞
代父刑詔大理寺詳議鄒俊議曰子代父死情固
可矜然死婦係二人之命冤曷由申犯人當二死
之條律何容貸與其存犯法之父曷若全無辜之
男詔可
繁昌田夫夏廷美一日聽張甑山講學謂為學者
學為人也為人須學為真人不可為假人夏憮然
曰吾平日為人得毋未真耶從此學問有得每曰
天理人欲只在迷悟間悟則人欲即天理迷則天
理亦人欲也
吳純所一驥萬歴間為湖州府同知適有柄臣家
悍僕辱縣尉尉不敢訴一驥執而笞之僚屬為之
危一驥曰以天子命吏撻宰相家奴何懼為
胡季瀛守太平日慕蕪湖蕭尺木能畫三訪俱辭
不見胡怒時新修采石磯太白樓成遂於案牘中
入蕭名攝之至即送入樓令曰畫壁圖成當開釋
尺木生萬歴間至是巳年七十餘方臥病不得已
為畫匡廬峨眉泰岱衡岳四大名山圖凡七日而
就遂絶筆今登斯樓者嘆賞不置畫與樓俱傳矣
其事與沈周絶相類
江南初入版圖時有裨將於蕪湖掠一婦人義不
受辱衣服上下縫紉周密其夫訪而贖之不許婦
悲憤投水死至晚泊舟舵前窸窣有聲則婦尸在
焉以篙逐之次日泊舟尸復至乃舁而棄之岸月
餘裨將坐船頭納凉忽大呌曰婦又至矣翻身落
水而死
楊榖汝順治間以中書奉差偏沅歸垂槖蕭然客
問之則曰奉母者武昌之魚贈客者衡山之雲
廬州府
無為州鐵佛因禪師僧問如何是為人消息師曰
新月有圓夜人心無滿時
包侍郎令儀孝肅拯父也嘗曰後世子孫仕宦有
犯贓者不得放歸本家死不得葬大塋中刊石立
於堂東壁
包孝肅極子繶為潭州通判卒遂無嗣先是孝肅
有出媵生子育於外繶婦崔素撫其母使謹視之
及繶死乃取之歸名曰綖人傳包無後不知實有
嫡嗣在也
米元章芾知本軍在郡時蝗不入境鄰縣移文咎
芾謂驅蝗入彼芾判其尾云蝗蟲本是天災非干
人事擠排敝司既能遣去貴縣何不發來人傳為
風流名語云
吳横溪蓴侍郎光義之祖也嘗以形家言卜得生
壙族屬復有以形家言奪之者蓴曰以一塊土為
爭端而薄宗族吾何忍焉遂棄之子守溪廷弼當
光義令仁和時或言以茂宰父何不一覽西泠之
勝廷弼曰吾為子之事未畢敢言為父之樂乎以
蓴猶未安窀穸耳負土事竣始一往視見光義貌
少瘁正色曰精神用在一處自無不足汝我一人
子而仁和萬人父也汝不負為萬人父即不愧我
子矣
楊宗父重三自廬渡江從明太祖立功授成都中
衞指揮同知宗當世官乃讓與弟襲偕弟至蜀為
别業以居與賢士大夫遊一日子入市得金告宗
宗曰汝得而喜彼失而憂矣命往候失金者驗實
還之
成化間廬郡火灾連焚數百餘家至朱震所居火
忽飛越而過仍復蔓延震屋巋然獨存震素孝義
太守朱鏞深為慰奬士大夫賀之有孝行格天天
監德當年飛火過鄰家之句
張襟海繼道孝友篤學萬歴間長子克俊宦秦中
次子克佳為青州司理每誡之曰與其使人畏不
若使人愛又曰莫信喜時情莫縱怒時刑臨終賦
詩有温飽原非今日計溺饑獨抱古人憂之句無
為人至今誦之
翟道人從吳少司馬光義自陜西來無為寓西城
外謝家莊者二年司馬嘗語道人汝當何時死曰
欲死則死早晚隨意耳崇禎時遊燕西山司馬在
朝遣使迎之荅曰我不來當即有書來越旬日司
馬騶從出正陽門忽小僮投一札自輿中開緘視
之惟知足不辱四字司馬乃掛冠歸
姥山在焦湖中一峯卓立萬頃茫然崇禎時郡守
嚴爾珪建浮圖於其上所費不貲惑於諺所云姥
山尖一尖廬州出狀元也方成四級而嚴去有一
老儒過其下語人曰此為廬之劫殺方浮圖如植
劍槊自此將刀兵四起未幾流寇突江北和含廬
江舒巢俱陷郡幾不保老儒之言驗矣
李先蓁廬之諸生也崇禎時寇逼郡城時合肥令
為西江熊文舉誓與城為存亡先蓁進曰公無慮
寇寇不足下也文舉曰生即能策戰守顧餉安在
無以給之且憂内亂先蓁曰某家有粟千鍾可支
旬日於是畫計分門固守廬之險在東西門文舉
自守西以東城委先蓁蓁至申明約束時出酒食
以餉守者士益感激賊往來窺瞰知西門不可撼
則轉而之東盡日夜攻擊先蓁率死士衝之斬殺
無算賊憤以火攻烈焰漲天文舉按劍東望益憂
懼而先蓁從容談笑令取土一筐者賞錢百土壓
火息城守如故賊稍稍引去先蓁潛出尾其後斬
級無算文舉額手曰天乎微李生闔邑無遺類矣
賊退上功幕府於是先蓁之名震江南北卒以諸
生不及格奬慰而已未幾文舉去賊復至先蓁守
東城如曩時有幕府兵從南來者散漫無紀律南
城邏者疑為賊殲之郡邑懼幕府詰之也遂以先
蓁擅殺聞下獄論斬會城陷乃免不知所終
孫日龍為里老有鄰婦以貧鬻身外郡幾誤墮平
康矣日龍白於官捐金贖歸為之擇配又年祲貸
官糧四百石以賑空乏人稱善士
吳光義筮仕浙之仁和令累官至兵部右侍郎有
叩其概者輒撫心稱負國恩終無所述始為令時
肆應立斷與吳江令劉夢胥秀水令朱上愚稱東
南三令尋轉主事理山海關故事出關者必受繻
於關以防間諜杜奸謀法至重也然或流離轉徙
致亡其繻及久客貧質其繻者子錢家常篋萬繻
偶不測則質者畢生無復首丘矣光義曰夫獨無
父母妻子墳墓乎吾違我母幾何日起居時聞而
不勝北山之感何忍見此繻即不可問年貌籍里
之在冊者可考惟精心核之耳因以意榜示二十
八衞遠者自海上諸島與為之期至期躬涖其事
凡一月得生還者數萬人沿途皆為位而祠之至
今關門頌其事後巡撫河南解任歸流賊犯濡須
人心洶亂皆謀跳而保他所城且空矣家人以告
徐謂之曰毋以汝累我亦無以我累汝各為所為
可也夜秉燭坐堂上儼然若神家人又以告則熟
視叱之曰吾已與汝曹決何復溷乃公於是捐貲
募士以倡城守賊探知有備且内應不通遂去
鄉民李善事繼母丁極考樵採易米竭力以供膳
母癰三次割股以療之及殁哀毁盡禮人以孝事
繼母為尤難也
趙觀乙肥邑推為博學嘗榜其齋柱云立心行善
非求福教子知書不為名
崇禎末寇集柘臯廩生丁遵道父被執將殺遵道
號呼震地解衣求以身代賊憫其孝父子俱免時
有儒童王伯和亦將被殺呼先生救我賊詢先生
為誰曰即適所蒙放丁先生也賊釋之
舒城史家岡史姓聚族居焉有史氏女歸胡福年
二十三福死夫黨欲奪其志史服男子服徒步三
十里歸母家産遺腹子仕祥後仕祥事母孝冬夜
臥必先温母被有司旌之當仕祥少時有老人過
門索茶因備雞黍食之且留宿明日老人去謂仕
祥曰汝母竒節汝又孝汝母百年後當以我席下
地葬之又曰汝母勤織絍所積金藏之笥中勿輕
發葬時須用也言畢不知所之未幾史族構訟更
回祿廬舍為榛莾史年九十七卒仕祥謀葬母老
人所指席下地而史族子姓不從仕祥憶老人言
以笥中所藏金與之遂得窆自後家日起四傳至
守恒崇禎戊辰進士以編修殉國難諡文節守恒
子永亨康熙庚戌進士雷廉巡道其餘子弟多顯
者舒人每樂道其事為節孝之報以史家岡為胡
氏發祥之地云
吳開允以順治六年知福建建寧府下車時賊初
平有前明都憲張養素富累巨萬有司利其財誣
為通賊總戎發兵繫其男女百餘口狼籍道路制
府陳錦撫軍張學聖檄開允訊其獄開允即詣總
戎索囚軍中有譁聲開允厲色曰兩臺檄本府訊
獄爰書未定張氏男女可留軍中乎如不盡發某
即以印檄繳總戎馳白制撫耳總戎聳然付之既
至置諸府儀門外廡立取民間保媪諭守之鷄鳴
會三廳二縣焚誓告神質於城隍廟有司仍附耳
以利動謂加極刑於其嬌穉則誣服矣笑而應之
就神前立白其冤馳牘上制撫日尚未晡也悉縱
遣之制撫咸曰治獄如建寧守七閩不難治也開
允樸質寡言笑重然諾飲啖兼數人望而知其為
長者
傅堯黎時雍謹言行篤氣誼一友人病垂亡酷暑
急謀喪具時雍即呼匠到家代為治之其妻曰今
日為兒製學中吉服而雜以凶器恐不祥時雍笑
曰吉凶數也何害
土橋鎮丐者不知何許人時曳竹持筐丐於市叩
其姓名笑不答有客寄囊金於市儈儈受而潛置
卧内其妻曝所藉草不知有金也久之客索所寄
囊儈索諸婦婦覓不得窘且投河一市皆閧丐聞
趨至曰我於路上草中得之者奈何苦而婦也取
囊付儈封識如初客願分半與之丐銖兩不受後
不知所終
鳳陽府
連庶為夀春令縣有淮南王舊壘在山間州守議
取其甓為城庶曰弓矢舞衣傳之百世藏之王府
非必可用蓋以古之物傳於今尚有典型也壘因
是得存
吕夷簡四子公弼公著公爽公孺皆穎異夷簡與
夫人語四兒他日皆顯重但不知誰作宰相吾將
驗之他日四子居外夫人使小鬟擎四寳器貯茶
而往教令至門故跌而碎之三子皆失聲獨公著
凝然不動夷簡謂夫人曰此兒必作相元祐中果
大拜
吕公著當父夷簡秉政時自書鋪中投應舉家狀
弊衣蹇驢謙退如寒素見者雖愛其容止亦不甚
異既去問書鋪知是吕廷評乃始驚嘆
明高帝自金陵幸濠州父老經濟等來見帝與之
宴謂濟曰我與諸父老不相見久矣今還故鄉念
鄉人遭罹兵難以來未遂生息吾甚憫焉濟對曰
久苦兵爭莫或寧宇今賴主上威德各得安寧勞
主上垂念帝曰濠吾故鄉父母墳墓所在豈得忘
之然吾不得久留此父老宜教導子孫為善立身
孝弟勤儉養生鄉有善人由家有賢父兄也濟等
頓首謝皆懽醉而去翌日帝謁陵還邸舍謂博士
許存仁曰吾昔微時自謂終身田畝耳又遭兵亂
措身行伍亦不過為保身之計不意今日成此大
業自我去鄉里十餘年今乃得歸省陵墓復與諸
父老子弟相見追思向時良可感也越日將還金
陵謁辭陵召汪文劉英謂曰鄉里親故愛厚者惟
足下二人先世陵墓所在公等善為守視仍賜英
文綺帛米粟又蠲鄉縣租賦父老皆懽悅再拜曰
感主上恩德無以報也洪武十六年八月遣中官
張林取鳳陽親鄰二十家赴京既至衣服藍縷不
能朝見命尚衣監每人與衣帶靴帽次日早朝罷
張林引入謹身殿朝見帝謂曰朕與諸父老别久
不得叙布衣故舊之情矣命於奉天殿左廡下筵
宴光祿寺奏二十家筵宴訖桌席無處收上命禮
部每人與黃龍袱包去免謝恩送會同館安歇次
日朝罷又召二十家入見攜覽宫殿朝見皇后后
命每人與蘇木胡椒各一斤路費鈔五十貫帝賜
宴亦人給鈔五十貫謝恩畢帝親送出西長安門
叩辭馳驛還嗣給事中徐日新傳旨鳳陽親鄰老
者道途遥遠江河雨雪往返為艱今後不必來在
家每逢時節炷香祝天地教子孫讀書遵奉鄉飲
酒禮東魯山西魯山馬鞍山萬歲山聽其鞍馬出
入行鷹放犬採獵打圍可也
黃仲玉璲景泰間訓導昌邑邑濱海樸陋璲加意
作新士風聿變有昏惰欲求退者璲曰人才豈專
於地産學業豈限於天資少保忠宣黃公爾地人
也乃當代名臣爾何不以鄉先哲為標準而甘自
棄耶璲本上海人而徙定遠兩地稱之曰我黃先
生云
隗士騏明季遊京師一日偶與大璫弈璫忽忖曰
昨有朝士詬予予思暗擊之隗不應方對弈間璫
又曰予以砲暗擊汝士汝將若何隗曰公躬近至
尊彰癉為天下懲勸所擊士可擊則擊之何以暗
為璫笑而解砲與士皆象戲子也後朝士聞為夀
春隗生也以百金謝固辭云
臨淮諸生宋吉士喪妻人勸其再娶則曰予聞之
曾子高宗以後妻而殺孝已吉甫以後妻而放伯
竒吾上不及高宗下不及吉甫故不更娶也
何大敬欽世業醫至欽益邃其術遠邇求胗視者
不可勝計學者請教則曰醫在通經學古而已汝
欲究吾術盍先讀易以察時變讀禹貢以識九州
山川風氣然後博極方書歸約於内經可耳
明末鳳陽司李南昌萬仲實丁母憂將去卧疾未
行而流寇突至鳳故無城逼署索理官甚急仲實
子元亨遽衣父衣出大呼曰我官也大罵賊賊怒
斫數十刃死賊乃去仲實得免陳弘緒為著萬孝
子傳
劉吏部公㦷體仁在鳳陽與其友蘇銘孝廉往龍
興寺與某禪師叩擊竟日晚歸遂化去是夜銘夢
體仁來微笑吟曰六十年來一夢醒飄然四大御
風輕與君昨日龍興寺猶是拖泥帶水行
潁州府
宋韓億字宗魏仁宗朝以參知政事知亳州子綜
為西京倅來省億問西京疑獄綜方思之未對億
大詬曰女食朝廷厚祿倅貳一府事無巨細皆當
究心大辟奏案尚不能記憶細務不舉可知欲杖
之賓客力解乃已
王淡父尚循遊南雍折節讀書題其楹曰過也如
日月之食復其見天地之心
李琮極孝母死葬潁城東清河北渚嘗夏水泛漲
李憂塋之蕩於水也没水插竹識之比水落隨竹
漩成窩勢堪輿家謂金盆荷葉形也環塋皆李指
揮地指揮思破其龍脈捨地為漏澤園以埋諸無
主之骨堪輿家又謂衆星拱月形也其後子孫科
第相繼葵登成化丁未榜增登嘉靖乙未榜貞登
隆慶辛未榜人咸以為李氏世孝所致云
王道增登萬歴庚辰第選西安推官方巡查漢中
丁母喪即索馬夜行有五虎阻於道道增大哭虎
遁去宿許州西店盜以為商也匿店中伺便行劫
心動搜獲置之法後入臺陞寧夏河東道多著邊
功楊應龍反詔李化龍綂兵平之時道增為方伯
主兵餉餘丁十萬有欲以之充别項者道增不肯
私時論重之先是道增在臺以劾大璫得罪出為
楚參藩時適李卓吾贄為僧於龍潭横口詆訶簧
鼓末學從遊甚衆道增為文聲其罪而逐之侃侃
正論深中流弊贄不能難
州之明清里老儒丁廣任保州教授郡將武人而
通判者戚里子悉多姬侍耽酒色會有道人過郡
自言數百歲能煉大丹服之可以飽嗜慾而康強
無疾然後飛昇度世守貳館之以先生之禮選日
剙丹竈依法煉四十九日乃成成時神光屬天置
酒大合樂相慶然後敢嘗廣聞之裁書以獻願乞
刀圭養病身道人以其骨凡不肯與守貳憐之為
請僅與半粒廣欣感服之不數日守貳皆疽發於
背相繼殂道人宵遁廣腰間亦生毒皇急取地漿
飲之得愈明年考滿改秩歸汝潁疾復作又治如
前稍痊偶覺熱躁澡身水入創口遂致不起金石
之毒有如此
張實素講性命之學有羽客嚴碧虚來與之遊博
洽變幻謂實曰吾有黃白術非人莫授願以授公
實辭以儒者無事於此碧虚臨去留一方藥一粒
棄笥中十年一日有友劉訪曰嚴藥曾試否實曰
黃冠多誤妄何試為劉請辦藥具試之每藥一分
鎔銅十兩須臾成良金劉鼓掌大噱深為嘆異而
實絶口未嘗及也生平孝友文行遠近無間言後
以明經授遼陽斷事
卜宣博學有大志需次貢北雍憫副薦者謝節貧
邁願讓焉督學不可宣固請曰謝生家貧親老及
時引養殆不可緩督學乃許之仍給宣貢例銀兩
宣曰願以佐謝甘旨也督學益嘉其品後仕南部
令以除巨寇忤上官意掛冠歸隱
任翼宸父偉遇寇矢中腰甚危翼宸每當父敷藥
必口呷患處旬餘創始愈人咸目為孝子
王敷政性至孝遭喪廬墓三年足不踰閾服闋將
歸遍謝墓鄰飯於高姓家而雷雨大作遶戶震霆
敷政方敬懼避席而雷從其座下穿屋穴出數里
之間村舍盡毁惟高氏家獨全潁人盛傳雷避孝
子
邑生康衢貧介有志節闢室宅後讀書有鄰女薄
暮投康康叱之曰汝何等人家乃忽至此不速去
我將大呼女慚而退自是不處斯室又金姓者臨
殁以八百金付康康力辭某貧無復須此恐為鄉
閭所議竟却之
流賊掠趙天錫家有僕趙勤者匿主於柴垜中而
身撼賊賊榜掠無所不至且以鎗刺勤腹詰以主
所在勤至死不吐露賊去主獲免勤亦甦活衆旌
其義焉
潁州鎮撫舍人鹿剛生子鸚雄健多力運刃重六
十斤怒激氣發筋露髮豎骨節有聲身長目微斜
左手最捷與人撲多以左勝嘗擲都司門前石獅
子於井數十人取之不起鸚雙手引出之與劉鳳
為友鳳謹厚韜晦不以力加人鸚毆人鳳每解之
一日毆人鳳諭不應鳳掣其肘及歸覘肘上五指
印皆青色鳳之力更異甚也鸚後以殺流賊功朝
議授錦衣百戶世襲而適鸚踢死邨媪官司求之
急其兄恐禍及族也醉而溺諸河遂死命下莫敢
應事遂寢鸚後顯靈山中今土人所祀鹿將軍廟
猶赫云
徐惟適揆方讀書強記人有遺忘者質之即指曰
在某書某册某頁中百無一爽書桃符於門云上
天特命為寒士小子惟思學古人潁守見而竒之
停驂造訪徐踰垣而逃
王夢瑾質自永樂間登朝出為外藩入居内輔勞
勩四朝無纖毫過失自奉不異布衣時每食蔬菜
終身不厭時號為青菜王
薛考功蕙嘗曰上帝固曰天吾心亦天也鬼神固
曰神吾心亦神也小人妄意神道為茫昧故肆其
惡而無忌憚謂天為弗知而吾心已知矣謂神為
可欺而吾心已不可欺矣書曰天聰明自我民聰
明民之聰明即天之聰明也不然億兆至衆天將
竭聰明以伺之不亦勞乎
嘉靖間魏閹肆横郡縣悉為建生祠往往由膠庠
中具請後行亳一二宵人議及此高第生周迓衡
太和執不可曰士獻一日之媚即犯千秋之議奈
何而不慎事遂已故亳獨無魏祠
皇極教倡自河南亳民惑之者甚衆順治十四年
知縣陳大綸及生員范文炯王邦翰等設法擒勦
始除
寗獻賢掄子世簪康熙間授翰林編修每訓之曰
違心之事一件不可行傷心之言一句不可說
康熙間亳州有女子本北人幼隨父母避仇來亳
賣腐十餘年積貲二百金女長有色鄰里欲聘之
父母計親戚墳墓咸在北且日久仇盡盍北歸嫁
女乃僦裝雇二驢與母女乘而父徒行以從纔二
十里見弓刀兩騎來突挾女上馬疾馳不顧父母
追奔數里哀號乞女騎弗許父母曰吾有五十金
願貢贖女又弗許三請罄其二百金騎取金仍挾
女去父母號呼不捨騎拔刀並殺之復行數十里
女見道旁有井佯言口渴索水騎以孱弱女子也
許之下馬取水不得汲器女指曰前高樓中無汲
器耶遂一人守女一人往取汲器女伺守者少怠
躍入井中守者猝無計取汲器者至乃以汲繩縋
一人入井以繩縛女引之出復縋繩引救女之人
井上者方鞠躬下視垂首力引女乘勢極力推之
遂并墜井女乃跨其馬奔高樓家訴其故邨人齊
赴視井果有二人其一折頸死矣衆引其一出女
拔刀斷其首橐金咸在報之州守守為驗實大竒
之曰汝父母盡殁隻身歸北誰與汝主者吾嫁汝
可乎女頓首泣謝乃迎入署擇所拔諸生某厚奩
以嫁之
亳州女子王四姐幼許字李範同之子殿機範同
為叛案牽連母張給配象房校尉王福殿機甫三
歲因冒王姓後充校尉革退賣身鑲紅旗厄爾庫
為奴與王氏家久不相聞問王氏叔與兄逼為改
嫁王知夫尚存之死不從康熙二十八年年三十
四匍匐至京流離顛沛瀕死者數矣乃遇殿機於
厄爾庫家已配婦蕭厄爾庫重王節義願不取身
價許斷出殿機并蕭氏與四姐同歸經巡城御史
阿爾賽
題請下部議聽與王氏完聚
司珝居苖家集雍正十年已一百四歲筋力強健
間或荷鉏秉耒子文衡七十四孫連勲四十七曾
孫林三十玄孫成十歲五世一堂洵
聖朝人瑞也
滁州
羅畸元祐間為滁州法曹或曰滁貧陋如之何畸
曰此歐陽修醉鄉也香泉萬斛以為供給白雲千
頃以為職田何謂貧陋耶
趙相本衞所百戶以鄉薦除寳慶府推官清介不
名一錢凡有所餽輒謝却曰餘以遺之可也問何
遺曰吾以其餘遺我子孫耳
潘熙仲運皥五歲甫讀書父問兒何志對曰立身
行道揚名於後世康熙間授舍人有文名
和州
胡景濂澄天順間歴縣令州倅生平清慎好學嘗
訓諸子曰吾為吏十三載不敢有毫末私懼不類
於先人也汝輩其體之有書數櫃作藏書記以授
子曰是足以遺汝矣令世世業此者守之
張叔宣内江人嘉靖間任和州守存心撫字民有
訟於庭者每和顔諭之曰吾見人多為訟破蕩家
産爾等姑自忍可亟歸各務生理也嘗單車出見
邨婦夥行拾田間菜下車慰問持一束歸作羹召
諸僚飲之命廪過客亦不得重肉曰吾不忍剝民
以悅人
張不二秉純為含山諸生有才氣李自成陷京都
秉純衣冠北向號泣拜遂絶粒或勸之曰分在草
莽死無益也秉純笑曰自古忠臣義士捐軀殉國
有益者曾幾人不過自盡其心耳遂餓以死
崇禎時流賊破和州州人死於賊者無算而魯氏
族姓為鉅駢死最烈魯孺發作魯氏義烈傳劉城
書魯氏義烈傳後云崇禎乙亥和人一夕而死於
賊者二十萬吾友魯子孺發之族姓蓋數百人焉
孺發述其尤者為魯氏義烈傳予讀而傷之若國
俊一璠一惠及一惠子可為者孺發之所怵於心
而不忍忘者也國俊嘗授上海訓導時年七十餘
事繼母劉氏九十餘以孝稱賊警至泣拜牀下請
負母以逃母曰吾耄矣何逃也汝年餘七十且嘗
為儒官宜與城俱存亡也國俊整襟侍母不離左
右城陷母子皆遇害白髮殘骸抱挈不可復解一
璠為崇禎初拔貢士居恒吟諷自適城陷時猶誦
康節擊壤集從容率其子若女及孀嫂妾媵輩二
十餘人赴水死其遺孤人駒十歲孺發先攜之白
下僅免賊退出其尸勃勃如生一惠當城陷角巾
儒服趨立城東池水中賊見之曰官也一惠怒曰
官可賊犯耶賊曰倔強老子也投以巨石一惠即
没水不起子可為守陴被執終不肯發一聲而死
嗚呼此其孝烈豈非經明行修殺身成仁而志不
可奪者哉諸子於孺發為諸父兄行不可不使聞
於當代以孺發之才行將有以自見也孺發其勉
諸
蔣銘性耿介孝弟其子已與賓興遂以世業百畝
盡讓與弟謂子曰汝進用有日矣務竭忠以報國
可勿謂囊槖計也
和州張純孝詩畫皆超絶康熙間在京師偶與友
人談華山之勝晨起即襆被往遊其高曠如此弟
張重四十不娶亦有詩名
廣德州
李于來徵儀萬歴間為御史適中貴傳旨經營臺
榭煩費不貲徵儀抗顔曰今上富有四海即以中
民十家産奉清宴歡亦何不可然以一家計之必
先飭治所居為子納婦然後以其餘及耳目玩今
所急應不在是中貴諸人舌撟不下徵儀曰但奏
御史李某云云可也語傳禁中遂報罷時三殿未
建諸王未婚故語及之
夏節之元和以通判𣙜關臨清嘗榜廳事後云摘
蔬尋别味種竹映虚心竟以潔已盡瘁卒官
六安州
何叔度子尚之義熙末選吏部郎告休定省傾朝
送别於冶渚及至叔度所叔度問曰聞汝來此傾
朝相送可有幾客答曰殆數百人叔度笑曰此是
送吏部郎耳非關何彦德也昔殷浩亦嘗作豫章
定省送别者甚衆及廢徙東陽船泊征虜亭親舊
無復相窺者矣時服其言之明達
焦煥建炎間赴試京師旅中主舍婦失一金鐶為
其僕所獲既行數日方告煥煥遽返而還之或以
試廹告煥曰此婦失物必疑其左右捶楚急則赴
水投繯勢必有之吾忍以一第誤一命哉既還入
京已過試期而以場屋災仍得入試舉第一諺曰
不因場屋火怎得狀元焦亦竒矣(或作焦竑事同)
元至元間知州王大有當春時詣宣聖廟聞羣蛙
鼓沸意謂清廟不宜有此或曰以某草灰布之中
毒自斃或又謂網罟可殲大有曰獨何忍傷其生
乎使學正祝於土神翌日寂然從此遂無蛙
郭濟川淵汾陽裔也明初天下乍定民以占民籍
輒為吏撓有為丞相奴者則吏不敢侮因欲相率
為丞相奴淵阻之曰民雖賤王民也奴雖貴人奴
也使世世為人奴與王民孰愈民愧而止後官樹
良吏吏務休息民而奴困絀民因偕來謝曰微君
幾不免矣
金理源天爵嗜學孝友愛兄子逾己子而督率甚
嚴每曰姪也孤愛之不當僅若己子然使姑息不
令有成即愛姪反不若愛子矣
崇正末張獻忠攻陷六安屠民墮城去時總兵王
憲頓兵安豐塘下三日不進萬命以傾明年憲道
經安豐頓兵處暴雷震死
鄧夫人總戎黃鼎妻賢而有才略流寇躙六安鄧
禦之於白湖灣殲其帥閣部史可法旌之曰翟茀
龍韜
泗州
後漢桓礹沛國龍亢人避亂揚州居從事屋中庭
橘樹一株遇實熟乃以竹籓樹四面風吹落兩實
以繩繫著樹枝
歐陽觀修父也咸平間為泗推官讞死獄每徬徨
求其生夫人詰之則曰吾求其生而不得則死者
與我皆無憾也夫常求其生猶失之死而况常求
其死乎
吳師禮錢塘人曾知天長縣後擢司諫工翰墨徽
宗嘗訪以字學對曰陛下御極之初當志其大者
臣不敢以末伎對
戚翰川杰少聘花氏女未婚而瞽戚年十八登進
士擢吏部主事婦家請易婚戚曰夫婦倫也病廢
命也吾若不娶彼將安歸遂執不易
盱眙馮慕岡應京官楚僉事時楚民困鑛稅馮下
車即約束縣令於學宫曰邑故無鑛而每邑歲輸
金四千餘吾以三尺從事矣於是令以無鑛報而
民少蘇
徐中白文炯知沁水縣歸訓子弟力學署堂聯云
世間有幾許名門皆因積德天下第一等好事還
是讀書
崇仁也成已讀書好施家遂匱有田一區傍湖干
適大旱湖竭惟成已之田有塘瀦水猶没肩令遠
近汲取弗禁佃請曰君行義如吾農何成已曰稿
我之苖與戕人之命孰急哉又推已食以贍農
江南通志卷一百九十六
