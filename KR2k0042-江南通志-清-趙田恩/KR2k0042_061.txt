江南通志卷六十二
河渠志
水利
江寧府
秦淮河在府治南發源黃堰壩抵句容溧水來繞
府城經流甚長城内外交資其利
婁湖在府東南吳張昭所鑿以漑田
江寧浦在府南漑田百二十頃
班瀆在府北
義溝瀆在上元縣治東二十里下流入秦淮漑田
百餘頃
絳巖湖在句容縣西南原出絳巖山縣南境諸山
溪之水悉流入焉下通秦淮上元之田賴以灌漑
吳赤烏中築赤山塘後廢唐大歷中修復之周一
百二十里立二斗門以節旱潦漑田萬頃又有百
堽堰在縣西南三十五里與斗門同置湖水由此
入秦淮南唐修築不廢宋時湖禁尤嚴湖心有盤
石以爲湖水疏閉之節慶歷中又立石柱刻水則
於其上
石臼湖在溧水縣西南四十里高淳縣西二十里
西連丹陽湖出蕪湖入江
沙湖在溧水縣南周五十餘畆爲堰以漑田
固城湖在高淳縣西南五里北通石臼丹陽二湖
與當塗宣城界舊由宜興入太湖後築五壩遂與
太湖隔
藕絲堰在高淳縣北三十里自尋眞觀北至石臼
社鳳凰橋折入横溝與溧水分界溝匯戴家城江
夏橋諸水並出堰口内有圩垾十餘座共計田萬
餘畆
洪漕壩在高淳縣西三里自襟湖門外西新橋及
正義橋過永豐倉橋至壩北隨花犇岡出薛城大
葑橋
珍珠泉在江浦縣東北漑田甚廣
湯泉在江浦縣西北水流數里灌漑甚廣
琥珀泉在江浦縣東北漑田甚廣
湯溝泉在江浦縣東北溉田數十頃
墨泉在江浦縣滄波門外界六合其色黑又名黑
水泉可漑田
韋游溝在江浦縣西南烏江鎮引江水灌田五百
頃
東龍塘在江浦縣南四十里
西龍塘比東塘差小並藉以漑田
孤塘在江浦縣西三十里漑田甚廣
蘇松常三府水利已詳見太湖
鎮江府
凡丹徒丹陽金壇溧陽之水利不與太湖通
者
丁鼻塘在丹徒縣西十八里北入大江明時爲民
隱占萬歴中縣令龐時雍濬之以備旱澇民稱其
便今復半爲田矣
甘露港在丹徒縣北固山下通大江宋轉般倉在
此史彌堅嘗濬之今淤又有新港在京口甘露二
港間明弘治中濬
簡瀆在丹陽縣南五里一名香草河南接延陵鎮
諸水東北逹漕河
珥瀆河在丹陽縣南七里自漕渠經珥村鎮逹於
金壇俗稱七里河
丁義瀆在丹陽縣南三十里自白鶴溪分流漑田
大溪在金壇縣西二里一名清蒲河通崑崙河東
南流入長蕩湖又高湖在縣西北十里周百餘頃
北受五十瀆之水南流入大溪又直溪在縣西三
十五里受茅山丁角諸水東南通大溪
思湖在金壇縣南六里一名白龍蕩舊寬衍蓄水
近居民築堤擅菱藕之利稍失其用矣
梁城湖在溧陽縣西六十里俗名三塔渰周四十
里
荆山塘在溧陽縣西南四十五里一名官塘有司
濬之而民利焉
百丈溝在溧陽縣南五里一名百步溝源出燕山
東流入白雲溪設壩儲水以資灌漑
淮安府
澗河在府城外運河東岸興文牐下分洩運河暴
漲灌漑山陽鹽城二縣
石䃮口牐在鹽城縣東串場河北岸蓄洩串場河
水以受上游諸水
草堰口牐蓄洩鹽城縣東塘等河下注之水歸廟
灣等場下海
廖家港牐洩鹽城縣東西塘河下注之水歸新興
等場下海
老鸛河在府西七十里或謂之灌口隋大業中築
汴堤自大梁至灌口卽此
永濟河在府南明萬歷中開以通漕今惟灌田
故城河在府東南五十里本名壽河東入射陽湖
西南連黃浦
射陽湖在府東南漑山陽鹽城寶應三邑田甚廣
洪澤屯在府東又有洪澤牐以節水
廣惠䃮在府東三里舊名波湫運河水漲則自此
决泄入海以殺水勢(以上互見運河)
揚州府
雷塘在府西北有二上雷塘長廣六里下雷塘長
廣七里
句城塘在府西南與儀徵縣接界長廣十八里有
竒唐李襲譽引雷塘水築此塘漑田八百餘頃後
廢為田
陳公塘在府西與儀徵縣接界周迴九十餘里灌
田千餘頃亦名愛敬陂陂水散而爲三十六㲼爲
利甚溥
小新塘在府西北十里長廣二里餘西南接上雷
塘者陳公塘上下二雷塘句城塘小新塘舊爲揚
州五塘歷代用以灌漑
白塔河在府東北其水冬涸春泛民得灌漑之利
新城湖在府西北民田資以灌漑
牐河在高郵州治北宋郡守毛澤民於此置斗門
蓄洩隄之南北皆爲良田
串場河在淮揚二府泰興鹽三州縣境乃淮鹽引
運通渠西受高寶諸水下歸於此灌漑甚廣自我
世宗憲皇帝特命督撫河臣勘驗故道大加開濬鹽艘農
田均享萬世之利
界河界淮揚二府鹽城興化二縣境在青龍牐之
西納高寶下注之水以濟旱潦
大石湖在江都縣東四十五里漢太守張綱引此
湖水溉東陵村農田民呼為張公渠
邵伯埭在城北二十里晉謝安築堰以灌民田民比
之邵公故名
烏塔溝在江都儀徵運河北岸乃句城塘之門戶
自儀徵縣烏塔溝𧺫至江都縣句城塘口
槐家河在江都運河西岸小新塘上雷塘下雷塘
之門戶
張綱溝在府東漢太守張綱開此溝引大石湖水
灌田以此得名
何家港儀徵運河以南何家港爲最大釃爲渠者
數十漑田千餘頃東接瓜洲
富人塘在高郵州境又有固本塘共漑田可萬頃
芒稻河洩湖水入江乃高郵之尾閭也
車路河在興化縣丁溪場之西承興化西注之水
流入串場河以灌田
南白駒牐北白駒牐二牐在興化海口俱通牛灣
河以節啟閉
平望湖在興化縣北平衍周方二十里南通新溝湖
受邑中之水逹鹽城界由射陽湖入海所溉田無筭
得勝湖即率頭湖在興化縣東通梓新車路兩河
車路乃逹丁溪場河道自湖入車路河迤東漸高
梓新則注東南諸場河民田利賴
牛灣河即鬭龍港丁溪草堰小海諸流皆會於此
河名牛灣者多為曲折以防潮患溉田畝也
白水蕩寳應縣西八十五里闊三十里周二百五
十里北接山陽縣西南接泗州盱眙縣界亦曰白
水陂三國鄧艾所作與盱眙縣破釡塘相連門八
水門立屯溉田萬二千頃
陰隲河在寳應縣汜光湖西先是邑西南由衡陽
至雲山相去百餘里經氾光湖之險無支河可避
風濤又西北自高家堰至牐頭橋相去十餘里田
皆高阜莫供灌溉萬歷中邑令耿隨龍開此河既
引湖水通舟而溝洫之利尤溥民德之因名
苑家山塘在儀徵縣境與北山相對舊有石壩瀦
水可溉田五百頃
丁溪下海牐在泰州串場河宣洩要津也遠自運
河各牐下注之水近係興化縣漫入車路河之水
並歸串場河東逹萬盈墩合小海河流匯出王家
港以入海民田無旱潦之患
海陵溪在興化縣西十三里高郵邵伯水所經也
溉田甚溥
徐州府
白米堰在蕭縣東南三十里有白米泉源出縣南
之白米山西北流過廟橋入雙橋湖居人堰之以
溉稻田得米極白故名
新匯澤在碭山縣南郭外以河徙成澤廣數十里
經冬不竭溉良田無算
汳水新渠在蕭縣宋紹興中疏鑿以洩汴水
睢水在宿遷縣之東南睢寧縣之北今曰小河口
有歸仁隄以束水併入於黃河睢利則臨睢二縣
無沮洳之患
太倉州(水利已詳見太湖)
海州
石闥堰在州西南宋勸農使王貫之導其水以灌田
沭水在沭陽縣東南水經注水出琅琊東筦縣西
北大并山是也水至縣分爲五道一入漣水一入
桑墟湖三入太湖太湖卽碩項湖蕭梁時土人張
高等於縣北鑿河引水漑田二百餘頃俗呼紅花
水又宋沈括爲沭陽簿疏沭水爲百渠九堰得上
田七千頃
通州
岸河在石港漑田數千畆因判官包檉芳修治呼
爲包公隄
過船港在泰興縣西四十五里明成化中自印莊
港至廟港築江堰嘉靖中又自廟港至過船港增
築江堰以衛田大爲民利
范公隄在州東北隄外皆煎鹽之地淡水出則鹽
課消故隄以護之隄内皆耕種之地鹹水入則田
租損故隄以防之(附)明沈明臣通州水利議(藝稻之鄉)
(恒視水盈涸爲豐歉故水利在所必講正德間倡言建牐至嘉靖十九年同知李應雲造三牐在鹽)
(倉者外無受水之地旁無捍水之隄每啟則水漫平田大傷禾稼在蘆團者亦爲不固一啟則兩岸)
(沙崩如山田幾坍没蓋土輕沙浮不堪爲牐而經生游談無用所謂利不償害也白蒲亦不宜便修)
(復宣家雖曰可牐又恐不勝其費惟唐家稍堪修理以洩西成之水然不濬運河深則西成之水亦)
(不能越河而下故曰深濬運河使各鄉支河溝汊與之相平非惟潦年之水可洩而旱年之潮亦可)
(引矣前人有見於此惟以開濬爲言故不牐而壩今觀城西之壩五鹽倉壩灰港壩龍潭壩司家壩)
(宣家壩城南之壩三灰堆壩湯家壩陸洪壩城東之壩十二潘竈港壩水塔口壩倉壩韓家壩季竈)
(港壩大歷港壩蔡竈壩破河塘四莊口西瞿竈港壩爛泥壩李竈港壩中幹壩沙港口壩大抵通地)
(憂旱不憂澇雖壩無傷况壩各有涵洞以通水之出入乎若海水雖不堪灌漑而魚鹽之利咸藉焉)
(所若善溢時爲民害所賴范公任公二隄以捍之惜歲久圯隳近年吕四餘東石港被潮溺者以萬)
(計嘉靖壬子增修隄岸多創墩臺誠得主者以時修治庶工省而利大也)
安慶府
吳塘陂在潛山縣西二十里灊水所注也亦曰吳
陂堰三國魏揚州刺史劉馥開吳陂以漑稻田又
吳吕蒙鑿石通水灌稻田三百頃亦卽此陂
樅陽河在桐城縣東南百二十里其源自懷寧縣
流入縣南百三十里又東流繞樅陽故縣諸川流
入漑田甚廣
桐溪在桐城縣東繞城而南引流入城曰桐渠漑
民田百餘頃
國朝順治康熙間兩次重濬以溪爲民利也
翟公隄在太湖縣西南元末縣尹翟居仁所築民
至今賴其利
漳湖在望江縣東北六十里四面受水最爲田患
近有洲生湖中曰漳腹洲蘆課歲增亦不妨魚課
徽州府
豐樂水在府西三里源出黃山溢於昌堨吕堨二
堨各漑田二百頃又大小毋堨之水亦漑田百餘
頃又綿溪水在府東南五十里下流入新安江亦
有灌漑之利又布射水漑田六十頃
白鶴溪在休寧縣西二里出黟縣横江吉陽之水
東流入縣境至鳳山下有夾溪水東南流合焉曰
雙溪口夾溪亦曰夾源其水漑田十餘頃
五城水在休寧縣南四十五里與顔公山水合匯
于龍灣溪口漑田四十餘頃又原坑水出縣西漑
田三十餘頃又南當水出縣西南當山亦漑田三
十餘頃餘皆東流會於浙溪
益陽水在婺源縣北出浙源山漑田三十五頃
武溪水亦出浙源山東南流經龍尾山漑田十三
頃有竒
大鱅水在婺源縣東出大鱅山漑田六十餘頃
小歛水在婺源縣出小歛山漑田十八頃
梅源水在婺源縣西出梅源山漑田八十頃有竒
杭溪水在婺源縣出縣西北七里石龍山漑田三
十八頃
赤溪水在祁門縣東漑田四十二頃又縣西小北
港漑田五十頃大北港漑田十七頃又縣東南盧
溪水漑田八十餘頃
吉陽水在黟縣東北漑田四十四頃
羅公泉績溪縣南二十五里水自地湧出騰上數
尺源甚深長大旱不竭漑田數百頃又泉塘縣西
二十里塘中有泉蓄溢深廣可引以漑田縣西五
十里有龍井泉從石中出亦漑田百餘頃
寧國府
青弋江在府西六十里西南境之水咸匯入焉江
西岸爲南陵境有渡昔人多引流爲陂堰以資灌
漑
玉粒塘在府東可漑田數百畝
德政陂在府東十里漑田二百餘頃又薛公堰在
府北一百十里
永豐陂在南陵縣東南六十里引青弋江爲陂以
漑田
大農陂在南陵縣南唐時范君朝置石堰開荒埂
數萬畝
東溪石堰今之壩上也在南陵縣因河流易涸衆
議建堰蓄水
雙龍井泉在南陵自濟頭山流入深無底灌田數
十里
方家冲在南陵縣有小溪過大路童家橋入新港
又娘塘冲有泉漑田二百餘畝
徽水在旌德縣北源出績溪徽嶺之北西北流有
清潭水出縣南境清潭山漑田十餘頃流數里入
徽水
泉水蕩在涇縣附郭其竅以數千計漑田十有餘
頃
承流壩在涇縣卽新豐壩漑田二千畝
池州府
查村堰在池州府西南百五十餘里受諸山溪之
水引流漑田百餘頃
黃荆堰在貴池縣西南八十里受諸泉澗水以漑
田
華湖堰在青陽縣治南通臨城河水灌西郭田民
被其利
天井湖在銅陵縣東門湖心有井不竭遠近諸川
多匯於此又縣東葉山有靈寶泉漑田百頃水旱
如一
聖泉在青陽縣西南四十里魁山下冬夏不竭民
田俱賴以灌漑
六泉在青陽縣五溪山之南由石罅中沸出愈旱
則愈溢民田賴之
龍巖泉在石埭縣西四十里又曰西溪大旱不竭
賴以灌漑
蕭侯陂在石埭縣北有二溝瀦水漑田甚溥
羅坦陂在貴池縣開元鄉灌田二百餘畝
古遊陂在貴池縣境灌田四百餘畝
石堰在青陽縣茅田上水泉灌漑之利居民賴焉
高田堰在貴池縣西南受黃山三十六源水漑田
三百頃
蒲塘在東流縣東北五十里源出石人山漑田二
百餘頃
太平府
丹陽湖在府東南七十里江寧廣德徽寧境内之
水匯為三湖而丹陽最大東西七十五里南北九
十里太平水利之宗也
姑孰溪在府南二里自丹陽引流而北合支流諸
水匯為姑孰溪又西過鼉浦經城南謂之南州津
漑田數百頃
泉水塘在繁昌縣北一里周僅三畝漑田百頃
新壩在府東南廣安坊宋紹定中開渠引姑溪水
入城濠後塞明萬歷間重開引水經襄城橋出梅
莊牐至今利之
廬州府
七門堰舒城縣西南七門山下三堰之源在焉三
堰者一曰烏羊堰在縣南十五里一曰千功堰在
縣南二十里一曰漕牘堰在縣南舒門外與七門
堰共漑田二萬餘頃俱漢頡羹侯所築後漢末劉
馥經理之為灌漑之利今古蹟並存
洋萍陂在舒城縣楊林舖民多賴其利
新壩在無為州南舊時江流東注至&KR3247;魚口地勢
最下明代至
國朝順治中州守屢築隄曰一壩二壩三壩四壩而屢
圮計州境民田漸次陸沉於江者四十餘里康熙
八年知州顏堯揆築新壩八百八十丈後大水破
諸壩而境内圩田以新壩得免
神塘堤在無為州南四十里明萬歷九年築内民
田悉成膏腴
清水堰在無為州東津門外灌田百頃
黃金城牐在無為州北十五里環流大小圩八十
所舊以木為之明正統元年始甃以石由是旱澇
無患今名季家牐
西官塘在廬江縣境漑田百餘頃縣境之塘凡六
十有二俱為灌漑之利
鳳陽府
千人塘在臨淮縣南唐時修以漑田
木欒泉在懷遠縣南自洛河山北麓流入灌浸塘
分注郭陂塘民獲灌漑之利
漢泉在定遠縣西五十里又有楚泉合流入洛土
人堰之以漑田
芍陂在夀州安豐城南亦曰安豐塘以水逕芍亭
積而為湖故謂之芍陂又謂之期思陂與楊泉陂
大業陂並楚相孫叔敖所作其水西自六安龍穴
山東自濠州横石東南自龍池山胥注於陂陂原
設五門後更開三十六門今又作減水牐四座水
漲則開門以疏之水消則閉門以蓄之三百餘里
支流分注漑田萬餘頃
大漴陂在壽州下蔡城西北百二十里玉海載下
蔡西北六十里有黃陂八十里有雞陂東北八十
里有渭陂皆隋末廢唐復置漑田數百頃
牌湖隄在宿州東北五十里灌田五百餘頃
龍涴潭在宿州騫山下灌田數十頃
潁州府
陶中湖在府治西一百十五里周十里潤漑田畝
居民咸賴之
界溝小河在府治西北界溝之南明成化中同知
劉節開渠洩水以灌田
清陂塘在府治南百二十里引淮水灌田為利甚
溥
椒陂塘在府治南三十五里唐永徽中刺史劉寶
積所開引潤水灌田二百餘頃今有椒塘鎮又土
陂屯栗林諸水以漑黃花陂西之水又温家堰土
人所築以蓄土陂下流之水漑黃邱店田又盆陂
障谷河之水以漑河北田又雙陂亦障谷河水以
漑黃邱村南之田
大業陂在霍邱縣東北十五里隋大業中修以漑
田
五道溝在太和縣西南十里明邑令劉玠疏沙河
支流以漑民田
滁州
菱溪塘在州東七里相近為官塘各灌田數頃
五湖塘在州東十里相連靳湖塘各灌田甚廣
秦皇塘在州東二十二里周三里灌田數百頃
平湖堰柳子堰二堰俱在州南各灌田千餘畝
山河發源於鳳陽諸山可以直抵浦口因孟子嘴
阻塞水由六合轉葫蘆套出瓜埠數百里而後入
江水口細微疏洩不易滁浦沿河田畝資其灌漑
往時曾題請疏鑿
高塘在全椒縣西三十里漑田甚廣
蔡湖在全椒縣南十五里居民多引流以漑田
泰山塘在来安縣東灌田八十餘頃
大石□塘張勝塘二塘俱在来安縣各灌田四十
餘頃
王家堰在来安縣南又有雍塘陳塘月塘露珠塘
各灌田數十頃
和州
韋游溝在州東北唐開元中縣丞韋丑引江水十
五里漑田五百頃貞元中游童彦復治之民享其
利故以二姓名其溝
千秋澗在州西北宋淳熙中州守置斗門以防麻
湖灃湖之水洩入大江歲旱藉以灌漑
馬堰塘周四里灌田八頃
牛塘周三里灌田五頃
大烏塘在州北十里周五里灌田二十頃又小烏
塘周五里灌田十頃
彪塘周三里灌田十頃
章莊塘周三里灌田二十頃
簸箕塘在州東南三十餘里周三里灌田十頃相
近有石莊塘周四里灌田二十頃雙山塘周三里
灌田十頃
廣洋塘在州西四十里周五里灌田二十頃
南新塘在州西北五十里周四里灌田二十頃
環峰塘在含山縣東周十里灌田一百頃相近有
新興塘周二里灌田四十頃
崇義塘在含山縣東南周一里灌田五頃相近有
太湖塘周三里灌田八頃溪陽塘周二里灌田八
頃
銅城堰在州南六十里吳赤烏中於銅城築堰以
捍水患代有修築田盡膏腴其水可漑三千頃
石溪塘周一里灌田九頃
廣德州
鯉洪溪在州東十里灌田二萬餘畝
陳河陂在州北三十里又有釋山陂各灌田五百
餘畝
管塘在州治北三里許廣七里灌田二千餘頃
白馬塘在州北二十里廣九里灌田二千餘畝
夏家塘在州東十里廣十里灌田千餘畝相近有
馬家塘廣八里灌田千五百畝
狐狸塘在州東三十里廣三里灌田七百餘畝又
有鴉鵲塘廣十里胖竹塘廣九里各灌田千餘畝
古塘在州西二十里廣二里灌田千二百餘畝
桐汭鄉塘在建平縣境塘共一百六十一港一陂
一堰四灌田七萬一千一百七十七畝
昭德鄉塘共六百五十二所灌田五萬八千九百
九十七畝
臨湖鄉塘共四百三十九所灌田七萬五千六百
有竒
妙泉鄉塘共二百五十八所灌田五萬六千八百
有竒
原通鄉塘共五百九十所灌田七萬四千二百餘
畝
浮湖塘在建平縣東五里灌田一萬二千四百一
十五畝又縣東有五丈塘廣一十五里灌田一千
五百畝青陂塘廣三十里灌田三千六百五十畝
俞塘灌田一千二百餘畝周公塘長二十里闊八
丈漑田四千二百餘畝
烏紗塘在建平縣北十里漑田一千一百三十七
畝
信武塘在建平縣北十里漑田一百五十畝
上宋塘在建平縣東北十里漑田一千三百三十
五畝相連下宋塘漑田一千三百二十五畝又柘
林塘漑田四千七百五十七畝
蘇大溪在建平縣西南二十五里漑田數百頃
六安州
南境諸水
石塘小官塘
南五里塘狗兒塘
查陵陂塘青草大塘
下官塘上官塘
官塘民塘
九公塘八字塘
金陂塘沙井塘
八角塘三角塘
官蓮塘官堰
黃家堰天河堰
劉陳堰下白湖
龜頭湖採白湖
楊泥港青草陂塘
竹絲塘共漑田數百頃
東境諸水
張塘尺塘
下官塘官塘
古塘馬沙塘
金杯塘新塘
長厚二塘三斗塘
潑皮塘曹陂塘
官塘孫成塘
千工堰下千工塘
蔣家堰朱家湖
共漑田數十餘頃
西境諸水
楮皮塘黃泥塘
蛇皮塘官塘
小官塘關草湖塘
龍塘沙塘
大塘長塘
石嘴塘長塘
白銷塘灌塘
新塘雙塔兒塘
張公塘官塘
銅壺塘平塘堰
車家堰新堰
涼水堰吳家軍堰
青草湖駝湖
冷水澗獨龍澗
共漑田數百頃
北境諸水
塔兒塘勝塘
五里塘十五里塘
馬思陂塘熟陂塘
洪陂塘桑家塘
猪灰塘麻漲塘
白湖塘草湖塘
黃土塘石榴塘
常家塘竹稍塘
旱塘猪灰隔東陂塘
官壩堰毛家堰
吳家堰石家堰
千工堰石工堰
龍門堰趙家堰
青水湖馬家湖
柴枝湖共漑田千頃
(右四境塘百餘所積久塘淤利廢知州盧見曾力請疏濬悉復侵占灌漑以饒舊有塘稻私征)
(因並除之)
泗州
蒲陽陂在泗水西北東漢時張禹為下邳相徐縣
北界有陂旁良田湮廢莫修禹為開三門通引灌
漑遂成熟田數百頃後歲至墾千餘頃民用饒給
東觀記陂水廣二十里經百里在道西其下有田
可萬頃
洪澤浦在盱眙縣北三十里舊名破釡塘鄧艾立
白水蕩與破釡相連開水門八以漑田其後煬帝
幸江都道經此久旱遇雨因改名洪澤浦
萬安塘在天長縣東南二十五里邑中有十二塘
皆明初所開以漑民田
江南通志卷六十二
