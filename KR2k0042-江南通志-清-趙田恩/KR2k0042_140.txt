江南通志卷一百四十一
人物志
宦績(三)(松江一府)
松江府
後漢陸康字季寧吳郡吳人少仕郡以義烈稱刺史
臧旻舉為茂才除高成令以恩信為治遷武陵太
守轉桂陽樂安二郡所在稱之時靈帝欲鑄銅人
調民田畆斂十錢康上疏諫内倖譛之徵詣廷尉
釋免歸復徵為議郎拜廬江太守平郡賊黃穰等
獻帝時加忠義將軍
三國吳陸遜字伯言康從孫始仕孫權幕府出為海
昌屯田都尉勸督農桑百姓蒙賴募兵平會稽鄱
陽賊帥拜定威校尉權數訪世務納其議以為帳
下右部督吕蒙薦其才堪負重拜偏將軍代蒙鎮
陸口遂克公安南郡拜撫邊將軍封華亭侯進封
婁侯黃武元年劉備率大衆至夷陵立數十屯遜
以火攻拔之破其四十餘營加輔國將軍領荆州
牧改封江陵侯後又大敗魏大司馬曹休於皖赤
烏七年代顧雍為丞相尋卒諡昭侯
陸抗字幼節遜子襲父爵拜奮威將軍歴遷鎮軍
大將軍都督信陵西陵樂鄉諸軍事孫皓即位抗
聞都下政令多闕憂深慮遠乃上疏陳時宜十七
條鳳皇元年西陵督步闡據城叛遣使降晉羊祜
率師向江陵抗破其將楊肇遂拔西陵誅闡東還
樂鄉貌無矜色拜大司馬荆州牧卒
陸瑁字子璋遜弟少好學篤義從父績蚤亡一男
一女皆數歲瑁迎攝養至長乃别嘉禾元年徵拜
議郎選曹尚書孫權忿公孫淵反覆欲親征之瑁
上疏諫權再覽瑁書嘉其詞理端切遂不行子喜
亦涉文籍好人倫孫皓時為選曹尚書
陸凱字敬風遜族子黃武初為永興諸暨長所在
有治跡除儋耳太守討朱崖斬獲有功遷建武校
尉討山賊陳毖於零陵克捷封都鄉侯轉武昌右
部督孫皓立進封嘉興侯遷左丞相時政事多謬
凱上表疏皆指事不飾忠懇内發子褘為太子中
庶子華覈表薦褘體質方剛器幹強固董率之才
魯肅不過云
晉陸士光以字稱瑁孫少有雅望元帝初鎮江左辟
為祭酒以清貞著預討華軼功封平望亭侯明帝
時歷尚書左僕射為領軍將軍與王導卞壼等輔
皇太子成帝踐阼拜光祿大夫蘇峻之難隨帝在
石頭舉止方正不以兇威變節峻以士光吳士之
望不敢加害峻平進爵為公卒諡曰穆弟玩字士
瑤器量淹雅仕至司空玩子納字祖言清貞絶俗
官歷尚書令
宋朱諤字聖與秀州華亭人舉進士第二徽宗時官
御史中丞嘗奏願開内閣延羣臣從容論道如神
宗故事歷拜尚書右丞卒諡忠靖
柳約字元禮秀州華亭人大觀三年進士遷博士
深於經術屬詞粹微大為學者師慕靖康初權殿
中侍御史論三鎮不可棄高宗時以直龍圖閣知
嚴州時金人大入列郡震恐約屹保孤城悉力捍
禦境内安堵進集英殿修撰召入對再三奬勞擢
權戶部侍郎約感激盡言凡例外宣索皆執奏不
進會高麗請修貢議遣使報聘加試戶部侍郎充
其選且將大用當路忌之終敷文閣待制
衛膚敏字商彦華亭人宣和元年進士歷遷秘書
省校書郎命假給事中使金往復争辯殊不為屈
建炎初拜右諫議大夫后父邢煥除待制太后兄
子孟忠厚除學士膚敏言非祖宗法二人因改職
又言揚州錢塘俱非帝王都宜亟遷金陵因陳守
江之策帝善其言除刑部侍郎卒
錢良臣字友魏華亭人紹興進士歷官參知政事
德望端偉為時所重孝宗褒之曰如卿真可謂通
世務之儒遂書通儒二字賜之出知鎮江卒諡文
惠
許克昌字上達華亭人紹興末舉進士第一以有
官改第二累官右正言時松江新涇塘為海潮衝
突鹹水延及嘉湖二境克昌請於上移堰入運港
以避潮勢由是三州之田免鹹潮之患
元費㮤字子壽自長興徙上海宋末以策干兩淮制
置使補武節郎提舉上海市舶元初遷管軍總管
鎮守上海沿海民船無所統或流為盜賊㮤請錄
編戶而官領之得海船數千稍木數萬備國用卒
諡榮敏
任仁發字子明華亭人年十八中鄉試元兵南下
大帥見而器之委招安海島遷貳都水監府境開
江置牐皆仁發主其議大都通惠河歸德府黃河
杭之鹽官海塘皆嘗治之具有蹟效後以浙東道
宣慰副使致仕有所著水利書十卷行於世今人
稱畫馬必曰任水監云子子昭亦能畫
瞿霆發字聲父上海人幼穎悟才氣不羣元兵次
臨安率衆歸附境賴以全擢進義校尉授兩浙運
司副使海潮壊鹽場死者萬計傾力救之流亡復
還鹽事以集拜都轉運使浙東饑稽戶數第物力
而均之課更以最聞
明杜隰字宗原華亭人祖元芳父希仲俱有文名隰
學行並高洪武初中詞科為太常贊禮郎奉使緬
甸詰其不庭以其人入貢稱旨授禮科給事中所
著有雙清集弟桓亦有詩名
王公亮華亭人洪武中為吏科給事中升應天府
丞永樂初調四川右布政復調廣東居官簡静知
大體廉重愷悌所至人皆悦服
任勉之字近思華亭人洪武甲戌進士知鄱陽縣
令有不便者或為匿名書詆之下令曰告我以過
是忠於我也累官福建參政宣正間政事文章以
勉之為稱首
陳貞字景祺華亭人洪武中舉為禮部主事帝謂
其見事明敏命攝部事永樂初歷遷河南參政黃
河決勞來有方民不失業盜發汝寧以計離其黨
降其首於均山子詢字汝同永樂戊戌進士選庶
吉士天順二年以國子祭酒致仕卒天性剛直文
章清勁主考兩京及為司成所奬拔士後皆為名
臣
王鐘字公簴華亭人洪武中以薦為燕府紀善侍
世子守北京恭慎小心甚為世子所重永樂元年
陞戶部右侍郎為人端厚沈静從容詳雅事無留
滯僚友多服其能卒洪熙初帝思舊勞諡以僖敏
何廣字公遠華亭人洪武中以貢授縣令遷御史
至陜西按察副使人謂其任郡邑則為循吏在風
憲有澄清志位藩垣得大臣體精於律學所著有
律解辯疑
夏禮字公立上海人洪武中入太學拜御史疏劾
勲貴忤旨出為知縣永樂時復以薦為御史遷陜
西按察副使積歲疑獄一言而決
葉宗行華亭人讀書尚氣節永樂中東吳大水宗
行上書請濬范家浜引黃浦水歸於海帝善其言
命從夏尚書原吉治之水患果息原吉薦其才擢
知錢塘縣役均訟簡決獄如神按察使周新風采
嚴峻尤重之嘗伺宗行出潜窺其舍惟笠澤銀魚
乾一裹新嘆息而去時呼為錢塘一葉清同邑張
昕字賓暘亦佐原吉治水議與宗行合以薦授戶
部郎又里人周顯有幹略當事濬吳淞故道倚其
才以成大役
黃翰字汝申華亭人永樂壬辰進士累官山東按
察使豪邁多權略凡疑獄一問即決江西人以妖
術惑衆廣東畜蠱毒採生殺人皆捕誅之仍刻石
著解蠱方俾其術不得行
蔣性中字用和上海人宣德丁未進士有司舉故
事為立表其門性中曰榮吾家曷若利吾鄉乎即
移所費為石梁於鶯脰湖上往來便之除兵科給
事中議節冗食以養驍勇遷江西參議論均田賦
事皆施行
夏寅字時正華亭人正統戊辰進士授南京吏部
主事力學為文以閎奥稱進郎中督江西學政崇
實學黜浮華知人善鑒士經其賞拔者後多知名
陞江西參政處州民有走聚山谷者寅檄至即散
進山東布政卒嘗謂人有三可惜此生不學一可
惜此日閒過二可惜此身一敗三可惜所著有東
游錄史詠諸編
張鎣字廷器華亭人正統戊辰進士景泰初授御
史歷陞右副都御史巡撫寧夏始以甎甃城導河
流溉靈川屯田七百餘頃後為南京兵部尚書卒
諡莊懿鎣襟度恬曠更事三朝所設施皆有成績
五世孫仲謙萬歷中仕至雲南參政以清雅稱
唐瑜字廷美上海人景泰辛未進士授南京禮科
給事中知衢州府有惠政擢湖廣參政置廩積穀
歲歉民賴以濟襄河為患作隄障之歷遷山西雲
南布政甘肅巡撫所至有聲
唐珣字廷貴華亭人天順丁丑進士為福州知府
奸人冒中貴笞辱僉事以下官珣知其詐執而置
諸法歷右都御史總督兩廣軍務府江盜起討平
之賜勅嘉勞卒於鎮
張悦字時敏華亭人天順庚辰進士授刑部主事
歷遷吏部左侍郎南京吏部尚書改兵部致仕卒
諡莊簡悦操行清謹提學浙江甄别才器為士類
所信服在湖廣執法不阿成化時中官尚銘在東
厰任事衆競趨其門悦獨不往銘敗悦名益彰在
吏部為尚書王恕所倚信嘗兩攝選衆稱公允
張弼字汝弼華亭人成化丙戌進士由兵部郎出
知南安府其地當兩廣要衝亡命者聚山谷為民
害弼至悉平之大庾嶺路險隘取商税僦工闢之
架橋甃石二十里以便行者毁淫祠立社學俗為
一變弼襟度恬曠而敦尚行履以風節自持為詩
清健有風致尤以草書名
張誥字汝欽華亭人成化丙戌進士選庶吉士改
監察御史出按湖廣有能聲歷遷右副都御史巡
撫雲南決疑獄諭亂蠻得撫綏體本邦孟密二部
連兵不解誥檄諸道練兵討之皆懼而自戢
張黼字仕欽上海人成化丁未進士官南刑部郎
中精於法律有里嫗訟子不孝反覆開諭且呼母
為子理髮皆感泣去每有疑獄輒忘寢食以求其
情子鳴鳳字世祥弘治進士令永康有政績擢御
史抗章劾劉瑾削籍瑾敗復官終湖廣副使
顧清字士廉華亭人弘治癸丑進士選庶吉士歷
遷侍讀以守正不阿為逆瑾所嫉降編修尋調南
京兵部員外郎瑾誅復原官擢禮部右侍郎引年
乞休陞尚書致仕卒諡文僖清好學敦節行士論
重之嘗疏請武宗預定儲位諫巡幸世宗繼統凡
迎駕頒詔諸大禮援古証今所議得體
李希顔字原復華亭人弘治癸丑會魁正德中以
廣東僉事奉表詣闕時逆瑾擅權希顔獨不踵其
門京師稱鐵腰李進參議露章劾梁文康子暴横
奪俸歸尋起原官遷雲南按察使以勞瘁卒官
黃明字天章華亭人弘治癸丑進士歷南兵部車
駕司郎中中貴憚之無敢託公差濫索馳傳者出
守汀州值會𠞰屬邑武平宼或議括民財充軍餉
明出官帑羨金給之境内無擾遷雲南副使致仕
曾孫廷鳳字孟威官武定知府廷鵠字孟舉官順
天通判皆有聲
楊瑋字伯玉華亭人弘治丙辰進士授工部主事
奏貴戚張氏挾寵撓法罪其家奴數十人遷光祿
寺丞武宗日索子鵝腦數十頭作畫眉食瑋對中
官言狼籍用物謫隰州同知陞知瀘州時征鄧茂
七瑋單騎入賊巢招撫其餘黨皆解甲降歷四川
副使致仕卒弟璨字仲玉由進士歷官應天府丞
璨子秉義字士宜嘉靖間官給事中有直聲
張弘至字時行華亭人弼子弘治丙辰進士改庶
吉士授刑科給事中言初政漸不克終八事甚切
直於時政多所匡救兄弘宜字時措由進士歷廣
西兵備以勞卒官
孫承恩字貞甫華亭人父衍字世延成化進士知
延平府辯盜冤禁火化俗為之變歲旱步禱烈日
中得疾卒承恩正德辛未進士入翰林世宗登極
以庶子充經筵講官多所發明累擢禮部尚書掌
詹事府時齋宫設醮承恩獨不肯冠黃冠遂乞致
仕歸卒諡文簡
吳稷字舜弼華亭人正德甲戌進士授金華推官
時章文懿懋家居講學嘗造請以質所疑移惠州
以執法忤直指遷徽王府長史王素驕稷進賢王
箴及芸窗賦規之因王自號芸窗故稷以名賦尋
致仕歸隱於東郊多著述嘗佐顧文僖清修府志
富好禮字子超華亭人正德庚辰進士官刑曹郎
有清慎名御史馮恩以論冢宰汪鋐下獄好禮力
争謂無死法鋐銜之出守重慶遷建昌副使境有
大渡河行者觸瘴多死好禮鑿山湮塹築塘堡數
百里屬之省城尋乞歸
徐階字子升華亭人嘉靖癸未廷對第三人授編
修以議孔子王號謫官於外久之召拜司經局洗
馬歷進禮部尚書兼文淵閣大學士與嚴嵩同在
相位嵩每忌之而帝委任階亞於嵩嵩既敗階當
國盡反嵩所為保全善類詔獄漸虚任事者皆得
以功名終一時翕然稱名相隆慶中予告歸里萬
歷初卒年八十一贈太師諡文貞弟陟字子明嘉
靖丁未進士歷官南京刑部侍郎性貞介兄居政
府不因之以取顯達人多重之陟子琳以父任歷
楚雄知府有惠政階玄孫本高官錦衣千戶以拒
魏忠賢建祠奪職崇禎初累官左都督
潘恩字子仁上海人嘉靖癸未進士授知州歷遷
浙江參政按部海鹽倭宼猝至圍城數十匝恩力
禦之危城得全巡撫河南徽恭王子多掠良家子
占民田賊殺無辜恩發其罪論廢徙伊庶人忮惡
尤甚剪其羽翼累擢南京工部尚書左都御史致
仕卒諡恭定子允哲字伯明允端字仲履皆舉進
士居官有名
馮恩字子仁華亭人嘉靖丙戌進士授行人擢南
京御史論罷南北郊彗星見劾張孚敬汪鋐方獻
夫為根本腹心門庭三彗下獄論死會審起立不
跪辨甚強時稱四鐵御史謂其口其膝其膽其骨
皆鐵也子行可上疏請代死得減戍雷州後赦歸
隆慶初進大理寺丞卒
陸樹聲字與吉華亭人嘉靖辛丑進士第一選庶
吉士歷遷禮部尚書予告歸卒年九十七諡文定
樹聲性恬默而嚴重有骨氣張居正當國欲引以
為重樹聲介然不屑也嘗陳四方災異又論時政
十事語甚切報聞而已通籍六十四年先後多請
告家居官於兩都不及一紀海内皆仰其清德子
彦章字伯達萬歷己丑進士授行人以父老在職
二年即乞終養給半俸異數也後歷官至南京刑
部右侍郎工詩文善書法
楊允繩字翼少華亭人嘉靖甲辰進士以行人擢
兵科給事中疏屢上皆報可又論大臣受餽遺不
貲語尤切尋巡視光祿劾寺丞胡膏虚冒物料膏
誣搆允繩欺謗齋醮遂下獄論絞死西市隆慶初
贈光祿少卿諡忠恪
周思兼字叔夜華亭人嘉靖丁未進士授平度知
州歲祲旁郡飢民掠食且為亂思兼作小木牌數
千散置四郊令飢民執以入城給銀米諭之復業
衆遂定擢工部郎督厰清源募民囊土築河堤堤
成三日秋漲大發民賴以全除湖廣僉事宗人有
倚藩府勢為不法者悉案正其罪遷廣西提學未
赴而卒子紹元字希安隱居績學工八分書紹節
字希允以病謝諸生杜門著書兄弟友愛知名於
時紹元子裕度工楷篆以孝聞
龔愷字次元華亭人嘉靖丁未進士為御史仇鸞
之開馬市也帝命尚書史道主之愷劾道委靡遷
就誤國事帝方向鸞謂愷等借道論鸞杖八十奪
俸按粤西列靖江王驕恣狀復疏止大征粤宼帝
是其議遷湖廣副使歸
董傳策字原漢華亭人祖恬弘治進士官刑部錄
囚多平反歷大理少卿傳策嘉靖庚戌進士除刑
部主事抗疏劾嚴嵩六罪下獄拷掠會地震謫戍
南寧隆慶初召復原官累遷至南京禮工二部侍
郎
唐自化字伯咸華亭人嘉靖癸丑進士授將樂令
治行稱最徵拜御史查補直隸山東山西積逋疏
奏畿甸之下宜從寬䘏詔罷其征都人大悦改行
人司司正歷兵部郎中長於治劇剖決如流本兵
楊博最重其才卒於官子本堯字世承隆慶辛未
進士由金谿令擢御史巡視十庫光祿奏逐中貴
之侵冒者數人終貴州參政
陸樹德字與成樹聲弟嘉靖乙丑進士由推官陞
刑部主事改禮科給事中穆宗時疏言上下交為
泰非與公卿輔弼相論難何以劘君德酬萬幾又
條議諸邊計甚悉累擢右僉都御史出撫山東請
裁募兵費戒苛罰俱報可後移疾歸
林景暘字紹熙華亭人隆慶戊辰進士選庶吉士
授禮科給事中神宗初政進十二箴以獻轉兵科
左巡視京營請廣召募選鋒均糧凡十餘事歷遷
南太僕卿歸數薦竟不出家居時應撫令所屬縣
田出助役錢率七十畆徵一金景暘力争得減十
之七子有麟以父蔭官至龍安知府以清謹稱
許樂善字修之華亭人隆慶辛未進士為郟縣令
擢御史首輔張居正奪情總憲率諸御史上公疏
慰留樂善為居正門下士獨不署名按畿南有棗
強令倚勢為不法劾治其罪尋掌河南道典内計
條上六事遂著為令甲又疏請停礦税救建言御
史曹學程舉朝稱之歷遷南京通政使請告歸卒
唐文獻字元徵華亭人萬歷丙戌廷試第一授修
撰為東宫講官每講畢大璫出揖不通一言輔臣
沈一貫忌侍郎郭正域剛直欲以妖書事陷之文
獻邀同列力白其誣正域獲免給諫李沂劾大璫
廷杖文獻徙步掖之手調湯藥人多其義歷禮部
侍郎掌翰林院卒諡文恪從子諸生允振字叔起
有文行
王孫熙字君文華亭人萬歷乙未進士授(缺)
入為大理評事有大璫坐重辟行萬金求免孫熙
曰爾金如山我案如山論如律為台州知府地有
麻枲民不知織生女多不舉乃購工教以經緯之
法嚴溺女之禁久之所育女皆任織名王公布子
元瑞官御史有清名
張以誠字君一弼玄孫肆力於經史百家朝章典
故莫不該洽萬歷辛丑廷試第一人授修撰遷左
中允疏請東宫出御講筵以重國本慰人心詞旨
愷切尋轉右諭德丁外艱歸以哀毁卒以誠舉止
安雅敦尚名節士論推重
張鼐字世調華亭人萬歷甲辰進士由庶吉士歷
遷少詹事上疏言事語斥近倖魏忠賢惡之擢南
京禮部侍郎引疾去忠賢削其籍鼐砥礪名節為
文章通達國體崇禎初起原官
黃體仁字長卿上海人萬歷甲辰進士時館相國
李廷機家使試館職謝曰某老矣不足以辱此選
門人徐光啟可也光啟遂入翰林而體仁為主事
歷知登州府罷坊市雜税脱建文忠臣陳迪子孫
於戍籍擢東兖道副使值歲祲而福王之國請盡
革迎謁供億諸費民德之當路不悦罷歸撰續上
海志田賦諸篇最詳覈云
徐光啟字子先上海人萬歷甲辰進士選入翰林
以少詹兼河南道御史練兵通州賜勅如巡撫歷
禮部右侍郎為魏黨所劾落職崇禎初召還轉左
日食失驗光啟言歷久必差宜及時修正乃置局
修歷以光啟領之得元太史令郭守敬之意而法
加密進禮部尚書尋拜東閣大學士卒於位諡文
定所著有農書歷指漕河議兵事巵言等書
錢龍錫字稚文華亭人萬歷丁未進士選庶吉士
歷南京吏部侍郎魏璫銜其不附已削其籍崇禎
初年用枚卜拜東閣大學士改文淵閣以定逆案
深為羣小所嫉因袁崇煥獄陷之死帝以龍錫素
循謹詞臣黃道周等力救久始得遣戍
夏嘉遇字正甫華亭人萬歷庚戌進士授保定推
官廉惠為畿輔冠擢禮部主事時給事中亓詩教
御史趙興邦挾政府恣為奸横嘉遇五上疏劾之
亓趙自引去時論快焉天啟初冢宰趙南星用物
望自南吏部召為銓司署選事魏璫屬其姻黨誣
奏被斥歸崇禎初贈太常少卿
錢士貴字元沖華亭人萬歷庚戌進士由知縣擢
御史議移宫紅丸挺擊三案請誅李可灼論政府
罪如律會魏忠賢竊政反三案以傾朝士遂謝病
歸崇禎初起故官歷南大理寺丞以疾告家居十
餘載力行善於鄉後召為刑部侍郎未至卒
許譽卿字公實華亭人萬歷癸丑進士由推官拜
給事中抗疏極論魏忠賢罪又陳時弊言厰衛流
毒宦官内操忠賢益怒鐫秩歸崇禎初起原官陳
五事規切廷臣有訐之者遂自引去久之復起流
賊毁鳳陽皇陵譽卿憤激發大臣玩寇之罪後削
籍歸
董羽宸字邃初上海人萬歷癸丑進士授餘姚令
報最擢御史巡視山東預平白蓮妖賊歷遷吏部
侍郎剛方獨立忤時相被劾歸時同邑何萬化字
宗元萬歷壬戌進士歷官湖東參政亦平境中妖
賊之亂
張履端字旋吉華亭人萬歷壬子與兄拱端弟軌
端同舉於鄉丙辰成進士知晉江束鹿二縣在晉
江分校戊午鄉試得漳浦黃道周在東鹿有惡少
結黨白晝劫殺人吏莫敢問履端誅其首惡境以
寧滹沱河數決為城患乃去河二十里作新城規
制詳密民忘其遷天啟中擢兵部主事以草疏忤
璫斥歸崇禎初起吏部未赴卒弟軌端字方同知
邵陽縣楚賊犯境約苗兵赴急大破賊於天王寺
有旨奬賚會卒
王陞字超之華亭人萬歷丙辰進士為兵部主事
偕同官張履端代尚書草疏請省刑薄斂大忤權
璫意去職崇禎初補本官歷郎中薦總理盧象昇
專督楚豫以靖寇六合縣舊無城當寇訌淮泗陞
請以兵部所省江南驛站銀築之累擢太僕寺少
卿以忤時相歸
杜喬林字君遷華亭人萬歷丙辰進士由主事出
知湖州府枕太湖故多盜時王崑崙等竊發喬林
密謀捕擊五十餘日羣盜悉平累遷浙江右布政
使分巡温處到官六日海寇劉香老入犯圍府城
晝夜捍禦廉得賊諜誅之出兵奮擊三戰皆捷以
病告歸子麟徵字仁趾由進士官刑部主事疏諫
大璫總理部務及出監宣大諸鎮事
葉有聲字君實上海人萬歷丙辰進士己未廷試
由侯官知縣擢給事中論勤政治體言路仕途四
事尋以忤魏璫削籍崇禎時歷遷河南按察使兩
禦流寇有功後以左副都御史免官屏居村墅以
壽終
陳所聞字無聲華亭人萬歷己未進士授刑部主
事時奄勢方燄内侍劉朝李進忠輩繫獄諸郎無
不通殷勤獨所聞視之如常囚俄調工部主事董
作山陵奄人監護恣乾沒所聞莅事精敏虚冒無
所容羣奄奪氣
董象恒字有仲華亭人萬歷己未進士知開州白
蓮賊倡亂捕斬之歷福建參政討鄭芝龍有功擢
僉都御史巡撫浙江捐俸造漕船五百以濟運時
流寇竊發各省多殘破兩浙獨完象恒之力為
多
趙東曦字馭初上海人萬歷己未進士由知縣擢
給事中論加派預徵搜括捐助皆苟且之政請興
屯塞下以充軍用又劾奏奄人王坤監視失策乞
正其罪悉罷中使監鎮之任忤旨調外
張昂之字匪激華亭人天啟壬戌進士授盧陵令
郡紳有素附魏忠賢欲改文天祥白鷺書院建璫
祠者昂之力格其事遂為所搆削籍歸崇禎初起
兵部主事知保寧府張獻忠寇蜀昂之召募勇銳
梟其大帥措餉給兵士力保巖疆以功遷川東道
尋告歸
沈匡濟字方平青浦人天啟壬戌進士授錢塘令
時勢家侵占西湖為園田悉釐正之歷官山東提
學副使初在浙分校甲子鄉試烏程淩忠清義渠
其所取士也
李世祺字壽生青浦人天啟壬戌進士由行人擢
給事中陳大計當定者二大弊當去者三帝納之
力言中官監視諸鎮之非不能用又疏劾時相温
體仁吳宗達忤帝意貶官後起行人司副歷遷太
僕卿
包爾庚字長明華亭人明季以進士知廣東羅定
州戢悍兵雪冤獄弭峒徭之變民建祠祀之以卓
異徵不赴
國朝張安豫字子建華亭縣人由太學生授齊東丞值
東省饑盜起安豫單騎入龍山賊營諭以禍福皆
解甲降擢齊河令督餉入京順治初授金華府知
府招徠綏輯政績大著遷浙西守道
張安茂字子美華亭人以誠子順治丁亥進士授
工部主事分校戊子北闈稱得人兼綜漕務宿弊
盡革歷浙江提學僉事輯泮宫禮樂全書遷陜西
西寧道副使
諸舜發字陶叟青浦人順治丁亥進士授戶部主
事歷陜西提學僉事請屬不行試卷高下皆手自
閱定以積勞卒綏德州官署所遺惟圖書數卷而
己
周茂源字宿來華亭人順治己丑進士歷刑部郎
中授處州知府處山路險仄募民開鑿二百餘里
自是所過若坦途又招集流亡給牛種墾田一干
八百餘頃以逋誤左遷歸日事著述有鶴静堂集
子綸字鷹垂有文名
王廣心字伊人華亭人順治己丑進士授行人歷
主事擢御史巡視京通二倉漕政自明季以來奸
弊百出廣心事事釐剔疏凡三十餘上清操凜然
雖大猾不敢撓又修築通會河運道輸挽無阻以
親老乞歸所為詩文宏麗有集
許纉曾字孝修華亭人明通政使樂善曾孫順治
己丑進士選庶吉士陞中允以才堪外任轉江西
驛鹽道理郵政以豁民累除鹾蠧以通商引遷川
東道時寇孽未殄從征萬州及取大昌皆有功擢
河南按察使莅職勤敏刑獄一清以事罷復補雲
南按察使尋乞終養歸
陸振芬字令遠華亭人順治己丑進士時兩粤未
定破格用才特擢嶺東惠潮道隨大軍進討諸郡
邑以次削平抵任後招流亡省徭役民遂大和癸
巳四月駐潮總兵郝尚久作亂兵圍道署振芬誓
死不屈密遣家人齎蠟丸牒請兵𠞰賊尚久伏誅
力辭題敘引疾歸里
沈荃字貞蕤華亭人明大理卿粲裔孫父紹曾有
至行聚徒授業荃順治壬辰廷對第三人授編修
出為河南大梁道有政績洊歷詹事府詹事卒諡
文恪荃學行醇潔名重館閣書法尤推獨步為
聖祖所賞士以一長來謁者輒為嘘植子宗敬字南季兼
工書畫康熙戊辰進士仕至四譯館卿
顧大申字見山華亭人順治壬辰進士授工部主
事分司夏鎮河道節省公費築城以守人服其廉
幹晉郎中出為陜西洮岷道僉事卒於官平日留
心經濟所著河渠論言水利者多採用之
施維翰字及甫上海人順治壬辰進士授臨江推
官陞御史在臺班十七年所條奏皆關大體累擢
右副都御史巡撫山東遷浙江總督前院疏劾軍
士鼓譟一案縲絏二百餘人維翰至即日會讞多
所平反調福建總督未抵閩署卒諡清惠
王日藻字印周華亭人陞孫順治乙未進士授工
部主事由員外郎出為河南提學僉事報最擢參
議補河道累遷浙江按察江西布政使所莅有聲
晉副都御史巡撫河南疏請開墾荒田四十四萬
餘頃悉成沃壤分轄河務籌畫精密内遷刑部侍
郎轉戶部歷工戶二部尚書賦役諸政裁斷允愜
以事落職復起總理高堰河工勤瘁卒工所特復
原秩
王頊齡字顓士廣心子康熙丙辰進士授太常博
士己未薦舉博學鴻儒改授編修纂修明史歷工
部尚書武英殿大學士雍正初以老乞休
上手勅慰留年八十四卒於位贈少傅諡文恭頊齡初以
文學進洊歷卿曹諳練典故在政府八載恪誠純
一以風度稱弟九齡字子武康熙壬戌進士由庶
吉士歷官左都御史恬静有雅量
高層雲字二鮑華亭人明檢討承祚孫康熙丙辰
進士授大理寺評事擢吏科給事中章奏屢上皆
秉禮執法多所彈正遷通政司右參議歷太常寺
少卿卒官層雲工詩文善書畫得者寶藏之
王鴻緒字季友廣心子康熙癸丑進士廷對第二
人授編修歷侍讀學士妖人朱方旦以左道煽惑
一時鴻緒特具疏列其三大罪方旦伏法累擢左
都御史總裁明史自工部尚書轉戶部解任歸後
復修詩經傳說彙纂及省方盛典並為總裁官
張集字殿英上海人康熙丙辰進士授行人擢御
史疏免漕田丈量以除民累及釐軍政嚴保題等
事糾庸懦提鎮不避怨嫌歷官至吏部侍郎連丁
内外艱服闋補兵部左侍郎尋謝病歸集性樸儉
為大臣自奉若寒畯以德量稱
顧昌祚字受周上海人康熙己酉舉北闈授江華
知縣粤西苗為患唯猺能禦之前令尅減歲賞遂
不用命昌祚如額以給猺悦服悉力抗禦四境帖
然後以忤上官意左遷
徐賓字虞門華亭人康熙戊辰進士授臨城令有
山名紫壺套邑之奸民多嘯聚其中賓單騎諭降
之總理宣沙與桃花口牧馬皆著勞績以卓異徵
授戶部主事擢吏科給事中轉刑科掌印詳陳積
貯以杜侵漁及請截漕米賑山東饑悉見施行
曹泰曾字彙初上海人康熙戊午鄉薦授莆田令
清賦簡訟御吏嚴察有大姓殺人賄府求脱泰曾
力持之卒正其罪條邑中利弊六事請之上官銳
意興革尋坐執法被劾罷從弟炯曾由貢生知贛
縣亦著政聲
廖鳳徵字樾阡華亭人選拔入都大學士陳廷敬
重其才品延為二子師康熙癸酉舉北闈選授林
縣令邑素剽悍難治鳳徵訓以禮法俗為一變又
均平戶役民懷其德丁内艱歸
江南通志卷一百四十一
江南通志卷一百四十一
人物志
宦績(三)(松江一府)
松江府
後漢陸康字季寧吳郡吳人少仕郡以義烈稱刺史
臧旻舉為茂才除高成令以恩信為治遷武陵太
守轉桂陽樂安二郡所在稱之時靈帝欲鑄銅人
調民田畆斂十錢康上疏諫内倖譛之徵詣廷尉
釋免歸復徵為議郎拜廬江太守平郡賊黃穰等
獻帝時加忠義將軍
三國吳陸遜字伯言康從孫始仕孫權幕府出為海
昌屯田都尉勸督農桑百姓蒙賴募兵平會稽鄱
陽賊帥拜定威校尉權數訪世務納其議以為帳
下右部督吕蒙薦其才堪負重拜偏將軍代蒙鎮
陸口遂克公安南郡拜撫邊將軍封華亭侯進封
婁侯黃武元年劉備率大衆至夷陵立數十屯遜
以火攻拔之破其四十餘營加輔國將軍領荆州
牧改封江陵侯後又大敗魏大司馬曹休於皖赤
烏七年代顧雍為丞相尋卒諡昭侯
陸抗字幼節遜子襲父爵拜奮威將軍歴遷鎮軍
大將軍都督信陵西陵樂鄉諸軍事孫皓即位抗
聞都下政令多闕憂深慮遠乃上疏陳時宜十七
條鳳皇元年西陵督步闡據城叛遣使降晉羊祜
率師向江陵抗破其將楊肇遂拔西陵誅闡東還
樂鄉貌無矜色拜大司馬荆州牧卒
陸瑁字子璋遜弟少好學篤義從父績蚤亡一男
一女皆數歲瑁迎攝養至長乃别嘉禾元年徵拜
議郎選曹尚書孫權忿公孫淵反覆欲親征之瑁
上疏諫權再覽瑁書嘉其詞理端切遂不行子喜
亦涉文籍好人倫孫皓時為選曹尚書
陸凱字敬風遜族子黃武初為永興諸暨長所在
有治跡除儋耳太守討朱崖斬獲有功遷建武校
尉討山賊陳毖於零陵克捷封都鄉侯轉武昌右
部督孫皓立進封嘉興侯遷左丞相時政事多謬
凱上表疏皆指事不飾忠懇内發子褘為太子中
庶子華覈表薦褘體質方剛器幹強固董率之才
魯肅不過云
晉陸士光以字稱瑁孫少有雅望元帝初鎮江左辟
為祭酒以清貞著預討華軼功封平望亭侯明帝
時歷尚書左僕射為領軍將軍與王導卞壼等輔
皇太子成帝踐阼拜光祿大夫蘇峻之難隨帝在
石頭舉止方正不以兇威變節峻以士光吳士之
望不敢加害峻平進爵為公卒諡曰穆弟玩字士
瑤器量淹雅仕至司空玩子納字祖言清貞絶俗
官歷尚書令
宋朱諤字聖與秀州華亭人舉進士第二徽宗時官
御史中丞嘗奏願開内閣延羣臣從容論道如神
宗故事歷拜尚書右丞卒諡忠靖
柳約字元禮秀州華亭人大觀三年進士遷博士
深於經術屬詞粹微大為學者師慕靖康初權殿
中侍御史論三鎮不可棄高宗時以直龍圖閣知
嚴州時金人大入列郡震恐約屹保孤城悉力捍
禦境内安堵進集英殿修撰召入對再三奬勞擢
權戶部侍郎約感激盡言凡例外宣索皆執奏不
進會高麗請修貢議遣使報聘加試戶部侍郎充
其選且將大用當路忌之終敷文閣待制
衛膚敏字商彦華亭人宣和元年進士歷遷秘書
省校書郎命假給事中使金往復争辯殊不為屈
建炎初拜右諫議大夫后父邢煥除待制太后兄
子孟忠厚除學士膚敏言非祖宗法二人因改職
又言揚州錢塘俱非帝王都宜亟遷金陵因陳守
江之策帝善其言除刑部侍郎卒
錢良臣字友魏華亭人紹興進士歷官參知政事
德望端偉為時所重孝宗褒之曰如卿真可謂通
世務之儒遂書通儒二字賜之出知鎮江卒諡文
惠
許克昌字上達華亭人紹興末舉進士第一以有
官改第二累官右正言時松江新涇塘為海潮衝
突鹹水延及嘉湖二境克昌請於上移堰入運港
以避潮勢由是三州之田免鹹潮之患
元費㮤字子壽自長興徙上海宋末以策干兩淮制
置使補武節郎提舉上海市舶元初遷管軍總管
鎮守上海沿海民船無所統或流為盜賊㮤請錄
編戶而官領之得海船數千稍木數萬備國用卒
諡榮敏
任仁發字子明華亭人年十八中鄉試元兵南下
大帥見而器之委招安海島遷貳都水監府境開
江置牐皆仁發主其議大都通惠河歸德府黃河
杭之鹽官海塘皆嘗治之具有蹟效後以浙東道
宣慰副使致仕有所著水利書十卷行於世今人
稱畫馬必曰任水監云子子昭亦能畫
瞿霆發字聲父上海人幼穎悟才氣不羣元兵次
臨安率衆歸附境賴以全擢進義校尉授兩浙運
司副使海潮壊鹽場死者萬計傾力救之流亡復
還鹽事以集拜都轉運使浙東饑稽戶數第物力
而均之課更以最聞
明杜隰字宗原華亭人祖元芳父希仲俱有文名隰
學行並高洪武初中詞科為太常贊禮郎奉使緬
甸詰其不庭以其人入貢稱旨授禮科給事中所
著有雙清集弟桓亦有詩名
王公亮華亭人洪武中為吏科給事中升應天府
丞永樂初調四川右布政復調廣東居官簡静知
大體廉重愷悌所至人皆悦服
任勉之字近思華亭人洪武甲戌進士知鄱陽縣
令有不便者或為匿名書詆之下令曰告我以過
是忠於我也累官福建參政宣正間政事文章以
勉之為稱首
陳貞字景祺華亭人洪武中舉為禮部主事帝謂
其見事明敏命攝部事永樂初歷遷河南參政黃
河決勞來有方民不失業盜發汝寧以計離其黨
降其首於均山子詢字汝同永樂戊戌進士選庶
吉士天順二年以國子祭酒致仕卒天性剛直文
章清勁主考兩京及為司成所奬拔士後皆為名
臣
王鐘字公簴華亭人洪武中以薦為燕府紀善侍
世子守北京恭慎小心甚為世子所重永樂元年
陞戶部右侍郎為人端厚沈静從容詳雅事無留
滯僚友多服其能卒洪熙初帝思舊勞諡以僖敏
何廣字公遠華亭人洪武中以貢授縣令遷御史
至陜西按察副使人謂其任郡邑則為循吏在風
憲有澄清志位藩垣得大臣體精於律學所著有
律解辯疑
夏禮字公立上海人洪武中入太學拜御史疏劾
勲貴忤旨出為知縣永樂時復以薦為御史遷陜
西按察副使積歲疑獄一言而決
葉宗行華亭人讀書尚氣節永樂中東吳大水宗
行上書請濬范家浜引黃浦水歸於海帝善其言
命從夏尚書原吉治之水患果息原吉薦其才擢
知錢塘縣役均訟簡決獄如神按察使周新風采
嚴峻尤重之嘗伺宗行出潜窺其舍惟笠澤銀魚
乾一裹新嘆息而去時呼為錢塘一葉清同邑張
昕字賓暘亦佐原吉治水議與宗行合以薦授戶
部郎又里人周顯有幹略當事濬吳淞故道倚其
才以成大役
黃翰字汝申華亭人永樂壬辰進士累官山東按
察使豪邁多權略凡疑獄一問即決江西人以妖
術惑衆廣東畜蠱毒採生殺人皆捕誅之仍刻石
著解蠱方俾其術不得行
蔣性中字用和上海人宣德丁未進士有司舉故
事為立表其門性中曰榮吾家曷若利吾鄉乎即
移所費為石梁於鶯脰湖上往來便之除兵科給
事中議節冗食以養驍勇遷江西參議論均田賦
事皆施行
夏寅字時正華亭人正統戊辰進士授南京吏部
主事力學為文以閎奥稱進郎中督江西學政崇
實學黜浮華知人善鑒士經其賞拔者後多知名
陞江西參政處州民有走聚山谷者寅檄至即散
進山東布政卒嘗謂人有三可惜此生不學一可
惜此日閒過二可惜此身一敗三可惜所著有東
游錄史詠諸編
張鎣字廷器華亭人正統戊辰進士景泰初授御
史歷陞右副都御史巡撫寧夏始以甎甃城導河
流溉靈川屯田七百餘頃後為南京兵部尚書卒
諡莊懿鎣襟度恬曠更事三朝所設施皆有成績
五世孫仲謙萬歷中仕至雲南參政以清雅稱
唐瑜字廷美上海人景泰辛未進士授南京禮科
給事中知衢州府有惠政擢湖廣參政置廩積穀
歲歉民賴以濟襄河為患作隄障之歷遷山西雲
南布政甘肅巡撫所至有聲
唐珣字廷貴華亭人天順丁丑進士為福州知府
奸人冒中貴笞辱僉事以下官珣知其詐執而置
諸法歷右都御史總督兩廣軍務府江盜起討平
之賜勅嘉勞卒於鎮
張悦字時敏華亭人天順庚辰進士授刑部主事
歷遷吏部左侍郎南京吏部尚書改兵部致仕卒
諡莊簡悦操行清謹提學浙江甄别才器為士類
所信服在湖廣執法不阿成化時中官尚銘在東
厰任事衆競趨其門悦獨不往銘敗悦名益彰在
吏部為尚書王恕所倚信嘗兩攝選衆稱公允
張弼字汝弼華亭人成化丙戌進士由兵部郎出
知南安府其地當兩廣要衝亡命者聚山谷為民
害弼至悉平之大庾嶺路險隘取商税僦工闢之
架橋甃石二十里以便行者毁淫祠立社學俗為
一變弼襟度恬曠而敦尚行履以風節自持為詩
清健有風致尤以草書名
張誥字汝欽華亭人成化丙戌進士選庶吉士改
監察御史出按湖廣有能聲歷遷右副都御史巡
撫雲南決疑獄諭亂蠻得撫綏體本邦孟密二部
連兵不解誥檄諸道練兵討之皆懼而自戢
張黼字仕欽上海人成化丁未進士官南刑部郎
中精於法律有里嫗訟子不孝反覆開諭且呼母
為子理髮皆感泣去每有疑獄輒忘寢食以求其
情子鳴鳳字世祥弘治進士令永康有政績擢御
史抗章劾劉瑾削籍瑾敗復官終湖廣副使
顧清字士廉華亭人弘治癸丑進士選庶吉士歷
遷侍讀以守正不阿為逆瑾所嫉降編修尋調南
京兵部員外郎瑾誅復原官擢禮部右侍郎引年
乞休陞尚書致仕卒諡文僖清好學敦節行士論
重之嘗疏請武宗預定儲位諫巡幸世宗繼統凡
迎駕頒詔諸大禮援古証今所議得體
李希顔字原復華亭人弘治癸丑會魁正德中以
廣東僉事奉表詣闕時逆瑾擅權希顔獨不踵其
門京師稱鐵腰李進參議露章劾梁文康子暴横
奪俸歸尋起原官遷雲南按察使以勞瘁卒官
黃明字天章華亭人弘治癸丑進士歷南兵部車
駕司郎中中貴憚之無敢託公差濫索馳傳者出
守汀州值會𠞰屬邑武平宼或議括民財充軍餉
明出官帑羨金給之境内無擾遷雲南副使致仕
曾孫廷鳳字孟威官武定知府廷鵠字孟舉官順
天通判皆有聲
楊瑋字伯玉華亭人弘治丙辰進士授工部主事
奏貴戚張氏挾寵撓法罪其家奴數十人遷光祿
寺丞武宗日索子鵝腦數十頭作畫眉食瑋對中
官言狼籍用物謫隰州同知陞知瀘州時征鄧茂
七瑋單騎入賊巢招撫其餘黨皆解甲降歷四川
副使致仕卒弟璨字仲玉由進士歷官應天府丞
璨子秉義字士宜嘉靖間官給事中有直聲
張弘至字時行華亭人弼子弘治丙辰進士改庶
吉士授刑科給事中言初政漸不克終八事甚切
直於時政多所匡救兄弘宜字時措由進士歷廣
西兵備以勞卒官
孫承恩字貞甫華亭人父衍字世延成化進士知
延平府辯盜冤禁火化俗為之變歲旱步禱烈日
中得疾卒承恩正德辛未進士入翰林世宗登極
以庶子充經筵講官多所發明累擢禮部尚書掌
詹事府時齋宫設醮承恩獨不肯冠黃冠遂乞致
仕歸卒諡文簡
吳稷字舜弼華亭人正德甲戌進士授金華推官
時章文懿懋家居講學嘗造請以質所疑移惠州
以執法忤直指遷徽王府長史王素驕稷進賢王
箴及芸窗賦規之因王自號芸窗故稷以名賦尋
致仕歸隱於東郊多著述嘗佐顧文僖清修府志
富好禮字子超華亭人正德庚辰進士官刑曹郎
有清慎名御史馮恩以論冢宰汪鋐下獄好禮力
争謂無死法鋐銜之出守重慶遷建昌副使境有
大渡河行者觸瘴多死好禮鑿山湮塹築塘堡數
百里屬之省城尋乞歸
徐階字子升華亭人嘉靖癸未廷對第三人授編
修以議孔子王號謫官於外久之召拜司經局洗
馬歷進禮部尚書兼文淵閣大學士與嚴嵩同在
相位嵩每忌之而帝委任階亞於嵩嵩既敗階當
國盡反嵩所為保全善類詔獄漸虚任事者皆得
以功名終一時翕然稱名相隆慶中予告歸里萬
歷初卒年八十一贈太師諡文貞弟陟字子明嘉
靖丁未進士歷官南京刑部侍郎性貞介兄居政
府不因之以取顯達人多重之陟子琳以父任歷
楚雄知府有惠政階玄孫本高官錦衣千戶以拒
魏忠賢建祠奪職崇禎初累官左都督
潘恩字子仁上海人嘉靖癸未進士授知州歷遷
浙江參政按部海鹽倭宼猝至圍城數十匝恩力
禦之危城得全巡撫河南徽恭王子多掠良家子
占民田賊殺無辜恩發其罪論廢徙伊庶人忮惡
尤甚剪其羽翼累擢南京工部尚書左都御史致
仕卒諡恭定子允哲字伯明允端字仲履皆舉進
士居官有名
馮恩字子仁華亭人嘉靖丙戌進士授行人擢南
京御史論罷南北郊彗星見劾張孚敬汪鋐方獻
夫為根本腹心門庭三彗下獄論死會審起立不
跪辨甚強時稱四鐵御史謂其口其膝其膽其骨
皆鐵也子行可上疏請代死得減戍雷州後赦歸
隆慶初進大理寺丞卒
陸樹聲字與吉華亭人嘉靖辛丑進士第一選庶
吉士歷遷禮部尚書予告歸卒年九十七諡文定
樹聲性恬默而嚴重有骨氣張居正當國欲引以
為重樹聲介然不屑也嘗陳四方災異又論時政
十事語甚切報聞而已通籍六十四年先後多請
告家居官於兩都不及一紀海内皆仰其清德子
彦章字伯達萬歷己丑進士授行人以父老在職
二年即乞終養給半俸異數也後歷官至南京刑
部右侍郎工詩文善書法
楊允繩字翼少華亭人嘉靖甲辰進士以行人擢
兵科給事中疏屢上皆報可又論大臣受餽遺不
貲語尤切尋巡視光祿劾寺丞胡膏虚冒物料膏
誣搆允繩欺謗齋醮遂下獄論絞死西市隆慶初
贈光祿少卿諡忠恪
周思兼字叔夜華亭人嘉靖丁未進士授平度知
州歲祲旁郡飢民掠食且為亂思兼作小木牌數
千散置四郊令飢民執以入城給銀米諭之復業
衆遂定擢工部郎督厰清源募民囊土築河堤堤
成三日秋漲大發民賴以全除湖廣僉事宗人有
倚藩府勢為不法者悉案正其罪遷廣西提學未
赴而卒子紹元字希安隱居績學工八分書紹節
字希允以病謝諸生杜門著書兄弟友愛知名於
時紹元子裕度工楷篆以孝聞
龔愷字次元華亭人嘉靖丁未進士為御史仇鸞
之開馬市也帝命尚書史道主之愷劾道委靡遷
就誤國事帝方向鸞謂愷等借道論鸞杖八十奪
俸按粤西列靖江王驕恣狀復疏止大征粤宼帝
是其議遷湖廣副使歸
董傳策字原漢華亭人祖恬弘治進士官刑部錄
囚多平反歷大理少卿傳策嘉靖庚戌進士除刑
部主事抗疏劾嚴嵩六罪下獄拷掠會地震謫戍
南寧隆慶初召復原官累遷至南京禮工二部侍
郎
唐自化字伯咸華亭人嘉靖癸丑進士授將樂令
治行稱最徵拜御史查補直隸山東山西積逋疏
奏畿甸之下宜從寬䘏詔罷其征都人大悦改行
人司司正歷兵部郎中長於治劇剖決如流本兵
楊博最重其才卒於官子本堯字世承隆慶辛未
進士由金谿令擢御史巡視十庫光祿奏逐中貴
之侵冒者數人終貴州參政
陸樹德字與成樹聲弟嘉靖乙丑進士由推官陞
刑部主事改禮科給事中穆宗時疏言上下交為
泰非與公卿輔弼相論難何以劘君德酬萬幾又
條議諸邊計甚悉累擢右僉都御史出撫山東請
裁募兵費戒苛罰俱報可後移疾歸
林景暘字紹熙華亭人隆慶戊辰進士選庶吉士
授禮科給事中神宗初政進十二箴以獻轉兵科
左巡視京營請廣召募選鋒均糧凡十餘事歷遷
南太僕卿歸數薦竟不出家居時應撫令所屬縣
田出助役錢率七十畆徵一金景暘力争得減十
之七子有麟以父蔭官至龍安知府以清謹稱
許樂善字修之華亭人隆慶辛未進士為郟縣令
擢御史首輔張居正奪情總憲率諸御史上公疏
慰留樂善為居正門下士獨不署名按畿南有棗
強令倚勢為不法劾治其罪尋掌河南道典内計
條上六事遂著為令甲又疏請停礦税救建言御
史曹學程舉朝稱之歷遷南京通政使請告歸卒
唐文獻字元徵華亭人萬歷丙戌廷試第一授修
撰為東宫講官每講畢大璫出揖不通一言輔臣
沈一貫忌侍郎郭正域剛直欲以妖書事陷之文
獻邀同列力白其誣正域獲免給諫李沂劾大璫
廷杖文獻徙步掖之手調湯藥人多其義歷禮部
侍郎掌翰林院卒諡文恪從子諸生允振字叔起
有文行
王孫熙字君文華亭人萬歷乙未進士授(缺)
入為大理評事有大璫坐重辟行萬金求免孫熙
曰爾金如山我案如山論如律為台州知府地有
麻枲民不知織生女多不舉乃購工教以經緯之
法嚴溺女之禁久之所育女皆任織名王公布子
元瑞官御史有清名
張以誠字君一弼玄孫肆力於經史百家朝章典
故莫不該洽萬歷辛丑廷試第一人授修撰遷左
中允疏請東宫出御講筵以重國本慰人心詞旨
愷切尋轉右諭德丁外艱歸以哀毁卒以誠舉止
安雅敦尚名節士論推重
張鼐字世調華亭人萬歷甲辰進士由庶吉士歷
遷少詹事上疏言事語斥近倖魏忠賢惡之擢南
京禮部侍郎引疾去忠賢削其籍鼐砥礪名節為
文章通達國體崇禎初起原官
黃體仁字長卿上海人萬歷甲辰進士時館相國
李廷機家使試館職謝曰某老矣不足以辱此選
門人徐光啟可也光啟遂入翰林而體仁為主事
歷知登州府罷坊市雜税脱建文忠臣陳迪子孫
於戍籍擢東兖道副使值歲祲而福王之國請盡
革迎謁供億諸費民德之當路不悦罷歸撰續上
海志田賦諸篇最詳覈云
徐光啟字子先上海人萬歷甲辰進士選入翰林
以少詹兼河南道御史練兵通州賜勅如巡撫歷
禮部右侍郎為魏黨所劾落職崇禎初召還轉左
日食失驗光啟言歷久必差宜及時修正乃置局
修歷以光啟領之得元太史令郭守敬之意而法
加密進禮部尚書尋拜東閣大學士卒於位諡文
定所著有農書歷指漕河議兵事巵言等書
錢龍錫字稚文華亭人萬歷丁未進士選庶吉士
歷南京吏部侍郎魏璫銜其不附已削其籍崇禎
初年用枚卜拜東閣大學士改文淵閣以定逆案
深為羣小所嫉因袁崇煥獄陷之死帝以龍錫素
循謹詞臣黃道周等力救久始得遣戍
夏嘉遇字正甫華亭人萬歷庚戌進士授保定推
官廉惠為畿輔冠擢禮部主事時給事中亓詩教
御史趙興邦挾政府恣為奸横嘉遇五上疏劾之
亓趙自引去時論快焉天啟初冢宰趙南星用物
望自南吏部召為銓司署選事魏璫屬其姻黨誣
奏被斥歸崇禎初贈太常少卿
錢士貴字元沖華亭人萬歷庚戌進士由知縣擢
御史議移宫紅丸挺擊三案請誅李可灼論政府
罪如律會魏忠賢竊政反三案以傾朝士遂謝病
歸崇禎初起故官歷南大理寺丞以疾告家居十
餘載力行善於鄉後召為刑部侍郎未至卒
許譽卿字公實華亭人萬歷癸丑進士由推官拜
給事中抗疏極論魏忠賢罪又陳時弊言厰衛流
毒宦官内操忠賢益怒鐫秩歸崇禎初起原官陳
五事規切廷臣有訐之者遂自引去久之復起流
賊毁鳳陽皇陵譽卿憤激發大臣玩寇之罪後削
籍歸
董羽宸字邃初上海人萬歷癸丑進士授餘姚令
報最擢御史巡視山東預平白蓮妖賊歷遷吏部
侍郎剛方獨立忤時相被劾歸時同邑何萬化字
宗元萬歷壬戌進士歷官湖東參政亦平境中妖
賊之亂
張履端字旋吉華亭人萬歷壬子與兄拱端弟軌
端同舉於鄉丙辰成進士知晉江束鹿二縣在晉
江分校戊午鄉試得漳浦黃道周在東鹿有惡少
結黨白晝劫殺人吏莫敢問履端誅其首惡境以
寧滹沱河數決為城患乃去河二十里作新城規
制詳密民忘其遷天啟中擢兵部主事以草疏忤
璫斥歸崇禎初起吏部未赴卒弟軌端字方同知
邵陽縣楚賊犯境約苗兵赴急大破賊於天王寺
有旨奬賚會卒
王陞字超之華亭人萬歷丙辰進士為兵部主事
偕同官張履端代尚書草疏請省刑薄斂大忤權
璫意去職崇禎初補本官歷郎中薦總理盧象昇
專督楚豫以靖寇六合縣舊無城當寇訌淮泗陞
請以兵部所省江南驛站銀築之累擢太僕寺少
卿以忤時相歸
杜喬林字君遷華亭人萬歷丙辰進士由主事出
知湖州府枕太湖故多盜時王崑崙等竊發喬林
密謀捕擊五十餘日羣盜悉平累遷浙江右布政
使分巡温處到官六日海寇劉香老入犯圍府城
晝夜捍禦廉得賊諜誅之出兵奮擊三戰皆捷以
病告歸子麟徵字仁趾由進士官刑部主事疏諫
大璫總理部務及出監宣大諸鎮事
葉有聲字君實上海人萬歷丙辰進士己未廷試
由侯官知縣擢給事中論勤政治體言路仕途四
事尋以忤魏璫削籍崇禎時歷遷河南按察使兩
禦流寇有功後以左副都御史免官屏居村墅以
壽終
陳所聞字無聲華亭人萬歷己未進士授刑部主
事時奄勢方燄内侍劉朝李進忠輩繫獄諸郎無
不通殷勤獨所聞視之如常囚俄調工部主事董
作山陵奄人監護恣乾沒所聞莅事精敏虚冒無
所容羣奄奪氣
董象恒字有仲華亭人萬歷己未進士知開州白
蓮賊倡亂捕斬之歷福建參政討鄭芝龍有功擢
僉都御史巡撫浙江捐俸造漕船五百以濟運時
流寇竊發各省多殘破兩浙獨完象恒之力為
多
趙東曦字馭初上海人萬歷己未進士由知縣擢
給事中論加派預徵搜括捐助皆苟且之政請興
屯塞下以充軍用又劾奏奄人王坤監視失策乞
正其罪悉罷中使監鎮之任忤旨調外
張昂之字匪激華亭人天啟壬戌進士授盧陵令
郡紳有素附魏忠賢欲改文天祥白鷺書院建璫
祠者昂之力格其事遂為所搆削籍歸崇禎初起
兵部主事知保寧府張獻忠寇蜀昂之召募勇銳
梟其大帥措餉給兵士力保巖疆以功遷川東道
尋告歸
沈匡濟字方平青浦人天啟壬戌進士授錢塘令
時勢家侵占西湖為園田悉釐正之歷官山東提
學副使初在浙分校甲子鄉試烏程淩忠清義渠
其所取士也
李世祺字壽生青浦人天啟壬戌進士由行人擢
給事中陳大計當定者二大弊當去者三帝納之
力言中官監視諸鎮之非不能用又疏劾時相温
體仁吳宗達忤帝意貶官後起行人司副歷遷太
僕卿
包爾庚字長明華亭人明季以進士知廣東羅定
州戢悍兵雪冤獄弭峒徭之變民建祠祀之以卓
異徵不赴
國朝張安豫字子建華亭縣人由太學生授齊東丞值
東省饑盜起安豫單騎入龍山賊營諭以禍福皆
解甲降擢齊河令督餉入京順治初授金華府知
府招徠綏輯政績大著遷浙西守道
張安茂字子美華亭人以誠子順治丁亥進士授
工部主事分校戊子北闈稱得人兼綜漕務宿弊
盡革歷浙江提學僉事輯泮宫禮樂全書遷陜西
西寧道副使
諸舜發字陶叟青浦人順治丁亥進士授戶部主
事歷陜西提學僉事請屬不行試卷高下皆手自
閱定以積勞卒綏德州官署所遺惟圖書數卷而
己
周茂源字宿來華亭人順治己丑進士歷刑部郎
中授處州知府處山路險仄募民開鑿二百餘里
自是所過若坦途又招集流亡給牛種墾田一干
八百餘頃以逋誤左遷歸日事著述有鶴静堂集
子綸字鷹垂有文名
王廣心字伊人華亭人順治己丑進士授行人歷
主事擢御史巡視京通二倉漕政自明季以來奸
弊百出廣心事事釐剔疏凡三十餘上清操凜然
雖大猾不敢撓又修築通會河運道輸挽無阻以
親老乞歸所為詩文宏麗有集
許纉曾字孝修華亭人明通政使樂善曾孫順治
己丑進士選庶吉士陞中允以才堪外任轉江西
驛鹽道理郵政以豁民累除鹾蠧以通商引遷川
東道時寇孽未殄從征萬州及取大昌皆有功擢
河南按察使莅職勤敏刑獄一清以事罷復補雲
南按察使尋乞終養歸
陸振芬字令遠華亭人順治己丑進士時兩粤未
定破格用才特擢嶺東惠潮道隨大軍進討諸郡
邑以次削平抵任後招流亡省徭役民遂大和癸
巳四月駐潮總兵郝尚久作亂兵圍道署振芬誓
死不屈密遣家人齎蠟丸牒請兵𠞰賊尚久伏誅
力辭題敘引疾歸里
沈荃字貞蕤華亭人明大理卿粲裔孫父紹曾有
至行聚徒授業荃順治壬辰廷對第三人授編修
出為河南大梁道有政績洊歷詹事府詹事卒諡
文恪荃學行醇潔名重館閣書法尤推獨步為
聖祖所賞士以一長來謁者輒為嘘植子宗敬字南季兼
工書畫康熙戊辰進士仕至四譯館卿
顧大申字見山華亭人順治壬辰進士授工部主
事分司夏鎮河道節省公費築城以守人服其廉
幹晉郎中出為陜西洮岷道僉事卒於官平日留
心經濟所著河渠論言水利者多採用之
施維翰字及甫上海人順治壬辰進士授臨江推
官陞御史在臺班十七年所條奏皆關大體累擢
右副都御史巡撫山東遷浙江總督前院疏劾軍
士鼓譟一案縲絏二百餘人維翰至即日會讞多
所平反調福建總督未抵閩署卒諡清惠
王日藻字印周華亭人陞孫順治乙未進士授工
部主事由員外郎出為河南提學僉事報最擢參
議補河道累遷浙江按察江西布政使所莅有聲
晉副都御史巡撫河南疏請開墾荒田四十四萬
餘頃悉成沃壤分轄河務籌畫精密内遷刑部侍
郎轉戶部歷工戶二部尚書賦役諸政裁斷允愜
以事落職復起總理高堰河工勤瘁卒工所特復
原秩
王頊齡字顓士廣心子康熙丙辰進士授太常博
士己未薦舉博學鴻儒改授編修纂修明史歷工
部尚書武英殿大學士雍正初以老乞休
上手勅慰留年八十四卒於位贈少傅諡文恭頊齡初以
文學進洊歷卿曹諳練典故在政府八載恪誠純
一以風度稱弟九齡字子武康熙壬戌進士由庶
吉士歷官左都御史恬静有雅量
高層雲字二鮑華亭人明檢討承祚孫康熙丙辰
進士授大理寺評事擢吏科給事中章奏屢上皆
秉禮執法多所彈正遷通政司右參議歷太常寺
少卿卒官層雲工詩文善書畫得者寶藏之
王鴻緒字季友廣心子康熙癸丑進士廷對第二
人授編修歷侍讀學士妖人朱方旦以左道煽惑
一時鴻緒特具疏列其三大罪方旦伏法累擢左
都御史總裁明史自工部尚書轉戶部解任歸後
復修詩經傳說彙纂及省方盛典並為總裁官
張集字殿英上海人康熙丙辰進士授行人擢御
史疏免漕田丈量以除民累及釐軍政嚴保題等
事糾庸懦提鎮不避怨嫌歷官至吏部侍郎連丁
内外艱服闋補兵部左侍郎尋謝病歸集性樸儉
為大臣自奉若寒畯以德量稱
顧昌祚字受周上海人康熙己酉舉北闈授江華
知縣粤西苗為患唯猺能禦之前令尅減歲賞遂
不用命昌祚如額以給猺悦服悉力抗禦四境帖
然後以忤上官意左遷
徐賓字虞門華亭人康熙戊辰進士授臨城令有
山名紫壺套邑之奸民多嘯聚其中賓單騎諭降
之總理宣沙與桃花口牧馬皆著勞績以卓異徵
授戶部主事擢吏科給事中轉刑科掌印詳陳積
貯以杜侵漁及請截漕米賑山東饑悉見施行
曹泰曾字彙初上海人康熙戊午鄉薦授莆田令
清賦簡訟御吏嚴察有大姓殺人賄府求脱泰曾
力持之卒正其罪條邑中利弊六事請之上官銳
意興革尋坐執法被劾罷從弟炯曾由貢生知贛
縣亦著政聲
廖鳳徵字樾阡華亭人選拔入都大學士陳廷敬
重其才品延為二子師康熙癸酉舉北闈選授林
縣令邑素剽悍難治鳳徵訓以禮法俗為一變又
均平戶役民懷其德丁内艱歸
江南通志卷一百四十一
