江南通志卷二十
輿地志
城池(一州下江府縣)
禮記云城郭溝池以為固周禮夏官之屬有掌固
掌修城郭溝池者是也任其萬民用其材器若有
山川則因之吳地為東南都會自昔立二八之通
門帶朝夕之濬池其因川陸之奥作金湯之固者
規模可以概見而大江南北峻堞深隍亦往往憑
流峙之自然加塹築之人力矣繁劇之縣畫疆而
理增設官司無改井邑保民以德不以城池
聖世所以臻敉寧之效歟
江寧府
江寧府始自越范蠡築城於長干楚置金陵邑城
於石頭其後六朝有都城有臺城有丹陽郡城隋
為蔣州唐為昇州皆有城五代楊吳為金陵府城
宋元仍之俱詳見古蹟明初建都城惟南門大西
水西三門因舊更名聚寶石城三山外自舊東門
處截濠為城開拓八里增建南門二曰通濟曰正
陽正陽而北建東門一曰朝陽自鍾山之麓西抵
覆舟山建北門一曰太平又西據覆舟雞鳴緣後
湖以北至直瀆山而西八里建北門二曰神策
國朝改為得勝曰金川西北括獅子山於内雉堞東西
相向建門二曰鍾阜曰儀鳳迤邐而南建定淮清
凉二門以接舊西門實周九十六里其皇城則在
都城内之東鍾山之陽前直正陽門外城西北據
山帶江東南阻山控野闢十有六門東南北六曰
姚坊仙鶴麒麟滄波高橋上方西南六曰夾岡雙
橋鳳臺馴象大安德小安德西一曰江東北三曰
佛寧上元觀音周百八十里西又有柵欄門二一
在儀鳳門西一在江東門北共十八門
上元縣附郭自通濟門而北至西北儀鳳門屬焉
江寧縣附郭自通濟門而南至正西石城門屬焉
句容縣吳赤烏二年築子城周三百九十丈唐天
祐八年縣令邵全邁修築宋淳祐六年令張榘重
築後圯明景泰間知縣浦洪劉義建門樓弘治三
年知縣王僖砌以石嘉靖三十三年知縣樊垣始
築磚城周七里有五門
溧水縣隋始築城周五里有奇宋紹定中縣令史
彌鞏修之明初知州鄧鑑更築周七百餘丈門有
六洪武間知縣郭雲重建正德中知縣陳銘甃以
磚尋毁知縣陳憲因其址築土城嘉靖初知縣王
從善擴其東隅建石橋以泄水十年水敗東南隅
知縣張問行修十七年水復潰三十六年知縣曾
震始造石城高三丈廣如舊然石甃其外而内猶
土也城東西有池
高淳縣明嘉靖五年知縣劉啟東築土城東北因
岡阜西南藉淳溪為池門有七
江浦縣明洪武四年八月始築浦子口城設應天
衛於城内九年改為縣治後遷治曠口山無城萬
歷元年知縣周一經始築土垣六百九十餘丈下
甃以石八年知縣余乾貞築城延袤七百八十丈
門有五引水環之
國朝康熙中知縣徐龍光董志建項維正屢修城樓及
女牆六合縣宋前跨河為一城紹興中就舊濠築
城於河北隆興初於其北又築一城俱甃以磚尋
復築河南土城於是六合分而為三乾道紹興嘉
泰相繼修之歴元至明初圮成化十年知縣唐詔
創為四門後於每隅各增其一嘉靖三十九年築
堡以圍縣署崇禎九年六月流賊破六合其鄉中
書舍人孫國敉上城六合議蘇州巡撫張國維巡
按陳起龍疏請於朝建城河北知縣仲聞韶董其
事城周千三百二十餘丈高二丈五尺北及東各
二門西及南一門南街一帶皆商賈水陸所經又
開便易小門七城河環之四門有橋
蘇州府
蘇州府吳闔閭築城周四十二里三十步為門八
東曰婁曰匠西曰閶曰胥南曰盤曰蛇北曰齊曰
平歴代皆仍其舊至隋楊素徙城横山東即今新
郭唐武德九年復還舊城分城之東置長洲縣以
卧龍街為界乾符三年刺史張搏重築之梁龍德
二年始以甎甃裏外有濠宋初諸門漸塞而大圯
於開禧間嘉定中太守趙汝述沈皥相繼修治寶
祐二年趙汝歴增置女牆補建葑婁齊三門樓元
定江南凡城池悉命湮毁雖設五門蕩無防蔽至
正十一年兵起復詔天下繕完城郭知府高履築
壘開濠還闢胥門至張士誠入據增置月城明興
更加修築城為亞字形内外長濠廣至數丈門有
釣橋以通出入崇禎十五年推官倪長圩重加修
葺
國朝康熙元年巡撫都御史韓世琦改建城垣併闊女
牆今城周四十五里長五千六百有五丈高二丈
八尺廣丈有八尺女牆高六尺為門六葑婁齊閶
胥盤各有水陸門惟胥無水門又於每門建官廳
軍器庫凡窩鋪百有五十七敵臺五十七雉堞三
千五十一門有守門官公館及營房而鎖鑰則歸
總捕同知焉雍正七年浙江總督李衞暨署江蘇
巡撫張坦麟檄委修繕傾圮八年巡撫尹繼善復
檄補修又舊有子城在大城東偏相傳亦吳所築
周十二里自漢至宋皆為郡治張士誠時為太尉
府士誠敗遂圮
吳縣附郭得城西之閶門胥門南之盤門
長洲縣附郭雍正三年分縣後得城北之齊門
元和縣附郭分得城東北之婁門及東南之葑門
崑山縣向未有城惟樹竹木為柵至宋猶然元至
正十七年方國珍犯境始築土城禦之門有六明
弘治四年知縣楊子器建樓其上嘉靖五年邑人
都御史周倫疏請築磚城十七年於沿海州縣無
城者次第修舉始甃以磚期年而成周十有二里
長二千三百八十七丈高二丈八尺雉堞四千五
百八十七池深五尺廣六尺
新陽縣雍正三年分與崑山同城東半壁屬焉
常熟縣唐武德初始遷虞山下周二百四十步高
一丈厚四尺列竹木為柵宋建炎間縣令李闓之
始建五門元築土城至正十六年張士誠據吳以
常熟邊江要害甃為磚城周九里三十步高二丈
二尺厚一丈二尺最為完固明永樂中歲大祲饑
民盗城磚易食城日圮嘉靖三十二年倭入寇知
縣王鈇重築之高二丈四尺周一千六百六十六
丈建門七西北二門枕山餘五門内外各有渠外
渠廣倍内渠皆通以水關其後西北門在虞山巔
者以形家言塞之萬歷甲午知縣張集義增城之
高三尺
國朝康熙十九年水圮數百丈糧儲副使劉鼎暨知縣
高士䴊修築福山城明嘉靖間知縣馮舜漁江
隂主簿曹廷慧築周三里萬歷間知縣楊漣修設
兵防江為邑重鎮
國朝遊擊駐焉康熙十三年督撫諸臣疏請捐修一十
一年知縣高士䴊重葺
昭文縣雍正三年在常熟分出與常熟同城以西
北鎮江門而東至東南迎春門為境雍正六年知
縣勞必逹修
吳江縣梁開平間吳越王錢鏐築城後廢宋嘉祐
二年縣令裴煜復建南北二門元至正十六年張
士誠據其地重築高二丈八尺厚一丈五尺周五
里二十七步陸門四水門五各以方名明成化元
年知縣陳堯弼重建城樓後俱傾圮正德九年知
縣蕭韶復大築之嘉靖三十三年倭入寇知縣楊
芷倡議增築高三丈二尺厚一丈八尺長一千八
十四丈五尺又為四門月城及敵樓敵臺窩鋪三
十六年知縣曹一麟覆以甓
國朝順治四年知縣李承尹修康熙四年知縣劉定國
復增修城樓為堞二千三百五十一窩鋪箭臺俱
三十六砲臺四并濬外城濠深倍於昔雍正七年
知縣徐永祐修震澤縣由吳江分出與吳江縣同
城自東水門而北至西水門為境
松江府
府城元末張士誠據吳時築明洪武間因而葺之
周九里一百七十三步高丈有八尺濠廣十丈深
七尺門四東曰披雲西曰谷𤾉南曰集仙北曰通
波門有樓樓外為月城城倚九峯面黃浦左大海
而右三江上建敵臺窩鋪雉堞三千三百八十九
嘉靖間知府方廉萬歷間華亭知縣王廷錫聶紹
昌崇禎時知府方岳貢相繼修築
國朝康熙二年霖雨傾圮巡撫韓世琦提督梁化鳳率
屬捐修舊堞併三為一府城西門外有西倉城
周二里高一丈八尺陸門四濠廣六丈深三尺餘
嘉靖間築以衞漕糧萬歷中知縣章允儒崇禎時
知府方岳貢相繼增修
國朝順治十五年奉
旨准官收官兌按圖增造倉厫數十間於水次以便小民
交納焉
華亭縣附郭柘林城明嘉靖中以倭警巡按尚
維持建議築周圍四里高一丈八尺門三池深一
丈五尺闊十丈
國朝康熙十三年修二十二年上海知縣史彩重葺
奉賢縣府城東九十里有青村城明洪武十九年
安遠侯築周六里高二丈五尺門四各有樓外有
月城永樂中都指揮使谷祥增修萬歷間巡撫趙
可懷修濬池深一丈六尺闊十丈
國朝康熙十三年重修二十二年華亭知縣南夢班重
葺雍正三年分華亭設今縣以青村城為治九年
署知縣舒慕芬重濬城濠
婁縣附郭縣在郡治後城中專屬華亭
金山縣府南七十二里有金山衞城明洪武十九
年安遠侯築周十二里三百步高二丈八尺廣二
丈門四環城有池深丈有八尺廣十二丈永樂中
都指揮使谷祥增高五尺萬歷間巡撫趙可懷崇
禎時知府方岳貢相繼修濬
國朝康熙十三年重修二十二年婁縣知縣史彬重葺
城舊分隸華婁二邑雍正三年分婁縣為金山縣
建治城中得舊屬婁邑之西南半壁焉
上海縣明嘉靖間知府方廉因倭亂築城圍九里
高二丈四尺門大小凡六堞三千六百有奇濠廣
六丈深一丈七尺同知羅拱辰於四門益以敵樓
箭臺環濠為土牆萬歷中知縣許汝魁奉檄城加
五尺開小南門水關引薛家浜水以通市河民利
賴焉後知縣徐可求劉一爌相繼甃石
南匯縣郡城東北百二十里有南匯城本金山衞
之分署明洪武十九年安遠侯築城圍九里百三
十步高二丈二尺門四各有樓永樂中都指揮使
谷祥弘治初指揮使翁熊萬歷中巡撫趙可懷俱
重修池深一丈四尺闊十丈
國朝康熙十三年重修二十二年上海知縣史彩重葺
五十七年郡同知鄭山督修
青浦縣明萬歷二年知縣石繼芳創築城周圍一
千三十丈高二丈三尺堞一千七百一十五建敵
樓窩鋪門樓六旱門五水關三濠廣三丈深一丈
國朝雍正七年知縣楊鳳然九年知縣魯弘璋修葺
福泉縣雍正二年由青浦縣分出得城之東北
常州府
常州舊有羅城後唐天祐間築明洪武二年中山
侯湯和改築新城於其内視舊狹五之三周圍十
里二百八十四步高二丈五尺廣二丈甃以磚石
門七東曰通吳南曰德安西曰朝京北曰青山次
東曰懷德次南曰唐化次北曰和政門各有樓水
關四池深二丈闊十六丈成化十八年巡撫王恕
奉朝命檄知府孫仁修其傾圮以巨石重甃之加
高三尺壯麗增於舊觀正德間知府李嵩嘉靖中
知府金豪萬歷時通判趙堪相繼修葺
國朝康熙九年知縣張令望重修垣堞雍正八年知府
包括修葺城門水關(附)明李東陽常州府修城碑
記(凡藩郡衛所所治必建城郭以宿兵守民防禦奸宄國家重熙累洽百五十年武備寖緩城不)
(時葺識治體者必先焉常州府古毘陵郡為南都肘腋吳越喉襟地最要且自晉太康初已有城唐)
(天祐間增置外郭歴代以降修廢不常我太祖下江南命中山侯湯公和以重兵鎮之始於郭内改)
(築今城周十里有奇既久為霖潦所壞成化間知府孫侯仁修之輒復壞掌固之令視為虚文正德)
(辛未冬渤海李侯嵩來知府事首議修築時北方羣盗出没畿省間城郭弗豫者多嬰其害江南遠)
(在數千里外咸謂侯為過計候曰城固當修修必豫備雖勞吾民亦佚道也吾與樂成耳乃白於巡)
(撫都御史王君縝巡按御史原君軒巡捕御史楊君鳳皆以為宜侯亟令於衆第産賦金量力授役)
(刻日定籍丈度尺計分工而並作聽政之暇躬莅共勤惰而懲勸之補缺為完益卑為崇飾舊為新)
(垣壤堅厚廉角峻整樓櫓扉闈閎深壯麗而又滌隍浚池架梁成途凡為城之事罔不備具越三月)
(而告畢居者櫛比行者輻輳萬目改視千夫增氣吏慶於官士頌於庠民歌於野皆幸其功之成而)
(猶或以為無大損益者居無何北盗為王師所迫舍騎入舟上溯江漢承流而下越鎮江踰孟瀆急)
(攻江陰東南之民安於富庶不習兵革流言夜驚危不自保侯以完城付寮屬暨兵衞曰是足以守)
(吾任其戰躬帥吏士民兵拒於江謀畫内定勇敢外倡厚為募賞而嚴其不用命賊方貪利肆志藐)
(如無人不虞其遽出也我兵恃城為本倚守為命無不一當百擒其醜若干人賊引而退月餘再至)
(將殊死戰間侯復出竟不敢逼西奔於狼山會提督軍務都御史陸君完移兵江南以舟師蹙而殱)
(之事遂大定向之惑者始相率而語曰我侯之力斯城之功也蓋常之屬邑有五而江陰當盗之衝)
(其去郡治不啻百里使當是時城不固則守不敢出出必不能展布心力以收成功今一城修而闔)
(境無事旁至吳越諸郡皆安堵貼席獲免於驚擾之患是其所係豈細故哉天下之事恒壞於因循)
(而成於豫備使為郡縣者皆能先事而虞貞固而幹乘高據深披堅執銳固守而力禦則保障之利)
(天下共之彼蕞爾之寇猝然之變豈至燎原而焚石然則斯役也雖無所試吾固將與之况其明效)
(顯驗焯焯如此哉且民保於城城保於德莒恃陋而不修城魯恃城而不修政春秋皆譏之李侯之)
(修蓋有不徒然者常之大夫士僉謂不可無所紀述以示來世台州府同知武進殷君鎰予中表之)
(䣊也以侯予禮部所舉士寓書於工部郎中無錫顧君可學上京師湖廣布政司參議江陰夏君從)
(夀亦予所舉道其事尤詳因為文及詩寓而歸之俾刻焉侯歴監察御史有聲其為郡治行茂著比)
(以禦賊功加禄三品佐斯役者為同知羅瑋通判陳碧温應璧謝思道推官栗登故并書之而諸執)
(役出力之名氏則列之碑陰其詩曰有城巖巖有池潭潭大江之南築之隆隆浚之溶溶郡侯之功)
(侯之始謀有廢必修其民咻咻侯心不移為所宜為曰匪吾私澤流令行既經既營不日其成人蕃)
(物華中孽以牙於江之涯兵強勢尊賊徒既奔我城固存矧此一方維城峨峨壯哉山河侯功不磨)
武進縣附郭
陽湖縣附郭雍正二年由武進縣分出自東水關
而北至大北門境長三里有奇
無錫縣城在梁溪東相傳宋乾興中縣令李晉卿
因舊址修築元明疊加繕治至嘉靖間圮知縣王
其勤更築之周一十八里高二丈一尺甃以磚石
陸門四水門三池深二丈闊一丈七尺
國朝康熙七年知縣吳興祚重修其後知縣曾子駒徐
永言相繼繕葺
金匱縣與無錫縣同城而分東之半為境計長九
里
江陰縣舊城建于楊吳後燬元末復繕治明初增
築為門四後圮正德中知縣黃鉼修築土城周九
里有奇高一丈五尺厚如之女牆高二尺五寸嘉
靖間知縣毛鵬錢錞金柱相繼修築盡甃以甎池
深七尺闊四丈二尺又楊舍堡城在縣東七十里
楊舍其地濱江扼要舊無城明嘉靖間屢有倭患
三十七年巡按尚維持䟽請建城周六百餘丈高
二丈三尺門四水關一崇禎時增修敵臺窩鋪九
十六座
宜興縣舊城創於孫吳赤烏六年城陽羨即此明
初改築永樂中益展拓之周九里三十步高二丈
五尺門四各有樓池深一丈五尺闊三丈餘
荆溪縣與宜興縣同城而分其東之半為境
靖江縣元末張士誠將徐太二始築土塹明成化
十三年知縣張汝華修築為城周七里四十步高
一丈八尺門四嘉靖中知縣汪玉甃以磚石城樓
雉堞始備知縣應昂復築甕城加城高三尺池廣
六丈五尺深一丈八尺
鎮江府
鎮江古有京城吳有鐵甕城又有東西夾城建於
唐俱詳古蹟唐乾符中潤帥周寶更築羅城二十
餘里宋元因之明初元帥耿再成因遺址重建指
揮宋禮奉勅甃以磚石周九里十三步高二丈六
尺門四東曰朝陽南曰虎踞西曰金銀北曰定波
水關二其池自西至南通漕河自北至拖板橋行
舟楫萬歷中城垣周遭加高三尺
國朝康熙元年鎮海大將軍劉之源重修
丹徒縣附郭
丹陽縣故城久圮明嘉靖三十四年知縣陳奎重
築今城周九百七十九丈高二丈二尺門四居民
以為隘巡撫張景賢令於城外拓之知縣史永夀
增築焉為門五水關二池寬八丈有奇萬歷中知
縣周應鰲重濬
金壇縣舊城唐長夀元年築歲久湮圮明正德七
年知縣董相重建土城周一千二百四十二丈高
二丈門六幷水關皆甃以石已而知縣劉天和以
關基不固改築之嘉靖中知縣趙圭甃以甓疊石
為基周千二百三十四丈四尺高二丈六尺池深
廣各丈許萬歷間知縣許弘綱復改築兩水關高
廣各倍於昔天啟四年大水城東圮百餘丈知縣
楊錫璜修之
國朝順治初知縣胡延年康熙中知縣康萬寧李暽俱
重修
溧陽縣南唐昇元二年始築土城周四里許河貫
城中宋建炎中西拓青安草市加廣二里建門五
水門二明初命將士修築仍其舊址而界新安草
市於外又命部使郭景祥石甃之周九百丈有奇
高二丈七尺厚二丈八尺濬池深丈餘廣五倍四
門外復增置瓮城弘治九年知縣符觀以南城逼
泮宫徙築河堧以廣之嘉靖間增設堡屋修葺女
牆月城
淮安府
淮安有三城舊城創於晉南宋時地為重鎮守臣
陳敏重築之稱為銀鑄城明初增修始以甎甓徧
置樓櫓周十一里高三丈雉堞二千九百九十六
門四東曰觀風南曰迎遠西曰望雲北曰朝宗其
北一里曰新城舊為北辰鎮地元末張士誠偽將
史文炳嘗築土城於此洪武十年指揮時禹建以
磚石周七里二十丈高二丈八尺為五門二城之
間曰聯城俗所謂夾城也嘉靖三十九年漕運都
御史章煥題建東城長二百五十六丈有奇西城
長二百二十五丈有奇萬歷中復加厚增高而後
三城之平如一其城濠表裏相通逹於運河
山陽縣附郭
阜寧縣雍正九年分自山陽鹽城二縣治郡東北
一百五十里廟灣城
鹽城縣宋紹興乾道間始築土城明永樂十六年
指揮楊清千戶馮善始易以磚周七里一百三十
四步高二丈二尺厚如之池深九尺嘉靖間檢校
祝雲鶴署篆重修初城止有東西及北三門萬歷
中知縣楊瑞雲始建南門居民便之
清河縣元至元十五年築土城周六里惟立東西
北三門南枕小清河今僅存遺址
安東縣舊城俱圮明弘治十五年知縣郭韶於遺
址築土圍建更樓四所設門啟閉萬歷中知縣詹
道溥增築為土城天啟初知縣劉君聘奉詔興建
周八里有奇高二丈四尺門四
國朝康熙七年水圮修葺
桃源縣元至元間始築土城明正德六年知縣李
廷鵬因舊址修築周三里高一丈五尺門四池深
一丈嘉靖間知縣龍復禮重修設瀉水洞三崇禎
五年知縣龔奭增築女牆置雉堞以磚後因河决
地震城遂堙廢
揚州府
府城自吳王夫差城邗楚王熊槐城廣陵始其後
歲久殘毁周世宗命韓令坤别築新城宋高宗南
渡詔吕頤浩修揚州城周二千二百八十丈蓋即
古城遺址也明初僉院張林守揚州以宋城太大
改築西南隅周九里七百五十七丈五尺高三丈
厚半之門五南曰安江北曰鎮淮西曰通泗東曰
寧海東南曰小東俱有甕城樓櫓雉堞警鋪敵臺
相望南北水門二是為舊城新城則創於嘉靖丙
辰以倭患用副使何城等議築之西接舊城周十
里千五百四十一丈九尺高厚與舊城等七門南
曰挹江鈔關在焉又南為便門東南曰通濟東曰
利津東北為便門北亦曰鎮淮後改廣儲又北曰
拱辰南北即舊城濠口為二水門東南即運河為
濠北濠引水注焉萬歷中知府吳秀郭光浚池增
城堞敵臺
國朝順治四年知縣郭知遜十八年知縣熊明遂雍正
四年知縣王元穉七年知縣陸朝璣相繼修葺
瓜洲城在府南四十五里大江之濱宋乾道中築
後圮明嘉靖間復築城東西跨壩周一千五百四
十三丈有奇高二丈一尺厚半之門四便門一
江都縣附郭
甘泉縣附郭雍正九年由江都縣分出
儀徵縣宋乾德中築城周一千一百六十丈嘉定
中郡守豐有俊袁申儒復相繼築東西翼城明洪
武初知州營世寶同知戈文德因其舊址增築之
周九里二百四十六步高二丈四尺雉堞三千六
百二十有奇建城樓四戍鋪四十有三是為今城
嘉靖三十五年知縣師儒每門甃甓二十七丈有
奇高與舊城準下闢重門捍禦稱便
高郵州有新舊二城今城即宋舊城也周十里三
百十六步高二丈五尺闊一丈五尺門四濠塹環
之地形四面下而城基獨高狀如覆盂故名盂城
開寶四年知軍事高凝祐築淳熙十三年郡守范
嗣蠡建樓於四門開南北二水門通市河開禧中
增以重濠元時知府李齊修築明洪武時復甃以
磚增設櫓堞嘉靖間知州趙和補其卑缺後知州
劉峻請於撫按州修其七衞修其三城益固
國朝順治十五年知州吳之俊雍正二年知州張德盛
俱葺之其新城則宋咸淳初揚州制置使畢侯築
在舊城東北二門外
興化縣宋寶慶元年縣令陳垓始築土城周六里
一百五十七步明洪武五年千戸郭德蔡德劉人
傑以磚更建高一丈八尺内外環水為濠嘉靖間
城漸圮知縣胡順華修築視舊加高一丈厚四丈
為門四各冇樓浚池廣二丈五尺深一丈萬歷中
知縣翁汝進復培土增厚並置四水關石闌以防
水患
國朝順治十二年知縣任登級繕修城樓雉堞
寶應縣宋嘉定間縣令賈涉始為土城元至正中
僉院蕭成增築之甃以磚周九里三十步明初城
夷為民居嘉靖中以倭警巡撫季遂檄副史劉景
韶重築城周一千四十餘丈高二丈門五水關一
敵臺八
國朝康熙七年地震圮其東南知縣孫蕙修築
泰州南唐刺史褚仁規始築羅城二十五里周顯
德中團練使荆罕儒增子城於東北隅更築羅城
合西南舊城周十里即今城是也宋建炎中通判
馬尚增修甓其外為四門紹興初城圮端平後州
守許堪别創堡城於湖蕩沮洳中去城五里曰新
城元末張士誠據新城明初復修舊城尋建州治
新城遂圮今城周二千三丈二尺高二丈七尺門
樓四水關二池廣五十二丈袤二千三十餘丈為
防海要害萬歷中水患傾圮州守譚默修築
國朝康熙十三年知府金鎮知州嚴愈重修海安城
在州治東百二十里周三里三十步甃甓表裏明
常遇春築以屯兵後圮嘉靖間巡撫唐順之暨海
道劉景韶重建土城六里許
徐州府
徐州城建於六朝宋時王元謨嘗稱城隍峻整宋
蘇軾金完顔仲德俱增築明洪武初壘石甃甓周
九里有奇高三丈三尺廣亦如之三面阻水即汴
泗為池獨南可通車馬門四東曰河清西曰通汴
北曰武寧南曰迎恩萬歷中副使舒應龍知州劉
順之環城增護隄以防河患副使陳文燧開支河
以洩城中積水崇禎時副使唐煥參議徐標相繼
修葺
國朝順治十八年兵備項錫印大加修濬三載始竣康
熙七年圮重葺
銅山縣附郭雍正十一年新設
蕭縣古城在縣治北宋時河決水没乃築南城歲
久圮明正德十一年知縣王隆即遺址增築外甃
以石周四里許為門四萬歷初沉於水知縣伍維
翰遷於白茅山麓略具垣墉崇禎時被流寇殘毁
國朝順治五年知縣祖永勲始補築康熙四年知縣沈
大觀益修治而新之
碭山縣明正德八年知縣李金始築土城周百六
十八丈高九尺五寸外護以隄嘉靖以後因水溢
衝圮萬歷二十八年知縣熊應祥遷建於舊治西
里許周八百四十丈二尺高一丈五尺廣三丈門
四各有樓隍深一丈廣五丈四千八年知縣蔡一
熊改建磚城崇禎時知縣劉芳復加修濬
國朝康熙三十七年知縣柴爾皓修葺
豐縣舊有土城周九里明正德中知縣裴爵環城
築堤以防水患嘉靖五年黃河決城陷知縣高祿
遷於華山之陽三十一年知縣徐蓂從民便還舊
治築土城周一千九百八十四步高二丈餘門四
後知縣胡又心增築護城堤萬歷中知縣費思箴
始傅甓石增樓櫓雉堞知縣戴一松以河決益修
築護城堤加高廣崇禎九年知縣方遴偕於四門
各建子城
國朝順治二年署縣事胡增光於城角外建砲樓四五
年知縣閻玿增女牆二尺城外堤上復築土城凡
數百丈開濬池隍而架以木橋重城巨塹遂稱險
固
沛縣古城久堙明嘉靖二十二年知縣王治創築
土城周五里高廣各二丈隍深廣如之為門四知
縣周涇繼之壘石甃甓高廣視舊有加萬歷中知
縣倪民望符璽等修浚後圮於水知縣李汝讓整
葺修築護城堤夏鎮城在縣治東北四十里新
河西岸萬歷中工部主事楊信徐繼善築門四各
有樓城外有濠西南有護城堤邳州明洪武中指
揮王恒因舊城址築周五里有奇西南二面阻沂
泗正德中知州周尚化增築西北東南二隅嘉靖
間知州陳柏重修
國朝康熙初水濫衝圮二十九年知州孫居湜楊州同
知馬驤奉
旨於艾山改建周五里十三步高二丈八尺悉以甎門
四東曰先春南曰來薰西曰迎爽北曰拱極各有
樓雉堞一千五百一十有一其北枕山東西南三
面因深為池護以重堤
宿遷縣明正德初知縣鄧時中創築土城南自新
溝北至馬陵萬歷中與河岸俱圮知縣喻文偉遷
建於馬陵山去舊治北二里城周四里許高一丈
五尺門四後多損壞知縣趙敬賓孫湛莫應奎聶
鋐相繼修補萬歷甲午知縣何東鳳易以瓴甓
睢寧縣舊有土城明正德中知縣王蒼建嘉靖間
知縣陳嘉略甃以石隆慶初圮萬歷十三年知縣
申其學重築周五百七十六丈五尺高一丈八尺
門四外甃磚石内實土泥其後屢經水患衝沒蕩
然崇禎十一年知縣高岐鳳重加修築
國朝康熙三十九年河決傾圮大半五十六年知縣劉
如晏修築西北石城六段
太倉州
太倉舊設木柵元至正十七年張士誠遣其將高
智廣築今城周十四里五十步高二丈廣三丈門
七曰大東曰朝陽曰大南曰大西曰小西曰大北
曰小北門樓七警鋪六十有六敵臺二十有八水
門四周有池池深一丈五尺廣八丈六尺
鎮洋縣雍正二年分州城之朝陽門大南門小西
門以為境
崇明縣自元至明城凡五遷萬歷十一年知縣何
懋官卜遷於長沙李大經繼之遂築今城周四里
三分高二丈厚一丈門五池闊十八步後知縣莊
尚稷加高三尺
國朝順治十六年遊擊王龍知縣陳慎修十八年總兵
張大治塞舊濠築土城於外周六里高二丈八尺
外鑿新濠闊二十餘步康熙十四年提督劉兆騏
甃外城五門各建有樓
嘉定縣宋嘉定十二年縣令高衍孫築土城元至
正十七年張士誠遣其將吕珍重築始用磚石周
九里為門四入明漸圮其後屢築土牆以資捍禦
嘉靖三十二年倭警知縣萬思謙以土堞難守改
甃以甓知縣楊旦繼之重甃加高建城樓改置雉
堞敵臺守鋪之屬城周二千二百六十六丈高二
丈九尺廣五丈濠廣十三丈深一丈
國朝順治中知縣查逢盛劉弘德康熙中知縣余敏趙
昕相繼修葺寶山城在縣東南與上海縣接壤
明萬歷七年築周三里高丈有八尺設兵守禦
國朝康熙十三年督撫諸臣題請捐修二十二年嘉
定知縣間在上重葺三十三年常熟海防同知李
繼勲重修城垣四門三百六十丈五十八年復葺
之
寳山縣在嘉定縣東南四十里有吳淞城明洪武
十九年滎陽侯鄭遇春築周五里有奇嘉靖初東
北漸傾兵備副使王儀於西南一里更築土城後
遂以舊城為教場土城仍甃磚石周七百二十丈
高二丈四尺門四池廣六尺深一丈
國朝康熙初知縣潘師質趙昕修十三年重修二十二
年嘉定知縣聞在上重葺雍正二年改為縣治
海州
海州相傳舊有東西二城元季皆圮明洪武二十
三年千戸魏玉等因西城故址築土城永樂中千
戸殷軾砌以磚石周九里一百三十步高二丈五
尺厚如之門四東曰望孔西曰通淮南曰朐陽北
曰臨洪池深六尺其後知州吳必學鄭復亨周燧
楊鳳劉夢松等相繼繕葺
贛榆縣舊有土壘元至正二十四年平章王信修
築周四里有奇明洪武初知縣郎廷珪正德中知
縣馮澤增修後淮安知府薛&KR2219;以邑為郡東北藩
蔽議甃以磚而未行至萬歷十五年知縣樊兆程
始經營竣事周六百七十一丈高二丈廣稱之池
深闊各二丈崇禎十年知縣徐維翰甃南北月城
國朝順治初知縣穆爾謨濬池益深康熙七年城圮後
知縣余廷瑞巡檢李英修葺
沭陽縣明正德七年知縣易瓚始築土城其後屢
遭河患萬歷二十年知縣徐可逹議甃以磚至四
十四年知縣杜從心始訖工城周八百四十丈高
二丈厚如之有東西南小南四門而無北門崇禎
十五年知縣劉士璟加高雉堞環城鑿池
國朝康熙十三年知縣張奇抱以城多震塌修復加垜
通州
通州城周顯德六年靜海制置巡檢副使王德麟
始築土壘繼復甃以陶甓周圍六里七十步為門
三宋建隆中設戍樓寶祐中賈似道增築甕城明
初守禦千戸楊清姜榮相繼修築設三釣橋又間
三水關以通市河嘉靖三十四年知州翟澄浚為
深濠匝以穹堤隆慶二年知州鄭舜臣重加修治
是為舊城萬歷二十六年知州王之城以備倭請
築新城南以望江樓為門北抵舊城延袤七百六
十丈高一丈九尺然外雖甃石以成内實沙土霪
雨易傾頗煩修築
國朝屢加葺治海門鄉舊為縣猶有遺址明嘉靖三
十三年築城周圍五里三分高二丈五尺門四各
有戍樓水關池廣六丈
國朝康熙十一年為海水所圮縣省入通州(附)元周衡
修城記(昔周世宗以顯德五年遣師擊南唐南唐主盡獻江北地明年始築通州城而甓之)
(宋高宗南渡其臣吕祉以為通州與平江崑山縣福山對岸趠順風不半日可至須預為之防於是)
(置水軍起許浦以至顧涇由此言之則通實平江襟喉為今要害抗扼之地而其城築視他處尤所)
(當先者也定遠大將軍李侯天禄以至正十六年統兵作鎮念城久隳欲事版築深惟民力自兵興)
(之後有所弗堪迺經營計度水甓灰石積之於漸起丙申春三月逮己亥春迺始鳩工命材從事楨)
(幹畚鍤而副元帥陳忠又為之協力贊襄於是杵築應和工力堅密遂為名城屹然金湯為國藩屏)
(矣侯其有見於設險守國之義乎侯天挺英邁馭軍牧民恩威竝著通之民咸願紀侯之美以為非)
(勒之金石無以章示永久乃請於衡衡因不辭而為之記)元袁浩州治譙樓碑
銘(更漏之制尚矣肇造於黃帝宣於夏殷備於周始立挈壺氏掌之鑄銅為壺中實以水竅壺為)
(漏浮箭為刻以侯中星早晏驗晝夜長短後世遂廣麗譙嚴鐘鼔賓餞寅於𤾉昧啟閉戒於扃鑰四)
(時盈縮兆民作息實賴乎此非為華侈雄偉而作通故楚地宋淳熙間始建於州治之南崇臺屭贔)
(華棟騫舉烽燧夜禁唯謹混一以來為鬱攸所燬自至元丁丑將及一紀分郡符提戍兵者一無所)
(問更鼓刻漏無節民未便之丁亥秋太守朝請大夫許昌馬公毅下車未幾百廢具興睹斯樓草創)
(謀諸僚寀將有事改作監郡奉政大夫呼圖克和卓同知州事忠顯校尉馬公判官承事郎張處恭從)
(事濠梁孫君天麟皆力為張圭互督是役不遑啟處編氓之好義者子來而從仍塹壘之舊貫為樓)
(凡四楹輪奐翬飛杗桷壯嚴俾司晝夜主刁斗之士居之前鎮通萬夫長安遠大將軍張公鼎與守)
(郡萬戸昭信范侯應純暨千夫長莫不樂為捐俸以助不給新鼓鼙建旗幟鑄壺滴置籌箭弛者張)
(而廢者舉焉經始於仲春初吉落成於季秋九日既僝工郡老謂宜刻銘以垂永久求文於余辭終)
(弗獲洪惟國家奄有區宇頒朔授時一凖古制内設太史院外立陰陽學晝夜百刻各有攸職京圻)
(而下神州赤縣咸立譙樓傳夜漏鳴宵柝使民朝作暮息而鼠竊狗偷者不得肆其欲矧通在揚東)
(南之極金城千里瀕薄江海為險要控扼之地哉是舉也誠所謂起廢墜於久湮成不朽於將來其)
(賢不在廉范寇恂下固宜紀之銘曰陰陽之道日月代明晝凡六時夜分五更誰其伊始曰公孫氏)
(三代而下制作大備壺竅下通漏箭量刻誰其尸之挈壺是責以驗中星以定昏曉陳厥金鼔是曰)
(麗譙維此通城僻臨江滸民俗淳厚素稱樂土漏刻有壺譙樓有城主司不謹燬於離明龍集己丑)
(功成不朽垂十六年緒始克就廢興有數為陵為谷人存政舉無往不復郡僚經始元戎作成庶民)
(子來舊貫斯仍垣墉闔闢羲娥代謝禦暴干城承平晝夜子翼借留叔度來暮民極雍熙皇圖鞏固)
如臯縣舊無城明嘉靖十三年知縣劉永準始作
六門三十三年苦倭患邑人李鎮等建議築城周
七里高二丈五尺城樓四水關二池深一丈二尺
廣十五丈知縣陳雍董其成萬歷中知縣王以蒙
築月城張星築敵臺
泰興縣宋舊城毁於寇紹興間縣令尤袤更築土
城後亦圮明弘治間知縣原秉忠立四門嘉靖三
十四年知縣姚邦材奉詔築城周七里高二丈五
尺門五池環其外深一丈闊五丈其後知縣許希
孟增設重門萬歷中知縣陳繼疇建敵臺浚池
江南通志卷二十
