江南通志卷一百十八
職官志
名宦(七)(潁州一府滁和廣六泗五州)
潁州府
漢何敞字文高平陵人永元間為汝南太守以寬和
為政遣儒術大吏案縣顯孝弟有義行者及舉冤
獄輒以春秋斷之修濬鮦陽舊渠墾田增三萬餘
頃(後漢書本傳)
宋登字叔陽長安人汝隂令為政明能號為神父
(後漢書儒林傳)
徐弘字聖通為汝隂令縣多大姓怙強骩法弘至
廉其尤者擒治之風俗一變(後漢紀)
虞延字子大陳留人建武初除細陽令每歲時伏
臘輒遣徒繫歸家並應期而還有囚於家被病自
載詣獄既至而死延率吏掾殯於門外百姓感悦
(後漢書本傳)
陳重字景公宜春人為細陽令布政有異化(後漢書獨)
(行傳)
三國魏盧毓字子家涿郡人譙郡太守文帝以譙舊
鄉大徙民充之以為屯田土地磽瘠百姓窮乏毓
愍之表徙民於梁俾就沃衍(魏志本傳)
南北朝宋李熙國鮦陽令元嘉三年遣大使巡行四
方散騎常侍孔默之等上言熙國在事有方民思
其政乃與宋縣令成浦各賜絹三十疋榖二百斛
特示奬賚以勸於後(南史)
何道山桑令元嘉初文帝遣大使巡行四方王歆
之等上言山桑令何道自少清廉白首彌厲應加
褒賚以勸於後(南史)
北魏劉模信都人太和初守潁州寬猛相濟有治聲
後遂家於潁(潁州志)
唐柳寳積永徽中潁州刺史修椒陂塘溉田三百頃
(舊史)
李岵潁州刺史興利除害得民庶心(舊史)
李繁泌子敬宗朝由弘文館學士出為亳州刺史
境内劇賊為患繁有機略出兵捕斬之(唐書本傳)
楊凝字懋功弘農人汴帥董晉表為判官亳州刺
史缺晉以凝行州事增墾田決圩堰築堤防水患
以息(唐書楊憑傳)
五代王祚并州人周顯德初為華州刺史改鎮潁州
均部内税租補實流徙以出新籍州故有通商渠
距淮三百里歲久湮塞祚疏導之遂通舟楫郡無
水患(宋史王溥傳)
宋王旭字仲明大名人知潁州荒政修舉(宋史王祐傳)
劉渙高安人志尚高潔天聖中為潁上令持正不
阿以忤上官棄去隠廬山之陽歐陽修作廬山之
詩以美之(南畿志)
晏殊字同叔臨川人以禮部尚書罷知潁州手植
雙柳於西湖後人思之為建雙柳亭(南畿志)
李迪字復古鄄城人景祐二年知亳州有亡卒羣
剽城邑發兵捕之久不得迪至悉罷所發兵偵知
賊匿處潛遣壯士擒斬以徇(宋史本傳)
歐陽修字永叔廬陵人皇祐元年知潁州塞白龍
溝蓄水西湖灌田以為民利又建書院俾潁人咸
知向學(宋史本傳)
蔡齊字子思膠水人以戸部侍郎出知潁州卒後
潁人見其故吏猶號泣思之(宋史本傳)
段少連字希逸開封人仁宗時知蒙城縣少連才
具通敏事無大小剖決如流尤厲風節不為權要
所撓(宋史本傳)
趙宗道字子淵嘉祐四年京西大饑轉運使請擇
賢郡守以甦災黎宗道被選知潁州賑給存勞不
遺餘力瘡痍漸起流亡以復(南畿志)
蘇頌以集賢校理知潁州仁宗山陵調發倉猝頌
為度土産有無高估緩期官自為市民不知擾而
課最他郡潁人德之(宋史本傳)
張知白字用晦滄州人知亳州御史王嘉言知白
守道循公當官不撓(宋史本傳)
宋庠字公序雍邱人治平元年以使相判亳州庠
所至以鎮靜為治(宋史本傳)
富弼字彦國河南人熙寧二年以使相判亳州青
苗法出弼謂如是則財聚於上人散於下持不行
被劾歸洛(宋史本傳)
蘇軾字子瞻眉山人元祐六年以龍圖閣學士出
知潁州時將鑿黃堆以注淮軾以水平準之淮之
漲水高於新溝幾一丈鑿必為潁患乃言於朝從
之郡有宿賊久不獲軾召汝隂尉李直方捕之以
小不應格推賞不及軾請以已之年勞當改朝散
郎階為尉賞不從其後吏部以軾當遷軾謂已許
直方又不報(宋史本傳)
朱光庭字公掞偃師人元祐六年由給事中謫知
亳州光庭在邦在家臨民臨事造次動靜一由至
誠(宋史朱景傳)
吕希純壽州人公著子徽宗時知潁州先是公著
嘗知潁有善政希純推廣父政教化大行(宋史本傳)
曾悟字蒙伯靖康中為亳州士曹金兵至被執抗
辭嫚罵衆刃劘之妻孥同日遇害(宋史忠義曾怘傳)
陳規字元則安邱人紹興十年知順昌府葺城壁
招流亡立保伍北軍至與劉錡區畫力戰以退之
初規至順昌即廣糴粟麥實倉廩會計議司移粟
赴河上請以金帛代輸至是得其用以成功(宋史本傳)
元歸暘字彦温汴梁人至順初同知潁州鋤奸擊強
人不敢以少年易之(元史本傳)
克哷至順二年知霍邱縣勸課農桑修舉廢墜為
一時良吏(元史本傳)
王公孺汲縣人以奉議大夫知潁州廉潔安靜與
民休息(潁州志)
張柔字德剛易州定興人鎮亳州環亳皆水非舟
楫不達柔甃城壁為橋梁屬汴堤以通商賈之利
復建孔子廟設校官弟子員(元史本傳)
嘉琿達延祐元年知太和縣均徭平訟勸課農桑
歲旱虔禱即雨邑中火災迪往救有反風之應鄰
邑飛蝗不入迪境比代父老攀轅不得行(太和縣志)
巴延薊國公托克托之孫城父縣達嚕噶齊為民追
賊奮不顧身為賊所害民于福寧鎮立祠祀之(元史)
(本傳)
明張文弼洪武元年知亳州創建州治學宫勤於撫
字流亡復業六年改為亳縣調知他州(亳州志)
李天祐洪武元年同知州事兵燹之後庶務草創
天祐隨宜經理招撫流移民始復業(潁州志)
車誠餘姚人洪武四年知潁上縣以誠信治民課
最擢知光州(潁上縣志)
黃良洪武五年知太和縣廉介愛民修縣治建黌
宫造士課農不朞月百廢具舉(太和縣志)
游兆福建人洪武七年判潁州修築清陂塘民永
賴之(潁州志)
盧試榮東陽人正統元年知亳縣重修學宫創建
義門倉儲粟以便賑給(亳州志)
孫震字景威鄔陵人正統元年知蒙城縣勤敏廉
幹百廢修舉建境内社學二十餘所教化大行(蒙城)
(縣志)
孫景名富陽人正統六年知潁州興學校隆秩祀
以清惠牧民得為治大體(潁州志)
鄭祺字彦禧貴溪人景泰初知潁上縣廉仁舊田
制編戸一十三里祺增為十七里賦斂以舒秩滿
士民乞留遷通判仍知縣事三年(潁上縣志)
高昇阜城人天順中知霍邱縣縣故無城昇督民
築土垣以為捍禦霍邑之城自此始(霍邱縣志)
賀思聰永平人成化十三年知亳縣慈惠宜民以
憂去服除士民伏闕乞令復知亳許之又二年汲
汲以備荒為政儲粟至二萬餘石(亳州志)
劉讓江西人弘治初知潁州州衛異屬兵每虐民
讓至有犯者悉寘之法軍伍帖然(潁州志)
孫誠新河人知霍邱縣霍自前令高昇始築土城
誠至易土以磚民樂趨事不數月功竣屹然保障
(霍邱縣志)
王旻曹縣人弘治九年知太和縣廉明剛正不畏
強禦吏民敬畏方之包孝肅(太和縣志)
王沂滋陽人弘治中復陞縣為州沂來知州事善
決疑獄重修大成殿建明倫堂築壇壝治公廨作
預備軍儲等倉儲粟五萬石歲饑躬視賑給(亳州志)
孟統字儒宗寧陽人弘治中授蒙城縣丞廉潔自
持修黌宫實倉廩士民沾惠(蒙城縣志)
葉寬字德夫晉江人正德四年知蒙城縣縣故無
城流賊至焚燬民舍抄掠至慘寬為築磚城浚深
池得以捍蔽迄今賴之(蒙城縣志)
趙䕫錦州人正德十三年知太和縣政尚寬平值
流寇復增築城堞甃以磚石(太和縣志)
李天衢字行之樂平人正德中授兵備僉事流寇
犯潁上天衢明號令嚴守禦親冒矢石設竒擊賊
旬日乃遁去更勞來逃民俾復寧宇(南畿志)
趙塤字平仲餘姚人由戸部員外郎謫亳州同知
廉靜自守官舍蕭然(亳州志)
傅棨清苑人由尚寳卿謫亳州同知勸學興禮修
理城堤倉厫多所補益(亳州志)
劉&KR1321;清苑人由鄉貢知太和縣通達政體有守有
為均地利濬溝渠耕桑交勸民歌思之(太和縣志)
吕景蒙字修飭象州人嘉靖中由御史謫判潁州
委心奉職不以遷謫介意繕西湖書院建三忠六
貞祠以振風化(潁州志)
茅宰山隂人嘉靖十六年由郎署左遷潁州同知
謠曰民之父母愷弟君子我潁毛公可以當此(潁州)
(志)
陳誥莆田人嘉靖中知州事除耗羨申減驛馬庫
役等費(潁州志)
陳址施州衛人隆慶中判潁州清嚴執法吏有以
賂嘗者杖而遣之妻布裙垢無他可更乃易綌裳
以浣恚形於色址從容相慰略不介意(潁州志)
謝詔贛縣人萬歷中守潁州裁決曲當鋤強扶弱
(潁州志)
黃楷永福人萬歷中令霍邱淮水暴溢壊民廬舍
溺人畜無算楷督舟拯救全活甚衆捐俸置學田
士民德之(霍邱縣志)
王世蔭萬歷中知霍邱縣多惠政築灃河堤以捍
水患至今利賴(霍邱縣志)
吳一鸞字文盛麗水人萬歷中知蒙城縣躬履田
畝清丈地數均差徭釐戸口捐修文廟製祭器購
書籍置學田又教民鑿塘浚池以泄水患(蒙城縣志)
潘章字星海雲南人天啓六年謫判潁州植一木
於庭書天地神明鑒察六字晨出焚香以拜然後
視事(潁州志)
趙士寬山東人崇禎七年以廕任通判決事精敏
流寇圍潁登陴守禦城陷猶募死士堵殺力竭死
之妻崔氏同二女俱自焚死事聞贈恤(廣輿記)
尹夢鼇雲南人崇禎七年知潁州城陷猶手殺數
賊中刀墮水死事聞與通判趙士寬並加優恤(廣輿)
(記)
左相申明季知霍邱流寇再破霍城相申被執大
罵不屈賊怒磔之(霍邱縣志)
廖維義長壽人崇禎時司訓徐州以禦寇功遷潁
上令仁民愛士深得衆心屢却巨寇鄰邑被難者
從之若歸市尋擢御史百姓遮留號泣(潁上縣志)
任有鑑山東人崇禎十五年以郡倅署潁州事潁
屢經兵燹戰守無具有鑑以忠義激發人心是年
春賊衆犯境率鄉民堵殺所獲馬牛即行賞賚婦
女避難相失者封養署中事定訪其家還之及秋
賊盤踞潁地密請兵捕𠞰會河水漲溢殺溺死者
無算潁賴以全(潁州志)
吳世濟字楫侯歸安人崇禎時知太和縣甫至寇
賊交訌閭井驚怖世濟不請兵謂兵甚於賊率丁
壯晝夜登陴守禦有方危城獲全著有禦寇始末
傳世(太和縣志)
國朝吳國用奉天人順治六年知霍邱縣未數月興革
協宜凋瘵漸起時山賊陳伯紹擁衆入寇會久雨
城圮賊闌入國用揮刀躍馬率甲士巷戰勢蹙馬
仆大呼曰吾當以死衛百姓遂自刎事聞贈按察
司僉事蔭一子(舊通志)
鮑弘仁瀋陽人順治六年知潁上縣性明敏簿書
填委據案剖決立盡捐俸錢修東城二百餘丈不
煩民力清驛遞禁雜派請豁無主荒地五千餘頃
田本沛富平人順治七年知蒙城縣時兵燹之後
殫心撫恤釐剔宿弊催科則花戸親輸遞馬則設
法官養夏秋米麥二税悉除耗贈邑民勒石頌德
焉
瞿乃慎順治十二年知潁上縣性仁厚不尚威嚴
潁田故多汙萊為招撫流移勸督墾闢漸成膏壤
催輸有法賦辦而民不擾時有民稱衆母吏畏神
君之頌
陳大倫字理仲定興人順治十四年知蒙城縣時
田賦混淆流民未復為裁定畫一之法均里甲除
奸蠧漕糧郵遞徹底清釐舊有邪教誘惑愚民大
倫捕其魁寘之法邑以大治
喻三畏字念兹奉天人康熙五年知潁州清慎平
恕革除耗羨重築西湖堤岸灌溉桑麻濬濠牐通
水利潁人食其德遷建寧郡丞死耿逆之亂喪過
潁士人絡繹奔奠(以上舊通志)
竹綠猗涇陽人康熙八年由粤東監司左遷蒙城
令蒙邑凋弊一以噢咻為治徵輸驛遞盡除科羨
歲省民錢數千緡聽訟平允上官每有疑獄輒下
蒙城讞決以憂去官貧不能束裝
滁州
漢劉平字公子彭城人建武中為全椒長有惠政百
姓感之或增貲就賦或減年從役獄無繫囚(後漢書本)
(傳)
唐韓思復字紹忠長安人大歷間滁州刺史境有銅
坑人苦鏟鑿為累思復為賈他郡費省獲多有黃
芝五生州署民刻石頌其祥(唐書本傳)
韋應物建中二年為滁州刺史性高潔節食寡欲
公餘焚香默坐雖工詩而政不廢(舊史)
關播字務元衛州人陳少游鎮淮南表為判官攝
滁州刺史李靈耀叛少游屯淮上播儲資力給軍
興人無愁苦(唐書本傳)
宋趙普字則平幽州人周末宋太祖拔滁州宰相范
質奏普為軍事判官太祖與語竒之會獲盜百餘
人當棄市普疑有無辜者請更訊之全活甚衆(宋史)
(本傳)
李彦明為全椒令建學宫新縣治政有丰采豪強
折服四境帖然(南畿志)
元時忱知全椒縣百姓愛之縣乏井民俱汲水襄
河忱為穿井縣門外聽人挹取至今呼元公井(南畿)
(志)
王禹偁至道初出知滁州閩人鄭褒徒走來謁禹
偁愛其儒雅為買一馬送歸或言其買馬虧直太
宗曰彼嘗却李繼遷五十馬顧肯虧一馬價哉(宋史)
(本傳)
歐陽修慶歷初知滁州以鎮靜為治明不至苛寬
不至縱吏民安焉(南畿志)
趙槩慶歷初以祠部郎出知滁州時渠寇李二過
其境語人曰我山東人也公嘗知青州民愛之如
父母我不忍犯率衆而去(宋史本傳)
盧秉字仲甫德清人熙寧末提點兩浙淮東刑獄
上計神宗問曰聞滁民捕蝗而食有諸對曰民誠
饑甚殍死相繼上惻然曰前此獨趙抃為朕言之
耳(宋史盧革傳)
王俞為全椒令建學宫於縣東南襄水之側奬善
懲惡訟平盜息(南畿志)
姚仲孫字茂宗商水人通判滁州歲饑詔發官粟
賑濟主吏不以時給仲孫至立劾主吏夜索丁籍
盡給之(宋史本傳)
梅執禮字知勝浦江人元符五年知滁州時賦鹽
虧額滁亦苦抑配執禮曰郡不能當蘇杭一邑而
食鹽乃倍粟數民何以堪請於朝詔損二十萬滁
人德之(宋史本傳)
劉位招信人為滁濠鎮撫使攝州事紹興中屢敗
金兵金遣使招之位斬其使未幾金兵奄至位出
戰中流矢死贈建寧軍節度使建廟淮陽賜號剛
烈(南畿志)
黃師中建炎間為全椒令縣廨燬於兵師中結茅
以居清靜為治閭里盜發推尋其跡輒得四境肅
然(南畿志)
張處厚知全椒縣復建縣治於市橋西北性廉介
不妄取興馭胥吏尤嚴飭(南畿志)
魏安行樂平人以張浚薦知滁州郡罹兵燹壇廟
皆毁安行從草莽中得碑依政和法式立焉招墾
土田民賴之(南畿志)
辛棄疾字幼安歷城人乾道間知滁州滁遭兵燼
井邑凋殘棄疾寬征薄賦招集流亡教民兵議屯
田乃剏奠枕樓繁雄館辟江東安撫司參議官留
守葉衡雅重之(南畿志)
許巽嘉泰中知滁州境内故有津渡三前守月賦
錢巽悉蠲罷仍各造舟以濟(南畿志)
林㟽知滁州時州賦鹿非其土産㟽上言得免(南畿)
(志)
趙葵紹定中知滁州以州為兩淮門戸乃修城浚
濠嚴設守具(南畿志)
元劉琪至元間知滁州創鐘樓建永濟橋增置大成
樂器(南畿志)
社居敬汴梁人泰定初為來安尹廉謹有惠政尤
汲汲於興學校崇教化歲蝗居敬齋沐致禱蝗不
入境(來安縣志)
楊樸字文素河南人至正中全椒尹寇入城樸盡
殺妻女朝服坐堂上盜欲降之樸指曰我已戕家
屬正欲死官守耳乃連唾之死(元史忠義傳)
蔣居仁廣陵人至正中知來安縣精於吏治民樂
其政(南畿志)
明周鼎鄞縣人洪武八年知滁州始滁隷中書事皆
符下有不可者封上之已隸鳳陽府守數加苛責
并毛舉細事撼鼎鼎不為動滁當孔道簿書填委
鼎綜核嚴明治最他州(滁州志)
吳穎字克懷閩人永樂初授全椒教諭善形家言
以築文筆峯致飛語動上怒乃率諸生登明倫堂
曰始禍者予也予死若等獲生矣遂自縊諸生王
冕等為卜葬南山之陽(全椒縣志)
陳璉東莞人永樂五年知滁州政教兼舉治為江
北諸郡最秩滿滁人請留遷揚州知府仍知州事
(南畿志)
留衢正統中知全椒縣有循良之政(全椒縣志)
周正安陸人天順八年知滁州有治績聲望與陳
璉相埒(滁州志)
趙禮成化間知來安縣創築土城繕學宫作官廨
立市廛修堤防百廢俱興(來安縣志)
曾顯弘治三年知滁州滁當衝要方貢夫馬驛騷
民苦煩費顯議中道池河為定遠西徼設站協之
河決徐州田租不入撫按議令滁代輸顯力爭得
免(滁州志)
孫贇正德中尹全椒修建黌宫堂廡率出俸錢成
之視學造士時稱良師(全椒縣志)
林文卿正德中全椒教諭時遷學宫悉力程督工
皆堅緻課諸生講求鄉射義悉如古泮宫法(全椒縣志)
陳則清嘉靖中知滁州歲大旱發廩賑貸逾年疫
作民病不能行因量地設場為糜食之又請折鳳
麥以免輸運之苦(滁州志)
王邦瑞字惟賢宜陽人嘉靖中知滁州時徭傳馬
驢取具田丁又屯所養馬田地多乾没邦瑞力請
蠲逋欠均科派平馬政減重徵奉旨釐覈民困得
紓(滁州志)
趙鏜嘉靖中知全椒衛屯恣虐鏜大為懲艾仍請
於屯田御史每屯置老人轄之號稱良法(全椒縣志)
凌約言嘉靖中知全椒縣民苦養馬豪黠詭為邑
供丁而以馬役遺下農約言釐弊懲奸酌量盡善
邑自是無馬患河南師尚詔反糾集丁壯預為三
覆以待寇聞風潛遁(全椒縣志)
顧問嘉靖中由御史謫知來安往時六合滁陽南
北夫馬率有驛路後改經來安遂成孔道民苦供
億問悉為禁絶驛困以甦(來安縣志)
魏大用嘉靖中授來安令前令趙禮築土為城久
圮大用悉力經營易以磚甓百姓賴以安堵(來安縣志)
張四術嘉靖中知來安廉謹愛民其於六合馬夫
迂道尤力請禁止(來安縣志)
丁士竒萬歷間知滁州建四隅角樓以備守望監
司取鍰金逾額帑積不支自鬻家棗園償之(滁州志)
陳允升萬歷中守滁州滁田瘠糧重民不能供每
有棄産去者允升履畝清丈計額均賦一境賴焉
(滁州志)
孫森萬歷中知滁州衛弁忌其嚴覈摭訴監司森
抗對得白因寘侵帑諸弁於法時郵遞衝疲勘合
白牌雜遝至森調度有方(滁州志)
田梴萬歷中知全椒縣立漢劉平祠顔其堂曰仰
劉縣治後河南北通津行者病涉移諮和守各造
浮橋至今利濟(全椒縣志)
樊玉衡萬歷中以御史建言謫判無為州遷全椒
令敬禮耆碩表章先賢因俗便民除蠧尤力尋膺
薦督理漕河抗疏請冊立謫戍雷陽道經滁滁民
往送揮手謝之跨驢而去(全椒縣志)
劉是萬歷中知全椒崇節孝鋤豪猾蠲逋慎獄(全椒)
(縣志)
關驥萬歷中令全椒下車值加派河夫毅然為民
請命以去就爭遂得末減(全椒縣志)
管學經萬歷中知全椒縣貌文弱而施政有方摘
發侵欺覺察偽篆又捕獲鄰境大盜(全椒縣志)
吳羽文萬歷中知全椒煦嫗單赤掊擊豪猾諸所
興除皆大利害為人冰蘖自持顰笑不假(全椒縣志)
錢應元萬歷中來安教諭會令虐士誣揭上臺應
元不避嫌怨抗白其冤直指為之霽顔(來安縣志)
秦植天啓中知全椒未下車即發諸吏蠧狀人以
為神至杜苞苴除耗羨薄税通商調知皖江惟攜
布絮一篋而行(全椒縣志)
孔尚則至聖裔崇禎時知全椒時軍興旁午徵調
無虚日尚則咄嗟立辦至里役長催火耗起解等
件久滋民累一切釐革(全椒縣志)
國朝甯鳴玉字楚珍奉天人順治十四年知滁州時賦
多逋欠鳴玉按籍清釐分限立單令逋者照輸各
給完狀後江南州縣皆以奏銷被遣滁獨無恙
湯九圍奉天人順治間為來安知縣邑故凋敝田
畝多鬻於省州紳士土著存者十裁二三里役大
為民害九圍定為官收官解之法積困以甦(舊通志)
楊鶴年字清華滿洲人順治十六年以鳳陽府同
知署滁篆時海寇入犯滁密邇會城人心惶擾鶴
年密為守備以靜鎮之譌言繁興皆置不問直指
及備兵使者服其持重有請輒報可士民賴之
鄭邦相字又僑咸寧人康熙六年知滁州治尚簡
靜首申功令令輸賦者自封投櫃革僉報徵糧里
甲積困以甦聽訟委曲開諭民多感悔威惠並著
萑符亦為屏息
趙清貞字幹周奉天人康熙十四年知滁州值歲
大旱力懇上官題請蠲賑旋得報可全活無算聽
訟明敏片言剖決民皆懾服
和州
南北朝宋劉湛字弘仁南陽人梁郡太守改歴陽奸
吏犯贓百錢以上皆殺之自下莫不震肅(宋書本傳)
張齊字子響馮翊人歴陽太守齊手不知書目不
識字而在郡有清政吏事甚修(梁書本傳)
唐張無擇慈谿人和州刺史時水潦害農無擇請蠲
穀賑之採訪使李知柔素不快其直諒密奏以附
下為名貶蘇州别駕老幼遮道攀留(舊史)
張知謇字匪躬幽州人中宗時和州刺史清介有
威嚴(南畿志)
宋傅堯俞字欽之鄆州人治平中知諫院以爭濮議
出知和州絶不言諫官時事通判楊洙問之堯俞
曰前日言職也今為郡守當宣朝廷美意而乃沾
沾追前闕政與誹謗何異(宋史本傳)
凌沖字子和蘇州人知含山秩滿束裝家人有蓄
一砧者沖視之曰非吾來時物命還之(南畿志)
宋昌祚為和州鈐轄建炎四年州被圍數匝昌祚
與楚軍指揮鄭立共激士卒晝夜備禦不少怠城
破昌祚等皆死譙樓上(宋史忠義傳)
韋永壽紹興末以統制官與北軍戰於和州其子
世堅救之同死(宋史忠義屈堅傳)
姚興相州人紹興末興隸都統王權麾下北軍渡
淮興拒之退保和州遇於尉子橋力戰手殺數百
人北軍誤興父子俱死贈容州觀察使立廟賜額
旌忠(宋史忠義傳)
冷世修字良器通判和州時守尚嚴峻世修濟之
以寬吏民愛戴秩滿相率詣臺使乞留(南畿志)
周虎臨淮人開禧二年知和州時敵兵圍城急虎
乘城固守其母何氏激厲將士誓與城俱存亡合
戰屢殺賊驍將敵大創引去州人為立母子生祠
(南畿志)
趙師嵓嘉定三年為和州觀察使有惠政(南畿志)
元馬澤字潤甫任邱人知和州以經術飾吏事禮師
儒修庠校均戸役年歉籌畫賑饑全活甚衆(南畿志)
疊卜泰字允恭蒲城人泰定中烏江縣監為治以
教先法春行勸農自裹糧以從民有訟者輒曉以
禮法人皆感服(南畿志)
明郭景祥字仲德濠梁人洪武初總制和州增樓櫓
浚城濠置公署剙學宫飭農事廣屯田威望大著
帝遣使以璽書勞之(和州志)
李相字彦章四明人洪武初由京兆尹出知和州
建州署築郭公銅城二壩(南畿志)
陳𤦺字士英霍州人洪武中知和州民服其化男
女異路囹圄空虚(南畿志)
戴泰一福建龍溪人永樂初以隠逸應召知和州
以清白稱(南畿志)
侯潤寧海人正統十一年知和州嚴明廉幹鋤強
扶弱(南畿志)
黃潤玉鄞縣人景泰初知含山縣鑿渠塘築隄堰
躬課蓄洩(含山縣志)
劉隆廬陵人天順六年知和州實倉廩平糶糴歲
凶民賴以給奸胥病民必按律懲治不少貰訟至
曲直立判(南畿志)
董錫會稽人天順中和州同知均徭役清軍伍修
黌宫興水利(南畿志)
吳漣南海人為含山令樸易廉潔以德化民歲饑
作饘粥餉流移所活萬餘人公餘進邑諸生設帳
講易(廣輿記)
林長繁莆田人弘治中知和州愛民惜財案牘詳
審(和州志)
顧珀字戴祥晉江人正德四年知和州簡訟輕役
發奸摘隠(和州志)
孔公才字希文曲阜人正德中知和州渠寇劉六
猖獗練兵修城復鑿重濠賊偵知有備不敢犯(和州)
(志)
祝弘舒四州人正德七年知含山縣崇學校毁淫
祠清戸口平賦役(含山縣志)
賈應春真定人嘉靖七年知和州事至立剖奸胥
無所措手(和州志)
孟雷澤州人嘉靖十一年知和州辭色不少假而
内實坦易僚佐皆以臺部左遷以雷年少數易侮
之雷風節不少挫羣僚亦心服焉(和州志)
張叔宣内江人嘉靖二十三年知和州民有訟者
輒和顔諭之每里擇有行義者一人勸民以禮使
勿爭嘗單車出見村婦逐隊挑田間野菜持一束
歸和羹召諸僚佐共食之時有陳御史北上叔宣
裁其夫役陳不能平尋按廬鳳廉叔宣清介更力
薦之(和州志)
陳冠南昌人由刑部郎謫和州同知均徭除羨課
士勸農鰥獨無告者時出俸錢周之(和州志)
鄭曉海鹽人嘉靖中由吏部郎左遷和州同知多
惠政性簡淡居城西峩嵋書院公事之暇著述不
輟(和州志)
晉朝臣洪洞人隆慶七年知和州清里甲除奸蠧
崇奬節義甄拔寒微(和州志)
郭繼芳字履謙富順人萬歷中授和州知州建巽
塔徙泮宫(和州志)
袁伯鑰豐城人萬歷初知含山田畝戸口詳請立
一條編積弊一清(含山縣志)
黎弘業字孟擴廣東人崇禎時知和州乙亥冬張
獻忠圍城將陷弘業繫印於肘跪請於母李氏母
泣諭曰子勿以我為累事至此有死而已遂自縊
妻楊氏妾李氏四女皆自縊弘業乃望闕痛哭以
硃題壁曰為官不負民為臣不負君忠孝誠已盡
死生安足論引佩劍自刎未絶復甦更濡頸血書
曰為臣死忠為子死孝大丈夫何惜一死哉賊突
入被傷數刃而死事聞贈太僕少卿廕一子同時
州判錢大用同妻妾及長媳死學正康正諫訓導
趙世選吏目景一高皆死之(和州志)
國朝徐萃字元伯山東臨清人旗下貢士順治初知和
州以簡御煩以惠兼義公餘讀書課士有風雅之
遺民肖像祀之
任憲伊清澗人順治四年以貢士同知和州有惠
政遷兩淮運判士民思之
朱長泰字謙茹德平人順治丁亥進士知含山縣
嚴正果斷有包拯再出之謠鄰民有冤抑上控輒
求下含山讞訊奬善黜惡不遺餘力三年考績以
廉敏著稱
楊繼芳字仲延南和人拔貢順治十七年知和州
為政敏給簿書叢錯綽有餘閒在任期年百務釐
舉四野謳歌(以上舊通志)
夏瑋字禹貢寧遠人康熙九年知和州均賦役省
獄訟城垣就圮捐貲繕築不以擾民復修學宫纂
志乘百廢具舉
周元宰金州衛人康熙十六年知含山縣徵輸令
民自納革里甲兜收之弊歲饑多方賑恤課民力
田不足者給以牛種陞江寧同知去之日士民請
留者數千人
石參字星川奉天人康熙二十八年知和州宅心
仁恕下車有不破一家不傷一士之誓賑恤災黎
革除科派省差擾以息民嚴保甲以清盜卒於官
士民立祠祀焉
何偉字五峯奉天人康熙三十九年知和州臨政
勤敏馭吏嚴明歲災區畫賑恤存活甚衆催科不
事鞭扑輸者恐後禮師儒葺黌舍卒於官州民奉
主與石守同祀號二賢祠
廣德州
宋范仲淹廣德司理參軍日抱獄牘與守爭是非守
盛怒不為屈歸必記其往復折辨之語於屏比去
至字無所容貧止一馬鬻之徒步而歸(宋名臣言行錄)
范師道字貫之吳縣人知廣德縣民喜淫祀歲用
牛千數師道禁之妖妄遂絶(南畿志)
錢公輔字君倚武進人治平間知廣德軍舊學在
城北以卑隘徙之東南嘗撰學諭委曲訓誘使人
知所崇嚮(南畿志)
朱嗣孟樂平人為廣德司戸兼司理叛卒戚方犯
廣德嗣孟有膽略直詣賊壘為陳逆順禍福方以
忤已殺之事聞贈宣教郎(宋史忠義王儔傳)
王儔建炎中權通判廣德軍戚方引兵過廣德入
其郛儔不屈與判官李唐俊司法潘偊權知廣德
縣韋績縣丞蔣䕫皆死(宋史忠義傳)
洪興祖丹陽人紹興中知廣德軍鑿陂塘六百餘
所民無旱憂(宋史儒林傳)
熊彦照淳熙六年知廣德軍歲祲發倉賑給治為
江東最(南畿志)
耿秉由知廣德軍歲凶發倉粟賑給活饑民萬餘
寧宗聞之璽書褒異(南畿志)
趙彦誠嘉定中知廣德軍興學校重鄉飲置田以
贍生徒立為善齋以教宗子(南畿志)
王介字元石金華人知廣德軍韓侂胄隷人蘇師
旦忿介不通謁目為偽黨有勸其自明者介曰我
髮已種種豈畏鼠輩耶侂胄亦懼公議不敢發(宋史)
(本傳)
章一璧字君玉浦城人寳慶元年知建平縣振興
學校深得治體(南畿志)
林棐紹定四年知廣德軍奏蠲兩縣逋租一萬五
千餘石代輸積欠十二萬貫公餘輯桐汭新志二
十卷(南畿志)
施德懋會稽人端平間知建平縣歲凶力行賑貸
士以無養多失業招集教之復學田五百畝贍焉
(南畿志)
董槐字廷植定遠人淳祐中為廣德錄事參軍有
誣富民李桶私鑄兵器結豪傑以應李全者捕繫
之獄槐攝通判察其枉上書言狀桶得釋(宋史本傳)
常楙字長儒海鹽人咸淳中知廣德軍郡大水不
待上聞發倉粟活饑民又置慈幼局立先賢祠民
甚德之(宋史本傳)
黃震淳祐間判廣德軍初孝宗頒朱熹社倉法於
天下廣德之民困於納息人以熹之法不敢議震
曰法出於聖人猶有變通安有先儒立法不思救
其弊耶為别買田六百畝以其租代社倉息約非
凶年不貸而貸者不取息郡有祠山廟夙稱靈應
江淮之民詣禱者率身攖桎梏自行笞掠以徼福
利悉禁絶之(宋史本傳)
趙時踐字容月采石人宋末為廣德司戸參軍郡
守重其才使攝建平縣事元兵南下先驅擁東門
時踐登縣樓搥鼓伐鉦為守禦計城陷與妻子僕
妾八人皆赴溪潭死(南畿志)
王汝翼宋末知廣德縣元兵入境汝翼死之(南畿志)
元王勉字懋德婺州人大德間尹建平杜私謁會大
饑疫殫心賑恤復單騎挾醫人給藥卒於官子孫
家焉(建平縣志)
胡定國瑗孫大德間典建平學事興復學宫横經
講說以道正人士類頌之(建平縣志)
明陳寧明初授廣德知府歲旱百姓告災太祖不允
寧赴京奏曰天旱田禾不收若復督徵必逃徙之
蘇州是為張士誠益民也太祖曰爾大膽敢如此
言從之(南畿志)
張翼字鵬飛合肥人洪武三年知建平縣興舉廢
墜規模整飭(建平縣志)
羅坤泰吉水人永樂中知廣德州興學造士祛弊
息爭一郡稱平(廣德州志)
魯鐸泌陽人由國子生知建平縣政務寬恤視民
事如家事去後民常思之(建平縣志)
李觀字廷賓武昌人正統八年知建平縣建文廟
築陂塘創預備倉及壇壝郵舍(建平縣志)
周瑛字梁石莆田人成化間授廣德知州巡行原
野察農勤惰更示蠶繅法訓迪士子至夜分乃散
著廣孝慈錄及祠山雜辨以諭民(廣德州志)
邵蕃字文盛餘姚人成化中知建平縣清介愛民
不任威力(建平縣志)
孫紘鄞縣人弘治間知廣德州誠信廉能鎮靜不
擾(廣德州志)
江暉字景孚仁和人正德中知廣德州出不坐乘
食無兼味武宗南幸江以南率苦供億暉措辦得
宜一方獲安(廣德州志)
趙崇賢浙江人正德四年知廣德州時方議津貼
建平軍需以助養馬崇賢曰馬政派自草場軍需
出於田畝縣民食田力而州民為之納税非制也
亟白憲司停止之(廣德州志)
鄒守益字謙之安福人嘉靖初由翰林謫判廣德
州創復初書院置學田講良知之學士類翕然從
之(廣德州志)
連鑛永平人嘉靖七年知建平縣明律善斷設策
擒亂民虞順境内以寧(建平縣志)
陳德騄字房甫應城人嘉靖中知建平諸羨餘悉
充正賦申減牧馬之額裁諸色供億履畝覈丈積
弊盡除(建平縣志)
趙佑卿嘉靖四十五年知建平築山陽楊學潘城
等圩(建平縣志)
宋鼇湘陽人嘉靖中建平縣丞倭躙郡邑鼇甫至
即率民兵往禦至上海孤軍援絶倭衆猝至遂遇
害殮時創鏃滿體士民哀之(建平縣志)
陸長庚平湖人萬歷十一年知廣德州新黌宫置
學田課耕濬渠置倉水隄以便軍民(廣德州志)
朱之楫字斯濟通山人萬歷中知建平縣遷學宫
墾浮湖廢地開西河增置義倉(建平縣志)
張宗信山西人萬歷中知建平狷潔自持親民禮
士與前令朱之楫並稱循吏今合祀西郭外(建平縣志)
胡子晉德清人萬歷中同知廣德州佐郡六載攝
篆者三公明嚴正豪猾斂跡日用蔬茹悉自家載
至(廣德州志)
向萼輝慈谿人萬歷三十六年知建平謹權量平
物價學宫舊建東門外屢圮於水為出俸錢遷之
(建平縣志)
程良符孝感人崇禎時知廣德州不事苛察民服
其化歲旱徒跣祈禱大雨立澍一時傳為程公雨
(廣德州志)
侯佐字弼時解州人崇禎八年知建平奉憲檄築
城期年工竣時溧陽大盜白晝剽掠佐練習義勇
設策擒之(建平縣志)
何弘仁字仲淵山隂人崇禎十一年知建平縣吏
不忍欺歲大旱步禱赤日中大雨如注飛蝗千里
不入縣境(廣輿記)
趙景和錢塘人崇禎時知廣德州馬士英擁兵走
浙以書索餉景和曰吾不能齎盜以糧也傳集鄉
民悉入城避亂士英怒督兵攻城城陷景和奮臂
裂眦數士英誤國害民諸罪遂遇害(廣德州志)
金印榮武進人崇禎時授州學正持已端嚴誨人
不倦時比之胡瑗(廣德州志)
國朝崔成名安肅人順治初知廣德州時有土寇聚山
藪剽掠良民成名躬帥兵搗其巢穴擒馘數千人
民始安堵查覈糧税申免州縣溢額銀四千九十
餘兩
張正中字文臺河南人順治三年知建平縣招徠
逃亡墾藝荒瘠覈戸口稽疆畝冊籍釐然學宫就
圮捐俸修葺士民咸德之
陶爾性字還一咸寧人順治十年知建平縣寬仁
愛民而嚴於馭吏治邑三年有麥秀兩岐之瑞
孟希舜號華宇奉天人順治十一年知廣德州外
寬内嚴敢於任事請免州縣地畝溢額銀六千七
百餘兩十二年歲旱勘災申豁秋糧十分之一民
賴之
秦確輝縣人順治十三年知廣德州廉能明允剔
弊除奸州民戴若父母(以上舊通志)
彭長庚字太白奉天人順治間為建平知縣年甫
二十姿力英邁案牘目十行下片言決遣猾吏膽
落又虛懷嗜學隆禮師儒舉卓異第一
柏肯堂臨清人順治戊戌進士知建平縣值歲饑
多方賑濟全活數萬人查覈丁糧造赤歷冊積逋
俱清嚴絶逃鏇奸民斂跡
胡擢標字耐菴浙江人康熙三十五年知建平縣
是年冬苦雨虔禱即止次年夏大旱禱雨又立應
以疾卒官士民咸悼惜之
六安州
漢劉順字平仲光武族兄建武八年擊破六安賊因
拜為六安太守帝徵之吏人上書請留十一年卒
(後漢書成武孝侯傳)
宋程端中靖康末知六安軍北兵至殫力守禦不克
死之(南畿志)
元王大有字廷祐澶淵人至正間知州事課農桑興
學校治績稱最(六安州志)
朱子範知六安州時兵革頻仍民多死徙子範蠲
減税糧作勸農文諭之(六安州志)
秦天祐舒城人元末知州事四方兵起天祐悉力
保障一境獲安(六安州志)
明陳明善句容人洪武間知六安州剙建州治有惠
澤及民山賊聚衆刧掠州倅往捕遇害明善討平
之(六安州志)
朱模字子範休寧人為六安州判值軍丁胡五等
糾衆為亂模單騎往捕遇害(六安州志)
康琚項城人洪武三年授州同知時庶務草創民
多弗率琚躬行德化助守所不逮以循卓擢永平
府同知(六安州志)
隋贇字從禮山東人洪武初授英山主簿嘗捕獲
叛賊潘友文等以功遷知縣復除虎患遷袁州通
判(英山縣志)
孔善曲阜人洪武間授英山訓導學問博洽敷教
有方秩滿諸生赴闕請留遷教諭(英山縣志)
陸愉泗州人永樂二年知六安州勸學興禮盜息
民安秩滿州人詣闕懇留復任(六安州志)
劉鎰羅山人弘治二年知六安州蠲宿負去苛斂
産亡而税存者悉除之流民復業者甚衆州治屯
衛相錯處之以公軍民咸服(六安州志)
李瑄元氏人弘治間知英山疏滯獄抑豪強恤里
甲較士高下而資以膏火(英山縣志)
王坊字崇賢浙江人初任新淦以忤劉瑾謫廢瑾
敗起知霍山編定賦役品格胥吏不得為奸(霍山縣志)
歐陽德字崇一泰和人嘉靖三年知六安州毁淫
祠建書院歲饑出粟分賑民疫為購善藥濟之(六安)
(州志)
邵惪久餘姚人嘉靖二十九年知六安州築陂塘
以溉田課文藝以造士鋤奸雪枉(六安州志)
胡澤通城人嘉靖中授英山教諭葺齋舍購書籍
集諸生肄業其中勾稽學田租税以有餘惠寒素
(英山縣志)
徐縞豐城人嘉靖間霍山典史海寇突至縞督鄉
勇力戰走之蛟水暴漲民多漂溺縞捐貲瘞藏流
離者復出粟賑給存活數百家民祀於東嶽廟左
(霍山縣志)
李懋檜字克蒼安溪人萬歷九年知六安州州丁
役舊有上中下三等有家已消落而仍納上戸者
檜定為一則民累以蘇設社倉令民輸所餘粟擇
里中富而有行誼者主之視豐歉為收放又置義
田二區積歲入以贍貧者(六安州志)
王榆羅田人萬歷間知六安州每朔望向神誓曰
愛民不及愛子殃及我子治郡不及治家殃及我
家(六安州志)
向文謨湖廣人萬歷間知英山以邑小政簡請裁
主簿省冗費又請改折鳳倉米麥(英山縣志)
黃守經字伯通南城人萬歷三十八年知霍山執
法不畏強禦學宫移河北非善地急白當路遷復
故址出俸錢為諸生倡三閱月而功竣(霍山縣志)
李聯芳北直人崇禎時知六安州聞寇起陜西即
修城浚隍如寇將至役者迂之及去後二年寇薄
城下州人據城固守始服其遠慮(六安州志)
高在崙崇禎時知英山縣流寇來攻在崙悉力捍
禦城陷死之(英山縣志)
龔元祥長洲人崇禎時任霍山教諭與訓導姚允
恭皆端嚴有師範寇至城陷姚適他往元祥冠服
坐明倫堂賊環刃脅拜不屈死子年十六枕父屍
慟哭亦被害越三日姚歸大慟曰吾死晩矣適賊
又至乃憤激大罵至死不絶口姚盱眙縣人(霍山縣志)
國朝史良植河南人年十八第進士授英山知縣吏治
精敏雖老成練達無以過之詳詢民瘼剔除宿弊
順治己丑楚賊侵英良植單騎詣府乞師歸至石
觜頭賊衆突至被執不屈遂遇害(舊通志)
李浴日掖縣人順治初知六安州時兵燹之後民
生未遂浴日多方撫字政簡刑清一方賴之
劉克孔字扶宇奉天人順治中知六安州當兵燬
之後糧冊散失徭役不均胥吏緣以為奸克孔按
戸清查盡祛蠧弊士民戴德焉
門毓英瀋陽人順治五年知霍山縣時土寇作亂
肘腋皆其黨與毓英悉力捍禦籲憲請援身先士
卒轉戰深入渠魁授首霍城獲全
泗州
漢孔安國字子國武之弟魯申公弟子為臨淮太守
其治官民皆有廉節稱(漢書儒林傳)
路温舒字長君鉅鹿人宣帝即位上尚德緩刑書
帝嘉納累官臨淮太守治有異績(漢書本傳)
薛宣字贛君郯人以御史中丞出守臨淮政化大
行(漢書本傳)
侯霸字君房河南密人王莽時霸官淮平大尹更
始徵霸百姓號哭遮道乞留且戒乳婦勿舉子曰
侯君去必不能全使者慮霸就徵臨淮必亂不敢
授璽具以狀聞(後漢書本傳)
朱暉字文季南陽宛人永平中為臨淮太守所拔
用皆厲行士其諸報怨以義犯率得生濟其不義
之囚即時僵仆吏民畏愛為之謠曰強直自遂南
陽朱季吏畏其威民懷其惠(後漢書本傳)
孟嘗字伯周上虞人舉茂才令徐縣州郡表其能
尚書楊喬稱其清行出俗能幹絶羣(後漢書循吏傳)
謝熙山隂人令徐縣明達有吏才(後漢紀)
南北朝宋沈璞字道真武康人元嘉末為盱眙太守
繕城浚隍魏太武以三十萬衆攻之不克(宋書自序)
唐蘇晉藍田人為泗州刺史以仁恕為政吏民信服
(舊史)
張伾以軍功遷守泗州值水患悉力捍禦卒完一
城(唐書本傳)
崔珙博陵人有威重精吏治以拔萃異等累擢至
泗州刺史得士心(唐書本傳)
杜慆萬年人咸通中守泗州龐勛反圍城甚急處
士辛讜勸慆出家屬獨以身守慆曰吾出百口求
生衆心摇矣不如與將士共死生衆聞感泣讜乃
請救於郭厚本賊解去賊又敗杜審權令狐綯兵
以鐵鎖絶淮流梯衝乘城糧盡為薄饘以給遣李
圓約降慆怒殺之凡十月慆撫循士皆殊死奮讜
冒圍出入糾輯援師卒完一州唐(書杜佑傳)
宋段思恭澤州人開寳中代馬繼業知泗州下車矯
其失綏撫夷落訪求民病悉條奏免之後歴知壽
州宿州並著勞績(宋史本傳)
朱昂字舉之衡山人太宗時知泗州嘗聚淮水流
屍三千為塜瘞之有戍卒謀亂昂誅其首惡支黨
悉貰之(宋史本傳)
張夏知泗州值大水築堤禦之景祐初後守因其
舊而加廣焉(歐陽修先春亭記)
歐陽載字則之廬陵人知泗州有浮屠誘民男女
投淮水死載盡捕其徒詰其姦民誅數人遣還鄉
里者數百人遂毁其寺(歐陽修工部郎中歐陽公墓誌銘)
歐陽觀廬陵人為泗州判官夜治官書嘗屢廢而
歎妻問之曰此死獄也我求其生而不得爾(歐陽修瀧)
(岡阡表)
趙抃通判泗州濠守給廩賜不如法士卒欲變守
閉門不出轉運使檄抃攝治之抃至從容如平時
州以無事(宋史本傳)
傅楫字元通仙遊人揚州司戸參軍攝天長令發
摘隠伏姦猾屏跡(宋史本傳)
陶令靖康間知盱眙縣徽宗南幸以南山有十景
詔所在清蹕令辭以非旬日可辦帝嘉其直而止
(南畿志)
賈公望字表之韓城人欽宗時知泗州靖康二年
運使翁彦國勤王至泗州逗留不進公望責以大
義始行及張邦昌偽命至率官屬哭天慶觀聖祖
殿焚其赦書遂不能越泗而南當時服其壯烈(南畿)
(志)
趙立徐州人建炎四年為泗州水軍鎮撫使劉豫
遣葛進齎書誘立立怒斬之又遣劉偲持榜招之
立令將出就戮偲大呼曰公非我故人乎立曰吾
知忠義為國何問故人卒斬於市(宋史忠義傳)
沈該歸安人紹興十二年知盱眙軍有賢聲(南畿志)
傅球字命之考城人通判泗州淮水溢毁城朝廷
遣中使護築絶淮取土道遠度用卒六萬球相度
近隄防有高阜平之得土以漕運回舟載之省工
費殆半(南畿志)
元李景道字克中太谷人為盱眙尹天歷元年遷建
縣治斬荆棘鑿山趾所費鉅而民不擾(盱眙縣志)
郝偁字子榮河間人至元間為天長尹擇民間童
子可教者立塾置師絃誦相望又新廟學籍豪民
隠蔽田七頃有奇入其租為師生廩禄時人頌之
(天長縣志)
明林庭蘭字廷秀福建人洪武三年知盱眙縣潔已
撫民以循良稱(盱眙縣志)
鄭仁憲字平之會稽人成化間知天長縣興學校
繕館舍修壇墠立坊市凡政教之大者次第畢舉
(天長縣志)
藍馥浮梁人成化十八年知五河縣創集場建義
倉(五河縣志)
葛浩上虞人弘治十年知五河縣歲旱徒步禱雨
往還數十里躬親捕蝗卒不為災民築捕蝗臺於
茇憩之所今尚存(五河縣志)
許弼弘治間知泗州在任六年積穀至二萬石年
饑百姓多賴以濟(泗州志)
汪應軫字子宿由庶常出知州事武宗南巡江彬
方用事横索供億應軫以一身當之民得無擾嘗
遣人至浙西市小桑數萬株課民樹藝尋擢給事
中去之日艤舟龜山見家人載石砧急命投於淮
水至都猶上疏乞免泗州運糧養馬諸累(泗州志)
潘槐宣化人嘉靖中知五河縣博聞強幹大著賢
聲(五河縣志)
林希元嘉靖中以大理評事謫判州事歲大饑人
相食青陽滄湖嘯聚數百人希元躬往慰諭解散
其黨且請貸其罪而賑恤之境内以安(泗州志)
邵時敏字伯來餘姚人嘉靖間令天長築馬埠堤
數百丈建二石橋以便民民呼其堤曰邵公堤橋
曰邵公橋(天長縣志)
楊子龍鄞縣人嘉靖中知天長縣首議經費里甲
繼請撤還驛傳及革護城河糶糴之税至修學宫
東西月池排纂縣志皆關為政大體(天長縣志)
楊化隆慶中知泗州城内外石堤皆所創築(泗州志)
陳永直由通判遷知州事增築東南護城石堤請
豁高家堰築堤夫役五百名免徵草料銀數百兩
(泗州志)
浦朝柱定州人萬歷十五年知州事歲凶穀價騰
涌出俸金遠糴米麥平糶與民又以餘米作粥全
活無算州屢被水患請於河憲疏濬清河口門限
沙民賴之(泗州志)
潘士紳江西人萬歷中知五河縣一切羨耗贖鍰
盡為捐革訟至即理案無留牘時他邑民有控於
直指者將下某府其人不欲改下某州又不欲叩
頭曰願下五河其見信鄰封如此(五河縣志)
沈嘉賓萬全衛人萬歷中知五河縣寡言笑慎取
予人號為鐵面公至接待士民和煦如春風拂人
(五河縣志)
方堪新城人萬歷中知五河時澮沱二水横流為
患堪築壩數十丈南橋圮復治至今名方公橋(五河)
(縣志)
汪文燦字弢輔宜良人崇禎十六年由新野令遷
州守時高傑兵駐州大肆焚掠文燦面叱總兵李
朝雲朝雲佯許仍不戢文燦摳衣躍入城河漁舟
救之得甦李乃約束士卒泗民以安(泗州志)
蔣佳徵灌陽人崇禎間知盱眙縣流寇破城不屈
死事聞贈尚寳卿廕一子(盱眙縣志)
羅萬象字光大南昌人崇禎時知天長縣賦額外
分毫無所溢減省吏胥裁足供事發摘奸隠豪黠
慴伏(天長縣志)
章世純字大力臨川人懷宗時署天長教諭學通
經史旁涉諸子百家督課士子多經濟實用(天長縣志)
國朝王師保四川人順治初知五河縣歲荒乏米漕餉
莫辦詳請以麥代米一邑便之
李毓秀字應詔沔池人順治二年知天長縣時屢
經兵燹民多流亡毓秀加意招徠勸課耕稼貧者
給以牛種聽訟明決境無冤民
王辛字菩山直隸人順治七年以進士授天長知
縣莅官九載大著政績值海寇陷城抱印自經死
奉
旨贈按察司副使廕一子
傅應薦奉天人順治十二年知泗州時年二十有
四曉練吏治尤持重敦大體已亥夏淮漲灌城譌
傳北堤已潰左右趣登舟應薦叱曰吾他適如民
何乃於堤前拜水疾呼聞者感泣禱畢水勢驟減
城得不没(以上舊通志)
范三俊大谷人順治十八年知泗州深沈練達事
至即決創設赤歷一書丁糧綱目燦若列眉迄今
循其成法
江映鯤字南溟閬中人康熙元年令天長邑苦里
甲當差值年動至破産映鯤痛為革除民困以甦
又里甲分糧黠者糧多而戸皆殷實懦者糧少而
戸更凋瘠映鯤每里均以二十二石自是里役無
菀枯之異給便民自納單載糧數若干每月完銀
若干完即註單里書收頭不得因緣為奸民甚便
之
袁象乾良鄉人康熙五年知泗州州數被水災田
没而糧額不減民不能支象乾下車即請上憲
題蠲本州水沈抛荒田糧萬五百有奇州人永賴
朱弘祚字徽蔭濟南人康熙七年除盱眙令革諸
雜派定徵輸畫一之法盱俗好訟輕生為揭律通
衢訟以衰止歲旱急請蠲賑又措銀買米分給饑
民鄰封就食者盈萬時蝻生徧野倏有羣蝗過野
蝻皆附翼飛去歲以大豐舉卓異第一
江南通志卷一百十八
