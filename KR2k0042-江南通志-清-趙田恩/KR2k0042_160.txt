江南通志卷一百六十一
人物志
孝義(五)(寧池太廬四府)
寧國府
唐蘇仲芳南陵人父死負土成墳廬於其側遶墳行
哭羣烏隨之悲鳴祥雲覆墓瑞草蔓生
萬晏涇人數世同居詔表門復其家
楊懍旌德人光化中試太子校書行義脩飭闔門
義居累千餘口以孝友世其家
宋許遂字伯通宣城人早孤事母盡孝鄉人勵其子
輒曰汝獨不慚許伯通乎遂子俞字堯言少失恃
父所嗜味遠邇畢至隨侍都下與其婦茹粗糲而
奉饌頗珍公卿多推俸佐之居喪以禮聞
汪文諒字叔逹旌德人累世同居凡一千三百口
州上其事詔州縣存撫賜以百金諒兄弟感歎曰
吾家治農未有一士應上之求者即以所賜金購
書藏之子孫由是貴顯
李經字天常南陵人母死廬墓躬執畚鍤壘垣植
松地故多虎後遂絶跡
汪政宣州人累世聚居數百口詔加旌表蠲其課
調
呂鏜字夢祥旌德人幼孤事母以孝聞嘗遊宿亳
間客潘氏不御酒食問之曰鏜遠遊親養勿給敢
自享厚饌乎政和三年入京上書請嚴生子不舉
之禁仕至鳳翔府判官
何自興寧國人寶祐間父元貴疾禱於神刲股以
進越三日愈
元周淳卿寧國人親殁於墓側築永思亭哀慕歷九
年不改
明凌餘慶宣城人洪武初以匠役京師聞母病籲天
割股時禁嚴不得輒歸白於官以聞勅以所刲股
付餘慶妻兄楊添一持歸妻和糜進其母尋愈詔
復役旌其門
江休旌德人永樂初父坐事赴刑部臨刑屬諸子
以後事休乞請代父曰吾老矣奈何以強壯易我
休竟詣所司訟其事得釋父嘉其孝厚予之以貲
產休曰此人子分内事因以為利可乎辭弗受
侯來保尚書陳廸之僕也廸以靖難抗節與六子
同日死時姻親莫敢旁視來保潛拾其遺骨還葬
宣城
梅應魁宣城諸生父病篤應魁禱於神願捐己算
益父比卒哀毁如禮既葬廬墓疏食水飲三年始
歸
戴三元旌德人父品以黃册事赴詔獄三元與其
兄隨至京鞫問當刑兄弟爭請代卒以三元代
父死
丁恕字子貞南陵人性敦厚好義鄰人垣壞獲束
帛内皆白金簪珥也恕急還之
吳大經宣城人父宗周弘治間以孝旌傳詳儒林
宗周宦臨江繼母金氏從大經在家忽心動犯江
濤以行適及母永訣宗周後病癰大經吮膿嘗糞
居喪骨立
陳希良字克忠宣城庠生母疾衣不解帶者經月
及殯廬於墓朝夕哭奠父沒亦如之
俞瓏字汝霖宣城人幼失怙母病篤籲天割股得
愈居恒手織草屩雨雪則置衢側聽人自取母終
廬墓三年詔給冠帶旌之
程文冕字志高寧國人成弘時三賑邑饑詔賜七
品冠帶
朱時俊宣城人父夢桂病死數日俊痛不忍蓋棺
籲神求代桂果甦已患癱痿俊刲股和丸進之復
起
張道榮涇縣人事親篤孝母殁廬墓三年正德中
旌表
貢汝悌宣城人父病嘗穢及卒廬墓三年
費有時字子雨宣城諸生孩年母病輒泣不食父
漢卿多疾好客而家貧時多方召客為父歡弟性
流蕩有時以母命終身不析箸
徐棠字友之宣城人性篤孝母病刲股籲天果得
異人授藥而愈居喪廬墓未嘗見齒歴任婺源尉
氏學博廩禄悉散之宗親云
陸可宗字省我宣城諸生父病篤刲股獲甦有田
數畝悉讓其兄藉脩脯為養
汪昌字大祺宣城人母喪廬墓三年歲祲遺胔遍
路昌撤樓板為棺以瘞之正德間以貢授進賢主
簿
林桂芳太平人嘉靖間父倬卒於官千里扶櫬賊
劫其母桂芳翼之被創死母得免
金俸宣城醫官金璞之僕本姓嚴嘉靖中璞以輸
歲額死金陵子枝甫在襁褓俸破產走京師了公
逋歸以所嬴百金營繕田廬與妻聶氏同撫藐孤
勞悴萬狀郡守聞而旌異之
梅士學字伯典宣城人萬歷舉人肆力羣籍性端
醇事父孝謹奉嫡母得其歡心鄉居不入城市人
以為不愧孝廉
林文榜太平人萬歷間大水父宗倫被溺文榜從
樓墜下援之與父同殞
吳仕期字德望宣城諸生倜儻負氣張居正奪情
仕期擬上相國書傳於外南操院胡檟命太平同
知龍宗武捕寘獄訊曰必有指授者舉其人當爾
貸蓋指沈脩撰懋學也仕期至死無一語連及遂
斃於獄後御史孫惟誠具疏聞檟與宗武俱遣戍
劉芳顯字孔昭宣城人幼孤貧甚挾策遊京師以
文見知於大學士劉一燝名重京師從遊者日衆
罄所贄歸葬祖父母完諸弟婚并婚從弟以延叔
祀宗黨義之
吳日通宣城人與弟日遇同居六十年不忍析箸
人稱二難
潘寧海字太乙宣城人六歲時父客外音問久絶
寧海圖父像號泣中野後獲父柩於淮邳千里裹
骨歸母患膈刲股以救
張昭字斯明南陵人年十四父遘危疾割臂煮糜
獲愈及卒哀毁骨立喪葬以禮
吳珍南陵人性友愛弟疾篤告天求代不數日弟
果愈珍遘疾沒弟撫其七子勝於己出
沈仲曄南陵人弱冠時母沒守棺不入私室比葬
父憐而召之不歸以疾卒
劉邦正南陵人年十六父晳病篤割股和藥又夏
月思蠏邦正號泣水濱得二蠏以愈疾每朔望禱
天願減己算益父既卒御史宋纁祭其墓
丁槇南陵人兄子涿論死繫獄槇恐兄絶嗣請於
官願代涿死獄成知縣胡文静察其枉白而釋之
何正人南陵人七歲時母病浮腫正人以手按之
而泣母喪卧尸側諸母泣勸之乃起父卒廬墓三
年事聞給冠帶旌之
何璧南陵人力崇正學冠昏一遵家禮太學生遼
東邱經嘗寄五百金邱卒璧訪其里人張隅召經
弟還之
孫汝棟宣城人嘗有老匠以衣笥寄之閱歲啟笥
中有白金二百兩汝棟祕之三年其子稱父遺命
來取汝棟悉以付之
杜三陽太平人為父母及兄刲股者四遺產悉讓
其兄宗人有逋糧者為破產償之
左忠涇縣人嘗分產給諸弟有鬻男償負者亡金
於塗欲自盡忠解囊救之
孫國訓宣城人母卒廬墓三年虎踞其前略不為
動
黃友璋旌德人於逆旅卧薦下得三十金坐候抵
暮有老人行哭而至友璋詢得實舉以還之
嚴大本南陵人割股療母居喪廬墓三年
朱慶福涇縣人嫡母蕭氏病篤慶福傷貧甚惟剜
肉不須錢即刲臂作糜進之尋愈
洪希淧涇縣人一歲而孤為伯所撫伯病劇刲股
和藥伯卒廬墓三年
趙桂枝涇縣人年十三遊兵執其父露刃索金桂
枝出叢薄間抱父兵以刃揮之號泣不忍釋俱被
害
吳惟賢寧國人父沒躬負石以甃墓道廬居三年
汪文英字日賢寧國人五歲失恃哀毁如成人敬
事繼母徐氏兄文光沒鞠育二孤子逾於己子
張廷翰旌德人幼失父七歲授小學至文王事王
季問師曰此可行於今否師云何為不可廷翰即
每日鷄鳴盥潄衣冠候母聞鼾聲輒欣然去或母
微病不食翰亦不食母殁四時薦食如生
江景宗旌德人天啟中以孝旌
呂賜宗旌德人母病刲股療之兄臯宗無嗣撫遺
女若己出崇禎末歲饑賜宗以己資賑粥三月又
嘗途拾百金候其人還之
鮑邦志字君繼旌德人母病劇持刀抉胷取肝食
母立愈崇禎元年詔賜冠帶郡守為建孝子祠
胡泰亨太平人兄寧犯法當死無子泰亨請代所
司難之乃大呼曰國法固不可移代者甘死於法
因涕泣求往疏入上嘉其義割耳減戍
劉茂字時亨宣城人事母孝輕財好施嘗拒窮婦
之奔者察其故即捐貲代償其逋一時聞者誦義
焉仕為閩中都司經歴
方必通太平人年十五割股療父
左鉄涇縣人兄弟同爨季弟早世遺一幼姪會有
以人命誣其姪者鉄匿姪挺身仼之數被拷掠諸
親屬咸謂姪終不得庇鉄曰吾已有子弟止一孤
我死以代姪可也會鉄死事大白姪得免
孫世賢太平人父客死燕邸徒跣扶櫬歸距家半
里無廬可倚書夜抱棺呼搶族人為葺數椽虎跑
其側不色動廬傍忽涌甘泉既三載咸勸歸泣曰
禮未葬不變服吾何歸乎
梅有振字復予宣城人母病痿痺負而卧起者十
餘年兄殁撫遺孤踰己出嘗鬻麻甫定議而賈踴
貴或勸增其値有振不應平生贖鬻焚劵事不勝
紀
曹七善南陵諸生嘗於姑蘇旅邸獲徽商所遺八
百金留五日候其人還之歲饑輸粟五百石佐賑
邑人賴焉
何炳南陵諸生盜執其父欲殺之炳挺身出救遇
害父得脱
孫顯道宣城人兄弟四人已析箸以季負糧繫官
各破產贖之家遂落乃復合食歴三世無敢言析
者
國朝劉蘭生字君徵南陵廩生南陵為征徭所困蘭生
酌立條例請於邑令詳憲具疏至今民食其福歲
祲施賑全活數千計
趙大復涇縣人善屬文中年家落有大賈負金不
索里中推為長者家居鍵戶足跡不履市門
夏曰瑚南陵諸生事親至孝親沒結廬墓側順治
丁亥洪水為災曰瑚煮糜舟載沿隄餉之嘗應闈
試同寓諸少年惡其方正一日與之步月輒登妓
樓曰瑚初不識也少年先予妓金令扄戶百計誘
之終不可少年始服其操
方士逹旌德庠生母喪廬墓父沒刻像事之事繼
母克盡子職順治九年旌表
陳尚老太平人兄鶴老死於閩中丐資奔喪函其
骨歸每止宿淚漬衾枕會嫂焦氏以烈死尚老拮
据為之營葬
饒宗良字直生寧國人少孤事母至孝年二十遊
學白鹿洞歎曰吾寧不古若哉從汪有源講學躬
行醇恪家酷貧敦宗族建家廟人服其化興起甚
多卒無子門人祀之
劉汝鳳字景威宣城諸生與弟堯熙皆以經學名
天性孝友弟死衣食其從子為之婚娶姊寡而瞽
迎養之終其身族黨無後及貧不能葬者竭蹶佐
之食餼多年而卒
王際康字五清南陵人事父篤孝痛母早沒終身
侍父寢食中裠厠牏躬自澣滌登康熙乙丑進士
告歸終養吏部以中書擬用堅不赴選父沒任雲
南禄豐令道病卒
葉正萃南陵人三月而孤母周守志以哀勞致痿
疾正萃扶侍不離跬步間以事他出雖深夜必歸
侍及沒躃踊號慟如醉如癡既葬廬居墓所疾卒
程國聘字應之太平人兄亡撫遺孤甚至終身不
與析產素與京口王生善生以忤勢要下獄國聘
往省之主其家夜有少婦欵門即王生妾也具言
夫陷縲絏辱身求救國聘呵之去曰吾千里跋涉
為爾夫也如爾失節夫雖生亦靦顔人世矣何忍
為此因秉燭逹旦為傾囊救之王生得免
何士閥南陵人有何滿者盜破其祖母塚以葬親
士閥訟之官三年不得直會撫憲檄兩邑令會勘
滿健訟事仍未白士閥大慟觸碑而死邑令義之
勒滿起棺題曰義士何士閥墓
張裕南陵人明經忠義子生有夙慧祖良浩病亟
忠義籲天求代裕始八歲聞之泣曰父不可死兒
願死代父以代祖也隨向天密禱未幾果病家人
強以藥吐弗咽曰祖病未痊吾何藥為且吾已告
天矣垂死囑人曰勿令吾祖知遂卒知縣康五瑞
表其閭學使張廷樞書孺孝型俗以旌之
程鵬字扶九寧國諸生生平力行善事自賑荒周
急下至醫藥橋梁施予無算諸孫曾在襁褓者亦
知以乳相讓一兒不食則均不食云子書以孝廉
為嘉定教諭亦有聲
胡嶤齡涇縣人母喪廬墓夜夢大水侵棺覺而徙
葬未幾其原葬處蛟起人以為嶤齡誠孝之所感
也雍正六年旌表
胡曾琦寧國人性至孝母沒屏絶葷酒終身父命
之遠出忽心動奔歸則父猝患中風得面訣後以
廬墓哀毁而卒雍正八年旌表
呂立祚旌德人生平樂善不倦瘞遺骨哺棄兒年
至九十餘陳鵬年贈之以序稱其敦善行而弗衰
入道德而無媿云
汪炳字瑶仙南陵武舉襁褓失怙事孀母王曲得
歡心母病劇刲股煮粥進之立愈會仇家以農民
充役報其幼弟炳往自充母沒弟求析箸田廬惟
弟便者聽已而弟亡姪貧甚仍分己田與之康熙
戊子歲大祲賑榖數百石不足糴於外江以繼焉
同時有姚希䕫徐五元者亦以好義稱
劉沆字澐起光禄卿楷子博學善文與兄沛弟燾
齊名兄弟後先舉於鄉沆未售慕義強仁推廣光
禄德意里黨咸被其惠南邑修理儒學沆一身肩
之子敬祖雍正丙午舉人
徐強南陵人雍正十三年以孝旌表
池州府
唐費冠卿字子軍青陽人登元和二年進士第聞母
病革馳歸而母已卒廬墓終喪哭不輟聲御史李
行修薦其孝行徵為右拾遺冠卿歎曰得禄養親
耳得禄親喪何以禄為遂隱九華再召不起
何澄粹青陽人親病日篤俗尚鬼病者不進藥澄
粹剔股肉進親疾為瘳後親沒伏於墓哭踊無數
以毁卒當時號青陽孝子為作誄者甚衆
宋許規貴池人嘗在宣州客邸聞旁舍有建康人卧
病為延醫治之不愈其人知規長者檢槖得百金
托以後事且曰其所餘者悉奉君及卒規為具棺
斂以餘金詣建康訪其家還之後子逖歴官員外
郎孫元天章閣待制
高允文貴池人為清流主簿會里人張璉忤蔡京
卒於客邸欲發棺檢視之允文力為保免京召謂
曰君高節義當旌賞授定邊軍教授實黜之也仕
至汀州守以廉静為治時稱長者
方綱青陽人其先世自唐咸亨間居九華山東之
上田歴四百年至綱為家督合七百餘口同爨而
食每日晨起擊鼓集衆雍睦無間言著家法三卷
景德二年青陽饑綱出粟五百石以賑轉運使馮
亮以事聞詔旌其門
寗文逹青陽人居陵陽鎮元豐間大水里中漂溺
者千餘家文逹出粟五千石以賑事聞勅奬里人
立祠陵陽祀之
佘起銅陵人一門聚居至千三百餘人同爨而食
起為家督周洽無間言子孫貴顯不絶
鍾儁字穎叔銅陵人官祕書郎性至孝事親無少
違其先自唐時至儁十一世同居合家衆七百餘
口朝命奬其義
柯應烈建德人性孝嗜學母閻氏病不解衣侍湯
藥癯瘠盡瘁每夕露禱乞減筭以益母壽俄聞空
中有聲許特延一紀母疾遂痊又十三年而沒時
江淮盜起應烈傾家貲募義勇鄉里頼以安有欲
官之者辭不就
葉薈貴池人性至孝母於九月病渴思生李薈走
哭園中李樹下忽從葉底得雙李以奉母病即愈
人咸以為神賜
汪與成銅陵人建炎間池遭寇兵與成一家八十
口盡斃後三年與成既改葬其父余尚不得母骸
為刻木肖像日侍於旁至十年乃得之祔葬父墓
胡仲先字國政貴池人有幹略閭里倚以為重提
舉趙范奏充民兵統領官端平間邊淮告警有保
障鄉井功兩値歲饑傾其私囊量口給賑全活甚
衆
元方時發字子春青陽人綱之後一依綱家法為義
門督邑令史午聞於朝旌門蠲役至正二年勅授
潮州教授
何清甫青陽人大德二年歲饑清甫出粟二千石
助賑事聞詔旌
李鵬飛池州人生母姚氏為嫡母不容改嫁為朱
氏妻鵬飛幼不知也年十九哀痛思慕周行三歲
得於蘄州之蘄田縣遂迎歸奉養久之復歸朱氏
時渡江省覲既卒歲時攜子孫往祭墓終其身以
有司上請詔旌其廬
明童彦芳建德人洪武中從宿儒洪仲遵游其家五
世同爨
桂士訓石埭人祖父母及父病士訓皆割股進俱
得痊鄉人作歌頌之
袁惟儒字一貴銅陵縣人宋益宗東流人並刲股
療父
楊永顯石埭縣人王萬年銅陵縣人王學詩貴池
貢生並割股療母
徐煜字尚德銅陵人素孝友其家千指同炊在鄉
里每創義舉自宣德至成化五値歲饑俱出穀助
賑又嘗為邑人代輸漕米
徐永元建德人其家六世同居正統二年饑永元
出穀二千石助賑事聞旌為義民
何永敬建德人七世同居成化間旌
吳永康青陽人幼失怙晝夜哀慕同里柯暹榜其
堂曰慕親後以輸粟賑荒成化二年被旌
夏鎮石埭人成化間父早亡鎮為傭養母母病目
將瞽每日以舌䑛之復明母沒殯於野結茅其側
三年哭不輟聲一日野燒及其廬鎮伏棺痛哭俄
風返火熄柩獲全
吳徹字静卿貴池人弘治中歲貢事繼母薛氏盡
孝兄弟五人友愛甚篤又同邑檀世仁本諸生以
母病棄所業文史徧購方書遂工診治親調藥以
進愈迨後母沒居喪極哀侍父跬步不忍離
李希仁青陽人事母孝母歿廬墓正德十三年被
旌又石埭唐輝亦以廬墓稱孝
程璋青陽人母早寡遺腹生璋及長痛母節未彰
正德中徒步詣京師刺血草疏擊登聞鼔以進特
旨旌表
沈唐恭石埭人事繼母最孝謹兄武恭以誣繫獄
論死唐恭痛武恭尚未生子詣獄代繫以出其兄
適大盜劫獄囚俱逸出唐恭獨留郡守義而釋之
紀孟綱貴池人有至性事親篤孝勤於奉養澹於
榮利鄕里翕然稱之
宋邦輔字子相東流人嘉靖丙辰進士官御史因
諫大禮削籍歸躬耕養母妻操井臼子任樵牧高
風動遠邇
陳桂字汝芳貴池人嘉靖中由貢授彝吾令以廉
静為治父年九十五殁桂已七十餘哀毁不輟時
稱至孝子光祚素好義族有以繼嗣競者光祚曰
何至以財利傷天倫乎乃推己産為定其嗣
袁國光字賓求青陽人素敦厚嘗於新安旅次拾
遺金俟其人還之又娶妾知為故家女即召其父
挈女歸不責身値
章忠銅陵人幼孤性敦孝友母病刲股母沒廬墓
終身疏食兄嫂客死京師徒步往扶其櫬返
胡大武貴池人嘉靖初貢入太學聞母病馳歸曲
盡孝養母瞽八載一日復明人以為孝感
葉叢椿字汝靈貴池人家素貧祖母年九十餘父
母年亦六十兄嫂皆早逝遺孤一人叢椿盡力孝
養并撫孤姪成立祖母暨父母相繼殁拮据斂葬
畢其姪又亡叢椿復撫其孤嫠始終不言瘁時人
賢之
廖廷皓貴池人力耕養母一日廷皓在田母被虎
厄急追力救始得脱負母返室見母傷處腫甚為
口吮其毒數日腫始消
孫憼述字清華青陽人性至孝居喪哀毁廬墓九
年感馴雀之異郡邑屢舉孝子萬歷中以貢歴忠
州學正署州事値懋酋之亂有城守功
江鯤字南溟青陽人事孀母盡孝侍疾衣不解帶
居喪不御酒肉置義田建家塾歲饑出穀周鄰里
吳應彥貴池人柯逹字本章俱貴池人並刲股愈
父母疾逹居喪哀毁廬墓三年萬歷中旌表
柯延茹建德人事親盡孝兄薰致仕歸延茹食必
共席疾必侍藥時百口共爨延茹總理家務以雍
睦稱
王之璘青陽人布政使一楨子天啓丁卯北闈副
榜考授通判明季徵辟賢良大吏交薦之璘以養
母堅辭不赴設義田贍族建義塾訓士歲饑糴穀
助賑鄉人德之楚兵南下之璘罄家財募壯勇嬰
城固守邑賴以全
郎大徵貴池人楚師薄城馳說其帥即獲斂兵退
安撫錄功題授遊擊辭不受
陳其恭銅陵人邑東北仁豐三圩向無埂岸江水
内灌悉為巨浸崇禎十一年其恭及弟其葵捐貲
買繁昌縣民地為堤址創築堤四百餘丈三年始
訖工自是圩無水患居民祀田祖必分胙餽之
柯孟顯字惟逹貴池人幼孤事母以孝聞崇禎庚
辰輸穀賑饑邑人頌之
汪景德建德人刲股療父疾又母病瞽䑛之復明
親殁廬墓
國朝陳光正石埭縣人少孤嘗自痛不逮養其父事母
加謹母殁既袝葬父墓即廬其側哀號不輟有醴
泉湧石罅見者以為孝感又建德吳來芳事母盡
孝
楊國儁石埭人父殁廬墓
方祥美貴池人性孝友有幼弟為母所鍾愛喜依
之居每膳祥美輒負其母來食已仍負之返積十
數載以為常後其弟坐盜誣繫獄祥美盡鬻己産
以雪之
郎思誠字孺若貴池人幼孤事母孝嘗刲股療母
疾後母殁啜粥廬墓其地素多虎自廬墓後虎遂
絶跡値歲饑疫減價糶穀又施粥給藥多所全濟
順治十三年徵選遺良郡守顔敏欲舉思誠純孝
堅以老疾辭雍正五年旌表
王之光建德人幼為石工孝事其母從工所得肉
必攜歸奉母母卒廬墓三年或其日就工數十里
外及夜必趨墓所
吳日光青陽人性敦孝友好義樂施鄉里欽其名
德平日設立條規訓戒族人皆以馴謹聞
陳萬昇貴池人與弟嘉蔭從弟萬鵾同就外傅康
熙己酉盗掠近村嘉蔭萬鵾被執萬昇請代弟死
盜并殺之
陳國甲字元及貴池諸生父年老抱沉疴五載侍
湯藥不倦弟早世遺孤僅八月撫愛踰己子性樂
善好施予康熙戊子己丑間遇饑疫賑粟施藥存
活無算居常賻贈有喪佽助貧不能婚嫁者寒施
絮暑施茶橋梁道路脩葺以便行人年七十二無
病而終子鵬興爵皆能繼其志
太平府
漢方儲字聖明丹陽人除郎中丁母憂歸負土成墳
種松千株鸞鳥栖其上白兔游其下
唐朱&KR3525;繁昌人割股愈親奉詔旌門
王丕繁昌人數世同居里閈高其義睦聞於朝廷
旌門賜粟帛州縣時存問仍復賦稅
宋趙權當塗人母病篤權焚香夜禱泣曰母死權何
以生取刃刺脅取肝以進母漸瘳權亦遇良藥無
患太守孫楙表其里曰孝感坊
張崇繁昌人登進士第仕至太常丞自祖琄以來
千口同居雍睦無間言嘉祐中楊傑過其家書義
居二字遺之
聶雲蕪湖人割股愈父其後伯父病復割臂以進
而愈咸淳十年知州孟之縉奬其孝
元張鐩字文煐東平人至元中仕太平路總管府治
中秩滿因家當塗事母純孝母殁廬墓有紅蓮變
白之異郡守為立孝感蓮坊大德二年旌表
芮世通蕪湖人十世同居奉詔旌表
夏餘逹當塗人自宋慶歷中七世祖邦政以來合
族同居至正末年旌表家有田一坵每歲麥秀皆
雙穗知府李習尚書汪澤民並為傳
邢國傑當塗人嘗以布衣條議時政大臣為改容
謝至正中檄授繁昌校官以親老固辭
胡光遠當塗人事母盡孝母喪廬墓一日夢母欲
食魚晨起將求魚以祭見生魚五尾列於前俱有
齧痕隣里驚異忽見有獺出草中浮水去衆乃知
獺所獻事聞旌表
明魏祥蕪湖人性至孝領成化乙酉鄉薦以母老不
忍遠離絶意公車朝夕侍養母殁祥哀毁卒
楊乙六當塗人自乙六至貴二五世同居自貴二
子旺七一支更同居四世食指千計條置家法鉅
細有禮萬歷十年旌
王華繁昌人十三世同居
夏廷美字雲峰繁昌田夫篤於孝友里人敬信從
張緒焦竑講學多警悟沒祀金陵理學祠
韋學仁字春麓蕪湖庠生經明行脩鄕里稱其孝
友子受薦賑荒䘏族亦有行誼
李仲名當塗人太學生幼孤事母孝母沒廬墓三
年後遇烈風雷雨必省視墓側嗚咽移時天啓元
年旌表
丁大相當塗縣人張秀蕪湖縣人徐大賓與汪錡
俱繁昌縣人四人皆廬墓以孝聞
徐思明當塗人父母病兩次刲股母亡廬墓天啓
年旌
李潔蕪湖人父病刲股及没廬墓
魯憙曾瀛孫瓃三人俱當塗人黃文星楊逄時陳
㫤三人俱蕪湖人魯焌與閔濟周俱繁昌人並刲
股療親
趙應時蕪湖人扶父櫬遠歸遭風舟覆抱櫬呼號
漂數十里遇救獲免人詫其有神助
章杞字弘奎當塗人與韓良直為密友韓疾劇以
三十金授杞囑之曰妻方有孕若男也可以此撫
之韓亡後妻果生子杞給衣食得成立及杞抱病垂
沒呼韓氏子至啓篋金三百授之曰昔汝父臨
終以三十金見托自營息歴年來今已十倍可謹
守之子歸白母母感泣聞者皆高其義
丁僧當塗人鬻水麓心寺拾金欲還恐出入無時
與失金者左遂削髮寺中久俟其至既還之後堅
却謝金
國朝楊璜字希周當塗縣人會兵繞其鄉璜匿妻子林
中身守祖墓兵將執之遂赴水死子甫十齡見父
溺號哭亦奔投於水久之父子兩屍擕手浮出見
者嗟異
孫啓綸字君受當塗人究心理學事母以純孝聞
嘗負母避盜盜識之曰此孫孝子也遂解去
陳三齊繁昌人農家子十二歲母死朝夕上食哭
泣盡哀既葬獨廬墓側三年始歸
楊一儒字翼眞當塗庠生事母孝頻奉母命賙
親族之困子錫汝令孝豐邑多逋賦前令坐累者
數人一儒毁產代償咸頌其義
宋眞儒蕪湖人與弟繩武俱少孤事母盡孝母沒
兄弟廬墓悲號不輟池蓮變白色并有雙莖之異
又四世同居置田贍族康熙五十三年旌表
廬州府
漢毛義字少節廬江人家貧以孝行稱南陽張奉慕
其名往候之坐定府檄適至以義守安陽令義捧
檄而入喜動顔色奉心賤之及義母卒去官數辟
公府舉賢良徵皆不至奉歎曰賢者固不可測往
日之喜乃為親屈也建初中章帝下詔褒美賜穀
千斛常以八月遣長吏問起居壽終於家
南北朝齊王虚之字文静廬江人居父母喪以孝聞
武帝永明中詔旌門蠲租三世
唐萬敬儒合肥人三世同居親亡廬墓大中間旌表
其門名其鄉為成孝
唐海巢縣人母喪廬墓手自耕植以備祠祭忽於
田中產嘉禾一本六穗一本五穗廬州刺史裴靖
上其事作嘉禾表以聞
張進昭巢縣人事親孝母患狐刺堕左手死進昭
截左腕廬於墓
徐行周舒城人數世同居詔旌其門
袁傑無為人唐末盜亂傑招集義兵保障鄉里拒
敵不勝死屍僵七日不仆賊棄諸河逆流而上將
至黃金城母尋見之曰若是我兒呼之必動呼果
動鄉人神之因立廟名其處曰呼兒港
宋玉光濟廬州人母亡刻像事之如平生孝道純篤
咸平中詔旌之
呂士元巢縣人哲宗時立十科法士元上疏懇切
未報後累試不第歸而憤曰當今蔡確蔡卞呂惠
卿章惇四害未除吾等困老田間與世無補乃去
東山二里許抱書投橋下朝士王巖叟朱光庭咸
惜之因名其橋曰抱書
趙廣合肥人淳化中八世同居
何宗壽梁縣人李吳貞合肥縣人皆割股療母病
方孝子無為人名未詳母目雙盲每旦餂之久之
眼復明
余元燦汪安淵檀念二三人俱舒城人皆割股療
母病事聞於朝詔付史館令有司依例優給
元羊仁廬江人至元初阿珠兵南下仁父被殺母及
兄弟皆散去仁年七歲賣為汴人李子安家奴力
作二十餘年子安憐之令為良仁蹤跡母於潁州
蒙古軍塔海家兄於睢州蒙古軍岳納家弟於邯
鄲連大家為役俱無恙乃遍懇親故貸得鈔百錠
歴詣諸家求贖經營六年大小二十餘口復得完
聚鄉里稱美大德中旌表
季原禮無為人性最孝親終廬墓不食鹽醬子立
與曾孫廷春居父母喪並如之立母目瞽餂之復
明人謂一門純孝
明吳敬無為人母疾割肝煎湯母愈而敬不傷事聞
太祖官以贊禮郎
廖鏞巢縣人永忠孫歴官至都督建文時豫議兵
事鏞與弟銘及同縣指揮倪璘皆嘗從學方孝孺
孝孺死鏞銘收葬遺骸璘慟哭奠祭俱被收論死
向侃字希顔中永樂甲午鄉試宣德間判静寧州
職專撫民未幾裁天下撫民官缺巡撫獨奏留之
擢御史出知澂江府侃天性孝友兄弟五人白首
同居妻亡鰥居四十年
高興合肥人事親盡孝父殁廬墓三年烏巢墳樹
興哭悲鳴以助其哀服滿親鄰勸歸有白鵲數百
大如鶴鸛隨後翔集其宅良久方去是時同邑張
俊亦以孝聞並旌
錢敏舒城人永樂辛丑登第乞終養母殁廬墓詔
旌之
薛崇禮弱冠食餼泮宫讓選貢於師楊澤民逾年
應歲薦復以讓老友周承軒邑令延主西塾訓課
外毫不干以私居家孝友與兄崇仁俱為時重
沈諲合肥人母喪哀毁廬墓築墻而泉湧出哭奠
則鵲哀鳴成化間旌
朱世藩合肥人幼孤奉母盡孝母故藩嚙棺呼號
口眼血出遂喪明奉旨旌
衛郡合肥人母病篤思飲泉水是年旱郡叩天掘
井泉水湧出母飲之而愈鄉人稱為衛孝泉奉旨
旌
鄭元合肥人五世同居弘治時旌
沈秉直十二歲刲股療母疾奉旨旌
張梅合肥人母疾篤嘗糞嘗痰復病疽吮出膿血
得愈父歿廬墓奉旨旌
李得春合肥人年甫十三父病嘗糞刲股母病亦
如之父母殁俱廬墓三年冬月有野草生花之異
王紹字繼學舒城人由進士任監察御史母喪躃
踊頓絶廬墓三年詔旌之同邑胡紀官吏部主事
亦同時以孝旌
孫剪兒舒城人早喪父事母孝樵採供甘旨母卒
露宿墓側鄰翁憐之為結廬鵲巢樹上哭則悲鳴
相應復有兩虎每日晡至墓側旋繞哮吼逹旦而
去刻木肖母像事之終身
張政廬江人父病侍湯藥及卒哀毁踰禮廬於墓
側虎不為患人以為孝感正統年旌
陳本忠無為人正統庚辰輸米九千二百斛子志
高二千斛志逹穀八千八十斛以備賑乂憫流民
路宿即舍傍披草萊為屋百楹居之復施粥二月
以食飢者父子三人俱奉勅旌
朱燦無為人厚重好義正統間歲歉燦以米四千
四百斛輸官同族名亮者設粥日食數百人朝廷
旌曰尚義之門
張澄廬江人少時執厨役事母惟謹母喜飲澄必
具佳醖少不樂輒唱舞以怡之兩拾遺金俱驗實
還之嘉靖年詔賜壽官
朱扆萬歷間諸生與妻李氏侍母病衣不解帶者
三月妻素羸遂成痼疾與姑相繼卒時扆年未四
十誓不再娶縣令為詳府云廬陽有節婦無義夫
幾為缺典宜表揚以勵人心准給冠帶
李大經周繼成詹天瑞俱廬江人刲股廬墓
丁華一無為人兄弟五人不忍析居相與誓天折
梅五枝共接一本各識之祝曰如一枝枯即某有
異心後五枝俱秀實鄉里驚歎號五果丁氏
吳孝子無為人逸其名家貧常執役富室身無完
衣母饒甘旨富人有感其孝者常資給之後母殁
未葬鄰家失火將及其廬力不能救惟伏棺以號
火燄他徙左右無一免者惟孝子廬獨存
章華國無為人少孤授徒養母母病篤國刺臂血
飲之而愈後母病異瘡國禱神齋宿夢神人指京
紅紙熏之果愈母殁三年不茹葷酒每臨肉食則
涕下竟以羸疾死
楊舜漁號見呂無為人敦本尚質里中目為楊古
人教子姪義命自安一門之内自相師友京山李
本寧述其行子維嶽鬻産助餉聞流寇之難絶粒
以殁
杜濂無為人少客維揚又客蕪湖嘗兩拾遺金數
百金俱遲其人至悉還之後濂晝寝夢神語曰汝
來日合雷震死為有隂德宥之矣次日雷擊其家
牛驢各一濂無恙
姜潤巢縣人母病割股
張四哲合肥人崇禎乙亥流寇圍廬急四哲率弟
四美四竒與賊戰城下不勝退謂兩弟曰城將陷
與舉家戮辱死不如清白死遂偕弟暨妻女子婦
共一十五口投井以殁
佘承德無為人崇禎十五年流賊忽至承德掖其
祖母劉母魏及妻楊妹玉女出避祖母母為賊所
獲承德號救並遇害楊投水死
國朝張維德合肥縣人崇禎乙亥流寇入境其父被執
將見殺維德甫十齡延頸就刃乞代賊感而釋之
順治丙申父殁德哀毁骨立既葬廬墓三年
方華合肥人父妾生一子先經析産父殁後復以
祖遺讓之少結婚魯氏其女瞽父母欲不娶華曰
兒不娶女將誰適娶後相得甚歡
張大履合肥諸生父母殁事兄益謹壬午兄卧病
邨居偶思肉食大履走數十里求肉不得及回兄
已殞遂終身不食肉妻早亡念其荼苦單棲四十
餘年
李珙合肥人武舉家素饒崇禎十三年竒荒珙捐
貲糴穀以賑順治九年斗米四錢珙置饑民簿計
口授糧月三次輪給之近者餔以糜里人稱貸劵
可盈尺一日盡焚之康熙十年旱蝗富家出穀市
利十倍李獨不取償有司榜其名為衆勸
魏振趾合肥生員出穀賑饑親殁廬墓
胡蔭合肥人親疾割股
楊光耀無為人攻石為業母疾夫婦相繼割股進
之各不自言久之見瘢痕相持而泣
張振祚廬江人父弘任攜孥知四川嘉定州崇禎
壬午流賊逼城祚奉父命領數騎突出求救城陷
祚還見父被害觸石死時弟振祺應試回籍阻絶
無音耗迨順治甲午聞信奔赴至保寧不得前巡
撫李國英拔署梓潼縣閱三載道始通即辭官尋
母遇之峩眉縣年七十餘矣奉以歸
宋儒醇字衍魯廬江諸生有行義明末流賊劫殺
西鄉中忽有一人大呼曰此余恩人宋公里也衆
問故其人泣曰余蕪湖人十歲父賣我償債遇宋
公助銀二十兩全余父子必保全此鄉以報德順
治九年歲饑儒醇出穀千斛助賑
許祝年字樸齋廬江廩貢選沐陽教諭以親老不
赴後考授主事邑遭水旱首捐穀數百石倡賑濟
著澹寧集
張文逹字必之合肥人明季壬午夏詣北莊收麥
聞寇至奔還於積屍中覓得其父尚未死負行七
十里抵莊得全逹年至百有三歲奉
旨建昇平人瑞之坊
王鳳吾合肥農夫也事孀母食必親進夏月先坐
母於凉處而後往田天寒令妻抱母足而眠歲以
為常
高克謹字式榖廬江人年十三父為寇獲謹乞身
代寇兩釋之長而好義鬻產賑饑置田贍族還人
遺金代償鬻妻者債同邑有李之幹字綰公其行
義略同
賈又彪字偉三舒城貢生孝友性成撫教孤姪四
人不異己子有蕩產者更以已產給之相葬地山
中遇虎不咥人以為孝感雍正九年旌表
朱維世字斐英舒城人敦本好施助親族之不能
婚嫁者賑歲暮之不能舉火者一切施棺掩骼之
事靡有不為雍正九年旌表
郭士瑛字右璋舒城人康熙乙卯舉人五歲喪父
哭泣如成人母殁冒雪躬自築墳友愛前母兄及
庶弟人無間言
許明時字吉生舒城人歲貢授建平訓導少孤事
母孝母殁廬外不茹葷酒者四年嫁族人女代兄
償負
宋志靈廬江人字子睿事後母極孝以拔貢授訓
導辭不赴母病繞膝呼號願以身代母殁廬墓三
年有白烏來集之瑞
張一綸字莘野無為人三齡失怙奉母極孝九歲
母病危篤籲天請代遂獲延壽孺慕終身不懈友
愛兄弟推財讓產雍雍如也二子憙烈俱以孝友
聞父母未葬冬不衣絮樂善好施族戚待以舉火
者甚衆嫁娶喪葬皆傾貲助之里有義門之目
江南通志卷一百六十一
江南通志卷一百六十一
人物志
孝義(五)(寧池太廬四府)
寧國府
唐蘇仲芳南陵人父死負土成墳廬於其側遶墳行
哭羣烏隨之悲鳴祥雲覆墓瑞草蔓生
萬晏涇人數世同居詔表門復其家
楊懍旌德人光化中試太子校書行義脩飭闔門
義居累千餘口以孝友世其家
宋許遂字伯通宣城人早孤事母盡孝鄉人勵其子
輒曰汝獨不慚許伯通乎遂子俞字堯言少失恃
父所嗜味遠邇畢至隨侍都下與其婦茹粗糲而
奉饌頗珍公卿多推俸佐之居喪以禮聞
汪文諒字叔逹旌德人累世同居凡一千三百口
州上其事詔州縣存撫賜以百金諒兄弟感歎曰
吾家治農未有一士應上之求者即以所賜金購
書藏之子孫由是貴顯
李經字天常南陵人母死廬墓躬執畚鍤壘垣植
松地故多虎後遂絶跡
汪政宣州人累世聚居數百口詔加旌表蠲其課
調
呂鏜字夢祥旌德人幼孤事母以孝聞嘗遊宿亳
間客潘氏不御酒食問之曰鏜遠遊親養勿給敢
自享厚饌乎政和三年入京上書請嚴生子不舉
之禁仕至鳳翔府判官
何自興寧國人寶祐間父元貴疾禱於神刲股以
進越三日愈
元周淳卿寧國人親殁於墓側築永思亭哀慕歷九
年不改
明凌餘慶宣城人洪武初以匠役京師聞母病籲天
割股時禁嚴不得輒歸白於官以聞勅以所刲股
付餘慶妻兄楊添一持歸妻和糜進其母尋愈詔
復役旌其門
江休旌德人永樂初父坐事赴刑部臨刑屬諸子
以後事休乞請代父曰吾老矣奈何以強壯易我
休竟詣所司訟其事得釋父嘉其孝厚予之以貲
產休曰此人子分内事因以為利可乎辭弗受
侯來保尚書陳廸之僕也廸以靖難抗節與六子
同日死時姻親莫敢旁視來保潛拾其遺骨還葬
宣城
梅應魁宣城諸生父病篤應魁禱於神願捐己算
益父比卒哀毁如禮既葬廬墓疏食水飲三年始
歸
戴三元旌德人父品以黃册事赴詔獄三元與其
兄隨至京鞫問當刑兄弟爭請代卒以三元代
父死
丁恕字子貞南陵人性敦厚好義鄰人垣壞獲束
帛内皆白金簪珥也恕急還之
吳大經宣城人父宗周弘治間以孝旌傳詳儒林
宗周宦臨江繼母金氏從大經在家忽心動犯江
濤以行適及母永訣宗周後病癰大經吮膿嘗糞
居喪骨立
陳希良字克忠宣城庠生母疾衣不解帶者經月
及殯廬於墓朝夕哭奠父沒亦如之
俞瓏字汝霖宣城人幼失怙母病篤籲天割股得
愈居恒手織草屩雨雪則置衢側聽人自取母終
廬墓三年詔給冠帶旌之
程文冕字志高寧國人成弘時三賑邑饑詔賜七
品冠帶
朱時俊宣城人父夢桂病死數日俊痛不忍蓋棺
籲神求代桂果甦已患癱痿俊刲股和丸進之復
起
張道榮涇縣人事親篤孝母殁廬墓三年正德中
旌表
貢汝悌宣城人父病嘗穢及卒廬墓三年
費有時字子雨宣城諸生孩年母病輒泣不食父
漢卿多疾好客而家貧時多方召客為父歡弟性
流蕩有時以母命終身不析箸
徐棠字友之宣城人性篤孝母病刲股籲天果得
異人授藥而愈居喪廬墓未嘗見齒歴任婺源尉
氏學博廩禄悉散之宗親云
陸可宗字省我宣城諸生父病篤刲股獲甦有田
數畝悉讓其兄藉脩脯為養
汪昌字大祺宣城人母喪廬墓三年歲祲遺胔遍
路昌撤樓板為棺以瘞之正德間以貢授進賢主
簿
林桂芳太平人嘉靖間父倬卒於官千里扶櫬賊
劫其母桂芳翼之被創死母得免
金俸宣城醫官金璞之僕本姓嚴嘉靖中璞以輸
歲額死金陵子枝甫在襁褓俸破產走京師了公
逋歸以所嬴百金營繕田廬與妻聶氏同撫藐孤
勞悴萬狀郡守聞而旌異之
梅士學字伯典宣城人萬歷舉人肆力羣籍性端
醇事父孝謹奉嫡母得其歡心鄉居不入城市人
以為不愧孝廉
林文榜太平人萬歷間大水父宗倫被溺文榜從
樓墜下援之與父同殞
吳仕期字德望宣城諸生倜儻負氣張居正奪情
仕期擬上相國書傳於外南操院胡檟命太平同
知龍宗武捕寘獄訊曰必有指授者舉其人當爾
貸蓋指沈脩撰懋學也仕期至死無一語連及遂
斃於獄後御史孫惟誠具疏聞檟與宗武俱遣戍
劉芳顯字孔昭宣城人幼孤貧甚挾策遊京師以
文見知於大學士劉一燝名重京師從遊者日衆
罄所贄歸葬祖父母完諸弟婚并婚從弟以延叔
祀宗黨義之
吳日通宣城人與弟日遇同居六十年不忍析箸
人稱二難
潘寧海字太乙宣城人六歲時父客外音問久絶
寧海圖父像號泣中野後獲父柩於淮邳千里裹
骨歸母患膈刲股以救
張昭字斯明南陵人年十四父遘危疾割臂煮糜
獲愈及卒哀毁骨立喪葬以禮
吳珍南陵人性友愛弟疾篤告天求代不數日弟
果愈珍遘疾沒弟撫其七子勝於己出
沈仲曄南陵人弱冠時母沒守棺不入私室比葬
父憐而召之不歸以疾卒
劉邦正南陵人年十六父晳病篤割股和藥又夏
月思蠏邦正號泣水濱得二蠏以愈疾每朔望禱
天願減己算益父既卒御史宋纁祭其墓
丁槇南陵人兄子涿論死繫獄槇恐兄絶嗣請於
官願代涿死獄成知縣胡文静察其枉白而釋之
何正人南陵人七歲時母病浮腫正人以手按之
而泣母喪卧尸側諸母泣勸之乃起父卒廬墓三
年事聞給冠帶旌之
何璧南陵人力崇正學冠昏一遵家禮太學生遼
東邱經嘗寄五百金邱卒璧訪其里人張隅召經
弟還之
孫汝棟宣城人嘗有老匠以衣笥寄之閱歲啟笥
中有白金二百兩汝棟祕之三年其子稱父遺命
來取汝棟悉以付之
杜三陽太平人為父母及兄刲股者四遺產悉讓
其兄宗人有逋糧者為破產償之
左忠涇縣人嘗分產給諸弟有鬻男償負者亡金
於塗欲自盡忠解囊救之
孫國訓宣城人母卒廬墓三年虎踞其前略不為
動
黃友璋旌德人於逆旅卧薦下得三十金坐候抵
暮有老人行哭而至友璋詢得實舉以還之
嚴大本南陵人割股療母居喪廬墓三年
朱慶福涇縣人嫡母蕭氏病篤慶福傷貧甚惟剜
肉不須錢即刲臂作糜進之尋愈
洪希淧涇縣人一歲而孤為伯所撫伯病劇刲股
和藥伯卒廬墓三年
趙桂枝涇縣人年十三遊兵執其父露刃索金桂
枝出叢薄間抱父兵以刃揮之號泣不忍釋俱被
害
吳惟賢寧國人父沒躬負石以甃墓道廬居三年
汪文英字日賢寧國人五歲失恃哀毁如成人敬
事繼母徐氏兄文光沒鞠育二孤子逾於己子
張廷翰旌德人幼失父七歲授小學至文王事王
季問師曰此可行於今否師云何為不可廷翰即
每日鷄鳴盥潄衣冠候母聞鼾聲輒欣然去或母
微病不食翰亦不食母殁四時薦食如生
江景宗旌德人天啟中以孝旌
呂賜宗旌德人母病刲股療之兄臯宗無嗣撫遺
女若己出崇禎末歲饑賜宗以己資賑粥三月又
嘗途拾百金候其人還之
鮑邦志字君繼旌德人母病劇持刀抉胷取肝食
母立愈崇禎元年詔賜冠帶郡守為建孝子祠
胡泰亨太平人兄寧犯法當死無子泰亨請代所
司難之乃大呼曰國法固不可移代者甘死於法
因涕泣求往疏入上嘉其義割耳減戍
劉茂字時亨宣城人事母孝輕財好施嘗拒窮婦
之奔者察其故即捐貲代償其逋一時聞者誦義
焉仕為閩中都司經歴
方必通太平人年十五割股療父
左鉄涇縣人兄弟同爨季弟早世遺一幼姪會有
以人命誣其姪者鉄匿姪挺身仼之數被拷掠諸
親屬咸謂姪終不得庇鉄曰吾已有子弟止一孤
我死以代姪可也會鉄死事大白姪得免
孫世賢太平人父客死燕邸徒跣扶櫬歸距家半
里無廬可倚書夜抱棺呼搶族人為葺數椽虎跑
其側不色動廬傍忽涌甘泉既三載咸勸歸泣曰
禮未葬不變服吾何歸乎
梅有振字復予宣城人母病痿痺負而卧起者十
餘年兄殁撫遺孤踰己出嘗鬻麻甫定議而賈踴
貴或勸增其値有振不應平生贖鬻焚劵事不勝
紀
曹七善南陵諸生嘗於姑蘇旅邸獲徽商所遺八
百金留五日候其人還之歲饑輸粟五百石佐賑
邑人賴焉
何炳南陵諸生盜執其父欲殺之炳挺身出救遇
害父得脱
孫顯道宣城人兄弟四人已析箸以季負糧繫官
各破產贖之家遂落乃復合食歴三世無敢言析
者
國朝劉蘭生字君徵南陵廩生南陵為征徭所困蘭生
酌立條例請於邑令詳憲具疏至今民食其福歲
祲施賑全活數千計
趙大復涇縣人善屬文中年家落有大賈負金不
索里中推為長者家居鍵戶足跡不履市門
夏曰瑚南陵諸生事親至孝親沒結廬墓側順治
丁亥洪水為災曰瑚煮糜舟載沿隄餉之嘗應闈
試同寓諸少年惡其方正一日與之步月輒登妓
樓曰瑚初不識也少年先予妓金令扄戶百計誘
之終不可少年始服其操
方士逹旌德庠生母喪廬墓父沒刻像事之事繼
母克盡子職順治九年旌表
陳尚老太平人兄鶴老死於閩中丐資奔喪函其
骨歸每止宿淚漬衾枕會嫂焦氏以烈死尚老拮
据為之營葬
饒宗良字直生寧國人少孤事母至孝年二十遊
學白鹿洞歎曰吾寧不古若哉從汪有源講學躬
行醇恪家酷貧敦宗族建家廟人服其化興起甚
多卒無子門人祀之
劉汝鳳字景威宣城諸生與弟堯熙皆以經學名
天性孝友弟死衣食其從子為之婚娶姊寡而瞽
迎養之終其身族黨無後及貧不能葬者竭蹶佐
之食餼多年而卒
王際康字五清南陵人事父篤孝痛母早沒終身
侍父寢食中裠厠牏躬自澣滌登康熙乙丑進士
告歸終養吏部以中書擬用堅不赴選父沒任雲
南禄豐令道病卒
葉正萃南陵人三月而孤母周守志以哀勞致痿
疾正萃扶侍不離跬步間以事他出雖深夜必歸
侍及沒躃踊號慟如醉如癡既葬廬居墓所疾卒
程國聘字應之太平人兄亡撫遺孤甚至終身不
與析產素與京口王生善生以忤勢要下獄國聘
往省之主其家夜有少婦欵門即王生妾也具言
夫陷縲絏辱身求救國聘呵之去曰吾千里跋涉
為爾夫也如爾失節夫雖生亦靦顔人世矣何忍
為此因秉燭逹旦為傾囊救之王生得免
何士閥南陵人有何滿者盜破其祖母塚以葬親
士閥訟之官三年不得直會撫憲檄兩邑令會勘
滿健訟事仍未白士閥大慟觸碑而死邑令義之
勒滿起棺題曰義士何士閥墓
張裕南陵人明經忠義子生有夙慧祖良浩病亟
忠義籲天求代裕始八歲聞之泣曰父不可死兒
願死代父以代祖也隨向天密禱未幾果病家人
強以藥吐弗咽曰祖病未痊吾何藥為且吾已告
天矣垂死囑人曰勿令吾祖知遂卒知縣康五瑞
表其閭學使張廷樞書孺孝型俗以旌之
程鵬字扶九寧國諸生生平力行善事自賑荒周
急下至醫藥橋梁施予無算諸孫曾在襁褓者亦
知以乳相讓一兒不食則均不食云子書以孝廉
為嘉定教諭亦有聲
胡嶤齡涇縣人母喪廬墓夜夢大水侵棺覺而徙
葬未幾其原葬處蛟起人以為嶤齡誠孝之所感
也雍正六年旌表
胡曾琦寧國人性至孝母沒屏絶葷酒終身父命
之遠出忽心動奔歸則父猝患中風得面訣後以
廬墓哀毁而卒雍正八年旌表
呂立祚旌德人生平樂善不倦瘞遺骨哺棄兒年
至九十餘陳鵬年贈之以序稱其敦善行而弗衰
入道德而無媿云
汪炳字瑶仙南陵武舉襁褓失怙事孀母王曲得
歡心母病劇刲股煮粥進之立愈會仇家以農民
充役報其幼弟炳往自充母沒弟求析箸田廬惟
弟便者聽已而弟亡姪貧甚仍分己田與之康熙
戊子歲大祲賑榖數百石不足糴於外江以繼焉
同時有姚希䕫徐五元者亦以好義稱
劉沆字澐起光禄卿楷子博學善文與兄沛弟燾
齊名兄弟後先舉於鄉沆未售慕義強仁推廣光
禄德意里黨咸被其惠南邑修理儒學沆一身肩
之子敬祖雍正丙午舉人
徐強南陵人雍正十三年以孝旌表
池州府
唐費冠卿字子軍青陽人登元和二年進士第聞母
病革馳歸而母已卒廬墓終喪哭不輟聲御史李
行修薦其孝行徵為右拾遺冠卿歎曰得禄養親
耳得禄親喪何以禄為遂隱九華再召不起
何澄粹青陽人親病日篤俗尚鬼病者不進藥澄
粹剔股肉進親疾為瘳後親沒伏於墓哭踊無數
以毁卒當時號青陽孝子為作誄者甚衆
宋許規貴池人嘗在宣州客邸聞旁舍有建康人卧
病為延醫治之不愈其人知規長者檢槖得百金
托以後事且曰其所餘者悉奉君及卒規為具棺
斂以餘金詣建康訪其家還之後子逖歴官員外
郎孫元天章閣待制
高允文貴池人為清流主簿會里人張璉忤蔡京
卒於客邸欲發棺檢視之允文力為保免京召謂
曰君高節義當旌賞授定邊軍教授實黜之也仕
至汀州守以廉静為治時稱長者
方綱青陽人其先世自唐咸亨間居九華山東之
上田歴四百年至綱為家督合七百餘口同爨而
食每日晨起擊鼓集衆雍睦無間言著家法三卷
景德二年青陽饑綱出粟五百石以賑轉運使馮
亮以事聞詔旌其門
寗文逹青陽人居陵陽鎮元豐間大水里中漂溺
者千餘家文逹出粟五千石以賑事聞勅奬里人
立祠陵陽祀之
佘起銅陵人一門聚居至千三百餘人同爨而食
起為家督周洽無間言子孫貴顯不絶
鍾儁字穎叔銅陵人官祕書郎性至孝事親無少
違其先自唐時至儁十一世同居合家衆七百餘
口朝命奬其義
柯應烈建德人性孝嗜學母閻氏病不解衣侍湯
藥癯瘠盡瘁每夕露禱乞減筭以益母壽俄聞空
中有聲許特延一紀母疾遂痊又十三年而沒時
江淮盜起應烈傾家貲募義勇鄉里頼以安有欲
官之者辭不就
葉薈貴池人性至孝母於九月病渴思生李薈走
哭園中李樹下忽從葉底得雙李以奉母病即愈
人咸以為神賜
汪與成銅陵人建炎間池遭寇兵與成一家八十
口盡斃後三年與成既改葬其父余尚不得母骸
為刻木肖像日侍於旁至十年乃得之祔葬父墓
胡仲先字國政貴池人有幹略閭里倚以為重提
舉趙范奏充民兵統領官端平間邊淮告警有保
障鄉井功兩値歲饑傾其私囊量口給賑全活甚
衆
元方時發字子春青陽人綱之後一依綱家法為義
門督邑令史午聞於朝旌門蠲役至正二年勅授
潮州教授
何清甫青陽人大德二年歲饑清甫出粟二千石
助賑事聞詔旌
李鵬飛池州人生母姚氏為嫡母不容改嫁為朱
氏妻鵬飛幼不知也年十九哀痛思慕周行三歲
得於蘄州之蘄田縣遂迎歸奉養久之復歸朱氏
時渡江省覲既卒歲時攜子孫往祭墓終其身以
有司上請詔旌其廬
明童彦芳建德人洪武中從宿儒洪仲遵游其家五
世同爨
桂士訓石埭人祖父母及父病士訓皆割股進俱
得痊鄉人作歌頌之
袁惟儒字一貴銅陵縣人宋益宗東流人並刲股
療父
楊永顯石埭縣人王萬年銅陵縣人王學詩貴池
貢生並割股療母
徐煜字尚德銅陵人素孝友其家千指同炊在鄉
里每創義舉自宣德至成化五値歲饑俱出穀助
賑又嘗為邑人代輸漕米
徐永元建德人其家六世同居正統二年饑永元
出穀二千石助賑事聞旌為義民
何永敬建德人七世同居成化間旌
吳永康青陽人幼失怙晝夜哀慕同里柯暹榜其
堂曰慕親後以輸粟賑荒成化二年被旌
夏鎮石埭人成化間父早亡鎮為傭養母母病目
將瞽每日以舌䑛之復明母沒殯於野結茅其側
三年哭不輟聲一日野燒及其廬鎮伏棺痛哭俄
風返火熄柩獲全
吳徹字静卿貴池人弘治中歲貢事繼母薛氏盡
孝兄弟五人友愛甚篤又同邑檀世仁本諸生以
母病棄所業文史徧購方書遂工診治親調藥以
進愈迨後母沒居喪極哀侍父跬步不忍離
李希仁青陽人事母孝母歿廬墓正德十三年被
旌又石埭唐輝亦以廬墓稱孝
程璋青陽人母早寡遺腹生璋及長痛母節未彰
正德中徒步詣京師刺血草疏擊登聞鼔以進特
旨旌表
沈唐恭石埭人事繼母最孝謹兄武恭以誣繫獄
論死唐恭痛武恭尚未生子詣獄代繫以出其兄
適大盜劫獄囚俱逸出唐恭獨留郡守義而釋之
紀孟綱貴池人有至性事親篤孝勤於奉養澹於
榮利鄕里翕然稱之
宋邦輔字子相東流人嘉靖丙辰進士官御史因
諫大禮削籍歸躬耕養母妻操井臼子任樵牧高
風動遠邇
陳桂字汝芳貴池人嘉靖中由貢授彝吾令以廉
静為治父年九十五殁桂已七十餘哀毁不輟時
稱至孝子光祚素好義族有以繼嗣競者光祚曰
何至以財利傷天倫乎乃推己産為定其嗣
袁國光字賓求青陽人素敦厚嘗於新安旅次拾
遺金俟其人還之又娶妾知為故家女即召其父
挈女歸不責身値
章忠銅陵人幼孤性敦孝友母病刲股母沒廬墓
終身疏食兄嫂客死京師徒步往扶其櫬返
胡大武貴池人嘉靖初貢入太學聞母病馳歸曲
盡孝養母瞽八載一日復明人以為孝感
葉叢椿字汝靈貴池人家素貧祖母年九十餘父
母年亦六十兄嫂皆早逝遺孤一人叢椿盡力孝
養并撫孤姪成立祖母暨父母相繼殁拮据斂葬
畢其姪又亡叢椿復撫其孤嫠始終不言瘁時人
賢之
廖廷皓貴池人力耕養母一日廷皓在田母被虎
厄急追力救始得脱負母返室見母傷處腫甚為
口吮其毒數日腫始消
孫憼述字清華青陽人性至孝居喪哀毁廬墓九
年感馴雀之異郡邑屢舉孝子萬歷中以貢歴忠
州學正署州事値懋酋之亂有城守功
江鯤字南溟青陽人事孀母盡孝侍疾衣不解帶
居喪不御酒肉置義田建家塾歲饑出穀周鄰里
吳應彥貴池人柯逹字本章俱貴池人並刲股愈
父母疾逹居喪哀毁廬墓三年萬歷中旌表
柯延茹建德人事親盡孝兄薰致仕歸延茹食必
共席疾必侍藥時百口共爨延茹總理家務以雍
睦稱
王之璘青陽人布政使一楨子天啓丁卯北闈副
榜考授通判明季徵辟賢良大吏交薦之璘以養
母堅辭不赴設義田贍族建義塾訓士歲饑糴穀
助賑鄉人德之楚兵南下之璘罄家財募壯勇嬰
城固守邑賴以全
郎大徵貴池人楚師薄城馳說其帥即獲斂兵退
安撫錄功題授遊擊辭不受
陳其恭銅陵人邑東北仁豐三圩向無埂岸江水
内灌悉為巨浸崇禎十一年其恭及弟其葵捐貲
買繁昌縣民地為堤址創築堤四百餘丈三年始
訖工自是圩無水患居民祀田祖必分胙餽之
柯孟顯字惟逹貴池人幼孤事母以孝聞崇禎庚
辰輸穀賑饑邑人頌之
汪景德建德人刲股療父疾又母病瞽䑛之復明
親殁廬墓
國朝陳光正石埭縣人少孤嘗自痛不逮養其父事母
加謹母殁既袝葬父墓即廬其側哀號不輟有醴
泉湧石罅見者以為孝感又建德吳來芳事母盡
孝
楊國儁石埭人父殁廬墓
方祥美貴池人性孝友有幼弟為母所鍾愛喜依
之居每膳祥美輒負其母來食已仍負之返積十
數載以為常後其弟坐盜誣繫獄祥美盡鬻己産
以雪之
郎思誠字孺若貴池人幼孤事母孝嘗刲股療母
疾後母殁啜粥廬墓其地素多虎自廬墓後虎遂
絶跡値歲饑疫減價糶穀又施粥給藥多所全濟
順治十三年徵選遺良郡守顔敏欲舉思誠純孝
堅以老疾辭雍正五年旌表
王之光建德人幼為石工孝事其母從工所得肉
必攜歸奉母母卒廬墓三年或其日就工數十里
外及夜必趨墓所
吳日光青陽人性敦孝友好義樂施鄉里欽其名
德平日設立條規訓戒族人皆以馴謹聞
陳萬昇貴池人與弟嘉蔭從弟萬鵾同就外傅康
熙己酉盗掠近村嘉蔭萬鵾被執萬昇請代弟死
盜并殺之
陳國甲字元及貴池諸生父年老抱沉疴五載侍
湯藥不倦弟早世遺孤僅八月撫愛踰己子性樂
善好施予康熙戊子己丑間遇饑疫賑粟施藥存
活無算居常賻贈有喪佽助貧不能婚嫁者寒施
絮暑施茶橋梁道路脩葺以便行人年七十二無
病而終子鵬興爵皆能繼其志
太平府
漢方儲字聖明丹陽人除郎中丁母憂歸負土成墳
種松千株鸞鳥栖其上白兔游其下
唐朱&KR3525;繁昌人割股愈親奉詔旌門
王丕繁昌人數世同居里閈高其義睦聞於朝廷
旌門賜粟帛州縣時存問仍復賦稅
宋趙權當塗人母病篤權焚香夜禱泣曰母死權何
以生取刃刺脅取肝以進母漸瘳權亦遇良藥無
患太守孫楙表其里曰孝感坊
張崇繁昌人登進士第仕至太常丞自祖琄以來
千口同居雍睦無間言嘉祐中楊傑過其家書義
居二字遺之
聶雲蕪湖人割股愈父其後伯父病復割臂以進
而愈咸淳十年知州孟之縉奬其孝
元張鐩字文煐東平人至元中仕太平路總管府治
中秩滿因家當塗事母純孝母殁廬墓有紅蓮變
白之異郡守為立孝感蓮坊大德二年旌表
芮世通蕪湖人十世同居奉詔旌表
夏餘逹當塗人自宋慶歷中七世祖邦政以來合
族同居至正末年旌表家有田一坵每歲麥秀皆
雙穗知府李習尚書汪澤民並為傳
邢國傑當塗人嘗以布衣條議時政大臣為改容
謝至正中檄授繁昌校官以親老固辭
胡光遠當塗人事母盡孝母喪廬墓一日夢母欲
食魚晨起將求魚以祭見生魚五尾列於前俱有
齧痕隣里驚異忽見有獺出草中浮水去衆乃知
獺所獻事聞旌表
明魏祥蕪湖人性至孝領成化乙酉鄉薦以母老不
忍遠離絶意公車朝夕侍養母殁祥哀毁卒
楊乙六當塗人自乙六至貴二五世同居自貴二
子旺七一支更同居四世食指千計條置家法鉅
細有禮萬歷十年旌
王華繁昌人十三世同居
夏廷美字雲峰繁昌田夫篤於孝友里人敬信從
張緒焦竑講學多警悟沒祀金陵理學祠
韋學仁字春麓蕪湖庠生經明行脩鄕里稱其孝
友子受薦賑荒䘏族亦有行誼
李仲名當塗人太學生幼孤事母孝母沒廬墓三
年後遇烈風雷雨必省視墓側嗚咽移時天啓元
年旌表
丁大相當塗縣人張秀蕪湖縣人徐大賓與汪錡
俱繁昌縣人四人皆廬墓以孝聞
徐思明當塗人父母病兩次刲股母亡廬墓天啓
年旌
李潔蕪湖人父病刲股及没廬墓
魯憙曾瀛孫瓃三人俱當塗人黃文星楊逄時陳
㫤三人俱蕪湖人魯焌與閔濟周俱繁昌人並刲
股療親
趙應時蕪湖人扶父櫬遠歸遭風舟覆抱櫬呼號
漂數十里遇救獲免人詫其有神助
章杞字弘奎當塗人與韓良直為密友韓疾劇以
三十金授杞囑之曰妻方有孕若男也可以此撫
之韓亡後妻果生子杞給衣食得成立及杞抱病垂
沒呼韓氏子至啓篋金三百授之曰昔汝父臨
終以三十金見托自營息歴年來今已十倍可謹
守之子歸白母母感泣聞者皆高其義
丁僧當塗人鬻水麓心寺拾金欲還恐出入無時
與失金者左遂削髮寺中久俟其至既還之後堅
却謝金
國朝楊璜字希周當塗縣人會兵繞其鄉璜匿妻子林
中身守祖墓兵將執之遂赴水死子甫十齡見父
溺號哭亦奔投於水久之父子兩屍擕手浮出見
者嗟異
孫啓綸字君受當塗人究心理學事母以純孝聞
嘗負母避盜盜識之曰此孫孝子也遂解去
陳三齊繁昌人農家子十二歲母死朝夕上食哭
泣盡哀既葬獨廬墓側三年始歸
楊一儒字翼眞當塗庠生事母孝頻奉母命賙
親族之困子錫汝令孝豐邑多逋賦前令坐累者
數人一儒毁產代償咸頌其義
宋眞儒蕪湖人與弟繩武俱少孤事母盡孝母沒
兄弟廬墓悲號不輟池蓮變白色并有雙莖之異
又四世同居置田贍族康熙五十三年旌表
廬州府
漢毛義字少節廬江人家貧以孝行稱南陽張奉慕
其名往候之坐定府檄適至以義守安陽令義捧
檄而入喜動顔色奉心賤之及義母卒去官數辟
公府舉賢良徵皆不至奉歎曰賢者固不可測往
日之喜乃為親屈也建初中章帝下詔褒美賜穀
千斛常以八月遣長吏問起居壽終於家
南北朝齊王虚之字文静廬江人居父母喪以孝聞
武帝永明中詔旌門蠲租三世
唐萬敬儒合肥人三世同居親亡廬墓大中間旌表
其門名其鄉為成孝
唐海巢縣人母喪廬墓手自耕植以備祠祭忽於
田中產嘉禾一本六穗一本五穗廬州刺史裴靖
上其事作嘉禾表以聞
張進昭巢縣人事親孝母患狐刺堕左手死進昭
截左腕廬於墓
徐行周舒城人數世同居詔旌其門
袁傑無為人唐末盜亂傑招集義兵保障鄉里拒
敵不勝死屍僵七日不仆賊棄諸河逆流而上將
至黃金城母尋見之曰若是我兒呼之必動呼果
動鄉人神之因立廟名其處曰呼兒港
宋玉光濟廬州人母亡刻像事之如平生孝道純篤
咸平中詔旌之
呂士元巢縣人哲宗時立十科法士元上疏懇切
未報後累試不第歸而憤曰當今蔡確蔡卞呂惠
卿章惇四害未除吾等困老田間與世無補乃去
東山二里許抱書投橋下朝士王巖叟朱光庭咸
惜之因名其橋曰抱書
趙廣合肥人淳化中八世同居
何宗壽梁縣人李吳貞合肥縣人皆割股療母病
方孝子無為人名未詳母目雙盲每旦餂之久之
眼復明
余元燦汪安淵檀念二三人俱舒城人皆割股療
母病事聞於朝詔付史館令有司依例優給
元羊仁廬江人至元初阿珠兵南下仁父被殺母及
兄弟皆散去仁年七歲賣為汴人李子安家奴力
作二十餘年子安憐之令為良仁蹤跡母於潁州
蒙古軍塔海家兄於睢州蒙古軍岳納家弟於邯
鄲連大家為役俱無恙乃遍懇親故貸得鈔百錠
歴詣諸家求贖經營六年大小二十餘口復得完
聚鄉里稱美大德中旌表
季原禮無為人性最孝親終廬墓不食鹽醬子立
與曾孫廷春居父母喪並如之立母目瞽餂之復
明人謂一門純孝
明吳敬無為人母疾割肝煎湯母愈而敬不傷事聞
太祖官以贊禮郎
廖鏞巢縣人永忠孫歴官至都督建文時豫議兵
事鏞與弟銘及同縣指揮倪璘皆嘗從學方孝孺
孝孺死鏞銘收葬遺骸璘慟哭奠祭俱被收論死
向侃字希顔中永樂甲午鄉試宣德間判静寧州
職專撫民未幾裁天下撫民官缺巡撫獨奏留之
擢御史出知澂江府侃天性孝友兄弟五人白首
同居妻亡鰥居四十年
高興合肥人事親盡孝父殁廬墓三年烏巢墳樹
興哭悲鳴以助其哀服滿親鄰勸歸有白鵲數百
大如鶴鸛隨後翔集其宅良久方去是時同邑張
俊亦以孝聞並旌
錢敏舒城人永樂辛丑登第乞終養母殁廬墓詔
旌之
薛崇禮弱冠食餼泮宫讓選貢於師楊澤民逾年
應歲薦復以讓老友周承軒邑令延主西塾訓課
外毫不干以私居家孝友與兄崇仁俱為時重
沈諲合肥人母喪哀毁廬墓築墻而泉湧出哭奠
則鵲哀鳴成化間旌
朱世藩合肥人幼孤奉母盡孝母故藩嚙棺呼號
口眼血出遂喪明奉旨旌
衛郡合肥人母病篤思飲泉水是年旱郡叩天掘
井泉水湧出母飲之而愈鄉人稱為衛孝泉奉旨
旌
鄭元合肥人五世同居弘治時旌
沈秉直十二歲刲股療母疾奉旨旌
張梅合肥人母疾篤嘗糞嘗痰復病疽吮出膿血
得愈父歿廬墓奉旨旌
李得春合肥人年甫十三父病嘗糞刲股母病亦
如之父母殁俱廬墓三年冬月有野草生花之異
王紹字繼學舒城人由進士任監察御史母喪躃
踊頓絶廬墓三年詔旌之同邑胡紀官吏部主事
亦同時以孝旌
孫剪兒舒城人早喪父事母孝樵採供甘旨母卒
露宿墓側鄰翁憐之為結廬鵲巢樹上哭則悲鳴
相應復有兩虎每日晡至墓側旋繞哮吼逹旦而
去刻木肖母像事之終身
張政廬江人父病侍湯藥及卒哀毁踰禮廬於墓
側虎不為患人以為孝感正統年旌
陳本忠無為人正統庚辰輸米九千二百斛子志
高二千斛志逹穀八千八十斛以備賑乂憫流民
路宿即舍傍披草萊為屋百楹居之復施粥二月
以食飢者父子三人俱奉勅旌
朱燦無為人厚重好義正統間歲歉燦以米四千
四百斛輸官同族名亮者設粥日食數百人朝廷
旌曰尚義之門
張澄廬江人少時執厨役事母惟謹母喜飲澄必
具佳醖少不樂輒唱舞以怡之兩拾遺金俱驗實
還之嘉靖年詔賜壽官
朱扆萬歷間諸生與妻李氏侍母病衣不解帶者
三月妻素羸遂成痼疾與姑相繼卒時扆年未四
十誓不再娶縣令為詳府云廬陽有節婦無義夫
幾為缺典宜表揚以勵人心准給冠帶
李大經周繼成詹天瑞俱廬江人刲股廬墓
丁華一無為人兄弟五人不忍析居相與誓天折
梅五枝共接一本各識之祝曰如一枝枯即某有
異心後五枝俱秀實鄉里驚歎號五果丁氏
吳孝子無為人逸其名家貧常執役富室身無完
衣母饒甘旨富人有感其孝者常資給之後母殁
未葬鄰家失火將及其廬力不能救惟伏棺以號
火燄他徙左右無一免者惟孝子廬獨存
章華國無為人少孤授徒養母母病篤國刺臂血
飲之而愈後母病異瘡國禱神齋宿夢神人指京
紅紙熏之果愈母殁三年不茹葷酒每臨肉食則
涕下竟以羸疾死
楊舜漁號見呂無為人敦本尚質里中目為楊古
人教子姪義命自安一門之内自相師友京山李
本寧述其行子維嶽鬻産助餉聞流寇之難絶粒
以殁
杜濂無為人少客維揚又客蕪湖嘗兩拾遺金數
百金俱遲其人至悉還之後濂晝寝夢神語曰汝
來日合雷震死為有隂德宥之矣次日雷擊其家
牛驢各一濂無恙
姜潤巢縣人母病割股
張四哲合肥人崇禎乙亥流寇圍廬急四哲率弟
四美四竒與賊戰城下不勝退謂兩弟曰城將陷
與舉家戮辱死不如清白死遂偕弟暨妻女子婦
共一十五口投井以殁
佘承德無為人崇禎十五年流賊忽至承德掖其
祖母劉母魏及妻楊妹玉女出避祖母母為賊所
獲承德號救並遇害楊投水死
國朝張維德合肥縣人崇禎乙亥流寇入境其父被執
將見殺維德甫十齡延頸就刃乞代賊感而釋之
順治丙申父殁德哀毁骨立既葬廬墓三年
方華合肥人父妾生一子先經析産父殁後復以
祖遺讓之少結婚魯氏其女瞽父母欲不娶華曰
兒不娶女將誰適娶後相得甚歡
張大履合肥諸生父母殁事兄益謹壬午兄卧病
邨居偶思肉食大履走數十里求肉不得及回兄
已殞遂終身不食肉妻早亡念其荼苦單棲四十
餘年
李珙合肥人武舉家素饒崇禎十三年竒荒珙捐
貲糴穀以賑順治九年斗米四錢珙置饑民簿計
口授糧月三次輪給之近者餔以糜里人稱貸劵
可盈尺一日盡焚之康熙十年旱蝗富家出穀市
利十倍李獨不取償有司榜其名為衆勸
魏振趾合肥生員出穀賑饑親殁廬墓
胡蔭合肥人親疾割股
楊光耀無為人攻石為業母疾夫婦相繼割股進
之各不自言久之見瘢痕相持而泣
張振祚廬江人父弘任攜孥知四川嘉定州崇禎
壬午流賊逼城祚奉父命領數騎突出求救城陷
祚還見父被害觸石死時弟振祺應試回籍阻絶
無音耗迨順治甲午聞信奔赴至保寧不得前巡
撫李國英拔署梓潼縣閱三載道始通即辭官尋
母遇之峩眉縣年七十餘矣奉以歸
宋儒醇字衍魯廬江諸生有行義明末流賊劫殺
西鄉中忽有一人大呼曰此余恩人宋公里也衆
問故其人泣曰余蕪湖人十歲父賣我償債遇宋
公助銀二十兩全余父子必保全此鄉以報德順
治九年歲饑儒醇出穀千斛助賑
許祝年字樸齋廬江廩貢選沐陽教諭以親老不
赴後考授主事邑遭水旱首捐穀數百石倡賑濟
著澹寧集
張文逹字必之合肥人明季壬午夏詣北莊收麥
聞寇至奔還於積屍中覓得其父尚未死負行七
十里抵莊得全逹年至百有三歲奉
旨建昇平人瑞之坊
王鳳吾合肥農夫也事孀母食必親進夏月先坐
母於凉處而後往田天寒令妻抱母足而眠歲以
為常
高克謹字式榖廬江人年十三父為寇獲謹乞身
代寇兩釋之長而好義鬻產賑饑置田贍族還人
遺金代償鬻妻者債同邑有李之幹字綰公其行
義略同
賈又彪字偉三舒城貢生孝友性成撫教孤姪四
人不異己子有蕩產者更以已產給之相葬地山
中遇虎不咥人以為孝感雍正九年旌表
朱維世字斐英舒城人敦本好施助親族之不能
婚嫁者賑歲暮之不能舉火者一切施棺掩骼之
事靡有不為雍正九年旌表
郭士瑛字右璋舒城人康熙乙卯舉人五歲喪父
哭泣如成人母殁冒雪躬自築墳友愛前母兄及
庶弟人無間言
許明時字吉生舒城人歲貢授建平訓導少孤事
母孝母殁廬外不茹葷酒者四年嫁族人女代兄
償負
宋志靈廬江人字子睿事後母極孝以拔貢授訓
導辭不赴母病繞膝呼號願以身代母殁廬墓三
年有白烏來集之瑞
張一綸字莘野無為人三齡失怙奉母極孝九歲
母病危篤籲天請代遂獲延壽孺慕終身不懈友
愛兄弟推財讓產雍雍如也二子憙烈俱以孝友
聞父母未葬冬不衣絮樂善好施族戚待以舉火
者甚衆嫁娶喪葬皆傾貲助之里有義門之目
江南通志卷一百六十一
