江南通志卷一百七十六
人物志
列女(賢淑)(才媛附)
周孫叔敖母楚人叔敖兒時出游見兩頭蛇殺而埋
之歸而泣母問其故對曰聞見兩頭蛇者死今見
之恐去母而死也母曰蛇今安在曰恐他人又見
殺而埋之矣母曰吾聞有隂德者必報以福汝不
死也後果為楚相
秦陳嬰母東陽人嬰故東陽令史居縣中素信謹稱
為長者秦末大亂東陽少年殺其令相聚得二萬
人欲立嬰為王母謂嬰曰自我為汝家婦未嘗聞
汝先世有貴者今暴得大名不祥不如有所屬事
成猶得封侯事敗易以亡非世所指名也嬰乃不
敢為王以兵屬項梁
漢王陵母沛人陵始為縣豪高祖微時兄事陵高祖
起沛入咸陽陵亦聚黨數千人居南陽及高祖還
擊項羽陵乃以兵屬漢羽取陵母置軍中陵使至
則東嚮坐陵母欲以招陵陵母既私送使者泣曰
願為老妾語陵善事漢王漢王長者毋以老妾故
持二心妾以死送使者遂伏劍而死
漂母淮隂人韓信垂釣城下母哀憐而飯之竟漂
數十日信謂母曰吾必重報母母怒曰大丈夫不
能自食吾哀王孫而進食豈望報乎後信徙為楚
王至國名母賜以千金
嚴延年母東海下邳人延年為河南太守用刑刻
忍冬月論囚流血數里河南號曰屠伯母從家來
欲從延年臘到雒陽適見報囚大驚便止都亭不
肯入府延年出至都亭謁母母閉閤不見延年免
冠頓首閤下良久母乃見之因數責延年延年服
罪因自為母御歸府舍母畢正臘謂延年天道神
明人不可獨殺我不意當老見壯子被刑戮也行
矣去汝東歸掃除墓地耳歲餘果敗東海莫不賢
知其母
後漢沛孝王廣祖母周夫人王有疾安帝詔領王家
事周明正有法禮漢安中薨順帝下詔曰沛王祖
母太夫人周秉心淑慎導王以仁使光禄大夫贈
以妃印綬
范滂母汝南細陽人建寧二年大誅黨人督郵吳
導至縣抱詔書閉𫝊舍伏牀而泣滂聞之曰必為
我也即自詣獄其母就與之訣滂白母曰仲博孝
敬足以供養滂從龍舒君歸黃泉存亡各得其所
惟大人割不可忍之恩勿增感戚母曰汝今得與
李杜齊名死亦何恨既有令名復求夀考可兼得
乎滂跪受教再拜而辭行路聞之莫不流涕
陸續母吳人太守尹興辟續為别駕從事以病去
還為郡門下掾興坐事徵詣廷尉獄續主簿等詣
洛陽詔獄就考母遠至京師覘候消息獄事持急
無緣與續相聞但作饋食付門卒以進之續對食
悲泣不勝使者怪問其故續曰母來不得相見故
泣耳使者疑獄門吏卒通𫝊意氣召將案之續曰
因食餉羹識母所自調和故知來耳非人告也問
何以知母所作續曰母截肉未嘗不方斷葱以寸
為度是以知之使者嘉之上書說續行狀帝即赦
興等事還鄉里
晉何無忌母劉氏彭城人征虜將軍建之女也弟牢
之為桓元所害劉氏每銜之常思報復及無忌與
劉裕謀而劉察其舉措有異喜而不言會無忌夜
於屏風内制檄文劉氏潛以器覆燭徐登梯窺之
既知泣而撫之曰我不如東海吕母明矣汝能如
此吾讐恥雪矣因問其同謀知事在裕尤喜乃說
元必敗義師必成之理以勸勉之後果如其言
劉惔母任氏蘄人有高識家貧與惔寓居京口惔
稍知名論者比之袁羊惔喜還告其母母曰此非
汝比勿受之又有方之范汪者惔復喜母又不聽
及惔年德轉升論者比之荀粲
唐王義方母泗州漣水人義方為侍御史將劾李義
府意必得罪即問計於母母曰昔王母伏劍成陵
之誼汝能盡忠吾死何恨義方遂以諫顯
桓彥範母丹陽人武后末年彥範為右羽林將軍
掌禁兵既與宰相張柬之籌定匡復之計以事白
母母曰忠孝不並立義先國家可也彥範遂同柬
之等引兵入宫廢太后奉中宗復位
陸贄母韋氏贄父偘為溧陽令卒於官氏訓贄成
大儒為唐賢相德宗時迎至京卒皇后賻遺因葬
洛陽
宋錢公輔母蔣氏常州宜興人公輔父兵部員外郎
冶既殁母益進諸子於學衣食菲惡不以為慍均
親嫡庶有鳲鳩之德自嫁至老中饋事皆身親之
紉縫之勞終身不廢子婦化服皆循其法公輔後
以文學吏事顯為時名臣
沈括母許氏吳郡人太子洗馬許仲容女烏江主
簿洞妹適錢塘沈周相其夫歷官有聲及春秋高
於内外戚屬為高曾行而慈幼字微愈久彌篤二
子括扶括以文學貴顯名重當世扶入仕亦有吏
材其幼皆母自教之
吕希哲母張氏全椒人侍制昷之女以夫公著貴
封申國夫人嚴於訓子公著居相位擢用盡一時
之選希哲有才行獨淹滯筦庫公著嘗嘆曰當時
善士吾收拾無遺希哲獨以我故置不試命也夫
希哲母賢明有法度聞公著言笑曰是亦未知其
子矣
周虎母何氏臨淮人開禧中虎守和州金兵犯境
虎母傾家貲以犒軍士破敵全城事聞特封感義
郡夫人誥詞略云使天下為母者皆知以是教子
為子者皆知以是顯親
王埜母鄭氏吳郡人埜以父介廕歷官浙漕忤權
貴丁大全嘗被論埜以母年老託言改除母曰我
已知之昔汝父以忤時相去國汝又如此我方喜
耳何憂
陳質妻丁氏兄丁謂欲官二甥氏固辭俾自學以
德進謂竦然稱嘆鄉里稱為賢母
孫廷臣妻施氏晉陵人嘗書守身二字勉其夫廷
臣第進士姑年九十餘氏奉養備至内外數百指
鳴鼓會食五從同炊郡以事聞詔封仁夀縣君
元李習母姚氏太平人李敘妻幼通經史明大義教
子習翼不令與鄰童相聚嬉戲就傅少怠即不語
不食夜分必持敝衣在旁補綴課讀故二子皆成
名儒
明陳繼母吳氏吳縣人繼生十月父汝言坐法死母
矢志撫孤繼稍長令盡讀父遺書復命從父友王
行俞貞木游得其指授貫穿經學蔚為名儒以大
臣薦擢寘館閣
包節母楊氏華亭人夫亡子節孝俱幼氏督訓甚
嚴二子繼成進士為南北御史並負直聲
吳适母徐氏長洲人勖子力學登第适為給事中
屢進讜言以忤權奸下獄家人駭懼母獨安之曰
吾有子矣及鼎革後适力辭薦舉愛惜名節遵母
教也
國朝宗裔昌母陳氏吳縣人早寡守志子裔昌拾遺簪
歸命至其所候還之一日風吹墜二絹於庭陳曰
无妄之獲非我所願且失者必多冤誣訪之則染
肆方意其傭盜去其志操如此康熙二十三年
旌表
白夢鼎母陳氏江寧人明季子夢鼎與弟夢鼐以
公論忤貴人陷獄陳怡然曰子為范滂吾獨不為
滂母乎會國變得釋夢鼐成進士年八十四終
田士龍母王氏泰州人守節六十年教子以義方
舉動不苟士龍祗遵氏教立身砥行舉鄉飲賓氏
年九十有六士龍年亦八十
大學士張英妻姚氏桐城人英位致台輔姚膺封
一品夫人謙謹樸儉如寒門素風居第京師二十
餘年比鄰孺婦稱為老佛教子廷瓚廷玉廷璐廷
瑑繼登華顯廷&KR0722;廷瓘文學早卒諸孫亦掇科第
為大官並以名檢自持一門稟承慈訓家風莫尚
焉卒年六十有九
大學士蔣廷錫母曹氏常熟人歸侍御史伊伊以
忠直顯卒官中州子廷錫年甫十九曹天性寬仁
而教子特嚴不少假借自廷錫少時每以忠孝大
義勖之平居不苟嚬笑清齋奉佛廷錫由翰林歷
官戶部尚書二十餘年奉母京邸
聖祖仁皇帝賜扁曰般若相曰夀萱錫祉
世宗憲皇帝賜扁曰恩榮夀母福夀康寧時加存問賚予
甚厚
特恩封一品太夫人卒年八十有一
欽命大臣奠茶酒賜祭並賜銀治喪
贈吏部尚書嵇永仁妻楊氏無錫人永仁以諸生客閩殉
耿逆難楊辛勤守志孝養尊嫜撫七歲孤曾筠親
為督課
詔旌其門曾筠由翰林歷官大學士
特恩封一品太夫人賚予珍羞藥物便蕃絡繹卒年八十
有四
特諭賜祭給帑治喪
汪九漪妻程氏休寧人九漪為諸生勤苦著述氏
佐甘旨奉堂上歡姑黃氏特所鍾愛年踰九十語
次及姑無不流涕教子孫有儀法康熙戊戌孫應
銓以第一人及第明年氏百歲旌表貞夀之
門
御書期頤衍慶四大字内府製扁以賜又明年卒
方舟母吳氏莆田人桐城方仲舒繼室家貧撫前
二女及所生子女凡八人黽勉中饋動循禮法教
二子舟苞學成行立名滿天下苞舉進士直南
書房氏老病奉
特旨御醫視疾頒賜内府藥物酒醴人以為榮
胡宗緒母潘氏桐城人年二十八嫠居三子宗緒
臺喆皆幼貧不能延師氏自督課非孔孟程朱之
書禁勿閱嘗命僕治宅掘地得金匿之以數十金
獻氏正色曰人貴義命自安藏金豈祥物哉弗納
慮僕因是得禍立戒遣之年八十三卒雍正五年
旌表
才媛
周管仲妾名婧桓公出遊甯戚叩牛角而商歌公使
管仲迎之戚曰浩浩乎白水管仲不知所謂婧曰
古有白水之詩曰浩浩乎白水儵鯈之魚君來召
我吾將安歸此甯戚之欲仕也管仲以報桓公遂
相齊而霸
晉許邁妻孫氏吳郡孫宏女邁好道往來茅嶺遺書
謝絶孫氏孫為書答之文詞悱惻以孟光秦女為
比欲與同行邁以永和三年入臨安西山後不知
所終
南北朝齊韓蘭英吳人宋孝武時獻中興賦被賞入
宫明帝世用為宫中職僚齊武帝以為博士教六
宫書學以其年老多識呼為韓公
隋劉臻妻陳氏蘄郡人有集十卷其元日獻椒花頌
云旋穹周迴三朔肇建青陽散輝澄景載渙美哉
靈花爰採爰獻聖容暎之永夀千萬
唐李氏女吳人能詩有詠破錢云半輪殘月掩微塵
依稀猶有開元字想得清光未破時買盡人間不
平事
南楚材妻薛氏臨淮人精書畫善屬文楚材嘗遊
陳潁間潁守慕其儀範欲以女妻之楚材許諾遣
僕歸取琴書似無歸意薛無計沮乃對鏡自圖其
形裁詩寄之曰欲下丹青筆先拈寶鏡端已驚顏
索寞漸覺鬢凋殘淚眼描來易愁腸寫出難恐君
渾忘却時展畫圖看楚材得詩及真大慚遂托詞
拒守
李處道妻龔氏宗元女讀書通大義詩歌書法皆
過人晚年喜誦佛書自名曰守安處道年高而官不
達龔能安之
宋朱億女吳人淑行婉質工琴書至道初裴愈奉使
兩浙聞其才奏召入宫掖賜號白蓮花夫人後出
俗刺血書蓮花經一部改賜慈濟廣惪大師億孫
女二十娘子嫁朝請郎李防亦聰慧作混元圖
祝磯妻徐氏吳人敏慧能詩其筆墨畦徑多本杜
甫而清平冲淡蕭然出塵尤工賦有閨秀集二卷
行世
黃由妻胡氏平江尚書元功之女善筆札時作詩
文並可觀尤工寫竹自號惠齋居士
沈清友吳人能詩咏漁父云起家紅蓼岸𫝊世綠
蓑衣又有為甚鱸魚低價賣年來朝市怕秋風之
句
唐氏女子能書者蘇子瞻有觀唐氏書詩曰唐氏
能書十載聞誰知精絶向紅裙百金競買蒲葵扇
不必更求王右軍
元鄭允端字正淑宋左丞相魏國清之後居吳中號
花橋鄭家嫁同郡施伯仁嫻内則能詩文至正間
家為賊破年三十而殁宗族私諡曰貞懿有集曰
肅雝自為序
明馬閑卿字芷居江寧陳太僕沂繼室年近八旬不
廢吟咏書法蘇軾頗與沂相𩔖善山水白描有芷
居集
周潔字玉如江寧人歸臨桂張鳴鳳數年後貽書
省父寄詩一册名雲巢集金陵士人競𫝊寫之
薛蘭英蕙英吳人皆能詩建一樓二女日吟咏
其中有詩數百首曰聯芳集楊鐵崖製西湖竹枝
曲和者百餘家二女曰西湖有竹枝曲東吳獨無
竹枝曲乎乃效其體作蘇臺竹枝十章楊見其稿
手題二詩極為嗟賞
孟淑卿吳人工詩詞自號荆山居士嘗論朱淑貞
詩云作詩須脱胎化質僧詩貴無香火氣鉛粉亦
然朱生故有俗病李易安可與語耳徐昌穀稱其詩
直欲與文姬羽仙輩争長
孫某妻顧氏崑山顧茂儉之妹才思甚富嘗賦春
日詩何元朗謂可置玉臺新咏中
趙宧光妻陸卿子吳人尚寶卿師道女宧光廬墓
寒山卿子與偕卿子工詞章翰墨流布一時賦誄
之作典雅可誦論者皆稱其學殖優於宧光有雲
臥閣及考槃元芝等集子婦文淑
趙均妻文淑字端容待詔徵明元孫女性明惠敦
詩習禮均家日落而好賓客晨夕百需皆出淑十
指善寫生圖得千種名曰寒山草木昆蟲狀題署
皆工貴姬委女争來師事無子有女曰昭嫁平湖
馬氏有才藻而孝淑夫婦殁手撰其事狀使嗣子
錕請銘於當代巨公
范允臨妻徐媛字小淑允臨以臨池負時名而小
淑多讀書好吟咏與寒山陸卿子唱和所著有絡
緯吟
葉紹袁妻沈宜修字宛君吳江人紹袁官工部郎
中風流韶令宜修年十六來歸生三女長曰紈紈
次曰蕙綢幼曰小鸞蘭心蕙質皆女秀也宜修與
三女題花賦草中庭之咏不減謝家紈紈小鸞皆
不永年宜修神傷心死未幾卒紹袁合妻女所著
詩曰午夢堂集行於世
葉紈䊵字昭齊生三歲能朗誦長恨歌十三能詩
書法遒勁有晉風歸趙田袁氏幼妹小鸞殤哭妹
過哀發病卒年二十有三
葉小鸞字瓊章四歲能誦楚詞十歲與母宜修初
寒夜坐母云桂寒清露濕即應云楓冷亂紅凋善
琴能橅山水寫落花飛蝶皆有致將婚而殁年十
七
沈自徵妻張倩倩自徵為沈宜修弟而倩倩即宜
修之姑之女也美而惠無子女乃女宜修之季女
小鸞年三十四卒工詩詞作即棄去小鸞記憶其
數首宜修為作傳並錄小鸞所記詩附傳中自徵
繼室李玉照亦能詩又宜修妹智瑤宜修弟君晦
二女憲英華鬘又同里周某妻沈媛媛女蘭英一
時倡酬哀輓之作流布人間稱為閨房勝事
顧懋宏妻朱柔英崑山人懋宏官知州有才名而
柔英與之揚㩁今古倡和為聲詩所著雙鳥擣衣
二賦及三體諸詩音節逼唐人刻有雙星館集
沈蕙端字幽馨吳江人精曲律作小令為時人所
傳
王嶔妻顧氏崑山人幼秉家訓嫻書史所為詩文
動中格律已而嶔早世屏去筆研焚其稿唯關節
孝慈懿事間援筆為之督遺孤棨為名孝廉
周泰妻婁氏長洲人博通五經子弟就學者日衆
即家立講堂隔幔分課泰令樂會卒於官婁奉骸
骨歸葬節操彌著
文良卿長洲人都憲森女森疏劾劉瑾家人羣沮
之良卿獨否人問故答曰大人忠鯁居言路如是
分也字孝廉毛錫朋姑韓喜讀書嘗撰北齊史演
義以娛之性友愛有妹早寡良卿為造小閣居之
晨夕需皆饋焉
張本嘉妻王鳳嫻華亭人工詩二女引元字文姝
引慶字媚妹皆精翰藻母子相倡和有焚餘草雙
燕遺音傳於世
陸娟松江人陸德藴女德藴有高行為沈周之師
娟能詩後歸馬龍
斗娘松江女子吳人沈津吏隠錄載其送夫姚生
詩語意清雅膾炙一時
錢氏女揚州人正統間有詩名詩見高播明詩粹
選
沈承妻薄少君太倉人承有雋才而夭薄為詩百
首弔之踰年值承忌酹酒一慟而絶
方孔昭妻吳令儀字棣倩桐城人諭德應賓女應
賓翰苑鉅儒令儀積習夙教相夫課子具有儀法
早卒其姑方維儀搜其遺稿傳世
姚孫棨妻方維儀桐城人歸姚再期而夫亡乃請
大歸守志與弟婦吳令儀以文史代織絍删古今
宫閨詩史主於刊落淫哇區明風烈有清芬閣集
七卷
屠金樞妻沈天孫字七襄寧國人歸鄞縣屠長卿
子金樞長卿女瑤琴字湘靈與天孫徵事紬書分
題授簡長卿妻亦諳篇章每有諷咏就商訂焉長
卿詩云姑婦懽相得西園結伴行分題花共笑奪
錦句先成一時士夫豔稱之天孫瑤琴皆早世兩
家兄弟彙刻其詩曰留香草
濮琰妻鄒氏名賽真當塗人博學工詩時以為女
士有未齋詩三卷女夫費少師宏為序稱其詩篇
什嚴整儼然笄幃中道學宿儒子韶弘治丙辰進
士官編修
芮儒妻端氏名淑卿當塗人教諭端廷弼女幼從
父讀毛詩列女傳女範諸篇輒能解笄總後博通
羣書備有儀法與其夫白首相莊里黨重之有綠
窗詩稿年九十餘
國朝楊无咎繼妻張學典字羽仙吳郡徵君端拱女工
詩詞十歲作採蓮賦見者皆擊賞之兼精繪事與
无咎窮居偕隠日手經史教二子繼光繩武皆成
名所著有花樵集十餘卷同母姊妹七人各有集
第五妹學象字凌仙與學典孿生詩名亦相埒集
曰研隠中歲而寡貧不能自存學典分宅居之學
象年老白髮絳紗為世女宗學典兩女芝芳女孫
錦並能詩芝適當湖文學汪㣓早寡無子依母氏
以居有淑芳集
吳詔妻張蘩字采于吳人幼通文史工吟咏有漸
樓集清平和婉得風人之遺子岳通經術詩亦工
蘩所指授也
嚴廷鍈妻孫嫊吳郡人幼明慧嫻經史兼工藻繪
早寡寒燈敗帷辛苦四十載晚課女孫輯古名媛
文百餘首細為評註名曰古文鞶鑑識者以為可
補中壘列女傳汝南女典之缺巡撫張伯行表其
廬榜曰獨嫻大義
秦德澄妻王氏無錫人金壇王彦泓女彦泓風度
清峻以詩名於世氏素承家訓聰慧善吟咏兼工
繪事為沒骨花鳥於前人規格外自闢畦徑年二
十餘寡居守節自號孱提道人又曰無生子有集
三卷自為序之
楊幨妻王氏上海人光承女善詩有玉榮集
徐基妻張氏華亭人善詩有繡餘草教其女亦能
詩
王之珊婁縣人圖煒女許字平湖高岱未嫁卒聰
穎善讀書能詩著有露香樓集卒年二十
黃克㢲歙人曰瑚女幼聰慧喜為詩一字未安即
竟日忘食歸鄭未幾卒年二十著有繡餘集
陳士更天長人教授以剛女侍父讀書即解學字
及詩文即工後贅壻李於池州學署母病奉湯藥
八年不少怠母卒代秉家政父善病又悼亡恒鬱
鬱女輒引故事或為小詩以解之卒年三十
龔克和妻馬荃字江香常熟人夫婦俱工書畫求
者貴若拱璧家貧偕至京師以繪事給衣食未幾
夫亡有貴客慕其賢欲得之荃截髮自誓扶柩歸
里立姪為嗣䌟纑染翰飲冰茹荼郡守童華表其
閭為作節婦𫝊
唐方沂母吳氏上海人通内則明大義謙謹勤樸
不苟言笑其夫獻賦遠遊姑包氏疾供湯藥晝夜
不眠夫弟幼未婚出奩具為之聘娶以娛病嫜馭
下寬仁而訓子獨嚴時教以讀書奮志親黨井里
中有以急告者無不濟自奉則清齋布素紡績紉
縫終身不廢
江南通志卷一百七十六
江南通志卷一百七十六
人物志
列女(賢淑)(才媛附)
周孫叔敖母楚人叔敖兒時出游見兩頭蛇殺而埋
之歸而泣母問其故對曰聞見兩頭蛇者死今見
之恐去母而死也母曰蛇今安在曰恐他人又見
殺而埋之矣母曰吾聞有隂德者必報以福汝不
死也後果為楚相
秦陳嬰母東陽人嬰故東陽令史居縣中素信謹稱
為長者秦末大亂東陽少年殺其令相聚得二萬
人欲立嬰為王母謂嬰曰自我為汝家婦未嘗聞
汝先世有貴者今暴得大名不祥不如有所屬事
成猶得封侯事敗易以亡非世所指名也嬰乃不
敢為王以兵屬項梁
漢王陵母沛人陵始為縣豪高祖微時兄事陵高祖
起沛入咸陽陵亦聚黨數千人居南陽及高祖還
擊項羽陵乃以兵屬漢羽取陵母置軍中陵使至
則東嚮坐陵母欲以招陵陵母既私送使者泣曰
願為老妾語陵善事漢王漢王長者毋以老妾故
持二心妾以死送使者遂伏劍而死
漂母淮隂人韓信垂釣城下母哀憐而飯之竟漂
數十日信謂母曰吾必重報母母怒曰大丈夫不
能自食吾哀王孫而進食豈望報乎後信徙為楚
王至國名母賜以千金
嚴延年母東海下邳人延年為河南太守用刑刻
忍冬月論囚流血數里河南號曰屠伯母從家來
欲從延年臘到雒陽適見報囚大驚便止都亭不
肯入府延年出至都亭謁母母閉閤不見延年免
冠頓首閤下良久母乃見之因數責延年延年服
罪因自為母御歸府舍母畢正臘謂延年天道神
明人不可獨殺我不意當老見壯子被刑戮也行
矣去汝東歸掃除墓地耳歲餘果敗東海莫不賢
知其母
後漢沛孝王廣祖母周夫人王有疾安帝詔領王家
事周明正有法禮漢安中薨順帝下詔曰沛王祖
母太夫人周秉心淑慎導王以仁使光禄大夫贈
以妃印綬
范滂母汝南細陽人建寧二年大誅黨人督郵吳
導至縣抱詔書閉𫝊舍伏牀而泣滂聞之曰必為
我也即自詣獄其母就與之訣滂白母曰仲博孝
敬足以供養滂從龍舒君歸黃泉存亡各得其所
惟大人割不可忍之恩勿增感戚母曰汝今得與
李杜齊名死亦何恨既有令名復求夀考可兼得
乎滂跪受教再拜而辭行路聞之莫不流涕
陸續母吳人太守尹興辟續為别駕從事以病去
還為郡門下掾興坐事徵詣廷尉獄續主簿等詣
洛陽詔獄就考母遠至京師覘候消息獄事持急
無緣與續相聞但作饋食付門卒以進之續對食
悲泣不勝使者怪問其故續曰母來不得相見故
泣耳使者疑獄門吏卒通𫝊意氣召將案之續曰
因食餉羹識母所自調和故知來耳非人告也問
何以知母所作續曰母截肉未嘗不方斷葱以寸
為度是以知之使者嘉之上書說續行狀帝即赦
興等事還鄉里
晉何無忌母劉氏彭城人征虜將軍建之女也弟牢
之為桓元所害劉氏每銜之常思報復及無忌與
劉裕謀而劉察其舉措有異喜而不言會無忌夜
於屏風内制檄文劉氏潛以器覆燭徐登梯窺之
既知泣而撫之曰我不如東海吕母明矣汝能如
此吾讐恥雪矣因問其同謀知事在裕尤喜乃說
元必敗義師必成之理以勸勉之後果如其言
劉惔母任氏蘄人有高識家貧與惔寓居京口惔
稍知名論者比之袁羊惔喜還告其母母曰此非
汝比勿受之又有方之范汪者惔復喜母又不聽
及惔年德轉升論者比之荀粲
唐王義方母泗州漣水人義方為侍御史將劾李義
府意必得罪即問計於母母曰昔王母伏劍成陵
之誼汝能盡忠吾死何恨義方遂以諫顯
桓彥範母丹陽人武后末年彥範為右羽林將軍
掌禁兵既與宰相張柬之籌定匡復之計以事白
母母曰忠孝不並立義先國家可也彥範遂同柬
之等引兵入宫廢太后奉中宗復位
陸贄母韋氏贄父偘為溧陽令卒於官氏訓贄成
大儒為唐賢相德宗時迎至京卒皇后賻遺因葬
洛陽
宋錢公輔母蔣氏常州宜興人公輔父兵部員外郎
冶既殁母益進諸子於學衣食菲惡不以為慍均
親嫡庶有鳲鳩之德自嫁至老中饋事皆身親之
紉縫之勞終身不廢子婦化服皆循其法公輔後
以文學吏事顯為時名臣
沈括母許氏吳郡人太子洗馬許仲容女烏江主
簿洞妹適錢塘沈周相其夫歷官有聲及春秋高
於内外戚屬為高曾行而慈幼字微愈久彌篤二
子括扶括以文學貴顯名重當世扶入仕亦有吏
材其幼皆母自教之
吕希哲母張氏全椒人侍制昷之女以夫公著貴
封申國夫人嚴於訓子公著居相位擢用盡一時
之選希哲有才行獨淹滯筦庫公著嘗嘆曰當時
善士吾收拾無遺希哲獨以我故置不試命也夫
希哲母賢明有法度聞公著言笑曰是亦未知其
子矣
周虎母何氏臨淮人開禧中虎守和州金兵犯境
虎母傾家貲以犒軍士破敵全城事聞特封感義
郡夫人誥詞略云使天下為母者皆知以是教子
為子者皆知以是顯親
王埜母鄭氏吳郡人埜以父介廕歷官浙漕忤權
貴丁大全嘗被論埜以母年老託言改除母曰我
已知之昔汝父以忤時相去國汝又如此我方喜
耳何憂
陳質妻丁氏兄丁謂欲官二甥氏固辭俾自學以
德進謂竦然稱嘆鄉里稱為賢母
孫廷臣妻施氏晉陵人嘗書守身二字勉其夫廷
臣第進士姑年九十餘氏奉養備至内外數百指
鳴鼓會食五從同炊郡以事聞詔封仁夀縣君
元李習母姚氏太平人李敘妻幼通經史明大義教
子習翼不令與鄰童相聚嬉戲就傅少怠即不語
不食夜分必持敝衣在旁補綴課讀故二子皆成
名儒
明陳繼母吳氏吳縣人繼生十月父汝言坐法死母
矢志撫孤繼稍長令盡讀父遺書復命從父友王
行俞貞木游得其指授貫穿經學蔚為名儒以大
臣薦擢寘館閣
包節母楊氏華亭人夫亡子節孝俱幼氏督訓甚
嚴二子繼成進士為南北御史並負直聲
吳适母徐氏長洲人勖子力學登第适為給事中
屢進讜言以忤權奸下獄家人駭懼母獨安之曰
吾有子矣及鼎革後适力辭薦舉愛惜名節遵母
教也
國朝宗裔昌母陳氏吳縣人早寡守志子裔昌拾遺簪
歸命至其所候還之一日風吹墜二絹於庭陳曰
无妄之獲非我所願且失者必多冤誣訪之則染
肆方意其傭盜去其志操如此康熙二十三年
旌表
白夢鼎母陳氏江寧人明季子夢鼎與弟夢鼐以
公論忤貴人陷獄陳怡然曰子為范滂吾獨不為
滂母乎會國變得釋夢鼐成進士年八十四終
田士龍母王氏泰州人守節六十年教子以義方
舉動不苟士龍祗遵氏教立身砥行舉鄉飲賓氏
年九十有六士龍年亦八十
大學士張英妻姚氏桐城人英位致台輔姚膺封
一品夫人謙謹樸儉如寒門素風居第京師二十
餘年比鄰孺婦稱為老佛教子廷瓚廷玉廷璐廷
瑑繼登華顯廷&KR0722;廷瓘文學早卒諸孫亦掇科第
為大官並以名檢自持一門稟承慈訓家風莫尚
焉卒年六十有九
大學士蔣廷錫母曹氏常熟人歸侍御史伊伊以
忠直顯卒官中州子廷錫年甫十九曹天性寬仁
而教子特嚴不少假借自廷錫少時每以忠孝大
義勖之平居不苟嚬笑清齋奉佛廷錫由翰林歷
官戶部尚書二十餘年奉母京邸
聖祖仁皇帝賜扁曰般若相曰夀萱錫祉
世宗憲皇帝賜扁曰恩榮夀母福夀康寧時加存問賚予
甚厚
特恩封一品太夫人卒年八十有一
欽命大臣奠茶酒賜祭並賜銀治喪
贈吏部尚書嵇永仁妻楊氏無錫人永仁以諸生客閩殉
耿逆難楊辛勤守志孝養尊嫜撫七歲孤曾筠親
為督課
詔旌其門曾筠由翰林歷官大學士
特恩封一品太夫人賚予珍羞藥物便蕃絡繹卒年八十
有四
特諭賜祭給帑治喪
汪九漪妻程氏休寧人九漪為諸生勤苦著述氏
佐甘旨奉堂上歡姑黃氏特所鍾愛年踰九十語
次及姑無不流涕教子孫有儀法康熙戊戌孫應
銓以第一人及第明年氏百歲旌表貞夀之
門
御書期頤衍慶四大字内府製扁以賜又明年卒
方舟母吳氏莆田人桐城方仲舒繼室家貧撫前
二女及所生子女凡八人黽勉中饋動循禮法教
二子舟苞學成行立名滿天下苞舉進士直南
書房氏老病奉
特旨御醫視疾頒賜内府藥物酒醴人以為榮
胡宗緒母潘氏桐城人年二十八嫠居三子宗緒
臺喆皆幼貧不能延師氏自督課非孔孟程朱之
書禁勿閱嘗命僕治宅掘地得金匿之以數十金
獻氏正色曰人貴義命自安藏金豈祥物哉弗納
慮僕因是得禍立戒遣之年八十三卒雍正五年
旌表
才媛
周管仲妾名婧桓公出遊甯戚叩牛角而商歌公使
管仲迎之戚曰浩浩乎白水管仲不知所謂婧曰
古有白水之詩曰浩浩乎白水儵鯈之魚君來召
我吾將安歸此甯戚之欲仕也管仲以報桓公遂
相齊而霸
晉許邁妻孫氏吳郡孫宏女邁好道往來茅嶺遺書
謝絶孫氏孫為書答之文詞悱惻以孟光秦女為
比欲與同行邁以永和三年入臨安西山後不知
所終
南北朝齊韓蘭英吳人宋孝武時獻中興賦被賞入
宫明帝世用為宫中職僚齊武帝以為博士教六
宫書學以其年老多識呼為韓公
隋劉臻妻陳氏蘄郡人有集十卷其元日獻椒花頌
云旋穹周迴三朔肇建青陽散輝澄景載渙美哉
靈花爰採爰獻聖容暎之永夀千萬
唐李氏女吳人能詩有詠破錢云半輪殘月掩微塵
依稀猶有開元字想得清光未破時買盡人間不
平事
南楚材妻薛氏臨淮人精書畫善屬文楚材嘗遊
陳潁間潁守慕其儀範欲以女妻之楚材許諾遣
僕歸取琴書似無歸意薛無計沮乃對鏡自圖其
形裁詩寄之曰欲下丹青筆先拈寶鏡端已驚顏
索寞漸覺鬢凋殘淚眼描來易愁腸寫出難恐君
渾忘却時展畫圖看楚材得詩及真大慚遂托詞
拒守
李處道妻龔氏宗元女讀書通大義詩歌書法皆
過人晚年喜誦佛書自名曰守安處道年高而官不
達龔能安之
宋朱億女吳人淑行婉質工琴書至道初裴愈奉使
兩浙聞其才奏召入宫掖賜號白蓮花夫人後出
俗刺血書蓮花經一部改賜慈濟廣惪大師億孫
女二十娘子嫁朝請郎李防亦聰慧作混元圖
祝磯妻徐氏吳人敏慧能詩其筆墨畦徑多本杜
甫而清平冲淡蕭然出塵尤工賦有閨秀集二卷
行世
黃由妻胡氏平江尚書元功之女善筆札時作詩
文並可觀尤工寫竹自號惠齋居士
沈清友吳人能詩咏漁父云起家紅蓼岸𫝊世綠
蓑衣又有為甚鱸魚低價賣年來朝市怕秋風之
句
唐氏女子能書者蘇子瞻有觀唐氏書詩曰唐氏
能書十載聞誰知精絶向紅裙百金競買蒲葵扇
不必更求王右軍
元鄭允端字正淑宋左丞相魏國清之後居吳中號
花橋鄭家嫁同郡施伯仁嫻内則能詩文至正間
家為賊破年三十而殁宗族私諡曰貞懿有集曰
肅雝自為序
明馬閑卿字芷居江寧陳太僕沂繼室年近八旬不
廢吟咏書法蘇軾頗與沂相𩔖善山水白描有芷
居集
周潔字玉如江寧人歸臨桂張鳴鳳數年後貽書
省父寄詩一册名雲巢集金陵士人競𫝊寫之
薛蘭英蕙英吳人皆能詩建一樓二女日吟咏
其中有詩數百首曰聯芳集楊鐵崖製西湖竹枝
曲和者百餘家二女曰西湖有竹枝曲東吳獨無
竹枝曲乎乃效其體作蘇臺竹枝十章楊見其稿
手題二詩極為嗟賞
孟淑卿吳人工詩詞自號荆山居士嘗論朱淑貞
詩云作詩須脱胎化質僧詩貴無香火氣鉛粉亦
然朱生故有俗病李易安可與語耳徐昌穀稱其詩
直欲與文姬羽仙輩争長
孫某妻顧氏崑山顧茂儉之妹才思甚富嘗賦春
日詩何元朗謂可置玉臺新咏中
趙宧光妻陸卿子吳人尚寶卿師道女宧光廬墓
寒山卿子與偕卿子工詞章翰墨流布一時賦誄
之作典雅可誦論者皆稱其學殖優於宧光有雲
臥閣及考槃元芝等集子婦文淑
趙均妻文淑字端容待詔徵明元孫女性明惠敦
詩習禮均家日落而好賓客晨夕百需皆出淑十
指善寫生圖得千種名曰寒山草木昆蟲狀題署
皆工貴姬委女争來師事無子有女曰昭嫁平湖
馬氏有才藻而孝淑夫婦殁手撰其事狀使嗣子
錕請銘於當代巨公
范允臨妻徐媛字小淑允臨以臨池負時名而小
淑多讀書好吟咏與寒山陸卿子唱和所著有絡
緯吟
葉紹袁妻沈宜修字宛君吳江人紹袁官工部郎
中風流韶令宜修年十六來歸生三女長曰紈紈
次曰蕙綢幼曰小鸞蘭心蕙質皆女秀也宜修與
三女題花賦草中庭之咏不減謝家紈紈小鸞皆
不永年宜修神傷心死未幾卒紹袁合妻女所著
詩曰午夢堂集行於世
葉紈䊵字昭齊生三歲能朗誦長恨歌十三能詩
書法遒勁有晉風歸趙田袁氏幼妹小鸞殤哭妹
過哀發病卒年二十有三
葉小鸞字瓊章四歲能誦楚詞十歲與母宜修初
寒夜坐母云桂寒清露濕即應云楓冷亂紅凋善
琴能橅山水寫落花飛蝶皆有致將婚而殁年十
七
沈自徵妻張倩倩自徵為沈宜修弟而倩倩即宜
修之姑之女也美而惠無子女乃女宜修之季女
小鸞年三十四卒工詩詞作即棄去小鸞記憶其
數首宜修為作傳並錄小鸞所記詩附傳中自徵
繼室李玉照亦能詩又宜修妹智瑤宜修弟君晦
二女憲英華鬘又同里周某妻沈媛媛女蘭英一
時倡酬哀輓之作流布人間稱為閨房勝事
顧懋宏妻朱柔英崑山人懋宏官知州有才名而
柔英與之揚㩁今古倡和為聲詩所著雙鳥擣衣
二賦及三體諸詩音節逼唐人刻有雙星館集
沈蕙端字幽馨吳江人精曲律作小令為時人所
傳
王嶔妻顧氏崑山人幼秉家訓嫻書史所為詩文
動中格律已而嶔早世屏去筆研焚其稿唯關節
孝慈懿事間援筆為之督遺孤棨為名孝廉
周泰妻婁氏長洲人博通五經子弟就學者日衆
即家立講堂隔幔分課泰令樂會卒於官婁奉骸
骨歸葬節操彌著
文良卿長洲人都憲森女森疏劾劉瑾家人羣沮
之良卿獨否人問故答曰大人忠鯁居言路如是
分也字孝廉毛錫朋姑韓喜讀書嘗撰北齊史演
義以娛之性友愛有妹早寡良卿為造小閣居之
晨夕需皆饋焉
張本嘉妻王鳳嫻華亭人工詩二女引元字文姝
引慶字媚妹皆精翰藻母子相倡和有焚餘草雙
燕遺音傳於世
陸娟松江人陸德藴女德藴有高行為沈周之師
娟能詩後歸馬龍
斗娘松江女子吳人沈津吏隠錄載其送夫姚生
詩語意清雅膾炙一時
錢氏女揚州人正統間有詩名詩見高播明詩粹
選
沈承妻薄少君太倉人承有雋才而夭薄為詩百
首弔之踰年值承忌酹酒一慟而絶
方孔昭妻吳令儀字棣倩桐城人諭德應賓女應
賓翰苑鉅儒令儀積習夙教相夫課子具有儀法
早卒其姑方維儀搜其遺稿傳世
姚孫棨妻方維儀桐城人歸姚再期而夫亡乃請
大歸守志與弟婦吳令儀以文史代織絍删古今
宫閨詩史主於刊落淫哇區明風烈有清芬閣集
七卷
屠金樞妻沈天孫字七襄寧國人歸鄞縣屠長卿
子金樞長卿女瑤琴字湘靈與天孫徵事紬書分
題授簡長卿妻亦諳篇章每有諷咏就商訂焉長
卿詩云姑婦懽相得西園結伴行分題花共笑奪
錦句先成一時士夫豔稱之天孫瑤琴皆早世兩
家兄弟彙刻其詩曰留香草
濮琰妻鄒氏名賽真當塗人博學工詩時以為女
士有未齋詩三卷女夫費少師宏為序稱其詩篇
什嚴整儼然笄幃中道學宿儒子韶弘治丙辰進
士官編修
芮儒妻端氏名淑卿當塗人教諭端廷弼女幼從
父讀毛詩列女傳女範諸篇輒能解笄總後博通
羣書備有儀法與其夫白首相莊里黨重之有綠
窗詩稿年九十餘
國朝楊无咎繼妻張學典字羽仙吳郡徵君端拱女工
詩詞十歲作採蓮賦見者皆擊賞之兼精繪事與
无咎窮居偕隠日手經史教二子繼光繩武皆成
名所著有花樵集十餘卷同母姊妹七人各有集
第五妹學象字凌仙與學典孿生詩名亦相埒集
曰研隠中歲而寡貧不能自存學典分宅居之學
象年老白髮絳紗為世女宗學典兩女芝芳女孫
錦並能詩芝適當湖文學汪㣓早寡無子依母氏
以居有淑芳集
吳詔妻張蘩字采于吳人幼通文史工吟咏有漸
樓集清平和婉得風人之遺子岳通經術詩亦工
蘩所指授也
嚴廷鍈妻孫嫊吳郡人幼明慧嫻經史兼工藻繪
早寡寒燈敗帷辛苦四十載晚課女孫輯古名媛
文百餘首細為評註名曰古文鞶鑑識者以為可
補中壘列女傳汝南女典之缺巡撫張伯行表其
廬榜曰獨嫻大義
秦德澄妻王氏無錫人金壇王彦泓女彦泓風度
清峻以詩名於世氏素承家訓聰慧善吟咏兼工
繪事為沒骨花鳥於前人規格外自闢畦徑年二
十餘寡居守節自號孱提道人又曰無生子有集
三卷自為序之
楊幨妻王氏上海人光承女善詩有玉榮集
徐基妻張氏華亭人善詩有繡餘草教其女亦能
詩
王之珊婁縣人圖煒女許字平湖高岱未嫁卒聰
穎善讀書能詩著有露香樓集卒年二十
黃克㢲歙人曰瑚女幼聰慧喜為詩一字未安即
竟日忘食歸鄭未幾卒年二十著有繡餘集
陳士更天長人教授以剛女侍父讀書即解學字
及詩文即工後贅壻李於池州學署母病奉湯藥
八年不少怠母卒代秉家政父善病又悼亡恒鬱
鬱女輒引故事或為小詩以解之卒年三十
龔克和妻馬荃字江香常熟人夫婦俱工書畫求
者貴若拱璧家貧偕至京師以繪事給衣食未幾
夫亡有貴客慕其賢欲得之荃截髮自誓扶柩歸
里立姪為嗣䌟纑染翰飲冰茹荼郡守童華表其
閭為作節婦𫝊
唐方沂母吳氏上海人通内則明大義謙謹勤樸
不苟言笑其夫獻賦遠遊姑包氏疾供湯藥晝夜
不眠夫弟幼未婚出奩具為之聘娶以娛病嫜馭
下寬仁而訓子獨嚴時教以讀書奮志親黨井里
中有以急告者無不濟自奉則清齋布素紡績紉
縫終身不廢
江南通志卷一百七十六
