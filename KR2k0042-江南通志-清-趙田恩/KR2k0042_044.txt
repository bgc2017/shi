江南通志卷四十五
輿地志
寺觀三(松常鎮三府)
松江府
普照寺在府治西唐乾元中建宋大中祥符元年
改今額寺有陸將軍祠世傳地本陸氏園亭因以
祠之舊有石刻載吳越王祭獻文今為寺伽藍神
寺為祝釐道場每歲正旦冬至郡縣習儀於此内
有海月堂景蘇閣(附)元牟瓛記略(普照寺陸士衡别業也自孫氏)
(歸晉兄弟入洛以文人膺事任震動當時倚伏相尋曾未瞬息已有華亭鶴唳之嘆而其臺榭化為)
(像設研席化為梵唄乃至今存何歟寺北坐九峯層巒叠嶂相為蔽虧陰陽家謂風氣藏聚可安千)
(衆者也唐乾元時本號大明寺僧良慧嘗剏釋迦如來殿逮宋祥符間改賜今額凡三度重建淳祐)
(戊申厄於祝融里人錢武翼首議興造其事未竟子大信繼之咸淳甲戌僧慧思與武翼舊念不可)
(廢前人功亟勸率賄施以助殿始完好每歲州侯率其僚屬於此建道場申祝讃而禱水旱禳風災)
(者亦皆至焉)
興聖寺在府東南穀市橋西五代漢乾祐二年邑
人張司空子仁捨宅建初名興國長壽宋祥符中
改今額地縱廣踰三十畝東有水陸池南有浮圖
四面九級有鐘樓高及浮圖之半明洪武三年知
府林慶以其地三之二作城隍廟
南禪寺在府學東宋崇寧中張頭陀卜築於此鑿
地得住世羅漢像邑人異之遂為施水菴請額於
朝紹興二十九年賜名演教禪院後改今額為在
城諸禪之冠僧綱司治焉
北禪寺在府東北城内宋紹興間僧法寧建寧先
住沂州馬𡺸山淨居寺航海至青龍有章氏者迎
止於此發地得古碑云大唐禪寺又得金銅天王
像因建寺焉又名馬𡺸寺(附)明陸樹聲題北禪雙
樹詩幷序(馬𡺸古刹歲久漸圮地為居民侵蝕者半獨殿前雙樹屹立度僧臘無算兵後)
(官司取材議及焉余護存之他日過寺寺僧引余讀舊碑出雙樹下顧余曰是木向微公幾已化去)
(今清陰宛在實仗公再來緣願一言貽山門因題識廡壁以戒芻牧歲遠香臺半劫灰斷碑遺蹟)
(掩蒿萊回看雙樹聞僧語此日清陰是再來)
延慶寺在府城守禦千戶所東其地本施家瀁宋
隆興中建乾道六年賜額明嘉靖間廢改為鹽運
司公署即今新察院佛像遷南關外曰延慶移山
龍門寺在府城集仙門内橋東宋僧如喜開山於
黃土橋淳祐元年賜額元至正二十年遷於此中
有聽雪軒左有龍淵遇旱不竭凡鄉貢舉子必於
此設祖而賓興之
雲峯寺在府城妙明橋西北舊北道堂也元至正
末趙道淵為僧改名本一禪院康熙四十四年
賜雲峯寺三字額
禪定寺在雲峯寺東俗呼小北菴康熙四十二年
賜今額四十四年
御書般若相三字匾額
積慶寺在府東南又名坐化菴元至正辛巳邑人
陳源為慶禪師捨宅建慶坐化肉身在焉菴因以
名
東禪寺在府東門外初桃花菴也宋紹興初僧道
因開山六年賜額寶勝禪院後為寺以居府東遂
名東禪焉明洪武中陞為叢林每歲有司迎春於
此駐節云
妙嚴寺在府城西東嶽行祠之東宋咸淳間建本
三乘菴元至正間重建勅賜為寺
超果寺在府西南瑁湖橋之右本名長壽寺唐咸
通十五年建至宋治平元年改今額寺有鴛鴦殿
一覽樓雨花堂瑞光井石假山見遠亭西來堂諸
勝
國朝康熙四十四年
聖祖巡幸
御書虹光勝蹟四字懸大殿
西禪寺在府西白龍潭上宋嘉定間建端平間賜
額西禪興福寺又名龍潭寺萬歷間重建藏經閣
關帝殿生生閣
國朝順治十六年僧心一修萬佛閣
西林寺在府西慶雲橋北宋咸淳間建前有寶塔
明正統間僧法㻞徙建於後復建毘盧閣因請額
云西林
大慈寺在府西南十五里北錢市元建
報恩寺在府西南四十里元皇慶間僧道源建
普門寺在府東北盤龍塘俗稱盤龍寺唐大中十
二年建宋祥符元年賜額寺有石天王舊傳大水
中漂至人多禱之
寶雲寺在華亭縣亭林鎮初名法雲在市西北唐
大中十三年建晉天福五年湖水壊寺始遷今所
其地即梁顧野王故宅寺之初成有野王顯夢事
因祠為伽藍神有元牟瓛記趙孟頫書今存
七寶寺在七寶鎮初在陸寶山本陸氏香火祠俗
呼陸寶菴既徙吳淞之曲請於吳越王賜以金字
藏經曰此亦一寶也遂改今名後因松江潮壊三
徙於兹宋初張澤捨宅為寺
太平寺在胥浦南宋紹興二年僧曇無竭建元燬
至正甲申僧潤玉隠建浦北有松風閣
明行寺在奉賢縣南橋鎮晉天福五年里人蔣漢
瑊捨宅建宋太平興國八年賜額(附)宋釋北磵居
簡紀略(華亭圖牒載春秋時夫差三女子墓田曰三女岡聲詩則插諸唐令尹詢幷荆公王)
(介甫都官梅聖俞邇岡之刹曰安和石晉天福五年蔣漢瑊環堵中芬陀利花擢於陸聚族而謀曰)
(是八吉祥六殊勝處盍施諸釋梵家遂基此刹楨幹於是者曰本立病潮齧岸址白漢瑊議徙於此)
(改曰明行用淮海王錢中令歸朝所請之額堂宇樓殿金碧煥粲雲棲鴛瓴月桁璇題具如經說凡)
(所當行罔不具)
資福寺在梁店元至元初建
福田寺在泖濱宋淳祐十五年修武郎錢仲圭建
景定賜額
化成永壽寺其址古胥顧泖也泖有六和神靈甚
宋端平間僧妙智苦節清修並泖架一室奉神神
顯靈於人凡禱祈者以所騐重輕發土實泖未幾
泖隆然遂構精舍曰化成菴元泰定中賜今額
法忍寺在金山縣朱涇鎮唐咸通十年建即船子
和尚覆舟處寺有船子及夾山會禪師遺像
東林寺在法忍寺東元至大初建本觀音堂皇慶
初改額為寺
澄鑒寺在泖橋俗呼泖橋寺唐天寶六年建
興塔寺在泖橋西紹興四年賜額
松隱寺在松隠鎮元至正間建趙孟頫書松隠二
字遂以為名寺有塔與興聖西林禮塔相望
海慧寺在風涇白牛市宋建隆初里人姚廷睿捨
宅建寺有水波壁留春亭精進閣並廢
寶藏寺在海慧寺西宋熙寧初建紹興五年賜額
積善寺在上海縣治西北宋紹興間里人李阡夢
金人乞坐地遂捨地為精舍度其孫師立主之元
至大間有番賈航海南來拜師立道上自云慕師
高德以貨寶一巨艘施之不通姓名而去立遂大
拓舊規請額為積善院今寺為本縣祝釐習儀之
地僧會司治焉
觀音寺在上海縣西宋崇寧初建淳熙三年賜額
慈報禪院從錢參政良臣請也元燬明洪武十六
年僧性重建改今額為縣之首刹
法華寺在觀音寺東宋開寶間僧慧建
靜安寺在蘆浦初在滬瀆吳赤烏中建號重圓寺
宋祥符初改今額寺有江中浮來石像石鉢又有
吳越王瑜珈道場毘盧遮那像五臟皆書錢氏妃
嬪氏名有赤烏碑陳朝檜講經臺鰕子潭湧泉綠
雲洞與滬瀆壘蘆子渡為八景
龍華寺在黃浦西龍華村相傳吳越忠懿王常夜
泊浦上風雨驟至草莽間祥光燭天鐘梵隠然詢
其地古龍華寺基也遂重建其西北隅舊有白蓮
教院前有寶塔時時放光至今存焉明萬歷間詔
頒佛藏於寺又賜範金千葉寶蓮毘盧佛一鏤銅
器五勅賜大興國慈華禪寺
大聖寺在上海縣東南四十里宋紹興間建後廢
明初即普淨院榜今額
明心寺在上海縣西南六十里梁開平初都水使
者錢綽建宋治平二年賜額寺有古檜二本元豐
時所植至今存焉
崇慶寺在北蔡村宋嘉定間建
南淨土寺在吳會俗呼南王寺宋淳祐中建初名
九品觀堂元大德中改今額
資壽寺在吳會北元至元末僧嚴肇建俗呼北王
寺
寧國寺在二十六保宋隆興中建乾道二年請額
殿前羅漢松四株枝幹森矗古色蒼然蓋三四百
年物也
福基寺在三十保元至元間建
永定寺在南匯縣周浦鎮宋淳熙間趙宮使建名
永定禪院明洪武中改額
慶寧寺在二十二保南蹌村宋建炎間建
安國寺在二十二保宋咸淳間建
南廣福寺在二十一保宋嘉泰間里人鄒運幹捨
宅建俗呼鄒家寺僧宗印請額
太平寺在二十三保因華亭太平寺在其西俗呼
此為東太平宋太平興國間建
永寧寺在新場鎮元至元間建名報恩懴院明洪
武中改額元方回有記趙孟頫書
南積善寺在十七保宋紹興間建
隆福寺在青龍鎮唐天寶間建至長慶中始建寶
塔昇仙臺在其前
隆平寺在隆福寺北故俗稱南寺北寺唐長慶元
年建明嘉靖後改為新縣城隍廟後移縣唐行鎮
欲遷不果有寶塔亦廢寺有宋馮翊陳林記襄陽
米芾書
普光寺在青龍鎮宋紹熙五年建
頤浩寺在金澤鎮宋景定中里人費輔之始創經
堂僧道崇主之其徒如信開拓遂成大刹元元貞
中賜今額明萬歷五年徐階以賜衮留鎮山門乃
於殿西北作樓三楹貯之莫如忠題曰有衮樓
慧日寺初名普寧慧日院在孔宅里俗呼孔宅寺
寺有宣聖祠元景定中易今名
宣妙寺本佘山西菴宋治平二年賜額
普照寺本佘山東菴宋太平興國三年聰道人開
山治平二年賜額普照教院寺有道人塔下有月
軒旁有虎樹亭相傳道人在山時有二虎隨侍道
人死虎亦死瘞之塔旁踰年生銀杏樹二僧隠闢
亭其間以虎樹名
昭慶寺本佘山靈峯菴宋紹興二年建有塔
壽安寺在鍾賈山下元元貞中建
圓智寺在干山唐大中十三年建于邑西南二里
晉天福中壊於水始遷於干山其地晉陸士衡草
堂遺址也宋治平中賜額有塔在山之半明萬歴
中同卿林景暘重修法堂左為二俊祠祀二陸
布金寺在四十七保大盈村本法雲院唐太和二
年建宋易今名
崇壽寺在吳淞北楊林俗稱楊林寺宋元祐間建
福善寺在内勲浦之陽梁貞明六年僧智道建時
多虎患道至虎即遯去宋大中祥符元年改今額
澱山寺在薛澱湖中山頂宋建炎初建紹興八年
賜額普光王寺明改今額
仙鶴觀在府南朝真橋東始創在橋西年月無攷
宋紹興三十一年道士葉太真復建請於朝賜今
名明初以其地設太平南倉道士陸允中始遷今
地為府境琳宫第一道紀司治焉
通圓觀在青龍鎮宋景祐元年建
示應菴在白龍潭東北宋淳祐間建明萬歷間僧
明心即故址重建
賜子定光菴在白龍潭西
喜見菴在府東北七里元至順間建
永福菴在府南十八里元建
清涼菴在府西二十七里宋咸淳間建
施水菴在莘莊鎮南宋咸淳間建有趙孟頫金書
法華經
蘆花菴在泖口里中曹氏建狀其勝者有百二十
里碧琉璃三十六陂紅菡萏之句
樵隠菴在金山縣三保
國朝康熙四十四年
聖祖南巡至松
召僧行瀾
賜禪林宗宿扁額對聯石刻經卷四十八年提督師懿德
建
御書樓
定光菴宋景定間建與海慧寺相並
潮音菴在新場元至元間建
常寂菴在新場元大德十年建順治間易名南山
禪院
東林菴在十九保元大德六年建
福田菴在三十保元至正間建
東隱菴在五十保元至正二十二年建
西隠菴在泰來橋市宋乾道三年建有趙孟頫碑
記
雲隠菴在澱湖西王巷村南接石神廟宋咸淳間
建
東濟菴在四十六保元至正間建
德濟菴在簳山元大德三年邑人張謙建僧穹開
山後有骨塔有松上覆如偃蓋然
錢明宫在府東門外
碧霞行宫在府東門外明嘉靖間建舊名紫霞宫
普門院在古際留倉東元至元間建
廣化漏澤院在府超果寺西北宋崇寧中建紹興
三年賜額
純陽禪院在陶宅鎮明餘姚謝遷讀書於此
延壽院在婁縣李塔匯宋嘉定中建院臨驛道府
人祖餞以此為節云
國朝順治十六年知府祖永勲捐俸重修本名禮塔今
云李塔疑以曹王明故也
澄照禪院在泖中唐乾符間老僧如海作井亭施
湯茗建塔五層標燈為往來之望明嘉靖間僧智
明建大雄殿其徒自正於隆慶六年築石隄以為
外護建寶藏閣以奉大藏經陸樹聲與弟樹德置
常住田太倉王世貞為之記隆慶三年丈田均糧
僉事鄭元韶知府衷貞吉以泖塔在湖中渰没不
常遂得免科萬歷元年復建青浦泖以西俱屬焉
獨塔基因不起科仍隸華亭今屬婁
積善院在二十五保宋慶元間千戶徐名建
寶月禪院在青浦城内生春橋西元至正間建佛
像皆脱沙塑
慧日院佘山中菴也宋太平興國三年建舊云沐
堂治平二年賜額明宫保陸樹聲書雲崖風壑四
大字勒石以朝衣一襲留鎮山門太師徐階奉世
廟賜蟒衣付僧為供
崑山塔院即今小崑山泗州塔院宋乾道元年建
明時又建觀音殿真武殿西方藏殿三聖閣萬歷
中建藏經閣
國朝順治五年僧溯本源以山勢宜北殿獨南向經閣
反踞其前形家疑之遂鳩工移易法像不動一時
偕旋觀者謂有神助云康熙四十四年
御書奎光燭泖四字匾額
蓬萊道院在府東門内元至正中建東廡有梓潼
神舊祠於縣學祠後有竹林大比歲以筍迸室中
卜薦士之多寡近神坐則占前名其騐如響明成
化六年提學陳選以神道家者流非學所當祀道
士李朝陽因請移祠於此仍塑吕真人配之
盟素道院在府東南舊城隍廟側元至正十二年
建
西湖道院在府城演武場北元至正元年建其地
舊西湖也故名今猶有小渠自太平橋西流折北
而匯其前為城中幽勝處
長春道院在府南門内橋北元大德十年建為境
内全真教祖
安于道院在府北門内宋咸淳間王蒲友捨宅建
舊傳安于二公讀書於此相繼發跡故名
谷水道院在府城西谷水坊内前志云在瑁湖北
曰谷水者湖之故名也宋寶慶二年道士陸景微
建今湖已湮院南悉為民居其外一水縈紆不知
為湖矣
太素道院在府南郭外元至正九年建南瞰瓜涇
林木幽蔚宛在人外中有端坐全真之所曰雲巢
太清道院在俞塘明洪武元年建
大興道院在蕭塘鎮元至正中建
昇真道院在法華橋元至正間建
元真道院在張涇堰元至正二年建
朝元道院在泖口元大德間建
正陽道院在上海縣治東南元至正十一年建
平山道院在十八保明洪武七年建按晉袁崧犒
軍長人鄉酒罄聚瓶為山後人尚有於此地得瓶
者字宜從瓶
朝真道院在福泉縣元至大二年建
崇真道院在細林山元至正間建為細林八景之
一
朝真道院在干山元至正三年道士郭松溪建
常州府
國安寺在府榮橋唐初建
護國寺在斜橋南元大德間建
正覺寺在季子廟西唐開元中建名開元為李遵
宅舊址宋改今額正德丁丑知府王教以寺改忠
義祠遷寺於妙勝寺廢址
妙勝寺在雙桂坊晉永和中李大夫捨宅建明嘉
靖撤廢即其址建正覺寺
崇法寺在忠義祠東舊傳陳司徒後圃南唐保大
中名大聖院宋宣和七年賜名崇法禪院
萬壽寺在新城通吳門外唐五祖法融尊者建南
唐保大中建浮圖七級龕僧伽所留國祥寺衲衣
號普照王塔明宣德六年都綱淨以寺為祝釐之
所請於朝募建天王殿金剛殿兩廡合五十餘楹
危簷傑構為郡中叢林第一
太平寺在季子廟西齊高祖創建
國朝康熙四十四年
御書太平興國寺額又
賜現身民安四字匾額
崇勝寺舊在府治陳司徒西第初名福業宋太平
興國中改賜今額明嘉靖中移置廣化門橋東
端明寺在德安橋南舊在武進縣東南三里宋治
平初胡樞副宿請建元末兵廢明永樂元年移建
今地即舊清涼寺基故俗亦稱清涼寺
永慶寺在府夾城舊傳陳司徒果園後唐長興初
建名正勤宋宣和中詔為神霄玉清萬壽宫後宫
廢復為寺明嘉靖末應城李幼滋來知府事聚徒
講學其中士子翕然師尊之因即寺南故城構亭
其上名曰精微
國朝康熙四年邑諸生趙申喬讀書寺旁請於有司捐
貲重葺
文明寺在府南三十里三渦溪俗名三渦寺唐大
中五年建名緣果太平興國中改文明崇孝禪寺
寺有米芾留題云陳文老劉巨濟米元章戊辰暮
春同遊刻石尚存筆法遒勁可觀
景德寺在前黃俗名前黃寺唐咸通初建名寶田
宋太平興國中改景德禪院
永寧寺在府東南三十五里咸通四年建名道成
宋改今額
寶相寺在府南六十里宋大中祥符二年改名瑞
像明洪武初重建復舊額
神駿寺在寨前灣唐貞觀初嘗徙置津里山隩名
靈山里民杭惲捨基建寺居重湖叠嶂間最為清
絶宋大中祥符改祥符禪院宣和四年陞為寺
國朝康熙三十八年
御書賜名神駿寺額又
御書水月禪心四字匾額
興教寺在府東三十里胡橋唐大中初建宋太平
興國中賜額興教禪院明洪武元年重建二十四
年改為寺
保寧寺在横林鎮北宋太平興國間建名接待院
慶元間改今額
寶雲寺在府東二十七里隋名攝山舊有斷刻謂
在横山一夕大雷電攝至斯地故名蘇軾詩云誰
知白首長河路還臥當時送客風
潛靈寺俗名白龍菴在横山南麓有龍井祀嘉山
白龍之母旱禱輙應宋紹興七年州學正吕喆等
請封賜今額
開福寺在府北三十五里唐大歷中建舊號豐城
以豐城鄉得名俗名南城寺宋太平興國中改開
福禪院明嘉靖初因魏國莊田隣寺侵奪之僧乃
棄寺出遊後過寺題詩云殘山剩水一荒基古寺
磨礱白塔低燕子不知身是客秋風還戀舊巢泥
開法寺在府東北三十五里隋開皇間建名天光
宋太平興國五年賜今額
顯慶寺在周莊唐顯慶中建
觀音寺在府北六十里唐開元中建名善業宋改
觀音禪寺
智寶寺在阜通鎮又名萬歲寺梁武帝舊第天監
七年捨為院名慧炬宋太平興國中改智寶禪院
能仁寺在奔牛鎮西齊黃門侍郎蕭惠開捨宅建
名禪鄉宋政和間改今額
寶林寺今名石莊花寺在府南三十里周閔帝捨
宅建名法華宋改今額
圓明寺在府西南六十餘里唐貞觀中鎮威將軍
薛恬武陵王記室薛世緒徐州西曹從事薛法興
捨宅共建初名樂善宋改圓明禪寺
修善寺在府北三十里隋建
崇安寺在無錫縣治東三百步晉哀帝興寧二年
建宋太平興國初賜今額
北禪寺在無錫縣治南中市橋西巷唐武德中建
後廢宋寶元中復置賜名壽聖禪院俗稱北禪寺
正殿署書釋迦寶殿宋米芾筆世所傳賞
惠山寺在無錫縣西五里惠山第一峯之白石塢
宋司徒長史湛茂之別墅名歷山草堂景平初為
僧寮曰華山精舍梁大同三年改建法雲禪院康
熙二十三年恭遇
聖祖仁皇帝南巡臨幸惠山寺酌泉於亭遂禮佛於殿上
百姓瞻望踴躍幸覩
天顔乃懸榜其上曰
聖敬式臨以志竒覯寺門外有石幢二左刻楞嚴諸咒宋
熙寧間立右刻尊勝諸咒唐乾符初立白鹿山人
李端行書
華藏寺在無錫縣西三十五里華藏山亦名青山
寺宋紹興間太師張俊勅葬於此因建寺墓左以
奉歲祀賜名華藏褒忠顯親禪寺至今其地因以
華藏名
翠微寺在無錫縣西安陽山梁中書舍人陸舉故
宅太清初為遠山寺宋太平興國賜今額
誌公寺在無錫縣西北四十五里青城鄉誌公禪
師嘗居其地故名宋建炎二年僧曇顯建
南禪寺在無錫縣望湖門外梁太清初建
保安寺在無錫縣城北五里景雲鄉創建於梁大
同初宋紹興中重建乾道中賜額為保安禪院
成性寺在無錫縣西南開化鄉軍帳山傍有龍湫
舊名龍祠菴宋淳熙中建
長泰寺在無錫縣西南長泰山梁大同元年建
方湖寺在無錫縣開化鄉宋紹興初建
祗陀寺在無錫縣東梅里鄉梁大同二年邑人王
建施宅為寺
膠山寺在無錫縣東膠山之西梁太清中蕭侍郎
施宅建宋建炎間李綱請奉先祀改崇親報德禪
院
靜教寺在無錫縣東上舍亦名上舍寺陳至德元
年建初名善寂宋太平興國五年賜今額
香山寺在無錫縣東六十五里香山一名顧山亦
名顧山寺梁大同中建
嵩山寺在無錫縣東嵩山元至正中建明宣德八
年賜今額
圓通寺在無錫縣延祥鄉唐乾元初建本名乾元
宋景祐賜今額
甘露寺在無錫縣東七十里甘露市唐乾符中建
崇先寺在無錫縣東泰伯鄉宋紹興五年建
泗州寺在泰伯鄉宋嘉定中建
報福寺在無錫縣垂慶鄉胡堰宋建炎中建
保寧寺在無錫縣北興寧鄉梁大同中建
開利寺在無錫縣北洛社鎮梁太清初建始名興
福宋景祐三年賜今額
乾明廣福寺在江陰縣初本二院一唐乾貞時邑
人周奉思捨宅建名崇聖宋太平興國賜額乾明
一至和中邑人孫諫捨宅建名華藏治平中賜名
壽聖紹興中避高宗號改廣福乾道九年知軍嚴
煥請於朝始併為一寺殿閣崇嚴為諸山領袖
報恩光孝寺在江陰縣君山麓唐天祐時知縣張
可琮建名永壽宋紹興間為高宗追福之地賜今
額
香山觀音寺在江陰縣顧山麓宋建炎初建為顧
山菴元季廢明洪武三年重建天順三年賜今額
迎福寺在江陰縣南街唐天祐中邑人陶靜捨宅
建
太平興國寺在江陰縣南街宋太平興國中建遂
名之
禪鄉寺在江陰縣利城宋黃門侍郎蕭惠開建
太清寺在江陰縣砂山麓唐天祐中建宋景德間
賜額景德院元至正間改太清寺
祥符寺在江陰縣治東北隅本古永安院晉庾冰
宅也宋祥符中改今名
悟空寺在江陰縣金鳳鄉隋林王氏捨宅建
報恩寺在江陰縣後梅鎮宋淳熙四年建有塔
永安寺在江陰縣夏港市西宋咸淳間徐統制捨
地建
永壽寺在江陰縣楊舍宋靖康元年建
禮敬寺在江陰縣寶池鄉宋乾道間建元季廢明
洪武元年重建
法藏寺在宜興縣西南隅舊在縣西談村蕭齊時
建名重居唐上元二年移建於縣南二里宋大中
祥符間賜今額
善權寺宋名廣教禪院在宜興縣西南五十里永
豐區齊建元二年以祝英臺故宅創建明改為善
權寺寺有三生堂乃唐司空李蠙宋宰相李綱學
士李曾伯祠柱聯云一姓轉身三宰相三生造寺
一因緣
大蘆寺在宜興縣西南横山山亭區唐咸通二年
里人張氏捨宅建舊在山麓宋至和間徙今地
李山寺在宜興縣東北三十五里洞山鄉梁普通
二年建
南嶽寺在宜興縣西南十里南嶽山齊永明二年
建唐天寶中稠錫禪師道場有洗腸池卓錫泉天
然井有吳越金書法華經二帙藏於寺宋改勝果
禪院明洪武二十四年改今額
福聖寺在宜興縣東北二十五里開寶區梁大同
元年交州刺史楊師利捨宅建陳永定易名安國
明改今名
利益寺俗名鍾離寺在宜興縣西五十里神安區
梁天監十年建
復隆寺在宜興縣西南五十里永豐區齊永明二
年建
慧光寺在宜興縣西五十里從善區本臨津縣濟
明寺唐武德八年縣廢寺亦燬上元元年移建今
地天寶中更名圓照明洪武二十四年改今名
金明寺在宜興縣北三十里萬二區隋開皇十年
建名西域寺宋大中祥符元年改今額
芙蓉寺在宜興縣西南四十里山亭區芙蓉山唐
乾元初建寺有三到亭昔大毓禪師駐錫於此與
龐居士問答
金沙寺在宜興縣東南四十里均山區陸希聲讀
書山房即此
普門寺在宜興縣西百里清西區洮湖中大坯山
上唐元和五年建
慧明寺在宜興縣西北九十里清溪區臨洮湖唐
上元二年建名淨土宋改今額
保安寺在宜興縣東北二十里開寶區保安山南
麓陳永定二年建
顯德寺在宜興縣西南六十里從二區唐上元二
年建
崇慶寺在宜興縣北五十里萬二區梁普通二年
建名養安宋治平三年改今額
法性寺在宜興縣北五十里萬一區梁普通二年
建
開勝寺在宜興縣西南五十里從二區胥堂村唐
上元二年建
大潮福源寺在宜興縣東南五十里均山區明永
樂初修撰吳成學不肯歸附逃至宜興沈榮留匿
於家後削髮為僧號雪菴榮為築室於山名大潮
菴正統十二年僧道性重建奏請以廢寺福源舊
額移入本菴為大潮福源禪寺胡濙作記
顯親追孝禪寺舊在法藏寺東宋建中靖國元年
蔣樞密之竒請為墳刹賜今額明洪武初僧成大
移建今地
靜樂寺在宜興縣西南三十里銅官山側唐乾元
初建
碧雲寺在宜興縣西南六十里金泉區烟山宋嘉
泰十四年建
棲雲寺在宜興縣西南六十里永豐區烟山宋紹
興間樞密王淵建
衍慶寺舊名邵塢菴在宜興縣西南三十里從一
區宋乾道二年建明天順二年賜今額
彰善寺在宜興縣東北三十里周孝侯故居旁宋
樞密郭三益捨宅建
海會寺在荆溪縣均山區
國朝康熙十六年
勅建天隱修祖塔
龍山寺在荆溪縣
國朝康熙四十四年
勅賜娛慧寺額
龍池寺在荆溪縣康熙四十六年
勅賜澄光寺額康熙五十二年
御書法門領袖四字額
磬山寺在荆溪縣均山區雍正三年
勅賜弘闡法印四字額
崇聖寺舊在靖江縣城西南十七里宋淳熙二年
建明成化八年建縣十年令張汝華遂遷寺於縣
城東門内為習儀祝釐之所
東塔寺在靖江縣東門外明萬歴二十三年知縣
朱邦憲建
孤山寺在靖江縣東北十里靖未置縣時已有寺
未詳其所始
玉隆觀在玉隆觀巷内宋嘉熙間尚書錢相建
玄妙觀在府東南晉永嘉初毛中尉捨宅建淮南
順義中築外子城徙今地
含輝觀在府西北七十里唐建名景星觀宋大中
祥符二年改賜今額
太和觀在後餘梁朝始創按唐碑又為漢張真人
道場歲久廢唐貞觀中於舊址北重建
明陽觀在無錫縣西七里宋盧真人至柔建謂即
古洞陽觀地也大觀元年賜今額觀門之右有泉
名洞酌深不盈丈而味亞二泉
玄妙觀在江陰縣治南天慶門内宋祥符二年詔
建額曰天慶先是元年正月三日天書降詔天下
建天慶觀元元貞元年改玄妙
天壽觀在江陰縣南街南宋末翰林陳錡故宅
通真觀在宜興縣東南隅陳太建二年建名宏道
宋大中祥符二年賜額元通避國諱改今名有北
極閣南唐保大中建徐鍇為記兄鉉篆額
冲寂觀在宜興縣西五十里神安區官村唐弘道
元年周選捨宅為觀名凌霞宋祥符元年改元寂
八年避國諱改今名初南唐時有道士許堅來遊
題詩於壁浴滆湖凌波而去進士薛舉撰記俗傳
選因宅井有白兔升天遂捨宅為觀
洞靈觀今名天申宫在宜興縣南四十里均山區
張公洞前吳赤烏年間建初為佛寺唐開元元年
復為觀玄宗御賜題額許用晦丁卯集有詠洞靈
觀冬青樹詩
元真觀即紫微宫舊志云赤烏元年建
蓼莪菴在王婆嶺南相傳孝子王裒墓在焉
棲雲菴在檀溪灣宋寶慶元年建
全真菴在新坊橋東南明洪武二年知縣舒裕建
祀張平叔一名紫陽觀
東林菴在無錫縣城東隅箬葉巷元至正十年建
明洪武初邑人朱子華施地以廣之成化萬歷相
繼重修初宋楊時講學地故名東林邵寶嘗作書
院於泰伯瀆之上而或以此地為是於是知縣鄭
普遂作文靖木主祀之菴中後始遷之崇正書院
及顧憲成高攀龍創復東林乃為道南之祠以祀
焉今在菴之南
聽松菴在惠山寺左桃花塢下明洪武七年僧普
真即繡嶺亭故地為菴而植萬松其中因以為名
有秋濤軒王紱畫廬山景於其壁秋聲小閣以貯
竹茶爐皆為時名蹟
禪悦菴在惠山寺右錫山之南宋咸淳中建
金鷲菴在無錫縣靖海門外梁大同中建相傳上
梁時有金色烏來集故名宋寶慶間僧法昌掘地
得泉以施行人亦名施水院去城九里今又稱九
里菴
前湯菴在無錫縣北天授鄉前湯其地名也亦名
普濟菴宋德祐元年元兵陷常州邑人陳通判炤
巷戰死之以宅構菴
崇慶菴在無錫縣東北西高山吳赤烏二年建
飛錫菴在江陰縣定山唐貞觀中建法響禪師駐
錫處虎跑泉在焉
福泉菴在宜興縣西南八十里永豐區鳳飛嶺晉
義興守劉超建為墳刹
般若菴在宜興縣西二十里成任區亳村吳赤烏
間建明時火燬移建本村東南
公文菴在宜興縣西北十五里公文村湛瀆官河
之内宋咸淳二年建明嘉靖間重修武進唐順之
與門人王升軰講學於此因改公為工邑人萬士
和記
香界寺在荆溪縣清泉區舊名昌福菴
國朝康熙四十四年
勅賜香界寺三字額
洞虛宫在無錫縣治崇安寺之左舊在膠山梁大
同二年建始名青元宫後廢徙今地宋大中祥符
間改賜今額
圓元萬壽宫在無錫縣第六箭河元倪昭奎建昭
奎高士瓚之兄有詩名去為黃冠初祀老子於此
名圓文館元祐間賜今額趙承旨孟頫書其碑昭
奎後賜名圓中文節貞白真人晩自號圓中子又
嘗創清微精舍於錫山之陰遏澗為水簾潺湲之
聲日夜不絶
真武殿在西高山吳赤烏中建
張公殿在靖江縣蘇家港水神也邑東坍甚丞孫
京令民迎神於浙之蕭山縣歸祀之數月後民見
有神燈數百蔽江而來布滿於祠前江口自此漸
漲年餘得平沙十餘里邑西之民謀曰神之靈如
是哉因夜往迎神像而祀之於西未幾西亦漸漲
於是南北江口皆有張公殿
總觀音殿舊志云赤烏年間建
白雲禪院在府治東南白雲渡口
紅塔禪院在府青山門外二里山門題梁云大唐
某年建字多漫滅舊有浮屠建炎間撤去得斷碑
云熙寧元年九月重建
薦福院在府東南楊吳時建
廣福院在府東南唐天復中齊雲長老維亢建名
齊雲南唐保大中改今名
慈福院今俗名大劉寺在府東南三十里唐咸通
中建名永安宋時改今名
拱真道院今名北真武廟在鼎新坊左元至元戊
寅郡人朱文卿捨宅建
雲居道院今名仙人菴在西村山中舊傳葛洪丹
室也太湖志云洞庭有葛洪宅嘗來此煉丹其丹
井猶存
興教禪院在無錫縣東四十里梁大同年建名施
陀宋紹興初賜今額
希夷道院在無錫縣城東南隅弓河上相傳陳摶
過此因名
兜率院舊為白龍寺在江陰縣白龍山上有龍洞
唐乾符四年建宋祥符二年改今額
光嚴院在江陰縣長壽鄉陳天嘉二年于光捨宅
建
演教禪院唐名感化院在江陰縣軍城新津門東
北唐天祐十二年鎮遏使秦誠建元季廢明江陰
侯吳良改建城隍廟
能仁院唐為重光院在江陰縣杜橋東唐天祐中
縣令張藴捨宅建政和六年改今額
聖感禪院在宜興縣西北七十里&KR1432;亭區蕭齊永
明元年建名香勝宋太平興國五年改今額
崇真道院在宜興縣東北四十五里洞山區唐開
元二年建
禹門興化禪院在荆溪縣永豐區龍池山上宋咸
淳間建有龍湫雞冠石捨身石白雲巖
國朝康熙三十五年
御書萬派朝宗四字額
放生池在金匱縣景上區一都康熙三十八年
御書慈雲寺三字額又
賜蘭若二字額
放生池在荆溪縣康熙四十六年
勅賜涵碧堂三字額
鎮江府
金山江天寺在金山晉時建名澤心宋時屢易名
自元以來通謂金山寺山後有塔絶頂為妙高臺
臺下為楞伽室宋蘇軾嘗書楞嚴經於此凡樓閣
亭軒及菴堂之屬四十有四
國朝康熙二十三年
聖祖仁皇帝南巡
御書匾額凡五曰勅建江天寺曰江天一覽曰動靜萬古
曰禪棲曰祗樹
御製金山江天寺碑(恭紀首卷)
御製詩(恭紀首卷)
焦山定慧禪寺在焦山創自漢興平間名普濟寺
宋名普濟菴元名焦山寺殿西塔二樓臺亭閣堂
菴三十有四康熙二十三年
聖祖御書寺額三曰勅賜定慧禪寺曰法雲慧日曰香林
御製詩(恭紀首卷)
甘露寺在北固山吳主皓所建時改元甘露因名
寺舊在山下唐李德裕施州宅後地增拓之宋祥
符間移山上康熙中
聖祖御書勅賜超岸寺及甘露門匾額
鶴林寺在府黃鶴山下晉大興四年創名竹林宋
高祖微時嘗遊焉及即位改今名康熙二十三年
御書鶴林寺額
招隠寺在府城南七里招隠山宋景平元年創即
戴顒隠居之地梁昭明太子嘗讀書於此
竹林寺在府城南六里創自晉久廢明季重修
國朝康熙二十三年
聖祖南巡
御書竹林寺額及巨竹二字額
御製詩一首(恭紀首卷)
因勝寺在府城西二十五里五州山梁武帝嘗遊
此輦道尚存宋熙寧中為顯慈寺元祐中為因勝
報親院後廢明萬歷間復建
善禧寺在府朝陽門外隋開皇間建名南山報恩
寺明景泰三年賜今額
萬壽寺在府汝山麓宋趙安撫故宅
勝果寺在府虎踞門外宋乾道中建高宗成肅皇
后功德寺也后父母墓在焉
登雲寺在府城西登雲門外亦名福因智果院唐
貞觀間建
能仁寺在府洪澤寺西明洪武年間自城西牐東
遷於此
大覺寺在府城南鴻鶴橋北宋建炎間創建
天王承慶寺在府登雲門内陽彭山麓初名感慈
院梁天監中建
海會寺在丹徒鎮宋建炎三年創舊名尊聖寺後
改今額
永業寺在登雲門外原額鮮雲寺又以祠吳季札
稱先儒寺宋乾道間建
洪山寺在府東嶽廟西又名永安寺
法雲寺在府平昌鄉唐大中五年建初名流水院
宋改今額
羅漢寺在府唐頽山下唐天復中建
玉山報恩寺在府西津渡口元至大三年建即浮
玉亭基
普照寺在府壽丘山巔宋武帝故宅也陳剏寺名
慈和宋號延慶先是泗州有僧伽塔紹興中建塔
於此山之上方以奉僧伽像
昭慶報慈寺在府城西吳順義三年置初名延壽
宋改普慈政和間賜今額
長樂寺在府澗壁宋紹興中建
普寧寺在丹陽縣治南一里晉王珣捨宅為之本
名顯陽唐改名朝陽咸通中建僧伽塔宋祥符中
賜今額
昌國寺在丹陽縣南三十里延陵鎮西晉太康間
建有開元時鐘
崇教寺在丹陽縣經山下晉咸康間建有雨花臺
金牛洞晉時銀杏樹
大同寺在丹陽縣東北二十五里舊名同林寺一
名大同菴西晉時建元改今額寺有古井三福安
橋爪髮塔放生池
祗林寺在丹陽縣西北十五里唐建
梁寶寺在丹陽縣南五十里丁橋西梁大同間建
廣教寺在丹陽縣東北四十里即沈山院唐神龍
間建
祗園寺在丹陽縣東南六十里東泊唐乾寧六年
建
香嚴寺在丹陽縣雲陽橋北唐天祐九年建
妙覺寺在丹陽縣東仁聖坊明洪武中自經山寺
東移建
定善寺在雲陽橋南宋淳祐間建明萬歷間移建
於尹公橋側即海會菴
妙果寺在丹陽縣東南七里竹村宋咸淳間創元
時拓為巨刹
嘉山寺在丹陽縣嘉山龍池東宋紹聖間建
孝感寺在丹陽縣東北耿岡宋邵亢功德院也
慈雲寺在丹陽縣陵口鎮宋淳祐間建
慈雲寺在金壇縣東北百步梁大同初建宋改今
額
西禪寺在金壇縣西一里三洞鄉宋淳熙間建
延慶寺在金壇縣西三十里諸禮村宋紹興間建
靈建寺在金壇縣東十五里金山鄉舊名靈塔院
後改今額
東禪寺在金壇縣東三里唐光啓間為新興禪院
宋改東禪寺
報恩寺舊在金壇縣西三洞鄉梁大同初建明天
啓四年于玉理捨宅為寺取舊額顔之在縣治西
南
布金寺在金壇縣方山之麓舊名龍泉在華陽市
唐太和五年移建於此
普慈寺在金壇縣禮智鄉梁大同中建
淨土寺在金壇縣南門外九里後岐村
國朝康熙三十四年建
法慧寺在溧陽縣北六十里吳丞相萬彧捨宅建
梁名安靜寺宋賜今額明洪武末歸併法興寺
法會寺在溧陽縣西南社渚吳時建唐名資善院
宋改今額
勝因寺在溧陽縣西北舊縣城側晉義熙初建唐
名唐興寺孟郊有寺中觀薔薇花詩宋改今名
白龍寺在溧陽縣西七十里亦晉寺也舊有三塔
一名三塔寺
雲泉寺在溧陽縣東南五十里唐名雲泉院許堅
詩所云前朝恩賜雲泉額也
法興寺在溧陽縣東北三十七里唐名法常寺宋
改今額
普門寺在溧陽縣洮湖中大坏山上唐元和五年
建
廣教寺在溧陽縣東門外唐金吾長史倪筠捨宅
建名資聖院宋賜今名
報恩寺在溧陽縣東南一里梁天監中建宋宣和
間為神霄宫後改寺易今額
玄妙觀在府石䃮橋西北俗呼東觀即唐紫極宫
老子祠宋祥符中改曰天慶元元貞元年改今額
舊有宋徽宗所賜永鎮福地金牌及趙孟頫度人
經石刻
紫府觀在府大慈鄉馬跡山宋永初二年建舊名
福業治平元年賜今額有抱樸子丹井白馬老君
石跡天下第四十九福地也
明真觀在府長樂鄉舊名修懸唐末僅存遺址宋
重建元虞集題額
華陽觀在府十一都唐貞觀中建宋改今名
崇福觀在府城大市西南元建
報恩光孝觀在丹徒縣治西南三里舊名天寧萬
壽宋改今額
仙臺觀在丹陽縣西二里舊謂黃堂道院亦名雲
陽觀晉諶母於此修煉飛昇宋改今名觀有窖經
墩瘞劍函煉丹井
延昌觀在丹陽縣南梁大同中建
凝禧觀在丹陽縣東北四十里梁大同中建
大霄觀在丹陽縣丁橋鎮西唐垂拱間建
歸真觀在丹陽縣東南七十里舊名東疁觀漢焦
光修煉之所唐開元間名清虚宋祥符中改今名
舊有丹井丹池飛昇臺迎仙橋望仙墩
凝真觀在丹陽縣土地橋東宋時建
仁靖觀在丹陽縣九靈山宋翟汝文功德院乾道
間建
清微觀在丹陽縣呂城鎮元延祐間建舊名崇壽
院
太虛觀在金壇縣南壩之東唐戴叔倫捨宅為之
舊名延真觀宋改今名
元陽觀在金壇縣大茅峯南茅洞之上唐置後廢
宋隆興初吳興道人沈善智穴居五十年韓蘄王
妻梁氏經此見黑虎從道人周旋起伏因號為伏
虎真人助貲建立殿宇
洞虛觀在金壇縣西陶村即陶隠居故廬石記猶
存
藏真觀在金壇縣大茅叠玉峯下靜一劉宗師廬
墓處宋大觀初勅建
崇壽觀在金壇縣西七十里
集仙觀在金壇縣東金山鄉梁大同初建
玉虛觀在金壇縣西四十里唐長慶中建額曰靈
寶宋改今名
泰清觀在溧陽縣治東南宋淳熙中移溧水廢額
建
泰虛觀在溧陽縣西南四十里晉盤白真人道成
之地奉詔立觀賜額曰招仙宋改今額賜銅天尊
像一真人像二觀有九井云是真人藏丹處
幽棲觀在溧陽縣北三十五里梁隠士幽棲伯昇
舉於此觀即故宅也有藏丹井望仙橋朝斗壇
黃山觀在溧陽縣西四十里吳黃鶴真人飛昇地
也觀建於唐天寶間宋周絳少為道士於此
乾元萬壽宫在府治西瓶場巷宋安撫使葉再遇
故宅也元大德五年改創
崇禧宫在金壇縣茅山丁公山之陽即陶隠居華
陽下館唐貞觀時建太平觀宋為崇禧觀元賜名
宫
廣福院在丹陽縣東觀音山晉太康中建
江南通志卷四十五
