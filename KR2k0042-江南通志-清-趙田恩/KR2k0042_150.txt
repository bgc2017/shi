江南通志卷一百五十一
人物志
武功(一州)(江蘇松常鎮淮揚徐八府太海通三)
江寧府
後漢抗徐字伯徐丹陽人少為郡佐史有膽智策略
初試守宣城長後為中郎將宗資别部司馬擊太
山賊公孫舉等破平之封烏程東鄉侯遷太山都
尉歴長沙太守同中郎將度尚討擊桂陽賊胡蘭
朱蓋等大破之宿賊皆平卒於官詔增封五百戶
張磐字子石丹陽人以清白稱延熹中為交州刺
史桂陽賊胡蘭餘黨南走蒼梧磐身擐甲胄涉履
危險斬殄渠帥餘悉竄遁後終廬江太守
芮祉字宣嗣丹陽人從孫堅征伐有功歴九江吳
郡太守子良隨孫策平定江東為會稽東部都尉
良卒弟元代領其兵拜奮武中郎將以功封溧陽
侯
三國吳陶璜字世瑛秣陵人父基交州刺史璜都督
交州晉將毛炅守交阯璜擊降之開置武平九德
新昌三郡九真屬國三十餘縣恩威著南徼
南北朝陳淳于量建康人助王僧辯破蠻平侯景入
陳封醴陵縣公
五代南唐邊鎬金陵人也監嚴思軍擒循州賊張遇
賢以行營招討破建州又為湖南安撫使討馬希
崇降之鎬發廩賑其饑楚人大悅
明楊洪字宗道六合人祖政漢中百戶洪嗣職成祖
稱為將材英宗初累功進都指揮僉事時宿將已
盡洪後起以敢戰知名遇敵每出竒制勝正統初
守獨石有功歴遷左都督充總兵官鎮宣府敵人
畏之呼楊王土木之變車駕北狩道宣府洪閉城
門堅守景帝初封昌平伯進封侯督京營訓練尋
還鎮宣府士馬精強為一時邊將冠以疾召還京
卒贈潁國公諡武襄兄子能字文敬少從洪征伐
有功陞開平衛鎮撫戰灣河三岔口戰紫荆倒馬
二關俱有功累擢左都督總兵宣府天順改元以
迎復功封武強伯能沉毅善謀臨戰決勝敵讋憚
之弟信字文實由指揮僉事歴都督同知封彰武
伯鎮宣府延綏大同在邊三十年屢破敵人樂為
用卒於鎮贈侯諡武毅洪子俊以舍人隨洪立功
至右都督
巫凱句容人由百戶積功至都指揮同知宣德元
年陞都督僉事充總兵官鎮守遼東凱性剛嚴饒
智略在鎮三十餘年威惠並行邊備修飭前後守
遼者皆莫逮焉
尹鳳字德輝南京人嘉靖中舉武科鄉會試皆第
一擢署都指揮僉事歴福建參將倭䧟福清南安
連舸出海鳳邀擊沉其七舟追至外洋擒斬二百
人至横山擒斬二百六十人凡大小十數戰内地
賴以寧謝病歸隆慶初起原官從李錫平曾一本
萬歷初擢提督京城巡捕
陳忠字南塘府軍衛籍有膽智膂力絶人能泅江
百里嘗於神烈山擒兩虎由是知名投李開府麾
下提兵捍倭戰于牛王河倭以竒兵襲其後忠負
李渡河且戰且走李畫渡河圖以紀其勇後隸胡
宗憲幕下倭来挑戰忠白鎧雙刀直入其陣萬衆
辟易前後百餘戰未嘗少挫由卒伍歴官參戎稱
名將
黃鉞字長白錦衣衛籍家金陵萬歷辛丑武科第
一歴官南左府都督僉事在粤渡海征黎平抱由
羅活諸峒在南水陸營渡江遏蓮妖保護淮鳳在
黔領專勅征安寇擊破織金大方諸寨捷聞優賚
宗萬化字羅中上元人萬歷己酉舉人知景州白
蓮賊數萬聚白家屯將逼城萬化從間道抵監軍
僉事来斯行假其所領官軍分為三隊夾擊賊大
破之全一州捍蔽京師功甚偉以失州豪貴意不
得叙轉潮州同知攝府篆總督熊文燦撫海寇劉
香老萬化爭之遂被誣歸
國朝王自新句容人順治乙酉舉人任通州學正海寇
至城自新守禦有功陞僉事督學湖廣有公明譽
袁國琮字于澤溧水人康熙癸未武進士選侍衛
歴官金華副總兵官署總兵鎮處州綏靖封疆東
南倚重
蘇州府
三國吳朱桓字休穆吳人事孫權幕府以盪寇校尉
督諸將討平山賊遷裨將軍為濡須督黃武初以
五千人破魏大司馬曹仁步騎數萬遷奮武將軍
封嘉興侯嘉禾元年吳兵自廬江引還魏人欲俟
其半渡溪水擊之及見桓節蓋在後懼不敢出赤
烏初卒子異字季文領父兵累遷鎮南將軍建興
元年大破魏軍于東興
顧承字子直吴人豫章太守邵子嘉禾中徵拜騎
都尉領羽林兵後為吴郡西部都尉與諸葛恪等
共平山越别得精兵八千人拜昭義中郎將入為
侍中芍陂之役以功拜奮威將軍
晉顧秘字公真吴人雍族孫偏將軍悌子有文武才
幹為吴興太守石冰略有揚土周玘等推秘都督
揚州九郡軍事斬冰所置吳興太守區山元帝為
鎮東將軍命為參軍以討華軼功封東鄉侯終交
州刺史子衆字長始歴義興太守蘇峻反王師敗
績衆還吴潛圖義舉吴中人士同時響應與賊戰
破之封鄱陽縣伯累遷尚書僕射卒謚曰靖
南北朝陳陸子隆字興世吳人少慷慨志功名初事
郡守張彪及陳文帝討彪彪將皆降惟子隆力戰
文帝異之使領甲仗宿衛尋預平王琳授左中郎
將天嘉初除明威將軍廬陵太守隨都督章昭達
討周迪走之遂踰嶺討陳寶應晉安平子隆功最
遷都督武州諸軍事華皎反子隆出兵襲其後因
與王師相會遷都督荆州刺史卒謚日威弟子才
亦有幹略隨兄征討有功累遷信州刺史
孫瑒字德璉吳人少倜儻好謀略梁太清之難授
宣猛將軍軍主以王琳薦為宜都太守鎮巴陵拒
侯景兵及克姑孰皆力戰有功封富陽侯累遷安
西將軍郢州刺史周遣大將史寧率衆四萬攻郢
瑒兵不滿千乘城拒守周師力攻踰月不克始退
㻛奉表歸陳歴散騎常侍中護軍督舟師平留異
終五兵尚書卒諡曰桓
陸山才字孔章吴人為南豫州刺史周文育長史
文育討克蕭勃擒歐陽頠計畫多出山才累遷始興
王長史行東揚州事從侯安都討平留異除明威
將軍東陽太守歴度支尚書宣帝南征周迪以山
才為軍司又余孝頃自海道襲晉安山才以本官
之會稽指授方略卒諡簡子
五代司馬福吴人多智而善水行始隸吴越王水軍
為游奕都虞侯梁開平三年淮人圍蘇内外阻絶
王遣援兵至莫知城中音問福潛行水中三日入
城取軍號而出内外夾攻號令相應淮人以為神
遂大敗之
宋章楶字質夫父訪禮賓副使自浦城徙蘇楶舉進
士甲科元祐初以直龍圖閣知慶州夏人入寇楶
伏兵擊敗之召權戶部侍郎哲宗命知渭州築瓠
蘆河川二城據形勢以偪夏又遣將夜襲夏統軍
及監軍帳俘馘二千餘獲牛羊十萬羌部震駭進
端明殿學士徽宗立累拜同知樞密院事卒謚莊
敏子縡字伯成綡字子京俱有文名歴官著聲績
縡終禮部郎中綡右文殿修撰
盧秉字仲甫父光祿卿革自德清徙蘇秉皇祐初
登上第元豐中知渭州西討有功又命將襲夏胡
盧川俘斬萬計遷龍圖閣直學士夏人大舉入寇
秉駐兵瓦亭兮兩將駐靜邊砦及夏兵至縱擊之
皆奔潰後奉祠歸卒子知原字行之建炎初知温
州時鄰郡並䧟知原保障一方屹為重鎮擢管内
安撫使法原字立之紹興中宣撫川陜前後屢捷
卒于軍中
丘岳字山甫常熟人以進士授太湖尉紹定中應
趙范趙葵之辟預平淮寇李全端平三年知真州
擊退元兵寶祐初歴沿江制置使調兵解和州之
圍岳屢禦大敵未嘗少敗理宗嘗御書忠實二字
賜之
明韓雍字永熙長洲人正統壬戌進士授御史累遷
右僉都御史巡撫江西大同宣府所莅著聲績成
化初兵部尚書王竑薦雍總督兩廣軍務討叛苗
既克修仁荔浦諸峒進攻大藤峽力戰破賊俘斬
無筭遂平其穴及雍以憂歸廣宼復發朝命仍起
雍定之雍磊落有大節具文武才略南蠻震懾以
父呼之而不名卒謚襄毅
陳僎字汝翼吳縣人左都御史鎰從子景泰辛未
進士授南御史理鹺政有賢名擢四川僉事天順
時叙南土獠肆掠大軍進討僎率兵前驅破其寨
十餘兩月不釋甲已而夾江花溪諸盜及漢州德
陽所在擾動蜀撫重僎才檄之往𠞰至即殄平後
以會黔帥議事還舟覆溺死時論惜之
孔鏞字韶文長洲人雙流知縣友諒子景泰甲戌
進士成化初以葉盛薦自連山知縣擢高州知府
時賊屯境内者十餘部鏞以次招撫之他賊入犯
者先後多敗去境内大定擢按察副使分巡雷高
二府敗廣西寇進按察使平荔浦賊歴右副都御
史巡撫貴州雞背苗恃險為亂旋亦討平入為工
部右侍郎道卒
陸完字全卿長洲人成化丁未進士授御史有聲
臺中正德中累遷兵部右侍郎流賊劉六劉七等
起霸州勢日熾詔完督諸軍討之賊屢敗復集畿
輔山東河南以及江淮所在被躪完跡賊所向頻
擊破之勢始大蹙殱於通州狼山進左都御史歴
吏部尚書後坐與宸濠交遣戍卒
陳天祥字元吉吴江人弘治丙辰進士正德中歴
天津兵備破流賊劉六等俘斬甚多巡撫貴州平
峒苗尋奉命提督三邊軍務西陲無警兵民安堵
吳寅字敬夫常熟人弘治乙卯舉人正德中官武
昌同知流寇劉六趙璲犯境寅攝守事率兵敗之
江中六中矢墮水死璲遁入武當寅以計誘擒之
檻車送京師伏法
朱紈字子純長洲人正德辛已進士嘉靖中歴四
川按察副使平深溝諸砦番累遷右副都御史撫
贛尋倭寇起改撫浙閩賊據雙嶼島遣將擊破之
又督兵追敗賊于温盤南麂諸洋還平處州礦賊
會佛郎機國人行刦至詔安紈擊擒其渠魁悉戮
之御史劾專殺罷職聽勘仰藥死紈在事三年屢
殱巨寇人多惜之
鄭若曾字伯魯崑山人幼有經世之志凡天文地
理山經海籍靡不周覽嘉靖中島寇擾東南總制
胡宗憲大帥戚繼光皆重若曾才事多諮決後以
倭平議功論授錦衣職辭弗受所著有籌海等書
陸一鳳字子韶常熟人嘉靖壬子舉人授泉州府
同知奉臺檄討海寇林鳳大破之孫問禮字衷虚
萬歷甲辰進士歴都御史巡撫南贛平九連山銅
鼓嶂諸寇
蔣夢龍字子徵長洲人嘉靖乙丑進士累官湖廣
參議討大圍山賊擒其渠魁餘黨讋服復請置戍
山麓以絶禍本同時吴江皇甫渙由進士歴廣東
參議平苗亂及惠潮劇賊
支可大字有功崑山人萬歷甲戌進士歴湖廣巡
撫嘗降九服白泥諸寨又連破黃岑高岩乾溪寶
兒囤闢開京觀遂長驅入播七戰唐堡破板角關
又三戰煉砰克苦菜關一時功績特偉尋致政歸
同縣朱國輔字左車萬歷乙卯舉人明季以保寧
府檢校署知瀘川州事力拒流寇有保境功移福
州府檢校攝福清篆擒斬劇盜終開封府推官
黃時雨字化之常熟人萬歷甲戍進士知惠州府
平岑崗酋江月照之亂遷廣東副使再平海盜同
縣趙隆美字文度以父用賢蔭歴叙州知府天啟
初擊退叛酋奢崇明兵
蕭應宫字觀復常熟人萬歷甲戍進士知東昌府
擒劇賊散其黨備兵臨洮邊境不靖應宫盛暑擐
甲張疑設伏敵不敢犯會倭躪朝鮮應宫以遼海
道監東征軍兼程趨王京止退守鴨綠之議既而
揭制府冒功奏捷為所搆遂得罪
陳禹謨字錫元常熟人刑部侍郎瓚子萬歷辛卯
舉人歴官貴州參議黔師有事于勻哈禹謨奉命
監軍先誘斬其謀主遂分兵拔賊寨凡二十有一
其一曰馬蹄有洞阻險賊所窟穴用火攻殱焉鑱
石紀功而還
陳必謙字益吾常熟人興寧知縣交曾孫交有廉
名必謙舉萬歷癸丑進士天啓中官南御史以疏
論梃擊移宫二案及劾戚臣鄭養性削籍崇禎初
起原官累擢都御史撫河南時流寇大熾必謙率
兵援靈寶大破賊于朱陽山繼復有九臯山屹料
鎮諸捷頻挫賊勢歴工部尚書
國朝何棅字與偕長洲人由崇明籍舉順治丁亥進士
除邵武府推官攝福州府篆時閩師悉赴泉州經
略厦門會城空虚海寇鄭成功率衆自海道襲福
州巡撫宜永貴瘍發於首不能視事因素重棅才
盡以城守諸務委之棅力請釋原任布政使周亮
工於獄共扼險禦賊賊攻城十三晝夜棅竭力固
守危城獲全入為戶部主事歴江西提學僉事告
歸卒子炯字倬雲煜字章漢並舉進士有名炯累
官雲南僉事煜終南陽知府
松江府
明衛青字明德華亭人起軍伍積功官都指揮僉事
備倭海上永樂中妖婦唐賽兒作亂攻安丘甚急
青從海上率千騎晝夜兼行城下擊破之降勅褒
美陞都指揮使進都督僉事以旱禱得疾卒登莱
人立廟海上祀之子潁字源正以勇幹聞正統己
巳之變從山東入勤王以功多擢都督同知出守
宣府還領京營兵預奪門功天順元年陞左都督
封宣城伯充總兵官守甘肅羌謀入寇連十二戰
大破之又敗西番於凉州卒謚壯勇
張祚字永錫華亭人景泰甲戍進士授御史遷廣
東按察僉事廉慎精密嶺表信服之會韓雍討蠻
寇以祚有才識檄使從征大破靈山縣及高廉二
州諸賊祚雖用兵不樂以武節見新興新會民多
通盜東莞土豪倡亂皆解散之誅首惡而已擢河
南副使致仕歸
常州府
晉孫無終晉陵人太元初苻堅方盛謝玄鎮海陵多
募勁勇無終為前鋒每戰必勝號北府兵敵人畏
之
南北朝宋蒯恩字道恩南蘭陵人從討孫恩先登膽
勇過人帝漸寵任之平京口定建業封都鄉侯從
伐盧循斬徐道覆與王鎮惡襲江陵隨朱齡石伐
蜀前後百餘戰錄功封新寧伯
蕭思話南蘭陵人宋元嘉中為青州刺史時司馬
朗之兄弟聚黨為亂討平之又為梁南秦二州刺
史平氐帥楊難當悉收所侵地其後起兵應孝武
用為中書令丹陽尹卒贈征西將軍開府儀同三
司諡穆侯
梁陳慶之字子雲義興人大通初除宣猛將軍渦陽
之役與魏軍相持凡數十戰斬獲略盡奉詔送魏
北海王顥還魏凡取三十二城顥乃得入洛還除
右衛將軍出為北兖州刺史有妖僧攻䧟北徐州
慶之討平之歴南北司二州刺史加都督破魏兵
於淮上大同五年卒諡曰武慶之性謹慎善撫軍
士得其死力
魚天愍義興人隸陳慶之麾下攻魏滎陽天愍踰
堞先登將士蟻附而上遂執其都督楊昱
陳周文育字景德義興人隸陳慶之麾下與白水蠻
戰身被九創慶之偉其節後從陳武帝戰白城抽
槊䧟陣殺傷數百人以功封夀昌縣公終司空
蕭摩訶字元印南蘭陵人驍勇有名大建中從都
督吳明徹北伐深入敵陣斬將搴旗屢敗齊軍以
功授譙州刺史歴官車騎大將軍
周寶安字安民陽羨人父文育南征敗没起寶安
為猛烈將軍領父舊兵仍令南討世祖深器重之
及平王琳𠞰熊曇朗征留異並有功歴左衛將軍
領衛尉卿卒諡曰成
隋陳杲仁字世威晉陵人仕陳未久即乞歸養事繼
母以孝聞隋大業中奉詔平長白山諸寇又剪東
陽賊二十萬拜大司徒尋為沈法興所害屢見神
于郡郡立廟祀之南唐封武烈大帝命徐鉉撰碑
文
唐衛逖陽羨人隋末游幷汾間唐初建義旗逖以武
勇從軍虎牢之戰擒竇建德逖持挾槊劍前突後
擁太宗見而竒之歴禁衛將軍以母老乞歸
錢九隴晉陵人善騎射高祖愛之嘗置左右義兵
起以功授金紫光祿大夫及克京城拜左監門郎
將累立戰功封郇國公歴官右監門大將軍卒諡
曰勇陪葬獻陵
薛士通義興人初仕隋為鷹揚郎將江都亂與州
民嬰城拒賊武德初輔公祏反士通與其騎西門
君儀戰敗之祏平封臨汾侯
宋杜杞字偉長無錫人以祖鎬蔭補將作監主簿性
豪邁遇事敢為歴廣西路安撫使白崖山叛酋蒙
趕破環州攻桂管杞擊破其砦及五洞趕出降戮
之擢天章閣待制
錢之望字表臣晉陵人海陵督三十二總管南伐
臨采石之望以策千虞允文允文行其策果大捷
乾道五年登進士第授江西帥屬賴文政猖獗俘
之除知楚州募力士五百躬自訓閱大奚山盜起
除秘閣修撰知廣州擊其舟師一時摧滅陞華文
閣待制
向士璧字君玉常州人紹定五年進士累官湖北
安撫使知峽州合州告急赴援立功捐家貲百萬
以助軍費開慶初涪州危以計斷浮橋奏捷尋知
潭州元兵圍潭急率兵解圍進兵部侍郎兼轉運
使賈似道嫉其功為所害
明胡忠字企周宜興人正德戊辰進士歴廣西參政
劇賊王鏐土官岑猛戕守臣忠奉總制檄討之七
日平鏐猛遂遁匿以功擢撫延綏致仕歸時無錫
喻義由進士知南寧府土司爭立舉兵相攻義諭
以利害即解散
談愷字守教無錫人父一鳳弘治壬子舉人應山
知縣斷數年不決之獄擒劇賊愷舉嘉靖丙戍進
士歴遷副都御史巡撫南贛汀漳招降贛賊李文
彪殱海寇徐碧溪拜兵部右侍郎移鎮兩廣捕斬
峒蠻五千餘人平之卒贈右都御史
湯建衡字平仲宜興人嘉靖辛卯舉人授江西新
城令流寇三掠境内兩薄邑城建衡預遷附郭居
民入為堅壁清野計賊至躬親臨陣督兵拒敵屢
戰皆捷建衡生平以氣節自負尤長于議論
馬濂字濬卿無錫人嘉靖庚戌進士令僊居倭寇
黃巖將犯縣境濂擊走之歴守桂林從討洞猺以
勞卒官時江隂陳臯謨以進士官南工部郎倭躙
海上震畿輔謨督理南京城守亦以勤卒官
趙大河字道源江隂人嘉靖丙辰進士授義烏令
時倭寇兩浙特簡民壯督習騎射總制胡宗憲檄
監大將戚繼光兵上功幕府累擢浙江僉事監軍
如故練兵講武所拔部曲後皆為名將
張夢時字伯可無錫人領萬歷癸卯鄉薦天啟中
知安吉州擒劇盜葉朗生餘黨遷常德同知監偏
沅征蠻軍歴山東運同禦登州叛卒之亂累著功
績
薛敷政字以心武進人萬歷丁未進士官御史按
蜀土司奢崇明戕撫臣攻䧟䕫慶諸郡全蜀震動
敷政便宜調兵固守成都三月中大小百餘戰危
城得完又檄石砫兵赴援遂恢復諸郡再造兩川
陳睿謨字常采武進人萬歷庚戌進士官御史忤
執政外轉歴禹州兵備計擒巨寇擢撫偏沅討平
峒蠻
徐洪祚字式圍宜興人萬歷壬子舉人授程鄉令
劇賊鍾陵秀等據銅鼓嶂勢張甚洪祚出竒計平
之遷荆州府同知攝府篆流寇犯境洪祚擐甲乘
城暑月不解帶者二十四晝夜賊始退
陸卿正字廷表武進人天啓乙丑進士官福建參
政海寇劉香老横甚卿正往謁廣督力言主撫之
非并條上方略督采用之香老焚死餘寇悉平同
邑鄒忠允官福建參議與平海寇
任允淳字還生宜興人天啓丁卯舉人授望江教
諭署邑篆流賊躙皖隣邑皆潰知望江有備引去
後賊率衆數十萬力攻者再誓衆死守危城獲全
歴遷兵部主事時無錫黃廣由貢歴安遠令亦有
禦賊守城功
堵允錫字仲緘無錫人崇禎丁丑進士由部曹為
長沙知府山賊縱掠數敗官軍允錫督鄉兵破滅
之又討殺醴陵賊魁以知兵名後死潯州
徐調元字爾贊無錫人崇禎丁丑進士授黃岡知
縣流寇至黃岡攻圍一月不克遁去官捕得盜三
百餘人鞫之皆良民被劫者乃請上官誅其姦淫
殺人者而釋其餘父憂歸起補金華許都為亂以
宣大故帥房大成為謀主調元探其潛至城下設
供張邀與計事遂縛斬以徇賊至一鼓破之搗其
巢擒斬許都撫按交薦有旨召用時南都馬阮當
國遁歸不仕
趙德榮字臺侯武進人以歲貢授仙遊令斗栳寇
為亂德榮同張守備擒其魁李玉箴等繼殱其頭
目四十六人斗栳寇以平
章晉錫字用康武進人崇禎癸酉舉人特授戶部
主事出守延平有王銳頭者能驅草豆作人馬聚
萬餘人入延界為亂晉錫設方略擒滅之尋陞本
省參政卒
鎮江府
明譚廣字仲弘丹徒人從成祖起兵積功為左都督
鎮宣府正統時以守邊功封永寧伯卒諡襄毅廣
奮跡行伍至大將大小百餘戰未嘗挫衂在宣府
二十年邊徼帖然時稱名將
張紹良字元貞丹陽人天啟壬戍武進士守備江
口晉遊擊分鎮淮揚定高寶湖中饑民之亂督兵
徐州遏流寇後調廣東參將陞副總兵官移疾歸
淮安府
唐楊士林淮安人隋末朱粲擁衆二十萬掠淮漢間
士林起兵攻之諸州皆應粲大敗士林率漢東四
郡降唐高祖以為顯州道行臺
張雄漣水人僖宗時與里人馮弘鐸合兵渡江壁
白下取蘇州遣别將趙暉據上元暉數剽江道雄
擊殺之自屯上元詔授昇州刺史未幾卒雄善馭
衆人思之為立廟
宋扈再興字叔起淮人有膂力善機變每戰被髮肉
袒徒跣揮雙刀奮呼入陣人馬辟易北兵屢攻棗
陽再興數拒却之授神勁統制頻立戰功尋病卒子
世達官都統制亦以名將稱
明周于德世襲大河衛指揮歴靖州參將精勤明肅
進右軍都督總兵江淮等處有功嘉靖乙卯倭犯
浙統兵護糧運却寇金漕遷廣西鎮守撫𠞰猺獞功
著嶺海
揚州府
南北朝宋陳憲廣陵人魏太武侵宋攻懸瓠甚急憲
以參軍行汝南郡事戰士不滿千人嬰城固守書
夜苦戰積屍與城平魏主乃還以憲為龍驤將軍
吕安國廣陵人以建威將軍副劉勔征殷琰於夀
春降之安國勲第一封鍾武縣男
梁吕僧珍字元瑜廣陵人事梁文帝為門下書佐武
帝臨雍州為中兵參軍委以心膂大軍次江寧使
僧珍率精兵先登東昏將李居士来戰僧珍大破
之武帝受禪為冠軍將軍封平固縣侯帝欲榮以
本州乃拜南兖州刺史僧珍在任禮見士大夫平
心率下不私親戚
陳杜僧明字弘照廣陵人形貌眇小有膽氣善騎射
陳武帝引為長史隨討侯景歴有戰功除南兖州
刺史進爵臨江縣侯
隋来護兒字崇善江都人好立竒節嘗嘆曰大丈夫
當為國滅賊以取功名安能久事隴畝後以平陳
功進位上開府從楊素李寬擊賊皆破之進位柱
國兩將兵渡海擊高麗封榮國公江都之難為宇
文化及所害
唐王式起子大中間為晉州刺史徙南安都護時忠
武戍卒與交阯通夜圍城合譟式盡捕斬之除浙
東觀察使平賊裘甫又定徐州銀刀軍亂晉尚書
徙武寧節度使終左金吾大將軍
明李義其先沛人家揚州父榮洪武初以彭城歸附
義嗣千戶累官指揮僉事從黔國公征安南至大
安梅口與賊大戰力竭而死子敬永樂中統戎赴
交阯戰功最多
陳珪泰州人洪武初為燕山中護衛從燕王出塞
為前鋒進副千戶後從靖難積功封泰寧侯卒贈
靖國公諡忠襄
顧成字景韶江都人初侍太祖充帳前親兵累功
佩征南將軍印平定貴州即命鎮守永樂初封鎮
遠侯威震百蠻卒諡武毅曾孫溥嗣爵弘治時拜
平蠻將軍鎮湖廣詔討都勻叛蠻富架誅之八掌
前軍都督府事卒之日囊無餘貲
曹義字敬方儀徵人宣德初平江西梅花洞賊正
統間擢左都督僉事充總兵官鎮遼東廉介有守
遼人安之與兀良哈大小數百戰天順初封豐潤
伯
蔣貴字大富江都人從燕王起兵積功陞都指揮
僉事宣德中討平松潘諸番佩平蠻將軍印鎮守
其地正統初移師討阿台大破之封定西伯進侯
孫琬嗣爵成化中帥京軍防秋大同宣府陳機宜
十餘事皆報可琬子驥嗣侯歴鎮薊遼湖廣二十
年家無餘貲
許貴字用和江都人永新伯成之子正統時守備
大同英宗北狩貴激戰士以忠義屢擊敗敵天順
初以副總兵鎮守松潘詔便道先翦山都掌叛蠻
連破四十餘砦賊遠遁貴亦感嵐氣卒子寧字宗
道成化時充大同遊擊以功歴進都督同知大小
百餘戰身被七十二創威名聞於異域
仇鉞字廷威江都人世襲指揮同知以功陞指揮
使充寧夏遊擊將軍驍勇敢戰正德間安化王寘
鐇反鉞稱病不出隂約諸兵至河上從中發為内
應而誘寘鐇黨周昂来視疾捶殺之即披甲上馬
出門大呼諸兵皆集遂擒寘鐇械送京師論功封
威寧伯以平流賊劉六等功進侯爵卒謚武襄
彭天翔字鵬甫江都人萬歷癸丑武進士歴官副
總兵討山東白蓮賊大捷會魏璫建祠天翔不往
拜被斥璫敗詔復其官
王繩堯字又元江都人天啟壬戌武進士累官四
川南路總兵土司奢酋犯順設計殄之大著威望
徐州府
漢夏侯嬰沛人數從高帝戰有功賜爵至列侯封汝
隂帝初起沛嬰常為太僕從竟高帝崩以太僕事
孝惠帝歴事高后文帝皆為太僕卒諡文
謝安下邳人順帝建康元年隂陵人徐鳳寇掠郡
縣自稱無上將軍安應募率其宗親設伏斬之封
平鄉侯
度尚字博平沛人為上虞長莅政嚴明尚書朱穆
舉為荆州刺史擊零陵桂陽諸賊悉平之封右鄉
侯後為遼東太守破鮮卑遠人憚服
三國魏劉岱字公山沛人以司空長史從魏祖征伐
有功封列侯
史渙字公劉少任俠有豪氣魏太祖初起以行中
軍校尉從征伐常監諸將見親信轉拜中領軍
吳張奮昭弟子年二十造攻城大車為步隲所薦昭
以其年尚少奮曰昔童汪死難子竒治阿奮實不
才耳於年不為少也領兵為將軍連有功封樂鄉
亭侯
晉劉牢之字道堅彭城人面赤紫色鬚目驚人沉毅
多計畫太元初謝玄鎮廣陵以牢之領前鋒百戰
百勝號北府兵北破苻堅南走孫恩累進都督征
西將軍領江州事子敬宣智略不及父而技藝過
之隨父征討所向有功歴遷征虜將軍青州刺史
劉毅字希樂沛人少有大志不事生産桓玄反毅
與劉裕何無忌起義兵討玄以匡復功封南平郡
開國公兼都督宣城軍事尋轉衛將軍開府儀同
三司江州都督後以貳於裕被攻衆散而縊
南北朝宋劉懷肅彭城人武帝從母兄征孫恩有戰
功為費令後為司馬斬桓振平江陵封東興縣侯
弟懷敬懷慎懷默俱顯懷敬子真道錢唐令有美
政為刺史討破楊難當加建威將軍懷慎以平廣
固及盧循功封南城縣男懷慎子榮祖以戰功參
太尉從擊司馬休之與北伐俱以寡尅衆攻無堅
城賜爵都鄉侯
劉鍾字世之彭城人從伐孫恩從征廣固直入敵
陣奪孟龍符之屍而還拒盧循追斬徐道覆封永
新縣男
朱齡石沛人家世將帥宋武帝以為鎮軍參軍伐
蜀有功封豐城侯弟超石亦果銳累官中書侍郎
到彦之字道豫彭城人宋武帝時屢立戰功進爵
為侯佐守荆楚垂二十年後與檀道濟同討謝晦
平之遷南豫州刺史鎮歴陽卒諡忠
垣護之字彦宗下邳人父苗屯騎校尉護之氣幹
強固宋文帝末領濟北太守戍淮隂孝武入討劭
率所領馳赴帝以為冀州刺史及南郡王義宣反
護之率軍擊魯爽累遷青冀二州刺史鎮歴城徵
為右衛將軍於道聞竟陵王誕反廣陵即率部曲
受沈慶之節度事平轉臨淮太守徙豫州刺史卒
諡壯
齊垣崇祖字敬遠護之弟子年十四有幹略護之謂
門宗曰此兒必大吾門後隨徐州刺史薛安都入
魏尋又率門宗據胊山歸宋除北琅邪蘭陵二郡
太守封下邳子及齊高帝鎮淮隂以崇祖武勇善
待之踐阼之初徙為豫州刺史敗魏兵于夀春又
大破于下蔡
唐路審中徐人崔彦知其能任用之彦遇害審中賂
守卒斂藏其尸張元稔攻徐州審中率死士應官
軍遂破之官至嵐州刺史擢右羽林將軍
劉沔字子汪彭城人父廷珍以戰功封東陽郡王
太和中沔為神策將遷大將軍擢涇原節度使突
厥劫營田沔擊之無一轡還者會昌初拜河東節
度回鶻寇雲州沔大敗之功加檢校司徒徙忠武
節度使
石雄徐州人少為牙校敢毅善戰從王智興討李
同捷先驅鼓行無前會昌初回鶻入寇詔雄為天
德防禦副使兼朔方刺史佐劉沔屯雲州迎還公
主進豐州防禦使討劉稹越烏嶺破賊斬獲多雄
臨財廉每朝廷賜與輙置軍門自取一疋縑餘悉
分士伍衆咸感奮武宗曰今將帥義而勇罕雄比
者後拜神武統軍卒
劉巨容徐州人為州將龐勛反巨容自拔歸授埇
橋鎮遏使浙西王郢反攻明州巨容以筒箭射郢
死擢明州刺史徙楚州黃巢亂江淮授招討副使
累破巢進南面行營招討使封彭城縣侯為田令
孜所殺
時溥彭城人為州牙將黃巢亂僖宗命溥為武寧
節度悉師討之連戰輒克逐尚讓於太康以破賊
功第一加檢校司徒累遷太子太師與朱温搆怨
戰不勝登燕子樓自焚死
五代梁朱珍蕭人從太祖創立軍制選將練兵甚有
法度嘗敗黃巢破秦宗權東并兖鄆勇出諸將右
拜淄州刺史後擅殺李唐賓縊死
金曹珪徐州人大定初州人江忠作亂珪子弼成在
城中珪謀誅忠並弼殺之金主云赤心為國大義
滅親特進三官於正班用之
元匡才睢寧人仕金為武略將軍歸元授沂邳東河
監軍袁萬作亂大破之加兵馬使徐守張名叛復
敗之進元帥後宋兵大入境戰不利死之子國政
明倪寬邳州人精武藝元末糾集民兵歸附太祖累
立戰功官至後府都督僉事
薛顯蕭人少通韜略膂力絶人元末大亂顯斂兵
自衛至明初率所部来歸附擢親軍都指揮分鎮
江西從征荆楚遷右丞從大軍北定齊魯燕冀論
功封永城侯卒贈永國公諡桓襄
陳政邳州人洪武初集兵從征驍勇過人所向有
功累遷中府都督
傅友德其先宿州人徙居碭山為太祖將擊陳友
諒破張士誠伐蜀累建功封潁川侯明昇既降太
祖稱友德功第一又討雲南定蠻地進封潁國公
每戰必先士卒身被創流矢中頰洞脅戰愈力
馬榮徐州人由永清衛所鎮撫從燕王征伐轉戰
積功至右都督永樂中卒追封景城伯諡壯武
張欽睢寧人以騎士從燕王起兵累功為都督僉
事卒追封新泰伯
陳敬碭山人閑韜略永樂中以戰功官至中軍都
督僉事出鎮山海永平法令嚴明軍民懷服
山雲徐州人父青以靖難功累官都督僉事雲襲
金吾左衛指揮使宣德初佩征蠻將軍印鎮廣西
時溪峒猺獞數為患雲至先後大戰十餘蠻悉平
築九堡四城威惠並著遷右都督雲勇鷙有謀端
潔不苟取土人愛之正統時卒於鎮贈懷遠伯諡
忠毅
劉榮宿遷人初冒父名江隸燕邸驍勇多智略永
樂初積功為總兵官鎮遼東倭寇大至榮依山設
伏潛燒賊船舉旗鳴礟伏兵起賊大敗餘衆奔船
已燬亦就縛自是倭大創不敢復入遼東封廣寧
伯始更名榮卒贈侯爵諡忠武子安嗣
楊銳字進之蕭人嗣世職為南京羽林衛指揮累
遷都指揮僉事守備安慶宸濠叛圍安慶銳悉力
守禦久而圍解世宗立論功進左軍都督僉事充
總兵官鎮遼東
朱賢政蕭人幼讀書好騎射崇禎癸未應將材選
授守備領後勁營兮防徐邳有安撫兩河各寨功
晉遊擊
國朝順治二年四月大兵南下城破死
國朝吴汝球字来伯徐州人弱冠為諸生值流寇侵掠
練民兵保護鄉里嘗以計擒偽官順治初從大軍
定淮安授廟灣同知有招降功尋改通判寧波監
造戰艦平大嵐諸山寇未幾移疾歸居鄉三十餘
年凡郡中有徭役興建及旱潦災祲之事輒首出
金錢為倡年九十卒
汪廷對字迪宸碭山貢生有禦侮才順治初碭邑
寇亂制府命領鄉營防禦有狂徒猝起據邑叛廷
對不待大兵至先撲滅之制府嘉其績欲薦授官
廷對以養親辭廷對又嘗修
聖廟及城角樓敵臺有功於鄉
韓元朗字熙子徐州人康熙九年武進士從征逆
藩靖海寇克復處州江山諸邑夜襲仙霞關降其
將平福州署遊擊守泉州被圍衣甲不解者數月
卒保其城累陞浙江金華副將乞歸卒
袁鈐徐州人康熙辛未武科榜眼以侍衛從征噶
爾旦立功世襲拖沙喇哈番累遷總兵都督同知
誥授榮祿大夫推恩其母董氏
聖祖御書萱庭晝暖四字賜之
太倉州
明張洪字宗海太倉人本侯姓幼撫于張嘗以鄰家
事連坐戍雲南黔寧王一見器重用其策平木邦
之亂永樂初為行人出使日本再使吐蕃會緬甸
宣慰那羅塔殺孟卷宣慰刁木旦而據其地洪奉
詔詰責凡六往返始復命後以修撰致仕杜門著
書者數年乃卒
徐瑄字子敬嘉定人正統間進士以御史巡京畿
按川廣所至有聲巡撫延綏四戰俱捷璽書奬勞
後以疾致仕
王倬字用簡太倉人成化戊戌進士歴知餘干縣
值贛盜殺永豐令檄倬往𠞰賊據山險人莫敢進
倬夜縱羊千頭於山下鼓譟從之賊發矢石殆盡
比曉進兵平之擢南臺御史屢劾朝貴無所避改
瓊州兵備時生黎為梗倬聲言出兵而數移師期
以怠賊忽乘問進搗盡平其巢黎以永戢旋進右
副都御史巡撫順天屬縣大饑倬奏請通州米十
萬以賑又恐轉輸遲費許在邊官軍預支兩月糧
俸益以僦直移官軍所在糧俸散饑民全活萬計
仕至南京兵部右侍郎
凌雲翼字洋山太倉人嘉靖丁未進士萬歷初以
兵部左侍郎提督兩廣軍務討平諸賊進征羅旁
羅旁界東西兩山問延袤七百里每阻險剽掠雲
翼大集兵四月克之鄰境猺獞皆慴伏奏設官戍
之積患頓息又捕斬大廟諸山賊嶺表悉平遷尚
書總督河道加太子少保以病歸
海州
晉劉遵字慧明海西人為荆州都督劉道規諮議追
斬盧循黨荀林於巴陵徐道覆寇荆州道規使遵
為遊軍拒之及道規前鋒失利遵自外横擊大破
之歴淮南太守追封監利縣侯
明厲達海州人永樂間將兵征西涼取三十餘城西
涼平遷都指揮鎮守其地卒
張瀛海州世襲千戶有謀略正德間流賊連歲攻
刦屢擒斬之賊畏懼稱曰海張及守邳州賊數萬
攻城瀛率五十餘騎直當其衝連發三矢三中渠
首賊衆驚曰海張至矣遂遁去州民獲全
通州
明陳大壯字思立通州人嘉靖壬戍進士以刑部郎
出知敘州府督餉𠞰九絲蠻時積雨山險不能進
會九日大壯偵知蠻俗重賽會乘夜進兵懸絙而
上殺獲無筭拓地五百餘里晉山東參政乞歸養
郭師古字時用如臯人性英敏通知武事萬歷丁
丑進士由郎中出知廣州平土酋半天雲之亂擢
甘肅兵備晉陜西左參政罷歸著百將傳籌邊紀
略八陣圖說諸書
國朝馮用表字春華通州人性機敏有膂力明季積功
至總兵官順治二年大兵南下隨貝勒東征駐守
衢州改鎮台州次第削平金華紹興山寇皆有功
江南通志卷一百五十一
江南通志卷一百五十一
人物志
武功(一州)(江蘇松常鎮淮揚徐八府太海通三)
江寧府
後漢抗徐字伯徐丹陽人少為郡佐史有膽智策略
初試守宣城長後為中郎將宗資别部司馬擊太
山賊公孫舉等破平之封烏程東鄉侯遷太山都
尉歴長沙太守同中郎將度尚討擊桂陽賊胡蘭
朱蓋等大破之宿賊皆平卒於官詔增封五百戶
張磐字子石丹陽人以清白稱延熹中為交州刺
史桂陽賊胡蘭餘黨南走蒼梧磐身擐甲胄涉履
危險斬殄渠帥餘悉竄遁後終廬江太守
芮祉字宣嗣丹陽人從孫堅征伐有功歴九江吳
郡太守子良隨孫策平定江東為會稽東部都尉
良卒弟元代領其兵拜奮武中郎將以功封溧陽
侯
三國吳陶璜字世瑛秣陵人父基交州刺史璜都督
交州晉將毛炅守交阯璜擊降之開置武平九德
新昌三郡九真屬國三十餘縣恩威著南徼
南北朝陳淳于量建康人助王僧辯破蠻平侯景入
陳封醴陵縣公
五代南唐邊鎬金陵人也監嚴思軍擒循州賊張遇
賢以行營招討破建州又為湖南安撫使討馬希
崇降之鎬發廩賑其饑楚人大悅
明楊洪字宗道六合人祖政漢中百戶洪嗣職成祖
稱為將材英宗初累功進都指揮僉事時宿將已
盡洪後起以敢戰知名遇敵每出竒制勝正統初
守獨石有功歴遷左都督充總兵官鎮宣府敵人
畏之呼楊王土木之變車駕北狩道宣府洪閉城
門堅守景帝初封昌平伯進封侯督京營訓練尋
還鎮宣府士馬精強為一時邊將冠以疾召還京
卒贈潁國公諡武襄兄子能字文敬少從洪征伐
有功陞開平衛鎮撫戰灣河三岔口戰紫荆倒馬
二關俱有功累擢左都督總兵宣府天順改元以
迎復功封武強伯能沉毅善謀臨戰決勝敵讋憚
之弟信字文實由指揮僉事歴都督同知封彰武
伯鎮宣府延綏大同在邊三十年屢破敵人樂為
用卒於鎮贈侯諡武毅洪子俊以舍人隨洪立功
至右都督
巫凱句容人由百戶積功至都指揮同知宣德元
年陞都督僉事充總兵官鎮守遼東凱性剛嚴饒
智略在鎮三十餘年威惠並行邊備修飭前後守
遼者皆莫逮焉
尹鳳字德輝南京人嘉靖中舉武科鄉會試皆第
一擢署都指揮僉事歴福建參將倭䧟福清南安
連舸出海鳳邀擊沉其七舟追至外洋擒斬二百
人至横山擒斬二百六十人凡大小十數戰内地
賴以寧謝病歸隆慶初起原官從李錫平曾一本
萬歷初擢提督京城巡捕
陳忠字南塘府軍衛籍有膽智膂力絶人能泅江
百里嘗於神烈山擒兩虎由是知名投李開府麾
下提兵捍倭戰于牛王河倭以竒兵襲其後忠負
李渡河且戰且走李畫渡河圖以紀其勇後隸胡
宗憲幕下倭来挑戰忠白鎧雙刀直入其陣萬衆
辟易前後百餘戰未嘗少挫由卒伍歴官參戎稱
名將
黃鉞字長白錦衣衛籍家金陵萬歷辛丑武科第
一歴官南左府都督僉事在粤渡海征黎平抱由
羅活諸峒在南水陸營渡江遏蓮妖保護淮鳳在
黔領專勅征安寇擊破織金大方諸寨捷聞優賚
宗萬化字羅中上元人萬歷己酉舉人知景州白
蓮賊數萬聚白家屯將逼城萬化從間道抵監軍
僉事来斯行假其所領官軍分為三隊夾擊賊大
破之全一州捍蔽京師功甚偉以失州豪貴意不
得叙轉潮州同知攝府篆總督熊文燦撫海寇劉
香老萬化爭之遂被誣歸
國朝王自新句容人順治乙酉舉人任通州學正海寇
至城自新守禦有功陞僉事督學湖廣有公明譽
袁國琮字于澤溧水人康熙癸未武進士選侍衛
歴官金華副總兵官署總兵鎮處州綏靖封疆東
南倚重
蘇州府
三國吳朱桓字休穆吳人事孫權幕府以盪寇校尉
督諸將討平山賊遷裨將軍為濡須督黃武初以
五千人破魏大司馬曹仁步騎數萬遷奮武將軍
封嘉興侯嘉禾元年吳兵自廬江引還魏人欲俟
其半渡溪水擊之及見桓節蓋在後懼不敢出赤
烏初卒子異字季文領父兵累遷鎮南將軍建興
元年大破魏軍于東興
顧承字子直吴人豫章太守邵子嘉禾中徵拜騎
都尉領羽林兵後為吴郡西部都尉與諸葛恪等
共平山越别得精兵八千人拜昭義中郎將入為
侍中芍陂之役以功拜奮威將軍
晉顧秘字公真吴人雍族孫偏將軍悌子有文武才
幹為吴興太守石冰略有揚土周玘等推秘都督
揚州九郡軍事斬冰所置吳興太守區山元帝為
鎮東將軍命為參軍以討華軼功封東鄉侯終交
州刺史子衆字長始歴義興太守蘇峻反王師敗
績衆還吴潛圖義舉吴中人士同時響應與賊戰
破之封鄱陽縣伯累遷尚書僕射卒謚曰靖
南北朝陳陸子隆字興世吳人少慷慨志功名初事
郡守張彪及陳文帝討彪彪將皆降惟子隆力戰
文帝異之使領甲仗宿衛尋預平王琳授左中郎
將天嘉初除明威將軍廬陵太守隨都督章昭達
討周迪走之遂踰嶺討陳寶應晉安平子隆功最
遷都督武州諸軍事華皎反子隆出兵襲其後因
與王師相會遷都督荆州刺史卒謚日威弟子才
亦有幹略隨兄征討有功累遷信州刺史
孫瑒字德璉吳人少倜儻好謀略梁太清之難授
宣猛將軍軍主以王琳薦為宜都太守鎮巴陵拒
侯景兵及克姑孰皆力戰有功封富陽侯累遷安
西將軍郢州刺史周遣大將史寧率衆四萬攻郢
瑒兵不滿千乘城拒守周師力攻踰月不克始退
㻛奉表歸陳歴散騎常侍中護軍督舟師平留異
終五兵尚書卒諡曰桓
陸山才字孔章吴人為南豫州刺史周文育長史
文育討克蕭勃擒歐陽頠計畫多出山才累遷始興
王長史行東揚州事從侯安都討平留異除明威
將軍東陽太守歴度支尚書宣帝南征周迪以山
才為軍司又余孝頃自海道襲晉安山才以本官
之會稽指授方略卒諡簡子
五代司馬福吴人多智而善水行始隸吴越王水軍
為游奕都虞侯梁開平三年淮人圍蘇内外阻絶
王遣援兵至莫知城中音問福潛行水中三日入
城取軍號而出内外夾攻號令相應淮人以為神
遂大敗之
宋章楶字質夫父訪禮賓副使自浦城徙蘇楶舉進
士甲科元祐初以直龍圖閣知慶州夏人入寇楶
伏兵擊敗之召權戶部侍郎哲宗命知渭州築瓠
蘆河川二城據形勢以偪夏又遣將夜襲夏統軍
及監軍帳俘馘二千餘獲牛羊十萬羌部震駭進
端明殿學士徽宗立累拜同知樞密院事卒謚莊
敏子縡字伯成綡字子京俱有文名歴官著聲績
縡終禮部郎中綡右文殿修撰
盧秉字仲甫父光祿卿革自德清徙蘇秉皇祐初
登上第元豐中知渭州西討有功又命將襲夏胡
盧川俘斬萬計遷龍圖閣直學士夏人大舉入寇
秉駐兵瓦亭兮兩將駐靜邊砦及夏兵至縱擊之
皆奔潰後奉祠歸卒子知原字行之建炎初知温
州時鄰郡並䧟知原保障一方屹為重鎮擢管内
安撫使法原字立之紹興中宣撫川陜前後屢捷
卒于軍中
丘岳字山甫常熟人以進士授太湖尉紹定中應
趙范趙葵之辟預平淮寇李全端平三年知真州
擊退元兵寶祐初歴沿江制置使調兵解和州之
圍岳屢禦大敵未嘗少敗理宗嘗御書忠實二字
賜之
明韓雍字永熙長洲人正統壬戌進士授御史累遷
右僉都御史巡撫江西大同宣府所莅著聲績成
化初兵部尚書王竑薦雍總督兩廣軍務討叛苗
既克修仁荔浦諸峒進攻大藤峽力戰破賊俘斬
無筭遂平其穴及雍以憂歸廣宼復發朝命仍起
雍定之雍磊落有大節具文武才略南蠻震懾以
父呼之而不名卒謚襄毅
陳僎字汝翼吳縣人左都御史鎰從子景泰辛未
進士授南御史理鹺政有賢名擢四川僉事天順
時叙南土獠肆掠大軍進討僎率兵前驅破其寨
十餘兩月不釋甲已而夾江花溪諸盜及漢州德
陽所在擾動蜀撫重僎才檄之往𠞰至即殄平後
以會黔帥議事還舟覆溺死時論惜之
孔鏞字韶文長洲人雙流知縣友諒子景泰甲戌
進士成化初以葉盛薦自連山知縣擢高州知府
時賊屯境内者十餘部鏞以次招撫之他賊入犯
者先後多敗去境内大定擢按察副使分巡雷高
二府敗廣西寇進按察使平荔浦賊歴右副都御
史巡撫貴州雞背苗恃險為亂旋亦討平入為工
部右侍郎道卒
陸完字全卿長洲人成化丁未進士授御史有聲
臺中正德中累遷兵部右侍郎流賊劉六劉七等
起霸州勢日熾詔完督諸軍討之賊屢敗復集畿
輔山東河南以及江淮所在被躪完跡賊所向頻
擊破之勢始大蹙殱於通州狼山進左都御史歴
吏部尚書後坐與宸濠交遣戍卒
陳天祥字元吉吴江人弘治丙辰進士正德中歴
天津兵備破流賊劉六等俘斬甚多巡撫貴州平
峒苗尋奉命提督三邊軍務西陲無警兵民安堵
吳寅字敬夫常熟人弘治乙卯舉人正德中官武
昌同知流寇劉六趙璲犯境寅攝守事率兵敗之
江中六中矢墮水死璲遁入武當寅以計誘擒之
檻車送京師伏法
朱紈字子純長洲人正德辛已進士嘉靖中歴四
川按察副使平深溝諸砦番累遷右副都御史撫
贛尋倭寇起改撫浙閩賊據雙嶼島遣將擊破之
又督兵追敗賊于温盤南麂諸洋還平處州礦賊
會佛郎機國人行刦至詔安紈擊擒其渠魁悉戮
之御史劾專殺罷職聽勘仰藥死紈在事三年屢
殱巨寇人多惜之
鄭若曾字伯魯崑山人幼有經世之志凡天文地
理山經海籍靡不周覽嘉靖中島寇擾東南總制
胡宗憲大帥戚繼光皆重若曾才事多諮決後以
倭平議功論授錦衣職辭弗受所著有籌海等書
陸一鳳字子韶常熟人嘉靖壬子舉人授泉州府
同知奉臺檄討海寇林鳳大破之孫問禮字衷虚
萬歷甲辰進士歴都御史巡撫南贛平九連山銅
鼓嶂諸寇
蔣夢龍字子徵長洲人嘉靖乙丑進士累官湖廣
參議討大圍山賊擒其渠魁餘黨讋服復請置戍
山麓以絶禍本同時吴江皇甫渙由進士歴廣東
參議平苗亂及惠潮劇賊
支可大字有功崑山人萬歷甲戌進士歴湖廣巡
撫嘗降九服白泥諸寨又連破黃岑高岩乾溪寶
兒囤闢開京觀遂長驅入播七戰唐堡破板角關
又三戰煉砰克苦菜關一時功績特偉尋致政歸
同縣朱國輔字左車萬歷乙卯舉人明季以保寧
府檢校署知瀘川州事力拒流寇有保境功移福
州府檢校攝福清篆擒斬劇盜終開封府推官
黃時雨字化之常熟人萬歷甲戍進士知惠州府
平岑崗酋江月照之亂遷廣東副使再平海盜同
縣趙隆美字文度以父用賢蔭歴叙州知府天啟
初擊退叛酋奢崇明兵
蕭應宫字觀復常熟人萬歷甲戍進士知東昌府
擒劇賊散其黨備兵臨洮邊境不靖應宫盛暑擐
甲張疑設伏敵不敢犯會倭躪朝鮮應宫以遼海
道監東征軍兼程趨王京止退守鴨綠之議既而
揭制府冒功奏捷為所搆遂得罪
陳禹謨字錫元常熟人刑部侍郎瓚子萬歷辛卯
舉人歴官貴州參議黔師有事于勻哈禹謨奉命
監軍先誘斬其謀主遂分兵拔賊寨凡二十有一
其一曰馬蹄有洞阻險賊所窟穴用火攻殱焉鑱
石紀功而還
陳必謙字益吾常熟人興寧知縣交曾孫交有廉
名必謙舉萬歷癸丑進士天啓中官南御史以疏
論梃擊移宫二案及劾戚臣鄭養性削籍崇禎初
起原官累擢都御史撫河南時流寇大熾必謙率
兵援靈寶大破賊于朱陽山繼復有九臯山屹料
鎮諸捷頻挫賊勢歴工部尚書
國朝何棅字與偕長洲人由崇明籍舉順治丁亥進士
除邵武府推官攝福州府篆時閩師悉赴泉州經
略厦門會城空虚海寇鄭成功率衆自海道襲福
州巡撫宜永貴瘍發於首不能視事因素重棅才
盡以城守諸務委之棅力請釋原任布政使周亮
工於獄共扼險禦賊賊攻城十三晝夜棅竭力固
守危城獲全入為戶部主事歴江西提學僉事告
歸卒子炯字倬雲煜字章漢並舉進士有名炯累
官雲南僉事煜終南陽知府
松江府
明衛青字明德華亭人起軍伍積功官都指揮僉事
備倭海上永樂中妖婦唐賽兒作亂攻安丘甚急
青從海上率千騎晝夜兼行城下擊破之降勅褒
美陞都指揮使進都督僉事以旱禱得疾卒登莱
人立廟海上祀之子潁字源正以勇幹聞正統己
巳之變從山東入勤王以功多擢都督同知出守
宣府還領京營兵預奪門功天順元年陞左都督
封宣城伯充總兵官守甘肅羌謀入寇連十二戰
大破之又敗西番於凉州卒謚壯勇
張祚字永錫華亭人景泰甲戍進士授御史遷廣
東按察僉事廉慎精密嶺表信服之會韓雍討蠻
寇以祚有才識檄使從征大破靈山縣及高廉二
州諸賊祚雖用兵不樂以武節見新興新會民多
通盜東莞土豪倡亂皆解散之誅首惡而已擢河
南副使致仕歸
常州府
晉孫無終晉陵人太元初苻堅方盛謝玄鎮海陵多
募勁勇無終為前鋒每戰必勝號北府兵敵人畏
之
南北朝宋蒯恩字道恩南蘭陵人從討孫恩先登膽
勇過人帝漸寵任之平京口定建業封都鄉侯從
伐盧循斬徐道覆與王鎮惡襲江陵隨朱齡石伐
蜀前後百餘戰錄功封新寧伯
蕭思話南蘭陵人宋元嘉中為青州刺史時司馬
朗之兄弟聚黨為亂討平之又為梁南秦二州刺
史平氐帥楊難當悉收所侵地其後起兵應孝武
用為中書令丹陽尹卒贈征西將軍開府儀同三
司諡穆侯
梁陳慶之字子雲義興人大通初除宣猛將軍渦陽
之役與魏軍相持凡數十戰斬獲略盡奉詔送魏
北海王顥還魏凡取三十二城顥乃得入洛還除
右衛將軍出為北兖州刺史有妖僧攻䧟北徐州
慶之討平之歴南北司二州刺史加都督破魏兵
於淮上大同五年卒諡曰武慶之性謹慎善撫軍
士得其死力
魚天愍義興人隸陳慶之麾下攻魏滎陽天愍踰
堞先登將士蟻附而上遂執其都督楊昱
陳周文育字景德義興人隸陳慶之麾下與白水蠻
戰身被九創慶之偉其節後從陳武帝戰白城抽
槊䧟陣殺傷數百人以功封夀昌縣公終司空
蕭摩訶字元印南蘭陵人驍勇有名大建中從都
督吳明徹北伐深入敵陣斬將搴旗屢敗齊軍以
功授譙州刺史歴官車騎大將軍
周寶安字安民陽羨人父文育南征敗没起寶安
為猛烈將軍領父舊兵仍令南討世祖深器重之
及平王琳𠞰熊曇朗征留異並有功歴左衛將軍
領衛尉卿卒諡曰成
隋陳杲仁字世威晉陵人仕陳未久即乞歸養事繼
母以孝聞隋大業中奉詔平長白山諸寇又剪東
陽賊二十萬拜大司徒尋為沈法興所害屢見神
于郡郡立廟祀之南唐封武烈大帝命徐鉉撰碑
文
唐衛逖陽羨人隋末游幷汾間唐初建義旗逖以武
勇從軍虎牢之戰擒竇建德逖持挾槊劍前突後
擁太宗見而竒之歴禁衛將軍以母老乞歸
錢九隴晉陵人善騎射高祖愛之嘗置左右義兵
起以功授金紫光祿大夫及克京城拜左監門郎
將累立戰功封郇國公歴官右監門大將軍卒諡
曰勇陪葬獻陵
薛士通義興人初仕隋為鷹揚郎將江都亂與州
民嬰城拒賊武德初輔公祏反士通與其騎西門
君儀戰敗之祏平封臨汾侯
宋杜杞字偉長無錫人以祖鎬蔭補將作監主簿性
豪邁遇事敢為歴廣西路安撫使白崖山叛酋蒙
趕破環州攻桂管杞擊破其砦及五洞趕出降戮
之擢天章閣待制
錢之望字表臣晉陵人海陵督三十二總管南伐
臨采石之望以策千虞允文允文行其策果大捷
乾道五年登進士第授江西帥屬賴文政猖獗俘
之除知楚州募力士五百躬自訓閱大奚山盜起
除秘閣修撰知廣州擊其舟師一時摧滅陞華文
閣待制
向士璧字君玉常州人紹定五年進士累官湖北
安撫使知峽州合州告急赴援立功捐家貲百萬
以助軍費開慶初涪州危以計斷浮橋奏捷尋知
潭州元兵圍潭急率兵解圍進兵部侍郎兼轉運
使賈似道嫉其功為所害
明胡忠字企周宜興人正德戊辰進士歴廣西參政
劇賊王鏐土官岑猛戕守臣忠奉總制檄討之七
日平鏐猛遂遁匿以功擢撫延綏致仕歸時無錫
喻義由進士知南寧府土司爭立舉兵相攻義諭
以利害即解散
談愷字守教無錫人父一鳳弘治壬子舉人應山
知縣斷數年不決之獄擒劇賊愷舉嘉靖丙戍進
士歴遷副都御史巡撫南贛汀漳招降贛賊李文
彪殱海寇徐碧溪拜兵部右侍郎移鎮兩廣捕斬
峒蠻五千餘人平之卒贈右都御史
湯建衡字平仲宜興人嘉靖辛卯舉人授江西新
城令流寇三掠境内兩薄邑城建衡預遷附郭居
民入為堅壁清野計賊至躬親臨陣督兵拒敵屢
戰皆捷建衡生平以氣節自負尤長于議論
馬濂字濬卿無錫人嘉靖庚戌進士令僊居倭寇
黃巖將犯縣境濂擊走之歴守桂林從討洞猺以
勞卒官時江隂陳臯謨以進士官南工部郎倭躙
海上震畿輔謨督理南京城守亦以勤卒官
趙大河字道源江隂人嘉靖丙辰進士授義烏令
時倭寇兩浙特簡民壯督習騎射總制胡宗憲檄
監大將戚繼光兵上功幕府累擢浙江僉事監軍
如故練兵講武所拔部曲後皆為名將
張夢時字伯可無錫人領萬歷癸卯鄉薦天啟中
知安吉州擒劇盜葉朗生餘黨遷常德同知監偏
沅征蠻軍歴山東運同禦登州叛卒之亂累著功
績
薛敷政字以心武進人萬歷丁未進士官御史按
蜀土司奢崇明戕撫臣攻䧟䕫慶諸郡全蜀震動
敷政便宜調兵固守成都三月中大小百餘戰危
城得完又檄石砫兵赴援遂恢復諸郡再造兩川
陳睿謨字常采武進人萬歷庚戌進士官御史忤
執政外轉歴禹州兵備計擒巨寇擢撫偏沅討平
峒蠻
徐洪祚字式圍宜興人萬歷壬子舉人授程鄉令
劇賊鍾陵秀等據銅鼓嶂勢張甚洪祚出竒計平
之遷荆州府同知攝府篆流寇犯境洪祚擐甲乘
城暑月不解帶者二十四晝夜賊始退
陸卿正字廷表武進人天啓乙丑進士官福建參
政海寇劉香老横甚卿正往謁廣督力言主撫之
非并條上方略督采用之香老焚死餘寇悉平同
邑鄒忠允官福建參議與平海寇
任允淳字還生宜興人天啓丁卯舉人授望江教
諭署邑篆流賊躙皖隣邑皆潰知望江有備引去
後賊率衆數十萬力攻者再誓衆死守危城獲全
歴遷兵部主事時無錫黃廣由貢歴安遠令亦有
禦賊守城功
堵允錫字仲緘無錫人崇禎丁丑進士由部曹為
長沙知府山賊縱掠數敗官軍允錫督鄉兵破滅
之又討殺醴陵賊魁以知兵名後死潯州
徐調元字爾贊無錫人崇禎丁丑進士授黃岡知
縣流寇至黃岡攻圍一月不克遁去官捕得盜三
百餘人鞫之皆良民被劫者乃請上官誅其姦淫
殺人者而釋其餘父憂歸起補金華許都為亂以
宣大故帥房大成為謀主調元探其潛至城下設
供張邀與計事遂縛斬以徇賊至一鼓破之搗其
巢擒斬許都撫按交薦有旨召用時南都馬阮當
國遁歸不仕
趙德榮字臺侯武進人以歲貢授仙遊令斗栳寇
為亂德榮同張守備擒其魁李玉箴等繼殱其頭
目四十六人斗栳寇以平
章晉錫字用康武進人崇禎癸酉舉人特授戶部
主事出守延平有王銳頭者能驅草豆作人馬聚
萬餘人入延界為亂晉錫設方略擒滅之尋陞本
省參政卒
鎮江府
明譚廣字仲弘丹徒人從成祖起兵積功為左都督
鎮宣府正統時以守邊功封永寧伯卒諡襄毅廣
奮跡行伍至大將大小百餘戰未嘗挫衂在宣府
二十年邊徼帖然時稱名將
張紹良字元貞丹陽人天啟壬戍武進士守備江
口晉遊擊分鎮淮揚定高寶湖中饑民之亂督兵
徐州遏流寇後調廣東參將陞副總兵官移疾歸
淮安府
唐楊士林淮安人隋末朱粲擁衆二十萬掠淮漢間
士林起兵攻之諸州皆應粲大敗士林率漢東四
郡降唐高祖以為顯州道行臺
張雄漣水人僖宗時與里人馮弘鐸合兵渡江壁
白下取蘇州遣别將趙暉據上元暉數剽江道雄
擊殺之自屯上元詔授昇州刺史未幾卒雄善馭
衆人思之為立廟
宋扈再興字叔起淮人有膂力善機變每戰被髮肉
袒徒跣揮雙刀奮呼入陣人馬辟易北兵屢攻棗
陽再興數拒却之授神勁統制頻立戰功尋病卒子
世達官都統制亦以名將稱
明周于德世襲大河衛指揮歴靖州參將精勤明肅
進右軍都督總兵江淮等處有功嘉靖乙卯倭犯
浙統兵護糧運却寇金漕遷廣西鎮守撫𠞰猺獞功
著嶺海
揚州府
南北朝宋陳憲廣陵人魏太武侵宋攻懸瓠甚急憲
以參軍行汝南郡事戰士不滿千人嬰城固守書
夜苦戰積屍與城平魏主乃還以憲為龍驤將軍
吕安國廣陵人以建威將軍副劉勔征殷琰於夀
春降之安國勲第一封鍾武縣男
梁吕僧珍字元瑜廣陵人事梁文帝為門下書佐武
帝臨雍州為中兵參軍委以心膂大軍次江寧使
僧珍率精兵先登東昏將李居士来戰僧珍大破
之武帝受禪為冠軍將軍封平固縣侯帝欲榮以
本州乃拜南兖州刺史僧珍在任禮見士大夫平
心率下不私親戚
陳杜僧明字弘照廣陵人形貌眇小有膽氣善騎射
陳武帝引為長史隨討侯景歴有戰功除南兖州
刺史進爵臨江縣侯
隋来護兒字崇善江都人好立竒節嘗嘆曰大丈夫
當為國滅賊以取功名安能久事隴畝後以平陳
功進位上開府從楊素李寬擊賊皆破之進位柱
國兩將兵渡海擊高麗封榮國公江都之難為宇
文化及所害
唐王式起子大中間為晉州刺史徙南安都護時忠
武戍卒與交阯通夜圍城合譟式盡捕斬之除浙
東觀察使平賊裘甫又定徐州銀刀軍亂晉尚書
徙武寧節度使終左金吾大將軍
明李義其先沛人家揚州父榮洪武初以彭城歸附
義嗣千戶累官指揮僉事從黔國公征安南至大
安梅口與賊大戰力竭而死子敬永樂中統戎赴
交阯戰功最多
陳珪泰州人洪武初為燕山中護衛從燕王出塞
為前鋒進副千戶後從靖難積功封泰寧侯卒贈
靖國公諡忠襄
顧成字景韶江都人初侍太祖充帳前親兵累功
佩征南將軍印平定貴州即命鎮守永樂初封鎮
遠侯威震百蠻卒諡武毅曾孫溥嗣爵弘治時拜
平蠻將軍鎮湖廣詔討都勻叛蠻富架誅之八掌
前軍都督府事卒之日囊無餘貲
曹義字敬方儀徵人宣德初平江西梅花洞賊正
統間擢左都督僉事充總兵官鎮遼東廉介有守
遼人安之與兀良哈大小數百戰天順初封豐潤
伯
蔣貴字大富江都人從燕王起兵積功陞都指揮
僉事宣德中討平松潘諸番佩平蠻將軍印鎮守
其地正統初移師討阿台大破之封定西伯進侯
孫琬嗣爵成化中帥京軍防秋大同宣府陳機宜
十餘事皆報可琬子驥嗣侯歴鎮薊遼湖廣二十
年家無餘貲
許貴字用和江都人永新伯成之子正統時守備
大同英宗北狩貴激戰士以忠義屢擊敗敵天順
初以副總兵鎮守松潘詔便道先翦山都掌叛蠻
連破四十餘砦賊遠遁貴亦感嵐氣卒子寧字宗
道成化時充大同遊擊以功歴進都督同知大小
百餘戰身被七十二創威名聞於異域
仇鉞字廷威江都人世襲指揮同知以功陞指揮
使充寧夏遊擊將軍驍勇敢戰正德間安化王寘
鐇反鉞稱病不出隂約諸兵至河上從中發為内
應而誘寘鐇黨周昂来視疾捶殺之即披甲上馬
出門大呼諸兵皆集遂擒寘鐇械送京師論功封
威寧伯以平流賊劉六等功進侯爵卒謚武襄
彭天翔字鵬甫江都人萬歷癸丑武進士歴官副
總兵討山東白蓮賊大捷會魏璫建祠天翔不往
拜被斥璫敗詔復其官
王繩堯字又元江都人天啟壬戌武進士累官四
川南路總兵土司奢酋犯順設計殄之大著威望
徐州府
漢夏侯嬰沛人數從高帝戰有功賜爵至列侯封汝
隂帝初起沛嬰常為太僕從竟高帝崩以太僕事
孝惠帝歴事高后文帝皆為太僕卒諡文
謝安下邳人順帝建康元年隂陵人徐鳳寇掠郡
縣自稱無上將軍安應募率其宗親設伏斬之封
平鄉侯
度尚字博平沛人為上虞長莅政嚴明尚書朱穆
舉為荆州刺史擊零陵桂陽諸賊悉平之封右鄉
侯後為遼東太守破鮮卑遠人憚服
三國魏劉岱字公山沛人以司空長史從魏祖征伐
有功封列侯
史渙字公劉少任俠有豪氣魏太祖初起以行中
軍校尉從征伐常監諸將見親信轉拜中領軍
吳張奮昭弟子年二十造攻城大車為步隲所薦昭
以其年尚少奮曰昔童汪死難子竒治阿奮實不
才耳於年不為少也領兵為將軍連有功封樂鄉
亭侯
晉劉牢之字道堅彭城人面赤紫色鬚目驚人沉毅
多計畫太元初謝玄鎮廣陵以牢之領前鋒百戰
百勝號北府兵北破苻堅南走孫恩累進都督征
西將軍領江州事子敬宣智略不及父而技藝過
之隨父征討所向有功歴遷征虜將軍青州刺史
劉毅字希樂沛人少有大志不事生産桓玄反毅
與劉裕何無忌起義兵討玄以匡復功封南平郡
開國公兼都督宣城軍事尋轉衛將軍開府儀同
三司江州都督後以貳於裕被攻衆散而縊
南北朝宋劉懷肅彭城人武帝從母兄征孫恩有戰
功為費令後為司馬斬桓振平江陵封東興縣侯
弟懷敬懷慎懷默俱顯懷敬子真道錢唐令有美
政為刺史討破楊難當加建威將軍懷慎以平廣
固及盧循功封南城縣男懷慎子榮祖以戰功參
太尉從擊司馬休之與北伐俱以寡尅衆攻無堅
城賜爵都鄉侯
劉鍾字世之彭城人從伐孫恩從征廣固直入敵
陣奪孟龍符之屍而還拒盧循追斬徐道覆封永
新縣男
朱齡石沛人家世將帥宋武帝以為鎮軍參軍伐
蜀有功封豐城侯弟超石亦果銳累官中書侍郎
到彦之字道豫彭城人宋武帝時屢立戰功進爵
為侯佐守荆楚垂二十年後與檀道濟同討謝晦
平之遷南豫州刺史鎮歴陽卒諡忠
垣護之字彦宗下邳人父苗屯騎校尉護之氣幹
強固宋文帝末領濟北太守戍淮隂孝武入討劭
率所領馳赴帝以為冀州刺史及南郡王義宣反
護之率軍擊魯爽累遷青冀二州刺史鎮歴城徵
為右衛將軍於道聞竟陵王誕反廣陵即率部曲
受沈慶之節度事平轉臨淮太守徙豫州刺史卒
諡壯
齊垣崇祖字敬遠護之弟子年十四有幹略護之謂
門宗曰此兒必大吾門後隨徐州刺史薛安都入
魏尋又率門宗據胊山歸宋除北琅邪蘭陵二郡
太守封下邳子及齊高帝鎮淮隂以崇祖武勇善
待之踐阼之初徙為豫州刺史敗魏兵于夀春又
大破于下蔡
唐路審中徐人崔彦知其能任用之彦遇害審中賂
守卒斂藏其尸張元稔攻徐州審中率死士應官
軍遂破之官至嵐州刺史擢右羽林將軍
劉沔字子汪彭城人父廷珍以戰功封東陽郡王
太和中沔為神策將遷大將軍擢涇原節度使突
厥劫營田沔擊之無一轡還者會昌初拜河東節
度回鶻寇雲州沔大敗之功加檢校司徒徙忠武
節度使
石雄徐州人少為牙校敢毅善戰從王智興討李
同捷先驅鼓行無前會昌初回鶻入寇詔雄為天
德防禦副使兼朔方刺史佐劉沔屯雲州迎還公
主進豐州防禦使討劉稹越烏嶺破賊斬獲多雄
臨財廉每朝廷賜與輙置軍門自取一疋縑餘悉
分士伍衆咸感奮武宗曰今將帥義而勇罕雄比
者後拜神武統軍卒
劉巨容徐州人為州將龐勛反巨容自拔歸授埇
橋鎮遏使浙西王郢反攻明州巨容以筒箭射郢
死擢明州刺史徙楚州黃巢亂江淮授招討副使
累破巢進南面行營招討使封彭城縣侯為田令
孜所殺
時溥彭城人為州牙將黃巢亂僖宗命溥為武寧
節度悉師討之連戰輒克逐尚讓於太康以破賊
功第一加檢校司徒累遷太子太師與朱温搆怨
戰不勝登燕子樓自焚死
五代梁朱珍蕭人從太祖創立軍制選將練兵甚有
法度嘗敗黃巢破秦宗權東并兖鄆勇出諸將右
拜淄州刺史後擅殺李唐賓縊死
金曹珪徐州人大定初州人江忠作亂珪子弼成在
城中珪謀誅忠並弼殺之金主云赤心為國大義
滅親特進三官於正班用之
元匡才睢寧人仕金為武略將軍歸元授沂邳東河
監軍袁萬作亂大破之加兵馬使徐守張名叛復
敗之進元帥後宋兵大入境戰不利死之子國政
明倪寬邳州人精武藝元末糾集民兵歸附太祖累
立戰功官至後府都督僉事
薛顯蕭人少通韜略膂力絶人元末大亂顯斂兵
自衛至明初率所部来歸附擢親軍都指揮分鎮
江西從征荆楚遷右丞從大軍北定齊魯燕冀論
功封永城侯卒贈永國公諡桓襄
陳政邳州人洪武初集兵從征驍勇過人所向有
功累遷中府都督
傅友德其先宿州人徙居碭山為太祖將擊陳友
諒破張士誠伐蜀累建功封潁川侯明昇既降太
祖稱友德功第一又討雲南定蠻地進封潁國公
每戰必先士卒身被創流矢中頰洞脅戰愈力
馬榮徐州人由永清衛所鎮撫從燕王征伐轉戰
積功至右都督永樂中卒追封景城伯諡壯武
張欽睢寧人以騎士從燕王起兵累功為都督僉
事卒追封新泰伯
陳敬碭山人閑韜略永樂中以戰功官至中軍都
督僉事出鎮山海永平法令嚴明軍民懷服
山雲徐州人父青以靖難功累官都督僉事雲襲
金吾左衛指揮使宣德初佩征蠻將軍印鎮廣西
時溪峒猺獞數為患雲至先後大戰十餘蠻悉平
築九堡四城威惠並著遷右都督雲勇鷙有謀端
潔不苟取土人愛之正統時卒於鎮贈懷遠伯諡
忠毅
劉榮宿遷人初冒父名江隸燕邸驍勇多智略永
樂初積功為總兵官鎮遼東倭寇大至榮依山設
伏潛燒賊船舉旗鳴礟伏兵起賊大敗餘衆奔船
已燬亦就縛自是倭大創不敢復入遼東封廣寧
伯始更名榮卒贈侯爵諡忠武子安嗣
楊銳字進之蕭人嗣世職為南京羽林衛指揮累
遷都指揮僉事守備安慶宸濠叛圍安慶銳悉力
守禦久而圍解世宗立論功進左軍都督僉事充
總兵官鎮遼東
朱賢政蕭人幼讀書好騎射崇禎癸未應將材選
授守備領後勁營兮防徐邳有安撫兩河各寨功
晉遊擊
國朝順治二年四月大兵南下城破死
國朝吴汝球字来伯徐州人弱冠為諸生值流寇侵掠
練民兵保護鄉里嘗以計擒偽官順治初從大軍
定淮安授廟灣同知有招降功尋改通判寧波監
造戰艦平大嵐諸山寇未幾移疾歸居鄉三十餘
年凡郡中有徭役興建及旱潦災祲之事輒首出
金錢為倡年九十卒
汪廷對字迪宸碭山貢生有禦侮才順治初碭邑
寇亂制府命領鄉營防禦有狂徒猝起據邑叛廷
對不待大兵至先撲滅之制府嘉其績欲薦授官
廷對以養親辭廷對又嘗修
聖廟及城角樓敵臺有功於鄉
韓元朗字熙子徐州人康熙九年武進士從征逆
藩靖海寇克復處州江山諸邑夜襲仙霞關降其
將平福州署遊擊守泉州被圍衣甲不解者數月
卒保其城累陞浙江金華副將乞歸卒
袁鈐徐州人康熙辛未武科榜眼以侍衛從征噶
爾旦立功世襲拖沙喇哈番累遷總兵都督同知
誥授榮祿大夫推恩其母董氏
聖祖御書萱庭晝暖四字賜之
太倉州
明張洪字宗海太倉人本侯姓幼撫于張嘗以鄰家
事連坐戍雲南黔寧王一見器重用其策平木邦
之亂永樂初為行人出使日本再使吐蕃會緬甸
宣慰那羅塔殺孟卷宣慰刁木旦而據其地洪奉
詔詰責凡六往返始復命後以修撰致仕杜門著
書者數年乃卒
徐瑄字子敬嘉定人正統間進士以御史巡京畿
按川廣所至有聲巡撫延綏四戰俱捷璽書奬勞
後以疾致仕
王倬字用簡太倉人成化戊戌進士歴知餘干縣
值贛盜殺永豐令檄倬往𠞰賊據山險人莫敢進
倬夜縱羊千頭於山下鼓譟從之賊發矢石殆盡
比曉進兵平之擢南臺御史屢劾朝貴無所避改
瓊州兵備時生黎為梗倬聲言出兵而數移師期
以怠賊忽乘問進搗盡平其巢黎以永戢旋進右
副都御史巡撫順天屬縣大饑倬奏請通州米十
萬以賑又恐轉輸遲費許在邊官軍預支兩月糧
俸益以僦直移官軍所在糧俸散饑民全活萬計
仕至南京兵部右侍郎
凌雲翼字洋山太倉人嘉靖丁未進士萬歷初以
兵部左侍郎提督兩廣軍務討平諸賊進征羅旁
羅旁界東西兩山問延袤七百里每阻險剽掠雲
翼大集兵四月克之鄰境猺獞皆慴伏奏設官戍
之積患頓息又捕斬大廟諸山賊嶺表悉平遷尚
書總督河道加太子少保以病歸
海州
晉劉遵字慧明海西人為荆州都督劉道規諮議追
斬盧循黨荀林於巴陵徐道覆寇荆州道規使遵
為遊軍拒之及道規前鋒失利遵自外横擊大破
之歴淮南太守追封監利縣侯
明厲達海州人永樂間將兵征西涼取三十餘城西
涼平遷都指揮鎮守其地卒
張瀛海州世襲千戶有謀略正德間流賊連歲攻
刦屢擒斬之賊畏懼稱曰海張及守邳州賊數萬
攻城瀛率五十餘騎直當其衝連發三矢三中渠
首賊衆驚曰海張至矣遂遁去州民獲全
通州
明陳大壯字思立通州人嘉靖壬戍進士以刑部郎
出知敘州府督餉𠞰九絲蠻時積雨山險不能進
會九日大壯偵知蠻俗重賽會乘夜進兵懸絙而
上殺獲無筭拓地五百餘里晉山東參政乞歸養
郭師古字時用如臯人性英敏通知武事萬歷丁
丑進士由郎中出知廣州平土酋半天雲之亂擢
甘肅兵備晉陜西左參政罷歸著百將傳籌邊紀
略八陣圖說諸書
國朝馮用表字春華通州人性機敏有膂力明季積功
至總兵官順治二年大兵南下隨貝勒東征駐守
衢州改鎮台州次第削平金華紹興山寇皆有功
江南通志卷一百五十一
