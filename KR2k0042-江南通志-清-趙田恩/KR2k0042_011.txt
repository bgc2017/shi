江南通志卷十二
輿地志
山川(二)(蘇松二府)
蘇州府
陽山在府城西北三十里一名秦餘杭山一名萬
安山一名四飛山以四面視之勢若飛動也顧元
慶新錄序云去城三十里蟠矗特異以其背陰面
陽故曰陽山大峰十二箭闕最高戰國策云越王
以散卒三千禽夫差於干隧今萬安山有隧山即
其地也箭闕下有文殊寺白龍塢嶺西有龍母塚
前有龍湫白龍廟在焉東北有白鶴山以丁令威
宅名山有白墡可用圬墁潔白如粉唐時歲以供
進故亦名白墡山東北過金芝嶺曰管山山北大
石湧出如蓮花下有雲泉西為陽抱山西北為彭
山北為雞籠山甑山東南有象山即福壽山又徐
侯山在陽山西北十里一名卑猶吳越春秋云越
王以禮葬吳王夫差於卑猶即此東南過鳳現嶺
為鳳凰山又南為賀九嶺相傳吳王登此賀重九
壁有賀九嶺三大字
高景山天平支隴也越絕書作高頸山其西麓對
花山厓谷盤拱處曰金盆塢宋魏了翁墓在焉其
南為斜堰嶺
金山亦天平支隴也初名茶塢山晉宋間鑿石得
金易今名有石梁横架兩壁脈理不聯無所根蒂
其下空洞通人行或以為類天台石梁山故多美
石採之者衆近已殘毁
白豸山在府西北三十二里滸墅之北按越絶書
舊名胥女山春申君封吳更名今名為白石山(以)
(上長洲縣)
虎邱山在府城西北九里吳越春秋云闔閭葬此
以扁諸魚腸劍三千為殉越三日金精結為白虎
踞其上故名又曰海湧山絶巖聳壑茂林深篁為
江左邱壑之表初山踞平疇中唐白居易始鑿山
麓引水四周溪流迴映緣山南一徑而入遂有遥
深幽邃之致其最勝者為劍池兩岸劃開中涵石
泉深不可測世傳秦皇鑿山求劍處也稍前為千
人石高下平衍可坐千人神僧竺道生講經於此
有點頭石生公講經時聚石為徒石輒點頭因名
左有千葉白蓮池秦皇試劍石憨憨和尚泉清遠
道士養鶴澗陸羽石井泉東晉為王珣别墅山下
因有短簿祠劉宋何求兄弟陳顧越唐史德義並
隠此上有浮圖雲巖寺梅花樓小吳軒平遠堂仰
蘇樓五臺山千頃雲小竹林諸勝
聖祖仁皇帝南巡屢幸是山上建
行宫
萬歲樓
御賜匾額雲巖寺曰連雲梅花樓曰澹香樓山門曰虎阜
禪寺二山門曰路接天閶天王殿曰香界連雲大殿曰
仙景澄輝關帝閣下曰雲光臺禪堂曰水雲深處
行宫内曰静遠曰晴巒飛翠曰含輝山館
萬歲樓曰青雲鏡曰天光雲影又有
御書亭碑勒
御製虎邱山詩(附)梁顧野王虎邱山序(夫少室作鎮以峻極而標奇太華神)
(掌以削成而稱貴若兹山者高不槩雲深無藏影卑非培塿淺異疎林秀壁數尋被杜蘭與苔蘚椿)
(枝千仞掛藤葛以懸蘿曲澗潺湲修篁蔭映路若絶而復通石將頽而更綴抑巨麗之名山信大吳)
(之勝壤若乃九功六義之興依永和聲之製志由興作情以詞宣形言諧於韶夏名文暢於鐘律由)
(來尚矣未有登高能賦而韜斐麗之章入谷忘歸而忽鏗鏘之節故總轡齊鑣競雕蟲於山水雲合)
(霧集争歌頌於林泉於時風清邃谷景麗修巒蘭佩堪紉胡繩可索林花翻灑乍飄颺於蘭皋山禽)
(囀響時弄聲於喬木班草班荆坐磻石之上濯纓濯足就滄浪之水傾縹瓷而酌旨酒剪綠葉而賦)
(新詩肅肅若與三徑齊蹤鏘然似共九成諧韻盛矣哉聊𫐠時事寄之翰墨)宋王禹偁
劍池銘并序(虎邱劍池泉石之奇者也吳地記引秦王之事以為詭說考諸舊史則無)
(聞焉矧儒家者流不可語怪因為銘以辨之銘曰茂苑之側震澤之□巖巖虎山沉沉劍池峻不可)
(以仰視深不可以下窺疑乎太極作&KR0988;化工好奇水物設險山妭忌危䧟其泉也蓋取諸坎磔其石)
(也以象乎離艮有止兆蒙無亨期構此屯難成乎險巇直恐夏后弗能導之豈惟秦王而能肇兹蓋)
(其始也一氣發泄兩儀分别爭融鬭結擊搏而裂斷壁雙揭摩雲不徹翠秃青殘挫銳而中絶寒流)
(下咽犇山未决雪壅雷收拗怒而曲折蹙束湍瀨枒槎洞穴鰌翻成窟龍戰有血匪自人力蓋從天)
(設誰謂一拳登之維艱誰謂一勺挹之不竭池實自然劍何妄傳勒名山嶺破衆惑焉)
尹山在府葑門外十八里
大姚山在府東南葑門外三十五里
張林山在甫里鎮離城五十里
周和山在府婁門外三里
白蜆山在府城東三十里
唯亭山在府城東三十五里(以上元和縣)
玉遮山在陽山南横列如屏今呼遮山舊志謂之
查山其南有案山化山苦竹山其北有蜀山東南
有貞山東有官山馬山又東為雅宜山本名雅兒
唐青州刺史張濟女雅兒葬此其南有朝山又東
則五城山又東則真如塢與小白陽相連
錦峰山在陽山西南山產異石霞駁雲燦宋兵部
尚書鄭起潛居此淳祐中理宗書錦峰二字賜之
鄧尉山在錦峰山西南去城七十里漢有鄧尉者
隠此其地為光福里故又名光福山北有龜山光
福塔在焉山之西北為虎山中通一溪跨以石梁
曰虎山橋其東麓有七寶泉鄧尉西行歷鳥山觀
山朝山塢西磧山彈山過長旂嶺竺山至玄墓出
入湖山間居人愛植梅樹花開時數十里如積雪
諸山惟西磧最高大其旁又有鐵山吾家山石帆
山皆附鄧尉又馬駕山在鄧尉之隂又青芝山在
鄧尉西南羣山環拱中稍豁一隅致為佳勝(附)明
徐枋鄧尉十景記(虎山橋凡遊鄧尉者必由虎山橋虎山固鄧尉諸山之始也其)
(地四面皆山中匯二堰以受諸山之水廻環上下約二十餘里有石梁在亂山中雄跨二堰間層巒)
(叠嶂映帶無已而左右巨浸波光極目正如長虹夭矯横亘碧落每一登眺不復知此身之在塵世)
(矣余每謂鄧尉二堰實不减西子湖以其山水相得也然西湖諸山奇麗處正如子瞻所云淡粧濃)
(抹猶能擬似若鄧尉二堰則如仙真勝流不可方物矣余酷愛鄧尉山水之勝一歲中嘗三四過之)
(每至虎山橋輙徘徊不能去也司徒廟司徒廟柏千年物也雄奇偃蹇各極其致有非圖畫之所能)
(盡者殆不减杜少陵所咏孔明祠前柏也零落空山榛蕪滿地昔人祠宇湮没無聞多矣而此獨以)
(柏樹得傳不亦異乎或曰此漢高密侯祠也銅坑過虎山橋為龜山龜山之麓直接平堤夾岸榆柳)
(皆在下堰中遙望水際有物如螺雜樹蒙之浮廟墩也堰之盡長虹縹緲如綫銅坑橋也外則太湖)
(具區矣烟水淪漣山林杳冥而輕帆出没直浮天末亦一山之絶銅井鄧尉攴山銅井最勝以其石)
(有泉也其頂高出諸山獨有二大樹冠之遠見三十里石磴盤紆拾級而上旣陟其巔有巨峰横偃)
(大如十間屋其高幾丈嵌空崚峋作勢奇妙峰下有泉二俱在石罅中石皆青碧色其質細潤如古)
(銅器而泉深如井故云銅井一云泉底有銅故水味常澁要不可考也峰側有古廟居二大樹下廟)
(旁精舍三四楹坐臥食息與奇峰相對而烟雲出沒皆在足底真殊境也石璧鄧尉諸山苦少奇石)
(故石壁雖在僻遠而遊屐之所必到也先自平疇躡山麓而上數折至山之半闕徑如砥夾路皆松)
(杉也上倚巉巖下俯太湖湖水漰湃吞囓山足風起則谷嘯水湧聲聞甚遠盤山而行二里許將至)
(石壁下又有一峰隔之再轉而入其徑最狹過數武忽有平地周數畝上即石壁也石固遜銅井之)
(靈妙而獨以雄峭作奇嶄嶻如削壁色正黃勢廻抱當不减赤城矣中有精舍遊者至此必止息焉)
(槎山鄧尉看梅名勝處玄墓稱絶餘則馬家山董墳朝元閣槎山磡上皆其選也然馬家山朝元閣)
(皆有梅花而無太湖山不得水其勢不奇磡上固臨湖然一面取致曠而不深惟槎山則三面皆崇)
(山峻嶺復自平田中突起一小山山之麓直入湖中登山瞰湖則遠水兼天一望無際而廻顧三面)
(凡巖壑壁塢籬落叢薄幽深窈窕曲折層叠無非梅也春日旣麗花光照眼正如玉波雪浪洶湧青)
(巒碧巘間自與澄湖萬頃爭奇矣七十二峰閣明顧文康墓在潭山之麓七十二峰閣即丙舍也閣)
(傍多長松巨石後有峭壁雄據閣背山面湖一望而七十二峰之勝皆在目矣黛眉螺髻縹緲烟波)
(間吾不能為形容也西灣西灣在玄墓之西太湖至此一曲故名西灣其地為鄧尉山中最僻處人)
(跡罕到而多隠者依山而村山家野店無不朴古山多叢竹彌衍數萬亦諸山所無也余喜其地之)
(僻嘗遊息焉地在湖漘每中秋濤聲直薄於枕意即唐張潮所詠之西灣也隔湖即鳳凰山云磡上)
(磡上亦名東灣以與西灣相對也多高崖拔起湖中亦有平沙浮衍波面崖上下皆山家屋宇蘺落)
(井井行列屋後皆高山循山皆梅花數里中無雜樹軒窗乍啓波光如射而蒹葭離披天水俱永直)
(移我情矣玄墓名勝志云吳之中惟玄墓最僻亦最奇面臨險隩丹崖翠壁望之若屏又名鄧尉法)
(華障其前銅坑青芝迤邐其左遊龍界其右岡連嶺屬詭狀殊態不可殫述余以為此固仙山之所)
(有也未足盡其勝也若以梅花為香國廻環百里皆梅與山水相間此天下之山之所無也而尤奇)
(者以漁洋為屏太湖為沼左右開障其整如列眉此種氣象苟非開法王座則何物足以當之勝國)
(末萬峰和尚駐錫於此故玄墓亦名萬峰歷年三百昔之祗林覺路蕪沒於荒榛衰草中不可復問)
(今剖和尚繼之而法席愈盛於是危樓傑閣遍滿山崖矣)
國朝汪琬遊馬駕山記(馬駕山在光福鎮西與銅井並峙山中人率樹梅藝茶條桑為)
(業梅五之茶三之桑視茶而又减其一號為光福幽麗奇絶處也予入山與諸子循鄧尉之隂前行)
(數十步輙有平原曲澗廻流倒影澄澈見底心稍稍喜於時遊人輿者騎者屣而從者不絶於道旣)
(至山麓則其境益奇界以短畦藩以叢竹隂森蔚薈裁通小徑不能受輿騎率皆捨而徒步矣前後)
(梅花多至百許樹香氣蓊勃落英繽紛入其中者迷不知出稍北折而上望見山半累石數卜或偃)
(或仰小者可几大者可席蓋爾雅所謂礐也於是遂往列坐其地俯窺旁曯濛然㿣然曳若長練凝)
(若積雪綿谷跨嶺無一不佳又有微雲弄白輕烟繚青左澄湖以為境右崇嶂以為屏水天浩漾蒼)
(翠錯互然則極鄧尉玄墓之觀孰有尚於兹山者耶惜乎地深且遠莫有治廬其址者故不能信宿)
(於此以窮其幽盡其變此則予之恨也馬駕山不載郡志或又謂之朱華山云)
玄墓山在鄧尉西南六里東晉青州刺史郁泰玄
葬此故名按姑蘇志引聖恩庵開山記玄墓作袁
墓上有聖恩寺丹崖翠閣望之如屏絶頂可攬全
湖之勝康熙二十八年
聖祖仁皇帝南巡駐蹕寺中
賜御書松風水月四字其山陰與至理諸山相連直抵吕
山西則孫家嶺諸山漸入於湖南為周山又法華
山在玄墓山南一名鉢盂山三面皆在湖中峰塢
幽閴遊者鮮至其東有横山漁洋山與周山相屬
彈山在西磧之左發迹湖濱横亘六七里直接青
芝瀕湖處有七十二峰閣所據極勝
茶山一名繡裘山狀類土阜而通體皆石南去太
湖不百步浮六小峰如翠螺摇曳水面歷歷可拾
花山舊名華山一名天池山距陽山東南五里山
石峭拔巖壑深秀續圖經云華山於羣山獨秀望
之如屏或登其巔有石蓮花狀以此得名或云晉
太康中曾生千葉蓮花也老子枕中記云吳西界
有華山可以度難疑即此上有石屋二間四壁皆
鑿浮圖像又有虎跑泉蒼玉洞桃花澗洗心泉諸
勝其南為鹿山西有清流山東南為隆池山
聖祖仁皇帝南巡幸此
御製詩刊於華山寺(恭紀首卷)
支硎山在縣西十五里晉支遁嘗隠此山得道升
雲而去蘇州志平石為硎山多平石故因支遁以
支硎為號焉山有石室寒泉放鶴亭馬跡石别有
南峰東峰等峰唐建支山院處南有三巨石屹立
如門下有觀音寺故亦名觀音山又定山在支硎
西相傳支遁創報恩寺於此禪定故名續圖經謂
支硎一名報恩山
天平山在縣西二十里方輿勝覽云巍然特高羣
峰拱揖郡之鎮也林木秀潤更多奇石有卓筆峰
飛來峰五丈石卧龍峰中子峰毛魚池大小石屋
盧志云山頂正平有望湖臺圓石而湖者曰照湖
鏡有白雲泉一線泉華蓋松又有穿山洞蟾蜍石
及龍門南趾有白雲寺范仲淹祖墓在焉其西有
筆架峰其後羣石林立名萬笏林又仰天山在天
平西數里舊名馬鞍山宋范成大營墓於此慕仲
淹為人遂改今名天平之西又有寒山明處士趙
宧光鑿石為澗引泉為池山之勝境也(附)明高啓
遊天平山記(至正二十二年九月九日積霖既霽灝氣澄肅予與同志之友治饌載醪)
(指天平山而遊焉山距城西南水行三十里至則舍舟就輿經平林淺塢閒道傍竹石蒙翳有泉伏)
(不見作泠泠琴筑聲予欣然停輿聽久之而去至白雲寺謁魏公祠憩遠公庵然後循其麓由狙杙)
(以上山多怪石若臥若立若摶若噬蟠拏撑拄不可名狀復有泉出亂石間曰白雲泉綫脈縈絡下)
(墜於沼舉瓢酌嘗味極甘冷泉上有亭名與泉同草木秀潤可蔭可息過此則峰迴磴盤十步一折)
(委曲而上至於龍門兩岸並峙若合而通窄險深黑過者側足又其上有石屋二大可坐十人小可)
(坐六七人皆石穴空洞廣石覆之如屋焉既入則慄然若將壓者遂相引以去至此蓋始及山之半)
(矣乃復離朋散伍競逐幽勝予居前益上覺石益怪徑益狹山之景益奇而余之力亦益以憊矣顧)
(後者不予繼乃獨褰裳奮步窮山之高而止焉其上始平曠坦石為地拂石以坐則見山之雲浮浮)
(天之風颼颼太湖之水渺乎其悠悠予超乎若舉泊乎若休然後知山之不負於兹遊也既而欲下)
(失其故路樹隠石蔽愈索愈迷遂困於荒茅叢篠之間時日欲暮大風忽來洞谷唅呀鳥獸鳴吼予)
(心恐懼俯下疾呼有樵者聞之遂相導以出至白雲亭復與同遊者會衆莫不尤予好奇之過而予)
(亦笑其恇怯頽敗不能得兹山之奇絶也)
秦臺山在天平山之右與萬笏林相隣相傳秦皇
遊會稽嘗登此故名其南則羊腸嶺嶺右為白羊
山嶺南為赤山長可數里土石多赭色
小白陽山在府城西一名伏龍山左抱靈巖右帶
穹窿前瞰太湖為吳中勝處舊有寄心庵今廢其
東南為博士塢彌陀嶺竺峰嶺又東南則獅子巖
又南則野芝塢皆連屬靈巖山
胥山在府西三十里太湖口寰宇記云子胥既死
吳人立祠江上因名胥山下有九折路南出太湖
吳王所闢以望太湖者也按越絶書云闔閭之時
大霸築吳越城城中有小城二徙治胥山然則胥
山之名在闔閭時已有之矣未必因於子胥也
姑蘇山在府西三十里横山西北一名姑胥一名
姑餘古姑蘇臺在其上司馬遷嘗云登姑蘇之臺
以望五湖即此
岝㠋山在府城西南金山之東圖經云形如獅子
故亦名獅子山也水經注以為岝嶺山吳地記云
吳王僚葬此山南有大石相傳為墜星山右有土
阜曰鈴山左曰索山皆以獅子名續圖經云山南
有思益寺白居易嘗遊之今廢
何山在獅山北一里一名鶴阜山其地舊為鶴邑
墟也梁隠士何求何點葬此故改今名
横山在府西南十一里姑蘇山東隋書十道志云
山四面皆横故名一名踞湖以其背臨太湖若箕
踞也續圖經云此山鎮郡西南臨湖控越吳時要
地隋開皇中嘗遷郡於横山東以山為屏蔽周圍
甚廣環以佛刹如薦福楞伽寶華堯峰之類有五
塢芳桂飛泉修竹丹霞白雲也
堯峰山在横山西南吳劉鳳記云堯嶺者記堯時
水所至也其高踰千仞蓋洪水汩原東南下卑其
勢必滔墊古有所識也烟霞瀰漫不辨晴雨有清
暉軒碧玉沼多景巖寶雲井白龍洞觀音巖偃蓋
松妙高峰東齋西隠十景今僅有存者上為聖壽
寺下為興福院康熙二十三年
聖祖仁皇帝南巡
賜翰林院編修汪琬
御書一卷因建閣於山西麓又西為鴨踏嶺嶺下為石塢
中産文石其南有寶華山長旗嶺其東有感慈塢
又東為吳山其南有桃花塢臨太湖白楊灣與吳
江分界
楞伽山一名上方山在吳山東北上有浮圖東南
麓有丁家山唐人丁公著父喪負土成墳故名其
北為寶積山又北為吳王郊臺東北為茶磨山
黃山在茶磨山北四里胥塘之北諸峰高下相連
俗稱筆格山周必大遊山錄謂有法雲寺及浮圖
今皆無
靈巖山在府西南二十五里一名硯石山越絶書
云吳人於硯石山作館娃宫即其處也續圖經云
山西有石鼓故又名石鼓山登其巔俯瞰具區烟
濤浩渺一目千里而碧巖翠塢點綴滄波之間誠
絶景也續圖經云山頂有三池月池研池玩華池
雖旱不竭昔吳王置離宫於此有琴臺館娃宫西
施洞響&KR1231;廊吳王井遺蹟其石壁峭拔者為佛日
巖平坦處有靈巖寺康熙二十八年
聖祖仁皇帝南巡幸此
穹窿山續圖經云在縣西南六十里兩嶺相趨名
曰同嶺産自然銅又曰銅嶺越絶書云赤松子採
赤石脂於此又神仙傳秦穆公魚吏赤鬚子食柏
實石脂絶榖後往吳山升仙去即穹窿山也山高
而平其頂方廣可百畝半山有泉名法雨可以灌
田東嶺下有盤石高廣丈許相傳有朱買臣讀書
臺其北有紫藤塢百丈泉
香山在府西南七十里北連穹窿山南近太湖為
胥口吳地志云吳王遣美人採香於此或云種香
處下有香水溪今名箭涇
洞庭西山在太湖中一名包山又名夫椒山漢書
云下有洞穴潛行水底無所不通號為地脈故謂
洞庭山道書以為第九洞天周迴百三十餘里重
岡複嶺縈洲曲溆諸峰無不奇挺而縹緲峰為最
高緣山擇勝名刹凡十有八而林屋洞毛公壇桃
花塢消夏灣崦裏諸迹尤著中涵綠野自成村聚
居人以桑梔橘柚為常產每秋高霜餘丹實與茂
林相差於巖壑間望之若金翠圖繪云林屋洞有
三門同會於一有金庭玉柱又有石鼓石鐘其聲
清越漢劉根於此學道以洞故一名林屋山西洞
庭之北曰横山曰陰山晉陰長生煉丹處東為禹
期山或云禹會諸侯於此南有大雷小雷五湖賦
云大雷小雷湍波相逐又有金庭玉柱等山
洞庭東山亦在太湖中周六十餘里史記謂之莫
釐山相傳莫釐將軍居此盧志一名胥母山越絶
書云闔閭旦食於紐山晝行於胥母是也以洞庭
在西故今稱為東洞庭視包山差小而岡巒起伏
廬聚物產大略相似論者謂稍遜西山之清潤云
其東麓曰武山本名虎山吳王養虎於此西南曰
三山有三峰相連昔有稱此湖為三山湖者以此
又有澤山厥山(以上吳縣)明王鏊洞庭兩
山賦并序(楚之湖曰洞庭吳之山亦曰洞庭其以相埒耶將地脈有相通者耶郭璞云包)
(山洞庭巴陵地道潛達傍通是未可知也而吾洞庭實兼湖山之勝始山特為幽人韻士之所棲靈)
(山佛子之所宅至國朝名臣徹爵往往出焉豈湖山之秀磅礴鬱積至是而後泄於人耶東岡子曰)
(山川之秀實生人才人才之出益顯山川顯之維何蓋莫過於文兩山者秘於古而顯於今其實有)
(待子無庸辭余曰然乃為之賦其詞曰吳越之墟有巨浸焉三萬六千頃浩浩蕩蕩如滄溟渤澥之)
(茫洋中有山焉七十有二渺渺忽忽如蓬壺方丈之彷彿日月之所升沉魚龍之所變化百川攸歸)
(三州為界所謂吞雲夢八九於胸中曾不蔕芥者也客曰試為我賦之夫太始沕穆一氣推遷融而)
(為湖結而為山爰為羣峰散見叠出於波濤之間或現或隠或浮或沉或吐或吞或如人立或如烏)
(鶱或如黿鼉之曝或如虎豹之蹲忽起二峰東西雄據有若巨君彈壓臣庶又若大軍之出千乘萬)
(騎旌幢寶蓋繚繞奔赴東山起自莫釐或騰或倚若飛雲旋颷不知幾千百折至長圻蜿蜒而西遊)
(西山起自縹緲或起或伏若驚鴻翥鳳不知幾千萬落至渡渚迴翔而北折試嘗與子登高騁望近)
(則重岡複嶺嵅岈庨豁縈洲枉渚䖤蟺緬邈遠則烟蕪渺瀰天水一碧帆影見而忽無飛鳥出而復)
(沒靈巖則返照孤稜弁山則輕烟一抹此亦天下之至奇也若乃長風駕浪歕山欱野足使人魂驚)
(而汗駭及其風日晴熙縠紋漪漪又使人心曠而神怡至於瑶海上月流光萬頃星河倒懸盪漾山)
(影又一奇也遥山霽雪凝華萬疊玉鑑冰壺上下相合又一奇也風雨晦明頃刻異候烟雲變滅咫)
(尺殊狀雖有至巧莫能為像試嘗與子弔古尋幽則有迴巖穹壑䆗窱相通琳宫梵宇暮鼔晨鐘壽)
(藤靈藥美箭長松金庭玉柱石函寶書靈威丈人之所窺也貝闕珠宫繡縠鳴璫柳毅書生之所嫓)
(也翠峰杜圻范蠡之所止息黃村甪頭綺皓之所從逝也而闔閭夫差之跡尤多存者玩月之渚消)
(夏之灣牧馬之城圈虎之山練兵之瀆射鶚之巒出金鐸於淺瀨逸梅梁於驚湍他若毛公燒丹之)
(井蔡經鍊藥之墩聖姑絶雉之塘雪竇降龍之淵其石則岌崒嶙峋瘦漏嵌空牛奇章有甲乙之品)
(宋艮岳有永固之封其泉則囦淪觱沸甘寒澄碧墨佐君表無礙之名天衣禪留悟道之跡斯地也)
(孫尚書欲卜居而不能范文穆思再至而不果豈如吾人生長兹上依巖架棟占野分圃散為村墟)
(凑為闤闠桑麻交蔭雞犬鳴吠里無郭解劇孟之俠市無桑間濮上之音婚姻相通若朱陳之族理)
(亂不識若武陵之源佛貍之馬跡不到周顒之俗駕自旋星應五車地絶三班盧橘夏熟楊梅日殷)
(園收銀杏家種黃柑梅多庾嶺梨美張谷雨前芽茗蟄餘萌竹水族則時裏之白膾殘之銀魴鱸鮒)
(鮆自昔所珍吾且與子摘山之毳掇野之茸割湖之鮮釀湖之醲泛白少傅月夜管絃之舟扣天隨)
(子太古滄浪之歌弔吳王之離宫叩隔凡之靈窩凌三萬頃之瓊瑶覽七十二之嵯峨其亦足樂乎)
(彼岳陽彭蠡非不廣且大也而乏巍峨之氣天台武夷非不高且麗也而無浩渺之容蓋物不兩大)
(美有獨鍾兹謂人間之福地物外之靈峰是固極遊觀之美而未知造化之工且夫天地之間東南)
(為下非是湖為之尾閭洩之瀦之則汎濫横溢江左之民其為魚乎懷襄之世湖波震蕩非是山為)
(砥柱鎮之繞之則奔激暴囓湖東之地其為沼乎唯夫天作之寬以納以容地設之隘以襟以帶禹)
(順其流分疏别派三江既入萬世永頼而後吾人乃得優游於此蓋至是而始知造化之意深神禹)
(之功大)七十二峰記(太湖之山發自天目迤邐至宜興入太湖融為諸山湖之西北)
(為山十有四馬蹟最大又東為山四十有二西洞庭最大又東為四十有七東洞庭最大馬蹟兩洞)
(庭望之渺然世外即之茂林平野閭巷井舍仙宫梵宇星布碁列馬蹟之北津里夫椒為大夫差敗)
(越處也西洞庭之東禹期黿山其北橫山陰山葉余長沙山為大長沙之西衝山漫山為大東洞庭)
(之東武闕數百家或西闕家馬蹟兩洞山為大此上有居人數十庭分峙湖)
(中其餘諸山或遠或近若浮若沉隠見出没於波濤之間馬蹟之西北有若積錢者曰錢堆稍東曰)
(大㞦小㞦與錫山若連而斷舟行其中曰獨山有若二鳬相向者曰東鴨西鴨中為三峰稍南大嶞)
(小嶞與夫椒相對而差小為小椒為杜圻范蠡所嘗止也西洞庭之北貢湖中有兩山相近曰大貢)
(小貢有若五星聚曰五石浮曰茆浮曰思夫山有若兩鳥飛且止者曰南鳥北烏其西兩山南北相)
(對而不相見見即有風雷之異曰大雷小雷横山之東曰干山紹山曰疃浮曰東嶽西嶽世傳吳王)
(於此置男女二嶽也其前為粥山云吳王飼囚者也有若琴者曰琴山若杵曰杵山大竹小竹與衝)
(山相若物浮水面可見者曰長浮癩頭浮殿前浮與黿山相對而差小者為龜山有二女娟好相對)
(曰謝姑有若立柱嶻嶭者玉柱稍却金庭其南為峐山為歷耳中高而旁下者筆格驤首若逝者石)
(蛇有若老人立石公石蛇石公石最奇與黿山龜山南北相對曰鼉山旁曰小鼉若螺者青浮二鼉)
(之間若隠若見曰驚籃東洞庭之南首銳而末岐者曰箭浮若屋欹者王舍浮苧浮又南為白浮澤)
(蕨之間有若笠浮水面者蒻帽有逸於前後追而及之者猫鼠有若碑碣横者曰石牌是為七十二)
(然其最大而名者兩洞庭也)蔡羽銷夏灣記(山以水襲為奇水以山襲尤奇也再)
(襲之以水又襲之以山中函池沼寬周二十里舉天下之所無奇之奇銷夏灣是也灣去郡城且百)
(二十里春秋時吳子常從避暑因名銷夏自吳迄今垂二千年遊而顯者不過三五輩其不為凡俗)
(所有可知已湖之山莫大於包山山之峰莫大於縹緲峰高不知其幾里袤五十里有奇峰之南水)
(道三十里為苕溪其弗能與苕溪參者諸巒抱其外也苕之北舟行三十里以求縹緲峰其弗能與)
(縹緲峰直者亦諸巒為之拒也四面峰巒交萃獨以一面受太湖其中虚如抱甕其南列門闕焉由)
(門闕東西盼西為龍頭山其次為小洞庭為石蛇為舍為蕪為鼠鬭之石不得而名焉東則大小明)
(月灣為石公為澤為蕨為三山不得而名焉明月之灣其背為梭山厥土墳壚厥產林擒鴨脚櫻桃)
(柚柿梨棗龍頭之背為圻村厥土白礫厥產玉石盧橘當銷夏之腹印浮其上乍有乍無為衆安之)
(洲帆落洲上則四面環合為屏為翰聳妍效譎以與縹緲相拱峰之巔有草無木其麓多木無草丹)
(宫梵室蒙蔽林靄鐘鳴鼔應然後知仙釋之廬魚行鳥過形影交徹帆翔其上而莫之知避也夫天)
(地既異而處其僻信乎遊者之難至矣向使移而置之附郭則撰壺觴秣車馬者日不暇給豈獨為)
(吾灣哉人將僬乎劍負以趨萬物失所矣夫造化無意者也設是灣如有意鬼神之能不得而與非)
(冥契其事孰能樂之嗚呼非惟世之人不得而樂灣之人亦莫得而樂也余世居灣上有所獨得私)
(志之)
龐山在吳江縣東南三里其北即龐山湖
虞山在常熟縣西北里許虞仲居此故名海虞或
云海嵎亦名海巫又名烏目皆此山也雖無峰巒
而蜿蜒起伏略如臥龍今縣跨山為城分踞巖壑
城内有仙人洞城外有拂水巖崖石陡峻水奔注
如虹凌風飛濺最為奇勝山陽有寶巖灣山陰有
桃源洞又有三沓石與石城石門諸峰錯峙下有
石壇
破山在常熟縣虞山北六里相傳龍鬭而山破故
名上有鬭龍澗傍有硃沙洞放生池東北有空心
潭又有舜井
頂山在常熟縣破山北十二里上有齊女峰相傳
齊景公女葬此又有白龍池水簾洞南有烏目澗
皆虞山之别峰支嶺也
福山在常熟縣西北四十里俯臨大江與通州之
狼山相望境特雄本名覆釡唐改為金鳳五代吳
越改今名山麓有東嶽行祠
壽山在常熟縣西北四十里與福山相連北濱大
江又名陶山
河陽山在常熟縣西北四十里一名鳳凰山高一
百二十丈上有秀峰醴泉又有梁時古檜及唐狀
元陸器讀書臺
志山在常熟縣與河陽山相峙按盧志居民鑿池
得唐斷碑有鷙山之語則志當作鷙
塔山俗呼箬帽山在河陽山南晉處士夏統宣城
太守邴臻嘗居此
范山在常熟縣北三十六里相傳梁范冀兄弟居
此故名
常熟山在常熟縣北三十七里本名銅官或云洞
觀唐改今名
石家山在銅官山北
茯苓山在常熟縣西北六十五里下有龍潭石闌
猶存相傳舊產茯苓故名
宛山一名苑山在常熟縣西五十里產石堅潤可
為硯
顧山在常熟縣西北五十里連無錫江陰二縣界
俗呼三界山亦曰香山
烏邱山在常熟縣東南二十七里去崑承湖三里
或作塢山
秦柱山在崑山縣東南三十里按圖經秦柱山在
海鹽縣東南三十里而寰宇記又云縣南三十里
有秦柱山又吳錄云一名秦望山秦始皇登此望
海故名盧熊志云今千墩寺佛殿有山高二丈者
是或以千墩去海甚遠雖陵谷變遷古今不一未
敢信其必然也又東山在縣東南車塘里宋范良
遂讀書築亭其上扁曰墨莊
馬鞍山在新陽縣西北廣袤三里高七十丈孤峰
特秀極目湖海上有慧聚寺又有華藏寺及浮圖
七級玉泉井大小石浮圖南有桃源洞北有鳳凰
臺西有一線天東有東巖又有紫雲巖桃源洞長
陽洞文筆峰始縣以崑山得名今崑山割隸華亭
縣界遂呼馬鞍山為崑山産玲瓏石康熙四十四
年
聖祖仁皇帝巡幸登文筆峰因建
皇殿於上
大海在昭文縣東百里自白茆港口而下為江海
交會處
三江一名三江口在府東南三十里舊說東江松
江婁江皆自太湖分流今由吳江縣東北流經長
洲崑山東入嘉定界者為松江一名吳淞江自吳
縣北入運河經郡城東過崑山至太倉州境者為
婁江唯東江不可考或以黃浦當之詳見河渠志
(以上係吳縣)
姚城江在吳江縣東南三十里由松江分派以達
於白蜆二江吞吐衆流經黿蕩入澱山湖凡三十
餘丈
大江在昭文縣北西接江隂之涸瀆浦東至太倉
界之撑脚浦福山港居其中北對通州狼山最稱險要
新江在崑山縣宋嘉祐間所開其西接松江南入
陳湖北入鰻鱺湖又有四十二浦西北之陽城南
之澱山湖水皆納焉
新洋江在新陽縣出自松江而流於横塘通卜處
浦大虞浦
吳淞江在新陽縣南九里
運河在震澤縣南自嘉興石塘北流經郡城為胥
江為南濠又北繞白公堤出望亭入無錫界續圖
經謂之䢴溝按隋開江南河通龍舟以巡會稽即
此河也
陽城湖在府東北二十里所納之浦凡十視諸湖
蕩為大東為包湖傀儡蕩二水與陽城合而為一
又東為巴城湖北為鰻鱺湖施澤湖
沙湖在府東二十里一名金沙湖湖雖小而與吳
淞江諸水吞吐有青邱戴墟二浦(以上長洲縣)
澹臺湖在府西南十八里太湖之東史記云澹臺
子羽南遊至江索隠注吳國東南澹臺湖即其故
址吳地記以為子羽宅所䧟自此東經寶帶橋入
運河分流入黃天蕩及陳湖又東為獨墅諸湖又
東為尹山諸湖
尹山湖在府東南二十里尹山市東北
漕湖本名蠡湖在府西北四十里寰宇記云范蠡
伐吳開蠡瀆通此故名其稱漕湖不知何始或以
其通漕運故也唐書地理志云元和八年孟簡開
太伯瀆并𨗳蠡湖故以瀆為孟瀆湖為孟湖其實
古之蠡湖也其東有蠡口湖之西屬無錫而其浸
皆在長洲(以上元和縣)
太湖在府西南三十餘里禹貢謂之震澤周官爾
雅謂之具區國語史記謂之五湖其實一也越絶
書云太湖三萬六千頃水經注韋昭云方圓五百
里踞蘇常及湖州三郡地中有七十二山居民環
匝北有百瀆納常潤諸郡之水南有諸漊納天目
宣歙諸山之水為東南巨浸楊修五湖賦云頭首
無錫足蹄松江負烏程於背上懷大吳以當胷數
言可作圖經也昔稱五湖多異說不足據然今亦
有菱湖莫湖游湖貢湖胥湖五湖又有梅梁金鼎
東皋里等名而統曰太湖其水由長橋口注松江
東入於海(附)明王鏊五湖記(吳郡之西南有巨浸焉廣三萬六千頃中)
(有山七十二襟帶三州東南之水皆歸焉其最大者二一自寧國建康等處入溧陽迤邐至長塘并)
(潤州金壇延陵丹陽諸水會於宜興以入一自宣歙天目諸山下杭之臨安餘杭湖之安吉武康長)
(興以入而皆由吳江分流以入海一名震澤書所謂震澤底定是也一名其區周禮職方揚州之藪)
(曰其區山海經浮玉之山北望其區是也一名笠澤左傳越伐吳吳子禦之笠澤是也一名五湖范)
(蠡乘舟出五湖口太史公登姑蘇臺望五湖是也五湖者張勃吳錄云間行五百里故名虞仲翔云)
(太湖東通長洲淞江南通烏程霅溪西通宜興荆溪北通晉陵滆湖東連嘉興韭溪水凡五道故謂)
(之五湖陸魯望云太湖咸池五車之氣故一水五名然今湖中亦自有五湖曰菱湖莫湖游湖貢湖)
(胥湖莫釐之東周三十餘里曰菱湖其西北周五十里曰莫湖長山之東周五十里曰游湖沿無錫)
(老岸周一百九十里曰貢湖胥山之西南周六十里曰胥湖外又有三小湖夫椒山之東曰梅里湖)
(杜圻之西魚查之東曰金鼎湖林屋之東曰東皋里湖而吳人稱謂則惟曰太湖云爾)
陳湖在府東南三十五里曠野之區接崑山縣界
石湖在府西南二十里白洋灣所匯也界吳縣吳
江之間有茶磨諸峰映帶頗為勝絶吳郡志云范
蠡從此入五湖處宋參政范成大居此孝宗書石
湖二字賜之其東一溪北流横塘曰越來溪與木
瀆水合出横塘橋東入胥門外運河為胥江亦曰
胥塘北流閶門運河曰綵雲港自横塘北入運河
曰洞徑胥塘之水又會為沙湓潭與虎邱山塘水
合曰射瀆相傳吳王嘗射於此亦名石瀆又北為
長蕩轉入婁江
胥口自太湖東出於香山胥山之間又東為木瀆
香水溪在焉又東與越來溪會曰横塘(以上吳縣)
鮎魚口在吳江縣太湖之北北流經齾塘入盤門
運河東至分水墩東流入長洲界為柳胥港即夾
浦轉入澹臺湖南流入吳江縣界為龐山湖
龐山湖在吳江縣自分水墩南流入甘泉橋匯於
此其下流為黎湖菱湖葉澤湖新湖葉湖之東為
九里湖亦名同湖急水港杓頭潭清水蕩在焉
澱山湖在吳江縣界長洲崑山之間吐納東南諸
水玉峰續志云湖屬華亭惟北岸隸蘇郡其北為
范青漾為度城湖北入新洋江
汾湖在吳江縣一名分湖以分屬吳江嘉興也其
東流入謝宅蕩蓴菜蕩南陽港又東通三泖入華
亭界北入三白蕩
鶯脰湖在震澤縣西南其源自天目東流至荻塘
會爛溪水併出平望匯於此以其形似鶯脰故名
亦名鶯鬭湖又有震澤湖唐家湖蠡澤湖沈張湖
並在縣治
崑承湖在常熟縣東南五里自無錫以東長洲以
北之水匯流於此
洚溪在震澤縣西南西受烏程諸水東分為横古
塘又東合於南潯荻塘會十四港以入於湖
白茆港在昭文縣東七十里自縣城内運河分流
西合山塘尚湖崑承諸水東至沙營塘吳中諸水
北流者皆由此以達於海宋明至今相繼修治詳
見水利
許浦在常熟縣北七十里西接梅李塘會崑承諸
湖水以達於海宋孝宗時設水軍寨於此又黃泗
浦蔡浦在縣西北俱西接江陰北入揚子江
七浦在昭文縣一名七浦塘一名七鴉浦洩陽城
諸湖之水以達於海
千墩浦在崑山縣東南四十里新洋諸江之水匯
流於此接吳淞江入海明永樂中太常少卿袁汶
奉詔浚之今南流注於澱山湖
黃涇在昭文縣北自陳家市南流至七星橋又新
開洪西自七星橋沿湖港至沈浜東流入白茆港
耿涇在昭文縣坊浜流至大江口
琴川在昭文縣治横港七派如琴絃然皆發源虞
山東注運河今多湮塞按述異記云梧桐園在吳
宫本吳王夫差舊園也本名鳴琴川後省鳴字沿
稱至今
松江府
崑山在府西北二十三里長谷之東陸氏之先葬
此世謂山因二陸如玉出崑岡得名然士衡詩已
有婉孌崑山之語則山名已在前山形圓秀而潤
傍無附麗望之如覆盎然其上有三聖閣下瞰大
泖在几席間山陰有二陸故居初梁時置崑山縣
遂誤以馬鞍山為崑山其實崑山在華亭不在彼
也松人反以小崑自名山有九峰九峰者一鳳凰
二陸寶今以厙公當之三佘四細麻五薛六機七
横雲八干九崑也在唐宋未名自元凌嵓作九峰
詩楊維貞陶宗儀亟稱九峰於是大著(以上華亭縣)
横雲山在崑山東北本名横山唐天寶中易今名
或云以陸士龍名也其巔有白龍洞潛通澱湖深
不可測下有祭龍壇歲旱禱焉
小横山顧志云在横雲東中限一水嶐然而興由
絶頂至東北皆峰巒隠起壁立數仞色盡赭人呼
為小赤壁盡壁斬然一罅如虎邱試劍石狀前有
石可踞而坐下瞰小澗亦九峰奇絶處也陳志云
山之麓有小山招隠元孫稷所居又傳有僲雲館
凝翠軒為蘇東坡遊賞處今廢
機山顧志云在横雲後南北相望以陸機得名山
下有平原村亦以機為平原内史也前有陂澤人
家散布汀岸若圖畫
干山在機山東九峰中最為高大或傳干將曾此
鑄劍舊圖經則云有干姓者居此故名又以形如
天馬稱為天馬山上有浮圖七級登覽者極江海
之觀山頂有雙石魚相傳風雨化去其脅有泉掬
以頮面能明目
鍾賈山在千山東一水左限沈經塘與盧山對峙相
傳以鍾賈二姓居此得名又名中介山以介在九峰
間也
盧山在沈經塘疑亦以盧姓得名(以上婁縣)
柘山在金山縣柘湖中湖已涸山在平陸生柘樹
因名鄉人祠三姑之神於此
秦山在金山縣張堰鎮西俗謂秦皇曾登此望海
故又稱秦望山山之陽有仙人洞
查山在金山縣張堰南稍東去秦山十餘里舊名
遮山錢衮定為查據集仙外傳云查玉成煉丹海
上小山中今山臨海上有浴丹井而鄉名又曰仙
山其當為查無疑也
金山在金山縣海水中舊志云去府九十里周康
王嘗於此築城其北即古之海鹽縣後淪於水山
有平坡可坐其北有寒穴泉明初設衞於華亭以
金山為名又小金山亦在海中元楊維貞云淞之
南有大金小金出沒於雲海之中者是也又金山
東有許山西有浮山勝山又有竹嶼山達岸山蘇
山羊山西北距金山衞七八十里皆在海中而羊
山為尤大
澱山在青浦縣舊通志云在薛澱湖中山形四出
如鼇上建浮圖下有龍洞云通太湖山屹立湖中
今山在平田去湖益遠向有十景俱廢陳志云又
西北一小山山皆石骨名箕山
細林山在青浦縣舊名神山唐天寶間易名細林
元時仙人彭素雲宅此昔有神鼉仙館四字筆法
奇異或云吕純陽書明錢溥有細林八景詩甘白
泉在東麓(附)梁簡文帝細林山銘(神山本名秀林山或稱辰山在)
(華亭西北二十餘里列九峰第四僻在一方雖非巨麗未經標品而自古神仙往往托跡實震旦之)
(靈阜也余以幾暇結駕游衍覽兹佳勝腃焉有懷乃作銘曰閣號天井山稱地維碧雞金馬越瀆梁)
(池懷靈藴德孕寶含奇此亦仙岫英名遠攡昔有鶯窟不燒淨土邁彼高蹤構兹法宇引葉成帷即)
(樹為柱石砌危横崖階斜竪白巘途遠丹源路深長林萬頃偉木千尋竹窗看博松間聽琴捐氛蕩)
(累散賞娛襟)
佘山在福泉縣舊傳有佘姓者養道於此故名按
吳興志亦有佘山上有東漢佘將軍廟好事者遂
指此為東佘云其高與干山等東西二峰延亘數
里招提蘭若隠見其中望之穠郁深秀明陳繼儒
施紹莘隠此土宜茶有泉名洗心甚清冽產筍香
如蘭康熙五十八年
聖祖仁皇帝南巡
賜御書蘭筍山三字額懸於宣妙寺
薛山在福泉縣佘山東中限一水吳地記云昔薛
道約居此因名嘗掘地得石誌曰玉屏山形亦肖
故又稱玉屏山下有羅池產藕甚佳今池已竭
鳳凰山在福泉縣圖經云山之鎮曰鳳凰以其據
九峰之首延頸舒翼宛若鳳翥故名東枕通波西
連玉屏修峻特起羣山拱揖左有青壁高數十仞
勢如削成其上多虬松古藤
厙公山在福泉縣鳳凰山南昔有厙公隠此得名
陳志云土宜盆盎可栽蘭竹
陸寶山在福泉縣本陸氏家山界鳳凰玉屏之間
向列九峰之一後以取土夷為平陸
簳山在福泉縣鳳凰山北顧會浦東距府三十六
里上海之境自此始嘉禾志作竹簳俗呼北簳又
訛為北干以南有干山也舊云土宜美箭故名或
傳產鐵今皆無山有玉寶泉甚清洌有雨華洞宋
張頭陀隠居於此今塞
福泉山在福泉縣簳山北以有美泉得稱山下皆
黃土青浦分縣為福泉以此名
大海環府之東南二境淞江與黃浦會而入焉其
會處曰蹌口其南與紹興寧波相望耆老云深夜
籟寂時越中鷄犬之聲相聞今天日晴明南岸諸
山皆歷歷可指自金山東過勝山為南洋又東至
洋山又東南為南大洋北至高家嘴為蘇州洋又
東為東大洋宋元間諸番貢道皆由青龍市舶司
今於上海設海關
松江在府北七十四里上海縣界府因以名一名
吳淞江亦曰松陵江其源出太湖自吳江長橋東
流至尹山北流至甫里東北流至澱山北合趙屯
浦東合大盈浦又東合顧會浦崧子浦盤龍浦凡
五大浦至宋家橋東南流與黃浦會而入海將入
海别為滬瀆在上海縣北十里上有城壘(附)宋葉
清臣松江賦(澤國秋晴天高水平遥山晚碧極浦寒清循游具區之野縦汎吳淞之&KR0893;)
(東瞰滄海西瞻洞庭槁葉微下斜陽半明樵風歸兮自朝暮夕溜滿兮誰送迎浩霜空兮一色横霽)
(色兮干名於時積潦未收長江無際澄瀾方興扁舟獨詣社橘初黃汀葭餘翠驚鷺朋飛别鵠孤唳)
(聽漁楖之遞響聞牧笛之長吹既覽物以放懷亦思人而結欷若夫敵寇初平霸圖初盛均憂待濟)
(同安則病魚貪餌而登鈎鹿走險而忘命一旦辭禄揚舲高泳功崇不居名存斯令達識先明孤風)
(孰競又若金耀不融洛塵其蒙宗城寡捍王國争雄拂衣洛土震耀江東拖翠綸兮波上膾蟬翼兮)
(柈中倘即時之有適遑我後之為恫至如著書笠澤端居甫里兩槳汀洲片帆烟水夕醉酒壚朝盤)
(魚市浮游塵外之物嘯傲人間之世富詞客之多才劇騷人之清思緬三子之清徽諒隨時之有宜)
(非才高見棄於榮路乃道大不容於禍機申屠臨河而蹈壅伯夷登山而食薇皆有為而然爾豈得)
(已而用之别有執簡仙瀛持荷帝柱晨韜史氏之筆暮拂使臣之斧登覽有澄清之心臨遣動光華)
(之賦何從欲之流滋慰遠遊之以懼肇提封之所履屬方割之此憂將濬流而匯川其拯濟乎畛疇)
(轉白鶴之新渚據青龍之上游濯埃垢於緇袂刮病膜乎昏眸左引任公之釣右援仲由之桴思勤)
(官而裕民乃善利之遠猷彼全身以遠害蓋孔臧於自謀鮮鱗在俎真茶滿甌少回俗士之駕亦未)
(可為兹江之羞)
國朝任辰旦吳淞江賦并序(蓋三江為禹治南條之一而吳淞又為禹治三江之)
(一也按諸水利實綦鉅焉嗣迺興廢靡常纍臻平陸自)
(國朝受命以來江南卿大夫皆名賢諮濬故道規畫咸備厥功茂矣及余筮仕申江復奉令而踵成之爰)
(為之賦其辭曰啟亶禹迹之遠敷覩江流而思邈衍壙垠於平沙辰曜而光矚匝三吳以運靈衆)
(流奔匯而注之壑爾廼瀉其區之横波開天臺之筦鑰納銷夏引松陵合薛澱饒茸城三泖就谷長)
(蕩迅騰澉浦下潤風渚地行以暨青龍白鶴之派羣分條縷莫不趨焉而共寧況乎月盈而潮汐渟)
(乾而放盈可滀瀦以當雨抑陂障以衞耕溉田疇之繡錯利帆檝之舟乘舳艫艅舠之接榜稼禾華)
(實之滋榮是誠南州之普澤而吳會之弘津也當夫四序之代移所在靈源之各適漲濱澳於桃花)
(盪焱景於神宅蒲荇延青芷蘋摇白漁火羅星連歌起拍旋且白帝降而寒澄玄女翔而凝澤揚水)
(窟之商颷濯蘆洲之蟾魄西爽清肅而水下朔風沍洌而冰積托神理於漣漪咸順令而應節歎觀)
(瀾之變遷逝如斯而不息爾乃鷗䳁鵾雞鵁鶄之羽殊干名以應化鯪鰩鯩鯿鱣鮪之鱗辨萬族以)
(隨時觜&KR1010;龜&KR0917;貝螺之異種虬蛇蛟蜉莫之離若奇洵稱寶藏不測之府皆紛蕃詭誕而能知)
(夫陽侯列陣江妃奮武風烈雷殷沙簸雲聚濤翻駕電之輪浪拊靈鼉之鼓□潏溵湙以駭目涌汗)
(洗渒以肆怒隄岸於焉若撼客子於焉慄股斯又塹險之巨浸為莅土者責永祐惟是)
(皇清定鼎上聖下賢習坎向離括坤包乾既河清而海宴方祥集而瑞全文教丕播於海童豐功昭格於)
(水仙則江靈之效命以朝宗固將配有夏而億萬斯年)
青龍江在福泉縣東北吳志云孫權造青龍戰艦
於此故名昔通滬瀆入海浩瀚無涯韓世忠曾駐
軍於此其上為巨鎮置市舶司其佳麗擬於杭州
元以後江既阻隘鎮亦遂廢明嘉靖間建青浦縣
於故址之西後徙今猶稱舊青浦
日月河在府城中普照寺南古䜟云日月河通出
狀元河久湮塞明代成化間知府樊瑩濬之錢福
果狀元及第後復淤萬歷間知府許維新又濬之
張以誠狀元及第
倉河在普照寺後明代軍儲北倉在其陽故名西
南通豐樂橋東北通波塘與邱家灣水合
玉帶河横貫府學中如帶故名其源自仙鶴西北
行轉而東與集仙門水合
運鹽河在金山縣自城北流至張涇橋與城河接
長六十三里凡西南諸水皆由之以入於浦按府
别有運鹽河在青村西又東運鹽河在亭林南
舊西湖在府西本名瑁湖因陸子璋養魚池故名
相傳葛稚川嘗煉丹其上故湖中嘗有五色泉郡
人見之必擢高第王安國梅詢許尚俱有題詠後
跨一石梁其上即所謂瑁湖橋(以上華亭縣)
柘湖在金山縣運鹽河見古蹟
鶯竇湖在上海縣西南五十五里周五里舊有邢
竇二姓居此故名今已淤塞訛為櫻桃匯一作鶯
脰湖
薛澱湖在青浦縣一名澱山湖以中有澱山也其
源自長洲白蜆江經急水港而來周圍幾二百里
實古來鍾水之地北由趙屯浦東由大盈浦入於
松江東南由爛路港以入三泖
蓮湖在青浦縣境東通澱山西通金澤塘
三泖在金山縣太史公云泖之為言茂也晉陸機
對武帝云三泖水冬温夏涼有上中下三名又曰
圓泖大泖長泖又谷水一名華亭谷吳地記謂陸
氏世居於此故名機詩所謂髣髴谷水陽者是也
其西南受浙西諸水西北受澱湖諸水由華亭界
入於黃浦論者以為即三泖故谷水又一名谷泖
云
横泖在福泉縣自北曹港分支經唐行鎮絶大盈
浦東流為東横泖為横塘入盤龍浦
南蹌浦在上海縣東北三十六里其支流為東溝
浦西溝浦
都臺浦在上海縣鹹塘東故曹家溝也明天順中
巡撫都御史崔恭所濬上有行臺因名
黃浦在南匯縣西六十里戰國時楚黃歇所鑿土
人因稱為黃浦一稱春申浦其首曰潢潦涇上源
為黃橋斜塘為三泖為澱湖為急水港為白蜆江
其下流經奉賢南匯上海之境而北會吳淞江入
海名上海浦此水視淞婁二江為大故論者以為
即古之東江云海潮一日二至從浦出入詳見水
利
趙屯浦在福泉縣澱山湖北舊直受湖水瀉於松
江其闊至五十丈通江五大浦之一也今自北曹
港分支北流愈北愈隘浦口束以石梁僅通舟楫
而已
大盈浦在福泉縣澱山湖東起自南曹港口北與
北曹港合過青龍江又過白鶴匯入於松江
顧會浦在福泉縣大盈之東其上源曰通波塘出
府城北流為祥澤塘遂别為崧子浦至上海縣界
合青龍江入於松江自青龍江既微而其流遂入
於泖盤龍浦亦然
崧子浦在福泉縣舊名崧塘自顧會浦分流注於
松江
盤龍浦在福泉縣崧子浦東其上流曰盤龍塘自
府城東北流入於松江其入江處曰盤龍匯介華
亭崑山之間步其徑纔十許里而迴旋迂緩逾四
十里如龍之盤故名
青村港在奉賢縣南橋塘東達於縣城
龍泉港在奉賢縣招賢涇東
急水港在青浦縣西南五十里長二十餘里闊處
至三十丈西接吳江白蜆江乃東江之上流也
南曹港在福泉縣即舊鹹魚港自澱湖東南何家
港東流納龍河水東北為斜瀝入北曹港又東北
為大盈浦南接柘澤東為諸家塘
北曹港在福泉縣西南與崑山分界西合何家港
三分蕩斜瀝港諸水東過縣城入横泖一支北為
新河入趙屯浦一支入大盈浦自蕩而東至西虹
橋皆宏闊迅駛湖水頼以宣洩
白龍潭在府西谷陽門外廣可十餘頃相傳有龍
蟄其下水深而清可瀹可釀歲旱禱之有應
泗涇自祥澤塘北折而東合盤龍塘又北東為蒲
匯塘元時為水道之要今皆淤淺(以上婁縣)
奉賢涇在奉賢縣洮港東北流入運港華亭分縣
為奉賢以此名
招賢涇在奉賢縣奉賢涇東
從令涇在奉賢縣横瀝東
朱涇在金山縣承嘉善平湖長泖諸水貫市橋東
流水勢湍悍東為横涇又東為蕩涇其北流者入
於横潦涇
歸涇在金山縣胥浦塘北
新涇在福泉縣横濼東古名新涇浦南通蒲匯塘
北入松江其支渠甚多
巨漕在奉賢縣南橋塘北
范家浜在上海縣東即大黃浦明尚書夏原吉所
開
馬家浜在上海縣南通都臺等浦西入吳淞江東
北至界浜與嘉定分界有寶鎮堡在焉
張堰在金山縣北
江南通志卷十二
