江南通志卷八
輿地志
沿革表(四鳳穎二府滁和廣六泗五州)
鳳陽府
禹貢徐揚二州之域古塗山氏國春秋時鍾離子
國後為吳楚之邊邑秦屬九江郡漢初為淮南國
武帝時復屬九江郡後漢為鍾離侯國晉屬淮南
郡東晉安帝時置鍾離郡屬南徐州宋明帝時僑
置徐州於此泰始末改屬南兖州元徽初復置徐
州南齊為北徐州梁因之東魏改置楚州北齊為
西楚州隋改曰豪州大業初復為鍾離郡唐改曰
濠州天寶初又為鍾離郡乾元初又曰濠州五代
南唐保大初置定遠軍宋仍曰濠州鍾離郡屬淮
南西路元至元十三年置淮南安撫司升為濠州
路十五年改臨濠府二十八年復為濠州屬安豐
路明吳元年復為臨濠府洪武三年改中立府定
為中都七年改鳳陽府直隸南京領州五縣十三
國朝因之隸江南布政使司康熙六年隸江南安徽布
政使司雍正二年升府屬之潁州亳州泗州為直
隸以潁上霍邱二縣屬潁州太和蒙城二縣屬亳
州盱眙天長五河三縣屬泗州後潁州旋升府并
以亳州及州屬二縣俱為潁州府屬十一年分夀
州置鳳臺縣領州二縣七
潁州府
禹貢豫州之域春秋時胡子國戰國屬楚秦屬潁
川郡漢屬汝南郡三國魏置汝陰郡後廢晉泰始
二年復置宋齊因之梁置汝陰弋陽二郡北魏亦
曰汝陰郡孝昌四年置潁州北齊改置潁川郡隋
開皇初郡廢存州大業初復為汝陰郡唐武德四
年置信州六年改潁州天寶初又改汝陰郡乾元
初復為潁州五代宋因之屬京西路元豐二年升
順昌軍節度政和六年改為順昌府金復為潁州
屬汝寧府以州治之汝陰縣省入元仍屬汝寧府
明改屬鳳陽府領縣二潁上太和
國朝因之雍正二年升直隸州改太和縣屬直隸亳州
以夀州之霍邱縣來屬十三年升為府省州置新
縣一為府治又以亳州及所領太和蒙城二縣來
屬隸江南安徽布政使司領州一縣五
潁州府阜陽縣潁上縣霍邱縣亳州太和縣蒙城縣
滁州
禹貢揚州之域春秋時屬吳後屬越戰國屬楚秦
屬九江郡漢初屬淮南國後亦屬九江郡後漢因
之三國時屬魏晉屬淮南郡東晉僑立南譙郡於
此宋因置南譙郡及平昌郡南齊改平昌郡為新
昌郡梁又置北譙郡後魏因之北齊徒南譙州於
新昌郡改北譙為臨滁郡北周仍曰北譙郡隋開
皇初郡廢改南譙州為滁州大業初州廢屬江都
郡唐武德三年復置滁州天寶初改永陽郡乾元
初復曰滁州五代屬吳南唐宋亦曰滁州屬淮南
東路元為滁州路隸江北淮東道後復為州屬揚
州路明初併清流全椒來安三縣入州屬鳳陽府
後以州直隸南京復置全椒來安為屬領縣二
國朝因之隸江南布政使司康熙六年隸江南安徽布
政使司領縣二
和州
禹貢揚州之域春秋時屬吳戰國屬越後屬楚秦
置歴陽縣屬九江郡漢屬淮南國後屬九江郡後
漢為歴陽侯國三國屬吳晉屬淮南郡東晉永興
初置歴陽郡宋永初二年兼置南豫州南齊又析
置臨江郡梁太清中屬東魏北齊天保六年置和
州周因之隋開皇初郡廢仍曰和州大業初復為
歴陽郡唐初曰和州屬淮南道天寶初又為歴陽
郡乾元初復為和州五代屬吳南唐宋仍曰和州
歴陽郡屬淮南西路元升為和州路尋復為州屬
廬州路明初以州所領之歴陽烏江含山三縣省
入洪武三年改州為歴陽縣屬廬州府尋復為和
州直隸南京仍析置含山縣為屬領縣一
國朝因之隸江南布政使司康熙六年隸江南安徽布
政使司領縣一
廣德州
禹貢揚州之域春秋時吳桐汭地戰國屬越後屬
楚秦屬鄣郡漢置故鄣縣屬丹陽郡三國吳析置
廣德縣屬宣城郡晉因之宋又析置綏安縣梁改
為石封縣置大梁郡尋改曰陳留郡隋開皇初郡
廢仍改石封為綏安以故鄣廣德二縣省入屬湖
州大業初改屬宣城郡唐武德初置桃州後廢至
德初改綏安縣為廣德仍屬宣城郡五代南唐改
屬昇州宋太平興國中復屬宣州尋建廣德軍隸
江南道東路端拱初置建平縣為屬元至元中升
廣德路隸江南道明初為廣德府改廣德縣曰廣
陽洪武四年為廣德州直隸南京十三年以州治
之廣陽縣省入領縣一
國朝因之隸江南布政使司康熙六年隸江南安徽布
政使司領縣一
六安州
禹貢揚州之域古六國春秋時為楚之六邑秦六
縣屬廬江郡漢屬六安國後漢復屬廬江郡晉因
之宋改置開化縣屬邊城左郡南齊屬安豐郡梁
又置霍州及岳安郡後周州廢隋開皇初郡廢析
置霍山淠水二縣屬廬州唐武德中復置霍州貞
觀中州廢改霍山為盛唐縣省開化淠水二縣入
焉後又析置霍山縣屬夀春郡五代屬吳南唐後
入周宋開寶中廢盛唐霍山二縣置六安縣政和
中升六安軍屬夀春府咸淳初置英山縣為屬元
改為六安州屬廬州路明初屬鳳陽府以州治之
六安縣省入洪武十五年改屬廬州府弘治中又
析置霍山縣領縣二
國朝因之雍正二年升直隸州隸江南安徽布政使司
領縣二
泗州
禹貢徐州之域春秋時徐子國後入於吳戰國屬
越後屬楚秦置徐縣屬泗水郡漢屬臨淮郡後漢
屬下邳國三國時屬魏晉屬臨淮郡宋南齊屬淮
陵郡梁置高平郡北魏亦為高平郡又置南徐州
梁改為東徐州東魏改東楚州陳改安州後周曰
泗州隋開皇初郡廢仍曰泗州大業初州廢改屬
下邳郡唐復置泗州屬河南道天寶初改為臨淮
郡乾元初復曰泗州五代時楊吳置靜淮軍南唐
因之宋仍曰泗州臨淮郡屬淮南東路金省郡以
泗州隸南京路元屬淮安路隸江北淮東道明初
改屬鳳陽府以州治之臨淮縣省入領縣二盱眙
天長
國朝因之雍正二年升直隸州又以鳳陽府之五河縣
來屬隸江南安徽布政使司領縣三
江南通志卷八
