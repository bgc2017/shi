江南通志卷一百十五
職官志
名宦(四)(淮揚徐三府太海通三州)
淮安府
漢汲黯字長孺濮陽人後元中東海太守治尚清静
擇丞吏分任之責大指不細苛多病臥閣内不出
郡中大治(漢書本傳)
尹翁歸字子兄平陽人宣帝時拜東海太守過辭
廷尉于定國于欲有所托與語終日不敢及曰此
不可干以私及治郡以明察稱(漢書本傳)
于公東海郯人為縣獄史郡決曹決獄平羅文法
者于公所決皆不恨屬歲旱雪孝婦之冤境内大
雨(漢書于定國傳)
鄭弘字巨君山隂人守淮隂歲旱隨車致雨有白
鹿夾轂而行弘怪問主簿黃國國賀曰三公車轓
作鹿明府必為宰相(謝承書)
黃浮桓帝時東海相時中官兄子令下邳強奪故
汝南守女歸舍殺之浮執其家屬按法棄市(後漢紀)
徐璆海西人獻帝時以汝南太守轉東海相所在
化行(後漢書本傳)
晉祖逖字士稚范陽人建興初帝以逖為奮威將軍
豫州刺史給千人不給鎧仗使自招募逖屯淮隂
起冶鑄兵器得二千餘人而後進(晉書本傳)
南北朝宋蕭僧珍元嘉末守山陽會魏人為寇僧珍
蓄陂水令滿待至決灌之魏不敢攻(南史)
隋高勵字敬德渤海人楚州刺史民安其政城北有
伍子胥廟祈禱者至破産勵告諭所部自此遂止
(隋書本傳)
唐宋璟常貶楚州刺史為政清毅簡肅不可干以私
(唐書本傳)
李聽字正思洮州人為楚州刺史時憲宗方討李
師道聽振勵軍士掩賊遂取海州攻朐山降之懷
仁漣水望風納欵(唐書李晟傳)
五代何敬洙廣陵人南唐楚州團練使嘗親出里巷
察人疾苦有訴事者剖析無不厭服(南唐書本傳)
張彦卿楚州防禦使周世宗親禦旗鼓攻楚州自
城以外皆已下發州民濬老鸛河遣齊雲戰艦數
百自淮入江勢如震霆烈熖彦卿獨不為動城陷
彦卿猶列陣城内誓死奮擊日暮轉至州廨長短
兵皆盡彦卿取繩床搏戰及都監鄭昭業千餘人
皆死之無一人生降者(南唐書本傳)
宋王宗望字磻叟江淮發運使楚州沿淮至漣水風
濤險惡宗望開支渠引水入運河
李宣知楚州決斷明敏時稱照天燭(南畿志)
應純之嘉定八年知楚州崇重儒術廣城堞深濠
池寇不能害(南畿志)
元謝處信字子忠至正間知安東州事修學課農通
水利辨冤抑刊訓辭以戒吏民(南畿志)
褚布哈字君實石樓人至正十一年以淮東廉訪
副使守淮安城陷布哈踞西門力鬭中傷見執子
伴哥冒刃護之亦見殺布哈守淮安五年殆數十
百戰精忠大節人比之張巡云(元史忠義傳)
幹羅思延祐中知桃源縣捐俸廣學宫撥膏腴田
以贍貧寠(桃源縣志)
盛昭字克明歸德人淮南行省照磨張士誠據高
郵遣昭往諭士誠不聽拘之舟中逼使出拒官軍
昭罵不絶口賊先剜其背肉而後磔之(元史忠義傳)
明范中吳元年守淮安先是郡為偽漢所據政苦苛
急中勤於撫綏寬厚不擾公署祠宇皆所經畫(南畿)
(志)
姚斌洪武中知淮安府勤謹廉静一郡稱治(淮安府志)
潘傑夀州人洪武間知淮安府剛正明豁吏民敬
服(淮安府志)
陳天瑞合肥人吳元年知鹽城創縣治建學宫(南畿)
(志)
孔克勳江西人洪武元年知清河縣修廢舉墜勇
於任事而才足以副之(南畿志)
束䞇宣城人洪武二年知安東縣開置公署分設
街巷遷鄉民以實之(南畿志)
黃玨安岳人洪武二年知鹽城縣革弊除奸廉介
有為(南畿志)
俞順辰南昌人洪武中知鹽城縣興學崇儒勸民
力農(鹽城縣志)
蘭輔平度人洪武中以御史出知鹽城勞心撫字
(鹽城縣志)
汪仁洪武初知桃源縣教民力田孝弟縣治祠廟
壇壝皆所創建(南畿志)
喻有立江西人洪武十五年知清河縣勤政愛民
興學禮士(清河縣志)
李信圭泰和人洪熙元年知清河縣公正廉能士
民敬服秩滿詣闕乞留擢知州仍攝縣事(南畿志)
彭遠南昌人宣德中知淮安府歲饑流民四至遠
構舍勸輸日給二餉全活者鉅萬民乏耕牛為立
法貸給農務以興(南畿志)
邱陵蘭陽人正統中知淮安府崇祀興學鑿水渠
以便稼穡(淮安府志)
楊㫤仁和人天順間守淮安募粟賑荒流民皆頼
全活課最詔晉秩參政仍視郡事(淮安府志)
鄭同閩縣人天順間知安東縣以憂去民為立一
清坊以表之(南畿志)
涂昇豐城人成化中知鹽城縣寬平樂易甚得民
心(鹽城縣志)
李尚達莆田人成化中知桃源課農賑飢民立像
祀之(桃源縣志)
張翔成化中鹽城教諭講明冠婚喪祭禮士習一
變(鹽城縣志)
徐鏞興國州人弘治中知淮安府歲大祲芻粟幾
絶亟修糴賑之法郡學圮重恢擴之(淮安府志)
才寬遷安人弘治中知淮安操履清峻有盜殺人
無主名適蛛墮几上鷹下於庭寬曰是其有名姓
符同者耶獲朱英按之伏辜人以為神(廣輿記)
郭郛肥鄉人弘治間以治最自英山調清河廉潔
明斷(清河縣志)
郭韶霍州人弘治中知安東縣廉以持身嚴以馭
吏(安東縣志)
黃成章弘治間知安東縣請改漕折(安東縣志)
羅循吉水人正德中守鎮江禦賊有功賜朱衣一
襲調守淮安餘寇尚熾用計綏之招徠撫輯民以
大安(鎮江府志)
劉經正德間知鹽城廉正有為以非罪免後起甘
肅僉事(鹽城縣志)
歐陽周密縣人正德間知安東縣持身清慎歲饑
賑恤有方(安東縣志)
路迎嘉靖中知淮安府奸民縱恣迎下車捕治境
内肅然戶部督逋租急大吏亟欲按劾或諷當往
謝迎曰民困極矣吾有去耳何謝為(淮安府志)
王鳳靈莆田人嘉靖中知淮安造士勸農清商税
濬市河會中官押貢道淮誣以闕供逮詔獄囊無
寸儲士大夫醵金佽之百姓呼號填路詔使為之
感動(淮安府志)
俞縉鄱陽人嘉靖中清河教諭歲旱虔禱即雨見
民困乏每捐貲賑給(清河縣志)
邵元哲貴陽人萬歷二年知淮安府城東澗河通
射陽湖入海為輸灌咽喉請疏之增築城西長堤
防黃河下流之決建牐壩以通漕艘士民立像祀
之(淮安府志)
劉大文博平人萬歷中知淮安府奸民妄奏江淮
遺税中使挾詔令至大文力持不可皇木困民為
計道里議津貼定夫價禁科擾民立遺愛祠(廣輿記)
高捷淄川人萬歷間知淮安府東省饑流民麕至
捷勸民出粟大建粥厰全活無筭收贖子女表彰
節義建社倉設官渡創浮橋起書院民為立祠西
門外(淮安府志)
宋統殷即墨人萬歷末知淮安河淮交漲城内外
危迫統殷市薪塞決不遺餘力流賊逼淮守禦之
具咄嗟立辦尋擢兵備副使賊望麾幟遁去(淮安府志)
王用予字宜蘇黃岡人崇禎時淮安推官屢白枉
獄淮海有妖稱石觀音白日變現作禍福數郡謁
香如狂將煽亂用予單騎以往舉笏鞭石背蹴其
像碎之颶作湖溢鹽城海州贛榆諸境居民漂没
上官檄往拯之晨夕拮据全活無算(淮安府志)
揚州府
漢馬稜字伯威茂陵人章和初為廣陵太守時穀貴
民饑奏罷鹽官以利百姓賑貧羸薄賦税興復陂
湖漑田二萬餘頃(後漢書本傳)
張綱字文紀犍為人漢安中廣陵太守時張嬰等
久寇揚徐勢張甚綱單車詣嬰壘諭以逆順禍福
賊感悟面縛歸降(後漢書張皓傳)
荀曇字元智潁隂人漢末廣陵太守正身疾惡志
除宦官其黨在郡者纖罪必治用是禁錮終身(後漢)
(書荀淑傳)
趙苞字威豪東武城人舉孝廉為廣陵令視事三
年政教清明郡表其狀遷遼西太守(後漢書獨行傳)
張超東平人初平元年廣陵太守時董卓擅政郡
功曹說超曰王室將危賊臣虎視宜起義兵以誅
國賊超然其計與兄邈及劉岱起兵討卓後為袁
紹所害(後漢記)
陳登字元龍下邳人建安中廣陵太守明審賞罰
威信宣布海賊萬餘戶束手歸命未及期年功化
以就後遷東城守民拔郡隨登老幼襁負追之(三國)
(先賢行狀)
南北朝宋賀弼字仲輔山隂人竞陵王誕記室初誕
圖逆弼固諫誕拔刃向之及兵屢敗或勸弼出降
弼曰公舉兵事不可從然荷厚恩義無違背惟當
以死明心耳乃飲藥自殺(南史)
裴昭明聞喜人建武初廣陵太守歴郡皆有勤績
(齊書本傳)
梁祖皓易州人大同中為江都令後拜廣陵太守侯
景陷臺城皓起兵糾合勇士耿光等馳檄遠近討
景景大懼率侯子鑒等攻之城陷見執為景車裂
死(南史)
霍雋太清中為廣陵令侯景叛從邵陵王綸發兵
討之綸敗雋為賊所獲送廣陵城下逼令云王已
被擒雋大呼曰王小失利全軍還京口城中但堅
守援兵尋至矣景脅以刃雋辭色不變景義而釋
之(南史)
隋馮慈明字無佚長樂人大業中攝江都郡丞奉使
至東都為李密所執密延坐謂欲問罪江都卿謂
何如答曰慈明直道事人有死而已不義之言非
所敢對密不悦冀其後改厚加禮焉慈明潛使人
奉表江都及致書東都留守論賊形勢事泄密義
而釋之出營門為翟讓所害(隋書誠節傳)
唐李襲譽字茂實安康人為揚州都督府長史俗喜
商賈不事農業襲譽引雷陂水築句城塘漑田八
百頃民歸本業所得廪祿盡散宗戚以餘資寫書
罷揚州書遂數車載(唐書李襲志傳)
姚崇字元之陜州人睿宗時為揚州長史政條簡
肅人為紀德於碑(唐書本傳)
第五琦字禹珪長安人至德初謁肅宗于彭原言
江淮賦藪若假臣一職請悉東南粟飛餉函洛帝
悦拜御史勾當江淮租庸使始變鹽法國用以饒
(唐書本傳)
五代朱昂字舉之潭州人周世宗南征韓令坤統兵
揚州昂謁陳方略令坤令攝永正令有政績(東都事略)
向拱字星民河内人周顯德二年揚州初平南唐
出師潛謀收復擢拱淮南節度使時師久駐維揚
都將驕恣有劫人妻女者拱至戮不奉命者數人
軍中肅然周師圍夀春久不下拱請徙揚師併力
攻夀春乃封庫付揚州使者遣將分部巡城秋毫
不犯軍民感悦(宋史本傳)
荆罕儒信都人周顯德中泰州初下拜刺史兼海
陵鹽城兩監屯田使世宗臨幸以為團練使有金
帶鞍馬之賜軍吏耆艾詣闕請留恭帝詔褒之(宋史)
(本傳)
宋李處耘上黨人太祖命知揚州時境内彫殘處耘
勤於撫綏奏減城中屋税民皆悦服(宋史本傳)
胡宿字武平晉陵人為揚子尉縣大水漂沒居民
令不能救宿曰拯溺吾職也即率公私船活數千
人(歐陽修贈太子太傅胡公墓誌)
范仲淹字希文蘇州人嘗為興化令時海堰久廢
鹹水入田害稼乃請築堤通泰海三州蜿蜒數百
里以衛農田(宋史本傳)
胡令儀陳留人天聖中淮南轉運使范仲淹請築
捍海堰會大雨雪役夫有陷濘死者讙言堰不可
成朝命令儀按可否令儀熟知潮患力主仲淹議
堰卒成民至今賴之(南畿志)
韓𤦺字稚圭相州人以資政殿學士知揚州琦所
至設條教葺帑廪治武庫勸農興學人人樂其愷
悌(東都事略)
劉敞字原父新喻人元祐元年知揚州府雷塘舊
為民田其後官取瀦水民皆失業敞據舊券遂悉
還之天長縣鞫王甲殺人既具獄敞以委戶曹不
能有所平反乃親按問之雪其冤相傳以為神明
(宋史本傳)
蘇軾字子瞻眉州人元祐六年以翰林學士知揚
州舊發運司主東南漕聽操舟者私載物貨闕吏
不得留難故所載率皆速達近歲一切禁之舟人
困敝多盜所載以濟饑寒公私交病軾請復舊從
之(宋史本傳)
張次山通州人初調泰興簿督開河部夫整肅工
多先辦見知於司馬光擢知泰州(泰興縣志)
劉蒙政和六年通判揚州江淮水患流民轉聚於
揚蒙曲加賙恤得以存活事聞特遷一秩旌之(揚州)
(府志)
蔡伸字伸道莆田人宣和間通判真州火燔民舍
多露處雪中伸闢寺宇官廨分處之且發常平廪
粟以賑守者不可伸曰此國家所以備非常也如
得咎請獨當之(揚州府志)
翁彦約政和初知高郵軍商旅貿易茶鹽多詭挾
抵罪彦約至凡有告訐片言立決歲大旱步禱疲
甚旣雨得疾曰民蘇而吾疾死不恨矣乞休未報
而卒(高郵州志)
呂好問字舜徒夀州人崇寧初治黨籍好問以元
祐子弟坐廢官揚州議曹蔡卞為帥欲扳附善類
待之特異好問以禮自持卞不得親及卞秉政諷
之曰子少親我即階顯列矣好問笑而不答(宋史本傳)
呂頤浩字元直樂陵人建炎初知揚州劇賊張遇
聚衆焚掠頤浩單騎造壘諭以逆順悉釋甲降(宋史)
(本傳)
馬尚泰興令修築城隍民不知役擢通判泰州巨
寇王琳合兵圍城尚晝夜巡禦時率死士出戰殺
獲甚衆賊終不能犯進知泰州招徠軍民墾闢鹽
場境内以饒(南畿志)
張郯字彦知烏江人知儀真會詔兩淮郡守各上
用錢劵利害郯力言兩淮凋瘵無土産可貿易所
賴錢幣而已若用券商賈且不行帝采其言請城
真州身自督役四旬告竣(儀徵縣志)
洪興祖丹陽人紹興中知真州始至以瘡痍之後
請復租一年明年再請俱從之(宋史儒林傳)
莫濛字子濛歸安人乾道二年知揚州城圮命濛
增築分授諸將各刻姓名甃堞間懸賞激勸閱月
告成(宋史本傳)
吴機字子發天台人嘉定中以運判兼知真州創
閱武亭設抵當庫鑿横河浚重濠導塘水置堰牐
穿地為網匝濠三隅分兵五等畫城捍禦初載運
悉用客艘機捐官錢置舟數百自是民旅不擾(揚州)
(府志)
方信孺字孚君興化軍人知真州即北山匱水築
石堤二十里人莫知其所為北兵薄儀真守將決
匱退敵城乃獲全(宋史本傳)
賈涉字濟川天台人嘉定中寳應擇令堂差涉至
邑請城之役興以憂去北軍犯光州起涉竟前役
(宋史本傳)
潘友文字文叔東陽人嘉定初知真州時兵燹後
民無屋廬饑饉相望乃築翼城架屋居之開賑局
施藥餌全活數萬戶(揚州府志)
林伯成長樂人開禧中知真州築城五百餘丈鑿
濠深廣之翼城之築自伯成始(揚州府志)
李道傳字貫之井研人嘉定間知真州甓圯城築
兩石壩以護並江居民益浚二濠又隄陳公塘有
警則決之以為阻人心始固(宋史本傳)
豐有俊字宅之四明人嘉定間知真州歲大旱計
口賑給置贍軍莊創防城庫增治陶冶為守禦計
民德之為立生祠(揚州府志)
袁申儒知真州上便宜十二事作翼城開茆家山
塘築堤置牐匯諸山水環城以防敵是春敵騎果
至疑不敢前(揚州府志)
徐景興化令楚民胡德等寇掠景諭以逆順賊怒
欲加害景曰死王事足矣但願無殺百姓耳賊義
而釋之(興化縣志)
葉秀發金華人紹定中知高郵軍時湖水高堤防
不固秀發建石埭以疏水勢瀦洩有恒後馬光祖
思其功構祠樊良堤祀之(南畿志)
陳垓知泰州鑿東西北外濠并浚南濠遷貢院新
學宫創建亭館數十所(泰州志)
上官渙酉字元之邵武人寳慶初以運判權真州
事請改築翼城以衞城南之民立常平倉修車馬
備器械守戰之需皆具(揚州府志)
趙范字武仲蒲圻人嘉定十七年知揚州大修軍
政剙馬軍三千招游手之強壯及牢城重役人充
之别籍民為半年兵春夏在田秋冬教閱(宋史趙葵傳)
趙葵字南仲紹定三年為淮東提調刑獄李全攻
揚州葵親出搏戰與全隔濠相語切責之全無以
對每戰輒捷(宋史本傳)
王鑑字仲明紹定三年李全犯揚州鑑從趙葵往
救賊識鑑旗幟曰淮東硬軍也明年趙范約日出
戰鑑擐甲待旦躍馬疾趨斃全於新塘捷聞授團
練使(南畿志)
許堪知泰州建堡浚濠四角為月河寇至濠深不
敢向(泰州志)
杜庶字康侯邵武人淳祐中權知真州州素缺備
庶大修守禦積排杉木殆十萬株後又知真州兼
淮東提點刑獄逾年移淮西兼廬州安撫副使人
歡迎如見慈父治績甚多(宋史本傳)
楊文仲字時發彭山人寳祐初通判揚州牙契舊
額歲為錢四萬緡累增至十六萬開告訐以求羨
文仲持不可卒如舊額時議舉行沙田力爭乃得
寢(宋史本傳)
胡拱辰知興化城陷不屈死(興化縣志)
李庭芝字祥甫應山人開慶初知揚州州新遭火
廬舍燬以鹽為利而亭戶多亡去庭芝悉貸逋假
錢為屋屋成又免其假錢一歲官民居皆具鑿河
四十里入金沙餘慶場以省軍運釋亭戶負鹽百
餘萬平山堂瞰揚城元兵樓其上以射城中乃築
大郛包城募流民以實之詔命為武銳軍又大修
學為詩書俎豆習射禮郡有水旱發廪不足以私
財賑之民德之如父母德祐初元人持榜招之庭
芝焚書斬其使後應端宗召東入海元兵追及於
泰州死之(宋史本傳)
苖再成德祐初知真州文天祥為元所執與客杜
滸等亡入真州再成出迎喜且泣欲說李庭芝以
淮東軍攻灣頭揚子橋夏貴以淮西軍趨建康而
已以舟師擣鎮江天祥稱善事不果元阿珠來攻
城陷不屈死(南畿志)
孫虎臣德祐初守泰州元人來攻援兵不至城陷死
之(泰州志)
元詹士龍宋都統詹鈞子世祖見而嘆曰此忠臣子
也除興化縣時捍海堰頽壊鹹鹵浸入高郵郡諸
郡農桑湮沒民饑死流亡者半士龍竭力修築數
月堰成(南畿志)
張震字威亨清苑人泰定元年知真州州介江淮
百貨叢委率為駔儈所困震誅其尤者又新廟學
鑄祭器繕陂塘鞫冤獄士民感畏焉(揚州府志)
胡長孺字汲仲永康人其學九經諸史下逮百氏
名墨縱横旁行敷落律令程章無不包羅而揆序
之至元二十五年拜集賢修撰與宰相議不合改
教授揚州(元史儒學傳)
李齊字公平廣平人至正中知高郵府張士誠呼
齊使跪齊曰吾膝如鐵豈為賊屈士誠怒碎其膝
而咼之論者謂大科三魁若台哈布哈没海上李黼
隕九江洎齊之死皆不負所學云(元史忠義傳)
明張遇林廬州人洪武元年知泰州創置官署興學
勸農修復橋梁坊巷士民懷之(廣輿記)
鄧剛揚州衞指揮使靖難兵至御史王賓命剛贊
畫戎務尋被執不屈死(南畿志)
王思旻黃岡人正統間以同知署泰州事歲大祲
適巡按至思旻迎於河干叩泣求題未許思旻曰
百姓旦暮且死忍獨生耶抱籍躍入湍流巡按驚
救為具題如請又造廣運望江二橋置預備倉八
十間德政益勵(泰州志)
王漢贛州人景泰四年知儀真縣歲旱禱雨不應
迺詣城隍神告曰令之不德責與神等遂以身與
神像同鎖以示罰俄而大雨如注民獲有秋(儀徵縣志)
陸愈字抑之平湖人成化中知江都縣歲荒計口
給賑饑民有鬻子女者捐俸贖之鑿花園港以備
蓄洩增築邵伯湖堤歲辦餘錢皆用儲粟民勒石
紀之(江都縣志)
劉廷瓚成化中令興化堰堤久廢旱潦無所恃廷
瓚為規畫修築民號曰劉公堤(興化縣志)
彭福字綏之安福人成化十九年知泰州巡河使
者令泰州月發濬夫三十名代寳應役福堅却之
州北舊為監運鹽司廨址當事欲隳民居復之力
争得寢歲徵給兵豆草民苦輸倉滋累福以折價
請報可詔各郡縣遵行(泰州志)
趙有初沙河人弘治五年授揚州府管糧同知有
聲尋遷知府大吏檄徵完任内逋課方可其行有
初行部至興化見積逋最多鞭笞號苦因垂涕曰
吾何愛一知府置汝曹於死耶遂棄官歸全活甚
衆邑人立像視之(揚州府志)
徐淮字必東武城人弘治中知儀真縣至則汰奢
靡辨貴賤令行禁止以忤中官被誣謫官(南畿志)
王恩餘姚人弘治中授揚州知府歲饑請移商鹽
留兑運以助不給又取貯馬價糴米騐口分給自
劾擅移之罪活民無算(南畿志)
陳憲西平人正德七年知江都流賊猖獗憲隨事
區畫守禦備具官兵頓城下者數萬供億旁午而
閭井晏然(江都縣志)
成樂字以和石首人正德十年知泰州政尚寬惠
操持清謹卒於官無以為斂士民哭之甚哀(泰州志)
蔣瑤字粹鄉歸安人正德十三年知揚州武宗南
巡將駐蹕維揚寮屬欲徵已免之糧以供儲偫瑶
叱曰民胡可欺若有罪請自當之比車駕至權璫
倖帥百計需求瑤一無所應璫矯上命欲刷民間
女瑤密令三日内畢嫁娶璫恨甚繫瑶於舟不得
食者三日後遷去夫婦覓輕舸載原攜二衣橐以
行(揚州府志)
謝在南陽人正德十六年知高郵讞獄執法不避
權貴以公帑羨餘置田八百畆補官俸士廪之缺
(高郵州志)
劉恩字以忠高陽人嘉靖元年知寳應邑大饑疫
死者相籍恩力請發帑糴榖分委義民於各坊村
設糜賑濟(寳應縣志)
易瓚嘉靖初知揚州府歲連饑瓚請於朝詔悉蠲
免税糧賑以太倉銀米全活者十九萬餘人貸種
三萬七千餘戶(揚州府志)
周寵字君錫臨海人嘉靖五年知儀真甫下車祛
里胥宿弊清鹽商包索地租代補歲辦之賦審丁
夫立九則一切以宜民為本(儀徵縣志)
聞人銓字邦正餘姚人嘉靖五年知寳應縣歲大
旱運河水涸漕運御史檄令蓄水通漕禁勿啟牐
銓命啟之曰民命得甦獲譴何憾是歲旱不為災
邑有湖患欲開越河以避其險未果行後銓為御
史力持前議竟得請邑人祠之(寳應縣志)
簡籍巴縣人嘉靖中泰州訓導州學田久被占匿
籍力請當事清還仍增義田五百四十畝(泰州志)
王臣字公佐南昌人嘉靖六年知泰州浚關河寬
徭役行保甲連坐之法撤淫祠毁其銅像以鑄文
廟罇鉶增修樂器選樂舞生供祀廟廷剙尊經閣
立宋范仲淹胡瑗祠以化導斯民為己任(泰州志)
晏銳四川人嘉靖中高郵衞經歴倭難起銳所統
皆新募卒猝與倭遇衆大奔寇乘之銳陷陣死(揚州)
(府志)
侯秩字季常長垣人嘉靖十一年知揚州勤儉率
下多方儲粟至二十萬石倉庾不能容他郡民與
揚民爭田殺揚民且誣以罪會問時其有司偏護
之秩據法忤其意遂妄誣秩罪會巡撫御史白其
事得解(揚州府志)
傅珮仁和人嘉靖中知興化縣賦重役煩加以軍
竈錯處民大困珮力請上官均平賦役又減站役
民兵歲省私財以千計(興化縣志)
吴桂芳字子實新建人嘉靖三十一年知揚州時
倭寇江北為募練鄉勇備禦之策復議築海門泰
興如臯瓜洲四城城成民得保聚(揚州府志)
石茂華字崇質益都人嘉靖三十四年知揚州時
倭寇作羽書旁午茂華從容應之不動聲色築外
城捍環河商民至今呼為石城(揚州府志)
朱公節山隂人嘉靖中知泰州繕城郭浚河濠倭
寇不復窺伺胥吏以常例進峻却之(泰州志)
朱裒嘉靖三十五年授揚州同知倭寇犯境裒同
高郵衞經歴晏銳禦之俱戰死即其地立祠賜額
雙忠(揚州府志)
譚默字仁卿仁化人萬歷中知泰州先是河水齧
田無以辦漕默請上官出倉中陳穀并貸鹺金以
糴榖漕事獲竣又煮糜以活饑民城頽令饑民供
畚鍤役不至轉徙姜堰盜起默購誅渠魁州境寧
謐(泰州志)
韓介臨淄人萬歷中知寳應縣時湖水暴溢南城
角堤將決介出立堤上集千人培以剛土堤得全
(寳應縣志)
耿隨龍滑縣人萬歷十四年知寳應縣值大水歲
祲隨龍曰不大更張民不濟於是革坊長厫皂里
夫暨耆民官農由是民盡歸農不復到縣歲省金
以萬計在任五年無弊不革所積俸金盡以給兩
鄉開河之用(寳應縣志)
歐陽東鳳字千仞潛江人萬歷十九年知興化縣
時水漲堤決屢請蠲賑不應即自草疏上之以越
奏罰俸然卒蠲積逋改浮糧折色如所請(廣輿記)
崔國裕長安人萬歷四十二年知泰州催科不施
鞭扑輸者恐後招徠流移至四千餘戶(泰州志)
劉鐸泰和人天啟中知揚州府魏璫肆虐鐸憤甚
往往形之歌咏邏者刺得鐸所書扇以為謗訕朝
政逮繫論死璫敗特賜贈廕(揚州府志)
王徵字良甫涇縣人為揚州推官值三王之國從
者如林征求百出徵挺身白之王得以無擾及魏
忠賢搆黃山獄連巨室數百人黠者乘機搆煽下
徵按問徵據法力爭全宥甚衆時建魏璫祠成徵
與淮揚道來復獨不往拜人稱為關西二勁(廣輿記)
趙龍字浴菴番禺人崇禎初知興化縣時盜賊蠭
起高郵鹽城往來道絶龍率鄉兵往捕獲渠魁三
十七人悉斃杖下餘黨立散水患頻仍民殣相望
請緩徵不得即自拜疏上之被劾落職(興化縣志)
姜埰字士農萊陽人崇禎五年知儀徵邑故掣鹽
地御史委令掣騐諸商或以羨例進輙斥去國事
日棘軍需旁午埰獨加意撫字人比之陽城元結
云(儀徵縣志)
李含乙字青藜四川人崇禎九年知高郵州風度
雅飭剖決如流有掾以五百金私餽痛懲之歲大
旱疫倡諸紳士煮糜設賑全活數萬(高郵州志)
湯來賀南豐人崇禎十四年授揚州推官發奸摘
伏有神明之譽又宅心仁厚嘗親至獄中慮囚輕
罪及株連者槩為省釋(揚州府志)
任民育山東人崇禎末知揚州府城陷冠服坐堂
上兵欲擁之出城不從遂遇害(揚州府志)
國朝王宇春奉天人順治五年知揚州府為政虚已和
衷諮詢民間疾苦勾稽會計皆手自考定不假掾
吏每戎旅經過輒親至郊外設供帳犒勞約東出
境無敢譁者(舊通志)
趙汲字潤宇錦州人順治八年知泰州下車即首
擒劇盜游三游四等一境肅然䟽濬河淤修學宫
設藥厰代貧戶完漕欠訟獄衰息州被水災田禾
盡沒力請奏蒙蠲恤其子良相知揚州府(舊通志)
牟文龍字紀伯錦州人順治九年為儀徵令機警
有幹才催科政善民無逋賦為邑學請增士額得
如大縣多士德之征戍往來多索牽挽夫役文龍
應付有方民賴不憊
陳洪諫德州人康熙七年知興化縣時河水為灾
力請具題蠲賦流民迫于饑寒走險剽掠洪諫
練鄉勇嚴保甲守禦有方又厚加撫循招徠復業
盜賊衰息民賴以安置義塚設育嬰堂皆自捐俸
不費民間錢
張可立奉天人康熙十六年為興化令開濬市河
設立藥局息訟省刑水旱灾傷必奔籲上臺得所
請而後已邑志散軼為聘名人排纂後遷秩去邑
人垂泣送之
熊開楚字文友石首人康熙二十四年知江都縣
徵輸立易知由單以杜胥吏侵蝕包攬之弊邑遶
大江蘆洲坍漲不常開楚履洲清大賦均訟息歲
祲力請賑䘏為貧民贖還所鬻子女署高郵及儀
徵篆皆著政績調直隸新安縣卒於官後部議行
追江都逋賦奉
予豁免
徐州府
漢張禹字伯達襄國人元和三年為下邳相蒲陽坡
久堙禹開水門灌溉遂成良田鄰郡歸者千餘戶
功曹吏戴閏故太尉掾權傾郡内有小譴禹令自
致徐獄正其法長吏以下莫不震悚(後漢書本傳)
韓稜字伯師舞陽人章帝時為下邳令多異政邑
獨不雹徵拜尚書邳人廟祀之(南畿志)
牟融字子優安邱人為豐令視事三年縣無獄訟
為州郡最(後漢書本傳)
費汎字仲虞吳興人為蕭令先教後罰風化大行
沛有蝗不入蕭境朝廷嘉之(後漢記)
魏朗字少英上虞人桓帝時彭城令時中官子弟
多行不法朗與更相章奏幸臣忿之(後漢書黨錮傳)
陳登字元龍下邳人為徐州典農校尉巡土田之
宜盡鑿溉之利秔稻豐積(三國先賢行狀)
三國王祥字休徵琅琊臨沂人為魏徐州刺史呂虔
别駕委以州事時寇盜充斥祥頻討破之時人歌
曰海沂之康實賴王祥邦國不空别駕之功(晉書本傳)
南北朝魏劉渴侯不知何許人禀性剛烈太和中為
徐州後軍適寇至力戰不敵遂被獲瞋目大罵為
賊所殺贈立忠將軍平州刺史(魏書節義傳)
隋劉高彭城人大業時為蕭令時長吏多贓汚高清
節愈勵風教大洽獄無繫囚為吏民所稱(南畿志)
唐韋恒陽武人開元初為碭山令臨政寬惠吏民愛
之天子東巡州縣供帳皆鞭朴趣辦恒不立威而
事集(唐書韋思謙傳)
許孟容字公範長安人辟武寧張建封府李納以
兵拒境建封遣使諭止三往不聽孟容往敷陳順
逆納即悔謝罷兵(唐書本傳)
韓愈字退之鄧州南陽人為張建封推官操行堅
正鯁言無所忌(唐書本傳)
李藩字叔翰趙州人張建封辟為判官建封病篤
豪州刺史杜兼隂圖代之疾驅至徐藩泣謂曰府
帥疾危公宜謹守土何棄州而來不速歸當行舉
劾兼錯愕去(唐書本傳)
宋曹彬雍熙中鎮徐州性仁愛有犯法者逾年然後
杖之人問其故彬曰吾聞此人新娶婦若遽杖之
彼舅姑必以婦為不祥吾故緩其事而卒亦不赦
也(宋史本傳)
孔道輔字原魯宣聖四十五代孫景祐初知徐州
道輔不避權勢以剛直聞於時(宋史本傳)
梁適字仲賢東平人知淮陽軍奏減京東預買紬
百三十萬論景祐赦書不當錄朱梁後仁宗記其
名(宋史本傳)
程珦慶歷初知沛縣會久雨平地出水晩種不入
珦謂俟可種而耕則時已過矣募富民捐菽數千
石以貸農使布之水中水未涸而甲已露是年遂
不艱食(朱子文集)
王洙字原叔宋城人皇祐初知徐州時京東饑值
賦薪揵塞商胡河輸半已足洙命更其餘為榖粟
誘愿輸者以餔流民因募壯健為兵得千餘人盜
賊衰息部使上最第一(宋史本傳)
蘇軾熙寧末知徐州河決曹村水漲城下富民爭
出避軾曰富民出衆皆動搖驅令復入隨呼營卒
築東南長堤起戲馬臺屬於城會天晝夜雨城不
浸者三版軾遂廬城上令官吏分堵以守城卒獲
全(宋史本傳)
曾肇元祐七年以刑部侍郎出知徐州仁厚謙和
而執法頗嚴雖親故有犯未嘗少貸在州多善政
公餘著書不輟(南畿志)
米芾字元章吳人由禮部員外郎出知淮陽軍用
文雅為治尚禮教袪淫祀秩滿歸橐蕭然遇風舟
危作詩矢諸神風頓止(宋史本傳)
田晝字承君陽翟人徽宗時知淮陽軍歲大疫日
挾醫問病者救之後卒民祀為土神(宋史本傳)
王復以龍圖閣待制知徐州建炎三年金兵圍徐
復與子倚嬰城固守外援不至城陷嫚罵死闔門
百口皆遇害其帳下趙立為掩其屍奏請立廟時
教授鄭褒巡檢楊彭年同死之(南畿志)
元揚珠吉達徹爾世祖時為徐州達嚕噶齊崇尚經
術周知民隱鋤強扶弱吏民畏而愛之(徐州志)
耶律廷瑞至元中為蕭縣尹改建學宫士風一振
(蕭縣志)
趙野字子開濟南人大德初為沛縣尹勸農興學
政平訟理(南畿志)
苖澤大德六年知睢寧縣有幹濟才歲饑建言宜
蠲賦賑給河水衝決置大舟以濟民涉(南畿志)
楊泰大德十一年為碭山縣尹加意庠序勸課農
桑政教兼舉(碭山縣志)
郭瑄字廷玉至正五年為豐縣尹沈毅有為凡有
大興作皆不動聲色人爭趨之(豐縣志)
諤勒哲圖字仲玉至正中監蕭縣政簡賦平吏畏民
愛行部所至一飯必酬其直(蕭縣志)
明文景宗合肥人洪武初知徐州招徠勸課民皆安
業善因事成功多所創建(南畿志)
楊節中樊城人洪武戊寅以薦舉知徐州以厚風
俗為務會郡大疫遣醫四出療治躬自督視貧者
并捐俸給之(南畿志)
曾本雩都人洪武五年為豐令廉潔寬平吏民懷
服(豐縣志)
陳葵慈谿人洪武中知邳州興學校勸農桑有遺
愛百姓懷之(南畿志)
郝玘永樂元年知碭山勸督耕桑鼓勵庠序明敏
廉慎政化大行以憂去服闋謁選蕭人請為令政
績復著(碭山縣志)
梁孟嶽貴谿人永樂初知宿遷歴二考賦均訟平
婚姻死喪皆有贍給(南畿志)
甯直滕縣人宣德初知宿遷縣莅事公平政教兼
舉(南畿志)
宋誠字彦實蘄州人景泰中知徐州器宇才能迥
出人表吏民畏服(南畿志)
周廣榮吉水人成化中知邳州文章政事俱優(邳州)
(志)
何皥公安人成化六年知睢寧縣蝗不入境瑞麥
叢生(睢寧縣志)
曹卿成化間以御史謫判邳州興利除害治績甚
著(邳州志)
張夢輔澄州人成化中知碭山剛果有為盜賊屏
跡(南畿志)
李惟聰杞縣人弘治中知邳州為政平易讞獄詳
慎(邳州志)
雷爵朝邑人弘治中知邳州令善民安(邳州志)
張瓛福山人弘治中知宿遷縣百廢具興(宿遷縣志)
樊準南昌人正德中知徐州先是中貴督廣運倉
儲左右恣肆莫敢誰何準至一繩以法會進鮮横
索驛遞準廉其所挾私物狀裁抑之被誣逮繫老
幼號泣追送事白調任(徐州志)
張淮字本豫義勇前衞人正德中知徐州會上南
幸鄉民惶懼僉思竄匿淮與判官董相慰安之悉
心經畫秋毫不以擾民時服其才(徐州志)
馬裕臨朐人正德三年知蕭縣歲饑發廪以賑仍
日煮豆粥三百釡食之又撫流移墾荒萊補助不
給邑人依若慈母焉(蕭縣志)
胡守約字希會合州人知沛縣中官史宣進貢經
沛陵轢郡縣守約與宣訐奏被誣繫獄比鞫對持
論侃侃得釋歸(沛縣志)
周尚化太和人正德四年知邳州強寇壓境修築
土城竭力守禦(邳州志)
高巖瀘州人正德中知邳州不避權勢臨民莊而
禮士優(邳州志)
王治字純甫永平人知沛縣沛故無城治為剙築
又撤龍泉寺徙建學宫(沛縣志)
劉陽字一舒安福人嘉靖中知碭山縣俗多盜陽
捕其魁撲殺之奸民震慴邑苦河患乃齋沐七日
率父老請禱河忽自疏者二十七里(碭山縣志)
李文憲字從周北直人嘉靖中授沛縣丞有賊百
餘人突夜入城劫掠憲率民兵往捕賊挺身當先
矢盡遇害(沛縣志)
任惟賢黃陂人知豐縣築新堤崇節孝抑奸貪雪
幽滯緩征薄斂與民休息(豐縣志)
劉順之馬平人隆慶六年知徐州徐頻年被水築
張村站堤塞房村決口乂創築周圍護城堤遍歴
郊原問民間疾苦請賑䘏之歲旱禱雨輒應火延
城樓望拜即滅居四年百度具飭(徐州志)
吳文光高安人萬歷元年知豐縣裁冗役修縷堤
墾荒田作士氣貧民有逋賦者請以地變直措資
市為學田(豐縣志)
王廷卿荆門人為碭山令多方撫字賢聲流聞當
路薦章凡七上萬歷初入覲上簡循吏得二十五
人廷卿與焉(碭山縣志)
申其學日照人萬歷十年知睢寧縣建城築堤不
擾民亦不糜公帑舉行保甲鄉約皆有實效(睢寧縣志)
傅惟翼富順人萬歷四十五年知徐州為政簡要
凡可因者因之不可者務與衆參酌而後去賦平
役省循良為一時之冠(徐州志)
張鏡心字湛虛磁州人天啟四年知蕭縣里長苦
丁糧繁費過多鏡心自為解兌不以累民邑内有
故河久湮疏通之得增民田千頃(蕭縣志)
國朝周祚永西安人順治十一年知宿遷縣招流移墾
荒瘠徵賦令民自封納櫃盡除耗羨米麥二税收
用制斛革行戶供應之擾胥隸非奉憲檄不濫差
遣四境晏然
王相呂泰州舉人授睢寧教諭順治九年膠寇陷
城抗義不屈遂被害奉
旨贈國子監博士
李之實夀州歲貢授睢寧訓導順治九年膠寇陷
城抗義不屈與教諭王相呂同被害奉
旨贈國子監博士
江鴈卿江西人康熙八年知徐州政尚寬和不事
刑扑州舊有版荒地四千七百餘頃丁糧未除力
請上官
題免卒於官囊無一錢州民為之營殮(以上舊通志)
李允貞德州人順治二年知豐縣時經制未定賦
役孔亟允貞秩然有條應以暇豫民得不擾會碭
山令缺頑民煽亂奉檄兼攝碭事時首惡已就擒
鎮將欲窮治寇黨允貞廉其無辜具文陳請願以
身家保之事得寢因撫綏招徠逃亡者皆復業明
年代者至百姓攀轅泣送之
閻玿太原人順治三年知豐縣每周諮邑中利病
輒與興除禁兑糧解頭及收糧大戶民尤便之時
山東逋寇未殄玿解槖增修土城不以費民
孫枝蕃三原人康熙十二年知徐州時黃河汎溢
居民洶懼乃出私錢募人夫取石築堤護城城賴
以全州苦協濟夫役一徵發率數百千人枝蕃力
請免之滇閩變作官兵道徐竭力供億不擾民間
以勞卒官
佟國弼奉天人康熙三十九年知徐州歲饑力請
蠲賑嘗發常平倉麥二千石假貸饑民明年又饑
民不能盡償國弼代為償之河北田舊無隄數遭
水患乃出私錢築子堰數十里歲得有秋徐俗貧
人産子多不舉捐貲立育嬰堂募乳嫗哺養存活
頗衆卒於官奔哭者不絶
太倉州
宋高衍孫嘉定初置縣衍孫首知縣事剙建治廨城
隍坊陌壇壝學校靡不周飭(太倉州志)
元伊埒哈雅蒙古人任崇明達嚕噶齊歲旱齋宿寳
慶觀禱雨妻死弗顧謂家人曰女等殮之吾為民
禱雨未獲不可歸也言既雨大注(崇明縣志)
孟集至正間知崇明州州有三沙東沙視兩沙為
最貧不宜五榖米常貴集置常平倉於州治之南
以時糶糴價乃平(崇明縣志)
巴哩雅至正間崇明州達嚕噶齊州址為潮吞齧
相地遷之(崇明縣志)
任立太原人授嘉定知州釋冤獄四十九人歲祲
全活饑民六千餘戶(嘉定縣志)
明劉秩字伯序豐城人吳元年知崇明州渡海誓曰
苟犯民秋毫者有如此水既至興利除害奏減酒
税鹽課與塗田未成而有賦者章四上歲省三萬
石有竒(南畿志)
王瑛建安人洪武中知崇明時徙建城郭創縣治
定坊巷構公宇相度經畫瑛之功居多從子銳正
統中亦令崇明審驗人戶定其徭役貢賦之法庠
士素乏科第選敏者與講經傳竄改程業自是登
庸相望時天旱蝻生為文祭八蜡之神即雨三日
(葉盛撰刻石文)
練達新淦人建文間知嘉定縣視事甫三月靖難
師渡江從父子寧被誅達知不免一夕載妻子赴
海死(嘉定縣志)
連俊邠州人宣德中知崇明縣歲旱正賦缺供俊
請以麥豆代解報可民以為便明年復大饑迺請
借常熟官糧萬石賑給海中田坍糧存者悉言於
大吏奏蠲之(南畿志)
祖述字尚賢宣德中以福建參政左遷知嘉定邑
田數嚙於海賦無所出上疏蠲之又歲造船以供
漕運及漑田之河久淤塞悉疏上聞自是船罷造
而河亦浚(南畿志)
龍晉吉水人天順元年由御史出知嘉定縣有獄
訟累年不決者晉至立辨決之吳淞江鹽鐵塘久
淤塞晉督丁夫開浚獲一石刻於江岸其文曰得
一龍江水通人為歎異(嘉定縣志)
吳哲成化間知嘉定誠心質行常以六事箴之座
右(嘉定縣志)
李端字表正棗陽人弘治十年立太倉州端以御
史知州事時當草創兩衞弁爭長軍伍侮鄉民端
平以法皆斂手服(太倉州志)
王應鵬正德間知嘉定縣被召赴京僚佐餽贐一
介不取行至淮有持金二鎰布百疋以獻者驚問
之曰感恩切骨敢以為獻應鵬笑曰有是哉乃受
布一疋仍製衣以賞篙工其清介如此(嘉定縣志)
倪宗正餘姚人正德中由翰林出知太倉州歲大
水賑活甚衆復條陳地方利弊六事於朝凡興水
利均田税數十年皆用其策(太倉州志)
李資坤字伯生昆陽州人嘉靖中知嘉定清節絶
倫尤篤於風義建忠孝貞烈二祠立社學十有六
皆有田有廛為圖永久(嘉定縣志)
熊桴字元乘武昌人嘉靖間知太倉州倭薄城桴
晝夜守禦倭退苦旱請上官疏免一歲税糧孑遺
全活(太倉州志)
陳如松字向南同安人知太倉州負高才有強力
事無劇易立解嘗試童子千餘一日夜榜發有遺
斥者求署如松問姓名隨誦其疵句大驚而退(太倉)
(州志)
馬麟字子振嘉靖間知嘉定縣嚴重寡言笑邑有
桀黠為伍衆患苦之一日密召其魁令自相摘發
先後盡寘之法嘗濬練祁塘自治城至外岡鎮止
舍於外七日而畢工(嘉定縣志)
張守直字時舉遵化人嘉靖中知嘉定故事賦入
例有收頭一充是役無不破家守直罷不復用諸
如庫子里長為民所不便者悉罷之(嘉定縣志)
萬思謙字益甫南昌人嘉靖中知嘉定倭寇薄東
城乘風焚倉舍城幾陷思謙叩頭籲天風反火滅
賊酋中矢石死乃解去邑城土堞難守請易以甓
明年城成賊果大至恃以無恐(嘉定縣志)
唐一岑嘉靖間知崇明縣時縣治新徙平洋沙一
岑築城未畢倭寇猝至死之(崇明縣志)
韓浚字邃之淄川人萬歷間知嘉定催科舊以十
日為期浚易之以月苟輸將如約則終歲不至縣
庭有鄉民入市横被毆劫不識其主名浚訊知形
狀曰此必某某捕之不刑而服(嘉定縣志)
張世臣新野人萬歷二十九年知崇明縣築海堤
七十餘里捍田萬餘頃(崇明縣志)
王廷舉萬歷中嘉定教諭與諸生砥礪名節邑令
知其賢數咨以政人謂與侯暱欲有所干望其顔
色輒慚沮而退(嘉定縣志)
劉士斗字瞻夫南海人崇禎時知太倉州官衙不
取一物值生子市吳紬四尺人以為竒(太倉州志)
錢肅樂字希聲鄞縣人知太倉州不畏強禦常以
孝友勸導州民有母訟子扶其子令跪母前因諭
其母以爾子罪不至死且子死將誰依皆感動泣
謝去有兄弟訟者曰汝小忿奈何傷天性盍退思
之越數日兄弟果來謝(太倉州志)
李玉森字木公高要人崇禎時為嘉定丞甫至謁
直指其僚俱叩頭襲不典之稱玉森獨長跪呼大
人直指怒玉森極論大人之名美而未易踐不典
之稱乃輿臺小人所宜直指改容禮之(嘉定縣志)
文祖堯字心傳雲南人崇禎時為太倉學正繕文
廟整祭噐諄諄訓諸生以聖賢之道已而棄官寓
荒寺尋歸卒於道諸生即寓室為祠曰思賢廬(太倉)
(州志)
國朝閔有義孝感人順治二年嘉定典史盜入城焚劫
縣庫巡撫王國寳疑有變欲遣兵屠戮有義叩頭
力爭乃止
白登明字林九蓋州人太倉州知州甫莅任立四
禁一衙蠧一地棍一賭博一奸淫犯者置重法境
内肅然訪究地方利弊纖悉皆知之故摘發無不
中隣境有冤抑者輒愬上官願下州為理其為政
以誅強暴全善類為務州田高仰需蓄洩自劉河
湮塞歲苦旱潦乃先濬朱涇後及劉河凡六十里
不兩月告竣州及崑嘉二邑咸賴其利(舊通志)
潘師質字敏慎宜春人知嘉定縣官舍蕭然日食
粗糲時邑蠧導衞弁為奸索額外加漕耗若干師
質置不應會民毆擊其為首者致殞憲府檄詰其
事師質自投秦淮河死而以書繫臂極言衞弁加
耗之害百姓聞者無不感泣(舊通志)
陳慎字懷藎文安人順治十年授崇明知縣會海
潮溢傷禾稼慎力請於撫臣具題邀
免本年正供一萬八千有竒復設法賑䘏民賴全活
者甚衆十六年海寇犯江寧崇邑孤懸海外慎練
鄉勇措兵餉以死守之築文成壩使兩沙聲勢聯
絡民恃以無恐積勞成疾卒以守禦功
察司僉事
陸隴其字稼書平湖人康熙庚戌進士授嘉定知
縣縣俗婚喪諸禮多以侈靡相倣效隴其下令禁
飭示以品制而率之勤儉為政務鋤強梗抑胥吏
然不甚拘於法輒以至情悱惻相感動大賈某結
長吏横行里中僕占賣薪者妻論如律某大恐諭
之曰人無不可自新若自新未晩某感泣一變前
所為市鎮少年數十為朋以拳勇毆擊為事廉其
尤者責而械於門出入臨視誡諭警切視其情色
果悔而釋之其黨悉散役隸向以千數後乃稍稍
易業自去踰年訟者絶少催科立甘限法應輸者
自限輸若干届期及半即得宥以故絶不用杖而
輸者爭至性淡泊一介不取食米俱自平湖載來
署中隙地種蔬自給婢嫗治織絍每公事出父老
爭看清官上官嫌其儒生迂緩劾去之民罷市三
日乞留不得去之日送者數萬人填塞道路所著
困勉錄三魚堂集等書闡發義理有功後學崇祀
名宦雍正二年奉
旨升入文廟從祀西廡
海州
南北朝齊桓崇祖字敬遠下邳人泰始二年崇祖自
魏將部曲奔朐山宋以為戍主魏人襲之城中大
懼皆下船欲去崇祖曰賊非有宿謀者可急去二
里外大呼而來云艾塘義人已破賊請戍軍速往
逐之舟中人果喜爭上岸崇祖引入據城堅守遣
羸弱入島人持兩炬登山鼔譟魏軍乃退(齊書本傳)
隋張孝徵東海令嘗築西海堰捍潮民免水患(南畿志)
元曖東海令於境内築兩堰西南接蒼梧山東北
至巨平山外捍海潮内貯山水民獲灌漑之利(南畿)
(志)
唐杜令昭海州刺史值海漲築永安隄以防民患(南畿)
(志)
宋石延年字曼卿通判海州廉能有為吏民悦服(南畿)
(志)
孫洙字巨源廣陵人神宗時知海州免役法行常
平使者欲加斂緡錢洙力爭之旱蝗為害禱朐山
得雨蝗赴海死(宋史本傳)
劉彝字執中福州人知朐山䘏孤寡作陂池教種
藝平賦抑奸邑人紀其事目曰治範(宋史本傳)
張叔夜字稽仲徽宗時知海州宋江趨海濱劫鉅
舟十餘載鹵獲叔夜設伏近城而出輕兵距海誘
之戰先匿壯士海旁伺兵合舉火焚其舟賊聞之
皆無鬭志伏兵乘之擒其副賊江乃降(宋史本傳)
侯畐字道子樂清人寳佑五年通判海州兼河南
府計議官李松夀據山東突出漣泗間畐鏖城下
死之闔門遇害太學生三十二人言於朝即海州
賜廟諡曰節毅(宋史忠義傳)
元沂川至元二年知沭陽縣創建縣治修學宫招徠
流亡教之樹畜(南畿志)
明郎廷珪湖廣人洪武初知贛榆縣百度皆所創建
(南畿志)
馬希賢浙江人洪武八年知沭陽專務德化不尚
刑威興利除弊知無不為(南畿志)
陶昺南城人成化五年知海州有守有為衆務具
舉(海州志)
陸遠秀水人成化間知海州途遇怪風遣吏跡之
風所止處有人死樹下廉得謀殺者寘之法又中
途犢鳴馬前驅之不去隨犢至坡下有盜牛者殺
其母一訊而服人以為神(海州志)
劉魁高唐人成化間知贛榆公平廉潔去後民思
之(南畿志)
王舉鄒縣人成化中知贛榆廉明擢御史(贛榆縣志)
林廷玉弘治中由工科謫判海州清明果斷學宫
及祠廟壇壝次第修治(南畿志)
盛鵬襄城人先知贛榆調沭陽均徭薄税興學䘏
民(沭陽縣志)
王相汝寧人正德初知沭陽流賊犯境築壘濬濠
民賴以安(沭陽縣志)
易瓚肅寧人正德中知沭陽流寇初平治尚寬厚
省刑薄斂逃民悉歸(沭陽縣志)
陳治典宋平人嘉靖末知贛榆招撫流移與民休
息胥吏作奸生事痛懲抑之(贛榆縣志)
劉士燝遼東人崇禎十五年以江都教諭署沭陽
縣事尋實授得士民心十六年城破死之(沭陽縣志)
國朝穆爾謨山海人順治四年知贛榆縣精明嚴毅聽
斷如流羽寇猖獗爾謨親率鄉兵勦捕民賴以安
遷内部主事(舊通志)
李士麟定襄人順治六年授海州同知居官慈恕
臨事果毅海寇薄城士麟登陴守禦間督鄉勇出
竒兵擊之已而賊大至城潰被執不屈死之
通州
宋曾易占祥符間知如臯縣歲大饑請於州得越海
轉粟全活數萬人明年稍稔州課民賦如常易占
力請緩至歲盡又立孔子廟諷縣人興於學(王安石太)
(常博士曾公墓誌)
王隨字子正河南人乾興間以秘書少監出知通
州州瀕海人不知學隨徙孔子廟起學舍州人喜
始遣子弟就學(宋史本傳)
吳遵路字安道丹陽人明道二年知通州時天下
旱蝗遵路乘未饑時募閭右出錢遣人航海糴米
以備平糶又結蓬茆百間出俸設糜以處流移諸
郡多轉死惟通獨完後為淮南轉運副使於真泰
高郵軍廣常平儲蓄備賑置斗門十九以蓄泄水
利凡所規畫後皆便之(宋史本傳)
任建中寳元間通判通州築隄二十里以捍江潮
田無嚙沒民咸稱為任公隄(南畿志)
沈起字興宗鄞人至和中知海門縣瀕海地卑間
歲潮至冒民田舍起為築隄百里引江水灌溉其
中田益闢民相率以歸至立祠以報(宋史本傳)
胡安國字康侯崇安人以右文殿修撰知通州會
敵薄都城安國子寅為郎在城中或憂之安國曰
主上被重圍臣子方恨效死無路敢愛子乎(南畿志)
李大有東陽人通州通判農月苦旱大有鑿狼山
麓引江水入河漑之歲以大稔(通州志)
元張弘綱字憲臣益都人定遠大將軍招討使鎮江
隂盜起安吉弘綱率兵往捕未踰旬擒之(元史本傳)
明熊春洪武初知通州自州治學校以至旗亭郵舍
一皆春所創建吏弊民奸釐剔殆盡(南畿志)
蕭盛陽武人成化間判通州修學宫濬河渠造橋
梁築隄岸百二十里民享其利(南畿志)
蔡暹成化間知泰興縣築江堰一萬六千餘丈賑
借饑糧一萬三千餘石(南畿志)
鄭重字本弘慈谿人成化二十年知通州修石牐
唐家壩水洞十五所重濬金沙河及西亭河數十
里葺明倫堂及齋舍三十餘間(通州志)
劉文寵玉田人弘治四年知如臯縣縣養馬止百
匹永樂間六安州以災暫寄養馬千三百餘匹沿
習不改大為民厲值朝使清理馬政文寵力請如
原額(如臯縣志)
羅賢蓬溪人弘治中知泰興敝衣垢履有寺僧與
民爭田不得因獻於貴戚賢曰貧民恒業詎可奪
以媚豪貴哉執法愈堅(泰興縣志)
黃璉山西人正德七年泰興主簿流賊經縣劫掠
璉率民兵與戰生擒賊黨李南乘勝追奔被創死
(泰興縣志)
裴紹宗字伯修渭南人正德十三年令海門裁抑
浮費奏蠲坍糧後官給事中以諫死(南畿志)
張承恩字君賜易州人正德間知通州不避彊禦
有獻沙漲田於戚畹者承恩曰若彼得地吾民失
業逃矣出榜諭之其人懾而止(通州志)
黎堯勲四川人嘉靖中知如臯縣豪室悍竈兼并
為患堯勲特請均田辨肥磽以定税分上中下三
則迄今便之(如臯縣志)
稽鑘德清人嘉靖中知如臯縣甫至罷私奉金二
千有竒釋坐盜誣者十八人與戍將約毋犯民俄
卒殺漁者鑘執而詰之卒伏辜(如臯縣志)
包檉芳嘉興人隆慶三年以督學左遷通州運判
初至海潮大作溺死人畜無算檉芳行勘以舊隄
主省費各竈戶多在堤外今當迂十五六里費雖
多然有益於民堤成民為立祠呼其堤曰包公堤
(通州志)
李衷純字元白秀水人萬歷末知如臯縣瀕海徙
嚙不時或有浮漲成洲豪家輒據為業洲民爭之
不得則以其田獻於勳弁每秋穫戈船旗鼓勢猖
甚衷純單車諭解之有大盜數百倚洲恣劫衷純
捕馘其渠餘醜盡散造戰艦募兵巡邏江上以寧
(如臯縣志)
國朝陳棐光州人順治二年知泰興縣邑中伏莽與援
將相抗棐守禦策應盡協機宜寇盜屏息丈田畆
均賦役平獄訟繕學宫以最擢御史(舊通志)
陳秉彝字大倫奉天人順治五年知如臯縣留心
利弊興革得宜九年淫雨江水泛民多流亡秉彜
倡募設賑三月全活甚衆邑人許吏部直明季殉
難秉彜擢諫垣為特疏請䘏(舊通志)
江南通志卷一百十五
