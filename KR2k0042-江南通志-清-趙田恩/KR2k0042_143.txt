江南通志卷一百四十四
人物志
宦績(六)(揚徐二府)
揚州府
後漢劉熊字孟陽廣陵海西人仕為酸棗令按金石
古文稱熊光武皇帝曾孫廣陵王之孫俞鄉平侯
之季子守約履勤叡敦五經既練州郡賞善礪頑
勤恤民隠貪宄革情清修勤慕吏民愛之若慈母
畏之如神明相與採摭謠言刊之碑石焉
三國吳吕岱字定公廣陵海陵人孫權召署錄事補
餘姚長拜昭信中郎將歷交州刺史遷安南將軍
假節拜鎮南將軍屯長沙渦口代潘濬領荆州文
書與陸遜並在武昌故督蒲圻前後討平寇賊功
甚多封都鄉侯進番禺侯岱潔身奉公妻子飢乏
權聞加賜錢米嘗薦吳郡徐原官至侍御史岱時
有得失原輒諫諍又公論之及原死岱哭之甚哀
曰德淵岱之益友今不幸岱復於何聞過談者美
之太平元年年九十六卒子凱嗣
張紘字子綱廣陵人策表為正議校尉奉章至許
留為侍御史孔融等皆與親善操聞策薨欲伐吳
紘諫止之操即表權為討虜將軍領會稽太守出
紘為會稽東部都尉後權以紘為長史從征合肥
權率輕騎將突陣紘諫曰此偏禆之任非主將所
宜乃止紘建計宜都秣陵權從之臨卒遺箋勸求
賢受諫抑情損欲權省書流涕子玄清介有高行
官至南郡太守尚書
范慎字孝敬廣陵人初與謝景刁玄羊衜等為太
子登賓客竭忠知己之君纏綿三益之友時人榮
之後為侍中出補武昌左部督治軍整頓孫皓移
都甚憚之以為太尉慎自恨久為將遂託老耄軍
士戀之舉營為之流涕卒子耀嗣
晉劉頌字子雅廣陵人文帝辟為相府掾奉使於蜀
時蜀新平人飢土荒頌表求賑貸不待報而行由
是除名武帝踐阼拜尚書三公郎累遷議郎守廷
尉執奏尚書令史扈寅冤在職六年號為詳平左
遷河内太守表罷公主水碓流水不壅民獲其利
除淮南相在官嚴整甚有政績數上疏論事為時
論所美後為三公吏部尚書論罷加趙王倫九錫
為光禄大夫門施行馬卒諡曰貞
戴淵字若思廣陵人舉孝廉累功授征西將軍鎮
夀陽王敦舉兵詔淵還鎮京都石頭失守淵與諸
軍攻石頭敗績受詔見敦敦問曰前日之戰有餘
力乎淵不謝而答曰豈敢有餘但力不足耳俄收
淵害之賊平贈右光禄大夫諡曰簡弟邈字望之
好學精漢史上疏請興禮樂元帝嘉納焉仕至尚
書僕射卒諡曰穆
高嵩字茂琰廣陵人少好學善史書除太學博士
簡文帝輔政引為撫軍司馬時桓温率衆北伐嵩
為簡文作書諭以禍福温即還鎮哀帝雅好服食
嵩切諫之
南北朝齊荀伯玉字弄璋廣陵人齊高帝鎮淮隂為
冠軍刑獄參軍霸業建伯玉忠勤盡力大見委信
唐李鄘字建侯江都人邕從孫第進士李懷光辟幕
府懷光反鄘刺賊虛實白之朝德宗手詔褒答懷
光聞囚之及河中平馬燧破械致禮召為吏部員
外郎持節諭徐州時張建封卒子愔上表自稱兵
馬留後鄘以非詔命削去之乃受拜淮南節度使
王師討蔡鄘以兵二萬分壁鄆境召拜門下侍郎
同中書門下平章事引疾固辭後以太子少傅致
仕
王起字舉之太原人父官揚州遂家焉由進士為
校書郎累遷中書舍人數上疏諫穆宗畋遊歷戶
部尚書判度支靈武邠寧多曠土奏為營田以省
餽輓遷山南東道節度使修復濱漢塘堰遂無凶
年後為相封魏郡公凡四典貢舉所取皆知名士
王鐸字昭範起從子會昌中進士累官拜同平章
事黃巢陷長安鐸請討賊乃以為諸道行營都統
移檄天下時諸將環賊莫敢先發鐸檄至將士皆
奮巢勢日蹙宦者田令孜料賊必破欲功出北司
乃搆鐸於帝罷為檢校司徒義成節度使
五代高郁廣陵人楚王馬殷引為謀主初殷兵力寡
弱畏楊行密成汭之彊郁勸之修貢京師以圖霸
業又教其鑄鉛鐵錢命輸税者用帛代錢未幾國
以富饒鄰國皆疾郁殷子希聲聽反間矯殷命殺
之
南唐李建勲字致堯廣陵人德誠子少好學能屬文
家世將相杜門不預世事後為南唐相玄宗立建
勲謂宜得方正之士朝夕獻替出為撫州節度使
召拜司空及出師平湖南人皆賀建勲曰禍始此
矣稱疾致仕賜號鍾山公營别墅於山中放意泉
石卒贈太保諡曰靖
喬匡舜字亞元高郵人弱冠能屬文仕南唐周侵
淮南諸將屢敗玄宗議親率六軍拒之匡舜上疏
極諫見忤流撫州
何敬洙廣陵人仕南唐為楚州團練使察民疾苦
有科條輙先為經畫民不知勞遷武昌軍節度使
周師至敬洙除地為戰場曰敵來吾與兵民俱死
於此後以太師致仕
宋崔希甫高郵人有才略江南平潘美言於太宗召
見拜太子中允賜金紫轉監察御史凡朝廷更置
諸道事務及指揮沿邊將帥多命希甫乘傳處分
輙稱上意賜金帶仍命懸魚時號重金御史
陳知微字希顔高郵人咸平五年進士累轉京東
轉運副使奏還東平監所侵民田六百八十家又
決古廣濟河通運路罷夾黃河歲減夫役數萬歷
官判司農寺糾察在京刑獄知微沉厚有才幹不
務徼察有集三十卷
孫長卿字次公揚州人以任為校書郎倅河南府
天雨軍營壊或言衆將叛洛中讙然長卿馳往撫
諭衆遂定歷江浙荆淮發運使歲漕米至八百萬
石知慶州州高亢旱苦無水為鑿百井皆及泉羅
川馬嶺棧道危險為訪唐故制闢成通途知定州
當得園利八十萬悉歸之公終兵部侍郎
孫錫字昌齡真州人進士以文學稱居官仁恕提
點淮南刑獄考課為天下第一知宣州召五縣令
約以州所下書有不便封還故縣得自為政而州
無事尋知舒州發常平廣惠倉以活流人官至度
支郎中
呂溱字濟叔揚州人進士第一歷官翰林學士疏
論宰相陳執中奸邪仁宗還其奏溱曰以口舌論
人是隂中大臣也願出以示執中使自辨未幾執
中罷溱知徐州以與轉運使李參不相能為所誣
劾貶秩後起知開封府辨訟立斷豪惡斂跡以病
改樞密直學士卒溱自貴重接賓客不過數語人
稱七字舍人云
周孟陽字春卿泰州人寳元中進士諸王府記室
英宗在藩邸極禮重之其辭宗正表几十八上皆
孟陽為之即位擢集賢殿修撰神宗時上疏言祖
制不宜輕改拜天章閣待制卒
孫覺字莘老高郵人從胡瑗學登進士第調合肥
簿歲旱州課民捕蝗覺言民方艱食難督以威若
以米易之必盡力守悦推其說下之他縣熙寧初
知諫院青苗法行託於周官行國服為息覺奏其
妄出知廣德軍哲宗即位遷諫議大夫論罷宰相
蔡確韓縝擢御史中丞以疾罷歸遣使存勞賜金
有文集奏議及春秋傳若干卷
孫覽字傳師覺之弟由進士歷右司員外郎荆湖
開疆命往相其便覽言沅州所招溪洞百三十宜
從本郡隨事約束勿遣官置戍以為民困自誠州
至融江口可通西廣鹽以省北道餉餽悉從之拜
戶部侍郎與蔡京論役法不合出知太原西夏據
横山並河為寨秦晉之路皆塞覽擊敗之復取葭
蘆戍城之而還策勲加樞密直學士
孫升字君孚高郵人第進士哲宗立為監察御史
多所建明進侍御史論翰林承旨鄧伯温草蔡確
制稱其定策功比漢周勃欺天負國不報紹聖初
被劾奪職同邑孫谼字若谷隆興進士為繁昌尉
亦以惠政聞
喬執中字希聖高郵人治平進士提舉湖南會章
惇討五溪檄執中取大田離子二峒峒路險絶執
中但走一校諭其長即相率歸命召為司農丞提
點開封縣時牧地民耕歲久議者將取之將夷邱
墓伐桑柘執中請復予民歷官刑部侍郎後知鄆
州卒執中寬厚屢典刑獄雪活以百數嘗疏論讞
獄失出入者不宜同坐恐法吏不復肯與生比非
好生洽民之德
柳植字子春真州人少貧自奮為學舉進士甲科
為大理評事遷著作郎歷知蘇杭夀亳潁揚等州
分司西京致仕植平居畏慎寡言笑所至官舍蔬
果不採家無長物時稱其廉
孫鼛字叔静江都人趙抃薦其才知偃師縣徽宗
初召為屯田員外郎素與蔡京善京欲引為助以
正言拒之京既相出鼛提點江東刑獄歷知曹鄆
單三州卒諡通靖
張汝賢字祖禹真州人第進士除監察御史元豐
間以論尚書左丞王安禮與俱罷元祐初使閩粤
奏弛茶鹽增價得減十之八又以赦令蠲民所負
官錢米五十餘萬以左司郎中召還道卒
張汝明字舜文汝賢弟元祐進士仕州縣二十年
未嘗干進大觀中為監察御史劾蔡京市恩招權
帝奬其直京憚之徙漢陽判官晚知岳州汝明事
親孝貫穿經史所著書不襲前人語
沈錫字子昭真州人崇寧初為講議司檢討蔡京
方銓次元符上書人欲定罪錫曰遠方之士未知
朝廷好惡若槩罪之非敦世厲俗之道京不從歷
知江寧府江淮間往往以誣告興獄錫按知其妄
具疏於朝由是他郡繫者皆得釋以通議大夫致
仕卒兄銖字子平歷官中書舍人兼侍講每進講
哲宗首肯之
時丹立興化人元祐間任高郵司理莅政仁恕民
德之鄉人稱其所居曰時堡
莊徽字彦猷江都人政和初知平江郡豪朱勔被
寵官吏無不傾身事之徽獨不假借朝廷命官造
乘輿服御於浙西特令徽與勔協理尋詔罷徽曰
此天子盛德事大臣亟當承奉即日罷之在官六
年乞閒提舉洞霄宮卒
劉大中字立道真州人經明行飭鄉黨稱醇儒歷
官州縣擢監察御史宣諭江南東西路以和議不
協請外在朝言事首議建儲高宗感悟賜以御書
文賦
李正民揚州人政和二年進士中詞學兼茂科建
炎初除中書舍人出為兩浙江西湖南撫諭使以
奉使稱職除給事中吏部侍郎請復宣和以前通
令佐並帶主管學事銜以示偃武修文之意仕至
徽猷閣待制孫直養字無害知平湖置塚瘞沿海
溺死五百餘人知海鹽擇朱沆為小學師民興於
學
李易字順之揚州人好學多聞以清素見稱高宗
策試進士第一累官至敷文閣待制初授江隂軍
判官金兵至守臣謂易曰吾當死城郭君有母宜
避之易告其母母曰我去汝必無意堅守死生當
與汝同之由是易與守臣固守金兵遂引去
周麟之字茂振泰州人登紹興進士中博學宏詞
第一授著作郎以極諍和議謫秘監分司南京居
瑞州孝宗立復原官充哀謝使使於金言詞詳雅
敵為加禮後拜同知樞密院事
李衡字彦平江都人登進士第知溧陽縣以誠化
民鄉無吏迹而輸税先他邑任四年獄戶無一重
囚隆興二年北師至淮官㳂江者多遣孥歸衡獨
移家至邑民心大安入為監察御史廷爭外戚張
說不當使掌兵柄改除起居郎致仕退居崑山聚
書講學號曰樂庵
史正志字志道江都人紹興進士薦除樞密院編
修乞築和州城壘及舒揚防守荆襄事宜孝宗即
位除員外郎後忤時相謫永州尋復原官賜文安
縣開國男著有建康志十卷
牛大年字隆叟江都人慶元進士官將作監主簿
入對言人主當致念於天命人心之所繫士氣久
靡當扶持作興以為風俗之本累遷至寳章閣待
制廉潔自將以餘俸置義莊給諸貧族所撰有支
山集
明汪廣洋字朝宗高郵人舉元進士明太祖渡江召
見為元帥府令史歷官左承封忠勤伯洪武四年
為右丞相禮遇特隆已而御史中丞凃節言劉基
死毒廣洋宜知狀謫海南行至太平再賜勅切責
遂自經死著有鳳池吟藁八卷
蔣宮字伯雝真州人博極羣書於制度沿革隂陽
歷數之義無不通元至正初登第洪武元年授蘭
陽縣丞兵燹之餘招流亡通商販開學校邑以大
治
徐司馬字從政揚州人太祖養子歷官都指揮使
鎮河南甚倚重之司馬好文學拊循士卒極得衆
心公退蕭然若寒素
陳琰字公信江都人洪武丙子歲薦授御史廵按
雲南遇事明斷出廨見東家烟突出人手若招訴
狀心知有冤猝召其家督錮之而搜檢其家物得
江西估客路引一紙乃呼訊曰爾前者没估客財
而殺之匿其尸竈下今露矣其人即伏罪人詫其
神官至陜西布政使
成璡興化人洪武中授代州學正陞蔚州知州為
政清肅與守將協修邊備民賴以寧永樂初為北
平布政司參議卒洪熙初贈兵部尚書
陳晟字克昭寳應人洪武中以能書薦入中書預
誥勅尋擢五軍斷事一日當奏獄上收其奏牘令
晟背誦晟條對如流上曰汝年少特試汝於獄用
心否耳仕終吏部主事
陸顒字伯瞻興化人以明經薦為禮部主事兩使
朝鮮不辱朝命奉勅建湘獻王碑纂修實錄屢獻
詩文字畫太宗以三絶稱之轉戶部郎中分治水
利董運江淮聲望赫然
高穀字世用興化人永樂乙未進士選庶吉士改
春坊司直正統十年入内閣英宗北狩穀居守預
立景帝進工部尚書少保東閣大學士順天鄉試
陳循以子失舉奏誣考官劉儼穀曰大臣子與寒
士並進已不可况又不安於命乎儼乃得免裕陵
復辟内閣諸臣皆獲罪上曰穀在内閣議迎駕及
南内事皆左右朕無他腸可致仕穀性儉素位台
司敝廬瘠田而已成化初贈太保諡文義
龔謙字廷益揚州人正統戊辰進士授監察御史
英宗北狩首疏迎復建儲二事時論韙之廵鹽兩
浙清軍湖廣卒於官
張冤字汝端江都人天順乙卯舉人任台州府同
知遷澂江知府居官清介罷任歸舟家人誤擕官
署二釡冕見命返之其操如此
張文字存簡泰州人天順已卯鄉試第一成化丙
戍登進士任刑部郎錄囚畿内有馬平兒者報父
仇抵罪文奏請得免死丁酉賑兗州飢民全活甚
衆陞浙江副使
高銓字宗選江都人成化己丑進士累官保定廵
撫有奸人獻民地為皇莊銓勘實以聞歸其地於
民歷南戶部尚書歸德有黃河退地千餘頃為親
藩所據銓按實奏還民
黃瓚字公獻儀真人成化甲辰進士累遷江西右
布政宸濠不法諸司多為所制瓚獨不屈轉湖廣
左布政吏部疏天下外官治行五人瓚第一廵撫
山東賜一品服帶入為南京兵部侍郎江彬扈從
南廵值生日部寺俱賀瓚獨不往嘉靖初致仕
冐政字有恒泰州人成化乙未進士官山東參政
弛南旺湖禁以恤貧民廵撫寧夏守官廉劉瑾求
賄不得遂坐事罷歸後復職致仕
儲巏字静夫泰州人成化癸卯甲辰鄉會試皆第
一授南吏部主事轉考功郎持正不撓嘗覈一官
尚書耿裕欲改評巏不從曰公所執何異王介甫
裕大慙曰我固知君然非我不能容正德初塞上
有警陳禦邊五事又陳馬政多議行劉瑾擅權引
疾致仕瑾誅起南吏部侍郎卒諡文懿巏淳行清
修介然自守工詩文所著有柴墟集
胡獻字時臣興化人弘治丙辰進士廷對策譏切
時弊尚書馬文升讀卷歎服選庶吉士踰年授監
察御史清寧宮災應詔直陳言五事逮錦衣獄謫
宜陽知縣尋改福建提學副使未任卒
徐蕃字宣之泰州人弘治癸丑進士授吏科給事
中以劾中官高鳳廷杖幾死放為民後起為江西
參議討平東鄉寇累陞工部侍郎
趙鶴字叔鳴江都人弘治丙辰進士以戶部郎中督
永平山海薊州糧草兼視屯田條上十六事陞建昌
知府以不賂閹瑾左遷南安同知擢金華知府進山
東提學副使致仕嘗編維揚郡乘著具區文集
王軏字戴卿江都人弘治乙未進士授戶部主事
奉命視直隸閩浙倉庫所至嚴覈欺隠改工部員
外郎監遵化鐵冶劉瑾黨致書請託且恐以危言
軏不顧廵撫四川征芒部土官擒其魁改其地為
鎮雄府進戶部右侍郎查畿内勲戚莊田及牧馬
場租銀盡發諸侵没者總督倉場請罷京通二倉
太監及重開會通河陞南兵部尚書致仕
楊果字實夫興化人弘治壬戌進士官至戶部侍
郎天性孝友居官時以母老不挈妻子自處恬退
嘗謂人曰吾平生無所長唯不識劉瑾錢寧江彬
三人差自慰耳
葉相字良臣江都人弘治壬戌進士官給事中首
劾劉瑾又上建儲漕運庫藏等十餘疏皆愷切識
治體出參貴州轉江西布政已復遷貴州巡撫會
芒部構亂相討平之擢戶部侍郎轉刑部乞休
盛儀字德章江都人弘治乙丑進士觀吏部政時
劉瑾以事干尚書託儀為致書儀拒不許官至太
僕寺卿以清峻著名著維揚志二十卷
顧仕隆江都人鎮遠侯溥子嗣爵正德初為漕運
總兵請䘏軍卒開通惠河以清白聞嘉靖中掌中
軍都督府事論救楊廷和功在社稷不當用小人
王邦奇語傷國體詔切責移病解營務卒諡榮靖
子寰嗣爵亦為漕運總兵官請江南北被災地停
漕運一年改折色軍民交便移鎮兩廣定安南莫
宏瀷之位討平平樂猺還鎮淮有禦倭功入總京
營萬歷初致仕卒諡榮僖
俞敦字崇禮江都人正德辛未進士授庶吉士改
刑科給事中疏陳江彬逆狀不報錢寧求納交峻
拒之遷禮科使安南進都給事出知梧州
徐晉字文明江都人正德辛未進士歷任南兵部
郎中宦官劉瑯怙勢肆横晉以法繩之不少貸宸
濠叛南都震恐尚書喬宇知晉才悉以軍事委之
及駐蹕南都供億旁午晉從容取辦尋陞青州知
府
王紀字理卿泰州人正德辛未進士授進賢知縣
討平洞蠻進南兵科都給事中武廟南廵紀屢疏
請還被謫復起知武城縣會滹沱河決捍治有功
擢知高唐州以賑飢積勞卒於官
儲洵字平甫泰州人正德辛未進士官沔陽守修
隄捍水陞漳南僉事設方略除盗所著有革除錄
蔣山卿字子雲儀真人以詩名於時正德甲戌進
士諫南廵被杖謫前府都事嘉靖初復官知南寧
府時討思田土官岑猛以調度軍餉功進廣西參
政在南寧入覲上言安邊備猺方略時稱碩畫所
著有南冷休園等集
張綖字世文高郵人正德癸酉舉人歷光州知州
歲饑請賑全活甚衆歸居南湖著南湖集若干卷
樓觀字國光江都人正德丁丑進士由郎中為興
化知府仙遊苦海寇觀令鑿石築城民賴以安陞
湖廣副使致仕
高□字升之江都人正德辛巳進士授寧波推官
攝郡事會日本貢使搆亂□討平之遷知順德府
甫抵任武宗幸承天道經順德區畫供帳立辦會
城沙河工峻陞河南副使河決睢州野雞岡□鑿
孫繼口塞河以疏横流漕運賴之詔增俸一級所
著有南兗州集
方岑字伯高江都人嘉靖丙戌進士出知杭州府
先是海寧令某引用巨猾數人恣營奸利己乃逮
諸巨猾下獄夜使人殺之以滅口事發岑按驗有
狀庭笞逐之而令為按臣私人遂為所中傷免官
著有竹素齋集
蔣應奎字文煥江都人嘉靖丙戌進士授工部主
事董九廟諸大工陞應天府尹時鎮田萬畝荒弗
治税悉徵之里人應奎出金築堤召民開墾遂成
腴田里人免困累陞遼東廵撫兵部右侍郎致仕
曾銑字子重江都人嘉靖己丑進士由知縣擢御
史廵按遼東定遼陽兵亂巡撫山東築臨清外城
為重鎮總督陜西三邊請兵驅套寇復河套為一
勞永逸計輔臣夏言主其議嚴嵩與言有隙會諳
達掠遼西遂奏銑開邊啟釁言附會誤國銑所劾
罷甘肅總兵仇鸞復誣詵尅取軍糧故倡議復套
以自解竟與言同棄市天下冤之隆慶初贈尚書
諡襄愍
桑喬字子木江都人嘉靖壬辰進士以監察御史
按山西劾諸將葉宗魯綱輩失機又請免被兵州
邑征賦丁酉代還適奉天殿災上陳時政并劾嚴
嵩張讚張雲林廷㭿等時皆未知嵩奸喬首發之
嵩因喬廵按順天引疾乞歸構以規避罪下獄廷
杖戍九江二十六年而卒隆慶初贈光禄寺少卿
沈良才字德夫泰州人嘉靖乙未進士選庶吉士
改吏科給事嚴嵩初入閣良才疏列其奸後累官
至兵部侍郎嵩坐以他事罷免
曹守貞字子一江都人嘉靖戊戌進士知遂昌縣
條上採礦害民罷其役歷陞尚寳司丞典司者為
嚴嵩子世蕃與議多不合世蕃不能堪謫山東轉
運判官久之擢戶部郎中尚書張舜臣集司屬議
沿革守貞曰部體與郡縣不同惟清静寧一因之
而已有頃京營訛言部議欲裁粟布軍士大鬨尚
書患之守貞移牒戒諸將士擇時日覈軍實稽詐
冐給糧布衆心乃定出為平樂知府錄囚多從末
減尋乞休
楊守誠字惟一江都人以鄉舉知南樂縣遷河間
府判致仕歸時倭寇訌擾守誠策其必犯揚州請
於太守築揚州新城及瓜洲城為守禦計
李春芳字子實興化人嘉靖丁未廷試第一三遷
至禮部尚書加太子太保時宗室繁衍廩禄不繼
春芳清其冐濫定服飾妾媵之制毋得過度賜名
宗藩條例嘉靖末入閣受顧命居政府持論寬平
不事操切諳達請貢市廷臣多異見春芳獨請許
之邊郵安堵者數十年諫造鳳翔樓奏罷太倉羡
金及織造歲幣牙簟珍異皆聽納進中極殿大學
士致仕歸父母尚無恙鄉里榮之卒贈太師諡文
定
凌儒字真卿泰州人嘉靖癸丑進士知永豐縣擢
御史疏請重貪墨之罰革虛冐之兵搜遺佚之士
忤上意廷杖除名隆慶初復官掌河南道時高拱
在事多所掣肘儒秉公考黜一時稱允再遷右僉
都御史投劾歸
宗臣字子相興化人嘉靖庚戌進士官吏部員外
郎楊繼盛疏劾嚴嵩坐法死臣率同舍郎解袍覆
其尸為文哭之嚴嵩慙恨出為福建參議倭犯福
州臣守西門納鄉人避難者萬人出兵要擊沉賊
船於海泰寧報粤寇急臣檄延邵諸郡縣兵夾勦
而身與數騎馳赴之賊敗走白蓮賊偪永安又蹴
之陞副使提督閩學卒年三十六臣才高氣雄為
郎時與李攀龍王世貞徐中行梁有譽軰相切劘
為古文詞著有方城集十餘卷
李承式字敬甫其先大同人占籍揚州嘉靖丙辰
進士備兵榆林引疾歸會倭犯朝鮮以邊才召用
立軍功尋陞福建左布政卒
張守中字裕齋高郵人嘉靖壬戌進士以虞衡司
郎中分署遵化鐵冶墾田數百畝歲得米以給冶
人又城白冶以禦外敵陞浙江副使擒獲礦賊調
官貴陽𠞰丹平叛苗功第一中䜛當再調遂投劾
歸
李樹敏江都人以選貢授嘉善丞修築海堤補安
福丞時值均田樹敏出入阡陌自齎糗糒不一煩
民
章潤字實甫江都人萬歷丁丑進士任刑部員外
郎先後奏讞爰書多平反著律例贅言若干卷陞
瑞州知府遷副使備兵松潘甫至幕下騎士謀為
亂潤廉得其主名計擒之陞廣東右參政
李植字汝培承式子萬歷丁丑進士選庶吉士改
監察御史時張居正新去位中官馮保猶横恣植
疏保十二大罪夜半傳旨逐保籍其家上欲并籍
居正家居正以名法繩人雖剛愎實未黷貨植獨
謂爵可削家不當籍人服其公尋以爭黑峪山夀
宫被黜起官僉都御史廵撫遼東
宗名世字良弼江都人萬歷己丑進士知肥鄉縣
開渠治隄引漳河灌溉荒蕪皆成腴産民德之名
曰宗公渠歷官工部主事著史略含香堂集
黃建中字良甫興化人萬歷戊戌進士授南陽府
推官下車立置一奸掾於法諸骫法者皆戢迹有
邑令餽金笞其使令解綬去擢南戶科給事中遇
事敢言論太監高寀巡撫李三才尤激烈中内計
罷歸同邑袁應祺字肖海萬歷甲戌進士為戶部
主事議減興化浮税二萬得改折銀一萬民以稍
蘇
李茂功字季成春芳季子以中書舍人奉命封衡
藩却餽遺不受𣙜北新關汰冗税罷羨金擢興化
知府出俸金築木蘭陂隄民獲灌溉利治獄尚仁
恕凡平反疑獄數十事郡無冤民
鄭茂華字實符江都人萬歷甲辰進士累官浙江
按察使温處多盜望風遁迹陞廣西布政使時靖
藩爭立三司慮變茂華諭以大義立解魏璫所在
立生祠粤西獨不應懷宗初召對平臺晉秩副都
御史廵撫廣西御書天下清官於屏尋攝兩廣總
督以病乞休
史啟元字藎卿江都人萬歷甲辰進士天啟初備
兵衡永會岷藩有變中使往勘羣宗譁甚啟元至
數語折服遂定岷封粤寇闌入楚境力討平之又
石馬塘賊并九連山賊陷岳州啟元於廣贛孔道
設二關募兵守之賊不得奔逸遂殱其魁以病乞
休
王繼美字稚敬興化人萬歷甲辰進士知順昌縣
縣苦山水漂没繼美多造舟募善泅者救援所活
無算總理密雲糧餉省冗濫清侵冐備兵兗東白
蓮賊蹂躪繼美念捕者貪斬級功每濫及無辜檄
郡縣原宥脅從者與大吏主𠞰意不合調簡遂歸
朱家民字天民江都人萬歷丙午舉人初知涪州
舉邊才擢貴陽知府安寇攻城餉道俱絶家民以
死堅守寇卒解去進貴州左布政滇黔道險製飛
絙鎔鐵橋以通往來又築連雲等十一城修山路
千餘里行者德之叙平黔功推宣大巡撫以年老
乞休
馬呈秀字君實其先大同人占籍江都萬歷甲辰
進士知延安府復流移墾荒埆捕&KR0624;賊政績茂著
王納諫字聖俞江都人萬歷丁未進士授行人使
榮藩却餽贈甚見敬禮疾假家居二載起為吏部
主事歷四司尋復告歸著有會心言初日齋集
解學龍字石帆興化人萬歷癸丑進士天啟初由
推官擢給事中學龍多所建白魏璫惡其抗直使
御史智鋌劾之奪職歸崇禎初起補戶科累官至
右僉都御史廵撫江西屢𠞰巨寇進南兵部右侍
郎初黃道周以劾楊嗣昌奪情貶江西藩幕學龍
至是力薦道周上以為黨庇廷杖戍貴州後召還
定從賊案忤阮大鋮削籍
吳甡字鹿友興化人萬歷癸丑進士知邵武縣擢
御史以忤璫罷歸崇禎初起廵按河南擒誅大盜
李思慎建伊洛書院修于謙祠請立邵雍後為五
經博士時延綏饑民為變命甡往賑撫單騎宣諭
衆皆羅拜擢僉都御史廵撫山西治兵守河無一
賊潛渡者殱大盜賀宗漢等在晉四年民戴若慈
母入為兵部侍郎拜東閣大學士譴歸子元萊官
保定副使
姜士望字宗林儀真人以孝友聞萬歷丙辰進士
授中書舍人奉使冊德藩尋引疾歸
張伯鯨字繩海江都人萬歷丙辰進士崇禎初遷
戶部主事出督延寧二鎮軍儲通商惠工軍民便
之擢兵備僉事敗套兵於長樂堡歷遷廵撫戶部
侍郎轉兵部攝尚書事引疾家居
俞都美字士仲江都人以廩例入太學除安州通
判州瘠而多水都美為治隄梁歲饑捐俸以賑攝
定興篆熹宗保母客氏子弟横里中以幣交都美
毁刺笞其使遂告歸
徐耀字蓼莪泰州人崇禎戊辰進士授龍溪知縣
收海寇劉香老泰州舊有江南飛派鳳米民甚苦
之耀特疏奏請歲省萬餘石終右僉都御史卒賜
祭葬
韓如愈字唐山興化人崇禎辛未進士授安化知
縣土司安某與總兵殷朝陽有隙誘至家矐其目
復行賄大吏圖脱罪如愈獨弗受力請抵法竟削
其職擢工科給事中督漕江西奏真人張應京不
宜賜第京師轉兵科右給事廵視京營稽核隠冐
無所徇山東總兵劉澤清數失律隂使人刺取兵
垣章奏如愈疏發其奸下其人於理澤清恐走書
幣求解詈而麾之甲申督餉出都澤清遣麾下要
於道遂遇害
李思誠字次卿興化人春芳孫萬歷戊戌進士累
陞江西按察使劉忠節綎以死封疆功世襲子吉
幼其從兄賄直指謀奪之思誠力持不可卒以予
吉召為太僕卿歷官禮部尚書會都城多火災樞
臣王永光請歸票擬於内閣以弭天變魏璫銜之
而思誠疏稱永光有大臣敢言氣遂以贓罪誣思
誠下鎮撫司許顯純治顯純故駙馬子初欲以女
為信王妃思誠奏舊制無戚里重姻者事遂寢至
是坐思誠贓三千兩奪職後楊維垣吳默等交章
奏雪起用尋卒
王相說字懋弼泰州人天啟壬戌進士授袁州推
官擢御史請復召對之制疏論温體仁用黨字塞
言官口出巡山西時叛卒潰兵戕賊官吏變且坌
起相說單騎撫綏會兵𠞰撲遷湖廣參議俄告歸
喬可聘字君徵寳應人天啟二年進士授中書舍
人是時魏忠賢勢方張即請告終養崇禎改元補
前官吏部侍郎張捷力薦逆案吕純如為本部尚
書有旨不許給事中呂黃鍾遂薦捷為之可聘上
疏謂捷辠浮於逆案中人黃鍾辠又浮於捷彼倡
此和相倚為奸禍自此始矣考授監察御史廵按
浙江可聘雖與東林諸人還往及臨事是非可否
直道而行不肯雷同附麗於是東林亦有不悦者
坐事左降後起御史數言事不報遂歸
國朝王永吉字修之高郵州人天啟乙丑進士官至薊
遼總督歸
本朝起為大理寺卿歷工戶二部侍郎由兵部尚書入
相復由内院大學士出領吏部尚書永吉洞曉世
務條奏民生吏治剴切無支辭風度峻飭不受私
謁卒諡文通
戎政興化人選貢生順治初曾參征廣軍幕初任
福建歸化縣禦賊守城再任莆田開誠撫諭俱著
勞績
張幼學字詞臣泰州人順治丙戌進士授鄞縣知
縣後遷大興以廉能稱有詩集
陳卓字懋修江都人順治丁亥進士由刑部郎提
學四川時蜀新定文學荒廢卓出經籍令傳寫相
教授文風日振陞陜西臨鞏道副使復官商分茶
之法辨部民受逆&KR0624;偽劄者再擢荆南道參政歸
徐炟字符禺興化人順治己丑進士
特授廣東督糧道時粤東餘孽未靖軍事旁午炟駐大營
備糧糗供芻茭經畫周詳三年始奏擴清轉陜西
參政歷陞廣東布政
季開生字天中順治已丑進士選庶吉士授兵科
給事中以言事謫尚陽堡後奉
恩詔復原官以喪歸里廕一子入監
郭礎字公石江都人順治壬辰進士授戶部主事
知順德府府東北有古大陸歲漲為田廬害礎令
挑牛尾河三百餘丈濬大郝黃梅諸口自是夏無
横溢諸邑賴之
俞鐸字天木泰州人順治壬辰進士選庶吉士授
監察御史巡按宣大疏罷監司之不職者遷分守
口北道參議營築獨石邊牆冐寒疾卒
鄭為旭字方旦江都人順治辛卯拔貢授中書累
遷監察御史請選官加驗看視學遣詞臣分進士
舉貢援例班次以疏銓政次第舉行從弟為光字
晦中順治己亥進士選庶吉士改授監察御史請
剔揚州關鈔積弊清江都加派税糧節鳳米浮費
皆報可卒於官
金懷玉字式如江都人順治戊戌進士授泉州推
官時海氛未靖沿海州邑數十里外築牆為界有
踰牆出者以通海論懷玉至錄釋繋獄千餘人白
上官曰此不過小民資漁利為活者也遷瑞州府
同知卒
張瑾字去瑕江都人康熙癸卯舉於鄉除昆明知
縣吳逆初平民未復業瑾為給牛種招墾荒地請
開白沙清水馬褭三河以資灌溉案無留牘凡他
郡有疑獄不决者上官輒下瑾理之卒於官
喬萊字子静寳應人可聘子康熙丁未進士除中
書舍人舉博學宏詞改授編修主廣西鄉試歷陞
翰林侍讀時御史奏濬海口瀉積水總河御史上
言疏海口則引潮内侵大不便請於邵伯高郵間
置閘洩水復築長隄抵海口以束所洩之水使水
勢高於海口則趨海自迅下廷臣議適萊入直上
召問力陳不可議遂寢未幾中蜚語罷歸復召卒
於官
宮夢仁字宗衮太史偉鏐子康熙庚戌會試第一
選庶吉士授御史奏止開礦請治河先疏海口出
為河南湖廣參議累遷副都御史巡撫福建罷歸
旋以修河勞績復原官夢仁行已居官剛直不阿
服御無改寒素所著有自訂文集廿一史名臣言
行錄讀書紀數略五十卷
李柟字木菴興化人康熙癸丑進士選庶吉士歷
坊允累遷左都御史疏論督撫覆奏不當詆言官
藩司停陞本省巡撫以杜虧空請急撥江南近海
州縣糧儲由海運賑山東六郡饑請遇水旱預蠲
新租毋貸舊欠使胥吏不得以已徵飽私槖又奏
刑曹檢覈具稿全倚司屬必甄拔明通律例不畏
強禦者大理職司平反當寬以濟嚴無取附和掌
憲五年持大體務平恕所著有律令箋註大遠堂
集
許承宣字力臣江都人康熙丙辰進士改庶吉士
授工科給事中首陳揚州水利賦役二疏辛酉典
陜西鄉試還條上秦晉間利弊六事悉見嘉納弟
承家字師六康熙乙丑進士官編修請假歸兄弟
里居皆以循謹惠愛見稱
劉國黻字禹美寳應人康熙壬戌進士選庶吉士
遷戶科都給事建言民田有大地小地上中下地
之殊起科輸税或以數畝當一畝故有田少而賦
多田多而賦少賦役全書不明言其故恐吏緣為
奸異日借言清丈欲以一畝作數畝民何以堪請
勅覈折數具載書中以垂永久時有請丈量淮揚
田畝以羨地入官鬻之者國黻疏出乃寢累官至
鴻臚卿
徐州府
漢蕭何豐人初為沛主吏掾高祖為亭長何嘗左右
之及從入關何獨收律令圖書藏之具知天下阨
塞戶口民所疾苦沛公為漢王以何為丞相守關
中轉漕給軍食無乏天下既定論功為第一封酇
侯卒諡文終行封時詔定功臣位次皆曰曹參功
最多宜第一鄂千秋曰曹參雖有野戰略地之功
特一時之事蕭何常全關中以待陛下此萬世之
功也何功當第一帝曰進賢受上賞何功雖高得
鄂君乃益明亦封鄂平安侯
曹參字敬伯沛人秦時治獄掾以中涓從高祖定
天下攻城略地功最多封平陽侯惠帝時為齊相
師蓋公用黃老術齊國大治後代蕭何為丞相一
遵何約束民樂其清静卒諡懿
王陵沛人始為縣豪高祖微時兄事之及定三秦
陵以兵屬焉天下既定封安國侯為右丞相高后
欲王諸呂陵力爭之遂謝疾免
樊噲沛人從高祖為舍人多戰功鴻門之會噲居
營外聞事急持盾撞入營誚讓項羽從高祖走霸
上軍天下既定封舞陽侯高帝嘗病惡見人詔戶
者無得入羣臣噲廼排闥直入見上獨枕一宦者
卧流涕諫以趙高之事
周昌沛人從高祖破項籍封汾隂侯拜御史大夫
高祖欲易太子昌力爭不奉詔是歲封如意為趙
王年十歲擇貴彊相為呂后所敬憚者護之乃徙
昌相趙既而太后鴆趙王昌謝病不朝見尋卒
周勃沛人以中涓從高祖戰功多封綘侯後與陳
平謀誅諸呂迎立孝文帝為右丞相卒諡武
周亞夫勃次子為河内守文帝封為條侯六年為
將軍軍細柳文帝自勞軍先驅不得入以詔諭之
乃徐行入營天子為改容式車既出曰此真將軍
也景帝時吳楚反以亞夫為太尉討平之遷丞相
任敖沛人高祖初起敖以客從為御史守豐遷上
黨守陳豨反時敖堅守封廣阿侯
陸賈楚人有口辯使南越諭趙陀稱臣擢大中大
夫著書論古今成敗每奏一篇高帝輒稱善名之
曰新語後諸呂擅權危劉氏賈說陳平交懽絳侯
迎立文帝賈有力焉以夀終
季布楚人任俠有名初為項籍將數窘漢王籍滅
高祖購布急因滕公為言乃赦布召拜郎中文帝
時為河東守布弟心亦任俠心以勇布以諾並聞
關中
申屠嘉梁人以材官從擊項籍為都尉至孝文時
以御史大夫拜丞相封故安侯廉直不受私謁鄧
通以弄臣戲殿上嘉召至欲斬之赦至乃免
後漢朱浮字叔元蕭人從光武破邯鄲為幽州牧定
北邊封武陽侯後入為執金吾帝以長吏多不勝
任微過輒斥罷浮因日食上疏諫自是牧守易代
頗簡又言國學既興宜廣博士之選帝然之遷大
司空徙封新息侯
劉般字伯興宣帝後封於楚般父紆王莽廢為庶
人因家彭城建武中詔封般為菑丘侯太守薦般
束修至行為諸侯師帝嘉之賜錢幣顯宗時徵行
執金吾事遷宗正般在位數言事收恤九族行義
尤著子愷當襲般爵而逃讓與弟憲久之侍中賈
逵陳其事徵拜為郎累遷三公舊制公卿二千石
不得行三年喪愷議以為非崇化厲俗之道從之
趙興下邳人肅宗時為司隸校尉性剛正官至潁
川太守子峻官至太傅以才器稱孫安官至魯相
三葉皆為校尉時稱其盛
吳樹下邳人為宛令辭梁冀冀賓客布縣界以託
樹樹曰小人奸蠧比屋可誅將軍宜崇賢善以補
朝闕侍坐以來多託非人非敢聞命冀嘿然到縣
遂誅冀賓客為民害者數十人冀深怨之後為荆
州刺史臨去辭冀冀為設酒因鴆殺之
劉矩字叔方蕭人少有高節舉孝廉為雍丘令以
禮讓化民路不拾遺累遷尚書令性亮直失大將
軍梁冀意出為常山相冀敗代黃瓊為太尉瓊為
司空同心輔政號為賢相
陳球字伯真下邳人陽嘉中舉孝廉遷繁陽令太
守諷令納賄不與為零陵太守賊寇消散州兵朱
蓋等反與桂陽賊數萬轉攻零陵掾請遣家避難
怒斥之卒破賊斬蓋等為廷尉時竇太后崩宦官
曹節等以積怨欲别葬太后以馮貴人配祔球首
發正議公卿以下皆從之後拜司空太尉謀誅宦
官事洩下獄死二子瑀吳郡太守琮汝隂太守弟
子珪舉茂才濟北相並知名
刁韙字子榮彭城人建和時為侍御史坐朋黨禁
錮後陳蕃被徵復拜議郎遷尚書在朝有鯁直節
出為魯東海二郡相性忼厲有明略所在稱神常
以法度自整家人莫見惰容焉
審忠梁人靈帝時郎中上書言宦官朱瑀等罪惡
極切直後辟公府
陳登字元龍珪子年二十五舉孝廉學兼文武有
雄姿異略守廣陵有威名破孫策兵遷東城太守
廣陵民拔郡送之以功加伏波將軍卒年三十九
三國魏張茂字彦林沛人青龍三年為魏太子舍人
時明帝盛興宫室留意玩飾又錄奪士女前已嫁
為吏民妻者還以配士茂上書極諫甚切直
吳張承字仲嗣昭長子少以才學名為長沙西部都
尉平山寇遷濡須都督奮威將軍封都鄉侯承為
人壯毅忠讜能甄識人物拔蔡欵謝景於孤微童
幼後並為國士弟休字叔嗣襲昭爵弱冠為太子
登僚友以漢書授登徙中庶子轉右弼都尉權游
獵暮歸休上疏諫戒權大善之後以孫弘譛賜死
蔡欵字文德彭城人歷位内外以清真顯於當時
後以衞尉領中書令封留侯
吳展字士季下邳人仕吳為廣州刺史忠足矯非
清則厲俗信可結神才可幹世吳平還下邳閉門
自守不交賓客
晉劉隗字大連彭城人元帝時為從事中郎遷丞相
司直彈奏不畏彊禦賜爵都鄉侯為丹陽尹雖在
外而萬機祕密皆預聞拜鎮北將軍鎮泗口王敦
作亂以討隗為名詔徵隗還京師請誅敦不從及
攻敦於石頭不克遂别帝去奔石勒
南北朝宋劉簡之彭城呂人為宋武帝所知赴義京
口位太尉諮議參軍弟謙之好學撰晉紀二十卷
位至廣州刺史子道産為雍州刺史領寧蠻校尉
蠻夷順服百姓樂業有襄陽樂歌自道産始也道
産子延孫以尚書右僕射為南徐州刺史防竟陵
王誕斬誕使劉公泰首送建業卒贈司徒
劉粹字道冲沛郡蕭人初辟州從事從宋武帝平
建業征廣固以功封西安侯族兄毅貳於武帝粹
不與毅同心而盡心武帝改封建安侯元嘉三年
討謝晦晦故與粹善以粹子曠之為參軍帝甚疑
之王弘曰粹無私不必憂及受命南討一無所顧
晦亦不害曠之遣還宗人
劉損字子騫元嘉中為吳郡太守嘗修葺太伯廟
以善政聞
劉亮懷默子少工刀盾仕宋以功封順陽縣侯歷
梁益二州刺史在位廉儉所得公禄悉以還官明
帝下詔褒美卒諡剛侯
齊曹虎字士威下邳人齊高帝鎮東府使領白直三
百人虎形幹偉毅善於誘納有知人鑒隆昌中拜
雍州刺史子世宗性嚴明頗識兵勢歷太子左衞
率
梁徐文盛字道茂彭城人也為寧州刺史州在僻遠
羣蠻劫竊相尋前後刺史莫能制文盛推心撫慰
夷獠感之風俗遂改
隋劉行本沛人璠從子起家梁武陵王國常侍遇蕭
修以梁州北附遂與叔父璠歸周以諷讀為河内
太守隋文帝擢為諫議大夫帝嘗笞一郎行本諫
止弗聽行本前曰陛下置臣左右臣言是安得不
聽若非當致之理安得輕臣而不顧置笏於地而
退帝斂容謝之原所笞者擢左庶子輔導太子動
繩以正唐令則以弦歌教内人夏侯福與太子戲
閣内行本皆切責之一時權貴憚其方正請託路
絶吏人懷之
劉權字世略豐人少喜俠後折節好學動循法度
開皇中從平陳封宋國公拜蘇州刺史甚得民和
大業初從征吐谷渾多戰功尋為南海太守行至
鄱陽遇盜起權乘單舸詣賊營說以利害羣賊感
悦降附至南海數歲盜起豪帥多願推權為首權
固拒之子世徹又密書諷令舉兵權集僚佐對斬
其使矢無異圖
唐劉德威彭城人有幹略始從高祖討伐有功貞觀
初歷綿州刺史政號廉平民立石頌德尋為大理
卿太宗問曰比刑網密咎安在德威曰在君不在
臣下之寬猛視主之好惡今坐入者無辜坐出者
有罪所以吏務深文為自營計帝然其言卒諡襄
劉延嗣彭城人德威從子為潤州司馬徐敬業攻
潤州延嗣與刺史固守俄而城陷敬業邀之降延
嗣不屈敬業怒將斬之其黨魏思温救止繫獄敬
業平錄功遷梓州長史轉汾州刺史
劉延祐彭城人擢進士補渭南尉治第一後檢校
司賓少卿徐敬業敗吏議敬業所署官多殊死延
祐謂誣脅當察以情全宥甚衆後為安南都護遇
害
劉藏器延祐從弟高祖時為侍御史衞尉卿尉遲
寳琳脅人女為妾藏器劾還之寳琳私請帝止其
還凡再劾再止藏器終執奏還之子知柔性儉静
居親喪廬墓側詔築闕表之歷官工部尚書河南
大水詔知柔馳驛察民疾苦及吏善惡表薦有治
行者二十七人皆協輿望卒贈太子少保諡曰文
知幾别有傳
司馬鍠徐州人天授初左補闕薛謙光上疏論選
舉之弊長安中選臺閣賢望分典大郡十九人鍠
與焉政績可稱獨謙光與鍠二人而已
劉海濱彭城人以義俠聞為涇原兵馬將與段秀
實友善累立戰功兼御史中丞劉文喜據涇州叛
海濱與其子光國紿以奏請及入對言奸慝可誅
狀既還光國手斬文喜獻闕下擢左驍騎大將軍
封五原郡王海濱樂平郡王為朱泚所害
劉仁師彭城人長慶中為高陵令有惠政遷屯田
郎中兼侍御史劉禹錫稱其理人為循吏理財為
能臣一出於清白
南唐馬仁裕徐州人數歲學兵法通解若素習事南
唐為昇州牙將以定朱瑾功遷左領軍將軍歷楚
州刺史節度潤州改廬州為政寬簡廉平甚得民
心
馬文義仁裕子以蔭授千牛備身隸祖全恩為判
官從下建州將吏皆入府庫爭取金寳文義獨收
民籍故建雖經亂而民安舊業文義有力焉遷讚
善大夫卒妻朱氏賻贈一無所受人以為其廉能
刑家
徐玠字藴圭彭城人事吳為江西糧料使遷吉州
刺史烈祖以佐命功拜右丞相出為宣州節度使
復召為司徒年七十六卒贈高平郡王
宋劉濤彭城人後唐舉進士累官右詹事宋太祖即
位素知濤履行召至以老疾求退授祕書監濤有
知人鑒嘗力薦薛居正於主司以為文章器業必
至台輔後果為相
郭廷謂字信臣徐州人幼好學善騎射性恭謹事
母以孝聞南唐屢立功後歸於周宋初為静江軍
節度觀察使留後知梓州悉除弊政子延濬歷官
成都都巡檢使李順亂擒斬甚多改知漢州屢被
嘉奬兄子延澤好學藏書累官國子博士
王漢忠徐州人少豪蕩有膂力太宗時從征太原
先登流矢中眸戰益急上壯之累遷洮州觀察使
契丹南侵合諸軍擊敗之終左屯衛上將軍漢忠
有識略軍政甚肅每行師詰旦必行香祝曰願軍
民無犯吾令違者一毫不貸故所部無盜性剛果
不務小節輕財樂施好讀書待賓佐有禮名稱甚
茂
牛冕字君儀彭城人太平興國三年進士知滁州
以勤政聞歷福建轉運使建議廢邵武軍歸化金
坑土人便之卒官祠部員外郎子昭儉殿中丞
劉福下邳人魁岸有膂力宋初官横海指揮使討
蜀叛將全師雄有功累遷雄州防禦使至部按行
城壘調鎮兵出私錢宴犒寇至恃以無恐福御下
有方為政簡易人甚德之
劉湜字子正徐州人舉進士歷遷殿中侍御史上
言轉運使掎摭郡縣苛束官吏人不得騁其材宜
稍寬假不改者繩之後領河渠事汴水絶鑿河隂
新渠通漕運如故知廣州儂智高初平湜練土兵
葺械器作鐵鎻以斷江路有盗據山招之不降湜
知並山民資之食徙民絶其餉盜饑因悉降歷知
徐鄆慶密州
李若谷字子淵豐人舉進士累官至參知政事以
太子少傅致仕卒諡康靖若谷知陜州時招諭青
灰山盜殺其黨自歸知潭州洞庭賊劫殺商人為
常若谷擒磔於市自是盜息知延州秋夏水溢為
害制石版為岸後雖暴水無恙知夀州摘豪右之
占芍陂者知并州助貧民嫁娶在政府論議寬厚
治民多智慮愷悌愛人去後人思之
晁宗慤字世良迥子以父廕為祕書省校書郎累
遷殿中丞天聖中奏對請減上供墾閒田擇獄官
令監司舉縣令以龍圖閣學士權發遣開封府辨
雪疑獄有能名拜右諫議大夫參知政事卒諡文
莊宗慤性敦厚事父母孝篤於故舊凡任子恩皆
先其族人在翰林一夕草將相五制褒揚訓戒人
得其宜嘗密詔訪邊策陳七事頗施用之
李夀朋字延老若谷孫淑子慶歷初進士判吏部
南曹使行諸陵奏正昭憲皇后時祭禮歷戶部判
官知鳳翔府括蕪田三萬頃縦民耕擇其壯者使
習兵司馬光薦其能加直史館進鹽鐵副使弟復
圭與夀朋同賜進士歷六路轉運使在浙西奏蠲
蛤税以予民在涇州奏免二税邵堯夫稱其臨事
敏决有健吏才後以集賢殿修撰知荆南卒
劉庠字希道徐州人由進士除監察御史裏行仁
宗外家李珣犯法庠奏法行自貴近始帝不豫儲
嗣未正庠疏請立太子皆從之神宗時歷官都轉
運使知開封府王安石欲見之戒典謁者曰客至
勿納惟劉庠來即告我或勸之見庠曰自彼執政
未嘗一事合人情竟不往見又與蔡確爭廷參禮
出知太原府歷知永興軍時西征無功關内騷動
庠力言虛内事外恐搖根本帝嘉其忠元祐初加
樞密直學士卒
鄭僅彭城人第進士為冠氏令時河朔饑多盜相
戒不入其境累遷知寧州諸軍多殺老弱持首要
賞僅下令非強壯而能生致者賞半之時諸路爭
進討奏捷僅獨保境不生事寇亦不犯官至顯謨
閣直學士子望之字顧道有文名登進士靖康初
再使金歷官直學士
姚孝錫字仲純豐人政和四年登科為代州兵曹
金兵入雁門州將議以城降官屬畏怯投死無所
孝錫偃卧大鼾略不為意後家五臺善治生出家
粟萬石賑饑多所全活所著有雞肋集
成野賢豐人為全鄉令每政暇匹馬一僕循行郊
陌勸課農桑刑清事簡民安樂之
元曹伯啓字士開碭山人至元間薦授西臺御史遷
刑部侍郎持法平允權貴不得奪後為御史臺侍
御史奉命同刊定大元通制上言五刑者刑異五
等黥杖徒役於千里之外百無一生還者是一人
身被五刑非五刑各底於一人也法當改易丞相
是之而不果行性莊肅奉身清約所奬借名士最
多所著有漢泉漫藁續集行世六子十孫皆顯仕
徹爾蒙古竒&KR1685;氏居徐州三世矣徹爾幼孤母蒲
氏教以讀書至元十八年世祖召見悦之常侍左
右從征東北邊勸帝賑給軍過地方使江南言學
田弗宜賣皆從之嘗直陳丞相僧格罪狀觸帝怒
命批其頰徹爾辯愈力卒悟陞福建行省平章政
事平汀漳盜歐狗梟以徇盡赦脅從者改浙江行
省疏吳淞江以利民田召入為中書平章事薨之
日家貲不滿二百人服其廉贈太師追封武寧王
諡正憲
許義夫碭山人為夏邑縣尹每親詣鄉社教民稼
穡賞勤罰惰境内豐足後為封丘尹至正四年大
饑羣盜劫掠州縣義夫聞賊至近境乃單騎出郊
力言邑中小民貧皆已驚竄幸無入吾境言辭愿
欵賊遂他往民免於難
錢光弼字仲明彭城人以薦授將仕郎同知晉寧
州事歷遷汴梁路總管兼府尹未二年省憲交薦
遷平江路總管兼管内勸農事卒贈兵部尚書追
封彭城郡侯
明朱守仁字元夫徐州人明初知袁州洪武二年徵
為工部侍郎尋拜尚書改北平行省參政謫知縣
進知州歷四川布政使致仕復起知楚雄府所至
有善政居楚雄九年境内大治入拜太僕卿馬大
蕃息馬政之修自守仁始永樂初卒
任肅字伯雝徐州人領洪武鄉薦為工部主事陞
刑部郎中出知南昌府多惠政秩滿父老乞留命
增秩還任尋陞雲南左參政致仕
孟驥字尚德蕭人洪武初以薦授驛丞歷遷貴州
布政使有惠政秩滿乞留詔增秩還任
黃正碭山人氣質剛方言語必信居家以孝聞洪
武中為邑吏以直言徵奏對擢右僉都御史卓有
風裁後黜為英山縣吏會金山叛寇復以為僉都
御史即日渡江募勇敢士得十萬遂討平之又討
平雲南叛寇還至普安為賊創傷卒
蔡楫字汝濟沛人洪武十五年舉孝廉拜福建道
御史聲績甚著以言事謫戍甘州尋授嘉興知縣
縣多無賴子楫於廳事剏置善惡二牌邑民有善
惡皆志之多感愧趨善復任御史按交州有聲稱
朱芾字大芾徐州人洪武中為戶科給事中改御
史性剛直以言事謫戍雲南
張宏碭山人孝友勤學永樂中由國子生仕為開
封府同知遷戶部郎中出知荆州府政平守潔門
絶私謁人稱為閉戶張云
王弼徐州人永樂中知良鄉縣有惠政當代去民
懇留之值歲旱躬禱即得雨有蝗入境拜祈之為
羣鳥食盡民皆以為至誠所感遷戶部主事
馬蕙字彦芳徐州人宣德壬子鄉薦歷官汝寧府
教授所至敦重行誼教有成效藩省屢聘典文皆
辭不赴所著有蘭齋集子暾字廷震領成化辛卯
鄉薦知潞州居官平恕宗藩信服無撓法者均徭
賦興學校以治最遷南戶部郎中
李鉞字延器蕭人正統中以歲貢為温州同知海
寇鈔掠鉞獲其渠魁寘之法脅從者招撫復業以
功增秩歷知開封鞏昌二府民尸祝焉
潘洪字裕夫宿遷縣人父敏景泰中以人才舉為
涇縣主簿有善政洪舉成化乙未進士歷吏科給
事中遇天變詔内外言得失洪已註籍休沐疏弊
政數十條上之出守邵武疏楊譁呂烱之罪改守
青州藩邸中人驕横以法繩之奪還所侵民地
劉經字引之徐州人領成化丙午鄉薦為武義令
治最遷濟寧州守時逆瑾擅權遣人索金不予遂
免官瑾敗或勸自白竟安退以終
張佶字習之徐州人弘治己丑進士為鄞令政有
鋒鍔善良賴之遷南刑部主事立决疑獄多所平
反遷浙江按察僉事勢豪相戒勿犯其令
李穏字邦泰碭山人正德戊辰進士知仁和縣遷
御史以觸權貴罷歸嘉靖初應詔起遷浙江按察
僉事吏事精確聲望赫然乞終養歸居鄉恂恂稱
長者
高瑁睢寧人正德戊辰進士以戶部主事督徐州
倉廉恪稱最歷官山東僉事以忤劉瑾歸
張鶴鳴字孚宇徐州人正德丁丑進士授山隂令
值張居正行度田令父老有以苦浮税告者鶴鳴
履畝清釐邑人德之擢御史
周冕沛人正德間由孝廉仕至布政司參政潔已
愛民不阿權貴著政體備要書行世
楊守謙字允亨徐州人父志學字遜夫弘治六年
進士巡撫大同宣夏邊人愛之卒諡康惠守謙嘉
靖八年進士授主事歷郎中督學陜西所在有聲
擢巡撫山西又巡撫保定督紫荆諸關去鎮之日
士民號泣追送數百里外俺答寇京城守謙倍道
入援進兵部侍郎時仇鸞觀望丁汝䕫亦戒勿輕
戰遂坐失誤軍機死聞者無不流涕守謙馭下有
恩居官廉蕭然若寒士隆慶初贈尚書諡恪愍
張貞觀字惟誠沛人嘉靖十一年進士官禮科都
給事中屢建言後以皇長子出閣不具禮疏諫忤
旨家居所著有掖垣諫草野心堂集
王業蕭人嘉靖庚子舉人知永清縣政尚平恕然
有風裁能遏抑豪右尋擢御史權貴憚之
江南通志卷一百四十四
江南通志卷一百四十四
人物志
宦績(六)(揚徐二府)
揚州府
後漢劉熊字孟陽廣陵海西人仕為酸棗令按金石
古文稱熊光武皇帝曾孫廣陵王之孫俞鄉平侯
之季子守約履勤叡敦五經既練州郡賞善礪頑
勤恤民隠貪宄革情清修勤慕吏民愛之若慈母
畏之如神明相與採摭謠言刊之碑石焉
三國吳吕岱字定公廣陵海陵人孫權召署錄事補
餘姚長拜昭信中郎將歷交州刺史遷安南將軍
假節拜鎮南將軍屯長沙渦口代潘濬領荆州文
書與陸遜並在武昌故督蒲圻前後討平寇賊功
甚多封都鄉侯進番禺侯岱潔身奉公妻子飢乏
權聞加賜錢米嘗薦吳郡徐原官至侍御史岱時
有得失原輒諫諍又公論之及原死岱哭之甚哀
曰德淵岱之益友今不幸岱復於何聞過談者美
之太平元年年九十六卒子凱嗣
張紘字子綱廣陵人策表為正議校尉奉章至許
留為侍御史孔融等皆與親善操聞策薨欲伐吳
紘諫止之操即表權為討虜將軍領會稽太守出
紘為會稽東部都尉後權以紘為長史從征合肥
權率輕騎將突陣紘諫曰此偏禆之任非主將所
宜乃止紘建計宜都秣陵權從之臨卒遺箋勸求
賢受諫抑情損欲權省書流涕子玄清介有高行
官至南郡太守尚書
范慎字孝敬廣陵人初與謝景刁玄羊衜等為太
子登賓客竭忠知己之君纏綿三益之友時人榮
之後為侍中出補武昌左部督治軍整頓孫皓移
都甚憚之以為太尉慎自恨久為將遂託老耄軍
士戀之舉營為之流涕卒子耀嗣
晉劉頌字子雅廣陵人文帝辟為相府掾奉使於蜀
時蜀新平人飢土荒頌表求賑貸不待報而行由
是除名武帝踐阼拜尚書三公郎累遷議郎守廷
尉執奏尚書令史扈寅冤在職六年號為詳平左
遷河内太守表罷公主水碓流水不壅民獲其利
除淮南相在官嚴整甚有政績數上疏論事為時
論所美後為三公吏部尚書論罷加趙王倫九錫
為光禄大夫門施行馬卒諡曰貞
戴淵字若思廣陵人舉孝廉累功授征西將軍鎮
夀陽王敦舉兵詔淵還鎮京都石頭失守淵與諸
軍攻石頭敗績受詔見敦敦問曰前日之戰有餘
力乎淵不謝而答曰豈敢有餘但力不足耳俄收
淵害之賊平贈右光禄大夫諡曰簡弟邈字望之
好學精漢史上疏請興禮樂元帝嘉納焉仕至尚
書僕射卒諡曰穆
高嵩字茂琰廣陵人少好學善史書除太學博士
簡文帝輔政引為撫軍司馬時桓温率衆北伐嵩
為簡文作書諭以禍福温即還鎮哀帝雅好服食
嵩切諫之
南北朝齊荀伯玉字弄璋廣陵人齊高帝鎮淮隂為
冠軍刑獄參軍霸業建伯玉忠勤盡力大見委信
唐李鄘字建侯江都人邕從孫第進士李懷光辟幕
府懷光反鄘刺賊虛實白之朝德宗手詔褒答懷
光聞囚之及河中平馬燧破械致禮召為吏部員
外郎持節諭徐州時張建封卒子愔上表自稱兵
馬留後鄘以非詔命削去之乃受拜淮南節度使
王師討蔡鄘以兵二萬分壁鄆境召拜門下侍郎
同中書門下平章事引疾固辭後以太子少傅致
仕
王起字舉之太原人父官揚州遂家焉由進士為
校書郎累遷中書舍人數上疏諫穆宗畋遊歷戶
部尚書判度支靈武邠寧多曠土奏為營田以省
餽輓遷山南東道節度使修復濱漢塘堰遂無凶
年後為相封魏郡公凡四典貢舉所取皆知名士
王鐸字昭範起從子會昌中進士累官拜同平章
事黃巢陷長安鐸請討賊乃以為諸道行營都統
移檄天下時諸將環賊莫敢先發鐸檄至將士皆
奮巢勢日蹙宦者田令孜料賊必破欲功出北司
乃搆鐸於帝罷為檢校司徒義成節度使
五代高郁廣陵人楚王馬殷引為謀主初殷兵力寡
弱畏楊行密成汭之彊郁勸之修貢京師以圖霸
業又教其鑄鉛鐵錢命輸税者用帛代錢未幾國
以富饒鄰國皆疾郁殷子希聲聽反間矯殷命殺
之
南唐李建勲字致堯廣陵人德誠子少好學能屬文
家世將相杜門不預世事後為南唐相玄宗立建
勲謂宜得方正之士朝夕獻替出為撫州節度使
召拜司空及出師平湖南人皆賀建勲曰禍始此
矣稱疾致仕賜號鍾山公營别墅於山中放意泉
石卒贈太保諡曰靖
喬匡舜字亞元高郵人弱冠能屬文仕南唐周侵
淮南諸將屢敗玄宗議親率六軍拒之匡舜上疏
極諫見忤流撫州
何敬洙廣陵人仕南唐為楚州團練使察民疾苦
有科條輙先為經畫民不知勞遷武昌軍節度使
周師至敬洙除地為戰場曰敵來吾與兵民俱死
於此後以太師致仕
宋崔希甫高郵人有才略江南平潘美言於太宗召
見拜太子中允賜金紫轉監察御史凡朝廷更置
諸道事務及指揮沿邊將帥多命希甫乘傳處分
輙稱上意賜金帶仍命懸魚時號重金御史
陳知微字希顔高郵人咸平五年進士累轉京東
轉運副使奏還東平監所侵民田六百八十家又
決古廣濟河通運路罷夾黃河歲減夫役數萬歷
官判司農寺糾察在京刑獄知微沉厚有才幹不
務徼察有集三十卷
孫長卿字次公揚州人以任為校書郎倅河南府
天雨軍營壊或言衆將叛洛中讙然長卿馳往撫
諭衆遂定歷江浙荆淮發運使歲漕米至八百萬
石知慶州州高亢旱苦無水為鑿百井皆及泉羅
川馬嶺棧道危險為訪唐故制闢成通途知定州
當得園利八十萬悉歸之公終兵部侍郎
孫錫字昌齡真州人進士以文學稱居官仁恕提
點淮南刑獄考課為天下第一知宣州召五縣令
約以州所下書有不便封還故縣得自為政而州
無事尋知舒州發常平廣惠倉以活流人官至度
支郎中
呂溱字濟叔揚州人進士第一歷官翰林學士疏
論宰相陳執中奸邪仁宗還其奏溱曰以口舌論
人是隂中大臣也願出以示執中使自辨未幾執
中罷溱知徐州以與轉運使李參不相能為所誣
劾貶秩後起知開封府辨訟立斷豪惡斂跡以病
改樞密直學士卒溱自貴重接賓客不過數語人
稱七字舍人云
周孟陽字春卿泰州人寳元中進士諸王府記室
英宗在藩邸極禮重之其辭宗正表几十八上皆
孟陽為之即位擢集賢殿修撰神宗時上疏言祖
制不宜輕改拜天章閣待制卒
孫覺字莘老高郵人從胡瑗學登進士第調合肥
簿歲旱州課民捕蝗覺言民方艱食難督以威若
以米易之必盡力守悦推其說下之他縣熙寧初
知諫院青苗法行託於周官行國服為息覺奏其
妄出知廣德軍哲宗即位遷諫議大夫論罷宰相
蔡確韓縝擢御史中丞以疾罷歸遣使存勞賜金
有文集奏議及春秋傳若干卷
孫覽字傳師覺之弟由進士歷右司員外郎荆湖
開疆命往相其便覽言沅州所招溪洞百三十宜
從本郡隨事約束勿遣官置戍以為民困自誠州
至融江口可通西廣鹽以省北道餉餽悉從之拜
戶部侍郎與蔡京論役法不合出知太原西夏據
横山並河為寨秦晉之路皆塞覽擊敗之復取葭
蘆戍城之而還策勲加樞密直學士
孫升字君孚高郵人第進士哲宗立為監察御史
多所建明進侍御史論翰林承旨鄧伯温草蔡確
制稱其定策功比漢周勃欺天負國不報紹聖初
被劾奪職同邑孫谼字若谷隆興進士為繁昌尉
亦以惠政聞
喬執中字希聖高郵人治平進士提舉湖南會章
惇討五溪檄執中取大田離子二峒峒路險絶執
中但走一校諭其長即相率歸命召為司農丞提
點開封縣時牧地民耕歲久議者將取之將夷邱
墓伐桑柘執中請復予民歷官刑部侍郎後知鄆
州卒執中寬厚屢典刑獄雪活以百數嘗疏論讞
獄失出入者不宜同坐恐法吏不復肯與生比非
好生洽民之德
柳植字子春真州人少貧自奮為學舉進士甲科
為大理評事遷著作郎歷知蘇杭夀亳潁揚等州
分司西京致仕植平居畏慎寡言笑所至官舍蔬
果不採家無長物時稱其廉
孫鼛字叔静江都人趙抃薦其才知偃師縣徽宗
初召為屯田員外郎素與蔡京善京欲引為助以
正言拒之京既相出鼛提點江東刑獄歷知曹鄆
單三州卒諡通靖
張汝賢字祖禹真州人第進士除監察御史元豐
間以論尚書左丞王安禮與俱罷元祐初使閩粤
奏弛茶鹽增價得減十之八又以赦令蠲民所負
官錢米五十餘萬以左司郎中召還道卒
張汝明字舜文汝賢弟元祐進士仕州縣二十年
未嘗干進大觀中為監察御史劾蔡京市恩招權
帝奬其直京憚之徙漢陽判官晚知岳州汝明事
親孝貫穿經史所著書不襲前人語
沈錫字子昭真州人崇寧初為講議司檢討蔡京
方銓次元符上書人欲定罪錫曰遠方之士未知
朝廷好惡若槩罪之非敦世厲俗之道京不從歷
知江寧府江淮間往往以誣告興獄錫按知其妄
具疏於朝由是他郡繫者皆得釋以通議大夫致
仕卒兄銖字子平歷官中書舍人兼侍講每進講
哲宗首肯之
時丹立興化人元祐間任高郵司理莅政仁恕民
德之鄉人稱其所居曰時堡
莊徽字彦猷江都人政和初知平江郡豪朱勔被
寵官吏無不傾身事之徽獨不假借朝廷命官造
乘輿服御於浙西特令徽與勔協理尋詔罷徽曰
此天子盛德事大臣亟當承奉即日罷之在官六
年乞閒提舉洞霄宮卒
劉大中字立道真州人經明行飭鄉黨稱醇儒歷
官州縣擢監察御史宣諭江南東西路以和議不
協請外在朝言事首議建儲高宗感悟賜以御書
文賦
李正民揚州人政和二年進士中詞學兼茂科建
炎初除中書舍人出為兩浙江西湖南撫諭使以
奉使稱職除給事中吏部侍郎請復宣和以前通
令佐並帶主管學事銜以示偃武修文之意仕至
徽猷閣待制孫直養字無害知平湖置塚瘞沿海
溺死五百餘人知海鹽擇朱沆為小學師民興於
學
李易字順之揚州人好學多聞以清素見稱高宗
策試進士第一累官至敷文閣待制初授江隂軍
判官金兵至守臣謂易曰吾當死城郭君有母宜
避之易告其母母曰我去汝必無意堅守死生當
與汝同之由是易與守臣固守金兵遂引去
周麟之字茂振泰州人登紹興進士中博學宏詞
第一授著作郎以極諍和議謫秘監分司南京居
瑞州孝宗立復原官充哀謝使使於金言詞詳雅
敵為加禮後拜同知樞密院事
李衡字彦平江都人登進士第知溧陽縣以誠化
民鄉無吏迹而輸税先他邑任四年獄戶無一重
囚隆興二年北師至淮官㳂江者多遣孥歸衡獨
移家至邑民心大安入為監察御史廷爭外戚張
說不當使掌兵柄改除起居郎致仕退居崑山聚
書講學號曰樂庵
史正志字志道江都人紹興進士薦除樞密院編
修乞築和州城壘及舒揚防守荆襄事宜孝宗即
位除員外郎後忤時相謫永州尋復原官賜文安
縣開國男著有建康志十卷
牛大年字隆叟江都人慶元進士官將作監主簿
入對言人主當致念於天命人心之所繫士氣久
靡當扶持作興以為風俗之本累遷至寳章閣待
制廉潔自將以餘俸置義莊給諸貧族所撰有支
山集
明汪廣洋字朝宗高郵人舉元進士明太祖渡江召
見為元帥府令史歷官左承封忠勤伯洪武四年
為右丞相禮遇特隆已而御史中丞凃節言劉基
死毒廣洋宜知狀謫海南行至太平再賜勅切責
遂自經死著有鳳池吟藁八卷
蔣宮字伯雝真州人博極羣書於制度沿革隂陽
歷數之義無不通元至正初登第洪武元年授蘭
陽縣丞兵燹之餘招流亡通商販開學校邑以大
治
徐司馬字從政揚州人太祖養子歷官都指揮使
鎮河南甚倚重之司馬好文學拊循士卒極得衆
心公退蕭然若寒素
陳琰字公信江都人洪武丙子歲薦授御史廵按
雲南遇事明斷出廨見東家烟突出人手若招訴
狀心知有冤猝召其家督錮之而搜檢其家物得
江西估客路引一紙乃呼訊曰爾前者没估客財
而殺之匿其尸竈下今露矣其人即伏罪人詫其
神官至陜西布政使
成璡興化人洪武中授代州學正陞蔚州知州為
政清肅與守將協修邊備民賴以寧永樂初為北
平布政司參議卒洪熙初贈兵部尚書
陳晟字克昭寳應人洪武中以能書薦入中書預
誥勅尋擢五軍斷事一日當奏獄上收其奏牘令
晟背誦晟條對如流上曰汝年少特試汝於獄用
心否耳仕終吏部主事
陸顒字伯瞻興化人以明經薦為禮部主事兩使
朝鮮不辱朝命奉勅建湘獻王碑纂修實錄屢獻
詩文字畫太宗以三絶稱之轉戶部郎中分治水
利董運江淮聲望赫然
高穀字世用興化人永樂乙未進士選庶吉士改
春坊司直正統十年入内閣英宗北狩穀居守預
立景帝進工部尚書少保東閣大學士順天鄉試
陳循以子失舉奏誣考官劉儼穀曰大臣子與寒
士並進已不可况又不安於命乎儼乃得免裕陵
復辟内閣諸臣皆獲罪上曰穀在内閣議迎駕及
南内事皆左右朕無他腸可致仕穀性儉素位台
司敝廬瘠田而已成化初贈太保諡文義
龔謙字廷益揚州人正統戊辰進士授監察御史
英宗北狩首疏迎復建儲二事時論韙之廵鹽兩
浙清軍湖廣卒於官
張冤字汝端江都人天順乙卯舉人任台州府同
知遷澂江知府居官清介罷任歸舟家人誤擕官
署二釡冕見命返之其操如此
張文字存簡泰州人天順已卯鄉試第一成化丙
戍登進士任刑部郎錄囚畿内有馬平兒者報父
仇抵罪文奏請得免死丁酉賑兗州飢民全活甚
衆陞浙江副使
高銓字宗選江都人成化己丑進士累官保定廵
撫有奸人獻民地為皇莊銓勘實以聞歸其地於
民歷南戶部尚書歸德有黃河退地千餘頃為親
藩所據銓按實奏還民
黃瓚字公獻儀真人成化甲辰進士累遷江西右
布政宸濠不法諸司多為所制瓚獨不屈轉湖廣
左布政吏部疏天下外官治行五人瓚第一廵撫
山東賜一品服帶入為南京兵部侍郎江彬扈從
南廵值生日部寺俱賀瓚獨不往嘉靖初致仕
冐政字有恒泰州人成化乙未進士官山東參政
弛南旺湖禁以恤貧民廵撫寧夏守官廉劉瑾求
賄不得遂坐事罷歸後復職致仕
儲巏字静夫泰州人成化癸卯甲辰鄉會試皆第
一授南吏部主事轉考功郎持正不撓嘗覈一官
尚書耿裕欲改評巏不從曰公所執何異王介甫
裕大慙曰我固知君然非我不能容正德初塞上
有警陳禦邊五事又陳馬政多議行劉瑾擅權引
疾致仕瑾誅起南吏部侍郎卒諡文懿巏淳行清
修介然自守工詩文所著有柴墟集
胡獻字時臣興化人弘治丙辰進士廷對策譏切
時弊尚書馬文升讀卷歎服選庶吉士踰年授監
察御史清寧宮災應詔直陳言五事逮錦衣獄謫
宜陽知縣尋改福建提學副使未任卒
徐蕃字宣之泰州人弘治癸丑進士授吏科給事
中以劾中官高鳳廷杖幾死放為民後起為江西
參議討平東鄉寇累陞工部侍郎
趙鶴字叔鳴江都人弘治丙辰進士以戶部郎中督
永平山海薊州糧草兼視屯田條上十六事陞建昌
知府以不賂閹瑾左遷南安同知擢金華知府進山
東提學副使致仕嘗編維揚郡乘著具區文集
王軏字戴卿江都人弘治乙未進士授戶部主事
奉命視直隸閩浙倉庫所至嚴覈欺隠改工部員
外郎監遵化鐵冶劉瑾黨致書請託且恐以危言
軏不顧廵撫四川征芒部土官擒其魁改其地為
鎮雄府進戶部右侍郎查畿内勲戚莊田及牧馬
場租銀盡發諸侵没者總督倉場請罷京通二倉
太監及重開會通河陞南兵部尚書致仕
楊果字實夫興化人弘治壬戌進士官至戶部侍
郎天性孝友居官時以母老不挈妻子自處恬退
嘗謂人曰吾平生無所長唯不識劉瑾錢寧江彬
三人差自慰耳
葉相字良臣江都人弘治壬戌進士官給事中首
劾劉瑾又上建儲漕運庫藏等十餘疏皆愷切識
治體出參貴州轉江西布政已復遷貴州巡撫會
芒部構亂相討平之擢戶部侍郎轉刑部乞休
盛儀字德章江都人弘治乙丑進士觀吏部政時
劉瑾以事干尚書託儀為致書儀拒不許官至太
僕寺卿以清峻著名著維揚志二十卷
顧仕隆江都人鎮遠侯溥子嗣爵正德初為漕運
總兵請䘏軍卒開通惠河以清白聞嘉靖中掌中
軍都督府事論救楊廷和功在社稷不當用小人
王邦奇語傷國體詔切責移病解營務卒諡榮靖
子寰嗣爵亦為漕運總兵官請江南北被災地停
漕運一年改折色軍民交便移鎮兩廣定安南莫
宏瀷之位討平平樂猺還鎮淮有禦倭功入總京
營萬歷初致仕卒諡榮僖
俞敦字崇禮江都人正德辛未進士授庶吉士改
刑科給事中疏陳江彬逆狀不報錢寧求納交峻
拒之遷禮科使安南進都給事出知梧州
徐晉字文明江都人正德辛未進士歷任南兵部
郎中宦官劉瑯怙勢肆横晉以法繩之不少貸宸
濠叛南都震恐尚書喬宇知晉才悉以軍事委之
及駐蹕南都供億旁午晉從容取辦尋陞青州知
府
王紀字理卿泰州人正德辛未進士授進賢知縣
討平洞蠻進南兵科都給事中武廟南廵紀屢疏
請還被謫復起知武城縣會滹沱河決捍治有功
擢知高唐州以賑飢積勞卒於官
儲洵字平甫泰州人正德辛未進士官沔陽守修
隄捍水陞漳南僉事設方略除盗所著有革除錄
蔣山卿字子雲儀真人以詩名於時正德甲戌進
士諫南廵被杖謫前府都事嘉靖初復官知南寧
府時討思田土官岑猛以調度軍餉功進廣西參
政在南寧入覲上言安邊備猺方略時稱碩畫所
著有南冷休園等集
張綖字世文高郵人正德癸酉舉人歷光州知州
歲饑請賑全活甚衆歸居南湖著南湖集若干卷
樓觀字國光江都人正德丁丑進士由郎中為興
化知府仙遊苦海寇觀令鑿石築城民賴以安陞
湖廣副使致仕
高□字升之江都人正德辛巳進士授寧波推官
攝郡事會日本貢使搆亂□討平之遷知順德府
甫抵任武宗幸承天道經順德區畫供帳立辦會
城沙河工峻陞河南副使河決睢州野雞岡□鑿
孫繼口塞河以疏横流漕運賴之詔增俸一級所
著有南兗州集
方岑字伯高江都人嘉靖丙戌進士出知杭州府
先是海寧令某引用巨猾數人恣營奸利己乃逮
諸巨猾下獄夜使人殺之以滅口事發岑按驗有
狀庭笞逐之而令為按臣私人遂為所中傷免官
著有竹素齋集
蔣應奎字文煥江都人嘉靖丙戌進士授工部主
事董九廟諸大工陞應天府尹時鎮田萬畝荒弗
治税悉徵之里人應奎出金築堤召民開墾遂成
腴田里人免困累陞遼東廵撫兵部右侍郎致仕
曾銑字子重江都人嘉靖己丑進士由知縣擢御
史廵按遼東定遼陽兵亂巡撫山東築臨清外城
為重鎮總督陜西三邊請兵驅套寇復河套為一
勞永逸計輔臣夏言主其議嚴嵩與言有隙會諳
達掠遼西遂奏銑開邊啟釁言附會誤國銑所劾
罷甘肅總兵仇鸞復誣詵尅取軍糧故倡議復套
以自解竟與言同棄市天下冤之隆慶初贈尚書
諡襄愍
桑喬字子木江都人嘉靖壬辰進士以監察御史
按山西劾諸將葉宗魯綱輩失機又請免被兵州
邑征賦丁酉代還適奉天殿災上陳時政并劾嚴
嵩張讚張雲林廷㭿等時皆未知嵩奸喬首發之
嵩因喬廵按順天引疾乞歸構以規避罪下獄廷
杖戍九江二十六年而卒隆慶初贈光禄寺少卿
沈良才字德夫泰州人嘉靖乙未進士選庶吉士
改吏科給事嚴嵩初入閣良才疏列其奸後累官
至兵部侍郎嵩坐以他事罷免
曹守貞字子一江都人嘉靖戊戌進士知遂昌縣
條上採礦害民罷其役歷陞尚寳司丞典司者為
嚴嵩子世蕃與議多不合世蕃不能堪謫山東轉
運判官久之擢戶部郎中尚書張舜臣集司屬議
沿革守貞曰部體與郡縣不同惟清静寧一因之
而已有頃京營訛言部議欲裁粟布軍士大鬨尚
書患之守貞移牒戒諸將士擇時日覈軍實稽詐
冐給糧布衆心乃定出為平樂知府錄囚多從末
減尋乞休
楊守誠字惟一江都人以鄉舉知南樂縣遷河間
府判致仕歸時倭寇訌擾守誠策其必犯揚州請
於太守築揚州新城及瓜洲城為守禦計
李春芳字子實興化人嘉靖丁未廷試第一三遷
至禮部尚書加太子太保時宗室繁衍廩禄不繼
春芳清其冐濫定服飾妾媵之制毋得過度賜名
宗藩條例嘉靖末入閣受顧命居政府持論寬平
不事操切諳達請貢市廷臣多異見春芳獨請許
之邊郵安堵者數十年諫造鳳翔樓奏罷太倉羡
金及織造歲幣牙簟珍異皆聽納進中極殿大學
士致仕歸父母尚無恙鄉里榮之卒贈太師諡文
定
凌儒字真卿泰州人嘉靖癸丑進士知永豐縣擢
御史疏請重貪墨之罰革虛冐之兵搜遺佚之士
忤上意廷杖除名隆慶初復官掌河南道時高拱
在事多所掣肘儒秉公考黜一時稱允再遷右僉
都御史投劾歸
宗臣字子相興化人嘉靖庚戌進士官吏部員外
郎楊繼盛疏劾嚴嵩坐法死臣率同舍郎解袍覆
其尸為文哭之嚴嵩慙恨出為福建參議倭犯福
州臣守西門納鄉人避難者萬人出兵要擊沉賊
船於海泰寧報粤寇急臣檄延邵諸郡縣兵夾勦
而身與數騎馳赴之賊敗走白蓮賊偪永安又蹴
之陞副使提督閩學卒年三十六臣才高氣雄為
郎時與李攀龍王世貞徐中行梁有譽軰相切劘
為古文詞著有方城集十餘卷
李承式字敬甫其先大同人占籍揚州嘉靖丙辰
進士備兵榆林引疾歸會倭犯朝鮮以邊才召用
立軍功尋陞福建左布政卒
張守中字裕齋高郵人嘉靖壬戌進士以虞衡司
郎中分署遵化鐵冶墾田數百畝歲得米以給冶
人又城白冶以禦外敵陞浙江副使擒獲礦賊調
官貴陽𠞰丹平叛苗功第一中䜛當再調遂投劾
歸
李樹敏江都人以選貢授嘉善丞修築海堤補安
福丞時值均田樹敏出入阡陌自齎糗糒不一煩
民
章潤字實甫江都人萬歷丁丑進士任刑部員外
郎先後奏讞爰書多平反著律例贅言若干卷陞
瑞州知府遷副使備兵松潘甫至幕下騎士謀為
亂潤廉得其主名計擒之陞廣東右參政
李植字汝培承式子萬歷丁丑進士選庶吉士改
監察御史時張居正新去位中官馮保猶横恣植
疏保十二大罪夜半傳旨逐保籍其家上欲并籍
居正家居正以名法繩人雖剛愎實未黷貨植獨
謂爵可削家不當籍人服其公尋以爭黑峪山夀
宫被黜起官僉都御史廵撫遼東
宗名世字良弼江都人萬歷己丑進士知肥鄉縣
開渠治隄引漳河灌溉荒蕪皆成腴産民德之名
曰宗公渠歷官工部主事著史略含香堂集
黃建中字良甫興化人萬歷戊戌進士授南陽府
推官下車立置一奸掾於法諸骫法者皆戢迹有
邑令餽金笞其使令解綬去擢南戶科給事中遇
事敢言論太監高寀巡撫李三才尤激烈中内計
罷歸同邑袁應祺字肖海萬歷甲戌進士為戶部
主事議減興化浮税二萬得改折銀一萬民以稍
蘇
李茂功字季成春芳季子以中書舍人奉命封衡
藩却餽遺不受𣙜北新關汰冗税罷羨金擢興化
知府出俸金築木蘭陂隄民獲灌溉利治獄尚仁
恕凡平反疑獄數十事郡無冤民
鄭茂華字實符江都人萬歷甲辰進士累官浙江
按察使温處多盜望風遁迹陞廣西布政使時靖
藩爭立三司慮變茂華諭以大義立解魏璫所在
立生祠粤西獨不應懷宗初召對平臺晉秩副都
御史廵撫廣西御書天下清官於屏尋攝兩廣總
督以病乞休
史啟元字藎卿江都人萬歷甲辰進士天啟初備
兵衡永會岷藩有變中使往勘羣宗譁甚啟元至
數語折服遂定岷封粤寇闌入楚境力討平之又
石馬塘賊并九連山賊陷岳州啟元於廣贛孔道
設二關募兵守之賊不得奔逸遂殱其魁以病乞
休
王繼美字稚敬興化人萬歷甲辰進士知順昌縣
縣苦山水漂没繼美多造舟募善泅者救援所活
無算總理密雲糧餉省冗濫清侵冐備兵兗東白
蓮賊蹂躪繼美念捕者貪斬級功每濫及無辜檄
郡縣原宥脅從者與大吏主𠞰意不合調簡遂歸
朱家民字天民江都人萬歷丙午舉人初知涪州
舉邊才擢貴陽知府安寇攻城餉道俱絶家民以
死堅守寇卒解去進貴州左布政滇黔道險製飛
絙鎔鐵橋以通往來又築連雲等十一城修山路
千餘里行者德之叙平黔功推宣大巡撫以年老
乞休
馬呈秀字君實其先大同人占籍江都萬歷甲辰
進士知延安府復流移墾荒埆捕&KR0624;賊政績茂著
王納諫字聖俞江都人萬歷丁未進士授行人使
榮藩却餽贈甚見敬禮疾假家居二載起為吏部
主事歷四司尋復告歸著有會心言初日齋集
解學龍字石帆興化人萬歷癸丑進士天啟初由
推官擢給事中學龍多所建白魏璫惡其抗直使
御史智鋌劾之奪職歸崇禎初起補戶科累官至
右僉都御史廵撫江西屢𠞰巨寇進南兵部右侍
郎初黃道周以劾楊嗣昌奪情貶江西藩幕學龍
至是力薦道周上以為黨庇廷杖戍貴州後召還
定從賊案忤阮大鋮削籍
吳甡字鹿友興化人萬歷癸丑進士知邵武縣擢
御史以忤璫罷歸崇禎初起廵按河南擒誅大盜
李思慎建伊洛書院修于謙祠請立邵雍後為五
經博士時延綏饑民為變命甡往賑撫單騎宣諭
衆皆羅拜擢僉都御史廵撫山西治兵守河無一
賊潛渡者殱大盜賀宗漢等在晉四年民戴若慈
母入為兵部侍郎拜東閣大學士譴歸子元萊官
保定副使
姜士望字宗林儀真人以孝友聞萬歷丙辰進士
授中書舍人奉使冊德藩尋引疾歸
張伯鯨字繩海江都人萬歷丙辰進士崇禎初遷
戶部主事出督延寧二鎮軍儲通商惠工軍民便
之擢兵備僉事敗套兵於長樂堡歷遷廵撫戶部
侍郎轉兵部攝尚書事引疾家居
俞都美字士仲江都人以廩例入太學除安州通
判州瘠而多水都美為治隄梁歲饑捐俸以賑攝
定興篆熹宗保母客氏子弟横里中以幣交都美
毁刺笞其使遂告歸
徐耀字蓼莪泰州人崇禎戊辰進士授龍溪知縣
收海寇劉香老泰州舊有江南飛派鳳米民甚苦
之耀特疏奏請歲省萬餘石終右僉都御史卒賜
祭葬
韓如愈字唐山興化人崇禎辛未進士授安化知
縣土司安某與總兵殷朝陽有隙誘至家矐其目
復行賄大吏圖脱罪如愈獨弗受力請抵法竟削
其職擢工科給事中督漕江西奏真人張應京不
宜賜第京師轉兵科右給事廵視京營稽核隠冐
無所徇山東總兵劉澤清數失律隂使人刺取兵
垣章奏如愈疏發其奸下其人於理澤清恐走書
幣求解詈而麾之甲申督餉出都澤清遣麾下要
於道遂遇害
李思誠字次卿興化人春芳孫萬歷戊戌進士累
陞江西按察使劉忠節綎以死封疆功世襲子吉
幼其從兄賄直指謀奪之思誠力持不可卒以予
吉召為太僕卿歷官禮部尚書會都城多火災樞
臣王永光請歸票擬於内閣以弭天變魏璫銜之
而思誠疏稱永光有大臣敢言氣遂以贓罪誣思
誠下鎮撫司許顯純治顯純故駙馬子初欲以女
為信王妃思誠奏舊制無戚里重姻者事遂寢至
是坐思誠贓三千兩奪職後楊維垣吳默等交章
奏雪起用尋卒
王相說字懋弼泰州人天啟壬戌進士授袁州推
官擢御史請復召對之制疏論温體仁用黨字塞
言官口出巡山西時叛卒潰兵戕賊官吏變且坌
起相說單騎撫綏會兵𠞰撲遷湖廣參議俄告歸
喬可聘字君徵寳應人天啟二年進士授中書舍
人是時魏忠賢勢方張即請告終養崇禎改元補
前官吏部侍郎張捷力薦逆案吕純如為本部尚
書有旨不許給事中呂黃鍾遂薦捷為之可聘上
疏謂捷辠浮於逆案中人黃鍾辠又浮於捷彼倡
此和相倚為奸禍自此始矣考授監察御史廵按
浙江可聘雖與東林諸人還往及臨事是非可否
直道而行不肯雷同附麗於是東林亦有不悦者
坐事左降後起御史數言事不報遂歸
國朝王永吉字修之高郵州人天啟乙丑進士官至薊
遼總督歸
本朝起為大理寺卿歷工戶二部侍郎由兵部尚書入
相復由内院大學士出領吏部尚書永吉洞曉世
務條奏民生吏治剴切無支辭風度峻飭不受私
謁卒諡文通
戎政興化人選貢生順治初曾參征廣軍幕初任
福建歸化縣禦賊守城再任莆田開誠撫諭俱著
勞績
張幼學字詞臣泰州人順治丙戌進士授鄞縣知
縣後遷大興以廉能稱有詩集
陳卓字懋修江都人順治丁亥進士由刑部郎提
學四川時蜀新定文學荒廢卓出經籍令傳寫相
教授文風日振陞陜西臨鞏道副使復官商分茶
之法辨部民受逆&KR0624;偽劄者再擢荆南道參政歸
徐炟字符禺興化人順治己丑進士
特授廣東督糧道時粤東餘孽未靖軍事旁午炟駐大營
備糧糗供芻茭經畫周詳三年始奏擴清轉陜西
參政歷陞廣東布政
季開生字天中順治已丑進士選庶吉士授兵科
給事中以言事謫尚陽堡後奉
恩詔復原官以喪歸里廕一子入監
郭礎字公石江都人順治壬辰進士授戶部主事
知順德府府東北有古大陸歲漲為田廬害礎令
挑牛尾河三百餘丈濬大郝黃梅諸口自是夏無
横溢諸邑賴之
俞鐸字天木泰州人順治壬辰進士選庶吉士授
監察御史巡按宣大疏罷監司之不職者遷分守
口北道參議營築獨石邊牆冐寒疾卒
鄭為旭字方旦江都人順治辛卯拔貢授中書累
遷監察御史請選官加驗看視學遣詞臣分進士
舉貢援例班次以疏銓政次第舉行從弟為光字
晦中順治己亥進士選庶吉士改授監察御史請
剔揚州關鈔積弊清江都加派税糧節鳳米浮費
皆報可卒於官
金懷玉字式如江都人順治戊戌進士授泉州推
官時海氛未靖沿海州邑數十里外築牆為界有
踰牆出者以通海論懷玉至錄釋繋獄千餘人白
上官曰此不過小民資漁利為活者也遷瑞州府
同知卒
張瑾字去瑕江都人康熙癸卯舉於鄉除昆明知
縣吳逆初平民未復業瑾為給牛種招墾荒地請
開白沙清水馬褭三河以資灌溉案無留牘凡他
郡有疑獄不决者上官輒下瑾理之卒於官
喬萊字子静寳應人可聘子康熙丁未進士除中
書舍人舉博學宏詞改授編修主廣西鄉試歷陞
翰林侍讀時御史奏濬海口瀉積水總河御史上
言疏海口則引潮内侵大不便請於邵伯高郵間
置閘洩水復築長隄抵海口以束所洩之水使水
勢高於海口則趨海自迅下廷臣議適萊入直上
召問力陳不可議遂寢未幾中蜚語罷歸復召卒
於官
宮夢仁字宗衮太史偉鏐子康熙庚戌會試第一
選庶吉士授御史奏止開礦請治河先疏海口出
為河南湖廣參議累遷副都御史巡撫福建罷歸
旋以修河勞績復原官夢仁行已居官剛直不阿
服御無改寒素所著有自訂文集廿一史名臣言
行錄讀書紀數略五十卷
李柟字木菴興化人康熙癸丑進士選庶吉士歷
坊允累遷左都御史疏論督撫覆奏不當詆言官
藩司停陞本省巡撫以杜虧空請急撥江南近海
州縣糧儲由海運賑山東六郡饑請遇水旱預蠲
新租毋貸舊欠使胥吏不得以已徵飽私槖又奏
刑曹檢覈具稿全倚司屬必甄拔明通律例不畏
強禦者大理職司平反當寬以濟嚴無取附和掌
憲五年持大體務平恕所著有律令箋註大遠堂
集
許承宣字力臣江都人康熙丙辰進士改庶吉士
授工科給事中首陳揚州水利賦役二疏辛酉典
陜西鄉試還條上秦晉間利弊六事悉見嘉納弟
承家字師六康熙乙丑進士官編修請假歸兄弟
里居皆以循謹惠愛見稱
劉國黻字禹美寳應人康熙壬戌進士選庶吉士
遷戶科都給事建言民田有大地小地上中下地
之殊起科輸税或以數畝當一畝故有田少而賦
多田多而賦少賦役全書不明言其故恐吏緣為
奸異日借言清丈欲以一畝作數畝民何以堪請
勅覈折數具載書中以垂永久時有請丈量淮揚
田畝以羨地入官鬻之者國黻疏出乃寢累官至
鴻臚卿
徐州府
漢蕭何豐人初為沛主吏掾高祖為亭長何嘗左右
之及從入關何獨收律令圖書藏之具知天下阨
塞戶口民所疾苦沛公為漢王以何為丞相守關
中轉漕給軍食無乏天下既定論功為第一封酇
侯卒諡文終行封時詔定功臣位次皆曰曹參功
最多宜第一鄂千秋曰曹參雖有野戰略地之功
特一時之事蕭何常全關中以待陛下此萬世之
功也何功當第一帝曰進賢受上賞何功雖高得
鄂君乃益明亦封鄂平安侯
曹參字敬伯沛人秦時治獄掾以中涓從高祖定
天下攻城略地功最多封平陽侯惠帝時為齊相
師蓋公用黃老術齊國大治後代蕭何為丞相一
遵何約束民樂其清静卒諡懿
王陵沛人始為縣豪高祖微時兄事之及定三秦
陵以兵屬焉天下既定封安國侯為右丞相高后
欲王諸呂陵力爭之遂謝疾免
樊噲沛人從高祖為舍人多戰功鴻門之會噲居
營外聞事急持盾撞入營誚讓項羽從高祖走霸
上軍天下既定封舞陽侯高帝嘗病惡見人詔戶
者無得入羣臣噲廼排闥直入見上獨枕一宦者
卧流涕諫以趙高之事
周昌沛人從高祖破項籍封汾隂侯拜御史大夫
高祖欲易太子昌力爭不奉詔是歲封如意為趙
王年十歲擇貴彊相為呂后所敬憚者護之乃徙
昌相趙既而太后鴆趙王昌謝病不朝見尋卒
周勃沛人以中涓從高祖戰功多封綘侯後與陳
平謀誅諸呂迎立孝文帝為右丞相卒諡武
周亞夫勃次子為河内守文帝封為條侯六年為
將軍軍細柳文帝自勞軍先驅不得入以詔諭之
乃徐行入營天子為改容式車既出曰此真將軍
也景帝時吳楚反以亞夫為太尉討平之遷丞相
任敖沛人高祖初起敖以客從為御史守豐遷上
黨守陳豨反時敖堅守封廣阿侯
陸賈楚人有口辯使南越諭趙陀稱臣擢大中大
夫著書論古今成敗每奏一篇高帝輒稱善名之
曰新語後諸呂擅權危劉氏賈說陳平交懽絳侯
迎立文帝賈有力焉以夀終
季布楚人任俠有名初為項籍將數窘漢王籍滅
高祖購布急因滕公為言乃赦布召拜郎中文帝
時為河東守布弟心亦任俠心以勇布以諾並聞
關中
申屠嘉梁人以材官從擊項籍為都尉至孝文時
以御史大夫拜丞相封故安侯廉直不受私謁鄧
通以弄臣戲殿上嘉召至欲斬之赦至乃免
後漢朱浮字叔元蕭人從光武破邯鄲為幽州牧定
北邊封武陽侯後入為執金吾帝以長吏多不勝
任微過輒斥罷浮因日食上疏諫自是牧守易代
頗簡又言國學既興宜廣博士之選帝然之遷大
司空徙封新息侯
劉般字伯興宣帝後封於楚般父紆王莽廢為庶
人因家彭城建武中詔封般為菑丘侯太守薦般
束修至行為諸侯師帝嘉之賜錢幣顯宗時徵行
執金吾事遷宗正般在位數言事收恤九族行義
尤著子愷當襲般爵而逃讓與弟憲久之侍中賈
逵陳其事徵拜為郎累遷三公舊制公卿二千石
不得行三年喪愷議以為非崇化厲俗之道從之
趙興下邳人肅宗時為司隸校尉性剛正官至潁
川太守子峻官至太傅以才器稱孫安官至魯相
三葉皆為校尉時稱其盛
吳樹下邳人為宛令辭梁冀冀賓客布縣界以託
樹樹曰小人奸蠧比屋可誅將軍宜崇賢善以補
朝闕侍坐以來多託非人非敢聞命冀嘿然到縣
遂誅冀賓客為民害者數十人冀深怨之後為荆
州刺史臨去辭冀冀為設酒因鴆殺之
劉矩字叔方蕭人少有高節舉孝廉為雍丘令以
禮讓化民路不拾遺累遷尚書令性亮直失大將
軍梁冀意出為常山相冀敗代黃瓊為太尉瓊為
司空同心輔政號為賢相
陳球字伯真下邳人陽嘉中舉孝廉遷繁陽令太
守諷令納賄不與為零陵太守賊寇消散州兵朱
蓋等反與桂陽賊數萬轉攻零陵掾請遣家避難
怒斥之卒破賊斬蓋等為廷尉時竇太后崩宦官
曹節等以積怨欲别葬太后以馮貴人配祔球首
發正議公卿以下皆從之後拜司空太尉謀誅宦
官事洩下獄死二子瑀吳郡太守琮汝隂太守弟
子珪舉茂才濟北相並知名
刁韙字子榮彭城人建和時為侍御史坐朋黨禁
錮後陳蕃被徵復拜議郎遷尚書在朝有鯁直節
出為魯東海二郡相性忼厲有明略所在稱神常
以法度自整家人莫見惰容焉
審忠梁人靈帝時郎中上書言宦官朱瑀等罪惡
極切直後辟公府
陳登字元龍珪子年二十五舉孝廉學兼文武有
雄姿異略守廣陵有威名破孫策兵遷東城太守
廣陵民拔郡送之以功加伏波將軍卒年三十九
三國魏張茂字彦林沛人青龍三年為魏太子舍人
時明帝盛興宫室留意玩飾又錄奪士女前已嫁
為吏民妻者還以配士茂上書極諫甚切直
吳張承字仲嗣昭長子少以才學名為長沙西部都
尉平山寇遷濡須都督奮威將軍封都鄉侯承為
人壯毅忠讜能甄識人物拔蔡欵謝景於孤微童
幼後並為國士弟休字叔嗣襲昭爵弱冠為太子
登僚友以漢書授登徙中庶子轉右弼都尉權游
獵暮歸休上疏諫戒權大善之後以孫弘譛賜死
蔡欵字文德彭城人歷位内外以清真顯於當時
後以衞尉領中書令封留侯
吳展字士季下邳人仕吳為廣州刺史忠足矯非
清則厲俗信可結神才可幹世吳平還下邳閉門
自守不交賓客
晉劉隗字大連彭城人元帝時為從事中郎遷丞相
司直彈奏不畏彊禦賜爵都鄉侯為丹陽尹雖在
外而萬機祕密皆預聞拜鎮北將軍鎮泗口王敦
作亂以討隗為名詔徵隗還京師請誅敦不從及
攻敦於石頭不克遂别帝去奔石勒
南北朝宋劉簡之彭城呂人為宋武帝所知赴義京
口位太尉諮議參軍弟謙之好學撰晉紀二十卷
位至廣州刺史子道産為雍州刺史領寧蠻校尉
蠻夷順服百姓樂業有襄陽樂歌自道産始也道
産子延孫以尚書右僕射為南徐州刺史防竟陵
王誕斬誕使劉公泰首送建業卒贈司徒
劉粹字道冲沛郡蕭人初辟州從事從宋武帝平
建業征廣固以功封西安侯族兄毅貳於武帝粹
不與毅同心而盡心武帝改封建安侯元嘉三年
討謝晦晦故與粹善以粹子曠之為參軍帝甚疑
之王弘曰粹無私不必憂及受命南討一無所顧
晦亦不害曠之遣還宗人
劉損字子騫元嘉中為吳郡太守嘗修葺太伯廟
以善政聞
劉亮懷默子少工刀盾仕宋以功封順陽縣侯歷
梁益二州刺史在位廉儉所得公禄悉以還官明
帝下詔褒美卒諡剛侯
齊曹虎字士威下邳人齊高帝鎮東府使領白直三
百人虎形幹偉毅善於誘納有知人鑒隆昌中拜
雍州刺史子世宗性嚴明頗識兵勢歷太子左衞
率
梁徐文盛字道茂彭城人也為寧州刺史州在僻遠
羣蠻劫竊相尋前後刺史莫能制文盛推心撫慰
夷獠感之風俗遂改
隋劉行本沛人璠從子起家梁武陵王國常侍遇蕭
修以梁州北附遂與叔父璠歸周以諷讀為河内
太守隋文帝擢為諫議大夫帝嘗笞一郎行本諫
止弗聽行本前曰陛下置臣左右臣言是安得不
聽若非當致之理安得輕臣而不顧置笏於地而
退帝斂容謝之原所笞者擢左庶子輔導太子動
繩以正唐令則以弦歌教内人夏侯福與太子戲
閣内行本皆切責之一時權貴憚其方正請託路
絶吏人懷之
劉權字世略豐人少喜俠後折節好學動循法度
開皇中從平陳封宋國公拜蘇州刺史甚得民和
大業初從征吐谷渾多戰功尋為南海太守行至
鄱陽遇盜起權乘單舸詣賊營說以利害羣賊感
悦降附至南海數歲盜起豪帥多願推權為首權
固拒之子世徹又密書諷令舉兵權集僚佐對斬
其使矢無異圖
唐劉德威彭城人有幹略始從高祖討伐有功貞觀
初歷綿州刺史政號廉平民立石頌德尋為大理
卿太宗問曰比刑網密咎安在德威曰在君不在
臣下之寬猛視主之好惡今坐入者無辜坐出者
有罪所以吏務深文為自營計帝然其言卒諡襄
劉延嗣彭城人德威從子為潤州司馬徐敬業攻
潤州延嗣與刺史固守俄而城陷敬業邀之降延
嗣不屈敬業怒將斬之其黨魏思温救止繫獄敬
業平錄功遷梓州長史轉汾州刺史
劉延祐彭城人擢進士補渭南尉治第一後檢校
司賓少卿徐敬業敗吏議敬業所署官多殊死延
祐謂誣脅當察以情全宥甚衆後為安南都護遇
害
劉藏器延祐從弟高祖時為侍御史衞尉卿尉遲
寳琳脅人女為妾藏器劾還之寳琳私請帝止其
還凡再劾再止藏器終執奏還之子知柔性儉静
居親喪廬墓側詔築闕表之歷官工部尚書河南
大水詔知柔馳驛察民疾苦及吏善惡表薦有治
行者二十七人皆協輿望卒贈太子少保諡曰文
知幾别有傳
司馬鍠徐州人天授初左補闕薛謙光上疏論選
舉之弊長安中選臺閣賢望分典大郡十九人鍠
與焉政績可稱獨謙光與鍠二人而已
劉海濱彭城人以義俠聞為涇原兵馬將與段秀
實友善累立戰功兼御史中丞劉文喜據涇州叛
海濱與其子光國紿以奏請及入對言奸慝可誅
狀既還光國手斬文喜獻闕下擢左驍騎大將軍
封五原郡王海濱樂平郡王為朱泚所害
劉仁師彭城人長慶中為高陵令有惠政遷屯田
郎中兼侍御史劉禹錫稱其理人為循吏理財為
能臣一出於清白
南唐馬仁裕徐州人數歲學兵法通解若素習事南
唐為昇州牙將以定朱瑾功遷左領軍將軍歷楚
州刺史節度潤州改廬州為政寬簡廉平甚得民
心
馬文義仁裕子以蔭授千牛備身隸祖全恩為判
官從下建州將吏皆入府庫爭取金寳文義獨收
民籍故建雖經亂而民安舊業文義有力焉遷讚
善大夫卒妻朱氏賻贈一無所受人以為其廉能
刑家
徐玠字藴圭彭城人事吳為江西糧料使遷吉州
刺史烈祖以佐命功拜右丞相出為宣州節度使
復召為司徒年七十六卒贈高平郡王
宋劉濤彭城人後唐舉進士累官右詹事宋太祖即
位素知濤履行召至以老疾求退授祕書監濤有
知人鑒嘗力薦薛居正於主司以為文章器業必
至台輔後果為相
郭廷謂字信臣徐州人幼好學善騎射性恭謹事
母以孝聞南唐屢立功後歸於周宋初為静江軍
節度觀察使留後知梓州悉除弊政子延濬歷官
成都都巡檢使李順亂擒斬甚多改知漢州屢被
嘉奬兄子延澤好學藏書累官國子博士
王漢忠徐州人少豪蕩有膂力太宗時從征太原
先登流矢中眸戰益急上壯之累遷洮州觀察使
契丹南侵合諸軍擊敗之終左屯衛上將軍漢忠
有識略軍政甚肅每行師詰旦必行香祝曰願軍
民無犯吾令違者一毫不貸故所部無盜性剛果
不務小節輕財樂施好讀書待賓佐有禮名稱甚
茂
牛冕字君儀彭城人太平興國三年進士知滁州
以勤政聞歷福建轉運使建議廢邵武軍歸化金
坑土人便之卒官祠部員外郎子昭儉殿中丞
劉福下邳人魁岸有膂力宋初官横海指揮使討
蜀叛將全師雄有功累遷雄州防禦使至部按行
城壘調鎮兵出私錢宴犒寇至恃以無恐福御下
有方為政簡易人甚德之
劉湜字子正徐州人舉進士歷遷殿中侍御史上
言轉運使掎摭郡縣苛束官吏人不得騁其材宜
稍寬假不改者繩之後領河渠事汴水絶鑿河隂
新渠通漕運如故知廣州儂智高初平湜練土兵
葺械器作鐵鎻以斷江路有盗據山招之不降湜
知並山民資之食徙民絶其餉盜饑因悉降歷知
徐鄆慶密州
李若谷字子淵豐人舉進士累官至參知政事以
太子少傅致仕卒諡康靖若谷知陜州時招諭青
灰山盜殺其黨自歸知潭州洞庭賊劫殺商人為
常若谷擒磔於市自是盜息知延州秋夏水溢為
害制石版為岸後雖暴水無恙知夀州摘豪右之
占芍陂者知并州助貧民嫁娶在政府論議寬厚
治民多智慮愷悌愛人去後人思之
晁宗慤字世良迥子以父廕為祕書省校書郎累
遷殿中丞天聖中奏對請減上供墾閒田擇獄官
令監司舉縣令以龍圖閣學士權發遣開封府辨
雪疑獄有能名拜右諫議大夫參知政事卒諡文
莊宗慤性敦厚事父母孝篤於故舊凡任子恩皆
先其族人在翰林一夕草將相五制褒揚訓戒人
得其宜嘗密詔訪邊策陳七事頗施用之
李夀朋字延老若谷孫淑子慶歷初進士判吏部
南曹使行諸陵奏正昭憲皇后時祭禮歷戶部判
官知鳳翔府括蕪田三萬頃縦民耕擇其壯者使
習兵司馬光薦其能加直史館進鹽鐵副使弟復
圭與夀朋同賜進士歷六路轉運使在浙西奏蠲
蛤税以予民在涇州奏免二税邵堯夫稱其臨事
敏决有健吏才後以集賢殿修撰知荆南卒
劉庠字希道徐州人由進士除監察御史裏行仁
宗外家李珣犯法庠奏法行自貴近始帝不豫儲
嗣未正庠疏請立太子皆從之神宗時歷官都轉
運使知開封府王安石欲見之戒典謁者曰客至
勿納惟劉庠來即告我或勸之見庠曰自彼執政
未嘗一事合人情竟不往見又與蔡確爭廷參禮
出知太原府歷知永興軍時西征無功關内騷動
庠力言虛内事外恐搖根本帝嘉其忠元祐初加
樞密直學士卒
鄭僅彭城人第進士為冠氏令時河朔饑多盜相
戒不入其境累遷知寧州諸軍多殺老弱持首要
賞僅下令非強壯而能生致者賞半之時諸路爭
進討奏捷僅獨保境不生事寇亦不犯官至顯謨
閣直學士子望之字顧道有文名登進士靖康初
再使金歷官直學士
姚孝錫字仲純豐人政和四年登科為代州兵曹
金兵入雁門州將議以城降官屬畏怯投死無所
孝錫偃卧大鼾略不為意後家五臺善治生出家
粟萬石賑饑多所全活所著有雞肋集
成野賢豐人為全鄉令每政暇匹馬一僕循行郊
陌勸課農桑刑清事簡民安樂之
元曹伯啓字士開碭山人至元間薦授西臺御史遷
刑部侍郎持法平允權貴不得奪後為御史臺侍
御史奉命同刊定大元通制上言五刑者刑異五
等黥杖徒役於千里之外百無一生還者是一人
身被五刑非五刑各底於一人也法當改易丞相
是之而不果行性莊肅奉身清約所奬借名士最
多所著有漢泉漫藁續集行世六子十孫皆顯仕
徹爾蒙古竒&KR1685;氏居徐州三世矣徹爾幼孤母蒲
氏教以讀書至元十八年世祖召見悦之常侍左
右從征東北邊勸帝賑給軍過地方使江南言學
田弗宜賣皆從之嘗直陳丞相僧格罪狀觸帝怒
命批其頰徹爾辯愈力卒悟陞福建行省平章政
事平汀漳盜歐狗梟以徇盡赦脅從者改浙江行
省疏吳淞江以利民田召入為中書平章事薨之
日家貲不滿二百人服其廉贈太師追封武寧王
諡正憲
許義夫碭山人為夏邑縣尹每親詣鄉社教民稼
穡賞勤罰惰境内豐足後為封丘尹至正四年大
饑羣盜劫掠州縣義夫聞賊至近境乃單騎出郊
力言邑中小民貧皆已驚竄幸無入吾境言辭愿
欵賊遂他往民免於難
錢光弼字仲明彭城人以薦授將仕郎同知晉寧
州事歷遷汴梁路總管兼府尹未二年省憲交薦
遷平江路總管兼管内勸農事卒贈兵部尚書追
封彭城郡侯
明朱守仁字元夫徐州人明初知袁州洪武二年徵
為工部侍郎尋拜尚書改北平行省參政謫知縣
進知州歷四川布政使致仕復起知楚雄府所至
有善政居楚雄九年境内大治入拜太僕卿馬大
蕃息馬政之修自守仁始永樂初卒
任肅字伯雝徐州人領洪武鄉薦為工部主事陞
刑部郎中出知南昌府多惠政秩滿父老乞留命
增秩還任尋陞雲南左參政致仕
孟驥字尚德蕭人洪武初以薦授驛丞歷遷貴州
布政使有惠政秩滿乞留詔增秩還任
黃正碭山人氣質剛方言語必信居家以孝聞洪
武中為邑吏以直言徵奏對擢右僉都御史卓有
風裁後黜為英山縣吏會金山叛寇復以為僉都
御史即日渡江募勇敢士得十萬遂討平之又討
平雲南叛寇還至普安為賊創傷卒
蔡楫字汝濟沛人洪武十五年舉孝廉拜福建道
御史聲績甚著以言事謫戍甘州尋授嘉興知縣
縣多無賴子楫於廳事剏置善惡二牌邑民有善
惡皆志之多感愧趨善復任御史按交州有聲稱
朱芾字大芾徐州人洪武中為戶科給事中改御
史性剛直以言事謫戍雲南
張宏碭山人孝友勤學永樂中由國子生仕為開
封府同知遷戶部郎中出知荆州府政平守潔門
絶私謁人稱為閉戶張云
王弼徐州人永樂中知良鄉縣有惠政當代去民
懇留之值歲旱躬禱即得雨有蝗入境拜祈之為
羣鳥食盡民皆以為至誠所感遷戶部主事
馬蕙字彦芳徐州人宣德壬子鄉薦歷官汝寧府
教授所至敦重行誼教有成效藩省屢聘典文皆
辭不赴所著有蘭齋集子暾字廷震領成化辛卯
鄉薦知潞州居官平恕宗藩信服無撓法者均徭
賦興學校以治最遷南戶部郎中
李鉞字延器蕭人正統中以歲貢為温州同知海
寇鈔掠鉞獲其渠魁寘之法脅從者招撫復業以
功增秩歷知開封鞏昌二府民尸祝焉
潘洪字裕夫宿遷縣人父敏景泰中以人才舉為
涇縣主簿有善政洪舉成化乙未進士歷吏科給
事中遇天變詔内外言得失洪已註籍休沐疏弊
政數十條上之出守邵武疏楊譁呂烱之罪改守
青州藩邸中人驕横以法繩之奪還所侵民地
劉經字引之徐州人領成化丙午鄉薦為武義令
治最遷濟寧州守時逆瑾擅權遣人索金不予遂
免官瑾敗或勸自白竟安退以終
張佶字習之徐州人弘治己丑進士為鄞令政有
鋒鍔善良賴之遷南刑部主事立决疑獄多所平
反遷浙江按察僉事勢豪相戒勿犯其令
李穏字邦泰碭山人正德戊辰進士知仁和縣遷
御史以觸權貴罷歸嘉靖初應詔起遷浙江按察
僉事吏事精確聲望赫然乞終養歸居鄉恂恂稱
長者
高瑁睢寧人正德戊辰進士以戶部主事督徐州
倉廉恪稱最歷官山東僉事以忤劉瑾歸
張鶴鳴字孚宇徐州人正德丁丑進士授山隂令
值張居正行度田令父老有以苦浮税告者鶴鳴
履畝清釐邑人德之擢御史
周冕沛人正德間由孝廉仕至布政司參政潔已
愛民不阿權貴著政體備要書行世
楊守謙字允亨徐州人父志學字遜夫弘治六年
進士巡撫大同宣夏邊人愛之卒諡康惠守謙嘉
靖八年進士授主事歷郎中督學陜西所在有聲
擢巡撫山西又巡撫保定督紫荆諸關去鎮之日
士民號泣追送數百里外俺答寇京城守謙倍道
入援進兵部侍郎時仇鸞觀望丁汝䕫亦戒勿輕
戰遂坐失誤軍機死聞者無不流涕守謙馭下有
恩居官廉蕭然若寒士隆慶初贈尚書諡恪愍
張貞觀字惟誠沛人嘉靖十一年進士官禮科都
給事中屢建言後以皇長子出閣不具禮疏諫忤
旨家居所著有掖垣諫草野心堂集
王業蕭人嘉靖庚子舉人知永清縣政尚平恕然
有風裁能遏抑豪右尋擢御史權貴憚之
江南通志卷一百四十四
