欽定四庫全書
江南通志卷三十七
輿地志
壇廟祠墓附(江寧一府)
江寧府
社稷壇在府治北金川門外
風雲雷雨山川壇在府治東南雙橋門内
勅建先農壇在府治聚寶門東旁置有耤田四畝九分歲
以仲春亥日行耕耤禮
郡厲壇在神策門外(縣曰邑厲)
里社鄉厲二壇在各鄉
關帝廟在府治西雍正五年奉
旨追封三代公爵同日祭於後殿
城隍廟一在石城門内一在府治前
勅建八蜡神廟
劉猛將軍廟竝在府城聚寶門外梅岡(以上壇廟所屬縣皆)
(如)(制)
旗纛廟(各營俱如)(制)
福吳富農龍神廟在府城錢厰橋雍正五年遵建
帝王廟在府治北欽天山明洪武中勅建祀歴代
帝王今圯
三聖廟在府治西北祀史皇倉頡又倉聖廟在雨
花臺
化龍王廟在府治南雨花山後
禹王廟在府城保寧坊
武成王廟在御街西祀太公望
吳大帝廟在清涼寺西即當時舊宫
晉元帝廟在冶城西唐天祐間建
忠烈廟在雞鳴山祀漢秣陵尉蔣子文明洪武間
建
軍師廟在鎮淮橋祀諸葛亮
周江乘廟在攝山相傳吳時賢令
卞忠烈廟在冶城西祀晉卞壺及二子眕盱
梅將軍廟在雨花臺晉梅賾嘗屯兵於此因立廟
謝將軍廟在鳳凰臺祀晉謝玄宋乾道間建
侯將軍廟祀陳侯瑱瑱與王琳戰烈山下大捷土
人盛稱瑱功烈遂名山曰烈因立廟
武烈帝廟在冶城西祀隋陳仁杲南唐時越人寇
常州柴克宏帥師往救夢仁杲遣兵助戰果大勝
奏請封祀
劉忠肅廟在雞鳴山祀南唐清淮軍節度使劉仁
贍周師壓境仁贍鎮夀州力戰固守援絶其子欲
降仁贍立斬之以疾卒周世宗嘉之追賜爵彭城
郡王唐亦贈太師諡忠肅明洪武間建
雙忠廟在府治江東門外祀唐張巡許遠
李王廟在府城東南祀南唐李知誥
曹武惠廟在雞鳴山祀宋曹彬明洪武間建
旌忠廟在鐵索寺之東南祀宋死節統制姚興
東平忠靖王廟在江寧鎮祀張有嚴元至正中建
徐將軍廟在獅子山明洪武初建將軍烏程人晉
時行賈江淮間道廬之巢湖溺死為神巢民奉之
甚謹明太祖渡江諸將多祀神舟中所向克捷或
以事聞命南安侯俞某立廟祀焉
忠烈廟在府城竹街祀宋節度使牛富富為統制
守樊城六年不拔元兵陷城赴火死賜諡忠烈立
廟建康
衛國忠肅公廟在雞鳴山祀元福壽至正丙申明
兵下集慶路福夀死之詔立廟城南土岡明洪武
中建於此
曹南王廟在柴市街祀元阿喇哈至元元年建
明功臣廟在雞鳴山祀徐達常遇春李文忠鄧愈
湯和沐英配享馮國用耿再成丁德興張德勝吳
貞康茂才茅成胡大海趙德勝俞通海華高吳良
曹良臣吳復孫興祖等
國朝袁于令廟考(太祖實錄洪武二年正月乙巳立功臣廟於雞籠山六月丙寅功臣廟成)
(論次諸臣之功以徐達為首次常遇春又次李文忠鄧愈湯和沐英馮國用胡大海趙德勝耿再成)
(華高丁德興俞通海張德勝吳良吳貞曹良臣康茂才吳復茅成孫興祖凡二十有一人命死者塑)
(像祀之仍虚生者之位初胡大海等没上命塑其像於卞壼蔣子文之廟至是復塑像於新廟是祀)
(也掌在太常記在會典二百餘年巳來未之有改也太倉王世貞獨考其誤以為國初之封六王韓)
(魏鄭曹宋衛也立廟之時韓宋猶未受封何以前知其不全終而絀之黔寧是時官不過指揮何以)
(知其必樹大勲而驟登之此記事者之誤也然則云何曰塑像虚位誠有之其後如韓宋者則弗克)
(與享也今之位次据永樂初年見在者而書之也王氏之考覈矣而未及詳也夫豈惟黔寧哉初封)
(二十八侯何以獨舉五人繼封十二侯何以獨舉一人自蘄國以外皆以有功待封者也若黔國則)
(與黔寧比肩者也如國史之云其所謂論次者以何為援据乎國史於二年既云論次諸臣之功定)
(祀二十一人矣七年六月書祔祭新戰没定遼衛指揮高茂等三十八人八年正月又書增祀華雲)
(龍李思齊等一百八人九年又書祔祭何文輝及有功者一百八人十三年又書祔祭顧時以下二)
(百八十人以二年之定祀者為是則七年以後不宜增以七年以後之增祀者為是則二年之祀未)
(嘗定同是祀典同是國史而前後舛錯如此此所謂以子之矛陷子之盾者也虚位塑像王氏以為)
(誠有之吾以為非也二年正月上勅中書省臣曰諸將相從捐軀戮力開拓疆宇有共事而不覩其)
(成建功而未食其報追思功勞痛切朕懷其命有司立功臣廟於雞籠山序其封爵為像以祀之九)
(年七月又諭禮官曰諸將始從征伐宣力效勞朕於爵賞不敢吝惜大者公小者侯死則俾之廟食)
(以報其功由二年之勅觀之則云塑死者之像由九年之諭觀之則云報死者之功其詞意甚明也)
(令果有生者虚位之事則立廟之日寧不以此明諭省臣而獨諄復於死者耶羅鶴記云雞鳴山廟)
(祀定於洪武十一年斯又與二年何異一統志南京功臣廟建於洪武二十年嘉靖中科臣禮官駁)
(郭威襄配享之議皆援以為証且謂黔寧東甌此時尚在以實生者虚位之說雖然宋潁涼三公與)
(長興武定二侯皆無恙也如宋潁涼三公者將先虚位而後絀之耶長興武定或先虚位而後不及)
(補耶王景撰黔寧神道碑云王薨之明年塑像功臣廟勅太常祀以太牢今二十年位次已定則黔)
(寧之塑像何以待其薨之明年耶傳曰豫凶事非禮也記曰之生而致死之不仁而不可為也以皇)
(祖之神聖觀會通以行典禮而繆戾若此耶故生者虚位之說吾斷以為無之)
忠節廟在府城東三里祀宋王珙珙從張浚軍殁
於陣
褒忠廟在南門外報恩寺祀宋死節通判楊邦义宋建
伍相廟在上元縣長寧鄉即子胥解劍渡江處
董將軍廟在上元縣治祀宋董成成隨曹彬下江
南民德之
禹王廟在句容縣秋干村又一在赤山湖
劉明府廟在句容縣東門内祀晉邑令劉超
梁文孝廟在句容東門内蕭統嘗讀書茅山邑人
祀之
李衛公廟在句容縣治東南祀唐李靖武德四年
靖討平輔公祏於丹陽
陳武烈廟在句容縣東門祀南唐陳仁呆
顏魯公廟在句容縣顏家村祀唐顏真卿
盧大王廟在句容縣西祀南唐盧絳
沈使君廟在句容縣仁信鄉祀宋沈慶之
廣濟廟在句容縣茅山相傳陶弘景豢龍於此禱雨輒應
左伯桃羊角哀廟在溧水縣南七十五里
至聖孔子廟在高淳縣東三十里漆橋祀孔子五代
王孔子伯魚子思續文獻通考孔子五十四世孫
文昇修其自序世家略曰文昇之十二世祖檜唐
同光中避亂自闕里來居浙江温之平陽又傳至
十一世潼孫宋德祐末職教建康既又娶於溧陽
攜諸孤就外氏以居闕里志潼孫生四子文昇文
昪文得文昱文昱又自溧陽徙居高淳康熙六年
山東衍聖公委員來高淳之漆橋建造廟宇設立
奉祀春秋祭享
項王廟在烏江去江浦縣治西六十里
龍王廟在六合縣山上廟有井相傳雲氣出則立
雨
名宦祠在學宫内
鄉賢祠在學宫内
忠義祠在縣學宫内
節孝祠在府治三山門(以上四祠所屬縣俱如)(制)
先賢祠舊在青溪東宋制使馬光祖建祀吳泰伯
范蠡嚴光諸葛亮張昭周瑜是儀王祥周處王導
陶侃卞壼謝安謝玄王羲之吳隱之雷次宗劉瓛
陶弘景蕭統顏真卿李白孟郊李建勲潘祐曹彬
張詠李及包拯范純仁程顥鄭俠楊時李光張浚
楊邦乂虞允文朱熹張拭吳柔勝真德秀凡四十一
人皆生長金陵與宦遊於此者後祠毁明焦竑言
於大學士葉向高李廷機乃屬祠祭郎葛寅亮於
普德寺後山建祠增蘇軾一人春秋祀之
廣惠祠在雞鳴山宋訥記略云按記龍陽人張渤
發迹於吳興宅靈於廣德西漢以來蓋已有之或
謂即張湯之子安世而顏真卿所記則在於新室
建武之間以時考之不無牴牾至於錫封加號則
始於唐之天寶繼於宋之咸淳旱澇疵癘禱之必
應
汪越國公祠在府治祀隋汪華唐封越國公立廟
賜額
范忠宣祠在舊轉運司西廳祀宋范純仁嘉定八
年真德秀建
一拂清忠祠在清涼山麓祀宋鄭俠(附)明葉向高
重修鄭一拂祠記(一拂先生者宋熙寧中上流民圖鄭公俠也罷官歸只餘一拂)
(故稱一拂先生先生吾邑人其祠於此者以嘗從其父監稅江寧讀書清涼寺後人即其地祠焉嘉)
(定中易先生名為介今祠名仍稱一拂者以此邦人習焉不欲改也祠久圮廢金陵太史焦公重新)
(之余謂先生聲名在天壤忠義在簡編魂魄在名山俎豆在郡國既巳千秋無斁矣然讀先生傳及)
(諡議而不能不歎世之人淺窺乎先生也彼以流民一圖為先生重耳而不知先生力拒權相之招)
(至啗以美官而不顧屢觸羣姦之怒至中於危禍而不辭汲汲皇皇為萬姓請命此其人豈僅以敢)
(言慷慨自表見者銀臺之疏一上能令人主感歎咨嗟徬徨不寐舉平日君臣間講求振古之事業)
(一旦而幾於盡格雖當時元老大臣如富韓諸公力爭而不得而先生以監門小吏乃能得之其精)
(誠力量為何如乎先生一爭於安石而勝再爭於惠卿輩而不勝新法之行而罷罷而復行先生之)
(竄而歸歸而復竄以卒成元豐紹聖之禍焉此天也非先生之所能為也吾讀先生前後疏皆忠憤)
(激烈至於用兵之利害羣小之姦邪反覆開陳無所顧忌千載而下猶足寒心宜其感人主之心而)
(動其聽使世之臣人者皆如先生天下豈有不可為之事哉先生之志雖不售而精忠勁節巳足暴)
(於天下萬世無所復憾獨惜元祐彙征之時僅以廣文一秩置先生於遠郡而無能推轂同升以究)
(先生之用則司馬諸賢亦有不能辭其責者後之議先生諡者曰介然特立於衆小人之中猶可及)
(也介然特立於衆君子之中不可及也斯其為知先生矣夫金陵自六代來寄跡者不知其幾皆湮)
(没無聞而先生讀書一片地經今五六百年草木猶香廟祀勿絶回視半山之亭不啻霄壤然則監)
(門小吏其所得固已多矣)
張南軒祠在天禧寺祀宋張栻淳熙間杜杲建(附)
杜杲重修張南軒祠記(人之生有此心則有此知堯舜之聖此心此知也夫)
(婦之愚無以異於堯舜以天而不以人則明以人而不以天則昏夫尊賢而賤不肖好善而惡惡此)
(人之本心與生俱生天地之自然也比小人嫚君子趨惡而違善此習之而不知人欲之使然也何)
(以言之匹夫信義行於里閈蓋有盗賊斂干戈而過其閭者烈婦毅然而不可奪世俗固有立祠宇)
(以奉之者是孰使之天實為之人心之良知也降周訖孔至孟氏而道統不傳天理幾泯人心日晦)
(由漢而下上下之間莫有任此責者至於我宋尊道重德已見於削平肇造之初其後濂溪二程先)
(生出而發聖賢之祕孟氏始得其傳道統於是乎有宗高宗以來文公朱先生以身任道開明人心)
(南軒先生張氏文公所敬二先生相與發明以續周程之學於是道學之盛如日之升如江漢之沛)
(婦人孺子聞先生之名皆知其賢譬之景星麟鳳不以為瑞者妄人也凡講習之地皆有祠宇崇尚)
(嚴潔足以啟人之敬仰百年之間儒風彬彬豈無自而然獨金陵天禧寺之側有屋六七楹曰南軒)
(實先生講習之地想其朝思夕維參前倚衡天地之運化聖賢之傳授講求乎尊君救世之策發揮)
(乎垂世立教之序闢百聖而不違通萬世而無媿是軒也豈容使之荒蕪而不治惜乎歲久希重道)
(之士日就傾圮甚而春時為遊宴之所杲作贅江淮幕猶扃閉空閴未至若今之狼籍心竊念之告)
(之邑長而莫我聽近冒閫事欲因舊而增新之比至殆不可舉目於是命工治葺内外整齊繪先生)
(之像於中使承學之士載瞻祠宇人亡道在如將見之興起良知有躍然不自已者嗚呼閭有當式)
(者墓有當拜者此軒之當新庸非守邦者之責尚冀來者之不忘也繫之辭曰孟氏日遠吾道日昏)
(道之明昏儒之疵醇學焉而疵韓董楊荀自時厥後疵亦靡聞我宋立極曰義與仁教風德雨太和)
(蒸薰篤生鉅儒濂溪二程文公宣公道鳴中興伊昔宣公講學斯軒南軒之名與道俱尊奚未百年)
(棟宇摧傾今我來斯載瞻載嚬亟命匠氏斬然一新有隆斯堂鏘鏘其門像圖惟肖奠位安神遂使)
(先師不窘寒温牢醴時薦觴豆序陳豈軒之新軒存敬存礲石琢詞以告後人)
二賢祠在鳳凰臺旁
國朝雍正初知縣黃光夏始建專祀唐李白後於臺址
掘得斷碑有晉賢阮步兵墓六字因合祀阮籍於
此
程明道先生祠在上元縣治東明景泰初重建(附)
宋朱熹記(資政殿大學士建安劉公珙居守建康之明年夏四月始立明道先生之祠於)
(學而以書走新安之婺源抵熹曰吾少讀程氏書則巳知先生之道學德行實繼孔孟不傳之統願)
(學之雖不能至而心鄉往之及來此邦屬邑有上元者先生少日宦遊處也考之書記均田塞隄及)
(民之政為多脯龍折竿教民之意亦備然問之故老以稽其實則兵革變故之餘風聲氣俗蓋巳無)
(復有傳者矣始至慨然即欲奉祠以致吾敬使此邦之為士者有以興於其學為吏者有以法於其)
(治為民者有以不忘於其德不幸歲適大祲救餞之事方急於今乃克遂其志以吾子之嘗誦其詩)
(而讀其書也故願請文以記之既而府學教授孫君鼑沈君宗說亦以書來申致公意且具道公始)
(之所以焦勞而未及與今之所以睱豫而得為者其語詳焉熹發書喟然仰而歎曰尊賢尚德公之)
(志則美矣既富而教公之政則得矣屬筆於我公之意則勤矣雖然先生之學自其大者而言之則)
(其所謂考諸前聖而不謬百世以俟後聖而不惑者蓋不待言而喻自其小者而言之則上元之政)
(於先生之遠者大者又懼其未足以稱揚也吾何言哉於是伏而思之先生之學固高且遠矣然其)
(教人之法循循有序而嘗病世之學者舍近求遠處下窺高所以輕自大而卒無得焉則世之徒悅)
(其大者有所不察也上元之政誠若狹而近矣然其言有曰一命之士苟存心於愛物於人必有所)
(濟則其中之所存者又烏得以大小而議之哉區區不敏竊願以是承公之命庶幾於公之志先生)
(之學兩有補焉又惟公之忠言大慮既巳效於朝廷今雖在外而其所以救災而弭患者又如此其)
(汲汲也則於先生之所存必有深感而默契於中者矣其祠之也豈獨以致其尊賢尚德之意使民)
(不忘而已哉若夫推公之志而以先生之所以教者教其人使之從事於為巳愛人之實而無空言)
(躐等之弊是則孫沈二君之任也與二君勉旃熹於是其有望焉爾矣淳熙三年夏四月丙申新安)
(朱熹記)真德秀記(先生之生鍾乎元氣之會學之所至純乎天理故其生色也盎然若)
(春陽之温其吐詞也泛然若醴酒之醇同設教於家而士之願從者衆同爭新法於朝而天子亮其)
(忠用事者感其忱一時忤意者皆貶而先生獨畀憲節力辭不就去之而猶見思及其殁也士大夫)
(知與不知皆為流涕以為時使見用必將有綏來動和之效非先生之心學純乎天理其孰能與於)
(斯乎先生之仕也嘗主江寧之上元簿考其設施若均田賦興本計息邪說正人心等事皆天理之)
(流行著見者也乾道中資政殿大學士劉公珙知府事始祠先生於學宫而侍講文公先生實為之)
(記嘉定甲戌危君和嗣居其職乃請增而大之德秀時將漕焉捐金三十萬粟二千斛以助之未幾)
(豫章李公玨繼至咸相其役為堂三間中嚴像設而扁之曰春風其上為樓高明潔清内為齋二東)
(曰主敬西曰行恕後為小室焉曰讀易外為齋一曰近思齋之側為亭曰靜觀又為兩廡翼之而刻)
(河南雅言於其壁危君之於斯役可謂勤矣而又請為之記再三返而不置德秀以固陋力辭而不)
(可得也顧自惟念少知誦習先生之書而粗若有見者竊謂自有載籍而天理之云僅見於樂記先)
(生首發揮之其說益明學者得以用其力焉所以開千古之祕覺萬世之迷其有功於斯道盛矣而)
(其所以進於此則又有二言焉毋不敬以操存於未發之先思無邪以戒謹於將發之際涵養省察)
(動靜交飭知天事人二者兼盡及其至也中一外融顯微無間則雖人也而實浩浩其天矣若是者)
(其於先生之道有合乎否也過不自料次第其說以授之危君幸以為然則刻之堂上以示遊於斯)
(者使知先生之道雖高而用力有要萬一有司為興起之助爾)明吳節記(宋明道程先生)
(嘉祜中為江寧上元簿郡志載其惠政著聞者數事宋初上元田稅不均近府膏腴地多為豪家厚)
(僧薄其稅買之小民苟一時之利久則不勝其弊先生為令畫法民不擾而一邑大均會令罷去先)
(生攝典劇邑訟牒日不下二百處之有方不閱月民訟遂簡江圩稻田賴陂塘以漑盛夏塘堤大決)
(非千夫計不可塞法當言之府府言於漕司然後計功調役非月餘不能集先生曰比如此則苗稿)
(久矣民將何食遂發民塞之歲則大熟江寧當水運之衝舟卒病者則留之為營以處歲不下數百)
(人至者輒死先生察其由蓋計留然後請於府給劵乃得食比有司文具餓巳數日矣先生乃白漕)
(司給米貯營中至者即與之食自是生全者大半仁宗登遐遺制官吏成服三日而除及釋服之朝)
(先生進於府尹曰三日除服遵遺詔也若朝而除之止二日爾尹怒先生曰公自除之顥非至夜不)
(敢釋也一府相視無敢除者茅山有龍池産龍如蜥蜴祥符中中使取二龍至途中奏云一龍飛空)
(而去鄉人嚴奉以為神物先生令捕而脯之使人不驚至邑之初見人持竿竹以粘飛鳥者因取其)
(竿折之教之使勿為及罷官艤舟郊外有數人共語曰自主簿折竿鄉民之子弟不敢畜禽鳥此蓋)
(善政存心之槩傳頌於人而不忘者及考宋史止載茅山脯龍事乃知當時國史採錄或有未備不)
(若邑民思念深切故錄之為加詳也然先生之賢豈待史傳而後傳哉剛健中正存乎中純白光輝)
(著於外事君以至誠仁愛為本持巳以主敬行恕為要其教人則由灑掃應對以致於窮理盡性其)
(著述則表章學庸傳註周易以開性理之原其道學之傳孟子之後一人而已豈待史傳而後傳哉)
(上元舊有先生書院廢弛已久景泰初三衢姜君德政為令於兹其治民制事一以先生為法久而)
(民大和會遂經治廨宇莫不煥然念先生遺愛不可泯也乃即故址為祠以祀先生請於府尹馬公)
(諒府丞陳公宜與邑之僚咸以為然遂畚土於癸酉冬迨甲戌秋季而是祠以成謂節忝與斯文宜)
(有紀述於是為書先生之政績與是祠創構之由於石俾邑民歲時瞻視焉工畢落成敬奠以詩曰)
(相古聖賢為政以仁仁行職修無論卑尊惟程先生以大賢之學不恤簿佐來莅上元仁漸義洽惠)
(及飛烏詎曰黎民由宋元迨今三百餘載而譽望恒新有茂宰忱慕啟迪作祠繪像用彰示乎人人)
(俾進禮棖臬宛瞻玉石像如彼祥雲思先生之道德邈不可及謹書賢跡勒之琬琰與宇宙而俱存)
真文忠祠在壽思堂西祀宋真德秀寶祐間馬光
祖建
馬莊敏祠在城隍廟東祀宋制使馬光祖
三忠祠在聚寶門外祀宋楊邦乂文天祥明李邦
華皆吉水人
表忠祠在全節坊明萬歷三年奉詔祀建文死難
諸臣方孝孺陳迪齊泰鐵鉉暴昭侯泰景清毛泰
卓敬郭仕盧迴黃觀黃魁陳植胡子昭練子寧陳
性善茅大方黃子澄周濬司中胡潤盧原質廖昇
彭與民劉瑞王高鄒瑾王叔瑛王良婁漣周是修
龔太陳繼之韓永黃鉞戴德彝高翔鄭智曾鳳詔
王彬王度甘霖謝昇葉希賢董庸王玭魏冕巨敬
樊士信李文敏王良鄭居貞陳本立林嘉猷湯宗
姚喜葉惠仲陳彥回黃希范宋徵黃彥清劉璟程
通葛誠陳忠賢徐輝祖梅殷耿濬胡觀廖鏞陳質
耿瓛俞通淵張倫王資崇剛倪諒瞿能宋忠莊德
孫泰楚智朱鑑馬宣彭聚彭二謝貴余琪劉政宋
瑄余本周拱元蔡運鄭恕顏伯瑋唐子清黃謙王
省何申余逢辰高巍鄭華梁良用盧振曹濬曾廷
瑞伍性原陳應宗吕賢林玨鄒君默牛景先儲福
一臨海樵夫一松江府同知皆失名按正氣紀
文忠傳周繼瑜江西撫州人建文中為松江同知
北兵南侵勤王詔下繼瑜募兵入援後京師破械
至燕都不屈磔於市則所謂失名同知為周繼瑜
無疑也
方正學祠在聚寶山祀明方孝孺萬歷間建(附)明
薛應旂記(余嘗讀易至革之彖曰湯武革命順乎天而應乎人未嘗不歎聖人之克相上)
(帝勤恤民隱至以身冒死而不顧也及觀魯論之稱夷齊也曰求仁得仁又何怨則又歎曰嗚呼仲)
(尼之意深矣稱湯武以立生民之命仁夷齊以正君臣之義化栽達變貞固立本夫固各有攸當而)
(不可以執一論也噫夷齊遠矣詎謂千百世之下如先生之所值者乎先生姓方氏諱孝孺字希直)
(遜志其别號也居緱城里人又稱為緱城先生父諱克勤從事聖賢之學先生實其仲子淵源所漸)
(日擴而大其出處本末則耆儒父老往往能言其事然亦有傳其遺事有尊鄉錄有補國史之議有)
(春秋俎豆之請夫既或述之矣吾獨悲夫先生之所值者夷齊之時所執者夷齊之見而獨無太公)
(為之一引援其死獨慘於夷齊也昔武王觀兵孟津諸侯不期而會者八百君子篚厥元黃小人壺)
(漿簞食凡紹王而見休者蓋已盡乎天下之人矣孤竹二子獨為叩馬之諫至謂之不仁不孝維師)
(尚父時為鷹揚血流漂杵前徒倒戈何有於二子哉而顧扶而去之俾弗罹於左右之兵也蓋武王)
(義兵也二子義士也太公之扶亦各從其義也周家卜世三十歷年八百雖至叔季之微猶為天下)
(其主而方伯之強諸侯之僭環視而不敢誰何者夫亦以名義所在等於天地明於日月威於雷霆)
(凜於鬼神洋洋乎鼓舞羣動整齊六合制御八荒攝伏庶慝俾夫涣者萃離者合強梁者沮狂詐者)
(息而如線之緒猶得維持於數十年而不壤者謂非夷齊之諫太公之扶有以為之耶然首陽之卧)
(采薇之歌慷慨之士至今扼腕史遷亦謂其積仁潔行深悲不得其所而有感於天地之報施其歎)
(息痛憾之意蓋直浮於言外矣使其視先生之死吾又不知其當何如以立言也然夷齊得夫子而)
(名益彰先生附夷齊而義益烈千百世而下猶凜凜有生氣則先生之於夷齊均為不死者矣寧海)
(舊建祠於緱城里祀先生父子嘉靖丙申懷遠楊君時季令兹邑謂緱城舊祠規制未惬無以昭示)
(前修興起後學遂進諸生楊天倫輩議毁卧龍山三官祠改建請諸廵按御史張君景允其議几為)
(堂若干楹最外為牌門一其碑亭二則又在牌門之外幾越月而工告成楊君與余同舉進士至是)
(又同官留都且以余嘗知慈溪而與聞斯舉也因屬為文勒諸石余敬次數語而繋以迎神送神之)
(歌歌曰坎其擊鼓卧龍之陽牲牷蕩滌蕭合馨香神之來思英風載揚恍惚及交陟降在堂光騰烈)
(日凜肅嚴霜歌以迎神於豆於觴又歌曰紛再拜兮廢徹趨蹌禮成焚瘞感激衷腸靈之往矣旋駕)
(洪茫於彼於此無體無方河嶽流峙列宿寒芒歌以送神地久天長)
景御史大夫祠在聚寶山祀明景清萬歷間建
周忠節祠在學宫内祀明周是修名德以字行江
西太和人由明經官衡府紀善衡王建文母弟也
留翰林纂修國史燕兵入金川門具衣冠自經於
尊經閣下
黃忠節祠在桃葉渡祀明侍中黃觀妻翁氏及其
二女又一在賽工橋東(附)明焦竑記(侍中黃公死靖難間其夫)
(人翁與二女及家屬十人併日死金陵今去之二百年所矣乃有公鄉人施益臣者索而封且樹之)
(醵金為祠若干楹并貌公其中會宛陵徐公大任以大光禄來攝京兆徐公廉直好義所在著聲與)
(余善聞之而忻然往拜焉薦蘋藻祠春秋勒為常儀其於表章忠賢之典始備按公諱觀字瀾伯一)
(字尚賓池州貴池人也幼受學元翰林黃哻哻死節於元公感奮以忠義自許洪武二十四年廷對)
(擢進士第一授修撰歷尚寶卿建文初遷禮部右侍郎屬定官制增左右侍中員次尚書改公為侍)
(中與方齊日見親用文皇索齊黃時公草制極陳大義辭多指斥未幾公奉詔徵兵入援至安慶聞)
(金川門變痛哭謂人曰吾妻翁素有志節必不辱招魂葬之江上是時有司果收翁及二女給配象)
(奴翁佯以釵釧付奴市酒殽以其間攜二女自沈於水而家屬十人者隨之公旋至李陽河亦朝服)
(東向再拜投羅刹磯以死公初以侍中掌尚寳司事而尹公直去公未遠乃已漫漶莫決乂實錄載)
(翁死於通濟門河翁既給象奴今翁房政在通濟門外當可信不疑傳聞夫人及二女屍順流而下)
(至今賽工橋相持而立顔面如生烏鳶類皆不敢近或為具棺收之待朝命久而不報天順中池人)
(至京師柳林破棺猶有存者土人指示曰此黃狀元妻女也乃相與虆梩而掩之余嘗與益臣輩枻)
(而問焉三四至其處髣髴低徊為之淒然者久之野史翁訛為雍又為龔且言淮青橋為其死所後)
(人弗加檢鏡輒即青溪姑廟以為祠其失遠矣賽工橋乃夫人二女埋玉處因祠焉而并以祀公固)
(當嗟乎人生何常惟義之歸以彼炎隆重轑在勢處顯而一旦身死名滅冰消火盡既巳坵墟灰燼)
(荆榛矣即今白楊悲風纍纍道傍者皆是也如夫人者迄於今為樵夫牧䜿之所稱識仁人義士之)
(所欷歔歷久而不能忘豈非忠孝之性得於天者無以異而興於感者不可遏歟余生其地而又幸)
(及知之不為之發潜揚媺何以示後公闔門之節臣死其君婦死其夫女死其父母而臧獲輩死其)
(主光日月而振宇宙者不待余言乃徵之實錄考之父老之口其實蹟歷歷可證而至為妄庸者所)
(瞀亂此余生其地者之責也殆不可以不辨且喜益臣矢力於下徐公振廢於上見好仁扶義者之)
(猶有人而於以甄陶世風羽翼聖化也匪細於是為之記)
王陽明祠在西華門大街祀明王守仁(附)明焦竑
記(孔孟之學至近世而大明如日之中天非無目者未嘗不知而仰之則陽明先生力也先生自)
(謂其學凡數變蓋從萬死一生中得之是可以易易言哉今先生之說盛行於世而尸祝之者幾遍)
(宇内獨金陵京師首善之地先生為太僕鴻臚卿於此者且六年都人士沐浴膏澤者不少矣而顧)
(無專祠以祀之非缺事歟頃歲紹興周海門公以符卿攝京兆士大夫摳衣問學者無虚日其所推)
(明闡繹率先生意也爰念居遊無所而瞻嚮&KR2935;從乃擇高敞燕閒之處而大葺之經體面勢不大變)
(徙而祠適成當是時京兆黃公繼至尤嘉公意而相其所營於是斵削丹艧之飾煥然以富而士以)
(得學其中為樂相約而詣余請記易曰形而上其者謂之道形而下者謂之器余觀先生之始也)
(為慮深嘗示人以器而略於道俾守其矩矱而不為深微之所眩然使終於此而已學者將苦其無)
(所從入而道隱矣乃遴一二俊乂時以上焉者開之如所謂無善無惡者是已至今昧者未隱於心)
(而大以為先生病孔子不云乎我則異於是無可無不可可不可者即善與惡之云也究且舉意必)
(固我而絶之則空洞之中纖微不立而何善惡之可言乎無美者天下之真美也無善者天下之至)
(善也是非都捐泯絶無寄而變化兆焉此道之窽係而名曰大本者也不此之求而呶呶然枝葉之)
(辨譬如執糟粕而棄醇醪惡足以與於道哉夫為學而致道猶掘井而及泉泉之弗及即九仞何為)
(也先生起於學絶道廢之餘處困居常矢志必得以彼磨礱鍛鍊如木生嵌巖奇蹇之隈欲透復縮)
(而非千霄摩雲則弗止宜乎明既晦而續不傳其所成之偉如此也學者有志於先生之為人不可)
(不求諸學有志於先生之學不可不求諸道苟其以語上為諱而安於日用不知之民甚非先生之)
(意而亦非符卿所望於諸君子者矣)
何廉直祠在富民坊祀明何遵正德時遵為工部
主事諫南巡杖死
耿天臺祠在清涼山祀明督學耿定向
倪公祠祀明兵部郎中倪涷上虞人轄船政涷奏
定船政載在船政新書衛所感恩立祠於朝天宫
卞將軍廟左
國朝順治乙未衛弁欲變法總督馬國柱奏遵舊制民
德之并祀於祠
丁清惠祠在淮青橋東祀明尚書丁賓
羣公惠澤祠在善世橋祀明巡撫方廉等十人隆
慶初建
黃侯祠舊在秦淮上祀明府尹黃承元今移三山
門外
青溪小姑祠在金陵牐祀漢蔣子文妺
張莊節祠在雨花臺祀明季死難左都督張可大
汪文毅祠在冶城西祀明死節檢討汪偉偉與妻
耿氏同日殉甲申之難
國朝順治八年
賜諡建祠
李文定祠在句容縣崇福寺内祀明大學士李春
芳句容舊無城郭嘉靖間數被倭寇春芳倡舉築
城邑人永賴
劉公祠在溧水縣北三十五里祀唐劉太真
表忠祠在溧水縣治祀明尚書齊泰嘉靖中建
慕賢祠在江浦縣東北白馬寺左祀宋陸九淵明
陳獻章王守仁
定山祠在江浦縣南祀明莊□嘉靖間建
忠賢祠在六合縣治北祀唐康大尹宋名將韓世
忠岳飛明邑令歐陽得基都督楊能參議黃宏後
增元處士郭淵明按察使王弘知縣唐詔邑人張
約
于清端祠在南門外長千里祀
國朝總督于成龍
三國吳大帝蔣陵在上元縣鍾山之陽孫陵岡上步
皇后合葬於此宣太子登亦祔葬
晉元帝建平陵明帝武平陵成帝興平陵皆在
上元縣雞籠山
康帝崇平陵在上元縣鍾山
穆帝永平陵在上元縣幕府山
哀帝安平陵在上元縣雞籠山
簡文帝高平陵
孝武帝隆平陵
安帝休平陵
恭帝沖平陵竝在上元縣鍾山西南
南北朝宋武帝初寧陵在上元縣鍾山東南
文帝長寧陵在上元縣鍾山東南相近初寧陵袁
皇后祔
明帝高寧陵在上元縣幕府山陽
少帝陵在江寧縣南郊壇
孝武帝景寧陵在江寧縣巖山文穆皇后祔
孝武路太后修寧陵在江寧縣巖山孝武陵東南
前廢帝陵在江寧縣南郊壇西
齊明宣沈太后陵在上元縣幕府山俗稱國婆嶺
文惠太子陵在上元縣查硎山夾石
明欽劉皇后陵在上元縣淳化鎮北
梁昭明太子安寧陵在上元縣夾石與齊文惠太子
陵相竝
文宣阮太后陵在江寧縣通望山
孝元帝陵在江寧按陳天嘉元年詔梁孝元遭罹
多難靈櫬播越朕曾經北面有異常倫遣使迎接
已次近路江寧既是舊塋宜即安卜車旗禮章悉
用梁典依魏葬漢獻帝故事
陳高祖萬安陵在上元縣城東三十五里崇里鄉石
獸二尚存俗名石馬沖
文帝永慶陵在上元縣雁門山北
明太祖孝陵在上元縣鍾山之陽與高皇后合葬懿
文太子祔焉
國朝定鼎後置守陵太監二名兵四十名
聖祖仁皇帝南巡詣陵親祭竝書治隆唐宋四字勒碑
聖祖御製過明太祖陵有感詩(恭紀首卷)
周越王塚在句容縣大横山下王名翳周安王時薨
左伯桃羊角哀墓在溧水縣南四十五里儀鳳鄉
孔鎮南大驛路西二人俱戰國時燕人同入楚糧
少伯桃并糧與哀入空樹中餓死哀至楚為上大
夫言於王備禮葬之後伯桃見夢於哀哀開塜從
伯桃死遂竝葬焉
按戰國時楚自郢遷陳又自陳遷夀春二人自燕
往楚不應渡江而南此處有墓誤也因舊志相仍
姑存而辨之(附)明徐良彥古義士左伯桃羊角哀
墓贊(羊角哀左伯桃為死友聞楚王賢往見之道遇雨雪計不俱全乃併衣糧與角哀入樹中)
(死贊曰生則兩死死則一生含笑入樹何友非身樹既摧殘墓亦滅没先生之神獨耀今昔仰止高)
(風媿此隙末予立貞珉匪捍樵牧)
楚項羽墓在江浦縣烏江按漢高祖以魯公禮葬
羽於穀城事見史記此不當有墓因舊志相傳姑
存之
漢司徒甄邯墓在玄武湖側劉宋張永開湖遇古塚
得一銅斗有柄文帝以訪何承天曰此亡新威斗
三公亡者皆賜之一在塜内一在塜外後啟塜更
得一斗有石銘云大司徒甄邯之墓
三國吳折衝將軍甘寧墓在上元縣直瀆山下
丞相張悌墓在江寧縣板橋西
仙翁葛元墓在句容縣西南一里
晉荆州都督山簡墓在上元縣覆舟山之陰樂遊苑
内
驃騎將軍温嶠墓初葬豫章朝廷追思之為造大
墓還葬上元縣幕府山陽
尚書令卞壼墓在上元縣朝天宫西二子眕盱祔
葬義熙間盜伐其墓壼鬢鬚蒼白面如生手拳爪
達於手背安帝賜錢修之
丞相王導墓在上元縣幕府山西對石灰山
祭酒顏含墓在上元縣靖安里曾孫延之銘十四
代孫真卿重書立石
寧朔將軍竺瑶墓在張陣湖有二碑
司空陸玩墓在上元縣雞籠山給兵千人置守塜
七十家子尚書令納亦葬此山一云葬吳縣雞籠
山
丹陽尹劉惔墓在江寧縣七世孫顯仕梁為平西
府諮議參軍亦祔焉
丞相謝安墓在江寧縣南梅岡
長史王濛墓在江寧縣高亭湖側
洗馬衛玠墓在江寧縣新亭東
句漏令葛洪墓在句容縣
驃騎將軍紀瞻墓在句容縣東南二十五里
南北朝宋臨川郡守謝靈運墓在上元縣本業寺南
唐保大中孫憙嘗建碑
冥漠君墓彭城王義康修東府城得古塜改葬東
岡命謝惠連為文祭之不知其名遂立此號
法曹參軍謝惠連墓在上元縣宣義鄉與本業寺
相近
雍州刺史宗慤墓在石泉里
尚書僕射劉穆之墓在江寧縣元嘉二十五年車
駕經穆之墓詔致祭
徐州刺史吉翰墓在江寧縣吉山
齊海陵王昭文墓沈括筆談云慶歷中金陵人得方
石視之乃知齊海陵王墓謝朓撰誌銘竝書
居士明僧紹墓在府東北攝山
尚書令柳世隆墓在上元縣倪塘世隆曉術數於
倪塘創墓每往常坐一處及卒墓工圖墓正取其
坐處焉
彭城郡丞劉瓛墓在上元縣青龍山
豫章王嶷墓竞陵王子良墓竝在江寧縣金牛
山
梁吳平侯景墓在上元縣花林寺
始興王憺墓在縣黃城村臨川王宏墓在縣北
城鄉安成王秀墓在上元縣甘家巷
建安侯正立墓在上元縣淳化鎮西
司徒王僧辯墓在上元縣方山東南僧辯為陳高
祖所害父子七人同瘞一穴宣帝天嘉中故吏衛
卿許亨請以家財造墓葬之
豫州刺史裴邃墓在上元縣光宅寺西梁大同初
旱蝗松柏盡彫邃墓如舊當時異之
南康王績墓在句容縣西北二十五里
諸王侍讀陶弘景墓在句容縣東南雷平山
陳貴妃張麗華墓在府城西南賞心亭側
尚書僕射周弘正墓在句容縣東三十五里
唐顏尚書墓在句容縣後顏村舊謂真卿墓非也考
魯公上世多葬金陵延之子竣等皆歷尚書
侍郎劉太真墓在溧水縣北三十五里
雙女墳在溧水縣南舊招賢館側唐溧水尉崔致
遠憩招賢館中為詩弔此墳因感夢知二女乃宣
城張氏天寶六年同葬此
貞晦先生陳融墓在六合縣堂邑鄉
南唐平章事張居詠墓在江寧縣金陵鄉
中書侍郎韓熙載墓在江寧縣梅岡
散騎常侍徐鉉墓在句容縣政仁鄉
慶王弘茂墓在高淳縣南十里弘茂元宗第二子
也
宋員外郎王益墓在上元縣鍾山益安石之父曾鞏
有墓銘
司空王安石墓在上元縣鍾山半山寺後弟秘閣
校理安國右丞安禮墓竝在江寧
太子賓客謝濤墓在上元縣土山
侍郎葉祖洽墓在上元縣雁門山
都統制王德墓在觀音門外傅雱撰碑
待制張孝祥墓在上元縣城東北清果寺側孝祥
僑寓建康卒葬於此
節度使王瑋墓在上元縣棠梨山
團練使盛新墓在上元縣武岡山
節度使王鑑墓在上元縣竺山
贈節度使李邈墓在上元縣青龍山邈臨江人知
真定府金兵破城不屈而死
通判楊邦乂墓在江寧縣聚寶門外紹興中游九
言撰碑
防禦使張保墓在江寧縣松林莊
待制李琮墓在江寧縣板橋西龍口山
通判秦鉅墓在江寧縣移忠寺側子浚瀈竝祔
先儒尹起莘墓在江寧縣印塘村
參政魏良臣墓在溧水縣西南九十里
尚書俞㮚墓在溧水縣西琛山十五里
明中山王徐達墓在上元縣鍾山之陰
開平王常遇春墓岐陽王李文忠墓東甌王
湯和墓竝在上元縣鍾山
蘄國公康茂才墓在上元縣幕府山
東丘郡侯花雲墓在上元縣南五十里水橋洪武
七年以衣冠與夫人郜氏合葬宋濓為墓碑
江國公吳良墓海國公吳貞墓竝在上元縣鍾
山
滕國公顧時墓安陸侯吳復墓竝在上元縣鍾
山
許國公王志墓芮國公楊璟墓竝在上元縣鍾
山
汝南侯梅思祖墓竝在上元縣鍾山
靜誠先生陳遇墓在上元縣鍾山
太常寺卿吕本墓在上元縣鍾山
都御史丁璿墓在上元縣崇禮鄉
尚書王敞墓在上元縣土山
都御史金澤墓在上元縣鍾山岡
尚書梁材墓在上元縣白山
尚書顧璘墓在上元縣彭城山
侍郎李喬墓在上元縣黃練岡
都督張可大墓在上元縣侯家塘
太僕卿方大美墓在上元縣邵村
監丞黃居中墓在上元縣官山
張賢妃墓在江寧縣牛首山東高帝妃荆憲王之
母諡恭靖順妃
李順妃墓在江寧縣吉山東北亦高帝妃
韓憲王松墓在江寧縣安德鄉高帝第二十子俗
呼韓府山
駙馬梅殷墓在江寧縣牛首山殷汝南侯思祖從
子尚寧國公主恭謹有謀能騎射為總兵官鎮守
淮南靖難兵起殷悉心防禦使人招之割其耳鼻
令之報命及成祖即位召至京永樂三年為都督
譚深指揮趙曦所誣害殷自投水死有麾下口外
人瓦剌輝發其事成祖特命斬二人輝即自經死
葬殷墓側
駙馬李祺墓在江寧縣祝釐寺西南尚臨安公主
永樂初不朝賜死江浦後合葬於此
駙馬胡觀墓在江寧縣牛首山下尚南康公主靖
難兵起距戰死
駙馬張麟墓在江寧縣七里鋪東尚福清公主
駙馬尹清墓在江寧縣雨花臺南尚含山公主
駙馬謝達墓在江寧縣安德鄉尚汝陽公主
駙馬沐昕墓在江寧縣泰北鄉尚常寧公主
寧河王鄧愈墓在江寧縣西山之原
黔寧王沐英墓在江寧縣長泰北鄉
虢國公俞通海墓在江寧縣聚寶山
越國公胡大海墓在江寧縣城南十五里
梁國公趙德勝墓在江寧縣烏石岡
郢國公馮國用墓在江寧縣鳳西鄉
陜國公郭子興墓在江寧縣聚寶山
營國公郭英墓在江寧縣聚寶山
沂國公金朝興墓在江寧縣太平門外
當塗縣男王愷墓在江寧縣雨花臺側
夏國公顧成墓在江寧縣安德門外普化寺北
蔡國公徐忠墓在江寧縣城南十五里
鄆國公宋晟墓在江寧縣聚寶門外
平江侯陳瑄墓在江寧縣大山之原
安遠侯柳升墓在江寧縣安德鄉
隆平侯張信墓在江寧縣朱門山
忻城伯趙彝墓在江寧縣鳳臺門東
瑞安侯王源墓在江寧縣聚寶門外鳳臺街
豐城侯李彬墓在江寧縣吉山東南
尚書唐鐸墓在江寧縣南十五里鐸鳳陽人賜葬
於此
總制孫炎墓在江寧縣聚寶山
太常卿杜安道墓在江寧縣安德街東
贈高陽郡侯韓成墓在江寧縣吉山
文學博士方孝孺墓在江寧縣聚寶山側孝孺磔
死都督廖鏞拾遺骸葬之見鄭曉吾學編或云其
門人王稌輩收葬或云土人竊葬萬歷十九年禮
部主事汪應蛟湯顯祖為文立石表其墓尚書王
弘誨趙用賢䜿坊祠祀之三十三年處士徐鯨復
捐資修墓
浡泥國王墓在江寧縣石子岡永樂中來朝卒賜
葬於此
太常卿康爵墓在江寧縣新亭南
學士張益墓在江寧縣鳳西鄉西庫村
尚書周瑄墓在江寧縣安德鄉
太醫院使蔣用文墓在江寧縣鳳西鄉塘下山
尚書童軒墓在江寧縣鳳臺岡
尚書倪謙墓在江寧縣新亭鄉
尚書倪岳墓在江寧縣新亭鄉堽墓村
尚書唐瑄墓在江寧縣唐家山
都御史張琮墓在江寧縣鳳西鄉
尚書王以旂墓在江寧縣白山
侍郎俞綱墓在江寧縣聚寶門外禾山南
尚書翟瑄墓在江寧縣新亭鄉
尚書吳文度墓在江寧縣石子岡
都御史陳鎬墓在江寧縣鳳西鄉
太僕卿陳沂墓在江寧縣安德門外岔山口
副使顧&KR1671;墓郎中王鑾墓竝在江寧縣石子岡
太僕少卿王韋墓在江寧縣吉山
給事中魯昂墓在江寧縣耿澗村
僉事徐完墓在江寧縣小留山
布政吳彥華墓在江寧縣新亭鄉
孝子龍景華墓在江寧縣鳳西鄉
御史沈越墓在江寧縣石子岡
侍郎吳自新墓在江寧縣銅山鄉
副使顧國輔墓在江寧縣女山
太常卿許穀墓在江寧縣安德門外
修撰焦竑墓在江寧縣皮家庫
侍郎顧起元墓在江寧縣雲臺山
侍郎朱之蕃墓在江寧縣牛首山前
大學士程國祥墓在江寧縣安德門外北山
檢討汪偉墓在江寧縣射烏山妻耿氏祔
督學僉事王芝瑞墓在江寧縣仙鶴觀側
侍郎殷邁墓在江寧縣湖堰村
諸生楊希淳墓在江寧縣牛首山
尚書曹莪墓在句容縣箭塘山
知府李茂功墓在句容縣西門外大墅村
尚書李思誠墓在句容縣張王廟東
太僕寺卿張諫墓在句容縣福胙鄉
尚書齊泰墓在溧水縣青絲洞
郎中莊㫤墓在江浦縣定山
昌平伯楊洪墓在六合縣竹鎮
太常少卿黃宏墓在六合縣靈巖山
大學士熊賜履墓在江寧縣聚寶門外賜履孝感
人
尚書王弘祚墓在句容縣茅山弘祚雲南人
侍郎李敬墓在六合縣龍山
副使徐必遠墓在江寧縣建業鄉
江南通志卷三十七
