江南通志卷五十五
河渠志
淮(二)
國朝順治九年戸部左侍郎王永吉陳導淮入海事宜
(附)王永吉疏略(治河必先治淮而導淮必先開海口按黃水自邳宿而下至清河口)
(淮泗之水聚於洪澤湖亦出清河口會黃東入於海然黃強淮弱勢不相敵淮泗逼而南趨直走四)
(百餘里出瓜州儀眞方能逹江一線運河收束甚緊即有大小牐河沿途宣洩而海口不開下流壅)
(塞來水無窮去水無路所以河隄潰決修築歲費金錢海口之當開固時刻不容再緩者也查海口)
(之在興化縣境內則有丁溪場劉莊場神台場寥家港白駒場之斗龍港等處在泰州境內者則有)
(河垜場之茅墩港草堰場之鴨兒港近丁溪場之馮家壩合洋溝等處以上諸口俱被豪棍鹽徒漁)
(利阻塞間有開者亦以口外築壩横欄水不通行若在鹽城縣境內者縣治東南則有石墶海口西)
(北則有天妃海口先年俱各造有石牐又有姜家堰海口流出推船港先年亦曾議造石牐以上三)
(處係淮揚六州縣洩水要道今石墶牐既稱逼近城郭不利風水而天妃姜堰二口復被附近奸民)
(將牐門實塞河口填平滴水不通咽喉重地歲歲陸沉害民病國關係匪輕而未即舉行者其故有)
(二一則恐奸徒造言阻撓然萬水東流勢必趨下沿海州縣各有海口乃天造地設非人力所為行)
(水河港皆有舊蹟近因湮塞未免淤淺開鑿深通還其故道豈屬刱舉况先年舊牐已圮者加工修)
(葺未造者量議增添題定牐官牐夫以時啟閉有利無害固灼然無可疑者也一則因河道甚長河)
(新旨不帑有限工料既難措處民夫復奉開則河隄不决許僉派凡事甚多掣肘然海口既)
(修牐造牐之費較之塞決修隄孰多孰少若挑濬淤淺需用人夫動輙數萬自當州縣協濟豈能盡)
(動官帑百姓自救身家何辭力役此一勞永逸之計固士民所心悦而樂輸者也)
康熙七年
欽差大人會同河漕二督臣勘議修築翟家壩情形按
高郵州志云翟家壩屬山陽縣在周橋迤南接盱
眙縣界長二十五里比高堰石工低二尺許中有
古溝深不過尺許舊有石牐亦有石限止留四尺
水頭水入民田不通河路近因淮水衝刷年久低
陷私鹽漁戶偷穵成河淮水徑入寶應湖匯於高
郵歲决漕隄為患揚州府志云順治十六年歸仁
隄决康熙元年歸仁隄再決時部司有開周橋牐
者淮水大洩而黃河逆入清口又挾睢湖等水從
歸仁隄決口入與洪澤湖相連直抵高堰衝决翟
家壩流成大澗九條其水東注悉歸諸湖淮揚自
是歲以灾告又按康熙三年淮溢武家墩高良澗
之後以障淮刷黃為定策復議修築翟家壩至是
年奉
旨令山江高寳四縣民合修復
詔遣重臣會同河督漕督踏勘明白諸臣覆奏稱翟家壩
至周家橋三十里在高家堰南地勢高亢原無隄
埂為天然減水壩水漲聽其漫溢仍責令高寶等
縣之民但填平衝開決口不許一槩加工增高以
塞水路此瀕淮州縣志所載之大略也
九年御史徐越疏陳高堰關係最重請大修堅築
(附)徐越疏(臣向請修復歸仁隄石工使由白洋河入黃者不止以清刷黃實為截住高家)
(堰西北水勢使此堰僅受西南淮水而為運道民生一大屏障也今因歸仁隄工尚未舉而此堰黃)
(淮並受前報巨浪搏擊已壞石工六十餘處而全堰幾至潰決其洪波横流排山倒海已衝開淮揚)
(一帶數十餘處決口遂至城郭僅存關廂陸地有水高丈餘者萬一高堰突有疏虞尚復有淮揚數)
(十州縣之城郭乎而况民生乎尚復有漕河運道可以飛輓乎而况鹽課與商稅乎則此堰之關係)
(如何重大此堰之保障如何要緊故臣今不得不亟陳高家堰也高家堰石工曩皆鑿石扣準鎔鐵)
(灌釘後來年深日久各處有朽裂從未大修經今年一番波浪衝擊動搖處處罅損若不亟議錢粮)
(預備物料乘今冬水勢少落之一時大修堅築明年西水漲發臣愚竊慮此堰萬難倖保堰若失守)
(淮揚數十州縣城郭廬舍百萬生靈俱屬波臣運道梗廢京師重地所緊需歲漕數百萬石何道輸)
(轉且雲梯關之海口全頼黃淮二河併力衝刷一決高堰清口必淤止餘濁流一股海口必塞下壅)
(上潰即今日之大修兩河工程勢必仍歸潰壞此高堰之利害不僅僅在淮揚而實有關於天下者)
(也)
十二年淮黃水溢決高良澗又決清水潭(附)布政
使慕天顔備陳黃淮全局疏略(高家堰捍衞洪澤蔽於淮城之南迤)
(西則連高良澗翟家壩中設周橋牐其地比高堰稍亢故壩牐亦比高堰稍低蓋夏秋淮水盛發高)
(堰必危高堰危而淮地陸沉矣故不使翟壩增高正欲從壩滚水出汜光白馬高寶諸湖不惟鳳泗)
(之漲潦可消抑且高堰之築工永固及至水平壩面即閉閘不流高寶漕隄亦無傷害往昔防河如)
(此周密祗因康熙元年間南河工部分司吳煒擅開周橋奸商利通私販往往盗决翟壩諸處以致)
(淮水湍下諸湖盡已盈蒲及桃花水漲湖不能容浪擊風摧漕隄大壞清水潭之決所從來矣淮水)
(既東黃躡其後濁流西泝清口遂堙清水漸微黃力愈悍灌入天妃牐沙隨水漫而運道淺塞矣黃)
(淮相背淤沙罔滌雲梯關入海之路日墊日高下流哽咽而上流四潰必然之勢也淮瀆自桐栢千)
(溪萬壑匯為洪澤湖注出清口其水會黃入海者十之八引資漕渠者十之二唯清口無病則湖水)
(直瀉而北勢盛足以敵黃而黃沙不致倒灌運道惟海口無病則黃水疾趨而東其勢迅激自無淤)
(墊之阻而奔流不致横潰四決此以清制黃用水治水千古不易之法也)
十五年淮黃水溢復決高家堰淮安府志是年決
武家墩版工一處高家堰石工一處高良澗版工
二十七處是年修築武家墩西隄河防志武家墩
東西隄明李行運新河隄也
十六年河督靳輔大挑清口爛泥淺引河四道及
清口以下河道直逹雲梯關又於關外築束水隄
屬之大海遂塞于家岡武家墩高家堰諸大決口
共十六處
又建眞武廟東攔河壩(長三十丈)河防志因新河不復
行運築壩河上以便往來
十七年刱築周橋翟壩隄工二十五里塞高良澗
等大小决口二十五處自是淮水始歸故道
又築高堰大壩外越壩(長一百八十一丈五尺)靳輔治河晝
洪澤湖在山陽之西南北距大河東俯高寶諸壑
淮水遠自豫省復挾汝潁渦汴羣川之水匯而入
焉瀠洄激蕩惟下之是趨而其地東北為下趨而
北則出清口而逹於海趨而東則高寶諸壑滔天
而淮揚之民其魚矣漢末陳登為廣陵守大興水
利首建高堰障其東而使之北淮南千餘里地無
沮洳後世治水者皆守其舊而不變自唐以來南
北通運至宋黃又徙而南湖日寬廣成巨浸而是
堰之所係愈重慶歷間一修於發運使張綸明初
再修於平江伯陳瑄至萬歷間河臣潘季馴復大
修之且砌以石者三千餘丈愈鞏固焉顧西南一
帶自周橋至翟壩三十里空之而弗隄曰此處地
形稍亢天然減水壩也但當時湖底深而能納雖
不築隄湖水常低於岸面惟遇異漲始溢而出故
季馴又曰周橋漫溢之水為時不久諸湖尚可容
受也迨黃流倒灌之後湖底墊高湖水亦因之而
高况決口九道淌刷成河地形愈陷以愈高之湖
放愈陷之地於是此三十里稍亢之區昔所稱漫
溢不久者今且終歲滔天東注而不止不特清口
之力分無以敵黃而淮且反引黃水以俱東二瀆
交騰高寶諸湖盈科而不受此清水潭所以大決
而不可塞而下河七邑遂同溟渤也臣奉
命大修將諸決盡塞自清口至周橋九十里舊隄悉增築
高厚并將周橋至翟壩三十里舊無隄之處亦刱
隄之蓋今日之地形水勢與明萬歷間大異即使
季馴而在今日亦未有不隄者也然仍舊減水者
六處計二百丈壩之而弗隄何也湖水之高於黃
水者常五六尺若一任其建瓴而出則所蓄無幾
一逢旱亢上源微細既不足以濟運更恐黃水之
乘其弱而入故爛泥淺一帶湖灘昔人稱之為門
限今不使盡闢欲清水常留有餘然設遇大水連
旬洪波驟溢清口一道之所出不勝數百里全湖
之漲勢必尋隙而四潰故隄以防之不虞之溢復
壩以減之然後節宣有度旱不致於阻運而澇不
至於傷隄也雖然洪澤周圍三百餘里合阜陵泥
墩萬家諸湖而為一又上受全淮之委空濛浩瀚
每西風一起怒濤山湧而以一線之長隄捍之浪
頭之所及土潰石卸雖歲歲增高培薄終不能禦
竊思水柔物也惟激之則怒苟順之自平順之之
法莫如坦坡乃多運土於隄外每隄高一尺填坦
坡八尺如隄高一丈即填坦坡八丈以填出水面
為準務令迤斜以漸高俾來不拒而去不留是年
秋黃水大漲奇風猛浪倍異尋常而洶湧之勢一
遇坦坡而其怒自平無所逞其衝突始知坦坡之
力反有倍蓰於石工者故障淮以會黃者功在隄
而保隄以障淮者功在坦坡也唯是填積坦坡以
來垂及十載風濤之所汕刷平鋪卸去離隄已四
五十丈矣若用帑填積既所費不貲又工程難見
應每年著河兵歲夫逐漸加工立為定制每歲隄
工一丈填土二方務使所增之數適稱所耗之數
則善矣久而久之離隄百丈之內必漸墊而高因
叢植柳蘆茭草之屬俟其根株交結茂盛蔓延則
雖狂風動地雪浪排空終不能越百餘丈之茂林
深草而潰隄矣(附)多弘安修築高堰隄工記(高堰在山)
(陽縣之西南所恃以砥淮泗之衝流奠淮揚之墊溺者於是乎在益淮水自桐栢而下合汝蔡淝潁)
(諸大川及淮南七十二山谿之水而抵泗盱匯洪澤出清口以匯於黃歷安東雲梯關入於海苟任)
(其水清流疾保無壅決之患也惟黃河挾數千里奔騰之勢其力足以遏淮使淮少弱則將却流而)
(東潰高堰決淮揚勢所必至也淮既旁趨濁流即內灌裏河淤塞運道且黃乘淮後并勢南趨則清)
(口之流日緩海道之淤日積黃淮交横於淮揚千里之間而運道遂茫然而不可問矣是病淮而併)
(以病運者莫如河而敵黃即所以利運者莫如淮故治淮乃治河治運之先務而治高堰尤治淮之)
(首圖昔人以高堰為淮揚門戸職此故也予以山盱壩堰同知受事於康熙十六年之二月謝事於)
(二十一年之六月凡竭蹷於河事者五載有奇雖腁手胝足不敢言勞而述水勢紀成功以告後之)
(有事於斯堰者亦有司之職也於是計其所施功之地曰武墩決口為丈七十有七曰高堰決口為)
(丈一百八十有餘曰六安溝曰侯二門曰孫家西北曰孫家西曰管家西曰小黃莊曰小黃莊南曰)
(宜興集曰鄧家馬頭曰周家馬頭曰周家西曰高梁澗曰楊家馬頭凡大小決口二十為丈者四百)
(七十有三曰三壩南曰四壩北曰陳家西曰畢家西曰六壩南曰朱家灣北曰周橋牐廟後凡決口)
(三十一為丈者五百有八曰翟壩至周橋以里計者二十有五皆與高堰相為表裏之隄防也自清)
(口至雲梯關數百里葭葦榛蕪此而不疏將高堰之隄防雖完而淮水之歸途猶阻恐終將旁溢而)
(為患耳况以黃流駕淮濁沙淤墊而淮出清口之故道如爛泥淺裴家厰皆壅塞成渠其何以疏逹)
(淮流於是乎核深計淺以治爛泥淺諸故道裏河為漕運咽喉日久不濬則無以容淮流而致他變)
(於是乎畫地分叚算方刻期以治運河并修築兩岸及雁翅諸工此又與治淮相終始之工役也溯)
(其施工之時則十五年黃淮横溢衝決高堰三十四處并潰高寶運隄在予受事之先而予之始事)
(於武墩次事於高堰在十六年皆三閱月而告竣次事於六安溝諸口自十六年仲夏至十七年春)
(杪凡十月而告竣次事於翟壩周橋自十七年冬至明年八月而告竣蓋予五載之間其櫛風沐雨)
(蒙霜冒暍構葦水濱身行泥淖中者凡三載至十九年秋於是諸工次第告成二瀆順軌頓還舊觀)
(回思當日波濤山立風雨怒號旁觀者魄震魂驚面無人色予亦茫然未知所税惟是殫心竭智大)
(聲疾呼以與風浪爭衡於危急存亡之際者固不憚以身徇之而其最烈者則十六年之秋淫雨不)
(休西風大作十八年之冬久雨之後繼以大水怱發颶風狂煽五日之間水高冐堰一綫長隄危同)
(懸縷予終日跣行驚濤過顙冰結腰領間不知也事後思之曾何異強敵當前石矢交下而獲保無)
(虞抑亦幸矣此其經畫指授則皆出自河憲靳公如武墩一口洶湧騰沸久無成績公甫視事即命)
(於下流稍緩之處直築攔河大壩一道壩成再堵決口於是人力可施及水勢漸平遂獲奏功高堰)
(之决也隄之內外湖波蕩漾畚築無所施公檄造土船數百給庸募夫葦木草束一時俱辦事賴以)
(集又往時運口在甘露城旁尤屬黃淮交會之地故每值黃水盛或西北風起未免倒灌歲有閉牐)
(築壩之煩公相度形勢命予酌改運口於爛泥淺之上挑河一道緊接淮水遠避黃流外築大隄以)
(通牽輓又築横隄以防河漲自此黃河無逆入之患而運河亦免歲挑之煩矣至翟壩以至周橋成)
(河九道蓋明萬歷間有分黃導淮之議致淮之旁流愈多正流日弱刷沙無力黃流益横淤沮運道)
(所由來也公於十六年冬命予加築大隄於一帶湖陂又塞周橋高澗牐座仍於隄外增築坦坡以)
(固隄址使清淮涓滴無所旁洩而蓄其全力以攻久積之淤沙凡諸碩畫雖昔平江諸公不能過也)
(予皆仰禀成算幸無隕越而至於惴惴小心夙夜不遑則不敢以不勉在工諸員大小不一予不以)
(體勢相臨惟以情意職事交相勸勵共襄乃績他如挑土壓埽工多則費帑工少則廢事予每先期)
(一日行諭村民每夫給銀四分以砲聲為期畢集工所埽下即散故得不靡帑而事辦其有決口既)
(多取土為艱者予往來督視就水消土露之處令遠者以木為橋度水挑運以濟舟運之窮稍近而)
(水淺者令於水中填出土埂千餘道以濟橋木之窮至堵築肯綮尤在中泓合龍之際勢將收則水)
(勢洶湧十倍於時下埽如兩軍對壘事争毫髮苟或人料参差患在走埽一埽既動諸埽從之予惟)
(先事而戒罔或弗備閉泓之日間值風雨則揮從却蓋露立水次不使有一夫之懈夜則倍其工食)
(天子勤則加其犒賚故人役之效命蓋亦鍳其誠焉要皆之庥福河憲之訏謨小臣獲告無罪不勝厚幸謹)
(記如左凡在工各員備著勞績並勒名碑陰以志共襄王事云)
十八年河督靳輔疏報翟壩合龍奉
旨據奏翟家壩成河九道盡行閉合龍門具見殫力籌畫
有禆河務深為可嘉
十九年復大挑清口爛泥淺裴家厰帥家莊引河
四道剙建周橋高良澗武家墩唐梗古溝東西減
水壩共六座淮安府志是年大挑引河四道皆成
大河淮水始全出清口暢注會黃
二十二年築南攔河壩(長三十四丈)河防雜說自山陽
縣武家墩北歷高家堰高良澗周家橋古溝唐梗
至盱眙縣翟家壩一帶隄工有石工樁工土工共
長一萬五千六百四十四丈六尺內惟高家堰最
窪康熙二十二年伏秋大漲之際高堰水深一丈
二尺有餘石工頂上水深數寸或一二尺不等樁
工水與管木相平即有簽樁極高者亦不過露頂
尺餘若以前當此異漲則頃刻潰決東洩而是年
歷八月之久得保無恙者一則恃挑工加築之子
隄尚高過水面三四尺不等人夫有立足之地可
以用力修防也一則賴挑土填築之水內坦坡擁
護隄根石縫不至過水石工之內尾土無蟄陷之
虞石工之外風浪有消殺之勢樁不至於拔起土
不至於全傾也一則藉減水壩六座隨長隨減水
深至一丈二尺外而止不至更為加長也各工俱
濱臨洪澤大湖所以捍一望無際之水須於頂衝
之處預備物料加意堅築以圖永遠又自武家墩
北至翟家壩隄工每每上年加高一尺則次年湖
水亦必加長一尺仍復漫隄而過是以前朝潘季
馴將古溝翟家壩二十餘里之地不築障水大隄
止加三尺高之小堰使水小之時由湖下注水大
之時漫堰而去也然明時黃河尚深湖水易出近
來黃河墊高往往頂住湖水不得暢注故不特三
尺高之小堰皆衝洗無存而又衝成河九道高良
澗高家堰一帶之樁石工亦復不時潰決於是清
水潭隨圮隨塞築而復圮今於臨湖一帶修建減
水壩六座計其洩水之地武家墩壩長十丈高家
澗壩長十丈二尺周家橋壩長十四丈古溝壩長
三十四丈五尺古溝西壩長五十三丈五尺唐梗
壩長四十八丈二尺當高堰湖水止深八尺以上
之時雖建此六壩可使湖水涓滴不洩以為敵黃
之資及湖水長至八尺五寸以上始從壩底漸減
方二十二年淮流滔滔下注歷八月之久而隨長
隨減不至壅積漫隄者實此各壩減水之益但湖
水長至一丈二尺外再欲加高修防費力再添建
五十餘丈長之減水壩一座即使將來湖水極漲
之時深不出一丈二尺之外多一處減水自然不
致壅積漫隄且易防守也
二十三年十一月初十日
聖駕南廵閱高家堰工
上以風浪利害
問河臣靳輔照黃河險工下大埽防護如何靳輔回奏云大埽
亦總為大浪掣去庶幾下丁頭埽攩護亦要每年修補
二十八年
聖駕南巡
諭高堰石工着修理
三十年
命博濟李光地徐廷璽勘閱河道
三十一年二月工部議覆戸部侍郎博濟等疏內
應准修理高堰工程奉
俞旨行(附)工部覆奏略(博濟等疏稱高家堰減水壩六座內有古溝東減水壩底被水衝損)
(其三官廟等六口向來下埽今改竹絡已完三處尚有未完應令照此修完七里閘雁翅以內底石)
(被水衝損二丈有餘應令河臣速行修理太平牐并傍束水壩仍應令酌量開放)
十一月二十四日奉
旨高堰障淮敵黃關係最為緊要若使隄內受水則內外
浸灌衝激甚屬危險高堰之隄不固雖另增隄數層有
何禆益這運料小河增加隄岸無用高堰應作何加修
以期永遠堅固應遣大臣前往察視
十二月初一日奉
旨着張玉書圖納去
三十四年剙築鹽壩(長五十八丈五尺)
三十五年河臣題兩河見在情形奉
旨著江南總督漕運總督江寧安徽巡撫公同速行會勘
確議具奏奉
旨河工關係重大這會勘應修應築工程俱着照該督等
所題作速興工該部即將錢糧撥給(附)督臣等議略(查清)
(口為黃淮門戶引清敵黃所係甚大祗因爛泥淺帥家莊裴家場三道引河勢分力弱每逢倒灌動)
(輙淤墊應從大墩接築長隄挑濬裴家場引河逼令全湖之水匯歸出口併力敵黃自清口歷武家)
(墩高家堰高良澗徐壩以至翟家壩除小黃莊以南新石工見興砌外其武家墩元帝廟後隄工卑)
(窄昔為沙灘今成巨浸急應加幫高寬舊石工五千八百餘丈內倒卸石工八百七十八丈急應修)
(砌又石工頂上排樁之內加以木版填築土方再於堰隄之上已築子隄者普面加高未築子隄者)
(一律加築隄衷內戧霪雨淋漓亦應如式酌修茅家圍等減水六壩應加修砌并添設磯心建置牐)
(版淮弱則下版蓄水以敵黃淮漲則啟版減水以宣洩翟壩一帶隄工低窄不堪今秋異漲漫隄過)
(水均應加幫)
三十六年築山清交界東攔河壩(長四十丈)河防志因
每歲修葺西隄築此以便取東岸之土
三十八年三月
聖駕南巡閱視高家堰
諭大學士伊桑阿等朕念河道國儲民生攸關親行巡幸
由運河以至高家堰運口等處留心細閱見運口太直
黃河倒灌兼之湖水淤墊以致清水不能暢流各河與
洪湖之水如何得能敵黃若將清河至惠濟祠掃灣由
北岸挑引入惠濟祠後入河而運河再向東斜流入惠
濟祠交匯黃水如何能得倒灌今應將清口之西壩臺
加添挑水壩修築堅固加長過於東壩臺將清口安置
裏邊洪澤湖擇其水深之處開直成河使湖水流黃河
灣曲之處直挑引河使各險處不得受衝
四月二十四日河督于成龍協理河道府尹徐廷
璽奉
上諭高家堰速速修完下河田地不過一二年可以見出
九月十三日
上諭今歲朕南巡看得黃河逼近清口黃水每多倒灌以致
淤墊洪澤湖水不出自高堰各壩流入高寳諸湖自高寳
湖流入運河以至下河田地盡被淹没淮揚所屬錢糧雖
頻年蠲免賑濟動帑修理隄岸羣黎尚在水中朕深為軫
念遂諭于成龍動帑挑濬洪澤湖出水隄岸令其完工近
差工部官員前往查勘清口仍然淤墊洪澤湖水仍東出口
隄岸尚未告竣等語清口甚為緊要如不將清口挑濬湖
水不出高堰隄工并運河隄工雖加高厚均屬無益董安
國所挑之河再加挑濬此河如不可挑或將清口迤北遠
移挑濬之處大學士九卿詹事科道會同看閱河圖速行
詳議具奏張鵬翮河防志大學士等會議得黃河逼近清
口是以淤塞應作速挑浚不可不將黃河移遠應請
勅下總河于成龍等將清口挑濬令其出水或將黃河移
遠清口或即將董安國所挑之河再加挑濬詳看
趁今冬急為興工不至水長之處定議具題總河
題覆九卿復議得河道總督于成龍等疏稱清河
縣石人溝以上沿河盡係淤泥深有七八尺餘不
等人夫無立足之地難以施工臣等再四思維竊
以黃河大溜勢若排山若遠移改挑工大費繁且
清口對過北岸一帶積水淤沙畚鍤難施臣等見
挑裴家場爛泥淺等引河不日可竣乂堵閉唐埂
等處減壩應俟各壩堵塞之後使湖水不能東洩
引出敵黃以免淤墊之患再將董安國所挑引河
復加挑穵挑水壩再為接築黃水由引河而趨北
岸可無倒灌之虞至於遠移改黃之處統俟湖水
出後酌定形勢另行奏請遵行相應均如所題動
帑挑築奉
旨依議(附)戶科給事中張睿疏略
(皇上命前河臣董安國等將黃河灣曲處挑引水河一道使水直下遠避清口免其倒灌此非臣下意計所及但)
(新挑引河必俟水汛大發始行開放則刷沙有力不致復淤恭讀)
(上諭清口甚為緊要如不將清口挑濬湖水不出高堰隄工并運河隄工雖加高厚均屬無益眞洞鑒全河瞭若)
(指掌臣聞居民傳說中河水從仲莊出口建瓴之勢逼溜使南是以直射湖口不獨清水難出而黃)
(水反易入則欲挑浚清口不得不藉中河之水以制黃河之水矣又讀)
(上諭謂將董安國所挑之河再行挑濬或將清口迤北遠移挑浚之處速行詳議臣恭繹再四有分黃導淮之法)
(蓋黃分則勢弱清口不當頂衝從此疏浚不難其分黃不必另闢河通於仲莊牐下之中河自清河)
(起至山陽草灣止約長七八千丈挑寬至二十丈上口縷隄穵通使黃水由此分洩下口亦穵通縷)
(隄仍歸大河會流入海再於縷隄上下口建立䨇版石牐以時蓄洩則中河由此去黃河亦由此分)
(北岸水勢既殺南岸水勢必趨而北董安國所挑新河自可刷深直下再清口去其淤墊引湖水暢)
(洩不獨清口東下刷黃濟運而唐埂六壩過水漸小周橋翟壩亦易修築閉塞庶免下河皆墊之憂)
(如云河不兩行分則力弱緩則沙停非所論於清口以清刷黃原取其弱以水攻沙不患其停况建)
(俞旨下牐又可蓄洩也奉河臣議行之)
十月二十日總河于成龍等疏陳兩河隄岸修治
情形奉
旨朕撫御寰區愛養兆民視同赤子務期無一人不獲其
所比年淮揚所屬地方罹于水患百姓田廬俱被淹没
生業蕩然朕懷深切軫念屢經蠲租賑濟乃黃河墊高
清口底下淮水不能流出百姓仍被水災弗獲寧處念
此淮揚數州縣生靈豈可不急為拯救乎今海內無事
淮河工最為緊要水患未平民生失所朕用是時厪於
懷若何修理河道以濟生民爾等九卿詹事科道各官
亦宜念切頃問南省來人云黃水比淮水高一尺有餘
若將高堰隄岸增加堅築以束淮水使刷黃而行亦似
有益但淮水瀦聚而黃河桃汛又至則高堰危險亦未
可定今或堅修高堰隄岸以束淮水使之刷黃或移清口
於清江之左右或另濬河道以通舟楫俱宜一一講求
此事關係甚鉅爾等會同九卿詹事科道等官細閱河
圖詳議再將二本一并議奏廷議令河臣詳勘定議
奉
旨河工關係重大豈惟另尋河道不可得從新剙作亦屬
繁難高堰隄岸縱多方堅築清水亦不能出今惟當議
移清口於他處兩岸俱用石工堅砌使清水流通朕南
巡時曾以另開清口面諭于成龍于成龍亦奏稱淮水
可從武家墩向清江浦移改此事著總河于成龍及府
尹徐廷璽會同河道各官詳看清口當移於何處所用
石工等項作速辦備著即詳議於歲前具奏餘依議
十二月十七日工部等衙門會覆侍郎常綬等疏
奉
旨若將高堰減水壩堵閉建造滚水壩土隄加幫高厚則
湖水必高黃水又大湖水不出之時高堰隄工危險而
泗州等處必至水淹着大學士九卿詹事掌印不掌印
科道會同確議具奏
三十九年三月工部等衙門會覆兵部尚書范承
勲等疏奉
旨這挑浚運料小河將何處水引入水又從何而出並未
聲明這事情并武家墩等處隄工事理俱行文范承勲
等會同總河于成龍等詳細速議具奏會議得高堰
隄工武家墩至小黃莊即日興築惟是清口黃流
倒灌見在打壩禦黃若遽將周橋至棠棃樹內三
壩全堵淮水無處宣洩而壩口之隄單薄必難捍
禦議暫留夏家橋一壩再於棠棃樹以西暫築裹
頭草壩備伏秋漫溢水消堵閉六壩一帶地方最
為危險修防刻不可緩其再挑引河一道應俟清
水河出之時兼工挑穵部覆均如所議仍請將
黃淮两河并高堰作何修治禆益運道民生之處
或别有善策令前往河工大臣河道官員公同詳
議奉
旨這本內事情着行文前往河工尚書范承勲等會同河
道總督這所議可否伊等意見又復如何之處速議具
奏將董安國所挑引河再行挑濬堵閉黃水倒灌清口
之日或將清江牐堵閉及查看修理更樓決口等工着
侍郎常綬前往看閱具奏
四月總河張鵬翮疏請開張福口引河並建牐廷
議應如所請奉
旨依議速行(附)張鵬翮疏略(清口為黃淮交匯之處目今粮艘北上最為緊要今河身)
(淤墊竟成平陸清水隔絶不通獨有黃水流入運河深不過三尺五寸四尺不等兹部臣常綬議築)
(攔黃壩粮艘過盡竟行堵塞使黃水不入運河再將裴家場三處引河開浚廣寬深通引清水入運)
(河是亦權宜之計臣相度形勢博採輿論僉云黃河北裴家場引河身高爛泥淺係流沙旋挑旋淤)
(裴家場與帥家莊相連不遠即開浚深通當夏秋黃水大長力強之時引河清水終虞力弱不能相)
(敵應於張福口挑引河一道長一千五十丈面寬十丈深一丈餘或八九尺不等引清水於黃河口)
(相近處入運河勢在裴家場引河之上上下水勢相濟當夏秋水長之時兩處清水交合庶可敵黃)
(蓋因清口淤塞之後甚為廣闊非多挑引河鮮克有濟比之引湖水入江既有金灣三牐之河又有)
(鳳凰橋䨇橋灣頭等四處之水引入人字河芒稻河水勢得以暢流入江此成法之有效者也故宜)
(開張福口引河以導清水使之暢流建牐一座以時啟閉趁今水勢未長兼工挑濬)張鵬翮
摺奏應修工程(一六壩之宜閉也逼清水出口以會黃入海其關鍵全在六壩而六)
(壩之最要者尤在夏家橋一壩以全湖水勢趨此故也今夏水方盛若急於堵塞一則高堰隄岸危)
(險可虞一則湖水洶湧恐旋塞旋衝□費金錢可惜日前正須備料俟水落堵塞庶為萬全之計)
(一高堰之滾水壩宜修也高堰容納七十二處山河之水古人設壩原以洩異漲之水非以洩平漕)
(之水也今冬六壩已閉來年桃汛黃淮並漲宣洩湖水非壩不可按南河志云武家墩高良澗周家)
(橋古溝俱設有牐又河防一覽云翟家壩地亢為天然滚水壩今周家橋高良澗等牐俱已堵塞臣)
(親至翟家壩見湖形漸淤水勢不由此出是古今變遷不一翟家壩亦非出水之處也前河臣)
(將六壩改為四散水壩臣覆加相度地勢相去不遠併為三滚水壩亦屬妥協今宜備辦石料)
(修建於壩下就原有草字河唐曹河開為引河并築順水堤則民間田廬無淹没之虞一武)
(家墩至小黃莊之石工宜加砌也查此一帶臨河舊有石工僅出水面二三尺不等必湏加砌)
(使高與小黃莊見修石工一律齊高至一古溝至六壩之石工宜修也查臨湖石工古溝而)
(止自此迤下俱係土隄每年歲修搶修靡費錢粮似宜修砌石隄在目前用帑雖多然計之數)
(年之後可省歲修之費宜於滚壩告成之後漸次修舉一歸仁隄臨湖石工加灰抹縫尚有)
(罅隙樁朽之處飭其補砌滚水壩一座尚未修築有涵洞缺口洩水盡入洪澤湖故白洋地方)
(可無水患若將缺口堵塞水無去路現在訪求出水之處另疏奏聞)行水金鑑(張福口引)
(河挑一千五十丈之外又挑河一百八十五丈緊接上港湖水處方能引水暢流其河頭舊隄有水)
(口四處共長四十七丈必湏堵塞方不使湖水散漫盡歸引河河尾先接草壩方可束水濟運)十
一月初一日總河張鵬翮奏閉高堰六壩(附)張鵬
翮疏(臣遵)
(旨督修高堰隄壩將六壩已閉其五夏家橋堵閉過半今於十月十九日臣親往高堰六壩一帶催工見湖)
(水長至三尺臣由陸路至老子山觀淮水出洪澤湖之處一望汪洋無際通湖水長三尺詢之土人)
(云因閉壩故爾水長若再加長堤工單薄可虞臣一面令夏家橋口門緩緩進埽以便分修官上緊)
(臨湖鑲柴仍催尅期竣工足禦風浪即合龍門於二十一日馳至清口見引河水勢加長臣令河兵)
(新穵之三㲼河及疏通河口引水入爛泥淺帥家莊等河身俱已有水而張福口裴家場二引河水)
(長盈滿測量水平引河水高於黃仍將張福等河口之水匯入裴家場引河一處俟其水聚力強足)
(以敵黃於二十四日西南風起引河水驟長比黃水高一尺一寸臣率道廳等官親放引河之水暢)
(流入於運河臣擬俟回空粮船過完將運河頭壩堵塞逼清水出黃另疏題報但夏家橋口門堵閉)
(後六壩水勢較今更為加長平漕之水足以敵黃溢漕之水應行宣洩因三滚壩尚未修成轉盼水)
(凌桃汛之水又至設遇西風鼓浪無處宣洩何以保固隄岸公議於翟家壩原有天然滾水壩之處)
(地亢土堅仍留天然滾水壩寬百十餘丈用埽裹住兩頭平漕之水蓄以濟運溢漕之水聽其滾去)
(出唐曹河入白馬湖若伏秋水大再於蔣家壩盡頭處原有之清水溝河以及涵洞酌量開放若水)
(小仍閉塞總以臨期相機而行務期有裨隄防再查六壩口寬二百八十丈今清口引河共寬三十)
(餘丈不足以宣洩全湖之水應發帑再開寬闊使水暢流敵黃至於運河伏秋水漲應由涇河澗河)
(洩出射陽湖入於海此二河見在挑浚應將涇澗二牐動帑修補以資啟閉)
初十日張鵬翮奏報黃淮交會(附)疏略(臣凛遵)
(聖訓指授方略明晰周詳先疏海口水有歸路今歲黃水不出岸矣繼桃芒稻河引湖水入江高寳一帶水)
(由地中行矣再闢清口開張福口裴家場等引河淮水有出路矣又加修高堰堵塞六壩逼清水復)
(歸故道於十月二十四日引張福口等河會入裴家場河開放清水流入運河再將湖頭疏浚深闊)
(以迎洪澤湖大溜又將張福口引水入裴家場之處再桃寬深水大勢旺迅流暢沛今於十一月初)
(三日直敵黃水暢流入運河矣運河之中純係清水已無黃水灌入臣於初九日自下河回至清口)
(見水勢暢流大半入黃小半入運一水兩分若有神助官民快覩淮黃交會白叟黃童歡聲若雷皆)
(皇上軫感頌我民生宵旰憂勤精誠上孚天心河神效靈念國計)
(之所致也)
十三日張鵬翮奏善後事宜下廷議應如所擬奉
旨依議速行(附)張鵬翮疏略(我)
(皇上聖謨獨斷指授治河方略以至淮黃交會但善後之計尚應講求者見在諸引河之水勢聚而力強故)
(足以敵黃而直出運口但大半出黃少半濟運一水兩分當伏秋黃長之時恐清水之力稍微臣率)
(河官部員親行相度應於張福口裴家場二引河空地中間迎湖大溜之處再挑引河一道面寬二)
(十丈底深一丈會入一河出口敵黃俾清水之勢常強而禦黃有力將爛泥淺會入三汉河從七里)
(河出文華寺運河專以濟運衆議僉同實屬可行)
是年鑲柴修築六安溝外越壩(長一百八十一丈五尺)
又塞周橋以南舊減水壩六座别建滾水石壩三
座(上下兩座金門口寬各七十丈中一座口寬六十丈)又建天然壩草壩二
座(一口寬六十丈一口寬六十二丈三尺)
開武家墩至周橋大隄內運料小河河防志前河
臣靳輔開穵未成是年部臣題准即以挑河之
土築大隄又因水淺未能通舟於四十一年加挑
四十年二月從總河張鵬翮請加幫武家墩至運
口隄工剙築新大墩至裴家場攔湖壩一道(附)張
鵬翮疏略(武家墩至運口隄工捍禦湖水風浪最關緊要今六壩堵閉全完洪澤湖水勢)
(盛出遶流武家墩一帶隄根而舊隄卑矮單薄難資捍禦必須作速加幫高厚簽釘排樁與高堰隄)
(工一律相平又新大墩至裴家場從前未有隄工應剙築攔湖壩一道方可束水禦浪敵黃濟運)
三月初九日張鵬翮奏報清水盛出情形(附)張鵬
翮疏略(臣欽奉)
(聖訓指授治河方略堵閉六壩大闢清口引清水暢流出口會黃入海濟運通行今三月初二初三初四三)
(日桃汛已至黃淮並長清水盛出敵黃有餘但六壩閉後全湖蓄水隄岸卑矮者離水面二三尺高)
(者離水面五六尺不等西風鼓浪危險堪虞應將卑矮之處再行加幫其天然滾水壩尚未開放欲)
(其蓄水敵黃若湖水再長相機開放以保隄工初八日臣查清口形勢武家墩三汉河爛泥淺裴家)
(場張家莊湖頭水勢相連沛然而出面寬數百丈直繞大墩其流至運口也三汊河裴家場張福口)
(張家莊四引河匯為一河寬九十丈流出二座攔黃壩壩基淤沙如湯沃雪自然消化至頭座攔黃)
(壩刷寬四十六丈兩壩臺亦係淤沙見在蟄裂若清水再長勢必刷開自難存住詢之土人云當年)
(黃淮交會時此係河心若刷去壩臺口門寬闊則清流益暢方足以洩全湖盛大之勢臣觀口闊水)
(溜粮艘揚帆安流而過則土人之言不誣也但桃汛湖水已大伏汛勢必加長大墩一帶隄工禦河)
(水而保運道關係緊要令河官作速臨湖下埽加幫隄工高厚以資捍禦)
二十一日內閣奉
上諭今治河事雖稍有緒未可遽稱底績唐埂六壩俱已
堵塞今夏秋時黃河水溢加以毛城鋪水復入洪澤湖
波濤洶湧則高家堰甚可危目下清水流出雖於運艘有
益但高家堰一有衝决淮揚一帶地方俱不可保其為
患甚大將所修如許工程俱付之無用矣昔于成龍任
總河時不塞唐□六壩非無所見蓋慮此而不行也今
斷不可不愼加防護凡此皆朕親臨所見者並非紙上
空言也張鵬翮修築石隄甚速彼處運石甚不易成工
之速如此可謂實心效力者矣
四月初四日工部郎中王進楫傳奉
上諭諭張鵬翮保守高家堰第一要緊
初八日張鵬翮疏陳保守高堰事宜下部議准奉
旨依議速行(附)張鵬翮疏略(今六壩全閉淮水初復故道水勢蓄長止由清口一路會)
(黃入海一切隄工俱係新築湖寬水盛風浪易發最為緊要加謹保守誠如)
(聖諭臣等公議保守之法一在分地巡防自凊口歷高家堰至六壩每五里派官二員晝夜廵防發帑委能)
(員備料運貯工所備用其臨湖鑲柴預防浪掣武家墩至高家堰令原修廳員住工防守自小黃莊)
(至周家橋令分修諸臣住工防守自周橋至六壩令分修接修諸臣住工防守一在修理險要工程)
(查龍門大壩部臣原估鑲柴二路後止鑲一路今湖水盛大隄身單薄應將節省一路仍發帑加鑲)
(其高澗大壩地勢低窪內有積水深潭裏戧旋修旋蟄舊隄頂寬不滿三尺一遇風浪甚屬危險臣)
(相度形勢應於裏口築越隄一道以為重門之障其內戧蟄䧟之處下埽鑲填堅實至於宣洩之方)
(因三滾壩尚未修成從權暫設天然滚壩遇淮黃並長之時清水由天然滾壩洩出黃水由王家營)
(減壩洩入鹽河下海)
二十一日張鵬翮疏請修築高堰清水潭隄工下
部議應如所請奉
旨依議速行(附)張鵬翮疏略(高堰清水潭工程最為險要臣親往勘驗原係積水深潭)
(南一半長二十丈埽工蟄陷無存北一半長二十丈今亦蟄陷臣等公同相度此工臨湖舊隄面寬)
(二丈三尺及三丈不等雖有石工尚虞卑薄而內裹潭形如釜底水深底淤樁埽難施幫築裏戧土)
(工難於存立公議於內裏加築月隄一道以為重門之障此工最關緊要應作速修築以資捍禦)
五月二十一日
上諭高承爵奏報泗州盱眙地方水災著總河張鵬翮會
同兩江總督阿山親行察勘具奏前高家堰閉塞六壩
時朕謂六壩基完後泗州盱眙等處必被水淹曾向九
卿降有諭旨今六壩方經閉完洪澤湖水長泛溢泗州
盱眙等處城郭果被水灾高家堰隄益覺危險朕為此
時厪於懷且天災靡定萬一有異常風暴及地動雷震
之事亦未可知儻若高家堰至於危險則揚州淮安等
處皆被災矣朕日夜念此甚切憂懼高家堰隄作何保
守堅固或另有修治善策著張鵬翮陳奏可差爾衙門
中書一員前往
七月張鵬翮奏報開放陶莊引河奉
旨張鵬翮奏開陶莊引河黃河水已向北岸流去若黃流
趨向北岸則離清口甚遠乘此時從范承勲所築挑水
壩起寬長加築隄岸過清口將黃河及清口之水儘向
下流再匯合為一處則黃河之水永無倒灌之虞朕先
曾面勅于成龍今在河官員亦有知者著張鵬翮問在
前曾知此事官員詳明定議奏聞其修隄所需錢粮即
為估計所修之處速繪圖呈覽此事甚為緊要不得輕
忽下所司知之(附)張鵬翮疏略(臣謹遵)
(聖謨指示自范承勲所築挑水壩起加築隄工至清口西壩長四百八十丈五尺頂寬六丈底寬十丈再查)
(西壩見長二十丈今再接長五丈新舊合長二十五丈俾清口合黃河之水向北下流過惠濟祠後)
(合為一處益加暢沛黃水可永無倒灌之虞)都御史李柟疏略(陶莊引河雖黃)
(河大溜一入即可刷令深廣但水性就下今引河不及黃河大溜之深夏秋雨汛落後焉能捨卑就)
(高故土人謂黃河徙之使北不但河底宜深亦且河面宜廣臣思此河共用銀二萬三千兩有零若)
(再加倍深廣其銀亦不過加倍而已大抵黃河之沙冬則堅固縱人工稍費易于施工今歲冬月或)
(相其地勢機宜再加挑浚深廣亦一勞永逸之計)
是年修高堰大隄告竣(北自武家墩隄頭南至棠棃樹長二萬四千九百八)
(十一丈二尺三寸高二丈三四尺不等臨湖鑲柴高一丈一二三四尺不等頂寬八丈四尺底寬一)
(十三四丈不等又自武家墩至小黃莊自小黃莊以南至古溝自古溝以南至林家西俱砌石岸又)
(自天然壩南至秦家高岡俱臨湖鑲柴以資保障又自武家墩起至棠棃樹加築子隄以出水面七)
(尺為度以禦風浪)
剙築高澗大壩裏月隄估砌石工(長二百五丈五尺)又臨湖
外月隄簽釘排樁鑲柴(長一百五丈)
剙築清水潭隄裏月隄(長九十六丈)
剙築草字河順水隄(自周橋大壩東至仁和集西長四千八百九十五丈)
剙築唐漕河隄(自天然壩南大隄起至界溝長三千三百一十五丈)
築蔣家壩攔水隄(自蔣家壩至周家圍長一千一百五十三丈)河防志洪
澤湖築高堰南北隄岸所以束淮水出清口敵黃濟
運也於清口築新大墩一座導水七分敵黃三分濟
運若遇桃㐲秋三汛湖水盛長水大易起風暴欲保
隄岸以衛運道民生於山盱汛建滚水石壩三座其
由身尺寸與清口黃水形勢相照應取勢足敵黃過
則聽其滚去此四季測量水平審度至當迺定壩址
歴年著有成效如春夏之交黃水先長湖水勢微清
口清水稍弱恐不足以敵黃則啟歸仁湖三牐之板
放水入洪澤湖以助清口水敵黃而濟運此皆
聖主數次閱視河工指示方略精詳盡善乃克平成奏績
萬世永賴屬在臣工敬奉遵行勿穿鑿私智變易
成法則淮揚生靈永蒙利頼於無窮矣
四十一年五月張鵬翮疏請加挑運料小河奉
旨這河著照該督所題挑浚應否永遠存留該督確議具
奏
又題覆下部議准奉
旨依議(附)張鵬翮疏略(竊照高堰運料小河原屬淺窄面寬八丈底寬五尺深五尺以資運)
(料以保隄工臣查此河自周橋横隄起北至武家克墩止乃屬無源之水必湏隄內積水匯流入河方)
(有濟臣等會勘高堰工程小黃莊一帶地形低窪見今隄裏積水與河面相平若遇風浪汕刷隄)
(根深為可虞公議將原挑小河再加挑深使積水洩流河中由武家墩鹽河出口以免汕刷隄工實)
(與高堰工程深有禆益)又疏略(查高堰一帶隄根地形窪下積水浸汕難免坍卸之虞今)
(將運料小河再挑深通一以宣洩隄根積水一以運送修工料物而且通商便民利益不淺或虞土)
(塘水洩偶致消淤每俟春融令河兵撈浚再建草壩六座每年修葺以收束水勢應可永遠存留以)
(保堤利民)
十一月張鵬翮疏報歸仁隄引河開放(附)疏略(歸仁)
(聖謨動隄引河牐座等工程仰遵秋二汎黃水異漲高於帑修浚次第告竣今年伏)
(湖水迨霜降後黃水漸消臣行令道廳等官將臨湖歸仁安仁牐壩堵塞蓄湖水盡行引河流至臨)
(黃祥符牐盈科開放今據報清水高過黃水一尺九寸於十一月初七日開放湖水滔滔出黃河臣)
(親往看清水暢流沛然莫禦百姓聚觀莫不欣喜感頌)
(皇恩歡聲雷動此皆仰頼我仁湖導睢湖諸水刷黃日益皇上聖謨獨斷發帑開浚歸)
(寬深宿桃等處民生得所淮泗上流水勢少減誠天授之神智垂萬世之利頼者也)
四十二年二月初五日
上諭歸仁隄引河開放分洩洪澤湖水勢若黃水加長恐
清口水弱着將祥符牐下版堵閉草壩將五堡牐應酌
量開放以助清水之勢
三月初三日
上諭高堰工程關係重大保安最為緊要朕今日乘舟由
洪澤湖閱視見有殘缺石工以葦草鑲填倘遇水發危
險堪虞閱至六壩見新修石壩堅固方慰朕懷其殘缺
石工着即興修乘水未長之前完工用資捍禦
初四日
上諭清口西壩乘此水淺再加長數丈有益
初八日
上諭高家堰石工關係緊要必須嚴催早完
十一月奉
上諭洪澤湖風浪危險每致損壞船隻民命攸關着於沿
湖坡釘樁木以廣救濟
四十四年閏四月初十日
聖駕臨視高堰隄工
上諭石工老隄頭轉灣處甚屬險要宜作速修完
十一日
上臨幸惠濟祠石工大學士暨河臣等奉
上諭朕三十八年閱河爾等所立之處俱屬黃水今清水
暢流逼黃竟抵北岸僅成一線朕心甚為快然觀此形
勢朕之河工大成矣
十月初四日
上諭工部方今海宇昇平惟以安阜黎元為急東南要務
莫重於河防朕數經南巡指示修築方略凡以籌運道
濟民生也自曩歲兩河先後衝决而黃流淤墊繼以高
堰唐埂壩久决未塞而洪澤湖水直從决口旁洩以致
淮水力弱黃水倒灌全河幾至潰壞於是分遣廷臣發
帑金數百萬增築高堰盡閉六壩俾淮水全注清口又
特築挑水壩以逼黃溜趨向北岸仍開濬陶莊引河以
導黃北流然後黃水無倒灌之患四十二年以河工漸
可底績躬親臨視時高堰石工尚多未竣飭令迅速修
築又因仲莊牐水勢湍急恐逼黃流倒浸清口遂命閉
仲莊牐改建楊家莊牐牐工既成今年春復往巡閱比
至高堰見石工仍未完固舊埽亦多朽塌諄諭河臣張
鵬翮謂水勢無常修防宜豫一有疎忽則前工盡隳且
甫奏安瀾旋報衝決天下其謂之何張鵬翮猶奏稱隄
工捍禦可以無虞迨伏汛大水驟發果衝決古溝唐埂
清水溝等處淮楊一路田畝被淹者甚衆今已嚴飭堵
塞決口刻期竣工朕屢親蒞河干詳度形勢當水漲之
時若高堰及運河減水壩不令開放則隄堰甚為危險
若開壩宣洩則閭閻隴畝必致淹傷方春水涸民間盡
皆播種一經夏水驟漲開壩放流而所播之種悉被淹
没朕心惻然殊為不忍使不設法導流俾水有所收束
則瀕湖及下河民田究不免於水患朕再三籌畫宜於
高堰三壩之下挑濬一河兩旁築隄束水入高郵邵伯
諸湖湖外亦量築土隄不使漫溢其高郵減水壩下挑
濬一河兩旁築隄束水由串場河入白駒丁溪草堰等
河白駒等河淤淺之處並開濬深通俾之入海如此則
各壩所出之水不致有渙散衝流之害又洪澤湖水勢
大漲泗州盱眙等州縣俱被水災應於泗州一帶受水
之地亦酌量築隄收束毋令汎濫則所全於淮安揚州
鳳陽三郡民生者多矣此事原於河道無涉在河官止
知保護河道不復詳計民生朕惟民間田畝所繫甚重
宜圖萬全可久之策築隄束水行之北河業有成效則
施之南河當亦有濟應從何地築隄延袤若干里需費
幾何行令江南總督總漕總河江蘇巡撫會同確勘詳
議具奏河工事宜冊是年總河張鵬翮會同總漕總督
巡撫察勘估計於三滾水壩下挑河築堤蔣家壩添
建石牐水大開放循河歸入高郵諸湖并請准發
內帑修築遣官督理完工迄今開壩之水悉由壩
下之河歸入高郵諸湖由束堤壩下各引河歸海
不致散漫淮楊二郡億兆生靈桑麻樂業莫不感
頌
皇仁與天地不朽矣
四十五年正月
上諭見今所議應築之隄應挑之河與漕運河道絶無關
涉特為淮揚所屬田畝不致淹没有裨民生之故但高
家堰隄岸甚屬緊要不可不嚴加防守去歲水大古溝
唐埂清水溝等處俱被衝决今歲高家堰若不嚴加防
守朕不能保其無衝決之患
又奉
上諭高家堰酌看險要之處再添建救生樁工五處
四十六年二月二十二日扈從大臣及督撫總河
等於
御舟前奉
上諭天然壩一帶聞有舊河形將此河開浚足容漕船行
走建置牐座遇水小則閉牐蓄湖水敵黃水大則開放
洩水一半由武家墩通入運河一半通入高郵湖商民
舟楫皆得經行無阻似可為永遠之利從前曾以此事
諭張鵬翮親身督率在河賢能官員詳勘定議俟回鑾
具奏時朕再親往閱定河工事宜冊是年總河張鵬翮
奏准建蔣家壩石牐一座金門口寬一丈八尺牐
下兩岸挑河長一萬四千四百三十九丈五尺兩
岸築隄長五千一百五十一丈五尺迄今每遇伏
秋水長開放宣洩水由金釵罕眙澗入高郵湖隄
工保護平穩
四十七年奉
上諭朕南巡閱河時見洪澤湖風浪危險隄岸陡立商民
船隻觸石損壞傷人甚多朕心時切軫念因特令河臣
沿湖隄剙設救生大樁自設樁以來數年內並未損船
傷人于商民大有禆益此樁應時加增修愈多愈善嗣
後着江寧蘇州杭州織造每歲於節省銀內各捐五百
兩解送總河衙門以備救生樁之用
六十年加修自山清交界武家墩西隄至土地廟
大隄頭攔河壩臨湖一面隄工(長七百六十六丈七尺)
濬運料小河淮揚道副使傅澤洪申詳(高堰山盱兩廳所屬)
(運料小河於康熙四十一年挑浚保隄運料誠為善策迄今日久淤墊運料船隻艱澁難行又於五)
(十九年補築大工之時隄邊取土地益窪下致積水汪洋宣洩無路風浪汕刷隄根受傷實屬危險)
(兹請挑濬深通既可保護隄工又可宣洩積水運送物料船隻無艱澁之虞積貯土方兵夫無望洋)
(之歎一舉而四善備則詳請緩題估發帑興挑誠不可一日稍也)
雍正四年八月
上諭高家堰加修隄工關係緊要若於歲修案內逐段增
修恐致遲緩着即動正項錢粮作速估計興修
五年修理高堰大隄頂上前面柴工并加高背後
土隄一律取平河工事宜冊四年十月題估五
年八月工竣
六年七月初二日奉
上諭據河道總督齊蘇勒奏稱改修山盱滾水壩三座即
令河兵將沿河舊存廢石運用不須另動錢粮今工程
俱已告竣等語此皆齊蘇勒平日實心任事倡率屬員
而白鍾山又能遵其教令核實辦理甚屬可嘉若以從
前之總河官員處此不知又冒開多少工費矣白鍾山
着交部議叙齊蘇勒疏(洪澤湖滾水石壩三座其北首二壩之門檻現在高出水面五)
(尺南壩之門檻現在高出水面五尺五寸周橋一帶石隄現在高出水面止有六尺若遇水長六尺)
(即與周橋石隄之頂相平而北壩僅能洩水尺許南壩止能洩水五寸所洩無幾則周橋一帶石工)
(甚屬危險臣等細加測量相度全湖形勢若將滾水三壩之門檻各落一尺五寸庶尋常之水可蓄)
(瀦以敵黃而暴漲之時又得暢洩以減盈再查先年沿河兩岸建有牐壩等工因未審地勢之高下)
(多有壩身太高不能過水而廢棄者其廢棄之牐壩石塊甚屬堅厚今若改落石壩門檻儘可折取)
(添用不過需用搬運修整之價較之赴山採辦錢粮大有節省至於磚灰等頂係上面兩層之工所)
(費無幾)
七年
上諭河道總督孔毓珣天然等壩洩出之水恐其溢浸民
田爾可相度動帑於壩下修築束水隄工務令各壩所
洩之水悉歸湖內毋致民田被患(附)孔毓珣遵
旨勘議疏(臣抵任後親往湖隄五壩之下逐細詳勘查三滾壩口門共寬二百丈湖水加長約過水一二)
(尺至三四尺不等天然二壩口門共寬一百二十丈開放過水約至六七尺不等而原挑壩下引河二)
(道各止面寬十二丈底寬八丈深三尺至陳家莊匯合一河止面寬二十丈底寬十六丈深四尺是)
(來源廣闊去路狹窄止可引其溜走中泓不能盡為容納全賴兩隄束水下趨以防旁溢而原築隄)
(身止頂寬二丈底寬五六丈高六七八尺不等本來不甚高厚且陳家莊南甸等處兩隄相距闊者)
(一百三四十丈窄者八十餘丈若止放滾水三壩隄內雖然窄隘尚可容納若值五壩齊開以三百)
(餘丈之水滔滔滾注下遏上壅勢必漫濫臣循隄細看若竟疏浚引河亦可引水下注但天然二壩)
(一開水即緣隄湍逝必致河沉水底閉壩之後又虞高寶二湖之水逆湖而行轉致倒漾是疏浚引)
(河亦非洩水之長策伏思壩下隄河原備束水欲使壩下循軌誠如我)
(皇上聖明洞鍳必應修築隄工以束其勢俾來無漫衍去有匯歸方足鞏固湖隄而保衞田畝應請將南甸)
(隄徑窄狹之處自南岸王家菴起至趙家庄止取灣就直改闊二三丈長三百丈另築新隄一道即)
(將舊隄之土穵築新隄其隄尾距湖尚有二十餘里向無隄工應於南岸隄尾馬家圩至應家集約)
(十七里接築新隄一道北岸隄尾自周家圩至李良橋約十五里接築新隄一道再將南北兩岸舊)
(隄按其段落分其平險遞為增減一律加高培厚庶兩隄夾束水勢湍流自無旁溢之患自應家集)
(李良橋迤下去湖尚約有六七里地勢窪下土性虚鬆本難築隄况此處成熟田畝無多無庸議築)
(以上應築隄工約需帑一十一萬一千餘兩實於湖隄民田兩有禆益此隄向係民間自行修理隄)
(成之後請飭令地方官于附近有田之家按田畝之多寡秉公選擇殷實老成之人令為隄長凡遇)
(放壩之時率領居民輪流赴隄晝夜巡邏搶護閉壩之後如有浪窩水溝於農隙時即為修補)按
是疏下閣臣議准覆奏於八年正月奉
旨依議
十一月初四日奉
上諭朕思治河之道惟有使黃水暢流無所壅滯則永慶
安瀾然欲使黃水無所壅滯必須保固高家堰隄工使
清水力能敵黃且以助其暢流之勢則河工永遠無慮
是高堰隄工關係最為緊要從前齊蘇勒雖將石工稍
加幫修而朕以為不若多費帑金於隄工險要之所及
單薄之處俱加修石工務令堅固高厚以為久遠之計
庶於河道民生大有裨益前孔毓珣在京陛見時朕以
此諭之伊亦深以為然又曾將治河之道降旨詢問田
文鏡而伊之所奏與朕意不謀而合可見高堰隄工乃
必應加增修理者也着發戶部帑銀一百萬兩交與孔
毓珣尹繼善籌畫相度有應預備物料之處即於歲內
採買早為預備再着汪漋對琳張坦麟吳昌祚前往淮
上協同河臣等悉心辦理(附)河道總督嵇曾筠等疏(高堰)
(山盱廳一帶石工隄工捍禦洪澤全湖巨浪保護淮揚二郡民生蓄清敵黃利漕濟運最為緊要工)
(皇上聖程仰賴我悉全河關鍵特發百萬帑金務加修高神天縱洞)
(厚以為久遠之計臣查修砌石工必須於工外建築越壩攔水然後可以施工今小黃莊迤南湖面)
(寬闊水勢浩大若建立一線孤隄安能抵禦再四思維惟有借舊石工連土留寬二丈暫為外障俟)
(新工築定根基再將舊工拆起選石添建方資捍禦查高堰廳屬自六堡起至小黃莊止又自小黃)
(莊起至高良澗禹王廟前止應幫戧隄工共長五千九百七十三丈六尺六寸山旴廳屬自高良澗)
(禹王廟前起至古溝東壩北止又自古溝東壩南起至滾水壩北至應幫戧隄工共長三千九百三)
(十七丈六尺三寸)又疏(臣等勘核題估除石工之內現在完整止須每年照例於石工上鑲)
(柴搶修足資捍禦無容加修外其有間段底樁腐朽石塊欹斜每屬順砌卑矮應建越壩拆修加高)
(一律堅實又有年久風浪撞激灰縫剝落底樁腐朽歪斜脹裂傾圮者其中雖間有完整但向係順)
(砌之工襯裏磚石單薄若於舊石之上再加新石上重下虚勢難撑立應行通身全拆重修另換馬)
(牙梅花等樁丁順間砌始能垂久至於修砌石工必先築越壩攔水然後可以興工今湖面寬闊水)
(勢浩大每遇狂風巨浪勢若排山若築一線孤壩安能抵敵且工段綿長實難保護况查舊工根基)
(樁空之內向經填滿碎石今舊樁難起新樁難下徒費人力不能施工惟有借舊石工留寬二丈暫)
(為外障于後身開槽釘樁砌石俟新工築定根基再拆舊石選用其舊工底石因新工灰汁未老應)
(留二層以防風浪撞激保護新工再清水潭一壩裏越未建石工今應一例剙建通共工長六千三)
(百四十二丈九尺四寸)
八年幫築高堰壩下河隄
九年大修高堰石工
十年高堰石工告成
江南通志卷五十五
