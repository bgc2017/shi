江南通志卷一百五十
人物志
宦績(十二)(潁州一府滁和廣六泗五州)
潁州府
秦甘茂下蔡人秦武王以為左丞相使約魏伐韓茂
恐人間之與王盟於息壤起兵擊韓遂拔宜陽
甘羅茂孫年十二使於趙趙割五城以廣秦河間
乃封羅為上卿
漢何比干字少卿汝隂人少學尚書於鼂錯兼通法
律為汝隂獄吏決曹掾平活數千人武帝時為廷
尉正時張湯持法深而比干務存仁恕後遷丹陽
郡都尉獄無冤囚淮泗號曰何公
後漢郭憲字子横宋人王莽拜憲郎中賜以衣服憲
焚之而逃光武即位徵拜博士遷光祿勲屢直諫
帝曰嘗聞關東觥觥郭子横竟不虚也
三國魏夏侯惇字元讓譙人少即以烈氣聞太祖初
起惇嘗為裨將從征吕布為流矢所中傷左目後
領陳留濟隂太守加建武將軍時大旱蝗惇乃斷
大夀水作陂身自負土率將士勸令種稻民賴其
利文帝即位拜大將軍惇雖在軍旅親師受業持
身清儉有餘財輒以分施卒諡忠侯
吳吕範字子衡汝南細陽人少為縣吏從孫策東渡
領宛陵令討破丹陽賊遷都督孫權征江夏範與
張昭留守及征關羽又留守建業累官至大司馬
初策使範典財計權私有所求範必關白權以範
忠誠故厚見信任子據為安軍中郎將數有功遷
驃騎將軍
晉曹攄字顔遠譙人為臨淄令縣有寡婦養姑甚謹
姑以其年少令改適婦守節不移姑愍之密自殺
親黨告婦殺姑婦自誣服攄至廉得其情釋之獄
有死囚攄於歲夕暫放回家皆如期而至為襄城
太守時屢經寇難攄綏懷振理旬月尅復永嘉中
為征南司馬討賊戰没
南北朝魏董紹字興遠鮦陽人好學有文為宣帝所
賞除洛州刺史頗得民情後遷御史中丞
梁夏侯詳字叔業譙郡人年十六父喪廬墓有雀三
足集其廬衆咸異焉服闋刺史殷琰召補主簿宋
太始初琰舉豫州叛明帝遣劉勔討之詳勸琰歸
欵一州以全令新汲治有異績為建安戍主攻魏
荆亭戍賊衆大潰高祖義兵起與蕭穎胄同創大
舉西臺建領南郡太守軍國大事穎胄多決于詳
遷湘州刺史善吏事為百姓所稱累官侍中尚書
右僕射
夏侯亶字世龍詳長子領安陸太守甚有威惠邊
人悅服遷吴興復有惠政普通六年大舉北伐加
使持節代裴邃與魏相拒頻戰克捷降城五十二
為都督豫州緣淮南豫霍義定五州軍事豫南豫
二州刺史輕刑薄賦務農省役頃之民戶充復卒
諡曰襄二子誼損誼襲封豐城公太清中侯景入
寇誼與弟損率部曲入城並卒圍内
夏侯夔字季龍亶弟以功封保城縣侯大通中為
豫州刺史州積歲寇戎人頗失業夔於倉陵立堰
溉田千餘頃歲收穀百餘萬石以充儲備兼贍貧
人境内賴之民歌之曰我之有州頻仍夏侯前兄
後弟布政優優卒諡曰桓子譔嗣官至太僕卿
唐李紳字公垂亳州譙人元和初擢進士第短小精
悍詩最有名時號短李李錡鎮浙西辟為從事錡
寖不法數諫不聽會朝廷遣使召錡錡偽稱疾不
應命令紳作疏紳陽怖不能成章錡怒囚之錡誅
或欲以聞謝曰本激於義非市名也乃止穆宗時
為翰林學士會昌中歴淮南節度使治尚剛嚴尋
入相卒諡文肅
宋李穀字惟珍潁州汝隂人少任俠為鄉人所困發
憤從學所覽如宿習舉進士擢監察御史歴仕漢
周拜中書侍郎平淮南多穀策令學士陶穀為贊
賜之加開府儀同三司宋建隆中卒贈侍中
張綸字公信潁州汝隂人有材略太宗時為江淮
發運使奏除通泰楚三州鹽戶宿負疏五渠導太
湖入於海築漕河隄二百里於高郵北旁錮巨石
以泄横流泰州有捍海堰延袤百五十里久廢不
治歲患海濤綸奏修之身自臨役堰成民利之所
至興利除害多善政再遷東上閤門使
王臻字及之汝隂人舉進士累遷淮南轉運副使
時建議濬淮南漕渠廢諸堰臻言揚州召伯堰實
謝安為之人思其功以比召伯不可廢也徙閩州
閩多先食野葛而趨仇家求鬭即死其處以誣仇
人臻辨察其狀被誣者多得釋官至御史中丞臻
剛嚴善決事所至有風節
張傅字巖卿進士及第稍遷祕書省著作佐郎知
奉符縣徙楚州會歲饑不待報發上供倉粟賑貸
所活以萬計因拜章待罪詔奬之歴官工部侍郎
致仕卒傅強力治事七為監司所至審覈簿書勾
摘奸隱州縣憚之傅曰此正所以愛州縣也吏不
敢慢則州縣不復犯法矣時人以為然
魯宗道字貫之亳州譙人舉進士為定遠尉真宗
時為諭德上嘗使使召之方與鄉人飲酒於肆使
者曰上訝来遲當何辭以對宗道曰即以實對飲
酒人之常情欺君臣子之大罪使者如其言上嘉
其忠實仁宗即位拜参知政事太后嘗問唐武后
何如主對曰唐之罪人也宗道剛直無所畏避人
嘗憚之目為魚頭参政因其姓且言骨鯁也卒諡
肅簡
張信臣字公立亳州人為浦江尉其長多貪黷憚
其清廉通判遂州州民李十師以左道惑衆遠近
患之信臣發其罪遂人以安
魯有開宗道從子以廕知韋城縣尋知確山縣富
弼薦之以為有古循吏風知金州辯蠱獄之誣天
方旱獄白而雨知南康軍代還時方行新法王安
石問江南如何曰法新行未見其患當在異日也
知衛州水災人乏食擅貸常平錢穀與之且奏蠲
其息徙冀州增隄明年河決水果至不能冒隄而
止召為膳部郎中官至中大夫
曹穎叔字力之亳州譙人進士及第歴夔州路轉
運判官夔尚淫祠悉禁絶之累遷右司郎中陜西
都轉運使自慶歷鑄大鐵錢民盜鑄不己穎叔請
罷鑄諸郡鐵錢以三鐵錢當銅錢之一從之進龍
圖閣直學士知永興軍
元摩該太和人初爲庫庫部將至正間任平章事忠
直敢言不畏權勢後卒於晉寧子仲禮扶柩歸葬
明安然潁州人洪武初為起居注歴山東河南參政
浙江布政司拜御史大夫時太祖設四輔官以然
為之練達庶務多所禆益卒諭祭賜葬
李敏潁州人洪武五年由辟舉為工部尚書改江
西行省参政九年復除工部尚書以疾卒諭祭賜
葬
吴斌霍丘人由太學生擢刑部主事持法不撓累
陞都察院左都御史
章順舉字元凱潁上人洪武中以人材薦歴官勤
慎累陞河南布政使尋調廣西有惠政
張泌字淑清潁州人洪武中由歲貢授兵科給事
中陞光祿寺卿在任二十餘年於御膳必躬視精
潔祭享宴會必豐腆馭下以寬處事以公衆咸服
之受成祖寵遇尤渥嘗御題其畫像云
張思恭蒙城人洪武間貢入太學授刑科給事中
正直清介遇事敢言人有暮夜以金遺之者却不
受其人強委金而去詰旦言於朝上嘉其有守陞
刑部侍郎馭下嚴明人畏服之嘗兼綜軍務能謹
邊防為時名臣
陳巖蒙城人初名亮被薦入見太祖賜名巖命招
諭湖廣峒寇及境寇持兵猝至巖無怖色宣諭德
意悉棄兵羅拜又遣督逋租於常德察其土瘠人
貧請令輸鈔帛代租為慈溪縣丞民困於田租之
增額為奏罷之歴官台州府通判
趙亮亳州人任慶雲縣典史督民耕織歲荒捐俸
買穀給貧民以賢能聞陞崇仁縣知縣盜息民安
尋陞撫州府知府卒
卜謙潁上人領永樂辛卯鄉薦授工科給事中嘗
從皇太孫監國南京忠於輔導丁内外艱廬墓六
載宣德間直文華殿陳事每見嘉納陞陜西僉事
轉山東副使忤近倖左遷陜西参議民聞謙至歡
迎者塞途尋以足疾致仕
韓璽潁州人由鄉貢授工科給事中選侍皇長孫
講讀尋遷山東按察副使宣宗御極思念舊人召
還侍文華殿忤權貴出為廣東参政致仕歸室如
懸罄泊如也
王質字夢瑾太和人永樂甲午舉人歴官御史上
疏陳十事皆有裨大政松門聚盜質奉命往察還
奏止罪渠魁餘悉宥之境賴以寧正統二年陞山
東布政使時濟南多虎質至禱於神三日捕虎十
七餘皆引去陞戶部侍郎尋轉刑部尚書性清介
所食惟蔬人呼青菜王李賢有傳
陳嶷字九峰蒙城人宣德中舉賢良方正授刑部
照磨屢決疑獄楊士竒薦之擢御史蜀獠叛胡濙
舉嶷往𠞰嶷集將士授方略一戰而克陞陜西副
使
郭昇字騰霄潁州人天順庚辰進士明初潁之登
甲第者自昇始任工部主事督運徐州吕梁洪從古
險阨大石百餘伏水中每歲溺船數百岸為水所
齧仄隘不能容足昇鑿石以殺水勢甃岸以石板
束以鐵釘灌以石灰為功甚鉅植柳濬井以蔭濟
行人值考課軍民詣闕請留擢郎中仍蒞洪事維
揚河善淤運舟膠淺當事檄昇治之昇疏淤滯置
儀徵白塔河牐河溢則洩於江江漲則引於河瀦
蓄有法陞陜西参議未任卒今洪上有郭公祠
高桂字月菴潁上人由監生授德興丞時宸濠作
逆巡撫江西都御史王守仁率師討之桂以督餉
功陞萍鄉令引老告歸散金以周貧族而自奉常
不給
儲珊字朝珍潁州人弘治己未進士為清江縣知
縣選御史巡按山東抗疏奏劉瑾不法狀謫岢嵐
州判瑾誅起南京兵部主事擢浙江僉事劇賊王
浩八亂桃源珊提兵𠞰之戰屢捷偶與上官左即
拂衣歸敘功仍賜綵幣銀牌
盧翰字子羽潁州人嘉靖甲午舉應天鄉試授兖
州府推官署滕縣事有巨盜難獲廉其出没蹤跡
盡擒之當事比之虞詡復署曹縣抗疏發賑全活
萬人齊魯之士不遠數百里来受業門下翰教以
孝友力行親為証解六經告歸後汝潁淮泗間有
學行者多出其門
徐熙霍丘人由歲貢授巴縣知縣縣多虎舊設機
穽捕之益甚熙至齋沐告於神虎悉遠遁
石顯字孔彰潁上人由歲貢任南陽通判改大名
陞夔州府同知贊政有聲享年百歲有竒
張光祖潁州人嘉靖壬辰進士授鉅鹿縣知縣調
繁上虞修白馬湖築海塘四十里上虞民建祠祀
之擢御史巡按關中疏劾總制以下殺無辜以冒
功忤權貴意遂罷歸
尚爵字淑仁潁州人父病樂石饘粥必嘗便溺器
必親滌舉嘉靖辛卯鄉試授掖縣知縣遷永平通
判灌園得金掩其封不取歸家僻處村落不入城
市和易恬澹人稱長者
王謨字體文潁州人嘉靖壬戌進士授保定推官
屯田使者逮百許人羅織成獄謨有憂色母問故
跪曰兒不能殺人媚人恐失使者意以貽母憂母
曰兒為仁人我不難為仁人母竟平其獄擢給事
中劾時相高拱謫興平丞修洪口堰納金山諸泉
秦民利賴之仕至浙江僉事
李學禮字子立潁州人嘉靖已未進士授戶部主
事敡歴中外三十年值歲歉嘗輸粟活饑民萬餘
又嘗開膠河以利漕運後以養母告歸
王之屏字汝藩潁州人嘉靖乙丑進士令永嘉有
惠政晉戶部郎陞建昌知府御史劉臺劾張居正
巡撫王宗載希居正旨羅織欲殺臺之屏力爭臺
得減戍歴陞雲南右布政
王希喆字思賢太和人家貧奮志儒業嘉靖壬午
領鄉薦選蒙隂令居官清勁邑有宦豪素恣横喆
至斂戢在任日惟蔬食每旦置數錢門外令隸卒
買菜以給
許廷桂字世芳蒙城人嘉靖癸未進士令阜城擢
御史劾宦官七人觸大璫怒削職人以此賢之差
印馬時疏江淮折色一省皆頌其德
李國士字汝志亳州人萬歷丁丑進士為豐城令
選給事中故事省中有疏先白政府國士曰倘關
白而有所撓將遂不言耶竟以是與政府左出為
浙東僉事歴陜西右布政思明之役調兩省兵七
萬討之檄為監軍冒暑雨瘴癘兼程抵太平賊聞
之氣奪乃諭以脅從㒺治降者三萬四千人斬獲
以千計進山西左布政乞休歸
王道增字益甫潁州人萬歷庚辰進士選御史視
鹺兩浙以劾債帥不法忤當路轉湖廣僉事閩人
李贄以儒起家二千石削髮留鬚肆意隱怪横詆
孔孟縉紳靡然惑之道增獨逐之出境後贄竟以
左道被逮論者服其持正仕至四川右布政
王維垣字伯師潁州人由歲貢授四川合州同知
知州劉冠南賢而有風力推官索賄不遂讒於御
史奏逮之合民赴闕訟冤事下撫按推官擒為首
者將以激變論如律維垣詣兩臺力辨冠南事無
實百姓為賢守訟冤不當坐冠南因得復官百姓
皆貰罪推官銜之遂拂衣歸
白夏字履中潁州人弱冠中河南鄉試授山西靈
石縣知縣課最為三晉第一丁母憂補北直隸遷
安縣首揆張居正病畿輔諸郡邑皆為祈禱夏堅
不列名遷汾州守汾有悍宗為民患夏束以法皆
斂手去汾人尸祝之
胡應聘字任宇潁州人萬歷丁酉中河南鄉試授
海豐縣知縣值歲大饑賑濟米不足請於上臺出
庫銀俾民易粟鄰邑取息以為給又貸民牛種民
有輕罪者令搜草根自贖由是荒蕪盡闢收穫數
倍遷灤州知州未幾謫東藩理問監泰山香稅一
無染指屢遷屢躓後以德府審理致仕家居環堵
蕭然人稱廉吏
王確潁上人領鄉薦為餘杭令有惠政嘗雪冤獄
雪者餽金不受為建却金亭内艱服闋補東明令
以治河功擢汾州守時宗室暴横以法裁抑之被
流言桂冠歸
徐治民字元禮潁州人由歲貢授棠陽令戴星出
入百廢俱興尚書張鶴鳴奉命餉雲中夜過縣鈴
柝聲達旦問役者曰奉使君令防盜使君神明事
必知之不敢懈也歴遷刑部郎治獄屢折勲貴出
為平越知府輦下泣而送之者數萬人
劉九光字文孚潁州人萬歷乙未進士由縣令歴
職方郎中條上方略十事悉允行轉山東参政督
理糧儲國用充足兼設法救荒多所全活擢廣西
右布政分守蒼梧猺人窟於箐峒時出剽掠將吏
請剿以邀爵賞九光諭以威德無不輸服陞雲南
左布政乞休歸
鹿獻陽字宁光潁州人天啟乙丑進士授大同府
推官方奉檄赴新平至聚落城時大同猝被圍屯
堡防禦久疎獻陽與吏民分地堅守閱數日援至
圍解論功以邊才薦降勅嘉奬賜白金十錠
韓獻策字起卿潁州人崇禎甲戌進士觀政大理
寺值流賊䧟潁一門殉難者十一人具疏陳情備
言其父光祖忠憤殺賊被執不屈並男婦惨死之
狀朝廷憫之勅部議卹尋授行人使唐藩拮据王
程而卒
寗予慶字大履潁州人中立孫崇禎甲戍進士授
掖縣知縣縣新罹兵慶悉心撫字民獲生全更值
軍興旁午郡縣難支慶一切奏辦大吏交章薦之
徵為戶部主事轉員外郎專督新餉時邊儲告匱
外解後期從前司餉者相繼被譴獨慶委曲應辦
從容中欵以才器議改吏部忌者擠之即移疾歸
高天佑字味元潁上人由選貢授觀城縣知縣三
年膺上考陞左州知州致仕歸時邑屢告警凡築
城濬河備火器理糧餉靡不竭力從事更捐金建
敵臺一座於城東北隅以扼要害城被圍急與邑
令親冒矢石督戰者凡一月忽暈仆城上舁歸而
卒
國朝李文煌字包闇潁州人順治丁亥進士選庶吉士
改吏科給事中條陳利弊皆中機宜出為廣東参
議時版宇初定境有負固未服者或剿或撫悉歸
誠焉遷鄖陽副使地當滇楚之交民貧驛衝戶口
多流亡文煌招撫勸墾獲有寧字再轉冀寧参政
致仕
劉佐臨字與襄潁州人廷石子順治己亥進士授
山東兖州府推官數平反大獄省釋無辜未幾裁
推官改武城縣知縣經亂後民散土荒佐臨招徕
勸墾一二年間人盡復業庚戍夏令民修築城隄
民以農時求緩不聽且嚴督之隄成二日河決隄
不没者尺許衆驚為神遷山西汾州府同知引年
歸弟壯國字幼公與佐臨同榜進士濟寬字公定
亦登賢書有同胞三鳳之目壯國知山西夏縣築
姚暹渠堤三十里三日而成後以勘荒為民請命
觸怒巡撫遂被劾罷濟寬授宣平知縣撫循有治
聲尋以疾乞歸
郝㢲字先五潁州人前天啟丁卯中河南鄉試康
熙初授漢陽府推官廉平不擾兼有吏才
王師南征巡撫委催九江軍需㢲星夜經理比大軍至
而楚北糧芻早集城下戎事初罷案牘山積㢲按
律原情務從輕比馳驅鞅掌以勞卒官
劉搢字子方潁州人順治己亥進士授洪洞縣知
縣縣有龍社里山洞深險頑民逃入不奉租調且
時出剽掠搢率精騎直抵洞中擒其魁餘黨悉散
汾河水溢没民田萬餘畆勘山中多棄地勸民開
墾得熟田如没數焉為令六年境内以治會與上
官齟齬遂歸
王公楷字木重潁州人順治辛丑進士授成安縣
知縣鄰邑有告夫被殺者株連數十人公楷奉檄
理之訪其里中自某死後有屠沽兒往外未歸即
命蹤跡捕之果得因奸殺死狀獄遂決縣苦漳水
公楷請豁瀕河地租晝夜行泥淖中率民修築堤
防疏通畎澮未幾水竟西徙出境士民德之以丁
内艱歸
李甲聲字公振潁州人由拔貢授廣西天河縣知
縣叛民殺官吏會兵進𠞰甲聲奉檄監軍以叛民
因憤作亂餘皆誘惑軍雖壓境弗令輕戰故土官
母持金夜叩軍門求𠞰以復其仇甲聲不許逆黨
聞之相繼解去乘間捣賊巢殱其魁亂遂定土官
母以叛民子女分給軍士甲聲宣諭以
國法悉令放還再任夀張遷漳州同知隨征臺灣率
敢死士冒險先登島寨漸復陞廣州知府調慶陽
所至勸耕平訟革除陋例西鳳饑民就食於慶捐
穀倡賑全活甚多
張琦字佩玉潁州人康熙庚戌進士授陵川縣知
縣行取為戶部主事歴郎中時江撫宋犖以旱災
入告同官嚴駁之琦曰今歲大旱
皇上宵旰憂勤不可駁也别具允稿題覆得免正供銀一
十八萬九千兩遷福建建寧府同知多善政三年
移病歸
李紳文字陟屺康熙戊辰進士選授蒲江知縣縣
僻居山谷迭遭兵燹榛莽滿城紳文為之立市㕓
通鹽鐵商旅漸集學宫久廢捐俸倡建置學田以
資貧士擢御史巡視東城授山西學使留充丙戌
會試同考波累去官尋起知保定府平反疑獄疏
通夾河以勞卒
唐勲字萬有潁州人康熙己未進士知廬陵縣修
白鷺書院進諸生講學不輟丁母艱歸服除補臨
縣知縣遇歲荒未及申進即行發賑全活數萬人
未幾病卒
黃陛字子納亳州人由拔貢授河南項城令為政
寬平稅免耗羨訟無贖鍰陞四川茂州知州建文
廟清糧餉減稅課在任七年有麥秀七岐之異
顔光旿亳州人康熙庚辰武進士由侍衛任龍關
遊擊捐貲設立里仁會以助兵民婚喪之無力者
又建書院課兵民子弟陞廣東春江副將值歲饑
有司以未奉上檄不便開倉旿力擔平糶陞福寧
鎮總兵陳奏保甲指掌册營中設立儲倉二事下
督撫行之卒於官
滁州
宋張昷之字景山全椒人父佖有詩名仕南唐入宋
官史館昷之舉祥符進士累遷殿中丞慶歷間以
富弼范仲淹等薦除天章閣待制後以光祿卿致
仕昷之忠廉鯁直尚節義吏治精明議論慷慨子
次元以父蔭歴官提點江淮荆浙福建廣南坑冶
鑄錢司事躬自巡歴務革積弊卒於道清正有父
風
張瓌字唐公全椒人參知政事洎之孫舉進士除
祕閣校理歴淮南轉運使三司責諸道羨財淮南
獨上金九錢三司移文譙責瓌以賦數民貧對入
修起居注知制誥英宗時遷諫議大夫生平遇事
輙言觸忤勢要屢黜不悔弟璪神宗朝歴官參知
政事
徐象賢全椒人祥符進士調山陽主簿歴韶陳二
州司理陳有巨盜未獲縣取他盜掠服象賢知其
冤持不可守怒象賢曰乞緩捕期不獲願獨坐尋
遇赦盜詣府自首守服其明仕至太子右贊善大
夫孫敷宣和進士宰相薦其才自潭州通判擢荆
湖北轉運判官以通敏稱
吳蔚全椒人熙寧進士調臨淮主簿攝令事時青
苗法行旁邑奉行峻急蔚施行得宜民以不擾歴
知廣德彭池三州所至興學校得士心
吳革蔚弟與兄同舉進士調揚子主簿遷貴池令
有兄弟争訟革流涕譬曉俱感泣去知廣德軍值
建平歲饑力請賑濟全活萬計知南雄州發摘奸
伏郡内肅清歴湖南運判卒子五人皆登第
明何世隆滁州人元季糾義兵捍鄉里太祖創業率
衆歸附授萬戶即命守滁以功累遷右副都元帥
州境當兵革之後民物凋殘世隆盡心拊綏衆賴
以安
楊元杲滁州人太祖駐滁值歲旱欲禱于神元杲
奏對稱旨常侍左右掌機宜文字悉當扈蹕渡江
權江南行省右司員外郎歴應天府尹練達政體
時論推重子賁字彦華以詞翰知名官周府紀善
阮弘道滁州人家素寒及壯知學通吏事太祖初
駐滁結事左右從駕渡江授中書省員外郎歴福
建江西行省參政俱有聲時全椒侯元善亦從渡
江掌簿書文字為員外郎後歴參知政事
魏忠字文卿滁州人介特有守以薦授諸暨州州
判調洛陽令遷守大同政尚清簡吏民德之月俸
僅取足餘悉歸之官
黃純全椒人永樂庚子舉人歴輝縣蒲圻教諭宣
德中詔選文學士特擢兵科給事中疏陳時政皆
中窽要遷江西提學副使
章惠全椒人永樂中由貢授平陽令以廉惠得民
心每有勾攝不遣隸卒止用粉牌以次傳遞題其
版曰不貪不食于民有益人隨牌至庶免譴責邑
中便之無違令者
沈青滁州人以軍功累官都督正統中修建京師
九門城樓及宫殿成封修武伯卒諡襄榮
馬諒字子諒全椒人宣德癸丑進士歴官南戶部
侍郎諒為人精敏所莅有政績出入中外三十餘
年清操雅節始終不變
劉清字廉夫滁州人正統戊辰進士選庶吉士己
已之變北兵犯德勝門百官分地守禦清督衛士
防禦甚嚴擢兵科給事中巡視紫荆關雅有威望
佐都督毛福夀討竹查山叛苗所得廩賜悉頒麾
下將士感勵遂大奏捷擢刑部侍郎後左遷四川
參政卒
石澄字士廉滁州人天順丁丑進士授刑科給事
中一日進讀章疏英宗喜其詞氣侃直呼為石給
事繼因彈劾稱旨特書名于屏遷鴻臚寺少卿
劉必賢字天祐滁州人天順丁丑進士歴知諸暨
南城二縣以政最入為御史尋出守衢州有治聲
黃&KR1729;純之子天順庚辰進士擢御史振肅風紀以
劾權貴謫常山丞遷知化州轉道德二州所至興
學祛弊政化大行
劉愷字伯和滁州人成化乙未進士令武陟有惠
政擢御史糾閹人蔣琮罪疏三上謫瀏陽丞歴薊
州知州薊為畿輔劇地素多權貴侵撓吏治愷一
無所徇累擢福建參政
吳璋全椒人成化丙戌進士授戶部主事抽分蕪
湖盡却耗羨歴郎中以清正忤貴臣出守鶴慶毀
淫祠興禮教滇人化服
錢山字静夫滁州人成化丙戌進士除御史出為
浙江按察司僉事築海塘以禦民患轉江西行部
至豐城值大水民饑不俟奏請發粟賑貸遷副使
致仕
張綱字萬善来安人成化戊戌進士由南戶部郎
出守岳州以簡素自持平恕為治調黎平未赴卒
子楠舉進士歴官鴻臚卿清粹有父風
石祿字允升澄之子弘治庚戌進士授行人歴遷
順天府丞劾劉瑾不軌謫茶陵知州時論壯之
于鏊字器之滁州人正德戊辰進士授戶部主事
解邊鎮餉金督徐州倉儲皆以廉謹聞選御史巡
視長蘆鹺課兼理河道所至剗弊剔蠧風采大著
繼巡宣大宗屬中貴皆望風悚服遷浙江按察司
副使擒大盜湯毛九等進山東按察使調貴州致
仕
孫存字性甫滁州人正德甲戌進士授禮部主事
累遷河南左布政使吏才敏練尤精于法比嘗輯
一代典制與疏例互相發者附于律令名曰讀法
周冕字服之滁州人正德丙子舉人授新安令時
洪水為災冕築堤千餘丈民免漂溺擢南御史遇
事敢言中外憚之查勘各衛屯田及紫沙等處蘆
洲清界址除宿弊以忤權要出守鶴慶不赴乞歸
彭儒字伯真全椒人嘉靖乙酉舉人歴兖州濟南
泰安同知居官廉謹尤多幹略文牒盈前片言立
剖
戚賢字秀夫全椒人嘉靖丙戌進士歴知歸安唐
二縣平徭役清獄訟摧豪猾毀淫祠值歲凶民饑
賑糶有方以卓異徵累擢刑科都給事中因太廟
災疏請進賢退不肖謫山東布政司都事尋致仕
闢南譙書院聚徒講學闡發良知宗旨
胡松字汝茂滁州人嘉靖己丑進士授東平知州
歴湖廣參議協𠞰湖北叛苗尋督山西學政值太
原有警松條奏十二事皆切邊計特擢參政協守
雁門俄落職後起陜西參政累遷江西巡撫未莅
任聞流賊犯境率兵千餘倍道疾馳出賊不意悉
殱之又討平廣西賊帥張璉遷侍郎陞南京吏部
尚書松潔己好修富經術晚主銓柄以振拔淹滯
為己任卒諡恭肅弟楩字汝嘉倜儻有才略以兄
廕累官寶慶知府時蠻酋李文祿等屢𠞰未獲楩
以計擒之
竇潤字子雨滁州人嘉靖乙未進士授戶部主事
分司徐州事竣還部殁無以殮人服其清
宋璘字玉輝来安人嘉靖丁酉舉人授嚴州推官
雪淳安冤獄攝建德篆及監九廟大工材木潔己
無私子行可亦由舉人授嚴州推官清操肖父
邵夢麟字道徵滁州人嘉靖己未進士授大理寺
評事遷寺副歴河南僉事清屯田數萬頃置兩驛
以甦民困擢浙江參議督兵禦倭獲其酋數十人
終山東參政
江以東字貞白全椒人隆慶戊辰進士授戶部主
事歴南考功郎出督江西學政以疾乞歸生平清
介絶俗歸後時衣布袍跨驢以行所居止敝廬數
椽
石應岳来安人隆慶辛未進士選庶吉士改給事
中屢有建白務得大體歴官戶部侍郎
彭夢祖字應夀全椒人萬歷庚辰進士由戶部主
事累遷浙江台紹副使刊布台郡易俗四宜固海
防儲軍實
王嘉賓字國賢滁州人萬歷癸未進士授定海令
親給駐防軍餉杜大帥及監軍侵漁之弊調諸暨
設方略擒巨盜以艱歸起補海寧築海塘銅鞮數
十里以捍水患徵拜御史卒
賈巖字魯瞻滁州人萬歷壬辰進士授戶部主事
時國本未定疏請冊立慷慨數千言尋考功郎趙
南星典計以清正被斥巖抗疏申救語侵輔臣謫
曹州判
李鵬南全椒人萬歷癸卯舉人知尉氏縣釋冤囚
有惠政遷雲南府通判卒後流寇犯邑中有尉氏
人特訪其故廬拜哭而去
金光辰字居垣全椒人明戊辰進士授行人選御
史糾内璫救言官大著風節尋以言事忤旨召對
平臺詰責再三辭氣不撓謫浙江按察司照磨父
九殿喜曰子以直道事君吾復何憾召為大理寺
正屢擢左僉都御史總憲劉宗周以廷諍獲譴光
辰申救尤力復鐫級謫外
國朝金光昊光辰從弟也明季侍父九陛赴棗陽令任
流寇偪城父命之歸避光昊曰父殉城子殉父何
避為佐父固守棗城獲全後舉壬午鄉試令長子
黠胥欲以前令逋糧責民代償光昊精于檢察民
無擾累歲旱禱雨立應有麥穗五岐之瑞以瘁卒
官貧不克殮潞守鳩金助之
金拱敬滁州人父若嵩居鄉有長者名拱敬性至
孝嘗刲股療母疾舉明季癸未進士順治三年授
兵部主事尋調吏部歴考功郎中繼以太僕寺少
卿管文選司郎中事拔才舉能悉稱其職
吳國龍字玉騧全椒人父沛耆儒有名行國龍明
季癸未進士授戶部主事母喪廬墓順治中以漕
撫蔡士英薦徵用康熙元年授工科給事中歴禮
科掌印給事中封章屢上皆有裨軍國大計丙午
典試山東得人最盛
朱宏憲字守謙全椒人順治辛卯舉人由溧水教
諭遷完縣令均徭革耗又邑俗多輕生每以投繯
服酖構訟不止宏憲悉置不問舊習頓革子大乾
舉進士歴知章邱武清二縣俱有善政
金光房字天駟光辰弟順治己亥進士授九江推
官以廉明稱缺裁改補瓊山令益著清節又議均
貢香黎人樂附鄰縣有欲以𠞰黎邀功者力寢其
事鎮兵譁噪單騎出諭軍情立定尋卒於官子作
鼎康熙甲辰進士有文名
和州
宋沈立字立之歴陽人舉進士簽書益州判官提舉
商胡埽采摭大河事迹古今利病為書曰河防通
議治河者悉守為法遷兩浙轉運使茶禁害民著
茶法要覽乞行通商法詔從之擢右諫議大夫出
為江淮發運使居職辦治初立在蜀以官粟售書
積卷數萬神宗問所藏立上其目及所著名山水
記
魏矼字邦達歴陽人宣和二年上舍及第紹興初
累遷考功郎會星變陳言高宗識其忠擢御史在
職七月論事凡百二十餘章遷祕書監力論和議
之非忤秦檜屢出奉祠
張邵字才彦烏江人宣和三年上舍及第建炎初
調衢州司刑曹事詔求可使軍前者邵慨然請行
以不屈留北十五年與洪皓朱弁俱全節南歸累
官敷文閣待制知池州再奉祠卒子孝曾後亦以
出使殁
張祁字晉彦以兄邵奉使恩補官祁負氣尚義趙
鼎張浚皆器重之與胡寅友善秦檜素憾寅因誣
祁罪下大理檜死獲免累遷直祕閣淮南轉運判
官
張孝祥字安國祁子舉紹興二十四年進士第一
累遷起居舍人出知撫州年未三十莅事精確移
守平江庭無滯訟以張浚薦召入除直學士院兼
都督府參贊軍事歴帥靜江湖南北皆有聲績卒
年三十八孝宗惜之有用才不盡之嘆
張孝伯孝祥從兄登隆興元年進士第開禧中累
官參知政事時韓侂胄當國孝伯勸弛偽學禁始
追復趙汝愚官一時貶斥者得還故職子即之官
至直祕閣有書名
陸同字彦和歴陽人以父有常蔭補官知望江縣
請蠲營田賦外之征移知廬江中外皆薦孝宗書
其名于御屏擢知房州復以大臣薦遷京西轉運
判官首罷襄陽薪蒸之禁平反鹿門山獄尋請祠
歸子世良時任廣東提刑以父老亦乞侍養旋里
元張茂之字宗榮含山人累官淮南轉運使以寬厚
稱
明何宗顯烏江人博涉經史元季領鄉薦避兵嚴州
胡大海克嚴州得之薦于太祖及定婺州改為寧
越府即命知府事宗顯首開郡學延儒士葉儀宋
濓為五經師時久亂學廢至是始聞弦誦聲加意
拊循郡以大治
馮榮和州人吴元年舉人材知華亭縣海濱盜猝
起執榮欲害之邑民何潤挺身詣盜力言榮良吏
宜釋始得免及盜平榮請于大帥止戮渠魁而貸
良民之詿誤得脫死者數萬復興學勸農平徭清
獄民益感悅
徐伯常和州人嗜學篤行洪武初舉人才由典史
歴知縣以廉幹聞案無留牘
吕秉直和州人洪武初舉人才知泰興縣為人淳
篤莅事果決尤敦尚風化民俗歸厚
張貞字有祥茂之孫洪武中膺文學薦授真定令
以慈惠得民心秩滿日老稚扳留至不能前遷都
督府斷事致仕永樂初以循吏召用貞引疾固辭
特詔褒嘉
王斆字子學含山人永樂初由楷書授推官遷東
昌府通判所至皆以廉謹稱鞫獄多平反歴官三
十年家無餘資
張祐字一德含山人永樂甲辰進士授刑科給事
中以讜直忤時出守處州威惠並行俄奔父喪因
郡有寇警特命起復督軍𠞰平加俸三級郡人立
祠祀之
王璽字廷用和州人正統戊辰進士觀政戶部奉
勅賫金帛犒兩廣軍士尚書金濂薦其才授本部
主事屢奉差督辦通州天津草束浙江鈔課及儹
督紫荆糧儲皆有廉能之稱歴兩浙鹽運使盡釐
宿弊又州人王珍由進士令浦江亦有治聲
唐忠字以信含山人天順已卯舉人授密雲令捕
治豪猾請蠲水衝田糧民甚德之以艱歸家居貧
甚至鬻衣以給
胡澄字景濂含山人天順已卯舉人授寧都令慈
惠多善政九載秩滿民籲留之又三載遷寧海州
同知以暴疾卒州人哀悼
武臯字舜弼和州人弘治癸丑進士授長史輔導
榮藩日進講讀勤恪盡職榮藩嘉之深加禮重
馬應龍字公濟和州人正德辛未進士授戶部主
事大軍討河南流寇奉命督餉給軍賊平有銀幣
之賚又從都御史彭澤西征蜀盜率偏師進𠞰斬
獲千計遷郎中尋出理遼東糧儲潔己奉公邊鎮
竦服擢山東按察司副使整飭霸州等處兵備痛
懲積弛之弊軍政一新百廢具舉又剪除巨盜及
勢家之素為囊槖者境内肅清民皆設位祀之于
家
萬慶字子餘和州人嘉靖已未進士授行人奉使
楚巾盡却餽遺擢刑部員外郎有豪猾倚中貴勢
犯私鑄罪諸司莫敢詰慶獨寘之法無所貸遷守
泉州舊有不便于民者數事慶悉罷之輿情大愜
又計擒倭寇海濱獲安
張尚儒和州人萬歷中由貢授巴東令以政最遷
歸州知州新灘有險石尚儒特命工鐫鑿以便行
旅人多頌之
國朝成性字我存和州人舉順治己丑進士授中書舍
人選御史出按福建有清直聲轉兵部主事以大
學士馮溥薦擢工科給事中
李衷燦字藜仲含山人順治巾以貢授洵陽令遷
冀州知州復補荆門州時有𠞰寇之師衷燦竭力
轉餉以繼大軍由是巨寇李来亨等皆即殄平擢
衛輝同知問學於耆儒孫竒逢執弟子禮時人稱
之
張其善字同人含山人順治辛丑進士授東安令
邑中民猺雜處素稱難理其善莅官清惠境内翕
然遷高州府通判未任卒
胡騰虯含山人貢生歴莱陽韓城二縣丞潔已愛
民以廉惠稱卒於官韓人立祠祀之
廣德州
三國吳朱治字君理故鄣人隨孫堅征伐拜司馬從
破董卓孫策薨治與張昭立權每進見權恩敬特
隆治性儉約雖富貴車服唯供事封故鄣侯
宋倪濤字巨濟廣德人年十五試太學第一舉進士
累官司勲員外郎時議有事燕雲大臣羣相附和
濤獨抗言其非王黼怒其阻軍事貶監朝城酒稅
再徙茶陵船場卒明年金師至朝廷憶濤先見錄
其子
李嘉言廣德人隆興初進士後從范成大使北歴
知常饒二州皆有去思尋以尚書充使而還
吴應龍字雲翔建平人嘉定進士遷知興國軍治
最趨命入奏陳八事理宗嘉納之拜御史官止廣
南西路運判
章汝鈞字和叔建平人淳祐進士授國子監書課
官召試館職首以厚人倫扶國綱為對以祕書正
字家居時多以差役破家汝鈞與梅應發倡行義
役公私便之鄰郡取則焉除祕書郎卒
梅應發字定夫廣德人淳祐間進士居官忠貞廉
退秩至中奉大夫直寶章閣致仕元初召起之辭
以疾
明姚恕建平人洪武甲子舉人任杞縣令性介才達
綽有政譽擢御史所至振肅官至江西按察使靖
難兵起宣城陳尚書迪不屈死恕陳壻也亦被戮
孫昇字伯高建平人永樂甲申進士任御史時妖
婦唐賽兒作亂昇統張旟馬撫王真等敗賊於諸
城山東悉平擢遼府長史終建昌知府
胡廙廣德人永樂中貢任給事中陞左副都御史
讜直敢言時建平馬政擾民廙援祖制疏言州居
山磧無平原可放牧免之尋改福建參政
濮瑾字良玉廣德人由選貢知寧陽縣兩賑饑民
全活甚衆委督逋糧至誠勸諭民咸樂輸上官交
薦以親老乞歸
姜洪字希範廣德人成化戊戌進士知盧氏縣勸
耕教織有循吏風孝宗時擢御史疏時政八條多
見採納按湖廣楚藩請益莊田洪奏罷之陞雲南
參政土官陶洪約八百媳婦共為亂洪乘間捕治
亂遂戢合兵討洞蠻桃古平之轉山西布政劉瑾
求賂弗與落職歸瑾誅擢山西巡撫惟收月俸六
石卒官無以為殮諡莊介
吕盛字文郁建平人弘治己未進士任湖州知府
時孝豐湯許為寇盛深入其阻諭以禍福兵不血
刅而就俘餘寇悉平後備兵天津武宗南巡時方
饑饉盛以無礙官錢給四方流民俾充夫役民不
知擾未幾改雲南屯田副使
宗璽字朝用建平人弘治己未進士授大理寺正
時逆瑾暴虐多害善良璽平反不撓出為江西副
使值副使胡世寧疏宸濠不軌十事濠亦誣劾世
寧章下藩臬議濠嗾致世寧於辟衆持疑相向璽
獨奮筆白其誣遷福建兵巡平大帽山寇有旨增
秩改廣西按察復平叛獠終雲南布政使清公帑
巨萬以贍軍旅
潘潤字時雨廣德人正德甲戌進士歴官儀部郎
擢守處州當道議增郡賦力爭而止比入覲民有
餽遺堅拒勿受衆構却金亭以懷之遷雲南兵備
副使
李得陽字伯英廣德人嘉靖乙丑進士任戶部𣙜
淮關盡蠲浮苛知九江府築三洲堤建澄江樓萑
苻息警歴陞湖廣巡撫鍥成賦役全書永為規式
奏止荆沙衡永採木之害以乞養歸追嘉撫楚之
績起南工部侍郎會陵殿城諸工役並興以勞瘁
卒官贈戶部尚書
李模字子範廣德人嘉靖間進士仕刑部主事委
漕運理刑減稅二萬兩擢吏部稽勲司稱銓曹第
一廉吏
夏良心字宗堯廣德人隆慶辛未進士除刑部主
事歴陞山西參議轉兩浙水利道築海堤功加秩
賜金按察山東布政河南皆遇饑歉賑濟有方擢
江西巡撫時兩璫𣙜稅歲幾十五萬奏減七萬有
竒加兵部右侍郎捐罰鍰四千金設倉置田儲粟
備賑卒贈兵部尚書
李天植字性甫廣德人隆慶辛未進士授平陽推
官擢吏科給事巾鄒元標趙用賢糾張居正奪情
被杖天植疏救甚力有旨選閹寺多人天植言儒
士進學數少中貴選用數多事體倒置語攻政府
出參饒南道時毀天下書院欲併廢白鹿洞膳田
天植力持不可後歴曹濮兵備以終
管九臯字如鳴廣德人隆慶庚午舉人知富陽縣
以卓異擢御史彈劾不避權貴歴廣東副使清操
益勵
李徵儀字于来天植孫萬歷辛丑進士知清江縣
擢御史疏言鄒元標顧憲成趙南星直諫蒙譴宜
峻擢以備啓沃閱視山海居庸兵馬條上便宜數
事皆報可劾李三才盜用皇木發内監冒破金磚
等費止内苑營建臺榭皆俞允巡視長蘆鹽政督
學順天掌河南道臺綱肅然陞大理寺左丞以不
附魏璫削籍比璫誅原官起用
夏之彦字士美廣德人萬歷壬子舉人知應山縣
痛革徵收贏羨行戶供應都御史楊漣直諫罹璫
禍鍛鍊追贓下本貫承比之彦設櫃募金且鬻産
二千金代贖臺檄下漣幼子于獄為築别室居之
名曰疢疾軒時餽槖饘或為危之之彦曰使某附
楊公得禍天下萬世應有知我者遷武昌府丞鑿
壓霧嶺通道五十里陞浙江鹽運司運同却常例
疏鹽引商民兩利
戈簡字行可廣德人崇禎辛未進士知晉江縣謝
絶請謁綜賦汰役練兵修學息海氛靖山寇皆有
成績
王之棟字嘉隆建平人崇禎間恩貢僉判卬州民
愛戴如父母攝篆榮蒲二邑會討叛蠻督餉黎城
瀘河諸處調運不匱以不善事上官左遷去任
國朝包元翀字拂雲廣德州人順治間恩貢授平隂令
時濟上屯兵縣苦供億元翀區畫以濟斷獄明允
蝗入縣界虔禱之遂出境
六安州
明張子貞字彦誠英山人洪武間由國子生授車駕
司主事言事謫戌嶺海復起遷山東僉事以切直
忤時謫隸苑馬寺上見其題龍江衛詩詔復其官
敡歴中外幾四十年清心苦節寵辱不驚尚書蹇
義嘗嘆曰居官不必遠法古人近效張子貞可矣
潘岳字居仁六安人永樂丁酉鄉薦授鄭州訓導
擢監察御史彈劾不避權貴忤旨發充後軍都督
府掾府帥待以優禮岳曰非朝廷意也執役無異
羣吏復職按浙閩單騎問民疾苦暑日手自持蓋
家居置田給族人以承庸調
汪霖字潤夫六安人景泰進士歴御史按雲南浙
江所至振紀綱雪冤滯不為苛察成化初監征粤
軍陞大理寺丞以左僉都御史巡撫畿内凡八受
璽書奬諭生平寬厚謹慎為世所稱
潘貞字景徵岳之子天順進士累遷福建副使覈
銀課加耗重息以補他課之逋進四川按察使出
滯獄擒豪僧陞布政司貴州苗亂徵兵糧於蜀開
府㒺知所措貞請以苗攻苗發近疆播州龍州之
卒應之
潘鏜字宗節貞子弘治丙辰科進士官監察御史
首劾閹黨高鳳又條時政四事皆不報以劾逆瑾
矯制削籍瑾敗起授廣東按察司僉事
彭辨之字問夫霍山人正德戊辰進士知餘杭時
淛苦織造辨之請於上官奏裁之守彰德補饒州
為政務安静終山東參政
潘銳字宗魯六安人正德丁丑進士授行人力諫
南巡荷校跪闕下曝十日杖五十降南國子監學
正世宗即位復其職因論柄臣再杖謫其剛直蓋
天性云子子正字汝中嘉靖壬辰進士擢給事中
論罷冡宰汪鋐謫西平縣丞累遷湖廣兵備討平
亂苗遷貴州參政歸
丘玳字文玉六安人嘉靖戊戌進士授戶部主事
餉兵榆林一洗扣除尅減之弊遷守温州海上巡
徼者輙誣漁販為盜悉原而釋之調守寧波亟繕
城郭倭至得免蹂躙歴官不攜家累榆林之役或
報夫人訃且至叱曰此豈顧家時耶其首公盡職
如此
張澡字子新襲職六安衛指揮積功至參將先後
駐浙江十年禦倭大小數十戰皆捷鎮海之功尤
偉總兵吳淞上沿海沿江諸圖議移鎮滇南授征
蠻將軍印鎮粤西叛苗未靖設方略撫𠞰兼施尋
以南京都督致仕
徐必進六安人弱冠登第歴禮刑二部郎出守嘉
興七年郡人戴之三塔寺五太守祠必進居其一
遷福建副使致仕
郝錦字絅卿六安人崇禎丁丑進士授豐城縣令
縣糧賦甲江右錦覈包攬清里甲裁陋規政最一時
移新建令時獻賊震袁吉士民逃竄錦調兵食治
守械衆心乃安遷御史侃侃有諍臣風
泗州
漢韓牧字子台臨淮人哀帝時為御史嘗建言水利
宜于九河故道穿之縱不能為九但為四五亦可
以殺水勢
三國魏陳矯字季弼東陽人明帝時為尚書令帝嘗
至尚書門矯啟曰陛下欲何之帝曰欲案行文書
耳矯曰此臣職分非陛下所宜臨也帝乃迴車其
直亮如此後進爵東鄉侯卒諡文貞
晉陳騫東陽人矯子沉厚有智略仕魏為尚書郎遷
中山安平太守並著治績晉武帝即位以佐命功
封高平郡公加太尉卒諡武
南北朝齊劉元明臨淮人歴仕山隂建康令有吏才
官至大司農
宋許遵字仲塗泗州人舉進士擢大理詳斷官知長
興縣賑濟水災益興水利溉田甚溥熙寧間知夀
潤二州累官中散大夫
李稙字元直泗州臨淮人明敏篤學客蘇軾門鼂
無咎見之曰此國士也以女妻焉靖康初向子諲
轉運京畿時盜起路阻使稙督犒師銀百萬糧百
萬石自淮趨濟卒以計達秦檜當國稙丐祠奉親
檜死除戶部郎中丁母憂哀毀廬墓有白鷺朱草
之祥劉鎮遺之書曰忠臣孝子元直兼之矣為京
西河北路轉運使措畫有方廷議倚重遷江南東
路轉運使上書言江防十策卒諡忠襄
王霆字廷叟東陽人嘉定四年中絶倫異等科授
承德郎知濠州職事修舉金兵至光州以霆知州
事霆分遣間諜整飭戰守之具大戰州西光人乃
安
明鄒魯盱眙人洪武中以聰明正直舉授河内縣主
簿尋以事降會稽縣典史耆民奏其廉能遂陞知
縣執法不阿為人誣奏逮至刑部事直特陞大理
寺丞
王晏盱𣅿人洪武初以薦授教職陞滋陽知縣廉
能有節槩博學多聞仕至陜西參政
張彦禮五河人洪武間以人才徵令陽武多惠政
秩滿民詣闕請留在任十八年卒於官囊槖蕭然
不能歸里因家其地
金純字德修泗州人洪武間由太學生授吏部文
選郎累陞刑部侍郎永樂間扈從北征尋奉命發
河南丁夫開濬黃河故道漕運賴之遷禮部尚書
調工刑二部在刑部時務寬大宣德中致仕卒贈
山陽伯
丁寧字惟和五河人永樂甲辰進士宣德七年巡
按廣東風紀大振嘗盛暑中過梅關見行者病暍
顛踣皆思得水乃躬披荆棘偶見石潤曰此必有
水命鑿之不踰尺而泉溢遂浚焉名福民泉至今
行旅賴之
陳敏字内修天長人景泰癸酉舉人為酃縣知縣
縣多虎患敏禱于神虎遂遠去改令連城興起文
教躬自誨廸連城科目久缺至是遂多登第者
張昊字朝元天長人弘治丙辰進士授烏程令擢
御史陞江西僉事分巡九江時姚原洞蠻寇掠昊
與參政董樸討之斬獲三百餘人欲搗其巢穴約
董進兵不至為賊所執不敢加害仍委之而去回
籍聽勘廷議復職昊事父母孝事繼母如其母撫
二弟有恩義子天駙字雲卿嘉靖乙酉鄉薦清宦
之後饔飱不繼而讀書不輟及仕兖州府通判不
持一錢歸
陳道盱𣅿人為文選主事出知金華能斷大獄累
遷南刑部尚書
陳大章盱眙人道之子由進士授刑部主事歴兵
部職方郎擢太僕卿長於吏治所在著聲兼工詩
詞善畫墨菊一時推重
沈應乾字蒞川五河人嘉靖庚戌進士初任海南
令累陞保定知府多惠政積俸悉留郡帑備賑仕
至密雲兵備副使嚴嵩父子執政未嘗一謁其門
嵩怒言官希嵩旨劾之遂歸里
常三省字魯軒泗州人嘉靖丙辰進士歴官湖廣
右參議泗苦水患三省投揭於撫按請開濬為總
河劾奏罷職既淮流陡漲水侵祖陵三省復以分
黃導淮之說言於行河使者卒用其議以襄成功
鄉人至今頌德
胡士竒字浮冶天長人萬歷丙辰進士授莱蕪縣
知縣擢御史巡按宣大嘗抗疏劾魏忠賢
馮應京字可大盱眙人萬歷壬辰進士歴任湖廣
僉事風采大著稅監陳奉恣横不法巡撫以下不
敢出聲應京疏列奉九大罪上怒逮問士民擁檻
車號哭不得行既去則家為位祀之禁獄者四年
釋歸復職所著有經世日用編蓄艾編月令廣義
諸書卒贈太常少卿諡恭節
崇正學字佩一天長人由監生考授州判時武舉
陳啟新言事稱旨擢省垣正學抗疏劾之降選平
陽縣主簿值海寇侵擾正學單舟諭寇寇悉降朝
廷序其功後引疾歸
國朝孫振先泗州人順治初署武進縣時守宗灝貪狼
多籍富民家且將請兵屠城振先以死争之城得
以全
江南通志卷一百五十
江南通志卷一百五十
人物志
宦績(十二)(潁州一府滁和廣六泗五州)
潁州府
秦甘茂下蔡人秦武王以為左丞相使約魏伐韓茂
恐人間之與王盟於息壤起兵擊韓遂拔宜陽
甘羅茂孫年十二使於趙趙割五城以廣秦河間
乃封羅為上卿
漢何比干字少卿汝隂人少學尚書於鼂錯兼通法
律為汝隂獄吏決曹掾平活數千人武帝時為廷
尉正時張湯持法深而比干務存仁恕後遷丹陽
郡都尉獄無冤囚淮泗號曰何公
後漢郭憲字子横宋人王莽拜憲郎中賜以衣服憲
焚之而逃光武即位徵拜博士遷光祿勲屢直諫
帝曰嘗聞關東觥觥郭子横竟不虚也
三國魏夏侯惇字元讓譙人少即以烈氣聞太祖初
起惇嘗為裨將從征吕布為流矢所中傷左目後
領陳留濟隂太守加建武將軍時大旱蝗惇乃斷
大夀水作陂身自負土率將士勸令種稻民賴其
利文帝即位拜大將軍惇雖在軍旅親師受業持
身清儉有餘財輒以分施卒諡忠侯
吳吕範字子衡汝南細陽人少為縣吏從孫策東渡
領宛陵令討破丹陽賊遷都督孫權征江夏範與
張昭留守及征關羽又留守建業累官至大司馬
初策使範典財計權私有所求範必關白權以範
忠誠故厚見信任子據為安軍中郎將數有功遷
驃騎將軍
晉曹攄字顔遠譙人為臨淄令縣有寡婦養姑甚謹
姑以其年少令改適婦守節不移姑愍之密自殺
親黨告婦殺姑婦自誣服攄至廉得其情釋之獄
有死囚攄於歲夕暫放回家皆如期而至為襄城
太守時屢經寇難攄綏懷振理旬月尅復永嘉中
為征南司馬討賊戰没
南北朝魏董紹字興遠鮦陽人好學有文為宣帝所
賞除洛州刺史頗得民情後遷御史中丞
梁夏侯詳字叔業譙郡人年十六父喪廬墓有雀三
足集其廬衆咸異焉服闋刺史殷琰召補主簿宋
太始初琰舉豫州叛明帝遣劉勔討之詳勸琰歸
欵一州以全令新汲治有異績為建安戍主攻魏
荆亭戍賊衆大潰高祖義兵起與蕭穎胄同創大
舉西臺建領南郡太守軍國大事穎胄多決于詳
遷湘州刺史善吏事為百姓所稱累官侍中尚書
右僕射
夏侯亶字世龍詳長子領安陸太守甚有威惠邊
人悅服遷吴興復有惠政普通六年大舉北伐加
使持節代裴邃與魏相拒頻戰克捷降城五十二
為都督豫州緣淮南豫霍義定五州軍事豫南豫
二州刺史輕刑薄賦務農省役頃之民戶充復卒
諡曰襄二子誼損誼襲封豐城公太清中侯景入
寇誼與弟損率部曲入城並卒圍内
夏侯夔字季龍亶弟以功封保城縣侯大通中為
豫州刺史州積歲寇戎人頗失業夔於倉陵立堰
溉田千餘頃歲收穀百餘萬石以充儲備兼贍貧
人境内賴之民歌之曰我之有州頻仍夏侯前兄
後弟布政優優卒諡曰桓子譔嗣官至太僕卿
唐李紳字公垂亳州譙人元和初擢進士第短小精
悍詩最有名時號短李李錡鎮浙西辟為從事錡
寖不法數諫不聽會朝廷遣使召錡錡偽稱疾不
應命令紳作疏紳陽怖不能成章錡怒囚之錡誅
或欲以聞謝曰本激於義非市名也乃止穆宗時
為翰林學士會昌中歴淮南節度使治尚剛嚴尋
入相卒諡文肅
宋李穀字惟珍潁州汝隂人少任俠為鄉人所困發
憤從學所覽如宿習舉進士擢監察御史歴仕漢
周拜中書侍郎平淮南多穀策令學士陶穀為贊
賜之加開府儀同三司宋建隆中卒贈侍中
張綸字公信潁州汝隂人有材略太宗時為江淮
發運使奏除通泰楚三州鹽戶宿負疏五渠導太
湖入於海築漕河隄二百里於高郵北旁錮巨石
以泄横流泰州有捍海堰延袤百五十里久廢不
治歲患海濤綸奏修之身自臨役堰成民利之所
至興利除害多善政再遷東上閤門使
王臻字及之汝隂人舉進士累遷淮南轉運副使
時建議濬淮南漕渠廢諸堰臻言揚州召伯堰實
謝安為之人思其功以比召伯不可廢也徙閩州
閩多先食野葛而趨仇家求鬭即死其處以誣仇
人臻辨察其狀被誣者多得釋官至御史中丞臻
剛嚴善決事所至有風節
張傅字巖卿進士及第稍遷祕書省著作佐郎知
奉符縣徙楚州會歲饑不待報發上供倉粟賑貸
所活以萬計因拜章待罪詔奬之歴官工部侍郎
致仕卒傅強力治事七為監司所至審覈簿書勾
摘奸隱州縣憚之傅曰此正所以愛州縣也吏不
敢慢則州縣不復犯法矣時人以為然
魯宗道字貫之亳州譙人舉進士為定遠尉真宗
時為諭德上嘗使使召之方與鄉人飲酒於肆使
者曰上訝来遲當何辭以對宗道曰即以實對飲
酒人之常情欺君臣子之大罪使者如其言上嘉
其忠實仁宗即位拜参知政事太后嘗問唐武后
何如主對曰唐之罪人也宗道剛直無所畏避人
嘗憚之目為魚頭参政因其姓且言骨鯁也卒諡
肅簡
張信臣字公立亳州人為浦江尉其長多貪黷憚
其清廉通判遂州州民李十師以左道惑衆遠近
患之信臣發其罪遂人以安
魯有開宗道從子以廕知韋城縣尋知確山縣富
弼薦之以為有古循吏風知金州辯蠱獄之誣天
方旱獄白而雨知南康軍代還時方行新法王安
石問江南如何曰法新行未見其患當在異日也
知衛州水災人乏食擅貸常平錢穀與之且奏蠲
其息徙冀州增隄明年河決水果至不能冒隄而
止召為膳部郎中官至中大夫
曹穎叔字力之亳州譙人進士及第歴夔州路轉
運判官夔尚淫祠悉禁絶之累遷右司郎中陜西
都轉運使自慶歷鑄大鐵錢民盜鑄不己穎叔請
罷鑄諸郡鐵錢以三鐵錢當銅錢之一從之進龍
圖閣直學士知永興軍
元摩該太和人初爲庫庫部將至正間任平章事忠
直敢言不畏權勢後卒於晉寧子仲禮扶柩歸葬
明安然潁州人洪武初為起居注歴山東河南參政
浙江布政司拜御史大夫時太祖設四輔官以然
為之練達庶務多所禆益卒諭祭賜葬
李敏潁州人洪武五年由辟舉為工部尚書改江
西行省参政九年復除工部尚書以疾卒諭祭賜
葬
吴斌霍丘人由太學生擢刑部主事持法不撓累
陞都察院左都御史
章順舉字元凱潁上人洪武中以人材薦歴官勤
慎累陞河南布政使尋調廣西有惠政
張泌字淑清潁州人洪武中由歲貢授兵科給事
中陞光祿寺卿在任二十餘年於御膳必躬視精
潔祭享宴會必豐腆馭下以寬處事以公衆咸服
之受成祖寵遇尤渥嘗御題其畫像云
張思恭蒙城人洪武間貢入太學授刑科給事中
正直清介遇事敢言人有暮夜以金遺之者却不
受其人強委金而去詰旦言於朝上嘉其有守陞
刑部侍郎馭下嚴明人畏服之嘗兼綜軍務能謹
邊防為時名臣
陳巖蒙城人初名亮被薦入見太祖賜名巖命招
諭湖廣峒寇及境寇持兵猝至巖無怖色宣諭德
意悉棄兵羅拜又遣督逋租於常德察其土瘠人
貧請令輸鈔帛代租為慈溪縣丞民困於田租之
增額為奏罷之歴官台州府通判
趙亮亳州人任慶雲縣典史督民耕織歲荒捐俸
買穀給貧民以賢能聞陞崇仁縣知縣盜息民安
尋陞撫州府知府卒
卜謙潁上人領永樂辛卯鄉薦授工科給事中嘗
從皇太孫監國南京忠於輔導丁内外艱廬墓六
載宣德間直文華殿陳事每見嘉納陞陜西僉事
轉山東副使忤近倖左遷陜西参議民聞謙至歡
迎者塞途尋以足疾致仕
韓璽潁州人由鄉貢授工科給事中選侍皇長孫
講讀尋遷山東按察副使宣宗御極思念舊人召
還侍文華殿忤權貴出為廣東参政致仕歸室如
懸罄泊如也
王質字夢瑾太和人永樂甲午舉人歴官御史上
疏陳十事皆有裨大政松門聚盜質奉命往察還
奏止罪渠魁餘悉宥之境賴以寧正統二年陞山
東布政使時濟南多虎質至禱於神三日捕虎十
七餘皆引去陞戶部侍郎尋轉刑部尚書性清介
所食惟蔬人呼青菜王李賢有傳
陳嶷字九峰蒙城人宣德中舉賢良方正授刑部
照磨屢決疑獄楊士竒薦之擢御史蜀獠叛胡濙
舉嶷往𠞰嶷集將士授方略一戰而克陞陜西副
使
郭昇字騰霄潁州人天順庚辰進士明初潁之登
甲第者自昇始任工部主事督運徐州吕梁洪從古
險阨大石百餘伏水中每歲溺船數百岸為水所
齧仄隘不能容足昇鑿石以殺水勢甃岸以石板
束以鐵釘灌以石灰為功甚鉅植柳濬井以蔭濟
行人值考課軍民詣闕請留擢郎中仍蒞洪事維
揚河善淤運舟膠淺當事檄昇治之昇疏淤滯置
儀徵白塔河牐河溢則洩於江江漲則引於河瀦
蓄有法陞陜西参議未任卒今洪上有郭公祠
高桂字月菴潁上人由監生授德興丞時宸濠作
逆巡撫江西都御史王守仁率師討之桂以督餉
功陞萍鄉令引老告歸散金以周貧族而自奉常
不給
儲珊字朝珍潁州人弘治己未進士為清江縣知
縣選御史巡按山東抗疏奏劉瑾不法狀謫岢嵐
州判瑾誅起南京兵部主事擢浙江僉事劇賊王
浩八亂桃源珊提兵𠞰之戰屢捷偶與上官左即
拂衣歸敘功仍賜綵幣銀牌
盧翰字子羽潁州人嘉靖甲午舉應天鄉試授兖
州府推官署滕縣事有巨盜難獲廉其出没蹤跡
盡擒之當事比之虞詡復署曹縣抗疏發賑全活
萬人齊魯之士不遠數百里来受業門下翰教以
孝友力行親為証解六經告歸後汝潁淮泗間有
學行者多出其門
徐熙霍丘人由歲貢授巴縣知縣縣多虎舊設機
穽捕之益甚熙至齋沐告於神虎悉遠遁
石顯字孔彰潁上人由歲貢任南陽通判改大名
陞夔州府同知贊政有聲享年百歲有竒
張光祖潁州人嘉靖壬辰進士授鉅鹿縣知縣調
繁上虞修白馬湖築海塘四十里上虞民建祠祀
之擢御史巡按關中疏劾總制以下殺無辜以冒
功忤權貴意遂罷歸
尚爵字淑仁潁州人父病樂石饘粥必嘗便溺器
必親滌舉嘉靖辛卯鄉試授掖縣知縣遷永平通
判灌園得金掩其封不取歸家僻處村落不入城
市和易恬澹人稱長者
王謨字體文潁州人嘉靖壬戌進士授保定推官
屯田使者逮百許人羅織成獄謨有憂色母問故
跪曰兒不能殺人媚人恐失使者意以貽母憂母
曰兒為仁人我不難為仁人母竟平其獄擢給事
中劾時相高拱謫興平丞修洪口堰納金山諸泉
秦民利賴之仕至浙江僉事
李學禮字子立潁州人嘉靖已未進士授戶部主
事敡歴中外三十年值歲歉嘗輸粟活饑民萬餘
又嘗開膠河以利漕運後以養母告歸
王之屏字汝藩潁州人嘉靖乙丑進士令永嘉有
惠政晉戶部郎陞建昌知府御史劉臺劾張居正
巡撫王宗載希居正旨羅織欲殺臺之屏力爭臺
得減戍歴陞雲南右布政
王希喆字思賢太和人家貧奮志儒業嘉靖壬午
領鄉薦選蒙隂令居官清勁邑有宦豪素恣横喆
至斂戢在任日惟蔬食每旦置數錢門外令隸卒
買菜以給
許廷桂字世芳蒙城人嘉靖癸未進士令阜城擢
御史劾宦官七人觸大璫怒削職人以此賢之差
印馬時疏江淮折色一省皆頌其德
李國士字汝志亳州人萬歷丁丑進士為豐城令
選給事中故事省中有疏先白政府國士曰倘關
白而有所撓將遂不言耶竟以是與政府左出為
浙東僉事歴陜西右布政思明之役調兩省兵七
萬討之檄為監軍冒暑雨瘴癘兼程抵太平賊聞
之氣奪乃諭以脅從㒺治降者三萬四千人斬獲
以千計進山西左布政乞休歸
王道增字益甫潁州人萬歷庚辰進士選御史視
鹺兩浙以劾債帥不法忤當路轉湖廣僉事閩人
李贄以儒起家二千石削髮留鬚肆意隱怪横詆
孔孟縉紳靡然惑之道增獨逐之出境後贄竟以
左道被逮論者服其持正仕至四川右布政
王維垣字伯師潁州人由歲貢授四川合州同知
知州劉冠南賢而有風力推官索賄不遂讒於御
史奏逮之合民赴闕訟冤事下撫按推官擒為首
者將以激變論如律維垣詣兩臺力辨冠南事無
實百姓為賢守訟冤不當坐冠南因得復官百姓
皆貰罪推官銜之遂拂衣歸
白夏字履中潁州人弱冠中河南鄉試授山西靈
石縣知縣課最為三晉第一丁母憂補北直隸遷
安縣首揆張居正病畿輔諸郡邑皆為祈禱夏堅
不列名遷汾州守汾有悍宗為民患夏束以法皆
斂手去汾人尸祝之
胡應聘字任宇潁州人萬歷丁酉中河南鄉試授
海豐縣知縣值歲大饑賑濟米不足請於上臺出
庫銀俾民易粟鄰邑取息以為給又貸民牛種民
有輕罪者令搜草根自贖由是荒蕪盡闢收穫數
倍遷灤州知州未幾謫東藩理問監泰山香稅一
無染指屢遷屢躓後以德府審理致仕家居環堵
蕭然人稱廉吏
王確潁上人領鄉薦為餘杭令有惠政嘗雪冤獄
雪者餽金不受為建却金亭内艱服闋補東明令
以治河功擢汾州守時宗室暴横以法裁抑之被
流言桂冠歸
徐治民字元禮潁州人由歲貢授棠陽令戴星出
入百廢俱興尚書張鶴鳴奉命餉雲中夜過縣鈴
柝聲達旦問役者曰奉使君令防盜使君神明事
必知之不敢懈也歴遷刑部郎治獄屢折勲貴出
為平越知府輦下泣而送之者數萬人
劉九光字文孚潁州人萬歷乙未進士由縣令歴
職方郎中條上方略十事悉允行轉山東参政督
理糧儲國用充足兼設法救荒多所全活擢廣西
右布政分守蒼梧猺人窟於箐峒時出剽掠將吏
請剿以邀爵賞九光諭以威德無不輸服陞雲南
左布政乞休歸
鹿獻陽字宁光潁州人天啟乙丑進士授大同府
推官方奉檄赴新平至聚落城時大同猝被圍屯
堡防禦久疎獻陽與吏民分地堅守閱數日援至
圍解論功以邊才薦降勅嘉奬賜白金十錠
韓獻策字起卿潁州人崇禎甲戌進士觀政大理
寺值流賊䧟潁一門殉難者十一人具疏陳情備
言其父光祖忠憤殺賊被執不屈並男婦惨死之
狀朝廷憫之勅部議卹尋授行人使唐藩拮据王
程而卒
寗予慶字大履潁州人中立孫崇禎甲戍進士授
掖縣知縣縣新罹兵慶悉心撫字民獲生全更值
軍興旁午郡縣難支慶一切奏辦大吏交章薦之
徵為戶部主事轉員外郎專督新餉時邊儲告匱
外解後期從前司餉者相繼被譴獨慶委曲應辦
從容中欵以才器議改吏部忌者擠之即移疾歸
高天佑字味元潁上人由選貢授觀城縣知縣三
年膺上考陞左州知州致仕歸時邑屢告警凡築
城濬河備火器理糧餉靡不竭力從事更捐金建
敵臺一座於城東北隅以扼要害城被圍急與邑
令親冒矢石督戰者凡一月忽暈仆城上舁歸而
卒
國朝李文煌字包闇潁州人順治丁亥進士選庶吉士
改吏科給事中條陳利弊皆中機宜出為廣東参
議時版宇初定境有負固未服者或剿或撫悉歸
誠焉遷鄖陽副使地當滇楚之交民貧驛衝戶口
多流亡文煌招撫勸墾獲有寧字再轉冀寧参政
致仕
劉佐臨字與襄潁州人廷石子順治己亥進士授
山東兖州府推官數平反大獄省釋無辜未幾裁
推官改武城縣知縣經亂後民散土荒佐臨招徕
勸墾一二年間人盡復業庚戍夏令民修築城隄
民以農時求緩不聽且嚴督之隄成二日河決隄
不没者尺許衆驚為神遷山西汾州府同知引年
歸弟壯國字幼公與佐臨同榜進士濟寬字公定
亦登賢書有同胞三鳳之目壯國知山西夏縣築
姚暹渠堤三十里三日而成後以勘荒為民請命
觸怒巡撫遂被劾罷濟寬授宣平知縣撫循有治
聲尋以疾乞歸
郝㢲字先五潁州人前天啟丁卯中河南鄉試康
熙初授漢陽府推官廉平不擾兼有吏才
王師南征巡撫委催九江軍需㢲星夜經理比大軍至
而楚北糧芻早集城下戎事初罷案牘山積㢲按
律原情務從輕比馳驅鞅掌以勞卒官
劉搢字子方潁州人順治己亥進士授洪洞縣知
縣縣有龍社里山洞深險頑民逃入不奉租調且
時出剽掠搢率精騎直抵洞中擒其魁餘黨悉散
汾河水溢没民田萬餘畆勘山中多棄地勸民開
墾得熟田如没數焉為令六年境内以治會與上
官齟齬遂歸
王公楷字木重潁州人順治辛丑進士授成安縣
知縣鄰邑有告夫被殺者株連數十人公楷奉檄
理之訪其里中自某死後有屠沽兒往外未歸即
命蹤跡捕之果得因奸殺死狀獄遂決縣苦漳水
公楷請豁瀕河地租晝夜行泥淖中率民修築堤
防疏通畎澮未幾水竟西徙出境士民德之以丁
内艱歸
李甲聲字公振潁州人由拔貢授廣西天河縣知
縣叛民殺官吏會兵進𠞰甲聲奉檄監軍以叛民
因憤作亂餘皆誘惑軍雖壓境弗令輕戰故土官
母持金夜叩軍門求𠞰以復其仇甲聲不許逆黨
聞之相繼解去乘間捣賊巢殱其魁亂遂定土官
母以叛民子女分給軍士甲聲宣諭以
國法悉令放還再任夀張遷漳州同知隨征臺灣率
敢死士冒險先登島寨漸復陞廣州知府調慶陽
所至勸耕平訟革除陋例西鳳饑民就食於慶捐
穀倡賑全活甚多
張琦字佩玉潁州人康熙庚戌進士授陵川縣知
縣行取為戶部主事歴郎中時江撫宋犖以旱災
入告同官嚴駁之琦曰今歲大旱
皇上宵旰憂勤不可駁也别具允稿題覆得免正供銀一
十八萬九千兩遷福建建寧府同知多善政三年
移病歸
李紳文字陟屺康熙戊辰進士選授蒲江知縣縣
僻居山谷迭遭兵燹榛莽滿城紳文為之立市㕓
通鹽鐵商旅漸集學宫久廢捐俸倡建置學田以
資貧士擢御史巡視東城授山西學使留充丙戌
會試同考波累去官尋起知保定府平反疑獄疏
通夾河以勞卒
唐勲字萬有潁州人康熙己未進士知廬陵縣修
白鷺書院進諸生講學不輟丁母艱歸服除補臨
縣知縣遇歲荒未及申進即行發賑全活數萬人
未幾病卒
黃陛字子納亳州人由拔貢授河南項城令為政
寬平稅免耗羨訟無贖鍰陞四川茂州知州建文
廟清糧餉減稅課在任七年有麥秀七岐之異
顔光旿亳州人康熙庚辰武進士由侍衛任龍關
遊擊捐貲設立里仁會以助兵民婚喪之無力者
又建書院課兵民子弟陞廣東春江副將值歲饑
有司以未奉上檄不便開倉旿力擔平糶陞福寧
鎮總兵陳奏保甲指掌册營中設立儲倉二事下
督撫行之卒於官
滁州
宋張昷之字景山全椒人父佖有詩名仕南唐入宋
官史館昷之舉祥符進士累遷殿中丞慶歷間以
富弼范仲淹等薦除天章閣待制後以光祿卿致
仕昷之忠廉鯁直尚節義吏治精明議論慷慨子
次元以父蔭歴官提點江淮荆浙福建廣南坑冶
鑄錢司事躬自巡歴務革積弊卒於道清正有父
風
張瓌字唐公全椒人參知政事洎之孫舉進士除
祕閣校理歴淮南轉運使三司責諸道羨財淮南
獨上金九錢三司移文譙責瓌以賦數民貧對入
修起居注知制誥英宗時遷諫議大夫生平遇事
輙言觸忤勢要屢黜不悔弟璪神宗朝歴官參知
政事
徐象賢全椒人祥符進士調山陽主簿歴韶陳二
州司理陳有巨盜未獲縣取他盜掠服象賢知其
冤持不可守怒象賢曰乞緩捕期不獲願獨坐尋
遇赦盜詣府自首守服其明仕至太子右贊善大
夫孫敷宣和進士宰相薦其才自潭州通判擢荆
湖北轉運判官以通敏稱
吳蔚全椒人熙寧進士調臨淮主簿攝令事時青
苗法行旁邑奉行峻急蔚施行得宜民以不擾歴
知廣德彭池三州所至興學校得士心
吳革蔚弟與兄同舉進士調揚子主簿遷貴池令
有兄弟争訟革流涕譬曉俱感泣去知廣德軍值
建平歲饑力請賑濟全活萬計知南雄州發摘奸
伏郡内肅清歴湖南運判卒子五人皆登第
明何世隆滁州人元季糾義兵捍鄉里太祖創業率
衆歸附授萬戶即命守滁以功累遷右副都元帥
州境當兵革之後民物凋殘世隆盡心拊綏衆賴
以安
楊元杲滁州人太祖駐滁值歲旱欲禱于神元杲
奏對稱旨常侍左右掌機宜文字悉當扈蹕渡江
權江南行省右司員外郎歴應天府尹練達政體
時論推重子賁字彦華以詞翰知名官周府紀善
阮弘道滁州人家素寒及壯知學通吏事太祖初
駐滁結事左右從駕渡江授中書省員外郎歴福
建江西行省參政俱有聲時全椒侯元善亦從渡
江掌簿書文字為員外郎後歴參知政事
魏忠字文卿滁州人介特有守以薦授諸暨州州
判調洛陽令遷守大同政尚清簡吏民德之月俸
僅取足餘悉歸之官
黃純全椒人永樂庚子舉人歴輝縣蒲圻教諭宣
德中詔選文學士特擢兵科給事中疏陳時政皆
中窽要遷江西提學副使
章惠全椒人永樂中由貢授平陽令以廉惠得民
心每有勾攝不遣隸卒止用粉牌以次傳遞題其
版曰不貪不食于民有益人隨牌至庶免譴責邑
中便之無違令者
沈青滁州人以軍功累官都督正統中修建京師
九門城樓及宫殿成封修武伯卒諡襄榮
馬諒字子諒全椒人宣德癸丑進士歴官南戶部
侍郎諒為人精敏所莅有政績出入中外三十餘
年清操雅節始終不變
劉清字廉夫滁州人正統戊辰進士選庶吉士己
已之變北兵犯德勝門百官分地守禦清督衛士
防禦甚嚴擢兵科給事中巡視紫荆關雅有威望
佐都督毛福夀討竹查山叛苗所得廩賜悉頒麾
下將士感勵遂大奏捷擢刑部侍郎後左遷四川
參政卒
石澄字士廉滁州人天順丁丑進士授刑科給事
中一日進讀章疏英宗喜其詞氣侃直呼為石給
事繼因彈劾稱旨特書名于屏遷鴻臚寺少卿
劉必賢字天祐滁州人天順丁丑進士歴知諸暨
南城二縣以政最入為御史尋出守衢州有治聲
黃&KR1729;純之子天順庚辰進士擢御史振肅風紀以
劾權貴謫常山丞遷知化州轉道德二州所至興
學祛弊政化大行
劉愷字伯和滁州人成化乙未進士令武陟有惠
政擢御史糾閹人蔣琮罪疏三上謫瀏陽丞歴薊
州知州薊為畿輔劇地素多權貴侵撓吏治愷一
無所徇累擢福建參政
吳璋全椒人成化丙戌進士授戶部主事抽分蕪
湖盡却耗羨歴郎中以清正忤貴臣出守鶴慶毀
淫祠興禮教滇人化服
錢山字静夫滁州人成化丙戌進士除御史出為
浙江按察司僉事築海塘以禦民患轉江西行部
至豐城值大水民饑不俟奏請發粟賑貸遷副使
致仕
張綱字萬善来安人成化戊戌進士由南戶部郎
出守岳州以簡素自持平恕為治調黎平未赴卒
子楠舉進士歴官鴻臚卿清粹有父風
石祿字允升澄之子弘治庚戌進士授行人歴遷
順天府丞劾劉瑾不軌謫茶陵知州時論壯之
于鏊字器之滁州人正德戊辰進士授戶部主事
解邊鎮餉金督徐州倉儲皆以廉謹聞選御史巡
視長蘆鹺課兼理河道所至剗弊剔蠧風采大著
繼巡宣大宗屬中貴皆望風悚服遷浙江按察司
副使擒大盜湯毛九等進山東按察使調貴州致
仕
孫存字性甫滁州人正德甲戌進士授禮部主事
累遷河南左布政使吏才敏練尤精于法比嘗輯
一代典制與疏例互相發者附于律令名曰讀法
周冕字服之滁州人正德丙子舉人授新安令時
洪水為災冕築堤千餘丈民免漂溺擢南御史遇
事敢言中外憚之查勘各衛屯田及紫沙等處蘆
洲清界址除宿弊以忤權要出守鶴慶不赴乞歸
彭儒字伯真全椒人嘉靖乙酉舉人歴兖州濟南
泰安同知居官廉謹尤多幹略文牒盈前片言立
剖
戚賢字秀夫全椒人嘉靖丙戌進士歴知歸安唐
二縣平徭役清獄訟摧豪猾毀淫祠值歲凶民饑
賑糶有方以卓異徵累擢刑科都給事中因太廟
災疏請進賢退不肖謫山東布政司都事尋致仕
闢南譙書院聚徒講學闡發良知宗旨
胡松字汝茂滁州人嘉靖己丑進士授東平知州
歴湖廣參議協𠞰湖北叛苗尋督山西學政值太
原有警松條奏十二事皆切邊計特擢參政協守
雁門俄落職後起陜西參政累遷江西巡撫未莅
任聞流賊犯境率兵千餘倍道疾馳出賊不意悉
殱之又討平廣西賊帥張璉遷侍郎陞南京吏部
尚書松潔己好修富經術晚主銓柄以振拔淹滯
為己任卒諡恭肅弟楩字汝嘉倜儻有才略以兄
廕累官寶慶知府時蠻酋李文祿等屢𠞰未獲楩
以計擒之
竇潤字子雨滁州人嘉靖乙未進士授戶部主事
分司徐州事竣還部殁無以殮人服其清
宋璘字玉輝来安人嘉靖丁酉舉人授嚴州推官
雪淳安冤獄攝建德篆及監九廟大工材木潔己
無私子行可亦由舉人授嚴州推官清操肖父
邵夢麟字道徵滁州人嘉靖己未進士授大理寺
評事遷寺副歴河南僉事清屯田數萬頃置兩驛
以甦民困擢浙江參議督兵禦倭獲其酋數十人
終山東參政
江以東字貞白全椒人隆慶戊辰進士授戶部主
事歴南考功郎出督江西學政以疾乞歸生平清
介絶俗歸後時衣布袍跨驢以行所居止敝廬數
椽
石應岳来安人隆慶辛未進士選庶吉士改給事
中屢有建白務得大體歴官戶部侍郎
彭夢祖字應夀全椒人萬歷庚辰進士由戶部主
事累遷浙江台紹副使刊布台郡易俗四宜固海
防儲軍實
王嘉賓字國賢滁州人萬歷癸未進士授定海令
親給駐防軍餉杜大帥及監軍侵漁之弊調諸暨
設方略擒巨盜以艱歸起補海寧築海塘銅鞮數
十里以捍水患徵拜御史卒
賈巖字魯瞻滁州人萬歷壬辰進士授戶部主事
時國本未定疏請冊立慷慨數千言尋考功郎趙
南星典計以清正被斥巖抗疏申救語侵輔臣謫
曹州判
李鵬南全椒人萬歷癸卯舉人知尉氏縣釋冤囚
有惠政遷雲南府通判卒後流寇犯邑中有尉氏
人特訪其故廬拜哭而去
金光辰字居垣全椒人明戊辰進士授行人選御
史糾内璫救言官大著風節尋以言事忤旨召對
平臺詰責再三辭氣不撓謫浙江按察司照磨父
九殿喜曰子以直道事君吾復何憾召為大理寺
正屢擢左僉都御史總憲劉宗周以廷諍獲譴光
辰申救尤力復鐫級謫外
國朝金光昊光辰從弟也明季侍父九陛赴棗陽令任
流寇偪城父命之歸避光昊曰父殉城子殉父何
避為佐父固守棗城獲全後舉壬午鄉試令長子
黠胥欲以前令逋糧責民代償光昊精于檢察民
無擾累歲旱禱雨立應有麥穗五岐之瑞以瘁卒
官貧不克殮潞守鳩金助之
金拱敬滁州人父若嵩居鄉有長者名拱敬性至
孝嘗刲股療母疾舉明季癸未進士順治三年授
兵部主事尋調吏部歴考功郎中繼以太僕寺少
卿管文選司郎中事拔才舉能悉稱其職
吳國龍字玉騧全椒人父沛耆儒有名行國龍明
季癸未進士授戶部主事母喪廬墓順治中以漕
撫蔡士英薦徵用康熙元年授工科給事中歴禮
科掌印給事中封章屢上皆有裨軍國大計丙午
典試山東得人最盛
朱宏憲字守謙全椒人順治辛卯舉人由溧水教
諭遷完縣令均徭革耗又邑俗多輕生每以投繯
服酖構訟不止宏憲悉置不問舊習頓革子大乾
舉進士歴知章邱武清二縣俱有善政
金光房字天駟光辰弟順治己亥進士授九江推
官以廉明稱缺裁改補瓊山令益著清節又議均
貢香黎人樂附鄰縣有欲以𠞰黎邀功者力寢其
事鎮兵譁噪單騎出諭軍情立定尋卒於官子作
鼎康熙甲辰進士有文名
和州
宋沈立字立之歴陽人舉進士簽書益州判官提舉
商胡埽采摭大河事迹古今利病為書曰河防通
議治河者悉守為法遷兩浙轉運使茶禁害民著
茶法要覽乞行通商法詔從之擢右諫議大夫出
為江淮發運使居職辦治初立在蜀以官粟售書
積卷數萬神宗問所藏立上其目及所著名山水
記
魏矼字邦達歴陽人宣和二年上舍及第紹興初
累遷考功郎會星變陳言高宗識其忠擢御史在
職七月論事凡百二十餘章遷祕書監力論和議
之非忤秦檜屢出奉祠
張邵字才彦烏江人宣和三年上舍及第建炎初
調衢州司刑曹事詔求可使軍前者邵慨然請行
以不屈留北十五年與洪皓朱弁俱全節南歸累
官敷文閣待制知池州再奉祠卒子孝曾後亦以
出使殁
張祁字晉彦以兄邵奉使恩補官祁負氣尚義趙
鼎張浚皆器重之與胡寅友善秦檜素憾寅因誣
祁罪下大理檜死獲免累遷直祕閣淮南轉運判
官
張孝祥字安國祁子舉紹興二十四年進士第一
累遷起居舍人出知撫州年未三十莅事精確移
守平江庭無滯訟以張浚薦召入除直學士院兼
都督府參贊軍事歴帥靜江湖南北皆有聲績卒
年三十八孝宗惜之有用才不盡之嘆
張孝伯孝祥從兄登隆興元年進士第開禧中累
官參知政事時韓侂胄當國孝伯勸弛偽學禁始
追復趙汝愚官一時貶斥者得還故職子即之官
至直祕閣有書名
陸同字彦和歴陽人以父有常蔭補官知望江縣
請蠲營田賦外之征移知廬江中外皆薦孝宗書
其名于御屏擢知房州復以大臣薦遷京西轉運
判官首罷襄陽薪蒸之禁平反鹿門山獄尋請祠
歸子世良時任廣東提刑以父老亦乞侍養旋里
元張茂之字宗榮含山人累官淮南轉運使以寬厚
稱
明何宗顯烏江人博涉經史元季領鄉薦避兵嚴州
胡大海克嚴州得之薦于太祖及定婺州改為寧
越府即命知府事宗顯首開郡學延儒士葉儀宋
濓為五經師時久亂學廢至是始聞弦誦聲加意
拊循郡以大治
馮榮和州人吴元年舉人材知華亭縣海濱盜猝
起執榮欲害之邑民何潤挺身詣盜力言榮良吏
宜釋始得免及盜平榮請于大帥止戮渠魁而貸
良民之詿誤得脫死者數萬復興學勸農平徭清
獄民益感悅
徐伯常和州人嗜學篤行洪武初舉人才由典史
歴知縣以廉幹聞案無留牘
吕秉直和州人洪武初舉人才知泰興縣為人淳
篤莅事果決尤敦尚風化民俗歸厚
張貞字有祥茂之孫洪武中膺文學薦授真定令
以慈惠得民心秩滿日老稚扳留至不能前遷都
督府斷事致仕永樂初以循吏召用貞引疾固辭
特詔褒嘉
王斆字子學含山人永樂初由楷書授推官遷東
昌府通判所至皆以廉謹稱鞫獄多平反歴官三
十年家無餘資
張祐字一德含山人永樂甲辰進士授刑科給事
中以讜直忤時出守處州威惠並行俄奔父喪因
郡有寇警特命起復督軍𠞰平加俸三級郡人立
祠祀之
王璽字廷用和州人正統戊辰進士觀政戶部奉
勅賫金帛犒兩廣軍士尚書金濂薦其才授本部
主事屢奉差督辦通州天津草束浙江鈔課及儹
督紫荆糧儲皆有廉能之稱歴兩浙鹽運使盡釐
宿弊又州人王珍由進士令浦江亦有治聲
唐忠字以信含山人天順已卯舉人授密雲令捕
治豪猾請蠲水衝田糧民甚德之以艱歸家居貧
甚至鬻衣以給
胡澄字景濂含山人天順已卯舉人授寧都令慈
惠多善政九載秩滿民籲留之又三載遷寧海州
同知以暴疾卒州人哀悼
武臯字舜弼和州人弘治癸丑進士授長史輔導
榮藩日進講讀勤恪盡職榮藩嘉之深加禮重
馬應龍字公濟和州人正德辛未進士授戶部主
事大軍討河南流寇奉命督餉給軍賊平有銀幣
之賚又從都御史彭澤西征蜀盜率偏師進𠞰斬
獲千計遷郎中尋出理遼東糧儲潔己奉公邊鎮
竦服擢山東按察司副使整飭霸州等處兵備痛
懲積弛之弊軍政一新百廢具舉又剪除巨盜及
勢家之素為囊槖者境内肅清民皆設位祀之于
家
萬慶字子餘和州人嘉靖已未進士授行人奉使
楚巾盡却餽遺擢刑部員外郎有豪猾倚中貴勢
犯私鑄罪諸司莫敢詰慶獨寘之法無所貸遷守
泉州舊有不便于民者數事慶悉罷之輿情大愜
又計擒倭寇海濱獲安
張尚儒和州人萬歷中由貢授巴東令以政最遷
歸州知州新灘有險石尚儒特命工鐫鑿以便行
旅人多頌之
國朝成性字我存和州人舉順治己丑進士授中書舍
人選御史出按福建有清直聲轉兵部主事以大
學士馮溥薦擢工科給事中
李衷燦字藜仲含山人順治巾以貢授洵陽令遷
冀州知州復補荆門州時有𠞰寇之師衷燦竭力
轉餉以繼大軍由是巨寇李来亨等皆即殄平擢
衛輝同知問學於耆儒孫竒逢執弟子禮時人稱
之
張其善字同人含山人順治辛丑進士授東安令
邑中民猺雜處素稱難理其善莅官清惠境内翕
然遷高州府通判未任卒
胡騰虯含山人貢生歴莱陽韓城二縣丞潔已愛
民以廉惠稱卒於官韓人立祠祀之
廣德州
三國吳朱治字君理故鄣人隨孫堅征伐拜司馬從
破董卓孫策薨治與張昭立權每進見權恩敬特
隆治性儉約雖富貴車服唯供事封故鄣侯
宋倪濤字巨濟廣德人年十五試太學第一舉進士
累官司勲員外郎時議有事燕雲大臣羣相附和
濤獨抗言其非王黼怒其阻軍事貶監朝城酒稅
再徙茶陵船場卒明年金師至朝廷憶濤先見錄
其子
李嘉言廣德人隆興初進士後從范成大使北歴
知常饒二州皆有去思尋以尚書充使而還
吴應龍字雲翔建平人嘉定進士遷知興國軍治
最趨命入奏陳八事理宗嘉納之拜御史官止廣
南西路運判
章汝鈞字和叔建平人淳祐進士授國子監書課
官召試館職首以厚人倫扶國綱為對以祕書正
字家居時多以差役破家汝鈞與梅應發倡行義
役公私便之鄰郡取則焉除祕書郎卒
梅應發字定夫廣德人淳祐間進士居官忠貞廉
退秩至中奉大夫直寶章閣致仕元初召起之辭
以疾
明姚恕建平人洪武甲子舉人任杞縣令性介才達
綽有政譽擢御史所至振肅官至江西按察使靖
難兵起宣城陳尚書迪不屈死恕陳壻也亦被戮
孫昇字伯高建平人永樂甲申進士任御史時妖
婦唐賽兒作亂昇統張旟馬撫王真等敗賊於諸
城山東悉平擢遼府長史終建昌知府
胡廙廣德人永樂中貢任給事中陞左副都御史
讜直敢言時建平馬政擾民廙援祖制疏言州居
山磧無平原可放牧免之尋改福建參政
濮瑾字良玉廣德人由選貢知寧陽縣兩賑饑民
全活甚衆委督逋糧至誠勸諭民咸樂輸上官交
薦以親老乞歸
姜洪字希範廣德人成化戊戌進士知盧氏縣勸
耕教織有循吏風孝宗時擢御史疏時政八條多
見採納按湖廣楚藩請益莊田洪奏罷之陞雲南
參政土官陶洪約八百媳婦共為亂洪乘間捕治
亂遂戢合兵討洞蠻桃古平之轉山西布政劉瑾
求賂弗與落職歸瑾誅擢山西巡撫惟收月俸六
石卒官無以為殮諡莊介
吕盛字文郁建平人弘治己未進士任湖州知府
時孝豐湯許為寇盛深入其阻諭以禍福兵不血
刅而就俘餘寇悉平後備兵天津武宗南巡時方
饑饉盛以無礙官錢給四方流民俾充夫役民不
知擾未幾改雲南屯田副使
宗璽字朝用建平人弘治己未進士授大理寺正
時逆瑾暴虐多害善良璽平反不撓出為江西副
使值副使胡世寧疏宸濠不軌十事濠亦誣劾世
寧章下藩臬議濠嗾致世寧於辟衆持疑相向璽
獨奮筆白其誣遷福建兵巡平大帽山寇有旨增
秩改廣西按察復平叛獠終雲南布政使清公帑
巨萬以贍軍旅
潘潤字時雨廣德人正德甲戌進士歴官儀部郎
擢守處州當道議增郡賦力爭而止比入覲民有
餽遺堅拒勿受衆構却金亭以懷之遷雲南兵備
副使
李得陽字伯英廣德人嘉靖乙丑進士任戶部𣙜
淮關盡蠲浮苛知九江府築三洲堤建澄江樓萑
苻息警歴陞湖廣巡撫鍥成賦役全書永為規式
奏止荆沙衡永採木之害以乞養歸追嘉撫楚之
績起南工部侍郎會陵殿城諸工役並興以勞瘁
卒官贈戶部尚書
李模字子範廣德人嘉靖間進士仕刑部主事委
漕運理刑減稅二萬兩擢吏部稽勲司稱銓曹第
一廉吏
夏良心字宗堯廣德人隆慶辛未進士除刑部主
事歴陞山西參議轉兩浙水利道築海堤功加秩
賜金按察山東布政河南皆遇饑歉賑濟有方擢
江西巡撫時兩璫𣙜稅歲幾十五萬奏減七萬有
竒加兵部右侍郎捐罰鍰四千金設倉置田儲粟
備賑卒贈兵部尚書
李天植字性甫廣德人隆慶辛未進士授平陽推
官擢吏科給事巾鄒元標趙用賢糾張居正奪情
被杖天植疏救甚力有旨選閹寺多人天植言儒
士進學數少中貴選用數多事體倒置語攻政府
出參饒南道時毀天下書院欲併廢白鹿洞膳田
天植力持不可後歴曹濮兵備以終
管九臯字如鳴廣德人隆慶庚午舉人知富陽縣
以卓異擢御史彈劾不避權貴歴廣東副使清操
益勵
李徵儀字于来天植孫萬歷辛丑進士知清江縣
擢御史疏言鄒元標顧憲成趙南星直諫蒙譴宜
峻擢以備啓沃閱視山海居庸兵馬條上便宜數
事皆報可劾李三才盜用皇木發内監冒破金磚
等費止内苑營建臺榭皆俞允巡視長蘆鹽政督
學順天掌河南道臺綱肅然陞大理寺左丞以不
附魏璫削籍比璫誅原官起用
夏之彦字士美廣德人萬歷壬子舉人知應山縣
痛革徵收贏羨行戶供應都御史楊漣直諫罹璫
禍鍛鍊追贓下本貫承比之彦設櫃募金且鬻産
二千金代贖臺檄下漣幼子于獄為築别室居之
名曰疢疾軒時餽槖饘或為危之之彦曰使某附
楊公得禍天下萬世應有知我者遷武昌府丞鑿
壓霧嶺通道五十里陞浙江鹽運司運同却常例
疏鹽引商民兩利
戈簡字行可廣德人崇禎辛未進士知晉江縣謝
絶請謁綜賦汰役練兵修學息海氛靖山寇皆有
成績
王之棟字嘉隆建平人崇禎間恩貢僉判卬州民
愛戴如父母攝篆榮蒲二邑會討叛蠻督餉黎城
瀘河諸處調運不匱以不善事上官左遷去任
國朝包元翀字拂雲廣德州人順治間恩貢授平隂令
時濟上屯兵縣苦供億元翀區畫以濟斷獄明允
蝗入縣界虔禱之遂出境
六安州
明張子貞字彦誠英山人洪武間由國子生授車駕
司主事言事謫戌嶺海復起遷山東僉事以切直
忤時謫隸苑馬寺上見其題龍江衛詩詔復其官
敡歴中外幾四十年清心苦節寵辱不驚尚書蹇
義嘗嘆曰居官不必遠法古人近效張子貞可矣
潘岳字居仁六安人永樂丁酉鄉薦授鄭州訓導
擢監察御史彈劾不避權貴忤旨發充後軍都督
府掾府帥待以優禮岳曰非朝廷意也執役無異
羣吏復職按浙閩單騎問民疾苦暑日手自持蓋
家居置田給族人以承庸調
汪霖字潤夫六安人景泰進士歴御史按雲南浙
江所至振紀綱雪冤滯不為苛察成化初監征粤
軍陞大理寺丞以左僉都御史巡撫畿内凡八受
璽書奬諭生平寬厚謹慎為世所稱
潘貞字景徵岳之子天順進士累遷福建副使覈
銀課加耗重息以補他課之逋進四川按察使出
滯獄擒豪僧陞布政司貴州苗亂徵兵糧於蜀開
府㒺知所措貞請以苗攻苗發近疆播州龍州之
卒應之
潘鏜字宗節貞子弘治丙辰科進士官監察御史
首劾閹黨高鳳又條時政四事皆不報以劾逆瑾
矯制削籍瑾敗起授廣東按察司僉事
彭辨之字問夫霍山人正德戊辰進士知餘杭時
淛苦織造辨之請於上官奏裁之守彰德補饒州
為政務安静終山東參政
潘銳字宗魯六安人正德丁丑進士授行人力諫
南巡荷校跪闕下曝十日杖五十降南國子監學
正世宗即位復其職因論柄臣再杖謫其剛直蓋
天性云子子正字汝中嘉靖壬辰進士擢給事中
論罷冡宰汪鋐謫西平縣丞累遷湖廣兵備討平
亂苗遷貴州參政歸
丘玳字文玉六安人嘉靖戊戌進士授戶部主事
餉兵榆林一洗扣除尅減之弊遷守温州海上巡
徼者輙誣漁販為盜悉原而釋之調守寧波亟繕
城郭倭至得免蹂躙歴官不攜家累榆林之役或
報夫人訃且至叱曰此豈顧家時耶其首公盡職
如此
張澡字子新襲職六安衛指揮積功至參將先後
駐浙江十年禦倭大小數十戰皆捷鎮海之功尤
偉總兵吳淞上沿海沿江諸圖議移鎮滇南授征
蠻將軍印鎮粤西叛苗未靖設方略撫𠞰兼施尋
以南京都督致仕
徐必進六安人弱冠登第歴禮刑二部郎出守嘉
興七年郡人戴之三塔寺五太守祠必進居其一
遷福建副使致仕
郝錦字絅卿六安人崇禎丁丑進士授豐城縣令
縣糧賦甲江右錦覈包攬清里甲裁陋規政最一時
移新建令時獻賊震袁吉士民逃竄錦調兵食治
守械衆心乃安遷御史侃侃有諍臣風
泗州
漢韓牧字子台臨淮人哀帝時為御史嘗建言水利
宜于九河故道穿之縱不能為九但為四五亦可
以殺水勢
三國魏陳矯字季弼東陽人明帝時為尚書令帝嘗
至尚書門矯啟曰陛下欲何之帝曰欲案行文書
耳矯曰此臣職分非陛下所宜臨也帝乃迴車其
直亮如此後進爵東鄉侯卒諡文貞
晉陳騫東陽人矯子沉厚有智略仕魏為尚書郎遷
中山安平太守並著治績晉武帝即位以佐命功
封高平郡公加太尉卒諡武
南北朝齊劉元明臨淮人歴仕山隂建康令有吏才
官至大司農
宋許遵字仲塗泗州人舉進士擢大理詳斷官知長
興縣賑濟水災益興水利溉田甚溥熙寧間知夀
潤二州累官中散大夫
李稙字元直泗州臨淮人明敏篤學客蘇軾門鼂
無咎見之曰此國士也以女妻焉靖康初向子諲
轉運京畿時盜起路阻使稙督犒師銀百萬糧百
萬石自淮趨濟卒以計達秦檜當國稙丐祠奉親
檜死除戶部郎中丁母憂哀毀廬墓有白鷺朱草
之祥劉鎮遺之書曰忠臣孝子元直兼之矣為京
西河北路轉運使措畫有方廷議倚重遷江南東
路轉運使上書言江防十策卒諡忠襄
王霆字廷叟東陽人嘉定四年中絶倫異等科授
承德郎知濠州職事修舉金兵至光州以霆知州
事霆分遣間諜整飭戰守之具大戰州西光人乃
安
明鄒魯盱眙人洪武中以聰明正直舉授河内縣主
簿尋以事降會稽縣典史耆民奏其廉能遂陞知
縣執法不阿為人誣奏逮至刑部事直特陞大理
寺丞
王晏盱𣅿人洪武初以薦授教職陞滋陽知縣廉
能有節槩博學多聞仕至陜西參政
張彦禮五河人洪武間以人才徵令陽武多惠政
秩滿民詣闕請留在任十八年卒於官囊槖蕭然
不能歸里因家其地
金純字德修泗州人洪武間由太學生授吏部文
選郎累陞刑部侍郎永樂間扈從北征尋奉命發
河南丁夫開濬黃河故道漕運賴之遷禮部尚書
調工刑二部在刑部時務寬大宣德中致仕卒贈
山陽伯
丁寧字惟和五河人永樂甲辰進士宣德七年巡
按廣東風紀大振嘗盛暑中過梅關見行者病暍
顛踣皆思得水乃躬披荆棘偶見石潤曰此必有
水命鑿之不踰尺而泉溢遂浚焉名福民泉至今
行旅賴之
陳敏字内修天長人景泰癸酉舉人為酃縣知縣
縣多虎患敏禱于神虎遂遠去改令連城興起文
教躬自誨廸連城科目久缺至是遂多登第者
張昊字朝元天長人弘治丙辰進士授烏程令擢
御史陞江西僉事分巡九江時姚原洞蠻寇掠昊
與參政董樸討之斬獲三百餘人欲搗其巢穴約
董進兵不至為賊所執不敢加害仍委之而去回
籍聽勘廷議復職昊事父母孝事繼母如其母撫
二弟有恩義子天駙字雲卿嘉靖乙酉鄉薦清宦
之後饔飱不繼而讀書不輟及仕兖州府通判不
持一錢歸
陳道盱𣅿人為文選主事出知金華能斷大獄累
遷南刑部尚書
陳大章盱眙人道之子由進士授刑部主事歴兵
部職方郎擢太僕卿長於吏治所在著聲兼工詩
詞善畫墨菊一時推重
沈應乾字蒞川五河人嘉靖庚戌進士初任海南
令累陞保定知府多惠政積俸悉留郡帑備賑仕
至密雲兵備副使嚴嵩父子執政未嘗一謁其門
嵩怒言官希嵩旨劾之遂歸里
常三省字魯軒泗州人嘉靖丙辰進士歴官湖廣
右參議泗苦水患三省投揭於撫按請開濬為總
河劾奏罷職既淮流陡漲水侵祖陵三省復以分
黃導淮之說言於行河使者卒用其議以襄成功
鄉人至今頌德
胡士竒字浮冶天長人萬歷丙辰進士授莱蕪縣
知縣擢御史巡按宣大嘗抗疏劾魏忠賢
馮應京字可大盱眙人萬歷壬辰進士歴任湖廣
僉事風采大著稅監陳奉恣横不法巡撫以下不
敢出聲應京疏列奉九大罪上怒逮問士民擁檻
車號哭不得行既去則家為位祀之禁獄者四年
釋歸復職所著有經世日用編蓄艾編月令廣義
諸書卒贈太常少卿諡恭節
崇正學字佩一天長人由監生考授州判時武舉
陳啟新言事稱旨擢省垣正學抗疏劾之降選平
陽縣主簿值海寇侵擾正學單舟諭寇寇悉降朝
廷序其功後引疾歸
國朝孫振先泗州人順治初署武進縣時守宗灝貪狼
多籍富民家且將請兵屠城振先以死争之城得
以全
江南通志卷一百五十
