江南通志卷三十一
輿地志
古蹟(二蘇松二府)
蘇州府
吳大城今府治是漢書志云吳本國周太伯所邑
元和志云闔閭自梅里始遷都於此吳地記云壽
夢始别築城為宮室於平門西北二里周敬王六
年闔閭使子胥築大城亦曰闔閭城城周四十七
里郭周六十八里隋開皇間楊素徙於古城西南
横山之東俗所謂新郭也唐初復故又曰羅城作
亞字形中有大河三横四直
吳小城在長洲縣即子城在大城内吳越春秋云
子胥築小城周十里不闢東門以絶越也越絶書
云小城周十二里門三水門二楚封春申君於吳
因城吳故墟以為都邑元末張士誠入據建太尉
府後曰王府今俗稱王府基是也
麋湖城在長洲縣北五十里越絶書云闔閭所置
又巫門外有麋湖西城越宋王城也吳越春秋云
平門外麋湖西城者麋王城也又有太公城章祈
城竝在縣東北姑蘇志云章祈疑即&KR1860;&KR1445;在今二
十二都
居東城在長洲縣界越絶書云闔閭所遊也去縣
二十里劉昭註訛為居巢城
鴨城在長洲縣匠門外東南二十五里沙里中寰
宇記云吳王養鴨所也東五里有豨巷是畜豬之
處又東二里有豆園吳王養馬處
摇城在長洲縣東南三十八里吳王子居焉後越
王摇居之今其地名大姚
巫欐城在元和縣東十五里越絶書云闔閭所置
諸侯遠客離城也又有欐溪城闔閭所置船宫也
相城在元和縣東北五十里相傳子胥初築城時
先於此相地壘土而城之下濕乃止故名
鴻城在元和縣治東婁門外相傳故越王城也
陽城在元和縣東北三十里環遶有湖曰陽城湖
後城堵城并在元和縣東南數十里堵城疑即赭
城今尹山鄉有堵城里
定錯城在吳縣吳市西屬小城北至平門漢荆王
劉賈築
魚城在吳縣西南十五里横山下吳地記云吳王
養魚處續圖經云蓋吳王控越之地宜為吳城方
言吳魚同音故訛稱魚周益公南歸錄云魚城在
田間基厚而方高二丈博倍之為田二十畆土極
細故久不壞
苦酒城在吳縣魚城西南二十里吳郡志謂長老
云吳王築以釀酒又有酒醋城吳地記云在胥門
西南三里儲城在吳縣胥門南三里吳王儲粮處
馬城鹿城俱在吳縣洞庭西山闔閭豢養之所
石城在吳縣西靈岩山吳越春秋謂闔閭興樂石
城註云吳之離宫越王獻西子於是
酒城在吳縣壇塘邊一名壇城夫差祭子胥處臨
祭勸酒故名酒城祥符圖經云在吳縣東南三十
五里大江邊一名陌城
衞王城在吳縣西南界相近又有舸城或曰柯城
越城在吳縣胥門外西南十八里石湖旁越伐吳
築此以逼之城堞髣髴具在高者猶丈餘
干城在吳縣馬安溪上越干王之城也
八門闔閭使子胥築大城陸門八水門八吳都賦
所謂通門二八水道陸衢是也西北曰閶門文選
註云象天閶闔門吳越春秋又曰昌門亦名破楚
門伐楚出此門西曰胥門吳地記謂本伍子胥宅
因名西南曰盤門吳地記云水陸縈回故謂之盤
又名蟠門刻木作蟠龍以鎮越東南曰蛇門吳郡
志云在已方故名又云越在已地吳作木蛇北向
示越屬吳也東曰匠門本名干將門吳地記云吳
王使干將鑄劍於此後訛為匠門又東曰婁門吳
郡志云秦婁縣所値又謂之疁即今崑山也東北
曰齊門越絶書曰闔閭伐齊大克取齊女為質子
為造齊門又吳越春秋云闔閭為太子波聘齊女
女少思齊而病乃起北門名曰望齊北曰平門吳
地記云子胥平齊大軍從此出故名東北三里有
巫咸墳亦號巫門吳郡志云巫平字畫相近此所
謂八門也又匠門南三里有葑門續圖經云當作
封門取封禺之山以為名葑門相近有赤門在城
正南今猶有赤門灣又東南有魴鱮門此三門皆
非八門之數至宋惟存閶胥盤葑婁齊六門水陸
共十二淳熙後胥門水陸俱塞元初城郭盡毁至
正中復繕完仍闢水陸門十一惟胥獨無水門
聖祖御製吳閶詩至閶門詩(恭載首卷)
養魚城在吳江縣西二十五里吳王養魚之所今
為魚城邨
陌城在吳江縣治北寰宇記云石頭城在吳縣東
南三十五里大江邊一名陌城夫差既殺子胥後
悔之臨江築塘創設祭奠百姓因為立廟於此或
云此即酒城在壇塘邊今屬吳江縣
吳城在震澤縣界今名吳漊邨
扈城在常熟縣北五里石城東南畿志云世傳吳
王建離宫扈蹕故名今有扈城邨
石城在常熟縣北五里越絶書云闔閭所置美人
離城也吳地志云越獻西施於吳王王擇虞山北
麓以石甃城為遊樂之所今其地有石城里
九里城在常熟縣北九里福山塘東岸直九折塘
口世傳吳王牧馬於此俗呼攔馬城有洗馬池今
存
莫城在常熟縣東南十二里相傳莫邪鑄劍處亦
謂之劍城又謂之莫邪城今有廟曰莫邪大王有
塘曰莫門又縣東四十里有莫城寰宇記云漢莫
寵築以壯海防者
海虞舊城在常熟縣治東晉太康四年分吳之虞
鄉立縣
利城在常熟縣北輿地志云晉元帝以海虞北境
之土山立利城以處流民
陶城在常熟縣東三十里相近有閭城郭城而陶
城尤大與莫城等合縣境共有十二城蓋唐廣明
中詔諸道州縣於邨堡置城集民兵自衞也
金鳳城在常熟縣西北四十八里唐天祐中吳越
所築在金鳳山下故名即今福山城址
尚墅城在常熟縣北十八里張士誠入福山港修
此城以屯兵
鵧城在昭文縣東北十五里隋大業末詔村塢皆
築城自保此其故址也又有朗城亦在縣境
婁縣故城在崑山縣治東吳子壽夢所築吳地記
云長洲東百里有秦時古疁王莽改為婁吳郡志
云婁縣今謂之崑山縣縣東北三里有村曰婁縣
蓋故縣所
南武城在崑山縣西北漢書婁縣註云有南武城
吳王闔閭起以禦越者越絶書云婁北武城去縣
三十里今為鄉
金城在崑山縣東三里相傳吳王所築基址猶存
東城在崑山縣東三百步南畿志云今橋巷猶以
東城名耕者於東寺後多得古城磚及銅箭鏃
西鹿城在崑山山下有卜將軍廟碑云葬於崑山
西鹿城
巴城在崑山縣西十八里其地有巴王冢巴城湖
雉城在崑山縣西北十八里今雉城湖即其地
崑山舊縣即今治在郡東七十里本漢婁縣地吳
地記云地名全吳水名新陽梁大同初置崑山縣
因縣界崑山為名
信義舊縣在崑山縣西二十里寰宇記云梁天監
六年以婁縣地分置舊唐書志云梁分信義縣置
崑山縣取縣界山名今崑山信義村即其故址
度城在新陽縣東南七十里相傳為黃巢所築旁
有度城湖
顔縣城瓦浦城竝在新陽縣東南皆古經所載
南沙廢縣在常熟縣西北三十里宋書志云本吳
縣司鹽都尉署吳時名沙中琴川志云東晉分海
虞縣置南沙咸康七年立以為縣今縣西北五十
里瀕江奚浦一帶地猶名南沙鄉
海陽廢縣在常熟縣北蕭齊置海陽縣屬毗陵郡
蓋今縣東北濱海之地
興國廢縣在常熟縣東四十五里梁置
東宫路西宫在長洲縣闔閭所建越絶書云東宫
周一里二百七十步路西宫在長秋周一里二十
六步
南城宫在長洲縣干將鄉長樂里
吳宫在長洲縣長洲苑東南五十里吳王别宫也
陸龜蒙問吳宫詞序云甫里之鄉曰吳宫今有吳
宫鄉
闔閭宫在吳縣越絶書云在高平里
館娃宫在吳縣西三十里吳地記云闔閭城西有
硯石山上有館娃宫今靈巖寺即其地吳都賦云
幸乎吳娃之館
前宫後宫西宫在吳江縣沈張湖之西皆吳王夫
差離宫也今村名猶沿其舊
響屧廊在吳縣靈巖山相傳吳王建廊以楩梓藉
地而虚其下令西施與宫人步屧遶之則響故名
今靈巖寺圓照塔前小斜廊即其址
長洲苑在長洲縣太湖北岸闔閭遊獵處圖經云
在縣西南七十里孟康曰以江水洲為苑韋昭云
在吳縣東吳都賦佩長洲之茂苑即此漢吳王濞
嗣葺吳苑極一時之盛枚乘所云上林不如長洲
之苑是也元和志謂長洲縣取此立名
初陽樓在長洲縣郡治池上唐皮日休詩危樓新
製號初陽
齊雲樓在長洲縣郡治後子城上即古月華樓吳
地記云唐曹恭王所建白居易有齊雲樓晩望詩
今名飛雲閣
西樓在長洲縣子城西門上更名觀風樓白居易
詩風月萬家河兩岸笙歌一曲郡西樓
陳公樓在元和縣虎丘山宋王曉記略隆興二年
四月敷文陳公鎮吳興避暑虎丘寺創樓其上
紅月樓在新陽縣通闠橋西元人朱君璧善畫嘗
作紫霧龍宫圖十年始就人謂其妙入神品末年
兵亂君璧抱圖坐樓中寇遥望虹氣貫月疑有至
寶蹤跡而至攘取觀之寇怒裂之而去楊鐵崖易
其名曰虹月樓并記
虎丘閣在元和縣輟耕錄云平江虎丘閻版上一
竅當日色清朗時以掌大白紙承其影則一寺之
形勝悉見而頂反居下明文徵明有詩
救虎閣在常熟縣興福寺左舊傳宋僧彦偁為虎
拔箭故以名閣其橋名伏虎
池光亭在長洲縣郡宅後即北亭唐刺史白居易
命名吳郡志云亭後有酴醿洞宋紹興中郡守沈
揆名之
滄浪亭在長洲縣郡學東南石林詩話云錢氏廣
陵王元璙别圃也宋慶歷間蘇舜欽得之作亭曰
滄浪後為章惇家所有紹興後歸韓蘄王世忠俗
名韓王園(附)宋蘇舜欽滄浪亭記(予以罪廢無所歸扁舟南遊旅)
(於吳中始僦舍以處時盛夏蒸燠土居皆褊挾不能出氣思得高爽虚闢之地以舒所懷不可得也)
(一日過郡學東顧草樹鬱然崇阜廣水不類乎城中並水得微徑於雜花修竹之間東趨數百步有)
(棄地縱廣亘五六十尋三向皆水也矼之南其地益闊旁無民居左右皆林木相虧蔽訪諸舊老云)
(錢氏有國近戚孫承佑之池館也㘭隆勝槩遺意尚存予愛而徘徊遂以錢四萬得之構亭北碕號)
(滄浪焉前竹後水水之陽又竹無窮極澄川翠幹光影會合於戶庭之間尤與風月為相宜予時榜)
(小舟幅巾以往至則灑然忘歸觴而浩歌踞而仰嘯野老不至魚鳥共樂形骸既適則神不煩觀聽)
(無邪則道以明返思向之汩汩榮辱之場日與錙銖利害相磨戛隔此眞趣不亦鄙哉噫人固動物)
(情横於内而性佚於外寓於物而後遣寓久則溺以為當然非勝是而易之則悲而不開唯仕宦溺)
(人為至深古之才哲君子有一失而至於死者多矣是未知所以自勝之道予既廢而獲斯境安於)
(冲曠不與衆驅因之復能見乎内外失得之源浩然有得笑傲萬古尚未能忘其所寓故用是以為)
(勝焉)明歸有光滄浪亭記(浮圖文瑛居大雲菴環水即蘇子美滄浪亭之地也)
(亟求余作滄浪亭記曰昔子美之記記亭之勝也請子記吾所以為亭者余曰昔吳越有國時廣陵)
(王鎮吳中治南園於子城之西南其外戚孫承佑亦治園於其偏迨淮海納土此園不廢蘇子美始)
(建滄浪亭最後禪者居之此滄浪亭為大雲菴也有菴以來二百年文瑛尋古遺事復子美之構於)
(荒殘滅没之餘此大雲菴為滄浪亭也夫古今之變朝市改易嘗登姑蘇之臺望五湖之渺茫羣山)
(之蒼翠泰伯虞仲之所建闔閭夫差之所争子胥種蠡之所經營今皆無有矣菴與亭何為者哉雖)
(然錢鏐因亂攘竊保有吳越國富兵強垂及四世諸子姻戚乘時奢僭宫館苑囿極一時之盛而子)
(美之亭乃為釋子所欽重如此可以見士之欲垂名於千載之後不與其澌然而俱盡者則有在矣)
(文瑛讀書喜詩與吾徒游呼之為滄浪僧云)
國朝潘耒滄浪亭賦(伊吳城之雄闊苞萬井與千街市廛翼其鱗次官閣煥乎雲排惟南)
(城為空曠有水木之清佳山浮青而當戶水瀉白以縈階廓平疇之百頃忽心舒而目開推囂塵而)
(頓遠延秀爽以乍來爰有巍亭冠乎高阜仰披烟霄旁帶林藪繡野襟前曲池環後豁達軒堂疏通)
(戶牖萬象森其畢呈諸竒萃而咸剖兹惟滄浪之亭勝獨超而無耦在昔子美為宋名賢負匡時之)
(才略思補衮而濟川遭排擠於羣枉鬱忠貞而不宣厭洛下之喧雜樂吳風之清妍遠移家而卜築)
(聊逍遙以窮年悦此奥區有竹有水草樹豐茸川原演迤密邇宫牆隔絶巷市不山而静深非谷而)
(宛委乃購隙地乃營亭臺扁舟草屨容與徘徊魚鳥相狎麋鹿為儕忘窮逹而遺毁譽信賢達之高)
(懷兹其所以誇耀於圖記稱述於歐梅也五百年來陵遷谷變兔走荒阡蛇遊枯澗燈青報賽之祠)
(鐘冷伽陀之院嗟草沒而苔封剰遺蹤其如綫猗歟宋公名世宗臣柱石龍鸞萃於一身撫東南之)
(重地煦寒谷於陽春民無隱而不恤俗無遠而弗詢既政通而人和時求舊以訪古表前修之墜言)
(存哲士之遺矩陟層岡而賞心想高賢其如覩思濯纓於清流脊嘉名之足取爰作新亭廓是舊墟)
(因高疉石就下浚渠依窪隆之曲折映竹樹之扶疎闢華堂於木末啟别館於巖隅雜植桐柳羅生)
(芙蕖安翔野鳥泳躍鯈魚縱物情之暢遂來天籟之虚徐想濠濮其不遠與習池而何殊公乃於機)
(務餘間來遊來眺集賓朋使授簡援琴觴而寄傲理東山之雅詠發南樓之清嘯政以暇而彌精思)
(以幽而逾妙齊楊杜之高蹤同白蘇之逸調抑且扃鐍不施藩籬不設公諸士民餐芳沐潔懷賢者)
(薦夫蘋蘩訪古者誦夫碑碣牛鐸得應黃鐘巴歌許賡白雪固將使昔賢高致標映江山而文采風)
(流照耀不絶也載稽吳會夙富園池若辟疆之蟉松怪石任晦之曲沼層陂南園之峰巒巧麗東墅)
(之卉木珍竒是皆豪家之所締構貴帥之所指麾既已灰飛烟滅光影無遺即兹亭之墟主亦屢易)
(經始於王孫落成於貴戚章相得之而增華韓王有之而加闢然無有舉其姓名尋其蹤跡者惟子)
(美也官不過長史身不在巖廊為羈窮之遷客暫僑寓於江鄉徒以英風豪氣磊落軒昂直聲振於)
(朝列翰藻播於遐荒遇雖窮而名顯身雖困而道光故令人撫遺墟而增感考陳蹟而表揚豈非豪)
(華聲利如過隙而文章氣節為久長也哉江湖散人蓴鱸逸民去金門其已遠與泉石而相親企先)
(賢之逸軌歎當年之數屯忽光顯於此日類蠖屈而龍伸曠百世而相契信知已之有眞感高誼之)
(難覯聊寫心於斯文)
四照亭在長洲縣北東圃吳郡志云宋王渙建為
屋四合各植花石隨時之宜負暄野錄云慶元中
趙不囏會客問名亭所自銅陵主簿姚行簡對曰
山海經云招摇之上其花四照華嚴經云無量寶
樹普莊嚴華熖成輪光四照又云光雲四照常圓
滿今四面皆花故名趙極稱賞
秀野亭在長洲縣城北宋侍讀葉道卿所居吳郡
志云紹興三十一年郡守洪遵建
金閶亭在吳縣閶門外唐陸龜蒙謂梁鴻墓在金
閶亭下一里是也
醒心亭在元和縣葑門内水中有土阜對峙號曰
浮墩宋熙寧間曹傃建亭其地有雙松參天今放
生池即其處
流杯亭在吳縣女墳湖西二百步吳地記云闔閭
三月三日遊樂之地
吳會亭在吳縣織里橋北
吳江亭在吳江縣東門外唐時建
松江亭在吳江縣東門外唐時建宋縣令趙球即
其址建如歸亭以待使客葉清臣為記朱鶴齡文
類云松江亭即古松陵驛古時亭即驛後人則别
置一亭於江上為遊觀之所
鱸鄉亭在吳江縣長橋上宋熙寧中縣令林肇建
蓋取陳瓘秋風斜日鱸魚鄉之句
垂虹亭在吳江縣長橋宋慶歷中縣令李問建楊
備詩松陵雨過船頭望一道青虹兩岸頭
望仙亭在震澤縣平望鎮相傳唐張志和於此仙
去
褚家林亭在震澤之西見松陵倡和集
雅集亭在常熟縣治東縣令計宗道偕名流觴咏
處沈周為繪雅集圖
極目亭在昭文縣西最高峰上宋時建米芾書額
後改名達觀亭萬歷中以形家言更名辛峰亭
朗吟亭在昭文縣丹井東北明永樂中道士林復
眞建邑令傅良玉記季箎有幾年不到朗吟亭亭
上風光覺倍增之句
范公亭在崑山縣薦嚴寺後圃宋參政范成大讀
書寺中遊息於此遂名
和靖讀書臺在元和縣虎丘山宋尹焞讀書處後
人繪像祀之為和靖書院
姑蘇臺在吳縣西三十里姑蘇山一名胥臺越絶
書云闔閭起姑蘇臺三年聚材五年乃成高見三
百里續圖經云越王得神木一雙大二十圍長五
十尋雕畫文章飾以白璧黃金獻於吳王王乃起
此臺蓋基於闔閭而成於夫差云
郊臺在吳縣横山東麓石湖之濱明一統志云吳
王祀帝於此今壇壝之形尚存
琴臺在吳縣西二十五里靈巖山上臺東為走馬
街
射臺在吳縣西南横山吳越春秋云立射堂於安
平里任昉述異記云吳王射臺柱礎皆伏龜越絶
書云射臺二一在華池平昌里一在安陽里
毛公壇在吳縣洞庭西山漢劉根得道處今有石
壇丹井在神景觀旁根既成仙身生綠毛人或見
之故名
黃堂在長洲縣雞陂之側郡國志云楚春申君子
假君所建後太守居之數失火塗以雌黃遂名黃
堂天下郡治名黃堂昉此或云春申君姓黃因此
得名
木蘭堂在長洲縣又名木蘭院嵐齋錄云唐刺史
張博於堂前植木蘭花盛開讌客陸龜蒙後至博
連浮以大白索詩陸云洞庭波浪渺無津日日征
帆送遠人甫得二句不覺頽然他客莫知其旨陸
稍醒援筆續之云幾度木蘭舟上望不知原是此
花身一時驚為絶唱
雙蓮堂在長洲縣木蘭堂東舊芙蓉堂也至和初
吕處約以雙蓮花開易名
三賢堂在長洲縣木蘭堂左南畿志云思賢亭祀
韋應物白居易劉禹錫紹興中重建改為堂
凝香堂在長洲縣思賢亭西臨北池
招隱堂在長洲縣晝錦坊郡人胡元質所居谿堂
也對峙三石甚竒傳是鎮蜀時移來之物
三瑞堂在長洲縣楓橋宋孝子姚淳所居蘇軾詩
有楓橋三瑞皆目見之句蓋其先墓有甘露靈芝
瑞麥之異
萬卷堂在長洲縣帶城橋南侍郎史正志所居
如意堂在長洲縣清嘉坊明杜瓊奉母之堂也庭
生嘉草以如母意故以名堂徐有貞記之
陽山草堂在長洲縣去滸墅可數里花木翳然修
竹萬挺明山人岳岱結隱其中
易老堂在吳縣西洞庭西李彌大知平江府罷政
歸居此
肯堂在常熟縣鄭起潛尚書之居宋理宗書額
城南佳趣堂在常熟縣虞山東芝溪上南畿志云
邑人虞子賢嘗得朱子和張忠獻城南佳趣雜詠
眞蹟遂築堂焉
凌虚堂在昭文縣琴川志云致道觀西北嶺上有
凌虚堂下瞰平湖先名望湖未考剏自何年後易
今名蓋取仲殊凌虚萬象閑之句也
四賢堂在崑山縣治宋李衡為御史與諫官王希
吕相繼論張說不報給事中莫濟不書勅直學士
周必大不草制四人同時去國布衣莊治賦四賢
詩以紀之後衡孫潛作堂於家畫四賢像竝祀之
喜廉堂在崑山縣治宋陳世昌自郡守召對理宗
有一廉可喜之語因名其堂
半隱堂在崑山縣治宋莫仲宣所築又有西園其
别墅也韓侂胄當國仲宣閒居十年號西園居士
玉山草堂在崑山縣西界谿上元顧德輝築顔曰
玉山佳處(附)元楊維禎玉山草堂記(崑隱君顧仲瑛氏其世家)
(在崑山之西界溪上與其弟為東西第又稍為園池别墅治屋廬其中名其前之軒曰桃源中之室)
(曰芝雲東曰可詩齋西曰讀書舍後之館曰碧梧翠竹亭曰種玉合而稱之則曰玉山佳處也予抵)
(崑仲瑛必居子佳處且求誌榜屋顔按郡志崑山縣華亭陸氏祖所窆生機雲時人因以玉出崑而)
(名山崑也山本號馬鞍出竒石似玉烟雨晦冥時得佳氣如藍山焉故人亦呼曰玉又曰崑而仲瑛)
(氏之居去玉山甚遠矣奚以佳名哉山之佳在去山之外者得之山中之人不知也如唐之終南隱)
(者與司馬道人指山之佳身固在山數百里之外也雖然終南之佳終南之隱者未知也借佳為捷)
(仕之徑千古慙德至於今山無能揜焉若仲瑛氏之有仕才而素無仕志幸有先人世祿生産又幸)
(遭逢盛時得與名人韻士日相優游於山西之墅以琴樽文賦為吾弗遷之樂則玉山之佳非仲瑛)
(氏弗能領而有之與終南隱者可以辨具佳之誣不誣矣)
范蠡宅在長洲縣太湖包山任昉述異記云洞庭
湖上有釣洲蠡嘗乘舟至此遇風止釣於上刻字
記焉洞庭記云在杜圻洲馬跡山南方十里多桑
苧菜果
臯伯通宅在長洲縣閶門内臯橋梁鴻於廡下賃
春之所
丁令威宅在長洲縣陽山有丹井存焉
顧訓宅在長洲縣百口橋東漢時人五世同居聚
族百口因所居名橋
陸績宅在長洲縣臨頓里門有巨石績罷鬱林太
守歸無所裝取石以鎮舟人慕其廉號鬱林石數
傳至龜蒙世保其居龜蒙幽居賦云陸子居全吳
東距長洲故苑一里又云地接虎丘門臨鶴市
琴高宅在長洲縣交讓瀆法海寺西
戴顒宅在長洲縣即今北禪寺廣異記云蘇州山
人陸去奢亭子即戴顒宅也姑蘇志云唐司勳郎
中陸洿嘗居之有花橋水閣見白樂天寄馮御史
詩後為北禪寺又皮陸北禪寺聯句云歊蒸何處
避來入戴顒宅是也
王珣宅在長洲縣日華里即今景德寺
陳之竒宅在長洲縣閶門人呼為陳君子宅
魏了翁宅在長洲縣南宫坊宋端平間都督江淮
理宗賜第吳中復親書鶴山書院四大字賜之即
今巡撫治所
元絳宅在長洲縣帶城橋東絳嘗參大政歸老於
是邦知州章岵表為衮繡坊
鄭虎臣宅在長洲縣舞鶴橋東居第甚盛號鄭半
州宋末殺賈似道於木棉菴者
鄭所南宅在長洲縣樂橋東條坊巷
楊循吉宅在長洲縣南濠致政後居支硎山南峰
曰南峰隱居
文徵明宅在長洲縣德愛橋其父林所構即停雲
館也徵明孫震孟宅又在寶林寺東
韓雍宅在元和縣葑門内雍既貴歸吳治宅谿流
環遶曰葑谿草堂時與徐有貞祝顥馮定劉珏為
葑谿聯句
周順昌宅在長洲縣閶門外林家巷
姚希孟宅在長洲縣中街路
蔡經宅在吳縣朱明寺西神仙傳云後漢王方平
得道過吳住蔡經宅今蔡仙鄉是其隱處明一統
志云在胥門
葛洪宅在吳縣東洞庭綠石山下洪於此立壇煉
丹
朱買臣宅在吳縣穹窿山相傳寺基其故址也
吳夫人宅在吳縣孫權之母所居即府城開元寺
基
周瑜宅在吳縣雍熙寺西建安三年孫策為瑜治
第於吳今所稱周將軍巷是也
陸玩宅在吳縣靈巖山今寺其故居也
何凖宅在吳縣西朱明寺橋宅捨為寺般若臺即
其故址
李嘉祐宅在吳縣姑蘇臺側嘉祐罷袁州刺史居
此見僧皎然酬李員外詩
閭丘孝終宅在吳縣馬步橋北蘇軾謫黃州孝終
為太守往來甚密軾嘗云蘇有二丘不到虎丘即
到閭丘今猶名閭丘巷
范仲淹義宅在吳縣元樓鑰記云范氏自唐時居
於靈芝坊在今雍熙寺之後皇祐中文正公訪求
宗族買田千畆作義庄以贍之宅有二松堂曰歲
寒閣曰松風因廣其居為義宅中更兵燬五世至
良器始悉復故地周一千四百八十丈結屋十楹
寖復舊觀(附)宋錢公輔義田記(范文正公蘇人也平生好施與擇其)
(親而貧疎而賢者咸施之方貴顯時於其里中置負郭常稔之田千畆號曰義田以養濟羣族之人)
(日有食歲有衣嫁娶凶喪有瞻擇族之長而賢者一人主其計而時其出納焉日食人一升歲衣人)
(一縑嫁女者五十千娶婦者三十千再嫁者三十千再娶者十五千葬者如再嫁之數葬幼者十千)
(族之聚者九十口歲入粳稻八百斛以其所入給其所聚沛然有餘而無窮仕而家居俟代者與焉)
(仕而居官者罷弗給此其大較也初公之未貴顯也嘗有志於是矣而力未之逮者二十年既而為)
(西帥及參大政於是始有祿賜之入而終其志公既歿後世子孫修其業承其志如公之存也公雖)
(位高祿厚而貧終其身歿之日身無以為殮子無以為喪惟以施貧活族之仁遺其子而已昔晏平)
(仲敝車贏馬以朝陳桓子觴之曰是隱君之賜也晏子曰自臣之貴父之族無不乘車者母之族無)
(不足於衣食者妻之族無凍餒者齊國之士待臣以舉火者三百餘人如此而為隱君之賜乎彰君)
(之賜乎於是齊侯以晏子之觴觴桓子余嘗愛晏子之好仁齊侯知賢而桓子服義也又愛晏子之)
(仁有等級而言有次第也先父族次母族次妻族而後及其疎遠之賢孟子曰親親而仁民仁民而)
(愛物晏子為近之今觀文正公之義田賢如平仲其規模遠舉乂疑過之嗚呼世之都三公位享萬)
(鍾祿其邸第之雄車輿之飾聲色之多妻孥之富止乎一已而已而族之人不得其門而入豈少也)
(哉况於施賢乎其下為卿為大夫為士廩稍之充奉養之厚止乎一已而已而族之人操壺瓢為溝)
(中瘠者又豈少哉况於他人乎是皆公之罪人也公之忠義滿朝廷事業滿邊陲功名滿天下後必)
(有史官書之者予可略也獨高其義因以遺於世云)
賀鑄宅在吳縣鑄字方回越人卜居於府東昇平
橋嘗作吳趨曲黃庭堅詩云解道江南斷腸句只
今惟有賀方回
范成大宅在吳縣西范村北中有重奎堂奉宋孝
宗御書又有石湖别墅因越來溪故城為亭榭内
有天鏡閣孝宗賜御書石湖二大字周必大題壁
云紫微舍人别墅登臨之勝甲於東南
高啓宅在吳縣吳城東北
徐有貞宅在吳縣治北蓋自謫所歸此號天全翁
建堂曰天全後為祝允明所居
陳鎰宅在吳縣北鐵皮巷鎰以師保致政歸作小
園闢地得蔡襄所書晝錦堂石碑復有芝産於堂
柱間人以是為完名全節之徵
二盧宅在吳縣石湖中盧雍盧襄兄弟所居有芝
秀堂見李東陽銘
王敬臣宅在吳縣兵馬司橋東今稱大儒巷
徐汧宅在吳縣吳趨坊宅後有二株園汧讀書處
也
顧野王宅在吳江縣三里橋西野王著書處也後
人立廟祀之今名顧墟
顧榮宅在吳江縣南荒浦村陸龜蒙詩註云陸雲
為榮贈婦詩我在三川陽子居五湖隂是也今為
永定寺
巫咸宅在常熟縣虞山越絶書云虞山巫咸所居
言公宅在常熟縣治北子游巷吳地記云宅有聖
井二旁有浣紗石梁時為太子蕭正德持去巷東
有言子橋
夏統宅在常熟縣崇德山相傳晉處士夏統所居
衞涇宅在崑山縣石浦其第有友順堂宋寧宗書
額
葉盛宅在崑山縣東城橋西内有菉竹堂
顧鼎臣宅在崑山縣鰲峯橋
歸有光宅在崑山縣酒坊橋南
蝸廬在長洲縣城北宋中書舍人程俱所居俱政
和間自監舒州茶場上書論時政不合來吳葺小
屋號蝸廬
周隱遙廬在吳縣西洞庭仙傳拾遺云周隱遙洞
庭道士自云角里先生之孫學太陰煉形術死六
年更生十六年又死如前更七年復生如是三度
(附)唐令狐楚周先生住山記(先生姓周氏名隱遙字息玄宗其道者號)
(為太玄先生汝南人也抱天和冲淡之氣含至精潔朗之質玉冷泉潤松高鶴閒韜精守道冥得眞)
(契谷神既存而長守玄關無鍵而不開貞元初遊蘇州吳縣之包山林屋洞秋八月始於洞西得神)
(景觀訊其居者曰距此數里世傳毛公塢毛公道成羅浮居山三百餘歲有弟子七十二人聚石為)
(壇遺跡猶存爾能勤求吾請導之既行而蘿篠迷路不知所往先生瞑目久之逢一物焉雙眸盡碧)
(毛色紫而本白高數尺餘隨而行之視乃鹿也湏臾乃跪止若有所告先生默記之而還至十九年)
(冬刜木鬋茅奠厥攸居得異石一方上有蟲篆騐之即毛公鎮地符也既而鑿戶牖以為竇有鶴啣)
(弄冠裳戲舞於庭砌後得一井香白滑甘溢為白泉其旁得石池焉深廣袤丈陽騐陰伏湛如也初)
(先生嘗息於洞之南門中神化恍惚往往失其所在遇好風日亦來人間將至必先之以雲鶴其弟)
(子灑掃香室俄而至矣嗟乎先生之體同乎無體矣不以晝夜更動息不以寒暑易纖厚不食而甚)
(力走及齊馬全乎氣者也雖飲而無漏止如靈龜外乎形者也鹿以導步神柔異物也符以存視道)
(契先躅也井泉去厲昭乎仁也池水不枯齊其慮也仙雲靈鶴之騐去來彷彿之狀其必神行而智)
(知乎予叔服膺先生之門二紀於兹錄先生本起命為記凝神遐想直而不遺元和十三年八月華)
(州刺史兼御史中丞令狐楚記)
有竹居在元和縣相城明高士沈周宅
梅福隱居在吳縣姑蘇志云在西市坊鐵瓶巷口
張籍故居在吳縣胥門籍贈陸暢詩有胥門舊宅
今誰住之句
陸孝子故居在震澤縣宋陸十七所居寶祐中郡
守趙汝歴旌其門
盧熊隱居在崑山縣治西南鹿城
酉室在長洲縣宋王伯起所居獨處一㕓匾曰酉
室日焚香燕坐其中
太公石室在常熟縣虞山東二里室凡十所中吳
紀聞謂太公隱東海居此
老相公衙在長洲縣干將坊元參政周伯琦使吳
被留張氏構此館之衙極壯麗今猶仍其舊名
吳國故館在長洲縣舊傳吳國古館凡三昇月館
在帶城橋東烏鵲館在烏鵲橋江楓館在渴烏巷
又有全吳通波臨頓龍門昇羽等館昇月館至宋
猶存
姑蘇館在元和縣盤門内西城下元大德間改為
驛
問潮館在崑山縣西駟馬橋下吳郡志云崑山雖
近江湖自古無潮汐宋紹興間有道人云潮過夷
亭出狀元是時潮忽大至知縣葉子強乃築問潮
館於水濱明年邑人衞涇魁天下
寒山别業在吳縣支硎山側明高士趙宧光所居
震澤别業在震澤縣唐陸龜蒙所構朱鶴齡文類
云先生所居一在臨頓橋一在甫里一在震澤鎮
集中自遣詩多震澤别業所作有云更感卞峰顔
色好曉雲纔散便當門
復軒在吳縣黃村處士章憲貯書之所其後圃又
有清曠堂詠歸清秘遐觀三亭各題以詩
萬玉清秋軒在吳江縣同里鎮元甯昌别墅張可
觀為之繪圖
定軒在震澤縣宋楊紹雲所居有桃源洞廣數畆
異石林立劉爚眞德秀曾遊此
五湖田舍在長洲縣大姚村白陽山人陳淳所居
華林園在長洲縣吳地記云在華林橋又平昌里
有華池龍潭里有石龍皆闔閭故蹟
南園在長洲縣府學傍吳越廣陵王元璙帥吳時
所置園相近有元璙别宅又有東莊亦名東墅元
璙子文奉所剙
西園在長洲縣吳郡志云在郡圃之西直子城甚
袤唐時所建今為教場
孫園姑蘇志云今不知所在唐元微之寄白居易
詩云孫園虎寺隨宜看不必遙遙羡鏡湖
梅都官園在長洲縣西祝槱野錄云梅摯晩年卜
築滄浪之旁與蘇舜欽為隣今猶稱其地為梅家
園
郭氏園在長洲縣飲馬橋西南本郭雲大夫所居
有池號小滄浪今為巡撫院後圃
拙政園在長洲縣婁門内大弘寺西明侍御王憲
臣所築廣袤二百餘畆見文徵明記
何仔園在元和縣尹山種植甚繁牡丹尤盛宋周
必大嘗遊之見南歸錄
梧桐園在吳縣館娃宫側夫差園也一名鳴琴川
樂府云梧宫秋吳王愁
辟疆園在吳縣晉時顧辟疆之園也唐顧况嘗假
以居郡守贈詩曰辟疆東晉日竹樹有名園年代
多更主池塘復裔孫又陸龜蒙詩云吳之辟疆園
在昔勝槩敵前聞富修竹後說紛怪石不知清景
在盡付任君宅蓋又為任晦宅也
范家園在吳縣雍熙寺後范周所居有石刻三大
字
綠水園在吳縣織里橋西明高啓序云吳城南陬
有曰朱家園者父老言宋朱勔故墅也廬山陳惟
寅氏得之更名曰綠水以園中有池且用杜子美
詩語也
西園在吳縣西城橋西夏駕河上明王鏊别墅又
有眞適園在東洞庭文徵明有西園遊集詩
歸田園在吳縣東北明司寇王心一家園中有蘭
雪堂泛紅軒竹香廊諸勝
鹿園在常熟縣北七十里世傳吳王豢鹿所
北園在崑山縣漳潭陳氏園也石湖范成大書額
東浦黃簡為記
鄭氏園在新陽縣馬鞍山前宋鄭竦所築葉夢鼎
題曰玉山佳處
郡圃在長洲縣郡治後舊多樓亭宋建炎燬端平
初張嗣古補葺易名同樂園嘉定中綦奎復立四
小亭其芍藥壇每歲花開太守宴客號為芍藥會
藥圃在吳縣重元寺唐末僧元達年踰八十好種
名藥多自遠方致之皮日休過訪題詩以贈
樂圃在吳縣清嘉坊北朱長文所居故錢氏金谷
園也長文自為之記(附)宋朱伯原樂圃記(大丈夫用於世)
(則堯吾君虞吾民其膏澤流乎天下及乎後裔與夔契並其名與周召偶其功苟不用於世則或漁)
(或築或農或圃勞乃形逸乃心友沮溺肩綺季追嚴鄭躡陶白窮通雖殊其樂一也故不以軒冕肆)
(其欲不以山林喪其節孔子曰樂天知命故不憂又稱顔子在陋巷不改其樂可謂至德也已予嘗)
(以樂名圃其謂是乎始錢氏時廣陵王元璙者實守姑蘇好治林圃因隙地而營之為臺為沼今城)
(中遺址頗有存者吾圃亦其一也錢氏去國圃為民居更數姓矣慶歷中予家祖母吳夫人始構得)
(之先大父與叔父或游焉或學焉每良辰美景則奉板輿以觀於此厥後稍廣西壖以益其地凡廣)
(逾三十畆予嘗請營之以為先大父歸老之地熙寧之末新築外垣盡覆之瓦方將結宇而親年不)
(待既孤而歸於是遂卜居焉月葺歲增今更數載雖敞屋無華荒庭不甃而景趣質野若在巖谷此)
(可尚也圃中有堂三楹堂旁有廡所以宅親黨也堂之南又為堂三楹名之曰邃經所以講論六藝)
(也邃經之東又有米廩所以容歲儲也有鶴室所以畜鶴也有蒙齋所以教童蒙也邃經之西北隅)
(有岡命之曰見山岡上有琴臺西隅有永齋此予嘗拊琴賦詩於此所以名云見山岡下有池水入)
(於坤維跨流為門水由門縈紆曲引至於岡側東為谿薄於巽隅池中有亭曰墨池予嘗集百氏妙)
(蹟於此而展玩也池岸有亭曰筆溪其清可以濯筆溪旁有釣渚其静可以垂綸也釣渚與邃經堂)
(相直焉有三橋度溪而南出者謂之昭隱寺池至於墨池亭者謂之幽興循岡北走度水至於西圃)
(者謂之西磵西圃有草堂草堂之後有華嚴菴草堂西南有土而高者謂之西丘其木則松檜梧柏)
(黃檗冬青椅桐檉柳之類柯葉相蟠與風飄颺高或參雲大或合抱或直如繩或曲如鈎或蔓如附)
(或偃如傲或參如鼎足或並如釵股或圓如蓋或深如幄或如蛻虬卧或如驚蛇走名不可以盡記)
(形不可以殫書也雖霜雪之所摧壓飈霆之所擊撼槎牙摧折而氣象未衰其花卉則春繁秋孤冬)
(苞夏蒨珍藤幽蘤高下相映蘭菊猗猗蒹葭蒼蒼碧蘚覆岸慈筠列砌藥錄所收雅記所載得之不)
(為不多桑柘可蠶麻苧可緝時果分蹊嘉蔬滿畦摽梅沉李剝棗斷瓠以娛賓友以約親屬此其所)
(有也子於此圃朝而誦羲文之易孔氏之春秋索詩書之精微明禮樂之度數夕則泛覽羣史歴觀)
(百氏考古人是非正前史得失當其暇也曳杖逍遙陟高臨深飛翰不驚皓鶴前引揭厲於淺深躊)
(躇於平臯種木舊園寒耕暑耘雖三事之位萬鍾之祿不足以易吾樂也然予觀羣動無一物非空)
(者焉用拘於此以自贅耶異日子春之疾瘳尚平之累遣將扁舟浮海遨遊山嶽莫知其所終極雖)
(然此圃者吾先光祿之所遺吾致力於此者久矣豈能忘情哉凡吾衆弟若子若孫尚克守之毋頽)
(爾居毋伐爾林學於斯是亦足以為樂矣予豈能獨樂哉昔戴顒寓居魯望歸隱遺迹迄今猶存千)
(載後吳人猶當指此相告曰此未氏之故圃也元豐三年十二月記)
隱圃在吳縣靈芝坊宋樞密蔣堂所築堂兩守蘇
因家焉自賦隱圃十二詠繪為圖皇祐間圃中溪
館産靈芝知州李仲偃集賓僚賦詩為壽因立靈
芝坊
適適圃在吳縣樂圃坊内即古樂圃地明申時行
所築中有賜閒堂
凌處士莊在長洲縣由姑山北唐韋莊有詩
東莊在元和縣葑門内明吳寬父孟融所治中有
十景為一時名勝
漫莊在吳江縣宋處士顧禧所居禧棄官高隱鄉
人重之
拂水山莊在常熟縣虞山之麓實巖灣之東中有
耦耕堂明發堂及花信樓秋水閣朝陽榭紅豆莊
諸名勝
羅隱菴在元和縣葑門外甫里北隅隱以龜蒙願
與之遊因結菴於此後為魏了翁别業
臞菴在吳江縣淞江之濱南畿志云王份故居圜
江湖以入圃有與閒堂烟雨閣聚遠樓
樂菴在崑山縣圓明村宋李衡歸老之地
就隱在長洲縣華山宋紹興間張廷傑所葺周必
大遊山記云漢卿既得華山就隱刓剔巖竇疏導
泉源佳花美木四時皆有竒觀
石磵書隱在長洲縣俞琰所居因自號石磵中有
詠春齋端居室盟鷗軒皆琰孫貞木作
梅花墅在元和縣甫里明秘書許元祐所構選地
百畆瀦水壘石擅一時之勝今為海藏菴
筠谷在吳縣西館橋西宋待制榮薿所居自號筠
谷知臨安引年匄辭上以琉璃壺貯丹桂花且繪
之便面題詩二十八字併金帶為賜復書筠谷二
大字寵其歸
桃花塢在吳縣城西北隅南畿志云在閶門内北
城下宋時為樞密章楶别業後為蔬圃明唐寅於
其地築桃花菴菴中有夢墨亭
盤野在吳江縣宋狀元黃由之别墅寧宗賜名内
有墨莊胡夫人眞蹟三清閣共樂堂等匾由自作
詩
東臯在常熟縣東明少參瞿汝悦之别業子式耜
增浣溪草堂貫清堂諸勝
小洞庭在長洲縣齊門外劉珏累石為山號小洞
庭徐有貞為之記
小瀟湘在吳江縣長橋南元甯伯讓所居林亭臺
沼烟雨時可入畫圖故有是名
小輞川在常熟縣虞山之麓山塘涇南明御史錢
岱創取王摩詰輞川諸勝繪景十二於聚遠樓東
壁人呼小輞川
影娥川在昭文縣治東晉有見仙娥泛舟者故名
琴川發源於此
鶴市在長洲縣閶門内吳越春秋云夫差葬女勝
玉舞白鶴於市聚觀者以殉葬越絶書云殺生以
送死今故市巷東有舞鶴橋
吳市在吳縣春申君闢兩城以為市
專諸巷在長洲縣閶門内舊傳吳專諸所居今為
石塔廟
臨頓在長洲縣東吳王嘗逐東夷頓軍於此故名
今呼為臨頓里其地有臨頓橋明一統志云或云
陸龜蒙亦嘗居此
雞陂墟在長洲縣婁門外二十里越絶書云吳王
畜雞所也
蠡口在長洲縣齊門北相傳范蠡泛五湖出此明
一統志云在長洲縣界一名蠡塘
白公隄在元和縣閶門外虎丘山塘白居易築
南村在吳縣越來溪西吳山下寺薄盧瑢所居匾
曰吳中第一林泉
東村在吳縣鳳凰山南一里縣志云東園公所居
園明葛一龍詩曾聞東園公住此不復出年年開
白花猶是漢時橘
南村在吳江縣綺川元末隱士張璹所居
烏夜村在崑山縣城南晉穆帝何皇后父淮寓此
産后之夕有羣烏夜驚於村落自後有烏夜鳴必
邀恩赦
干隧在吳縣西北戰國策云越王以散卒三千禽
夫差於干隧史記正義云干隧在萬安山西南一
里
角頭即角里在吳縣洞庭西山漢角里先生所居
史記正義云太湖中洞庭山西南有祿里村
夏駕湖在吳縣西城下吳王壽夢避暑駕遊於此
故名今城下猶存外濠即運河也有灣亦名夏駕
女墳湖在吳縣西北六里相傳闔閭葬女處以水
繞墳因名白居易詩女墳湖北武丘西是也
百花洲在吳縣西城下胥盤二門之間明一統志
云在姑蘇山上
採香逕在吳縣香山傍吳郡志云吳王種香於香
山使美人汎舟於此採之又名箭逕一水直如矢
也
吟浦在吳縣吳淞江南韋應物山莊韋嘗放舟吟
咏於此故名
錦帆涇在吳縣盤門内南畿志云即舊子城濠也
世傳吳王嘗作錦帆以遊宋嘉定間郡守趙彦橚
疏此以通運河
採蓮涇在吳縣東南運河之陽南畿志云上有採
蓮涇橋下可通舟傳是種蓮故處
花谿在長洲縣定跨橋北青霞居士顧凝遠築别
館閒亭頗極幽勝
香水溪在吳縣西南吳故宫中俗傳西施浴處一
云吳王宫人洗妝於此故又呼為脂粉塘古詩云
安得香水泉濯郎衣上塵即此
交讓瀆在長洲縣子城北續圖經云瀆因陸慧曉
與張融竝宅其間有池池上有楊柳二株何點歎
曰此池便是醴泉此木便是交讓瀆因以名今湮
為民居僅汚池丈許立交讓祠於此又有交讓巷
俗訛為甘將巷
練瀆在吳縣太湖鴻雁山之西舊傳吳王所開以
練兵王充論衡云闔閭嘗試士於五湖之側
石射堋在吳縣靈巖山百步街之前有石鼓大者
三十圍小者半之又有石馬如人騎
可盤灣在吳縣西洞庭山下洞庭記云吳王遊太
湖頓軍於此曰此亦可盤桓也遂名
睡龍灣在吳江縣黃家溪相傳宋高宗南渡時駐
蹕於此有泉湧出因名
走狗塘在吳縣西南跨塘橋越絶書云闔閭走犬
長洲即此
雉塘在吳縣練瀆西一里吳郡志云晉琅邪王彪
女於此為雉所驚因禁之雉遂絶故名
禁蛙池在長洲縣北禪寺東天泉禪師說法取池
中一蛙點其頷羣蛙遂無聲其地至今不産蛙
興賢池在昭文縣乾元宫宋嘉定中浚池得石刻
興賢池三大字
投龍潭在吳縣龜山下林屋紀遺云嘉定初民採
藻於此獲吳越王所投金龍玉簡簡以銀製長九
寸篆文隱然填以朱漆題云太歲壬戍時宋建隆
二年也
空心潭在常熟縣興福寺潭上有通幽軒皆以常
建詩得名
白馬磵在吳縣南二十五里明一統志云晉僧支
遁養馬處
石梅磵在常熟縣東嶺下相傳梅為仙侣遺核所
生磵東有初平石亦仙跡云
顧家青山在吳縣大石左麓顧元慶貯書所也山
中名勝有八
松陵即今吳江縣治吳越春秋云越追吳入於江
陽松陵是也
鬭鴨欄在吳江縣長橋北相傳陸龜蒙養鴨於此
一名鴨漪亭
仙人洞在吳江縣東門外仙里橋下深黑莫測舊
傳通太湖約七十里可出林屋洞宋陳昉於此仙
去
昭明洞天在昭文縣乾元宫後相傳徐神翁棲息
於此俗呼仙人洞其上有篆刻四字
越公井在吳縣上方山治平寺中唐廣明元年修
井記云隋開皇十年越國公楊素築城穿此井其
逕一丈有竒石欄如屏遶之上有刻字
柳毅井在吳縣洞庭東山道旁相傳其地即橘社
毅與龍女寄書處
雪井在昭文縣虞山乾元宫旁宋元祐中申元道
南遊其師徐神翁誡之曰逢虞則止無雪則開遂
構井於虞山無雪之處故名
丹井在昭文縣治虞山南嶺下明宋濂銘序云梁
天監初漢天師十二代孫張道裕來隱其下建招
眞之地鑿丹井焉宋淳熙中道士李正則浚井得
藏丹石緘啓之化為雙紅鴿飛入尚湖邇年井且
廢莫知其所周尊師元眞窮日力尋獲之重加以
甓構亭覆上時洪武元年也
石幢在長洲縣城北數里唐徐浩書郡守陳師錫
徙置府第鄉人夜過河上者多見鬼物乃相與請
於州復置舊處怪遂絶
點頭石在元和縣虎丘山晉竺道生說法石為點
頭今有悟石軒
沁雪石在常熟縣鷗波亭前海虞縣舊署也有二
石一鑴沁雪二字趙孟頫八分書錢允言得之沈
周繪圖系以詩一曰垂雲失不可考
寒翠石在崑山縣顧德輝玉山草堂前德輝自撰
拜石壇記
宋仁宗御書碑在崑山縣清眞觀内即放生池碑
也縣令項公澤䟦
白公檜在長洲縣郡治後池光亭前水中唐白居
易手植宋政和初朱勔取獻京師
古杉在元和縣虎丘山殿前相傳為晉王岷所植
唐末猶存
羅漢松在吳縣洞庭山福泉寺舊傳蕭梁時植
古松在吳縣天平山獅子巖下自地崛起甚怪正
中一榦聳拔如幢延袤二畆號眠松張即之書卧
雲二字匾之謂即范文正讀書處
七星檜在昭文縣致道觀相傳梁天監中物竒古
特甚今尚存其三餘則慶歷中補植者沈周繪三
株圖
陰陽柏在崑山縣永懷寺内高麗國所進宋高宗
以賜王綯綯種於寺大殿左右高與殿齊左花則
右實右花則左實
遇仙樹在崑山縣信義村宋龔猗遇異人為植銀
杏後繁衍至七十餘顆鄉人稱曰遇仙樹
松江府
闔閭城在華亭縣南六十五里夾江又有城二相
傳闔閭所築以備越漢書志注云婁縣有南武城
闔閭所起以候越當即此城
袁松城在華亭縣東三十五里舊圖經云晉左將
軍袁崧築此以備孫恩又名築耶城疑即此
前京城在華亭縣東八十五里蕭梁析婁縣地置
近浙江海鹽縣東北境
白苧城在華亭縣南十里俗名白苧匯明一統志
云地生野苧周迴如城
胥浦城在婁縣西四十里相傳梁大通間築以地
接胥浦故名
金山城在金山縣舊圖經云周康王南遊築此城
鎮大海南接金山故名又相傳吳越錢氏築此為
戍守處
秦始皇馳道在婁縣西北崑山南四里相傳有大
堈路西通吳城即馳道也輿地志云始皇東遊至
會稽句章經此賈山至言云泰皇馳道遍天下南
極吳楚此其一也按崑山南四里即古浦塘然則
馳道即塘之岸也山之北又有秦皇走馬塘
魯般殿在金山縣洙涇法忍寺相傳為般所造齊
柱累枅為脊鳥雀不棲殿庭雙栢亦甚古云般所
植病心者掇其皮煮服之今萎
烽樓在華亭縣東南寰宇記云吳時望海處
不礙雲山樓在金山縣張溪元楊謙隱居處(附)元
楊維禎記(余嘗北渡揚子訪金山之勝而不知松之南又有所謂大金小金出沒於雲海)
(之中如壺嶠之在弱流外也至正九年春余抵松之張溪溪之東有大族為楊竹西氏居之南扁其)
(樓曰不礙雲山竹西宴於樓之上窗戶四闢萬頃之雲兩鰲之島皆自獻於眉睫之下竹西風日佳)
(時岸中樓上手揮五絃之餘與一二解人談至理既以八窗無礙者闢於目復以八荒無礙者洞於)
(心雲山之觀盡矣備矣竹西憮然若有得起舉酒而自歌曰海之雲兮油油雨我田兮有秋海之山)
(兮離離障我流兮東之又歌曰雲之動兮躚躚吾與雲動兮動而不遷山之静兮層層吾與山静兮)
(静而不停併錄其歌以為記)
丹鳳樓舊在上海縣天妃宫内後樓燬明秦嘉楫
修拓城樓因以舊額移置其上即以為丹鳳樓云
來青樓攬輝樓在福泉縣青龍江上俱元都水監
任仁發延賞之所楊維貞詩云大江如龍入海口
青山似鳳來雲間
翡翠碧雲樓在福泉縣杜村元杜元芳構以其高
出林表故名中貯書萬卷下有蒼碧灣及竹深荷
淨晴好雨竒諸齋軒凡七十二所其别業在東南
雲林池島尤勝
折桂閣在華亭縣尉廳宋李夔以右文殿修撰謫
華亭生子綱於此又呼相公閣
歸雁亭在上海縣城東元費用和畜雙白雁及二
雛於園池以環着其足後去而復還毛羽光潔足
環儼然時構園適成因名
知樂亭在青浦縣大小蒸之間宋邵桂子鑿池養
魚築亭其上以知者樂水知魚之樂二義名之
醉眠亭在福泉縣青龍江上宋僧行中無悔所築
蘇軾名之有詩
小蓬臺在華亭縣元末楊維貞寓樓也踞百花潭
上明貝瓊為誌别有柱頰樓草元閣閣近迎仙橋
西北明成化間猶存(附)貝瓊誌略(按東方朔三島記蓬萊在東海)
(北周五千里秦皇遣徐福往求不死藥至輒有風引帆而返俗疑其妄會稽為東南大郡舊稱小蓬)
(萊則以其地儗之也鐵崖楊先生族出會稽而老於松上即七者寮之東偏葺樓一所顔曰小蓬臺)
(示不忘越也臺俯大川别二支其一南流其一北折而東中匯為百花潭有三石梁跨川上南曰金)
(鼇北曰鐵龍東曰玉虹是松之勝畢效於兹而為小蓬臺所有江雲海雨山紅野綠舉在几席之下)
(則視會稽之蓬萊大小不同其超乎埃壒不啻眞在雲氣中矣先生晨興披鶴氅冠鐵冠燕坐其上)
(客至不下臺好事者就見之相與高談大噱或出桃核杯酌酒酒半取鐵笛作長短弄旁若無人觀)
(者以為謫仙人也瓊惟先生早擢高第宰天台後去而客錢塘姑蘇者久之州郡兵起往依元帥劉)
(九九於建德九敗挈家東下松之通守顧逖具舟楫迎之蓋去會稽三十年而息於是非蓬萊而蓬)
(萊矣)
講經臺在上海縣静安寺宋嘉定間寺僧仲依築
土臺聚其徒講習於此遺址猶存元錢岳詩云江
月衣搖金篆冷天風時送寶花來
昇仙臺在福泉寺青龍江隆福寺前相傳有石刻
云王可交仙壇遺跡具存
樂全堂在華亭縣泖涇元黃宗武宅(附)元虞集記
(華亭黃君宗武隱居長泖之灣植耕桑乎衍沃藝卉木乎幽勝上以奉乎百歲之父母下以長其奕)
(葉之子孫優游焉誦詩讀書於太平之日蓋厚德之致也而時未有間焉其季子璋舉進士貢於京)
(師而大夫士始知其家有所謂樂全之堂者皆欣然稱道之璋來求文以為記夫黃氏之樂如前所)
(云者信乎其可謂全也已親之壽也身之康也子之文也甘旨之充也蔵修游息之有其所也遭夫)
(時之無虞而不見外事也將天錫之以全也與噫求全焉則志荒有其全則意肆善保其全者知止)
(而不自足者也長泖之樂蓋如是乎若夫聖賢之所至與天地同流而無所虧欠間斷而後樂生焉)
(是又全而樂者也璋歸試誦予言於家庭之間乎)
雙壽堂在華亭縣蒨涇明光祿少卿周庠奉親之
所嘗迎飬京邸亦揭是名縉紳題詠甚富
三貞堂在華亭縣東明成化間旌中書舍人張駿
家為三貞之門因以名堂三貞者駿母胡氏世母
瞿氏楊氏也
玉恩堂在華亭縣西普照寺右明太僕林景暘宅
後有翼文閣高敞可眺九峰其上藏書數萬卷
占星堂在華亭縣北艾家橋東明宗伯唐文獻宅
今為學士沈荃宅二公俱諡文恪郡人以為美談
曲水草堂在奉賢縣百曲港上明宣德末姚蒙與
弟臨隱居之所
光節堂在婁縣西吉麗橋南明福建參政任勉之
致仕歸楊士竒贈以登科致仕恩榮始終八大字
周忱為刻石樹之堂下
終慕堂在華亭縣南龜蛇廟左明張璚自名其居
寓思親也錢溥作記
七松草堂在婁縣西張氏别墅水木清美老松七
株尤竒古故名
二陸草堂在婁縣干山即今之圓智寺陸機與弟
雲讀書處
南村草堂在婁縣泗涇北元陶宗儀耕讀之所
來德堂在金山縣元末呂良佐居楊維貞作記
瑞芝堂在金山縣明衞指揮西寧宅有芝生楣間
因名張弼作記
三壽堂在上海縣城南明潘恩年八十時華亭徐
階嘉興吳鵬咸以同榜來稱壽讌於堂故名
勤織堂在上海縣城東明蔣性中作堂以奉母母
以生平勤織教之性中拜受遂以名堂
心遠堂在青浦縣鍾賈山壽安寺山人鍾子鳴先
世與賈姓同隱壽安山中人以鍾賈名其山此堂
疑鍾氏遺蹟棲雲樓半雲亭皆名勝
樂静堂在青浦縣蒸溪元教授曹澤之休坐處又
有園亭曰息影
厚堂在青浦縣蒸溪元曹知白居(附)元虞集記(九州)
(之槩獨謂揚為輕揚其所居者然也矯其輕而抑其揚則必有道矣雲間有君子曰曹君貞素名其)
(堂曰厚美哉厚之為言也風不厚不足以舉羽水不厚不足以勝舟雲不厚不足以致雨土不厚不)
(足以生物是故坤道以至順配天無疆者亦以其厚而已君子知厚之可以成德也故積學以致其)
(厚焉然則極其至也豈止於矯其輕揚而已哉貞素事琴書尚氣義友名勝樂閒退絶跡權要之門)
(又能闢池館蓺松菊弄翰戲墨吟咏乎猿鶴之羣其居三泖九峯間其人有司馬子長之風其子弟)
(無鄙夫豪侈之習則居是堂也眞知所以自厚者矣雖然益培之勿以輕揚也庶可遠大乎)
居竹書堂在福泉縣元曹和甫宅方回作記趙孟
頫書今碑石在府學内
陸機宅在華亭縣谷陽門内今普照寺相傳寺為
陸氏園亭後捨為寺
柳約宅在華亭縣北今柳家巷
顧野王宅在華亭縣亭林鎮北有湖曰顧亭湖南
有林曰顧亭林今寶雲寺其址也
錢溥宅在華亭縣東三里汀西
顧清宅在華亭縣東
陸樹聲宅在華亭縣西南沙家橋
徐階宅在華亭縣南門内今督帥府
馮恩宅在華亭縣薰漕廳旁
衞涇宅在奉賢縣蕭塘今為崇福寺按涇生於蕭
塘後乃遷石浦居民嘗於古井得巨磚無數皆有
衞仲英三字仲英膚敏之子與涇為從兄弟也
孔宅在青浦縣治北九里宋淳熙間居民浚河得
碑云天寶六年黃池縣令朱氏葬於崑山縣全吳
鄉孔子宅之西南其地有夫子廟在慧日院側院
僧疏廟陾渠得寶玉六事璧三環二簪一今藏縣
庫舊圖經云夫子未嘗適吳以闕里譜系考之孔
氏二十二代孫潛後漢太子少傅避地會稽遂為
郡人二十九代滔梁海鹽令三十二代嗣哲隋吳
郡主簿三十四代貞隋蘇州長史意孔氏子孫有
僑寓宦遊於吳而遂居此者即所居立先聖廟耳
今廟側又有梁紇廟其為子孫奉祀之地明矣所
瘞璧簪環珮之屬眞孔堂之遺寶得非葬先聖衣
冠寶璧於是地乎其旁有宰我墩顔淵井則因孔
宅之名而遷合傅會者也宅後侵於慧日院今在
孔宅涇北夫子廟在涇南相去頗遠梁紇廟西去
益遠疑後人改作也康熙乙酉春
聖祖南廵
賜御書聖蹟遺徽四字匾額又
澤衍魯邦四海人均化育裔分吳會千秋世永烝嘗對
聫
袁崧宅在福泉縣泗涇塘崧宅鎮晉隆安中崧為
吳郡太守子孫遂居於此今其地曰崧子里水曰
崧塘
谷陽園在華亭縣西湖上宋朱之純退休地有自
題湖齋詩
北花園在華亭縣通波門外其西即採花涇其北
為夜遊涇皆以園得名今廢為叢塜
適園在華亭縣北明尚書陸樹聲别墅
芝園在華亭縣東北馬𡺸寺西明何三畏所構中
有觀濠堂歌風館諸勝
孫家園在華亭縣披雲門外明孫克弘墅今遺有
坊柱而讀書樓危峙將圮竒石卧荆棘中
傲園在華亭縣南明翰林孔目何良俊别業園有
四友齋謂維摩詰莊周白居易與良俊而四
熙園在華亭縣積善橋左明光祿丞顧正心别墅
(附)明張寶臣記(昔勝國時玉峯顧仲瑛氏園池甲天下至今人能追其桃溪金粟菊)
(田之室之美宛在眉睫則鐵史如掾之記存焉爾吾松顧氏熙園膾炙海内凡結綬宦遊㩦笻雲集)
(者靡不載酒相過恣情蒐討以為江左之麗矚遐壤之夸談今秋觀潮浦口適集兹園得詳覽焉遂)
(為之記園距東郭三里許面水而門門以内為四美亭啟左扉面北落落長杉瀟瀟疎竹夾植徑中)
(行數十武而危樓翼然榜曰熙園是園之啟途也東入山徑蒼苔碧蘚似武陵道中折而北俯仰盤)
(旋陡入深壑嵌空中時閒淙淙聲疑山背有龍湫焉復折而南踰峻嶺下層巒劃然天門開則流觴)
(曲水在其下為聽鶯橋花時趺坐睍睆盈耳可當數部鼓吹倚橋面南而臨者芝雲堂也其陽則竒)
(峯萬疉古樹千章蒼茫雲際而下則華沼一曲荷香十里恍憶太液池頭好事者每欲窮其幽致則)
(入西麓出東隅如登九折坂入五溪洞怪石巃嵸林薄隂翳幽崖晦谷隔離天日自午達晡始得)
(穿竇出客外坐方飢疲欲卧而出者争目眩汗浹魂搖搖不能吐一語也噫竒觀哉其陰則因閣葯)
(房霓連雲蔓複道相屬行者每失故道商周之鼎彝唐宋之圖畫紛披闃駢其中不可更僕數則主)
(人安神思道之所非酌霞枕香之友弗能到也憑樓西眺旋臺飛觀隱隱樹杪間冠以玉樹瓊花罨)
(映下方令人可望不可即堂之左為長廊響屧隔岸土阜蜿蜒雜植梅杏桃李春華爛發白雪紅霞)
(彌望極目又疑身在衆香國矣繞廊而北度飛虹橋橋平廣滑澤可坐而邀月大士閣兀立橋畔題)
(曰水月如來稍東為池上亭又東度板橋為與清軒前臨廣池灝溔潢漾繡尾銀鱗出沒無算巨者)
(賫浪飛涎客至舉網擊鮮稱快事遙睇南岸皓壁綺疏隱現綠楊碧藻中其壺瀛宫闕幻落塵界乎)
(繇是陟彼北山平岡逶迤高梧修竹蔭蔽左右西達齊青閣北望平疇綠淨款乃四起又疑下有朱)
(陳村苐少鳴雞吠犬耳閣前週繞廣除可馳駿足對面翠屏壁立峭㠋鬱盤羽裳之客斑衣之友時)
(遊娛其上累數級下依水而屋雕欄繡楹虹飛霞屬歌聲時出簾箔中則小秦淮也南遵迴廊數十)
(盤鼻間微聞旃檀氣則羅漢堂峙焉堂供簿伽像三旁列五百應眞金碧莊嚴鐘梵具設堂後小閣)
(三楹藏貝葉書甚富時倩高緇繙閱鐸聲琅琅出牖外儼然古招提也堂前一巨石高十丈許四面)
(玲瓏眞襄陽譜中物初得是石未有盤載至泖涇舟覆石沈牽挽而出先得盤次乃得石合之其舊)
(偶也珠還劍合豈獨神千古哉構堂時掘地得古鐵缸大可容斗斛今以作焚爐亦異物也堂左經)
(闕壯繆祠度濯錦梁並步虚廊尋石竇而出則為芝雲堂之右曠然廣庭而園之觀止矣是園也石)
(第一水第二亭臺花木橋梁之屬第三梓澤平泉遐哉邈矣以予耳目所睹記如婁水之王錫山之)
(鄒江都之俞燕臺之米皆近代名區顧有其鉅麗者不必有其閒曠有其清秘者不必有其廣平蓋)
(清宇先生擲數十萬金錢收兩邑瘡痍其胸次眞可吞雲夢八九故規模位置軼前哲無兩而嗣君)
(原之文孫元慶大雅亢宗又皆以繪事擅長臆間具有邱壑其增修點綴俱從虎頭筆端摩詰句中)
(出之宜其勝絶一代也余不揣蕪陋聊述梗槩如此豈能若鐵史之鋪颺乎)
秀甲園在婁縣秀野橋北
國朝少傅王文恭頊齡别墅康熙乙酉
聖祖南巡臨幸其地時藤花盛開
御賜蒸霞二大字越歲復幸園中秋水軒頊齡繪圖紀
恩
賜金園在婁縣谷陽門外尚書王鴻緒别墅康熙
乙酉
聖祖南巡幸之
賜御書松竹二大字匾額丁亥復駐蹕焉鴻緒有詩恭紀
後樂園在上海縣黃浦東澳明陸深宅
豫園在上海縣城内明潘方伯允端别墅中有玉
華堂允端藏父恭定公恩所寶竒石曰玉玲瓏者
故以名堂
西園在青浦縣富林明曹泰别業
尚夷齋在南匯縣鶴沙里元末朱聽作詩好竒楊
維貞名其齋曰尚夷以規之有銘
古齋在青浦縣蒸溪元曹知白居(附)元黃溍記(古齋)
(者雲間曹君貞素之所游息也曹君之先為永嘉大族其别於雲間有為宋季名進士者君之伯父)
(也家益充所居益以侈大尺椽寸瓦皆非先廬之舊獨此齋之屋猶為六世故物自君之曾大父宮)
(使府君徙置今所號為西齋於是又八十有六年矣君復繕治藻飾環以佳花美木池臺水月之勝)
(蕭然如在窮林邃谷間更號之曰古齋而以書來徵文為記蓋將示後之人使無忘也夫所貴乎古)
(者豈不以先世氣澤之所存乎彼沾沾焉慕為榮古而陋今者曾不足以知此方且巧取豪奪乎人)
(之缺壺破斧枯竹敗素棄遺無所可用之物摩挲把玩而以博古自命至於其先人之廬一椽之折)
(一瓦之隳易而去之唯恐不亟視君之為亦可少愧矣商人之詩曰自古在昔先民有作夫謂之先)
(民而又謂之昔謂之古其辭之繁而不殺者非以致意於居處物器之細而已引而勿替必有事焉)
(庸書而歸之俾刻石陷諸壁間庶幾後之覽者復以今為古而彌謹其存也)
安雅齋在福泉縣元教諭曹慶孫藏修地
閱耕軒在奉賢縣南橋鎮明參政陳貞父士傑田
居方孝孺有閱耕軒詩序
筆議軒在上海縣何溪元末彭汝器評宋史之所
萬卷軒在福泉縣青龍江元莊肅聚書其中
三味軒在福泉縣元張麒以菰米蓴菜鱸魚三味
奉親故名(附)元楊維禎記(松江之集賢鄉有隱者張氏曰麒字國祥自幼)
(清修謙謹長稱鞠躬君子時丁兵變晦跡祥澤日與古漁老樵為山水伴人勸之仕則曰余世力農)
(素非食肉人也且藩服尚武又非吾仕之時子獨不聞吾步兵之仕乎出赴齊王冏辟秋風改衣徑)
(决去捷如脱兔不頃刻留卒不與沓祿者同鈇鑕而甘豢者乃故鄕菰飯蓴羹鱸鱠三味而已耳余)
(幸不違親於異鄉千里外田有菰米無歉年水有蓴菜鱸魚無饉歲日以三味為吾菽水之奉而餘)
(以覃吾賓友其樂充然也奚以仕為故顔其軒曰三味雖大貴人方丈食前五鼎九牢不以易也東)
(維叟舟過通波塘麒不遠水陸程延致於三味所治酒食張桐弄竹為叟驩叟興酣為絙秋聲琴撫)
(鶴南操以高之辭曰驥北逝兮鶴南旋松之廬兮八世其延鱸有段兮菰有田羹我蓴䜴兮釀我澤)
(泉誦有書兮歌有絃歸與歸與烏知金&KR0902;之瘁口兮玉羜梗咽)
東莊在華亭縣車墩東明孫承恩别業有讀書堂
叢桂吸月悠然三亭聯璧池玉虹軒翠雲屏香雪
林諸勝
司馬莊在奉賢縣白沙里明張輔别業張弼有記
秦望山莊在金山縣張堰西
國朝尚書王日藻别墅亭臺樹石為郡南勝區
清河義莊在青浦縣横雲山
國朝張淇建中有希范堂師竹軒淇與子彙置田贍族
立宗祠於此
一峰小隱在華亭縣北柳家巷元黃可望隱居處
今福泉菴是其遺址
鳳山書屋在華亭縣東明朱應祥讀書處旁有點
易臺洗心亭諸勝
樂琴書處在華亭縣東北明學士沈度所居
小山招隱在婁縣小横山下元孫稷别業有仙聖
館凝翠軒諸勝
雲間洞天在婁縣東南里仁坊宋參政錢良臣園
南畿志云今錢家巷其遺址也有御書雲漢昭回
之閣及東巖堂巫山下十二峰觀音巖桃花洞雪
窗雲榭來禽渚流杯亭桃蹊杏村龜巢橘塢明月
灣薝蔔林諸勝後漸廢明成化間郡守輦數峰置
署圃至今存焉
古村居在上海縣城南明曹迪隱居之所中有清
槩軒瓢樂山房寶古齋
就麓山居在青浦縣西佘山明施紹莘别業
白石山寮在青浦縣東佘山明徵君陳繼儒棲隱
處
梧溪精舍在福泉縣青龍江上元江陰王逢避地
之所中有蘿月山房冥鴻亭小草軒
古窩在華亭縣元末陳珍所居創於宋咸淳初歴
百餘年尚存故名楊維貞為之記
雲窩在華亭縣東明太學生張正宗講學授徒之
所著有大學說門人侯藎為之立傳
蘆子渡在上海縣静安寺西舊滬瀆旁俗呼為蘆
子城亦晉虞潭防海寇處
平原村在婁縣機山下陸機曾為平原内史故名
小湖在華亭縣西城已湮涸今谷陽門内德風橋
有陂澤匯城下疑其遺蹟
柘湖在金山縣新運鹽河北東鄰徐浦塘張堰明
一統志云湖中有小山生柘樹因名秦時有女子
入湖為神
水陸池在華亭縣興聖寺昔有龜數枚聞講經聲
則緣砌而上講罷則去後以其地為棠谿書院池
在院中
養魚池在婁縣西晉陸瑁所居池為瑁養魚處明
一統志云一名瑁湖
鸚鵡洲在金山縣界海中金山下山北古海鹽洲
後淪為海元末潮齧北岸下瞰橋井猶見一碑曰
鸚鵡洲界
文翬洲在上海縣界黃浦中元末始廣尋丈後延
袤至數十畆王逢㩦里叟門生共登適鳴雉羣集
作詩紀之因名
唳鶴灘在婁縣西三里明一統志云在養魚池旁
舊有亭今廢為接官廳
釣灘在金山縣朱涇明一統志云在府城南三十
里唐船子和尚垂綸之地今為法忍寺又有松澤
四亭是其維舟咏歌處
石筍灘在南匯縣界下沙垾海塘外到海三十餘
里每二三丈輒有石如筍植立沙中潮汐至此分
流又名分水港
吳王獵場在華亭縣東南舊圖經云吳王獵所有
五茸茸各有名在華亭谷東又云陸遜生此子孫
常所遊獵後人呼陸機茸今其地為桑陸
滬瀆壘在上海縣舊有東西二城盡齧於江吳都
記云松江東瀉海為滬海亦曰滬瀆瀆旁有壘晉
虞潭所築通鑑云隆安四年吳國内史袁崧築以
備孫恩
讀書堆在華亭縣亭林寶雲寺後陳顧野王讀書
於此堆高數丈横亘數十畆林樾蒼然野王墨池
在其側
古岡身在奉賢縣西南曰沙岡竹岡紫岡南屬於
海北抵松江長百里入土數尺皆螺蚌殼世傳海
中湧三浪而成其地高阜宜菽麥吳郡圖經云濱
海之地岡阜相屬謂之岡身此天所以限滄溟而
全吳人也
三女岡在奉賢縣南橋舊圖經云吳王葬三女於
此樞要云葬妃於此相近有明行寺今寺北二里
有高岡是其處
鶴坡在南匯縣下沙鎮其地産鶴俗又呼鶴窠
周公墩在金山縣垾海塘外墩距金山城不十里
當潮勢奔猛處疑古人所築以戍兵防海者或因
周康王金山城得名又有白茅墩逢陳墩皆舊烽
堠
駱駝墩在福泉縣簳山北又呼落彈墩相傳宋理
宗妃林氏葬此
綾錦墩在福泉縣盤龍江上元錢全衮種桑之所
全衮嘗於此修郡志并韻書
羅漢井在華亭縣南禪寺明一統志云宋崇寧中
僧普願鑿井得羅漢像故名井泉甘冽
八角井在婁縣西南與張涇橋近其水通海相傳
歲旱投鐵簡於中能致雨俗謂陸氏外廚井明一
統志云在陸氏宅旁
瑞光井在婁縣西南超果寺西廡下明一統志云
宋太平興國中僧慶依奉吳越錢王宫中觀音像
至松像舒祥光如虹貫於此井因名後復覩金饅
之異邦人病者多汲飲焉東一井尤甘冽
十井在青浦縣鍾賈山壽安寺環有十井水極清
冽蓋十道菴遺蹟也
五色泉在華亭縣西湖道院内明一統志云相傳
葛稚川鍊丹湖上丹成投水中後常湧五色泉士
人見者必擢高第
湧泉在上海縣静安寺前晝夜騰沸甃井作亭其
上後亭廢井湮於港中又有綠雲洞僧壽寧棲息
之所檜竹桐柏層陰疉翠落人衣帽遊者疑為華
陽小有之境趙孟頫顔之楊維貞為記
黃耳冢在華亭縣南二里旁有普寧寺俗訛黃泥
寺述異記云陸機有快犬曰黃耳慧黠解人語機
在洛為書置竹筒繫犬頸犬能往還馳報犬死葬
其村南二百步呼黃耳冢云劉貢父詩話又以黃
耳為僕
赤烏碑在上海縣舊静安寺吳赤烏中天竺僧創
重元寺勒碑紀事宋祥符間勅名静安嘉定中遷
寺而碑沒於江元錢岳詩云悲凉斷刻三江裏想
像雄文六代前又有陳朝檜唐陸龜蒙皮日休有
重元寺雙檜詩即此宋政和中朱勔繪圖以進中
使取之雷碎其一而殿右者尚存後寺遷亦沒
沈光碑在福泉縣青龍鎮勝果寺有鬼自稱有漢
烈士沈光書迹刻石宋許尚謂之鬼書
石幢在華亭縣署地有湧泉云是海眼大中十三
年立此鎮之
石魚在婁縣干山之巔相傳風雨時每化去其脇
有泉遊人掬以頮面云能明目
試劍石在福泉縣北簳山東壁相傳干將試劍於
此一石中剖宛如劍截
銅鐘在華亭縣興聖寺相傳鑄鐘時有老嫗以雙
股銀釵投液中今見於鐘腹捫之攖手或云有金
指環在蒲牢側高不可見
吕公樟在華亭縣北道堂内相傳宋時有回先生
過此手植樟一株於雲堂後數年復來問章公何
在時樟已枯瘁乃取瓢中藥一丸瘞根下樟復榮
每葉俱有瓢痕人始悟吕仙也
江南通志卷三十一
