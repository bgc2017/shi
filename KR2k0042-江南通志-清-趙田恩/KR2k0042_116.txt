江南通志卷一百十七
職官志
名宦(六)(池太廬鳳四府)
池州府
唐韋仲堪字權輿令青陽豈弟而民從(南畿志)
李芃字茂初趙州人李勉觀察江西表芃為判官
永泰初宣饒劇賊方清等截江刧商旅支黨盤結
芃請以秋浦置州扼衿要使不得合從勉是其計
奏以宣之秋浦青陽饒之至德置池州即詔芃行
州事(唐書本傳)
蕭復字履初池州刺史有治行(唐書本傳)
張嚴建中初池州刺史因公坐法免苦節立身直
躬激俗廉潔惠愛特異常流(李冉舉嚴自代疏)
孫愿貞元後三任池州刺史積漸所致民濡澤焉
(南畿志)
李方元字景業刺池州勾檢戸籍所以差量徭賦
者皆有科品章程吏不得私嘗曰沈約年八十手
寫簿書蓋為此(唐書李遜傳)
杜牧字牧之萬年人會昌中刺池州牧之剛直有
竒節不為齪齪小謹論列大事指陳利病尤切(南畿)
(志)
竇潏乾符六年刺池州黃巢亂後百姓死徙城邑
為墟潏檢訪鄉籍安集流亡築城浚濠立廨舍(竇潏)
(重建大廳壁記)
陶雅合肥人池州團練使時諸州多貪暴獨雅寬
厚得民(舊史)
南唐吳仲舉興國人為池陽令宋曹彬伐江南遣使
招降仲舉殺其使及破池州執仲舉仲舉曰世禄
李氏國亡而死職也彬義而舍之(薛居正舊史)
宋成昂開寳間知池州始建學校興教化(南畿志)
羅彦輔嘉祐間知池州屬歲旱善舉荒政奏課第
一(南畿志)
王哲字微之嘉祐中以學士知池州司馬光有齊
山記寄頌其美(南畿志)
汪奕字公偉績溪人哲宗初第進士知東流縣有
書生上書觸時忌憲使欲置重典奕以為狂疾宜
寬其罪奏上果貸死憲使謝曰微君幾陷失入矣
(南畿志)
楊元秉紹興中知青陽縣每事精覈羣吏縮手臺
省亦難屈以私遷儒學於縣治東南邑人宜之(南畿)
(志)
黃子游紹興十九年知池州論青陽苗税多於諸
邑悉為之蠲除(南畿志)
陳昇卿乾道二年知青陽縣減南唐宋齊邱私增
之賦(南畿志)
林桷字子長玉山人淳熙七年知銅陵縣晝日垂
簾庭無訟者以最增秩(南畿志)
許介高陽人淳熙十一年知青陽縣有惠政嘗建
九華祠及去民思之請于朝以介配享其中(南畿志)
潘鋗字叔剛長樂人慶元四年知銅陵縣自處儉
約折服豪強(南畿志)
趙方字彦直衡山人慶元五年知青陽縣誠心愛
民告其守曰催科不擾是催科中撫字刑罰無差
是刑罰中教化人以為名言(宋史本傳)
王伯大字幼學福州人嘉定間知池州尋召還端
平二年復以江東提舉常平兼知池州興學校拓
貢院奏增貢額繕城浚池葺齊山諸亭(南畿志)
張洽字元德清江人嘉定中通判池州州民張德
修誤蹴人死獄吏誣以故殺洽疑之請覆鞫不聽
會天大旱洽言于提點常平袁甫甫乃閱獄遂從
徒罪復白郡請蠲征税寬催科以召和氣守為寬
税三日果大雨(宋史道學傳)
焦煥炎字晦甫紹定間差知池州兼沿江制置使
奉省劄令逐沿江流民不得寄住煥炎憫之為疏
撫綏之策朝廷嘉納之(池州府志)
趙昴發字漢卿四川人咸淳十年權通判池州元
兵渡江池守棄官去昴發繕壁聚糧為守禦計明
年元兵至都統制張林隂降昴發晨起書几上曰
君不可叛城不可降夫婦同死節義成雙乃與妻
雍氏同縊元丞相巴延為具棺斂合葬祭其墓而
去(宋史忠義傳)
元陳伯奎天台人至元初為銅陵尹建學校表先賢
士知嚮學(銅陵縣志)
程端禮字敬叔鄞縣人有經術篤於踐履傳朱子
明體達用之旨至元間教諭建德增學舍以居生
徒著讀書日程使學有師法盡復學田之為民占
者始田三百畝及受代增至一千畝(元史儒學傳)
陳思濟字濟民柘城人池州路總管江浙行省平
章伊蘇岱爾威勢赫然摘淘金戸三千括民間田
畝檄下力上章以止之(元史本傳)
史午至元二十九年尹青陽旌表節義以勵風俗
(南畿志)
實都蒙古人大德四年監石埭縣舊制歲輸秋苗
二萬八千石皆本色轉輸山陂所費不貲都請改
折色名輕齎著為令(石埭縣志)
周應極字南翁鄱陽人至大間同知池州案無留
滯散羨賦還民(池州府志)
張士元字弘道延祐中尹貴池嘗平反殺人獄吏
弗忍欺(貴池縣志)
徐泰亨字和甫至順二年為青陽尹邑舊有荒田
千四百頃出租税泰亨募人墾闢其累始除有告
四十人同發廩粟者吏欲准盜論泰亨曰吾不忍
其發粟求生而反抵死悉笞而遣之銅陵人爭魚
池三十年不決泰亨數語立剖(青陽縣志)
蕭文孫廬陵人至元間池州路經歴建宋趙公祠
祀趙昴發夫婦著忠孝二史褒表人物(池州府志)
王興祖字國珍吉州人至正七年為池州路總管
廉惠建三賢祠碑猶存(池州府志)
李宗可蘄州人至正十八年為池州路判官陳友
諒屢寇安慶余闕命宗可權義兵萬戸統新軍守
砦嘗横槊入賊中殺傷甚衆及城陷宗可馳還盡
殺其妻子自刎死(池州府志)
上官凝邵武人元末為銅陵尉秩滿有十數叟送
之餽藥數器至前路發視皆白金也追召其人語
之曰吾奉法循理本非私汝詎可以私終乎卒不
受(銅陵縣志)
明王祖順洪武初知池州創制畢舉調度有方(南畿志)
王希顔洪武十八年知池州府時有舍人劉蠻兒
以解囚馳府甬道直入廳事希顔擒治之狀聞太
祖嘉其不避權勢遣使勞焉(池州府志)
趙安洪武二十一年知池州以廉能膺上考(南畿志)
尹安茶陵人洪武五年知石埭勞來安集興學教
士(南畿志)
夏霖字民悦洪武中建德知縣御史劉天錫名其
堂曰忠勤記之(南畿志)
孟常鄱陽人洪武中知石埭調建德邑多逋賦為
撙節區畫以償又力請於朝得減賦額萬計秩滿
民赴闕乞留兩邑俱崇祀(石埭縣志)
吕復衛輝人洪武末以國子生授東流典史勞于
撫字後官工部郎中(南畿志)
商賓洛陽人洪熙元年以吏科謪知銅陵縣請聽
民墾闢俟熟而後賦之增額田以數千計秩滿銅
民赴闕請留歴三考皆以最聞(銅陵縣志)
楊俊巴陵人正統元年知池州有惠政卒於官遺
槖一琴(池州府志)
葉恩臨海人正統二年知府事葺學宫興士類凡
聽斷有關大閑者系詩于牘尾以示勸誡人皆愧
悟(南畿志)
雷浩華容人成化三年池州同知不染一塵卒於
官無以殮(池州府志)
洪達淳安人成化四年知青陽縣仁恕重建縣廳
(青陽縣志)
趙珪鄞縣人成化六年池州同知公平簡肅無敢
私干(池州府志)
王政字布德易州人成化十六年知青陽縣四境
多盜嚴加捕緝大葺學校製祭器購書籍邑東五
阡圩患水溢為建橋三座以濟行者(青陽縣志)
周源同安人成化十七年知石埭縣律已廉臨民
惠遇災能䘏(南畿志)
楊季方番禺人成化二十二年東流知縣單騎之
官廉豪強者置之法察鬻子女者為贖還之(東流縣志)
陳良器字彦成錢塘人弘治二年知池州内和外
剛聽斷眀決(南畿志)
言芳鄒平人弘治四年由知府左遷池州同知攜
一僕之官謁臺使不屈節而禮賢士若不及焉卒
於官篋中止二袴餘俸五星(池州府志)
祁司員山隂人弘治十二年知池州府吏民畏懷
雖聲若不出口而毅然有任重道遠之意政績炳
然(南畿志)
錢瓚鄞縣人弘治十五年知青陽縣豪右貧細各
安其業(南畿志)
何紹正字繼宗淳安人正德九年知池州建府學
大成殿修明倫堂及兩廡又修建德銅陵青陽三
縣學宫建齊山書院又增城浚濠築新河堤及銅
陵五十餘圩(池州府志)
杜秉彝號滏涯永年人嘉靖二十九年知池州毁
淫祠折節正士水旱有禱立應(池州府志)
詹萊常山人嘉靖三十六年池州同知大盜章玉
九等刧掠江上萊悉擒之捐俸置趙昴發祭田葺
其祠宇(池州府志)
厲汝進灤州人嘉靖中池州推官執法不骫擢戸
科給事首劾大學士嚴嵩降典史(池州府志)
陳萬言南海人嘉靖三十九年池州推官有風采
景王之國閹寺驛騷萬言每裁抑之署銅陵尤多
惠政(池州府志)
楊茂清鄞縣人嘉靖中知貴池縣其政因土俗順
時宜興廢皆當民情(張時徹撰碑銘)
余初字復之淳安人嘉靖中知東流縣造黃冊均
里甲平徭役(東流縣志)
徐衍慶永清人嘉靖中知貴池清介質實會章聖
太后梓宫返葬承天道經池郡衍慶趣辦夫役溽
暑奔趨卒橐無殮資(貴池縣志)
鍾大賓字體嘉曲江人嘉靖三十八年知東流丈
量田畝不失尺寸定賦均平(東流縣志)
劉孜江夏人嘉靖四十年令銅陵景王道江上孜
與推官陳萬言經理夫役民以不擾立祠與陳並
祀(銅陵縣志)
李得春鍾祥人嘉靖四十一年由禮科謫知石埭
量田公平加意士類民為立祠於仙壇宫(石埭縣志)
田登年忠州人嘉靖四十三年令青陽奉檄築城
令民照丁田自購磚石一月工具(青陽縣志)
李子躍東平人隆慶二年知石埭和而慤遇旱步
禱赤日中對槁禾流涕雨大注(石埭縣志)
王頤字觀生沔陽人萬歷三年以南給諫來知府
事公餘不休私署於堂左構琴鶴堂寢處其内使
客脯餼例取給於里甲頤悉除之一切皆給市值
佐兵憲繕城堞築千柳堤以備江警勞卒無以為
殯士民泣賻之(池州府志)
劉孟雷字靜之廬陵人萬歷十一年知池州廉猾
胥十數人置之法建興濟橋甃青雲堤以通行旅
備蓄洩(池州府志)
何思登蒲圻人萬歷二十年知府事民有冤抑力
為申雪權勢弗能撓尋遷副使單車襆被就道(池州)
(府志)
方遂京山人萬歷中由進士知池州易直子諒民
依之如父母尋調守開封老幼卧轍不得行(池州府志)
徐金星字玉垣鄞縣人萬歷中知建德縣賑活無
算讞獄平允當道薦表凡十一上擢御史(建德縣志)
葉明元同安人萬歷中知石埭省浮費清滯獄請
上官裁減差使以節夫馬(石埭縣志)
陸階字五雲桐鄉人萬歷二十一年知石埭縣旱
禱即雨革里甲供億諸費罪罰皆從其寬卒於官
貧不能殮士民為之經紀喪事(石埭縣志)
羅憲凱字元甫豐城人萬歷三十年知貴池清介
不為鷙擊而人自憚之(貴池縣志)
劉受書萬歷中令建德端方愷悌嘗質米而炊訟
不赴訊者聽囹圄空虚吏胥多告歸農(建德縣志)
徐一科字瀹盈弋陽人萬歷中知銅陵歲大水諸
圩盡潰乃剏築都埂長八十餘里民名之曰徐公
堤(銅陵縣志)
張燦垣字紫城成都人天啓末知貴池庭訊數十
百人無不了了輕徭減役(貴池縣志)
何應明字曙初晉江人崇禎五年知建德精於釐
剔稍有餘羨即充各里逋欠(建德縣志)
田瑞龍字蒼霖固始人崇禎七年知貴池流寇在
皖瑞龍募壯丁守禦尤留心文學訪舉名賢(貴池縣志)
王家柱字石卿江陵人崇禎十一年知青陽調貴
池時講荒政至解章服市米以食餓者江北寇警
繕治城堞訓士儲糧為備(青陽縣志)
葉幹字伯貞金華人崇禎十四年知石埭楚帥舟
師東下江上震動幹親率涇太青石四縣鄉兵扼
龍口以備不虞(石埭縣志)
李際明順德人崇禎十四年知建德杜苞苴贖鍰
槩不入私橐(建德縣志)
向思敬貴池典史廉介有為致仕去士大夫贈言
盈篋邑令龔守愚詩曰歸心浩蕩鷗波闊宦况蕭
條馬骨高(貴池縣志)
胡鯤化鹿邑人崇禎十六年知銅陵縣時過兵索
餉鯤化以身當之及左夢庚兵水陸并下親冒矢
石城破被害訓導安東張緯典史餘姚胡國瑨同
死之(銅陵縣志)
程九萬湖廣人崇禎十七年以府知事署東流縣
事乙酉叛將楊么兒破縣死之(東流縣志)
龐昌印西充人崇禎十七年知青陽縣未數月以
治聞明亡被逮至五溪服鴆卒縣人立祠祀之(青陽)
(縣志)
國朝馬弘良本姓張名自昌號文寰昌平人順治二年
以院辦事官隨督帥洪承疇南下池州降即以弘
良為知府時山谷負固鎮池總兵于永綏欲殱之
弘良請𠞰撫並用兵之所指輒先一舍招降全活
數十萬人山谷平百姓稍稍復業弘良存撫備至
復學校勸耕桑并約束守兵使不為民擾調知岳
州池人泣送數百里
蔣應仔山隂人順治二年知銅陵縣安集流散勸
督農桑民漸樂業以次補築雉堞復起堂皇悉心
規畫民不煩而事集
劉曰義遼陽人順治七年知銅陵縣築城垣修學
宫規制悉勝其舊又修紫陽書院以造士濬河道
治街衢諸廢具舉
岳申字式南沔縣人康熙三年令貴池年將七十
案牘皆手自裁定嘗策一馬行郊原於陂塘圩堰
處指示疏濬蓄洩之法布衣糲食署中每至絶糧
(舊通志)
姚子莊字六康歸善人康熙五年知石埭縣首條
錢糧六弊六法行之編里甲均徭役置義塾十二
所以訓民間子弟人咸德之
汪元綬宛平人康熙十八年授池州府同知清介
自矢嚴防禦查汛守境以大寧歲凶監賑活者萬
數(舊通志)
馬得貞介休人康熙二十一年知銅陵縣性剛介
明於聽斷縣多圩田每值水溢輒躬履圩岸率民
增築隄防不辭勞瘁
李燦字君章奉天人康熙二十五年授池州府知
府飭六邑減耗羨嚴保甲倡修府學大其規模令
六邑皆如制又築貴池黃屯阪埂開銅陵洋山磯
路重建城南濟川橋起城東迴瀾書院
趙衍東陽人康熙癸丑進士知貴池縣邑多積逋
弊由於總戸催科者莫得其主名衍為按戸清註
俾以實田辦實賦宿弊頓除建縣廳事起學宫文
昌閣用形家言作水德亭於城東城内遂少火災
太平府
晉胡毋輔之字彦國泰山奉高人性嗜酒永昌中為
繁昌令始節酒自厲甚有能名(晉書本傳)
南北朝梁丘仲孚字公信吳興人永明七年為于湖
令有能名太守吕文顯以權幸凌轢屬吏仲孚獨
不為屈(梁書本傳)
唐張邈為郡司功參軍開元以來良吏邈居其一有
寒松貞玉之操(陳簡甫記)
李陽冰字少温廣漢人寳應初為當塗令李白來
依之贈詩云華邑艱難時浮雲空古城居人若薙
草掃地無纖莖惠澤及飛走農夫盡歸耕廣漢水
萬里長流玉琴聲雅頌播吳越還如泰階平(李白詩集)
宋宋準字子平雍丘人開寳六年知平南軍會改軍
為州即以準知州事準美丰儀善談論居官所至
有治聲(宋史文苑傳)
王知微字幾之仁宗時以祕書丞知當塗縣時築
萬春圩工役甚急知微請俟農隙使者始不悦久
乃信重之(南畿志)
夏希道字太初慶歷間令繁昌邑陋民貧希道至
惠愛多方日以生聚修舉廢墜規模一新(南畿志)
何述字(缺)道浦城人為當塗令邑瀕江歲多水患
述為築堤捍禦之(南畿志)
汪汝則字叔方宣和初除蕪湖縣丞以助平方臘
功改衢州士曹時廷臣奏對有論及守令人材者
上曰使人人如汪汝則何患不治(南畿志)
周葵字立義宜興人紹興中知州事水壊圩堤葵
悉繕完歲乃大熟市河久湮令城中家出一夫官
給之食併力濬導公私便之(宋史本傳)
張運字南仲紹興三十二年知太平州當兵飢疾
癘之餘殫勞來安集之方嚴斥堠攻守之備理財
賦造戰艦繕甲兵申禁令民賴以安(宋史本傳)
曾覺晉江人紹興末令繁昌歲飢發廩賑給又捐
資修葺學宫(南畿志)
虞允文隆興元年以敷文閣學士知太平州舊制
民舉子必納添丁錢歲額百萬貧民生子多不育
允文憫之為措置官項代補自後戸口日增(宋史本傳)
吳芾字明可仙居人舉進士第乾道三年知太平
州造舟以梁姑溪歴陽築者久役潰歸聲言欲趨
郡境芾呼至城下厚犒遣之而密捕倡亂者繫獄
以聞詔褒諭之(宋史本傳)
楊倓字和義淳熙三年知太平州學宫祭器用錫
倓易以銅重建四齋令秀民肄業其中精選師儒
以司訓導甫期年行藝皆斐然可觀(南畿志)
李椿字壽翁洺州人淳熙五年知太平州力圖上
流之備請選將練習緩急列艦上可以援東關濡
須下可以應采石(宋史本傳)
洪邁字景盧樂平人淳熙十五年知州事政尚寬
簡民皆向化郊産異麻狀若靈芝進敷文閣學士
(南畿志)
吳箕字嗣之休寧人嘗宰當塗剖析民訟編類成
書名聽辭類稿(南畿志)
趙汝愚字子直紹熙元年知州事存心仁厚持身
潔白收召賢能大有政績吏民懷之(南畿志)
孫懋宣州人紹熙三年知太平州首汰冗吏士民
稱服朱子嘗稱之曰愛立而教明古良吏也(南畿志)
趙汝勣宋宗室慶元三年令當塗年饑穀貴汝勣
開倉散米萬斛一邑全活事聞詔他郡皆倣汝勣
賑濟法(宋史宗室傳)
吳柔勝字勝之寧國人嘉定間知州事州故舊時
授經處親戚交游有犯柔勝一繩以法罷城下税
減萬春圩租市河淤塞捐貲濬之(宋史本傳)
王習之三山人嘉定中令繁昌學校壇壝驛傳無
不修舉(南畿志)
徐鹿卿字德夫豐城人淳祐初領太平州蠲采石
蕪湖兩務蘆税蝗入當塗境鹿卿露香默禱忽飄
風大起蝗悉渡淮(宋史本傳)
牟子才字存叟井研人寳祐三年知州事首教民
孝弟以前人慈竹義木二詩刻而頌之間詣學為
諸生講說經義修采石戰艦百餘艘造兵仗以千
計前官負綱錢七十萬緡悉為補之蠲黃池酒息
及秋苗畸零併夏税畸零紬帛絲棉麥若干郡有
平糴倉以米五十石益之又以緡錢二十五萬創
抵庫歲收其息以助糴本建李白祠自為記(宋史本傳)
元白珽字廷玉錢塘人至元二十八年授太平路學
正時兵燹後聖殿齋廡祭器俱廢珽悉心修葺建
天門采石二書院(太平府志)
歐陽玄字原功瀏陽人延祐初調蕪湖尹縣多疑
獄久不決玄察其情悉為平反貢賦徵發及時民
樂趨事教化大行蝗不入境(元史本傳)
賈煥字華甫開封人泰定元年授太平路總管歲
饑募粟分賑建壇壝修學舍築石城濬尚書塘(太平)
(府志)
王惟中字擇卿懷孟人泰定三年尹當塗會水潦
旱蝗相仍惟中捍堤禱雨捕蝗無寧晷以禮義感
富民令出粟分賑全活甚衆(當塗縣志)
浦源字以開長洲人泰定中令蕪湖境内大水募
粟賑給會郡發廩米千石令減直以糶源謂民有
錢可糴則不饑矣盡以米濟之語同列曰郡有責
吾獨償不以累諸君也(蕪湖縣志)
倪淵字仲深烏程人泰定中授當塗主簿先是延
祐初邑令經理田土考覈失實令淵署篆乃分畫
編次為圖籍釐隠匿除增加衆大悦歲祲四境上
災狀郡戒縣弗受淵爭之不得即日求解組去郡
守驚悟遣吏謝即委以檢視淵躬視阡陌稽實蠲
税民賴以甦(當塗縣志)
暢師文字純甫南陽人至正間太平路總管歲大
旱捐俸致禱㴻雨大降公田米積之盈屋曰我家
能盡食此乎呼貧士及細民恣其取去(元史本傳)
靳義字處宜河南人至正十二年守太平寬仁勤
敏溧水彭賓等倡亂分道來寇義列營要害且戰
且撫賓等皆敗降明兵渡采石義赴水死(太平府志)
明楊偁字廷舉合肥人元至正乙未太祖取太平丙
申偁知蕪湖民散賦逋偁首詢疾苦興利除害招
徠遺黎撫摩凋瘵邑以治稱壬寅建縣治立坊舍
(南畿志)
許瑗字栗夫樂平人明初知太平府厲士卒修城
池撫黎庶陳友諒以兵十萬來攻瑗偕樞密院判
王鼎守將花雲堅壁拒守城陷皆死之(南畿志)
花雲懷遠人為太平守將元至正二十年五月陳
友諒圍城雲率麾下三千人結陣迎戰三日友諒
不得入乃以巨舟乘漲泊城西南隅舟尾高與城
平士卒緣之上時城中乏食士不能戰丙辰城遂
陷賊縛雲急雲怒罵曰賊奴爾縛吾吾主必滅爾
斬為膾也遂奮躍大呼起縛盡絶奪守者刀連殺
五六人復罵曰賊非吾主敵也曷不速降賊怒縛
雲舟檣叢射之比死罵不絶口妻郜氏赴水死(谷應)
(泰通鑑紀事本末)
黃朝弼明初知蕪湖縣蕭然類寒畯公務雖冗退
必讀書去官士民爭醵金為贐不受惟出所攜書
一篋易鈔而行(南畿志)
吳聰潮州人明初蕪湖縣丞性至孝嘗畫海雲南
望圖懸於壁民有不得乎親者痛治之復泣語曰
吾以不得侍親為憂汝幸在膝下何為不孝聞者
多感悔焉(廣輿記)
王俊字用章永平人洪武五年知當塗出俸錢創
建邑學不足則售其家田園助之以德化民濟以
威嚴(當塗縣志)
周鑄洪武中知繁昌撫民有方律巳以嚴尋擢御
史(繁昌縣志)
孟廉洪武中知當塗縣坐事與縣丞趙森同逮獄
耆民具列善政詣闕以請遣還任(當塗縣志)
顔宣永樂中令繁昌修縣廳建城隍廟禱雨即應
(繁昌縣志)
黃誠合浦人宣德七年授蕪湖教諭勤於學政規
矩嚴整與司訓廖驩兩人相濟(蕪湖縣志)
盧忠字以誠漳州人正統初授府學訓導日進諸
生講解寒暑不輟巡撫薦其才堪戎伍上曰與其
戎伍得人何如學校得師(太平府志)
張嵓字具瞻上虞人初授宣城教諭正統三年巡
撫周忱薦知當塗題梅詩贈之云疎影横斜出泮
池一氊清冷最相宜彈琴却傍青山去百里春田
在此時嵓蒞官清勤黌宫縣治譙樓驛傳橋梁道
路修葺一新簿書填委暮必至學舍省諸生勤惰
後歴官知荆州府(當塗縣志)
李慶景泰末令繁昌縣治濱江數有水患慶建議
内遷(繁昌縣志)
周鳳字文祥汲縣人成化九年知太平府衣食寒
素不以家累自隨嘗疏通市河郡人便之(太平府志)
唐詔陽信人成化中同知太平清謹簡易吏民愛
服卒於官啓笥惟書數卷(太平府志)
劉憲字廷式益陽人成化間知蕪湖百廢俱修遷
瀂港驛於縣市遷河口鎮巡司於瀂港邑人便之
(蕪湖縣志)
徐禮字敬先餘杭人成化中令繁昌建社學起舖
舍弊除利興尋擢御史(繁昌縣志)
包羲民字淳夫合浦人成化末知繁昌撫下寬仁
尤毅然有守不喜飾厨傳以媚上官會以憂去士
民惜焉(繁昌縣志)
徐節字時中壽昌人以御史出知太平建學宫修
郡志造浮橋均郵遞民間失火節奔救禱天火隨
滅會觸直指怒突至府清庫并檢内宅僅得敝衣
數事直指慙云如此賢太守安用撫按為特疏薦
之(太平府志)
張伯祥字元吉鄞縣人弘治中知蕪湖勤䘏民隠
有古循吏風邑庠舊無尊經閣為經營創建功成
而民不知擾(蕪湖縣志)
趙文奎字璧仲江陵人弘治間知繁昌建旌善申
明亭修壇壝贍孤寡(繁昌縣志)
趙祐字汝翼雙流人弘治中令繁昌重農勸學政
肅獄平隣邑訟不得直多求聽斷尋擢御史(繁昌縣志)
底藴字希準廣寧人正德間以給事中出知太平
府明爽愷悌建養濟院(太平府志)
林有年字以永莆田人正德初知繁昌廉而有才
以課最擢御史(繁昌縣志)
李永蕃字貽錫永興人正德中知當塗振興士類
繕築圩堤均徭除羨決訟如流(當塗縣志)
汪本字惟中浮梁人正德間知蕪湖流寇猖獗客
兵四集本悉心籌畫軍需不缺民無所病(蕪湖縣志)
王軾字子敬揭陽人正德十五年知蕪湖甫下車
值宸濠反中官擁兵作威福僚屬逃匿軾身當之
芻糧委積咄嗟而具(蕪湖縣志)
郭湍莆田人正德中府學教授拔諸生之秀者讀
書齋中夜分省其勤惰或煮茗炊粥佐之正德己
卯嘉靖壬午乙酉三科貢士皆出其門(太平府志)
林鉞字宏用晉江人嘉靖中守太平興賢造士養
老䘏孤嘗築姑溪壩建亭其上由是姑水瀠折不
苦衝決(太平府志)
馬森字孔養嘉靖中知府事歲祲出官粟數萬斛
以活民善讞獄隣郡有冤抑俱願就決(太平府志)
陳璋字圭仲光州人嘉靖中授太平同知勇敢多
才長於應變倭賊蕭顯破上海操撫交薦璋能辦
賊命同蘇州同知任環統兵籌畫璋上禦倭二十
事從之七月破顯斬首千餘級寇遁(太平府志)
李价番禺人嘉靖中知當塗雅負通才為政專尚
寬簡禮賢敬老周䘏無告尤加意庠序士民皆愛
服焉(當塗縣志)
王德溢字懋中連江人嘉靖中知蕪湖徭役里甲
與江夫事宜裁處悉當(蕪湖縣志)
張永明字衷誠烏程人嘉靖間知蕪湖廉慎公平
時章聖太后梓宫南祔道經江上中貴多所誅求
永明委曲劑量供應悉如禮制民賴以安子天德
産於蕪署後成進士復為蕪令有惠政邑人顔其
堂曰繼美(蕪湖縣志)
陳一道字邦緒晉江人嘉靖間任蕪湖丞倭寇犯
江上奉檄南陵防𠞰臨敵衆潰一道獨奮勇殺賊
以勢孤遇害家人子義赴援亦死事聞贈一道應
天通判子義贈應天經歴立祠縣治東祀之(蕪湖縣志)
錢立字守禮仁和人初授刑部主事海瑞言事繫
獄立謹視之得無恙萬歷二年知太平府築蕪湖
城剏官圩東石堤四十里遷當塗學宫于城南蘇
馬賦(太平府志)
王貽德字師禹全州人萬歷中守太平門無私謁
郡齋可羅雀時詔居官廉介者特賜宴賚貽德名
居第一(太平府志)
王繼明字用晦永嘉人萬歷間由當塗令歴知太
平府秩滿瀕行餘俸二百金悉散給貧乏抵家無
擔石儲所居不蔽風雨(太平府志)
何士林字翹甫富順人萬歷二十九年知太平府
歲頻水士林糴穀分賑又刻木為隷閭井不聞追
呼復馬政增其價值民免貽累(太平府志)
馬重德字瑞軒遼陽人萬歷中授太平通判以廉
能屢署上考攝篆當塗及𣙜關蕪湖均有惠政(太平)
(府志)
蔡時鼎漳浦人以御史直言降典史萬歷中遷太
平推官讞獄一以仁恕署府篆歲祲請于撫按築
堤開糴(太平府志)
李春熙字皥如建寧人萬歷中太平推官不以擊
斷為能署篆當塗禁勾攝緩徵徭拓儒學基址築
姑溪壩買田為增修費視事裁數月所興革皆切
中利弊(太平府志)
章嘉貞字元禮德清人萬歷丙申知當塗歲祲疫
死者載道嘉貞賑饑施藥暑雨不輟大水圩岸將
崩躬督捍救經月露宿水愈溢泣曰堤潰民其魚
矣無民奚以令為躍入巨浸中若有物翼之者衆
亟挽以上得不死水漸平堤得無恙(當塗縣志)
鄧光祚字日昌曲江人萬歷間知當塗建天門書
院集多士肄業其中(當塗縣志)
朱汝鼇字雨化長興人萬歷間知當塗條畫築圩
十五則曲盡其利釐剔里甲積蠧廉邑大憝寘之
法建集賢樓大成坊(當塗縣志)
葉繼美字含章嘉善人萬歷中知蕪湖廉明剛果
下車即遷學金馬門吉址尋擢給事中(蕪湖縣志)
勞永嘉字無施崇德人萬歷三十年知蕪湖不諂
事上官送迎幾廢歲時遣吏問民疾苦以時存䘏
(蕪湖縣志)
曾袠字資銘東莞人萬歷中知蕪湖縣牒訴喧沓
袠目視耳聽手批口答一時并舉了無錯謬百姓
畏而愛之(蕪湖縣志)
鄧一儒沔陽州人萬歷中知繁昌待士有禮撫民
有恩馭吏有法救荒必實決獄不爽(繁昌縣志)
王柱字克中長沙人萬歷三十八年知繁昌歲頻
饑捐俸設粥復勸富家出粟助之諭民增築圩堤
躬為督察建横塘河口二壩以資蓄洩(繁昌縣志)
胡爾慥字孟修德清人萬歷間知郡事濬河建關
節費代餉(太平府志)
李若訥字季重臨邑人萬歷末知太平禮士勤民
(太平府志)
陳善道字敬甫華亭人萬歷末當塗教諭對諸生
藹若家人不受貧士餽遺且推解之性至孝丁母
憂哭踊幾殞去之日諸生泣送者二百餘人(當塗縣志)
晏清字元州黃岡人天啓元年知蕪湖廉介明允
尋調吳江百姓請留吳吏來迎至相爭于路不得
行再宿然後去(蕪湖縣志)
鄭瑜字崑石東莞人崇禎時知太平府正已率屬
一時撫按監司皆加敬禮歲饑發廩不繼捐俸佽
之仍諭富室出糶左良玉兵南下瑜嚴加守備增
城浚濠屹然無恐(太平府志)
徐養心字無所江陵人崇禎六年知當塗流寇屠
和陽難民數千聚江干無舟不得渡賊且近呼號
將赴水養心望見曰隣民猶吾民亟命船盡渡之
姑孰無備衆心危殆養心令沿江徹夜張炬礟聲
不絶賊懼乃退尋擢御史(當塗縣志)
梁應材號瑶石陽春人崇禎時知蕪湖每晨出視
事必焚香告天誓與百姓興利除害訟獄無擾徵
斂不苛學舍久圮經營修建(蕪湖縣志)
張繼曾字省之清江人崇禎十年知繁昌先是邑
令羅明祖嘗議築城中止繼曾次第經營身先督
察功成而民不擾(繁昌縣志)
井焜字虞章霸州人崇禎十二年知蕪湖每春親
歴村社勸課農桑時江北流寇猖獗焜修城堡為
防衛計躬自措辦不取諸民民恃以無恐(蕪湖縣志)
國朝張京澤州人順治二年知當塗縣清操節儉飯脱
粟服御無華飾為政簡易折獄明敏自輯讞語為
琴餘錄徵收田糧正額外不留耗羨民咸德之陞
工科給事中
林中瑜字玉崑遼陽人順治三年協鎮太平奉檄
𠞰撫麻姑港口所至有功郡東土寇竊發中瑜統
兵搗其巢穴馬陷深塹殁於陣
范為憲字眉生内江人順治三年知繁昌縣土寇
千餘人薄城下憲率衆登陴面中流矢不少動指
麾勇士從城南隅出力戰殺賊賊驚遁事平士民
有為仇家所陷以賊案株連者憲力為申雪悉荷
全宥
劉震龍字駕甫莆田人順治間舉人令繁昌敝衣
蔬食一介不取里役陋規革除殆盡凡讞獄片言
決遣蠧猾斂跡會部使者清丈江洲震龍躬冒霜
雪奔走蘆葦中絶不假手胥吏以故繁邑獨無增
課之累以疾卒官士民醵金為賻始得歸葬(以上舊通)
(志)
張邦寄字震軒遼東人由浙東監司左遷蕪湖令
廉介平允自奉粗糲五年如一日
畢高選字萬青萊州人順治十三年授蕪湖丞勤
于吏治每邑有大事輒毅然自任不辭勞瘁斷決
疑獄摘發如神嘗修葺學宫兩廡集邑弟子肄業
其中出俸錢以廩給之
廬州府
漢王景字仲通建初八年為廬江太守先是民不知
牛耕地力有餘食常不足景驅率吏民教用犂耕
又訓令蠶織為作法制皆著于鄉亭(後漢書循吏傳)
應融字義高汝南人守廬江八年有惠政拜司隸
校尉(漢紀)
范式字巨卿金鄉人順帝時為廬江守有威名(後漢)
(書獨行傳)
羊續字興祖太山平陽人桓帝時廬江太守會黃
巾賊攻舒焚燒城郭續發男子二十以上皆持兵
勒陳其小弱者使負水灌火力戰大破之安豐賊
戴風等作亂續復擊破斬首三千餘級生獲渠帥
其餘黨貸與佃器使歸農業(後漢書本傳)
盧植字子榦涿郡人靈帝時拜廬江太守深達政
宜務存清靜弘大體(後漢書本傳)
陶謙字恭祖丹陽人少舉孝廉除舒令郡守不樂
而謙在官清無可糾劾(吳書)
陸康吳人靈帝時廬江太守申明賞罰擊破賊黃
穰等(後漢書本傳)
南北朝陳荀朗字深明潁隂人侯景之亂朗起兵據
巢湖簡文帝密詔授朗豫州刺史使討景朗率兵
自巢湖出濡須邀破景軍(陳書本傳)
唐朱敬則字少連亳州人武德中為廬州刺史代還
無淮南一物所乘止一馬一子步從而歸(唐書本傳)
賈深長樂人乾元中廬州刺史李華稱其有文武
才略推心馭下治有嘉績(舊史)
路應求字從衆平陽人代宗時刺廬州州城故土
為之應求始易以甓莅政精敏吏不敢欺民風為
之一變(舊史)
羅珦會稽人德宗時刺廬州民間病者捨醫藥禱
淫祠下令止之修學宫政教簡易有芝草白爵之
祥以治最賜金紫(唐書循吏傳)
李翺字習之憲宗時刺廬州會歲旱疫亡籍口四
萬權豪賤市田屋而窶戸仍輸賦翺下教使以田
占租收豪室税萬二千緡貧弱以安(唐書本傳)
鄭綮字藴武僖宗時刺廬州黃巢掠淮南綮移檄
請毋犯州境巢笑為斂兵歲滿去贏錢千緡藏州
庫後他盜至終不敢犯鄭使君錢(唐書本傳)
宋謝惟士陳留人建隆初以大理評事知廬江時江
淮新定繕修縣治撫綏士民境内以安(南畿志)
陳堯佐字希元閬州人真宗朝再知廬州堯佐十
典大州以方嚴束下使人知畏而重犯法至其過
失多保佑之(歐陽修陳公神道碑銘)
劉筠字子儀大名人再知廬州筠臨事明達治尚
簡嚴(宋史本傳)
劉綜字居正虞鄉人真宗時知廬州強敏有吏才
所至挫抑豪右振興法度時論美之(南畿志)
陳希亮字公弼青神人仁宗朝知廬州時有虎翼
軍士屯壽春者以謀不軌伏誅其黨數百人遷於
廬各懷疑懼竊入府舍將為不利希亮流其渠魁
以其餘給左右使令且守倉庫衆皆感激指心自
誓迄不敢貳(南畿志)
張田字公載澶淵人嘉祐末知廬州治有善迹嘗
作欽賢堂繪漢唐以來清能刺史晨夕拜之(宋史本傳)
楚建中字正叔洛陽人仁宗朝以天章閣待制出
知無為軍廉靜不擾去後歴三甲子民更立祠祀
之(南畿志)
孫覺字莘老高郵人神宗時為合肥主簿歲旱郡
守檄民捕蝗輸官覺曰民方艱食若以米易之必
盡力是為除害而享利也守悦推其法于他縣民
賴之後為廬州守以明恕著聲(宋史本傳)
朱服字行中烏程人哲宗時知廬州值歲饑便宜
賑護全活十餘萬口逾年大疫又課醫持善藥分
拯之賴以安者甚衆(宋史本傳)
王蘧紹聖初知無為軍健於吏才興三圩開十二
井又築北領以捍水患世蒙其利(南畿志)
李公麟字伯時舒州人元符中為無為州司尸參
軍政尚通敏聽事判決筆無停思剏製漏箭銅壺
工巧獨絶(宋史文苑傳)
陳瓘字了翁南劍沙縣人大觀中以右司諫劾蔡
京謫知無為軍為政廉平(南畿志)
米芾政和間知無為軍善察民冤行法不畏強禦
時飛蝗入境不傷禾稼人咸異之(宋史文苑傳)
吳懋字禹功陽羨人徽宗時令廬江時劇盜劉五
掠州縣去廬江纔一驛懋之官行至中塗或止之
懋笑曰男兒當斬賊平亂鼠輩何為者今行縛之
賊聞其來不敢入境(南畿志)
胡伸字彦時婺源人以司業知無為軍會巢縣黠
民訴其令斂錢數百千櫝藏列肆中伸察其妄遂
按訴者罪伸政尚慈恕而利病灼然去之日士民
繪像祀之(南畿志)
趙善俊字俊臣太宗七世孫紹興末知廬州會歲
旱江浙饑民踵至善俊分給官田貸牛種僦屋以
居至者如歸又以焦湖湮涸饋運不通乃募鄉兵
保孤姥二山治屋儲粟以備敵增學舍修包拯祠
人感其化(宋史宗室傳)
丁仁湖廣人寧宗時知無為軍嘗築堰蓄水以資
灌溉民呼為丁公堰(南畿志)
江潤身字崇德婺源人咸淳初為合肥主簿清廉
剛決讞獄尤矜恕多所平反(南畿志)
元塔海廬州路總管時飛蝗北來民患之海禱于天
蝗乃引去亦有墜水死者民乏食開廩減直俾民
糴之所活甚衆(元史本傳)
實喇布哈蒙古人泰定間任舒城縣達嚕噶齊歲
旱民饑富家閉糴衆將肆焚掠溥化奬勵好義之
民令出錢糴穀驗口賙給四境以安(舒城縣志)
王碩河南人延祐初授無為州同知廉潔有幹材
不畏彊禦嘗檄清理學田搜抉隠漏凡得田一百
一十九頃又追積負糧米三百石自是廩有餘粟
士得餼養(無為州志)
明唐元字元亨臨淮人明初知無為州招徠流散安
集有方以課最擢太僕寺卿(無為州志)
蘇敏昌平人洪武初授廬州推官刑政不苛擢知
府莅任八載甚得民心卒於官民流涕(南畿志)
董曾知無為州陳友諒執曾欲降之不屈縛而沈
諸江世傳泥汊口即曾遇害處(無為州志)
伍塾字貢均廬陵人洪武中知廬江開設縣治招
撫流移嘗手書孝經論語教民誦讀(廬江縣志)
樂瓚潞州人洪武十年知無為州剛毅信直吏民
畏服(南畿志)
鄒以信廬陵人永樂五年知無為州政尚德教州
人感化以博學能文稱文章太守(南畿志)
王仕錫南城人永樂二十二年知無為州興學勸
農修廢舉墜任滿民留之復任九年(南畿志)
揭稽字孟哲廣昌人宣德十年以御史出知廬州
興革悉中矩度先是永樂中遷齊藩于廬王素驕
衛士強攫民物頗為郡害稽力奏移之(廬州府志)
劉顯豐城人宣德十年知舒城縣課農桑興學校
增開水利與漢劉馥俱祀羹頡侯廟(舒城縣志)
杜彪魏縣人知無為州初下車故不事事案牘紛
積吏胥以為可欺已而情弊灼然迺振紀綱均賦
役鋤強扶弱民大悦服(無為州志)
程文確山人成化中知舒城縣通練吏治興學校
修水利歲災為民懇免歲辦繇賦尋擢御史(舒城縣志)
馬金字汝礪西充人初授廬州通判再遷知府歴
任久盡去宿蠧建余忠宣公祠創景賢書院修郡
庠尊經閣購書藏之(廬州府志)
吳英裕州人成化間知巢縣理繁劇井然有條奸
胥無所措手(巢縣志)
楊璲字廷佩原武人正德中知廬州府時劉瑾專
政境内有巨惡張杲璫張龍兄也璲發其奸撲殺
之庫吏循故事以羨餘獻璲曰盜官錢者法當遣
速令歸之庫(廬州府志)
聶曼字子貞金谿人廬州教授邃於易終日端坐
無惰容僚友喪葬多所佽助諸生窮甚者月給以
米(廬州府志)
孫聰字克明北直人正德中知合肥寇亂之後招
撫流移悉心安集(合肥縣志)
齊恩隆德人無為州同知善騎射流寇犯圌山檄
恩往禦以衆寡不敵死之贈光禄寺丞(無為州志)
龍誥字孔錫攸縣人正德中知廬州府嘉靖癸未
大旱開廩設粥平糶營建惠民倉鎮淮樓藉力役
以給食所活數萬道死者設義塚瘞之(廬州府志)
吳嶽字汝喬汶上人嘉靖中知廬州設旌善癉惡
二亭分列民之賢不肖朔望進諸生講經義歲大
疫擇醫市藥設局以療之税課千金例輸府悉白
上臺貯公帑西山産薪惟供官爨弛其禁與民共
之(廬州府志)
胡奎字應文新淦人嘉靖庚寅授廬州推官議刑
無失入詿誤者多為辨脱(廬州府志)
張瀚字子文仁和人嘉靖間守廬州州西關故有
濠源出李陵雞鳴諸山雨潦則病涉瀚跨流為橋
民賴以濟歲祲發粟嚴禁糴販數讞大獄多所平
反(廬州府志)
屠仲律字宗豫嘉興人嘉靖庚申以南御史出知
廬州諳于吏治而愛民尤切歲歉罄囊代輸秋税
不復徵補會疾作百姓祈禱四出願以身代竟卒
于官(廬州府志)
王家賓嘉靖間知廬州府䘏荒興學皆極誠懇以
拂權貴去官(廬州府志)
潘恕字行甫海陽人嘉靖間知合肥吏民一見輒
不忘置學田數百畝歲收以給寒畯(合肥縣志)
陳其樂貴溪人嘉靖中知合肥雖居官家人不廢
紡績其同邑夏言當路未嘗一通書問(合肥縣志)
陳懋觀福建人隆慶初知廬州遇士以禮嘗曰每
見諸生暴階下心即不安斷獄不輕入罪情法相
麗者猶矜慎再三(廬州府志)
何寵臨海人由進士知無為州不事苛察而法所
當施絶無寬假倭入寇江上羽書日至寵修築城
池申嚴烽燧一方賴焉(無為州志)
王俸字廉父秀水人萬歷中知廬州剔蠧息民歲
大旱手執槁禾流涕禱壇壝且拜且行赤日當午
雷雨忽大作(廬州府志)
江沛然黃岡人以給事中謫官經歴署廬江事積
弊之後力為振刷廉渠奸寘之法一境肅清(廬江縣志)
陳應龍號起田侯官人萬歷十五年知無為州濱
江一帶為圩三百六十有竒盛夏江流内灌膏腴
盡没應龍親歴汙萊相度累月申請照糧派夫築
堤五千二百七十餘丈民名之曰陳公壩(無為州志)
何邦漸浪穹人萬歷中知無為州州歲徵漕米八
千九百有奇約以十之四運黃雒河交兑北上餘
由長江行千三百里解鳳陽江濤覆溺及虧耗需
索甚為民害邦漸請留鳳陽臨淮二縣米充鳳餉
而本州併于黃雒河交兑彼此稱便(無為州志)
胡震亨字孝轅海鹽人萬歷中除合肥令英察若
神民扞網者輒指數姓名蠧吏毫毛不敢有所犯
邑有世家裔犯竊震亨則資以錢諭令自新其人
感媿卒改行(合肥縣志)
洪邦光福建人知無為州州除養馬免糧田外一
切歲辦不均邦光酌議申請分秋糧夏麥絲絹糖
油四則以税糧馬價照畝均攤至今垂為定例(無為)
(州志)
吳大朴固始人崇禎時知廬州府乙亥春流寇薄
城大朴守東門發礟斃其魁縱火燒城外民居之
為賊窟者又起礟樓臨濠東石牐賊不敢逼(廬州府志)
熊文舉字公遠新建人崇禎時知合肥廉平流賊
薄城文舉分守西偏築威遠亭其上指畫有方(合肥)
(縣志)
嚴覺字知非歸安人崇禎時知巢縣乙亥春流寇
陷城被執不屈舉家遇害(巢縣志)
趙興基字鶴天雲南人通判廬州崇禎壬午張獻
忠薄城下興基分守水西門防禦甚力五月城陷
仗劍下戍樓手刃數賊被創而死經歴鄭元綬浙
江人分守南薰門亦死之(廬州府志)
國朝趙允光大興人順治初知廬州府時兵燹之後流
亡未復允光招徠撫字輕徭均賦民獲其利無為
巢縣間有頑民聚黨為患允光捕之悉獲其魁繩
以法
張鵾翔字鵬舉陜西人順治丁亥進士知合肥縣
為政和平嚴不過刻寬不過縱時皆以循吏稱之
(舊通志)
吳允昇字賓廷奉天人順治九年知廬州府寡慾
省刑民被其惠時歲連旱允昇設法賑濟全活者
衆學宫圮壊捐貲繕葺士民立祠祀之(舊通志)
王業興字鳴石奉天人順治中知廬州府值海氛
逼境業興親率家丁及營卒登陴捍禦屢挫賊鋒
州得無事治郡十三年勸課農桑減省刑獄民咸
德之又出俸錢建斗文書院聚諸生肄習其中後
遷荆南巡道
佟國貞奉天人順治中知無為州瀕江田廬恃圩
壩為捍蔽十六年三壩將圮國貞相度形勢自鮑
家橋至周思溝預築堤四千丈有奇名曰四壩後
三壩傾而田廬卒無恙
王宗聖奉天人順治中知舒城縣年二十餘詳慎
如老吏斷訟莅事吏不能欺兵燹後安輯流亡威
德並著
張可捷大同人順治中知舒城縣為人悃愊無華
不炫才不沽名安靜寬和始終如一蔬食布袍順
民好惡一時稱良吏焉
祁文友廣東人順治十八年知廬江縣清丈量均
里甲平賦役勸農桑
薛之佐字鶴齊蒼溪人知廬州府精明強幹剔弊
釐奸豪強不逞之徒皆潛徙境外士民頌之
聶源字天水宣府人知廬州府為政寬簡愛民禮
士值大兵至郡軍需旁午源殫心籌畫閭閻得以
不擾未幾引年乞休士民皆泣送之
顔堯揆永春人康熙六年知無為州時前令佟國
貞所築新壩漸為江濤所齧揆自李家祠至王家
渡築壩八百八十丈闊三丈高一丈九尺次年大
水田廬恃以無恙并和州含巢二縣皆賴焉州民
勒石於壩上名之曰顔公壩
何朝聘奉天人康熙初知舒城縣明敏有才略正
賦不缺於供而民無催科之擾招民墾田給以牛
種治舒七載獄訟衰息
董守義奉天人康熙中知舒城縣有幹濟才逆藩
之亂舒為衝邑大兵往來驛絡舟車芻糗應時而
辦閭閻無擾邑人戴之
李衍芳字徵遠雲南人康熙二十三年知廬江邑
南有二湖環湖皆圩田惟缺口一河通江洩水豪
民每截河作壩障上流以資灌溉澇則以隣為壑
又編竹横於河以收漁利民病之衍芳特申請除
去
鳳陽府
漢宋均字叔庠安衆人建武中遷九江太守郡多虎
患均到退奸貪進忠善虎東渡中元元年山陽楚
沛多蝗飛至九江境輒東西散去(後漢書本傳)
時苗鉅鹿人建安中為壽春令始之官用黃牸牛
駕車歲餘生一犢及去謂主簿曰令來時本無此
犢是淮南所生也留之而去(後漢紀)
晉劉頌字子雅廣陵人武帝時為淮南王相在官嚴
整甚有政績舊修芍陂歲用數萬人豪強兼并孤
貧失業頌使計工受直百姓歌其平惠(晉書本傳互見揚)
(州府人物)
南北朝宋垣護之字彦宗桓道人元嘉中為鍾離太
守王玄謨攻滑臺護之百舸為前鋒虜牽玄謨水
軍大艚連以鐵鎖三重絶護之路護之中流而下
以長柯斧斷鎖惟失一舸餘舸並全(宋書本傳)
齊沈文季字伯達武康人官尚書右僕射魏軍南侵
明帝遣文季鎮壽春文季入城嚴加守備魏軍遁
百姓無所損(齊書本傳)
梁曹景宗字子震新野人梁天監五年魏拓跋英攻
鍾離詔景宗往援擊破之(梁書本傳)
隋趙軌洛陽人為壽州總管長史芍陂舊有五門堰
蕪穢不治軌更開三十六門灌田五十餘頃(隋書循吏)
(傳)
元孝矩洛陽人拜壽州總管高祖賜璽書曰楊越
氛祲侵軼邊鄙爭桑興役不識大猷以公志存遠
略故令鎮邊服懷柔以禮稱朕意焉(隋書本傳)
唐員半千字榮期齊州人為濠州刺史不專任吏所
至禮化大行(唐書本傳)
張鎰字季權河南人大歷中刺濠州政條清簡延
經術之士講教生徒比去州升明經者四十人李
靈耀反鎰團鄉兵嚴守禦(唐書本傳)
張萬福元城人幼從征有功賜名正德宗時李正
已反屯兵埇橋江淮漕船不敢踰渦口乃以萬福
刺濠州帝曰先帝改爾名者所以褒也朕謂江淮
草木亦知爾威名若從所改恐賊不曉是卿復賜
舊名萬福馳至渦口駐馬於岸悉發漕船賊兵倚
岸熟視不敢動(唐書本傳)
李遜字友道為濠州刺史時觀察使多額外浮斂
遜一不應(唐書本傳)
侯固大中間濠州刺史奏乞增植桑無加税有石
刻在定遠縣門(舊史)
五代李延鄒鄱陽人濠州錄事參軍郭廷謂降周時
命草降表延鄒責以忠義廷謂以兵脅之延鄒投
筆曰大丈夫終不負國為叛臣作降表遂遇害(南唐)
(書郭廷謂傳)
宋王郁臨江人為濠州判官臨没謂家人曰吾歴官
五十餘年慎于用刑活人多矣後其有興者乎(宋史)
(王欽若傳)
張式字景則建安人天禧時知濠州州人縊其妻
而以自殺告獄既具式詰之立伏人以為神終身
不營田宅得禄即以置書曰子孫業此足矣(南畿志)
魏琰字子浩知壽州盜殺寺童子有司執僧笞服
琰廉知其冤脱械縱之一府爭以為不可後數日
得真盜(宋史本傳)
吳奎字長文濰州人至和二年知壽州專以仁恕
及民事至立斷吏民久而思之(宋史本傳)
張昇字杲卿韓城人嘗守濠州昇忠信清儉不受
私謁分俸禄以贍九族(宋史本傳)
陳堯佐字希元閬州人知壽州歲大饑堯佐自出
米為糜以食饑者於是吏民皆爭出米所全活者
數萬人(宋史本傳)
曾致堯字正臣南豐人知壽州州近京師諸豪大
商結權貴號為難治致堯居歲餘斂手不敢犯人
亦莫見其以何術而然也既去壽人遮留以一騎
二卒逃去過他州猶有追之者(歐陽修曾公神道碑銘)
盛修已通判宿州建炎三年盜入宿修已被執不
屈為所害(南畿志)
康允之建炎中知壽春府渠賊丁進聚衆萬餘人
攻城允之率軍民固守賊解圍去奏至高宗謂輔
臣曰此郡守得人之效也(南畿志)
徐瑞益金華人為虹縣尉張邦昌偽詔至縣令以
下迎拜宣讀如常儀獨瑞益不赴向子諲言於朝
為易文資(南畿志)
邵青紹興中為兵馬鈐轄濠州陷青巷戰死之(南畿)
(志)
連南夫應山人高宗時守濠州舊有東西二城濠
水經其間入淮南夫決濠水由城西徑達於淮合
二城為一(南畿志)
楊照濠州將官金圍城急照躍上角樓刺賊俄中
流矢卒有統領丁元者呼其徒毋負國一舟二百
人皆鬭死(宋史忠義孫暉傳)
王阮字南卿江州人紹熙中知濠州請復曹瑋方
田修种世衡射法日講守備與邊民訪北境事終
阮在濠無南侵患(宋史本傳)
王霆字定叟東陽人理宗朝知濠州節浮費糴粟
買馬以備不虞尋差知安豐軍臣寮上言王霆在
濠人甚安之不宜輕易詔再守濠職事修舉(宋史本傳)
李庭之淳祐中為兩淮制置司參議官議栅清河
五口增淮南烽火一百二十及知濠州復城荆山
以備淮南凡所籌措皆切中機宜(宋史本傳)
趙士嶐字景瞻淮南西路兵馬鈐轄駐壽春劇賊
丁一箭衆號十萬攻城三旬不退士嶐募軍中敢
死士與之謀選壯士數百出賊不意擊走之(宋史本傳)
元王庭玉字國寳清苑人至元十五年授招信路總
管府達嚕噶齊崇教化勸農桑勵風俗境内稱治
(南畿志)
李良祐為靈璧縣尹縣經兵燹城郭為墟至元二
十四年復立縣良祐相度形勢内廨外市皆所經
始(靈璧縣志)
安汝明寧晉人延祐中宰定遠興利除害三年土
田闢戸口增盜息賦均民無勞役(定遠縣志)
嚴忠信東昌人知濠州政尚嚴明大興學校(南畿志)
谷杲字明之至治二年為安豐路總管有能聲(南畿)
(志)
哈喇字元素賜姓金至順間為鍾離縣達嚕噶齊
平反冤獄政為諸邑最(南畿志)
吳昇字起東黃巖人至正間尹虹縣性廉潔才具
亦優士民稱之(虹縣志)
張謙字文益高唐人至正六年安豐路總管歲饑
賑䘏有方多所全活(南畿志)
明蔣子杰奉化人洪武初任知府寬嚴相濟惠政甚
多(南畿志)
樂徽洪武初知虹縣政教修舉百廢皆所興造(虹縣)
(志)
樂瓚陽城人洪武初知臨淮縣廉幹賦均役平(臨淮)
(縣志)
鄭真鄞縣人洪武中教諭臨淮多方造士會晉王
之國道經臨淮召講春秋真開陳大義王甚喜(南畿)
(志)
楊浩江陵人永樂中知府事律已無私御下有道
(鳳陽府志)
楊鏞永樂中知懷遠縣廉謹愛民遷知沂州百姓
攀留(懷遠縣志)
閻斌乾州人宣德四年授臨淮縣丞盡心撫字吏
民愛服將代相率詣上臺乞留在官二十三年終
始一節(臨淮縣志)
何誠字則明莆田人正統元年知虹縣清慎慈惠
士民愛戴秩滿父老三百餘人詣闕請留會以疾
卒百姓行號坐哭如喪考妣(虹縣志)
楊瓚正統間知鳳陽府持身廉介莅政公勤入覲
上賜襲衣褒勞(鳳陽府志)
白玉後軍都督府同知成化元年守禦鳳陽修復
芍陂興水利至今賴之(廣輿記)
章銳字元進鄞縣人成化二十一年知府事持已
公勤讞獄精審修學宫刻中都志綱舉目張得為
政大體(鳳陽府志)
劉槩濟寧人成化間知壽州發姦摘伏豪黠屏跡
禁師巫斥淫祀招延名儒振興黌序尤講禦荒之
策量道里遠近分設預備倉又建石橋置義塜古
良牧無以過焉(壽州志)
曾大有字世亨麻城人弘治中知定遠縣凡黌舍
官廨城郭坊市悉為增拓修治撲滅妖賊孔布等
一境晏然(定遠縣志)
吳九功雲南後衛人正德元年知臨淮縣莅政清
平存心慈愛行取赴闕士民追送留鞭懸于縣門
之左(臨淮縣志)
楊麓字孔瞻德州人正德二年知定遠縣創建磚
城民賴保障(定遠縣志)
陳伯安黃陂人正德六年以御史謫知靈璧縣時
流寇楊虎擁衆來攻伯安被執不屈賊義而釋之
歸益圖守禦之計增高城若干尺鑿河廣八里以
環其外全邑藉屏障焉(靈璧縣志)
蔣賢隴州人正德六年授靈璧主簿楊虎入寇賢
與指揮錢英率民兵扞禦被執大罵不屈皆遇害
(南畿志)
趙楷嘉靖間知鳳陽縣身服布袍出入跨一羸馬
從役二三人不畏強禦豪猾望風斂迹三日一至
學宫拔弟子之秀者廩給之多所成就(鳳陽縣志)
劉熇字德輝完縣人嘉靖四年知定遠縣時大饑
疫邑里蕭然熇拊循三年逃者以集居者以饒(定遠)
(縣志)
劉天民字希尹歴城人嘉靖四年知壽州崇奬節
孝懲刈頑梗立鄉社以厚風俗北門石橋久圮增
修二百餘丈積穀三萬石備荒(壽州志)
林大槐莆田人嘉靖四十五年知懷遠縣持身清
約日食止一蔬修復陂塘積貯倉粟卒于官無以
為殮士民悼之(懷遠縣志)
張淵江西人隆慶五年知鳳陽縣每節省歲支公
費及兊運餘米以代百姓之不能輸者加意恤民
而嚴于馭吏以蜚語劾去吏有進藏中鏹為道里
費者笑曰吾肯以官休易操耶斥不受(鳳陽縣志)
陳永直蒲州人萬歷中授捕盜通判執法甚嚴初
至獲劇盜折其脛沈淮水中四境肅然(鳳陽府志)
王存敬號明洲確山人萬歷三十年知懷遠縣凶
荒頻仍亟圖休養墾荒賑饑仁聲騰于遠邇(懷遠縣志)
黃克纘晉江人萬歷中知壽州愛民禮士而不避
權要常語寮佐曰受職自有定分名節千古不磨
申請編派等則名曰一條編至今賴之(壽州志)
賈應龍安陽人萬歷三十一年知臨淮縣縣自國
初為鳳陽府治後府移鳳陽而縣仍名為附郭凡
公事皆與鳳陽一例協辦民吏重困應龍始申請
免之又調兩驛夫馬皆得均平(臨淮縣志)
陳泰交莆田人萬歷四十四年尹靈璧首革催頭
包攬之弊除河夫馬戸外幫與里甲各色科擾流
亡復業者數千家(靈璧縣志)
張中藴永嘉人萬歷四十八年知懷遠縣性亢直
居官不攜眷屬一綈袍數年不易歴知鳳陽府(鳳陽)
(府志)
范紹裘字次濂會稽人天啓丙寅任糧馬通判署
司李事攝鳳陽臨淮篆所至以廉能稱時鎮守太
監劉鎮建魏璫生祠於臨淮紹裘絶不為屈世尤
服其勁節(鳳陽府志)
朱國相榆林人署正留守事乙亥流賊張獻忠由
壽春攻鳳陽國相率營兵接戰于上窰山生擒賊
騎二人射死甚衆頃之賊萬騎俱至矢如蝟集遂
自刎死時留守中衛指揮陳弘道亦力戰死之(鳳陽)
(府志)
張國翰鳳陽衛指揮崇禎八年流賊攻城督衆力
戰退之十七年劉良佐叛兵攻城又募敢死士縋
城出戰城以得全(鳳陽府志)
顔容暄漳州人復聖裔知鳳陽府流賊犯境遣兵
同朱國相接戰及聞敗暄冠帶坐堂上罵賊不屈
賊殺之火其屍于堂階石上血漬成形宛如其像
郡人立塜建祠祀焉(鳳陽府志)
莊祖誼成都人崇禎十五年知懷遠縣甫下車即
設計擒崔乾兩劇賊以卓異聞(懷遠縣志)
李彬呈貢人崇禎十五年知定遠縣當流寇蹂躙
之後總鎮黃得功移鎮定遠彬為修城練兵廣儲
積造火器招撫流移協力護持民甚賴之(定遠縣志)
國朝史記功滿洲人順治初年知鳳陽府瘡痍之後以
撫綏為事輕徭省役勸課耕桑民皆樂業(舊通志)
張純熙真定人順治間進士授鳳陽推官嚴明有
守猾吏不敢營私權要請屬槩拒不應以持正稱
(舊通志)
張啓泰長山人順治初知鳳陽縣當兵革之後撫
育黎元奬拔士類人咸德之(舊通志)
潘登貴字天章嘉定州人順治二年知懷遠縣時
兵戈甫定民氣未復登貴寬和鎮靜一以噢咻為
治境内安焉(舊通志)
張爾翮富平人順治二年知虹縣繕城池嚴守備
賦税勸諭輸納徵比不苛預備糧糗以給往來士
馬民不知擾
王棐字再旦長山人順治三年知壽州州頻經寇
亂廬舍蕭條棐一意休養釐剔弊蠧翦除強暴為
民捍患禦災又加意造士禮高年使諭民為善居
數月政化大行
王業北平人順治四年知壽州下車廉胥蠧為民
害者立除之一境稱快六年洪水驟至城門不得
闔業挺身躍入甕城水中一手持重賞一手持刀
云用命閉門者即給賞不用命者誅一時併力閉
門億萬人得免沈溺
李大升字木生猗氏人順治十年守壽州莅政精
敏境内水利久湮為重修芍陂塘躬督畚鍤田疇
資以灌溉清里甲革耗羨誅鉏姦蠧捐貲修學建
東西齋舍集諸生奬誨之一科獲雋者十有三人
為州中盛事
聶士貞字元次監利人康熙七年知定遠縣先是
邑苦逋賦或株繫無辜士貞盡行省釋令以限完
納逋戸感德輸賦倍早期年流民盡歸田畝墾闢
因崇學校奬節義優耆老恤煢獨事簡民安鞭笞
不用以憂去官士民號泣遮留三日方出境
江南通志卷一百十七
