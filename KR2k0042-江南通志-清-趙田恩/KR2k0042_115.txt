江南通志卷一百十六
職官志
名宦(五)(安徽寧三府)
安慶府
漢朱邑字仲卿舒人少時為舒桐鄉嗇夫廉平不苛
以愛利為行未嘗笞辱人存問耆老孤寡遇之有
恩所部吏民愛敬焉(漢書循吏傳)
三國孟宗為吳雷池監作鮓寄母母還之曰汝為魚
官作鮓寄我非避嫌也(吳書)
晉陶侃字士行鄱陽人少孤貧廬江太守張䕫召為
督郵領樅陽令有能名遷郡主簿會州從事之郡
欲有所按侃閉門部勒郡吏謂苟相逼不以禮吾
能禦之從事即退(晉書本傳)
唐獨孤及字至之洛陽人天寳末為舒州刺史歲旱
鄰郡多逋亡而舒獨安以課賜金紫(唐書本傳)
麴信陵吳縣人貞元中為舒州望江令愛民如子
歲旱齋戒為文痛自引咎以鐵板丹書禱於神雨
驟至及受代民遮道不得去後卒於官將輿櫬歸
邑民號哭留葬治所(南畿志)
張萬福元城人嘗攝舒州刺史督捕淮南盜賊窮
破株黨(唐書本傳)
胡珦字潤博宗城人貞元中刺舒州歲大熟麥一
莖數穗閭里歌舞之考功以聞(韓愈胡良公神道碑)
韓震元和八年令桐城自開元中徙治山城地多
獳虎毒虺震焚薙草木其害遂除民始獲安(安慶府志)
鄭榖滎陽人守舒州水旱小沴虔禱輒應齊楚飛
蝗為災將及舒榖夙興告於神蝗旋退復為雷雹
麋爛百姓歌曰禾稼美如雲實由鄭使君(安慶府志)
宋馮瓚字禮臣歴城人嘗知舒州境内多産菰蒲魚
鼈防禦使司超盡征其入瓚以為攘奪民利奏請
蠲之(宋史本傳)
游酢字定夫建陽人歴知舒州待僚吏有恩使人
樂自盡而無敢慢民戴若父母去久愈見思云(宋史)
(道學傳)
李炳肥鄉人以殿中侍御史出知舒州建隆初征
金陵沿淮供億惟舒無匱(宋史本傳)
劉沆字沖之吉州人天聖八年通判舒州有大獄
歴歲不決沆數日剖之人服其能(宋史本傳)
李孝基字伯始幽州人嘗知舒州簿書繁委判決
如流舒吏受賂鬻獄孝基廉得其實即抵吏罪(安慶)
(府志)
李師中字誠之楚丘人神宗時知舒州師中為治
不尚威罰務以信服人至明而恕去之日民擁道
遮泣馬不能行(宋史本傳)
黃庭堅字魯直分寧人徽宗朝知舒州以德化民
不事箠楚愛山谷寺林泉之勝築精舍於傍自號
山谷道人(安慶府志)
孫知微高宗時通判舒州淮賊劉忠薄舒知微繕
甲兵厲士卒登陴固守城陷不屈賊怒臠而食之
(南畿志)
蕭服字照甫廬陵人調望江令治以教化為本訪
王祥卧冰池孟宗泣筍臺皆為築亭刻唐賢令
麴信陵文於石俾民知趨向(宋史沈畸傳)
黃幹字直卿閩縣人寧宗時知安慶府沿邊多警
民情震恐乃請城安慶不俟報即日興工城分十
二料先自築一料計工費若干然後委官吏役民
兵五千人人役九十日而計人戶産錢起丁夫通
役二萬夫人十日而罷日五鼔坐堂濠砦官受命
畢乃治府事理民訟接賓客閱士卒會僚佐究邊
防利病次則巡城視役晩入書院講論經史是歲
大旱幹登郡閣望潛山再拜雨即至後二年北軍
破黃州淮東西皆震獨安慶按堵無恐既而霖潦
月餘巨浸暴至城屹然無虞舒人德之曰不殘於
寇不蹈於水生我者黃父也(宋史道學傳)
夏椅安慶通判元兵壓境制置使范文虎以城降
椅義不肯屈仰藥而卒衣襟中有遺筆云職當其
劇運逢其否負吾君親方寸亂矣命無所逃當死
而死五十六年歸其天理(南畿志)
元陳寧宋德祐初元師下饒州寧匿山中巴延素聞
寧賢下令不得寧即屠其地寧流涕曰奈何以我
故而殘鄉里遂出見巴延送入京授泌州知州遷
安慶同知行府事嫗育噢咻皖人戴為慈母(安慶府志)
余闕字廷心廬州人至正十三年起闕副使僉都
元帥府事分兵守安慶時南北音問隔絶兵食俱
乏抵官十日而寇至拒却之乃集有司與諸將議
屯田戰守計環境築堡砦選精甲外扞而耕稼於
中屬縣灊山八社土壤沃饒悉以為屯明年春夏
大饑人相食乃捐俸為粥活者甚衆民失業者數
萬咸安集之又明年秋大旱為文祈潛山神三日
雨盜據石蕩湖平之令民取湖魚而輸魚租十五
年夏大雨江漲屯田禾半沒城下水湧有物吼聲
如雷闕祠以少牢水輒縮秋稼登得糧三萬斛闕
度軍力有餘乃浚隍增陴外環以大防深塹三重
南引江水注之環植木為柵城上四面起飛樓表
裏完固陞都元帥廣西猫軍五萬從元帥阿爾斯蘭
沿江下抵廬州闕移文詔還軍猫有暴於境者收
殺之凛凛不敢犯時羣盜環布四外闕居其中左
提右挈屹為江淮一保障論功拜江淮行省參知
政事仍守安慶通道於江右商旅四集池州趙普
勝帥衆攻城連戰三日敗去乂至相拒二旬退懷
寧縣逹嚕噶齊伯嘉努戰死十七年普勝同青軍
兩道來攻拒戰月餘敗走秋拜淮南行省左丞安
慶倚小孤山為藩蔽命義兵元帥胡巴延統水軍
戌焉十月沔陽陳友諒自上游直擣小孤山巴延
戰四日夜不勝追至山口鎮明日癸亥薄城下闕
遣兵扼於觀音橋俄饒州祝寇攻西門闕斬却之
乙巳賊乘東門紅旗登城闕簡死士力擊賊復敗
去戊申賊并軍攻東西二門又却之賊恚甚乃樹
柵起飛樓庚戌復來攻金鼓聲震地闕分諸將各
以兵扞賊晝夜不得息癸卯賊益生兵攻東門丙
午普勝軍東門友諒軍西門祝寇軍南門四面蟻
集外無一甲之援西門勢尤急闕身當之徒步提
戈為士卒先士卒號哭止之揮戈愈力仍分麾下
將督三門之兵自以孤軍血戰斬首無算而闕亦
被十餘創日中城陷城中火起闕知不可為自剄
墮清水塘中妻伊伯氏及子德生女安安皆赴井
死(元史本傳)按闕女名安安史作福童誤福童其甥也
亦殉節今依賈良傳改正
韓建字公懋遼西人至正中以宗正郎中知安慶
潁六盜起所在守令多棄城走建治城隍計軍實
示民必守與賊大小百餘戰皆敗之盜大忿乃悉
衆來城南郛久隳為民居聫艦以為捍蔽盜縱火
舟焚艦諸守將皆潰民走視建建方部署寮吏如
平日民乃無恐且戰且撲盜轉西郛却之東郛又
却之相火所經撤民屋材夜為柵盜無所利乃引
去時余闕來戍郡道聞城陷矣比至乃完問故父
老皆曰韓公完我及安慶為陳友諒所陷建方卧
病罵不屈求死甚急賊怒殺之舁尸去葬南門外
江邊(安慶府志)余闕同時死者建一家被害城中民相
率登城樓自捐其梯曰寧俱死此誓不從賊焚死
者以千計其知名者萬戶李宗可紀守仁陳彬金
承宗元帥府都事特穆爾布哈萬戶府經歴段桂芳
千戶和實布哈新李廷玉葛延齡丘卺許元琰奏
差烏德美百戶黃寅孫安慶推官黃圖嚕岱經歴
楊桓知事余中懷寧尹陳巨濟凡十八人(元史余闕傳)
明譚啓宗字敬先明初知安慶府寇至啓宗帥殘民
固守陳友諒死太祖憫江夏屢困戰鬭不忍加兵
命啓宗往諭之啓宗宣明威德言論慷慨聞者感
動厚其禮遇復命還安慶(安慶府志)
周濟洛陽人知安慶府故事民役以三等九則準
之濟易以什伯之法民以為便郡中婚葬從奢下
令約之歲時宴會甚張者罰如令風俗一變(安慶府志)
鍾蕃字廷芳崇德人知安慶府嚴而當於法有侵
官儲者夜投火燬籍蕃有所疑故禱神而曰神告
我收訊之其人引服聞者皆驚(安慶府志)
胡儼字若思南昌人知桐城縣心存撫字政尚寬
平蠲逋賑乏除虎驅蝗表祀循良歴有惠績(鄭曉名臣)
(記)
袁慶祥字德徵雩縣人成化間知潛山少有氣節
嘗詣闕上書繫獄杖幾死及來潛興學勸農平賦
息訟不朞年政績卓然(潛山縣志)
姚岳長興人弘治間知宿松愛民禮士然不少假
借異縣民有負租課者族大而驕岳請於臺使者
捕坐如律故事邑令北覲多括民財為資岳獨秋
毫無擾民有道獻者悉却之(宿松縣志)
張文錦字闇夫遼陽人正德中知安慶府宸濠來
攻出府庫金懸城上向守偹楊銳曰師行號令出
於君而信賞係於我銳喜曰戎可以即矣時文錦
力疾坐城上以鎮衆心城賴以完(南畿志)
楊銳南京羽林指揮守備安慶知宸濠必反嘗作
大江自岷峨至海圖實於彭蠡處致意又於安慶
城内設井治鈎距火藥埋地中及宸濠圍城衆戴
板掘城號呼震天銳用布一方裼以紙束火藥散
於戴木上一時火發盡棄去寇夜成橋接城欲上
銳偽實大銃以石金鼓迎之寇望奔散即遣人由
水穴出燒之相守二十餘日知寇已懈乃使泅者
入水次聞舟中鼾聲即剠殺斬䌫發舟於江中岸
頭放火銃城上喊聲相接命指揮崔文縱殺之寇
失錯而返論功拜都督僉事(南畿志)
王誥霸州人正德中知懷寧到官裁旬日宸濠來
攻誥獨守北城晝夜與賊戰賊數敗却以功遷知
蘭州(安慶府志)
胡纘宗字世甫泰安人由南吏部郎中擢守安慶
築龍壩開吳塘烏石堰以漑田修文廟祭器建射
圃進諸生行鄉射禮暇即講學郡齋人文蔚起(安慶)
(府志)
吳之才字室白新昌人令懷寧政尚惇大不苛索
細過歲苦蝗之才諭民捕之計石給錢米明年水
災復請蠲租賑給(安慶府志)
石簡字廉伯臨海人知安慶府均賦役定為圖籍
(安慶府志)
王宗徐字鵝泉江西人守安慶敝衣蔬食端潔峭
直以忤當路去官精形家者言於東郭外建浮圖
七級以砥江流皖用是日盛(安慶府志)
董進第字子庸元城人嘉靖中令太湖一疏一鮭
不妄取於民遊潛山樵子歌曰山水之清猶有飛
塵縣官之清不染一塵(太湖縣志)
羅汝芳字惟德南城人嘉靖中知太湖務以德化
民闢講堂與諸生明聖學公事亦多決於其中吏
民有過諄諄訓誡刑雖設而不用時單騎尋勝樵
豎不知其為官也乃自作歌曰我馬飲清泉清泉
照我馬童子不知官紛紛來馬下(太湖縣志)
陳于階兩人同姓名俱知桐城一為遵化人嘉靖
末行一條編法吏不擾民當事善之請檄天下以
為式桐濱江有洲沃衍數十里于階曰此可障而
耕築堤成田歲獲榖數萬石民名之曰陳家洲一
曲周人萬歷初四郊清晏而于階修城民頗駭之
及流寇猖獗桐獨以城堅得全(桐城縣志)
蹇達巴縣人萬歷乙亥授安慶府丞攝篆望江請
城望江七閱月告竣明年復董役城桐城後流寇
殘破郡縣二城獨完(安慶府志)
張緒字無意漢川人桐城教諭少與張居正同舉
赴選部居正趣使召之緒曰未見天子豈敢先謁
相公由是不得官京師緒講學民環聽者亦蒸蒸
焉會大訃銓部將黜之皖守曾汝檀曰此天下第
一流寧罷檀毋黜緒乃得留既出不使緒知緒聞
亦不報謝(桐城縣志)
常自裕鄢陵人天啓初授安慶府推官二王之國
道經皖先聲拆毁河漘民居開纜徑又取縴夫數
千民間騷動自裕抗議止之(安慶府志)
王治心忻州人崇禎庚辰授安慶同知不假人嚬
笑居官灌園植蔬以自給所職江防屯糧至即覈
虛伍剔隠佃豪強憚之後乞致仕巡撫黃配元曰
吾將表君為諸郡標準何得遽及菟丘巡撫史可
法亦疏言如王治心者不通長安一字然終不得
調乙酉左兵破安慶治心具衣冠坐廳事厲聲罵
曰爾客兵何故作逆爾皖兵何故助逆我清官王
治心也恨不能盡殱爾輩遂遇害(安慶府志)
來集之蕭山人崇正壬午安慶推官時困兵荒罹
法者衆集之訊獄詳慎小眚悉宥之癸未秋左兵
萬艘泊江掠婦女無算集之抗義贖還民得完聚
(安慶府志)
楊爾銘筠連人崇禎七年知桐城年甫弱冠流寇
圍城親率士民格鬭得退寇氛益張登陴擊柝繕
壘請援者七年城賴以完尋擢御史(桐城縣志)
張利民侯官人崇禎間知桐城縣時張獻忠百計
攻城凡四十餘晝夜利民死守會總兵黃得功來
援圍乃觧城内安插孫羅兩營兵三千禍不減賊
利民委曲交歡兵民以安(桐城縣志)
黃配元江西人崇禎七年知望江縣八年調懷寧
週城建敵臺浚舊濠又於濠外築牛馬墻具礟石
守禦在縣六年賊不敢逼(望江縣志)
潘可大江寧人崇禎八年授安慶營守備尋晉遊
擊丁丑寇大掠野可大與安池兵備道史可法四
面堵截以功加參將總兵程龍進勦可大副之遇
賊於酆家店賊數萬騎來攻龍可大祗三千人結
營守且戰營破可大自剄龍自焚史可法招魂而
哭之為立祠城東(安慶府志)
張寳山四川人初隸總戎麾下史可法命率健丁
八十人戍桐城賊勢甚熾寳山身先士卒皆一當
百授桐標營參將戰輒捷辛巳賊革里眼叛寳山
禦之戰死於魯硔山(桐城縣志)
戚國泰字寧宇義烏人起行伍崇禎十三年操江
鄭二陽命國泰駐大雷練鄉勇籍皆市人國泰申
紀律數年遂成勁旅陞參將賊入境城西北角圮
國泰夜密築疑城障之賊至城已完恃以防固國
泰凡守望江七年禦賊禦左兵皆以血戰卒保孤
邑(望江縣志)
朱應嘉沈丘人崇禎十四年知潛山時張獻忠踞
桐遣帥破潛應嘉與典史沈所安抱印潛居太平
寺賊尋蹤至執歸桐索賄以贖應嘉厲聲曰死即
死耳我身膺民社不能掃清豺虎肯以賄免乎罵
不絶口與所安俱遇害(潛山縣志)
施元緒浙江人崇禎十五年授宿松丞時邑新破
於賊加以蝗疫緒奉檄徵漕歎曰民食草皮再加
敲扑民盡矣吾寧以一人代千萬人之死晨起具
衣冠端坐自縊事聞得邀蠲免民皆泣(宿松縣志)
趙繼春崇禎間任太湖守備縣築城方半流賊突
至繼春逆戰於洪家嶺孤軍無援力竭死之(太湖縣志)
金應元會稽人崇禎間知太湖賊寇潛山應元議
請兵不果越數日賊長驅入境應元自誓必死賊
執之加刃于頸脅令跪應元曰聚六州鐵鑄跪字
不成賊怒殺之事聞贈太僕少卿廕一子(太湖縣志)
袁懋齡字大年豐城人崇禎間令望江兵荒洊至
行賑恤力守孤城鄰縣皆破邑獨全(望江縣志)
丘壮猷六安人崇禎壬午以參將移鎮太湖張獻
忠營於天堂山壯猷夜遣兵襲之多所斬馘既而
部卒通賊潛引入城壯猷血戰死(太湖縣志)
國朝賈壯字止菴襄城人順治丙戌進士知懷寧縣兵
燹未久壯招集流亡惠通工商或單騎巡行田間
諮民疾苦時滇閩楚粤用兵懷為八省孔道供億
繁劇壮儲偫有素即羽檄紛馳莫不咄嗟立辦復
建文廟輯邑志百廢具舉以課最擢戶部主
事歴官僉憲(舊通志)
鄭遹元密雲人順治己丑進士知潛山縣兵燹後
一意撫綏修舉廢墜操江都御史李日芃檄取邑
志歴百二十年未修遹元排纂詳覈上之與鎮將
梁大用協築土城自此守禦有備民樂安堵(舊通志)
黃熙纘字敬菴晉江人順治甲午舉人授安慶府
推官署郡篆會海氛告警安慶以上游孤峙人
情洶洶熙纘誓衆登陴悉力捍禦有持偽檄至
者立縛置獄中已而大兵會勦熙纘率各營水師
追擊之以功擢刑科給事中世襲三等阿達哈哈
番(舊通志)
常大忠字二河交城人順治壬辰進士知潛山邑
畝籍無稽大忠單騎從數力荷餱糧履畝清丈賦
役以均建立書院捐貲置學田於邑治建庫樓各
鄉立眺臺以備守望又折衷古禮及律書著明冠
婚喪祭之制以示民皆遵行之(舊通志)
趙世貞字興公開原人由貢授沛令有賢聲陞安
慶知府清慎愛民均地丁省徭役捕蝗禱雨皆有
實政在郡十年民安訟息卒於官蕭然無以殮民
肖像祀之(舊通志)
遲大魁奉天人順治間為宿松縣丞值江西金聲
桓亂邑與九江接壌逆黨突至有勸之偕逃者大
魁義不苟免罵賊而死
張洪極杏山人順治八年知桐城縣會歲旱徒跣
走四十里禱於屋脊山踰年復旱亦如之桐當孔
道時大兵往來洪極拮据措辦不擾民間歲餘去
官士民惜之
盧肇冶烏程人順治中知宿松縣邑當凋瘵之餘
悉心撫字閭里安恬流亡復業時比之和風瑞日
孫繼文奉天人順治中知宿松縣素嫻勇略大兵
至皖策應調度悉協機宜㕓士不驚鄉民安堵
張茁字文霞嘉善人順治十三年知安慶府汙萊
初墾闢者苦額賦不支茁力請上官題請三年後
起科瀕江蘆洲多坍卸茁單騎親丈酌腴瘠均廣
狹洲民咸得甦息
王民皥字孟遷臨川人順治十五年知宿松縣勸
民節用務本墾荒田千頃有竒奉檄丈畝為畫圖
以進造册編審戶丁釐剔詭寄會部使者文洲民
皥徒行露宿供億悉出俸錢又力請豁明季新增
之課邀
恩得免
鄥汝楫江夏人順治乙未進士十五年知桐城縣
夙有威名豪強為之斂迹前令葉桂祖革除里役
汝楫踵行愈力又均魚課本折解費延塾師於四
門城樓資之館餐俾教民間子弟
徽州府
三國賀齊字公苖山隂人仕孫權為中郎將擊丹陽
黟歙破之權遂割為新都郡以齊為太守(吳志本傳)
南北朝宋羊欣太山人新安太守在郡四年簡惠著
稱(宋書本傳)
齊蕭潁胄字雲長南蘭陵人為新安太守吏民懷之
(齊書蕭赤斧傳)
梁伏暅字元曜安丘人梁新安太守民賦不登者輒
以太守田米助之郡多麻苧家人無以為繩民為
立祠(梁書本傳)
任昉字彦昇樂安人梁天監六年為新安太守不
事邊幅每曳杖徒行民通詞訟者就路決焉卒於
官闔郡痛惜共立祠祀之(梁書本傳)
徐摛字士秀郯人梁大通三年為新安太守政尚
清淨教民禮義勸課農桑期月之間風俗便改(梁書)
(本傳)
唐蘇瓌字昌容武功人為歙州刺史時來俊臣貶州
參軍人懼其復用多致書請瓌瓌叱其使曰吾忝
為州牧高下自有體能過待小人乎遂不發書(唐書)
(本傳)
薛稷字嗣通汾隂人為黟令今有薛公祠碑廣德
三年立(南畿志)
劉贊字公佐大歷中歙州刺史觀察使韓滉奏其
治有異行加金紫(南畿志)
崔淙字君濟博陵人刺歙州簡約束明信誓懲害
郡之奸除險詭之俗召拜長安令(南畿志)
崔元亮字晦叔磁州人元和中刺歙州故事民間
馬牛生駒犢官輒籍之吏得為奸元亮焚其籍悉
不問民多山處輸租甚苦為下令計斛輸錢遠近
便之(唐書本傳)
邢羣字渙思河間人刺歙州時杜牧為睦守問往
來者邢君何以為治曰急於束縛黠吏冗事弊政
不以久遠必務盡根本牧嘆曰邢君去縉雲日老
稚泣送於路用此術也(南畿志)
吕季重河東人為歙州刺史歙東南有車灘湍悍
每覆舟季重出俸錢疏鑿遂成安流因名吕公灘
(南畿志)
路旻元和中令祁門邑西武陵嶺險溢旻鑿石為
盤道又閶門溪水壞舟開斗門洩之今號路公溪
(南畿志)
陳甘節咸通三年為祁門令時閶門溪斗門久廢
甘節以俸募民穴石積木為梁因山派渠餘波導
入乾溪舟行乃安(新安文獻志)
宋李維字仲方肥鄉人咸平中知歙州至郡起學舍
行鄉射之禮代還同判太常禮院(宋史本傳)
歐陽潁字孝叔廬陵人知歙州有盜殺人於市三
年捕不獲潁至得之治七州皆有聲(南畿志)
王薦字繼道宣城人知歙縣遵教條布慈惠免逋
責寬徭税吏絶侵宄人無淹繫以致道遺莫拾戶
闢不閉(蔣之竒歲寒亭賦)
蘇轍字子由眉山人元豐間知績溪縣時有令江
東諸郡市買戰馬他邑預括民馬吏緣為奸轍曰
取馬使者未到徐為之備可也及州符至縣督馬
轍乃以夏税違期為由召諸鄉保正副詰之曰誰
為有馬者衆以實對復諭之曰事止此矣取馬者
至則出馬不至則已皆再拜曰幸甚然取馬者卒
不至(南畿志)
黃誥字君謨岳陽人紹聖二年知歙州首謁先聖
升堂講周禮諭父老遣子弟入學聽講更剙學舍
明年登第者十人(南畿志)
曾孝藴政和中知歙州方臘起青溪孝藴勅郡内
無得奔擾分守阨塞人恃以安(南畿志)
郭師中宣和初知徽州廉潔愛民不受私謁方臘
陷歙師中死之(新安文獻志)
洪造舉進士黟縣尉方臘倡亂造拒之為所殺璽
書褒美(宋史洪皓傳)
毛粟宣和初為徽州司士參軍嘗攝州事適睦寇
陷城執粟欲降之不屈罵賊而死舉家遇害(南畿志)
盧宗原宣和三年知徽州睦寇既平奉詔修築城
垣即大甎隱起為文以戒後人無忘寇難綜理有
道民賴以安(南畿志)
鞠嗣復不知何許人宣和初知休寧縣方臘黨破
縣脅使降嗣復罵賊求死賊曰我縣人也明府有
善政我不忍殺乃委之而去初嗣復聞難率吏民
修城立門衆赴工守備略就朝廷知之進其官二
等(宋史忠義傳)
郟升卿乾道三年知徽州奏罷剙科錢及歙縣絹
(南畿志)
趙師䕫乾道間鎮新安歲祲遣郡從事下邑計口
授粟擿奸憝釐積弊凡民所不便者皆罷之郡人
立祠於天慶觀(南畿志)
陳居仁字安行興化軍人淳熙初知徽州至則告
以天子節經費以惠儉瘠不能推廣聖德吏則有
罪乃招三衙軍植二表於庭有輸納中度而遭抑
退者抱所輸立表下親視之人無留滯吏不能措
手鄰州有訟多詣臺省乞決於居仁秩滿邦人挽
留由間道去(宋史本傳)
祝禹圭字汝玉信安人淳熙中知休寧縣為政清
簡常著東西銘解朱子為作新安道院記(程敏政文獻志)
李子宣知婺源縣請蠲無名之税(南畿志)
張拱辰字南暉淳熙中知祁門縣歲旱躬踐深山
循行阡陌視所傷之處蠲其租賦邑人歌曰桑底
不聞兒捕雉道旁只見馬留錢(程敏政文獻志)
盛文昭知婺源縣敏而能察囹圄未嘗妄繫一人
(南畿志)
龔椿字永年紹熙間知祁門歲饑與縣尉姚淑問
發常平粟以賑不待報曰但活一縣百姓雖失官
何憾秩滿兒童裂綵為旗聯句龔父活我福夀千
春亦餞姚尉曰薰陶和氣一千日全活饑民十萬
家(程敏政文獻志)
趙希遠字安父嘉定初守徽州飛蝗翳日希遠禱
於神蝗散山谷中翌日皆死米價騰踴即發廪賑
給兼勸富民捐粟為助全活無算(南畿志)
袁甫字廣微鄞縣人知徽州府治先教化崇學校
訪便民事上之請蠲減婺源紬絹茶租折帛錢月
樁錢請照咸平紹興乾道寬恤指揮受納徽絹定
每匹十兩請下常平轉運兩司蓄常平義倉備
荒興修陂塘剙築百梁以父憂去(宋史本傳)
趙希愬嘉定中徽州推官上官檄委鑿山取石砌
漁梁又撥錢五千緡市田以備將來修築希愬措
置得宜民不知擾(南畿志)
彭方字季直桐廬人嘉定間知歙縣愛養民力征
賦以時太守袁甫賢之發郡帑五百萬佐其惠政
方悉以代輸下戶折斛之額始方父子皆從學於
朱子至是即縣齋建祠并為記(程敏政文獻志)
任良弼嘉定中令休寧時臣僚奏乞下江東漕
司問拯弊之策良弼請本縣折帛一項減三分之
一又請蠲積欠二十萬緡詔俱從之(南畿志)
謝采伯紹定間知徽州府徽與衢嚴接壤盜發常
山采伯請調兵遏之禱雨輒應虎豹遁跡(程敏政文獻志)
劉炳字叔文紹定間知徽州新學舍教育士子撥
田以繼廪粟減租蠲逋罷巖鎮市𣙜(南畿志)
魏克愚字明已臨卭人了翁之子淳祐壬子知徽
州闢貢院作橋梁政恬事熙民安其化(南畿志)
王應麟字伯厚慶元府人父撝嘗守徽州民稱清
白太守應麟始至父老慶曰此清白太守子也摧
豪右減租賦民大悦(宋史本傳)
元趙謙樊川人至元四年以懷遠大將軍為徽州路
總管言於行省夏税折納綿絹為邦人永利(南畿志)
許楫字公度太原人至元間為徽州路總管民租
入親視槩量時當僧格立尚書會計天下錢糧
戶部尚書王巨濟倚勢刻剝遣吏徵徽民鈔多輸
二千錠巨濟怒其少欲更益千錠楫曰公欲百姓
死耶生耶如欲其死雖萬錠可徵也巨濟怒解徽
州賴以免考滿去徽之績溪歙縣民柯三八等因
饑阻險為寇行省左丞以兵捕之相拒七月使人
諭之三八等曰但得許總管來皆降矣楫單騎趨
賊壘衆見楫來皆拜曰請署牓以付我楫請退軍
一舍賊果降(元史良吏傳)
陳發江西人元貞中為休寧尹單騎之官首開渠
溉田各數千頃府檄收永豐倉廪料量公平無粒
粟羡溢秩滿仍單騎而歸(南畿志)
郝思義字宜之真定人大德中徽州路總管以宰
相子自裹衣糧來郡新學宫刊朱子語類蠲除酒
税頒農桑輯要於里社縣囚至郡即遣民立碑記
之(南畿志)
宋節燕京人大德中為歙令勸農桑農有惰者令
社長供報籍充夫役俟改悔後除名又諭父老遍
立鄉塾訓子弟杜絶私謁門庭闃然(程敏政文獻志)
于文傳字受道吳人知婺源州以禮訓民禁婚喪
之踰制者創州學及晦菴書院(元史本傳)
張毅字彦弘洛陽人大德中為績溪尹歲饑勸富
民分賑復置義倉儲粟有飛蝗蔽空羣虎入境毅
虔禱于忠烈廟是夕大風雨蝗盡滅又有猛獸如
彪逐虎食之民為立石紀之(南畿志)
薛居信字仲宣河東人皇慶中為祁門尹初至元
間官行括勘法官吏虚增民田數居信獨赴公省
自實蠲減虚數(南畿志)
張蒙完得濟寧人天歷中令祁門歲饑躬詣各都
發廪分賑勸富民平糶招諭商旅米艘踵至民賴
以濟(祁門縣志)
張士謙樂安人至正中以南臺御史出知婺源州
明兵至力守五十餘日城陷被執先戮其妻脅之
降士謙曰吾為國死忠豈畏死耶遂遇害事聞追
封清河郡伯(程敏政文獻志)
明鄧愈虹縣人明初開疆至郡明立賞罰撫以恩信
繕城郭設官府四境晏然(程敏政文獻志)
魏君祥夀陽人明初以行省管勾知徽州單舸一
僕之官除一切苛政治城濠均賦税修葺廨舍官
庾建朱子祠以弟子配享(程敏政文獻志)
白謙濠梁人明初知婺源州甲辰冬隣寇陷城遇
害葬于縣之環村(南畿志)
陳彦回字士淵莆田人洪武三十一年知徽州府
靖難師起彦回糾兵將入援事定被繫争以大義
而死(南畿志)
張齊錢塘人明初知歙縣時官民廬舍皆燼齊諭
民復業課農桑興學校構紫陽書院政治蔚然(南畿)
(志)
吳遜夾江人知歙縣廉静手植庭栢至今比之甘
棠(歙志)縣
朱珍字仲理明初知休寧縣建縣四門(休寧縣志)
鍾友諒字明德(缺)縣人明初知祁門縣薙蓬蒿開
市井招逋逃闢土地建立廟學百廢具興(祁門縣志)
余寳字均(缺)袁州人明初知祁門縣剙各官廨及
坊巷開新河為横梁以便民(祁門縣志)
董興廬州人明初鎮守黟縣羅寇劫掠興率民兵
固守寇平歸朝黟民繪像祀之(南畿志)
王虎洪武初知黟縣羅寇之餘招撫流散勸課農
桑政治第一(南畿志)
蔡美字世宣廬州人洪武初知績溪縣城南有田
千餘畝旱則無獲美召耆老相視水源于上三里
乳溪口築碣鑿石引水灌田遂得常稔(南畿志)
黃彪臨川人永樂七年黟縣丞縣故折收苧布後
改徵棉布地不産棉頗為民患彪具實請如舊詔
許之(南畿志)
孫遇字際時福山人正綂中知徽州先是歲造弓
費累萬遇獨減十之九乙巳京師有警檄郡邑造
軍器鐵價踴貴遇令民出廢鐵有差旬日而集景
泰間休寧黟縣饑民聚衆劫粟按郡者欲發兵勦
之遇單車往諭即解在郡幾二十年後擢江西布
政使(程敏政文獻志)
龍晉字遵序吉水人由進士知徽州府開良堨灌
田三千餘畝(南畿志)
張魁字萬選新淦人正統間知績溪縣清釐糧冊
民無欺隱築堨溉田千餘畝有兄弟叔姪争田久
不斷魁引普明故事作詩諭之俱悔悟遂成禮讓
之風(程敏政文獻志)
董復字德初會稽人成化中知黟縣黜奸胥䘏貧
弱邑多山谷大雨時行壞民廬舍復築堤捍之更
闢田數百餘畝(程敏政文獻志)
彭澤字濟物長沙人弘治中守徽州葺學宫新紫
陽書院課諸生拔其尤者廪給之(徽州府志)
何歆字子敬博羅人由御史出守徽州郡數火災
歆下令郡中五家為墻里邑相效家治崇墉自後
六七十年無火災災輒易滅(程敏政文獻志)
留志淑號朋山晉江人正德中由杭州守改徽郡
六邑晏然蘇郡飛派白糧力為懇免杭人請於朝
願還其守奏可復治杭徽民立祠祀之(徽州府志)
鄭玉字于成莆田人嘉靖間知徽州府歲饑引諸
生問閭閻疾苦多方賑恤時皇木擾民為奏免之
(徽州府志)
王繼禮號節齋文縣人嘉靖壬辰補徽州守性廉
直郡無墨吏會朝廷遣真人有事齊雲山中官數
輩供億百出父老皆恐繼禮曰是無與民事有太
守在願以身當之中官不得逞四境蝗起虔禱於
神一夕悉飛去(徽州府志)
陶承學會稽人嘉靖中守徽州設爨具於廳事前
兩造刻期至攜米自炊曲直立判去民有半升賢
太守之謠(徽州府志)
高節永清人嘉靖中知歙縣時以部派有所徵索
民將上控節助資遣之後得免歲額徵完報上官
每後他縣曰不如是人將謂歙民富征派日滋民
重囷矣(歙縣志)
劉廷梅字與和南昌人嘉靖中知歙縣首禁訟師
民有訟輒諭以情理人皆感泣尋徵為主事以犢
車載母敝衣羸馬從之父老奉壺漿遮道百里不
絶(歙縣志)
宋國華奉新人嘉靖間知休寧縣甫莅任決疑獄
以十數釐清賦役視前減三之一(休寧縣志)
尤烈字子偉晉人嘉靖間知祁門縣常齎錢酒出
郊外勞力農而鞭其蕪穢者時旁郡飛坐白糧隣
邑擬任之烈獨毅然脱冠以争事遂寢又清軍使
者多斃人杖下行部至祁烈委曲調護全活甚衆
(祁門縣志)
屠存仁知黟縣政簡刑清去官惟敝衣兩篋(黟縣志)
杜銓鄞縣人嘉靖中知黟縣冬月無炭令家人暴
簷暉有餽一魚者却而責之(黟縣志)
張濤字元裕黃陂人萬歷中以科臣放歸起知歙
縣始至大旱既復苦雨濤散賑請以贖鍰令富人
買米平糶又放昔人以興作救荒乃作河西堤葺
祠宇建塔霞山民多食於官飢不為害以遷去民
肖像祀霞山(歙縣志)
萬國欽字二愚新建人萬歴十一年知婺源縣始
甃通衢以石歲飢傾儲為賑又諭富民平糶出粟
者旌私閉者罰暇即進諸生課藝手定甲乙文體
翕然一變擢御史(婺源縣志)
洪應衡知徽州府下車廉奸胥數人寘之法一郡
肅然時璫案株連戕善類應衡曰吾不能殺人以
媚人悉報罷後乞休去(徽州府志)
朱大雅字正之桐鄉人天啓乙丑知祁門縣務以
禮教導民縣有山出土每歲江右陶人買為瓷值
二千金例歸令大雅則以給工治稠木嶺險道六
十里顔市鎮民變太守擁兵閉城檄屬令大雅至
一言而解逆璫建祠力拒之守怵以利害不少懾
遷大理評事去之日行橐蕭然(祁門縣志)
陸錫明平湖人知徽州府民貧賦缺錫明多方調
劑為前人完積逋三萬常語僚佐曰守官如守身
身失而得官如衾影何(徽州府志)
金蘭字谷生會稽人天啓中知婺源縣諸生貧者
置田贍之修廉惠倉以備旱潦(婺源縣志)
戴自成漢陽人知徽州府時皇木官銅波害無辜
自成力請省豁常謁直指於姑孰值建陽軍變殺
奸胥脅寧郡丞赴教場將釁鼓自成單騎冒白刃
抗聲諭以逆順自辰及未衆呼青天亂始定丞乃
獲免(徽州府志)
翟敬字行簡猗氏人以檢討謫知休寧縣善察疑
獄庭無冤滯民舍火敬向火再拜風反火滅邑治
門廡鼔樓三思橋皆所創建(休寧縣志)
唐良懿吉安人崇時知徽州府正已率屬歲荒
多方賑恤全活數萬時集諸生講學天都書院今
即其堂祠之(徽州府志)
温璜字介石烏程人崇禎末授徽州推官訓民兵
為保障計南都覆守令皆遁璜盡攝其印以守知
事不可為先刃其妻女遂自剄復蘇引手抉其創
而死(徽州府志)
何起鳳南充人崇□時以賢良方正授休寧縣丞
善發奸伏隣邑疑獄皆求訊歲大旱起鳳與城隍
神并繫三晝夜乃大雨(休寧縣志)
國朝張學聖奉天人順治二年知徽州府時郡初定民
多流徙學聖招徠撫綏四民復業與徽寧道張文
衡總鎮張天禄加意輯兵愛民後俱遷秩去時有
挽不住三張弓之謠(舊通志)
張維光廣寧人順治中為黟縣令時邑有逆僕聚
衆為亂大姓竄匿維光至佯不問密請上憲發兵
擒其渠魁戮之并勦除餘黨百餘人民得安堵
郭四維號帝京猗氏人順治四年授績溪令邑奸
民每借命展轉扳害四維知其弊痛懲抑之有誣
告者必反坐且諄諄勸諭民俗一變
竇士範字方海蒲城人順治八年以進士為黟縣
令為政務持大體奸胥縮手豪猾斂迹清賦税興
學校復建挹秀橋於石山民利濟焉(舊通志)
來承祉號駢茀高陵人順治十年授休寧縣丞性
廉介署績溪篆盡除陋例不受民間一絲一粟鞫
訟好語&KR0833;曲若家人父子去之日送者如市
李之韡號郁和銅梁人順治十五年知績溪縣發
奸摘伏胥吏畏若神明海寇告警百計撫輯民咸
安堵去之日止行囊三肩
張行健字天行海鹽人康熙十年授祁門良禾司
巡檢甲寅逆藩兵逼城城陷都司臧世龍死之行
健被執不屈亦遇害事聞贈世龍遊擊將軍行
健金山衞經歴士民立祠演武亭東并祀之
廖騰煃字占五將樂人康熙二十八年知休寧縣
遇負氣輕生凡以服毒自經投河來控者即勒令
埋葬勿得株累民皆懲忿自愛又俗錮婢不嫁悉
禁絶之編審黃冊陋規苛派數千金悉申請勒石
永禁擢御史邑人祀之海陽書院
寧國府
漢何比干字少卿汝隂人為丹陽都尉獄無冤囚(後漢)
(書何敞傳注何氏家傳)
李忠字仲都黃人建武六年為丹陽太守時海濱
江淮多擁兵據土忠到郡招懷降附其不服者誅
之旬月皆平乃起學校習禮容春秋鄉飲選用明
經郡中向慕之墾田增多流民占著者五萬餘口
三公奏課為天下第一(後漢書本傳)
張馴字子儁定陶人為丹陽太守有惠政後遷大
司農(後漢書儒林傳)
三國諸葛恪字元遜瑯琊人嘉禾三年領丹陽太守
時山賊深遠莫能盡擒恪移書長吏令各保疆界
不與交鋒候其稼熟縱兵芟刈使無遺種於是山
賊飢窮漸出降得兵數萬(吳志本傳)
晉鍾雅字彦胄潁川人為宣城内史錢鳳作逆率衆
屯清弋時廣德人周玘攻雅雅退據涇縣收合士
庶斬之鳳平拜左丞(晉書本傳)
陶汪丹陽人咸康中宣城内史汪有幹略招隱逸
廣學舍士民嚮學者並辟為掾吏百姓歌之曰人
當勤學得主簿誰復為之陶明府(南畿志)
南北朝齊謝朓字玄暉陽夏人明帝時為宣城太守
每高齋視事吟嘯自若而未嘗以玩替政(南畿志)
梁王志字次道瑯琊人宋孝武末為宣城内史郡民
張倪吳慶争田經年不決志到官父老謂曰王府
君有惠政吾鄉里有如是争耶倪慶相攜謝罪所
訟遂為閒田(梁書本傳)
何遠字義方郯人宣城太守郡經寇遠盡心綏理
途巷市里城隍廄庫所過若營家焉秩奉並無所
取每歲暮擇民尤貧者免其租調民為立祠祀焉
(梁書本傳)
唐張路斯景隆中宣城令墾土田通水利至今城北
有張路斯田(南畿志)
裴耀卿字渙之絳州人開元中刺宣州首務教化
率父老行禮奏樂歌白華由庚等篇明孝子養親
之義聞者為之感泣(南畿志)
班景倩開元中宣州刺史有風力恤疾苦除貪暴
踰年黜贓吏以百計(南畿志)
竹承構開元中宜州刺史戢奸黜暴與班景倩等
時有班竹之謠(南畿志)
裴敦復開元中刺宣州政務大體不事煩苛當時
稱為良吏(南畿志)
李孝儞天寳中由太平令徙涇政清而簡不矯飾
干譽士民懷之卒于涇子孫家焉廣德盜起頻陷
城邑入涇獨不忍壞其廬(南畿志)
崔陵字德長大歷中令南陵性介潔疾賄如讐吏
籍民田糧失實賦多逋陵召父老言狀為覈而正
之積逋以完(南畿志)
范傳真順陽人元和中令寧國韋瓘稱其肅以檢
姦儉以約身和以納民敏以應務物不夭落民得
休泰攝南陵復修大農陂民頼其利(南畿志)
宋賈黃中開寳中知宜州歲祲出俸造糜所全活以
千數乂立弭盜法姦宄屏息(宋史本傳)
李堅知宣城縣水泉委匯暑雨流潦輒傷禾稼堅
峻為之防歲以有秋(南畿志)
吕誨字獻可開封人慶歷中為旌德簿愛民如子
而治姦暴則嚴後入朝以直諫顯(宋史本傳)
劉安節字原成温州人元豐中知宣州為政有程
式不事刑威人自不敢犯猾胥每相戒曰神可欺
公不可欺州大水民苦疾疫安節載醫藥拯撫以
勞卒於官(南畿志)
練毖延平人元祐中知旌德政尚簡易興學奬士
邑子弟如汪澥吕鏜皆其造就雅有清操人飲酒
清者輒稱練長官酒嘗建北渡橋亦以練公名之
(南畿志)
李光字泰發上虞人建炎三年車駕移建康以光
知宣州宣邇行都光乃繕城隍立保伍選武健得
甲士萬餘分戍險要會劇盜戚方圍宣光百計守
禦嘗置匕首於枕匣約家人曰城卒不可保我必
死汝輩亦宜自殺閱二十八日賊退城得全(宋史本傳)
張果四川人建炎中知宣州宣州大水城郭將沒
果抱民籍入水死水勢驟減郡人求其屍禮葬之
祠於城北(南畿志)
李椿字夀翁洺州人紹興中寧國軍節度推官治
豪民偽券還陳氏田吏才精強人稱之(宋史本傳)
趙愷乾道中判寧國究心民事嘗築圩堤之隤圮
者又請增士人貢額帝手詔嘉奬(宋史宗室傳)
郭嶤字高叔淳熙中知南陵縣政尚慈恕嘗除工
山坑冶之患修復堰陂以資灌漑至今賴焉(南畿志)
李延忠字居厚臨安人開禧中知旌德縣創置學
田八十餘畝捐縣市諸鄉地税錢九千餘緡膳學
宫弟子建縣東石橋及亭舍十餘楹行者便之(旌德)
(縣志)
王栐字叔永無為人嘉定中知涇縣初縣治多水
患栐遷建於賞溪橋之南村民奠厥居修廢舉墜
良吏稱最(涇縣志)
杜範字成之黃巖人嘉熙三年知寧國府適大旱
以便宜發常平粟初倉庫多空未幾米十餘萬斛
錢亦數萬悉以代輸下戶賦兩淮飢民多剽掠其
首張世顯尤勇悍擁衆三千抵城下範遣人犒之
令勿擾以俟處分世顯謀窺城範以計擒斬之(宋史)
(本傳)
王遂字去非旉陽人淳祐元年出守寧國除積弊
定斗斛置義役奏罷蕪廢逃亡田税嘗詣學宫訓
勵諸生及載酒出郊慰勞農人羣頌之曰作民父
母後王前杜(南畿志)
魏把字南夫夀春人為涇令罷無名科費太平繁
昌二縣獲盜宰尉希功賞日加鍛鍊因誣引涇民
五十三家把聞馳檄取審悉縱諸被誣者(宋史本傳)
趙與䅯德祐元年知寧國縣元兵至與䅯率衆與
戰死之吏楊義忠亦戰死(南畿志)
元劉性字粹衷廬陵人至元初為旌德尹廉明剛果
修學剔弊年榖屢豐虎不入境(南畿志)
施正大涇縣人至元間丞相巴延下江南辟知本
縣初縣治在水西時苦漂蕩正大始徙于水東至
今利賴又學舍鄰大安寺為僧侵據正大與教諭
賀桂孫請於部使者復之(涇縣志)
王貞字伯善東魯人元貞初為旌德尹慈惠有為
凡學宫縣廨壇廟橋道葺治一新(旌德縣志)
吳師道字正傳蘭溪人元統中寧國路錄事歲大
旱師道勸大家得粟三萬餘石又請于朝得粟四
萬石鈔三萬八千錠有竒以充賑所存活三十餘
萬人(元史儒學傳)
吕良佐字唐臣為涇縣尹廉幹慈仁治民以信後
朝廷延訪耆舊良佐與焉(南畿志)
蘇濟字汝舟益都人至正初為涇縣尹浚渠均賦
修學宫鑄祭器復浮屠氏侵田以餼諸生百姓歌
曰四民藝業通縣官有蘇公又曰三載民無憂賴
有蘇汝舟趙孟頫撰德政記(南畿志)
劉耕孫字存吾茶陵人至正十五年為寧國路推
官會長鎗賊鎖南班等攻寧國耕孫日署府事夜
督城守城陷力戰而死(元史忠義傳)
明陳灌字子將廬陵人洪武初知寧國府首詢民隱
延禮師儒倉吏為奸灌刻期行視諸廪吏得先期
實廪而弊革旱潦洊至灌增築圩岸為斗門以時
蓄洩又作戶帖定版籍郡民稱便後詔以其法行
天下(南畿志)
王文質六安州人明初知宣城時兵革初定文質
撫綏招徠教士勸農民始安集乃建縣治徙縣學
於泰和門内(宣城縣志)
柳世榮洪武初知太平縣首務清理田糧黃山峭
壁田不可耕者申免税糧一千五百餘石(太平縣志)
梁德遠洪武中知太平縣蕪田逋税悉折收輕齎
以䘏其困民肖像祀之(南畿志)
宋獻棗強人永樂時知寧郡庠校祀典咸所釐整
居官九年門無私謁(寧國府志)
舒謨樂平人宣德中知旌德縣慈惠廉敏行政宜
民後擢御史(旌德縣志)
袁旭字廷輔江西樂安人正統初知寧國府改建
府學壯麗甲諸郡創宛溪二石橋雖洊興大役民
不知擾詔舉守令治狀卓異者行宴賚凡十人旭
居第二後坐蜚語卒於獄郡人祀之濟川橋左(寧國)
(府志)
陳雅晉江人正統中為宣城丞嘗攝縣事遇旱虔
禱荷校自責已果大雨歲賴以稔(南畿志)
沈性字士彝會稽人天順中知寧國府裁冗費省
繁科姑熟有重役宣城歲往協濟積為民病性奏
改輸費免役一邑稱便(南畿志)
尹清字周潔富順人成化中知旌德縣撡持廉介
平易近民秩滿士民泣送之(旌德縣志)
王濬字文深河南人成化十年以御史謫涇縣丞
鋤強植弱均賦役通錢法學校壇廨橋梁多所修
建(涇縣志)
姜綰字玉卿弋陽人弘治初以御史謫遷寧國同
知杜私謁抑豪強聽訟明允隣境民訟不決輒白
當路願屬姜郡丞由是委任叢沓所至咸服諺曰
寧都司馬姜老愈辣(廣輿記)
顔禄夀字天庇巴陵人弘治中為寧國通判有持
百金囑左右寘帷中斥不受暇即荷鋤治圃一室
蕭然(寧國府志)
樂護字鳴音臨川人弘治中知宣城縣廉明有才
飢民聚黨肆劫護單騎撫諭衆咸感泣因計口以
賑入覲遇盜發笥止銀四十兩盜曰久聞宣城樂
青天乃汝耶還之而去(宣城縣志)
李鸞字天瑞固安人弘治中由御史謫知涇縣建
尊經閣置義塚造浮艘諸所繕舉甚衆(涇縣志)
張瀚字克容博平人弘治中知太平縣明敏清勤
積榖備賑興學育才治績甚多(太平縣志)
李文字載道嶧縣人弘治中為宣城主簿初邑文
廟以附府輟祀文始行春秋釋菜禮因著為令捐
俸創雙溪石梁至鬻其家騾車以足之橋成宣人
德之名李公橋(南畿志)
胡東臯字汝登餘姚人正德中知寧國府有才略
會大造版籍更定里甲搜剔奸弊田賦一清修築
圩堰曲為擘畫又嘗躬歴屬邑民有訟輒就聽之
(寧國府志)
及宦字士顯交河人正德間由給事中出為寧國
知府質直有清撡高淳豪民以養馬援宣涇諸邑
協助撫臣將如議宦力爭得免當宦爭馬政時其
父適從北來持蓋躡屩止署外呼宦語曰汝幸毋
得罪百姓異日可相見也飯于廨後旋挾蓋躡屩
而去其時已拜給諫封矣蓋其父子清厲如此(寧國)
(府志)
蕭山荆州人正德中丞宣城用廉直忤當路罷去
不能具行李時編修邵銑為推官贈以詩有去馬
人爭挽歸裝月共寒之句(宣城縣志)
賈啓字啓之黃岡人正德中知涇縣為政嚴明事
至即決邑雖煩劇而公庭閴寂民有官清吏廢之
謠(涇縣志)
王廷相字子衡儀封人正德中以庶吉士謫知寧
國縣器度弘闊以文學飭吏治朞月間百廢具舉
(寧國縣志)
劉起宗巴縣人嘉靖中知寧國府負才強敏嘗檄
諸屬邑覈實田數履畝丈量官民均賦剙涇縣水
西精舍置田膳多士聘名賢講明正學一時人士
烝烝嚮慕(寧國府志)
方逢時字行之嘉魚人嘉靖中知寧國府景王之
國所過陵轢守宰多亡匿逢時獨往部署所需皆
立辦又面奏諸璫驕横狀王為引罪治之江上諸
郡藉是得無擾大盜馬黨等越獄禱于神逸盜果
踧踖待縛數年間外戶不閉(寧國府志)
李默字時言甌寧人嘉靖初以吏部郎謫判寧國
廉峭不阿議減名田勸米及慎征派重建靖難死
節尚書陳公祠纂修郡志矜嚴有體(寧國府志)
雷禮字必進豐城人嘉靖初為寧國推官讞獄明
慎涇有豪民吳榮四與華某格鬭而華死榮四急
捶殺其僕舁于華所以當之無何華甦榮四更愬
華殺其僕論死禮廉其實坐榮四罪華得釋(寧國府志)
周奎字象賢萬安人嘉靖中知宣城縣廉儉慈愛
歲大饑發廪出帑推士夫之忠信者行各里散給
民不入市並得全活(宣城縣志)
楊九韶餘姚人嘉靖癸丑知南陵築圩一十五處
瀦洩有法至今利賴邑苦養馬九韶奏蠲七十匹
民困漸蘇(南陵縣志)
周詩字汝學錢塘人嘉靖丁巳知南陵縣歲大水
奏請減逋負數千又請豁種馬牧害少息清覈奸
民隠田一千有竒田賦以均(南陵縣志)
郜永春字子元長垣人嘉靖癸亥知南陵縣創建
縣城徙建學宫覈田畝清賦役民頌再造(南陵縣志)
林文瓊江山人嘉靖中南陵丞不攜妻孥俸錢每
贍貧民暇即與士人講明正學民有貎古心亦古
節苦身更苦之頌(南陵縣志)
胡永成字思貞安福人嘉靖中知涇縣敏斷有為
奬勵英俊清里籍袪蠧弊積粟萬餘石歲祲賴以
賑給(涇縣志)
陳守仁號我山德化人嘉靖中知涇縣有清撡崇
尚風教著諭民集訓申述古禮以艱去賻贐悉不
受鬻衣以行(涇縣志)
鍾紐號東岑永豐人嘉靖中知涇縣政崇寬簡清
節始終如一嘗捐俸甃路十里造下坊渡浮橋以
調去民有遺思(涇縣志)
彭明甫字則誠萬載人嘉靖間為寧國丞約已愛
人去之日僅敝衣數襲(寧國縣志)
張鳳翀寧州人嘉靖間旌德知縣時高淳奏派養
馬旌民洶懼翀抗言山嶺非芻牧之場囚服詣軍
門力辨得免以才調丹陽輕裝就道(旌德縣志)
甘澧蘄州人嘉靖十三年知旌德縣時條編未行
灃裁省厨傳寬里甲諸費有中貴過縣索供帳横
甚澧遣吏致常廪吏不敢往澧乃易吏服往見中
貴怒曰令安在荅曰邑如懸磬不足以犒從者令
遁矣中貴度無所得乘傳去(旌德縣志)
王皥安福人嘉靖中寧國訓導建鳳山書院進諸
生討論聖學寒暑不輟嘗輯四禮纂要刊行(寧國府志)
劉世亨字以進臨川人嘉靖四十五年知涇縣為
政勤化導嚴法紀省費均徭置學田以贍士以優
異徵士民泣送至采石者數千人(涇縣志)
王嘉賓字光國滕縣人隆慶中知寧國府刻文天
祥勸農辭誡諭勤懇涇妖民董代聚衆將倡亂檄
兵捕治先是東溪以舟濟時苦漂溺為建石橋四
十丈民德之稱惠濟橋(寧國府志)
姜竒方字孟博監利人隆慶五年知宣城縣周悉
民隱建豫備常平二倉儲榖待賑創水陽諸厫斂
粟待兊至今軍民便焉(宣城縣志)
蕭良譽字以孚漢陽人萬歷間知寧國府勸民力
田敦孝弟嘗課諸生首識湯賓尹必冠南宫卒如
其言(寧國府志)
金勵字霜鐔西華人萬歷間知寧國府振風紀明
正學奬拔寒畯兼置田膳之歲災力請蠲貸遣糴
楚豫平糶民不告饑(寧國府志)
黃尊素字真長餘姚人萬歷中寧國推官嚴明執
法豪貴斂手公餘則引生徒講課士類興起以治
行擢御史(廣輿記)
陳公相字子顯漳浦人萬歷中知宣城坦易剛直
吏民畏服歲旱多方拯䘏建議改折漕粟二萬石
以去就争卒報可建待學書院置養士田文治大
興(宣城縣志)
盧維屏字建台忻州人萬歷中令宣城清介有風
力時里役之弊私費倍公賦維屏置匭庭中細民
得自納煩費省築新稔石陂免新河庄竹木雜税
(宣城縣志)
張堯文字復吾新淦人萬歷十二年知涇縣寬和
簡易而發奸摘伏如神復水西書院祀田歲連祲
經營賑貸全活不下萬家(涇縣志)
張時徹南城人萬歷中知旌德革耗羡勸農桑時
中使以開採至供億不貲時徹悉從官辦絶不擾
民會大計當課最鄭司理以那解錢糧難之旌民
一夜代輸五百金其得民如此(旌德縣志)
鄧啓隆安福人天啓初為寧國推官清苦自勵嘗
他出家人誤受一紳士香荈啓隆歸追而還之嚴
寒所服氈四緣皆蟲嚙士民嘆服(寧國府志)
宗敦一字淩霄四川人崇禎五年知旌德縣政崇
簡易禮士愛民大盜吕大祚等剽掠行旅悉擒治
之(旌德縣志)
高承埏浙江人崇禎時知涇縣沈毅有威望定踐
更均郵遞革加耗絶餽遺訟簡民安涇人歌曰琴
溪水清且芬旵山阜青入雲誰其比高使君(涇縣志)
國朝秦宗堯字明宇奉天人順治九年授寧國知府性
廉儉嘗質衣自給米薪蔬腐人皆得稽其數郡舊
貢黃連非寧産也民慮不供已奏折直三之二順
治十三年
詔許知府得言地方利病宗堯同巡按御史鍾有鳴交疏
請改得全免(舊通志)
劉九禮陜西人康熙十年任寧國營參將軍令嚴
明約束士卒無得擾害有一卒暴取民薪立縛而
置之法甲寅饒賊掠近境郡邑震動九禮防禦有
方以静鎮之民恃以無恐擢京口副將百姓遮道
拜送馬不得前(舊通志)
傅大業字用滋建昌人康熙間授太平知縣值歲
旱大業捐米為倡又親詣邑大姓委曲勸輸設厰
發粟編名立竿以次給發萬人無一遺亦無一譁
者大盜某妄扳鄰家未字女為媳大業屢折其誣
盜辭卒不易憲檄嚴駁執不少移後竟得釋
馬光字幼實鄒平人康熙十三年知寧國縣邑素
僻陋光下車建尊經閣立西津書院諭民以禮教
俗為一變時徽浙兩界伏莽跳梁練鄉勇嚴偵候
迄不敢犯邑中有無賴子屢作不靖光擒其渠魁
寘之法民以安堵嘗興水利較權量至今有馬公
塘市肆間以馬公斗為準治邑六年以卓異薦擢
御史
王鄰字欽四曲周人康熙十六年知太平縣時禁
革里排他邑以錢賦竒零夫馬紛錯或仍問之里
排鄰獨奉行禁革如例聽訟則令原告自持一牒
投被訴之家兩造至庭即片言決遣五載不遣一
役至民家絶苞苴杜請託以卓異遷部曹
陳主策字世持河南靈寳人康熙二十年知寧國
縣首禁革糧里行一條編法以便輸納折獄明允
負者亦心服遷理藩院判
江南通志卷一百十六
