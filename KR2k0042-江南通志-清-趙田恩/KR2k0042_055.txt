江南通志卷五十六
河渠志
江
自岷山導江盤亘六千里囊括衆流而下勢如建
瓴至於漢自北入彭蠡自南入合岷江為三江並
持東下經今江南之地以入於海正禹貢中江入
海之故道而江水奔注海潮迴復則自巴荆以東
洵居地險矣今按江水自江西之湖口縣東北逕
江南之宿松縣南又東北逕望江縣南(江在宿松縣治南一)
(百二十里在望江縣治南三十里)又東北逕東流縣西其對岸則
懷寧縣(江去東流縣治一里經懷寧縣南門外)又東北逕貴池縣北
其對岸則桐城縣(江去貴池縣治五里去桐城縣治一百四十里)又東北
逕銅陵縣西又東北逕繁昌縣北其對岸則無為
州(江去銅陵縣治里許去繁昌縣治五十五里去無為州治一百一十五里)又東北逕
蕪湖縣西又東北逕當塗縣西其對岸則和州(江去)
(蕪湖縣治七里去當塗縣治十里去和州治六十里)又東北逕江寧縣西其
對岸則江浦縣(江在江寧縣治西十里在江浦縣治東南三里)又東北逕
上元縣北其對岸則六合縣(江在上元縣治北四十里在六合縣治東)
(南二十五里)又東逕句容縣北其北岸則儀徵縣(江去句容)
(縣治七十里去儀徵縣治三里)又東逕丹徒縣北其北岸則江都
縣(江在丹徒縣北門外在江都縣治南四十里元和志江都縣大江南對丹徒之京口舊闊四十)
(餘里今闊十八里蔡寬夫詩話潤州大江本與今揚子橋相對而瓜洲乃江中一洲耳今與揚子橋)
(相連矣自古南北之津上則由采石下則由江乘而京口不當往來之道今江面益狹渡者舍江乘)
(而趨京口宋乾道四年築瓜洲南北城而京口之渡至今因之)又東逕丹陽縣北
又東逕武進縣北其北岸則泰州(江去丹陽縣治東北六十里去)
(武進縣治北五十里在泰州治南)又東逕江陰縣北其北岸則泰
興縣靖江縣如臯縣(江在江陰縣治北二里靖江縣治南十里去泰興縣治四)
(十里如臯縣治六十里靖江江分二派遶縣南北明天啟以來潮沙壅積縣北竟為平陸而大江惟)
(經其東南縣遂為江北之地矣)又東逕常熟縣北其北岸則通州
(江去常熟縣治四十里去通州治十里)又東逕太倉州北(江去太倉州治東北)
(九十里)東入於海凡瀕江州縣間有風潮漫溢之患
而江勢漸更趨北其南岸則洲渚重複北岸則駴
波淩濤之所激盪往往剝蝕頽圮而瓜洲尤為飛
輓之通津當北流之險溜我
朝工築以時淪漂無聞轉漕濟渡官私均利考諸前史
漲溢頻書隄防或闕焉鑒古而知今之流慶長也
唐開元二十三年潤州刺史齊澣以州北隔江舟行
繞瓜步回遠六十里多風濤乃於京口埭下直趨
渡江二十里開伊婁河二十五里渡揚子立埭舟
不漂溺(唐書地里志)
宋崇寧元年置提舉淮浙澳牐司官一員掌杭州至
揚州瓜洲澳牐通治之(宋史河渠志)
政和六年詔鎮江府旁臨大江無港澳以容舟檝
聞西有舊河可避風濤歲久堙廢宜令發運司濬
治(宋史河渠志)
明永樂元年三月修揚州府江都縣河東等鄉邊江
圩岸二年十一月修築泰興縣沿江圩岸明太宗
實錄泰興縣言沿江圩岸東至新河西盡丹陽界
長六千六百五十丈高一丈五尺頃被江水衝決
為民患請發民丁修築從之
人修築和州銅城牐上抵巢湖下接揚子江圩岸
七十餘處為江潮衝决者
三年十月修無為州周興等鄉及鷹揚鄉烏江屯
緣江圩岸
七年十二月遣官相度修築揚州府泰興縣攔江
隄岸為風濤衝激淪入於江者三千九百餘丈又
浚大港北自縣河南出大江淤塞者四千五百餘
丈
洪熙元年浚儀徵壩河明史稿是後定制儀徵壩
下黃泥灘直河口二港及瓜洲二港常州之孟瀆
河皆三年一浚
正統二年十二月修通江橋東西一帶江岸
五年六月南京守備襄城伯李隆奏積雨壞南京
中新河上新河隄請俟水退量撥丁夫修築從之
六年九月修築南京江岸明英宗實錄先是南京
江岸累決命工部侍郎吳政等修築政等言水深
未便工力請於農隙時疏江中沙洲以殺水勢然
後用工至是以興役請上命守備豐城侯李賢太
監劉寧同政提督仍戒侵擾
七年七月築南京浦子口大勝關隄明英宗實錄
先是江中有洲激水横流決隄豐城侯李賢請鑿
洲引水直流則隄可固上可之會詔蠲天下徭役
遂不果鑿止令築隄
成化八年八月修築瓜洲隄岸
十八年揚州府同知李紱率泰興縣知縣蔡暹築
縣西南江堰自保全鄉至廟灣港長一萬六千九
百二十五丈廣三丈五尺高一丈
嘉靖十二年知泰興縣朱篪增築江堰自廟灣港
至過船港七千六百三十丈
萬歷五年御史陳世寶言儀徵江口去牐太遠請
於上下十數丈許增建二牐隨潮啟閉以截出江
之船盡令入牐庶免遲滯疏入議行行水金鑑成
化中建牐於儀徵通江河港者三江都之留漕通
江者二已而通江港塞弘治初復開之既又於總
港口建牐蓄水至是復議儀徵近江口增建二牐
國朝康熙二十九年修砌儀徵縣江口響水攔潮二牐
五十三年重修江都縣廣惠通惠二牐江防廳冊
自石人頭迤南至瓜洲江口頭牐曰廣惠四牐曰
通惠
五十四年江流北徙
五十五年總河趙世顯會同漕督疏請建築江工
奉
旨據趙世顯奏稱花園港地方及息浪菴前石工馬頭俱
被江水衝坍屯艘之處狹窄風浪可虞題請挑穵月河
等因乃伊慮及河工之意朕以普天之下生民為念無
處不預為籌畫倘江水日漸北流衝刷不已則瓜洲城
垣必致危險其荆州杭州等處俱有護城隄岸瓜洲地
方修建護城隄工作何保護不致危險庶瓜洲一帶地
方始得完固賫奏張杓為人明白着九卿向伊問明詳
加確議具奏又奉
旨據趙世顯奏稱江溜北徙花園港地方被衝坍塌一百
二丈瓜洲息港菴前石馬頭亦被汕刷坍塌等語倘江
流日漸北徙衝刷瓜洲城垣必致危險事關民生若不
預為籌盡修隄保護斷乎不可着江南督撫總河總漕
速行親往詳加察勘作何修隄保護城垣勿致危險之
處作速詳議一面動帑修築一面奏聞
督撫河漕四院同詣瓜洲察勘會議修築挑浚之
處一切丈尺工程並設文武汛官河兵住工每年
入歲搶修案內修防奉
旨依議(附)趙世顯奏略(瓜洲河道自四牐起至江口止計長二百九十七丈統名花園港渡)
(江船隻賴以屯泊上年六月內江流北徙將四牐之下運河南岸淤蘆田畝中間倒塌一百二丈以)
(致屯船無多臣相度情形應於四牐之旁運河北岸挑穵月河一道以為屯船之地倘來年江流北)
(徙逼近四牐則預將四牐石塊錠鋦拆起存貯臨期細勘另行酌議再照瓜洲之息泿菴前石馬頭)
(已坍塌去十分之六廟宇因逼近拆去兩層拆後地遂坍塌蓋因江潮泿湧大溜北趨所致臣謹會)
(同總漕施世綸具賫題令阿逹哈哈番張杓奏)
是年建築息浪菴前護城隄岸埽工(長二百七丈)自花
園港三官殿起至四牐下劉家涵洞護灘隄(長一百八)
(十丈)花園港埽工(長四百丈)瓜洲城自北水關起至西城
角下首護城石工(長三百一丈)繞城河間段開挑寬深
(長一千三十一丈)江防廳冊已上俱於五十五年工竣
建築花園港越隄埽工(長五百二十丈以作重門保障)桃瓜洲西
門城西月河(長三百丈)廳冊俱於五十七年工竣
開挑瓜洲正人洲引河二道(第一道長五百五丈第二道長五百二丈)
&KR0550;冊五十八年工竣
重修儀徵縣江口通濟羅泗二牐
六十一年
允署總河陳鵬年請建築花園港西丘家巷挑水壩二座
并雁翅包灘裏戧工(共長一百八十五丈)
又建築舊四牐西龍王廟護埽工(長一百三十八丈)
雍正二年奉
旨從河督齊蘇勒請建瓜洲胡家觜東岸護口埽工(長一百十)
(八丈)
又建唐家莊束水草壩一座(兩岸各長二十丈)
八年奉
旨從河督孔毓珣請挑瓜洲月河自青蓮菴起至尤家碾
(共長三百六十七丈)并於月河頭建築束水壩一座
九年奉
旨准河督嵇曾筠敬籌大江形勢一疏於瓜洲正人洲挑
引河(長六百四十一丈)五公灘開挑支河(長三百六丈)夾江
內建築貼心壩一座(長一百五十丈五尺)又兩首接築攔水
土壩(長二百五十八丈)
江南通志卷五十六
