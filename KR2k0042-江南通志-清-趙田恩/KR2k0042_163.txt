江南通志卷一百六十四
人物志
儒林(二州)(安徽寕池太廬鳳潁八府和廣六三)
安慶府
南北朝宋何尚之字彦德潛山人雅好文義為文帝所
知為丹陽尹立宅南郭外設學聚生徒四方慕義
來游者謂之南學累遷吏部尚書尚之立身簡約
車服率素妻亡不娶執衡當朝畏遠權柄卒諡簡
穆
齊何佟之字士威潛山人少好三禮師心獨學疆力專
精手不輟卷為京師碩儒仕齊為國子博士遷驃
騎諮議參軍國家吉凶禮皆取决焉所著文章禮
義百餘篇
元王幼學字行卿望江人生於宋季幼罹兵禍俘掠
至河南陳氏得之養以為子乃命之學勤苦博覽
業遂大進元至元間歸望江躬耕慈湖之坂與同
志講道不輟所著有通鑑綱目集覧盛行於世
方用字希才望江人少負逸才與揭徯斯朱公遷
歐陽玄同游許白雲之門以羽翼斯文相砥礪時
稱許門四傑所著有先儒宗旨茗谷叢說諸書
明程桯字用憑懷寕人積學勵行設教里中遠近就
學者前後數百人耑以踐履篤實為務嘉靖中舉
眀經為臨武令有惠政
何唐字宗堯桐城人少孤貧沉潛有大志正德辛
巳進士年二十即以斯道自任授南兵部主事有
直指餽金虞其弗受戒使者致而去唐欲辭不得
嘆曰吾邸安得宿此乃易錢周九市之貧者曰代
直指為惠耳後因事忤中貴告歸凡從游者告以
稽古眀道立法善俗為先慕曾子之學作日省錄
學者稱省齋先生
金道寓字晴嵐潛山人少孤以學行著聲搆竹浪
館率諸弟姪讀書其中晚年精心濓洛之學著有
朱陸異同辨竹浪館文集弟道心亦端恪醇雅過
人
金道器字達生潛山人性嗜學博極羣籍破産積
書朝夕沉涵其中初宗陸子静以簡易悟入後豁
然曰無戒慎功終屬影響自是專讀朱子書因知
德性不能離問學而耽空守寂不但背程朱之門
庭亦非象山之初旨也晚年學益醇深
游於詩字二南懷寕人事親孝日夕侍膳親食然
後敢食以諸生入太學時盱江羅近溪為海内儒
宗千里負笈受業其門與金陵焦竑輩結為里社
開示後學倣朱子立義倉七楹於其鄉凶歲賴以
全活者數百家
余榮臺潛山人少從從父皖川講學長而設教授
徒以省身克己為要著有克己錄四書辨疑性理
集成諸書
顔素字質卿懷寕人自少講求性道毅然曰聖人
可學而至也萬歷甲戌進士授中書丁内艱遂不
復出結廬石門窮究古今尤邃於易其學以易簡
直截見性為宗所著有易研及詩文數卷仕至應
天府丞
吳嶽秀字幼鍾懷寕人萬歷庚辰進士授中書舍
人與同年顧憲成輩講學東林以道德文章相礪
遷給諫直聲震天下卒以忤權貴出為右布政尋
乞歸築方丈一室改號遯齋晚年謂湛若水先生
隨處體認天理之語為學者入聖之門大書於室
用以自警
童自澄字定夫桐城人萬歴間布衣初見張甑山
即毅然志學嘗自言曰泰州起布衣為餘姚高弟
彼丈夫也遂篤志聖賢交四方講學之士弟子彌
衆建輔仁會館於棕棲之坐卧一小樓怡神養氣
年八十四卒
吳應賓字尚之桐城人母孫夢飛星入口而生少
穎異日誦千言比長博覽羣籍登萬歴丙戌進士
官編修以目眚告歸家居四十載惟閉戶著述闡
發性命之旨同里左光斗方大任交章以理學薦
特召辭不赴上疏極論時政上嘉之著宗一聖論
十篇性善二書學庸論語釋行世
方鯤字羽南桐城人少為名諸生長而研求經學
謂詩文小道非儒者所急會豫章葉兼山講易桐
城鯤盡得其學推河洛縱横之圖以測古人制樂
用兵之法黃道周何楷見之嘆以為從前所未有
也
方學漸字達卿桐城人志洛閩之道講學桐川秋
浦間揭性善之旨弟子嘗數百人
方大鎮字君静學漸子萬歴己丑進士歴官大理
少卿與同志講學於京師首善書院會羣小排斥
毁之大鎮筮得同人於野遂號野同隠白鹿山與
門人講學不輟作居敬論六篇開斯錄桐川講義
易意詩意禮說人稱為文孝先生
劉若宰字穎平懷寕人崇禎戊辰廷試第一以宫
允充日講官會講修己以敬章反覆陳說上微倦
斜倚御座乃旁引五子之歌曰為人上者奈何不
敬上為端坐聞母微疴五疏乞終養情詞悲切特
允之
國朝陳朝棟號磻石桐城諸生初解論語孟子即謂聖
賢可學其師異之既長殫精宋儒理學諸書以大
道務在躬行生平孜孜惟求寡過以子焯貴封如
其官著清越樓日錄三易露箋等書
劉餘清字不疑懷寕人聞其父若實講隨處體認
天理餘清曰此正學者入聖之門遂沉潛理學眀
季舉賢良嘗受業於姜曰廣司訓蕪湖倡眀絶學
著易問太極說西銘解
蔣延姬字孔緒懷寕人家貧嗜學隠居教授晚年
益深眀性理
徽州府
南北朝梁胡明星黟縣人天監初為太學博士賀瑒
舉助修五禮遷太常卿武帝崇尚釋氏宗廟以麪
為犧牲上疏切諫不聽與朱异不合棄官歸
宋江致一字得之休寕人從胡瑗游宣和鄉舉首選
靖康中伏闕上書乞斬蔡京童貫等六奸臣復李
綱相位聲震中外尋授承信郎
朱松字喬年婺源人登進士第授建州政和尉調
尤溪尉召試館職除祕書省正字歴司勲吏部郎秦
檜决策議和松上章極言不可出知饒州嘗自謂
性褊急害道因取古人佩韋之義名其齋疾革時
語子熹曰胡原仲劉致中劉彦仲此三人學有淵
源吾即死往受學焉元至正間追諡靖獻
吳儆字益恭休寕人紹興進士通判邕州張栻稱
其忠義果斷緩急可仗薦於朝召對首陳恢復大
計備論帥臣漕司協濟之宜遷廣南西路安撫儆
文辭峻潔一衷諸道著有竹洲集諡文肅
汪楚材字太初休寕人紹興進士歴任廣西運司
幹官嘗問學於朱子吳儆以儒學名
吳㫤字叔夏歙縣人朱子歸婺源㫤先執經館下
安貧守道徵為郡校書弗就學者稱友堂先生
程洵字允夫婺源人學於朱子初任衡陽主簿調
廬陵錄參與新使不協臺章有云吉州知錄程洵
亦在偽學之流朱子曰今日始見吾弟行止分眀
有克齋集
俞易直字平叔歙人元豐登第為彭澤尉歴三任
以母老歸易直清修苦操臨殁郡守曾諤命其屬
往視見環堵蕭然因問後事易直曰棺已具衣已
浣矣方屬妻子祔葬先塋不為齋具此外無所需
也曾遣吏齎錢五萬供湯藥不受吏再至不復視曰
吾平生貧不惟今日豈以五萬錢變吾志哉是夕
卒
王炎字晦叔婺源人登乾道乙科授崇陽簿累遷
知湖州不畏強禦邸第貴价有撓政者炎註於牘
曰汝為天子親亂天子法炎為天子臣正天子法
人傳誦之初著易解未竟病篤乃夜祝天願須臾
無死以成書卒如其言有雙溪類藁
滕璘字德粹婺源人與弟珙俱從朱子游以乙榜
尉鄞縣改四川制置司幹官韓侂胄當國或勸璘
一見可得掌政璘不肯屈官至朝奉大夫璘初為
論語說朱子見而善之既而語之曰學以變化氣
質為功而不在於多立說璘𢥠然自是不敢輕論
著
汪安仁績溪人慶元進士授學錄淳熙中率太學
生三百二十八人入奏請朝重華宫不報仕終興
國軍教官
錢時字子是歙人師慈溪楊簡以易冠曹試既而
絶意科舉究眀理學主象山書院講席以薦入史
館旋以國史宏綱未畢求去五經四書皆有著述
學者稱融堂先生
金朋說字希傅休寕人淳熙丁未進士知鄱陽縣
時厲偽學之禁凡薦舉改官悉令漕帥取狀方得
擢用朋說應薦上狀言素師朱熹講孔孟及程氏
遺書實不知為偽遂解職歸
詹初字以元休寕人淳熙間薦為太學錄韓侂胄
用事上辨邪正一疏不報解官歸著寒松閣集
汪萃字叔耕休寕人屏居讀易旁通諸書嘉定間
應詔陳言論天變人事民窮吏汙之弊不報時朱
子召赴經筵未至莘逆通書言財不待先生而富
兵不待先生而強惟主上父子之間所不能濟者
待先生而濟朱子深契之所著有柳塘集
劉伯諶字諶甫歙人居父喪遵古制著理學正傳
四書講說弟伯証字証甫以文謁魏了翁真德秀
咸稱善為之序有唐史撮要左氏本末三傳制度
等書真魏二人相繼論薦力辭不仕
程若庸字達原休寕人從饒魯游得朱子之學咸
淳間登進士累為安定臨汝武林三書院山長吳
澄程鉅夫皆出其門稱勿齋先生所著有性理字
訓講義太極洪範圖說
謝璡字公玉祁門人授廸功郎從朱子講性命之
學言行醇正為時名儒
程永竒字次卿休寕人受業朱子居家嘗倣伊川
宗會法以合族人又舉行吕氏鄉約冠婚喪祭悉
用朱氏禮鄉族化之偽學難作遁於邑之東山平
生玩索經傳所著有六經四書疑義朱子語粹格
齋藁疾革門人問之正衣冠而起曰吾不能多言
呼筆大書一敬字而逝學者稱格齋先生
元汪一龍字遠翔休寧人宋咸淳進士令句容歲大
饑倣朱子南康遺規為便民十條行之至元中教
授紫陽書院闡朱子之學學者稱定齋先生
胡一桂字廷芳婺源人父方平精於易宋景定間
一桂領鄉薦入元退而講學遠近師之嘗入閩博
求朱子緒論為周易本義附錄纂註十七史纂人
倫事鑒歴代編年諸書學者稱雙湖先生
陳櫟字夀翁休寧人年十五鄉人皆師之致力於
聖人之學以為有功聖門者莫若朱子朱子殁而
諸說亂真乃著四書發眀禮記集成讀易編讀詩
記爾雅釋六典撮要春秋三傳節註資治通鑑精
節增廣通略論孟訓蒙日議書解數十萬言延祐
初復科舉櫟舉於鄉不赴禮部居家教授吳澄嘗
稱櫟有功於朱子凡江東受學者盡遣歸櫟櫟所
居堂曰定宇學者稱定宇先生
程直方字道大婺源人讀書十年不下樓尤深於
易入元絶意仕進行部至者必造請或延至學宫
執禮受教
倪士毅字仲宏休寧人祖父三世以經學教授鄉
里毅世其學以教授於黟二十三年黟人化之學
者稱道川先生
胡炳文字仲虎婺源人嘗為信州道一書院山長
時餘干饒魯之學本出朱熹而說多牴牾炳文深
正其非作四書通以發其未盡之藴尤以易名家
作易本義通釋學者稱雲峯先生門人同邑王偁
字伯武著書極博朱升素稱該洽凡有疑必曰以
問伯武
程復心字子見婺源人師朱洪範友胡炳文嘗著
四書章圖又著纂釋二十卷以發濓洛諸儒之旨
至大間行省獻其書於朝薦授徽州路教授
王埜翁字太古婺源人通經工詩詞尤嗜易先儒
之論皆謂陽實隂虚埜翁則謂天氣運地形停陽
虚隂實吳澄善其說扁其室曰行易從學者甚衆
鄭玉字子美歙人篤志聖賢之學四方來受業者
衆至不能容共構師山書院以居之至正十四年
以翰林待制召謝使者不出日以著書為事眀兵
至守將欲要致之玉曰吾既不能慷慨殺身以勵
風俗猶當從容就死以全節義遂自縊死所著有
春秋闕疑餘力藳學者稱師山先生
程榮秀字孟敷休寧人幼學於方回及回以睦州
附元因辭去從許月卿受易延祐中以薦提舉浙
江儒學於諸經子史悉有記錄以家禮出朱子殁
後中多未定之論復取朱子言行有涉於禮者為
翼禮以傳焉
汪炎昶字懋遠婺源人幼能詩長而淵源六經發
揮朱子之微旨而疏之曰四書集疏其教人必使
循序漸進其文竒而有法
吳霞舉字孟陽歙人父龍翰宋迪功郎編國史院
實錄霞舉性孝友嘗領歙邑教事所著有易管見
筮易太玄潛虚圖說又有文公喪禮考異曹涇稱
為紫陽功臣
程龍字舜俞婺源人宋咸淳進士仕至睦州推官
臨安歸元除永嘉縣尹轉湘隂知州以徽州路同
知致仕所著有尚書毛詩二傳釋疑禮記春秋辨
証及三分易圖龍以仕元非本志自號不不翁
明趙汸字子常休寧人先學於九江黃澤又從臨川
虞集游獲聞吳澄之學覃思冥悟通貫六經尤邃
於春秋作春秋屬辭以著聖賢筆削之旨作春秋
集傳以眀聖人經世之志著左氏傳補註春秋師
說以為學者求端用力之階至正末嘗起鄉兵保
鄉井眀興召修元史學者稱東山先生
朱升字允升休寧人少師事陳櫟復偕趙汸從黃
澤學舉元鄉薦授池州學正士服其教大江南北
學者雲集會蘄黃寇亂避兵窮谷著述不輟眀太
祖召見授翰林學士知制誥升尤邃經學著諸經
旁註書傳補正學者稱楓林先生子同歴官禮部
侍郎
范凖字平仲休寧人元末束書從朱楓林避地三
年游於閩從學益衆久之歸隠雲溪洪武初舉本
邑訓導召為葭川令清苦自甘洞民化服擢工部
主事卒於官所著有虀甕藳西游率藳等書
汪克寬字德一祁門人元泰定中舉鄉薦教授宣
歙間著春秋纂疏易程朱傳義詩音義會通禮經
補逸綱目考異學者稱環谷先生明初召修元史
書成將授官固辭以老乞歸程敏政贊其像稱為
考亭世嫡第四人史局布衣第一人六經皆有說
而春秋獨盛平生皆可師而出處尤正
謝復字一陽祁門人讀書不求仕進聞吳與弼倡
道小陂負笈往從三歲而歸所得必見之躬行居
家孝友喪祭冠婚悉遵古禮或問學曰知行並進
邑令問政告以謹辨義利視民如傷兩言人稱西
山先生
汪循字進之休寧人游莊㫤之門與王守仁數相
論辨登弘治丙辰進士為永嘉知縣擢判順天應
詔陳内修外攘十事時逆瑾亂政上裁減中官疏
不報罷歸
洪垣字峻之婺源人嘉靖壬辰進士知永康縣擢
御史疏請罷巡幸選宫寮革餘鹽清選法黜貪汚
一疏而御史曹郎以下得罪者二十餘人出知温
州坐事罷歸垣初登第受學於湛若水罷官後仍
從卒業家居四十餘年而卒
游震得字汝潛婺源人嘉靖戊戌進士由行人入
諫垣世宗好方士言公卿多以祝釐進震得獨昌
言其失上震怒廷杖外補副使贛州分守辰州省
税榷停積逋掣民壯裁調發兩地皆尸祝之歸創
虹東書院講學其中著有性理纂要談藝要錄
汪禔字介夫祁門人刻苦砥礪上友古人事母至
孝著有家禮砭俗投壺儀節檗菴遺稿
范淶字原易休寧人萬歷甲戌進士知南城縣累
遷浙江按察福建布政所至興利除害雅尚理學
南中為江陵相祝釐淶獨不赴海中丞瑞謂南中
得個半人淶其一也著休寧理學先賢傳范子哤
言晞陽文集
余懋衡字持國婺源人萬歷壬辰進士令永新請
通行官解法以紓民困擢御史論罷礦說巡按陜
西劾税璫梁永為永所毒幾死上為撤永民始靖
閱視固延兩鎮條上十事掌外計列計典七條著
為令天啟初召為大理卿累陞兵部侍郎魏閹請
恩蔭諸弟姪及保姆客氏子懋衡以婦寺冒濫非
典封還兩勅陞南吏部尚書引疾歸初懋衡於新
安紫陽書院倡興理學後與鄒元標馮從吾構首
善書院於京師魏閹毁書院懋衡亦坐削奪所著
有乾惕齋集語錄經翼諸書
江旭竒字舜升婺源人補諸生入太學奏所著孝
經翼孝經疏義請勅儒臣補成孝經大全命題取
士詔從之仕為安岳丞所著有續皇眀通記筆花
齋集漢魏春秋等書
程瞳休寧人不求仕進專務實學著閑闢錄辨朱
陸之異同著新安學系與朱子合者存背者去又
有新安文獻紫陽風雅諸書
謝顯字惟仁祁門人沉慧好學家貧或勸之治生
對曰治生孰若治心從湛若水學静坐有得云此
學如過獨木橋絶無倚靠立脚處督學耿定向檄
祀鄉賢評之曰跡其所至已在善信之間充其所
志不底聖人不已
洪德常字常伯歙人少有遠志硏心六籍及宋元
眀諸儒之書著中庸要領周程張朱五子學約知
行合一錄養生格言次子珣貢生授武進訓導亦
以學行聞
汪九漪字紫瀾休寧人少嫻文詞晚年專精邵子
易學原本廖氏以聲音為理數統宗而參用祝氏
異同之旨著續皇極經世書七音類集述其孫應
銓直南書房嘗以其書進御
程智字雲莊休寧人深究易理高攀龍亟稱之著
有二四一三參兩諸說及大易宗旨中庸旨說諸
書
國朝施璜字虹玉休寧人日以存何念接何人行何事
讀何書吐何語五者自勘教人九容以養其外九
思以養其内九德以要其成著有五子近思錄發
明與吳曰慎講學紫陽還古兩書院曰慎字徽仲
歙人著易爻徵大學中庸章句翼
吳之騄字耳公歙人壬子舉人教諭績溪遷丹
陽教授分校己夘湖廣鄉試置義田設義學以
教養族人為文詞達理舉著有孝經類解桂留
堂集
寧國府
宋孫自修字敬夫宣城人從朱子遊朱子嘗貽書商
確傳訓既没自修追記池錄一卷載朱子語錄
汪澥字仲溶旌德人少從胡瑗學易王安石著三
經義傳澥首傳其說登進士第知黟縣嘗擿偽劵
及築隄障民咸德之累遷司業祭酒以儒名者三
十年人士推之
元左繼樗字芳遠涇縣人任安慶路教授接物和平
讀康節擊壤集嘆曰人不見此書則心不通大後
陞錢塘令移疾歸築精舍曰隠齋終日危坐手大
易性理諸編推究性命之學
明董傑字萬英涇縣人平居端謹無惰容成化丁未
進士上疏論經筵忤冢宰出知沔陽州累遷保定
知府練兵儲粟盜發賴以無恐仕至江西巡撫卒
官視其私篋白金不盈兩傑潛心理學以聖賢自
期著七士辨以眀學術邪正云
吳宗周字子旦宣城人少孤篤孝嘗被旌於朝以
眀正道闢異學為己任登弘治丙辰進士方觀政
御史黃山給事中龐泮以言得罪抗疏救之出守
臨江與士子講行五禮儀式著有廣崇正辨諸書
學者稱石岡先生
張棨字士儀涇縣人幼穎異五歲授書即欲循雞
鳴盥潄之禮十歲遍治諸經十七廩諸生究心時
務觀書獨得大旨尤長於易歐陽文莊為南祭酒
往從之遊以名節道義相劘切倡建水西精舍延
名儒歲主講會公卿咸折節加禮由是水西之學
名天下
貢安國字元略宣城人窮究性命由眀經司訓湖
口嘗主白鹿洞書院知東平州力行所志學者咸
尊嚮之
汪景字希道南陵人少好讀書已而嘆曰日記萬
言適增耳目障耳於是一意於文行交致之功從
湛若水遊鄒守益錢德洪咸以畏友目之由孝廉
司理嘉興汝寧執法不避豪右甫考績即乞歸見
一時學者多宗虚無之教每言聖門之學以實踐
為功真知為貴作良知辨讀陸子集辨等書皆有
功斯道云
施宏猷字允升宣城人少受業陳履祥得羅旴江
之傳日聚同人講學興起者衆叔祖亡嗣遺産千
金宏猷捐為義田以贍宗族其先貸於人者亦不
下千金悉焚其券而以已資代為營葬學者稱中
眀先生
查鐸字子警涇縣人嘉靖末進士隆慶初為給事
中忤高拱出為山西參議遷湖廣副使移疾歸繕
水西書院講學其中後進多歸之
徐榜字薦所涇縣人萬歴選貢廷試神宗御批云
天下文章當以徐榜為式成進士仕至浙江右布
政榜志在濓洛厭華麗寡笑言脫粟布衾終身儒
素
汪有源字惟清太平人少聞講孝弟章輙喜謂孝
弟我分内事後師祁門陳九龍在金陵數與焦竑
鄒元標楊起元高攀龍往復會講詞色冲然平易
近人學者人人以為坐春風中稱為崑一先生
國朝沈夀民字眉生宣城人寵曾孫博通經史善古文
懷宗末巡撫張國維以賢良方正薦徵赴闕下即
抗疏劾大司馬楊嗣昌奪情誤國總督熊文燦不
能制敵不報拂衣歸講學姑山之麓從遊者數百人
後黨人禍作避地蘭溪溧陽相陳名夏以書招之
不應足跡不履城市者三十年已而屬疾諭門人
劉堯枝施閠章等曰以此心還天地以此身還父
母以此學還孔孟語畢而卒
梅文鼎字定九宣城人貢生博雅善屬文尤耽精
歴算兼通中西之學自製揆日測算諸器皆獨出
新意所著歴算八十八種皆發前人所未發李光
地以文鼎所著歴學疑問三卷進呈
聖祖奬許召見德州舟次者三因年老放歸田里
御書績學參微四大字賜之
詔光地曰此學今鮮知者當世僅見也文鼎生平留心經
濟不為無用之學而孜孜好善老而彌篤卒年八
十九
池州府
宋王鎡字時可石埭人登紹興八年進士第授興國
軍司戶高宗以時事召對稱旨累擢監察御史有
風力歴中書舍人兼直學士院侍講鎡素通經術
善訓導向多門徒及高宗為吳后家置大小教授
以磁領其職其所撰戚里元龜為后家起也又著
春秋門例通解易象寶鑑
明李呈祥字時龍貴池人年三十九應歲貢赴廷試
歸築一軒自署曰尚志日端坐其中研經味道謁
王守仁於江西辨析同異深契良知之旨轉授門
徒柯喬丁旦皆其入室弟子郡守屢薦其文行公
卿皆敬慕之所著有古源日錄知行二論
施達字下之青陽人研精理學不應科舉隠天柱
峯一門之内家人應對起居悉準内則曲禮傳經
講學聽受者常數百人稱天柱先生懷宗九年尚
寶卿張瑋以隠士薦不赴卒其門人即天柱講堂
祠之所著有讀書知易信易序卦圖儒行注孝經
註諸編
太平府
唐張惟儉當塗人精左氏穀梁春秋舉進士歴和州
刺史與侍御柳鎮友善鎮子宗元作先友記記父
諸友皆天下善士惟儉預焉
宋王逢字會之當塗人以博洽聞教授姑蘇學徒常
數百人時胡瑗在湖州學教法盛東南逢幾亞之
晚登進士乙科歴國子監直講太常博士所著有
易傳十卷及乾德指說復書諸編
元姚和中當塗人世傳儒學不應徵召從游甚盛如
尚書婺源汪澤民同邑李習李翼兄弟皆出其門
明謝理當塗人鶱子成化壬辰進士以親老不仕著
有周易解春秋解諸編
廬州府
漢許子威廬江合肥人為中大夫光武少時從受尚
書
宋楊傑字次公無為人少有名於時元豐中舉進士
數任太常一時禮樂之事皆預討論嘗議禧祖配
帝及四后升祔之禮從之與范鎮議樂制不合朝
廷舍傑而從鎮然論者終以傑說為當官終兩淛
提點刑獄有樂記五卷
明孫鎮合肥人洪武中諸生以經眀行修除戶部主
事時以課程事罪部官鎮抗言不宜連坐恐傷國
體忤旨戍滇南薦復職除衞輝知府靖難兵起衞
輝當南北之衝鎮堅守不下永樂登極謫戍山海
宣德初赦回除上饒丞不就
方欽字寅之弘治舉人篤學力行知福山縣同官
俱為流賊所害欽以好官不要錢獨免劉瑾用事
監司斂諸屬金錢獻媚欽獨無所輸因注下考謫
齊河教諭子榘正德癸酉舉人知平隂縣耿直忤
時亦有清操
蔡悉字士備合肥人嘉靖進士任常德推官築六
堤以免水患累遷南光禄寺少卿晉尚寳司卿極論
礦稅之害不從告歸平生沉酣六經深探理學清
操亮節淮西人宗之所著有先後大學解御製敬
一箴解
胡鐸字君求舒城人孝友直方廬父墓三年當途
交薦後開輔仁講會闡眀正學四方就教者以千
數
李籛字華仲天啟辛酉舉人崇禛間廬鳳災荒籛
以謁選入都慨然具疏請加軫恤署沂州學正所
著有四書講嘯月集
國朝葛遇朝字鼎如巢人甲戌進士博極典墳初任莒
州調澧州陞戶部員外郎晚尤嗜學
鳳陽府
漢召馴字伯春九江夀春人少習韓詩博通書傳以
志義聞鄉里號之曰德行恂恂召伯春肅宗朝拜
左中郎將入授諸王帝嘉其義學恩寵甚崇官至
光禄勲孫休青州刺史
桓榮字春卿沛郡龍亢人少學長安習歐陽尚書
十五年不窺家園教授九江徒衆數百人世祖拜為
議郎使授太子每朝會輙令榮於公卿前敷奏經書
帝稱善拜為博士車駕幸太學會諸博士論難於
前榮温恭藴藉辨明經義儒者莫及常令止宿太
子宫侍講二十八年拜為少傅賜以輜車乘馬榮
大會諸生陳其車馬印綬曰今日所蒙稽古之力
也顯宗即位尊以師禮乘輿嘗幸太學令榮坐東
面設几杖天子親自執業三雍初成拜榮為五更
賜爵關内侯
桓郁字仲恩榮子敦厚篤學傳父業以尚書教授
門徒常數百人襲父爵悉以租入與兄子汎遷侍
中帝自置五家要說令郁較定於宣眀殿授皇太
子經歴遷屯騎校尉和帝即位竇憲奏郁白首好
禮經行篤備復入侍講累官太常郁教授二帝恩
寵甚篤顯於當世有尚書桓君大小太常章句
桓焉字叔元郁子眀經篤行有名稱永初元年入
授安帝三遷為侍中步兵校尉順帝立為皇太子
以焉為太傅即位後授禁中封陽平侯歴官太尉
弟子傳業者數百人
桓彬字彦林焉之兄孫少與蔡邕齊名初舉孝廉
拜尚書郎時中常侍曹節女壻馮方亦為郎彬厲
志操與左丞劉歆右丞杜希同好交善未嘗與方
共酒食之會方深怨之竟為所論廢所著七說及
書凡三篇蔡邕等論序其志有過人者四夙志早
成岐嶷也學優文麗至通也仕不苟禄絶高也辭
隆從窊潔操也乃共樹碑而頌焉父麟字元鳳桓
帝初為郎侍講禁中以直道牾左右出為許令
桓譚字君山沛國相人博學多通徧習五經能文
章尤好古學數從劉歆楊雄辨析疑異以父任為
郎王莽居攝咸競競褒稱德美譚獨默然自守世
祖即位大司農宋宏薦拜議郎給事中上書陳時
政帝欲以䜟决疑譚復極言䜟之非經出為六安
郡丞著書言當世行事二十九篇號曰新論元和
中肅宗東巡至沛使使者祠譚冡鄉里以為榮
徐宣沛國銍人為講學大夫以易教授子憲亦傳
宣業
施延字君予蘄人少為諸生眀五絰星官風角靡
有不綜家貧母老常詣吳郡海鹽取卒月直賃作
半路亭父以養母時馮敷為督郵知其賢者下車
入亭請與飲食脫衣與之餉錢不受舉有道高第
為侍中順帝時為太尉
南北朝齊劉瓛字子珪相人篤志好學博通五經聚
徒教授屢除官不就以母老闕養拜彭城郡丞儒
學冠於當時京師士子貴遊莫不下席受業性謙
率通美不以高名自居有至性祖母病疽經年手
持膏藥漬指為爛母孔氏謂親戚曰阿稱便是今
世曾子阿稱瓛小名也梁天監中詔為瓛立碑諡
曰貞簡先生
劉璡瓛弟方軌正直建元初為武陵王曄冠軍征
虜參軍曄與僚佐飲自割鵝炙璡起請退兄瓛夜
隔壁呼璡共語璡下牀著衣然後應命瓛問其久
璡曰向束帶未竟其立操如此
宋吕希哲字原眀公著子少從焦千之孫復石介胡
瑗學復從程顥程頤張載游聞見由是益廣范祖
禹薦詔以為崇政殿說書其勸導人主以修身為
本修身以正心誠意為主遭崇寧黨禍奪職希哲
樂易簡儉有至行晚年名益重遠近皆師尊之
元周楨字子幹安豐下蔡人操行端簡絰史淹通以
儒業任安豐路判官歸老手不釋卷
明石璟字廷用臨淮人成化辛夘鄉薦見聞該博學
有源本
劉昺字晉初鳳陽人知山隂縣歴官山東濟南道
通經致用以聖賢自期篤於踐履嘗曰學求諸内
而已所著有光化亭稿箧中集
楊嘉猷字原忠懷遠人萬歴丙子舉於鄉師事馮
少墟楊復所講艮止之學官冀州守歷鎮遠府有
異績與泰州王心齋合肥蔡肖謙稱淮南三賢著
有清粹錄等書
鄭斐字非文夀州人理學湛深里中無長幼咸稱
鄭先生訂正喪禮一編尤為簡要
國朝張介字受兹夀州人歲貢篤志聖賢之學司訓潛
邑士風丕變
陳赤字懷丹夀州人事親盡孝力學篤行所著有
周易解及詩文集
潁州府
後漢張酺字孟侯汝南細陽人趙王張敖之後少從祖
父充受尚書能傳其業顯宗開四姓小侯學酺以
尚書教授論難當上意除為郎賜車馬衣服令入
侍皇太子講率有匡正累官至司徒
宋尹拙潁州汝隂人性純謹博通經史顯德初拜檢
校右散騎常侍通判太常禮院事與張昭同修實
錄又與昭及田敏同詳定經典釋文周世宗北征
命翰林學士作祭白馬文學士不知所出訪於拙
拙歷舉郡國祀白馬者以十數時服其博子季通
有文學以蔭仕國子博士
明李惟一字君守蒙城人少志聖賢之道日夜勤思
豁然通一貫之旨著太極一貫諸解官婺源訓導
和州
唐高子貢歷陽人弱冠游太學徧涉六經尤精史記
舉眀經歷弘文館直學士東莞公融為和州刺史
從子貢授業
明成清字介甫和州人由貢生歷仁和教諭硏究理
學訓士有法著道學淵源集諸編人稱初水先生
又含山汪沛自副榜授貴溪訓導以博洽稱於時
廣德州
宋查深廣德人隠居力學治平間郡守錢公輔薦於
朝力辭乃為築堂於城西名曰清容延請教誨郡
子弟儒風日振學者稱清容先生
明錢用壬字成夫廣德人元末進士第一授編修洪
武初改御史臺經歴預編大眀律官至禮部尚書
上言文廟祀典宜以仲春仲秋二上丁以丞相初
獻學士亞獻祭酒終獻又定藉田禮俱從之
謝士貞字彦良建平人永樂中以眀經任本學訓
導循循善誘邑人知學皆其教也
濮陽淶字真菴廣德人嘉靖丁酉舉人公車時適
楊繼盛以忠諫死淶素服往哭幾被禍通判南昌
平花園積寇獲豐城劫盜為人端直俸入不以自
潤所著有四書禮記貞義韵學大成圖書性理訂
疑
夏思字官眀廣德人少而苦學寒暑不輟舉隆慶
庚午鄉試王錫爵竒其文延為子衡師起家瑞昌
教諭累遷禮部司務以請建儲忤旨歸著約言編
還初錄
六安州
晉杜夷字行齊廬江灊人博覽經籍教授生徒千人
不應察舉元帝時除國子祭酒太子三至夷第執
經問義及即位夷自表請退臨終遺命角巾素衣
以歛著幽求子二十篇兄崧字行高少有志節惠
帝時俗尚浮偽崧著任子春秋以刺世
宋焦煥六安人素履貞介建炎乙亥赴試京師其僕
拾得旅舍主婦金鐶行數日煥方覺曰失物者必
鞭笞其左右赴水投繯皆勢所有吾寧不試當急
返還之以全人命會場屋災展期重試煥遂首舉
明楊忭字節夫六安人景泰丙子鄉薦官東平知州
弟惇字載夫成化進士累官光禄寺卿兄弟並孝
弟清謹為一時所重
朱賢字從善六安人天順進士潛心理學與天台
陳選齊名任監察御史直諫忤旨謫花林驛丞尋
復職
潘子正字汝中銳之子少講學於湛甘泉歐陽甫
野先生之門嘉靖壬辰進士擢兵科給事中劾冢
宰王鋐專恣列其罪狀詔罷遣之歷官湖廣兵備
端嚴清直多惠政後以貴州參政罷歸
張孔傳字淵魯六安人天啓丁夘鄉薦不仕博通
諸史留意鄉邦利病六安舊苦徭役畏僉點如湯
火孔傳倡議請通計應費若干以糧為斷而一切
以官主之民困始蘇
江南通志卷一百六十四
江南通志卷一百六十四
人物志
儒林(二州)(安徽寕池太廬鳳潁八府和廣六三)
安慶府
南北朝宋何尚之字彦德潛山人雅好文義為文帝所
知為丹陽尹立宅南郭外設學聚生徒四方慕義
來游者謂之南學累遷吏部尚書尚之立身簡約
車服率素妻亡不娶執衡當朝畏遠權柄卒諡簡
穆
齊何佟之字士威潛山人少好三禮師心獨學疆力專
精手不輟卷為京師碩儒仕齊為國子博士遷驃
騎諮議參軍國家吉凶禮皆取决焉所著文章禮
義百餘篇
元王幼學字行卿望江人生於宋季幼罹兵禍俘掠
至河南陳氏得之養以為子乃命之學勤苦博覽
業遂大進元至元間歸望江躬耕慈湖之坂與同
志講道不輟所著有通鑑綱目集覧盛行於世
方用字希才望江人少負逸才與揭徯斯朱公遷
歐陽玄同游許白雲之門以羽翼斯文相砥礪時
稱許門四傑所著有先儒宗旨茗谷叢說諸書
明程桯字用憑懷寕人積學勵行設教里中遠近就
學者前後數百人耑以踐履篤實為務嘉靖中舉
眀經為臨武令有惠政
何唐字宗堯桐城人少孤貧沉潛有大志正德辛
巳進士年二十即以斯道自任授南兵部主事有
直指餽金虞其弗受戒使者致而去唐欲辭不得
嘆曰吾邸安得宿此乃易錢周九市之貧者曰代
直指為惠耳後因事忤中貴告歸凡從游者告以
稽古眀道立法善俗為先慕曾子之學作日省錄
學者稱省齋先生
金道寓字晴嵐潛山人少孤以學行著聲搆竹浪
館率諸弟姪讀書其中晚年精心濓洛之學著有
朱陸異同辨竹浪館文集弟道心亦端恪醇雅過
人
金道器字達生潛山人性嗜學博極羣籍破産積
書朝夕沉涵其中初宗陸子静以簡易悟入後豁
然曰無戒慎功終屬影響自是專讀朱子書因知
德性不能離問學而耽空守寂不但背程朱之門
庭亦非象山之初旨也晚年學益醇深
游於詩字二南懷寕人事親孝日夕侍膳親食然
後敢食以諸生入太學時盱江羅近溪為海内儒
宗千里負笈受業其門與金陵焦竑輩結為里社
開示後學倣朱子立義倉七楹於其鄉凶歲賴以
全活者數百家
余榮臺潛山人少從從父皖川講學長而設教授
徒以省身克己為要著有克己錄四書辨疑性理
集成諸書
顔素字質卿懷寕人自少講求性道毅然曰聖人
可學而至也萬歷甲戌進士授中書丁内艱遂不
復出結廬石門窮究古今尤邃於易其學以易簡
直截見性為宗所著有易研及詩文數卷仕至應
天府丞
吳嶽秀字幼鍾懷寕人萬歷庚辰進士授中書舍
人與同年顧憲成輩講學東林以道德文章相礪
遷給諫直聲震天下卒以忤權貴出為右布政尋
乞歸築方丈一室改號遯齋晚年謂湛若水先生
隨處體認天理之語為學者入聖之門大書於室
用以自警
童自澄字定夫桐城人萬歴間布衣初見張甑山
即毅然志學嘗自言曰泰州起布衣為餘姚高弟
彼丈夫也遂篤志聖賢交四方講學之士弟子彌
衆建輔仁會館於棕棲之坐卧一小樓怡神養氣
年八十四卒
吳應賓字尚之桐城人母孫夢飛星入口而生少
穎異日誦千言比長博覽羣籍登萬歴丙戌進士
官編修以目眚告歸家居四十載惟閉戶著述闡
發性命之旨同里左光斗方大任交章以理學薦
特召辭不赴上疏極論時政上嘉之著宗一聖論
十篇性善二書學庸論語釋行世
方鯤字羽南桐城人少為名諸生長而研求經學
謂詩文小道非儒者所急會豫章葉兼山講易桐
城鯤盡得其學推河洛縱横之圖以測古人制樂
用兵之法黃道周何楷見之嘆以為從前所未有
也
方學漸字達卿桐城人志洛閩之道講學桐川秋
浦間揭性善之旨弟子嘗數百人
方大鎮字君静學漸子萬歴己丑進士歴官大理
少卿與同志講學於京師首善書院會羣小排斥
毁之大鎮筮得同人於野遂號野同隠白鹿山與
門人講學不輟作居敬論六篇開斯錄桐川講義
易意詩意禮說人稱為文孝先生
劉若宰字穎平懷寕人崇禎戊辰廷試第一以宫
允充日講官會講修己以敬章反覆陳說上微倦
斜倚御座乃旁引五子之歌曰為人上者奈何不
敬上為端坐聞母微疴五疏乞終養情詞悲切特
允之
國朝陳朝棟號磻石桐城諸生初解論語孟子即謂聖
賢可學其師異之既長殫精宋儒理學諸書以大
道務在躬行生平孜孜惟求寡過以子焯貴封如
其官著清越樓日錄三易露箋等書
劉餘清字不疑懷寕人聞其父若實講隨處體認
天理餘清曰此正學者入聖之門遂沉潛理學眀
季舉賢良嘗受業於姜曰廣司訓蕪湖倡眀絶學
著易問太極說西銘解
蔣延姬字孔緒懷寕人家貧嗜學隠居教授晚年
益深眀性理
徽州府
南北朝梁胡明星黟縣人天監初為太學博士賀瑒
舉助修五禮遷太常卿武帝崇尚釋氏宗廟以麪
為犧牲上疏切諫不聽與朱异不合棄官歸
宋江致一字得之休寕人從胡瑗游宣和鄉舉首選
靖康中伏闕上書乞斬蔡京童貫等六奸臣復李
綱相位聲震中外尋授承信郎
朱松字喬年婺源人登進士第授建州政和尉調
尤溪尉召試館職除祕書省正字歴司勲吏部郎秦
檜决策議和松上章極言不可出知饒州嘗自謂
性褊急害道因取古人佩韋之義名其齋疾革時
語子熹曰胡原仲劉致中劉彦仲此三人學有淵
源吾即死往受學焉元至正間追諡靖獻
吳儆字益恭休寕人紹興進士通判邕州張栻稱
其忠義果斷緩急可仗薦於朝召對首陳恢復大
計備論帥臣漕司協濟之宜遷廣南西路安撫儆
文辭峻潔一衷諸道著有竹洲集諡文肅
汪楚材字太初休寕人紹興進士歴任廣西運司
幹官嘗問學於朱子吳儆以儒學名
吳㫤字叔夏歙縣人朱子歸婺源㫤先執經館下
安貧守道徵為郡校書弗就學者稱友堂先生
程洵字允夫婺源人學於朱子初任衡陽主簿調
廬陵錄參與新使不協臺章有云吉州知錄程洵
亦在偽學之流朱子曰今日始見吾弟行止分眀
有克齋集
俞易直字平叔歙人元豐登第為彭澤尉歴三任
以母老歸易直清修苦操臨殁郡守曾諤命其屬
往視見環堵蕭然因問後事易直曰棺已具衣已
浣矣方屬妻子祔葬先塋不為齋具此外無所需
也曾遣吏齎錢五萬供湯藥不受吏再至不復視曰
吾平生貧不惟今日豈以五萬錢變吾志哉是夕
卒
王炎字晦叔婺源人登乾道乙科授崇陽簿累遷
知湖州不畏強禦邸第貴价有撓政者炎註於牘
曰汝為天子親亂天子法炎為天子臣正天子法
人傳誦之初著易解未竟病篤乃夜祝天願須臾
無死以成書卒如其言有雙溪類藁
滕璘字德粹婺源人與弟珙俱從朱子游以乙榜
尉鄞縣改四川制置司幹官韓侂胄當國或勸璘
一見可得掌政璘不肯屈官至朝奉大夫璘初為
論語說朱子見而善之既而語之曰學以變化氣
質為功而不在於多立說璘𢥠然自是不敢輕論
著
汪安仁績溪人慶元進士授學錄淳熙中率太學
生三百二十八人入奏請朝重華宫不報仕終興
國軍教官
錢時字子是歙人師慈溪楊簡以易冠曹試既而
絶意科舉究眀理學主象山書院講席以薦入史
館旋以國史宏綱未畢求去五經四書皆有著述
學者稱融堂先生
金朋說字希傅休寕人淳熙丁未進士知鄱陽縣
時厲偽學之禁凡薦舉改官悉令漕帥取狀方得
擢用朋說應薦上狀言素師朱熹講孔孟及程氏
遺書實不知為偽遂解職歸
詹初字以元休寕人淳熙間薦為太學錄韓侂胄
用事上辨邪正一疏不報解官歸著寒松閣集
汪萃字叔耕休寕人屏居讀易旁通諸書嘉定間
應詔陳言論天變人事民窮吏汙之弊不報時朱
子召赴經筵未至莘逆通書言財不待先生而富
兵不待先生而強惟主上父子之間所不能濟者
待先生而濟朱子深契之所著有柳塘集
劉伯諶字諶甫歙人居父喪遵古制著理學正傳
四書講說弟伯証字証甫以文謁魏了翁真德秀
咸稱善為之序有唐史撮要左氏本末三傳制度
等書真魏二人相繼論薦力辭不仕
程若庸字達原休寕人從饒魯游得朱子之學咸
淳間登進士累為安定臨汝武林三書院山長吳
澄程鉅夫皆出其門稱勿齋先生所著有性理字
訓講義太極洪範圖說
謝璡字公玉祁門人授廸功郎從朱子講性命之
學言行醇正為時名儒
程永竒字次卿休寕人受業朱子居家嘗倣伊川
宗會法以合族人又舉行吕氏鄉約冠婚喪祭悉
用朱氏禮鄉族化之偽學難作遁於邑之東山平
生玩索經傳所著有六經四書疑義朱子語粹格
齋藁疾革門人問之正衣冠而起曰吾不能多言
呼筆大書一敬字而逝學者稱格齋先生
元汪一龍字遠翔休寧人宋咸淳進士令句容歲大
饑倣朱子南康遺規為便民十條行之至元中教
授紫陽書院闡朱子之學學者稱定齋先生
胡一桂字廷芳婺源人父方平精於易宋景定間
一桂領鄉薦入元退而講學遠近師之嘗入閩博
求朱子緒論為周易本義附錄纂註十七史纂人
倫事鑒歴代編年諸書學者稱雙湖先生
陳櫟字夀翁休寧人年十五鄉人皆師之致力於
聖人之學以為有功聖門者莫若朱子朱子殁而
諸說亂真乃著四書發眀禮記集成讀易編讀詩
記爾雅釋六典撮要春秋三傳節註資治通鑑精
節增廣通略論孟訓蒙日議書解數十萬言延祐
初復科舉櫟舉於鄉不赴禮部居家教授吳澄嘗
稱櫟有功於朱子凡江東受學者盡遣歸櫟櫟所
居堂曰定宇學者稱定宇先生
程直方字道大婺源人讀書十年不下樓尤深於
易入元絶意仕進行部至者必造請或延至學宫
執禮受教
倪士毅字仲宏休寧人祖父三世以經學教授鄉
里毅世其學以教授於黟二十三年黟人化之學
者稱道川先生
胡炳文字仲虎婺源人嘗為信州道一書院山長
時餘干饒魯之學本出朱熹而說多牴牾炳文深
正其非作四書通以發其未盡之藴尤以易名家
作易本義通釋學者稱雲峯先生門人同邑王偁
字伯武著書極博朱升素稱該洽凡有疑必曰以
問伯武
程復心字子見婺源人師朱洪範友胡炳文嘗著
四書章圖又著纂釋二十卷以發濓洛諸儒之旨
至大間行省獻其書於朝薦授徽州路教授
王埜翁字太古婺源人通經工詩詞尤嗜易先儒
之論皆謂陽實隂虚埜翁則謂天氣運地形停陽
虚隂實吳澄善其說扁其室曰行易從學者甚衆
鄭玉字子美歙人篤志聖賢之學四方來受業者
衆至不能容共構師山書院以居之至正十四年
以翰林待制召謝使者不出日以著書為事眀兵
至守將欲要致之玉曰吾既不能慷慨殺身以勵
風俗猶當從容就死以全節義遂自縊死所著有
春秋闕疑餘力藳學者稱師山先生
程榮秀字孟敷休寧人幼學於方回及回以睦州
附元因辭去從許月卿受易延祐中以薦提舉浙
江儒學於諸經子史悉有記錄以家禮出朱子殁
後中多未定之論復取朱子言行有涉於禮者為
翼禮以傳焉
汪炎昶字懋遠婺源人幼能詩長而淵源六經發
揮朱子之微旨而疏之曰四書集疏其教人必使
循序漸進其文竒而有法
吳霞舉字孟陽歙人父龍翰宋迪功郎編國史院
實錄霞舉性孝友嘗領歙邑教事所著有易管見
筮易太玄潛虚圖說又有文公喪禮考異曹涇稱
為紫陽功臣
程龍字舜俞婺源人宋咸淳進士仕至睦州推官
臨安歸元除永嘉縣尹轉湘隂知州以徽州路同
知致仕所著有尚書毛詩二傳釋疑禮記春秋辨
証及三分易圖龍以仕元非本志自號不不翁
明趙汸字子常休寧人先學於九江黃澤又從臨川
虞集游獲聞吳澄之學覃思冥悟通貫六經尤邃
於春秋作春秋屬辭以著聖賢筆削之旨作春秋
集傳以眀聖人經世之志著左氏傳補註春秋師
說以為學者求端用力之階至正末嘗起鄉兵保
鄉井眀興召修元史學者稱東山先生
朱升字允升休寧人少師事陳櫟復偕趙汸從黃
澤學舉元鄉薦授池州學正士服其教大江南北
學者雲集會蘄黃寇亂避兵窮谷著述不輟眀太
祖召見授翰林學士知制誥升尤邃經學著諸經
旁註書傳補正學者稱楓林先生子同歴官禮部
侍郎
范凖字平仲休寧人元末束書從朱楓林避地三
年游於閩從學益衆久之歸隠雲溪洪武初舉本
邑訓導召為葭川令清苦自甘洞民化服擢工部
主事卒於官所著有虀甕藳西游率藳等書
汪克寬字德一祁門人元泰定中舉鄉薦教授宣
歙間著春秋纂疏易程朱傳義詩音義會通禮經
補逸綱目考異學者稱環谷先生明初召修元史
書成將授官固辭以老乞歸程敏政贊其像稱為
考亭世嫡第四人史局布衣第一人六經皆有說
而春秋獨盛平生皆可師而出處尤正
謝復字一陽祁門人讀書不求仕進聞吳與弼倡
道小陂負笈往從三歲而歸所得必見之躬行居
家孝友喪祭冠婚悉遵古禮或問學曰知行並進
邑令問政告以謹辨義利視民如傷兩言人稱西
山先生
汪循字進之休寧人游莊㫤之門與王守仁數相
論辨登弘治丙辰進士為永嘉知縣擢判順天應
詔陳内修外攘十事時逆瑾亂政上裁減中官疏
不報罷歸
洪垣字峻之婺源人嘉靖壬辰進士知永康縣擢
御史疏請罷巡幸選宫寮革餘鹽清選法黜貪汚
一疏而御史曹郎以下得罪者二十餘人出知温
州坐事罷歸垣初登第受學於湛若水罷官後仍
從卒業家居四十餘年而卒
游震得字汝潛婺源人嘉靖戊戌進士由行人入
諫垣世宗好方士言公卿多以祝釐進震得獨昌
言其失上震怒廷杖外補副使贛州分守辰州省
税榷停積逋掣民壯裁調發兩地皆尸祝之歸創
虹東書院講學其中著有性理纂要談藝要錄
汪禔字介夫祁門人刻苦砥礪上友古人事母至
孝著有家禮砭俗投壺儀節檗菴遺稿
范淶字原易休寧人萬歷甲戌進士知南城縣累
遷浙江按察福建布政所至興利除害雅尚理學
南中為江陵相祝釐淶獨不赴海中丞瑞謂南中
得個半人淶其一也著休寧理學先賢傳范子哤
言晞陽文集
余懋衡字持國婺源人萬歷壬辰進士令永新請
通行官解法以紓民困擢御史論罷礦說巡按陜
西劾税璫梁永為永所毒幾死上為撤永民始靖
閱視固延兩鎮條上十事掌外計列計典七條著
為令天啟初召為大理卿累陞兵部侍郎魏閹請
恩蔭諸弟姪及保姆客氏子懋衡以婦寺冒濫非
典封還兩勅陞南吏部尚書引疾歸初懋衡於新
安紫陽書院倡興理學後與鄒元標馮從吾構首
善書院於京師魏閹毁書院懋衡亦坐削奪所著
有乾惕齋集語錄經翼諸書
江旭竒字舜升婺源人補諸生入太學奏所著孝
經翼孝經疏義請勅儒臣補成孝經大全命題取
士詔從之仕為安岳丞所著有續皇眀通記筆花
齋集漢魏春秋等書
程瞳休寧人不求仕進專務實學著閑闢錄辨朱
陸之異同著新安學系與朱子合者存背者去又
有新安文獻紫陽風雅諸書
謝顯字惟仁祁門人沉慧好學家貧或勸之治生
對曰治生孰若治心從湛若水學静坐有得云此
學如過獨木橋絶無倚靠立脚處督學耿定向檄
祀鄉賢評之曰跡其所至已在善信之間充其所
志不底聖人不已
洪德常字常伯歙人少有遠志硏心六籍及宋元
眀諸儒之書著中庸要領周程張朱五子學約知
行合一錄養生格言次子珣貢生授武進訓導亦
以學行聞
汪九漪字紫瀾休寧人少嫻文詞晚年專精邵子
易學原本廖氏以聲音為理數統宗而參用祝氏
異同之旨著續皇極經世書七音類集述其孫應
銓直南書房嘗以其書進御
程智字雲莊休寧人深究易理高攀龍亟稱之著
有二四一三參兩諸說及大易宗旨中庸旨說諸
書
國朝施璜字虹玉休寧人日以存何念接何人行何事
讀何書吐何語五者自勘教人九容以養其外九
思以養其内九德以要其成著有五子近思錄發
明與吳曰慎講學紫陽還古兩書院曰慎字徽仲
歙人著易爻徵大學中庸章句翼
吳之騄字耳公歙人壬子舉人教諭績溪遷丹
陽教授分校己夘湖廣鄉試置義田設義學以
教養族人為文詞達理舉著有孝經類解桂留
堂集
寧國府
宋孫自修字敬夫宣城人從朱子遊朱子嘗貽書商
確傳訓既没自修追記池錄一卷載朱子語錄
汪澥字仲溶旌德人少從胡瑗學易王安石著三
經義傳澥首傳其說登進士第知黟縣嘗擿偽劵
及築隄障民咸德之累遷司業祭酒以儒名者三
十年人士推之
元左繼樗字芳遠涇縣人任安慶路教授接物和平
讀康節擊壤集嘆曰人不見此書則心不通大後
陞錢塘令移疾歸築精舍曰隠齋終日危坐手大
易性理諸編推究性命之學
明董傑字萬英涇縣人平居端謹無惰容成化丁未
進士上疏論經筵忤冢宰出知沔陽州累遷保定
知府練兵儲粟盜發賴以無恐仕至江西巡撫卒
官視其私篋白金不盈兩傑潛心理學以聖賢自
期著七士辨以眀學術邪正云
吳宗周字子旦宣城人少孤篤孝嘗被旌於朝以
眀正道闢異學為己任登弘治丙辰進士方觀政
御史黃山給事中龐泮以言得罪抗疏救之出守
臨江與士子講行五禮儀式著有廣崇正辨諸書
學者稱石岡先生
張棨字士儀涇縣人幼穎異五歲授書即欲循雞
鳴盥潄之禮十歲遍治諸經十七廩諸生究心時
務觀書獨得大旨尤長於易歐陽文莊為南祭酒
往從之遊以名節道義相劘切倡建水西精舍延
名儒歲主講會公卿咸折節加禮由是水西之學
名天下
貢安國字元略宣城人窮究性命由眀經司訓湖
口嘗主白鹿洞書院知東平州力行所志學者咸
尊嚮之
汪景字希道南陵人少好讀書已而嘆曰日記萬
言適增耳目障耳於是一意於文行交致之功從
湛若水遊鄒守益錢德洪咸以畏友目之由孝廉
司理嘉興汝寧執法不避豪右甫考績即乞歸見
一時學者多宗虚無之教每言聖門之學以實踐
為功真知為貴作良知辨讀陸子集辨等書皆有
功斯道云
施宏猷字允升宣城人少受業陳履祥得羅旴江
之傳日聚同人講學興起者衆叔祖亡嗣遺産千
金宏猷捐為義田以贍宗族其先貸於人者亦不
下千金悉焚其券而以已資代為營葬學者稱中
眀先生
查鐸字子警涇縣人嘉靖末進士隆慶初為給事
中忤高拱出為山西參議遷湖廣副使移疾歸繕
水西書院講學其中後進多歸之
徐榜字薦所涇縣人萬歴選貢廷試神宗御批云
天下文章當以徐榜為式成進士仕至浙江右布
政榜志在濓洛厭華麗寡笑言脫粟布衾終身儒
素
汪有源字惟清太平人少聞講孝弟章輙喜謂孝
弟我分内事後師祁門陳九龍在金陵數與焦竑
鄒元標楊起元高攀龍往復會講詞色冲然平易
近人學者人人以為坐春風中稱為崑一先生
國朝沈夀民字眉生宣城人寵曾孫博通經史善古文
懷宗末巡撫張國維以賢良方正薦徵赴闕下即
抗疏劾大司馬楊嗣昌奪情誤國總督熊文燦不
能制敵不報拂衣歸講學姑山之麓從遊者數百人
後黨人禍作避地蘭溪溧陽相陳名夏以書招之
不應足跡不履城市者三十年已而屬疾諭門人
劉堯枝施閠章等曰以此心還天地以此身還父
母以此學還孔孟語畢而卒
梅文鼎字定九宣城人貢生博雅善屬文尤耽精
歴算兼通中西之學自製揆日測算諸器皆獨出
新意所著歴算八十八種皆發前人所未發李光
地以文鼎所著歴學疑問三卷進呈
聖祖奬許召見德州舟次者三因年老放歸田里
御書績學參微四大字賜之
詔光地曰此學今鮮知者當世僅見也文鼎生平留心經
濟不為無用之學而孜孜好善老而彌篤卒年八
十九
池州府
宋王鎡字時可石埭人登紹興八年進士第授興國
軍司戶高宗以時事召對稱旨累擢監察御史有
風力歴中書舍人兼直學士院侍講鎡素通經術
善訓導向多門徒及高宗為吳后家置大小教授
以磁領其職其所撰戚里元龜為后家起也又著
春秋門例通解易象寶鑑
明李呈祥字時龍貴池人年三十九應歲貢赴廷試
歸築一軒自署曰尚志日端坐其中研經味道謁
王守仁於江西辨析同異深契良知之旨轉授門
徒柯喬丁旦皆其入室弟子郡守屢薦其文行公
卿皆敬慕之所著有古源日錄知行二論
施達字下之青陽人研精理學不應科舉隠天柱
峯一門之内家人應對起居悉準内則曲禮傳經
講學聽受者常數百人稱天柱先生懷宗九年尚
寶卿張瑋以隠士薦不赴卒其門人即天柱講堂
祠之所著有讀書知易信易序卦圖儒行注孝經
註諸編
太平府
唐張惟儉當塗人精左氏穀梁春秋舉進士歴和州
刺史與侍御柳鎮友善鎮子宗元作先友記記父
諸友皆天下善士惟儉預焉
宋王逢字會之當塗人以博洽聞教授姑蘇學徒常
數百人時胡瑗在湖州學教法盛東南逢幾亞之
晚登進士乙科歴國子監直講太常博士所著有
易傳十卷及乾德指說復書諸編
元姚和中當塗人世傳儒學不應徵召從游甚盛如
尚書婺源汪澤民同邑李習李翼兄弟皆出其門
明謝理當塗人鶱子成化壬辰進士以親老不仕著
有周易解春秋解諸編
廬州府
漢許子威廬江合肥人為中大夫光武少時從受尚
書
宋楊傑字次公無為人少有名於時元豐中舉進士
數任太常一時禮樂之事皆預討論嘗議禧祖配
帝及四后升祔之禮從之與范鎮議樂制不合朝
廷舍傑而從鎮然論者終以傑說為當官終兩淛
提點刑獄有樂記五卷
明孫鎮合肥人洪武中諸生以經眀行修除戶部主
事時以課程事罪部官鎮抗言不宜連坐恐傷國
體忤旨戍滇南薦復職除衞輝知府靖難兵起衞
輝當南北之衝鎮堅守不下永樂登極謫戍山海
宣德初赦回除上饒丞不就
方欽字寅之弘治舉人篤學力行知福山縣同官
俱為流賊所害欽以好官不要錢獨免劉瑾用事
監司斂諸屬金錢獻媚欽獨無所輸因注下考謫
齊河教諭子榘正德癸酉舉人知平隂縣耿直忤
時亦有清操
蔡悉字士備合肥人嘉靖進士任常德推官築六
堤以免水患累遷南光禄寺少卿晉尚寳司卿極論
礦稅之害不從告歸平生沉酣六經深探理學清
操亮節淮西人宗之所著有先後大學解御製敬
一箴解
胡鐸字君求舒城人孝友直方廬父墓三年當途
交薦後開輔仁講會闡眀正學四方就教者以千
數
李籛字華仲天啟辛酉舉人崇禛間廬鳳災荒籛
以謁選入都慨然具疏請加軫恤署沂州學正所
著有四書講嘯月集
國朝葛遇朝字鼎如巢人甲戌進士博極典墳初任莒
州調澧州陞戶部員外郎晚尤嗜學
鳳陽府
漢召馴字伯春九江夀春人少習韓詩博通書傳以
志義聞鄉里號之曰德行恂恂召伯春肅宗朝拜
左中郎將入授諸王帝嘉其義學恩寵甚崇官至
光禄勲孫休青州刺史
桓榮字春卿沛郡龍亢人少學長安習歐陽尚書
十五年不窺家園教授九江徒衆數百人世祖拜為
議郎使授太子每朝會輙令榮於公卿前敷奏經書
帝稱善拜為博士車駕幸太學會諸博士論難於
前榮温恭藴藉辨明經義儒者莫及常令止宿太
子宫侍講二十八年拜為少傅賜以輜車乘馬榮
大會諸生陳其車馬印綬曰今日所蒙稽古之力
也顯宗即位尊以師禮乘輿嘗幸太學令榮坐東
面設几杖天子親自執業三雍初成拜榮為五更
賜爵關内侯
桓郁字仲恩榮子敦厚篤學傳父業以尚書教授
門徒常數百人襲父爵悉以租入與兄子汎遷侍
中帝自置五家要說令郁較定於宣眀殿授皇太
子經歴遷屯騎校尉和帝即位竇憲奏郁白首好
禮經行篤備復入侍講累官太常郁教授二帝恩
寵甚篤顯於當世有尚書桓君大小太常章句
桓焉字叔元郁子眀經篤行有名稱永初元年入
授安帝三遷為侍中步兵校尉順帝立為皇太子
以焉為太傅即位後授禁中封陽平侯歴官太尉
弟子傳業者數百人
桓彬字彦林焉之兄孫少與蔡邕齊名初舉孝廉
拜尚書郎時中常侍曹節女壻馮方亦為郎彬厲
志操與左丞劉歆右丞杜希同好交善未嘗與方
共酒食之會方深怨之竟為所論廢所著七說及
書凡三篇蔡邕等論序其志有過人者四夙志早
成岐嶷也學優文麗至通也仕不苟禄絶高也辭
隆從窊潔操也乃共樹碑而頌焉父麟字元鳳桓
帝初為郎侍講禁中以直道牾左右出為許令
桓譚字君山沛國相人博學多通徧習五經能文
章尤好古學數從劉歆楊雄辨析疑異以父任為
郎王莽居攝咸競競褒稱德美譚獨默然自守世
祖即位大司農宋宏薦拜議郎給事中上書陳時
政帝欲以䜟决疑譚復極言䜟之非經出為六安
郡丞著書言當世行事二十九篇號曰新論元和
中肅宗東巡至沛使使者祠譚冡鄉里以為榮
徐宣沛國銍人為講學大夫以易教授子憲亦傳
宣業
施延字君予蘄人少為諸生眀五絰星官風角靡
有不綜家貧母老常詣吳郡海鹽取卒月直賃作
半路亭父以養母時馮敷為督郵知其賢者下車
入亭請與飲食脫衣與之餉錢不受舉有道高第
為侍中順帝時為太尉
南北朝齊劉瓛字子珪相人篤志好學博通五經聚
徒教授屢除官不就以母老闕養拜彭城郡丞儒
學冠於當時京師士子貴遊莫不下席受業性謙
率通美不以高名自居有至性祖母病疽經年手
持膏藥漬指為爛母孔氏謂親戚曰阿稱便是今
世曾子阿稱瓛小名也梁天監中詔為瓛立碑諡
曰貞簡先生
劉璡瓛弟方軌正直建元初為武陵王曄冠軍征
虜參軍曄與僚佐飲自割鵝炙璡起請退兄瓛夜
隔壁呼璡共語璡下牀著衣然後應命瓛問其久
璡曰向束帶未竟其立操如此
宋吕希哲字原眀公著子少從焦千之孫復石介胡
瑗學復從程顥程頤張載游聞見由是益廣范祖
禹薦詔以為崇政殿說書其勸導人主以修身為
本修身以正心誠意為主遭崇寧黨禍奪職希哲
樂易簡儉有至行晚年名益重遠近皆師尊之
元周楨字子幹安豐下蔡人操行端簡絰史淹通以
儒業任安豐路判官歸老手不釋卷
明石璟字廷用臨淮人成化辛夘鄉薦見聞該博學
有源本
劉昺字晉初鳳陽人知山隂縣歴官山東濟南道
通經致用以聖賢自期篤於踐履嘗曰學求諸内
而已所著有光化亭稿箧中集
楊嘉猷字原忠懷遠人萬歴丙子舉於鄉師事馮
少墟楊復所講艮止之學官冀州守歷鎮遠府有
異績與泰州王心齋合肥蔡肖謙稱淮南三賢著
有清粹錄等書
鄭斐字非文夀州人理學湛深里中無長幼咸稱
鄭先生訂正喪禮一編尤為簡要
國朝張介字受兹夀州人歲貢篤志聖賢之學司訓潛
邑士風丕變
陳赤字懷丹夀州人事親盡孝力學篤行所著有
周易解及詩文集
潁州府
後漢張酺字孟侯汝南細陽人趙王張敖之後少從祖
父充受尚書能傳其業顯宗開四姓小侯學酺以
尚書教授論難當上意除為郎賜車馬衣服令入
侍皇太子講率有匡正累官至司徒
宋尹拙潁州汝隂人性純謹博通經史顯德初拜檢
校右散騎常侍通判太常禮院事與張昭同修實
錄又與昭及田敏同詳定經典釋文周世宗北征
命翰林學士作祭白馬文學士不知所出訪於拙
拙歷舉郡國祀白馬者以十數時服其博子季通
有文學以蔭仕國子博士
明李惟一字君守蒙城人少志聖賢之道日夜勤思
豁然通一貫之旨著太極一貫諸解官婺源訓導
和州
唐高子貢歷陽人弱冠游太學徧涉六經尤精史記
舉眀經歷弘文館直學士東莞公融為和州刺史
從子貢授業
明成清字介甫和州人由貢生歷仁和教諭硏究理
學訓士有法著道學淵源集諸編人稱初水先生
又含山汪沛自副榜授貴溪訓導以博洽稱於時
廣德州
宋查深廣德人隠居力學治平間郡守錢公輔薦於
朝力辭乃為築堂於城西名曰清容延請教誨郡
子弟儒風日振學者稱清容先生
明錢用壬字成夫廣德人元末進士第一授編修洪
武初改御史臺經歴預編大眀律官至禮部尚書
上言文廟祀典宜以仲春仲秋二上丁以丞相初
獻學士亞獻祭酒終獻又定藉田禮俱從之
謝士貞字彦良建平人永樂中以眀經任本學訓
導循循善誘邑人知學皆其教也
濮陽淶字真菴廣德人嘉靖丁酉舉人公車時適
楊繼盛以忠諫死淶素服往哭幾被禍通判南昌
平花園積寇獲豐城劫盜為人端直俸入不以自
潤所著有四書禮記貞義韵學大成圖書性理訂
疑
夏思字官眀廣德人少而苦學寒暑不輟舉隆慶
庚午鄉試王錫爵竒其文延為子衡師起家瑞昌
教諭累遷禮部司務以請建儲忤旨歸著約言編
還初錄
六安州
晉杜夷字行齊廬江灊人博覽經籍教授生徒千人
不應察舉元帝時除國子祭酒太子三至夷第執
經問義及即位夷自表請退臨終遺命角巾素衣
以歛著幽求子二十篇兄崧字行高少有志節惠
帝時俗尚浮偽崧著任子春秋以刺世
宋焦煥六安人素履貞介建炎乙亥赴試京師其僕
拾得旅舍主婦金鐶行數日煥方覺曰失物者必
鞭笞其左右赴水投繯皆勢所有吾寧不試當急
返還之以全人命會場屋災展期重試煥遂首舉
明楊忭字節夫六安人景泰丙子鄉薦官東平知州
弟惇字載夫成化進士累官光禄寺卿兄弟並孝
弟清謹為一時所重
朱賢字從善六安人天順進士潛心理學與天台
陳選齊名任監察御史直諫忤旨謫花林驛丞尋
復職
潘子正字汝中銳之子少講學於湛甘泉歐陽甫
野先生之門嘉靖壬辰進士擢兵科給事中劾冢
宰王鋐專恣列其罪狀詔罷遣之歷官湖廣兵備
端嚴清直多惠政後以貴州參政罷歸
張孔傳字淵魯六安人天啓丁夘鄉薦不仕博通
諸史留意鄉邦利病六安舊苦徭役畏僉點如湯
火孔傳倡議請通計應費若干以糧為斷而一切
以官主之民困始蘇
江南通志卷一百六十四
