江南通志卷十七
輿地志
山川(七)(太廬鳳三府)
太平府
青山在府東南三十里綿亘甚遠府志云晉桓温
與袁宏遊青山共載而歸即此齊謝朓築室山南
故又名謝公山峰巒層疉有林壑泉石之勝宋米
芾書第一山碑在山麓
尼山在府東南四里一名尼坡山麓舊有古梅數
十本寒香沁人彷彿羅浮鄧尉又名梅山宋鄭羽
建百花頭上亭盧鉞為之記
九井山在府南十里山有九井今竭其五世傳桓
温所鑿元和志云殷仲文九日從桓元登九井賦
詩即此
龍山在府南十里怪石磊砢蜿蜒如龍因名孟嘉
九日登高落帽即其處縣志云輿圖考謂屬江陵
龍山非是按温鎮武昌非江陵也武昌無龍山温
時為鎮將豈得適千里遊山乎又考陶靖節集孟
嘉傳云嘉令巴丘入官從事中郎遷長史在朝隤
然正順而已每會神情獨得超然命駕徑之龍山
顧影酣宴造夕乃還若江陵龍山距朝三千餘里
何能趣命駕而竟夕返乎其為當塗龍山灼然矣
郡志云桓温嘗以重九日與僚佐登此疑必温移
鎮姑孰時事也
博望山在府西南三十里亦曰東梁山與江西岸
和州之梁山對峙如門故亦名天門山卧江中遠
望如積黛故又名峨眉山春秋時楚獲吳艅艎於
此宋孝武閱水軍有雙爵集繖蓋因立雙闕於博
望
褐山在府西南三十五里臨大江五代用兵處宋
史云紹興二年命沿江置烽火臺於當塗之褐山
即此也
金柱山在府西三里宣歙諸水由姑孰入江奔瀉
於此明萬歷間民掘地得金邑令章嘉貞請於郡
守割千金建塔其上以鎮之初名鐵淋壁以西方
屬金故名金柱
黃山在府西北五里山形如初月傳有浮丘舊跡
又名浮丘山上有宋孝武離宮今存凌歊臺遺址
許渾詩云三千歌舞宿層臺是其處也
采石山在府西北二十五里昔人采五色石於此
因名一名翠螺山後漢丹陽疆域志云西臨大江
為吳楚險要晉王渾駐師取吳隋韓擒虎宵濟破
陳宋曹彬渡江取南唐明常遇春先登獲捷皆在
此山南有磯峭拔險峻亦曰牛渚舊傳金牛出此
故名輿地志云温嶠平蘇峻亂至牛渚磯以下多
怪物燃犀照之竒形異狀畢見南趾有燃犀亭在
其上李白騎鯨亦在此故謫仙樓捉月亭皆在焉
(附)梁元帝玄圃牛渚磯碑(竊以增城九重仙林八樹未有船如駕鶴時度)
(宓妃橋似牽牛能分織女丹鳳為羣紫柱成列清風韻響即代仙歌桂影浮池仍為月浦璧月朝暉)
(金樓啓扉畫船向浦錦纜牽磯花飛拂袖荷香入衣山林朝市併覺忘歸)
磨盤山去郡二十里晉書云鎮西將軍謝尚守采
石駐兵於此其地即將臺
葛陽山在郡治北四十里上有羊耳洞藤蘿隱蔽
洞前方石相傳為葛仙翁棋局東上有八仙臺潘
母床相傳潘母亦仙去山勢環抱最為幽勝
鸚鵡山在郡城北與葛陽山相連山有鸚鵡石雌
雄各一每遇雷雨鸚鵡子從石中迸出圓潤如卵
土人得之用以治疾有石嵌空側出如半帆長丈
餘俗呼為船尖峰東壁諸巒環顧拱揖如欲來船
者亦一竒也
望夫山在府西北四十里山高百丈正對和州城
樓九域志云昔人適楚不還妻登此山望之乃化
為石
寶積山在府北二十里舊傳山産青綠因名宋孫
仙姑跨鶴飛昇於此今丹池及石刻猶存
白壁山在府北二十五里濱江三峰拔起如堊一
名石壁俗名龜山李白與崔宗之乘舟月夜自金
陵溯流過此玩月白衣宮錦袍坐舟中旁若無人
有秋月照白璧皓若陰山雪之句
慈姥山在府北四十里昔楚僧真定見磯頭浪湧
以杖錫開河於磯後水分舟便故又名和尚港山
南峭壁臨江産圓竹聲中音律可為簫管相傳馬
融所賦洞簫即此山竹也上有丁蘭祠
赤金山在府東北十五里舊出銅類金淮南子食
貨志所謂丹陽銅也今不産
藏雲山一名神武山在府東北二十五里山高且
深可藏雲遂名中峰峭立百丈左為致雨峰雲起
即雨禱輙應
翰璧山在府東北四十里梁武帝起居注云大同
九年鴻臚表往姑孰翰璧山采石墨即此
橫望山在府東北六十里連亘三邑丹陽湖在其
南左傳云楚子重伐吳至衡山即此按衡與橫通
杜預注謂四望皆橫因名橫望陶弘景嘗隱此構
讀書堂下為澄心寺關公廟廟前峭壁參天老松
倒垂長百尺最高處有王磐題壁立萬仞四字亦
竒觀也
凌家山在府東三里有石洞傳是陳羅二仙隱處
上有凌雲塔又名凌雲山山南麓瀕姑溪去岸十
餘丈為釣魚臺傳為李之儀釣魚處
月盤山在府東四里一名景山有洞一亭六湖山
烟雨亭其最也登其巔溪山秀列如在几筵遊者
謂不讓吳下虎邱白門雨花云
白紵山在府東郡志云本名楚山晉桓温遊此歌
白紵因改今名宋孝武曾遊幸至此山巔有大夫
松舊稱白紵松風為一郡名勝
晉山在府東十五里一名甑山壁立百仞有龍窟
歲旱人焚此窟以起龍多得雨
石城山在府東二十里有石環繞如城唐羅泰記
云有八角井飲馬池駕鼔臺在焉舊傳楚熊繹受
封於此
白土山在府東二十五里土可陶可堊東與青山
連
靈墟山在府東三十五里舊傳丁令威化鶴於此
壇址猶存有丹洞丹井
龍泉山在府東三十五里勢如飛龍有福源寺在
其脊有泉傳羅浮異僧卓錫所開汲以竹則清以
綆則苴濁不可食傳寺初建材木自井中出
赭山在蕪湖縣西北五里江南地理志云赭山丹
赤故郡名丹陽山有墖墖後滴翠軒是黃庭堅讀
書處
范蘿山在蕪湖縣西北五里下臨大江烟波一望
無際
七磯山在蕪湖縣西北十五里南史云周文育襲
彭城徐嗣徽引齊人渡江據蕪湖列艦於青墩至
七磯以斷文育歸路即此一名磧磯
靈山一名戰馬山在蕪湖縣西南五里大江中隋
唐建靈山寺於此
□磯山在蕪湖縣西南七里大江中蟂老蛟也磯
有石穴廣一丈深不可測圖經云寧淵廟舊在其
上明建靈澤夫人祠世傳蜀先主妃即孫權妺歸
吳聞先主崩哀殞葬此磯在北岸原隸濡須登磯
止見蕪湖故明高啟有蟂磯烟鎖在蕪湖之句
白馬山在蕪湖縣西南二十五里有紫燕洞冬時
紫燕來蟄春則去山脊峰廻石聳有洞深廣莫測
夙多仙跡世稱為福地洞天焉
荆山在蕪湖縣東十六里荆沼之水出焉西接小
荆山有鶴跡龜文之石九域志謂即卞和得玉處
非是
赤鑄山在蕪湖縣東北八里圖經云楚干將造劍
之所今山有干將臺相連有神山是其淬劍處上
有磨劍石并池
浮丘山一名隱玉山在繁昌縣東十里府志云有
浮丘洞及龍池鎖虎石丹井相傳浮丘公王郭二
仙隱此産茶甚佳
隱靜山在繁昌縣東南三十里五峰環會泉石甚
勝有寺前雙松傳為杯渡禪師手植
金峨山在繁昌縣南一里迤南有金峨洞一竅通
人行石枰在焉山下即峨溪匹練處
磕山在繁昌縣南十里上有龍池長流不竭有龍
堂禱雨輙應一名蜃居山
馬仁山在繁昌縣南三十里以上類人馬狀舊名
馬人唐德宗時石馬鳴厭之易今名上有五峰王
冲霄隱此
獅子山在繁昌縣南三十里石雄踞如獅因名有
峰六眠牛一峰尤竒山椒石壁數十仞松杉竹樹
與碧澗紅泉相間呑吐雲霧亦竒觀也
龍華山在繁昌縣十五里有乳泉通石竇資民灌
溉石上産丹桂一株近千年香襲里許邑稱龍華
丹桂相近為紅花山一名荷花尖諸峰如蓮萼下
有紅花澗為邑人造紙處又西五里為杏山
覆釜山在繁昌縣西北二十五里山頂如平掌上
有古廟址及井泉
公孫山在繁昌縣西北四十里世傳公孫捷所居
有公孫橋
鳳凰山在繁昌縣西北五十里山頂有鳳池鳳穴
下臨荻港珠金沙
大陽山在鳳凰山之北接小陽山有龍池雖旱不
竭山之西麓盡於江曰板子磯寰宇記云一名返
秦磯
三山在繁昌縣東北三十五里三峰秀起曰老子
曰方丈曰秦望上有九蓮洞東即三山磯也
赭圻嶺在繁昌縣西三十里與覆釜脈接晉時出
紫玉攻為器以獻太廟故名赭圻晉哀帝召桓温
入朝至赭圻詔止之遂築城於此
浮鳩磯在繁昌縣東北三十里老山址出江中下
有湫江月映水波不能混俗名龍王磯
夏舍人山在郡治東北有夏舍人廟
大江在府西自銅陵縣界流入歴繁昌蕪湖當塗
三縣東北流入江寧縣界
中江在蕪湖縣西南漢書地理志云中江出縣西
南東至陽羡入海今縣河東逹黃池入丹陽石臼
等湖至銀林堰乃中江故道也蘇常承中江下流
五堰築而中江不復東皆由縣西行以逹於江
鵲江在繁昌縣北境流入蕪湖界輿地志云銅陵
鵲頭山為鵲頭至三山為鵲尾因名鵲江繁昌諸
水注之
大信河在府西三十五里亦曰南浦自蕪湖白岸
湖西北流至大信鎮會龍山港入於江
黃池河在府南七十里河中流以北屬當塗以南
屬宣城今設浮航
采石新河在府西北二十五里牛渚磯東宋慶歷
中以磯立江流之衝水勢湍激大為舟害乃開新
河於磯後以逹大江舟獲安濟
長河在蕪湖縣南半里源出廣德宣州經縣前西
北流入江
青墩河在蕪湖縣南有洲曰青墩沙即周文育克
徐嗣徽處
丹陽湖在府東南七十九里周三百餘里按徽州
寧國池州江寧廣德諸水滙為石臼固城丹陽三
湖而丹陽為最大與溧水高淳皆以中流分界實
太平巨浸也
蕪湖在蕪湖縣西南源出丹陽湖過黃池合五丈
湖路西湖諸水至縣入江蓄水不深而生蕪藻故
名
天成湖一名天聖湖在蕪湖縣東南十四里亦丹
陽湖下流所滙也廣百八十頃流入荆沼港逹於
長河
姑孰溪在府南二里一名姑浦合丹陽東來諸水
經寳積山入於江
思賢港在府北三十五里謝朓李白崔宗之皆過
此賦詩後人思之因名
魯港在蕪湖縣南十五里源出宣城西注大江一
名魯明江舊志云昔有魯明仲者居此
鳩兹港在蕪湖縣東四十里入於長河或以為古
鳩兹也左傳云楚伐吳至鳩兹杜預以為臯夷今
作勾慈音近而字譌也
荻港在繁昌縣西南四十里水出南陵由馬仁山
西入繁昌縣界至鳳凰山下為荻港入於江與赭
圻城接
慈湖水在府北六十里元和郡國志云吳將笇融
屯兵於此
鼉浦在府東五里相傳昔有鼉為祟遇道者截草
擲浦中害遂除
廬州府
大蜀山在府西二十里爾雅云蜀者獨也山屹然
孤特遠見二百餘里為一郡之鎮其西二十里有
小蜀山
大灊山在府西百里上有泉不涸其西為龍鳳山
口東南通舒城北走壽州
雞鳴山在府西北四十里舊志云肥水所經上有
(闕)
紫蓬山在府西南七十里有李陵廟又名李陵山
肥水出焉有逕逹府西五十里之石佛山兩旁皆
石中路通人行元末設竹林關以守隘其近者為
馬鞍山又西三十里有蓮花山皆以形名
姥山在府東南百里巢湖中宋書云晉安王子勛
兵攻廬江沈攸之等大破之追至姥山又孤山亦
在巢湖中魏邢巒破梁將桓和於此一名聖女山
上有大姥廟
龍泉山在府東五十里絶頂有泉廻繞僧寺
青陽山在府東六十里府志云元余闕讀書其上
其南為方山
四頂山在府東七十里俯瞰巢湖上有四峰特起
相傳魏伯陽鍊丹之所隋地理志云襄安縣四鼎
山即此相近為梅子山
小峴山在府東七十里南史云齊蕭懿屯小峴禦
王肅梁韋叡侵魏拔小峴俱此又山側通全椒者
為餘峴口
浮槎山在府東八十里一名浮巢山一名浮闍山
方輿勝覽云俗傳自海上浮來山頂有甘泉舊建
道林寺相傳梁武帝女為尼於此有海榴一株所
手植也歐陽修云山在慎縣南三十五里隋書地
理志云有浮闍山在慎縣王禕云慎縣在廬州界
中(附)宋歐陽修浮槎山水記(浮槎山在慎縣南三十五里或曰浮闍或)
(曰浮槎二山其事出於浮圖老子之徒荒怪誕幻之說其上有泉自前世論水者皆弗道余嘗讀茶)
(經愛陸羽善言水後得張又新水記載劉伯芻李季卿所列水次第以為得之羽然以茶經攷之皆)
(不合又新妄狂險譎之士其言難信頗疑非羽之說及得浮槎山水然後益以羽為知水者浮槎與)
(龍池山皆在廬州界中較其水味不及浮槎遠甚而又新所記以龍池為第一浮槎之水棄而不錄)
(以此知其所說多失羽則不然其論曰山水上江次之井為下山水乳泉石池漫流者上其言雖簡)
(而於論水盡矣浮槎之水發自李侯嘉祐二年李侯以鎮東軍留後出守廬州因遊金陵登蔣山飲)
(其水既又登浮槎至其山上有石池涓涓可愛蓋羽所謂浮泉漫流者也飲之而甘乃攷圖記問於)
(故老得其事跡因以其水遺於京師余報之曰李侯可謂賢矣夫窮天下之物無不得其欲者富貴)
(之樂也至於蔭長松藉豐草聽山溜之潺湲飲泉石之滴瀝此山林者之樂也而山林之士視天下)
(之樂不一動其心或有欲於心顧力不可得而止者乃能退而獲樂於斯彼富貴之能致物矣而其)
(丕可兼者惟山林之樂爾為富貴者而不得兼然後貧賤之士有以自足而高世其不能兩得亦其)
(理與勢之然歟今李侯生長富貴厭於耳目又知山林之為樂至於攀援上下幽隱窮絶人所不及)
(者皆能得之其兼取於物者可謂多矣李侯折節好學喜交賢士敏於為政所至有能名凡物不能)
(自見而待人以彰者有矣其物未必可貴而因人以重者亦有矣故余為志其事俾世知斯泉發自)
(李侯始也)
黃山在府東百二十里接巢縣含山界其峰三百
有六十有泉不涸故亦呼龍泉山亦曰金庭山又
曰紫微山道書所謂第十八福地者也山有金庭
洞可容三百人又有紫微洞出泉居民引以溉田
唐時又改名王喬山相傳王喬居此
冶父山在廬江縣東北二十里唐更名曰冶山宋
碑曰鐵冶蓋冶鑄之所林巒峭密盤亘數十里自
麓五里而至於巔上有龍湫亦曰鑄劍池濡須志
云歐冶鑄劍處山比衆山特尊故稱父有子山三
百六十四羅列其下蓋縣境之名山魏地理志云
廬江郡潛縣有野父山即此
蜃山在廬江縣東北三十里下瞰白湖縣志云昔
曾有蜃出焉吐氣成樓臺殿閣之形
毛公山在廬江縣東七十里縣志云毛義隱此有
毛公讀書洞石凳石窗猶存洞旁産白牡丹每歲
所生不一其地相傳義父母甚愛此種義望天哀
籲少頃遍山雪墜皆花後遂種延不絶蓋天生異
卉也又北半里為蓮花洞中有石蓮下垂巧侔追
琢山之東屬無為州
馬頭山在廬江縣東北七十里按晉書云毛寳援
桓宣於此上有桃花仙人二洞其山口曰石龍山
西有渡曰馬頭渡
金牛山在廬江縣西北四十五里嶺有塔縣志云
吳赤烏二年造下有金牛
關山在廬江縣西三十五里曹魏守隘之所石門
尚存
龍池山在廬江縣西二十五里舊志作栭山上有
龍池下有甘泉寺按唐書云廬江縣有檽山檽栭
相近或即此也縣北三十里亦有龍池一洞深不
可測
馬槽山在廬江縣西四十里有大小二槽形勢連
屬各山半有石槽大者長二丈小者長丈五六尺
形成自天不假椎鑿槽旁有人馬足跡世傳魏武
嘗立寨其上
大凹山在廬江縣西四十里以形凹得名上有龍
王祠下有仙女石山勢參差難狀其第三峰有風
洞巖深不可測投以草莖即隨氣飛起
百藥山在廬江縣南十里山多藥草相傳李百藥
遊此故名宋碑作白若蓋音之訛也頂上棋盤石
有仙人足跡蹋之聲如鼓聞數里又名石鼓隋地
理志云開化縣有蹋鼓山即此乃邑鎮山也
福泉山在廬江縣南十里山下有泉清澈飲之可
以愈疾南十里有菖蒲山產九節菖蒲
秀山在廬江縣南六十里山上有香爐峰世傳有
仙飛昇於此黃泥瓦洋二河於此發源縣志云石
上鐫刻有秀拔東南水外屏障十數字
鳳臺山在廬江縣東南十里五峰排列中高如臺
昔傳鳳集其上故名
&KR0552;山在廬江縣東南四十五里產&KR0552;宋時割置無
為州今山在南鄉下有&KR0552;蓬硃砂澗
鐘鼎山在廬江縣東南五十里一名鐘子山盤礴
甚遠上有龍池縣志云山東西有泉四時不竭灌
漑田畝兩泉歲迭為盈縮妙不可測
暖塘山在廬江縣東十里下有温泉四時可浴山
多竒石嶺有二石屏玲瓏可愛
鹿起山在舒城縣東南三十里昔有僧過鹿出之
事因名上有南嶽行祠祠前有試心臺洗劍池縣
之鎮山也
春秋山在舒城縣南二十五里其上為李公麟讀
書堂有洗墨池又有望湖尖鳳凰臺仙人峰諸勝
絶頂有洞可容數千人
磨劍山在舒城縣西南三十五里上有大石為仙
人磨劍處
七門山在舒城縣西南三十五里山瀕大溪下有
石洞如門者七即七門堰之上源也
雲霧山在舒城縣西南四十里其山出雲必雨上
有洞名水簾
龍眠山在舒城縣西南八十里括地志云龍舒以
狀若龍之舒展也山之陰為龍眠砦與桐城界
三角山在舒城縣西南百二十里峰有三角故名
又名多智山相傳上有清泉飲之令人聰慧其近
者為陽山土人曾避兵於此
梅山在舒城縣西七十里縣志云舊傳梅福棄官
隱此上有梅仙洞又十里曰竹山
王姥山在舒城縣西九十里縣志云相傳王姥修
煉居此有白鹿啣花之異其近者為栲栳山
響山在舒城縣東二十五里人過其下輙有聲
紫芝山在無為州城内西南隅州志云宋皇祐間
產紫芝三百五十本州守茹孝標獻於朝賜今名
眉山在無為州西南百里兩山連曲如眉
三公山在無為州西南百二十里見隋志上有三
峰因名峰頭皆東顧唐天寳中改名東顧山山勢
連亘數百里西界廬江南跨桐城上有洞砦明季
流寇縱橫江北居民倚以避亂相近有九卿山山
有九峰
桐山在無為州西九十里有水道通白湖漁人用
箔取魚故又名上箔蓋即隋志云廬江縣上薄山
也又有下箔山
天井山在無為州西九十里有泉二左曰青龍右
曰白虎故亦名雙泉山其下有楚雲洞
朝喜山在無為州西北四十里旱時朝有雲氣是
日必雨故名
白石山在無為州西北四十里山多白石頂有龍
池仙人洞隋地理志云襄安縣有白石山即此州
故襄安縣地其右為黑石嶺為桃花嶺為楚歌嶺
呂泉山在無為州西北五十里州志云又名龍泉
山其形似龍上有水泉世傳呂洞賓過此插劍而
泉湧纍纍如貫珠故名其近者為銀缾山一峰特
起如銀缾州之主山也
青檀山在無為州北五十里產青檀北魏拔僕蘭
設伏檀山破宋將魯爽即此水經注云檀山在廬
江雩婁縣南大别之異名也決水出焉或曰即禹
貢之大别山殊誤
五畝尖山在無為州北五十里州志云頂平五畝
許可種植面臨巢湖羣山背峙登巖望之萬頃皆
碧回顧則崇峰疉嶂隱見爭奇乃州中極高處也
卧牛山在巢縣治後以形似名為邑之鎮世傳巢
許隱此其故址今紫微觀是也輿地志云山背有
桀王城
東山在巢縣東三里相傳即許由之箕山
七寳山在巢縣東南三十里三國時濡須山為東
關此山為西關上有烟霞亭今廢其南有龜山
大秀山在巢縣南三十里山峰聳秀訾家河出焉
宋楊傑詩所云水入平湖千里遠山橫大秀一峰
高是也其側有黃谷嶺邑人薪槱於此蔣家河出
焉
踟蹰山在巢縣南三十七里左傳楚子觀兵於坻
箕之山又陳荀朗破郭元建於踟蹰山蓋坻箕踟
蹰音相近今散兵灣即其處也又縣南六十里有
高林山七十里有九峰山
居巢山在巢縣西南八十里谿谷間有石研之如
墨舊名墨山唐改今名
萬家山在巢縣西北二十里為四會之衝上有止
渴泉舊時亂石纍錯明景泰中邑令閻徽修治始
有路可行
八公山在巢縣西北七十里一名紫金山水經注
云上有淮南王劉安廟綱目集覽云王與八公憩
石處在壽春此則王遇八公處也
半湯山在巢縣東北十五里有二泉一冷一熱合
流其初冷熱仍異數里之外始相混魚自冷泉觸
熱急回羅隱詩云飲水魚心知冷熱濯纓人足識
炎凉按隋志云襄安縣有半陽山今或以湯池故
譌為半湯(附)明聶芳半湯池記(聞之西北之山有寒火焉東南之區)
(有湯泉焉予竒之亦甚疑之後應試榕城友人為言五里外有池可浴拉予往爾時塵冗何暇探幽)
(選勝一證胸中之所疑蓋予之耿耿猶未釋也辛丑治巢取邑乘閱之離城二十里許地名半湯有)
(温泉於是掩卷嘆曰予之疑其從兹釋乎及過其處諦視温泉之源沸沸從下坌湧若烹茗之松濤)
(蟹眼狀從此掬水入池池不甚廣周圍結砌池之上覆以數椽又從内引出分二小池内清而外稍)
(濁每歲夏秋之間車騎絡繹解衣盤薄致足樂也至若樵者牧者耕而饁者負擔者靡不就而盪滌)
(稱快事焉吾夫子曰清斯濯纓濁斯濯足如斯之内外迥分貴賤俱適有道君子流連其間當必有)
(喟然而嘉嘆者矣獨是既有勝地而敗壁頽垣荒榛密莽非唯不足以游目騁懷竊恐欹傾之餘終)
(成瓦礫不大為缺陷事耶予捐貲庀材搆一庭以覆内池中堂軒敞可供宴飲又為廊廡以蔭外池)
(行路往來聊用駐足予差慰矣豈徒以釋前此之疑哉夫湯泉亦既驗之矣寒火猶未之見則猶不)
(能無疑也雖然無疑也海鹹而魚沫鐵堅而虫囓天地間理之所無間為事之所有事之所有終不)
(為理之所無類如斯也夫)
亞父山在巢縣東北二十里范增所居隋志云襄
安縣有亞父山形似旗故亦名旗山
白茅嶺在廬江縣西四十里即唐志所謂白茅山
也路逹舒城
天台嶺在舒城縣西南百里最幽勝土人擬於天
台故名
芙蓉嶺在無為州北五十里亦名浮濃嶺山石險
峻明正統間知州王仕錫開鑿以便行旅接巢縣界
鷂石崖在舒城縣西南十五里兩石並峙俗名小
赤壁
呂仙洞在無為州西北七十里有石床藥臼世傳
呂仙於此搗藥
主簿原在舒城縣西南百六十里縣志云崇山環
之其中平衍相傳唐畢諴讀書於此
馬蹄岡在舒城縣西南石上有馬跡世傳天馬過
此
大江在無為州南自桐城縣抵無為州界東北入
於含山凡無為州之水皆納於江其他諸縣之水
多由巢湖以逹於江
金斗河源出雞鳴山東流入於郡城復自東門出
至金斗驛又府南三十五里有派河東四十里有
店埠河與此并入巢胡
茅埠河在府北百一十里東流由含山河入江
三河在府南九十里合廬江舒城二河水而入巢
湖亦曰三汊河
新河在廬江縣東半里流入東水關遶學宮出南
關會繡溪水而注於湖相傳楊吳時鑿
沙溪河在廬江縣東南十五里出大凹山東北流
入沙湖
石槽河在廬江縣東南四十里出&KR0552;山與瓦洋黃
泥二河俱入扵黃陂湖
羅昌河在廬江縣南五十里源出大凹諸山南流
從袁子港入江又縣西南四十五里有高子河上
接曹王河下至孔城白兔諸河入於江
會市河在廬江縣北四十里源出馬槽山又縣北
二十五里有桐關河東北三十里有清野河七十
里有谷勝河與此俱入巢湖
順江河在廬江縣東北三十五里棲鳳諸山之水
合流於此與縣東北五十里之盛家河七十里之
關河俱入白湖
七里河在舒城縣西七里為西山衆流之會經南
溪入巢湖
永安河在無為州西四十里又州西十里為裏河
與此俱入於江
黃落河在無為州北四十里源自焦湖流入於江
裕溪河在無為州東北百二十里又州東北百里
有樸樹河東北四十里有運河合於馬腸河俱入
大江
花林河在無為州城東源自大江上接三溪河下
接黃金岡大河復經裕溪河出江
奥龍河在無為州東百二十里東接大江下通樸
樹河復出於江又州東三十里有一箭河五十里
有栅港河
三溪河在無為州東南二十里與直皂河俱入大
江
高林河在巢縣南六十里以山得名
柘臯河在巢縣西二十里源出合肥浮槎山入於
巢湖宋史云劉錡敗兀术於此又縣西五十里有
銅煬河六十里有白露河七十里有巧溪河花塘
河八十里有金塘河
清溪河在巢縣東南十五里發源於含山之清溪
鎮流入濡須水
巢湖在府東五十里一名焦湖周四百餘里占合
肥舒城廬江巢四邑之境港汊大小三百六十為
淮西巨浸舊傳巢䧟為湖滄桑之變世嘗有之但
郡國志與青𤨏高議所載巫與老姥龜目出血城
當䧟云云一事兩傳且與歷陽湖同語頗涉誕恐
未可據也
沙湖在廬江縣東南十里合於黃陂湖及諸山之
水東出缺口
白湖在廬江縣東北三十里周七十餘里跨六鄉
之地與黃陂後湖相連為邑巨浸
黃陂湖在廬江縣東十五里湖水常渾賓興之
歲每一澄清邑必奪解合白湖諸水自泥汊入
江
繡溪在廬江縣西五十里出馬槽山經縣南昇仙
橋滙為黃陂湖
桃溪在舒城縣東北三十里一名桃城水源出六
安渒河入於巢湖
南溪在舒城縣南門外水源出孤井經七門環縣
治而東入於巢湖
錦繡溪在無為州西南十里宋時分而為二故名
雙溪亦名錦繡池
肥水在府城西南源出紫蓬山北流二十里分為
二其一東南流經合肥縣入巢湖梁韋叡堰水以
灌合肥在此其一西北流入壽春出淮晉謝玄破
苻堅處也爾雅云水歸異出同曰肥南畿志云肥
水東北經雞鳴山入金斗河一支西北流復東轉
南下至東門外余公廟前二水相合故曰合肥今
上源已堙塞縣治之得名蓋以此
濡須水在巢縣南一名天河俗呼馬尾溝源出巢
湖東流經亞父山又東北注裕溪入於大江
龍潭在府東北每山水乍溢羣魚猝至漁者所獲
必倍焉又舒城縣西亦有龍潭邑令劉顯作壩以
灌諸堰處
鵲尾渚在舒城縣東北舊有鵲亭左傳楚人伐吳
吳人敗諸鵲岸杜預註云舒城鵲尾渚是也按鵲
尾渚與銅陵縣鵲頭山對面當在無為州界無為
舊屬舒城故名
孤井源在舒城縣西百五十里志云俗稱孤静源
其水經七門三堰旋遶通於南溪入巢湖
鐵索澗在府西北八十里澗東窮處一潭甚深渟
泓洄演四時不竭晉謝玄破苻堅處也舊傳嘗有
鐵索見於水際
笑泉廬江縣有二一在魯班塘内聞人笑聲水輙
湧沸高尺許一在發洪山兒童笑則泉亦湧也故
名笑兒泉
左慈泉在昇仙橋外世傳魏左慈常遺丹粒其中
宋政和間清夜氣肅紅光燭天鄉人呼曰丹井舊
志作左慈井
鳳陽府
鳳凰山在府北勢如鳳翔郡治據焉故以名郡連
萬歲山明築皇城於此東有二峰對峙一名日精
一名月華又東三里有獨山舊建觀星臺處
曹山在府西三十里舊傳魏武曾駐兵於此
畫山在府西五十里山有木枝如楊柳可用畫故
名
廟山在府南十五里其上有伍子胥廟又府西南
四十里有靈山六十里有尹家山
雲母山在府西南三十里產雲母石西南二十里
有石膏山産石膏
長安山在府南四十里西平衍東曰東堡卸甲
店西曰打虎店峰巒殊勝
杏山在府南六十里吳時董奉種杏於此後服杏
丹仙去
鏌鋣山在府南八十里相傳昔莫邪於此鑄劍故
名
蔣山在府東二十里梁時鍾離之捷梁主夢金陵
蔣山之神許以助兵遂立祠祀於此而因以名山
梅城山在臨淮縣東四十里下有梅城邨又東十
里曰石門山山下有石如門
化明山在臨淮縣東六十里隋置化明縣因以名
山
烏雲山在臨淮縣東南六十里亦名烏霧山以山
多濛霧也與定遠縣接境
鹿塘山在臨淮縣南二十八里山下有白鹿塘又
縣南三十五里有留甫山其下有留甫邨五十里
有小橫山
濠塘山在臨淮縣南六十里濠水出焉山有石穴
出鍾乳又名鍾乳山
昇高山在臨淮縣西南五十里俗以九日登此山
故名東西二濠水合流於此
闌干山在臨淮縣西二十里山相連如闌干狀
礦山在臨淮縣東北六十五里山有石洞世傳仙
流所居
塗山在懷遠縣東南八里與荆山兩岸對峙而淮
流經其中古塗山氏國於此春秋傳云禹會諸侯
於塗山杜預謂在壽春東北者是也山下有禹墟
及禹會邨又山半有聚仙臺卧仙石又有靈泉澄
瑩不竭其南麓曰九岡岡形夾澗起伏有九俗名
九岡十八窪適府之通衢(附)唐柳宗元塗山銘并
序(惟夏后氏建大功定大位立大政勤勞萬邦和寧四極威懷之道儀型後王當乎洪荒方割災)
(被下土自壺口而𨗳百川大功建焉虞帝耄期順承天歷自河南而受四海大位定焉萬國旣同宣)
(省風教自塗山而會諸侯大政立焉功莫崇乎禦大災乃賜元圭以承帝命位莫尊乎執大象乃輯)
(五瑞以建皇極政莫先乎齊大統乃朝玉帛以混經制是所以承唐虞之後垂子孫之丕業立商周)
(之前樹帝王之洪範者也嗚呼天地之道尚德而右功帝王之政崇德而賞功故堯舜至德而位不)
(及嗣湯武大功而祚延於世有夏德配於二聖而唐虞讓功焉功冠於三代而商周讓德焉宜乎立)
(極垂統貽於後裔當位作聖著為世凖則塗山者功之所由定德之所由濟政之所由立有天下者)
(宜取於此追維大號既發華蓋既狩方嶽列位奔走來同山川守神莫敢遑寧羽毛四合衣裳咸會)
(虔恭就列俯僂聽命然後示之以禮樂和氣周洽申之以德刑天威震耀制立謨訓宜在長久厥後)
(啟征有扈而夏德始衰羿拒太康而帝業不守皇祖之訓不由人亡政墜卒就陵替向使繼代守成)
(之君乂能紹其功德修其政統卑宮室惡衣服拜昌言平均賦一制度定期會則諸侯常至而天命)
(不去矣兹山之會安得獨光於前歟是以周穆遐追遺法復會於是聲垂天下亦照前軌用此道也)
(故余為之銘庶後代朝諸侯制天下者仰則於此其辭曰惟禹體道功厚德茂會諸侯衞統一憲度)
(省方宣教化制殊類咸會壇位承奉儀矩禮具樂備德容既孚乃舉明刑以弼聖謨則戮防風遺骨)
(專車克威克明疇敢以渝宣昭黎獻耆定混區傳祚後昆丕承帝圖塗山巖巖界彼東國惟禹之德)
(配天無極即山刊碑貽後作則)
洛河山在懷遠縣南六十里以近洛而名其西峰
曰洪山東峰曰神山出煤炭
平阿山在懷遠縣南六十里與壽州接境漢置平
阿縣以此俗誤為平峩
荆山在懷遠縣西南舊志云山西北有玉坑相傳
卞和得玉處其中白石晶瑩不受鑱刻東有卞和
洞一名抱璞巖可容數十人上有瀑布又有三仙
避雨石仙人睡迹白龜泉北有濯玉澗南麓有梅
澗蕭梁時於山下立堰以遏淮流曰荆山堰山之
餘支為龜山為橫山(附)明宋濂遊塗荆二山記(濓既)
(遊瑯琊山起行至池河驛適郵卒遞内使監公牒至及開緘中藏濠梁古蹟一卷宸翰親題其外令)
(濂搜訪與青宮言之濓因啟曰臨濠古蹟惟塗荆二山冣著按圖經塗山在昔鍾離縣西九十五里)
(荆山亦在縣西八十三里二山本相聯屬而淮水繞荆山之背神禹鑿開使水流二山間其疏鑿之)
(跡故在人思其功迄今弗能忘青宮曰至中都當共往遊焉余將渡淮狩於王莊先生宜泝流而上)
(届今懷遠縣治以俟濂奉勅行以洪武乙卯冬十一月己巳發舟庚午日曛始泊縣西門而青宮已)
(駐蹕於東門五里矣辛未濂上謁青宮喜甚下令以壬申遊二山濂至期約懷遠文學掾王景彰宿)
(舟中黎明櫂舟至塗山足曳杖入山山旁廢址舊皆民廬前渡石梁復斗折而北累石為塘多藝椒)
(之園行可三里餘視大磐石青綠間錯頽然欹足坐諦視之乾蘚交封之耳聞有草生石上高一尺)
(其花可愛不假土力人取懸檐間呼為石蓮花復行四里所巖石犖确插起道左危傾欲飛墜復二)
(里所從微徑入灌莽抵崖罅貯泉一泓味甚甘覆以生茨曰聖水亭取水以禜雨多驗復一里餘至)
(山巔禹廟在焉廟已毀惟頽垣破礎存遊目四顧長淮西來渦河北滙而壽春臨濠宿州之境皆在)
(冥茫昏杳中緬想南北戰争屯戌處為感慨者久之山之下聚落甚盛廟史云名禹會邨乃禹會諸)
(侯之地廬舍之比如櫛移踵入廟廟前杏樹一章大可蔽牛二柏參差左右樹東寘小甕杏柯之水)
(時津津滴其中廟史云當辰霧四集水愈多其來如泉可代井汲石碣二一大書有夏皇祖之廟六)
(字下方刻宋慶元初州守劉仲光自造禱雨記一亦記禱雨事皇甫斌紹興庚戌來為郡命鍾離尉)
(丁大榮作石未剥泐文尚可讀復從廟西循石坡而下鉅石危立如人形遙望之一嫗儼然也相傳)
(為啟母石廟史云居人每刲羊豕祭之至有以粉黛餙其貎者聞之不覺大笑山㘭舊有僧房今廢)
(久俟鶴駕不來忽使者至云扈從士馬多無橋可以渡河青宮不復至矣言未旣但見旌旗如錦繡)
(搖曳上荆山矣濂亦下山麓入鯀廟見所題神號鄙俚棄而不睨出讀祖無擇所賦歌京口孫臨為)
(書碑蓋無擇謫守壽春過此而作也復北經縣治折而東行三里所至荆山梁魏交鬭時就山築堰)
(以灌壽春其遺蹟猶班班可見復行三十步崖广如屋側身而入石屏如床座可坐人號為卞和洞)
(自西上復一里所過避雨石石斜倚可避雨故名復六十步至産玉坡竒石駢列西有玉池榛荆迷)
(路不可尋時青宮已獵遠郊濂因登舟先還中都云惟二山見諸戴記者多殊以塗山言之春秋左)
(氏傳云禹會諸侯於塗山杜預注云在壽春縣東北說者云今濠州是也國語史記則又云禹會諸)
(侯於會稽故會稽亦有塗山吳越春秋亦有塗山在會稽應劭云塗山在永興北說者云今會稽蕭)
(山縣是也是二說己不能歸於一致矣至於蘇鶚演義又云塗山有四一會稽二渝州三濠州四當)
(塗然其處皆有禹跡或者遂謂禹之治水固嘗徧歴宇内而會諸侯實在會稽之塗山柳子厚塗山)
(銘蘇子瞻子由塗山詩指在濠州者皆非是濓之存疑而未决者一也以荆山言之荆山楚山也楚)
(之先王熊繹僻在荆山七傳至昭王始遷都郢郢即今之江陵其地有荆山一名景山荆故楚號也)
(有之誠宜世則指為濠州濠州古鍾離子國與壽春密邇楚自昭王之後歴十一傳始徙都壽春韓)
(非子所載卞和獻玉事乃在厲武文三王之際昭王上接武王已越十世當三王時鍾離何嘗屬楚)
(而強謂卞和至此山耶新序又謂抱玉而泣在共王之時雜記又謂在懷王及其子平王之時平王)
(乃昭王之父下拒懷王九世共王上至武王亦六世何顛倒如是耶濂之存疑而未决者二也大抵)
(山川遺跡非本諸經史者多不可信必欲可信塗山當稽之左氏以壽春為正荆山當正諸史傳以)
(江陵為正有謂塗山氏乃古國名禹曾娶其女者别是一說與此殊不相涉也濂耄矣諸書遺忘欲)
(盡所記憶者未必無舛訛輙緣紀遊因掛漏書之)
相公山在定遠縣東六十里有楚相令狐子伯廟
因名稍西有豁鼻山東樂山
大橫山在定遠縣東七十里其山橫界邑之東南
故名山頂有石壘舊址西南有石佛高丈餘相近
有皇甫山相傳昔有皇甫將軍屯兵於此
華蓋山在定遠縣東南二十五里頂圓覆如蓋又
縣東南六十五里有喜龍山朗峰山
槎枒山在定遠縣西七十里山形槎枒古有槎枒
寺明洪武間改建圓通禪寺中有芝巖洞
三峰山在定遠縣西北三十里山有三峰秀麗特
異有禪窟洞石窟泉多修篁古木
韭山在定遠縣西北四十五里地煖多韭故名山
上石城兵火時常保聚焉山下有洞其中澗水常
流石形如器物者甚衆左右多唐人題刻後為峻
巖遊者莫能至相近有青山有銅骨山青翠相接
橫澗山在定遠縣西北七十四里上有石壘及澗
泉
白石山在定遠縣北三十五里多白石相近有大
紅山多紅石
秦橋山在虹縣東北二十里有秦氏所造橋下有
泉兩派分流左清右濁
朱山在虹縣東北三十五里上有靈祐祠祀梁之
朱買臣俗誤以為漢之買臣上有聖水泉甘而冽
南有峰山界泗州
赤山在虹縣東北七十里四面皆水
石龍山在虹縣北二十里上有石蟠伏如龍鱗甲
儼然
屏山在虹縣北二十里列翠環抱若屏一作平以
山勢平衍而名下有平山湖
鹿鳴山在虹縣西三十五里相傳明成祖嘗駐蹕
其上夜聞鹿鳴因名
紫金山在壽州東北十里五代史云周顯德四年
征淮南南唐援兵營於紫金山與壽州城中烽火
相應宋太祖率殿前諸軍擊紫金山連珠砦拔之
遂下壽州即此上有淮南王宴客處間拾小金牌
可療疾疑丹砂所化也
黃閭山在壽州東北五十里州志云世傳楚春申
君黃歇嘗遊於此寰宇記云州東北八十里有舜
哥山相傳舜耕此上有大人足跡
峽石山在壽州西北二十五里夾淮為險郡志云
在下蔡西南寰宇記云兩峰相對水經其中對岸
山上築二城以防津要魏諸葛誕舉兵王水據峽
石以逼誕晉胡彬據壽春城䧟退保峽石即此處
也兩岸石上有大禹疏鑿舊蹟山口有茅仙洞
八公山在鳳臺縣東北五里肥水之北淮水之南
漢淮南王安與其賓客八人學仙於此因名晉史
云苻堅兵敗望見八公山草木皆晉兵即此一名
肥陵山州西北有青岡晉謝玄乘勝追擊苻堅至
青岡(附)梁吳均八公山賦(峻極之山蓄聖表仙南參差而望越北邐迤而)
(懷燕爾其盤桓基固含陽藏霧絶壁嶮巇層巖廻互桂皎月而常圓雲望空而自布袖以華閬帶以)
(潛淮文星亂石藻日流階若夫神基巨鎮而卓犖荆河箕風畢雨育嶺生峩高岑直兮蔽景修坂出)
(兮架天以迎風而就日若從漢而廻山露泫葉而原淨花照磯而岫鮮促嶂萬尋平崖億絶上披紫)
(而生烟傍帶花而來雪維英王兮好僊會八公兮小山駕飛龍兮翩翩高馳翔兮翀天)
四頂山在鳳臺縣北七里東與八公山相對
打鼓山在宿州北三十里上有三峰東北有二泉
可溉田揭徯斯望光樓記云山中有聲如鼓鳴歲
則大熟
離山在宿州北五十里産符離草爾雅所謂莞也
秦以此名縣史記陳涉傳初起兵有葛嬰朱雞石
符離人
騫山在宿州北七十里以山有閔子騫墓而名墓
左有龍涴潭
睢陽山在宿州西北三十里山在睢水之陽故名
舊作諸陽
芳巖山在宿州西北六十里旁有石巖四時芳馥
相近為邱疃山
相山在宿州西北九十里相城鄉周二十里甚危
峻舊有相山碑記云巍巍相山盤紆穹崇上應房
心與天靈冲其西南為天馬山西控汴河
嵇山在宿州西南百有十里嵇康家於其下因氏
焉
龍車山在靈璧縣北二里縣之主山也山之陽有
石泉又北三里為栲栳山廻環如椅故名
磬石山在靈璧縣北七十里山出磬石故名禹貢
云泗濱浮磬即此揮麈錄云宋政和間起艮岳靈
璧貢一巨石高二十餘尺周圍稱是舟載至京師
千夫舁之不動裕陵以為神物表異之親書慶雲
萬態竒峰六字加金帶其上頃刻移至苑中(附)明
王守謙靈璧石考(石之堪作玩者吾靈璧石稱冣謂其峰巒洞穴渾然天成骨古)
(色黝扣之有聲按譜有形如蟠螭如菡萏如臥牛者又有臥沙不起峰者甚有盡天劃神鏤之巧者)
(總之萬石萬局於深山中掘之乃得不知的係何時發坑苐考之載籍宋以前未聞有靈璧石按檇)
(李項氏有靈璧石一座長二尺許色青潤聲亦汎然皆有黃沙文一帶峰巒皆雋下金填刻字云宣)
(和元年三月朔日御製御書其下押一字又大衍庫冇靈璧小峰長僅五六寸玲瓏秀潤所謂胡桃)
(玉色徽宗御書八小字刻於峰旁云山高月小水落石出略無刻琢之形觀此則靈璧石始見於宋)
(曾為至尊之寳愛其品可知已自米顛酷嗜而聲價益重其為楊次公攫去者乃所謂盡天劃神鏤)
(之巧者也後得李後主所寶靈璧研山徑長纔踰尺前聳三十六峰高者為華蓋峰其參差錯落者)
(為月岩為玉筍為方壇為上洞為翠巒又有下洞三折而通上洞中有龍池遇天欲雨則津潤滴水)
(少許在池内則經旬不燥米老甚珍之及其歸丹陽也愛甘露寺下並江一古基多羣木唐晉人所)
(居則薛氏之宅也時米欲得宅而薛覬得研於是竟相易米後號海岳菴者是己公終惋惜乃云此)
(石一入渠手不得再見每同交友往觀亦不出示紹彭公真忍人也蘇東坡畫醜石風竹易得張氏)
(靈璧石一株具有四面如麋鹿宛頸狀後載歸陽羡趙松雪有靈璧石香山一座下刻雲根二字又)
(一石其大如拳峰巒皆五列公名之五老峰手&KR0946;之拂之亦有聲此皆得之本子上者也余在南中)
(曾見一靈璧石長僅數寸十二峰參差突起亳無雕琢又一石天生雙螭蟠結中有小水池如錢許)
(大其黑如漆間有細白紋如玉扣之聲泠然此天下所無而靈璧獨有偶一有之而絶不復出良不)
(可解然余猶及一見耳又見如卧牛者想亦宋元舊物流傳人間者矣國朝垂二百六十餘年寥寥)
(無聞即問之土著者亦竟不知靈璧石為何物迨萬歷己酉南臺侍御眉山鴻岏張公訪此石甚殷)
(乃好事於磬石山澗壑中乘雨後覓之稍稍見一二於是習兹山者凡牧䜿樵子莫不求石有力者)
(遂發坑取之而石漸出矣歲庚申庠師吳興長組先生天中濬源先生親往采石而郡侯竟陵别鳳)
(藻先生單騎往視之僉稱南宮之後再睹此舉亦稍稍獲有佳者其人情好尚之極即山靈亦終難)
(祕其珍遂為此石之復興與此後掘石者日益夥蘇人不愛善價買舟載去一入靈境莫不侈口譚)
(石突然風尚良可駭異走南中販石者踵相接而格價頓減惟睹有峰巒洞穴而清潤有聲者亦取)
(狂狷之意求所謂研山蟠螭與盡天劃神鏤之巧者則絶不可復得矣蓋物之尤者多見於始出而)
(其後漸銷落也端溪下岩發於宋而竭於宋安知今日之石不將為廣陵散乎海内王元美之祗園)
(董元宰之戲鴻堂朱蘭嵎之柳浪居米友石之勺園王百榖之南有堂曾蓮生之香醉居劉際明之)
(悟石齋劉人龍之夢覺軒彭政之之嗇室清玩充斥而皆以靈璧石作供果得未曾有乎而諸公之)
(韻固均足以敵之矣獨喜吾邑劉節齋先生其别業觀音閣前一石徑數尺嵌空玲瓏色極清潤先)
(生鍾愛之令此石旦暮聞鐘磬聲且與蒼松碧梧相依傍則其情怡其神往片石堪共語其在斯乎)
(或云此係張氏園亭物然竟非新坑石也)
潼山在靈璧縣北七十里潼水出焉世傳莊子嘗
修道於此有南華觀
陳疃山在靈璧縣北八十里陳疃堡亦名陳摶山
相傳希夷常寓於此有希夷洞
張山在靈璧縣西北九十里其西五十里有貢山
屬蕭縣相傳子張子貢遊學之地
齊眉山在靈璧縣西南三十里山開八字如列眉
建文三年徐輝祖敗成祖於此
孟山在靈璧縣東北七十里相傳孟子嘗遊此山
下有娑羅樹歲以枝葉先發所向之方為豐兆
分水嶺在臨淮縣東九十里其水東入盱眙西入
臨淮
斷梅谷在懷遠縣荆塗二山間或曰二山本為一
脈禹以桐柏之流泛濫為害乃鑿山為二以通之
今兩山間有斷梅谷濱淮為勝云或曰周世宗以
荆塗有王氣斷之時谷有梅氏聚族居焉因名
劍山在定遠縣西北相傳山有寶劍雨過或倚路
傍
龍子河在府西三十里源發南山北滙為湖經長
淮關入淮
天河在懷遠縣南五里源出府治之利山西北流
經塗山南入淮又縣西有洱河西南有芡河俱發
源蒙城至縣入淮
淝河在懷遠縣北二十里出宿州之龍山湖流經
蒙城縣界東南至縣之雙墩入於淮有魚鳬菱芡
之利按此乃淮北之淝水也
清溝河在懷遠縣北二十里自宿之龍山湖東南
流合十湖天堰諸水至縣北會淝河而水始大舊
自靈璧南境至府治沫口河入淮今下流淤塞時
有泛溢之患
池河在定遠縣東南六十里自廬州巢縣界流入
境内又東北經盱眙入於淮
潼河在虹縣西南二十里南潼河源出羊城湖經
縣治西南入泗州北潼河出縣西北東流入睢水
沱河在虹縣西南源於宿州紫蘆湖經縣東九都
為南沱河西九都為北沱河二水合流入五河縣
東肥河在壽州東北十里源出合肥之紫蓬山北
流二十里分為二其一東南入於巢湖見廬州府
其一西北流二百餘里至州境入於淮按此乃謝
玄破苻堅處淮南之肥水也又西肥河在壽州下
蔡西南十里亦入於淮
大香河在壽州東南三里自芍陂大香門分流九
曲至州三里橋北入於淮乃唐宋運河元始淤
解河在宿州東南又曰蟹河源出州西之仁義鄉
東流經靈璧縣西南入淮
泡河在宿州南九十里源出亳州舒安湖經州之
舊臨渙城合澮水
澮河在靈璧縣南七十里源出河南永城縣馬長
河東流歴宿州至縣境東南入五河縣界
小河在靈璧縣北六十里即睢水項羽追破漢軍
多殺士卒睢水為之不流是也
月明湖在臨淮縣東一里北流入淮
萬安湖在虹縣西北即潼陂也宋朱弁詩云離汶
未逾千里道渡淮先泛萬安湖舊志云疑即今之
天井湖又縣西南四十里有老營湖
羊城湖在虹縣西北四十里古虹州城沒於此
四山湖在虹縣東北四山下又有峯山湖在峯山
下與泗州接境
西湖在壽州西門外一名熨湖又名尉升湖水經
注云羊頭溪水受芍陂西北流經熨湖是也
焦岡湖在壽州西三十里相近為董奉湖
紫蘆湖在宿州西産蘆色紫
石湖在靈璧縣東北十五里中有巨石水消長不
過舊痕人以為異
淮水在府北十里自潁上縣抵壽州經懷遠之荆
塗二山至府治北東過臨淮入於泗州
渦水在府西北自蒙城縣界流至懷遠東入於淮
謂之渦口唐李吉甫云濠有渦口之險謂此漢建
安中曹操引軍自渦入淮南北朝為控扼地
濠水在府南十里有二源東出濠塘山西出鏌鋣
山至昇高橋合流又東北入於淮其水經府治及
臨淮縣境臨淮西南有石絶水謂之濠梁即莊惠
觀魚處也
洛水在懷遠縣南七十里自定遠之清洛澗流經
壽州至縣境入淮亦曰洛澗注淮處曰洛口
汴水在虹縣南自開封東來經宿州抵縣境東南
至泗州入淮
渒水在壽州西七十里源出霍山東經霍邱縣至
州境北流入淮方輿勝覽云渒有蛟害楚芊乙射
之遂絶
睢水在宿州北二十里自河南夏邑縣白河經州
之符離會泗入淮其上流之支為瞿溝亦曰曲溝
又州之蘄縣鄉有蘄水渙陽鄉有渙水即濊水
洨水在靈璧縣東南入於淮
響水潭在虹縣西門外潼汴合流至橋下波濤相
擊聲如雷吼
白馬潭在虹縣南二十里水中有石廟曰龍王廟
有見白馬出沒其中者禱雨時應
龍涴潭在宿州閔子鄉武城里之左歲旱禱雨即
應
響水澗在臨淮縣城東又有蕉子澗紅娘子澗□
澗沙澗青山澗俱入於淮
碧溪澗在懷遠縣南一里自荆山下曲流經城中
入淮又有泠水澗茅澗柴澗俱入於淮
清洛澗在定遠縣西八十里晉謝玄率諸軍涉洛
澗敗秦兵於夀陽即此
粉團洲在府西北三十里睢水之南洲上多白沙
故名明初於此築城設衞即今之長淮衞也
芍陂在夀州南安豐廢縣亦曰安豐塘又曰期思
陂楚相孫叔敖決期思之水即此詳見水利
漢泉楚泉俱在定遠縣西五十里二泉俱紆廽自
南而西合流入洛
咄泉在夀州北五里泉與地平每聞人聲水輙湧
出如珠又名珍珠泉
江南通志卷十七
