江南通志卷四十八
輿地志
寺觀(六和太廬鳳潁四府滁廣六泗五州)
太平府
萬壽寺在府城東門内宋景德中勅分化城為萬
壽寺寶祐三年濬放生池造石梁於上以通山門
古化城寺在府城内向化橋禮賢巷吳大帝時為
康里國僧會法師建道場三此其一也其址最廣
宋孝武南廵駐蹕於此增二十八院院各有額唐
天寶間造舍利塔大戒壇鑄銅鐘一李白銘至宋
分其半為設險之所餘為西菴
廣濟寺在府北采石山吳赤烏二年建宋天聖十
年改廣濟院
白雲寺在府東南青山之東峰六朝宋建
福源寺在府東龍泉山六朝宋時螺浮尊者開山
於此舊名龍泉宋改福源院明改今額
澄心寺在府東横山齊陶弘景棲隠地宋嘉祐中
改澄心院紹定中重建
報恩光孝寺在府城西南隅唐名瑞竹寺宋紹興
間改今額俗稱南寺
古麓心寺在府城北采石鎮寶積山之東南一名
寶積禪林舊在楊墓山唐武德四年建宋紹興中
移建今所
彌勒寺在府東南多福鄉唐貞觀二年建
均慶寺府東南湖陽鄉唐乾元二年建
東承天寺在府姑孰鄉上官莊唐大中三年建
廣教寺府城東黃池鎮唐大中三年華林覺禪師
建宋紹興中改今名
大仁寺在府北慈湖馬鞍山唐天成元年建
廣福禪寺在府北黃山巔宋嘉祐三年建賜額廣
福院
藏雲寺在府城東歸善鄉舊名延壽院又名雲際
院宋嘉祐中改今名
無相寺在府城外尚書塘一名靈山寺元皇慶二
年建
吉祥寺在蕪湖縣西五里舊名永壽唐永和二年
建宋景祐中賜名吉祥院
東能仁寺在縣東即南唐古城院也宋大中祥符
元年改曰東承天院政和中遷於城東寺後為夢
日亭址
普門寺在縣西南丹陽鄉甸山舊名普濟院南唐
順義五年建明洪武中改今額
普濟寺在縣南舊名水西宋天聖改今額以
上蕪湖縣
廣善寺在繁昌縣南十里八峯山下寺始於東晉
明寶月禪師卓錫於此山多異蹟
隠靜禪寺縣東南二十里隠靜山一名五峯寺六
朝宋杯渡禪師建宋大中祥符間改晉慧禪寺嘉
祐三年建閣藏三朝御書百一十軸
龍泉寺縣西南二十里清隠山唐乾符間建
善利寺在縣治南先在舊縣名善利院宋太平興
國間建明天順元年遷縣寺移今所
靈山寺縣西北靈山墩宋嘉祐間名戒香院明改
今額
圓炤寺在縣西十里銅山下
化城寺縣東北三十里峩橋鎮舊在靈塘名松城
寺宋焦韜移此嘉祐八年改今額
幢山寺縣西三十里青山下宋淳熙六年建有甘
泉古井碑
龍華寺縣西十五里宋紹興二年建以上繁
昌縣
玄妙觀舊名天慶在城北宋太中祥符間建紹興
二年徙建新城西門内
希夷觀府城崇教坊舊在城南宋紹興元年建名
希夷堂元元統六年遷建於此改今額
寧淵下觀在蕪湖縣西四里上觀舊在蟂磯山因
風濤不便祈禱即佑聖祠增創宋隆興中賜今額
元帝觀在繁昌縣西十五里紅花山頂唐乾符間
建山腰有半山宮
西延觀在繁昌縣西五十里荻港鎮舊名清華宋
改今名相傳趙自然住此修煉
神霄宮在采石鎮唐賢坊内有太白祠宋嘉泰元
年建
禪那院在府東南丹陽鎮齊永明二年建舊名禪
定又名宣善宋淳祐中改今額
淨居院在府多福鄉孳牧厰梁大寶元年建
太平興國院府東白苧山宋紹興三年勅建
廣濟院在蕪湖縣北赭山南麓唐乾寧中建有塔
黃庭堅滴翠軒遺址在焉
西能仁院在蕪湖縣治後即南唐古城羅漢院宋
政和元年與東能仁寺同賜額真宗御書閣在焉
常寂院在繁昌縣東北雲居山創於唐名古城寺
宋嘉祐中改今額
香雲院在縣東北三山香爐峰唐元和中建宋嘉
祐中改今額
崇法院縣南二十里唐建名雲峰菴宋嘉祐中改
今額
資聖院在縣東南隠玉山舊名浮丘寺宋嘉祐中
改今額
清隠院在縣西青山一名青山寺山下有翠麓亭
太極洞
普照禪林在蕪湖縣西北五里
廬州府
壽龍寺在府東南五十里晉建
浮槎寺在府東浮山上梁建初名道林又曰福嚴
先有梵僧過是山曰此闍耆一峯也
萬壽寺在時雍門内歲豐橋南唐武德間建
開福寺府西大蜀山唐貞觀間慧滿禪師道場有
碑記
明教寺在大東門内教弩臺遺址唐大歷中裴緝
奏為明教寺三城寺在府城東
天王寺在西平門内唐建明正綂丁卯重建有碑文
地藏寺在北城内宋淳熙八年建
五星寺府南嶽廟東宋咸淳中建
邑棠寺府東三十里宋建羅漢寺在明教寺後
石佛寺在三河鎮宋建包城寺在店埠鎮元建
寶福寺在府小蜀山元建演法寺在府梁縣鄉
金剛寺在廬江縣東南紫芝坊即楊行密故居舊
名光化吳主建以居伏虎禪師
妙光寺在縣西南元建
冶父寺在縣東北二十里唐伏虎禪師建
國朝順治四年重修大隆寺在縣東南元建
金牛寺在縣西南四十五里宋僧安雅建有塔
竹林寺在縣東六十里宋慶元五年建
甘泉寺在縣東元建
國朝順治十一年重修以上廬江縣
觀音寺在舒城縣治西唐建
白水寺在縣西鄉
真如寺縣南十里千佛寺縣東二十里
大聖寺縣東十里俱宋建旌忠禪寺在縣西
香社寺在縣桃城鎮伏虎寺在縣城南三里
淨梵寺在縣西周瑜城俱元建
西伏虎寺在縣西梅嶺内有錫杖泉虎跑泉
以上舒城縣
景福寺在無為州治西唐貞觀中建
國朝順治十五年修
羅漢寺在州城東唐永徽三年建
延福寺在州南宋淳祐三年建
寶林寺在州西有古塔唐垂拱二年建
南汰寺在州汰水之南宋咸平元年建有古塔
北汰寺在州汰水之北唐永徽二年建
雙泉寺在州北鄉唐伏虎禪師建
泗州寺在州太平鄉宋開寶五年建
慈雲寺在太平鄉宋建淳熙中勅賜教忠禪院
巖臺寺在州開城鄉宋景德三年建
報國寺在州開城鄉宋建
國朝順治五年修以上無為州
定林慈氏寺在巢縣崇善坊梁建宋乾道中建塔
西隱寺在縣臥牛山下梁建宋景定明宣德重修
見寺碑
濡須寺在縣龜山上金城寺在縣西南
圓通寺縣南二十里宋建
相山寺在縣南山中宋開寶四年建高宗嘗幸其
處勅賜教忠禪院
大甘泉寺縣南散兵鎮宋淳熙間建有泉清冽出石洞
觀心寺在縣鎮南橋宋淳熙間建俗呼銅煬寺
法輪寺在縣白露河宋紹熙間建有石柱輪藏古塔
竹城寺縣西七十里即寶林院宋寶祐元年建
大力寺在縣王喬洞東北宋景定間建傍有大力
泉深不可測味極佳為合境第一以上巢縣
玉虛觀在府城内即子胥臺一名中聖宫
梓潼觀在府玉虛觀東白鶴觀在府東門唐建
冲元觀在府城南三河鎮元建
玉虛觀在廬江縣南關一名南臺相傳左慈所居
内有丹井遺址真武觀廬江縣西門外
洞元觀在舒城縣北門外宋元祐中建
崇德觀在無為州治東隅舊名羣僊觀宋建
國朝順治十五年重修
白鶴觀在州襄安鎮墩上唐建墩形如印高十餘
丈中有墨泉
紫薇觀舊在巢縣北十里金庭山下世所稱第十
八金庭洞天也晉咸康四年創宋寶祐二年勅建
有碑湖山重複巖谷幽閟三峯峙於前兩洞擁於
後今遺址猶存宋末遷入於城洪武二年再遷於
縣治西北臥牛山
聖妃神宫在府東湖内姥山上晉時勅建
鳳陽府
龍興寺在府東三里盛家山南初名皇覺寺明太
祖微時潛蹤之地洪武初改今名有太祖御書第
一山三字碑隂有御製文又有神宗勅賜藏經康
熙十二年重修
洪戒寺在府治東
栖巖寺府西白石山有石室宋高宗賜御書於此
靈泉寺府東南武店中有銀杏根盤數丈元建
大聖寺府西南一名白塔寺元建
法華寺在府西内有七級浮圖
竹林寺府南門外明建
開元寺在臨淮縣聞賢門内一名莊臺寺唐開元
二十六年詔天下州郡各建一大寺以紀年為額
南唐主李昇微時嘗寓此鍾離寺在縣東
竹林寺在縣曲陽門外創自唐時明洪武初復建
淨衆寺縣東北六十里宋咸淳間創弘治元年復建
大聖寺縣東北七十里宋咸淳間建
真如寺縣東二十五里元大德間建明洪武間復建
戒香寺在縣南明正綂間重建賜舊額以上
臨淮縣
大聖寺在懷遠縣南一里宋雍熙元年建明洪武
重建
水月寺在縣北一里華嚴寺在縣西元建
崇寧寺在縣龍亢集靈巖寺在縣塗山東頂
山香寺縣東北二十五里羅漢寺在縣東二里
以上懷遠縣
禪窟寺在定遠縣西北三十里唐元和間建明洪
武八年重建寺當山腰有泉穿屋壁而出聲泠然
若絃奏前有繫虎石旁有茂林修竹森映寺宇
國朝康熙十九年重修
西禪寺在縣治西舊為學宫宋咸淳間建明洪武
間修
能仁寺在縣東北宋建元封寺在縣東六十里
大聖寺有三一在縣東十五里一在縣西三十五
里一在縣西南三十里
大山頂寺在縣東八十里包公寺縣南二十里
南萬善寺縣南四十里
永興寺縣南一名九子寺
南觀音寺縣西南四十里
慈氏寺在縣西九十里宋紹興間建明洪武間修
槎枒寺在縣西北七十里明洪武十六年建勅賜
圓通禪寺前有石塔二石碁枰一以上定遠縣
釋迦寺在虹縣城東南隅明洪武初建
清涼寺在縣東北朱山下潼城寺縣東北潼城河
定林寺今為虹縣城隍廟止存碑記
祥蘭寺在縣赤山以上虹縣
棲賢寺在壽州六朝時古刹
興福寺在州西北芧仙洞
駐駕寺在州南明成祖曾駐駕於此
黃溪塔寺在州南一百三十里以上壽州
報恩寺舊名東禪寺在鳳臺縣治東北隅有塔宋
天聖間建明洪武中修改今名以上鳳臺縣
聖果寺在宿州東北宋治平丁未建明洪武二年
重建
上元寺州故相城内漢御史薛廣德授二龔魯詩處
中元寺在州泉山陽方汀即元之福勝院有碑
大覺寺在州西關以上宿州
聖壽寺在靈璧縣東三里創於元時明洪武間重修
陽城寺在縣齊眉山之東明永樂初車駕駐蹕於
此
興龍寺在縣雙溝渠九灣寺縣南九十里
魏橋寺在縣治一名普濟寺有碑文以上靈
璧縣
會仙觀在府東十五里臨濠水面奕壇世傳有仙
人會奕於此故名
翊真觀俗稱前宫
玄妙宫俗稱後宫並在府東南
通真觀在臨淮縣昇仙坊元至治間道士王永模
創明洪武中復建内有石碑刻藍采和像濠梁志
采和一日即市樓飲酒有五色雲覆樓上飲畢乘
雲而去今觀即其地也
玄妙觀在懷遠縣塗山舊名天慶觀元大德間改
今名
漆園觀在定遠縣治東濠梁志云唐弘道三載勅
建
隠僊觀在定遠縣東南六十里宋宣和中建
真武觀在定遠縣東後街
隠真觀在虹縣東南隅元泰定間建
梓橦觀在壽州北學正黃竒士講學處
玄妙觀在鳳臺縣西北明正統間建
天慶觀即上真觀在宿州北關雍熙中回道人訪
觀主不遇題詩於壁以玉筯篆其字往往為人刮
去煎湯療病字跡旋刮旋生
南華觀在靈璧縣治北潼山舊傳莊子嘗居此元
至元間建
插花塔在宿州西南宋至正間建常燦五色毫光
鄉人異之明永樂七年坍塌得舍利子十一顆佛
牙一枝獻上上令火之金光燦爛乃命收舍利以
佛牙給還佛會鎮塔
穎州府
資福寺在府治西南宋建明洪武十六年重修貯
藏經
新渡寺在府治宋蘇軾於此餞歐陽叔弼有詩
善現寺在府東明太祖曾駐蹕於此奉勅建亦名
北照寺
香臺寺在府沈丘浮香臺上四面皆潁水繞之
艾亭寺在府南鄉古艾亭
龍興寺舊在潁上縣通津門内元末改為倉明洪
武六年重建於城外北關永寧寺在縣東門外
宿緣寺縣西南五十里古南趙寺明洪武中建
新興寺縣西南四十里靈臺寺縣西南五十
里
水月寺縣西正陽鎮以上潁上縣
福昌寺在霍丘縣治西宋治平間建
聖壽寺縣南開順鎮宋建
圓覺寺在縣西北明洪武二十五年勅建賜額
華嚴寺縣北十里普濟寺在縣大别山
金華寺縣芙蓉山隈硃砂寺縣南有浮屠
蓮花寺縣南六十里走馬嵓寺在縣開順
鎮月峯寺在縣西三里
七井寺縣長山中香山寺縣南百里
龍泉寺縣東十五里以上霍丘縣
咸平寺在亳州城北門内明洪武二十八年建
鐵佛寺有三一在州南三十里一在州南七十五
里一在州西北四十里
北李村寺在州東南
大雲寺在州東南有石塔又一在州東南一百六
十里
石佛寺有二一在州東南六十里一在東北二十
五里
留鹿寺在州東南元時建
楊村寺在州東南明弘治三年建
海會寺州東南百二十五里
華嚴寺有二一在州東南百四十里一在州東百
里
晉菴寺在州西西臺上明成化七年建以上
亳州
興國寺在太和縣東門内明景泰間建掘地得斷
碣有興國二字故名
運丘寺在縣運丘上有古檀樹幹可十圍葉蔭二
畝
倪丘寺在縣倪丘東有古銀杏二株連理大可數
圍
天宮寺縣東天保鄉金佛寺縣北六十里
海眼寺縣北三十里原有二塔其一與寺俱廢其
一尚存今人呼為雙浮屠
朱家淺寺縣西北七十里以上太和縣
慈氏寺在蒙城縣東南有古浮圖一座舊名慈氏
院元至正間因故址修建明洪武十五年重修改
今名
興化寺在縣東宋建
福聖寺在縣西元延祐中建
普照寺縣西鐵牛嶺
太平寺縣西西陽集俱元建
壽聖寺縣西蒙觀鎮之後唐開元初建
普濟寺福建寺俱在縣北元泰定五年建
以上蒙城縣
迎祥觀在府西北隅元泰定二年建明洪武中修
相傳張三丰修煉於此遺有混元衣至今猶存
靈壇觀府城内有再生檜樹
東華觀潁上縣城内元建明洪武十年重建
九仙觀在霍丘縣開順鎮三清觀在霍丘縣西
門外
東來第一宮在府西關
國朝康熙初建
清華觀在太和縣東三十里
丹陽觀在蒙城縣西南金興定二年建後廢為預
備倉明改建於崇元觀側
慶真觀蒙城縣東北元至順元年建
清源觀蒙城縣西街明嘉靖間建
寥陽萬壽宮在亳州城内元通真子劉志義建編
修汪禧撰碑記今為軍儲倉又為儒學碑猶存
天静宮老子所妊之地在州東福寧鎮基址猶存
有元張起巖撰碑
興國院在城父之北楊團村舊名大聖元泰定二
年改曰興國
法相禪院在亳州治宋建穆修作記
滁州
龍興寺在州城中舊名興壽院周顯德中改今名
明洪武十八年無為禪師重建
開化寺州南琅琊山唐大歷中刺史李幼卿與僧
法琛建宋太平興國中賜今額藏累朝御書明洪
武中拓而廣之今屬龍興寺
光孝寺州西南二里宋元豐間有僧淨果創報恩
光孝禪寺熙寧三年賜額壽聖政和七年改為神
霄玉清萬壽宮宣和間復為寺紹興間始賜今額
今為保豐堂
龍蟠廣福寺城南十七里僧慧江建
黃悦廣福寺州東南四十五里宋皇祐初建熙寧
中賜額壽聖淳熙中改今額
葛城廣福寺州東南五十五里即莊嚴寺明天順
間改今額龍華寺在州西豐山後
新珠廣福寺州西四十里明弘治中重修
幽棲寺在州西南舊名黃草窪明萬歷初建有羅
漢像五百尊
黃山寺州西八十里有石柱刻祥符元年造
法華寺州南蓼湖之西南宋嘉定間建
寶林寺在全椒縣西南唐貞觀七年建
新興寺縣西南三十里宋紹興間建
永安寺在縣東宋建康豐寺縣南二十五
里神山寺縣西北唐建
福山寺縣西北有古井七
石溪寺縣西七十里元至正中建以上全椒
縣
吉祥寺在來安縣治北僧會司在焉宋建
延塘寺縣東南五十里本真覺院宋天聖三年建
治平中賜額壽聖後改今名
三城寺縣西南五十里宋慶歷三年建
孔雀寺縣西北練寺山獨山寺縣西北三十
五里
太平興國寺縣治西北八十步唐淮南節度使劉
長慶捨宅為寺宋太平興國中賜額
龍泉寺縣東北三十里元建
寶積寺縣北石固山白塔寺縣北六十里
新興寺縣北三十五里元至正元年建
普賢寺縣北三十里宋元祐中建明正德間修
永興寺縣北長店橋宋建以上來安縣
梓橦觀在州城内即舊文昌宮元泰定間建
真武觀在州東即真武壇宋咸淳中建
白鶴觀在全椒縣治西唐垂拱初侍郎邢文偉建
開元觀舊在來安縣北宋淳熙間移東門内明重
修(附)明周之冕記(來安邑東有開元觀或曰是唐開元時建故名也余考來安有)
(縣起于南唐是廟乃能先縣而有且縣設之後遷廢靡定而是廟巍然獨存豈其未經兵燹耶抑神)
(靈呵護雖兵燹而廟貌猶昔耶是皆未之或知也苐所祀者為真武神帝之神徧海宇今邑之祀帝)
(也吾誠莫測其來其著響應于前朝也吾亦不得詳其顛末惟我高皇混一寰海時東吳有士誠西)
(楚有友諒二雄最稱勁敵雖然士誠猶自守虜耳若友諒奄有荆漢富強獨最雖吾郡鄱湖之戰殱)
(厥渠魁而子理奔武昌阻險力守未可一鼓而下乃聖衷政爾猶豫未决入楚之師而帝儼然應之)
(以夢揖讓一堂語為指導自稱迎駕復許嘿助且囑以草廬既毁成業之後欲聖祖鼎新其廟則其)
(靈爽赫著何如耶爰以江漢削平我聖祖思酬神功命有司于太和舊勝置黃金殿爼豆千秋香火)
(之盛甲寰宇無兩嗣後威靈赫著遐邇傾慕四方之民梯航謁拜者日不可隸首記而神且區别善)
(惡立著報應故其為震悔自新者不少則神之德著於民生盛又何如也以功若彼以德若此宜乎)
(崇祀者徧海内何獨太和又何獨於來安惟來安有廟最久而湫隘特甚帝嘗徵夢於别駕愚谷周)
(君召乃崇其棟宇廣其址基與諸父老共維新之事成屬余為之記)
梓橦觀在來安縣南真武觀來安縣南水
口集
寶公菴全椒縣西七十里即龍山寺梁武帝建
雲隠菴全椒縣西北五十里宋嘉熙間建
全容宮在州學宮東明萬歷三年建
玉皇殿在州城西南琅琊山梁柱皆以石為之
和州
百福寺在州城内唐貞觀二年建初有五寺因名
以五華寺一曰文殊二曰泗州三曰淨土四曰彌
勒五曰百福元末俱燬於兵吳元年僧法珪重建
百福寺
廣勝寺在東北烏江鎮香延寺在州南俱唐
建
乾明寺州東南乘駟橋東其西即宋學舊址
普明寺州東南天門山後元至正二年建
極樂寺州南四十里
梵行寺州南五十里有古塔
妙巖寺在州南裕溪北清福寺州南二十里
晉建
延慶寺在州西長壽鄉宋熙寧三年建
莊嚴寺宋太平興國中徙苦林村有海棠洞罩春
亭
開化寺在州南六十里宋元祐中建
香社寺在州北寺旁有香泉故名有昭明書院有
塔寺後有二松甚竒
赭樂寺州北五十里以土沙赤故名宋嘉定十年
建
馬鞍普明寺州北馬鞍山中元無用禪師建
六墳寺州北如方山下相傳有僧六世修道此山
六墳在焉故名釋迦方誌東晉隆安初涼州沙門
釋寶雲堂遊天竺大夏解諸國音詳譯經論後自
江表幽棲六合山以終六合即今如方山此寺所
由創也
孔夫寺州北孔夫山下明嘉靖間重修有碑記
華嚴寺州東北三十里宋建
甘露寺州東北二十里元至正三年建
泉水寺州西北七十里寺有泉甚竒唐貞觀五年
建
安國寺在含山縣城西南唐貞觀中澄禪師建
褒山寺在縣北褒禪山因唐貞觀惠褒禪師得名
宋元豐中黃庭堅王安石王回皆有記張孝祥書
寶塔額明永樂中鄭和使西域還建殿堂制度甚
工無蛛絲鼠竁云有辟塵珠所致然不知所在藏
經楮小而古蠧不敢蝕云有異香所塗住持世守
更有玉杵銕杖金磬錦帨玻璃盤旃檀座等物或
侵或毁無復遺者
興教寺在縣東關舊名興教院唐貞觀二年鐵船
祖師創明洪武十五年重建有飲馬池卓刀泉
正覺寺在縣運漕鎮唐貞觀二年金禪師建
大善寺在縣南唐鐵禪祖師建
三塔寺在縣十四都永興寺縣十四都有
湯泉
華陽寺在縣十四都寺後有華陽洞
雲閣寺縣北三十里唐鐵船禪師建
普明寺在縣太湖山宋元豐二年無用禪師建
佛慧寺縣西三十五里元至正間建
城山寺縣昭關山麓曲徑逶迤幽静特甚
圓通寺縣南黃稻山明山寺縣六都明山
淨戒寺縣南七十里唐貞觀二年守密禪師建有
彭祖煉丹井併仙室在焉以上含山縣
元妙觀在州治西南宋熙寧六年建舊名天慶觀
元改名
淳熙觀州南四十里葛仙翁嘗煉丹於此有八卦
池宋太祖駕幸觀誕生太子又名壽寧宮
棲雲觀州西南三十里即今棗林寺
元真觀州治南宋建元燬明洪武元年復建
寶臺觀在含山縣東街宋張知觀建
長真觀在縣白石山即彭祖仙室一名白石觀
麟川觀縣南六十里
蒼山菴縣南十三都菴有龍泉禱雨輒應
雲霧菴縣北二都三元宮在縣運漕鎮
大徹禪院在縣太湖山西鶴巖禪師建有雷鳴泉
象鼻峰洗心澗疊玉屏諸勝
廣德州
天壽寺在州治東一名開化寺唐天祐間法苑禪
師建宋太平興國中賜額
聖感寺州治東南隅亦法苑禪師建宋賜額
天寧寺州城南唐元和中歸宗禪師建
定慧寺州南十五里舊名竹山寺唐咸通八年建
明太祖駐師廣德更今名
唐興寺州治北三十里唐武德二年建
海會寺州治西南五十里晉義熙中建
牧馬寺州治西南東泉寺州治東北四
十里上辛豐寺州治西
靈山寺州治南七十里崇法寺州治南
雲門寺州北以上六寺俱唐建
鎻山寺州北二十里宋至道二年建
上柳寺州北二十五里宋淳熙中建
明教寺州治西宋崇寧二年建
東山寺州南宋元祐中建右辛豐寺州南宋元
祐建
資福寺在州西宋大中祥符中建
資聖寺在州北宋大中祥符中建
保安寺州北六十里南唐保大七年建
石溪寺州治東南五十里元延祐中建
開法寺在建平縣城内梵王寺縣東南二十
五里
寳光寺縣西南三十里
寳林寺縣西南六十里
興教寺縣南四十五里靜覺寺縣南八十里
靜安寺縣東北二十五里龍會寺縣東北四十
里
壽昌寺縣北三十里一名雙柏寺
玄妙觀在州治東門外舊在州南初名天慶觀唐
貞元元年易今名明嘉靖初移建
越城觀在建平縣西北二十里
陽春觀縣北二十里
存真道院在縣治東明洪武中建
六安州
觀音寺在州城西南唐建有碑刻吳道子畫大士
像
文殊寺州武定門外西安寺州通濟門俱
宋建
化城寺在州溶河西北石佛寺州四十九都
宋建
雲居寺在州西北獨龍澗水繞環其旁唐建
華巖寺州南響河口與八仙巖相望唐開寶間建
有碑
黃蓮寺州西四十里寺前有池舊生蓮花色如金
明嘉靖間重修得斷碑載建炎年號
隆興寺州西南九公山南元建
萬壽寺在英山縣南元建
長石寺在縣治西北萬峰寺縣西北俱宋建
神峰寺在縣西神峰山上以上英山縣
灊臺寺在霍山縣西灊臺山元建
會勝寺在縣挹秀門外有古佛古爐皆元時舊物
復覽寺縣東二十里有聖泉三清馨異常
雲峰寺在縣西野雞嶺
水口寺在縣西三十五里仙人沖山凡數折竒削
天成諸峰環抱以上霍山縣
佑聖觀在州東北儒林岡左宋建
太乙觀在英山縣治西元建
祐聖觀在霍山縣西冲虛觀霍山縣南俱
元建
萬壽禪林在州通濟門外即大悲禪院内建御書
樓
泗州
大聖寺在州治西唐普照王寺中宗避太后諱易
曰普光王寺屢燬元再建有趙孟頫記明永樂中
重修
福慶寺在州治西即今觀音寺宋淳熙中建明萬
歷間構藏經樓於内臨淮寺州東四十里
明建
臥佛寺州西甓山上明建
恭覺寺州西北龍窩鎮元延祐二年建
鐵佛寺州西四十里寺有古鐵佛唐建
上龜山寺在盱眙縣西南宋天禧二年建明洪武
初重修有無梁殿鐵羅漢一百二十尊
下龜山寺在縣東三十里宋天禧間京師歲旱有
浮屠人斷臂禱雨官為起寺於龜山所謂金臂祖
師明洪武八年僧永正重建佛像皆鐵鑄
大寶塔雲寺在縣南一百二十里唐建明洪武五
年修
靜明寺縣東紫陽山宋建明景泰中修有古塔
開化寺縣西七十里宋皇祐間建明洪武中修
五塔寺縣西南面臨淮水寺後舊有五塔下有石
室三聯即今之歸雲洞
靈巖寺在縣西浮山頂上以上盱眙縣
真勝寺在天長縣東梁普通間達磨建明洪武中
修
羅漢寺在縣東唐貞觀中建明洪武間修
地藏寺在縣東北大悲寺在縣西俱唐建
寶定寺縣西南三十五里明洪武中建
勝因禪寺縣東南四十五里宋建
禪林寺縣東北城門鎮東元至正五年建
天官寺縣東横山明洪武二十二年重建
宣梵寺縣西四十五里元文宗時建明正統間浚
古井獲石佛三十有六以上天長縣
壽聖寺舊在五河縣北宋德祐中建明洪武十九
年移建於縣西
三清觀在州治西宋咸淳九年建明洪武三十年
修
瑞巖觀在盱眙縣玻璃泉南石巖上宋時女冠朱
妙真建明永樂間修真妙觀在盱眙上龜山
至道觀在天長縣治宋建
玄妙觀在天長縣北即真武祠
天保宮在五河縣東南明嘉靖二十五年改建四
十年重修為祝慶之所
觀音院在州東門山宋嘉祐間建明洪武中修
嘉祐院在盱眙縣昭信集宋建
興教塔院在天長縣銅城鎮明洪武二年重建
真武廟在州北門城上即今老君堂明洪武初建
靈瑞塔在州城西唐景龍中建宋太平興國七年
奉勅重建塔高十三級改名雍熙塔後燬元延祐
二年改建甎塔高一百五十尺基廣二十一丈有
趙孟頫碑記
國朝順治九年重修
江南通志卷四十八
