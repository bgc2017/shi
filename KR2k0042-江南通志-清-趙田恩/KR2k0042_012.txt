江南通志卷十三
輿地志
山川(三)(常鎮淮三府)
常州府
横山在府治東北三十五里舊曰芳茂山晉右將
軍曹横葬此因易今名而芳茂特為一峰之號風
土記又謂之大横峴北五里曰三山三峰相連中
一峰尤峻拔又十里曰高山俗名舜山
孟城山在府北八十里或云晉孟嘉嘗隠於此俯
瞰大江孟河經其下入江山相近有嘉山山有白
龍潭鄉人歲旱禱雨於此孟河東有黃山亦臨大
江
黃公山在府治東南八十里相傳為楚黃歇封地
又南有章山又東南有龜山又南有梅堂山(以上)
(武進縣)
官長山在府東南其峰雄冠諸峰若官長然故名
上有龍泉仙人洞獅子巖
夾山在府治東南七十里中包秦陽二小山因名
半屬江陰
馬跡山在府治東六十里太湖中其西麓地名西
青石壁屹立下有四穴圓徑盈尺深六七寸水落
則見相傳以為神仙馬跡云
夫椒山馬跡之從山也東曰夫南曰椒春秋吳敗
越於夫椒即此
津里山與馬跡山相連舊名秦履山相傳始皇嘗
自夾山登此唐邵偃記云山連馬跡夫椒峰巒圍
合波影映帶實為奇觀按江陰縣西南二十里有
秦望山俗稱茶岐山蓋即此山也(以上陽湖縣)
錫山在無錫縣西五里惠山之支隴也陸羽志云
山東峰當周秦間大産鉛錫漢興始殫遂以名縣
山下有錫山澗流第二泉之水
惠山在無錫縣錫山之西一作慧一名古華山又
曰歴山又名西神山山有九隴蜿蜒如龍故又名
九龍山南北連亘百餘里磅礴甚遠舊志謂其北
十里為龍山者誤也山上為九峰下有九澗有惠
山寺第二泉在焉其第七峰為石門水簾洞在焉
第二泉之上有若冰洞深不可測或云泉發源於
此有方圓二池其中相通而圓池最佳以唐陸羽
所定故又曰陸子泉暗渠東出流分為二一下雙
河一入梁溪泉上有亭康熙二十三年
聖祖仁皇帝南廵駐蹕汲泉先進
兩宫然後酌而嘗之二十八年
聖駕自浙還復臨泉上
御書品泉字命諭德秦松齡刻於漪瀾堂
賜秦氏寄暢園二額一曰山色溪光一曰松風水月山西
北為龍尾陵道楚春申君所築上有白龍潭惠山
之陽為青山粲山章山墨潭山上有石池其水如
墨又南為唐山歷山名為華&KR2278;口在無錫縣惠山
南二十里其西有柯山風土記云吳仲雍六世孫
柯相所治與歷山相望俗合名曰舜柯山按漢志
無錫有歷山春申君祠正謂今之惠山也後代乃
指此為歷山耳
獨山在無錫縣西南十八里東為五里湖西為太
湖其三面皆山而勢不相屬故名北與管社山相
望為浦嶺門南與充山相望為獨山門凡梁溪之
水入五里湖而西皆由二門以入太湖又獨山西
曰三山亦在湖中
横山在無錫縣西南二十里東與龍山勢若相附
而中斷為平疇通華&KR2278;口梁溪入太湖之所經也
其下有太小澗名盤龍南有鎮山鎮山東有管社
山南入於湖
寶界山在無錫縣西南二十五里一名漆塘山東
盼五里湖西臨震澤上有通惠泉太白老人躍鯉
諸峰宋知州錢紳卜築於此其南為大浮山東南
為石塘山下即石塘枕長廣溪
路耿山在無錫縣石塘山北於羣山中特高上有
石池不盈不涸前長廣溪後太湖左五里湖良為
勝景南為許舍山
華藏山在無錫縣西南三十五里其陰又有青山
東臨太湖舊有雲海亭即望湖亭也青山西有韓
灣孟灣諸山
閭江山在無錫縣西南四十里南畿志云下有太
湖别浦名閭江因名山麓有天井泉故又名天井
山其西為胥山又西有歸山吳王既浮子胥於江
國人於此山望其歸也
軍將山在無錫縣西南四十里濱於太湖南畿志
云南唐時戍兵於此以備吳越故名山下有甲仗
塢其支峰為象山相接者有五浪山白茅山羊祈
山又軍將東南斷而復起者為長泰山
吳塘山在無錫縣西南五十餘里白茅之南西臨
太湖下山東南三里許接長廣溪遂入於湖曰吳
塘門遂至鵓鴣山
大小雷山在無錫縣西南太湖之濱延入里許危
崖三面波濤衝激訇若殷雷小雷西有盤塢山其
形盤曲窅然而深樵者裹糧而入
竹山在無錫縣太湖之濱長林怪石勝冠羣山下
有石跨立水次其廣倍虎邱千人石
琴山在無錫縣東五里湖東隔湖與寶界山相望
皇山在無錫縣東五十里吳地志云泰伯所葬西
有吳王墩即梅里一稱鴻山謂東漢梁鴻曾居此
東嶺有梁鴻井
香山一名顧山在無錫縣與常熟江陰界上有龍
潭
安陽山在無錫縣西北五十里與府治界風土記
云周武王封周章少子贇於安陽即此卒葬其下
山勢峻拔有峰名文筆又有龍湫廣袤三丈南徐
記云山産石堪作器江東數州皆藉之
膠山在金匱縣東四十里與惠山東西相望宛若
翠屏九域志云山嶺路南有梁蕭侍郎故宅今為
興化寺有泉二一曰竇乳一曰滌硯其西為鳳凰
山西南有白檐山
芙蓉山在金匱縣東北二十五里芙蓉湖在其下
山以湖名也上有二峰一名龍井一名天乙
金匱山在金匱縣城中向謂邑之鎮也産石玲瓏
採取傷耗今為土阜矣金匱分縣以此名
君山在江陰縣北二里君謂春申也亦名瞰江山
突起平野横枕江流四望無際延攬可為雄勝宋
有松風亭今廢又有浮遠堂取東坡江遠欲浮天
之句以名
青山在江陰縣西十里秀銳孤立寰宇記云上有
九爐為干將冶鑄之所
觀山在江陰縣西南二十里相傳吳王之所遊觀
也故名西與府之觀山相屬
由里山在江陰縣東南十五里或訛為遊鯉山其
巔出雲以為雨候上有白龍洞山側有瓠子岡
白龍山在江陰縣東南五十里其上有龍洞歲旱
禱之時應
綺山在江陰縣東十里宋志云昔吳王泛舟至此
見野花如綺因以名山有善利泉清冽甘美
敔山在江陰縣東十五里山上有堆阜纍纍相比
以形如敔而名俗謂耙齒山
定山一名女山在江陰縣東二十五里舊志以敔
女為一誤也唐法響禪師駐錫於此有玉乳泉又
名虎跑泉
稷山在江陰縣東三十里又名薛山相傳唐薛稷
别業在焉相近為覆酒山又名為覆舟山
沙山在江陰縣東四十五里初本平陸晉宋間江
潮湧沙而成楊吳敗吳越兵於沙上即其地
白鹿山在江陰縣東五十里宋志云昔吳王出獵
得白鹿於此因名
黃山在江陰縣東北六里亦取春申君姓為名上
有席帽峰輿地志云上有石室為楊吳時烽火之
所遺址猶存下有郭景純故宅西北相接者為大
石小石二山其下有石離立俯潄江濤奇險清絶
蕭山在江陰縣東北十五里一名小山祭江臺在
焉其東有彭公山宋志云彭越東征營此故名
真山在江陰縣東北十五里祥符圖經作甄山十
道志云石筏山梁時建至真觀於上改今名山下
有石如牌懸江中故又名石牌山
香山在江陰縣東北三十里吳地志云吳王遣美
人採香於此上有採香徑其地又為香灣楊吳時
張可琮敗吳越兵於香灣即此山西七里曰鳳凰
山又西七里曰蟠龍山
浮山在江陰縣東北揚子江中西臨石矴東控巫
門為江海門戶
盤龍山一名蛟山在江陰縣東十五里源山須知
云唐垂拱中有黃龍盤其上三日
荆南山在宜興縣西南荆溪之南縣志云東漢陽
羡長袁玘有善政其殁也天降銅棺或云山昔産
銅有司采之故名銅官後人乃譌官為棺也山高
而大巖洞絶勝上有龍池歲旱禱雨輙應其北有
善行洞山之東麓為静樂山其南為芙蓉山西為
横山一名大蘆山北為南嶽山孫皓既封國山遂
禪此山為南嶽其地為古陽羡産茶處(附)明都穆
南嶽銅官二山記(己未從潘氏村東南十里行山峽間竹樹陰翳無往來者所值)
(惟樵人一二里至南嶽山按南嶽本衡州之衡山吳孫皓以陽羡山石裂為瑞遣使封之改曰國山)
(遂禪此為南嶽蓋漢武嘗移衡山之祭於灊霍皓竊其義耳南嶽寺在山之麓因山以名門有卓錫)
(泉旱歲不竭又有稠錫樹極高大枝葉與他木絶異相傳唐天寶中有稠錫禪師自桐廬來築庵演)
(法寺與樹皆其遺跡每季春縣官祀山之神然後以茶入貢蓋其地即古之陽羡茶産此獨佳宋鄒)
(忠公自嶺外歸東遊愛之欲誅茅不果而李丞相綱亦留詩山中寺近頗廢法堂後舊有天然井泉)
(甚甘潔已塞於僧予為之惋惜大抵庸僧必敗毁山泉景物以絶遊者此其恒態不特一井然也寺)
(之左三百步有飛瀑千尺如白龍下垂匯而為池僧言稠錫禪師剖腹洗腸之處今名洗腸池予欲)
(南上登銅官山路陡峻不可以輿循厓而行旁無草木下視甚危時東風横發四山圍之力益勁予)
(與隸僕屢仆相顧皆大駭扶擕而前七里達僧庵一僧已出童子煑茶供客其側有善行洞昔善行)
(尊者之所居也洞深數丈坐石小飲午飯於僧庵庵之後巨石如偃其隙流泉涓涓不息晝夜僧引)
(之以竹終歲仰給殆天授歟山高百八十五丈周十五里為一縣之鎮予所歷僅及其半聞山巔池)
(有三足鼈六目龜詢之山人云今不復見惟蜤蝪遊其中縣官值旱禱雨輒應興盡不暇登陟銅官)
(之說縣志謂漢令袁玘有善政其歿也天降銅棺遂葬於是今山南巨石高壘若塚狀咸以為玘墓)
(所在殊不經意昔者兹山産銅有司採銅於山如鐵官鹽官之類後之人訛官為棺云姑識之俟博)
(識者)
煙山在宜興縣西南三十里諸峰環峙南曰羅漢
北曰鷄籠東曰仙人西曰紫雲有魚磯下臨深谷
世傳孫堅嘗釣於此
唐貢山在宜興縣東南三十五里東臨罨畫溪山
產茶唐時入貢故名一名茶山有金沙泉在其下
香蘭山在宜興縣東南五十里南曰大蘭北曰小
蘭皆產蘭與香山相接後遂合而名之其北麓濱
於太湖名曰蘭渚相近者有大潮山一名南山其
西有楚山
㞯山在宜興縣東北二十五里上有龍池龍祠其
東為虞山東北為金鵝山唐改義興為鵝州以此
陽山在宜興縣東北三十五里風土記作㟄山上
有周子隠試劍石淬劍遺迹具在
&KR1432;山在宜興縣西北七十里西界溧陽漢建武中
嘗封蔣澄為&KR1432;鄉亭侯即此其對峙者為卧牛山
荆山安樂山
柚山在宜興縣西北八十里昔多橘柚懸瞰洮湖
與二坏山對峙二坏皆在洮湖中曰大坏山小坏
山四面水環蹵浪如雪湖濱又有漸山峰巒亦奇
甑山在荆溪縣西南二十五里有南甑北甑其形
如甑雲湧若炊烟然
小心山在荆溪縣西南三十五里一名敷金嶺君
山之西峰也寰宇記云金硎承小心以山下有泉
流砂其色如金故名即金砂泉
國山在荆溪縣西南五十里東接芙蓉據吳志當
名陽羡山吳天璽元年有石裂成室孫皓遣官封
禪改曰國山立石頌德蓋仿漢武移衡山之祭於
灊霍也山形如鼓篆文環繞其上今多漫滅不可
讀其地又有離墨山以古鍾離墨得道於此而名
或以為即國山
龍池山在荆溪縣西南七十里山高五里南曰白
雲巖稍西曰伏虎巖上有二池相傳以為龍之所
潛山所由名也
章山在荆溪縣西南七十里舊稱黃山風土記云
即今方巖也與沸泉武花二山連亘入寧國界通
典云陽羡有章山又武花西北有礪山形如礪石
下亦有金沙泉
茗嶺山在荆溪縣西南八十里一名象山一曰閩
嶺自新安而來至廣德入縣界東西支分為衆山
之宗西十五里為馬耳山遥看尖聳登其上則寬
平又西五里為天頂山以其特高於諸峰故名
伏牛山在荆溪縣西南百里一名金牛嶺與晨山
皆界溧陽晨山北為蔣山錦山又北為大小俞山
又分界山亦在西南百里入廣德界
頤山在荆溪縣東南三十五里唐陸希聲退隠於
此謂此山東走震澤震為雷魚龍之所蓄有頤之
象故名著二十七詠記臺池泉石林木之勝有偃
月嶺希聲詩有山嶺依稀偃月形之句山東連洞
靈諸峰屬於蜀山
蜀山在荆溪縣東南三十八里山特峙無附麗原
名獨山宋蘇軾愛其風景類蜀為改今名山麓有
東坡書院
義山在荆溪縣東南六十里東臨太湖西抵垂脚
嶺有義鄉城遺址南入長興界
孤山在靖江縣東北二十里初峙江中距山百步
有石碇明成化八年潮沙壅積山與石碇連為平
陸矣旁有仙人臺及洞
垂脚嶺在宜興縣南六十里入長興忻溪界十道
志云陟者多重&KR1542;故名
楊梅嶺一名山花嶺在荆溪縣君山西昔産蜜楊
梅齊梁間入貢任昉謂其病民奏罷之
黃埠墩在無錫縣運河中流寺塘涇口康熙二十
八年
聖祖南廵駐蹕墩上有佛殿
賜御書蘭若二字額
仙蠡墩在無錫縣梁溪之南舊傳范蠡曾泊於此
一名仙女墩
善卷洞在宜興縣國山東南一名龍巖舊經以為
周幽王時洞忽自裂異形奇狀若飛若墮見者無
不凜然外峭中坦其廣可坐千人壁間皆鑱佛像
有石筍高丈餘謂之玉柱洞有三曰乾洞石室也
又大小水洞泉深不可測三洞相承如重樓宋熙
寧間有僧求洞之深行三十里許見石碓石床甚
異未竟而返(附)明都穆三洞紀遊(義興山水甲於東南而善卷乾)
(洞及大小水洞尤號勝絶歲癸亥夏四月乙卯予始至宜興欲為三洞之遊丙辰遂與客泛舟西南)
(行四十里午食抵玉帶橋舍舟北折渡石橋長松夾道其大有合抱者二里達善權寺寺在國山東)
(南齊建元中建蓋祝英臺之故宅也門有榜曰龍巖福地行松間數百步泉上有亭翼然曰湧金小)
(憩久之復行上圓通閣左祀唐李司空蠙宋李忠定綱李學士曾伯及我朝周文襄忱四公皆有惠)
(於寺而司空則義興人也閣之下多唐宋碑刻不暇悉讀後稍右古栢仆地如蒼虬欲走不可控豢)
(自是登釋迦佛殿其規制與今絶異山之僧方策近於柱礎下見刻字云創於大中十年七月蓋自)
(唐迄今幾七百年山路邃僻不罹兵燹其巋然獨存宜也相傳昔創殿時雷震其處柱有字者凡三)
(一曰詩米漢一曰謝鈞記一曰詩米漢謝鈞之記字皆倒書大可徑尺非篆非隸深入木理或謂三)
(者皆雷神之名不可曉也正統間周文襄來遊見之戲命削謝鈞記三字隨削而字隨入文襄異之)
(乃止今柱上削處猶窪鄉民恒摹榻以去云佩之可以愈痞入三生堂觀李曾伯書扁右偏石壁刻)
(碧解庵三大字即祝英臺讀書處而李司空亦藏修於是寺之後亂石離立泉交流其間數十步至)
(小水洞上飛巖突出巉峻可二十仞而大石翼其左右其中有竇形類偃月深莫可測水由是出客)
(投以瓦石輒□然鳴李司空碑謂微時親見白龍騰出洞中蓋龍穴云水出洞潛行石下百步乃見)
(其一南注經寺中鐘樓一東注至於寺門一自湧金南下與東流匯至玉帶橋入於溪鄉之人資以)
(灌田甚利暮宿策房丁巳寺後東北上山里許經九斗壇昔梁武帝嘗於此禱雨五代時為道士所)
(據僧争之至聞於朝遂復為其有西北循石磴而下至乾洞石崖有刻字曰仙李巖下小洞如甕覘)
(之無所見洞左峭壁百丈一古木葉類榆朴根緣壁下垂附石而出復產枝葉人不知其根也洞門)
(巨石中峙其通明處可容千人上流乳凝結詭狀不一其下石紛錯交互青綠眩目顧接不暇左一)
(石類象特巨背復有石類佛趺坐兩目可辨右巨石與左石相向類獅子張頤若肆齧者行百步即)
(深黑童子秉炬前導約數十步有石柱崇幾二尋大六圍光潔如玉唐張承吉詩所謂玉柱閟靈根)
(是也稍前有鹽堆米堆及仙人丹竈鹽堆米堆者皆以石色晶瑩取其形似恐炬滅不可久留出乾)
(洞北下五十步草木蒙翳聞泉聲怒如轟雷衆皆膽掉股慄幾不能措足又西南下八十步至大水)
(洞上即所謂乾洞仰視之如石樓然其前湧泉犇赴石上濺沫如銀注入洞中流出小水洞一石卧)
(當泉衝洞穹然高敞口石立如臬頗類乾洞上有懸石欲墮觀者竦懼而石之白而方者高下井井)
(儼如經畫曰仙人田瀦水尺許冬夏不枯客争取以潤目仙人田左下有池圓徑一丈其北壁石如)
(渴獸欲飲於池策云自此而入可聞寺中鷄犬聲而石滑湍急足不能進午刻飯方丈明日遂歸予)
(性好遊嘗讀山經地志所載三十六洞天七十二福地雖不能遍歷然往往見不逮閒如三洞者怪)
(奇偉麗乃平生之所未見而不列於洞天福地予因是又有以感士君子之修德樹功或不幸而滅)
(沒無聞不得顯暴後世如三洞者夫豈少哉雖然蒐奇覽勝以足予之平生則斯遊之幸亦已多矣)
(故叙而記之)
張公洞在宜興縣東南五十五里相傳以為風雷
所開高六十仞周五里三面皆飛崖絶壁惟穴其
北向遊者秉炬而入歷百磴至燒香臺仰視天光
自竅中下屬大石縱横離立不可名狀皆作碧綠
色有仙人房玄武石芝田丹竈錦屏瑶草諸異行
三里許南有小洞可徑以出道書在天下福地之
數風土記云張道陵嘗修道於此故名其側有會
僊巖峭石壁立數仞宋紹聖間有見二僊倚石者
因名巖下有泉寒冽淵澄極旱不竭明代有人於
此闕地得石刻玉泉二字題始知為古泉也(附)明
都穆遊張公洞記(戊午從潘氏早食欲為張公之遊舟遂經東溪風逆甚四十里)
(至湖汊鎮微雨予興不可遏乘肩輿冐雨東南行羣山在目蒼翠可挹五里避雨天申宫舊名洞靈)
(觀嘗有後唐明宗題標及宋韓熙載撰碑今皆不存而殿宇亦已傾圮所存惟三星石門而已須臾)
(雨霽道士隨予南行至盂山舍輿而登路多草莾約半里抵張公洞詢道士洞之得名云唐仙人張)
(果老得道之所予嘗覽周處風土記為漢張道陵修仙於此而郭景純亦稱陽羡有張公洞則知名)
(洞始於道陵不以果也洞面西北其周五里脣有石相距丈許上一石横亘宛若門闕俯身從石級)
(南下數十步上皆飛巖峭壁嵌空邃深駭人心目莫敢端視予足弱附石小憩盤旋而下又數百步)
(洞益空豁石壁三面儼如堂宇其通明處方可四丈謂之天窗雜樹蒙翳天光下垂傳為赤烏中震)
(霆所霹上石乳萬株異形詭狀不可摹繪時有泉下滴人默承之出洞衣潔如故稍有言其滴處遂)
(痕歸必浣滌亦甚異也中一臺崇三丈面可坐百人宋縣令趙伯淳築以息遊者坐飲久之俯瞰冥)
(窅足不能措命童子秉炬前後扶攜而下臺南石刻張公福地四字道書謂天下福地七十有二此)
(其五十八也臺之下怪石紛錯欹而倚者銳而出者郤而後者顛而欲仆者拔而起者横理者端莊)
(而拱者偃者夷者將斷而復續者與石乳皆蒼綠一色𫝊染不逮又有如筍之植如鳳之騫如獸之)
(怒而走飢而噬蓋洞之妙至此咸萃而遊者亦多止是洞西壁斜裂下多亂石其東一穴類洞而小)
(人不敢入正南壁下其深黑處云可通後洞出洞半里東折觀後洞門石頗隘予疲極不能入又東)
(南數百步至會仙巖孤峰側立數仞横里若鑿道士言昔有人見一叟倚石遯形而入因以名巖其)
(空洞有泉出焉自右而趨潺潺有聲極可聽一斷碑臥草際乃元延祐四年重修會仙亭記與客共)
(酌巖下日已迫暮聞多虎不可久留遂返)
君陽洞在荆溪縣君山之陽因名唐陸希聲自稱
為君陽遁叟
大江在府北五十里江陰縣北一里而靖江之東
南也西自丹陽入界經府治北東抵江陰東北與
通泰州相對行郡境百八十餘里漢志所謂毘陵
東北入海為北江是也
得勝新河在府西十八里舊名烈塘河宋紹熙間
浚治置牐明重浚改今名又府西北有白龍河東
通澡子港有剩銀河北流入江皆與得勝新河合
孟瀆河在府西三十里奔牛鎮唐刺史孟簡因故
渠開此瀆因名宋至明屢加疏治久復患淤
國朝康熙二十年江撫慕天顔奏請重浚建牐復故道
焉
鳴鳳河一名直瀆在府西三十里奔牛鎮東北接
運河南通白鶴溪
運河在府南自望亭入無錫界流經郡治西北抵
奔牛鎮達於孟河行百七十餘里吳夫差所鑿隋
大業中自京口穿河至餘杭擬通龍舟此其故道
也自唐武德後累濬為江南之水驛云
西蠡河在府南一名浦陽溪北枕運河南經陳渡
橋入滆湖宋單諤水利書為范蠡所開又府西南
有平原談村佘澤孟津諸河俱入滆湖
惠明河在府城内西南受荆溪自西水門入經郡
治前稍東出靈雉橋與後河合流入運河(以上武)
(進縣)
網頭河在府西青山門外延袤六十五里入無錫
江陰界其攴流有四皆入於江一自通江橋東北
流為澡子港一自楊頭鄭陸橋東流為利港一自
後塘橋東北流為申港一自三山石堰東北流為
新溝又府東丁堰河自運河北行來會府東北黃
汀河東入江陰西與網頭河合
順龍河在府南三十里東通採菱港西接西蠡河
志謂舊通荆溪自東壩既築而其流遂微乂府南
有永安永興二河俱合於此
薛堰河在府南七十里自周橋分流經唐橋折而
南所稱薛堰通津也稍南為白馬涇河上渡至下
浦港入湖又縣東南有太平河華渡河黃堰河俱
與此合流
水䃮河在府東四十里東南接運河北過無錫入
江隂界
後河在府城内一名市河宋史云慶歷中郡守李
餘慶始穿龍塘河經大市引惠明河東注出裏虹
橋與運河合(以上陽湖縣)
雙河在無錫縣北五里一西北通河滸錢橋貫直
湖港入武進界一東南與梁溪合流其支流又分
為南北二䢴溝而皆合於南陽湖
五瀉河在無錫縣北十四里南接運河出上湖大
陂北經府治暨江陰界又北至申港入江潮汐所
至可勝二百石舟宋元祐間治芙蓉湖為田置牐
於此今則架橋其上名曰高橋
潭塘河在無錫縣東三十五里自鴨城河旁注而
北貫興塘港與新河接新河南宋時所開北通大
江今塞
直河在金匱縣又名弦河以其側有弓河箭河而
名也昔未有城時糧運由此故亦名運河
長河在江陰縣一名東河自新河分流而西截蔡
港清溪等口入由里涇西接黃田港入於江
長壽河在江陰縣東南四十里南接黃塘河北通
長河
東新河在江陰縣東南八十里由無錫界經長河
而合於谷瀆港入江又有南新河自西陽至習禮
橋與東新河合
九里河在江陰縣南二里南抵蔡涇牐北接黃田
港以江潮東西經此合趨邪涇捲湧沙土壅積兩
間隨浚隨淤
漕港河在江陰縣西南三十五里自無錫界四河
分流西行折而北出山塘河西口趨石堰以達於
申港入江乃無錫武進江陰三縣之分界河也
崇溝河在江陰縣西十里自三山石堰而東徑秦
望山合夏港入江
横河在江陰縣城東宋天禧中知軍崔立開以通
漕凡六十餘里
南轉河即江陰縣城濠自朝宗門循城西流轉而
北至澄江門接黃田港入於江商漕諸船出江者
皆由此
學前河在江陰縣始鑿於宋之元豐二年歲久湮
塞明正德初邑令劉絃浚其遺跡復引江潮入泮
通澤河在宜興縣東二十里明嘉靖間邑令馮惟
訥以東溪風波險惡浚此西接荆溪東連太湖
便民河在宜興縣西南二里西通洴浰渰東入荆
溪相傳漢袁玘所鑿以避西溪之險民甚便之因
名明成化中邑令袁道重濬名後袁河謂袁玘不
得專美於前也
東蠡河在荆溪縣東十五里北接餘皮渰東南入
於太湖宋咸平中浚
滆湖一名西滆又名沙子湖在府西南三十五里
半屬宜興東連太湖西通蕪浦港郭璞賦所謂具
區洮滆是也
宋建湖在府東南三十里舊志云宋高宗時所治
故名又府東南有青城河自採菱港分流入於此
(以上武進縣)
太湖在府東南暨宜興無錫二縣俱控太湖其東
為長興南為蘇州
陽湖以近陽山得名在府東五十里界無錫縣湖
之東北為北陽湖西南為南陽湖今多淤為田
芙蓉湖在府東五十五里界於蘇常之間一名上
湖一名射貴湖一名無錫湖越絶書稱其大萬五
千三百頃自宋以後居民屢增堤堰塞而為田寰
宇記云其流東南為五瀉水(以上陽湖縣)
濠湖一名鵝湖俗名鵝肫蕩在無錫縣南六十里
與常熟分界
漕湖一名蠡湖在無錫縣東南五十里與長洲分
界唐地理志云元和八年孟簡開泰伯瀆并導蠡
湖故亦名孟湖
五部湖在無錫縣東北十里東西二十里南北十
里其源濁而流清溉田百餘頃今湮
洮湖在宜興縣西北九十里一名長塘湖周迴百
有餘里上受溧陽金壇之水下通太湖松江入於
海風土記云陽羡西北有洮湖宋庾業為義興太
守西討孔顗至長塘湖即此
白鶴溪在府西南二十里北通運河南入滆湖西
接丹陽界
梁溪一名梁清溪在無錫縣西門外源出惠山南
入太湖北合於運河梁大同中浚故名
長廣溪在無錫縣南十八里北自石塘通五里湖
東合蠡口河南經下澤橋出吳塘門而入太湖吳
地記云陳勲所導
東溪一名東九在荆溪縣東西南諸山水東入太
湖者並匯於此
東瀉溪在荆溪縣東南三十六里陸希聲頤山錄
謂山前百餘步衆流合而東故名舊稱兩岸多藤
花春時照映水中青綠可愛故亦名罨畫溪一名
五雲溪
荆溪在荆溪縣南以近荆南山得名上通蕪湖下
注震澤漢書謂中江出蕪湖西南東至陽羡入海
即此溪也周處斬蛟在此自明中葉以後水口阻
隘其流日以淤澁昔唐杜牧嘗作水榭於是溪之
上宋蘇軾又欲買田種橘其間蓋山水致為佳勝
(附)明李東陽荆溪賦(有谿來自西南兮勢奔騰而蜿蜒界甸服以為中江兮稱)
(義興之名川上源出於蕪湖兮下通流於震澤乃雲雨之是興兮亦蛟龍之攸宅歷松江以入海兮)
(渺不知其所極棹蘭舟而遐騖兮與羣山而逶迤畫屏爛其前陳兮錦帳紛其後隨樓閣倒景其空)
(青兮沙石分明而陸離彼魚與鳥其何心兮亦水泳而雲飛惟夫君子好修兮稟坤輿之清淑鍾世)
(澤於名門兮蔭嘉林於喬木泓一鑑以為池兮結重茅以為屋朝攬秀於山顛兮暮搴芳乎水曲抱)
(經濟以用世兮出觀光於上都躡瀛海之高蹤兮覽長江之壯圖歎墨突之不得黔兮念陶園之將)
(蕪列魁象於三台兮寄高情於五湖余養癖於林泉兮每探奇而索奥考兹地於山經兮恨不高飛)
(而遠到重文靖之盟言兮亦惟斯人之為好慕楚頌之遺風兮矧蜀山之惟肖孰使谿之名荆兮復)
(洞庭之是號豈不懷乎三湘兮莾風濤之浩浩更楚人聚而咻之兮功垂成而不告歲忽忽其屢)
(兮竟罔罔而莫宣時寐往而寤歸兮宛兹谿之在前吾將探石髓於神仙兮尋勝景於桃源佇飛舄)
(於左喬兮遡歸槎於張騫雲幢霧節不可以久駐兮恍若送乎登仙荆溪主人聞而歌曰余之谿兮)
(故鄉余之莊兮此堂抱余甕兮水傍洴兮練兮中央進則用兮退有藏修吾道兮相與翺翔招美人)
(兮不來渺余懷兮天一方余亦從而和曰荆之溪兮孰使為清荆之山兮孰使為靈人與地而俱佳)
(兮文與獻而俱徵彼信美而非吾土兮悵無樓之可登感妙思於吳歌兮歎騷辭於楚聲)
西溪一名西九在荆溪縣西上受潤州廣德匯縣
西境諸山澗之水繞郭流經東溪以入太湖
採菱港在府東南十二里東入於陽湖運河自此
分流而南合龍游徐湖中村諸水世傳隋時所鑿
戚墅港在府東三十里南接運河東南入於太湖
又自水月河通北陽湖
三山港在府東三十里東北界江陰南接運河西
北入於申港(以上陽湖縣)
花渡港在無錫縣西北三十五里東接運河西貫
直湖港入於陽湖
雙牌港在無錫縣西北四十五里與武進分界北
接運河南入陽湖
大渲港小渲港在無錫縣西南十六里皆分自梁
溪西為大渲東為小渲又南行二十里至青祁渰
始合居人於此植芰荷為游觀云
石頭港在江陰縣東三十里自三河口導長河而
南經横河入於江又有雷溝港在縣東三十五里
又東二里曰陳港又東十一里曰蔡港俱南達横
河入於江宋濱江置戍處明洪武中重浚
谷瀆港在江陰縣東六十四里源有二一自無錫
界北經新河一自長河而東會於三河口北入於
江又支流自東南循顧山入常熟界
令節港在江陰縣東六十五里自谷瀆港東北入
江
夏港在江陰縣西十里南引五瀉堰過青陽歷□
鎮出蔡涇牐北入於江迤邐七十五里界縣境而
中分為江陰百瀆之宗
申港在江陰縣西三十里一名申浦舊志云春申
君所開以導江南流其水東入無錫五瀉河西入
武進戚墅堰合於三山石堰又北流入於江
利港在江陰縣西五十里自武進界鬼涇口東北
行二十五里入於江明弘治癸丑浚申利桃花三
港以行溢水嘉靖間復與桃花港同浚
桃花港在江陰縣西六十里合立埭河西北行五
里入於江
黃田港在江陰縣北三里傳為黃歇所開引江水
以溉田因名舊志以此為運河直扺無錫漕渠
瀾港在靖江縣西接城河南通大江
新港在靖江縣東五里曰東新港西二十八里曰
西新港西十五里曰南新港西北五里曰北新港
又小新港在西北大新港在西南
玉女潭在荆溪縣張公洞西南三里深廣逾百尺
舊傳玉女修煉於此唐權德輿稱陽羡佳山水以
此為首
金牛潭在荆溪縣張公洞後其水渟泓不竭舊傳
有金牛入於此又名伏牛潭南唐韓熙載洞靈觀
碑所謂臥金牛於潭底是也
白茫潭在荆溪縣西四十五里廣數百畝受金壇
溧陽諸水
龍泉灣在府南七十里四時瀑水飛流雖旱不竭
蠡瀆在無錫縣東南其水通太湖由梁墓涇達於
運河寰宇記云范蠡伐吳所開其支分而為蠡口
河
泰伯瀆在無錫縣東五里西連運河東達蠡湖唐
刺史孟簡嘗浚之袤九十里廣十有二丈溉田千
頃其支流為香涇梅花浜延祥等河
百瀆在宜興縣西南七十五里為上瀆北六十里
為下瀆舊以荆溪居數郡下流遂於太湖濱疏百
派以分其勢又開横塘袤四十里以貫之瀕湖畎
澮皆通焉單諤水利書云自蕪湖溧陽五堰達吳
江猶人之一身五堰為首荆溪為咽喉百瀆為心
震澤為腹蓋謂脉絡相貫也今多湮廢宋治平中
樓閌知宜興所浚者四十二瀆明弘治中亦浚三
十餘瀆而已
解祟泉在江陰縣東十八里迴入山谷湛潔靚深
金沙泉在宜興縣凡有三處色皆如金一在小心
山一在唐貢山一在礪山
餘皮渰在宜興縣東十八里廣十餘里受荆溪湛
瀆之水東入於湖
洴浰渰在宜興縣西二十七里受溧陽諸流注於
荆溪入湖
湖洑渚在荆溪縣東南五十里其流北折而東入
於太湖
張渚在荆溪縣西南七十里發源章山合流於潼
渚匯於荆溪
孟涇在宜興縣西北四十里唐刺史孟簡所浚以
避滆湖風浪之險因名
鎮江府
北固山在府北下臨長江迴嶺斗絶其勢險固故
名又名北顧山因梁武帝改京口城樓曰北顧樓
得稱元和志云北望海口實為壯觀宜為顧也晉
謝安蔡謨鎮此并於山上作府庫儲軍實山有寺
曰甘露西有秋月潭走馬澗相傳漢昭烈曾走馬
於此西南有鳳凰池天津泉狠石山後有鐵柱峰
一名石帆觀音洞在其下又旁有甘露跨鼇二門
又府治有陽彭山(附)明湯寅北固山賦(汩長江而東騖截堆)
(埼以孤稜負崇構而傑起峙崱屴而□嶔緬張氏之行役云托植於金陵乃其指天日循迴龍紆京)
(峴而右&KR1479;稱别領於鮫宫跨黃鶴而南沿凌寶蓋而西雄没天津之伏流圻海涵之沖瀜迅風切而)
(落響旭日起而升紅邈飄颻於紫烟蹴磊砢之南松挺萌臺之妮妮沾流泉而灑沫漾颯沓之疎鐘)
(恍四山之鏜鞈顧青螭而依依遂憑階而造闥曬葐蒀而何象儼白榆之可剟爾乃杖金策側角巾)
(侵蕭瑟之寒曦納亭皋之芳春採江蘋而斜渡蹙潛波而渙鱗經畛畷而躑躅俄陟阻而無硍始凸)
(悚而坳驚漸地蜷而縷曲拂乎天之胎禽攀九垓之仙躅遠嶧微而迎茜石路欹而銜綠樓臺羃而)
(高騫諸峰迥而起㐲其前則千雄萬堞綺列鱗次伍兩雲屯翟葆風厲千畝之㕓五都之市白地紌)
(繏珠緋縪璲隠隠輷輷澀譶糾刺大胥之所不能名隸首之所不能記芝楣繡桷麗厥芸堂䡾䡾乎)
(其千霄視□□而迷方鳴鐘食鼎淇園玉圃雜卉葳蕤以疏途叢英阿那而分戶彫爼鼏勺留賓歌)
(舞嘗瓊禾而詎甘進臛蠵而停箸七盤紛而近郁管紘嘐而遐赴延郛蔽郭朱蕞碧抽荆杞凭原而)
(隆翠溝塍界路而承流横唐頽之青蔥俯丹華之彫鎪其後則多景之樓清暉之閣枝岝峉而交撑)
(結䂺&KR1773;而如托濔漫轇轕䂄焉神愕曲䃞盤根於虚空神鷹奮飛而下掠㝪望江之危亭並蛾眉而)
(依約吳楂楚舶於山之阿前迎後距擊汰揚波集布䭵而櫹操□飍矞於盤渦元冥蕩日飂□風多)
(亮朱明之不燠宜披裘而婆娑朝暾夕橮旁睨邪眺絢雲霞而作壁插層濤之浩浩㴸烟生而迆颺)
(混太虚而皛溔西則浩旰歙赩浮玉相望竦重欒於波底壓&KR2216;&KR2160;而為堂東則焦巖蓊葺彷彿乎懷)
(襄嵌霧樹於飛澇&KR1071;□碭於中央惚兮惘兮䘏乎湯湯□曲江之鉅麗控海門之微茫其左則殷殷)
(繹繹坡陁直下隠弅之丘曠䍚之野崇岡列而嵧嶷平林㬣而瀟灑道安遁跡宋玉誅茅制龍經而)
(泉沸企曳尾而心遥承密葉以為幄𣙜蒼松而崺為橋沓乎翳薈畫為阡陌忽嶻嶪而高緣㨛峛)
(而低迫間墝䂽之田疇□峾淪之大澤藏籦籠而有人帶修巒之重碧嘉樹列蔦蘿延倚雲□傍潺)
(湲鍜浮圖之峥嶸見圌汝於東軒信恢炱以儻閬朔句曲以相纏其右則岷嶺分派波濤南析川迤)
(澮隠霜葦風荻噲乎其隅湜乎其室捷獵镺蔓亭□榭磧濟濟鏘鏘飈馳轂擊斥闤闠之紛紜肆□)
(㺒而相敵歸蒜山之晴雲停酒罌之勁翮走馬之澗硍乎中開隔四空而閟跡巨靈啄其崔嵬狀庨)
(豁以崆㟅驚䂄睒而徘徊扳葛而驚條掛雨捫壁而温霧縈苔仰碅碖之若墜頫窋䆛以頻猜慄&KR1253;)
(&KR1253;而屏息蹠砊硠而成雷怪石帷舒乍前乍却㟒嶙嶙峋躋空欲落磓碐碐以敷青疊䂩䂩而獻萼)
(披半角而垂鋩倬芙蓉之初削羅衆卉而脅生被蒨峭而猗靡參高綠而先霜糝卑紅而晩滋其上)
(則列刹言言鬱紆曲布事存天監名仍甘露鏤楶有唼□之鱗碧題有不彫之樹栱橑習其斜錯枅)
(栖詭其扠㧎廲廔宿月金輪棲霞叢篠翍其閌櫨櫪杌其隈軼厚伽而遜製豈般爾之能裁堂則雷)
(音護勅實實翼翼弘綵緻而翬飛揭離樓而並飭亭則鎮海臨江居山之陽懸旅楹於崛岉敞磊硌)
(而磅硠其他曲檻燠房填摛丹飾詭形而殊狀者不可殫述出柳溪之游鰻懷北軒之暮笛法序岪)
(而增高月潭浟而清洌鎤嵩丘之鏗□入江聲而争急栟櫚溽暑而扇隂檉椐豔陽而呈繪丹楓悽)
(其憯惻樅栝簌其晻藹花餘四時月饒畸睞鳱鴠則戒夜而鳴鷓鴣則葉庇其背他若六霙縈盈而)
(溢素螮蝀霍濩而吹帶赤松匿景而垂絲纖阿馳輪而眩采其下則培塿東走落景西明巋層櫨於)
(石壁勢縱&KR1128;而究升面翠蘚以啟牖接倒樹以安亭幽篁觸砌而戞玉菡萏灑露而鋪星虚洞積香)
(而中窈鳳池含藻而波澄雨華垂青海嶽淨名纍以密檜闈以山櫻文以翡翠聲以和鶯援鵁鶄之)
(孤嶼□啄玉於遥汀任公詹父草樹為廬乘舟容裔風水當居騰淼漫以天浮沓浰淢而卑趨設罶)
(罩施&KR0699;罛鈎必逮雙網必盈䒀潛鱗為之駭徙天吳為之欷歔估客之船落帆之浦疊漿聯篙明滅)
(洲渚沙鴇漂其奄忽楚岫濛而霞吐蟹堁之田多黍多稌既腴壤之浫洝況編町於兹滸眠碌碡於)
(雲根理耰鋤於繁楚秩秩斯干講武之堂製弘敞以䆗窱映蘭薄而襟江吉日維戊干戈戚揚於是)
(鐵杖之倫超距之士竝集洶湧魚服象弭驚帆逸足照夜騄耳金&KR1784;飾而濩略桃花縟而千里乃踰)
(唐陂導坑衡彎青檀而弸彋奮軯礚之驚霆百金命中貫月穿星□弩具臂銲并搴旗格猛其徒如)
(林足以讋海若悸百靈耀五兵於設險榮李花而迄今若夫衛公之栢車蓋無存明皇之像遺真已)
(諼物既往而代非愴靡徵而不尊僧繇探微是留殊繪吳生擅場妙麗神會踐狠石之如羊懮阡眠)
(於蕭艾悵典午之更非感孫劉而一慨九陽届節有鳴倉庚於以修禊於江斯清於京斯依彯然華)
(纓載忻載燕鼔瑟吹笙亦有㛹如姣好先施陽文細腰善步其從如雲曳䋪縞之纖袿髾綺紈而夕)
(熏婉徐步兮裶裶樂莫樂兮青春然則兹山者綜其所宜而程其所用首籍籍於過江永神皋之均)
(重徒觀其山形而勢嵬櫐𡵻嵲修竹良材參差櫹矗足使寗封頤神而不返支遁布金而存朴總二)
(善以同規陋褦襶之往復至於地非金闕夙標名勝謝元釣鱸以冥志令則凌雲而寄興米顛托病)
(以栖閒客兒紛游而竊詠美令軌於曩賢實青丘而並競若夫聞風層城峨眉積雪香罏恒霍之奇)
(女几天台之别雖名羡於山經終險&KR2832;而遼僻未有聳城闕而邇峙攬曲涯而吐納果擇勝而逍遥)
(庶兹土之尤絶)
國朝湯斌陽彭山春望詞䟦(京口形勝甲東南金焦北固其名特著故畫舫籃輿)
(日萃其下而未有知所謂陽彭山者是山也雖無奇峰危巘深澗絶壑之觀然登其上而三山雲樹)
(環翠如屏長江洶湧風帆隠見與潤州城堞樓櫓烟火十萬餘家無不近在几席俯仰指顧亦登臨)
(之勝槩也特其名不見於山經輿誌故騷人之游屐不至即或至焉而文字不足以發之世亦莫得)
(而傳焉則山川之幸不幸豈不以人哉戊申三月董子文友來自毘陵與何子雍南程子千一偶登)
(此山乘春騁望各賦詩十章曰陽彭山春望詞三子皆以詩文擅名當世其詞雖記一時聞見所及)
(而江山形勝如指諸掌余聞京口盛時名家巨族競選山水靚冶之區治園亭臺榭極歲時游覽之)
(娛自海艘告警山川如故風景頓殊三子懷古睠今感慨係之宜其詞之婉麗而凄愴也夫天下幽)
(巖邃壑徒為樵夫漁子所棲游者多矣此山南望則米元章之遺墓在焉其西則昭明太子讀書處)
(也風流文章想見其人何後來游者篇什零落乎此詞流傳於世吾見尋奇探幽者詫為奇聞異蹟)
(必將載酒登高窮極眺望墨版淋漓侈為游覽盛事四方聞而不得至者與金焦北固同入夢想也)
(故余謂仙宫佛窟士女繽紛不可言游游陽彭山者自三子始書此所以慶此山之遇也)
石公山在府北九里瀕江與焦山對峙下有石檻
山形如雙象一曰象山有象山洞
蒜山在府西五里元和志云臨江壁絶山多澤蒜
因名或曰算山謂周瑜與諸葛亮議拒曹操之所
東晉末孫恩浮海至丹徒劉裕大破其衆於此山
本寬廣宋元間淪入於江今西津渡口水中孤峰
獨峙者也(附)明林魁蒜山考(蒜山在丹徒縣西三里比臨江上無峰嶺)
(山生澤蒜因以為名按晉孫恩浮海奄至丹徒率衆登蒜山劉裕奔擊大破之投崖赴水死者甚衆)
(唐劉展叛田神功將三千軍於瓜洲將濟江復將步騎萬餘陳於蒜山又徐知誥常游蒜山除地為)
(廣場編虎皮為大幄率僚屬會於下舊志又謂蒜山松林中可卜居蘇子瞻詩蒜山幸有閒田地著)
(此無家一房客觀此則舊寬廣可容萬人宋時猶可居止不知何年淪入於江也)
銀山在府西江口舊名土山唐劉禹錫詩土山京
口峻是也元時以與金山對峙易今名今亦名雲
臺山山側為鎮屏山下有潮音洞其别阜曰玉山
金山在府西七里大江中初名浮玉山風濤環遶
勢若飛動岩洞泉石皆名勝也九域志云唐裴頭
陀於此開山得金因賜今名然梁天監四年僧祐
高寶誌於金山修水陸會則金山之名當在唐前
又名伏牛山宋真宗夢游其山又改名龍游山旋
復故名其頂有金鰲妙高等峰浮圖冠其上有泉
名中泠陸羽以為天下第一山之東有日照巖一
曰朝陽洞東麓有善才石一曰鶻峰西有石排山
隠出水面若&KR1097;筏然相傳郭璞墓在焉自康熙二
十三年
聖祖仁皇帝南廵建有
行宫屢經駐蹕先後
賜御書匾額天王殿曰勅建江天寺大雄寶殿曰動静萬
古
行宫曰江山壯觀曰吐納萬象留雲亭曰江天一覽暢
遂樓曰澄懷日新佛印山居曰水天清映龍洞曰松風
石
御書樓曰浮翠樓大悲殿曰禪棲朝陽洞曰雲峰禪堂曰
祗樹
御製恭侍
皇太后駕臨金山記(恭紀首卷)
五州山在府西三十里晉永嘉後幽冀青并兖五
州之人流寓京口故顔延之車駕幸京口詩云望
幸傾五州疑山名緣起於此梁武帝曾幸焉輦道
尚存山有泉其流所匯曰夕溪又府西四十里有
香山鐵爐山五十里有曹山明成祖嘗駐蹕其下
黃鶴山在府西南三里一名黃鵠山宋武帝微時
游息於此有黃鶴飛舞其上因名宋戴顒隠黃鶴
山文帝每欲見之曰吾東廵當宴戴公山下故又
名戴公山
磨笄山在黃鶴山東南宋戴顒女於此磨笄誓不
適人因名
菊花山在磨笄山南其對峙者為天福山
長山在府西南二十五里上有靈泉其流與練湖
通溉田甚多南有塔山
高驪山在府西南五十里亦名句驪山相近為覆
船山舊志以為即酒嬰山之異名
招隠山在府南七里本名獸窟山宋處士戴顒隠
焉故名寰宇記云梁昭明太子讀書於此石案猶
存下有真珠泉虎跑泉鹿跑泉又有昭明所開古
井及玉蘂亭唐李德裕玉蘂花詩刻石今存西有
峴山與招隠聯勢俗稱大峴小峴又相近凰凰山
迴龍山夾山福田山
白兔山在府東南十五里舊志云宋刁約葬此有
白兔躍出因名相近為唐山
馬蹟山在府東南三十五里道書第四十九福地
也山有青童君馬蹟故名又有葛稚川煉丹井有
黃龍青龍二洞
花山在府東三里一名東山皇甫冉詩云北固多
陳迹東山復勝遊即此又府東三十里有雩山大
瀆山六十三里有華山舊志云即樂府所謂華山
畿者
京峴山在府東五里京口京鎮皆因以名一名丹
徒峴或稱荆峴
國朝順治十六年大敗海寇於此北有汝山相近者釡
鼎山鼎石山
焦山在府東北九里大江中舊傳以東漢焦光隠
此得名寰宇記通典亦謂之譙山亦曰浮玉山與
金山對峙相去十五里上有焦仙嶺三詔洞以焦
光三詔不起也又有獅子海雲觀音羅漢棧道等
巖青玉塢碧桃灣山之餘支東出並立於波間者
曰海門山康熙中
聖祖南廵臨幸山中
賜御書匾額山門曰定慧禪寺大雄寶殿曰香林曰法雲
慧日
御製焦山詩三首(恭紀首卷)
圌山在府東北六十里濱大江江流自東而西而
北轉屈之間層峰峭壁俯瞰湍波京口之咽喉也
山有上下二箭洞下有東霞寺宋史張世傑與元
兵戰於江中不利退奔圌山即此
日精山在府學内上有日觀遺址
月華山在府治西南一名萬歲山晉刺史王恭建
萬歲樓於上至唐猶存宋初稱為月臺今遺址在
焉下有秦潭宋為放生池
壽邱山在府治西南宋武帝故宅所在即位後築
丹徒宫南麓有龍華寺即其地今建丹徒縣學
國朝改名聖像山
觀音山在丹陽縣東北三里一名惠山中有玉乳
泉為中泠之亞其後為甘草山
經山在丹陽縣東北三十里昔有異僧講經於此
故名一名金牛山輿地志謂漢時金牛出山之東
馳至曲阿上有金牛洞洞口僅容一人其中甚廣
下有泉甚清冽
繡毬山在丹陽縣東北三十六里三山相連如繡
毬上有白鶴泉
陳山在丹陽縣東北四十里下有玉龍泉又水漸
山黃連山皆在縣東北
沈山在丹陽縣東北四十里南唐沈彬所居今廣
教寺其遺址也旁有石壁高千仞若翠屏然(闕)有
赭山丹井又縣東北有鷄籠山
九靈山在丹陽縣東北四十里下有桃花澗有仁
静觀唐魏法師嘗居此
金鷄山在丹陽縣東北四十五里下有顯忠廟
嘉山在丹陽縣東北四十五里舊志云境中諸山
嘉山最高其上出雲土人以為雨候中有龍湫久
旱不涸又鳳山又嚴山一名白雲山皆在縣東北
隨駕山在丹陽縣東北五十里經山之西或謂秦
皇所遊也
白鶴山在丹陽縣西十里孫鍾墓在焉
論山在丹陽縣東南道家三十八福地謂神仙所
都也
彭山在丹陽縣東三十五里下有龍池靈異
茅山在金壇縣西六十五里漢三茅君得道之所
道書云秦時名為句金之壇以洞天内有金壇百
丈此縣所由名也其東及南屬金壇西及北屬句
容自大茅一峰東來蜿蜒而下勢如龍尾故有龍
尾山陶隠居云大茅以南韭山竹山吳山方山自
此疊嶂遥接於吳興天目諸山矣餘詳見江寧府
顧龍山在金壇縣南五里前望白龍蕩故名一名
烏龍山俗稱土山明太祖東征嘗駐驆焉
大坏山小坏山二山在金壇縣南三十里長蕩湖
中屹然孤秀望之若浮又曰大小浮山亦曰大小
巫是山界於宜興溧陽
雲泉山在溧陽縣東南三十五里山上有泉雲氣
出焉下有雲泉寺唐貞觀舊蹟也
鐵山在溧陽縣東南五十里唐書地理志云溧陽
有鐵即此今有坑冶遺址又東南八里有銅官山
唐書云溧陽産銅是也今無之又縣西南七十里
有鐵冶山一名鐵峴相傳前代鑄鐵處
三鶴山在溧陽縣東南六十里舊經云有潘氏兄
弟得道於此化鶴飛去一名仙山又有結都山亦
在縣東南産石煤
錫華山在溧陽縣南四十五里一名小華山形勢
雄偉有流泉草樹之勝又天井山在縣南六十五
里中空如井
五松山在溧陽縣南七十里舊名松山李白改今
名
石屋山在溧陽縣南七十里有鑄劍坑圖經云吳
王使歐冶子鑄劍於此山其遺迹也
石門山在溧陽縣西南二十里兩山相峙如門
桂林山在溧陽縣西南三十里宋汪藻挹秀堂記
云南則翠巘晴嵐與人應接者桂林諸山也
荆山在溧陽縣西南四十里山南有二峰怪石峻
削名曰東西二柱又有泉可資灌溉
盤白山在溧陽縣西南四十里晉仙人李盤白飛
昇於此一名高邃山山有高邃洞其深叵測唐開
元間建會仙亭宋大中祥符初勅改為太虚觀
三王山在溧陽縣西南五十里一曰三首山
伍牙山在溧陽縣西南六十里輿地廣記云伍子
胥伐楚還吴經此山故名建康志云子胥齒美避
楚慮人識以石擊牙神護之不毁故名亦名護牙
山
茭山在溧陽縣西六里有龍潭可禱東畔石壁臨
溪奇秀映發宋丞相趙南仲父子與賓從宴遊於
此題石猶存
巖山在溧陽縣西十里北連姥山又平陵山在縣
西三十五里西有平陵城
大石山在溧陽縣西十四里舊志云上有石刻龍
洞二字淳祐間汴人趙昕書下有龍池雖旱不涸
黃山在溧陽縣西四十三里舊志云黃鶴仙人得
道於此因名又九龍鳳凰等山俱在縣西
曹山在溧陽縣西北八十里瀨水發源於此山有
聖姥祠相傳聖姥曹姓故一名曹姥山相接有分
界山縣與溧水分界處
雷山在溧陽縣北三十七里巖石隠秀泉流澄潔
俗傳雷公鑄劍於此一名雷公山
瓦屋山在溧陽縣北八十里山形連亘兩岸隆起
如屋李白遊白湖亭望此山有詩又縣北七十里
有黃金山雨後土色如金二山皆界於句容
了髻山在溧陽縣北八十里東與仙儿山連兩峰
聳秀如髻
&KR1432;山在溧陽縣東北二十五里洮湖之上界於宜
興集韻云&KR1432;音毆溧陽山也縣志作㞯誤
白龍岡在府治獸窟迴龍兩山間又有白龍洞一
名蓮花洞為南山佳境
夾岡有二在丹徒縣南者曰小夾岡在丹陽縣北
者曰大夾岡皆漕河所經也
金牛嶺在溧陽縣南七十里在四山中長亘十有
餘里與廣德界
大江在府治西北六里即揚子江也一名京江東
注大海北距揚州郡城臨其南岸金焦障其中流
魏文帝將南征見波濤洶湧歎曰此天所以限南
北也
海鮮河在府治西北宋嘉定間郡守史彌堅請於
朝開此以泊防江之舟西北通京江東南接漕渠
復重濬歸水澳以輔漕渠時蓄洩
漕河自江口至南門九里又南至丹陽九十里水
道經大小夾岡上下有京口吕城二牐舊志謂始
秦鑿曲阿其後隋大業中穿而廣之擬通龍舟即
丹徒漕渠也詳見河渠志
珥瀆河在丹陽縣南七里自漕渠經珥村鎮達於
金壇俗稱七里河
胥溪河在溧陽縣西八十里春秋吳伍員開運道
於此故名其後五代楊吳作五堰詳見河渠志
新豐湖在府東南三十五里一名新豐塘元和志
云晉大興四年晉陵内史張闓所立始其地少陂
渠田多蕪穢此湖創而成灌溉之利
練湖在丹陽縣北即古曲阿後湖湖所名練記云
由孔子登泰山觀吳門若匹練然而謝宣城亦稱
澄江静如練以水容目之耳周四十里納丹徒長
山高驪諸山之水凡七十一流匯而為湖唐時居
民築堤湖中為田遂分上下二湖後上湖久廢
國朝康熙中民漸占下湖為田奉
旨仍留蓄水遂復為湖今湖心築墩建
聖恩亭立石曰萬世永賴之碑
高湖在金壇縣西北十里周百餘頃北受五十瀆
南流十二里入大溪
思湖在金壇縣南六里一名白龍蕩舊常寬衍蓄
水近以居民築埂擅菱藕之利稍失其舊矣
長蕩湖在金壇縣南三十里即洮湖也與宜興溧
陽界詳見常州府
梁城湖在溧陽縣西六十里俗名三塔渰周四十
里
千里湖在溧陽縣東南十五里一名千里渰陸機
云千里蓴羹未下鹽䜴即此今已淤矣
蜃溪在府西北匯四十八汊之水而為練湖餘流
入金壇境宋人避孝宗嫌名改為辰溪
夢溪在府治朱方門外宋沈括嘗夢至其地後謫
居於此因名
白鶴溪在丹陽縣東南金壇縣北上承金陵句曲
之水東流入常州一名荆溪
大溪在金壇縣西二里東南流入長蕩湖王樵云
今縣西有青蒲河通崑崙河入長蕩湖即故大溪
也
直溪在金壇縣西三十五里受茅山丁角諸水東
南通大溪入長蕩湖俗名直里河又縣西南三十
里有唐王溪亦受茅山水流入大溪其側有唐王
村故名
瀨溪在溧陽縣西北三十六里一名瀨陽渰上接
三塔諸渰水東入太湖
白雲溪在溧陽縣東南十里一名白雲涇縣境之
水匯流於此清澈可鑒東流入荆溪又縣南二十
里有高友溪源出廣德諸山經黃墟蕩合於白雲
溪又縣南六十里有金陵溪亦發源廣德至新橋
入河流亦會於荆溪
京口港在府西北江口
丁卯港在府南三里上有丁卯橋運道所經也唐
許渾居此
丹徒港在府東南十五里南抵漕河有壩北入於
江
安港在府東北八十里通大江
甘露港在府治北固山下通大江宋轉般倉在此
史彌堅嘗濬之今淤又新港在京口甘露二港間
明弘治中濬
蕭港在丹陽縣東二十七里
包港在丹陽縣東七十里北通大江南連嘉山
燕子港在金壇縣東四十里舊志云通長蕩湖者
舊有八十餘港隸金壇者十二此其一也
溧水一名瀨水在溧陽縣西北四十里即永陽江
也漢志注云溧水出南湖舊縣在水北故曰溧陽
水利考云永陽江亦曰潁陽江古名中江今謂之
九陽江
潤浦亦曰東浦在府東一里隋置潤州以此浦名
簡瀆在丹陽縣南五里一名香草河南接延陵鎮
諸水東北達漕河唐置簡州以此瀆得名
丁義瀆在丹陽縣南三十里自白鶴溪分流溉田
涇瀆在溧陽縣北三十里金壇溧陽之水會於此
入洮湖
百丈溝在溧陽縣南五里一名百步溝源出燕山
東流入白雲溪設壩儲水以資灌溉
天津泉在金山甘露寺西南始寺取水山下明永
樂中忽得美泉因以太祖甘露生泉天降津之句
名之
雙井在丹陽縣東南二里其泉最古相去數尺南
者色赤北者色黃
沸井在丹陽縣南四十四里井有四二清二濁晝
夜騰湧不絶
繰車涇在溧陽縣南十里西接黃墟蕩東北屬於
白雲溪明成化中重濬
古縣渰在溧陽縣南十五里晉永世縣故址與千
里渰相連亦産美蓴
淮安府
鉢池山在府治西北十五里府志云相傳王子喬
煉丹於此岡阜盤旋以形似名
老子山在清河縣東南百里舊志云世傳老子煉
丹於此山西有仙人洞深二丈許下臨淮水四壁
如削
霍山在老子山南跨盱眙清河之間
鐵柱岡在鹽城縣北二里海岸上世傳秦皇繫馬
柱也或云蛟龍畏鐵作此鎮之
沙岡在鹽城縣西北縣境無山惟有沙岡一帶南
抵岡門鎮北距海延迤起伏五六十里
九里岡在桃源縣西北四十里
白鶴墩在清河縣西北八十里相傳有仙人控鶴
之事
三台墩在清河縣縣治踞其中左右輔以二墩
竹墩在安東縣東北四十里
鳳凰墩在安東縣北十五里中漣河西相傳昔有
鳳凰集此
燕麥墩在安東縣北三十里
金牛洞在府西北十里周顯德四年世宗親征南
唐嘗宿兵於此
大海在府東二百里為大海口是淮河入海處府
治與鹽城縣皆東濱於海鹽城自海浦出洋東北
五十里乃元人海運故道也
澗河在府東南五十里上洩三城瀦水下通濱海
舟楫
永濟河一名新河在府南十里明萬歷中開以通
漕
涇河在府南五十里西通運河
淮河在府西南五里自泗州龜山東流匯為洪澤
又東至清口黃河自北來會東北入於海
黃河在府西北自邳州入桃源界至清河縣合於
淮東北抵安東縣雲梯關入海
運河南自寶應界抵郡城西北又西達於淮為吳
䢴溝隋山陽瀆遺跡明平江伯陳瑄之所導也
草灣河在府西北二十里淮河北岸南對清江浦
初黃淮水大常至逼城明萬歷初兵備副使舒應
龍開此河以殺其勢而安東復有直射之患
官河在鹽城縣西南四十里源於大蹤湖北為鹽
河東入東塘其下流入射陽湖
封子河在鹽城縣西十八里岡門鎮西白馬鞍湖
運鹽二河流入景泰中太守丘陵疏其湮塞
蘆溝河在鹽城縣西北六十里縣西有東西二塘
俱源於大蹤湖流為是河北入於射陽
汊河在鹽城縣北門外自通泰北經鹽河東塘入
於射陽
泗河亦名清河在清河縣治西自山東泗水縣由
徐邳經桃源縣至清河縣西北分為大小清河大
清河由縣東北小清河由縣東南俱入於淮弘治
初黃河入小清河其水遂濁至今猶名清口
漣河在安東縣北三里有東西中三漣河闊皆數
十丈源自西北大湖東南入淮
官河在安東縣北三十里源自西漣來南通中漣
東流散入遏蠻等河入淮北通海州諸鹽場舟楫
便之
支家河在安東縣西十五里南通山陽新溝及孫
村浦入淮又縣西有大防河入於此
崇河在桃源縣北四十里相傳晉石崇嘗立倉於
此其源西接宿遷劉老澗東入安東漣河
白洋河在桃源縣西六十里上通汴河下達黃河
鎮西界宿遷
白馬湖在府治西南
管家湖在府城西望雲門外又謂西湖嘉定志云
即仁濟橋之北湖是也
洪澤湖在府西界山陽清河桃源盱眙四縣本名
洪澤當淮水下流左右有數十湖匯而為一土人
統名曰洪澤湖泗州城陷於其中其東南為淮揚
兩郡高堰之設所以障此水也
射陽湖在阜寧縣城北漢書云廣陵王有過其相
勝之奏奪其射陽陂即此湖也周三百里寶應山
陽鹽城三邑界之其下流由廟灣新豐市入海
大蹤湖在鹽城縣西南百里南北徑三十里東南
廣十五里與興化界
馬鞍湖在鹽城縣西三十里北入侍其汊以達射
陽
富陵湖在清河縣南有溝通淮淮漲輙與湖合澤
廣魚繁歲委官量船納料以備魚油翎鰾之税又
縣南九十里有北萍湖與淮水通流又縣東北有
四鋪湖周十五里入淮有五昌湖周十里入湯家
澗又縣西北有三角湖縣境湖澤相連大小以數
十計其下流皆達於河淮
碩項湖在安東縣西北百二十里世傳秦時所陷
一名大湖廣袤數十里界海州沭陽安東東南達
於淮
倉基湖在桃源縣南七里東流會丁家溝達河入
淮
大莊湖在桃源縣東南三十五里黃河餘流所匯
也通丁家溝入淮
赤鯉湖在桃源縣北七十里通漣水入於河
黃浦在府南六十里東南至故晉口入射陽湖西
達三角村入雙溝
清江浦在府西北三十里舊為沙河土名烏沙河
古運道自郡城東北入淮舊志云宋轉運使喬維
岳開此直達清口明永樂初陳瑄重濬置牐更名
清江浦千軸叢集居民夾岸為水陸之孔道
建義港在府東北八十里東南流合通濟溝入射
陽湖北入於淮
蘆浦港在府東北百二十里東南入射陽湖西入
淮
推蝦港在阜寧縣東九十里
當尖港在阜寧縣西六十里
雙洋港在阜寧縣北百二十里
建港在鹽城縣西北七十里自大蹤湖北經馬長
汀過射陽湖入海
棠棃涇在府治淮陰廢縣東九十五里唐長慶初
開
高良澗在府西南九十里其水本入於淮明萬歷
中置牐洩淮水東注寶應諸湖
三洲在府治山陽灣對岸有上洲中洲下洲或云
詩所謂淮有三洲是也
通濟溝在府東北六十里東經馬邏港入射陽湖
西自横溝入淮
楊家澗溝在清河縣北四十里達於淮本河也元
末用兵於高郵開以濟運今湮為溝
泗溝在清河縣東八里或作泗口晉時其地為重
鎮
三里溝在清河縣東南三里入淮置牐通運
響水溝在安東縣西一里北接支家河引沭水大
湖中漣南流入淮水流有聲因名
甘泉井在府治豐登橋側水與淮湖為消長
真君井在桃源縣城南水味甘美旱亦不竭俗傳
劉真君所鑿
江南通志卷十三
