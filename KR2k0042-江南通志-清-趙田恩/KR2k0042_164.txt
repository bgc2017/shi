江南通志卷一百六十五
人物志
文苑(一)(江蘇二府)
聖人之道源遠而末分自言子還吳澹臺居楚於
是南方之學得其精華而論者以為江左文章流
風綺靡是亦沿其波不尋其源者矣考諸載籍所
傳代多作者春華秋實兼可採掇殆庶幾彬彬文
質者歟
今國家作人之盛雲漢昭回光岳混同之氣高謝六
朝雅頌和平之聲同風三代盖有道之長人文化
成固不僅如東京文苑篇辭為貴者也
江寧府
晉王鑒字茂高堂邑人少以文章著稱杜弢作逆鑒
上疏勸元帝親征後拜駙馬都尉出守宜興
許謐句容人博學知名仕為郡主簿王導蔡謨並
辟從事皆不就後歴官至散騎常侍
王羲之字逸少司徒導從子起家祕書郎拜右軍
將軍會稽内史嘗遺殷浩書止北伐與謝安書論
賦役深達時務書翰之美凌跨百代子獻之書法
與父齊名歷官中書令
南北朝梁紀少瑜字幼陽秣陵人年十三能文賦京
華樂王僧孺見而賞之嘗夢陸倕授以青鏤管筆
文綵益著
隋諸葛穎丹陽建康人年八歲能屬文歷仕梁周習
周易圖緯倉雅莊子清辨有俊才隋晉王廣引參
軍事轉記室及即位遷著作郎賜詩優異從征吐
谷渾加正議大夫有集二十卷
唐王昌齡江寧人開元進士為秘書郎工詩緒密而
思清以不護細行貶龍標尉詩家稱王江寧
五代朱存金陵人南唐時取孫吳而下六朝書具詳
成敗得失之要作覽古詩二百章地志家多援以
為證
宋盧郢昇州人好學有才藝善吹鐵笛李後主時試
賦擢第一嘗代徐鉉為文口授吏書之鉉以文進
後主曰語勢似非卿作鉉以實對由是知名後歸
宋累官知全州有治績
朱舜庸建康人好古博雅為府學正嘗編金陵遺
事自里巷口傳至仙佛之書無不硏綜名續建康
志
元李桓上元人以鄉舉累官江浙儒學副提舉其文
紆餘豐潤有名江東
楊剛中字志行上元人為文竒奥動法古人而不
屑為凡近語元眀善極歎異之終翰林待制有霜
月集行世
明夏煜字允中江寧人好學有俊才以詩名太祖召
置幕下為中書省博士伐陳友諒時煜侍太祖草
檄賦詩洪武初總制浙東諸府
楊勉江寧人永樂初進士文皇選曾棨等二十八
人讀書中秘勉其一也時勉年最少風姿俊偉詩
文舂容典則出諸作者右授刑部主事陞本部侍
郎坐事出參廣東政
李莊字敬中父為灤城侯殁於王事莊從劉溥遊
刻意詞翰人爭傳之
倪謙字克讓上元人正統己未進士第三人奉使
朝鮮文翰風采傾動海邦天順己夘主試順天黜
權貴子誣構謫戍開平成化初復職官至南禮部
尚書諡文僖所著有玉堂稿遼海編諸集
陳鎬字宗之家南京少與弟欽俱有文名同舉成
化丙午鄉試眀年同登進士同由郎署為督學副
使時詫兄弟三同鎬督學山東為衡文第一歷官
至巡撫著矩菴漫稿金陵人物志欽知廣平有惠
政郡人號為陳母著自菴集海山聯句集
顧璘字華玉上元人弘治丙辰進士由知縣歷知
開封府忤鎮守中官矯詔逮獄謫知全州遷知府
仕至南刑部尚書璘少負才名與陳沂王韋肆力
為詩文稱金陵三俊晚歲家居構息園接引勝流
坐客常滿
王韋字欽佩上元人徽子弘治乙丑進士改庶吉
士累遷太僕少卿母喪毁卒詩文婉麗有雋味著
南原集子逢元亦詞翰有名
陳沂字魯南上元人十歲能文著孔墨辨赤寳山
賦銘正德丁丑進士選庶吉士除編修與修武宗
實錄歴山東參政疏捐馬種薪木運布諸征以不
附張孚敬桂萼改山西行太僕卿致仕歸杜門著
述
管景字子山嘉靖中以貢授廣信府檢校監司聞
其才檄署水豐上饒二縣撫定上饒窑民之亂遷
布政司檢校嘗修江寧府及上元縣志
謝璿字文卿家金陵八歲賦暮秋有紫塞風寒雁
叫霜之句驚其座人儲巏為考功作檀園詩社璿
每擅埸兄弟四人各以詩畫名璿子少南從顧璘
游亦知名
陳芹字子野嘉靖甲午舉人教諭崇仁邑令有素
所恨者二生誣以罪司牒提究芹力白得免人謂
能舉其職遷奉新令調寧鄉歸芹才藻敏贍兼工
繪畫起邀笛閣於秦淮結青溪社與名士觴詠
許穀字仲詒上元人嘉靖乙未會試第一是年親
試進士入中秘穀對策剴切讀卷者恐忤上意故
抑之授戸部主事歷南尚寳司卿致仕穀為顧璘
高弟風流儒雅以耆宿主盟詞壇後先相望云
盛時泰字仲交江寧人歲貢生才氣横溢䑛筆伸
紙滚滚不休嘗攜所著兩都賦謁王世貞和其擬
古七十章三日而就世貞為氣奪
焦竑字弱侯江寧人為舉子即博極羣書負重望
萬歷己丑殿試第一除修撰充東宫講官進講必
從容叩擊隨機納誨又采故事繪圖演義名養正
圖說進之忌者日甚以丁酉主試北闈文體險誕
謫州同知復削籍歸益專事著述講求留都事宜
言於當事行之所著有經籍志獻徵錄筆乘類林
等書同時有周暉字吉甫上元人胸饒藴蓄性好
編纂著有金陵𤨏事正續集又黃應登字徵甫萬
歷中以貢授教諭賣文養親所修纂者有獻徵錄
列卿紀京學志諸書
張榜字賓王句容人萬歷癸夘舉鄉試聰穎絶人
書史過目成誦落筆如風雄談雅謔沁人心腑在
南雍舉幡留大司成馮夢貞上疏請伏斧鑕以直
先生人皆義之
凌世韶字宫球江寧籍為諸生即以詩文名崇禎
甲戌進士知福清縣不事催科坐謫汀州經歷署
寧化縣遷處州推官擢戸部歸性介特自矜重其
文有貴人持百金介密友求作其父墓銘揮去之
曰腕可斷此等文不可作也
張文峙字紫淀家鍾山之陽貫穿經史辨覈掌故
務為根底有用之學撰南樞志一百七十卷纂明
布衣詩一百卷
陳丹衷字旻昭江寧人崇禎癸未進士少以孝聞
登第後請纓自效授御史召募苖兵未遂志卒為
文閎奥自成一家
國朝劉思敬字純之江寧人十歲能文順治丁亥進士
任刑部郎中執法無所避分校禮闈得士最盛尋
擢參議乞終養修江南省志著徹賸八編
程邑字翼蒼江寧人工詩能文順治己丑進士授
庶吉士以不諳
國書出為蘇州教授課士有法遷國子助教纂修明
史
白夢鼐字仲調江寧人少與兄夢鼎勤學尚志節
時有二白之目鼐舉康熙庚戌會試第二官大理
評事總憲魏象樞以博學宏詞薦庚申補行福建
鄉試鼐為考官得士稱盛
倪粲字闇公上元人為諸生即以淹雅著名康熙
丁巳舉鄉試應博學宏詞薦官檢討
胡任輿字孟行上元人文筆秀雅舉康熙辛酉鄉
試第一甲戌進士廷對第一授修撰侍講筵歷陞
諭德
朱圻字次郊上元人性峭潔工詩文書翰為諸生
祭酒著夏雲堂天放居集子元英康熙己丑進士
官編修詩古文皆工著左傳拾遺
先著字遷甫江寧人博覽多聞工詩文及樂府長
短句與同里張㹅徐時盛輩相唱和所撰嚴許集
藥裹集勸影堂詞及易微詞潔等書行世
黃越字際飛上元人康熙己丑進士官檢討少以
文名凡所撰述海内流傳奉為矩矱晚益沉酣宋
五子書能抉其藴同里朱文鑣字履安性醇厚恬
雅亦以文學知名
李東櫰字兆三句容人嘗自言生平得力於精義
二字博通經史工詩文稟性醇厚雍正癸夘舉於
鄉任寧化知縣卒於官
徐佩字子燧上元學生生六歲而孤家貧無力購
書每至書肆觀之一屬目輙成誦長通六籍百家
臯比談經得其指授悉成名雋學者多以胡安定
稱之母曹苦節備極孝養伯母袁氏年十六守志
無子養之如己母終身其篤行又如此
蘇州府
漢嚴助吳人舉賢良方正對策百餘人武帝獨善助
對擢為中大夫在左右見任用嘗侍燕從容帝問
所欲對願為會稽太守於是拜為會稽太守數年
復侍中有竒異輙使為文及賦頌
三國吳沈友字子正吳人年十一華歆行風俗見而
異之呼沈郎可登車語乎友逡巡曰先生銜命將
以裨補先王之教整齊風俗而輕脫威儀乎歆慚
曰自桓靈以來雖多英彦未有幼童若此者及冠
博學善屬文兼好武事注孫子兵法孫權以禮聘
之既至論王霸之略權斂容敬焉正色立朝清議
峻厲為庸臣所譖以死
張儼字子節吳人弱冠知名以博聞多識拜大鴻
臚使於晉孫皓謂曰今南北通好以君有出境之
才故相屈行既至賈充裴秀等欲傲以所不知而
不能子勃翰勃撰吳錄三十卷翰别見
陸璣字元恪吳人為太子中庶子烏程令撰毛詩
鳥獸草木蟲魚疏二卷
沈珩字子山吳郡人少綜經學尤善春秋内外傳
有智謀能專對使至魏文帝引珩自近談語終日
珩隨事響答無所屈服以奉使有稱封永安鄉侯
官至少府
晉張憑字長宗吳郡人舉孝廉初欲詣丹陽尹劉惔
鄉里皆笑之既至惔處之下坐神意不接會王濛
就惔清言有所不通憑於末座判之言旨深遠足
暢彼我之懷一坐皆驚惔延之上坐清言彌日留
宿至旦遣之既還船須臾惔遣傳教覓張孝廉船
便與同載詣簡文帝帝與語歎曰張憑勃窣理窟
官至御史中丞
張元之字祖希吳人少以文學顯扶風張業大儒
也間其才引與語曰今日真解矇矣遂請上堂難
問極日范寗亦稱元之為吳士之秀孝武時歷吏
部尚書出為吳興太守與會稽内史謝元稱南北
二元
南北朝宋張鏡吳人與顔延之鄰延之談義飲酒喧
呼不絶而鏡靜默無聲後鏡與客談延之從籬邊
聞之取胡牀坐聽辭義清遠延之心服謂客曰彼
有人焉由是不復酣叫鏡兄演弟永辯岱俱知名
時謂張氏五龍
顧愿字子恭吳人覬之從子好學有文詞名於世
大明中舉秀才對策稱旨擢著作佐郎早卒初覬
之嘗謂秉命有定分非智力所移以其意命愿著
定命論
齊張融字思光吳郡人暢子有孝義忌月三旬不舉
樂事嫂甚謹為封溪令浮海至交州作海賦以示
顧覬之覬之曰卿此賦實超元虚但恨不道鹽耳
即求筆注曰漉沙搆白熬波出素積雪仲春飛霜
暑路領司徒從事中郎乞假東出武帝問住在何
處答曰臣陸處無屋舟居非水後問其從兄緒緒
曰融未有居止權牽小船於岸上住帝大笑融
元義無師法而神解過人高談鮮能抗拒永眀中
卒文集數十卷行世自名為玉海
陸澄字彦淵吳人少好學博覽無所不知宋泰始
中為尚書殿中郎累遷度支尚書嘗與王儉書陳
王弼注易元學之所宗而鄭注亦不可廢并言左
氏杜學之長穀梁舊有麋信近益以范甯不足兩
立儉皆韙之儉在尚書省出巾箱几案雜物令學
士隸事事多者與之人各得一兩物澄後来更出
諸人所不知事復數條并奪物將去竟陵王子良
得古器小口方腹而底平可容七八升以問澄澄
曰此名服匿單于以予蘇武詳視器底有字彷彿
可識如澄所言隆昌中卒諡靖
梁陸倕字佐公吳人慧曉子少勤學善屬文晝夜讀
書一編必誦於口嘗借人漢書失五行志四卷乃
暗寫還之略無遺脫竟陵王子良開西邸延英俊
與范雲蕭琛任昉王融蕭衍謝眺沈約並以文學
稱八友梁武帝雅愛倕才乃敕撰新漏刻銘又詔
為石闕銘敕褒美之遷太常卿卒兄子繕亦知名
張率字士簡吳人性寬雅能屬文時陸少元家有
父澄藏書萬餘卷率與少元善盡讀其書梁天監
中直文德待詔使抄乙部書又撰古婦人事寫給
後宫取假東歸為待詔賊奏之手敕答曰相如工
而不敏枚臯速而不工卿可謂兼二子於金馬矣
歴黃門侍郎丁生母憂卒率自少屬文七略及藝
文志所載詩賦亡其文者並補作之
陸煦吳郡人徽孫學有思理位太子家令撰晉書
未就著陸史十五卷陸氏驪泉志一卷兄子罩字
洞元篤學多所該覽善屬文為簡文記室參軍禮
遇甚厚以母老求去公卿咸祖道皇太子賜黃金
五十斤時人方之疏廣
顧恊字正禮吳人和六世孫舉秀才尚書沈約覽
其策歎曰江左以來未有斯作為廷尉正冬服單
薄蔡法度欲解襦與之不敢發口謂人曰我欲解
身上襦衣顧郎恐顧郎難衣食者歷鴻臚卿卒官
無衾以殮協博極羣書撰異姓苑五卷瑣語文集
若干卷
陸雲公字子龍吳人五歲誦論語毛詩九歲讀漢
書從祖倕與劉顯質問十事對無所失顯歎異之
及長好學有才思製泰伯廟碑吳興太守張纘經
途讀其文曰今之蔡伯喈也至都言之武帝召為
尚書儀曹郎累遷中書黃門郎兼掌著作卒
陳陸瓊字伯玉雲公子六歲為五言詩有詞采都下
號曰神童朱异言之武帝召見風神警亮帝甚異
之陳天嘉中以文學屢遷尚書殿中郎諸大手筆
並勅付瓊後主即位直中書省掌詔誥初雲公奉
梁武勅撰嘉瑞記瓊述其旨而續焉丁母憂過毁
以卒子從典八歲讀沈約回文援筆擬之便有佳
致十二作柳賦其詞甚美從父瑜特所賞愛命家
中墳籍皆付之陳亡入隋位著作佐郎楊素奏從
典續司馬遷史記迄於隋末就坐事免
陸琰字温玉瓊從弟歴法曹參軍直嘉德殿學士
博學善占誦世祖嘗使製刀銘援筆即成副琅邪
王厚聘齊厚病卒琰為使主時年二十餘風神韶
亮占對閑敏齊士大夫皆傾心焉大建初兼東宫
管記卒後主求其文撰成二卷
陸瑜字幹玉琰弟少篤學美詞藻官晉安王外兵
參軍東宫學士兄琰時為管記並以才學侍左右
時人比之二應從父兄玠從父弟琛玠字潤玉弘
雅有識度善屬文大建初為東宫管記有集十卷
琛字潔玉少警俊事後母以孝聞為給事黃門侍
郎中書舍人參掌機密
隋陸士秀字南容吳人博通百家幼時在陳容儀迅
舉齊使李騊駼問江南孟婆是何神答曰山海經
言帝之二女游於江郭璞注天帝二女尊為神由
此言之則孟婆也以天帝女尊之為孟猶郊祀志
以地神為泰媪也騊駼曰僑南之辯無以加焉後
仕隋為學士
唐朱佐日吳人兩登制科三為御史武后嘗吟詩曰
白日依山盡黃河入海流欲窮千里目更上一層
樓問是誰作李嶠對曰御史朱佐日詩也賜綵百
疋轉侍御史子承慶與父齊名
陸餘慶蘇州人元方從父已冠名未顯兄元表唶
曰爾名宦不立奈何餘慶感激讀書三年以博學
稱舉制策甲科與陳子昂杜審言等號方外十友
好奬薦寒品晚進人有過輒面折退無一言終太
子詹事諡曰莊
張從申吳人善書世稱獨步擢第為秘書省正字
後官長史弟從師仕終河南法曹參軍張說撰墓
誌云冲和純粹辯博閎達卓犖好古跌宕逸羣忘
懷樂道終葬虎邱西原
張旭字伯高吳人善草書與包融賀知章張若虚
號吳中四士嘗見公王擔夫爭道得筆法觀公孫
大孃舞劍器而得其神每大醉呼叫狂走乃下筆
或以頭濡墨而書既醒自視以為神世號張顛得
旭傳者崔邈顔真卿
孫過庭字虞禮吳郡人官胄曹工書嘗著書譜自
以行草書之宋高宗謂妙備草法手不少置子翔
亦善書
沈既濟吳縣人經學該眀拜左拾遺史館修撰議
武后進非以德請省其本紀德宗時詔兩省置待
詔官權公錢收子贍用既濟諫止之撰建中實錄
時稱其能子傳(闕)
于公異吳人擢進士第李晟表為掌書記朱泚平
露布於德宗曰臣既肅清宫禁祗奉寢園鐘簴不
移廟貌如故帝覽泣下問誰為之或以公異對帝
咨嗟久之
張籍字文昌吳郡人貞元中進士韓愈薦為國子
博士歷水部員外郎終國子司業性狷介工詩與
孟郊元白並號元和體樂府尤有名
顧况字逋翁吳郡人性詼諧工詩歌為韓滉節度
判官稍遷著作郎怏怏不樂求歸吳結廬茅山自
號華陽真逸皇甫湜撰集序云逸歌長句若穿天
心出月脇非尋常所能及子非熊少俊悟一覽成
誦好陵轢時輩為衆所抑久困場屋長慶中陳商
榜無非熊名詔進所試勅及第尋亦棄官隠茅山
或傳其得長生術云
陸暢字達夫吳人蚤有才名舉進士授祕書丞雲
陽公主出降詔作催妝詩稱旨為劍南節度使韋
臯所厚作蜀道易以美臯
陸扆字祥文吳人舉進士第一進學士屬辭敏捷
嘗與諸學士金鑾殿作賦獨先就昭宗歎曰貞元
時陸䞇吳通元兄弟善内廷文書後無繼者今朕
得卿斯文不墜矣與宗人希載文才德器名冠一
時朝中號二陸天復初為朱全忠所害
陸希聲吳人景融四世孫博學善屬文通易春秋
老子論著甚多精書法世所稱雙鈎撥鐙法傳自
二王希聲以授沙門𧦬光昭宗時官至戶部侍郎
同中書門下平章事
吳仁璧字廷寳長洲人大順中及第善屬文工詩
精星學吳越錢鏐待以客禮訪求天文固辭非所
知鏐母殂具禮幣請為誌文不從鏐怒沉之江中
時人憐之有詩一卷
宋劉少逸長洲人年十一工文詞其師潘閬攜謁長
洲令王禹偁吳縣令羅處約以所作為䞇二令負
重名疑其假手因與聯句皆敏妙二令驚異聞於
朝賜進士及第
謝炎字化南吳人太子賓客濤弟端拱初歷華容
公安二縣令為文法韓柳與杭州盧慎齊名
謝絳字希聲吳人濤子以父任入官又舉進士楊
億得其啓事謂人曰此文中虎也歷兵部郎知制
誥出知鄧州卒絳以文學顯兼有政事才歐陽修
王安石皆極稱之子景初字師厚慶歷中擢第累
遷屯田郎博學工詩景平字師同景回字師復亦
並有文名景平官至祕書丞
陳睦字子雝祖司諫絳自閩徙吳第進士治平中
詔舉館閣才學之士與劉攽李清臣首被選終寳
文閣待制
許洞字洞天吳縣人舉咸平三年進士以才學自
負曠放不羈與潘閬錢易為友所著詩詞甚多尤
精左氏官烏江主簿
陸綰字權叔常熟人舉進士終職方郎中工歌詩
蘇洵嘗贈詩美其篤學好文於諸經有造詣
米芾字元章吳人歷太常博士知無為軍召為書
畫學博士擢禮部員外郎出知淮揚軍為文竒險
不蹈襲妙於翰墨得王獻之筆意畫山水人物自
名一家工臨摹善賞鑒遇古器物書畫極力求之
必得乃已子友仁字元暉力學嗜古亦善書畫世
號小米仕至兵部侍郎敷文閣直學士
黃策字子虚吳人父彦熙寧中進士知浦江縣清
直眀恕民畫像祀之策九歲以詩見蘇軾軾曰子
異時必以文顯弱冠擢第教授齊州上書忤蔡京
崇寧初以黨籍羈管登州建炎中除直袐閣通判
嚴州有集四十卷子維纓字端冕以文名宣和末
屢上書言事纓子季魯有集十卷
陸徽之字彦猷常熟人由太學生上舍賜進士官
濮陽主簿高才博學建中靖國初詔求直言徽之
力陳時政闕失放歸大觀末復徵用已卒
魏憲字令則吳江人與弟志俱進士有聲熙豐問
累遷中書舍人給事中其文温厚雅正得代言體
以直學士致仕憲執親喪三年不御酒肉廬於冢
上有芝草甘露之祥
周南字南仲吳縣人與孔元忠滕宬皆從葉適游
紹熙元年對策言甚切直大要謂小人之倡為異
說以蒙蔽陛下者一曰道學二曰朋黨三曰皇極
夫箕子謂有猷有為有守乃有才有道有操執之
人也今所指為道學朋黨者正斯人耳奈何反棄
之而謂建皇極哉考官得其文驚嘆光宗疑之格
置乙科官終祕書省正字
張公秀字仲實蘇州人紹興中臨海縣令有善政
嘗從葉適游風流詞翰推重一時
邊純德字公靜崑山人幼孤至孝貧不廢禮才思
敏給以能詩為范成大所知嘗與倡和五中鄉舉
就奏名即致仕撰脂韋子五十卷子瀛濟並有學
行
孫緯字彦文吳人擢進士第官至尚書郎精於典
故著本朝人物志
王伯廣字師德常熟人少從楊邦弼學由進士乙
科調德清尉善詩文四六亦膾炙人口所著有聽
雨集
張攀字從龍常熟人登進士歷袐書丞銓次中興
館閣書目凡一萬四千九百四十三卷上之終起
居郎有益齋文集
高常字履常吳郡人清癯灑落性嗜吟咏有覆瓿
集五卷尤焴周弼馮去非為之序吳人之學詩於
周弼者湯仲友顧逢陳瀧逢字君際弼稱為顧五
言瀧字伯雨博涉經史百氏深於春秋仲友字瑞
夫淹貫經史氣韵高逸同郡陳發嘗評高湯顧陳
四子之詩輯為一編曰蘇臺四妙
張慶之字子善吳人棄舉子業精思經史百氏擬
太元作測靈撰孔孟衍語老子注號海峯逸民自
為傳以伯夷蔣詡陶潛自况
元湯彌昌字師言吳郡人父暉老咸淳進士父子皆
以周禮發解彌昌由建康路教授轉瑞安州判官
致仕生平篤志義理有文名著周禮解義等書
衛培字寧深崑山人涇曾孫博通經史習知前代
典故充貢龍虎榜賦文不起草有倚馬之才聘為
州學訓導
劉岳字公泰祖開宋神醫世居星子宋季来吳元
祖詔求南士岳應聘入見世祖詢其先世習醫官
以太醫院未幾詔以文合古作改翰林學士知制
誥所著有東厓小稿
朱德潤字澤民崑山人延祐末用趙孟頫薦官編
修至正間浙省辟為參謀攝守長興招徠流離以
病免讀書一過能記工詩文善畫虞集稱之曰澤
民文章典雅惜以畫掩其名
宋旡字子虛其先固始人父遷於吳旡遂為吳人
以才略應樞府辟典東征萬戶書檄入海遭颶風
失道漂經高麗諸山罹沉疴歸以病薄味清齋日
從林下遊與趙孟頫鄧光薦輩稱詩年八十一卒
所著有翠寒啽囈二集
蔣堂字子中吳人幼讀書有大志長以孝友間中
泰定鄉試隠居教授執經受業者不遠千里而至
其後登左右榜者多出其門至正間用薦為嘉定
州教授
郭翼字羲仲崑山人少從衛培學邃於易為文力
追古人楊維貞謂可方軌西京李孝先稱其詩與
人不同調晚得訓導官以終著有林外野言
李世英字伯英長洲人精書學作韵類三十卷以
字為本音為幹義訓為枝葉自一而二井然不紊
凡十年成書從子文仲又本說文作字鑑五卷辨
點畫刊除舛謬以備一家之書干文傅黃溍為之
序
張雯字子昭吳人力學嗜書構樓藏書自經傳子
史稗官無不具其學該通淵博時宋亡已久雯從
故老訪宋遺文舊事著書曰繼潛錄子田字芸已
亦工詩文孫肯字繼孟從金華宋濓學為詩文清
麗有法
顧權字用衡崑山人博通羣典尤究心於易為文
章刻意有古作者矩度一字不當不苟出隠居教
授卒無子知州揭傒斯買地葬之馬鞍山側
葛乾孫字可久吳人生有竒氣膂力絶人好擊刺
戰陣之法以至隂陽律呂星數靡不精究長乃折
節治經研覃淵邃肆力古學為文章陵轢古今父
應雷以醫書授之稍治輒精而不屑以自見或試
之皆取異效
周南老字正道敦頤之後其先世自道州徙吳南
老用薦為吳縣主簿又辟為浙省掾入眀徵詣太
常議郊祀禮禮成放還南老端毅好學本於義理
而詳於制度所著有易傳集說喪祭禮舉要等書
顧阿瑛字仲英崑山人輕財結客年三十始折節
讀書築别業於茜涇西曰玉山佳處四方文士若
楊維貞柯九思方外張伯雨等咸主其家其園池
亭榭之盛圖書之富及餼館聲歌並甲一時而才
情妙麗與諸公亦略相當嘗舉茂材署會稽教諭
辟行省官屬皆不就張士誠欲強以官乃去隠於
嘉興既而以子恩封武略將軍水軍千戶洪武初
隨其子遷臨濠卒
周砥字履道吳人博學工詩嘗寓荆溪與馬治孝
常者窮山水之勝著荆南倡和集晚歸吳中與高
楊輩結社
錢逵字伯行吳縣人父良佑字巽之博學工詩尤
工篆隸逵刻意力學至正間官淮南行省員外郎
洪武初選詣太常議禮禮成放還後以事逮京師
卒逵淳厚雅飭稽古考訂雖老不倦篆隸行楷悉
追古人
繆侃字叔正常熟人博雅工書好蓄法書古器弟
佚亦能詩善畫同邑嚴煥字子文以進士終朝奉
大夫文章整健詩學尤邃
陸友字友仁吳縣人博雅好古有詩名工漢隸八
分行楷尤能鑒别鐘鼎銘刻法書名畫嘗著研史
墨史印史
黃錫孫字禹疇常熟人讀書勵行窮約不易其守
善造就後進為文尚理氣詩尤精粹
時太初字大本常熟人淵雅善詞章嘗詠白燕詩
云珠簾十二中間捲玉剪一雙高下飛楊維貞極
稱之同邑陸景元字子善行義端飭博學能文詩
尤高古又有朱桓字仲威盛彧字季文鄧士英字
伯琚錢甦字更生元季皆以文學知名於時
盧觀字彦遠崑山人敦行寬厚記問該博見道分
眀凡經史禮樂百氏之書繕寫殆遍
文質字學古崑山人學行卓然詞章竒放為楊維
貞所稱與盧觀趙天祐衛琯盛得瑞范天與六人
為邑中耆碩有司月給禀膳焉
俞日強字曰莊崑山人以孝聞淹貫經史有集行
世又有金至善字伯明修德樂施老益力於學
明傅著字則眀常熟人文詞典雅見推於時洪武初
與修元史終潞州知府
袁華字子英崑山人少穎悟不羣工詩尤長於樂
府楊維貞極稱之洪武初為郡學訓導同邑呂誠
字敬夫與華齊名時稱袁吕
張簡字仲簡吳郡人初為黃冠師以母老歸養遂
返巾服博通儒家書尤工詩饒介嘗延諸文士賦
詩高楊輩咸在簡詩第一有集若干卷
虞堪字克用宋丞相允文裔孫家長洲隠居不仕
家藏書甚富手自編輯工詩兼善寫山水洪武中
為雲南教授卒官吳中世儒家虞氏與南園俞氏
為最
陳則字文度崑山人洪武六年舉秀才授應天府
治中歷戶部侍郎出為大同府同知文詞清麗元
季以工詩名於吳下高啓北郭十友之一也
高啓字季迪長洲人少孤力學工詩年十六或薦
於張吳參軍饒介介見啓詩驚異以為上客啓不
屑去隠吳淞江之青邱洪武初以廷臣薦與修元
史授編修擢戶部侍郎以年少未習理財辭遂賜
罷放還復居青邱先是啓以史事為魏觀所知觀
為蘇守為徙居城中接見甚密觀得罪連坐死時
年三十九
楊基字孟載其先蜀人大父宦游江南遂家於吳
九歲能背誦六經著書十萬餘言名曰論鑒眀師
下蘇州基以饒介客安置臨濠尋起為滎陽知縣
後為山西按察使被讒奪職卒於京基尤工詩與
高啓張羽徐賁齊名號吳中四傑
申屠衡字仲權長洲人少從楊維貞學春秋為古
文有法洪武三年徵至京師草諭蜀書稱旨授修
撰以病免同時有陶琛字彦珩亦有文學志尚高
潔工古篆書以薦為儒學官
史謹字公敏崑山人少與倪瓚高啓游博學好古
工書畫洪武間翰林學士王景薦其才授應天府
推官左遷湘隂縣丞罷歸
鄒奕字宏道吳江人秀目美髯議論英發文詞高
古至正間進士洪武初知贛州府坐事謫甘肅二
十年永樂初以蹇義薦召還有吳樵稿
謝徽字元懿長洲人博學能詩與高啓齊名同召
修元史同授官辭歸再起為國子助教卒弟恭亦
能詩
袁養福字能伯吳縣人眀初為福建憲使高啓有
詩贈行行潔才高有詩名精於書法吳寬稱其書
郭有道碑得歐陽詢筆意
劉以禮字德讓蘇州人學識該博儀觀偉然洪武
初以貢授沛縣教諭時學徒久廢以禮舉鄉人張
倫為訓導協心教之多所成就
瞿莊字敬夫常熟人孝子嗣興子用薦授翰林典
簿宋濓稱其文學蔚茂應制諸作率皆稱旨終福
建布政
王履字安道崑山人博通羣籍能詩文工繪事精
醫藥洪武間嘗游華山作圖四十幅記四篇詩一
百五十首嘗云先輩言文章當使移易不動慎勿
與馬首之絡相似余游華之詩敢謂軼昌黎而配
少陵庶免乎馬首絡之弊而已畫師夏圭評者謂
作家士氣皆備醫得金華朱彦修之傳著醫書百
卷
張適字子宜長洲人七歲能賦詩弹琴十歲通五
經時號聖童洪武初以秀才舉擢工部都水郎病
免得朱長文樂圃故地觴詠自得有甘白先生集
梁時字用行長洲人博學工文章亦善書札洪武
中用薦授岷府紀善遷翰林典籍修永樂大典充
副總裁
盧熊字公武崑山人觀子洪武初熊以元季教諭
廹遣赴京以善書擢中書舍人遷兖州知州濬兖
河事集而民不擾熊少從楊維貞遊博學工文尤
精篆籀子彭祖孫瑛俱能傳家學
沈澄字孟淵長洲人洪武中以人才應薦至京尋
引疾歸周忱巡撫吳中嘗就澄訪時政多所舉行
雅善詩尤好客人擬之顧阿瑛翰林金問坐事繫
獄十年衣食之需皆澄周之子貞吉恒吉從陳繼
遊蔚有聞望隠跡尚義有父風俱能詩又皆善繪
事妙處逼宋人
王行字止仲吳縣人髫時隨父為人讎藥藥千品
悉志不爽王異之試授論語翌日已成誦遂以所
儲書恣其披閱三年辭去文名大譟授徒城北援
據古今纚纚不窮家徒壁立几無留帙叩其所自
曰向得之藥肆翁耳洪武初延為府學經師諸生
心易之以五經雜進問難行隨問辯答無有疑滯
衆始嘆服
葉顒字伯卬吳縣人家洞庭東山父國英倜儻好
結納名士故顒學有端緒元季中江浙行省鄉試
署和靖書院山長眀初故人長興侯耿炳文招顒
欲薦於朝顒不可放情詩酒有許光遠亦家洞庭
洪武初應召至京獻詩又陳省刑薄賦之策以老
乞歸時稱洞庭二老
朱應辰字文奎吳縣人少從楊維貞學為古文詞
洪武間終江隂訓導詩文衍暢炳蔚尤精篆籀之
學
吳文泰字文度吳縣人耽於詩清才逸思雖罹憂
困嘲弄不輟同郡丁敏字遜學亦喜吟詠更相推
敲故所業益精文泰洪武間為涿州同知謫戍雲
中卒
宋克字仲温長洲人博涉書史少任俠擊劍走馬
學握竒陣法張氏據吳度其無成藩府欲致之不
能得眀初徵為侍書出為鳳翔同知旋歸隠南宫
里工草隸時作詩見志高啓有南宫生傳
陶振字子昌吳江人洪武末舉眀經終安化教諭
少學於楊維貞兼治詩書春秋三經詩語豪儁有
名於時
趙友同字彦如長洲人自少篤學從宋濂遊洪武
末任華亭訓導大臣薦其文學召修永樂大典五
經四書性理大全書成以母喪歸
滕用亨字用衡初名權長洲人問學博辨文章爾
雅兼精六書篆籀之妙高出近世永樂中被召年
幾七十矣面試篆書作麟鳳龜龍四大字又獻貞
符詩稱旨授翰林待詔
王璲字汝玉以字行長洲人少穎異落筆數千言
累官春坊贊善嘗應制撰神龜賦汝玉第一解縉
次之聲名大譟永樂中宫僚多得罪汝玉與焉洪
熙初贈太子賓客諡文靖兄璉字汝器洪武中編
修文學不減汝玉而早卒
朱吉字季野崑山人有文學用薦授給事中後以
善書改中書舍人子定安字士隆工古篆得周伯
琦之傳定安弟永安字士常亦善筆札同邑葉盛
曰邑衣冠舊族必推朱氏士隆兄弟出處不同清
修苦節同為時重
夏㫤字仲昭崑山人以經術進而書法特妙永樂
中試其書第一特命諸宫殿榜皆㫤書之歷官太
常卿致仕㫤平易可親而風流文雅有高人之致
詩詞清麗尤工畫竹石擅名天下朝鮮日本諸國
皆懸金購之兄昺亦善書官中書舍人
屈昉字季恒崑山人讀書不事章句詩篇傳播為
楊士竒所知問邑令曰季恒安在令不能答乃心
識之會詔舉經明行修之士即以昉薦授南海縣
丞久之致仕
錢紳字孟書吳人父中字孟則娶於陳夫婦皆讀
書善琴紳與陳繼為内外兄弟游同方學同師各
以所業更互辨難俱為通儒紳質淳行端所藏書
皆手自繕寫官鄞縣教諭
劉珏字廷美長洲人正統三年舉人官至山西按
察僉事老而好學工於唐律時人稱為劉八句行
草師李邕畫師王蒙皆得古人筆意精於鑒賞殘
縑斷墨靡不藏弆
劉溥字原博長洲人祖彦敬以醫事太宗溥游學
兩京研覃載籍尤精天文律歷之學宣德初以文
學徵有言其善醫者遂以為太醫院吏目非其志
也其詩初效西崑久益竒肆當時有晏鐸王淮鄒
亮湯印績蘇平沈愚蔣主忠蔣主孝徐震諸人以
詩自豪號十才子推溥為尸盟者
鄒亮字克眀長洲人才思藻麗受知巡撫周忱正
統初用况鐘薦官至監察御史為人謙謹酷嗜書
積至千餘卷
施槃字宗銘吳縣人家東洞庭山幼警敏有都憲
張某令屬對曰新月如弓殘月如弓上弦弓下弦
弓對曰朝霞似錦晚霞似錦東川錦西川錦張大
驚正統己未年二十三廷對擢第一入翰林日立
程限讀書詩文逼古人楊溥深重之
陳鑑字緝熙長洲人父謫戍盖州鑑依王一居為
道士一居命索債浙東乃從師受學債無所問市
書數箧而歸一居奇之使卒濡業正統戊辰及第
授編修累遷祭酒平生無聲色之好精於鑑古多
藏法書名畫
王穆字仲遠長洲人博識古今吳中稱為宿學嘗
築東郭草堂讀書其中王璲為之記子肄字敏道
從陳繼學正統中以賢良舉為安吉縣丞
劉昌字欽謨吳縣人讀書過目成誦正統甲子舉
南闈第一乙丑會試第二累官廣東左參政為文
典雅詩尤温麗有中州文表等書子嘉䋭字協中
風儀如玉數歲據小儿習書選古詩儼如成人十
五喪父盡讀其遺書年二十四而卒
鄭文康字時乂崑山人登正統戊辰進士以父母
繼喪遂不仕居家枕藉經史尚友古人操觚頃刻
千言稿成輒為人持去其存者有平橋集十八卷
多記載時事有益勸懲而文尤簡質有法度
張淮字豫原吳縣人棄舉子業好攻詩嘗於廣坐
中賦牡丹詩一百首依元僧眀本梅花詩韵衆以
為神嗜酒落魄一夕醉死同邑有陳體方者每為
詩文必酒酣以往才始縱發嘗數篇並奏或口授
人書書者腕脱不給子韶字太和亦嗜酒工詩語
妙一時
陳頎字永之長洲人景泰庚午舉人以陽武縣訓
導歸博學工古文清修介特人莫敢犯
李應貞字貞伯長洲人景泰癸酉舉人選中書舍
人歷南太僕少卿好古博學篆楷俱入格
桑瑾字廷璋弟瑜字廷瓚常熟人兄弟自為師友
瑾景泰丙子瑜天順己夘先後領鄉薦同謁選瑾
判處州瑜判温州同日拜命出都在任俱有政績
初仕時兄弟相約早乞休後竟同時致仕還里一
時以為美談瑾以䘵不逮養終身不御甘美詩文
醇質著讀易備忘瑜有吟忩選粹等書同時邑中
兄弟競爽者有錢寬字理容錢洪字理平博學修
行詩並載湖海耆英集
沈鐘字仲律長洲人天順庚辰進士終山東提學
副使與章懋羅倫友善時稱十君子好賦詩多至
萬餘首
徐震字德重吳縣人家世好文與其父章日相劘
切學益進嘗同晏鐸蘇平倡和在景泰十才子之
列
沈愚字通理崑山人父方清修好學積書數千卷
皆親點校愚博涉百氏以詩名吳下與劉溥諸人
稱十才子善行草曉音律詩餘樂府傳播人口弟
魯字誠學專攻古學為文閎博一時稱作者
莫旦字景周吳江人成化乙酉舉人卒業太學作
一統賢關二賦名動京師
謝晉字孔昭吳縣人能詩工山水嘗自戱為謝叠
山吳寬贈詩有風流前輩杳難攀謔語空傳謝叠
山之句
趙寬字栗夫吳江人成化辛丑會試第一出吳寬
之門開榜日頗以吳士為嫌主司召試詩賦下筆
數千言葩藻奪目論者乃服官終廣東按察使
文林字宗儒長洲人成化壬辰進士父洪字公大
成化乙酉舉人官淶水教諭林知永嘉縣陞南太
僕寺丞出為温州知府居官廉平所至見思好交
游為詩文眀暢不蹈襲與楊循吉李應貞沈周善
而其子徵眀尤有名
桑悅字民懌常熟人生有異質讀書一過輒能默
記年十九舉成化乙酉鄉試再試禮部竒其文以
策論語竒肆置乙榜選泰和訓導考滿謁吏部尚
書王恕惜其久滯為遷長沙通判改柳州頃之移
疾歸悅拓落自負與世齟齬文詞瑰麗汗漫後頗
厭華繪趨平易春秋周禮皆有傳解凡六十餘卷
黃雲字應龍崑山人家貧力學嘗就藏書家借錄
卷帙甫畢心口了然凡刑名錢榖水利算數軍旅
儀注無不究心文宗蘇軾書法黃庭堅弘治中以
歲貢授瑞州訓導庭謁監司恥之外艱歸絶意仕
進
戴冠字章甫長洲人生而穎異篤學過人其學自
經史諸子百家山經地志隂陽歷律與夫稗官小
說莫不貫綜議論高遠務出人意表詩尤清麗文
亦儁朗以貢授紹興訓導
陳蒙字允德常熟人好攻詩涵音揉律務底和平
一走筆連數十篇泉決雲湧名動一時沈周志其
墓
楊循吉字君謙吳縣人成化甲辰進士除禮部主
事好讀書每當得意處則手足踔掉不能禁人呼
為顛主事年未三十即致仕結廬支硎山下課讀
經史以松枝為籌不精熟不止武宗南巡召見命
賦打虎曲稱旨每扈從輒在御前承旨循吉恥與
優伶雜處請急歸自定其詩文為松籌堂集會粹
諸類書曰奚囊手鏡最為該博
盧儒字為已常熟人充&KR1846;子博學能文善筆札文
學韓柳書法歐顔自負甚高以薦授中書舍人嘗
被命作雪賦諸臣未就儒立成以進詞林皆嘆服
都穆字元敬吳縣人七歲能詩杜門篤學弘治己
未進士仕至太僕卿嘗奉使至秦中訪其靈勝形
勢故宫遺壤作西使記搜金石遺文作金薤琳琅
歸老之日齋居蕭然日事讎討或至乏食輒笑曰
天壤間當不令都生餓死晏如也
錢仁夫字士宏常熟人少學於陳九疇聞性理之
學舉弘治己未進士官禮部員外郎劉瑾方用事
即引疾歸天性孝友為族人置義莊工書畫與沈
周輩倡和吳中稱風流丈翰者必推焉
祝允眀字希哲長洲人參政顥之孫五歲作徑尺
字九歲能詩及長超穎過人讀書過目成誦鉅細
精粗咸貯腹笥有觸斯應吐詞命意迥絶俗界效
齊梁月露之體高者凌徐庾下亦不失皮陸玩
世自放書學自急就以逮虞趙罔不得其結構弘
治壬子舉於鄉除興寧知縣稍遷通判應天府自
免歸子續舉進士官終布政使
文徵明初名璧以字行更字徵仲長洲人父温州
守林有名德與吳寬李應貞沈周為執友徵明受
文法於吳受書法於李受畫法於沈又與徐貞卿
祝允眀唐寅切劘為詩文為人孝友温恭修長者
之行嘉靖初以貢入京用薦授翰林院待詔三載
謝病歸以清名長德主吳中風雅之盟者三十餘
年後生晚進遊其門者皆得其造就年九十猶能
蠅頭細書方為人書墓誌欠伸閣筆而逝
唐寅字子畏吳縣人中弘治戊午鄉試第一坐同
舍舉子事發為吏不就築圃桃花塢游息其中其
學務研窮造化尋究律歷旁及風烏壬遁太乙出
入天人之間其於應世詩文不甚措意曰後世知
我不在此竒趣時發或寄於畫下筆直追唐宋名
匠雖遭放廢坐客常滿文章風采照耀江表寧籓
以厚幣聘甫至即佯狂以歸同邑張靈字夢晉善
圖畫文思便敏佻達自恣祝允眀愛其才令受業
門下與寅交最善
蔡羽字九逵吳縣人其學邃於易以太學生赴選
尚書見其名曰此吾少日所聞易蔡生耶奏授翰
林院孔目為文法秦漢洞庭諸記欲與柳宗元争
長詩沉著竒麗人比之李賀
朱存理字性甫長洲人少從杜瓊遊汲古不倦聞
人有異書必欲訪求手自鈔錄其所纂輯有鐵網
珊瑚等書元季明初中吳南園何氏笠澤虞氏廬
山陳氏書籍金石之富甲於海内繼其後者則存
理與朱凱其尤也時稱兩朱先生
王渙字渙文長洲人正德己夘舉人官嘉興府通
判博綜羣書善為古賦詩宗白樂天晚效范陸少
與文徵眀齊名吳中祀神必祝云生子當如陸南
王渙文徵眀南亦與渙同舉於鄉
黃魯曾字得之吳縣人正德丙子舉人為文閎衍
好奇縱詭詩多散佚弟省曾美風姿攻古文詞最
為博洽嘉靖辛夘魁鄉薦試禮部不第學於王守
仁湛若水之門詩宗李夢陽省曾拙於書命子姬
水學書於祝允眀遂傳其筆法
朱凱字堯民長洲人與朱存理齊名日挾策呻吟
求昔人理言遺事而識之對客舉似如引繩貫珠
纚纚不能休吳中故實往往藉以考焉正德中卒
遺書散軼集亦不傳僅有句曲紀遊詩一卷
湯珍字子重長洲人嘉靖間以貢官崇德縣丞詩
文名一時文嘉文彭彭年咸出其門
陸師道字子傳長洲人嘉靖戊戌進士官儀制主
事告歸侍養年未三十也杜門却掃二十五年嘉
靖末用薦起累官尚寳司卿師道自儀部歸已負
重名慕文徵眀北面稱弟子手鈔典籍積數千卷
丹鉛儼然善詩工小楷古隸傍曉繪事人謂徵眀
四絶不減趙孟頫而師道亦復似徵眀云
陳道復名淳以字行長洲人少師文徵眀天才秀
發善畫尤好寫生一花半葉淡墨欹斜非畫工可
及詩取適意子栝畫亦放浪不俗
周天球字公瑕長洲人為諸生從文徵眀遊篤志
古學善大小篆隸行草徵眀後豐碑大碣皆出天
球手隆慶中遊京師讌集倡酬之作一時詞客皆
為讓坐
錢穀字叔寳吴人少孤貧家無典籍游文徵明之
門日取架上書讀之以其餘能習繪事得沈周法
晚葺故廬讀書其中日夕校勘至老不衰手錄古
文金石書數千卷
錢同愛字孔周長洲人邑諸生為文竒崛深奥讀
之不能句然思元語麗自足成家尺牘尤佳同邑
劉鳳字子威嘉靖庚戌進士累官河南僉事著古
文數十萬言觀者驚其繁富憚其奥僻盖皆振竒
之士云
彭年字孔嘉長洲人長身玉立少磊落嗜讀書書
法宗歐顔游文徵眀之門家徒壁立所交多賢豪
長者不肯一言干乞
文彭字夀承弟嘉字休承長洲人待詔徵眀子彭
詩宗陶謝李白字法鍾王懷素尤精篆隸又善篆
印逼真漢人以歲貢屢官教職終國子監博士嘉
書畫皆超詣能傳其家法貢入太學選吉水訓導
遷和州學正歸嘉孫從簡字彦可善書畫端方有
品歲薦未選卒
皇甫沖字子浚弟涍字子安汸字子循濓字子約
長洲人弘治癸丑進士順慶知府錄之子也沖嘉
靖戊子舉人博綜羣籍留心世務口好劇談所撰
緒言及申法等書凡數十萬言皆不傳涍中嘉靖
壬辰進士除工部主事以才望改春坊遭忌左遷
累官浙江按察僉事其詩特工五言汸嘉靖己丑
進士累官雲南按察僉事其詩追溯魏晉含咀六
朝旁搜李唐自成一家濓嘉靖甲辰進士除工部
主事遷興化府同知詩意元詞雅律細調清長於
造景務在幽絶四甫之詩聲調彷彿相似吴中風
雅於斯為盛
王寵字履吉吳縣人與兄守字履約並從蔡羽學
棲林屋三年既而讀書石湖之上二十年手寫經
書皆一再過文徵眀長寵二十四歲折輩行與定
交尤工書妙得晉法自號雅宜山人守舉嘉靖丙
戌進士官至右副都御史總理河道未久卒
張鳳翼字伯起長洲人與弟獻翼燕翼並有才名
吳人語曰前有四皇後有三張鳳翼嘉靖甲子舉
人獻翼字幼于刻意為歌詩好易十年中箋註凡
三易於是三張之名獻翼尤籍甚燕翼字叔貽亦
有文名與鳳翼同舉於鄉早卒
鄭若庸字中伯崑山人以詩名吳下趙康王聞其
名走幣聘入鄴與謝榛客王父子間與交賓主之
禮為王著書採掇古文竒字累千卷名曰類雋
潘一桂字無隠吳江人少負才名南陽王好詞賦
厚幣聘之居一月謝不能曳裾王門稱疾歸詩多
弘麗
章美中字道華常熟人九歲能屬文嘉靖丁未進
士仕至廣西副使子士雅萬歷己丑進士歴官工
部郎中父子皆能詩曾孫在兹字素文有文名以
歲貢考授知縣未仕卒
沈啓字子由吳江人嘉靖戊戌進士官至湖廣副
使精眀英斷所至有聲生平博學閎覽徧窺諸經
子史尤邃於易著書甚多其吳江水利考言水道
最為詳核
盧襄字師東吳縣人嘉靖癸未進士歴兵部職方
郎中善廉事有所審畫必中機宜性喜學每得異
書輒手自繕錄既仕益勤雖簿領叢沓不廢佔畢
為文敷腴眀暢詩尤精詣
袁袠字永之吳縣人嘉靖丙戌進士選庶吉士忤
張孚敬改兵部主事兵部火謫戍湖州會赦歸薦
歴廣西提學僉事袠七歲能詩博習典故著皇眀
獻實等書與兄表褧褒從兄弟衮裘皆以文行知
名吳中稱袁氏六俊
王懋眀字僅初長洲人讀書經目輒誦裒集舊聞
多所撰述人稱為經笥僑居錫山華察贈詩有多
間時起予之句
潘德元字鄰玉崑山人嘉靖甲午舉人官應天府
治中能詩兼工書翰為歸有光所稱
徐繗字紹卿吳縣人居洞庭山父早殁其母蔡依
弟羽以居繗受學焉詩文皆得其指授與皇甫汸
黃省曾兄弟互相摩切經營用思愈老愈深
姜元字元仲吳江人少博學嗜酒不就博士弟子
試晚善黃魯曾徐繗徐詩華美姜務雅淡極意陶
鍊一時人謂為詩家逸民
吳子孝字純叔長洲人一鵬子嘉靖己丑進士由
翰林歴官湖廣參議議論秀發為文章弘衍浩博
嘗病宋史繁蕪欲加刪潤稿未就而卒
王穉登字伯穀吳縣人十歲為詩長而駿發雕香
刻翠名滿吳會間嘉靖中遊大學士袁煒之門賦
瓶中紫牡丹有色借相公袍上紫香分太極殿中
烟之句一時紙貴吳門自文徵眀殁後穉登振華
啟秀擅詞翰之席者三十餘年奬引寒素敦篤故
舊有古人風義
張元凱字左虞吳縣人以世弁管蘇州衛事折節
讀書寄於詩酒以自放善王世貞兄弟世貞序其
詩以沈慶之曹景宗為比
俞安期字羨長吳江人慷慨尚氣節盱衡抵掌意
興勃如嘗以長律一百五十韻投贈王世貞世貞
為之傾倒
孫樓字子虚常熟人工古文詞乞文者滿戶對客
口授侍史令書書者恒不給中嘉靖丙午鄉試選
湖州推官乞歸杜門校訂藏書萬卷
邵圭潔字伯如常熟人工制舉業尤工策論古文
詞嘉靖己酉舉於鄉五上公車不第選德清教諭
卒為人篤行留心經濟
錢有威字惟重常熟人嘉靖庚戌進士歴官刑部
郎中忤時相左遷廣州判歸肆力為文詞著廣州
集
王執禮字子敬崑山人嘉靖乙丑進士終應天府
丞居官以仁眀稱少孤事母極孝篤志力學從歸
有光授經旁通諸史百家有光謂可與評論古今
者獨執禮一人
瞿景淳字師道常熟人嘉靖甲辰會試第一殿試
第二歴官禮部侍郎有大度能容物而遇事確不
可奪與嚴嵩陸炳慷慨爭事力持大體於書無所
不窺尤好左傳攻制科業與王鏊齊名學者宗之
稱昆湖先生
吳中英字純甫崑山人生而竒穎好讀書守父書
千卷考論質辨多先儒所未發性孝友善事繼母
弟産中落歲有常給嘉靖辛夘舉鄉榜年且老矣
營城東地藝橘千株鬻以自給閉戶不與世往還
令男女環侍誦詩而已書法遒勁類其為人歸有
光方八歲見其葬枯骨文即與定交曰班馬之才
也
張鴻字子賓崑山人居新洋江口讀書無晝夜家
貧與兄並耕隴上兄為里長每催科受榜掠鴻輒
詣縣代縣令怪其意氣方受杖輒止曰而何人者
鴻曰里長實書生也試之文立就慰而免之與田
者負荷雜行間過其友吳中英歸有光家便弛擔
入談往復掊擊既畢仍擔而去
沈立字道立吳江人嘉靖甲子鄉試第一戊辰成
進士歷官檢討少遊唐順之之門得其指授所為
古文兼歐陽修蘇軾體法
顧夢川字禹祥崑山人侍御潛之子性磊落好讀
書父遺書萬卷夢川取大白置兩楹間客至則沃
之抽架上書相與揚攉古今考訂訛謬焚膏繼晷
不少倦晚棲心元理寄興澹泊子二人終身不異
財以孝友聞
魏學禮字季朗吳縣人篤學強識其詩有云萬里
彤雲江雁後千家玉笛隴梅前王世貞見而嘆曰
騷壇上何可無此君
張文柱字仲立崑山人年十二賦關山月詩一座
嘆賞萬歷戊子舉於鄉終臨清知州孫七政曰仲
立高才燦發託意幽元如冰壺秋月宜著烟霞之
外
徐漢稚字榖梁常熟人擅詩名嘗在松江莫是龍
座賦詩客皆傾倒同邑李茀字永錫孫柚字遂初
俱積學工詩為名流所重又有陸昞者少從文徵
眀遊書畫得其遺意亦能詩
吳默字因之吳江人文學為時所推重尤工制舉
義萬歴壬辰會試第一歴官太僕寺卿立朝最淺
遷除皆不赴時論高之
顧天埈字升伯崑山人萬歷壬辰進士授編修掌
記注管理制敕從容敏辦以左諭德致仕天埈敏
秀通理讀書都於無味處得想初與王肯堂為沉
博絶麗之文力務獨詣謝歸後門館清寂丹黃卷
籍至萬餘詠歌自得味道以老
王志堅字淑士崑山人萬歷庚戌進士歴湖廣提
學僉事部議為天下學政第一讀書最有條理先
經次史次子集參核異同考訂純駁學者宗之同
時人題其墓曰文學政事彬彬文質之君子
龔埏字季宏崑山人所居僅蔽風雨下帷讀書兼工
行草其書每借之人作行草謝之抉奥摘微號稱博
雅著書數萬言性挺遂急人之難人尤重其高義
范允臨字長倩吳縣人宋參政仲淹十七世孫萬
歷乙未舉進士歴官福建參議先僉事雲南時值
鳳克作亂猝圍會城允臨登陴百端防禦城藉以
完致仕後討論泉石流連觴詠臨池尤得晉人法
遠近争購之自仲淹置贍族義田三十頃至明季
僅存三之一允臨復以腴田十頃佐其入人稱其
善繼云
俞允文字仲蔚崑山人十五為馬鞍山賦援據該
博長老皆推遜之年未及強謝去諸生讀書汲古
才名日盛工於臨池正書規橅歐陽行筆出入米
芾與王世貞交最善列諸廣五子之首都穆曰崑
山有三絶允文詩歸有光文張鴻舉業也
沈本初字大中崑山人杜門耽詩有韋孟風小楷
倣顔真卿時稱二絶
張廷臣崑山人覃精詞苑王世貞極稱之早卒子
士瀹孤貧困瘁去之留都折節讀書每一篇出輒
為人傳誦
張應武字茂仁崑山人從歸有光遊上窮六經下
鈎諸史抵掌論古今人物山川四塞兵農戰守之
事皆若身在其間以三吳水利不修時乘小艇出
没太湖吳淞間著論三篇為掌故家所稱
薛學閔字君叔崑山人工文善書與俞允文梁辰
魚切劘晚益工王世貞謂讀之如遊輞川清月映
郭淪漣上下同時夏暐字士琰王庚字于載俱以
詩文名有城南倡和稿
孫七政字齊之常熟人淹通五經由諸生入太學
與四方名士酬和篇什名稱日起王世貞汪道昆
皆折輩行與交性任俠喜結客尊酒論文座中常
滿而生産日挫延名宿顧憲成課諸子敦重孝友
不苟取予苦吟羸瘦卒
宋奎光字培岩常熟人萬歷壬子舉人能詩古文
詞工書法謁選龍川知縣調浙江寧海縣為方孝
儒立祠以表忠節歸田後家益貧賦詩不輟年八
十七卒
俞琬綸字君宣長洲人萬歷癸丑進士任西安知
縣風流文采掩映一時性簡傲不樂仕宦嘗與友
書云擢翼梯高之志胸中絶無捱過一兩年稍免
堂下侏儒即尋故邱籉笠矣書法秀挺人尤寳愛
陳元素字古白長洲人通經史兼善臨池出入歐
虞顔米間片緘尺牘人爭寳之間畫蘭得趙孟頫
法修身如玉不妄交游學者私諡曰貞文先生
陳瓚字叔祼以字行長洲人熟精離騷文選有詩
名工山水一水一石俱得古人意著有嫗觧集
顧雲鴻字朗仲常熟人起家孤貧讀書修行以忠
孝名節為己任中萬歷庚子鄉試退而卜築虞山
之藤溪硏精六籍一句一義少有牴牾穿穴古今
訓故疏通證明而後已為古文詞筆力雄健頡頏
古人
邵濓字茂齊常熟人治毛氏詩善談名理學者宗
之累舉不中小築於北城之麓信筆為歌詩傲兀
可喜
顧大韶字仲恭常熟人學識淹洽尤硏極詩經三
禮論說多人所未發或勸著書大韶曰春秋以前
作者之事備矣雖聖人但述而不作宋元以来述
者之事備矣雖志士但當誦而不述著有秉燭齋
隨筆
徐桂字茂吳長洲人萬歴丁丑進士除袁州府推
官恃才自放坐計吏免歸以詩名吳越間尤工詠
物豔體之作
王叔承字承父吳江人少孤以好古謝去博士弟
子業為詩豪宕莽蒼為王世貞兄弟所推聞趙王
賢而好客乃之鄴及知客見王必長跪稱主臣弗
屑也遂北入燕訪燕市酒人遺跡悲歌縱酒又之
塞上歸来縱遊吳越閩楚名山水所至皆編成詩
卷
張大復字元長崑山人少英邁絶倫父維翰授以
經史漢魏唐宋諸家故學有原本文日竒名日起
父殁哀毁兩目喪眀猶成筆談梅花草堂諸集
王煥如字仲玉崑山人有經世略凡先代典故兵
農禮樂無不瞭如指掌攻古文詞搜覽考訂準以
體要所著有吳中水利等書
瞿純仁字元初常熟人孝子嗣興後與顧雲鴻邵
濓輩讀書詠歌為文鮮妍妙麗終不得志以殁時
王宇春字季和讀書纘言勇於為人嘗冒暑急顧
大章之難傷暍道卒
何允泓字季穆年十四五即為詩古文長而自唐
宋以来經世大典如杜鄭馬邱四氏書窮極指要
好談三吳水利訪問三江古道及夏周疏濬遺跡
窮鄉沮洳扁舟往返自負甚高人鮮當其意
陳仁錫字眀卿長洲人父允堅萬歷乙未進士除
諸暨知縣邑田沃瘠迥殊而起科均則允堅履畝
丈量高下其額民困以蘇卒於官仁錫哀毁骨立
贈賻一無所受天啟壬戌殿試第三人入翰林每
進講多所規正會魏璫給鐵劵欲仁錫作誥詞堅
不屬草削籍歸崇禎初起原官終南京國子祭酒
好古博洽著書甚富卒諡文莊子濟生名最著
孫元凱字若士崑山人與太倉顧夢麟常熟楊彝
並以諸生持文柄為詩學昌黎古文詞嚴峭近柳
州天性高介史可法開禮賢館聘主其事其題予
職辭弗受讀書賦詩以終
周永年字安期吳江人少負才名制義詩文倚待
立就所著詩累萬首信筆匠心不以劌鉥為能事
葉紹袁字仲韶吳江人天啟乙丑進士除武學教
授遷工部主事明亡薙髮為僧感愴成疾卒詩詞
韶秀忠君愛國間出香奩有韓偓之遺風焉子燮
字星期以嘉興籍中康熙庚戌進士選寳應知縣
好學有文著已畦集
馮復京字嗣宗常熟人強學廣記少業詩鈎貫箋
疏著六家詩名物疏謂冠婚喪祭不當抗家禮於
會典之上作遵制家禮晚見明實錄謂通紀詳而
野吾學裁而疏史料炫博妄而繆憲章典則白檜無
譏作眀右史略未就而卒
馮夢龍字猶龍吳縣人才情跌蕩詩文麗藻尤工經
學所著春秋指月衡庫二書為舉業家所宗崇禎時
貢選夀寧知縣
葛一龍字震父吳縣人以貲列選人范景文典銓
識其名曰是吳下詩人葛髯者也除雲南理問無
何謝歸為詩刊落剪刻法蔡羽清綺之體
鄭敷教字士敬長洲人光宙子崇禎庚午舉人湛
深經術天啓間吳中倡為文社敷教與楊廷樞張
溥陳子龍為一時眉目詩學杜甫書法在蘇米間
徜徉山水以終
顧凝遠字青霞長洲人通政使九思孫好尚風雅
居北郭之花谿亭館蕭閒愛蓄商周秦漢法物畫
師董巨間出入於荆關一時名士多與為雲霞之
交
朱隗字雲子長洲人治博士業雅尚風藻天啓中
吳中復社聚四方績學之士分主五經隗驅馳江
表為一時廚顧詩宗中晚弟陵字望子亦能詩畫
許元溥字孟宏長洲人父自昌中書舍人構梅花
墅聚書連屋元溥日出其書徧觀之於經義罔不
淹通尤邃於易喜購書自號千卷生崇禎庚午舉
於鄉不仕卒從子虬字竹隠順治戊戌進士授思
州府推官再遷永州知府其制義文稿家絃戶誦
所著有周易註解等書
毛晉字子晉常熟人好古博覽構汲古閣藏書
數萬卷開雕經史百家及祕本鈔傳之書使古
今典籍不致盡散亡銷蝕者晉實有力焉所著
有明詩紀事等書
國朝潘檉章字聖木吳江人隠居力學綜貫百家尤精
於史裁同邑吳炎字赤溟才學與檉章相埒
吳䎖字扶九吳江人貢生博學工文倡復社一時
羣彦咸来會以文行相砥礪弟□字羽三順治乙
未進士歴知澄邁豐城漢川三縣有古循吏風□
子祖修字慎思克世家學尤長於詩豪邁能自成
家以諸生終
孫永祚字子長常熟人貫穿經史工詩古文崇禎
乙亥拔貢當受推官待次歸里闖賊變後隠於山
中順治中當事敦薦不起教授生徒每言文章事
業不從五倫中出者總為無本之學所著有雪屋
集
馮班字定遠常熟人復京子為詩沉酣六代出入
温李之間其論詩自三百篇以下一一尋其脉絡
區其畛域
葉襄字聖野長洲人銳志經籍為名諸生甲申後
棄去專攻詩律一以唐人為宗尤工儷語有六朝
風致同邑黃始字靜御亦工詩善駢體
汪琬字苕文長洲人順治乙未進士為戶部主事
康熙己未舉博學宏詞授編修峻立標望不諧於
俗在史館兩月撰史稿七十五篇杜門一年稱疾
乞歸讀書堯峯益以文章為己任論者謂歸有光
之後一人而已
沈世奕字韓倬吳縣人順治乙未進士官翰林請
假歸杜門讀書賞識尚書韓菼於未遇時人服其
精鑒子旭初字寅生康熙丙辰進士官編修朝初
字洪生康熙己未進士官侍讀並工詩文朝初子
曾純字天維康熙庚辰進士選義烏知縣有善政
尤侗字展成長洲人博物洽聞馳聲藝苑以恩貢
為永平推官鋤強扶弱緣事罷歸家居二十餘年
才望益著康熙己未舉博學宏詞授檢討纂修明
史未幾乞歸優游林壑復二十餘年登大耋子珍
字謹庸康熙壬戌進士亦官翰林世其家學
宋實穎字既庭長洲人順治辛夘舉人興化教諭
淹貫經史博綜旁搜詩文典雅騷壇推為名宿侍
講繆彤少而執經其學得於實穎者為多
錢陸燦字湘靈常熟人順治丁酉以第二名舉於
鄉詩歌骨力雄厚古文磊落自喜晚與王日藻秦
松齡尤侗徐乾學輩為耆年會諸人皆兄事之年
幾九十猶馳騁文筆間不少衰
吳兆騫字漢槎吳江人童時作膽賦累千餘言長
繼復社主盟名動一時順治丁酉領鄉薦被斥徙
尚陽堡二十餘年作長白山賦名益遠著宋德宜
捐金贖之得歸同榜孫暘字赤崖常熟人文社名
與兆騫相埒亦同謫戍同時放還
孫承恩原名曙字扶桑常熟人為諸生負才標望
文工六朝詩學温李順治戊戌殿試第一授修撰
數被顧問從幸南海子
賜騎御閑名馬適大風揚沙中寒疾卒
賜金歸葬
錢中諧字宫聲吳縣人順治戊戌進士康熙己未
舉博學宏詞授編修詩文雄贍條議三吳水利開
濬劉河民利賴焉
范必英字秀實允臨子順治丁酉舉人康熙己未
舉博學宏詞授檢討纂修明史謝病歸儲書萬卷
日誦讀其間凡古今經世大典以及詩文源流高
下歴歴能指數詩古文詞綺麗雅馴晚喜汲後進
從遊多名雋之士吳縣金沈劼字以時長洲汪嗣
文字山文並拔貢生其尤著者
顧有孝字茂倫吳江人以詩名於時嘗甄綜百家
之詩開雕分授盛行於時
吳愉字敬生長洲人生而端慤言規行矩授徒數
十輩日披閱數百牘不少倦每當省會試索閱闈
牘决其雋否不爽毫黍而愉獨屢蹶僅以歲貢授溧
水訓導年八十卒門人私諡曰端仁先生
計東字甫草吳江人順治丁酉舉人為人慷慨磊
落嘗以唐馬周宋陳亮自比與汪琬講歐曾之學
過中州與湯斌講程朱之學故其文醇雅有矩矱
家貧奔走四方所至設几禮之
葉方藹字子吉崑山人父重華字德元明崇禎戊
辰進士歴官太常少卿有才望方藹順治己亥殿
試第三授編修屢被顧問康熙癸丑
賜宴瀛臺撰八箴以獻
聖祖善之命撰太極圖說
賜貂裘文綺累遷刑部侍郎卒官
賜金營葬諡文敏
徐與喬字揚貢崑山人順治辛丑進士絶意仕宦
博涉多識分經史子集為四部採擇評注名曰辨
體學者稱之
繆彤字歌起吳縣人康熙丁未殿試第一授修撰
陞侍講以艱歸澹於宦情遂專以課後學為事巡
撫湯斌内
召奏吳中薦紳以道義自持者彤為首先是彤為庚戌同
考官所拔如許自俊郭琇輩皆知名於世
徐乾學字原一崑山人八歲能文為顧錫疇所知
十三通五經康熙庚戌殿試第三人授編修壬子
主順天鄉試所拔皆夙學文體一變累遷左都御
史刑部尚書罷歸乾學以文章受知試平蜀頌瀛
臺賦經史賦乾清宫讀書記班馬異同辨皆第一
直南書房凡有叩問應答如響及歸
詔攜一統志宋元通鑑即家開局編輯尋奉
召復官而乾學已卒生平敦兄弟之好急友朋之難尤勤
於造進人物海内有太邱道廣之目
韓菼字元少長洲人所為經義力振庸靡康熙癸
丑會試第一對策力言三藩當撤以第一人及第
授修撰累遷内閣學士謝病里居點勘六經漢唐
宋箋詁義疏靡不采獲而裁其中史稱班馬陳夀
文宗唐宋六家詩尚唐音將著書以老閱八年起
原官晉掌翰林學士禮部尚書遇廷議持論侃侃
不阿在部多所建白卒於位長子孝嗣字祖語康
熙庚辰進士經義能世其家學
徐秉義字彦和崑山人乾學弟生而嶷重攻舉子
業務闡發經傳微旨康熙癸丑會試第二殿試第
三授編修乙夘典試浙江一時知名士幾盡歴陞
詹事試萬夀無疆賦為第一壬午典順天鄉試得
士如浙闈遷内閣學士
聖祖南巡書恭謹老成四字以賜之
翁叔元字寳林常熟人庚熙丙辰殿試第三人授
編修文望甚著戊午主山東鄉試得士皆名雋歴
官祭酒累遷刑部尚書致仕
潘耒字次耕吳江人以布衣舉博學宏詞官檢討
纂修明史以母憂歸不復出耒幼有聖童之目試
以歷日首尾不遺一字兄檉章有史才耒承受家
學復從顧炎武徐枋戴笠遊故其學貫穿淹洽無
所不通旁及歷術算數宗乘道藏悉有神會
徐釚字電發吳江人以布衣舉博學宏詞授檢討
纂修明史尋乞歸所著詩文膾炙藝苑少刻菊莊
樂府朝鮮貢使仇元吉見之以金餅購去貽詩云
中朝擕得菊莊詞讀罷煙霞照海湄北宋風流何
處是一聲鐵笛起相思
黃儀字子鴻常熟人精輿地之學凡郡邑建置沿
革山川險易畫圖著說縷析條分徐乾學修一統
志多用其說
蔡方炳字九霞崑山人懋德子性嗜學涉獵羣書
兼工篆草兄方熺字涵之痛父殉闖賊之難絶意
人事隠居以老雖屢空不肯干人卒日貧無以殮
彭寧求字文洽長洲人祖行先字務敏明末拔貢
生當授知縣隠居不出内行完潔雅善書法寧求
幼孤事母孝其祖課之益邃於學康熙壬戌以第
三人及第授編修歴中允恬澹無競工古文詞書
法遒媚分纂殿閣諸書以勞卒官
蘇翔鳳字苞九常熟人父祖蔭順治壬辰進士官
戶部主事以廉幹稱翔鳳積學嗜古收名早而遇
合遲康熙壬戌登進士知沂水縣半月而卒同里
曾倬字漢瞻康熙己夘舉人文行兼粹
孫岳頒字雲韶吳縣人康熙壬戌進士選庶吉士
改編修歴官禮部侍郎管國子監祭酒為諸生時
母病割股和藥入翰林以能詩善書受知
聖祖常召入内殿賜坐論古今書法每有
御製碑版必命書之居官廉謹進位司成故鄉尚無一
椽以居
聖祖特命賜第一區并賜買田銀一千兩里黨榮之年七
十奉
旨校勘二十一史卒官
陸肯堂字邃升長洲人才氣磊落康熙乙丑會試
殿試皆第一
國朝之連擢會狀者韓菼彭定求肯堂及定求之孫啓
豐皆吳産也咸稱科名盛事云肯堂由修撰陞侍
讀卒官
金居敬字榖似長洲人少負才名邃於經史八大
家為文取法歸有光屢躓場屋康熙乙丑成進士
年已暮矣知靈邱縣人吏浹和未幾卒官吳中以
文學成名進士而仕宦不顯者順治壬辰則有陸
夀名字處實終寧國教授辛丑則有蔣埴字曠生
終樂清知縣康熙甲辰則有周邦鼎字璧侯終郯
城知縣丁未則有趙炳字明遠庚戌則有管父才
字麟功陳二酉字泰逸俱未仕丙辰則有顧丁瑮
字湘珮終弋陽知縣戊辰則有湯傳渠字子方終
清流知縣
張尚瑗字宏蘧吳江人康熙戊辰進士選庶吉士
改興國知縣自幼英異老益嗜學詩文古雅尤好
奬借後進雖才長一藝亦津津樂道之
惠周惕字元龍長洲人少從徐枋遊究心經學及
詩古文詞汪琬以古文名世少許可雅重周惕康
熙辛未成進士入翰林調密雲知縣卒官同時崑山
徐昂發字大臨博學工詞翰名與周惕等庚辰進
士歴編修
何焯字屺瞻長洲人康熙乙丑選貢癸未
欽賜舉人進士選庶吉士充武英殿纂修改編修卒贈侍
讀學士焯性通敏博覽淹貫長於考訂所論述後
學奉為指南
汪份字武曹長洲人年十四隨祖希汲任沂州希
汲以官逋繫獄份侍側讀書連日夜獄吏竒之為
文詞氣雄邁康熙癸未進士授編修弟鈞字右衡
壬午舉人士鋐字文升工詩古文兼書法丁丑會
試第一官至右春坊從弟倓字安公弱冠文名籍
甚辛未進士官編修
汪繹字玉輪常熟人康熙庚辰殿試第一少年高
科才名籍甚而謙退不矜醖藉多風韻臚傳日馬
上口占云歸計豈謀千頃竹浮生只辦十年官旋
予告歸乙酉奉命校唐詩於揚州尋卒蓋口占
遂為詩讖云
吳廷貞字山掄長洲人夙慧工文康熙丙子舉順
天鄉試以寄籍詿誤己夘
聖祖南巡廷貞獻迎鑾詩得復還舉人奉
旨召入南薰殿癸未成進士選庶吉士歷左春坊諭德纂
修佩文韻府月令輯要兼教習進士以勞卒官
張大受字日容嘉定籍長洲人父慶孫字曾餘順
治甲午舉人廬於匠門溪上聚徒說經學者稱履
素先生大受弱冠即能文韓菼極稱之康熙庚午
鄉薦闈牘為天下傳誦喜汲後進四方造門講藝
者無虛日己丑成進士官檢討視學貴州
上廉其清勤特令再任以疾卒官同里杜定京字世求康
熙己卯舉人郭豐貽字子升廩貢生文筆韶秀皆
為菼所稱定京遊菼門豐貽大受弟子也
顧嗣立字俠君長洲人考功郎子咸子康熙己夘
順天舉人壬辰
欽賜進士選庶吉士改中書以疾歸嗣立博學有才名尤
工詩所居秀野草堂常集四方知名士觴詠無虚
日輕財好義家以日貧而風流文雅照映一時所
選詩集皆盛行於世
吳士玉字荆山為諸生即以文名四方康熙丙戌
進士入翰林陞侍講督順天學政癸夘主江西鄉
試累官至禮部尚書卒詩宗韓蘇所著有吷劍集
劉石齡字介于長洲人孝子龍光子也七歲即能
誦三都兩京諸賦及長篤嗜古學以能詩名尤工
五言韓菼陳元龍欲薦之朝力辭以布衣終
王世琛字寳傳長洲人明大學士鏊八世孫父銓
字東發康熙庚午副榜累官禮科給事中敦氣誼
重然諾善繪事書法世琛康熙壬辰殿試第一人
授修撰歴侍講督山東學政勸實學斥浮偽青
齊文體一變累遷少詹事視學未竣以勞卒官世
琛工詩古文兼善書畫得父筆法
謝志發字雲翼長洲人父文昌通經術克承家學
兼工詩所著有一角山樓詩稾
周振業字右序吳江人明御史宗建曾孫以歲貢
中雍正癸夘副榜才高行潔邃於理學從遊甚盛
所得脩脯悉以散宗黨之貧者嘗遇故人子於途
哀其衣單即解衣予之忍凍而歸因感疾卒
江南通志卷一百六十五
江南通志卷一百六十五
人物志
文苑(一)(江蘇二府)
聖人之道源遠而末分自言子還吳澹臺居楚於
是南方之學得其精華而論者以為江左文章流
風綺靡是亦沿其波不尋其源者矣考諸載籍所
傳代多作者春華秋實兼可採掇殆庶幾彬彬文
質者歟
今國家作人之盛雲漢昭回光岳混同之氣高謝六
朝雅頌和平之聲同風三代盖有道之長人文化
成固不僅如東京文苑篇辭為貴者也
江寧府
晉王鑒字茂高堂邑人少以文章著稱杜弢作逆鑒
上疏勸元帝親征後拜駙馬都尉出守宜興
許謐句容人博學知名仕為郡主簿王導蔡謨並
辟從事皆不就後歴官至散騎常侍
王羲之字逸少司徒導從子起家祕書郎拜右軍
將軍會稽内史嘗遺殷浩書止北伐與謝安書論
賦役深達時務書翰之美凌跨百代子獻之書法
與父齊名歷官中書令
南北朝梁紀少瑜字幼陽秣陵人年十三能文賦京
華樂王僧孺見而賞之嘗夢陸倕授以青鏤管筆
文綵益著
隋諸葛穎丹陽建康人年八歲能屬文歷仕梁周習
周易圖緯倉雅莊子清辨有俊才隋晉王廣引參
軍事轉記室及即位遷著作郎賜詩優異從征吐
谷渾加正議大夫有集二十卷
唐王昌齡江寧人開元進士為秘書郎工詩緒密而
思清以不護細行貶龍標尉詩家稱王江寧
五代朱存金陵人南唐時取孫吳而下六朝書具詳
成敗得失之要作覽古詩二百章地志家多援以
為證
宋盧郢昇州人好學有才藝善吹鐵笛李後主時試
賦擢第一嘗代徐鉉為文口授吏書之鉉以文進
後主曰語勢似非卿作鉉以實對由是知名後歸
宋累官知全州有治績
朱舜庸建康人好古博雅為府學正嘗編金陵遺
事自里巷口傳至仙佛之書無不硏綜名續建康
志
元李桓上元人以鄉舉累官江浙儒學副提舉其文
紆餘豐潤有名江東
楊剛中字志行上元人為文竒奥動法古人而不
屑為凡近語元眀善極歎異之終翰林待制有霜
月集行世
明夏煜字允中江寧人好學有俊才以詩名太祖召
置幕下為中書省博士伐陳友諒時煜侍太祖草
檄賦詩洪武初總制浙東諸府
楊勉江寧人永樂初進士文皇選曾棨等二十八
人讀書中秘勉其一也時勉年最少風姿俊偉詩
文舂容典則出諸作者右授刑部主事陞本部侍
郎坐事出參廣東政
李莊字敬中父為灤城侯殁於王事莊從劉溥遊
刻意詞翰人爭傳之
倪謙字克讓上元人正統己未進士第三人奉使
朝鮮文翰風采傾動海邦天順己夘主試順天黜
權貴子誣構謫戍開平成化初復職官至南禮部
尚書諡文僖所著有玉堂稿遼海編諸集
陳鎬字宗之家南京少與弟欽俱有文名同舉成
化丙午鄉試眀年同登進士同由郎署為督學副
使時詫兄弟三同鎬督學山東為衡文第一歷官
至巡撫著矩菴漫稿金陵人物志欽知廣平有惠
政郡人號為陳母著自菴集海山聯句集
顧璘字華玉上元人弘治丙辰進士由知縣歷知
開封府忤鎮守中官矯詔逮獄謫知全州遷知府
仕至南刑部尚書璘少負才名與陳沂王韋肆力
為詩文稱金陵三俊晚歲家居構息園接引勝流
坐客常滿
王韋字欽佩上元人徽子弘治乙丑進士改庶吉
士累遷太僕少卿母喪毁卒詩文婉麗有雋味著
南原集子逢元亦詞翰有名
陳沂字魯南上元人十歲能文著孔墨辨赤寳山
賦銘正德丁丑進士選庶吉士除編修與修武宗
實錄歴山東參政疏捐馬種薪木運布諸征以不
附張孚敬桂萼改山西行太僕卿致仕歸杜門著
述
管景字子山嘉靖中以貢授廣信府檢校監司聞
其才檄署水豐上饒二縣撫定上饒窑民之亂遷
布政司檢校嘗修江寧府及上元縣志
謝璿字文卿家金陵八歲賦暮秋有紫塞風寒雁
叫霜之句驚其座人儲巏為考功作檀園詩社璿
每擅埸兄弟四人各以詩畫名璿子少南從顧璘
游亦知名
陳芹字子野嘉靖甲午舉人教諭崇仁邑令有素
所恨者二生誣以罪司牒提究芹力白得免人謂
能舉其職遷奉新令調寧鄉歸芹才藻敏贍兼工
繪畫起邀笛閣於秦淮結青溪社與名士觴詠
許穀字仲詒上元人嘉靖乙未會試第一是年親
試進士入中秘穀對策剴切讀卷者恐忤上意故
抑之授戸部主事歷南尚寳司卿致仕穀為顧璘
高弟風流儒雅以耆宿主盟詞壇後先相望云
盛時泰字仲交江寧人歲貢生才氣横溢䑛筆伸
紙滚滚不休嘗攜所著兩都賦謁王世貞和其擬
古七十章三日而就世貞為氣奪
焦竑字弱侯江寧人為舉子即博極羣書負重望
萬歷己丑殿試第一除修撰充東宫講官進講必
從容叩擊隨機納誨又采故事繪圖演義名養正
圖說進之忌者日甚以丁酉主試北闈文體險誕
謫州同知復削籍歸益專事著述講求留都事宜
言於當事行之所著有經籍志獻徵錄筆乘類林
等書同時有周暉字吉甫上元人胸饒藴蓄性好
編纂著有金陵𤨏事正續集又黃應登字徵甫萬
歷中以貢授教諭賣文養親所修纂者有獻徵錄
列卿紀京學志諸書
張榜字賓王句容人萬歷癸夘舉鄉試聰穎絶人
書史過目成誦落筆如風雄談雅謔沁人心腑在
南雍舉幡留大司成馮夢貞上疏請伏斧鑕以直
先生人皆義之
凌世韶字宫球江寧籍為諸生即以詩文名崇禎
甲戌進士知福清縣不事催科坐謫汀州經歷署
寧化縣遷處州推官擢戸部歸性介特自矜重其
文有貴人持百金介密友求作其父墓銘揮去之
曰腕可斷此等文不可作也
張文峙字紫淀家鍾山之陽貫穿經史辨覈掌故
務為根底有用之學撰南樞志一百七十卷纂明
布衣詩一百卷
陳丹衷字旻昭江寧人崇禎癸未進士少以孝聞
登第後請纓自效授御史召募苖兵未遂志卒為
文閎奥自成一家
國朝劉思敬字純之江寧人十歲能文順治丁亥進士
任刑部郎中執法無所避分校禮闈得士最盛尋
擢參議乞終養修江南省志著徹賸八編
程邑字翼蒼江寧人工詩能文順治己丑進士授
庶吉士以不諳
國書出為蘇州教授課士有法遷國子助教纂修明
史
白夢鼐字仲調江寧人少與兄夢鼎勤學尚志節
時有二白之目鼐舉康熙庚戌會試第二官大理
評事總憲魏象樞以博學宏詞薦庚申補行福建
鄉試鼐為考官得士稱盛
倪粲字闇公上元人為諸生即以淹雅著名康熙
丁巳舉鄉試應博學宏詞薦官檢討
胡任輿字孟行上元人文筆秀雅舉康熙辛酉鄉
試第一甲戌進士廷對第一授修撰侍講筵歷陞
諭德
朱圻字次郊上元人性峭潔工詩文書翰為諸生
祭酒著夏雲堂天放居集子元英康熙己丑進士
官編修詩古文皆工著左傳拾遺
先著字遷甫江寧人博覽多聞工詩文及樂府長
短句與同里張㹅徐時盛輩相唱和所撰嚴許集
藥裹集勸影堂詞及易微詞潔等書行世
黃越字際飛上元人康熙己丑進士官檢討少以
文名凡所撰述海内流傳奉為矩矱晚益沉酣宋
五子書能抉其藴同里朱文鑣字履安性醇厚恬
雅亦以文學知名
李東櫰字兆三句容人嘗自言生平得力於精義
二字博通經史工詩文稟性醇厚雍正癸夘舉於
鄉任寧化知縣卒於官
徐佩字子燧上元學生生六歲而孤家貧無力購
書每至書肆觀之一屬目輙成誦長通六籍百家
臯比談經得其指授悉成名雋學者多以胡安定
稱之母曹苦節備極孝養伯母袁氏年十六守志
無子養之如己母終身其篤行又如此
蘇州府
漢嚴助吳人舉賢良方正對策百餘人武帝獨善助
對擢為中大夫在左右見任用嘗侍燕從容帝問
所欲對願為會稽太守於是拜為會稽太守數年
復侍中有竒異輙使為文及賦頌
三國吳沈友字子正吳人年十一華歆行風俗見而
異之呼沈郎可登車語乎友逡巡曰先生銜命將
以裨補先王之教整齊風俗而輕脫威儀乎歆慚
曰自桓靈以來雖多英彦未有幼童若此者及冠
博學善屬文兼好武事注孫子兵法孫權以禮聘
之既至論王霸之略權斂容敬焉正色立朝清議
峻厲為庸臣所譖以死
張儼字子節吳人弱冠知名以博聞多識拜大鴻
臚使於晉孫皓謂曰今南北通好以君有出境之
才故相屈行既至賈充裴秀等欲傲以所不知而
不能子勃翰勃撰吳錄三十卷翰别見
陸璣字元恪吳人為太子中庶子烏程令撰毛詩
鳥獸草木蟲魚疏二卷
沈珩字子山吳郡人少綜經學尤善春秋内外傳
有智謀能專對使至魏文帝引珩自近談語終日
珩隨事響答無所屈服以奉使有稱封永安鄉侯
官至少府
晉張憑字長宗吳郡人舉孝廉初欲詣丹陽尹劉惔
鄉里皆笑之既至惔處之下坐神意不接會王濛
就惔清言有所不通憑於末座判之言旨深遠足
暢彼我之懷一坐皆驚惔延之上坐清言彌日留
宿至旦遣之既還船須臾惔遣傳教覓張孝廉船
便與同載詣簡文帝帝與語歎曰張憑勃窣理窟
官至御史中丞
張元之字祖希吳人少以文學顯扶風張業大儒
也間其才引與語曰今日真解矇矣遂請上堂難
問極日范寗亦稱元之為吳士之秀孝武時歷吏
部尚書出為吳興太守與會稽内史謝元稱南北
二元
南北朝宋張鏡吳人與顔延之鄰延之談義飲酒喧
呼不絶而鏡靜默無聲後鏡與客談延之從籬邊
聞之取胡牀坐聽辭義清遠延之心服謂客曰彼
有人焉由是不復酣叫鏡兄演弟永辯岱俱知名
時謂張氏五龍
顧愿字子恭吳人覬之從子好學有文詞名於世
大明中舉秀才對策稱旨擢著作佐郎早卒初覬
之嘗謂秉命有定分非智力所移以其意命愿著
定命論
齊張融字思光吳郡人暢子有孝義忌月三旬不舉
樂事嫂甚謹為封溪令浮海至交州作海賦以示
顧覬之覬之曰卿此賦實超元虚但恨不道鹽耳
即求筆注曰漉沙搆白熬波出素積雪仲春飛霜
暑路領司徒從事中郎乞假東出武帝問住在何
處答曰臣陸處無屋舟居非水後問其從兄緒緒
曰融未有居止權牽小船於岸上住帝大笑融
元義無師法而神解過人高談鮮能抗拒永眀中
卒文集數十卷行世自名為玉海
陸澄字彦淵吳人少好學博覽無所不知宋泰始
中為尚書殿中郎累遷度支尚書嘗與王儉書陳
王弼注易元學之所宗而鄭注亦不可廢并言左
氏杜學之長穀梁舊有麋信近益以范甯不足兩
立儉皆韙之儉在尚書省出巾箱几案雜物令學
士隸事事多者與之人各得一兩物澄後来更出
諸人所不知事復數條并奪物將去竟陵王子良
得古器小口方腹而底平可容七八升以問澄澄
曰此名服匿單于以予蘇武詳視器底有字彷彿
可識如澄所言隆昌中卒諡靖
梁陸倕字佐公吳人慧曉子少勤學善屬文晝夜讀
書一編必誦於口嘗借人漢書失五行志四卷乃
暗寫還之略無遺脫竟陵王子良開西邸延英俊
與范雲蕭琛任昉王融蕭衍謝眺沈約並以文學
稱八友梁武帝雅愛倕才乃敕撰新漏刻銘又詔
為石闕銘敕褒美之遷太常卿卒兄子繕亦知名
張率字士簡吳人性寬雅能屬文時陸少元家有
父澄藏書萬餘卷率與少元善盡讀其書梁天監
中直文德待詔使抄乙部書又撰古婦人事寫給
後宫取假東歸為待詔賊奏之手敕答曰相如工
而不敏枚臯速而不工卿可謂兼二子於金馬矣
歴黃門侍郎丁生母憂卒率自少屬文七略及藝
文志所載詩賦亡其文者並補作之
陸煦吳郡人徽孫學有思理位太子家令撰晉書
未就著陸史十五卷陸氏驪泉志一卷兄子罩字
洞元篤學多所該覽善屬文為簡文記室參軍禮
遇甚厚以母老求去公卿咸祖道皇太子賜黃金
五十斤時人方之疏廣
顧恊字正禮吳人和六世孫舉秀才尚書沈約覽
其策歎曰江左以來未有斯作為廷尉正冬服單
薄蔡法度欲解襦與之不敢發口謂人曰我欲解
身上襦衣顧郎恐顧郎難衣食者歷鴻臚卿卒官
無衾以殮協博極羣書撰異姓苑五卷瑣語文集
若干卷
陸雲公字子龍吳人五歲誦論語毛詩九歲讀漢
書從祖倕與劉顯質問十事對無所失顯歎異之
及長好學有才思製泰伯廟碑吳興太守張纘經
途讀其文曰今之蔡伯喈也至都言之武帝召為
尚書儀曹郎累遷中書黃門郎兼掌著作卒
陳陸瓊字伯玉雲公子六歲為五言詩有詞采都下
號曰神童朱异言之武帝召見風神警亮帝甚異
之陳天嘉中以文學屢遷尚書殿中郎諸大手筆
並勅付瓊後主即位直中書省掌詔誥初雲公奉
梁武勅撰嘉瑞記瓊述其旨而續焉丁母憂過毁
以卒子從典八歲讀沈約回文援筆擬之便有佳
致十二作柳賦其詞甚美從父瑜特所賞愛命家
中墳籍皆付之陳亡入隋位著作佐郎楊素奏從
典續司馬遷史記迄於隋末就坐事免
陸琰字温玉瓊從弟歴法曹參軍直嘉德殿學士
博學善占誦世祖嘗使製刀銘援筆即成副琅邪
王厚聘齊厚病卒琰為使主時年二十餘風神韶
亮占對閑敏齊士大夫皆傾心焉大建初兼東宫
管記卒後主求其文撰成二卷
陸瑜字幹玉琰弟少篤學美詞藻官晉安王外兵
參軍東宫學士兄琰時為管記並以才學侍左右
時人比之二應從父兄玠從父弟琛玠字潤玉弘
雅有識度善屬文大建初為東宫管記有集十卷
琛字潔玉少警俊事後母以孝聞為給事黃門侍
郎中書舍人參掌機密
隋陸士秀字南容吳人博通百家幼時在陳容儀迅
舉齊使李騊駼問江南孟婆是何神答曰山海經
言帝之二女游於江郭璞注天帝二女尊為神由
此言之則孟婆也以天帝女尊之為孟猶郊祀志
以地神為泰媪也騊駼曰僑南之辯無以加焉後
仕隋為學士
唐朱佐日吳人兩登制科三為御史武后嘗吟詩曰
白日依山盡黃河入海流欲窮千里目更上一層
樓問是誰作李嶠對曰御史朱佐日詩也賜綵百
疋轉侍御史子承慶與父齊名
陸餘慶蘇州人元方從父已冠名未顯兄元表唶
曰爾名宦不立奈何餘慶感激讀書三年以博學
稱舉制策甲科與陳子昂杜審言等號方外十友
好奬薦寒品晚進人有過輒面折退無一言終太
子詹事諡曰莊
張從申吳人善書世稱獨步擢第為秘書省正字
後官長史弟從師仕終河南法曹參軍張說撰墓
誌云冲和純粹辯博閎達卓犖好古跌宕逸羣忘
懷樂道終葬虎邱西原
張旭字伯高吳人善草書與包融賀知章張若虚
號吳中四士嘗見公王擔夫爭道得筆法觀公孫
大孃舞劍器而得其神每大醉呼叫狂走乃下筆
或以頭濡墨而書既醒自視以為神世號張顛得
旭傳者崔邈顔真卿
孫過庭字虞禮吳郡人官胄曹工書嘗著書譜自
以行草書之宋高宗謂妙備草法手不少置子翔
亦善書
沈既濟吳縣人經學該眀拜左拾遺史館修撰議
武后進非以德請省其本紀德宗時詔兩省置待
詔官權公錢收子贍用既濟諫止之撰建中實錄
時稱其能子傳(闕)
于公異吳人擢進士第李晟表為掌書記朱泚平
露布於德宗曰臣既肅清宫禁祗奉寢園鐘簴不
移廟貌如故帝覽泣下問誰為之或以公異對帝
咨嗟久之
張籍字文昌吳郡人貞元中進士韓愈薦為國子
博士歷水部員外郎終國子司業性狷介工詩與
孟郊元白並號元和體樂府尤有名
顧况字逋翁吳郡人性詼諧工詩歌為韓滉節度
判官稍遷著作郎怏怏不樂求歸吳結廬茅山自
號華陽真逸皇甫湜撰集序云逸歌長句若穿天
心出月脇非尋常所能及子非熊少俊悟一覽成
誦好陵轢時輩為衆所抑久困場屋長慶中陳商
榜無非熊名詔進所試勅及第尋亦棄官隠茅山
或傳其得長生術云
陸暢字達夫吳人蚤有才名舉進士授祕書丞雲
陽公主出降詔作催妝詩稱旨為劍南節度使韋
臯所厚作蜀道易以美臯
陸扆字祥文吳人舉進士第一進學士屬辭敏捷
嘗與諸學士金鑾殿作賦獨先就昭宗歎曰貞元
時陸䞇吳通元兄弟善内廷文書後無繼者今朕
得卿斯文不墜矣與宗人希載文才德器名冠一
時朝中號二陸天復初為朱全忠所害
陸希聲吳人景融四世孫博學善屬文通易春秋
老子論著甚多精書法世所稱雙鈎撥鐙法傳自
二王希聲以授沙門𧦬光昭宗時官至戶部侍郎
同中書門下平章事
吳仁璧字廷寳長洲人大順中及第善屬文工詩
精星學吳越錢鏐待以客禮訪求天文固辭非所
知鏐母殂具禮幣請為誌文不從鏐怒沉之江中
時人憐之有詩一卷
宋劉少逸長洲人年十一工文詞其師潘閬攜謁長
洲令王禹偁吳縣令羅處約以所作為䞇二令負
重名疑其假手因與聯句皆敏妙二令驚異聞於
朝賜進士及第
謝炎字化南吳人太子賓客濤弟端拱初歷華容
公安二縣令為文法韓柳與杭州盧慎齊名
謝絳字希聲吳人濤子以父任入官又舉進士楊
億得其啓事謂人曰此文中虎也歷兵部郎知制
誥出知鄧州卒絳以文學顯兼有政事才歐陽修
王安石皆極稱之子景初字師厚慶歷中擢第累
遷屯田郎博學工詩景平字師同景回字師復亦
並有文名景平官至祕書丞
陳睦字子雝祖司諫絳自閩徙吳第進士治平中
詔舉館閣才學之士與劉攽李清臣首被選終寳
文閣待制
許洞字洞天吳縣人舉咸平三年進士以才學自
負曠放不羈與潘閬錢易為友所著詩詞甚多尤
精左氏官烏江主簿
陸綰字權叔常熟人舉進士終職方郎中工歌詩
蘇洵嘗贈詩美其篤學好文於諸經有造詣
米芾字元章吳人歷太常博士知無為軍召為書
畫學博士擢禮部員外郎出知淮揚軍為文竒險
不蹈襲妙於翰墨得王獻之筆意畫山水人物自
名一家工臨摹善賞鑒遇古器物書畫極力求之
必得乃已子友仁字元暉力學嗜古亦善書畫世
號小米仕至兵部侍郎敷文閣直學士
黃策字子虚吳人父彦熙寧中進士知浦江縣清
直眀恕民畫像祀之策九歲以詩見蘇軾軾曰子
異時必以文顯弱冠擢第教授齊州上書忤蔡京
崇寧初以黨籍羈管登州建炎中除直袐閣通判
嚴州有集四十卷子維纓字端冕以文名宣和末
屢上書言事纓子季魯有集十卷
陸徽之字彦猷常熟人由太學生上舍賜進士官
濮陽主簿高才博學建中靖國初詔求直言徽之
力陳時政闕失放歸大觀末復徵用已卒
魏憲字令則吳江人與弟志俱進士有聲熙豐問
累遷中書舍人給事中其文温厚雅正得代言體
以直學士致仕憲執親喪三年不御酒肉廬於冢
上有芝草甘露之祥
周南字南仲吳縣人與孔元忠滕宬皆從葉適游
紹熙元年對策言甚切直大要謂小人之倡為異
說以蒙蔽陛下者一曰道學二曰朋黨三曰皇極
夫箕子謂有猷有為有守乃有才有道有操執之
人也今所指為道學朋黨者正斯人耳奈何反棄
之而謂建皇極哉考官得其文驚嘆光宗疑之格
置乙科官終祕書省正字
張公秀字仲實蘇州人紹興中臨海縣令有善政
嘗從葉適游風流詞翰推重一時
邊純德字公靜崑山人幼孤至孝貧不廢禮才思
敏給以能詩為范成大所知嘗與倡和五中鄉舉
就奏名即致仕撰脂韋子五十卷子瀛濟並有學
行
孫緯字彦文吳人擢進士第官至尚書郎精於典
故著本朝人物志
王伯廣字師德常熟人少從楊邦弼學由進士乙
科調德清尉善詩文四六亦膾炙人口所著有聽
雨集
張攀字從龍常熟人登進士歷袐書丞銓次中興
館閣書目凡一萬四千九百四十三卷上之終起
居郎有益齋文集
高常字履常吳郡人清癯灑落性嗜吟咏有覆瓿
集五卷尤焴周弼馮去非為之序吳人之學詩於
周弼者湯仲友顧逢陳瀧逢字君際弼稱為顧五
言瀧字伯雨博涉經史百氏深於春秋仲友字瑞
夫淹貫經史氣韵高逸同郡陳發嘗評高湯顧陳
四子之詩輯為一編曰蘇臺四妙
張慶之字子善吳人棄舉子業精思經史百氏擬
太元作測靈撰孔孟衍語老子注號海峯逸民自
為傳以伯夷蔣詡陶潛自况
元湯彌昌字師言吳郡人父暉老咸淳進士父子皆
以周禮發解彌昌由建康路教授轉瑞安州判官
致仕生平篤志義理有文名著周禮解義等書
衛培字寧深崑山人涇曾孫博通經史習知前代
典故充貢龍虎榜賦文不起草有倚馬之才聘為
州學訓導
劉岳字公泰祖開宋神醫世居星子宋季来吳元
祖詔求南士岳應聘入見世祖詢其先世習醫官
以太醫院未幾詔以文合古作改翰林學士知制
誥所著有東厓小稿
朱德潤字澤民崑山人延祐末用趙孟頫薦官編
修至正間浙省辟為參謀攝守長興招徠流離以
病免讀書一過能記工詩文善畫虞集稱之曰澤
民文章典雅惜以畫掩其名
宋旡字子虛其先固始人父遷於吳旡遂為吳人
以才略應樞府辟典東征萬戶書檄入海遭颶風
失道漂經高麗諸山罹沉疴歸以病薄味清齋日
從林下遊與趙孟頫鄧光薦輩稱詩年八十一卒
所著有翠寒啽囈二集
蔣堂字子中吳人幼讀書有大志長以孝友間中
泰定鄉試隠居教授執經受業者不遠千里而至
其後登左右榜者多出其門至正間用薦為嘉定
州教授
郭翼字羲仲崑山人少從衛培學邃於易為文力
追古人楊維貞謂可方軌西京李孝先稱其詩與
人不同調晚得訓導官以終著有林外野言
李世英字伯英長洲人精書學作韵類三十卷以
字為本音為幹義訓為枝葉自一而二井然不紊
凡十年成書從子文仲又本說文作字鑑五卷辨
點畫刊除舛謬以備一家之書干文傅黃溍為之
序
張雯字子昭吳人力學嗜書構樓藏書自經傳子
史稗官無不具其學該通淵博時宋亡已久雯從
故老訪宋遺文舊事著書曰繼潛錄子田字芸已
亦工詩文孫肯字繼孟從金華宋濓學為詩文清
麗有法
顧權字用衡崑山人博通羣典尤究心於易為文
章刻意有古作者矩度一字不當不苟出隠居教
授卒無子知州揭傒斯買地葬之馬鞍山側
葛乾孫字可久吳人生有竒氣膂力絶人好擊刺
戰陣之法以至隂陽律呂星數靡不精究長乃折
節治經研覃淵邃肆力古學為文章陵轢古今父
應雷以醫書授之稍治輒精而不屑以自見或試
之皆取異效
周南老字正道敦頤之後其先世自道州徙吳南
老用薦為吳縣主簿又辟為浙省掾入眀徵詣太
常議郊祀禮禮成放還南老端毅好學本於義理
而詳於制度所著有易傳集說喪祭禮舉要等書
顧阿瑛字仲英崑山人輕財結客年三十始折節
讀書築别業於茜涇西曰玉山佳處四方文士若
楊維貞柯九思方外張伯雨等咸主其家其園池
亭榭之盛圖書之富及餼館聲歌並甲一時而才
情妙麗與諸公亦略相當嘗舉茂材署會稽教諭
辟行省官屬皆不就張士誠欲強以官乃去隠於
嘉興既而以子恩封武略將軍水軍千戶洪武初
隨其子遷臨濠卒
周砥字履道吳人博學工詩嘗寓荆溪與馬治孝
常者窮山水之勝著荆南倡和集晚歸吳中與高
楊輩結社
錢逵字伯行吳縣人父良佑字巽之博學工詩尤
工篆隸逵刻意力學至正間官淮南行省員外郎
洪武初選詣太常議禮禮成放還後以事逮京師
卒逵淳厚雅飭稽古考訂雖老不倦篆隸行楷悉
追古人
繆侃字叔正常熟人博雅工書好蓄法書古器弟
佚亦能詩善畫同邑嚴煥字子文以進士終朝奉
大夫文章整健詩學尤邃
陸友字友仁吳縣人博雅好古有詩名工漢隸八
分行楷尤能鑒别鐘鼎銘刻法書名畫嘗著研史
墨史印史
黃錫孫字禹疇常熟人讀書勵行窮約不易其守
善造就後進為文尚理氣詩尤精粹
時太初字大本常熟人淵雅善詞章嘗詠白燕詩
云珠簾十二中間捲玉剪一雙高下飛楊維貞極
稱之同邑陸景元字子善行義端飭博學能文詩
尤高古又有朱桓字仲威盛彧字季文鄧士英字
伯琚錢甦字更生元季皆以文學知名於時
盧觀字彦遠崑山人敦行寬厚記問該博見道分
眀凡經史禮樂百氏之書繕寫殆遍
文質字學古崑山人學行卓然詞章竒放為楊維
貞所稱與盧觀趙天祐衛琯盛得瑞范天與六人
為邑中耆碩有司月給禀膳焉
俞日強字曰莊崑山人以孝聞淹貫經史有集行
世又有金至善字伯明修德樂施老益力於學
明傅著字則眀常熟人文詞典雅見推於時洪武初
與修元史終潞州知府
袁華字子英崑山人少穎悟不羣工詩尤長於樂
府楊維貞極稱之洪武初為郡學訓導同邑呂誠
字敬夫與華齊名時稱袁吕
張簡字仲簡吳郡人初為黃冠師以母老歸養遂
返巾服博通儒家書尤工詩饒介嘗延諸文士賦
詩高楊輩咸在簡詩第一有集若干卷
虞堪字克用宋丞相允文裔孫家長洲隠居不仕
家藏書甚富手自編輯工詩兼善寫山水洪武中
為雲南教授卒官吳中世儒家虞氏與南園俞氏
為最
陳則字文度崑山人洪武六年舉秀才授應天府
治中歷戶部侍郎出為大同府同知文詞清麗元
季以工詩名於吳下高啓北郭十友之一也
高啓字季迪長洲人少孤力學工詩年十六或薦
於張吳參軍饒介介見啓詩驚異以為上客啓不
屑去隠吳淞江之青邱洪武初以廷臣薦與修元
史授編修擢戶部侍郎以年少未習理財辭遂賜
罷放還復居青邱先是啓以史事為魏觀所知觀
為蘇守為徙居城中接見甚密觀得罪連坐死時
年三十九
楊基字孟載其先蜀人大父宦游江南遂家於吳
九歲能背誦六經著書十萬餘言名曰論鑒眀師
下蘇州基以饒介客安置臨濠尋起為滎陽知縣
後為山西按察使被讒奪職卒於京基尤工詩與
高啓張羽徐賁齊名號吳中四傑
申屠衡字仲權長洲人少從楊維貞學春秋為古
文有法洪武三年徵至京師草諭蜀書稱旨授修
撰以病免同時有陶琛字彦珩亦有文學志尚高
潔工古篆書以薦為儒學官
史謹字公敏崑山人少與倪瓚高啓游博學好古
工書畫洪武間翰林學士王景薦其才授應天府
推官左遷湘隂縣丞罷歸
鄒奕字宏道吳江人秀目美髯議論英發文詞高
古至正間進士洪武初知贛州府坐事謫甘肅二
十年永樂初以蹇義薦召還有吳樵稿
謝徽字元懿長洲人博學能詩與高啓齊名同召
修元史同授官辭歸再起為國子助教卒弟恭亦
能詩
袁養福字能伯吳縣人眀初為福建憲使高啓有
詩贈行行潔才高有詩名精於書法吳寬稱其書
郭有道碑得歐陽詢筆意
劉以禮字德讓蘇州人學識該博儀觀偉然洪武
初以貢授沛縣教諭時學徒久廢以禮舉鄉人張
倫為訓導協心教之多所成就
瞿莊字敬夫常熟人孝子嗣興子用薦授翰林典
簿宋濓稱其文學蔚茂應制諸作率皆稱旨終福
建布政
王履字安道崑山人博通羣籍能詩文工繪事精
醫藥洪武間嘗游華山作圖四十幅記四篇詩一
百五十首嘗云先輩言文章當使移易不動慎勿
與馬首之絡相似余游華之詩敢謂軼昌黎而配
少陵庶免乎馬首絡之弊而已畫師夏圭評者謂
作家士氣皆備醫得金華朱彦修之傳著醫書百
卷
張適字子宜長洲人七歲能賦詩弹琴十歲通五
經時號聖童洪武初以秀才舉擢工部都水郎病
免得朱長文樂圃故地觴詠自得有甘白先生集
梁時字用行長洲人博學工文章亦善書札洪武
中用薦授岷府紀善遷翰林典籍修永樂大典充
副總裁
盧熊字公武崑山人觀子洪武初熊以元季教諭
廹遣赴京以善書擢中書舍人遷兖州知州濬兖
河事集而民不擾熊少從楊維貞遊博學工文尤
精篆籀子彭祖孫瑛俱能傳家學
沈澄字孟淵長洲人洪武中以人才應薦至京尋
引疾歸周忱巡撫吳中嘗就澄訪時政多所舉行
雅善詩尤好客人擬之顧阿瑛翰林金問坐事繫
獄十年衣食之需皆澄周之子貞吉恒吉從陳繼
遊蔚有聞望隠跡尚義有父風俱能詩又皆善繪
事妙處逼宋人
王行字止仲吳縣人髫時隨父為人讎藥藥千品
悉志不爽王異之試授論語翌日已成誦遂以所
儲書恣其披閱三年辭去文名大譟授徒城北援
據古今纚纚不窮家徒壁立几無留帙叩其所自
曰向得之藥肆翁耳洪武初延為府學經師諸生
心易之以五經雜進問難行隨問辯答無有疑滯
衆始嘆服
葉顒字伯卬吳縣人家洞庭東山父國英倜儻好
結納名士故顒學有端緒元季中江浙行省鄉試
署和靖書院山長眀初故人長興侯耿炳文招顒
欲薦於朝顒不可放情詩酒有許光遠亦家洞庭
洪武初應召至京獻詩又陳省刑薄賦之策以老
乞歸時稱洞庭二老
朱應辰字文奎吳縣人少從楊維貞學為古文詞
洪武間終江隂訓導詩文衍暢炳蔚尤精篆籀之
學
吳文泰字文度吳縣人耽於詩清才逸思雖罹憂
困嘲弄不輟同郡丁敏字遜學亦喜吟詠更相推
敲故所業益精文泰洪武間為涿州同知謫戍雲
中卒
宋克字仲温長洲人博涉書史少任俠擊劍走馬
學握竒陣法張氏據吳度其無成藩府欲致之不
能得眀初徵為侍書出為鳳翔同知旋歸隠南宫
里工草隸時作詩見志高啓有南宫生傳
陶振字子昌吳江人洪武末舉眀經終安化教諭
少學於楊維貞兼治詩書春秋三經詩語豪儁有
名於時
趙友同字彦如長洲人自少篤學從宋濂遊洪武
末任華亭訓導大臣薦其文學召修永樂大典五
經四書性理大全書成以母喪歸
滕用亨字用衡初名權長洲人問學博辨文章爾
雅兼精六書篆籀之妙高出近世永樂中被召年
幾七十矣面試篆書作麟鳳龜龍四大字又獻貞
符詩稱旨授翰林待詔
王璲字汝玉以字行長洲人少穎異落筆數千言
累官春坊贊善嘗應制撰神龜賦汝玉第一解縉
次之聲名大譟永樂中宫僚多得罪汝玉與焉洪
熙初贈太子賓客諡文靖兄璉字汝器洪武中編
修文學不減汝玉而早卒
朱吉字季野崑山人有文學用薦授給事中後以
善書改中書舍人子定安字士隆工古篆得周伯
琦之傳定安弟永安字士常亦善筆札同邑葉盛
曰邑衣冠舊族必推朱氏士隆兄弟出處不同清
修苦節同為時重
夏㫤字仲昭崑山人以經術進而書法特妙永樂
中試其書第一特命諸宫殿榜皆㫤書之歷官太
常卿致仕㫤平易可親而風流文雅有高人之致
詩詞清麗尤工畫竹石擅名天下朝鮮日本諸國
皆懸金購之兄昺亦善書官中書舍人
屈昉字季恒崑山人讀書不事章句詩篇傳播為
楊士竒所知問邑令曰季恒安在令不能答乃心
識之會詔舉經明行修之士即以昉薦授南海縣
丞久之致仕
錢紳字孟書吳人父中字孟則娶於陳夫婦皆讀
書善琴紳與陳繼為内外兄弟游同方學同師各
以所業更互辨難俱為通儒紳質淳行端所藏書
皆手自繕寫官鄞縣教諭
劉珏字廷美長洲人正統三年舉人官至山西按
察僉事老而好學工於唐律時人稱為劉八句行
草師李邕畫師王蒙皆得古人筆意精於鑒賞殘
縑斷墨靡不藏弆
劉溥字原博長洲人祖彦敬以醫事太宗溥游學
兩京研覃載籍尤精天文律歷之學宣德初以文
學徵有言其善醫者遂以為太醫院吏目非其志
也其詩初效西崑久益竒肆當時有晏鐸王淮鄒
亮湯印績蘇平沈愚蔣主忠蔣主孝徐震諸人以
詩自豪號十才子推溥為尸盟者
鄒亮字克眀長洲人才思藻麗受知巡撫周忱正
統初用况鐘薦官至監察御史為人謙謹酷嗜書
積至千餘卷
施槃字宗銘吳縣人家東洞庭山幼警敏有都憲
張某令屬對曰新月如弓殘月如弓上弦弓下弦
弓對曰朝霞似錦晚霞似錦東川錦西川錦張大
驚正統己未年二十三廷對擢第一入翰林日立
程限讀書詩文逼古人楊溥深重之
陳鑑字緝熙長洲人父謫戍盖州鑑依王一居為
道士一居命索債浙東乃從師受學債無所問市
書數箧而歸一居奇之使卒濡業正統戊辰及第
授編修累遷祭酒平生無聲色之好精於鑑古多
藏法書名畫
王穆字仲遠長洲人博識古今吳中稱為宿學嘗
築東郭草堂讀書其中王璲為之記子肄字敏道
從陳繼學正統中以賢良舉為安吉縣丞
劉昌字欽謨吳縣人讀書過目成誦正統甲子舉
南闈第一乙丑會試第二累官廣東左參政為文
典雅詩尤温麗有中州文表等書子嘉䋭字協中
風儀如玉數歲據小儿習書選古詩儼如成人十
五喪父盡讀其遺書年二十四而卒
鄭文康字時乂崑山人登正統戊辰進士以父母
繼喪遂不仕居家枕藉經史尚友古人操觚頃刻
千言稿成輒為人持去其存者有平橋集十八卷
多記載時事有益勸懲而文尤簡質有法度
張淮字豫原吳縣人棄舉子業好攻詩嘗於廣坐
中賦牡丹詩一百首依元僧眀本梅花詩韵衆以
為神嗜酒落魄一夕醉死同邑有陳體方者每為
詩文必酒酣以往才始縱發嘗數篇並奏或口授
人書書者腕脱不給子韶字太和亦嗜酒工詩語
妙一時
陳頎字永之長洲人景泰庚午舉人以陽武縣訓
導歸博學工古文清修介特人莫敢犯
李應貞字貞伯長洲人景泰癸酉舉人選中書舍
人歷南太僕少卿好古博學篆楷俱入格
桑瑾字廷璋弟瑜字廷瓚常熟人兄弟自為師友
瑾景泰丙子瑜天順己夘先後領鄉薦同謁選瑾
判處州瑜判温州同日拜命出都在任俱有政績
初仕時兄弟相約早乞休後竟同時致仕還里一
時以為美談瑾以䘵不逮養終身不御甘美詩文
醇質著讀易備忘瑜有吟忩選粹等書同時邑中
兄弟競爽者有錢寬字理容錢洪字理平博學修
行詩並載湖海耆英集
沈鐘字仲律長洲人天順庚辰進士終山東提學
副使與章懋羅倫友善時稱十君子好賦詩多至
萬餘首
徐震字德重吳縣人家世好文與其父章日相劘
切學益進嘗同晏鐸蘇平倡和在景泰十才子之
列
沈愚字通理崑山人父方清修好學積書數千卷
皆親點校愚博涉百氏以詩名吳下與劉溥諸人
稱十才子善行草曉音律詩餘樂府傳播人口弟
魯字誠學專攻古學為文閎博一時稱作者
莫旦字景周吳江人成化乙酉舉人卒業太學作
一統賢關二賦名動京師
謝晉字孔昭吳縣人能詩工山水嘗自戱為謝叠
山吳寬贈詩有風流前輩杳難攀謔語空傳謝叠
山之句
趙寬字栗夫吳江人成化辛丑會試第一出吳寬
之門開榜日頗以吳士為嫌主司召試詩賦下筆
數千言葩藻奪目論者乃服官終廣東按察使
文林字宗儒長洲人成化壬辰進士父洪字公大
成化乙酉舉人官淶水教諭林知永嘉縣陞南太
僕寺丞出為温州知府居官廉平所至見思好交
游為詩文眀暢不蹈襲與楊循吉李應貞沈周善
而其子徵眀尤有名
桑悅字民懌常熟人生有異質讀書一過輒能默
記年十九舉成化乙酉鄉試再試禮部竒其文以
策論語竒肆置乙榜選泰和訓導考滿謁吏部尚
書王恕惜其久滯為遷長沙通判改柳州頃之移
疾歸悅拓落自負與世齟齬文詞瑰麗汗漫後頗
厭華繪趨平易春秋周禮皆有傳解凡六十餘卷
黃雲字應龍崑山人家貧力學嘗就藏書家借錄
卷帙甫畢心口了然凡刑名錢榖水利算數軍旅
儀注無不究心文宗蘇軾書法黃庭堅弘治中以
歲貢授瑞州訓導庭謁監司恥之外艱歸絶意仕
進
戴冠字章甫長洲人生而穎異篤學過人其學自
經史諸子百家山經地志隂陽歷律與夫稗官小
說莫不貫綜議論高遠務出人意表詩尤清麗文
亦儁朗以貢授紹興訓導
陳蒙字允德常熟人好攻詩涵音揉律務底和平
一走筆連數十篇泉決雲湧名動一時沈周志其
墓
楊循吉字君謙吳縣人成化甲辰進士除禮部主
事好讀書每當得意處則手足踔掉不能禁人呼
為顛主事年未三十即致仕結廬支硎山下課讀
經史以松枝為籌不精熟不止武宗南巡召見命
賦打虎曲稱旨每扈從輒在御前承旨循吉恥與
優伶雜處請急歸自定其詩文為松籌堂集會粹
諸類書曰奚囊手鏡最為該博
盧儒字為已常熟人充&KR1846;子博學能文善筆札文
學韓柳書法歐顔自負甚高以薦授中書舍人嘗
被命作雪賦諸臣未就儒立成以進詞林皆嘆服
都穆字元敬吳縣人七歲能詩杜門篤學弘治己
未進士仕至太僕卿嘗奉使至秦中訪其靈勝形
勢故宫遺壤作西使記搜金石遺文作金薤琳琅
歸老之日齋居蕭然日事讎討或至乏食輒笑曰
天壤間當不令都生餓死晏如也
錢仁夫字士宏常熟人少學於陳九疇聞性理之
學舉弘治己未進士官禮部員外郎劉瑾方用事
即引疾歸天性孝友為族人置義莊工書畫與沈
周輩倡和吳中稱風流丈翰者必推焉
祝允眀字希哲長洲人參政顥之孫五歲作徑尺
字九歲能詩及長超穎過人讀書過目成誦鉅細
精粗咸貯腹笥有觸斯應吐詞命意迥絶俗界效
齊梁月露之體高者凌徐庾下亦不失皮陸玩
世自放書學自急就以逮虞趙罔不得其結構弘
治壬子舉於鄉除興寧知縣稍遷通判應天府自
免歸子續舉進士官終布政使
文徵明初名璧以字行更字徵仲長洲人父温州
守林有名德與吳寬李應貞沈周為執友徵明受
文法於吳受書法於李受畫法於沈又與徐貞卿
祝允眀唐寅切劘為詩文為人孝友温恭修長者
之行嘉靖初以貢入京用薦授翰林院待詔三載
謝病歸以清名長德主吳中風雅之盟者三十餘
年後生晚進遊其門者皆得其造就年九十猶能
蠅頭細書方為人書墓誌欠伸閣筆而逝
唐寅字子畏吳縣人中弘治戊午鄉試第一坐同
舍舉子事發為吏不就築圃桃花塢游息其中其
學務研窮造化尋究律歷旁及風烏壬遁太乙出
入天人之間其於應世詩文不甚措意曰後世知
我不在此竒趣時發或寄於畫下筆直追唐宋名
匠雖遭放廢坐客常滿文章風采照耀江表寧籓
以厚幣聘甫至即佯狂以歸同邑張靈字夢晉善
圖畫文思便敏佻達自恣祝允眀愛其才令受業
門下與寅交最善
蔡羽字九逵吳縣人其學邃於易以太學生赴選
尚書見其名曰此吾少日所聞易蔡生耶奏授翰
林院孔目為文法秦漢洞庭諸記欲與柳宗元争
長詩沉著竒麗人比之李賀
朱存理字性甫長洲人少從杜瓊遊汲古不倦聞
人有異書必欲訪求手自鈔錄其所纂輯有鐵網
珊瑚等書元季明初中吳南園何氏笠澤虞氏廬
山陳氏書籍金石之富甲於海内繼其後者則存
理與朱凱其尤也時稱兩朱先生
王渙字渙文長洲人正德己夘舉人官嘉興府通
判博綜羣書善為古賦詩宗白樂天晚效范陸少
與文徵眀齊名吳中祀神必祝云生子當如陸南
王渙文徵眀南亦與渙同舉於鄉
黃魯曾字得之吳縣人正德丙子舉人為文閎衍
好奇縱詭詩多散佚弟省曾美風姿攻古文詞最
為博洽嘉靖辛夘魁鄉薦試禮部不第學於王守
仁湛若水之門詩宗李夢陽省曾拙於書命子姬
水學書於祝允眀遂傳其筆法
朱凱字堯民長洲人與朱存理齊名日挾策呻吟
求昔人理言遺事而識之對客舉似如引繩貫珠
纚纚不能休吳中故實往往藉以考焉正德中卒
遺書散軼集亦不傳僅有句曲紀遊詩一卷
湯珍字子重長洲人嘉靖間以貢官崇德縣丞詩
文名一時文嘉文彭彭年咸出其門
陸師道字子傳長洲人嘉靖戊戌進士官儀制主
事告歸侍養年未三十也杜門却掃二十五年嘉
靖末用薦起累官尚寳司卿師道自儀部歸已負
重名慕文徵眀北面稱弟子手鈔典籍積數千卷
丹鉛儼然善詩工小楷古隸傍曉繪事人謂徵眀
四絶不減趙孟頫而師道亦復似徵眀云
陳道復名淳以字行長洲人少師文徵眀天才秀
發善畫尤好寫生一花半葉淡墨欹斜非畫工可
及詩取適意子栝畫亦放浪不俗
周天球字公瑕長洲人為諸生從文徵眀遊篤志
古學善大小篆隸行草徵眀後豐碑大碣皆出天
球手隆慶中遊京師讌集倡酬之作一時詞客皆
為讓坐
錢穀字叔寳吴人少孤貧家無典籍游文徵明之
門日取架上書讀之以其餘能習繪事得沈周法
晚葺故廬讀書其中日夕校勘至老不衰手錄古
文金石書數千卷
錢同愛字孔周長洲人邑諸生為文竒崛深奥讀
之不能句然思元語麗自足成家尺牘尤佳同邑
劉鳳字子威嘉靖庚戌進士累官河南僉事著古
文數十萬言觀者驚其繁富憚其奥僻盖皆振竒
之士云
彭年字孔嘉長洲人長身玉立少磊落嗜讀書書
法宗歐顔游文徵眀之門家徒壁立所交多賢豪
長者不肯一言干乞
文彭字夀承弟嘉字休承長洲人待詔徵眀子彭
詩宗陶謝李白字法鍾王懷素尤精篆隸又善篆
印逼真漢人以歲貢屢官教職終國子監博士嘉
書畫皆超詣能傳其家法貢入太學選吉水訓導
遷和州學正歸嘉孫從簡字彦可善書畫端方有
品歲薦未選卒
皇甫沖字子浚弟涍字子安汸字子循濓字子約
長洲人弘治癸丑進士順慶知府錄之子也沖嘉
靖戊子舉人博綜羣籍留心世務口好劇談所撰
緒言及申法等書凡數十萬言皆不傳涍中嘉靖
壬辰進士除工部主事以才望改春坊遭忌左遷
累官浙江按察僉事其詩特工五言汸嘉靖己丑
進士累官雲南按察僉事其詩追溯魏晉含咀六
朝旁搜李唐自成一家濓嘉靖甲辰進士除工部
主事遷興化府同知詩意元詞雅律細調清長於
造景務在幽絶四甫之詩聲調彷彿相似吴中風
雅於斯為盛
王寵字履吉吳縣人與兄守字履約並從蔡羽學
棲林屋三年既而讀書石湖之上二十年手寫經
書皆一再過文徵眀長寵二十四歲折輩行與定
交尤工書妙得晉法自號雅宜山人守舉嘉靖丙
戌進士官至右副都御史總理河道未久卒
張鳳翼字伯起長洲人與弟獻翼燕翼並有才名
吳人語曰前有四皇後有三張鳳翼嘉靖甲子舉
人獻翼字幼于刻意為歌詩好易十年中箋註凡
三易於是三張之名獻翼尤籍甚燕翼字叔貽亦
有文名與鳳翼同舉於鄉早卒
鄭若庸字中伯崑山人以詩名吳下趙康王聞其
名走幣聘入鄴與謝榛客王父子間與交賓主之
禮為王著書採掇古文竒字累千卷名曰類雋
潘一桂字無隠吳江人少負才名南陽王好詞賦
厚幣聘之居一月謝不能曳裾王門稱疾歸詩多
弘麗
章美中字道華常熟人九歲能屬文嘉靖丁未進
士仕至廣西副使子士雅萬歷己丑進士歴官工
部郎中父子皆能詩曾孫在兹字素文有文名以
歲貢考授知縣未仕卒
沈啓字子由吳江人嘉靖戊戌進士官至湖廣副
使精眀英斷所至有聲生平博學閎覽徧窺諸經
子史尤邃於易著書甚多其吳江水利考言水道
最為詳核
盧襄字師東吳縣人嘉靖癸未進士歴兵部職方
郎中善廉事有所審畫必中機宜性喜學每得異
書輒手自繕錄既仕益勤雖簿領叢沓不廢佔畢
為文敷腴眀暢詩尤精詣
袁袠字永之吳縣人嘉靖丙戌進士選庶吉士忤
張孚敬改兵部主事兵部火謫戍湖州會赦歸薦
歴廣西提學僉事袠七歲能詩博習典故著皇眀
獻實等書與兄表褧褒從兄弟衮裘皆以文行知
名吳中稱袁氏六俊
王懋眀字僅初長洲人讀書經目輒誦裒集舊聞
多所撰述人稱為經笥僑居錫山華察贈詩有多
間時起予之句
潘德元字鄰玉崑山人嘉靖甲午舉人官應天府
治中能詩兼工書翰為歸有光所稱
徐繗字紹卿吳縣人居洞庭山父早殁其母蔡依
弟羽以居繗受學焉詩文皆得其指授與皇甫汸
黃省曾兄弟互相摩切經營用思愈老愈深
姜元字元仲吳江人少博學嗜酒不就博士弟子
試晚善黃魯曾徐繗徐詩華美姜務雅淡極意陶
鍊一時人謂為詩家逸民
吳子孝字純叔長洲人一鵬子嘉靖己丑進士由
翰林歴官湖廣參議議論秀發為文章弘衍浩博
嘗病宋史繁蕪欲加刪潤稿未就而卒
王穉登字伯穀吳縣人十歲為詩長而駿發雕香
刻翠名滿吳會間嘉靖中遊大學士袁煒之門賦
瓶中紫牡丹有色借相公袍上紫香分太極殿中
烟之句一時紙貴吳門自文徵眀殁後穉登振華
啟秀擅詞翰之席者三十餘年奬引寒素敦篤故
舊有古人風義
張元凱字左虞吳縣人以世弁管蘇州衛事折節
讀書寄於詩酒以自放善王世貞兄弟世貞序其
詩以沈慶之曹景宗為比
俞安期字羨長吳江人慷慨尚氣節盱衡抵掌意
興勃如嘗以長律一百五十韻投贈王世貞世貞
為之傾倒
孫樓字子虚常熟人工古文詞乞文者滿戶對客
口授侍史令書書者恒不給中嘉靖丙午鄉試選
湖州推官乞歸杜門校訂藏書萬卷
邵圭潔字伯如常熟人工制舉業尤工策論古文
詞嘉靖己酉舉於鄉五上公車不第選德清教諭
卒為人篤行留心經濟
錢有威字惟重常熟人嘉靖庚戌進士歴官刑部
郎中忤時相左遷廣州判歸肆力為文詞著廣州
集
王執禮字子敬崑山人嘉靖乙丑進士終應天府
丞居官以仁眀稱少孤事母極孝篤志力學從歸
有光授經旁通諸史百家有光謂可與評論古今
者獨執禮一人
瞿景淳字師道常熟人嘉靖甲辰會試第一殿試
第二歴官禮部侍郎有大度能容物而遇事確不
可奪與嚴嵩陸炳慷慨爭事力持大體於書無所
不窺尤好左傳攻制科業與王鏊齊名學者宗之
稱昆湖先生
吳中英字純甫崑山人生而竒穎好讀書守父書
千卷考論質辨多先儒所未發性孝友善事繼母
弟産中落歲有常給嘉靖辛夘舉鄉榜年且老矣
營城東地藝橘千株鬻以自給閉戶不與世往還
令男女環侍誦詩而已書法遒勁類其為人歸有
光方八歲見其葬枯骨文即與定交曰班馬之才
也
張鴻字子賓崑山人居新洋江口讀書無晝夜家
貧與兄並耕隴上兄為里長每催科受榜掠鴻輒
詣縣代縣令怪其意氣方受杖輒止曰而何人者
鴻曰里長實書生也試之文立就慰而免之與田
者負荷雜行間過其友吳中英歸有光家便弛擔
入談往復掊擊既畢仍擔而去
沈立字道立吳江人嘉靖甲子鄉試第一戊辰成
進士歷官檢討少遊唐順之之門得其指授所為
古文兼歐陽修蘇軾體法
顧夢川字禹祥崑山人侍御潛之子性磊落好讀
書父遺書萬卷夢川取大白置兩楹間客至則沃
之抽架上書相與揚攉古今考訂訛謬焚膏繼晷
不少倦晚棲心元理寄興澹泊子二人終身不異
財以孝友聞
魏學禮字季朗吳縣人篤學強識其詩有云萬里
彤雲江雁後千家玉笛隴梅前王世貞見而嘆曰
騷壇上何可無此君
張文柱字仲立崑山人年十二賦關山月詩一座
嘆賞萬歷戊子舉於鄉終臨清知州孫七政曰仲
立高才燦發託意幽元如冰壺秋月宜著烟霞之
外
徐漢稚字榖梁常熟人擅詩名嘗在松江莫是龍
座賦詩客皆傾倒同邑李茀字永錫孫柚字遂初
俱積學工詩為名流所重又有陸昞者少從文徵
眀遊書畫得其遺意亦能詩
吳默字因之吳江人文學為時所推重尤工制舉
義萬歴壬辰會試第一歴官太僕寺卿立朝最淺
遷除皆不赴時論高之
顧天埈字升伯崑山人萬歷壬辰進士授編修掌
記注管理制敕從容敏辦以左諭德致仕天埈敏
秀通理讀書都於無味處得想初與王肯堂為沉
博絶麗之文力務獨詣謝歸後門館清寂丹黃卷
籍至萬餘詠歌自得味道以老
王志堅字淑士崑山人萬歷庚戌進士歴湖廣提
學僉事部議為天下學政第一讀書最有條理先
經次史次子集參核異同考訂純駁學者宗之同
時人題其墓曰文學政事彬彬文質之君子
龔埏字季宏崑山人所居僅蔽風雨下帷讀書兼工
行草其書每借之人作行草謝之抉奥摘微號稱博
雅著書數萬言性挺遂急人之難人尤重其高義
范允臨字長倩吳縣人宋參政仲淹十七世孫萬
歷乙未舉進士歴官福建參議先僉事雲南時值
鳳克作亂猝圍會城允臨登陴百端防禦城藉以
完致仕後討論泉石流連觴詠臨池尤得晉人法
遠近争購之自仲淹置贍族義田三十頃至明季
僅存三之一允臨復以腴田十頃佐其入人稱其
善繼云
俞允文字仲蔚崑山人十五為馬鞍山賦援據該
博長老皆推遜之年未及強謝去諸生讀書汲古
才名日盛工於臨池正書規橅歐陽行筆出入米
芾與王世貞交最善列諸廣五子之首都穆曰崑
山有三絶允文詩歸有光文張鴻舉業也
沈本初字大中崑山人杜門耽詩有韋孟風小楷
倣顔真卿時稱二絶
張廷臣崑山人覃精詞苑王世貞極稱之早卒子
士瀹孤貧困瘁去之留都折節讀書每一篇出輒
為人傳誦
張應武字茂仁崑山人從歸有光遊上窮六經下
鈎諸史抵掌論古今人物山川四塞兵農戰守之
事皆若身在其間以三吳水利不修時乘小艇出
没太湖吳淞間著論三篇為掌故家所稱
薛學閔字君叔崑山人工文善書與俞允文梁辰
魚切劘晚益工王世貞謂讀之如遊輞川清月映
郭淪漣上下同時夏暐字士琰王庚字于載俱以
詩文名有城南倡和稿
孫七政字齊之常熟人淹通五經由諸生入太學
與四方名士酬和篇什名稱日起王世貞汪道昆
皆折輩行與交性任俠喜結客尊酒論文座中常
滿而生産日挫延名宿顧憲成課諸子敦重孝友
不苟取予苦吟羸瘦卒
宋奎光字培岩常熟人萬歷壬子舉人能詩古文
詞工書法謁選龍川知縣調浙江寧海縣為方孝
儒立祠以表忠節歸田後家益貧賦詩不輟年八
十七卒
俞琬綸字君宣長洲人萬歷癸丑進士任西安知
縣風流文采掩映一時性簡傲不樂仕宦嘗與友
書云擢翼梯高之志胸中絶無捱過一兩年稍免
堂下侏儒即尋故邱籉笠矣書法秀挺人尤寳愛
陳元素字古白長洲人通經史兼善臨池出入歐
虞顔米間片緘尺牘人爭寳之間畫蘭得趙孟頫
法修身如玉不妄交游學者私諡曰貞文先生
陳瓚字叔祼以字行長洲人熟精離騷文選有詩
名工山水一水一石俱得古人意著有嫗觧集
顧雲鴻字朗仲常熟人起家孤貧讀書修行以忠
孝名節為己任中萬歷庚子鄉試退而卜築虞山
之藤溪硏精六籍一句一義少有牴牾穿穴古今
訓故疏通證明而後已為古文詞筆力雄健頡頏
古人
邵濓字茂齊常熟人治毛氏詩善談名理學者宗
之累舉不中小築於北城之麓信筆為歌詩傲兀
可喜
顧大韶字仲恭常熟人學識淹洽尤硏極詩經三
禮論說多人所未發或勸著書大韶曰春秋以前
作者之事備矣雖聖人但述而不作宋元以来述
者之事備矣雖志士但當誦而不述著有秉燭齋
隨筆
徐桂字茂吳長洲人萬歴丁丑進士除袁州府推
官恃才自放坐計吏免歸以詩名吳越間尤工詠
物豔體之作
王叔承字承父吳江人少孤以好古謝去博士弟
子業為詩豪宕莽蒼為王世貞兄弟所推聞趙王
賢而好客乃之鄴及知客見王必長跪稱主臣弗
屑也遂北入燕訪燕市酒人遺跡悲歌縱酒又之
塞上歸来縱遊吳越閩楚名山水所至皆編成詩
卷
張大復字元長崑山人少英邁絶倫父維翰授以
經史漢魏唐宋諸家故學有原本文日竒名日起
父殁哀毁兩目喪眀猶成筆談梅花草堂諸集
王煥如字仲玉崑山人有經世略凡先代典故兵
農禮樂無不瞭如指掌攻古文詞搜覽考訂準以
體要所著有吳中水利等書
瞿純仁字元初常熟人孝子嗣興後與顧雲鴻邵
濓輩讀書詠歌為文鮮妍妙麗終不得志以殁時
王宇春字季和讀書纘言勇於為人嘗冒暑急顧
大章之難傷暍道卒
何允泓字季穆年十四五即為詩古文長而自唐
宋以来經世大典如杜鄭馬邱四氏書窮極指要
好談三吳水利訪問三江古道及夏周疏濬遺跡
窮鄉沮洳扁舟往返自負甚高人鮮當其意
陳仁錫字眀卿長洲人父允堅萬歷乙未進士除
諸暨知縣邑田沃瘠迥殊而起科均則允堅履畝
丈量高下其額民困以蘇卒於官仁錫哀毁骨立
贈賻一無所受天啟壬戌殿試第三人入翰林每
進講多所規正會魏璫給鐵劵欲仁錫作誥詞堅
不屬草削籍歸崇禎初起原官終南京國子祭酒
好古博洽著書甚富卒諡文莊子濟生名最著
孫元凱字若士崑山人與太倉顧夢麟常熟楊彝
並以諸生持文柄為詩學昌黎古文詞嚴峭近柳
州天性高介史可法開禮賢館聘主其事其題予
職辭弗受讀書賦詩以終
周永年字安期吳江人少負才名制義詩文倚待
立就所著詩累萬首信筆匠心不以劌鉥為能事
葉紹袁字仲韶吳江人天啟乙丑進士除武學教
授遷工部主事明亡薙髮為僧感愴成疾卒詩詞
韶秀忠君愛國間出香奩有韓偓之遺風焉子燮
字星期以嘉興籍中康熙庚戌進士選寳應知縣
好學有文著已畦集
馮復京字嗣宗常熟人強學廣記少業詩鈎貫箋
疏著六家詩名物疏謂冠婚喪祭不當抗家禮於
會典之上作遵制家禮晚見明實錄謂通紀詳而
野吾學裁而疏史料炫博妄而繆憲章典則白檜無
譏作眀右史略未就而卒
馮夢龍字猶龍吳縣人才情跌蕩詩文麗藻尤工經
學所著春秋指月衡庫二書為舉業家所宗崇禎時
貢選夀寧知縣
葛一龍字震父吳縣人以貲列選人范景文典銓
識其名曰是吳下詩人葛髯者也除雲南理問無
何謝歸為詩刊落剪刻法蔡羽清綺之體
鄭敷教字士敬長洲人光宙子崇禎庚午舉人湛
深經術天啓間吳中倡為文社敷教與楊廷樞張
溥陳子龍為一時眉目詩學杜甫書法在蘇米間
徜徉山水以終
顧凝遠字青霞長洲人通政使九思孫好尚風雅
居北郭之花谿亭館蕭閒愛蓄商周秦漢法物畫
師董巨間出入於荆關一時名士多與為雲霞之
交
朱隗字雲子長洲人治博士業雅尚風藻天啓中
吳中復社聚四方績學之士分主五經隗驅馳江
表為一時廚顧詩宗中晚弟陵字望子亦能詩畫
許元溥字孟宏長洲人父自昌中書舍人構梅花
墅聚書連屋元溥日出其書徧觀之於經義罔不
淹通尤邃於易喜購書自號千卷生崇禎庚午舉
於鄉不仕卒從子虬字竹隠順治戊戌進士授思
州府推官再遷永州知府其制義文稿家絃戶誦
所著有周易註解等書
毛晉字子晉常熟人好古博覽構汲古閣藏書
數萬卷開雕經史百家及祕本鈔傳之書使古
今典籍不致盡散亡銷蝕者晉實有力焉所著
有明詩紀事等書
國朝潘檉章字聖木吳江人隠居力學綜貫百家尤精
於史裁同邑吳炎字赤溟才學與檉章相埒
吳䎖字扶九吳江人貢生博學工文倡復社一時
羣彦咸来會以文行相砥礪弟□字羽三順治乙
未進士歴知澄邁豐城漢川三縣有古循吏風□
子祖修字慎思克世家學尤長於詩豪邁能自成
家以諸生終
孫永祚字子長常熟人貫穿經史工詩古文崇禎
乙亥拔貢當受推官待次歸里闖賊變後隠於山
中順治中當事敦薦不起教授生徒每言文章事
業不從五倫中出者總為無本之學所著有雪屋
集
馮班字定遠常熟人復京子為詩沉酣六代出入
温李之間其論詩自三百篇以下一一尋其脉絡
區其畛域
葉襄字聖野長洲人銳志經籍為名諸生甲申後
棄去專攻詩律一以唐人為宗尤工儷語有六朝
風致同邑黃始字靜御亦工詩善駢體
汪琬字苕文長洲人順治乙未進士為戶部主事
康熙己未舉博學宏詞授編修峻立標望不諧於
俗在史館兩月撰史稿七十五篇杜門一年稱疾
乞歸讀書堯峯益以文章為己任論者謂歸有光
之後一人而已
沈世奕字韓倬吳縣人順治乙未進士官翰林請
假歸杜門讀書賞識尚書韓菼於未遇時人服其
精鑒子旭初字寅生康熙丙辰進士官編修朝初
字洪生康熙己未進士官侍讀並工詩文朝初子
曾純字天維康熙庚辰進士選義烏知縣有善政
尤侗字展成長洲人博物洽聞馳聲藝苑以恩貢
為永平推官鋤強扶弱緣事罷歸家居二十餘年
才望益著康熙己未舉博學宏詞授檢討纂修明
史未幾乞歸優游林壑復二十餘年登大耋子珍
字謹庸康熙壬戌進士亦官翰林世其家學
宋實穎字既庭長洲人順治辛夘舉人興化教諭
淹貫經史博綜旁搜詩文典雅騷壇推為名宿侍
講繆彤少而執經其學得於實穎者為多
錢陸燦字湘靈常熟人順治丁酉以第二名舉於
鄉詩歌骨力雄厚古文磊落自喜晚與王日藻秦
松齡尤侗徐乾學輩為耆年會諸人皆兄事之年
幾九十猶馳騁文筆間不少衰
吳兆騫字漢槎吳江人童時作膽賦累千餘言長
繼復社主盟名動一時順治丁酉領鄉薦被斥徙
尚陽堡二十餘年作長白山賦名益遠著宋德宜
捐金贖之得歸同榜孫暘字赤崖常熟人文社名
與兆騫相埒亦同謫戍同時放還
孫承恩原名曙字扶桑常熟人為諸生負才標望
文工六朝詩學温李順治戊戌殿試第一授修撰
數被顧問從幸南海子
賜騎御閑名馬適大風揚沙中寒疾卒
賜金歸葬
錢中諧字宫聲吳縣人順治戊戌進士康熙己未
舉博學宏詞授編修詩文雄贍條議三吳水利開
濬劉河民利賴焉
范必英字秀實允臨子順治丁酉舉人康熙己未
舉博學宏詞授檢討纂修明史謝病歸儲書萬卷
日誦讀其間凡古今經世大典以及詩文源流高
下歴歴能指數詩古文詞綺麗雅馴晚喜汲後進
從遊多名雋之士吳縣金沈劼字以時長洲汪嗣
文字山文並拔貢生其尤著者
顧有孝字茂倫吳江人以詩名於時嘗甄綜百家
之詩開雕分授盛行於時
吳愉字敬生長洲人生而端慤言規行矩授徒數
十輩日披閱數百牘不少倦每當省會試索閱闈
牘决其雋否不爽毫黍而愉獨屢蹶僅以歲貢授溧
水訓導年八十卒門人私諡曰端仁先生
計東字甫草吳江人順治丁酉舉人為人慷慨磊
落嘗以唐馬周宋陳亮自比與汪琬講歐曾之學
過中州與湯斌講程朱之學故其文醇雅有矩矱
家貧奔走四方所至設几禮之
葉方藹字子吉崑山人父重華字德元明崇禎戊
辰進士歴官太常少卿有才望方藹順治己亥殿
試第三授編修屢被顧問康熙癸丑
賜宴瀛臺撰八箴以獻
聖祖善之命撰太極圖說
賜貂裘文綺累遷刑部侍郎卒官
賜金營葬諡文敏
徐與喬字揚貢崑山人順治辛丑進士絶意仕宦
博涉多識分經史子集為四部採擇評注名曰辨
體學者稱之
繆彤字歌起吳縣人康熙丁未殿試第一授修撰
陞侍講以艱歸澹於宦情遂專以課後學為事巡
撫湯斌内
召奏吳中薦紳以道義自持者彤為首先是彤為庚戌同
考官所拔如許自俊郭琇輩皆知名於世
徐乾學字原一崑山人八歲能文為顧錫疇所知
十三通五經康熙庚戌殿試第三人授編修壬子
主順天鄉試所拔皆夙學文體一變累遷左都御
史刑部尚書罷歸乾學以文章受知試平蜀頌瀛
臺賦經史賦乾清宫讀書記班馬異同辨皆第一
直南書房凡有叩問應答如響及歸
詔攜一統志宋元通鑑即家開局編輯尋奉
召復官而乾學已卒生平敦兄弟之好急友朋之難尤勤
於造進人物海内有太邱道廣之目
韓菼字元少長洲人所為經義力振庸靡康熙癸
丑會試第一對策力言三藩當撤以第一人及第
授修撰累遷内閣學士謝病里居點勘六經漢唐
宋箋詁義疏靡不采獲而裁其中史稱班馬陳夀
文宗唐宋六家詩尚唐音將著書以老閱八年起
原官晉掌翰林學士禮部尚書遇廷議持論侃侃
不阿在部多所建白卒於位長子孝嗣字祖語康
熙庚辰進士經義能世其家學
徐秉義字彦和崑山人乾學弟生而嶷重攻舉子
業務闡發經傳微旨康熙癸丑會試第二殿試第
三授編修乙夘典試浙江一時知名士幾盡歴陞
詹事試萬夀無疆賦為第一壬午典順天鄉試得
士如浙闈遷内閣學士
聖祖南巡書恭謹老成四字以賜之
翁叔元字寳林常熟人庚熙丙辰殿試第三人授
編修文望甚著戊午主山東鄉試得士皆名雋歴
官祭酒累遷刑部尚書致仕
潘耒字次耕吳江人以布衣舉博學宏詞官檢討
纂修明史以母憂歸不復出耒幼有聖童之目試
以歷日首尾不遺一字兄檉章有史才耒承受家
學復從顧炎武徐枋戴笠遊故其學貫穿淹洽無
所不通旁及歷術算數宗乘道藏悉有神會
徐釚字電發吳江人以布衣舉博學宏詞授檢討
纂修明史尋乞歸所著詩文膾炙藝苑少刻菊莊
樂府朝鮮貢使仇元吉見之以金餅購去貽詩云
中朝擕得菊莊詞讀罷煙霞照海湄北宋風流何
處是一聲鐵笛起相思
黃儀字子鴻常熟人精輿地之學凡郡邑建置沿
革山川險易畫圖著說縷析條分徐乾學修一統
志多用其說
蔡方炳字九霞崑山人懋德子性嗜學涉獵羣書
兼工篆草兄方熺字涵之痛父殉闖賊之難絶意
人事隠居以老雖屢空不肯干人卒日貧無以殮
彭寧求字文洽長洲人祖行先字務敏明末拔貢
生當授知縣隠居不出内行完潔雅善書法寧求
幼孤事母孝其祖課之益邃於學康熙壬戌以第
三人及第授編修歴中允恬澹無競工古文詞書
法遒媚分纂殿閣諸書以勞卒官
蘇翔鳳字苞九常熟人父祖蔭順治壬辰進士官
戶部主事以廉幹稱翔鳳積學嗜古收名早而遇
合遲康熙壬戌登進士知沂水縣半月而卒同里
曾倬字漢瞻康熙己夘舉人文行兼粹
孫岳頒字雲韶吳縣人康熙壬戌進士選庶吉士
改編修歴官禮部侍郎管國子監祭酒為諸生時
母病割股和藥入翰林以能詩善書受知
聖祖常召入内殿賜坐論古今書法每有
御製碑版必命書之居官廉謹進位司成故鄉尚無一
椽以居
聖祖特命賜第一區并賜買田銀一千兩里黨榮之年七
十奉
旨校勘二十一史卒官
陸肯堂字邃升長洲人才氣磊落康熙乙丑會試
殿試皆第一
國朝之連擢會狀者韓菼彭定求肯堂及定求之孫啓
豐皆吳産也咸稱科名盛事云肯堂由修撰陞侍
讀卒官
金居敬字榖似長洲人少負才名邃於經史八大
家為文取法歸有光屢躓場屋康熙乙丑成進士
年已暮矣知靈邱縣人吏浹和未幾卒官吳中以
文學成名進士而仕宦不顯者順治壬辰則有陸
夀名字處實終寧國教授辛丑則有蔣埴字曠生
終樂清知縣康熙甲辰則有周邦鼎字璧侯終郯
城知縣丁未則有趙炳字明遠庚戌則有管父才
字麟功陳二酉字泰逸俱未仕丙辰則有顧丁瑮
字湘珮終弋陽知縣戊辰則有湯傳渠字子方終
清流知縣
張尚瑗字宏蘧吳江人康熙戊辰進士選庶吉士
改興國知縣自幼英異老益嗜學詩文古雅尤好
奬借後進雖才長一藝亦津津樂道之
惠周惕字元龍長洲人少從徐枋遊究心經學及
詩古文詞汪琬以古文名世少許可雅重周惕康
熙辛未成進士入翰林調密雲知縣卒官同時崑山
徐昂發字大臨博學工詞翰名與周惕等庚辰進
士歴編修
何焯字屺瞻長洲人康熙乙丑選貢癸未
欽賜舉人進士選庶吉士充武英殿纂修改編修卒贈侍
讀學士焯性通敏博覽淹貫長於考訂所論述後
學奉為指南
汪份字武曹長洲人年十四隨祖希汲任沂州希
汲以官逋繫獄份侍側讀書連日夜獄吏竒之為
文詞氣雄邁康熙癸未進士授編修弟鈞字右衡
壬午舉人士鋐字文升工詩古文兼書法丁丑會
試第一官至右春坊從弟倓字安公弱冠文名籍
甚辛未進士官編修
汪繹字玉輪常熟人康熙庚辰殿試第一少年高
科才名籍甚而謙退不矜醖藉多風韻臚傳日馬
上口占云歸計豈謀千頃竹浮生只辦十年官旋
予告歸乙酉奉命校唐詩於揚州尋卒蓋口占
遂為詩讖云
吳廷貞字山掄長洲人夙慧工文康熙丙子舉順
天鄉試以寄籍詿誤己夘
聖祖南巡廷貞獻迎鑾詩得復還舉人奉
旨召入南薰殿癸未成進士選庶吉士歷左春坊諭德纂
修佩文韻府月令輯要兼教習進士以勞卒官
張大受字日容嘉定籍長洲人父慶孫字曾餘順
治甲午舉人廬於匠門溪上聚徒說經學者稱履
素先生大受弱冠即能文韓菼極稱之康熙庚午
鄉薦闈牘為天下傳誦喜汲後進四方造門講藝
者無虛日己丑成進士官檢討視學貴州
上廉其清勤特令再任以疾卒官同里杜定京字世求康
熙己卯舉人郭豐貽字子升廩貢生文筆韶秀皆
為菼所稱定京遊菼門豐貽大受弟子也
顧嗣立字俠君長洲人考功郎子咸子康熙己夘
順天舉人壬辰
欽賜進士選庶吉士改中書以疾歸嗣立博學有才名尤
工詩所居秀野草堂常集四方知名士觴詠無虚
日輕財好義家以日貧而風流文雅照映一時所
選詩集皆盛行於世
吳士玉字荆山為諸生即以文名四方康熙丙戌
進士入翰林陞侍講督順天學政癸夘主江西鄉
試累官至禮部尚書卒詩宗韓蘇所著有吷劍集
劉石齡字介于長洲人孝子龍光子也七歲即能
誦三都兩京諸賦及長篤嗜古學以能詩名尤工
五言韓菼陳元龍欲薦之朝力辭以布衣終
王世琛字寳傳長洲人明大學士鏊八世孫父銓
字東發康熙庚午副榜累官禮科給事中敦氣誼
重然諾善繪事書法世琛康熙壬辰殿試第一人
授修撰歴侍講督山東學政勸實學斥浮偽青
齊文體一變累遷少詹事視學未竣以勞卒官世
琛工詩古文兼善書畫得父筆法
謝志發字雲翼長洲人父文昌通經術克承家學
兼工詩所著有一角山樓詩稾
周振業字右序吳江人明御史宗建曾孫以歲貢
中雍正癸夘副榜才高行潔邃於理學從遊甚盛
所得脩脯悉以散宗黨之貧者嘗遇故人子於途
哀其衣單即解衣予之忍凍而歸因感疾卒
江南通志卷一百六十五
