江南通志卷一百七十
人物志
藝術(一)(江蘇松常鎮淮揚徐八府太海通三州)
江寧府
後漢李南字孝山句容人少篤學明於風角永元中
太守馬稜坐盜賊事被徵南特通賀稜訝之南曰
旦有善風明日中時應有吉問旦日望景至晡乃
有驛使賫詔書原停稜事南問其停留之狀使者
曰度浦馬踠足是以不得速乃服焉南女亦曉家
術為由拳人妻晨詣㸑室卒有暴風婦便上堂辭
姑言已將亡因著其亡日如期果卒
南唐吳廷紹為太醫令烈祖食飴喉中噎國醫莫能
治廷紹以楮實湯進而愈馮延巳苦腦中痛廷紹
密詰厨人知平日嗜山雞鷓鴣投以甘豆湯亦愈
羣醫叩之曰噎因甘起故以楮實湯治之山雞鷓
鴣皆食烏頭半夏故以甘豆湯解其毒耳
周文矩句容人仕南唐為翰林待詔工繪事精仕
女後主令畫南莊圖後進圖於宋
徐熙江寧人高雅閒放善畫花木蟬蝶禽魚蔬藥
南唐後主嘗以熙畫為宫中供設謂之鋪殿花
宋朱杰生而異相有隠德治人目如神針甫下而翳
旋徹
王生金陵人瞽而善聽聲丁謂守金陵王生潛聽
其馬蹄聲曰參政日中必召拜相果如其言後真
宗晏駕謂充山陵使王生來京師俾聽馬蹄聲曰
有西行之兆諸子責曰爾知相公充山陵使有是
說耳生出語人曰蹄西去而無回聲恐有他命後
果罷相分司西京繼貶崖州
劉虚白金陵人善相陳執中為撫州通判使者將
劾之虚白曰無患使者果被召半道而去王益知
韶州幾大拜還金陵召虚白問狀虛白曰當得一
都官止耳益不懌以他事繫之已而益果終都官
郎中
元陳梅湖善皇極數受知於世祖凡遇推卜多以易
數諷諫至江西宣慰副使或問何不為諸子計曰
吾數非其所當傳且命貧賤令其粗知農事足矣
明貝琳字宗器幼習儒精天官學被薦入欽天監正
統景泰間從征占候有功成化戊子因災異條陳
彌變圖治六事言多可采
陳遠字中復遇弟永樂初為翰林待詔繪事精雅
子孟顒善書
周文銓字汝衡家金陵取内經本草難經等書務
窮精奥診病立方多與衆殊嘗語其先輩顧璘曰
醫非盛德莫能操其慮非明哲莫能通其說知物
者巧知證者工知生者聖知化者神其持論精微
如此
丁毅字德剛江浦人路逢殯者棺下流血毅熟視
之曰此生人血也止舁者欲啓之喪家不之信毅
隨至墓所強使啓乃孕婦也診之以鍼刺其胸産
一兒婦亦旋甦盖兒手執母心氣踣身僵耳針貫
兒手兒驚痛開拳始娩通邑稱神著有醫方集宜
玉函集蘭閣秘方
國朝胡正言字曰從家居金陵嘗師法李氏登精研六
書著有印藪篆草諸書
龔賢字半千江寧人有隠操能詩章尤工畫
僧大振劉琳俱上元人工畫
談志學字習公江寧人工醫術尤精幼科全活嬰
兒甚衆貧者不取值人皆德之
鄭之彥字蘭巖江寧人少為諸生多病遇異人授
以刀圭遂精於醫名振江左
尹懷聖字安臣上元人有僧仲理菴者受學於異
人凡分劑不膠古法懷聖從之遊得其秘要療治
多竒驗貧者予藥餌不責報云
蘇州府
漢吳泰能筮會稽盧氏失博山鑪使筮之泰曰此物
質雖為金其象實山有樹非林有孔非泉闔閭晨
興見發青烟是香鑪也語其處求得之
三國葛衡字思真吳人明達天官能為機巧作渾天
儀使地居於中以機動之天轉而地止以上應晷
度
晉張弘字敬禮吴人光禄大夫善正書子彭祖龍驤
將軍善隸書王羲之每見其縑素尺牘輒取藏之
南北朝宋陸探微吳人善畫得六法之妙生平愛寫
古聖賢像
顧寶先吴郡人琛之子大明中為尚書水部郎善
畫法陸探微尤工行書卓越多姿
褚允吳人年七歲善棋及長冠絶當代
齊褚思莊吳人以善奕名琅琊王抗第一品思莊與
會稽夏赤松第二品思莊嘗與抗對奕自食時至
暮一局未竟至五更方决抗睡於局後思莊達旦
不寐
梁張僧繇吳人丹青絶代嘗於金陵安樂寺畫四龍
不點睛言點即飛去人以為誕固請點之乃點二
龍須臾雷電破壁二龍忽失所在潤州興國寺苦
鳩鴿棲梁汚穢尊像僧繇於東壁畫鷹西壁畫
鷂側首向簷外鳩鴿不敢入其神妙如此
顔協字子和吳人學書於范懷約藝過其師荆楚
碑碣多其所書官至湘東王記室
唐周廣吳人嘗師紀朋授秘訣觀人顔色即知疾病
淺深不待胗候開元中有黃門自交廣回拜殿下
廣曰此人腹中將産蛟龍即不能活上問黃門有
疾否曰臣在大庾嶺渴飲路旁水今腹中堅如石
廣以雄黃丸下之吐出物長數寸鱗甲備具
陸東之吳郡人官著作郎少依舅氏虞世南隸行
皆入妙品李嗣真云柬之學虞草體用筆則青于
藍子彥遠傳父業授其甥張旭
史維則字天問吳人工八分飛白二篆在唐以八
分名家者四人韓擇木蔡有鄰李潮與維則也歷
翰林學士卒
張璪一作藻字文通吳人開元間官至祠部員外
郎善畫撰繪鏡一篇言畫之要訣畢容見而驚異
之嘗手操雙管一為生枝一為枯枿而四時之行
遂驅筆得之一時號為神品
楊惠之吳人與吳道子同師學畫見道子藝成恥
焉更為塑工遂稱天下第一手
石荆山吳人善琴為獨孤及所重每操琴以十合
小豆為凖盡一升而移品
姚兼濟吳人善琴得石荆山傳在揚州逢異人授
以清風景雲等五調世傳為廣陵散之遺音
顧生吳人大歷中以畫游諸侯之門每畫先貼絹
數幅於地乃持墨汁及諸彩色各貯一器生飲酒
半酣繞絹走十餘匝取墨汁攤寫絹上次寫諸色
乃以一長巾一頭覆於所寫之處使人坐壓生執
巾角而栧之迴環既遍然後以筆隨勢開决為峰
巒島嶼之狀
滕昌祐字勝華吳人工寫生尤長於畫鵝志尚高
潔脱略時態
朱景環吳人算術精妙設肆盤門驛貞明中廣陵
王錢元鐐鎮吳景環上書云到任後當三十年安
寧至天福辛丑記其事召問則曰算數定矣及期
薨
宋朱象先字景初吳江人善畫馳名元符間蘇軾嘗
題其畫云景初能文而不求舉能畫而不求售自
言文以達心畫以適意而已故妙入自然
趙伯驌字希遠千里之弟嘗畫姑蘇天慶觀進呈
孝宗仕至觀察卒葬支硎山周必大為神道碑
李珣吳人善律歷紹聖二年曾肇在滁命珣為漏
壺以順晝夜一郡則之
何充吳郡人工寫貌擅藝東南
毛松崑山人善畫花鳥子益乾道間畫院待詔益
子允升景定中畫院待詔皆工寫生能世家學
胡舜申其先由績溪徙吳舜申通風土陰陽之術
世所傳江西地理新法出於舜申嘗行郡四郭而
相之以為蛇門不當塞作吳門忠告一篇
葛應雷字震父吳人精於醫嘗著醫學會同二十
卷推五運六氣之標本察陰陽升降之左右其說
為詳核時按察判官李某中州名醫也因診父疾
復咨於應雷聞其論父子相顧駭愕曰南方亦有
此人耶乃盡出所藏劉完素張從正書與之討論
無不脗合張之學盛行於江南者從此始由平江
醫學教授遷江浙官醫提舉
元朱珪字伯盛崑山人善書法凡三代金石刻靡不
極意規倣久悟於石鼔嶧山碑之法纂舊書印并
自製附焉讀書十年不下樓楊維貞作方寸鐵志
唐杲字德明平江人伯父朴嘗過張秋值大疫為
藥貯大盎飲之所活數千人杲未冠名聞四方有
衛指揮妻立則如常卧則氣絶欲死杲言是為懸
飲飲在喉間坐之則墜卧則壅塞諸竅不得出入
而欲死也投以十棗湯而平
王某吳人業髤漆至正間嘗以牛皮製一舟外飾
以漆解卸作數節載至上都游漾灤河中觀者異
之又嘗奉旨造渾天儀可以折疊便於收藏其巧
出人意表為營匠提舉
明趙原字善長吳人畫師董源甚得其骨格明初召
天下畫士圖歷代功臣以應對不稱旨坐死
范暹字啓東崑山人有孝行善畫花鳥永樂中入
畫院供奉三十餘年博識雅淡為舘閣名公所重
沈宗學字起宗長洲人博學善書能作徑尺大字
詹同評其書兼歐虞顔柳有冠裳珮玉氣象精醫
所著有本草發揮等書子貴成字志道亦博學能
書
劉觀字士賓長洲人世以醫名永樂初擢御醫賜
居第凡中外大臣有疾多命往治孫倫成化中為
御醫又沈以潛吳誠施宗文盛繼者俱以醫著名
於時又有錢瑛陳公賢俱世傳顱䪿術吳下小兒
醫推錢氏陳氏云
沈遇字公濟吳縣人善山水水墨淺綘深色種種
能之晚喜寫雪景世尤珍重
盛啓東吳人名寅以字行少從王賓學兼授醫術
某太監患腹鼔啓東設劑而愈太宗狩西苑太監
病新起往觀焉上驚其得生乃以啓東對即命入
見授御醫東宫妃病衆醫以為胎而久不産命啓
東診視疏方皆破血劑東宫怒不用數日病益急
復召診之曰必用臣當如前藥服之而愈
蒯祥吳縣人為木工能主大營繕永樂十五年建
北京宫殿正統中重作三殿及文武諸司天順末
作裕陵皆其營度能以兩手畫龍合之如一每宫
中有修繕中使導以入祥略用尺凖度若不經意
既成以置原所不差毫釐初為營繕所丞累官至
工部左侍郎食從一品俸憲宗時年八十一猶執
技供奉上每以蒯魯班呼之
倪維德字仲賢吳人世以醫名維德少取内經研
其奥旨曰醫之道盡是矣病大觀以來多遵裴成
和劑局方故方新病多不相值後得金季劉完素
張從正李杲三家書讀之知與内經合自以所見
不謬出而用藥如神每言劉張二氏治多攻李氏
惟調補中氣隨世推移不得不爾也
朱鶴字松齡吳縣人工行草圖繪尤深於篆學印
章之文刻畫精工旁及雕鏤小玩㒺不稱絶今簪
有朱松齡者盖即以其字稱之子稚征字三松雕
鏤益竒巧興至始為之一器嘗歷歲月乃成觀者
如市性嗜酒酒酣興發輒作灞陵風雪圖以寄蕭
颯之致
盧志字宗尹崑山人精素難諸家之書官太醫院
判武宗南巡召志志趣告諸大臣言冬得夏脉於
法不治願定皇儲以安國本侃侃關宗社大計尋
致仕嘗與修本草著有醫學百問等書子楩嘉靖
間進士
王綸字理之崑山人以薦預修武宗實錄詩畫為
沈周入室弟子尤工篆隸楷法會修闕里文廟撫
臣以禮聘往穹碑大額皆出其手
許初字復初吳縣人以貢授教職書法師二王尤
工篆籀累官漢陽通判
陳天定字定之長洲人儒雅善畫喜元理家多名
幅故花草翎毛人物絶勝山水宗沈周
陳暹字季昭吳縣人善設色山水人物以畫名者
六十年
周臣字舜卿吳縣人學畫於陳暹而益工六法其
圖像大小古面竒妝綿密蕭散皆有意態纖穠麗
冶為世所賞
卞文瑜字潤甫長洲人工畫山水不名一家生平無
定居爐香茗椀到處自隨吳偉業九友歌有晚年
筆力凌滄洲幅巾鶴髮輕王侯之句壻俞絲字言
如亦以畫名
邵彌字僧彌長洲人畫山水極古秀之致書法歐
虞殁後人争購之所著詩名頤堂集吳偉業畫中
九友歌云風流已矣吾瓜疇一生迂癖為人尤童
僕竊嘆妻孥愁瘦如黃鶴閑如鷗煙驅墨染何時
休
尤求字鳳邱長洲人仇英壻也以寫人物擅一時
嘗畫揭鉢圖天人帝釋羣鬼阿難各極變態見者
或起栗女適周牧夫婦皆工繪事
支鑑字汝同崑山人工書法蠅頭蟬翼具有尋丈
之勢至豐碑巨碣莊嚴卓偉無異小楷戱作叢篠
澗蒲蒼翠欲滴寫生家寶之
沈貞字士怡崑山人精醫學以傷寒難治取仲景
論為本而採李浩或問郭雍補亡由漢而下凡論
傷寒者集為傳名傷寒會通能補仲景之未備
繆希雍字仲淳常熟人好談古今成敗事如指掌
不以醫名而醫輒竒效又喜形家言著本草經疏
葬經翼時周維墀崑山人字仲肅幼嗜學得咯血
疾棄儒業醫從希雍遊盡得其傳授太醫官
顧聽字元方吳縣人精於字學趙宧光纂說文長
箋聽相與訂考其摹䥴刻印章為海内冠又造漏
壺算刻度數不爽毫髮
馬士鯉字雲逵吳縣人精石刻四方名公所書碑
碣必屬士鯉刻之天啓中為魏璫建祠立碑勅士
鯉䥴刻士鯉聞而宵遁繼而魏大巾被逮過吳門
周順昌欲以女字其孫倉卒無媒士鯉遂通兩姓
之好大中榜掠坐賍士鯉四方奔募歸其子輸官
王綦字履若吳縣人工繪事寫山水花鳥俱蕭閒
静遠性狷介杜門以畫自娱兼供晨夕不窺戶外
一步
國朝王簡字維文吳縣人精於吳道子寫生術下筆鬚
眉逼肖康熙初
召入供奉
恩賞甚渥
張宏字君度吳縣人畫山水蒼勁有致
沈顥字朗倩吳縣人畫清遠可愛亦能書善詩
王翬字石谷常熟人工畫幼摹一二名蹟王時敏
見而竒之邀至西田别墅盡發所藏相與探尋業
大進而名起嘗奉
詔繪南巡圖年踰八十猶磅礴不衰同里楊晉字子鶴嘗
受筆法於翬烟林清曠尤工村莊景物亦與翬同
繪南巡圖
吳歷字漁山常熟人性簡淡自遠彈琴詠詩寫山
水皆有高韻與婁東王時敏極相傾慕晚年絶人
泛海莫知所終
顧聖之字德隣吳縣人父顧道人工於製硯人稱
之為小道人所製硯皆倣古式樸雅可玩子死媳
獨擅其㙯者二十餘年
欽楫字遠猶吳縣人洞徹經史放志自適寓居僧
舍終身不娶寫山水饒秀韻
顧樵字樵水吳江人畫入能品每槖筆游山水圖
而咏之流連忘返
高簡字澹游吳縣人畫清曠得倪瓚法亦能詩
黃鼎字尊古常熟人寫山水蒼古秀潤自稱獨往
客
何萬年字永錫長洲人善推星命决人休咎得失
多竒中韓菼為作傳
陸漻字其清吳縣人博聞汲古家多藏書手抄幾
及千卷有朱存理錢榖之風精賞鑑三代秦漢器
物及唐宋而下書畫名蹟四方士大夫之好古者
莫不就漻是正焉
松江府
宋李甲字景元華亭人善作翎毛有意外之趣蘇軾
題其畫謂郭忠恕後一人米芾畫史皆稱之
元曹永字世長知白子華亭人工八法正書學鍾繇
行草學二王又同邑章弼字拱辰未十歲能作榜
署大字長益有名
沈光明華亭人先世受術於龍樹師目疾内外障
七十二種悉能療之光明世其學名益盛
陸怡華亭人善醫鄰人一夕溘死怡取馬櫪去底
置大釡上舁死者内之蒸以葱藥及旦皮腐而氣
復大德間召至京師賜號悦道處士
徐復字可豫華亭人精靈樞素問諸書其治病常
審南北察彊弱而緩急投之故百不失一嘗療楊
維貞危症有歌紀其事
吳鍾山不詳其名家於華亭鍾賈山遂以自號善
太乙九宫諸算術有竒驗楊維貞有數說皆稱述
之
沈瑞華亭人得畫法於黃公望嘗為楊維貞作君
山吹笛圖木石幽潤山水清遠人物器具點綴絶
工又同邑曹煥章善寫生往往逼真嘗寫席帽山
人王逢像陶宗儀騎牛及濯足圖
明陳璧字文東華亭人得書法於長洲宋克篆隸真
草流暢快健洪武中以秀才徵官州判郡人學書
者皆宗之
相禮字子先華亭人能詩善畫尤精於奕洪武中
召至京師厚賜遣歸劉基嘗以文贈之
徐樞字叔拱華亭人復子洪武末召為太醫院御
醫屢奏竒績歷遷院使宣德初告歸展墓宣宗親
賦詩送之子彪亦以醫名
朱孔陽華亭人永樂初求四方能書士寫制詞孔
陽被選又書大善殿榜稱旨授中書舍人北京宫
殿成皆命孔陽題榜兼善山水寫楊士竒歸田圖
人稱絶筆累官至順天府丞子奎亦工書能詩
楊青金山衛人永樂初以瓦工役京師内府屛墻
著堊有蝸牛跡色若異彩成祖顧視問之以實對
成祖嘉之後營北都宫闕使為都工青善心計凡
制度崇狹材用多寡悉稱旨事竣由營繕所官特
遷工部侍郎
沈景暘華亭人善卜永樂中召至京師命布卦問
英國公張輔征南事曰此大勝之兆時正午當得
捷音至時飛檄至報安南平上大悦賜鈔幣
章瑾字公瑾華亭人能詩善草書尤長於畫有寒
山拾得像及春江送别圖皆不愧古人
何全字廷用華亭人自宋元來世以醫名全領正
統丁卯鄉薦不徙故業益精其術每以匕劑起沉
疴無責報意
姚蒙字以正華亭人善醫術得祖父之𫝊尤精太
素脉定人休咎若符契巡撫鄒來學召視脉蒙曰
公根器别有一竅出汙水來學大驚曰此隠疾何
由知蒙曰以脉得之左關滑而緩肝第四葉有漏
通下故也
張誼字履道青浦人好談易善占氣候倭寇入境
適至袁氏山莊出望雲氣拉主人疾走亡何賊突
入見空廬乃去時有友留啖㯽榔力辭曰蓍逆不
敢泊也解維不十里友果被創
孫克弘字允執華亭人尚書承恩子少敏慧博涉
羣籍書倣宋克尤工八分畫善寫生花鳥竹石無
不臻妙歷官漢陽知府
浦澤字時濟上海人少從詹事陸深受書法能窮
古人波磔之妙嗜酒好眠或一二日不起人呼小
癡時華亭張德讓同邑張電亦受書法於深與澤
同名
宋懋晉字明之華亭人少學畫窮日夜臨摹古蹟
已從嘉興宋旭受學参以宋元遺法自成一家其
弟子同邑沈士充字子居名最盛
顧從義字汝和上海人嘉靖中詔選善書者入殿
直應試稱旨授中書舍人直文華殿擢大理評事
楷書行草宗鍾王徑尺大字仿顔趙著法帖釋文
考異
趙左字文度華亭人畫宗董源兼有黃公望倪瓚
之意同時丹青家以氣韻為士林所珍賞者左與
同邑吳振稱雙璧焉又有上海方叔毅善畫人物
神氣生動
國朝葉有年字君山上海縣人善畫山水明末肅藩聞
名禮聘至秦繪圖築園名勝甲於八郡歸隠石筍
里購畫者無虛日卒年八十
朱軒字韶九婁縣人少學書於董其昌學畫於趙
左嘗謂古以畫為寫必以書入畫始佳郡中士大
夫得其片縑咸寶之
李中梓字士材上海人有文名善醫屢療危症皆
奏竒效所著有頤生微論内經知要諸書
劉道源字公原上海人與李中梓為中表因習醫
盡得其妙所著有醫案心印症脉合恭等書子貞
吉舉人為教諭亦精醫術
陳履熙字穆如華亭人善醫嘗遇異人授藥草一
篋技益神有病已絶及死二日者履熙決其可活
灌藥入口遂得再生
何汝閾字宗台華亭人世精醫學汝閾尤多秘方
活病者萬計子嗣宗繼其學有名
潘光宗字耀先華亭人世瘍醫光宗尤療治若神
貧者不受酬或資以参藥無不立愈提督張雲翼
病衆醫咸集禮聘光宗一診而出不復往果不起
沈璠字魯珍上海人上海名醫故有李劉徐沈四
家璠最後出名特著
顧昉字若周上海人初至京宋駿業集名手繪
南巡圖令王翬總其事昉得其秘遂以擅稱
黃楷字端又南匯人畫筆清拔尤工傳神時有虎
頭之目
常州府
南北朝齊蕭子雲字景喬蘭陵人子範弟有文藻善
草隸歷遷侍中尺牘之美遠流海外百濟國嘗使
人至建業求之
梁蕭賁字文煥南蘭陵人有才學能書善畫於扇上
圖山水咫尺之内覺萬里為遥終湘東王法曹參
軍
唐許印宗義興人初事陳為新蔡王參軍柳太后病
不能言諸醫莫能療印宗請以湯薰之如言果愈
仕隋及唐累遷散騎侍郎時關中多骨蒸病得之
必死印宗每療無不痊
丁謙宜興人工畫竹及花草品格清遠見重於世
五代董羽常州人善繪龍水海魚事李後主為翰林
待詔清涼寺壁有羽畫及元宗八分題名李蕭遠
草書稱寺中三絶
宋僧居寧毘陵人工畫草蟲名稱籍甚嘗醉畫水墨
草蟲長四五寸者筆力尤勁俊梅堯臣贈以詩甚
稱之
曹仁希字企之毘陵人善畫水為驚濤怒浪以至
輕波細縠一筆之間自分深淺為古人所未及
吳炳毘陵人工畫折枝花鳥紹興間為畫院待詔
賞賚特厚
許廸毘陵人工草蟲師僧居寧作黃花紫菜妙臻
神品
於清言晉陵人工畫荷花寧宗朝進所圖荷花障
特授承節郎孫務道世其學有名元世
明徐孟曾武進人善詩以醫世其家永樂間召至京
賜襲衣弟孟恂工砭法時稱二仙
蔣子成宜興人善畫山水人物其水墨大士像尤
為世所珍永樂間徵入京師與同時趙廉畫虎邊
文進翎毛並推絶技
王玉字汝瑛宜興人成化末舉名醫隸太醫院弘
治初每用藥有竒效寵賚甚渥累官通政使有醫
案傳世
吳傑字世竒武進人弘治間以名醫徵至京師都
御史王鉞方鎮大同聞傑名以調治邊軍請臺省
争言醫如傑當在供奉不宜出之邊地下禮部試
之果無逾傑者薦入御藥房後療武宗疾屢奏竒
效擢御醫至太醫院使子希周由進士官給事中
惲本初字道生武進人少為諸生工畫山水以貢
授中書舍人
國朝唐宇肩字若營武進縣人性孝善書法家貧賣字
以供甘旨與郡中惲格畫並珍於時
屠遠字帆輕武進人博學能詩尤工畫山水蘭竹
同邑陳儀字象彩詩詞筆墨與遠伯仲
周榮起字硯農江陰諸生能詩文工篆書尤精繪
事論者以為得米家精意女禧亦工詩畫片紙殘
縑為人寶貴同邑有高方者字義立亦工書
邵曾復無錫人畫花鳥師惲格人耿介亦似之
鎮江府
宋孫守榮一名高榮世居富春因自號富春子後居
京口病瞽遇異人授術以音律推五數播五行萬
物終始盛衰一於音决之周坦未第時坐市肆厲
聲詬僕守榮揖曰狀元何怒也周不答後果廷試
第一或持金玉請辨其色摩挲之美惡立判其神
竒類此
明徐景暘善吟詩通繪事一時賢公卿皆與之游有
薦於朝者以母老不仕宋學士濓作畫原以贈焉
何淵字彦澄丹徒人精於醫徵隸太醫院仁宗禮
遇極隆欲官之不受給太常寺正卿俸
錢原濬字彦深丹徒人通醫術著集善方三十六
卷
錢寶字文善原濬曾孫工行楷精醫術著醫案運
氣說復齋集
蔣曉字東明丹陽人世業醫偶從黃冠賣卜者游
得其保幼一編治疾竒驗有王氏子方週歲忽不
乳食肌肉盡削醫疑為疳曉曰此相思症也衆嗤
笑之曉命取兒平時玩弄之物悉陳於前有小木
魚兒一見喜笑疾遂已
蔣守成字繼之丹陽人畫法吳仲圭趙千里游文
徵明父子間煙雲竹石盡其妙
何應璧字繼充丹徒人性穎悟貫穿醫書數千卷
貧者病濟之藥更助以資鎮江良醫稱何氏又有
何爌字仁源亦不計後酬報能起危疾
國朝祁嗣籙字肖虛鎮江崇福觀道士精鍼砭多秘方
治諸異毒無不立效
毛一駒字子千少習經史尤精數學名公鉅卿屢
物色之托疾弗起卒茅山中子翥字際生傳其術
淮安府
南北朝徐秋夫鹽城人仕至射陽令工醫善鍼灸嘗
夜聞鬼聲呻吟甚苦叱問之曰身是斛律斯雖死
患腰痛聞君善醫求拯拔秋夫曰汝鬼術何從施
曰以草束形呼我名治之如其言下二鍼設祭埋
之夜聞鬼來謝云疾已愈時謂其術能通神
宋衛樸楚州人病瞽精於律凡古歷算數命書過耳
一讀即能暗誦熙寧中撰奉元歷
廉布字宣仲山陽人自號射澤老農畫山水尤工
枯木藂竹師蘇軾而得其神官至武學博士
元趙清澗淮人工畫人物士女
揚州府
宋桑景舒高郵人善聽百物蟲鳥之音以占災福又
精音律嘗製虞美人曲對花奏之花動摇不止
杜嬰字太和真州人好讀書精醫術無貧富貴賤
請之輒往與之財非義輒不受時時窮空而曠然
無累於物善言性命之理王安石嘗云每與杜君
語久而不厭卒後作詩傷之稱其接物能齊物勞
身耻為身云
陸仲仁高郵人精繪事嘗畫三高圖獻鼂以道
徐仲堅真州人隠於筮遇人至謹雖疾病召之筮
不正衣巾不見能為詩亦好屬文多為賢士大夫
所知有集若干卷
元王仲明江都人善醫平章廉希憲疾世祖召仲明
治之未即行人強之曰君能起廉相國是惠及天
下也仲明遄往投以一匕立愈欲官之辭不就
明陳君佐江都人善方脉洪武初為御醫永樂間棄
官著黃冠服市藥武當山中以易卜人吉凶多竒
中
滑夀字伯仁家儀徵性警敏醫名籍甚江淮間在
淮南曰滑夀在吳曰伯仁氏在鄞越曰攖寧生著
素問鈔難經本義十四經發揮皆行於世
殷榘字度卿儀徵人家世名醫至榘尤精萬歷癸
未歲大疫至比閭闔門不起榘晝夜鱗次奔問所
活數千百人皆不受餽遺時號為殷仙
劉松泉儀徵人善醫術視疾無貧富悉奔其急每
夜歸則舉所得藥金不篝燈視而雜聚之家人詰
其故曰恐有豐嗇美惡作區别心不如渾也一日
夜歸有偷兒穴壁而入即以所得金悉與之誡曰
此足汝為活無復為也其人慙謝去晚年失子妻
為買婢以進嚬蹙曰吾老矣奈何誤人少女製妝
嫁之夀至七十餘一日沐浴冠服端坐而終
李瞻字小塘儀徵人以眼科名大學士王錫爵兩
瞳反背瞻令端坐置書於几用金針從腦頰刺之
初撥曰見黑影矣再撥曰見行道矣三撥則筆畫
朗然曰君其神授耶以千金謝瞻却不受某舍有
茶僮火爆眯目瞻為縛僮於柱手探取其睛寸許
洗之炭屑出而目愈著有育神夜光丸方蓮子金
針鼠尾金針說今其書盛傳
方新江都人父選字以賢精醫學有贏餘輒以給
宗黨之困者新精奕有神解六七歲時觀選與客
奕語選曰客某道瑕可攻不信比收局客戲謂新
曰童子知我瑕乎吾不畏攻也新再為布子如前
不差一道指選攻之客大敗比丱角郡中人皆無
敵手與海内稱第一品李時養奕初遜李一子翌
日已雁行矣
國朝唐志契揚州諸生精於繪事有元人風弟志尹精
花鳥時稱二唐
羅慕菴徽籍移家泰州精於醫著有醫宗粹言四
十卷
徐州府
漢樊阿彭城人學鍼術於華佗凡毉咸言背及胸臟
之間不可妄鍼鍼之不過四分而阿鍼嘗入一二
寸至胸臟乃六七寸而病者皆瘳夀百餘歲
三國朱建平沛人善相術鍾繇曰唐舉許負無以加
也
南北朝宋劉瑱字士温勔孫少有行業文藻篆隸丹
青並為當世所稱時有滎陽毛惠遠善畫馬瑱善
畫婦人並為當世第一
齊垣榮祖字華先下邳人護之從子善彈登西樓見
翔鵠雲中謂左右當生取之於是彈其兩趐毛脱
盡墜地無傷其妙如此終兗州刺史
明李冠字公冕徐州人博學能詩文善隸書以毉名
裴仕傑徐州人通儒書習陰陽之術永樂初徵與
纂修古今大典仕傑以陰陽家預焉
孟思賢沛人工繪事尤精泥金人物萬歷間召見
命寫容稱旨授錦衣衛千戶
姜居安沛之沙河鎮人以醫名時有貴官擕家過
沙河稚子病居安令以沙一斗布舟中卧兒其上
久之疾良已問其故曰小兒純陽當春月而衣被
皆湖綿過熱故得涼氣而解
宗文魁徐州人為瘍毉多竒效而性好施事母以
孝聞
袁貫徐州人精毉術有老狐貌為人詣貫治疾貫
診之識其為獸狐告實與藥愈之有貧家婦以難
産死舁棺往瘞血出於隙貫見之以為血鮮未死
啓而治之復蘇
國朝路可泰蕭縣人五歲目盲為陰陽星候術數之學
歷有神驗晚年學修煉於果老洞中
崔嶽銅人精幼科著痘疹詳辨行世
太倉州
元宋尹文字文璧崇明人官應奉翰林文字嘗學琴
於秋山徐氏指法精妙大德間魯國公主聞其名
召至奏胡笳十八拍公主嘉歎賜金歸老精六壬
遁甲之術推測亦多竒中
明張觀字可觀嘉定人畫山水師夏圭馬遠又與盛
懋吳仲圭遊故筆力古勁無俗氣
陳光遠僑居安亭毉術神異所善客子以痘死擕
槥將之野道遇光遠視之曰而兒不死吾當活之
取沙遍壅其體命衆羣擊鉦鐃之屬觀者以為
誕也有頃兒忽動尋活客問其故對曰兒苦水
痘無力自達得土氣乃疏金為水母鳴則水應而
出矣
馬軾字敬瞻嘉定人精於占驗正統間以天文生
從征粤中時賊勢猖獗督師董興猶豫欲請益兵
軾見大星夜隕言賊平不過四旬之内宜速戰卒
如其言
陳嘉言字可彰崇明人由歲貢為夀州學正工作
花鳥神致如生人咸珍之
朱禮字用和崇明人善籕篆楷書得顔柳法以能
書薦授戶科給事累擢尚寶卿
仇英字實甫太倉人工臨摹能亂真繪寫人物以
及翎毛花竹無不精妙女號杜陵内史繪畫亦有
父風
吳震先字長卿太倉人以舉人為德安府通判精
於䜟緯知明季數丁陽九喟然曰從今便高卧已
負十年閒因作負半庵杜門著述周延儒強之出
不應
施文會字志學崇明人少為諸生尋以病廢學旁
通潛虚術善聆人聲音以定吉凶歷歷不爽
國朝傅璪字汝文嘉定縣人精於毉鄉人黃氏家疫延
璪且至聞鬼相與語曰傅公來奈何一曰吾覆其
藥耳已而藥輒覆黃語璪璪親持與飲遂起有沈
太學妻死未殮璪曰此尸厥耳不死也治藥灌之
應手而甦
海州
宋徐易海州人善畫魚兼工雜畫弟白及族人臯皆
以畫魚名
通州
明張榮字伯仁家如臯精醫好義嘉靖乙未邑駐兵
禦倭軍中大疫頼榮治得起者無算隆慶末下邳
治河臯人往役者疫死過半榮自請往治夫役俱
架茅蓬卧地上榮匍匐入一一療之
馮鸞通州歲貢生精岐黃術為鄖西知縣民有疾
具呈求方輒效上官及同寮遠近延之後歸解所
得藥金遺諸子曰此從一部本草中來非官資也
著醫學大成傷寒統會醫說補遺
國朝陳若虛通州人也為瘍醫有秘授能起死著外科
正宗
袁璜張經俱通州人丹青集衆家之長為時所
珍
江南通志卷一百七十
江南通志卷一百七十
人物志
藝術(一)(江蘇松常鎮淮揚徐八府太海通三州)
江寧府
後漢李南字孝山句容人少篤學明於風角永元中
太守馬稜坐盜賊事被徵南特通賀稜訝之南曰
旦有善風明日中時應有吉問旦日望景至晡乃
有驛使賫詔書原停稜事南問其停留之狀使者
曰度浦馬踠足是以不得速乃服焉南女亦曉家
術為由拳人妻晨詣㸑室卒有暴風婦便上堂辭
姑言已將亡因著其亡日如期果卒
南唐吳廷紹為太醫令烈祖食飴喉中噎國醫莫能
治廷紹以楮實湯進而愈馮延巳苦腦中痛廷紹
密詰厨人知平日嗜山雞鷓鴣投以甘豆湯亦愈
羣醫叩之曰噎因甘起故以楮實湯治之山雞鷓
鴣皆食烏頭半夏故以甘豆湯解其毒耳
周文矩句容人仕南唐為翰林待詔工繪事精仕
女後主令畫南莊圖後進圖於宋
徐熙江寧人高雅閒放善畫花木蟬蝶禽魚蔬藥
南唐後主嘗以熙畫為宫中供設謂之鋪殿花
宋朱杰生而異相有隠德治人目如神針甫下而翳
旋徹
王生金陵人瞽而善聽聲丁謂守金陵王生潛聽
其馬蹄聲曰參政日中必召拜相果如其言後真
宗晏駕謂充山陵使王生來京師俾聽馬蹄聲曰
有西行之兆諸子責曰爾知相公充山陵使有是
說耳生出語人曰蹄西去而無回聲恐有他命後
果罷相分司西京繼貶崖州
劉虚白金陵人善相陳執中為撫州通判使者將
劾之虚白曰無患使者果被召半道而去王益知
韶州幾大拜還金陵召虚白問狀虛白曰當得一
都官止耳益不懌以他事繫之已而益果終都官
郎中
元陳梅湖善皇極數受知於世祖凡遇推卜多以易
數諷諫至江西宣慰副使或問何不為諸子計曰
吾數非其所當傳且命貧賤令其粗知農事足矣
明貝琳字宗器幼習儒精天官學被薦入欽天監正
統景泰間從征占候有功成化戊子因災異條陳
彌變圖治六事言多可采
陳遠字中復遇弟永樂初為翰林待詔繪事精雅
子孟顒善書
周文銓字汝衡家金陵取内經本草難經等書務
窮精奥診病立方多與衆殊嘗語其先輩顧璘曰
醫非盛德莫能操其慮非明哲莫能通其說知物
者巧知證者工知生者聖知化者神其持論精微
如此
丁毅字德剛江浦人路逢殯者棺下流血毅熟視
之曰此生人血也止舁者欲啓之喪家不之信毅
隨至墓所強使啓乃孕婦也診之以鍼刺其胸産
一兒婦亦旋甦盖兒手執母心氣踣身僵耳針貫
兒手兒驚痛開拳始娩通邑稱神著有醫方集宜
玉函集蘭閣秘方
國朝胡正言字曰從家居金陵嘗師法李氏登精研六
書著有印藪篆草諸書
龔賢字半千江寧人有隠操能詩章尤工畫
僧大振劉琳俱上元人工畫
談志學字習公江寧人工醫術尤精幼科全活嬰
兒甚衆貧者不取值人皆德之
鄭之彥字蘭巖江寧人少為諸生多病遇異人授
以刀圭遂精於醫名振江左
尹懷聖字安臣上元人有僧仲理菴者受學於異
人凡分劑不膠古法懷聖從之遊得其秘要療治
多竒驗貧者予藥餌不責報云
蘇州府
漢吳泰能筮會稽盧氏失博山鑪使筮之泰曰此物
質雖為金其象實山有樹非林有孔非泉闔閭晨
興見發青烟是香鑪也語其處求得之
三國葛衡字思真吳人明達天官能為機巧作渾天
儀使地居於中以機動之天轉而地止以上應晷
度
晉張弘字敬禮吴人光禄大夫善正書子彭祖龍驤
將軍善隸書王羲之每見其縑素尺牘輒取藏之
南北朝宋陸探微吳人善畫得六法之妙生平愛寫
古聖賢像
顧寶先吴郡人琛之子大明中為尚書水部郎善
畫法陸探微尤工行書卓越多姿
褚允吳人年七歲善棋及長冠絶當代
齊褚思莊吳人以善奕名琅琊王抗第一品思莊與
會稽夏赤松第二品思莊嘗與抗對奕自食時至
暮一局未竟至五更方决抗睡於局後思莊達旦
不寐
梁張僧繇吳人丹青絶代嘗於金陵安樂寺畫四龍
不點睛言點即飛去人以為誕固請點之乃點二
龍須臾雷電破壁二龍忽失所在潤州興國寺苦
鳩鴿棲梁汚穢尊像僧繇於東壁畫鷹西壁畫
鷂側首向簷外鳩鴿不敢入其神妙如此
顔協字子和吳人學書於范懷約藝過其師荆楚
碑碣多其所書官至湘東王記室
唐周廣吳人嘗師紀朋授秘訣觀人顔色即知疾病
淺深不待胗候開元中有黃門自交廣回拜殿下
廣曰此人腹中將産蛟龍即不能活上問黃門有
疾否曰臣在大庾嶺渴飲路旁水今腹中堅如石
廣以雄黃丸下之吐出物長數寸鱗甲備具
陸東之吳郡人官著作郎少依舅氏虞世南隸行
皆入妙品李嗣真云柬之學虞草體用筆則青于
藍子彥遠傳父業授其甥張旭
史維則字天問吳人工八分飛白二篆在唐以八
分名家者四人韓擇木蔡有鄰李潮與維則也歷
翰林學士卒
張璪一作藻字文通吳人開元間官至祠部員外
郎善畫撰繪鏡一篇言畫之要訣畢容見而驚異
之嘗手操雙管一為生枝一為枯枿而四時之行
遂驅筆得之一時號為神品
楊惠之吳人與吳道子同師學畫見道子藝成恥
焉更為塑工遂稱天下第一手
石荆山吳人善琴為獨孤及所重每操琴以十合
小豆為凖盡一升而移品
姚兼濟吳人善琴得石荆山傳在揚州逢異人授
以清風景雲等五調世傳為廣陵散之遺音
顧生吳人大歷中以畫游諸侯之門每畫先貼絹
數幅於地乃持墨汁及諸彩色各貯一器生飲酒
半酣繞絹走十餘匝取墨汁攤寫絹上次寫諸色
乃以一長巾一頭覆於所寫之處使人坐壓生執
巾角而栧之迴環既遍然後以筆隨勢開决為峰
巒島嶼之狀
滕昌祐字勝華吳人工寫生尤長於畫鵝志尚高
潔脱略時態
朱景環吳人算術精妙設肆盤門驛貞明中廣陵
王錢元鐐鎮吳景環上書云到任後當三十年安
寧至天福辛丑記其事召問則曰算數定矣及期
薨
宋朱象先字景初吳江人善畫馳名元符間蘇軾嘗
題其畫云景初能文而不求舉能畫而不求售自
言文以達心畫以適意而已故妙入自然
趙伯驌字希遠千里之弟嘗畫姑蘇天慶觀進呈
孝宗仕至觀察卒葬支硎山周必大為神道碑
李珣吳人善律歷紹聖二年曾肇在滁命珣為漏
壺以順晝夜一郡則之
何充吳郡人工寫貌擅藝東南
毛松崑山人善畫花鳥子益乾道間畫院待詔益
子允升景定中畫院待詔皆工寫生能世家學
胡舜申其先由績溪徙吳舜申通風土陰陽之術
世所傳江西地理新法出於舜申嘗行郡四郭而
相之以為蛇門不當塞作吳門忠告一篇
葛應雷字震父吳人精於醫嘗著醫學會同二十
卷推五運六氣之標本察陰陽升降之左右其說
為詳核時按察判官李某中州名醫也因診父疾
復咨於應雷聞其論父子相顧駭愕曰南方亦有
此人耶乃盡出所藏劉完素張從正書與之討論
無不脗合張之學盛行於江南者從此始由平江
醫學教授遷江浙官醫提舉
元朱珪字伯盛崑山人善書法凡三代金石刻靡不
極意規倣久悟於石鼔嶧山碑之法纂舊書印并
自製附焉讀書十年不下樓楊維貞作方寸鐵志
唐杲字德明平江人伯父朴嘗過張秋值大疫為
藥貯大盎飲之所活數千人杲未冠名聞四方有
衛指揮妻立則如常卧則氣絶欲死杲言是為懸
飲飲在喉間坐之則墜卧則壅塞諸竅不得出入
而欲死也投以十棗湯而平
王某吳人業髤漆至正間嘗以牛皮製一舟外飾
以漆解卸作數節載至上都游漾灤河中觀者異
之又嘗奉旨造渾天儀可以折疊便於收藏其巧
出人意表為營匠提舉
明趙原字善長吳人畫師董源甚得其骨格明初召
天下畫士圖歷代功臣以應對不稱旨坐死
范暹字啓東崑山人有孝行善畫花鳥永樂中入
畫院供奉三十餘年博識雅淡為舘閣名公所重
沈宗學字起宗長洲人博學善書能作徑尺大字
詹同評其書兼歐虞顔柳有冠裳珮玉氣象精醫
所著有本草發揮等書子貴成字志道亦博學能
書
劉觀字士賓長洲人世以醫名永樂初擢御醫賜
居第凡中外大臣有疾多命往治孫倫成化中為
御醫又沈以潛吳誠施宗文盛繼者俱以醫著名
於時又有錢瑛陳公賢俱世傳顱䪿術吳下小兒
醫推錢氏陳氏云
沈遇字公濟吳縣人善山水水墨淺綘深色種種
能之晚喜寫雪景世尤珍重
盛啓東吳人名寅以字行少從王賓學兼授醫術
某太監患腹鼔啓東設劑而愈太宗狩西苑太監
病新起往觀焉上驚其得生乃以啓東對即命入
見授御醫東宫妃病衆醫以為胎而久不産命啓
東診視疏方皆破血劑東宫怒不用數日病益急
復召診之曰必用臣當如前藥服之而愈
蒯祥吳縣人為木工能主大營繕永樂十五年建
北京宫殿正統中重作三殿及文武諸司天順末
作裕陵皆其營度能以兩手畫龍合之如一每宫
中有修繕中使導以入祥略用尺凖度若不經意
既成以置原所不差毫釐初為營繕所丞累官至
工部左侍郎食從一品俸憲宗時年八十一猶執
技供奉上每以蒯魯班呼之
倪維德字仲賢吳人世以醫名維德少取内經研
其奥旨曰醫之道盡是矣病大觀以來多遵裴成
和劑局方故方新病多不相值後得金季劉完素
張從正李杲三家書讀之知與内經合自以所見
不謬出而用藥如神每言劉張二氏治多攻李氏
惟調補中氣隨世推移不得不爾也
朱鶴字松齡吳縣人工行草圖繪尤深於篆學印
章之文刻畫精工旁及雕鏤小玩㒺不稱絶今簪
有朱松齡者盖即以其字稱之子稚征字三松雕
鏤益竒巧興至始為之一器嘗歷歲月乃成觀者
如市性嗜酒酒酣興發輒作灞陵風雪圖以寄蕭
颯之致
盧志字宗尹崑山人精素難諸家之書官太醫院
判武宗南巡召志志趣告諸大臣言冬得夏脉於
法不治願定皇儲以安國本侃侃關宗社大計尋
致仕嘗與修本草著有醫學百問等書子楩嘉靖
間進士
王綸字理之崑山人以薦預修武宗實錄詩畫為
沈周入室弟子尤工篆隸楷法會修闕里文廟撫
臣以禮聘往穹碑大額皆出其手
許初字復初吳縣人以貢授教職書法師二王尤
工篆籀累官漢陽通判
陳天定字定之長洲人儒雅善畫喜元理家多名
幅故花草翎毛人物絶勝山水宗沈周
陳暹字季昭吳縣人善設色山水人物以畫名者
六十年
周臣字舜卿吳縣人學畫於陳暹而益工六法其
圖像大小古面竒妝綿密蕭散皆有意態纖穠麗
冶為世所賞
卞文瑜字潤甫長洲人工畫山水不名一家生平無
定居爐香茗椀到處自隨吳偉業九友歌有晚年
筆力凌滄洲幅巾鶴髮輕王侯之句壻俞絲字言
如亦以畫名
邵彌字僧彌長洲人畫山水極古秀之致書法歐
虞殁後人争購之所著詩名頤堂集吳偉業畫中
九友歌云風流已矣吾瓜疇一生迂癖為人尤童
僕竊嘆妻孥愁瘦如黃鶴閑如鷗煙驅墨染何時
休
尤求字鳳邱長洲人仇英壻也以寫人物擅一時
嘗畫揭鉢圖天人帝釋羣鬼阿難各極變態見者
或起栗女適周牧夫婦皆工繪事
支鑑字汝同崑山人工書法蠅頭蟬翼具有尋丈
之勢至豐碑巨碣莊嚴卓偉無異小楷戱作叢篠
澗蒲蒼翠欲滴寫生家寶之
沈貞字士怡崑山人精醫學以傷寒難治取仲景
論為本而採李浩或問郭雍補亡由漢而下凡論
傷寒者集為傳名傷寒會通能補仲景之未備
繆希雍字仲淳常熟人好談古今成敗事如指掌
不以醫名而醫輒竒效又喜形家言著本草經疏
葬經翼時周維墀崑山人字仲肅幼嗜學得咯血
疾棄儒業醫從希雍遊盡得其傳授太醫官
顧聽字元方吳縣人精於字學趙宧光纂說文長
箋聽相與訂考其摹䥴刻印章為海内冠又造漏
壺算刻度數不爽毫髮
馬士鯉字雲逵吳縣人精石刻四方名公所書碑
碣必屬士鯉刻之天啓中為魏璫建祠立碑勅士
鯉䥴刻士鯉聞而宵遁繼而魏大巾被逮過吳門
周順昌欲以女字其孫倉卒無媒士鯉遂通兩姓
之好大中榜掠坐賍士鯉四方奔募歸其子輸官
王綦字履若吳縣人工繪事寫山水花鳥俱蕭閒
静遠性狷介杜門以畫自娱兼供晨夕不窺戶外
一步
國朝王簡字維文吳縣人精於吳道子寫生術下筆鬚
眉逼肖康熙初
召入供奉
恩賞甚渥
張宏字君度吳縣人畫山水蒼勁有致
沈顥字朗倩吳縣人畫清遠可愛亦能書善詩
王翬字石谷常熟人工畫幼摹一二名蹟王時敏
見而竒之邀至西田别墅盡發所藏相與探尋業
大進而名起嘗奉
詔繪南巡圖年踰八十猶磅礴不衰同里楊晉字子鶴嘗
受筆法於翬烟林清曠尤工村莊景物亦與翬同
繪南巡圖
吳歷字漁山常熟人性簡淡自遠彈琴詠詩寫山
水皆有高韻與婁東王時敏極相傾慕晚年絶人
泛海莫知所終
顧聖之字德隣吳縣人父顧道人工於製硯人稱
之為小道人所製硯皆倣古式樸雅可玩子死媳
獨擅其㙯者二十餘年
欽楫字遠猶吳縣人洞徹經史放志自適寓居僧
舍終身不娶寫山水饒秀韻
顧樵字樵水吳江人畫入能品每槖筆游山水圖
而咏之流連忘返
高簡字澹游吳縣人畫清曠得倪瓚法亦能詩
黃鼎字尊古常熟人寫山水蒼古秀潤自稱獨往
客
何萬年字永錫長洲人善推星命决人休咎得失
多竒中韓菼為作傳
陸漻字其清吳縣人博聞汲古家多藏書手抄幾
及千卷有朱存理錢榖之風精賞鑑三代秦漢器
物及唐宋而下書畫名蹟四方士大夫之好古者
莫不就漻是正焉
松江府
宋李甲字景元華亭人善作翎毛有意外之趣蘇軾
題其畫謂郭忠恕後一人米芾畫史皆稱之
元曹永字世長知白子華亭人工八法正書學鍾繇
行草學二王又同邑章弼字拱辰未十歲能作榜
署大字長益有名
沈光明華亭人先世受術於龍樹師目疾内外障
七十二種悉能療之光明世其學名益盛
陸怡華亭人善醫鄰人一夕溘死怡取馬櫪去底
置大釡上舁死者内之蒸以葱藥及旦皮腐而氣
復大德間召至京師賜號悦道處士
徐復字可豫華亭人精靈樞素問諸書其治病常
審南北察彊弱而緩急投之故百不失一嘗療楊
維貞危症有歌紀其事
吳鍾山不詳其名家於華亭鍾賈山遂以自號善
太乙九宫諸算術有竒驗楊維貞有數說皆稱述
之
沈瑞華亭人得畫法於黃公望嘗為楊維貞作君
山吹笛圖木石幽潤山水清遠人物器具點綴絶
工又同邑曹煥章善寫生往往逼真嘗寫席帽山
人王逢像陶宗儀騎牛及濯足圖
明陳璧字文東華亭人得書法於長洲宋克篆隸真
草流暢快健洪武中以秀才徵官州判郡人學書
者皆宗之
相禮字子先華亭人能詩善畫尤精於奕洪武中
召至京師厚賜遣歸劉基嘗以文贈之
徐樞字叔拱華亭人復子洪武末召為太醫院御
醫屢奏竒績歷遷院使宣德初告歸展墓宣宗親
賦詩送之子彪亦以醫名
朱孔陽華亭人永樂初求四方能書士寫制詞孔
陽被選又書大善殿榜稱旨授中書舍人北京宫
殿成皆命孔陽題榜兼善山水寫楊士竒歸田圖
人稱絶筆累官至順天府丞子奎亦工書能詩
楊青金山衛人永樂初以瓦工役京師内府屛墻
著堊有蝸牛跡色若異彩成祖顧視問之以實對
成祖嘉之後營北都宫闕使為都工青善心計凡
制度崇狹材用多寡悉稱旨事竣由營繕所官特
遷工部侍郎
沈景暘華亭人善卜永樂中召至京師命布卦問
英國公張輔征南事曰此大勝之兆時正午當得
捷音至時飛檄至報安南平上大悦賜鈔幣
章瑾字公瑾華亭人能詩善草書尤長於畫有寒
山拾得像及春江送别圖皆不愧古人
何全字廷用華亭人自宋元來世以醫名全領正
統丁卯鄉薦不徙故業益精其術每以匕劑起沉
疴無責報意
姚蒙字以正華亭人善醫術得祖父之𫝊尤精太
素脉定人休咎若符契巡撫鄒來學召視脉蒙曰
公根器别有一竅出汙水來學大驚曰此隠疾何
由知蒙曰以脉得之左關滑而緩肝第四葉有漏
通下故也
張誼字履道青浦人好談易善占氣候倭寇入境
適至袁氏山莊出望雲氣拉主人疾走亡何賊突
入見空廬乃去時有友留啖㯽榔力辭曰蓍逆不
敢泊也解維不十里友果被創
孫克弘字允執華亭人尚書承恩子少敏慧博涉
羣籍書倣宋克尤工八分畫善寫生花鳥竹石無
不臻妙歷官漢陽知府
浦澤字時濟上海人少從詹事陸深受書法能窮
古人波磔之妙嗜酒好眠或一二日不起人呼小
癡時華亭張德讓同邑張電亦受書法於深與澤
同名
宋懋晉字明之華亭人少學畫窮日夜臨摹古蹟
已從嘉興宋旭受學参以宋元遺法自成一家其
弟子同邑沈士充字子居名最盛
顧從義字汝和上海人嘉靖中詔選善書者入殿
直應試稱旨授中書舍人直文華殿擢大理評事
楷書行草宗鍾王徑尺大字仿顔趙著法帖釋文
考異
趙左字文度華亭人畫宗董源兼有黃公望倪瓚
之意同時丹青家以氣韻為士林所珍賞者左與
同邑吳振稱雙璧焉又有上海方叔毅善畫人物
神氣生動
國朝葉有年字君山上海縣人善畫山水明末肅藩聞
名禮聘至秦繪圖築園名勝甲於八郡歸隠石筍
里購畫者無虛日卒年八十
朱軒字韶九婁縣人少學書於董其昌學畫於趙
左嘗謂古以畫為寫必以書入畫始佳郡中士大
夫得其片縑咸寶之
李中梓字士材上海人有文名善醫屢療危症皆
奏竒效所著有頤生微論内經知要諸書
劉道源字公原上海人與李中梓為中表因習醫
盡得其妙所著有醫案心印症脉合恭等書子貞
吉舉人為教諭亦精醫術
陳履熙字穆如華亭人善醫嘗遇異人授藥草一
篋技益神有病已絶及死二日者履熙決其可活
灌藥入口遂得再生
何汝閾字宗台華亭人世精醫學汝閾尤多秘方
活病者萬計子嗣宗繼其學有名
潘光宗字耀先華亭人世瘍醫光宗尤療治若神
貧者不受酬或資以参藥無不立愈提督張雲翼
病衆醫咸集禮聘光宗一診而出不復往果不起
沈璠字魯珍上海人上海名醫故有李劉徐沈四
家璠最後出名特著
顧昉字若周上海人初至京宋駿業集名手繪
南巡圖令王翬總其事昉得其秘遂以擅稱
黃楷字端又南匯人畫筆清拔尤工傳神時有虎
頭之目
常州府
南北朝齊蕭子雲字景喬蘭陵人子範弟有文藻善
草隸歷遷侍中尺牘之美遠流海外百濟國嘗使
人至建業求之
梁蕭賁字文煥南蘭陵人有才學能書善畫於扇上
圖山水咫尺之内覺萬里為遥終湘東王法曹參
軍
唐許印宗義興人初事陳為新蔡王參軍柳太后病
不能言諸醫莫能療印宗請以湯薰之如言果愈
仕隋及唐累遷散騎侍郎時關中多骨蒸病得之
必死印宗每療無不痊
丁謙宜興人工畫竹及花草品格清遠見重於世
五代董羽常州人善繪龍水海魚事李後主為翰林
待詔清涼寺壁有羽畫及元宗八分題名李蕭遠
草書稱寺中三絶
宋僧居寧毘陵人工畫草蟲名稱籍甚嘗醉畫水墨
草蟲長四五寸者筆力尤勁俊梅堯臣贈以詩甚
稱之
曹仁希字企之毘陵人善畫水為驚濤怒浪以至
輕波細縠一筆之間自分深淺為古人所未及
吳炳毘陵人工畫折枝花鳥紹興間為畫院待詔
賞賚特厚
許廸毘陵人工草蟲師僧居寧作黃花紫菜妙臻
神品
於清言晉陵人工畫荷花寧宗朝進所圖荷花障
特授承節郎孫務道世其學有名元世
明徐孟曾武進人善詩以醫世其家永樂間召至京
賜襲衣弟孟恂工砭法時稱二仙
蔣子成宜興人善畫山水人物其水墨大士像尤
為世所珍永樂間徵入京師與同時趙廉畫虎邊
文進翎毛並推絶技
王玉字汝瑛宜興人成化末舉名醫隸太醫院弘
治初每用藥有竒效寵賚甚渥累官通政使有醫
案傳世
吳傑字世竒武進人弘治間以名醫徵至京師都
御史王鉞方鎮大同聞傑名以調治邊軍請臺省
争言醫如傑當在供奉不宜出之邊地下禮部試
之果無逾傑者薦入御藥房後療武宗疾屢奏竒
效擢御醫至太醫院使子希周由進士官給事中
惲本初字道生武進人少為諸生工畫山水以貢
授中書舍人
國朝唐宇肩字若營武進縣人性孝善書法家貧賣字
以供甘旨與郡中惲格畫並珍於時
屠遠字帆輕武進人博學能詩尤工畫山水蘭竹
同邑陳儀字象彩詩詞筆墨與遠伯仲
周榮起字硯農江陰諸生能詩文工篆書尤精繪
事論者以為得米家精意女禧亦工詩畫片紙殘
縑為人寶貴同邑有高方者字義立亦工書
邵曾復無錫人畫花鳥師惲格人耿介亦似之
鎮江府
宋孫守榮一名高榮世居富春因自號富春子後居
京口病瞽遇異人授術以音律推五數播五行萬
物終始盛衰一於音决之周坦未第時坐市肆厲
聲詬僕守榮揖曰狀元何怒也周不答後果廷試
第一或持金玉請辨其色摩挲之美惡立判其神
竒類此
明徐景暘善吟詩通繪事一時賢公卿皆與之游有
薦於朝者以母老不仕宋學士濓作畫原以贈焉
何淵字彦澄丹徒人精於醫徵隸太醫院仁宗禮
遇極隆欲官之不受給太常寺正卿俸
錢原濬字彦深丹徒人通醫術著集善方三十六
卷
錢寶字文善原濬曾孫工行楷精醫術著醫案運
氣說復齋集
蔣曉字東明丹陽人世業醫偶從黃冠賣卜者游
得其保幼一編治疾竒驗有王氏子方週歲忽不
乳食肌肉盡削醫疑為疳曉曰此相思症也衆嗤
笑之曉命取兒平時玩弄之物悉陳於前有小木
魚兒一見喜笑疾遂已
蔣守成字繼之丹陽人畫法吳仲圭趙千里游文
徵明父子間煙雲竹石盡其妙
何應璧字繼充丹徒人性穎悟貫穿醫書數千卷
貧者病濟之藥更助以資鎮江良醫稱何氏又有
何爌字仁源亦不計後酬報能起危疾
國朝祁嗣籙字肖虛鎮江崇福觀道士精鍼砭多秘方
治諸異毒無不立效
毛一駒字子千少習經史尤精數學名公鉅卿屢
物色之托疾弗起卒茅山中子翥字際生傳其術
淮安府
南北朝徐秋夫鹽城人仕至射陽令工醫善鍼灸嘗
夜聞鬼聲呻吟甚苦叱問之曰身是斛律斯雖死
患腰痛聞君善醫求拯拔秋夫曰汝鬼術何從施
曰以草束形呼我名治之如其言下二鍼設祭埋
之夜聞鬼來謝云疾已愈時謂其術能通神
宋衛樸楚州人病瞽精於律凡古歷算數命書過耳
一讀即能暗誦熙寧中撰奉元歷
廉布字宣仲山陽人自號射澤老農畫山水尤工
枯木藂竹師蘇軾而得其神官至武學博士
元趙清澗淮人工畫人物士女
揚州府
宋桑景舒高郵人善聽百物蟲鳥之音以占災福又
精音律嘗製虞美人曲對花奏之花動摇不止
杜嬰字太和真州人好讀書精醫術無貧富貴賤
請之輒往與之財非義輒不受時時窮空而曠然
無累於物善言性命之理王安石嘗云每與杜君
語久而不厭卒後作詩傷之稱其接物能齊物勞
身耻為身云
陸仲仁高郵人精繪事嘗畫三高圖獻鼂以道
徐仲堅真州人隠於筮遇人至謹雖疾病召之筮
不正衣巾不見能為詩亦好屬文多為賢士大夫
所知有集若干卷
元王仲明江都人善醫平章廉希憲疾世祖召仲明
治之未即行人強之曰君能起廉相國是惠及天
下也仲明遄往投以一匕立愈欲官之辭不就
明陳君佐江都人善方脉洪武初為御醫永樂間棄
官著黃冠服市藥武當山中以易卜人吉凶多竒
中
滑夀字伯仁家儀徵性警敏醫名籍甚江淮間在
淮南曰滑夀在吳曰伯仁氏在鄞越曰攖寧生著
素問鈔難經本義十四經發揮皆行於世
殷榘字度卿儀徵人家世名醫至榘尤精萬歷癸
未歲大疫至比閭闔門不起榘晝夜鱗次奔問所
活數千百人皆不受餽遺時號為殷仙
劉松泉儀徵人善醫術視疾無貧富悉奔其急每
夜歸則舉所得藥金不篝燈視而雜聚之家人詰
其故曰恐有豐嗇美惡作區别心不如渾也一日
夜歸有偷兒穴壁而入即以所得金悉與之誡曰
此足汝為活無復為也其人慙謝去晚年失子妻
為買婢以進嚬蹙曰吾老矣奈何誤人少女製妝
嫁之夀至七十餘一日沐浴冠服端坐而終
李瞻字小塘儀徵人以眼科名大學士王錫爵兩
瞳反背瞻令端坐置書於几用金針從腦頰刺之
初撥曰見黑影矣再撥曰見行道矣三撥則筆畫
朗然曰君其神授耶以千金謝瞻却不受某舍有
茶僮火爆眯目瞻為縛僮於柱手探取其睛寸許
洗之炭屑出而目愈著有育神夜光丸方蓮子金
針鼠尾金針說今其書盛傳
方新江都人父選字以賢精醫學有贏餘輒以給
宗黨之困者新精奕有神解六七歲時觀選與客
奕語選曰客某道瑕可攻不信比收局客戲謂新
曰童子知我瑕乎吾不畏攻也新再為布子如前
不差一道指選攻之客大敗比丱角郡中人皆無
敵手與海内稱第一品李時養奕初遜李一子翌
日已雁行矣
國朝唐志契揚州諸生精於繪事有元人風弟志尹精
花鳥時稱二唐
羅慕菴徽籍移家泰州精於醫著有醫宗粹言四
十卷
徐州府
漢樊阿彭城人學鍼術於華佗凡毉咸言背及胸臟
之間不可妄鍼鍼之不過四分而阿鍼嘗入一二
寸至胸臟乃六七寸而病者皆瘳夀百餘歲
三國朱建平沛人善相術鍾繇曰唐舉許負無以加
也
南北朝宋劉瑱字士温勔孫少有行業文藻篆隸丹
青並為當世所稱時有滎陽毛惠遠善畫馬瑱善
畫婦人並為當世第一
齊垣榮祖字華先下邳人護之從子善彈登西樓見
翔鵠雲中謂左右當生取之於是彈其兩趐毛脱
盡墜地無傷其妙如此終兗州刺史
明李冠字公冕徐州人博學能詩文善隸書以毉名
裴仕傑徐州人通儒書習陰陽之術永樂初徵與
纂修古今大典仕傑以陰陽家預焉
孟思賢沛人工繪事尤精泥金人物萬歷間召見
命寫容稱旨授錦衣衛千戶
姜居安沛之沙河鎮人以醫名時有貴官擕家過
沙河稚子病居安令以沙一斗布舟中卧兒其上
久之疾良已問其故曰小兒純陽當春月而衣被
皆湖綿過熱故得涼氣而解
宗文魁徐州人為瘍毉多竒效而性好施事母以
孝聞
袁貫徐州人精毉術有老狐貌為人詣貫治疾貫
診之識其為獸狐告實與藥愈之有貧家婦以難
産死舁棺往瘞血出於隙貫見之以為血鮮未死
啓而治之復蘇
國朝路可泰蕭縣人五歲目盲為陰陽星候術數之學
歷有神驗晚年學修煉於果老洞中
崔嶽銅人精幼科著痘疹詳辨行世
太倉州
元宋尹文字文璧崇明人官應奉翰林文字嘗學琴
於秋山徐氏指法精妙大德間魯國公主聞其名
召至奏胡笳十八拍公主嘉歎賜金歸老精六壬
遁甲之術推測亦多竒中
明張觀字可觀嘉定人畫山水師夏圭馬遠又與盛
懋吳仲圭遊故筆力古勁無俗氣
陳光遠僑居安亭毉術神異所善客子以痘死擕
槥將之野道遇光遠視之曰而兒不死吾當活之
取沙遍壅其體命衆羣擊鉦鐃之屬觀者以為
誕也有頃兒忽動尋活客問其故對曰兒苦水
痘無力自達得土氣乃疏金為水母鳴則水應而
出矣
馬軾字敬瞻嘉定人精於占驗正統間以天文生
從征粤中時賊勢猖獗督師董興猶豫欲請益兵
軾見大星夜隕言賊平不過四旬之内宜速戰卒
如其言
陳嘉言字可彰崇明人由歲貢為夀州學正工作
花鳥神致如生人咸珍之
朱禮字用和崇明人善籕篆楷書得顔柳法以能
書薦授戶科給事累擢尚寶卿
仇英字實甫太倉人工臨摹能亂真繪寫人物以
及翎毛花竹無不精妙女號杜陵内史繪畫亦有
父風
吳震先字長卿太倉人以舉人為德安府通判精
於䜟緯知明季數丁陽九喟然曰從今便高卧已
負十年閒因作負半庵杜門著述周延儒強之出
不應
施文會字志學崇明人少為諸生尋以病廢學旁
通潛虚術善聆人聲音以定吉凶歷歷不爽
國朝傅璪字汝文嘉定縣人精於毉鄉人黃氏家疫延
璪且至聞鬼相與語曰傅公來奈何一曰吾覆其
藥耳已而藥輒覆黃語璪璪親持與飲遂起有沈
太學妻死未殮璪曰此尸厥耳不死也治藥灌之
應手而甦
海州
宋徐易海州人善畫魚兼工雜畫弟白及族人臯皆
以畫魚名
通州
明張榮字伯仁家如臯精醫好義嘉靖乙未邑駐兵
禦倭軍中大疫頼榮治得起者無算隆慶末下邳
治河臯人往役者疫死過半榮自請往治夫役俱
架茅蓬卧地上榮匍匐入一一療之
馮鸞通州歲貢生精岐黃術為鄖西知縣民有疾
具呈求方輒效上官及同寮遠近延之後歸解所
得藥金遺諸子曰此從一部本草中來非官資也
著醫學大成傷寒統會醫說補遺
國朝陳若虛通州人也為瘍醫有秘授能起死著外科
正宗
袁璜張經俱通州人丹青集衆家之長為時所
珍
江南通志卷一百七十
