江南通志卷一百四十八
人物志
宦績(十)(寧池二府)
寧國府
唐羅立言宣城人貞元進士令河陰始築城郭當築
處率為豪富所據立言下令畫地使民自築民憚
其嚴數旬而畢因設鎖絶汴流姦盜屏息
宋李含章宣城人太平興國進士廷試春雨如膏賦
太宗稱善敭歴内外循公潔已雅號稱職
凌策字子奇涇人雍熙乙酉年進士淳化間歴廣
南西路轉運使入為戶部判官先是嶺南輸香藥
用郵卒萬人肩負抵京策請陸運至南安汎舟而
北止役卒八百大省轉輸之費知廣州廣英路自
吉河趨板步二百里每夏瘴行旅輒死策請由英
州大源洞伐山開路至曲江為便徙知洪州饒産
金販者有禁逮繫滿獄策請縱民販市官責其算
公私利焉改知益州兩川錢弊多盜策請鑄大錢
以一當十從之策前後仕蜀凡六任真宗嘗謂其
治蜀敏而有斷云後以工部侍郎卒
梅詢字昌言宣城人端拱進士召試中書直集賢
院時李繼遷攻靈州詢請以朔方授潘羅支使自
攻取問誰可使者詢請行上壯之為三司戶部判
官屢陳西邊事論曹瑋馬知節才可用傅潛楊瓊
敗績當誅田紹彬王榮等責令自效以贖過後遷
給事中知審官院仁宗覽歴代戶口登耗之數顧
謂侍臣今天下民籍幾何詢對曰帝王恭儉有節
則戶口充羨賦歛無藝則版圖衰減五季生齒彫
耗賴祖宗休養戶口蓋倍於前矣尋出知許州卒
子鼎臣舉進士歴翰林學士上飛白書墨莊二字
賜之曰美卿世居文翰之地也
楊佐字公儀宣城人舉進士累遷發運判官汴水
淺溢不常漕舟不能屬佐度地鑿瀆以通河流京
城地勢南下夏苦霖潦佐開永通河以洩溝澮於
野外而水患息又議治孟陽河從之後使契丹卒
於途
趙稹字表微宣城人擢進士第歴遷益州路轉運
使真宗令條上蜀中利害一日章數上蒲江縣捕
盜不得逮平民楚掠誣服稹行部得冤狀悉縱之
仕終禮部尚書卒諡僖質
楊璵字器之宣城人天聖進士知袁州衢信二州
民争水利委璵決之璵曰衢上流水所自出然衢
民頻泄水外河溉不及信争繇之起其著令先衢
而後信訟遂平
王知微字幾之宣城人慶歷登第僉判賀州鼔鑄
歲增課百萬遷祕書丞知當塗縣時築萬春圩調
夫甚急知微請俟農隙部使者不悦既而重之與王
安石同年安石嘗問以法度沿革知微惟言士去就
有命名器非假人物坐是不進用仕終龍川倅
劉琦字公玉宣城人博學強覽立志峻潔以都官
員外郎通判歙州召為侍御史建言自城綏州數
致羌寇宜棄之浙西開漕渠役甚小使者張大其
事以功遷官言者論其非詔琦就劾官吏人人惴
恐琦但案首謀二人而己
汪齊字子思涇人慶歷進士累遷尚書都官員外
郎時行青苗免役法齊詣朝堂力言不便王安石
曰此法便天下獨公不便爾遂出判池州
王平字裔中熙寧進士寧國以制科舉者自平始
補韜略尉邑民與寺僧争水利平曰寺所利者磑
碾耳民所資者畝澮竟子民嘗驗毆死者曰尚可
生捄之果甦其莅事精敏多類此
徐勣字元功南陵人舉進士除桂州教授王師討
交趾檄勣從軍大將郭逵逗留不進勣疏於朝逵
坐貶後判通州率民築瀕海廢堤民賴其利徽宗
立擢寳文閣待制兼侍講帝謂勣臣僚進對惟卿
鯁直朕所倚賴大觀二年知太平州入覲極論茶
鹽法為民病帝曰不見卿久今日乃聞嘉言加龍
圖閣直學士留守南京初蔡京以勣舊事藩邸曲
意事之勣不少降節京入輔勣亦終不復用
方懋德字元相南陵人宣和中為武康尉有丐者
死或以誣富人沈氏獄已具懋德辨釋之改令錢
塘時郡科磚五十萬懋德持不可立庭下屹不去
卒罷
汪汝則字方叔涇人建炎間助平方臘有功帝嘉
其能錄姓名於屛授紹興府通判歴知信衢二州
有惠政時臣僚登對論郡守人才上曰使人人如
汪汝則何患不治
陳天麟字季陵宣城人紹興進士調廣德簿歲饑
代郡將為書請部使者得粟數千斛以賑改知襄
陽募忠義軍浚古眢河尋知贛州時茶商寇贛吉
間麟預為守備民恃以安江西憲臣辛棄疾討賊
天麟給餉補軍事平棄疾奏今成功實天麟方略
也
孫楙字德操太平人紹興進士歷判池真郢三州
所至以興學節財為務入覲高宗嘗論公生明上
問何以生公曰廉生公又問何以生廉曰儉生廉
累遷知温州朱熹稱其愛立而教明古良吏也
梅成和字德修涇人紹興登第調江夏簿徒步之
官時岳飛討楊么於洞庭安撫使劉湜守鄂渚令
督軍儲掌箋表多所裨助賊平授太湖令
文㮤涇人淳熙進士累官至御史抗疏三上災異
事直指權相忤旨罷歸
林宗放字問禮宣城人淳熙進士教授通州學有
舊刊三諫集載章惇姦狀時惇孫為守欲去其版
宗放不予改知蘭溪邑號大治授廣州通判番禺
海舶例有私獻却不受致仕後自號拙軒老人
奚士達寧國人淳熙進士教授復州改知績溪簽
書淮南判官初達與同舍郎沈渙講習禮經相勉
曰曲禮母不敬大學母自欺當終身行之後能不
渝其言弟士遜累官至大理卿會韓侂胄死史彌
遠議起大獄士遜曰廷尉天下之平侂胄誠姦若
加以大逆非所敢知遂忤旨罷
汪晦之旌德人淳熙進士倅江陵郡郡有三海八
櫃恃為險固豪右據以為田晦之力復之時劵法
初變晦之乃流通泉幣又築寸金堤以捍江政績
甚偉
吳淵字道父柔勝子嘉定七年進士丞相史彌遠
許為國器欲授官辭以親在當禀命彌遠為之改
容尋辟令江東九郡有訟於使者輒請屬淵改差
浙東制置司幹辦公事居外艱累詔起復力辭曰
事親莫大於送死苟冒哀求榮他日何以事君服
闋累進右文殿脩撰適政府欲用兵中原據關守
河淵謂國家力决不能取即取之不能守丞相鄭
清之不悅未幾一如淵言差知鎮江歷江東轉運
使兩淮流民入境者四十餘萬淵撫而濟之加華
文閣直學士歴沿江制置屯田使湖南峒寇蔓入
江右袁洪大震淵命將討平之朝廷付淵以光豐
蘄黃之事創司空山等三大砦嵯峨山等二十二
小砦分立隊伍星聯棋布擢資政殿大學士封金
陵侯進爵為公寳祐五年拜參知政事卒諡敏莊
贈少師
吳潛字毅夫柔勝子淵弟嘉定十年進士第一歴
遷尚書右郎官都城火潛疏言陛下齋戒修省必
使國人孚信毋徒減膳撤樂又言與元為鄰當以
和為形以守為實以戰為應不宜輕啟兵端其後
淮師敗亡皆如潛言端平初求直言潛陳九事忤
時相罷後歴官簽書樞密院事封金陵郡侯參知
政事判慶元府條具軍民久遠計積錢百餘萬代
民輸帛前後捐逋税五百四十餘萬進封國公後
上章劾丁大全沈炎為炎所論劾責授化州團練
使循州安置卒德祐初追復原官贈少師
韓元龍宣城人為天台令以德化民邑遂大治性
純孝與弟尚書元吉相友愛俱以文學顯時人比
之坡穎
焦炳炎字濟甫太平人淳祐進士知袁州奏竄新
喻尉楊大明以雪嫠婦之冤後除右正言以言事
忤當軸作詩貽知舊云事至諫官言不得身為宰
相有何榮遂解職歸
方處和字德修旌德人調玉山丞罏戶黃姓者夜
以白金密遺其子處和麾去比歸復以斑竹杖為
贐怪其重不受刳杖果納金其中其廉介類此
章燾宣城人知蘄州寬平不擾擢提點湖南刑獄
全州將兵劫守臣為亂燾誅其首惡餘皆諭遣後
拜刑部侍郎每議獄傅以經術時推為平允
虞儔字夀老寧國人舉進士歴知績溪以廉静著
擢監察御史排擊貴近綱紀肅然累官兵部侍郎
元貢師泰字泰甫宣城人奎之子幼師吴澄在太學
時路拾遺囊亟追還之泰定四年擢第歴紹興路
推官數剖疑獄入翰林預修后妃功臣列傳除吏
部侍郎江淮兵起京師乏食詔師泰和糴浙右得
糧百萬歴戶部尚書轉漕閩海以鹽引易糧給京
師凡數十萬石
陳良弼字公輔宣城人少辟憲史有聲除嘉興路
教授以廉吏稱調上元簿坐伉直自免後以旌德
尹致仕吴師道稱其才足以濟事辨足以服人知
足以自衛衆謂其知言
明秦逵字文用宣城人洪武乙丑進士仕至工部尚
書議定輪班匠法三年為班更番輸作量地遠近
為班次候撥免其徭役工匠便之上以學校為國
儲才而士子巾服如吏胥宜更制命逵製式頒行
天下
戚遜字彦志宣城人洪武中以貢授兵部主事永
樂間歴山東參政歲饑流移載道請於朝未報輒
發粟賑之詔奬賚遷交趾布政
芮麟字志文宣城人洪武間為建寧知府歲饑民
困發粟以濟郡有上下關衛分兵戌守小人倚為
姦利商旅苦之麟疏其弊得罷為政寬簡有古循
吏風
劉希賢宣城人以掾為餘姚主簿性狷介卒於官
同僚檢其篋止俸銀五錢帕二方縣為殮其喪歸
之
丁鎡字永時南陵人永樂中以書法徵入國子監
除戶部主事出使徐州嘗便宜發倉賑饑土木之
變募義勇勤王仕終刑部右侍郎
范懋字士勉南陵人永樂間由舉人授河西令遷
隰州同知廉明不可犯百姓以包孝肅稱之為立
思廉亭
貢珊字廷甫宣城人性孝友母疾嘗糞兄病疽吮
之正統辛未進士知唐山縣覈清河官地以還民
時以佛稱入覲卒於京無以為殮唐山民奔走哭
奠争出車錢護其喪歸
王著字有輝涇縣人由貢士除浙江按察司經歴
嘗奉檄巡温州久旱禱雨輒應慈谿多虎為害竭
誠禱神比浹旬斃十三虎民遂安
吳詔相字廷臣宣城人由鄉薦知汝州不畏彊禦
州境肅清
左仲輝以字行涇縣人天順進士歴戶部郎出知
永州時新建藩府王欲闢地仲輝阻之改知彰德
藩府之擾十倍於永咸御以禮法置泉陂二所溉
田五千餘畝
張綸字大經宣城人成化進士擢御史按真定平
鄉令欲增淤田税檄報淤决不常不可遺民患遷
大理卿興襄二府争灘地連逮七十二家綸為奏
定事遂息改刑部左侍郎推治博野慶成二王獄
稱旨時武宗政柄旁落中官用事綸奏奸黨秦用
等當誅連及巨璫疏留中不下因致仕
孫昊字曰明南陵人少以文學名督學御史戴珊
稱十才子以昊為首成化丁酉鄉舉知海寧縣築
堤捍海民賴以安
王達字德孚涇縣人成化進士嘗决鳳陽河南争
田之獄又發十三年之盜銀於倉地吏民驚服遷
知武昌府斬妖僧繼曉擒妖術道士李孜省立三
等九則之法以均田役時守備太監假進貢漁獵
細民奏革之湖湘水旱相仍疏罷襄府營建以寬
民力年未五十致仕
江漢字紀南旌德人成化進士任戶部郎中西蜀
旱饑奉詔賫内帑賑之條畫周悉遷寳慶知府首
制豪猾不得借勢宗藩區别兵民禁戢流散蠧弊
盡革
徐說字以中宣城人成化進士歴南右通政嘗册
封靖江王資贐甚厚一無所取致仕歸務以忠信
先鄉里
王蓋字舜功宣城人弘治進士在諫垣多所彈劾
時禁軍横甚至侵掠官物蓋請治如法上命榜刻
東安門自是少戢
陳孜南陵人弘治鄉薦任霸州同知清覈宣遼二
鎮屯田有能聲陞寧羌知州時川蜀流賊起郡邑
殘毀惟寧羌獲全
邵道宗字師魯太平人弘治舉人任樂陵知縣立
保甲保馬法縣境以寧世宗南巡供億糗糧民不
病擾調郯城修築沂河馬耳灣諸堤先是馬耳灣
下有神蛟據之屢築屢圯乃備牲祭告忽風霧中
有物飛騰而去功遂成沂州鑛廢盜賊繼起率土
兵平之
蕭瑞涇縣人正德進士授靖安知縣時奉新華林
賊起以有備不敢犯擢御史劾兵部尚書王瓊廷
論韙之
吴大本字性夫宣城人正德進士知進賢縣有儀
賓李貴怙勢殺人論治之擢河南道御史疏論閣
臣張璁不職出為廣東僉事决疑獄活趙集等二
十三人
劉贊字誠夫宣城人正德鄉薦知肥城蝗不入境
移判成都行之日民悲啼勒石道傍云劉侯與赤
子泣别處
趙象字惟賢太平人正德問以貢知慶雲縣擢桂
陽州清節甚著嘗曰秩俸外錙銖皆是賕私人服
為格言
張本宣城人正德時為開封推官正直方嚴動必
循法歸家無餘貲鄉人重之
汪堅字子固旌德人正德進士為刑部郎中按郭
勛恃勢恣横諸不法狀輦轂肅然歴任河南參政
致仕歸田産不加益焉
姚本旌德人嘉靖舉人知汾州與總制曾銑計復
河套忤執政改知獨山州土賊蹂躪本畫策守禦
咸中機宜
徐元氣字汝和宣城人嘉靖進士由刑部員外出
守成都出枉獄四十八人築灌縣石堰歴遷雲南
右布政會土官岳鳳亂條上𠞰撫策躬督芻餉事
平遷山東左布政東省巨室優免溢額民苦賠累
元氣悉清覈之仕終通政使
徐元太元氣弟嘉靖進士為吏部主事分校禮闈
時張居正怙勢其子弟就試主司相戒勿遺元太
摘其紕繆置之弗錄左遷山東參政居正疾巡撫
藩臬禱於岱元太獨不往幾中危法會居正沒遷
順天府尹時蜀中賊黨擁衆入平裔堡西南大震
命元太巡撫四川太至指授方略破砦三十五斬
首二千餘級賊惶怖乞降遂築城黃沙壩以控扼
諸羌明年建越馬湖等復大逞元太悉討平之以
功進兵部右侍郎陞南刑部尚書乞歸
沈寵字思畏宣城人嘉靖鄉薦授行唐知縣民不
諳織絍寵為造機杼教之御史按部至寵厨傳省
約澣已所用帷帳以進御史賢之擢御史遷湖廣
兵備平九隆灣劇賊鄭翦等遷廣西參議歸里嘗
主講席稱古林先生
梅守德字純甫宣城人嘉靖進士授台州推官台
臨海強族多闌出中國貨姦民互市鈎致倭寇守
德按治之乃安擢吏科給事中時輔臣嚴嵩威虐
朝士周怡楊爵劉魁以忤繫詔獄守德作三君詠
寄之府尹胡奎因嵩戚驟遷力疏其貪狀方士徐
可成與嵩比以禱祀為太常卿又屢疏駁之嵩銜
之時兩浙倭熾命出知紹興府守德繕城蒐卒均
田核税民稱便尋督山東學政世宗令陶仲文祈
年泰山陶怙寵千請斥之弗為禮遷雲南參政以
母老不赴歸建書院講學世稱宛溪先生
徐楠字任之宣城人嘉靖舉人知耒陽縣振興文
學同知撫州躬負畚鍤築千金坡撫人為建祠坡
上繼攝郡事有御史居家不法楠按治之為其所
嗾免歸子鴻起領萬歷鄉薦歴遷衡州知府耒故
衡屬也郡人祠祀之題曰父子濟美
孫濬字宗禹宣城人嘉靖進士由永豐令入為給
事奏論趙文華希相臣嚴嵩意上怒調孝感丞歴
知平陽府
唐汝迪字吉甫宣城人嘉靖進士任司勲郎以忤
嚴世蕃出知雷州雷濱海倭一夕突至急登陴授
兵城賴以保擢河南治河副使河决崔家口有議
開復舊河者上書言不便状議乃寢
殷登瀛字子登宣城人嘉靖進士知海寧縣期月
宿逋盡清案無停牘擢戶曹𣙜關作浴心亭以自
況仕終金華府所至有清譽
趙睿字若思涇縣人嘉靖進士擢御史屬巡視十
庫適庫璫報車駕幸西土門觀獅子請暫避睿正
色曰臣備員執法職在補過拾遺主上来正宜班
侍何避為璫惶恐馳奏上即歛轡徐還其見憚如
此
屠羲英字淳卿寧國人嘉靖進士授戶部主事歴
陞南祭酒訓飭有條張居正禁講學英曰官可一
日便棄學不可一日不講會講不輟居正奪情卿
貳連牘保留英曰朝廷可無居正居正不可無母
擲筆不署秩滿當遷上曰屠羲英不愧士楷當令
久掌成均御書春風化雨蔚為人宗八字賜之
汪泓旌德人嘉靖舉人知阜城縣郡募軍派阜城
買馬二百匹泓力争得免尋守薊州薊鎮冒虚餉
十餘萬泓按册稽實士馬飽騰陞屯田都水員外
郎築中州齧堤漕艘以濟晉南安守乞歸
周希旦字汝魯旌德人嘉靖進士由推官擢御史
首疏崇正學養聖躬時新鄭恃宫僚舊恩當國專
恣希旦論之轉應天府丞時苦旱疫希旦兩疏請
賑得發金二萬賑之
周怡字順之太平人嘉靖進士授順德推官肅宗
南狩道出順德徵發萬計並賴怡指畫減費十之
三擢吏科給事中時相臣嚴嵩翟鑾冢宰許讚積
有隙怡謂大臣各持意見非國之福言甚剴切詔
廷杖下錦衣獄尋因箕仙言釋之閱月復被逮二
殿災又釋之怡方介峻潔累躓彌堅海内薦紳望
之如祥麟威鳳後遷太常少卿卒諡恭節
崔涯字若濟太平人學術純正嘉靖中進士擢御
史糾劾不避權貴上目為真御史視鹺河東歲大
祲疏發鹽課數十萬以賑之繼按福建糾一墨吏
聞風去者七人陳山海十二策悉中利弊亢旱親
禱霖雨周渥時謠為御史雨尋以劾冢宰汪鋐忤
旨被斥
許汝驥字德卿寧國人嘉靖進士仕戶部郎中值
畿輔大饑請發太倉出賑轉職方相臣嚴嵩私仇
鸞欲越次敘功堅執不可奉勅監視薊鎮軍實單
車詣薊按區核實無所隠冒鎮帥張承勛恃援作
勢驥卻其重餽尋極言其貪黷不法狀並劾督撫
諸臣不任節制上為動容仕終河南副使生平檢
身窒欲常若不及書座右曰居處常嚴帝鑒行藏
可對人言子成器仕至辰沅兵備
周懌字信之太平人少師鄒守益究心理學以嘉
靖歲薦授易州同知視事勤敏設釡甑於廳事外
訟者晨炊竟即剖决發歸嘗出一冤獄其人德之
刲豕以饋中實以金懌叱遣之
焦煜字伯升太平人嘉靖進士歴遷浙江按察僉
事所部多白役肆虐煜盡加裁抑一日偕僚佐出
有瞽婦赴愬大呼孰為焦青天者同官有愧色海
寧鹽池瀕海患潮檄守令築石堤七百餘丈立陡
門四以時瀦洩至今賴之
徐大任字重夫宣城人隆慶進士授工部主事歲
汰水衡冗費數十萬緡𣙜税真州力免宣船回空
遞役之苦歴官中外皆以廉稱神宗謂其清節為
天下第一
詹沂字浴之宣城人隆慶進士授新建知縣擢給
事中宰臣張居正奪情議起南省臣具疏乞留沂
獨不署名歴陞左副都御史會勘妖書獄力止株
連咸寧令滿朝薦以事忤璫被收沂固請得釋楚
藩之變陳善後事宜凡親王違制撫按皆得以白
簡從事乞增入勅内從之嘗值除夕上謂左右曰
此時廷臣受外覲官書帕開宴打閙惟副都詹沂
清寂可念累疏乞歸不可遂解組出國門候命上
優許之明大臣挂冠自沂始
郭忠信字希曾與兄忠貞並寧國諸生從羅汝芳
講學耿恭簡督學南畿求實學篤行之士合十四
郡得十一人忠信兄弟與焉隆慶三年用恩貢判
辰州忤時相謫婺源教諭以八條造士人稱梅井
先生
蕭彦字思學涇縣人隆慶進士擢禮科給事中歴
戶垣疏凡數十上無不關切時政又言察吏不宜
以催科為殿最有司憚考成必重以敲扑民力不
勝流亡隨之寬一分民受一分之賜上納其言轉
都御史撫貴州鄖陽總督兩廣晉戶部侍郎卒諡
定肅歴官二十餘年立朝多讜言其在黔則破擒
巨逆平其砦在滇則靖亂兵折驕帥杜暹羅之請
四任開府恩威並著弟雍仕廣東按察司宦績亞
於彦而學過之時稱二蕭
許夢熊南陵人隆慶進士知福清縣縣經倭亂夢
熊恤民惠商築堡興學士民尸祝焉時葉向高以
童子被試一見許為宰相器又識林茂槐李多見
後皆登顯仕時號人倫冰鑒終南兵部主事
貢靖國宣城人萬歷進士授刑部主事時張居正
相欲周内其所憾者令其子以通家刺投謁且以
銓地餌之靖國還其刺曰誤耳原無世誼也力争
之事得白有大猾當坐賄御史匿不為理靖國復
力争之尚書前卒抵法秩滿陞福建泉州府拊循
有法七邑大治再陞浙江鹽運使會場官作姦為
鹺院所庇遂投劾歸囊槖蕭然嘯咏不輟
趙健字行吾涇縣人萬歷進士由刑曹知辰州教
民紡績政清刑措歴貴州布政時苖播相繼竊發
撫御有方羣醜賓服終南太僕卿
張守道字岸先宣城人萬歷進士授戶部主事視
南徐倉會中使採木過徐役民助輓甚困守道為
捐倉羡以代徭任武選員外朔望必禮楊忠愍祠
魏閹方熾守道毅然乞南得南太常後轉工部侍
郎卒守道性孝友嘗破産以急兄難母卒廬墓三
年虎繞其墓不去
蔡逢時字應期宣城人萬歷進士知海鹽縣履畝
均徭築海塘禦潮患遷祠部郎議藩封禄制著為
令為温處兵備斬倭七十餘級轉河南參政築沁
堤戢禹州巨盜仕終四川布政卒後有海鹽人十
餘輩来哭墓下去
麻溶字明之宣城人萬歷進士歴吏部郎時私謁
干政溶抗疏言政府侵銓臣之權臺省伺政府之
意銓法日壊坐是出為冀南參政稍遷河南右布
政卒
梅守相字台甫宣城人萬歷進士授工部主事𣙜
夏鎮陳泇河利運状遷郎中董其役身歴塗潦冒
艱險閱九載績成以二百六十里之泇避黃河險
三百三十里仕終按察使弟守極萬歷鄉薦知安
吉州疏濬水道因名梅溪終南戶部員外守峻進
士為吏部郎徧諸司疏壅滯清流品仕至陜西參
政守和進士由禮部督學河南嚴抑奔競歴陞廣
西參政
葉煒字文光宣城人萬歷進士為餘姚令歴河間
守餘姚有汝氿牟山諸湖及海壖地為豪家所侵
煒清復之並作堤堰民得免旱澇憂任丘有殺人
者倚叔中貴冀緩死竟論抵罪遷紹寧兵備致仕
徐夢麟字惟仁宣城人萬歷進士知河南府改登
州屬吏有忤璫者懼不免力為直之仕至南太僕
少卿嘗自咏曰平生宦况猶江水日對青山夜讀
書
徐汝正宣城人萬歷舉人除西鄉知縣時瑞藩封
漢中道西鄉驅民夫牽挽不勝驛騷汝正操小艇
懷牋謁王為民請命風作舟溺求屍三日始得之
邑民環哭立祠祀焉
徐騰芳字雲卿宣城人萬歷進士歷遷九江同知
桑落洲崩潰蘆課無出議請崩者蠲荒者減州民
德之遷知真定陞易州兵備擒賊黨于弘志等破
其衆六千人終陜西參政
高維岳字君翰宣城人文學優長領萬歷鄉薦仕
雷州推官尋署瓊州會礦徒竊發鈎倭入寇維岳
伏兵擊破之轉鞏昌郡丞督餉臨洮招番人置近
甸邊賴以安遷興國知州興國故苦柯潭二賊維岳
至郡立擒其魁當事忌其功投劾歸
梅鵾祚字仲舉宣城人萬歷進士由庶常改御史
會鄭貴妃有寵受封時王恭妃生皇太子三年而
封不與鵾祚請進王妃以定國本朝論韙之都御
史海瑞謂臣工貪墨當用國初重刑鵾祚力諫得
寢又疏言錦衣衛多中官私人語少侵上上怒曰
鵾祚少不諳事姑罰俸尋出按西粤卒於道
戴新字浴日南陵人萬歷進士由工曹知寧波府
櫛剔諸弊吏皆憚其嚴正郡瀕海數苦倭寇新造
船治械防禦甚周終湖廣武漢道
仙克謹字仲恒寧國人萬歷進士知隆平縣時苦
旱捐俸給民穿井七百有二十民立石識之曰仙
井尋調建安會水患多漂溺築隄建橋民困以濟
轉山西兵備邊事孔棘克謹指揮防禦敵五載不
犯境特陞山西巡撫
梅綿祚字公衍宣城人萬歷鄉薦歴遷戶曹密雲
兵乏餉力言於主計者通他儲以濟軍得無譁知
柳州撫猺獞多惠績
顔文選字巽之宣城人萬歷進士知江夏縣擢給
事中在諫垣十一月疏十三上其請建國儲疏尤
激切以敢言外謫後追贈光禄少卿
劉有源南陵人萬歷進士將之官出已分田給伯
仲曰我幸沾薄禄此産可共也為御史有用人措
餉二疏言甚切至嘗收治東城大猾中貴為解不
聽時稱其執法仕至江西按察使
葉永盛字子木涇縣人萬歷進士擢御史巡鹽浙
直中使劉成来𣙜税商竈震懾盛奏之疏詞剴切
上悟不直奄巡按江西奄寺黨連武弁有獻店設
𣙜之議盛抗疏請斬宵人議遂罷居御史九載疏
數十上直聲震中外累陞太僕寺卿永盛少孤里
人侵其地既貴而歸之永盛曰孤而見奪貴而歸
之吾不為也若自今無侮孤寡可矣鄉人有坐仇
陷大辟者奉數百金乞援盛麾之去而陰為營救
得脱
趙士登字應庸涇縣人萬歷進士知黃岡縣時行
清丈法登經界畫一豪強憚之吏舍夜火延及囹
圄諸囚蒲伏庭下曰吾屬罪應死不敢逋逃為明
府憂擢御史廷議以河決請加賦登力持不可仕
終南吏部侍郎
吴尚默字元垣涇縣人萬歷進士知義烏縣擢御
史出按蜀奢崇明作亂會督撫合謀翦滅之尋按
粤東控扼海寇得以無事崇禎時以疏救錢龍錫
謫守承天時流寇大擾檄練鄉兵三千以備守禦
築堤數十里溉屯田勤勞九載量移武昌陞本省
右布政卒
趙士際字維行涇縣人少強學嘗以磚為警枕領
萬歷鄉薦知洛容縣尋調宣化創建城池擢知羅
定州州初歸版規畫拊循民皆悦服子不盈行誼
敦睦喜讀周邵書
蕭良幹字以寧涇縣人弱冠慕王文成良知之學
成進士授戶部主事𣙜税崇文河西斥羨金不取
遷紹興知府修三江牐築海塘復稽山書院歷陞
陜西左布政裁抑礦税二璫歸里復割腴田二百
餘畝為義田以贍族
黃一騰字仲昇寧國人萬歷進士知完縣多盜騰
舉行保甲講律令兩月俗大革調知南昌有虚丁
虚米為民累騰力為清覈時税璫潘相勢甚驕横
至縶辱宗室騰數其過使引謝潘怒撼以危言騰
蔑如也省親歸讀書瞿硎故址自號問瞿以見
志
張星字文宿宣城人以貢知館陶置倉備賑擢河
間同知調天津減衛軍丁錢定為例以不肯伏謁
中使免歸
汪若極字子無旌德人泓之子萬歷進士知浙江
仁和縣仁省會之地催科甚煩若極設易知單法
悉汰羨餘民輸將恐後其平反疑獄雖成案多得
開釋屢觸直指怒弗顧也陞福建道御史甫入臺
即疏上六事其止内操一條觸璫忌出按粤西會
有旨責成撫按措銀一十五萬部檄如雨若極䟽
入得免餉十萬民力以紓仕終太僕少卿
崔師訓字惟承太平人萬歷進士任戶部主事監
税易州清介自持仕至福建參政
郭建邦字爾立旌德人天啟進士仕行人值魏璫
煽虐告歸璫敗乃起擢兵科給事歷遷通政適戶
部以兵餉孔亟檄加山税建邦力言得免遷太僕
卿捐俸買馬佐軍陞順天府尹又捐俸助修城河
仕至工部侍郎
鍾震陽字百里宣城人崇禎癸未進士知山陰縣
築塘捍海部民為之立碑
徐律時字乾若宣城人崇禎庚辰進士知膠州清
介自勵時土寇訌發親率州人防禦民得安堵
劉維仁字孔安宣城人崇禎甲戌進士歷知錢塘
鉛山魏縣潔已愛民遇亂歸絶意仕進日午不炊
晏然高臥
項如皋字孟凱太平人崇禎丙子舉人特授刑部
主事時黃道周忤旨皋撰疏救人皆為咋舌皋曰
聖怒不測自當之疏上得釋卒於官
國朝孫襄字惠可宣城縣人明季進士順治元年授刑
科給事中時諸司決獄以意輕重襄請議定律令
使内外曉然於畫一之制明年遷吏垣請定計典
勵官守前後疏多嘉納嘗請免寧郡貢黃連郡人
賴之
胡尚衡字階平涇縣人幼穎異順治壬辰進士以工
曹司𣙜務尋擢兩浙提學識拔多名士仕終荆南道
張鳳徵字威鳳宣城人以拔貢授陵水知縣始至
裁里甲集流移三十九峒悉聽約束復構學宫於
兵燹之餘以卓異徵會卒
秦才管字尾仙南陵人與兄仁管同登順治壬辰
進士官戶部郎中司𣙜蕪湖力省苛稅便賈舶陞
陜西提學慎簡寒畯會聞父母喪號慟而卒諸僚
斂金歸其匶
洪啟槐字庭植寧國人順治間進士授南江知縣
南江荒殘槐招流亡平徭役民間以軍需故鬻子
女啓槐捐俸贖之歷仕至貴州提學
汪觀字顒若宣城人順治乙未進士知湘鄉縣下
車即申復廢站蘇驛困興絃誦賑饑民未幾以母
艱哀毁卒
施閏章字尚白號愚山宣城人博綜書籍善詩古
文詞順治己丑進士為刑部員外讞決明敏督學
山左有冰鍳之譽轉湖西道參議湖西故荒瘠多
盜閏章撫綏有方袁臨間稱之為施佛子康熙己
未以博學宏詞薦改授翰林侍講纂修明史以勞
瘁卒閏章性仁孝事季父譽如父廣置義田以贍
宗戚篤窮交勵後學人咸奉為楷模
鍾無瑕字缺如宣城人順治間以拔貢知汜水縣
縣里賦不均無瑕以熟地六分荒地四分為一里
併強弱而均之賦乃平補富川縣縣多盜無瑕誘
致其豪斃於獄境始寧力除賦羨並完前令積逋
邑稱治陞知光州卒
阮士鵬號巖山宣城人順治中舉人知海豐縣時
海寇歲逼瀕海者皆内徙士鵬晝夜勞瘁葺屋居
給牛種民甚賴之碣石衛蘇利之變士鵬詗得其
狀密白幕府得豫為備及大師進討芻粟供億一
以整暇應之賊平量移許州治績甚著
梅欽宣城人順治間知崖州時用兵後井邑蕭條
欽勞来拊循流民襁負来歸康熙元年請豁荒米
及軍屯米二千石有奇在任七年多惠政沒於官
洪啟權字玉衡寧國人順治間進士授安福令清
宿逋絶賄賂時山民為亂殺前令上官發卒𠞰之
啟權單騎往縛其首餘黨悉安以清直不容於大
吏歸家後薪米不給日持一卷書吟咏大櫟間自
號櫟園子
阮爾詢字于岳康熙壬戍進士由翰林為御史屢
有建白仕終工部右侍郎先是寧郡輸賦者率為
吏胥中飽民苦無所據以自直爾詢白當事行三
連串法至今便之
梅鋗字爾熾宣城人康熙丁未進士知太平縣多
惠政歴仕御史中丞巡撫福建
聖祖親書攄誠信三字賜之鋗入關從行不過十人嘗疏
請積穀備賑未久遇歲饑便宜平糶以濟之仕至
左都御史致仕歸
劉楷字子端南陵人少孤鞠於母趙登康熙乙未
進士授中書舍人典福建試得人稱盛丙午考選
御試擢置第一歴刑戶二科給事中疏論督撫保舉學臣
及河工保題官員之弊又請杜師巫邪術禁小說
淫詞指陳深切
聖祖嘉納施行又密具相臣柄政冒死糾參一疏疏上如
奏罷斥輦下肅然累官光祿卿致仕歸杜門著述
捐置義田以贍族人陵邑人文日盛白諸當道(闕)
學為大學邑人士德之子應熙仕為夀陽
知縣亦以孝友知名
方仲字佐平南陵人康熙己未進士由翰林為戶
部郎出知登州潔已率屬嘗以旱蝗禱於蜡社蝗
盡赴東海死後徙汀州知府箐峒皆服其德化郡
地蛟發山水高十餘丈民哭聲震遠邇伸齧指血
疏告城隍神水立退會移疾歸送者至二百里猶
不忍别子士珣有文名雍正癸夘舉人
孫斌字淑獻南陵人以武進士為福寧州遊擊康
熙甲寅耿逆反以書招之斌斬其使密報督撫耿
逆怒拘之興化賊平奉
旨優叙遷䕫關副將繼母歿求解任許之武臣丁憂自斌始
池州府
宋樊若水字叔清貴池人舉南唐進士不第謀歸宋
獻平江南策請造浮梁濟師太祖從之步兵渡江
如履平地既克池州即以若水領州事擊敗三砦
之據險未服者歴遷右諫議大夫太宗命改名知
古採其議廢江南鐵錢為農器給流民之歸版籍
者仍鑄銅錢以便民用出為成都轉運使改河北
卒
夏中正貴池人嘗仕南唐及入宋知貴池縣以鄉
黨非威刑所宜施每聽訟輒隨其曲直諭之人咸
悦服自相戒飭無有犯者擢職方員外郎告歸卒
孫噩舉才識兼茂科知長洲縣以直罷文彥博奏
復其官
胡舜元字叔才銅陵人舉嘉祐四年進士歴德興
鄭二縣令遷著作郎少與王安石友善及安石執
政行新法舜元以書規之有懷利事君貪利害民
語遂乞致仕孫棣舉進士官兵部郎中
李植字公立建德人登進士第歴官湖北轉運判
官入為尚書度支郎孤忠自信不屑依阿取容坐
元祐黨擯不用
檀固字以忠建德人登熙寧三年進士第紹聖間
官尚書時悉改元祐之政固上書極言朝廷罷吕
大防蘇軾范純仁用章惇曾布蔡卞去三賢而進
三凶此天下治亂之由也書奏免官及蔡京為相
遂不復進用
張漣字伯器貴池人以能理繁劇稱初令數大邑
歴守鳳翔以事忤蔡京徵至京卒
鍾鏜字德振銅陵人登元祐六年進士第授旌德
主簿歷知汀州入仕五十餘年所在以廉惠著
稱
檀宗益建德人哲宗時詔諸州行三舍法取士宗
益備陳考校升選之制從之授國子學錄子倬登
大觀三年進士第歴官徽猷閣待制
湯允恭貴池人登宣和六年進士第通判常州常
素難治允恭以訓誡先之俗漸以化適鄰州有叛
兵及境親往其營諭以禍福寇即解去州城獲全
遷刑部員外郎能平政寬獄擢殿中侍御史紹興
間官至侍郎
湯巖起貴池人登乾道六年進士第知營道縣以
廉稱嘗自勖曰清而死豈不愈於濁而生耶秩滿
歸以薦起判徽州尋又奉祠歸里
葉楠字元質貴池人登乾道中進士第為鄱陽尉
值歲潦楠力請蠲租賑之後令績溪多惠政邑人
歌之曰前有蘇黃門後有葉令君蘇黃門蘇轍也
因重楠故以轍比之所著有知非集
程九萬字鵬飛青陽人登淳熙二年進士第初知
武康縣以政績卓越内擢歴司農簿太府丞奉使
兩淮改鑄鐵錢具有規畫出知和州擢華文閣待
制襄陽安撫使封青陽縣開國公著有九華詩百
篇子松舉進士歴官同知樞密院事
鄭舜臣建德人紹定中江西寇猖獗趙范知池州
聞舜臣賢牒充民兵副將防守江淮又嘗董軍饋
輸財助用為朝命所褒
阮麟翁字祥翁銅陵人登景定三年進士第初授
京山尉歴建德路總管任封疆修耕戰以功名終
明徐謙青陽人洪武中以貢授臨江府推官遷戶部
郎中督漕運於濟淮甚著勞績特擢太僕寺少卿
潘伯庸銅陵人洪武中由貢選授御史言事侃直
不避權要歷河南廣東山西按察使並著清節
陳敬宗貴池人洪武乙丑進士授刑部給事中永
樂初論時政謫鄞縣丞後以直諫死
佘可才字國器銅陵人永樂癸未舉人官襄陽訓
導詣闕請試繁劇留試事工部復奏官不必備得
人為本成祖嘉納之以薦擢吏部主事扈從北征
至興河奏事稱旨凱旋預褒賞歴郎中署堂事清
選法革吏弊遷南通政司左通政
鄭景曜字拱南建德人永樂甲申進士授御史蹇
諤盡職出按山東再按遼東有元時故吏儲欽巫
愷等為奸利有司不敢問景曜捕治之擢貴州參
政命偕巡撫廉察官吏吏治肅清湖廣筸子坪苗
亂奉勅監軍進𠞰苗平俾久任後以年老乞休致
柯進字啟暉建德人父彦斌洪武中以薦歴臨安
令有善政暹領永樂乙酉鄉薦預修永樂大典擢
戶科給事中以直言謫官仁宗即位署永新吉水
二縣皆大治楊士奇等交薦之特擢浙江按察使
暹初以建言著聲浙人多憚其威名及至持法平
允不尚苛察所部皆畏懷之丁艱歸復起滇皋佐
靖遠伯王驥平土酋思機發之亂致仕歸里子薰
由貢令霑化安鄉二縣亦有廉平之稱
江得東流人永樂中由貢選授御史以剛直稱遷
按察司僉事
檀凱字伯和建德人永樂壬辰進士時新定貴州
選有才能者往官其地凱預選為思州府通判至
官為孚恩信陳禮義適諸苗寨互相攻擾凱加意
撫輯得不擾境滿九載當遷思民詣闕請留宣宗
初即位方銳意綏遠特加凱正五品俸命還任後
擢應天府治中思民涕泣攀送遷府丞致仕
吳賜貴池人永樂壬辰進士歴河南按察司僉事
以敢言改御史抗疏忤旨下獄卒
江通建德人永樂中以貢授鞏縣令招集流民俾
復故業河南旱飛蝗遍他縣不入鞏境郡守異之
調通捕蝗孟津通往齋沐禱於神蝗悉去事聞於
朝加俸一級命久任滿九載以老乞歸邑民立祠
祀之
胡本惠字益之銅陵人永樂庚子舉人授戶部主
事歴員外郎出知南昌府有善政遷陜西參政累
擢右副都御史巡撫遼東莅軍持重邊境以寧俄
召入為左副都御史致仕歸本惠有德量時稱長
者
舒仲誠貴池人以貢授東光訓導遷萬載令政尚
嚴明招徕逋竄擢御史成祖北征仁宗以皇太子
監國仲誠言事嘗忤睿旨出為湖廣副使卒
檀觀東流人宣德中以貢授永州令以廉静治三
載當遷民歌曰食惟檀衣惟檀檀公去我飢寒詣
闕請留又三載當遷民復乞留滿九載以治行最
擢雲南按察司僉事不赴歸囊止一石人號之曰
清白石云
孫仁字世榮貴池人景泰辛未進士授戶部主事
督畿内糧儲監通倉盡釐夙弊出知西安府大兵
討固原叛羌仁有轉餉功遷陜西參政鑿涇陽洪
口堰引水溉田永為民利累擢右副都御史巡撫
四川平松潘黑虎砦賊及茂州巴豬等砦蠻相地
險要設立州縣以控制之入為戶部侍郎乞致仕
歸
陳孟晟青陽人景泰甲戌進士授評事累遷雲南
按察司僉事居官廉慎自勵理獄多平
章廷珪銅陵人天順己夘舉人授興國令清惠得
民心秩滿輒請留任至九載遷武昌同知邑民追
思立祠祀之
張廷瑞貴池人天順壬午舉人授龍泉令治邑如
理家政纖悉畢舉生民樂業擢御史清理屯田盡
革中璫侵占之弊軍屯感德屢條奏時政有聲憲
臺
陳輊青陽人天順甲申進士授南刑部主事折獄
平允歴福建按察司僉事備兵漳州有宿寇據山
谷時出劫掠輊以兵深入殱其根株而身犯瘴毒
卒於軍事聞給𫝊歸其櫬遺槖惟圖書數卷
吳必顯字德純石埭人成化丁未進士授泰和令
以勤莅官案無留牘邑有權貴數輩素恣横憚必
顯悉歛跡屢遷岳州守
張輝字藴之石埭人弘治庚戌進士授南禮部主
事以言事謫光州同知累擢福建僉事復以介直
忤劉瑾勒令休致瑾敗廷臣交薦以老不出為晉
一階予誥命
周冕字尚文貴池人弘治庚戌進士授南戶部主
事遷員外郎監税鳳陽一清積弊又奉命至江西
督理糧儲得實糧四十萬石以濟邊餉詔旌之
李嘉祥字時鳳貴池人弘治丙辰進士授北直開
州知州剔奸祛弊動中機宜吏民畏服州城北舊
有淫祠拜謁最盛嘉祥至立毀之巫風遂絶擢南
戶部員外郎督賦蘇州卒性慷慨喜論事嘗具疏
語侵權宦人尤壮之
桂鏊字用之貴池人弘治戊午舉人正德中授廣
信府同知時宸濠蓄逆謀陰結山中三巨寇鏊廣
設方略以次𠞰平之嘉靖初補柳州府同知從總
督王守仁平思州斷藤峽以功擢知思恩府興文
講武民猺帖服後致仕歸郡人祠祀守仁奉鏊配
焉
許潛貴池人弘治己未進士授行人選御史剛直
不阿嘗監内庫中貴憚之
汪珊字德聲貴池人正德辛未進士授御史嘉靖
初論新政十事及請開言路疏時皆服其敢言出
為河南副使累擢右副都御史巡撫湖廣復以言
事落職會貴州都勻苖亂廷推起珊往平之召為
南大理卿終戶部侍郎珊清介自持卒之日囊無
遺貲
李崧祥貴池人正德甲戌進士授戶部主事歴山
西按察司副使備兵潞安遷河南布政司參政將
行適上黨青羊山賊作亂撫按以崧祥有辦賊才
特留總四道兵入山𠞰賊賊平議析壺關等縣地
置平順縣以扼山之要害得旨允行累遷四川布
政使時世廟多營建蜀民困採木之役崧祥入覲
抗疏止之因忤用事者致仕歸值歲饑即解束帶
鎔金購穀徧賑鄉人
柯相字元卿貴池人正德丁丑進士授永新令宸
濠反巡撫王守仁與吉安知府伍文定從上流舉
兵討賊相亦集其邑兵從而身自居守濠平守仁
欲敘相功辭不受歴吏科給事中劾去官邪數十
人累擢右副都御史巡撫陜西築皋蘭邊牆三百
里墩臺相望邊警以絶改撫河南又遷督兩廣不
赴歸孫之来以理學著
柯燾字光庭建德人正德己夘舉人歴臨江南昌
二府推官折獄俱稱平擢南戶部員外郎𣙜揚州
關税關截城外漕河舟過無一漏者燾至割河三
分之一作便民橋俾小舟徑渡貸其征其巨艦之
税符額而止不取餘秩滿歸載麥數舟而已又值
歲饑蠲賑鄉人全活甚衆孫鑑由舉人授沂州知
州革規例除耗羡亦以廉名
章允賢青陽人嘉靖己丑進士知貴溪成安二縣
歴禮科都給事中疏論武定侯郭勛及都御史胡
守中不法皆寘重典在廷憚之著有諫議集
柯喬字遷之青陽人嘉靖己丑進士官御史出為
湖廣僉事時駐節沔陽築江隄數百里立㕓市造
浮橋興學校雪冤獄以艱歸補福建僉事備兵海
上與浙撫朱紈協力𠞰倭嚴販海之禁因為忌者
所中罷歸
章時鸞青陽人嘉靖甲午舉人授鄒縣令鄒固劇
邑又土荒民逃時鸞勤勞撫字招集流亡勸之耕
織而邑為樂土遷兖州同知治河有功舉卓異擢
保定知府歴河南按察司副使督築黃河南隄舟
居經年中濕乞休歸卒
徐紳建德人嘉靖辛丑進士授蘭谿令以最擢御
史巡視畿内屯馬以昌平州地衝民困請永停寄
養馬匹疏劾大璫論銓曹積弊語多剴切遷尚寳
司卿累官順天巡撫初容城楊繼盛以直諫繫刑
部獄紳巡按保定特置産䘏其家人尤多其義
畢鏘字廷嗚石埭人嘉靖甲辰進士授刑部主事
敭歴中外四十餘年政績炳著累官南戶部尚書
陳時政忤近倖乃引年乞歸加太子少保九十三
卒諡恭介
李一元字調卿建德人嘉靖丁未進士授開州知
州遷南部郎累官兵部侍郎江西巡撫所歴皆著
勞績而廉潔自持一介不苟時海内有四君子之
號推一元為清君子弟一中舉進士歴延平開封
推官亦有清名終河南副使
施堯臣青陽人嘉靖庚戌進士授蕭山令時浙有
倭警蕭山故無城堯臣為創築之城甫完而寇大
至邑賴以不陷廉能為一時最擢吏部主事累官
順天府尹
曹汝良字惟遂貴池人嘉靖壬子舉人授漢川令
均徭役定科條興利革弊期年邑大治尋乞歸又
同邑柯一鳳由舉人令通山亦以寬惠得民心
施篤臣青陽人嘉靖丙辰進士授工部主事歴員
外郎出為湖廣僉事累官順天府尹卒於官生平
建白奏記萬言立就而根本經術練達時宜朝士
咸服其才敏
佘敬中銅陵人嘉靖己未進士授武昌府推官屢
决疑獄景藩初就封奄䜿恣横於道每以法裁抑
擢吏部稽勲主事歴文選郎中所推用皆一時正
士高拱當國嗛敬中素為徐階所重出為廣西參
政遷廣東按察使罷歸
陳應期青陽人嘉靖中以貢授永寧知州為政廉
恕民信服之鄰州猺有相賊殺者奉檄馳諭皆即
解散凱口賊作亂督運六衛軍餉尤著勞績委清
各衛屯田盡却例金薦章屢上後乞終養歸
湯希閔字孝之銅陵人嘉靖乙丑進士授開州知
州繕城隍清徭役葺學校勤耕息訟時民困印馬
之累力請除之有權貴居鄉武斷為害按法治之
不少貸人稱其毅擢南戶部郎
柯一鵬字汝程都御史相子嘉靖中以貢知蘆山
縣蘆山苗多民少叛服不常前令鮮終任者一鵬
撫綏備至苗民畏懷以勞卒官
孫楠字木所青陽人嘉靖中以貢授廣昌縣丞有
風力嘗驅猛虎擒巨憝禱雨立應邑人為著三異
錄頌之遷興安令縣新設諸政未舉楠修武備興
學校勸民耕墾盜賊屏迹境内大治
金天民東流人嘉靖中以貢授蒲臺令居官清介
均田平役訓士課農以忤上官罷歸後邑人追思
特至其家繪其像以去
羅賜祥字應敬青陽人隆慶庚午舉人授掖縣教
諭歴遷兵部武庫郎中力清耗蠧出為湖廣按察
司副使分守湖北湖北苗民雜處俗悍而用侈賜
祥以簡重馭之衆皆讋服
王應乾字懷惺東流人隆慶辛未進士授中書舍
人擢御史以忤輔臣外轉湖廣僉事平洞蠻有功
累遷湖廣布政所莅皆著清惠
佘毅中字子執銅陵人萬歷甲戌進士授工部主
事治泉南旺為通月河治汶築洸濟以裨運道會
黃淮失故道漕河中阻勢逼泗陵毅中署郎中駐
中河理徐邳一路塞崔鎮決口築堤一萬二千丈
有奇總河尚書潘季馴奏其功實授郎中以瘁卒
官贈太僕寺卿
吳文梓青陽人萬歷丁丑進士授太常寺博士歴
兵科都給事中時倭寇方張在廷議封貢以欵之
文梓獨持不可未幾奏捷獻俘特蒙褒賞後以言
事忤旨謫從善典史天啟初褒錄先朝建言被斥
者贈文梓太常寺少卿著有諫垣草
李可芳貴池人萬歷戊子舉人授鄖陽推官以敏
練稱遷簡州知州襄陽同知俱有善政其在鄖陽
嘗擕池州稬種自給至今人傳為李公黏云
王一貞字柱明青陽人萬歷乙未進士授鄒縣令
勸課農桑設官莊百餘所以處民之無恒業者歲
大祲賑䘏備至又廣置學田建孟子廟擢兵部主
事請停礦税累遷湖廣布政禦苗靖盜選侍衛制
藩璫清皇木餘價及裁紙額五十餘萬兩並貯庫
充餉
劉光復字建初青陽人父織以理學名光復舉萬
歷戊戌進士授諸暨令置備賑倉築湖隄七十二
所墾田二十餘萬畝擢御史巡按山西大著風采
以挺擊事入對慈寧宫忤旨繫獄光宗立起光禄
丞卒贈太常寺少卿
鄭三俊字用章建德人萬歷戊戌進士授元氏令
歷遷南禮部郎中出為歸德知府河決歲饑興積
貯導水利使民墾淤田復故業累擢浙江參政以
忤税監乞終養歸起光禄少卿糾中人之濫攴寺
帑者天啟初擢副都御史争紅九移宫二案轉戶
部侍郎抗疏極論魏忠賢罪被斥崇禎初為刑部
尚書以讞獄忤旨歸復起吏部尚書弟三復官光
禄丞亦有清望
丁旦字惟寅貴池人以貢授衡州通判却例金祛
宿弊復佐守修義學社倉少師事李呈祥私淑王
守仁在衡與士人講學不輟督餉至會城以勞卒
子紹軾萬歷丁未進士天啟中歴官武英殿大學
士
羅尚忠字孝可青陽人萬歷癸丑進士歴知平湖
建昌二縣置義田築圩岸多著循績擢戶科給事
中有請復建文年號䘏遜國諸臣疏遷太常寺少
卿卒
王建和字乾純貴池人萬歷癸丑進士知龍泉桐
栢二縣擢南刑部主事歴汝寧知府崇藩護衛多
驕恣以恩威馭之皆畏服累遷湖廣參政建和居
官清惠剛毅不阿所至有聲未老乞致仕歸
徐廷宗字季曾建德人萬歷己未進士歴荆州廣
平推官以明允稱累擢工部郎中監修九陵督臨
清磚厰尋遷山東副使備兵臨清以伉直忤上官
罷歸
劉光謨貴池人以貢授處州通判署篆青田多惠
政民無逋賦監造漕艘於杭州計材程功徧恤軍
匠擢知養利州致仕
吳一元青陽人萬歷中以貢授星子令果敢任事
有不便於民者必力争之税監李道所過騷擾一
元力與之抗道誣以阻撓國税被逮邑民詣闕申
辨得釋卒於家天啟初詔贈尚寳少卿
陳久可青陽人以貢授武昌通判理商税不取盈
餘時税監陳奉以肆虐激變久可力為調解楚人
德之
陳以運字時可貴池人桂孫萬歷戊午舉人令新
淦有廉静稱獻賊寇江右諸郡邑多殘破淦獨以
堅守得全
江大任字是人建德人天啟辛酉舉人令恩平招
集流亡給牛種墾荒田千餘頃革里役屏陋規民
咸樂業會寧諸邑山賊勢張甚將犯恩平大任誘
降其渠魁衆悉解散新學宫興文教邑士始有登
科者遷南寧州牧
施承緒青陽人崇禎戊辰進士授應天教授擢南
戶部主事監倉税以清介聞遷郎中出守漳州稱
廉平調南康平彭蠡湖劇盜
袁國棟字貞幹青陽人官中府經歴樞輔孫承宗
知其才題署永平知府值大兵之後撫戢有方軍
民交便巡撫薦監軍河南𠞰流寇八戰皆捷督師
洪承疇以國棟久經行陣奏補遼東前屯分練監
紀同知守禦松山中流矢卒贈山東按察司副使
國朝羅雲逵字遠伯青陽人順治丁亥進士授太谷令
多惠政百姓德之戊子分校鄉闈稱得士
汪自潤東流人順治中以貢授綘縣令為政寬平
居官九載訟息民安擢行人未赴卒
陳鍹字孟起石埭人順治乙酉舉人江陰教諭兵
燹後自大成殿明倫堂外不遺寸椽鍹偕諸生經
營相度復還舊觀有豪猾欲中傷某生餽兼金三
百鍹正色拒之秩滿遷興縣知縣
柯仲實字在中貴池人順治中以貢授浙江新城
令為政廉静革羡耗以勸輸將無催科之役修文
廟創義學擢開封同知嚴設保甲以弭盜賊又濱
河設舟以救溺置義塜瘞亡者新城民立祠祀之
蘇汝霖字潤生石埭人順治壬辰進士授寧波府
推官長於聽斷時大兵征舟山有轉餉功駐防兵
與郡民構隙訐訟汝霖以片語折之皆感服擢刑
部主事歴遷廣西提學僉事康熙十三年叛帥孫
延齡據桂林脅汝霖索印汝霖峻拒之懷印走赴
廣督軍前委兼蒼梧道隨軍進𠞰尋又署廣西布
政使籌畫軍需以瘁卒官
張國柱字斯石石埭人順治中以貢歷唐縣令悉
除規例歲饑盜起賑緝有方民賴以寧遷雲南趙
州知州輕刑薄税益勵清節擢戶部員外郎
徐文烜字龍山青陽人順治戊戌進士授太原令
大著循績卒於官
章世德字天彝貴池人康熙壬戌進士授南平令
南平素苦里排當役世德至即除僱役之累後二
年值編審凡虚丁悉豁免又地當衝要往来輻輳
皆躬親攴應不以擾民又造城外浮橋大葺縣治
未幾卒官喪車還日百姓哀號遠送
曹文蔚字仙霞貴池人官汝寧通判康熙二十一
年楚北兵餘黨煽汝寧文蔚計擒其魁乃悉解散
署真陽蘭陽二縣有賑飢修志代民賠河帑諸政
以艱歸補德安通判督修河隄具有經畫
江南通志卷一百四十八
江南通志卷一百四十八
人物志
宦績(十)(寧池二府)
寧國府
唐羅立言宣城人貞元進士令河陰始築城郭當築
處率為豪富所據立言下令畫地使民自築民憚
其嚴數旬而畢因設鎖絶汴流姦盜屏息
宋李含章宣城人太平興國進士廷試春雨如膏賦
太宗稱善敭歴内外循公潔已雅號稱職
凌策字子奇涇人雍熙乙酉年進士淳化間歴廣
南西路轉運使入為戶部判官先是嶺南輸香藥
用郵卒萬人肩負抵京策請陸運至南安汎舟而
北止役卒八百大省轉輸之費知廣州廣英路自
吉河趨板步二百里每夏瘴行旅輒死策請由英
州大源洞伐山開路至曲江為便徙知洪州饒産
金販者有禁逮繫滿獄策請縱民販市官責其算
公私利焉改知益州兩川錢弊多盜策請鑄大錢
以一當十從之策前後仕蜀凡六任真宗嘗謂其
治蜀敏而有斷云後以工部侍郎卒
梅詢字昌言宣城人端拱進士召試中書直集賢
院時李繼遷攻靈州詢請以朔方授潘羅支使自
攻取問誰可使者詢請行上壯之為三司戶部判
官屢陳西邊事論曹瑋馬知節才可用傅潛楊瓊
敗績當誅田紹彬王榮等責令自效以贖過後遷
給事中知審官院仁宗覽歴代戶口登耗之數顧
謂侍臣今天下民籍幾何詢對曰帝王恭儉有節
則戶口充羨賦歛無藝則版圖衰減五季生齒彫
耗賴祖宗休養戶口蓋倍於前矣尋出知許州卒
子鼎臣舉進士歴翰林學士上飛白書墨莊二字
賜之曰美卿世居文翰之地也
楊佐字公儀宣城人舉進士累遷發運判官汴水
淺溢不常漕舟不能屬佐度地鑿瀆以通河流京
城地勢南下夏苦霖潦佐開永通河以洩溝澮於
野外而水患息又議治孟陽河從之後使契丹卒
於途
趙稹字表微宣城人擢進士第歴遷益州路轉運
使真宗令條上蜀中利害一日章數上蒲江縣捕
盜不得逮平民楚掠誣服稹行部得冤狀悉縱之
仕終禮部尚書卒諡僖質
楊璵字器之宣城人天聖進士知袁州衢信二州
民争水利委璵決之璵曰衢上流水所自出然衢
民頻泄水外河溉不及信争繇之起其著令先衢
而後信訟遂平
王知微字幾之宣城人慶歷登第僉判賀州鼔鑄
歲增課百萬遷祕書丞知當塗縣時築萬春圩調
夫甚急知微請俟農隙部使者不悦既而重之與王
安石同年安石嘗問以法度沿革知微惟言士去就
有命名器非假人物坐是不進用仕終龍川倅
劉琦字公玉宣城人博學強覽立志峻潔以都官
員外郎通判歙州召為侍御史建言自城綏州數
致羌寇宜棄之浙西開漕渠役甚小使者張大其
事以功遷官言者論其非詔琦就劾官吏人人惴
恐琦但案首謀二人而己
汪齊字子思涇人慶歷進士累遷尚書都官員外
郎時行青苗免役法齊詣朝堂力言不便王安石
曰此法便天下獨公不便爾遂出判池州
王平字裔中熙寧進士寧國以制科舉者自平始
補韜略尉邑民與寺僧争水利平曰寺所利者磑
碾耳民所資者畝澮竟子民嘗驗毆死者曰尚可
生捄之果甦其莅事精敏多類此
徐勣字元功南陵人舉進士除桂州教授王師討
交趾檄勣從軍大將郭逵逗留不進勣疏於朝逵
坐貶後判通州率民築瀕海廢堤民賴其利徽宗
立擢寳文閣待制兼侍講帝謂勣臣僚進對惟卿
鯁直朕所倚賴大觀二年知太平州入覲極論茶
鹽法為民病帝曰不見卿久今日乃聞嘉言加龍
圖閣直學士留守南京初蔡京以勣舊事藩邸曲
意事之勣不少降節京入輔勣亦終不復用
方懋德字元相南陵人宣和中為武康尉有丐者
死或以誣富人沈氏獄已具懋德辨釋之改令錢
塘時郡科磚五十萬懋德持不可立庭下屹不去
卒罷
汪汝則字方叔涇人建炎間助平方臘有功帝嘉
其能錄姓名於屛授紹興府通判歴知信衢二州
有惠政時臣僚登對論郡守人才上曰使人人如
汪汝則何患不治
陳天麟字季陵宣城人紹興進士調廣德簿歲饑
代郡將為書請部使者得粟數千斛以賑改知襄
陽募忠義軍浚古眢河尋知贛州時茶商寇贛吉
間麟預為守備民恃以安江西憲臣辛棄疾討賊
天麟給餉補軍事平棄疾奏今成功實天麟方略
也
孫楙字德操太平人紹興進士歷判池真郢三州
所至以興學節財為務入覲高宗嘗論公生明上
問何以生公曰廉生公又問何以生廉曰儉生廉
累遷知温州朱熹稱其愛立而教明古良吏也
梅成和字德修涇人紹興登第調江夏簿徒步之
官時岳飛討楊么於洞庭安撫使劉湜守鄂渚令
督軍儲掌箋表多所裨助賊平授太湖令
文㮤涇人淳熙進士累官至御史抗疏三上災異
事直指權相忤旨罷歸
林宗放字問禮宣城人淳熙進士教授通州學有
舊刊三諫集載章惇姦狀時惇孫為守欲去其版
宗放不予改知蘭溪邑號大治授廣州通判番禺
海舶例有私獻却不受致仕後自號拙軒老人
奚士達寧國人淳熙進士教授復州改知績溪簽
書淮南判官初達與同舍郎沈渙講習禮經相勉
曰曲禮母不敬大學母自欺當終身行之後能不
渝其言弟士遜累官至大理卿會韓侂胄死史彌
遠議起大獄士遜曰廷尉天下之平侂胄誠姦若
加以大逆非所敢知遂忤旨罷
汪晦之旌德人淳熙進士倅江陵郡郡有三海八
櫃恃為險固豪右據以為田晦之力復之時劵法
初變晦之乃流通泉幣又築寸金堤以捍江政績
甚偉
吳淵字道父柔勝子嘉定七年進士丞相史彌遠
許為國器欲授官辭以親在當禀命彌遠為之改
容尋辟令江東九郡有訟於使者輒請屬淵改差
浙東制置司幹辦公事居外艱累詔起復力辭曰
事親莫大於送死苟冒哀求榮他日何以事君服
闋累進右文殿脩撰適政府欲用兵中原據關守
河淵謂國家力决不能取即取之不能守丞相鄭
清之不悅未幾一如淵言差知鎮江歷江東轉運
使兩淮流民入境者四十餘萬淵撫而濟之加華
文閣直學士歴沿江制置屯田使湖南峒寇蔓入
江右袁洪大震淵命將討平之朝廷付淵以光豐
蘄黃之事創司空山等三大砦嵯峨山等二十二
小砦分立隊伍星聯棋布擢資政殿大學士封金
陵侯進爵為公寳祐五年拜參知政事卒諡敏莊
贈少師
吳潛字毅夫柔勝子淵弟嘉定十年進士第一歴
遷尚書右郎官都城火潛疏言陛下齋戒修省必
使國人孚信毋徒減膳撤樂又言與元為鄰當以
和為形以守為實以戰為應不宜輕啟兵端其後
淮師敗亡皆如潛言端平初求直言潛陳九事忤
時相罷後歴官簽書樞密院事封金陵郡侯參知
政事判慶元府條具軍民久遠計積錢百餘萬代
民輸帛前後捐逋税五百四十餘萬進封國公後
上章劾丁大全沈炎為炎所論劾責授化州團練
使循州安置卒德祐初追復原官贈少師
韓元龍宣城人為天台令以德化民邑遂大治性
純孝與弟尚書元吉相友愛俱以文學顯時人比
之坡穎
焦炳炎字濟甫太平人淳祐進士知袁州奏竄新
喻尉楊大明以雪嫠婦之冤後除右正言以言事
忤當軸作詩貽知舊云事至諫官言不得身為宰
相有何榮遂解職歸
方處和字德修旌德人調玉山丞罏戶黃姓者夜
以白金密遺其子處和麾去比歸復以斑竹杖為
贐怪其重不受刳杖果納金其中其廉介類此
章燾宣城人知蘄州寬平不擾擢提點湖南刑獄
全州將兵劫守臣為亂燾誅其首惡餘皆諭遣後
拜刑部侍郎每議獄傅以經術時推為平允
虞儔字夀老寧國人舉進士歴知績溪以廉静著
擢監察御史排擊貴近綱紀肅然累官兵部侍郎
元貢師泰字泰甫宣城人奎之子幼師吴澄在太學
時路拾遺囊亟追還之泰定四年擢第歴紹興路
推官數剖疑獄入翰林預修后妃功臣列傳除吏
部侍郎江淮兵起京師乏食詔師泰和糴浙右得
糧百萬歴戶部尚書轉漕閩海以鹽引易糧給京
師凡數十萬石
陳良弼字公輔宣城人少辟憲史有聲除嘉興路
教授以廉吏稱調上元簿坐伉直自免後以旌德
尹致仕吴師道稱其才足以濟事辨足以服人知
足以自衛衆謂其知言
明秦逵字文用宣城人洪武乙丑進士仕至工部尚
書議定輪班匠法三年為班更番輸作量地遠近
為班次候撥免其徭役工匠便之上以學校為國
儲才而士子巾服如吏胥宜更制命逵製式頒行
天下
戚遜字彦志宣城人洪武中以貢授兵部主事永
樂間歴山東參政歲饑流移載道請於朝未報輒
發粟賑之詔奬賚遷交趾布政
芮麟字志文宣城人洪武間為建寧知府歲饑民
困發粟以濟郡有上下關衛分兵戌守小人倚為
姦利商旅苦之麟疏其弊得罷為政寬簡有古循
吏風
劉希賢宣城人以掾為餘姚主簿性狷介卒於官
同僚檢其篋止俸銀五錢帕二方縣為殮其喪歸
之
丁鎡字永時南陵人永樂中以書法徵入國子監
除戶部主事出使徐州嘗便宜發倉賑饑土木之
變募義勇勤王仕終刑部右侍郎
范懋字士勉南陵人永樂間由舉人授河西令遷
隰州同知廉明不可犯百姓以包孝肅稱之為立
思廉亭
貢珊字廷甫宣城人性孝友母疾嘗糞兄病疽吮
之正統辛未進士知唐山縣覈清河官地以還民
時以佛稱入覲卒於京無以為殮唐山民奔走哭
奠争出車錢護其喪歸
王著字有輝涇縣人由貢士除浙江按察司經歴
嘗奉檄巡温州久旱禱雨輒應慈谿多虎為害竭
誠禱神比浹旬斃十三虎民遂安
吳詔相字廷臣宣城人由鄉薦知汝州不畏彊禦
州境肅清
左仲輝以字行涇縣人天順進士歴戶部郎出知
永州時新建藩府王欲闢地仲輝阻之改知彰德
藩府之擾十倍於永咸御以禮法置泉陂二所溉
田五千餘畝
張綸字大經宣城人成化進士擢御史按真定平
鄉令欲增淤田税檄報淤决不常不可遺民患遷
大理卿興襄二府争灘地連逮七十二家綸為奏
定事遂息改刑部左侍郎推治博野慶成二王獄
稱旨時武宗政柄旁落中官用事綸奏奸黨秦用
等當誅連及巨璫疏留中不下因致仕
孫昊字曰明南陵人少以文學名督學御史戴珊
稱十才子以昊為首成化丁酉鄉舉知海寧縣築
堤捍海民賴以安
王達字德孚涇縣人成化進士嘗决鳳陽河南争
田之獄又發十三年之盜銀於倉地吏民驚服遷
知武昌府斬妖僧繼曉擒妖術道士李孜省立三
等九則之法以均田役時守備太監假進貢漁獵
細民奏革之湖湘水旱相仍疏罷襄府營建以寬
民力年未五十致仕
江漢字紀南旌德人成化進士任戶部郎中西蜀
旱饑奉詔賫内帑賑之條畫周悉遷寳慶知府首
制豪猾不得借勢宗藩區别兵民禁戢流散蠧弊
盡革
徐說字以中宣城人成化進士歴南右通政嘗册
封靖江王資贐甚厚一無所取致仕歸務以忠信
先鄉里
王蓋字舜功宣城人弘治進士在諫垣多所彈劾
時禁軍横甚至侵掠官物蓋請治如法上命榜刻
東安門自是少戢
陳孜南陵人弘治鄉薦任霸州同知清覈宣遼二
鎮屯田有能聲陞寧羌知州時川蜀流賊起郡邑
殘毀惟寧羌獲全
邵道宗字師魯太平人弘治舉人任樂陵知縣立
保甲保馬法縣境以寧世宗南巡供億糗糧民不
病擾調郯城修築沂河馬耳灣諸堤先是馬耳灣
下有神蛟據之屢築屢圯乃備牲祭告忽風霧中
有物飛騰而去功遂成沂州鑛廢盜賊繼起率土
兵平之
蕭瑞涇縣人正德進士授靖安知縣時奉新華林
賊起以有備不敢犯擢御史劾兵部尚書王瓊廷
論韙之
吴大本字性夫宣城人正德進士知進賢縣有儀
賓李貴怙勢殺人論治之擢河南道御史疏論閣
臣張璁不職出為廣東僉事决疑獄活趙集等二
十三人
劉贊字誠夫宣城人正德鄉薦知肥城蝗不入境
移判成都行之日民悲啼勒石道傍云劉侯與赤
子泣别處
趙象字惟賢太平人正德問以貢知慶雲縣擢桂
陽州清節甚著嘗曰秩俸外錙銖皆是賕私人服
為格言
張本宣城人正德時為開封推官正直方嚴動必
循法歸家無餘貲鄉人重之
汪堅字子固旌德人正德進士為刑部郎中按郭
勛恃勢恣横諸不法狀輦轂肅然歴任河南參政
致仕歸田産不加益焉
姚本旌德人嘉靖舉人知汾州與總制曾銑計復
河套忤執政改知獨山州土賊蹂躪本畫策守禦
咸中機宜
徐元氣字汝和宣城人嘉靖進士由刑部員外出
守成都出枉獄四十八人築灌縣石堰歴遷雲南
右布政會土官岳鳳亂條上𠞰撫策躬督芻餉事
平遷山東左布政東省巨室優免溢額民苦賠累
元氣悉清覈之仕終通政使
徐元太元氣弟嘉靖進士為吏部主事分校禮闈
時張居正怙勢其子弟就試主司相戒勿遺元太
摘其紕繆置之弗錄左遷山東參政居正疾巡撫
藩臬禱於岱元太獨不往幾中危法會居正沒遷
順天府尹時蜀中賊黨擁衆入平裔堡西南大震
命元太巡撫四川太至指授方略破砦三十五斬
首二千餘級賊惶怖乞降遂築城黃沙壩以控扼
諸羌明年建越馬湖等復大逞元太悉討平之以
功進兵部右侍郎陞南刑部尚書乞歸
沈寵字思畏宣城人嘉靖鄉薦授行唐知縣民不
諳織絍寵為造機杼教之御史按部至寵厨傳省
約澣已所用帷帳以進御史賢之擢御史遷湖廣
兵備平九隆灣劇賊鄭翦等遷廣西參議歸里嘗
主講席稱古林先生
梅守德字純甫宣城人嘉靖進士授台州推官台
臨海強族多闌出中國貨姦民互市鈎致倭寇守
德按治之乃安擢吏科給事中時輔臣嚴嵩威虐
朝士周怡楊爵劉魁以忤繫詔獄守德作三君詠
寄之府尹胡奎因嵩戚驟遷力疏其貪狀方士徐
可成與嵩比以禱祀為太常卿又屢疏駁之嵩銜
之時兩浙倭熾命出知紹興府守德繕城蒐卒均
田核税民稱便尋督山東學政世宗令陶仲文祈
年泰山陶怙寵千請斥之弗為禮遷雲南參政以
母老不赴歸建書院講學世稱宛溪先生
徐楠字任之宣城人嘉靖舉人知耒陽縣振興文
學同知撫州躬負畚鍤築千金坡撫人為建祠坡
上繼攝郡事有御史居家不法楠按治之為其所
嗾免歸子鴻起領萬歷鄉薦歴遷衡州知府耒故
衡屬也郡人祠祀之題曰父子濟美
孫濬字宗禹宣城人嘉靖進士由永豐令入為給
事奏論趙文華希相臣嚴嵩意上怒調孝感丞歴
知平陽府
唐汝迪字吉甫宣城人嘉靖進士任司勲郎以忤
嚴世蕃出知雷州雷濱海倭一夕突至急登陴授
兵城賴以保擢河南治河副使河决崔家口有議
開復舊河者上書言不便状議乃寢
殷登瀛字子登宣城人嘉靖進士知海寧縣期月
宿逋盡清案無停牘擢戶曹𣙜關作浴心亭以自
況仕終金華府所至有清譽
趙睿字若思涇縣人嘉靖進士擢御史屬巡視十
庫適庫璫報車駕幸西土門觀獅子請暫避睿正
色曰臣備員執法職在補過拾遺主上来正宜班
侍何避為璫惶恐馳奏上即歛轡徐還其見憚如
此
屠羲英字淳卿寧國人嘉靖進士授戶部主事歴
陞南祭酒訓飭有條張居正禁講學英曰官可一
日便棄學不可一日不講會講不輟居正奪情卿
貳連牘保留英曰朝廷可無居正居正不可無母
擲筆不署秩滿當遷上曰屠羲英不愧士楷當令
久掌成均御書春風化雨蔚為人宗八字賜之
汪泓旌德人嘉靖舉人知阜城縣郡募軍派阜城
買馬二百匹泓力争得免尋守薊州薊鎮冒虚餉
十餘萬泓按册稽實士馬飽騰陞屯田都水員外
郎築中州齧堤漕艘以濟晉南安守乞歸
周希旦字汝魯旌德人嘉靖進士由推官擢御史
首疏崇正學養聖躬時新鄭恃宫僚舊恩當國專
恣希旦論之轉應天府丞時苦旱疫希旦兩疏請
賑得發金二萬賑之
周怡字順之太平人嘉靖進士授順德推官肅宗
南狩道出順德徵發萬計並賴怡指畫減費十之
三擢吏科給事中時相臣嚴嵩翟鑾冢宰許讚積
有隙怡謂大臣各持意見非國之福言甚剴切詔
廷杖下錦衣獄尋因箕仙言釋之閱月復被逮二
殿災又釋之怡方介峻潔累躓彌堅海内薦紳望
之如祥麟威鳳後遷太常少卿卒諡恭節
崔涯字若濟太平人學術純正嘉靖中進士擢御
史糾劾不避權貴上目為真御史視鹺河東歲大
祲疏發鹽課數十萬以賑之繼按福建糾一墨吏
聞風去者七人陳山海十二策悉中利弊亢旱親
禱霖雨周渥時謠為御史雨尋以劾冢宰汪鋐忤
旨被斥
許汝驥字德卿寧國人嘉靖進士仕戶部郎中值
畿輔大饑請發太倉出賑轉職方相臣嚴嵩私仇
鸞欲越次敘功堅執不可奉勅監視薊鎮軍實單
車詣薊按區核實無所隠冒鎮帥張承勛恃援作
勢驥卻其重餽尋極言其貪黷不法狀並劾督撫
諸臣不任節制上為動容仕終河南副使生平檢
身窒欲常若不及書座右曰居處常嚴帝鑒行藏
可對人言子成器仕至辰沅兵備
周懌字信之太平人少師鄒守益究心理學以嘉
靖歲薦授易州同知視事勤敏設釡甑於廳事外
訟者晨炊竟即剖决發歸嘗出一冤獄其人德之
刲豕以饋中實以金懌叱遣之
焦煜字伯升太平人嘉靖進士歴遷浙江按察僉
事所部多白役肆虐煜盡加裁抑一日偕僚佐出
有瞽婦赴愬大呼孰為焦青天者同官有愧色海
寧鹽池瀕海患潮檄守令築石堤七百餘丈立陡
門四以時瀦洩至今賴之
徐大任字重夫宣城人隆慶進士授工部主事歲
汰水衡冗費數十萬緡𣙜税真州力免宣船回空
遞役之苦歴官中外皆以廉稱神宗謂其清節為
天下第一
詹沂字浴之宣城人隆慶進士授新建知縣擢給
事中宰臣張居正奪情議起南省臣具疏乞留沂
獨不署名歴陞左副都御史會勘妖書獄力止株
連咸寧令滿朝薦以事忤璫被收沂固請得釋楚
藩之變陳善後事宜凡親王違制撫按皆得以白
簡從事乞增入勅内從之嘗值除夕上謂左右曰
此時廷臣受外覲官書帕開宴打閙惟副都詹沂
清寂可念累疏乞歸不可遂解組出國門候命上
優許之明大臣挂冠自沂始
郭忠信字希曾與兄忠貞並寧國諸生從羅汝芳
講學耿恭簡督學南畿求實學篤行之士合十四
郡得十一人忠信兄弟與焉隆慶三年用恩貢判
辰州忤時相謫婺源教諭以八條造士人稱梅井
先生
蕭彦字思學涇縣人隆慶進士擢禮科給事中歴
戶垣疏凡數十上無不關切時政又言察吏不宜
以催科為殿最有司憚考成必重以敲扑民力不
勝流亡隨之寬一分民受一分之賜上納其言轉
都御史撫貴州鄖陽總督兩廣晉戶部侍郎卒諡
定肅歴官二十餘年立朝多讜言其在黔則破擒
巨逆平其砦在滇則靖亂兵折驕帥杜暹羅之請
四任開府恩威並著弟雍仕廣東按察司宦績亞
於彦而學過之時稱二蕭
許夢熊南陵人隆慶進士知福清縣縣經倭亂夢
熊恤民惠商築堡興學士民尸祝焉時葉向高以
童子被試一見許為宰相器又識林茂槐李多見
後皆登顯仕時號人倫冰鑒終南兵部主事
貢靖國宣城人萬歷進士授刑部主事時張居正
相欲周内其所憾者令其子以通家刺投謁且以
銓地餌之靖國還其刺曰誤耳原無世誼也力争
之事得白有大猾當坐賄御史匿不為理靖國復
力争之尚書前卒抵法秩滿陞福建泉州府拊循
有法七邑大治再陞浙江鹽運使會場官作姦為
鹺院所庇遂投劾歸囊槖蕭然嘯咏不輟
趙健字行吾涇縣人萬歷進士由刑曹知辰州教
民紡績政清刑措歴貴州布政時苖播相繼竊發
撫御有方羣醜賓服終南太僕卿
張守道字岸先宣城人萬歷進士授戶部主事視
南徐倉會中使採木過徐役民助輓甚困守道為
捐倉羡以代徭任武選員外朔望必禮楊忠愍祠
魏閹方熾守道毅然乞南得南太常後轉工部侍
郎卒守道性孝友嘗破産以急兄難母卒廬墓三
年虎繞其墓不去
蔡逢時字應期宣城人萬歷進士知海鹽縣履畝
均徭築海塘禦潮患遷祠部郎議藩封禄制著為
令為温處兵備斬倭七十餘級轉河南參政築沁
堤戢禹州巨盜仕終四川布政卒後有海鹽人十
餘輩来哭墓下去
麻溶字明之宣城人萬歷進士歴吏部郎時私謁
干政溶抗疏言政府侵銓臣之權臺省伺政府之
意銓法日壊坐是出為冀南參政稍遷河南右布
政卒
梅守相字台甫宣城人萬歷進士授工部主事𣙜
夏鎮陳泇河利運状遷郎中董其役身歴塗潦冒
艱險閱九載績成以二百六十里之泇避黃河險
三百三十里仕終按察使弟守極萬歷鄉薦知安
吉州疏濬水道因名梅溪終南戶部員外守峻進
士為吏部郎徧諸司疏壅滯清流品仕至陜西參
政守和進士由禮部督學河南嚴抑奔競歴陞廣
西參政
葉煒字文光宣城人萬歷進士為餘姚令歴河間
守餘姚有汝氿牟山諸湖及海壖地為豪家所侵
煒清復之並作堤堰民得免旱澇憂任丘有殺人
者倚叔中貴冀緩死竟論抵罪遷紹寧兵備致仕
徐夢麟字惟仁宣城人萬歷進士知河南府改登
州屬吏有忤璫者懼不免力為直之仕至南太僕
少卿嘗自咏曰平生宦况猶江水日對青山夜讀
書
徐汝正宣城人萬歷舉人除西鄉知縣時瑞藩封
漢中道西鄉驅民夫牽挽不勝驛騷汝正操小艇
懷牋謁王為民請命風作舟溺求屍三日始得之
邑民環哭立祠祀焉
徐騰芳字雲卿宣城人萬歷進士歷遷九江同知
桑落洲崩潰蘆課無出議請崩者蠲荒者減州民
德之遷知真定陞易州兵備擒賊黨于弘志等破
其衆六千人終陜西參政
高維岳字君翰宣城人文學優長領萬歷鄉薦仕
雷州推官尋署瓊州會礦徒竊發鈎倭入寇維岳
伏兵擊破之轉鞏昌郡丞督餉臨洮招番人置近
甸邊賴以安遷興國知州興國故苦柯潭二賊維岳
至郡立擒其魁當事忌其功投劾歸
梅鵾祚字仲舉宣城人萬歷進士由庶常改御史
會鄭貴妃有寵受封時王恭妃生皇太子三年而
封不與鵾祚請進王妃以定國本朝論韙之都御
史海瑞謂臣工貪墨當用國初重刑鵾祚力諫得
寢又疏言錦衣衛多中官私人語少侵上上怒曰
鵾祚少不諳事姑罰俸尋出按西粤卒於道
戴新字浴日南陵人萬歷進士由工曹知寧波府
櫛剔諸弊吏皆憚其嚴正郡瀕海數苦倭寇新造
船治械防禦甚周終湖廣武漢道
仙克謹字仲恒寧國人萬歷進士知隆平縣時苦
旱捐俸給民穿井七百有二十民立石識之曰仙
井尋調建安會水患多漂溺築隄建橋民困以濟
轉山西兵備邊事孔棘克謹指揮防禦敵五載不
犯境特陞山西巡撫
梅綿祚字公衍宣城人萬歷鄉薦歴遷戶曹密雲
兵乏餉力言於主計者通他儲以濟軍得無譁知
柳州撫猺獞多惠績
顔文選字巽之宣城人萬歷進士知江夏縣擢給
事中在諫垣十一月疏十三上其請建國儲疏尤
激切以敢言外謫後追贈光禄少卿
劉有源南陵人萬歷進士將之官出已分田給伯
仲曰我幸沾薄禄此産可共也為御史有用人措
餉二疏言甚切至嘗收治東城大猾中貴為解不
聽時稱其執法仕至江西按察使
葉永盛字子木涇縣人萬歷進士擢御史巡鹽浙
直中使劉成来𣙜税商竈震懾盛奏之疏詞剴切
上悟不直奄巡按江西奄寺黨連武弁有獻店設
𣙜之議盛抗疏請斬宵人議遂罷居御史九載疏
數十上直聲震中外累陞太僕寺卿永盛少孤里
人侵其地既貴而歸之永盛曰孤而見奪貴而歸
之吾不為也若自今無侮孤寡可矣鄉人有坐仇
陷大辟者奉數百金乞援盛麾之去而陰為營救
得脱
趙士登字應庸涇縣人萬歷進士知黃岡縣時行
清丈法登經界畫一豪強憚之吏舍夜火延及囹
圄諸囚蒲伏庭下曰吾屬罪應死不敢逋逃為明
府憂擢御史廷議以河決請加賦登力持不可仕
終南吏部侍郎
吴尚默字元垣涇縣人萬歷進士知義烏縣擢御
史出按蜀奢崇明作亂會督撫合謀翦滅之尋按
粤東控扼海寇得以無事崇禎時以疏救錢龍錫
謫守承天時流寇大擾檄練鄉兵三千以備守禦
築堤數十里溉屯田勤勞九載量移武昌陞本省
右布政卒
趙士際字維行涇縣人少強學嘗以磚為警枕領
萬歷鄉薦知洛容縣尋調宣化創建城池擢知羅
定州州初歸版規畫拊循民皆悦服子不盈行誼
敦睦喜讀周邵書
蕭良幹字以寧涇縣人弱冠慕王文成良知之學
成進士授戶部主事𣙜税崇文河西斥羨金不取
遷紹興知府修三江牐築海塘復稽山書院歷陞
陜西左布政裁抑礦税二璫歸里復割腴田二百
餘畝為義田以贍族
黃一騰字仲昇寧國人萬歷進士知完縣多盜騰
舉行保甲講律令兩月俗大革調知南昌有虚丁
虚米為民累騰力為清覈時税璫潘相勢甚驕横
至縶辱宗室騰數其過使引謝潘怒撼以危言騰
蔑如也省親歸讀書瞿硎故址自號問瞿以見
志
張星字文宿宣城人以貢知館陶置倉備賑擢河
間同知調天津減衛軍丁錢定為例以不肯伏謁
中使免歸
汪若極字子無旌德人泓之子萬歷進士知浙江
仁和縣仁省會之地催科甚煩若極設易知單法
悉汰羨餘民輸將恐後其平反疑獄雖成案多得
開釋屢觸直指怒弗顧也陞福建道御史甫入臺
即疏上六事其止内操一條觸璫忌出按粤西會
有旨責成撫按措銀一十五萬部檄如雨若極䟽
入得免餉十萬民力以紓仕終太僕少卿
崔師訓字惟承太平人萬歷進士任戶部主事監
税易州清介自持仕至福建參政
郭建邦字爾立旌德人天啟進士仕行人值魏璫
煽虐告歸璫敗乃起擢兵科給事歷遷通政適戶
部以兵餉孔亟檄加山税建邦力言得免遷太僕
卿捐俸買馬佐軍陞順天府尹又捐俸助修城河
仕至工部侍郎
鍾震陽字百里宣城人崇禎癸未進士知山陰縣
築塘捍海部民為之立碑
徐律時字乾若宣城人崇禎庚辰進士知膠州清
介自勵時土寇訌發親率州人防禦民得安堵
劉維仁字孔安宣城人崇禎甲戌進士歷知錢塘
鉛山魏縣潔已愛民遇亂歸絶意仕進日午不炊
晏然高臥
項如皋字孟凱太平人崇禎丙子舉人特授刑部
主事時黃道周忤旨皋撰疏救人皆為咋舌皋曰
聖怒不測自當之疏上得釋卒於官
國朝孫襄字惠可宣城縣人明季進士順治元年授刑
科給事中時諸司決獄以意輕重襄請議定律令
使内外曉然於畫一之制明年遷吏垣請定計典
勵官守前後疏多嘉納嘗請免寧郡貢黃連郡人
賴之
胡尚衡字階平涇縣人幼穎異順治壬辰進士以工
曹司𣙜務尋擢兩浙提學識拔多名士仕終荆南道
張鳳徵字威鳳宣城人以拔貢授陵水知縣始至
裁里甲集流移三十九峒悉聽約束復構學宫於
兵燹之餘以卓異徵會卒
秦才管字尾仙南陵人與兄仁管同登順治壬辰
進士官戶部郎中司𣙜蕪湖力省苛稅便賈舶陞
陜西提學慎簡寒畯會聞父母喪號慟而卒諸僚
斂金歸其匶
洪啟槐字庭植寧國人順治間進士授南江知縣
南江荒殘槐招流亡平徭役民間以軍需故鬻子
女啓槐捐俸贖之歷仕至貴州提學
汪觀字顒若宣城人順治乙未進士知湘鄉縣下
車即申復廢站蘇驛困興絃誦賑饑民未幾以母
艱哀毁卒
施閏章字尚白號愚山宣城人博綜書籍善詩古
文詞順治己丑進士為刑部員外讞決明敏督學
山左有冰鍳之譽轉湖西道參議湖西故荒瘠多
盜閏章撫綏有方袁臨間稱之為施佛子康熙己
未以博學宏詞薦改授翰林侍講纂修明史以勞
瘁卒閏章性仁孝事季父譽如父廣置義田以贍
宗戚篤窮交勵後學人咸奉為楷模
鍾無瑕字缺如宣城人順治間以拔貢知汜水縣
縣里賦不均無瑕以熟地六分荒地四分為一里
併強弱而均之賦乃平補富川縣縣多盜無瑕誘
致其豪斃於獄境始寧力除賦羨並完前令積逋
邑稱治陞知光州卒
阮士鵬號巖山宣城人順治中舉人知海豐縣時
海寇歲逼瀕海者皆内徙士鵬晝夜勞瘁葺屋居
給牛種民甚賴之碣石衛蘇利之變士鵬詗得其
狀密白幕府得豫為備及大師進討芻粟供億一
以整暇應之賊平量移許州治績甚著
梅欽宣城人順治間知崖州時用兵後井邑蕭條
欽勞来拊循流民襁負来歸康熙元年請豁荒米
及軍屯米二千石有奇在任七年多惠政沒於官
洪啟權字玉衡寧國人順治間進士授安福令清
宿逋絶賄賂時山民為亂殺前令上官發卒𠞰之
啟權單騎往縛其首餘黨悉安以清直不容於大
吏歸家後薪米不給日持一卷書吟咏大櫟間自
號櫟園子
阮爾詢字于岳康熙壬戍進士由翰林為御史屢
有建白仕終工部右侍郎先是寧郡輸賦者率為
吏胥中飽民苦無所據以自直爾詢白當事行三
連串法至今便之
梅鋗字爾熾宣城人康熙丁未進士知太平縣多
惠政歴仕御史中丞巡撫福建
聖祖親書攄誠信三字賜之鋗入關從行不過十人嘗疏
請積穀備賑未久遇歲饑便宜平糶以濟之仕至
左都御史致仕歸
劉楷字子端南陵人少孤鞠於母趙登康熙乙未
進士授中書舍人典福建試得人稱盛丙午考選
御試擢置第一歴刑戶二科給事中疏論督撫保舉學臣
及河工保題官員之弊又請杜師巫邪術禁小說
淫詞指陳深切
聖祖嘉納施行又密具相臣柄政冒死糾參一疏疏上如
奏罷斥輦下肅然累官光祿卿致仕歸杜門著述
捐置義田以贍族人陵邑人文日盛白諸當道(闕)
學為大學邑人士德之子應熙仕為夀陽
知縣亦以孝友知名
方仲字佐平南陵人康熙己未進士由翰林為戶
部郎出知登州潔已率屬嘗以旱蝗禱於蜡社蝗
盡赴東海死後徙汀州知府箐峒皆服其德化郡
地蛟發山水高十餘丈民哭聲震遠邇伸齧指血
疏告城隍神水立退會移疾歸送者至二百里猶
不忍别子士珣有文名雍正癸夘舉人
孫斌字淑獻南陵人以武進士為福寧州遊擊康
熙甲寅耿逆反以書招之斌斬其使密報督撫耿
逆怒拘之興化賊平奉
旨優叙遷䕫關副將繼母歿求解任許之武臣丁憂自斌始
池州府
宋樊若水字叔清貴池人舉南唐進士不第謀歸宋
獻平江南策請造浮梁濟師太祖從之步兵渡江
如履平地既克池州即以若水領州事擊敗三砦
之據險未服者歴遷右諫議大夫太宗命改名知
古採其議廢江南鐵錢為農器給流民之歸版籍
者仍鑄銅錢以便民用出為成都轉運使改河北
卒
夏中正貴池人嘗仕南唐及入宋知貴池縣以鄉
黨非威刑所宜施每聽訟輒隨其曲直諭之人咸
悦服自相戒飭無有犯者擢職方員外郎告歸卒
孫噩舉才識兼茂科知長洲縣以直罷文彥博奏
復其官
胡舜元字叔才銅陵人舉嘉祐四年進士歴德興
鄭二縣令遷著作郎少與王安石友善及安石執
政行新法舜元以書規之有懷利事君貪利害民
語遂乞致仕孫棣舉進士官兵部郎中
李植字公立建德人登進士第歴官湖北轉運判
官入為尚書度支郎孤忠自信不屑依阿取容坐
元祐黨擯不用
檀固字以忠建德人登熙寧三年進士第紹聖間
官尚書時悉改元祐之政固上書極言朝廷罷吕
大防蘇軾范純仁用章惇曾布蔡卞去三賢而進
三凶此天下治亂之由也書奏免官及蔡京為相
遂不復進用
張漣字伯器貴池人以能理繁劇稱初令數大邑
歴守鳳翔以事忤蔡京徵至京卒
鍾鏜字德振銅陵人登元祐六年進士第授旌德
主簿歷知汀州入仕五十餘年所在以廉惠著
稱
檀宗益建德人哲宗時詔諸州行三舍法取士宗
益備陳考校升選之制從之授國子學錄子倬登
大觀三年進士第歴官徽猷閣待制
湯允恭貴池人登宣和六年進士第通判常州常
素難治允恭以訓誡先之俗漸以化適鄰州有叛
兵及境親往其營諭以禍福寇即解去州城獲全
遷刑部員外郎能平政寬獄擢殿中侍御史紹興
間官至侍郎
湯巖起貴池人登乾道六年進士第知營道縣以
廉稱嘗自勖曰清而死豈不愈於濁而生耶秩滿
歸以薦起判徽州尋又奉祠歸里
葉楠字元質貴池人登乾道中進士第為鄱陽尉
值歲潦楠力請蠲租賑之後令績溪多惠政邑人
歌之曰前有蘇黃門後有葉令君蘇黃門蘇轍也
因重楠故以轍比之所著有知非集
程九萬字鵬飛青陽人登淳熙二年進士第初知
武康縣以政績卓越内擢歴司農簿太府丞奉使
兩淮改鑄鐵錢具有規畫出知和州擢華文閣待
制襄陽安撫使封青陽縣開國公著有九華詩百
篇子松舉進士歴官同知樞密院事
鄭舜臣建德人紹定中江西寇猖獗趙范知池州
聞舜臣賢牒充民兵副將防守江淮又嘗董軍饋
輸財助用為朝命所褒
阮麟翁字祥翁銅陵人登景定三年進士第初授
京山尉歴建德路總管任封疆修耕戰以功名終
明徐謙青陽人洪武中以貢授臨江府推官遷戶部
郎中督漕運於濟淮甚著勞績特擢太僕寺少卿
潘伯庸銅陵人洪武中由貢選授御史言事侃直
不避權要歷河南廣東山西按察使並著清節
陳敬宗貴池人洪武乙丑進士授刑部給事中永
樂初論時政謫鄞縣丞後以直諫死
佘可才字國器銅陵人永樂癸未舉人官襄陽訓
導詣闕請試繁劇留試事工部復奏官不必備得
人為本成祖嘉納之以薦擢吏部主事扈從北征
至興河奏事稱旨凱旋預褒賞歴郎中署堂事清
選法革吏弊遷南通政司左通政
鄭景曜字拱南建德人永樂甲申進士授御史蹇
諤盡職出按山東再按遼東有元時故吏儲欽巫
愷等為奸利有司不敢問景曜捕治之擢貴州參
政命偕巡撫廉察官吏吏治肅清湖廣筸子坪苗
亂奉勅監軍進𠞰苗平俾久任後以年老乞休致
柯進字啟暉建德人父彦斌洪武中以薦歴臨安
令有善政暹領永樂乙酉鄉薦預修永樂大典擢
戶科給事中以直言謫官仁宗即位署永新吉水
二縣皆大治楊士奇等交薦之特擢浙江按察使
暹初以建言著聲浙人多憚其威名及至持法平
允不尚苛察所部皆畏懷之丁艱歸復起滇皋佐
靖遠伯王驥平土酋思機發之亂致仕歸里子薰
由貢令霑化安鄉二縣亦有廉平之稱
江得東流人永樂中由貢選授御史以剛直稱遷
按察司僉事
檀凱字伯和建德人永樂壬辰進士時新定貴州
選有才能者往官其地凱預選為思州府通判至
官為孚恩信陳禮義適諸苗寨互相攻擾凱加意
撫輯得不擾境滿九載當遷思民詣闕請留宣宗
初即位方銳意綏遠特加凱正五品俸命還任後
擢應天府治中思民涕泣攀送遷府丞致仕
吳賜貴池人永樂壬辰進士歴河南按察司僉事
以敢言改御史抗疏忤旨下獄卒
江通建德人永樂中以貢授鞏縣令招集流民俾
復故業河南旱飛蝗遍他縣不入鞏境郡守異之
調通捕蝗孟津通往齋沐禱於神蝗悉去事聞於
朝加俸一級命久任滿九載以老乞歸邑民立祠
祀之
胡本惠字益之銅陵人永樂庚子舉人授戶部主
事歴員外郎出知南昌府有善政遷陜西參政累
擢右副都御史巡撫遼東莅軍持重邊境以寧俄
召入為左副都御史致仕歸本惠有德量時稱長
者
舒仲誠貴池人以貢授東光訓導遷萬載令政尚
嚴明招徕逋竄擢御史成祖北征仁宗以皇太子
監國仲誠言事嘗忤睿旨出為湖廣副使卒
檀觀東流人宣德中以貢授永州令以廉静治三
載當遷民歌曰食惟檀衣惟檀檀公去我飢寒詣
闕請留又三載當遷民復乞留滿九載以治行最
擢雲南按察司僉事不赴歸囊止一石人號之曰
清白石云
孫仁字世榮貴池人景泰辛未進士授戶部主事
督畿内糧儲監通倉盡釐夙弊出知西安府大兵
討固原叛羌仁有轉餉功遷陜西參政鑿涇陽洪
口堰引水溉田永為民利累擢右副都御史巡撫
四川平松潘黑虎砦賊及茂州巴豬等砦蠻相地
險要設立州縣以控制之入為戶部侍郎乞致仕
歸
陳孟晟青陽人景泰甲戌進士授評事累遷雲南
按察司僉事居官廉慎自勵理獄多平
章廷珪銅陵人天順己夘舉人授興國令清惠得
民心秩滿輒請留任至九載遷武昌同知邑民追
思立祠祀之
張廷瑞貴池人天順壬午舉人授龍泉令治邑如
理家政纖悉畢舉生民樂業擢御史清理屯田盡
革中璫侵占之弊軍屯感德屢條奏時政有聲憲
臺
陳輊青陽人天順甲申進士授南刑部主事折獄
平允歴福建按察司僉事備兵漳州有宿寇據山
谷時出劫掠輊以兵深入殱其根株而身犯瘴毒
卒於軍事聞給𫝊歸其櫬遺槖惟圖書數卷
吳必顯字德純石埭人成化丁未進士授泰和令
以勤莅官案無留牘邑有權貴數輩素恣横憚必
顯悉歛跡屢遷岳州守
張輝字藴之石埭人弘治庚戌進士授南禮部主
事以言事謫光州同知累擢福建僉事復以介直
忤劉瑾勒令休致瑾敗廷臣交薦以老不出為晉
一階予誥命
周冕字尚文貴池人弘治庚戌進士授南戶部主
事遷員外郎監税鳳陽一清積弊又奉命至江西
督理糧儲得實糧四十萬石以濟邊餉詔旌之
李嘉祥字時鳳貴池人弘治丙辰進士授北直開
州知州剔奸祛弊動中機宜吏民畏服州城北舊
有淫祠拜謁最盛嘉祥至立毀之巫風遂絶擢南
戶部員外郎督賦蘇州卒性慷慨喜論事嘗具疏
語侵權宦人尤壮之
桂鏊字用之貴池人弘治戊午舉人正德中授廣
信府同知時宸濠蓄逆謀陰結山中三巨寇鏊廣
設方略以次𠞰平之嘉靖初補柳州府同知從總
督王守仁平思州斷藤峽以功擢知思恩府興文
講武民猺帖服後致仕歸郡人祠祀守仁奉鏊配
焉
許潛貴池人弘治己未進士授行人選御史剛直
不阿嘗監内庫中貴憚之
汪珊字德聲貴池人正德辛未進士授御史嘉靖
初論新政十事及請開言路疏時皆服其敢言出
為河南副使累擢右副都御史巡撫湖廣復以言
事落職會貴州都勻苖亂廷推起珊往平之召為
南大理卿終戶部侍郎珊清介自持卒之日囊無
遺貲
李崧祥貴池人正德甲戌進士授戶部主事歴山
西按察司副使備兵潞安遷河南布政司參政將
行適上黨青羊山賊作亂撫按以崧祥有辦賊才
特留總四道兵入山𠞰賊賊平議析壺關等縣地
置平順縣以扼山之要害得旨允行累遷四川布
政使時世廟多營建蜀民困採木之役崧祥入覲
抗疏止之因忤用事者致仕歸值歲饑即解束帶
鎔金購穀徧賑鄉人
柯相字元卿貴池人正德丁丑進士授永新令宸
濠反巡撫王守仁與吉安知府伍文定從上流舉
兵討賊相亦集其邑兵從而身自居守濠平守仁
欲敘相功辭不受歴吏科給事中劾去官邪數十
人累擢右副都御史巡撫陜西築皋蘭邊牆三百
里墩臺相望邊警以絶改撫河南又遷督兩廣不
赴歸孫之来以理學著
柯燾字光庭建德人正德己夘舉人歴臨江南昌
二府推官折獄俱稱平擢南戶部員外郎𣙜揚州
關税關截城外漕河舟過無一漏者燾至割河三
分之一作便民橋俾小舟徑渡貸其征其巨艦之
税符額而止不取餘秩滿歸載麥數舟而已又值
歲饑蠲賑鄉人全活甚衆孫鑑由舉人授沂州知
州革規例除耗羡亦以廉名
章允賢青陽人嘉靖己丑進士知貴溪成安二縣
歴禮科都給事中疏論武定侯郭勛及都御史胡
守中不法皆寘重典在廷憚之著有諫議集
柯喬字遷之青陽人嘉靖己丑進士官御史出為
湖廣僉事時駐節沔陽築江隄數百里立㕓市造
浮橋興學校雪冤獄以艱歸補福建僉事備兵海
上與浙撫朱紈協力𠞰倭嚴販海之禁因為忌者
所中罷歸
章時鸞青陽人嘉靖甲午舉人授鄒縣令鄒固劇
邑又土荒民逃時鸞勤勞撫字招集流亡勸之耕
織而邑為樂土遷兖州同知治河有功舉卓異擢
保定知府歴河南按察司副使督築黃河南隄舟
居經年中濕乞休歸卒
徐紳建德人嘉靖辛丑進士授蘭谿令以最擢御
史巡視畿内屯馬以昌平州地衝民困請永停寄
養馬匹疏劾大璫論銓曹積弊語多剴切遷尚寳
司卿累官順天巡撫初容城楊繼盛以直諫繫刑
部獄紳巡按保定特置産䘏其家人尤多其義
畢鏘字廷嗚石埭人嘉靖甲辰進士授刑部主事
敭歴中外四十餘年政績炳著累官南戶部尚書
陳時政忤近倖乃引年乞歸加太子少保九十三
卒諡恭介
李一元字調卿建德人嘉靖丁未進士授開州知
州遷南部郎累官兵部侍郎江西巡撫所歴皆著
勞績而廉潔自持一介不苟時海内有四君子之
號推一元為清君子弟一中舉進士歴延平開封
推官亦有清名終河南副使
施堯臣青陽人嘉靖庚戌進士授蕭山令時浙有
倭警蕭山故無城堯臣為創築之城甫完而寇大
至邑賴以不陷廉能為一時最擢吏部主事累官
順天府尹
曹汝良字惟遂貴池人嘉靖壬子舉人授漢川令
均徭役定科條興利革弊期年邑大治尋乞歸又
同邑柯一鳳由舉人令通山亦以寬惠得民心
施篤臣青陽人嘉靖丙辰進士授工部主事歴員
外郎出為湖廣僉事累官順天府尹卒於官生平
建白奏記萬言立就而根本經術練達時宜朝士
咸服其才敏
佘敬中銅陵人嘉靖己未進士授武昌府推官屢
决疑獄景藩初就封奄䜿恣横於道每以法裁抑
擢吏部稽勲主事歴文選郎中所推用皆一時正
士高拱當國嗛敬中素為徐階所重出為廣西參
政遷廣東按察使罷歸
陳應期青陽人嘉靖中以貢授永寧知州為政廉
恕民信服之鄰州猺有相賊殺者奉檄馳諭皆即
解散凱口賊作亂督運六衛軍餉尤著勞績委清
各衛屯田盡却例金薦章屢上後乞終養歸
湯希閔字孝之銅陵人嘉靖乙丑進士授開州知
州繕城隍清徭役葺學校勤耕息訟時民困印馬
之累力請除之有權貴居鄉武斷為害按法治之
不少貸人稱其毅擢南戶部郎
柯一鵬字汝程都御史相子嘉靖中以貢知蘆山
縣蘆山苗多民少叛服不常前令鮮終任者一鵬
撫綏備至苗民畏懷以勞卒官
孫楠字木所青陽人嘉靖中以貢授廣昌縣丞有
風力嘗驅猛虎擒巨憝禱雨立應邑人為著三異
錄頌之遷興安令縣新設諸政未舉楠修武備興
學校勸民耕墾盜賊屏迹境内大治
金天民東流人嘉靖中以貢授蒲臺令居官清介
均田平役訓士課農以忤上官罷歸後邑人追思
特至其家繪其像以去
羅賜祥字應敬青陽人隆慶庚午舉人授掖縣教
諭歴遷兵部武庫郎中力清耗蠧出為湖廣按察
司副使分守湖北湖北苗民雜處俗悍而用侈賜
祥以簡重馭之衆皆讋服
王應乾字懷惺東流人隆慶辛未進士授中書舍
人擢御史以忤輔臣外轉湖廣僉事平洞蠻有功
累遷湖廣布政所莅皆著清惠
佘毅中字子執銅陵人萬歷甲戌進士授工部主
事治泉南旺為通月河治汶築洸濟以裨運道會
黃淮失故道漕河中阻勢逼泗陵毅中署郎中駐
中河理徐邳一路塞崔鎮決口築堤一萬二千丈
有奇總河尚書潘季馴奏其功實授郎中以瘁卒
官贈太僕寺卿
吳文梓青陽人萬歷丁丑進士授太常寺博士歴
兵科都給事中時倭寇方張在廷議封貢以欵之
文梓獨持不可未幾奏捷獻俘特蒙褒賞後以言
事忤旨謫從善典史天啟初褒錄先朝建言被斥
者贈文梓太常寺少卿著有諫垣草
李可芳貴池人萬歷戊子舉人授鄖陽推官以敏
練稱遷簡州知州襄陽同知俱有善政其在鄖陽
嘗擕池州稬種自給至今人傳為李公黏云
王一貞字柱明青陽人萬歷乙未進士授鄒縣令
勸課農桑設官莊百餘所以處民之無恒業者歲
大祲賑䘏備至又廣置學田建孟子廟擢兵部主
事請停礦税累遷湖廣布政禦苗靖盜選侍衛制
藩璫清皇木餘價及裁紙額五十餘萬兩並貯庫
充餉
劉光復字建初青陽人父織以理學名光復舉萬
歷戊戌進士授諸暨令置備賑倉築湖隄七十二
所墾田二十餘萬畝擢御史巡按山西大著風采
以挺擊事入對慈寧宫忤旨繫獄光宗立起光禄
丞卒贈太常寺少卿
鄭三俊字用章建德人萬歷戊戌進士授元氏令
歷遷南禮部郎中出為歸德知府河決歲饑興積
貯導水利使民墾淤田復故業累擢浙江參政以
忤税監乞終養歸起光禄少卿糾中人之濫攴寺
帑者天啟初擢副都御史争紅九移宫二案轉戶
部侍郎抗疏極論魏忠賢罪被斥崇禎初為刑部
尚書以讞獄忤旨歸復起吏部尚書弟三復官光
禄丞亦有清望
丁旦字惟寅貴池人以貢授衡州通判却例金祛
宿弊復佐守修義學社倉少師事李呈祥私淑王
守仁在衡與士人講學不輟督餉至會城以勞卒
子紹軾萬歷丁未進士天啟中歴官武英殿大學
士
羅尚忠字孝可青陽人萬歷癸丑進士歴知平湖
建昌二縣置義田築圩岸多著循績擢戶科給事
中有請復建文年號䘏遜國諸臣疏遷太常寺少
卿卒
王建和字乾純貴池人萬歷癸丑進士知龍泉桐
栢二縣擢南刑部主事歴汝寧知府崇藩護衛多
驕恣以恩威馭之皆畏服累遷湖廣參政建和居
官清惠剛毅不阿所至有聲未老乞致仕歸
徐廷宗字季曾建德人萬歷己未進士歴荆州廣
平推官以明允稱累擢工部郎中監修九陵督臨
清磚厰尋遷山東副使備兵臨清以伉直忤上官
罷歸
劉光謨貴池人以貢授處州通判署篆青田多惠
政民無逋賦監造漕艘於杭州計材程功徧恤軍
匠擢知養利州致仕
吳一元青陽人萬歷中以貢授星子令果敢任事
有不便於民者必力争之税監李道所過騷擾一
元力與之抗道誣以阻撓國税被逮邑民詣闕申
辨得釋卒於家天啟初詔贈尚寳少卿
陳久可青陽人以貢授武昌通判理商税不取盈
餘時税監陳奉以肆虐激變久可力為調解楚人
德之
陳以運字時可貴池人桂孫萬歷戊午舉人令新
淦有廉静稱獻賊寇江右諸郡邑多殘破淦獨以
堅守得全
江大任字是人建德人天啟辛酉舉人令恩平招
集流亡給牛種墾荒田千餘頃革里役屏陋規民
咸樂業會寧諸邑山賊勢張甚將犯恩平大任誘
降其渠魁衆悉解散新學宫興文教邑士始有登
科者遷南寧州牧
施承緒青陽人崇禎戊辰進士授應天教授擢南
戶部主事監倉税以清介聞遷郎中出守漳州稱
廉平調南康平彭蠡湖劇盜
袁國棟字貞幹青陽人官中府經歴樞輔孫承宗
知其才題署永平知府值大兵之後撫戢有方軍
民交便巡撫薦監軍河南𠞰流寇八戰皆捷督師
洪承疇以國棟久經行陣奏補遼東前屯分練監
紀同知守禦松山中流矢卒贈山東按察司副使
國朝羅雲逵字遠伯青陽人順治丁亥進士授太谷令
多惠政百姓德之戊子分校鄉闈稱得士
汪自潤東流人順治中以貢授綘縣令為政寬平
居官九載訟息民安擢行人未赴卒
陳鍹字孟起石埭人順治乙酉舉人江陰教諭兵
燹後自大成殿明倫堂外不遺寸椽鍹偕諸生經
營相度復還舊觀有豪猾欲中傷某生餽兼金三
百鍹正色拒之秩滿遷興縣知縣
柯仲實字在中貴池人順治中以貢授浙江新城
令為政廉静革羡耗以勸輸將無催科之役修文
廟創義學擢開封同知嚴設保甲以弭盜賊又濱
河設舟以救溺置義塜瘞亡者新城民立祠祀之
蘇汝霖字潤生石埭人順治壬辰進士授寧波府
推官長於聽斷時大兵征舟山有轉餉功駐防兵
與郡民構隙訐訟汝霖以片語折之皆感服擢刑
部主事歴遷廣西提學僉事康熙十三年叛帥孫
延齡據桂林脅汝霖索印汝霖峻拒之懷印走赴
廣督軍前委兼蒼梧道隨軍進𠞰尋又署廣西布
政使籌畫軍需以瘁卒官
張國柱字斯石石埭人順治中以貢歷唐縣令悉
除規例歲饑盜起賑緝有方民賴以寧遷雲南趙
州知州輕刑薄税益勵清節擢戶部員外郎
徐文烜字龍山青陽人順治戊戌進士授太原令
大著循績卒於官
章世德字天彝貴池人康熙壬戌進士授南平令
南平素苦里排當役世德至即除僱役之累後二
年值編審凡虚丁悉豁免又地當衝要往来輻輳
皆躬親攴應不以擾民又造城外浮橋大葺縣治
未幾卒官喪車還日百姓哀號遠送
曹文蔚字仙霞貴池人官汝寧通判康熙二十一
年楚北兵餘黨煽汝寧文蔚計擒其魁乃悉解散
署真陽蘭陽二縣有賑飢修志代民賠河帑諸政
以艱歸補德安通判督修河隄具有經畫
江南通志卷一百四十八
