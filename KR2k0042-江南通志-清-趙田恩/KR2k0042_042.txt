江南通志卷四十三
輿地志
寺觀(一)(江寧一府)
仙佛之宇經始於江南者天保為報上之嘉名崇
元為洞天之華構其後金刹瑶宮建勝幡而啟妙
門者往往標映江山與翠樾丹霞參差高下矣朱
子萬杉寺詩云願以清淨化永作太平基又齋居
聞磬詩云此時鄰磬發聲合前山響起對玉書文
誰知道機長是則朝香夜梵風鐸霜鐘起人天初
覺之心助
聖朝清和之理抑豈可少哉
江寧府
靈谷寺在府鍾山東南舊於獨龍阜建道林寺梁
武帝為寶誌禪師建塔於玩珠峰前名開善宋改
太平興國後改蔣山明洪武初徙山之東偏改名
靈谷自山門入松徑五里乃至寺大殿皆壘甓空
洞而成後有浮圖即梁寶誌禪師幻身改葬於此
塔前有石泉石旁有古松偃幹明高帝月夜掛衣
處
國朝康熙四十六年
聖祖仁皇帝南巡臨幸
賜御書靈谷禪林四字匾額
御書天香飄廣殿山氣宿空廊對聯
御書石刻金剛經一部
御書泥金心經一卷
御書白居易絶句金扇一柄
烟滿秋堂月滿庭香花漠漠磬鈴鈴誰能來此尋真諦
白老新開一藏經
御書木刻藥師經一部(附)新城王士禎遊記(遊鷄籠龍潭之明日遂往)
(鍾山過青溪拜侍中黃公祠祠有夫人血影石出通濟門經天壇壇已廢彌望蔓草縈烟而已沿鍾)
(山行屢有向背峰崿蔽虧雲日明晦誦沈隱侯千雲非一狀蘇端明峰多巧障日之句歎其極工按)
(江左時刺史還任例種松千頭山在六朝故多林木勝國為陵園地龍鱗虬鬛彌遍山谷上陵者寒)
(濤天籟中不復見山今十九供樵㸑矣寺燬於乙酉丙戌間惟無量殿寳公塔存上人於南靈隱豁)
(堂師法嗣為言寺廢之由乘願而來欲以十年重興初地午浴樓下樓後面屏風嶺風逢逢自絶壑)
(下林木颯然有聲飯方丈畢偕上人觀景陽鍾禮寶公塔予登焉上人不能從問三絶碑亦燬於火)
(三絶者張僧繇畫誌公像李太白贊顔魯公書也寺舊有誌公法衣革履吳道子畫折蘆渡江鳥巢)
(佛印三教畫壁皆不見惟頽壁數版丹青漫漶如天吳紫鳳顛倒裋褐而已稍東為說法臺址旁即)
(八功德水榛荆蒙茸無復涓滴南為琵琶街僧雛拊掌隱若弦絲之音殿前有巨鐵剪鍥大吳字上)
(人訛為赤烏時物按明高帝初定建康為吳國公八年為吳王此當是未改元時所作然不識何所)
(用之上人云相傳山有蛟鑄此為鎮云梅花庵在山門東寒香數百樹尚横斜山翠中問周顒草堂)
(王安石定林舊址皆不可詳會日夕遂與上人别樵唱滿山悲風騷屑澗水潺湲屢亂流而渡昔人)
(登樂遊原詩若為今咏之上人貽予豁堂詩自蔣陵至青溪遂盡其卷湯休帛道猷之流也)
棲霞寺在府東北攝山南齊明僧紹故宅陳江總
有碑尚存隋文帝琢白石為塔寘舍利唐改功德
寺高宗製明隱君碑亦尚完南唐改妙因寺徐鉉
書額宗改普雲寺仁宗賜金寶方碑明洪武初仍
賜額棲霞有王世貞記僧寮倚山架壁各擅其勝
白雲庵紫峰閣尤稱幽峻明覺浪禪師開法於此
笑峰竺菴繼起焉
衡陽寺在府東北四十里清風鄉即古寶城寺昔
朗法師駐錫於此有衡陽神女來聽講因名寺唐
天祐三年徐温重建寺舊有保大七年齊已重開
衡陽寺古跡詩石刻
草堂寺在府慈仁鄉唐家渡濱大江舊建鍾山西
麓本齊周顒捨宅明洪武七年徙寺於此
嘉善寺在府鐵石山明正統中僧法通建寺賜額
山椒有石佛閣蒼雲崖一線天竒石綺錯崖壑幽
勝焦竑為記
崇化寺在府古高峰院與嘉善寺相連明正統間
重建賜額崖下有泉沸起水面若散花名梅花水
幕府寺在府北幕府山晉元帝渡江王導嘗駐軍
於此梁天監中武帝與寶誌禪師來遊始建寺因
名幕府山有逹摩洞
弘濟寺在府北觀音門外燕子磯明洪武初即山
建觀音閣正統初因閣建寺賜名弘濟殿閣皆緣
崖構成危石半空以鐡繩穿石繫棟俯臨大江為
金陵絶景
三塔寺在府神策門外明永樂間建
香林寺原名興善寺在府太平門内明時建
國朝康熙三十八年
聖祖仁皇帝南巡改為香林寺方丈内
御書覺路二字匾額
佛國寺在太平門外鍾山之西古華嚴菴也明景
泰間建賜額
翼善寺在府東南相傳晉謝安高卧東山及與張
元圍碁賭墅即其處梁資福院武帝建淨名院神
僧寶誌說法於此宋元改净名寺明正統間重建
賜今額
定林寺在府東方山宋乾道間建鍾山舊有上定
林寺寺廢移其額於此明弘治間重建有昭明讀
書臺石龍池諸勝
天寧寺在府高橋門外祈澤寺北五里青龍彭城
二山之間山林幽迴野泉散落人跡罕到宋治平
間建(附)明顧&KR1671;遊天寧寺記(正德丁丑春子兄東橋先生赴官台州予)
(出餞於祈澤寺酒數行東橋别去予與諸君共宿祈澤舊聞隣寺號天寧者境絶幽夐次早邀諸君)
(遊從僧借小童導騎緣寺前逕登山歷墟墓數處即平野曠然兩旁皆童山環抱縱轡行里餘見山)
(盡處如門闕狀闕外諸山濃淡晦明如畫方愛玩未已覺山腹間隱隱有樓閣在空際到即寺也衆)
(皆大喜棄馬振衣緣石逕而登逕且半聞陂陁下灌莽中有聲洶洶如雷奔風怒予謂諸君此當有)
(異泉乃遣人蹤跡之徐步入寺寺僧多出乞食獨老僧惠禧者見客至似喜延入室焚香供茗甚肅)
(室亦雅㓗不類荒山少憩復出寺先所遣人來報山下果得泉但荒翳不可入予奮然先行藤梢竹)
(刺時絓冠袂輙絶之以去稍下見泉珠零玉散飛落石澗中可十數處不知所從來亦莫能極其所)
(止澗闊尺餘兩旁及底皆山石自然所成玲瓏㟏岈清泉如空碧下漬予喜呼酒飲擇泉流平緩處)
(列坐汎觴引滿數觥而出回及山半得泉脉樹間乃平地湧出不甚瀰溢不知何緣流衍之廣乃爾)
(既登復觴寺外石上數行乃上馬歸)
莊嚴寺在府治東高橋門外晉永和四年謝尚捨
宅建宋大明中路太后另建莊嚴寺於西樂園改
此為謝鎮西寺金陵新志云謝尚莊嚴寺已改興
嚴寺考謝尚宅又在城中竹格渡不知何年徙此
明永樂間僧真常重建仍前名江總舊有寺碑
祈澤寺在高橋門外祈澤山宋少帝景平元年建
名祈澤治平寺梁即寺置龍堂龍池在焉會昌中
廢南唐昇元間復宋改祈澤寺為祈禱雨澤之所
本業寺在府麒麟門外宣儀鄉梁天監九年建有
唐乾德年寺碑
慧居寺在府治東六十里句容縣界寶華山相傳
為梁寶誌公道場故名寶華久廢明嘉靖間僧普
照建寶公庵萬歷間僧妙峰奉勅建銅殿賜名聖
化隆昌寺
國朝順治二年僧見月建白石戒壇康熙四十二年
聖祖南巡
勅賜慧居寺額
御書心經一卷金剛經一卷四十六年
南巡
駕幸山中
賜飛白大書蓮畍雲香四字額懸於銅殿精持梵戒四字
額懸於戒壇雍正十二年總督趙弘恩奉
旨重修
雞鳴寺在府城北雞籠山與臺城相接晉永康間
倚山為室始建道場明洪武二十年改剏雞鳴寺
置門三曰秘密關觀由所出塵徑皆賜額也遷靈
谷寺寶誌公法函瘞於山麓建浮圖五級
國朝康熙四十四年
御書雞鳴古蹟四字匾額
同泰寺在府北臺城内梁大通元年武帝幸寺捨
身宋為法堂寺明為營衞地
清涼寺在府西北石城門内清涼山吳順義中建
為興教寺南唐為文益禪師道場後主嘗畱宿寺
中有未能歸去宿龍宫之句宋太平興國間改清
涼廣惠寺蘇軾嘗捨彌陀佛像於寺中有詩明洪
武初賜今額左上為清涼臺俯視大江即南唐翠
微亭舊址登覽最勝西偏為善慶菴幽潔高爽莫
愁湖朗然在目寺舊有董羽畫龍李後主八分書
李霄逵草書時人目為三絶
鐵塔寺在府治西北冶城後岡劉宋泰始中建名
延祚寺唐有靈智禪師生無目能通曉經論時人
稱有天眼為建塔今寺廢獨塔存
永慶寺在府北門橋之西與謝公墩相近梁永慶
公主建又名白塔寺明洪武中重建賜今額
吉祥寺在府清涼山之北宋治平二年賜額後有
古梅虬枝鐵幹扶疎數畝
金陵寺在府定淮門内馬鞍山唐沙門貫休建
靜海寺在府西北儀鳳門外盧龍山之麓明永樂
間内監鄭和使西洋歸因建寺賜額
普緣寺在府城西北隅晉名耆闍寺
大報恩寺在府城南聚寶門外古長干里吳赤烏
間康僧會致舍利吳大帝建寺及塔晉太元九年
劉薩訶於越王城望氣得舍利於此建長干寺梁
武帝發塔下舍利及爪髮髮青紺色帝命復修塔
瘞之南唐時寺廢為營廬久之舍利數見感應宋
祥符中釋可政表其狀復建寺賜塔號聖感舍利
寶塔天禧二年改為天禧寺明永樂十年勅建塔
九級賜額大報恩寺御製碑記塔高百餘尺皆五
色琉璃頂冠黃金照耀雲日江山城郭悉在凴眺
中篝燈百二十有八居民點炷無虚夜數十里風
鐸相聞星光的爍明嘉靖間大殿燬惟塔存
國朝康熙三年重修二十三年
聖祖南巡
駕嘗幸塔之最高頂
御書不二法門四字匾額懸於大殿
御製幸報恩寺詩一首(恭紀首卷)又每級
御書一額曰一乘慧業二儀有象三空勝地四海無波五
律精嚴六通真諦七寶蓮花八表同風九有弘觀又
賜金佛一尊金剛經一部供奉塔頂
御製登報恩寺浮圖詩一首(恭紀首卷)三十八年塔燬
特頒帑金修建
御製修報恩寺塔初畢登之詩一首(恭紀首卷)附明盛時
泰塔賦(出都門以游衍兮經長干之故墟瞻寶塔之崒&KR2029;兮心四顧而踟蹰始卜築於孫吳)
(既再興於晉馬獲石内之三珠得函中之半髮光煜□而亂輝色青紺而騰發惟金粟之自炯出玉)
(毫而普現乃寳氣之燭幽故慈光之上燀歷塵劫而獨存超人天以自展惟明祖之龍興兮振大法)
(於將隳既離明之繼照兮拓弘基而建之念櫛沐之久劬兮哀罔極之難報證寳地以舒虔兮仰提)
(慈而洞照發睿念於淵衷兮沛綸音於天詔遂乃近徵畿甸遠募荒陲畫甄工之意巧極目匠之伎)
(竒凖宫闕以立極擬路寢而築基備百制之儲萃煥五色之葳𬎼飾隨材而殊質彩呈體而異施盤)
(后土以奠方兮浚重泉而作鎮擁蓮趺以旋規兮列朱楹而作蹬映紺殿以孤蹇兮超&KR1231;廊而直䟴)
(出木末以高標兮踰臺顛而獨峻故遠而視之則嶒峵嵣㟮一何高也崢嶸巘崿又何麗也嶵峗嶕)
(嶢誠可駭也嶙峋熣燦亦何異也玲瓏□烺炫輝□□若海藏之涌生焉巍巍嵯嵯紛葩爛漫若空)
(界之幻成焉竦露盤於雲中兮峙金相於天闕開八戶以翕施兮盤九曲而嶻嶪剛風寥寥拂其上)
(兮灝氣汩汩旋其根勢嶐嵷而直矗俾喬嶽以失尊掩映雲表若隱若彰凴陵旻昊輝輝煌煌心仰)
(瞻而内悸兮目搖搖以喪精魂滛淫以自失兮睫閃閃而若驚於是詳其制度觀乎窈冥崇基詭制)
(巨搆殊形高踰三八數邁徑三非尋丈也鈎鬭簷牙坐計甲乙非斵削也闢以八維虛實其四順陰)
(陽也列牖設篝婉轉洞徹通明暗也甃㽃瓳以為固兮盤鉛錯以為堅懸鈴鐸以為振兮罥蚌蠣以)
(為緣列巨靈以顯化兮飾諸像以感緣冠纓鎖胄悉其飭兮耳目眉髮暨其全虎豹犀象蹲其下兮)
(蓮曇蔓鉢嵌其巔外侈極於弘麗内縝緻於精微上標極於峻迥下盤固於無倪雕欄婉轉而逶迤)
(兮瑣闥軒翥而弘張棼繚繽紛以相齧兮斗栱奮起而翺翔螭頭岉崛以交結兮豹尾夤緣而横當)
(懸棟㟏岈而撑柱兮綺阿露佩以飄颺鎪鏤煒煌而煊炫兮布置絡繹以縱横飛梁偃蹇以翕翼兮)
(層櫨□岋而昂藏金除燡燭而赫起兮皓壁螢液以韜光於是極目而矚則長江渺渺其束帶兮羣)
(山隱隱而如垤闤闠遠其椆依兮城闉聳其密疊廛市迴其千圍兮衝衢委其四列阡陌交其塍偃)
(兮原隰互其明滅趨視若燭龍之下翔佇瞻恍火齊之上騰昕暮互其變態兮風霾鬱其聿蒸倏現)
(彩於罔測兮忽幻質於虛無既作鎮於神京兮又翹凖於皇都極寰海之淨土兮孰兹塔之可如誠)
(法界之偉觀兮擬冥工之所鏤匪近知其可詮兮恍神鬼之自符願照迷方於十地兮續慧性於八)
(區庶普人智於罔極兮注洪澤以沾濡)
天界寺在聚寶門外善世橋南舊在城中大市橋
北元名龍翔集慶寺明初改天界寺洪武戊辰災
徙建今所寺中萬松菴半峰亭最勝
能仁寺在聚寶門外天竺山舊在古城西門劉宋
元嘉中文帝建名能仁寺楊吳太和中改報先院
南唐昇元中改興慈院宋政和中改能仁禪寺明
洪武戊辰移建今地
碧峯寺在聚寶門外晉瑞相院唐貞觀中勅褚遂
良重建改翠靈寺宋淳化中改妙果寺元至元中
改鐵索寺明洪武中勅建居異僧金碧峰因名
普德寺在聚寶門外明正統間剏建前後山蒼翠
環遶松林深茂旁接雨花之勝
高座寺在雨花臺梅岡上
永福寺在天竺山前能仁寺東本晉開福寺後徙
此
永寧寺在府梅岡古名刹昔高座亦名永寧今為
二寺後有方孝孺景清二祠其地高敞羣峰環繞
上有木末亭南對雨花北眺鍾陵據南岡之勝永
寧泉出其下
安隱寺在雨花臺即古安隱院明永樂初重建賜
額北接高座南連寶光東對永寧岡隴相接樓宇
掩映風景極勝
寶光寺在梅岡東南舊名天王寺劉宋大明中建
梁昭明太子果園楊吳時又為徐景通園南唐保
大間更建奉先禪院後葬曇師起塔遂名寶光塔
院元改為寺曰普光明初復今額
永興寺在梅岡下明成化初賜額
普照寺在永興寺旁元至大間建明成化間重修
賜額
惠應寺在永興寺旁明正德中建
西天寺在報恩寺後虢國公墓右明洪武中西域
僧班的達居此示寂勅建賜額
德恩寺在西天寺東晉普光寺基明正統間重建
賜今額
弘覺寺在府南牛首山梁天監間建名佛窟唐大
歷元年代宗因感夢勅修浮圖七級宋太平興國
二年更名崇教寺明正統間改賜今額兹山為唐
法融禪師開教處入門有白雲梯石磴百級銀杏
一株蔭蔽天日緣石徑而上為觀音閣為兜率崖
又上為文殊洞洞旁有含虛閣巒壑萬狀踞牛首
之勝舊傳牛首山下有辟支佛窟宋大明中移郊
壇於山之東峯執事者於西峰石窟見一僧趺坐
問之忽不見遺錫杖香爐瓶盂而已梁徐度建寺
因名佛窟舍利塔在文殊洞下影入禪堂隙中倒
掛佛几陰晴不改西峯又有方塔在文殊洞前
花巖寺在府南幽棲山陰即古獻花巖唐高僧懶
融居此有百鳥獻花因名明成化間建寺賜額
幽棲寺在府南三十里花巖山前劉宋孝武時建
唐貞觀初法融禪師居此更名祖堂楊吳太和中
改延壽院宋治平中復改今名
慧光寺在府西南新亭鄉宋治平間建名古光宅
寺雲光法師講經於此明洪武初重建賜今額
寂照寺在府慧光寺東蹊路自樹杪而下極幽邃
靜明寺在府安德鄉寂照寺西有玉華泉出山下
崇因寺在府城南十里石馬山之陰新亭舊址也
有王謝遺跡劉宋時名曠野寺唐開元中以懶融
嘗居改禪居院宋改今額
永泰寺在府城南吉山梁建南唐葬淨果禪師亦
名淨果院
祝禧寺在府安德門外明正德間建賜額
華嚴寺在安德門外古刹也明永樂間重建
天隆寺在石子岡牛首山北明宣德間建
江心護國烈山寺在府西南烈山上
三山寺在府西三山之麓本古刹明洪武十三年
復建
瓦官寺在府城西南隅晉興寧二年移陶官於淮
水北遂以南岸陶所建寺故名瓦官内有獅子國
所獻玉佛戴安道手製佛像顧長康維摩圖世號
三絶南唐昇元中改為昇元寺并以名閣明嘉靖
中改為古瓦官寺建閣曰青蓮
鳳遊寺在府治西南鳳凰臺之右即保寧禪寺也
吳大帝赤烏四年為西竺康僧會建寺名建初宋
元嘉中有鳳翔集此山因建鳳凰臺於寺側名寺
曰祗園昇明二年得外國甎為白塔名曰白塔寺
唐開元中改為長慶寺韓擇木書額南唐保大中
為先主造寺因名奉先宋高宗幸江寧權以寺為
行宫明嘉靖間名為上瓦官寺焦竑易今名
承恩寺在府城中三山街東明御用監王瑾故宅
景泰間改宅為寺
古鹿苑寺在府城東南隅金陵驛舊為蕭帝寺今
石觀音院也宋元絳重建鹿苑寺記云殿有聖像
即山而成寺後有周處臺佛殿前有郄氏窟舊傳
郄后化蟒於此今鷲峰廻光二寺世云是鹿苑寺
舊址誤也
鷲峰寺在府城中鈔庫街南齊為東府城梁為江
總宅唐乾元中刺史顔魯公置放生池東接青溪
北通運瀆宋淳熙間待制史正志移於青溪之曲
明天順間即其地建寺賜額曰鷲峰
廻光寺在府城中去鷲峰寺半里梁天監間剏明
永樂間有廻光大士自西域至重建故名
普惠寺在府三山門外明永樂間為唱經樓天順
年重修賜額
封崇寺在府三山門内一名臥佛寺
國朝王士禎遊金陵城南諸刹記(二十二日自烏衣巷出聚寶門遂造報恩)
(寺寺即古長干明金陵八大寺之一也龍象鉅麗甲諸刹登九級塔四望俯視金陵城闕旭日飛甍)
(參差可見西瞰大江南望牛首祖堂如玉笏犀株東面蔣山紫雲丹巘出没烟霧鬱作龍蟠近眺秦)
(淮青溪三十六曲才若一線艇子如驚蛺蝶儵忽往來大不盈尺雲逢逢起腋下鳥俯其背忽憶唐)
(諸公詩塔勢如湧出連山若波濤所謂眼前有景道不得也僧言順治戊戌雷起塔中塔震壊有田)
(姓兄弟四人張姓者一人不用一繂一木數日而工成於最高欄楯上步立游龍飛鳥無以過殆蒙)
(莊所稱伯昏無人臨百仞之淵背逡巡足二分垂在外為能外生死至人者耶天界寺在報恩東南)
(人家沿溪居多以略彴通出入數折得寺門松栝疎古篁竹幽邃後為鳳山觀轉輪藏登毘盧閣閣)
(前叢竹中有姚恭靖公碑又二碑皆記明初賜田之數碧峰寺者即唐褚遂良翠靈寺以碧峰禪師)
(易今名師嘗自言坐下當出三虎一彪蓋榮公也洪武中師出使西洋今十八沉香羅漢猶是西域)
(物萬歷中崇川顧氏竊其一以祈嗣數見怪異還之乃已寺僧出正統十年賜藏經勅諭墨澤如新)
(遂迤邐登高座寺秋草滿庭闃無人跡遐想王謝庾卞之風為之慨然過梅將軍廟廟祀晉豫章内)
(使梅頥頥字仲真嘗進孔傳尚書者拜方景二公祠方祠舊在岡上古木末亭側喬木數百章)
(國初邵某者來作令盡伐之亭與祠並圯今亭祠皆徙而北雛松數株殊失古意按景公陜之真寧人靖)
(難時十二族並死事最烈從叔霽者以耕釣寄真州得不絶如綫壁上陽羡朱君一詩頗竒今記於)
(此慷慨誓死心不移欲死不死將何為欲揮豫讓橋下劍欲操博浪沙中椎衣緋如火如衣衰懷刃)
(如雪甘如飴疾行犯駕氣何壯千秋萬世當如斯誦之勃勃有生氣可以廉頑立懦也考革除之際)
(以身殉國者自勛戚大臣下至樵夫門卒之流凡數百人人才之盛古今無與為比雖功名如三楊)
(不免射鈎之恥得與諸公朽骨抔土争千秋萬歲之名哉王稌者方公之門人負骸骨葬聚寶山復)
(輯公遺文為侯城集傳於代亦文氏之王鼎翁云)
崇明寺在句容縣東北隅晉咸熙中建名義和梁
昭明太子書額宋太平興國年改今額寺有浮圖
甚峻鐘樓有趙孟頫手蹟
興教寺在句容縣治東北晉咸寧間建
金華寺在句容縣治東南晉咸康三年尚書令李
邈捨宅造靈曜寺宋改今額
開福寺在溧水縣南門外萬壽橋西唐開元間建
名天興寺宋改今額
上方寺在溧水縣西二十五里本古刹舊傳為孫
鍾種瓜處鍾富春人吳大帝之祖也早孤事母孝
嘗於此種瓜有三少年造鍾乞瓜鍾事之惟謹三
少年指山下善地示之行數百步即化鶴去鍾如
其言後子孫果昌至今其鄉曰思鶴鄉
崇慶寺在溧水縣東南八里梁大通間鴻鶴禪師
在東廬山建道場後至中山西建寺宋改今額建
炎兵燬餘枮檜二株
華勝寺在溧水縣南三里舊在思鶴鄉佛子墩宋
乾道五年移寺額復興於此
興教寺在溧水縣大西門外唐天復時剏
無想寺在溧水縣南十八里杜城山麓唐武德時
建宋時掘土得石觀音像祀於後閣寺門外有古
柏二株寺西有南唐韓熙載讀書臺
廣嚴寺在溧水縣北四十里唐天復三年剏
明覺寺在溧水縣西四十里唐咸通十年剏
興化寺在溧水縣東北三十里唐大中時建名豐
安寺宋改今額
妙果寺在溧水縣東三十五里白鹿鄉舊在安興
鄉唐時所建也宋嘉祐三年移此
興善寺在溧水縣西四十里左山中舊傳即黃初
平牧羊處唐大順中建
般若寺在溧水縣南四十五里儀鳳鄉宋嘉熙三
年建
大通寺在溧水縣東北十五里梁大通九年建
太安寺在溧水縣東北三十里長壽鄉唐天祐三
年建
永壽寺在溧水縣西北明萬歷三十六年建
保聖寺在高淳縣東五里唐貞元中建名龍城宋
祥符中改今額
禪林寺在高淳縣東二十里唐咸通中建
龍化寺在高淳縣南五十里唐咸通初建
顯慈寺在高淳縣西四十里唐中和間建名劉莊
寺宋紹興中改今額
飛來寺在高淳縣西南三里相傳明天啓二年中
秋夜有銅像彌勒一尊端坐太平圩之東角因建
寺名曰飛來
定山寺在江浦縣東北三十里獅子峯下有泉出
殿中亦名定山泉
石佛寺在江浦縣東北十八里宋建炎中建
東濟寺在江浦縣西三十里舊名湯泉院宋元祐
中重建
接待寺在江浦縣治西門外明洪武初建
長蘆寺在六合縣南二十五里宋天聖中建
靈巖寺在六合縣東十五里靈巖山上唐咸通中
建
卧佛寺在六合縣東北南唐保大中建
寶聖寺在六合縣北四十里屏山之北元至和元
年建有泉亦名寶聖
祗洹寺在六合縣北五十里冶山唐開元間建
盧龍觀在府西北盧龍山與儀鳳門相接明高帝
克偽漢陳友諒親樹旌麾督戰於此山及即位改
為獅子山環以城建觀其上
靈應觀在府烏龍潭側與石城門近宋名恩隆祠
明正統間以禱雨有騐賜今額
洞玄觀在府東方山之麓葛仙公白日飛昇處吳
大帝赤烏二年建唐貞觀間併入巖棲觀明重建
洗藥池鍊丹井猶存
紫芝觀在府鍾山下
仙鶴觀在府東北仙鶴門外漢時建
玄真觀在府中和橋北明永樂十八年建
玉虛觀在府東上方門外吳時剏唐保大間重建
朝真觀在府淳化鎮東明正統間建
清源觀在府城南雨花臺側宋建
棲真觀在府南安德鄉明正統間建賜額
佑聖觀在府西江東門外明成化二年建
青元觀在句容縣治西南隅葛洪故宅梁天監中
建
五雲觀在句容縣華陽洞西五雲峰下宋天聖中
建
聖祐觀在句容縣大茅峰頂剏於漢宋淳祐中賜
額
玉晨觀在句容縣大茅峰下舊傳高辛氏時展上
公於此得仙後周有郭真人巴陵侯漢有杜廣平
東晉有楊真人許長史梁有陶弘景唐有李元靜
南唐有王貞素俱在此得道梁為朱陽館唐太宗
時為華陽觀明皇時為紫陽觀宋祥符初改今額
世稱為茅山第一福地
崇壽觀在句容縣大茅峰之下華陽南洞側晉任
敦舊宅劉宋元嘉十一年始建壇宇齊建元初名
崇元館宋大中祥符七年勅賜今名(附)元虞集碑
記(大茅山之下當華陽南洞之便門有崇壽觀者本晉洞天館主任敦故宅宋元嘉十一年路太)
(后始建壇宇太始中廬陵太守孔嗣之重立以奉曲阿高士華文賢齊建元二年勅句容王文清仍)
(立而主之名崇元館武帝以太子時至焉唐貞觀初勅改為崇元觀有太極元年所樹碑石完而文)
(冺可識者左拾遺孫處懸文楊幽經書數字而已天寶七年李元静先生奉勅重修復民百家偹修)
(葺寶歷三年主者有賀恩寶則因器物銘識而考見者也宋大中祥符七年勅賜今名大元至治二)
(年句曲外史張君嗣真始來主之顧瞻方臺近對南面左峰疊玉右引大茅之支而回合焉定錄君)
(授言大茅山下有泉水近水口處可立静舍陶隱居云近南大洞口有好流水而多石少出便平比)
(有王文清居之則此觀是矣乃嘆曰山中館宇自齊梁唐宋至於今代有增益求諸晉人之舊惟此)
(與玉晨許長史宅耳而吾所治乃傾廢隘陋特甚豈不在我耶於是度材鳩工更後堂為太元殿以)
(復舊規象三茅君於中東為任華王李賀五君祠西為陶隱居祠充前殿基為弘道壇自製銘其上)
(壇東為元武祠西為廣惠祠後為文賢講堂而前都門門外浚古津池盡受大茅南面諸原之水循)
(池西南得昭明太子讀書臺臺東有井曰福鄉井福鄉者因昭明道館名也出諸榛莽著文刻石覆)
(之以亭而巖洞泉石之勝近在百步内者皆按圖表之可以觀覽泰定元年上清四十五代宗師劉)
(君大彬朝京師授予始末俾為之次第焉張君吳郡人名天雨内名嗣真字伯雨别號貞居所著外)
(史山世集三卷碧巖懸會錄二卷又尋山志十五卷考索極精博云)
崇福觀在句容縣中茅峰西白雲峰下初華陽宮
道士王景温退居結廬於此宋紹興間詔即所居
建觀
乾元觀在句容縣茅山大横山下梁天監中陶隱
居剏鬱罡齋天聖間改賜今額有觀妙先生碑後
閻希顔李徹度皆修煉於此
紫陽觀在句容縣大茅峰下崇禧宮左
太平觀在句容縣茅山側即陶隱居華陽館也宋
元符中改今額
抱元觀在句容縣茅山柳谷泉舊名柳谷菴宋政
和八年因陳希徵修行於此賜今額
清真觀在句容縣茅山大羅源中宋政和中建紹
興間每歲三月十八日四方道人會此時多鶴至
謂之鶴會
香山觀在溧水縣城東北隅元時所建明嘉靖間
學宮圯縣令易觀址建學移觀於縣治東
尋仙觀在溧水縣治東南仙壇鄉梁建
白石觀在溧水縣治東南六十五里荆山中舊傳
卞和獲玉之地有卞和塑像李白詩云白石分金
井丹砂布玉田是也井僅三四尺投之以石則水
上沸如珠
祠山觀在高淳縣治南元至元初建
尋真觀在高淳縣治北
萬壽觀在高淳縣寶陽門外宋時建
玉虛觀在江浦縣浦子口
玄真觀在六合縣治西高岡之上宋隆興初建
慈應菴在府東麒麟門外龍潭大道
國朝康熙六年建
古林菴在府吉祥寺之左明萬歷間律師古心創
建
水草菴在府通濟門外明萬歷間建有放生池
圓覺菴在府南馴象門明萬歷年建律僧白齋燃
指臂苦行拓修
濟生菴在府石城門内西隅烏龍潭南以上諸
菴皆接衆之所
隱仙菴在府城西北虎踞關側相傳宋陶弘景隱
居於此故名明初冷謙諸真人多遊此王思任有
碑記
龍華菴在府城銀鼎橋西康熙五十九年按察司
葛繼孔置地延僧寶光募建
孤舟菴在江浦縣西門定山珠泉側明萬歷丁酉
年建
朝天宮在府城西石城門内崇道橋北即吳冶城
也晉為西州城劉宋為國學後廢置總明觀以居
儒士尋以道者居之仍舊觀名楊吳建紫極宮徐
鉉作記云冶城峻址西州舊宇卞忠貞之遺壠郭
文舉之故臺宋元屢改額明洪武十七年重建易
今名
洞神宮在府城淮清橋西宋景定間建元李孝光
有記
真武行宮在府東南洪武門外舊為神樂觀明初
郊祀習樂之所
天妃宮在府獅子山下儀鳳門外明文皇帝遣使
海外遇颶風天妃現像護之奉勅建此有御製碑
崇禧萬壽宮在句容縣茅山華陽洞南門之東唐
王知遠師陶弘景得其道法見知於太宗貞觀初
置觀居之元改今額趙孟頫書碑記
元符萬寧宮在句容縣茅山積金峰下宋嘉祐中
蜀人王略結廬煉丹於此後道士劉混康居之徽
宗賜額
祠宇宮在句容縣中茅峰西唐天寶中勅建
紫竹林在府城北耆闍山麓明末顓愚禪師建
祗陀林在府城西南隅鳳凰街之南明末建徑山
雪嶠天童五峰皆駐錫於此
三官堂在府城武定橋東明洪武中建
江南通志卷四十三
