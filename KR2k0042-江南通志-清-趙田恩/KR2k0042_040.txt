江南通志卷四十一
輿地志
壇廟(五)祠墓附(安徽寧池太五府)
安慶府
社稷壇在正觀門外嶺上
風雲雷雨山川壇在府城東
勅建先農壇在府城外東五里遵置祠宇耤田歲以仲
春亥日行耕耤禮
郡厲壇在府北郊(縣曰邑厲)
里社鄉厲二壇在各鄉保
關帝廟在府治北
國朝雍正五年奉
旨追封三代公爵春秋仝日祭於後殿
城隍廟在府城盛唐門内
縣城隍廟在山口鎮
勅建八蜡神廟
劉猛將軍廟並在樅陽門外里許(以上壇廟所屬縣俱如制)
旗纛廟在各衛所
龍王廟在府治康濟門
東嶽廟在府治樅陽門外
棠梨廟在太湖縣西祀唐張巡
文孝廟在太湖縣治東北祀梁昭明太子
北神廟在太湖縣南六十里祀楚三閭大夫
狄梁公廟在太湖縣北三十里又廟北二里有
墓狄公曾貶彭澤令邑人為置生祠此地與彭
澤近固應有廟墓
五穀廟在宿松縣西北三十里
河西廟在宿松縣治東祀漢縣令張何丹
天妃廟在宿松縣小孤山有二一在岸一在山
宋封助順安濟廣濟惠濟夫人元加封顯靈明
加封天妃聖母碧霞元君有司春秋致祭
景祐廟在宿松縣東南三十八里竹墩祀唐張
巡
忠潔王廟在望江縣雷港鎮祀楚屈原
麴大夫廟在望江縣北祀唐縣令麴信陵
忠義祠在府學内
節孝祠在府治西門外(二祠各縣俱如制)
學優祠在府治内祀宋儒游定夫黃直卿
韓忠臣祠在府城内祀元韓建(附)明徐傑舉祀
奏議(竊見元封豳國公諡忠宣余闕之墓坐落本郡城西郡治東祠為有司朔望謁拜歲)
(時致祭之所而守臣韓建不與焉臣考闕所著青陽文集内載大節記有云宗正郎中韓建云)
(云所以揚建之懿美於無窮也復考元史并闕死節本末一則曰守臣韓建一家被害建方臥)
(疾罵賊不已執之以去不知所終一則曰總管韓建舉家被殺建病不能興賊執之建罵賊不)
(輟求死甚急賊不殺以戶扇舁去不知所終臣竊以為韓建之在當時力攻固守其大節如彼)
(被執之際病不可為猶且罵賊求死其不屈如此賊舁去雖曰不知所終必不肯屈節偷生以)
(苟免也且建守於前闕繼於後實為一體闕已蒙表揚得以賜祭而守臣韓建完城戰守精忠)
(大節似與闕亦相頡頏今乃落落無聞誠為缺典伏望擴天地之量廣一視之仁乞勅禮部許)
(於本祠内添設建木主一位庶歲時有事於闕而建得與一爵之榮使盡節於前代者不冺其)
(善隂受夫國家之恩守土於將來者有所激勸思奮其報功之義矣下禮部議韓建禦寇之功)
(死國之義與知府傑所言同韓建宜侍於余闕一體致祭庶忠臣之懿美垂於不朽聖明之恩)
(典延於無窮矣制曰可)
二忠祠在府治北郭祀宋通判孫知微夏椅歷
久祠圯今併入府學四忠祠並祀
余忠宣祠在府學東祀元忠臣余闕以韓建李
宗可配推官黃突倫歹以下二十有三人皆從
闕死節祔祀之又正觀門外有祠專祀余闕闕
與烈夫人墓即在後
國朝靳輔重修祠祀(從來忠義之氣上貫日星下鍾河嶽非細故也是以聿追大節)
(者必崇廟貌而禋祀之豈僅曰報此孤臣哉蓋秉彛之良人所固有苟以對越往哲而於瞻拜)
(肅將之下輒多鼓動扳起則禋祀之矞皇正所以維人心培風教也皖固古舒州地自漢以來)
(名賢之涖節兹土者未易更僕數逮有元忠宣余公以敦詩說禮之儒膺鎻鑰折衝之寄且當)
(劇寇蜂起勢若鼎沸公乃嬰孤城僅聯民兵數千大小三百餘戰每出其神智以摧敵鋒敵無)
(不愕眙敗遁者嗚呼偉哉且廥儲枵然庚癸罔諾公又率凋疲之衆耔穫荆棘中即脫栗饗士)
(士無不敵愾一當百者尤戞戞稱難焉及歷六閱載江淮鱗雉皆解甲應賊於是蟻附日益夥)
(城中餉盡矢竭而陷公慷慨罵賊自刎賊義而瘞之嗚呼烈矣哉說者以公之奇略純忠雖史)
(乘不槩見謂惟睢陽張中丞可與頡頏者旨哉言乎及公既自靖而夫人蔣氏復率其子女視)
(死如歸且一時麾下士憤激自殺者亦千餘人則又蹤追岳鄂而氣軼田横矣嗚呼異哉予撫)
(皖六載每公餘按行公壁壘遺址慨然想見其為人輒低徊留之不忍去於是考公廟祀之典)
(實載於皖志遡自元至正以迄於今歷三百餘年勿替皖人士多悲歌感慨者皆公遺澤也乃)
(閱歷既久虎觀榱桷不無風雨飄摇者予念公忠義之氣既與日星河嶽同其奠麗豈必以廟)
(貎之輪奐而後妥厥靈爽哉惟是人心之觀感實關俗尚之汚隆夫以公廟貌嵳峩使肅將瞻)
(拜者咸激昂而知所勸其有禆於風聲不大且遠耶於是檄皖郡劉守鳩工倡新之而好義桴)
(應遂告竣於丁巳之季春劉守拂貞珉請予為之記因灑筆而書之有如此)
烈夫人祠在府治青陽書院東祀余闕妻及子
德臣女福童
四忠祠在府學東因二忠祠圯知府張楷即啓
聖祠舊址立祠祀宋通判孫知微夏椅明總兵
程龍參將潘可大名四忠又以宋統制范勝等
元都統制陳宗義等明潛山知縣李印嘉等參
將王培基遊擊張其威三十四人皆捍禦城守
殉節於皖因附祀焉
烈女祠在府治正觀門外
朱司農祠在桐城縣西祀漢朱邑
吳烈侯祠在桐城縣西祀唐張孚卿
徐常侍祠在桐城縣連城山祀南唐徐鉉嘗以
直言貶舒州三年後人立祠
竇將軍祠在桐城縣舊書院内祀皖撫義卒竇成
國朝姚文然記(皖撫標營竇公諱成蜀人也以勇烈聞身長七尺虬鬚若神在將軍廖應)
(登麾下以死存桐邑邑人德之歲時伏臘爼豆不絶村氓小子平生不識公作何名何狀過必)
(拜曰我竇公也及見公或稱之以其髯曰竇某將軍云初逆賊張獻忠之掠江北也應登承命)
(皖撫以兵三千防桐一日公從應登將百餘人之廬州道經舒城方解鞍憩息而賊游騎卒至)
(乘其無備劫之去賊狹應登抵桐俾招降桐人是時皖之諸縣大率皆破所存者唯懷寧及桐)
(城而已而皖撫玩寇援師不出城中無蓄積軍民饑死者相枕賊騎益增四合如山人無固志)
(賊謂應登曰汝卒中有為我招降守兵者乎以公對公謬許諾一無難色陽陽如平常賊以公)
(先四賊左右夾之曲刅鈎之直兵推之公俛首徐行至城下忽仰而大呼曰我竇成也賊廹我)
(招降汝汝輩但努力固守慎勿降賊連日穴城城山根活石不可穴也且火藥已盡言未卒賊)
(大怒以刅碎其首支解之至死罵不絶口桐之守吏將聞之曰竇成小卒也猶不為不義屈况)
(在位食祿者乎乃并力禦守時城守有林搆者縋城下晝夜兼行數百里乞師於鳳陽總鎮黃)
(公得功擲身於地哭不絶聲黃公義之星馳赴援賊敗走大軍追之獻忠馬躓幾獲焉城所以)
(全者本公一死之力也賊既退臬使張公亮至桐泣祭建祠立主於桐之西書院曰竇公祠癸)
(巳歲秋文學江君之漢為之塑像勒石焉甲午春予至祠拜其像其長老為言之若此嗚呼公)
(小卒也而桐人皆公之豈非孔融所謂公者仁德之徽號不必三事大夫哉然則聞公風雖遠)
(逖足以自振况拜其像觀其容貌者乎乃為之記)
黃公祠在桐城縣西門内祀明黃得功明季援
桐勦賊桐人德之
史公祠在桐城縣治西祀明史可法
張方伯祠在桐城縣南門内祀明張秉文
方明善祠在桐城縣東祀明方學漸
左公祠在桐城縣東祀明左光斗
方斷事祠在桐城縣東門内祀明靖難死事方
法
皖山祠在潛山縣北門内皖公山神周大夫皖
伯之神也漢立天柱山南隋大業八年懷寧令
辛公義移皖水之隂吴陂堰側里人號為吴陂
神
周瑜祠在潛山縣西北二十里
吴陂祠魏劉馥開吴陂溉田吴吕蒙鑿不通水
注稻田三百餘頃功利及人先未立廟里人以
潛山廟在吴陂之側因指名以祀焉唐開成五
年刺史鄭穀又於廟側别建祠
忠節祠在潛山縣治東門内祀漢邴原
大節祠在太湖縣北門祀元守臣韓建
白雲祠在宿松縣南涇江口祀唐狄仁傑
惠民祠在宿松縣治北祀明都御史彭韶朱瑄
成化間知縣孫衍白於巡撫彭韶奏免糧三千
餘石弘治辛酉知縣施溥請於巡撫朱瑄免漁
課餘積民懷朱彭之德立巡撫惠民祠以知縣
孫衍施溥祔焉後又益以邑令邢旭謝鑌明季
兵燬
國朝康熙己酉知縣朱經高捐捧重修以明令熊廷
棟入祠二十二年知縣朱卷又以總督于成龍
並祀焉
三孝祠在望江縣東門祀王祥孟宗徐仲源
忠烈祠在望江縣治祀唐張巡許遠雷萬春
忠節祠在望江縣治西街祀明王之慶
上古赫胥氏陵在潛山縣天柱山朝陽峰左
漢大司農朱邑墓在桐城縣西南二十里石井鋪
邑少為桐鄉嗇夫廉平有恩後登列卿病且死
屬其子曰我故為桐鄉吏其民愛我必葬我桐
鄉後世子孫奉嘗我不如桐鄉民子因葬於桐
鄉西郊外民果共為起塜立祠歲時祭祀不絶
邑令張雲墓在桐城縣北五里雲祈雨龍眠山
下雨大作没於水其妻聞之投崖死溯流與雲
合遂葬於此
太尉喬元墓相傳在潛山彰法山廣教寺後元
梁國睢陽人後漢書注建安七年曹公軍譙遂
至浚儀遣使以太牢祀元其祭文云奉命東征
屯次鄉里北望貴土乃心陵墓是也
邑令張何丹墓在宿松縣南西山下
三國吳偏將軍周瑜墓在宿松縣圭山瑜卒於柴
桑移葬於此
南北朝齊何昌㝢墓在潛山縣報恩寺後
何思墓在潛山縣王家坦
唐駙馬柴紹墓相傳在潛山縣太平山
畢諴墓在潛山縣
梁公狄仁傑墓在太湖縣九村坂
邑令麴信陵墓在望江縣北隅之崇岡有貞元
題碑
孝子徐仲源墓在望江縣北十里
國朝康熙庚子知府張楷為立碑表其墓
五代西平王周本墓在宿松縣西三十里
宋知舒州黃庭堅墓在懷寧縣
王祐墓光祿王罕墓並在潛山縣王家坦
黃貞女墓在潛山縣東門千金巷内千金其小
字也
處士向榮墓在太湖縣龍山下明萬歷中山水
衝决得榮墓誌知為皖人少通經史結茅𨼆居
年九十卒
進士潘琛墓在宿松縣福昌嶺後
石興宗墓在宿松縣九衝塍興宗嘗捨宅為宫
以祀張巡宗卒即葬此
學士吴[桌-日+(ㄇ@(人人))]墓在望江縣西北五里[桌-日+(ㄇ@(人人))]星變陳言
屢徵不仕墓碑存明正德間知縣周鏞教諭馮
善為表之
周必尹墓在望江縣北四十里永恩寺前
提舉龍仁夫墓在望江縣北三十里懸頂山有
碑存
元右丞余闕墓在府西門外二里闕死難賊義之
求屍葬此
國朝康熙己亥知府張楷為之甃石建礦視舊加廣
焉雍正六年安徽按察使劉柟復為修建墓門
石垣(附)
國朝劉柟修墓門垣石紀事(高陽後學劉柟以雍正六年戊申秋九月恭膺)
(簡命視臬上江其明年春侍大中丞魏公勸農西郊駐節覽古共展謁忠宣公祠墓裵裒故墟荒)
(盛朝落增慨伏念忠烈如公遺跡不振甚非公命卜崇節褒賢磨世礪俗之至意爰承中丞)
(吉鳩工麤具墓門一石闌左右翼之墓垣圍共一十有三文計費工銀五十三兩有竒閱十有)
(二日而竣資皆公蠲罔役民力祠墓既肅瞻仰彌欽廼敢親詣墓下並率董役人員本司照磨)
(簡發直隸通州劉成璠高鳳翰汶上縣趙本虔祭告試用官山東膠州)
(成刊石紀事永昭後來)
郡守韓建墓在府康濟門外江濱
李宗可墓在余墓之左馬倅墓在余墓之右
皆與闕同死者康熙庚子郡守張楷並甃以石
都統制陳宗義墓在潛山縣九都坂有碑記
處士王幼學墓在望江縣北二十里雄魚山
方開宗墓在望江縣北六十里赤城坂歐陽元
表其墓
明布政劉尚志墓在府小龍山
布政吴嶽秀墓在府古角城
汪道亨墓在府治西門外
義士汪鑾墓在府北郭外宸濠攻城被執不屈
遇害
中書顔素墓在懷寧縣石牛山
御史趙景初墓在桐城縣北峽關
舉人方法墓在桐城縣北東龍眠
方學漸墓在桐城縣松門嶺
少卿方大鎮墓在桐城縣白鹿莊
贈少保錢如京墓在桐城縣城内
孝子檀郁墓在桐城縣投子山西
尚書吴用先墓在桐城縣會公山
贈少保左光斗墓在桐城縣北三十里
巡撫方孔照墓在桐城縣東合明寺下妻吴氏
祔
孝子夏子孝墓在桐城縣土地嶺有碑
布政張秉文墓在桐城縣西薛家舖妻烈婦方
氏祔
知縣夏統春墓在桐城縣北東龍眠
尚寶丞金燕墓在潛山縣北
縣令趙宗普墓在宿松縣
將軍石良墓在宿松縣豆溪興宗之後
義勇墓有二俱在宿松縣一東郭外一西郭外
半里皆明季守城戰没者
學博饒政墓在望江縣北七里岡
羅貞女墓在望江縣井邱林
知縣王之慶墓在望江縣北之慶為尤溪令李
自成陷京師投水死以骸骨歸葬
國朝康熙丙寅移於太湖縣之摇風嘴
國朝進士劉若宜墓在府治北馬鞍山
贈主簿趙煥文墓在懷寧縣
贈大學士張秉彛墓在桐城縣北三十里倉基
墩奉
旨諭葬
尚書張秉貞墓在桐城縣嵩山奉
旨諭葬
尚書姚文然墓在桐城縣西三里岡
大學士張英墓在桐城縣北西龍眠雙溪康熙
四十九年奉
旨諭葬
少詹張廷瓚墓在桐城縣北北峽關
贊善姚士藟墓在桐城縣東南會公山
姚孫棐墓在桐城縣東南九十里
徽州府
社稷壇在府城鎮安門外
風雲雷雨山川壇在府南門外
勅建先農壇在府城東門外雍正四年遵建
郡厲壇在府城北郊(在縣曰邑厲)
里社鄉厲二壇在各鄉保
關帝廟在府治烏聊山
國朝雍正五年奉
旨追封三代公爵春秋同日祭於後殿
城隍廟在府城南門内
勅建八蜡神廟
劉猛將軍廟並在府治東(以上壇廟所屬縣俱如制)
旗纛廟在各衞所
藺將軍廟在府城潮水門外祀隋將軍藺亮亮
鎮新安有靖難功故歙縣亦有祠祀之
忠烈廟在府治烏聊山祀唐越國公汪華又以
漢將軍毛甘唐神策將軍汪節附祀焉
忠靖王廟在歙縣北十里洪相山王張姓名卞
家於滑之白馬唐天寶時與張許同死睢陽史
失其名宋政和乾道間加封王爵潭州廟有宋
曾致堯撰碑
禹王廟在歙縣龍井山
世忠廟在歙縣西南黃墩祀陳將軍程忠壯靈
洗公之故宅在焉宋寶慶中追封廣烈侯賜廟
額曰世忠績溪亦有祠
英烈廟在歙縣乳溪祀宋義勇錢嶨錢觷紹定
三年新安士民以其捍寇有功陳乞褒表立祠
賜額曰英烈
孫王廟在休寧縣西祀吴主孫權
忠烈廟在休寧縣治東山祀越國公汪華宋紹
興中邑令吳敦仁建
岳王廟在祁門縣西祀宋岳飛紹興元年飛提
岳討楊么經此後人因立廟祀之
徽溪廟在績溪縣西北祀唐汪華第八子俊
乳溪廟在績溪縣北祀汪華第九子獻
張許廟在績溪縣九里坑祀張巡許遠
婺女廟在婺源縣西北以縣為海寧縣地嘗隸
婺州取上應婺女之義故立廟焉
朱文公闕里廟在婺源縣南每歲二八月仲丁
致祭
聖祖仁皇帝欽賜御書學逹性天四字額雍正二年燬
於火十三年上下兩江官紳商士等捐貲重建
總督趙弘恩碑記(婺源之有朱子猶鄒之有孟子曲阜之有孔子也自古至)
(聖大賢其風教所被瞻嚮之誠即窮海内外日月霜露之所及無有遐邇如奉函丈而尤必重)
(其里居鄉邑故孟子叙道統而亦以近聖人之居為幸豈非以天地靈異所鍾而神明所憑哉)
(今天下於朱子仕宦流寓講學之地無不崇廟貌祀春秋則婺源之廟宜尤巍煥異於他所自)
(雍正二年燬於火於是兩江督撫大臣胥用悚懼而余以十一年冬奉)
(命來莅兹任累檄所司鳩工庀材毋怠毋率而布政使司李蘭鹽運司尹會一殫力經畫斥羡帑倡)
(捐輸委吏董役虔肅將事自雍正十一年工興迄今歲三月告竣請予為文以祀之世嘗謂三)
(代而上道統與治統合自孔孟後道統寄於師儒遂與治統分余謂不然道統之寄不遇聖帝)
(明王亦無以别正宗而昭一是是豈不繫乎其治哉有宋周程張朱五夫子續千聖之道統於)
(既墜一洗漢唐以來淺儒俗學其為聖門功臣當無所軒輊其以公為集諸儒之大成雖昔賢)
(有言之者而歷朝典禮班於諸儒於公未有所隆異我)
(聖祖仁皇帝以天縱之姿契執中之傳編纂全書冠以御製序文)
(特命從祀進公位次於十哲之後以示褒崇於是天下士大夫求聖賢之道者知必由公之教始無岐)
(誤如入室之戶涉川之舟楫也蓋自公之生迄今五百餘年而其道始大著是豈不繫乎其治)
(哉余博觀諸儒之書求聖人之道二十餘年略有窺測歎宋儒皆學孔子之學而能具體孔子)
(者斷推公一人蓋公之窮理致知一孔子之博文也主敬存誠一孔子之約禮也反躬實踐一)
(孔子之下學也一生所註釋考訂之書幾萬卷而未嘗自為一書一孔子之述而不作也微公)
(則周張二程之學不著即孔子之道亦從而晦噫嘻盛矣宋熙寧元豐間聖學久蕪學者溺於)
(文詞錮於功利重以王氏之學誣經叛道簧惑其間聞周張程子之說信者十一而詬毁詆諆)
(者蜂起迨南渡後風流彌遠非公為之揚其風而暢其義後之人誰復知周張二程之書而又)
(何由知孔子之道哉夫孔子之道不外六經四書此生人之命脉國之治亂人心之存亡係焉)
(不得其言不明其道自公研窮闡發而後由孔子而上遡於堯舜禹湯文武周公由孔子而下)
(及於顔曾思孟靡不揭其心源以詔示萬世炳炳乎如日月之經天江河之緯地蓋其精神氣)
(力實足以肩荷古今宇宙之大業而視若欿然故河汾薛氏謂朱子之功不在孟子下也堯舜)
(之道得孔子而益彰周張二程之道詎非得公而益彰也耶余以&KR2451;薄遭逢)
(聖主累膺重任恒隕越是懼猶以讀公之書竊公一二緒言勉勉於立誠主敬為當官治躬之則以)
(聖天冀倖寡過使公生於今日必得大用以上佐得子唐虞之治顧不幸而際宋季與時齟齬不)
(一行其志以老每讀宋史為之慨然太息然孔孟之生皆未得一遇於公又何歎焉而從此億)
(千萬年孔子之道悠久不息公之教亦歷久而彌芳公之教列於千秋孔子之道愈光昌於萬)
(古余兹以公與孔孟並舉豈諛也哉因志重修歲月而敬述其私淑之誠俾勒之石)
忠義祠節孝祠俱在學宫旁(二祠所屬縣皆如制)
尚賢祠在府城南門外祀晉程元譚梁任昉明
陳彦回孫遇張正彭澤何歆張芹劉志淑王繼
禮後增徐摛陶承學陳所學洪有助
吕司馬祠在府城太平興國寺祀唐司馬吕渭
顯忠祠在府城南街祀明靖難知府陳彦回參
政鄭桓長史程通
節烈祠舊在府城水洞口祀歷代節烈後圯今
改建於機巷口
汪忠愍祠在歙縣城東祀明副使汪一中嘉靖
辛酉勅建
朱韋齋祠在歙縣紫陽山祀朱松
三夫子祠在歙縣堨田祀宋程顥程頤朱子
先賢祠在歙縣祀宋周敦頤程顥程頤張載朱
子
朱文公祠在歙縣紫陽山祀宋朱子
六逸祠在歙縣巖鎮嶽廟中祀宋潘洋發方鶚
明唐子彰余修趙汝弼王瑗
陸忠節祠在歙縣漁梁祀宋朝請大夫陸夢發
孝子祠在歙縣祀歷代孝子
孝女祠在歙縣劉村祀章氏二女
陳定宇祠在休寧縣陳村祀元儒陳櫟
國朝有汪灝記(蒼蒼者雲山耶泱泱者江水耶匹夫而峻節可師猶足以夀山川而享百)
(世祀况毅然闡程朱之祕俾聖人之道皎皎於日星河嶽而功在萬世者哉定宇先生生吾邑)
(之藤溪後朱子文公五十有三載當是時學士分門立戶各逞奇附會羣起著述朱子之說日)
(以失真而先生獨慨然發憤著四書發明書傳纂疏禮記集義諸書餘數十萬言句精字練務)
(求合於中正以不失乎朱子之遺旨而後朱子之書若月之翳於雲而復澈若泉之溷於沙泥)
(而復澄若罏冶之鍜鍊夫兼金而光芒更燦此揭文安公所為有豪傑士之目而篁墩程學士)
(且指為文安世適也豈虚譽哉先生故宅在藤溪山水間為里人所據景泰中族孫彥威率先)
(生之五世孫曰洪白諸當事請釐正之以為祠祀先生正德甲戌燬於盜縣大夫王君復與其)
(族興復之然而積歲既久滄桑變移先賢讀書講學之遺跡又蕩為丘墟而不堪憑弔矣家京)
(兆涵齋先生以理學世其家當其由詞林為諫官也首疏請復先賢祠宇而先生之祠預焉蒙)
(俞旨命所在地方官修葺而先生後裔不欲重煩縣官帑相與僇力鳩工未期年而祠復成嗚呼世)
(之富貴薰灼勲名赫奕力足以使斯人為之祠以張其崇盛者非不金碧巍奐礙日凌雲乃未)
(轉盻而荒烟蔓草忽為狐兔鳴嘯之宅物換星移渺無復有過而問焉者先生以一布衣未有)
(所設&KR1138;於時而後之人謀所以尸祝之者屢廢而屢興遥遥數百年迄於今弗替何哉楊墨佛)
(老之偽非我朱子接踵周程以力為表暴則孔孟之道不明而生朱子之後非得先生羽翼其)
(傳義於雜學異說紛紜之日則朱子之道亦不彰固宜其生則榮而没則思以與文公並不朽)
(於天壤也而乂何疑於一祠余小子麤解章句即傾佩先生箋釋既幸先生之近出吾鄉兼喜)
(其祠之復建以有光於枌榆也因泛舟藤溪拜先生於新祠而為之記)
汪先生祠在休寧縣錦堂山祀汪慶慶受學胡
瑗歸𨼆於此凌待制唐佐金尚書安節皆其高
弟太守洪适立祠祀之
程宗伯祠在休寧縣車田祀明尚書程敏政
汪文毅祠在休寧縣中街祀明檢討汪偉暨其
妻耿氏
程襄毅祠在休寧縣南山庵左祀明尚書程信
成
經鋤祠在婺源縣大田祀漢儒倪寬等
明經祠在婺源縣考川祀唐胡昌翼
三賢祠在婺源縣後祀宋周敦頤程顥程頤(附)
明程敏政重修二程夫子祠記(走少於程氏譜中得雲峯胡氏)
(所為兩夫子祠記讀之讀既慨然有起法之志而力未能也成化壬寅春既除先襄毅公之服)
(因發書以告巡按侍御上饒婁公婁復書許之然切懼空言無補事實乃考訂兩夫子家世南)
(北遷徙之詳以授教諭莆田楊公元俾與諸生吳超孫兆輝等上之縣安成歐陽君方受上命)
(來為令諸務未遑獨以為興道善俗之首事既上之府府上之行臺行臺遂以公移下郡縣修)
(復之歐陽君之得請也與走躬相地於大成殿東得鄕賢祠遺址稍斥之廣五丈有奇長如廣)
(之數而倍其半庀材召工擇縣之殷實者四人暨耆老蘇文玘夏文雅日監臨之諸人者能嚮)
(風承德節縮浮費畢力於公家中為兩夫子專祠四楹又别為遺愛堂列祀宋丞相吕公大防)
(下又别為鄉賢堂列祀唐御史中丞程公澐而下榜其門曰企德像主之制龕座之闕既堅既)
(好靡一不具肇工六月十七日訖工於闕菜禮月二十四日歐陽君率僚屬暨師生行釋)
(闕今咸冠父老遠近畢集以為希闊盛事復見於舉手稱慶走惟兩夫子倡明斯道於河)
(洛之間從遊之士比於鄒魯然獨龜山楊氏以江南諸生號稱高弟兩夫子嘗送之歸而有道)
(南之歎蓋龜山三傳得文公朱子於吾郡之婺源則兩夫子道學淵源之盛在新安久矣據程)
(氏譜兩夫子之先本梁將軍忠壯靈洗之裔見於歐陽文忠公碑至宋南渡而伊川先生子孫)
(悉居池州一遷休寧陪郭之程互嘗繼絶馬光祖守建康立明道書院又擇於池州房使奉明)
(道之祀當時錄蔭之制牒繼絶之公移文公草廬諸賢之書札題識具存則兩夫子流裔承傳)
(之真在新安亦久矣夫為士者誦遺書而不知其師為後者奉墜緒而不知其師是雖典籍滅)
(裂於回禄之餘人物銷鑠於兵革之後而亦不考之故也今廟貌有嚴爼豆載興仰焉臨之以)
(宣聖之尊俯焉重之以諸賢之侑凡生於斯學於斯宦於斯者可不以兩夫子之道敬自勉乎)
(敬勉之而有得焉則庶幾新安之名重有聞於天下而此祠為不徒立也已雖然是舉也非婁)
(公心主於上非歐陽君力任於下則亦有不能相須而成者是不可不記之以告後來婁公名)
(謙與走同舉丙戌進士最有志於正學奉上勅董學政於江南所至以表章先哲為心足覘其)
(所養歐陽君名旦辛丑進士以春秋魁鄉試及禮闈蓋通經學古之士故為政知所先務如此)
雙湖祠在婺源縣東門祀宋儒胡一桂
忠勇祠在婺源縣十都廬源祀宋臣詹巨源光
國芝瑞彥違後以光國祖必勝子世勛俱殁於
王事并祔之
雲峯祠在婺源縣考川祀元儒胡炳文
雙烈祠在婺源縣古坑祀明指揮王千戶何二
人俱死流賊之難失其名
梅列侯祠在祁門縣悟法寺左祀漢梅鋗(附)汪
克寬記(豪傑之士生於其鄉歷千百世而鄉之人思之不忘像而祀之是必有其故矣)
(叔孫穆子有言曰太上有立德其次有立功其次有立言魯鄒之祠孔孟以其德也錢塘之祠)
(錢鏐以其功也濟南之祠伏生以其言也梅侯名鋗世居新安之祁門漢初鄱君吴芮以侯為)
(將軍俾率百粤之兵從高祖伐秦入函谷關暨天下既定以功封為列侯食邑十萬戶侯故城)
(在邑西十里所居在邑城之東今為洞元觀墓在城南二里今為大悟法萬安寺舊有梅祠在)
(寺之左至正壬辰夏燬於兵明年大梁趙君某來宰是邑亟命重建民驩趨之為屋四楹貎侯)
(其中丹青黝堊照燿炳煥邑氓瞻仰乃礱石而徵予記其槩余謂吾郡有古丘墓三唐初汪忠)
(烈墓在歙北之雲嵐山距今七百餘年陳初程忠壯墓在歙西之黃墩距今七百年俱立廟墓)
(道尸而祝之唯侯之墓自漢迄今千五百餘年而鄉之人思之久而愈篤稽諸漢史吴芮始為)
(鄱陽甚得江湖間民心侯為鄱君所信任其得民心諒矣然則民之思之不惟其功而亦以其)
(德乎其繼自今治於是邑者亦如侯之得民心則安知他日不以思侯者而祠之哉)
張王祠在祁山之陽祀唐東平王張巡
吴長史祠在祁門縣西祀唐縣令吴仁歡報始
建邑也
三賢祠在祁門縣祀唐吴仁歡路旻陳甘節
胡公祠在黟縣東南五里祀梁太常卿胡明星
薛公祠在黟縣衙東祀唐縣令薛稷
褒忠祠在黟縣祀宋盧臣忠
雙烈祠在績溪縣大石門祀唐南霽雲雷萬春
蘇文定祠在績溪縣新西街祀宋蘇轍
仰山祠在績溪縣東祀宋待制胡舜陟
表忠祠在績溪縣南祀明遼府左長史程通萬
歷間勅建
漢長沙王吳芮墓在婺源縣游汀鄉鷄籠石
列侯梅鋗墓在祁門縣南二里悟法寺後
晉太守程元譚墓在府城西冷水鋪
太守黃積墓在府西黃墩積字元集江夏人卒
於官葬此子孫因家焉新安之黃自此始
太守鮑弘墓在歙縣富溪
南北朝宋司馬汪叔舉墓在績溪縣登源
梁太守徐摛墓在歙縣昉溪
陳重安縣公程靈洗墓在歙縣黃牢山
隋贊治詹黃𨼆墓在婺源縣廬源
唐越國公汪華墓在歙縣雲嵐山唐末黃巢寇新
安欲發之見蛇虺突出乃止歷宋元明以來歲
時祭祀不絕
孝子黃芮墓在歙縣向杲
秘閣王希羽墓在歙縣澤富汪村園
御史吳少微墓在休寧縣石舌山
領軍程南節墓在休寧縣東南壩裏
觀察使范傳正墓在休寧縣十八都下庄
團練使汪濆墓在婺源縣三十一都大田寺
邑令吴仁歡墓在祁門縣西二十里烏門宋時
有發其塜者見二金鰍湧出乃止因名金鰍溝
五代刺史陶雅墓在歙縣明德鄉
南唐團練使朱廷傑墓在休寧縣蜈蚣嶺即侍郎
朱晞顔始祖
尚書查文徽墓在休寧縣五都黃江
制置劉津墓在婺源縣治後山
長史吴仁徽墓在婺源縣西烏門
金吾將軍謝詮墓在祁門縣南三十五里潘家
村
宋丞相程元鳳墓在歙縣古城關
侍郎程元岳墓在歙縣烟村
諫議謝泌墓在問政山
少卿汪叔詹墓在問政山
直閣汪若海墓在歙縣西漁梁山
知鄂州羅願墓在歙縣西峯寺左
待制俞獻可墓在歙縣海渡灘
御史余林墓在休寧縣五都貴源
參知政事蘇易簡墓在休寧縣溪口漁梁
處士汪接墓在休寧縣東門外金字園接婺源
人文行超卓從遊者衆遊學休寧遂家於邑之
西門為西門汪氏始祖
少師洪中孚墓在休寧縣黃石
待制凌唐佐墓在休寧縣班政門外西園
尚書金安節墓在休寧縣葆真山左
團練使程全墓在休寧縣香釵琭瑇塢
處士范啟墓在休寧縣博村勅賜風月處士
學士程珌墓在休寧縣萬松山
主簿程洙墓在休寧縣二十四都宋末以節死
處士祝確墓在婺源縣紫陽山
朱子祖墓在婺源縣一在連桐一在官坑嶺一
在王橋一在鎮下一在楊村一在小港紹興中
文公自崇安歸里訪求諸塋封識而去
胡方平墓在婺源縣太白長墩
先儒滕珙墓在婺源縣二十一都思溪與兄璘
俱從朱子遊
郡守方岳墓在祁門縣北荷嘉塢
御史周繼忠墓在祁門縣二十二都高唐周山
轉運使孫抗墓在黟縣上林村王安石有誌銘
樞密使汪勃墓在黟縣二都北庄
侍講汪義和墓在黟縣十二都金雞原弟大理
寺丞義榮墓相近
待制汪義端墓在黟縣北二里厲壇旁
運使汪繹墓在黟縣三都黃依坦
侍郎汪綱墓在黟縣金雞原
元待制鄭玉墓在歙縣師山
先儒陳櫟墓在休寧縣陳村
先儒倪士毅墓在休寧縣赤丘改葬黟南黃坑
先儒胡一桂墓在婺源縣梅田庚師塢
先儒胡炳文墓在婺源縣二十一都考川
明侍郎朱同墓在歙縣桃梅下田干
尚書楊寧墓在歙縣東牌頭鎮
都御史陳富墓在歙縣古城闕三里亭
侍郎吳寧墓在歙縣龍澤溪
尚書洪遠墓在歙縣覆鐘山
都御史曹詳墓在歙縣浦口
尚書潘旦墓在歙縣飛布山
侍郎唐澤墓在歙縣清流
學士唐臯墓在歙縣蘭江山
賜光禄卿汪一中墓在歙縣茆田鋪
大學士許國墓在歙縣豸山
尚書鮑道明墓在歙縣宋村鳳山
尚書鮑象賢墓在歙縣古闕
尚書方弘靜墓在歙縣豐隆嶺
尚書吳國仕墓在歙縣蕃村
編修金聲墓在歙縣十九都西兖山
先儒趙汸墓在休寧縣八都漁坑
學士朱升墓在休寧縣汊口改葬詹田
尚書程信墓在休寧縣小南村
侍郎程敏政墓在休寧縣車田
司直汪仲魯墓在婺源縣洪村
都御史汪舜民墓在婺源縣七都鎮頭
知州白謙墓在婺源縣環村
都御史汪奎墓在婺源縣梅田
尚書潘潢墓在婺源縣大安坵
尚寶少卿潘士藻墓在婺源縣三十六都
尚書游應乾墓在婺源縣六都
尚書余懋學墓在婺源縣吴家坑
太僕卿胡用賓墓在婺源縣湯村
尚書汪應蛟墓在婺源縣三十五都臨河
尚書余懋衡墓在婺源縣董家塢
先儒汪克寬墓在祁門縣九都金字牌盛村
尚書胡富墓在績溪縣十二都龍峯中坦之原
尚書胡宗憲墓在績溪縣十二都
國朝祭酒吴蔚起墓在歙縣
寧國府
社稷壇在府治西郊
風雲雷雨山川壇在府治南郊
勅建先農壇在府治東門外雍正四年遵建
郡厲壇在府治北郊(在縣曰邑厲)
里社鄉厲二壇在各鄉保
關帝廟在府治北門
國朝雍正五年奉
旨追封三代公爵春秋同日祭於後殿
城隍廟在府治西南
八蜡神廟
劉猛將軍廟俱在府治陽坡山(以上壇廟所屬縣皆如制)
東嶽廟在府治西北祀泰山神
三皇廟在宣城學西
楊四將軍廟在府治北門外祀江河之神
項王廟在府治嶧山下項羽駐軍於此
三聖廟在府治天慶觀之左宋建炎叛寇戚方
圍城急忽有神親見爪指城南長逾尺知州事
李光焚香祝之賊砲反擊賊遂退三聖長曰賀
息次曰游奕三曰金甲
敏應廟在府治敬亭山麓祀廣惠王之神
魯府君廟在府城東南錢村祀隋梅知巖以其
有保障功
英濟廟在府治薰化門祀火神
東平廟在府治祀唐張巡又涇縣集福廟亦祀
巡
張守標紙廟在府城北五里宋建炎間知宣州
張果夢神語城將陷没果抱籍入水死民殮而
奠之標紙於此
褒烈廟在府治西門内祀宋知宣州事李光
章四相公廟在寧國縣治東八十里祀南唐宣
歙鎮將章紹
梅魯王廟在寧國縣東北七十里祀唐梅知巖
武德初知巖封南魯王
黎相公廟在寧國縣治二十里唐會昌中建水
旱禱之神姓李諱穎睦州人嘗為建州刺史立
廟黎山俗因號黎相公廟
義烈方公廟在寧國縣治西三十里祀宋義士
方致堯
靈惠廟在涇縣治西祀晉内史桓彝
蕭王廟在涇縣治東祀梁蕭統
左王廟在涇縣東北十五里柏山祀隋左難當
(附)明張堯文重建廟碑記(涇川為古猷州自隋唐稱雄鎮蓋自有左)
(戴國公始故今鄉賢祠首公予令涇躬親祀事恒顧瞻公如在按誌公生七歲能文長益神異)
(隋末天下多兵民苦蹂躪擁公為總管櫜鞬殳矛之君子六十萬人頤指帳下號長城焉輔公)
(祏寇州城旦暮岌岌公堅營壁歲餘節旄不出公祏以孤軍深入匱乏且自解公分道擊之斬)
(數大酋賊失險膽落萑苻嘯聚之黨凡百萬計一夕遯去唐封公刺史為九州長公整旅返旆)
(從穰溪夜渡栢山衆苦伏溽公祝天雪下尺餘士皆可挾纊柵欄而居於原坂之間公謀築雉)
(堞以為寧宇屬寐且醒忽有神告曰形勝已定盍起視圖之公率麾下數十騎起行栢山至潭)
(下有一白龜出石穴從東南週圍西北公曰是神所告我者河山縈繞如帶如屏可亡虞保障)
(矣遂築而城之題曰白龜城江以東安堵如故公之力也後被命與李靖尉遲敬德趙郡王孝)
(恭等先後佩元帥綬戰敗巨寇削平僭逆及征遼蠻俘斬億萬天子嘉之賜封戴國公食邑三)
(千戶武德六年公薨葬太平龍門鄉松子嶺勅加王號並建祠於猷州諸邑民雨暘疾病禱輒)
(應今石埭太平廟貌儼如也獨栢山祠歲久傾圮而其基漸没於豪併者余雅重公為葺餙鄉)
(賢祠而以未復栢山祠為歉後代予者赤石陳先生念公有大功而廟祀不隆慨然欲建公之)
(裔孫左維垣曰此吾左氏始祖也何敢煩公費爰集族之賢且能者大用一麐等捐資清復舊)
(基至以其事爭之郡縣監司鼎建新祠起自辛丑至十二月而落成焉請記於余余雖去涇未)
(嘗一日忘涇則未嘗一日忘公之有造於涇即不獲親持斗酒豚蹄以歲時伏臘走宇下猶及)
(以言藉公傳之貞珉余心猶視公如在已公諱匡政號難當歷傳至今三十八代代多以科第)
(通籍稱文獻世家維垣則博習經史而善岐黃術因記公而併及之云)
汪王廟在涇縣孤山高嶺祀唐汪華
西峯大聖廟在涇縣治東南六十里遇歲旱蝗
祈禱有應
黃蜕龍王廟在涇縣旗山頂之北
丁仙廟在涇縣丁溪祀唐令丁令威
承流府君廟在涇縣治東南四十里祀承流山
之神
香心廟在涇縣治東六十里祀節婦洪勝可妻
梅氏
兗州刺史廟在旌德縣治東二十五里祀漢蔣
元卿
俞將軍廟在旌德縣治北五十里祀晉俞縱
威顯廟在旌德縣東北隅祀唐張巡
周太保廟在南陵縣北六十里祀吴春穀長周
泰
甘相公廟在南陵縣治北祀晉甘卓
廣惠廟在南陵縣工山下祀工山之神
忠義祠在郡學内
節孝祠在府治陽坡山(二祠所屬縣皆如)(制)
五賢祠在府治敬亭山初祀南齊謝朓唐李白
韓愈宋晏殊范仲淹後增入龔鯤姜埰張慎言
二仙祠在府治後祀南齊謝朓唐李白
昌黎祠在府治舊州學内祀唐韓愈
張侯祠在府治水陽南二里祀里人張構唐時
構築隄捍禦水災
六先生祠在府治祀宋周敦頤程顥程頤張載
朱熹張栻
義烈祠在府治北關外祀宋赤心隊將劉晏建
炎中郡守李光招之赴援與潰盗戚方戰死
遺愛祠在府治小東門内祀宋知宣州事張果
明知府袁旭沈性
文丞相祠在府北門外祀宋文天祥嘗知宣州
(附)明宋儀望記(萬歷二載予奉命鎮撫南畿以十有一月行部宣州宣守若令)
(具言宋丞相信國公文山先生以咸淳五年差知宣郡既下車諸所罷舉咸切民𨼆春和省耕)
(作為農謠令歌之以勸既得代猶惓惓與父老子弟陳說教化百姓戴之去之日爭醵錢立祠)
(以志不忘今宋亡且三百年父老子弟每言丞相事輒泣下顧祠廟遺缺無以慰邦人之思守)
(土之謂何是用早夜經營擇地於宛陵驛故址&KR1258;日興工棟宇維宣寢堂既列烝嘗咸備越七)
(月祠乃告成以不佞為公鄉人考先哲舉廢祀奬忠烈又撫臣職也守若令相率頓首願有記)
(以示久遠予喟然歎曰公之忠大矣海隅荒服聞其名猶知敬慕况過化之區乎孺子懦夫一)
(及當時事怒髮竪指涕洟沾襟况冠裳之儒乎按祀典以勞定國以死勤事法施於民捍大患)
(興大利備此均者宜莫如公是宜饗有廟食贈有爵秩褒有號諡兹舉也於法為崇報於義為)
(勸忠雖予之不文將焉辭之嗟乎自宋之季世文武忠藎謀度罔庸奸黨憸邪阻間輒售二者)
(相乘竟至滅亡予嘗考其終始公自寶祐登第即慨然以國家自任宦者董宋臣用事上書乞)
(斬之既又極言其罪皆不報賈似道當國屢抑公不用年未逮強遂抗章致仕去咸淳間稍遷)
(提刑尋知贛州當德祐之際勢凛凛矣公以羇旅孤臣倡義起兵勤王詔下輒提師入援夫以)
(新合之衆當乘勝之師值危亡之運為扶危之計不俟智者辨之矣國存與存國亡與亡公之)
(心何心也既至臨安即又上書乞斬吕師孟尋陳言大計分天下兵為四鎮置都督以統御之)
(使敵分而間我乃可制此其計明甚執政陳宜中諸人猶扼公所言不得用既知平江極力經)
(營軍聲稍振會獨松關破亟召公援臨安三吴委城降假令公不去吴堅守大郡以固籓籬敵)
(雖張必恐我乘其後乃又趣公以去門庭不戒堂室以危天之所廢誰能違之嗚呼悲矣論者)
(謂公早年勇退投間自放有謝安石之逹慷慨上書乞斬宋臣師孟有朱雲之勇孤軍赴援力)
(謀社稷眞州之脫空坑之敗循州之執艱危萬狀誓死不悔有顔魯公之節燕京被留從容義)
(命顧問慇懃應對如禮有箕子之貞既趣柴市南嚮再拜臨刑自若有比干之義蓋公之志可)
(以塞宇宙公之忠可以貫日月史臣謂公一死收宋室三百年養士之效豈不然哉予因撰次)
(公事而述厥赫赫者以昭示後來亦宣人之志也郡守以下咸書名左方以見祠所由始云)
汪公祠在府南郭祀元尚書汪澤民(附)明王恕
記(生不違時死能全節此人之所難是人也雖死猶生令名無窮焉貪生畏死不顧名節此)
(小人之所為是人也未聞終不死不善之名無窮焉公姓汪氏諱澤民字叔志登元延祐戊午)
(進士第官至集賢直學士以嘉議大夫禮部尚書致仕公既歸築室宛水之濱讀書自娱當紅)
(巾餘黨寇宣州之日公為江東部使者畫守城禦寇之策十餘事寇再至擊退已而長鎗叛帥)
(鎻南班程述等挾兵渡江欲犯宣城或勸公去之公曰昔江萬里寓鄱陽大軍逼城衆皆走散)
(猶坐守以為民望况宣民離合視吾去留夫何之後城䧟為萬戶丁堅使前鋒葛義執公逼降)
(不屈遂遇害將死罵猶不絶口鎻南班等雅服公名為具衣冠以葬之事上於朝贈資善大夫)
(江浙等處行中書省左丞上護軍追封譙國郡公諡文節葬在寧國郡東南嶧山之麓因歷年)
(滋久鞠為茂草土人平治之藝麥其上成化丙午厥孫汪養能訟於官同知劉誠覆實之為封)
(其域未幾誠遷去通判天台陳紀得公神道碑於宋太史景濓先生文集中謀諸知府涂觀欲)
(為治墳建祠勒銘於石慰答忠魂以為天下萬世臣子勸遂具以請余嘉其義而許之紀乃經)
(營作石修塋域壘墳墓勒宋太史所為碑銘監之神道造石橋於其前復於郡城南三里許市)
(地建祠廵按御史江右孫弁出公帑五千金以助成之首事於癸卯春訖工於是年冬馳書請)
(余為記夫人臣之居其位食其禄任其事一遇大變臨大節或心無所主苟安一時之生而忘)
(厥大義者往往有之求其見道分明視死如歸者幾何人哉公當謝事歸田之日無職守無責)
(任聞寇至而不去以為民望復為部使者畫策以禦之及其被執逼降至死不屈此其所以難)
(能也宜其膺顯贈獲美諡流芳百世使人敬之慕之至於如此使公當寇至之時奉身以竄被)
(執之時屈身以降不過數年亦歸於盡人將唾罵之不暇又何贈諡敬慕之有紀為此舉固可)
(謂知所重弁復助成其事可謂與人為善者矣其所以為天下國家推忠節勵風俗者不在斯)
(乎因其請姑摭此與之俾刻石以示來者夫公之文章事業與家世履歷之詳則有宋太史所)
(為碑銘在兹不贅)
王文成祠在府治正學書院祀明王守仁
俞公祠在府治大東門内祀明俞逢辰(附)明陳
俊記略(予按革除籍見一時死事臣蹈湯火中甘心潤鼎鑊輙拊膺太息淚淫淫下暨)
(見俞公周旋委曲抗節不附致殲身以徇輒又拊膺太息淚淫淫下也或曰俞公死親黃觀方)
(孝孺練子寧云何曰黃方諸公非建文臣耶日受簡廸列員職奔奏死何可辭譬左右手然一)
(旦頭目腹心變手足不搔衛捧掖得乎即文皇彼食其禄自盡其心之語亦諒之矣至俞公燕)
(臣也縱均之奉朝請然所委質者燕耳使俞公為文皇地亦胡病於忠哉卒從一而終不少詭)
(徇嗚呼諸臣死建文易俞公死建文難諸臣眎建文戚文皇疏俞公眎建文疎文皇戚此成仁)
(取義難易親疏之辨之大較也故曰俞公死加諸公一等云然公與禮部尚書陳公廸俱宣人)
(黃公觀即乂貴池人方二三百里間同時死事者居其三歆豔千載震耀寰區豈崧嶽間氣江)
(海精英繄獨一方鍾歟祠搆城東孔道前大門繚之垣中崇堂室後即居羣子孫業儒者望之)
(枚枚栗栗弔古者過之欷以悲感時者聞之奮以激逐臣放子聞之愀然不欲生頑夫鈍士聆)
(之低顔顙泚車將近而轅為之回也俞公名逢辰字彦章世居水陽西鎮里由洪武戊午鄉試)
(辟燕府教授尋遷伴讀云時萬歷丁丑五月吉日)
七賢祠在府治前祀明知府方逢時鄭繼之蕭
良譽金勵王公弼周光夏後增入管起鳳
羅公祠在府治景德寺祀明知府羅汝芳
陳尚書祠在府學東祀明陳廸(附)明李默靖獻
祠記(昔我高皇帝締造家邦每以扶植綱常培養士氣為務故雖勝國黨桀吠堯猶必曲)
(宥之以示萬世人臣之義固以奠安元元非此道無由也厥後懿文太子薨高皇已有倦勤之)
(意永惟付託重計深懷𨼆憂左顧右却頼有二三藎臣為之羽翼既而靖難師興鍾&KR1206;不移市)
(朝安堵則文皇帝有再安宗社之力然齊黃諸人自以身受國恩不敢懷二駢首就殲宣城陳)
(公廸與焉予時讀公事狀未嘗不掩卷而悲也按公以洪武乙卯舉京闈辟本郡學訓導嘗為)
(郡□萬夀賀表上覽而異之召拜翰林編修累遷雲南左布政後徵為禮部尚書同受顧命時)
(兵起國勢臲卼公等力陳計畫南北相持者五年事既弗就公益抗節不遜遂并其子丹山等)
(磔東市臨刑猶作五噫并詩至今讀之使人澘然淚下豈其忠憤所感思以頑民自待者也子)
(糾之難忽死而仲請囚人固各有志不能以彼易此文皇曰彼食其禄自盡其心又曰使子寧)
(尚在朕當用之聖人所以扶植培養之者寧有已時哉公死之日子孫孑無噍類百餘年來宣)
(人破諱其事成化間郡守涂君觀稍祀公於故里尋即湮廢使英爽之氣飄溘而無所依予甚)
(悼焉嘉靖壬辰予以吏部郎謫判是邦亟求其後得公五世從孫太學生大林者而問之故乃)
(謀諸前守餘姚邵君曅具以狀白於巡按督學兩御史請復置祠春秋薦享如大司馬溧水齊)
(公故事二公嘉許大林亦奉地來獻地當郡學之東公少讀書處也予更旁購他地益之中為)
(正堂奉公像以居又北為浩然堂各翼以兩廂浩然北有方塘塘畔為水央亭其東為井最前)
(為大門門東十餘步為宛陵大節坊凡篚彝庖湢几榻百物畢備歲給掃除一人維祠據高臨)
(曠宏麗瑰傑繼今而往庶幾其無速壊云爾祠成郡中學者咸嘻吁慕嘆相與致私愛於公而)
(諡之曰靖獻先生遂因以名祠會予有持憲廣東之命乃大會郡僚卿大夫羣執事以中牢詣)
(祠寧神而告成事嗚呼殷有三仁其志不同其心安也不然死者復生生者愧矣由是以觀諸)
(公情事夫又何疑乎是役也肇於甲午冬十一月申申訖於明年夏六月辛亥其費與力並給)
(於有司不以煩民而綜理出納則悉委諸邑民貢汝舟吴孟學二人者恪勤靡懈又使太平吴)
(琪佐之大林周旋其間多所規畫是用能集事以昭丕績均可謂勞也已矣)
及守祠在府治西祀明知府及宦
二烈清風祠在府治西南祀烈女胡氏紀氏
烈女祠在府治迎春巷口祀明烈女徐氏
李翰林祠在涇縣震山祀唐李白
懷德祠在涇縣水西東祀明郡守劉起宗羅汝
芳
王公祠在涇縣水西精舍祀明王守仁
忠臣祠在太平縣富溪橋南祀唐睢陽太守張
巡
名公祠在太平縣治西祀宋令孫覺明知縣張
瀚劉元凱
周公祠在太平縣治西祀明周怡
節烈祠在太平縣治南祀羅趙等烈女十餘人
孝感祠在南陵縣東十字街祀晉孝子何琦
安賢祠在南陵縣開化寺祀何琦張巡李白杜
牧之李經吴景
忠義祠在南陵縣籍山橋東祀明吳景
貞烈祠在南陵縣城隍廟東祀明貞女梅栢香
汪德香何金妹
漢兗州刺史蔣詡墓在旌德縣鳬山
晉内史桓彜墓在府城北五十里符裏鎮今東門
渡是
將軍俞縱墓在涇縣東南八十里藺石
縣令陳焦墓在涇縣五城山左
唐徵君蔣華墓在宣城縣敬亭山下唐李白詩敬
亭山下墓知是蔣徵君
白逸墓在府城西居易兄也居易有祭十五兄
文
羅𨼆墓在涇縣東七十里
燕國公左難當墓在太平縣西松子嶺
宋宣城王趙帥祁墓在府城東南千堆山
尚書梅詢墓在府城東嶧山
太尉高瓊墓在府湖北
修撰吴柔勝墓在府城南小勞山
丞相吴潛墓在府城隆演山南柿木鋪
知州張果墓在府城夏家渡义路口果以身殉
水患民哀之表其墓立祠祀焉先在鐵冶冲後
改葬此
太常李含章墓在宣城縣敬亭山西麓
都官梅堯臣墓在宣城縣城南栢山
參政魏良臣墓在宣城縣白魚嶺
學士虞光墓在寧國縣治西獨山
侍郎虞儔墓在寧國縣北雙溪
參政饒虎臣墓在寧國縣澄河側
學士凌策墓在涇縣幕山
祭酒汪澥墓在涇縣溪西
參政李回墓在太平縣廣仁寺後
文學劉逸墓在太平縣
元帥李誠墓在太平縣絃歌鄉
學士徐勣墓在南陵縣西白石山
學士董必墓在南陵縣石岡山
孝子李經墓在南陵縣西工山
元尚書汪澤民墓在府城南嶧山
學士貢奎墓在宣城縣東北石馬山
待制貢師道墓在宣城縣東北華蓋山
明知府陳灌墓在府城東灌廬陵人洪武初知寧
國府
尚書秦逵墓在府城西方山
中丞詹沂墓在府北關外
通政徐說墓在府城東土山渡
贈光禄卿萬琛墓在府城東十里四望山
都御史張綸墓在城北豹山
侍郎張守道墓在府城北十里廟埠
尚書陳廸墓在宣城縣石塘冲殉建文難家人
候來保拾遺骨以葬
尚書徐元太墓在宣城縣東十里華谷村
同知徐楠墓在宣城縣禪峯山
侍郎屠羲英墓在寧國縣南鳳山
都御史董傑墓在涇縣鳳山
都御史蕭彦墓在涇縣北幕山
通政使趙健墓在涇縣永定都
侍郎郭建邦墓在旌德縣
僉事吴景墓在南陵縣東北忠臣勅葬
國朝侍讀施閏章墓在宣城縣南牛喜冲
左都御史梅鋗墓在宣城西黃泥岡
池州府
社稷壇在府城秀山門外
風雲雷雨山川壇在府城齊山旁
勅建先農壇在府治東門外雍正四年遵建
郡厲壇在府治北里許(在縣曰邑厲)
里社鄉厲二壇在各鄉保
關帝廟在府城西街
國朝雍正五年奉
旨追封三代公爵春秋仝日祭於後殿
城隍廟在府治西北
勅建八蜡神廟
劉猛將軍廟並在府東門外(以上壇廟所屬縣皆如制)
旗纛廟在城北小教場(各營俱如)(制)
漢逸民高獲廟在府城北清風亭旁
文孝廟在府城西祀梁蕭綂又一在石埭縣崇
壽寺中
孝娥廟在府東北四十里俗名仙姑廟吴大帝
時孝娥父為鐵官冶鐵遇穢不流娥憂父刑投
爐中鐡乃鎔時人號為聖姑因立廟祀
靈祐王廟在銅陵縣銅官山南王姓張名覺晉
潯陽太守蕭齊時廟食兹土唐中和間隂有助
戰功屢封至宋咸淳始加王爵
太眞仙人廟在銅陵縣葉山廟中有明皇及太
真像廟皆以石為之
峯山廟在建德縣玉山之麓宋淳祐間加封威
佑昭應侯附祀梁昭明太子
東嶽廟在建德縣南玉峰有大藏經閣
余司徒廟在建德縣余村神最靈遠近祈禱有
應
忠義祠在學宫内
節孝祠在學宫旁(二祠所屬縣皆如)(制)
趙文節祠在府城南五里祀宋死節通判趙昴
發
清溪二生祠在清溪江口二生宋人從趙昴發
死節者失其名
忠烈祠舊在府城内北市隴嘉靖初建祀宋趙
文節昴發妻雍氏明黃忠烈觀妻翁氏暨二女
又烈婦唐貴梅烈女康清姑為雙忠六烈隆慶
間移置毓秀門補入清溪二生後增尤氏桂氏
(附)明畢鏘新建褒忠祠記(黃侍中先生舊附郡城雙忠祠至今二百)
(餘年未特祀也萬歷丙申西蜀巡撫都御史趙公巡按御史龔公同莅畿南振揚風紀治具畢)
(張吏修其職民安其業乃於吾池廉得侍中先生實事於是會議具疏請於朝曰先臣侍中觀)
(與其妻女忠節萃於一門宜建祠特祀詔下禮部覆議以聞先是今上登極頒有革除間諸臣)
(褒表忠魂之詔故撫按遵奉具題云夫先生之甘赴羅汊及夫人翁氏與其二女相擕以溺而)
(死蓋言之嗚咽無容贅矣獨念綱常在天地間萬古勿毁故忠孝必盡於臣子貞節必矢於婦)
(女未之有改也帝王之孳孳立人極扶世教以培植將來國祚於長久亦恃有此道存焉爾昔)
(在周武王時夷齊叩馬以諫仁孝數語周家八百年之命脈於此攸基先生之志與夷齊同然)
(先生膺夔契之重任夷齊為海濱之漁父是以或采薇以終身或蹈江流而勿顧所處不同而)
(同歸於忠也當其時武王能容夷齊之切直而勿之罪故國祚以長先生與諸臣赴義激烈而)
(幸蒙皇上之褒恤鍳忠鯁於生前錫寵光於没後則我鴻圖之享有千萬年而勿替者不俟卜)
(而可知矣二公之請特祀也所以表幽潛樹臣紀而勵風俗也其有禆於國家甚大豈但吾池)
(之人士瞻仰山川增色而已哉祠建於凌雲閣之旁正堂五楹後亦如之奉夫人二女於其中)
(門房坊牌俱備糾財度上則適有澤水漂來大木足資材用蓋忠義感動天人協贊如此君子)
(謂斯舉也見崇賢之道焉見好德之公焉見為政之綱焉見謀國之遠焉一事而衆善具矣上)
(始於六月至九月落成是舉也備兵副使張君天德首倡之督修者知府張君堯文同知傅君)
(國才通判胡君嘉賓推官王君紀也)
包何二太守祠在府城毓秀門内祀宋包拯明
何紹正
黃侍中祠在府治羅刹磯祀明黃觀又一在九
華門外
成仁祠在府治城隍廟前祀明給事中陳敬宗
秦推官祠在府城南門外祀明推官秦懋義
李太白祠在青陽縣九華山東岩下
范公祠在青陽縣學内祀宋范仲淹
湛甘泉祠在青陽縣九華山下祀明湛若水
王陽明祠在青陽縣九華山化成寺西祀明王
守仁
太白祠在銅陵縣有二一在五松山一在横港
忠惠祠一名查城廟在石埭縣西五十里龍岩
山東祀唐刺史查嵒
恭愍褒忠祠在石埭縣四都祀宋安撫制置使
丁黼
旌忠祠在石埭縣治東祀明瀘州知州蘇瓊
陶靖節祠舊在東流縣文廟戟門左後移於縣
西菊江亭
許公祠在東流縣治西祀明許立
商彭祖墓在石埭縣北飛渡橋西
漢逸民高獲墓在貴池縣西北清風亭側有廟明
正德間知府何紹正重甃書石表之一云在城
西南六十里新河
晉檀念之墓在貴池縣檀村
南北朝檀珪墓在檀村
梁昭明太子蕭統墓在府城秀山
唐直學士胡楚賓墓在貴池縣杉塢坑
羅鄴墓在梅根浦上流之岸
進士康駢墓在貴池縣黃老山之東
進士費冠卿墓在青陽縣旱麓山
處士李昭象墓在青陽縣南同山仙人峰下
縣令周繇處士周繁墓在建德縣紙阬山
學士殷文圭墓在貴池縣殷村
五代宋齊丘墓在青陽縣
宋侍郎湯允恭墓在府城南山川壇北一云在九
華黃匏城之麓
學士楊輔臣墓在貴池縣西南楊村紅硃嶺
學士檀遠墓在貴池縣興孝鄉檀村
侍郎楊和武墓在貴池縣西南楊村馬鞍山
學士曹緯墓在貴池縣丁口
義士胡仲先墓在貴池縣西溪牙坑山
殿前司華岳墓在貴池縣齊山之北石羅山
待制滕宗諒墓在青陽縣東金龜原范仲淹誌
銘
安撫使程九萬墓在青陽縣九華山福海寺旁
處士陳巖墓在青陽縣西雲鶴山麓
知州鍾鏜墓銅陵縣城山
孝子丁阡墓在石埭縣西
侍講王鎡墓在石埭縣西城子山
制置使丁黼墓在石埭縣金城山
度支郎李植墓在建德縣東陽烏山
待制檀倬墓在建德縣南步頭村鼇鵬坂諭葬
處士李茂信墓在吴村
通判趙昴發墓在府城南七里碎石嶺妻順義
夫人雍氏祔元丞相伯顔封宰木盡連理
元博士檀豫順墓在貴池縣興孝鄉檀村
明御史許潛墓在府城西湖山南陂
按察佘敬中墓在府城東北玉几山
鎮遠侯顧成祖墓在貴池縣受二保顧氏雖徙
江都子孫猶來此致祭明三百年樵牧無敢犯
者今故塚猶存
給事陳敬宗墓在貴池縣池口
副使舒仲誠墓在貴池縣齊山
御史吴賜墓在貴池縣西堯田
侍郎孫仁墓在貴池縣西南上溪留佳山
御史張廷瑞墓在貴池縣西南桂山
員外周冕墓貴池縣東金坑
員外李嘉祥墓在貴池縣源頭玉峯山
左布政李崧祥墓在貴池縣源頭王師村
貢生李呈祥墓在貴池縣興孝鄉黃連坑
巡撫柯相墓在貴池縣黃屯坂
通判丁旦墓在貴池縣石都冲
徵士劉城墓在貴池縣下清溪
國子生吴應箕墓在貴池縣高田
太僕徐謙墓在青陽縣峽山南
僉事陳輊墓在青陽縣北五里
侍郎汪珊墓在青陽縣五溪西岸
副使柯喬墓在青陽縣
府尹施篤臣墓在青陽縣三井山
府尹施堯臣墓在青陽縣三井山
都給事吴文梓墓在青陽縣老田
少卿羅尚忠墓在青陽縣
通政佘可才墓郎中佘毅中墓俱在銅陵縣
響山
副都御史胡本惠墓在銅陵縣
僉事陳孟晟墓在銅陵縣羊山
左布政王一貞墓在銅陵縣城山
僉事張輝墓在石埭縣西桂家坦
郎中湯希閔墓在石埭縣西金堂冲畢鏘撰神
道碑
尚書畢鏘墓在石埭縣陵陽山中峯頂諭葬
知州蘇瓊墓在石埭縣
訓導洪仲遵墓在建德縣河西坂劉師塘
按察使柯暹墓在建德縣北雙河口靈華山
參政鄭景曜墓在建德縣南
府丞檀凱墓在建德縣西陽田山
僉事陳謨墓在建德縣北象山
巡撫徐紳墓在建德縣遶山鋪
侍郎李一元墓在建德縣陶山諭葬
大學士孔貞運墓在建德縣
尚書鄭三俊墓知府鄭三謨墓俱在建德縣
四都
副使徐廷宗墓在建德縣
左布政王應乾墓在東流縣吉山
國朝總兵曹曰瑋墓在貴池縣下湖西
知縣岳申墓在貴池縣齊山北申沔縣人康熙
中令貴池
提學蘇汝霖墓在石埭縣
太平府
社稷壇在府治清源門外
風雲雷雨山川壇在府治南津橋南
勅建先農壇在府治東門外雍正四年遵建
郡厲壇在府城北(在縣曰邑厲)
里社鄉厲二壇在各鄉保
關帝廟在府治演武場雍正五年奉
旨追封三代公爵春秋同日祭於後殿
城隍廟在府治東
勅建八蜡神廟
劉猛將軍廟俱在蕪湖縣北(以上壇廟所屬縣皆如制)
旗纛廟在建陽衛北門内
定江神廟在府城外采石山即水府廟南唐時
建明封水府定江之神每歲以八月十五日致
祭
湖神廟在府城内馬神廟在府治湖熟門外
火神廟在府城五條巷内
武安王廟在府治横山宋大中祥符間建
酇侯廟在府公廨祀漢蕭何
登勇將軍廟在府治南門内清德坊祀宋馬進
工山廟在繁昌縣西十五里水口山亭旁祀晉
何琦俗傳琦仙去有丹井在山上
侯王廟在繁昌縣東四十里石硊伏龍山祀唐
許遠
楊察廟在繁昌縣東南三十里新林鋪大街察
南唐御史督師至此卒
宗三廟在繁昌縣荻港明初鄱陽之戰死者數
十萬師還擲㯶䌫於湖遂為殃舟人多祭之
江神廟在繁昌縣三山鎮
忠義祠在府治
節孝祠在府治(二祠所屬縣皆如制)
丁孝子祠在府治慈姥磯上祀漢丁蘭
謝宣城祠在府治青山祀晉謝朓
李太白祠在府治青山麓每歲清明前一日致
祭
虞忠肅祠祀宋虞允文嘉定九年建在牛渚山
廣濟寺側後遷於寶積山之西賜名英烈歲久
廢明景泰中重建後圯
國朝雍正八年知府李暲擇於太白樓後闢地新之
(附)明彭時修祠記(公諱允文字彬甫隆州仁夀人登紹興二十三年進士姿)
(貌雄偉慨慷磊落有大志而言動有則人望而知其為任重之器三十一年辛巳以中書舍人)
(為督府參謀軍事時金主亮舉四十萬衆南侵兩淮兵將望風奔遁淮西節度使王權復棄和)
(州走采石朝命李顯忠代權且命公趣顯忠權軍並犒師采石公至采石權已去顯忠未來敵)
(衆尅期渡江公立馬指授諸將方略列陳以待分布戰艦於江中甫畢金兵數百艘已絶江而)
(來直薄宋軍軍小却公撫將校時俊背曰汝膽略聞四方立陣後則兒女子耳俊即揮雙刀出)
(殊死戰中流官軍亦以海鰌船衝敵舟皆半沉敵方遁即命追射以勁弓大敗之明日復大戰)
(焚其舟三百亮氣沮走瓜洲為其下所斃公還過鎮江制將劉錡執其手曰朝廷養兵三十年)
(一枝莫施而大功乃出一儒生我輩愧死矣及入對高宗嗟嘆謂宰臣曰允文公忠出天性朕)
(之裴度也其見稱於當時如此公沒四十餘年常平使季道傳始為公立祠采石又三十餘年)
(沿江制使吴淵又為修祠立碑又數年知太平州馬光祖逹士民之狀於尚書省請廟額曰英)
(烈其為人思慕又如此元時廟燬惟石刻存焉國朝景泰壬申太平知府李郁乃即故址重建)
(之歷歲既久日益頽弊今知府嘉興施侯竒自即任以來節縮公羡屢欲改為而未果會御史)
(臨江張君斆按治至府復以為言張君許焉仍經畫以佐其費廣德富民步祖一聞義以銀百)
(兩來助遂購材興工撤其舊而新之堂廡門牖規制嚴正肅公像於中列將校時俊等於左右)
(又繪當時勝敵之狀於兩壁間張君請於朝令守臣每歲十一月一日祀以少牢文武吏士陪)
(班行禮蓋采石實公建功之地十一月一日又其建功之時也自其建功之時至今成化辛卯)
(已三百一十一年矣而祀典始正何其感人思慕之深如此哉方亮之臨江也中外震動采石)
(敗軍蠻萬八千人皆星散無鬭志公立招諸將勉以忠義於是人心復合或曰公受命犒師不)
(受命督戰他人壊之公任其咎乎公叱之曰危及社稷吾將安避嗚呼斯言也其出於忠君愛)
(國之誠與惟其應機合宜臨敵不懼忠義奮發足以感激人心用能以萬八千之散卒破走四)
(十餘萬之強敵其事亦竒矣哉挫強敵於既横安國家於已危扶社稷於將傾謂非公之功不)
(可也宜乎後人思慕之不能忘歟)
范學士祠在府治忠節坊祀明知府范常
明三忠祠在府治西祀許瑗花雲王鼎(附)明祝
鑾考定三忠位次記(忠臣祠舊在慶城橋之東景泰間始遷於太平府治)
(之西乃我國初勅祀本府知府許公行樞密院判花公王公者也迄今許王二公祠如初而花)
(公不預焉嘉靖癸未郡守傅公鑰乃因其後之請增公之像而祀之位次尚未考定明年禮科)
(右給事中底公藴握符來守是郡謂國家之事莫大於祀人臣之義莫先於忠爰稽郡志及皇)
(明開國功臣錄宋學士景濓文集諸書得三公事蹟始末為悉乃定其位以許公文臣且地主)
(也宜居其中花王二公俱武將而花之功為最宜居左王宜居右皆南面焉於是祀典正而神)
(靈妥矣二守冷公宗元邢公寰向公正通守林公希範陳公淳推官朱公在暘邑侯丁公洪聞)
(而韙之值鑾歸自浙遂以記屬辭弗獲則受簡而次第之按許公諱瑗字栗夫饒之樂平人元)
(至正中兩以易經舉於鄉皆第一歲戊戌冬我太祖取婺州公以儒士晉謁首說以收攬英雄)
(掃除僭亂以平定天下太祖俞其言授博士留參謀帷幄中尋命守太平則勵士卒修城池撫)
(黎庶而民以安焉花公諱雲懷遠人元季兵亂公仗劔謁太祖於臨濠竒其才而用之將兵略)
(地所向有功丙申六月立行樞密院於太平以雲為院判階安遠將軍王公諱鼎儀徵人趙忠)
(之養子也忠從太祖渡江征伐有功授行樞密院判鎮池州趙普勝寇池州忠死之鼎襲其職)
(復姓王俾守太平焉庚子閏五月丙辰偽漢陳友諒率舟師圍太平許公借花王二公以兵三)
(千拒戰友諒攻城三日不下引巨舟泊城西南士卒緣舟尾攀堞而登城遂陷三公被執不屈)
(死之後五年甲辰追封許公太中大夫高陽郡侯花公安遠大將軍安丘郡侯王公昭毅大將)
(軍太原郡侯立忠臣祠於太平命有司歲時致祭嗚呼太平根本之地也得太平而後天下響)
(應焉此有商之亳四方之極也惟我太祖知之故委之股肱之臣而托以保障之任既而各以)
(忠死正所以報太祖國士之遇也豈他覬耶顧乃褒忠之典即舉於戎馬倥傯之餘首以為天)
(下人臣勸非睿謨遠識灼知先務何以能此由是天下文臣武將聞風激衷各獻其能效其藎)
(共成鴻業復帝王所自立之地其在兹乎奈何歲久典訛乃至遺花公位次而弗之祀豈當時)
(别有廟耶抑亦有他故耶不可知己頃者傅公既增入其像底公復考定其位而諸公皆贊成)
(之例皆得書也故既叙其事略復繋以詩俾刻於石庶來者足徵云其辭曰於皇聖祖秉鉞東)
(駕風鞭霆乘飛龍海㝢豪俊蓊雲從偉哉太守與將軍展也允武復允文控制上游淨妖氛長)
(江浩浩天塹成屹然萬里金為城仁綏義正僭亂平偽漢匪茹揚帆來嗚鉦擊鼓轟如雷我軍)
(視之維嬰孩熊羆三千森若林旌旗蔽空白晝隂大戰三日同一心鉤援躡蹀力弗支執我不)
(屈我死之飄然上征叩玉墀睢陽厲鬼今若符彭澤與帝為先驅舳艫煨燼賊乃俘帝心追悼)
(恩禮優金書煌煌封列侯爰始廟祀垂千秋歲時將享潔牲牢鼓我笙簧擊我鼗神不來兮心)
(忉忉神之來兮駕虹霓祥烟氤氲風清淒江濤不起無鯨鯢神之格兮儼冠裳綰符帶劔頎而)
(長啜蘭羞兮飲瓊漿神之去兮靡少停流為河海爛為星蹇余延竚瞻儀型帝隆典禮維勸忠)
(匪忠匪臣曷以庸於赫我公昭無窮)
陶學士祠在當塗縣東街祀明陶安即安故宅
梁文孝祠在蕪湖縣昇平橋東祀蕭統
李衛公祠在蕪湖縣赤鑄山祀唐李靖
忠臣祠在蕪湖縣東南七十里祀宋參軍陶居
仁
張狀元祠在蕪湖縣長街巷内祀宋張孝祥
海忠介祠在蕪湖縣城外祀明海瑞
陳通判祠在蕪湖縣察院東祀明死事縣丞陳
一道
烈女祠在蕪湖縣儒學西祀烈女詹氏
鄧公祠在繁昌縣東門外祀明知縣鄧一儒
王公祠在繁昌縣東北祀明知縣王柱
貞女祠在繁昌舊縣鎮祀烈女張仙真
烈婦祠在繁昌縣朝陽門外祀生員方鳴蛟妻
洪氏
三國吴景帝定陵在府城東凌家山景帝諱休權
第六子也
南北朝齊和帝陵在府城北黃山和帝諱寶融明
帝第八子禪位於梁世傳嶽廟行宫基即其陵
也
漢班超妻鄧氏墓在繁昌縣黑沙洲有碑
三國吴刺史陶基墓在當塗縣横山麓地名陶墓
門宋淳祐間墓碑猶在
將軍黃蓋墓在繁昌縣十八都近墓號黃墓渡
晉刺史陶璜墓在當塗縣六十五里
太守陶回墓在當塗縣小朝山下
陶如海墓
陶登墓並在超域有碑其碑隂云父子相繼為
忠孝墓
大司馬桓温墓在府城南十五里青山北
蜀太守毛璩墓在府城南七里尼山圩宋大明中
遣祭桓温毛璩墓
刺史楊亮墓在府城東十五里泊山南楊震七
世孫碑隂有故蜀將吏五百人名
殷仲文墓在縣南十五里
唐翰林李白墓在府青山西北麓(附)唐范傳正新
遷墓碑略(公名白字太白其先隴西成紀人涼武昭王九代孫也父客不求禄仕夫)
(人夢長庚而生白天寶初召見於金鑾恩遇無比遂直翰林既而上疏請還舊山晚歲渡牛渚)
(磯至姑孰悦謝家青山有終焉之志盤桓利居竟卒於此傳正早於人間得公遺篇逸句吟詠)
(在口無何叨蒙恩奬廉問宣池按圖得公之墳墓在當塗邑因令禁樵採備灑掃訪公之子孫)
(欲申慰薦凡三四年乃獲孫女二人召至郡庭進退閒雅應對詳諦祖德如在儒風宛然云先)
(祖志在青山遺言宅兆頃屬多故殯於龍山東麓地近而非本意墳高三尺日益摧圮力且不)
(及無如之何聞之憫然將遂其請因令當塗令諸葛縱躬相地形卜新宅於青山之陽以元和)
(十二年正月二十三日遷神於此遂公之志也西去舊墳六里南抵驛路三百步北倚謝公山)
(即青山也天寶十二載勅改名焉余作新墓銘輙刻二石一寘於泉扃一表於道路亦峴首漢)
(川之義也)
李淳風墓在蕪湖
主簿賈島墓在府城南二里省庄圩唐鄭谷有
詩云五字與八韻俱為時所先幽魂應自慰李
白墓相連
宋安撫使陳規墓在府南姑孰鄉青山之北
編修李之儀墓在府東北十五里
郡馬孫德昭墓在當塗縣博望鄉丁葛村
承直郎孫應成墓在當塗縣甑山北
太守石禹勤墓在蕪湖縣丹陽鄉黃庭堅題墓
贈宣義郎石天麟墓在蕪湖縣丹陽鄉米芾題
其墓曰宋故死節之士蕪湖石君墓
太常丞石待問墓在蕪湖縣南二十里丹陽鄉
黃庭堅題其墓
參軍陶居仁墓在蕪湖縣東南二十里移風鄉
□難歸葬於家
𨼆士韋許墓在蕪湖縣治前數十步
元張飛卿墓在當塗縣翠螺山麓飛卿鎮采石殉
難葬此
完顔權墓在當塗縣東南凌家山
十女墓在蕪湖縣東四十里德政鄉丁月娥率
諸女死難合葬一塜(附)元戴良記(月娥者西域人也軍職馬)
(禄丁之女蕪湖葛通用之妻自幼貞懿婉柔蒸蒸孝友長益小心敬順謹飭不怠其歸葛氏葛)
(家之冢婦盧方掌内政月娥事之如事姑待諸姊從女皆有恩盧大喜日率諸婦諸女詣月娥)
(請曰某承姑緒言命主中饋佐蒸嘗然懼無以為隂教倡敢以諸婦諸女屬之姊惟朝夕諭誨)
(必有濟於是閫以内皆秩然由於禮純然化於正上詔下唯號為德門已而南北兵起盧謂郡)
(有城郭可依兵衞可恃仍屬月娥擕諸婦諸女至郡郡有儒士張綱中者與葛有連遂僦其屋)
(以居無何沔寇奄至城失守月娥慨然曰吾簮纓家女何忍見犬豕耶即抱所生女赴水死諸)
(婦諸女咸愕然相顧曰母嘗導我以禮閑我以正今臨難背去尚得在世稱人乎自長及幼及)
(婢媵凡九人皆爭相入水無敢後者事稍定家人匍匐問狀剛中為物色得其屍時大暑已七)
(日月娥顔貌如生而手所抱女猶凛不可奪餘亦相挽屍水中久而不泛見者以為異父老憐)
(而語之曰十人死既同葬不宜以異處遂擇故居之南黃池里為開大壙瘞之題之為十女墓)
明孫富十墓以行軍參謀佐太祖取太平卒於軍
詔賜城南周家山以葬
學士陶安墓在府城北五里神山
都御史端廷赦墓在府城東北八里張塘
都御史喻智墓在府城斗兒山
都御史倪嵩墓在府城東十里
大學士何如寵墓在府城東五十里歸善鄉
都御史杜智墓在蕪湖縣赭山
副千戶萬通墓在蕪湖縣
都御史嚴升墓在繁昌縣延載鄉
都御史吴琛墓在繁昌縣春穀鄉
都御史李蕙墓在府西馬鞍山
江南通志卷四十一
