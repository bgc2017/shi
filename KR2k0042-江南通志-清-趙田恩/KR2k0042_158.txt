江南通志卷一百五十九
人物志
孝義(三)(揚徐二府太海通三州)
揚州府
晉盛彦字翁子廣陵人母王氏因疾失明每食必躬
自哺之母病久婢使數見箠撻婢忿恨伺彦出取
蠐螬炙飼之母食以為美然疑其異藏其餘示彦
彦見抱母慟哭幾絶母目忽開瞻視如故仕吴至
中書侍郎晉初舉大中正
高悝廣陵人少孤值歲饑悝蔬食不厭每致甘肥
於母撫幼弟友愛寓居江州刺史華軼辟為西曹
書佐及軼敗悝匿其妻子會赦乃出元帝以為參
軍位至丹陽尹封建昌伯子嵩
南北朝宋劉宗武廣陵人魏太武南伐至安宜宗武
母為亂軍所害宗武蔬食終身人號所居村為孝
義鄉
南唐吴元嗣江都人子孫夀皆百歲一門前後義聚
不分守臣聞於朝賜義門置義順二臺旌之
宋許叔微真州人篤志經史尤邃於醫建炎初太疫
叔微親行里巷為之診療所活甚衆夢神人曰上
帝以汝隂功錫汝以官因留語云藥市收功陳樓
間阻堂上呼盧喝六作五後第六人登第升第五
人在陳祖言樓材之間
吴志興儀徵人世篤孝義其家七世三百年不分
異積善好施高宗封為迪功郎子汝明嘗刲股療
母疾靈芝生堂側開禧中金兵入境他室廬皆焚
蕩汝明室獨存嘉定中旌其門
蔣伍寳應人嘉定間母孫氏兩目俱盲伍自剜左
目和粥以進母目忽明縣上其事詔表所居曰昭
孝坊
稽聳高郵人布衣尚義文丞相天祥見逐於真州
聳迎事於家資送航海達行在時有工部侍郎柳
岳進降表道經其莊聳憤岳賣國殺之
沈正海陵人父使酒毆人死正途遇父見父恐慴
狀述其故正遽往佯毆其屍巡者捕正獄具死
元卜勝高郵人母病為嘗糞又割股作糜以進母尋
愈泰定間旌表
陳起字起宗為真州獄吏夏月囚多疫起旦暮勞
問給醫藥召獄卒諭善視出私財日具湯餌粥食
其後累世貴顯
張緝字士明其先膠州人父宦維揚因家江都至
正間緝與兄紳弟經俱領山東鄉舉緝授泰州幕
棄職養親高郵賊兵犯境母方病賊持刀突入舉
家驚散緝獨以身翼蔽其母背負數創母得以全
劉信甫揚州人郡富商曹氏僕曹瀕死以孤託之
孤漸長其叔利孤財妄訴家産未析盡為姪據郡
守劉察其詐直之叔之子憤訟不勝自鴆其父而
誣弟殺適達嚕噶齊穆穆哩者與守不相能竞欲
置孤法并以中守引致百餘人皆抑使誣質以成
其獄信甫先匿孤他處身出就讞榜掠無完膚終
不承孤得脱於難既而叩蹕稱冤達嚕噶齊以罪
去守復官
明孫質高郵人元末避兵廣陵值張鑑兵亂質度不
能俱免謂其妻曰不幸至此若使親殞於兵終天
之恨奚極遂棄妻奉其父母避之蘇州事親以夀
終明洪武五年還高郵
吴汝寧泰州人洪武初伯兄汝陽譴戍烏撒衛越
六年歸里心憚遠行臨發愀然汝寧慷慨願代兄
役行至黃陵廟遇風覆舟死焉
韓福緣儀徵人永樂時以孝旌
張起海陵人父遭兵亂與母相失起號咷博求三
十年得母於濟隂成廷珪贈詩比之朱夀昌
費廙高郵人母湯氏病劇廙割股和糜以進母啖
而愈其從弟庸亦割股以愈父病人稱雙孝
王鳳字朝陽寳應人喪母年已七十哀毁骨立廬
於墓
張佛住高郵人割肝愈母被旌
王沂儀徵人伯父為人所誣謫戍開平天順改元
沂重趼上疏訟冤得釋
史得儀徵人兄能為指揮坐法當死得念兄乏嗣
請於官願以身代兄竟出獄生子得喜曰不負吾
心矣會赦並得釋
王輅江都人年十四割股療父病後母老疾亦如
之獲痊
徐恩江都人家貧業農兄弟數人析㸑恩獨依膝
下父患瘍日夜吮其患處後為盜傷恩奮勇手刃
一人盜披靡去母病月餘盛暑恩伏牀下蚊嘬無
完膚每晨焚香籲天遇匄者與藥一粒大如粟母
服遂愈人疑遇仙時稱徐孝子
王玉泰州人八世同㸑弘治中旌
魏全興化人母畏雷全每他出見天欲雨則顛蹶
遄歸夜見有電光雖宿市廛必鐍門而還抱母卧
終身不怠
孫著寳應人父鸞嗜飲著嘗置錢酒家密供父飲
父病割股雜豚肉中父食之尋愈
宫永建字克昌泰州人倭入犯民盡竄永建孑身
守父柩比閭遭焚劫永建家獨免嘗貸門人顧某
錢顧已殁持金還之家人不復記憶辭永建曰若
不受當掘置隧左矣後以進士世其家
吴一瀾字觀瀾以鹽筴客儀徵萬歷二十三年大
饑邑令募富戶輸濟多不應瀾適自楚市米歸急
白令曰今有米千石糶之可得倍息年饑居竒誠
不忍願以半供賑令曰不繼奈何一瀾曰儀距楚
千餘里乘風上下月可達也但得母錢廣糴以子
米利貧亦易耳富者感動共集得官民錢若干瀾
周廻糴糶存濟無算
陸典高郵人父龍以義代人任罪謫佃遼東典時
尚幼弱冠後發憤出塞求親而訃適至躡屩往奔
欲扶櫬歸里而法不得入關走京師泣陳於當道
薊督檄護之歸
卞玹字汝用江都人世務農業治家有法五世同
居事聞旌表
孫諫高郵人割股療父疾創久不愈有人詣其門
出紫色藥傅患處一二日即無恙巡撫李三才賫
金以資養令有司歲以粟帛存問
李長敷字維凝興化人天啓辛酉舉人弟長祺早
卒遺孤清長敷撫之如己子與清同舉於鄉性狷
介工詩詞
王維慶字裕昆高郵人性至孝妻陳氏能順承維
慶之志割股以愈姑疾後維慶父病慶曰吾聞割
股非孝然吾婦行之獲濟傷體愈親猶賢於己亦
割股愈之奉旨旌奬
閻汝梅字和陽江都人崇禎辛未進士授陽榖知
縣擢刑部主事為孝廉時知府劉鐸以觸魏閹被
逮人莫敢省汝梅獨贈金送其行
張福江都人黃國相之僕明末被兵國相死福頸
創甚止氣喉未斷脇下亦被數刃從積屍中以手
捧頭匍匐奉主媪匿僻處越數日勢定創稍愈復
行遍歴諸營訪覓幼主得之金陵牧場伺夜負歸
黃氏母子復聚福終老其家
繆嶔字珍所泰州人泰州舊例代鳳陽輸米徵催
與邑漕並急百姓苦之崇禎十一年嶔以布衣伏
闕上疏會邑人徐耀為都御史力言於戶部得全
豁免而高寳興江諸邑之代輸者亦次第蠲除
王師文興化人慷慨好周急里女為奸人誘賣父
母不能贖為贖而嫁之嘗持金五百寄逆旅主人
同時他客亦寄千金比去主人誤以客槖授之既
行發槖復持還則客方欲訟主人於官師文至乃解
崇禎末歲大饑令踵門告曰能活吾民者必君也
師文即捐榖麥數千斛錢數千緡賑之凡邑中義
舉必首倡焉
江九萬字元里儀徵人與妻黃氏相繼割股療親
疾
國朝陳嘉謨字我師興化縣學生順治初父弘道為怨
家誣以私鹽逮繫府獄且屬獄卒絶其槖饘内外
隔絶嘉謨丐貸進金於羣小乞一見不許知羣小
計必殺之大哭而歸告於城隍之神作血書置袖
中出廟門去是夜守舍蒼頭候嘉謨不還忽聞叩
門聲若嗚嗚泣者開視無人心怪之翌日有白運
使得一函於鈔關口啓視乃嘉謨訟冤血書運使
大驚而蒼頭適赴運使訴其事與血書合乃令求
嘉謨尸越七日出自鈔關河中氣勃勃如生觀者
萬人莫不泣下遂出弘道於獄治誣告者罪
金玉節字元亮江都學生明末兩親柩未葬瘞室
中有亂卒疑瘞金將剖其棺玉節以身翼蔽長子
竒選年九歲奪卒刀泣代父死卒免玉節掠竒選
去適遇僧人呵云小孝子不可殺卒乃投之地得
還玉節生平有養寡姊撫孤甥全難婦還遺金諸
義舉可嘉竒選字幼常能世其家學與弟彦選友
愛不分㸑玉節著四書解小學闡證竒選亦著孝
經闡證性理纂言禮記分類等書
吴愛儀徵人父客死雲南愛年十四欲往覓父柩
時兵戈塞路人咸阻之忽一日痛哭别其姊曰姊
善視弟吾不返父柩不歸矣途中三為兵掠﨑嶇
萬狀卒至雲南載父柩歸
程孝子揚州人母殁露處墓旁不忍去土人憐之
為構廬舍事聞旌表
葉君實江都人性伉直好施與嘗出數千金修捍
海堤四十餘里
俞士瑄字宣玉江都歲貢生至性過人事父母自
生養至喪葬皆盡禮盡情康熙四十三年
旌表
高成琦字軼韓江都諸生父以罪流三原母抱病
不起成琦每歲徒步三千里省父歸又負米養母
一日父潛歸復還流所成琦侍行途中無貰驢費
負父以行足裂流血歸未久父殁成琦晝夜哀號
抱父木主投義濟橋下死
汪源㴻江都人性至孝父年六十餘病弗治㴻禱
吕公祠手疏請代父跪階下哭不起歸視父疾不
瘳明日再詣祠哭凡七日不食夜坐父牀側假寐
夢道人長髯揮麈語曰汝父生矣驚覺父已呼粥
明晨即起步見者喜愕不知其故澍終不言澍隨
以疾死死之夕曰吾父生吾長笑入地矣
張中逵字九達江都歲貢生幼孤母好潔躬為滌拭
牏器生二子後即不復入室冬夜卧母足母或遣
之愀然曰母氣衰非兒不煖母病篤嘗糞以希其
愈子庸德戊午副榜亦以孝友稱哭父病目哭母
目加昏再哭弟遂失明
許明賢揚州人性至孝侍親意少不豫立寢門外
累夕不就枕長子承宗善承親意友愛兩弟承宣
承家凡發粟施絮設藥局置義塚倡育嬰社義事
靡所不為
程願學字奐若儀徵諸生祖死於法父徙寧古塔
願學以幼免成童後思親恒日夜泣不交一人屏
除酒肉食未嘗飽冬月不衣綿纊蓋終身以喪禮
自處臨終戒其子勿與妻合葬以不知其父骸骨
所在也里中稱之曰苦行先生
劉啓元高郵人以孝行旌表
李灃字方同興化廪生素性孝友父病扶持左右
手劑藥餌雖盛夏鼎鐺爐火常在側閱七八年不
懈居父憂斷酒肉終喪喪母亦然
徐文瑄字廷璧興化貢生早喪父母歲時祭祀終
身作孺子泣會大水移葬親柩於高原躬自負土
勞憊嘔血而死
方立禮字武城江都人八歲母亡繼母汪待之虐
立禮受杖惟謹父卒汪益逞立禮益孝謹且推愛
繼母所出之兩弟後母與弟相繼殁立禮殯葬之
從厚雍正六年旌表
耿兆紳字賢書江都諸生性倜儻好施置義田以
贍宗族設義渡以濟往来又多募瘞枯骨歲凶每
出粟賑饑好學工詩古文所著有藜光集
李朱露字天膏興化庠生父漢病衣不解帶不入
私室父殁廬墓三年事繼母孝年七十餘病革猶
泣持繼母手以不能終事為憾
程銓江都人樂善好施順治壬辰大水被災民千
百為羣有挾借倡亂之勢銓以利害曉勸商家巨
室斂貲散給諭歸復業揚賴以安子濬康熙丙辰
進士知大名府以寬和治
趙宗普林中馨李之瑀閻士彦蕭日璜皆江都人
邱雯高郵人俱割股療親疾
郭光字子瞻江都歲貢生父梁以醫濟人光性孝
友親殁五十餘年每思慕輒出涕兄子遭亂相失
傾囊贖歸愛養如己子師友之無後者春秋為位
祀之
房毓麒寳應人事繼母以孝聞隣人與争屋基即
拆屋讓之賊入室戒家人毋以火照給米鈔令潛
逸縣令廉其行義命乘己輿舁行街市以旌異之
王絃興化諸生與弟纊俱割股廬墓
耿兆組字玉書江都縣學生有貨殖才承先業以
節儉致贏餘嘗輸米代貧家償逋糧捐田助獄囚
食置義渡船於鈔關運河建普濟堂於瓜洲地施
槥瘞胔哺饑絮凍事無算
徐熺字映如興化貢生廷試畢以親老不謁選歸
父病籲天願減已算以益父夀父卒廬墓三年及
母殁晨夕悲號忽忽若母在每飯必覓母一日拊
棺長號曰百日内兒當從母於地下矣已而果殁
史以遇字際亨江都人順治戊子舉人負幹略究
心時務江都里役積欠責成里長以遇言於有司
改為輸納民便之子奭丁酉舉人著淮揚治水圖
說淮水決周橋鳳泗民委卸弗塞奭獨身任其事
除六安學正未赴卒
戴思訥字理研江都人康熙丙戌進士授編修少
失恃侍父夢齡自就學至服官未嘗離膝下父官
奉天府尹卒思訥悲傷直欲死而見父於地下扶
櫬歸營葬畢復時欲自屏家人防之密忽買舟南
下謝諸弔者行至平望於中夜自縊舟中康熙五
十六年督撫准縣詳建專祠
徐州府
漢劉平初名曠字公子彭城人嘗為菑丘長政教大
行更始時天下大亂平弟仲為賊所殺平棄己子
抱仲女與母匿澤中朝出求食逢餓賊將烹之平
叩頭求歸食母畢還就烹賊哀而遣之平還既食
母還詣賊衆以為烈士不忍食於是得全建武初
為彭城郡吏郡守孫萌為賊執平冒刃蔽萌身被
十創賊曰義士也遂解去後舉孝廉歴丞長顯宗
時以鍾離意薦徵授議郎遷侍中宗正
劉均沛國人建初時為左馮翊會清河孝王母宋
貴人死不以罪朝野憐之竇后復捕繫其父均同
山陽張峻奔走解釋義聲著聞
劉愷字伯豫彭城人杼秋侯般長子以爵讓弟憲
遁去有司請絶愷國肅宗美其義特優假之侍中
賈逵言有司不原樂善之心而繩以法非所以長
克讓之風乃徵愷為侍中官至司徒太尉
姜肱字伯淮沛人與二弟仲海季江友愛天至常
共卧起嘗與季江夜遇盜欲殺之兄弟争死賊遂
兩釋焉後與徐穉等俱徵不至桓帝使畫工圖其
形狀肱以被掩面竞不得見後又徵為太守遂遁
海濱
三國劉陽沛人初以漢室漸衰知曹操有雄才終為
漢累欲除之而事不會年三十卒及操貴求其嗣
子甚急賴東海王朗匿之又為開解久乃釋
南北朝宋孫棘彭城人宋孝武五年發三五丁棘弟
薩違期當死棘詣郡自列己為家督當坐薩又辭
列自引棘妻許又寄語棘不可委罪小郎且大家
以小郎屬君家道未立君已有二兒復何恨太守
張岱表上孝武詔特原罪賜帛二十疋
齊劉悛字士操彭城人仕齊為刺史父勔戰死悛時
有疾扶服求得父屍頂後傷缺悛拔髮補之持喪
墓側冬月不衣絮以父死朱雀航終身不由其路
明帝崩衛送山陵路經朱雀航感痛至曲阿而卒
梁劉覽字孝智彭城人丁所生母憂廬於墓再期不
嘗鹽酪食麥粥冬著單布衣家人慮不勝喪中夜
竊置炭牀下覽因煖得寐及知之慟嘔血梁武帝
聞其有至性數省視之
劉苞字孝嘗彭城人四歲而孤至六七歲伯父悛
繪並顯貴苞見之輒泣其母怒之苞曰早孤不識
父聞諸父多與父類故心中悲耳因歔欷母亦悲
慟奉其母常為扇席温枕
劉曇淨字元光彭城人祖元直父慧鏡元直為淮
南太守得罪慧鏡詣朝乞哀愷惻以孝聞曇淨篤
行有父風為安成王左常侍父卒奔喪不食飲者
累日絶而又蘇每哭輒嘔血詔舉孝行用為海寧
令讓之兄乃除安西行參軍事母尤淳至身營飱
粥不以委人母亡天甚寒身衣單布廬於瘞所晝
夜哭臨不絶聲哀感行路未朞而卒
垣曇深下邳人以行義稱為臨城縣罷歸得錢十
萬以買宅奉兄退無私蓄歴羽林監王儉深重其
學行
隋劉士雋彭城人丁母喪絶而復蘇勺飲不入口者
七日負土成墳結廬墓側虎狼馴擾為之取食文
帝表其門
唐劉審禮彭城人德威子少喪母為祖母所養隋末
大亂審禮負祖母渡江轉側避地祖母病必煮藥
嘗而進葬父徒跣血流事繼母尤謹再從皆同居
合二百口内外無間言後殉吐蕃之難贈工部尚
書諡曰僖子易從
劉易從父審禮為左衛大將軍儀鳳三年討吐蕃
戰敗見執子弟皆詣闕待罪請入賊以贖有詔審
禮殉忠以没非有罪宜各還職特詔易從往省之
既至而父殁易從晝夜哭不止吐蕃哀而還其尸
官彭城長史永昌中為酷吏周興誣構將刑百姓
争解衣投地曰為長史祈福當時號孝義劉家
皇甫恒尹務榮俱彭城人咸數世同居事親居喪
著至行天子聞其孝弟旌表其門
甄佚徐州人明經教授鄉里稱善人家貧乞貸以
葬父母作室墓傍陳后山名之曰思亭而為之記
朱全昱碭人全忠兄全忠將受禪全昱曰朱三爾
碭山一百姓遭逢天子用汝為四鎮節度使於汝
何負而滅唐家三百年社稷吾將見汝赤族矣遂
辭歸居碭山故里
宋彭程徐州人四世同居詔旌表
李柞豐人親喪廬墓凡二十七年
金劉全彭城人天興間率鄉人避兵沬溝北兵至盡
俘其老幼全父亦在俘中遣信招全全縛其人送
徐州因竊父以歸徐帥益都嘉其忠承制以為招
信校尉
元劉福蕭人孝養有聞居喪苫塊飦粥悉與禮合
韋信碭山人每朝夕供親膳必俯伏四拜而後退
人問之答曰父母恩終身難報跪拜何勞有司以
聞至元間詔旌其門
史彦斌下邳人有孝行至正中河溢墳墓多壊彦
斌刻識其母棺而後葬明年墓為水所漂失母棺
所在乃縛草為人浮水中仰天呼曰願天矜憐假
此芻靈指示所在随草人所之竟得柩改葬
杜佑邳州人河南行省署為三义水馬站提領父
病於家佑忽心驚舉體沾汗棄職歸父病始三日
遂禱神求代嘗糞以驗疾父卒廬墓盡哀有馴兔
之瑞
胡居仁張允中俱徐州人以居喪廬墓旌
匡國政睢寧人為歸德判官母病刲肝以進又病
剔腦和藥病即愈母没廬墓三年有鹿馴遊其旁
郡邑上其事表其里曰貞孝
吴希曾睢寧人葬父之日大雨希曾跪柩前炷艾
燃腕火熾而雨止既葬廬墓被旌
郭通徐州人少以孝稱父柩在殯鄰火延及通舍
通仰天訴曰柩不能移寧與柩俱焚死伏柩痛哭
火須臾息
明李英邳州人母劉病甚英嘗糞視藥而愈母亡廬
墓三年洪武中旌表
張義邳州人洪武初為大塚以瘞境内骸骨暴露
者
朱環字璇玉徐州人由國子生授靖寧州知州有
孝行母殁廬墓上聞旌表
權謹字仲常徐州人十歲喪父哀毁過成人兄度
為夀陽丞坐事謫戍謹罄資給其行妹寡則撫其
孤成立永樂時薦為光禄署丞仁宗時母終躬負
土封樹廬墓三年有泉湧免馴之異事聞召拜文
華殿學士以風勵天下尋改通政司參議子倫字
民衷永樂丁酉舉於鄉學行修明養親二十年不
仕倫子宇亦盡孝倫年九十病卧宇侍湯藥寢不
解帶既卒廬墓哀泣母卒亦如之詔旌其門
張端字端夫徐州人親喪廬墓以孝行薦授真定太守
范寅字敬時徐州人仕河間府同知居喪廬墓
王僧兒徐州人母病篤僧兒剖腹取肝入糜食母病
尋愈洪武中旌表
閻馬兒徐州人洪武中以匠執役京師聞父病篤
弗得歸省剖腹取肝焚香籲天祈父病瘳事聞復
其役旌其門
岑義邳州人事父母朝夕問安必拜跪母盲朝夕餂之
目復明父母卒廬墓三年甘露降墓木半月詔旌之
王豫字德立徐州人居二親喪哀毁骨立葬遇雷雨
號泣籲天雨尋止廬墓三年羣鵲馴集奏旌其門
周湘字東之徐州人精易理後學多師之性至孝
悅親極滋味母亡侍父寢食十有一年不入私室
邵良卿碭山庠生父早卒事母甚謹母病嘗糞以
驗劇差及卒廬墓三年
王克明沛人景泰初任湖廣沅陵縣巡檢時秦襄
毅公紘以御史降為其邑丞秦時意有所不可克
明為規教之秦後漕運巡撫每過沛必親祭其墓
甄鑑周防李卓王原蔣榮張麟馬
士雲黃成龔成黃智卓旺周成俱
沛人正綂五年各出麥千石賑濟饑民奉勅立坊
旌異其家
沈彦禮趙翥周彦民俱邳州人正綂中歲
大祲各納粟千石以賑饑民奉勅旌奬
蘇德邳州人母張寡居患癱疾歴二十年德及妻
奉事惟謹不離左右母卒哀毁廬墓三年
劉瑛邳州人與妻張氏俱有孝行父母殁前後廬
墓六年
張文友徐州衛軍金暠國子生張暕郡庠生吴友
直路車皆州人五人並以孝行上聞成化中旌表
蔡清沛人成化中以孝旌
羅鵾字雲漢宿遷人成化丙戌進士授御史以祖
及父母迎養道遠乞改南道後為江西僉事一夕
夢祖病即遣使持衾具歸祖果屬纊遂用之人稱
其孝感
葉斌邳州人成化中大疫死者枕藉斌捐地為義
阡瘞之
南傑蕭人弘治時以孝旌
唐鸞蕭人親喪廬墓弘治年旌表
丁友邳州人弘治中以孝旌
高大茂邳州人少時母石氏病盲大茂問其故母
言産汝時為風所傷大茂日以舌䑛之竟得復明
母病刲股以進疾遂愈
馬尚用徐州人幼孤奉母至孝母没廬墓朝夕泣
奠正德中流賊掠境猶守墓不去鄉鄰強之乃歸
楊輔徐州人廬墓被旌
周正徐州人家酷貧目不知書以力養親親殁賣
身以葬新安義商捐貲贖之正必竟役而後去郡
守張植為墓碑旌其行
張鵬宿遷人祖母與父母没各廬墓終喪子璣亦
有孝行
張賓賓弟崙宿遷人自元時始祖張榮至賓同居
十四世男女二百餘人衣食必均嫁娶祭祀宴飲
喪葬定為約束事聞旌表義門
姚通宿遷人父母没俱廬墓終喪事繼母盡孝
孫清睢寧庠生幼孤事母孝正德中母卒時流賊
入境清守母柩不去賊義之不入其門鄰里亦賴
以不擾有司上其事立石表之
岑仲暉高興葉旺高宗泰鞏得海俱
邳州人正德中以輸粟賑饑旌表有尚義坊
孫應奎蕭人力農奉母母病思食甜瓜時四月未
實應奎奔號忽從野蔓獲之母食病愈
劉鑛蕭人甫十歲父疾對天泣禱人咸異之及長
母病鑛夜祈北斗願以身代大風卒起燭終不滅
母亦尋愈後由太學生任徽府審理
蔣仕蕭人父母没皆廬墓三年不歸冇慶雲見山
隅人共指為孝感後膺貢三任教職砥礪清修每
曰吾求無沗所生而已
岳鍾靈蕭人父亡念母老不敢遠出廬於堂外設
主朝夕哀奠三年不入私室
任逮蕭人父殁廬墓日致奠而泣聞者傷之御史
毛復親造其廬服闋以選貢授樂亭丞
郭全龔謙趙安皆沛人親没廬墓
楊冕沛庠生母没廬墓三年哀痛勿輟嘉靖中旌
表
趙清沛貢生父孜年十七嘗割股療親父死母卓
貞居四十年教清以篤直剛方清純孝母亡廬墓
墓瀕河大水且至清死守弗移俄而水溢弗汩廬
傍有隙倉卒不暇塞夜有鼠啣草塞之槁瓜復榮
秀聞者歎異
陳應詔陳應貞姜上桂侯穎俱沛縣庠
生值白蓮寇亂義不苟免力鬭而死上桂父子俱
死穎妻女先縊鄉黨尤憐之
楊東萊沛人年十四刲股療母疾督學御史令補
邑庠生月給米贍其母
石璞張奉李三陽梅映春張楫皆沛
人親亡廬墓
江漢許九官皆沛人割股療親
周潭字德隠豐邑諸生父母喪皆廬墓三年
張倫碭人以歲貢生任項城教諭僚友有夫婦偕
卒無子遺二女遠弗克歸倫治棺營葬復捐資嫁
其二女
張思敬徐州人事孀母備極孝養母没廬墓三年
友愛諸兄推誠讓産又嘗施義塜修月河橋凶年
掩骼捐槥皆不憚勞費
孫榮字世華豐人性孝友家人化之同㸑者五世
己丑歲遇大饑與邑人李楨各出粟千五十石以
賑詔旌為義民同時邑人李鑄張祥胡祥孔僅翟
成王舜舉李保周興甫侯宗錄秦儀各輸小麥千
五十石賑饑同被詔旌奬
陳邦瑞豐人嘗置義田三百畝贍給宗族差賦皆
自辦
孫操字雅持豐諸生父燦當歲饑家有麥三百石
盡散給宗族遂貧乏操忼慷好施有父風明季盜
起戮力守陴以身殉又有張劍字乂華亦豐學生
同殉
張縝邳州人萬歷中以孝旌
晁世興宿遷人萬歷四年修城助銀千兩事聞賜
七品服
王知止睢寧人性慷慨剛正兄早世撫孤姪若己
出孤又夭事嫂如兄有夫貧欲鬻妻者遂捐粟麥
助使完聚里人頌之
周宗輔睢寧人其先代歴七世未析居宗輔性友
愛掌家務後益置田廬戒子孫世守家法鄉人服
其義
王基貞字亨甫蕭人精騎射崇禎丙子城被圍基
貞同兄弟分守南隅敵踰城上輒刃之次日風霾
作城潰西北猶率衆巷戰衆寡不敵遇害
任如龍字霖蒼蕭人剛介自守丙子城陷將刃其
父母如龍奮身捍衛呼曰寧殺我無害我八旬父
母兵士竟害如龍舍其父母督學倪以其事聞賜
坊旌表併祀鄉賢時諸生與難者五十一人
郝惟聰字翼明蕭人流寇破蕭城負母匿於學東
廡賊搜獲之乞以身代母賊憐其孝舍之去遇他
賊又被執挟至清水河度不能脫投水死焉
張鳳世沛人居夏鎮膂力過人流賊之亂結寨護
其居民賊至與鬭所擊殺頗多終以無援為賊所
殺
張垣崇徐州人明季武舉居鄉謹厚好施嘗出家
財賑饑置義田贍族保舉授歸德府通判明亡以
身殉
孫枝芮字季長豐人事母孝當壬午城陷四兄皆
遇害守母不去及被縛大慟曰殺我誰養吾母賊
憐而釋之既得脱盡撫諸兄遺孤
國朝李從任徐州諸生讓産長兄以教授自給復為兄
婚其二子其弟夫婦死於盜覓屍合葬成禮撫其
女嫁之明末羣盜劫入神廟中僧識之語盜姓名
呼為義士得釋瀕行見所掠婦女十百聚他室好
語盜曰此皆良家女吾罄家資可得三百金向汝
贖之可乎盜曰可歸挟金去如言盡散遣之有江
右友人家熸於火不能自存從任迎其眷屬至徐
經紀其生業子藻孫宗靖並有至行
程一順徐州人性尚義好施予歲饑捐資設粥偕
妻孟氏親視炊㸑監司府州咸表其門
徐文魁徐州人以任䘏著稱值郡饑疫捐貲施粥
藥棉衣存活萬計其死亡者施棺埋骨善事尤多
巡撫題請旌表
郭如徐州人父母死於流寇如年八歲依婣戚以
長刻木主朝夕奉事言及父母輒悲號遇歲時流
涕終日至九十不改年近百歲終
朱鑲蕭諸生家貧博學事父母以孝聞明末遭寇
亂冒死救親避難彭城夜讀書晝樵汲以供薪水
父母病專治醫遂精其道每煎藥必親嘗焚香露
禱親疾遂愈順治十五年旌表
楊枝榮徐州人幼失父即哀毁如成人母欲殉父
死枝榮泣涕防護家酷貧減衣食以養母母終哀
毁骨立典鬻以葬順治十七年旌表
仝翹睢寧人順治十年膠寇陷城衆各驚避翹祖
母邱氏年八十餘翹與妻張氏扶掖而行賊突至
將殺邱翹夫婦環抱以身捍刃賊怒殺邱并及翹
張氏亦投井死
張賁徐州庠生事孀母孝聞於鄉順治十七年
旌表
李三禮徐州人七歲親不豫叩天稽首至愈乃止
長以例授廣東經歴不赴親強之行謬以他故返
父病呼天求代既不起廬墓側淚漬土皆濕竟死
於墓所
張瞻徐州人武舉官至都督同知會推總兵樂善
好施捐金倡建學宫造荆山口長橋數里以便行
旅
張之麟徐州人武舉官至威寧鎮總兵徐東鄉數
罹河患麟出麥數千石濬溝洩水又疏房亭河倡
築花山口河堤汙田遂成沃壤徐邳之人植碑銘
德
谷應麟徐州人年十一喪父家貧學薙髮養後母
四十餘年不懈婦死母年八十仍躬執㸑母殁無
以殮鬻身鄰家鄰家感歎折券與歸因廬於墓側
日培土三肩雖甚雨雪不輟數年墳高大若陵有
司上其事與旌典又李本延孝與應麟相類
韓永廕徐州人立義塾於暑蘭山村延師教其子
弟歲於冬春之交煮粥濟饑人三月製棺貯古廟
中聽喪者自取割田十五畝為義塚築橋城西南
路以便行人上官旌曰善人
章得簡字簡臣蕭人早失恃事繼母以孝聞遇族
黨不能婚嫁殯葬咸資助之在都門鄉人資斧告
匱即解槖以贈以歲貢任宿遷教諭修學數百金
悉出己囊又蠲資設粥賑饑躬往監視莅任五載
卒於官祀名宦
周士珠字味元沛人育德子為諸生性高潔不履
市井遇鄉子弟必極恭謹與言皆孝弟忠信鄰里
雀鼠嘗造廬求平士珠輒為解婚喪不能舉者質
典周䘏晚年寄情詩詞有南村漫詠
王嘉重沛監生家不甚富而行力任䘏壬寅春山
東饑人流寓境内者凡數百家無以自存與兄嘉
訓出粟計口賑之未幾粟盡来者益衆至萬餘人
乃鬻其田宅買粟以給計日費四百餘金未幾金
又盡而流者尚不能歸其弟嘉猷復傾家繼之比
饑人去兄弟遂大窘乏卒無悔也
史應甲豐諸生樂善好施每具藥餌棺木粥糜衣
被以濟貧窮無告者有姊貧寡不能自給應甲迎
養於家婚其子女有從兄弟分産未均應甲出地
助而和之
太倉州
宋王子昭嘉定人篤學好禮嘉定間始創學宫首捐
己田以贍學者士嘉其義
李重發崇明人性至孝母死廬墓註孝經行世
元陳真孫崇明人延祐六年謁選京師舟次東昌聞
新店河溢溺三四百家真孫傾囊買舟救援仍市
米作糜以食之全活二千餘人
秦玉字德卿太倉人少孤母顧力織紝給朝夕玉
刻志苦學博通諸經與兄終身不異財母病累旬
不解帶及卒泣血茹淡者終其喪俄鄰失火母殯
在堂玉憑棺號慟火遽滅
陳寳生字彦廉太倉人父溺海死母莊撫育成名
與黃公望善以父溺終身不至海上公望歲一詣
必至海觀濤邀寳生往則泣曰陽侯吾父讐恨不
能如精衛填木石何忍對之公望因作仇海賦紀
其事
明陸安太倉人洪武初父德甫以所館客事連坐當
棄市安求代父刑伏闕哀請許之臨刑從容就刃
觀者泣下同時陳元吉亦代父受刑
薛鉉字彦文崇明人鯁直好義永樂二年水嚙圩
岸民不能築鉉傾廪濟之人皆賴焉
俞敬太倉人常刳肝愈母疾永樂間詔旌其門
沈輔字良弼嘉定人性至孝常他出忽心悸曰得
無二親不安乎遽馳歸則母已癰潰不治矣哭踊
絶粒者三日父病末疾輔與妻翟氏朝夕稽顙籲
天願減已筭以益父夀久之額成窪父殁廬墓終
身弘治七年旌門雙孝
沈珵字君玉嘉定人母病目珵以舌䑛之三年復
明父有膂疾傴僂不能起立珵日夜扶侍聞有李
神針者能起錮疾邀致之李欲為灼艾珵先以身
試痛甚恐父不勝固請勿灸是夜父夢神語曰感
孝子意為汝鍼之鍼下驚汗而愈弘治九年旌門
瞿通甫太倉人兄弟五世同居知州李端奏旌其
門
施美玉字邦珍崇明人以歲貢為膠州判官親喪
廬墓惟展孝經不尚浮屠法有二友以財構隙密
為代償兩不使知又貧民有鬻男還逋者令贖男
歸不責其直素慕靖節自號半陶
王瑄太倉人母卒結廬墓側風雨不移晝有故出
夕還必跪墓前曰瑄来矣慈烏時集其廬人以為
孝感所致
王在復太倉人嘉靖甲寅倭亂掖父逃途次相失
在復既免復返尋父見父被執即趨叩乞命倭持
刀殺父在復以身蔽之父子首並墮手猶抱不可
解
徐一元嘉定人交河縣主簿與嚴文靖訥善時江
南被倭歲復大祲計惟免漕可以濟之乃代訥草
一疏焚香祝天會奏上竟得俞旨東南之民賴再
生焉孫應聘以進士仕至太僕少卿亦以篤厚世
其家
傅遜字元凱嘉定歲貢以節義自負善論古今成
敗師事崑山歸有光倭寇崑山請縋城出詣軍府
告急得兵以解圍人皆壯其義所著有春秋左傳
屬事本末
沈志仁字景範太倉人父尚友為松潘總兵播酋
亂坐逗留逮獄論斬志仁跣足隨行號泣長安街
遇冠蓋輒叩頭訴會秋盡且論報志仁詣廷尉乞
上父冤狀廷尉辭乃叩閽自拜疏時帝尚恭已上
書多不報志仁疏上二日忽有旨釋尚友志仁奉
之以歸
沈兆字祥卿嘉定人母病割股嘗糞及亡哀痛不
能起在南雍時甥龔錫爵方五歲遭家變僕李崧
負至兆所兆撫之如子及成立乃出其十五年餘
租與親友所贈一箱并付之
李崧嘉定龔錫爵乳媪之夫也錫爵僅五歲而父
為家奴所賊有欲殺兒分其産者崧夜負以逃走
雪中五日依兒外家沈氏朝夕護之後錫爵成進
士官至方伯而崧短衣力作如窮時崧死無子錫
爵命子孫世世祀之
王世芳字尚義太倉人嘗訪舊小直沽時慈溪費
廷槐病滯旅舍世芳一見異之移至寓中調護甚
謹明年同舟南下病又發便溺狼籍世芳躬為滌
除行次吕城費卒世芳稱貸營棺衾歛之且遣人
告其父父至舉其柩弗前遲明世芳絮酒来哭柩
即舉旁觀莫不歎息
丘集字子成嘉定人家貧讀書長於三禮之學當
倭亂與寡姊共埋金於地集為倭獲被脅出已所
埋與之姊物無恙兄子坐逋賦當戍集罄資竭力
營救得免
嚴銑嘉定人父為堂邑令因𣙜賦勘田秉公不徇
情為里豪所中以非法死銑尚少自刻其胸作必
報父仇四字累歲訟冤於官不得伸遂自經殷都
為作孝子傳
錢春沂字仲與嘉定人為諸生時父被冤繫沂慷
慨陳情出父於死獄中後以舉人任德化令櫃吏
以羨餘進沂曰此百姓膏血也却不受尋乞歸優
游詩酒者二十年乃卒
殷子義字集卿嘉定人其學根極理要授經里中
垂四十年以遺産讓其異母弟而脩脯所入復分
給之為淮安訓導貧不能治装門人各奉金為贐
三年罷歸病亟猶計所受封識以屬其家俟来弔
則還之其嚴於取予如此
徐任字惟用太倉人嘗割股療母疾得愈
侯萬鍾嘉定舉人父病篤萬鍾籲天求代時六月
上旬忽有橘自空而墜鮮潤如新父食之病遂愈
人皆異焉
陸相字思誠崇明人父以事致獄相冒死白冤代
笞幾斃母疽發割肉補患處立愈與弟臣共㸑七
十餘載有義門之風
李繩之字受伯嘉定人父殁廬墓三年先是父給
諫先芳已入鄉賢祠後見從祀日濫嘆曰吾父豈
與若輩伍抱主而出平生剛直方嚴義形於色東
林諸正人皆推之
蘇時麟字泰醇嘉定人嘗以千金之産悉讓二季
有故人盜其室中物後復至子弟弗禮之切誡曰
彼為貧故何得傷親誼也明季徭役甚重不令其
子赴公門曰秀才一入公門則氣卑而顔厚矣
張錫眉嘉定人明季鄉薦嘗却旅館奔婦歲凶瘞
道殣千人故人葉生無子為葬其兩世國變自經
妾何抱女沈水死
張鳳儀字恒拙嘉定人父母繼喪朝夕哭遂致失
明夢神療之立愈有鄰人遠遊寄金二十兩後遇
凶歲鳳儀饑且死囑其妻曰吾若先汝死當埋金
土中以俟其歸勿動分毫也父殁後事兄如父年
踰六十每事禀命兄亡慟哭一月而卒
國朝吕雲竒字石英太倉州人鼎革時偕父匿叢棘中
避兵父已被執雲竒即躍出抱持其兵乞免皆被
殺死猶兩手抱父項不釋斂時妻龔氏截指置棺
中以自矢事定知州白登明旌其閭
江德璜字獻之太倉人母目瞽日以舌䑛冀其復
明母病痢中裙厠牏躬自浣滌乙酉七月德璜避
亂遇兵其子抱父求免遂同被害時稱兩孝子
侯汸字記原岐曾子也九歲聞祖父論紅丸事輒
曰楊漣既與方從哲同被召當進丸時何不面争
顧從衆出乎聞者皆異之嘉定折漕已久明季有
暫輸五萬石之令汸以諸生詣闕上疏得免會峒
曾以不屈死有司名捕其子瀞汸慮世父無後乃
遍書瀞姓名於衣襟投水代之以救得不死
封昞字韜若嘉定人幼喪母業醫竭力以供甘旨
父忘其貧順治十七年旌表
倪珩嘉定人年十四母目失明舌䑛半載而愈順
治二年父為亂兵所執珩乞釋不允延頸求代兵
感其孝遂得俱釋雍正元年旌表
周士晉字康侯嘉定人母久病傾家療之貲盡未
愈醫言惟得人乳可再生士晉謀諸婦李氏即棄
其九月兒以乳乳姑三月而母霍然起越十二年
有僧為殷氏子推命怪其年月與周氏兒同詰之
則得諸道傍者也由是兩家通往来未幾殷氏家
落令之歸宗父子復合徐枋為作全孝傳
沈印璵字仲玉崇明人順治間崇為海寇張名振
所困助餉五千兩事聞旌額
王揆字端士太倉人時敏子性至孝事父不離左
右成進士後即歸侍養終身劉家河為崑太嘉三
邑水利所關淤久成陸揆上書藩撫疏浚建牐民
皆賴之所著有芝廛集
郁聖揆字紹虞太倉人父患目舌䑛而愈母殁廬
墓三年巡撫湯斌奏旌其閭曰純孝性成
錢陛字臣扆太倉人嘗置義田三百畆以贍宗族
又為廣孝阡以待親族之貧不能葬者康熙十八
九年邑大饑陛傾貲煮粥賑之民賴以全
黃安邦字先諴崇明人康熙三十五年潮災設厰
賑粥并建丁家橋三江口橋以便行人雍正元年
奉
旨准授八品冠帶
黃信中鎮洋人六歲時晨昏定省儼若成人里中
稱小黃孝子父病溺閉危甚信中焚香禱天夜若
聞人語曰吮之則利矣信中即吮之果通吮半載
而愈父殁廬墓三年雍正八年建坊旌表
唐亮采嘉定人雍正十一年旌表
海州
元王士寧贛榆人事父盡孝貧不自給而甘旨不缺
至順間旌表其門
明劉煥贛榆人與弟炯皆孝謹父母卒兄弟俱廬墓
三年友愛甚篤縣令表其門名所居曰孝義莊
葛貞沭陽人輸貲助官賑濟正統時旌
支儉沭陽人父母殁廬墓終喪成化中旌表
徐謐海州人官府軍右衛經歴父母殁廬墓終喪
有白鹿之瑞弘治中旌表
吴玒沭陽人少孤母病嘗糞疾愈母卒廬墓終喪
沈麒沭陽人正德中流賊犯淮郡麒守母病不去
郡守被執麒趨入賊壘諭以禍福賊義而歸之
劉守良字君遂贛榆人正德辛巳進士歴工部郎
性峭直孝友為諸生時母病思鮮菌不可得守良
叩天悲號竟夕據木樁倦而假寐既覺有菌生於
木為羹以進母病遂愈
管名贛榆人平生不入城市事親至孝父母沒廬
墓六年負土成墳手植松樹萬餘株
劉梓贛榆人父母亡廬墓四載歲饑剖木皮自給
不離墓舍人咸稱其孝
閻大祥字應和贛榆人嘉靖乙酉舉人端方嚴毅
為諸生試金陵同舍生死大祥傾囊以斂歸櫬於
其家通判嘉興以廉惠著
通州
宋嚴希孟如臯人母病瘧希孟割股肉和糜以進遂
瘳居憂三年未嘗與人言笑
史聲如臯人元祐進士家貧母先卒躬樵採以養
父及受官迎養中途父殁扶柩還葬結廬墓左負
土培壟遇弔者不交言惟搏顙告哀而已
丁天錫如臯人父早卒事母至謹一日盜入脇其
母索財無所得欲殺母天鍚以身衛曰寧殺我寇
亦慚母子俱得免
顧忻泰興人母病不茹葷者十載早起率妻子詣
母室問所欲五十年如一日母老目不能睹物忻
日夜籲天母目復明
元蔡夢祥泰興人事母至孝四世同居明天啓旌其
門
明王鳳通州人割股啖母疾遂愈
劉勲通州人祖疾勲割股為粥療之踰歲祖卒勲
每哭絶而復蘇居喪三年不茹葷不入寢室
張□字元素泰興人幼從父城宦京師長歸娶至
揚夢父病驚悸不食亟返舟至則父已卒扶櫬還
途遇盜見其哀毁骨立不忍犯而去母棺在殯鄰
家失火□伏棺痛哭願與俱焚火遽息歲饑傾槖
以賑鄰人穴墻盜榖□覺之令滿負而去竟不言
其人事聞旌表
姚山如臯人父病革山十二歲割股
白承宗字厚之通州人八歲喪母哀號不食父病
瞽三十年嘗以舌䑛其目父八十時承宗置酒上
夀親目忽開親殁廬墓
許蓁泰興人家貧年十六母黃氏病且殆兄將鬻
蓁治棺殮母不忍蓁告天割右乳下肉以進母遂
愈
姜岱字南村如臯人忼直能任事嘉靖二十九年
以興化糧重如臯糧輕欲攤均之岱與好義者十
人取臯土與興化土各負一囊走控巡方御史請
稱量之曰土瘠則輕土肥則重相土輕重定賦多
寡法創自太祖奈何一旦易之况今日興化糧重
可加如臯設他邑賦重獨不可加興化乎事乃中
寢
夏暘字國輝通州石工目不知書而志行純篤每
日旰必設酒醪引諸孫戲親側親或拂意即與妻
朱氏跪謝候改容乃退母卒父年老獨處晹不遠
出夜不入私室寢輒抱父足冬月則温其溺器於
懷如是十餘年年九十四卒虔奉二親神主事必
啓而後行遇疾風暴雨便行視墓所攀樹泫然當
父在日暘之子嘗以小忿為其弟毆至斃暘惡傷
父志但含涕不言御史劉存德按部聞暘名召見
歎嗟自以宦遊違養久執暘手對之流涕命製衣
一襲親衣之其卒也督學御史黃弘毗下州為立
祠表焉
殷國鼏通州人桂陽判尚聲之子以父命往武昌
途中聞桂陽兵變急返則城陷而父已遇害國鼏
治喪事已將歸覲母告慰於父之靈痛哭而殞州
人憐而葬之表曰殷孝子墓
國朝冒襄字辟疆如臯縣人為諸生有聲父起宗官荆
樊時流寇充斥襄往省覲奉母以歸不入内寢或
問之襄曰父在殘疆而子安枕席乎泣血上書政
府得調寳慶襄友愛諸弟一日忽有人入戶將剚
刃於襄襄子丹書以身蔽被重創聞於官辭連其
弟襄痛哭直弟無是事太守因並寬刺者鬻産賑
饑日行道殣中染病死三日復甦著樸巢水繪集
以隠逸薦以博學宏辭薦皆不就
李我彭通州人乙酉四月郡城破負病母逃至冰
側兵及之母驚殞彭伏水草中俟兵過負母屍走
數里掩埋畢再拜一慟而絶
范育如臯人偕諸昆季置田七百餘畝以歲入給
族之貧困者康熙戊申年倡買田十七頃為育嬰
永遠之費施棺前後共千餘
徐弘成字自西通州貢生友愛前母兄撫孤姪如
己子母亡慟絶十有三日亦殁雍正七年
旌表
陳維坤字一寧通州人母病篤坤破指血書表禱
東嶽廟求以身代踰年自城買藥至家仰天語曰
帝准召我母可延夀矣言畢而死母病果愈聘周
氏未娶欲歸陳守喪未果已而聞有行媒遂自縊
李黃字友芝通州庠生昆弟五人其幼庶出父命
析産為五簿黃減其一父疑其屏庶弟也怒之黃
跪請曰兒頗能自給願以均分諸弟父大悦後弟
姪家俱落黃為經紀其婚嫁里中義事倡而行之
孫莊通州人許石陛如臯人俱割股療親
朱國靖新安人家於泰興厚樸好施順治辛夘壬
辰歲再饑皆出資賑濟每歲暮資寒士以膏火又
捐金甃橋梁埋胔骼新梵宇為善孳孳不倦
江南通志卷一百五十九
江南通志卷一百五十九
人物志
孝義(三)(揚徐二府太海通三州)
揚州府
晉盛彦字翁子廣陵人母王氏因疾失明每食必躬
自哺之母病久婢使數見箠撻婢忿恨伺彦出取
蠐螬炙飼之母食以為美然疑其異藏其餘示彦
彦見抱母慟哭幾絶母目忽開瞻視如故仕吴至
中書侍郎晉初舉大中正
高悝廣陵人少孤值歲饑悝蔬食不厭每致甘肥
於母撫幼弟友愛寓居江州刺史華軼辟為西曹
書佐及軼敗悝匿其妻子會赦乃出元帝以為參
軍位至丹陽尹封建昌伯子嵩
南北朝宋劉宗武廣陵人魏太武南伐至安宜宗武
母為亂軍所害宗武蔬食終身人號所居村為孝
義鄉
南唐吴元嗣江都人子孫夀皆百歲一門前後義聚
不分守臣聞於朝賜義門置義順二臺旌之
宋許叔微真州人篤志經史尤邃於醫建炎初太疫
叔微親行里巷為之診療所活甚衆夢神人曰上
帝以汝隂功錫汝以官因留語云藥市收功陳樓
間阻堂上呼盧喝六作五後第六人登第升第五
人在陳祖言樓材之間
吴志興儀徵人世篤孝義其家七世三百年不分
異積善好施高宗封為迪功郎子汝明嘗刲股療
母疾靈芝生堂側開禧中金兵入境他室廬皆焚
蕩汝明室獨存嘉定中旌其門
蔣伍寳應人嘉定間母孫氏兩目俱盲伍自剜左
目和粥以進母目忽明縣上其事詔表所居曰昭
孝坊
稽聳高郵人布衣尚義文丞相天祥見逐於真州
聳迎事於家資送航海達行在時有工部侍郎柳
岳進降表道經其莊聳憤岳賣國殺之
沈正海陵人父使酒毆人死正途遇父見父恐慴
狀述其故正遽往佯毆其屍巡者捕正獄具死
元卜勝高郵人母病為嘗糞又割股作糜以進母尋
愈泰定間旌表
陳起字起宗為真州獄吏夏月囚多疫起旦暮勞
問給醫藥召獄卒諭善視出私財日具湯餌粥食
其後累世貴顯
張緝字士明其先膠州人父宦維揚因家江都至
正間緝與兄紳弟經俱領山東鄉舉緝授泰州幕
棄職養親高郵賊兵犯境母方病賊持刀突入舉
家驚散緝獨以身翼蔽其母背負數創母得以全
劉信甫揚州人郡富商曹氏僕曹瀕死以孤託之
孤漸長其叔利孤財妄訴家産未析盡為姪據郡
守劉察其詐直之叔之子憤訟不勝自鴆其父而
誣弟殺適達嚕噶齊穆穆哩者與守不相能竞欲
置孤法并以中守引致百餘人皆抑使誣質以成
其獄信甫先匿孤他處身出就讞榜掠無完膚終
不承孤得脱於難既而叩蹕稱冤達嚕噶齊以罪
去守復官
明孫質高郵人元末避兵廣陵值張鑑兵亂質度不
能俱免謂其妻曰不幸至此若使親殞於兵終天
之恨奚極遂棄妻奉其父母避之蘇州事親以夀
終明洪武五年還高郵
吴汝寧泰州人洪武初伯兄汝陽譴戍烏撒衛越
六年歸里心憚遠行臨發愀然汝寧慷慨願代兄
役行至黃陵廟遇風覆舟死焉
韓福緣儀徵人永樂時以孝旌
張起海陵人父遭兵亂與母相失起號咷博求三
十年得母於濟隂成廷珪贈詩比之朱夀昌
費廙高郵人母湯氏病劇廙割股和糜以進母啖
而愈其從弟庸亦割股以愈父病人稱雙孝
王鳳字朝陽寳應人喪母年已七十哀毁骨立廬
於墓
張佛住高郵人割肝愈母被旌
王沂儀徵人伯父為人所誣謫戍開平天順改元
沂重趼上疏訟冤得釋
史得儀徵人兄能為指揮坐法當死得念兄乏嗣
請於官願以身代兄竟出獄生子得喜曰不負吾
心矣會赦並得釋
王輅江都人年十四割股療父病後母老疾亦如
之獲痊
徐恩江都人家貧業農兄弟數人析㸑恩獨依膝
下父患瘍日夜吮其患處後為盜傷恩奮勇手刃
一人盜披靡去母病月餘盛暑恩伏牀下蚊嘬無
完膚每晨焚香籲天遇匄者與藥一粒大如粟母
服遂愈人疑遇仙時稱徐孝子
王玉泰州人八世同㸑弘治中旌
魏全興化人母畏雷全每他出見天欲雨則顛蹶
遄歸夜見有電光雖宿市廛必鐍門而還抱母卧
終身不怠
孫著寳應人父鸞嗜飲著嘗置錢酒家密供父飲
父病割股雜豚肉中父食之尋愈
宫永建字克昌泰州人倭入犯民盡竄永建孑身
守父柩比閭遭焚劫永建家獨免嘗貸門人顧某
錢顧已殁持金還之家人不復記憶辭永建曰若
不受當掘置隧左矣後以進士世其家
吴一瀾字觀瀾以鹽筴客儀徵萬歷二十三年大
饑邑令募富戶輸濟多不應瀾適自楚市米歸急
白令曰今有米千石糶之可得倍息年饑居竒誠
不忍願以半供賑令曰不繼奈何一瀾曰儀距楚
千餘里乘風上下月可達也但得母錢廣糴以子
米利貧亦易耳富者感動共集得官民錢若干瀾
周廻糴糶存濟無算
陸典高郵人父龍以義代人任罪謫佃遼東典時
尚幼弱冠後發憤出塞求親而訃適至躡屩往奔
欲扶櫬歸里而法不得入關走京師泣陳於當道
薊督檄護之歸
卞玹字汝用江都人世務農業治家有法五世同
居事聞旌表
孫諫高郵人割股療父疾創久不愈有人詣其門
出紫色藥傅患處一二日即無恙巡撫李三才賫
金以資養令有司歲以粟帛存問
李長敷字維凝興化人天啓辛酉舉人弟長祺早
卒遺孤清長敷撫之如己子與清同舉於鄉性狷
介工詩詞
王維慶字裕昆高郵人性至孝妻陳氏能順承維
慶之志割股以愈姑疾後維慶父病慶曰吾聞割
股非孝然吾婦行之獲濟傷體愈親猶賢於己亦
割股愈之奉旨旌奬
閻汝梅字和陽江都人崇禎辛未進士授陽榖知
縣擢刑部主事為孝廉時知府劉鐸以觸魏閹被
逮人莫敢省汝梅獨贈金送其行
張福江都人黃國相之僕明末被兵國相死福頸
創甚止氣喉未斷脇下亦被數刃從積屍中以手
捧頭匍匐奉主媪匿僻處越數日勢定創稍愈復
行遍歴諸營訪覓幼主得之金陵牧場伺夜負歸
黃氏母子復聚福終老其家
繆嶔字珍所泰州人泰州舊例代鳳陽輸米徵催
與邑漕並急百姓苦之崇禎十一年嶔以布衣伏
闕上疏會邑人徐耀為都御史力言於戶部得全
豁免而高寳興江諸邑之代輸者亦次第蠲除
王師文興化人慷慨好周急里女為奸人誘賣父
母不能贖為贖而嫁之嘗持金五百寄逆旅主人
同時他客亦寄千金比去主人誤以客槖授之既
行發槖復持還則客方欲訟主人於官師文至乃解
崇禎末歲大饑令踵門告曰能活吾民者必君也
師文即捐榖麥數千斛錢數千緡賑之凡邑中義
舉必首倡焉
江九萬字元里儀徵人與妻黃氏相繼割股療親
疾
國朝陳嘉謨字我師興化縣學生順治初父弘道為怨
家誣以私鹽逮繫府獄且屬獄卒絶其槖饘内外
隔絶嘉謨丐貸進金於羣小乞一見不許知羣小
計必殺之大哭而歸告於城隍之神作血書置袖
中出廟門去是夜守舍蒼頭候嘉謨不還忽聞叩
門聲若嗚嗚泣者開視無人心怪之翌日有白運
使得一函於鈔關口啓視乃嘉謨訟冤血書運使
大驚而蒼頭適赴運使訴其事與血書合乃令求
嘉謨尸越七日出自鈔關河中氣勃勃如生觀者
萬人莫不泣下遂出弘道於獄治誣告者罪
金玉節字元亮江都學生明末兩親柩未葬瘞室
中有亂卒疑瘞金將剖其棺玉節以身翼蔽長子
竒選年九歲奪卒刀泣代父死卒免玉節掠竒選
去適遇僧人呵云小孝子不可殺卒乃投之地得
還玉節生平有養寡姊撫孤甥全難婦還遺金諸
義舉可嘉竒選字幼常能世其家學與弟彦選友
愛不分㸑玉節著四書解小學闡證竒選亦著孝
經闡證性理纂言禮記分類等書
吴愛儀徵人父客死雲南愛年十四欲往覓父柩
時兵戈塞路人咸阻之忽一日痛哭别其姊曰姊
善視弟吾不返父柩不歸矣途中三為兵掠﨑嶇
萬狀卒至雲南載父柩歸
程孝子揚州人母殁露處墓旁不忍去土人憐之
為構廬舍事聞旌表
葉君實江都人性伉直好施與嘗出數千金修捍
海堤四十餘里
俞士瑄字宣玉江都歲貢生至性過人事父母自
生養至喪葬皆盡禮盡情康熙四十三年
旌表
高成琦字軼韓江都諸生父以罪流三原母抱病
不起成琦每歲徒步三千里省父歸又負米養母
一日父潛歸復還流所成琦侍行途中無貰驢費
負父以行足裂流血歸未久父殁成琦晝夜哀號
抱父木主投義濟橋下死
汪源㴻江都人性至孝父年六十餘病弗治㴻禱
吕公祠手疏請代父跪階下哭不起歸視父疾不
瘳明日再詣祠哭凡七日不食夜坐父牀側假寐
夢道人長髯揮麈語曰汝父生矣驚覺父已呼粥
明晨即起步見者喜愕不知其故澍終不言澍隨
以疾死死之夕曰吾父生吾長笑入地矣
張中逵字九達江都歲貢生幼孤母好潔躬為滌拭
牏器生二子後即不復入室冬夜卧母足母或遣
之愀然曰母氣衰非兒不煖母病篤嘗糞以希其
愈子庸德戊午副榜亦以孝友稱哭父病目哭母
目加昏再哭弟遂失明
許明賢揚州人性至孝侍親意少不豫立寢門外
累夕不就枕長子承宗善承親意友愛兩弟承宣
承家凡發粟施絮設藥局置義塚倡育嬰社義事
靡所不為
程願學字奐若儀徵諸生祖死於法父徙寧古塔
願學以幼免成童後思親恒日夜泣不交一人屏
除酒肉食未嘗飽冬月不衣綿纊蓋終身以喪禮
自處臨終戒其子勿與妻合葬以不知其父骸骨
所在也里中稱之曰苦行先生
劉啓元高郵人以孝行旌表
李灃字方同興化廪生素性孝友父病扶持左右
手劑藥餌雖盛夏鼎鐺爐火常在側閱七八年不
懈居父憂斷酒肉終喪喪母亦然
徐文瑄字廷璧興化貢生早喪父母歲時祭祀終
身作孺子泣會大水移葬親柩於高原躬自負土
勞憊嘔血而死
方立禮字武城江都人八歲母亡繼母汪待之虐
立禮受杖惟謹父卒汪益逞立禮益孝謹且推愛
繼母所出之兩弟後母與弟相繼殁立禮殯葬之
從厚雍正六年旌表
耿兆紳字賢書江都諸生性倜儻好施置義田以
贍宗族設義渡以濟往来又多募瘞枯骨歲凶每
出粟賑饑好學工詩古文所著有藜光集
李朱露字天膏興化庠生父漢病衣不解帶不入
私室父殁廬墓三年事繼母孝年七十餘病革猶
泣持繼母手以不能終事為憾
程銓江都人樂善好施順治壬辰大水被災民千
百為羣有挾借倡亂之勢銓以利害曉勸商家巨
室斂貲散給諭歸復業揚賴以安子濬康熙丙辰
進士知大名府以寬和治
趙宗普林中馨李之瑀閻士彦蕭日璜皆江都人
邱雯高郵人俱割股療親疾
郭光字子瞻江都歲貢生父梁以醫濟人光性孝
友親殁五十餘年每思慕輒出涕兄子遭亂相失
傾囊贖歸愛養如己子師友之無後者春秋為位
祀之
房毓麒寳應人事繼母以孝聞隣人與争屋基即
拆屋讓之賊入室戒家人毋以火照給米鈔令潛
逸縣令廉其行義命乘己輿舁行街市以旌異之
王絃興化諸生與弟纊俱割股廬墓
耿兆組字玉書江都縣學生有貨殖才承先業以
節儉致贏餘嘗輸米代貧家償逋糧捐田助獄囚
食置義渡船於鈔關運河建普濟堂於瓜洲地施
槥瘞胔哺饑絮凍事無算
徐熺字映如興化貢生廷試畢以親老不謁選歸
父病籲天願減已算以益父夀父卒廬墓三年及
母殁晨夕悲號忽忽若母在每飯必覓母一日拊
棺長號曰百日内兒當從母於地下矣已而果殁
史以遇字際亨江都人順治戊子舉人負幹略究
心時務江都里役積欠責成里長以遇言於有司
改為輸納民便之子奭丁酉舉人著淮揚治水圖
說淮水決周橋鳳泗民委卸弗塞奭獨身任其事
除六安學正未赴卒
戴思訥字理研江都人康熙丙戌進士授編修少
失恃侍父夢齡自就學至服官未嘗離膝下父官
奉天府尹卒思訥悲傷直欲死而見父於地下扶
櫬歸營葬畢復時欲自屏家人防之密忽買舟南
下謝諸弔者行至平望於中夜自縊舟中康熙五
十六年督撫准縣詳建專祠
徐州府
漢劉平初名曠字公子彭城人嘗為菑丘長政教大
行更始時天下大亂平弟仲為賊所殺平棄己子
抱仲女與母匿澤中朝出求食逢餓賊將烹之平
叩頭求歸食母畢還就烹賊哀而遣之平還既食
母還詣賊衆以為烈士不忍食於是得全建武初
為彭城郡吏郡守孫萌為賊執平冒刃蔽萌身被
十創賊曰義士也遂解去後舉孝廉歴丞長顯宗
時以鍾離意薦徵授議郎遷侍中宗正
劉均沛國人建初時為左馮翊會清河孝王母宋
貴人死不以罪朝野憐之竇后復捕繫其父均同
山陽張峻奔走解釋義聲著聞
劉愷字伯豫彭城人杼秋侯般長子以爵讓弟憲
遁去有司請絶愷國肅宗美其義特優假之侍中
賈逵言有司不原樂善之心而繩以法非所以長
克讓之風乃徵愷為侍中官至司徒太尉
姜肱字伯淮沛人與二弟仲海季江友愛天至常
共卧起嘗與季江夜遇盜欲殺之兄弟争死賊遂
兩釋焉後與徐穉等俱徵不至桓帝使畫工圖其
形狀肱以被掩面竞不得見後又徵為太守遂遁
海濱
三國劉陽沛人初以漢室漸衰知曹操有雄才終為
漢累欲除之而事不會年三十卒及操貴求其嗣
子甚急賴東海王朗匿之又為開解久乃釋
南北朝宋孫棘彭城人宋孝武五年發三五丁棘弟
薩違期當死棘詣郡自列己為家督當坐薩又辭
列自引棘妻許又寄語棘不可委罪小郎且大家
以小郎屬君家道未立君已有二兒復何恨太守
張岱表上孝武詔特原罪賜帛二十疋
齊劉悛字士操彭城人仕齊為刺史父勔戰死悛時
有疾扶服求得父屍頂後傷缺悛拔髮補之持喪
墓側冬月不衣絮以父死朱雀航終身不由其路
明帝崩衛送山陵路經朱雀航感痛至曲阿而卒
梁劉覽字孝智彭城人丁所生母憂廬於墓再期不
嘗鹽酪食麥粥冬著單布衣家人慮不勝喪中夜
竊置炭牀下覽因煖得寐及知之慟嘔血梁武帝
聞其有至性數省視之
劉苞字孝嘗彭城人四歲而孤至六七歲伯父悛
繪並顯貴苞見之輒泣其母怒之苞曰早孤不識
父聞諸父多與父類故心中悲耳因歔欷母亦悲
慟奉其母常為扇席温枕
劉曇淨字元光彭城人祖元直父慧鏡元直為淮
南太守得罪慧鏡詣朝乞哀愷惻以孝聞曇淨篤
行有父風為安成王左常侍父卒奔喪不食飲者
累日絶而又蘇每哭輒嘔血詔舉孝行用為海寧
令讓之兄乃除安西行參軍事母尤淳至身營飱
粥不以委人母亡天甚寒身衣單布廬於瘞所晝
夜哭臨不絶聲哀感行路未朞而卒
垣曇深下邳人以行義稱為臨城縣罷歸得錢十
萬以買宅奉兄退無私蓄歴羽林監王儉深重其
學行
隋劉士雋彭城人丁母喪絶而復蘇勺飲不入口者
七日負土成墳結廬墓側虎狼馴擾為之取食文
帝表其門
唐劉審禮彭城人德威子少喪母為祖母所養隋末
大亂審禮負祖母渡江轉側避地祖母病必煮藥
嘗而進葬父徒跣血流事繼母尤謹再從皆同居
合二百口内外無間言後殉吐蕃之難贈工部尚
書諡曰僖子易從
劉易從父審禮為左衛大將軍儀鳳三年討吐蕃
戰敗見執子弟皆詣闕待罪請入賊以贖有詔審
禮殉忠以没非有罪宜各還職特詔易從往省之
既至而父殁易從晝夜哭不止吐蕃哀而還其尸
官彭城長史永昌中為酷吏周興誣構將刑百姓
争解衣投地曰為長史祈福當時號孝義劉家
皇甫恒尹務榮俱彭城人咸數世同居事親居喪
著至行天子聞其孝弟旌表其門
甄佚徐州人明經教授鄉里稱善人家貧乞貸以
葬父母作室墓傍陳后山名之曰思亭而為之記
朱全昱碭人全忠兄全忠將受禪全昱曰朱三爾
碭山一百姓遭逢天子用汝為四鎮節度使於汝
何負而滅唐家三百年社稷吾將見汝赤族矣遂
辭歸居碭山故里
宋彭程徐州人四世同居詔旌表
李柞豐人親喪廬墓凡二十七年
金劉全彭城人天興間率鄉人避兵沬溝北兵至盡
俘其老幼全父亦在俘中遣信招全全縛其人送
徐州因竊父以歸徐帥益都嘉其忠承制以為招
信校尉
元劉福蕭人孝養有聞居喪苫塊飦粥悉與禮合
韋信碭山人每朝夕供親膳必俯伏四拜而後退
人問之答曰父母恩終身難報跪拜何勞有司以
聞至元間詔旌其門
史彦斌下邳人有孝行至正中河溢墳墓多壊彦
斌刻識其母棺而後葬明年墓為水所漂失母棺
所在乃縛草為人浮水中仰天呼曰願天矜憐假
此芻靈指示所在随草人所之竟得柩改葬
杜佑邳州人河南行省署為三义水馬站提領父
病於家佑忽心驚舉體沾汗棄職歸父病始三日
遂禱神求代嘗糞以驗疾父卒廬墓盡哀有馴兔
之瑞
胡居仁張允中俱徐州人以居喪廬墓旌
匡國政睢寧人為歸德判官母病刲肝以進又病
剔腦和藥病即愈母没廬墓三年有鹿馴遊其旁
郡邑上其事表其里曰貞孝
吴希曾睢寧人葬父之日大雨希曾跪柩前炷艾
燃腕火熾而雨止既葬廬墓被旌
郭通徐州人少以孝稱父柩在殯鄰火延及通舍
通仰天訴曰柩不能移寧與柩俱焚死伏柩痛哭
火須臾息
明李英邳州人母劉病甚英嘗糞視藥而愈母亡廬
墓三年洪武中旌表
張義邳州人洪武初為大塚以瘞境内骸骨暴露
者
朱環字璇玉徐州人由國子生授靖寧州知州有
孝行母殁廬墓上聞旌表
權謹字仲常徐州人十歲喪父哀毁過成人兄度
為夀陽丞坐事謫戍謹罄資給其行妹寡則撫其
孤成立永樂時薦為光禄署丞仁宗時母終躬負
土封樹廬墓三年有泉湧免馴之異事聞召拜文
華殿學士以風勵天下尋改通政司參議子倫字
民衷永樂丁酉舉於鄉學行修明養親二十年不
仕倫子宇亦盡孝倫年九十病卧宇侍湯藥寢不
解帶既卒廬墓哀泣母卒亦如之詔旌其門
張端字端夫徐州人親喪廬墓以孝行薦授真定太守
范寅字敬時徐州人仕河間府同知居喪廬墓
王僧兒徐州人母病篤僧兒剖腹取肝入糜食母病
尋愈洪武中旌表
閻馬兒徐州人洪武中以匠執役京師聞父病篤
弗得歸省剖腹取肝焚香籲天祈父病瘳事聞復
其役旌其門
岑義邳州人事父母朝夕問安必拜跪母盲朝夕餂之
目復明父母卒廬墓三年甘露降墓木半月詔旌之
王豫字德立徐州人居二親喪哀毁骨立葬遇雷雨
號泣籲天雨尋止廬墓三年羣鵲馴集奏旌其門
周湘字東之徐州人精易理後學多師之性至孝
悅親極滋味母亡侍父寢食十有一年不入私室
邵良卿碭山庠生父早卒事母甚謹母病嘗糞以
驗劇差及卒廬墓三年
王克明沛人景泰初任湖廣沅陵縣巡檢時秦襄
毅公紘以御史降為其邑丞秦時意有所不可克
明為規教之秦後漕運巡撫每過沛必親祭其墓
甄鑑周防李卓王原蔣榮張麟馬
士雲黃成龔成黃智卓旺周成俱
沛人正綂五年各出麥千石賑濟饑民奉勅立坊
旌異其家
沈彦禮趙翥周彦民俱邳州人正綂中歲
大祲各納粟千石以賑饑民奉勅旌奬
蘇德邳州人母張寡居患癱疾歴二十年德及妻
奉事惟謹不離左右母卒哀毁廬墓三年
劉瑛邳州人與妻張氏俱有孝行父母殁前後廬
墓六年
張文友徐州衛軍金暠國子生張暕郡庠生吴友
直路車皆州人五人並以孝行上聞成化中旌表
蔡清沛人成化中以孝旌
羅鵾字雲漢宿遷人成化丙戌進士授御史以祖
及父母迎養道遠乞改南道後為江西僉事一夕
夢祖病即遣使持衾具歸祖果屬纊遂用之人稱
其孝感
葉斌邳州人成化中大疫死者枕藉斌捐地為義
阡瘞之
南傑蕭人弘治時以孝旌
唐鸞蕭人親喪廬墓弘治年旌表
丁友邳州人弘治中以孝旌
高大茂邳州人少時母石氏病盲大茂問其故母
言産汝時為風所傷大茂日以舌䑛之竟得復明
母病刲股以進疾遂愈
馬尚用徐州人幼孤奉母至孝母没廬墓朝夕泣
奠正德中流賊掠境猶守墓不去鄉鄰強之乃歸
楊輔徐州人廬墓被旌
周正徐州人家酷貧目不知書以力養親親殁賣
身以葬新安義商捐貲贖之正必竟役而後去郡
守張植為墓碑旌其行
張鵬宿遷人祖母與父母没各廬墓終喪子璣亦
有孝行
張賓賓弟崙宿遷人自元時始祖張榮至賓同居
十四世男女二百餘人衣食必均嫁娶祭祀宴飲
喪葬定為約束事聞旌表義門
姚通宿遷人父母没俱廬墓終喪事繼母盡孝
孫清睢寧庠生幼孤事母孝正德中母卒時流賊
入境清守母柩不去賊義之不入其門鄰里亦賴
以不擾有司上其事立石表之
岑仲暉高興葉旺高宗泰鞏得海俱
邳州人正德中以輸粟賑饑旌表有尚義坊
孫應奎蕭人力農奉母母病思食甜瓜時四月未
實應奎奔號忽從野蔓獲之母食病愈
劉鑛蕭人甫十歲父疾對天泣禱人咸異之及長
母病鑛夜祈北斗願以身代大風卒起燭終不滅
母亦尋愈後由太學生任徽府審理
蔣仕蕭人父母没皆廬墓三年不歸冇慶雲見山
隅人共指為孝感後膺貢三任教職砥礪清修每
曰吾求無沗所生而已
岳鍾靈蕭人父亡念母老不敢遠出廬於堂外設
主朝夕哀奠三年不入私室
任逮蕭人父殁廬墓日致奠而泣聞者傷之御史
毛復親造其廬服闋以選貢授樂亭丞
郭全龔謙趙安皆沛人親没廬墓
楊冕沛庠生母没廬墓三年哀痛勿輟嘉靖中旌
表
趙清沛貢生父孜年十七嘗割股療親父死母卓
貞居四十年教清以篤直剛方清純孝母亡廬墓
墓瀕河大水且至清死守弗移俄而水溢弗汩廬
傍有隙倉卒不暇塞夜有鼠啣草塞之槁瓜復榮
秀聞者歎異
陳應詔陳應貞姜上桂侯穎俱沛縣庠
生值白蓮寇亂義不苟免力鬭而死上桂父子俱
死穎妻女先縊鄉黨尤憐之
楊東萊沛人年十四刲股療母疾督學御史令補
邑庠生月給米贍其母
石璞張奉李三陽梅映春張楫皆沛
人親亡廬墓
江漢許九官皆沛人割股療親
周潭字德隠豐邑諸生父母喪皆廬墓三年
張倫碭人以歲貢生任項城教諭僚友有夫婦偕
卒無子遺二女遠弗克歸倫治棺營葬復捐資嫁
其二女
張思敬徐州人事孀母備極孝養母没廬墓三年
友愛諸兄推誠讓産又嘗施義塜修月河橋凶年
掩骼捐槥皆不憚勞費
孫榮字世華豐人性孝友家人化之同㸑者五世
己丑歲遇大饑與邑人李楨各出粟千五十石以
賑詔旌為義民同時邑人李鑄張祥胡祥孔僅翟
成王舜舉李保周興甫侯宗錄秦儀各輸小麥千
五十石賑饑同被詔旌奬
陳邦瑞豐人嘗置義田三百畝贍給宗族差賦皆
自辦
孫操字雅持豐諸生父燦當歲饑家有麥三百石
盡散給宗族遂貧乏操忼慷好施有父風明季盜
起戮力守陴以身殉又有張劍字乂華亦豐學生
同殉
張縝邳州人萬歷中以孝旌
晁世興宿遷人萬歷四年修城助銀千兩事聞賜
七品服
王知止睢寧人性慷慨剛正兄早世撫孤姪若己
出孤又夭事嫂如兄有夫貧欲鬻妻者遂捐粟麥
助使完聚里人頌之
周宗輔睢寧人其先代歴七世未析居宗輔性友
愛掌家務後益置田廬戒子孫世守家法鄉人服
其義
王基貞字亨甫蕭人精騎射崇禎丙子城被圍基
貞同兄弟分守南隅敵踰城上輒刃之次日風霾
作城潰西北猶率衆巷戰衆寡不敵遇害
任如龍字霖蒼蕭人剛介自守丙子城陷將刃其
父母如龍奮身捍衛呼曰寧殺我無害我八旬父
母兵士竟害如龍舍其父母督學倪以其事聞賜
坊旌表併祀鄉賢時諸生與難者五十一人
郝惟聰字翼明蕭人流寇破蕭城負母匿於學東
廡賊搜獲之乞以身代母賊憐其孝舍之去遇他
賊又被執挟至清水河度不能脫投水死焉
張鳳世沛人居夏鎮膂力過人流賊之亂結寨護
其居民賊至與鬭所擊殺頗多終以無援為賊所
殺
張垣崇徐州人明季武舉居鄉謹厚好施嘗出家
財賑饑置義田贍族保舉授歸德府通判明亡以
身殉
孫枝芮字季長豐人事母孝當壬午城陷四兄皆
遇害守母不去及被縛大慟曰殺我誰養吾母賊
憐而釋之既得脱盡撫諸兄遺孤
國朝李從任徐州諸生讓産長兄以教授自給復為兄
婚其二子其弟夫婦死於盜覓屍合葬成禮撫其
女嫁之明末羣盜劫入神廟中僧識之語盜姓名
呼為義士得釋瀕行見所掠婦女十百聚他室好
語盜曰此皆良家女吾罄家資可得三百金向汝
贖之可乎盜曰可歸挟金去如言盡散遣之有江
右友人家熸於火不能自存從任迎其眷屬至徐
經紀其生業子藻孫宗靖並有至行
程一順徐州人性尚義好施予歲饑捐資設粥偕
妻孟氏親視炊㸑監司府州咸表其門
徐文魁徐州人以任䘏著稱值郡饑疫捐貲施粥
藥棉衣存活萬計其死亡者施棺埋骨善事尤多
巡撫題請旌表
郭如徐州人父母死於流寇如年八歲依婣戚以
長刻木主朝夕奉事言及父母輒悲號遇歲時流
涕終日至九十不改年近百歲終
朱鑲蕭諸生家貧博學事父母以孝聞明末遭寇
亂冒死救親避難彭城夜讀書晝樵汲以供薪水
父母病專治醫遂精其道每煎藥必親嘗焚香露
禱親疾遂愈順治十五年旌表
楊枝榮徐州人幼失父即哀毁如成人母欲殉父
死枝榮泣涕防護家酷貧減衣食以養母母終哀
毁骨立典鬻以葬順治十七年旌表
仝翹睢寧人順治十年膠寇陷城衆各驚避翹祖
母邱氏年八十餘翹與妻張氏扶掖而行賊突至
將殺邱翹夫婦環抱以身捍刃賊怒殺邱并及翹
張氏亦投井死
張賁徐州庠生事孀母孝聞於鄉順治十七年
旌表
李三禮徐州人七歲親不豫叩天稽首至愈乃止
長以例授廣東經歴不赴親強之行謬以他故返
父病呼天求代既不起廬墓側淚漬土皆濕竟死
於墓所
張瞻徐州人武舉官至都督同知會推總兵樂善
好施捐金倡建學宫造荆山口長橋數里以便行
旅
張之麟徐州人武舉官至威寧鎮總兵徐東鄉數
罹河患麟出麥數千石濬溝洩水又疏房亭河倡
築花山口河堤汙田遂成沃壤徐邳之人植碑銘
德
谷應麟徐州人年十一喪父家貧學薙髮養後母
四十餘年不懈婦死母年八十仍躬執㸑母殁無
以殮鬻身鄰家鄰家感歎折券與歸因廬於墓側
日培土三肩雖甚雨雪不輟數年墳高大若陵有
司上其事與旌典又李本延孝與應麟相類
韓永廕徐州人立義塾於暑蘭山村延師教其子
弟歲於冬春之交煮粥濟饑人三月製棺貯古廟
中聽喪者自取割田十五畝為義塚築橋城西南
路以便行人上官旌曰善人
章得簡字簡臣蕭人早失恃事繼母以孝聞遇族
黨不能婚嫁殯葬咸資助之在都門鄉人資斧告
匱即解槖以贈以歲貢任宿遷教諭修學數百金
悉出己囊又蠲資設粥賑饑躬往監視莅任五載
卒於官祀名宦
周士珠字味元沛人育德子為諸生性高潔不履
市井遇鄉子弟必極恭謹與言皆孝弟忠信鄰里
雀鼠嘗造廬求平士珠輒為解婚喪不能舉者質
典周䘏晚年寄情詩詞有南村漫詠
王嘉重沛監生家不甚富而行力任䘏壬寅春山
東饑人流寓境内者凡數百家無以自存與兄嘉
訓出粟計口賑之未幾粟盡来者益衆至萬餘人
乃鬻其田宅買粟以給計日費四百餘金未幾金
又盡而流者尚不能歸其弟嘉猷復傾家繼之比
饑人去兄弟遂大窘乏卒無悔也
史應甲豐諸生樂善好施每具藥餌棺木粥糜衣
被以濟貧窮無告者有姊貧寡不能自給應甲迎
養於家婚其子女有從兄弟分産未均應甲出地
助而和之
太倉州
宋王子昭嘉定人篤學好禮嘉定間始創學宫首捐
己田以贍學者士嘉其義
李重發崇明人性至孝母死廬墓註孝經行世
元陳真孫崇明人延祐六年謁選京師舟次東昌聞
新店河溢溺三四百家真孫傾囊買舟救援仍市
米作糜以食之全活二千餘人
秦玉字德卿太倉人少孤母顧力織紝給朝夕玉
刻志苦學博通諸經與兄終身不異財母病累旬
不解帶及卒泣血茹淡者終其喪俄鄰失火母殯
在堂玉憑棺號慟火遽滅
陳寳生字彦廉太倉人父溺海死母莊撫育成名
與黃公望善以父溺終身不至海上公望歲一詣
必至海觀濤邀寳生往則泣曰陽侯吾父讐恨不
能如精衛填木石何忍對之公望因作仇海賦紀
其事
明陸安太倉人洪武初父德甫以所館客事連坐當
棄市安求代父刑伏闕哀請許之臨刑從容就刃
觀者泣下同時陳元吉亦代父受刑
薛鉉字彦文崇明人鯁直好義永樂二年水嚙圩
岸民不能築鉉傾廪濟之人皆賴焉
俞敬太倉人常刳肝愈母疾永樂間詔旌其門
沈輔字良弼嘉定人性至孝常他出忽心悸曰得
無二親不安乎遽馳歸則母已癰潰不治矣哭踊
絶粒者三日父病末疾輔與妻翟氏朝夕稽顙籲
天願減已筭以益父夀久之額成窪父殁廬墓終
身弘治七年旌門雙孝
沈珵字君玉嘉定人母病目珵以舌䑛之三年復
明父有膂疾傴僂不能起立珵日夜扶侍聞有李
神針者能起錮疾邀致之李欲為灼艾珵先以身
試痛甚恐父不勝固請勿灸是夜父夢神語曰感
孝子意為汝鍼之鍼下驚汗而愈弘治九年旌門
瞿通甫太倉人兄弟五世同居知州李端奏旌其
門
施美玉字邦珍崇明人以歲貢為膠州判官親喪
廬墓惟展孝經不尚浮屠法有二友以財構隙密
為代償兩不使知又貧民有鬻男還逋者令贖男
歸不責其直素慕靖節自號半陶
王瑄太倉人母卒結廬墓側風雨不移晝有故出
夕還必跪墓前曰瑄来矣慈烏時集其廬人以為
孝感所致
王在復太倉人嘉靖甲寅倭亂掖父逃途次相失
在復既免復返尋父見父被執即趨叩乞命倭持
刀殺父在復以身蔽之父子首並墮手猶抱不可
解
徐一元嘉定人交河縣主簿與嚴文靖訥善時江
南被倭歲復大祲計惟免漕可以濟之乃代訥草
一疏焚香祝天會奏上竟得俞旨東南之民賴再
生焉孫應聘以進士仕至太僕少卿亦以篤厚世
其家
傅遜字元凱嘉定歲貢以節義自負善論古今成
敗師事崑山歸有光倭寇崑山請縋城出詣軍府
告急得兵以解圍人皆壯其義所著有春秋左傳
屬事本末
沈志仁字景範太倉人父尚友為松潘總兵播酋
亂坐逗留逮獄論斬志仁跣足隨行號泣長安街
遇冠蓋輒叩頭訴會秋盡且論報志仁詣廷尉乞
上父冤狀廷尉辭乃叩閽自拜疏時帝尚恭已上
書多不報志仁疏上二日忽有旨釋尚友志仁奉
之以歸
沈兆字祥卿嘉定人母病割股嘗糞及亡哀痛不
能起在南雍時甥龔錫爵方五歲遭家變僕李崧
負至兆所兆撫之如子及成立乃出其十五年餘
租與親友所贈一箱并付之
李崧嘉定龔錫爵乳媪之夫也錫爵僅五歲而父
為家奴所賊有欲殺兒分其産者崧夜負以逃走
雪中五日依兒外家沈氏朝夕護之後錫爵成進
士官至方伯而崧短衣力作如窮時崧死無子錫
爵命子孫世世祀之
王世芳字尚義太倉人嘗訪舊小直沽時慈溪費
廷槐病滯旅舍世芳一見異之移至寓中調護甚
謹明年同舟南下病又發便溺狼籍世芳躬為滌
除行次吕城費卒世芳稱貸營棺衾歛之且遣人
告其父父至舉其柩弗前遲明世芳絮酒来哭柩
即舉旁觀莫不歎息
丘集字子成嘉定人家貧讀書長於三禮之學當
倭亂與寡姊共埋金於地集為倭獲被脅出已所
埋與之姊物無恙兄子坐逋賦當戍集罄資竭力
營救得免
嚴銑嘉定人父為堂邑令因𣙜賦勘田秉公不徇
情為里豪所中以非法死銑尚少自刻其胸作必
報父仇四字累歲訟冤於官不得伸遂自經殷都
為作孝子傳
錢春沂字仲與嘉定人為諸生時父被冤繫沂慷
慨陳情出父於死獄中後以舉人任德化令櫃吏
以羨餘進沂曰此百姓膏血也却不受尋乞歸優
游詩酒者二十年乃卒
殷子義字集卿嘉定人其學根極理要授經里中
垂四十年以遺産讓其異母弟而脩脯所入復分
給之為淮安訓導貧不能治装門人各奉金為贐
三年罷歸病亟猶計所受封識以屬其家俟来弔
則還之其嚴於取予如此
徐任字惟用太倉人嘗割股療母疾得愈
侯萬鍾嘉定舉人父病篤萬鍾籲天求代時六月
上旬忽有橘自空而墜鮮潤如新父食之病遂愈
人皆異焉
陸相字思誠崇明人父以事致獄相冒死白冤代
笞幾斃母疽發割肉補患處立愈與弟臣共㸑七
十餘載有義門之風
李繩之字受伯嘉定人父殁廬墓三年先是父給
諫先芳已入鄉賢祠後見從祀日濫嘆曰吾父豈
與若輩伍抱主而出平生剛直方嚴義形於色東
林諸正人皆推之
蘇時麟字泰醇嘉定人嘗以千金之産悉讓二季
有故人盜其室中物後復至子弟弗禮之切誡曰
彼為貧故何得傷親誼也明季徭役甚重不令其
子赴公門曰秀才一入公門則氣卑而顔厚矣
張錫眉嘉定人明季鄉薦嘗却旅館奔婦歲凶瘞
道殣千人故人葉生無子為葬其兩世國變自經
妾何抱女沈水死
張鳳儀字恒拙嘉定人父母繼喪朝夕哭遂致失
明夢神療之立愈有鄰人遠遊寄金二十兩後遇
凶歲鳳儀饑且死囑其妻曰吾若先汝死當埋金
土中以俟其歸勿動分毫也父殁後事兄如父年
踰六十每事禀命兄亡慟哭一月而卒
國朝吕雲竒字石英太倉州人鼎革時偕父匿叢棘中
避兵父已被執雲竒即躍出抱持其兵乞免皆被
殺死猶兩手抱父項不釋斂時妻龔氏截指置棺
中以自矢事定知州白登明旌其閭
江德璜字獻之太倉人母目瞽日以舌䑛冀其復
明母病痢中裙厠牏躬自浣滌乙酉七月德璜避
亂遇兵其子抱父求免遂同被害時稱兩孝子
侯汸字記原岐曾子也九歲聞祖父論紅丸事輒
曰楊漣既與方從哲同被召當進丸時何不面争
顧從衆出乎聞者皆異之嘉定折漕已久明季有
暫輸五萬石之令汸以諸生詣闕上疏得免會峒
曾以不屈死有司名捕其子瀞汸慮世父無後乃
遍書瀞姓名於衣襟投水代之以救得不死
封昞字韜若嘉定人幼喪母業醫竭力以供甘旨
父忘其貧順治十七年旌表
倪珩嘉定人年十四母目失明舌䑛半載而愈順
治二年父為亂兵所執珩乞釋不允延頸求代兵
感其孝遂得俱釋雍正元年旌表
周士晉字康侯嘉定人母久病傾家療之貲盡未
愈醫言惟得人乳可再生士晉謀諸婦李氏即棄
其九月兒以乳乳姑三月而母霍然起越十二年
有僧為殷氏子推命怪其年月與周氏兒同詰之
則得諸道傍者也由是兩家通往来未幾殷氏家
落令之歸宗父子復合徐枋為作全孝傳
沈印璵字仲玉崇明人順治間崇為海寇張名振
所困助餉五千兩事聞旌額
王揆字端士太倉人時敏子性至孝事父不離左
右成進士後即歸侍養終身劉家河為崑太嘉三
邑水利所關淤久成陸揆上書藩撫疏浚建牐民
皆賴之所著有芝廛集
郁聖揆字紹虞太倉人父患目舌䑛而愈母殁廬
墓三年巡撫湯斌奏旌其閭曰純孝性成
錢陛字臣扆太倉人嘗置義田三百畆以贍宗族
又為廣孝阡以待親族之貧不能葬者康熙十八
九年邑大饑陛傾貲煮粥賑之民賴以全
黃安邦字先諴崇明人康熙三十五年潮災設厰
賑粥并建丁家橋三江口橋以便行人雍正元年
奉
旨准授八品冠帶
黃信中鎮洋人六歲時晨昏定省儼若成人里中
稱小黃孝子父病溺閉危甚信中焚香禱天夜若
聞人語曰吮之則利矣信中即吮之果通吮半載
而愈父殁廬墓三年雍正八年建坊旌表
唐亮采嘉定人雍正十一年旌表
海州
元王士寧贛榆人事父盡孝貧不自給而甘旨不缺
至順間旌表其門
明劉煥贛榆人與弟炯皆孝謹父母卒兄弟俱廬墓
三年友愛甚篤縣令表其門名所居曰孝義莊
葛貞沭陽人輸貲助官賑濟正統時旌
支儉沭陽人父母殁廬墓終喪成化中旌表
徐謐海州人官府軍右衛經歴父母殁廬墓終喪
有白鹿之瑞弘治中旌表
吴玒沭陽人少孤母病嘗糞疾愈母卒廬墓終喪
沈麒沭陽人正德中流賊犯淮郡麒守母病不去
郡守被執麒趨入賊壘諭以禍福賊義而歸之
劉守良字君遂贛榆人正德辛巳進士歴工部郎
性峭直孝友為諸生時母病思鮮菌不可得守良
叩天悲號竟夕據木樁倦而假寐既覺有菌生於
木為羹以進母病遂愈
管名贛榆人平生不入城市事親至孝父母沒廬
墓六年負土成墳手植松樹萬餘株
劉梓贛榆人父母亡廬墓四載歲饑剖木皮自給
不離墓舍人咸稱其孝
閻大祥字應和贛榆人嘉靖乙酉舉人端方嚴毅
為諸生試金陵同舍生死大祥傾囊以斂歸櫬於
其家通判嘉興以廉惠著
通州
宋嚴希孟如臯人母病瘧希孟割股肉和糜以進遂
瘳居憂三年未嘗與人言笑
史聲如臯人元祐進士家貧母先卒躬樵採以養
父及受官迎養中途父殁扶柩還葬結廬墓左負
土培壟遇弔者不交言惟搏顙告哀而已
丁天錫如臯人父早卒事母至謹一日盜入脇其
母索財無所得欲殺母天鍚以身衛曰寧殺我寇
亦慚母子俱得免
顧忻泰興人母病不茹葷者十載早起率妻子詣
母室問所欲五十年如一日母老目不能睹物忻
日夜籲天母目復明
元蔡夢祥泰興人事母至孝四世同居明天啓旌其
門
明王鳳通州人割股啖母疾遂愈
劉勲通州人祖疾勲割股為粥療之踰歲祖卒勲
每哭絶而復蘇居喪三年不茹葷不入寢室
張□字元素泰興人幼從父城宦京師長歸娶至
揚夢父病驚悸不食亟返舟至則父已卒扶櫬還
途遇盜見其哀毁骨立不忍犯而去母棺在殯鄰
家失火□伏棺痛哭願與俱焚火遽息歲饑傾槖
以賑鄰人穴墻盜榖□覺之令滿負而去竟不言
其人事聞旌表
姚山如臯人父病革山十二歲割股
白承宗字厚之通州人八歲喪母哀號不食父病
瞽三十年嘗以舌䑛其目父八十時承宗置酒上
夀親目忽開親殁廬墓
許蓁泰興人家貧年十六母黃氏病且殆兄將鬻
蓁治棺殮母不忍蓁告天割右乳下肉以進母遂
愈
姜岱字南村如臯人忼直能任事嘉靖二十九年
以興化糧重如臯糧輕欲攤均之岱與好義者十
人取臯土與興化土各負一囊走控巡方御史請
稱量之曰土瘠則輕土肥則重相土輕重定賦多
寡法創自太祖奈何一旦易之况今日興化糧重
可加如臯設他邑賦重獨不可加興化乎事乃中
寢
夏暘字國輝通州石工目不知書而志行純篤每
日旰必設酒醪引諸孫戲親側親或拂意即與妻
朱氏跪謝候改容乃退母卒父年老獨處晹不遠
出夜不入私室寢輒抱父足冬月則温其溺器於
懷如是十餘年年九十四卒虔奉二親神主事必
啓而後行遇疾風暴雨便行視墓所攀樹泫然當
父在日暘之子嘗以小忿為其弟毆至斃暘惡傷
父志但含涕不言御史劉存德按部聞暘名召見
歎嗟自以宦遊違養久執暘手對之流涕命製衣
一襲親衣之其卒也督學御史黃弘毗下州為立
祠表焉
殷國鼏通州人桂陽判尚聲之子以父命往武昌
途中聞桂陽兵變急返則城陷而父已遇害國鼏
治喪事已將歸覲母告慰於父之靈痛哭而殞州
人憐而葬之表曰殷孝子墓
國朝冒襄字辟疆如臯縣人為諸生有聲父起宗官荆
樊時流寇充斥襄往省覲奉母以歸不入内寢或
問之襄曰父在殘疆而子安枕席乎泣血上書政
府得調寳慶襄友愛諸弟一日忽有人入戶將剚
刃於襄襄子丹書以身蔽被重創聞於官辭連其
弟襄痛哭直弟無是事太守因並寬刺者鬻産賑
饑日行道殣中染病死三日復甦著樸巢水繪集
以隠逸薦以博學宏辭薦皆不就
李我彭通州人乙酉四月郡城破負病母逃至冰
側兵及之母驚殞彭伏水草中俟兵過負母屍走
數里掩埋畢再拜一慟而絶
范育如臯人偕諸昆季置田七百餘畝以歲入給
族之貧困者康熙戊申年倡買田十七頃為育嬰
永遠之費施棺前後共千餘
徐弘成字自西通州貢生友愛前母兄撫孤姪如
己子母亡慟絶十有三日亦殁雍正七年
旌表
陳維坤字一寧通州人母病篤坤破指血書表禱
東嶽廟求以身代踰年自城買藥至家仰天語曰
帝准召我母可延夀矣言畢而死母病果愈聘周
氏未娶欲歸陳守喪未果已而聞有行媒遂自縊
李黃字友芝通州庠生昆弟五人其幼庶出父命
析産為五簿黃減其一父疑其屏庶弟也怒之黃
跪請曰兒頗能自給願以均分諸弟父大悦後弟
姪家俱落黃為經紀其婚嫁里中義事倡而行之
孫莊通州人許石陛如臯人俱割股療親
朱國靖新安人家於泰興厚樸好施順治辛夘壬
辰歲再饑皆出資賑濟每歲暮資寒士以膏火又
捐金甃橋梁埋胔骼新梵宇為善孳孳不倦
江南通志卷一百五十九
