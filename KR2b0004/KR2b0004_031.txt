重刻兩漢紀後序
右荀悅前漢紀三十卷袁宏後漢紀三十卷祥符中
刊版於錢塘版廢幾百年今始合二書用諸家博本
校其異同撥其譌誤稍條然可讀遂再刻之夫兩漢
之事最備者繇司馬遷班固范曄與夫荀悅袁宏之
書俱存故也其事咸萃於編年故曰紀其事分於傳
表紀志故曰書讀荀袁之紀如未嘗有班范之書讀
班范之書亦如未嘗有荀袁之紀也各以所序自逹
於後世荀悅之作後於班固而袁宏之作先於范曄
或先或後或略或詳其體製凡例則猶黑白之不相
亂河漢之不相涉也荀袁二紀於朝廷紀綱禮樂刑
政治亂成敗忠邪是非之際指陳論著每致意焉故
其詞縱横放肆反復辯逹明白條暢旣啓告當代而
垂訓無窮其爲書卓矣然比班范二史缺裂不傳僅
存篇目蓋因緣世故自有次第而顯晦若有時也
編修王公敦閱古訓博極羣書其出使浙東也旣刻
劉氏外紀以足資治通鑑又重刻舊唐書至刻此兩
漢紀其艱其勤尤爲盡力諸書咸備然後綢繹上下
數千載間侵尋相接矣其發揮欲廢用心高遠以加
惠學者非異時刻一書一集之比僕嘗謂校讎是正
文字固儒者先務然執一而意改者所當愼也蓋一
字之疑後或得善本正之若率以意改即疑成實傳
世行後此字繇我而廢故學者貴於弛張變通也公
聞僕語欣然有取輒敢載之篇末因論公覃思此二
紀謂與漢書不同使並傳于後未易以彼廢此而一
字不可相雜之本意其不苟如此抑以見瓌竒偉麗
之觀必待人而後彰也紹興十二年六月甲子日汝
隂王銍序
