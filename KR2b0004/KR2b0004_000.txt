後漢紀序
晉東陽太守袁
予嘗讀後漢書煩穢雜亂睡而不能竟也聊以暇日
撰集爲後漢紀其所掇會漢紀謝承書司馬彪書華
嶠書謝忱書漢山陽公記漢靈獻起居注漢名臣奏
㫄及諸郡耆舊先賢傳凢數百卷前史闕略多不次
叙䥘謬同異誰使正之經營八季疲而不能定頗有
傳者始見張璠所撰書其言漢末之事差詳故復探
而益之夫史傳之興所以通古今而篤名教也丘明
之作廣大悉備史遷剖判六家建立十書非徒記事
而巳信足扶明義教網羅治體然未盡之班固源流
周贍近乎通人之作然因籍史遷無所甄明荀悅才
智經綸足爲嘉史所述當世大得治功巳矣然名教
之本帝王高義韞而未叙今因前代遺事略舉義教
所歸庶以弘敷王道前史之闕古者方今不同其流
亦異言行趣舍各以類書故觀其名迹想見其人丘
明所以斟酌抑揚寄其高懷末吏區區注疏而巳其
所稱美止於事義疏外之意歿而不傳其遺風餘趣
蔑如也今之史書或非古之人心恐千載之外所誣
者多所以悵怏躊躇操筆悢然者也
