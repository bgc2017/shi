明宫史政書類二(儀制之屬)
提要
(臣)等謹案明宫史五卷舊本題蘆城赤隠吕
毖校次毖始末未詳考明末有吕毖字貞九
吳縣人嘗撰事原初略三十四卷序題崇禎
甲申姓名時代皆相合疑即其人然艸茅之
士何由得詳記禁庭事殆不可解毋乃奄人
知文義者所私記毖依附其門為之編錄故
不稱撰述而稱校次歟其書叙述當時宫殿
樓臺服食宴樂及宫闈諸雜事大抵冗碎猥
鄙不足據為典要至於内監職掌條内稱司
禮監掌印秉筆秩尊視元輔權重視總憲云
云尤為悖妄蓋歴代奄寺之權惟明為最重
歴代奄寺之禍亦惟明為最深二百餘年之
中盗持魁柄濁亂朝綱卒至於宗社郊墟生
靈塗炭實為漢唐宋元所未有迨其末造久
假不歸視威福自專如具固有遂肆無忌憚
筆之於書故迹其致亡之道雖亦多端要以
寵任貂璫為病本之所在也我
朝自
列聖以來
家法森嚴内豎不過供灑掃或違律令必正刑章不
待於遠引周官委權冡宰而
乾綱獨握
宫掖肅清已足垂法於萬世乃猶防微杜漸
慮遠思深
特命繕錄斯編登諸冊府著前代亂亡之所自以
昭示無窮伏考尚書有曰殷鑒不遠在夏后
之世詩大雅有曰儀鑒于殷亦越漢之高帝
使陸賈作新語亦曰著秦之所以失與我之
所以得蓋時代彌近資考鏡者彌切也
皇上於
内殿叢編撿逢是帙闢其繆而仍存之
聖人之所見者大矣謹恭錄
諭旨弁冕簡端仰見衡鑒
親操折衷衆論勒千古未有之鴻編皆義主勸懲
言資法戒非徒以雕華浮豔為蔵弆之富也
乾隆四十七年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
