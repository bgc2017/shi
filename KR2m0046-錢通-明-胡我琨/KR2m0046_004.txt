錢通卷四
明胡我琨撰
二之制
王者尊八柄之法不征市而布作焉皆以質媺
惡為輕重之紀而頒之邦國戒民侵儥巡而考
其犯禁者罰之凢五布之有徵也者均而入於
泉府各循脩廼制故制曰二
代更
周景王二十一年將更鑄大錢單穆公曰不可王弗聽
卒鑄之(國語)
孫叔敖為楚相莊王以為幣輕更以小為大百姓不便
相言之王復如故王許之(史記)
秦兼天下幣為二等黃金鎰為名上幣(上幣者二等之中黃金為上而)
(錢為下也)銅錢質如周錢文曰半兩重如其文而珠玉龜貝
銀錫之屬為器飾寳藏不為幣然各隨時而輕重(通考)
史記秦本紀云惠文王立二年初行錢
漢興以為秦錢重難用更令民鑄莢錢逐利之民蓄積
餘贏以致市物騰涌米至石萬錢焉至匹百金(漢史)
前漢高后紀曰二年行八銖錢
前漢高后紀曰六年行五分錢
顧烜曰高后時既患莢錢之輕又苦秦錢之重故更鑄
八銖錢
前漢文帝紀曰五年夏四月除盜鑄令更造四銖錢
前漢武帝紀曰建元元年春二月行三銖錢
前漢武帝紀曰建元五年罷三銖錢行半兩錢
前漢武帝紀曰元狩五年罷半兩錢行五銖錢
前漢食貨志曰武帝又造銀錫白錢又鑄赤仄錢終廢
不行
史記平準書曰武帝鑄五銖錢郡國多姦鑄錢錢多輕
而公卿請令京師鑄鍾官赤側一當五賦官用非赤側
不得行其後二歲赤側錢賤民巧法用之不便又廢于
是悉禁郡國無鑄錢悉令上林三官鑄錢既多而令天
下非三官錢不得行諸郡國所前鑄皆廢銷之輸其銅
三官而民之鑄錢益少計其費不能相當惟真工大姦
乃盜為之
食貨志曰自孝武元狩五年三官初鑄五銖錢至平帝
元始中成錢二百八十億萬餘
光武紀曰建武十六年始行五銖錢注曰武帝始為五
銖錢王莽時廢今始行之
王莽居攝變漢制以周錢有子母相權於是更造大錢
徑寸二分重十二銖文曰大錢五十又造契刀錯刀契刀
其環如大錢身形如刀長二寸文曰契刀五百錯刀以
黃金錯其文曰一刀直五十與五銖錢凢四品並行(漢史)
莽以為書劉字有金刀乃罷錯刀契刀及五銖錢而更
作金銀龜貝錢帛之品名曰寳貨小錢徑六分重一銖
文曰小錢直一次七分三銖曰么錢一十(么小也)次八分
五銖曰幼錢二十次九分七銖曰中錢三十次一寸九
銖曰壯錢四十同前大錢五十是為錢貨六品直各如
其文黃金重一斤直錢萬朱提銀重八兩為一流直一
千五百八十它銀一流直千是為銀貨三品元龜岠冉
長尺二寸直二千一百六十為大貝十朋公龜九寸直
五百為壯貝十朋侯龜七寸以上直三百為公貝十朋
子龜五寸以上直百為小貝十朋是為龜寳四品大貝
四寸八分以上二枚為一朋直二百一十六壯貝三寸
六分以上二枚為一朋直五十么貝二寸四分以上二
枚為一朋直三十小貝寸二分以上二枚為一朋直十
不盈寸二分滿度不得為朋率枚直錢三是為貝貨五
品大布次布第布壯布中布差布厚布幼布么布小布
長寸五分重十五銖文曰小布一百自小布以上各相
長一分相重一銖文各以其布名直各加一百上至大
布長二寸四分重一兩而直千錢矣是為布貨十品(布亦)
(錢)凢寳貨五物六名二十八品鑄作錢布皆用銅殽以
鏈錫(許慎曰鏈銅屬也然則以鏈及雜銅而為錢也鏈音連)文質周郭放漢五銖
錢云其金銀與他物雜色不純好龜不盈五寸貝不盈
六分皆不得為寳貨元龜為蔡非四民所得居有者入
太卜受直其後百姓憒亂其貨不行民私以五銖錢市
買莽患之下詔敢挾五銖錢者為惑衆投諸四裔于是
農商失業食貨俱廢民涕泣于市道抵罪者不可稱數
莽知民怨廼但行小錢直一與大錢五十二品並行龜
貝布屬遂廢莽天鳳元年復中下金錢龜貝之貨頗增
減其價直而罷大小錢改作貨布長二寸五分廣一寸
首長八分有竒其廣八分其圓好徑二分半足枝長八
分間廣二分其文右曰貨左曰布重二十五銖直貨錢
二十五貨泉徑一寸重五銖文右曰貨左曰泉枚直一
與貨布二品並行又以大錢行久罷之恐民挾不止廼
令民且獨行大錢與新貨泉俱枚直一並行盡六年毋
得復挾大錢矣每壹易錢民破業而陷刑莽以私鑄錢
死及非沮寳貨投四裔犯法者多不可勝行廼更輕其
法私鑄作泉布者與妻子没為官奴婢吏及比伍知而
不舉告與同罪非沮寳貨民罷作一歲吏免官犯者愈
衆及五人相坐皆没入郡國檻車銕鏁傳送長安鍾官
愁苦死者十六七(文獻通考)
漢錢舊用五銖自王莽改革百姓皆不便之至光武中
興除莽貨泉建武十六年馬援又上書曰富國之本在
于食貨可如舊鑄五銖帝從之于是復鑄天下以為便
(晉書食貨志)
宋書文帝紀曰元嘉七年冬立錢署鑄四銖錢二十四
年六月以貨貴制大錢一當兩明年五月罷
後漢靈帝紀曰中平三年鑄四出文錢
靈帝作角錢錢猶五銖錢有四道連有邊輪識者竊言
侈虐已甚形象兆見此錢成必四道而去及京師亂錢
果流布四海(文獻通考)
獻帝初平元年董卓壊五銖錢更鑄小錢悉取洛陽長
安銅人鍾簴飛廉銅馬之屬以充鑄故貨錢物貴穀石
數萬又錢無倫理文章不便人用(漢史)
顧烜曰漢獻帝建安十九年昭烈鑄直百傳形五銖
魏志曰文帝黃初二年春初復五銖錢冬以榖貴罷
明帝太和元年夏行五銖錢
吳志曰孫權嘉禾五年春鑄大錢一當五百
孫權赤烏元年鑄當千大錢故吕蒙定荆州賜錢一億
錢既大貴但有空名晉自中原喪亂元帝過江用孫氏
舊錢輕重雜行大者謂之比輪小者謂之四文(晉書食貨志)
三月晉禁民作銅器初唐世天下鑄錢有三十六冶亂
喪以來皆廢絶錢日益耗民有銷錢為銅器故禁之(通考)
孝武孝建初鑄四銖文曰孝建一邊為四銖其後稍去
四銖專為孝建孝建則薤葉四銖則大篆其後稍去四
銖專為孝建漸至薄小文字夷漫至明帝泰始三年罷
焉(舊譜)
宋書前廢帝紀曰大明七年冬諸郡大旱米一升數百
孝建已來又立錢署鑄錢百姓因此盜鑄轉偽小商貨
不行永光元年春二年庚寅鑄二銖錢三月甲辰罷九
月戊午開百姓鑄錢
宋書顔竣傳曰前廢帝即位鑄二銖錢形或轉細官錢
每出民間即模效之而大小厚薄皆不及也無輪郭不
磨鑢如今之剪鑿者謂之耒子
顔竣傳曰世祖即位鑄孝建四銖
隋書食貨志曰梁武帝鑄五銖女錢二品並行百姓或
私以古錢交易有直百五銖
顧烜曰天監元年鑄公式女錢徑一寸文曰五銖稱兩
如新鑄五銖但邊無輪郭未行用又聽民間私鑄以一
萬二千易取上庫古錢一萬以此為率普通三年始興
新鑄五銖並行用斷民間私鑄
十二月梁鑄銕錢梁初惟揚荆郢江湘梁益用錢交廣
用金銀餘州雜以榖帛交易後鑄五銖錢而民間私用
古錢禁不能止乃議鑄銅錢銕錢(隋書食貨志)
顧烜曰普通四年鑄大吉銕錢又鑄大通銕錢梁元帝
時初鑄錢一當十賜僧垣十萬貫實百萬也
梁書敬帝紀曰太平二年夏鑄四銖錢一准二十壬辰
改一准十丙申復開細錢
陳書宣帝紀曰宣帝大建十一年又鑄大貨六銖以一
當五銖之十與五銖並行後還當一人皆不便乃相與
訛言曰六銖錢有不利縣官之象未幾而帝崩遂廢六
銖而行五銖竟至陳亡其嶺南諸州多以米布交易俱
不用錢(食貨志)
自孝文更造四銖錢至是四十餘年從建元以來用少
縣官往往多即銅山而鑄錢民亦盜鑄不可勝數錢益
多而輕有司言今半兩錢法重四銖而姦或盜摩錢質
而取鋊令縣官銷半兩錢更鑄三銖錢重如其文(食貨志)
後魏食貨志曰孝莊永安二年秋詔改鑄文曰永安五
銖官自立爐起自九月至三年正月而止官欲貴錢乃
出藏絹分遣使人于二市賣之絹匹止錢二百而私市
者猶三百利之所在盜鑄稱衆巧偽既多輕重非一四
方州鎮用各不同楊侃𫝊曰時所用錢人多私鑄稍
就薄小乃至風飄水浮侃奏聽人與官並鑄使人樂為
而俗弊得改旨下尚書八座不許後再奏孝莊從之乃
鑄
北史西魏文帝大統六年二月鑄五銖錢十二年三月
鑄五銖錢
後魏食貨志曰孝莊永安二年鑄永安五銖錢遷鄴之
後輕濫尤多武定初齊文襄王奏革其弊于是詔遣使
人詣諸州鎮收銅及錢悉更改鑄其文仍舊然姦僥之
徒越法趨利未幾之間漸復細薄六年文襄王以錢文
五銖名須稱實當秤錢一文重五銖者聽入市百錢重
一斤四兩自餘皆準此為數其京邑二市天下州鎮郡
縣之市各置二秤懸於市間民所私用之秤皆準市秤
以定輕重凢有私鑄悉不禁斷但五銖然後聽用若入
市之錢重不五銖或雖五銖而多雜鉛錫並不聽用若
有輒以小薄雜錢入有人糾獲其錢悉入告者其小薄
之錢若即禁斷恐人交乏絶畿内五十日外州百日為
限羣官參議咸以時榖頗貴請待有年王從之乃止
北齊神武霸政之初猶用永安五銖遷鄴已後百姓私
鑄體制漸别遂各以為名有雍州青赤梁州生厚緊錢
吉錢河陽生澀天柱赤牽之稱冀州之北錢皆不行交
貿者皆以絹布神武乃收境内之銅及錢仍依舊文更
鑄流之四境未幾之間漸復細薄姦偽競起(食貨志)
後周之初尚用魏錢及武帝保定元年乃更鑄布泉之
錢以一當五與五銖並行時梁益之境又雜用古錢交
易河西諸郡或用西域金銀之錢而官不禁建德三年
又更鑄五行大布錢以一當十大收商賈之利與布泉
錢並行四年又邊境之上人多盜鑄又禁五行大布不
得出入四關布泉之錢聽入而不聽出五年以布泉漸賤
而人不用遂廢之(隋食貨志)
隋文帝開皇元年以天下錢貨輕重不一乃更鑄新錢
背面肉好皆有周郭文曰五銖而重如其文每錢一千
重四斤二兩是時錢既雜出百姓或私有鎔鑄三年四
月詔四面諸關各付百錢為樣從關外來勘樣相似然
後得過樣不同者則壊以為銅入官詔行新錢以後前
代舊錢有五行大布永通萬國及齊常平所在勿用以
其貿易不止四年詔依舊不禁者縣令奪半年祿然百
姓習用既久猶不能絶五年詔又嚴其制自是錢貨始
一所在流布百姓便之是時見用之錢皆須和以錫鑞
錫鑞既賤求利者多私鑄之錢不可禁約其年詔乃禁
出錫鑞之處並不得私有採取十年詔晉王廣聽于揚
州立五鑪鑄錢其後姦猾稍多漸磨鑢錢郭取銅私鑄
又雜以鉛錫遞相倣傚錢遂輕薄乃下惡錢之禁京師
及諸州邸肆之上皆令立榜置樣為准不中樣者不入
于市十八年詔漢王諒聽於幷州立五鑪鑄錢又江南
人間錢少晉王廣又請于鄂州白紵山有銅鑛處鑄錢
于是詔聽置十鑪鑄錢又詔蜀王秀于益州立五鑪鑄
錢是時錢益濫惡乃令有司撿天下邸肆見錢非官鑄
者皆毁之其銅入官而京師以惡錢貿易為吏所執有
死者數年之間私鑄頗息大業以後王綱弛紊巨姦大
猾遂多私鑄錢轉薄惡每千直重二斤後漸輕至一斤
或剪銕鍱裁皮糊紙以為錢相雜用之貨賤物貴以至
于亡(食貨志)
北史齊文宣帝紀曰天保四年春正月己丑鑄新錢文
曰常平五銖隋書食貨志曰文宣受禪除永安之錢
改鑄常平五銖重如其文其錢甚貴且製造甚精
後周書宣帝紀曰大象元年十一月丁巳初鑄永通萬
國錢以一當十與五行大布並行
新唐書食貨志曰高祖初入關民間用綫環錢其製輕
小凢八九萬纔滿半斛乃鑄開元通寳鄭虔會粹云詢
初進蠟樣日文德皇后掐一甲跡故錢上有掐文每兩
二十四銖則一錢重二銖半以下古秤比今秤三之一
也則今錢為古秤之七銖以上古五銖則加重二銖以
上(新唐書食貨志)
顯慶五年以盜鑄惡錢多官為市之以一善錢售五惡
錢民間藏惡錢以待禁弛(唐史)
新唐書食貨志曰乾封元年改鑄乾封泉寳錢以一當
舊錢之十踰年而舊錢多廢明年以商賈不通米帛踊
貴復行開元通寳錢二年正月詔乾封新鑄之錢令所
司貯納更不須鑄
初唐憲宗令商賈至京師委錢諸道富家以輕裝趨四
方合劵乃取號曰飛錢太祖因其制許民入錢京師于
諸道更换(宋史)
元和四年京師用錢緡少二十及有鉛錫錢者捕之非
交易而錢行衢路者不問復詔采五嶺銀坑禁錢出嶺
六年貿易錢十緡以上者參用布帛蔚州三河冶距飛
狐故監二十里而近河東節度使王鍔置鑪疏拒馬河
水鑄錢工費尤省以刺史李聽為使以五鑪鑄月鑄錢
三十萬自是河東錫錢皆廢自京師禁飛錢家有滯藏
物價頓輕判度支盧坦兵部尚書判戶部事王紹鹽鐵
使王播請許商人于戶部度支鹽銕三司飛錢每千緡
增給百錢然商人無至者復許與商人敵貫而易之然
錢重幣輕如故憲宗為之出内庫錢五十萬緡市布帛
每匹加舊估十之一會吳元濟王承宗連衡拒命以七
道兵討之經費屈竭皇甫鎛建議内外用錢每緡墊二
十外復抽五十送度支以贍軍(唐史)
唐書食貨志曰肅宗乾元元年經費不給鑄錢使第五
琦鑄乾元重寳錢與開元通寳參用以一當十亦號乾
元十當錢元載肅宗實錄曰乾元九年秋七月鑄
金光襲曰乾元二年新鑄小錢一當一
唐書食貨志曰建中初戸部侍郎韓洄以商州紅崖冶
銅多請復洛源廢監起十鑪鑄錢十萬二千緡每千錢
費九百德宗從之江淮多鉛錫錢以銅盪外不盈斤兩
帛價益貴銷千錢為銅六斤鑄器則斤得錢六百故銷
鑄者多而錢益耗判度支趙贊採蓮州白銅鑄大錢一
當千以權輕重
唐書食貨志曰武宗廢浮屠法永平監官李郁彦謂以
銅像鐘磬鑪鐸皆歸巡院州縣銅益多矣鹽銕使以工
有常力不足以加鑄許諸道皆得置錢坊淮南節度使
李紳請天下以州名鑄錢京師為京錢大小徑寸如開
元通寳
舊譜曰唐咸通十一年桂陽監鑄錢官王彤進新鑄錢
文曰咸通玄寳尋有敇停廢不行
宋白續通典曰天成元年十二月敇中外所使銅錢内
銕鑞錢即宜毁棄不得行使二年八月禁銷銅錢四年
禁銕鑞錢
宋白續通典曰晉天福三年十一月詔三京鄴都諸道
州府無問公私應有銅者並許鑄錢仍以天福元寳為
文左環讀之委鹽銕司鑄樣頒下諸道
宋白續通典曰漢乾祐元年四月膳部郎中羅周裔上
言請在京置錢監俾銅盡為錢以濟軍用
蘇耆開譚錄漢乾祐中以晉室鼔鑄錢幣偽濫非一乃
禁銅貨悉歸公帑
周顯德二年帝以縣官久不鑄錢而民間多銷錢為器
皿及佛像錢益少乃立監採銅鑄錢自非縣官法物軍
器及寺觀鐘磬鈸鐸之類聽留外自餘民間銅器佛像
五十日内悉令輸官給其直過期隠匿不輸五斤以上
罪死不及者論刑有差其銅鏡官中鑄于東京置坊貨
賣許人戶收買興販朝廷及諸州見管法物軍器舊用
銅製及裝飾者候經使用破壊即仰改造不得更使銅
内有合使銅者奏取進止(五季史)
五代史周紀論曰世宗即位之明年廢天下佛寺三千
三百三十六是時國中乏錢乃詔毁天下銅佛以鑄錢
太祖皇帝建隆二年禁諸銕鑞錢民間有者悉送官(宋史)
太祖建隆六年將議改元語宰相勿用前世舊號于是
改元乾德其後因于禁中見内人鏡背有乾德之號以
問學士陶榖榖曰此偽蜀時年號也因問内人乃是故
蜀王時人太祖繇是益重儒士而歎宰相之寡聞也(歸田)
(錄)
乾德五年禁輕小惡錢限一月送官
先是許商人入錢左藏庫以諸州錢給之而商旅先經
三司投牒乃輸于庫所繇司計一緡私刻錢二十開寳
三年置便錢務令商人入錢者詣務陳牒即日輦致左
藏庫給以劵仍敇諸州凢商人齎劵至當日給付不得
住滯違者科罸自是毋復停滯至道末商人便錢一百
七十餘萬貫天僖末增一百二十三萬貫(宋史)
宋初錢文曰宋元通寳太平興國後又鑄太平通寳錢
太宗親書淳化元寳作真行草三體自後每改元必更
鑄以年號元寳為文
仁宗即位改元天聖時章獻明肅太后臨朝稱制議者
謂撰號者取天字于文為二人以為二人聖者悦太后
爾至九年改元明道又以為明字于文日月並也與二
人旨同無何以犯契丹諱明年遽(下作遂)改曰景祐是時
連歲天下大旱改元詔意冀以迎和氣也五年因郊又
改元曰寳元自景祐初羣臣慕唐玄宗以開元加尊號
遂請加景祐於尊號之上至寳元亦然是歲趙元昊以
河西叛改姓元氏朝廷惡之遽改元曰康定而不復加
于尊號而好事者又曰康定乃諡爾明年又改曰慶歷
至九年大旱河北猶甚民死者十八九于是又改元曰
皇祐猶景祐也六年日蝕四月朔以謂正陽之月自古
所忌又改元曰至和三年仁宗不豫久之康復又改元
曰嘉祐自天聖至此凢年號九皆有謂也(歸田錄)
國朝錢文皆用元寳而冠以年號及改號寳元文當曰
寳元元寳詔學士議因請改曰豐濟元寳仁宗特命以
皇宋通寳為文慶歷以後復冠以年號
宋斷新錢專用古錢(會編)
高宗紹興元年因婺州之屯駐有司請樁辦合用錢而
舟楫不通錢重難致乃詔戶部造見錢關子付婺州召
客人入中執關赴𣙜貨務請錢有願得茶鹽香貨鈔引
者聽于是州縣以關子充糴本未免抑配而𣙜貨務又
止以日納三分之一償之人皆嗟怨
三年春正月鑄當十大錢自太祖以來諸路置監鑄錢
有折二折三當五隨時立制未嘗鑄當十也至是蔡京
將以利惑人主始請鑄于諸路與小平錢通行于時
四年尚書省言東南諸路盜鑄當十錢者多乃詔廣南
福建路更不行使當十錢有者兊换于别路行使其本
路别鑄小平錢以閩廣係出銅處故也
又詔荆湖江淛當十錢並改作當五錢
六年二月詔置行在交子務臣僚言朝廷措置見錢關
子有司浸失本意改為交子官本無錢民何以信極論
其不可于是罷交子務令𣙜貨務所儲見錢印造關子
二十九年印給公據關子赴三路總領所淮西湖廣各
關子八十萬緡淮東公據四十萬緡皆自十千至百千凢
五等内關子作三年行使公據二年許錢銀中半入納
三十年戶部侍郎錢端禮被旨造會子儲見錢于城内
外流轉其合發官錢並許兊會子赴左藏庫送納明年
二月詔會子務隸都茶場正以客旅筭請茶鹽香礬等
歲以一千萬貫可以隂助稱提不獨恃見錢以為本又
非全仰會子以佐國用也三十二年十二月詔定偽造
會子之罰(犯人處斬賞錢一千貫如不願支賞與補進義校尉若徒中及窩藏之家能自告首時與)
(免罪亦支上件賞錢或願補前名目者聽)日造會子監官分押每一萬道解
赴戶部覆印當時會紙取于徽池州續造于成都府又
造於臨安府會子初止行于兩浙後又詔通行于淮浙
湖北京西除亭戶鹽本並用見錢外其不通水路去處
上供等錢許盡用會子解發其沿流州軍錢會中半民
間典賣田宅畜車船等如之或全用會子者聽(俱宋史)
自太祖以來閩蜀陜西多用銕錢每十文當銅錢一文
至是河東轉運判官洪中孚言遼夏以銕錢為兵器若
雜以鉛錫則脆而不可用請改鑄之乃詔置陜西河東
北京西十八監鑄當二夾錫銕錢用之
紹興十五年置利州紹興監鑄錢十萬緡以救錢引地
多山林宜炭銕仍增鑄十五萬緡未行卒減鑄十萬
二十二年嘉州守臣王知道乞復嘉之豐遠卭之惠民
二監鑄小錢
二十九年立為限制命官之家存留見錢二萬貫民庶
半之餘限二年聽變轉金銀筭請茶鹽香礬鈔引之類
越數隠寄許人告
孝宗隆興元年詔鑄當二小平錢如紹興之初自乾淳
迄嘉泰開禧皆如之
乾道六年并鑄錢司歸發運司七年復置八年于饒贛
各置提點官
開寳五年禁民鑄錢為佛像浮屠及人物之無用者上
慮農民多毁農器以徼福故禁之(俱會編)
自大中祥符及崇寧以來錢皆精好高宗嘗諭近臣欲
盡如舊制不較工料之費乾道八年孝宗以新鑄錢淆
雜詔提點鑄錢及永平監官左藏西庫監官戶工部長
貳議罰有差
熙寧末年旱詔議改元執政初擬大成神宗曰不可成
字于文一人負戈繼又擬豐亨復曰不可亨字為子不
成惟豐字可用改元豐(石林讌語)
大中祥符七年凌策又請鑄大錢以一當十嘉州豐遠
監卭州惠民監置爐鼓鑄嘉熙四年趙抃乞罷十年以
寬民力熙寧間轉運司復言罷累年民間見錢關少乞
減半鑄與交子相權詔從之(宋史)
徽宗崇寧二年二月庚午初令陜西鑄折十銅錢並夾
錫錢
寧宗嘉定元年即利州鑄當五大錢
嘉定三年春制總司收换九十一界二千九百餘萬緡
其千二百萬緡以茶馬司羡餘錢及制司空名官告總
所樁管金銀度牒對鑿餘以九十三界錢引收兌又造
九十四界錢引五百餘萬緡以收前宣撫程松所增之
數凢民間輸納者每引百帖八千其金銀品搭率用新
引七分金銀三分其金銀品色官稱不無少虧每舊引
百帖納二十引蓋自元年三年兩收舊引而引直遂復
如故昔高宗因論四川交子最善沈該稱提之說謂官
中嘗有錢百萬緡如交子價減即官用錢自買方得無
弊(宋史)
七年二月川陜副帥吳玠請置銀會于河北五月中書
省言引數已多慮害成法詔止之蓋祖宗時蜀交書放
兩界每界止一百二十餘萬令三界通行為三千七百
八十餘萬以至於紹興末年積至四千一百四十七萬
餘貫所有銕錢僅及七十萬貫又以鹽酒等隂為稱提
是以餉臣王之望亦請添印錢引以救目前不得不為
朝廷久遠之慮當時詔添印三百萬委之望約度給用
即止後之望只添印一百萬
先是寧宗之世會子擁滯物價湧甚民不勝其苦朝廷
無如之何至是更造金銀見錢關子以一准十八界會
子三出奉宸庫珍貨收幣會于官廢十七界會子不用
其關子之制上一黑印如西字中三紅印相連如目字
下兩傍各一小長黑印宛然一賈字也銀關行物益貴
李諮以實錢入粟實錢售茶二者不得相為輕重既行
而商人失厚利怨謗蠭起上疑變法之弊下詔責計置
司而遣官行視諮具言新法之便令孫奭等論其煩擾
遂罷其法官仍給本錢市茶商人入錢售之茶法復壊
解鹽亦復𣙜之(宋史)
廣惠食田本絶戶業以賑濟者也王安石請鬻之以為
河北東西陜西京東四路青苖本錢詔從之(俱同上)
本朝歷凢十變在建隆則曰應天在太平興國則曰乾
元在咸平則曰議天在天聖曰崇天在治平曰明天在
熙寧曰奉天在元祐曰觀天在崇寧曰占天未幾又改
曰紀元在紹興曰統元(楓忩小牘)
川陜舊皆行銕錢祖宗時益利夔三州皆有鐵冶故即
山鑄錢卭州舊鑄歲十萬緡建炎初轉運判官靳博文
以為歲費本錢二十一萬得不償費乃罷之紹興十五
年鄭重為四川宣撫使始即利鑄錢歲十萬緡以救錢
引之弊率費二千而得千錢置官六人兵匠五百人歲
用鹽官錢七萬緡四路稱提錢十四萬緡為鑄本具後
增至十五萬二十三年嘉守王知道請復嘉卭鑄錢監
事下計司于是復置監于卭州明年詔州歲鑄三萬緡
利州九萬緡共費本錢引十七萬五千緡每千費本四
百二十五年又詔利州鑄大小錢各二萬凢大錢千重
十二斤小錢千重七斤有竒于是歲省鼓鑄所錢三萬
三十一年再減利州錢為六萬緡大小各半云施州舊
亦鑄錢萬緡南平軍數千緡紹興末皆減今蜀中歲鑄
錢十萬
淮上舊鑄銅錢兵火後舒州不復鑄錢但行饒建等錢
而已乾道初林樞密安宅為右諫議大夫議以銅錢多
入北境請禁之而即蜀中取銕錢行之淮上事既行洪
景伯參政言其不可上問之景伯曰今每州不得千緡
一州以萬戶計之每家纔得數百恐民間無以貿易且
客旅無回貨鹽場大有利害上以為然乃不行但于蜀
中取十五萬緡行之盧和二州而已五年秋王公明使
蜀復伸前議六年夏遂令司農寺丞許子中往淮西措
置即舒蘄二州鑄夾錫銕錢舒州同安監歲二十五萬
緡蘄州蘄春監十五萬緡淳熙七年春舒守趙子濛蘄
守施昷舒皆以鑄羡遷官然淮民大以為擾八年秋王
謙仲知舒州入見為上言之遂減舒州錢額十萬緡與
蘄州通為三十萬後踰月又詔權罷鼓鑄一年二州既
復鑄錢因命淮西漕兼提舉江淮湖北銕冶鑄錢公事
歲增額至六十萬緡然淮錢日夥而又著令不許過江
人甚賤之乃復減為四十萬
國朝初平江南歲鑄錢七萬貫自後稍增廣至天聖中
歲鑄一百餘萬貫慶歷間至三百萬貫熙寧六年以後
歲鑄銅銕錢六百餘萬貫(夢溪筆談)
冬十月女真初鑄銅錢先是止用前代舊錢也(金史)
金以銅少循宋交子法造鈔引一貫二貫三貫五貫十
貫五等謂之大鈔一百二百三百五百七百五等謂之
小鈔與錢並用以七年為限納舊易新諸路置官庫受
之每貫取工墨錢十五文公私便焉
女真造承安寳貨時銀每錠以五十兩其直百貫民間
或有截鑿之者價隨以低昂遂改鑄銀名承安寳貨一
兩至十兩分五等每兩折錢二貫公私同見錢用未幾
寳貨多夾雜銅錫浸不能行乃罷之
二月女真造真祐通寳自百至三千等之為十凢一貫
當寳劵千貫聽各路轉運司印造與舊劵參用而鈔愈
賤(同上)
元行鈔法雖皆以錢為文而廢錢弗鑄至是始設大都
立資國院山東河東遼陽江淮湖廣四川立泉貨監六
産銅之地設提舉司十九鑄曰至大通寳者每一文准
銀鈔一釐曰大元通寳者准至大錢十文與歴代錢通
用其當五當三折二並以舊數用之既而御史言至大
銀鈔始行品目繁多民猶未悟而又兼行銅錢慮有相
妨今民間拘收銀器甚急民殊不便乞與省臣詳議不
報(元史)
大秦國以金銀為錢十銀錢當一金錢(司馬彪續漢書)
儀鳳四年以天下惡錢轉多令東都出遠年糙米及粟
于市糶斗别納惡錢百文其惡錢令少府司農相訖即
令鑄破其厚重合斤兩者任將行用(唐史)
二十四年罷鑄錢司歸之漕司(宋史)
前漢書食貨志曰王莽鑄大布次布第布壯布中布差
布厚布幼布么布小布小布長寸五分重十五銖文曰
小布直一百自小布以上各相長一分相重一銖文各
為其布名直各加一百上至大布長二寸四分重一兩
而直千錢矣是為布貨十品
錢通卷四
