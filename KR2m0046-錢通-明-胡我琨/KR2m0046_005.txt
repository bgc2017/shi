錢通卷五
明胡我琨撰
鑄辨
鄭衆曰錢始一品景王鑄大錢而有二品後數變易不
失本制唐固所謂大泉乃王莽時錢非景王所鑄明矣
又景王至赧王十三世而周亡後有戰國秦漢幣物改
轉不相因先師所不能紀或云大錢文曰寳貨皆非事
實(舊志)
桓公令左司馬伯公將白徒鑄錢於莊山令中大夫王
邑載錢二千萬求生鹿於楚(管子)
馬殷始鑄鉛錢行於城中城外即用銅錢賈人多銷鉛
錢持過江北高郁請鑄鐵錢圍六寸文曰乾封泉寳以
一當十錢既重厚市肆以劵契指契交易(楚史)
今世有一樣古錢其文曰半兩無輪郭醫方中用以為
藥考之史記乃漢文帝時錢也當時吳濞鄧通皆得自
鑄錢獨多流傳至今不絶其輕重適中與今錢略相似
視五銖貨泉又先一二百年矣五銖貨泉比今錢却稍
輕(鶴林玉露)
景帝中六年定鑄錢偽黃金棄市律人有告鄧通盜出
徼外鑄錢下吏驗問頗有遂竟案盡没之(漢史)
漢孝武自造白金五銖錢後吏民坐盜鑄金錢死者數
十萬人犯者益衆吏不能盡誅詔遣博士六人分巡郡
國舉兼幷之徒及守相為吏有罪者(通鑑)
廢帝景和二年鑄二銖錢文曰景和形式轉細官錢每
出入人間即模效之而大小厚薄皆不及也無輪郭不
磨剪鑿者謂之耒子猶薄輕者謂之荇葉市井通用之
永光元年沈慶之啟通私鑄由是錢貨亂改一千錢長
不盈三寸大小稱此謂之鵝眼錢劣於此者謂之綖環
錢入水不沈隨手破碎市井不復料數十萬錢不盈一
掬斗米一萬商賈不行(南史)
西魏大統七年正月東魏有雀銜永安錢置渤海王高
歡前歡世子澄乃令百爐别鑄此錢鄴中號令公百爐
錢(丘悅三國典略)
泰始中建德校尉王和掘得一鼎容四斗中有大錢三
十文曰百當千千當萬因此令公私行錢(晉書載記石勒傳)
魏行太和五銖錢通鑑曰先是魏人未嘗用錢魏主始
命鑄之是歲鼓鑄初備詔公卿私用之劉氏曰魏始用
錢也終魏之世再鑄皆五銖錢可謂得輕重之中矣(會編)
元帝過江用孫氏舊錢輕重雜行大者謂之比輪中者
謂之四文吳興沈充又鑄小錢謂之沈錢
文宣受東魏禪除永安之錢改鑄常平五銖重如其文
其錢甚貴而製造甚精其錢未行而私鑄已興一二年
間即有濫惡雖殺戮不能止乃令市增長銅價繇此利
薄私鑄少止至乾明皇建之間往往私鑄鄴中用錢有
赤郭青熟細眉赤生之異河南所用有青薄鉛錫之别
青齊徐兖梁荆河等州輩類各殊武平以後私鑄轉甚
或以生鐵和銅至於齊亡卒不能禁(隋志)
梁武帝廼鑄錢肉好周郭文曰五銖重四銖三絫一黍
其文則重一斤三兩又别鑄除其肉郭謂之公式女錢
徑一寸文曰五銖重如新鑄五銖二品並行百姓或私
以古錢交易者其五銖徑一寸一分重八銖文曰五銖
三吳屬縣行之女錢徑一寸重五銖無輪郭郡縣皆通
用太平百錢二種並徑一寸重四銖源流本一但文字
古今之殊耳文並曰太平百錢定平一百五銖徑六分
重一銖半文曰定平一稚錢五銖徑一分半重四銖文
曰五銖源出於五銖但狹小東境謂之稚錢五銖錢徑
七分半重三銖半文曰五朱源出稚錢但稍遷異以銖
為朱耳三吳行之差少於餘錢又有對文錢其源未聞
豐貨錢徑一寸重四銖半代俗謂之男錢云婦人佩之
即生男也此等輕重不一天子頻下詔書非新鑄二種
之錢並不許用而趨利之徒私用轉甚至普通中廼議
盡罷銅錢更鑄銕錢人以銕錢易得並皆私鑄及大同
以後所在銕錢遂如丘山物價騰貴交易者以車載錢
不復計數而惟論貫商旅姦詐因之以求利自破嶺以
東八十為陌名曰東錢江郢以上七十為陌名曰西錢
京師以九十為陌名曰長錢大同元年天子廼詔通用
足陌詔下而人不從錢陌益多至於末年遂以三十五
為陌(六朝史)
復行開通元寳錢天下皆鑄之然私錢犯法日蕃有以
舟筏鑄江中者詔所在納惡錢而姦亦不息儀鳳中瀕
江民多私鑄錢為業詔巡江官督捕載銅錫蠟過百斤
者没官乃詔少府鑄尋復舊永淳元年私鑄者抵死隣
保從坐
景龍中中宗出降睿宗女荆山公主特鑄撒帳錢用以
撒帳敇近臣及修文館學士拾錢其銀錢則散貯絹中
金錢每十文即繫一綵絛學士皆作却扇詩其最近御
坐者所獲居多有學士考功員外武平一既出逢韋巨
源蘇味道各執平一將在燭下云員外外僕射省主欲
有何取以手探平一懷盡而後已(舊譜)
初有虚錢京師人人私鑄幷小錢壊鐘像犯禁者愈衆
鄭叔清為京兆尹數月榜死者八百餘人上元元年減
重輪錢以一當三十開元舊錢與乾元十當錢皆以一
當十碾磑鬻受得為實錢虚錢交易皆用十當錢繇是
錢有虚實之名
蘄春銕錢監五月至七月號為銕凍例閣鑪鞴本錢四
可鑄十鐵炭稍貴六可鑄十工雇費皆在焉其用工之
序有三曰沙模作次曰磨錢作末曰排整作以一監約
之日役三百人十日可鑄一萬緡一歲用工九月可得
二十七萬緡(游宦紀聞)
僕嘗怪開元錢流傳至今四五百年而於諸錢之中最
佳且多因而考之唐之錢見於今者有二開元通寳與
夫乾元重寳按食貨志開元通寳高祖時鑄徑八分得
輕重大小之中其文以八分篆隸三體洛并幽益桂等州
皆置監賜秦王齊王三罏右僕射裴寂一罏高宗復行
開元通寳錢天下皆鑄之玄宗亦鑄此錢庫藏滿行徧
天下而乾元重寳錢肅宗命第五琦鑄錢徑一寸每緡
重十斤與開元通寳參用以一當十琦為相後命絳州
鑄此錢徑一寸二分每緡重二十斤與開元通寳並行
以一當十乾元錢惟肅宗朝鑄而開元錢鑄於累朝所
以至今尚多(野客叢書)
今唐國通寳大唐通寳乃南唐錢或者不知求之三百
年之唐謬也按南唐書元帝即位鑄唐國通寳大唐通
寳通用數年漸弊百姓盜鑄極為輕小元宗即璟(同上)
武后長安中令懸樣於市令百姓依樣用錢俄而揀擇
艱難交易留滯乃令錢非穿穴及鐵錫銅液皆得用之
熟銅排斗沙澀之錢皆售自是盜鑄蜂起江淮尤甚莫
能捕光天之際兩京錢益濫郴衡錢纔有輪郭銕錫五
銖之屬皆可用之或鎔錫模錢須臾千百(會編)
時兩京用錢稍善米粟價益下其後錢又漸惡詔出銅
所在置監鑄開元通寳錢京師庫藏皆滿天下盜鑄益
起廣陵丹陽宜城猶甚京師權豪歲歲取之舟車相屬
江淮偏鑪錢數十種雜以鐵錫輕漫無復錢形以一當
偏鑪錢七八富商往往藏之以易江淮私鑄者兩京錢
有鵝眼古文綫環之别每貫重三四斤至剪鐵而緡之
宰相李林甫請出絹布三百萬匹平估收錢物價踴貴
訴者百萬人兵部侍郎楊國忠欲招權以市恩揚鞭市
門曰行當復之明日詔復行舊錢天寳十一載又出錢
三十萬緡易兩京惡錢出左藏排斗錢許民易之國忠
又言非鐵錫銅沙穿穴古文皆得用之是時增調農人
鑄錢既非所習皆不聊生内作判官韋倫請厚價募工
繇是役用減而鼓鑄多天下鑪九十九絳州三十揚潤
宣鄂蔚皆十益郴皆五洋州三定州一每鑪歲鑄錢三
千三百緡役丁匠三十費銅二萬一千二百斤鑞三千
七百斤錫五百斤每千錢則費錢七百五十天下歲鑄
三十二萬七千緡
太和三年詔佛像以鉛錫土木為之飾帶以金銀鍮石
烏油藍銕唯鑑磬釘鐶鈕得用銅餘皆禁之盜鑄者死
是時峻鉛錫錢之禁告千錢者賞以五千四年詔積錢
以七千緡為率十萬緡者期以一年出之二十萬以二
年凢交易百緡以上者匹帛米粟居半河南府揚州江
陵府以都會之劇約束如京師未幾皆罷八年河東錫
錢復起鹽鐵使王涯置飛狐鑄錢院於蔚州天下歲鑄
錢不及十萬緡
唐主李璟既失江北困於用兵鍾謨請鑄大錢以一當
十文曰永通泉貨謨得罪而大錢廢韓熙載又鑄鐵錢
以一當二錢有銅銕二等五代相承用唐錢諸國割據
者江南曰唐國通寳又别鑄如唐制而篆文其後鑄鐵
錢每十錢以鐵錢六權銅錢四而行乾德後只以鐵錢
貿易凢十當銅錢一兩浙河東自鑄銅錢亦如唐制西
川湖南福建皆用鐵錢與銅錢兼行湖南文曰乾封泉
寳徑寸以一當十福建如唐制
二十八年上命御府銅器千五百事付泉司大索民間
銅器告者有賞其後得銅二百餘萬斤寺觀鐘磬鐃鈸
既籍定投務外不得添鑄
寳歷初河南尹王起請銷錢為佛像者以盗鑄錢論(唐史)
禁私賣銅鉛錫敇以人間多盜鑄錢始禁私賣銅鉛錫
及以銅為器皿其采銅鉛錫者官為市取(同上)
唐李德為蔚州刺史州有銅冶自天寳後廢不治民盜
鑄不禁德乃開五鑪官鑄錢日五萬人無犯者
初陜西運興移用不足知商州皮仲容始獻議采洛南
縣紅崖山號州青水冶青銅置阜民朱陽二監以鑄錢
既而陜西都運使張奎知永興軍范雍請鑄大錢與小
錢兼行大錢一當小錢十及奎徙河東又鑄大鐵錢亦
以一當十以助關中軍費未幾三月奏罷河東鑄銕錢
此陜西復采儀州竹尖黃銅置傳濟監鑄大錢朝廷因
令江南鑄大銅錢而江池號饒州入鑄小銕錢悉輦致
關中數州錢雜行大約小銅錢三十鑄當十大銅錢一
以民間盜鑄者衆錢文大亂物價翔踊公私患之於是
奎復奏晉澤石三州及威軍日鑄小銕錢獨留用河東
而河東銕錢既行盜鑄錢者獲利十之六錢輕貨重其
患如陜西言者皆以為不便知幷州鄭戩請河東銕錢
且以一當銅錢一行一年又以三當一或以五當一
自晉以東厥錢用青金自河以北厥錢用黑金是殊異
之禁不行矣(牛僧孺策)
石琚字子美世宗嘗與宰臣議鑄錢或以工費數倍欲
采金銀坑冶上曰山澤之利可以與民惟錢幣不當私
鑄若財貨流布四方與在官何異琚進曰臣聞天子之
富藏於天下正如泉源欲其流通耳上問琚曰古亦有
百姓鑄錢者乎對曰使百姓自鑄則小人圖厚利錢愈
薄惡古所以禁也(五代史)
寰宇記云廣陵監丹陽監每歲鹽銕使鐵錢萬一千餘
貫二監並置在建安軍永鎮縣郭内(揚州府志勝)
時長安鑄錢多姦巧乃署第五倫為督鑄錢掾領長安
市倫平銓衡正斗斛士無阿枉百姓悦服(第五倫𫝊)
武宗廢浮圖法永平監官李郁彦請以銅像鐘磬鑪鐸
皆歸巡院州縣銅亦多矣鹽鐵使以工有常力不足以
加鑄許諸道觀察使皆得置錢坊淮南節度使李紳請
天下以州名鑄錢京師為京錢大小徑寸如開元通寳
交易禁用舊錢會宣宗即位盡黜會昌之政新錢以字
可辯復鑄為像昭宗末京師用錢八百五十為貫每百
纔八十五河南府以八十為百云(唐史)
凢鑄銅錢有四監饒州曰永平池州曰永豐江州曰廣
寧建州曰豐國每千文用銅三斤十兩鉛一斤八兩錫
八兩成重五斤惟建州增銅五兩減鉛如其數至道中
歲鑄八十萬貫景德中至一百八十三萬貫大中祥符
後銅坑多不發天禧末鑄一百五萬貫鐵錢有三監卭
州有惠民嘉州有豐遠興州有濟衆大錢貫重十二斤
兩以准銅錢(舊皆用小鐵錢十當銅錢之一景德二年令知益州張詠西川轉運使黃觀同裁度)
(嘉卭二州所鑄大銕錢每貫用二十五斤八兩成直銅錢一小銕錢十相兼行用後以鐵重多盜豁為器每二)
(十五斤鬻之直二千大中祥符七年知益州凌策言錢輕則行者易齎銕小則鎔者鮮利請減景德二年之制)
(其見使舊行亦令仍舊行用從之)歲總鑄二十一萬餘貫
凢鑄銅錢用劑八十八兩得錢千重八十兩十分其劑
銅居六分鉛錫俱三分皆有竒贏鑄大鐵錢用鐵二百
四十兩得錢千重百九十二兩此其大法也有許申者
為三司度支判官建議以藥化鐵與銅雜鑄輕重如銅
錢法而銅居三分鐵居六分皆有竒贏亦得錢十費省
而利厚詔鑄於京師然鑄錢雜鉛錫則其液流速而易
成中雜以銕銕澁而多不就工人苦之後卒無成
諸路鑄錢總二十六監每年鑄銅鐵錢五百四十九萬
九千二百三十四貫内銅錢十七監鑄錢五百六萬貫
鐵錢九監鑄錢八十八萬九千二百三十四貫
銅錢逐監錢數阜財監(兩京)二十萬貫黎陽監(衛州)二十萬
貫永興軍華州陜府錢監各鑄二十萬貫計六十萬貫
垣曲監(絳州)二十六萬貫永安監(舒州)一十萬貫神泉監(睦州)
一十萬貫富民監(吳國軍)二萬貫熙寧監(衡州)二十萬貫寳
泉監(鄂州)一十萬貫廣寧監(江州)三十四萬貫永豐監(池州)四
十四萬五千貫永平監(饒州)六十一萬五千貫豐國監(建州)
二十萬貫永通監(韶州)八十萬貫阜民監(惠州)七十萬貫
銕錢逐監錢數在城朱陽兩監(虢州)各十二萬五千貫阜
民洛南兩監(商州)各十二萬五千貫威遠鎮(通遠軍)滔山鎮
(岷州)兩監共二十五萬貫嘉州二萬五千貫卭州七萬三
千二百三十四貫興州四萬一千貫(衍義補)
尚書省言崇寧監鑄御書當十錢每貫重一十四斤七
兩用銅九斤七兩二錢鉛四斤一十二兩六錢錫一斤
九兩二錢除火耗一斤五兩每錢重三錢
洪遵曰余按顧烜錢譜金光襲錢寳錄李孝美錢譜以
大泉寳貨兩存之董逌錢譜始去大泉余謂此錢當以班
史為正董說得之矣(錢志)
余按班馬二史皆云莢錢不載錢文顧烜之說蓋近之
矣金光襲董逌皆因之李孝美以為楷書文曰漢興莢
錢自科斗之法熄而篆隸行至東漢末始變為楷何其
說之妄耶
張台曰五銖錢品數最多有薄形者名蜀錢肉好有郭
者名梁錢背文四出者名角錢及有赤側當兩女錢之
類文皆五銖又於此外有穿上一星至五星穿下一星
穿上下各一星漫面穿傍一星至三星五字之内上下
各一星背上或有小字或有王字穿上横文穿下横文
穿面四角決文穿背四角決文有郭無郭闊緣細緣不
可窮盡
劉巴說先主鑄直百錢傳形五銖此又近之未知孰是
張台曰今自巴蜀至於襄漢此錢甚多皆是昭烈舊
地斷在不疑李孝美曰皇朝宗正少卿趙安易使蜀
以蜀用鐵錢甚賤物價益貴因上言請如昭烈時鑄大
錢當百(同上)
洪遵曰余按東西魏皆鑄永安五銖故存於今甚多其
品有三面文獨曰永安五銖者幕文土字者背文四出
者
唐書食貨志曰第五琦為相復命絳州諸鑪鑄重輪乾
元錢與開元通寳錢並行以一當五十肅宗以新錢不
便上元元年減重輪錢以一當三十開元舊錢與乾元
十當錢皆以一當十代宗即位乾元重寳錢以一當三
重輪錢以一當三凢三日而大小錢皆以一當一自第
五琦更鑄犯法者日數白州縣不能禁止至是人甚便
之唐肅宗實錄曰乾元二年九月戊辰新鑄大錢其文
依乾元重寳而重其輪以别之一當五十
大歷錢史氏不叙鑄作之因切考代宗實錄云大歷四
年正月丁酉關内道鑄錢等使第五琦上言請于絳州
汾陽銅源兩監增置五爐鑄錢許之豈非當時鑄此耶
洪遵曰余按此錢銅質渾厚字文明坦質之史氏無改
鑄大錢之文以意推之唐食貨志云建中初判度支趙
贊採蓮州白銅鑄大錢一當十以權輕重安知斯錢非
當時所鑄耶
舊譜曰武宗會昌年鑄時初廢天下佛寺宰相李德裕
奏請以廢寺銅鐘佛像僧尼瓶碗等所在本道鑄錢揚
州節度使李紳乃於新錢背加昌字以表年號而進之
有敇遂敇鑄錢之所各以本州郡名為背文于是京兆
府以京字右穿上洛陽以洛字在穿上揚州改以揚字
在穿上西川以益字在穿上藍田縣以藍字在穿右襄
州以襄字在穿上江陵府以荆字在穿右越州以越字
在穿下宣州以宣字在穿左江西以洪字在穿上湖南
以潭字在穿左兖州以兖字在穿上浙西以潤字在穿
上鄂州以鄂字在穿上平州以平字在穿上興元府以
興字在穿上梁州以梁字在穿右廣州以廣字在穿右
東川以梓字在穿上福州以福字在穿上丹州以丹字
在穿上桂陽監以桂字在穿右李孝美曰此錢背文
復有襄字或在穿右梁字或在穿上者但揚字錢終莫
之見疑當時已行昌字而未嘗改耳(俱同上)
荀悦漢紀曰居攝二年夏四月更造錯刀一直五千與
五銖並行
余按五銖沿漢迄隋因革不一品目尤夥文四出謂之
角錢去肉郭謂之女錢狹小其制謂之稚錢三面無郭
謂之白錢有反其文名傳形者有輪郭去盡名對文者
有上下其字名竒品者以至赤側當兩鵝眼雞目四柱
兩柱之類
隋書食貨志曰梁武帝鑄五銖錢又别鑄除其肉郭謂
之女錢二品並行百姓或私以古錢交易有五銖女錢
太平百錢五銖稚錢五銖對文等號輕重不一天子頻
下詔書非新鑄二種之錢並不許用
荀悦漢紀曰居攝二年夏四月更造契刀一直五百與
五銖並行
課額
漢律人出一等筭百二十錢惟賈人與奴婢倍筭(漢儀注)
置鹽鐵官筭緡錢舟車通鑑曰於是以齊大煑鹽東郭
咸陽大冶孔瑾為大農丞領鹽鐵事洛陽賈人子桑弘
羊以心計年十三侍中三人言利事析秋毫矣詔禁民
敢私鑄鐵器煑鹽者&KR0898;左趾没入其器物又令諸賈人
末作各以其物自占率緡錢二千而一筭及民有船車
者皆有筭匿不自占占不悉戍邊一歲没入緡錢有能
告者以其半畀之其法大抵出張湯(漢孝武帝)
遣使治郡國緡錢殺右内史義縱通鑑曰上既下緡令
錢而尊卜式百姓終莫分財佐縣官於是楊可告緡錢
縱矣可告緡徧天下中家之上大抵皆遇告杜周治之
少反者分遣御史廷尉正監即治郡國緡錢得民財物
奴婢以億萬計田宅亦如之於是商賈中家之上皆破
民媮食好衣不事畜業内史義縱以為此亂民部吏捕
其為可使者上以縱為廢格沮事棄縱市杜周南陽杜
衍人(同上)
元平元年春二月減口賦錢什三口賦錢民年七歲至
十四出口賦人二十三錢二十錢以食天子其三錢者
武帝加口賦以補車騎馬(漢儀注)
宣帝五鳳二年令郡國毋歛今年馬口錢(經濟編)
東都民有犯私麴者留守孔循族之或謂聽民造麴而
於秋稅畝收五錢從之(會編)
齊主初立厲精為治詔僕射薛琡取魏麟趾格討論損
益以為齊律簡練六坊之人每一人必當百人任其臨
陣必死然後取之謂之百保鮮卑又簡華人勇力者謂
之勇士以備邊要始立九等之戶富者稅其錢貧者役
其力(通鑑)
圖經云在句容縣西南三十里源出絳巖山周回二十
里溉田一百頃舊收歲課錢二百二十貫咸平三年正
月奉敇除放(六朝事迹)
唐武德七年移新州却復舊址升為望管縣七鄉一百
九十四戶十四萬三(本作二)千二(當作三)百六十一雜稅茶
鹽酒等錢六十九萬二千八百八十五貫七十六文
吴縣九萬九千九百六十三貫七十三(本無三字)文長州
縣九萬八千五百七十六貫五百七十六文嘉興縣
一十七萬八千七十六貫一百二十文崑山縣一十
萬九千五百三貫七百三十八文常熟縣九萬七百
五十貫七百七十四(本無四字)文華亭縣七萬二千一百
八十二貫四百三十一文海鹽縣四萬六千五百八
十一貫五十八文續添吳江縣三萬六千二百六十
九貫一百文使司割隸醬菜錢一十萬七千七百二十
貫二百四(作四)十六(作八)文留蘇州軍事醬菜衣糧等錢
一十七萬八千三百四十九貫九十八文(當作九百二文)團練
使軍資等三十(本無十字)萬六(當作七)千八百三十貫文送納
(本無納字)上都(吳地記)
兩浙身丁錢者始未行鈔法以前歲計丁口官散蠶鹽
每丁給鹽一斗輸錢百六十有六謂之丁鹽錢自鈔法
既行之後鹽盡通商而民無所給每丁仍增錢為三百
六十謂之身丁錢(宋戶口)
建炎三年詔以一半折絹一半納見錢於是歲為絹二
十四萬匹綿百萬兩錢二十萬緡紹興初又用嚴守顔
為言曾得解人免丁錢二十五年上念浙民之困免丁
絹錢綿一年以内府錢帛償戶部(同上)
祥符中張詠知益州患蜀人鐵錢重不便貿易設質劑
之法一交一緡以三年為一界而换之六十五年為二
十二界謂之交子使富民十六戶主之後富民稍衰不
能償所負爭訟不息轉運使薛田張若谷請置交子務
以𣙜其出入禁私造者帝從其議立務於益州界以百
二十五萬六千三百緡為額(宋史)
國朝茶利除官本及雜費外淨入錢禁𣙜時取一年最
中數計一百九萬四千九十三貫八百八十五内六十
四萬九千六十九貫茶淨利(賣茶嘉祐二年收十六萬四百三十一貫五百二十)
(七除官本及雜費外得淨利五十四萬二千二百一十一貫五百二十四)四十四萬五千二
十四貫六百七十茶稅錢(最中嘉祐元年所收數除川茶錢在外)通商後
來取一年最中數計一百一十七萬五千一百四貫九
百一十九錢内三十六萬九千七十二貫四百七十一
錢茶租(嘉祐四年通商直定茶交引錢六十八萬四千三百二十一貫三百八十後累經減放至治平)
(二年最中分收上數)八十萬六千三十二貫六百四十八錢茶稅
(最中治平三年除川茶稅錢外會此數夢溪筆談)
淳化四年初行交引罷貼射法西北入粟給交引自通
利軍始是歲罷諸處𣙜貨務尋復依舊至咸平元年茶
利錢以一百三十九萬二千一百一十九貫為額
景德二年許人入中錢帛金銀謂之三稅至祥符九年
茶引益輕用知秦州曹瑋議就永興鳳翔以官錢收買
客引以捄引價前此累增加饒錢至天祐二年鎮戎軍
納大麥一斗本價通加饒共支錢一貫二百五十四乾
興元年改三分法支茶引三分東南見錢二分半香藥
四分半天聖元年復行貼射法行之三年茶利盡歸大
商官場但得黃晩惡茶乃詔孫奭重議罷貼射法三部
副使各罰銅二十斤
自貼射茶法廢而河北入中虚估之弊益甚李諮既居
相府請復行見錢法乃訪利害於商人遂罷入中虚估
以實錢償芻粟實售官茶皆如天聖元年之製又命商
持劵徑趨𣙜貨務驗實立償之錢而三稅之法廢縣官
自此省費矣(通鑑)
𣙜茶之法擇要地置𣙜貨務會給交鈔往還而不積茶
貨其淮南蘄黃廬舒光夀六州官自為場置吏謂之山
場凢十三所六州采茶之民皆隸焉謂之園戶陜西河
北商人入芻糧者𣙜貨務給劵以茶償之又益以東南
緡錢及香藥犀象為虚實三估謂之三稅至用十四錢
易官錢百其法屢更不能無弊上命諮等校歲入登耗
更定之諮等言淮南十三場茶歲課五十萬緡天禧五
年纔及二十三萬緡每劵直錢十萬鬻之售錢五萬五
千總為實錢十三萬緡除九萬緡為本錢歲纔得息二
萬餘緡而官吏廩給雜貨不與焉是則虚數雖多實利
殊寡請罷三稅以十三場本息併計其數罷官給本錢
使商人與園戶自相交易一切定為中估而官收其息
如鬻部舒州羅源場茶斤售錢五十有六官不復給但
使商人輸息錢三十有一而已然輦茶入官隨商人所
指而與之給劵為驗以防和售謂之貼射若歲課貼射
不盡則官市之如舊商人入芻糧塞下者隨所在實估
度地里遠近量增其直給劵至京一以緡錢償之謂之
見錢法諮等又以鹽之類有二解池引水而成曰顆鹽
淮淛蜀廣鬻海或井或鹻而成曰末鹽皆通商貿易乾
興初解鹽計歲入二十三萬緡視天禧中數損十四萬
請罷之專令兩池入中並邊芻粟上皆從之
國朝六𣙜貨務十三山場都賣茶歲一千五十三萬三
千七百四十七斤半租額錢二百二十五萬四千四十
七貫一十其六𣙜貨務取最中嘉祐六年抛占茶五百
七十三萬六千七百八十六斤半租額錢一百九十六
萬四千六百四十七貫二百七十八荆南府租額錢三
十一萬五千一百四十八貫三百七十五受納潭鼎澧
岳歸峽州荆南府片散茶共八十七萬五千三百五十
七斤漢陽軍租額錢二十一萬八千三百二十一貫五
十一受納鄂州片茶二十三萬八千三百斤半蘄州蘄
口租額錢三十五萬九千八百三十九貫八百一十四
受納潭建州興國軍片茶五十萬斤無為軍租額錢三
十四萬八千六百二十貫四百三十受納潭筠袁池饒
建歙江洪州南康興國軍片散茶共八十四萬二千三
百三十三斤真州租額錢五十一萬四千二十二貫九
百三十二受納潭袁池饒歙建撫筠宣江吉洪州興國
臨江南康軍片散茶共二百八十五萬六千二百六斤
海州租額錢三十萬八千七百三貫六百七十六受納
睦湖杭越衢温婺台常明饒歙州片散茶共四十二萬
四千五百九十斤十三山場租額錢共二十八萬九千
二百九十九貫七百三十二共買茶四百七十九萬六
千九百六十一斤光州光山場買茶三十萬七千二百
十六斤賣錢一萬二千四百五十六貫子安場買茶二
十二萬八千二十斤賣錢一萬三千六百八十九貫三
百四十八商城場買茶四十萬五百五十三斤賣錢二
萬七千七十九貫四百四十六夀州麻步場買茶三十
三萬一千八百三十三斤賣錢二萬四千八百一十一
貫三百五十霍山場買茶五十三萬二千三百九斤賣
錢三萬五千五百九十五貫四百八十九開順場買茶
二十六萬九千七十七斤賣錢一萬七千一百三十貫
廬州王同場買茶二十九萬七千三百二十八斤賣錢
一萬四千三百五十七貫六百四十二黃州麻城場買
茶二十八萬四千二百七十四斤賣錢一萬二千五百
四十貫舒州羅源場買茶一十八萬五千八十二斤賣
錢一萬四百六十九貫七百八十五太湖場買茶八十
二萬九千三十二斤賣錢三萬六千九十六貫六百八
十蘄州洗馬場買茶四十萬斤賣錢二萬六千三百六
十貫王祺場買茶一十八萬二千二百二十七斤賣錢
一萬一千九百五十三貫九百九十二石橋場買茶五
十五萬斤賣錢三萬六千八十貫(夢溪筆談)
紹興間歲支鹽三十餘萬席為錢六七百萬緡(吳陵志)
初蜀中財賦入戶部三司者五百餘萬緡入四總領所
者二千五百餘萬緡金銀綾錦之類不預焉自寳慶三
年失關外端平三年蜀地碊破所存州郡無幾國用益
窘(宋史)
秋七月稅青苖錢給百官俸唐租庸調之法壊代宗以
畝定稅歛以夏秋時又以國用急不及秋苖方青卽征
之號青苖錢(通鑑)
五月增商稅為什一以軍興故也譏重歛也於是以軍
興增及商稅越明年而田稅錢亦增矣(會編)
五月詔增稅錢淮南節度使陳少遊奏本道稅錢每千
請增二百詔他道皆增稅錢視此又詔鹽每斗價皆增
百錢(通鑑)
初行稅間架除陌錢法時河東澤潞河陽朔方四軍屯
魏縣神策永平宣武淮南浙西荆南江西沔鄂湖南黔
中劒南嶺南諸軍環淮寧之境舊制諸道軍出境則仰
給度支上優恤士卒每出境加給酒肉本道糧仍給其
家一人兼三人之給故將士利之各出軍纔逾境而止
月費錢百三十餘萬緡常賦不能供判度支趙贊乃奏
行二法所謂稅間架者每屋二架為間上屋稅錢二千
中稅千下稅五百敢匿一間杖六十賞告者錢五十緡
所謂除陌錢者公私給與及賣買每緡官留五十錢給
他物及相貿易者約錢為率敢隠錢者百杖六十罰錢
二千賞告者錢十緡賞錢皆出坐者於是愁怨之聲盈
於遠近(會編)
王播奏約𣙜茶額每百錢加稅五十李珏等諫曰𣙜茶
近起貞元多事之際今天下無虞所宜寬横歛之目而
更增之百姓何時當得息肩不從
唐徵諸郡丁口鹽錢丘氏濬曰後世徵戶口食鹽錢自
此始
自元昊反軍興用度不足因聽並邊入中芻粟予劵趨
京師𣙜貨務受錢若金銀入中他貨予劵償以池鹽由
是羽毛筋角膠漆鐵炭瓦木之類一切以鹽易之猾商
貪吏表裏為姦至入椽木二估錢千給鹽二百二十斤
鹽直益賤販者不行至是詔凢商人虚估受劵及已受
鹽未粥者皆計直輸虧官錢内地州軍民間鹽悉收市
入官官為置場增價出之復禁永興等十一州軍商鹽
官自輦運以衙前主之又禁商鹽私入蜀置折搏務於
永興鳳翔聽人入錢若蜀貨易鹽趨蜀中以售已而東
南末鹽悉復禁𣙜(會編)
條例司上言民間多願借貸青苖錢乞遍下諸路轉運
司施行仍詔諸路各置提舉二員管當一員掌行青苖
免役農田水利諸路凢四十一人提舉官既置往往迎
合王安石意務以多散為功富民不願取貧者乃欲得
之即令隨戶等高下召配又令貧富相兼十人為保首
王廣淵在京東一等戶給十五千等而下之至五等猶
給一千民間喧然以為不便廣淵入奏謂民皆歡呼感
德諫官李常御史程顥論廣淵抑配掊克迎朝廷旨意
以困百姓會河北轉運使劉庠不散青苖錢奏適至安
石曰廣淵力主新法而遭劾劉庠欲壊新法而不問舉
事如此安得人無向背繇是常顥之言皆不行
時免役出錢或未均吕惠卿用其弟曲陽縣尉和卿計
創手實法其法官為定立物價使民各以田畝屋宅資
貨畜産隨價自占凢居錢五當蕃息之錢一非用器食
粟而輒隠落者許告有實以三分之一充賞預具式示
民令依式為狀縣受而籍之以其價列定高下分為五
等既該見一縣之民物産錢數乃參會通縣役錢本額
而定所當輸錢詔從其言於是民家尺椽寸土檢括無
遺至於雞豚亦編抄之民不聊生初惠卿制是法然猶
災傷五分以上不預荆湖察訪使蒲宗孟上言此天下
之良法使民自供初無所擾何待豐歲願詔有司勿以
豐凶弛張其法從之民於是益困矣(俱同上)
初胥吏杜公才獻策於内侍太傅楊戩立法索民田契
自甲之乙乙之丙展轉究尋至無可證則度地所出增
之賦租始於汝州浸淫於京東西淮西北括廢堤棄堰
荒山退灘皆勒民主佃額一定後雖充蕩回復不可減
一邑率於常賦外增租錢至十餘萬緡水旱蠲稅此不
得免擢公才為觀察使至是戩死以内侍李彦繼之彦
狠愎密與王黼表裏置局汝州臨事愈劇凢民間美田
使他人投牒告陳皆指為天荒雖執印劵皆不省魯山
闔縣盡括為公田訴者輒加威刑致死者千萬京西提
舉官及京東州縣吏皆助彦為虐民不勝忿痛發物供
奉大抵類朱勔責辦於民無休息期農不得之田牛不
得耕墾殫財靡芻力竭餓死或自縊轅軛間如龍麟薜
荔一本輦致之費踰百萬喜賞怒刑禍福轉手因之得
美官者甚衆前執政冠帶操笏迎謁彦馬首彦處之自
如所至倨坐堂上監司郡守不敢抗禮有言於帝梁師
成適在旁抗聲曰王人雖微序於諸侯之上豈足為過
言者俱不敢復言(宋史)
政和間陳享伯為陜西轉運使創經制錢大率添酒價
增稅額官賣契紙與凢公家出納每千納頭子錢二十
三文其後行之東南及京東西河北歲入數百萬緡所
補不細今邊事未寧費用日廣請復行之諸路一歲無
慮數百萬計賢於緩急暴歛多矣帝從之至是又因經
制之額增折為總制錢歲收至七百八十餘萬緡(宋史)
中興係年錄自趙開行鈔法每茶百斤為一大引令商
人輸引錢市利八百文至紹興十三年遞增為十一引
時物價騰踊茶商取息頗厚明年主管官賈思誠又增
為十一引三百文于是諸場類皆溢額而買馬之數復
不加多人但知茶馬司之富甲天下其實所收引錢視
建炎倍增後雖破敗不可復減矣(山堂肆考)
初蜀茶額錢三十萬至提舉李稷加至五十萬後陸師
閔代稷又加為一百萬(同上)
齊管子曰海上之國謹正鹽莢十口之家十人食鹽百
口之家百人食鹽終月大男食鹽五升少半大女食鹽
三升少半吾子食鹽二升少半此其大例也鹽百升而
釡今鹽之重升加分強釡五十也升加一強釡百也升
加二強釡二百也鍾二千十鍾二萬百鍾二十萬千鍾
二百萬萬乘之國人數開口千萬也禺莢之商日二百
萬十日二千萬一月六千萬萬乘之正九百萬也月人
三十錢之籍為錢三千萬今吾非籍之諸君吾子而有
二國之籍者六千萬使君施令曰吾將籍於諸君吾子
則必囂號令天給之鹽莢則百倍歸於上人無以避此
者數也(文獻通考)
孝惠帝時令女子年十五以上至三十不嫁五筭漢筭
人百二十錢賈與奴婢倍筭今五筭罪之也
初筭緡錢此漢以來征𣙜居貨之始按武帝於元光五
年既筭其行者之車至是又用公卿言凢居貨者各隠
度其財物之多少於商賈末作率計有緡錢二千者出
一筭於手力所作而賣者率計有緡錢四千者出一筭
嗚呼出諸途者既征其齎載之具藏諸家者又筭其儲
積之物取利至此哉(王充論衡)
喻希學淮關志凢船梁頭滿八尺者稅錢六十文
王仲舒觀察江西道奏罷𣙜酤錢九十萬昌黎選墓誌
注一本云九千萬非
勝覽云笋筤山在治西北五十餘里有前筤後筤以山
多笋故名春時州人百十為羣入山劚取紹興間始立
笋租以贍學歲收緡錢八十千土人名為錢筤山(四川名勝)
(志)
先是天下賦法有三曰上供曰送使曰留州建中初釐
定常賦而物重錢輕其後輕重相反民輸率一倍其初
而所在以留州送使之入又降省估使就實估以自潤
故賦益苛齊民重困垍奏禁之一以省估準物觀察使
得用所治州租調至不足乃取支郡以贍故送使之財
悉為上供
漢高祖四年初為筭賦註民年十五以上至五十六出
賦錢人百二十為一筭為治庫兵車馬(大學衍義補)
孝明時盜賊日滋征討不息國用耗竭豫徵六年租調
猶不足乃罷百官所給酒肉又稅入市者人一錢凢市
店皆有税百姓嗟怨郎中辛雄上疏以為夷夏之民相
聚為亂豈有餘憾哉正以守令不得其人百姓不堪其
命故也(同上)
春賦以歛繒帛夏貸以收秋實是故民無廢事而國無
失利也故天子籍於幣諸侯籍於食中歲之榖糶石十
錢大男食四石月有四十之籍大女食三石月有三十
之籍吾子食二石月有二十之籍歲凶榖貴糴石二十
錢則大男有八十之籍大女有六十之籍吾子有四十
之籍是人君非發號令收䆄而戶籍也彼人君守其本
委謹而男女諸君吾子無不復籍者也(大學衍義補)
自茶為官𣙜民私蓄盜販皆有禁臘茶之禁尤嚴園戶
困於徑取官司並緣侵擾因陷罪戾至破産逃匿者歲
比有之著作佐郎何鬲三班奉職王喜麟皆上書請罷
給茶本錢縱園戶貿易而官收租錢與所在征筭歸𣙜
貨務以償追糴之費可以疏利源寬民力富弼韓琦曾
公亮然其策請於帝行之下三司議三司言茶課給本
收利所獲甚微而煩擾為患園戶輸納侵害日甚小民
趨利犯法益繁宜約歲入息錢之數均賦于民恣其買
賣所在收筭而不給本錢遂詔弛舊禁俾通商利凢歲
輸緡錢三十三萬八千有竒謂之租錢與諸路本錢悉
儲以待邊糴自是惟臘茶禁如舊餘茶肆行天下矣論
者又謂茶戶困於輸錢良民賦不時入刑亦及之商賈
利薄販鬻者少必致歲額不登經費日蹙翰林學士歐
陽脩知制誥劉敞皆請除前令帝不聽(會編)
後漢南蠻傳曰秦惠王并巴中以巴氏為蠻夷君長其
君長歲出賦二千一十六錢三歲一出義賦千八百錢
後漢南蠻傳曰高祖為漢王發夷人還伐三秦秦地既
定乃遣還巴中復其渠帥七姓不輸租賦餘戶乃歲入
賨錢口四十
錢通卷五
