錢通卷二十
明胡我琨撰
怪誕
南方有蟲名&KR0008;蠋如蟬而狀稍大其味辛美可食每生
子必依草葉大如蠶子人將子歸其母亦飛來不以近
遠雖潜取其母必知處殺其母塗錢子塗貫用錢則自
還(搜神記)
漢武帝昇望月臺時暝望南端有三靑鴨羣飛俄而止
于臺下帝悦之至夕鴨宿于臺端日色已暗帝求海肺
之膏以為燈焉取靈&KR0008;布為纏火光甚微而光色無幽
不入青鴨化為三小童皆着青綺文繻各握鯨文大錢
五枚置帝几前身止影動因名輕影錢(洞冥記)
吉水七里市有王羊者以屠宰為活端平年間有相識
常早獨行出未至王居二三里稍荒涼相𫝊有祟其人
心偶疑畏忽有人呼之同行曰吾倦與爾更迭駞負如
何其人曰善我先駞爾至某處爾又駞我至某處及至
某處天微白髣髴見其手上有毛摩之果毛也其人求
下不許遂駞之不置將近王居謹執其手置于地迺一
羊也其人解絛繫之執至王居扣門語王曰吾負官錢
僅有一羊欲賣四千如何王提羊估度曰止直三千其
人曰但吾欲急用幸以見錢酬我王提三千授之其人
并留絛繫羊語王曰羊稍躅躑謹固勿失遂攜錢之邑
及歸過王惟絛存焉人遂名為王羊云(異聞總錄)
右龜兹國王阿主兒者有神異力能降伏毒龍時賈人
買市人金銀寳貨至夜中錢並化為炭境内數百家皆
失金寳(西陽襍俎)
荆之清(一曰溝)水宛(一曰穴)口傍義興十二年有兒羣浴此
水忽然岸側有錢出如流沙因竟取之手滿置地隨復
去乃衣襟結之然後各有所得流錢中有銅車以銅牛
牽之勢甚迅速諸童奔逐掣得車一脚徑可五寸許猪
鼻轂有六幅通體青色轂内黃銳狀如常運于時沈敬
(一作敞)守南陽求得車脚錢行時貫草輒便停破竟不知
所終往(諾臯記)
貞觀中岑文本下朝多于山亭避暑日午時寐初忽覺
有叩山亭院門者藥豎報云上清童子元寳特此參奉
文本性慕高道束帶命入乃年二十已下道士儀質爽
邁衣服纖異冠淺青圓角冠衣淺青圓帔履衣服輕細
如霧非齊紈魯縞之比文本與語乃曰僕上清童子自
漢朝而果成本生于吳已得不凝滯之道遂為吳王進
入見漢帝有事擁遏教化不得者無不相問僕嘗與方
圓行下皆得美暢繇是自文武二帝迄至哀帝皆相眷
王莽作亂方出外方所在皆沭人憐愛自漢成帝遂厭
人間乃尸解或秦或楚不常厥居聞公好道故此相曉
耳文本詰以漢魏宋齊梁間君王社稷之事了了如目
覩因言史𫝊間屈者虚者亦甚多文本曰吾人冠帔何
制度之異對曰夫道在于方圓之中僕外服圓而心方
正相時儀也又問曰衣服皆輕細何土所出對曰此是
上清五銖服又問曰比聞六銖者天人衣何五銖之異
對曰尤細者則五銖也談論不覺日晩文本乃别出門
而忽不見文本知是異人乃每下朝即令伺之到則談
論移時後令人偕送詣其所止出山亭門東行數步于
院墻下瞥然不見文本命工力掘之三尺至一古墓墓
中了無餘物惟得古錢一枚文本悟上清童子是銅名
元寳錢之文也外圓心方錢之狀也青衣銅衣也五銖
服亦錢之文也文本雖知之而錢帛日盛至中書令十
餘年忽失古錢所在文本遂薨(博異志)
唐貞元中揚州坊市間有一丐者不知所從來自稱姓
胡名媚兒所為怪異旬日後觀者雲集其所丐求日獲
千萬一旦懷中出一琉璃瓶子可受半升表裏烘明如
不隔物遂置于席上初謂觀者曰有人施與滿此瓶子
則足矣瓶口剛如葦管大有人與之百錢投之琤然有
聲則見瓶間大如粟粒衆皆異之復有人與之千錢投
之如前又有與萬錢者亦如之俄有好事者與之十萬
二十萬皆如之或有以驢馬入之瓶中見驢馬皆如蠅
大動行如故(幻異志)
南陽定宗伯夜行忽逄一鬼鬼問伯為誰伯欺之曰我
亦鬼也遂為侶向宛行勌因相擔問鬼曰鬼何畏曰鬼
惟不喜唾耳欲至宛便擔鬼著頭上詣宛市鬼化為羊
伯恐其變遂唾之因賣得錢千五百買者將還繫之明
旦見繩在時人語曰定宗伯賣鬼得錢千五百(搜神記)
廣陵有賈人以栢木造牀几什器百餘事製作甚精其
費已二十萬往建康鬻之晩至瓜步遇風泊山下頃之
有巨舟其中空唯篙工三人乘之亦泊于側賈人疑其
為盜也將伺夜而劫我乃相與登岸入深林避之俄而
風雨雷電蒙覆舟所岸上則星月了然食頃雨止雲散
見巨舟稍稍前去乃敢歸舟中所載栢木什器都不復
見餘物皆在巨舟猶在東岸有人呼曰爾無恨當還爾
價賈人所載既失復歸廣陵至家已有人送錢三十萬
置之而去問其人即泊瓜步之明日也
米元章知無為軍喜神怪每雨暘致禱則設宴席於城
隍祠東向坐神像之側舉酒若相獻酬往往獲應每得
時新茶菓之屬輒分以饋神令典客聲喏𫝊言以致之
間有得緡錢於香案之側若神以勞送者嘗晨興呼譙
門鼔吏問夜來三更不聞鼔聲吏惶恐言中夜有巨白
蛇纏遶其鼓故不敢近米頷之叱吏去不復問故郡人
皆疑其蟒精至今父老猶𫝊道之(暌車志)
晉海西太和中會稽山隂縣起倉鑿地得兩大船滿中
錢錢皆輪文大形時日向暮鑿者馳以告官官夜遣防
守甚嚴至明失錢所在惟有船存視其狀悉有錢處(宋書)
(五行志)
軒轅先生居羅浮山唐宣宗召入禁中以桐竹葉滿手
挼成錢(令狐澄大中遺事)
軒轅先生取榆莢肉於袖良久寫之皆為小錢遂治飲
之(晞陽子賓仙𫝊)
成都高僧誦法華經有功忽一山僕至寺言先生來晨
請師誦經在藥市奉候至則煙嵐中横一跨溪山閣乃
其居也僕曰先生請師且誦經誦至寳塔品先生野服
杖藜嘿揖爇香聽罷遂入不復出齋以藤盤竹箸秫飯
一盂把菊數甌食訖施襯一鍰僕送出路口中途問僕
曰先生何姓曰姓孫曰何名僕于僧掌中書思邈二字
僧大駭欲再往僕遽失之視襯資乃金錢一百皆良金
也中五六金一半尚欽(湘山野錄)
壬子歲林城雙塂有回風卷錢經市而過市人隨攫其
錢以衣襟貯之歸視與錢無異而十亡七八(徐鉉稽神錄)
壽春人曹真出行野外忽見坡下有數千錢自遠而來
飛聲如鈴真逐之入一小穴以手掬之可得數十而已
(同上)
宣和間朝廷收復燕雲科增郡縣免夫錢海州懷仁縣
有楊秀才妻劉氏獨與子居而家饒于財乃以十萬緡
代下戶之輸縣令欣然輦運庫藏為空翌日視之庫中
之錢復滿每緡首有青麻二字觀者異之或曰聞青州
有麻十萬家豈非神運其錢至此耶劉氏密令往青州
蹤跡之果有麻氏失錢劉氏請歸錢于麻麻以為天授
辭焉劉氏乃悉散施之其後家益富云(春渚紀聞)
五代表象先子正辭積錢盈室室中嘗有聲如牛以為
奸勸其散以禳之正辭曰吾聞物之有聲者求其類耳
宜益以錢聞者以為笑(本傳)
宋之末姑蘇賣餅王家撿所鬻錢得冥幣焉因怪之每
粥餅必識其人與其錢久之乃一婦人也跡其婦至一
塜而滅遂自之官啓塜見婦人卧柩中有小兒坐其側
(閒居錄)
益州之西雲南之東有神祠尅山石為室下有奉神祠
者自稱黃公因言此神張良所受黃石公之靈也清淨
不宰殺有祈禱者持一百錢一雙筆一丸墨置石室中
前請乞先聞石室中有聲須臾問來者何欲既言便具
語吉凶不見其形至今如此(搜神記)
寳歷二年亳州言出聖水飲之者愈疾李德裕奏曰臣
訪聞此水本因妖僧誑惑狡計丐錢數月以來江南之
人奔走塞路每二三十家都顧一人取水擬取之時疾
者斷食葷血既飲之後又二七日蔬飱危疾之人俟之
愈疾其水㪷價三貫而取者益之他水沿路轉以市人
老疾飲之多至危篤昨點兩浙福建百姓渡江者日三
五十人臣于&KR0034;山渡已加捉搦若不絶其根本終恐無
益黎甿(舊唐)
馬湘字自然有道術嘗于江南刺史馬植坐上能以徧
身摸出青銅錢投井中呼之即出(沈玢續仙𫝊)
唐穆宗時禁中花開夜有蛺蝶數萬飛集花間宫人以
羅巾撲之無獲上令張網空中得數百遲明視之乃庫
中金錢也故詩曰何處金錢與玉錢化為蝴蝶夜翩翩
後人榆莢稱錢謂似錢耳然亦有本盧縣東有金榆山
昔朗法師令弟子至此採榆莢詣瑕丘市易化為金錢
(酉陽襍俎)
周奉常歴城人談其鄉前輩有王敇者少得道術王化
時鄉人有自京師歸者道逢輿馬騶從鼔吹趨避之王
從輿中遙識曰某人也人曰是公耶王曰某被召不得
辭寄語吾子有書數卷藏某處可取視能讀讀之不能
讀即棄去無留也比至其家問則知王以是日化子如
言取書視之皆白紙遂棄去王居官貧嘗呼子慰之曰
吾有他藏今令汝見因指地一處令掘至四五尺見白
金一窖急掩之又指一處掘有錢纍纍曰此吾所積遺
爾者姑種樹識之王即化子從樹下掘地索銀錢無有
也(䦚然錄最)
宣城郡當塗民劉成李暉以巨舫載魚蟹鬻于吳越間
唐天寳十三年春皆自新安江載往丹陽郡行至下查
浦會天暮泊舟時李暉往浦岸村舍中獨劉成在江上
忽聞舫中有連呼阿彌陀佛者聲甚厲驚而視之見一
大魚自舫中振鬛摇首人聲而呼佛號俄而舫中萬魚
俱跳躍呼佛成大恐盡投羣魚江中有頃暉至成以告
暉怒其妖妄唾罵良久成無以白即以衣資酬其直餘
百錢易荻草十餘束致于岸明日遷舫中忽重不可舉
視之得緡十五千題云歸汝魚直成奇之是日于瓜洲
飯僧併以施焉(問羊集)
唐開元時東京士人以遷歴不給南遊江淮客遊憊甚
徘徊揚州久之同亭有謝二者矜其失意謂曰毋自苦
欲北歸當有三百錢相奉及别曰我家在魏王池東至
池叩大柳樹付家人書便取錢也士人如其言忽見朱
門白壁有婢引入見姥果付錢三百千及出家已見錢
在岸悉是官家排斗錢而色小壞士人疑其怪因以告
官河南尹奏其事皆云魏王池中有一黿窟恐是有敕
使擊射之募崑崙數十人悉持刀鎗入窟得大小數十
頭其一大如連牀皆殺之得錢帛數千事後五年士人
選江南尉至揚州市忽見謝二怒曰于君不薄何乃相
負老姥家人皆遭非命君之故也言訖而去士人𤼵行
百餘里遇風一家盡沒(問羊集)
唐咸通庚寅歲洛師大飢穀價騰貴民有殍于溝塍者
至蠶月桑多為蟲食葉一片直一鍰新安縣慈村民黃
公直有桑數十株特茂盛蔭翳與妻謀曰歉儉若此家
無見儲竭力此蠶未知得失莫若棄蠶貨葉可獲錢十
萬蓄一月糧則接麥矣豈不勝餒死乎妻曰善乃攜鍤
坎地卷蠶數箔瘞焉明日凌晨荷桑詣市鬻之得三千
文市彘肩及餅餌以歸至徽安門門吏見囊中殷血灑
地詰之答曰適賣桑得錢市彘肉及餅餌貯囊無他也
請吏搜之𤼵囊惟有人左臂若新支解者羣吏乃縳送
居守居守命付河南府尹王公凝鞫之具欵實不殺人
特請簡驗尹判差所屬監往就檢既至村先責鄰保狀
皆稱黃公直埋蠶别無惡跡乃與村衆及公直同𤼵坑
中惟有箔裹一死人而缺其左臂取得臂附之宛然符
合詣府白尹尹曰黃公直雖無殺人之事且有坑蠶之
咎法或可恕情在難容蠶者天地靈蟲綿帛之本故加
剿絶與殺人不殊當寘嚴刑以絶凶醜遂命于市杖殺
之使驗死者則復為腐蠶矣
建中初有人牽馬訪馬醫稱馬患脚以二十鐶求治其
馬毛色骨相馬醫未嘗見笑曰君馬大似韓幹所畫者
真馬中固無也因請馬主遶市門一匝馬醫隨之忽值
韓幹幹亦驚曰真是吾設色者乃知隨意所匠必冥會
所肖也遂摩挲馬若蹶因損前足幹心異之至舍視其
所畫馬本脚有一點黑缺方知是畫通靈矣馬醫所獲
錢用歴數主乃變泥錢(酉陽襍俎)
北齊武成時安陽縣有黃家者住古城南其先累世巨
富有巫師占君家財物欲出好自防守其家每夜使人
分守夜有一隊人盡着黃衣乘馬從北門出一隊白衣
人乘馬從西門出一隊青衣人乘馬從東園門出悉借
問趙虞家此去近遠當時並忘去後醒覺撫心懊悔不
可復追所出黃白青者皆金銀錢貨(廣五行記)
王氏紀聞唐先天中有田父牧牛嵩山而失其牛求之
不得忽見山穴開錢盈其中田父入穴負十千而歸再
往迷失道逢一人謂曰汝牛值幾何曰十千人曰汝牛
為山神所得已償爾價何為復尋言訖忽不見田父悟
乃歸
漢光武建武二年西河鮮于冀為清河太守作公廨未
就而亡後守趙高計功用二百萬五官黃秉功曹劉適
言四百萬錢于是冀乃鬼見白日道從入府與及秉等
對共計挍定為適秉所割匿冀乃書表自理其略(史異)
宋高宗紹興初朱勝非出守江州過梁山龍入其舟纔
長數寸赤背綠腹白尾黑爪甲目有光行都垜橋旌忠
廟三蛇出沒庭廡大者盈尺方鱗金色首脊有金錢遇
霽或變數百十蕉卉間廟徙而蛇孽亦絶(同上)
葛仙翁𫝊翁取十錢使人一一投井中翁于井上以器
呼錢錢從井中起一一飛入翁器中
兖州王鑑性剛鷙無所憚常凌侮鬼神開元中乘醉往
莊行十里已來會日暮長林下見一婦人問鑑所往請
寄一襆而忽不見乃開襆視之皆紙錢枯骨之類(靈異錄)
李淳風常奏曰北斗七星當化為人明日至西市飲酒
宜令候取太宗從之乃使人往候有婆羅門僧七人入
自金光門至西市酒肆登樓命取酒一石持碗飲之須
臾酒盡復添一石使者登樓宣敇曰今請師等至宫胡
僧相顧而笑曰此李淳小兒言我也飲畢下樓回顧已
失初僧飲酒未入其直及收具于坐下得錢二千(國史異篹)
晉元帝時有老母每旦擎一器茗往市鬻之市人競買
自旦至暮其器不減所得錢散路傍孤貧人或異之執
而繫之於獄夜擎所賣茗器自牖飛去(廣陵耆舊傳)
韋恕女及笄未嫁六合縣園叟張老求婚恕難曰今日
納錢五百緡則可許諾頃之錢至既娶負钁穢地自若
(續仙傳)
董卓宅在永和里掘地輙得金玉寳翫後魏邢巒掘得
丹砂及錢銘曰董太師之物後夢董見索巒恡不還經
年無病而卒(河南府志勝)
明崇儼有竒術唐高宗召見盛夏思雪頃取以進云取
于隂山又憶瓜索百錢頃以瓜獻曰得之緱氏老人間
召問老人云失一瓜得百錢(續仙𫝊)
宋襄陽鄧城縣有巫師能用妖術敗酒家所釀凡開酒
坊者皆畏奉之每歲春秋必遍詣諸坊求丐年計合十
餘家率各與錢二十千則歲内酒平善巫亦藉此自給
無飢乏之慮一歲因他事頗窘用又詣一富室有所求
曰君家最富贍力足以賑我願勿限常數主人拒之甚
峻曰年年餉君二千錢其來甚久安得輙增寧敗我酒
一錢不可得巫嘻笑而退出駐近店遣僕回買酒一升
盛以小缶取其汚攪雜攜往林麓禹步誦咒環繞數匝
瘞之地乃去適有道士過見之識其為妖而不知事所
起巫還店甚喜俄道士亦繼來少憩訪酒家見舉肆遑
遑憂窘問其故曰為一巫所困今酒甕成列盡作糞臭
懼源源不已欲往尋跡哀求之道士曰吾亦見此人不
須往求吾有術能療但已壞者不可救耳即焚香作法
半日許臭止又言凡為此法以敗五穀者若用糞穢罪
甚大君家宜齋戒當奉為拜章上愬其家方忿恚迫切
趣營醮筵道士伏庭下踰數刻始起曰玉帝有敕百日
内加彼以業疾(轉因錄)
陶穀字秀實唐彥謙遜避石晉諱改陶自號金鑾否人
少時夢數吏云奉符換眼吏附耳求錢十萬安第一眼
五萬安第二眼穀不應吏乃安第三眼既覺眼色深碧
道士陳紫楊相之曰貴人骨氣可惜一雙鬼眼竟不至
大位(堯山堂外紀)
壺公者不知其姓名也今世所有召軍符召鬼神治病
玉府符凡二十餘卷皆出自公故總名壺公符時汝南
費長房為市掾忽見公從遠方來賣藥口不二價治病
皆愈日收錢數萬便施與市中貧乏飢凍者唯留三五
十常懸一空壺于屋上日入後公跳入壺中人莫能見
惟長房樓上見之(神仙𫝊)
熙寧中有班中一大挍姓李忘其名嘗監牧馬于陳留
雍丘之間野中有叢祠俗𫝊以為周襄王公主墓李因
取紙錢就墓拜焚之紙錢不化因忽昏仆地不知人久
之甦謂其徒曰屬公主召我又歎曰乃爾富貴因不復
語雖問亦不答牧事已歸家即與其妻異寢後寢疾
元豐中忽一日顧左右取衣冠甚急又云備馬云當從
駕其父問從何駕也答曰皇太后駕也既被衣冠良久
遂卒乃慈聖太后崩日也(張太史明道雜紀)
時變
唐昭宗天復元年帝在鳳翔為梁軍所圍逾年城中薪
食俱盡自冬涉春雨雪不止民凍餓死者日以千數米
斗直錢七千至燒人屎煑尸而食父自食其子人有爭
其肉者曰此吾子也汝安得而食之人肉斤直錢百狗
肉斤直錢五百天子于宫中設小磨遣宫人自屑豆麥
以供御遂與梁和(史異)
漢獻帝興平元年大旱自四月至七月帝避正殿請雨
遣使者洗囚徒原輕繫是歲穀一斛五十萬豆麥一斛
二十萬人相食啖白骨委積(同上)
唐德宗貞元元年春大飢東都河南河北米斗千錢死
者相枕(同上)
唐僖宗光啓二年二月荆襄大飢米斗三千錢人相食
三年揚州大飢米斗萬錢(同上)
第五琦為相又鑄重輪乾元錢一當五十與三品錢並
行法既屢易物價騰踊斗米直七千餓死者滿道(同上)
宋高宗建炎元年汴京大飢米升錢三百一鼠直數百
錢人食水藻椿葉道殣骼無餘胔(史異)
寧宗嘉定二年春兩淮荆襄建康府大飢米斗錢數千
人食草木淮民刲道殣食盡𤼵瘞胔繼之人相搤噬流
于揚州者數千家渡江者聚建康殍死者八九十人(同上)
嘉定八年夏五月大燠草木枯稿百泉皆竭行都斛水
百錢江淮杯水數十錢渴死者甚衆(同上)
臣聞熙寧中蘇杭等州莩死者凡八十萬邇者年飢更
倍熙寧乞賜上供錢應副(大蘇奏議)
唐開元後米斗錢七千(食貨志)
晉雍梁州疫大旱隕霜殺秋稼關中飢米斛萬錢詔骨
肉相賣者不禁(會編)
關中米斗百錢運山東江淮穀輸京師牛死什八九羣
臣多請幸東都韋后家本不樂東遷使巫覡以不利東
行說上後有言者上怒曰豈有逐糧天子耶乃止(唐史)
獻帝在長安穀貴豆一斛二十餘萬(後漢書)
漢興平元年穀一斛直錢五十萬長安中人相食帝令
侍御史侯汶出大倉米豆為貧人作糜飢死者如故帝
取米豆各五升于御前作糜得二皿乃杖汶五十于是
悉得全濟(會編)
宋東方諸郡部連歲旱飢米一升錢數百建康亦至百
餘錢飢死者十六七是歲宋境内凡有州二十二郡二
百七十四縣千二百九十九戶九十四萬有奇(同上)
侯景初至建康謂朝夕可拔號令嚴整士卒不敢侵暴
及屢攻不克人心離沮又軍中乏食乃縱士卒掠奪民
米及金帛子女是後米一升直七八萬錢人相食餓死
者什五六(六朝史)
東都米斗三千人餓死者什二三(同上)
東都霖雨洛水溢溺民居千餘家關中先水後旱蝗繼
以疾疫米斗四百兩京間死者相枕于路人相食
永淳元年關中飢饉米斗三百
永泰元年旱米斗千錢
秋七月京畿飢米斗千錢
三月河北旱米斗千錢(以上俱會編)
女真河東陜西大飢斗米錢數千流莩滿野(金史)
十月曹操至東阿是歲穀一斛五十餘萬錢人相食
隋煬帝謀討高麗詔山東置府令養馬以供軍役又𤼵
民夫運米塞下耕稼失時穀價踴貴斗米直數百錢(太學)
(衍義補)
頻年蝗旱今山東河北斗米千錢燕山之價倍之咸平
黃龍之價又兩倍之人皆相食數至盜起識者謂天之
亡金其在兹乎(虞允文論拒馬法)
侯景食石頭常平倉既盡便掠居人爾後米升七八萬
錢人相食(左編)
史思明遣李歸仁將兵萬三千壁滏陽未進而王師圍
已固築城濬隍三周决安陽水灌城城中棧而處糧盡
易口以食米斗錢七萬餘一鼠錢數千屑松飼馬隤墻
取麥秸濯糞取芻城中欲降不得賊更以太清代乾祐
將于是思明有衆十三萬三分其軍趨鄴(同上)
昭義高潯攻華州王重榮與并力克之朱玟以涇岐麟
夏兵八萬營興平黃巢亦遣王璠營黑水攻戰未能勝
鄭畋將竇攻夜率士燔都門殺邏士賊震懼於是畿民
柵山谷自保不得耕米斗錢三十千屑樹皮以食官軍
皆執山柵百姓鬻于賊以為糧人獲數十萬錢(同上)
哀牢王柳貌率其民五萬餘戶内附以其地置哀牢博
南二縣本紀曰是時天下安平人無徭役比歲登稔百
姓殷富粟斛三十錢牛羊被野(漢史)
高歡命諸州濱河皆置倉積穀以相轉漕供軍旋備飢
饉又于傍海煑鹽軍國粗贍又以諸州調絹不依舊式
民甚苦之奏令悉以四十尺為匹至是東方連歲大稔
穀斛至九錢山東民稍復蘇息矣(會編)
南梁高帝天監四年冬大有年米斛三十錢(六朝史)
貞觀元年關中飢是歲天下大稔流散者咸歸鄉里米
斗不過三四錢(唐史)
洛中粟米斗兩錢半秔米斗十一錢隋開皇中戶八百
七十萬今三百八十萬(會編)
唐元和冬天下大稔米斗有直二錢者(同上)
錢通卷二十
