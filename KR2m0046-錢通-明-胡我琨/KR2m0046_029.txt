錢通卷二十九
明胡我琨撰
詞話二
明帝東巡泰山到滎陽有烏飛鳴乘輿上虎賁郎王吉
射中之作祝辭曰烏烏啞啞引弓射洞左腋陛下壽萬
年臣為二千石帝大悅賜錢百萬令亭壁悉畫烏(以下俱堯)
(山堂外紀)
建武中樊曄為天水太守政嚴猛好申韓法善惡立斷
人有犯其禁者率不生出獄吏人及羌胡畏之道不拾
遺商旅委錢物于道旁曰以付樊父後還其物如故凉
州為之語曰遊子常苦貧力子天所富寧見乳虎穴不
入冀府寺大笑期必死忿怒或見置嗟我樊府君安可
再遭值
漢桓帝時有馬子侯者為人頗癡自謂曉音律黃門樂
人更相嗤誚子侯不知名陌上桑反言鳳將雛輙搖頭
欣喜多賜左右錢帛無復慙色應璩新詩曰漢末桓帝
時郎有馬子侯自謂識音律請客鳴笙竽為作陌上桑
反言鳳將雛左右偽稱善亦復自摇頭
顔延之為劉抑後軍功曹在潯陽與潛情欵後為始安
郡經過潯陽日造潛飲臨去留錢二萬潛悉令送至酒
家稍就取酒貴賤造之者有酒輙設潛若先醉便語客
曰我醉欲眠卿且去
沈烱字初明約之後仕梁為吳令宋子仙據吳興逼掌
書記王僧辨購得之酬所獲者鉄錢十萬後歸陳武帝
以為御史中丞
代宗以庶務畢委宰相元載專政益亂國典非良金重
寳趦趄左道不得出入于朝廷及常衮為相雖賄賂不
行而介僻自專失于分别是時京師語曰常無分别元
好錢賢者愚愚者賢
李端與韓翃錢起盧綸等文詠唱和馳名都下號大歷
十才子郭尚父少子曖尚代宗昇平公主賢明有才思
尤喜詩人而端等十人多在曖門下每宴集賦詩公主
幃而觀之端中宴詩成曰青春都尉最風流二十功成
便拜侯金距闘雞過上苑玉鞭騎馬出長秋薰香荀令
偏憐少傅粉何郎不解愁日暮吹簫楊柳陌路人遥指
鳳凰樓主大喜命以百縑賞之錢起曰李較書誠有才
此篇乃其宿搆願賦一韻正之請以起姓為韻端即裂
牋而獻曰方塘似鏡草芊芊初月如鈎未上絃新開金
埒教調馬舊錫銅山許鑄錢楊柳入樓吹玉笛芙蓉出
水妬花鈿今朝都尉如相許願脫長裾學少年端翃等
咸稱其妙絶曖出金馬名帛為贈
韓晉公斷法師雲晏等五人聚集賭錢因有喧諍云正
法何曾執貝空門不積餘財白日既能賭博通宵必醉
罇罍強說天堂難到又言地獄長開並付江神收管波
中便是象臺
元微之先娶韋氏字蕙藂官未達而苦貧繼室河東裴
氏字柔之二夫人俱有才思時彦以為嘉偶初韋蕙藂
逝不勝其悲為詩悼之曰謝家最小偏憐女嫁與黔婁
百事乖顧我無衣搜畫篋凂他沽酒拔金釵野蔬充膳
甘長藿落葉添薪仰古槐今日俸錢過百萬為君營奠
復營齋
皮日休詠螃蠏呈淛西從事云未遊滄海早知名有骨
還從肉上生莫道無心畏雷電海龍王處也横行又題
金錢花云隂陽為火地為爐鑄得金錢不用模謾向人
前逞顔色不知還解濟貧無
王元之責商于有詩云謫官無俸突無烟唯擁琴書盡
日眠還有一般勝趙壹囊中猶貯御書錢
黃覺嘗送客都門外會一道士取所携酒炙呼飲之既
而舉杯摭水寫吕字覺始悟其為洞賓也與大錢七其
次十又小錢三覺七十餘作詩曰床頭歷日無多子屈
指明年七十三至是歲果卒
范希文鎮越有戶曹孫居中卒其子幼而家甚貧公助
以俸錢百緡治巨舟差老衙較送歸作詩一絶戒其吏
曰過關津但以吾詩示之詩云十口相携泛巨川來時
煖熱去淒然關津若要知名姓便是孤兒寡婦船
范希文鎮鄱陽日有書生獻詩甚工希文頗優禮之書
生自言天下至寒餓者無在某右時盛重歐陽薦福寺
碑墨本直千錢希文欲為打千本使售于京師紙墨已
具一夕雷擊碎其碑時人為之語曰有客打碑來薦福
無人騎鶴上揚州
盧秉嘗為江南郡掾於傳舍中題詩云青衫白髮病參
軍旋糶黃粱置酒罇但得有錢留客醉也勝騎馬傍人
門王荆公見而稱之力薦于朝不數年登貳卿
王禹玉丞相既亡有無名子作詩嘲之云太師因被子
孫煎身後無名只有錢喏喏佞翻王介甫竒竒歆殺宋
昭宣
舒信道有詠苔卜筭子詞曰池臺小雨乾門巷香輪少
誰把青錢襯落紅滿地無人掃
蘇長公既補外見事有不便者頗託事以諷御史舒亶
言軾作為歌詩譏切時事陛下發錢以業貧民則曰杖
藜褁飯去匆匆過眼青錢轉手空嬴得兒童好音語一
年強半在城中陛下興水利則曰吳兒生長狎濤淵冐
利忘生不自憐東海若知明主意應教斥滷變桑田陛
下謹鹽禁則曰老翁七十自腰鎌慚愧春山笋蕨甜豈
是聞韶解忘味邇來三月食無鹽乃自湖州逮繫御史
臺獄詔李定等鞫之王珪復舉軾詠檜詩云根到九泉
無曲處世間惟有蟄龍知陛下飛龍御天而軾欲求之
地下之蟄龍非不臣而何坡曰王安石有詩天下蒼生
望霖雨不知龍在此中蟠我之謂蟄正此龍耳鞫者笑
而語塞蓋安石猶當國也
金人徙欽宗回燕京一日行至平順州止泊驛舍時以
七夕官中于驛作酒肆縱人會飲帝于室中窺見一老
婦携數女子皆俊目豔麗或歌或舞或吹笛持酒勸客
所得錢物酒食率歸老婦稍不及者婦以杖擊之少頃
官遣皂衣吏賫酒飲帝老婦不知為帝也亦遣一横笛
女子入室中對帝嗚咽吹不成曲帝問女子曰吾與汝
為鄉人汝東京誰氏女女顧老婦稍遠乃曰我百王宫
魏王女孫也先嫁欽慈太后侄孫京城既破北兵驅至
此賣與豪門作婢既又遭主母詬撻轉鬻于此老婦俾
在此日夕求酒錢食物若不及即箠楚隨之言訖問帝
曰官人亦是東京人想亦擄來此也帝但泣下遣之去
詳咏孝純詞旨其所覩即帝所遇者也然孝純詞賦之
尼雅滿席上則是女初屬尼雅滿審矣
福州一農家子張生幼時父使持錢三千入山市斧柯
遇村人有為逋負所迫欲自經者惻然盡以所賫贈之
而親釋其縳因坐石上旁有人不相識問饑渴乎曰然
指路隅竹萌令食之堅不可咀徐傾小瓢水于掌以飲
之生飲水頓覺精爽非常自此絶粒忽識字能為詩頗
言人未來事後祝髮為浮屠住一小院有不逞繫馬于
堂上者輙病心疼或教使謝過病良已因丐師言以自
警信筆示之曰衆生騎畜生兩個不相爭坐的只管坐
行者只管行又觀棋詩曰路從平處險人向静中忙何
大圭在閩與師熟所遇乃鍾離先生也
靖康中陳少陽飲于京師酒樓有倡打坐而歌者陳不
之顧乃去倚欄而歌望江南音調清越陳不覺傾聽其
詞曰闌干曲紅颺綉簾旌花嬾不禁纖手捻被風吹去
意還驚眉黛蹙山青鏗玉板閒引步虚聲塵世無人知
此曲却騎黃鶴上瑤京露冷月華清問詞孰為之曰上
清蔡真人也言訖得數錢即下樓去亟使追之已失矣
林外詞翰瀟爽談論不羈飲酒無筭在上庠暇日獨遊
西湖幽寂處坐小旗亭飲焉外丰姿都雅角巾鶴氅飄
飄若神仙置虎皮錢篋數枚藏腰間每出其一命酒家
傾之視錢計酒直酒且盡復傾一篋迨暮凡飲數斗不
醉而篋中之錢若循環無窮肆中人驚異將去索筆題
壁間云藥爐丹竈舊生涯白雲深處是吾家江城戀酒
不歸去老却碧桃無限花明日都下喧傳某肆有神仙
至飲云
于國寳詞云一春常費買花錢日日醉湖邊玉驄慣識
西湖路驕嘶過沽酒樓前
楊東山帥番禺日長泰黃子信調新會鹽場東山以其
老榜心易之嘗捃摭其簿書子信將拂衣去投以詩有
云明知著脚當來誤幾欲抽身不自繇安得有錢了官
債任無三徑也歸休東山得詩恨知之之晚
姜堯章詩云南山仙人何所食夜夜山中煮白石世人
喚作白石仙一生費齒不費錢仙人食罷腹便便七十
二峰生肺肝
徐淵子詩云俸餘擬辦買山錢却買端州古硯磚依舊
被渠驅使在買山之事定何年後除直院劉改之答啓
云以載鶴之船載書入覲之清標如此移買山之錢買
硯平生之雅好可知
寳祐間馬裕齋尹臨安不畏貴戚豪強庭無留訟幅王
府訟民不入賃房錢民云房漏裕齋判云晴則雞卵鴨
卵雨則盆滿鉢滿福王若要房錢直待光祖任滿
御史陳伯大奏立士藉似道毅然行之凡應舉及免舉
人州縣給歷一道親書年貌世系及所肄業于歷首執
以赴舉過省參對筆跡異同以防偽濫時人有詞云士
藉令行條件分明逐一排連問子孫何習父兄何業明
經詞賦右具如前最是中間娶妻某氏試問于妻何與
焉鄉保舉那當著押開口論錢祖宗立法于前又何必
更張萬萬千筭行關改會限田放糴生民凋瘁膏血俱
朘只有士心僅存一脉今又艱難最可憐誰作俑陳堅
伯大附勢專權
賈似道偶退居湖山有一蜀僧襤䄛徘徊其側賈問之
曰汝為何僧對曰某詩僧也賈適見湖中有漁翁遂命
賦之僧請韻賈以天字為韻僧應口對曰籃裏無魚欠
酒錢酒家門外繫漁船幾回欲脫蓑衣當又恐明朝是
雨天賈喜厚贈之
張叔仁詩云打硬修行三十年如今證驗作儒仙人皆
屈膝甘為下公獨高聲罵向前此去好憑三寸舌再來
不值一文錢
趙獻之賀鄭景純啓云丹桂一枝不失舊物青錢萬選
無媿古人
叚子新家甚貧而世間事皆不以挂口有以錢遺之者
必盡送酒家名酒曰黃嬌蓋關中人謂兒女曰阿嬌子
新以酒比之故云
正大中董國華以公事至把縣自知死期作書與家人
及同官又作詩貽把令佐詩畢擲筆于地以扇障面而
逝其詩曰無情真主没錢僧送上城南無事人簡盡傳
燈無盡錄更無公案這番新
平州王飛伯鬱以布為囊采當世名卿詩投其中李欽
叔題云穎露毛錐秖自賢智如樗腹但求全迂疎差似
淵才富羞澁猶無杜老錢
落梅風詞天教富莫太奢無多時好天良夜看錢奴硬
將心似鐵空辜負錦堂風月
短歌吹細笛低聲泛古琴錢刀不相及耕種且須深長
門一紙賦何處覓黃金(幽居值春)
兄為俘虜受困辱骨露力疲食不足弟為官吏馬食粟
何惜錢刀來我贖(隔谷歌)
可憐白鼻騧相將入酒家無錢但共飲畫地作交蛇(高陽)
(樂人歌)
平陵東松栢桐不知何人劫義公劫義公在高堂下交
錢百萬兩走馬兩走馬亦誠難顧見追吏心中惻心中
惻血出漉歸告我家賣黃犢(右一曲魏晉樂所奏)
石頭龍尾彎新亭送客渚酤酒不取錢郎能飲幾許(白附)
(鳩)
揚州蒲鍜環百錢兩三叢不能買將還空手攬抱儂(襄陽)
(樂)
當壚擅旨酒一巵堪十千無勞蜀山鑄扶受(一作授)采金
錢(梁元帝長歌行)
拾遺記曰郭况者光武皇后弟也累金數億錯拾寳以
餙臺榭懸明珠于四垂晝視之如星夜望之如日里語
曰洛陽多錢郭氏室夜日晝星富無匹
洛陽徵五隱東都别二賢雲氣浮函谷星光集潁川霸
陵採樵路(一作徑)成都賣卜錢(庾信奉和趙王隱士)
遼東烽火照甘泉薊北亭障接燕然水凍菖蒲未生節
關寒榆莢不成錢(北周趙王招從軍行)
京兆謠續漢書曰李燮拜京兆詔發西園錢燮上封事
遂止不發吏民愛敬乃為此謠我府君道教舉恩如春
威如虎剛不吐柔不茹愛如母訓如父
華陽國志曰孝桓帝時河南李盛仲和為郡守貪財重
賦國人刺之曰狗吠何諠諠有吏來在門披衣出門應
府記欲得錢語窮及請期吏怒反見尤旋步顧家中家
中無可與思往往鄰貸鄰人以言遺錢錢何難得令我
獨憔悴(蜀國剌)
元淑勢位卑長卿宦情寡二頃且營田三錢聊飲馬(吳均)
(詠懷)
久歸從事麥非留故吏錢柳栽今尚在棠隂君詎憐(梁簡)
(文帝罷丹陽郡往與吏民别)
人生苦多歡樂少意氣敷腴在盛年且願得志數相就
牀頭恒有酤酒錢功名竹帛非我事存亡貴賤付皇天
(鮑昭擬行路難)
但願樽中九醖滿莫惜牀頭百箇錢直得(一作須)優游卒
一歲何勞辛苦事百年(同上)
錢鏄停置農收積場逆旅整設以通商賈(右冬十月)
貧子語窮兒無錢可把撮耕自不得粟采彼北山葛簞
瓢恒自在無用相呵喝(應瑗雜詩)
袁安困積雪邈然不可干阮公見錢入即日棄其官(陶淵)
(明詠貧士)
長風隱細草深堂沒綺錢縈鬱無人贈葳蕤徒可憐(沈約)
(詠青苔)
人生一百年歡笑惟三五何處覓錢刀求為洛陽賈(庾信)
(對酒歌)
楊子雲作法言蜀賈人賫十萬錢願載于書不聽也裴
均子以萬緡求韋貫之銘不屑也穆伯長作廟記亳豪
士遺五百金求載名不許也南昌富人奉鈔五百求虞
伯生銘不從也近世文士賈人進十金即諛墓矣(偶記)
詩曰劉寵清名舉世傳至今遺廟在江邊近來仕路多
能者也學先生揀大錢(輟耕錄)
尹正義為澤州都督甚公平後王熊來替曲斷科罪百
姓歌曰前得尹佛子後得王癩獺判事驢咬爪喚人牛
嚼鉄見錢滿面喜無鏹從頭喝常逢餓夜乂百姓不敢
活(朝野僉載)
今元宵節假即唐人賜酺之遺意也唐制百官於春月
旬休選勝以樂自宰相以至員外郎凡十二筵各賜錢
五千緡元宗或御花萼樓邀其歸騎留飲盡歡此雖非
三代之法亦太平之象君臣相悅之風也(筆麈)
自知錄善過門云父母殁致敬祭祀所費百錢為一善
祭祀筵宴例當殺生不殺而市買見物所費百錢為一
善置義塜所費百錢為一善平治道路險阻泥淖所費
百錢為一善善遣妾婢一人為十善資發所費百錢為
一善白還人賣出男女不取其贖者原銀百錢為一善
出財贖男女還人者同論賑濟鰥寡孤獨癱瞽窮民百
錢為一善零施積至百錢為一善米麥布幣之類同上
計錢數論周給宗族中人同論周給患難中人同論荒
年平價糶米所讓價百錢為一善饒免債負百錢為一
善利多年久彼人哀求度其難取而饒免者二百錢為
一善告官官不為理不得已而饒免者非善死不能殮
施與棺木所費百錢為一善刊刻大乘經律論所費百
錢為一善二乘及人天因果所費二百錢為一善若受
賄者非善印施流通者同論建立三寳寺院庵觀及床
坐供器等所費百錢為一善施地與三寳所值百錢為
一善護持常住不使費壞者同論建立諸天正神聖賢
等廟宇所費二百錢為一善用葷血祭祀者非善施香
燭燈油等物供三寳所費百錢為一善為君父乃至法
界衆生施食一壇所費百錢為一善登壇施法者一度
為三善若受賄者非善為世災難作保禳道場所費百
錢為一善若受賄者非善不義之財不取所值百錢為
一善無害于義可取而不取百錢為三善處極貧地而
不取百錢為三善借人財物如期而還不過時日者為
一善代人完納債負百錢為一善讓地讓産所值百錢
為一善勸人出財作種種功德者所出百錢為一善圖
名利而募化者非善義不負財物寄託百錢為一善如
還金幼子之類拾遺還主所值百錢為一善人授爐火
丹術辭不受者為三十善人受已成丹銀棄不行使者
所值百錢為三善
借人財物不還百錢為一過倚勢白佔人田地房屋等
所值百錢為十過賤價強買百錢為一過廢壞三寳尊
像所值百錢為二過廢壞諸天治世正神者同論毁壞
三寳殿堂床坐諸供器等所值百錢為一過誘他人使
之毁壞者同論見毁壞不諫勸為五過反助成為十過
諸天正神聖賢等廟宇所值二百錢為一過葷血淫祠
惑世者十過佔三寳地所值百錢為一過佔屋宇者同
毁壞出世正法經典所值百錢為二過二乘人夭因果
所值百錢為一過取不義之財所值百錢為一過處大
富地而取者百錢為二過盜取財物百錢為一過零盜
積至百錢為一過瞞官偷稅者同論威取詐取百錢為
十過主事受賄而擢人官出人罪百錢為一過受賄而
壞人官入人罪百錢為十過借人財物不還百錢為一
過負他債願他身死為十過凡秤等小出大入所值百
錢為一過募緣營修諸福事而盜用所施入已者百錢
為一過寳物十錢為一過因果差移百錢為一過負財
物寄託者百錢為一過輕賤五穀天物所值百錢為一
過販賣屠刀魚網等物所賣值百錢為一過拾遺不還
主所值百錢為一過人授爐火丹術受之為三十過行
使丹銀所值百錢為三過
賞錢人所習慣則安之如自然不習慣則不能無怨如
河決壞民産民不怨決河以壞氏産則怨矣(稗編)
古者國有詔命皆人主所為故漢光武時第五倫為督
鑄錢掾見詔書而歎曰此聖主也一見決矣近古則不
然(同上)
郭威初出兵過道家問策道曰君知博乎威少無頼好
蒲博以為道譏之色怫然而怒道曰凡博者錢多則多
勝錢少則多敗非其不善博所以敗者勢也今合諸將
之兵以攻一城較其多少勝敗可知威意大悟謀以遲
久困之(左編)
娑羅語云若想錢而錢來何故不想若愁米而米至人
固當愁曉起依舊貧窮夜來徒多煩惱(古今贅言)
世之人設樽爼會集賓客雖日費萬錢略不掛意至于
同胞兄弟分門析戶視若秦越或因寸土尺地斗粟尺
布爭訟不已是誠何心哉(同上)
錢通卷二十九
