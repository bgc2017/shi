錢通卷七
明胡我琨撰
雜品(舊譜不知年代)
右平當錢徑九分重三銖肉郭夷坦當字湮漫或云
漢代所鑄
右四出錢徑寸一分重三銖六絫面背文皆四出字
盡漫昧大泉五十本王莽所鑄初無四出之就又有背
文為北斗七星者(此錢見竒品)
右大泉五銖錢顧烜曰七種異錢今世見有張台
曰在顧氏所見七種異錢之内大小輕重未聞文皆
五銖外建龜茲疎勒亦倣此制諸譜載之甚備獨此未
之著滕子濟樞密嗜古嘗獲此錢號曰左右五銖錢計
以意因之也
右太元貨泉錢李孝美曰此錢徑七分半重四銖其
文上曰太下曰元右曰貨左曰泉太元則真書貨泉則
小篆形製不至隹
右通行貨泉錢洪遵曰余按此錢徑八分半重二銖
七絫銅質簡古字含八分體背文穿上有月形
右兩銖錢顧烜曰劉氏錢志所載竒異稀有原始未
右雙五五銖錢徑八分重二銖四絫五字連綴肉郭
右大泉錢
右左右五銖錢洪遵曰余按此錢形製窳薄面文曰
五銖肉漫好闊僅有輪郭背文亦曰五銖肉郭夷坦倒
置其字徑寸重二銖三絫又一品面文曰五銖幕文以
五銖字上下之徑七分重二銖四絫余按五銖沿漢迄
隋因革不一品目尤夥文四出謂之角錢去肉郭謂之
女錢狹小其制謂之稚錢三面無郭謂之白錢有反其
文名𫝊形者有輪郭去盡名對文者有上下其字名竒
品者以至赤側當兩鵝眼雞目四柱兩柱之類
右續銖錢舊譜曰形製頗類五銖而文無好郭其文
右曰續左曰銖
右兩柱錢洪遵曰余按隋志但云梁末有是二錢初
不謂鑄于梁如鵝眼錢乃宋景和中所鑄李孝美俱以
為梁錢非也
右女錢顧烜曰徑一寸重五銖文曰五銖無輪郭今
立師及諸郡縣亦通用焉洪遵曰余按此錢謂之五
銖女錢梁武新鑄亦曰女錢蓋梁之前已有女錢矣
右稚錢隋書食貨志曰梁初古錢有五銖稚錢顧
烜曰徑八分半重四銖文曰五銖源流出於五銖但稍
狹小今東境謂為稚錢三吳皆用之小者至徑六分重
二銖半世有射雉戲用此錢也
右對文錢隋書食貨志曰梁初古錢有五銖對文等
號顧烜曰對文錢剪五銖之所成也民利古錢多銅
剪鑿取其輪郭所餘甚輕小今世行之其源始未聞也
右五朱錢顧烜曰徑七分半重三銖一文曰五朱源
出稚錢但稍遷異以銖為朱三吳屬縣行之亦差少
張台曰今所見朱字錢自有兩般字狹者有内郭字闊
者狀如半兩自徑七分至五分無重三銖半者其輕有
至五黍者近華山有人掘得數斗錢皆徑四分好亦二
分已上周廻皆無錯鑢處其文只有半王字仍未成就
此則五朱之漸也洪遵曰余按此錢徑七分重二銖
一絫制作簡古銅質純青背文坦平外輪有緣今世尚
有之
右定平錢隋書食貨志曰梁武帝時百姓或私以古
錢文易有定平一百顧烜曰徑六分重一銖半文曰
定平一百三吳屬縣行之洪遵曰余按此錢今世尚
有之
右𫝊形半兩錢字文坦明背面皆無輪郭徑八分重
二銖一絫
右太平錢顧烜曰太平四文錢三種並徑一寸重四
銖源流本一但文字有今古之殊並曰太平百錢其小
者至徑七八分重一銖半文字不異舊譜曰錢有三
種大篆小篆隸書文皆曰太平百錢但字有古今形有
大小又有水波文及龜背者(見竒品)洪遵曰余按此錢又
有一種其字含篆隸體錢字漫滅徑九分重二銖七絫
右兩嗇錢敦素曰此錢重四銖徑一寸三分微有外
輪背面無好郭其文篆書右曰兩左曰嗇形質大抵似
半兩制作古異源流莫知按豐記鄭玄注云八兩為鉛
據其輕重非如其文然左邊之字不當為繬但未識耳
董逌曰考字書無嗇字又不與篆合按釋真觀書曰
割愛辭親披繬剪髮乃知此自梵書中出其以繬為嗇
又省文也此錢疑在南梁北齊間洪遵曰余按此錢
今世所見者形質夷坦字文著明背面肉好皆無輪郭
徑寸二分重四銖三絫嗇字與諸譜不同制度亦小今
兩存之
右一文錢敦素曰徑寸五分重七銖中穿正圓内外
並無輪郭有如半兩之狀一面有字點畫甚纖李孝
美曰此錢銅色純赤今世甚多流俗號為鏁子錢豈非
以錢文類鏁形耶舊譜謂之一文審求其義了不可
得然未知何所稽也董逌曰考古文此字為巨泉蓋
圜錢也
右四曲文錢舊譜曰形製類半兩肉好無輪郭面有
四曲文外向有二字右類文字左不可識
右永光錢徐氏曰文曰永光
右五金錢徐氏曰文曰五金洪遵曰余按此錢徑
八分重三銖六絫字文明澈製作甚精
右大朝錢李孝美曰此錢徑寸五分重十五銖其文
真書曰大朝金合肉好背面皆有周郭(或云是外)國鑄
右天鎮錢李孝美曰此錢徑八分重四銖六黍文曰
天鎮福寶背文有一黎字在穿上字體形製與石晉天
福錢殊不相侔今世所見至多董逌曰天福石晉年
號當時所鑄自有天福鎮寶錢文見晉氏舊史洪遵
曰余按此錢面文湮沒存于今甚多董氏以為見之晉
史今無其書可考矣
右萬歲錢李孝美曰此錢徑寸二分重十三銖面文
繆篆曰皇帝萬歲背文繆篆曰忠孝𫝊家肉好皆有
右大興錢李孝美曰此錢徑八分重四銖面文曰大
興平寶復有一丁字在背文穿上洪遵曰余按此錢
今世至多背文丁字不常其處或在穿上或在穿下
右太千錢洪遵曰余按此錢徑八分重三銖六絫文
曰太千通寶倒置通寶字千字疑當作平歲久漫滅爾
背文有一丁字在通字之背製作字體肖大興平寶錢
右天感錢洪遵曰余按此錢文曰天感元寶大小二
品字畫遒勁頃歲獲此尋逸之大小輕重莫詳(疑外國所鑄)
右古錢李孝美曰此錢徑寸一分重十銖面有兩字
不可識肉好皆有周郭皆夷漫如半兩狀
右古文錢徑一寸重四銖五絫背文夷漫面肉坦平
微有輪郭頗類圜法
右三字錢徑寸一分重三銖三絫面背肉形皆平外
無周郭製作簡古字畫夷漫叵辨亦圜法别種也
右千字錢李孝美曰此錢徑寸六分重十銖面文右
邊有一千字體如遼錢疑其同出而未得依據肉好皆
有周郭背文亦如半兩
右太興錢董逌曰文曰太興平寶疑五代僭偽之所
鑄
右黃河錢舊唐書曰元和元年靈武李欒奏黃河岸
搨處得
天品
右天帝錢晉書天文志曰北落師門西北有十星曰
天錢
右天雨寶錢
右咸陽雨錢
右漢世穎川雨金五銖錢
右王莽時雨五銖錢
刀布品
右白金三品其一曰重八兩其文龍名曰撰直三千
二曰以重差小方之文馬直五百(晉灼曰以半斤之重差為三品此重六兩)
(則下品重四兩也)三曰復小撱之其文龜直三百(師古曰撱圜而長也音他)
(果反)張湯𫝊曰山東水旱貧民流徙皆仰給縣官空虚湯
承上指請造白金五銖錢籠天下鹽鐡史記索隱曰
白金三品其一龍文隱起肉好皆圜又作雲霞之象其
二肉好皆方隱起馬形在好之下又有連珠文者其三
肉圜好方皆為隱起龜甲文
右契刀前漢食貨志曰王莽造契刀其環如大錢身
形如刀長二寸文曰契刀五百張晏曰其文左曰契
右曰刀無五百字也顧烜曰契刀五百非勒刀為此
四字刀上但有契刀二字而直五百張台曰台有此
錢但薄于錯刀柄上文曰五百張顧二說並未見有柄
者其文鋪成若錯刀之䧟金也李孝美曰嘗得此錢
其形製正如張台所說但其文鑄成非䧟金也且食貨
志自云錯刀以黃金錯其文則此非䧟金明矣
右漢刀前漢食貨志曰王莽以黃金錯其文曰一刀
直五千張晏曰刻之作字以黃金填其文上曰一下
曰刀張台曰台有此錢如此圖樣李孝美曰此錢
今世猶多或有無刀者
右十布前漢書食貨志曰王莽鑄大布次布第布壯
布中布差布厚布幼布幺布小布小布長寸五分重十
五銖文曰小布直一百自小布以上各相長一分相重
一銖文各為其布名直各加一百上至大布長二寸四
分重一兩而直千錢矣是為布貨十品
右貨布前漢食貨志曰王莽天鳳元年罷大小錢改
作貨布長二寸五分廣一寸首長八分有竒廣八分其
圜好徑二分半足枝長八分間廣二分其文右曰貨左
曰布重二十五銖直貨泉二十五與貨泉(見偽品)並行
張台曰此布如今最多而易得以今尺量之得寸九分
顧烜曰莽所作錢布皆用銅淆以連錫
右大黃布刀舊譜曰重七銖長二寸三分文曰大黃
布刀張台曰此亦王莽所鑄文曰大黃布刀莽自言
黃虞之後又改平帝定安大后為黃室主即大黃莽之
自稱也意者豈非莽之初謂刀布一物後分為二耶
李長美曰按此製作切類貨布但足外差廣銅色稍赤
耳食貨志與莽𫝊皆所不載洪遵曰余按此布今世
所存尚多
右古刀布李孝美曰按先王刀布文字制度書所不
載然今世所有古刀異布甚多豈非當時所用者乎舊
譜别作品俱列于后
右蒙城古刀宣和五年郭僎為亳州蒙城令村人得
之田中柄端有方寸一三字彷彿隸書背有方孔不透
身形如刀文曰貨布五百疑王莽所鑄
右長平古刀舊譜曰天寶元年西河郡别駕李幼竒
于長平溪澗中所得狀如小刀長二寸四分闊五分柄
長二寸闊四分柄端有孔總長四寸七分背面俱有字
不可識
右沂州銀刀嘉祐雜志曰王公和學士罷沂州得銀
刀一有齊太公杏九字九字中闕不相屬刀上又有隱
起圜形疑是九府圜法也
右長平異布舊譜曰亦幼竒所得也長寸一分下廣
九分者長五寸廣五分向上漸闊無好足枝長四分間
廣三分面文兩字類科斗書背有三道文不可識
右異布舊譜曰長四寸一分上廣寸二分下廣寸五
分首長六分廣寸好徑五分足枝長寸二分間廣四分
重十二銖狀如貨布面文四字背文兩字不可識李
孝美曰按所見古布多矣唯此一品極大而形製特與
大黃布刀相似舊譜以謂狀如貨泉有所未盡
右異布舊譜曰長二寸六分首廣寸六分内好無輪
郭其有亦訛足間正圜面文六字背文一字不可識
右異布舊譜曰長二寸四分上廣寸五分下廣寸七
分首廣六分足間廣八分重八銖四傍有郭訛然亦無
好面文七字縱横不可識
右異布舊譜曰長二寸四分上廣寸五分下廣寸三
分首廣六分足間廣五分重八銖無好及肉郭面文六
字不可識李孝美曰按此與已上二布文字舊譜皆
闕
右異布舊譜曰長寸八分肩廣寸下廣寸一分足間
廣五分正圜無好及周郭重十二銖面文五字不可識
右異布舊譜曰長寸七分肩廣寸足間廣六分有好
形製與上布相類面文三字其左邊一字與中心一字
亦類上布右邊及中心字而倒正不同亦有無好者
右異布二品舊譜曰長短廣狹與上二布相似文字
右異布張台曰長寸七分半肩廣八分足間二分有
肉郭面文兩字
右異布張台曰長寸六分肩廣八分首廣五分足間
廣二分重六銖背面然一字面文如日下安乂字又兩
畫長短不齊背文如丫傍加豎斜畫與上布皆于寔鼎
尉王鑄處見之
右異布張台曰長二寸一分肩廣寸三分首廣九分
足枝長六分間廣四分半重二十八銖面文四字有如
二字者金邊安瓜者山下安中者兩口相重者背文一
字與面文右邊向上者同形質朴厚不曾磨鑢於簡較
膳部李涿處見之
右異布李孝美曰按此布長短廣狹輕重與上布相
類面文六字亦同但倒正相異復無背文耳洪遵曰
余按此布自柄端例讀其文曰安陽之吉貨
右異布李孝美曰按此布長二寸上廣寸二分下廣
寸三分首長七分廣七分足間廣五分正圜背面肉好
皆有周郭面文六字亦不可識
右異布洪遵曰余按此布長二寸肩廣四分首廣六
分半足枝長五分間廣四分半重十三銖八絫正圜背
面肉好皆有周郭面文四字
右異布洪遵曰余按此布長二寸二分肩廣四分半
首廣八分足枝長五分半間廣如之正圜重十六銖七
絫面文不可識
右藕心錢舊譜曰世有此錢其形四方狀如博綦長
二寸面闊三分當四稜皆上下通闕若藕挺中破狀其
上有首形如秤槌鼻有孔號為藕心錢
右蟻鼻錢舊譜曰此錢其形上狹下廣背平面凸起
長七分下闊三分上銳處可闊一分重十二銖面有文
如刻鏤不類字世謂之蟻鼻錢
右古銅片舊譜曰咸通八年兖海觀察鄭漢章奏百
姓於野内掘得四千九百五十五片詔翰林驗云上有
齊歸化三字按其形製及文篆外莫之覩亦古布流也
外品
右罽賓國錢前漢西域𫝊曰罽賓國以金銀為錢文
為騎馬幕為人面張晏曰錢文面作騎馬形漫作人
面目也北史西域𫝊曰罽賓國市用錢
右烏弋山離國錢前漢西域𫝊曰烏弋山離國錢貨
與罽賓同獨文為人頭幕為騎馬
右安息國錢史記大宛𫝊曰安息國以銀為錢錢如
其王面王死輒更鑄效王面焉前漢西域𫝊曰安息
國以銀為錢文為王面幕為夫人面洪遵曰余按外
國錢文為王面若夫人面多矣而安息國司馬史但云
錢如王面班史以為面文為王幕文為夫人二史所載
若此姑以司馬氏之說圖之
右大月氐國錢前漢西域𫝊曰安息國以銀為錢文
為王面幕為夫人面王死輒更鑄錢大月氐國錢貨與
安息同
右泥婆羅國錢舊唐書西戎𫝊曰泥婆羅國以銅為
錢面文為人背文為馬牛不穿孔
右何國錢徐氏曰以銀為之徑寸五釐不開孔面為
人面背為草木狀
右康國錢徐氏曰以銀為之徑九分不開孔背面皆
作人面面文側背文正面文繞以連珠
右拔汗國錢徐氏曰以金為之徑七分五釐無文字
又一種有三旋文並不開孔
右條支國錢樂史太平寰宇記曰條支國市列錢貨
其錢獨文為人幕為騎馬
右拂䔉國錢神宗國史曰拂䔉國歷代朝貢不至熙
寧四年其王滅伊靈改撒始來貢交易為金銀錢無孔
面鑿彌佛背國王名
右大食國錢廣州記曰生金出大食國彼方出金最
多凡諸貨易並使金錢
右因墀國錢晉武帝時因墀國獻玉錢形如環洪
遵曰余按此錢二書所載皆同李孝美以天夀為夀昌
以環為刀環又云出拾遺記豈亥豕之訛耶
右和同錢
右神功錢
右萬年錢
右隆平錢舊譜曰日本國錢四品並徑寸重五銖其
文隸書一曰和同開珍二曰神功開珍三曰萬年通寶
四曰隆平永寶其國延歷中鑄
右乾文錢國朝會要云太平興國九年日本國僧奝
然等浮海而至云其國用銅錢文曰乾文寶
右屋䭾國錢徐氏曰徑七分厚薄肉好不異中夏
敦素曰字若梵書不可復識
右疎勒國錢
右龜茲國錢徐氏曰龜茲疎勒國即五銖也大九分
一面文敦素曰按二國獨用者昔西凉張軌用之此
二國地接凉境豈非張氏之遺制乎樂史太平寰宇
記曰龜茲國賦税准地徵租無田者則税銀錢洪遵
曰余按二書所載則龜茲用錢審矣徐氏五銖之說未
知何據耶
右吐蕃國錢敦素曰此錢徑寸重五銖肉好精巧不
減中國以銅為之皆胡字不可識背文如開元錢有甲
文詢于衆人謂之胡錢徐氏曰按屋䭾與此相類但
挍三分之小耳張台曰按言胡錢者非了絶大抵西
北諸國通曰相近有吐蕃使來即將此錢去是吐蕃錢
即非止屋䭾與胡也
右倭國錢贊寧𫝊載曰倭國在東海中正朔一同中
夏年號天慶天歷其國用錢文曰延喜通寶
右梵字錢洪遵曰余按此錢徑八分重三銖六絫銅
色純赤文不可辨大抵類屋䭾吐蕃錢
右契丹國天贊錢五代史四夷附錄曰契丹主按巴
堅即位名年曰天贊洪遵曰余按此錢徑九分重三
銖六絫文曰天贊通寶
右應歷錢董逌曰北朝錢文曰應歷重寶趙至忠
契丹雜記曰偽穆宗德光之子改元應歷
右重熙錢趙至忠契丹雜記曰聖宗卒少子宗真立
改元景福一年又改重熙洪遵曰余按此錢徑九分
重三銖文曰重熙通寶
右清寧錢陳昉契丹須知曰契丹主洪基改元清寧
洪遵曰余按此錢徑九分重三銖文曰清寧通寶
右大康錢徐兢高麗圖經曰契丹咸雍十年改大康
至十年改元大安洪遵曰余按此錢有二品並徑九
分重二銖四絫以大康通寶大康元寶為文
右大安錢李季興東北諸蕃樞要曰契丹主天祐年
號大安洪遵曰余按此錢徑八分重二銖八絫文曰
大安元寶今世多有
右夀昌錢李季興東北諸蕃樞要曰契丹主天祐年
號夀昌洪遵曰余按此錢徑九分重二銖四絫文曰
夀昌
右乾統錢北遼通書曰天祚即位夀昌七年改為乾
統洪遵曰余按此錢徑寸重三銖二絫文曰乾統元
寶
右天慶錢李季興東北諸蕃樞要云契丹主天祚年
號天慶洪遵曰余按此錢徑九分重二銖四絫文曰
天慶元寶自天贊錢以下九品皆契丹年號計當時所
鑄考之契丹雜紀曰景宗朝置鑄錢院年額五百貫則
契丹鑄錢舊矣
右千秋錢李孝美曰此錢徑三分文曰千秋萬歲今
甚易得蓋常歲北使入貢人多博易得耳董逌曰遼
國錢蓋近世所為
右海東三錢洪遵曰余按雞林類事云高麗所鑄有
通寶重寶之文今世所見凡三種通寶錢有二篆字及
真行體重寶篆文製作頗精並徑九分重三銖六絫
右三韓錢孫穆雞林類事曰高麗倣本朝鑄錢以錢
交易但其國人與海賈未以為便其錢規模與中國同
皆以海東通寶或海東重寶三韓通寶為記
右東國錢洪遵曰余按此錢徑寸重二銖四絫文曰
東國通寶輪郭渾重字畫明坦計高麗所鑄
右闍婆國梵書錢三朝國史曰闍婆國在南海中其
國剪銀葉為錢博易官以粟一斛二斗博金一錢諸蕃
風俗云其國以銅銀錫&KR0008;鍮雜鑄為錢其錢六十四箇
為一兩洪遵曰余按此錢甚小而薄面背無梵書無
穿孔背形微歛錢質不可辨當是雜鉛錫或銀為之其
國一當五十或三十
右交趾國黎字錢國朝會要云祕書丞朱正臣言前
通判廣州竊見蕃商多往交州貿市齎黎字及砂鑞錢
至州頗紊中國之法
右大秦國錢後漢書西域𫝊曰大秦國一名犁韃國
以金銀為錢銀錢十當金錢一隋書食貨志曰後周
武時梁益之境雜用古錢交易河西諸郡或用西域金
銀之錢官不禁
右三佛齊國錢諸蕃風俗云在廣州正南其國用金
銀銅錫合鑄為錢
右佛泥國錢諸蕃風俗云在廣州東南其國用銅鍮
銀雜鑄為錢
右東沃沮國錢魏志東夷𫝊曰在高句麗蓋馬大山
之東
右新羅國錢
右高昌國錢後周書異域𫝊曰高昌賦税計田輸銀
錢
右波斯國錢
右女國錢
右大月氐錢通典云大月氐國在大宛西錢貨與安
息同
右小月氐國錢北史西域𫝊曰小月氐國以金銀錢
為貨
右中天竺國錢西域記曰天竺之稱舊云身毒其貨
用金錢銀錢貝珠小珠四分律曰西方錢有銅錢白
鉛錫樹膠皮木金銀銖等錢形亦不同有如王面方圓
長短等錢不同字亦隨時處三朝國史曰天竺國舊
名身毒市易用銅錢有文漫圓徑如中國之制但空其
中心不穿貫耳
右于闐國錢
右投和國錢唐書南蠻𫝊曰投和在真臘南銀作錢
類榆莢盗鑄者截手樂史太平寰宇記曰投和國其
市中所貿易皆用銀錢小如榆莢私鑄者截腕
右阿耆國錢西域記曰阿耆尼國貨用金銀錢銀小
銅錢
右屈(居勿反)支國錢西域記曰屈支國貨用金銀錢小
銅錢
右覩貨邏國錢西域記曰覩貨邏國貨用金銀等錢
模樣異諸國
右梵衍那國錢西域記曰梵衍那國貨幣之用同覩
貨邏國
右迦畢試國錢西域記曰迦畢試國貨用金錢銀錢
及小銅錢規矩模樣異於諸國
右那揭羅曷國錢
右健䭾邏國錢
右室邏伐悉底國錢
右羯若鞠闍國錢
右鉢邏那伽國錢
右婆羅痆(女點反)斯國錢
右尼波羅國錢西域記曰尼波羅國出赤銅貨用赤
銅錢
右摩揭陁國錢
右伊爛拏鉢代多國錢
右橋薩羅國錢
右摩突羅國錢
右乾陁國錢
右杜薄國錢樂史太平寰宇記曰杜薄國出金以金
為錢
右康居國錢
右末禄國錢杜還經行記曰末禄國在惡梅國西南
市鄽正平其估銀錢
右軒渠國錢樂史太平寰宇記曰軒渠國幣貨略同
三童國張騫出關志曰凡諸國幣貨多用蕉越犀象
作金幣率象國王之面亦效王后之面若丈夫交易則
用國王之面女人交易則用王后之面王死則更鑄
右三童國錢樂史太平寰宇記曰三童國作金幣率
效國王之面亦效王后之面若丈夫交易則用國王之
面婦人用王后之面王死則更鑄
右阿鈞康國錢後魏書西域𫝊曰阿鈞康國市用錢
為貨
右舍衛國錢
右層檀國錢神宗國史曰層檀國交易用錢三分其
齊金銅相半而銀加一分禁私鑄
右裸人國錢義楚釋氏六帖云寄歸𫝊曰裸人國以
藤竹器易鐡或用寶貝或用金銀錢
右碎葉鐡國錢徐氏曰賓鐡作之形如兩鐶相連枚
各圍寸九分聖歷中御史封思業使西域監斬叛突厥
阿悉結薄露大足中還雒陽得西域諸國錢此與何國
以下六品並是也
右驃國錢唐書南蠻𫝊曰驃古朱波也以金銀為錢
形如半月號登伽佗亦曰足彈陀樊綽雲南志曰驃
國用銀錢
右巴氏錢
右倓錢
右賨錢洪遵曰余按巴氏錢以下三品皆夷人部落
臣屬中國故輸租受律以其本夷人而後漢總之南蠻
故係外國品後
右沙州玉錢大中年河西節度使張議譚進議譚本
吐蕃别部以沙州歸國遂以沙州為河西軍拜議譚為
節度使以統其部落以其本番部故附外國品末
錢通卷七
