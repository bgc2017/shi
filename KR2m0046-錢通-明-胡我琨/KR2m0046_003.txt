錢通卷三
明胡我琨撰
一之原
貨一而命司焉者泉為多泉居三幣之下冶氏
執齊改煎金錫知者創焉巧者劑之眡其物而
絘其産然後貫利聖人之有作也揭而式其原
則是以克鑄故原曰一
稽始
自太昊以來則有錢矣太昊氏高陽氏謂之金有熊氏
高辛氏謂之貨陶唐氏謂之泉商人齊人謂之布齊人
莒人謂之刀(文獻通考)
神農列&KR0008;於國以聚貨帛日中為市以交有無虞夏商
之幣金為三品或黃或白或赤或錢或布或刀或龜貝
(史記)
黃帝時采香山之金鑄刀此刀之始也範金為貨制金
刀立五幣以制國用貨幣之制始也(原始)
管子曰禹五年水民之無&KR1399;賣子者禹以歴山之金鑄
幣贖之此錢幣之始也
管子曰湯七年旱民之無&KR1399;賣子者湯以莊山之金鑄
幣贖之
周景王鑄大錢文曰寳貨錢有文其製始此(原始)
秦始皇行半兩錢古人錢字作泉自是始稱錢而後之
八銖四銖皆原於此
前漢食貨志曰太公為周立九府圜法錢圜函方輕重
以銖
漢文帝時除盜鑄錢令使得自鑄後世弛錢禁始此(原始)
南北朝宋西羌未平東海王上錢二千萬助國諸王獻
助始於此
梁始鑄鐵錢以鐵為幣始見於此
隋賦民錢造佛圖經像此又增一賦也始見於此
唐高祖初行開通元寳錢後世錢文用寳字始此
玄宗以王璵為祠祭使用楮為錢以祭後世用紙錢代
幣始此
唐代宗稅青苖錢給百官俸青苖之名始見於此
德宗兩稅外取一錢者以枉法論行兩稅法始此初行
稅間架除陌錢法
五季楚鑄鉛鐵錢以鉛為錢始見於此
唐初聽民鑄田器計畝稅錢稅田器始此徵諸郡丁口
鹽錢後世徵戸口食鹽鈔始此
周世宗發引之日金銀錢寳皆寓以形而楮錢大如盞
口其印文黃曰泉臺上寳白曰冥遊亞寳據此則金銀
楮錠亦始於五代也
宋徽宗科免夫錢初收經制錢先是經制錢為東南七
郡之害
高宗初置見錢關子始收諸路月樁錢又一稅也
稱元寳自唐高祖始稱重寳自唐肅宗始稱通寳自宋
人誤讀開通錢文始改元更鑄自宋太宗始(俱同上)
丘濬曰臣按鑄錢以年號為文始於劉宋孝建宋自開
寳每更一號必鑄一錢(左編)
釋義
錢之為幣以銅為之體圓孔方背面俱似皆有周郭周
流四方之象也(事類合璧)
以珠玉為上幣以黃金為中幣以刀布為下幣(管子)
夾漈鄭氏曰謂之泉者言其形謂之金者言其質謂之
刀者言其器謂之貨謂之布者言其用古文錢字作泉
者言其形如泉文一變而為刀器再變而為圜法自圜
法流通於世民實便之故泉與刀為廢後人不曉其謂
也觀古錢其形即篆泉文也後人代以錢字故泉之文
借為泉水之泉其實泉之篆文下體不從水也(文獻通考)
錢有字謂之面錢漫曰幕又曰幕皮師古曰呼錢背為
幕皮者謂其平而無文也
鋊銅屑也摩錢漫面以取其屑更以鑄錢也
偽錢私鑄之錢
緡&KR0008;穿錢索也
采山銅以為錢煮海水以為鹽(伍被傳)
泉府上士四人中士八人下士十六人
周景王二十一年將鑄大錢以振救人於是乎有母權
子而行母重也重大倍故為母子輕也輕小半故為子
(國語)
武帝時鑄官赤仄錢漢書音義曰俗所謂紫紺錢也
武帝又造銀錫白金以為天用莫如龍地用莫如馬人
用莫如龜故白金三品(前漢食貨志)
張宴曰按今所見契刀錯刀形質如大錢而肉好輪厚異
於此大錢形如大刀環矣契刀身形員長不二寸也其
文左曰契右曰刀無五百字也錯刀則刻之作字也以
黃金填其文上曰一下曰刀二刀泉甚不與志相應也
似札單差錯文字磨滅故耳(張宴論)
如淳曰莢錢如榆莢也
惠帝紀云視作斥上者將軍四十金鄭氏曰四十金四
十斤金也晉灼曰近上二千石賜錢二萬此言四十金
實金也下凢言黃金真金也不言黃金錢也食貨志黃
金一斤直萬錢也後漢何休注公羊百金之魚亦謂一
金萬錢緗素雜記引一金萬錢以證晉王導所市練布
之價則是一金萬錢不但秦漢為然自三代至晉莫不
皆然何千百年間金價一律如此今日之價視古又何
倍蓰耶(野客叢書)
貨寳於金利於刀如淳曰名錢為刀以其利於民也莽
造錯刀蓋身形如刀以黃金錯其文曰一刀直五千錯
塗也(食貨志)
開元錢之文歐陽詢制詞其字含八分及隸體其詞先
上後下次左後右讀之自上及左迴環讀之其義亦通
俗謂之開通元寳錢(食貨志)
泉府則以錢易貨常平則以錢易粟其本意皆以利民
非謀利也
王莽時主鑄錢官曰鐘官(漢官志)
撲滿者以竹為竅為蓄錢具有入竅而無出竅滿則撲
之
俗語謂錢一貫有畸曰千一千二米一石有畸曰石一
石二長一丈有畸曰丈一丈二之類亦有所本按考工
記殳長尋有四尺注曰八尺曰尋殳長丈二(容齋隨筆)
錢以文言南史武林王曅華林園射賜錢五萬文
王昭禹曰古者寳龜而貨貝所以交易者惟貝而已至
太公立九府圜法始用錢代貝或曰錢或曰布布取宣
布之義泉取流行之義其實則一而已臣按後世之錢
其形質外圓内方始此但未有文耳九府即周禮所載
九官是也九官皆掌財幣之官而所掌者黃金布帛錢
幣三者黃金以斤名布帛以疋計錢幣以銖重故凢貨
物之出入其輕重以圜法均而通之如黃金一斤該錢
若干帛一疋該錢若干之類是以國家有所用度也一
切皆財貨寳之以金利之以刀流行之以泉施布之以
布收聚之以帛所謂金即方寸重一斤者所謂刀即管
子所謂刀為下幣者所謂泉即圜法也所為布帛即長
四丈為疋者(大學衍義補)
按宋朝交子至是更名會不特此也又謂之錢引又謂
之關子又謂之關會其實一而已矣考夫唐之飛錢合
契特以通商賈之厚齎貿易者蓋執劵以取錢而非以
劵為錢也宋自真宗以後蜀始有交子高宗以後東南
始有會子而始以紙為錢矣(同上)
金者金銀銅錫之總名按五行地四生金是也(財貨源流)
赤金丹陽銅也(漢食貨志注)
今江湖間俗語謂錢之薄惡者曰慳錢按賈誼疏云今
法錢不立農民失其耒耜冶鎔炊炭姦錢日多俗音誤
以姦為慳爾(鶴林玉露)
錢泉也其藏曰泉其行曰布取名流行無不徧也(周禮註)
今之錢數百錢謂之陌借陌字用之其實只是百字如
什與伍耳唐自皇甫鎛為墊錢法至昭宗末迺定八十
為陌漢隠帝時三司使王章每出官錢又減三文以七
十七為陌輸官仍用八十(筆談)
太公立太府玉府内府外府泉府天府職内職金職幣
皆掌財帛之官故云九府圜即錢也謂均而通也
大錢文曰寳貨肉好皆有周郭肉錢形也好錢孔也(漢書)
錢銚也古田器从金戔聲詩曰庤廼錢鎛(許氏說文)
前代錢文未有艸書者宋淳化中以宸翰為之始有艸
書者書成上以示近臣(侯鯖錄)
緡錢二十而一筭李斐曰緡絲也以貫錢一貫千錢出
筭二十也陌即百字唐以八十錢為陌宋以百錢為陌
(筆麈)
唐莊宗置酒錢庫令其子繼岌為張承業起舞指錢積曰
和哥乞錢盍以錢一積與之錢積二字始此(筆塵)
榖梁傳曰乘馬曰賵衣帛曰禭貝玉曰含錢財曰賻
導引曰倉收米穀者也庫收錢帛者也辯疑云大曰倉
小曰庫藏錢榖之所也始於陶唐兵軍所藏曰庫金帛
所藏曰帑始於湯武
課者稅物之錢鈔也程者物有貴賤課有多寡如地里
之有程限也
綺錢苔錢也
法錢依法所製之錢也
乾封元年封岳之後改造新錢文曰乾封泉寳初開元
錢俗謂之開通元寳錢及鑄新錢乃同流俗乾字直上
封字在左尋寤錢文之誤却用舊錢(舊唐書食貨志)
資採
荆州厥貢金三品(禹貢)
古者金有三品赤金為下(食貨志)
黃帝問於伯高曰吾欲陶天下以為一家有道乎伯高
曰請刈其莞而樹之吾謹逃其爪牙則天下可陶而為
一家夫上有丹砂者下有黃金上有慈石下有銅金上
有陵石下有鉛錫赤銅上有赭下有銕此山之見榮者
也苟見其榮君謹封而祭之距封十里而為一壇是則
使乘者下行者趨若犯令者罪死不赦然後析取之以
為劒鎧矛戟(管子)
天下銅坑五十歲采銅二十六萬六千斤(唐史)
山上有葱下有綠山上有薤下有金山上有薑下有銅
錫山有寳玉木旁枝皆下垂(酉陽雜俎)
小次山其上多白玉其下多赤銅盂山其隂夕夕鐵其陽
多銅咸山其上有玉其下多銅陽山其上多玉其下
多金涹山其上多赤銅其隂多鐵橿谷之山其中多
赤銅鼓鐙之山多赤銅昆吾之山其山多赤銅(此山出名銅色)
(赤如火)蠱尾之山多礪石赤銅杻陽之山其陽多赤金
其隂多白金松果之山濩水出焉北流注于渭其中
多銅符禺之山其陽多銅其陰多鐵㻬琈之山其
隂多銅英山其隂多鐵其陽多赤金竹山其隂多
鐵瑜次之山其隂多赤銅二經之首曰鈐山其上
多銅泰冒之山其陽多金其隂多鐵龍首之山其
陽多黃金其隂多鐵西皇之山其陽多金其隂多鐵
烏山其隂多鐵求如之山其上多銅號山其隂
多鐵潘侯之山其隂多鐵渾夕之山無艸木多銅
玉縣雍之山其上多玉其下多銅諸餘之山其上
多銅玉鉤吾之山其上多玉其下多銅京山其陽
有赤銅軒轅之山其上多銅少山其上有金玉其
下有銅柘山其陽有金玉其隂有鐵維龍之山其
上有碧玉其陽有金其隂有鐵白馬之山其陽多玉
其隂多鐵多赤銅乾山無草木其陽有金玉其隂有
鐵柄山其上多玉其下多銅密山其陽多玉其隂
多鐵槖山其陽多金其隂多鐵夸父之山其陽多
玉其隂多鐵少室之山其上多玉其下多鐵役山
之上多白金多鐵荆山其隂多鐵其陽多赤金岐
山其陽多赤金銅山其上多金銀鐵玉山其上多
金玉其下多碧鐵仁舉之山其陽多赤金岐山其
上多白金其下多鐵玉山其陽多銅其隂多赤金
騩山其陽多美玉赤金其隂多鐵葛山其上多赤金
虎尾之山其陽多赤金其隂多鐵雅山其下多赤
金丙山多黃金銅鐵無木洞庭之山其上多黃金
其下多銀鐵陽帝之山多美銅榮余之山其下多
銅其下多銀(俱山海經)
綠銅之苖也亦出右江有銅處生石中質如石者名石
綠又有一種脆爛如碎土者名泥綠品最下價亦賤(桂海)
(虞衡志)
真宗咸平四年舊制犯銅禁七斤以上並奏裁處死詔
自今滿五十斤以上取裁餘第減之天禧三年詔犯銅
鍮石並免極刑(宋史)
高麗地産銅周世宗時遣尚書水部員外郎韓彦卿以
帛數千疋市銅于高麗以鑄錢(王氏彙苑)
孔帖高麗貢銅五萬斤
鹽鐵使李巽以郴州平陽銅坑二百八十餘復置桂陽
監以兩鑪日鑄錢二十萬天下歲鑄錢十三萬五千緡
命商賈蓄錢者皆出以市貨天下有銀之山必有銅惟
錢無益於人五嶺以北採銀一兩者流他州官吏論罪
(唐史)
河北諸州舊少錢貨猶以他物交易錢略不入於市二
年冬尚書崔亮奏弘農郡銅青谷有銅鑛計一斗得銅
五兩四銖葦池谷鑛一斗得銅五兩鸞帳山鑛一斗得
銅四兩河内郡王屋山鑛一斗得銅八兩南有青州苑
燭山齊州商山並是往昔銅官舊迹見在(六朝史)
天下名山五千三百七十出銅之山四百六十七出鐵
之山三千六百九十(山海經)
魏採銅鑄錢崔亮請於王屋等山採銅鑄錢從之是後
民多私鑄錢稍薄小用之益輕(會編)
西方日官之外有山長十餘里廣二三里高百餘丈皆
大黃之金不雜土石上有金人高五丈餘皆純金名曰
金犀入山下一丈有銀又入一丈有錫又入一丈有鉛
又入一丈有丹陽銅其銅似金可鍛以作錯塗之器也
(神異經)
益州行事劉悛上言蒙山下有嚴道銅山舊鑄錢處可
以經略武帝從之遣使入蜀鑄錢頃之以功費多而止
(經濟類編)
韓泗上言今商州紅崖治産銅而洛源監久廢請鑿山
取銅即治舊監置十爐鑄之得錢十萬二千緡(孔氏帖)
宋張齊賢初除轉運使太宗謂曰江南多出銅即為朕
密經營之齊賢乃訪江南承旨丁釗歴指饒信處州山
谷産銅鉛錫之所又求前代鑄法惟饒州永平監周唐
開元錢料堅實可久于是定取為法歲鑄三十萬貫凡
用銅八十五萬斤鉛三十六萬斤錫十六萬斤齊賢詣
闕面陳其事帝許之
越絶書若耶之溪涸而出銅戰國策涸若耶溪以取銅
是也
丘濬云宋朝金銀銅鐵鉛錫之冶總二百七十一皆置
吏主之大率山澤之利有限或暴發輒竭或採取歲久
所得不償所費而歲課不足有司必責主者取盈臣按
宋朝坑冶所在如此之多而元朝之坑冶亦比今日加
十數倍何也蓋天地生物有與地土俱生者金銀銅鐵
之類是也昔者聖王定為取民之賦有米粟之征而無
有所謂金銀銅鐵之征者豈不以山澤之利與土地俱
生取之有窮而生之者不繼乎坑冶之利在前代則多
在後代則少循歴至于今日猶其少焉無足怪者我朝
坑冶之利比前代不及什之一二間或有之隨取隨竭
曩者固已于浙之温處閩之福建開場置官令内臣以
守之差憲臣以督之然所得不償所費如宋人所云者
今則多行革罷而均其課於民賦之中矣雖然今日不
徒不得其利而往往又罹其害蓋以山澤之利官取之
則不足民取之則有餘今處州等山場雖閉而其間猶
不能無滲漏之微利遺焉此不逞之徒猶囊槖其間以
競利起亂也為今之計宜于坑場遺利之處嚴守捕法
可築塞者築塞之可柵塹者柵塹之俾其不至聚衆爭
奪以貽一方生靈之害可也(皇明經濟錄)
地鏡圖云青草莖赤秀下有鉛
永昌郡中亦有金焉纖靡大類黍粟在水涯沙中民採
得日重五銖之金一色巵黃土生金土色黃漢土德也
故金化出金有三品黃比見者黃為瑞也(王充論衡)
姑墨川水注之導姑墨西北赤沙山東南流逕姑墨國
西治南至於闐馬行十五日土出銅鐵及雄黃(水經)
丹陽山東北逕冶東俗謂之丹陽城城之左右猶有遺
銅矣
若水又逕會無縣縣有駿馬河水出縣東高山山有天
馬徑厥跡存焉馬日行千里民家馬牧之山下或産駿
駒言是天馬子河中有貝子胎銅以羊祠之則可取也
(同上)
銅井山在縣西七十里上有銅井一名銅官山一統志
謂銅井去縣西北五十里廣十餘丈深不可測舊于此
采銅有魚出其中其色如金(滁州府勝志)
銅坑山鄧尉山西南一名銅井晉宋間鑿坑取沙土煎
之皆成銅故名上有巖洞其懸溜滙而為池清冽可飲
名曰銅泉(蘇州府志勝)
岑水一名銅水可浸鐵為銅其水極腥惡石色皆赭然
不生魚鼈禾稼之屬即曲江膽礬水同源異流也(廣東名勝)
(志)
明光山在騰越州西北一百二十里上有銀鑛銅鑛(永昌)
(府志勝)
陽碧山在陽山縣西南十里高出衆山日光先照故名
兩峰上聳狀如丫髻亦名丫髻山又南七十里産銅者
曰銅沙山東三十里産黑鉛者曰寳源山(廣東名勝志)
梁水郡置在盤江南管二縣曰梁水縣有振山出銅曰
賁古縣有采山出銀鐵銅鉛又興古有律高縣縣西為
石空山東南盤町山俱出錫故滇略云錫則臨安者佳
最上者為芭蕉葉扣之聲如銅鐵其白如銀作器殊良
(臨安府志勝)
鉛山在鉛山縣西北七里又名桂陽山又名楊梅山舊
經云山出鉛先置信州之時鑄錢百姓開採得鉛什而
稅一建中元年封禁貞元年置永平監其山亦出銅及
青碌又有寳山連桂陽出銅又銅寳山在縣西南七里
一名七寳山下有竹葉猊平坑石竅中膽泉湧出浸鐵
成銅天久晴有礬可拾建隆三年置銅場今廢其銅以
土垢淋水浸鐵為之(廣信府志勝)
鎖山門浸銅之所在縣鵝湖鄉去治七十里許有溝漕
七十七處興于宋紹聖四年更創于淳熙八年縣尉馬
子巖有銘至淳祐後漸廢其地之水有三膽水礬水黃
礬水各積水為池每池隨地形高下深淺用木板閘之
以茅蓆鋪底取生鐵擊碎入溝排砌引水流通浸染候
其色變鍛之則為銅餘水不可再用信州鉛山膽水自
山下注勢若瀑布用以浸銅鑄冶是賴隨天旱澇而有
涸溢大抵盛於春夏微於秋冬古傳一人至水濱遺匙
鑰翌旦得之已成銅矣近年水流斷續浸銅頗費工力
凢古坑有水處曰膽水無水處曰膽土膽水浸銅工省
利多膽土煎銅工費利薄水有盡土無窮今上林三官
提封九路簡踏無遺膽水膽土官亦兼收其利按浸
銅之說自昔無之始因饒州布衣張甲獻言可用膽水
浸鐵為銅紹聖元年始令本州差廂軍興浸其利漸興
紹興二年朝議以坑冶所得不償所費悉罷監官以縣
令領其事
安陽縣西北有銅山山多産銅
鉛山縣地出銅鉛青碌置場以收其利舊在寳山偽唐
昇元二年遷置鵝湖山(同上)
劄龍山在路南州東八十里山下有小石可煉為銅(澂江)
(志)
錢通卷三
