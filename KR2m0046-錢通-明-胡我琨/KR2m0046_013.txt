錢通卷十三
明胡我琨撰
六之行
振損益之良鑄上與下皆乘其位而奠其行以
好行之王行曰鍚國行曰濟民行曰義事行曰
捐西方之聖以待行施曰檀惟行無常輕重視
焉出其博濟善經而贊之以善恫行之枋也故
行曰六
錫賚
宋神宗賜王襄敏幼子壓驚金犀錢果(五車韻瑞)
貞元四年九月二日勑今方隅無事蒸庶小康其正月
晦日三月三日九月九日宜任文武百僚選勝地追賞
為樂仍各賜錢以充宴會(舊唐書)
咸通九年同昌公主下降賜錢五百貫仍罄内庫寳貨
以寔其宅更賜金麥銀粟數斛堂設連珠之帳幘珍珠
以成也却寒之簾類玳瑁斑有𬗋色云寒鳥骨所為也
則末知何出(杜陽雜編)
山濤為吏部郞文帝與書曰足下蒞事明雅邁時念多
所乏今致錢二十萬絲百斤穀二百斛(晉書)
賀循字彦先元帝以循為太常而散騎常侍如故循以
元卿舊不加官惟拜太常而已中宗踐阼下令曰循冰
清玉潔行為俗表加以位處上卿居身服物蓋身而已
屋裁庇風雨孤常造其廬特以為賜以六尺床席褥并
錢二十萬以表至德(中興書)
郭况光武郭皇后弟也遷大鴻臚帝數幸其第會公卿
諸侯親家飲燕賞賜金錢縑帛豐盛莫比京師號况家
為金穴(後后紀)
賜宰相李愚絹百疋錢百緡鋪陳物一十三件時愚病
上令中使宣問愚所居寢室蕭然四壁卧敝氊而已中
使具言其事上曰嘻宰相月俸錢幾何而委頓如此故
有是賜(後唐史)
黃香為郞召詣安福殿賜錢三萬黃白葛各一端(東觀漢記)
宋南譙王劉義宣鎮荆州府吏蔡鉄善卜宣射得一白
鼠置函中乃召鉄使卜之鉄兆成笑曰兑色之鼠背明
戶彎弧射之絶左股鼠孕三雄兩雌若不見信剖腹而
立知公乃使剖鼠腹皆如鉄言即賜錢一萬(述異記)
通鑑曰貳師所過小國聞宛破皆使其子弟從入貢獻
因為質焉軍還封廣利等二人為侯為九卿者三人二
千石百餘人奮行者官過其望以謫過行皆黜其勞士
卒賜直四萬錢(會編漢武帝)
蘇武還既至京師詔武奉一太牢謁武帝園廟拜為典
屬國秩中二千石賜錢三百萬公田二頃宅一區(通鑑)
韓歆好直言無隐帝每不能容歆于上前證歲將飢凶
指天畫地言甚剛切故坐免歸田里帝猶不釋復遣使
宣詔責之歆及子嬰皆自殺歆素有重名死非其罪衆
多不厭帝乃追賜錢穀以成禮葬之(會編)
明德皇后帝既為太后所養專以馬氏為外家故賈貴
人不登極位親族無受寵榮者及太后崩但加貴人黃
赤綬安車一駟宫人二百雜帛黃金錢二千萬而已(同上)
詔以楊震二子為郞贈錢百萬以禮改葬葬日有大鳥
高丈餘集震喪前郡以狀上帝感震忠直詔復以中牢
具祠之(通鑑)
王弘明敏有思致而輕率褊隘好折辱人雖貴顯不營
財利及卒家無餘業宋主聞之特賜錢百萬米千斛(會編)
蕭衍納東昏余妃頗妨政事范雲為言未從雲與王茂
同入見雲曰昔沛公入關婦女無所幸此范增惡其志
大也今公始定建康海内相望風聲奈何襲亂亡之迹
以女德為累乎茂起拜曰雲言是也公必以天下為念
不宜留此衍默然雲即請余氏以賚茂衍許之賜雲茂
錢各百萬(會編)
記室參軍封裕諫罷苑囿以給新民皝乃下令悉從其
言仍賜裕錢五萬宣示内外欲陳過失者勿有所諱
唐初令百官于春月旬休選勝行樂自宰相至員外郞
凡十二筵各賜錢五千緡或御花萼樓邀其歸騎留飲
迭使起舞盡而去
楊行密大會諸將謂副使李承嗣曰始吾欲先趣壽州
副使云不如先向清口師古敗從周自走今果如所料
賞之錢萬緡
翰林學士李昉知貢舉有進士徐士廉訴昉用情取舍
帝乃擇終場下第并已舉者親御講武殿給紙筆别試
得進士諸科百二十五人皆賜及第且賜錢二十萬以
張宴會責昉為太常少卿殿試遂為永制帝謂近臣曰
昔科名多為勢家所取朕親臨試盡革其弊矣
曹彬歸自江南舟中惟圖籍衣衾而已閤門進榜子云
奉敕差往江南勾當公事回時人嘉其不伐及還帝謂
曰本授卿使相然劉繼恩未下姑少待之乃賜彬錢五
十萬彬退曰人生何必使相好官不過多得錢耳(俱同上)
時盧多遜專政羣臣章奏必先白多遜然後敢通又必
於閣門署狀云不敢妄陳利便希望恩榮田錫遺書多
遜乞免署狀多遜不悅出錫為河北南路轉運副使錫
因入辭直進封事言朝廷大體者四帝覽疏優詔褒答
賜錢五十萬或謂今宜少晦以遠讒忌錫曰事君之誠
惟恐不竭矧天植其性豈以一賞可奪邪(通鑑)
咸平四年張齊賢言种放隐居三十年孝行純至可勵
風俗簡朴退静無謝古人帝遣召之放不起齊賢復以
為言詔褒美復召之乃詣京師對於崇政殿即日授左
司諫直昭文館放固譲不許賜緋衣銀魚尾帶象簡昭
慶坊第宅一區加帷帳什物銀器五百兩錢三十萬賜
詩寵之時召對焉(會編)
帝幸曲阜縣謁孔子廟酌獻再拜幸叔梁紇堂近臣分
奠七十二弟子遂幸孔林加謚孔子曰玄聖文宣王祭
以太牢賜錢三十萬帛三百匹追封父叔梁紇齊國公
母顔氏魯國太夫人妻开官氏鄆國夫人四十六世孫
聖祐奉禮郞主祀事又追謚齊太公望為昭烈武成王
立廟于青州追謚周文公旦為文憲王立廟于曲阜(同上)
吕端諸子多不同處舊第以質于人帝聞之出内庫錢
贖還之令其聚居端長子蕃言負人息錢甚多帝别賜
内庫金帛俾償之蕃弟荀與西京差遣仍令内侍省置
簿為掌僦課給其家詔樞察院察其妄費王旦曰陛下
推恩舊臣終始委曲至矣(通鑑)
皇子受益后宫李氏所生也初皇子生適知開封府周
起方奏事帝喜賜金錢(會編)
帝出見衛士有敝衣者駐馬問之對曰戍守邊鎮餘十
五年以故貧耳帝曰此輩久勞于外留守未嘗以聞非
朕親見何繇知之自今有類此者必言于朕因命賜之
錢帛(宋史)
宰執每歲有内侍省例賜新火冰之類將命者曰快行
家皆以私錢一千贈之元豐元年除日神宗禁中忽得
吳道子畫鍾馗像因使鏤板賜二府吳冲卿時為相欲
贈以常例王禹玉曰上前未有特賜此出異恩當稍增
之乃贈五千其後御藥院遂為故事明年除日復賜冲
卿例復授五千冲卿因戲同列曰一馗足矣衆皆大笑
宣和間一二大臣恩幸既殊將命之人有飲食果寔而
得五十千者日或至一再賜也(石林燕語)
狄武襄既平嶺南仁宗欲以為樞密使平章事龐莊敏
公曰太祖遣曹彬平江南止賜錢二十萬其重慎名器
如此今青功不及彬若用為平章事富貴已極後安肯
為陛下用力使後有寇盜青更立功陛下以何官賞之
乃以青為護國軍節度諸子皆優官厚賜金帛(澠水燕談錄)
張伯玉皇祐間為侍御史時陳恭公當國伯玉首言天
下未治未得眞相故也繇是忤恭公仁宗時眷恭公厚
不得已出伯玉知太平州然亦惜其去密使小黃門諭
旨勞之曰聞卿貧無慮朕當為卿治裝翼日中旨三司
賜錢五萬恭公猶執以為無例上曰吾業已許之矣卒
賜之祖宗愛惜財用如此又見所以奬勵言官之意也
(石林燕語)
郭子儀與李光弼齊名而得人心過之其歲入官俸無
慮二十四萬緡宅居親仁里四分之一中通永巷家人
三千出入不知其前後賜良田美器及名園甲館不勝
紀(唐書列傳)
前世錢未有草書者淳化中太宗皇帝始以宸翰為之
既成以賜近臣崇寧大觀御書錢蓋襲故事也王元之
責商于有詩云謫官無俸突無煙惟擁琴書盡日眠還
有一般勝趙壹囊中猶貯御書錢(侯鯖錄)
熙寧五年詔賜新及第進士錢三千緡諸科七百緡為
期集費進士諸科舊用甲次高下率錢貧者或稱貸于
人過于浮費至是始賜之後以為例(清波雜志)
蒙古主大會諸王于烏爾伯格圖始定歲錫錢幣之數
(元史)
詔諸路出師以禦蒙古大出内府銀幣犒師前後出緡
錢七千七百萬銀帛各一百六萬兩匹(宋史)
明帝館陶公主為子求郞不許而賜錢百萬
張武為郞中令受金錢覺文帝更𤼵金錢賜之以愧其
心
田弘正字安道遣裴度宣慰賜其軍錢百五十萬緡弘
正奉表陳謝且賜今名
國朝太祖開寳元年召隨州留守王全斌授武寧軍節
度初全斌以伐蜀私取財物貶秩至是太祖謂之曰朕
以金陵未下常慮平吳諸將恣行貪暴今江南既平還
卿旄鉞又别出器幣緡錢數萬賜之(寳訓)
宋瀛國公德祐二年正月寳應縣民折薪中有天太下
趙四字獻之制置使李廷芝賞之以錢五千
初樞密請建武學于武成王廟從之遂賜食本錢萬緡
(宋史)
淳化元年令刑部定置詳覆官六員專閱天下所上案
牘勿復公遣鞫獄吏置御史臺推勘官二十人並以京
朝官充若諸州有大獄則乘傳就鞫獄辭日上必臨遣
諭旨曰無滋蔓無留滯或賜以裝錢還必召見問以所
推事狀著為定令
時楚王鎔幼冲而燕軍寇北鄙方選將間有勇士陳立
劉幹自投軍門願以五百人嘗寇必面縳戎首王壯而
許之翌日二夫率師而出夜擊燕壘燕人駭走大振捷
音立死于鬭幹獨凱唱而還王悅賜上廐馬數匹金帛
稱是俄為閹人所譛曰此皆陳立之功非劉幹之效王
母何夫人不聽即賜錦衣銀帶加錢二十萬擢為中堅
尉(耳目記)
曹彬平江南太祖謂之曰朕欲以卿為使相然今敵尚
多卿為使相安肯復為朕盡死力耶賜錢二十萬緡而
已(自警編戊)
玄宗夢入井有一兵士着緋褌背負而出明日搜訪見
一掌關着緋褌便引見上問汝昨夜作何夢對曰從井
中背負日出登天上覩其形貌與夢相似乃問汝欲官
乎答曰臣不解作官宦家貧遂賜錢五百千(定命錄)
唐屈突通為兵部尚書從秦王平薛仁杲時賊珍寳山
積諸將争取之通獨無所取帝聞之曰清以奉國名定
不虚特賚金錢六百兩綵十段(山堂肆考)
燕語唐致仕官非有特敕例不給俸宋初循用唐制至
真宗始于致仕官特給一半料錢蓋以示優賢養老之
意當時詔曰始呈材而盡力終告老而乞骸賢哉雖嘆
于東門邈矣遂辭于北闕用尊耆德特示殊恩(同上)
建章宫後閤重櫟中有物出焉其狀似麋帝往臨視問
羣臣莫有知者詔東方朔視之朔曰臣知之願賜美酒
梁飯大飡臣臣乃言詔曰可已飡又曰某所有公田魚
池蒲葦數項陛下以賜臣臣朔乃言詔曰可于是言曰
所謂騶牙者也遠方當來歸義而騶牙先見其齒先後
若一齊等無牙故謂之騶牙其後一歲所匈奴渾邪王
果將十萬衆來降漢乃復賜朔錢財甚多
董宣知雒陽至格殺主家僮光武召宣令拜謝宣不從
令人按頸赤不倒賜錢三十萬呼為強項令
古時將相大臣祿賜甚厚與今時相去遼絶如漢時將
相封矦皆有國土而人主賜予動至千萬即如賜黃金
百斤將相之常也以百斤計之為黃金千六百兩直白
金數千矣如唐時宰相食料一月三千緡一緡為千錢
當直三千金矣古之上將三公其富與今親王等視一
品秩祿何啻十百亦其時物力充溢公私給足所以與
今不同也(筆麈)
漢臣賞賜如官儀所載臘賜大將軍三公各錢二十萬
特進矦十五萬卿十萬校尉五萬尚書三萬侍中大夫
各一萬虎賁羽林郞二人共三千千石六百石各一千
此舊制也章帝寬仁賞賜羣臣過於制度則又不止於
此矣
長慶元年王承元移鎮以錢百萬緡賞鎮州將士劉總
辭鎮以錢百萬緡賞幽州將士百萬緡當為銀百萬兩
也唐之濫費亦太甚矣然使在今日以二鎮費二百萬
金安所措給第以前改月俸准之當是十萬耳
唐自中葉以後軍士驕横賞賚無紀穆宗即位神策軍
士人賜錢五十千敬宗即位力不能繼神策軍士人賜
絹十疋錢十千畿内軍士又减五千李逢吉之策也稍
能裁時人善之然較之往代已為濫矣宋時每遇南郊
慶禮大賚六軍至以費用浩煩久虚大禮此亦五代積
習所致也(俱同上)
縣東南六十里有吳吕岱墓按傳岱海陵人仕吳為交
州刺史降高源鬱林桂陽諸賊封都鄉侯在任歷年不
餉家妻子困乏吳主聞之譲羣臣曰吕岱出身萬里為
國勤事家門内困而孤不早知其責安在于是加賜錢
米布絹(揚州府志勝)
高智慧等作亂江南以行軍總𬋩從楊素擊之萬歲率
衆二千自東陽别道而進踰嶺越海攻陷溪洞不可勝
數前後七百餘戰轉鬭千餘里寂無聲聞者十旬萬歲
以水陸阻絶信使不通乃置書竹筒中浮之于水汲者
得之以言于素素大悦上其事高祖嗟嘆賜其家錢十
萬還拜左領軍將軍(百將兵法列傳)
初罕开豪靡當兒使弟雕庫來告都尉曰先零欲反後
數日果反雕庫種人頗在先零中都尉即留雕庫為質
趙充國以為亡罪乃遣歸告種豪大兵誅有罪者明白
自别母取并滅天子告諸羌人犯法者能相捕斬除罪
斬大豪有罪者一人賜錢四十萬中豪十五萬下豪二
萬大男三千女子及老小千錢又以其所捕妻子財物
盡與之充國計欲以威信招䧏罕开及劫略者解散虜
謀微極乃擊之(同上)
始交趾願出兵助討智高余靖言其可信具萬人糧于
邕欽待之詔以緡錢三萬賜交趾為兵費許賊平厚賞
之(同上)
謝玄與琰伊等以精銳八千涉渡淝水石軍拒張蚝小
退玄琰仍進决戰淝水南堅中流矢臨陣斬融堅衆奔
潰自相蹈籍投水死者不可勝計淝水為之不流餘衆
棄甲宵遁聞風聲鶴唳皆以為王師已至草行露宿重
以飢凍死者十七八詔遣殿中將軍慰勞進號前將軍
賜錢百萬綵千疋(同上)
顯宗始立為皇太子選求明經乃擢桓榮弟子豫章何
湯為虎賁中郞將以尚書授太子世祖從容問湯本師
為誰湯對曰事沛國桓榮帝即召榮令說尚書甚善之
拜為議即賜錢十萬
廣平鉅鹿樂成王車騎朴素無金銀之飾帝以白太后
太后即賜錢各五百萬于是内外從化被服如一
元和三年賜策罷以二千石奉終其身加賜錢五十萬
公宅一區後數年卒時年八十餘詔賜秘器衣衾錢布
(第五倫傳)
帝既受符命大建玉清昭應宫羣下莫敢言者曾陳五
害以諫舊用郞中官判大理寺帝欲重之特命曾且謂
曾曰獄重典也今以屈卿曾頓首謝仍賜錢三十萬
翰林學士趙槩等十餘人言復經為人師不宣使佐州
縣留為直講稍選殿中丞卒賜錢十萬(孫復傳)
蔡彤在遼東幾三十年衣無兼副顯宗既嘉其功又美
彤清約拜日賜錢百萬馬三匹衣被刀劒下至居室什
物大小無不悉備(左編)
宋嘉泰元年金泰和元年春二月臨安大火四日乃滅
焚燒民居五萬二千餘家自渡江以來都城大災未有
如是歲者帝下詔罪已避殿减膳出内府錢十六萬米
六萬餘斛分賜被火之家(宋史)
賈復與五校戰于真定大破之復創甚光武大驚曰今
方隅尚有未服者汝為使相品位極矣肯復力戰耶且
徐徐更為我取太原因賜錢五十萬(大學衍義補)
乾德五年王全斌等平蜀還有罪責降全斌為崇義留
後開寳末車駕幸洛陽郊祀召全斌侍祠以為武寧軍
節度謂之曰朕以江左未平慮征南諸將不遵紀律故
抑卿數年為朕立法今已克金陵還卿節鉞仍賜銀器
萬兩帛萬匹錢千萬(同上)
韋臯治蜀二十一年數出師凡破吐蕃四十八萬禽殺
節度都督城主籠官千五百斬首五萬餘級獲牛羊二
十五萬收器械六百三十萬其功烈為西南劇善撫士
卒雖昏嫁皆厚資之婿給錦衣女給銀塗衣賜各萬錢
死喪者稱是(左編)
吕蒙正字聖功河南人太平興國二年擢進士第一通
判昇州陛辭有旨民事有不便者許騎置以聞賜錢二
十萬(同上)
鄭冲抗表致仕晉武帝詔賜安車駟馬第一區錢百萬
絹五百匹牀帷簟褥置舍人六人官騎二十人以世子
徽為散騎常侍使常優游官省祿賜所供策命儀制一
如舊典而有加焉(同上)
嘉祐中唐守趙尚寬言土曠可闢民市可招而州不可
廢得漢邵信臣故陂渠遺跡而修復之假牛犁種食以
誘耕者勸課勞來歲餘流民自歸及淮南湖北之民至
者二千餘戶引水溉田幾數萬頃三司使包拯亦以為
言遂留再任治平中歲滿當去英宗嘉其勤且倚以興
輯特進一官賜錢二十萬復留再任(大學衍義補)
蠲濟
三月减天下口賦錢劉氏曰自高帝始立口賦法人六
十三至昭帝减口賦錢什三于是又减民賦益輕漢世
惠民之政可謂侈矣(會編)
二年春正月赦减民筭三十劉氏曰自漢初始為筭賦
人百二十其後又有口錢口錢嘗再减矣而筭賦仍舊
帝于是减其四分之一至成帝又减筭四十民力益寬
矣
元友直句檢諸道税外物悉輸戶部遂為定制歲輸百
餘萬緡斛民不堪命諸道多自訴于上上意悟乃詔已
在官者輸京師未入者悉以與民明年已後悉免于是
東南之民復安其業
平叔又奏徵遠年逋欠江州刺史李渤上言度支徵當
州貞元三年逃欠戶錢四千餘緡當州今歲旱災田損
十九陛下奈何于大旱中徵三十六年前逋負詔悉免
之
唐罷麴稅罷𤱔稅麴錢城中官造麴减舊半價鄉村聽
百姓自造民甚便之
劉知遠即位自言未忍改晉國又惡開運之名乃更稱
天福十二年詔諸道契丹括率錢帛者皆罷之晉臣為
使者令詣行在契丹所在誅之(俱同上)
帝云人知取之為取而不知予之為取若稍與展免俟
家給人足稅歛自然易辦于是蠲廬光二州上供錢米
汀漳二州稅處州三縣被水民家紬絹鄂州舊額絹各
一年又蠲四川積貸常平息錢十三萬緡京西路請佃
田租及州縣場務稅錢(宋史)
旺扎勒圖巴延氏至元二十八年為右丞相革僧格弊政
請自中統初積年逋負錢粟悉蠲之民賴其惠卒謚忠
憲(同上)
適有富人出錢五百萬葺佛殿請于萃老萃老徐曰汝
輩所以施錢者何也衆曰願得佛耳萃老曰佛殿未甚
壞又無露坐者孰若與其錢為獄囚償官遂使數百人
釋枷鎻之苦其為福豈不多乎富人不得已諾之即日
輸官囹圄遂空(厚德錄)
趙宣孟見骫桑之下有餓人下車為之食與錢百而遂
去之
唐免三司逋負二百萬緡胡氏曰明宗不事華侈故除
省耗絶進奉今又蠲逋負近二百萬緡一人寡欲受賜
者不知其幾何人矣(會編)
鄭弘為縣嗇夫民有弟斥兄錢者未還之嫂領詣弘賣
中單為叔還錢兄聞之慚遣婦賫錢還弘弘不受(會稽典錄)
郄公大聚歛有錢數千萬嘉賓意甚不同常朝旦問訊
郄家法子弟不坐因倚語移時遂及財貨事郄公曰汝
正當欲得吾錢耳乃開庫一日令任意用郄公始正謂
損數百萬許嘉賓遂一日乞與親友周旋略盡郄公聞
之驚怪不能己巳(世說新語)
淳祐七年創慈幼局應遺棄小兒民間有願收養者官
為僱貧婦就局乳視官給錢米如令
紹興十三年詔下錢塘仁和二縣踏逐近城寺院充安
濟坊籍定老幼貧乏不能自存者及乞食之人每人日
支米一升錢十文小兒半之
冬大寒禁中出錢十萬貫以賜貧民范公祖禹言朝廷
自嘉祐已前諸路皆有廣惠倉以救恤孤貧京師有東
西福田院以收養老幼廢疾至嘉祐十年增置城南北
福田院共為四院此乃古之遺法也然每院止以三百
人為額則京師之衆孤窮者不止千二百人每遇大冬
盛寒然後降旨救恤則民已凍餒死損者衆矣臣以為
宜于四福院增蓋官屋以處貧民不限人數委左右廂
提舉使臣預設方略救濟不必專散以錢計其存活死
損以為殿最其天下廣惠倉乞更舉行令官吏用心賑
恤須要寔惠及貧民上開納焉(家傳)
唐衛次公河東人為陜虢觀察使蠲横租錢歲三十萬
(山堂肆考)
唐王仲舒為江西觀察使初江西𣙜酒禁民私釀民甚
苦之仲舒奏罷酤錢九十萬(同上)
䕫州推司揚旬處心正直積累隂功每效周箎行太上
感應篇十種利益每冬十一月初二日為始收六十以
上十五以下乞丏貧人入本家養濟院每日給米一升
錢十五文至來年十一月初三日已滿一千令其自便
求趁女使長大不計身錢量給衣資聽其適人(奉行靈騐紀)
錢通卷十三
