錢通卷三十一
明胡我琨撰
閏二
俗稱四司六局者多不能舉其目古杭夢游錄云官府
貴家置四司六局各有所掌故筵席排當凡事整齊都
下街市亦有之常時人戶每遇禮席以錢倩之四司六
局皆可致四司者帳設司厨司茶酒司臺盤司也六局
者果子局蜜煎局菜蔬局油燭局香藥局排辦局也凡
四司六局人祗應慣熟便省賓主一半力(輟耕錄)
唐鄭璠在嶺南象江得怪石紺冰而平理彈之有聲輦
歸滎陽費錢六十萬宋榮咨道嘗以錢三百萬買虞世
南夫子廟初刻碑或談此二事有應聲曰這兩個痴人
好一棒打殺何不買百弓上水田九品入流官乎(代醉錄)
真宗問唐酒價幾何丁謂對以每升三十上曰何以知
謂引杜詩速來相就飲一斗恰有三百青銅錢上喜其
對余因看李太白詩有金陵美酒斗十千之句以為李
杜同時何故詩中所言酒價頓異客有戲噱者曰太白
謂美酒耳老杜不擇飲而醉村店壓茅柴耳坐皆大笑
然亦似也詔化基之孫王楙曰郭生次象嘗與僕論唐
酒價謂前輩引老杜詩速令相就飲一斗恰有三百青
銅錢以此知當時酒價然白樂天與劉夢得沽酒閒飲
詩曰共把十千沽一斗相看七十欠三年當劉白之時
酒價何太不廉哉僕謂不然十千一斗乃詩人寓言此
曹子建樂府中語耳唐人引此甚多如李白詩曰金尊
沽酒斗十千王維詩曰新豐美酒斗十千崔輔國詩曰
與沽一斗酒恰用十千錢許渾詩曰十千沽酒留君醉
權得輿詩曰十千斗酒不知貴陸龜蒙詩曰若得奉君
歡十千沽一斗唐人言十千一斗類然一斗三百錢獨
見子美所云故引以定當時之價然詩人所言出於一
時又未知果否一斗三百别無可據唐食貨志云德宗
建中三年禁民酤以佐軍費置肆釀酒解收直三千此
可驗乎又觀楊松玠談藪北齊盧思道嘗云長安酒賤
斗價三百杜詩引此亦未可知僕因謂郭曰曾知漢酒
價否郭無以應僕謂漢酒價每斗一千郭謂出於何書
曰此見典論曰孝靈帝末年百司湎酒一斗直千文此
可證也按武帝設𣙜酤官昭帝罷之賣酒升四錢然則
漢初斗酒四十錢耳酒價甚微且隨時高下似不必遠
引博證偶因前人之說記此以資一笑(同上)
劉伯芻侍郎所居巷有鬻餅者每早過其戶必聞謳歌
因召之與萬錢令多其本約曰取餅償之後過其戶寂
不聞歌召問之答曰本領既大心計轉粗不暇唱渭城矣
(隋唐嘉話)
蘇五奴妻善歌舞擅名一時人愛慕之且有姿色有邀
其妻者五奴輙隨之人欲五奴沉醉多勸之酒五奴曰
若肯多與我錢雖吃鎚亦醉不須酒也
陳疙瘩亦京師乞兒也每負母乞於市余素喜施以其
負母也施倍焉及門無厭門吏云此輩窘於食每負他
人嫗詭稱母實非母也余惡其偽絶之後數月向余曰
母病危乞一席為藉吞聲泣不能語余亦泣予以錢五
百為棺具使人伺之買棺倩一人輿舁埋其母於城南
亂塜中竟日哭余悲之明日使人饋食死於墓傍矣蓋
真母也余悔甚歛而葬之為傷心者累日乃逐門吏
瀘南有秦吉了者能人言有夷酋欲以錢三十萬賈焉
主人告之曰吉了我貧將賣汝於夷吉了曰我漢禽也
不願入夷不食而死叔簡氏曰亡宋諸臣漢衣漢冠北
面而臣胡主亦聞吉了之言否
突厥遣其柱國康鞘利等送馬千匹詣唐祖為互市許
發兵送入關多少隨所欲祖引見康鞘利等甚厚擇其
馬之善者止市其半義士請以私錢市其餘祖曰虜饒
馬而貪利其來將不已恐汝不能市也吾所以少取者
示貧且不以為急故也當為汝貰之不足為汝費(學海)
李允則知雄州一日民有訴為契丹民毆傷而遁者允
則不治與傷者錢二千衆以為怯逾月幽州以其事來
詰答以無有蓋他諜欲以毆人為質騐比得報以為妄
乃殺諜
錢惟利于用也天下共貴之假此錢之襍聚如土泥之
在也必有不盡用者矣夫錢也而不盡當於用豈其外
服圓而心方正者足貴乎嘗笑和嶠之錢癖蕭宏之錢
愚知錢貴矣而不能貴錢徒積之於無用也何如金錯
囊垂罄者用之盡為不没錢之利哉(淇筠志感)
天下之逓相使也則人不愛其力矣曰此鬼道也嘗聞
之可以使鬼錢也可以使神者誠也今有忠信之士負
戴莫能勝而竭誠于市途以求代吾勞者雖素所知識
未必其與樂也惟操百錢以招之則雖盜蹠之任忻忻
焉爭為之奔走矣今天下皆可以錢使者不聞其以誠
使也故曰鬼道也(同上)
公孫弘以元光五年為國士所推尚為賢良國人鄒長
倩以其家貧少自資致乃解衣裳以衣之釋所著冠履
以與之又贈以撲滿一枚書題遺之曰土粗物也錢重
貨也入而不出聚而不散故撲之士有聚歛而不能散
者將以撲滿之敗可不戒歟(西京雜記)
張僧繇始作醉僧圖道士每以此嘲僧于是聚錢數十
萬貿閻立本作醉道士圖今並傳于代(隋唐嘉話)
太原竇不疑為人有膽勇少而任俠常結伴十數人闘
鷄走狗樗蒲一擲數萬皆以意氣相期而太原城東北
數里常有道鬼身長二尺每陰雨昏黑後多出人見之
或怖而死諸少年言曰能往射道鬼者與錢五千不疑
欣然請行迨昏而往衆密隨之不疑既至魅所鬼正出
行不疑逐而射之鬼被箭走乃還諸人笑而迎之因授
之財不疑盡以飲焉(紀聞)
祝鷄公者洛陽人也居尸鄉北山下養鷄百餘年鷄千
餘頭皆有名字暮棲樹下晝放散之欲取呼名即種别
而至賣鷄及子得千餘萬錢輙置去之吳作池養魚後
登吳山鷄雀數百常出其旁(列仙傳)
唐魏伶為西市丞養一赤嘴烏每於人衆中乞錢人取
一文而銜以送伶處日收數百時人號為魏丞烏(朝野僉載)
金錢花梁時荆州掾屬雙六賭金錢盡以金錢花相足
魚弘謂得花勝得錢(太平廣記)
玄宗至馬嵬驛令高力士縊貴妃於佛堂梨樹之前馬
嵬媪得韈一隻過客求而翫之百錢一觀獲錢無數(國史)
(補)
賈人張弘者行至華嶽廟前忽昏懵前進不可繫馬於
一金荆樹而酣睡馬驚拽出樹根而走寤逐而及之樹
根形如獅子毛爪眼耳足尾無不悉具乃于華陰縣求
木工修之為一枕獻於廟守廟者常以匱鏁之行人聞
者賂守廟者百錢始獲一見(聞竒錄)
晉王浚與東嬴公騰合兵敗石超於平棘乘勝進軍鄴
中奔潰穎將數千騎奉晉主南奔倉卒無齎中黃門被
囊中賫私錢三十詔貸之於道中買飯食以瓦盆至温
將謁陵晉主喪履納從者之履下拜流涕張方迎晉主
還宮奔散者稍還百官粗備
唐天寶末術士錢知微嘗至洛居天津橋賣卜云一卦
帛十疋歴旬人皆不請之一日有貴公子意其必異命
取帛如數卜焉卦成知微曰予筮可期一生君何戲焉
其人曰卜事甚切先生豈誤乎錢請為韻曰兩頭點土
中心虛懸人足踏䟦不肯下錢其人本意賣天津橋(酉陽)
(襍爼)
董昌求為越王朝廷未許昌不悦曰朝廷欲負我矣我
累年貢獻無筭而惜越王邪有謟之者曰王為越王曷
若為越帝於是吏民獻謠讖符瑞者無筭其始賞以錢
數百緡既而獻者甚多减至三五百錢昌曰讖云免子
上金牀此謂我也我生太歲在卯明年復在卯二月卯
日卯時此吾稱帝之秋也(學海)
凡鑄金之狀金與錫黑濁之氣竭黃白次之黃白之氣
竭青白次之青白之氣竭青氣次之然後可鑄之(山堂肆考)
唐李師道上私錢六百萬為魏徵孫贖故第白居易言
徵任宰相太宗用殿材成其正寢後嗣不能守陛下猶
宜以賢者子孫贖而賜之師道人臣不宜掠美帝從之
蘇仙公名耽桂陽人也漢文帝時得道先生嘗與母共
食母曰食無鮓他日可往市買先生以筯插飯中携錢
而去斯須鮓至母曰何處買來對曰便縣市也母曰便
縣去此百二十里汝欺我也欲杖之先生跪曰買鮓時
見舅在市與我語云明日來此請待舅至以驗虛實明
曉舅果到如先生言
鎮將姓丁是江西廉使劉公親隨一年後得替歸府劉
公已薨忽一旦於北市棚下見伊風子夫妻唱望江南
詞乞錢既相見甚喜便叙舊事執丁手上酒樓三人共
飲數斗丁大醉而睡伊風子遂索筆題酒樓壁云此生
生在此生先何事從玄不復玄已在淮南雞犬後而今
便到玉皇前題畢夫妻連臂高唱而出城其丁將於酒
樓上醉醒懷内得紫金一十兩(仙傳拾遺)
唐韓文公愈有疎從子侄自江淮來年甚少吏部令學
院中伴子弟不近詩書唯與小臧賭博或廐中醉卧五
日三日或出宿於外吏部懼而勗之因問所長云善卓
錢試令為之植一鐵條尺餘百步内卓三百六十錢一
一穿之無差失者又於五十步内雙鈎草天下太平字
點畫極工吏部甚竒之(同上)
陳子昂蜀射洪人十年居京師不為人知時東市子賣
胡琴者其價百萬日有豪貴傳視無辨者子昂突出於
衆謂左右可輦千緡市之衆咸驚問何用答曰余善此
樂有好事者曰可得一聞乎答曰余居宣陽里指其第
處并具有酒明日專候榮顧且各邀聞名者齊赴乃幸
遇也來晨集者凡百餘人皆當時重譽之士子昂大張
讌席具珍羞食畢起捧胡琴當前語曰蜀人陳子昂有
文百軸馳走京轂碌碌塵土不為人所知此樂賤工之
役豈愚留心哉遂舉而破之舁文軸兩案遍贈會者會
既散一日之内聲華溢都時武攸宜為建安王辟為記
室後拜拾遺(獨異志)
張鷟為河陽縣尉日有一客驢韁斷并鞍失三日訪不
獲告縣鷟推勘急夜放驢出而藏其鞍可直五千錢鷟
曰此可知也令將却籠頭放之驢向舊餧處鷟令摉其
家其鞍於草積下得之(朝野僉載)
李相國揆以進士調集在京師聞宣平坊王生善易筮
往問之王生每以五百文决一局而來者雲集自辰及
酉有空反者揆持一縑晨往生為之開卦曰君非文章
之選乎當得河南道一尉揆負才華不宜為此變色而
去(前定記)
唐隴西李知禮所居宅北見一大坑其中有諸槍矟攅
植不可得過見其兄女并婢齎箱箱内有錢絹及别置
一器飲食在坑東北知禮心中謂此婢及姪女遊戲意
甚怪之回首北望即見一鬼挺劍直進知禮惶懼委身
投坑即得蘇也自初死至於重生凡經六日後問家中
乃是侄女持紙錢絹及飯饌為奠禮當時所視乃是銅
錢絲絹也(冥報記)
楊正見常謂其師曰得食靈藥即日便合登仙所以遲
廻者幼年之時見父母㨂税錢輸官有明淨圓好者竊
藏二錢翫之以此為隱藏官錢過罰居人間更一年耳
(集仙錄)
時中元日番禺人多陳設珍異於佛廟集百戲於開元
寺崔煒因窺之見乞食老嫗因蹶而覆人之酒甕當壚
者毆之計其直僅一緡耳煒憐之脱衣為償其所直嫗
不謝而去異日又來告煒曰謝子為脱吾難吾善灸贅
疣今有越井岡艾少許奉子每遇疣贅只一炷耳不獨
愈苦兼獲美艷煒笑而受之嫗倏不見後數日因遊海
光寺遇老僧贅于耳煒因出艾試灸之而如其說僧感
甚謂煒曰貧道無以奉酬此山下有任翁者藏鏹巨萬
亦有斯疾請為書導之任翁一聞喜躍禮請甚謹煒因
出艾一爇而愈任翁告煒曰謝君子痊我所若有錢十
萬奉子幸從容無草草而去煒因畱彼煒善絲竹聞主
人堂前彈琴聲詰家童對曰主人之愛女也固請其琴
彈之女潜聽而有意焉(傳竒)
賀知章西京宣平坊有宅對門有小板門常見一老人
乘驢出入其間積五六年視老人顔色衣服如故亦不
見家屬詢問閭巷皆云是西市賣錢貫王老更無他業
察其非凡也常因暇日造之因與往來漸加禮敬言論
漸密遂云善黃白之術(原化記)
宼萊公貶死於雷詔還葬雒陽過公安民皆迎祭哭其
喪斬竹插地以掛紙錢焚之尋復生筍成林(名臣傳)
晏元獻公為館職時天下無事侍從文館士大夫各為
燕集以至市樓酒肆往往皆供帳為遊息之地公是時
貧甚不能出惟家居與昆弟講習一日選東宮官忽自
中批除晏殊執政莫諭所因次日進覆上諭曰近聞館
閣臣寮無不嬉遊玩賞彌日繼夕惟殊杜門與兄弟讀
書如此謹厚正可為東宮官公既受命得對上面諭除
授之意公語言質野對曰臣非不樂燕遊者直以貧無
可為之具臣若有錢亦須往但無錢不能出耳上益嘉
其誠實(自警編)
江陵有郭士郎者資産甚殷江淮河朔間悉有賈客有
一賈者在京都久無音信郭氏子自往訪之既相遇盡
獲所有僅五六萬緡生躭悦煙花迷於飲博用過大半
是時唐季朝政多邪生乃輸數百萬于鬻爵者門以白
丁易得横州刺史遂決還鄉時渚宮新罹王仙芝寇盜
舊居都無舍宇訪獨母與一二奴婢處于數間茅舍之
下囊槖蕩空旦夕以紉針為業生之行李猶有二三千
緡乃傭舟與母赴秩過長沙入湘江次忽大風舟沉生
與一稍工拽舟登岸僅以獲免其餘婢僕生計悉漂於
怒浪投於僧室母氏以驚殞生遂寓居永郡孤且貧遂
與往來舟船執梢以求衣食永州市人呼為捉稍郭使
君(南楚新聞)
建中初有河北軍將姓夏者彎弓數百斤常於毬場中
累錢十餘走馬以擊毬杖擊之一擊一錢飛起六七尺
其妙如此
如意年中洛州人趙玄景病卒五日而蘇云見一僧與
木長尺餘教曰人有病者汝以此木拄之即愈玄景得
見機上尺乃是僧所與者試將療病拄之立差則天聞
之追入内宮人病拄之即愈放出救百姓數月以後得
錢七百餘貫後漸無驗遂絶
王陶字樂道拜觀文殿學士微時苦貧其友姜愚一日
大雪念陶奉母寒餒荷一鍤剗雪行二十里訪之陶母
子凍坐愚亟出解所衣錦裘貭錢買酒肉薪炭與陶大
飲食又捐數百千為之娶陶既貴尹洛愚老而喪明自
徽州新鄉往謁之陶對之邈然但出尊酒而已愚大失
望歸而病死
舜為父母淘井將銀錢安灌中與父母(史記)
譙郡有功曹𡼏天統初濟南來府君出除譙郡時功曹
清河崔公恕弱冠有令德于時春夏積旱送别者千餘
人至此𡼏上衆渴甚思水升直萬錢矣來公有思水色
恕獨見一青鳥于𡼏山乍飛乍止怪而就焉鳥起見一
石方五六寸以鞭撥之清泉湧出(酉陽雜俎)
王貭字子野通判蘇州州守黃宗旦少貭常因争事宗
旦曰少年乃與丈人抗耶貭曰事有當争職也卒不為
屈宗旦得盜鑄錢者百餘人下獄治退告貭曰吾以術
鈎致得之喜見于色貭曰以術鈎人寘之死而又喜仁
者之政固如是乎宗旦慙沮為薄其罪
程顥字伯淳調鄠上元主簿鄠民有借兄宅居者發地
得瘞錢兄之子訴曰父所藏顥問幾何年曰四十年彼
借居幾時曰二十年矣遣吏取十千視之謂訴者曰今
官所鑄錢不五六年即遍天下此皆未藏前數十年所
鑄何也其人不能答
伊喇鄂爾多一名巴沁初為博州防禦使有農民避賊
入保郡城以錢三十千寄之鄰家賊平索之鄰人諱不
與訴於縣縣官以無契驗却之乃訴于州鄂爾多陽怒
械繫之捕其隣人關以三木詰之曰汝鄰乙坐劫殺人
指汝同盜鄰人大懼始自陳有欺錢之隙乃責歸所隱
錢而釋之郡人駭服
有士鬻産於外得錢數百緡懼川途之難齎也祈所知
納於公藏而持牒以歸世所謂便換者寘之衣囊一日
醉指囊示人曰莫輕此囊大有好物盜在側聞之其夜
殺而取其囊意其有金也既開無獲投牒于水盜為吏
所捕得其狀樞機之發豈容易哉此所謂不密而致害
也(因話錄)
原武鄭公戩天聖中舉進士嘗與同輩賭彩選一坐盡
負獨戩贏數百緡(青箱雜記)
宋王恭簡公巖叟知開封賈人曹讀以物産貿易萬緡
市儈稽遲逾年止輸其半一日讀聞戶外有錢聲償錢
俱足甚怪之詢其由乃曰王公今日知府事矣公治開
封不用精神智力如在無事小郡而老奸自然畏慄(山堂)
(肆考)
唐穆宗長慶元年成德兵馬使王庭湊殺節度使田弘
正起復弘正子布為魏博節度使討之布與妻子及賓
客決曰吾不還矣悉屏旌節導從而行未至魏州三十
里被髮徒跣號哭而入居于堊室月俸千緡一無所取
賣田産得錢十餘萬以頒士卒舊將老者兄事之後布
為魏博將史憲誠鼓煽其功不成遂刺心而死(同上)
唐大歷間有僧號鄒和尚不知所從來跨白驢登繖山
結茅以居湏鹽米薪菜之屬即書寸紙繫錢緡遣驢負
至市區人知為鄒也取平直掛物于鞍縱驢歸一日驢
犯山下黃氏者蔗苖黃請償於鄒鄒曰汝未知因蔗糖
為霜利當十倍吾語汝塞責可乎試之果信自是流傳
其法(王灼譜)
慶元元年五月湖州南門外一婦人顔色潔白着皂弓
鞋踽踽獨行呼賃小艇欲從何山路往易村登舟未幾
即偃卧自取葦蓆蔽其上舟纔一葉展輾款謦必相聞
而寂然無聲舟人訝焉舉席視之乃見小烏蛇可長尺
許凡數千條蟠繞成聚驚懼汗流復覆之凡行六七十
里始抵岸步扣舷警之奮而起則儼然人形與初來時
不少異腰間取錢二百償顧直舟人不敢受道其故婦
笑曰切勿洩言我從城中來此行蛇瘟一箇月後則歸
矣(夷堅志)
漢鄭弘為靈文鄉嗇夫行官涼洛未至宿一埭埭名沈
釀於埭逢故舊友人四顧荒郊村落絶遠酤酒無處情
抱不伸乃以錢投水中依口而飲飲酣暢皆得大醉因
更為沈釀川明旦乃分首而去(類林)
漁陽之亂六宮星散永新為一士人所得韋青避地廣
陵日夜憑闌於上河之上忽聞舟中奏水調者曰此永
新歌也乃登舟與永新對泣久之青始亦晦其事後士
人卒與其母之京師竟殁於風塵及卒謂其母曰阿母
錢樹子倒矣(樂府雜錄)
舜耕歴山歲不熟舜糶其父詣糴每還錢與米問之子
也因相抱泣拭其父目尋自明堯聞而妻之(類林)
宋曹翰太祖時名將也太宗朝貶汝州有中使至翰泣
謂曰衆口乏食貧不能活以袱封故衣一包願質錢十
千中使回奏之太宗開視乃一畫障題曰下江南圖帝
惻然憐之乃召還(山堂肆考)
宋朱壽昌知閬州州大姓雍子良屢殺人挾財勢得不
死至是又殺人乃賂里民代出就吏獄具壽昌覺其奸
引至詰之曰聞子良與汝錢十萬許納汝女為婦且婿
汝子故汝代其命有之乎囚色動則又擿之曰汝且死
彼書劵抑以女為婢指錢為雇直又不壻汝子將奈何
囚悟涕泣覆面曰囚幾誤死遂以寔對壽昌立取子良
正諸法(同上)
承平舊纂舉進士不第者有供酒食之費謂之買春錢
(同上)
宋俞澹字清老曉音律荆公喜之一日見公云吾欲為
浮屠無錢買祠部公欣然為買祠部約日祝髮過期寂
無聞公問其然澹徐曰吾思僧亦不易為祠部已送酒
家還債矣公大笑
孫嵩字賓碩任俠好義趙歧為唐衡所捕逃之北海著
絮巾布袴常於市中販胡餅賓碩入市觀見歧疑其非
常人也因問之曰自有餅耶販之耶歧曰販之賓碩曰
買幾錢賣幾錢歧曰買三十賣亦三十賓碩曰視處士
之望非似賣餅者乃載之歸後仕至太僕賓碩亦仕至
豫州刺史
女几者陳市上酒婦也作酒常美仙人過其家飲酒即
以素書五卷貭酒錢几開視之乃仙方養性長生之術
也(女仙傳)
韓魏公以使相出鎮相州因祀宣尼宿於齋館夜有偷
兒入其室褰帷挺刃顧謂公曰不能自濟故來求公公
曰几上器具可值百千盡以與汝偷兒曰非謂此也願
得公首以獻西人公即引頸偷兒投刃稽顙曰以公德
量過人故來試公然几上之物已荷公賜願公無泄也
公曰諾明日於宅庫如其數取償之終不語於人(朝野遺記)
天下有九福京師錢福眼福屏帷福吳越口福洛陽花
福蜀川藥福秦隴鞍馬福燕趙衣裳福美女福(珍珠船)
取救荒之餘得錢數萬貫粮數萬石復請於朝得百僧
度牒以募役者堤成植芙蓉其上望之如雲錦杭人名
之曰蘇公堤焉(鴻書)
宋南渡諸將韓世忠封蘄王楊沂中封和王張俊封循
王俱享富貴之極而俊復善治生遂挾多貲其罷兵而
歸歲收租米六十萬斛紹興間内宴有優人作善天文
者云世間貴官人必應星象我悉能窺之法當用渾儀
設玉衡若對其人窺之見星而不見其人玉衡不能卒
辨用銅錢一文亦可乃令窺秦師垣曰相星也韓蘄王
曰將星也張循王曰不見其星衆皆駭復令窺之曰中
不見星惟見張郡王在錢眼内坐殿上大笑(臨安志)
禄山犯闕上西幸太真死及東歸尋梅妃所在不可得
上悲謂兵火之後流落他處詔有得之官二秩錢百萬
搜訪不知所在上又命方士飛神御氣潜經天地亦不
可得(亘史外紀)
市人方某鬻陶器於儀真壩上山東客以貨交常時取
辦麄者方庋高處有官陶數聯嘉靖回青料也每聯索
錢二千貫山東客求一視方憚不許曰非爾售者視何
為哉客即出錢滿二千貫接器入手捽於地顧方曰奚
足辱我遂揮手去意揚揚自矜方以為辱已亟追而坐
諸堂悉出其器視之曰同否曰同因推而碎於地語客
曰嚮者聲一吷爾不若此有餘韻也客靡然而退(同上)
直何山之東者錢山其下有錢山漾又五里為衡山左
傳襄公三年楚子伐吳克鳩兹至于衡山即此(湖州府志勝)
龍川别志云慶歷中閣門使張亢知高陽關契丹方遣
信使僥求諸事㳂邊皆驚亢每遣諜者厚以金帛無所
吝惜閒處便坐有弟子行首入曰願屏人白事亢慢罵
久之其人曰所白機事也不肯去亢為屏人廼曰閣使
錢如糞土何故亢曰何與汝事曰閣使所與非其人也
如我廼可與耳(直隸名勝志)
貞元中有僧曰少康者乞食睦州城中每得錢即誘小
兒念佛號一聲與以一錢因於高峰建道場集衆念佛
衆咸見佛出康口中坐化之夕有光照焉龍山山色為
之變白云(嚴州府志勝)
定光多寶塔在法雲寺之西唐黃滔記云天祐元年瑯
琊王公造為先公司空先秦國太夫人元昆故司空薦
祉于幽陰塔之制塹地深五丈初塹及二丈時忽有榮
光起於穿中駭而視之有寶珠如拳承以金錢璀璨奪
目故有定光之名甃磚為心搆木其外俗呼柴塔(福州府志)
(勝)
冶官西世人謂之鼓鐘城城之左右猶有遺銅及錢城
西阜下有大泉西流注澗與教水合山海經曰鼓鐘之
下帝臺之所以觴百神也(山西名勝志)
塜記云晉王昏墓在縣南之樓﨑山墓甎螭形魚文貫
以柳或為錢狀旁有文云晉永和十二年(台州府志勝)
羅源山在縣西南二十五里横陽江流其下受西南諸
鄉之水滙為順溪東流過周奥又東南流注逕口江入
海又五里有鳳山臨江綿亘數里舊名錢倉以其石罅
中有錢流出故云(温州府志勝)
按瀏水在縣北五里又二里曰羅洋山即大富山也羅
洋水出焉又十里曰潙水戍潙水入焉又十五里曰板
石湖又二十里曰澇塘河又十里曰銅官渚舊傳是楚
鑄錢處(長沙府志勝)
宋元豐間樵者見五色禽翔集山上政和元年建迎釐
觀於山麓宣和間有道士王文卿來遊每出鄉市遇兒
童則戲索一錢畫雷於其掌令握固行數步開掌則雷
聲霹靂謂之賣雷公(邵武府志勝)
顔延之送淵明二萬錢悉付酒家稍就取飲(本傳)
齊俗尚烏紗巾家家踊貴其一家特榜其門曰本家每
頂只賣八百文(小說艾子)
漢唐後法民有口賦計口輸錢即今之丁銀至於租税
之類皆以榖帛綢絹等物輸之於官不盡取錢也今别
租銀差役皆納銀錢於官不准本色民間以榖綿絹布
賤賣取銀其費倍稱如有司肯從民便除起運錢糧折
色上納其餘存留錢糧及銀差工食許以榖布等物隨
有上納納時必賤少過數月其價已長民間無賤賣之
累官府有羨餘之積亦賦役中之平準也惜其以避忌
之心踵因循之政無能開其端耳(筆麈)
本朝惟白金與錢黃金不用為幣雲南用海巴即古之
貝也(同上)
唐時禁京城匄者分置病坊於諸寺以廪之亦謂之悲
田院即今蠟燭幡竿二寺也從古都會之地乞丐遊食
者衆故唐宋以來皆有悲田之設苐不知當時有司奉
行何如若今蠟燭幡竿二寺所養貧人不及萬分之一
呌號凍餒充滿天街至於不可聽聞則二寺之設亦何
為公卿大老有載錢自隨車馬所過輒散以予之每逢
呵殿羅列道旁小民相傳以為美談此所謂惠而不知
為政也身為公卿海隅一夫咸使得所闕廷之下流離
呌號是誰所致而乞與一錢以為私惠若巷里婦人之
為者豈惟不知職掌亦非所以壯國容矣(筆麈)
零陵先賢傳曰鄭産字景載泉陵人也為白土嗇夫漢
末多事國用不足産子一歲輙出口錢民多不舉子産
廼勑民勿得殺子口錢當自代出産言其郡縣為表上
言錢得除更名白土為更生鄉也(水經)
漢明帝永平十二年議治汴渠上乃引樂浪人王景問
理水形便景陳利害應對敏捷帝甚善之乃賜山海經
河渠書禹貢圖及以錢帛(同上)
地皇二年王莾夢銅人泣惡之念銅人銘有皇帝初兼
天下文使尚方工鐫滅所夢銅人膺文後董卓毁其九
為錢其在者三魏明帝欲徙之洛陽重不可勝至霸水
西亭之漢晉春秋曰或言金狄泣故留之石虎取置鄴
宮符堅又徙之長安毁二為錢(同上)
漳水又北逕祭陌西戰國之世俗巫為河伯取婦祭於
此陌魏文侯時西門豹為鄴令約諸三老曰為河伯取
婦卒來告知吾欲送女皆曰諾至時三老廷掾賦斂百
姓取錢百萬巫覡行里中有好女者呪當為河伯婦以
錢三萬聘女沭浴脂粉如嫁粧豹往會之三老巫掾與
民咸集赴觀巫嫗年七十從十女弟子豹呼婦視之以
為非妙令巫嫗入報河伯投巫於河中有頃曰何久也
又令三弟子及三老入白並投於河豹磬折曰三老不
來奈何復欲使廷掾豪長趣之皆叩頭流血乞不為河
伯取婦淫祀雖斷地留祭陌之稱焉(俱同上)
玄妙觀在府治東北唐曰開元宮宋為天慶觀有何中
立者本淮陽書生一旦荷蓑來寓觀中佯狂妄談久而
皆驗卧草中以其垢穢晨起必溲於吳江吳江至郡四
十五里而往返不數刻觀中諸黃冠以殿宇摧毁白之
何何因求疏軸云來日自有施者至期果有朝使來徵
何以疏軸授使曰我不能入覲以此累使者上聞益竒
之遂出内帑緡錢數萬以答其意(蘇州府志勝)
石林詩話云姑蘇州學之南積水瀰數頃傍有小山高
下曲折相望盖錢氏時廣陵王所作既積土山因以其
地瀦水今瑞光寺即其宅而此其别圃也慶歷間蘇子
美謫廢以四十千得之為居旁水作亭曰滄浪歐陽文
忠公詩所謂清風明月本無價可惜秪賣四萬錢者也
(同上)
夷堅丁志云武寧縣有復唐村乾道己丑一日白晝大
雷雨牧童見電光中龍鬭良久震霆數聲二龍奔解一
物如車輪自半空墜入田中衆童競取之其光漸微大
僅若鳬卵圓明如珠富人余氏易以數十錢映空而視
中有形如好女(南昌府志勝)
棋子灣在縣西北二十里有石如棋子若取之者以紙
錢抛山下取勿揀選取畢視之黑白適均(廣東名勝志)
本志云州西資聖院金錢井每月明輒有金錢影浮水
上又云州治内有玉環井形如玉環因名(四川名勝志)
東原上有紅崖冶其地産銅舊有錢官又三十五里之
洛源監亦錢官也(陜西名勝志)
香泥洞在真源聖祖殿前後有大楓泉出樹中投錢取
水洗目能去翳(安慶府志勝)
古義泉相傳諸葛武侯所鑿侯慮城中無水乃接筒引
水後守亡藝以𣙜水取錢待制王龜齡乃罷之(四川名勝志)
其貿易用貝滇載記曰貝者&KR1684;也方言也一貝曰莊四
莊曰手四手曰苖五苖曰索九索當白金一錢按古者
貨貝而寶龜至周而有泉秦乃廢具行泉王莾時大貝
四十八分以上二枚為朋直二百十六牝貝三寸六分
以上一朋值五十公貝二寸四分以上一朋直三十小
貝寸二分以上一朋直十不盈寸二分不得朋每枚直
錢三貨殖傳云貝五種大貝牝貝公貝小貝不成貝雲
南所用小貝之尤細者郭景純贊曰先民有作龜貝為
貨貴以文采賈以小大簡易則資犯而不過蓋用泉則
有㨂選之弊貝則枚數而已南中猶有太古之遺風歟
(雲南總叙)
容齋隨筆云淳化間嘉州士人辛怡顯使南詔至姚州
其節度使趙公美以書來迎云當境有瀘水昔諸葛武
侯戒曰非貢獻征討不得渡此水若必欲過湏致祭然
後登舟今遣本部軍將賫金龍二條金錢三十文並設
酒脯請先祭享而後渡焉(四川名勝志)
卓王孫宅在州南五里基方十里耕者往往得銅錢按
史記卓氏之先趙人秦破趙遷卓氏夫妻推輦而出曰
吾聞岷山之下沃野下有蹲鴟乃求遠遷致之臨卭華
陽國志臨卭有古石山出石礦大如蒜子火燒合之成
流支鐵甚剛因置鐵官有鐵祖廟漢文帝以銅鐵賜宦
者鄧通通假民卓王孫歲取千匠故王孫貨累巨萬億
鄧通錢亦盡天下寰宇記鐵山鑄錢即此山也(同上)
記略云予得三巖于榛莾間其一呀然雲際天光内通
如月半破一似巨龜殼側倚巖下一窪中隆前卑後昂
狀如覆鼎上有陰壑刀布藏焉樵者百方力不能到下
有磐石螺蚌附之疑古海漸於此因名三海巖又有無
名氏碑記云刀布懸岩非人力取(廣東名勝志)
夢溪在朱方門外吳興沈括嘗夢至一處小山山下有
水夢中樂之後守宣城有道人曰無外者為括言京口
山川之勝且云郡人有地求售括以錢三十萬得之元
祐初道京口過所買之地即夢中所遊處嘆曰吾緣在
是矣遂築室居焉因以夢名其溪(名勝志)
錢石山在縣東北六十里湘州記云山狀四方如臺巨
石三面壁立上有碎石如錢(廣東名勝志)
點蒼山脚插入洱河其最深長者惟城東一支與喜州
一支也南支之神其形金魚戴金錢北支之神其形玉
螺二物見必有禎祥(大理府志勝)
宋郡守余授朱纓堂記蠻商越駔氊裘椎髻交錯于闤
闠中寰宇記蕃部蠻夷混雜之地元無市肆每漢人與
番人博易不使見錢漢用綢絹茶布番部用紅椒鹽馬
之類(四川名勝志)
宋時七月十五日村郭設會寺僧盡赴惟留智儼一人
已而胥村人來寺強之同行至舟中見捕蝦者從買一
斗索水噉之無遺謂漁者曰齋回還汝錢登岸前行至
齋家因不得上座令席一飯而無襯錢還見漁者索錢
儼曰還汝蝦復索水飲隨吐活蝦盈斗還之(松江府志勝)
鑄錢巖在南城縣東五十里覺海寺一望間其岩在平
石之際横廣數丈中有石座高數尺上豐下殺宛如佛
龕石背有小竇僅廣三尺斜袤深下以瓦石擲之如撞
石鍾移時方息里老云昔巖中多破壞古錢因以為名
(建昌府志)
廬陵縣坊廓鄉永和市中有山曰金鳳池曰金錢觀曰
清都蘇子瞻自儋耳來游留書清都臺三字其上時與
黃魯直戲擲金錢於池池中開花如金錢至今猶盛(吉安)
(府志勝)
郁離子曰法有二有古今之通禁有一代之私禁古今
之通禁其不可赦者也惡逆殺傷之類也一代之私禁
其可赦者也茶鹽錢幣之類也(千一錄)
凡鑄造審其模範計其銅鐵而鎔之金牌信符鑄之内
府凡鑄錢當十當五當三折二小錢凡五等鼓鑄於京
師進於内府而頒之諸省亦如之(吾學編)
載酒堂蘇東坡有詩并序云儋人黎子雲兄弟居城東
南偶與使君張中同訪之居臨大池水木幽茂坐客欲
為醵錢作屋余欣然許之名其屋曰載酒堂(廣東名勝志)
洞元觀有紹興中道士孫野仙服石元丹遂斷榖時食
酒菓而已乞錢即買酒既醉即擲餘錢與丐者(四川名勝志)
昔王子瑶華陰人自云王喬之裔以晉永嘉中自玉笥
來泰和即黃茅岡築壇醮籙感白鶴翔舞事聞賜名白
鶴觀給錢千緡買田贍之(吉安府志勝)
錢通卷三十一
