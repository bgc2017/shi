錢通卷十五
明胡我琨撰
七之操
泉之波也世胥淆之淆之無特操也心如水不
可波介如石不可淆也吾守吾素風之不為靡
也景運清泰上下同風匹夫猶能自好勵世者
寧得不以身之清白雋世道之澹穆耶故操曰
七
主術
貞觀中治書侍御史權萬紀上言宣饒二州諸山大有
銀坑採之極是利益每歲可得錢百萬貫上謂曰朕貴
為天子是事無所少乏唯嘉言善事有益於百姓者且
國家賸得數百萬錢何如得一有才行人不見卿推賢
進善之事又不能按舉不法震肅權豪唯只言税鬻銀
坑以利多為美昔堯抵璧於山投珠於淵繇是崇名美
號見稱千載後漢桓靈二帝好利賤士為近代庸暗之
主卿遂欲將我比桓靈耶是日放令還第(唐書)
敬宗自為諸王深知兩朝之弊及即位勵精求治去奢
從儉詔宫女非有職事者出三千餘人放五百鷹犬省
教坊總監冗食千二百餘員近歲别貯錢榖悉歸之有
司宣索組繡彫鏤之物悉罷之穆宗之世每月視朝不
過一二上始復舊制每竒日視朝對宰相羣臣延訪政
事久之方罷待制官舊雖設之未嘗召對至是屢蒙延
問中外翕然相賀以為太平可冀(通鑑)
尋命兼關南兵馬都監李漢超在關南有訟其強娶已
女為妾及貸民錢不償者帝召謂曰汝女欲適何人對
曰農家耳又問漢超未至關南時契丹何如對曰歲苦
侵㬥曰今復爾耶對曰無也帝曰漢超朕之貴臣汝女
為之妾不猶愈為農婦乎且使漢超不在關南汝家尚
能保其所有貨財耶責其人而遣之密使諭漢超曰亟
還其女并所貸朕姑貰汝勿復為也不足於用何不告
朕耶漢超感泣繇是益修政理吏民愛之(會編)
德宗時李正已畏上威名表獻錢三十萬緡德宗欲受
之恐見欺却之則無辭崔祐甫請遣使慰勞淄青將士
因以正已所獻錢賜之使將士人人戴上恩又諸道聞
之知朝廷不重貨財德宗悦從之正已大慚天下以為
太平之治庶幾可望焉(皇明經濟錄)
廉名
梁何遠為武昌太守武昌俗皆汲江水盛夏遠患水温
每以錢買人井寒水不取錢者則連水還之(南史)
建武中太守鄧晨欲修復河功聞楊曉水脉召與議之
楊曰昔成帝用方進之言尋而自夢上天天帝怒曰何
故敗我濯龍淵是後民失其利多致饑困明府今興立
廢業將有徵於此誠願以死效力晨大悦因署楊為都
水掾使典其事楊因高下形勢起塘四百餘里數年迺
立後陂成人譛楊言取錢晨繫楊於獄戶自開械自解
晨釋之出時日暮陂上有火光引前清德之感也(謝承書)
謝朏字敬冲永明中為義興太守在郡不省雜事悉付
綱紀曰吾不能作主者吏但能作太守耳後為吳興太
守弟瀹時為吏部尚書朏至郡致瀹數斛酒還書曰可
力飲此勿豫人事朏居郡每不理常務聚飲衆頗譏之
亦不屑也子&KR0008;為東陽内史及還五官送錢一萬止留
一百答曰數多劉寵更以為愧(南史)
孫叔敖病甚臨卒將無棺椁令其子曰優孟曾許千金
貸吾孟楚之樂長與相君相善雖言千金寔不負也卒
後數年莊王置酒以為樂優孟迺言孫君相楚之功即
慷慨商歌曰貪吏不可為而可為廉吏可為而不可為
貪吏而不可為者當時有汙名而可為者子孫有以家
成廉吏而可為者當時有清名不可為者其後躬租而
負薪貪吏常苦富廉吏常苦貧獨不見楚相孫叔敖廉
潔不受錢涕泣數行王心感動覺悟問孟孟具列對即
求其子封於潘國潘即固始也(漢延熹中立碑)
吳祐政從仁簡民不忍欺嗇夫孫性私賦民錢市衣以
進其父父得而怒曰有君如是何故欺之促歸伏罪性
慙懼自首具談父言祐曰掾以親故受汚穢之名所謂
觀過知仁矣使歸謝其父還以衣遺之(會編)
鄭棨為廬州刺史移檄黃巢請無犯州境歲滿去贏錢
千緡藏州庫後他盗至終不敢犯鄭使君錢(五車韻瑞)
嘗有一名公初任縣尉有舉人投書索錢戲為一詩答
之曰五貫九百五十俸省錢請作足錢用妻兒尚未厭
糟糠僮僕豈免遭饑凍贖典贖解不曾休喫酒喫肉何
曾夢為報江南癡秀才更來謁索覓甚甕熙寧中例增
選人俸錢不復有五貫九百俸者此寔養廉隅之本也
張忠定公為崇陽令一吏自庫中出鬢傍有一錢詰之
乃庫中錢也公命杖之吏勃然曰一錢何足杖我耶爾
能杖我不能斬我也公援筆判之一日一錢千日一千
繩鋸木斷水滴石穿自仗劍下階斬其首申臺府自劾
崇陽人至今傳之(彙苑詳註)
孔覬後為司徒左長史弟道存代覬為後軍長史江夏
内史時東土大旱都邑米貴一斗將百錢道存慮覬甚
乏遣使載五百斛米餉之覬呼使謂之曰我在彼三載
去官之日不辨有路糧至彼未幾那能便得此米即可
載還彼吏曰自古以來無有載米上水者都下米貴乞
於此貨之不聽吏乃載米而去(南史)
鄭譯拜爵國公高熲戲曰筆乾答曰出為方岳杖策言
歸不得一文何以潤筆(隋書)
安陵清者項仲山每飲馬渭水投三錢郝廉亦然(趙岐三輔)
(决錄)
陽城為諫議大夫以布衾枕質錢人爭售之(續韻府)
劉寵漢安帝時會稽守被徵入山隂有五叟龐眉皓首
人賫百錢送寵曰自明府來狗不夜吠人不識吏寵為
選一大錢受之而去(劉寵傳廉吏傳作劉綂)
交阯太守張恢坐贓千金徵還伏法以資物簿入大司
農詔頒賜羣臣鍾離意得珠璣悉以委地而不拜賜帝
怪而問故對曰臣聞孔子忍渴於盗泉之水曾參回車
於勝母之閭惡其名也此贓穢之物誠不敢拜帝嗟嘆
曰清乎尚書之言乃以庫錢三十萬賜之
薛宣為馮翊池陽會舉廉吏獄掾王立未及召立妻獨
受囚家錢六千立不知慙恐自殺
潁川黃子廉每飲馬輒投錢(風俗通)
舊蜀嘉王召孝廉仲庭預令教授諸子庭預雖通墳典
常厄饑寒至門下亦未甚禮時方凝寒王以舊火爐送
學院庭預方獨坐太息以筯撥灰俄灰中得一雙金火
筯遽求謁見王陳其本末王曰吾家失此物已十年吾
子得之還以相示眞有古人之風贈錢十萬衣數襲米
麥三十石禮待甚厚薦授榮州錄事參軍(玉溪編事)
李師古䟦扈憚杜黃裳為相未敢失禮乃命一幹吏寄
錢數千繩并氊車子一乘亦近千緡使者未敢遽送乃
於宅門伺候累日有綠輿自宅出從婢二人皆青衣襤
褸問何人曰相公夫人使者遽歸以白師古師古乃折
其謀終身不敢失節(幽閑鼓吹)
向文簡公敏中判大理寺時没入祖吉贓錢分賜法吏
公引鍾離意委珠事獨不受在官一無所須以廉清聞
(自警編)
戶部侍郎牛僧孺素為穆宗所厚初韓弘之子右驍衛
將軍公武為其父謀以財結中外及公武卒穆宗取弘
財簿自閱視凡中外主權多納弘貨獨朱句細字曰某
年月日送戶部牛侍郎錢千萬不納穆宗大喜以示左
右曰果然吾不謬知人以僧孺為中書侍郎同平章事
(賂遺總類)
孝子查道為人輕財重義初就試貧不能上道親舊歛
錢三萬遺之道出滑州過父友吕翁家翁喪無錢葬母
兄將鬻女以辦喪事道傾槖悉與之且為嫁其女是歲
罷試時人以比郭代公又有同僚死女為人婢道贖之
以嫁士族在官雖俸入豐厚旁給宗族孤寡為畢嫁娶
者十餘家以是常匱乏所至務寬恕胥吏有過未嘗笞
罰民有訟逋負者或出已錢償之嘗出案部路旁有佳
棗從者摘以獻道即計直挂錢於木有文集牋表行於
世(亘史外紀)
張無垢在越土作幕官不請供給錢在館中進書不肯
轉官人皆以為好名之過無垢曰旣請月俸又受供給
偶然進書又便受賞於我心寔有不安此亦本分事何
名之好(經濟編)
中子秉秉字叔節少傳父業兼明京氏易博通書傳常
隱居教授年四十餘乃應司空辟拜侍御史頻出為豫
荆徐兖四州刺史遷任城相自為刺史二千石計日受
俸餘禄不入私門故吏齎錢百萬遺之閉門不受(左編)
貞介
顧恊字正禮少清介有志操為舍人同官者皆潤屋恊
在省十六載器服飲食不改於常有門生始來事恊知
其廉潔不敢厚餉止送錢三千恊發怒杖二十因此事
者絶於饋遺(南史)
郭林宗家貧初欲遊學無資就姊夫貸五千錢乃遠至
成臯從師授業併日而食衣不蔽形常以蓋幅自障出
入入則護前出則掩後(有道别傳)
柳元景為三公時在朝勲貴多事産業惟元景獨無所
營南岸有數十畝菜園守園人賣得錢二萬送還宅元
景怒曰我立此菜園以供家中啖耳乃復賣以取錢奪
百姓之利耶乃以錢乞守園人(宋書)
太原郝子廉一分一介不取諸人曾過姊家食密留五
十錢置席下而去(風俗通)
周迪妻某氏迪善賈往來廣陵會畢師鐸亂人相略賣
以食迪饑將絶妻曰今欲歸不兩全君親在不可并死
願見賣以濟君行迪不忍妻固與詣肆售得數千錢以
奉迪至城門守者誰何疑其紿與迪至肆問狀見妻首
已在於枅矣迪裹餘體歸葬之(廣記)
甄彬有行業鄉黨稱善嘗以一束苧就州長沙寺庫質
錢後贖苧還於苧束中得五兩金以手巾裹之彬得送
還寺庫道人驚云近有人以此金質錢時有事不得舉
而失檀越乃能見還輒以金半仰酬往復十餘彬堅然
不受回謂曰五月披羊裘而負薪豈拾遺金者耶卒還
金梁武帝布衣而聞之及踐祚以西昌侯藻為益州刺
史乃以彬為府錄事參軍帶郫縣令將行同列五人帝
誡以廉慎至彬獨曰卿昔有還金之美故不復以此言
相屬繇此名德益彰(南史)
幽州從事溫璉燕人也以儒學著稱與馮道幼相善經
兵亂有賣漆燈椸於市者璉以為鐵也遂數錢買之累
日家人用燃膏燭因拂拭乃知銀也大小觀之靡不欣
喜惟璉憫然曰非義之物安可寳之遂訪其賣主而還
之主亦不受璉固還之乃拜受而去别賣四五萬將其
半謝之璉終不納遂施僧寺用飾佛像冀祝璉之壽也
時共推其有仁人之行(劉氏耳目記)
曹璨彬之子也為節度使其母一日閱宅庫見積錢數
千緡召璨指而示曰先侍中履歴中外未嘗有此積聚
可知汝不及父遠矣(國老談苑)
吏部侍郎張文寳泛海使杭州船壊風飄至天長吳主
厚禮之資以從者儀服錢幣數萬文寳獨受其食餘皆
辭之曰唐朝與吳久不通問今旣非君臣又非賓主若
受此物何辭以謝吳主嘉之竟逹命於杭州而還(會編)
有戶部官進錢入宫者趙鼎召至相府切責之翌日問
帝曰其人獻錢耶帝曰朕求之也鼎曰其人不當獻陛
下不當求遂黜獻錢人於遠郡(宋史)
汪應辰剛方正直敢言不避在朝多革弊政人皆側目
上皇方甃石池以水銀浮金鳬魚於上帝過之上皇指
示曰水銀正乏此買之汪尚書家帝怒曰汪應辰力言
朕建房廊與民爭利乃自販水銀耶時賜發運使史正
志緡錢二百萬為均輸和糴之用應辰三上疏論之遂
出知平江府然水銀寔非買應辰之家也(宋史)
左神策軍吏李昱貸長安富人錢不償許孟容收捕賊
繫昱期使償曰期滿不足當死中尉訴於上上遣中使
宣旨送本軍孟容曰臣不奉詔當死然臣為陛下尹京
畿非抑制豪強何以肅清輦下錢未償李昱不可得上
嘉其剛直而許之京城震䅇
唐畢相諴家本寒微其渭陽為太湖縣伍伯(伍伯即今號雜職行)
(杖者)相國耻之俾罷此役為除一官累遣致意竟不承命
特除選人楊載宰此邑參辭特於私第延坐與語期為
落此猥籍津送入京楊令到任具逹召旨伍伯曰某下
賤豈有外甥為宰相耶楊令堅勉之乃曰某每歲公税
享六十緡事例錢苟無敗闕終身優渥不審相公欲為
致何官職楊令具以聞相國歎賞亦然其說竟不奪其
志也(北夢𤨏言)
曹修古明道初為御史上書乞莊獻太后還朝責守興
化軍暴疾終於官家貧死之日無衣以殮郡之僚屬若
吏民之賢者莫不號慕歎息相與出錢帛數十萬&KR0608;其
家曹女始笄泣語其母曰先人忠節名聞天下不幸以
直言謫死且君子不喪於家安可受以凂我先人之全
德哉哭不已謝而遣之吏民固乞卒不受一錢其純孝
高尚如此曹建安人四御史之一也(澠水燕談錄)
杜祁公居官清介每請俸必過初五家人嘗前期誤請
者公怒即以付有司劾治尹師魯公所知也余在潁州
士人家嘗見師魯得罪後謝公書親引此事云以某自
視雖若無愧以公觀之則安得為無罪師魯蓋坐擅貸
官錢為部吏償債當時有惡之者遂論以贓云(石林燕語)
杜祁公罷相居南京無宅假驛舍居之數年訖公薨卒
不遷亦不營生事止食其俸而已然閭里吉凶慶吊與
親識之道南京者相與燕勞問遺之禮未嘗廢公薨夫
人相里氏以絶俸不能自給始盡出其篋中所有易房
服錢二千公本遺腹子其母後改適河陽人公為前母
子不容因逃河陽依其母慵書於濟源富人相里氏一
見竒之遂妻以女云(石林燕語)
趙勤乃劉賜娣之子也幼有志操時賜國租適到指錢
示勤曰拜乞汝三十萬勤曰拜而得錢非義所取終不
肯拜(東觀漢記)
王充論衡曰楊子雲作法言蜀富貴人齎錢十萬願載
於書子雲不聽曰夫富無仁義猶圈中之鹿欄中之羊
也安得妄載
右丞呼遜有罪詔下中書省雜治呼遜對簿歴指宰執
曰汝曹皆曾使我家錢物何得問我雄飛曰我常受汝
家錢物否曰惟公獨不雄飛曰若爾則我當問汝詰之
遂伏辜(元史列傳)
溫公獨樂園園子吕直遊園者與茶湯錢十千以納公
公怒不受直曰只端明不愛錢後創一井亭乃園子所
創也(五車韻瑞)
邴原常行而得遺錢拾以係樹枝此錢久不見取而繫
錢者頗多問其故答者謂之神樹原惡其因已而成淫
祠乃辨之於是里人遂歛其錢以為社供
公沙穆常養猪有病使人賣之於市囑之曰如售當告
買者言病賤取其値不可欺人賣者到市即售亦不言
病其値過價穆怪之問其故齎半値以還買者買者辭
不受穆棄錢而去(後漢書)
宋淳熙時南康建昌旱民告於軍司戶獨甘泉鄉人李
氏不肯陳詞曰投詞當以寔我家田不旱衆人惡曰今
一鄉稱旱而君獨否他人必以官司為妄於是惡少欲
戕李氏李不得已亦隨衆自列得以分數蠲租為錢六
萬乃邀道士用所免建壇謝過不以無名之財自潤也
(轉因錄)
監察御史李畬母清素貞潔畬請禄米送至宅母遣量
之賸三石問其故令史曰御史例不槩又問脚錢幾又
曰御史例不還脚車錢母怒令送所賸米及脚錢以責
畬畬乃追倉官科罪諸御史皆有慙色(朝野僉載)
傅公堯俞在徐前守侵用公使錢公寖為償之未足而
公罷後守反以文移公當償千緡公竭資且假貸償之
久之鈎攷得寔公蓋未嘗侵用也公卒不辨其容物不
校如此(自警編甲)
時禁行惡錢有二人在市以惡錢易者上令斬之趙綽
曰當杖上曰不關卿事綽曰陛下不以臣愚置立法司
欲妄殺人豈得不關上曰撼大木不動者當退對曰臣
冀感天心何止動木上乃止(山堂肆考)
唐蘇頲字廷碩開元中為益州長史時皇甫恂使蜀檄
取庫錢買錦半臂頲不肯予因上言遣使銜命先取不
急豈國家意耶(同上)
齊何胤仕至中書令後棄官隱於若耶山雲門寺胤二
兄求點並棲遁世號何氏三高梁武帝特詔不起敇給
白衣尚書禄又敇山隂月給庫錢五萬皆不受乃敇何
子朗等六人受學胤以若耶逼隘不容學徒遂遷秦望
起學舍即林成園因巖為堵(紹興府志勝)
陸贄調鄭尉張鎰有重名贄往見語三日竒之請為忘
年交旣行餉錢百萬曰請為母夫人一日費贄不納止
受茶一串
歐陽大小夏侯氏學皆出於寬寬授歐陽生子世世相
傳至曾孫地餘以太子中庶子授太子後為博士論石
渠元帝即位地餘侍中貴幸至少府戒其子曰我死官
屬即送汝財物慎勿受汝九卿儒者子孫以廉潔著可
以自成及地餘死少府官屬共送數百萬其子不受天
子聞而嘉之賜錢百萬(左編)
素風
辛居士名宣仲截竹為罌以酌酒曰吾性甚愛竹及酒
欲令二物並耳宋巴陵王休若謁之呼兒取豹皮下五
文錢買瓜(南雍州記)
嚴君平卜筮於成都市以為卜筮者賤業而可以惠衆
人有邪惡非正之問則依蓍龜為言利害與人子言依
於孝與人弟言依於順與人臣言依於忠各因勢導之
以善從吾言者已過半矣裁日閱數人得百錢足自養
則閉肆下簾而授老子博覽亡不通依老子嚴周之指
著書十餘萬言(漢書)
戴碩子延壽善書好學山隂有陳載者家富有錢三千
萬鄉人云戴碩兒敵陳載三千萬錢(彙苑詳註)
禇彦回元徽中授中書監侍中時淮北屬魏江南無鰒
魚或有間關得至者一枚直數千錢有獻彦回鰒魚三
十枚彦回時雖貴而貧薄過甚門生有獻計賣之云可
得千萬錢彦回變色曰我謂此是食物非曰財貨且不
知堪賣錢聊爾受之雖復儉乏寧可賣餉取錢也悉與
親遊噉之少日便盡(南齊書)
王夷甫雅尚玄遠常嫉其婦貪濁口未嘗言錢字婦欲
試之令婢以錢遶牀不得行夷甫晨起見錢閡行呼婢
曰舉郤阿堵物(世說新語)
毛義鄭均皆以行義稱於鄉里南陽張奉慕名往候之
坐定而府檄適至以義守南陽令義奉檄而入喜動顔
色奉心賤之辭去後義母死徵辟皆不至奉乃歎曰賢
者固不可測往日之喜乃為親屈也均兄為縣吏頗受
禮遺均諫不聽乃脱身為傭餘得錢帛歸以與兄曰物
盡可復得為吏坐贓終身捐棄兄感其言遂為廉潔均
仕為尚書免歸帝下詔褒寵義均賜米各千斛常以八
月長吏問起居加賜斗酒(會編)
邴原年十一喪父貧鄰有書舍過之必泣其師曰何泣
原曰孤者易傷貧者易感夫學者必有父兄羡其不孤
而得學師感之曰欲學何書原曰無錢資師曰苟有志
不求資遂從學(青蔚軒日抄)
梁謝舉兄子僑素貴嘗一朝無食其子啓以班史質錢
答曰寧餓死豈可以此充食乎
阮宣百錢掛杖頭至酒店便獨酣暢家無擔石晏如也
(阮宣傳)
阮孚持一錢皂囊遊會稽客問嚢中何物曰但有一錢
看嚢恐其羞澁
董奉字君翼侯官人也後還豫章廬山下居不種田日
為人治病亦不取錢重病愈者使栽杏五株輕者一株
如此數年計得十萬餘株鬱然成林乃使山中百禽羣
獸遊戱其下卒不生草常如芸治也(神仙傳)
杜祁公曰我致政後必買小駟直八九千錢者着麤麻
衫跨而入市看盤鈴傀儡
宋周茂叔家廬山蓮華峯下&KR2761;再鎮蜀將奏用之未及
而卒熙寧六年也年五十七每奉已甚約俸禄悉以周
宗族奉賓友家或無百錢之儲李初平卒子幼護其喪
歸葬之又往來經紀其家始終不懈士大夫皆指君曰
是能葬舉主者及分司而歸妻子饘粥或不給曠然不
為意也王安石為江東提點刑獄時已號為通儒茂叔
遇之與語連日夜安石退而精思至忘寢食時安石年
四十茂叔年四十四矣(左編)
漢賈逵帝令逵自選公羊嚴顔諸生高才者二十人教
以左氏與簡紙經傳各十通逵母常有疾帝欲加賜以
校書例多特以錢二十萬使穎陽侯馬防與之謂防曰
賈逵母病此子無人事於外屢空則從孤竹之子於首
陽山矣(同上)
錢通卷十五
