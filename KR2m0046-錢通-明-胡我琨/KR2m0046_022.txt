錢通卷二十二
明胡我琨撰
科斂
趙在禮之在宋州也所為不法百姓苦之一旦下制移
鎮永興百姓忻然相賀曰此人若去可謂眼中拔釘子
何快哉在禮聞之怒欲報拔釘之謗遽上表更求宋州
一年時朝廷姑息勲臣詔許之在禮于是命吏籍管内
戶口不論主客每歲一千納之于家號曰拔釘錢莫不
公行督責有不如約則加之鞭朴雖租賦之不若也是
歲獲錢百萬(五代史補)
魏盜賊日滋征討不息國用耗竭豫征六年租調猶不
足乃罷百官酒肉税入市者人一錢百姓嗟怨(會編)
宇文融為御史中丞乘驛周流天下事無大小州先牒
上勸農使然後申中書省司亦待融指撝然後處決上
將大攘四夷急于用度融以歲終所增緡錢數百萬悉
進入宫繇是有寵議者多言煩擾上令百僚議之公卿
畏之皆不敢言戶部侍郎楊㻛獨抗議以為括客免税
不利居人徵籍外田税使百姓困弊所得不補所失未
幾出華州刺史(同上)
宇文融性精敏應對辯給以治財賦得幸廣置諸使競
為聚斂繇是百官浸失其職而上心益侈百姓苦之在
相位謂人曰使吾居數月則海内無事矣信安王褘以
軍功有寵融疾之使御史李寅彈之褘聞之先以白上
明日寅奏果入上怒融坐貶既而國用不足上復思之
會有飛狀告融贓賄隠沒官錢事坐流嚴州道卒然是
後言財利以取貴仕者皆祖之(同上)
王守恩貪鄙專事聚斂喪車非輸錢不得出城下抒厠
行乞之人不免課率或縱麾下令盜人財有富室娶婦
守恩與俳優數人往為賀客得銀數鋌而返郭威自河
中還過洛陽守恩肩輿出迎威怒不見即以頭子命白
文珂代守恩守恩猶坐客次吏白新留守己視事于府
矣守恩狼狽而歸見家屬已逐出府矣朝廷不之問(同上)
孔謙貸民錢使以錢估償絲屢檄州縣督之知汴州盧
質言梁趙岩為租庸使舉貸誅斂結怨于人今陛下革
故鼎新為人除害而有司未改其所為是趙巖復生也
不報(同上)
王曦召泉州刺史王繼業還賜死殺其子于泉州自是
宗族勲舊相識被誅人不自保曦淫侈無度資用不給
謀于國計使陳匡範匡範請日進萬金曦悦匡範增筭
商賈數倍未幾不能足貨諸省務錢以足之恐事覺憂
悸而卒以黃紹頗代之紹頗請令欲仕者輸錢以資望
高下及戶口多寡定其直自百緡至千緡從之(同上)
時睦寇初平帝亦悔于用兵王黼獨言曰中國與遼雖
為兄弟之邦然百餘年間彼之所以開邊慢我者多矣
且兼弱攻昧武之善經也今而不取燕雲女真即強中
原故地將不復為我有帝遂決意治兵黼于三省置經
撫房專治邊事不關樞密括天下丁夫計口出筭得錢
六千二百萬緡以充用(宋史)
初收經制錢先是命陳遘經制江淮七路遘創議取經
制錢至是收之(同上)
命陳遘經制七路治于杭州以供餽餉遘以財用不給
創義度公私出納量增其贏號經制錢遂為東南七路
之害(同上)
三班院所領使臣八十餘人涖事于外其罷而在院者
常數百人每歲乾元節醵錢飯僧進香合以祝聖夀謂
之香錢判院官常利其餘以為餐錢郡牧司領内外坊
監使副判官比他司俸入最優又歲收糞墼錢頗多以
充公用(歸田錄)
今之民間所納夏秋二税蓋唐大中間取一年諸色科
斂最重者定為二税則諸色科斂已在其間後唐天成
三年七月十三日敕三京鄴都諸道州府鄉村人戶自
今年七月後于夏秋田苖上每畆納麴錢五文足陌一
任造麴酒貨賣則是再增酒麴錢矣又置坊戶以三年
為限限滿必增錢實封投狀百日限滿折封給價高人
上戶增價攘奪洎其久也課高難辦又創立戶酒之說
將一坊酒額盡均苖頭上舊坊戶既有醖具上戶亦有
力造酒酤賣五等下戶自令出錢數且零細家至戶到
貽害良農自合浙東湖北皆有斯解悉緣達官慕愛民
之虚名忘久遠之利病為無窮之害予向在漢東偶有
此為舉力爭得免故書以告來者(雲麓漫抄)
孔謙欲聚斂以求媚凡赦文所蠲者謙復徵之每有詔
令人皆不信百姓愁怨郭崇韜頗受饋遺所親諫之崇
韜曰吾祿賜巨萬豈藉外財但以偽梁之季賄賂成風
今河南藩鎮皆梁之舊臣主上之仇讐也若拒其意能
無懼乎吾特為國家藏之私室耳及將祀南郊崇韜獻
錢十萬緡先是宦官勸唐主分天下財賦為内外府州
縣上供者入外府充經費方鎮貢獻者入内府充宴賜
于是外府常虚竭無餘而内府山積及是乏勞軍錢崇
韜言于唐主曰臣已傾家所有以助大禮願陛下亦出
内府之財以賜有司唐主默然久之曰晉陽自有儲積
可令租庸輦取于是軍士皆怨恨有離心矣(會編)
國朝以來京都雖有國子監為講學之地然生徒不上
三十人率蒙稚未能成學者遇秋試詔下則四方多士
競投牒于學干試求薦罷則引去無肯留者初試補監
生但無大謬無不收采生員得牒以歸則自稱廣文館
進士監出一牒生員輸緡二千餘目為光監利為公廨
之用直講置員但躐為資地希遷榮耳(儒林公議)
張譲趙忠說帝斂天下田畆十錢以修宫室鑄銅人樂
安太守陸康上疏諫曰昔魯宣公税畆而蝝災自生哀
公增賦而孔門非之豈有聚奪民物以營無用之銅人
捐捨聖戒自蹈無王之法哉
大凡未敕下已前每日期集兩度詣主司之門三日後
主司堅辭即止同年初到集所國司所繇先參狀元後
更參衆郎君訖俄有小勾當中庭唱曰諸郎君就坐雙
東隻西其亂者罰不少又出抽名紙錢每人十貫文鋪
底錢每人三十貫文(摭言)
唐殷侑徙天平節度使以餉軍有贏當上送官乃裁經
費歲月錢十五萬緡粟五萬石歸有司御史大夫温造
劾侑擅斂民為無名之獻詔以庾承宣代之(山堂肆考)
賄賂
太尉劉虞讓位于羊續靈帝時為三公者皆輸東園禮
錢千萬而續不輸以此不登三公
鄭愔為吏部掌銓選務貪賄有選人以百錢系鞋帶愔
問之答曰當今之選非錢不行面議而愔不耻
革韋說奏事唐主前禮貌不盡恭百官俸錢皆折估而
革父子獨受實錢說以孫為子奏官受選人賂除近官
中旨以蕭希甫為諫議大夫革說覆奏希甫恨之上疏
言革說不忠前朝并誣革他罪制罷革說擢希甫為散
騎常侍(會編)
夏四月令吏民入錢穀得拜官賜爵有差通鑑曰從三
公之請也(同上)
時三公往往因常侍阿保入錢西園而得之段穎張温
等雖有功勤名譽然亦先輸貨財崔烈本冀州名士至
是因傅母入錢五百萬故得為司徒而聲譽頓衰(同上)
淮南節度使王播以錢十萬緡賂王守澄求領鹽鐵諫
議大夫獨孤朗等數人請開延英論之上問前廷爭者
不在中耶即日除劉栖楚諫議大夫而竟以播兼鹽鐵
轉運使(同上)
上左右受王鍔厚賂多稱譽之上命鍔兼平章事李藩
固執以為不可權德輿曰宰相非序進之官今鍔既無
忠勲朝廷又非不得已何為遽以此名假之上乃止鍔
有吏才工于完聚范希朝以河東全軍出屯河北耗散
甚衆鍔到鎮之初兵不滿三萬人馬不過六百匹歲餘
兵至五萬人馬有五千匹器械精利倉庫充實又進家
財二十萬緡上復加鍔平章事李絳諫曰鍔在太原雖
頗著績然今因獻家財而命之若後世何乃止(同上)
陳少游為吏強敏而好賄善結豪貴以是得進除桂管
觀察使惡其道遠多瘴癘宦官董秀掌樞密少游請歲
獻五萬緡又納賄于元載子仲武内外引薦遂改宣歙
(同上)
唐張延賞將判度支知一大獄頗有冤曲每甚扼腕及
判使召獄吏嚴誡之且曰此獄已久旬日須了明旦視
事案上有一小帖子曰錢三萬貫乞不問此獄公大怒
更懼之明日復見一帖子來曰錢五萬貫公益怒令兩
日須畢明日案上復見帖子曰錢十萬貫公遂止不問
子弟承間偵之公曰錢至十萬貫通神矣無不可回之
事吾恐及禍不得不受也
楊釗者貴妃從祖兄也鮮于仲通常資給之仲通頗讀
書有才智章仇兼瓊引為采訪吏使委以心腹嘗從容
謂仲通曰今吾獨上所厚苟無内援李林甫必見厄聞
楊妃新得幸子能為我結之吾無患矣仲通言釗本末
釗儀觀甚偉言辭敏給瓊見之大悦即辟為推官使
獻春綵于京師贐蜀貨值萬緡釗大悦過望至長安見
諸妹分以遺之曰此章仇公所贈也于是諸楊譽兼瓊
得出入禁中(會編)
冐濫
賀子敬聲為太僕驕奢不奉法擅用北軍錢𤼵覺下獄
(漢史)
涇州奏吐蕃入寇距州三十里告急求救以梁守謙為
神策行營都監并𤼵八鎮全軍救之邠寧兵以神策受
賞厚皆愠曰人給五十緡而不識戰鬭者彼何人耶常
額衣資不得而前冐白刅者此何人耶洶洶不止節度
使李光顔親為開陳大義然後軍士感悦而行將至涇
州吐蕃懼而退(會編)
蜀孟昶廣政三年上元觀燈露臺舞娼李艷娘有姿色
召入宫賜其家錢十萬(蜀史檮杌)
和凝罷加樞密使馮玉同平章事事無大小悉以委之
晉主自陽城之捷謂天下無虞驕侈益甚多造器玩廣
宫室作織錦樓以織地衣用功數百期年乃成又賞賜
優伶無度桑維翰諫曰向者陛下親禦胡寇戰士重傷
者賞不過帛數端今優人一譚一笑稱旨往往賜束帛
萬錢錦袍銀帶彼戰士見之能不觖望士卒解體陛下
誰與衛社稷乎不聽馮玉每善承迎益有寵有疾在家
晉主謂宰相曰自刺史以上俟馮玉出乃得除玉乘勢
弄權賂遺輻凑朝政益壞(會編)
韓侂胄怒金人欲罪首謀和議遂輟復銳意用兵乃以
趙淳鎮江淮而免張巖巖開督府九月費耗縣官錢三
百七十萬緡而無成功(宋史)
上使善相相鄧通當貧饑死文帝于是賜通蜀嚴道銅
山得自鑄錢(史記)
何定使諸將各上御犬二犬直縑數十匹&KR0008;紲直錢一
萬以捕兔供厨吳主以為忠賜爵列侯(會編)
秦檜以紹興十五年四月丙子朔賜第望僊橋丁丑賜
銀絹萬匹兩錢千萬綵千縑(程史)
成都有丐者詐稱落泊衣冠敝服繿縷常巡成都市鄽
見人即展手希一文云失墜文書求官不遂人皆哀之
為其言語悲嘶形容顦顇居于蚤遷橋側後有勢家于
所居旁起園亭欲廣其池館遂強買之及徙則見兩間
大屋皆滿貯散錢計數千萬鄰里莫有知者成都人一
㮣呼求事官人為乞措大(朝野僉載)
唐王起改太子少師起治生無撿所得祿賜為童婢所
盜貧不能自存帝詔曰益仙韶院錢議者謂與玩臣分
給可恥也起賴其入不克遜(山堂肆考)
東漢桓帝時李爕為河南尹時皆以貨賂為官朝廷有
詔復横𤼵錢三億萬以實西園爕上書諫止之按此李
爕固之子(同上)
它日楊貴妃以譴還銛第比中昃上尚不御食笞怒左
右高力士欲驗帝意乃白以殿中供帳司農酒餼百餘
車送妃所帝即以御膳分賜力士知帝旨是夕請召還
下鑰安興坊門馳入妃見帝伏地謝帝釋然撫慰良渥
明日諸姨上食樂作驟賜左右不可貲繇是愈見寵賜
諸姨錢歲百萬為脂粉費銛以上柱國門列戟與錡國
忠諸姨五家第舍聯亘擬憲宫禁率一堂費緡千萬見
它第有勝者輒壞復造務以瓌侈相誇詡土木工食不
息帝所得奇珍及貢獻分賜之使者相銜于道五家如
一(亘史外紀)
時諸將擁重兵而無分地光世在鎮江月費至二十萬
緡每聞易鎮則設辭不奉詔有急復遷延以避之朝廷
無如之何(宋史)
順帝時大臣以兩京馳道狹隘奏毁民田廬廣之已遣
使督治蓋苖言馳道創自至元初何今日獨以為狹力
辨其不可乃止又欲出宿衛士為郡長官俾以飬貧苖
曰郡長所以牧民豈養貧之地果不能自存賜之錢可
也若任郡守必擇賢而後可議遂寢又欲與角觝者錢
萬貫苖曰諸處告饑不蒙賑恤力戲何功獲此重賞乎
(經濟篇)
奢侈
漢高制聘皇后儀黃金二百斤馬十二匹夫人黃金五
十斤馬四匹晉宋納后皆嘗引以為言而平帝納王莽
女有司奏漢故事聘皇后黃金二萬斤為錢二百萬莽
深辭受四千萬而以其三千三百萬予十一媵家有詔
復益二千三百萬合為三千萬桓帝納梁冀女弟有司
奏案漢儀依孝惠帝納后故事金二萬斤視漢高初制
頓增百倍其懸絶如此(野客叢譚)
何劭字敬祖日供口食計二萬錢而兼四方珍味雖三
公帝厨之膳不及之也(獨異志)
睿宗于京安福門外作燈輪高二十丈衣以錦綺飾以
金銀燃五萬盞燈望之如花樹宫女千數衣羅綺曳錦
繡耀珠翠施香粉一花冠一巾帨皆至萬錢裝束一妓
女皆至三百貫鈔簡長安萬年少女婦千餘人衣服花
釵婢子亦稱是于燈輪下踏歌三日夜歡樂之極未始
有之(朝野僉載)
李德裕奢侈每食一杯羹其費約錢二萬雜珠玉寳貝
雄黃硃砂煎汁為之過三煎耶棄其滓(獨異志)
王涯居相位有女適竇氏欲求錢十七萬市一玉釵涯
曰于女何惜此妖物也必與禍相隨後數月女自㛰歸
告王曰前時玉釵在馮外郎妻首飾矣乃馮球也王歎
曰馮為郎吏妻之首飾有十七萬其可久乎其善終乎
(南部新書)
王武子被責移第北邙下于時人多地貴濟好馬射買
地作埒編錢匝地竟埒時人號曰金溝(世說新語)
任愷字元褒既失職乃縱酒躭樂極滋味以自奉養初
何劭以公子奢侈每食必盡四方珍饌愷乃踰之一食
萬錢猶云無可下筯處(晉書)
韋陟逍遥公性奢縱喜飾服馬侍兒閹童列左右常數
十侔于王宫主第窮治饌羞擇膏腴地藝穀麥以鳥羽
擇米每食視厨中所棄其直猶不減萬錢宴公侯家雖
水陸具陳曾不下筯常以五采牒為書記使侍婢主之
其裁答授意而已(本𫝊)
王元寳都中巨豪也常以金銀疊為屋壁上以紅泥泥
之于宅中置一禮賢堂以沉檀為軒檻以碔砆甃地面
以錦文石為柱礎又以銅線穿錢甃于後園花徑中貴
其泥雨不滑也四方賓客所至如歸故時人呼為王家
富窟(天寳遺事)
時道士皆有俸每一觀給田亦不下數百千頃凡設大
齋輙費緡錢數萬貧下之人多買青布幅巾以赴口得
一飫餐而襯施錢三百謂之千道會且令士庶入聽林
靈素講經帝為設幄其側靈素據高座使人于下再拜
請問然所言無殊絶者時時雜以滑稽媟語上下為大
閧笑莫有君臣之禮復令吏民詣宫授神霄祕籙朝士
嗜進者亦靡然趨之焉(宋史)
金主稍習經史慕中國朝著之尊密有遷都意遂下詔
求直言而上書者多謂上京僻在一隅不若徙燕以應
天地之中與金主意合乃遣左丞相張浩右丞相張通
古等調諸路夫匠築燕京宫室城周九里三步其宮室
一依汴京制度運一木之費至二十萬牽一車之力至
五百人宫殿之飾徧𫝊黃金而後又以五采金屑飛空
如落雪一殿之費以億萬計成而復毁務極華麗(金史)
趙韓王治第麻搗錢一千二百餘貫其他可知蓋屋皆
以板為笪上以方磚甃之然後布瓦至今宅壯塗壁以
麻搗土世俗遂謂塗壁麻為麻搗(夢溪筆談)
趙巖自以有功于梁又尚公主聞唐駙馬杜悰位至將
相自奉甚豐恥其不及乃占天下良田大宅裒刻商旅
其門如市租庸之物半入其私巖一飲食必費萬錢(五代)
(史)
京師上元放燈三夕錢氏納土進錢買兩夜今十七十
八兩夜燈因錢氏而添之
公主郭淑妃之女上特愛之傾宫中珍玩以為資送賜
第窗戶皆飾以雜寳井欄藥臼亦以金銀為之賜錢五
百萬緡他物稱是(會編)
僖宗好鬭鵝數幸六王宅興慶池與諸王鬭鵝一鵝五
十萬錢(田令孜𫝊)
唐馬璘家富不貲治第京師侈甚其寢堂無慮費錢二
十萬緡及璘卒喪歸都人爭入其第觀之假稱故吏赴
弔者日數百德宗在東宫聞之不喜及即位乃禁第舍
不得踰制詔毁璘中寢(會編)
梁曹景宗韋叡設錢二十萬官賭之景宗擲得雉叡徐
擲得廬遽取一子反之曰異事遂作塞(綱目)
鍾會字士季元常子善書有父風稍備筋骨會嘗詐為
荀勖書就勖母鍾夫人取寳劍會兄弟以千萬造宅未
移居勖乃潛畫元常形像會兄弟入見便大感慟終身
不入勖書亦會之類也(筆陣圖)
唐王無㝵好博戲善鷹鷂文皇微時與無㝵蒱戲爭彩
有李陽之宿憾焉帝登極㝵藏匿不出帝令給使將一
鷂子于市賣之索錢二十千㝵不之知也酬錢十八貫
給使以聞帝曰必王無㝵也遂召至惶懼請罪帝笑而
賞之(朝野僉載)
高陽王雍居止第宅匹于帝宫僮僕六千妓女五百隋
珠耀曰羅衣從風日食必數萬錢為限陳留侯李崇謂
人曰高陽一日敵我千日(洛陽伽藍記)
霍定與友生游曲江以千金求人竊貴侯亭榭中蘭花
插帽兼自持往羅綺叢賣之士女爭買抛擲金錢(曲江春宴)
(錄)
晉王濟𫝊王愷以帝舅奢豪有牛名八百里駮嘗瑩其
蹄角濟請以錢十萬與牛對射而賭之濟一𤼵破的因
據胡牀叱左右速探牛心來須臾而至一割便去(世說新語)
唐鄭璠在嶺南象江得怪石輦歸榮陽費錢六十萬宋
榮咨道以錢三百萬買虞世南夫子廟初刻碑(偶記)
郭子儀自河中入朝代宗命宰相置酒其第一會之費
至十萬緡准今銀數當作十萬兩也亦太甚矣(筆麈)
南史宋明帝建湘宫寺在靑溪橋北費極奢侈虞愿曰
陛下起此寺皆百姓賣兒帖婦錢佛若有知當極慈悲
帝不省(應天府志勝)
長夀三年則天徵天下銅五十餘萬斤鉄一百三十餘
萬斤錢二萬七千貫于定鼎門内鑄八稜銅柱高九十
尺徑一丈二尺題曰大周萬國述德天樞張革命之功
貶皇家之德天樞下置鉄山銅龍負戴獅子麒麟圍繞
上有雲蓋蓋上施盤龍以托火珠珠高一丈圍三丈金
彩熒煌光侔日月武三思為其文朝士獻詩者不可勝
紀惟宰相李嶠詩冠絶當時(大唐新語)
鄙吝
王戎性嗜利聚錢不知紀極田園水碓周徧天下每自
執牙籌曉夜筭計而吝嗇不自奉養人以為膏肓之疾
女適裴頠貸錢數萬久而未還女後歸寧戎色不悦女
覺遽還之懽遂如初從子將婚戎遺以一單衣婚訖輒
更責取家有好李恐人得種恒鑚其核子萬有美名少
而大肥戎令食糠而肥愈甚(晉書列𫝊)
和嶠字長輿家財産豐富擬于王者然性至吝以是獲
譏于世杜預以為嶠有錢癖(晉書)
秦揚安攻晉陽久未下猛引兵助攻為地道使將軍張
蚝帥壯士數百潜入城中大呼斬關納秦兵遂入晉陽
評屯潞川猛進兵相與持評為人貪鄙鄣固山泉鬻樵
及水積錢帛如丘陵士卒怨憤莫有鬭志猛聞之笑曰
評真奴才雖有億兆之衆不足畏况數十萬乎乃遣將
軍郭慶帥騎五千夜從間道出評營後燒評輜重火見
鄴中暐懼譲評曰府庫之積朕與王共之何憂于貧若
國家喪亡王持錢帛欲安所置乎乃命以錢帛散之軍
士
有周師厚者為荆湖北路提舉常平水利是時初定募
役之法師厚書成上于司農其間曰散從官逐月傭錢
三貫文如遇差作市買即每月添錢一貫文(東軒筆錄)
太子中舍柴餘慶說其從叔内殿承制肅蔡州日掠房
緡五千其憂愁焦煎之貌嘗如負人百千萬債者嘗在
病幾死纔開目問其子曰今日費幾錢(江鄰幾雜志)
曹虎為右衛將軍晩節好貨賄吝嗇在雍州得見錢五
千萬伎女食醬菜無重殽(南齊書)
漢世有人年老無子家富性鄙嗇聚斂無厭而不自用
或人從之求乞者不得已而入内取錢十自堂而出隨
步輒減比至于外纔餘半在閉目以授乞者尋復囑曰
我傾家贍君慎勿他說復相效而來老人俄死田宅沒
官貨財充于内帑矣
石晉陳保性極鄙吝每與人奕棋敗輒手亂其局懼所
賄金錢不欲償也及卒家無妻兒惟有白金千鋌為他
人所有(續世說)
有和長輿者巨萬藏家貫朽反磨鱗次螭縮陳陳腥澁
死而有知是謂錢鬼(孫權文)
王鍔累任大鎮財貨成積有舊客諭以積而能散之義
後數日復見鍔鍔曰前所見戒誠如公言已大散矣客
請問其名鍔曰諸男各與萬貫女婿各與千貫矣(國史補)
逋負
劉翺舟行見赴水者詢其故云欠錢六十貫追補無可
還公曰錢易得人命難得悉貸錢還之得活(春氣錄)
老子在中國都未有所授知令尹喜命應得道乃停關
中老子有客徐甲少賃于老子約日雇百錢計欠甲七
百二十萬錢甲見老子出關遊行速索償不可得迺倩
人作辭詣關令以言老子而為作辭者亦不知甲巳隨
老子二百餘年唯計甲所應得直之多計以女嫁甲甲
見女美尤善遂通詞于尹喜得辭大驚乃見老子老子
問甲曰汝久應死吾昔賃汝為官卑家貧無有使役故
以太玄清生符與汝所以至今日汝何以言吾吾語汝
到安息國固當以黃金計直還汝汝何不能忍乃使甲
張口向地其太生真符立出于地丹書文字如新甲成
一聚枯骨矣喜知老子神人能復使生甲乃為甲叩頭
請命乞為老子出錢還之老子復以符投之甲立更生
喜即以錢二百萬與甲遺之而去并執弟子之禮具以
長生之事授喜(神仙𫝊)
錢通卷二十二
