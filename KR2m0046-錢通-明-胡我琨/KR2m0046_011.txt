錢通卷十一
明胡我琨撰
五之才
錢無專職轉移執事掌國之官府郊野之九式
克共興福者之術以逆裒益之權而聽其便宜
以參奉出納於王之經理而糾其獻以時保鎮
則國富國富則民受祉民受祉則家道稱碩矣
世謂之才故才曰五
裕國
李絳奏振武天德左右良田可萬頃請擇能吏開置營
田可以省費足食上從之命度支使盧坦經度四年之
間開田四千八百頃收榖四千餘萬斛歲省度支錢二
十餘萬緡(會編)
初𣙜鹽起於第五琦及劉晏代其任法術精密官無遺
利初歲入錢六十萬貫季歲十倍而人無厭苦大歷末
通計一歲征賦所入而鹽醝當天下大半之賦(天中記)
魏明帝世司馬芝等舉朝大議以為用錢非徒豐國亦
所以省刑今若更鑄五銖錢則國豐刑省于事為便明
帝乃更立五銖錢至晉用之不聞有所改創(食貨志)
崔祖思云劉備取帳鈎鑄銅錢以充國用(南北史雋)
昭烈初攻劉璋與士衆約若事定府庫百物孤無取焉
及入成都士庶皆捨干戈赴諸庫藏取寳物軍用不足
備憂之西曹掾劉巴曰此易耳但當鑄直百錢平諸物
價令吏為官市備從之旬月之間府庫充寔(零陵先賢傳)
建中元年九月戶部侍郞韓洄上言江淮錢監歲共鑄
錢四萬五千貫輸於京師度工用轉送之費每貫錢二
千是本倍利也今商州有紅崖冶出銅益多又有洛源
監久費不理請增工鑿山以取銅興洛源故監置十鑪
鑄之歲計出錢七萬二千貫度用工轉送之費貫計錢
九百則浮本矣其江淮十監請皆停罷從之(鶴林玉露)
杜佑請解鹽鐵舉巽自代自劉晏之後居職者莫能繼
之巽掌使一年征課所入類晏之多明年過之又一年
加一百八十萬緡(會編)
沈存中筆談載兵部員外郞范祥為鈔法今商人就邊
郡入錢四貫八百售一鈔至解池請鹽二百斤任其私
賣得錢以寔塞下省數十郡搬運之勞此今日關中給
引之始(傳疑錄)
宋紹興中福建漕使王時升到官纔一考見上供庫錢
三十萬緡欲代納本路拖欠鹽錢上從宰執奏因旌賞
之(山堂肆考)
宋漢州刺史安守忠時寇難甫平使事旁午公帑不足
守忠出私錢以給用太祖每遣使必戒之曰安守忠在
蜀律己以正汝當效其為人(同上)
初張慤為計度都轉運時帝為大元帥募諸道兵勤王
慤飛輓踵道建議印給鹽鈔以便商旅不閱旬得緡錢
五十萬以佐軍帝即位以為戶部尚書至是除同知樞
密院事兼提舉戶部財用
福民
趙崇憲知江州民負茶引錢積一十七萬困不能償會
新劵行視舊價幾倍崇憲歎曰負茶之民愈困矣亟請
以新劵一償舊劵二詔從之受賜千餘家(春氣錄)
吳中大水詔出米百萬斛緡錢二十萬賑救諫官謂訴
災者為妄乞加騐考范祖禹封還其章云國家根本仰
給東南今一方赤子呼天赴愬開口仰哺以脫朝夕之
急奏災雖小過寔政當略不問稍施懲譴後無復敢言
者矣(同上)
是歲戶部增三萬餘戶民既得為永業始敢葺屋植木
獲地利數倍或言營地有肥饒者不若鬻之可得錢數
十萬緡以資國用周主曰利在於民猶在國也朕用此
錢何為唐草澤邵棠上言近遊淮上聞周主恭儉增修
德政吾兵新破於潭朗恐其有南征之志宜為之備(會編)
韓魏公勤于吏職簿書文檄簡察研核莫不躬親左右
或曰公位重年耆艾功名如此朝廷賜守鄉郡以養安
幸無親小事公曰已憚煩勞吏民當有受弊者且俸祿
日萬錢不事事吾何安哉(自警編)
先是浙民歲輸身丁錢絹紬民生子即棄之稍長即殺
之虞公允文聞之惻然訪知江渚有荻場其利甚溥而
為勢家及浮屠所私公令有司籍其數以聞請以代輸
民之身丁錢絹以緡計者至一十三萬七千有奇以疋
計者一十六萬三千有奇免符下日九州之民歡呼鼓
舞始知有父子生聚之樂
韓魏公以益利路人饑為體量安撫使公至則蠲減税
以募人入粟招募壯者等第刺以為廂禁軍一人充軍
數口之家得以全活檄劒門關民流移不欲東者勿禁
簡州艱食為甚明道中以災傷嘗勸誘納粟後糶錢十
六餘萬歸于常平公曰是錢乃賑濟之餘非官緡也𤼵
庫盡以給四等以下戶逐貪殘不職吏罷冗役七百六
十人為饘粥活飢人一百九十餘萬蜀人曰使者之來
更生我也
張忠定公詠在成都府嘗夜夢謁紫府眞君接語未久
吏忽報請到西門黃兼濟承事眞君降階接之禮頗隆
盡且揖張公坐承事之下詢顧詳欵已有欽嘆之意公
翊旦即遣典客詣西門請黃承事者即以所夢告之問
平日有何隂德蒙真君厚遇如此且居某之上座耶兼
濟云無他長惟每歲遇禾麥熟時以錢三萬緡收糴入
明年禾麥未熟小民艱食之際糶之價值不增升斗亦
無高下在我者初無所損而小民得濟所急公曰此承
事所以坐某之上也(俱同上)
知制誥韓綜通判天雄軍會大水漲金堤民依丘冢者
凡數百家水大至綜出令能活一人者予千錢民争操
舟栰盡救之已而丘冢潰
宋汪立信為湖南安撫使供帳之物悉置官庫所積錢
連歲代潭民納税貧無告者予錢粟病者加藥餌雨雪
旱潦軍民皆有給賜務興學校士習為變(山堂肆考)
宋鄭剛中為温州通判遇事敢為歲大飢流民甚衆乃
出俸勸糶守曰恐實惠不及飢者答曰已有措置乃以
萬錢每錢押一字夜出坊巷遇飢者給一錢戒曰勿拭
去押字翌日憑錢給米飢者無遺自守以下莫不稱賞
(同上)
唐錢徽貶江州刺史郡有牛田錢百萬給刺史宴飲贈
餉者徽曰此農耕之備可他用哉命代貧民租入(同上)
胡長孺字汲仲任寧海主簿歲大祲民相枕死宣尉同
知托歡徹爾議行賑荒之令歛富人錢一百五十萬給之
至縣以餘錢二十五萬屬長孺藏去廼行旁州長孺察
其乾没意悉散于民閱月再至索其錢長孺抱案進曰
錢在是矣托歡徹爾怒曰汝膽如山耶何所受命而敢無
忌若此長孺曰民一日不食當有死者誠不及以聞然
官書具在可徵也托歡徹爾雖怒不敢問
召馴壽春人章帝時為陳留太守有治迹廣鑄刀劒錢
物以通民用(開封府志勝)
虞允文仁壽人知太平州舊制民生子必納添丁錢歲
額百萬民貧無以輸官故生子皆溺死允文憐之置蘆
荻稅以補添丁錢繇是百姓生子並舉戶口日增(生生四諦)
王絲字敦素越之蕭山人景祐初為縣令會歲歉絲每
家支錢一千以濟之期以明年夏翰絹一匹邑人大受
其惠稱為德政繇此當路薦之蓋是時一縑售價不逾
其數爾(范希文誌)
昭宗大順二年敕天下州府及在京諸軍或因收擄百
姓男女宜給内庫銀絹委兩軍收贖歸還父母其諸州
府委本道觀察使取上供錢充贖不得壓良為賤
宋程伯淳攝上元縣庫有納雜錢數百千常借以補助
民力部使者至則告之曰此錢令自用而不敢私請一
切不問使者屢更無不從者(左編)
保安(内附鎮壓)
陜州軍亂逐兵馬使趙令珍大掠庫觀察使李國清不
能制拜之而走會淮西節度使李正臣入朝過陜上命
按之正臣設棘圍令軍士匿名投庫物一日獲萬緡盡
以給其從兵(會編)
鄜州判官种世衡言延安東北二百里有故寬州請因
其廢壘而興之以當寇衝右可固延安之勢左可致河
東之粟北可啚綏夏之舊朝廷從之命世衡董其役夏
人屢來争世衡且戰且城然處險無泉議不可守鑿地
百五十尺始至石石上辭不可穿世衡命屑石一畚酬
百錢卒得泉以濟城成賜名青澗以世衡知城事世衡
開營田募商賈通貨財遂成富貴(百將兵法列傳)
西事日擾括畿内京東西淮南馬詔樞密同宰臣議邊
事出内藏緡錢八十萬陜西糴軍儲訪知邊事者釋寇
所陷州縣罪及夏税時禁越職言事富弼因論日食謂
應天變莫若通下情帝皆納之于是盡除其禁許臣庶
極言朝政得失(會編)
晉王連歲出征凡軍府政事一委監軍使張承業承業
勸課農桑畜積金穀收市兵馬征租行法不寬貴戚繇
是軍城肅清饋餉不乏王或時須錢蒱博及給賜伶人
而承業靳之王乃置酒庫中令其子繼岌為承業舞承
業以帶馬贈之王指錢積謂曰和歌乏錢宜與一積帶
馬未為厚也承業曰郞君纏頭皆出承業俸錢此錢大
王所以養戰士也承業不敢以為禮王不悦語侵之承
業怒曰僕老敕使爾非為子孫計惜此庫錢所以佐王
成霸業也不然王自取用之何問僕為不過財盡人散
一無所成爾王怒謂李紹榮索劒承業起挽王衣泣曰
僕受先王顧託之命誓為國家誅汴賊若以惜庫物死
於王手僕下見先王無愧矣曹太夫人聞之遽令召王
王惶恐叩頭謝請承業痛飲以分其過承業不肯王入
宫太夫人使人謝承業曰小兒忤特進已笞之矣明日
與王俱至承業第謝之未幾承制授承業開府儀同三
司右衛上將軍燕國公承業固辭不受但稱唐官終身(會編)
上聞楊志誠作亂召宰相謀之牛僧孺曰范陽自安史
以來非國所有劉總暫獻其地朝廷費錢八十萬緡而
無絲毫所獲今日志誠得之猶前日載義得之也因而
撫之使捍北狄不必計其逆順上從之以載義恭順有
功拜太保以志誠為留後(同上)
叚熲上言曰東羌降于皇甫規者已二萬落餘寇無幾
今張奐躊蹰久不進者當慮外離内合兵往必驚且羌
虜人畜疲羸有自亡之勢欲更招降坐制強敵耳臣以
為狼子野心難以恩納勢窮雖服兵去復動若以騎五
千步萬人車三千兩三冬二夏足以破定無慮用費為
錢五十四億如此則可令羣羌破盡匈奴長服内徙郡
縣得反本土帝許之熲于是將兵萬餘人齎十五日糧
馳騎于傍&KR0691;而擊之虜衆大潰斬首八千餘級太后賜
詔褒美賜錢二十萬以家一人為郎中敕中藏府增助
軍費拜熲破羌將軍(同上)
安彦威徙鎮歸德是時河决滑州命彦威塞之彦威出
私錢募民治隄(五代史)
田悦反馬燧約衆戰勝則以家貲賞至是殫私財賜麾
下德宗嘉之詔出度支錢五十萬償其財(彙苑詳註)
北海縣中門中有地隠起若小阜一縣宰乃令平之去
數尺土即得小鐡錢散實其下深丈餘乃得一記云此
是海眼故鑄錢以鎮壓之又不明敘時候其錢大小如
五銖(劉崇遠金華子)
徐羨之字宗文年少時嘗有一人來謂曰我是汝祖羨
之拜此人曰汝有貴相而有大厄宜以錢二十八文埋
宅四角可以免災過此可位極人臣
梁武帝與宫人幸玄淵苑見大蛇盤屈于道羣小蛇繞
之並黑色宫人曰恐是錢龍帝以錢十萬貫鎮于蛇處
以厭之(南史)
熙寧八年夏吳越大旱趙抃知越州前民之未饑為書
問屬縣菑所被者幾鄉民能自食者有幾當廩于官者
幾人溝防搆築可僦民使治之者幾所庫錢倉粟所發
者幾何富人可募出粟者幾家僧道士食之羨粟書于
籍者其幾具存使各書以對而謹其備(大學衍義補)
吳正肅公知蔡州盜賊為息京師有告妖賊聚確山者
上遣中貴人馳至蔡以名捕者十人使者欲得兵自往
取之公曰吾在此雖不敏然聚千人于境内安得不知
使信有之今以兵往是趣其為亂也此不過鄉人相聚
為佛事以利錢財爾一弓手召之可致也(自警編)
明道末天下蝗旱吳遵路知通州乘民未饑募富者得
錢幾萬貫分遣衙挍航海糴米於蘇秀使物價不增又
使民採薪芻官為收買以其直糴官米至冬大雪又以
元價易薪芻與民官不傷財民且蒙利又建茅屋百間
以處流移出俸錢置薦蓆鹽蔬日與飯參俵有疾者給
藥以治之其願歸者具舟續食還之本土是歲諸郡率
多轉死惟通民安堵不知其凶歲也(澠水燕談)
宋鞠眞卿守潤州民有鬭敺者本罪之外别令先敺者
出錢以與後應者小人靳利兼不憤輸錢于敵人其後
終日紛争相視無敢先下手者按眞卿熙寧中人(山堂肆考)
宋趙挺之通判德州哲宗即位賜士卒緡錢郡守貪耄
不以時給卒怒譟入府守趨避挺之坐堂上呼問其狀
立𤼵庫錢而治其為首者衆即定(同上)
宋俞獻卿為昭州軍事推官初州積緡錢鉅萬獻卿盡
用平糴至積穀數萬後大兵至頼以饋軍(同上)
李希烈陷汴州復遣兵數千抵項城縣縣令李偘不知
所為妻楊氏曰君縣令也寇至當死力不足死焉職也
于是召吏胥百姓于庭楊氏曰縣令民主也然歲滿則
罷去非若吏民墳墓存焉宜相與致死以守忍失其身
而為賊黨乎衆皆泣許之乃誓曰以瓦石中賊者與千
錢刀矢兵刃中賊者與萬錢得數百人偘率之以登城
楊氏親㸑以食之(說略)
宋紹興間郡守上官愔等開諸灘命僧祖日董其役漕
司助錢百萬愔復請于朝益以一百五十萬而南溪之
險稍平(延平府志勝)
累政欲修築子城憚重費不敢輕舉九淵審度決計召
集義勇優給傭直躬自勸督役者樂趨用力工倍二旬
訖築初計者擬費緡錢二十萬至是僅費緡五千而工
畢(陸九淵傳)
大觀間會朝廷罷新邊遂請以高峯砦為觀州設知州
一人吏額五十人廂禁軍土丁家丁又千餘人歲費錢
一萬二千九百餘貫米八千餘石有奇州無税租戶籍
皆仰給鄰都飛輓涉阻險或遇蠻寇設伏隂𤼵毒矢中
人輒死昔為富仁監時不聞有警惟是邊吏欲以刺探
為功故時時稱警急因以為利遂欲存而不廢也邊吏
誑其帥臣乞存平州設知州一人吏額百人禁軍土丁
千人歲費錢一萬七千三百貫米一萬石有奇州無租
賦戶籍轉運司歲移桂融象柳之粟以給之(左編)
裒益
梁王趙王國之近屬貴重當時裴令公歲請二國租錢
數百萬以恤中表之貧者或譏之曰何以乞物行惠裴
曰損有餘補不足天之道也(世說新語)
五鳳三年减天下口錢至元平元年减口賦錢禹以為
古民亡賦算口錢起武帝征伐四夷重賦于民民産子
三歲則出口錢故民重困至于生子輒殺宜令民七歲
去齒乃出口錢年二十乃算天子下其議令民産子七
歲乃出口錢自此始
成帝建始元年减天下賦錢算四十
眞宗大中祥符四年詔除兩浙福建荆南廣南舊輸身
丁錢凡四十五萬四百貫
元豐二年七月提舉廣西常平劉誼言廣西一路戶口
二十萬而民出役錢至十九萬緡先用税錢敷出税數
不足又敷之田米田米不足復算于身丁夫廣西之民
身之有丁也既税以錢又算以米是一身而輸二税殆
前世弊法今既未能蠲除而又益以役錢甚可憫也至
于廣東西監司提舉司吏一月之給上同令錄下倍攝
官乞裁損其數則兩路身丁田米亦可少寬遂詔月給
錢逓减二千歲遂减一千二百餘緡(漢史)
公在諫垣論蜀茶祖宗朝量收税李把劉佑蒲宗閔取
息初輕後益重立法愈峻李稷始議極力掊取民間遂
困稷引陸師閔共事額至一百萬貫陸師閔又乞額外
以百萬貫為獻成都置都茶場公條陳五害乞放𣙜法
令民自作交易但收税錢不出長引止令所在場務據
數抽買博馬茶勿失武備而已言師閔百端凌虐細民
除茶逓官吏養兵所費所收錢七八十萬貫蜀人泣血
無所控告公講畫纖悉曲折利害昭炳時小吕申公當
軸嘆曰只謂蘇子由儒學不知吏事精詳至於如此公
論役法尤為詳盡識者韙之(欒城遺言)
庾顗字子嵩有劉興欲伺之而無迹可間後以其性儉
家富言于東海王越令就換錢十萬冀因此可乘越于
衆坐中問顗顗頽然已醉幘堕几上乃以頭就几穿取
徐答云下官家有錢兩千萬隨公所取興於是乃服
錢通卷十一
