錢通卷六
明胡我琨撰
三之象
攻泉之道必自載于象者始也是故攻泉自品
始品行始以正行乃偽作而神竒者雜出矣刀
布雜而稽諸天則勝者必有厭矣厭其勝而流
之四夷服之則采厥産以資疆餙鄙鑄金之狀
圓亦中規方亦中矩肉亦中蟲背亦中籕文同
而各異其品彙而辯諸所匪以貢而致之天官
氏式其地圖而物之尊洪氏也則校其品之鴻
纖可以類從者或辯其歲年或辨其名號或辯
其制體或辯其官私或辨其妖祥錯其說於他
門叙其署者與其貫者而一綜于象凡象於夷
者各憲之於所冶之國乃弗分如洪氏所括若
弗從其類也若欲其一也故象曰三
正品
右虞錢賈逵注周語曰虞夏商周金幣三等黃為上
幣銅錢為下幣
右夏錢鄭暐南北史雋曰禹遭大水以歷山之金鑄
錢救人之用
右商錢鄭暐南北史雋曰湯遭大旱以莊山之金鑄
錢贖人之賣子者
右周錢太公立法鑄荀悦漢紀曰周制錢有文外
圓内方李竒曰圜一寸重九兩顧烜曰重十二銖
李孝美曰按二家之說若謂重九兩則景王時不患
輕也若謂十二銖則更鑄者又何加焉
右景王錢前漢食貨志曰景王患錢輕更鑄大錢文
曰寶貨肉好皆有周郭唐固曰重十二銖又曰大錢
五十
右齊錢
右晉錢
右楚錢楚莊王行越世家曰楚王每赦使使者封
三錢之府
右趙錢洪遵曰余謂春秋之時下迨戰國以鑄泉立
幣各擅其利惟齊志見之管子故暴白後世諸國無所
稽考遂致淟汨不𫝊耳
右秦錢惠文王初行
右秦半兩錢𫝊瓚曰錢之形質如周錢唯文異耳
顧烜曰秦始皇鑄重十二銖敦素曰嘗得此錢徑寸
三分重八銖
右莢錢如淳曰如榆莢也伏無忌曰漢鑄莢錢重
三銖顧烜曰今世猶有小錢重一銖半徑五分文曰
漢興小篆文
右八銖錢前漢高后紀曰二年行八銖錢舊譜曰
重八銖文曰半兩
右四銖錢食貨志曰孝文五年更鑄四銖錢其文為
半兩應劭曰今民間半兩錢最輕小者是也
右三銖錢建元元年鑄顔師古曰新壞四銖造此
錢封氏曰半兩錢重三銖兩字中唯作十字不復為
兩人穿下有三竪文豈以三畫為三銖之記耶洪遵
曰余按此錢史氏以為銷半兩更鑄三銖錢重如其文
則三銖之文明矣李孝美又畫半兩錢于下蓋蔽封氏
之說也
右半兩錢建元五年鑄半兩之品甚衆有𫝊形者
有肉郭者有對文者有隱起字者
右五銖錢元狩五年鑄食貨志曰有司請郡國鑄
五銖錢周郭其質令不可摩取鋊舊譜曰此錢厚大
者徑一寸重五銖李孝美曰今世所見五銖如張台
之說一一甚多但赤側四出文蜀梁當兩女錢并穿上
下各一星者自有品目不當更引于此
右鍾官赤側錢元狩年鑄如淳曰以赤銅為其郭
也今錢見有赤側者不知作法云何
右五銖錢建武年鑄
右四出文錢中平三年鑄舊譜曰徑寸一分重四
銖背文四出俗謂之角錢洪遵曰余按此錢字畫明
澈徑寸重三銖一絫
右五銖錢魏文帝黃初二年行
右直百錢建安年昭烈鑄舊譜曰徑七分重四銖
右直百五銖錢昭烈鑄顧烜曰徑一寸一分重八
銖文曰五銖直百洪遵曰余按此錢封氏列不知年
代品然考諸家之說則昭烈所鑄審矣錢凡四種有徑
九分重五銖者字文明坦肉好背面皆有周郭世多有
之有徑七分重三銖八絫者形制窳薄有一種面文相
類背肉粗惡穿左有一為字又有鐡錢重五銖四絫者
輪郭重厚字文湮晦
右𫝊形五銖錢顧烜曰劉備鑄直百錢𫝊形五銖今
所謂蜀錢即𫝊形五銖也時有勒為直百者亦有勒為
五銖者大小稱兩如一並徑七分重四銖三吳諸屬縣
行之其文為五銖者京師亦頗用焉舊譜曰劉備與
直百同時鑄文字輕重大小與漢五銖無異但五字居
左銖字居右謂之𫝊形
右大泉五百錢孫權嘉禾年鑄舊譜曰徑寸二分
重十二銖文曰大泉五百洪遵曰余按此錢徑寸一
分重四銖六絫今世有之
右大泉當千錢孫權赤烏年鑄舊譜曰徑寸四今
重十六銖文曰大泉當千洪遵曰余按此錢有二品
大者徑寸五分重十二銖六絫字文夷漫輪郭重厚小
者徑寸三分重七銖二絫舊譜所圖蓋其小者以為重
十六銖非也
右四銖錢宋元嘉年鑄顔竣𫝊曰輪郭形製與五
銖同用費損無利故百姓不盗鑄張台曰據所見背
面皆有周郭徑七分重二銖已下文甚分明舊譜曰
文曰四銖重如其文洪遵曰余按此錢徑七分重二
銖四絫肉薄好闊背面皆有周郭字文甚明
右當兩大錢宋元嘉年鑄舊譜曰重八銖
右孝建錢舊譜曰徑八分半重四銖文曰孝建背文
曰四銖孝建則薤葉四銖則大篆其後稍去四銖專為
孝建漸至薄八文字夷漫至明帝泰始三年罷焉顧
烜曰孝建元年鑄四銖錢一邊為孝建一邊為四銖
洪遵曰余按此錢徑七分重二銖今世尚有之
右二銖錢宋永光年鑄舊譜曰重如其文
右景和錢宋景和年鑄金光襲曰其文小篆洪
遵曰余按此錢李孝美不入譜烜梁人距宋不遠其說
當審矣
右鵝眼錢顧烜曰宋中廢帝景和元年鑄
右五銖錢肉好周郭文曰五銖重如其文顧烜曰
天監元年鑄徑一寸文曰五銖重四銖三絫二黍每百
枚重一斤二兩張台曰五銖錢皆無好郭惟此一種
有之李孝美曰按此錢亦多見之復有一種徑八分
重三銖形製惟肖而面漫薄惡疑當時所盗鑄者
右公式女錢隋書食貨志曰梁武帝又别鑄五銖除
其肉郭謂之女錢徑一寸張台曰背有好郭者謂之
公式女錢背無好郭者正謂之女錢蓋聽民私鑄有不
精也
右五銖鐡錢梁普通年鑄顧烜曰五銖鐡錢徑一
寸一分文曰五銖背為四出文洪遵曰余按此錢今
世有之輪郭重厚字蹟微漫背文四出徑七分重三銖
六絫
右大吉錢普通年鑄顧烜曰錢大小輕重如銖文
曰五銖大吉背文四出
右大通錢普通年鑄顧烜曰大小輕重如五銖文
曰五銖大通背文四出
右大富錢普通年鑄顧烜曰大小輕重如五銖大
富背文四出
右當十錢梁元帝時鑄
右四柱錢梁太平年鑄
右五銖錢陳天嘉年鑄
右大貨六銖錢陳太建年鑄洪遵曰余按此錢製
作精妙肉皆有周郭徑寸重如其文
右太和五銖錢後魏太和年鑄洪遵曰余按此錢
徑八分重如其文銅質粗惡字文湮漫計當時令民自
鑄故其製不精也
右五銖錢永平年鑄
右永安五銖錢永安年鑄舊譜曰徑九分文曰永
安五銖重如其文李孝美曰此錢徑八分周郭完厚
所見至多
右永安土字錢面文永安五銖幕文有一土字徑九
分重二銖四絫銅色純赤輪闊皆夷計後魏所鑄
右五銖錢大統年鑄舊譜曰以赤銅鑄
右永安五銖錢齊神武帝鑄
右常平五銖錢北齊天保年鑄舊譜曰徑八分
李孝美曰此錢徑寸舊譜列在偽品
右布泉錢後周保定年鑄舊譜曰徑寸其文左曰
布右曰泉皆玉筋篆非男錢也
右大布錢建德年鑄舊譜曰徑寸一分張台曰
此錢小者至徑六分其舊錢之文上五下行左大右布
又有大布字飜在上下者
右永通萬國錢大象年鑄舊譜曰徑寸三分重十
二銖背面肉好皆有周郭又有徑寸二分半重八銖己
下者張台曰此錢輪郭與布泉相似其小省至徑七
分亦有輪郭闊厚及對文者李孝美曰此錢又有徑
寸五分重十八銖背面皆有此四字者銅色青白製作
尤佳
右白錢隋開皇年鑄背面肉好皆有周郭文曰五
銖而重如其文每一千重四斤二兩唐書食貨志曰
隋行五銖白錢舊譜曰徑一寸重一銖六黍肉郭平
闊五字右邊傍好有一畫餘三面無郭用鑞和鑄故錢
色白
右開元錢唐武德年鑄新唐書食貨志曰徑八分
重二銖四絫積十錢重一兩得輕重大小之中其文以
八分篆隸三體李孝美曰此錢元字次畫端或有挑
向左者世謂之左挑而俗甚愛重背文亦有兩甲㾗者
銅色黑濁不至精好詳考此錢郭有大小肉有輕重
皆歲久適然凡八分篆隸三品而皆有甲文者製作精
好今世尤多李孝美獨圖其一失之略矣
右乾封錢新唐書食貨志曰徑寸重二銖六分
右乾元十當錢乾元年使第五倫鑄食貨志曰徑
一寸每緡重十斤舊譜曰徑寸二分重五銖李孝
美曰此錢今多大小不同寸二分至七分相較一分凡
六品字體形製略異
右重輪錢第五琦復命鑄徑一寸二分其文亦曰
乾元重寶背之外郭重輪每緡重十二斤舊譜曰徑
二寸四分重十二銖李孝美曰此錢有兩品小者至
薄而文字昏暗徑寸重五銖大者極厚而製作精好徑
寸五分重十四銖與唐志舊譜所載不同
右小乾元錢洪遵曰余按此錢重三銖三絫徑與開
元錢同今世所存至多計肅宗所鑄而史氏疏略不載
大元歷錢張台曰大歷是代宗年號計此時所鑄
洪遵曰余按此錢徑九分重三銖六絫銅色昏濁字畫
遒勁
右開元大錢徑寸二分重十二銖六絫
右建中錢張台曰按此錢未施用今民間往往有之
輕小于開元錢徑十分重二銖以下文曰建中通寶文
字漫暗銅色純赤肉好薄小殊乖白銅大錢之義
右新開元錢背文
右咸通錢
右天成錢洪遵曰余按此錢徑九分重三銖六絫文
曰天成元寶計當時所鑄而五代史後唐紀不載
右天福錢洪遵曰余按此錢徑七分重二銖四絫銅
質薄小字文昏昧蓋以私鑄不精也
右漢通錢洪遵曰余按此錢徑寸重三銖六絫文曰
漢通元寶字文明坦製作頗精蓋懲天福之弊則漢代
所鑄明矣
右周通錢鄭向五代開皇紀曰顯德二年九月甲寅
詔禁天下銅器始議鑄錢
偽品
右項梁錢
右吳王濞錢西京雜記曰吳有銅山鑄錢錢微重文
字肉好與漢錢不異洪遵曰余按漢文帝時更鑄錢
其文為半兩吳鄧錢文字與漢錢同則錢之半兩也
右鄧通錢西京雜記曰文帝賜鄧通蜀銅山聽自鑄
錢文字肉好與天子錢同故富侔人主
右大錢漢書食貨志曰王莽居攝變漢制更造大錢
徑寸二分重十二銖文曰大錢五十敦素曰按今所
見模狀不同字體各異小者不及二銖又有面文重外
高内下精妙可觀殊不知莽之所鑄復是後人倣傚何
不相同也如此張台曰此錢亦有數種有對文者有
穿上一星者有泉字諸畫並方者
右小錢五等荀悦漢紀曰王莽建國元年春更作小
錢徑六分文曰小錢與大錢一直五十者為二品並行
封氏幺錢别種文曰直十張台曰嘗見壯錢薄于
開元錢
右貨泉錢王莽天鳳年鑄食貨志曰徑一寸重五
銖文右曰貨左曰泉枚直一張台曰此錢今世所見
有徑寸四分重二十四銖者有徑六分重二銖者有玉
筯篆者有𫝊形者有肉郭重文者穿面四角决文穿背
四角决文穿上一星穿下一星闊緣細緣不少于五銖
李孝美曰此錢今世多見有徑寸五分至四分者十
餘品而好郭或有或無或作重文種種不一
右鐡錢公孫述鑄舊譜曰文字輕重大小未聞
右小錢初平年董卓鑄
右五銖錢董卓鑄
右沈郎錢吳興沈充鑄舊譜曰或言小于五銖文
字輕重未聞
右五銖錢晉張軌納太府參軍索輔言立制凖布用
錢
右河陽錢三國王則鑄
右得壹錢唐史思明鑄舊譜曰徑寸三分重十三
銖洪遵曰余按此錢重十二銖六絫
右順天錢史思明改鑄舊譜曰徑寸五分重十五
銖李孝美曰二錢如一但順天重而得壹輕洪遵
曰余按此錢重十三銖二絫
右永通錢南唐鍾謨請鑄洪遵曰余按此錢有三
品字八分書者徑寸五分重八銖七絫背面肉好皆有
周郭篆文者徑寸三分重五銖七絫輪郭重厚銅色昏
暗又有面為篆文背為龍鳳形者(此錢見竒品)計皆李氏所
鑄李孝美獨載八分書者遺此一種豈未之見耶
右開元錢洪遵曰余按此五錢制度大小各殊有徑
九分重三銖者有徑七分重二銖二絫者字文並類大
唐錢有徑寸二分重八銖與徑九分重三銖者形製相
肖文皆篆字有徑八分重二銖六絫者字合八分及隸
體背文有圓點于五錢中最少又有小唐國鐡錢重二
銖八絫形製肖銅錢之小者
右大唐錢洪遵曰余按此錢徑八分重二銖四絫文
曰大唐通寶又有徑七分者字文相類豈當時盗鑄耶
右永平錢五代史前蜀世家曰王建武成三年十二
月大赦改明年元為永平
右通正錢五代史前蜀世家曰王建永平五年改元
通正
右天漢錢五代史前蜀世家曰王建通正元年十月
大赦改明年元曰天漢國號漢
右光天錢五代史前蜀世家曰王建天漢元年十二
月大赦改明年元曰光天
右乾德錢五代史前蜀世家曰王建卒子衍立明年
改元乾德
右咸康錢五代史前蜀世家曰王衍乾德七年改元
曰咸康李孝美曰按此五錢文皆王氏父子年號計
當時所鑄並徑七分重五銖形製粗惡今世所存甚多
洪遵曰余按通正天漢光天乾德錢皆重三銖獨咸
康錢重三銖三絫
右廣政錢五代史後蜀世家曰孟昶明德五年改元
曰廣政十國紀年後蜀史曰蜀主昶明德三年十二
月丁亥申嚴錢禁明年改元廣政洪遵曰余按此錢
計當時所鑄徑九分重三銖銅質渾厚字八分書
右鐡錢一十國紀年後蜀史廣政二十五年以屯戍
既廣調度不足始鑄鐡錢
右乾亨錢五代史南漢世家曰梁貞明三年劉龔即
位國號大越改元曰乾亨李孝美曰此錢文曰乾亨
重寶徑七分重六銖疑當時所鑄洪遵曰余按此錢
止重三銖六絫
右鉛錢十國紀年漢史曰劉龔以國用不足鑄鉛錢
十當銅錢一洪遵曰余按鉛錢有二品輪廓鍥薄文
曰乾亨重寶大者徑寸重三銖九絫重寶二字𫝊形小
者徑九分重三銖六絫余抵嶺外始獲此錢若銅錢今
世所存至多
右乾封錢五代史楚世家曰高郁諷馬殷鑄鉛鐡錢
以十當銅錢一洪遵曰余按此錢徑寸七分重十七
銖圍五寸半文曰乾封泉寶以銅為之而楚史湖南故
事以為鐡錢豈當時鑄銅錢二種耶
右天策錢五代史楚世家曰馬殷請依唐太宗故事
開天策府梁太祖拜殷天策上將軍張台曰馬氏錢
也洪遵曰余按此錢文曰天策府寶徑寸七分重三
十銖二絫銅質輝重字文明坦史氏失其𫝊張董之說
當有所憑也
右吳越錢王俶議鑄
右鉛錢王審知為閩王時鑄
右鐡錢王審知鑄
右永隆錢洪遵曰余按此錢徑寸四分重十銖三絫
文曰永隆通寶字文夷漫製作不精以銅為之五代史
不載錢文十國史又遺銅品此錢計當時所鑄
右天德錢董逌曰建州王氏錢面文天德重寶背文
穿上有殷字洪遵曰余按王延政以建州建國稱殷
故幕文為殷字通寶重寶之異亦當時鑄此二品耳
右大興錢董逌曰張台云馮洪所鑄
右土錢宋白續通典曰劉仁恭造泥錢號為山庫
陶岳貨泉錄曰劉仁恭下令境内以泥為錢以膠泥固
濟而鍜之大抵類甆樣度麤鹵
右應天錢董逌曰幽州劉守光錢而文曰應天元寶
背文曰萬
錢通卷六
