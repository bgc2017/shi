錢通卷十七
明胡我琨撰
九之分
泉人之命定其獲弗竒蠱于竒其衡命也必戾
此無故唯數逆且無償也是故冶躍履安而鑑
前因之報可以治蠱可以立命泉行固有所止
也誰司其契惟曰分故分曰九
前定
建安有村人往來建溪忽有數錢流下尋至山半樹下
有大甕錢滿其中而甕少欹故錢流出于是推正以石
壓之惟取五百餘錢歸率家人將盡取之而忘其所夜
夢人曰錢有主不可取向者五百顧爾正欹甕耳(徐鉉錄)
上虞魏全家在縣北忽有一人著孝子服皂笠手巾掩
口來詣全家語曰君有錢一千萬銅器亦如之大柳樹
錢在其下取錢當得爾於君家大不吉僕尋為君取此
便去自爾出三十年遂不復來全家亦不取錢(搜神後記)
邠公杜悰福夀少倫日辰五飱一食之費皆至萬錢京
西李客見人牧羊遍滿山谷不知幾千萬口詰之自何
而來自邠夏供相公食耳指顧之際轉首恍然並無所
覩乃神靈所授也(中朝故事)
隋末一書生居太原苦于貧所居抵官庫因此而見有
錢數萬貫遂欲携掣見一金甲人持戈曰汝要錢可取
尉遲公帖來此尉遲公錢也書生訪求至鐵冶處有尉
遲敬德者方袒露蓬首鍜煉之次乃前拜之公問曰何
故曰乞錢五百貫以濟貧困尉遲怒曰打鐵人安得錢
生曰足下若能哀憫但乞一帖公不得已令生執筆曰
錢付某五百貫具年月日著名書生持去至庫復見金
甲人令繫于梁上取錢五百貫而去後敬德佐唐太宗
得天下賜錢一庫開庫欠五百貫將罪主者忽于梁上
見有一帖乃打鐵時書帖累日驚歎求書生厚贈遣之
(逸史)
陳復休號陳七子貞元中來舉褒城耕農樵採與常無
異如五十許人昌明令胡倣常師事之將赴任留錢五
千為復休市酒笑而不取曰吾金玉甚多恨不能用耳
以鋤授倣使之劚地不二三寸金玉錢貨隨劚而出曰
人間之物固若是矣但世人賦分有定不合多取若吾
用之豈有限約乎(仙傳拾遺)
貞元中有孟員外者少時應進士舉久不中第將罷舉
又無所歸託于親丈人省郎殷君宅為殷氏賤厭瘴瘧
日甚廼白于丈人曰某貧薄疾病必不可救恐汚丈人
華宇願委運乞待盡他所殷氏亦不與語贈三百文出
門不知所適街西有善卜者每以清旦决卦晝後則閉
肆下簾孟君廼謁之具陳羈蹇將填溝壑盡以所得三
鐶為卜資卜人遂留宿為决一卦卦成驚曰郎君更十
日合處重職俸入七十千錢何得言貧賤卜人遂留厚
供給已至九日並無消息又却往殷君宅殷氏見甚薄
之亦不留連寄宿馬廐至明有敇以禁兵將為賊境觀
察使其人與殷友善馳扣殷氏之門武人都不知書云
便湏一謝表兼鎮撫寇敚事故頗多公有親故文士頗
能相助否殷良久思之無可應者忽記得孟君久曾應
舉可以充事遽引見之令草一表詞甚精敏因請為軍
中職事月俸正七十干乃卜後十日也(逸史)
齊君房者家于吳雖勤學而寡記性壯有篇詠常為凍
餒所驅役役吳楚間干謁多不遇雖時有獲未嘗積一
金脱錢滿一繩則必病罄而復愈(纂異記)
王狀元未第時醉墮汴河水神扶出曰公有三百千料
錢若死何處消散士有效者陽墮河河神亦扶出士喜
曰我料錢幾何神曰有三百甕黃虀無處消散爾
周文育隨監州王勵至大庾嶺詣卜者卜者曰君北下
不過作舍令長南入則為公侯文育曰足錢便可誰望
公侯卜人曰君湏臾當暴得銀二千兩若不見信以此
為驗其夕宿逆旅有賈人求博文育勝之得銀二千兩
韓太傅為諸生時(一有月之兩字)借相工錢與之俱入璧雍之
中相璧雍弟子誰當貴者相工指倪寬曰彼生當貴秩
至三公(王充論衡)
里子客瓜州一日坐肆中見門前有一錢起拾之無有
也坐則復見如是者三四頃之丐者拾其錢而去里子
追視之以二錢易之徧示其儕言一錢有分定也于時
市人俱有萌焉(千一錄)
江陵副使李君未第時于華隂店中見白衣人與之圍
爐飲啜隨與同行至昭應白衣人曰凡事預定不可多
求君欲知後事當留一筆乃書三封題緘云甚急則開
之遂謝别而去後連求第不得且無資糧乃開書一封
則曰青龍寺門前坐遂往已晚矣坐良久不敢歸適寺
僧將閉門見李君延入熟視久之曰得非松滋李長官
之子乎李君曰然僧曰長君我故舊也曾有錢二千貫
寄在我處今付還郎君幸之幸矣明日李君載而行遂
為富室後又不第進退兩難再開書一封則曰西市鞦
轡行頭坐即往坐樓飲適樓下有議將錢買科甲者問
之曰曾有願出錢一千貫買及第者約之不至所以主
試郎君在此李即自買之及第官至殿中江陵副使後
患心痛危急開第三封書則曰可處置家事矣繇是遂
卒(艷異編)
韋丹年四十不第嘗騎驢至洛陽中橋見一黿長數尺
呼呷將死丹不覺惻然問其直則曰得錢二貫則鬻時
天大寒丹自度衫襖無可當者即以所乘驢易黿放之
于水而去時有胡蘆先生丹因之問命胡蘆曰我焉知
元君乃吾師也往當自詳之遂相與偕行至通利坊静
巷見一小門胡蘆先生叩門俄而老人從二青衣出自
稱元濬之向丹致拜曰老夫將死之命頼君以生恩德
如天豈容酬報丹始矍然知是黿也遂具珍羞留連竟
日抵暮辭歸老人取一通文字授之曰知君要問命敬
往天曹錄得一報凡一生皆前定只先知耳又謂胡蘆
曰幸借我五十千以充韋君乘早决西行丹遂自五經
及第以至江西觀察使每授一官日月無差(因果錄)
命逹
王嶷性仁謹廉儉不事財賄齋庫失火燒荆州還資評
直三千餘萬杖主局數十而已疾篤遺令諸子曰才有
優劣位有通塞運有貧富此自然之理無足以相陵侮
也及卒第庫無見錢敕月給錢百萬諡曰文獻
鄧差南郡臨沮人大富道逢估人先不相識道邊相對
共食羅布殊品呼差與焉差曰君遠行商估勢不在豐
何為頓爾珍羞美食估人曰人生在世終止為身口耳
一朝死病安能復進甘味乎終不如臨沮鄧生平生不
用為守錢奴耳差不告姓名歸至家宰鵝食動筯齩骨
哽其喉而死(廣五行記)
李景讓母鄭氏宅後墻䧟得錢盈船曰吾聞無勞而獲
身之災也天以先君餘慶矜其貧而賜之則願諸孤學
問有成此不敢取遽掩之(會編)
呼延贊有膽勇鷙悍輕率官至康州團練使眞宗嘗補
軍校皆叙已功或至諠譁贊獨進曰臣月俸百千所用
不及半忝幸多矣自念無以報國更求遷擢將恐福過
災至再拜而退衆善其知分
王昭遠事太宗歴拜保静軍節度使弟昭懿亦至捧日
都虞候初祖母郭氏常對昭遠母指之曰此兒有貴相
他日必至公卿指昭懿曰此兒俸錢過二萬不能勝矣
果皆如其言
杭有傭者鬻力以求食食有餘錢輙易酒而醉于市與
隣者或招而諭之曰子日所餘錢謂不可以樹之産乎
對曰日餘三五錢也謂三五錢可以樹之産乎或者因
曰日餘三錢計歲千錢五錢幾倍之歲有積也謂三五
所儲不可樹之産乎對曰日亡三五錢則亡一日醉歲
如之則亡一歲醉令亡歲亡醉也謂又可以樹之産乎
或乃笑而遣之曰子無恒産于飲食可謂有恒心矣(淇筠)
(志感)
有梁十二者名知人至宋州司馬詮作書薦之蘇州刺
史李無言李遣日暮至宅乃著黃衣衫令一客著紫自
代梁謂客曰向聞公語聲未有官禄又謂黃衣是三品
今章服不同何也李乃以寔對因請詳視梁云公即合
改得上州刺史後果改睦州贈錢一百貫梁云公至彼
州必得重厄某為公作一法禳之公湏嗔責某妄語鞭
背十下仍不得令妻子知也李不可梁再三以請李閔
然而從之明早李當衙决梁十下小蒼頭走報其妻李
入門妻云何以打梁子無言恨云忘却瞞家人也俄而
梁叩鈴請見李曰公何以遣妻子知厄不免矣公既彊
與某二百千文無以報公德公厄雖不免然令公得二
千貫以充家資取以必無事李在州果取得二千貫錢
而死梁又謂丹徒主簿盧惟雅云從此得通事舍人如
其言後于京見之云至某年財物莊宅合破散公當與
某五十千文某教公一言即免盧不之信不與至某年
盧果因賭博莊宅等並盡(定命錄)
藍采和不知何許人也常衣破藍衫行歌于城市乞索
歌詞極多率皆仙意人莫之測但以錢與之以長繩穿
拖地行或散失亦不回顧或見貧人即與之及與酒家
(神仙傳)
天寶中相州王叟者家鄴城富有財唯夫與妻更無兒
女積粟近至萬斛而夫妻儉嗇頗甚常食陳物纔以充
腸不求豐厚莊宅猶廣客二百餘戶叟嘗廵行客坊忽
見一客方食盤飡豐盛叟問其業客云唯賣雜粉香藥
而已叟疑其作賊問汝有幾財而衣食過豐也此人云
惟有二千之本逐日食利但存其本不望其餘故衣食
常得足耳叟遂大悟(原化記)
賣藥翁莫知其姓名有童稚見之逮于暮齒復見其顔
狀不改常提一大葫蘆賣藥人告疾求藥得錢不得錢
皆與之無阻藥皆稱有效或無疾戲而求藥者得藥尋
必失之繇是人不敢妄求敬如神明或戲問有大還丹
否曰有一粒一千貫錢人皆笑之以為狂多于城市笑
罵人曰有錢不買藥喫盡作土饅頭去人莫曉其意益
笑之後于長安賣藥抖擻葫蘆已空内只有一丸極大
光明安於掌中謂人曰百餘年無一人肯把錢買藥喫
深可哀哉乃自喫藥纔入口足下五色雲起飄飄而去
(續仙傳)
滎陽鄭還古少有俊才嗜學而天性孝友妻柳氏僕射
元公之女也婦道克備弟齊古好博戲賭錢還古帑藏
中物雖妻之貲玩恣其所用齊古得之輙盡還古每出
行必封管鑰付家人曰留待二十九郎償博勿使别為
債息為惡人所䧟誤也弟感其意為之稍節(因話錄)
殷浩字深源識度清遠為風流談論所宗或問浩曰將
涖官而夢棺將得財而夢糞何也浩曰官本臭腐故將
得官而夢尸錢本糞土故將得錢而夢穢時人以為名
言
崔唐臣閩人與蘇子容吕晉叔同學相好二公登第崔
撫然罷舉後二公入三館乘馬偕出循汴岸見一士艤
舟登窗下蓋崔也亟就謁之問其别後况味曰初到篋
中有錢百千以其半買此舟來往江湖間其半市雜貨
時取贏以自給雖云泛梗飄蓬差愈于應舉覓官時也
(客齋隨筆)
劉玄英號海蟾子初仕燕劉守光為相素喜道術一日
忽有道人自稱正陽子來謁之乃邀坐堂上索雞卵十
枚金錢十文以一文置之几上累十卵于錢若浮圖之
狀海蟾驚異之曰危哉道人曰人居榮辱之場履憂患
之地其危有甚于此者復盡以其錢擘破為二擲之遂
辭去海蟾因大悟(廣列仙傳)
趙僧儼北海人為沙門棲遲山谷常以一壺自隨一旦
謂弟子曰吾今夕當死壺中大錢一千以通九泉之路
蠟燭一挺以照七尺之軀至夜而亡時人以為知命(天中)
(記)
竒獲
龐元英文昌錄曰後唐同光三年洛京蕃漢馬步使朱
守殷于積善坊役所得古文錢四百五十六文得一元
寶四百四十文順天元寶沈存中筆談亦曰熙寧中發
地得大錢三十餘千錢文皆曰順天得一僕考唐書志
史思明據東都鑄得一元寶錢徑一寸四分以當開元
通寶之百既而惡得一非長祚之兆改其文曰順天元
寶龐始疑史傳無此年號後得錢氏錢譜乃知史思明
鑄僕謂此見唐書甚明元英其未考耶僕家舊有得一
元寶一錢字文方重如顔體輪郭甚古後為好事者取
去今此二錢人家往往有之(文獻通考)
永明十年齊安郡民王攝掘地得四文古錢一萬二千
七百十枚品製如一(南齊祥瑞志)
徐伸寶所居道南有大枯樹僕夫灑掃其下沙中獲錢
百餘以告仲寶仲寶自往獲數百如是積年凡得數十
萬其家人復于厨側鼠穴中得錢甚多仲寶率人掘之
深數尺有一白雀飛出其下獲錢至百萬錢盡白雀廼
去(徐鉉稽神錄)
元和元年靈武李欒奏黃河岸塌處得古錢三千三百
其錢形小方孔三足(舊唐書)
宣和五年郭僎為亳州蒙城令村人于田中掘得古刀
柄端有方寸十三字彷彿隸書背有方孔不透身形如
刀文曰貨布五百(舊譜)
天寶元年西河郡别駕李幼竒于長平溪澗中得古刀
又得長平異布面文科斗(同上)
王公和學士罷沂州得銀刀一有齊大公杏九字中闕
不相屬刀上又有隠起圜形疑即九府圜法(嘉祐志)
咸通八年兖海觀察鄭漢章奏百姓于野内掘得古銅
片四千九百五十五片詔翰林騐云上有齊歸化三字
(舊譜)
魏郡張奮賣宅于黎陽程應舉家疾轉賣于鄰人何文
文獨持大刀暮入北堂宿一更中有人丈餘高冠黃衣
升堂呼細腰何以有生人氣答曰無之湏臾有高冠青
衣者又有高冠白衣者問答並如前及將曙文乃下堂
中如向法呼之曰黃衣者金也在堂西壁下青衣錢也
在堂前井邊五步白衣銀也在牆東角柱下汝誰也曰
我杵也在竈下文按次掘之得金銀各五百斤錢千餘
萬仍取杵焚之宅遂清安(搜神記)
右驍衞大將軍張籛出遊近郊于大冡之上忽有黃雀
啣一銅錢置之而去未幾復于衙院晝卧見二雀相鬭
畢各嗛一錢落于前籛後以所獲三錢常秘于巾箱識
者以為大富之徵(晉書)
柳積字德封勤苦為學夜燃木葉以代燈火中夕聞窗
外有呼者積出見之有五六丈夫各負一囊傾于屋下
如榆莢語曰與君為書糧勿憂業不成明旦起視皆漢
古錢計得一百七十千乃終其業宋明帝時官至東宫
舍人(獨異志)
元和初洛陽村百姓王清傭力得錢五鐶因買田畔一
枯栗樹將為薪以求利經宿為隣人盜斫創及腹有黑
蛇舉首如臂語人曰我王清本也汝勿斫其人驚懼失
斤而走及明王清令子孫薪之復掘其根根下得大甕
散錢實之王清因是獲利而十餘年巨富遂甃錢形龍
號王清本(酉陽雜爼)
上黨鮑瑗家多喪病貧苦淳于智卜之曰君居宅不利
故令君困爾君舍東北有大桑樹君徑至市入門數十
步當有一人賣新鞭者便就買還以懸此樹三年當暴
得財瑗承言詣市果得馬鞭懸之三年浚井得錢數十
萬銅鐵器復二萬餘于是業用既展病者亦無恙(搜神記)
東海蔣潛常至不其縣次林中露一尸鳥來食之見一
小兒驅鳥鳥即起見尸頭上着通天犀纛揣其價可數
萬乃取之鳥集無復驅者(續齊諧志)
王韶之始興記勞口東岸有石四方高百餘仞其狀如
臺父老相傳此石昔有三人伐木以作橋上石頂戲見
數甕錢共取半甕而還
洪州胡氏家貧有子五人其最小者氣狀殊偉此子既
生家稍充給令此子主船載麥泝流詣州市截江而渡
船勢抵岸力不能制沙塌岸崩穴中得錢數百萬乃棄
麥載錢而歸繇是其家益富市置僕馬不欲久居村落
因令往來城市行及中道所乘之馬跑地不進顧謂其
僕曰船所抵處得錢今馬跑地亦恐有物因令左右斸
之得金五百兩他日復詣城市因有商胡遇之知其頭
中有珠使人誘而狎之取其珠而去(錄異記)
唐洛陽劉貫詞大歷中求丐于蘇州逢蔡霞秀才者一
見意頗殷勤問曰兄今汎遊江湖間何為乎曰求止耳
曰然則獲幾何而止曰十萬曰設令必得亦廢數年霞
居洛中以他故避地音信久絶兄蓬遊之望不擲日月
而得于是遺錢十萬授書一緘曰霞居渭橋下合眼叩
橋柱當有應者必邀入宅老母奉見時小妹亦令出見
使渠助為主人百緡之贈渠當必諾貫詞遂往果見母
及妺因曰書中以兄處分令以百緡奉贈既難獨舉湏
使輕齎今奉一器其價相當命取鎮國椀來授貫詞曰
此罽賓國椀其國以鎮災厲唐人得之固無所用得錢
十萬可貨之貫詞持椀行數步視手中器乃一黃色銅
椀也其價只値三五鐶耳執鬻于市及歲餘忽有胡客
來視之問其價貫詞曰二百緡客曰所直何止二百緡
但非中國所用有之何益百緡可乎貫詞許之胡曰此
乃罽賓國鎮國椀也此椀失來其國大荒為龍子所竊
已四年其君方以國中半年之賦召贖君何以致之貫
詞具告其故胡曰罽賓守龍上訴當追尋次此霞所以
避地隂冥吏嚴不得陳首藉君為繇送之耳(續玄怪錄)
隋開皇初廣都孝廉侯遹入城至劍同外忽見四黃石
皆大如斗遹愛之收藏干書籠負之以驢因歇鞍取看
皆化為金遹至城貨之得錢百萬市美妾十餘人大開
第宅又近甸置良田别墅(玄怪錄)
張老與妻别韋恕曰人世遐遠不及作書奉金二十鎰
并與一故席帽曰若無錢可于揚州北邸賣藥王老家
取一千萬持此為信遂别復令崑崙奴送出郤到天壇
崑崙奴拜别去韋自荷金而歸其家驚訝或仙或妖不
知所謂五六年間金盡欲取王老錢復疑其妄曰取爾
許錢不持一字此帽安足信既而困極其家強逼之曰
必不得錢亦何傷乃往楊州入北邸而王老者方當肆
陳藥韋前曰張老令取錢一千萬持此帽為信王曰錢
即實有席帽是乎韋曰叟豈不識耶王老未識有小女
出青布幃中曰張老常過令縫帽頂其時無皂線以紅
線縫之可驗因取看果是遂得錢而歸乃信眞神仙也
(續玄怪錄)
唐貞元初廣陵傭工馮俊遇一道士命負藥至山道士
遂送俊出謂曰勞汝遠來少有遺汝授與錢一千文令
繫腰下至家解觀之自當有異又問家有幾口云妻兒
五口授以丹藥可百餘粒曰日食一粒可百日不食俊
辭曰此歸路遠何繇可至道士曰與汝圖之遂引行亂
石間見一石卧如虎狀令俊騎上以物蒙石頭俊執其
末如執轡焉誡令閉目候足著地即開俊如言騎石道
士以鞭鞭石遂覺此石騰空而飛久之覺足躡地開目
已在廣陵郭門矣人家方始舉燭比至舍妻兒猶驚其
速遂解腰下皆金錢也自此不復為人傭工廣置田園
為富民焉(原化記)
昔有盧李二生隠居太白山習吐納導引之術李别去
後遇盧生問李曰公所欠官錢多少曰二萬貫乃與一
拄杖曰將此于波斯店取錢可從此學道無自穢也纔
曉前馬至二舅令李生去送出門波斯見拄杖驚曰盧
二舅拄杖何以得之依言付錢遂得無事其年往汴州
行軍陸長源以女嫁之既婚頗類盧二舅北亭子所覩
者復解箜篌果有朱書字視之天際之詩兩句也李生
具說楊州城南盧二舅亭中筵宴之事妻曰少年兄弟
戲書此昨夢見使者云仙官追一如公所言也李公歎
訝郤尋二舅之居惟見荒草不復覩亭臺矣(逸史)
杜子春者蓋周隋間人志氣間曠縱酒間遊資産蕩盡
投于親故皆以不事事見棄方冬衣破腹空徒行長安
中日晚未食徬徨不知所往于東市西門仰天長吁有
一老人策杖于前問曰君子何嘆春言其心老人曰幾
緡則豐用子春曰三五萬可矣老人曰未也更言十萬
曰未也乃言百萬亦曰未也曰三百萬于是袖出一緡
曰給子今夕明日午時候子于波斯邸愼無後期及時
子春往老人果與錢三百萬不告姓名而去子春既富
蕩心復熾自以為終身不復羈旅也乘肥衣輕會酒徒
徵絲管歌舞于倡樓不復以治生為意一二年間稍稍
而盡衣服車馬易貴從賤去馬如驢去驢如步倏忽如
初既而復無計自嘆于市門發聲而老人到握其手曰
君復如此竒哉吾將復濟子幾緡方可子春慚不應老
人因逼之子春愧謝而已老人曰明日午時來前期處
子春忍愧而往得錢一千萬未受之初憤發以為從此
謀身治生石季倫猗頓小䜿耳錢既入手心又翻然縱
適之情又却如故不一二年間貧過舊日復遇老人于
故處子春不勝其愧掩面而走老人牽裾止之又曰嗟
乎拙謀也因與三千萬曰此而不痊則子貧在膏肓矣
子春曰吾落拓邪遊生涯罄盡親戚豪族無相顧者獨
此叟三給我我何以當之因謂老人曰吾得此人間之
事可以立孤孀可以衣食于名教復圓矣感叟深惠立
事之後唯叟所使老人曰吾心也子治生畢來歲中元
見我于老君雙檜下(續玄怪錄)
偽吳楊行密初定楊州有康氏者以傭賃為業僦一室
于太平坊空宅中康晨出未返其妻生一子方席藁忽
有一異人赤面朱衣冠據門坐妻驚怖叱之乃走如舍
西踣然有聲康歸欲至家路左忽有錢五千貫羊牛半
邊尊酒在焉因持之歸妻亦告其所見即往舍西尋之
乃一金人仆于草間亦曳之歸因烹羊飲酒得以周給
自是出必獲利日以富贍
宋金銀工楊初配納贍軍錢七百餘千盡鬻家資未支
其半初事母至孝每為供軍司追促不令母知恐母為
憂一日有道人詣其家問所納官錢以何准備具以困
乏言之道人令市生鐵備炭火明日復來燃炭壘鐵以
藥投之一夕成銀而去臨行謂初曰我往青城山中與
以丹藥俾奉其母後其母髮白更青老能返壯
宋陳汝器居仙遊城中之南街家居積善一夕飛錢滿
其室汝器與妻朱氏焚香祝曰願有良子錢乞減半其
後汝器子可大登政和二年進士遂為望族(興化府志勝)
宋乾德年置寧遠縣實漢之冷道縣唐之延唐縣也志
云冷道故城在縣東南大歷故城在春陵縣城北十五
里析自延唐者舂陵詳州下其故址在縣北五十里漢
長沙王陵墓猶存居民掘地時時得五銖錢(永州府志勝)
陳爵陳挺年皆十歲以上相與釣于湖涯挺先釣爵後
往爵問挺曰釣寧得乎挺曰得爵即歸取竿繩去挺四
十步所見湖涯有酒罇色正黃没水中爵以為銅也涉
水取之滑重不能舉挺望見號曰何取爵曰是有銅舉
也挺往助之涉水未持罇頓衍更為之盤動行入深淵
中復不見挺爵留顧見如錢等正黃數百千枚即共掇
摝各得滿手(王充論衡)
牛相公墓在金湖坊鄧家山下墓高五六丈旁環列小
塋三十餘陪葬今多夷乃犁鉏之下往得銅錢器物無
名可考(南安府志勝)
甘羅城去舊淮隂縣北一里俗傳秦甘羅所築天雨後
往往于土中得小錢狀如鐘有篆文不可辨號甘羅錢
(淮安府志)
洪崖在洪洞縣城南高踰百尺東西袤五十里澗水出
焉流入于汾又秦壁村之寶崖四壁孤絶北俯汾河中
藏凹處有小浮圖樵牧往往于此掘得錢寶以近劉淵
墓云
鄱陽東大山有一石臨河如廪高數丈號曰錢倉戶如
六尺牀晉太和中有漁人從戶過遇戶開其錢自出因
收得錢四(寰宇記)
風俗通曰魏郡龐儉因亂失父時儉三四歲母襁抱轉
客廬里鑿井得錢千餘萬遂巨富行求老蒼頭使主牛
馬耕種直錢二萬有賓婚大會堂上作樂奴在竈下竊
言堂上母我婦也婢即具白母母使儉呼問事實曰是
我翁也母因下堂抱其頸啼泣遂為夫婦儉及子歴二
千石刺史七八人時人為之語曰廬里龐公鑿井得銅
買奴得翁(時人語)
晉義熙十二載淯陽縣羣童子浴于淯水忽見側有錢
出如流沙因競取之手滿放隨流去又以衣盛裹各有
所得(洽聞記)
世祖治盆城又得一大錢文曰太平百歲(南齊祥瑞志)
泰始中建德校尉王和掘地得一鼎容四斗中有大錢
三十文曰百當千千當萬因此令公私行錢(晉書載記石勒傳)
錢通卷十七
