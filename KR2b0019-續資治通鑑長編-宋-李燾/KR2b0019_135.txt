續資治通鑑長編卷一百三十一
宋李燾撰
仁宗
慶歷元年二月辛巳夏竦言昨韓𤦺尹洙赴闕與兩府
大臣議用攻策繇涇原鄜延兩路進討又鄜延走馬承
受安儀言故綏州去延州東路長寧寨四十里皆舊日
驛路寬平乞初春先令延州諸將併兵趨綏州盪除賊
界撫寧和市場義合鎮茶山一帶人戶近蒙朝廷調發
軍須不少今范仲淹却奏王師若自涇原鎮戎入界則
臣令保安金明并東路延州環慶等州整兵耀武為入
界之勢使綏宥銀夏一帶賊兵不敢西去自保鄜延一
路况已降下出師日月而仲淹所議未同臣尋令尹洙
往延州與仲淹再議而固執前奏未肯出師近投來人
杜文廣稱賊界聞諸路入討只聚兵一路以敵王師今
兩路協力分擘要害尚慮諸將晚進士卒驕怯未能大
挫勍敵若只令涇原一路進兵鄜延却以牽制為名盤
旋境上委涇原之師以嘗聚寇正墮賊計又近據涇原
部署司申正月二十五日都監桑懌與蕃官郭拜四人
相見約二十八日設誓却要歸順朝廷此賊若非懼見
進討即欲暫款漢兵大為奔突之計乞早差近上臣僚
監督鄜延一路進兵同入賊界免致落賊姦便詔以竦
奏示仲淹
甲申以應方略人郊社齋郎邱良孫權耀州觀察推官
布衣邵亢權邠州觀察推官亢嘗舉制策報罷於是獻
康定兵說與良孫俱得試用始令狐挺獻書五十篇詔
蔵祕閣良孫竊其三篇上之館閣校勘歐陽修知其事
欲出祕閣本以正良孫罪既而不果(此據畢仲游令狐挺墓誌邱良孫不)
(知何許人魏泰雜記及江休復雜誌載良孫事略不同今並不取)陜西轉運使龐籍
言元昊父子受國大恩一朝背叛今朝廷定議討伐以
正逆順實合大義然此時興舉須為萬全之策臣謂用
兵之道必先度我將既良我士既銳然後料敵之虚實
乘其釁隙而一舉之去秋鎮戎之戰依城壁據根本以
主待客而諸將或中傷而退或閉城不出其士卒絶無
用命赴敵之心使殘毒人命剽刦財物從容進退如入
無人之境可謂將不良士不銳矣元昊君臣之間未聞
釁隙劉平等䧟沒之後邊城人心日夕惴慄幸即更張
軍政比來士氣漸振儻復一出不利則衆意愈慴心難
再奮也况出界之後山川道路我軍素未經涉須以蕃
部為鄉導則其姦詐不可不防若至險隘之處部伍輜
重首尾遥遠忽有伏兵鈔掠則至潰散况黃德和敗手
下潰兵不多至今招輯未獲若數萬衆更潰而不敢歸
則益生邊患不細臣竊度廟議以大兵屯聚已久上費
國力下困生民欲决於攻取之計其如將佐士卒未能
如意或且為歲月持守之備汰去冗兵只留精銳在邊
數少則費用日寬兵精則足以禦捍賊地所産之物嚴
法以絶之使不得與邊人市易既劫掠無所得貨利無
所通其勢必日蹙如更益練將卒俟其釁隙可乘然後
大舉庶幾有萬全之策也惟聖心裁擇
乙酉涇原路走馬承受崔宣言元昊遣人至邊請和上
謂輔臣曰賊多詭計欲懈我師爾宜詔逐路部署司益
嚴守備
丙戌鄜延路走馬承受安儀言元昊執送塞門寨主高
延德至保安軍詔令赴京師時范仲淹已遣延德還夏
州矣陜西簽書經略安撫判官田况言昨夏竦等為
累奉詔以老師費財慮生他變令早為經畫以期平定
故韓𤦺等入奏畫攻守二策以禀聖算其守策最備可
以施行不意朝廷便用攻策今一旦禀命不敢持兩端
非有宿定之謀必勝之勢倉卒牽合殊無紀律昔繼遷
屢擾邊陲大宗親部分諸將五路進討或遇賊不擊或
戰衂而還又嘗令白守榮馬紹宗護送糧餉於靈州諸
將多違詔自奮浦洛河之敗死者數萬人今將帥士卒
素已懦怯未甚更練又知韓𤦺尹洙同建此策恐未甚
禀服臨事進退有誤大舉請以一事騐之如師行有期
便須協力今鄜延路部署司葛懷敏等須索百端料其
必不能應副足以為辭此不可者一也計者以為賊常
併力而來我常分兵以禦衆寡不敵多貽敗衂今若全
師大舉必有成功此思之未熟爾夫三軍之命繫於將
帥人之材有小大智有遠近以漢祖之善將不若淮隂
之益善况庸人乎今徒知大衆可以威敵而不思將帥
之材否此禍之大者也兩路八十餘萬人庸將驅之若
為舒卷賊若據險設伏邀截衝擊首尾前後勢不相援
則奔潰可憂今邊臣所共奬者朱觀王珪桑懌爾近於
鎮戎軍出界劉璠定川兩路西賊境中生聚牛羊皆遷
徙遠去惟空間族帳守者二三百人輙來抗敵諸將奔
走駭亂幾不自免部隊前後不復整齊兵甲械用大為
攘奪今兩路齊入併當劇賊若有不利則邊防莫守别
貽後患安危之計决於一舉此不可者二也自西賊叛
命以來雖屢乘機會然終不敢深寇郡縣以饜其欲者
非算之少也蓋以中國之大賢俊之盛甲兵之衆未易
可測今我師深入若無成功大國威靈益為彼輕况我
别墮姦計以致他虞此不可者三也計者又云將帥之
間雖未足倚下流勇進或有其人自劉平石元孫䧟沒
士氣挫怯未能勇奮今兵數雖多疲懦者衆以庸將驅
怯兵入不測之地獨近下使臣數軰干賞蹈利欲邀竒
功未見其利此不可者四也計者又云非欲深絶沙磧
以窮祅巢但淺入山界以挫賊氣如襲白豹城之比臣
謂乘虚襲掠既不能破戎首拉兇黨但殘戮孥弱以厚
怨毒誠非王師弔伐招徠之體然事出無策為彼之所
為亦當霆發電逝往來輕速以掩其不備今興師十萬
鼓行而西賊已巧為計謀盛設隄備清野據險以待我
師何襲挫之有此不可者五也自元昊寇邊人皆知其
誅賞明計數黠今未有間隙之可窺而㬥為興舉如此
計者但欲决勝負於一戰幸其或有所成否則願自比
王恢以待罪勇則勇矣其如國事何此不可者六也昨
范仲淹奏且乞朝廷敦包荒之量存此一路令諸將勒
兵嚴備賊至則擊但未行討伐容示以恩意歲時之間
或可招納今年尹洙到延州商量仲淹堅執前奏未議
出師若使涇原一路獨入則孤軍進退憂患不淺今諸
處探到事宜多言昊賊竢我師諸路入界則併兵一路
以敵與投來人杜文廣所說相同此正䧟賊計中此不
可者七也以臣所見夏竦韓琦尹洙同獻此策今若
乞中罷則是前後自相違異殊無定算欲果决進討則
又仲淹執議不同或失期會乞召兩府大臣定議但令
嚴設邊備若更有侵掠即須出兵邀擊以摧賊勢如復
怯懦容賊殺掠當以軍法從事或探得賊界謹自守備
不必先有輕舉恐落姦便如此則全威制勝有功而無
患也然自議攻討以來賊中呼集配類廣為守防遷徙
勞擾未嘗少安至今却有通款之意亦不可謂之無益
至於驢畜軍須之物虚煩調發却欲罷兵亦是事之小
者臨時分擘處置亦不為難所顧者安危大計爾乞密
降朝旨下都部署司(田况新傳云於是罷出師今但從實錄)陜西經略
安撫副使韓𤦺言累准詔問促令進兵及令分析向去
有何方略授與諸路即委不誤事遂與夏竦參定攻守
二策臣探知冬月昊賊未能舉動之際兼程赴闕求對
進呈乞賜裁擇下兩地大臣相議只取攻策施行臣屢
曾面奏兹事體大繫於安危若陛下决知可攻兩地大
臣主議不變或能集事今日方歸本司而横議日騰朝
聽已惑攻刺之說比已劄下朝廷舉大事主大謀自當
堅如金石無有回易特降詔旨激勵將士沮軍者約行
古法今乃深憂重慮必謂無成况鄜延路范仲淹意在
招納更不出兵雖具奏聞乞依元策假若朝廷強之使
進終是本非已謀將佐聞之必無銳志今已春月將半
漸有暑氣必難進兵臣比來奉行成算非是年壮氣銳
慮不及遠幸而求勝以誤國家誠以昊賊據數州之地
精兵不出四五萬餘皆老弱婦女舉族而行陜西四路
之兵雖不為少即緣屯列戍寨勢分力弱故賊始犯延
安生擒二將屠掠無數者蓋劉平石元孫聚一路之兵
拒之纔及九千而已去歲秋末復有鎮戎之敗劉繼宗
等分兵捍禦不滿萬人比援兵之至賊已捷歸是則彼
勢常專我力常散今中外不究此失遂乃待賊太過屯
二十萬重兵只守界壕不敢與敵中夏之弱自古未有
聞臣僚堅執守議以為必勝之術者臣恐數失塞堡邊
障日虚士氣日喪賊乘此則有吞陜右之心加以興師
以來科斂萬計民已大困配率不止去年秋稔尚窘急
如是忽有水旱其何以堪臣近過邠乾涇渭等州所至
人戶經臣有状稱為不任科率乞行减放内潘原縣郭
下西絹行人十餘家每家配借錢七十貫文哀訴求免
國用削弱乃至於此緣轉運使計無所出臣是以不敢
邀愛民之譽直行放免恐相矛盾上煩朝廷臣恐一二
年間經費益蹙人情惶駭師老思歸及期無代每慮至
此臣難盡言望陛下省群臣之難一為大事之當謹知
其異議已阻師期且令諸路置辦軍須訓勅兵馬俟及
秋初若仲淹招懷未見其效則别命近臣以觀賊隙如
須討擊即乞斷在不疑克日降旨則庶事易辦便可進
兵朝廷終難之(此䟽家傳有之他書無有今附田況七不可䟽後或附任福敗前更詳考之)
錄故太子中允祕閣校理石延年子濟為太廟齋郎
延年與天章閣待制吳遵路同使河東及卒遵路為言
於朝特卹之中書言京畿及京西民間妄傳朝廷招
選女口入官其扇搖者須聽人陳告配隸遠處牢城從
之
先是朝廷欲發涇原鄜延兩路兵討賊議未决詔環慶
副部署任福乘驛詣涇原計事會經略安撫使韓琦行
邊趨涇州而諜者言元昊閱兵戩章會謀寇渭州己丑
𤦺亟趨鎮戎軍盡出其兵又募敢勇凡八千人使福將
以擊賊涇原駐泊都監桑懌為先鋒鈐轄朱觀涇州都
監武英繼之行營都監王珪參軍事耿傳皆從琦面授
福等方略令并兵自懷遠城趨德勝寨至揚博隆城出
賊之後諸寨相距僅四十里道近且易芻糧足供度勢
未可戰則據險設伏待其歸然後邀擊之福等就道𤦺
亦至城外重戒之翌日福自新壕外分輕騎數千趨懷
遠城納克隆川遇鎮戎軍西路都廵檢常鼎同廵檢内侍
列肅與賊兵一溜戰於張家堡南斬首數百賊棄馬羊
槖駝佯北懌引騎追之福亦分兵自將踵其後薄暮福
懌合軍屯好水川朱觀武英為一軍屯龍落川隔山相
距五里約明日會兵不使賊得逸去邏者傳賊兵少故
福等輕之路益遠芻糧不繼人馬已乏食三日福等不
知賊之誘也悉力逐之癸巳至龍竿城北遇賊大軍循
川行出六盤山下距揚博隆城五里結陣以抗官軍諸
將乃知墮賊計勢不可留因前接戰懌馳犯其鋒福陣
未成列賊縱鐵騎衝突自辰至午陳動衆傅山欲據勝
地賊發伏自山背下擊士卒多墮崖塹相覆壓懌肅戰
死賊分兵數千斷官軍後福力戰身被十餘矢有小校
劉進者勸福自免福曰吾為大將兵敗以死報國耳揮
四刃鐵簡挺身决鬭槍中左頰絶其喉而死福子懷亮
亦死之先是琦命渭州都監趙律將瓦亭騎兵二千二
百為軍後繼是日與觀英會兵於姚家川福既死賊并
兵攻觀英等戰既合珪自揚博隆城以屯兵四千五百
來陣於觀軍西屢出掠陣堅不可破英重傷不能視軍
自午至申賊兵益至東偏步兵先潰衆遂大奔英律珪
傳皆死之監揚博隆城酒税訾斌陜西部押兵士李簡
柔遠寨主王慶鎮戎軍監押李禹亨三川寨監押劉鈞
俱没於陣指使及軍校死者數人軍士死者六千餘人
唯觀以餘衆千餘人保民垣四嚮縱射會暮夜賊引去
涇原部署王仲寳亦以兵來援與觀俱還民垣距福敗
處才五里然不相聞也始珪望見福麾幟尚在賊圍中
欲援出之軍校有顧望不進者珪斬以徇乃東望再拜
曰臣非負國力不能也獨有死爾乃復進戰擊殺數百
人鐵鞭至撓曲手掌破裂猶奮自若馬三中箭三易馬
最後得其下馬左右馳擊又殺數十人飛矢中其目遂
死英知必敗勸傳避去傳不答英歎曰英當死君文吏
無軍責奈何與英俱死觀亦戒傳少避賊鋒而傳愈前
不顧身被數創乃殞前一夕傳在觀營夜作書遺福以
其日小勝前與賊大軍遇深以持重戒之自寫題觀名
以致福軍中傳死後或言福之敗由傳督戰大急福等
既違節度雖死不足與既而福隨軍孔目吏彭忠得傳
戒福書共白琦琦即奏之尹洙為作憫忠辨誣二篇(實錄)
(云韓𤦺奏今月十二日福等敗於好水川按尹洙集具載甲子福等敗乃十四日其傳自十二日追奔十四日)
(䧟沒凡歴三日也實錄云人馬乏食已三日蓋初十日出軍十一日戰於張家堡其夕兩軍隔山分屯十三十)
(四日皆逐賊故軍食不充若即十二日敗則不應言已乏食三日也今從尹洙集)方元昊傾國
入寇而福所統皆非素撫循之師臨敵受命法制不立
既又分出趨利故至甚敗奏至上深悼焉
丁酉贈馬軍都虞候賀州防禦使任福為武勝軍節度
使兼侍中禮賓副使王珪為金州觀察使趙律為密州
觀察使武英為邢州觀察使内殿崇班閤門祗候桑懌
為觧州防禦使内殿崇班訾斌為成州團練使左侍禁
閤門祗候李簡為惠州團練使西頭供奉官左侍禁李
禹亨為澤州刺史内侍殿頭列肅為丹州刺史右侍禁
劉鈞為右屯衛將軍萬州刺史右班殿直唐忠為右屯
衛將軍欽州刺史將作監亟耿傳為右諫議大夫鎮戎
軍指使御前忠佐王貴為復州防禦使劉千為和州防
禦使駐泊神衛指揮使白興為慈州團練使渭州指使
神騎副都指揮使楊玉為澧州刺史追封其母妻及甄
錄子孫各有差賜福金順坊第一區賻物甚厚又月給
其家錢三萬粟麥各四十斛(唐忠不知以何職事死於是役當考常鼎列肅以都)
(同廵檢督戰肅死事贈官鼎無聞焉亦當考)
戊戌詔學士以下至知雜御史諸路轉運使提點刑獄
各舉殿直以下有材武或曉知錢榖無贓罪者以聞
知成德軍龍圖閣直學士給事中任布言臣父贈官以
至工部侍郎而猶衣綠欲望自今贈官至正郎者其畫
像許服緋至卿監許服紫從之河南府言工部侍郎
王鬷卒贈戶部尚書謚忠穆是日西賊再寇劉璠堡
忠正節度使夀國公昕暴得疾帝憂甚集京城知方書
者與太醫治之司天言月掩心前星帝慘然垂涕已亥
薨贈太師中書令豫王謚悼穆命端明殿學士李淑護
喪事陪葬永定陵納旌節符印於壙中帝自制輓辭葬
期以五月且厚為之禮知諫院孫沔言啓土礲山期日
廹卒難就非特此也自元昊盜邊三司力屈今一品之
葬其飾最繁而祔葬者復衆非五十萬計不可是又益
一邊費也元昊之窺中國久矣以水旱不調謂得天時
以將帥不和謂合人事如因我之役工倉猝之際悉力
幸災以驚邊吏則重為陛下憂豈可不慮願緩葬期以
俟西事之定書凡再上不報時帝悼王甚人莫敢言而
沔獨言之豫王之喪宗室既就奠又拜伏于位知大
宗正事允讓獨致哀而止人以為得禮
始朝廷既從陜西所上攻策經略安撫判官尹洙以正
月丙子至延州與范仲淹謀出兵越三日仲淹言已得
旨聽兵勿出洙留延州幾兩旬仲淹堅持不可辛丑洙
還至慶州乃知任福敗績賊侵劉璠堡未退因遣權環
慶路都監劉政將銳卒數千往援未至賊引去夏竦尋
劾奏洙擅發兵降通判濠州(范仲淹去年十二月末䟽稱西路廵檢劉政當屬鄜)
(延比云環慶都監不知何時遷改)詔京東西淮南兩浙江南東西荆
湖南北路招置宣毅軍大州兩指揮小州一指揮為就
糧禁軍先是河東北陜西與京東西皆增募鄉兵其後
遍令天下各增募額外弓手於是始立宣毅軍額以統
之惟陜西仍故號為保捷兩河強壮雖别名義勇亦有
隸宣毅者(募額外弓手遍及天下此據張方平所陳八事䟽不得其時當在康定元年十月以後正)
(史實錄朔歷等書皆闕之今附見蓋所招宣毅軍其軍士即去年增募額外弓手也孫沔亦有乞放江浙荆湖)
(鄉弓手奏議可考)初募額外弓手著作佐郎通判睦州張方
平上利害八事其一曰敕文逐縣除舊管弓手外據見
管主戶每一千戶差點弓手五十人一萬戶五百人如
不滿千戶及萬戶已上據今所定分數比量點差者伏
以天下大縣有及五六萬戶者若縣管主戶五萬則所
差二千五百人非惟人數過多民力煩敝或地處遠險
或歲逢荐飢或守令非人或姦猾乘隙聚兵資寇亦不
可以不過虞也欲乞諸萬戶已下縣所差人數一如敕
文處分即萬戶已上亦以五百人為止緣雖小縣不可
以無備雖大縣選兵五百亦足以自衛矣如此則輕重
之勢平臂指之力均矣其二敕文其弓手須見管帳籍
主戶差點者只如臣州管内戶籍有升降帳有桑功帳
並歲上於戶部升降帳所管主戶二萬二千三百有餘
此蓋官吏受俸約此戶口數也桑功帳所管主戶三萬
七千六百有餘此乃州縣戶口歲有增益之數也州縣
賦役各有五等戶版簿常所切用切慮逐處拘於帳籍
二字致有點差異同欲乞明降處分州縣止以見用五
等版簿見管主戶數為准則天下之役均焉其三敕文
所差點弓手其第四第五等戶如委實貧闕雖有丁數
即不得一例點差者乞令諸州縣先從物力丁數最高
強戶點差第一等不足即差第二等第二等不足即差
第三等比並資産丁行高強者點定所有合供州縣色
役依舊輪流差遣見供州縣色役者暫免弓手已畢役
者却充弓手非惟先富強而寬平弱夫高貲之人各有
護惜家鄉親愛之意故必重於犯法至於合用噐仗亦
有力置辦各得精好自然天下點差事體均當其四敕
文令逐縣剏置教場每歲起十月後至正月終當分番
勾集教閱自教閱時每人支口食米二升者十月後雖
是農隙集教日長民亦不易又約計逐歲人且支米二
石四斗今諸州縣倉廪除上供外留州支遣例少儲蓄
即如臣州在兩浙中戶口不多所差點弓手若據主戶
實數猶僅二千人數例支給口食歲支米四千八百石
將多補少計天下支費其數不啻百萬斛若令逐縣所
點弓手便作三番教習時即支與口食已教放歸便截
日住支即如三千戶縣弓手一百五十人每番五十人
赴教每歲習四十日而已人不失業官不費儲是减天
下糧給之費三分之二也其五敕文自教閱時量借甲
弩噐械教習披帶教罷便仰管轄官員收納入庫其弓
箭刀鋸及木槍桿棒之類即許自置以備本鄉村教習
者夫奮梃揭竿猶足以資嘯聚之勢况人知鬭戰家有
利兵不可啓也請令逐人所置弓箭噐械各自標認悉
納州縣每當教閱及遇有盜賊勾抽會合之時據數給
付事畢隨納常令官吏點檢其有損動即番次給出各
令修換其六敕文所差弓手每五百人内選差會武藝
有身手者一名充指揮使者伏以内地州縣與河朔不
同河朔所置鄉軍本備戰守之用故依軍法立為階級
以相攝制又逐州軍各屯強兵勢足彈遏今内地州縣
人不習兵但財力相維富役貧強暴寡其兼并豪猾之
民居常猶吞噬貧弱為鄉邑害况公許之相制乎夫能
為五百人長必鄉里大猾者非惟為貧弱之暴更且有
患之大者彼前世之大寇乘飢擾之釁奮臂猶足以為
天下患况使之有素練之士甲兵之利乎兹事大有安
危之勢焉請令所點弓手每十人團為一甲置節級一
人使歲一替換依次更番補充其指揮使之名伏乞省
去逐甲人少則節級易為拘管呼集更番補充則不相
攝服亦馭民之上策也其七敇文所點弓手須是少壮
者充與免戶下諸雜差配伏以天下州縣人戶大抵貧
多富少逐縣五等戶版簿中等以上戶不及五分之一
第四等五等戶常及十分之九故國家諸雜賦役每於
中等以上差科所以惠貧弱也今富彊之家盡占為弓
手即諸雜科配悉出於貧弱儻又姦吏因緣騷擾即縣
鄉益困若分番教習每歲赴教止四十日而官與之食
富強之家朱為有損而乃虛免差配貽患下戶欲乞令
州縣諸雜差配一切仍舊但嚴行條約所差弓手除教
閱外州縣不得妄有勾抽差借諸般追役或有強惡賊
徒結成群黨勾抽會合之時亦只許隨近勾點令佐親
自部勒掩逐不得令公人押領淹延圑聚如長役弓級
耆壮等一例監捕之法若縣鄉小小盜賊持仗竊盜非
群行攻刧者亦不得擅行勾抽免致官吏接便恣意聚
散即其愛利過於免差配之惠也其八每歲教閱之時
乞令逐州知州通判一次廵行諸縣以按閱之或所點
人非壮健噐械不完利行列不整訓習不精移易簿帳
減削糧食諸事其逐縣令佐各行勘罰其弛慢甚者具
事聞奏嚴加黜責方平所議如此然當時不能盡用也
(方平所陳八事當在康定元年十月後蓋富弼奉使契丹以十月入辭劄子但云京東西置鄉兵猶不及江淮)
(等路當時弼既去執政别因人論列因取六月甲辰詔書遍行天下故方平有此䟽其十一月十二月之間乎)
(實錄本紀偶失記注既無所繫且附見此當時福建亦增募弓手亦置宣毅軍此獨無福建字或國史記注偶)
(又不詳爾方平䟽不必具載既欲考尋當時額外弓手事迹故並存之六月壬寅八月辛巳明年四月丁酉可)
(考)
癸邜徙鄜延副都部署葛懷敏為涇原副都部署王仲
寳為環慶副都部署范仲淹言懷敏猾懦不知兵也
甲辰詔文武官受任於外者毋得因臨遣之際面祈恩
澤
丙午京師雨藥豫王薨止放百官朝會連值休假至
三月庚戌朔始詔輟視朝五日秘書丞通判同州
蒋偕催促陜西計置糧草初遣内侍王克恭議塞澶
州决河克恭請先治金堤繼遣戶部副使楊告與内侍
押班劉從愿往規度告等請乘歲稔塞横壠而龍圖閣
直學士姚仲孫罷河北都轉運使入奏利害曰臣行大
河自横壠以及澶魏德博滄州兩堤之間或廣數十里
狭者亦十餘里皆可以約水勢而博州延輯兩堤相距
才二里堤間扼東故金堤潰宜於延輯南岸上自長尾
道下屬之朱明口治直堤兩堤相距可七里行視隘塞
皆開廣之又於堤之外起商胡埽至魏之黃城角治直
堤則水緩而不廹可以無湍悍之憂臣之所陳其利有
八一曰水不廹魏二曰河不憂徙而貝冀滄景安三曰
延輯無壅則堤不危四曰横壠罷大役五曰横壠不塞
則河水不齧大韓埽六曰諸埽無他虞七曰河事寬則
人工省八曰阻水險以捍蔽京師議既上詔京東河北
轉運使廵河使臣知天雍軍李迪權利害而迪言閉横
壠功費大恐不可就宜修金堤以禦下流帝然其策於
是詔權停修决河仲孫初以河北都轉運使權知澶州
河壊明公埽絶浮橋仲孫親緫役堤上埽一夕復完權
知大名府夜領禁兵塞金堤决是歲澶魏雖大水民不
及患(仲孫澶魏二事據本傳附見)
辛亥降知鎮戎軍崇儀使忠州刺史朱觀為供備庫使
時韓𤦺奏好水川之役觀雖力戰拒賊官軍死傷者亦
多請降官且留在任以責後效也
甲寅鄜延部署許懷德為本路副都部署
丙辰詔禮部貢舉自今舉人毋得以進獻邊機及軍國
大事為名妄希恩澤任福等既敗朝議因欲悉罷諸
路行營之號明示招納使賊驕怠仍密收兵深入討擊
詔范仲淹體量士氣勇怯如不知畏懦即可驅策前去
乘機立功仲淹言任福已下勇於戰鬭賊退便追不依
韓𤦺指縱因致䧟沒此皆邊上有名之將尚不能料賊
今之所選往往不及更令深入禍未可量大凡勝則乘
時鼓勇敗則望風喪氣不須體量理之常也但邊臣之
情務誇敢勇耻言畏怯假使真有敢勇則任福等數人
是也而無濟於國家孫子曰勝兵先勝而後求戰敗兵
先戰而後求勝今欲以重兵密行軍須糧草動數萬人
呼索百端非一日可舉如延州入賊界二百餘里營陣
之進須是四程况賊界常有探候兼扼險隘徒言密切
可無喧閙其行營名目切恐虚有廢罷自古敗而復勝
者蓋將帥一時之謀我既退衂彼必懈慢乘機進戰或
可圖之昨山外賊退之時本處兵少兼闕將帥所以不
能舉動近據慶州申郝仁禹等領兵入界亦多輸折蓋
賊扼險要以寡擊衆而致也臣愚以為報國之仇不可
倉卒昔孟明之敗三年而後報殽之役孫子曰王不可
以怒而興兵將不可愠而致戰合於利而動不合於利
而止故明主謹之良將警之安國之道也又曰利而誘
之怒而撓之引而勞之今賊用此策不可不知若乘盛
怒進兵為小利所誘勞敝我師則其落賊策中患有不
測或更差失憂豈不大自古用兵之術無出孫子此皆
孫子之深戒非臣之能言也以臣所見延州路乞依前
奏且修南安等處三兩廢寨安存熟戶并弓箭手以固
藩籬俯彼巢穴他日賊大至則守小至則擊有間則攻
方可就近以擾之出竒以討之然復寨之初猶慮須有
戰鬭比之入界其勢稍安其諸路並乞且務持重訓練
竒兵先乞相度德靖寨西至慶州界環州西至鎮戎軍
界擇要害之地堪為營寨之處必可久守則進兵據之
其側近蕃族既難耕作且懼殺戮又見漢兵久駐可倚
賊不能害則去就之間宜肯降附庶可奪其利而取其
民也若只鈔掠而回不能久守側近蕃族必無降附之
理今乞且未進兵必恐虚有勞敝守猶慮患豈可深入
臣非不知不從衆議則得罪必速柰何成敗安危之機
國之大事臣豈敢避罪於其間哉臣非不能督主官員
須令討擊不管疎虞敗事之後誅之何濟惟聖慈念之
鄜延路罷行營文字臣且令部署許懷德收掌别聽朝
旨臣一面依此關報夏竦韓𤦺商量申奏如所議未合
乞朝廷取捨臣方待罪不敢久冒此職妨誤大事從之
於是行營之號卒不罷兵亦不復出(按仲淹奏議此議以三月七日奏今)
(附見)
戊午詔如聞江南民間妄言各戶二丁以上皆徙耕陜
西遠方貧民或已逃避山谷間亦有舉息於人買田自
占者故兼并之家擇戶下瘠土移於貧民宜許人陳告
給賞錢五十千犯者奏裁
丁夘賜汴口役卒緡錢元昊始僣兵未動也朝廷即
欲討之著作佐郎通判睦州張方平上言國家自景德
以來既與契丹盟天下忘備將不知兵士不知戰民不
知勞殆三十年矣若驟用之必有喪師蹶將之憂兵連
民疲必有盜賊意外之患當含垢匿瑕順適其意使未
有以發得歲月之頃以其間選將厲士堅城除噐為不
可勝以待之雖元昊終於必叛而兵出無名吏士不直
其上難以决勝小國用兵三年不見勝負不折則破我
以全制其後必勝之道也方平所議蓋與吳育同而議
者皆不謂然兵既交天下騷動方平又獻平戎十策大
略以為邊城千里我分而賊專雖屯兵數十萬然賊至
常以一擊十必敗之道也既敗而圖之則老師費財不
可為已宜及民力之完屯重兵河東示以形勢賊入寇
必自延渭而興州巢穴之守虚我師自麟府渡河不十
日可至此所謂攻其所必救形格勢禁之道也宰相呂
夷簡見之謂參知政事宋綬曰六科得人矣然不果用
其策於是召對賜五品服諭執政令試學士院俄而曰
是再對制策者復何試辛巳除直集賢院尋遷太常丞
知諫院(據哲宗實錄新舊附傳皆不載方平初議與吳育同獨載其平戎十策且言夷簡悉用之按蘇)
(軾誌方平墓則云十策不果用而載其初議特詳今從之吕夷簡以康定元年五月為宰相宋綬以九月為參)
(政墓誌云宰相吕夷簡則方平所獻十策當在康定元年五月以後恐太緩今且從墓誌更當考之方平知諫)
(院實錄不記其時今附此當是代梁適在六月間會要禁約篇載方平以八月十六日論内降自稱承乏諫省)
(未五十日則初除在六月間也其自佐著作遷太常丞亦不知是何時)御前忠佐管勾
鎮戎軍蕃漢都指揮使事向進領忠州刺史以護邊有
勞又其三子皆與賊戰沒也(進又見二年六月丙申)
乙亥以汴流不通遣知制詔聶冠卿祭河瀆廟内侍押
班藍元用祭靈津廟
夏四月庚辰以嘉勒斯賚進奉人蘭章家軍主策拉諾爾
為珍州刺史
辛巳降陜西經略安撫副使樞密直學士起居舍人韓
𤦺為右司諫知秦州職如故任福軍敗𤦺即上章自劾
諫官孫沔等請削琦官三五資仍居舊職俾立後效會
夏竦奏琦嘗以檄戒福貪利輕進於福衣帶間得其檄
上知福果違節度取敗罪不專在𤦺手詔慰撫之及是
乃奪𤦺使權(孫沔奏議云因責范仲淹乃例罷𤦺使權當考王堯臣亦言福違節度以敗不可專)
(責𤦺蓋𤦺已責堯臣復言之事見六月己亥)
壬午陜西都轉運使禮部郎中天章閣侍制龐籍為龍
圖閣直學士知延州兼鄜延路部署司事屯田員外
郎劉渙直昭文館為秦隴路招安蕃落使(會要招安作招撫)渙
還自青唐得嘉勒斯賚誓書及西州地圖以獻故有是命
尋改為陜西轉運副使兼秦隴招安蕃落使仍令渙詣
策拉諾爾所告諭嘉勒斯賚舉兵取西凉府
癸未降陜西經略安撫副使兼知延州龍圖閣直學士
戶部郎中范仲淹為戶部員外郎知耀州職如故始韓
周等持仲淹書入西界逆者禮意殊善行既兩日聞山
外諸將敗亡周等抵夏州留四十餘日元昊俾其親信
葉勒旺榮為書報仲淹别遣使與周俱還且言不敢以
聞烏珠書辭益慢仲淹對使者焚其書而潜錄副本以
聞書凡二十六紙其不可以聞者二十紙仲淹悉焚之
餘又略加刪改書既逹大臣皆謂仲淹不當輙與元昊
通書又不當焚其報呂夷簡詰周不禀朝命擅入西界
周言經略專殺生不敢不從坐削官監通州税宋庠因
言於上曰仲淹可斬也杜衍曰仲淹本志蓋忠於朝廷
欲招納叛羌爾何可深罪夷簡亦徐助衍言知諫院孫
沔又上䟽為仲淹辨上悟乃薄其責(孫沔救仲淹此據日記刪改書據朔)
(歴按高延德之來初無書以仲淹與元昊書可考也畢仲游作沔神道碑乃云延德奉書至延州及闕下誤矣)
(元昊有書蓋因韓周使歸日記所載當得其實呂夷簡面詰韓周此必仲淹遣赴京師或朝廷追入高延德雖)
(違令赴京師然已先為仲淹發回夏州及韓周使還不云與延德俱不知延德復還或否也果復還且赴京師)
(亦無書元昊所遣使與韓周俱還者要未嘗到闕下也葉勒旺榮姓名此據元昊傳事蓋與日記略同但實錄)
(正史載此事皆不詳爾)
甲申以資政殿學士右諫議大夫陳執中為工部侍郎
同陜西都部署兼經略安撫緣邊招討等使知永興軍
仍詔夏竦判永興軍如故徙秦鳳副都部署知秦州
定國留後曹琮為陜西副都部署兼經略安撫緣邊招
討副使琮在秦州前後凡四年劉平石元孫之敗關輔
震恐琮請籍民為義軍以張兵勢於是料簡鄉弓手數
萬人賊寇山外還天都劫儀秦屬戶琮發騎士設伏以
待之賊遂引去琮欲誘吐蕃椅角圖賊得西州舊賈使
諭意而沙州鎮國王子遣使奉書曰我非唐甥天子實
吾舅也自党項破甘凉遂與漢隔今願率首領為朝廷
擊賊帝善琮策故使副執中尋加步軍副都指揮使(琮本)
(傳載此三事皆不得其時今附見更須考之除步軍副帥乃五月己巳今附見)
丙戌環慶鈐轄供備庫使杜惟序領忠州刺史為陜西
鈐轄兼廵警緣邊州軍好水之役惟序領騎兵數千由
懷安路破賊三寨斬首數百級獲馬牛千計於是擢用
之惟序審瓊曾孫也
己丑契丹國母遣林牙臨海軍節度使耶律仁先吏部
郎中知制誥史館修撰張宥契丹主遣左監門衛上將軍
蕭福善光禄少卿崇禄館直學士王綱來賀乾元節
己亥詔秦州管界諸縣令佐并鎮寨主都監監押廵檢
等委陜西都轉運司體量年老昏昧懦弱不得力者於
轄下選公幹得力使臣對換訖奏如别無可差即具以
聞當議選人對替(會要康定二年四月二十一日事二十一日己亥也是年十一月郊祀乃)
(改元慶歷故會要以為康定二年)
乙巳德音降陜西囚死罪一等流以下釋之諸軍及弓
箭手並與持支仍出内庫錢三十萬緡以賜邊民被寇
鈔者其親屬孤寡官為賑撫賦役可省者省之官吏有
務苛刻誅求者當行嚴典本路進士再舉諸科三舉及
曾經御試者免觧諸州觧額不及十人者增五人十人
以上增三人
丙午陳州布衣郭京為大理評事陕西都部署司參謀
軍事京少任俠不事家産平居好言兵范仲淹滕宗諒
數薦之上召見特命以官建州布衣徐復賜號沖晦
處士復初京師舉進士不中退而學易通流衍卦氣法
自筮知無禄遂亡進取意游淮浙間以學易為事凡數
年益通隂陽天文地理遁甲占射諸家之說他日聽其
鄉人林鴻範說詩且言詩之所用於樂者忽若有得因
以聲噐求之遂悟大樂於七音十二律清濁次序及鐘
磬侈弇匏竹高下制度皆洞逹上方留意於樂詔天下
求知樂者大臣薦胡瑗瑗作鐘磬大變古法復笑曰聖
人寓噐以聲今不先求其聲而更其噐其可用乎後瑗
制作皆不效范仲淹過潤州見復問曰今以衍卦占之
四夷無變異乎復對西方當用兵推其日月後無少差
於是與郭京俱召見帝問天時人事復對曰以京房易
卦推之今年所配年月日當小過也剛失位而不中其
在強君德乎帝又問變故與前世何若復對曰如唐德
宗居奉天時帝驚曰何至此復曰雖然君德不同陛下
無深慮也帝問何故復曰德宗性忌刻好功利欲以兵
伏天下其德與凶運會故奔走失國僅乃能免陛下恭
儉仁恕不難屈已容納西羌之變起自元昊陛下不得
已應之雖兵連不解而神人知非陛下本心時同德宗
而德與之異卦氣雖不祥無他也不久定矣帝稱善帝
又問明年主何卦復曰乾卦用事說至九五盡而止帝
又問前年京師黑風何以應復曰其兆在内豫王喪其
應也命為大理評事固以疾辭乃賜處士號補其子發
試校書郎復性高潔而處世未嘗自異後居杭州十數
年卒(曾鞏集有徐復傳與實錄正史略不同今但從實錄正史取龍川别志附益之)錄故慶
州西谷塞主左雄殿直趙福子大有為左班殿直以福
與西賊戰沒也以安州復隸荆湖北路詔致仕官
之子孫授試御齋郎年及格者與免選除近便官
