續資治通鑑長編卷二百四十八
宋李燾撰
神宗
熙寧六年十一月庚子朔中書言奉旨置簿考察内外
官司功過如遇差除檢錄進擬内有特旨者欲自今亦
同檢錄從之殿直張榮垂拱殿起居唐突自陳先因
罪勒停有女賣入禁中詔貸其罪令内東門還其女
王安石言薛向取陜西六年錢糓金銀匹帛出入細數
两本擾人至多請罷之上曰中書令向根究陜西錢帛
出入必是省中舊文字不齊整無由見得安石曰省中
舊文字雖不曾磨勘然大數亦可見省中法禁嚴密如
此尚不備即外州何由備有所勾追得替專副須及七
八年以來凡幾人幾日乃可得了兼如此無可了之期
昨比較薛向界解鹽一事尚自騷擾人衆終不能了而
降朝旨罷之今此數十倍於解鹽文字如何得了上曰
如何見得陜西錢帛增虧數安石曰薛向在陜西時錢
帛不闕後來方闕若由人措置失措置遂致闕少即薛
向但檢尋在省文字根究自在陜西時施行事後來如
何變改遂致闕少若不因施行有異遂致闕少止是年
歲豐凶事宜多少所以見在錢物豐約不同即亦大略
可見不須一一點磨出入細數乃可見也乃令罷省牒
所索文字後數日上又言陜西財用闕乏若有邊事何
以待之安石曰有邊事亦不須增費前此邊事若朝廷
但令所在堅守城寨勿與敵角徐練兵擾之使不得息
彼數次點集自無復能動即秉常成禽爾如此則見兵
見糧足以辦事不務出此而隨事紛擾應之是以費多
而事不成上曰才有事便來乞兵安石曰太祖時將帥
有令兒男乞兵者乞不得哭而去然終無敗事今將帥
乞兵與不與在陛下上曰太祖用郭進今恐難得安石
曰郭進有何難得舉事則才自出如王君萬方其為指
使時孰謂其可使因事立功然後知其可用爾上曰今
日外夷誠可如此待之安石曰中國廣大人衆財冨加
以陛下聰明憂勤天下若措置不失即雖冒頓亦何足
畏漢高祖為冒頓所困亦以中國倦兵人思休息而已
使漢高祖有今日天下必不復畏冒頓也上曰天使中
國有勝外國之道但後世倒置爾安石曰誠如此詩以
外國強中國弱為牂羊墳首明非天地之常理也
辛丑增置岳州平江縣丞一員
壬寅詔河北緣邊安撫司指揮歸信容城兩縣令尉自
今遇北界廵馬並徐行襲逐毋得相傷初北界廵馬過
白溝而歸信尉臧景射傷涿州小鷹軍使固德等故約
束之(七月二十五日日錄韓縝奏留馮行已以為若罷行已北人以為射殺人故罷即愈驕若復來必以)
(為有計議北人更疑上曰行已奏報亦不覺其昏錯或曰昨對北人言展拓城池是錯上曰昨曾孝寬所帶去)
(使臣乃是張利一所辟人不過聽此軰語故爾縝退余白上孫永言臧景者邢佐臣壻疑射殺人或非全屬南)
(界地分此事未可知然不可不察又白上趙子幾云人甚稱張利一臣為言朝廷所知利一實事數條乃言都)
(不知有此蓋雄州使臣盡是利一所奏辟故如此此事與臧景相關附見待考)詔今冬不閉
汴口令造栰截浮凌先是權判將作監范子竒言汴口
每歲開閉勞人費財不惟民力重困兼閉口後阻絶漕
運乞每至冬更勿閉口以外江綱運直入汴至京廢罷
轉般其年計必大有所增操舟兵士自可減省上下酒
税課利亦當以故增多公私便利無越於此若謂經冬
不閉致湮河道緣每歲閉口多在冬深已是霜降水落
迨至斷流亦有澄沙却遇春水衝注别無停積若後當
淘浚修疊自可約定年限權行閉塞比之歲歲興功煩
省異矣乃詔汴口官吏相度卒如子竒議時高麗遣使
入貢令自汴泝流赴闕初議不閉汴口上曰舊閉口良
有所費安石曰聞有時費至百萬上曰數年前若言不
閉汴口即人須大駴乃令不閉汴口及勘會遞年所費
閉口人工物料進呈上曰聞都省有碑言溝洫前通於
汴水不知自何時如此河底漸高安石曰今溝首皆深
汴極低又觀相國寺積沙幾及屋簷則汴河如此漸高
未久上曰有汴河來已久何故近如此漸高安石曰舊
不建都即不如本朝專恃河水故諸陂澤溝渠清水皆
入汴諸陂澤溝渠清水皆入汴即沙行而不積自建都
以來漕運不可一日不通專恃河水灌汴諸水不復得
入汴此所以積沙漸高也(沈括筆談頗與王安石之言相表衷今附注于此待考國)
(朝汴渠發京畿輔郡三十餘縣夫歲一浚祥符中閤門祗候使臣謝德權領治京畿溝渠權借浚汴夫自爾三)
(歲一浚始令京畿民官皆兼溝洫河道以為常職久之治溝洫之工漸弛邑官徒帶空名而汴渠至有二十年)
(不浚歲歲堙澱異時京師溝渠之水皆入汴舊尚書省都堂壁記疏治八渠南入汴水是也自汴流堙澱京城)
(東水門下至雍邱襄邑河底皆高出堤外平地一丈二尺餘自汴堤下瞰民居如在深谷熙寧中議改疏洛水)
(入汴予因出使按行汴渠自京師上善門量至泗州淮岸凡八百四十里一百三十步地勢京師比泗州高十)
(九丈四尺八寸六分就京城東數里渠心穿井至三丈方見舊底驗量地勢用水平望尺幹尺量之亦不能無)
(小差汴渠堤外皆是出土故溝予令決溝水令相通時為一堰節其水平其上漸淺涸則又為一堰相齒如階)
(陛乃量堰之上下水面相高下之數會之乃得地勢高下之實)
癸卯麟府路走馬承受全惟幾請罷廂軍為弓箭手從
之初河外多曠土上遣帶御器械王中正募民為弓箭
手以實之用省戍兵轉運使趙子幾因上兼募廂軍策
而不較廪給之費至是罷之
甲辰天章閣待制權三司使薛向為龍圖閣直學士洮
河闢土其費不貲向悉力營辦人以為難手詔賜銀絹
各三百曰卿留心邊務覩此成績當慰忠懷向因請戒
將帥減溢員罷冗兵省浮費節横斂且以越職為憂上
復諭以手詔曰比選卿主領國計今能建明不失機會
乃職所宜何越之有
乙巳詔河東路經略司新招弓箭手墻院屋宇等並官
為修築如願請材木自備工者聽又詔辰州南江軍
前並賜特支錢有差
丙午同察訪京東路常平等常州團練推官吕升卿為
太子中允權發遣京東路轉運判官(司馬記聞云升卿察訪京東還除淮)
(南轉運判官轉運判官必須升朝官為之借以中允尋召說書今日錄乃不云借當考)詔軍噐
監以殿前為軍司所相度鞍轡樣計在京諸軍馬數造
給初馬軍用大鞍不便野戰至是上始以邊樣皮韉小
鞍用木鞍長韁回旋轉射得盡馳驟之技仍選邊人習
騎者隸諸軍後上批昨降鞍樣慮數多計置未集聞諸
軍亦有私鞍大約及新樣若能自置即給價錢(志有此六月二)
(十七日可考)上因懿洽捷報論及首惡慮走匿不可得安石曰
師完威震外夷無敢保匿者恐湏禽獲上曰如摩正官軍非不
威震然終敢保匿何也安石曰自河州殺降即安敢保信邊將
故死與摩正相保上曰殺摩正前何以不降安石曰時未有迫
切之患故不降今廹切仍不降恐當以殺降故也
丁未王安石言以濬川杷濬黃河自二十八日卯時至
二十九日申時凡增深九寸至一尺八寸請以杷濬汴
從之上曰果如此即大省夫力物料聞河北一軍有用
夫五千而本軍丁不過五千一夫至用錢八貫歐陽修
常以為開河如放火不開河如失火果用夫勞民如此
即不如不開河安石曰若兩皆為害即開河用夫與放
火失火無異若以萬人一歲之力能除千人百歲之害
即猶放火失火之比也今以萬人之力除十萬人之害
即決須為之易所謂毒天下而民從之者以其雖毒之
終能使之安利故祁寒暑雨非不毒也若無祁寒暑雨
亦無以成物也故亭之毒之乃為天道豈可但亭之而
已(此據王安石日錄十一月八日事)先是有選人李公義者建言請為
鐵龍爪以濬河其法用鐵數斤為爪形沉之水底繫絙
以船曳之而行宦官黃懷信以為鐵爪太輕不能沉更
請造濬川杷其法以巨木長八尺齒長二尺列於木下
如杷狀以石壓之兩旁繫大絙兩端矴大船相距八十
步各用牛車絞之去來撓蕩泥沙已又移船而濬之王
安石甚善其法嘗使懷信濬二股河懷信用船二十二
隻四時辰浚河深三尺至四尺四寸水既趨之因又宣
刷一日之間又增深一尺懷信請以五百兵二十日開
六里直河順二股河水勢用杷濬治可移大河令快上
許依懷信所擘畫安石請令懷信因便相度天臺等埽
作直河用杷疏浚上亦許之(此叚見日錄五年十月九日今移入此河渠志云鑿)
(直河七里日錄云六里當并考)它日又言開直河一道計省却九百萬
物料三百萬夫功如懷信所造濬川杷即處處危急可
用直河所以有不可開者只為近水開數尺即見水施
功不得今但見水即以杷濬之無不可使水趨直河去
處即一歲所省凡幾百千萬物料工夫又汴河廣濟河
諸斗門減水河自此更不須計工開浚但製百千枚杷
永無淺澱也(此叚見日錄五年十月十九日今移入此更須子細考詳恐日錄年月亦自差錯或)
(非五年事河渠志云范子淵上試浚川杷之功詔賞懷信度牒十五道公義與堂除亦係之五年九月後須更)
(参照别修開直河本末其七年二月五日并六月末又十二月十一日河渠志五年九月賞塞決河功後便載)
(李公義事云節度推官李公義獻鐵龍爪揚泥車法以疏浚黃河内侍黃懷信以為可用而未盡善中書請令)
(懷信公義同度之杷制舟尾以大䋲垂鐡龍爪水中橰工急棹乘流相繼而下一再過水已深數尺或謂禹所)
(以浚川者也故名曰浚川杷懷信等請於清河港新開兩河港相迎處鑿直河七里試之以觀其效詔春首興)
(工是歲范子淵上試浚川杷之功詔賞懷信以度僧牒十五道公義與堂除六年王安石為上言用杷浚二股)
(河及閉塞魚肋河之利目今諸埽疏去沙觜即水自移徙若不輟工雖二股河上流可使行地中上乃令與公)
(義改京官七年二月五日子淵言疏二股及清水鎮河道已快而魚肋河三道漸背去可塞即河併入清水鎮)
(二股河行流所退出民田甚衆詔子淵俟浚深即塞之三月劉璯奏濬川杷疏清水鎮河道已深闊并塞魚肋)
(河已訖功於是詔大名府安撫覆實以聞乃遣子淵提舉浚事自衛州至海口黃河六都大司各減官一凡埽)
(岸官皆度減之而子淵劉璯朱仲立以浚功各遷一官餘減磨勘賜帛有差按十年三月十一日公義改京官)
(四月三日差子淵提舉七年十二月十一日賞子淵等獨賜懷信度牒與公義堂除不見於日錄當考)
戊申熙河經略司奏諸將收復河州破常家族及隨王
韶往露骨山下先登用命鬭敵效首級計三千餘人詔
推恩有差
庚戌屯田員外郎同判都水監侯叔獻兼提舉緣汴淤
田錄三班奉職馬和子祐慶為右班殿直即給俸和
攻河州先登城流矢中額而死故也又詔河州功賞
獲一級加賜絹五匹其應接大兵破蕩部族者亦如之
提舉司天監所言據造歷衛朴等言測渾儀景表刻
漏差誤不可為則詔元管勾當官楊茂先送開封府劾
罪以聞
壬子司農寺請襄邑酸棗尉氏長垣封邱太康陽武開
封祥符九縣保甲教習陣法依咸平等縣例入見從之
權罷今年畿内保甲聚教
癸丑冬至奉安中太一神象德音降天下繫囚雜犯死
罪從流流以下釋之應諸路災傷民戶本名稅物失訴
違省限不該檢放者監司體量檢放其闕食之民安撫
提舉司優加振救無致流移除河北路負官物已指揮
外餘路負官物被災傷放稅及五分以上並權停先是
上以久旱欲因冬至發德音順承太一之貺手詔令輔
臣相度王安石等請如詔旨擬合施行目進呈上於禁
中增入檢放一節蓋上察於政事卹民如此
乙卯詣集禧觀中太一宫酌獻
戊午權武昌軍節度推官崇文院校書王安國為著作
佐郎祕閣校理故事崇文院校書二年乃除館閣校勘
安國以参知政事馮京王珪薦其學行故特有是命
司農寺言開封府界保甲以五家相近者為一保五保
為一大保十大保為一都保但及二百戶以上並為一
都保其正長人數且令依舊即戶不及二百者各隨近
便并隸别保諸路依此從之(八月二十七日戊戌可考)上批陕西
義勇未曾排定近降新法未該行使今涇原路已如此
行使可令經略司分析具奏(此據御集當考究竟二十日上批合参照)熙
河經略司言包順乞以獻鹽井功狀錄用其子詔王韶
勘會鹽井既係衆獻何故包順今獨請賞若獨賞順則
其餘有無爭競及令韶相度鬻鹽條件以聞契丹欲
爭蔚應朔三州地界事有萌芽上深以為憂王安石白
上契丹無足憂彼境内盗賊尚不能禁甫捕何敢與中國
為敵且彼坐受厚賂有何急切乃自取危殆上曰緣河
北亦無以支吾安石曰河北人物稠衆但措置有方不
患無以支吾事緩即緩措置事急即急措置(吕惠卿家傳載惠卿)
(語云今敵亦未必至此借令起事以中國之大急則急應緩則緩應與安石此語略同附注八年四月五日丙)
(寅蕭禧入辭下)上曰彼人衆奈何安石曰人衆尤非所患若人
衆而有能率衆之主分别材鄙勇怯各當其分即可畏
若無能率衆之主分别材鄙勇怯各不當其分即直易
擾敗爾患在於措置無方不能分别人材鄙勇怯所以
率衆非其道爾不患彼人衆彼人衆乃所以易擾敗也
上曰先朝何以有澶淵之事安石曰先朝用將如王超
亦嘗召對眞宗與之語退以其語與大臣謀之臣讀史
書見當時論說終無堅決上下極為滅裂如此何由勝
敵又太宗為傅潜奏防秋在近亦未知兵將所在詔付
兩卷文字云兵數盡在其中候賊如此即開某卷如彼
即開某卷若御將如此即惟王超傅潜乃肯為將稍有
材略必不肯於此時為將坐待敗衂也但任將一事如此
即便無以勝敵上以為然上因言日力可惜若遲一日
即失一日事安石曰有遲一日而失一年事者上曰若
排保甲義勇又須待農隙即是有遲一日遂失一年事
者安石曰遲一年事即有遂不及事者上又以夏人為
憂曰若有北事則兩面俱受敵奈何安石曰朝廷未宜
有北事若有北事夏人不能勝當時中國今日中國與
夏人豈止如元昊與當時中國以此不足慮也後數日
上又言契丹如此旅拒奈何安石曰契丹齪齪爭尺寸
地界其略可見何足憂不知陛下憂錢糧不足耶憂人
衆不足耶憂無人材與計事耶上曰人材既未陶治成
就錢糧亦誠不足人衆又未訓練安石曰事有緩急故
措置有緩急若有警急即急要訓練人衆亦不為晚就
令契丹便欲絶盟非年歲未能大舉臨時應變足可支
吾若論錢糧即因警急經度亦不患少但今未急故亦
不湏汲汲爾惟人材之少最是急切之慮然因事乃見
人材如熙河事即熙河人材頗有可見者懿洽事即懿
洽人材頗有可見者陛下若明見物情無所蔽塞令有
能有為者無顧望之意無卷懷之患人人各以赴功趨
事為欲則人材不患不足任使也人情上不過為道義
中不過為功名下不過為爵禄陛下若能以此三者待
天下之士各不失理分即無賢不肖但有寸長皆為陛
下盡力即無能之契丹何足慮上以為然(朱史取陛下若明見物情)
(以下語附七年二月丁丑今仍見本日)
庚申王韶遣本琳沁固雲沁巴詣闕皆岷州歸順首領
也上批義勇保甲條近曾孝寬等相度河州一路利
害参議立定其陕西諸路慮事體不同故令經略安撫
司参議未見奏報而聞已有施行者恐司農寺兵部等
處行遣差誤可令具析自承指揮後行遣次第以聞(御集)
(在二十一日實錄在二十二日今從御集并十九日上批可考)遣上内供奉官李憲
往太原府代州勾當公事(此據御集當考)
辛酉詔永興軍河中府陕解同華鄜延丹坊邠寧環慶
耀十五州軍各依元刺義勇外商虢州保安軍並止團
成保甲詔定武臣差遣法以其仕歴資任為六等陞
一等為權陞兩等以上者為權發遣並通計二年為一
任若特恩陞改者不依此振武軍節度使李璋自郢
州還朝卒于襄州贈太尉謚良惠錄其子五人各遷一
官未仕者三人為左侍禁璋強敏好讀書未嘗校家之
有無及卒其弟駙馬都尉瑋欲貸襄唐許三州官錢各
千緡以治喪事後輸於左藏庫上曰璋故章懿太后家
也其以所貸錢賜之
壬戍右正言知制詔兼侍講檢正中書五房公事吕惠
卿提舉制敕庫先是檢正刑房公事李承之請置庫因
以承之兼領所貯五房文書難止令一房提舉故命惠
卿領焉詔荆湖北路提點刑獄李平一等具析妄奏
監鼎州稅借職王晏昏懦不實因依以聞晏赴三班院
體量堪釐務也大宗正司言宗室全闕官馬及半闕
從人者聽依朝旨免赴朝從之上問養馬利害王安
石曰今坊監以五百餘貫乃飬得一馬若令洮河蕃部
養馬所費必不至如此之多兼得好馬因地宜馬又蕃
部以養馬為業極便利所省錢計不少而坊監地賦民
所收地利又不少上因論三代政事以車馬為急安石
曰今用車即不須用馬但以人挽之足矣以人挽車省
芻糧無奔警未必不勝用馬辟如古用簡冊今用紙雖
三代聖人復起必不復用簡冊恐以人挽車亦如此上
曰事但有理即可行三代以前聖人但隨時制法故用
馬爾上又曰天使中國有勝外國之道但後世失其道
爾(此年十二月十八日又明年二月十二日可考)
癸亥上論熙河糧斛事欲以逐路財賦付經略使自管
然卒不行上以農事為急王安石曰家可以資國國可
以資天下天下必資天地上曰若設法移民使就寬鄉
亦王者所以生財闢土之道也
甲子權發遣秦鳳等路轉運判官贊善大夫蔡朦為永
興軍等路轉運判官同察訪永興秦鳳等路常平等事
大理寺丞李察為太子中舍權發遣秦鳳等路轉運判
官朦與蔡延慶共事而不相能故徙朦以察代之(朦延慶不)
(相能據延慶本傳緣以軍須牒發張守約兵朦奏之考按事實乃不然今但云不相能而不明著其所以十月)
(十一日延慶加職)涇原路經略司言弓箭手人員立功換班
行名下土田自今勿以自隨止令子孫或佃戶刺填弓
箭手從之高陽關路都總管司言體量到諸州軍依
新法教閱已成倫叙不聞有避教閱逃竄者詔走馬承
受王延慶張瑾具析以聞先是降諸軍教閱新法分上
中下軍弓弩斗力及射親彊槍刀等第而延慶等奏有
軍士避教閱投北界者故詰之潭州言西上閤門使
前知桂州蕭注遺表乞子充三班奉職孫舉三班借職
從之於是上批注昔嘗有功長子刓服闋日更特與循
資仍賜絹三百匹(注本傳云注不肯取交州據魏泰東軒錄則注實言交州可取故復用與)
(本傳不同歿後恩意如此則注本傳或不得其實當考注罷桂州在正月二十七日辛丑)
乙丑詔同判都水監侯叔獻權發遣監丞俞充知主簿
劉璯各陞一任權提點開封府界諸縣鎮公事吳審禮
劉淑各减磨勘二年並以兼提舉淤田有勞也熙河
經略司言鈐轄王君萬乞以轉官恩賞回授父母詔特
推恩不許回授又詔三司於永興秦鳳等兩路每年
封樁解鹽錢内借鈔計百萬緡付秦鳳等路轉運司計
置熙河糧草仍許詳酌邊儲緩急增損所定鈔價上怪
陕西兵少財用不足王安石曰此事已委薛向根究然
日下闕乏湏應副令及時收糴上又以為轉運使非其
人曰使此輩理財舉事未得安石曰陕西財用不足亦
恐未可歸咎監司必是自有許多使處如熙州用兵數
亦不多而所費錢斛乃如此之多緣既用兵即所費必
如此至於小大失計亦或有之未必便能致財用闕乏
也上曰一事失計往往便至數十萬貫錢
丙寅左藏庫使董仲寶為皇城副使内殿崇班李實為
供備庫副使以章惇言仲寶等在叙州與蠻賊戰有功
故也詔開封府雪寒京城内外老疾幼孤無依者並
收養於四福田院自今凖此又詔涇原路年例外益
以鹽鈔錢二十萬緡付經略司市糧草封樁
丁卯河東都轉運司請汾石等十二州軍和糴糧草許
以錢布中給從之
戊辰遣官謝雪詔流内銓前廬州觀察推官江衍循
一資會稽縣主簿葉表等六人各與堂除差遣並以檢
括修州鑑湖之勞也(宋類苑十一月吏有不附新法介甫欲深罪之上不可介甫固争之)
(曰不然法不行上曰聞民間亦頗苦新法介甫曰祁寒暑雨民猶有怨咨者豈足顧也上曰豈若并祁寒暑雨)
(之怨亦無邪)
是月廢儋州為昌化軍崖州為朱崖軍萬安州為萬安
軍以昌化感恩陵水寧遠吉陽及華州渭南縣並為鎮
信州永豐鎮為縣置熙州狄道河州枹罕縣
十二月庚午朔章惇言衡永等州溪峒猺人因招諭納
土乞並為省民從之
辛未罷詳定諸司庫務利害局詳定官國子博士吕嘉
問陞一任左藏庫副使劉永淵與樞密院指射差遣
壬申觀文殿學士戶部尚書判南京留司御史臺張方
平知陳州三司言新法所增吏祿除舊請外歲支錢
一十七萬一千五百五十三緡有竒(實錄止云三十萬今從沈括筆談詳)
(書之)詔以熙寧四年後坊場稅錢撥還不足則以市易市
例等錢補之仍令提舉帳司歲考支收數上中書時内
自政府百司外及監司諸州胥吏皆賦以祿謂之倉法
京師歲增吏祿四十一萬三千四百餘緡監司諸州六
十八萬九千八百餘緡然皆取足於坊場河渡市例免
行役剰息錢等而於縣官歲入財用初無少損且民不
加賦而吏禄以給焉(此叚於三年八月二十七日掇出附見沈括云天下吏人素無常祿)
(惟以受賕為生往往有致富者熙寧三年始制天下吏禄而設重法以絶請託之弊是歲京師諸司歲支吏禄)
(錢三千八百三十四貫二百五十四歲歲增廣至熙寧八年予為三司使日歲支三十七萬一千五百五十三)
(貫一百七十八京師舊有禄者及天下利禄皆不預此數)樞密院承旨司言野戰
及槍刀手之類自今毋得以五服内親對試從之
詔諸路奏賞自今功狀並具將官使臣元將出戰兵斬
獲輸折數以聞贈荆湖北路鈐轄司指使陳昌言陳昌
朝為光禄寺丞錄其子各一人為郊社齋郎以攻狤狑
寨死事也
癸酉詔殿前馬軍司及諸路州軍牙教所射草人依宣一
試格改為草樁仍遠二十步命河北同提點制置屯
田使閻士良專興修撲樁口增灌東塘淀濼先是滄州
北三堂等塘濼為黃河所注其後河改道而濼遂填淤
程昉嘗請開琵琶灣引河水灌之功不可成至是士良
建言宜堰水絶御河引西塘水灌之故從其請而有是
命
甲戌御史盛陶言昨吳安持請民輸錢免行都提舉市
易吕嘉問被詔與府司官詳定利害而嘉問過為苛察
牢取微利雖稍排定所費之外掊斂過多乞應免行錢
更加均定惟給行人常費之外其餘中下戶並與蠲放
不報(朱本削去)詔淮南東路轉運司募闕食貧民興修揚
州江都高郵天長界河及古鹽河
乙亥上謂輔臣曰李靖團力之法以三人得意者為隊
已令李浩試之懿洽二州疑亦可行王安石等曰三代
至於漢魏皆以五人為伍至如三人若一人戰死押官
執刀在後即斬二人恐不可然此法亦可增損為用上
曰唐太宗問李靖兵法之要靖以謂不出形之使敵從
之一言而已此誠簡要又曰高宗伐鬼方三年而周公
東征亦三年何其久也安石曰古人欲其師之完故不
急務又其敵有彊弱故難克也如管蔡乃武王所使以
監商人其任至重必非常才於周之盛時乃能率衆叛
幾危王室蓋非易克者也上曰君子小人各有道所以
能相敵安石曰誠如此以黃帝之聖神而與蚩尤七十
戰而後能勝者由此故也上曰以武王周公大聖人商
之餘俗至歴三紀然後世變風移衛文公螮蝀之詩乃
能止奔何也安石曰商人之俗習於紂惡之日久矣為
其所化如怨望周人不使之如商革夏有服在庭以利
口亂正非如止奔之易也上曰文王江漢之域無思犯
禮衛文公亦能止奔使國人不齒何以異此安石曰衛
文公區區一國之君耳但能正身以御下得賢才而任
之其地至狹苟能躬行禮義廉恥而所置卿大夫同德
協心則彼滛奔之俗衆人之所惡者止之固不為難非
若文王之時身為諸侯而能使江漢之人無思犯禮也
命提點倉場沈希顏御史臺推直官穆珣裁定在京
冗占剰員他日上謂王安石曰剰員乃至八萬人多為
官員冗占見吕公弼說其父夷簡作某官當時只有三
人當直安石曰夷簡作官若是稍近上只三人當直恐
傷國體人主尊如堂羣臣如陛上下有等威乃可臨正
庶民若甚削弱曾不如富人不知何以為堂陛之勢當
時果如此亦未可為法且今日官員所被役兵皆有常
數未見過當所患在非其人而已如吕夷簡為大臣納
貨賂廢壊朝廷百事便與一人當直亦不消得上乃笑
(此叚見七年二月七日今附見)
丙子給度僧牒二千付都提舉市易司募人入錢為秦
鳳路轉運司糴本
丁丑詔京官為提舉官者並為同提舉梓䕫路察訪
熊本言江安寨兵官以商議買田為名誘三里夷人斗
設等至寨因詰問傷殺兵官主名其人自以罪大即拔
刀唱殺尋斬訖斗設等劇賊也上曰此等夷人固不可
赦然誘而誅之或為它日之害謂之唱殺特以此為名
耳後本乞賞功上弗許蓋本以檄召戎州司戶参軍程
之元權領江安縣密圖之之元即召諸酋見於廷問景
左藏安在諸酋呼噪不服因殺九十餘人斗設手刃思
忠者械送瀘州凌遲斬之以祭思忠之元眉山人也(朱史)
(云無照據削去程之元事今復存之)詔司農寺齊兖州民冒佃泰山禁
地量地肥瘠立租令依舊居佃
戊寅新權發遣淮南西路提點刑獄陳樞言熙寧五年
蘇湖大稔米價視淮南纔十之五客船販米以緣路場
務收往來力勝故蘇湖之米不至淮南乞權令免納從
之樞又言兩浙第五等戶約百萬出役錢裁五六萬緡
錢寡而所敷甚衆且第五等舊無役請得蠲免詔除之
(此據本志附四年十月鄧綰言李瑜周約後按樞以六年十二月方為淮西憲今附見)詔熙河
路舉人不以戶貫年限聽取應熙州以五人河洮岷州
各以三人為解額又賜熙州新修東山禪院名曰慈
雲東湖曰慧日
庚辰贊善大夫蔡朦提舉興修永興軍白渠(朦此時任永興運判)
(實錄脱之當考)修撰經義所檢討洪州進士徐禧為鎮南軍
節度推官中書戶房習學公事禧與吳著陶臨皆以白
衣為修撰經義所檢討至是又以選人入中書習學行
檢正事初吕惠卿薦禧所為治策二十四篇上善之曰
禧言朝廷以經術變士人十已八九變矣然盗襲人之
語而不求心通者亦十八九此言是也觀禧文學曉政
事宜試之於有用之地王安石曰中書檢正官如章惇
輩朝廷當即有差除後更用人如有不稱艱於退絀欲
置人為習學上以為然於是以禧為之中書五房習學
公事自此始上復論司馬孫吳及李靖團力之法王
安石曰古論兵無如孫武者以其粗見道故也如日有
長短月有死生五聲之變不可勝聽五色之變不可勝
觀竒正之變不可勝窮蓋粗能見道故其言有及於此
上曰能知竒正乃用兵之要竒者天道也正者地道也
地道有常天道則變而無常至於能用竒正以竒為正
以正為竒則妙而神矣安石曰誠如此天能天而不能
地地能地而不能天能天能地利用出入則所謂神也
神故能以竒為正以正為竒也(王安石對見日錄十一月二十五日)上善
李靖結隊法召賈逵問之逵以為非詔中書密院同議
之安石曰今但結三人為隊又結五人為伍相摶執以
觀其孰勝則其可用與否立見矣上乃令郭固與殿前
司各為一法試其可者(舊本十八日丁亥又書詔賈逵郭固教習比試隊伍法及令程)
(昉於沿河採車材按賈逵郭固比試隊伍法已具此矣今依朱本削去丁亥日所書五月八日庚戍巳令諸路)
(教三人為隊此又云云當考本志云上患諸將軍行無行陣之法嘗曰李靖結三人為隊必有意李靖深曉兵)
(星書羽林皆以三人為隊靖非無據乃令賈逵郭固試之本志附之五年當考)然以為靖能勝
外夷又數稱黃帝兵法必曉古人伍法其用三人為隊
或必有意安石曰後世無知兵者靖能結三人為隊以
當衰亂散鬭之敵宜其每勝比之韓信則已不及至於
黃帝兵法必非靖所能知蓋自黃帝以來即有伍法豈
容歴代聖人智不及靖而不能結三人為隊也上曰韓
信以數十萬當項羽十萬靖以萬人當頡利一國靖未
必不如信安石曰自蚩尤以來未有如項籍者頡利乃
衰亂之外國李靖率習戰之士深入敵地而發其機又
乘其不戒則其勝之固易上曰兵固欲措之於易勝安
石曰措易勝與難勝乃為竒措易勝與易勝不足為竒
也馮京曰陛下論兵高遠非羣臣所及安石曰天錫陛
下聖質高遠與堯舜湯武固無以異論兵誠為高遠然
先王雖曰張皇六師克詰戎兵其坐而論道則未嘗及
戰陣之事蓋以為三軍五兵之運德之末不足道也孔
子亦曰爼豆之事則嘗聞之矣軍旅之事未之學也以
為苟知本矣末不足治也上曰事亦有趨時者如宣王
乃以北伐為先安石曰宣王所以北伐乃以能分别君
子小人用吉甫張仲故也若十步之内君子小人曾無
所分别不知如何能勝玁狁然則先王所務又有在北
伐之先者陛下修身齊家誠無愧於堯舜湯武臣若見
陛下少有闕失豈敢顧望不諫然即位六七年未能成
堯舜湯武功業必有與堯舜武湯不同處詩曰思無疆
思馬斯臧思無邪思馬斯徂人君苟出於誠正則馬可
使臧可使徂而况於人乎然則無人為將率非陛下所
患况今日四夷類皆非豪傑無足以累聖慮者上以為
然(已上並見日錄十二月二十二日)上又論兵以為能知隂陽五行之
理而役使之則盡矣要在通理而已安石曰天地乃為
陰陽五行所使通陰陽五行之理是所謂精義入神以
致用所為無不可者何但兵而已(亦見二十三日)上又言苻堅
以百萬之師為晉所敗安石曰堅號為英主然其實疎
暗王猛苻融苦諫以為慕容垂常幸國家之災腹心之
患也不知慮此而遠勤吳會此乃自敗非晉能敗之也
上曰垂必有以中其心安石曰堅欲平晉垂勸之平晉
然後封禪此乃堅所欲故為垂所惑也上曰此在人君
聽納明與不明耳苻融王猛以晉為不可伐而堅不聽
故敗晉武帝欲平吳而一國之人皆以為不可獨用張
華羊杜三數人之言故勝然則聽納之際可不審乎
辛巳睦州軍事推官葉適平輿縣令編修三司令式刪
定官張元方興平縣尉王震並為中書習學公事適禮
房元方吏房震刑房(葉適七年六月丁亥檢正十月丁丑死張元方未詳王震開封人)
荆湖北路轉運使孫桷言招諭北江下溪州刺史彭
師晏内附錄其地里四至戶口數以聞詔章惇詳度處
置
壬午提舉印造編𠡠所言新𠡠刊本將畢慮中書樞密
院更有合入條約及續降條約乞候至來年頒降從之
熙河路經略司言熙州西羅城已置蕃學曉諭蕃官子
弟入學(朱史載王安石云云此乃通遠軍事已見彼時今刪去)又言固密族首領
六人助包順轄烏察等戰有功詔各轉一資餘獲級重
傷者轉資賜帛有差納克通身死其子結斡沁兼本族
廵檢詔知桂州沈起融州撫納蠻人本以裁省煩費
今乃創建城寨其支費比舊孰多各具利害以聞時起
欲於新地内創建五七寨大者屯兵六七百人小者三
五百人故也(可併十月庚午)
癸未熙河路經略司言岷州入買糧草商人多願請見
錢京鈔乞依熙河通遠軍例付見錢鈔三十萬緡詔給
鈔十萬緡乃令三司立加饒錢數以聞詔在京納免
行錢如有訴未便者都提舉市易司受理以聞賜淮
南西路轉運司常平米三萬石募飢民興修水利
甲申遣職方員外郎林積監疏汴河噎凌京東西路
安撫司言鄆州旱民輸常稅不辦乞權倚閣見欠賖糴
斛斗從之
乙酉大理寺丞知光化縣葉康直前權廬州觀察推官
江衍雍邱縣尉時孝孫秀州司戶参軍袁默並為司農
寺勾當事以司農寺所總事目頗繁間遣屬官出視諸
路常平等事故增員並從判寺曾布辟也
中書言增開封府等處吏禄以行重法上曰異時史不
賦禄而受賕輙被重劾今朝廷賦禄而責人可謂忠恕
矣它日上又稱禄法忠恕馮京曰天下無事乃可以行
此太宗時嘗宣諭州縣官有道理少取些錢無道理莫
取上曰當是時接五代財用不足王安石曰縱財用不
足吏亦人非不衣不食而治公事既衣食即必有所出
自可以法收斂以此賦給上曰當是時亦自未可正法
也三司言陕西邊穀踊貴請責轉運司裁損其直上
曰窮吾國用者兵冗耳不思議此而止於糧草校計毫
釐失其要也宜與樞密院同議移軍近裏就食以省邊
費詔諸路安撫司依轉運提點刑獄提舉司隨本路
分定州軍提舉教閱義勇保甲入内西頭供奉官黃
懷仁昨修金明池御座龍船乞賜度僧牒酬賞詔三司
賜錢十萬
丁亥秘書丞吕大忠檢詳樞密院兵房文字都水監
丞王令圖減磨勘二年以本監言令圖剏白馬縣界鋸
牙免河勢暴溢之患也同管勾外都水監丞程昉言
國家三歲一祠圓丘齋宿之地常用帟幕創成帷宫謂
之青城綵内頗為勞費若因綵内材本量椽栱瓦箔等
及以作綵内一次役兵并借年例上河客軍為宫室以
備齋宿可朞年而就此暫勞永逸之利也不報(朱本削去新本)
(謂不從内臣所請可見聖政復存之此固當存也)詔程昉於沿河採車材三
千兩下軍噐監定樣製造戰車上修嚴武備既采唐李
靖三人隊法欲試行之且以北邊地平可用車為營衛
因内出手詔令三府講求而有是詔(明年二月十二日上言論民車八月)
(二卜二日沈括云云可考兵志云六年五月詔諸路經略司結隊並依李靖法三人為一小隊九人為一中隊)
(賞罰俟成序日取裁其隊伍及噐甲之數依涇原路牙教法按今日錄附此事於五月八日庚戌)
戊子命檢正中書戶房公事張諤訊决三司開封府見
禁罪人同判都水監李立之言雍邱縣界噎凌沬岸
漫流併入白溝河及檢視水口以東汴身填淤高水面
四尺已計功修塞詔賜塞决口兵緡錢築孔固斗門堰
役兵凖此(明年二月六日王庠等勒停)
辛卯詔流内銓前湖州觀察推官邵光與循一資注家
便官以兩浙轉運司言光根括溫台等九縣沙塗田千
一百餘頃故也淮南東路轉運司言體量前江淮發
運副使度支郎中皮公弼開眞州黃池河除元定差僱
夫外有三縣各曾貼夫并死損逃亡兵夫等仍曾委責
降及别路官勾幹差破人船供給及以礬鹽等錢為公
用得替乘船五隻送還入京又借發運司紙庫錢三百
緡候得職田錢償之而權發運萬頥判押給借已還十
七千餘未償詔皮公弼令永興軍路提點刑獄司萬頥
令淮南東路轉運司劾罪以聞後公弼坐降一官頥聽
德音釋之軍噐監乞差左藏庫副使藍惟永等點檢
軍噐編定御覽目錄從之熊本言瀘州納溪寨烏蠻
出入道路乞增戍兵及徙置路分都監從之
壬辰權發遣京東路轉運判官太子中允館閣校勘吕
升卿徙淮南東路軍噐監言弓匠李文應箭匠王成伎
皆精巧詔補三司守闕軍將以教工匠帶御噐械鄭德
誠乞權差官輪宿直詔令眞定府路總管向寶宿直舊
制外任帶御噐械過闕朝見不宿衛時寶過京師特命
之上與王安石言向寶善戰好將也與薛仁貴何異王
安石曰恐不同上曰仁貴更有機略如寶已難得安石
曰向寶但能使馬精熟而已其於西市一帶山川最其
所諳熟然西市之戰幾敗事如此將率要不難得安石
以為寶既貪恣又西市之戰狼狽徒以西府頼其沮壊
王韶故稱譽於上前爾
癸巳詔京外城二十門監門自今更不管認課利但隨
閑要以透漏捕獲出入商稅錢數立為賞罰凡五等從
都商稅院請也(鄭俠事當考明年二月二十七日張諤減定稅額可考)詔梓䕫
路察訪司凖備差遣蒲宗閔新知永嘉縣沈逵同成都
府路轉運司相度成都府置市易務利害以聞(蒲宗閔沈逵此)
(叚日錄在七年二月二十三日遣李杞時朱本先附於此今從之馮京云云仍見本月日)又詔借
大名府提點刑獄司封樁茶税錢八萬七千緡付河北
東路都轉運司糴邊儲夏國主秉常進馬贖大藏經詔
特賜之而還其馬
乙未岷州都首領轄烏察洮州都首領巴珍覺並為崇
儀副使董古為禮賓副使並蕃部鈐轄轄烏察岷州巴
珍覺洮州董古河州古等皆摩正弟也王韶招之内附至
是引見于延和殿而有是命既又詔董古遷一資亦為
崇儀副使董古雖非首領以在納克壘城與其母郢城簡
先其兄詣景思立前鋒乞降故也河北西路轉運提
點刑獄提舉司言参定眞定府路義勇保甲新法舊管
彊壮人皆係鄉兵及緣邊州軍弓箭社亦籍姓名廵防
把截乞並行廢罷依義勇保甲編排從之(明年正月十九日可考兵)
(志云罷河北西路彊壯緣邊弓箭社常係籍番上廵守者即此事蘇軾奏議乞復置弓箭社合参考)
丙申詔市易司市例錢除量留支用外並送抵當所出
以給吏禄隸都提舉市易司仍令舉勾當公事官二員
專檢估
是月廢金州平利洺州臨洺順安軍高陽大名府大名
洹水經城縣並為鎮渭州置制勝關及安化縣以舊縣
為鎮遼主遣益州觀察留後耶律洞崇祿少卿竇景
庸其母遣左千牛衛上將軍耶律榮太常少卿乾文閣
待制梁授來賀正旦(賀正旦使副四人實錄失不記今以國信名銜補書)
是歲宗室子賜名授官者五十九人斷大辟二千九百
五十一人
續資治通鑑長編卷二百四十八
