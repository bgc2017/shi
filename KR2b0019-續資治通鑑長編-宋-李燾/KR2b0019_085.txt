續資治通鑑長編卷八十一
宋李燾撰
真宗
大中祥符六年秋七月癸巳内侍江德明言上清宫道
場獲一龍于香合中
甲午賜諸路天慶觀逃田藩鎮十頃諸州七頃軍監五
頃改上九天司命上卿保生天尊曰東岳司命上卿
佑聖真君初封禪畢詔上保生天尊之號至是以聖祖
肇臨名稱相類故改上焉(據此則保生天尊乃聖祖也佑聖真君乃東岳也祥符初)
(誤以聖祖為東岳及今方知其别故改命要是聖祖及東岳皆有司命之號云王中正事更詳之)
乙未上謂王欽若曰訪聞河北州軍城池廨宇頗多摧
圮皆云赦文條約不敢興葺今雖承平無事然武備不
可廢也宜諭令及時繕修但無改作爾詔皇族歲時
進獻皆無用之物徒成冗費自今除天慶天貺先天降
聖四節進供養物外餘悉罷之相王元偓等奉表懇請
仍舊不許先是晏州多剛縣夷人㪷望行牌率衆劫
淯井監殺駐泊借職平言大掠孳畜知瀘州江安縣奉
職文信領兵趨之遇害民皆驚擾走保戎州轉運使寇
瑊即令諸州廵檢會江安縣集公私船百餘艘載糧甲
張旗幟擊銅鑼鼓吹自蜀江下抵清浮壩樹營柵招安
近界夷族諭以大兵將至勿與望等同惡未幾納溪藍
順州刺史史个松生南八姓諸團烏蠻狃廣王子界南
廣溪移悅等十一州刺史李紹安山後高鞏六州及江
安界娑婆村首領並來乞盟用夷法立竹為誓門横竹
繫猫犬鷄各一於其上老蠻人執刀劔謂之打誓誓曰
誓與漢家同心討賊即刺猫犬鷄血和酒而飲瑊給以
鹽及酒食針梳衣服署大牓付之約大軍至日揭以别
逆順不殺汝老幼不燒汝欄棚蠻人大喜於是峽路鈐
轄王昭遜言淯井事狀上遣内殿崇班王懷信乘傳與
瑊等議攻討招輯之宜瑊奏㪷望等嘗以二年春燒淯
井監殺吏民更赦貸其罪而復來寇邊聲言朝廷且招
安得飲食衣服矣若不討除則戎瀘資榮富順監諸夷
競起為邊害今請發嘉眉兵捕剪以震懼之(本傳以此事為五年)
(盖誤也實錄又不詳今從會要)乃詔懷信為嘉眉戎瀘等州水陸都廵
檢使閤門祗候康訓符承訓為同都廵檢使及發陜西
虎翼神虎等兵三千餘人令懷信與瑊商度進討上因
謂樞密使陳堯叟曰往時孫正辭討蠻有虎翼小校率
衆冐險者三人朕志其姓名今以配懷信正辭嘗料簡
鄊丁號白艻子弟以其識山川險要遂為鄉道今亦令
懷信召募又益州有忠勇軍士二百前討王均有功可
給懷信為先鋒又使臣宋賁屢規畫溪洞事中適機會
可遷其秩使知江安縣令懷信等每與同議(實錄不載命懷信等)
(出軍但有上謂陳堯叟等語今取會要及正史增入然會要及正史並以出軍為九月事今因上語陳堯叟等)
(併載之于此符承訓彦卿孫昭愿子)
景福殿使新州觀察使劉承珪久病羸瘵上為取道家
易名度厄之義改珪為規疾甚聽還私第皇城常務止
印日内蔵庫有創制就取商量承規再表求罷丙申授
安遠留後左驍衛上將軍致仕上謂王旦等曰兩使留
後古非致仕官國朝以來上將軍亦罕除拜以承規逮
事三朝累著勤效故優之也初承規使人私請於上欲
求節度使上諭王旦旦曰陛下所守者祖宗典故典故
所無不可聽也當問諸有司翌日上又曰承規言死在
朝夕願聞在廷之告則瞑目無憾旦曰陛下若聽承規
所請後必有邀朝廷求為樞密使者矣此必不可上乃
止承規尋卒乃贈鎮江節度使諡曰忠肅承規性沉毅
徇公上深所倚信尤好伺察人多畏之上崇瑞命修祠
祀飾宫觀承規悉預焉作玉清昭應宫尤為精麗屋室
有小不中程雖金碧已具必毁而更造有司不敢計其
費及宫成追贈侍中仍遣中使詣墳祭告二聖殿塑配
饗功臣特詔塑承規像于太宗像側令河北緣邊寺
院不得留契丹界人為行者詔聞瀛州率民納防城
火牛茭草頗甚勞費自今宜令軍卒刈雜草為備勿以
擾民鄜延部署曹利用言北境克實克軍主率衆過大
里河南侵熟戸羅壘族多拉擊走之請以多拉為本族
指揮使從之仍詔利用約飭族帳謹守封疆無得出境
追襲以權三司使林特為修玉清昭應宫副使特勤
於吏職善承上接下每見修使丁謂必拜一日三見亦
三拜之與吏卒語喣喣惟恐傷人由是人皆盡力事無
不集
至道末有司請以懿德皇后配饗太宗廟室或言淑德
實當升侑議久未决時元德猶未追崇而明德方在萬
安宫都官員外郎吳淑駮議曰禮緣人情事資適變盖
處其事必有其實據其位必有其功淑德懿德或佐潜
躍之前或承藩邸之際並未嘗正位中宫母儀天下配
饗之禮誠為未允至若虚其祔合無乃神理有虧求之
前古實有同配夫母以子貴義存在昔漢昭即位追尊
母趙婕妤為皇太后此聖賢之通義也賢妃李氏處太
任之尊有彌月之實誕生聖嗣天下蒙福而擬議不及
臣竊惑焉唐開元四年睿宗昭成皇后祔廟而肅明初
饗儀坤至二十年又迎肅昭神主升於太廟知與竇氏
同配明矣則並位兼配於義何嫌伏請行追崇之命以
賢妃李氏處尊極之地升於清廟居同配之位其淑德
懿德依舊饗于别廟庶協禮制不聽後賢妃尋加號皇
太后但饗别廟而已大中祥符三年十月判宗正寺趙
湘復以為請始令禮官參議之庚子中書門下言恭以
元德皇太后翊贊先朝茂揚内則誕生聖嗣繼撫中區
毓德堯門宣功媯汭徽音所洽寰宇攸同陛下順考古
經遹追慈訓奉尊名於懿冊修時饗於閟宫未升侑於
崇祊止奉祠於别廟誠遵典故尚欎孝思竊念后稷諸
侯故姜源異祭於帝嚳開元皇室故昭成祔饗於睿宗
舊典可知輿情難奪今與禮官參議請改上徽名曰元
德皇后升祔太宗廟室近臣及文武百官繼表陳請詔
從之有司言按唐先天元年祔昭成肅明二后于儀坤
廟肅明雖睿宗在藩之日立為妃昭成以帝母之尊故
位居其先今請升祔元德皇后於懿德皇后之上詔曰
尊親之道盖惟極致在于陟降非敢措辭唯以祔廟之
歲時用為合饗之次序恭以元德皇后神主祔于明德
皇后之次(王拱辰語司馬光云真宗時有司請躋元德於明德之上上手批曰言其親則皆母也言)
(其尊則皆太后也朕不敢置輕重于其間其恭依典禮光視河錄載此)三司言河北積
布甚多請令京東西河東北夏秋稅並納本色糧斛罷
折納布或須衣布則於河北輦致之向敏中言河東止
産布儻官弗納恐民間難於貿易望仍舊餘路則依所
奏
辛丑太常博士齊革言蜀民以射生為業民私蓄弓矢
請行禁絶上曰平時民家或用防盜不必禁也(齊革未見)
壬寅太常寺請令齋郎經三次大祀乃得赴選集其從
父兄出外並奏候朝旨從之
初知濱州吕夷簡上言請免河北農器之稅上曰務穯
勸耕古之道也豈獨河北哉癸卯詔諸路勿稅農器尋
命夷簡提點兩浙路刑獄
丁未詔諸煎鹽井役夫遇天慶等四節並給假
戊申保安軍言熟戶敗蕃賊二百餘人奪牛馬焚其寨
柵上曰此無益于國徒生事爾宜令謹守疆埸無或輕
舉上又曰如聞趙德明牙校所過州軍犒設而官吏頗
輕待之國家比念遠人豐給厨傳苟不接以禮必生其
慢心可徧戒諭之
己酉亳州官吏父老三千三百六十人詣闕請車駕朝
謁太清宫召對崇政殿慰賜之
辛亥詔茶鹽酒稅及諸場務自今總一歲之課合為一
祖額較之有虧損則計分數其知州軍通判减監臨官
一等區斷大臣及武臣知州軍者止罰通判以下時上
封者言諸路歲課增羨知州通判皆書歷為最有虧則
無罰請行條約故也
壬子詔自今文武官特奉詔旨專有處分即為躬親被
受犯者以違制論自餘例受詔敇海行條約非有指定
刑名者各論如律無本條者從違制失斷先是違制之
法無故失率坐徒二年翰林學士知審刑院王曾建議
乃降是詔未幾有犯者曾斷以違制失帝不懌曰如是
無復有違制者曾曰天下至廣豈人人盡知制書儻如
陛下言亦無復有失者上然之自是决徒者差減上嘗
對近臣稱其協中曾為學士一日晚坐承明殿召對久
之既退使謁者諭曰向思卿甚故不及御朝服其見禮
如此
癸丑詔在京諸軍選江淮習水卒於金明池按試戰棹
立為水火翼軍置營池側其江浙淮南諸州亦令凖此
選卒置營初太祖立神衛水軍及江淮平定不復振舉
上以兵備不可廢故復置焉
甲寅申禁内外羣臣市官田宅(既稱申禁則前已禁矣當考)保安
軍言河流暴漲浸城壘壊廬舍詔軍民溺死無家屬者
官為收瘞仍遣使致祭
丁巳文武羣臣上表請車駕幸亳州謁太清宫詔許之
己未召輔臣觀粟於苑中詔入内内侍省内侍内供
奉以下併寄班等自今有乞差遣者並送逐省勘會定
奪取旨候得處分者即送樞密院勘會定差樞密副
使王嗣宗言請復天下幕職州縣俸戶帝曰頃年楊礪
夏侯嶠言立俸戶便於官員於國亦無所妨俸尸亦欲
為之但慮人或踰制科率則俸戶不任有受弊者却成
擾人此為不便中書更檢討典故從長而行王旦奏曰
此事恐未可遽行俟檢詳聞奏
八月庚申朔詔以來春親謁亳州太清宫先于東京置
壇回日恭謝天地如南郊之制
辛酉以參知政事丁謂為奉祀經度制置使翰林院學
士陳彭年副之謂仍判亳州又命五使及遣計度芻糧
詳定儀注部修行宫治道增置亳州官屬如汾隂之制
甲子出後園嘉榖圖示百官
乙丑禁緣邊集軍中子弟閱習聲樂上封者言其勞擾
故也
丙寅禁太清宫五里樵採亳州罪人至死者送隣州裁
斷
己巳以起居舍人知制誥陳堯咨為工部郎中龍圖閣
直學士知永興軍府長安多仕族子弟恃廕縱横二千
石鮮能治之有李大監者堯咨舊交其子尤為強暴一
日以事自至府庭堯咨問其父兄宦遊何方得安信否
語甚勤至既而讓之曰汝不肖亡頼如是汝家不能與
汝言官法又不能及汝終無恥矣我與爾父兄善猶骨
肉當代汝父兄訓之乃引于便坐手自杖之由是子弟
亡頼者皆惕息然其用刑過酷有博戲者杖訖桎梏列
於市置死馬其旁腐臭氣中瘡輙死後來繫於先死者
之足其殘忍如此
庚午詔加上真元皇帝號曰太上老君混元上德皇帝
改起居院詳定所為禮儀院以兵部侍郎趙安仁翰
林學士陳彭年同知院事初置詳定所即命彭年領之
彭年時修起居注故就起居院置局於是徙起居院于
三館(詳定所自元年四月置於是改名禮儀院)
壬申樞密使王欽若等上新編修君臣事蹟一千卷上
親製序賜名冊府元龜編修官並加賞賚左正言直史
館陳越前死無子同列為奏其事上閔之賜其兄咸同
三𫝊出身故事中書章表皆舍人為之東封後朝廷多
慶禮舍人或以它務嬰率乃擇三館祕閣官得盛度路
振劉筠夏竦宋綬洎越分撰宰相嘗以名聞其後皆相
次掌外制唯越不及登擢時論惜之
甲戌詔諸軍所欠今年夏秋稅大小麥許以秋苗折納
丁丑詔奉祠一路諸色人無得以伎巧雕繪寳装物來
獻參知政事丁謂上新修祀汾隂記五十卷禮儀
院請朝謁太清宫日設宫懸二十架牙盤素饌樽罍籩
豆悉如朝元殿恭謝之制玉用四圭有邸幣用碧一獻
飲福隣州長吏亳州貢舉人本宫道士悉陪位詔改用
蒼璧備三獻以盡嚴恭餘從之又言聖號冊寳請就醮
壇天寳臺下以石匱封秘中設玉匱長廣二尺高如之
檢厚一寸二分刻金繩五道封以金泥印以受命寳石
匱三層各長五尺三寸下層高二尺中層半之上層為
盖皆刻深四分填以石泥印以天下同文寳奏可
庚辰涇原鈐轄曹瑋等奏鎮戎軍至原州開浚濠塹功
畢詔奬之賜督役使臣軍校緡錢有差
丙戌出御製靜居集三卷併法寳錄序示王旦等先是
趙安仁凖詔編修蔵經表乞賜名製序詔從其請賜名
大中祥符法寳錄(八年七月法寳錄乃成)
戊子宜州西南蕃都部署龍光進等千五百人來貢
九月庚寅朔賜戎瀘州軍士白艻子弟緡錢詔王懷信
等溪洞蠻人非同惡倍加安撫又遣使齎名方詣益州
委凌策選醫工給藥材赴軍中祗應
辛卯詔如聞民間質賣邸舍而鄰並權要家留其契劵
以艱難之可申明條約無使復然遣使葺南海廣利
王廟
壬辰詔慶州延州熟戶蕃部有親族在趙德明界者不
得潜致音問
癸巳宜州言撫水蠻首領都指揮使蒙但挈其族歸順
詔于宜桂州給田居之
乙未賜饒州樂縣暢亮爵公士錢二萬常租之外免三
年徭役以其率家人捕獲羣盗故也
丙申環州言熟戶旺家族首領春州刺史都資先為夏
州蕃部所略今復來歸又有三族隨至詔遣使勞賜之
先是有詔擇明經者補學官前江隂縣尉馮元自陳
通五經時右諫議大夫謝泌領銓事笑曰古治一經或
至皓首子能盡通之耶對曰達者一以貫之可矣泌嘉
其對因問以疑義隨輙辨析遂以為國子監講書於是
擢大理評事崇文院檢討國子監直講元廣州人也
丁酉出苑中占城稻示百官
壬寅以知棣州太常博士孫冲為殿中侍御史都監内
殿崇班衛承慶為内殿承制奬修固河防城壘之勞也
癸卯知荆南府朱巽罰銅二十斤荆湖北路轉運使梅
詢削一任通判襄州坐擅發驛馬與廣州邵華子令省
親疾而馬死故也先是巽以知制誥兼羣牧使出守藩
郡兼領如故於是始解使職自是不復有外任兼領者
矣
丙午河北安撫司言契丹使往來路由冀州請擇武臣
為守於是命澤州團練使魏榮代太常博士齊革
丁未詔河北𣙜務入中布其數甚多用為博糴亦所未
便自今除北界互市仍舊外悉罷之
唐瀘州刺史陸弼有廟在射洪縣之白崖山僞蜀嘗加
王爵庚戌改封靈濟公(按陸弼廟碑記則弼蕭梁時人實錄本志並稱唐當考)
辛亥上謂輔臣曰掌法之官宜務求中道勿用深文者
如聞親民之官有酷刑以邀譽此甚無謂也卿等宜詢
察而遷徙之
壬子詔御厨所賜羣臣燎羊自今以八節熟羊代之或
言其過為楚毒故也
乙卯以翰林學士晁迥為契丹國主生辰使崇儀副使
王希範副之龍圖閣待制查道為正旦使供奉官閤門
祗候蔚信副之上謂輔臣曰向者東封西祀皆遣使馳
書諭契丹今謁太清宫密邇京師重于遣使就令迥等
以此意諭之可也迥等使還言始至長泊泊多野鵝鴨
遼主射獵領帳中騎擊扁鼓繞泊驚鵝鴨飛走乃縱海
東青擊之或親射焉遼人皆佩金玉錐號殺鵝殺鴨錐
每初獲即拔毛插之以鼓為坐遂縱飲最以此為樂又
好以銅及石為鎚以擊兔每秋則衣褐裘呼鹿射之夏
月以布易帳氊藉草圍棋䨇陸或深澗張鷹(此據契丹傳及會要)
(王希範顯子蔚信未詳)有言迥與遼人勸酬戲謔道醉而乘車皆
可罪上曰此雖無害然使乎絶域遠人觀望一不中度
要為失體王旦曰大抵遠使貴在謹重至於飲酒不當
過量上然之(此據寳訓)
丁已令諸州官吏每天慶先天降聖三大節建道場散
齋致齋如大祀之制從王欽若之請也詔龍圖閣學
士直學士結銜在本官之上初杜鎬陳彭年之為是職
也職在官下至是陳堯咨建言故更之
冬十月辛酉祔元德皇后于太宗室先一日攝太尉王
旦先奉冊寳詣后廟上徽名改題神主是日祔太廟禮
畢百官詣閤門稱賀有司言后廟殿室當毁詔宗正扄
鎻之上作慶升祔禮成詩賜近臣和
壬戍合龍猛十一指揮為八詔西南蠻人朝貢回應
隨行兵仗令有司為驛遞至蠻界給付先是蠻人以槍
槊自隨在道被酒因廹脅驛吏故有是命
甲子詔太府寺自今祠祭行禮官並於入内内侍省請
御封香
乙丑詔朝謁太清宫自離京至奉祀以前不得舉樂所
過州縣無令樂人來迎詔如聞諸路先天降聖承天
等節宴會先一月召集樂工按習于司理院頗妨推劾
自今止令前七日按習違者寘其罪河北轉運使李
士衡貢助奉祀絲綿縑帛各二十萬詔奬之
丙寅詔京城諸倉所納秋賦宜令均平不得稽滯侵擾
仍委開封府廉察之
丁卯三司借内蔵庫錢帛五十萬以備奉祀賞給亳
州言太清宫檜再生真源縣菽麥再實上作歌示近臣
癸酉謁玉清昭應宫禮儀院請太初明慶殿親行禮神
御殿親焚香紫微已下諸殿遣官以素饌薦獻集靈殿
翌聖閣遣官焚香詔令近臣分獻遂著為永式
甲戍命直集賢院石中立等修車駕所過圖經以備顧
問龍圖閣待制孫奭上䟽言陛下封泰山祀汾隂躬
謁陵寢今又將祠太清宫外議籍籍以謂陛下事事慕
效唐明皇豈以明皇為令德之主邪甚不然也明皇禍
敗之迹有足為深戒者非獨臣能知之近臣不言者此
懷姦以事陛下也明皇之無道亦無敢言者及奔至馬
嵬軍士已誅楊國忠請矯詔之罪乃始諭以識理不明
寄任失所當時雖有罪已之言覺悟已晚何所及也臣
願陛下早自覺悟抑損虚華斥遠邪佞罷興土木不襲
危亂之迹無為明皇不及之悔此天下之幸社稷之福
也帝以為封泰山祠汾隂上陵祀老子非始於明皇開
元禮今世所循用不可以天寳之亂舉謂為非也秦為
無道甚矣今官名詔令郡縣猶襲秦舊豈以人而廢言
乎作解疑論以示羣臣然知奭朴忠雖其言切直容之
弗斥也
丁丑詔奬戎瀘州蠻洞首領狃廣以轉運使寇瑊言其
控扼道路助遏外夷故也
己卯上作步虛詞六十首付道門以備法醮
辛巳神雀集真遊殿道場
丁亥知荆南朱巽言辰州瀘溪縣土丁都頭魏進武等
率山徭侵擾城寨已遣本州知州監押部兵掩襲上曰
守臣兵官不宜並出亟諭巽留一員在州仍遣使齎詔
諭進武等令還溪洞如有所訴委本州裁酌施行若無
故嘯聚即便宜撫遏條析以聞因命知洪州馬亮與巽
對易其任詔今歲秋成如聞諸路和糴不均民戶頗
有煩擾可令河北陜西京東西轉運司各蠲其半中等
戶已下免之權判吏部流内銓填從吉言格式司用
十道圖較郡縣上下緊望以定俸給法官亦用定刑而
戶歲有登耗未嘗刊修頗誤程品請差官取格式司大
理寺刑部十道圖及館閣天下圖經定新本付逐司行
用詔秘閣校理填鏞邵焕集賢校理晏殊校定翰林學
士王曾總領之(天禧三年書成凡三卷詔付有司)初選人試判多藉
地而坐從吉以公錢市莞席給之臨事敏速勤心公家
所至務皦察數請對言事上嘉其無隱鏞從吉子也(邵煥)
(未見祥符元年七月除校理)
十一月癸巳遣使乘𫝊詣陜西與轉運使計度軍糧乏
少處增價市糴
甲午詔昌州牙校有願率子弟助討蠻寇者俟其立功
第賞之以水潦免濱棣州牛稅一年都官員外郎
知成州劉晟推官時羣錄事參軍孫汝弼並勒停初同
谷縣民勾知友妻張縊殺其夫其子婦杜因省親言于
其父父以聞州州鞫張伏辨晟等論杜告其夫父母罪
流三千里仍離之張同自首原其罪轉運司移隣州檢
斷張凖律處斬杜無罪詔劾晟等法寺言當贖金上曰
牧民之官用刑乖當一至于此特命停官仍暴其事狀
戒飭諸道
乙未三司借内蔵錢二十萬
丁酉詔恭謝天地壇青城卒方在嚴冬尚聞野次可給
官舍居之
癸卯罷淮南和糴以頻年薄稔今始有秋也
丁未詔車駕廵幸其近京州軍兵田寇盗事令東京留
守提舉之京東西淮南諸路即以藩鎮知州領之
庚戌遣使撫問戎瀘州廵檢王懷信等仍加犒設玉
清昭應宫太初明慶殿有舍利出上謂宰相曰三教之
設其旨一也大抵皆勸人為善惟達識者能總貫之滯
情偏見觸目分别則于道遠矣遂作感應論以著其事
癸丑賜御史臺九經諸史從所請也
甲寅丁謂自亳州來朝獻芝草三萬七千餘本契丹
遣使長寧軍節度使耶律阿果副使左衛大將軍石弼
來賀承天節
乙卯龜兹進奉使李延慶等三十六人對于長春殿獻
名弓箭鞍勒團玉香藥等優詔荅之
丙辰以東頭供奉官張綸為辰州都廵檢使招撫蠻人
内侍殿頭江德源副之綸汝隂人也(按此所云招撫蠻人當是魏進武等)
(綸本傳乃言溪洞彭氏蠻内寇以綸知辰州綸至築蓬山驛路賊不得通乃遁去與實錄事似不同𫝊盖因范)
(仲淹神道碑也當考天禧二年三月當考)令閤門具内諸司使已下班簿
進内以備選任
丁巳詔近京州軍增屯兵處加給公用錢以備宴犒
令長公主宅諸河所置舟船止免差徭其關市徵筭如
式申舊制也
十二月戊午朔日有食之
庚申回紇可汗伊嚕格勒遣使來貢涇原鈐轄曹瑋言
發兵夜過渭州襲原州界蔵擦勒族討違命者捕獲甚衆
丙寅以兵部尚書寇凖權東京留守入内都知閻承翰
都大管勾大内公事權三司使林特為行在三司使
己巳天書扶侍使趙安仁等上新製天書車輅鼓吹儀
仗上御崇政殿召宗室宰相觀之
辛未内出丁謂所貢芝草列文德殿庭宣示百官從寇
凖所請也
壬申酌獻天書于朝元殿遂告玉清昭應宫及太廟
庚辰御史臺上言常參官失儀條内語笑喧譁入正衙
門執笏不端直班行立不正赴宴言語交錯舉動不肅
並請坐私罪從之又請祠祭官致齋日早赴齋所遇大
祀行事及陪位官並午前集朝堂宿齋違者坐之詔可
辛已以翰林學士王曾攝御史大夫為考制度使刑部
員外郎兼侍御史知雜事叚華攝中丞副之知制誥錢
惟演等編次迎駕父老及州縣繫囚右諫議大夫填從
吉等詳定詞狀惟不置編次貢奉知天雄軍府周起
言五臺山僧鏤木飾金為冠上設釋迦等象誑民求錢
自今此類請行禁止從之
壬午戎瀘州都廵檢使王懷信等言蠻寇悉平詔奬之
令籍立功將士以聞先是懷信等分將諸州兵及白艻
子弟緣溪入合灘至生南界斗滿村遇蠻賊二千餘人
擊之殺傷五百人奪梭槍藤牌會暮收衆保寨蠻黨三
千餘分兩道張旗喊呼來逼懷信出擊皆潰散進壁婆
娑遇夷二千于羅固募村又破之追至斗行村上屏風
山連破四寨一日三戰俘馘百餘人奪資糧五千石槍
刀什器萬數焚羅固募斗引等三十餘村菴舍三千區
懷信又引兵至斗行村追擊過羅雲射仆三百餘人爇
其欄棚千數分遣部下于羅箇頰羅能落運等村及龍
峩山掩殺大獲戎具斬首級重傷投崖死者頗衆燒舍
數千及積榖累萬兩路兵會于涇灘置寨轉運使寇瑊
及懷信議遣康訓部壕寨卒修涇灘路以度大軍俄為
蠻賊所邀戰不利訓顛于崖死之懷信引兵急擊大敗
賊衆追斬至涇灘峽寨于宴江口瑊與符承訓偵知賊
諜欲乘夜擊宴江馳報懷信即自涇灘拔寨赴之比至
宴江山蠻衆萬餘已自南東合勢逼懷信寨懷信彀強
弓環寨射賊瑊等整衆乘高策援蠻人大懼而却合擊
破之死傷千餘人蠻酋斗望又三路分衆來鬭又為官
軍大敗射殺數百人溺江水死者萬計蠻人震讋詣軍
首服納牛羊銅鼓器械瑊等依詔撫諭還軍淯井㪷望
及諸村首領悉赴監自陳願貸死永不寇盗邊境因殺
三牲盟誓辭甚懇苦即犒以牛酒感悅而去(據會要及西南蕃𫝊)
(自夷酋斗望分三路來鬭已下至感悅而去並係明年正月及二月事按實錄則今年十二月王懷信等已奏)
(夷寇悉平本紀稽古錄亦同今從實錄并書之)大理寺言舊制審刑詳議官
大理少卿詳斷官三年滿無遺闕考課改官景德中詔
歲滿四經書罰者審官院以聞量其輕重殿降差遣如
詳刑允當優與升奬向來審刑詳議官年滿雖有責罰
亦優獲差遣而本寺詳斷官偶有責罰不及四次者止
授知縣則是詳斷官資序與監臨場務無異况京朝官
充刑部詳覆官開封府諸曹參軍任滿日並通判諸州
今本寺日有檢斷鮮能無累欲望歲滿書罰不及四次
者授通判諸州以勵官屬詔自今兩經書罰情輕者奏
取進止(本志載此事于去年十月又云詔兩經書罰情輕者與小州通判今從實錄)
兵部郎中龍圖閣待制孫奭自言父年八十二家居鄆
州求典近郡以便侍養癸未命知密州奭請扈從還赴
任從之契丹遣使始平軍節度使耶律遠寧副使起
居舍人趙為箕來賀明年正旦
