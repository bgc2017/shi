續資治通鑑長編卷四百三十四
宋李燾撰
哲宗
元祐四年冬十月丁酉朔詔無得受文彦博乞致仕章
戊戌翰林學士蘇轍進呈神宗御製集宰臣吕大防進
讀詩數篇太皇太后泣下大防奏曰神宗文章自萬世
不朽願少抑聖情
己亥翰林學士承旨鄧温伯為龍圖閣學士知亳州(九月)
(二十二日初除吏部)國子祭酒直集賢院兼徐王府翊善鄭穆
為給事中侍御史朱光庭為右諫議大夫仍並賜金
紫左司郎中直祕閣黃廉為起居郎後數日劉安世
言臣竊惟左右二史記人主之言動職清地要他官莫
比國朝以來畀付尤重搢紳之士一歴兹選必贊書命
遂直禁林非器識端方上下所信才學優掞中外所推
者不虛授也臣伏見起居郎黃廉立朝無正直之名涖
官有附會之實容悦側媚善於進取從來清議未嘗與
之忽蒙掄擢甚鬱衆望命下之日適會臣辭免誤恩家
居待報既未領事不敢奏章遂容斯人乘間叨據方陛
下辨别邪正長育人材之際如廉無状實玷清選深慮
朝廷業已除授無名罷免伏望聖慈面諭執政除一修
撰之職處以使者之任姑俾宣力於外以杜姦邪倖進
之漸惟冀特留聖慮早賜指揮不聽(五年九月六日遷修撰都承旨十八)
(日為陜西都漕)樞密院言邵州蠻人近百日未寧息老師耗
財極為未便詔謝麟多方措置不得信令諸將淹延觀
望别生餘患尚書省言于闐國進奉人到闕不得過
一百日從之
庚子御史中丞兼侍講傅堯俞為吏部尚書兼侍讀左
諫議大夫梁燾為御史中丞右諫議大夫兼侍講范
祖禹為給事中起居舍人兼左司諫宣德郎劉安世
遷通直郎為左諫議大夫仍賜緋太常少卿集賢校
理韓川為侍御史著作佐郎司馬康為右正言兼侍講
川及康皆辭免新命從之仍拘收所給告(康墓誌云以執政親嫌辭)
(不就職不知川以何辭當考據劉安世明年正月末劄子川以此月十二日對)左司諫吳安
詩為直集賢院兼侍讀(安詩失以七月二十四日論王讜除國子監丞不當讜既改少)
(府監丞安詩十月四日猶以司諫為直集賢院兼侍講不知為直集賢院兼侍講仍領諫職否據蘇軾五年六)
(月末奏則安詩坐論讜忤吕大防意故罷然不見罷司諫月日或即此月四日也蘇轍五年五月言去年臺諫)
(論回河不當言既不從而言者皆獲美遷當考七年十月十二日以兼侍講為天章待制)
辛丑西南程蕃遣人入貢范祖禹言臣竊聞已有旨
除臣試給事中臣蒙陛下擢任言職未有分毫裨補今
遽蒙遷擢實懷愧懼雖捐軀損首無以上報然臣有愚
懇不敢不陳臣自九月以來聞朝廷復置修河司(九月二十)
(八日復置修河司)實見人情洶洶不安皆言回河不便臣因經
筵每與傅堯俞相見講求利害皆以為此事至大不可
不言至二十八日臣方進入文字今纔數日聞堯俞改
授吏部尚書除臣左省之職臣非不知給事中職高而
責輕諫議大夫班下而責重人情誰不以陞進為榮以
免憂責為喜然臣竊以為回河之役最為當今大患又
聞差使臣五十九員往五十九州剗刷差兵赴役又差
内臣大使臣四員團結興發次第如此天下豈不騷動
且河北百姓未嘗告訴乞朝廷回河而無故興此大役
逆天地之理易山川之位以國財民命填無窮之壑而
取不測之憂此亦安危所係臣豈敢不力爭夫河不可
回臣論之已詳朝廷若以臣言為然即罷回河之役以
免河北將來倒垂之急息數十州困擾之患臣願以一
身救數路生民之命雖死無憾若河不可不回以臣言
為不然則當顯行黜責不當却得優遷此乃執政大臣
欲以美職塞臣等之口使之貪利而不言耳朝廷若使
執政得以官職誘人則畏威者無不鉗口貪利者亦得
結舌天下利害之實人主何由得知此非陛下之福也
恭惟太皇太后陛下方垂簾聽斷皇帝陛下未親政事
正當明目達聰之時而大臣乃以陛下官爵為蔽言之
具臣雖至愚所不敢當臣若黽勉就職是與執政同為
欺君若陛下一日覺悟以臣為何如人也伏望陛下詰
問大臣臣所引先帝詔書可用與不可用陛下昨降罷
修河司指揮可行與不可行今來復置修河司是與不
是中外人言便與不便然後考核臣言之是非若臣言
是乞賜施行若臣言非乞加黜責免至叨冒恩命再三
辭避瀆煩天聽後兩日祖禹又言臣聞周靈王之時榖
洛鬭將毁王宫王欲壅之太子晉諫以為不可夫榖洛
二水小川也王宫天子所居也小川水鬭而妨王宫太
子晉猶深陳禍福之戒言川不可壅壅必有禍以其違
天地之性也今大河豈榖洛之比又無王宫之害以何
理而欲塞之也六國之時鄰敵相傾則勸人以動衆役
民韓聞秦之好興事欲疲之無令東伐乃使水工鄭國
為間以說秦令鑿涇水為渠溉田夫以一渠猶能疲秦
使無東伐今回河之役不知幾渠而自困民力自竭國
用又多殺人命有不可勝言之害此乃西北二敵所幸
也是以臣與傅堯俞極言論列實以河北數路生民休
戚國家安危朝廷輕重所繫天地血脉已北向九年必
非人力所能遏絶(天地血脉已北向九年必有誤字)今之河流方稍復
大禹舊跡入界河趋海初無壅滯萬壑所聚其來遠大
必無可回之理自古亦無容易塞河之事欲望陛下與
執政大臣考臣等言之是非若臣等所言為是即乞以
數路生民為念以國家安危朝廷輕重為急速賜指揮
停罷修河今來大冬盛寒宜早降德澤免生民饑凍死
亡正李偉等欺罔之罪如以臣等言為不然方册中語
皆不可信而河有必回之理不至於他處决溢為州縣
大患不至苦虐數路兵民力役以致逃亡起為羣盗不
至火急收買數千萬物料致非時斬伐林木殘害天地
之所生科擾州縣鄉村坊郭人民鞭笞枷錮星火督責
遽致百姓驚騷流離之苦又免枉費國家不貲之計以
致公私匱乏倉庫空竭内則姦狡窺伺别致生事外則
四夷傳聞萌心作過但令大臣保得必無上件數事回
河必有成功則臣言顯為繆妄豈可但隠忍而已須當
正臣等所言不當之罪黜責以勵後來乃可以示朝廷
典法今不試騐臣等所言是否以救朝廷過舉而奏章
纔下未及累日即蒙優加美遷臣不知大臣此謀為國
邪為身邪若為國則當公天下之言盡河事之利害不
當以官職姑息使人不言若為身則是唯欲人之同已
而不頋人之異已豈惟國事不當如此為大臣身計亦
未為得也人臣官愈進則當憂國愈深寵益加則當愛
君益切臣若聞命遂緘默不言不惟臣心實有所愧有
識之士必指臣為貪利無恥忘國不忠之人伏望聖慈
宣問大臣等所言回河是否如上所陳數件事理必有
必無别白是非明辨可否使如臣輩不得緘默貼黃昨
開第三第四舖而第七舖潰决已非人意所料恐將來
閉塞必有不測之患
壬寅詔今後起居郎起居舍人曾行詞如除中書舍人
與免召試朝奉郎韓宗古為司封郎中左諫議大
夫梁燾等言訪聞修河計置物料萬數浩瀚沿流州縣
多被科買期限廹促甚為騷擾臣等竊謂河朔之民久
罹水灾若更加科率實所不堪今河流向背尚未可知
不宜重困民力乞約束逐路監司及都水官吏應緣修
河所用物料除朝廷應副外並須和買不得擾民從之
殿中侍御史孫升言臣伏以三路之民為國肘腋朝
廷尤所加惠今回河之役既興而河北首被其害兵夫
若干物料若干臣訪聞即目梢草之價其貴數倍若一
切用市價和買則難以集辦必至抑配與等第人戶一
路騷然不安其居苟以星火為期將見室家不保恐非
陛下加惠元元之意伏望聖慈特賜指揮下都提舉修
河司應收買物料並須寬為期限添長價直不得非理
抑配仍令本路安撫司常切覺察如期限廹促價直低
小民力難以出辦逐旋體量聞奏以慰一路人心則中
外幸甚貼黃仍乞間遣使人密行體訪人戶有無非理
騷擾之患升又上言臣竊以春秋之義必誅首惡而朝
廷之罰要在懲姦恭惟熙寧之政務欲興廢補弊出於
仁民愛物而小人僥倖一時貪功冒賞競為苛刻肆行
已見故罔上壊法為市易者吕嘉問吳安持為之倡鍜
鍊附會為大理者崔台符楊汲為之首以至吳居厚吕
孝廉肆剽剥於京東賈青王子京極搥埋於福建蹇周
輔朱彦博配百萬之鹽於江西則父子不保李琮增無
名之税於江東淮浙則老穉流離吕公雅霍翔促保馬
之期限沈希顔范峋裒歲課之羡溢四方之人侵削肌
骨破散室家愁怨之聲盈滿内外傷天地至和之氣累
仁聖好生之德言之可為痛心此數人者天資殘忍視
民如草芥實為首惡陛下臨御以來相繼黜削輕重不
同然不足以謝天下其間雖有革面以自文飾其過稍
冀哀憐譬如蛇虺方在蟄伏假息竊視幸其有間復肆
毒螫矣今數路被害之民瘡痍未瘳而李琮朱彦博一
除相州一除虔州皆大藩名郡如此何以懲姦窒惡成
聖朝仁厚之化乎且何正臣官為侍從以附會治獄一
饒州不可得若李琮朱彦博縱未欲放棄閑地即乞且
除一小郡以慰四方被害之民伏望聖慈詳察特行追
寢則天下幸甚詔朱彦博别與差遣(朱彦博别與差遣政目十月六日事)
(今附本月日并取孫升䟽全載之升論彦博及李琮兩人今獨彦博有此指揮李琮元祐元年五月四日自梓)
(路運判責知吉州今年九月二十八日改知相州後又自相州改潞州在六年六月二十八日朱彦博自江西)
(運判出知興國軍在元年二月二十二日改知虔州在今年九月二十八日又五年八月一日復知虔州)
癸夘詔永興軍耀同解華陜州河中府今年秋災傷縣
分保甲令轉運司疾速取會不以分數並關保甲司權
免今年冬教如本戶不係災傷者亦與放免其一縣全
不災傷仰依條教閱
甲辰賜飲酒宴于集英殿起居郎兼侍讀顔復為中
書舍人(五年五月六日改天制祭酒七月卒)
丙午應在京及諸路見在未賣空名度牒每道並作一
百七十貫出賣披剃錢在外
丁未龍蕃遣人入貢
戊申翰林學士蘇轍奏神宗皇帝御製集凡著錄九百
三十五篇為九十卷目錄五卷内四十卷皆賜中書樞
密院又邊臣手札言攻守秘計先被旨錄為别集不許
頒行仍御製集序一篇以紀盛德發明大訓臣竊見祖
宗御集皆於西清建重屋號龍圖天章寳文閣以藏其
書為不朽之訓又别刻板模印遍賜貴近欲乞降付三
省依故事施行詔御集於寳文閣收藏(舊錄更不别建閣神宗聖文神)
(翰其後編錄至九千餘道是時所集止十分之一餘八千道不收姦意何在又不建閣非祖宗故事也新錄辨)
(云聖文神翰豈可混而為一聖文者御集是也神翰者則凡御筆所書者是也今編錄御製文集而乃以書翰)
(混之何啻九千餘道况方書成奏御之時安有當日建閣收藏之理自更不别建閣以下四十九字合去之)
左諫議大夫劉安世言臣嘗觀唐李絳之對憲宗以
謂君尊如天臣卑如地如日月之照雷霆之威小臣晝
夜思度本欲陳諫十事至時已除五六逮於緘封上進
又削其半得上達者盖無二三以此推之則人臣所以
獻於天子前者莫非精思熟慮而自以為不易之言也
雖人之才智大小遠近之不齊而其所論未必皆至於
盡善要在君相推至公之心擇所長而行之則天下無
遺策矣今二聖臨御委任大臣方此之時尤宜開廣言
路以防壅塞臣愚欲望陛下深鑒前古之弊務通天下
之情應臺諫官所論奏别於内中置籍先錄事目然後
付外若三省聚議以為可行即於章䟽之後具已施行
次第繳奏或議論少理决難從者亦具不行之状封奏
以聞伏乞陛下更加參酌苟執政與奪已得允當並候
注籍却以真本降付三省或宸衷以為不然即大臣奏
事之際更可面加詢訪所貴忠言讜論盡關聖覽取舍
至公為後世法踰月不報安世又言臣前月二十日上
殿曾具劄子乞以臺諫官章疏内中置籍先錄事目然
後付執政聚議批鑿可否訖並具繳奏候注籍畢却以
真本降付三省至今未蒙施行臣竊恐陛下以謂關防
稍嚴恐傷輔弼之意不欲示外故以留中然臣之所言
盖為朝廷立萬世之法非苟以區區之小數而勸陛下
疑大臣也今天下之奏付尚書省者必復送中書中書
具如何措置擬定以聞及其得旨送尚書省令施行者
必再三門下省覆奏然後行下盖綱紀互相檢制非皆
為疑執政而設也今臣乞以臺諫之言令三省擬奏可
否何以異此臣固不敢以迂闊難行之事要君取名止
貴採擇之際至公至謹不以人廢言而已伏望聖慈察
臣惓惓之誠欲廣聰明之助早以臣奏付外施行(從違當考)
庚戌皇城使惠州刺史内侍省押班馮宗道為昭宣使
依舊内侍省内侍押班
辛亥朝獻景靈宫
癸丑上御邇英閣召講讀官講三朝寳訓終侍讀蘇頌
等奏曰陛下勤求治道仰法祖宗臣等每媿荒疎不能
發明上資聖覽上遣内侍宣答曰祖宗治道兹有本原
逮此終篇悉資開發頌等稽首稱謝
甲寅詔太皇太后曾祖太師魏王瓊改封吳王曾祖母
燕國太夫人李氏贈邠國太夫人韓國太夫人李氏贈
陳國太夫人祖贈太師楚王繼勲改封兖王祖母魯國
太夫人康氏贈楚國太夫人豫國太夫人郭氏贈楊國
太夫人秦國太夫人王氏贈商國太夫人父贈太師唐
王遵甫改封周王母吳國太夫人曹氏贈越國太夫人
秦漢國太夫人李氏進封荆雍國太夫人皇太后曾祖
太師申王敏中改封定王曾祖母魏國太夫人梁氏贈
荆國太夫人魯國太夫人張氏贈陳國太夫人唐國太
夫人宋氏贈豫國太夫人陳國太夫人王氏贈唐國太
夫人祖贈太師榮王傅亮改封衛王祖母越國太夫人
吳氏贈吳國太夫人父贈太師周王經改封秦王母豫
國太夫人李氏贈燕國太夫人冀國太夫人張氏贈韓
國太夫人皇太妃曾祖贈司空百祥可加太保曾祖母
衛國太夫人孫氏贈秦國太夫人祖贈司徒士清可加
太傅祖母曹國太夫人康氏贈魏國太夫人父贈太尉
延和可加太師母蘇國太夫人唐氏贈魯國太夫人鎮
國太夫人王氏贈周國太夫人益國太夫人逯氏贈漢
國太夫人繼父贈和州團練使士安可加萊州防禦使
並以明堂推恩也戶部尚書吕公孺言朝謁之制曰
日參六參望參朔參其未有差遣陞朝官並朝參緣每
歲朔參除假故外遇視朝日方赴其朝臣中頗有自元
豐年出外近到京參部未久復授差遣出外者於朝儀
元不知習乞以望參為六參朔參為望參别不增減儀
制於職事亦無妨廢詔禮部御史臺閤門同共詳定以
聞其後詔朔參官並兼赴望參望參兼赴六參(舊錄云元豐中)
(朔望六參皆有定制至是更之新錄削去)又詔開濬濠河事務撥屬京城
所管勾見雇人夫依放凍例權住和雇其部役使臣發
遣歸吏部如將來興工日闕少部役使臣即具合消人
數踏逐申尚書省(此必有因依當考范祖禹五月末梁燾六月六日七月七日有言可考)
御史中丞兼侍講傅堯俞言凖告除吏部尚書伏見翰
林學士承旨蘇頌與臣班列頗同而臣妄居其上頌自
吏部尚書方除今任欲乞邇英進見許臣依舊居頌之
次從之知杭州蘇軾奏本州進士汪溉等一百四十
人詣臣陳状稱凖元祐四年四月十九日敇詩賦經義
各五分取人朝廷以謂學者久傳經義一旦添改詩賦
習者尚少遂以五分立法是欲優待詩賦勉進詞學之
人然後天下學者日夜競習詩賦舉業率皆成就雖降
平分取人之法緣業已習熟不願再有改更兼學者亦
以朝廷追復祖宗取士故事以詞學為優故士人皆以
不能賦詩為恥比來專習經義者十無二三若平分解
名委是有虧詩賦進士難使捐已習之詩賦抑令就經
義之科或習經義詩賦多少各以分數發解乞據状敷
奏者臣曩者備員侍從實見朝廷更用詩賦本末盖謂
經義取人以來學者爭尚浮虛文字止用一律程試之
日工拙無辨既去取高下不厭外論而已得之後所學
文詞不施於用以故更用祖宗故事兼取詩賦而横議
之人欲收姑息之譽爭言天下學者不樂詩賦朝廷重
失士心故為改法各取五分然臣在都下見太學生習
詩賦者十人而七臣本蜀人聞蜀中進士習詩賦者十
人而九及出守東南親歴十郡又多見江南福建士人
皆爭作詩賦其間工者已自追繼前人專習經義士以
此為恥以此知前言天下學者不樂詩賦皆妄也惟河
北河東進士初改聲律恐未甚工然其經義文詞亦自
比他路為拙非獨詩賦也朝廷於五路進士自許禮部
貢院分數取人必無偏遺一路士人之理今臣所據前
件進士汪溉等状不敢不奏亦料諸處以此申明者非
一欲乞朝廷參詳衆意特許將來一舉隨詩賦經義數
多少各紐分數發解如經義零分不及一人許併入詩
賦額内仍除將来一舉外今後並只許應詩賦進士舉
所貴學者不至疑惑專一從學貼黃稱詩賦進士亦自
兼經非廢經義也(軾以四年十月十八日奏此)
乙夘詔前正議大夫知樞密院事安燾可特起復正議
大夫知樞密院事燾力辭許之(九月四日十八日范祖禹云云)環慶
路經略使范純粹奏凖鄜延路經略司牒據保安軍申
凖宥州牒永樂等人戶除累年死亡外鳩集到一百五
十五人於十一月十日赴界首分付所有四寨亦别差
官同日領受去訖所有宥州牒内稱同日領受四寨一
節與先降朝旨不同已具奏聞請照會者本司昨凖朝
旨降到畫一約束為給賜城寨事尋看詳得收復棄地
内各有漢蕃弓箭手住坐耕種若候關報到日方行告
諭即至時必有西人侵逼舊地搜羅劫掠各家須有窖
藏斛㪷及土棚屋舍何由拆移般運必見棄奪失所欲
呼召近上蕃官令告諭本處住坐人戶便令收拾免至
横遭破蕩續凖樞密院降指揮節文若便行告示收拾
物色則不免張皇驚擾却恐引惹西人便来侵逼占據
或致生事况至時已有防護編欄兵馬自可收拾般運
今凖前項鄜延路牒到事理本司看詳夏國已指定十
一月十日交付人戶却欲同日受領四處廢寨鄜延路
經略司雖已再禀朝旨竊度夏國必是於其日每處放
出人馬逼脅驚騷雖朝旨戒約如四寨遷移未絶不得
輒有侵犯竊恐至時未肯遵依其本路廢寨城内官私
物色及人兵百姓固未能便至傷奪所有棄地内住坐
漢蕃弓箭手約九百餘戶散在郊野逐家當此豐年皆
有窖藏斛食又各有土棚屋室彼既以人馬相臨利在
抄奪豈容皆盡遷移必是廹脅驚逐枉致委棄雖有編
欄防護人馬豈能周徧一方又將官畏朝廷畫一内希
功生事約束若被賊馬脅逐豈肯為救占人戶家計便
與賊戰以此較之其防護編欄止是照管得漢界接便
作過之人其人戶倉猝遷移之際若被賊馬臨道必難
救止不過催驅得人戶老小脱身逃歸便為了事深慮
人戶既失地土方此重遷若更遭賊殘破徒手而来必
至大叚狼狽因或生事况宥州已報交送人口今已不
遠欲乞朝廷詳酌許令自今便將棄地内漢蕃人戶先
次遷移候了絶接續將廢寨内官物亦行般運務於交
送人口日前一一了當庶得人戶不致横遭抄奪重其
困弊亦免至時兩兵相臨忽至生事似無不便伏乞速
降指揮貼黃兵將防托人戶遷移以至沿路防托般運
官物若遇賊兵逼脅抄奪亦恐不可全然退避乃是墮
彼計中若大叚侵犯勢應鬭敵伏乞朝廷亦賜指揮詳
察許帥臣密諭所遣主將以備萬一所有交送人口並
不曾詰問之人品色及數目至少並乞朝廷熟議可否
(純粹十月三日奏此)又奏本司凖朝旨將安疆寨給賜夏國見已
依節次所受朝旨施行外據本處將官等赴本司稱昨
自收復安疆寨後其東則與舊寨荔原堡其西則與舊
寨柔遠堡次及懷安東谷地相接連逐寨界蕃部人戶
為見安疆開拓疆土遂與安疆寨接連亦合侵展向外
耕種住坐今來朝命只令給賜安疆寨即無明文將應
係侵展到地土一例給賜未委兩鄰舊寨接連侵過西
界耕種人戶合與不合一例起遣遷移本司看詳元降
朝旨雖無明文緣既是給賜安疆寨與夏國即應緣收
復安疆寨後来接連安疆一帶侵犯地土理合隨寨給
賜不應獨賜廢寨而兩鄰侵耕之地尚有顧吝他日又
致西人造端起事再煩朝廷理索要之左右一帶邊面
恐合以未置安疆寨以前舊管疆界為限本司雖已如
此面諭將官施行去訖竊慮萬一有未合朝廷處置之
意伏乞速降指揮(純粹十月十八日奏此)詔安疆寨外漢蕃人戶
並依所乞先次遷移即不得匆遽却致人戶驚擾其葭
蘆米脂浮屠寨外如有住坐人戶亦令依此施行(詔語用舊)
(錄所載增入仍全載舊錄本文如後樞密院言環慶路經略司奏凖鄜延路經略司牒夏國指定十一月十日)
(交付人口却欲同日受領四處廢寨竊度夏國必是於其日放出人馬逼脅驚擾所棄地内住坐漢蕃弓箭手)
(散在郊野皆有窖藏斛食及土棚屋室彼既以人馬相臨利在抄奪廹脅驚逐遂致委棄雖有防護人馬豈能)
(周徧欲許令自今便將棄地内漢蕃人戶先次遷移候了絶接續將寨内官物亦行般運務於交送人口日前)
(畢事詔安疆寨外漢蕃人戶並依所乞先次遷移即不得匆遽却致人戶驚擾其葭蘆米脂浮屠寨外如有住)
(坐人戶亦令依此施行舊錄載環慶路奏具此然詔旨却是答純粹奏安疆寨外事宜環慶兩奏舊錄但載其)
(一雖文稍簡略却失事實今並存兩奏元本仍以舊錄所載附注其下)刑部言開封府
奏元降權宜指揮欲乞將竊盗至徒刺填一節先次住
罷外其強盗不該刺配之人乞依舊存留刺填廂軍欲
依所奏從之
戊午河北都轉運使兼外都水使者集賢殿修撰范子
竒依舊直龍圖閣權河東路轉運使(八月二十二日)
己未刑部言元豐刑部格制勘案主鞫獄根究體量過
犯逐案所行首尾相干有合行事節却行往復顯見煩
費欲將制勘體量案併為一案所貴事體相知從之
詔歸明人任陞朝官已上合丁憂除依式給假外特免
持服
壬戌權發遣京西路轉運副使宇文昌齡為左司員外
郎權發遣同州承務郎張景先權京西路轉運判官(據此)
(必緣再議回河故復用當考)金部郎中邵䶵權知同州三省言諸
路轉運司借朝廷封樁及常平等錢糴買預買物斛令
提刑司拘管候轉運司收簇錢對行交撥慮互相蓋庇
致違條法欲令戶部覺察如有違者依擅支用朝廷封
樁錢物法從之
是月宥州牒隨相度將非所賜城寨依綏州例定界令
保安軍牒依綏州(政目有此并十二月末明年正月二十四日當考)
