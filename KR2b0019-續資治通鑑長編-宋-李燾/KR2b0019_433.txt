續資治通鑑長編卷四百二十九
宋李燾撰
哲宗
元祐四年六月庚子朔范純仁王存並出居於外上章
乞罷皆留中不出亦不批答亦不封還亦不遣使宣押
文彦博同執政入對遂定議其夕鏁院
甲辰宣制以大中大夫守尚書右僕射范純仁依前官
為觀文殿學士知潁昌府(政目於四日書純仁觀學知潁昌今從實錄以純仁附五)
(日)中大夫守尚書左丞王存為端明殿學士知蔡州朝
廷既貶蔡確或勸純仁引去獨明己之力盡純仁曰我
方慕古人願為良臣不願為忠臣安能楚楚自見邪言
者果劾奏純仁及存遂俱罷存在熙寧中論事純仁固
己推之及同執政趣又多合然純仁嘗建議罷教畿内
保甲存獨言今京師兵籍益削又廢保甲不教非為國
家根本長久之計且先帝不憚艱難而為之既已就緒
無故而廢之不可論者亦稱其不苟相比云(議罷教保甲或自有)
(本月日則不當附此更詳之附此亦可)純仁及存既罷劉摯為王巖叟道
簾前奏對語曰太皇太后謂純仁差錯久矣初以其有
大名又司馬光所甚重遂用之不意如此也蓋止得虚
名耳文彦博因言純仁父仲淹亦得虛名然比純仁則
有材略太皇太后又曰諫官言純仁黨確則恐不然但
所見偏繆耳又曰王存殊無執守前日為范純仁所目
便留身同救蔡確又問執政曰覺純仁如此否彦博曰
純仁自蒙大用頗恍惚大防等言每與言多不聽又曰
王存在省中諷臣令救確臣不敢聽其言而純仁納之
太后曰純仁用過其量故至此也(此叚並據王巖叟所記修入當考王巖叟)
(記蔡新州事丙戌九月得此於汪應辰今附此元祐四年四月五日知漢陽軍吳處厚奏蔡安州作詩譏訕六)
(日右司諫吳安詩上疏八日進呈吳疏簾中云安詩論確謗訕却不見文字乃是通封入作常程便降付尚書)
(省矣有旨令進入要看遂并後状同封進入尋復降出自七日後右正言劉安世右諫議大夫梁燾相繼各有)
(兩䟽十二日進呈有旨令蔡確開具因依聞奏及令安州知州錢景陽繳進十八日再進呈梁燾一章有旨下)
(安州促報限三日入馬逓中書舍人彭汝礪密䟽救解大槩以處厚開告訐之路此風不可長為言雖不以語)
(人而議論之微意可見御史中丞李常侍御史盛陶自十二日後知朝廷行遣及聞簾中語意遂合一章備禮)
(聲言助諫垣然意在佑確而不敢顯言實欲罪處厚而不敢明論五月二日安州文字回云初確書詩於牌既)
(移鄧州行一驛復使人取牌去洗盡使還安州公使庫是日簾中云確黨多在朝廷范堯夫進云確無黨吕微)
(仲進曰蔡確有朋黨在朝范純仁之言非是中書劉莘老亦助微仲言有之退而吕范各有實封入前此數日)
(太師同三省入對簾中云蔡確事都無人管使司馬光在必不到如此諸公慙懼不知所對是日但都不敢進)
(呈文字初四日制以吏部侍郎傅堯俞為中丞代李常為兵部尚書太常少卿朱光庭與侍御史盛陶易地五)
(日鄧州開具文字到皆自辨之詞云本無意又言子瞻作聖節口號亦用桑田豈譏誣也初安厚卿對諸公云)
(子瞻亦用海變桑田作聖節詩語已而南陽之說符衆皆以為厚卿密通意諷今引之以為解吳傳正上疏擊)
(曾肇教彭汝礪救確而不自言其姦過於汝礪劉噐之亦詆二君并及右相以為交結而為確地五日噐資又)
(一疏自辨十二日進呈確事責授左中散大夫光禄卿分司南京噐資是日入省初未見詞頭云若得輕佳既)
(見此命并責盛陶已下四御史遂不草詞亦不封還但别為一状論之及申中書稱疾謁告歸第中書遂令余)
(權十三日入省得詞頭確責降安州作詩内涉譏訕事新除太常少卿盛陶可差知汝州殿中侍御史翟思可)
(通判宣州監察御史趙挺之可差通判徐州監察御史王彭年可差通判廬州四人臣寮上言蔡確怨望指斥)
(謗訕事盛陶居風憲之地目覩確無禮於君親而依違觀望曾不糾劾及朝廷行遣方始備禮一言而是非交)
(錯亦持兩端皆無定論翟思以下仍更不見章疏御史如此紀網何頼自十四日後三諫有章連言太輕新坡)
(范祖禹亦助十八日再有旨責投英州别駕新州安置給逓馬發遣令逐州差承務郎以下官伴送如無即差)
(職官是日公肅在式假又當余權行制既而右相與中書侍郎皆召遂往見之三公皆云初以母老不欲過嶺)
(而簾中云山可移此州不可移諸公不復敢進言命遂下但不差使臣諸公以此為喜十九日批出却差入内)
(内侍省供奉官裴彦臣三班奉職馬經押送四諫及中司皆欲救止而恐與初論相戾且非體復不敢發范相)
(云某亦不敢言惟劉莘老云明日當與諸公於簾前論之十二日垂簾不見有指揮彦臣申請三項内一云如)
(遇確疾病乞用兜轎擡擎前去王正仲救三御史云今以不言責之恐後來者不擇而言紛紛可厭簾中云言)
(之多何害朝廷與他辨是非十八日梁况之吳傳正再登對大稱奬云卿輩於此事大有功言事長如此當有)
(天佑是日李常以龍圖閣知鄧州曾肇以待制知潁州彭汝礪落中書舍人知徐州韓川自潁州復以太常少)
(卿召中丞傅堯俞疏邢恕為確腹心之黨乞行遣此一人餘勿問侍御史朱光庭亦論恕附確右正言劉安世)
(䟽恕所謂四社稷臣蔡確章惇定策於内中丞黃履助之於外恕往來預議於其間乞明辨以正其罪事在有)
(司可明者四元豊七年秋宴先帝令延安郡王出見羣臣事已定一也延安郡王即今上先帝疾浸亟太母不)
(令二王入侍遠嫌如此二也二月二十九日太母手出皇帝所寫為神考祈福消災經一卷令大臣看當日遂)
(降詔立皇太子三也親賢宅才畢不候服除太母便令二王遷出四也二十八日恕落職降一官添差監永州)
(鹽酒税候滿日更不差官令所在官司收告候本官服閤日給付三十日降出臺諫言范堯夫王正仲章付左)
(省六月一日范相遷入報恩禪院王左丞遷入安厚卿宅二公入劄子乞外任皆留禁中不出亦不批答亦不)
(封還亦不遣使四日垂簾太師亦入遂定議其夕鏁院五日宣麻純仁以觀文殿學士知潁昌府王存以端明)
(殿學士守蔡州其口莘老召余遂見於省中具道其事簾中云純仁察其差錯久矣初以其聲名大又司馬相)
(公薦之甚重遂大用之不意其如此也元來只是虚名太師進曰其父仲淹亦以虚名得之然比純仁有材略)
(太母又曰諫官言純仁黨確却恐不然只是其所見偏謬耳又曰王存全無主執前日只被范純仁覷便是他)
(任又問諸人曰覺純仁如此否潞公曰純仁自大用來有些恍惚諸公亦曰每言之不聽微仲曰王存每在省)
(中諷臣令救臣不敢聽其言而純仁納之太母又曰純仁用過其量以至此巖叟所云十二日恐是二十日又)
(云十八日恐是二十八日但傳本如此姑因之後又得劉摯行年記於摯諸孫荀與王巖叟所錄略同今併附)
(注此摯云四年五月貶安州蔡持正為英州别駕新州安置范堯夫罷相以觀文知許州王正仲罷左丞以端)
(明知蔡州中丞李常為兵書侍御史盛陶知汝州王彭年翟思趙挺之分補通判舍人彭汝礪噐資以本官知)
(徐州曾肇子開改給事中繼以待制知潁州持服人前知河陽邢恕和叔落職奪一官監永州税下衛州候服)
(闕發遣先是知漢陽軍吳處厚得確安州所刻詩十篇内三四有怨訕語處厚箋釋繳上之勑確問状奏至深)
(自辨訴諫官梁燾劉安世吳安詩等連章乞正典刑而臺諫官惟中丞常一言陶一言持兩端餘嘿嘿汝礪知)
(純仁存意佑確乃附之為確辨論乞罪處厚及除確光禄卿分司封還詞頭肇許汝礪同論已而不作汝礪獨)
(上之出語惡肇以為賣已初上意不深罪確故余與諸公進呈間亦為開陳之本止於分司而諸君紛紛不已)
(陷於朋附范王屢于簾對及留身切切營救范私語客曰先子在明肅時專論簾中之短客正色對曰相公之)
(言誤也時有不同今日簾下有何闕失客退太歎憤以語於人范之子報確親曰家公救得有次第也於是諫)
(院收拾此等事上之并劾相君左轄舍人臺官至十餘䟽今年春已來恕遣親信至都下唱言于衆謂確也有)
(受遺定策大功不可令在外經營復召多為岐路而其迹詭祕上下危慄未有以發會此事自暴人情疊疊大)
(惡之而范王諸君又激之上意不樂遂及大潰上當衆諭宰執曰山則可移此事不可移也純仁存既不得意)
(請去簾中諭文太師曰覺純仁差誤多否始以其有名譽故進用却只要牢籠惡人不知因何致虚名如此太)
(師奏曰此人輕銳非宰相噐專務收籠人情近日尤更恍惚其父仲淹所以致名譽亦用此術諭曰當聽其去)
(合如何除職予以中書職名次叙及近時宰相除外任為大學士數人故事進呈諭曰固合用例然似全無分)
(别宜除次一等職名故與王正仲皆有是命肇初改夕扉間言者及之故亦請外大抵確事簾中既怒而諸人)
(者又為此紛紛遂成之)資政殿學士知潁昌府曾孝寬知鄭州
(政目在四日實錄同今移附五日)樞密院言諸路奏報並邊時有人
馬及諜言賊界亦有點集慮邊臣見夏國遣使因失備
禦詔陜西河東逐路經略司密切伺察賊意過作枝梧
仍戒敇沿邊城寨兵將官明遠斥堠用意隄防無致緩
急墮其計中御史中丞傅堯俞言臣聞夏人款塞傳者
謂必緣地而來臣竊思之方今邊備未豐士氣未振民
力未全賞罰不明將帥難倚其尤可慮者議論不齊平
居講事或經時曠日而不能合苟必至於用兵豈能迎
機猝應制變於千里之外哉臣竊為陛下憂之自古和
戎未有能抗天威而快人意者惟所屈者益深則所伸
者益遠願陛下姑務柔之以德專以繼好息民為意則
天下幸甚(據堯俞奏議附見月日當考)
乙巳左諫議大夫梁燾言臣伏聞元祐初中旨罷修京
師城隍都人之心上下安悦歌呼鼓舞傾動里郭一日
復興大役羣情愈為憂恐况重困民力以来怨嗟輕損
國用其費浩瀚朝廷以人情未静為恤此非安民之道
也以財力未饒為念此非節財之理也此役一罷兩利
俱得誠為急務願留宸斷貼黃臣訪聞今來費用官錢
每年約九萬餘貫以四年為限每日雇夫二千人今又
促限為二年日役四千夫只是併得年限元不減得人
工其於費用無所省節臣訪聞西北兩面城壕開修已
有次第東南方始興工欲乞先次指揮更不開修東南
兩面以安人心仍仰開封府疾速指揮多出文牓告示
人戶及嚴切覺察妄作名目起動民居之人結罪奏聞
重賜行遣庶使輦轂之下明知朝廷恩意竊以起遣居
人發掘墳墓生事死葬兩不得安前日羣情驚憂正為
如此及中旨罷役人皆感悦今來不可却為騷擾伏乞
連賜指揮罷去據見修處以廣固人兵略為結齊了當
所有人夫即令放散誠為省便廣固指揮自有役兵三
千餘人每年更有諸路差到廂軍二千人可以責辦工
料漸次修治舊管使臣土員可以分頭管幹今若不開
東南兩面壕地只用廣固役兵修緝已了城隍經久誠
為安便臣聞將作少監胡宗炎在先帝朝曾上地理之
說尤為詳當此書必在禁中乞賜指揮檢討聖鑒便見
利害如可降出即乞封付三省却令進入恐歲月稍深
難為檢尋欲望聖慈詳酌下胡宗炎取索副本進入宗
炎見任開封府推官(七月七日又言十月十八日可考范祖禹云云在五月末要考見幾)
(月日罷幾月日却修)
丙午翰林學士左朝議大夫許將為中大夫守尚書右
丞(許將傳云將為尚書右丞每討論熙豐故事陳之以資政殿學士知定州)樞密直學士朝
奉大夫戶部尚書韓忠彦為中大夫尚書左丞樞密直
學士中散大夫簽書樞密院事趙瞻為中大夫同知樞
密院事右諫議大夫范祖禹之妻與忠彦之妻從兄弟
也祖禹引嫌乞廽避右司諫吳安詩言忠彦之妹嫁其
子右正言劉安世言其子娶忠彦之女皆乞廽避詔特
不廽避仍不得為例祖禹等力辭訖不許殿中侍御
史孫升言伏以朝廷設諫官御史為人主耳目正欲檢
察大臣之私今諫官御史七員而令諫官三人不避大
臣之嫌則是人主耳目已廢其半矣雖陛下待大臣以
至公責諫官以大義然固有成法既許避親則人之常
情不無私意既廢國法又抑人情故公議有所未恊臣
竊恐於忠彦亦不能自安在諫官且何以逃責伏望聖
慈詳察指揮聽令依條廽避以慰公議不報左諫議
大夫梁燾言臣恭以國家之治務在急賢材人材之難
莫如宰相方今多事宰相之任尤宜得人陛下聰明勤
儉夙夜求治拔擢輔臣覬成公道邪人多過上負聖恩
任用之際不可再失必欲注意仰成固在留神審擇先
之以德噐次之以材能有德噐則不肯為姦有材能則
可以濟事德噐者人望之所歸材能者士論之所服在
此二者必得一長使命下之日中外歡然有光陛下知
人之明以重天下觀國之勢誠為宗社之福也臣前日
蒙陛下面詢臣已具奏所知不敢有隐如陛下未以為
允乞少虛其位深留聖意審察而詳擇之貼黃若求經
綸全材未易遽得不得已且求敦厚誠實之人雖然材
力有所不逮且不敢為朋比欺罔君臣之間可以委信
但使推廣恩德謹守法度則自然漸致安静矣陛下聰
明必已自得人臣妄言納忠庶或有補臣聞新除左右
丞才薄望輕士論不服朝廷已行之命臣不敢輕議然
大臣數易非安静之道又其人未有顯然過惡伏願陛
下面加戒飭使盡忠當事試之歲月徐觀其效若便仰
成恐誤聖意(燾面奏所知當考)右諫議大夫范祖禹言臣伏
見新除韓忠彦左丞許將右丞執政大臣繫國家安危
天下治亂必妙選人望不可不重臣不知陛下用此二
人何所取也二人者皆風節不立人望素輕置之廟堂
無以重國不惟無所禆益未必不為回邪陛下久當自
知之耳忠彦韓琦之子琦之所長一無所有惟能隨時
俛仰觀望朝廷附會權勢以取富貴而已陛下以韓琦
功業欲望於忠彦臣竊以為過矣若以韓琦之故而用
忠彦則執政非賞功之官也許將亦無才能唯善希合
執政凡議論多為兩可之言士大夫無不輕之自元豐
八年出知成都陛下固未嘗識昨召還翰林今兹大用
人不厭服陛下臨御數年羣臣本末必皆照知今用此
二人竊恐聖意察之未熟若出於大臣薦引則是背公
立私以誤陛下臣前上言若且虛右丞一員亦未至闕
事蓋所用不得人而希望者衆也今兹之舉使賢者無
所勸慕而庸常之人誰不僥倖雖得如忠彦等百數何
益於朝廷前後除用執政皆出陛下聖選無不大愜天
下之望惟是韓縝作相不協物論其餘所用皆有可稱
今此二人殊不類前後差除若出大臣之意自此威福
權柄漸移於下此臣之所甚憂也臣已奏乞避親嫌然
陛下以諫官為耳目有所聞見不敢不使陛下知之伏
望陛下自今執政有闕親加選擇審觀熟察詳審用人
無失天下所望臣不勝區區之愚(此用祖禹家所藏奏藁增入之)中
書省言尚書侍郎學士待制及兩省御史臺監察御史
以上左右司郎官國子司業各限一月舉内外學官二
員今後有闕日亦合依此其召試之法自當衝革并元
祐令諸奏舉内外學官須進士出身年三十以上無私
罪停替歴任及二年者其行業純備淹滯草澤或登科
歲久恬於仕宦雖未歴任亦許奏舉而日近内外臣寮
所舉學官甚衆不應前法請候有闕遇降朝旨方許奏
舉從之左諫議大夫梁燾言臣恭聞祖宗治財經費
良法屢講當其時上令甚舒民力甚暇國用甚餘其故
何哉商賈通而貨財無壅滯之弊也祖宗之法宜便萬
世惟陛下面稽而力行之當有補於大計矣欲望聖慈
指揮戶部檢會舊日三司并𣙜貨務已行之法悉上朝
廷伏乞選差官限一月看詳取其尤宜於今者與戶部
官參議著為定令飭執政大臣覆視次第施行貼黃所
有戶部檢會舊法乞朝廷嚴責近限具委無漏落結罪
節次聞奏其看詳官如要合照使文字許一面於所屬
去處取索限三日内却送本處仍只得用逐官廳人吏
兼行量支紙筆外不得别乞添給等如文字了日奏取
朝廷指揮(燾六月七日奏十六日差范育等十一月末燾又言)
丁未夏國遣使入貢(穆衍傳云四年夏人遣使入朝欲以還四寨易蘭州及塞門寨命衍)
(押伴折之以理夏使辭屈傳蓋因張舜民誌衍墓也今墓誌乃多誤字當從衍傳衍時為戶部員外郎誌又云)
(其後夏人入賀興龍坤成節皆命衍押伴夏使欲有所發輙憚衍而止當考)左諫議大夫
梁燾言朝廷昨來割棄陜西河東堡寨已失於前今外
議又傳大臣欲以蘭州定西一帶割賜西人臣聞周詩
昔先王受命有如召公日辟國百里正今日之戒也大
臣不務畫策制伏外敵使遠人懷德而畏威但日欲割
棄疆土以損國勢非盡忠也臣聞此地皆西人要害之
處必欲得之勝得他處前日蓋嘗有此議范純仁吕大
防爭之得止今純仁去大防獨當國柄宜申前議不當
含糊畏避也大防西人習知利害願兩宫責以盡忠無
隠(此據燾行状當考)戶部侍郎蘇轍為吏部侍郎後三日改
翰林學士詔新除京東路提點刑獄周秩别與差遣
秩初以都官員外郎有此命而諫官論其不當於是改
命權知宿州(初除四月二十四日當考言者為誰)知海州王鞏知密州
(知海在三月二十六日罷密在九月二十二日)知滄州朝請大夫韓正彦為
少府監知鄭州承議郎邵䶵為金部郎中右正言
劉安世言臣伏見去年十二月内蘇州崑山縣人戶朱
迎朱育等經戶部論訴章惇彊以賤價買百姓抵當産
業遂具論列乞正其罪自後蒙朝廷委發運司考騐虛
實今年正月間本司體量奏到事状雖依違滅裂不盡
本情然其大槩已見朱迎等所訴不至誣罔如惇用其
子承事郎援之名投状收買官賣田共二十一戶皆有
按據最為要切臣以為章援不告其父私承交易則當
得異財之罪若惇假託名目則自有降等之法兼朱迎
等状内亦指定下状之日援在京就試則惇之矯詐又
甚明白遂以合用勑律奏聞必謂便可議罪今已累月
未聞施行上下畏憚一至於此按惇閒居里閈而氣燄
凶暴官司嚴憚寧屈陛下之法不敢逆惇之意使惇有
權得行其志則天下之弊將何如哉今體量到事迹既
皆有實無可疑緩而故為留滯臣恐有與惇隂為地者
更將搜摘細故會問往復則明堂赦恩必遂原免然則
大姦何幸而平民何不幸也伏望聖慈詳此事理明勑
三省早令結斷其州縣監司不受朱迎等訴状亦乞特
行降黜所貴亂政䟦扈之臣奉法阿私之吏知有典刑
易為制馭遠民抑屈有所伸雪又言臣伏自去年十二
月後來累曾劾奏章惇劫持州縣不顧國法彊以賤價
買百姓抵當田産致朱迎等四人不遠數千里赴愬省
部後來蒙朝廷下發運司體量已有實状而遷延半歲
未蒙施行臣前月二十四日延和殿再具奏列伏蒙宣
諭便令結斷今又踰月未覩指揮臣竊謂惇氣燄凶悖
陵暴寡弱詐以男名廣置田産公然别籍殊無忌憚罪
狀顯著曾非隠伏而尚書故為留滯以幸赦宥甚非所
以稱陛下仁愛元元之意伏望特降睿旨早正典刑庶
幾亂法䟦扈之臣不至倖免遠民屈抑有所伸雪左諫
議大夫梁燾亦言古者大臣與民爭利猶以為非諫官
論事久抑不行亂是非之公傷聽納之明使惇真不知
猶不為無過望賜施行以為懲勸是日詔章惇違法買
田罰銅十斤田産改正差遣候服闋日取旨其蘇州崑
山縣違法給賣官并本州及本路監司不受理詞状官
令發運司具職位姓名以聞候到與體量不當官蕭世
京併取旨不以赦原其後世京止坐罸銅十斤(舊錄載章惇買)
(田事極不詳盖為惇諱也然於六月八日猶書蕭世京等不以赦原指揮而新錄又削去不知何也今從舊錄)
(舊錄又於七月二十二日載梁燾劉安世吳安詩言惇責太輕未厭公議况惇與蔡確黃履邢恕素相交結自)
(謂社稷之臣天下之人指為四凶陛下無恤反汗之嫌自遺養虎之患宜候惇服闋特行廢置詔留候新錄並)
(依舊錄按安世集亦有此章乃第七章也無恤反汗之嫌自遺養虎之患此兩句獨無之或史官以安世等詞)
(意别加刪潤耳然所稱詔留候三字殊不了按安世等第八章云論列罰銅不當今已踰月未蒙施行第九章)
(亦云第十章又云今已累月未蒙施行則新舊錄所稱詔留候三字盖未可信也詔留候即是無施行遂不報)
(安世等乎至八月二十二日乃有候服闋與宫觀指揮新錄又全依舊錄可惜太疎略也曾布日錄元符元年)
(八月癸未差蕭世京燕若蒙為差使剰員官上問如何布因言世京元祐五年曾兩上章乞復免役法詞甚切)
(至閤門批到實有投進月日而三省檢文字未見故未蒙推恩上云禁中煞有文字待令檢再對布又及之因)
(言王森乞復青苖便得郎官世京因天旱連章請復役法儻可檢見因激奬亦足以勸上再三許之布又言世)
(京元祐中體量章惇買田事云不違法遂罰銅十斤乞差遣於都堂吕大防云勾當事不了如何得差遣世京)
(竟不自陳至今脚色有此過作廣東提舉常平滿二年役書成成於其手而蔡京以為申請措置不當送吏部)
(人實冤之)給事中趙君錫駮奏章惇罪惡不當止以贖論請
加降黜不聽(君錫駮奏章惇罰金事據本傳)
戊申賜温州刺史知蔡州向宗回詔曰日者有司備盗
不謹寖長弗制滋擾於民汝以戚藩實任州寄指授機
略訖使殄平厥功有聞深用嘉歎樞密院言夏國主
乾順上表奏告事宜今擬回答詔曰省所奏事具悉所
有蘭州塞門兩處地土前詔指述已明無復更有論請
其永樂陷殁人口緣自諜報後來經隔歲久慮其間實
有死亡或後來却有續尋到人數今已降指揮下鄜延
路經略司候將來送還到日若與元報人數不同亦令
據數交割計口食與賞絹仍將葭蘆米脂浮圖安疆四
寨約一日給賜所有應合立界至去處並依已降朝旨
及自來體例計會鄜延路經略司關牒逐路帥臣各委
官隨宜相度認定守把不得更相侵越從之(元年七月八日并二)
(年三月末此年此月八日十月末當考)
辛亥承議郎直集賢院起居舍人王巖叟權吏部侍郎
仍賜三品服朝奉郎直龍圖閣光禄卿范育兼權戶
部侍郎起居郎兼侍講顔復兼權中書舍人並候有
正官日罷(八月八日復正除中書舍人五年六月六日復以中書舍人除天章閣待制侍講國子祭)
(酒七日卒)右正言劉安世為起居舍人兼左司諫安世進
對太皇太后諭曰臣寮才得富貴便多改節卿宜常如
今日安世頓首(此據安世奏䟽及名行錄)改命知樞密院事安燾
為明堂禮儀使門下侍郎孫固為儀仗使中書侍郎劉
摯為鹵簿使同知樞密院事趙瞻為橋道頓遞使趙
卨言夏人近遣使詣闕謝恩續遣使賀坤成節請嚴戒
邊吏勿侵犯引惹詔陜西河東經略司戒約沿邊兵將
官不得容縦邊人以廵綽硬探為名生事詔今後官
吏差替並即時放罷從江南東路轉運司官孔平仲之
請也
壬子詔自今年於逐路保甲冬教見封樁錢内河北與
減一萬五千緡樁三萬五千緡河東與減五千緡樁二
萬緡陜西與減一萬緡樁二萬緡如遇支使不足即將
災傷年分剰錢補填今後雖有災傷事故免教人數多
亦不得乞免封樁左諫議大夫梁燾右諫議大夫范
祖禹等言臣等伏見安燾本蔡確章惇之黨朝廷獨未
罷免中外之論固以不平今其母年高久病燾自當謁
告省侍醫藥然猶造朝視事無異平日蓋燾以次相虚
位徼倖進用搢紳指目無不鄙薄大臣如此恐無以助
成陛下孝治之風伏望聖慈察其有忘親貪位之心特
給寬假使之侍疾(梁燾自注云後數日安燾丁憂七月六日十二日當併此)翌日祖
禹又言臣伏見自范純仁罷免右相虚位古者三公官
不必備蓋充此位者未易得人宰相代天理物繫安危
治亂苟非其人則天下解體國家禍敗隨之寧且闕人
亦未有害先朝宰相亦不並置陛下近用吕公著凡三
年方别命相深得先王敬謹用人之意今之執政有當
去而不去衆論共以為姦邪者固不可用若後進之人
亦未允愜夫拔出於衆人之中不數年至宰相若非有
名德久為天下所信則人心先已不服不能與朝廷為
重如范純仁本有人望陛下採其聲名用之稍過政事
不能厭服人意是以易致顛覆凡忠良之臣亦須養以
歲月待其人望稔熟然後用之則中才之人皆可使為
賢相今若不止於人望未屬或更用非其人則治亂自
此遂分是乃因除去大姦反成國家之患也臣竊憂之
伏望陛下審詳此舉不必急遽萬一誤用悔之無及伏
乞重留聖意
癸丑禮部言太常寺申故事明堂享太廟雖遣官攝事
其逐室所設祭噐特用親祠噐將來明堂大禮太廟差
官攝事其逐室所陳祭噐及祠官罍洗之類請依此從
之禮部言邈黎國般擦冷移四抹粟迷等齎于闐國
和罕王并本國蕃王表章貢奉緣自來不曾入貢請比
附于闐國進奉條式從之仍詔今後更有似此而不依
解發條乞貢並說諭許就本處交易訖令歸本國尚
書省言諸處奏案禁囚有待報未决淹繫日久者請立
日限舉催督察以絶淹延之弊從之戶部言店宅務
修造至多其監修軍大將不許諸處抽差從之
乙夘詔權戶部侍郎范育戶部郎中穆衍限一月看詳
舊三司𣙜貨務已行之法宜於今者與戶部參酌著為
令(此月七日梁燾云云十一月末又云云)國子司業盛僑為祕閣校理
徐王府記室參軍
丙辰戶部言光禄衛尉寺少府軍噐監并太常寺人吏
不以新舊請給内將見錢於太府寺分數支折仍依舊
行倉法從之
丁巳寳文閣直學士知成都府李之純為戶部侍郎龍
圖閣待制知瀛州蔡京為寳文閣直學士知成都府諫
官梁燾范祖禹吳安詩御史朱光庭等皆言其不可曰
竊以之純謹厚豈弟詳練政事前將使指在蜀八年繼
任帥事忠厚鎮静民益安悦驟以輕薄少年代之遠方
之民必不被朝廷惠澤况京汚穢無恥奢縦無憚東平
惡政臣等方欲論列今任之遠鎮何以表厲風俗又京
在蔡確黨中最號兇健隂險利誘羣小助為虚聲心懷
姦罔勇為非義至則必徼才能之名以盖前輩妄作聰
明必不肯以持循安静為意也蜀民一為動搖恐别致
生事為異日之憂伏望聖慈特賜指揮選老成忠良厚
德之士以綏寕遠人或優詔之純再任使遠方之民知
宸衷加惠憂恤之意(燾六月十八日奏此)祖禹又言成都兼兩路
鈐轄方面之任最為要重祖宗以來尤謹付與聞之純
寬厚簡静蜀人安之宜且令終任或增秩再任今戶部
雖欲得人而遠方數千里休戚安危所繫亦不為輕京
雖有才能而年少輕銳非端厚之士又故事自成都府
回者執政其次猶為三司使知開封府朝廷方當分别
邪正如京者在所裁抑不宜崇長今進職遠帥則資任
愈隆為他日大用之漸實未允惬伏望且令依舊詔京
為江淮荆浙等路發運使罷寳文閣直學士知成都府
指揮之純依舊知成都府任滿再任(之純及京改命在二十五日今并書)
(按京前此未嘗知鄆恐東平字誤六年閏八月六日可考)詔今後太學政錄並依
熙寧法選上舍生充上舍生闕選内舍生其見任人候
任滿日罷已差下人别與差遣(政目云罷國學政錄官)詔孤遺
給錢米二十口以上錢二十貫米十石七口以下十貫
七石五口以下七貫五石三口以下二貫一石(政目十八日事)
(今附此)知陳州資政殿學士胡宗愈言本州霖雨相繼
河流泛漲今年夏税請遞展限一月從之吏部侍郎
范百禄進所撰詩傳補注二十卷賜詔奬之以其書送
祕書省詔賜夏國主曰省所奏昨差人赴延州計會
將永樂等人口及所還四處城寨交換寨門蘭州雨處
地土實在朝廷酌中賜一裁决事具悉爾嗣守世封虔
修貢職頃屬罷兵之後繼陳復地之言累降詔音備諭
朕志豈謂歴時之久尚稽聞命之行忽覽奏封深諒誠
款顧改圖之議猶有披陳然事大之恭實聽裁決再惟
忠順殊用歎嘉雖易地之求當一遵於前詔而酌中之
請宜别示以優恩除漢蕃地土指諭已明難從換易外
所有歲賜據前降詔命合候地界了日依舊今推特恩
已敇有司更不候地界了當便仰檢會依例施行爾其
體朝廷恩信之隆遵封疆謹守之戒永思安靖用保悠
長
己未荆湖南路提點刑獄張綬言今變事寧息尚慮人
戶歸業未安合於緊要溪峒量留兵甲弩手控扼已牒
逐州權置寨分屯兵甲戍守仍每季一替官員即本州
逐月論替從之(新無)
癸亥翰林學士蘇轍兼吏部尚書(政目二十四日事)權河北
路轉運使直祕閣朝議大夫謝卿材今任滿日令再任
(十月六日兼領都水)寳文閣待制蒋之竒為河北路都轉運使
直祕閣以大熟給在京工役假三日御史中丞傅
堯俞言臣伏見今歲諸路蠶麥並熟處甚多其價隨而
過賤風聞逐處監司將積年逋負並行催督不惟虛費
鞭朴亦徒長公人貪暴乞取之弊必不能用一熟之力
以了納積年之欠至使民聲愁嘆謂豐稔不如災傷盖
纔有水旱則舊欠俱閣若稍獲豐登便宿逋並納欲乞
朝廷指揮諸路監司日令帶納一料候秋成更令帶納
庶幾疲瘵頗獲安濟貼黃竊慮過時或不及事如賜允
從乞早行下
乙丑知陳州胡宗愈言本州地勢卑下至秋夏之間許
蔡汝鄧西京及開封諸處大雨則諸河之水並由陳州
沙河蔡河同入潁河不能容受故陳州境内瀦為陂澤
今沙河合入潁河處有古八丈溝一道可以開浚分決
蔡河之水自為一支由潁夀界直入于淮則沙河之水
雖甚洶湧不能壅遏昔有項城縣令姚闢曾建此議竊
見朝廷已差府界提刑羅適計會京西淮南按行水利
請專委羅適取姚闢并本州所陳利害看詳如可行即
均調兩路州縣夫役應副施行詔羅適依胡宗愈所奏
仍兼提舉淮南西路接連合治水利(舊錄於二十六日載范祖禹論京城)
(事已入五月二十八日)
丙寅大理寺言本寺官吏每遇迎駕欲乞於禁圍外起
居庶免衛士擁隔詔添閤門祇候一員今後於鈞容直
(按宋史作鈞容直原本作軍容誤今改正)樂前通喝起居應地位窄狹官吏
多處並凖此(新本削去)
丁夘美人陳氏卒贈充儀命延福宫使寧國軍留後入
内内侍省都都知張茂則護葬事(徽宗母也)知樞密院事
安燾乞罷不允詔勿受燾章奏崇儀使董正叟押賜
夏國主生日禮物如京副使李玩押賜夏國主中冬時
服湖北轉運司言荆南長林縣今已復為荆門軍其
諸軍指揮人額并差撥屯駐人數並合如舊從之
戊辰左諫議大夫梁燾言凖朝旨差押賜大寧郡王佖
生日禮物緣有書送事例恭聞祖宗差宫省親信左右
之人並為非次恩澤後來頗及侍從近年多在言官大
懼隳損朝廷故事寖失祖宗馭臣之意望許免行以協
公議詔改差入内供奉官勾當御藥院閻安燾又言
臣伏覩科舉之制以經義詞賦進士各取五分竊聞進
士多從詞科十常七人或舉州無應經義者如此則五
分之限固不可行臣愚欲乞聖慈特賜指揮更不以兩
科分取止以兩科入試人數多寡用解額均取合格之
人南省奏名依此所貴事歸乎一允協至公上副陛下
樂育英材之意焉貼黃假令有十人解額却有百人入
試七十人經義三十人詞賦即以七人解經義三人解
詞賦如有零分則通取詞理優長之人(燾此奏不得其時因七月末論)
(數事不行且附此六月燾集附為中丞後恐誤也)詔南北郊祀既差執政官
充初獻已受誓戒而有故不赴聽本祭内職事官高者
通攝行事
