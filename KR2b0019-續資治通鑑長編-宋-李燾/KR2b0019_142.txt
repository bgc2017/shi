續資治通鑑長編卷一百三十八
宋李燾撰
仁宗
慶歷二年冬十月辛丑朔詔戰沒臣僚子孫若親屬補
班行者特給俸
壬寅麟府路諸寨都廵檢使西作坊使王凱為并代鈐
轄專管勾麟府路軍馬司
癸卯渭州言葛懷敏戰沒
丙午以右正言知制誥史館修撰富弼為翰林學士弼
言于上曰增金帛與敵和非臣本志也特以朝廷方討
元昊未暇與契丹角故不敢以死争爾功於何有而遽敢
受賞乎願陛下益修武備無忘國恥卒辭不拜契丹既復
修和好有忌弼功高妄指他事譖弼奉使不了乞斬於
都市者上雖不聽而弼深畏恐故每遷官輙力辭云(此據)
(弼叙前後辭免恩命辨讒謗劄子但不知讒謗者果何人也據魏泰雜錄則王拱辰蓋嘗毁弼於上前然不見)
(他書未敢决信當考)詔知廣南諸州代還而道卒者如在官例
錄其子孫一人
戊申樞密院言近遣兵九千九百餘人屯陜府欲令慶
州團練使魏進往彼訓練兼充本府部署從之鄜延
走馬承受入内高班劉溫潤為内殿崇班鄜延都監以
嘗領兵入西界破盪族帳特遷之
己酉鄜延鈐轄西京作坊使貴州刺史王信為保州刺
史本路部署鄜延都監西上閤門使狄青為秦州刺史
涇原部署涇原都監兼知原州左蔵庫副使景泰為西
上閤門使本路鈐轄兼知鎮戎軍皆賞其破賊之功也
後三日信及青各兼本路經略安撫招討副使(信青並兼本路)
(經略安撫副使實錄在辛亥百官表在壬子今附此)始賊以兵十萬分二道一出
劉璠堡一出彭陽城入攻渭州葛懷敏援劉璠戰崆峒
北敗没賊踰平凉至潘原泰率兵五千從閒道赴援而
先鋒左班殿直張迥逗遛不進泰斬以徇遇賊彭陽西
裨將夏侯觀以為衆寡不敵欲退守彭陽泰不許乃依
山而陣未成列賊騎來犯短兵接泰隂遣二百騎分左
右翼張旗幟為疑兵賊徘徊不進欲遁去將校請進擊
泰止之遣士搜山果得伏兵與戰遂斬首千餘級先
是上以西邊諸將數有戰功特召見之環慶都監宫苑
副使范全入奏近刺知天都左右廂點兵然未知寇出
何路上曰適有邊奏已犯高平軍劉璠堡可乘驛亟往
遂遷禮賓使榮州刺史環慶鈐轄手詔令趣范仲淹麾
下起兵赴援全晝夜兼行比至平凉賊已解去(全受禮賓榮刺)
(乃十月一日)狄青時亦被召會賊寇渭州急乃命圖形以進
知秦州韓琦嘗奏本路兵備素少請益軍馬朝廷以
諸處未可抽那難於應副詔琦詳度以點到弓手選其
少壯刺手背充軍或為保毅弓箭手或别立名額速具
利害以聞琦奏曰有唐以前兵出於民而國不費財戰
得其用者蓋軍令必行而尺籍有叙也五代多故法制
不立乃募黥面以名正軍年祀寖久耳目習熟百姓更
不知前代籍民為兵但為刺面給糧則甘死戰鬭聖朝
因舊重改廣置禁卒以安天下以服四夷亦隨時御世
不易之良制也自逆昊寇擾西鄙乃於陜西點民為弓
手以助防守有警則赴集無事則歸農武藝廢而不修
禁約輕而易犯至有父子兄弟疎屬外親或則雇人應
名更相為代而官中了不可别每遇上州防托多是結
衆逃避以此州郡徒有人數若倚以戰賊適足敗事臣
累陳揀刺土兵自是祖宗舊法今或只刺手背及充保
毅弓箭手名目終與民不殊請黥為禁軍人給刺面錢
二千無用例物詔從𤦺請揀陜西弓手悉刺面充保捷
指揮仍給例物命既下朝廷復檢會前奏令勿給𤦺復
奏揀刺土兵人皆知為當今之利顧無敢發明者慮生
事已有責爾臣不避數十萬戶之怨捐軀建言衆情幸
已帖然今數十萬人所得之物乃以臣一言故罷豈不
取怨益深欲使總此新兵禦戎立事不亦難哉願給例
物如前詔從之
庚戌轉運司言刺保捷軍凡一百八十五指揮秦州
既刺保捷又增收保毅及三千人環慶保安亦各籍置
是時諸州保毅總六千五伯十八人為指揮三十一(此據)
(本志因刺保捷附見)河東河北義勇當慶歴初河北路總十八萬
九千二百三十人河東路總七萬七千七十九人皆揀
彊壯兵抄民丁湼手背為之戶三等以上置弩一當稅
錢二千三等以下官給各營於其州歲分兩番訓練上
番給俸廪犯罪斷比廂軍下番比強壯(此據本志因陜西刺保捷數遂)
(附見)
辛亥以環慶路都部署經略安撫緣邊招討使龍圖閣
直學士左司郎中兼知慶州范仲淹秦鳳路都部署經
略安撫緣邊招討使秦州觀察使知秦州韓琦並為樞
密直學士右諫議大夫鄜延路都部署經略安撫招討
使龍圖閣直學士吏部郎中兼知延州龐籍為左諫議
大夫葛懷敏敗賊大掠至潘原關中震恐居民多竄山
谷仲淹率衆六千由邠涇援之知賊已出塞乃還帝始
聞定川事按圖謂左右曰若仲淹出援吾無慮矣奏至
帝大喜曰吾固知仲淹可用亟加職進官仲淹以西師
久無功密䟽乞賜貶降以謝邊陲辭不受命不聽𤦺初
拜觀察使獨不辭曰吾君方憂邊豈臣子擇官之時乎
及仲淹等累辭未聽𤦺奏乞并罷所受且言恐不知臣
者謂他路辭之為得宜臣則壯年貪受禄位會有詔令
𤦺依樞密直學士立位繫銜琦又言朝廷定著不可以
恩亂皆不聽至是乃還舊職又遷其官琦辭所遷官曰
臣得還舊職固榮矣賊犯隣境臣雖督遣援兵實無毫
髮之助官不當復遷不聽(范仲淹附傳云進樞密直學士右太中大夫尋拜四路安)
(撫經略招討使正傳云仲淹上表言不受所除官職帝不許初欲移仲淹鎮涇原仲淹請與韓𤦺同經略帝用)
(其言復置四路經略招討安撫使以仲淹韓𤦺龐籍分領之仲淹與𤦺開府涇州按此則初除密直諫議時未)
(嘗兼領四路也又按韓𤦺家傳十月授右諫議大夫樞密直學士十一月與仲淹同為四路經略安撫招討使)
(並駐涇州行狀亦云十月為諫議密直十一月為四路帥而實錄乃於辛亥日因仲淹𤦺籍進官職即書三人)
(兼領四路仲淹𤦺並駐涇州與附傳家傳行狀並不合又按仲淹讓表稱冬至後一日慶州地震此年冬至乃)
(十一月初二日讓表殊不及兼領四路事則此時必未有此指揮若遂與密直諫議同受讓表不應不略說及)
(也疑行狀所云十一月必得實而家𫝊所云十二月者𤦺是月始到涇州爾龐籍修橋子谷寨成降詔奬諭已)
(見四月戊子今與仲淹琦同進官職必以是月已酉王信狄青等破賊功但史所記或疎略又檢籍附𫝊正𫝊)
(司馬光墓誌並不載籍兼領四路事王珪神道碑略載亦不詳今以仲淹𤦺附𫝊仲淹正𫝊𤦺家𫝊行狀及仲)
(淹讓表為據於辛亥日仲淹𤦺籍進官職下且削去並為陜西四路經略安撫緣邊招討使𤦺仲淹並駐涇州)
(凡二十二字)詔永興軍如四路置部署兼本路安撫使提
舉乾耀等州軍馬衞衛州防禦知澶州郭承祜為龍神
衞四箱都指揮使嘗有中使過澶州遽延入問管軍闕
補何人使者曰聞朝廷方擇才武承祜起挽強自衒左
右皆笑已而果有是命
癸丑贈涇原路都部署殿前都虞候眉州防禦使葛懷
敏為鎮西軍節度使兼太尉謚忠隱子宗晟宗夀宗禮
宗師皆遷官妻夀寧郡王氏為河内郡夫人涇原鈐轄
知鎮戎軍西京左蔵庫副使恩州刺史曹英為華州觀
察使涇原都監供備庫使李知和為秦州團練使涇原
都監閤門通事舍人趙珣為莫州刺史涇原都監内殿
承制閤門祗候王保為左衞將軍賀州刺史涇原都監
内殿崇班閤門祗候王文為左龍武軍將軍涪州刺史
環慶都監内殿崇班劉賀為右龍武軍將軍嘉州刺史
鎮戎軍都監内殿承制李岳為右衞將軍端州刺史天
聖寨主内殿崇班張貴為右龍武軍將軍蜀州刺史西
路都廵檢内殿崇班趙璘為右龍武軍將軍漢州刺史
涇原路廵檢東頭供奉官楊遵為右驍衞將軍賀州刺
史瓦亭寨都監左侍禁閤門祗候許思純為右屯衞將
軍潮州刺史籠竿城弓箭手廵檢右武禁姚奭為右屯
衞將軍汀州刺史西路廵檢左班殿直閤門祗候李良
臣為左千牛衞將軍梅州刺史涇原都監廵檢司步軍
監押左班殿直董謙為左千牛衞將軍涇原同廵檢三
班奉職唐斌涇原路都監司指使三班奉職霍逹並為
太子右司禦率府率懷敏通時事善候人情故多以材
薦之及用為將而輕率昧於應變遂至覆軍(李良臣四年九月復)
(見慶歴五年三月韓𤦺疏言李良臣自虜來歸蓋良臣此時寔不死也據趙珣𫝊珣亦不死後没于虜中)
甲寅以翰林學士兼龍圖閣直學士王堯臣為涇原路
安撫使洛苑使英州團練使内侍副都知藍元用副之
始堯臣還自陜西請先備涇原弗聽及葛懷敏敗上乃
思其言故復遣堯臣往於是前所格議多見施行復任
韓琦范仲淹為統帥實自堯臣發之河東都轉運使
吏部員外郎天章閣待制文彦博為龍圖閣直學士知
渭州兼涇原路都部署經略安撫緣邊招討使
丙辰命右正言知制誥梁適為回謝契丹國信使
丁巳賜環州戍卒緡錢有差
戊午詔發定州路禁軍二萬二千人屯涇原路人賜装
錢千五百俟至長安更賜千錢
庚申詔陣亡將校妻女無依者養之禁中
辛酉御崇政殿閱龍衞軍士武藝
乙丑詔涇州南有間路自宜禄縣徑至邠州宜令置城
寨以守之
丙寅契丹遣林牙保大節度使蕭偕來報撤兵(本紀云遣使來)
(再致誓書報撤兵按寔錄不云再致誓書契丹𫝊又不載蕭偕事今但從寔錄)
丁卯涇州觀察使知渭州王㳂復為龍圖閣直學士刑
部郎中降知虢州坐葛懷敏之敗也㳂始教懷敏駐軍
瓦亭及懷敏趨鎮戎㳂馳書戒勿入第背城為寨以羸
師誘寇寇至發伏擊之可有功懷敏弗聽進至定川果
敗寇乘勝犯渭州㳂率州人乘城多張旗幟為疑兵賊
引去先是㳂子豫謂懷敏非將才請㳂奏易之㳂不聽
故及
戊辰御史中丞賈昌朝上疏言太祖初有天下鍳唐宋
五代方鎮武臣土兵牙校之盛盡收其權當時以為萬
世之利及太祖所命將帥率多攀附舊臣親姻貴胄賞
重於罰威不逮恩而猶仗神靈禀成筭出師禦寇所向
有功自此已來兵不復振近歲恩倖子弟飾厨𫝊沽名
譽不由勲效坐取武爵者多矣其志不過利轉遷之速
俸賜之厚爾禦侮平患何望於茲然乘邊鄙無事尚得
以自容昨西羌之叛驟擇將領鳩集士衆士不素練固
難指蹤將未得人豈免屢易以屢易之將馭不練之士
故戰必致敗此削方鎮兵權過甚之弊也且親舊恩倖
已任軍職者使當為將兵謀戰法素不知曉一旦付千
萬士卒之命使庸人致之死地此用親舊恩倖之弊也
臣謂守方鎮者無數更易管軍弁刺史以上官秩宜審
其所授以待有功如楊崇勲李昭亮軰恩倖之人尚在
邊任宜速别選人代之此臣所陳救弊之端也方今邊
備之尤切者凡六事其一曰馭將帥古帝王以恩威馭
將帥於内將帥以賞罰馭士卒於外故軍政行而戰功
集乾德中詔王全斌等伐蜀是冬大雪太祖皇帝着煖
帽被貂裘御講武殿氊幄顧左右曰今日此中寒不能
御况伐蜀將士乎却脫所服裘帽遣中使馳騎往賜全
斌此御以恩也又曹彬李漢瓊田欽祚等討江南召彬
立於前漢瓊等立於後授匣劍曰副將而下不用命者
得以專戮之漢瓊等股栗而退此馭以威也今命將帥
必先疑貳非近倖不信非姻舊不委錫與金帛巨萬而
心無感悅者以例所當得也蓋向來錫與一皆用例如
舉兵之際須特出非常然後可動其心也又陜西四路
自部署而下鈐轄都監廵檢之屬軍政必相參謀之未
成事已先漏彼可則我否上行則下戾雖有主將不專
號令故動則必敗請自今命將去疑貳推恩意捨其小
節責以大效爵賞威刑皆得便宜從事偏裨而下有不
聽令者以軍法論至於筦𣙜賦稅府庫之物皆得而用
之如太宗監方鎮過盛雖朘削武臣之權然邊將一時
賞罰及用財集事則皆聽其自專有功則必賞有敗則
必誅此所謂馭將之道也其二曰復土兵今河北河東
強壮陜西弓箭手之屬蓋土兵遺制也且北方苦寒沙
磧之地惡衣食好馳善射自古御寇却敵非此不可然
河北鄉兵其廢已久陜西土兵屢為賊破其存者十有
二三臣以謂河北河東強壮除己詔近臣詳定法制外
每因閱習則視其人武力兵技之優劣又擇其家丁夫
之壮者以代老弱每鄉為軍其才能絶類者籍記其名
姓而遞補之陜西蕃落弓箭手貪召募錢物利月入糧
俸多就黥刺混為營兵今宜優復田疇安其廬舍使力
耕死戰世為邊用則可以減屯戍而省供餽為不易之
利内地州縣增置弓手亦當約如鄉軍之法而閱試之
其三曰訓營卒太祖朝下令諸軍食無肉衣無帛營舍
之門有鬻酒肴者則逐去之士卒有服繒綵者則笞責
之異時披甲鎧冒風霜攻苦服勞無不一以當百今營
卒驕惰臨敵無勇此殆素所資用之過也舊例三年轉
員謂之落權正授者雖未能易此制即不須一例使為
部署鈐轄且於其間擇實有材勇可任將者授之又今
之兵器多詭状造之不精且不適用虛費民力宜按八
陣之法依五兵之用以時教習之使啓殿有次序左右
有形勢前却相附上下相援令之曰失一隊長則斬一
隊何患衆不為用乎其四曰制邊陲今邊陲蕩然與中
國通北方諸國則臣契丹其西諸國則臣元昊而二敵
合從以掎角中國之勢就使西夏來服不免與之重賄
是朝廷歲遺二敵不可勝計古之備邊西則金城上郡
北則雲中鴈門今自滄之秦緜亘數千里非有山海峻
深之阻獨恃州縣鎮戍爾凡歲所供贍又不下數千萬
以天下歲入之數纔可取足而一榖不熟則或至狼狽
也契丹近歲兼用燕人治國建官一同中夏昊賊據河
南列郡而行賞罰善於用人此中國之患也宜度西戎
諸國如沙州嘉勒斯賚敏珠爾密桑之族近北如黑水女真
高麗新羅等處皆舊通中國今為二敵隔絶可募人往
使誘之來朝如此則二敵必憾於諸國矣敵憾則為備
備則勢分此中國之利也其五曰綏蕃部且屬戸者邊
陲之屏翰也如延有金明府有豐州皆夏人内附之地
朝廷恩威不立撫馭乖方比為強敵脅從而塞上諸州
藐焉孤壘蕃部既壊土兵亦衰恐未有破敵之期請令
陜西諸路緣邊知州軍皆帶安撫蕃部之名多設方略
務在招集財賦法令得以自專擇其族盛而有勞者以
為酋帥如河東折氏比庶可為吾藩籬之固矣其六曰
明探候古者守封疆出師旅居則有行人覘國戰則有
前茅慮無其審謹若此太祖命李漢超鎮關南馬仁瑀
守瀛州韓令坤鎮常山賀惟忠守易州何繼筠領棣州
郭進控西山武守琪戍晉陽李謙溥守隰州李繼筠鎮
昭義趙贊鎮延州姚内斌守慶州董遵誨屯環州王彦
昇守原州馮繼業鎮靈武筦𣙜之利悉輸軍中仍聽貿
易而免其征稅召募勇士以為牙爪故邊臣富於財得
以養死力為間諜外國情状無不預知者二十年間無
西北之憂善用將帥精於覘候之所致也今西鄙刺事
者所遺不過數千錢但略涉境上盜聽𫝊言塞命而已
故敵情賊状與夫山川道路險易之利勢絶而莫通夫
蹈不測之危入萬死之地覘伺微密探索機會非有重
賂厚賞孰肯自效乎願鍳藝祖將帥之制邊城財用一
切委之專使養勇士為爪牙而臨戰自衞無殺將之辱
募死力為覘候而坐知敵來免陷兵之恥也始昌朝館
伴契丹使者建言和親辱國而尺地亦不可許朝議欲
以金帛啗契丹使攻元昊昌朝曰契丹許我而有功則
責報無窮且以我市於元昊昔尚結贊欲助唐討朱泚
而陸䞇以為不可後知吐蕃隂與泚合今安知契丹不
出此邪於是命昌朝報使契丹昌朝力辭因奏此疏
原州屬羌敏珠爾密桑二族兵數萬與元昊首尾隔絶隣
道范仲淹聞涇原欲襲討之己巳奏言二族道險不可
攻前日高麗嵩嘗已喪師平時猶懷反側今討之必與
賊為表裏南入原州西擾鎮戎東侵環州邊患未艾也
宜因昊賊别路大入之際即并北取細腰蘆泉為保障
以斷賊路則二族自安而環州鎮戎徑道通徹可亡憂
矣後二歲遂築細腰胡蘆諸寨(此年三月己未涇原請於細腰城屬羌地内建)
(築堡寨雖許之竟不聞興役仲淹十月己巳乃有此奏當是為二族所隔未能建築將議討之故仲淹以為不)
(可至四年十二月乃卒城細腰也)
十一月壬申詔閤門自今契丹使不以官高下並移坐
近前舊例垂拱殿燕契丹使坐在西皇親節度使位少
後集英殿大燕在學士少後並近南别行至是蕭偕言
北朝坐南使班高而南朝坐北使位絶下既許陞坐偕
又言與北朝儀制未同故又遇大燕移參知政事皆在
東陞契丹使坐自此始
御史中丞賈昌朝言王㳂節制無状乞劾問以行典憲
甲戌詔罷㳂龍圖閣直學士降為天章閣待制昌朝又
言㳂不當復領近職丙子詔㳂落天章閣待制詔比
令臣僚薦使臣須較弓馬而久不得引試自今預薦者
並遷一資邊上任使
庚辰詔涇原路弓箭手屬戸避寇未還者宜令經略司
招輯之置登州澄海水軍弩手兩指揮每月給料錢
五百文立威遠之下克戎之上知慶州范仲淹言陜
西駐泊兵士自今滿三年即乞與添支錢從之
辛巳徙知渭州龍圖閣直學士吏部員外郎文彦博為
秦鳳路都部署經略安撫招討使兼知秦州刑部員外
郎直集賢院知涇州滕宗諒為天章閣待制環慶都部
署經略安撫招討使兼知慶州西上閤門使果州團練
使知瀛州張亢為四方館使涇原都部署經略安撫招
討使兼知渭州先是帝以涇原傷夷欲令范仲淹與文
彦博對易遣内侍王懷德喻旨仲淹謝曰涇原地重臣
恐不足以獨當願與韓琦同經略涇原並駐涇州琦兼
秦鳳臣兼環慶一則夷夏稍安事不率易二則涇原有
警臣與韓琦可合秦鳳環慶之兵掎角而進若秦鳳環
慶之兵掎角而進秦鳳環慶有警亦可率涇原之師以
相應援三則通修環州鎮戎諸寨藉此兩路事力必能
速有成功四則臣與韓𤦺日夜計議選練兵將漸復横
山以斷賊臂不數年間可期平定願詔龐籍兼領環慶
以成首尾之勢秦州委文彦博慶州用滕宗諒總之孫
沔亦可辦集渭州一武臣足矣於是復置陜西四路都
部署經略安撫兼緣邊招討使命韓琦范仲淹龐籍分
領之仲淹與韓𤦺開府涇州而徙彦博帥秦宗諒帥慶
皆從仲淹之請也(三人分領四路卒不得其日月今因秦慶二州改命帥守并書之余靖奏)
(議亦稱聞己降敇命差韓𤦺等充四路都部署韓𤦺范仲淹於涇州駐劄仍差文彦博知秦州則韓𤦺等為四)
(路都部署必與文彦博知秦州同是十一月辛巳日也實錄於十月辛亥日即書三人分領四路巳辨其誤矣)
初葛懷敏軍敗于定川諸郡震恐宗諒顧城中兵少
乃集農民數千戎服乘城又募敢勇諜知賊遠近形勢
報旁郡使為備會仲淹引環慶兵來援時天隂晦者十
日人情憂沮宗諒乃大設牛酒迎犒士卒又籍定川戰
沒者哭於佛祠祭酹之因厚撫其孥使各得所欲於是
士卒感發增氣邊民稍安故仲淹薦以自代北作坊
副使蒋偕知涇州集賢校理余靖言臣竊聞已降勑
命差韓𤦺等充涇原等四路都部署韓𤦺范仲淹並於
涇州駐劄仍差文彦博知秦州者臣聞兵之勇怯在乎
將勝敗在乎氣竊見賊昊侵軼邊鄙以來大戰者三矣
延安之役人猶男鬭好水之師陷虜伏中定川之敗不
戰而走此皆賊乘屢勝之氣而吾將勇怯之分也臣觀
賊昊雖曰小羌其實黠虜其所舉動咸有次序必先翦
我枝附壊我藩籬先攻易取之處以成常勝之勢金明
之族最近賊庭故先取之豐州之地援兵難集故次取
之涇原將帥軟懦故又次取之此乃賊知先後之計也
臣竊料㳂邊諸郡最富貴者秦州爾賊所以盤桓未敢
攻秦州者有三焉邈川尚彊雜羌未附而韓琦為守也此
賊昊之所畏朝廷之所恃也今可憂者邈川嘉勒族為賊
所侵漸已低折一恃去矣其餘雜羌附漢者未必全歸
賊者未必誅向我堅者往往族滅而不能救今雖受我
封拜賊兵若至其肯出死力而援我乎此二恃去矣若
使韓𤦺且守秦州招懷種落撫以恩信訓勵士卒聳以
忠果猶須精擇材勇以為鬭將庶幾完輯三恃使賊有
所畏可也今乃專委文彦博許懷德守此一路臣深為
朝廷憂之臣亦非敢横議沮事但以三軍所恃者將爾
韓𤦺數年在邊雖未成功羌賊知名士卒信服今一旦
使文彦博代之恩信未洽緩急有難兵將肯用其命乎
且彦博新進懷德無聞羌賊固輕之矣今雖以韓𤦺范
仲淹在涇原遥制諸路以為聲援但益秦州之憂爾賊
若出其上策以一軍守瓦亭則涇渭之師不得南矣以
一軍趨隴坻則岐隴之兵不復西矣以一軍直擣秦州
而援兵不至雜羌外附則秦州非我之有也賊若出其
下策前驅雜羌志在掠奪則吾之救兵可至勝負未可
知也若謂賊輕去巢穴以為不然此所以出我不意也
臣以為當今之計不若急遣韓𤦺兼領大帥歸鎮秦州
增兵故關以扼衝要諸路有急不妨應援此最安危之
機也益涇州之戍以當兵衝以成輔車之勢一大將居
之足矣更宜選擇材勇以代懷德亦最急也賊自倔強
已來未嘗挫折若得男將以摧其鋒則庶可屈伏矣朝
廷處置大事臣妄言其間甘俟鼎鑊不報
壬午供備庫使恩州團練使知貝州張茂實為西上閤
門使知瀛州茂實副富弼再使契丹議論雖出弼然茂
實亦安重習事故特遷之詔文武臣僚授邊任而輙
辭者令御史臺舉劾之
甲申以泰山處士孫復為試校書郎國子監直講復平
陽人舉進士不中退居泰山學春秋著尊王發微十二
篇大約本於陸淳而增新意石介有名山東自介而下
皆以先生事復年四十不娶李迪知其賢以其弟之子
妻之復初猶豫石介與諸弟子謂公卿不下士久矣今
丞相不以先生貧賤欲託以子宜因以成丞相之賢名
復乃聽孔道輔聞復之賢就見之介執杖屨立侍復左
右陞降拜則扶之其往謝亦然介既為學官語人曰孫
先生非隠者也於是范仲淹富弼皆言復有經術宜在
朝廷故召用之
乙酉命樞密直學士楊偕龍圖閣直學士權三司使姚
仲孫殿前副指揮使李用和馬軍副都指揮使曹琮並
管勾制置軍器司鹽鐡副使林濰鹽鐡判官方偕入内
副都知岑守素同管勾之
丙戌占城國主邢卜施離值星霞拂遣使獻馴象三
己丑降石州刺史向進為崇儀使梧州刺史西京左蔵
庫副使高惟和為供備庫副使李禹珪吳從周並為内
殿承制閤門祗候郝從政内殿崇班閤門祗候趙瑜並
落職坐定川之敗也(高惟和李禹珪吳從周當敗時不見此三人官職名姓孟淵郭綸二)
(人不死亦不見責降韓質胡恩與郝從政俱不赴援質恩獨不責降劉湛與向進俱不赴援湛獨免責降當考)
辛卯詔知永興軍鄭戩兼管勾陜西轉運司計度糧草
公事戩建言凡軍行所須願下有司相緩急析為三等
非急切罷去先是衙吏輸木京師浮渭泛河多漂沒既
至則斥不中程往往破家不能償戩奏歲減三十餘萬
又奏罷括糴以勸民積粟長安故都衣冠子弟多豪惡
戩治之頗嚴甚至黥竄法外人皆惕息詔陜西見屯
軍馬宜令四路都部署司相度分其半屯次邊又詔
京朝官請侍養而親疾愈者須一年方聽朝參詔以
河中府同華耀商虢觧陜慶成軍並隸永興軍都轉運
司
甲午以瀘州烏蠻王子得蓋所居為姚州仍令有司鑄
印給之初本州言管下溪峒鞏州定州高州奉州淯州
宋州納州晏州浙州長寧州十州皆自唐以來及本朝
所賜州額今烏蠻所居族盛旁有舊姚州廢已久烏蠻
累使人詣州願得州名以長夷落故許之其後得蓋又
請降黃勅亦許焉(乞降黃勅乃四年五月事今并書余靖奏議云朝廷與得蓋州印而不與)
(官得蓋遂作過此事當考)
乙未貶知邠州東上閤門使馬崇政為衡州司馬坐違
經略使范仲淹約束也
丁酉徙通判雄州太常博士梁蒨通判德州初契丹使
蕭偕入境而接伴未至蒨遂引至京師知諫院田况劾
其不俟命故徙之知雄州六宅使忠州刺史杜惟序尋
亦徙知滄州坐專遣蒨也及知諫院張方平使契丹還
言雄州守將委任甚重惟序雖未能有長才遠略察其
識用頗為通審去春已來值邊多事隨宜應副無大曠
失臣比在朝聞議者多以蕭偕之來惟序不合專遣通
判接伴入界蓋其時北戎已釋兵聞朝廷未弛備戎帳
不自安於燕京故遣偕走馬來使又涿州諜報先約定
過界日辰詳此事理惟序倉卒處置蓋慮止之别召疑
生事爾臣竊觀河北中路武臣守郡者悉出惟序之下
其於崇飾厨𫝊惟序實不足向來雄州守將如葛懷敏
軰皆以善承迎得虛譽誤採擢終敗大事若惟序守分
務實今乃左遷恐非所以勸邊臣也王克基前在滄州
以賄聞顧擢引進使知定州張茂實徒以出使道途之
勞自供備庫使授東上閤門使知瀛州王克忠無他勤
效近得遥刺知貝州惟序當邊事紛紜之際應接一年
事已定而更被責去郡朝廷賞罰旌别於茲有累伏乞
錄惟序用心之實不使廢於悠悠之毁得比茂實授一
横行在臣觀之諒未為忝至于任用之間亦望使之以
器令得盡其才不報蒨鄆人也錄填縣尉賈從政子
靖為蘄縣尉荀為郊社齋郎仍賜錢五萬以從政與盜
力鬭而死也
戊戌詔凡有劫盜入州縣城其長吏都監廵檢令長並
劾罪以聞又詔河北見教習義勇宜並放歸田里俟
來歲正旦分作四番勾集訓練徙青州都監衣庫使
賀州刺史王果為永興軍鈐轄
十二月庚子朔涇原路安撫使王堯臣言今體量定川
之敗其失有四不住瓦亭奔五谷口一失也離開遠堡
北不入鎮戎軍由西南直移養馬城二失也自養馬城
越長城壕赴定川三失也定川見賊不能盡死四失也
其長城壕深闊各五七丈最為險固舊有板橋為賊毁
去斷官軍歸路别築道二十四自行賊馬壅定川水泉
上流將佐無覺知者而懷敏素強愎其屬諫止多不聽
始則貪功輕敵至定川賊衆四集倉皇不知所從遂議
南遁使數萬之衆投于死地勁兵利器如委溝壑用兵
以來無辱於此望勑邊臣自今深鍳前弊不可更驅士
旅以陷敗機也
河北都轉運使龍圖閣直學士右諫議大夫張存言河
北幸無事願以故官留成德辛丑詔存復為兵部郎中
知成德軍徙判成德軍楊崇勲判鄭州
壬寅詔兩制舉文武官各一員為武學教授從御史中
丞賈昌朝之言也
乙已賜渭州崆峒山慧明院主賜紫僧法淳號志護大
師法渙法深法汾並賜紫衣行者雲來等悉度為僧初
法淳率其徒與西賊戰能護守御書院及保蕃漢老幼
孳畜數萬計故賞之
壬戌詔韓琦范仲淹龐籍已帶四路招討使其諸路招
討使副並罷從知慶州滕宗諒之言也宗諒言自定川
喪師朝廷命韓琦等都統四路則逐路帥臣當禀節制
其官號不可同稱也
癸亥降秦鳳都監崇儀副使馮誥為禮賓副使初誥與
都監齊再升同路進兵攻蕃部李宫家族分兩陣鬭敵
而不知再升戰沒至是經略司言誥焚蕩族帳甚衆蕃
部畏服而再升之死實不相從又無退怯之状然師出
無功故降之(誥明年六月復故官)
乙丑契丹國母遣林牙河西節度使耶律庶成崇禄卿
趙成契丹主遣定難節度使耶律寧少府監張旦等來賀
正旦
是冬宰相吕夷簡感風眩不能朝上憂之手詔拜司空
平章軍國重事俟疾損三五日一入中書夷簡力辭復
降手詔曰古謂髭可療疾今翦以賜卿又問群臣可任
兩府者其寵遇如此夷簡平生朝會出入進止皆有常
處不差尺寸一日見上誤忘一拜而起外間讙言吕相
失儀漢州人張紘時舉制科在京師聞之曰吕公為相
久非不詳審者今大朝會而失儀是天奪之魄殆將亡
矣故旬餘遂感風眩云(是年冬至不受朝不知所指何日也此據司馬光記聞當考夷)
(簡得疾實錄並不書此據本𫝊按朔歴丙辰夷簡以疾請告上許之癸亥夷簡又以久疾辭中書樞密商量文)
(字詔有大事即與夷簡議之然不載中書樞密商量文字元降指揮是何日又不載拜司空平章重事及翦髭)
(以賜不知何也今但從本𫝊稱是冬而略其月日須細考之會要十二月二十六日宰臣吕夷簡言所患未痊)
(右手尚難舉忝居重任深不遑安乞罷政事未賜俞允切慮中書樞密院公事稽滯己面說與章得象晏殊等)
(兩府事並請一面商量進呈施行乞特降指揮詔答依奏如有大事即與卿同共商量又云慶歴三年正月制)
(宰臣吕夷簡進司空平章軍國重事候疾損三五日一入中書夷簡累以疾求罷朝廷異數留之也所稱正月)
(與本𫝊不同當考)
是歲天下上戸部主戸六百六十七萬一千三百九十
二口一千四百八十三萬一千九百二客戸三百七十
六萬四千六百二十六口六百二十九萬二千八百三
十三元昊之貴臣葉勒綱朗凌約噶兄弟皆有材謀
偽號大王親信用事邊臣多以謀間之網朗凌即旺榮
也始旺榮答范仲淹書求和語猶嫚仲淹既去龐籍代
知延州乃言諸路皆傳元昊為西蕃所敗葉勒族叛黃
鼠食稼天旱賜遺互市久不通飲無茶衣帛貴國内疲
困思納款遂令知保安軍劉拯為書賂蕃部頗酬使逹
旺榮言旺榮方總靈夏兵儻隂圖内附即當以西平茅
土分册之而涇原路王㳂葛懷敏亦遣僧法淳持書及
金寳以遺約噶會綱朗凌詐使朗密尚竒瑪囊等三人
詣青澗城請降种世衡知之曰與其殺此三人不若因
以為間命監商稅出入有騎從甚寵又為蠟書遣王嵩
遺綱朗凌言朗密等已至朝廷知王有向漢心命為夏
州節度使俸錢月萬緡旌節已至趣其歸附以棗綴畫
龜喻意綱朗凌得書大懼自所治執嵩歸元昊元昊頗
疑綱朗凌貳己不得還所治且錮嵩穽中遣教練使李
文貴以綱朗凌旨報世衡且言不逹所遺書意豈欲通
和乎文貴自言用兵來牛羊悉已賣契丹一絹之直為
錢二千五百人情便於和時世衡已去青澗城籍不信
其言意虜欲款吾軍止文貴於青澗城數月賊果大入
敗葛懷敏於定川(世衡傳云李文貴至青澗城世衡以白藉按世衡春時已徙環州以文貴)
(書白籍必非世衡若始謀遣嵩則固世衡也)朝廷益厭兵會契丹使者來亦
言元昊欲歸款南朝而未敢若南朝以優禮懷來之彼
宜洗心自新(記聞稱梁適使契丹契丹主親與言按適以十月十七日受命其還朝必在冬末或)
(明年春首按籍自青澗城召文貴至延州遣至夏州又從夏州却回延州必數月事而明年正月賀從勉已來)
(從勉之來又在文貴却回延州後期程太迫然則契丹所言優禮元昊不當是適初聞之契丹主也蕭偕以十)
(月二十六日入見此言或蕭偕所致適歸自契丹亦繼言此故朝廷亟遣適與籍議之其密詔籍招懷元昊必)
(不因適使歸始有此密詔决在前矣今約墓誌銘稍刪潤之王珪撰梁適墓誌云契丹遣劉六符來報元昊欲)
(納款朝廷命適復聘契丹已而元昊令賀從敏齎表至境上又命適使延州遂定元昊復臣之禮按六符以九)
(月二十五日持契丹誓書與富弼俱來六符之來乃報聘也十月二十六日又遣蕭偕來言撤兵梁適先以十)
(六日受命為回謝契丹使所云回謝蓋指蕭偕非劉六符矣墓誌恐誤然亦可見使南朝以優禮招懷元昊實)
(非梁適聞于契丹主劉六符固嘗言之或優禮招懷之言更自蕭偕出記聞審誤也記聞所以誤蓋緣實錄所)
(載賀從勉語云南朝遣梁侍郎到北朝今北朝諭西界通和不知北朝欲令西界通和劉六符富弼已先言之)
(梁適往聘蓋申舉前議雖契丹實對梁適遣人諭元昊通和又語適令南朝優禮招懷亦非事實也今載優禮)
(招懷元昊事但云契丹使者來言不指名劉六符及蕭偕以示疑)於是密詔籍招納元
昊元昊苟稱臣雖仍其僭號亦無害若改稱單于可汗
則固大喜籍以為元昊驟勝方驕若中國自遣人說之
彼益驕蹇不可與言乃自青澗城召文貴謂之曰汝之
先主及今主之初奉事本朝皆不失臣節汝曹忽無故
妄加之名使汝主不得為臣紛紛至今彼此之民肝腦
塗地皆汝羣下之過也汝犯邊之初以國家久承平民
不習戰故屢為汝勝今邊民益習戰汝之屢勝豈可常
邪我國家富有天下雖偏師小衂未至大損汝一敗則
社稷可憂矣天之立天子者將使博愛四海之民而安
定之非必欲殘彼而取快也汝歸語汝主若誠能悔過
從善稱臣歸款以息彼此之民朝廷所以待汝主者禮
數必優於前文貴頓首曰此固西人日夜之願也龍圖
能為言之朝廷使彼此休兵其誰不受賜籍乃厚贐遣
之元昊固欲和而恥先言及文貴還聞籍語大喜亟出
嵩於穽厚禮之使與文貴偕來月餘文貴復持剛浪凌
及其弟旺凌威眀懷沃裕正等書抵籍議和且云如日
之方中止可順天西行安可逆天東下籍嫌其不遜未
敢復書請于朝詔籍復書許其和而書稱旺榮等為太
尉籍言太尉天子上公非陪臣所得稱使旺榮當之則
元昊不可復臣矣今其書自謂寧凌或默寧皆夏官中
國不能知其義稱之無嫌也詔聽籍言既而旺榮等又
以書來欲仍其僭號而稱臣納款籍曰此非邊臣所敢
知也而主若自奉表章乃敢逹之朝廷名號正則議易
合爾時方議修復涇原城寨籍恐虜猝犯之敗其功故
數與其使往反計議抑止其僭亦不决然絶也(遣間事諸書不)
(一今酌取其不相牴牾者聯書之龐籍正傳附傳墓誌銘神道碑种世衡𫝊墓誌沈括筆談司馬光記聞元昊)
(正𫝊附傳實錄所載賀從勖語皆在是也)
