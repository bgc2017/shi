續資治通鑑長編卷三百五十八
宋李燾撰
哲宗
元豐八年秋七月甲午門下省言本省文字各有日限
其承中書省樞密院得旨文字吏不分緩急呈押入進
已得畫職級方點檢簽書慮有差舛欲自今承受文字
先當行吏次職級紙背簽書次給事中書常程文字即
付本房呈押入進如故應合商議者職級先呈方寫繳
狀簽書進發急速及當日或次日值假當行吏須先呈
押以進者候到省次第簽書從之詔吏部郎中張汝
賢察舉福建路蹇周輔所立鹽法先是差御史宇文昌
齡察治其事以聞右司諫蹇序辰言父周輔與昌齡鄉
里故舊乞差不干礙官故改汝賢(五月十六日差昌齡六月二十四日序辰)
(罷諫職密疏有序辰奏當增入今附注扵此右司諫蹇序辰奏福建江西湖南鹽法竊聞近日朝廷差官察舉)
(昨日又相度立法因差臣充提舉官兼領鹽事臣昨任監察御史及殿中侍御史日不能取悦同僚多觸衆惡)
(臣由是與黃履黃降違悞不合後遽以臣父知開封府日騰說事迹奏彈則臣勢難同處自須引去換授臣父)
(為中書舍人而臣待罪諫官福建路差宇文昌齡昌齡與臣父同鄉里為故舊又江西湖南路差陳升之素與)
(黃降相知兼由黃履薦舉竊慮迎合伏望改差不干礙官前去奉聖旨福建路改差吏部郎中張汝賢)
殿中侍御史黃降言京東西路保馬司管勾公事官乞
並權罷候至買馬年分依舊詔保馬司各具合留員數
朝議大夫直集賢院陳倩以職換中散大夫為司農
卿(以職換一官此據政目增入要考以職換一官故事)朝奉大夫范純禮為戶
部郎中(六月末司馬光薦)太常寺閤門言西人見辭儀制乞
如嘉祐八年見扵皇儀殿門外所有朝辭緣太皇太后
權同聽斷軍國事乞許垂簾日朝辭或止令門辭詔見
依嘉祐八年朝辭詣垂拱殿又詔夏國陳慰使副赴闕
遇將来坤成節日已放見令勿豫燕詔諸鎮寨市易
抵當並罷仍依條立法(舊錄云先帝詔有司買賤賣貴以平物估姦人未敢悉廢故先)
(鎮寨新錄辨曰買賤賣貴是何等語而謂先帝有詔可乎今刪去王巖叟有章論市易或可先見乎此據巖叟)
(朝論則十月十六日乃言事此詔不因巖叟也政目乃無此)
丁酉宰臣執政中散大夫卿監宗室正任團練使以上
赴南郊壇立班請大行皇帝尊諡於天翰林學士鄧温
伯言奉詔告天請諡天賜之曰英文烈武聖孝皇帝廟
曰神宗詔恭依
戊戍資政殿大學士銀青光禄大夫兼侍讀吕公著為
尚書左丞公著言臣伏覩周官三公三少掌論道經邦
寅亮天地然皆分治卿職盖進則坐而論道退則作而
行之此三代之眀法也唐太宗用隋制以三省長官共
議國政事無不總不專治本省事國朝之制每便殿奏
事止是中書樞密院兩班昨来先帝修定官制凡除授
臣僚及興革廢置先中書省取旨次門下省審覆次尚
書省施行每各為一班雖有三省同上進呈者盖亦鮮
矣此盖先帝臨御歲久事多親决執政之臣大率奉行
成命故其制在當時為可行今来陛下始初聽政理須
責成輔弼况執政之臣皆是朝廷遴選安危治亂均任
其責正當一心同力集衆人之智以輔惟新之政譬如
共輿而馳同舟而濟人無異心則何求而不得何為而
不成伏望聖慈留神省察眀降指揮應三省事合進呈
取旨者並令三省執政官同上奏禀退就本省各舉官
制施行自元豐五年改官制政柄皆歸中書省王珪以
左相在門下拱手不復校王安禮每憤懣不平欲正其
事而力不能也公著被命未受即為上陳之後遂詔應
三省合取旨事及臺諫章奏並同進呈施行(公著以七月六日拜)
(左丞十一日上此議今附見不知得請果是何月日黃履論韓縝見九月十四日乙巳更詳考之公著家傳便)
(接續載太皇太后諭執政以母改子法及司馬光急扵有為等事考按其時多差池不合司馬光以母改子之)
(言見元豐八年四月庚寅二十七日)朝奉大夫守祕書省少監兼侍講
孫覺為右諫議大夫兼侍講仍賜三品服中書舍人
楊景略為龍圖閣待制知蔡州避親嫌也(避親此據景略𫝊景略妻)
(韓維女維尚未執政盖韓縝為中書相在五月二十六日也)朝散郎黃好謙為駕
部郎中(十月十八日)詔府界三路保甲自来年正月以後
並罷團教仍依義勇舊法每歲農隙赴縣教閱一月其
差官置場排備軍器教閱法式番次按賞費用令樞密
院三省同立法(舊錄云什伍其民教以武事兵出扵農始扵熙寧備扵元豐河北一路得勝兵)
(三十萬北邊震恐時未遽罷漸減廢焉新錄辨曰得勝兵三十萬北邊震恐無所稽考今刪去司馬光云密院)
(聞光欲上奏先以白劄子進呈畫此指揮光奏在此月十二日甲辰後此六日又此月二十二日甲寅八月二)
(十六日丁亥十月二十八日己丑十一月十六日丙午十二月六日丙寅皆有措置保甲事舊錄於立法下又)
(云後詔五都保以上並分四番自十月起教至正月令保即先從多教周而復始其提舉錢糧官司並罷令教)
(閱司兼領新錄因之按此乃八月二十六日丁亥事當附本日不合入此今削去玉牒於七月五日丁酉書詔)
(罷三縣保甲盖考之不詳也)
甲辰資政殿學士韓維兼侍讀仍提舉中太一宫兼集
禧觀事(六月十四日知陳州)詔自今待制已上磨勘止中書省
擬進詔夏國陳慰使副朝辭日賜銀器衣著詔今
後知州年及七十不許奏舉再任禮部尚書韓忠彦
等言皇太妃在三年服内衣褥從物並淺淡生日節序
物色依皇后例稱慈旨慶賀用牋太皇太后皇太后於
皇太妃稱賜皇帝稱奉百官不稱臣從之門下侍郎
司馬光言先帝以敵人驕傲據漢唐故地有征伐開疆
之志故置保甲令開封府界及河北陕西河東三路皆
五日一教閱京東西兩路保甲養馬仍各置提舉官權
任比監司既而有司各務張皇以希功賞其提舉官專
護本局不顧他司事干保甲州縣皆不得關預管内百
姓不得處治其廵檢指使保正保長競為騷擾蠶食無
厭稍不如意擅行捶撻其保丁習於游惰不復務農或
自為劫掠或侵陵鄉里其本家耕種耘穫率皆妨廢供
送不辦箕斂無窮貲産耗竭無以為生弱者流移四方
壯者亡為盜賊行之數年先帝寖知其弊申敇州縣令
保甲應有違犯并廵教官指使違法事件并許州縣覺
察施行及陛下踐阼聽政首令京東西兩路保甲養馬
並依元降年限收買其剰過數目並充次年之數又令
開封府界三路團教已及半年經朝廷按閱者每月併
教兩日未經按閱者併教三日又令見教人身材弱小
或久来疾病及本家止有一丁病患不堪營作第五等
以下地土不及二十畝者竝許州縣保眀提舉司審騐
放免又令一縣不得過二分皆聖澤矜寬民力於保甲
勞廢雖十减五六然保甲保馬向去點擇買養補填尚
猶如舊其廵教指使保正保長名目猶在於所轄保甲
恐不免須有陵逼侵漁其四時教閱雖減日數未免妨
農臣愚以為此保甲若使之逐捕盗賊則近已有指揮
廵檢縣尉及弓手兵級人數並令依保甲未上番以前
人數復置其保甲更不令管捕盗若使之攻討四夷則
皆畎畆白徒教閱雖熟未嘗見敵與敵人戰闘必望風
奔潰登極詔書勅邊吏令不得侵擾外界務要安靜疆
埸然則此保甲保馬的實有何所用徒令府界及五路
農民不堪愁苦幸頼社稷之靈適值累年豐稔猶流民
甚多盗賊充斥若遇如眀道年之蝗康定年之旱至和
年之水則為國家大患豈可盡言近者羣盗王冲乘保
馬諸處行劫置保馬本欲逐盜今為盗資又獲鹿縣保
甲斫射毆傷提勾孫文廵檢張宗師以下陵上是乃大
亂之源漸不可長凡保甲保馬有害無利天下之人莫
不知之臣不知朝廷何憚而久不廢罷伏乞斷自聖心
盡罷諸處保甲保正長使歸農依舊置耆長壯丁廵捕
盗賊戶長催督稅賦其所養保馬㨂擇勾收太僕寺量
給價錢分配兩騏驥院坊監諸軍召提舉官還朝其勾
當公事廵檢指使並送吏部與合入差遣如此開封府
界五路之民孰不歡呼鼓舞荷戴聖德若以保甲中武
藝已成之人可惜使之歸農即乞令逐縣以戶馬數每
五十戸置弓手一人略依緣邊弓箭手法許蔭本戸田
二頃與免二歲或税輕者與免若干石斗税及下戸諸
般科役本戸田不足聽蔭親戚田務在優假使人勸募
然後召募本縣鄉村尸有勇力武藝者投充弓手計即
令保甲中有勇力武藝者必多願應募若一人闕額有
二人以上争投者即委本縣令佐㨂試武藝高強者充
若見充弓手人有勇力武藝衰退許他人指名比較若
勝於舊者即令充替如此則不須教閱武藝自然常得
精熟一縣之中其勇壯者既充弓手其羸弱者雖使之
為盗亦無能為患仍委本州及提點刑獄常切按察令
佐有取舍不公者重加刑典若無人投名乞更議優法
若尚召募不足即且於鄉村戶上依舊雇人候有投名
者即令充替若弓手數多即令分番更互在縣祗應一
年一替其餘各分地分廵捕盗賊每獲賊勘得赦後住
止及窩藏去處其本地分嚴行科責及出賞錢與獲賊
之人其賊發地分更不作三限科校即令捕賊給賞如
此則賊發之處捕盗之人不復掩蔽住止窩藏之處捕
盗人不肯庇匿盗賊無所容身自然稀少䟽奏蔡確等
執奏不行詔保甲依樞密院今月六日指揮保馬别議
立法(密記具載光奏至自然稀少下即云同三省奉旨保甲依樞密院今月六日已得指揮保馬關中書)
(省别議立法進呈光前乞罷保甲在四月末䟽語自乞置弓手以下與此同今兩存之舊錄云光在先朝論不)
(合先帝弗用然亦弗罪以資政殿學士歸洛至是執政倡變法之議以報怨確等執奏得尚循前詔新錄辨曰)
(王安石嘗云始終言新法不可行者司馬光光之論議本末具在哲宗登極宣仁稱制首起扵閑廢而登之廟)
(堂所以成先帝之志也謂之報怨不可以傳信後世自光在先朝至尚循前詔四十四字並刪去餘以司馬光)
(劄子全文添修司馬光乞罷保甲奏後載密院劄子欲府界三路保甲自来年正月以後並罷團教止令每歲)
(農閒月分依義勇舊法赴縣教閱一月所有差官置場排備軍器及教閱法式番次按賞費用等仰樞密院取)
(索會校措置條畫與三省同共立法取旨施行七月六日進呈奉聖旨依此光自注云時樞密院聞光欲上前)
(奏先以白劄子進呈畫此指揮光奏尋上十二日三省樞密院同進呈奉聖旨保甲依今月六日已得指揮所)
(有保馬别詳議立法進呈元祐元年正月十四日實錄乃書詔保馬别立法以聞)
乙巳夏國陳慰使鼎努威明默多克副使吕則依陳裕勒戩等
進慰表於皇儀門外退赴紫宸殿門賜帛有差
丙午遼國遣奉國軍節度使耶律琚起居郎知制誥充
史館修撰王師儒来祭奠又遣寧州觀察使蕭傑客省
使海州防禦使韓昭愿来弔慰入皇儀殿大行皇帝神
御前行祭奠之禮移班東幄殿見上進名奉慰
庚戍朝散郎權發遣河北東路提點刑獄王端臣以按
吏不當降授朝奉郎知永興軍龍圖閣直學士劉庠
再任(五月戊午改青州六月戊寅復永興)三省樞密院言同差除及進
呈文字理須會議者先扵都堂聚議或遇假及已歸東
西府聽便門往来聚議從之樞密院言府界三路團
教保甲雖不當赴教日往来於市井村疃以習學事藝
為名聚集飲博不治生業詔提舉保甲司關牒轄下不
赴教日令務農作遇閑暇許扵本家閱習事業違者重
坐之范純仁奏臣伏覩提舉保甲司牒凖樞密院劄子
指揮鈐束保甲子弟不令聚集飲博即遇閑暇于本家
閱習事藝竊緣保甲每月雖蒙指揮併教兩日或三日
比之自来日數全少然未免往来聚集有妨農務盖子
弟慣入鎮市漸喜遊惰託以修葺弓弩箭器或期約同
保私閱為名不肯專意生業官司及父兄終難鈐束覺
察自古三時務農一時講武又曰皆于農隙以講事此
古人不易之法所以東作西成得盡其力三年之食可
足使武事不廢民力不窮三代興王同此道也盖農事
播種歛穫不可少有失時常若盗寇之至苟一日愆期
或致終歲之闕則職在勸農者所當申陳也臣今欲乞
應三路教閱保甲計一歲合教日數併就農閑之月其
餘月分並歸農業則官司與父老易為拘管(純仁奏不得其日今)
(附此)殿中侍御史黃降奏伏見沿汴狭河堤岸空地先
有朝旨許人斷賃而宋用臣挟持恣横風諭沿汴官司
拘攔牛馬果子行須就官地為市交易并其餘諸色行
市不曾占地亦納課錢以至市橋皆有地課殘民損國
無甚於此雖今例廢罷改正施行緣近降朝旨不曾該
載人戶至今未得自便臣欲乞朝廷詳酌指揮詔沿汴
官司拘攔牛馬果子行并磨團戶斛㪷菜紙等諸色行
市及市橋地課並罷仍令點磨措置結絶在京物貨等
場所依廢罷物貨場已得指揮(舊錄十八日庚戍書詔沿汴官司諸色行市市)
(橋所出地課並罷新錄乃脱此叚按元祐密䟽載黃降所論及降旨甚備今用之政目十八日罷沿汴官司拘)
(攔牛馬果子行并磨團戶斛㪷菜紙等行及地課降所稱今例廢罷事在五月三日點磨措置結絶在四月八)
(日)降又奏伏見福建路下四州軍産錢福州十二縣共
八千餘貫泉漳州興化軍一十四縣共六萬餘貫而福
州緣王氏之舊每産錢一當餘州之十其科納以此為
率餘随均定鹽額及細出役錢亦皆至五倍而其實減
半焉昨者王子京奏立産鹽法不曾檢會前項别例遂
於元額上增多寡之間甚相遼遠本緣子京之誤遂為
定額民間應辦已涉七年遠民之冤未易伸述今来伏
遇朝廷遣使按察欲乞特賜詳察令就本路體究詣實
改正施行詔劄與張汝賢又奏伏睹朝旨以臣所奏沈
希顔事令希顔分析聞奏臣檢會元奏内有稱希顔鹽
法未便一節係别委本路官體量欲乞再賜詳酌特依
臣元奏施行詔令京西北路提刑司體量詣實聞奏(六月)
(十五日已體量希顔降二奏並據密䟽係七月事今因罷沿汴地課在七月十八日並附此二奏)
癸丑高麗國祐世僧統求法沙門釋義天等見于垂拱
殿進佛像經文賜物有差(實錄五月八日書蘇注引伴六月二十二日書范百禄舘)
(伴今皆削去但存此)
甲寅遣官分按逐路團教保甲河北東路左藏庫使李
詵西京左藏庫使劉惟簡西路引進使康州刺史樞密
副都承旨曹誦文思使高州刺史竇仕昌河東路東上
閤門副使王舜封供備庫副使馮景永興軍路光州團
練使高公繪邵州刺史張節愛尋遣左藏庫副使麥文
昞代馮景(文昞代景在八月癸亥并書)詔差在京馬步軍驍騎等
一十五指揮赴鄜延路權駐泊替東兵三將歸營樞密
院言鄜延路權駐泊在京馬步軍十五指揮昨權團作
三將差官訓練今已年滿乞差兵替歸詔令鄜延路都
總管司並罷團將候西人過界令番次起發歸營(密記七月)
(二十二日)禮部言大行皇帝虞王回京至瓊林苑權奉安
依故事皇太后行奉迎之禮今皇太后已從靈駕回不
當行奉迎之禮詔大行皇帝靈駕發引皇太后不從行
候虞主回京依故事於瓊林苑奉迎(舊錄云上新即位先帝所棄逐者漸)
(據高位無復忌避忠義憂恐蔡確懼請太后勿從太后以疾辭得不行新錄辨曰據所書係因禮部申請詔依)
(故事太后不從而乃欺罔虧損聖德自上新即位至辭得不行三十八字並刪去)門下省言
自今應天下州軍勘到強盗情無可愍刑名無疑慮輙
敢奏聞者並令刑部舉駁重行朝典不得用例破條從
之(司馬光劄子范百禄𫝊八月癸酉眀年閏二月壬辰丙午當並考舊錄云祖宗以来大辟可愍與疑慮得)
(奏裁多從寬宥司馬光屢奏以為廢法故降是詔由是例外不敢奏讞刑部侍即范百禄與其屬劉賡數辨論)
(之不從死者甚衆熙寧歲二三千或千有竒元豐歲一二千有竒或不及千元祐歲四五千或二千有竒新錄)
(辨曰按舊文云祖宗以来大辟可愍與疑慮得奏裁則情理無可愍刑名無疑慮者有司妄讞以希寬縱非辟)
(以止辟之意今使刑部舉駁不得用例破條正合祖宗立法之意治姦惡安善良則斷獄雖多乃致刑清之漸)
(也自祖宗以来至二千有竒九十四字並刪去)先是曹州民趙倩等三人同劫
南華縣頓榮家財物以槍刺傷頓榮既捉獲估贓計六
千九十九錢曹州勘頓榮被刺傷時不曾經官檢驗遂
具案奏聞大理寺定斷趙倩等會赦准律合决重杖處
死刑部用例擬特貸命杖脊二十刺面配廣南遠惡州
軍司馬光以為近年諸州勘到劫賊但不曾殺人放火
者並作情理可愍或刑名疑慮申奏朝廷率從寬貸竊
詳逐人既為劫賊情理有何可愍赦後贓滿傷人刑名
有何疑慮此皆逐州官吏避見失入罪名專務便文營
已無去害疾惡之心况曹州素多盗賊係重法地分如
趙倩等所犯如此皆得免死則是強盗不放火殺人者
盡皆免死竊恐盜賊轉加恣横良民無以自存殆非懲
惡勸善之道故有是請(范百禄新傳云遷刑部侍郎有以強盜及故殺闘殺情可矜者)
(讞於朝法官援例貸免司馬光曰殺人不死則法廢矣百禄曰謂之殺人則可制刑而以為不疑原情而以為)
(無可憫則不可今必處死則二殺之科自是無可疑與可憫者矣卒不用前此嘗詔天下奏獄不當讞者按其)
(罪有司重請讞至有枉情以合法者百禄曰熙寧之令非疑慮與可憫而輙奏者免駁勘至元豐刪去之去年)
(詔書不得用例貸配不當即奏劾自是官吏畏罪不憚論殺因具元豐六年至元祐二年死者貸者之數以聞)
(眀年奏獄門下省多駁正當貸者皆欲殺百禄屢以告執政執政言扵上有詔例在有司者悉收還中書置檢)
(例官二人使議去取閱刑部大理所奏疑慮若可憫情法輕重之狀有異同各以上百禄請去且上䟽論之悉)
(如所請自是例復歸刑部矣百禄舊傳同此當附二年三月或元年九月仍辨其誤王震舊傳云遷給事中時)
(司馬光等變亂法度震度不能争屢欲引去會光以州郡讞獄情理可憫刑名疑慮得貸者衆雖有生比不肯)
(用震見光省中曰天下奏案一耳前此例貸死今皆殺之光曰刑輕扵古民易犯矧刑名疑慮引例求貸皆古)
(所無震曰漢約法三章傷人及盗抵罪今盜固有至死者罪疑惟輕與其殺不辜寧失不經皆聖人在上憫元)
(元之意也且漢有决事此何謂無眀日以光所斷當生而殺者具其名數誦言扵朝因求補外遂以龍圖閣待)
(制知蔡州王震新傳云遷給事中時司馬光為相震心不自安欲引去會光改刑名疑慮法震見光省中云云)
(因求補外遂以龍圖閣待制知蔡州元年閏二月四日震乃出知蔡州震與光辨當附出知蔡州時舊錄杜紘)
(傳云紘為人外若寬曠而中實深險初為文彦博吳充等知薦之元祐初司馬光議天下奏情理可憫刑名疑)
(慮多不實輙貸死請勿貸自紘發之時死者甚衆紘長於法律其刻深類此元祐中附會以進新錄辨曰史)
(氏有言曰仁者制亂而弱者縦之盖剛強非不仁而柔弱者仁之賊也本朝累聖一德主扵好生然亦未嘗縦)
(舍有罪末流之弊吏以便文自營為俗雖扵用法無疑者皆以上讞輙見虧除是故姦宄以為幸而民多冤司)
(馬光所以捄有司之過以輔成王者制亂之仁此天下正議也嘗聞之諸老長者元祐初丞相光當國天下死)
(刑減往時少半非盛德孰能之而史官妄謂時死者甚衆自紘為人以下刪去)兵部言河東
經略使吕惠卿奏寧化岢嵐火山軍見管弓箭手五千
餘人隸第十一將統轄已指揮將副依倣保甲法於弓
箭手内選人充教頭禁軍内選都校頭支錢米就教場
習事藝并㨂退老弱換強丁馬有疾老者亦令别印換
並繫邊防動衆及更改舊法理當奏取朝旨詔河東第
十一將下弓箭手新定團教等條格及創添上番人數
並不問情願買馬等事更不施行令本將並依舊條管
轄教閱(新本削惠卿所奏今復增入)詔開封府盗合配者依舊條
餘令立法(此據政目二十五日事九月四日乙未可考)殿中侍御史劉次
莊奏伏見倉部起請乞將賈青買到建茶五十斤往河
北出賣今若運往河北出賣不獨猾商乘影接迹潜冒
賈販而姦細之人亦必轉入敵界敵既知其物之重輕
又復可以必致則異時賜與將不為珍矣伏望聖慈特
賜止絶詔措置河北糴便司糴本建茶只令在京變轉
又奏伏見府界提點范峋於祥符縣等許人買撲都宰
殺猪羊及果子牛牙勾當戸部見行舉問及訪聞京西
路轉運副使沈希顔亦於本部置棚拘攔人戸買賣牛
馬出納净利近因陳向到任方行改正二吏掊克妄有
造立無有條法伏望委官根究詣實重行黜降詔府界
令提舉司京西路令提刑司體量詣實聞奏(政目二十二日詔罷)
(河北糴本建茶二十八日詔體量府界提點司許人買撲宰殺猪羊并果子牛牙及京西轉運副使沈希顔拘)
(攔人戸買賣牛馬納净利據密䟽即劉次莊論列也)
乙卯彰德軍節度使檢校太師北京留守王拱辰卒初
拱辰上表乞致仕仍先次給假舁疾便路歸西京醫治
不允及是訃聞輟朝一日贈開府儀同三司
丙辰戸部侍郎李定為龍圖閣直學士知青州寶文閣
待制吳雍為戸部侍郎起居郎范百禄為中書舍人右
司郎中胡宗愈為起居郎右司員外郎邢恕為起居舍
人吏部郎中劉摯為祕書少監朝散大夫監衡州鹽倉
劉攽知襄州詔吏部侍郎熊本罰銅十斤以本昨知桂
州在任日三奏歸化順安州儂智會等遷徙不便及到
闕却乞津遣赴經略司前後異同故也湖北都鈐轄
轉運司言沅州修建寨堡招納蠻猺合要戍兵使臣軍
須事樞密院奏自置沅州已踰十年即無宜峩州等蠻
人作過兼知州謝麟昨建議於托口等處增修寨堡已
是民力困扵遠輸今若晃宜之間更建寨堡費用尤廣
及將来添屯兵馬增置官吏供饋耗蠧生事無補詔去
年九月二十一日所降修堡寨指揮更不施行(去年九月二十)
(一日指揮今附注此密記二十四日丙辰湖北都鈐轄轉運司奏沅州相度將来修建寨堡招納蠻猺合要軍)
(兵使臣所湏事件檢會孫覽奏沅州先曾招懷狤狼九衙上卿大小平等溪峒班行人員等本州人情上下親)
(見諸處招納建置城寨亦欲擘畫措置重行抄撘臣在彼處子細詢訪别無利害伏望朝廷且與依舊来補立)
(名目羈縻不湏廣有興建已降朝旨令荆湖北路都鈐轄轉運司相度以聞續據兩司奏沅州相度到緣宜峩)
(等州皆控制沅州上游萬一有桀黠酋首結連羣蠻為患水路可一二日徑至沅州城下不可不慮朝廷必欲)
(招納麻陽兩縣之間生惡狤狼勢須晃宜之間先建城寨鎮撫兩司看詳九衙上卿大小平狤狼等處溪峒雖)
(已歸眀僻遠令乞依舊羈縻不湏措畫外令相度沅州所乞扵宜洽州地分修寨波晃州地分建堡經久穏便)
(伏望依沅州所乞施行去年九月二十一日已有朝旨依奏今兩司奏為將来修建寨堡合要軍兵使臣所須)
(事件契勘自置沅州已經十年有餘即别無宜峩等州蠻人作過知州謝麟昨建議於托口等處增修寨堡已)
(是民力遠輸困擾不易今若於晃宜之間建創寨堡費用財力不少及將来添屯兵馬增置官吏生事無補兼)
(向去供饋耗蠧民力同三省奉旨去年九月二十一日所降指揮更不施行玉牒云詔罷沅州所置堡寨)
丁巳詔頒大行皇帝尊諡廟號羣臣奉慰如儀(政目二十二日)
(翰林學士鄧温伯上大行皇帝諡曰英文烈武聖孝廟號神宗實錄已并入七月五日)
庚申中書省言管勾講筵所言准令講筵春起二月上旬止
五月三日秋起八月上旬止冬前十日本所今来未敢
依令施行詔候祔廟畢取旨詔罷提舉開封府界京
東京西路將兵官謁禁從劉奉世之請也前熙河蘭
會路經略制置使司言昨朝廷所降空頭宣誥等有朱
書填乞回納從之仍下河東陕西諸路經略司依此今
後得功人並自朝廷推恩涇原路經略司言同家堡
廵檢李遇與賊闘死之詔錄其子仍加賻典司馬光
言臣伏見陛下詔開言路至今已涉旬月臣僚民庶上
言朝政闕失民間疾苦奏狀必多未見有付外令三省
或樞密院商量施行者如此則徒煩聽覽何所禆益昔
漢昭帝時吏民上書言便宜有異輙下杜延年平處復
奏先帝初即位詔中外上言得失亦令臣與張方平同
詳定選擇可取者與元奏狀同進入内或降付三省樞
密院施行臣竊計今来臣民所上文字其間是非臧否
雖錯雜嘉謀長策不可謂無以睿眀所燭諒毫髮無遺
豈可一概棄置全不采用欲乞選其可從者降出施行
或以萬幾之煩未暇遍加省覽即乞依臣前奏降付三
省委執政官分取看詳擇其可取者用黃紙簽出再進
入或留置左右或降付有司從之(光集載此劄子在七月十二日後今附月)
(末)殿中侍御史黃降奏福建路臘茶近王子京奏官
復禁𣙜今遣使按察竊見京東路吳居厚罷任日鐵錢
監並權住民間買納之物未得拘𣙜並候范純粹相度
别聽朝旨今来子京所奏福建等路茶法臣欲乞依此
事體施行詔令權住收買又奏伏見京東西兩路保甲
司勾當公事官今来買到保馬比元降年限數多已准
朝旨以充次年分之數即買馬年分尚賖歲月見在馬
數自可只委逐縣令佐詣保點閱欲乞並權放罷候至
買馬年分依舊詔令京東西路保馬司各據的實合勾
當公事官員數及選定具名聞奏(密院有此云八月事今附月末)
