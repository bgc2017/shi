續資治通鑑長編卷九十四
宋李燾撰
真宗
天禧三年秋七月戊午崇儀副使史瑩責授供備庫副
使坐所治惠民河隄決壊民廬舍故也(本志作崇儀使當考)詔
河東路不許擕家赴任州軍有官員挈屬在彼者並令
發遣離任
辛酉知河南府馮拯言父老僧道舉人等列状願赴闕
請車駕封中嶽上曰兹事體大未可輕議令拯慰遣之
詔河北州軍民有越北界市糧及不係禁物為北界所
捕送者並决杖一百釋之三司假内藏錢五十萬貫
絹十萬匹學士院言凖詔大理評事胥偃與試偃乃
盛度壻又錢惟演親戚欲乞下别處詔送舍人院試自
是有親嫌者並如例
壬戌責授勾當翰林司入内都知宫苑使張景宗為左
騏驥使皇城使王遵度為翰林使崇儀使李昭慶為西
京左藏庫使勾當皇城司韓守恩周懷政藍繼宗並罰
金悉依前充職坐翰林司藥童挾刃入本署殺其同類
故也(王遵度宫邸攀附者不詳其里邑見王繼忠𫝊李昭慶繼隆長子後改名昭亮)
癸亥以久雨命近臣詣廟社宫觀佛寺神祠祈禱
甲子京東西河北轉運使言河决壊民田輸税難阻詔
應經水州縣夏税許從便送納田産壊者特倚閣之
丙寅光祿少卿薛顔言滑州自今月三日雨五晝夜未
止河水增漲北岸逼州城請權徙甲仗錢帛置通利軍
其軍民聽從便遷徙詔顔規度固護必不可則如所請
(考究竟曾徙與不)
丁卯詔福建州軍偽命已前部民子孫别籍異財今祖
父母已亡詣官訴均分不平者不限有無契要並以見
佃為主官司勿為受理尋詔江南諸州軍亦如之
戊辰詔以十一月十九日有事于南郊命向敏中為天
書儀仗使南郊大禮使寇準為天書同儀仗使丁謂為
副使李廸為扶侍使翰林學士承旨晁迥為南郊禮儀
使學士錢惟演為儀仗使太子賓客王曙為鹵簿使權
知開封府馬元方為橋道頓遞使入内副都知周懷政
為天書扶侍都監自封禪已來特命輔臣兼五使之職
及是始復舊制步軍都虞候英州防禦使馮守信自
言占籍滑州頗習隄防利害即命為修河都部署知滑
州崇儀使入内押班鄧守恩為修河鈐轄内殿崇班楊
懷吉為都監命内殿崇班閤門祇候張綸赴辰澧鼎
州安撫招捉蠻人知辰州史方知澧州曺克己辰澧鼎
州都巡檢使柴忠荆南駐泊都監趙振同其事供奉官
閤門祇候張元晉赴施州安撫招捉蠻人知施州劉永
崇同其事尋命綸知鼎州其安撫招捉蠻人事悉罷(張元)
(晉未詳何許人綸知鼎州在七月庚辰今并書招捉蠻人事亟罷本史會要並不詳當考范仲淹誌綸墓云公)
(之典辰溪也彼蠻人中彭姓一族稱其強占溪洞數州署兄弟以為守國家因其請焉後乃驕叛邊鄙既襲城)
(邑朝廷患之公至築蓬山館理新興掤以要其道且省戎兵條舉十事不及四五而有平凉之行蠻又侵我帝)
(復召公曰僉謂彼可殱焉朕惟弗忍汝往圖之公再拜稽首曰惡草雖微天地不能絶其類先王敺之無猾夏)
(爾帝曰俞惟康厥民居公馳傳以臨謂彼蠻者不威不懲不見利不勸廼以諜夫駭其族曰天家使且至方檄)
(兵四道焚若山林毁若巢穴弗滅弗已蠻乃大懼請命公曰納爾爵秩歸我老孺天子聖且仁吾為若請蠻如)
(其教乃疾置以聞詔原之復其命數貢賜如平日生齒之還者對以刀布作石柱刻蠻人之誓揭于疆首自茲)
(威懷迄今將二十年蔑復為患詩云式固爾猷淮夷卒獲翩彼飛鴞集于泮林食我桑椹懷我好音謂蠻如惡)
(禽亦感而化仲淹誌或指此也柴忠未詳趙振雄州歸信人)
殿前都指揮使忠武節度使曺璨被疾上親幸其第臨
問壬申命翰林草制改節度河陽加同平章事制入而
璨卒車駕即臨奠之贈中書令諡武懿以其子西上閤
門副使儀為引進副使又錄其二姪外孫官璨起貴胄
以孝謹稱皆自奮勵以世其家習知韜略好讀左氏春
秋雖無攻戰之效然累歴邊任領禁衞十餘年善撫士
卒忠厚謙静未嘗有過國朝以來重世將相非恩澤進
者惟璨一門徐許二鎮又皆世官時論以為榮晩節頗
傷吝嗇物議少之璨母常閱其家帑見積錢數萬召璨
謂曰汝父履歴中外未嘗有此積也信汝不及父遠矣
三司假借内藏錢帛二百四十五萬
戊寅賜歙州婺源縣民汪正爵公士蠲本戸差役以捕
獲強盜故也
己卯羣臣表上尊號曰體元御極感天尊道應真寳運
文德武功上聖欽明仁孝不允凡五上從之
庚辰屯田員外郎鍾離瑾言竊見諸州長吏才境内雨
足苖長即奏豐稔其後霜旱蝗螟災沴皆隱而不言上
罔朝廷下抑氓俗請自今諸州有災傷處即時騰奏命
官檢視如所部豐登亦須俟秋成日乃奏如奏後災傷
者聽别上言隱而不言則論其罪從之
八月乙酉朔交州李公藴遣其弟鶴來貢方物
丁亥以天書再降于乾祐縣大赦天下常赦不原者咸
除之諸軍並與特支屯駐在外舊無例特支者皆給與
賜乾祐縣民秋租十之五並度諸道釋童行廣南官吏
聽挈家之治所制曰朕寅奉丕基撫寧中宇慶靈積厚
高明博臨受河洛之秘書開聖真之鴻緒陳嘉牲於崇
巘沈瑄玉於隆睢順拜文罽之壇恭薦鏤瓊之版儲精
淵妙敷化醇醲矧惟咸鎬之區是為神明之奥名山之
内福地在焉載嚴曲密之都式佇鴻濛之駕清心昭格
璿極鑒觀由茲鶉首之封薦錫龍綈之檢諭朕以輔德
勖朕以愛民告臨降之先期述延洪之景祐介子孫於
千億保宗稷於大寧而又乃顧皇儲繼頒寳命昭其仁
孝之志示以報應之祥齋莊載披惕厲彌至考諸冊牒
允謂殊尤昔燧皇握機但有蒼渠之刻虞舜負扆止觀
河渚之文豈若祚乃菲躬慶及元嗣膺茲繁祉實冠皇
圖思與萬邦共均純嘏仰答高旻之貺用推肆眚之恩
(郊恩密邇忽降大赦蓋以乾祐天書再降故也及周懷政朱能等敗史官諱之遂改易制辭自恭薦鏤瓊之版)
(以下但云迨茲二紀馴致小康邦本既寧天休允集顧惟隂騭奚獨在予思與萬邦共膺純嘏遂大赦天下臣)
(燾初讀實錄國史固疑此赦之必有所為也檢會要云以天書而赦文殊不及之因令於諸州所編錄建隆以)
(來赦文内尋出全本則其辭蓋昭然且朱能等偽造天書實錄正史皆略之惟此制辭差詳恐其亡逸今特著)
(于此原史官所以深諱者為過舉也過而能改善莫大焉此尤可見真宗之盛德也若乃未𤼵其事竄改其辭)
(使後人漫不可曉既失史官之職又沒帝王改過之善臣燾所以不敢從也此會要乃三朝會要今五朝會要)
(已改云以天下小康故降赦蓋從史也孫奭等諫疏或在此赦後然三月末已載之不復遷改且天書實再降)
(則奭等於初降印上諫疏亦不可知爾)命樞密直學士王曙客省副使
焦守節馳驛詣滑州與馮守信京東河北轉運使等議
修河夫役時日功限以聞既而守信言河水湍急未可
興作請俟來歲正月詔至時以軍士六萬七千丁夫二
萬充役(守信所言在壬寅今并書)
戊子以光祿少卿薛顔為少府監知江寧府邏者晝劫
人反執平人以告顔視其色動曰爾真盜也械之果引
伏三司言白波發運司采梢三百萬計用船二千隻
望遣内官一員於泗州已來撥借公私船供應詔止以
官船充用滑州言龍見于決河
辛卯太白復晝見
乙未徐州言河决水大至城不沒者四版鄜延路副
都部署曺瑋以兄璨卒請暫赴京師優詔不許初彰
德軍留後馬知節以疾病留京師踰年表求外任命知
貝州兼兵馬部署將行請對上閔其羸令歸本鎮上黨
大名之民争求迎謁所苦寖劇遣其子將太醫往診視
俄求還京師復遣其姪乘傳齎詔俞其請至則已卒遺
命諸子令辭詔葬上深軫悼之贈侍中諡正惠賵賜加
等官其子孫四人知節習兵事以方略自任頗涉文藝
每應詔亦為詩詠所與遊接必一時名士為治專務抑
豪強䘏孤弱性剛直敢言無避未嘗少自卑屈求之武
人蓋鮮儷云
己亥大會道釋于天安殿凡萬三千八十六人先是建
道場是日上親臨視以藥銀鑄大錢面賜之釋開封
府繫囚杖以下罪
壬寅詔謀殺故殺劫罪至死因丁亥赦原者諸州並依
強劫賊例刺配本城情重不可宥者部送京師自今著
為定式
丙午三司使李士衡言京西河北轉運司計度於河東
晉絳州發糧儲三十萬赴滑州山路險峻慮或愆期請
止於滑州通利軍入中優給其直從之
戊申自瓊林苑迎奉天書入内
庚戍遣使安撫水災州軍度支員外郎判度支勾院方
仲荀京東路右正言判戸部勾院劉曄京西路鹽鐡判
官監察御史劉平河北路有合寬䘏改更事件與轉運
使副所在長吏會議施行詔倉草場令司天監依先
降指揮差人監門以替使臣仍自今有犯贓罪者永不
得差
九月乙卯供備庫使侍其旭言廣州多蕃漢大商無城
池郛郭雖有海上巡檢又往復不常或有剽劫則乏禦
備請徙廣恩州海上巡檢一員廨於廣州市舶亭南所
冀便於防遏從之
庚申三司假内藏金二千七百兩
壬戌命吏部郎中直史館兼太子左諭德崔遵度為契
丹生辰國信使西京左藏庫使王應昌副之三司鹽鐵
判官監察御史劉平為正旦使供奉官閤門祇候張元
普副之是日重陽賜宴苑中宰臣向敏中暮歸暴中
風眩亟命中使挾太醫診問
乙丑詔徐州民僦居官舍者免其直賜大理寺丞王
質進士及第質旦之猶子獻文召試故也詔割澶州
公用錢百萬分給衞州通利軍俟河平日仍舊時轉運
使以河流注溢澶州路絶使車皆由二州軍故有是詔
庚午以滄州樂陵縣尉郭上行為本縣令賜緋旌捕賊
之勞也三司使李士衡言京師每歲所用材植並令
陜西州軍給錢配買農民重費逋欠尤多請自今聽民
採斫入中官置場納之給以文引詔可仍悉蠲所逋欠
甲戌以河北轉運使戸部郎中段曄為太常少卿知廣
州尋加右諫議大夫曄頗精吏事素與丁謂善故謂亟
用之及歸自南海而謂已敗故亦不復處要劇云詔
自今應犯贓注廣南川峽幕職州縣官委逐路轉運使常
加紏察再犯贓罪者永不錄用時司勲員外郎梁象言
川峽幕職州縣官曾坐贓左降者多復恣貪踰以擾遠
民請自今犯贓者不注川峽官並除廣南遠惡州軍上
以廣南亦吾民也且非自新之道故特有是詔
丙子詔宗室輔臣學士三司使副尚書丞郎給諫舍人
待制直龍圖閣于清景殿觀御製賜皇太子元良述六
藝箴承華要略十卷授時要略十二卷又以國史兩朝
實錄太宗文集并御集御覽羣書賜皇太子遂宴從官
辛巳給事中參知政事兼太子賓客李廸言昨日東宫
賜宴臣獲陪侍皇太子舉動由禮言不輕發視伶官雜
戱未嘗妄笑左右瞻仰無不恭肅上曰常日居内庭亦
未嘗妄言也寇準曰皇太子天賦仁德嚴重温裕復禀
聖訓勤道力學實邦家之慶也登州言高麗遣禮賓
卿崔元信來貢元信至秦王水口遭風覆舟漂失貢物
人多溺死詔遣中使存撫之又令登州凡入使物色官
給脚乘津遣赴京
壬午徐州張旻言伏覩辛亥制書罪無輕重咸赦除之
又覩近詔官典犯贓奏裁伏以渙汗之恩出則不復絲
綸之命審乃惟行弛而復張民不為信願守一成之法
免煩三尺之科詔從之
冬十月丙戌以知秦州太常少卿李及為左司郎中樞
密直學士依前知秦州秘書監知禮儀院判秘閣太
常寺楊億丁内艱時方講郊祀以億典司禮樂之任未
卒哭起復工部侍郎令視事
丁亥詔益梓利䕫州路緣邊界人銅器許於邊界用之
州縣勿責其違禁其内地百姓齎入邊界鬻者即論如
法先是富順監言始姑鎮邊人家有銅鼓子孫傳秘號
為右族而朝法所禁故有是詔中書言應保舉幕職
州縣官充京朝官請俟所舉將及五人即以名聞庶懲
濫進從之令保安軍築子城從鄜延部署曺瑋之請
也
壬辰召宗室近臣於後苑觀西天綠豆小香占城稻上
作詩使之屬和
甲午免衞州民三年科率以蝗旱流移新復業故也
乙未三門發運判官殿中丞王直為監察御史充三司
度支判官直上書言河決事稱旨故奬之
丙申禁興劒利等州三泉縣白衣師邪法
己亥禁京師民賣殺鳥獸藥
庚子詔西京分司官太府卿裴莊職方郎中韓昌齡將
來郊禋各許奏蔭一子時莊等上封陳乞中書言分司
官無此例上閔其年高特有是命(韓昌齡初見咸平四年七月)
先是滑州浚減水河畢功設祭有鹿隨流而下獲之孟
州河隂縣水次獲龍卵皆以獻辛丑召輔臣觀於後苑
己酉知審刑院盛度言在京及諸路止有斷案三道值
降聖節不奏自餘絶無刑牘請宣付史館寇準曰漢文
帝唐明皇時皆幾乎刑措蓋當時諸侯專殺有聞於朝
廷者有便宜而行者今幅員萬里徒流以上合聞逹者
皆奏牘以此較之則聖朝刑訟清淨過古昔矣此陛下
以德化民精意欽卹所致臣等不勝大慶再拜稱賀詔
奬度等
庚戌免京城和市修河芻藁
辛亥詔滑州修河兵夫方屬凝寒宜令官吏常切存撫
無令失所御史中丞馬亮建言士民父祖未葬毋得
輙析從之(此事不得其時因亮為中丞即附見)詔紏察刑獄司自今免
鞫劾公事如有定奪即仍舊先是紏察官吕夷簡言本
司累奉詔旨勘鞫定奪公事或止將公案詳閱亦無妨
礙若勘鞫公事即動須追逮罪人辨證詞理顯是兼置
刑獄不便故令止之中書言三司判官轉運使副秩
滿當遷者但進士及第或帶館職者皆欲授名曺從之
(景祐元年六月癸丑可参考)
十一月乙卯詔自今犯酒麴銅鍮等有死刑者去之中
書參詳請令所在杖脊黥面配五百里外牢城詔可
丁巳吏部流内銓言本司令錄稍多員闕甚少請權借
審官院京朝官知縣闕注擬一任詔審官院以五千戶
以下縣借之又言舊格廣南西川幕職州縣官偶有假
故三二十日或一兩月即不叙為資考赴調日再任遠
地請自今一兩月以下偶有私故不滿任者並為成資
更不再注遠任從之
戊午詔翰林侍讀學士刑部侍郎張知白序班在玉清
昭應宫副使林特之上時知白自天雄軍徙應天許便
道朝覲故也
己未張知白言河北提舉捉賊司指使殿侍王應捕賊
有勞身中重創命補三班借職
辛酉閤門太常禮院上大禮稱慶合班圖皇太子序位
在宰相上太子懇讓上以諭輔臣寇準等面陳儲副之
重不可謙抑望遵儀制凡再請乃許詔自今給事中
諫議大夫中書舍人母妻並封郡君初止封縣樞密直
學士給事中王曙寇準女壻也因改舊制議者非準專
私而不忌(專私不忌據掖垣叢志)
戊辰翰林學士錢惟演言正陽門習儀皇太子立於御
坐之西左右以天氣暄煦持繖障日太子不許復遮以
扇太子又以手却之文武在列無不瞻覩有司設馬臺
於太廟内太子乘馬至門命移出蕭屛外下馬步進及南
郊壇前驅者觧青繩將入外壝太子亟止之將及外壝
即下馬伏以太子英叡之德既自天資謙恭之志實遵
聖訓雖漢儲被詔不絶馳道五官正服以見侍臣比茲
巨美不可同日而語矣昔桓榮以儲宫專精博學謂之
國家福祐書于史冊今太子持謙秉禮發自至誠士民
傳說充溢都邑伏望宣付史館以彰盛德詔奬皇太子
仍優答惟演
己巳謁景靈宫
庚午饗太廟
辛未合祭天地于南郊大赦天下非劫殺鬭殺已殺人
十惡至死偽造符印持火盜官物官典入已贓咸除之
鬭殺可閔者奏裁河北河東陜西緣邊監當京朝官
使臣幕職州縣官自今並許擕家赴任川峽廣南監押
廵檢駐泊捉賊監當使臣並與二年一替川峽幕職州
縣官得替不押綱運者並給倉券供奉官以下充閤門
祇候者自今五年考課其三班使臣合磨勘者雖外任
亦許施行見在銓曺幕職令錄未注擬者兩任五考以
上無贓罪者皆以名聞乃詔翰林學士盛度樞密直學
士王曙左諫議大夫王隨與判銓陳堯咨宋綬同試身
言書判優者與京官次則幕職循資令錄與幕職又次
者皆補近便大處自是每有郊恩悉然知應天府王
曾言府民五戸共撲買酒場歲課三萬餘緡逋欠積久
其兩戸已破産三戸累嘗披訴而計司慮虧歲課不肯
與奪乞賜蠲減上謂輔臣曰南京太祖興王之地比他
處尤當優卹豈可靳茲小利重困吾民乃詔依東西京
例令民取便買麴醖酒其三戸逋欠悉除之是日夜
漏未盡二鼓大風揚沙寒甚壊青城就陽門幔屋日出
乃止
甲戌皇太子言於玉清昭應宫建殿置經藏以資聖筭
功畢有詔褒答賜殿名曰長生崇夀
丁丑謁玉清昭應宫還御天安殿受冊尊號
己卯崔元信率東西女真首領入見别貢中布二千乞
佛經一藏詔賜之還其布以元信覆溺匱乏别賜衣服
繒綵焉女真首領又言各以本土馬來進貢中途皆失
詔特給其直
庚辰禮儀院言自今文武官丁父母憂起復不赴宴會
外自餘服制式假滿日並赴奏可契丹遣使工部尚
書蕭霞哩副使尚書左丞馬翼來賀承天節中書言
諸道租賦欺隱至多官私土田侵冐亦甚欲條貫畫一
專委逐處提點刑獄管勾從之(此據會要天禧三年十一月事當考詳)
十二月癸未朔賜自京至滑州馬遞軍士絹綿袍
丙戌富州蠻酋向光澤表納疆土上曰朝廷得之安用
當是其親族不相容爾命轉運司察之果然
辛卯右僕射門下侍郎平章事向敏中加左僕射中書
侍郎兼吏部尚書寇準加右僕射通王元儼為保平定
國節度使進封涇王敏中以病不與祀事奉表辭所加
官又繼表求觧皆不許宣徽北院使知樞密院事檢
校太尉曺利用吏部尚書參知政事丁謂並為樞密使
時輔臣以郊恩俱進官故事嘗為宰相而除樞密使始
得遷僕射乃以謂檢校太尉兼本官充使樞密使舊兼
御史大夫自利用謂始去之(兼御史大夫據會要當考太平興國六年九月石熙)
(載始用文資正官充使)賜宰相御製正說奉道詩各十卷歲時
新詠三卷
癸巳以同知樞密院事任中正周起為樞密副使
乙未三司奏凖詔與内藏庫議自今擬鹽税錢及歲别
出錢六十萬赴左藏庫給用從之(熙寧五年二月十七日改此制當考)
丙申謁啓聖院太宗神御殿令西京增給應天禪院常
住錢日三千從馮拯之請也戸部員外郎知制誥晏
殊等言舍人院書籍殘缺帷帳什物多敝公錢至少望
賜國子監印本經書令儀鸞司供帳冬季三司給炭乃
增月給為三十千餘從其請
戊戌謁玉清昭應宫景靈宫
壬寅幸會靈觀祥源觀上清宫開寳寺
乙巳詔諸路州府軍監都知兵馬使年滿委轉運使閱
才質書札堪班行差使即令赴闕其不堪者並送本所
依舊例補攝長史司馬
丙午翰林學士錢惟演上言伏見每賜契丹高麗使御
筵其樂人詞語多涉淺俗請自今賜外國使宴其樂人
詞語教坊即令舍人院撰京府衙前令館閣官撰從之
既而知制誥晏殊等上章援引典故深詆其失乃詔教
坊撰訖詣舍人院呈本焉
戊申契丹遣使左武衞上將軍耶律繼宗副使衞尉卿
鄭去瑕來賀明年正旦
辛亥淮南轉運使言宿亳等十六州軍仍歲旱其來年
第三等已下民戸蠶鹽請權罷給從之
是月河中府處士李瀆陜州處士魏野皆卒詔各贈秘
書省著作郎賜其家帛二十匹米三斛州縣常加存卹
二税外蠲其差役瀆性嗜酒人或勉之答曰扶羸養疾
捨此莫可從吾所好以盡餘年不亦樂乎預知死期因
促家人置酒與諸子訣野與瀆有連瀆訃至野哭之慟
謂其子曰吾不可去去必不至第遣其子赴之才六日
野亦死時甚異焉野善王旦寇準每贈詩必勸以早退
旦準皆不能用識者高之供備庫使郭懷玉為金部
員外郎提點中書五房公事
是歲天下戸八百五十四萬五千二百七十六口一千
九百四十七萬一千五百五十六
