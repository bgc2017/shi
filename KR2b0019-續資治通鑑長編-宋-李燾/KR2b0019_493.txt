續資治通鑑長編卷四百八十九
宋李燾撰
哲宗
紹聖四年六月癸未朔日有食之隂翳不見羣臣具表
賀
丙戍三省樞密院同班致詞賀不見虧蝕上顧三省曰
卿等更當修政事以進賢退不肖為意章惇曰朝廷未
嘗不以進賢退不肖為事然衆所謂賢者未必賢須考
實若全以虚名進退人則却於政事有害曾布曰陛下
以進賢退不肖為戒則政事無足為者賢不肖各得其
所則政事豈有不修者乎人固難知然君子小人之分
則無以逃天下公議若不顧公議則是非貿亂何以辨
明匡章通國以為不孝孟子猶禮貎之有孟子在下然
後知匡章為非不孝天下人亦信服豈可衆謂之不孝
者皆孝謂之孝者皆是不孝恐無此理臣以為君子小
人有天下公議在誠不難分别惇曰若盡要為君子誰
為小人者布曰臣不敢以小人自處若無君子之心何
可居此地若有小人在朝廷以義理言之於陛下前雖
同列不可為之隱上笑云同列莫難相指布曰為陛下
分别是非何所不可章惇為宰相若同列中有小人為
陛下言之亦職事也况在下之人邪正淑慝何可有隱
只有近日進呈吳居厚謂之棄瑕錄用則可謂之當進
則非也惇曰自侍郎遷尚書有何不可謂之當進則非
也兼是使能上曰只是使能布曰謂之使能則亦庶幾
然尚書地勢不輕未宜以匪人處此惇曰尚書侍郎亦
不爭若作執政則不可也布曰執政固不在論議然為
尚書亦已過矣又如賈青所至官守踰濫及作監司按
吏起獄有至除名編管者後按之皆無罪如此等人豈
可付之一方惇曰官所踰濫者何止賈青布曰不知為
誰何不按治惇曰青所至職事修舉今但欲以有虚名
者為監司為從官則政事皆弛矣布曰神宗每稱漢宣
帝循名責實而臣為小官時嘗上䟽言風俗之敝以為
士盗虚名吏習偷惰王安石以為名言然亦未可以有
虚名者便可廢也布與惇反復其語甚多衆皆默然惟
論賈青時許將及黃履曰青在福建誠過當布又曰若
謂賈青為先帝所用則元豐末自犯法勒停惇曰青自
為買珠子布謂惇此言尤無理趣也再對布因言前日
日食陛下一發德音退托不逮虧蝕為之不見天人之
際其應如響臣等待罪政府臨事既不能有所建明及
陛下側躬畏變責臣等以勉思所戒亦莫知所報稱又
不能引咎辭位以避賢路其罪已不可勝誅及進謝陛
下又以進賢退不肖為戒臣伏聽德音雖堯舜禹湯之
言無以過此大臣既無以將順臣忠憤所激不免喋喋
煩聖聽然臣所陳居厚青等皆小人豈所當進今邪慝
之人變亂是非以邪為正以直為曲實中外之所不平
左右之臣有正人端士願陛下更賜辨察臣固常恐小
人黨與相與為一壅蔽聰明外議皆以為言事官議論
多與三省大臣不同恐不得安職或假以美名徙之他
官或加以罪戾廢黜如董敦逸作侍御史若擢為權侍
郎則可謂峻遷然已罷言職其他言者皆恐似此遷除
則與大臣異者皆去言路必盡引門下朋比䜛慝之人
充塞要地則差除有不公號令有不當陛下雖欲有所
聞不可得矣上曰却不曾有此議論布曰中外所憂如
此臣不敢不陳陛下臨事之際思慮先定謹聽而審處
之爾(十二月五日敦逸自侍御史責知興國軍竟不曾權侍郎)錄故鞏州土刺史
皇甫歡孫部為銀青光禄大夫檢校國子祭酒充鞏州
土刺史(初一日事今附此)詔修國史院錄歐陽修所撰濮廟
議一本進入詔詳定重修勅令所刪修官朝請郎徐
發朝奉郎鍾正甫各與陞一任堂除差遣編排官宣德
郎董嗣之與陞一任堂除差遣朝請大夫許介卿與减
二年磨勘仍依元豐年例選留刪定官四員檢閱官一
員令本所具功力輕重分等第關司勲擬賞申尚書省
丁亥詔兵部支降神臂弓五百張付環慶路經略司(新無)
戊子武昌軍節度使檢校司徒開府儀同三司嗣濮王
宗楚卒車駕臨奠輟視朝三日贈太師追封惠王謚曰
僖節府州觀察使同知大宗正事仲御為鎮寧軍留
後開州防禦使仲聘為同州觀察使
己丑詔蕃官作坊使棟懷義特贈東上閤門使忠州防
禦使賜銀絹緡錢各一百男殿侍溪棟巴半之仍令經
略司各具其孤以聞以涇原戰殁也詔賜蘭州增展
金城關入役廂禁軍弓箭手蕃漢兵民特支有差戶
部状檢凖治平二年三月四日中書劄子節文三司奏
欲應今日已前及今後客人批抄茶稅錢五分依元指
定住賣去處内荆湖南路販茶限一年八個月荆湖北
路限一年六箇月江南東路兩浙淮南限一年四個月
送納了足餘五分並與展限半年如更有客人陳乞展
限從省司勾追勘斷奉聖旨依本部看詳治平元立法
意已寬商旅又立定不詳展限刑名故拘收課入有凖
不誤國計元祐中王巖叟奏請只憑商旅以罷水磨茶
剰數為說更要展限奏請不用祖宗已来條約既送戶
部亦不檢引元條申明遂降指揮展限一季顯見日限
太寬走失課入兼自元祐二年沿此後来内外茶稅錢
本部置簿每年春季違限倍罰稅錢今點檢簿内白脚
未勾銷者一千七百四十三件并已有銷了却使元送
納處文字到省部月日銷到者一千三百四十八件既
無元送納月日則無以勾考違限竊緣每年茶稅錢約
七十餘萬貫經今十年失於檢察更元祐中非理展限
恐官司上下别有情弊今欲乞外處委提刑司府界委
提舉司選官一員在京於本部選郎官一員各一年取
索照證文字驅磨施行尚書省勘會元祐二年六月權
展朝旨係一時指揮今来自不合行用外詔依戶部所
申
辛卯權殿中侍御史蔡蹈言近太僕寺主簿李撰遇皇
太后幸池道側不引避罰金衝替太學正林虡衫帽乘
馬行道望上儀衛不即斂退其不恭略同而特旨以贖
論是大臣子勢可撓陛下法非所以示至公詔虡特差
替虡希子也樞密院言累據環慶等路探報賊界七
月一日點集河南北人馬已降指揮令逐路講措置備
禦應敵方略西賊夏秋之交恐未能點集多以虚聲疑
我因得稍自休息然諸路亦不可過為隄備但不宜輙
自勞擾仍令諸路帥臣隂為持重安静之計而明行文
字指揮令諸將各整齊兵馬為大舉次第其間如有利
可乘自不妨随宜出入討蕩惟以嚴重飬成士氣為上
詔劄付諸路帥臣(此月末涇原章楶云云可考)
甲午樞密院言鄜延經略司奏相度得延安府延川縣
城形勢不便難為守禦合依延長臨真縣例廢作不可
守禦縣從之太中大夫寳文閣待制致仕范子竒卒
乙未直秘閣吕温卿為鴻臚卿集賢殿修撰權知秦州
陸師閔兼都大提舉成都府利州陜西路茶事兼提舉
陜西等路買馬公事(已見三月四日當存一去一)錄故溪峒南州
田忠遂男洪景為銀青光禄大夫檢校國子祭酒兼監
察御史充南州都廵檢戶部言承議郎同管勾陜西
路銀銅坑冶鑄錢公事許天啟乞依五月六日朝旨銜
内增入京西川路等字從之仍别給付身黃牒(十二月十五日)
(改正云云可考)樞密院言熙河蘭岷路騎兵闕馬數多詔專
委權提舉買馬陸師閔於年額外更收買二千應副熙
河蘭岷路諸軍并漢蕃弓箭手限防秋已前數足内弓
箭手合自備馬之人關經略司依所買錢數寬立期限
催納元價送還買馬司仍逐旋具支買過匹數以聞
詳定重修敕令所言遇聖駕行衝入禁衛從外第一重
者徒一年每一重加二等第五重當行處斬即應在禁
衛而越入者一重杖一百每一重加一等入第五重徒
二年事理重者奏裁以上誤者各减二等其行立不依
儀式非越入者杖八十
丙申詔翰林學士承旨蔡京翰林學士蒋之竒權吏部
尚書邢恕各舉監察御史二員以聞(七月甲寅曾布云云可考)詔
江寧府敦遣茅山道士劉混康上京住持上清儲祥宫
(九月一日給百千路費可并此)
丁酉賜環慶路修復安疆寨防拓蕃漢官帛有差(三月一日)
(二十三日可考)朝請大夫知楚州陳敦為軍器少監皇城使
漢州刺史張整為環慶路鈐轄
戊戍樞密院言招納賞格内如能設方略傳導信息誘
致招到西界内強壮之人許每名支絹十匹緣西界老
小婦女亦有歸漢之人慮招納之際以别無立定酬賞
不肯一例接引若行約回即阻歸漢之意詔招到老小
婦女每人支絹三匹十歲以下二匹是日三省樞密
院同呈邊報曾布言涇原築籩江已有緒然環慶又欲
築灰家觜以次經營韋州清遠軍灰家觜在青岡峽口
入峽行四十里無水泉乃至清遠此地太宗以来經營
鄭文寳自長安致林木飛鳥以往皆不可活今雖能進
築但恐不免煩朝廷餽餉則關中困弊矣上曰如此何
用章惇曰孫路言有良田千頃可耕足以自給又云史
不足信布曰史乃已試之效未敢信路之言令保明委
有良田可以自給不煩朝廷餽餉即聽施行上曰如此
甚善惇曰拓地不獨此處亦當以此戒之布曰固當如
此再對上曰孫路不足聽亦未須令施行且令奏聽旨
布與林希皆稱善(七月二十七日戊寅始有詔令檢視)
壬寅樞密院言龍猛龍騎係雜犯軍額其闕並不招人
止是三年一次於歸遠壮勇人兵内依等樣揀到前復
累闕兵額數多今欲禁軍犯徒經决不該配兵級經斷
及一年令所属官司因歲揀取問願依等樣揀填龍騎
指揮者聽等驗發遣赴軍頭司内川廣不用此制詔可
甲辰上批為暑熱應在京工役去處並放假三日熙
河蘭岷路進築青石硤畢工詔賜入役及防拓軍兵緡
錢有差三省樞密院同呈熙河進築青石硤役兵等
并特支并涇原築籩江川並賜茶藥内張詢鍾𫝊欲不
賜上問其故因言青石硤只合作六百步至四百步堡
子𫝊乃欲作千步城又以盛夏興役非如涇原不得已
而為之上曰為之莫不為無補布曰關陜人自来云須
築了石門子便是了當但興作非時爾上曰且與茶藥
不妨此不足計校布因言傳以十二日興役有書報臣
而不奏此乃可罪見劄下取問候到施行上曰走馬亦
不奏布曰必是走馬不知然亦當取問次布又言𫝊不
獨此事又欲經營會州而探得黃河水道險於峽江却
欲以船栰般運官物上曰誰令𫝊如此衆莫敢對上又
顧輔臣曰似此不可為者莫不須作衆唯唯及再對布
又言章惇雖不以𫝊取會州為然而銳意欲令經營卓
囉監軍司以窺凉州此二者要皆不可為林希亦言臣
初秉政便聞朝廷欲漸為收斂邊事之計今則不然經
營殊未已布曰西人今秋必大點集若氣勢尚如去秋
猖狂則安得不為收斂計上深嘉納曰此不可忽(甲辰二十)
(七日事)
乙巳横海軍節度使開封儀同三司宗祐為青海軍節
度使進封嗣濮王(舊錄既於此書宗祐封嗣濮王又於八月十七日書之此新錄削存彼按)
(宗楚以此月六日卒後旬日宗祐嗣封恐事理當然若八月十七日則似稍緩今從舊錄止見于此)保寧
軍留後東陽郡王宗漢為昭化節度使開府儀同三司
改封安康郡王權發遣提舉秦鳳等路常平巴宜添
差權發遣陜西路轉運判官(元符元年八月二十二日可考)樞密院
言熙河蘭岷路經略司言據趙醇忠母李薩爾均言孫
男永夀䧟夏國請令永壽弟永順永吉管勾族分仍請
錄永夀男阿克凌承襲官爵永福永保三人更候三年如
不出漢請令與弟永順永吉承襲詔阿克凌特與内殿崇
班仍賜名世長差充本族廵檢先支與請給候年及格
正行管勾餘依李薩爾均所請
丙午詔賜𥚹江新寨名為鎮羌寨(五月六日始建請進築)戶部
言凡創置場冶處知州監官已有第賞之令而錢本乃
轉運司應副今不預賞恐加沮抑且無以激勸請監官
合得第一等酬奬者本司官各减二等磨勘從之
丁未皇第三女封懿康公主
已酉熙河蘭岷路經略司言本路蕃官東上閤門使登
州防禦使岷州一帶蕃部鈐轄包誠昨赴涇原䧟殁有
子一十三人長如京使哈魯結族廵檢并岷州一帶
蕃部廵檢次内殿承制眀斯納族次右班殿直喜次猛
並蕃城族次三班奉職文除凌珪族八人未有職名詔
包海特與轉一官除遥郡刺史差充岷州一帶蕃部同
廵檢包明等四人各特轉一官差充本族廵檢内包文
涇原路有功候奏到仍别與推恩斯結木磋等八人特
與三班借職差充同廵檢先支與請受仍並賜名斯結
木磋名忠結星名信結默名才嘉木錯名良莽布名武濟
實木名勇索諾木名強開佐名毅仍令經略司相度以包
誠部族人馬作五頭項分擘與逐人管勾包海仍别作
一等分擘餘四頭項將包忠等八人分擘在包明等下
同共管勾人馬數目及包忠八人如何分擘於包明等
四人族下充同廵檢名目開析以聞太原府地震有
聲同管勾陜西路銀銅坑冶鑄錢許天啟乞將銅錫
條内銅一百斤權减作七十斤比金一兩理賞金部言
元祐七年四月六日已有此指揮欲依天啟所乞從之
(法冊紹聖四年六月二十七日聖旨今追附本月日)
是月樞密院言涇原路經略司奏凖朝旨令諸路帥臣
隂為持重安靜之計而明行文字指揮令諸將整齪兵
馬為大舉次第候得朝旨即會合前去見依朝旨施行
慮諸將謂是的確事機不敢漏泄却致西人不知預不
點集使自困敝今相度於七八月中下旬從本司兩次
遣官詣管下將分或三兩將或逐將聚在一處教習量
支酒食犒設便令休息不惟可以鼓作士氣凖備防秋
使喚兼攻討聲勢愈更張大決可使西人取信多方備
我自取困敝貼黃稱如可采乞遍下諸路施行河東
路經略司奏本司已牒鄜延等路經略司於七月半間
六路兵馬會合深入西界平蕩巢穴及關都總管司差
發下蕃兵馬赴河外軍馬司交割凖備使喚并牒軍馬
司計度軍馬安泊之處器用等一一足備候諸路會合
約定月日委統制官分布頭項仰候見行下行兵之日
即取徑路深入賊界毁覆巢穴又牒知麟州王舜臣等
并劄付諸將依此指揮施行反牒轉運使計辦合用糧
糗軍須等去訖詔令陜西河東逐路經略司詳逐路措
置從長相度施行(楶以紹聖四年六月二十九日具奏其報下必在七月上旬今附六月末)
七月癸丑熙河蘭岷路經略司奏新寨畢工賜名平西
寨即青石硤也差監押廵檢各四員監當一員(六月二十二日)
(賜特支)三省樞密院同呈籩江寨奏畢工又同呈章楶
乞李忠傑父子赴本路招納上昨許以秋間召章惇督
布將上上意終不許曰恐走失布曰走失恐未肯爾熙
河一路數州皆有田宅牛馬富盛少比但恐以號令反
復爾上曰號令何可爾許將蔡卞皆曰招納未必有效
上遂令且已布與林希再對上又及之頗訝數進擬因
言忠傑以疑似得罪又未得般家欲且與移京西就便
般家上欣然許之翌日詔李忠傑徙潁昌鈐轄世恭徙
汝州支装錢百千及坐船令熙河如法津置家属赴任
所詔許舒州團練副使循州安置吕大防歸葬始大
防卒於虔州(四月十六日)上聞之曰大防何至虔州及其家
請歸葬即許之議者由是知痛貶元祐黨人皆非上本
意也(王鞏甲申雜見云朝請大夫潘适為渭州通判時涇原帥吕大忠被召問邊事既對哲宗語吕曰久)
(要見卿曾得大防信否對曰近得之上曰安否又曰大臣要其過海朕獨處之安州知之否對曰舉族荷陛下)
(厚恩上曰有書再三說與且將息忍耐大防外為人所賣候二三年可再相見吕再拜謝退而喜甚因章睦州)
(召飯詰其對上語吕盡告之既至渭語潘潘曰失言矣必為深悔後半月言者論其同罪異罰遂有循州之行)
(既死上猶問執政曰大防因何至虔州吕後請歸葬獨得旨歸哲宗簡在深矣嗚呼帝王之度非淺識可窺也)
(潘過高郵語余如此今以此為據增入其地已附三年七月十二日大忠加職時并四年二月二十八日大防)
(貶循州時)
甲寅寳文閣直學士李南公請將江寧府等九十餘處
繁難錄事参軍許差奏舉人從之御批契勘入内使臣
自来緣求内中諸殿閣祇候止是希冒逐時非汎恩例
及本家回授骨肉恩澤仍有歴仕歲月未深已轉充近
上名目者顯属僥倖可依下項應入内使臣差充殿閣
祇候到位實及三年方許將骨肉恩澤及非汎恩例回
授仍並隔磨勘其非汎特旨改轉者不拘此制自今年
正月一日後為始(御集七月三日下曾布錄作六月盡日今從御集)曾布林
希同呈御批因言陛下肅清宫闈如此可謂英斷上曰
黃門以下理三十年磨勘但營求入殿閣祇候便轉資
太僥倖布曰不獨如此如皇太后歲得八人恩澤及外
家者無幾上曰太后近日不如此布又言陛下於宫禁
裁抑僥倖外庭尤宜留意士類進退之際所繫不輕近
聞有詔舉御史而蔡京與數外議以為卞在政府京何
可數舉言事官上曰召對方除布曰雖如此願除擬之
際更賜留意審察兼聞林希言有欲舉林自者此人固
陛下所知何可在言路上曰不聞希曰聞方經營爾希
又曰近日周秩自淮南移京西衆議恐其過都遂留上
曰無此議布曰衆論恐如此爾此人儇薄亦恐不可在
要地上曰秩曾言鄭雍上舊不以秩論雍為然今似與
之布曰臣累言臺諫給舍皆耳目之任今以蹇序辰軰
充之嘉言讜論何繇至陛下之耳非所以廣聰明之道
也希遽曰臣唯乞陛下勿以執政所悅者為言事官公
選正直之士非朋附執政之人為之則為有補布曰臣
累曾陳此論以謂言事官不可但用執政所喜之人願
陛下留意執政所喜布盖專指蹇序辰也(周秩自淮南運副移京西)
(在六月十六日今附此)
丁巳新知通州朝奉大夫直龍圖閣崔公度管勾崇禧
觀從其請也尋致仕遂卒(公度卒在八月十日舊傳云公度起布衣卒無所施設元)
(祐中不免附會新傳削去)朝奉郎直龍圖閣權知陜州游師雄卒
戊午詔知通遠軍康謂詣平西寨界至青石硤以来打
量堪耕種地土都計若干頃畝可以招置得弓箭手若
干人數置籍拘管一面措置召募弓箭手住佃仍具以
措置次第以聞(六月二十二日當考)
庚申侍御史陳次升言風聞鍾傳行下陜西涇原等路
令將軍糧米舂成白米并一色小豆支與諸軍却减下
斗數按傳妄作不遵條例尚書省勘會曾降指揮下陜
西轉運司舂變淨米即不令减數支遣若留充出界齎
糧最為輕便詔陜西轉運司將見舂變到米過軍行出
界即相度量行折數支給詔吳執中韓粹彦鮑朝賓
王繹張逄何執中謝文瓘石嗣慶曾孝藴可並令閤門
引見上殿(御集七月九日當考此九人召對因由吳執中八月四日以朝散郎詳定敕令所看詳利)
(害文字除提舉河北西路常平韓粹彦七月二十七日以衛尉寺丞除京東東路提舉常平八月二十四日以)
(承議郎為司勲員外郎鮑朝賓八月四日以通直郎新權知永州除兩浙提舉二十八日改淮南東路王繹張)
(逄何執中十二月五日以太學博士為諸王府記室参軍石嗣慶八月二十一日以朝散郎除京東西路提舉)
(九月乙卯布錄云京卞引家彬石嗣慶曾孝藴八月二十八日以發運司凖備差遣除兩浙提舉)
辛酉上批沿汴兩岸房廊除堤面依條留一丈五尺外
應地步並交割與京城所其屋宇地基依祖修盖仍令
都大并合干地分使臣舖頭兵員等同共照管兼隸本
管所割(御集十日事)
癸亥太中大夫寳文閣待制知杭州韓宗道卒
甲子内中遺火(此據御集)殿中侍御史陳次升言臣伏聞
今月十三日夜禁中遺火者竊以災異之来必有所因
自古聖帝明王德雖甚盛世雖甚治必恐懼修省肅祇
天戒故祖宗以来聖德可謂盛矣治具可謂修矣每遇
變異常恐其不逮内則小心以求諸已外則下詔以求
直言伏望聖慈追而行之上答天變下逹民情儻愚者
之言或有一得庶幾聖政有補萬分不勝幸甚中書
舍人蹇序辰言吏房送到蔡肇除太常博士詞頭按肇
本從王安石學及元祐間群姦用事凡安石所論著建
立悉遭詆毁肇於此時不能守節顧義遂附會軾轍忘
其舊學軾轍喜其背師附已遂擢寘黃本書局由是為
清議所棄紹聖初與舒煥李格非等俱補外任已而獨
用肇為正字復因言者論列寝罷則今日除授其班品
乃在正字之上不當前後自為異同况太常禮樂之司
博士與聞議論由此可以循致顯塗當操行純一守正
不撓之人以稱所任肇與除寺丞禮部言今後遇僧
職有闕所出試題以大議七道墨義三道考校通取文
理優長從之
乙丑詔降授左衛將軍駙馬都尉韓嘉彦朝参畢歸主
第從嘉彦之請也
戊辰權吏部尚書邢恕兼侍讀權刑部侍郎李琮為
寳文閣待制知杭州試大理卿周之道權刑部侍郎
秘書少監安惇權吏部侍郎著作佐郎國史院編
修官周穜充崇政殿說書殿中侍御史陳次升言穜
貪汚卑猥跡状甚明姦佞傾險清議不與自去年屢有
進擢不協公議臣嘗論奏陛下付之有司考實悉如臣
言特與放罪且臣嘗為刑部郎官伏見刑部斷例有受
寄財物輙費用者所犯杖罪遇恩特旨衝替穜擅用張
綬供給等錢計會弟秩出文帖以寄還為名支付梢工
却令手分收取文帖三年並不報知致綬論訟事發方
始寄回澧州所為如此無異於盗原情量重豈止與受
寄財物輙費用者為比乎設使就輕姑以受寄財物輙
費用論猶有徒罪比之前例衝替有餘朝廷特與放罷
臣去年累章弹奏慮煩天聽不敢再三况今日進講經
筵在帝左右宜得正人端士則陛下日聞正言見正行
而貪婪傾佞之人豈可以充是選伏乞斷自聖衷追寝
成命以允公議不聽次升又再言之穜卒罷說書鄜
延路經略使吕惠卿言近據諸處探報西賊點集人馬
欲侵犯本路白波流等處合依前降朝旨出路牽制及
乘間進築今踏逐到開光堡正當西賊来路下臨無定
河至綏德城克戎寨相約三十餘里東可以照應天山
等處西可以控扼原平&KR1166;把嶺一帶賊馬并對境地名
杏子河東山有寨地可修一城三面各有大溝四面有
大河下面石脚係寨門順寧兩寨之中西與威戎城接
連有地名羅渠谷嶺上可以創修一守禦大寨見委官
相度請從本司一面擇利修築從之(九月壬申可考)御批入
内押班馮世寧藍從熙今月十三日夜内中救護遺火
有勞及統部親從官等出入禁中别無疎虞可特各與
使額上轉一官馮世寧除宣政使藍從熙除宣慶使(御集)
(七月十七日事)世寧從熙辭免降詔奬諭仍各賜銀絹五百兩
匹(御集七月二十一日今并書)又批内中使臣各依此推恩内該
轉資者並不隔磨勘劉友端蘇珪黃經臣李瓌楊日言
王通賈祥梁昶尹球任𧦬黃汝賢梁道淵楊廸王逵何
景王存劉永逹康弼吳庠各轉一資内劉友端更與减
三年磨勘黃經臣王逵何景各更與减二年磨勘李翊
與减三年磨勘朱祐之梁昭慶江有度李石劉逢特與
各减五年磨勘張奭徐彦李敏各减七年磨勘依條比
折年月高震黃洙黃式與减五年磨勘依條比折年月
祇候殿頭楊景祇候内品譚稹與各减二年磨勘徐彦
與减五年磨勘餘依已得指揮(御集七月二十一日下)
己巳詔罷作北郊竢先罷合祭於圜丘乃行先是有旨
遣近習督修北郊帷宫限八月以前畢三省遂下戶部
作北郊凖備遣官諸路剗刷錢帛及製造祭服并儀衛
法物甚急忽降此詔許將謂曾布曰此盖失於先禀也
(十二月末蔡蹈云云)
庚午太史奏火入輿鬼主賊在君側宜備之上遣中人
召太史詰之對曰䜛慝之人皆賊也惟親近正人修德
乃所以備之(此據曾布日錄天文志七月丁卯熒惑犯鬼宿西北星主執法者憂庚午入輿鬼丙)
(午犯積尸氣主將臣憂與布錄不同當考)光禄卿程嗣恭為直秘閣知揚
州
壬申權兵部侍郎黃裳為試兵部侍郎鴻臚卿吕温
卿為直秘閣權發遣江淮等路發運使秦鳳路提刑
陳敦夫言捕賊盗給賞官司故為留難乞重其責大理
寺立到告捕獲強盗應給賞轉資而官司無故留難者
杖一百從之詔大程官承發内降并入進及已得旨
關錄三省文書輙私封發及以示人者徒一年五百里
編管贓重者以不枉法論許人告捕賞錢三十貫(新無)先
是樞密院奏事上曰中書錄黃文字大程官輙以示人
有關防否曾布及林希對曰此軰多以轉官及除授差
遣報人求貨賂爾二府文字往還亦多實封但恐不免
私啓封以示人當更勘會如未有刑名約束當立法上
曰當嚴為約束布希退以諭三省遂立此法
乙亥幸上清儲祥宫
丁丑御批内中遺火勾當内東門司官等有失提舉可
依此施行勾當内東門司劉有益降一官更罰銅三十
斤會通門上召使臣馮瑀史世康容彭年各罰銅三十
斤(御集七月二十六日)
戊寅詔孫路奏乞築灰家觜寨其令路先檢視委有良
田千頃地利經久可足戍守之費不煩朝廷饋餉即依
所奏施行(六月十六日戊戍環慶始具奏)又詔鍾傳相度卓囉該珠
一帶攻守之計(布錄六月二十二日甲辰九月二十二日壬申可考)皇城使成
州團練使王殊為東上閣門使尋罷勾當皇城司差兼
提舉中太一宫集禧觀事(太一集禧在八月八日今并此或並削去)衛尉寺
丞韓粹彦提舉京東東路常平尋改司勲員外郎(勲外在八)
(月二十四日)
