續資治通鑑長編卷九十六
宋李燾撰
眞宗
天禧四年秋七月庚戌朔先天節羣臣上壽涇王元儼
攝太尉以未命宰相故也吕夷簡等還自東西川言
梓州路勸農使王鬷知梓州蘇維甫知卭州沈同知蜀
州錢昆知昌州張用通判益州狄棐劉隨通判永興軍
董希甫知益州靈池縣李紘堪充三司臺省轉運提調
刑獄藩郡之職詔有司記其姓名代還日升陟任使鬷
臨城人大中祥符初舉進士授婺州觀察推官代還上
見其状貎竒偉特遷著作佐郎同錢塘人昆易之兄棐
長沙人紘昌齡從子也(蘇維甫張用董希甫三人未詳邑里)西南蕃千
三百人來貢
丙辰遣使市小車給鳳翔府至綿州驛遞軍士仍為增
葺廬舍憫其勞也韓億使淮南江浙還言池州青陽
縣旌表門閭方鋼狀稱籍管稅錢四百餘千米二千五
百斛同居七百口凡八世四百年景德中準詔旌表而
本縣科率一無寬假望蠲其尸下雜配物詔本州凡有
科率量優減之
丁巳太白晝見
辛酉召宗室近臣及太子太傅寇準兵部尚書馮拯觀
苑中嘉穀遂宴於玉宸殿(隆平集言準罷相以太子太傅歸班請對不許據此則嘗)
(從後苑遊觀矣錢惟演日記七月十二日召給諫舍人及太子太傅等入承明殿先賜食訖召入玉宸殿看瑞)
(穀先于太清樓見訖賜茶便詣種穀處按此則隆平集誤也)知制誥吕夷簡言伏
見河再決滑州計功鉅萬以臣所見未宜修塞俟一二
年間漸收梢芟然後興功兼聞諸州有賤易莊田者蓋
慮不時科率無從出辦望降眀詔諭以河决未議修塞
仍令滑州規度所須梢芟以軍士採伐或於旁近秋稅
折納從之遂詔京東西河北路經水災州軍勿得科調
丁夫其守捍隄防役兵仍令長吏並加存卹番休之
癸亥對参知政事李廸兵部尚書馮拯翰林學士錢惟
演于滋福殿寇準罷上欲相廸廸固辭於是又以屬廸
有頃皇太子出拜上前曰蒙恩用賓客為相敢以謝上
顧謂廸曰尚復何辭耶是日惟演又力排寇準曰準自
罷相轉更交結中外求再用曉天文卜筮者皆遍召以
至管軍臣僚陛下親信内侍無不着意恐小人朋黨誑
惑聖聽不如早令出外上曰有何名目惟演曰聞準已
具表乞河中府見中書未除宰相兼亦聞有人許以再
用遂不進此表上曰與河中府何如惟演乞召李廸諭
旨上曰李廸何如惟演言廸長者無過只是才短不能
制準因言中書宜早命宰相上難其人惟演對若宰相
未有人可且着三兩員参知政事上曰参政亦難得人
問今誰在李廸上惟演對曹利用丁謂任中正並在李
廸上上默然惟演又言馮拯舊人性純和與寇準不同
上亦默然既而曰張知白何如惟演言知白清介使參
政則可恐未可為宰相上頷之惟演又言寇準宜早令
出外準朋黨盛王曙又其女壻作東宫賓客誰不畏懼
今朝廷人三分二分皆附準矣臣知言出禍從然不敢
不言惟陛下幸察上曰卿勿憂惟演再拜而退後三日
拯遂拜樞密使蓋用惟演之言也廸既除宰相而準為
太子太傅萊國公如故
甲子大雨流潦泛溢公私廬舍大半有壓死者是月連
雨而此夕為甚
乙丑令京東西河北州軍津渡官給舟船濟人
丙寅以禮部侍郎參知政事李廸為吏部侍郎兼太子
少傅平章事兵部尚書馮拯為樞密使吏部尚書同平
章事是日告謝即賜襲衣金帶鞍勒馬正謝日亦如之
非常比也以霖雨壊營舍賜諸軍緡錢
丁卯禁兩川諸縣弓手雇人代役犯者許鄰保紏告重
繩之詔奬益州官吏趙稹等以吕夷簡言其政績也
戊辰判杭州王欽若酒榷增羡獄空詔奬之
先是馮拯以兵部尚書判都省上欲加拯吏部尚書參
知政事召學士楊億使草制億曰此舍人職也上曰學
士所職何官億曰若樞密使同平章事則制書乃學士
所當草也上曰即以此命拯拯既受命樞密院領使者
凡三人前此未有人皆疑怪曹利用丁謂因各求罷上
徐覺其誤召知制誥晏殊語之將有所易置殊曰此非
臣職也遂召錢惟演惟演入對曰馮拯故參知政事今
拜樞密使當矣但中書不當止用李廸一人盍遷曹利
用或丁謂過中書上曰誰可惟演曰丁謂文臣過中書
為便又言玉清昭應宫未有使謂首議建宫宜即令領
此又言曹利用忠赤有功國家亦宜與平章事上曰諾
庚午以樞密使吏部尚書丁謂平章事樞密使檢校太
尉曹利用加同平章事皆用惟演所言也(此叚参取錢氏及司馬氏)
(日記修入晏殊誤召恐不至再當考馮拯自兵書加吏書必参政日記偶脱今追填之楊億所云此舍人職蓋)
(参政制乃舍人所當草也)
辛未鄜延路鈐轄言普密族馬鄂克等先為北界所略今
帥衆來歸
壬申以久雨詔諸軍校營在新城者權免常朝賜諸班
直軍營壓死者緡錢有差河北轉運使言懷衛二州
仍歲災沴流民漸復請各增置通判一員以安集之詔
可上既從錢惟演之言擢丁謂首相加曺利用同平
章事然所以待寇準者猶如故謂等懼謀益深是日準
入對具言謂及利用等交通蹤跡又言若有罪當與李
廸同坐不應獨被斥上即召廸至前質之兩人論辯良
久上意不樂廸再三目準令退及俱退上復召廸入對
作色曰寇準遠貶卿與丁謂曺利用並出外廸言謂及
利用須學士降麻臣但乞知一州上沈吟良久色漸解
曰將取文字來廸退復作文字却進上遽洒然曰卿等
無他且留文字商量更召謂入對謂請除準節鉞令出
外上不許(此據錢惟演記刪修準廸謂入對皆二十三日也)越眀日楊崇勲等
遂告變周懷政伏誅又三日準乃遠貶
甲戌昭宣使英州團練使入内副都知周懷政伏誅大
中祥符末上始得疾是歲仲春所苦浸劇自疑不起嘗
卧枕懷政股與之謀欲命太子監國懷政實典左右春
坊事出告寇準準遂請間建議密令楊億草奏已而事
泄準罷相丁謂等因疎斥懷政使不得親近然以上及
太子故未即顯加黜責懷政憂懼不自安隂謀殺謂等
復相準奉帝為太上皇傳位太子而廢皇后與其弟禮
賓副使懷信潛召客省使楊崇勲内殿承制楊懷吉閤
門祇候楊懷玉議其事期以二十五日竊發前是一夕
崇勲懷吉夕詣謂第告變謂中夜微服乘婦人車過曺
利用計之及明利用入奏於崇政殿懷政時在殿東廡
即令衛士執之(懷政本傳云上姑務含容不忍斥其過然漸疎遠懷政憂懼時使小黃門自禁)
(中出詐稱宣召入内東門坐别室久之而出以欺同軰實錄亦云然收懷政時實在崇政殿東廡則其出入禁)
(中固自如也但丁謂等多為之防使懷政罕得見上爾蓋未有疎遠懷政意也本傳又云上怒甚而實錄無此)
(疑本傳飾說今不取)詔宣徽北院使曺瑋與崇勲就御藥院鞫訊
不數刻具引伏上坐承眀殿臨問懷政但祈哀而已命
載以車赴城西普安佛寺斬之謂等并發朱能所獻天
書妖妄事亟遣入内供奉官盧守眀鄧文慶馳驛詣永
興軍捕能及其黨乾祐觀主王先道士張用和殿直劉
益借職李貴康玉殿侍唐信徐原並免死黥面配儋梅
高崖雷瓊萬安循州懷政父内殿承制紹忠及懷信並
決杖配復岳州子姪勒停資産没官懷政之未敗也紹
忠嘗詬之曰斫頭豎子終累及我懷信又嘗謂懷政曰
兄天書事必敗當早詣上首露庶獲輕典及謀作亂又
號泣伏拜而止之皆不聽故皆得免死焉右街僧錄澄
預聞妖妄黥面配郴州朱能父左武衛將軍致仕諤母
周氏贖銅百斤并其子守昱守吉分配蔡郡道州貲産
沒官與諤往來結社人悉决杖配諸州自餘親事卒懷
政僕使決杖分配海島遠州部下使臣第降秩(記聞載懷政以)
(二月二日懷小刀對上自割上因是疾復作皇后命收懷政下獄并于宫中得懷政奏言傳位事乃命楊崇勲)
(告變誅懷政貶萊公按懷政誅在七月萊公罷在六月秋若懷政于仲春為此則萊公必不待夏末始罷懷政至)
(初乃誅也然真宗實錄以仲春疾益甚不知緣何事爾記聞必誤今不取)懷政既誅有欲并
責太子者上意惑之李廸從容奏曰陛下有幾子乃為
此計上大寤由是東宫得不動搖廸之力居多(此據記聞)
丁丑太子太傅寇準降授太常卿知相州翰林學士盛
度樞密直學士王曙並落職度知光州曙知汝州皆坐
與懷政交通而曙又準壻也準親吏張文質賈德潤並
黜為普寧連山縣主簿及朱能敗又除名配隸封貴州
朝士與準親厚者丁謂必斥之楊億尤善準而請太子
監國奏又億所草也及準敗丁謂召億至中書億懼便
液俱下面無人色謂素重億無意害之徐曰謂當改官
煩公為一好詞耳億乃稍安卒保全之當時宰相愛才
如此謂雖姦邪議者亦以此稱焉(宰相愛才此據歐陽脩歸田錄)
是月以客省使英州防禦使楊崇勲為鄧州觀察使内
殿承制楊懷吉為如京使並賜金帶及金銀降詔褒奬
供奉官京城西面巡檢楊懷玉責授侍禁依前閤門
祇候出為杭州都監懷玉既與崇勲等預懷政議崇勲
告變之翼日始詣樞密院自陳故責之
八月辛已以楊崇勲為内客省使領貴州觀察使兼羣
牧使崇勲累辭鄧州之命故改任焉入内供奉官譚
元吉高品王德信決杖配唐州高班胡允則黃門楊允
文決杖配西京坐嘗受命至乾祐縣與周懷政協同妖
妄故也元吉尋黥面配賓州
太子太保判杭州王欽若自以備位東宫請入朝甲申
召之欽若尋又言詔無馳驛之文但依程即路始令乘
傳徙知相州太常卿寇準知安州初李廸與準同在
中書事之甚謹及準罷丁謂意頗輕廸於是謂等不欲
準居内郡白上欲遠徙之上命與小州謂退而署紙尾
曰奉聖旨除遠小處知州廸曰向者聖旨無遠字謂曰
君面奉德音欲擅改聖旨以庇準耶二人忿鬭蓋自此
始朱能聞使者至自度不免衷甲以出殺盧守眀帥
所部兵挈家屬叛逸永興軍奏其事詔遣内殿承制江
德眀入内供奉官于德潤乘驛發兵捕之應能黨與分
配嶺表者所至禁繫别俟朝旨既而能衆潰勢窮蹙入
桑林自縊死永興乾耀都巡檢供奉官李興牢城十將
張順斷能及其子首以獻補興閤門祇候順本城都頭
(興順遷陟在十一月甲寅今并書之)
乙酉以樞密副使任中正禮部侍郎王曾並参知政事
翰林學士錢惟演為樞密副使刑部請自今犯贓濫
配隸經恩從便者俟一年後遇赦宥方理工部郎中
姜遵言陜西利䕫等路州軍多無常平倉或歲歉賑糶
即發軍糧望令創置量民數蓄穀詔可
丙戌謁玉清昭應宫景靈宫幸開寳寺
辛卯以太常丞直龍圖閣馮元為左正言兼太子右諭
德初太子為壽春郡王王旦薦元宜講經資善堂帝以
元少更用崔遵度於是遵度卒乃命元代之詔諸路
勸農提點刑獄官自今奏事緣戸賦農田則署勸農司
刑獄格法則署提點刑獄所
戊戌示宰相玉宸殿瑞穀圖
庚子同判太常禮院陳寬言郊廟致齋日左右街司承
例遣雜職從行望自今罷之其祇事人吏不謹職者俟
事畢付司科罷從之
壬寅太常卿知安州寇準坐朱能叛再貶道州司馬制
辭云不務敦脩密朋凶慝辱予輔弼玷乃搢紳仍以其
事傳告諸州御史臺揭牓朝堂準過零陵踰大坡護兵
先後不屬溪洞蠻夷乘間抄掠其酋長聞而責之曰奈
何奪賢宰相行李耶趨遣人還所掠其在道州晨具朝
服如常時起樓置經史道釋書暇則誦讀賓至笑語若
初無廊廟之貴者自準罷相繼以三黜皆非上本意歲
餘上忽問左右曰吾目中久不見寇準何也左右亦莫
敢對上崩乃責雷州(此據司馬光記聞丁謂傳云周懷政事敗議貶準帝意欲謫準江淮)
(間謂退而除道州司馬獨王曾以帝語質之謂顧曰居停主人勿復言蓋指曾以第舍假準也按居停之語在)
(仁宗初再貶雷州時曾緣此遂謀去謂龍川别志當得之以聖旨質謂乃李廸其事見記聞今從之若此時曾)
(已詰謂則當廸謂忿爭時曾亦必不助謂矣國史恐誤也徐度國紀天禧四年十二月癸丑對輔臣及王欽若)
(於宣和門北閤子中上曰朕覺四體不康丁謂等奏近日聖躬稍安况中外無事乞寬聖心欽若奏今來中書)
(密院公事甚好又出寇準朝廷更無事矣上云除却寇準後甚靜又問寇準何在宰臣曰在道州上曰輕典馮)
(拯曰如準包藏禍心漢唐之法皆當族誅陛下蓋是寬貸上曰朕曲全之於是上色稍怡命坐賜茶而罷不知)
(徐度何從得此恐必不然今附見當考)
癸卯以衛尉卿填從吉為光禄卿致仕司封郎中兼侍
御史知雜事杜堯臣改衛尉少卿知陜州皆坐與寇準
親善也右司諫直集賢院判戸部勾院劉曄為工部
員外郎兼侍御史知雜事初河決滑州大興力役道殍
相望曄請策免宰相以答天變時寇準丁謂實在中書
及王曙坐準貶官在朝無敢往見者曄歎曰朋友之義
獨不行於今日歟往餞之經夕而還謂亦不罪也(河決乃三)
(年六月事)
甲辰賜諸班直諸軍洎太子宫祇候己下器帛緡錢
入内押班鄭志誠嘗納朱能音問及搜獲表章有請太
子親政之辭令右諭德魯宗道御史劉平鞫問削兩任
配隸房州
乙巳詔故相向敏中家産日廢令内侍省官檢校之
丙午入内供奉官石承慶削兩任配隸宿州先是周懷
政嘗遣人召承慶欲有所議夜二鼓不下皇城門鑰以
待之上遣黃門黃守志開大寧祥符東華門傳詔許王
宫至則門不閉見承慶將入守志訊知其故戒令勿入
於是門司不復納承慶守志畏懷政不敢言至是以聞
鞫承慶而責之
是月詔自今逐年兩稅版籍並仰令佐躬自勾鑿點檢
勘新收舊管之數民有典賣析戶者驗定舊稅眀出戶
帖勸農使按部所至索視帳目其縣官能用心者批歴
為勞績當議升奬時上封者言諸州版籍止委吏人失
於勘驗移易稅賦多不均等故有是命尋又詔前敕諸
路勸農使所至究民間疾苦檢視帳籍慮其因緣取索
受越訴以擾民宜令使副常切鈐束不得妄有行遣呼
集其籍帳不整止移牒索視論訴公事並依舊次第陳
狀如已經州縣轉運司不行者並即時盡公處理所置
曺典勿得過提點刑獄司數(此據會要或削去)
九月己酉以諫議大夫兼太子右庶子知開封府王隨
為給事中知杭州會靈觀判官兵部員外郎知制誥吕
夷簡為刑部郎中龍圖閣直學士權知開封府隨嘗假
周懷政白金五十兩至是自言故出之夷簡治開封嚴
辦有聲上識其姓名於屏風意將大用之也(隨本傳云隨坐此奪)
(知制誥按隨二年八月遷左諫議兼右庶子即罷知制誥矣傳誤)錄故翰林學士右
諫議大夫梁顥子適為祕書省正字適詣登聞自陳父
兄淪没特有是命詔翰林侍讀學士張知白玉清昭
應宫副使林特三司使李士衡龍圖閣學士陳堯咨樞
密直學士薛映李及馬元方張士遜兵部侍郎馬亮給
事中李應機王隨右諫議大夫叚曄各舉常參官堪錢
穀任使者二人工部尚書晁迥翰林學士楊億劉筠晏
殊龍圖閣直學士吕夷簡戸部侍郎李維知制誥李諮
宋綬張師德各舉文學優長履行清素者二人給事中
樂黃目孫奭右諫議大夫趙稹龍圖閣待制李虚已李
行簡少府監薛顔太常少卿趙湘各舉可守大藩者二
人知制誥祖士衡錢易知雜御史劉曄直龍圖閣魯宗
道馮元各舉堪御史者二人諸路轉運使副勸農使各
舉幕職州縣官堪京官知縣者二人限十日内具名以
聞
庚戌前同谷縣主簿李士程伐登聞鼓上軍機密事以
所言狂悖責授惠州司戸參軍
壬子以玉清昭應宫副使尚書右丞林特為工部尚書
兼太子賓客副使如故
丙辰復御崇德殿視事上自中春不豫止視事於長春
殿至是聖體和平始御前殿詔劉益康玉徐原等十
一人並活釘令衆三日訖斷手足具五刑處死王光李
貴並斷手足處斬唐信八人並處斬文思院畫匠軍士
百姓十五人並免死杖脊黥面配沙門島及廣南牢城
朱能僕使及道士軍士十二人並杖脊配江湖福建牢
城能弟文顯免杖黥面配鄧州本城初能將擐甲扞制
使文顯潛以告知府朱巽等故至是獲用輕典能妻高
母李弟婦陳洎女僕家僮十二人並決杖分配湖南京
東西州軍能子伴哥以幼不勝杖黥面配澧州牢城聽
隨母之配所時命殿中侍御史王博文與内臣岑守素
等乘傳詣永興按劾具獄以聞而降是詔初遣博文人
謂連逮者必衆博文惟治首惡脅從者皆為請得以減
論(本傳云博文惟治首惡脅從者七人皆為請得以減論所稱七人與實錄不合今削去)
己未以久雨放朝十日輔臣對于便坐以樞密副使
周起為戶部侍郎知青州簽署樞密院事曺瑋為宣徽
南院使環慶路都部署兼管勾秦州兵馬起素善寇準
而瑋亦不附丁謂謂惡之并指為準黨故俱罷出起性
樂易好飲酒準前在中書嘗與起過瑋家飲同列多先
去者準及起盡醉夜漏上乃歸翌日引咎伏謝上笑謂
曰天下無事而大臣和樂何過之有然起謹密凡奏事
及答禁中所問隨輙焚草故其言外無知者(徐度國紀云九月己)
(未樞密院奏事上獨留曺利用及曺瑋問瑋曰汝安得與朱能交通瑋曰臣實不識能當是以臣有虚名於西)
(鄙欲借臣虚名耳因泣涕請出上憐之謂利用日瑋可改官令出乃以為宣徽南院使環慶都部署不知何據)
(附見當考)
辛酉命知制誥宋綬為契丹國主生辰使閤門祇候譚
倫副之太子左諭德魯宗道為正旦使閤門祇候成吉
副之
壬戌知永興軍府給事中集賢院學士朱巽陜西轉運
使工部郎中直集賢院梅詢並削一任巽為護國節度
副使詢為懷州團練副使並不署州事轉運使度支員
外郎劉楚降授祠部員外郎監葉縣鹽稅勸農使職方
員外郎皇甫載時丁憂候服闋與通判副使閤門祇候
程紹忠為陽武縣都監本軍通判幕職官並贖銅釋其
罪巽等嘗薦舉朱能及不察姦妄致害制使故責之知
鳳翔府侍御史臧奎贖銅二十斤通判寧州尋換都官
員外郎坐與能交結也永興軍部署李福者嘗任防禦
使將兵失律流嶺外起為環衛在永興善事寇準後因
郊祀驟復祁州防禦使能叛不即擒捕憫其衰耄授左
屯衛將軍致仕都監閤門祇候康文德削職監陜州鹽
稅殿直閤門祇候穆介與能善能及周懷政嘗連狀薦
之杖脊黥面配韶州牢城軍士封進鳳翔府孔目官朱
日昌等八人皆能等常從預為矯妄者並決杖分配海
島遠郡牢城乾祐知縣蒲城長安萬年乾祐簿尉並坐
絀削
丁卯赦天下繫囚除十惡已殺之官典犯贓盜官物持
仗放火偽造符印外咸除之天禧三年已前所逋夏秋
稅貸糧種子見欠倚閣者並與蠲除周懷政朱能干連
黨類除已行勘斷外自餘咸許自新一切不問
己巳遣鹽鐡判官劉鍇乘傳詣永興軍安撫軍民犒設
官吏將士詔文武官辭見謝合過正衙及幕職州縣
官對敭衙謝在放朝假内者並放當升殿奏事者實封
以聞
庚午京東勸農使言決河浸徐州知州駙馬都尉王貽
貞作隄城南以捍水患甚固詔奬之
先是詔翰林學士劉筠等試諸州續解進士辛未筠等
上其名凡五十六人其十九人授三班奉職二十九人
借職八人當授諸州長史司馬特補借職並與家便差
遣
壬申賜京城酺太子太保王欽若自杭州來朝令入
赴内殿起居
甲戌給事中知河陽縣孫奭言父戶部郎中致仕翌年
九十按禮文九十者其家不從政令父母八十者許解
官侍養望許退歸田里優詔不許王欽若請江淮制
置使罷雇民船兩浙淮南權罷和糴聽商旅入中並從
之
冬十月戊寅朔中書門下言唐朝故事五日一開延英
隻日視事雙日不坐方今中外晏寧政刑清簡望準舊
制三日五日一臨軒聽政或隻日視事雙日不坐至於
刑章錢穀事務遣差承受臣僚除急切大事須面對外
餘並令中書樞密院附奏詔下禮儀院詳定乃請自今
雙日前後殿不坐隻日視事或於長春殿或於承眀殿
應内殿起居群臣並依常日起居餘如中書門下之奏
俄又請隻日御承眀殿常朝依假日例便服視事不鳴
鞭詔可
己卯資善堂上梁皇太子會官僚觀之太子太保王欽
若承詔旨預焉(記聞云云具十二月丁酉)
壬午御正陽門觀酺皇太子侍坐凡五日上自不豫罕
復臨幸至是人情歡忭
戊子禮儀院言每歲十月十五日朝拜景靈宫今緣祭
神州地祇奏告在散齋之内請權罷朝拜至日令宫使
行酌獻之禮從之
己丑以前起居郎直史館陳堯佐免持服知滑州時三
司使李士衡言滑州方召徒築隄堯佐素幹事望專委
之故有是命堯佐創木龍以殺水怒堤乃可築既又作
長隄以護之人號為陳公堤三班奉職王貴配隸汀
州坐嘗齎朱能周懷政音問往復也左巡使殿中侍
御史王耿言諸州軍負罪散參軍安置人多在處卜居
雖遇量移亦不遷徙蓋緣失官之後恣營生計不革貪
心侵擾貧民規求貨利又或持州郡公事長吏稍懦則
不能制之深為民患請自今委本處常切覺察如侵擾
官事抑欺百姓即奏移别所仍令州縣長吏非時不得
接見從之
辛卯詔注釋御集檢閱官月增給錢七千京官五千
壬辰以太子太保王欽若為資政殿大學士仍令日赴
資善堂侍皇太子講讀(十二月己丑)
癸巳祕書郎館閣校勘王舉正等請自今遇慶節依京
官校理檢討例綴百官進奉上壽從之(舉正化基子)
甲午賜天下宫觀大中祥符降聖記各一本
戊戌以淮安鎮界六族都軍主乞理補三班借職充蕃
部巡檢以鄜延鈐轄周文質言其勤效也開封府獄
空詔奬吕夷簡等權判吏部流内銓陳堯咨言近准
赦放選投狀選人併多其間有司士文學諸色出身流
外人入官資序已定向來承例引對虚煩聖聽請自今
比類未入令錄者更不引對依格注擬從之
甲辰詔經雨及河水衝浸秋苗宜令三司據諸處檢覆
到合放分數外依赦文更放一分其已放九分者悉蠲
之
丙午召皇太子宗室近臣赴玉宸殿翠芳亭觀稻遂賜
宴太常寺太祝丁珝為内殿崇班從其父宰相謂所
乞也
十一月壬子陳堯咨又言幕職闕員百餘見集人資序
應入者少欲以令錄有出身人無過犯者權充代還理
本資序詔令錄初仕者權初等幕職兩任者權節察推
官軍事判官
癸丑對輔臣及王欽若於宣和門賜御製會靈觀銘石
本各一
甲寅玉清昭應宫副使工部尚書兼太子賓客林特請
皇太子不答拜詔不許
乙卯令勸農使兼提點刑獄官自今以提點刑獄勸農
使副為稱修尚書省命龍圖閣學士陳堯咨總其事
戊午以三司度支副使工部郎中寇瑊為右諫議大夫
集賢院學士知益州時上封事者言趙稹不曉民情好
自尊大與衆不協故代之降稹知同州上御龍圖閣
召近臣觀聖製文論歌詩上曰朕聽覽之暇以翰墨自
娛雖不足垂範亦平生遊心於此丁謂等言聖製廣大
宜有宣布請鏤板以傳不朽許之遂宴於資政殿
庚申内出聖製七百二十二卷示輔臣
壬戌宰臣等言聖製已約分部秩望令雕板摹印頒賜
館閣及道釋經藏名山勝境乃命内臣規度禁中嚴淨
之所别創殿閣緘藏詔可尋於龍圖閣後修築命入内
都知張景宗副都知鄧守恩管勾是為天章閣又言
陛下臨御以來功業隆盛望令中書樞密院取時政記
中盛美之事别為聖政錄從之仍令樞密副使錢惟演
參知政事王曾編次丁謂等參詳
甲子宰臣李廸等上刪定一司一務編敕三十卷左
巡使殿中侍御史王耿言自今臺官因譴累降差充知
州仍舊外其充通判及監當官請比品授以他官從之
乙丑對輔臣於承眀殿上曰朕邇來寝膳頗漸康復然
軍國之事未免勞心今太子年德漸成皇后素賢明臨
事平允深可付託欲令太子莅政于外皇后居中詳處
卿等可議之輔臣進曰臣等所奉德音實邦家之大慶
况太子升儲以來德望日隆皇后輔翼歲久中外遵教海
内瞻企人無間言然太子既監緫朝政望令中書樞密
院大臣各兼東宫職任庶日奉謀議便於翼贊上許之
於是退議其等列傳旨命學士草制詔可自寇準貶斥
丁謂浸擅權至除吏不以聞李廸憤懣嘗慨然語同列
曰廸起布衣十餘年位宰相有以報國死且不恨安能
附權臣為自安計乎及議兼職時廸已帶少傅欲得中
書侍郎尚書謂執不可遂草熟狀謂加門下侍郎兼少
師廸加中書侍郎兼左丞曺利用加檢校太師馮拯加
檢校太尉並兼少保任中正加右丞錢惟演加兵部侍
郎並兼賓客玉清昭應宫副使工部尚書林特樞密直
學士右諫議大夫張士遜先兼太子賓客並改詹事翰
林學士戶部員外郎晏殊先兼舍人改左庶子餘官悉
如故故事兩省侍郎無兼左右丞者而廸舊人亦當遷
尚書謂專意抑廸廸不堪變色而起丙寅晨朝待漏謂
又欲以特為樞密副使仍領賓客廸曰特去歲遷右丞
今年改尚書入東宫皆非公選物議未息况已奏除詹
事何可改也因詬謂引手板欲擊謂謂走得免同列極
意和解不聽遂入對於長春殿内臣自禁中奉制書置
榻前上曰此卿等兼東宫官制書也廸進曰臣請不受
此命因斥謂姦邪弄權中外無不畏懼臣願與謂同下
憲司置對且言昨林特子在任非理決罰人致死其家
詣闕訴冤寝而不理蓋謂所黨庇人不敢言又曰寇準
無罪罷斥朱能事不當顯戮東宫官不當增置又錢惟
演亦謂之姻家臣願與謂惟演俱罷政柄望陛下别擇
賢才為輔弼又曰曺利用馮拯亦相朋黨利用進曰以
片文隻字遭逄聖世臣不如廸奮空拳捐軀命入不測
之敵廸不如臣也上顧謂曰中書有不當事耶謂曰願
以詢臣同列乃問任中正王曾皆曰中書供職外亦無
曠闕事頃之謂廸等先退獨留樞密使副議之上怒甚
初欲付御史臺利用拯曰大臣下獄不惟深駭物聽况
丁謂本無紛競之意而與李廸置對亦未合事宜上曰
曲直未分安得不辨既而意稍解乃曰朕當即有處分
惟演進曰臣與謂姻親忽加排斥願退就班列上慰諭
久之乃命學士劉筠草制各降秩一級罷相謂知河南
府廸知鄆州制書猶未出丁卯廸請對於承眀殿又請
見太子于内東門其所言蓋不傳而謂隂圖復入惟演
亦恐謂出則已失援白上欲留之并請留廸因言契丹
使將至宰相絶班馮拯舊臣過中書甚便若别用人則
恐生事上可之(廸對承明不知言何事而實錄正史皆不載今特表而出之)
戊辰命謂以工部尚書廸以戸部侍郎歸班事頗廹遽
其制詞舍人院所草也筠所草制訖不行(百官表謂以戸書知河南)
(廸以戶侍知鄆州皆係戊辰日)是日惟演及中正曾等並如初議遷秩
領東宫而太子議政詔書及拯利用等制皆格己巳謂
入對於承眀殿詰所爭狀謂曰非臣敢爭乃廸忿詈臣
爾臣不當與之俱罷願復留遂賜坐左右欲設墩謂顧
曰有旨復平章事乃更以杌子進於是入内都知張景
宗副都知鄧守恩傳詔送謂赴中書令依舊視事仍詔
廸出知鄆州放朝辭即時赴任時已命學士劉筠草制
以拯為相領玉清昭應宫使昭文館大學士制入而未
出也謂既復相其制亦卒不行謂始傳詔召劉筠草復
相制筠不奉詔乃更召晏殊筠既自院出遇殊樞密院
南門殊側面而過不敢揖蓋内有所媿也先是上久不
豫語言或錯亂嘗盛怒語輔臣曰昨夜皇后以下皆之
劉氏獨留朕於宫中衆皆不敢應廸進曰果如是何不
以法治之良久上寤曰無是事也后適在屏間聞之由
是惡廸所以不得留非但謂等媒孽亦中宫意爾(拜罷錄云)
(廸欲兼右丞王曾等以為不可又云廸語極喧戾上連叱之又云上稱廸無禮又云時契丹使將至宰相絶班)
(且欲復相謂錢惟演請並留廸王曾等言謂無過曲在廸請令出三兩月復召之此皆陳繹私意曲筆與正史)
(實錄及諸家書並不合今不取獨所云惟演請并留廸或不妄蓋廸與謂初並出守尋復留不知何故當是從)
(惟演議耳然惟演實為謂計當時不得已且并留廸故謂卒留而廸竟出也龍川别志載二相忿爭事與實錄)
(正史不同且云劉筠辭不草制乃命錢惟演按此時惟演已副樞密别志誤矣記聞亦以為草制者惟演也今)
(皆不取然留丁謂出李廸其謀實自惟演但不當草制而草制者實晏殊也御史臺記劉筠傳云十一月丙辰)
(除丁謂兼少師李廸兼少傅馮拯與曺利用並兼少保筠當制麻入未宣廸謂忿爭于帝前戊辰筠復直謂罷)
(為戶書知河南廸罷為戸侍知鄆州拯為昭文曾為集賢制既入謂復留要筠改制筠不從卒令他學士為之)
(拯遂為集賢曾依舊為副樞北記傳載王曾事與他書不同當考宋綬作筠墓銘亦云上在東宫始議邦政以)
(樞輔備三孤筠當上麻入而事遽易丞相要筠改詔筠拒不往卒用他學士為之然則廸謂等初領東宫職及)
(罷相兩制皆筠所草也)是日大風揚塵晝晦以樞密副使錢
惟演為都大管勾祥源觀公事惟演先領會靈觀使於
是乞改命故臣故特置此職
庚午詔自今中書樞密院諸司該取旨公事仍舊進呈
外其常程事務委皇太子與宰臣樞密使已下就資善
堂會議施行訖奏皇太子上表陳讓優詔不允初議欲
令太子總軍國事丁謂以為不可曰即日上體平朝廷
何以處此李廸曰太子監國非古制耶力爭不已廸既
罷出故有是詔(廸本傳以為此詔在廸未罷相時蓋悞也考十八日上對輔臣語則可知此詔)
(與昨詔異矣)吏部尚書平章事丁謂加左僕射門下侍郎
兼太子少師樞密使同平章事馮拯為右僕射中書侍
郎兼少傅平章事樞密使同平章事曺利用兼少保
辛未中書樞密院上言自今百官五日於長春殿起居
其餘隻日視朝請御承眀殿或其日不坐則令閤門傳
宣放朝從之
壬申皇太子見宰相樞密使於資善堂諸司職掌以次
參謁契丹遣使霸州節度使蕭阿括副使利州觀察
使耿元吉來賀承天節
甲戍翰林學士太子左庶子晏殊禮賓副使太子宫祇
楊懷玉上新編賜東宫御製五十卷時輔臣論次御集
乞降賜皇儲文字遂命懷玉編錄懷玉請令殊同纂集
至是來上
十二月丁丑朔起復翰林學士楊億卒錄其子鈜為奉
禮郎億天性穎悟自幼及終不離翰墨文格雄健自唐
大中後詞氣衰濫國朝稍革其浮至億乃振起風采與
古之作者方駕矣文思敏速不凝滯對客談笑揮毫無
廢而精密有規裁不煩不豔善細字起草一幅數千言
不加點竄於時學者翕然宗尚名聞外夷書無不覽善
強記尤長典章制度之事時多取正蓋一時文字之冠
也喜誨誘後進頼以成名者甚衆聞人有片辭可紀必
為諷誦手集當世之事述為筆苑時文錄數十編重交
遊耿介坦夷敦尚名節多周人急所得廩賜隨盡談吐
有味評品人物善惡大眀留心釋氏禪觀之學自屬疾
即屏葷茹臨終前一日為空門偈頌識者稱其達觀云
己卯給祥源觀公用錢月五十千
甲申徙河北轉運使工部郎中黃昭益知鄧州屯田郎
中李放知密州以部内折納過差也
乙酉賜涇王元儼銀五千兩宗室防禦使各千兩團練
使八百兩餘各有差又賜太子少師丁謂少傅馮拯少
保曺利用各五千兩賓客任中正錢惟演王曾太保王
欽若詹事林特三千兩左庶子晏殊詹事張士遜各二
千兩諭德魯宗道馮元各千兩自餘宫臣常從各有差
又賜殿前副都指揮使蔚昭敏錢四百萬步軍都指揮
使馮守信三百五十萬殿前都虞候夏守恩馬軍都虞
候劉美各三百萬四廂都指揮使諸班諸軍都虞候而
下視月俸給之以皇太子親政行慶也詔自今中使
傳宣齎手詔諭文字赴中書樞密院係遷秩加恩事並
先赴入内都知司上籍覆奏訖乃給付施行詔中書
樞密院自今内臣傳旨處分公事並須覆奏令中書提
點五房堂後官樞密院承旨而下自今月十三日後從
宰臣樞密使資善堂祇候中書樞密院上言請自今
遇隻日承眀殿不視事則入内都知傳宣中書樞密院
詣太子資善堂議事應時政及後殿軍頭司公事素有
定制者施行訖奏係遷改陞降者送中書樞密院進呈
取旨如無公事則宰臣樞密使已下遇參辭謝皇太子
許三二人已上為一班詣堂延見自餘官僚並止留牓
子詔從之自是輔臣每會議皇太子秉笏南面而立中
書樞密院以本司事遞進承令旨時政之外京朝幕職
州縣官使臣禁卒咸引對焉事畢接見輔臣如常禮
太常禮院言準御史臺狀向來京朝官承制并丁父母
憂持服五十四月今詳定歴代典禮父母併亡或相繼
而没有重輕兼服之制遇虞祔練祥之祭各服齊斬之
服則是隨先後而除之無五十四月之制自今文武官
併丁父母憂者請令依禮隨先後除服詔可開封府
言準近詔大辟罪遇十月權住斷遣過天慶節依舊行
刑雜犯死罪並春夏並禁繫聞奏竊緣本府日有重囚
在獄淹久欲望自今依舊逐日區斷諸州軍亦準此從
之樞密院言契丹使自雄州至京館舍給使臣諸司
人例物比每歲稍厚欲令國信使宋綬等至北界諸司
人例物亦與加給從之
丁亥龜兹可汗王智海甘州輝和爾各遣使來貢智海仍
貢大尾羊二
己丑以資政殿大學士太子太保王欽若為司空職如
故欽若求侍東宫講讀以輔臣兼領三少品序非便表
求換秩遂改命之止立學士班(十月壬辰)賜故秦州蕃僧
努卜諾爾弟子莽布瑪喇斡紫衣以本州鈐轄言其幹事
故也
庚寅詔中書樞密院每赴資善堂議事止令張景宗一
員侍皇子餘悉屏之
辛卯大理寺丞王雍上其父旦文集擢雍為太子中允
丁酉以資政殿大學士司空王欽若為山南東道節度
使同平章事判河南府初欽若與丁謂善援引至兩府
及謂得志稍叛欽若欽若恨之時上不豫久事多遺忘
欽若先以太子太保在東宫位三少上謂不悅因改授
司空欽若晏見上問曰卿何故不之中書對曰臣不為
宰相安敢之中書上顧都知送欽若詣中書視事謂令
設饌以待之曰上命中書設饌耳欽若既出使都知入
奏以無白麻不敢奉詔因歸私第有詔學士院降麻謂
乃除欽若使相為西京留守上但聞宣制亦不之寤也
(記聞載欽若入資善堂見太子位三少上丁謂方用事尋有詔欽若以太子太保歸班欽若袖詔書白上臣已)
(歸班不識詔旨上留其詔改除司空按欽若以太子太保歸班乃天禧三年六月甲午初罷相時事此時謂猶)
(未入中書也若已為太子太保又令歸班則詔旨果不可曉恐謂亦不至此繆或記聞誤也改除司空今從實)
(錄及本傳押付中書視事及為使相則參取記聞及江休復雜志稍刪潤之)中書樞密院
言每至資善堂請皇太子無答拜詔不許
戊戌詔文武羣官使臣幕職州縣官遇雙日並門見辭
謝
己亥出御製文草及賜中宫詩手書等示宰相命宰
相都大管勾新修天章閣張景宗鄧守恩等提點之
辛丑皇太子會師傅宫官于資善堂賜教坊樂
癸卯祕書丞致仕李行簡卒其妻魏表言貧不能具葬
事詔賜其家錢十萬
乙巳宴輔臣於龍圖閣以天章閣興功也
閏十二月庚戌知辰州史方言溪洞蠻知古州向光普
以錢銀詣鼎州梁山觀音院會僧祝聖夀
癸丑賜輔臣冊府元龜各一部板本初成也
乙卯以供備庫使錢守讓領榮州刺史右屯衛將軍劉
守節為右武衛將軍西頭供奉官劉守素為東頭供奉
官閤門祇候右侍禁劉守通為西頭供奉官守讓俶之
孫守節繼元之子守素守通鋹之子也上因謂輔臣曰
舊族可念錢惟演進曰陛下念舊繼絶恩逾前代惟臣
一門忠孝伏願終始保全也上曰卿一門忠孝與常人
異先帝待以殊禮朕安敢忘惟演拜謝
丁巳三司假内藏綾萬三千七百四十匹
癸亥知洋州戸部侍郎集賢院學士李維表求歸闕上
曰知河中府右諫議大夫李虚已嘗居近職亦久處外
地可并召之及至命維為翰林學士承旨虚已權御史
中丞知滑州陳堯佐請令兵馬部署同管勾河隄事從
之西邊多言嘉勒斯賚復作文法慮為邊患獨曹瑋奏嘉
勒斯賚文法已散無足慮者朝議遣近臣察之
丁卯命龍圖閣學士陳堯咨為鄜延邠寧環慶涇原儀
渭秦州路巡撫使皇城使劉永宗副之所至犒設官吏
將校訪民間利害官吏能否功過以聞或有陳訴屈枉
經轉運提點司區斷不當即按鞫詣實杖已下亟决遣
之徒已上飛驛以聞仍取繫囚躬親錄問催促論決
戊辰詔諸州軍自今承天及天慶等節公宴監物務官使
臣有二員處許更互一員赴會
己巳管勾編排御集入内供奉官朱允中等請以金鑄
御製御書印從之
庚午詔京城置場十四發常平倉粟賤糶以濟貧民時
許滑州入中糧儲行商輦運奔赴京師穀食踴貴故也
辛未開封民董德昌并其子利用杖脊黥面配沙門島
遇赦不還其女決杖配相州親事卒游斌朱進等決杖
配潭泉澧鼎州百姓崔德升相國寺僧廷郁等決杖配
隨安福州德昌利用素無頼結皇城司巡察親事卒伺
人隂事詐欺取財京城民庶重足畏服至有小䖝大䖝
之號并其黨類責之契丹遣使保靜軍節度使蕭侃
副使政事舍人直樞密宋璋來賀眀年正旦上久不豫
前二日因餌藥泄瀉前後殿罷奏事乙亥力疾御承眀
殿召輔臣語其狀因諭以盡心輔導儲貳之意出手書
一幅付之其略曰朕近覺微恙發動四體未得痊和蓋
念太祖太宗創業艱難不敢懈怠憂勞積久成此疾疹
今皇太子雖至性天賦而年未及壯須委文武大臣盡
忠翊贊自今要切時政可召入内都知會議聞奏内廷
有皇后輔化宣行庶無憂也丁謂等進曰陛下微爽康
和即當平愈况元儲已親庶政克固海内之心宫閫内
助事皆平允特寬聖慮勉近醫藥以寧祉福自是聖體
漸平凡旬浹乃復常焉時太子雖聽事資善堂然事皆
決於后中外以為憂惟演后戚也王曾說惟演曰太子
幼非中宫不立中宫非倚皇儲之重則人心亦不附后
厚於太子則太子安太子安乃所以安劉氏也惟演以
為然因以白后兩宫由是益親人遂無間三司言臣
僚奏兩川遠地所産雖富般運實多收買折科豈無虧
損織造染練寧不費工押綱衙前雖有酬奬戶下小客
最受辛勤俱荷照臨誠宜軫恤欲令益州梓州兩路州
軍綱運量與放二三分庶便民庶下三司詳定三司言
自來計度聖節端午十月一日内人春冬衣賜并準備
取索及國信往來南郊支用綾羅錦綺鹿胎透背欹正
生白大小綾花紗絹等下益梓州兩路織買出染計綱
上京令除綺三十五叚全減不織外餘錦綾羅鹿胎透
背欹正生白大小綾花紗絹等欲且依舊所貴支用不
至悞闕又勘會益梓利䕫路州軍每年買納紬絹絲綿
除應副陜西河東京西州軍及本路州軍衣賜支遣外
餘有剩數即上京送納元不曾樁定數目每年自西川
水路起發布帛六十六萬匹赴荆南水路轉般上京並
應副在京并京西州軍衣賜難議減省欲且依舊從之
是歲天下戸九百七十一萬六千七百一十二口二千
二百七十一萬七千二百七十二趙德眀始城懷遠
鎮而居之號興州(德眀正傳載城興在李士彬斬拉爾後不得其時按士彬斬拉爾見今年)
(正月因附年末)
