續資治通鑑長編卷二百六十六
宋李燾撰
神宗
熙寧八年秋七月壬戌詔寺務司不隸開封府先是入
内供奉官梁從政奏差提點寺務司見係開封府判官
一員管轄恐一司不湏兩處提轄樞密院擬進依前降
宣命上批可勘會寺務司何等事合屬開封府已而降
是詔(此據御集增入元年十二月寺務司屬開封)崇信節度使知大宗正
事宗旦降彰化軍留後忻州防禦使同知大宗正事宗
惠降霸州團練使連州防禦使從賁降左武衛大將軍
洺州防禦使屯田郎中諸王府記室參軍兼睦親宅講
書王慥國子博士同知宗正丞宋靖國内侍高品盧世
永降一官内西頭供奉官張宗禮降西京内品宗旦等
坐不察李逢入宫宗禮坐以兵書借趙世居皆會赦特
責降也詔綾錦院監官李果衝替仍劾罪以聞果被
旨與工匠轉資稽留五十餘日上批果情涉不恭故罷
又批三司視有司稽違聖旨初不行遣亦令分析後三
司言綾錦院直受傳宣而三司不預知乃釋之代州
言真定府北寨卒杜辛等十六人為契丹所略害之詔
賜辛等家絹各二十疋後契丹復歸辛等未嘗殺也
癸亥上批河東路義勇保甲養馬每疋支錢歲計若干
速具數申(此據御集要見後來申到數目)知桂州劉彜言提點刑獄
許彦先轉運判官傅燮互訟燮指彦先納金珠而轉運
使李平一亦言彦先獨差官管勾告發坑冶乞移彦先
别路體量理曲之人詔荆湖南路轉運判官喬執中乘
驛究實以聞時彦先已除廣南東路轉運副使矣(彦先八年)
(三月五日除廣西憲五月二十六日改廣東漕十月二十八日又委李之純九年十月十八日結絶)
甲子樞密副都承旨西上閤門副使張誠一為西上閤
門使誠一為副都承旨三年特遷之江南西路轉運
司言虔州江水漲壊州城軍營度修完用錢二萬三千
五百餘緡乞降度僧牒詔於本路寬剰役錢内給之令
轉運副使李之純提舉右諫議大夫沈立上所集都
水記二百卷名山記百卷詔奬之
乙丑龍圖閣待制兼樞密都承旨曾孝寬為龍圖閣直
學士上元縣主簿韓宗厚為光禄寺丞以宗厚興水
利溉田二千七百餘頃賞之詔進納出身人有旨落
進納字者不以官戶例减役錢從司農寺請也
丙寅教八軍營陣副將左班殿直閤門祗候臧景權發
遣廣信軍景有武略前此知雄州歸信容城縣遼人憚
之使者薦其才召見以為營陣副將又擢之而有是命
仍召景自今移文北界假洛苑副使兼閤門通事舍人
詔左侍禁閤門祗候周宥母喪去職特給俸初令宥
勾當騏驥院樞密院言騏驥院並不闕官詔特與添差
既踰月又有是命以宥舊事東宫故也(添差據六月一日御集周宥本)
(末當考)
戊辰兩浙路提舉常平等事比部員外郎韓正彦知相
州琦兄子也仍詔正彦過闕賜對面諭以照管諸孤又
詔聞琦借用相州公使錢二千餘緡其令轉運司除之
(正彦璩子)
己巳提點淮南東路刑獄祠部員外郎盧秉權江淮等
路發運副使(七年六月十九日九月二十八日八年五月二十六日并九月十二日吕惠卿云云)
(俱合參考)淮南發運司言自五月不雨揚楚州運河通泰
等州運鹽河皆不通舟船詔發運司開浚聽留上供錢
米給其費仍遣都水監官督視詔聞開封府界雍邱
等縣今歲放水淤田地分其未淤處清水占壓民田其
令提舉常平官按視如係民耕地蠲稅一料
辛未詔修經義檢討官轉一官選人循兩資張濟葉(原闕)
(名)劉涇候教授直講有闕日與差舉人各賜絹五十疋
王安石初議舉人酬奬欲與免觧上不許(不許免觧據六月二十三)
(日日錄)上批劉奉世近因相度分畫兵將遍歴涇原等
三路慮聞見人材有當達於朝廷者令具以名聞入
内供奉官宋用臣為禮賓副使以上批用臣製造諸軍
鞍轡一萬五千副皮殼鞍瓦四千面畢工皆用臣創生
擘畫省得官錢貫萬不少可優與酬奬故也(此據御集)詔
河北東西路見倚閣累年常平錢令司農寺比市估量
增直聽人以榖折納仍遣官提舉
壬申中書堂後官兼提點五房殿中丞王兖權發遣大
理少卿居數日又權發遣大理寺(權發遣大理寺二十二日事今并書)
前揚州司法參軍張安國為光禄寺丞權檢正中書刑
房公事王安石薦之也(十二月九日又遷)詔京東路監司各
具有飛蝗州軍及所撲滅所害田苗分數以聞詔百
姓郭懷信逋市易司違限罰錢聽輸同延二州先是懷
信自言請市易司鹽鈔既納本息猶以納不如期罰錢
千五百餘緡已納百七十緡而市易司又使增納百三
十緡乞輸同延二州省道路之費上批可勘會元請錢
因依進呈而有是詔金部員外郎直集賢院同知諫
院兼提舉三司帳司勾院磨勘司范百禄追一官落職
監宿州鹽酒稅務曾孝寬張琥言百禄與徐禧争李士
寧獄百禄辭有不實故也(吕陶記聞云范蜀公歸成都聞子功自諫院謫宿州與子)
(言曰六郎除諫官時來謀欲辭免予告之曰辭得亦佳若就之難兩全不壊名節即壊身計今果然)上
批訪聞通遠軍三岔堡地近累有西人呌呼理索逃背
人口及去失牛羊地分官多不與應報或稱並無致西
人不絶辭說久之恐生邊事可令經略司選官一員體
量根究如有盜牛羊投來者盡送本界還之河北第
十九將内藏庫副使楊萬等充䕫州路體量安撫司聽
候差使王安石言萬可了南川獠事也(差楊萬等御集在十二日王安)
(石薦萬乃日錄七月十九日今并書)
癸酉詔坑冶旁近坊郭鄉村及淘采烹煉人依保甲排
定應保内及於坑冶有犯知而不糾及居停彊盜而不
覺者論如保甲法詔以新修經義賜宗室太學及諸
州府學
甲戌同判都水監侯叔獻言逐年開撥汴口多創作生
河侵掘民田廣調夫役官司因緣為弊近朝廷措置惟
用訾家店舊口及簽左故道歲減人夫物料各以萬計
今河防無事可以裁損乞從本監選舉小使臣二員勾
當汴口兼領雄武埽減罷本埽廵河使臣京西都大使
臣各二員所領河清廣濟依舊以六分為額減罷河清
一指揮從之(十八日叔獻所請可并此)詔河北歸鄉流民所過稅
百錢以下悉蠲之
丙子命太子中允館閣校勘同判武學顧臨代沈括提
舉大名府澶恩州義勇保甲韓縝等圖上河東緣邊
山川地形堡舖分書利害詔雙井水峪瓦窯塢分書地
開壕立堠增置舖屋控扼處並依奏石門子舖如在三
小舖外更不坼移其見安新舖以東接和爾郭寨地元非
分畫處若北人言及即以此拒之如固争執奏取朝旨
其白草舖西接古長城先從北與之議毋得過分畫地
界其古長城以北弓箭手地聽割移上與王安石日論
契丹地界曰度未能争雖更非理亦未免應副安石曰
誠以力未能争尤難每事應副國不競亦陵故也若長
彼謀臣猛將之氣則中國將有不可忍之事矣(上與王安石論)
(據日錄疑此等即陳瓘所謂記訓也盖安石實主割地之議者他書可考也此月二十八日并十月一日十一)
(月二十八日云云並合考)
丁丑詔權羣牧判官祠部員外郎韓宗師改屯田員外
郎初御史蔡承禧言宗師自提舉常平入為羣牧判官
故事不改左曹恐中書官吏以宗師宰相子故私徇取
悅詔御史臺定奪而御史臺以為轉運判官舊例依常
調但轉右曹今宗師以第二任通判資序權羣牧判官
與運判為一等而本房乃引正羣牧判官例改左曹非
是故命改正手詔皇叔祖贈護國軍節度使河東郡
王承衍妻京兆郡君陳氏皇家尊屬進封康國夫人
又詔河東經略監司提舉司官體量百姓因歲饑流入
北界人數許人首告具實數以聞所差官有嘗經體量
前申異同者並釋罪如將來别體量今有不盡當重行
朝典上批檢取熙寧初始定兵額文字進入王安石
言中書每取兵數料兵食盖常事前此蔡挺乃令人傳
語云不敢公然送去容密寫納緣樞密院嘗得指若中
書取兵數即具奏故也安石因請自今乞依例應報上
從之於是安石又為上言臣不知兵數湏密有何義理
也(此據王安石日錄八年七月十七日事今刪附取熙寧兵額後)
戊寅太白晝見四方館使榮州刺史李評河東同分
畫地界評使遼甫還上復遣之尋有詔促評起發又欲
罷韓縝輔臣僉以為不湏罷乃已(再遣李評必有故當考促評起發見御集)
(二十四日欲罷縝據日錄亦二十四日事王珪會要七月十八日李評同分畫地界下又云是冬復召韓縝李)
(評赴闕賜對縝等受旨而往遂畫界至今附注此當考十二月六日癸巳縝等赴闕九年十二月二十五日)
(詔當并考)閤門言諸司使至内常侍有職事非繁重而止
赴大起居者有初無朝旨例不赴常朝者有在新城外
雖令五日赴朝而隔門不能至者其類不一今請特旨
免常朝起居如故外東西作坊八作司文思院商稅院
内酒坊酒庫水碾磨務市易務下界倉草場王府内知
客聽赴大起居并朝會拜表官局在新城外者聽免常
朝起居及朝請餘並赴常朝起居所貴朝請釐務兩不
妨廢從之同判都水監侯叔獻監丞劉璯言近詔汴
口并黃汴諸河埽河清廣濟兵士增募二分以八分為
額竊詳減罷客軍本欲省費若河清等例增二分則歲
費錢糧數倍欲依舊以六分為額罷所差客軍仍詔諸
路客軍額減五千人(可并入十四日)王韶論不當罷客軍招河
清致費財上曰但當論河清可減而已罷客軍非不利
也安石曰誠如聖旨(此日錄六月二十四日今附見罷客軍招河清是月十四日及十八)
(日所書要不詳當考)
己卯新知明州祠部員外郎劉瑾兼相度淮南水利
詔知判官雜壓最高并未有連判之人結銜不帶同字
以中書言知判官兩員以上方稱同而侯叔獻獨判都
水監乃帶同字非是故有是命又詔官員合破諸軍
迎接者計合到任日除往還驛程前一月發遣送還者
除逐程占滯毋過一月詔淮南兩浙路災傷州軍知
州通判令監司提舉司精加體量以聞詔濮王諸女
並視諸王女封號自縣主改郡主者凡七人(此事當考以前不視)
(諸王女何也)
庚辰大渡河南邛部州山前後都鬼主苴剋為金紫光
禄大夫行懷化校尉大渡河南邛部州山前後都鬼主
辛巳錄草澤王仲回為司士參軍不理選限賜錢百千
仲回建言剏過嶺牐護民田賞之也詔以新修經義
付杭州成都府路轉運司鏤板所入錢封樁庫半年一
上中書禁私印及鬻之者杖一百許人告賞錢二百千
從中書禮房請也初進呈條貫監司失覺察私印及鬻
之者當行朝典上嫌其太重命王安石改之安石謝誠
如聖旨乃臣鹵莾不細看所奏之罪也(吕陶記聞云嘉祐治平間鬻書)
(者為監本字大難售巾箱又字小有不便遂别刻一本不大不小謂之中書五經讀者競買其後王荆公用事)
(新義盛行盖中書五經䜟於先也)詔權御史中丞雜壓與正同官職
高者自從本班以御史中丞鄧綰言近歲中丞始有兼
職既兼二職以上則自當從一高班序位而近者官司
妄相凌越以致位序紊亂臣頃嘗申請欲令遵儀制而
閤門乃分丞郎給諫為兩等獨令丞郎任中丞者依班
圖序中丞本職若給諫為之則在廷立班序中丞位至
雜壓則從本班如此則是中丞之位獨申於公而不得
申於私也同職異儀臣愚恐不當如此故有是詔又
詔進士及第自第一人以下注官並先試律令大義斷
案初自三人以下始令試法至是中書習學公事練亨
甫言進士高科任簽判兩使職官通與一州之事其於
練習法令豈所宜緩前此習刑名者世皆指以為俗吏
今朝廷推恩雖厚而應者尚少又獨優高科不令就試
則人不以試法為榮滋失勸奬之意故有是詔詔權
知開封府陳繹奏請孕婦犯罪許會赦恩詔經疎决情
理輕釋之詔右贊善大夫檢正中書刑房公事范純
粹太子中允檢正孔目房公事馬珫各罰銅六斤純粹
送審官東院坐在告追開封府吏治事珫坐不承受文
字也純粹初與珫争韓絳頗為純粹解釋上不聽令送
御史臺取勘及是絳又不以純粹所坐為然且言純粹
有才欲别與差遣王安石言豈可因罪更升差遣上從
安石言遂送審官絳力争弗聽乃曰陛下所見如此則
無可奈何即自劾(韓絳先乞罷相上謂王安石曰絳恐為范純粹不特為劉佐也事見日錄)
(五月十八日范純粹所坐竟未詳當求純粹事迹考究御史蔡承禧言伏閒檢正官范純粹於親情家押貼子)
(勾開封吏人理會中書所送文字馬珫封送中書文字與范純粹今見下御史臺勘鞫緣中書政本文字動干)
(軍國機要與羣司不同若使一有漏洩其損不細臣伏詳朝廷置檢正官之意盖湏經術文雅足謀國體多識)
(前言往行以助宰臣有所不知得以諮訪至於點檢文字推行吏文猶為下等近年薦者不擇人材祗為進人)
(階漸是致輕墮忽事之人得佐公府臣亦訪聞如王震王白詞場小生新登科舉吏文義理多所未明亦預此)
(選其四人乞聖慈指揮中書大臣課其入府所行文字功最如别無異能先次廢罷公行推擇充選承禧所言)
(純粹馬珫事與實錄異今附注此當考)權知茂州李琪奏臣竊見本州
四面並是蕃部住坐處别無城池限隔土人言每遇蕃
部小有作過則便至城下剽劫臣欲修築州城安集百
姓以慰遠人之心并乞就本州招刺土兵三百人以武
寧指揮為額又竊見利州路一州一縣敕内文州蕃賊
入漢界作過其緣邊鎮弓箭手察戶等如親自鬭敵斫
蕃賊首級者每一賊首支大鐵錢四貫充賞如獲三人
首級支賞外仍免戶下諸般差配及支移折變其鎮寨
將即候得替日量功勞輕重與優等勾當或遷轉一資
臣勘會本州比之文州更為極邊本州人並慣習戰鬭
曾經捕賊今乞威茂保霸等州土兵依上條酬賞上批
李琪所陳理有可取宜相度速與施行(御集二十一日事當考其究竟)
(行與不行明年四月十三日可參照)
壬午命知制誥沈括為淮南兩浙災傷州軍體量安撫
使太常少卿權判大理寺許遵同糾察在京刑獄詔遵
得視三路轉運使資序(視資序據遵本傳當考)太常丞知司農
寺丞朱炎權管勾開封府界提點諸縣鎮公事時遣蔡
確往河南諸監變轉支賣牧馬府界闕官故也詔開
封府國子監舉人併就一處考試仍以兩處解額通計
取人
癸未命權發遣提舉永興軍等路刑獄太常博士劉定
大理寺丞知司農寺丞汪輔之體量根究涇原環慶鄜
延路賑濟漢蕃災傷戶有無不當貸官榖及措置乖失
事以聞(究竟當考)崇政殿說書同管勾國子監吕升卿權
發遣太常寺兼修一司敕升卿乞罷管勾國子監從其
請而有是命蔡承禧劾升卿升卿既自辨析且乞劄付
承禧王安石白上恐不宜如此若承禧紛紛則煩陛下
處置上乃已(升卿罷國子以承禧故也事見前月二十三日升卿欲劄已分析付承禧日錄乃此)
(月二十八日及八月一日事今并書之)於是承禧又奏乞罷升卿經筵職
事不報(承禧乞并罷升卿說書據奏議增入十月一日升卿出)初宰執同進呈承
禧劾升卿事吕惠卿曰承禧言升卿事連臣上曰同進
呈無害惠卿乞下升卿分析惠卿乃謁告上遣馮宗道
撫問召赴中書安石又親詣惠卿道上意惠卿於是上
表求補外者三上皆遣中使封還又入劄子上復令安
石同王珪諭惠卿惠卿再求對有旨無復請入見上曰
無事而數求去何也惠卿曰陳力就列不能者止臣自
度不能所以求止無他願遂臣請上曰卿為參知政事
天下事責不在卿一人何必爾惠卿曰頃安石之去一
時乏人所以受命不辭安石復來理當决去但蒙陛下
宣諭再三所以盤礴至今上曰卿豈以承禧故耶承禧
言卿弟無與於卿惠卿曰縱使承禧言臣臣為參知政
事苟自度無過豈至為之求去况臣弟分析事又如此
乎上曰豈以安石議用人不合安石欲用新進卿不欲
之卿欲用曾&KR0776;而安石不欲耶惠卿曰此亦不繫臣去
就况安石未嘗言不用曾&KR0776;上曰豈以安石前日敷陳
承禧事滅裂耶惠卿曰安石避嫌不得不如此臣何訝
之有上曰然則安石之來正宜協力何以求去耶惠卿
曰安石之來一切託疾不事事與昔日異前此安石為
陛下建立庶政千里復來乃反如此不知欲以遺之何
人上曰安石何以至此惠卿曰陛下所聽既不一争又
不勝百官紛紛莫可調御臣頃嘗略為陛下陳之至此
亦誠難上曰安石必湏見天下有可為之理乃肯復來
惠卿曰然必是至此有不如所見故不安其位盖亦緣
臣在此陛下意與安石協力者多其聽不一故不安朝
廷事可以無臣而不可無安石此臣所以求去也上曰
安石必不忌卿惠卿曰安石於臣何忌但陛下初用安
石以其勢孤助之故每事易今日陛下以謂安石之助
多節之故每事難就則臣之在朝廷所補者少而所害
者多不若遂臣之去陛下一聽安石天下之治可成也
今使大臣有所不得盡非國家之福盖為朝廷分别賢
不肖是非極是難事歛天下之怨在於一身以及其子
孫人主若不察即不免苟且滅裂而已上曰有官守者
不得其守則去安石必不肯苟且滅裂惠卿曰惟其欲
去所以苟且滅裂王忱不艱允協於先王成德惟說不
言有厥咎苟為不然固未能責其不盡也陛下但致一
以聽安石殫其學術則臣雖去猶在朝也上曰安石學
術莫了得天下事否惠卿曰然上曰卿但参貳責不盡
在卿惠卿曰此臣所以可去也臣之所陳皆國家事而
在臣之私又有往來其間者不去恐為天下笑上曰終
不令卿去且但至中書惠卿頓首曰臣不敢奉詔既退
上復遣中使諭旨惠卿辭再入劄子上亦封還且詔銀
臺司毋接文字後數日入見上曰累遣人趣卿就職未
見禀承惠卿曰數違旨不勝死罪但臣在朝有損無補
陛下厚恩雖不許避臣之自度終恐難勝上曰無他事
何湏求去如此之堅惠卿曰臣去則陛下聽安石上曰
卿無過慮且可就職惠卿曰陛下數宣諭臣以参貳安
石不識何也参知政事莫是参知陛下之政事否上曰
安石政事即朕之政事也惠卿因言承禧所以言臣弟
者意乃在臣上曰已曉無過慮惠卿乃復就職(此已上並據蒋)
(静所作惠卿家傳修入家傳又云承禧言升卿為國子監考試官而惠卿妻弟方通在高等事凡十餘條宰執)
(進呈至上前惠卿云云今刪取其要)詔知丹州宋昌言降通判差遣文
思副使郭若虛降一官坐使遼不覺翰林司卒逃遼地
不獲也詔晚田闕雨遣官祈禱又詔淮南兩浙等路
旱災遣官禱南嶽諸祠載祀典者仍委長吏精虔致祭
命殿前司押教三班差使臧安國定國各選少壯可
教兵士五十人教習射法候精熟取旨陞立軍額補義
勇保甲教頭安國定國景之子年少熟武藝尤知射法
甲申遣大理寺丞陳祐甫殿直楊琰度汴河岸置渗水
塘為五丈河上源如可行即計工料以聞後祐甫等言
如此興置誠便於是都水監奏請乞令琰管勾興築祐
甫提舉從之詔淮南兩浙轉運司相度所湏出糴及
興修水利斛斗之數計會發運司截留上供榖應副以
司農寺主簿王古言奉詔體訪淮浙今歲旱蝗私稼無
望民必艱食乞豫為備也(六月二十四日古受詔)
乙酉職方員外郎蹇周輔權發遣淮南東路轉運副使
禮院請自今輟朝並輟前殿正朝如已輟而遇休假
或坐後殿即通理為數從之
丁亥省秦州通判司理各一員以長道大潭二縣析隸
岷州故也詔提舉京東西路常平等事太子中允方
沃贖銅十斤管勾崇福宫太常少卿趙丙降一官持服
人太子中允集賢校理許安世俟服闋與小處簽書判
官丙沃坐任大宗正丞不察李逢入宫安世坐以鈒龍
刀遺李士寧也服除簽書濠州團練判官詔武舉人
先試孫吳六韜大義共十道為兩場次問時務邊防策
一道與鎖廳人同考試馬軍司試弓馬差官監試初武
舉試格前後參錯至是始加裁定熙河路經略司言
夏國錫碩克鄂則爾牒稱前後為漢家蕃部偷略人畜投
南界累索不發遣請高太尉王團練今月癸未赴三岔
堡與錫碩克鄂則爾鄂廸駙馬會議牒稱大安二年詔鄜
延路經略司令保安軍牒宥州責以夏國久禀正朔今
妄稱年號又移牒非其地分邀邊臣會議皆違越生事
必是夏國不知未欲申奏請聞知國主其首領嚴加誡
斷先是上批契勘近降指揮令永興秦鳳等路安撫
司委官遍往諸城寨取問緣邊弓箭手有情願請官馬
著脚乘騎自管草料准備出入使喚者類聚聞奏即不
得抑勒其河東路河裏河外亦有弓箭手人數不少即
不曾核及可速依陜西逐路降指揮令經略司委官仔
細取問疾速聞奏是日進呈弓箭手願養馬上曰固知
其願如此因令具府界保甲養馬數及所免物數進呈
(上批乃七月二日見御集進呈願養馬乃日錄七月二十七日事今附見)
戊子七月二十八日詔涇原路屯泊就糧上下番正兵
弓箭手蕃兵約七萬餘人分為五將副總管苗授為第
一將鈐轄和斌副之姚兕為第二將黃琮副之姚麟為
第三將都監張繼凝副之鈐轄夏元幾為第四將王寧
内殿承制孫咸寧並副之鈐轄种診為第五將都監王
光世副之别置熙河策應將副以琮咸寧為之從王廣
淵請也(閏月十二日癸卯五月四日甲子)王廣淵言弓箭手蕃部見
欠錢九萬餘榖十萬餘乞許令今年秋成日於二年内
分作科次催納上批契勘涇原弓箭手蕃部兵累年災
傷人馬俱遭飢餓故逃亡死損數目不少今秋方有成
望稍得蘇息所貸錢斛若是併行催理實恐不易復致
窘廹逃散可依廣淵所奏速與指揮上批契勘河東
分畫地界所已兩次承准北人公牒欲於雙井地分期
約相見至今韓縝等未見廻報可速降指揮令具約定
何月日與北人相見入急遞以聞(此月十八日九月二十九日十月一日十)
(一月二十八日可考)
是月復置真定府井陘縣徙治天威軍即縣治置軍使
復河南府偃師鎮為縣廢緱氏縣為鎮德州言民宋
靖刃左肋取肝啖父丙久疾為愈
