續資治通鑑長編卷三百五十
宋李燾撰
神宗
元豐七年十一月丁酉朔詔築誠州上誠天村大由三
寨從湖北鈐轄運司請也涇原路經略使盧秉言西
賊入静邊寨隊將借職白玉蕃部落軍使李貴戰死詔
錄玉子一人貴子二人(新紀書夏人寇静邊寨隊將白玉李貴死之舊紀不書)
又詔涇原熙河蘭會路賞功宣告入急遞以往
戊戌詔盧秉措置禦賊兵將有勞降詔奬諭賜帶馬及
銀絹五百初賊遣黠酋星多哩鼎將舉國入寇秉團兵
瓦亭分遣彭孫姚雄率師駐静邊俄報賊犯熙河定西
城秉遽麾瓦亭全師遣姚麟夜趨静邊且指賊來路曰
吾凌晨坐得捷報矣麟中夜至静邊黎明賊至驚曰王
師天降也彭孫等遽擊之衆大潰斬獲甚衆星多哩鼎
死于陣有識其衣服者諸將請以聞秉曰諸將上功多
恨不實吾可以疑似要賞耶既而諜者言所殺眞星多
哩鼎也上遣中貴人取所獲器甲以獻(此據盧秉傳然秉乙未日奏殺)
(賊首領星多哩鼎稱彭孫郭振措置精審姚麟等雖不見賊總兵張大聲援而本傳乃以殺星多哩鼎為姚麟)
(等功恐誤也今改修云姚麟中夜至邊黎明彭孫等遽擊賊庶與乙未所奏不相牴牾奏状要可信也更須考)
(詳)
己亥著作佐郎邢恕言官制史館掌修撰國史實錄之
事其屬有日歷所比廢編修院歸史館又崇文院未罷
日史館有主判官昨以官制罷主判則掌國史實錄修
纂日歷諸司關報時政記並歸秘書省國史案長貳丞
與著作同領簽書即難别有日歷所乞諸司關報但稱
秘書省中書勘會日歷長貳丞不與修纂時政記起居
注並於著作所開拆入庫封鎻自今諸司關報文字並
稱秘書省國史時政記日歷事非編修官不與詔陜
西河東諸路西賊舉國入寇一路如昨犯蘭州之北方
得關報餘路牽制不須豫差定軍馬常在極邊其餘鈔
略止依例互相關報詔增差廣南東路鈐轄張整為
廣西鈐轄駐桂州其廣西上供錢禁軍闕額錢米並令
樁留其常平免役寬剰經略司和糴度僧牒錢緩急並
奏聽支用從知桂州苖時中請也(十二月六日)
庚子樞密院言凖朝旨涇原路差赴城寨堡鎮防秋卒
比之諸路早發並與特支其常例差發者不給涇原路
經略司誤比類該說不盡指揮給渭州防秋府界第四
將詔轉運司劾罪已支錢更不拘收勒干繫人均偹後
經略使盧秉言誤給錢乞獨坐罪詔秉罰銅二十斤劾
罪均備指揮不行(十月三日可考)
辛丑詔承務郎及使臣以上致仕嘗以戰功遷官者俸
錢衣並全給餘歷任無公私罪事理重及贓罪給半因
過犯若老疾體量致仕者不給非戰功而功狀顯著者
奏裁(舊紀書詔致仕官俸有戰功者全給無贓罪公私罪重者給半績效尤異雖非戰功奏裁新紀不書)
尚書省言大理寺斷潞州民王德與弟亮婦程姦造
意與程謀殺亮死程案問從故殺處死德減死流二千
里刺配按王德不應用程為首減等詔大理寺斷官罰
銅十斤餘干繫官各八斤刑部千繫官吏各六斤
壬寅管勾熙河蘭會經略司機宜文字穆衍言夏人入
朝乞殺禮待之使董戩無校量輕重之别不報(穆衍河中人紹)
(聖二年十二月有傳)提點江浙等路坑冶鑄錢胡宗師言信州
鉛山縣銅坑發已置場冶乞借江東提舉司錢三十萬
緡以鑄新錢息二分還福建二浙有銅坑處凖此戸部
言宗師言皆可推行詔借江東提舉司錢十五萬緡以
所鑄錢還所乞福建二浙借錢不行(朱本削去)
甲辰詔使高麗兩番都轄以下涉海有勞各遷一資
中書省言聞開封府大理寺禁繫甚多詔令刑察御史
與刑部郎中速往點檢趣結絶河東經略使吕惠卿
言馬數倍少若依舊條買不入望許河外諸將下馬比
舊等尺短五分以下堪被甲者給價填闕候事平依舊
條從之熙河蘭會路制置司言昨西賊犯定西城兩
監押并熨斗平侍禁閻佶將護入馬照應内傷中獲級
及戰死禁軍等百九人已賞三十人乞推恩内定西城
監押李中寇士元不審賊勢鬭敵損折人馬又緣皆見
敵死戰又有斬獲乞以功補過並從之夏國主秉常
遣摩格蔑密伊裕齎表入貢其表曰秉常輒罄丹衷仰
塵淵聽不避再三之干凟貴圖溥率之和平况夏國累
得西蕃摩正王子差人齎到文字稱南朝與夏國交戰
歲久生靈受苦欲擬說話却令兩下依舊通和緣夏國
先曾奏請所侵過疆土朝廷不從以此未便輕許於七
月内再有西蕃人使繖巴沁鼐丹新等到夏國稱兼得
南朝言語許令夏國計會令但差使臣齎計會表狀西
蕃國自差人赴南朝前去切念臣自歷世以來貢奉朝
廷無所虧怠至於近歲尤甚歡和不意憸人誣間朝廷
特起大兵諸路見討侵奪却疆土城寨自此稱怨歲致
交兵今朝廷示以大義特賜還夏國疆土城寨伏望皇
帝陛下開日月之明擴天地之造俾還疆土通遐域之
貢輸用息干戈庶生民之康泰儻垂開許别效忠勤上
即錄本以付李憲仍詔憲詳其來文乃不移前請兼言
董戩使人招徠及妄言朝命許其通使之意與鄂特凌古
期望本情大段草略不同可因其使來詳開諭之(朱本增入)
(新本削去)
乙巳著作佐郎邢恕守職方員外郎(特書此月戊辰為十二月蔡確事)
刑部言知汝州中大夫蒲宗孟已滿一朞宗孟前執
政未敢凖待制以上條檢舉詔自今執政官罷黜及朞
中書省檢舉取旨詔每歲賜錢二百萬緡付熙河蘭
會路邊防財用司充經費
丁未寳文閣待制權知開封府寋周輔試中書舍人周
輔治開封府數月中丞黃履言周輔攬權歸已留事不
决非剸煩之才故也中書舍人蔡京為龍圖閣侍制
權知開封府詔應武舉及試出官並依進士試大義
一場苐一等取四通第二等取三通第三等取二通並
為中格從司業翟思朱服所定也宣德郎太學博士
邵材為監察御史材宜興人上臨朝甚肅初賜對者往
往震懾不稱旨材入見延和殿雍容占奏因曰去歲郊
祀臣以太學博士陪祠事陛下至太廟及圜丘執禮甚
嚴陛下臨天下將二十年而秉心愈小事天地宗廟愈
恭此盛德也然成天下之大業亦在於持久不倦耳上
首肯之(崇寧四年閏二月有材傳此據傳增入)河東經略使吕惠卿言
近支末鹽錢三十萬緡赴本路糴買復准戶部符給錢
銀紬絹鈔入中不行乞於在京樁管見錢從本司出鈔
糴買或令人入便其戸部鈔見在本司而河東轉運副
使孫覽亦言本司科秋税糧草經略司令民折納錢如
朝旨許理經略司以支移糧草折納即乞令經略司一
面管認應付本司支移年計糧草詔並依惠卿所請已
出鈔令戸部收毁其經略司所納轉運司支移年計糧
草本司依數管認應副餘令轉運司計置
戊申廣南東路轉運副使高鎛言本路賣鹽場務多虧
欠欲依六路鹽法就差逐州管勾官為鹽官考校功過
賞罰乞令提點刑獄兼提舉鹽事從之
己酉中大夫知汝州蒲宗孟為資政殿學士知亳州
辛亥冬至不視朝
乙卯太白晝見(兩紀並書)資政殿大學士降授正議大夫
吕公著復光祿大夫公著先坐知定州日違法差禁軍
防送罪人降官滿一朞也禮部乞諸州不置學官處
委轉運司選官及生員多可置教授申本部下國子監
審察從之
丁巳寳文閣待制寋周輔試刑部侍郎周輔以衰耄廢
學免中書舍人故有是命如京副使姚雄為莊宅副
使内殿崇班姚古為供偹庫副使兼閤門通事舍人西
頭供奉官姚評轉一官减磨勘二年為閤門祗候東頭
供奉官彭孝義為西京左藏庫副使内殿崇班孫文顯
東頭供奉官李贇左侍禁彭傑並為内殿承制餘遷官
减磨勘年有差凡四百九人内諸軍以功次賜絹盧秉
第上西賊入静邊寨雜功也中書省言元豐二年提
舉茶場李稷以息税五十萬緡為額後陸師閔奏自立
額後連歲增羡乞自七年以百萬緡為額未知虛實詔
𣙜茶司具自二年立額後至六年所收息税有無增剰
及支費數以聞本司具數上乃下刑部驅磨其舊封樁
及見在錢並令交割與陜西逐路常平司封樁大理
寺上太府少卿吳安持誣奏宰臣蔡確弟碩令幹吏張
慶承認賒欠官錢人朱申羅錢未納案安持應私罪徒
二年蔡確言安持本緣臣家事乞特寬赦詔安持免勒
停增差監曹州酒務(御集載此事差詳今附見軍器少監蔡碩奏曾令夲家宣借張慶買)
(羅計價二百貫約今年正月還未還凖抵當所公文稱其錢合赴官送納臣已令張慶齎錢送納了當却凖太)
(府寺差人捉領張慶與元賣羅人一處禁勘伏緣太府少卿吳安持昨為相州公事係臣兄根治安持所坐尤)
(重賣羅人合催納官錢甚多何獨於臣乃要根鞫欲望送不干礙官司盡理根究御批宜令開封府審行根究)
(如所欠錢委已送納了足其太府寺勾到剰員張慶即畫時疎放仍契勘本寺同犯上件所欠官錢人如不曾)
(勾勘本寺官吏用情違法狀聞奏元豐七年九月十七日下)京東路都轉運使吳
居厚奏元豐七年分支過鹽息錢一十五萬貫九百八
十三文買到絹一十三萬六千六百六匹起赴澤州保
甲司交納外欲乞今後每年酌中認絹一十三萬匹為
額以鹽息錢從本司計置及依已得朝旨兊到轉運提
刑提舉司所管諸般絹帛展限一月到澤州餘並依元
降指揮詔所乞展限不行餘依奏(寔錄甚略今用密記)
己未涇原路經略安撫使知渭州盧秉以父老乞浙西
一郡上批秉久官塞上甚得静重制賊方略昨静邊之
捷多其經畫降詔不允秦鳳路經略司言吕温卿乞
本州雞川寨外置水寨今相度若就下修築增置樓櫓
防守人兵噐具遇賊圍閉外乘高險下瞰水寨不利守
禦欲止開水渠引水入城鑿池貯之省功而可守從之
辛酉木工楊琪為三班借職以修大相國寺西浮圖及
延春閣畢功琪琰之弟也(朱本簽貼云補一借職法不當書前史官書此意在謗訕)
(遂削去今從新本紹聖元年六月壬辰蔡卞云云可考)涇原路總管姚麟乞特
給公使錢詔如更有邊事出入給千緡詔河北河東
陕西路見在糧草每季於次季孟月具約支年月數上
戸部
壬戍詔新除吏部侍郎領左選熊本與吏部侍郎領右
選陳安石兩易其職以本目疾引見選人不能讀奏也
倉部郎中韓正彥言河北河東各止有銅錢一監乞
兩路各增置一監歲鑄折二錢各十萬緡封樁詔轉運
司相度以聞轉運司言其不便遂寢之
癸亥詔太原府封樁二十將器甲什物未有官專提舉
致經略司時有假借出入宜差提點刑獄官提舉即非
奉朝命支借者依擅支封樁錢物法京西轉運司言
每歲於京西河陽差刈芟梢草夫納免夫錢應副洛口
買梢草南路八州隨唐房州舊不差夫金均郢襄州丁
多夫少欲敷納免夫錢於河北州軍兊還從之
甲子蕃官供偹庫使興邁朗額依並為西京左藏庫副使
河東第三將以出界遇敵獲級也
乙丑以供偹庫使穎沁薩勒為皇城使文思副使結博約特
為西左藏庫副使韓緒堅多克並為皇城副使西頭供奉
官遵博納芝為内殿承制以賊入定西城穎沁薩勒等清
野力戰堅多克重傷故也
十二月丙寅朔分命輔臣祈雪三班奉職李概貸死
免除名追二官勒停坐毆盗袴遞卒死大理寺當概公
罪絞特貸之詔應臺察事已奏雖經恩不原
丁夘環慶路經略司言蕃官朗布以功遷四官乞換本
族廵檢詔朗布為本族廵檢當一資餘依格推賞
戊辰端明殿學士兼翰林侍讀學士太中大夫提舉崇
福宫司馬光為資政殿學士降詔奬諭賜銀絹衣帶馬
奉議郎范祖禹為秘省正字並以修資治通鑑書成也
資治通鑑自治平三年置局光乞以韶州翁源縣令劉
恕將作監主簿趙君錫同修君錫以父喪不赴太常博
士國子監直講劉攽代之攽在局五年通判秦州知資
州龍水縣范祖禹代之每修一代史畢上之至是十五
代紀三十卷總二百九十四卷目錄考異各三十卷時
攽出監衡州鹽酒務而恕已前卒上諭輔臣曰前代未
嘗有此書過荀悅漢紀遠矣輔臣請觀之遂命付三省
仍令速進入初元豐五年將行官制上於禁中自為圖
帖定未出先謂輔臣曰官制將行欲取新舊人兩用之
又曰御史大夫非司馬光不可蔡確進曰國是方定願
少遲之王珪亦助確乃已及除光弟四任提舉崇福宫
詔滿三十個月即不候替人發來赴闕(不候替人發來赴闕此據光乞)
(留臺狀)盖將復用光也是歲秋宴上感疾始有建儲意又
謂輔臣曰來春建儲其以司馬光及吕公著為師保(此據)
(邵伯温元祐辨誣及吕大防所為吕公著墓碑大防止稱公著不及光當考)蔡確知光必復
用欲自託於光乃謂職方員外郎邢恕曰上以君實為
資政殿學士異禮也君實好辭官確晚進不敢通書和
叔門下士宜以書言不可辭之故恕但與光之子康書
致確語康以白光光笑而不答亦再辭而後受之(此亦據邵)
(伯温辨誣恕除職方在十一月乙巳新紀特書戊辰司馬光上資治通鑑吕本中雜說元豐中吳充既相復召)
(邢恕為館職恕復為校書在熙寧十年三月元豐初為館閣校勘四年八月兼史館檢討五年四月為校書郎)
(七年五月為小著十一月為識方充去位蔡確頗喜恕因乘間說確曰天下士人所以屈節降志以干權貴者)
(相公以為何求也確曰此無他為欲富貴爾恕曰相公之言盡得天下士人情實矣然有富貴已得名位已極)
(而猶不改前日所為者何也確知恕言中已因曰此確所不識也恕曰富貴已得名位已極而猶不改前日所)
(為者恕以為此乃愚人習常安故無遠志而然耳使明智者當此則必有以善其後矣恕切以為相公自徒步)
(結人主取宰相固有不盡合天下公論者然今名位已極富貴已久而猶不盡改前日施設以相公明智如此)
(而習於常人之情恕也疑之確徐曰奈何恕曰名位已極富貴已久世人之情所深望者欲其位之益安譽之)
(益崇為長久之計耳若以今日施設而求位之益安譽之益崇猶倒行却走而及前景也其不曳地而死者幸)
(也確曰子將何以教我願卒受命恕曰自熙寧以來改法更制不合人心者甚衆而所用於時者皆一切小人)
(也而相公欲望以此等人行者今日之政望位之益安譽之益崇難矣夫難得而易失時也自古聖賢才智之所)
(望而不可得者權也今相公既有時與權矣何不乘此勢稍收用舊人及更改政事之甚不便者以合人心而)
(固公位乎何為汲汲而但隨衆人已也確曰善於是與恕情分日篤有意改更政事收用舊人矣及神宗升遐)
(宣仁聽政銳意改作而恕助確猶欲漸漸改更乞元豐舊人不可多逐由此邪正遂分元豐末劉摰梁燾孫覺)
(李常以次收用皆恕勸確為此劉摰元豐六年四月二十四日以右司郎中衝替八年四月十四日自滑州召)
(為吏部郎中梁燾元豐八年四月十四日自京西北路提刑召為工部郎中孫覺元豐六年六月自京南留守)
(召為太常少卿李常元豐五年四月自淮西提刑召為太常少卿六年六月遷禮部侍郎)吏部言
故參知政事陳彭年孫喜昌與弟素各乞祖繪像恩喜
昌坐盗發彭年塜杖脊刺配詔推恩其弟素
己巳詔自今詞官致齋非行事官不通謁(前因黃履申請已有此禁)
(當考)
庚午皇第十二子似為集慶軍節度使和國公(新紀不書節度)
(使)
辛未詔來年正月上辛祈榖罷庚子紫宸殿燕(治平二年可考)
䕫州路轉運判官宋構言本路鹽井未嘗𣙜課利不
均及乞㩁買逹州茶許商人出引行梓州路詔轉運及
𣙜茶司詳度(朱本簽貼云元祐元年逐司相度到别無利息進呈訖不行合刪去今復存之)
詔聞新廣西鈐轄張整馭軍太急委知桂州苖時中覺
察無致生事(十一月初三日)樞密院言西賊近寇諸路方戒
嚴時慮邊民私博易或漏邊機詔陜西河東經略司嚴
加約束手詔李憲得來奏以河北賊聚有利可乘欲
量發兵馬討襲事將帥能爾朕復何憂賊之滅亡想無
日矣披閱再三不忘嘉歎惟更加詳審布置但舉無虛
發大殱醜類俾漢威遠暢羌人震疊乃所望也其騎兵
須用二萬以上步人稱是仍作家計勿得遠行但使勁
騎四散取利抄掠或選健將部而東上逼賊梟巢使上
下震恐奔駭則不世之功庶幾可立矣今制獄雖未結
案其犯者朝廷必止於凴律用法不至於異常加典爾
宜安心展布四體經營緣今來所為至重至大非平常
邊事之比其審念之敬之重之勿虧損前績啟侮羌人
(朱本增入新本削去墨本書御史臺制勘公事所言李憲三問不承即乞追攝詔用衆證結案朱本削去新本)
(復存之今依朱本移入斷罪處)又詔許四選命官通算學者依參選
人赴吏部就試合格人上等除博士中下等為學諭(元祐)
(元年六月二十八日罷算學)
癸酉中散大夫前成都府路轉運使李之純為右司郎
中之純在蜀三任至是代還上勞之曰遠方不欲數易
大吏劔外邊夷安静年糓屢豐斯見朝廷綏遠之意也
因有是命御史翟思言乞自今在京發解禮部試進
士據入試人數以解額隨所治經十分數均取有餘不
足相補各無過三分從之
甲戍詔陜西買馬隸經制熙河蘭會路邊防財用司
通直郎李孝謹貸死除名配南䧺州牢城免决刺坐前
知齊州禹城縣受金錢大理寺當孝謹罪絞特貸之
丁丑權提點開封府界諸縣鎮公事范峋言前此三年
本司歲計乞朝廷特賜及借支錢四十萬緡才以充用
今諸縣夏秋所收頗有足額比舊增六十餘萬乞以所
餘二十萬緡佐他司之用詔予熙河蘭會路修努扎城
令戸部印給公據經制司召人入便又乞再展限一年
帶納諸積欠稅課從之
戊寅同管勾京西路保馬吕公雅言有官之家守官在
外止出助錢不均乞令養馬兵部欲令有同居親屬自
佃田產者依餘戸養馬從之
庚辰分命輔臣謝雪詔戸部尚書王存侍郎楊汲各
展磨勘二年郎中晁端彥展三年坐言乞復銅禁不知
增錢監用銅多也(此事當考實錄殊不了了)
辛巳詔朝廷封樁錢物令尚書省歲終具旁通冊進入
詔諸軍雖非出戍因差使不宿於家其妻犯姦許鄰
人告詔三路州封樁常平錢物半年一具數上都省
又詔常平免役場務錢榖剰數提舉常平司立限移於
帥臣所在及邊要州封樁董戩鄂特凌古差首領齎蕃
字并捉到夏國蕃部二人至熙州詔蕃部依蕃丁例刺
配湖南北福建路本城所乞買銅及製造火珠二枚
從之(此據御集)
壬午龍圖閣直學士曾布為翰林學士布方免喪也
詔黎茂威三州知州委鈐轄轉運司依選格奏差又詔
川峽四路諸州錄事司理參軍毋得並差川人皆從前
成都府轉運使李之純請也
癸未董戩進奉大首領薩卜賽死於都亭驛詔賻絹百
匹仍與朝辭例物附給其家
丁亥禮部言錢勰等昨在高麗國聞女真四十餘人在
彼嘗密諭泉州商人郭敵往招誘首領令入貢及與中
國貿易仍諭敵如得女真語言即至明州知州馬珫處
𫝊逹乞下珫候招誘到女真語言即具以聞詔從之其
後女真卒不至
戊子河東緣邊安撫司言奉詔衝注損界壕處計置北
界官司同開修勘會代州緣邊諸寨先開立壕候界至
甚明欲應諸寨界壕有衝注填淤處乞並候北人先計
會即施行從之殿中侍御史蹇序辰為右司諫
己丑朝散郎錢勰言奉使高麗蒙賜金帶元不奉指揮
許使回仍舊服用而閤門稱曾經恩賜須合改換勰以
朝廷服章自有品秩不敢苟紊官制又起居郎楊景略
言蒙改紫章服及賜犀帶臣未敢擅易詔並依品秩
瀘南緣邊安撫司言新收生界八姓羅始党一帶宋納
兩江夷族願依七姓團結為義軍乞刺字支例物從之
(元豐六年八月二十二日敕瀘州諸監寨子弟依朝旨合編排入保甲拘管元豐七年八月十六日樞密院劄)
(子安撫司奏八姓夷衆願依七姓十九姓等夷人例團結充義軍奉聖旨宣依所奏元豐七年十二月二十四)
(日敕安撫使司奏勾到羅始党生界八姓等各願團結編排都共一萬五千六百六十人並隨夷情團結為三)
(十一指揮羅始党生界八姓團結為八指揮乞以歸化義軍為名都党十九族團為八指揮乞以順化義軍為)
(名長寕軍管下山前後九州等團為十五指揮乞以懷化義軍為名七年十二月二十四日)
庚寅詔門下中書外省官同舉言事御史二員河北
西路提舉常平胡僧孺衝替坐前任陜西轉運司勾當
公事姦雜戸也詔諸路官司倉庫不可專行及無法
式並申所屬寺監寺監不可專行申尚書本部本部不
可專行上都省若直彼朝旨應覆奏者依本條(元祐元年九月)
(二十八日王存云云)
辛夘遼主遣永州觀察使耶律㐮太常少卿史館修撰
賈師訓來賀正旦
壬辰詔保甲願賣所賞銀盂椀入官者聽保甲司買
開封府界河東路於禁軍□額錢内借支河北路於常
平倉借支各七萬緡
癸巳詔請給毋得於三路勘請廢通遠軍來遠寨
是歲宗室子賜名授官者四十九人斷大辟二千三百
六十五人天下免役計緡錢一千八百七十二萬九千
三百場務錢五百五萬九十榖帛石匹九十七萬六千
六百五十七(食貨志第二卷元豐七年事)凡天下禁軍之籍熙寧五
十六萬八千六百八十八人元豐六十一萬二千二百
四十三人(此據兵志首篇志又云總治平之兵一百十六萬二千兩禁軍步騎六十六萬三千已附)
(治平四年八月二十二日須更考詳盖元豐視熙寧則增四萬三千五百五十五人視治平則减五萬七百五)
(十七人)而廂軍視祖宗時數益衆云(此據兵志刪修熙寧四年十二月十六日)
(附載天下廂軍馬步指揮凡八百四十其為兵凡二十二萬七千六百二十七而府界諸司或因事招募之類)
(不與焉此熙寧四年數也未見元豐實數按治平兵數總一廂十六萬二千除禁兵六十六萬三千外廂兵凡)
(四十九萬九千而熙寕四年總廂兵數乃止二十二萬七千六百二十七視治平幾减二十七萬雖熙寕四年)
(府界諸司所招募不在其數又恐所招募數亦不至一倍有餘疑熙寕四年十二月所載二十二萬七千六百)
(二十七或有差錯不然治平四年八月所載一百十六萬二千亦未審也然兩朝兵志所載兵數亦與此同當)
(别考詳又按兩朝兵志景祐中本城兵四十三萬八千逮治平三年乃五十萬矣此合參考或熙寧四年十二)
(月所載二十二萬七千六百二十七止是改立新額人數又在外也須通前後細考之又按本志廂軍八百四)
(十指揮每指揮不過五百人今且以五百人為率亦合計四十二萬人不應只有二十二萬七千六百二十七)
(人然以本志諸路分數計之即與總數不差未審何故又恐舊額兵數有不廢者其數亦不應與新額相倍雖)
(府界諸司招募數或可并入此數即此兩朝志所稱五十萬數猶不及焉不應即稱視祖宗時數益衆也舊額)
(不廢今具此河北路四指揮橋道壯城牢城馬監河東路五指揮本城牢城壯城雜攅作院工匠陜西路九指)
(揮開山關河司牧省作院牢城壯城馬監色役咸陽橋道京東路四指揮壯城馬監裝卸牢城京西路一十一)
(指揮橋道開道步驛會通橋道採造牢城壯城馬監三水磨東西八作窰務淮南路一十二指揮橋道水運梢)
(工都裝發防成水軍橋道車軍監軍新招梢工拔頭水軍牢城剰員直兩浙路一十指揮水軍船坊舡務車軍)
(採造樓店務江橋院碇手堰軍親務江南路一十四指揮水軍裏運貢軍水運梢工都造船軍匠步驛牢城壯)
(城下卸錢監鐡木匠營酒務營竹匠營酒務雜役荆湖路五指揮步驛水運舡坊渡船都清酒務船坊鐡作廣)
(南路六指揮步驛造船場駕綱水軍城面遞角場運錫四川路四指揮橋道橋閣防河羅城牢城以上一十一)
(路計八十四指揮係舊軍額不廢者併改新額河北曰崇勝為一百十二指揮河東䧺猛五十二陜西保寕一)
(百十一京東奉化五十四京西勁武四十五淮南寕淮一百二兩浙崇節五十一江南效勇五十三荆湖宣節)
(四十四福建保節三十三廣南清化八十二四川路克寧一百十一總天下指揮凡八百五十其為兵凡二十)
(二萬七千六百二十七人而府界及諸司或因事募兵之類不與焉)
