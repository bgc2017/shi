續資治通鑑長編卷二百九十四
宋李燾撰
神宗
元豐元年十一月辛未朔以翰林學士兼侍讀知審官
西院兼提舉在京諸司庫務許將權發遣開封府以蘇
頌干涉孫純等獄事且自請罷職故也尋詔如頌當参
對特免追攝(免追攝乃癸酉詔今并書)新知潤州吕嘉問言昨案
發江寕府簽書判官張偓佺違法事竊知權簽書判官
潘令先夜入右司理院取去見勘偓佺案及帶偓佺舊
廳公人并見禁罪人親戚赴右司理院併淨牢獄竊虞
誘脅變亂情實乞下别路差官詔潘令先具析又言何
琬自準朝旨劾臣追臣所使令殆遍若臣有違法理必
難逃觀琬行遣多不循理法必是令部内官吏協同鍜
煉乞早賜移勘及許臣檢取照用文字以備辯答詔送
江南東路監司提舉司又言準勅令臣具何以知琬案
發事九月中前江寧府通判杜行送人回府稱行密令
白臣昨在東府客次見衆人談學士妄用公使錢修造
為監司所案發及進士吳愿言見提舉官朱炎子浚明
說琬言臣為門僧教化拆鎮淮橋修精義堂及不造監
司商量公事而數至王安石之門安石亦厭其來又得
在京市易務監華申甫書所報如愿言臣皆未敢為信
尋聞有朝旨下轉運司案劾臣謂提點刑獄王安上當
知其詳遂詢其兄安石安石稱聞琬所言亦相連及上
批慮有事干涉中書吏人可實封送御史臺根究公事
所
壬申詔諸路都總管司所在本州官及過往止令本州
供給兵官使臣軍員令總管司供給仍令都副總管同
主管如副總管司錢少即于本州公使錢内添給之
詳定禮文所言郊祀壇域當依儀注設三壝撤去青繩
又言郊祀天地席當以稾&KR0008;配帝以蒲越撤去黃褥緋
褥又言享宗廟當用制幣及依儀注焫蕭又言遇雨望
祀當服祭服仍設樂又言分獻官不當先期升壇當依
儀注又言南郊式監祭監禮俱立于壇南非是請分監
祭立于壇之西北東向監禮立于東北西向(此二事據禮文皆十)
(一月五日依奏實錄不取今增入)又言景祐中裁定衮冕制度已與古
合今少府監進樣不應禮請改用朱組為紘玉笄玉瑱
以元純垂瑱以五采玉貫于五采藻為旒以青赤白黃
黑五色備為一玉每一玉長一寸前後二十四旒垂而
齊肩其表裏皆用繒又言服裳皆前三幅後四幅今以
八幅為之不殊前後又佩玉及綬并章服皆不如古制
當改正又言百官雖不執事以朝服侍祠非是當並服
祭服如所考制度修製五冕及爵弁服各正冕弁之名
又言天子六服自鷩冕而下今既不親祠廢而不用則
諸臣攝事當依周禮從王所祭之服又言六冕並用赤
舄(六冕並用赤舄禮文在四年十月六日今并入此)又言景靈宫太廟南郊儀
注並云祀前三日儀鸞司鋪御坐黃道褥黃道褥設于
郊廟非是詔黃道褥不設餘皆從之(郊廟禮文自有本書今但舉其要而)
(削其繁辭實錄于三年七月十六日丁丑乃書郊廟不設黃道褥今兩存之禮文三年八月十一日又詔明堂)
(不設黃道褥實錄亦不别出今附此)
癸酉分命輔臣祈雪江寧府制院言鞫吕嘉問等事
恐推拒拖延乞先斷王覺贓濫并官吏踰違等罪其嘉
問事别為一案根治詔王安上朱炎已不許回避令同
繫書以聞
甲戌詔大宗正司見監守鎻閉皇族克頌免鎻閉其監
守如故經制熙河邊防財用司言近有旨許岷州以
舊錢本回易管設蕃部緣河岷州已有公使錢外更有
管設錢乃惟岷州許回易乞更賜指揮詔罷岷州回易
其河岷州管設錢舊各二千緡令岷州更增二千緡河
州半之並給經略司錢專犒設蕃部探刺邊事仍不得
别支用都水監言乞下京西差夫一萬赴汴口限一
月開修河道詔止差七千人
乙亥宣徽南院使王拱辰乞依二府例賜墳寺敇額歲
度僧一人詔旨以拱辰歴事三朝累經内外清要繁劇
特從其請不得為例又賜方團金帶拱辰辭之(辭帶十六日丙)
(戌事今并載此劉摯行狀亦并載兩事為異禮獨不云辭帶也)提舉廣南西路常平
等事劉誼言近準朝旨下提點刑獄司劾本路轉運使
張頡頡由此忿躁凌辱官吏甚于前日桂州司理𠫭軍
沈竦因白公事頡罵竦為賊怒竦分說以至令軍士捽
抑之詔張頡罷任於潭州供答文字及具析劉誼所奏
事理以聞經制熙河路邊防財用司請移岷州滔山
鎮錢監于岷州置鐡錢監及通遠軍威遠鎮錢監改鑄
銅錢比之冶鐡歲收淨利十四萬餘緡仍乞取永興軍
華州鐡監作匠教習詔移滔山鎮錢監依奏外餘令本
路轉運司相度以聞其後轉運司所奏未至而財用司
復列十事來上通遠軍威遠鎮改鑄事即其一也乃從
之(熙寧九年五月置滔山監)詔近分配殿前步軍司摽排手教頭
五十九人可令逐司所管槍手均選蹻捷輕健堪教之
人每名各教九人令阮根往來廵視指教賈逵燕逹案
閱候教成日取旨引見後賈逵燕逹等言近降東南隊
法五人為一小隊一人排手二人槍手二人弩手五小
隊為一中隊兩中隊為一大隊今阮根反以八人為一
隊又減大排一增小排二減弩一增弓二與東南所用
器仗不同乞止依東南隊法以弩手代小排若去敵稍
遠則施箭鑿近則左手持弩如小排架隔次第右手執
刀劈斫庶與長兵相兼從之仍令槍手兼習摽(本志十月賈逵)
(燕逹等言近議者增損東南排弩隊法與東南所用兵械不同請止依東南隊法以弩手代小排若去敵稍遠)
(則施箭鑿近則左手持弩如小排架隔右手執刀以備斬伐長兵相参可以為用詔可其槍手仍以摽兼習)
西頭供奉官曹㬇為閤門看班祗候先是看班有闕
樞密院擬西頭供奉官向縡而令㬇候闕詔宜先差㬇
以縡皇后之叔雖先得旨而㬇乃太皇太后之從孫也
甲申分命輔臣祈雪賜度僧牒千為修完都城諸門
瓦木工直之費令三年印給又詔江南東路監司提
舉司見同鞫吕嘉問等事其何琬以有嫌不預宜令江
南西路提點刑獄李茂直同劾上批捕詹遇兵暴露
日久冒歴山險實甚勞苦今賊已敗獲各分屯歸所在
宜各賜特支錢諸效用人比類給之又詔詹遇等昨自
潭州竄洪筠袁吉復犯湖南郴衡兩州近據逐處奏彭
孫等已全火殺獲宜令孫頎牒所屬監司遣官體量應
賊所經歴地分為賊殺略焚蕩民戸等第蠲税其免役
錢亦倚閣或量蠲減已經倚閣者更展限其常平錢榖
準此内貧闕民戶仍與接續賑貸應收獲賊内劫財物
孳畜速召人識認責保給付其被驅率婦女令放逐便
人給路費錢千無親屬收認者遣人轉逹其家有嘗受
寄賊贓之家揭榜限半月首納西上閤門使忠州團
練使涇原路馬步軍總管都大經制瀘州夷賊公事韓
存寳言九月辛夘(二十日)討夷賊至十月辛亥(十日)回軍攻
破賊後城等十三囤除歸降外並已焚蕩斬首級五百
七十餘獲生口百餘得猪牛及銅鼓摽排噐甲各千餘
見領兵赴瀘州相度分屯上批存寳已討蕩夷賊令速
上功狀又批涇原路所遣兵馬非久分屯並與特支路
費錢其隣路所差義軍藥箭弩手視廂軍之數
乙酉皇第八子生遣嘉王頵告于太廟(四年五月薨賜名倜舊紀書皇)
(子倜生新紀不書)太學生鍾世美為試校書郎睦州軍事推
官太學正世美以内舍生上書稱旨下國子監保明在
學行義亦飭故也或刻世美書印賣上批世美所論有
經制四夷等事𫝊播非便令開封府禁之(世美何許人)又
詔聞京西河北陜西諸路自冬無雪並邊山田麥苖已
旱令轉運司訪名山靈祠委長吏祈禱又詔聞熙河
路商貨所至州軍並市易司權買令提舉成都府路茶
場司李稷體量後稷言熙河岷州通遠軍等處商販匹
帛等經制司實令市易務拘買乃詔李憲具析以聞
衛尉寺丞知三泉縣莊黃裳言本縣當益梓利夔四路
之衝昨議者請廢北路復襃斜故道以減程驛且寬漢
中輸納之勞今日較之為害乃甚于前日其川茶自行
法以後興利搬運不行幾二萬馱望下陜西及利州路
轉運司并提舉茶場司相度詔委劉忱李稷同比較利
害以聞初三泉縣之金牛鎮有東北兩路北通陜西秦
鳳熙河京西諸州東通梁洋熙寧七年提點刑獄范百
禄建言廢北路復襃斜路久之鳳州以為往來迂險官
私受弊乞裁河池兩當二里三驛復河池舊路而陜西
路都轉運司秦鳳路經略安撫司亦皆以為言至是黃
裳䟽其利害甚悉廼委忱等比較後忱等言新路視舊
路雖名減兩程其舖兵逓馬皆增于舊又卒亡馬死相
尋官吏驛劵給請亦倍舊路雖號十程比新路纔遠八
里且多平易新路雖減科發洋州税米四千餘石及移
撥興元府鳳州税米二萬餘石(按此處疑有脱文)今若行河池
舊路遷復馬逓舖官舍亭驛略加完整即自如故兼可
減河池兩當二里三驛詔三驛不減餘並從之詔知揚
州鮮于侁知滁州蔡延慶權知戎州吕開權廣西轉運
副使苖時中右贊善大夫蔡朦各罰銅二十斤權知唐
州范百禄知寧州盧洪洋州興道縣令安漸各罰銅十
斤並坐嘗建此議故也(元豐三年八月二十五日侁等乃罰銅朱本入此今從之)
詔未差教授州軍及縣學有講書并職掌處委長吏及
本學管勾官共選有學行舉人充教授其學糧依舊以
贍生徒時河北轉運司請以無教授處學糧增助有處
給用下國子監相度而有是詔詳定禮文所言古者
大帶天子諸侯大夫士采飾單合皆不同今羣官助祭
服一以緋白羅為之無等降之别又言中單亦殊不應
禮並乞據禮改正詔送禮院(中单送詳定所再詳定乃元豐元年十一月五日詳)
(定所具奏則無月日大帶亦並無月日今并附十一月五日更徐考之)白虹貫日
丙戌三司言寳文閣學士陳薦請給未有例寳文閣學
士在天章閣學士之下樞密直學士之上今欲就天章
閣學士例載之禄令其直學士待制亦增入從之提
舉成都府路茶場司言欲割永寧寨額茶一千五百馱
立為河州茶場額仍分年額酬賞與河州監官及本司
近分官茶往諸州所総縣鎮出賣其酬賞亦乞准此所
有階州水洛城其餘未曾立額賣茶場務監官乞候年
終並以熙寕十年課利比較從之
丁亥新權發遣永興軍等路常平等事李孝博言秦熙
州自置市易乃提舉官汲逢專領從初措置絶無統紀
今本務欠錢十二萬餘緡無主名已送所司推治及聞
逢母與母族亦嘗貸借不容逢有不知兼元驅磨官楊
清卿稱逢有虛增錢數七萬餘緡詔汲逢先勒停令開
封府遣人押送秦州制院孝博于陕西路選差獄官與
衛尉寺丞知三泉縣莊黃裳同鞫之因徙孝博提舉秦
鳳等路常平仍令提舉催促本路州軍諸處官司應干
市易本息借與人戸見欠錢物(徙秦鳳乃戊子日事今并此)河東
路經略司準中書送下權同管勾河東緣邊安撫司王
崇拯言豐州永安保寧三寨地昨與西界首領商量分
定以沙阿為界委官標量合耕地三十頃有畸乞下本
司更令按視募弓箭手耕治本司今欲依崇拯奏施行
從之韓存寳言羅胡苟姓作過夷賊係八母姓共五
十六村除已討殺及投降外有四十七村内四十二村
累次各以銅鼓器甲水牛等銜草乞命投降及獻逐村
地土歲認租稅尚有斗忙箇斗等五村未降據招安將
楊方簡等稱各攜其家人遠遁今見官軍在納溪寨實
驚懼未敢出漢今且以降夷村分頭領彊壮老小人口
山坡水㽪地土逐年認納租税仍各令打誓歸業依舊
住坐訖詔請降夷人舊來納税租者聽量納其已納者
止依舊額(二十四日)
戊子詔自今非次替罷合登對官毋更令上殿上批
重修敕編所修海行敕令未成書又將委官刪定一司
敕不惟次序失倫二書交舉亦廣占官吏去取難于照
類或致遺落切要事或與海行𠡠令相妨則人功廩賜
亦所宜惜可令且併力修海行敕令俟成書以一司敕
相繼照會編修(二年六月二十四日當考)御史舒亶錄問同文館
制獄亶奏案情未圓慮致出入人罪詔知制誥蒲宗孟
往制勘院同元勘官看詳所駮情節重推勘左諫議
大夫史館修撰安燾言東海之神已有王爵獨無廟貌
乞于明州定海昌國兩縣之間建祠宇往來商旅聽助
營葺從之仍令為屋百區司農寺請應以田宅借人
及保人物産用為抵當諸縣緩急錢物并米有不依限
償納民戸欲别展限半年限滿不足以元供抵當平價
召人買之官收其價錢如一年無人買即沒納所抵當
償官尚有少數依條催理有羡聽給本主其沒納抵當
依賣戶絶田産法從之
己丑命龍圖閣直學士史館修撰修國史宋敏求權御
史中丞蔡確西上閤門使樞密副都承旨張誠一同修
起居注直舍人院權同判太常寺李清臣詳定正旦御
殿儀注先是令敏求同閤門御史臺看詳上批以逐處
官多議論難一恐曠日持久不能畢宜于御史臺閤門
太常禮院各差一員與敏求詳定故也中書言大宗
正司言宗諤狀稱孫女夫丁禧病狂乞罷親取嫁資及
授官宣命本司看詳即無以夫病聽離條例詔特聽離
丁禧更不追官河東路經略司言本路編排置辦兩
九軍兵仗準詔專委權提舉河東路常平等事趙咸提
舉别無詳經略司参豫明文詔經略司同提舉編排
直學士院錢藻撰進遣押醫官賜高麗國王王徽詔上
批宜令許將孫洙更各撰一本以進尋命洙為翰林學
士(洙為學士在丙申今并書)右龍武軍大將軍郴州團練使吴國
公宗絳為光州刺史右龍武軍大將軍温州團練使宗
漢為慶州刺史以上批宗絳吴王元儼之孫宗漢濮安
懿王幼子皆特推恩也御史何正臣言安燾陳睦使
高麗日以所得布馬易銀及於高麗界使人索驛料算
直害義辱命啓侮外藩望案治其罪追還所與恩命仍
詔高麗諭以使者失職之狀以慰遠人詔劄與燾睦令
知
癸巳權發遣江淮等路發運副使寋周輔兼提舉措置
福建路賣鹽及賊盜事(三年四月賣鹽司官吏並推賞)詳定正旦御
殿儀注所奏正旦朝會用黃麾仗及以車輅輿輦充庭
乞先頒降以本所祗應職掌及諸司排儀仗班次等人
赴大慶殿豫審度容布儀仗輦路等地具圖以聞詔車
輅未設餘依所請都水監言自曹村决溢後諸埽物
料遂無年計外準備乞支見錢二十萬緡趁時市梢草
封樁如來年河埽無事自可兊充次年從之荆湖北
路轉運司言辰州界&KR0889;賊二十餘人焚劫叙浦縣民戸
聞係丁先鋒殘黨沈七丁翼等未出首身居深險山峒
臨高據隘官兵無由禦備乞立賞錢募猺人首領及諸
色人捕掩如能殺獲丁翼等每級賞銀瓶三隻牛三頭
鹽五十斤其次賊黨每級牛一頭鹽二十斤即能招降
比類逐等十支二分兼猺賊雖屬辰州緣接沅州界乞
令知州謝麟亦遣兵誅討從之
甲午提點倉場司沈希顔請歲撥糴本錢二十萬緡付
廣濟河輦運司糴糧赴京師如及四十萬石特與酬賞
詔三司相度以聞提舉福建路鹽事司言邵武軍鹽
出賣甚易但闕兵夫運致乞支係省錢或役錢雇人從
之韓存寳言夷賊斗忙箇斗等五村續乞降已令歸
業詔存寳分移斗忙箇斗九人往近裏州軍羈管如存
寳已起離即具處置次第牒鈐轄司施行後存寳言作
過首領不止九人若依詔旨恐其餘降人驚疑乞且依
先處置從之(十七日)
乙未詔在京官司見監催欠罰銅錢並除放韓絳言
北人郝景過南界㩁場聞畫地圖已密遣人收捕詔定
州路安撫司及河北緣邊安撫司指揮所遣人須察知
姦細實狀方得收捕推鞫無致引惹生事澶州言靈
平下埽閉口隄南實墊摧動隄身乞下都水監修完已
牒澶州都大司併力固護及十月甲寅本埽火夜起見
檢所燒木岸地步續奏詔權同判都水監楊汲相視隄
防有合修處即具功料及火發次第以聞其放火賊令
河北轉運司立賞錢五百千募人告捕
丙申軍器監言准敕應副陜西路將下并守禦軍器皆
步乘運致聞闕少人車積下綱次所發軍器浩瀚若緣
路散漫暴露枉有損壊又日發綱運亦慮積壓數多乞
委官京西陜西轉運司府界提點司趣發從之
丁酉著作佐郎御史臺主簿何洵直兼詳定正旦御殿
儀注所檢討(朱本削去云小差除不當載)權江南東路轉運判官
何琬言吕嘉問奏報漏泄臣體量嘉問違法事月日異
同乞别根究詔送御史臺根究公事所(朱本削去云琬所言嘉問事各)
(已具載此逐時小可奏陳不必盡載)提點倉場司沈希顔乞以宗室百
官等合支草並給錢令開封界第四等戸體量納草錢
於本縣詔三司相度(朱本削去云事小兼方相度不須載)
戊戌京西第一將劉元等乞馬軍教習不成退充步軍
又不成退充廂軍上批在京例且與展限限滿尚不能
學即如所奏京東西開封府界諸將下准此荆湖南
路安撫使謝景温言看詳轉運司乞以邵州武岡等縣
保丁於界上置舖堡及木柵内弩手已發往關硤等寨
者乞就本縣差填所置舖堡並在辰州地界百里之内
欲許保丁依條置合用器甲以備保聚教習詔舖堡保
丁事並從之其置兵器非在蠻界百里内者不用此法
己亥知制誥直學士院錢藻為樞密直學士詔軍器
監戒勵弓作監官令三司遣官驅磨作匠有無稽違工
限減刻物料先是軍器監進弓上疑不如法式因命取
教習馬軍所弓十張較其輕重長短與元付樣頗重而
斗力弰閃又皆不同故也(十二月六日丙午席延賞衝替可并此)宰臣
吴充王珪参知政事元絳言功臣非古始唐德宗多難
之餘乃有奉天定難之號不應盛世猶襲陳迹况陛下
即位以來上徽號至數十而不許臣等何功乃例蒙恩
乞於銜位之中悉減罷詔答曰唐之中世時屬多虞制
為功臣寵厥將吏因仍弗革稱謂實繁溢美過情空名
眩實施之近世或適權宜襲於來今固非通制卿等為
國丞弼悃愊無華帥先臣鄰願罷功號朕用嘉歎其敢
弗從宜如所請於是知樞密院馮京等繼請從之遂詔
管軍臣僚以下至諸軍班銜内帶功臣者並罷(新舊紀並書罷)
(賜功臣號)都大提舉市易司言本司遣官以物貸往諸路
變轉乞十萬緡以上限二年二十萬緡限三年如一年
内索及二分依逓年比較推恩限滿索及八分以上與
理為任過限不及立定分數者不在酬奬理任之限仍
先停支官吏請給從之
