續資治通鑑長編卷一百六
宋李燾撰
仁宗
天聖六年春正月丁酉朔馬軍副都指揮使武昌節度
使彭睿卒上幸其第臨奠輟一日朝贈侍中遣官監護
葬事法當得諡其家避都省集官之費而固辭之庚子
上謂輔臣曰大臣之喪遣官監護葬事蓋出於恩禮而
近歲喪家過有所費况祥符詔書自使相以下皆有定
數今宜稍增其舊踰者令閤門御史臺金吾街仗司紏
之其不願敕葬者亦聽詔閤門祇候自今經歴邊任
及中外委使者特與五年磨勘餘並具功過奏裁
辛丑契丹遣左千牛衛上將軍耶律阿果起居郎知制
誥李奎來賀長寧節
己酉罷兩川歲貢乾元長寧節織成佛詔自今南郊
軍賞有闕其三司官吏並劾罪以聞先是南郊賞賜軍
士而汾州廣勇軍所得帛不逮他軍一軍大譟捽守佐
堂下劫之約予善帛乃免城中戒備遣兵圍廣勇營轉
運使孫冲適至命解圍弛備置酒張樂推首惡十六人
斬之遂定初守佐以亂軍所約者上聞詔給善帛使者
至潞冲促之還曰以亂而得所欲是誘之亂也卒留不
予既而上以軍賞事訊三司三司言汾州舊以淮南紬
絹比折給軍士紬絹不足又令以土絁布代之故廣勇
軍作亂首惡既坐誅餘悉配隸他州而降是詔(實錄載汾州事)
(與孫冲傳略不同今從冲傳)
甲寅司天秋官正楊可言熒惑行近天街當犯而不犯
請付史館從之然議者謂五星凌犯見於占測非筭數
所知今日官言當犯而不犯非也
戊午詔諸路提點刑獄朝臣使臣交割本職公事與轉
運使副使仍令轉運使條所省事件以聞或言提點刑
獄官過為煩擾無益於事故也
庚申上封者言三司判官開封府推判官近歲數遷易
又多權要陳乞請自今並選有材幹而嘗更任使者為
之俟二年以上方除外任監司京朝官知縣兩任為通
判又兩任為知州三班使臣一任監當入監押巡檢資
任太速請各增一任若有顯效及累被薦舉者令審官
三班院以名聞又進士及第本以辭藝進而比來多乞
賜子孫科名又閤門祇候太宗朝其員至少真宗置提
點刑獄副使因詔近臣舉歴官有勞者授之其後又益
舉者至七人以艱其進今權要之家比援恩例而濫進
者多請一切罷之諸路走馬承受歲滿當除閤門祇候
止與遷一官並從之仍著為令
癸亥免河北州軍災傷人戸夏秋稅折變一年詔天
下應在官物令諸路轉運使選所部同判或幕職官期
三年内悉除之百萬以上歲中除十之八者升陟不及
百萬而歲中悉除者錄其勞過期者劾罪以聞
甲子建州觀察使康繼英請以南郊所加恩回贈其祖
再遇一官詔優贈之
二月辛未以知揚州祠部員外郎杜衍為刑部員外郎
先是衍提點河東路刑獄寧化軍守將鞫人死罪不以
實衍復正之守將不伏訴於朝詔為置獄果不當死於
是有司言法當賞衍特遷之宰臣王曾等言真宗忌
自大祥後禁刑不視事前後各三日禁樂各五日然歲
月漸遠禮有可殺之文詔自今禁刑不視事各兩日禁
樂各三日詔太常寺四郊齋官常行視完葺之少府
監祠服遣吏齎赴祠所以給祠官光禄寺進服令監祭
使封題同進判太常寺孫奭言皇地祗等十八壇皆
有外壝而南郊獨無樵牧之人徑至壇下有凟嚴恭按
圓設三壝今請築外壝仍於壝外築短垣四面各置櫺
星門俟皇帝親郊則以青繩柱表其三壝以合郊丘之
制從之同知禮院王皥言諡者行之表也善行有善
諡惡行有惡諡蓋聞諡知行以為勸戒六典太常博士
掌王公以下擬諡皆迹其功德而為之褒貶職事官三
品以上散官二品以上佐吏錄行狀申考功下太常擬
諡訖申省擬定聞奏近日臣僚薨卒雖官品合該擬諡
其子弟自知父祖别無善狀慮定諡之際斥其繆戾皆
不請諡竊以諡法自周公以來垂為不刊之典蓋以彰
善癉惡激濁揚清使其身歿之後是非較然用為懲勸
今若任其遷避則為惡者肆志而不悛欲乞今後凡有
臣僚薨謝不必候本家請諡並令有司舉行如此則隠
慝無行之人有所沮勸若謂須佐吏錄行狀申乞方行
擬諡臣略觀方册别無明證惟春秋衛公叔文子卒其
子戌請諡於君曰日月有時將葬矣請所以易其名者
謂春秋之時周德下衰於是禮壊樂缺公叔之卒有司
不能明舉舊典故致將葬始請諡於君且周制太史掌
小喪賜諡小史掌卿大夫之喪賜諡讀誄以此知有司之
職自當舉行明矣又言兄弟同朝如遇覃恩俱該封贈
父母除中書樞密院外乞許令列狀陳請仍於告身具
列兄弟職位特比常例優與推恩詔並從之(據會要皥論諡法及)
(論封贈皆在五年十月今並從實錄蓋皥所論先下禮院乞如所請施行故也)降内園副使
王世融為内殿承制監虢州稅初世融女嫁東頭供奉
官承詡不相能世融託妻病奏詔承詡過其家被酒乃
與三子毆之法寺議世融上書詐不實當追官勒停上特
寬其罪亦勒承詡朝參承詡德鈞子世融承衍子也
甲戍詔永興軍涇陽知縣兼管勾三白渠先是都官員
外郎監正陽鎮酒稅李同言三白渠宜立約以限水因
擢同知縣而有是命
丁丑詔上御藥供奉藍元用張懷德羅崇勲並落供奉
為上御藥
戊寅上謂輔臣曰登州採金歲益數千兩其官吏宜降
詔褒諭王曾對曰採金既多則農民皆廢業而趨利不
當更誘之上曰誠如所言然官吏勤事亦不可不勸也
庚辰大風晝暝甘州可汗王寳國伊嚕格勒遣使貢方
物
壬午工部尚書平章事張知白卒知白在相位惜名器
無毫髮私常以盛滿為戒雖顯貴其清約如寒士然體
素羸憂畏日侵在中書忽感風眩輿歸第帝親問疾已
不能語卒為罷社燕贈太傅中書令太后臨奠之其家
以貧辭敕葬詔送終之具悉從官給且諭王曾等令共
恤其家禮官謝絳議諡文節御史王嘉言以為絳止因
車駕臨問覩其寢處儉素為之動容乃引好廉自克為
諡似略其大而錄其小以知白守道徇公當官不撓可
謂正矣請諡文正王曾曰文節美諡矣遂不改嘉言禹
偁子也或言知白與虞部員外郎楊儔者善自西川罷
歸知白欲令審官先與除授曾不可曰百執事釐務自
有次序儔安可先也未幾曾以疾謁告參知政事魯宗
道迎知白意議先與儔官知白忻然從之後宗道乃對
上發其事知白驚惋自失退而引咎謝曾因之抑鬱數
月而沒故知白不喜宗道常語人曰銓曹中取一最不
材選人軍巡獄中求一最無行者亦當優於此人矣(先與)
(楊儔官據王子融言行錄惡魯宗道據子融百一編然知白素號賢相宗道亦雅有直聲恐未必爾也更須參)
(考之)
丙戌詔江淮鹽糧綱卒歲一代之每歲十一月放還營
至春如舊
丁亥益州路轉運使狄棐言雅州地僻請如維茂黎三
州例舉本路知縣人為知州從之(去年六月)
辛卯上諭三司曰太平興國寺太宗所建歲久隳摧其
以諸塔廟所施錢亡僧衣鉢增葺之開封富民陳氏殺
傭作者而誣以自經死事覺輙逃匿不獲判官侍御史
李應言指其豪横結權要請嚴捕之壬辰出應言知河
陽而事遂緩應言尋徙夀州(慶歴三年七月李應言有附𫝊但無邑里)定
王府記室参軍刑部郎中康孝基言前後宫僚例帶館
職望稽典故俾登深嚴(會要六年二月二十六日事實錄不載孝基自陳)
癸巳命知制誥徐奭龍圖閣待制孔道輔除放三月欠
負詔乾元長寧節禁決大辟前後各二日餘罪惟正
節日權停
甲午雄州言民妻張氏戸絶田産於法當給三分之一
與其出嫁女其二分雖有同居外甥然其估為緡錢萬
餘當奏聽裁上曰此皆編戸朝夕自營者毋利其沒入
悉令均給之宰相王曾参知政事吕夷簡魯宗道咸贊
曰非至仁何以得此也
三月丙申朔日有食之
辛丑詔陜西河北京西民困災傷流移者免所過渡錢
壬寅召輔臣崇政殿西廡觀侍講孫奭講尚書
戊申太后幸贈侍中劉美第左司諫劉随奏䟽勸止太
后納其言自後不復再駕(此據宋祁所作隨墓銘傳云太后不宜數幸外家恐誤也)
(今改之)
己酉京西轉運使楊嶠言澶州浮橋用船四十九隻自
温州歴梁堰二十餘重凡三二歲方達澶州請自今於
秦隴同州伐木磁相州取鐡及石炭就本州造船從之
嶠礪子也
辛亥詔歲調鄆曹濮等州丁夫以治澶州河堤頗妨農
業自今發鄰州卒代之又詔河北緣邊安撫司契丹
歸明人嘗授偽官者勿留追號江南處士史虚白為
冲靜先生虛白有高節善屬辭五代亂離隱居巖谷李
氏累聘不起至是其孫虞部員外郎温已以虛白文集
來上特追旌之
張知白既卒上謀所以代之者宰臣王曾薦吕夷簡樞
密使曹利用薦張士遜太后以士遜位居夷簡上欲用
之曾言輔相當擇才不當問位太后許用夷簡夷簡因
奏事言士遜事上於夀春府最舊且有純懿之德請先
用之太后嘉其能讓壬子樞密副使張士遜為禮部尚
書平章事從利用之言也曾加吏部尚書利用改保平
節度使進封鄆國公張耆改泰寧節度使封岐國公參
知政事吕夷簡加戸部侍郎魯宗道加禮部侍郎樞密
副使夏竦加給事中(王曾曹利用薦相見江氏雜志又據馮氏御史臺記張知白既卒月)
(餘王曾留身議命相后欲用士遜且言士遜位夷簡上曾曰相當以才昇不以位次后許用夷簡是日晚兩府)
(復奏事夷簡因留身讓士遜后卒相士遜今参取二書)
癸丑以右諫議大夫知永興軍姜遵為樞密副使遵長
於吏事其治尚嚴猛所誅殘者甚衆時人號為薑擦子
太后遣内侍曾繼莘於永興軍營浮屠遵希太后旨悉
毁漢唐碑碣以代甎甓而又佐繼莘躬自督治既成乃
得召用云繼莘尋死於塔所人謂鬼誅之也
丁巳詔諸河押運殿侍犯杖罪令轉運發運司依三軍
大將例勘決施行
戊午以試中身言書判掌禹錫等八人為京官餘六十
四人第遷如故事禹錫郾城人也
己未龍圖閣直學士右諫議大夫權三司使公事范雍
為樞密副使仍班姜遵之上
辛酉以樞密直學士右諫議大夫知益州薛奎為龍圖
閣直學士權三司使公事右諫議大夫權御史中丞程
琳為樞密直學士知益州成都歲市布織縑數十萬以
給秦隴軍用吏多隱剋為姦奎令民自相保任預貸其
直以期會輸官民便之有掘地得偽蜀時中書印者貯
錦囊中夜挂城西門閽吏晨取以白從而觀者以萬計
皆恟恟以為異奎顧主藏吏藏之略不取視民婦訟其
子不孝詰之乃曰貧無以為養奎出俸錢予之戒曰若
復失養吾不貸汝矣其子母遂如初上元然燈與僚吏
夜燕佛寺有戍卒殺人於市市人皆奔走奎密遣捕殺
之坐客莫有知者其臨事持重明決多類此
壬戌詔於順天門外八角鎮建西太一宫司天言五福
太一在黃室宫吳越分凡四十五年今當自黃室宫趨
黃庭宫梁蜀分故也
夏四月丙寅朔降詔恤刑上因謂輔臣曰天久不雨天
下刑獄其有枉濫乎卿等不可不察也
戊辰詔審官三班院吏部流内銓軍頭司各引對公事
自帝為皇太子輔臣參决諸司於資善堂至是始還有
司
庚午詔審官三班院吏部流内銓磨勘人並前一日具
歴任功過進内候批出方於崇政殿引對仍令主判官
看詳有合覆奏者先奏聽裁邕州七源州權寨主三
班借職李緒與交趾戰死錄其子和為三班借職李公
藴雖遣李公顯來入貢又令其子弟及壻申承貴率衆
内寇也
壬申知澶州宣州觀察使駙馬都尉李遵勉辭置酒長
春殿故事觀察使辭不置酒特寵之詔河北緣邊先
落蕃人有來歸者量給錢使還故里
丙子契丹遣安東軍節度使耶律錫利州觀察使劉雙
美來賀乾元節
丁丑遣開封府推官監察御史王沿左侍禁閤門祇候郭
立往河北災傷州軍體量安撫降敕牓逃戶歸業者免
今年田稅官為貸種食縣鄉毋得追擾其邢趙滄瀛懷
衛等州民飢尤甚亟發廩賑救之
戊寅詔渭州鎮戎軍新招弓箭手湼其左手背以别之
仍給新開壕内田歲所收租半予之餘充本處公用又
詔鎮戎軍原渭州蕃落指揮近升為禁軍其依廣銳勁
勇軍例官給錢市馬(此叚只須記湼手背恐是事始不然并可削去)
庚辰除潞州民食鹽錢析鄆州張秋埽為三百步埽
增巡護使臣一員三百步其地名也
癸未命龍圖閣待制燕肅直史館康孝基同議蠲減三
司歲所科上供物凡中都歲用百貨三司視庫務所積
豐約下其數諸路諸路度風土所宜及民産厚薄而率
買謂之科率諸路用度非素蓄者亦科率於民然用有
緩急物有輕重故方上所須輕者反重賤者反貴而民
有受其弊者肅等既受命建言京師庫務所積可給二
年者請勿復科買詔從之後下赦書數以為言(勿復科買在九)
(月乙未今并書之)
甲申旦有星大如斗自北流至於西南光照殿庭有聲
如雷尾長數丈久之散為蒼白雲
乙酉鹽鐡判官太常博士直史館蕭貫為京東轉運使
時提舉捉賊劉舜卿者善捕盗號劉鐡彈恃功為不法
前後畏其凶悍莫敢治貫至發之廢為民
丙戍改新知永興軍胡則為陜西都轉運使涇原路鈐
轄兼知渭州劉平自言則丁謂之黨臣與謂有隙今隸
則部慮掎摭致罪詔徙平知汝州然則亦竟不赴陜西
也
戊子以星變命輔臣分詣寺觀禳祈
庚寅德音以星變齋居不視事五日降畿内囚死罪流
以釋之罷諸土木功賑河北流民過京師者時命僧
道禬禳於文德殿殿中侍御史李紘奏曰文德殿布政
會朝之位每災異輙聚緇黃讃唄其間何以示中外
右司諫劉隨因星變言國家本支蕃衍而定王之外封
策未行望擇賢者用唐故事增廣嗣王郡王之封以應
祖宗意監察御史鞠詠條上應變五事又言太子少
保致仕晁迥雖老而有器識宜蒙訪對其必有補
五月丙午盩厔縣尉孫周翰杖脊刺配廣南牢城坐因
市物决人至死也
丁未詔權停貢舉
庚戌詔温鼎廣等州歲貢柑不得以貢餘為名餉遺近
臣始王曾言於上請斷貢餘上曰貢且勞矣况其餘乎
亟命罷之
樞密副使姜遵言咸陽民元守亮歲貢梨朝廷給賜常
倍其直守亮族素豪每恃此誇其里中因以凌弱請絶
其獻上曰朕不知守亮敢恃此以横也辛亥詔罷之(遵自)
(長安入樞府乃言此事本傳載於未召用前蓋誤今從實錄及寳訓)贈禮部尚書諡安惠
周起卒
壬子知青州李廸請以泰寧節度推官劉顔為青州觀
察推官從之
乙卯河北京東蝗
丁巳以樞密直學士工部侍郎李及為御史中丞及時
知河南召用之杜衍提點京西路刑獄及與衍會為具
甚疎薄他日中貴人用事者至亦無加品衍歎其清德
及妻張氏性悍妬及嘗生子鞠之外舍張固請保養之
一日會親屬以子擊堂柱碎其首及遂無子(記聞章獻太后臨朝)
(内侍省都知江德元權傾天下有弟德明奉使過杭州時李及知杭州待之一如常時中人奉使者無所加益)
(僚佐皆曰江使者之兄居中用事當今無比榮枯大臣如反掌爾而使者精銳復不在人下明公待之禮無加)
(者意者明公雖不求福獨不畏其為禍乎及曰及待江使者不敢慢亦不敢過如是足矣又何加焉既而德明)
(謂及僚佐曰李公高年何不求一小郡以自處而久居餘杭繁劇之地豈能辦邪僚佐走告及曰果然使者之)
(言甚可懼也及笑曰及老矣誠得小郡以自逸庸何傷待之如前一無加既而德明亦不能傷也時人服其操)
(守按及以乾興元年三月知杭州天聖元年九月徙南京在杭州才一歲餘不當云久居此蓋誤也今不取)
樞密院請擇諸班之識字者以備邊吏之闕得内殿直
都知任宜等十人己未授宜作坊副使餘皆優擢之
廣南西路轉運使言交趾入寇已令都同巡檢領兵及
發溪洞丁追取所略戸口詔如不盡還所略即與邕州
知州會兵討捕之時文思使焦守節知邕州遣人入交
趾諭以利害公藴拜章謝(守節事附見)賜光禄寺丞集賢
校理李淑進士及第時淑預修史同修史官劉筠等列
奏淑夙負詞學時稱俊敏召試學士院策論甚優而有
是命
六月丙寅除戎瀘等州榖稅錢
新汾西縣令雄文雅言父永昌縣尉可則先沒於王事
乞納所除縣令回贈之丁卯贈可則大理寺丞文雅除
縣令如故賜延州修城平川寨役卒緡錢
戊辰以契丹故沃野縣主簿楊從簡為北海縣主簿從
簡安德人嘗舉明經後并其母陷契丹以本科及第至
是挈族來歸而父無恙上矜而錄之周虢州刺史柴
貴世宗弟也其孫肅自陳求官上問王曾曰肅果柴氏
之後乎曾對曰得貴告身驗之信然上曰世宗開拓土
宇為吾國家也後裔其可忘哉命為三班奉職(寳訓既有肅名)
(又有元亨名今但依實錄存肅名當考)寧州防禦使李允則卒允則自
雄徙鎮又自鎮徙潞在河北前後踰二十餘年事功最
多其方略設施雖寓於遊觀亭傳間後人亦莫敢隳至
於國信往來費用儀式多所裁定晚年居京師漢人有
自契丹亡歸者皆命舍允則家允則既死始寓樞密院
大程官營
甲戌賜防河卒衫袴其後率以為常(率以為常據本志)
己卯廣西轉運司言靜海節度使同平章事安南都護
南平王李公藴卒諸子爭立乞增飭邕欽廣三州兵備
詔桂宜等州巡檢都監領所部兵於近界防扼事定即
還
乙酉出内藏庫緡錢二十萬下京西轉運司市糴軍儲
丁亥以太常丞直史館馬季良為龍圖閣待制先是太
后欲擢季良侍從王曾難之會曾移疾太后諭中書令
亟行除命執政承順且遽故季良止以三丞充待制蓋
三丞未有預内閣清職者朝論譁然益重曾之守正云
己丑追復太常少卿戚綸為左諫議大夫綸以責死天
禧間其子舜舉上綸平生奏議詔復之詔光州權置
通判一員以武臣石普知州故也
秋七月甲午朔淮南江浙荆湖制置發運副使張綸領
昭州刺史前淮南轉運使主客郎中胡令儀為金部郎
中捍海堰成故有是命(四年八月丁亥初修堰)
乙未詔翰林院自今醫學祇候嘗有過者及十年毋得
還開封府監察御史王沿為河北轉運副使沿上言
本朝制兵刑未幾於古自北人通好三十年二邊常屯
重兵坐耗國用而未知所以處之請教河北強壯以代
就糧禁卒之闕罷招廂軍以其冗者隸作屯田行之數
年當漸銷減而強壯悉為精兵矣古者刑平國用中典
而比者以敕處罪多重於律律以絹直代之律坐髠&KR0898;
而役者敕黥竄以為卒比諸州上言謫卒太多衣食不
足願勿復謫者七十餘州以律言之皆不至是是以繁
文罔之而寘於理也誠願削深文而用正律以錢定罪
者悉從絹估黥竄為卒者止從髠&KR0898;此所謂勝殘去殺
無待百年者也(此䟽附見不必在初除漕時當考)
己亥度支副使工部郎中唐肅為契丹后生辰使内殿
承制閤門祇候葛懷敏副之
乙巳以戸部判官左司諫劉隨知濟州隨在諫職前後
所論甚衆帝既益習天下事而太后猶未歸政隨請軍
國常務專禀帝旨太后不悅會隨請外因命出守賜
延州城平川新置寨名曰承平内園使連州刺史知
代州劉文質卒詔厚賻其家錄其三子渙為將作監主
簿滬為三班奉職濬為借職文質以簡穆親又父死事
故前後賜與異諸將真宗嘗問保塞之舊文質上宣祖
太祖賜書五函上亦五以書賜之然性剛喜評刺短長
於貴近無所遜故不大顯(此據正傳正傳亦采蘇舜欽所為文質墓銘)
壬子江寧府揚真潤三州並言江水溢壊官私廬舍
甲寅遣度支判官太常博士直史館高餗西頭供奉官
閤門祇候劉永証為江淮兩浙體量安撫其因水損失
官物悉具數以聞被溺之家三口以上給錢二千不及
者半之
丙辰以翰林學士兼侍讀學士蔡齊為龍圖閣學士知河
南府羅崇勲趣齊上修景德寺記曰参知政事可得也
齊故遲其記不上崇勲怒䜛於太后命齊出守参知政
事魯宗道固爭留之不能得尋以親老易密州太后諭
宰相取記齊上之命内侍蔡齊卿等存問江淮兩浙
水災州軍人兵被溺之家不能收殮者官為瘞埋之詔
高餗等所至毋得燕遊及令官吏送迎重為煩擾時杜
衍在揚州營護有勞州人懷之使者還對見未及他語
太后問杜衍安否使者以治上對太后歎曰吾知之久
矣賜樞密使張耆常樂坊第一區
辛酉監察御史王嘉言言信州民程尚獻石綠末青二
萬五千兩助修在京護國禪院遂得免徭役竊恐四方
之民競緣貢獻而致僥倖漸不可止詔程尚但免役二
年開封府言有民馮懷信嘗放火其妻力勸止之他
日又令盜摘鄰家果不從而脅以刃妻懼告夫准律告
夫死罪當流而懷信乃同日全免上曰此豈人情耶乃
詔懷信杖脊刺配廣南牢城其妻特釋之
壬戍知制誥徐奭等言詳定三司欠負凡放二百三十
六萬
是月雄霸州大水命駕部員外郎閻貽慶等浚廣濟
河(此據會要七月事)
八月癸亥朔賜河北修河防城役卒緡錢
甲子省澧州同判一員
乙丑詔河北水災州軍免今年秋稅初上謂輔臣曰比
令内侍往緣邊視水災如聞有龍堰於海口故水壅而
不泄可遣官致祭王曾曰邊郡數大水蓋洪範所謂不
潤下之證海口恐非龍可堰也宜寬民賦以答天災故
有是詔
丙寅戶部副使度支員外郎王鬷為河北緣邊水災州
軍安撫使六宅使康州刺史劉承顔副之積水害民田
處令日具增減以聞民轉徙他州者免所過稅諸繫囚
與長吏從輕遣决官吏貪暴者劾之
己巳祠部員外郎直集賢院丁度為京西轉運使司天
言永昌陵有白氣請改築以厭不祥詔度按視度奏神
道貴靜陵廟事大不可用術者言輕議增損乃止(永昌陵白)
(氣恐自有時日則此條不必載)屯田員外郎陳貫知涇州督察盜賊
禁戢不肖子弟簿書筦庫賦租出入皆自檢覈嘗謂僚
屬曰視縣官物如已物容有姦乎州人憚其嚴於是徙
為利州路轉運使會歲飢自以職田粟賑飢者又率冨
民令計口占粟悉發其餘所活幾萬餘人詔書褒諭
上復命殿中丞陳執中為右正言壬申以執中知漢陽
軍復官才五日也天禧中曹利用壻盧士倫除福建轉
運使憚遠不即行利用為請乃改京東執中時在言職
嘗劾奏之及是利用方用事言執中資淺宜試治民乃
命出守
甲戌淮南江浙荆湖制置發運使文思使昭州刺史張
綸知秦州綸天禧末為發運副使時鹽課積虧者十年
綸乃奏除通泰楚三州鹽戸宿負官助其器用鹽入優
與之直由是歲增課數十萬復置鹽場於杭秀海三州
歲入課又三百五十萬居三歲增上供米八十萬在江
淮踰六年為民興利除害甚衆性喜施與漕卒多凍餒
道死者綸見之歎曰此有司之過非所以體上仁也推
俸錢市絮襦千數衣其不自存者
乙亥澶州言河决王楚埽凡三十步(李&KR0811;十朝綱要發夫卒塞之)
丁丑三佛齊國王室離疊華遣使蒲押陁羅歇及亞加
盧等來貢方物舊制蕃國使入貢賜以間金塗銀帶時
特以渾金塗帶賜之
戊寅翰林學士承旨兼龍圖閣學士劉筠以龍圖閣學
士知廬州筠三入翰林意望兩府及為承旨頗不懌嘗
移疾不出或戲筠曰服清凉散必愈蓋兩府乃得用青
凉傘也筠前嘗知廬州愛其土遂築室城中駕閣藏前
後所賜書上為飛白書曰真宗聖文祕奉之閣及再至
即營冢墓作棺自為銘刻之後三歲竟卒於書閣筠初
為楊億所識拔後遂與億齊名時號楊劉性不苟合臨
事明達而其治尚簡嚴然晚為陽翟同姓富人奏求恩
澤清議頗少之樞密直學士給事中寇瑊為契丹生
辰使内殿崇班閤門祗候康德與副之殿中侍御史判
三司開拆司朱諫為正旦使供奉官閤門祇候曹榮副
之開封府判官殿中侍御史張逸為契丹后正旦使左
侍禁閤門祇候劉永釗副之榮仍改名英(英改名當是避契丹)
(諱更考之)
甲申詔錢惟演以下至御史知雜五十五人舉殿直以
上材武方略曉邊事者各一員其未歷親民及兩府親
戚走馬承受閤門祇候者毋得舉
晏殊之出也上意初不謂然欲復用之會李及卒乙酉
召殊於南京命為御史中丞仍令班翰林學士上唐
中書令張九齡九代孫錫以九齡告身及明皇批答來
獻上謂輔臣曰九齡唐名相也宜旌其後即授試國子
四門助教王曾曰安禄山反狀未萌九齡獨先見請誅
之明皇不聽及禄山反乃自蜀遣使致祭於曲江雖悔
無及也今錄其後足以勸忠矣
丁亥詔審官院選官知真楚泗三州賜南京修溝河
役卒緡錢樞密院言諸軍將校中頗有因循不能禁
戢軍士者欲召殿前馬步軍副指揮使楊崇勲夏守贇
等密令體量具名以聞别取進止時將轉員故也
九月壬辰朔省廣桂二州幕職官各一員
丙申河北轉運使王沿言乾寧信安軍霸州公人逃去
者隨輙差人水災之後重困於民請俟歲豐如舊從之
己亥詔近制京朝官三任知縣入同判又三任入知州
自今任内嘗有五人同罪奏舉者減一任
辛丑西太一宫成
壬寅免雄霸等州被水家蒲魚稅錢詔審官院選官
知興元府及利州
癸卯幸西太一宫
甲辰詔河北災傷民嘗以桑土倚質與富人者悉歸之
候歲豐償所貸錢
乙巳詔河北城壁為水摧圮天下州軍器械久不繕完
者其遣使臣十七人往諸州提點修葺之河北即委轉
運使巡所部舉行
丙午太常少卿直昭文館陳從易為左司郎中兵部郎
中集賢院修撰楊大雅並知制誥自景德後文士以雕
靡相尚一時學者鄉之而從易獨自守不變與大雅特
相厚皆好古篤行無所阿附天禧初大雅提點淮南刑
獄循江按部過金陵境上遇風舟覆得榜卒拯之及岸
冠服盡喪時丁謂鎮金陵遣人遺衣一襲大雅辭不受
謂以為歉王欽若為宰相亦不悅之朝廷欲矯文章之
弊故並進從易及大雅以風天下大雅初名侃以犯真
宗藩邸舊諱詔更之(按寔錄從易大雅蓋與度支判官右司諫直史館同修起居注張觀)
(三人者並為知制誥今但從正史載二人事迹削觀不著)
戊申御崇政殿閱諸軍轉員凡三日
庚戍詔御書院待詔出職者自今不得為文資
癸丑以才人張氏為美人時張氏已被疾後五日卒
益州鈐轄劉承顔言商旅入川無公憑者多由葭萌私
路往請如劒門置關仍令逐處給公憑至者察驗之詔
從其請詔天下酒場利薄歲課不及百緡者自今勿
復增課從御史中丞晏殊之請也
冬十月壬戍朔析荆湖北路安州京西路先是京西轉
運使言本路供億費多而賦入少故有是請從之
戊辰進封乳母南康郡夫人林氏為蔣國夫人
壬申都大巡檢汴河堤岸康德輿言行視陽武橋萬勝
鎮宜存斗門其梁固斗門三宜廢去祥符界北岸請為
别竇分减溢流悉從其請勾當汴口王中庸請增置孫
村石限亦從之(此據本志志但云勾當汴口康德輿明年乃為都巡檢與實錄異今官名從實)
(錄)
癸酉詔開封府以太宗真宗尹京日所判符牒上禁中
河北轉運司言天下場務歲課三千緡以上者請差使
臣監臨上謂輔臣曰歲入不多而增官得無擾乎甲戌
詔歲課倍其數乃增使臣
丁丑詔武臣毋得補富民為教練使衙内知客子城使
其隨行人聽補(會要於五年十月載臣僚申請差詳今但從實錄)
癸未貶知鄆州考功郎中杜堯臣為濟州團練使堯臣
性殘酷其下被箠扑死者甚衆市物郡内虧價假富民
車牛輦瓦木以營私第故貶之
甲申除福州官莊錢初王氏據福州時有田千餘頃謂
之官莊自太平興國中授券與民耕歲輸賦而已天聖
二年發運使方仲荀言此公田也鬻之可得厚利遣屯
田員外郎辛惟慶領其事凡售錢三十五萬餘緡詔减
緡錢三之一期三年畢償監察御史朱諫以為傷民不
可詔復為貧弱者寬期既而期盡未償者十二萬八千
餘緡知州事章頻具以聞上曰遠方民貧而官司督責
甚苦其悉除之(頻傳數不同又載事不詳首尾實錄亦然今取本志及會要增修之)
乙酉罷河北緣界河買撲酒稅名額
十一月壬辰免雄州歸信容城縣兩地供輸人戶為衙
前軍將
庚子詔陜西部署司緣邊蕃部使臣首領等因罪罰羊
並令躬自送納毋得却於族下科斂入官犯者重斷之
壬寅三司言巡捉私礬其賞罰請如私茶鹽法從之
詔如聞京草場受納民輸多有邀滯宜令三司開封府
遣判官推官各一員日詣場檢視但堪秣馬速受之
癸卯翰林學士宋綬等上所撰天聖鹵簿記十卷初郊
祀綬攝太僕卿陪玉輅帝問儀物典故占對辯給因使
綬等集官撰記帝歎其詳備詔等第賜物益州獻異
花似桃四出而千百苞駢聯成朵蜀耆舊言此花不開
六十餘年矣上頗異之後因目為太平瑞聖花
甲辰詔審官院蔭補京朝官監當及八年而無私罪者
不以課利增虧與親民
乙巳廢福州連江羅源寧德長溪四縣官煎鹽場以鹽
田賦貧民
癸丑太常博士集賢校理聶冠卿言天下奏狀雖杖笞
並申覆而徒流非繫獄者乃不以聞非所以矜恤刑罰
之意請自今罷覆杖笞罪自徒以上雖不繫獄亦附奏
從之
丁巳奉安太一神像於西太一宫宰相張士遜為奉安
使
是月京西言榖斗十錢以故太尉王旦孫三班奉職
恪為無料錢京官從旦子雍所陳也
十二月癸亥幸西太一宫
甲子以大理評事范仲淹為袐閣校理初仲淹遭母喪
上書執政請擇郡守舉縣令斥遊惰去冗僭遴選舉敦
教育飬將材實邊備保直臣斥佞人使朝廷無過生靈
無怨以杜姦雄凡萬餘言王曾見而偉之亦知仲淹乃
晏殊客也於是殊薦人充館職曾謂殊曰公實知仲淹
捨而薦此人乎已為公置不行宜更薦仲淹也殊從之
丙寅廢西京洛陽馬監
丁卯賜故杭州處士林逋諡曰和靖先生仍賜其家米
五十石帛五十匹逋臨終賦詩有茂陵他日求遺藁猶
喜曾無封禪書之句既卒州以聞上嗟惜之故有是賜
初逋嘗客臨江李諮方舉進士未有知者逋謂人曰此
公輔器也及逋卒諮適為州守為素服與其門人臨七
日葬之刻遺句納壙中
己巳詔審刑院自今舉嘗参官曾歴在京刑法司者為
詳議官大理詳斷官刑部詳覆官法直官舉幕職州縣
官看法令者為之
壬申右諫議大夫權判吏部流内銓胡則坐失保任降
為太常少卿知池州
戊寅御史中丞晏殊言諸州都監都巡檢閤門祇候及
内殿崇班以上嘗為公人僕隸者自今毋得與舊所事
官接坐若職事相關即移徙他州其三班使臣以下監
臨物務者並聽公参從之
辛巳上封者請稅緡錢以助經費上曰貨泉之利欲流
天下而通有無何可筭也不許
癸未除應天府書院地基稅錢
乙酉契丹遣保安軍節度使耶律遂英衛尉少卿王承
錫來賀太后正旦
丙戌遣彰聖軍節度使蕭素右千牛衛大將軍馬保永
來賀正旦
丁亥詔自今京朝官選舉人家狀内合具本貫外其寄
貫别州者仰更朱書某州軍
戊子詔汴口清河卒月給錢三百
是月詔所差諸路走馬使臣多不得人宜令三班院自
今選曾有臣僚同罪奏舉及曾經兵馬監押或廵檢寨
主知縣不曾犯贓私罪者充廣濟河導菏水自開封
歴陳留曹濟鄆其廣五丈亦名五丈河是歲駕部員外
郎閻貽慶言河出濟州之合蔡鎮通梁山泊近者大河
决蕩溺民田壊河道由合蔡而下漫散不通舟請治夾
黃河引水注之因敕貽慶與勾當溝河李守忠同京東
轉運使度工費立橋梁置埧堰踰年而畢遷貽慶官凡
所更縣委令佐專察護淺則濬治岸薄而圯則增築之
植榆柳為固而輦運使總按其不如法及幹績而可紀
者(濬廣濟河據會要在天聖六年十月而本志不書月合依會要附七月末熙寧七年十月三日復浚廣濟)
(河)
