續資治通鑑長編卷五百八
宋李燾撰
哲宗
元符二年夏四月癸酉朔涇原路經略使章楶奏先凖
朝旨相度天都山一帶鼐摩會等處進築三城寨臣日
夜與轉運司官經營措置般運糧草防守軍噐百物及
築城磚椽之類今粗有叙已剋定四月十日破土興工
上憑陛下聖筭威靈必須就緒緣自熙寧寨界壕西北
而去凡二百里之間環天都諸山舊日皆是賊境今將
盡為王土成城之後在措置得宜防守有策則為萬世
之利臣今有管見輙冒天威條析申陳庶幾少有禆助
聖謨謹具列下項一今來既展拓疆土全據天都山一
帶形勢地土將來熙河更築數堡寨則两路道路通接
南視秦鳳路疆境已在數百里之外秦鳳郡縣城寨皆
為近裏疆土更無邊面况進築以來所費財用不貲當
議節省財用愛惜民力乃稱陛下仁民愛物之心臣愚
切謂惜民力省財用莫若省官省一大吏當十百小官
况秦鳳一路境土既在近裏去敵境數百里之外秦州
不置經略使亦可或依永興軍路例只置安撫使亦可
存廢皆在聖斷非臣得以預知廢之耶則舊隸秦鳳郡
縣請分割隸永興熙河涇原三路存而勿廢耶則止置
安撫使一切依舊只那减一路兵馬戍邊却於天都山
見築大城處建為州軍隸涇原路差一有才武謀慮諳
知邊事得漢蕃人情武臣帶近上兵官職名充沿邊安
撫副使或都監名目稍假以事權如雄州知州之比自
紹聖四年四月以後新建九城寨皆隸新州凡安集降
羌招置弓箭手授田開墾及措置軍伍賊盗皆得便宜
處置外餘並聽涇原路經略使節制(紹聖四年四月後更考年月四月甲)
(午築金城關甲戌築平夏城)一秦鳳路舊額正兵蕃漢弓箭手馬步
人乞共那撥一萬三千人屯戍新建州及新建两寨今
開折如後新建州戍守乞以七十人為額除招置馬步
軍人各一指揮外餘並將秦鳳路舊管正兵弓箭手更
代屯戍(弓箭手乞日支口食米三斗馬支破五分料七分草正兵自依條支破其洒水平秋葦川兩寨)
(并後來新築堡子並依此)洒水平秋葦川新築兩寨每寨戍守兵乞
以三千人為額各令招置馬步軍人各二百人餘並以
秦鳳舊管正兵弓箭手更代屯戍已上一州兩寨所占
肥地土不少可以一面招置蕃漢弓箭手使之力耕種
藝三年之後積榖必多即可稍稍裁减戍守東兵一體
問得新築州城寨柵於側近處須合築蕃城限隔蕃漢
及新建州城兩寨恐有增建堡柵處乞候進築了日下
經略司等處相度接續修築一今來進築天都鼐摩會
如朝廷欲為州差知州即乞比附蘭州每年合破公使
探蕃等錢五萬貫文减半支給一檢會已奏乞罷番兵
將欲乞就新建州置第十三將兼管幹蕃部公事内正
將在鼐摩會駐劄副將在洒水平駐劄將副並管認新
建州城及兩寨地分一鼐摩會若為州其合置通判職
官曹官合聽朝廷指揮外餘乞依平夏城例差都監監
押共四員廵檢四員一洒水平秋葦川每寨乞差寨主
一員都監監押共四員廵檢三員兩寨各置主簿一員
已上除知州通判外其寨主都監監押廵檢主簿欲乞
依平夏城靈平寨例許本司奏舉緣新建州及兩寨深
在賊境全藉逐官竭力同心防守捍禦仍乞許臣不以
諸般拘礙踏逐奏舉今來一次及依平夏城靈平寨例
每二年為一任除依本路極邊城寨官廵檢合得酬奬
外每員更特轉一官内將官陞路分都監副將陞正將
(如元係正將差遣亦依正將例)兩寨主陞副將其知州通判酬奬即乞
從朝廷相度指揮貼黃議者欲遷秦鳳路經略使出外
置司臣之愚見以為不惟費用錢物浩瀚無益於事不
免却將今來新築城寨分隸熙河秦鳳涇原其三路帥
臣未必能詳知始末兼差發兵馬戍守更代將來必須
互有所見拘執扳援體例紊煩朝廷裁决亦恐未必能
知蕃漢之情况降附羌衆漸多正在鎮撫牢籠臣犬馬
之齒已高事成便欲上煩聖聽求歸田里若嘿嘿不言
潔一身而去則上負陛下造物至恩是以不避僭越之
罪輙有奏請取裁於朝廷伏望聖慈深賜省察(楶奏以三月二)
(十三日上據布錄四月十二日進呈詔留竢至十七日乃降指揮)甲戍三省樞密院同
進呈詔留竢(十七日始降指揮二十四日楶又具奏曾布日錄甲戍二日涇原奏進築天都訖以)
(南牟會為州置沿邊安撫使隸涇原罷秦州經略使徙秦兵番戍于外等事詔留竢六月十五日云云)楶
尋又奏臣凖朝旨會四路人馬出塞進築内秋葦川洒
水平兩寨已是畢工移兵前去鼐摩會脩築自興舉以
來雨暘順適賊寇遁逃將卒人夫盡瘁赴功上下人情
莫不寧帖約度鼐摩會工役只是十日或十一二日了
當是皆上憑陛下聖筭威靈蒙及極力應副故能神速
成就如此勘會鼐摩會已奏朝廷乞建置作州秋葦川
洒水平只合作寨上件三處皆是西人襟喉之地川原
廣闊形勢雄壯若非宿以重兵未易彈壓西賊張皇國
威今日事初及諸路興舉未有大叚人馬可以廣為屯
戍前干朝廷上件三城寨共只乞戍兵一萬三千人内
鼐摩會七千人秋葦川洒水平兩處各三千人累有奏
陳至今多日未奉指揮緣工役欲了當便要防守之人
本路人馬自前歲以來節次輪番那移在新展築六城
寨兩堡子内占使實更難以移輟必欲只令本路人馬
替那前去即應緣邊城寨堡子戍守之兵及弓箭手不
獨更無番次休息兼常人之情久去室家終歲戍役在
外不得還歸必不樂從竊恐因此或致生事不可不慮
兼今來進築係在本路西北迤邐通接熙河其東面緣
葫蘆河一帶以舊城寨言之則天聖乾興熙寧高平等
處皆接西界以新城寨言之則平夏靈平古高平等處
皆接西界賊兵來路尤多未可分毫撤偹以此本路人
馬分擘使喚實見不足臣亦知近裏人馬無可抽那緣
事勢所迫須至再三紊煩天聽勘會秦鳳路城寨自熙
河及本路未展築之前已是縮頭在裏近年熙河進築
却定西平西及本路進築却通峽盪羌今又築了天都
鼐摩倒看秦鳳城寨在二三百里之内西人若不以大
兵出沒自不敢度越漢家城寨深去劫掠緣此論之秦
鳳兵馬似可以漸次移輟不必待熙河涇原邊面已接
方可减那應副他路伏望陛下詳臣狀内所陳事理特
賜主張早從睿斷施行(楶奏議自注云元符二年四月二十四日奏此與三月二十日)
(所奏略同彼奏已附三月一日今以此奏附初二日接此月十七日已降指揮依楶奏請不應又十四日楶猶)
(未知恐楶自注月日或有差誤也布錄五月二日癸夘楶奏統兵進築南牟)
丙子朝散大夫直祕閣權知桂州廣南西路都鈐轄程
節降授朝奉大夫戶部員外郎譚掞降授承議郎朝散
郎提點荆湖南路刑獄梁子美降授朝奉郎先是昌化
軍使張中役兵脩倫江驛以就房店為名與别駕蘇軾
居察訪董必體究得實而節等坐不覺察故有是命(掞為)
(戸外在正月二十八日)朝奉郎檀宗旦言熙寧八年差官條見
在官去替一年内許在任指射差遣乞依熙寧舊條施
行吏部看詳除廣南東西路䕫州路已令在任指射外
勘當五路合使員闕去替半年依舊制許在任指射從
之權知鄆州胡宗師言差夫五等之法出夫不均乞
以人戸物業田産緫計所置貫百或差人夫或出夫錢
皆以貫百均出宣德郎孫義言坊郭鄉村戶乞一槩定
等第科出夫錢大名府路安撫使司言去年被水災傷
州縣人戶以應正夫差役者所有今年春夫年額免夫
錢乞特與蠲放或却將合蠲錢數於不災傷及不曾差
上件正夫路分州軍均納詔令河北京東西淮南路轉
運司府界提點司應已差充正夫人戶其免夫錢更不
催納所有未曾差正夫路分州軍人戸合納免夫錢依
條催納其胡宗師孫義所乞事理仍令逐路轉運提舉
司府界提點提舉司同共相度賜河東進築城寨漢
蕃士卒特支
丁丑提舉補治所言永裕陵三男陽氣子孫位合瘞埋
玉獸重疊鎮助從之仍令後苑使造作生活所制造(五月)
(十三日補治畢工)右正言鄒浩奏臣伏聞補治永裕陵溝井
所見今買土已見利便但以河南河陽潁昌汝鄭五州
府二十九縣顧到人夫入役已有定數故於買土不能
無限竊緣民間既知賣土實有厚利莫不相率紛然而
集勢亦難遏兼訪聞河南等州人夫雖名和顧頗有科
配及去役處有至數程以上者比之情願賣土之人顯
是利害不同欲乞應係願賣土之人不限人數盡令收
買仍將買價增添錢數庶幾不日益加紛集其河南等
州縣人夫即乞自遠至近以次减放不惟官中省得顧
錢民間不妨農事實於元料功役極有减助可以速見
成效此又國家無窮莫大之利伏望聖慈詳酌特降指
揮施行(浩奏不得其時姑附此或可削去)淮南兩浙路察訪司言訪
聞知楚州唐領别為名差借舟般載新州安置劉摯骨
肉詔唐領先次衝替下淮南東路提刑司取勘以聞
環慶奏未可與涇原同時築横水澗詔孫路每事徇公
不得用情觀望有害職事
戊寅看詳訴理所言元祐訴理不當合行改正宋喬年
梁鑄係衝替元祐改作差替符守規衝替事理重改作
事理輕王安上追兩官勒停改作追一官王棫張舜民
曹輔劉符元係追兩官改作追一官李夷行陳述之元
係追三官衝替張宗諤張升卿元係追兩官勒停並與
除落王覺贓罪改作私罪王防私罪徒改作私罪杖周
常差替與除落等事乞重行改正詔元祐年指揮更不
施行右正言鄒浩奏臣聞河北路州軍多是城壁不
完器械不利士卒不足訓練不精陛下威德遠加必無
意外之慮然有偹無患亦前聖所不敢忽近者朝廷雖
已節次檢舉施行緣積習既久驟然為之或啓敵人疑
心前日覇川修橋之事可騐也臣愚欲望聖慈應係河
北路帥臣並選素有器識衆所信服之人密以方略授
之使於歲月間脩城壁治器械招士卒謹訓練委任而
責成功不至動人耳目而武備飭矣實萬世安疆之計
上謂輔臣曰如何衆皆曰理當然但乏人爾遂進呈訖
(浩奏據奏藁上問據曾布日錄)
己夘鄜延路經略使吕惠卿據順寧寨將李子明等申
有西人創格裕等到言衙頭差大使慶瑭威科卜副使
磋邁喀結桑等來計會今國主已恭順朝廷告早為收
接公牒事審會昨夏國差到威明布伊裕勒結到來已降
朝旨令進獻作過蕃酋珪布默瑪令結鄂裕等即許收
接告哀謝罪表章回報去訖詔吕惠卿密切體度今所
遣使副或親信之人將應合要酌事件說諭示以接納
之意錄往復詞語以聞(布錄丙戌載此尤詳二月十一日初遣使來四月二十四日許)
(收接公牒吕惠卿家傳云西人以並建城寨奪其耕牧之地而復數遭掩擊部族離散來歸者日益多令結鄂)
(裕率衆營險以鎮之欲歸者不得至二年二月惠卿遣劉安以第二第四將張誠以第一第五第六將李希道)
(以第三第七將會於精勤泊以擊之三日至烏延川四五千日至神鷄流遇賊三千餘騎六日至巴勒濟埒克遇賊)
(餘騎七日至魯遜滿達勒遇賊七千餘騎安等遇賊皆破之斬首四千餘級降者五百餘人獲其器仗馬牛十餘)
(萬以歸於是築暖泉以通河東築金湯以通環慶會梁氏死乾順遣人欵塞告哀謝罪且請和惠卿以為軍興)
(之久中外力疲今此乃不可失之機會而涇原方築天都諸路自用兵以來侵耕生界於其外建置堡鋪補全)
(邊而宜且令西人執送生事首領帥珪布默瑪令結鄂裕而酌以把裁堡鋪外廵綽卓望所至為界然後許以)
(通進公牒庶往來間天都畢工而諸路邊面例皆堅固可以久遠無疆場之患而朝旨謂西人近寇涇原狼狽)
(遁歸計窮請命理難便行收接假令異日許以朝貢亦須畫河為界既而遣使三輩來惠卿悉奏禀應答而牒)
(言梁氏之死乃北敵遣人酖殺之使乾順自管國事惠卿以為誠有之則其欲西人之歸已可知若我應答太)
(迂所求難與彼見無接納之期則是怒彼以堅比敵之歸而深我之讎也而畫河為界無肯聽從之理乃上䟽)
(極論其利害曰西人之所以有河外者以有河南為之限隔也所以有河南者以有横山為之限固也今若畫)
(河為界則所以為限隔阻固者皆失之矣彼豈不思一葦之水頃刻可渡據横山之險他路臣固不能盡知之)
(只如本路所築九寨與今暖泉之通河東金湯之通環慶幸皆就緒所得疆土東西殆千里而南北遠者乃至)
(百餘里若又於新寨之外更拓二三十里以為堡鋪則形勝膏腴占據殆盡非昔日廵綽卓望所至為界之比)
(也今乾順因其國母之死歸咎姦臣殺之以謝罪而請入貢則我雖未能一舉以覆其巢穴然自有國以來用)
(兵西方而能所為必成所伐必克使天威遠暢羌人震疊未有如陛下今日之盛也兵法曰兵聞拙速未覩工)
(之久也兵之久而國利者未之有也高宗伐鬼方三年克之猶為憊今軍事四年矣兵之在邊者日亱候望而)
(不能息兵之在内者非時調𤼵而不得下則士馬日以益困矣臣之至邊初年糧食有支歲計者有備添屯者)
(有五年之蓄者有諸司封椿者今會而為一不能為數月之食則財用日以益窘矣今因其謝罪而不即納反)
(為不可得之求以絶其來望而怒之使堅北敵之歸恐非計之得也且兵家之事有勝有負萬一一路戰守之)
(間一有失利或天時饑饉有不可知而比敵有求而不得與之協力以困我當是之時雖思其有今日之請其)
(可得乎禹征有苖而益贊之曰滿招損謙受益時乃天道盖當治強之世窮兵力以征一國為不難所以不為)
(惡其太滿而不謙非天道之所與也况力不足而強為之乎老子曰抗兵相加哀者勝矣又曰過莫大於輕敵)
(罪莫大於欲得今西人歸罪於姦臣而殺之以謝則是兵加而哀矣若我因以為易與而遂有畫河為界之求)
(則是違伯益之議而並犯老子之三戒矣伏願陛下更與執政大臣深詳究議考自古西戎之難服保持今日)
(已得之成功勿疑乾順自歸之信誕深虞北敵乘隙之詭謀自量中外之事力深思兵义之非利遠鍳高宗伐)
(鬼方之憊而合之以伯益之謙滿老子之三戒勿令輕敵不知足欲得之過有在於我而兵加而哀與愛惜生)
(靈之言乃出於敵如臣前請姑令執生事之首領送歸朝廷而約之以新疆堡鋪之外為界以俟進築之畢功)
(然後許接公牒無過為遲延絶其來望以堅北敵之歸而為我患天下幸甚既而乾順四遣使者來辭益恭朝)
(廷亦得其近上首領道其密謀以為急則納土北歸於是詔趣惠卿接納焉曾布日錄已夘吕惠卿奏論西人)
(訃告謝罪不可深拒其請詔答以先已降指揮令漸示以開納之意然理須與之邀約令送還䧟沒漢官軍民)
(及執送作過近上首領如能聽從即與收接告哀謝罪表章附逓聞奏及諭以將來若能服罪聽命分畫疆界)
(了當朝廷必許差人入貢其諸路邊界地形事體各自不同須聽候朝旨未得便與言及地界令吕惠卿依此)
(節次與商量說話及選差知邊事曉蕃情文武官一員同共專切計會將寨官應答西人并具合與商量事目)
(節次及所差官聞奏上問曾布曰惠卿所陳西人請和事如何布曰所陳極有理誠不可深拒衆亦皆言朝廷)
(既欲收斂邊事若所邀求太過或却不來何以處之須稍示以開納之意上曰所陳甚有理可錄一本進納入)
(内)環慶路都總管司言本路展定邊城比之横山興
平等處城寨尤處深遠控扼西賊要害之地全藉土兵
戍守今相度添置住營馬軍蕃落兩指揮各以三百人
為額步軍保捷一指揮以四百人為額從之(三月七日定邊城畢)
(工)河東奏遣張世永等進築端正平(三月十一日令河東相度)
章楶奏苖履申王恩昔為部將隸其帳下嘗棄兵隊逃
歸當時以初自軍班出未曉事不曾行法今反聽其節
制恐有妨嫌乞聽涇原帥臣節制楶移文答以申狀不
曾漏泄因為本路副都總管理當統制諸將若當時不
曾行法乃是有德於恩何嫌之有兼别無文據難以稽
考已密切指揮苖履不得違越驕慢章惇再三曰經略
司已施行遂已
庚辰幸懿親宅莘王第廣西提點刑獄張景温言本
路利入之大者莫如食鹽今嶺外鹽課日减蓋緣本路
鹽事之所隸者特轉運司而已竊見東南鹽法提點刑
獄司兼領提舉知通管勾皆兼鹽事則措置催驅行法
禁止上件維持弊端無不除法禁無不舉利入無不厚
望東南鹽法内添入廣西一路從之
辛巳左司員外郎兼提舉編脩刑房斷例曾旼等奏凖
尚書省剳子編修刑房斷例取索到元豐四年至八年
紹聖元年二年斷草并刑部舉駮諸路所斷差錯刑名
文字共一萬餘件并舊編成刑部大理寺斷例將所犯
情欵看詳除情法分明不須立例外其情法可疑法所
不能該者共編到四百九件依許元豐指揮將諸色人
斷例内可以令内外通知非臨時移情就法之事及諸
處引用差互曾被刑部等處舉駮者編為刑名斷例共
一百四十一件頒之天下刑部雕印頒行其命官將校
依條須合奏案不須頒降天下并諸色人斷例内不可
頒降者並編為刑名斷例共二百六十八件頒降刑部
大理寺檢用施行勘會申明頒降斷例係以欵案編修
刑名行下檢斷其罪人情重法輕情輕法重有蔭人情
不可贖之類大辟情理可憫并疑慮及依法應奏裁者
自合引用奏裁慮恐諸處疑惑欲乞候頒降日令刑部
具此因依申明遍牒施行從之(此元符斷例序篇合係四月八日辛巳九月二)
(十五日甲子曾旼等推恩或移此入彼)
癸未朝獻景靈宫
乙酉戶部員外郎孫傑為起居郎新軍器少監吕公雅
知蘇州以母老從所乞也
丙戍詔鄜延路進築暖泉山新寨賜名暖泉寨河東路
烏龍川北領賜名烏龍寨(暖泉二月十一日進築烏龍二月二十二日進築六月四)
(日畢工布錄丁丑河東以三月二十三日進築烏龍川)河東都總管司言烏龍
川北嶺新寨戍守兵馬乞依葭蘆神泉寨例置馬軍蕃
落一指揮以三百人為額及許令廂軍馬遞鋪投換候
招置數足即抽减土兵步軍一指揮却赴神泉寨從之
右正言鄒浩奏伏見京城久愆雨澤兼聞諸路亦頗
旱乾竊恐農事失時向去民間闕食軍儲邊計所係者
大昔漢東海郡特以孝婦一獄不實致枯旱三年後因
于公辨直其事天立大雨歲以豐熟臣觀陛下丕承先
烈欽恤庶獄誠堯舜之用心然中外攸司未必人人悉
能推廣德惠匹夫匹婦一有枉濫未足以感復至和又
况囚繫淹延追逮紛擾多失其所者乎望降睿旨申飾
中外分委監司亟行䟽放庶幾獄無滯冤必有感格上
副陛下憂卹元元之意(浩奏附丁亥前)
丁亥以時雨稍愆疏决在京及河南應天大名府繫囚
雜犯死罪已下第降一等至杖釋之捧日天武四廂
都指揮使萊州團練使高陽關路副都總管張璨提舉
崇福宫璨以疾請也
戊子保寧軍節度使鄜延路安撫使吕惠卿表請納節
詔答不允惠卿以弟溫卿對獄故連有請也(元年二月一日戶外)
(孫傑按察淮南路十五日兼兩浙九月丙寅孫傑劾温卿十二月辛夘詔揚州制勘)
己丑以榮州防禦使駙馬都尉曹詩為耀州觀察使
詔新除工部員外郎董必送吏部與小處知州先是必
按衡州孔平仲糶常平違法就潭州赴獄致死者三人
衆以為不當尋又差察訪廣西所為多刻薄還除郎官
而中書舍人郭知章繳詞頭遂令趙挺之命詞右司諫
陳次升權給事中又封駮以為不當未進呈間必有奏
訟知章次升為元祐臺諫官乞定奪平仲事章惇黃履
皆以為不可蔡卞又適齋祠遂得旨罷新命曾布問何
以處之惇履方愕然遂再進呈故有是命上仍令批云
不合輙訟言者送吏部詔涇原路新築鼐摩會賜名
西安州其知州宜差有材武知蕃漢人情武臣充洒水
平賜名天都寨秋葦川賜名臨羌寨西安州戍守人兵
以七千人為額仍置馬軍蕃落各一指揮以三百人為
額步軍保捷一指揮以四百人為額天都臨羌寨戍守
人兵各以三千人為額仍各招置馬軍蕃落一指揮以
二百人為額步軍保捷各一指揮以二百人為額逐州
寨每年各支破公使探蕃等錢西安州三萬緡天都臨
羌寨各二千緡(初一日并初二日章楶兩奏更詳之五月四日折可適知西安州五月二十一)
(日受賀章楶奏議載樞密院奏云云至官司照會實錄盖用此刪修今仍具注于此樞密院奏勘會涇原路見)
(進築秋葦川洒水平鼐摩會城寨將來畢工即秦鳳路深在近裏别無邊面兼新建城寨便合要兵將官及軍)
(馬戍守并知州通判寨主以下官員管幹其合行事件須議指揮一南牟會賜名西安州差有材武謀慮諳熟)
(邊事知漢蕃人情武臣一員充知州兼沿邊安撫副使以紹聖四年後來新建九寨隸本州管下應干職事依)
(鎮戎軍沿邊安撫司已得指揮施行餘聽涇原路經略司節制兼今來剏差知州令章楶選舉具名聞奏一本)
(州置通判一員職官二員錄事司法司理參軍各一員倉草場一員防城甲伏庫一員一洒水平賜名天都寨)
(秋葦川賜名臨羌寨每寨各置寨主一員都監監押共三員廵檢三員兩寨共置主簿一員已上除西安州通)
(判合堂除餘仰經略司不拘常制舉官聞奏應上件員闕仍令經略司一面選差官權行管幹一逐處合用戍)
(守兵馬除剏置馬步軍外令涇原路據合要正兵蕃漢弓箭手馬步人數關牒秦鳳路差那見在本路逐頭項)
(人馬應副共不得過一萬人内正兵並一年一替餘令兩路經略司相度番換及仰涇原路相度於本路近裏)
(將分差那抵換堪戰守得力人馬相兼戍守内弓箭手日支口食米二升馬破料五分草七分正兵依條支破)
(西安州戍守人兵共以七千人為額仍招置馬軍蕃落一指揮以三百人為額排充第一百二十指揮步軍保)
(捷一指揮以四百人為額排充第一百三十指揮天都臨羌寨戍守人兵各以三千人為額仍各招置馬軍蕃)
(落一指揮以二百人為額内臨羌寨排充第一百二十一指揮天都寨排充第一百二十二指揮步軍保捷各)
(一指揮以二百人為額内臨羌寨排充第一百三十一指揮天都寨排充第一百三十二指揮已上候將來招置)
(蕃漢弓箭手耕種及事藝成倫緒日相度裁减戍兵一剏置涇原路第十三將應西安州天都臨羌寨漢蕃兵)
(馬並隸本將管轄訓練正將令西安州知州兼其副將於天都寨駐劄仍同共管認西安州及兩寨地分一逐)
(州寨每年合支破公使探蕃等錢内西安州三萬貫天都臨羌寨各二千貫一知州通判寨主都監監押廵檢)
(並以二年為一任候任滿日除知州通判任内於邊防職事無遺闕仰經略司具治状保明聞奏從朝廷比類)
(將寨官推恩外其將寨官都監監押廵檢酬奬並依平夏城靈平寨條例施行一西安州職官曹官監當官并)
(寨主簿以三年為一任任滿無遺闕與不依名次占射差遣一次其今任剏差人更循一資若係寄禄官减二)
(年磨勘願成資替者聽從便一新建州城寨合築蕃城限隔及有合增添堡鋪之類仰經略司候進築了日從)
(長相度措置施行仍具聞奏一更有合措置及未盡未便事件仰章楶續漸條畫聞奏右三省樞密院同奉聖)
(旨依逐項指揮仍令章楶親自收掌不得下司候進築畢即節次頒降施行及關牒秦鳳路經略司并申牒内)
(外合屬官司照會樞密院奏盖並從章楶初二日新請也或只存此却削去楶初二日全状更詳之二十四日)
(楶又奏可再考)章楶奏更不勾第五等保甲(布錄)鄜延奏進
築金湯賜將士特支(布錄)詔三省樞密院各錄章䟽一
本送逐處收掌(布錄己丑當考是何等章䟽當是編類元祐人所上者又布錄己夘緣吕惠卿)
(奏進入或是惠卿所奏)
庚寅權刑部侍郎周之道等言應御札到後殺人合死
會赦原者如所犯委是情重即許引用情重法輕奏裁
其餘並依舊制引赦從之詔諸路將兵互習事藝人
並置籍遇大教按拍錄其事藝進退者
