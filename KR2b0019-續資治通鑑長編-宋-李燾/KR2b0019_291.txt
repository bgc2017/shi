續資治通鑑長編卷二百八十七
宋李燾撰
神宗
元豐元年春正月庚戌詔河北轉運司令所在長吏躬
禱名山靈祠旱故也
壬子命輔臣祈雨魏國安仁保佑夫人張氏乞依赦
封二代從之(神宗乳母熙寕八年二月自崇國改封魏國)
甲寅右諫議大夫提舉崇禧觀沈立卒
乙卯集禧觀使鎮南節度使同平章事王安石為右僕
射觀文殿大學士集禧觀使放朝謝安石辭使相乞以
本官領宫觀屢詔不允而安石辭不已故有是命交
阯郡王李乾德上表言伏蒙賜詔從臣所請自今復脩
職貢己令安撫司各差人畫定疆界毋得輒侵犯臣已
奉詔遣人送方物乞賜還廣源机榔等州縣詔候進奉
人到闕别降疆事處分又詔河北路轉運司檢放水
災民戸秋税欠負展限輸納又詔京西淮南路轉運
司訪名山靈祠委長吏禱雨雪權御史中丞鄧潤甫
言知虢州鄧綰近復龍圖閣待制中外之論皆謂綰在
言路肆為邪慝隂連公府掾屬數為大臣祈恩乞除大
臣之子館職𫝊笑四方傷辱國體近世處言職者未嘗
有也陛下以綰操心頗僻賦性姦回論事薦人不循分
守故斥逐之今綰去位未幾亟還近職搢紳藉藉莫知
所謂蓋蘇頌奪職八年而後復諫議大夫曾布五年而
後得待制綰何人獨此超越乞追寢成命以厭公論詔
綰罷龍圖閣待制以本官充集賢院學士知河陽
丁巳詔國子監丞主簿省一員
戊午判太常寺樞密直學士陳襄崇政殿說書同修起
居注太子中允集賢校理黃履太常博士集賢校理李
清臣秘書丞集賢校理王存詳定郊廟奉祀禮文太常
寺主簿秘書丞楊完御史臺主簿著作佐郎何洵直國
子監直講密縣令孫諤充檢討官先是手詔講求郊廟
奉祀禮文訛舛宜令太常寺置局仍差定禮官數員及
許辟除官屬討論歴代沿革以考得失故命襄等(五年四月)
(十一日成書熙寕十年十二月甲午黃履云云舊紀書命官詳定郊廟祝文)皇城使達州
刺史入内副都知蘇利涉為海州團練使時利涉校年
止當遷官而詔以利涉逮事先朝藩邸故特有是命
減併陳留捧日天武第七軍第一武騎帶甲剩員亳州
第一龍衛帶甲剩員陳留第一亳州第二尉氏驍猛第
二南京雄威第八咸平雄勇第二第三鄆州第五許州
第六管城第七白馬第八總十三指揮每軍止各置一
指揮並以五百人為額餘數聽額外收管經制熙河
路邊防財用乞封樁息錢以備朝廷移用如鑄錢鹽井
之類與轉運司錢本相干者並以熙寧九年為額本司
認數撥還從之
己未荆湖南路安撫使謝景温言奉詔相度轉運司乞
補徽誠州溪峒蠻職名俸給事臣詳朱初平招撫楊光
僣等各與官職請受其歸明地依舊住坐緣楊族諸蠻
顧戀巢穴本亦不敢輕犯邊境昨既得官資請受安土
樂業悉如故時所以近上首領争出聽命比至初平等
不帶兵甲親入招安遂生驚疑己恐朝廷經畫其地故
楊昌普等遮擁道路殺害使臣幾成邊患今若修建城
寨留戍官兵必以為朝廷利其土田增置州縣人懷遷
徙之憂勢疑事迫必合而為姦今近上首領既已受命
利於俸給其餘族類自不敢動又己有關峡武陽兩寨
控扼更不湏别作防守若二三年間恩信浹洽使其向
化之人轉相勸諭然後經制城寨亦未為晚所欲補楊
晟堅巡防名目緣晟堅號為桀黠蠻人畏服今忠順之
誠尚未可保而遽補之職名萬一假朝廷之勢役屬諸
蠻黨類附從非我之利謂當如舊為便其朱初平招納
之時所差使勾當人楊晟勝等或先率衆通道或招同
類來歸委有勤效未嘗推恩及熙寧五年先歸明見為
衙職者緫五十人並乞依轉運司所奏等第推恩三州
一鎮自未歸明以前每歲進奉緫請劵二千四百餘緡
昨補逐人官職料錢衣絹歲計三千七百餘緡以進奉
劵錢折除外歲不過給七百九十餘緡若依轉運司所
乞續補楊晟勝等名目湏給請受緣逐人所給止是一
卒之費終其一身以歲月較之不過十餘年盡矣詔如
景温所奏令轉運司具合與楊晟勝名目請受以聞
賜廣濟河輦運司上供米十萬石付徐州淮隂軍出糴
以賑水灾饑民三司言建州熙寧六年買茶三十二
萬九千餘觔有麤惡茶剥納錢三萬六千餘緡當於園
戶及干繫人名下理納雖淹歲月以致破産未必能償
乞計其直令復凖茶入官以寬遠民監催追擾之弊從
之(本志有此但改熙寧六年作今歲則誤也)提點南郊事務向宗儒乞自
東壝門内布黃道至望燎位下禮院詳定關報入式從
之
庚申詔權御史中丞鄧潤甫翰林學士許將與三司并
都理欠司同詳定該赦合放欠負以聞
辛酉詔川廣福建路官在任或替移未出本路身亡雖
已請接送雇人錢許差坐船一隻又詔諸路州軍闕
雨雪過多委提舉司月一申中書進呈令司農寺注籍
癸亥詔自今學官非公筵不得豫妓樂會從知永興軍
吕公孺請也判司農寺熊本言近諸路皆言甲頭催
税未便今相度欲令諸路依元定役法錢數雇募戸長
如未有人應募據税戸多寡輪四等以上保丁催税每
都保毋得過五人每人湏催百戸以上量所催多少支
給雇錢共毋得過元雇戸長錢數依舊一税一替願再
充者聽如有違犯並依舊條内甲頭減戸長一等詔送
司農寺相度以聞(置催税甲頭在熙寧八年閏四月乙巳)詔經制熙河
路邊防財用司兼秦鳳路財用司御批改用字作利字
(改用作利此據御集其後却並作用字不知何故當考熙寧十年十二月辛丑己詔經制司兼秦鳳此又重出)
遣西京左藏庫副使元日宣兩浙路文思副使曹詔
江南東路點閱團結諸軍降前知真定府龍圖閣直
學士吏部侍郎致仕韓贄一官追其孫思純將作監主
簿告通判鄭淵簽書判官王欽臣各降一官判官許章
推官劉處厚各衝替司隸參軍劉舜理以下三人勒停
北寨主楊充德以下三人除名編管並不用赦降去官
坐牒易州捕盜誤以解子平為北界地啟其争疆之隙
也(此事當考詳贄新舊傳俱不載此贄知真定時乃治平二年)詔提舉成都府等
茶場司李稷相度置場買茶聽商人於熙河路入錢及
糧草定價給引指射請販利害以聞
甲子詔入内内侍省闕官罷都知張茂則都大提舉修
閉澶州曹村决口命龍神衛四廂都指揮使榮州防禦
使燕達為提舉本所兵馬總管仍於北京差禁軍二千
人隸總管司詔權發遣䕫州路轉運副使董鉞成資
日升一任留再任仍自今夔州路轉運使副判官提點
刑獄如令再任者並取裁與升任或減磨勘年審官
東院言廣南兩路員闕願就之人少欲乞水土惡弱處
為一等繁難處為一等其餘並為一等令轉運司保明
申奏從之司農寺言諸路命官使臣因軍期亡殁其
子孫不該廕免者本戶役錢減放五年從之詔免京
東西路轉運司年紀封樁錢糧以本路言水災闕之故
也
乙丑遣官謝雨詔自今樞密院諸房副承旨出職與
主事請受為州鈐轄權發遣三司使李承之言近年
以來朝廷寬假資格稍高之人為其衰遲或不任事未
欲遽令休退故置提舉管勾宫觀之職優與俸禄以示
始終恩意之厚不立員數而臣僚趨閒貪禄冒昧無耻
或精神未衰年齒方壮便私避事亦求此職條制既寬
初未釐革故今内外宫觀約百餘員無纖芥職事歲費
廩食不下數萬緡臣竊惜之乞今後在京宫觀提舉提
點管勾官共毋得過十五員諸路倍之如有除授令依
例待闕所貴勤勞官守之人有以區别不虚費國用詔
自今陳請宫觀等差遣人年六十以上聽差仍毋過兩
次(宫觀限年及次數墨本在二月辛亥今從朱本移入此)詔以太皇太后聖體
久未康平其令開封府及諸路訪衆所見效口齒科給
装錢乘驛赴闕又詔經制熙河路邊防財用司根括
冒耕地為官莊限半年聽民自陳其方田更不施行舉
貸止支錢納日計市直許以糧折納收息二分願納錢
增一分(熙寧七年三月六日又元豐元年十二月十七日可考)司農寺請令諸
路依舊置牙司從之
丁卯詔提舉永興等路刑獄公事王孝先置獄涇州根
治摩丹當博事能自陳即免罪若告得實者與班行酬
奬(事具二年五月乙未)成都府等路茶場司言應賣茶官如非
其人許本司選擇於事簡處對移如闕正官即於得替
待闕官内差權或指名牒轉運司差從之樞密院言
昨降闊閃弓樣令軍器監依樣打造今一千三百六十
張己了九百三十張己了未樺一萬張未計料詔其己
了并未樺兩色内共先次支二千張與提舉教習馬軍
所(元豐元年正月二十一日手札)
戊辰錄三班奉職劉通一子為三班借職通随軍攻討
山後生羌充中軍大部騎隊戰殁故也後父昌祚言通
無子以其弟逸之子維為後詔授維官為通後詔秦
鳳等路轉運副使同經制熙河路邊防財用太常博士
趙濟候經畫就緒與除館職又詔司農寺應常平存
留一半錢糓糶糴數目每歲終類聚於次年春季點校
仍開具逐路以聞賜度僧牒百付京東路轉運司撥
還徐州築城興置木岸等所借常平錢前司門郎中
王伯瑜乞改京東河北四路産鹽場為市易鹽務官買
於竈戸以售商人詔都提舉市易司召伯瑜審議(蘇軾上韓)
(絳書論此軾時在密州蓋熙寧七八年事當考伯瑜提舉河北京東鹽税再任在熙寧五年十二月)詔
同提舉荆湖北路常平等事著作佐郎張琬衝替坐越
職言荆南張頡不當也(熙寕十年七月辛未頡自京南帥移廣西漕元祐元年七月己)
(丑頡除戶侍蘇轍論奏張琬所劾事具注熙寧十年七月辛未頡移荆南時張昪有子名琬不知即是此人)
(否)
己巳著作佐郎權檢詳兵房文字范育復崇文院校書
詔河北路權停折納以經水災糧草貴也刑部員
外郎知制誥熊本落知制誥為屯田員外郎分司西京
饒州居住大理寺丞權外都水監丞陳祐甫為潁州團
練推官權知都水監主簿司農寺主簿婺源縣丞史邈
追兩官與遠小處合入差遣權外都水監丞主客郎中
范子淵追一官差遣依舊並免勒停權河北東路轉運
副使金部員外陳知儉追一官衝替文彦博特放大名
府冠氏臨清清平縣干繫官吏并東流南岸都大司並
令提點刑獄司劾之其運河置牐令都水監再相度本
坐按視濬河不實緣疏濬有河退地二萬二千三百頃
而附會報不以實法非因公事不得赴州郡酒食而本
違法赴彦博會子淵所稱河退地雖實而以二年數誤
併為一年奏上祐甫邈知儉皆附會失實故有是命濬
川杷僅同兒戲子淵所稱固多妄然邈初勸本先行河
决利害乃見彦博而本言彦博三朝舊臣小利害安能
動搖又修私敬於彦博子淵具以告故上不直本也(朱史)
(削去濬川杞同兒戲及上不直本等語專以元斷案修定新本已復存之元斷案固不可隠落而墨史所書乃)
(實事也九年十二月癸未始命本相視舊紀書熊本按視濬河附下失實落知制誥分司西京新紀不書鄧)
(潤甫作熊本神道碑云會中貴人程昉欲於衛州西南鑿隄引河通江淮都水丞范子淵建疏濬司以鐵龍爪)
(疏黃河謂可回奪河勢欲附會退灘地為疏濬功事下河北安撫司帥臣文潞公言小臣興功罔利皆非實詔)
(公覆視公還奏昉云六隄引河非是䟽濬計功皆妄願先罷提舉司已而諫官論公嘗以議事會食大名府非)
(法坐降屯田員外郎分司西京然亦廢漕河罷䟽濬司碑蔡卞書彭汝礪作本墓銘云會中貴程昉欲作運)
(河通江淮都水丞范子淵以鐵龍爪䟽河謂可回大河之勢而附會退灘地為䟽濬功文潞公判大名府言小)
(臣興功罔利欺上皆非實公被命覆視將行執政以利害啗公公哂之既至具得欺罔状還奏乞先罷都大提)
(舉司寖與時齟齬公論之益急言者遂斥公嘗以議事會食大名非法坐降屯田員外郎分司西京未幾運河)
(塞䟽濬司亦罷)
庚午詔屯田郎中前知洺州萬賾除落差替令河北西
路提點刑獄韓宗道具析體量賾違慢詔條不實因依
以聞初宗道奏賾奉行條法有違而賾自列辨正朝廷
知其無罪也其後宗道以體量不當罰銅十觔(十年三月二十)
(一日河北憲司言賾不堪治洺却不載差替指揮)
辛未命度支員外郎秘閣校理同修起居注檢正中書
戸房公事安燾假左諫議大夫史館修撰為高麗國信
使著作佐郎集賢校理同知太常禮院林希假右正言
直昭文館副之先是權知高麗國王王徽比年遣使朝
貢上嘉其勤誠待遇良厚故遣燾等使其國(九月二十一日回至)
(明州舊紀但書遣官新紀乃出安燾姓名)詔河北東路緣邊軍留糧三年
餘州軍留二年支遣外其餘聽依市直量減價糶毋損
元價其錢封樁候歲豐糴入元數詔成都府路轉運
司劾成都府官司越職受理茶場司事者茶園戶等如
有罪亦劾之已決者具析以聞以李稷言知成都府劉
庠受名山知縣楊少逸越訴事不可提舉茶場司故也
初少逸因民訟以状白庠願聞於朝督茶吏路玠盜𫝊
郵而藏之庠具奏其事且言𣙜茶害遠方請重黜玠而
稷方主玠論庠越職故有是詔(此據吕陶誌庠墓)三司乞量
增在京酒行麴錢於年額減麴三十萬觔遇閏年增造
萬觔均給從之熙河路經略司張詵乞下監司收捕
遊邊人𫝊押歸本貫詔經略司發遣許人告賞錢百千
犯者不用蔭官員具案聞奏
壬申光禄卿知潞州史炤再任炤考課為河東第一故
也詔樞密副都承旨張誠一與高麗國信使副同詳
定一行儀物上批故贈康王宗樸先帝近親其子仲
容仲壬候服闋各遷一官女二人與縣主後毋得援以
為例
癸酉司農寺言淮南東路提舉司乞本路縣並用鄉村
民戸物産實直錢數敷出役錢從之復桂州修仁鎮
為縣
閏正月丙子朔權發遣戶部副使兵部郎中陳安石為
集賢殿修撰河東都轉運使尋詔河東路十三州歲給
和糴錢八萬餘緡自今罷之以其錢付轉運司市糴糧
草先是安石乘驛與知太原府韓絳同轉運司講求邊
儲利害絳乞改和糴之法減放原數三分罷官支錢布
但寬其支移之苦則實惠己及於民遇災傷十七則又
除之而安石言十三州二税以石計之凢三十九萬二
千有餘而和糴之數凢八十二萬四千有餘所以災傷
舊不除免蓋十三州税輕又本地恃為邊儲理不可闕
故也其和糴舊支錢布相半數既畸零民病入州縣之
費以鈔貿錢於市人略不收半公家支費實錢而百姓
乃得虚名欲自今罷支糴錢歲以其錢支與緣邊州郡
市糧草封樁遇災傷據民不能輸數補填如無災傷三
年一免輸以封樁糧草充數即不湏如韓絳減數三分
及災傷除十七朝廷以為然乃命安石為河東都轉運
使悉推行之又降是詔(詔乃初十日事今并書之熙寕九年十一月十四日韓絳云云)
(十年九月十八日絳又云云食貨志第五卷熙寧九年十二月知太原府韓絳云云元豐元年閏正月詔遣三)
(司戶部副使陳安石詣太原府與絳及本路轉運司共議其事安石言永利東西監鹽請如慶歷前商人輸錢)
(於麟府豐代嵐憲忻岢嵐寧化保德火山等州軍本州軍乃給劵於東西監請鹽以除加饒折糴之弊仍令商)
(人自占所賣地即鹽已運至場務者商人買之加運費如是則官鹽平商販通於事簡便朝廷行其說即除安)
(石為河東都轉運使安石請犯西北青白鹽者以皇祐敕論罪首從皆編配又青白鹽入河東犯人罪至流所)
(歴官不察者罪之四年七月安石自言元豐元年奉詔治鹽事歲有羡餘及增收忻州鹹城鐺戶馬城池鹽課)
(詔安石遷官賞其屬五年四月詔安石前後奏請和糴鹽礬坑冶之類施行已就緒召為戶部侍郎其職事委)
(莊公岳蔡煜奉行之三年閏九月十一日議鹽賞)河東轉運副使國子博士
趙子幾提點三司帳司勾院磨勘司仍自今依三司判
官法差人提舉修閉澶州曹村决口所兵馬總管燕
達言所總士卒甚衆如有犯無禮及呼萬歲者即於豁
口處斬若有扇搖軍人略奪財物及叫呼動衆為首情
重者亦乞斬訖以聞為從者減等配千里外牢城從之
仍詔差雲騎第六一指揮為達牙隊中書言在京舉
差選人處欲並令舉京朝官或使臣見任選人聽滿任
惟市易上界監官檢估官雖進納選人聽差從之仍候
見任人滿日施行提舉修閉曹村決口所言以今月
丙戌築簽隄開脱水河遣權判太常寺李清臣乘驛祭
告就差走馬承受韓永式齎香建道場三晝夜仍令候
河水稍渾閉口即毋得沙損京東一帶民田
丁丑詔自今大禮聽起居郎起居舍人奏薦親族至六
年復罷(中書時政記云熙寧十年十一月南郊奏薦恩澤共四百餘員因有詔添入兩史官奏薦)
河東經略使韓絳言麟州静羌寨星最朗木瓜舖地委
係省田即非兩不耕地管勾軍馬邢佐臣偏見遂非遷
延不決中書進呈詔劾佐臣罪既而上批早來取勘邢
佐臣不處畫地界事恐自有理可且令分析以聞後佐
臣言既為經司體量豈有不實乞移河北一任遂移恩
州鈐轄
戊寅三司請應在官司支係省錢物及抛降計置出納
移用並關申三司相度指揮從之荆湖北路提點刑
獄司乞辰州會溪城黔安寨依沅州城寨例置牢屋區
斷公事從之前知曹州劉攽言伏見知濟隂縣羅適
開導古滉河決洩積水有功適議以為若明年春許差
人夫及聽民願併力施功則爾後水害可使永除乞下
本州速與應副上批可記適名姓俟府界劇縣有闕與
差以考其治能之實於是以適知陳留縣仍詔適留舊
任候見任官成資日交替(八年五月十八日攽已薦適今又薦)詔提轄
修京城所於廣固軍士内選及等者給羣牧司馬教習
武藝俟有精熟引見填配管城武騎白馬寧朔指揮闕
額
己夘秦鳳等路提舉常平司乞增募州縣裁減過當役
人及增雇錢從之東上閤門使曹評為西上閤門使
以太皇太后生辰恩也前安南道經略招討司言昨
官軍奪決里隘福建路有應募二百二十一人詔各以
功次遷補及賜帛有差權荆湖南路轉運副使朱初
平言下班殿侍楊昌鑎是徽州黃石團奉職光鎮子自
陳三州一鎮補班行人甚衆未有一人出官者望優與
推恩詔授昌鑎三班借職增差監潭州税詔河北東
西永興秦鳳京東東西京西南北淮南東西路轉運司
並依未分路以前通管兩路其錢榖並聽移用除河北
陕西外餘減判官一員
庚辰命御史中丞鄧潤甫知制誥孫洙並兼詳定重修
編敕詔開封府界提點諸路轉運副使判官罷兼提
舉常平司又詔權同判都水監劉璯覆檢計曹村決
口功料以聞(司馬光記聞云元豐元年春塞曹村決口發民夫五十萬役兵二十萬云欲鑿故道)
(以導之不行則決河北岸王莽河口任其所之恐其浸淫南及京城故也天章閣待制韓縝都水監丞劉璯河)
(北轉運判官汪輔之掌之按韓縝於正月戊午相視決河回乞止用新河量興功增修後不見縝督役河上不)
(知司馬光何以云然今因劉璯覆檢計功料附注更當考詳)上批近降相州吏人
於法寺謂求失入死罪刑名事緣開封府刑獄與法寺
日有相干深恐上下忌礙不盡情推劾致姦贓之吏得
以幸免宜移送御史臺(相州獄乃鞫法司潘開行賂實錄具有姓名蔡確傳獨稱馮言)
(獄馮言即失入死罪者見六月辛酉)初韓琦判相州有三人為劫為隣里
所逐而散既而為魁者謂其徒曰自今劫人有救者先
殺之衆諾他日又劫一家執其老姥榜棰求貨鄰人不
忍其號呼來語賊曰此姥更無他貨可惜榜死其徒即
刺殺之州司皆處三人死刑房堂後官周清本江寕府
法司後為三司大將王安石引置中書且立法云若刑
房能駮審刑大理刑部斷後違法得當者一事遷一官
故刑房吏日取舊案吹毛以求其失清以此自大將四
年遷至供備庫使行堂後官事相州獄已決數年清駮
之曰新法凢殺人雖已死其為從者被執雖經拷掠若
能先引服皆從按問欲舉律減一等今盜魁既令其徒
云有救者先殺之則魁當為首其徒用魁言殺救者則
為從又至獄先引服當減等而相州殺之刑部不駮皆
為失入死罪事下大理大理以為魁言有救者先殺之
謂執兵仗來鬭者也今鄰人以好言勸之非救也其徒
自出己意手殺人不可為從相州斷是詳斷官竇苹周
孝恭以此白檢正劉奉世奉世曰君為法官自圖之何
必相示二人曰然則不可為失入奉世曰君自當依法
此豈必欲君為失入邪於是大理奏相州斷是清執前
議再駮復下刑部新官定刑部以清駮為是大理不服
方争論未决會皇城司奏相州法司潘開賫貨詣大理
行財枉法初殿中丞陳安民簽書相州判官日斷此獄
聞清駮之懼得罪詣京師歴抵親識求救文彦博之子
大理評事及甫安民之姊子吴充之壻也安民以書召
開云爾自來照管法司竭其家貲入京師欲貨大理胥
吏問其消息相州人高在等在京師為司農吏利其貨
與中書吏數人共耗用其物實未嘗見大理吏也為皇
城司所奏言齎三千餘緡賂大理事下開封按鞫無行
賂惟得安民與開書諫官蔡確知安民與充有親乃密
言事連大臣非開封可了遂移其獄御史臺蓋從確請
也
辛巳翰林侍讀學士寳文閣學士提舉中太一宫吕公
著兼端明殿學士知審官西院先是上批公著侍從舊
臣宜除翰林學士承旨兼舊職而公著以齒髮向衰辭
不就故改是命太常博士集賢校理劉奉世直史館
為修國史院編修官詔開封府劾權戶部判官主客
郎中張充宗内殿承制勾當右騏驥院高遵制接伴遼
使緣路不法事先衝替聽追攝後充宗遵制各追一官
勒停坐以違禁物償遼使所亡器皿於驛舍與雜戶通
故也(斷旨在六月己巳今并書)詔京東路轉運司許借封樁差軍
代役人錢五萬緡西路轉運司許借坊場錢十萬緡預
置上供紬絹
壬午廣南西路經略司言緣邊寨鎮使臣年滿及見闕
無人願就乞自今權免同罪更不取願就状詔本路緣
邊寨鎮使臣自今並依五路舉官條奏舉權免取願就
状候交人入貢取旨權發遣本路提點刑獄劉宗傑言
邕州修城不依宣撫司指揮丈尺乞下經略司相度修
築詔干繫官並劾罪其提舉官劉宗傑自案舉特免劾
委經略司相度所築城如堪久遠守禦即督功完就若
低怯難以禦敵别計工以聞復置三司帳司催驅官
一員(從李承之奏請也)禮部言禘祫之外親祠太廟並以功
臣配享從之(去年十二月甲辰初有詔兩紀並書此)詔中書立給散常
平錢榖賞罰法以聞又詔常平錢糓當輸錢而願輸
糓若金帛者官立中價示民物不盡其錢者足以錢錢
不盡其物者還其餘直常平倉錢糓其在民者有常錢
春散之斂從夏秋税有所謂緩急闕乏而貸者皆定輸
息二分糓則歲豐量增價以糴歲饑減時價糶之以賑
饑又聽民以金帛易糓而有司少加金帛之直凢錢糓
當給若糶皆用九年詔書通取留一半之餘(此據食貨志第一卷)
(係之元豐元年檢尋月日未見今附此立給散常平錢官賞罰後實錄稱賞法恐字誤當作罰也七年九月二)
(十六日并九年正月九日又二十二日並合参照五月十七日實錄有詔常平錢穀願以穀及金帛准市直中)
(價計二分息折納者聽即此事也或移此附彼)法寺奏新知福州曾鞏遷延
不之官等罪詔特罰銅十觔
癸未宣徽使王拱辰請以女童代集英殿大燕小兒隊
舞從之知諫院蔡確言伏見陳繹復知制誥案繹汚
醜狼藉道路共傳往在鄧州遂致閨門之禍其子與婦
一夕同命而繹傲然無哀戚慙赧之容及還京師隂與
中書屬官張諤練亨甫等交相朋附因公事受張諤私
簡蹤跡己露不可更汚侍從詔陳繹落知制誥為秘書
監集賢院學士斬内殿崇班机榔縣巡防地分陳嵩
刺配三班差使机榔縣守把胡清沙門島坐妄稱賊至
無故擅棄城寨而走也
甲申以光禄寺丞上官均為太子中允權監察御史裏
行中丞鄧潤甫知雜蔡確薦也(均家𫝊云均用蔡確薦為御史四月乙夘可見)
内殿承制謝季成權提舉訓練福建路團結諸軍詔
編修明堂式所併歸提點南郊事務所比較熙河財利
所併歸經制熙河財利司其詳定編修令式及詳定一
司勅並併歸修内諸司式所一路一州一縣勅併歸重
修編勅所詳定閒冗文字所令孔目房檢正官結絶以
上除見存外並罷局餘並依限了畢限外官吏罷添給
又詔刑部大理寺自今奏舉習學公事並舉曾試刑
法得循兩資以上人賜度僧牒百付河北東路轉運
司買材木應副大名府澶州修倉
先是上元張燈太皇太后以齒疾不能食不出觀乙酉
上復令禁中張燈露臺妓樂皆入太后疾尚未平酒數
行而起(此據司馬記聞)
丙戍詔應捕盜公人罰銅錢並充轉運司捉賊賞錢
丁亥大名府元城縣主簿吳璋上所注司馬穣苴兵法
三卷詔送武學看詳其後武學言有可采詔璋候武學
教授有闕試兵機時務策各一道取裁
戊子太子中允權監察御史裏行彭汝礪為館閣校勘
江南東路轉運判官既而汝礪辭校勘從之辭日復上
疏論時事且言不患無將順之臣患無諫諍之臣不患
無敢為之臣患無敢言之臣上察其忠慰諭久之命
刑部員外郎檢正中書吏房公事向宗儒太常丞檢正
中書戶房公事畢仲衍並編修中書備對宰相吳充以
聖問多出意表故請為此書(聖問多出意表據李清臣與許將書三年八月十一)
(日書成)
己丑詔贈尚書令韓琦依趙普例不加贈又詔河北
路以常平米賑濟饑民
庚寅福建路體量安撫司言捕獲廖恩黨龍騎卒李員
楊禪乞法外重斷所冀元刺充軍之人有所畏憚不敢
走竄上批並處斬梟首示衆
辛夘中書禮房習學公事蔡京言御寳批降指揮未經
編錄成册恐歲月滋久本末不全乞委官編錄從之仍
命京管勾詔宣徽院等處供報修注事旬終月終自
今更不供起居院直供編修院日歷所
壬辰以權知開封府樞密直學士右諫議大夫孫固同
知樞密院事右諫議大夫集賢院學士同修國史蘇頌
知開封府
癸已詔任緣邊及黃河地分官試刑法者並湏任滿待
闕在一季内者亦如之三司乞裁定諸路預買匹帛
價羣牧司乞於德順軍置場買馬並從之詔大理寺
丞王欽臣展磨勘四年前降一官指揮更不施行其轉
太常丞及降太子中允勅並追毁坐定奪解子平地界
不實案未上年例當遷已改太常丞及案奏特旨奪一
官而法當自未遷官時責降故也
甲午詔提舉官並差朝官資任服色添給錫賜序官人
從並依轉運判官例其當舉於開封府界提點諸路轉
運使副判官提點刑獄見舉官數内均減之(後立法諸路提舉所)
(舉官計二百有九人内一百有一人均減增定此墨本所書朱本簽貼云取會到數各不同亦不湏載削去)
詔鄆州壽張知縣范規濟州鄆城縣牛在天各與堂
除差遣以縣水災率市民護城有勞也又詔提舉司
天監近校月食時分比崇天明天二法已見新歷為密
又前閏正月歲在戊子今復閏於戊午恐理亦不謬宜
更不湏考究其所差講究新歷官等並罷衛朴給路費
錢二十千先是朴在熙寕初更造新歷至十年議者以
為占月食差故再詔朴集議至是罷之(熙寧九年正月二十七日沈括)
(奏并注云云並合参考新本削去先是以下乃朱本所增也)又詔兩浙轉運使蘇
澥與知明州李定同計置造高麗國信過海船如别奉
朝旨幹事並聽牒提點刑獄或轉運判官又詔諸命
官因事以財行求雖行倉法處非曲法者不坐受財者
論如法
丙申中書言陜西轉運使聽帶制置解鹽使其副使判
官悉罷兼領安燾等奏乞差校書郎豐稷充書状司並
從之稷鄞人也賜徐州乾明寺塔名曰靈慧僧真寂
大師號曰靈慧大師先是徐州言河水為患九十餘日
州城危甚長吏率官屬詣塔齋禱期浃日水退當奏乞
諡號至六日水果退而隂雨連日城中水潦無所决泄
居民憂恐告病復禱於塔即時開霽真寂姓張氏名仁
節河東人唐開元天寳間住持泗州盱眙縣先福寺應
化頗類僧伽父老相𫝊唐末亂離真身迎自泗州泝流
而上止於彭城州人相與置乾明寺至慶歷中始建今
塔乞賜師號塔名以旌靈應故也(張仁節𫝊李昭玘集有之)
丁酉廢提點熙河蕃部司廣南西路轉運司言昨退
交人表以犯廟諱及送還人口發使人入貢三事今交
人並已悛改經略司勾當公事楊元卿未肯收接恐致
猜阻詔元卿等速受表附逓以聞入貢使人發遣赴闕
其畫定疆界送還人口别聽處分又言邕州太平寨乞
依陕西緣邊例增主簿一員從之御史臺閤門言忌
日神御殿行香自今令羣臣班殿下宰相一員升殿上
香跪爐從之先是三司使李承之言伏見神御殿酌獻
設皇帝位於庭下升降再拜而國忌日兩府列於殿上
輕重相形於義未安故詔御史臺閤門詳定而著為令
上批據高遵裕所奏西人理索伊克等事此必嘗有
熟戶出界因索不獲遂於和市縱火以攄一時之忿深
恐羌人酬賽結成邊隙可速指揮鄜延路經略司止作
凖環慶路牒訪聞柔遠寨熟戶因理索人口嘗私侵入
西界地分見根究移宥州照會庶羌酋知此非朝廷意
亦顯本路未嘗容其侵擾後十餘日再批令吕惠卿更
詳羌情緩急萬一或未嘗侵犯彼界即勿發此牒(熙寧十年)
(八月壬午九月乙卯當考元豐二年五月遵裕坐得罪元豐元年五月戊戌范純仁責官當参照)
戊戌知慶州高遵裕言乞避轉運判官孫迥詔迥移河
北路遵裕與迥嘗互訟市易及以結糴起詔獄故也
己亥太傅兼侍中致仕魯國公曾公亮卒年八十上奠
哭之輟視朝三日贈太師中書令配享英宗廟廷諡宣
靖及葬恩禮視韓琦篆其碑首曰兩朝顧命定策亞勲
之碑前一日車駕又臨之特恩非故事也上嘗語輔臣
曰公亮謹重周密内外無間受遺輔政有始有卒可方
漢張安世公亮喜薦士多得人然性吝嗇殖貨至鉅萬
持禄固寵為世所譏晚年昏病以歌舞沉酣日夜初詔遺
表外增推恩二人子比部員外郎孝宗遷一官殿中丞
孝純賜同進士出身孫太祝說詠誼詵各遷一官後孝
純辭出身乞以所得恩官其族人之未仕者許之(孝宗等推)
(恩依朱木自三年二月己亥移入墨本論公亮短處朱木悉以無照據刪去新本復存之有己附見熙寧三年)
(九月者)
庚子日中有黑子如李自是至戊午凡十九日日本
國通事僧仲回來貢方物知諫院蔡確同御史臺鞫
相州失入死罪審刑院大理寺定奪不當干繫官吏令
開封府劾之潘開事下御史獄旬餘所案與開封無異
乃詔確與御史同鞫確以擊搏進吳充素惡其為人會
充謁告王珪奏用確上從珪所請也(此據司馬光記聞)
辛丑詔簽書樞密院事曾孝寬遭父喪令依舊簽書(此據)
(密記當考二月四日候卒哭起復)
壬寅環慶路經略司言環慶二州闕乏蕃部及弓箭手
去年合納欠負乞依漢戸等倚閣七分至將來秋料納
從之廣南西路轉運司言桂州增屯兵馬乞於全永
等州撥糧二十萬石及於衡州鑄錢監給十萬緡應副
支遣詔糧於荆湖南路轉運司撥錢以本路去年未起
發年額等錢五萬三千餘緡充仍具軍興所餘後來己
支現在數以聞
癸卯入内副都知經制熙河路邊防財用等事李憲言
同經制官及同管勾經制官分巡所至州軍各稱行司
官吏上下難以遵禀乞同經制官以下凢遇分巡如事
干邊防蕃部弓箭手及差移官吏勾抽役兵改易措置
候回本司與長吏從長商議所貴上下易於禀從從之
仍許憲銜内增都大二字本司管勾官並申状修閉
曹村決口所言昨計修閉之功凡役兵二萬人而今止
得萬五千人有竒詔河北東路開封府界差雇萬人
甲辰權荆湖南路轉運副使朱初平乞以耕牛博買器
甲又乞廣南西路軍興剩數糧草撥充合搬上供額並
從之詔河北被水戶如過河逐熟即於白馬縣河陽
橋差官賑濟之
