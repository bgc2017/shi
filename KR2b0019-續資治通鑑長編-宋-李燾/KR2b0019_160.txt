續資治通鑑長編卷一百五十六
宋李燾撰
仁宗
慶歷五年閏五月丙戍朔賜大理寺丞通判鎮戎軍雷
周式五品服仍陞一任差遣先是西賊圍鎮戎周式收
散卒二萬餘人入保賊遂引去故賞及之(圍鎮戎是甚時月當考)
殿前副都指揮使建武節度使李用和以老乞解軍職
戊子授宣徽北院使命步軍副都指揮使淮康軍留後
李昭亮為武寧節度使殿前副都指揮使代用和也先
是承平久將帥多因循軍士縱弛昭亮雖緣恩澤進本
將家子習軍中事既統宿衛一切尚嚴多所建請萬勝
龍猛軍蒲博争勝撤屋椽相擊市人惶駭昭亮捕斬之
杖其軍主連州刺史宋緒諸軍股栗及上祀南郊有騎
卒亡所挾弓會赦當釋去昭亮以為宿衛不謹不可貸
卒配隸下軍禁兵自是頗肅昭亮乞比類特給大例請
俸詔昭亮任留後日料錢已給四百千特依大例定支
餘人不許援例(大例定支會要在十二月十五日今附此)
己丑御延和殿閱諸軍轉員凡三日
丁酉刑部郎中天章閣待制王素知江州前河東轉運
使司勲員外郎劉京罰銅十斤與知軍差遣坐市木擾
民故也事雖在赦前特貶之
乙亥殿中侍御史梅摯等言廣西轉運使杜把誘殺降
蠻五百餘人失朝廷所以推信遠人之意宜劾其罪上
置不問賜詔戒諭之禮賓副使陳珙等四十三人並行
賞有差錄平蠻之功也
庚子度支員外郎集賢校理兼天章閣侍講史館檢討
曾公亮宗正丞崇文院檢討兼天章閣侍講趙師民殿
中丞集賢校理何中立校書郎宋敏求大理寺丞館閣
校勘范鎮大理寺丞國子監直講邵必並為編修唐書
官必以為史出衆手非是卒辭之中立長社人必丹陽
人也賜廣西轉運使杜把提點刑獄李永德器幣有
差
甲辰以細腰城隸原州從四路安撫使范仲淹之請也
丙午鄜延經略司言索斡九族廵檢右班殿直李延遇
子德明累擊西賊有功乞補殿侍從之夏國主曩霄
遣鼎羅威眀葉雲吕則依張延壽來謝册命又遣僧吉外
吉法正謝賜藏經
戊申贈神衛右第三都指揮使賀州刺史許倫為虔州
觀察使以倫與西賊戰死也(考倫戰没時)
己酉宣徽北院使建武節度使李用和為彰信節度使
同平章事許張傘擊杖子上下馬如二府儀餘無得援
例又詔公使錢特依宗室例歲給其半初用和得宣徽
使意不滿不謝未幾遂有此授御史中丞王拱辰言杜
審瓊太祖太宗舅事兩朝有勞然終不至宣徽使祖宗
所以保后家也用和無功貪驕而陛下名器聽其所欲
恐非所以全安之不聽
庚戍太子太保致仕楊崇勲卒贈太尉諡恭密將葬易
其諡曰恭毅崇勲久任軍職當真宗朝每對見輒肆言
中外事喜中傷人人以是畏之性貪鄙任藩鎮日嘗役
兵工作木偶戲人塗以丹白舟載鬻於京師
壬子詔中書門下曰朕有事太廟格於奉慈每懷保育
之仁僾若見乎其位三后厭代多歴年所肆饋合食猶
隔閟宫有司不時討論使國有闕典朕甚懼焉其令禮
官稽考故籍議升祔之禮清澗城都廵檢内殿崇班
馬懷德為供備庫副使兼閤門通事舍人西頭供奉官
閤門祇候折保忠為供備庫副使時樞密副使龐籍言
賊入清澗城而懷德保忠力戰有功雖已賞然其人並
有將帥之略更宜旌用故又遷之(馬懷德祥符人或已見)
癸丑河北都轉運按察使歐陽修言轉運使雖合專掌
金榖不與兵戎之事然向被朝廷密旨令熟圖本道利
害陰為邊備今緣邊知州武臣不過諸司使副通判即
是常參初入京朝官並得盡聞機事而臣之本司獨不
得與非欲侵擾邊臣之權盖調用軍儲須量邊事之舒
急以至按察將吏亦當知處事之當否請自今許令本
司與聞邊事從之修嘗奏䟽言伏見北敵近於界首添
建城寨及拘囚定州廵兵湯則侵過銀坊冶谷地界等
事臣聞朝廷至今未有分明嚴切指揮令邊臣以理爭
辨竊料朝廷之意必謂爭之恐有引惹之嫌此乃慮之
過而計之失也夫敵性貪狠號為天驕欺弱畏強難示
以怯今杜之以早而力為拒絶猶恐不能若縱之不爭
而誘其來侵乃是引惹况西山道路有三十餘處皆可
行兵而其險要所扼在於軍城銀坊等路為彼奪據而
不爭則北寨王柳等口漸更來侵豈能爭矣是則西山
險要盡為彼奪一日使敵以大兵渡易水由威虜之西
平陸而來以竒兵自飛狐出西山諸口而下則我有腹
背受敵之患不知何以禦之此盖兵法必爭之地也且
與人為鄰敵而自棄險要任彼奪據而不爭雖使我弱
彼強尚須勉強何况勢均力敵又違誓約而彼曲我直
乎臣謂朝廷所以然者盖由未察敵中強弱之形而不
得其情偽之寔也臣又見朝廷常有懼敵之色而無憂
敵之心夫憂之與懼名近而意殊憂者深思極慮而不
敢暫忘懼者臨事惶惑而莫知所措今邊防之事措置
多失其機者懼敵之意過深也若能察其強弱之形得
其情偽之寔則目今之事誠不足懼而將來之患深有
可憂奈何不憂其深可憂而反懼其不足懼且北敵雖
以戰射為國而耶律氏自幼承其父祖與中國通和之
後未嘗躬戰陣遭勍敵謀臣舊將又皆老死今其臣下
如貫寧者無三兩人寧材不及中人已是彼之傑者所
以君臣計事動多不臧當初對梁適遣使河西使與中
國通好及議和垂就不能小忍以邀中國厚利乃與元
昊爭夾山小族遂至交兵而累戰累敗亡失人馬國内
瘡痍誅歛山前漢人怨怒往時北人殺漢人者罰漢人
殺北人者死近聞反此二法欲悦漢人漢人未能收其
心而北人亦已怒矣又聞今春女真渤海之類所在離
叛攻劫近才少定方且招輯敗亡修治器甲内恐國中
之復叛外有西夏之為虞心自懷疑憂我乘虛而北襲
故於界上勉強虛張囚我廵兵侵我地界盖其寔弱而
示強爾寔弱而示強者用兵之詭計也故臣謂苟能察
其強弱知其情偽則無不爭之理何必懼其不足懼哉
自國家因於西鄙用兵嘗慮北人合謀乘隙而動及見
二敵相失而交攻議者皆云中國之福夫幸其相攻為
我之福則不幸使其觧仇而復合豈不為我禍乎臣謂
北敵昨所以敗於元昊者亦其久不用兵驟戰而逄勁
敵爾聞其自敗衂以來君臣恐懼日夜謀議通招丁口
簡募甲兵處處開教閱之場家家括糧馬之數以其天
姿驕勁之俗加以日夜訓練之勤則其強難敵矣今敵
國雖未有人然大抵為國者久無事則人難見因用兵
則將自出使其交戰既頻而謀臣猛將争能並出則是
夾山一敗警其四十年因循之弊變驕心而為憤志化
惰卒而為勁兵因屢戰而得驍將此乃北敵之福非中
國之福也此臣所謂將來之患者也然二敵勢非久相
攻者也一二年間不能相并則必復合使北敵驅新勵
之強兵無西人之後害而南向以窺河北又將來之大
患者也臣雖不知朝廷顧河北為如何但於本路之事
以今年較去年則亦可見去年以前河北官吏無大小
皆得舉材而擇能急於用人如不及者惟恐事之失計
故也自今春以來差除漸循舊弊凡幹敏之吏熟於北
方事者舉留奏乞百不一從不惟使材臣能吏不勸而
殆亦足見朝廷不憂河北之事辦否也至於廢㳂邊久
任之制而徙劉貽孫以王世文當冀州李中吉當廣信
王中庸當保州劉忠順當邢州如此數人於閒慢州軍
尚憂敗政况於邊要之任乎然臣謂為國計者若以北
敵為憂深思極慮而不敢暫忘則其選材任將肯若是
乎臣愚以謂朝廷不以北事為憂又怯懼如此既曰懼
矣則於用人之際又若忽而不憂此臣之所未喻也臣
聞敵人侵我冶谷雖立寨屋三十餘間然尚遷延未敢
便貯兵甲更伺我意緊慢若不及早毁拆而少緩縱之
使其以兵守之則尤難爭矣此旦夕之間不可失也至
於湯則亦聞囚而未敢殺亦不可不爭臣願陛下但以
將來之患為憂不忘此事用人之際革去舊例而惟材
是擇勿聽小人之繆謀勿於忠良而疑貳使得上下畢
力至於目今小事未須過自怯懼夫事之利害激切而
言則議者以為太過言不激切則聽者或未動心此自
古以為難也况未形之事雖曰必然而敢冀盡言乎伏
望陛下留意聽納不以人而廢言庶竭愚瞽少禆萬一
(修䟽不得其時因修請與邊事附此劉貽孫責官在七月壬子銀坊城本末八月甲子十月己巳更當考詳)
詔三司副使官至諫議大夫以上立班次序從本官
(慶歷元年十月以入省先後為序)
六月乙卯朔詔司天監保章正至五官正自今聽十年
一遷官
丙辰降前福建路轉運按察使金部員外郎高易簡知
衢州福建偽命時行鐵錢本朝因之時泉州青陽等場
鐡大發易簡遂置鐡務於泉州欲移銅錢於内地初不
以聞坐是得罪
丁巳刑部郎中天章閣待制新知江州王素落待制司
勲員外郎劉京監利國監秘書丞監察御史裏行閻詢
落裏行監河陽酒稅御史臺主簿楚泰送流内銓注外
任官時御史臺鞫素託京市木事既罷而言者乃謂詢
泰與素連姻而初不以聞故復責之素兄雍時為兩浙
轉運使尋卒於官朝廷以故相旦之後且䘏其孤特改
命素知汝州(改知汝州在八月庚午今并書)
己未復天慶天祺天貺先天降聖五節日休務仍給輔
臣私忘假如舊西兵觧嚴故也
辛酉罷軍頭司引不急公事
壬戍工部侍郎知河陽任布為太子少傅致仕
癸亥以澤州進士劉羲叟為試大理評事羲叟精筭術
兼通大衍諸歴嘗注司馬遷天官書及著洪範災異論
歐陽修薦之召試學士院而有是命
乙丑以定州北平軍軍城寨真定府北寨及滄州並隸緣
邊安撫司
丁卯復減梓州路上供絹歲三之一紅錦鹿胎半之(寔錄)
(并及益州路今從本志)
戊辰以樞密使王貽永兼羣牧制置使自王德用出鎮
徐州樞密院不復兼領羣牧制置使及是乃復之(德用出鎮)
(徐州在寳元二年五月二十二日)三班院言舊制臣僚同罪奏舉使
臣差遣雖不行而他時或别預選擢其舉状却復用請
於所授宣敇具載舉主姓名後或得罪亦當連坐從之
辛未詔三班院自今使臣參班止令讀律寫家状
壬申太常禮院言奉詔議升袝三后事竊惟宗廟之位
所以奉先烈配袝之禮所以嚴時饗典制具在今昔所
遵謹按唐肅明皇后本中閫之正昭成皇后緣帝母之
尊開元中並袝睿宗之室國朝懿德明德元德三后亦
同袝太宗皇帝廟恭惟章獻明肅皇太后母儀天下輔
成丕業章懿皇太后誕生聖躬恩德溥大伏請遷祔真
宗皇帝廟序於章穆皇后郭氏之次章惠皇太后雖先
朝遺制嘗踐太妃之貴然至明道中始加懿號與章懷
皇后事體頗同伏請遷於皇后廟序於章懷之次又太
者生事之禮不當施於宗廟至於章獻明肅皇太后以
顧託之重著臨預之勞朝廷追遹丕德崇尚徽稱若題
之别廟則義無所嫌且屬之配室則禮或未順况太廟
諸室皇后並無四字之名伏請改上章獻明肅皇太后
曰章獻皇后劉氏章懿皇太后曰章懿皇后李氏章惠
皇太后曰章惠皇后楊氏如此則協李唐之故事孚本
朝之正典如允所陳乞再行集議以示奉先謹重之意
詔兩制至待制御史中丞同議以聞
癸酉賜京城淘河渠役卒緡錢
乙亥以岢嵐軍都監西京作坊副使冀興為左藏庫副
使初知并州明鎬言修岢嵐軍城指揮使吳式因笞掠
軍士其衆輙倡反奔潰入城而興輪䥫簡擊仆數卒衆
又欲奔西門宣毅副都頭樊顯獨仗劍禦之虎翼副都
頭季清從鈐轄田朏招諭衆乃定乞加旌擢興既蒙賞
顯清等亦選一資
丙子詔自今京朝官須年及格方得依例磨勘陳乞差
遣并選人乞注官如年未及格不得施行時監臨王厚
年未及格從父素奏掌機宜三年為歴任乞磨勘故有
是詔(會要六月二十二日事監臨字當考)
丁丑詔諸路兵馬都監監押寨主並以防城戰具批上
歴子其未修完者不得輙離任如任内能盡葺舊損與
理為勞績
戊寅詔諸軍將士如經戰鬭敢偽入箭頭在身欲希功
賞者以違制論軍中失覺察者坐之詔文武臣僚曾
任兩地及節度使并丞郎以上不曾貶黜後來除致仕
官如章奏文字並許通進司投下先是右屯衛上將軍
致仕高化言每進文字須詣登聞鼓院與農民等念臣
嘗事先朝為節度使乞依楊崇勲例每有章奏許詣通
進司投下因有是詔(會要以此為二十四日事二十四日戊寅也)
庚辰賜黃河埽役卒緡錢
辛巳詔殿前馬步軍今後所奏本司公事除係常程依
舊例轉奏外如有非泛擘劃急速公事在後殿祗應便
令免杖子窄衣上殿若非本司公事别陳利見即關報
閤門依例上殿更不旋取旨(此據會要六月二十七日事今三衙依杖子奏事始)
(此)
壬午詔殿前馬步軍司自今内外禁軍非武藝優者毌
得入優輕差遣
秋七月戌子知大名府程琳兼河北安撫使
壬辰詔陜西四路依近降夏國誓詔毋得招納西界蕃
戸先是環慶經略司誘西界作過蕃官朗斡等七百六十
二人朝廷恐因而生事故約束之
甲午樞密院言咸平初陜西振武鄕兵許結社買馬以
升填廣銳軍往歲河東已嘗如此例今河東諸軍闕馬
又廣銳指揮人數不足欲聽本路宣毅義勇鄕軍結社
買馬官助其價以升填廣銳之闕從之
丁酉西上閤門使果州團練使廣西鈐轄馮伸已為右
武衛大將軍分司西京討蠻賊無功也
己亥并代鈐轄管勾麟府軍馬西京作坊使王凱領資
州刺史留再任河東經略使明鎬言凱在河外九年屢
有功也
辛丑貶起居舍人直龍圖閣知潞州尹洙為崇信節度
副使洙前在渭州有部將孫用者由軍校補邊自京師
貸息錢到官亡以償洙惜其才可用恐以犯法罷去嘗
假公使錢為償之又以公使錢不足假軍資錢回易充用
及董士廉詣闕訟洙欺隐官錢詔洙分析而監察御史
李京又言韓琦因處置邊機不當罷樞密副使琦過寔
自洙始請并責洙洙復奏章與京辨執政不悅遣殿中
侍御史劉湜往渭州鞫之洙竟坐貸公使錢與孫用及
私自貸該甲申德音當追兩官勒停特有是命湜頗傅
致重法盖希執政意也
壬寅翰林學士王堯臣等言奉詔同詳議三后升祔事
伏詳章獻明肅皇太后章懿皇太后遷祔真宗廟室序
於章穆皇后之次請如禮官所議其改上章獻明肅皇
太后曰章獻皇后章惠皇太后曰章惠皇后遷於皇后
廟序於章懷皇后之次揆於禮意竊所未安伏以章獻
明肅皇太后在先帝時正位中壼受遺輔政垂將一紀
勤勞帝室阜康生民故盛烈丕功非一惠可舉况諡告
於廟冊藏於陵無容異時更有輕改矧升祔廟祏本極
孝思之報若裁損尊名恐非嚴奉之儀而又博詢典故
參質人情有增崇之文無追减之例其章獻明肅之號
伏請如舊章惠皇太后擁佑聖躬慈均顧復故景祐中
已膺保慶之冊義專繫子禮須别祠請仍稱章惠皇太
后依舊享於奉慈廟堯臣等又言凖中書送下龍圖閣
直學士李昭述奏伏以禮緣人情孝為德本母之貴必
由於子子之孝必極於親此古今之通誼也伏見太常
禮院言所議章獻皇后章懿皇后並祔真宗廟室序於
章穆皇后郭氏之次竊有所疑按祥符中中書門下言
凖詔改上元德皇太后徽名曰元德皇后升祔太宗廟
且唐開元中昭成肅明皇后並祔睿宗之室肅明雖睿
宗在藩已立為妃緣昭成以帝母之尊故位居其上今
元德皇后伏請升祔於明德皇后之上當時詔書諭以
元德平昔謙抑之意因而未許恭以章懿皇后膺天脊
命誕育聖躬靡及奉養之禮止極追尊之號今升祔有
期論議為重稽開元祥符之舊考昭成元德之誼恭請
序章懿皇后於章穆皇后之上詔送兩制詳定臣等詳
先朝始議升配元德之時有司奏請序在明德之上是
時先帝深酌禮意决於聖衷乃詔曰載念尊親盖惟極
致在乎升降非敢措辭唯以祔廟之歲時用為合饗之
次序恭以元德皇后神主祔於明德皇后之次今陛下
祇事宗廟特頒明制以升祔三后參訪近臣禮官之議
請以章獻章懿並祔真宗廟室序在章穆之次其章惠
歸袝后廟此則遠承先帝之志近仍别廟之序其李昭
述所請以章懿在章穆章獻之上盖循當時有司之請
未本天聖詔中之意又况章穆升祔歲月已深奉慈三
室先後素定若再議升降則情有輕重乞從祥符舊章
於禮為順乃詔中書門下覆議議曰伏以親廟之尊配
食尤重或稱古者祔止一后而語無經見之明或謂歴
世祭有别園而理非孝道之極是使繼室之祀泥古而
不通以貴之親掩恩而難議必俟元聖肇經大猷先帝
德函天元孝通神理每惟開元舊典創而未備故斷自
聖慮揭為新儀奉升正后並饗太宗廟室覺終古之未
悟暢罔極之至懷上當靈心外盡昭報是以神克妥侑
邦介繁祉陛下膺襲熙之運謹遹追之謀而獻懿别祠
依違一紀謹重體天翹勤孝思羣情戢而未喻嚴祏蓋
而有待今乃沛然下詔發於至誠尚復退託謙勞博加
延問質於禮官之議覆以近臣之評參考既同陟序惟
允盖聞緣人情以制禮則切而有寔奉先訓以作古則
顯而易遵成憲在前文考之意也配食一體二慈之宜
也奉承無改陛下之孝也臣等不勝大願請如禮官及
學士等所議奉章獻明肅皇太后章懿皇太后升配真
宗廟室章獻明肅尊諡如故章惠皇太后仍饗奉慈别
廟皆得禮之變順祀無違者矣其李昭述建言以章懿
敘於章穆之上本其推孝及于尊崇按祥符之詔書繫
章聖之特旨今議者雖據前比臣等猶所未安其位敘
先後欲乞聖懷制定使昭示萬世永永無窮餘請付外
施行乙巳詔曰國之大典無若宗廟之制之為重也比
朕以奉慈三室未登禘祫之位四時之感每懷靡寕故
命奉常講求舊章而又參質於近臣考詳於宰司庶無
繆違以竭誠盡敬而卿等稽衆正論奏章來上乃曰緣
人情以制禮則切而有寔奉先訓以作古則顯而易遵
載味此言寔契朕志祇覧祥符之詔深原文考之旨極
意尊親之際重形升降之辭故以袝廟之歲時用為合
饗之次序議無差别情靡重輕矧在菲凉欽率成憲今
日之議敢或異諸宜循先朝祔元德故事恭依禮官所
議奉章獻明肅皇太后章懿皇太后序於章穆皇后之
次上致奉先之順下承繼志之美永修明祀冀饗靈心
(六月禮院言章獻母儀天下輔成丕業章懿誕生聖躬恩德溥大伏請遷祔序於章穆之次章惠先朝遺制嘗)
(踐太妃至明道中始加懿號與章懷頗同請序于章懷之次太者生事之禮不當施於宗廟章憲明肅皇太后)
(以顧託之重著臨御之勞朝廷追遹丕德崇尚徽稱題之别廟義無所嫌屬之配室禮或未順龍圖閣直學士)
(李昭述又請序章懿在章穆上兩制至待制御史中丞同議七月學士王堯臣等言章獻明肅盛烈丕功非一)
(惠可舉諡告于廟冊藏于陵無容異時輕有追減章惠擁佑聖躬慈均顧復故景祐中膺保慶之冊義專繫子)
(禮須别祠章穆升祔歲月已深奉慈三室先後素定若再議升降則情有重輕伏請如舊中書門下覆議曰緣)
(人情以制禮則&KR0704;而有寔奉先訓以作古則顯而易遵成憲在前文考之意也配食一體二慈之宜也奉承無)
(改陛下之孝也請如禮官及學士議案祥符之詔繫章聖特旨位敘先後乞聖懷制定使昭示萬世永永無窮)
(餘請付外施行翌日詔曰比以奉慈三室未登禘祫之位四時之感每懷靡寧故命奉常講求舊章而又參質)
(近臣考詳宰司庶無繆違以竭誠盡敬而卿等謂緣人情以制禮則&KR0704;而有寔奉先訓以作古則顯而易遵載)
(味此言寔契朕志宜循先朝祔元德故事恭依禮官所議本志所載如此或只用此可也)
丁未樞密院言京東就糧諸軍自罷戌陜西其所習武
藝漸見弛隳欲選嘗在邊使臣御前忠佐各二人分往
訓練從之
戊申賜輔臣及管軍人僚臨機抵勝圖詔自今罪殊
死若祖父母年八十以上及篤疾無朞親者以其所犯
聞是日廣州地震
壬子降西上閤門副使劉貽孫為禮賓副使兼閤門通
事舍人監湘陰縣酒稅坐前知廣信軍徙涇原路鈐轄
不俟代輙歸也出内藏庫絹二十萬市馬於府州岢
嵐軍初契丹遣使求割地書以開决塘水為說及申
定誓約乃具載兩界塘淀各如舊第罷增廣若隄堰壅
塞集兵修築䟽導或非時霖淹漲溢皆不移報約既定
朝廷重生事自是每邊臣言利害雖聽許必戒之以毌
張皇使敵有詞而楊懷敏獨治塘益急是月懷敏密奏
曰前轉運使沈邈開七級口泄塘水臣已亟塞之知順
安軍劉宗言閉五門幞頭港下赤大渦柳林口漳河水
不使入塘臣已復通之令注白洋淀矣邈宗言朋黨沮
事如此不譴誅無以懲後詔從懷敏奏自今有妄乞更
改水口者重責之(此㩀本志會要載此於慶歴五年七月但稱臣僚上言不出楊懷敏姓名)
(且云乞下河北屯田司永為定制如後更有臣僚上言更改此一帶水口及諸州軍塘泊並乞重行責降今冊)
(取之沈邈以慶歴四年九月為都漕楊懷敏奏繫之五年七月會要當不誤又據茹東濟屯田圖七級口五門)
(幞頭港下赤大渦柳林口並屬順安軍但有赤鈐口無下赤口當考)
