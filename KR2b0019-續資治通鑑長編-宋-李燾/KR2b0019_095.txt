續資治通鑑長編卷九十一
宋李燾撰
真宗
天禧二年春正月乙未幸元符觀宴宗室于資善堂
己亥尚書右丞兼宗正卿趙安仁為御史中丞兼尚書
右丞左右丞兼中丞始此(會要以為去年十二月今從百官表)詔京城
道殣無主者官為埋瘞
庚子芝草生真遊殿及皇后所居崇徽殿上作歌詩示
宰相詔諫官月俸並給實錢
壬寅以河北京東饑詔發廩及漕江淮米十萬斛賑之
奉安太宗文集于玉清昭應宫先猷殿御集于繼文
殿
癸卯龍圖閣待制判大理寺李虚己言凡斷命官使臣
犯贓私罪並檢勘舉主竊詳條制盖以因保任而改官
犯贓私則連坐其保舉一任於所任犯罪亦如之其中
有初任州縣官使臣内品伎術官等顯無舉奏而例詢
舉主俟其報牒方斷文按匪獨符移冗長實且吏曹留
滯欲望自今應累犯經改轉者即問舉主自餘悉罷從
之
庚戌御史中丞趙安仁言三院御史自今望並給御寳
印紙歴錄彈奏事又請修國朝六典並從之居數月安
仁卒六典不及成(卒在五月己卯)
辛亥幸元符觀資善堂宴從臣及夀春郡王府官屬出
御製賜夀春郡王恤黎民等歌元符觀資善堂等記頌
并出夀春郡王詩什筆翰示宰相
癸丑令大名府官設糜粥濟飢民詔川陜巡檢捕賊
軍士無料錢者月給醬菜錢二百
乙卯詔京東西河北陜西民之食處官以酒糟給之
江德源等言辰州都巡檢使李守元部白丁會諸蠻入
白霧團討擊生擒蠻寇十五人斬首百級獲器甲二百
招降其酋領黃文千王文象等二百餘人於是守元又
與知辰州錢絳知澧州史方等引兵襲下溪州破寨栅
斬蠻六十餘人降老幼千餘刺史彭儒猛亡入山林執
其子仕漢等赴闕守元繼勲子也(乙卯二十一日也是日奏到則其破蠻當)
(在去年矣此月二十七日辛酉又入下溪州閏四月四日始奏到今并書之史方𫝊下溪州蠻寇辰州殺巡檢)
(王文慶引兵入溪峒討捕降其黨李順同等八百餘人散處安復間隂誅其尤惡者杜忽等十九人即此役也)
(今附見)
丙辰詔羣臣所舉幕職州縣官改授京朝官與西川知
縣者如未有員闕不得差權知縣止令監莅場務先是
命權近邑不過三數月即徙之以其不終考任因循民
政吏得欺罔送故迎新頗為騷擾故條約之知青州
戚綸請以官廪菽粟二千斛設粥米萬斛減直出糶以
惠貧民從之
戊午宰相王欽若等上天禧大禮記四十卷
己未以京東民饑命内侍楊慶餘馳驛察視所至諭守
臣令倍加安撫詔諸路災傷州軍並設粥賤糶官粟
以惠貧民
庚申并代走馬承受張永和等言并州勁勇馬社軍每
人置馬一疋直錢四十五千官止給十千望稍增其數
詔增七千
二月丙寅甘州輝和爾可汗王伊嚕格勒圭呼遣都督信安
等來貢
丁卯以昇州為江寧府置軍曰建康命夀春郡王為節
度使加太保封昇王先是宰臣因對屢言王性聰悟好
學樂善孝謹彌篤迥然老成而未正封爵中外人情咸
所屬望願允臣等奏早議崇建上謙讓久之洎固請再
三乃許焉(以昇州為江寧府號建康軍據實錄在丁卯後一日今從本紀先書之)開封
府言准詔禁鎔金衣物違者奏裁並徒三年決遣伏緣
令行之初嚴於約東今犯者殊尠乞止用本條科斷從
之
戊辰以夀春郡王友張士遜崔遵度並為昇王府諮議
參軍左正言直史館晏殊為記室參軍詔右諫議大
夫樂黃目比部員外郎知制誥陳知微於常參官中舉
公清彊明材任御史者各一人從中丞趙安仁所請也
是夜北宅蔡州團練使德雍院火延焚數百間詔遣
御史張廓鞫劾火起雍子供奉官承亮舍因婢陳所遺
燼詔免死杖脊配窰務卒為妻承亮停官德雍奉表待
罪詔釋之
庚午以翰林待詔司農少卿同正尹熙古裴瑀並為太
子右贊善大夫太府少卿同正白憲為太子洗馬熙古
等祇事禁中三十年因大禮摹寫碑頌至是表求出官
特有兹授右正言劉曄請自今言事許升殿面對從
之
壬申三班院言保舉使臣先准詔須兩經監押巡檢各
及二年半已上其中有不因公累歴三四任及八九年
者以每任不及二年半為礙詳觀詔意蓋欲更事歲久
即為甄叙欲望自今但兩任已上不因公事移替計五
年者悉許施行詔可
癸酉淮南江浙荆湖制置發運使宫苑使蒋州團練使
李溥罷知潭州坐黃震劾奏也以崇儀使昭州團練使
賈宗戸部員外郎薛奎並為制置發運副使如京副使
郭盛為都監發運司置都監始此詔如聞京東州軍
設飢民粥而官吏未克專意或致失所宜令轉運使宣
布詔旨倍加優卹
乙亥秦州部署曹瑋言知鎮戎軍内殿崇班張綸昨召
赴闕令使契丹綸頗知蕃情政治詳敏使還望復委本任
詔可會溪蠻入寇即命為辰澧等州緣邊五溪十洞巡
檢安撫使綸在鎮戎嘗奏開原州界壕至車道峴約二
十五里以限隔戎寇從之(詔雖許曹瑋之請然卒以蠻事委綸而實錄闕略不知綸)
(為溪洞安撫果何月日也且附見實錄於四月三日猶載綸請開界壕事十二日遂帶辰鼎巡檢銜今移開壕)
(事於此庶不與溪蠻相亂)
丁丑令河北提點刑獄官簡閱諸軍知辰州錢絳言
得富州刺史向通漢狀請納疆土舉宗赴闕
己卯賜下溪州討蠻將士緡錢令回日優犒設之又降
詔撫問荆湖廣南轉運使辰澧桂宜州長吏巡檢使内
臣京西轉運使言管内飢民甚多無以賑濟望發絳
州粟十萬斛赴白波出糶從之仍遣使臣督運
庚辰以西上閤門副使張昭遠為河北緣邊安撫副使
内殿崇班閤門祇候常希古同管勾河東緣邊安撫司
事(二事據會要恐非事始則削去實錄但著昭遠)
辛巳徙泗濠州路巡檢𪠘于龜山先是斷臂僧智悟集
鄉里兇黠者為童行摠千餘人凌毆平民恣為不道上
知其事命内侍任守忠取新隸者盡逐去因徙官察視
焉大理寺言準大中祥符七年九月敕判寺盛度奏
本寺詳斷官八員檢法官尤多不精習法律望依咸平
二年三月敕令審刑大理刑部衆官舉奏時詔依請令
所舉須經二任六考今臣等參詳準天禧元年五月敕
舉奏京官但歴任及四考已上施行本寺欲比類前敕
但歴任五考已上並許保薦仍於法官將滿前一月具
名開奏所冀精詳法律得遂公平從之仍令自今所舉官
先送審刑院試律義五道其通否以聞
壬午對右正言劉曄魯宗道于承明殿凡八刻
癸未著作佐郎集賢校理陳寬上高麗女真風土朝貢
事儀二卷
丙戌江德源圖下溪州江山之狀以獻權涇原路都
鈐轄郝榮言樊家族九門都首領開斯多卜并其族來歸
詔補開斯多卜為都軍主餘署職有差
步軍都指揮使保静節度使王能以疾求軍職丁亥授
彰信節度使彰信近鄉里特寵之也免入謝賜賚如例
及能赴鎮疾甚子弟童僕輩頗苛市民物能不之察踰
年卒詔應準詔舉到京朝官候得替令審官院勘會
知縣與通判差遣通判與知州并合入知州通判者更
陞藩鎮差遣所有縣令候得替令銓司磨勘奏(會要二月二十)
(三日事)
戊子命益州路轉運使韓庶京西轉運副使趙賀兩換
其任以庶上言母年八十無兄弟故也詔河北民所
至津渡勿收其算遣使葺天雄軍城樓及編排衣甲
涇原路駐泊都監周文質言偵知總噶爾族數與穆爾錫
里庫鬭敵嘉勒斯賚兵敗部族離散事勢稍衰而穆爾錫
里庫攻之未已也
三月甲午朔詔開封府京東西河北河東陜西淮南路
災傷處所募民造軍器權停一年
乙未詔自今京城遺火並論如法内延燔多情理重者
奏裁前歲春旱京城頓火因詔犯者悉處極典至是開
封府援引舊詔上以權宜之禁非可久行故改之
丁酉荆湖南路轉運使丘雍言邵州密邇蠻界民多掠
人口出境賣之望準開寳五年敕處死詔犯者免死决
杖黥面配牢城
戊戌徙河北都轉運使李士衡知青州代戚綸以綸知
鄆州綸嘗作書勸臨淄麻氏出粟以濟飢民太常丞致
仕景宗拒之答綸書極不遜綸憤甚具奏其事上怒曰
綸選懦不能抑豪彊乃煩朝廷耶亟命士衡代之士衡
至麻氏具粟千斛以獻景宗曰禍吾宗矣居二年而麻
氏破(此據王皥百一編不知景宗於士安何屬也皥云景宗是歲卒未逾歲士安乃殺其姪當考)
時盗起淄青間有司捕羣盗妻子寘棘闈中士衡悉縱
之使去未幾其徒有梟賊首至者監察御史劉平言
金明池準例許士庶嬉遊一月今都城物價踊貴民方
望罷之詔開池終上旬乃罷
辛丑增築京新城畢部役使臣軍校第進一資
壬寅上謂宰相曰近日邊奏甚稀疆陲肅静頻得雨澤
民亦安阜向敏中等曰天氣均和時雨浹洽聖心䘏下
軫救多方麥熟不遥盜寇亦絶陛下以德綏懷遠無不
服邊境妥安而兵數未減慮冗費之間尤宜節省上曰
今京師兵可議裁減存其精銳敏中等曰軍額漸多農
民轉耗近準詔已住召募或斥疲老則冗食漸少上曰
卿等常宜講求務在經久也
丁未陜西轉運使段曄言勸誘慶成軍豪民出穀萬一
千九百石減價賑飢民詔奬之
庚戌詔諸班直諸軍妻坐姦者决訖即放不須隸作坊
針工其見役者百五十七人皆釋之
辛亥曺瑋請名新築大小洛門二寨為安邊來遠詔從
之
甲寅右正言魯宗道言大辟罪如婺州訛言者望自今
精加按覆内出其狀示輔臣向敏中等曰向來四方大
辟奏牘陛下未嘗不召臣等審議然後寬貸决罰好生
之德蓋超越於前古矣上曰自今當詳議者更加審細
貴無濫也宗道風聞多所論列上意頗厭其數宗道因
對自訟曰陛下所以任臣者豈欲徒事納諫之虛名耶
臣竊媿尸祿請得罷斥上慰諭良久他日念之因題殿
壁曰魯直
乙卯上封者言伏以信賞以勸善明罰以懲惡古人用
此堅如金石信如四時無私如天地今斷天下之獄皆
是大理詳天下之法總在審刑二者海内之準繩也且
今之律令則具有明文制敕則常有更改凡定罪之要
言敕則多指故失言罪則皆坐公私四者定刑重輕殊
邈酌情輕而用法重則近侮文按狀重而處條輕則為
失實此之審克尤在盡心入私則犯徒追官為公則贖
金記過稱故則不得末減稱失則例有降差承前斷公
私故失之名止是法官臨時裁處既無著定深慮差殊
欲望令應經歴刑法司同定公私罪名參詳畫一其違
制稱失者亦須審詳失錯情輕者明件條奏使不能因
緣為姦輕重其法杜其萌漸實在於斯詔審刑院大理
寺刑部開封府同議定以聞既而法官參詳自今捕盜
掌獄官不禀長吏而捶囚不甚傷而得情者止以違制
失公坐過差而不得情挾私拷决有所規求者以違制
私坐又捕盜官承前有捕捉稽時不聞州者咸以違制
論準至道元年敕小可盜失令村耆了絶今例以違制
科罪似涉太重望令犯者以違制失論又律分公私罪
云私謂不緣公事私自犯者雖緣公事不吐實情心挾
隠欺亦同私罪公謂緣公事致罪而無私者雖私曲相
須公事得正違法猶以公坐望令斷獄並以上文審定
又律有被制書有所施行而違者徒二年失錯者杖一
百今請法官斷罪除海行條貫元敕指定違制外自餘
情輕失錯者止從違制失論其公私相半而私情重者
奏裁從之
丙辰上謂宰相曰雨足麥茂豐稔可見貧乏之民事須
拯濟州縣先貨糧種或恐吏即收理宜亟止之(此據本紀)
知虢州查道言諸路承例遣幕職官鞫問本路轉運使
提點刑獄官事頗未便望自今止令兩司互相劾從之
丁巳景靈宫判官知制誥劉筠請令禮儀院宗正寺約
唐朝大清祠令撰集景靈宫祠令付本司遵守從之筠
又言兖州景靈宫太極觀事體尤盛亦望别加撰集永
使遵守詔付禮儀院利州陜西河北等路并州並言
雨足
夏四月乙丑詔如聞京城作貧民糜粥不至精潔或糅
以灰宜遣中使按察不得復然詔諭高州等蠻如能
捕殺下溪州賊彭儒猛者當量功授刺史或賜州額牌
印其次遞加補署給次許其貢奉
丙寅詔開封府諸縣市芻藁見欠者悉蠲之酒麴場折
納亦權停俟秋成如舊
丁卯召近臣及館閣三司京府諫官御史謁太宗聖容
於宜聖殿觀龍圖閣書及御製贊頌石本時昇王未出
閣始預坐令從臣賦賞花詩
己巳詔兩浙災傷州軍場務虧課者主典並免科罰
曺瑋言修築咱爾隆及定邊城堡寨壕塹功畢詔奬之
督役使臣將士賜物有差提舉諸司庫務藍繼宗言
諸司官健本額四萬七千九百六十六人見管三萬六
千三百八十八人今揀擇得二萬三千九百二十一人
仍舊充役二千九百五十四人放停五百十三人減衣
糧之半
辛未賜鎮戎軍朝那湫廟曰靈澤主判三司開拆司
劉楚言天下申省及轉運司知委文狀頗為重復勞擾
州縣望令逐處減省務從簡要詔知制誥王隨知雜御
史吕夷簡與三司詳定三司所減省總九萬餘道三十
四萬五千二百紙又令諸路轉運司詳定諸州府可減
省數白三司三司覆定以聞遂詔三司及諸路並依新
減數不得有增益
乙亥發運使言今春發諸州軍銀帛絲綿五十五萬五
千計糧儲四百一十七萬石上供詔江淮方稔宜令更
留三二百萬石以充軍食免其擾民
丙子江隂軍言蝻虫生捕之已盡詔奬其官屬辰鼎
州都巡檢使張倫言下溪州彭儒猛與高州蠻同惡慮
延及施黔州寇劫居民望令二州為備從之詔自今
命官犯贓不以輕重並劾舉主私罪杖已下勿論從判
大理寺李虛已之請也吏部流内銓言去年赦後至
今年三月從得替縣令知縣及合入令錄人有願就西
川萬戸簿尉司理司法者望許放選注擬以補其闕從
之
戊寅以嵩山故种放宅及興唐觀基山林賜女道士王
道眞仍禁樵採道眞絶粒歲久景德中嘗召見獻枸杞
樹自言相傳四百年矣願至尊采擷服餌用資上夀上
特優禮焉(獻枸杞樹在明年正月移此九月辛未得玉璧亦合并書召見在景德三年五月)
己卯曺瑋言蕃僧裕木札卜沁先於故渭州吹莽城聚衆立
文法今悉已破散又河州諸族亦破總噶爾族所立文法來
歸望令充熟戸依舊出入詔奬瑋仍從其請
庚辰上謂大臣曰如聞河北薦饑貧民請豪家息錢未
償納者即印券契取其桑土宜禁止之
壬午白波發運判官王眞言去冬本司挽舟卒寒因假
省錢二十萬市衲袍給之今春以衣俸折還並足先是
每歲亡命者不下一二百人是歲止八人上曰貸省錢
雖非舊制而活人之命則可嘉也又出内侍王懷正所
進蓬子麵蒼耳實之類因曰民食此物尚未得所尤宜
軫䘏也詔命官使臣任滿及移徙後身亡其家屬無
託不能還鄉里者委所在官司令人護送無令失所
甲申三司假内藏銀九百兩曺瑋等言伏羌永寧大
小洛門威遠寨今定蕃官月俸正軍主二十一人内六
人各二千一十五人各一千副軍主四十六人各七百
指揮使百二十七人各五百
戊子幸飛山雄武教場宴從官賜將士物有差昇王
府諮議參軍張士遜言訪聞衛州至天雄軍緣御河頗
有暴露骸骨望遣使臣收瘞從之詔朝官使臣知大
縣及萬戸縣勿差出如本州及鄰邑公事許更互而往
從殿中丞黃吉甫之請也
上以災沴頓息流庸皆復庚寅降天下死罪一等流以
下釋之災傷地分去年夏秋税及借糧種悉與除放今
年夏税免十之三大名府登萊濰密青渭州免十之四
不得折變支移欠負物色未得依限科校候豐熟日漸
次催納諸處造上供物追集百姓工匠有妨農業並令
權罷如係供軍切要者候次年奏裁先是上封者言
諸處不係名額寺院多聚奸盜騷擾鄉閭詔悉毁之有
私造及一間已上募告者論如法於是詔寺院雖不係
名額而屋宇已及三十間見有佛像僧人住持或名山
勝境高尚菴巖不及三十間者並許存留自今無得剏
建三司假内藏錢二十萬貫
閏四月丙申詔災傷州軍買撲酒場年課不登如歲滿
願仍舊沽賣者聽展限一年
己亥詔戸部尚書馮拯以下諸路轉運提點刑獄朝臣
於幕職令錄内各保舉一人充京官監莅場務給親民
添支
庚子曺瑋言緣邊諸寨蕃部納質者七百五十六帳自
吹莽城文法破散之後其崆裕勒斯節博等族先投尚揚
丹者悉來歸嘉勒斯賚數為穆爾錫里庫所困今還舊地
(嘉勒斯賚還舊地不知何等地名也據兩朝國史嘉勒斯賚與埒克遵不協更徙居邈川豈邈川即嘉勒斯賚舊地乎明)
(年春嘉勒斯賚又與埒克遵同遣使入貢則舊地又非邈川矣當考)
癸卯以宣徽南院使知樞密院事馬知節為彰德軍留
後知節自天雄召居樞廷之首顧待殊厚素病足特許
内朝别為一班省其舞蹈是歲病甚賜告在第前一月
上親臨問謂之曰久不相見思卿而來及是乃罷留止
京師以便醫藥知節表求赴任詔不允疾閒入謁常令
閤門祇候二人更掖之
丙午江寧尹昇王言得本府狀蠶麥登熟詔奬之
戊申宫苑使蒋州團練使李溥坐貪猥責為忠正節度
副使初黃震發溥奸贓遣御史鞫治得溥私役兵健為
姻家吏部侍郎林特起宅又附官船販鬻材木規取利
息凡十數事未論决會赦有司以特故將不窮治大理
寺詳斷官劉隨請再劾之卒扺溥罪隨考城人也嘗為
水康軍判官軍無城堞伐木為柵壊輙易之頗困民力
隨令環植柳數十萬株因相聫屬以限内外民得不擾
屬縣令受贓鬻獄隨劾之益州李士衡隂為令請隨不
答士衡怒奏隨苛刻罷歸不得調初西南邊市馬入官
苦吏誅求隨為繩按之既罷邊人數百訴于轉運使曰
吾父何在事聞乃得調(李士衡以祥符四年五月知益州六年四月改河北漕未嘗為)
(西川轉運使正𫝊蓋因宋祁墓誌今改之或士衡嘗權領漕事也)知并州薛映言民
飢設糜粥濟之計三十餘萬人
辛亥詔諸州經四月庚戌赦書死罪降徒流彊劫盜賊
内傷人者黥面配沙門島其廣南路配瓊崖儋萬等州
益梓路配商虢均金襄鄧等州利䕫路配荆湖南路並
隸牢城不傷人者黥面配千里外牢城不至流者配本
城初赦書言不殺人者奏裁濱棣州巡檢趙繼昌言此
等若釋其罪配本州充軍慮不悛革復為過咎故條約
之
先是皇城司言拱聖營之西南自去年營卒有見龜蛇
者因就建眞武祠今泉涌祠側汲之不竭疫癘者飲之
多愈甲寅詔即其地建道宫以祥源為名士女徒跣奔
走瞻拜屯田員外郎判度支勾院河南任布言明朝不
宜以神怪衒愚俗不報
乙卯右正言劉曄言刑法曹掾之官近日多因世家陳
乞而授自今望令銓司精擇寒素無得以權勢親屬充
選從之知陳州馮拯言部内麥斗三十錢
戊午補下溪州招降蠻人彭仕漢為右班殿直儒覇儒
聰並為三班借職監許陳鄭州鹽税各賜衣冠緡帛
