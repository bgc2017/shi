續資治通鑑長編卷三百五十三
宋李燾撰
哲宗
元豐八年三月乙未大赦天下其赦法用第二等(兩紀並書)
(赦天下)差官禱於天地宗廟社稷諸陵(新紀書遣官禱於天地宗廟社)
(稷諸陵舊紀不書)
丁酉皇太后遣勾當御藥院梁從政問王珪等欲以温
州僧道親前年所進龍夀丹進皇帝卿等議其可否珪
等言今疾勢如此醫工束手無如之何尚冀此藥靈異
萬一有效因以進御然亦無及也初元豐五年秋上不
豫道親詣尚書省自陳前年在鴈蕩山巖崖間逢一老
人自上而下與道親語付藥一丸其大如彈曰爾速入
京以進皇帝此藥以萬歲藤膏熬成可以金盂玉鉢研
之日三服三日九服此可保九九之數藥名龍夀丹道
親得之數月未行再於山林遇之仍趣其行比至都已
聞上不豫依老人語不敢隠避尚書省異之不敢受其
狀後因奏事言及之上命從政取其狀并藥及問所欲
道親云見老人但戒進藥仍言乞濟拯孤窮禁天下勿
捕龜又乞太歲本命四立日節酒藥此外無所需也上
遣從政至鴈蕩山燒香為名訪之無所見示皇太后遣
人扵睿思殿求得之藥與道親二狀皆上手自封題其
言九九上即位至是十八年又云四立日節酒藥上以
立春日得疾云命吏部尚書曾孝寬為策立皇太子
禮儀使翰林學士鄧潤甫撰冊文戶部尚書王存書冊
文禮部尚書韓忠彦書寶(王性之默記神宗初即位慨然有取山後之志滕章敏首)
(被擢用所以東坡詩云先帝知公早虛懷第一人盖欲委滕公以天下之事也一日語及遼事曰太宗自燕京)
(城下軍潰遼兵追之僅得脫凡行在服御寶器盡為所奪從人宫嬪盡陷沒上股中兩箭歲歲必發其棄天下)
(竟以箭瘡發云蓋遼人乃不共戴天之讐反捐金繒數十萬且事之為叔父為人子孫當如是乎已而泣下久)
(之盖已有取遼大志其後永樂靈州之敗故鬱鬱不樂者尤甚愴聖志之不就也章敏公為先子言)
戊戍上崩於福寧殿宰臣王珪讀遺制哲宗即皇帝位
尊皇太后為太皇太后皇后為皇太后德妃朱氏為皇
太妃應軍國事並太皇太后權同處分依章獻眀肅皇
后故事如向来典禮有所闕失命有司更加討論史臣
曰上聰眀英睿天性孝友事兩宫竭誠盡力天下稱孝
慈聖光獻太后之喪哀毁過甚既除喪思慕不已歲時
酌獻每至繼仁殿必哭哀動羣臣禮遇皇后宫廷肅正
親愛二弟無纖毫之間終上之世乃出居外第待諸公
主宗室恩意篤備聖學高遠言必據經深造道德之藴
而詳於度數每論經史多出人意表間日一御邇英講
讀雖風雨不易禁中觀書或至夜分在東宫素聞王安
石有重名熙寧初擢輔政虚已以聽之安石更定法令
中外爭言不便上亦疑之而安石堅持之不肯變其後
天下終以為不便上亦不專信任安石不自得求引去
遂八年不復召然恩顧不衰司馬光吕公著雖議論終
不合而極口稱其賢勵精求治如恐不及總覽萬務小
大必親遇休暇猶間御殿决事或日昃不暇食至兩宫
遣人趣之侍臣有以為言者上曰朕享天下之奉非喜
勞惡逸誠欲以此勤報之也將定官制獨處閤中考求
沿革一年而成人皆不知雖治尚嚴整知勇果斷而造
次必以仁恕羣臣進見顧問或不能對上恐其失次輙
顧而言他有忤意者雖甚不樂終保全之每當用兵或
終夜不寢邊奏絡繹手札處畫號令諸將丁寧詳密授
以成筭雖千里外上自節制機神鍳察無所遁情恩威
相濟人不敢不盡力如李憲張誠一輩雖甚親用然未
嘗一日弛其銜策無不畏上之威眀而莫敢肆欲先取
靈夏滅西羌乃圖北伐積粟塞上數千萬石多儲兵器
以待及永樂陷沒知用兵之難於是亦息意征伐矣在
位十有九載興為建立法三代由漢以下陋而不取而
謙沖退譲去華務實終身不受尊號此誠帝王之盛德
也(紹聖史官簽貼云前史官所記聖德為未盡臣等掇其大者具於卷末所不次者候修正史随事而錄又)
(移修官制事入職官志正史職官志今無墨本所書飛蟲事入一百三十三卷元豐二年五月六日不聽趙卨)
(言入棄廣源州處元豐三年十月十三日放北界馬入契丹𫝊附元豐元年十二月五日今正史契丹𫝊亦無)
(此其卷末所書今兩存之是非故不待辨而後眀也紹聖本云上睿哲仁孝自在藩邸一無所嗜好而獨刻意)
(於問學微旨奥義從容自得雖老師宿儒莫敢望嘗以為先王之迹息滅時君世主祖述不及三代其施為卑)
(陋不足法自初嗣服慨然思以其所學遠者大者措之於天下見歴世之弊欲變通之患流俗蒙蔽以在位之)
(臣無足與計者一見王安石即知其可用遂任以政而不奪於䜛邪之口立政造令悉法先王典謨所載風雅)
(所歌實稽之以决事操之以騐物其所建立非近世所習見故皆言令不便上取成於心理之所在無復回遹)
(去壬人而國是定修政事而財用理損資格以任賢使能核名實以彰善癉惡天下擴然大變當是時韓琦富)
(弼曾公亮歐陽修吕公著司馬光吕晦與蘇軾蘇轍之徒羣起而非之以本業賑貸為取利以出泉而禄庶人)
(之在官者為横賦以修泉府之政為侵商賈以遣使道主意為擾民以捄弊更法為變常以君臣相與為失威)
(福之柄上舍己從衆以理反覆諭琦等而光晦軾轍之徒終迷不返遂疎不用然聞一善優容開納言者雖甚)
(狂忤不以為罪博採兼聽惟恐不及故拔王韶於片言盡復河湟故地數年間百度修舉吏習而民安之乃什)
(伍丁壮教以武事追比閭族黨之制興置學校廸以經術復鄉舉里選之法亹亹乎向三代之盛矣惜乎志業)
(未就而遽上賓譬猶四時之運方睹春夏之敷榮而未及乎秋冬之成物也其事兩宫竭盡誠志有匹夫不能)
(為者友愛二弟盡家人之歡累請居外第終不許則其正心誠意修身齊家文足以經緯武足以震服御衆之)
(寬臨政之勤操利勢而坐制萬里之外前世帝王有一於此為甚盛德而上兼有之嗚呼聖矣哉王眀清玉)
(照新志神廟聖意銳於圖治熙寧之政既一切變更法度開邊之議遂興洮河成功梅山拓地然後經理西南)
(小羌韓存寶以僨績誅繼而永樂大衂徐禧之徒死之繇是耻於用兵上亦鬱陶成疾元祐初政廟堂諸公共)
(議捐其所取紹聖崇寧紹述之說舉竄逐棄地之柄臣取青唐進築湟鄯銀夏至童貫蔡攸乃啟燕雲之役馴)
(至靖康之禍悉本二字紹述思之令人痛心疾首焉)殿前副都指揮使燕逹乞
守宿内東門外從之(諸門增兵防與神宗即位時悉同惟燕逹乞守宿内東門外前此未)
(有也舊錄燕逹傳因載神宗寢疾益甚會蔡確母入禁中皇后使諭確外託主兵官燕逹等輔立皇太子逮神)
(考升遐宿衛於内東門百官朝晡臨繇垂拱殿入皇族親王繇内東門逹謂人曰天子新即位我坐甲於此以)
(備非常萬一有姦人随皇族而入則事起不測又豈能人人辨之將入上奏人或止之曰皇族之事非所當言)
(言之恐被罪達曰我蒙先帝大恩拔擢常在衆先言之苟當死何害遂奏上大臣嘉歎之紹興史官辨誣曰蔡)
(確誣謗事朝廷已追正其罪託燕逹輔立太子事合刪去密記三月五日燕逹奏差殿前指揮使六十人赴内)
(東門坐甲合親詣守奉旨依應是達創有陳情非舊例也)又以閤門通事舍人朱
伯材部禁兵五十人於軍器庫前廵察(增兵防至成服罷此故事也惟)
(燕達守宿内東門外及朱伯材廵察軍器庫前則故事並無有此殆蔡確邢恕等邪謀與蔡京領劊子携劍入)
(内庭相類更須考詳朱伯材廵察密記亦具載)陳國長公主卒近侍不即聞
先以求醫為請太皇太后曰無紿我昨夢慈聖光獻皇
后大行皇帝及主宴廣殿固疑非祥也追封燕國大長
公主諡惠和
己亥大赦天下如故事緣邊官吏禁戢軍民毋令侵擾
外界務要盡守疆埸命閤門通事舍人宋球告哀扵
遼權改名淵
庚子以宰臣王珪為山陵使尊皇太后為太皇太后皇
后為皇太后德妃朱氏為皇太妃(尊太皇太后五日遺制七日乃奉行故兩)
(存之)詔在内坐甲及内外創添守把捉門兵級今月十
三日放罷又詔内東門司坐甲内侍省使臣殿前指揮
使人員及内外創添廵檢守把捉門兵級親從親事官
並賜茶酒錢有差(此樞密院時政記初七日事今掇取前附本日要考創添因依)
辛丑羣臣詣閤門上表請皇帝聽政又詣内東門請太
皇太后聽政皆批答不允自是表三上從之詔開修
京城壕人夫及製造軍器兵匠滿三千者各遣歸所屬
州仍賜錢有差内侍押班梁從吉劉有方為入内押
班帶御器械趙世良為内侍押班左班殿直李溱為内
殿崇班賞戰功也
壬寅景福殿使宣州觀察使李憲復領武信軍留後四
方舘使榮州團練使王文郁為引進使榮州團練使東
上閤門使嘉州刺史康識領榮州團練使東頭供奉官
宋安道為内殿崇班蕃官皇城使忠州刺史羅凌領康
州團練使皇城使曹稜稜領嘉州刺史皇城使阿克密領
昌州刺史前此憲率師渡河討西夏自瑞巴普克掄井羅噶
爾轉戰斬首四千七百餘級獲牛羊駝馬器甲凡八萬
餘至是賞之(憲舊傳云賊再舉不捷諸將以為無復事矣憲曰賊之不得志於我也歸無以藉手)
(將伺我怠以輕騎出吾不意未幾諜有告點集者憲選精甲萬騎遣其子從諸將渡大河行五百里與賊遇一)
(戰破之斬四千餘級牛馬器械以數萬計幕府上功將佐遷官三等憲狀未列會臺劾皇甫旦獄坐責新傳云)
(諜有告點集者選精騎渡河與賊遇破之幕府上功將佐遷官三等不載憲語要是不足載也新𫝊又載皇甫)
(旦獄事與舊𫝊不同已具三月一日按憲以三月一日奪武信留後此月九日復武信留後而新舊傳俱不載)
(可謂疎略矣舊𫝊云憲狀未列此說謬矣)
癸卯詔賜内直長上諸班緡錢有差
乙巳樞密院言皇城使登州防禦使陳州鈐轄令晏等
一十八員皆以宗室換授外官嘉祐治平年例無遺賜
詔各依宗室官序支賜太常寺言治平四年故事山
陵前宗廟輟祭享遇朔望以内臣行薦食之禮俟祔廟
畢仍舊今景靈宫神御殿已行上食其太廟朔望薦食
自當寝罷從之
丙午分遣使臣二十一人齎詔告諭諸道詔三省樞
密院各歸治事更不止宿(御集十二日詔自十三日後更不止宿)
丁未詔尚書省權於門下中書省治事
己酉以皇帝即位分遣三省官奏告天地社稷宗廟内
臣分詣諸神祠
壬子詔應該登極赦官員犯自盗贓已上及強盗凶惡
餘犯巨蠧者並令具案以聞禮部言大行皇帝山陵
宜依治平四年故事靈駕所經由地分及西京城内俟
神主到京日方許開樂從之
甲寅上御迎陽門聽政見百官瞻大行皇帝像於集英
殿宰臣等及文臣御史武臣横行已上以次升殿舉哭
盡哀而退
乙夘三省樞密院言按儀注未釋服已前遇隻日皇帝
御迎陽門日參官並赴起居依例奏事每五日遇隻日
於迎陽門垂簾皇帝坐於簾内之北宰臣執政官升殿
奏事權屏去左右侍衛有機速公事並許非時請對及
賜宣召禮部御史臺閤門奏討論故事詳定御殿及
垂簾儀每朔望六參皇帝御前殿百官起居三省樞密
院奏事應見謝辭班退各令詣内東門進牓子皇帝雙
日御延和殿垂簾日參官起居太皇太后移班少西起
居皇帝並再拜三省樞密院奏事三日以上四拜不舞
蹈候祔廟畢起居如常儀簾前通事以内侍殿下以閤
門凡軍頭司引呈公事可以權付有司者續具條奏吏
部磨勘奏舉人垂簾日引應見謝辭臣僚遇朔望參日
不坐並先詣殿門次内東門應臺賜者並門賜從之
丙辰上御迎陽門幄殿同太皇太后垂簾宰臣親王已
下合班起居常制分一十六班至是合班以閤門奏請
故也
戊午羣臣上表請御正殿批答不允表三上乃從之
己未太中大夫知樞密事韓縝門下侍郎章惇中書侍
郎張璪同知樞密院事安燾並為通議大夫中大夫尚
書左丞李清臣為太中大夫詔雍王顥曹王頵賜贊
拜不名五日一朝見如大長公主之儀詔李憲已罷
入内副都知其見領職任並改差入内押班梁從吉
詔太皇太后父魯王遵甫宜避名下一字餘依章獻眀
肅皇后故事中書省奏應今年正月九日赦前衝替
人並以事理輕重遞減其差替者並與差遣赦前衝替
而赦後定輕重者準此其三月二日六日兩次赦前犯
者並依此遞減從之刑部言叙用人不得併叙兩官
今来連遇三赦乞依赦叙用便與盡三赦合叙之官從
之兵部侍郎許將給事中兼侍講陸佃祕書少監孫
覺並權知貢舉以遺火再試也樞密院言欲自今年
降下緣邊事稍重者並與三省同進呈從之大行皇
帝遺賜西蕃董戩金帶錦衣銀帛茶等令李憲以蕃字
書選使臣齎賜
庚申銀青光禄大夫守尚書左僕射兼門下侍郎郇國
公王珪為金紫光禄大夫進封岐國公太中大夫守尚
書右僕射兼中書侍郎蔡確為通議大夫泰寧鎮海等
軍節度使守司空開府儀同三司雍王顥為成德横海
等軍節度使進封揚王保信保静等軍節度使守司空
開府儀同三司曹王頵為武昌武安等軍節度使進封
荆王並加守太保皇弟鎮寧軍節度使檢校太尉寧國
公佶進封遂寧郡王山南東道節度使檢校太尉儀國
公佖進封大寧郡王定武軍節度使檢校太尉成國公
俁進封咸寧郡王集慶軍節度使檢校太尉和國公似
進封普寧郡王並拜開府儀同三司中太一宫護國節
度使守司徒開府儀同三司濟陽郡王曹佾守太保殿
前副都指揮使武康節度使燕達為殿前都指揮使建
雄軍節度使知河南府韓絳為鎮江軍節度使進封康
國公觀文殿大學士集禧觀使特進荆國公王安石守
司空羣臣皆叙遷如制詔以登位賜致仕前宰相守
太師潞國公文彦博前執政宣徽南院使太子少師張
方平觀文殿學士知河陽馮京觀文殿學士提舉崇福
宫孫固資政殿大學士知揚州吕公著資政殿學士知
太原府吕惠卿資政殿學士知亳州蒲宗孟端眀殿學
士知江寧府王安禮寬衣金帶銀帛有差(新舊錄於辛酉二十八日)
(並載詔孟子同顔回配享文宣王荀况揚雄韓愈同左邱眀從祀令學士院修撰贊文按此己見七年五月二)
(十四日今並削去)
壬戍刑部言差使借差殿侍停降并軍員降配雖非命
官緣各有叙法係赦書該說不盡欲乞並與三次赦恩
例朞而收叙從之初司馬光四任提舉崇福宫既滿
不敢赴闕再乞西京留司御史臺或國子監未報會神
宗崩光欲入臨又避嫌不敢已而聞觀文殿學士孫固
資政殿學士韓維皆集闕下時程顥在洛亦勸光行乃
從之衛士見光皆以手加額曰此司馬相公也民爭擁
光馬呼曰公無歸洛留相天子活百姓所在數千人聚
觀之光懼會放辭謝遂徑歸洛(講義曰所貴乎大臣者非以其有過天下之材)
(智也必其有服天下之德望也王安石所以變舊法之易者以其虛名實行足以取信扵人司馬光所以改新)
(法之易者以其居洛十五年天下皆期之為宰相也安石其權臣温公其重臣歟)太皇太后聞
之詰問主者遣内侍梁惟簡勞光問所當先者光乃上
疏曰臣聞周易天地交則為泰不交則為否君父天也
臣民地也是故君降心以訪問臣竭誠以獻替則庶政
修治邦家乂安君惡逆耳之言臣營便身之計則下情
壅蔽衆心離叛自生民以来未有不由斯道者也夫猶
岐路近差跬步遠失千里今皇帝陛下新臨大寶德性
高眀太皇太后同斷萬幾聖謨光大初發號令不可不
謹此乃治亂之岐塗安危之所分也當以切要為先以
𤨏細為後臣竊見近年以来風俗頽弊士大夫以偷合
苟容為智以危言正論為狂是致下情蔽而不上通上
恩壅而不下逹閭閻愁苦痛心疾首而上不得知眀主
憂勤宵衣旰食而下無所訴公私兩困盗賊已繁猶頼
上帝垂休歲不大饑祖宗貽謀人無異志不然者天下
之勢可不為之寒心乎此皆罪在羣臣愚民無知往往
怨歸先帝此臣所以日夜憤痛焦心泣血不顧死亡思
有開發於朝廷者也臣愚以為今日所宜先者莫若眀
下詔書廣開言路不以有官無官之人應有知朝廷闕
失及民間之疾苦者並許進實封状盡情極言仍頒下
諸路州軍於所在要閙處出榜曉示在京則於鼓院檢
院投下委主判官畫時進入在外則於州軍投下委長
吏即日附逓奏聞皆不得取責副本強有抑退其百姓
無産業人慮有姦詐責保知在奏取指揮放令逐便然
後望陛下以聽政之暇略賜省覽其義理精當者即施
行其言而顯擢其人其次取其所長捨其所短其狂愚
鄙陋無可採取者報聞罷去亦不加罪如此則嘉言日
進羣情無隠陛下雖深居九重四海之事如指諸掌舉
措施為惟陛下所欲斯乃治安之源太平之基也陛下
若以臣言為可取伏乞决自聖意下學士院草詔書施
行羣臣若有沮難者其人必有姦惡畏人指陳專欲壅
蔽聰眀此不可不察也(光錄云神宗崩光請入臨人駭其来知其必用此誣辭也程顥)
(勸光入臨據邵伯温辨誣餘則據光集並雜𫝊及行狀神道碑)
