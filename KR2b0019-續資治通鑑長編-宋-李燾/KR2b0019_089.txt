續資治通鑑長編卷八十五
宋李燾撰
真宗
大中祥符八年閏六月己卯大赦天下非己殺人及枉
法贓殺人十惡致死者悉原之賜修内兵匠物有差自
今諸州有大辟情可憫者具獄以聞勑法律内重刑未
稱矜恤者委法官與編勑官條奏先是上謂宰相曰朕
以盛暑之月屬念囚繫欲肆恩宥何以為名王旦曰今
邊鄙寧謐黎庶阜安風雨以時疵癘不作叶此景貺特
覃大慶固其宜也翌日以條目進呈上曰前後赦文未
嘗不以謹罰為首今當别白條告使四方曉解旦乃以
二事為請故特著之
庚辰王欽若上凖詔編修后妃事迹七十卷賜名彤管
懿範
上謂近臣曰昨宫中救焚召發軍士宣旨所至應聲而
來誠足嘉尚然兹事體大古者追兵以符正為倉卒之
際必湏取驗契合也壬午詔殿前侍衛司自今非時宣
召軍士候見御寳文字乃得發遣無則畫時覆奏所降
御寳不得轉付所司每遇遷轉遞相交授詔諸司庫
務如中使宣取金帛錢物但依往例畫時應付不得以
見管都數供報如違主典處死監官除名决配舊制庫
務都數雖三司使不得知之丁謂充使日自陳度支經
費宜知常數上勉從其請仍令副使已下不得預聞而
主藏攸司不詳條禁每内臣有所宣索必盡數報之或
具列名物之籍以供故特申警焉
丙戌詔廣南西川京朝幕職州縣官丁憂離任願管押
綱運者亦聽仍給驛劵詔廣南路自今不逞之民五
犯法者依法决杖刺配嶺北州軍牢城内未滿五次而
情理切害者亦准此以繕修文德殿權放常朝俟畢
功如舊
國初取唐朝飛錢故事許民入錢京師於諸州處便換
先是商人先經三司投牒乃輸左藏庫所由司計一緡
私刻錢二十開寳三年置便錢務令商人入錢者詣務
陳牒即日輦致左藏庫給以劵仍敕諸州俟商人賫劵
至即如其數給之自是無復留滯其後定外地閒慢州
乃許指射自此之後京師用度益多諸州錢皆輸送其
博易當給以錢者或移用他物又金帛闌出化外者尤
衆厥價踴者商旅不以入中茶商所過當出算者令錄
記俟至京師併輸之自新法之行舊有交引而未給者
已給而未至京師者已至而未磨者悉差定分數抽納
入官大約商人有舊引千貫者令依新法歲入二百千
俟五歲則新舊皆給足官府有以茶充公費者慮其價
賤亂法悉改以他物山場節其出耗所過稅務嚴其覺
舉每諸𣙜務所受茶皆均地配給場務以交引至先後
為次大商刺知精好之處日夜走僮使賫劵詣官故先
獲初禁淮南鹽小商已困至是益不能自行三四年間
有司以京師切湏錢商人舊執交引至場務即付物時
或特給程限或數月或百日踰限未至者每十分復令
别輸二分見緡謂之貼納豪商率能及限小商不能知
或無以貼納反賤鬻於豪商有司從移用之便至有一
歲之内文移至十數變者商人惑之顧望不進上封者
皆咎改法庚寅上謂輔臣曰屢有人言所改茶法不便
錢額增損兹亦常事如聞不利小商王旦等曰改法已
來亦未見不便事所降元敕無釐革小商之文如上言
者實有所長則望付中書施行或欲杜絶羣言則湏别
命朝臣較量利害上復以問王欽若欽若言素不詳其
本末陳堯叟言但得物物入庫即是課利丁謂曰河北
陜西入得芻糧即是官物入庫緣江㩁場無剰茶即是
法行也其餘瑣細風傳之詞不足憑信或有章奏望一
一宣示可以商㩁大抵未改法日官中歲虧茶本錢九
千餘貫改法之後歲所收利常不下二百餘萬貫邊防
儲蓄不闕𣙜場無陳積此其大較也乃詔刑部尚書馮
拯翰林學士王曾與三司同詳定(本志以丁謂對舊法歲虧官本錢九千餘)
(貫繫之明年正月今從實錄)以童子蔡伯希為秘書省正字其父
龜從為校書郎伯希家本福州隨父至京師裁四歲誦
詩百餘篇上召入禁中應對周詳所誦精習因命以官
又以龜從久在場籍奬其善於訓子召試中書而命之
又作詩賜伯希
癸巳編敕所言監臨主守自盜及盜所監臨財物者舊
自五匹徒二年遞加至二十五匹流二千五百里三十
匹即入絞刑緣法律凡加重刑皆湏循次今獨此條頓
至大辟望改三十匹為流三千里三十五匹絞從之
上謂宰相曰數有人言官吏犯贓者多盖朝廷緩於懲
戒王旦曰今品官犯贓情理乖當但千錢已上皆配隸
衙前遇赦得逐便再遇赦得參軍文學終身不齒善良
其有犯法輕贓遇大慶不過得一判司每赴選調必首
載其贓濫為辱極矣然萬一有當極典者朝廷但委之
攸司死者無由得免盖太宗謹重刑罰行三有之恩此
等多蒙减死陛下即位以來贓吏若比前代則犯者亦
似差少
丙申以刑部員外郎兼侍御史知雜事王隨知制誥知
應天府兼南京留守事先是上覩隨奏章謂輔臣曰隨
賦性柔順然有執守王旦曰朝廷羽儀皆出臺閣非清
介自立加以該博則不能彈壓多士於是擢隨掌外制
隨不善為制辭即出典藩郡尋有詔增應天府公用錢
至百萬從隨所請也(據實錄隨以是日除知制誥即出知南京前此未有其比也當考)
戊戌昭宣使平州團練使入内都知秦翰卒上甚悼惜
為之泣下贈貝州觀察使賻襚加等尋又遣使以襲衣
金帶賜其家翰性倜儻有武力素以方略為己任前後
身被四十九創羣帥推其勇敢輕財好施所得俸賜多
均給將士衆尤附之上嘗謂王旦曰翰盡忠國家不害
人亦不妄譽人每有敷陳深可信委旦曰翰廉謹謙下
人多推其長者上曰翰在先朝嘗言與李繼遷欵暱出
入帳中無間可隂刺之且言臣一内官不足惜或為國
家去此劇賊死亦無恨太宗深賞其忠旦曰雷有終在
西川與上官正石普多不協頼翰和解不然幾致生事
上曰邊臣有傲狠自任難為謀事者翰必平之言無枝
葉但推誠直致而已故人自樂從昨劉承珪卒翰言承
珪不避衆怨與之不足者今必流謗望悉勿聽朕益嘉
其為人也其後重贈彰國節度使詔楊億撰碑文億以
翰不畜財表辭所贄物雖朝旨不許而時論美之
甲辰詔編太宗妙覺集入佛經藏内藏庫言三司所
借金帛其數至多舊借金即以饒歙等州及諸路所貢
充還今諸路納到三司指揮直送左藏本庫不惟漸失
封樁數目又不應劉承規句當往例詔三司規畫補填
先是宫城火詔諸王各徙宫於外秋七月庚戌命莊宅
使長州刺史石知顒都大管勾親王諸宫事
辛亥詔三班使臣廣南路替回者特免短使
癸丑令官告院自今大除授告身賜外蕃書仍用金花
綾羅紙時禁銷金有司上請故也
甲寅涇原路駐泊都鈐轄知渭州曹瑋表求暫詣京師
省其母詔可
丙辰王欽若准詔討閱道藏趙氏神仙事迹凡得四十
人詔畫於景靈宫之廊廡詔自今諸路部署鈐轄都
監及尚書丞郎已上赴任許因便管押禁軍往屯所自
餘悉禁之以牛疫頒醫方於諸路免牛稅一年
戊午樞密副使王嗣宗罷為大同節度使先是嗣宗與
寇凖大不協累表求罷凖既去位嗣宗復固請補外因
授以旄鉞尋命知許州嗣宗舊嘗遊是州别墅在焉時
人榮之嗣宗表求兼領汝許州捉賊事詔不許(本傳云嗣宗副)
(樞密寇凖為使嗣宗與之大不協累表求罷故有此授按凖罷樞密使在四月壬戌距今三月矣傳盖不詳今)
(略刪潤其辭使無牴牾)
己未命知制誥劉筠乘傳祭汴口以河流淺澁故也
甲子秦州伏羌城寨戶文禹伐登聞鼓言頃年温仲舒
以戎人屢擾寨戶遂拓疆界於隘路口大洛門置城守
把便致寧貼後來者却召蕃部付與洛門地故迄今時
有鈔掠復請於山丹峽口廣吳嶺上古城大洛門城永
寧城隘路口置寨以遏戎寇詔優賜遣之
乙丑禁河北河東陜西緣邊部署鈐轄都監知州等私
買軍衣絹染彩博市府州蕃馬上封者言并州歲給
軍衣絹四萬餘匹皆自京輦送如聞軍中悉貿易之請
官自置場有願中賣者匹給錢千二百收貯以備歲給
可減輦送之半詔下三司三司亦言其便遂從其請
丙寅幸相王元偓新宫賜以衣帶器幣又遣賜諸王宫
緡錢各有差
庚午徙知昇州樞密直學士工部侍郎薛映知揚州給
事中馬亮為工部侍郎知昇州以吏部員外郎知制誥
李廸為右諫議大夫集賢院學士知永興軍上謂輔臣
曰大藩長吏尤難其人要在洞達物情遵守條詔愛民
抑暴而已吏或廉而肆虐或察而滋章或急掊歛以為
公或曠職務以為恕如此則何由致治耶(廸傳云廸自亳州代歸會)
(嘉勒斯賚叛帝憂關中召對長春殿命知永興按此時嘉勒斯賚初未叛也今不取)上作讀十九
代史詩賜近臣和坊州言大雨河溢民有溺死者詔
賜其家緡錢
壬申詔如聞河北陜西及宜州犯罪遠配人各有田産
安居自今經赦不在量移之限丁謂奏葺大内功畢
(六月壬子已書諸殿畢功今又書不詳其故或彼但諸殿此總言功役畢也)
乙亥中書門下言每歲祀昊天上帝及饗太廟舊例並
宰相及參知政事攝事近歲多遣他官慮乖嚴重之旨
請復舉舊例從之宫苑使昭州團練使郭崇仁為解
州團練使崇仁守文子章穆皇后弟也時崇仁母梁氏
亡詔起復仍有是命崇仁雖外戚朝廷未嘗過推恩澤
自是凡十年不遷(十年不遷據本傳附見)
是月詔三班院自今諸河催綱廵檢並選曾經監押廵
檢殿直幹事者充初三班定侍禁李世隆為蔡河撥發
廵檢捉賊上曰世隆年方二十五未經歴任上封者屢
言催綱捉賊多差權勢子弟故條約之馮拯王曾等
受詔同詳定博易新法皆以謹重敦信為言而上封者
猶競陳改法之弊内臣藍繼宗等亦屢陳其不便上以
問輔臣丁謂對臣夙知利害願得與之辨尋召繼宗等
詢其始末悉不能對謂亟以聞
八月戊寅朔詔曰𣙜茗之規著令已久固計入之素定
非異端之可攻載詳言事之人時進單辭之說初陳封
奏必煩述於事端洎究指歸多未詳於本末自今羣臣
如有茶法便宜當顯拜封章盡述條目下有司詳議施
行况金榖細務非軍國事機自合歸於職司豈朕所宜
親决今後有所陳述無得更乞留中
開封民崔白家京城素無頼凌脅羣小取財以致富先
有滿子路者強狠任俠名聞都下趙諫以豪横伏法白
嘗謂人曰滿子路吾之流輩也趙諫吾門人耳餘不足
算也白與梁文尉鄰居欲強買其舍文尉未之許屢加
詬辱會文尉死妻張與二子皆幼白日遣人多擲瓦石
以駭之張不得已徙去即以其舍求質錢百三十萬白
固以九十萬市之張訴於府白遂增錢三十萬因潜減
賃課以已僕為證詣府訟張且厚賂胥吏白素與殿中
丞權大理少卿閻允恭善遂祈允恭逹其事於開封府
判官國子博士韓允允坐張妄增屋課杖之白因大言
自衒於鄽市皇城司廉知以聞詔捕白付御史臺鞫問
得實己夘允除名授岳州文學允恭除名授復州文學
白决杖配崖州牢城白子端决配江州本城仍下詔戒
諭都人
壬午命入内副都知張景宗同勾當長公主宅及郡縣
主諸院公事初命供備副使麥守恩勾當至是守恩請
以入内都知同涖其事故復命景宗焉
癸未以河中府陜同虢州歲歉民流命侍御史李行簡
乘傳安撫仍與轉運使議發倉廩出糶及賑貸之行簡
馮翊人嘗官於蜀陵州富民陳子美父死繼母詐為父
書逐出之累訴不得直轉運使&KR0702;行簡劾正其事及代
還子美遺以黃金五百兩行簡怒不納感泣而去其為
監察御史王嗣宗所薦也王旦數稱其才上亦雅知之
再遷侍御史(行簡為御史乃祥符二年十二月今附此)詔京東西河北陜
西承前例差車牛及和雇般輦悉罷之以牛疫故也
陳州言知州樞密直學士禮部尚書張詠卒贈左僕射
謚忠定上嘗稱詠才任將帥不盡其用詠臨終奏䟽言
不當造宫觀竭天下之財傷生民之命此皆賊臣丁謂
誑惑陛下乞斬謂頭置國門以謝天下然後斬詠頭置
丁氏之門以謝謂上亦不以為忤云詠素以介潔著稱
晚年在陳州頗營市産或侵刻細民時論惜之(斬丁謂事據記)
(聞所云臨終奏䟽則歐靖聖宋掇遺及國老閒談所載也)
甲申知密州孫奭上言本州屢有強盜結案遇赦或赦
後捕獲准詔配本城者並配牢城臣愚竊謂朝廷盖以
本城牢城分為輕重今若一槩取斷慮失詔意請下法
官恭議詔自今諸州軍凖詔刺配本城者止配本城有
軍額指揮不得例配牢城
丙戌以進士戴國祥試將作監主簿時知昇州馬亮言
往歲有同年及第戴永赴官嶺表謂臣曰苟不生還以
遺孤為託未幾永卒訪得其子才數歲收育於家既長
則妻以幼女願賜釋褐振其墜緒上嘉亮之信義故有
是命秦州言隆中族蕃部來劫般擦默星族首領郢
成斯納等與戰勝之賜錦袍銀帶茶綵有差(據會要事當在丙戌)
(今追附當考之)
己丑上謂宰臣曰近省羣臣凖詔直言皆止尋常事務
王旦曰其中多以興建宫闕為言向敏中曰外人不知
修崇真館雖暫役兵卒實無妨民事上曰亦有挾情屬
意詞近捭闔者殊不知矯偽易辨旦曰至於劉驥者援
據今古若素留心著撰及觀其歴任始則違法取息錢
以告敕質之尋又枉法受賕削籍配隸今始得為文學
而抗章高論自謂人莫我若上曰古人云察言觀行正
謂此也
庚寅知汝州秘書監楊億言部内秋稼甚盛粟一本至
四十穗麻一本至九百角上覽其章謂輔臣曰億之詞
筆冠映當世後學皆慕之王旦曰如劉筠宋綬晏殊輩
相繼屬文有貞元元和風格者自億始也
辛卯增置忻州駐泊都監一員從河東安撫司之請也
甲午知永興軍李廸言長安故都舉人及衣冠子弟甚
衆多恃蔭無頼恣為凶狠自今所犯情重者望許部送
赴闕詔可有鄭文坦者府之豪族其家坐徒者已三四
人文坦貸貧民息錢使倍償之至是數踰三四而匿其
要契索取不已廸遂械送闕下决杖黥面配郴州牢城
遇赦不還
乙未以三司使工部侍郎林特為戶部侍郎同玉清昭
應宫副使太常少卿馬元方為右諫議大夫權三司使
事特精敏善吏職據案終日不倦上以特久任三司高
年勤瘁特置此職班在翰林學士上優其月給以寵之
尋又命特為修景靈宫使兼管勾景靈宫會靈觀事上
數訪以朝廷大事特因有所中傷人以此憚焉曹瑋
言蕃戎之情不可專行恩惠宜先加掩殺使知畏懼然
後招撫則悠久之利也邇者秦州蕃部本因張佶力取
其地使無粒食以致侵擾今或量給曠土俾之耕作實
綏懷之策也詔從其請仍戒瑋不必掩殺
戊戌内殿崇班周文質為内殿承制依前内侍省押班
充涇原路駐泊都監兼緣邊廵檢代王懷信徙懷信為
秦州駐泊都監初張佶至秦州拓地立四門寨據大洛
門而不以恩信待蕃部由是戎人蓄忿屢來鈔奪上以
問輔臣王旦曰佶輕信而易争恐生邊隙如聞王懷信
所至寬猛適中請改任之向敏中曰頃年温仲舒逐蕃
部過河人以為便上曰朕亦曾詢訪盖頃歲益屯兵七
千始得無患邊防幸且寧静人民安堵何必生事遂有
是命尋又徙佶為邠寧環慶駐泊鈐轄(張佶為邠寧環慶鈐轄在九月)
(戊午今并書)故供備庫使楊居中孫宗禮伐登聞鼓上言
祖居中前知鼎州以發兵討蠻故侵用公使錢二十萬
有司責令償官詔除之補宗禮為三班借職三司借
内藏庫錢四十萬貫令京兆河中府陜同華虢等州
貸民麥種
辛丑禁軍中角觝戲右班殿直韋繼昇護河堤凡十
五年上嘉其勤擢閤門祗候幸端王元儼新宫賜衣
帶鞍馬還幸相王元偓宫時車駕將出而南陽康孝王
惟吉子裁十歲暴卒上謂宰相曰元儼既已宿設難輟
此行當令不作樂不與從官會酒如鈞容音樂亦可止
否王旦曰鈞容儀衛也不可止况中下之殤禮當旁絶
陛下情所不忍則罷從官會飲不以樂侑食誠為至當
丙午曹瑋言嘉勒斯賚所遣劉旺諾爾遣帳下沁巴結来告
近遣西凉斯多特部兵十萬掩殺北界部落勝捷續入
獻首級數(此據會要乃二十九日事今追附當考)詔審官院以近地二
年半以上遠地二年已上權與差替不為永例上以京
朝官俟闕既久奉朝者頗多故有是詔(此據會要不得其日)
九月己酉注輦國王羅茶羅乍遣使婆里三文等來貢
真珠衫帽各一及真珠象牙香藥等先是有舶商抵其
國告以天子東封西祀其王曰十年來海無風濤故老
傳云如此則中國有聖人故遣使入朝其使者又以盤
捧真珠碧玻瓈升殿布於御座前降殿再拜譯者道其
言曰願以表遠人慕化之意注輦國東距海五里西至
天竺千五百里南至羅蘭二千五百里北至頓田三千
里前古不通中國其使者舟行涉千一百五十日乃達
廣州約其道路盖四十一萬一千四百里其國有七城
統三十一部落其王相傳今三世上待其使者例同龜
兹國明年使還降詔羅茶羅乍賜物甚厚婆里三文至
襄邑縣以疾卒因葬其地上憫之遣官馳往祭奠
庚戌以工部郎中知鄧州陳堯咨守本官知制誥先是
堯咨兄樞密使堯叟因奏事言堯咨會赦當復龍圖閣
直學士上曰學士清近之職非會赦可復堯咨請用蘇
易簡前自知制誥落職未幾復為知制誥例上不許曰
堯咨亦嘗為知制誥且授此職可也堯咨性剛戾數被
挫辱忽忽無聊上聞之復以問堯叟堯叟曰堯咨初不
知上恩所以保右者自謂遭䜛至此望取元犯事尤重
者切責之使知悔懼遂詔堯咨曰卿知永興日所為乖
當非獨用刑惨酷也如擅置武庫建視草堂開三門築
甬道出入列禁兵自衛此豈人臣所宜衆論甚喧不但
樂黃目奏也朕念卿母氏耆年堯叟朝夕近侍未欲窮
究姑示薄責旋加甄叙成命既出羣言愈讙卿曾不内
省但曰為人所傾自今宜體國恩改過遷善不然當以
前後事狀盡付有司堯咨乃惶恐稱謝御史中丞馮
拯上言皇城副使焦守節緣坐免官雖逢赦宥未蒙任
用望特降恩旨甄叙上曰拯執憲大臣宜謹所舉守節
常人何湏此奏也(此事不得其月日今附見)
甲寅以引進使高州刺史涇原路駐泊都鈐轄知渭州
曹瑋領英州團練使知秦州兼緣邊都廵檢使涇原路
渭州鎮戎軍緣邊安撫使别鑄安撫使印給之時總噶爾
嘉勒斯賚立文法聚數十萬遣人入奏願討平夏以自效
上以為戎人多詐慮緩急寇邊侵擾熟戶先命周文質
監涇原軍又徙瑋是州兼兩路事以備之賜瑋公用錢
歲三百萬仍詔自今不兼安撫使者給其半上謂宰相
曰頃曹瑋入朝言埒克遵峻酷專恣已失部族心恐必不
久嘉勒斯賚嘉木布之後衆漸歸之咸以埒克遵持權自任不
平其事王旦曰大抵好殺則歛怨弄權則敗亡雖在蕃
夷亦不可不戒昨秦州言埒克遵自作威福慮恃朝廷恩
寵凌轢邊部此亦近理始者寇凖聞埒克遵之言以為必
破德明故其賜予太過上曰王嗣宗亦言外國相殘中
國之利也朕思之何必幸其相伐但令曹瑋安撫近邊
以重兵鎮秦州常設警備毋得輕發此最為上策也(經武)
(聖略以此事繫之五年誤矣曹瑋入朝乃今七月事今因命瑋知秦州并書之)
己未龍圖閣待制孫奭上言伏以禮記舊月令一篇後
漢司農鄭康成盧馬之徒本而為注又作周官及儀禮
注並列學官故三禮俱以鄭為主而月令一篇卷第五
篇第六漢魏而下傳授不絶唐陸德明撰釋文孔穎達
撰正義篇卷第次皆仍舊貫洎唐李林甫作相乃抉擿
微瑕蔑棄先典明皇因附益時事改易舊文謂之御刪
月令李林甫等為注解仍升其篇卷冠於禮記誠非古
也當今大興儒業慱考前經宜復舊規式昭前訓臣謹
繕寫鄭注月令一本伏望付國子監雕印頒行詔禮儀
院與兩制詳定以聞既而翰林學士晁迥等言若廢林
甫之新文用康成之舊注則國家四時祭祀並湏更改
詳究事理故難輕議伏請依舊用李林甫所注月令從
之入内供奉官楊守珍使陜西督賊請因擒獲彊劫
盜至死者望以付臣凌遲用戒凶惡上曰法有常科豈
於安平之時而行惨毒之事乃詔守珍等捕捉盜賊送
所屬依論决情理切害者奏裁(守珍事與四年三月在京東時略同)
庚申權判鴻臚寺刑部郎中直史館張復上言請纂集
大中祥符八年已後朝貢諸國繢畫其冠服采錄其風
俗為大宋四夷述職圖上以表聖主之懷柔下以備史
臣之廣記從之及復以圖來上上曰二聖已來四夷朝
貢無虛歲何但此也乃詔禮儀院增修焉(增修乃明年四月乙亥今)
(并書)
壬戌命左司諫知制誥劉筠為契丹國主生辰國信使
供奉官閤門祗候宋德文副之戶部副使吏部員外郎
李及為正旦國信使侍禁閤門祗候李居中副之
戊辰賜知豐州王文玉緡帛米麺羊酒以其父承美葬
故也
丙子令入内内侍省自今命使臣勾當後苑御園東門
司龍圖閣太清樓並報樞密院給宣初甘州輝和爾
罕王伊嚕格勒數與夏州接戰其貢奉多為夏州鈔掠及
總噶爾族感悅朝廷恩化乃遣人援送其使故頻年得至
京師既而嘉勒斯賚欲娶罕之女而無聘財罕初不許因
為仇敵聖祖臨降之歲秦州遣指揮使楊知進譯者郭
敏送進奉使渠富綬榮還甘州會總噶爾怨隙阻歸路遂
留知進等不敢遣於是敏得先歸可汗王伊嚕格勒表言
巴烏公主病死以西凉人蘇守信劫亂日與交鬭不時
奏聞又謝恩賜寳鈿銀匣歷日及安撫詔書仍乞慰諭
總噶爾使開朝貢之路蘇守信者夏州所遣領兵七千馬
五千戍西凉故伊嚕格勒奏及之(伊嚕格勒疑即夜落紇也巴烏公主死尚湏奏聞)
(若伊嚕格勒非夜落紇則不應奏語不申叙也)
冬十月己卯以甘州西頭供奉官張綸為東頭供奉官
綸本寧州牙吏䧟甘州常具西鄙事宜附奏京師上嘉
其忠順就補供奉官以俸給寧州本家至是又附奏請
因國家大禮行慶預遷秩故有是命仍命樞密院遣殿
侍齎綸書付寧州本家取還書付西來使往以慰其心
辛巳以刑部尚書兼御史中丞馮拯為戶部尚書知陳
州增給公用錢歲百萬時議選官知天雄軍上曰馮拯
政堪此任顧求閒郡何也王旦曰拯頃歲辭疾馬知節
嘗譏拯好富貴所欲節度使爾拯恐為知節所量不敢
請大藩殆為此也上又曰朕每選擇官吏但患才不充
用豈朝廷未知耶(寳訓以對上為向敏中今從拯本傳所載)
壬午以右諫議大夫權知開封府王曙守本官加樞密
直學士知益州樞密直學士刑部郎中周起加右諫議
大夫知并州時二州歲當代上徧閱侍從官姓名謂輔
臣曰此等各有所長然求其文雅適用可威方面者鮮
矣每念唐賢比肩而出何當時人才之多也王旦曰方
今下位豈無才俊或恐拔擢未至爾然觀前代求賢不
求其備不以小疵掩大德今士大夫孰為無過陛下每
務保全之然流言稍多則不便於任使大都迭相稱譽
近乎黨過相糾訐近乎公鑒其愛憎惟託上聖則庶幾
無棄人矣
癸未遣使詣諸路揀選雜犯配軍人量移近地取其少
壯者至京以隸禁軍老疾者聽從便
乙酉秦州總噶爾蕃部斯多特遣使來貢(斯多特西凉首領今此忽繫之)
(秦州總噶爾未曉其故當考)
丙戌以右諫議大夫填從吉為給事中權知開封府上
召戒從吉曰京府浩穰凡事太速則誤太緩則滯湏酌
中耳有請屬一切拒之又曰府吏多與豪右協謀造弊
事體日新朕記作尹時有毆小民者吏納賂移於僕夫
僕夫伏辯將斷朕疑其非本情也再令鞫問乃得實如
此等事所宜深察及從吉領府事謗者甚多上以問輔
臣丁謂曰從吉好言人過故積衆怨耳上曰當官宜守
常道或強為善以取名則毁讟必隨至矣發運使李
溥言江浙諸州軍淮南十三山場今歲入茶二千九百
六萬五千七百餘斤視舊額增五百七十二萬八千餘
斤
上封者言朝廷擇幕職州縣官衆所保任者授京官故
川峽令錄多得良吏而川峽知州通判審官院以資例
差往頗有老疾不治者己丑詔戶部尚書馮拯以下舉
京朝官任川峽知州軍通判者各一人
辛卯以翰林學士晁迥權判吏部流内銓知制誥盛度
知通進銀臺司兼門下封駮事迥以父名佺為辭遂命
與度兩換其任時翰林學士王曾亦領銀臺司宰相議
令迥代曾上曰朕聞外議謂曾嘗封駮詔敕自是中書
銜之多沮曾所奏今若罷去是符外議旦曰臣等本無
忌曾之意今聖慈宣諭為宰司避謗請迥與度相易曾
如舊上可之旦因言今封駮之任與古不同大抵除改
差遣大小皆先奉進止繼入熟狀俟其可奏然後降敕
此外或差誤有害勘會失實臣等省視不至往往有之
頒下四方誠為不當封駮司官苟能詳覽改正乃助臣
等不逮必無責之之理上然之
壬辰盛度上聖祖天源錄五卷因上言所編事迹慮有
未備願别命儒臣就館閣羣書更廣編撰以志先烈詔
從之仍命王曾及集賢校理晏殊與度同纂集
己亥益州路轉運使薛田言綿州要衝戌兵甚衆請依
彭州例增置駐泊都監一員從之
甲辰兵部侍郎趙安仁上大中祥符法寳籙二十三卷
有詔褒飾仍賜金帛知汝州楊億以嘗預編修賚物如
之
乙巳王欽若上聖祖事迹十二卷上製序賜名先天記
欽若又續成三十二卷上之
十一月庚戌日南至上御天安殿受朝
丁巳上幸會靈觀宴近臣於祝禧殿賜兵匠緡錢有差
庚申兵部侍郎兼宗正卿趙安仁言准詔以太廟朔望
上食品味令臣詳定自今委御厨取親饗廟日所上牙
盤例参以四時珍膳選上局食手十人赴廟造饌上副
聖心式表精慤詔所上食味宫闈令監造安仁省視之
時知宗正寺趙世長言宫闈令欲與本寺官連署行遣
公事王旦奏趙安仁今為宗正卿緫領寺事恐難與内
侍通簽望令如舊上曰不若依宫觀例凡事令世長與
宫闈令同狀申安仁據狀單署行遣安仁又言每歲遣
宗正寺官一員朝拜十二陵往復悉依昭穆之次僅百
餘里竊惟祠祀之禮本在精慤儻至怠乏即禮容不成
望自今三陵專差權宗正卿一員朝拜别遣官二員分
拜諸陵所冀人無跛倚禮盡肅恭又請造長竿擔床二
副置陵表版以代漆匣遣寬衣軍士三十二人輿送陵
下並從之
辛酉相王元偓加兼尚書令端王元儼為鎮海安化等
軍節度使進封彭王權涇原路鈐轄兼知渭州郝榮
言涇州戌兵甚衆請用閤門祗侯一員為都監從之
甲子上幸景靈宫觀上梁賜從臣修宫使衣幣有差
以國子博士通判邢州郭懷玉為供備庫使都監
馮處正指揮使散直劉顯並賜奬詔軍校卒伍第遷
賜緡錢州民張益補鎮將賜茶絹免三年徭役先是
州境有士卒十三人為盗益伺知其所以告懷玉等
部兵擒獲故第賞之河南府言工部侍郎种放卒
上聞之深為嗟悼親制文遣内侍致祭護喪歸終南
加贈工部尚書錄其姪世雍同學究出身先是有譏
放循默者語聞於上上謂輔臣曰放在朝時為朕言
事甚衆但外廷未嘗知耳因出放所上時議十三篇
其目曰議道議德議用議器議文武議制度議教化
議賞罰議官司議軍政議獄訟議征賦議邪正放將
卒忽取前後章疏藁悉焚之服道士衣召諸生會飲
與訣酒數行而卒
己巳三司奏乏銀請令諸路𣙜酒課悉改輸銀上曰
若此民間銀益貴矣因謂輔臣曰咸平中銀兩八百
金五千今則增踴逾倍何也王旦等曰國家承平歲久
兼并之民徭役不及坐取厚利京城資産百萬者至多
十萬而上比比皆是然則噐皿之用畜藏之貨何可勝
算此外則兩蕃南海歲來貿易有去無還加之坑冶興
廢有時增價之由或恐以此上又曰聞長安故都至今
有淘沙得金玉者豈非當時尤盛富耶旦等曰咸秦自
三代已來建都至西漢徙天下富民實之訖有唐千餘
載相繼其富盛固可知矣方今京城繁庶與漢唐無異
長安洛陽雖云故都然地險而隘去東夏遼遠故漢之
吳楚七國唐之山東河北往往彊悖良亦遠而難制也
加以轉漕非便仰給四方常苦牽費今國家始封於宋
開國於梁實四方之要會萬世之福壤也錄故文思
使昭州刺史知貝州滕文襲子蕭山縣尉載知太平縣
給俸終喪上尹京日文襲為軍廵使以幹稱故優恤其
嗣
壬申契丹遣使左林牙工部尚書耶律珍副使翰林學
士承旨工部侍郎簽署樞密院公事吕德懋來賀承天
節
癸酉高麗進奉告奏使御事民官侍郎郭元與東女真
首領阿嚕台來貢高麗主表求賜歷日及尊號且言契
丹於其國西鴨綠江頭創浮橋又於江東築寨欲發兵
焚毁則慮衆寡不敵邊民殊不安乃西女真為之鄉導
也郭元自言本國城無垣墻府曰開成管六縣民不下
三五千有州軍百餘置十路轉運司統之每州管縣五
六小者亦三四每縣戶三四百國境南北千五百里東
西二千里軍民雜處隸軍者不黥面方午為市不用錢
第以布米貿易地宜粳稻風俗頗類中國歲一試舉人
有進士諸科算學每試百餘人登第者不過一二十元
辭貎恭恪每受宴賜必自為謝表粗有文采朝廷待之
亦厚明年辭還賜其主詔書七函衣帶器幣鞍馬及經
史聖惠方歷日等元又請錄國朝登科記及賜御詩以
歸從之
甲戌以王旦生日詔賜羊酒米麪令有司供帳開封府
具樂許讌其親友并會近列及丞郎給諫修史屬官宰
相生日舊例賜器幣鞍馬外惟於中書會輔臣至是上
聞旦私第未嘗會客故有是賜詔流内銓凡選人有
貢獻文字並許收接通進先是銓司言前興化縣令胡
辟引見日不遵條約輙衷表以獻請付御史臺按劾因
降是詔
十二月丁丑朔令三司減價賣炭以濟貧民
戊寅皇子加冠禮
壬午樞密使同平章事王欽若上承天節四裔同獻夀歌
上和之
甲申詔自今郡縣主南宫北宅諸婦奏親屬求遷秩者
候掌事及八年乃許
丁亥侍禁楊承吉使西蕃嘉勒斯賚還言蕃部甚畏秦州
近邊丁家馬家二族此二族人馬頗衆倚依朝廷嘉勒斯
賚以埒克遵為謀主埒克遵貪而虐好殺戮其下怨懼近築一
城周回二里許無他號令但急鼓則增土緩則下杵不
日而就承吉又圖上總噶爾城東南至永寧寨九百一十
五里東北至西凉五百里西北至甘州五百里東至蘭
州三百里南至河州四百一十五里又東至康古五百
五十里又西南至青海四百里又東至新渭州千八百
九十里
戊子著作佐郎集賢校理晏殊上皇子冠禮賦詔奬之
上曰殊少年孤立力學自奮人鮮及之加以沈謹造次
不踰矩甚為搢紳所器或聞有大族欲妻以女殊堅拒
之京城賜酺京官不得預會同輩召之出遊不答但掩
關與弟穎讀書著文而已穎亦幼能屬詞朕嘗遣取其
所業且戒殊勿為改竄其弟請加塗乙終不之省亦不
言其故周密至此信其禀賦本異也
庚寅詔三司文武百官月俸自來悉支見錢如舊
辛卯以皇子慶國公受益為忠正軍節度使兼侍中封
夀春郡王舊制本州當遣牙校僧道至闕稱賀詔罷之
止令官吏附驛上賀狀
癸巳駙馬都尉王貽貞表求試領郡政上曰世家子未
嘗歴事遽任以州郡或致擾民不許
先是馬元方請浚汴河中流闊五丈深五尺可省修堤
之費即詔韋繼昇經度開浚甲午繼昇上言自泗州至
開封府界岸闊底平水勢薄不假開浚請止自泗州夾
岡用工八十六萬五千四百二十八以宿亳丁夫充計
減工七百三十一萬仍請於沿河作頭踏道擗岸其淺
處為鋸牙以束水勢使水勢峻急河流得以下瀉卒就未放
春水前令逐州長吏都監令佐督役自今汴河淤澱可
三五年一浚又於中牟滎澤各開減水河並從之仍命
繼昇都大廵檢修護及工畢繼昇表請罷修河一年上
曰惜得夫役誠善必不為民患否繼昇極言其利上曰
當更遣人相視異日河决雖罪言者亦無益
丁酉令同耀等州為糜粥濟饑民
己亥以御製陳書詩并注賜輔臣因曰隋煬帝初平陳
斬五佞人以謝三吳當時天下稱賢及其無道乃過後
主深可歎也王旦等曰陛下博觀載籍非惟多聞廣記
實皆取其規鑒談經典必稽其道語史籍必窮其事論
為君必究其治亂言為臣必志其邪正加以秉筆立言
皆化人垂世之作今之文章典雅搢紳稽古皆聖訓所
及也欽州言蘇茂州賊寇安遠縣劫掠人畜詔本路
轉運使防遏之
庚子契丹遣使監門衛大將軍蕭日新副使衛尉少卿
田文來賀明年正旦
甲辰命樞密使同平章事王欽若都大提舉抄寫校勘
館閣書籍翰林學士陳彭年副焉鑄印給之初榮王宫
火燔崇文院秘閣所存無幾既别建外院重寫書籍彭
年請内降書本選官詳定然後抄寫命館閣官及擇吏
部常選人校勘校畢令判館閣官詳校兩制内選官覆
點檢又令兩制舉服勤文學官五人覆校其校勘詳校
計課用祕書省式羣官迭相檢察每旬奏課及上其勤
惰之狀疑舛未辨正者聚議裁之詔可惟覆點檢官之
職命覆校勘官兼之乃出太清樓書籍内侍劉崇超預
其事又請募人以書籍鬻於官者驗真本酬其直五百
卷以上優其賜或藝能可采者别奏候旨前後獻書者
十九人悉賜出身及補三班得一萬八千七百五十四
卷彭年參知政事仍領其務欽若為相以李廸代之自
是常以參知政事一人兼領然彭年既入中書不復至
館其㧾領之務但委崇超判館閣官亦不復關預云(此據)
(本志刪改并書八年十二月詔樞密使王欽若都大提舉抄寫校勘三館祕閣書籍翰林學士陳彭年副之又)
(令吏部銓選幕職州縣官有文學者赴三館祕閣校勘書籍初館閣書籍以其夏延火多復闕略故命購本抄)
(寫因命吏部銓取常選人狀先試判三節每節百五十字以上擇其可者又送學士院試詩賦論命入館閣校)
(勘凡三年改京朝官京朝官亦有時令校勘者京官校勘若三年皆奏授校理大理評事晁宗慤改官及校勘)
(皆三年遂令先轉官俟轉官後又一年與校理自是校勘官遂皆四年授校理自宗慤始也彭年又復請以直)
(館校理及吏部試中選人分為校勘官又令翰林學士晁迥李維王曾錢惟演知制誥盛度陳知微於館閣京)
(朝官中各舉服勤文學者一人為覆校勘官迥遂以左正言集賢院校理宋綬著作佐郎直集賢院徐奭太子)
(中允直集賢院麻温其著作佐郎集賢校理晏殊大理評事崇文院檢討馮元充選凡校勘官校畢送覆校勘)
(官覆校既畢送至判館閣官點檢詳校復於兩制擇官一二充覆點檢官俟主判館閣官點檢詳校訖覆加點)
(檢皆有程課以考其勤惰焉會要所載如此姑存之可參考也)
