續資治通鑑長編卷二百九十一
宋李燾撰
神宗
元豐元年八月壬寅朔權荆湖北路轉運判官馬珹言
諸州已裁定年額公使錢數欲乞造酒所用米麴許前
一年申本司借錢造麴糴米復於次年合破錢數内分
四季尅除先是知荆南吴中復言臣嘗為御史弹奏今
提舉常平趙鼎父宗道難與共事乞提點玉隆觀既得
旨依所乞而鼎尋奏劾中復公使錢庫違法事遂罷中
復前命及是又詔珹緫案一道固宜以身徇法倡勵部
官江陵府違法豫借公使既不即按治又擅貸與轉運
司錢數千緡今為趙鼎所發謂當悔罪恐懼以俟典刑
乃敢公無忌惮飾非議法情極阿私理不可恕宜先衝
替令於岳州聽旨及中復前任違法事並令京西轉運
判官胡宗回劾奏詔五路土兵都虞候換前班人有
功勞者樞密院與差遣替或資闕餘無功勞三班院差
替年滿闕内雖年過六十而精力未衰堪任廵檢駐泊
捉賊差使者樞密院相騐差之詔廣南西路提點刑
獄司劾轉運司發土丁運糧及以賣不售衣物折軍士
衣賜因依以聞(蘇轍論張頡除戶侍不當劄子第二項有運糧事折支衣賜未詳轍云頡為轉)
(運使日有安南般糧夫數千人逃還以經曲赦放罪每人只有欠官米錢七百後来頡欲差人往全州般糧遂)
(召陽朔縣令魏九言臨桂縣令李譯勒令差兩縣逃亡夫往全州般糧仍令九言取本縣百姓莫飯奴等七人)
(状云所欠官錢七百情願往全州般糧填還其七人中又有三人不係逃亡只取到四人情願状便差數千人)
(况欠錢止于七百而全州水路二十餘程豈有情願之理因此溺殺人不少致人戶經提舉司過状亦是劉誼)
(具事由聞奏方始住差)舒州團練推官崇文院校書中書禮房
習學公事蔡京為大理評事權檢正禮房公事(此八月一日事)
(據中書時政記增入)
癸夘詔知岷州种諤集蕃官出鼐爾温及羅卜藏對衆明
諭所犯凌遲處死妻女田産並賜包誠子年十五以上
配廣南牢城十四以下聽随行以所命鼐爾温官回授
格烏補三班奉職賜絹二百匹錦袍銀帶各一結錦遷
兩資賜絹百匹先是熙寧中果莊犯邊境鼐爾温羅卜藏
首率部族叛附果莊及邊事纔息乃来降既又隂與董
戩果莊合謀諤言恐為邊患因上董戩果莊所與書及
羅卜藏親書蕃字故有是詔大理寺言知澶州右諫議
大夫韓璹坐所舉駕部郎中俞士龍犯入已贓當追一
官勒停詔免璹勒停以璹嘗應副河事有勞故也
乙已京西路轉運司言軍賊黃青等正賊不多餘多驅
虜乞令所虜百姓婦女等許經村堡或官司自首雖嘗
驅率作過並釋罪若捕盜人等見被驅虜之人即令招
呼亦與免罪如敢鬭敵者自令捕殺中書擬依而上批
今賊已破散獵取餘黨不難為力近安撫等司累奏獲
首級深慮冒賞小人害及無辜可速指揮如尚有未盡
之人聽捕執赴官毋得斬級詔發提舉河北糴便司
撥錢鈔十萬緡應副河北路轉運司秋糴瀘州都大經
制夷賊公事韓存寳言乞自起發後令本道毋得使人
招納夷賊雖有降者且令說諭候經制官到日指揮從
之
丙午詔樞密直學士知定州薛向赴闕仍詔向自舉代
者特遣中使迎賜茶藥蓋密許向以大任而執政未知
也又詔三司借明年觧鹽鈔五十萬緡付陜西路都
轉運司市糧草
丁未詔河北轉運司差官體量被水人戶災傷及七分
處再檢視蠲其税不及七分者並檢覆即依法施行
大理寺言澶州曹村河水溢抺岸官吏失不預請修貼
隄岸其廵河欒文德當追一官勒停都大提舉苖師中
都水丞王謹微權外監丞陳祐甫及知澶州韓璹等當
贖銅各該赦原詔欒文德淮南編管苖師中衝替並追
兩官王謹微衝替陳祐甫降一官韓璹以應副修閉决
口聽以功贖過
己酉上批假左諫議大夫史館修撰高麗國信使安燾
假起居舍人直昭文館副使陳睦可候使還並與所假
官職(三月七日往九月二十二日還)詔河東陕西路依京東西等路
指揮推行義倉法自今年秋料為始(六月二十四日丙寅詔合參照)
知順州西上閤門使康州團練使陶弼為東上閤門使
以嘗得旨順州知州先轉一官候及一年更轉一官任
滿仍陞一任而弼到任已一年故也弼尋卒(弼卒在十一月壬午)
(今并書)詔永興軍秦鳳路提舉折納李孝博具析違法
令民折納因依以聞又詔諸路提舉司與轉運司如
有所兊换並以錢物對行交撥諸官戶欠常平錢物第
四等以上雖經災傷毋得展限倚閣又詔諸路給散日
並自辰前以保分資次逐名給散仍於保状用墨印請
訖字為驗既已約日無故輒移或託故不支并留滯請
人經宿者當職官並徒二年度支員外郎直龍圖閣
權知福州曾鞏判太常寺未至改知明州(十月三日改明州今附見)
入内高品李彀言編排賜董戩等物乞下所屬供赴資
善堂編排從之詔賜董戩等物以詔果莊止以敕
經制熙河路邊防財用司言被旨均定熙河岷州通遠
軍公使錢乞以轉運司歲所支四州軍公使數並撥付
本司均支外尚少錢二萬緡本司乞管認帖支數足仍
乞並罷逐州軍回易今定熙州四萬五千緡專犒設蕃
部河岷二州及通遠軍各萬二千緡内二千緡專犒設
蕃部從之詔自今官司及官員伎術舉人等於折博
務占買鹽鈔及越次給鈔者并本務干繫人並科徒二
年罪不以赦原告者每名賞錢一百緡
壬子以起居舍人集賢院學士知宣州沈括為知制誥
知潭州既而御史中丞蔡確言括反覆附會謫不踰歲
復列侍從其罰既薄而復之太速詔罷括知制誥依舊
知宣州(確言在二十二日癸亥今并書時政記載確言尤詳今但從實錄中書時政記八月十九日載)
(御史中丞蔡確言陛下有救敝復古之政而羣臣未變習常守陋之態陛下有焦勞惻怛之慮而羣臣未革苟)
(且前却之心不忠於主而忠於所附不畏義理而畏流俗相合為黨相尚為風當是之時不正之以法而函容)
(寬假以待其自化亦何以異於呼嘘引挽而欲已瘇熟之沉痼也如沈括之反覆附會謫不踰歲復列侍從其)
(罰既薄而其復若此之速詔沈括依舊知宣州前降指揮更不施行)起居舍人龍圖閣
待制知廣州曾布知桂州提舉市易司兼在京諸司
庫務太常丞集賢殿修撰俞充為右正言天章閣待制
知慶州王珪知上欲伐夏國故奏乞用充為邊帥使圖
之以迎合上意自固其位云(邵伯温見聞錄云元豐初蔡確排吴充罷相指王珪)
(為充黨欲并逐之珪畏確引用為執政時珪獨相久神宗厭薄之珪不悟確冀驚覺之一日密問珪曰近上意)
(於公厚薄何如珪曰無他確曰上厭公矣珪曰奈何確曰上久欲收復靈武患無任責者公能任責則相位可)
(保也珪喜謝之適江東漕張琬有違法事帝語珪欲遣官按治珪以帝意告都檢正俞充充與琬善以書告琬)
(琬上章自辯帝問珪曰張琬事惟語卿琬何故知珪自以漏上語退朝甚憂召俞充問之充對以實珪曰某與)
(君俱得罪矣然有一策當除君帥環慶亟上取靈武之章上喜罪可免乃除充待制帥環慶充果建取靈武之)
(策未幾充暴卒而高遵裕代之有旨以遵裕節度五路大兵為靈武之役涇原副帥劉昌祚領本部兵先至靈)
(武城下以遵裕未至不敢進熙河李憲兵不至鄜延副帥种諤獨先班師遵裕至夏人大集决黃河水以灌我)
(師凍餒沉溺不戰而死者十餘萬人遵裕狼狽以遁夏追襲之諤擁兵不救以實其說推其兵端由王珪避漏)
(上語之罪所致紹聖初謂珪策立哲宗有異議以為臣不忠追貶實非其罪而靈武之禍則其罪也蔡確罪尤)
(大貶死新州有以也夫按蔡確以二年五月參政吴充三年三月乃罷相此云充已罷相王珪恐并被逐引確)
(參政誤也俞充罷都檢正在熙寧十年十二月五日以集賢殿修撰都提舉市易司及在京諸司庫務元豐元)
(年四月四日向宗儒實為都檢正俞充八月十一日方除待制知慶州此時俞充已不為都檢正吴充初未罷)
(相又張琬以荆湖北路提舉常平坐不當越職言知荆南張頡衝替實元豐元年正月二十日此云吴充罷相)
(俞充為都檢正張琬為江東漕皆誤也張琬當是何琬按俞充本𫝊充屢請討伐西夏元豐四年五月又上章)
(六月充暴卒然則初除充帥慶州時未即上靈武之章靈武之章蓋後此三年見聞錄所載事要不可信或珪)
(用充作帥其意固在迎合上旨故實錄舊𫝊云充既死西師遂大舉實自充發之但見聞錄所載因由悉差繆)
(耳今附見于此更竢考詳俞充後坐以何琬案發吕嘉問事告嘉問罰銅二十斤在二年五月六日詰吕嘉問)
(何從知何琬案發在元年九月二十六日蘇轍龍川别志元祐中蔡確坐弟碩事謫知安州作甑山公等詩意)
(有所譏切諫官言之未决予兄子瞻出守杭州密奏言若置確不問則於今皇帝孝治為未足若不稍加闊略)
(則於太皇太后寬政為少損竊謂皇帝宜降詔推治而太皇太后特加寬貸確若稍知義理當齰舌自殺太皇)
(太后深以為然兄出城特遣中使賜茶藥等大臣持確議不置確遂南遷新州時議者以為用法太深然確頃)
(自小臣擢用每遷皆以鞫獄被賞衆以為善惡之報不可誣也孫和甫時在密院予偶見之問及新州事予以)
(所聞答之和甫曰固在西府親見神宗晚年以事無成功當宁太息欲召司馬君實用之時王禹玉蔡持正並)
(在相位相頋失色禹玉憂不知所出持正密議欲于西邊深入敵巢穴以此議若行必不復召君實雖召將不)
(至自是西師入討將士被害死者無算新州之命則此報也蓋自西邊用兵神宗常持淺攻之議雖一勝一負)
(猶不至大有殺傷至于西邊將帥習知兵事亦無肯言深入者非禹玉持正不歴外任不習邊事無敢開此議)
(者新州之禍當出于此按元豐四年六月末初議舉兵入界七月五日庚寅遂降十六項指揮九月二十三日)
(丙午始降敇牓諭夏國似參用孫固聲罪薄伐之說也固說見此年六月末當此時王珪獨相蔡確但為参政)
(明年四月二十二日癸酉確乃與珪並相蘇轍云云當與邵伯温云云并考)詔自今科場
考試刑法官並中書差官經制熙河路邊防財用司
乞留同管勾經制提點刑獄霍翔常在熙河更不分廵
詔翔免秦鳳等路提點刑獄其序官服色俸給仍視之
上批朝服法物庫可依郊廟祭噐庫例差皇城使海
州團練使入内副都知蘇利涉文思使忠州刺史内侍
押班高居簡提點自今不隸提舉司
癸丑觀文殿大學士禮部尚書知太原府韓絳知定州
右正言直龍圖閣知桂州趙卨天章閣待制知太原
原府初命卨知定州代薛向會絳以疾乞内徙一藩郡
乃詔與卨易地先是上以手答問卨交人逆順之情彼
將入貢於新疆降民必有邀求應之緩急與之多寡宜
如何卨對曰賊旅拒富良渠酋麕集江滸勢窮力蹙然
後請命今邊釁僅平宜寝兵息民而溪峒首領欽廉蜑
戶素倚寇以徼利張皇聲勢以搖邊情輕信喜事之徒
同聲附和慮貽南頋之憂臣觀賊勢所未敢動者三始
交賊以劉紀輩為謀主今悉補吏廣源思閬州金銀坑
冶租賦之饒盡歸封略新附溪峒自為首領支分黨别
誠難猝合况被邊枝梧無從誘脅我既得其外府斷其
右臂數年之間勢當自斃乾德闇穉政出多門人方携
離自保不暇其未敢動一也文州抵舊邊寨十餘程賊
來未嘗贏糧止仰紀輩掊取以贍不支半月復恣漁奪
彼民深仇之紀輩舊與省地溪峒締交倚為鄉導乃敢
入寇今藩籬一空彼何恃而窺邊哉犯順以来不耕者
二年矣省地之民亦廢農業重以調發疾疫死亡不可
勝數就令妄意復争疆土才過長江即踐省地以何鄉
導因何糧食賊兵幾何自衛水陸分道兵寡氣奪此未
敢動二也交賊重斂中下之家歲輸逾百緡供官十之
四餘皆入於酋領至奪沒生財妻女以償不足邊民怨
怒昨王師攻討惟務懷来降附之衆皆依敕牓免五年
租賦羣情翕然順向苟復来誘脅孰肯從亂必未敢動
三也以三不可動之勢新困傷夷而慮再干天威斯亦
過矣昔狄青破儂賊即日班師不蕩其巢穴而智高卒
就禽馘况今交賊旁無與國舉皆仇怨孤危如籜隕滅
可待時或議再舉上得奏罷之而赦乾德嶺表遂安南
服距國遠戍兵無紀律一日有潰歸家營者兩軍卨移
檄州將曰士宿勞於外予休澣告一月遣還比過府卨
犒之呼旅長詰問皆曰久戌瘴地思家耳卨曰吾母八
十欲歸寕得乎立命斬之餘悉杖配他州軍噐監言
已装發鄜延路噐甲乞下京西路轉運司指揮所歴官
司及廵檢縣尉廵鋪使臣等随地分交割運置出界委
知州提領監司覺察如違並奏劾其諸路所起發軍噐
亦乞依此從之御批河北屯田都監謝禹珪為性誕
率建畫職事多無規繩前日與禹珪不恊者今已替去
見今聯事之人了無嫌礙宜令自今並與河北屯田司
官連銜行遣毋得獨申奏其權發遣河北東路提點刑
獄汪輔之更不令同管勾詔熙河路去歲一年支費
錢帛令趙濟具實數以聞知諫院黃履言貢舉新敇
以諸科口授舊條刪為進士𫝊義之法購賞既重證驗
難明施之禮闈恐生誣罔乞再刪定從之
甲寅知制誥兼侍講黃履為遼主生辰使皇城使雅州
刺史姚兕副之太常博士周有孺為正旦使西京左藏
庫副使楊從先副之繼而經略司留兕防秋乃以東上
閤門使榮州刺史狄諮代之涇原路經略使蔡延慶
乞差劉惟吉張之諫充本路第二第三將上批近姚兕
使遼本路全闕可倚兵官張之諫見在廣西亦卒未有
還期可先改差新高陽關路鈐轄皇城使榮州團練使
劉惟吉充涇原路鈐轄兼第二將軍噐監奏請將官
皮甲以生白絲染紅代犛牛尾為瀝水上批絲為可惜
宜用它毛代之詔在京發觧進士據入試人數立定
觧額随所治經以十分為率均取之禮部凖此陕西
路轉運副使太常博士趙濟為右正言直龍圖閣知熙
州代張詵也詔開封府界京東路皮角並依舊通商
(熙寕八年正月十一日可考)又詔諸路提舉市易官並依前逐年
比較酬奬
乙夘上謂輔臣曰昔諸葛亮將有事於中國即先有事
於蠻夷如孟獲輩至七縱而七禽之蓋先有以服其心
使無後患然後可以東向與魏争利而定覇也然則天
下之事欲為之豈可以無序哉語已因及觧子平事王
珪曰北人自劉六符杜防輩畫策請時以小事撓中國
所以示強亦足固歲幣也邇来數辯疆埸小事其意蓋
出于此上曰時有變事有宜欲持守常之論以應無窮
之變未見敵之利也昔王猛將死符堅以國事詢之猛
戒其伐晉堅不聽卒致敗者蓋猛自知將死頋羣臣皆
出己下必不能取晉故以此戒堅使猛在則他日取晉
亦不難此時事所以不可一槩論也吴充曰慕容秦之
世讎而腹心之患也堅不知憂此而勤遠略故猛深以
為言耳上因言人主當厲精身先昔秦孝公用一商鞅
賞罰必信故能興起功業趙武靈王撫服國人鼓舞服
從至後世白起長平之役坑趙卒四十萬而人心不離
猶足存趙者豈非國人服習武靈王之法耶古人云豈
無辟王賴前哲以免者此也且唐藩鎮不如六國之強
秦并六國而唐不能制藩鎮良有以也故孟子曰入則
無法家拂士出則無敵國外患者國恒亡然後知生于
憂患而死于安樂也且如唐明皇能加意政事常如開
元時豈復有安史之亂耶其後穆敬皆昏主不足言惟
憲宗初振紀綱委任裴度能平淮西後亦惑于方士外
不能制藩鎮内不能制閹官卒致禍變是以天下之事
常戒于漸朝廷之法當在堅守也元絳曰緫攬權綱在
人君人臣奉循法度而已上曰臣下或踰法度過求恩
澤頋未為害惟不可使小人撓政爾吴充曰昔顔淵問
為邦夫子尚戒其放鄭聲遠佞人佞人為害不可不察
元絳因論宋興百年用刑不濫民心所以安固者其刑
平而己自古以来百年中興無事未有如此之盛者上
曰此祖宗成憲朕敢不承卿等執政日久朕所倚任惟
協心以輔朕吴充曰臣等才術短淺雖知難強然苟有
聞見敢不盡愚况皆親承聖訓願殚夙夜之力於是帥
同列再拜以謝(神宗正史吴充𫝊略載此以為上意有激而云充但曰誠如聖詔盖譏充與王)
(安石異議今不取中書時政記載此事在十四日其語尤詳實錄在十三日今從時政記語則從實錄)
工部尚書致仕劉渙卒(可削舊紀乙夘流星如椀出室距北盖因實錄也新紀削去)
丁已内殿承制閤門祗候趙思齊為洛苑副使思齊自
陳供職十年無過犯而上以其為趙普嫡長曾孫特遷
之殿前副都指揮使賈逵言往安南諸軍有因身亡
寄納軍装金銀衣物等在諸州乞估賣給鈔入逓聽其
家於所在關請見錢詔入内省遣内侍一人自京至廣
西剗刷應安南病死及放回道死軍士隨行或寄納物
除已給鈔外並附官舟上京内潭州以北陸路州縣即
差衙前計置脚乘或逓鋪般運盡輸殿前馬步軍司給
付本家詔京東路轉運司齊州章邱縣被水災其所
修縣城倉庫官舍並給省錢其第四等以下戶欠今夏
殘税權與倚閣見欠常平苖役錢令提舉司展料次聞
奏(两紀附年末)賜度僧牒六百付都水監分給開封府界
提點及河北轉運司鬻賣豫買修河物料以其半市稍
草還諸埽
戊午觀文殿大學士禮部尚書知定州韓絳為建雄軍
節度使(舊紀書此)
己未秦鳳路經略使吕大防言前後喀木等所報事多
實頗見忠白乞依本人所請仍舊給歴月支綵絹詔如
李師中實曾給歷即依前給之後又詔大防如喀木委
是實情令親書番字齎赴經略司詔左諫議大夫史
館修撰安燾候使高麗回日判將作監中書檢舉安
南責官取旨詔郭逵趙卨更候三朞年取旨李平一二
朞周沃一朞蔡曄候服闋日依平一朞數叙詔自今
路分兵官互差梓州路轉運司言瀘州夷賊作過闕
見錢支用乞於常平倉錢内撥三萬緡從之又詔聞
邕州應存絹十六萬二千餘匹糧三十三萬餘石皆貯
於新造茅屋南方地氣蒸溽粟帛易損委轉運使陳倩
相度變轉仍加倩直集賢院其先陞一任指揮更不施
行詔諸官員管押并附搭綱運所過州軍無故不得
住過五日如違三司勘罪以聞仍理納請過驛劵若押
綱運擅離去者杖一百
庚申權度支副使太常丞集賢院修撰張琥以避五世
祖嫌名乞改名璪從之
壬戌知鄂州王韶言逃軍田勝等累刺配復走還作過
已遣人捕斬給賞乞自今配軍逃亡為盜聽捕斬賞錢
十千詔坐條劄與韶照會如所犯情深重罪不至死奏
裁
癸亥詔瀘州權添公用錢一千緡於不係省錢内支候
夷事平日如故
乙丑利州路轉運使言興州濟衆監每歲舊鑄錢四萬
一千緡計支本錢二萬四千緡得息萬七千緡應副茶
場司今依蒲宗閔奏請增鑄常使錢三萬七千餘緡通
舊鑄及額錢總七萬二千餘緡共支本錢四萬二千三
百餘緡可得息錢三萬緡其宗閔所乞鑄一半大錢欲
並鑄折二大錢不惟便于行用兼省工費得收息入茶
場司足用及乞限一年撥還本錢從之仍令止鑄本路
見使錢秦鳳路經略使吕大防言欲選差人量齎茶
綵以回荅為名付果莊仍令說諭約束阿咱爾自今毋
得輒集人馬誘脅階州熟戶從之
丙寅右班殿直郝英授閤門祗候權蔡州信陽軍都廵
檢以斬獲賊黃青等四級二級英親獲故也詔宗室
緦麻以上親委主婚者擇三代中有二代非諸司出職
及進納伎術工商雜類惡逆之家子孫方許嫁娶(熙寕十年)
(九月五日壬子因彭汝礪論列始著令此又申明之實錄去年九月五日不載今兩存之)詔屯田
郎中劉宗古放歸田里以京東轉運司言宗古規孀婦
李財産與同居而妄訴理錢物故也詔大理寺習學
公事聽分半分文字未滿半年勿令斷品官贓案候成
考委官審察如任斷官等即保明依正斷官例候有闕
與差選人通理習學滿二年以上仍通計歴任成四考
有舉主二人與依兩任四考條轉合入京朝官並令别
理資任如未嘗有歴任考第即候通理習學并詳斷等
官共四年亦凖此己係京朝官充習學者並依詳斷等
官理任條行之
丁夘詔翰林醫官使朱有章治知樞密院事馮京疾有
勞可特與一子翰林醫學京疾甚上中夕詔左右適夢
京造朝甚慰乃賜詔曰渴想儀形不忘夢寐及疾愈造
朝上首以所夢語之(此事因朱有章附見當考)禮院言孟冬薦享
太廟當改為祫祭併祀七祠及配享功臣詔恭依
戊辰詔賜銀紬絹共為錢二千萬緡付鄜延路經略司
依去歲例不依常制選官市糧草封樁是日黃履講
宰夫之職正歲書其能者與其良者而以告于上上曰
或言詔王廢置或言以官刑詔冡宰而誅之或言以告
而誅之或言以告于上何也履對曰詔冡宰者詔冡宰
而已以告而誅之以告于上者或詔王或包王及官長皆
不得專也上曰或三年或歲終則書能否告之以為廢置
此獨於正歲何也豈非舊歲之所考書以告乎履曰然
己巳詔濱棣滄三州第四等以下被水災民令十戶以
上立保貸請常平糧四口以下戶借一石五㪷五口以
上戶借兩石免出息零販竹木魚果炭箔等物税百錢
以下聽權免一季權發遣廣南東路轉運副使屯田
員外郎沈叔通追一官仍勒停坐提點福建路刑獄時
廖恩驚却措置乖方故也
庚午判北京留司御史臺龍圖閣直學士陳薦為寳文
閣學士提舉醴泉觀初薦罷青州得北京留臺將歸其
鄉里邢州上以路邇京闕特令入見而有是命詔三
司令諸路轉運司勘會所轄州軍熙寕十年以前三年
收支應見在錢物除閑雜及理欠物更不條具其泛收
泛支或諸處支借出入并蠲放欠閣各令開析限半年
攅結成都狀送提點刑獄司驅磨保明上中書點檢有
不實科徒二年罪不理去官仍并治保明官吏如驅磨
出增隠錢物並當等第酬賞自今三年一供著為令以
中書言諸路財賦歲入歲支轉運司多不究心惟稱闕
乏宜有會計出入之法以察增耗以知有餘不足之處
也又詔青齊淄三州被水流民所至州縣募少壮興
役其老幼疾病無依者自十一月朔依乞人例給口食
候歸本土及能自營或漸至春暖停給(兩紀附年末)開封
府界提點司手分馮靖自言經本司糾告府界雍邱等
縣失陷税錢五千八百餘貫乞酬奬詔支半充賞(此據御集)
(八月二十八日事實錄于此書按此已置岷州鐵城堡見熙寕十年六月末)
