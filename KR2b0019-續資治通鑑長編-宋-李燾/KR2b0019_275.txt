續資治通鑑長編卷二百七十一
宋李燾撰
神宗
熙寧八年十二月己丑命輔臣祈雪皇第三女封淑
夀公主祕書丞直賢院同提舉三司勾院磨勘司王
安禮知潤州先是吕惠卿言安禮任館職狎遊無度於
是安禮乞出即從之王安石猶以惠卿昔居憂在潤州
欲使安禮求其過失故也(此據司馬記聞)光禄寺丞司農寺
勾當公事唐義問言朝廷遣司農官五員管勾河東路
糴納臣亦在遣中體問本路久被災歉今歲雖薄收未
足償積歲之苦而體量司轉運司出錢爭糴物價踊貴
下戶益困願罷司農官須豐年計置又懷代二州秋稼
不登民失伸訴前次累年欠負一旦舉催百姓往往逃
徙願一切倚閣而懷州更紓償納之期稍寬民力詔如
義問奏其懷州常平錢期至來年夏納更有其餘災傷
州郡倣此施行義問介次子也詔司農寺以河北兩
路坊場錢或借免役寬剰錢二十萬緡給河北水利司
計置澶州芻豆内免役寬剰錢仍以他場錢償之初詔
都提舉市易司借内藏庫錢而本庫言見闕錢應付乞
將市易司合還本庫銀絹令水利司兊借計置故有是
詔翰林醫官秦廸賜紫章服治王安石疾有勞也(此據)
(御集)
庚寅起居舍人知饒州曾布知荆南吕惠卿既罷上以
手札問王安石曰或言卿欲擬奏召曾布赴闕復任以
事未知信否可密具奏然安石訖不召布也布未赴荆
南改知潭州以光禄卿直史館張靖知荆南(上問安石據御集一)
(百五十一卷不知安石如何具奏布訖不召當是布子䊸所云陛下無以其刀筆小才忘其滔天大惡或政在)
(此時移潭州乃此月二十三日今并書曾䊸紹興初為言官韓璜所擊為其父作釋誣云先公以不從王吕為)
(聚歛刻剥之事所以唆謫至落三職但以右正言知饒州是時銓曹謹檢舉之法從官半年檢舉凢八經檢舉)
(始復直集賢院熙寧末神宗復用先公為北門學士王荆公奏云陛下無以其刀筆小才而忘其滔天大慝盖)
(以論市易事不同而去其惡之深如此也璜不知前人出處本末一至於此按安石此語必因答手札問召布)
(信否故云云䊸所載或不實但䊸記其父累歴殊不詳審神宗手札問安石當在吕惠卿去後又非熙寧末然)
(安石云云亦未在除布荆南時既不得其實月日姑附見此當攷按實錄熙寧六年九月七日翰林學士右正)
(言曾布為起居舍人七年二月九日翰林學士起居舍人曾布權三司使七年八月十七日翰林學士起居舍)
(人權三司使曾布落職以本官知饒州八年十二月三日起居舍人知饒州曾布知荆南八年十二月二十三)
(日知荆南起居舍人曾布知潭州十年二月二十三日知潭州曾布為集賢院學士知廣州此皆實錄所書)
(布罷翰林學士三司使以本官知潭州本官即起居舍人也布子䊸作釋誣乃以本官為右正言誤矣布自右)
(正言遷起居舍人已見六年九月七日又翰林學士及三司使但兩職爾不知䊸以何為三職䊸又云凢八經)
(檢舉始復直集賢院按布以起居舍人知潭州元不曾帶職及自潭移廣始復集賢院學士盖未嘗除直集賢)
(院䊸云從官半年檢舉凢八經檢舉始除直集賢院按布以七年八月十七日落職十二年十二月二十三日)
(除集賢院學士首尾涉二年半既是半年一檢舉即不應二年半間經八次檢舉此皆䊸所記不詳審者吕惠)
(卿八年九月十六日目錄云只有箇曾布安石未曾喚來内裏八月十五日中書聚聽言他數件大惡臣曾說)
(與王珪云相公曾說曾布事來呵此可參考御集所問召布虛實也)太子中舍提舉成
都等路茶場兼熙河路市易司同提舉買馬李把管勾
鳳翔府太平宫把以疾自陳也提舉河北措置牧地
所言侵冒牧地法許人告每畝給賞錢千至三百千止
後蔡確嘗請立限兩月許冒佃人首與免納己首前租
種依舊佃種至今無肯首者况河北牧地根究未見者
五千七百餘頃乞自今首依侵冒諸軍牧地法仍先借
租牧地錢募人告從之(兵志同)江南西路轉運判官太
子中允直集賢院吕升卿落職降授太常寺太祝監無
為軍酒稅升卿對上言得解進士李籍不識字中書取
籍試卷視之應格詔升卿分析升卿言不識字者猶言
不别菽麥也法寺當以對制不以實追兩官初升卿於
上前言練亨甫以穢德為王雱所昵且曰陛下不信臣
有老母敢以為誓於是臺諫言王安國非議其兄吕惠
卿謂之不悌放歸田里今升卿對陛下親詛其母比安
國不既重乎於是重責之(升卿親詛其母此據司馬光記聞寔錄但書李籍事或當)
(時但以李籍為名其寔坐此也升卿十月一日除江西轉運副使蔡承禧兩章可考)詔諸路舉
人集京師並令國子監覺察有違進士檢者依學規行
罰或申中書量輕重殿舉及勒出科場違法重者送開
封府施行權發遣熙河路經略司高遵裕言本路新
復未有租稅之助而所在倉廪空虛商人絶跡轉運司
計置不行乞權停買馬以川茶付轉運司變錢計置芻
束上批熙河二州及外城寨糧草闕乏己極萬一别有
事變於邊計所繫不輕中書樞密院可速議權宜措置
遂詔秦鳳等路都轉運司發義勇運近裏州軍芻粟應
副所支口食薪菜錢依已降指揮
辛卯刑部員外郎集賢殿修撰熊本知制誥本既平南
川獠賊執政議除天章閣待制上曰熊本之文朕所自
知當遂令掌制誥遣中使迎勞賜茶藥而有是命(實錄於辛)
(卯書命權御史中丞直學士院鄧綰知貢舉知制誥鄧潤甫直舍人院蒲宗孟同知貢舉此明年正月八日事)
(寔錄誤編入此)太常丞集賢校理兼直舍人院管勾國子監
李定為集賢殿修撰知明州(李定久不遷兹又補外當坐徐禧罰銅事也)
光禄卿直昭文館提舉玉隆觀潘夙致仕夙年七十一
為察訪蒲宗孟劾奏除玉隆觀而夙猶自辨不己故有
是命詔京西提點刑獄國子博士陳升送審官東院
坐體量知唐州蘇㳙不當也權御史中丞鄧綰言竊
見章惇有舉官私邪奏功妄冒吕升卿有進對面欺肆
為姦慝以致李定徐禧沈季長之徒皆有連朋結黨兼
相庇護對制不實之罪伏乞各廢黜除削仍乞按吕惠
卿執政之日欺謾事迹議法而流竄之(朱本削去簽貼云進呈訖今復)
(存之)詔前都指揮使郝質言廣勇軍士竇元李秀率衆
擅離教場不伏教閱詔元秀處斬餘九人杖脊配廣南
牢城將校降一資與開封府界近下禁軍詔三司昨
衝替右侍禁陳吉降遠小處監當三司官吏不申樞密
院聽旨令開封府劾罪先是吉押鹽綱稽留發運司申
中書乞衝替吉仍降遠小處監當状下三司不以聞輙
牒發運司依所申及牒三班院照會吉還自辨故劾之
涇原路經略司言治平寨蕃部阿克節探報西界人
騎燒劫投漢蕃部有實詔補阿克節為本族副兵馬使
仍賜絹二十疋(九年二月四日改宣今附此)已而經略司言阿克節
付身宣内備元刺事状緣本人部族與西界密邇所以
偵事得實今於宣内明說恐西人知之或致讐害乞别
降宣及自今探事人轉補宣不顯其事又言蕃部探事
利在錢帛若探事得實便與職名他日得實須更轉資
職名稍高即恐不肯用心乞自今量事實輕重止與賞
絹從之(自九年二月四日移入此)
壬辰上批河北河東三路義勇保甲上番及聚教合用
錢糧并放罷弓手兵級所省僱錢添支口食其令樞密
都副承旨中書都檢正官會計增減實費以聞判揚
州陳升之言真揚等州開河用工四百餘萬傳聞今冬
先役兵夫緣淮南苦寒或值雨雪必多死亡乞候至正
月役兵二月興民夫詔開淘真揚楚通泰等州運河所
相度施行仍候春暖方調民夫又詔三路州軍愆雪
已遣使分禱更令轉運司訪名山靈祠委長吏祈晴
癸巳上批付韓縝等今月二日據雄州繳到北界來牒
坐到牙帳指揮仰依韓縝等所立旗表去處於麻谷以
北界分畫尋已令樞密院劄子付卿等去訖可疾速細
詳北界牒内事節如見禧穎更切和會商量勿致譸張
庶早見了絶(此據兩朝誓書冊内十二月六日御札)韓縝等言北界理辨
疆界蕭素梁穎已歸牙帳乞暫赴闕奏禀詔縝案視畫
圖齎赴闕(七月十八日注當考)廣南西路經略司言交趾以舟
師駐湖陽鎮謀以兩路入寇欽廉已陷矣(十一月二十日陷欽州十)
(二月二十日奏方到廉州當是十一月二十三日陷十二月二十二日奏到)
乙未上批永興秦鳳兩路連歲災傷財用艱闕幸今邊
鄙無事尚可厝置中書樞密院宜速議屯駐軍馬量減
就糧兵歸營應不急冗費宜一切省罷翰林侍讀學
士陳繹龍圖閣待制權御史中丞直學士院鄧綰並為
翰林學士
丙申詔贈太師尚書令兼中書令英國公錢惟演孫景
臻尚許國大長公主贈安化軍節度使兼侍中曹琮孫
詩尚邠國大長公主並授左領軍衛大將軍駙馬都尉
詔武舉人罷祕閣試令止就貢院别試所考試都
提舉市易司言宗室賖請物乞三人以上同保經大宗
正司出歴赴務約度并息不得過兩月料錢之數如輸
納違限取料錢歴批上剋折限半年輸足又言歲買商
人茶從本司貿易乞以三百萬斤為額庶使商人預知
定數不雜麤惡草木務令中賣數多並從之(實錄於此丙申已書)
(詔李公義用鐵龍爪范子淵用濬川杷䟽濬黃河自河隂下至海口新記因書丙申浚黃河復云此書當在五)
(月據實錄明年九月丙辰所書與時政記合今繫之十二月九日誤也合削去仍附注此)樞密副
使王韶言熙河路軍食闕乏人心未安權轉運判官馬
瑊專以捃拾熙河官吏報復私讐為意致一路重擾乞
罷瑊歸闕詔熙河經略司具瑊捃拾實状以聞(九年四月十五)
(日瑊移江西朱本簽貼云取到係進呈訖無施行事合刪)和州同廵檢西頭供奉
官李士宣坐不法并殺子刺配沙門島永不收叙權
御史中丞鄧綰言前光禄寺丞李德芻贓汚廢黜自請
尋醫昨編修會要所輙舉德芻檢討近又聞得旨與在
京差遣况德芻庸騃孱猥不讀書無出身外議皆云德
芻韓氏之甥吕氏之壻與編修會要官連親親黨多為
之干謁請屬乞罷德芻與在京差遣指揮從之詔判
都水監侯叔獻同提舉開修淮南運河仍令發運司留
上供物應副以劉瑾覆視奏至故也
丁酉交趾圍邕州初沈起經略廣西妄言被旨謀討交
趾又擅撫納恩靖州儂善美及於融宜州疆置城寨殺
人以千數交人震擾詔以劉彜代起冀使招輯之而彜
乃更妄意朝廷有攻取謀欲以釣竒立異為功始遣官
入溪洞點集土丁為保伍授以陣圖使歲時肄習繼命
指使因督鹽運之海濱集舟師寓教水戰故時交人與
州縣貿易一切禁止之(七年三月三日命彛體量起八年十二月彛聽旨)於是
交趾益貳大集兵丁謀入寇知邕州蘇緘伺知其實以
書抵彜請罷所行三事如故無使交人興師有名彜不
聽反移文劾緘沮議又責令不得輙言邊事於是交人
果大舉衆號八萬十一月抵海岸未旬日陷欽廉二州
破邕之太平永平遷陸古萬四寨緘聞賊且至閱郡兵
得廂禁卒并老弱才二千八百人召官吏與郡人之才
勇者授以方略使以部分地自守州民震驚將竄逃者
不可勝數緘悉出官帑及私財示之曰吾兵械素具畜
聚亦不乏今賊衆已薄城下惟有堅壁固守以待外援
可以坐勝若一人舉足則羣心動搖大事先去矣汝軰
幸聽吾言冀蒙厚賞或不聽而出當先并其孥斬之大
校翟積隂欲出奔緘使人伏門外梟其首以徇由是上
下脅息聽命緘復募死士得數百人拏舟邕江與賊逆
戰斬首二百餘級殺其巨象十數賊遂圍城緘日夜行
勞士卒以神臂弓仆賊殪象不可勝計賊為攻具四面
瞰城城上發火箭焚其梯衝前後殺傷萬五千餘人城
中人心益固雖老幼皆謂救至在刻漏圍即解矣(墨本蘇緘)
(傳以移文劾緘事皆屬之沈起朱本改之今從朱本盖墨本誤也)
己亥遣官謝雪復置三司開折司初章惇為三司使
廢開折司入三部至是沈括以為失關防點檢故復之
樞密院言熙河駐泊就糧本城共五十三指揮一萬
六千六百餘人内七千一百餘人在城九千四百餘人
差出今欲定以七千四百為在城人額從之仍令減屯
泊兵歸營先是上批契勘熙河路除本處住管及就糧
分番土兵外其自京并他路差往屯泊軍馬見管若干
數目疾速進入故也(其軍馬數目見御集十一月二日今并書)
庚子熙河路經略司言熙河開壕用二十六萬八千餘
工及修棟棟鄂摩克谷二堡各六萬二千餘工北關堡十
四萬九千餘工通遠軍三面城除已役外有三十三萬
七千餘工南川堡八萬七千餘工贊長堡六萬五千餘
工噫碩克關五萬九千餘工多農谷堡九萬四千餘工安
鄉城十八萬餘工及勘會保寧三千人自今年二月十
六日終十月五日共役六十餘萬工欲依所計工先後
修築詔先修通遠軍城餘以遠近次第興工荆南湖
北路轉運使孫桷言沅州招納偽地林錦等十三州歸
明得戶三千九百十丁六千四百四十一逐州分認歲
入課米以鹽酬之州界遠者六十里近者四十里請補
知州等官詔授地林錦州楊昌蠻等十三人為班行軍
將桷又言古城州楊昌銜等願罷進奉授官請補昌銜
右班殿直弟姪男等十人為三班奉職借職差使下班
殿侍土軍都頭並從之(新記書林錦等十三州内附盖因舊紀也舊紀又云古城州水)
(峒蠻内附新紀不書水峒蠻當考)河東經略使郭逵言如北人強來
侵奪封疆未知聽其建立舖寨或以兵焚毁詔分書未
定如北人強來即先以理約攔不聽即審觀機便或即
時應敵或候彼人馬歸焚毁(九年十月二十五日戊申又申明此指揮)詔
鄜延環慶涇原秦鳳路經略司同本路轉運司相度如
緣邊錢糧闕乏即量減上番就糧兵歸營賜權監察
御史裏行蔡承禧緋章服承禧數言事人多危之上獨
稱其忠故有是賜面諭承禧曰聊以旌卿讜言耳(蘇頌作承)
(禧墓銘云承禧為御史論大臣之任事佔權者放用親黨遍布要路非國家之福章言廷争前後數十神宗悟)
(為之罷免并其黨者數人又論用兵交趾不可與争旦夕利而所遣北軍難以深入及不宜用中人主兵柄唐)
(季之事可用鑒也此皆近臣所難言者人危之而上獨稱其忠藎而賜緋衣銀魚謂曰聊以旌卿讜言耳承禧)
(論李憲副趙卨南征出命不自二府見九年正月末又論憲不當為陜西統帥是九年十二月十九日當賜章)
(服時未嘗論憲也蘇頌云云當考)
辛丑都大提舉䟽濬黃河范子淵言懷衛州界沿堤林
木甚多欲選材剏四百料船二百隻以給濬河之用從
之仍以五十隻給李公義詔歲支錢五百千給范子淵
李公義令量兩司供給人數均分充本司公用詔職
方員外郎張祥宋璋各追兩官勒停祥等為諸王宮教
授宗室令戚令志等皆從受業因薦就試受其家白金
為謝事覺法寺以贓論故也
壬寅以翰林學士兼侍讀學士判太常寺兼羣牧使工
部侍郎元絳參知政事龍圖閣直學士起居舍人兼樞
密都承旨同羣牧使曾孝寬為樞密直學士同簽書樞
密院事詔故司農卿趙尚寬知唐州日興復水利功
甚博可於遺表外特與親屬堂除差遣一次御史蔡
承禧言手實之法搔擾民戶已詔廢罷而司農張諤輙
移諸路轉運司令未得盡廢開封府界民欠負委是貧
闕展限一年作兩料納而司農寺令諸縣實貧闕方得
保明展限諸縣慮保明失實遂各催理乞下所屬施行
(十月二十三日罷手實承禧奏議有此全章今附注此臣伏以當今之弊莫大於上下之情不通若下情不通)
(而主恩不宣則天下之事殆矣臣聞國家近日以手實之法搔擾人戶遂行廢罷而司農張諤却牒帖諸路運)
(司令未得盡行罷廢聽候當寺指揮臣又聞中書劄子聖旨指揮以府界人戶欠負委是貧闕展限一年作兩)
(料送納而司農寺行帖令諸縣保明必須實有貧闕方得依此展限諸縣官員若欲抄劄貧闕人戶恐或起動)
(搔擾若欲依聖旨指揮盡與展限又慮保明失實遂各一面且行催理是朝廷之實惠遂為空言而不及民伏)
(乞下所屬勘會其張諤實有此乞與施行其司農寺實令諸縣保明諸縣不曾展限亦乞勘逐今來人戶枷錮)
(笞箠監逐如此而無以供納必是貧闕乞且依聖旨與展限一年作兩料送納一年之中與免追呼催理所貴)
(帝澤實及於下民四方咸荷於聖意)又言先嘗論知亳州俞希旦前任兩
浙轉運使以轉運司職田交易江隂職田地利未見收
附并以船横江道縱舟人受賂并妄作知常州徐九思
知縣郭暨等事未聞行遣乃如大藩聞希旦與兩浙轉
運使張靚是親若下本路體量必不得實今又聞開常
州運河日希旦以轉運使廵歴蘇常州自諭吏令已與
部役官一例破開河食錢共數百緡入已乞再根究仍
先罷希旦亳州之命詔蘇澥章岵案實以聞(朱史簽貼此一項無)
(施行又非朝廷急務合刪蘇澥兩浙轉運使十月二十六日除章岾兩浙轉運使十月二十六日已除)又
言聞大理寺丞方澤當吕惠卿與鄭膺連結張若濟於
秀州華亭縣姓朱姓湯人借錢買田之時澤亦挾惠卿
勢借錢數百緡惠卿又以錢七百緡令姓王人販紗羅
已納千餘緡而惠卿責索無厭致自經死孤遺二子養
於澤家其人與澤是親緣此惠卿於衆親中力為薦舉
遂得為提舉官根究施行詔送根究公事所(朱本云方澤不曾勘)
(斷係無施行事合刪)又言鄂州新城縣令曹登為手實之法趣功
過甚措置苛酷乞下隣路根究詔江西轉運司案實以
聞(承禧奏議有劾曹登全章今附注此臣伏聞鄂州新城縣今曹登為手實之法趣功過甚措置苛酷用民)
(桑柘量丈尺計所養蠶多少紐為貫伯令出役錢仍自令人出榜岳州之類令依其式樣為知岳州周岳取其)
(榜繳納察訪司察訪司亦不聞舉劾登作新城縣廨宇民間被害每一條木即令連納數條為手實之法每一)
(出鄉笞撻遍野酷暴如此本路察訪司并提轉司並不舉劾以至本人善替伏乞隣路監司體量根究如得實)
(乞不以去官赦降並行停替察訪提轉司並令取旨所貴遠方之民有所控告不為暴吏殘虐)
癸卯置提舉太醫局所從太常寺主簿單驤請也御
史蔡承禧言戶房檢正官徐禧母黃氏私其婿莫秀才
者禧頃在洪州迎之不至再三懇求遂與莫偕行舟至
池州建德縣莫溺死議者謂禧與弟祕耻莫亂其母飲
之以酒舁置大江未知虛實詔江南東路轉運司案實
以聞(朱本云體量得無實事刪去)
甲辰權荆湖南路轉運副使太常丞蔡煜廣南西路轉
運使司封郎中李平一兩易其任尋有詔增權廣南西
路轉運使一員仍以平一為之(權增一員乃二十三日事今并書)賜
荆湖南路上供米十萬石試監主簿齋郎補牒州助教
敕摠十五道以察訪蒲宗孟言本路被災傷為甚乞賑
濟故也翰林學士陳繹楊繪並兼侍讀
乙巳皇子景國公僴卒年四歲僴未晬能誦經握筆書
畫識二十餘字傅母數試之不差廢朝五日不視事又
三日贈太師尚書令冀王諡冲孝(按僴以七年六月始生八年十二月薨安)
(得云年四歲實錄必誤當考)
丁未上始聞欽州陷廣西經略司奏至也内殿承制謝
季成供備庫副使張述為廣南西路經略司凖備將領
詔自京至邕桂以東置急脚遞鋪差内侍一人點檢
係闕人處即差人貼鋪上批交趾攻陷欽州未即退恐
須沿海東窺廣州不可不思審處置其廣西兵屯既寡
弱又己支分捍禦若不且責以城守恐徒沮軍聲滋長
賊勢遂詔廣南西路經略司命逐州軍但嚴城守毋輕
出戰詔江南西路亦有災傷州軍穀價踴貴令江淮
發運司同本路轉運司體量有實即許更於上供米支
十萬石付本路廣南西路經略司乞差使臣十數人
凖備從軍詔蔡煜於湖南選差又乞運致軍器及并差
峒丁應副軍興及暫移經略司往象州並從之遣内侍
楊梲麥文炳管押安南行營什物器械先取水路前去
遣入内供奉官勾當内東門司劉惟簡往廣南西路
體量勾當公事
己酉廣西經略司言交趾陷廉州改知宣州衛尉少
卿直昭文館石鑑知桂州詔知桂州劉彜聽旨於潭州
(七年三月三日命彛體量沈起八年十二月二十四日别命周沃蔡燁)詔廣西經略司
相度交賊所向州縣鎮寨城郭不完兵備寡弱度必不
可守處聽官吏據險保守東路經略司依此施行仍令
兩路經略安撫使轉運提點刑獄提舉司如有錢帛糧
草等相度指揮勿以資賊既而上批前降指揮令廣西
州軍不足守捍者並仰官吏糾率兵民保險棄城自便
再詳一路人情已不安若所在官司盡有奔逃之計則
民聽愈惶擾可速追還前詔經略司臨事随宜指揮毋
得一概行下又詔支廣南東路鑄錢監錢十萬緡及
進納齋郎助教等補牒為錢五萬緡應副西路轉運司
中書言欲差官諸路轉運司計置斛斗著作佐郎任
廸計置廣南東路米五七萬石豆十萬石大理寺丞許
選計置廣南西路米五七萬石泗州推官蹇序辰計置
荆湖南路米三萬石祕書丞范峋計置福建路米三萬
石並許截留上供及借諸色錢物支用仍計會廣南西
路運至於合支用州軍輸納其廣東福建湖南常平斛
斗權止支散以備移用兼令及時收糴(序辰周輔子)商人
王震等言熙河路入中芻糧多是閑官舉人及四方浮
浪之人結糴有經年方輸到或以物折納類皆伍次輕
弱久之不能結絶又言邊上買馬若不用匹帛折色止
支見錢或折算川茶則馬價可減二分詔措置熙河路
財利孫迥根究以聞又詔廣南西路經略司選募丁
壯三二千守邕賓等州城不足即選土丁從其請也
又詔廣南西路經略司遣使臣分諸州軍選配軍少壯
有膽勇堪披帶者赴桂州每約五百人團成一指揮教
閱以新澄海為名不及即據數收管日支口食候及半
年教成即依教閱澄海給請受委經略使覺察如作過
凶惡即於法外重斷
庚戌祠部員外郎史館修撰相度淮南水利劉瑾知廣
州代蘇寀也(九年二月十三日瑾改虔州寀復故)發河北第三十五將
赴桂州第十九將駐潭州以備廣西經略司勾抽策應
詔廣西官吏與交賊戰殁者經略司訪求其家倍加
存恤願歸嶺北者選人護送之又詔翰林醫官院選
治嵐瘴藥方五七種下合藥所修製又詔荆湖南北
路製木弓弩七千以給廣西詔聞知潞州高賦處事
乖方令河東轉運司體量已而轉運司以状聞乃差光
禄卿史炤代之(明年正月十三日乃除炤今并書)上批淮南江浙荆
湖路今歲災傷頗甚向春艱食賊盗可虞宜下逐路轉
運提點刑獄鈐轄司體量廵檢縣尉怯懦不職者以名
聞雖職事未見曠闕而資性疲軟不任鬭捕者亦與對
移監當差遣如違原體量監司當重黜不以赦降去官
原免(墨本於明年正月庚午又載此今削去)中書言江淮等路上供米
累詔截留賑救災傷欲委官䟽濬廣濟河增置漕舟依
舊運京東米上供從之仍以殿中丞張士澄都大催遣
輦運公事(天聖六年七月熙寧七年十月可參考)中書言都提舉熙河
路買馬司奏每年額外買官馬委李把買場估買欲令
本司據所買馬并茶錢并撥與秦鳳等路都轉運司糴
買糧草從之詔太常博士黃中庸編管亳州坐恃酒
罵黃州麻城縣官及毁文書也
辛亥寳文閣待制兼樞密都承旨李承之知延州(閏四月十)
(九日知瀛州並不行十年二月二十八日復入為都檢正蔡承禧云云可考)龍圖閣待制
韓縝為樞密都承旨兼判兵部羣牧使命知延州天
章閣待制吏部員外郎趙卨為安南道行營馬步軍都
總管經略招討使兼廣南西路安撫使昭宣使嘉州防
禦使入内押班李憲副之龍神衛四廂都指揮使忠州
刺史燕達為副都總管光禄寺丞温杲管勾機宜文字
初上批令卨交職事與皮公弼乘驛赴闕中書言恐公
弼出旁郡欲令以職事付轉運或提點刑獄官上批延
州當夏國往來其於應接須量審諳熟邊事緩急或有
生剏乃能與奪不致引惹今本路監司除公弼外葉康
直劉定皆新進全未歴事難以倚仗可止依批降指揮
(明年正月十六日以公弼病未能赴延州且令卨交與次官速赴闕劉定永興憲閏四月十九日除葉康直)
(永興運判五月二十五日除)詔聞儂善美歸明因沈起令薛舉遣
人招誘及劉彝後來處置亦自乖方遂致交趾入寇令
知桂州石鑑廣南西路轉運判官周沃同蔡煜究實以
聞(二十二日彛聽旨明年正月九日又付招討司)王安石上再撰詩關雎義
解詔并前改定諸詩序解付國子監鏤板施行(九月十二日安)
(石云云可考)詔河東經略司指揮緣邊州軍候北界來增
置舖屋即對境臨邊亦安置舖屋招弓箭手
壬子上批廣西兩日無奏報可下經略轉運司日具邊
事動息以聞
癸丑遼主遣安東軍節度司耶律世通太常少卿昭文
館直學士李仲咨遼國母遣奉國軍節度使蕭逵給事
中王籍來賀正旦詔曰眷惟安南世受王爵撫納之
役寔自先朝函容厥愆以至今日而乃攻犯城邑殺傷
吏民干國之紀刑兹無赦致天之討師則有名已差趙
卨充安南道行營馬步軍都總管經略招討使兼廣南
西路安撫使李憲充副使燕達充馬步軍副都總管須
時興師水陸兼進天示助順既兆布新之祥人知侮亡
咸懷敵愾之氣然王師所至弗迓克奔咨爾士庶久淪
塗炭如能諭王内附率衆自歸執俘獻功拔身效順爵
禄賞賜當倍常科舊惡宿負一皆原滌乾德幼稚政非
已出造廷之日待遇如初朕言不渝衆聽毋惑比聞編
戶極困誅求已戒使人具宣恩旨暴征横賦到即蠲除
冀我一方永為樂土王安石之辭也時交趾所破城邑
即為露布揭之衢路言所部之民亡叛入中國者官吏
容受庇匿我遣使訴於桂管不報又遣使泛海訴於廣
州亦不報故我帥兵追捕亡叛者又言桂管點閱峒丁
明言欲見討伐又言中國作青苗助役之法窮困生民
我今出兵欲相拯濟安石怒故自草此詔安石最不信
洪範災變之說於彗星乃推之交趾云(此據司馬光記聞并鮮于綽傳)
(信錄按敕榜以八年十二月二十五日下張守節敗在九年正月四日而記聞乃云交人露布云張守節等輙)
(相邀遮士衆奮擊應時授首盖誤也今削去此叚或交人露布不一守節敗後復有之但不應在敕牓先耳王)
(安石親作敕牓當時因露布言及苗役故也)詔交趾為寇朝廷已議水陸攻
討占城占臘於賊素有血讐委許彦先劉初同募海商
三五人作經略司委曲說諭彼君長豫為計置候王師
前進協力攻討平定之日厚加爵賞(劉初廣西安撫都監五月二十七日)
(落衝替許彦先八年三月三日除廣西憲五月二十六日改廣東運副)都水監言孫賈
斗門之西汴河北岸共八處可置虛隄滲水入西賈陂
並淤田司欄水開河一道引水透入減水河下注霧澤
陂為五丈河上源乞差楊琰管勾修置陳祐甫提舉從
之
甲寅中書言廣南西路轉運司奏經略司不住發兵往
欽州策應捕殺交賊本司支糧米五千石以奏禀不及
已牒横州募人負載如無人可募即乞從上三等戶差
夫每夫日給錢已奉旨依奏今看詳當此急難夫力必
須倍邀價直兼三等以上至少恐因此破壞資産欲止
令本路随遠近番次差保丁充夫日量給錢米為便從
之又詔自京至廣西轉運司已指揮逐程各凖偹兵
二萬馬三千一月芻糧可更令自京至邕州逐程各凖
偹兵十萬其自京至廣州止凖偹兵二萬逐程一月糧
並限來年正月齊足許借常平錢糓應副以漸撥還
中書言刑房刪立職司資序以上及帶館職人降差遣
者欲令每任取旨從之判都水監侯叔獻言劉瑾相
度淮南合興修水利僅十萬餘頃皆並運河乞候開運
河畢工以水利司錢募民并運軍鹽軍修築圩垾又昨
䟽濬汴河自南京至泗州一概䟽深三尺至五尺惟虹
縣以東有礓石三十餘里䟽濬不行乞以安撫司賑濟
米募民開修詔運河委叔獻汴河委都水監遣官相視
及未放水以前檢計工糧以聞熙河路經略司言知
原州种古奏熟戶蕃部大半貧乏所有地土數少百姓
以於法許典賣多重疊放債冀使充折恐以故生邊患
乞依舊條禁止詔依陜西一路舊敕詳定已而詳定一
司敕所乞諸典買租賃合種蕃部地土者徒二年内人
材少壯者配本州蕃落餘配近裏州軍近上本城從之
三班借職陳景言天下州軍都知兵馬使年滿解發
赴闕授班行至大將者大約三年有二百餘人舊日牙
前數多比及解發無不及四十年者近年裁減人數至
少遷轉歲月計須減半今在京百司吏新法皆三十年
以上出官不可使外州軍優於省寺乞都知兵馬使入
仕及三十年方許解發從之熙河路經略司言摩宗
城首領結布投總噶爾誘定羌城熟戶日珠族青斯巴皆
往青斯巴不從潜斬結布首來獻乞優補官職詔補青
斯巴下班殿侍本族廵檢賜安南行營司公使錢三
千緡上批河北等路及開封府界在京開修無用不急
溝河及築隄枉占人兵處來年一切權罷以所役廂軍
應副安南征討
乙卯察訪荆湖路常平等事蒲宗孟言鼎澧道路之間
已有殍餓流離之民尚催納秋稅及五分以上並令倚
閣從之
丁巳上批河北諸州軍城壕訪聞甚有乾淺者可契勘
那輟諸河合起人夫早令開治了當又批契勘河北諸
將下馬步軍元額及畫日已有見闕都大人數疾速具
奏
是月復雲安軍雲安監置舒州同安監京兆府華耀陜
州鑄錢監及置河州闊精堡興元府茶場(實錄於八年十二月末載)
(置辰州會溪城黔安寨此八字合除去城寨賜名在明年二月十七日)改秦州和爾揚寨為
堡廢真定府靈夀縣延州延水縣隴州隴西寨並為鎮
(實錄於此月末又書廢綿州寨及招諭縣人沅州麻陽縣已於二月末書訖此削去)夷人獻長
寧等十州地隸瀘州淯井監(此據實錄)
是歲宗室子賜名授官者五十一人天下上戶部主戶
一千六十八萬二千三百七十五丁一千五百八十九
萬六千三百四客戶五百萬一千七百五十四丁七百
九十一萬八百六十一斷大辟一千三百九十七人
自熙寧三年始制天下吏禄而設重法以絶請託之弊
其年京師諸司支吏禄錢凢三千八百三十四貫有竒
及沈括為三司使當熙寧八年其年支吏禄凢三十七
萬一千五百三十三貫有竒京師舊有吏禄者及天下
吏禄皆不預此數云(此據沈括筆談附見年末當考)
