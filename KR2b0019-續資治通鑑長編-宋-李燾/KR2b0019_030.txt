續資治通鑑長編卷二十六
宋李燾撰
太宗
雍熙二年春正月癸亥翰林學士賈黃中䓁九人權知
貢舉上謂宰相曰夫設科取士之門最為捷要然而近
年籍滿萬餘人得無濫進者乎己巳詔自今諸科并令
量定人數相參引試分科隔坐命官廵察監門謹視出
入有以文字往復與吏為奸者寘之於法私以經義相
教者斥出科場伍保預知亦連坐進士倍加研覆貢舉
人勿以曾經御試不考而薦始令試官親戚别試者凡
九十八人又罷進士試律復貼經
上覽諸道轉運副使知州通判奏章有不聯名者謂宰
相曰當官共事須叶心從長且條陳利害動輙變改今
不聯名此必任其獨見未為允當也二月戊寅下詔戒
之
丙戌上謂宰相曰朕覽史書見晉高祖求援于契丹遂
行父事之禮仍割地以奉之使數百萬黎庶䧟于契丹
馮道趙瑩位居宰輔皆遣令持禮屈辱之甚也敵人貪
婪㗖之以利可耳割地甚非良策朕每思之不覺歎惋
宋琪等奏曰晉高祖遣馮道奉使張筵送之親舉酒洒
涕曰達兩君之命交二國之懽勞我重臣之彼窮塞息
民繼好宜體此懷勿以為憚也及道回有詩曰殿上一
杯天子泣門前䨇節國人嗟方今亭鄣肅清生靈安泰
皆由得制禦之道恢復舊境亦應有詩上然之
己未上御崇政殿覆試禮部貢舉人得進士須城梁顥
等百七十九人庚申得諸科三百一十八人並唱名賜
及第唱名自此始(此據登科記)宰相李昉之子宗諤參知政
事呂蒙正之從弟蒙亨鹽鐡使王明之子扶度支使許
仲宣之子待問舉進士試皆入䓁上曰此並勢家與孤
寒競進縱以藝升人亦謂朕為有私也皆罷之青州人
王從善應五經舉年始踰冠自言通誦五經文注上歷
舉本經試之其誦如流特賜九經及第面賜綠袍銀帶
錢二萬時左右獻言尚有遺材壬戍復試又得進士上
元洪湛等七十六人癸亥得諸科三百二人並賜及第
夏四月丙子復置明法科分周易尚書各為一科附以
論語孝經爾雅三小經毛詩專為一科明法亦附三小
經進士九經以下更不習法書又以鎻廳求試者率多
繆濫始令諸道州府自今擇才學優茂而歷官無過者
乃舉之仍先奏俟報是日召宰相參知政事樞密三
司使翰林樞密直學士尚書省四品兩省五品以上三
館學士宴于後苑賞花釣魚張樂賜飲命羣臣賦詩習
射自是每歲皆然賞花釣魚曲宴始于是也(此據會要賞花賦詩)
(已見雍熙元年三月)
五月庚午中書門下奏謫官在外而累經赦宥者欲令
歸闕責其後效上不許謂宰相曰朝廷致理當任賢良君
子小人宜在明辨大扺人君宜先自正其身亦如治家身
不正則家亂矣故聽讒邪之言則骨肉至親坐成離間
豈能致敦叙之道歟大小雖殊其致一也今海島瓊崖
遠惡處甚多竄逐之臣郊禋以來豈不在念然此等務
行巇嶮若小得志即復結朋植黨恣其毁譽如害羣之
馬豈宜輕議哉(選舉志言詔從其請蓋誤也)
六月己夘詔兩街供奉僧于内殿建道場上謂宰相曰
今兹夏麥豐稔比聞歲熟則民多疾疫朕恐百姓或有
災患故令設此未必便能獲佑且表朕勤禱之意云
丙戌命右諫議大夫劉保勲兵部郎中楊徽之屯田郎
中孔承恭與判吏部流内銓王祐同就尚書省以新及
第進士諸科名次先後鄉里遠近之便注擬自是為定
例
秋七月上謂宰相曰國家以百姓為本百姓以食為命
故知儲蓄最為急務昨江南災旱甚凶遣使振貸果無
流亡盗賊之患若非積聚何以救之庚申詔諸路轉運
使及諸州長吏專切督察如倉官吏等依時省視倉粟
勿致毁敗其有計度支用外設法變易或出糶借貸與
民及轉輸京師如不省視而致損官粟者雖去官猶論
如律鼎州言江水溢害稼
八月庚辰上謂宰相曰朕于獄犴之寄夙夜焦勞比分
遣使臣按廵諸道蓋慮或有冤滯耳因思新及第進士
為司理參軍彼于法律固未精習宜令諸州長吏視其
不勝任者于判司簿尉中兩易之
癸巳上謂宰相曰近代以來政理隳紊無如晉漢兩朝
外則侯伯不法恣其掊斂内則權倖用事貨賂公行百
姓未納王租先遭率斂縣中官吏歲有年常之求鎮將
人員時為乞索之局鄉胥里長更迭往來嗷嗷蒸民何
所告愬欲望天道順和其可得乎近年以來頗革此弊
臣寮守法兆民舒泰雖未能還淳反樸亦可謂之小康
矣每念百姓寒耕熱耘營求衣食國家若非贍養軍旅
兩稅亦不忍催督而况非理誅剥乎宋琪等對曰陛下
恤民求理取鑒晉漢實天下幸甚(會要十一月有戒官吏乞取錢物年常節)
(儀酒肉米麵等詔委轉運使與長吏採訪聞奏仍附十一月末)
九月初涪王廷美既得罪楚王元佐獨申救之上不聽
廷美死元佐遂感心疾或經時不朝請(龍川别志言太宗將立元佐為)
(嗣元佐堅辭欲立太祖之子由是遂廢故當時以為狂按太祖二子德昭卒于太平興國四年八月德芳卒于)
(六年三月而元佐以七年七月出閤時太祖之子無在者矣元佐雖封衛王盖未嘗有建儲之議也九年正月)
(廷美死元佐乃發狂固不緣辭位别志誤矣司馬光日記載宋敏求云廷美之貶元佐請其罪由是失愛日記)
(蓋得其實也)屢為殘忍不守法度左右微過必加手刃僕吏
過庭往往彎弓射之上誨甚厲皆不悛是歲夏秋疾其
上深以為憂是月疾小愈上喜因降德音庚戌重陽召
諸王宴射苑中而元佐以疾新起不預至暮陳王元佑
等過之元佐謂曰汝等與至尊宴射而我不預焉是為
君父所棄也遂發憤中夜閉媵妾縱火焚宫遲明烟熖
未止上意火必元佐所為也令攝赴中書遣御史按問
置巨校於前元佐恐懼具對以實上遣入内都知王仁
睿謂曰汝為親王富貴極矣何兇悖如是國家典憲我
不敢私父子之情於此絶矣元佐無以對陳王元佑以
下洎宰相近臣號泣營救上涕泗謂曰朕每讀書見前
代帝王子孫不率教者未嘗不扼腕憤恨豈知我家自
有此事朕為宗社計斷不捨之遂下制廢為庶人送均
州安置顧謂宰相曰比者内外安寧方思自適而元佐
縱火實撓朕懷宋琪等曰堯舜有丹朱商均此不足有
累聖德元佐苟無心疾當不至是惟陛下開釋丁巳琪
等帥百官伏闕拜表乞留元佐京師詔不許表三上乃
許之元佐行至黃山召還寘于南宫使者監護不通外
事楚王府諮議趙齊王遹翊善戴玄以輔導無狀皆請罪
上曰朕教訓猶不從豈汝等所能贊導耶並釋不問(寇凖)
(通判鄆州得召見太宗謂曰知卿有深謀遠慮試與朕决一事令中外不驚動此事已與大臣議之矣凖請示)
(其事太宗曰東宫所為不法他日必為桀紂之行欲廢之則東宫亦自有兵甲恐因而招亂凖曰請某月日令)
(東宫至某處攝行禮其左右侍衛皆令從之陛下搜其宫中果有不法之事俟還而示之隔左右勿令入而廢)
(之一黃門力耳太宗以為然及東宫出因搜其宫中得淫刑之器有剜眼挑筋摘舌等物還而示之東宫服罪)
(遂廢之選立章聖為太子自是太宗眷凖益厚此張唐英所著仁宗政要寇凖傳所載也傳聞謬誤一至于此)
(蓋因廢元佐事耳淳化三年十月罷恭孝太子元僖冊禮則緣惑嬖妾張氏初無滛刑事也唐英書世多有之)
(謬誤不獨此不可不辯)
九月虞部郎中知制誥鄭人韓丕有文行朝廷稱為長
者然誥命應用傷於稽緩一夕頒詔書甚急丕停筆既
久問索舊草吏以本典扄戶出宿不可搜檢丕乃破鎻
取改易而進宰相宋琪性𥚹急常加督責或申以諧謔
丕不能平中書舍人王祐以前輩負氣多凌辱面折之
乃表求外任閏九月甲戌丕罷知虢州
上覽邕管雜記歎其風俗乖異乙未詔嶺南諸州民嫁
娶喪葬衣服制度委所在長吏漸加誡厲俾遵條例其
殺人祭鬼病不求醫僧置妻孥等事深宜化導使之悛
革無或峻法以致煩擾
己亥坊州獻一角獸上召近臣觀之咸奏曰按瑞應圖
牡曰麒牝曰麟昔嵐州進麟也此乃麒也請宣示中外
上不許但令豢於苑中遂其飲齕之性且謂宰相曰時
和年豐兆民安泰斯為上瑞鳥獸草木夫何足云
冬十月辛丑朔上錄京城諸司繫囚多所原減決事遂
至日旰近臣或諫以勞苦過甚上曰不然儻惠及無告
使獄訟平允不致枉撓朕意深以為適何勞之有因謂
宰相曰中外臣寮若皆留心政務天下安有不治者古
人宰一邑守一郡使飛蝗避境猛虎渡江況人君能惠
養黎庶申理冤滯豈不感召和氣乎朕每自勤不怠此
志必無改易或云有司細故帝王不當親決朕意則異
乎此若以尊極自居則下情不得上逹矣
十一月辛夘詔自今京官幕職州縣官有丁父母憂者
並放離任常參官奏聞待報然其後亦頗有特追出者
十二月上謂李昉等曰中書樞密朝廷正人所出治亂
根本繫焉且天下廣大卿等與朕共理當各竭公忠以
副任用人誰無姻故之情苟才不足稱不若遺之財帛
耳朕亦有舊人若果無取未嘗假以名器也卿等其戒
之開寳中賊攻綉州知州饒陽王恕死焉恕子濟時
從行賊將并害之濟擁尸號慟謂賊曰吾父已死吾安
用活為但恨力不足殺汝以報父讐耳賊感其言捨之
濟遂拾父骨匿山谷間既而官軍大集濟脱身謁其帥
朱乙陳討賊之計乙嘉其誠遺以束帛奏假驛置而歸
先是濟母終於岳陽權殯佛舍并獲二喪還饒陽州將
以聞太祖召見為其尚少且俾就學於是上書自陳死
事之孤得試學士院補龍溪主簿時調福建輸鶴翎為
箭羽鶴非常有物官督責尤急至一翎直數百錢者民
甚苦之濟以便宜諭民取鵝翎代輸驛奏其事因詔旁
郡悉如濟所陳
