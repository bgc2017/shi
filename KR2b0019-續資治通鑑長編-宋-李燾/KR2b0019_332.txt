續資治通鑑長編卷三百二十八
宋李燾撰
神宗
元豐五年秋七月辛巳廣西經略司言知宜州王竒與
賊鬭失利賊兵退守大江回穴諜知溪峒蒙承想萬餘
人欲攻思立寨已戒和斌據險拒之詔就差知沅州西
上閤門使謝麟經制宜州溪峒事宜州軍在行者並聽
麟節制委選官權領沅州(并六月十七日十九日又七月五日)初費萬既
為蠻所襲經略司數移文責竒竒不能堪後數日賊萬
餘人攻普義砦與官軍戰竒出遂敗尚有親兵數百或
勸竒乘騎逃去竒輙罵曰大丈夫當盡節以報國遂死
之廣西經略司又言西南張蕃貢奉乞添至三百人
詔具合增數以聞其後本司奏故事以七十為額不可
增遂罷詔知環州西上閤門使張守約再任
壬午以延州第六將主簿崔順孫為通直郎賞從軍功
也尚書省奏自五月一日奉行官制推原法意每事
講求緣其端本增立支節須纖悉備具即施用著明奉
行以來於今踰月凡續降指揮申明條制雖未周詳僅
備大略竊慮董正之初在所考察今繕集為二冊乞賜
覆覈都水監言大河水衝靈平埽已依前降朝旨决
大吳埽堤使水下流以紓危墊(七年八月庚午吕希道罷澶州可考)詔
罷大理寺官赴中書省讞案自今每歲一次本寺以見
在案盡數斷絶上中書取旨上因論刑曰先王之肉刑
蓋不可廢夫人受形於天以法壞之故謂之肉刑揚子
曰肉刑之刑刑也周穆王訓刑大則五刑次則五宥又
次則贖凡十五等輕重有倫至漢文帝罷之若革秦之
敝欲休養生民則可矣如格以先王之法則不得為無
失三代之時民有疆井分别圻域彰善癉惡人重遷徙
故以流為重後世之民遷徙不常而流不足治也故用
加役流又未足懲也故有刺配猶未足以待故又有遠
近之别蓋先王教化明習俗成則肉刑不為過也(四年十一)
(月八日庚寅合參照)
癸未詔重法地縣尉並差使臣其當差使臣監當處對
注選人詔三省樞密院獨班奏事日不過三班遇三
省並獨班奏事日樞密院事當亟聞更展一班涇原
路經略司言知鎮戎軍种古等招納西界降人乞酬奬
本司元準朝旨招納丁壯五人賜絹二十匹其刺事蕃
部招誘又接引管勾使臣未審如何分結詔經略使以
當支絹數量元差人功力多寡分給淮南東路提點
刑獄范鏜言宿州有賊四十餘人乞於淮西或開封府
界將下募兵詔差彭鐸就淮西將下選募兵三百馬三
百陳留縣不係將下選募兵馬各三十捕之(鐸孫弟已見)
甲申皇第九子生遣江夏郡王宗惠告于太廟(舊紀書甲申皇)
(子佖生新紀不書)太府寺言提舉市易司狀賖貸人戶所欠至
多已得旨展限三年催納其先降指揮以催到分釐計
數追奪酬奬請候至所展三年滿日施行上曰朝廷設
市易法本要平凖百貨蓋周官泉府之政官失其職一
切賖貸公私頗不便之雖云有收息之數名存實亡今
已改用金銀鈔帛抵貨最為善法其元催致欠官吏重
行追奪亦其宜也遂從之詔除名人前如京副使費
萬追復如京副使廣西經略司言萬死事故也張頡不
能蚤慮蠻寇戎備不飭致失兵將令轉運司劾罪以聞
(并六月十七又七月二日又八日)詔鄜延路鈐轄兼第三副將劉紹
能移環慶路(密記七月五日)先是紹能為沈括种諤誣奏既遣
宇文昌齡鞫獄故有是命後二十七日詔紹能復歸鄜
延(密記七月二十二日)明年正月己丑獄乃竟(五年四月二日六月一日十四日二)
(十二日七月五日十三日二十二日十二月十八日五年正月十三日皆有紹能事今特書此)殿前
司言殿侍有千二百五人自補授至今不參班乞委諸
路監司取索除蕃夷歸明猺人應仕本土及有專條許
留本處者及年小痼疾委官司保明聽依舊外餘並發
遣歸班仍立程限從之
乙酉賜廣西轉運司度僧牒二千供軍興
丙戍詔開封府推判官以下至開封祥符縣丞寄禄官
未陞朝者比類在京職事官並赴起居朝會詔昨朝
廷大舉本意直擣興靈覆賊巢穴不為淺攻但取横山
而已以地形觀之自西路保安軍順寧寨趨興靈至近
昨种諤等出界自東路綏德城二十二日方至白池而
歸師八日已入塞門不因王中正种諤初議進兵何因
捨直就迂會兵夏州虛占月日勞頓士馬横費芻糧不
能成功仰具析以聞從徐禧所奏也(四年十月批付沈括云种諤甚非善)
(計當考)始諤還延州乞對論事章十一上乃聽之而禧與
李舜舉實來計議諤入見言横山亘袤千里沃壤人物
勁悍善戰多馬且有鹽鐡之利夏人恃以為生其城壘
皆據險隘足以守禦興功當自銀州始其次遷宥州於
烏延又其次修夏州三郡鼎峙則横山之地已囊括其
中又修鹽州以據两池之利如此横山彊兵戰馬山澤
之利盡歸中國其勢居高俯視興靈可以直覆巢穴又
其次修折薑砦以盡横山之地諤所論大略與沈括同
五月丙午(五月二十六日)两人嘗列奏矣及禧先至延州乞趣
諤還在道而括已變議從禧謂銀州故城不便移置於
東南十餘里間永樂埭上又議自永樂西接居延為大
小十二城以據山界多與諤始謀異如是禧又劾諤誤
軍道并及中正其實禧等不欲諤分其功也(禧奏諤及中正據高)
(遵裕傳禧乞城永樂具戊子日)提舉熙河等路弓箭手營田蕃部司
康識言與兼提舉營田張太寧同議立法乞應新收復
地差官以千字文分畫經界選知農事廂軍耕佃頃一
人其部轄人員節級及雇助人功歲入賞罰並用熙河
官莊法餘並召弓箭手人給二頃有馬者加五十畆營
田每五十頃為一營差諳農事官一員勾當許本司不
拘常制舉選人使臣請給依陜西路營田司法不滿五
十頃委附近城寨官兼管月給食錢三千從之
丁亥朝散郎新除工部侍郎熊本為龍圖閣待制知桂
州本自廣州召還未至會宜州蠻擾邊故改是命代張
頡也(七年五月十二日賜詔奬諭此月甲申劾張頡)詔朝奉郎王競知宿州
如能修舉職事屏除賊盗當别加遷擢(六年正月責降)賜徐
州度僧牒五十修城及官舍從知州孫覺請也司勲
言梓州路轉運司保明瀘州應副軍期官等出界冒險
以至蕩平實有勤勞詔入箐逐等並依林廣下勾當公
事軍主簿例優等不理選限試監簿依特奏名同三禮
推恩攝官出界比入箐第降一等第三等陞半年名次
界首逐等陞一季名次軍大將並比折减磨勘年内勒
停人候叙用日凖此入箐在夷界死各賜絹百匹入箐
回死六十匹出界回死四十匹詔譯經潤文使同譯
經潤文並罷自今令禮部尚書領之廢譯經使司印
詔應冠尚書字者官司並申狀門下中書外省凖此
戊子鄜延路計議邊事徐禧等言銀州故城形勢不便
當遷築於永樂埭上蓋銀州雖據明堂川無定河之會
而城東南已為河水所吞其西北又阻天塹實不如永
樂之形勢險要竊惟銀夏宥三州陷没百年一日興復
於邊將事功實為俊偉軍鋒士氣固已百倍但建州之
始煩費不貲蓋有不關禦戎利害而徒費供饋者城堅
守備則賊不敢攻兵衆將武則賊不敢戰固不以州城
軍寨遂分輕重今若選擇要會建置堡寨名雖非州實
已有其地舊來邊寨乃在腹裏他日建州亦未為晚已
與沈括等定議自永樂埭聲塔平移市石堡烏延至長
城嶺置六寨自貝旺川稜美蒙默特羅圍羅帕克川布尼雅
堡置六堡寨之大者城圍九百步小者五百步一寨用
工略十三萬餘堡之大者堡城圍二百步小者百步一
堡用工略萬三千其堡寨城圍務要占盡地勢以為永
固其非九百步之寨二百步之堡所能包盡地勢處則
隨宜增展亦有四面崖險可以朘削為城工料但如所
約可足從之(沈括自誌云前此詔諸帥圖所以剪夏人鄜延請城石堡以臨之彼保旱海之阻勝)
(則進敗則絶幕而去使進有石堡之阻則幕南不可以宿師大幕昔為彼守者乃今為我用也朝廷遣徐禧李)
(舜舉來計議禧乃欲先永樂以陷其腹心括以謂永樂敵所必爭路險而遠勝不能相維敗不足相救非戰守)
(之利也必欲城永樂當自石堡始次羅帕克羅圍蟻封而東壘障山連然後永樂可城也非數歲之力不可就議)
(之三月諸將皆樂成功之速卒然禧議按种諤傳禧括定議外諤則未嘗以城永樂為非既敗乃為此言耳今)
(不取五月二十六日初遣禧等舊紀書戊子城永樂新紀於八月甲戌乃書城永樂)詔御史中
丞舒亶舉任言事或察官十員(新紀書此舊紀不書)詔李察差
團結廂軍三萬人令團結官押赴鄜延路聽李稷賦功
詔鄜延路修寨兵馬依出界例賜特支錢
己丑馬軍都虞候衛州防禦使環慶路總管林廣卒廣
還自瀘南會西邊用兵廣復上章請對面陳方略且言
韓存寶雖有罪功亦多以今日朝廷諸將存寶不至於
死於是遣廣還舊任疽發頸卒於道廣為將持重善馭
衆士卒樂為之用然在瀘南以敕牓招蠻出降而殺之
及卒頸遂斷人以為殺降之報云
辛卯考功員外郎蔡京言奉詔編中書御筆手詔凡千
三百四十六事自治平四年抵熙寧十年為二十一册
乞頒付中書省從之(元豐元年正月十六日辛卯京初建言)鄜延路經
略司言據捕獲蕃部策木多伊克稱本弓箭手十年前為西
賊所虜隸牙頭祗候殿直吹邁下昨聞牙頭點集十二
監軍司兵欲往鄜延詔策木多伊克慮是西界首領因捕獲
虛稱在吹邁下令經略司究實及取問西界事以聞
壬辰賜河北東路提舉司度僧牒千兊錢與黃河隄防
司應副新河詔刑部貼例擬進公案並用奏鈔其大
理寺進呈公案更不上殿並斷訖送刑部貼例不可比
用及罪不應法輕重當取裁者上中書省河東路經
略司言寧府寨監押三班奉職張天翼隨高遵裕攻靈
州戰没緣邊覘知西賊已送天翼與契丹詔王居卿羈
縻天翼家屬具人數以聞又詔假店宅務屋十五間令
開封府保管後詔其子並聽先以陣亡推恩
癸已樞密院言淮南羣賊驅虜良民經歴數州彭鐸追
捕未得欲下本路募人告捕獲首領賞錢六百千與班
行次首領三百千徒伴能自殺捕凖此上批范鏜奏今
月戊子追迹羣賊於傅家曲斬捕淨盡可更不須指揮
(今月戊子七月九日)詔王中正罷入内副都知并皇城司為昭
宣使金州觀察使提舉西太一宫仍放謝辭任便居住
徐禧奏中正行軍避直就迂詔中正分析而中正亦自
言目病乞罷内職故有是命詔應臺察事並由尚書
省取索事小者先約法送中書省取旨詔諸改官於
官名應避者擬以次官資品恩數並依合改官法詔
蘭州所修城櫓等未畢功料今防秋之時令趙濟雇募
人修築七月畢功(城蘭州始議制度宏大王安禮曰省版築之勞使城小而堅則易為守上)
(曰卿欲棄蘭州邪安禮曰蘭州不可棄也臣以謂工役省則用力專曠日暴衆則羌人得以乘其懈城苟堅雖)
(小可恃如其窳也雖大奚補未幾邊臣奏减蘭州制度果如安禮言此據安禮行狀附見當考)
乙未詔景靈宫成歲時朝拜薦獻之禮其令禮官閤門
參酌條上(八月庚申條上)詔廣南西路安撫司措置宜州溪
峒司已錄付見行陜西賞功格據前後官推賞及具當
降宣劄者以聞葭蘆吳堡寨各招置蕃落二百人
䕫州路轉運判官席汝明言奉朝旨據彭孫結納義軍
指揮使菊曩二菊曩大把截將王用祥已捕獲射殺魏
從革獠人木八言有未獲獠人木琴大木琴二木鷂菊
曩二等自效必能捕獲令席汝明應接施行即遣差使
馮正符同王用祥說諭朝旨授菊曩二三班借職今據
菊曩二斬木鷂首級其菊曩二菊曩大自投順向化能
不顧逆黨脣齒用命禽賊實著勤效其射殺魏從革獠
賊四人已獲半差使馮正符昨以諳熟夷情差權歸正
寨監押就令勾當二十七次將命菊曩二等部族小心
辦事先詳酌推恩詔菊曩二除右班殿直南平軍夷界
廵檢菊曩大王用祥皆為義軍指揮使馮正符遷一資
為歸正寨監押(去年八月辛巳二十七日又十二月甲戌二十二日又明年閏六月戊寅四日)
(可考)先是瀘南用兵林廣為統帥朝廷遣彭孫繼之而禀
命於廣孫惡其隸廣也乃詭曰乞弟巢穴在瀘南之西
南若由南平趨播州以往則出其不意宜有功朝廷從
之知南平軍魏從革受孫命率兵治道木琴等駭其至
起兵殺漢軍射從革以死一路驚擾議者皆謂夷殺漢
將當發兵討捕汝明獨請於朝曰木琴非與乞弟同惡
者不意漢兵猝至而致此釁若官軍出討則是又生一
乞弟矣臣以為宜募他族使圖之則無大費而罪人得
朝廷以為然顓委汝明召夷酋菊曩等入卧内解帶推
食以示恩信不數月菊曩斬木琴首以獻上嘉之進官
一等(此據吕大防墓誌當考或附汝明進官時)上謂輔臣曰唐明皇晚年
逸豫以致禍亂如本朝無前世離宫别館游豫奢侈之
事非特不為亦無餘力可為也蓋北有強敵西有黠羌
朝廷汲汲枝梧不暇然二敵之勢所以難制者有城國
有行國自古外裔能行而已今兼中國之所有比之漢
唐尤彊盛也
丙申誠州言先奉朝旨令淮南等路刺配罪人三百前
來自後止配軍士四人望許令諸路廂軍投換從之
通直郎張蕘上言夏人未伏天討多歴年所陛下奮發
神武再興王師去歲進討隳城却敵攻取之利已有成
形雖興靈未拔戎人困於蹂踐此人事已得之矣兵不
厭計臣請言其失招降之信不立要害之地不城責帥
之律未明賞功之惠已厚統制之權不一饋餉之法未
講古者懷致遠人莫如恩信夏國悖亂其衆離心今日
之勢正當以恩信招徠之時竊見邊將出師首級之賞
厚招降之賞薄故投戈就降之卒皆斬級而進利之所
在勢所必趨然於國家之計其失大矣臣欲乞明降朝
旨戒勵將士生降之人與首級之賞相若降人得存撫
之利彼將扶老携幼以歸聖化臣故曰立招降之信夏
人百年彊盛力足以抗中國者其勢在山界山界地沃
民勁可耕可戰自王師之出夏人盡驅丁壯於河外以
固巢穴今可度其控扼之處急為堡障然後築銀夏宥
州以及洪鹽取鹽鐡之利以實邊粟通清遠修韋川下
瞰平漠靈武之壁可拔也昨大軍之還不慮此為後圖
臣故曰城要害之地夫用智分則其慮疎用力分則其
氣奪昨經俘虜殘敝已甚臣謂宜因此時分定山界付
之諸帥議定可建城寨以次興築嚴立期限責以成功
乘機擣虚數路並進使敵不知所應今朝廷之議未定
諸路未知所向臣故曰責帥之律未明將士前敵效命
誠國家厚賞所激若使之常有所冀則進而不已既足
其欲彼將圖全臣以將帥之賞不當以首級為效必得
其城取其地獲其酋長及大克捷乃優以官賞不然徒
累首級遂致大官此邊將所以玩寇自封甚大患也臣
故曰賞功之惠已厚法令不一人將無所措手足况邊
機兵行之際乎此曰可進彼曰可止此曰可降彼曰可
殺取捨紛亂閒不容髮臨敵敗謀臣竊為陛下惜之故
臣論統制之權臣已言增築山界漸據要害以圖進討
則諸路修置城壘於今為先所築以次則相去不遠饋
糧之法不勞遠齎頗增粟直計地里之費則商人奔走
塞下不待驅而自致與向之募夫其利相遠矣故臣論
饋餉之法六者西邊今日之勢也為陛下略舉之矣然
臣又將有所深言之趙德明之死元昊之齒未壯也朝
廷務於姑息豢養既成䟦扈難制所謂當身不除百世
之責也今夏人亂亡無日不可以曠日稽誅憚而不為
三數年間復為邊患則國家西顧憂未有艾也惟陛下
力行之爾孟子曰雖有智慧不如乘勢雖有鎡基不如
待時當今之時則不可失也上批送中書省乃擢蕘通
判環州(張蕘何許人當考六月辛亥巳見)
丁酉李憲言西賊盤泊所在惟鐡毛天都二山及没煙
胡盧河數處嘯聚不下數萬為今之慮須令苗授李浩
將兵於定西城蘭州照應臣部勒三四軍會熙秦之師
直擣鐡毛山諤格什若賊兵退保天都即并兵進討所
謀置城寨候出境隨機處畫可則興築不可則旋師如
言可采除更不追鄜延環慶兵差夫外餘並乞仍舊施
行乃可集事詔李憲所圖至小奏乞朝廷應副事大令
依六月詔罷涇原路經略制置使歸熙河蘭會路都大
經略司候過防秋赴闕(二十九日己酉令憲且在涇原)李憲請發關
中民運糧蘭州為五月之儲朝廷將從之王安禮曰臣
聞靈州之役役夫被斮植立而不動彼固不畏死奈何
以死恐之今關輔以西丁壯轉徙物價昂踴乃欲調難
用之夫輦至貴之物横絶賊壤未見其可臣竊料蘭州
戎兵其數未多果可以守則見糧猶足為用以為不然
則適足餌寇願陛下俾憲自調之憲果以為難其後改
用卒夫以時運之(此據安禮行狀當考)續給空名宣頭百付河
東路經略司
戊戌詔涇原環慶熙河蘭會路都大經制司涇原路經
略制置司據諸路上所聞賊馬頗屯並塞兼鄜延路見
議進城山界須諸路兵為聲援令涇原於鎮戎定川熙
寧高平寨各駐一軍委劉昌祚盡護之須兵馬三萬以
上環慶於大順城荔原柔遠安疆寨各駐一將令經略
司委近上將領盡護之須兵馬二萬以上熙河路蘭州
已東昨擬修堡子内三處未曾興工仰都大經制司相
度那移本路將兵因今來防秋之際不妨就便以鄜延
差到廂軍興役未知便否及轉運使可與不可應副仰
一面計會相度施行訖奏(密記二萬以上其後别有此叚實錄無之今附見)
詔以今年六月并七月令張頡劾知瓊州劉威及威具
析并廣西轉運司奏威功狀威奏鹽栅二狀並錄送吳
潛考實以聞先是張頡奏威引惹蠻人生事詔劾之而
轉運司奏乞推賞繼威又自陳修栅畢工洞首符揖皆
納罪請降不敢擅據其地故改命潛究其同異(六月壬申甲戌)
(又九月辛卯)
庚子通直郎考功員外郎蔡京為起居郎仍同詳定官
制京前為官制所檢討文字於是上批京久在官制所
諳知創法本末其弟卞雖見充詳定緣係暫置官局所
職止於看詳文字别無政事關由雖兄弟共處理亦無
害故也閤門通事舍人崔象先周宥並為禮賓副使
帶御器械勾當皇城司以上批舊給事東宫故也(十月甲子)
(劾住滯十一月丙申取旨明年二月庚戍斷)西京左藏庫使吉州刺史内
侍副都知石得一為入内副都知東作坊使嘉州刺史
帶御器械劉有方為内侍押班仍詔自今遷補都知押
班並三省樞密院同取旨(三月乙未已有詔自今入内内侍省初除都知押班中書)
(樞密同進呈又十一月乙未都知押班除授歸密院)詔開封府界團教場簿籍
記保甲事藝其紙劄并雇直未知從何出辦提舉司可
具析以聞先是緣教習保甲費皆從官給獨此無所從
出上恐其擾故雖小亦令究治大理寺斷絶公案官吏
共賜四百千次第均給之御史王亘言昨廢廣濟河
輦運自清河轉淮汴入京臣每見累官京東博知利害
者詢之皆以為未便如廣濟安流而上與清河泝流入
汴遠近險易較然有殊望更體量詔令轉運提點刑獄
提舉輦運司以舊廣濟河并今清河行運比較利害(五年)
(二月十日罷廣濟運)廣西轉運司言安化州蠻為寇乞權禁止
入省地賣買詔廣南西路經略安撫司經制宜州溪峒
司相度指揮補徐州寧淮指揮軍員龐德子為三班
差使賜名嗣忠以德捕殺彊賊為賊所害也涇原路
經略司言三川寨廵檢王貴輕易領兵過壕與西賊鬭
敵致傷折多詔獲級傷折人依格推賞河北路都轉
運使蹇周輔言江南西路通般廣鹽臣始奏畫立法今
虔州南安軍推行方及半年已收息錢十四萬緡兹實
已成之效又言定州修倉已見功緒上批方今西師在
邊其北面軍實正宜晦藏形迹以杜彼疑令蹇周輔謹
密毋得張皇所差出官常作已意誡之
辛丑洪州奏自更定鹽法新添鹽錢並合起發赴京深
慮遲滯乞先次出賣新鹽然後趁辦舊課庶可及期裝
發上批本路新額鹽課並係朝廷指揮凖為邊糧糴本
之用歲歲常須登辦仍須及期經制到京趁時糴入遂
從之涇原路經略司言管押歸順酋長阿克密等二十
五人赴闕以上批昨行營出界及塞下招納夏人酋首
及羌巢使令之人自歸順後有功者可押赴闕引見故
也後阿克密遷皇城使本族廵檢餘馬池特阿香等皆遷
官賜袍笏銀帶有差詔自今臣寮上殿劄子並進呈
取旨先是三省樞密院或不以進呈直寢之故有是詔
壬寅詔鄜延路見修六寨其長城嶺寨以西接連環慶
路金湯白豹已指揮環慶路差二萬人並邊照應若别
無興作即是虛勞軍馬令徐禧沈括計議其當進築城
寨處與曾布議定以聞賜廣南西路轉運司度僧牒
二千糴宜融州軍糧詔彭孫功與罪相當其賞罰各
不行時孫出界亡失正軍當降两官斬獲首級當陞两
官以功贖過故也皇城使涇原路鈐轄姚麟知鎮戎
軍詔諸門令商稅院統轄蘭州置馬軍廣銳两指
揮步軍保捷两指揮各以五百人為額保寧两指揮各
以四百人為額牢城一指揮仍許諸軍投換賜陜西
路轉運司銀絹各二十萬錢鈔三十萬應副鄜延路計
議邊事所用度從判官李稷請也時計議邊事所又乞
錢百萬緡工匠千人生熟鐡五萬斤牛馬皮萬張車二
千乘義勇保甲萬人遞馬百匹亦從之
癸卯詔乞弟逃竄其地已賜羅氏鬼主鋪永令知歸徠
州及令楊光震兄弟并沙取落務嫂等蠻會合掩襲所
獲夷戶令自為主如獲乞弟即依朝旨推賞令瀘南安
撫司常舉行吏部言立到選官格各随所任職事以
入仕功狀立格如選廵檢捕盗之官則以武舉策義武
學生或因臣僚以武略薦或自陳兵略得出身之人他
倣此從之詔御輦院既未有所隷宜令專逹時上欲
釐正殿中省職事置六尚如唐故事度禁中未有置省
之所且未遑也故有是詔(王鞏甲申雜見云初議官制張誠一要易都知押班名置)
(殿中監誠一時被眷無敢異者既而與諸監制度作劄子同進呈神宗顧左右無内侍省官在側以御衣遮手)
(搖之曰不可遂卷殿中監劄子收袖手中即别處分事徐顧蘇頌子容蔡京元長曰此名不可輙易祖宗有深)
(意陳縝刑部嘗與官制局時在親聞德音此事當考因未置殿中省且附見)
甲辰汝州防禦使駙馬都尉王師約為晉州觀察使
詔叙復不以官高下並歸尚書刑部内合取旨及職任
非吏部者並上中書省
丙午詔涇原路安撫制置使司所辟置官屬與所奏乞
事悉罷詔自今外取堂後官供職及五期乃聽出職
詔謝麟於湖南北各選兵千人令王克平就本將下
簡將領詣宜州聽麟節制詔彭孫權涇原路鈐轄充
經制宜州溪峒司凖備將領就差知欽州供備庫副使
李時亮知瓊州衝替劉威仍劄與李時亮昨以劉威擅
討黎人引惹邊事當用心懷撫早令安帖(七月辛已劾威謝麟經制)
(四年十二月丁卯彭孫責金州監當考)
丁未以两朝國史書成燕垂拱殿(两紀並書燕修史官)賜南外
都水監丞司度僧牒六千備廣武上下埽詔進呈衣
糧樣舊屬左藏庫及倉界自今衣樣歸太府寺糧樣歸
司農寺
戊申詔應緣支給軍賞物帛乞取者論如河倉法與者
並坐詔河北都轉運司借支澶州封樁軍糧五萬石
特除之自今河北三州封樁軍糧如敢請借支者依擅
支封樁錢物法詔已置瀘南安撫司其遂州鈐轄司
事並随安撫司移瀘州(并四月十九日大觀三年六月八日瀘南安撫司奏請乃四月)
(十九日指揮)詔熙河路自今如不用條詔擅役將下兵毋
得應副以李浩擅役令般木踏塹故也詔諸司文字
上下並申六曹
己酉涇原路經略司言諜報西界十二監軍司人馬齎
五月糧於胡盧河點集國母小大王七月未過黃河欲
以八月克日寇鎮戎軍大川詔留李憲且在涇原照管
邊面速遣人深入覘候如有實狀即追秦鳳熙河先團
結諸將兵馬及環慶二萬人騎令姚兕統領合力驅逐
毋失機會又須得其要領乃可進師令蘭州嚴行隄備
并詔環慶秦鳳熙河蘭會經略司應李憲追兵如敢妄
有占留發遣遲緩者當行軍法先是諜言秉常久被囚
閉今又言國母小大王同過河時亦莫知其實(丁酉先令憲赴)
(闕)大宗正司言忠國夫人馮氏乞依熙寧二年春葬
承範冬葬允弼例乘凶葬夫宗諤太史局言今年五月
葬勝王若又葬豫章郡王據地理新書一年不可再葬
詔依太史局所定太常寺言丙申詔書季秋祀英宗
於明堂推以配上帝其餘從祀羣神悉罷臣等以類推
之猶有未盡者謹案周頌噫嘻春夏祈榖于上帝而本
朝啓蟄而雩有司尚緣近制皆以羣臣從祀恐與今詔
意不同臣等伏乞將來孟夏大雩惟祀上帝以太宗配
餘從祀羣神悉罷以明事天不二又言據禮雩壇在國
南今寓圜丘非是乞改築從之(舊紀書己酉始建雩壇祀上帝以太宗配新紀)
(因之)
