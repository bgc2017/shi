李燾進續資治通鑑長編原表
臣燾言臣先於去年八月准尚書省劄子三省同奉聖
旨依敷文閣直學士汪應辰奏取臣所著續資治通鑑
自建隆迄元符令有司繕寫校勘藏之秘閣臣尋於十
四日蒙恩賜對面奉聖旨令臣早投進遂除官郎省兼
職史局續又准尚書省劄子奉聖旨令臨安府給扎臣
今先次寫到建隆元年至治平四年閏三月五朝事迹
共一百八十年計一百八卷内建隆元年至太平興國
元年太祖一朝事迹雖曾於隆興元年臣知榮州日具
表投進已蒙降付史館後來稍有增益謹重别抄錄投
進外餘治平後文字增多兼見修四朝正史未畢欲望
聖慈特賜寬假臣更加整齊節次修寫投進疎遠微賤
僭為此書罪當誅絶聖主不即麾斥乃過聽而兼收之
臣死且不朽矣臣誠惶誠恐稽首頓首臣竊聞司馬光
之作資治通鑑也先使其寮採摭異聞以年月日為叢
目叢目既成乃修長編唐三百年范祖禹實掌之光謂
祖禹長編寧失於繁無失於略當時祖禹所修長編蓋
六百餘卷光細删之止八十卷今資治通鑑唐紀自一
百八十五卷至二百六十五卷是也故神宗皇帝序其
書以為博而得其要簡而周於事臣誠不自揆度妄意
纂集雖義例悉用光所創立錯綜銓次皆有依凴其間
牴牾要亦不敢自保區區小忠前表蓋嘗具之仰惟祖
宗之豐功盛德當與唐虞三代比隆乾坤之容日月之
光繪畫臻極訖弗能近矧令拙工強施丹墨臣誠愚闇
豈不知罪然而統會衆說掊擊偽辨使姦欺訛訕不能
乘隙亂真祖宗之豐功盛德益以昭明譬諸海嶽或取
涓埃之助顧臣此書詎可便謂續資治通鑑姑謂續資
治通鑑長編庶幾可也其篇帙或相倍蓰則長編之體
當然寧失於繁猶光志云爾伏惟皇帝陛下煥乎文章
固已經緯兩儀黼黻萬化如臣薄技又安足陳陛下徒
以祖宗之孫謀彛憲往往在是遂委曲加惠之使前承
命踴躍干冒來獻夤緣幸會得御燕閒千百有一儻符
神指更擇耆儒正直若光者屬以刪削之任遂勒成我
宋大典垂億萬年如神宗皇帝所謂博而得其要簡而
周於事者則將與六經俱傳是固非臣所能而臣之區
區小忠因是亦獲自盡誠死且不朽矣所有續資治通
鑑長編一百八卷今寫成一百七十五冊并目錄謹隨
表上進干凟宸嚴下情無任戰汗屏營之至臣燾誠惶
誠恐稽首頓首謹言
乾道四年四月日左朝散郎尚書禮部員外郎兼國
史院編修官臣李燾上表
