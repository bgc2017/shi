續資治通鑑長編卷二百九十二
宋李燾撰
神宗
元豐元年九月壬申朔提舉成都府等路茶場李稷言
近者蒲宗閔乞于鳳翔府民間買鹽限一萬席運轉錢
本入川中市色遲疾不同難足此數乞令本司如商人
例買鹽入川變易本錢歲毋過萬席從之仍不得令州
縣出賣及抑配以知江寕府吕嘉問知潤州江南東
路轉運司言嘉問違法不公乞移一郡所貴易以根究
故有是命於是嘉問亦言欲案治都大廵檢楊中庸等
罪而轉運司輒諭令自陳首乞差不干礙官吏推治詔
並送轉運司(嘉問以熙寕十年十月二十一日知江寕)陕西都轉運司言
秦鳳等路緣邊糴場積欠商人入中糧草錢五十九萬
緡詔三司特於年額外給鹽鈔三十萬緡以資次先後
均二年印給詔諸路上供金銀錢帛應副内蔵庫者
委提刑司督之若三司發運轉運司擅折變那移截留
致虧本庫年額者徒二年
癸酉交阯貢方物(兩紀附年末)
甲戌詔自今科場奏所試策問並具撰人職位姓名先
是上以别頭試官撰奏策問辭意有不當者莫知撰人
為誰故有是詔樞密院請非在京及將下禁軍指揮
旗頭外馬步軍並以十分為率馬軍一分習槍刀餘習
弓步軍二分習弓二分習槍刀餘習弩開封府界京東
西五路三百料錢軍分除已習槍刀外見射第一等弓
者為弓箭手餘并新招刺人並為弩手從之(兵志元豐元年詔在)
(京及將下禁軍以十分為率馬軍一分習槍刀餘習弓步軍二分習弓二分習槍刀餘習弩五路軍士受奉三)
(百者除已習槍刀外見習第一等弓者為弓箭手餘并新募兵並為弩手)
乙亥詔管勾廣西常平等事劉誼根磨點檢廣西轉運
司及提舉兩浙常平事范珣會計安南軍事實費見管
不同因依并具逐色樁管在所内在邊遠無守備處並
移近裏州有不堪存留者可即貨易之其軍噐即擘劃
拘收其餘路分亦移牒取索勘會以聞都提舉市易
司言欲以市易務上界見欠内蔵庫鹽引錢一百萬緡
候本務補滿本錢日依朝旨作二年還足詔許自來年
為始
丙子詔江南東路轉運提點刑獄司同劾江寕府違法
官吏以聞其推官王覺左司理参軍關逹仍先次衝替
先是止令轉運司按舉而吕嘉問繼有論列故令别司
兼治之
丁丑詔州縣官吏毋得迎送過客即泛遣使命及太中
大夫觀察使以上聽如故又詔都水監相度沿河榆
柳令地分使臣兼管剶机及委都大官提舉具利害以
聞賜刑部郎中都提舉市易王居卿紫章服刪定在
京當直所修成敕式三卷乞以元豐新定在京人從敕
式為目頒降從之
戊寅詔自今常平免役坊場等錢物如諸處申奏移用
已得旨並送司農寺指揮
巳夘廣西轉運司言自軍興增戍兵甚衆又新剏順州
支用實繁乞以見在軍賞絹應副軍衣及諸賞給從之
上批令殿前司馬步軍司同提舉教習馬軍王中正
狄諮以常用白樺長弰弓随弓長箭及新造黃樺闊閃
弓随弓減指短箭宜各取一石一斗力試驗遣箭勁緩
入物淺深去步遠近保明以聞其後中正等保明奏至
乃詔自今用黃樺弓令承旨司立法承旨司奏應諸軍
揀填上四軍上四軍親從官騎御馬直小底揀填諸班
直及諸班直揀十將將虞候長入祗候并轉班之人欲
自今引見呈試並依舊條逐等斗力用弓箭南庫打硾
黃樺闊閃弓減指箭弩並逓加三斗從之
壬午左班殿直成卓乞辭邕州提舉右江兵馬賊盜都
廵檢止就英州清溪或韶州岑水場駐泊捉賊勾當詔
不許辭依廣南西路經略司奏就差仍依條先與轉官
候任滿與除閤門祗候司農寺請諸路秋熟處民戸
積欠常平免役等錢穀三分以上聽量增錢折納從之
三司言河東都轉運司乞續支京鈔見鈔三十萬緡
計置軍儲今欲依糴買封樁糧草例于末鹽錢内支錢
一十萬緡換作本路交引收附與轉運司計置極邊糧
草却以末鹽錢撥歸省司從之提舉成都府等路茶
場司請出茶州軍每歲曉示園戸如敢採造黃老秋茶
中賣不以多寡並沒官仍乞每歲别委官驗視已有納
到如此色樣並令燒毁從之權發遣河北東路提點
刑獄汪輔之言近取索大名府公使例策照使又有新
置特送例一策今監司吳審禮高鎛常受例外特送酒
其例策臣已帶在本司凖備證驗所覬朝廷少知外臣
貪潔之迹詔輔之速以例策還大名府(邵伯温見聞錄云文彦博判大)
(名輔之初自河北西路轉運判官徙東路謁彦博方坐聽事閱謁置按下不問入宅久之乃出輔之已不堪既)
(見彦博禮之甚簡謂曰家人頃令沐髮忘見運判勿訝輔之沮甚舊例監司至之三日府必開筵彦博故罷之)
(輔之移文刻日檢按府庫通判以次白彦博彦博不答是日與家人宴内外事並不許通匙鑰不可請輔之怒)
(破架閤庫鎻亦無從檢按也密劾彦博不治上批輔之所上奏付彦博有以侍中舊德故煩卧護北門細務不)
(必勞心輔之小臣敢爾無禮將别有處置之語彦博得之不言一日會監司曰老謬無治狀幸諸君寬之監司)
(皆愧謝因出御批以示輔之輔之皇恐逃歸托按部以出未幾輔之罷案輔之以熙寕十年四月自河北西路)
(運判改東路運判元豐元年二月就遷提刑三年六月除開封府推官此云未幾輔之罷誤也盖因詔令輔之)
(還大名府例册衆人讙挾遂云輔之坐此得罪其實不然也)
癸未詔交阯郡王李乾德歸所掠邕欽廉三州人戸則
如所乞以廣源蘇茂門等州及机榔縣還之仍將造亂
首領就界首斷遣(舊紀詳載答詔新紀削去)詔新差廣南西路經
略安撫使兼知桂州曾布至桂州交割州事管勾令趙
卨依舊充經略安撫使以樞密院言安南邊事垂畢須
令趙卨首末專一措置故也入内副都知王中正乞
馬軍選充上軍上軍選充諸班並馬射一石弓從之
甲申中書言應諸縣造鄉村坊郭丁産等第簿並錄副
本送州印縫於州院架閣從之
乙酉端明殿學士兼翰林侍讀學士寳文閣學士戸部
侍郎吕公著樞密直學士工部侍郎薛向兼同知樞密
院事公著既就職與同列奏事畢獨留謝因言臣老於
閑外蒙陛下收之桑榆惟知拳拳納忠以報恩遇自熙
寧以來因朝廷論議不同端人良士例為小人排格指
為沮壊法度之人不可復用此非國家之利也願陛下
加意省察上曰然當以次收用之上初即位韓絳即建
議復肉刑至是復詔執政議公著以為後世禮教未備
而刑獄繁肉刑不可復將有踊貴屨賤之譏吴充議復
置圜土衆以為難行王珪欲取開封死囚罪試以劓刖
公著曰刖而不死則肉刑遂行矣議竟得寢(據時政記公著以十)
(七日戊子供職向以二十二日癸已供職)詳定禮文所言禮記曰郊特牲
而社稷太牢又曰祭天地之牛角繭栗盖以覆載之功
無物可稱故用繭栗犢取其誠慤以小為貴也特牲而
已不及羊豕以少為貴也配坐以祖祖遠而尊以天道
事之故亦特牲書曰用牲於郊牛二春秋傳曰養牲養
二牛是也嚴父明堂則有牛羊以其禰近而親故以人
道事之詩曰我將我享惟羊惟牛是也本朝儀注昊天
上帝皇地祗太祖皇帝之坐各設三牲爼不獨配位誤
用羊豕而正位亦不專用特非尚質貴誠之義伏請改
親祠圜丘方澤正配位皆用犢不設羊豕爼及鼎七有
司攝事凖此從之(新舊紀並書詔祀天地及配帝用特牲)又言正配位不
當設簋簠尊豆請改用陶噐仍以樿為杓又言取火于
日當以照饌及共神厨之用并請從本所訪求鑒與方
諸試驗以取明水又下江南饒信等州采鬱金香冀得
其真以和鬯酒又言景靈宫太廟設洗於皇帝版位之
西非是請設於阼階下當殿之東霤仍罷景靈宫所設
爟火並從之(郊廟禮文自有本文今但舉其要而削其繁辭佗皆倣此)司農寺請
自今以存留一半錢所糴糧斛别為一項更不與常平
舊管同估價從之三班奉職羅昌皓言昨差齎敕書
禮物往占城國今畫占城至交阯地圖以獻上批昌皓
不憚難危遠使絶域雖不能成元初受命之功然勤勞
海道亦可矜奬宜轉一資又批自安南用兵獻議討賊
者以百數其言水陸進師之道往往不同未知孰得宜
類衆說成書各繪圖附見以備他日之用乃詔檢詳官
王伯虎梁燾編類
丙戌環慶路計議措置邊防徐禧言陕西路至並邊豐
稔異常物價至賤乞以百萬緡分借逐路經略司計置
異時復令轉運司償納詔提舉成都府路茶場司撥錢
十萬緡賜環慶路四十萬緡分賜秦鳳涇原路並令經
略司市糧封樁仍令三司支觧鹽鈔五十萬緡付陕西
路轉運司市糧草熙河路走馬承受長孫良臣言朗
珪兩族共六百餘人雖從來借地耕種終非已所有乞
于河州或南川寨側近根括空閑及弓箭手逃田内摽
撥二十頃分給從之
丁亥詔三司應係省及上供年額錢所買銅鉛錫其所
賣本錢令三司移用外餘並依條封樁中書檢正吏
房公事祠部員外郎王陟臣權發遣兩浙路提點刑獄
檢正禮房公事太子中允集賢校理崔公度同知禮院
管勾國子監檢正刑房公事太子中允館閣校勘范鏜
為利州路轉運判官樞密院檢詳刑房文字太常博士
李深權提點荆湖南路刑獄檢詳吏房文字祕書丞吕
大忠為河北路轉運判官檢詳兵房文字殿中丞薛昌
朝知邠州初上以中書檢正樞密院檢詳官皆置員過
多至是裁減陟臣等六人而在職及二年並升一任仍
自今檢正官以四員檢詳官以三員為額詔占城與
交阯為仇國其起居及内燕聽回避如願赴燕亦聽交
人與占城使遇朔日並赴文德殿分東西立望日交州
使副入垂拱而占城赴紫宸起居大燕交人坐東朵殿
上占城坐西廡時占城使副乞避交人客省以聞故也
詔邕州昨自交賊殘殺人民至今戾氣未息水火疫
癘相繼近又土像動搖尤可駭異宜下轉運司差官同
本州長吏集隣部修潔僧建水陸道場為死者薦福令
曾布陳倩同相度遷城利害以聞先是州寺有塑佛嘗
一動搖而明年交人入宼至是又動而火焚官私廬舍
幾盡其後蠻儂智春叛復動如故於是權知州錢師孟
投之於江中(錢師孟權知邕州未詳儂智春叛事在二年六月甲辰)
戊子詔陕西轉運司求訪西天梵學僧令乘驛給装錢
赴闕詳定禮文所言國朝南郊儀注皇帝升自午陛
司徒奉昊天上帝之爼下逮祝史皆升午陛有司攝事
太尉亦由午陛升壇且午陛者人主所升答陽之位也
臣下與至尊同階此程元素所以極論於唐也或曰神
爼當由午階是大不然按少牢饋食禮爼序升自西階
惟肵爼以主人親羞故升自阼階則知升階者繫乎人
而不繫乎爼也郊丘之東陛社壇之西陛猶廟西階也
郊丘之午陛社壇之北陛猶廟阼階也禮以定尊卑别
嫌疑為本伏請親祠圜丘惟天子升午陛及從升之臣
依舊外其司徒祝史當升東陛若有司攝事則太尉亞
終獻亦由東陛升降庶得禮意從之(禮文元年九月十七日依奏)又
言看詳禮意惟人君得升阼行事阼主人階也雖尊如
尸其入廟也必由門左其升堂也必由西階雖親如子
其冠也必筵于東序少北其適東壁而見母也必降自
西階故曰凡非主人則升降自西階明一尊之義也今
太廟儀注熙寧祀儀開寳通禮開元禮亞獻終獻以下
其升降俱由阼階有司因循不講之失也伏請自今行
禮亞獻終獻公卿祝史並由西階以應古義景靈宫亞
獻終獻及司徒司空升降東階亦乞改正詔詳定所再
参詳又言臣等徧考禮經無臣子升降阼階阼階天子
踐而行事非臣子所得升降若謂以賓禮待尸而尸升
西階則宰夫祝史之屬亦升西階是豈所謂以賓禮待
之者也其贊衛臣僚從君升降者既從于君自當由阼
從之(元豐元年七月五日初奏九月十八日再奏乃從今附十七日)又言郊特牲噐用
陶匏象天地之性故開元開寳禮有司攝事亦有匏爵
熙寧祀儀有司攝事惟言洗爵拭爵而不言匏因此不
用匏爵伏乞自今改用從之(元年九月十七日依奏)又言今太廟
尊彝之數溢於古仍不依四時各設朝享或雜以冬烝
及春祠夏礿之禮其蜃尊二乃四方山川所用者並乞
據禮改正春祠夏礿用雞彝一鳥彝一犧尊二象尊二
罍六秋嘗冬烝用斝彝一黃彝一著尊二壺尊二罍六
大祫從鄭衆說用虎彝一蜼彝一大尊四山尊六罍六
為十八尊禘享如祫但減山尊二為十六尊以本周禮
從之(元年九月十七日依奏)
巳丑詔聞熙河州官場糴米斗錢百五十在市百二十
令葉康直根究虚增價因依以聞詳定禮文所言周
制由命士以上父子異宫祖禰異廟所以致恭而不凟
也祭法曰適士二廟春秋書桓宫僖宫聘禮有之某君
受幣于某宫曾子問曰主出廟必蹕是人君逹于命士
莫不然也惟諸侯之下士則父子同宫而居祖禰共廟
而祭後漢光武儉不中禮合高祖以下至平帝為一廟
異室同堂屈萬乘之尊而俯同周之下士歴代因循不
革臣等以儀禮求其迹以爾雅辯其名以考工記約其
廣深謹圖上八廟異宫以始祖居中昭穆為左右以進
詔送陳襄等詳定本朝可行典禮以聞然卒未果行也
(然卒未果行也六字從朱本增入詳定所奏可行典禮在四年十一月二十一日新本不載朱本并附此當刪)
(取之)又言祀天之有禋柴猶祭地之有瘞血享廟之有祼
鬯皆是歆神之始非謂於祭之末燔燒胙餘也蓋周人
尚臭掃地而祭故先燔柴於丘上所以升煙而降神也
漢魏以後祀於壇上故三獻畢收牲幣祝册黍稷爵酒
饌物而燔之所以送神也今郊禮祀於壇上蓋循漢魏
以後故事然禮畢升煙非所謂禋祀尚氣也伏請俟降
神樂止先燔以為歆神之始詔詳定所再𠫭詳又言禮
經燎升煙所以報陽隂祀自血起故熊氏云凡大祭並
有三始祭天以煙為歆神始祭地以埋為歆神始然則
升煙瘞血以致神祗不可不在先也雖然致神祇矣方
有事焉至於禮畢則以牲幣之屬而燔瘞之然後為禮
之終故儀禮為祭天燔柴祭地瘞血鄭氏以為祭禮終
矣備矣周官司巫凡祭祀守瘞而鄭氏亦以為守之者
以祭禮未畢若有事然祭禮畢則去之此說為得而先
儒有謂於燔瘞之始即用牲幣之屬既不經見而又未
及薦神遽已燔瘞之則是備於先而闕於後也至後世
知燔瘞牲幣于祭末而不知致神於其始則是備於後
而闕於先也欲請祀南北郊先行升煙瘞血之禮至薦
奠禮畢即依舊于壇坎燔瘞牲幣之屬則始終之禮備
矣從之(禮文元年七月五日送詳定所再参詳九月十八日依奏)又言看詳祭禮惟
主人受嘏故特牲饋食禮皆曰嘏于主人雖主婦猶不
嘏焉凡非主人俱不當嘏曾子問曰攝主不嘏不綏祭
蓋將欲受福先減黍稷牢肉隨祭於豆間今避主人不
敢受嘏以其不嘏故不堕祭也梁明山賓議請郊廟受
福惟皇帝再拜明上靈降祚臣下不敢同也詔依其議
開寳禮及儀注熙寧祀儀天子親祠而亞終獻飲福有
司攝事而太尉飲福受胙則于禮為非伏請自今親祠
惟皇帝飲福受胙以專受祉于神然後賜胙臣下以示
均福之義其賜胙及有司攝行事進胙于天子自如常
儀詔再参詳(元年七月丁丑事)又言臣等詳亞終獻之官盖君
命之相成其禮者也攝事之有司亦君命之攝行其事
者祭祀之主既自天子則飲福受胙固非臣下所宜惟
君賜之然後為可是臣下可以受之于君而不可專受
于神也其親祠亞終獻飲福及攝事之臣飲福受胙可
罷祭終賜胙再拜自如常儀從之(按禮文初送詳定所再参詳乃元年七月)
(五日丁丑得旨依奏則九月十八日己丑也禮文因三年八月二十一日辛亥詳定所請改正皇帝飲福受胙)
(儀注遂并入三年八月辛亥今仍掇取附本年月日)
庚寅内殿承制王餘應乞叙歸明繼襲管勾豐州詔以
為麟州都監候滿二年差知豐州詔三司續支末鹽
錢二十萬緡付河東轉運司市糧草
壬辰安燾陳睦言已離高麗國涉海今月乙亥至明州
定海縣詔燾等速赴闕(二月七日往八月八日即真)
癸巳御史何正臣言近減罷樞密院檢詳官李深除荆
湖南路提點刑獄案深刻薄隂險今為監司士論尤不
協聞深妻黃姦穢事在安州適當境上而付以案刺之
任實玷朝命望追罷之詔改深知夀州
丙申以知明州太常丞集賢殿修撰李定為右正言寳
文閣待制同知諫院兼同判國子監
戊戌三司言請于糴便司權住糴鈔錢内更撥錢十萬
緡應副河北路轉運司乘時收糴軍糧從之詔諸軍
排連長行充承局押官無弓刀手者用見闕階數以六
分為率先取弩手二分槍手三分次排手一分著為令
己亥詔京朝官選人并使臣換文資所試上等第一宜
賜進士出身中等稍優與堂除差遣下等與不依名次
注官内未出官與出官已出官與免短使無短使者升
半年名次(此叚有脫誤朱墨本同當檢中書時政記)吕嘉問言凖詔劾臣
違法事聞出于轉運判官何琬舉奏况琬嘗庇受贓吏
及自有贓緣為先奏本府違法事須辯正畢方敢舉發
而琬乃更以誣臣豈不倒置今琬差官劾臣必選用朋
邪害正之人非獨文致臣罪亦使平民横被考掠鍜煉
望下别路差官詔應琬所奏嘉問等事令江東轉運提
點刑獄提舉司同鞫仍令嘉問具析何從知琬案發事
實結罪以聞(二年三月六日俞充罰銅)東作坊使張之諫為宫苑
使就差權知順州權廣南西路鈐轄兼安撫都監緣邊
溪峒都廵檢先是以趙卨嘗言順州陶弼衰疾不可倚
仗已令之諫權發遣代弼故也
庚子同知樞密院事薛向請下提舉糴便所自今糴米
粟入官仍依諸軍所請用見錢坐倉收糴從之都進
奏院言準𫝊宣取索自九月以後下江寧府文字令具
名件詔應官司不著事因發過文字並下逐處供檢申
納中書内曾有挟帶書簡亦盡錄同申其臣僚所發私
書委開封府下逐家索副本或無底令追省抄錄申府
繳奏如敢隠匿不盡許人告犯人除名告首賞錢千緡
内有官人不願給錢者每三百千轉一資時吕嘉問何
琬互奏不法事琬奏才至而嘉問辯論繼上琬以為有
從中報嘉問者故詔索所發私書考實也詔諸班直
槍弩手闕依舊例人數於親從親事官簡填外餘並簡
捧日龍衛弓箭手其廢罷弩手依已得指揮
