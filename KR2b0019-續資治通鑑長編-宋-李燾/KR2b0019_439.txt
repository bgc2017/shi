續資治通鑑長編卷四百三十五
宋李燾撰
哲宗
元祐四年十一月丁卯朔戸部言諸州進貢之物不許
附遞並令轉運司於順便州軍類聚計綱起發上京差
人管押從之(新無)
戊辰詔今後三省錄事都事並依條揀試選人或取法
官逐省各一員其初取外人仍合用銷減員闕取填(政目)
(云三省錄事都事依條例試選人及法官逐省各一員)詔文彦博乞致仕已斷
來章如别有投進文字仍許收進
己巳故陳州觀察使陳國公仲郃之嫡長子右武衛大
將軍涪州刺史士關為陳國公
庚午三省言舊制京朝官已上各分進士餘人自改為
寄禄官後並一等改轉别無分别除朝議大夫以上置
左右兩等改轉外承務郎以上至朝散朝請大夫欲依
朝議大夫以上分左右兩等進士出身人加左字餘人
加右字遷轉磨勘自依見行條制其所加字仍自寄禄
官朝奉郎職事官監察御史以上並給黃牒餘職事官
尚書省給劄子寄禄官吏部給牒從之(舊錄云神考以先王用人無流)
(品之異故肇新官制寄禄官自京朝以上合為一體至是改之新錄辨云記曰凡執技以事上者入鄉不與士)
(齒今日用人無流品之異而合為一體非先王之道亦非神考之意今刪去三年二月六日癸未初令朝議大)
(夫以上至金紫光禄大夫並分左右字四年十一月四日庚午又令承務郎以上至朝請大夫並分左右字紹)
(聖二年四月三日戊辰除銀青光禄正議朝議中散大夫存左右字餘悉罷大觀二年六月二十七日丙午又)
(改此制近時有陳淵者作楊龜山語錄其中一節云因論寒士乍得官非不曉事便是妄作大抵科舉取人不)
(得間有得者自是豪傑之士因科舉以進耳問李德裕言公卿大夫家子弟可用進士未必可用此論不偏否)
(曰德裕為此論至今人以為偏當時人以德裕以資蔭進身不由科舉故為此論此最無謂以德裕之才應唐)
(之科目極容易自是不為耳且資蔭得官與進士得官孰為優劣以進士為勝以資蔭為嫌者此自後世流俗)
(之論至使人耻受其父祖之澤而甘心工無益之習以與孤寒之士角勝負於場屋僥倖一第以為榮是何見)
(識夫應舉亦自寒士無禄不得已藉此進身耳如得已何用應舉范堯夫最有見識然亦以資蔭與進士分優)
(劣建言於有無出身人銜位上帶左右字不可謂無所蔽也其言曰欲使公卿家子弟讀書耳此意甚善但以)
(應舉得官者為讀書而加奬勸焉則彼讀書者應舉得官而止耳豈真學道之人至如韓持國自是經國之才)
(用為執政亦了得不可以無出身便廢其執政之才曰堯夫所别異者莫非此等人否曰執政不是合下便做)
(亦自小官以次遷之如後來吳坦求等在紹聖中被駮了博士以無出身故也彼自布衣中朝廷以其有學行)
(賜之爵命謂其宜為博士乃復以無出身奪之此何理也資蔭進士中俱有人惟其人而用之加一右字亦自)
(沮人為善按階官分帶左右字實錄並不載是何人建議楊時乃繫之范純仁未審何據又按三年二月四日)
(令朝議大夫以上帶左右字時純仁實同知樞密院不預三省事是年四月五日始拜右相四年十一月四日)
(又令承務郎以上分帶左右字而純仁於六月四日已罷右相矣豈純仁嘗有此請既罷相乃行其言乎恐龜)
(山語錄要未可信也當更考詳兩朝史職官志載文臣京官至三師叙遷之制今附注此諸寺監主簿秘書省)
(校書郎秘書郎正字太子正字有出身轉大理評事無出身轉太常寺奉禮郎内帶館職同有出身后族兩府)
(之家轉太祝太常寺太祝奉禮郎有出身轉諸寺監丞無出身轉大理評事内帶館職同有出身大理評事有)
(出身轉大理寺丞第一人及第轉著作佐郎無出身轉諸寺監丞内帶館職同有出身后族兩府之家審刑院)
(詳議刑部詳覆詳斷檢法法直官轉光禄寺丞諸寺監丞有出身轉著作佐郎無出身轉大理寺丞内帶館職)
(同有出身大理寺丞有出身轉殿中丞無出身轉太子中舍内帶館職同有出身或轉太子中允后族兩府之)
(家審刑院詳議刑部詳覆詳斷中書堂後官轉太子右贊善大夫著作佐郎有出身轉秘書丞内第一人及第)
(轉太常丞無出身轉太子左贊善大夫内帶館職同有出身特旨轉秘書郎著作郎宗正寺丞太子左右贊善)
(大夫中舍洗馬轉殿中丞内帶館職轉太常丞太子中允轉太常丞特旨轉秘書郎著作郎宗正丞太常宗正)
(秘書丞著作郎秘書郎轉太常博士特旨轉左右正言監察御史宗正丞無出身轉國子博士殿中丞有出身)
(轉太常博士無出身轉國子博士内帶館職同有出身太常國子博士轉後行員外郎特旨轉左右司諫殿中)
(侍御史左右正言轉左右司諫帶待制以上職轉起居舍人監察御史轉殿中侍御史後行員外郎轉中行員)
(外郎特旨轉起居舍人侍御史左右司諫轉起居郎起居舍人帶待制以上職轉吏部員外郎殿中侍御史轉)
(侍御史中行員外郎轉前行員外郎起居郎起居舍人轉兵部員外郎帶待制以上職轉禮部郎中侍御史轉)
(司封員外郎前行員外郎轉後行郎中後行郎中轉中行郎中中行郎中轉前行郎中右常調轉郎中員外郎)
(者轉右曹内有出身自屯田無出身自虞部贜罪叙復人自水部轉水部司門庫部虞部比部駕部屯田都官)
(職方任發運轉運使副三司開封府判官侍讀侍講天章閣侍講崇政殿說書開封府推官府界提點三司司)
(判官大理少卿提點刑獄提點鑄錢監諸王府翊善侍講記室中書提點五房公事堂後官轉左曹内有出身)
(自祠部無出身自主客堂後官自膳部轉膳部倉部考功主客金部司勲祠部度支司封任發運轉運使副三)
(司開封府判已上官左曹轉右名曹内有出身只轉祠部度支司封無出身合轉右名曹凖此任三司副使知)
(雜修撰起居注直舍人院轉右名曹工部刑部兵部帶待制以上職左名曹轉右名曹仍隔一資超轉中行郎)
(中轉左右司郎中戶部轉左司刑部度支金部倉部都官比部司門轉右司禮部戶部吏部前行郎中有出身)
(轉太常少卿無出身轉司農少卿内見任左曹衛尉少卿帶待制以上職轉右諫議大夫左右司郎中帶待制)
(以上職轉諫議大夫左司轉左諫議大夫右司轉右諫議帶翰林學士轉中書舍人衛尉司農少卿轉光禄少)
(卿帶館職轉光禄卿光禄少卿轉司農卿帶館職轉光禄卿太常少卿轉光禄卿任三司副使修撰取旨司農)
(卿轉少府監帶館職轉光禄卿少府監轉衛尉卿帶館職轉光禄卿衛尉卿轉光禄卿光禄卿轉秘書監秘書)
(監轉太子賓客中書舍人轉禮部侍郎諫議大夫轉給事中給事中轉工部侍郎帶翰林學士以上職轉禮部)
(侍郎太子賓客轉工部侍郎工部侍郎轉刑部侍郎兩府轉戶部侍郎宰相轉兵部侍郎禮部侍郎轉戶部侍)
(郎宰相轉吏部侍郎刑部侍郎轉兵部侍郎兩府轉吏部侍郎宰相轉禮部尚書戸部侍郎轉吏部侍郎宰相)
(轉禮部尚書兵部侍郎轉右丞兩府轉左丞宰相轉禮部尚書吏部侍郎轉左丞宰相轉禮部尚書左右丞轉)
(工部尚書兩府轉禮部尚書工部尚書轉禮部尚書兩府轉刑部尚書禮部尚書轉刑部尚書兩府轉戶部尚)
(書刑部尚書轉戶部尚書兩府轉兵部尚書戶部尚書轉兵部尚書兩府轉吏部尚書兵部尚書轉吏部尚書)
(兩府轉太子少保宰相轉右僕射吏部尚書轉太子少保宰相轉左僕射太子少保轉太子少傅右僕射轉左)
(僕射太子少傅轉太子少師左僕射轉司空太子少師轉太子太保司空轉司徒太子太保轉太子太傅司徒)
(轉太尉太子太傅轉太子太師太保轉太傅太尉轉太師太師太傅太保謂之三師太尉司徒司空謂之三公)
(凡除授則自司徒遷太保自太傅遷太尉檢校亦如之治平二年翰林學士賈黯奏近者皇子封拜並除檢校)
(太傅臣按官儀自後魏以來以太師太傅太保是為三師太尉司徒司空是為三公國朝因之六典曰三師訓)
(導之官也盖天子之師法今皇子以師博名官於義弗安莫甚於此盖前世因循失於釐正臣愚以謂自今皇)
(子及宗室卑者除官並不可帶師傅之名随其遷序改授三公詔候將來因加恩改正自此皇子及宗室卑行)
(遂不除三師官史按此所載文臣京官至三師叙遷之制與宋職官志多有不合今仍其舊)詔涇
原路弓箭手以家業分三等集社錢買馬每月一次上
等出錢二百文中等一百五十文足下等一百文足凖
備死損添填從本路帥劉昌祚所請也朝請大夫衛
尉卿馬默權工部侍郎知相州朝請大夫林英為衛尉
卿溪峒知保静軍彭儒武押案副使彭仕亮知渭州
彭師聰押案副使彭仕順各進貢興龍節冬至正旦節
溪布各一十五匹
壬申給事中范祖禹言臣所領工房伏見朝廷應副修
河司須索如支河隂汜水等處綱米五萬石及差装卸
兵士三千人洛口雄武埽鍬手各三百人支在京箔場
蘆䕠四萬領修設兵營寨之類日有行下文字臣昨為
諫官極論回河不便未蒙施行今河役不息功費漸大
恐修河司須索不止於此朝廷若不罷河役則無不應
副之理門下亦無由不行下臣稽之於古考之於今質
之中外人言竊謂此功必不可成恐雖應副枉費國財
民力有害無利因具河不可回之理二條及不須回之
事二十條又言凡論議之臣止言其理至於知河事者
則言其事今其理已極為不可而其事又如前之所陳
先帝所謂以道治水者言其理而已至於以事治水乃
後世之弊先帝之所不取也昔堯知鯀不可使治水然
而四岳請試鯀者豈固欲違堯意而害天下哉盖當時
治水之人未有以易鯀而鯀必執其說以為水可堙塞
而治也仁宗時李仲昌欲塞商胡復横壠歐陽修極言
不可執政不聽修而聽仲昌終以敗事得罪以仁宗之
明豈不知修可信而仲昌功必無成然而用仲昌者亦
堯試鯀之意熙寧初張鞏宋昌言欲塞二股河北流神
宗遣司馬光等往按視光亦極言不可而鞏等急於有
功纔塞復决汎濫大名恩澤滄永静五州軍之境以神
宗之明豈不知光可信而鞏等功必無成然而用鞏等
者亦堯試鯀之意也夫前事不遠後事之師方今四方
無虞西北晏然年榖稍稔民力稍紓若更休養數年庶
幾有太平之望惟息河役則中外無復一事豈可試一
李偉必待如鯀及仲昌鞏等而後止也又言臣考之方
策自古壅塞川瀆必有禍敗共工墮高堙卑以致滅亡
鯀堙洪水上帝震怒績用弗成殛于羽山周靈王欲壅
榖洛太子晉深陳禍福以共鯀為戒梁武帝伐魏作浮
山堰壅淮水以灌壽陽窮竭境内之力以争一州四月
堰成而九月堰壊緣淮城戌村落十餘萬口皆漂入海
怨毒盈於遠邇古今以為無道今塞北流與堰淮何異
且武帝以灌敵國今乃自困吾民而河之大又不比淮
以此較之尤為不可凡論河役正如邊事搢紳之儒則
言和戎介胄之士則言征伐今問儒者必欲息民若問
水官必欲興事欲塞河者是用兵之說也欲不塞者是
息兵之說也彼水官之欲興役如將士但知攻戰而已
朝廷豈可不審利害而興天下大役止以為此輩進身
之資臣今雖無言責而有官守職在出納通達上下之
情聞見如此不敢不言伏望陛下與大臣平章若審如
衆論有害無利即乞早罷河役以幸天下以福生民其
修河司兵夫物料可就用修塞諸處决口委外都水使
者漸理北流隄防如此則數路人心必安此乃管仲相
齊威公轉禍為福之計也臣言狂愚伏乞少賜裁擇
丁丑冬至不御殿羣臣詣東上閤門内東門拜表賀如
儀龍圖閣學士知杭州蘇軾言臣自熙寧以來從事
郡縣推行役事及元祐改法臣忝詳定今又出守躬行
其法考問吏民備見雇役差役利害不敢不言雇役之
法自第二等以上人戶歲出役錢至多行之數年錢愈
重而榖帛愈輕田宅愈賤以至破散化為下等請以熙
寧以前第一第二等戶逐路逐州都數而較之元豐之
末則多少相絶較然可知此雇役之法害上戶者一也
第四等已下舊本無役不過差充壮丁無所賠備而雇
役法例出役錢雖所取不多而貧下之人無故出三五
百錢未辦之間吏卒至門非百錢不能解免官錢未納
此費已重故皆化為游手聚為盗賊當時議者亦欲蠲
免此等而戶數至廣積少成多役錢待此而足若皆蠲
免則所喪大半雇法無由施行此雇役之法害下戶者
二也今改行差役則二害皆去天下幸甚獨有第三等
人戶方雇役時每戶歲出錢多者不過三四千而今應
一役為費少者日不下百錢二年一替當費七十餘千
而休閑遠者不過六年則是八年之中昔者徐出三十
餘千而今者併出七十餘千苦樂可知也而况農民在
官貪吏狡胥恣為蠶食其費又不可以一二數此則差
役之法害於中等戶者一也今之議者或欲專行差役
或欲復行雇法皆偏詞過論也臣愚以謂朝廷既取六
色錢許用雇役以代中等人戶頗除一害以全二利此
最良法可久行者但元祐二年十二月二十四日敇合
役空閑人戶不及三番處許以六色錢雇州手分散從
官承符人此法未為允當何者百姓出錢本為免役今
乃限以番次不許盡用留錢在官其名不正又所雇者
少未足以紓中等人戶之勞法不簡徑使姦吏小人得
以伸縮臣到杭州點檢諸縣雇役皆不應法錢塘仁和
富貴縣分則皆雇人新城昌化最為貧薄反不得雇盖
轉運司特於法外創立式樣令諸縣不得將逐等人戶
都數通比其貧下縣分第一等二等人戶例皆稀少至
第三等則戶數猥多以此漲起人戶皆及三番然第三
等戶豈可承當第一等色役則知通計三等乃俗吏之
巧薄非朝廷立法之本意也臣方一面改正施行旋凖
元祐四年八月十八日敇諸州衙前投名不足處見役
年滿鄉差衙前並行替放且依舊條差役更不支錢又
諸州役除吏人衙前外依條定差如空閑未及三年即
以助役錢支募此法既下吏民相顧皆所未曉比於前
來三番之法尤為不通前史稱蕭何為法講若畫一盖
謂簡徑易曉雖山邑小吏窮鄉野人皆能别白遵守然
後為不刊之法也臣身為侍從又忝長民不可不言謹
具前件條貫不便事状及臣愚見所欲起請者畫一如
左一前件敇節文云看詳衙前自降招募指揮僅及一
年諸路州軍尚有招募投名不足去處其應役年滿衙
前雖依舊支與支酬勒令在役然非鄉戶情願充應若
後更無人願募即鄉戶衙前卒無替期乃是勒令長名
祇應顯於人情未便今欲將諸州衙前投名不足去處
見役年滿鄉差衙前並行替放且依舊條差役更不支
錢如願投充長名及向去招募到人其雇食支酬錢即
全行支給却罷差充仍除鄉差年限未滿人戶依條理
當本戶色役外其投募長名之人並與免本戶役錢二
十貫文如所納數少不係出納役錢之人即許會六色
合納役錢之人依數免放并仰逐處監司相度見役衙
前如有虚占窠名可以省併去處裁減人額却將減下
錢數添搭入重難支酬施行臣今看詳前件敇條深為
未便凡長名衙前所以招募不足者特以支錢虧少故
也自元豐前不聞天下有闕額衙前者豈常抑勒強充
直以重難月給可以足用故也當時奉使之人如李承
之沈括吳雍之類每一使至輒以減刻為功至元豐之
末衙前支酬可謂僅足而無餘矣而元祐改法之初又
行減削多是不支月給以致招募不行今不反循其本
乃欲重因鄉差全不支錢而應募之人盡數支給又放
免役錢二十貫欲以誘脅盡令應募然而歲免役錢二
十千許計會六色人戶放免則是應募日增六色錢日
減也若天下投名衙前並免此二十千即六色錢存者
無幾若止是闕額招募到人方得免放則均是投名厚
薄頓殊其理安在朝廷既許歲免二十千則是明知支
酬虧少以此補足何如直添重難月給令招募得行所
謂計會六色人戶者盖令衷私商量取錢若遇頑猾人
戶抵賴不還或將諸物高價凖折訟之於官經涉歲月
乃肯備償則衙前所獲無幾何如官支二十千朝請暮
獲豈不簡徑易曉故臣愚以謂上件敕條必難久行議
者多謂官若添錢招募則姦民觀望未肯投名以待多
添錢數今來計會六色人戶放免役錢正與添錢無異
雖巧作名目其實一般大抵支錢既足萬無招募不行
之理自熙寧以來無一人闕額豈有今日頓不應募臣
今起請欲乞行下諸路監司守令應闕額長名衙前須
管限日招募數足如不足即具元豐以前因何招募得
行今來因何不足事由申奏如合添錢雇募即與本路
監司商議一面施行訖具委無大破保明聞奏若限滿
無故招募不足即取勘干繫官吏施行如此不過半年
天下必無闕額長名衙前而所添錢數未必人人歲添
二十千兼止用坊場河渡錢非如今法計會放免侵用
六色錢也一前件敇節文云看詳鄉差人戶物力厚薄
等第高下丁口進減故不常定恐難限以番次招募不
若約空閑之年以定差法立役次輕重雇募役人顯見
均當兼可以將寬剰役錢裁減無丁及女戶所出錢數
欲諸州役除吏人衙前外依條定差如空閑未及三年
即據未及之戶以助役錢支募候有戶罷支(已募之人各依本役)
(年限候滿日差罷今後遇有支募凖此)及以一路助役錢除依條量留一
分凖備外據餘剰錢數却於無丁及女戶所出役錢内
量行裁減具數奏聞所有先降雇募州役及分番指揮
更不施行臣今看詳諸役大率以二年為一番向來指
揮如空閑人戶不及三番則令雇募是聖恩本欲百姓
空閑六年也今來無故忽減作三年吏民無不愕然以
謂中等人戶方苦差役正望朝廷别加寬䘏而六色錢
幸有餘剰正可加添番數而乃減作三年農民皆紛然
相告云向來差役雖甚勞苦然朝廷猶許我輩閑了六
年今來只許閑得三年必是朝廷别要此錢使用方二
聖躬行仁厚天下歸心忽有此言布聞遠邇深為可惜
雖云量留一分凖備外據餘剰數却於無丁及女戶所
出役錢内量行裁減此乃空言無實止是建議之人假
為此名以濟其說臣請為朝廷詰之人戶差役年月人
人不同本縣有戶無戶日日不同加以税産開收丁口
進退雖有聖智莫能前知當雇當差臨事乃定如何於
一年前預知來年合用錢數見得寬剩便行减放臣知此
法必無由施行但空言而已若今來寬剰已行減放來
年不足又須却增增減紛然簿書淆亂百弊横生有不
可勝言者矣方今中等人戶正以應役為苦而六色人
戶猶以出錢為樂苦者更減三年樂者又行減放其理
安在大抵六色錢本緣免役理當盡用雇人除量留凖
備外一文不合樁留然後事簡而法意通名正而人心
服惟有一事不得不加周慮盖逐州逐縣六色錢多少
不同若盡用雇人則苦樂不齊錢多之處役戶太優與
六色人戶相形反為不易臣今起請欲乞今後六色錢
常樁留一年凖備(如元祐四年只得用元祐二年之錢其三年錢樁留凖備用)及約度
諸般合用錢外(謂如官吏請雇人錢之類)其餘委自提刑轉運與守
令商議將逐州逐縣人戶貧富色役多少預行品配以
一路六色錢通融分給令州縣盡用雇人以本處色役
輕重為先後如此則事簡而易行錢均而無弊雇人稍
廣中戶漸蘇則差役良法可以久行而不變矣貼黃若
行此法今後空閑三年人戶官吏隐庇不差却行雇募
無由點檢縱許人告自非多事好訟之人誰肯告訴若
有本等已上閑及三年未委專以空閑先後為斷為復
參用物力高下定差既無果决條貫今後詞訟必多右謹
件如前朝廷改法數年至今民心紛然未定臣在外服
目所親見正為此數事耳伏望聖慈與執政大臣早定
此法果斷而行之若還付有司則出納之令必無成議
日復一日農民凋敝所憂不小臣干犯天威謹俟斧鉞
之誅(元祐二年十二月二十四日敕又四年八月十八日敕實錄俱不載不知蘇軾所請後來從違如何)
(姑具載之須考詳刪修)
壬午詔樞密院諸房條例久未經編修又自官制後舊
事隸屬他司所存者亦未刪正冗雜難以檢用命承旨
司取索編修以奉議郎蔡駰宣德郎衡規充編修官
先是御史中丞梁燾左諫議大夫劉安世進對延和殿
太皇太后令具可用臣僚姓名進入於是燾安世共奏
臣等竊謂朝廷有大除拜自合出於人主之意左右大
臣亦不當預固非臣等所可輕議陛下特示至誠曲降
清問欲採外廷公議以上裨宸斷臣等不敢堅避僣易
之罪輒以名聞吏部尚書傅堯俞素有德行衆人推服
凝重有守得大臣體仁宗英宗朝嘗歴臺諫有正直之
譽翰林學士承旨蘇頌學問該博練逹典故神宗朝任
知制誥以不草姦人李定為御史詞落職歸班遂有重
名伏望聖慈更賜詢考(燾安世奏云今月八日延和殿面奏聖旨當即是十一月八日)
(今附十七日傅堯俞為中侍前)
癸未正議大夫守門下侍郎孫固為光禄大夫知樞密
院事中夫夫守中書侍郎劉摯為守門下侍郎朝請大
夫試吏部尚書傅堯俞為中大夫守中書侍郎
甲申河北沿邊安撫司言滄州巷沽寨收到北界人船
一隻取問得涿州人戶孫文秀等捕魚值風入海若依
指揮刺充廂軍緣非賊徒姦細朝廷推示恩信綏服四
夷乞令監司雄州牒送北界從之樞密院言蘭州下
臨大河慮冬深凍合詔范育檢詳累年大河凍合差那
兵將等往蘭州定西域等處守禦隄備溪峒知龍賜
州彭允宗押案副使彭允金知監州彭仕明押案副使
彭儒勇知吉州彭儒崇各進奉興龍節冬至正旦節溪
布左中散大夫知涇州王說為祠部郎中知桂州
寳文閣待制苖時中為江淮荆浙等路發運副使直龍
圖閣孫覽權知桂州
戊子三省言六曹寺監行遣文字甚有迂枉留滯昨雖
措置終是未能盡絶今既吏額已減若不裁節不免尚
費人力轉為積滯如本案顯有迂滯事件限一月陳述
從之御史中丞梁燾言臣聞省吏不如省官省官不如
省事朝廷屢下省吏之令誠知所急矣然未極其要也
今日之弊正在官司守執之不一文書行移之繁複今
既稍削吏禄又減吏員所不動者事也事益以多而來
之無窮人益以少而減之不已禄有不足之憂職懷被
減之慮欲其免苟簡因循之患其可得乎必使人人有
安固自勉之心則可以終責其效誠能併官而一其守
約事而簡文書官日以修事日以序然後吏之禄額可
得而損矣使其禄無不足之憂職無苟簡之弊以此示
人羣心必服顧愁怨從何而起哉此誠上助聖政之一
端也貼黃御史臺點檢得諸處文字依舊稽遲每加催
促多是乞再三展限方能回報盖緣官司上下行遣迂
枉若更減人吏即更留滯就使應副得行必然不至精
詳向去事轉不舉有司必却乞添人理須應副如此則
紛紜卒難成法此不可不謹也訪聞諸處減却人吏已
多文移行遣等事繁冗依舊如此則人力自是不給何
緣得事不留滯伏乞聖慈詳酌早賜指揮前來四分減
一指揮未已又復有再減指揮故曹部等人吏往往懷
疑苟簡不復勉勵今不務澄事源徒欲省吏此建議之
人不思之甚也(燾言此不得其時附三省令吏陳述迂滯事後)
己丑太皇太后手詔曰三朝盛會禮見羣臣王公造廷
捧觴上夀皇帝臨御五載恭已端莊慶集惟新受朝饗
禮吾總攬機務協助政綱雖克享治安而每懷抑畏今
有司乃欲以天聖故事行慶會稱賀之儀顧惟菲涼豈
敢比隆於先后其在典法亦當稽合於常規是日皇帝
致賀於禁中羣臣奉表於東廡足以顯邦家之慶而行
孝謹之風何必外朝乃為具禮來年正月一日更不御
殿受賀上夀候皇帝御殿禮畢百官並内東門拜表前
此尚書禮部乃檢會天聖年章獻明肅皇太后元日御
會慶殿受皇帝奉賀上夀及宰臣百官契丹使以下起
居稱賀之儀為請故有是詔以殿前副都指揮使武
康軍節度使劉昌祚奏請根括隴山地凡一萬九百九
十頃招置弓箭手人馬凡五千二百六十一人騎賜敇
書奬諭
庚寅樞密都承旨王巖叟除中書舍人巖叟自言亡妻
乃孫固女乞避親嫌也龍圖閣直學士正議大夫李
肅之卒詔章惇買田不法降一官與宫觀差遣候服
闋日給告(政目二十四日事實錄不書此年八月二十二日但與宫觀六年八月十六日復官)
辛夘大食麻囉拔國進奉錦布象牙琉璃等物蕃唐章
表二道御史臺言文彦博宴并賜御筵臨時有司取
旨今遇興龍節尚書省賜御筵取指揮詔並免赴坐
詔今後將副押隊差往别路權駐劄者家屬不得與將
兵同行須候將副押隊押兵已起離本處半月後方得
般家前去回日凖此
壬辰詔趙卨將夏國送還永樂城䧟没人口一百五十
五人各支與盤纏及衣裝分作三番差使臣管押發來
赴闕仍沿路許於驛舍安下(新本削去元年七月八日此年六月九日明年二月)
(四日當考)詔曹詩與叙榮州防禦使駙馬都尉王詵更候
參期取旨以刑部檢舉也刑部言諸軍率衆對本轄
官員不唱喏法上軍處斬下軍及廂軍徒三年配廣南
對本轄將校節級依犯階級及立告賞法從之朝奉
郎試太常少卿韓川為左朝散郎直龍圖閣樞密都承
旨(政目無此)以左朝請郎秘書少監林旦為直秘閣太僕卿
知明州左中散大夫直龍圖閣王汾為秘書少監以權
京西路轉運使朝請郎王子淵知明州以權發遣淮南
路轉運使朝請郎彭次雲徙京西路以權梓州路轉運
副使朝奉大夫吕陶徙淮南路尋改成都府路(改成都在五年)
(正月二十八日)以朝散郎時孝孫為梓州路轉運判官左諫議
大夫劉安世言孝孫資禀傾邪巧於仕進昔王安石曾
布鄧綰變法之際曲意附會遂薦充司農寺屬官推行
新法於河北吏民苦之視若鷹犬其後蔡確用事傾心
交結又得御史臺主簿及何正臣鞫瀘南之獄舉以自
隨使正臣欺罔先朝肆行酷烈孝孫贊助其力居多獄
决還朝擢任一道元祐之初罷諸路提舉官隨例得郡
搢紳之議固已不平今正臣既行黜責而孝孫尚冒監
司陟降頓殊公論未允伏望聖慈考其素履灼見姦状
追還新命以折羣枉御史亦以為言詔孝孫改差權知
鄂州(改命鄂州在十二月十六日今并書之)尚書省言改立發運轉運
提刑預妓樂宴會者徒二年法從之
癸巳樞密院言今擬立法沿邊州縣鎮城堡寨興修工
料闕少廂軍如係緊要處方得和雇禁軍仍奏聽朝旨
事干急速待報不及者和雇訖奏從之(新無)中書侍郎
傅堯俞言臣今月二十二日面奏聖旨令臣與宰臣等
更商量河事密具奏聞臣與文彦博吕大防以下商量
臣以才薄位輕不能廻奪兼緣都堂議論體當婉順次
第必不可改移今方大冬已役五萬餘夫兵工不在其
數將來諸路調發人夫數十萬殫國財竭民力以就非
急不可必成之役兼慮春中或遇雨雪寒凍不惟怨嗟
潰散枉費物料錢糧亦恐傷害人命其數不少此陛下
所深知臣不復具論今主議者云欲回河以緩北流之
患而未嘗於北流略為堤備若將來河勢不肯東流不
幸又加大水則北流之害豈可禦哉伏望聖慈或因寒
雪或因他事批出指揮直罷回河司留孫村口凖備分
減漲水便令檢計北流緊急堤岸疾速修完不致疎虞
候三五年更看河勢然後别議則兩邊俱無所失上下
安樂可以存全河北生靈變禍為福其利無窮在陛下
神斷一言而已(堯俞自注云十一月二十七日奏此九月二十八日傅堯俞初奏)
甲午尚書省言諸州軍奏案過限未報並令本處月申
刑部及都省累據諸州申状催促刑法寺未斷奏案件
數尤多慮淹延刑案緣本省舊專置房舉催後來併入
催驅房與六曹文字滚同催促不得專一今來御史刑
房專一主行委是繁簡均當更不須增添吏額請受其
舉催條限約束並依舊催按房條例施行以御史催按
刑房為名催按簿書依御史刑房法從之御史中丞
梁燾言臣嘗論奏乞用祖宗三司𣙜貨務舊法通行商
賈以廣國家財用之源猥蒙睿聰採納選官檢討行將
半年未見有緒但聞以取索為名故淹時月有司官吏
倦於翻閱文書一切以去失為報兩馳空言難期實效
是欲以遷延迤邐為計無救弊立事之心也臣竊以方
今財用之乏若不通行商旅以闢利源則必裒之於民
今民力久困雖加誅求亦已窮竭矣不然則百端鐫削
苛碎刻急上損國體下失人心傷惠害政不足為也臣
竊為陛下思之幸有祖宗成法宜於世者不少苟得忠
實仁明之吏講求而施行之則財貨蕃衍不勝其用矣
伏望聖慈特賜指揮稍加督責庶得不致終廢其事以
補今日之急貼黃臣所請謂取成書上之朝廷然後講
議去取既已定議立法然後施行今但檢討文書已幾
半年則施行之期漫不知其歲月矣不究其慢必見廢
弛伏乞聖慈指揮責以近限了當此事須賴朝廷主之
乃可成就若但付所差官以行遣為名則無期可集伏
望陛下面飭執政之臣以國用大計為先留心公共以
救時敝(燾言此不得其時先言在六月七日今因燾云將及半年附十一月末得旨選官在六月十六)
(日)杭僧有淨源者舊居海濱與舶客交通牟利舶客
至高麗交譽之元豐末其王子義天來朝因往拜焉至
是源死其徒竊其畫像附舶客往告義天亦使其徒夀
介等附舶來祭祭訖乃言國母使以金塔二祝皇帝太
皇太后夀知杭州蘇軾不納具言熙寧以來高麗屢入
貢至元豐末十六七年間館待賜予之費不可勝數兩
浙淮南京東三路築城造船建立亭館調發農工侵漁
商賈所在騷然公私告病朝廷無絲毫之益而遠人獲
不貲之利使者所至圖畫山川購買書籍議者以為所
得賜予大半歸之契丹雖虛實不可明而契丹之強足
以禍福高麗若不隂相計搆則高麗豈敢公然入朝中
國有識之士以為深憂自二聖嗣位高麗數年不至淮
浙京東吏民有息肩之喜惟福建一路多以海商為業
其間凶險之人猶敢交通引惹以希厚利臣稍聞其事
方欲覺察行遣而夀介等實附泉州商人徐戬海舶至
此且高麗久不入貢失賜予厚利意欲來朝久矣未測
朝廷所以待之厚薄故因祭亡僧而行祝夀禮禮義渺
薄抑亦可見若受而不答則遠人或以怨怒因而厚賜
之正墮其計臣謂朝廷宜勿與知而使州郡却之然庸
僧猾商擅招誘外國邀求厚利為國生事其漸不可長
宜痛加懲創詔皆從之未幾高麗使果至軾按舊例使
之所至吳越七州實費二萬四千餘緡而民間之費不
在此數乃令諸郡量事裁損比至民獲交易之利而無
侵擾之害(此據軾墓誌仍節取軾奏状稍增入之)軾又言(此䟽乃十二月四日奏今附月)
(末)浙西七州軍冬春積水不種早稻及五六月水退方
插晚秧又遭乾旱早晚俱損高下共傷民之艱食無甚
今歲見今米斗九十足錢小民方冬已有饑者兩浙水
鄉種麥絶少來歲之熟指秋為期而熟不熟又未可知
深恐來年春夏之交必有饑饉盗賊之憂鈐轄司除已
與提轉商量多方擘畫凖備外有合申奏事件僅具畫
一如左其一轉運司來年合發上供額斛及補填舊欠
共一百六十餘萬石本路錢物大抵空匱剗刷變轉不
行官吏急於趁辦務在免責催廹賦租督促欠負鉗束
私酒漏稅之類必倍於平日饑貧之民無路逃死必將
聚為盗賊又緣上供額斛數目至廣都未有備見今逐
州廣行收糴指揮嚴緊官吏不免遮攔米穀添價貴糴
以此斛斗湧貴小民乏食伏望聖慈愍此一方遭罹熙
寧中饑疫人死大半至今城市寂寥少欠官私逋負十
人而九若不痛加賑恤則一方餘民必在溝壑今來亦
不敢望朝廷别賜錢米但只寬得轉運司上供年額錢
斛則官吏自然不行廹急之政而民自受賜矣乞出自
宸斷來年本路上供錢斛且起一半或三分之二其餘
候豐熟自分作二年隨年額上供錢物起發所貴公私
稍獲通濟又恐官吏為見明年既得寬減僥倖替移更
不盡心擘畫收拾以備補填年額乞特賜指揮須管依
年分收簇數足若遇移替具所收簇到數交割與後政
承認不得出違年限其二見今逐州和糴常平斛斗及
省倉軍糧又糴封樁錢上供米名目不一官吏各務趁
辦争奪相傾以此米價益貴伏望聖慈速賜勘會如在
京諸倉不待此米支用即令提轉疾速契勘逐州如省
倉不闕軍糧常平糴數有備外更不得收糴所貴米價
稍平小民不至失所其三浙中自來號稱錢荒今者尤
甚百姓持銀絹絲綿入市莫有顧者質庫人戶往往晝
閉若得官錢三二十萬散在民間如水救火欲乞指揮
提轉今將合上供錢散在諸州稅戶令買金銀紬絹充
年額起發其四自來浙中姦民結為羣黨興販私鹽急
則為盗近來朝廷痛減鹽價最為仁政然結集興販猶
未甚衰深恐饑饉之民散流江海之上羣黨愈衆或為
深患欲乞朝廷指揮應盗賊情理重及私鹽結聚羣黨
皆許申鈐轄司權於法外行遣候豐熟日依舊所貴彈
壓姦愚有所畏肅有詔許留上供米三之一(詔許留上供米三之)
(一此據軾墓誌軾奏當刪取不必備載然亦可見當時事情故具存之軾五年二月十四日奏云蒙朝廷賜上)
(供米二十萬石於本路出糴)由是米不翔貴復得賜度牒百道易米
以救饑者明年方春即減半價糶常平米民皆得免焉
軾又作饘粥藥餌遣吏挾醫分方治病活者甚衆軾曰
杭水陸之會因疫病死比他處常多軾乃裒集羡緡得
二千復發私槖得金五十兩以作病坊稍蓄錢糧以待
之名曰安樂崇寧初改賜名曰安濟云(崇寧二年五月二十六日改杭)
(州安樂坊名曰安濟)
是月宥州牒已指揮所委官臨時有可相近取直處令
相照接連取直分畫(政目有此當詳考)
