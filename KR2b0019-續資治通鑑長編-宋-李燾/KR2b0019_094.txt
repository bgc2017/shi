續資治通鑑長編卷九十
宋李燾撰
真宗
天禧元年六月戊辰朔上封者言伏見召太常博士許
式武定基欲以擢陞臺省伏緣曲臺博士若踐諫垣即
拜司諫唐之拾遺補闕如陳子昂元稹白居易皆以文
學兼人賢良入等乃充是選自後非髦英秀偉之士罕
聞輕授臣與許式等素無憎嫌又非深熟相識止為朝
廷重惜名器式等雖無諫臣之體必有幹事之能乃方
得名逹睿聰獲預嚴召如臣言可采望改一郎曺優與
外任進退之間事理無爽上言式等雖無詞藻然皆勤
幹朝行中多所稱薦耳既而止進秩停其差使(許式武定基未)
(見)屯田員外郎郭乘言諸路轉運使提點刑獄官所
至州軍務為苛暴無益治道望行戒約上曰大凡振舉
綱維繫乎其人苟能酌中何煩戒勖朕所以夙夜虛佇
謹擇良能蓋為此也(郭乘未見)
壬申德音西京死罪囚流以下釋之父老年八十者賜
茶帛除其課役曺瑋言南市歸順蕃部都首領卦斯
敦舉家居冶坊寨管勾一帶蕃部望就命為本族廵檢
月給錢五千米麫五石又言秦州蕃落指揮堪指使官
六百七十餘人欲分為兩指揮並從之
甲戌有司上條貫在京及三司編勑共十二卷
乙亥詔選天下廂兵遷隸禁軍者凡五千餘人
丙子右正言魯宗道言臣常讀近書自唐季接五代或
三四年或五六年亂離塗炭冤號天地金血之氣鑠盡
冲和愁苦之聲求息不暇天禍既悔至聖勃興故太祖
皇帝以神武大略定天下有反掌之易太宗皇帝以至
仁善繼恢域中成光大之業陛下奉而守之勤而行之
彛倫叙矣故云亭泥檢脽壤恭祀謁太清之真舘薦玉
皇之大號至於必躬聽斷勵精理道以宵旰為宴處樂
菲薄而久安從古王者徒載簡策耳惟親民之官政事
最切未見區别其如民何今審官例差一知州縱耄昏
寡識以何道推降之銓司平配一縣令雖菽麥不分且
無由擯斥之今與天下親民之官以十分論之黷貨害
政未寘刑章者有其三清濁混然巧於情偽使在上知
而不能糾舉者又次焉暗懦不能制猾吏不能審法令
凝滯於物者又次焉貴游親屬望風護養而不言者又
次焉是則介然自守約己恕物不謟上不瀆下為陛下
孜孜於民政者十不一二焉欲民之安其可得乎漢宣
帝凡拜刺史守相必親見之考察其言觀其能否今或
未然凡除知州通判京朝官知縣候滿三五人且令大
臣具宴見之禮以遣之訊之以言而察其應對觀其詞
氣而考其否臧才能者奬之不肖者退之縣令則擇臺
閣有風鑒問望臣僚主遣之能否之間各於其狀恐於
聖政稍得其宜又審官之任本宰相之職宜妙選英哲
以委之庶激濁揚清漸得良牧賢宰則斯民之大幸也
或詔參預宰司覆令按驗亦不為煩唐故事宰相帶兵
吏部者午前在中書午後歸本司治事是亦内外兼領
之制臣不任狂狷干犯冕旒待罪之至上曰諫官供職
頗亦用心但以朝廷無他事可言故止及此爾然謹擇
牧宰實朝政之急務也
丁丑詔華虢等州夏旱損苖稼特除其租
戊寅知昇州丁謂言城北有後湖因旱百姓請佃計七
十六頃納五百餘貫今請依蓄水植種菱蓮或遇亢旱
决以溉田仍用蒲魚之利旁濟飢民望量遣軍士開修
其租錢特與減放從之
己卯詔明州城外濠池及慈溪鄞縣陂湖所納課額永
除放之許民溉田疇采菱芡從本州之請也曺瑋等
言近役兵夫繕葺諸寨及剏掘縣鎮城壕凡一百三十
七萬三千三百六十九功畢詔奬之
庚辰發運使言真州等處轉般倉及江浙上供米二百
二十餘萬斛欲留逐處以濟闕乏從之盜發漢高祖
睿陵捕獲之論如律并劾其官吏遣内侍王克讓與河
南府别造衣冠明器安葬知制誥劉筠詣陵祭告仍以
所盜計直修設齋醮因詔州縣申陵寢樵採之禁
初眉州大姓孫延世偽為劵奪族人田久不能辨轉運
使使殿中丞知九隴縣章頻按治之頻視劵墨浮朱上
曰是必先盜印然後書既引伏獄未上而其家人復訴
于轉運使更命知華陽縣黃夢松覆案無異夢松用此
入為監察御史頻坐不時具獄降監慶州酒税徙知長
洲縣辛巳召頻對于承明殿翌日授監察御史頻浦城
人也
甲申以武昌節度副使邊肅知光州用辛亥赦書也時
刑部奏其元犯上曰肅在邢州日方北戎侵擾屢詔令
棄城入保肅能固守頗著成效雖冐賄賂亦累該赦宥
矣故特授以郡向敏中嘗謂王旦曰邊同年責已久牽
復可乎旦曰為近臣坐贓豈得更陞進耶敏中語數及
之旦曰旦非於同年無情公若欲用之須旦死可也敏
中乃已(此據遺事錄)詔金部員外郎提點中書制勑院五
房公事劉明恕自今遇慶節大禮許依樞密副都承旨
例進奉上夀仍赴宴會始更舊制也(祥符六年二月王旦言其不可王曾)
(言行錄云堂吏劉明恕宰相以其服勤歲久官為望郎引樞密都承旨宣例將異其禮公以政府表則之地不)
(可隳舊章乃議羣吏晨謁之際獨俾陞階復援恩例改三品服公皆以為不可由是止令先謁於階戺之前其)
(後又議謹擇堂吏將以進士策名者充選公曰我朝承有唐故事設此科謂之將相科豈當屈以趨走吏耶衆)
(皆赧服而止)陜西江淮路並言部内蝗蝻抱草木死及大
風吹入海
己丑召王旦對于崇政殿數刻向敏中至自京西
壬辰知蘇州梅詢言飛蝗入境悉於叢薄間抱枝幹僵
死又羣飛投太湖
癸巳秦州僧道百姓等以部署曺瑋功状請立碑頌有
詔褒瑋
是月上封者言邊鄙雖寧武備難闕望令群臣各舉將
帥之才如邊上未有員闕且即於内地州軍差遣緩急
足副推擇乃詔王旦等各舉所知三兩人具名以進已
而樞密院又請令宰相以下各於京朝幕職等官及閤
門祗候已上舉堪任將帥者各三兩人敏中等曰執政
之地日奉僉諧苟有見闕便可論薦若更特降詔旨明
述封章不惟結於私恩亦恐别興異議帝然之
秋七月辛丑以蝻蟲再生分遣官禱京城宫觀寺廟仍
令諸州軍於公署設祭澶州卒王貴獲玉印文曰國
主趙萬永寳印長三寸許廣二寸玉温潤而形制甚古
貴言至秦州遇道士授之云得自于闐國通聖山池秦
州部送闕下(王貴事實錄太繁今從本志)
壬寅泗州言旱
乙巳令府州置納質院
丁未詔諸路災傷慮因而多盗宜令轉運使察部内廵
檢使臣有老疾選懦者即擇監當使臣換之
戊申曺瑋言自春至夏遣軍士寨戸掘長壕築大小洛
門城寨及擐帶防托頗甚辛勤望量賜緡錢從之
己酉右正言劉曄魯宗道等言每有章疏例於閤門投
進事頗非便欲於通進銀臺司進入從之又言章疏例
須手寫伏緣筆札不精慮瀆聖覽詔並令親書
庚戌詔上佐文學參軍負譴經十年者諸州以聞當令
錄用知永興軍寇準言部内民稼蝗傷之後莖葉再
茂蝗多抱草死
癸丑宰臣向敏中奉表求罷詔不許詳定鹽茶所請
罷買陜西芻糧交鈔别立久制許商人入中從之
王旦以病堅求罷相甲寅召對滋福殿左右掖扶而升
上覩其瘦瘁憫然曰朕覺體中不佳方欲以大事託卿
而卿如此柰何因命皇子出拜旦言皇子盛德必任陛
下事遂薦可為大臣者十餘人其後不踐兩府者獨凌
策李及旦退復上疏請去位上乃從之(旦遺行錄及神道碑並稱皇太)
(子按此時未建東宫今但稱皇子會要亦稱皇太子又以為祥符九年事尤誤也)
丁巳以旦為太尉仍領玉清昭應宫使特給宰相俸料
之半令禮官草儀赴上尚書省遣其子大理評事雍就
第賜誥命錫賚器服悉如宰相旦入謝便殿伏拜仆地
内侍存問相屬日或三四出御藥薯蕷粥賜之旦端重
堅正明達治體接物若甚和易而風格峻整當官莅事
莊厲不可犯其為宰相務遵守法度重改作妙於啟奏
言簡理順每與同列論事上前或枉正相戾雖未嘗廷
争然自守直道不為曲辯所遷有識略善鎮定大事其
於用人不以名譽必求其實苟賢且材矣必久其官而
以為宜某職然後遷士雖拂於己者亦不以私廢當國
歲久上益倚信所言無不聽雖他宰相大臣有所議必
曰王某以為何如事無大小非旦言不决當是時外無
邊境之虞兵革不用海内富實羣工百司各得其職故
天下至今稱賢宰相云(入對便坐在丁巳後十七日今并書于此)先是蟲
螟為害諸路轉運司督令佐焚捕有荷校者至是監察
御史劉平言其事亟命免之
己未向敏中再表求罷不許詔幕職州縣官當加恩
者自今俟參選日吏部南曺申銓擬授不須令自陳
辛酉詔開封府河北路經蝗蟲傷處夏税特延限一月
孤貧者倚閣之三司請依常歲於開封府界均買草
千餘萬圍上以螟蝗為害慮煩民力令中書樞密院議
其可否向敏中曰國家監牧馬數比先朝倍多廣費芻
粟若令羣牧司度數出賣散于民間緩急取之猶外廏
耳王欽若曰敏中之論實為便利往年已曾建議盖近
臣所見不一遂寢其事今既僉同臣請别具條奏上可
之
初保平節度使同平章事駙馬都尉魏咸信判天雄軍
被疾召還上幸其第省視謂宰相曰咸信諸子不能承
順身後必不雍睦且歎保門戸之難深憫焉甲子咸信
卒上即臨哭贈中書令錄其子孫姪遷官者七人咸信
頗知書亦善待士然吝嗇喜規利仁浦所營邸店悉擅
有之既卒累為諸姪所訟時人醜焉玉清昭應宫使
守太尉王旦言姪淳乞豫官職詔依宰臣例授官
八月丙寅朔詔减諸路受代羣官護送公人有差(五年八月)
(壬子復故)
丁卯賜陽翟縣僧懷嶠茶帛以其設粥救飢民也
庚午以樞密使同平章事王欽若為左僕射平章事先
是上欲相欽若王旦曰欽若遭逢陛下恩禮已隆且乞
令在樞密兩府任用亦均臣見祖宗朝未嘗使南方人
當國雖古稱立賢無方然必賢士乃可臣位居元宰不
敢阻抑人此亦公議也上遂止及旦罷上卒相欽若欽
若嘗語人曰為王子明故使我作相晩却十年樞密
副使張旻罷為河陽三城節度使(是出不知何故當考)詔諸路
民為盜而質状小弱當配本城者自今悉配牢城從知
潞州錢惟濟之請也
辛未翰林學士晁迥等言凖詔詳定叙封所生母及致
仕官封贈事請自今文武陞朝官無嫡母繼母者許叙
封所生母致仕官曾任陞朝官則依例封贈其致仕後
遷至陞朝官者不在此限從之禮儀院奏詳定太尉
王旦赴上儀注國朝以來三公不兼宰相無赴上之禮
上優寵元臣故特有是命然旦終以疾不赴焉知并
州周起言河北民逐熟至州境者州民施飯一月詔奬
起令召出米人宴犒之起又請發倉粟萬石減價出糶
以賑飢乏亦從之
壬申中書侍郎兼吏部尚書平章事向敏中加右僕射
門下侍郎(沈括筆談載敏中拜右僕射上謂李宗諤曰朕自即位未嘗除僕射敏中必大喜既而曰)
(敏中大耐官職按此時宗諤死已五年矣又按至道三年四月吕端為右僕射咸平四年閏十二月張齊賢為)
(右僕射五年十二月李沆為右僕射大中祥符元年齊賢再為右僕射四年四月王旦為右僕射齊賢為左僕)
(射九年八月陳堯叟為右僕射是年二月王欽若為右僕射此月又改左僕射盖自上即位至今左右僕射凡)
(有六人為之敏中乃第七人也括所聞謬甚今不取)上以先所遣按廵諸路使
者方屬西成或妨農事乃悉赴闕所在百姓委長吏倍
加安撫無令輙有騷擾
丙子詔京西四郊禁圍草地悉縱民耕墾畜牧令江
淮發運司漕米三萬石由海路送登濰密州從京西安
撫使張廓之請也
丁丑詔自今兩省給舍南宫北宅將軍已上許乘狨毛
暖坐餘悉禁止仍絶其採捕紏察在京刑獄司言自
今開封府斷罪人有微疾者望令斟酌决遣兩軍廵院
合要證佐之人並申本府或三司無得專擅追攝
戊寅免諸路鬻牛税一年
庚辰右正言魯宗道言皇城司每遣人伺察公事民間
細務一例以聞頗亦非便請行條約上曰叢脞之事多
請而不行攸司之職亦不可廢也
癸未羣牧制置使請以十三歲己上配軍馬估直出賣
從之
丙戌以都官員外郎判三司都磨勘司黃震為江淮兩
浙荆湖制置發運使賜金紫先是李溥出三司小吏為
發運使十餘年姦贓狼籍丁謂黨之無敢言者震將行
上書自陳辭頗憤激上知其意在溥也諭之曰卿當與
人和震對曰廉正公忠無負陛下任使者臣敢不與之
和既至發溥姦贓數十事詔遣御史閤門祗候各一人
按劾之震浦城人也嘗通判遂州會有詔特給兩川軍
士緡錢詔至西川而東川獨不及軍士謀為變震白守
曰朝廷豈忘東川殆詔書稽留爾即開帑給錢如西川
衆乃定明日而詔至(震發溥罪乃十月壬午今并書之)
丁亥詔崇文院以三舘為額詔技術人雖任京朝官
審官院不在磨勘之例
己丑以祠部員外郎直集賢院錢易判三司都磨勘司
易建議官物在籍而三司移文釐正或其數細微輙歴
年不得報徒擾州縣自今官錢百榖斗帛二尺以下非
欺給者請除去之
辛卯詔河北州軍今年夏麥不豐民乏種糧者官貸之
癸巳詔廣南所給諸軍衣絹每匹支千錢者自今屯駐
駐泊禁軍加三百本城諸軍加一百
九月戊戌詔自今令尉躬自鬭敵殺劫盗十人已上雖
不全火及全火七人已上不及七人而彊惡者並奏裁
上與宰相議省吏員向敏中曰太祖太宗朝閤門祗
候不過三五員宣𨗳贊謁而已今踰數百而除授未已
祿廩至厚地望亦優其間不無濫被陞擢者願賜裁損
上曰此盖相承為例當漸减省之
癸卯給事中參知政事王曾罷為禮部侍郎初曾以會
靈觀使讓王欽若上意不懌及欽若為相因欲排異己
者數譖之會曾市賀皇后家舊第其家未遷而曾令人
輦土置其門賀氏入訴禁中明日上以語欽若遂罷政
事曾既罷往謁王旦旦疾甚辭弗見既而語其家人曰
王君介然他日德望勲業甚大顧不得見爾且曰王君
昨讓會靈觀使頗拂上旨而進對詳雅詞直氣和了無
所慴且王君始被進用已能若是我自循任政事幾二
十年每進對上意稍忤即䠞蹜不能自容以是知其偉
度矣翰林學士右諫議大夫李廸為給事中參知政
事依前會靈觀副使廸嘗獨對内東門上出三司使馬
元方所上歲出入財用數以示廸時仍歲旱蝗上憂不
給問何以濟廸曰祖宗初置内藏庫欲辦兵復西北故
土及以支凶荒今邊無他費陛下用此以佐國用則賦
斂寬民不勞矣上曰朕欲用李士衡代元方俟其至當
出金帛數百萬借三司廸曰天子於財無内外願詔賜
三司以顯示德澤何必曰借上悦廸又言陛下東封時
勑所過無伐木除道即驛舍或州治為行宫才令加塗
塈而已及幸汾亳土木之役過往時百倍今旱蝗之災
殆天意以儆陛下也上曰卿之言然一二臣誤朕為此
(據李廸附傳及正傳並以内東門對上語為在翰林時且叙其事於策曺瑋必勝前盖誤也既云仍歲旱蝗則)
(其事必繫今年乃可又據明年三月士衡始罷河北都漕知青州馬元方七月乃罷三司使恐此時不當先召)
(士衡附傳盖無此語獨正傳有之不知何所據也或此時上己有召士衡代元方之意及明年乃决爾今姑存)
(之且繫其事於拜參政後更俟考詳)潁州防禦使馬知節為宣徽南院
使知樞密院事樞密副使曺利用任中正樞密直學士
周起並同知樞密院事利用加宣徽北院使中正守刑
部侍郎起為給事中先是知節知天雄軍時蝗旱民饑
無頼輩剽劫積聚戮其為首者三人於市攘奪遂息
黃震言伏覩在京土木之工悉停罷其諸州采木望住
上供從之夀州言城西鎮將李文諒與勇捷軍校孫
興結徒十二人賊殺緣淮廵檢殿直王驥權都監右班
殿直王日用捕殺之擢日用為左班殿直閤門祗候本
州兵馬都監仍賜器帛錄驥子仁為三班借職
甲辰三司言江淮兩浙荆湖路入錢粟買鹽者望依觧
州顆鹽例預給交引付𣙜貨務俟有商旅筭射即填姓
名州軍給付從之
丁未秦州言總噶爾嘉勒斯賚貢馬乞和斷詔釋其罪仍給
馬直
乙酉太尉玉清昭應宫使王旦卒前數日車駕幸其第
留賜白金五千兩旦命家人還獻作奏畢自益四句云
已懼多藏况無所用見欲散施以息咎殃亟令舁置内
闥有詔不許及門旦已卒旦與楊億素厚善病革延至
卧内託以後事請撰遺表旦言忝為宰相據上公之列
不可以將盡之言為宗親求官止當叙平生遭遇願日
親庶政進用賢士少减焦勞之意仍戒子弟云我家世
名清德當務儉素保守門風不得恃相輔家事泰侈勿
厚葬無以金玉置柩中時年六十一上遽臨哭之廢朝
三日優詔贈太師尚書令别次發哀後數日張旻赴鎮
河陽當飲餞上以旦故不舉樂謚曰文正錄其子弟姪
外孫門人故吏授官者十數人及諸子服除又詔各進
一官旦性冲澹寡欲奉身至薄所居甚陋上欲為治之
旦以先人舊廬懇辭而止被服質素家人欲以繒錦飾
氊席拒而不許姻親有服飾稍過度者愠見于色兄子
睦頗好學嘗獻書求舉進士旦曰我嘗以門内太盛爾
豈可與寒俊競進取耶至其沒也子素猶未官婚姻不
求門閥事寡嫂有禮與弟旭友愛尤篤留意文雅及近
世典章官族志在敦奬名教中外莫不欽其德風為國
宗臣上所尊禮盖平世之良相也咸平初旦聞李沆之
言固未深信及親見王欽若丁謂等所為欲諫則業已
同之欲去則上遇之厚不忍去乃歎曰李文靖真聖人
也祥符以來每有大禮輙奉天書以行旦為儀衞使常
悒悒不樂既寢疾遺令削髮披緇以歛盖悔其前之為
也諸子欲奉遺令楊億以為不可乃已議者謂旦逢時
得君言聽諫從安於勢位而不能以正自終或比之馮
道云(龍川别志又載旦買妾及問沈氏銀器事按旦最以清儉著稱恐此亦未必然今不取)
庚戍詔京東西陜西河北災傷戶見欠税並與倚閣諸
路州軍民闕麥種者發官廩貸之
辛亥環慶路駐泊都監岑保正韓令琮環州駐泊都監
李用和各罰銅三十斤廵檢奉職李繼明責授借職指
使殿侍何慶决杖停任以擅領兵與蕃部格鬭致傷忠
佐使臣也詔河東流民有復業者發粟賑之
甲寅以兵部員外郎龍圖閣待制李行簡為契丹國主
生辰使佐騏驥使宜州刺史張佶副之太子中允直龍
圖閣馮元為正旦使内殿崇班閤門祗候張綸副之
詔汴渠湍悍覆溺者多其令緣河廵檢召習水者即時
拯救許受賞物或溺者貧乏以官錢給之詔自今特
旨召試者並問時務策一道仍别試賦論或雜文一首
(十一月丁卯劉若冲事可考)
丁巳幸殿前班賜從臣飲命衞士馬射賜緡錢有差
以聖製思政論正說賜近臣從龍圖閣待制李虛已之
請也
己未鎮戎軍彭城界風雹害弓箭手田苗者八百餘戸
詔權免徭役仍賑貸之
癸亥上封者言國子監所鬻書其直甚輕望令增定上
曰此固非為利也政欲文字流布耳不許右正言魯
宗道言進士所試詩賦不近治道諸科對義但以念誦
為工罔究大義上謂輔臣曰前已降詔進士兼取策論
諸科有能明經者别與考校可申明之詔淮南鄉村
酒戸年額少者並停廢之從廵撫使張師德之請也
冬十月丙寅朔詔以高郵軍歲歉民飢權免蠶鹽錢一
年三司請令南京等處和市窑草三十萬詔罷之
發運司言洪虔吉州歲造新船赴京牽送擾民望今逐
州以官健給假詔可
丁卯太常丞集賢校理晏殊以歲經蝗旱上軫聖慮災
沴已息稼穡大稔獻惟德動天頌詔襃之祠部員外
郎劉楚言災傷州軍逃亡民准赦半年復業今已過限
乞延之詔許至來年春季
戊辰詔河北河東忠烈宣勇軍老疾半俸者多召人承
替貧者苦之自今老疾者並即放停上御承明殿引
對諸軍班直諸校凡三千八百一十人以功過黜陟之
三日而畢
庚午尚書右丞兼宗正卿趙安仁言方今中夏宅心殊
方内面四民樂業百職交修其為治定功成時雍道洽
固已超越於前代矣而陛下益精庶政尚勞聖躬前殿
視朝移晷忘倦便坐决事旰食為常雖天意曲成無遺
於一物而人君大體宜屬於攸司願立通規庶為永式
望自今前殿依舊奏事外崇政承明殿及再坐諸司常
務顯有條例者令本司施行訖奏其審官三班院吏部
銓亦令分日引對詔閤門自今後殿引見公事日不過
兩司
壬申内殿崇班閤門祗候羅元俌言伏見諸路苖稼才
茂即奏豐稔或多失實自今請俟登熟乃許以聞詔從
之其已奏豐稔而非時災沴者即須言上違者重寘其
罪(羅元俌未見)
御前忠佐馬步軍都軍頭郭金豐等六人皆以年老負
犯有司請絀之甲戍特命置于環衞仍領團練使刺史
丙子詔如聞諸班直諸軍坊監場務官健飲博無頼或
部分稍峻即捃摭興訟自今後所訴事並須干已證左
明白官司乃得受理違者坐之或情理巨蠧即具案以
聞
丁丑詔御書院翰林待詔書藝祗候等入仕十年已上
無私犯者與出職
己卯詔以京東災傷其上供物權罷
壬午以内殿承制閤門祗候曺儀内殿崇班閤門祗候
張昭遠並為西上閤門副使於是閤門使楊崇勲夏守
贇並遷樞密都承旨樞密院方奏擬某人為副使上曰
朕已有人矣張昭遠知邊事曺儀習朝廷儀即可用之
昭遠凝子也
右監門衞大將軍奬州團練使駙馬都尉王貽貞請補
外試民事甲申命知單州上召對戒以和衆静治為先
辛卯夀春郡王讀論語終卷上作詩賜王友張士遜等
秦州部署曺瑋等言本州所修大小洛門兩寨獻地
及蕃官軍主默星族郢城斯納等補本族都軍主月給
錢三千又永寧大小洛門威遠等寨見管蕃官正副軍
主指揮使等雖各補職未給廩祿令請以三寨地基除
官廨營舍外許民造屋納租錢以給其俸並從之
癸巳以吕蒙正子從簡為衞尉寺丞從簡前為國子博
士監麴院坐盜官物除名至是表獻其父文集故甄錄
之
十一月乙未朔詔江南諸縣五千戸以上自今遣京朝
官知從廵撫使韓庶之請也
丙申詔京東河北河東陜西路所市草千餘萬悉罷之
戊戌兩浙轉運使言婺處等州水田早禾刈畢復生
己亥以辰州溪蠻寇邊殺廵檢使臣王文慶遣侍禁閤
門祗候劉永崇入内供奉官江德源馳往安撫如敢拒
命即發鼎州戍兵討之(永崇庭讓子)右正言直集賢院祖
士衡言伏覩將相及遠方使辭見並於内殿特開曲宴
比至罷會日已逾午百司例各還第而乘輿復御便坐
决事殆非君逸臣勞之旨欲望自今曲宴特輟視事著
為令從之士衡上蔡人也
庚子龍圖閣待制李虛已等上新編御集百二十卷召
輔臣至滋福殿示之賜虛己等銀帛以秦州伏羌寨
蕃官都軍主阿珠為峯州刺史
辛丑知雜御史吕夷簡言臺直所劾公事自來有同科
同年及第者多援詔文稱有違礙望行條約詔自今回
避曺瑋言秦州珪律家族累歲違命瑋率所部及寨
戸蕃兵討平之有詔褒奬
壬寅詔淮南江浙荆湖舊放生池廢者悉興之元無池
處緣江淮州軍近城上下各五里並禁採捕禮儀院
言諸節所禁刑罰今請以前後詔旨類例頒下應大辟
罪遇天慶先天降聖承天節前七日後三日天貺天祥
節一日並權住决斷徒流已下犯在節前四日内署建
道場則權移他所遣官判决前三日内犯者並過節次
日施行節目杖已下情輕者釋之詔可
癸卯廣州民李延志黥面配安州本城初咸平中王均
作亂延志寓益州常事均禆將崔麻後賊平還家至是
與本州懷勇卒許秀等飲具道均及王小波逆状秀疑
延志即賊首李順因以聞州又引營卒證其事知州李
應機械送赴闕下御史獄劾問得實故以延志隸軍秀
等杖脊而遣之先是樞密院以真獲李順稱賀及臺劾
非是賀者欲遂以為順趣具獄知雜事吕夷簡曰是可
欺朝廷乎卒以實奏由是忤大臣意
乙巳上以蝗息雨足秋稼登稔謁玉清昭應宫遂幸開
寳寺靈感塔己酉詔景靈宫會靈觀宴從臣于祝禧殿
庚戌禁川峽民畜飛梭從著作佐郎知瀘州鄭昭度之
請也
辛亥翰林學士李維等上新修大中祥符降聖記五十
卷迎奉聖像記二十卷奉祀記五十卷詔褒之賜帛有
差
壬子發兵權泊天雄永興軍陜冀棣邢洺磁相懷澤潞
隰石乾耀華州永静軍以多積芻糧故也仍令緣邊安
撫司𫝊諭北境
癸丑詔緣黃河州軍所用捍堤木常歲調丁夫採代者
權住一歲以民經災傷故也以秦州築清水縣城畢
詔奬部署曺瑋知州李及掌事者皆遷秩
乙卯幸太一宫大雪盈尺上謂宰相曰兹固豐稔之兆
但慮民力未充失於播種卿等共設法賑勸勿遺地利
詔京東西河北陜西災傷州軍民以布帛折税者許
之前江州瑞昌縣主簿劉若冲進所業命試舍人院
以策論稍優特陞兩資先是若冲建議自今召試者並
請試策至是用其議而命之(若冲未詳邑里九月甲寅詔盖若冲所啟也會要天)
(禧元年十一月二十一日事實錄無之)
戊午詔京朝官使臣辭見及謝並赴崇政殿(會要十一月二十四)
(日事)
庚申日南至先是太常禮院言宰相出殯當輟視朝王
旦以是日葬望凖禮例中書言其日皇帝已有詔不受
朝賀遂不下輟朝之命議者謂其日當罷百官拜之禮
時王欽若與旦不協故抑之
壬戍契丹遣使右監門衞上將軍耶律凖副使刑部郎
中知制誥仇正己來賀承天節
癸亥高麗王詢遣御史刑部侍郎徐訥率女真首領梅
詢奉表來獻方物又賀封建夀春郡王初郭元之還詢
即遣使入謝道海風漂舟回及是乃至有詔訥五日一
赴起居(實錄以為尹徵古之還誤也今從會要)詔選人本貫江南兩浙
福建者許去本鄉三百里外注官
十二月乙丑朔禮院言凖詔以來年正月十七日祈榖
祀昊天上帝前二日奏告太祖室伏緣每歲正月十五
日朝拜玉清昭應宫今詳祈榖之祀景德四年以前止
用上辛其後陳彭年援啟蟄而郊之說請用立春後辛
盖緣當時未有朝拜宫觀之制南齊王儉啟云近代明
例不以先郊後春為嫌又宋孝武朝有司奏魏代郊天
值雨更用後辛晉亦更用辛日欲望自今或立春後辛
或正月上辛事有相妨並許互用在於典禮固亦無嫌
詔可
戊辰内出再生稻穗以示輔臣時中使自荆湖來言亢
陽害稼及秋雨足再蕃實廵護黃河堤岸閤門祗候
牛忠言大名府澶濮滑州通利軍界諸埽春料望止役
河清及州卒罷調民夫從之
乙亥詔京東西河北河東陜西淮南路上供陸運方在
苦寒可遣使馳往告諭在道者隨處交納其部送牙校
所給口糧勿停來春輦送赴闕
丙子以寒甚放朝詔開封府及諸路災傷戶秋税中
等已上輸送本處已下並倚閣之
丁丑詔河東緣邊州軍河西麟府州歲調輦送民特免
一年知制誥盛度等言奉詔蠲放逋欠凡七百四十
三萬所釋萬五千五百人
己卯以苦寒罷京城役作俟中春如舊初女眞國人
輝和爾珠爾罕鄂掄自本國來貢及還道逢渤海戰攻復來
歸以隸契丹至是命高麗使徐訥領還仍給装錢
庚辰遣使减價鬻炭十萬秤於是五鼓開場又限以一
秤貧民趨走寒踣或錢資不及多虚往者乃詔一斤以
上咸鬻之仍以辰時為候知桂州曺克明言捕獲撫
水州蠻賊首蒙扎并其屬部送赴闕詔隸濟川衙前
壬午新作皇帝昭受乾符之寳召輔臣詣滋福殿同觀
初祭醮詞表皆用御前之寳上以未盡恭恪故改制焉
乙酉皇城親從官魏美何斌夜宿長春門袖刃穿壁盜
天書法物珠金斷手示衆三日斬之其本部將校並降
黜皇城司官罰銅釋之
祀汾隂歲加上五嶽帝號有冊無寳是歲始詔刻玉丁
亥令會靈觀使王欽若奉安于本殿
戊子詔京畿諸州築河堤悉以軍士給役無得調發丁
夫先是左龍武軍將軍宏州團練使駙馬都尉李遵
勖為康州團練使給觀察使俸料公使錢時遵勖父繼
昌為左神武大將軍奬州刺史權判右金吾街仗司遵
勖請班其下許焉公主誕日請繼昌過其第迎拜獻夀
上知之密以襲衣金帶器幣内殿珍果美饌助其為禮
翌日主入對上問繼昌飲食且嘆其康彊於是以繼昌
為連州刺史知涇州繼昌將行謂人曰頃歲再命延安
不克奉詔常以為恨今獲死塞下是吾願也
己丑契丹遣使長寧節度使蕭質副使禮部郎中知制
誥楊佶來賀明年正旦
庚寅玉清昭應宫判官禮部郎中知制誥夏竦責授職
方員外郎知黃州竦娶楊氏頗工筆札有鈎距竦浸顯
多内寵與楊不睦楊與弟倡疏竦隂事竊出訟之又竦
母與楊氏母相詬罵皆詣開封府府以聞下御史臺置
劾而責之仍令與楊離異
辛卯詔陜西緣邊鬻榖者勿筭
壬辰遣使緣汴河收瘞流尸從淮南轉運使薛奎請也
(范鎮東齋記云天禧初薛簡肅公為江淮𤼵運使辭王文正公王無他語但云東南民力竭矣薛退而謂人曰)
(真宰相之言也按奎除淮南轉運乃天禧元年十二月其年九月王旦已卒王曾亦先罷政矣除𤼵運又在二)
(月恐鎮誤也當是旦語張士遜事見祥符元年四月今不取)
