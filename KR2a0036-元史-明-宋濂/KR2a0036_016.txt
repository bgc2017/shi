元史卷十六
明翰林學士亞中大夫知制誥兼修國史宋濂等修
本紀第十六
世祖十三
二十七年春正月戊申改大都路總管府為都總管府
庚戌太白犯牛改儲偫提舉司為軍儲所秩從三品以
河東山西道宣慰使阿里和卓為尚書右丞宣慰使如
故癸丑太隂犯井敕從臣子弟入國子學安南國王陳
日烜遣其中大夫陳克用來貢方物乙卯造祀天幄殿
高麗國王王睶遣使來貢方物丁巳遣使代祀岳瀆海
神后土戊午遼陽自納延之叛民甚疲敝發鈔五千八
十錠賑之己未賜鎮遠王伊克圖靖遠王哈達塗金銀
印各一章吉特寇喀木尼諸王珠卜巴爾達噶琳沁擊
走之庚申賑馬站戶饑給塔齊爾回回屯田三千戶牛
種辛酉營懿州倉壬戌造長甲給北征軍乙丑色辰巴
爾珠德勒伊喇色實舒穆嚕摩多謀不軌伏誅丙寅哈
坦餘寇未平命高麗國發耽羅戍兵千人討之賜河西
質子軍五百人馬丁卯熒惑犯房高麗國王王睶言臣
昔宿衛京師遭林衍之叛國内大亂高麗民居大同者
皆籍之臣願復以還高麗為民從之己巳改西南番總
管府為永寧路辛未賜伊蘇岱爾所部萬人鈔萬錠豐
潤署田戶饑給六十日糧無為路大水免今年田租癸
酉實都所部巴竒爾田戶饑給九十日糧降臨淮府為
盱眙縣隸泗州復立興文署掌經籍板及江南學田錢
穀哈坦寇遼東海陽二月乙亥朔立全羅州道萬戶府
江西諸郡盜未平詔江淮行省分兵一千益之命太僕
寺毋隸宣徽院丙子新附屯田戶饑給六十日糧順州
僧道士四百九十一人饑給九十日糧戊寅太隂犯畢
開元路寧遠等縣饑民站戶逃徙發鈔二千錠賑之播
州安撫使楊漢英進雨氊千駙馬托卜齊進羅羅斯雨
氊六十刀五十弓二十己卯興州興安饑給九十日糧
庚辰巴爾達噶民戶饑給六十日糧辛巳括河間實保
齊戶口癸未泉州地震乙酉賑新附民居昌平者丙戌
改奉先縣為房山縣泉州地震己丑江西羣盜鍾眀亮
等復降詔徙為首者至京師給其餘黨糧浙東諸郡饑
給糧九十日庚寅太隂犯亢辛卯復立南康興國𣙜茶
提舉司秩從五品發虎賁更休士二千人赴上都修城
河間路任丘饑給九十日糧癸巳晉陵無錫二縣霖雨
害稼並免其田租江西賊華大老黃大老等掠樂昌諸
郡行樞密院討平之舒部拉木伊克戶饑給六十日糧
常寧州民遭羣盜之亂免其田租己亥保定路定興饑
發粟五千二百六十四石賑之辛丑索歡禾稼不登給
九十日糧三月乙巳中山畋戶饑給六十日糧戊申廣
濟署饑給粟二千二百五十石以為種壬子熒惑犯鉤
鈐薊州漁陽等處稻戶饑給三十日糧戊午出眀安倉
米賑燕巴咱爾所屬四百二十人己未改雲南蒙憐甸
為蒙憐路軍民總管府蒙萊甸為蒙萊路放罷福建獵
戶沙魚皮戶為民以其事付有司總之發雲州民夫鑿
銀洞永昌站戶饑賣子及奴産者甚衆命甘肅省贖還
給米賑之併福泉二州人匠提舉司為一仍放無役者
為民庚申陞御史臺侍御史正四品治書侍御史正五
品增蒙古經歴一員從五品罷行司農司及各道勸農
營田司增提刑按察司僉事二員總勸農事四川行省
舊移重慶成都之民苦于供給詔復徙治成都立江南
營田提舉司秩從五品掌僧寺貲産放夀潁屯田軍千
九百五十九戶為民撤江南戍兵代之凡工匠隸吕哈
喇阿爾尼格段貞無役者區别為民詔風憲之選仍歸
御史臺如舊制置金竹府大隘等四十二砦蠻夷長官
癸亥建昌賊丘元等稱大老集衆千餘人掠南豐諸郡
建昌副萬戶擒斬之甲子楊震龍餘衆剽浙東總兵官
討賊者多俘掠良民敕行御史臺分揀之凡為民者千
六百九十五人庚午以建昌路廣昌縣經鍾眀亮之亂
免其田租九千四百四十七石辛未太平縣賊葉大五
集衆百餘人寇寧國皆擒斬之夏四月癸酉朔大駕幸
上都婺州螟害稼雷雨大作螟盡死丙子太隂犯井辛
巳命大都路以粟六萬二千五百六十四石賑通州河
西務等處流民芍陂屯田以霖雨河溢害稼二萬二千
四百八十畝有竒免其租癸未罷海道運糧萬戶府江
淮行省言近朝廷遣白絜矩來與沙布鼎議令發兼并
戶偕宋宗族赴京人心必致動搖江南之民方患增課
料民括馬之苦宜俟他日行之從之阿實達等二百九
十五人乏食命驗其實給糧賑之改利津海道運糧萬
戶府為臨清御河運糧上萬戶府諸王錫錫部曲萬二
千六十一戶饑給六十日糧發六衛漢軍萬人伐木為
修城具甲申以薦饑免今歲銀俸鈔其在上都大都保
定河間平灤者萬一百八十錠在遼陽省者千三百四
十八錠有竒丙戌遣桑節喇實等詣馬八兒國訪求方
伎之士壬辰熒惑守氐十餘日癸巳河北十七郡蝗千
戶額森庫庫所部民及實喇巴拜等民戶並饑敕河東
諸郡量賑之千戶額布根所部乏食敕發粟賑之太傅
伊嚕勒言招集烏哲所屬伊竒哩今已得六百二十一
人令與高麗民屯田宜給其食敇遼陽行省驗實給之
平山真定棗強三縣旱靈夀元氏二縣大雨雹並免其
租丁酉以鈔二千五百錠賑昌平至上郡站戶貧乏者
定興站戶饑給三十日糧己亥命考大都路貧病之民
在籍者二千八百二十七人發粟二萬石賑之庚子哈
坦復寇海陽復立安和署從六品五月乙巳罷秦王典
蔵司收其印括江南拉木伊克人雜畜錢帛哈垣寇開
元戊申江西行省管如德江西行院頁特密實討反寇
鍾眀亮眀亮降詔縛致闕下如德等留不遣眀亮復率
衆寇贛州樞密院以如德等違詔縱賊請詰之從之詔
罷江西行樞密院庚戌陜西南市屯田隕霜殺稼免其
租壬子賜諸王特穆爾等軍一萬七百人糧一人一從
者五石二人一從者七石五斗丙辰發粟賑御河船戶
敘州等處諸郡蠻夷進雨氊八百戊午移江西行省於
吉州以便捕盜尚書省遣人行視雲南銀洞獲銀四千
四十八兩奏立銀場官秩從七品楚魯等千一百一十
五戶饑給六十日糧癸亥敕諸王分地之民有訟王傅
與所置監郡同治無監郡者王傅聽之平灤民萬五千
四百六十五戶饑賑粟五千石徽州績溪賊胡發饒必
成伏誅乙丑太隂犯填星丙寅罷奉宸庫遷江西行尚
書省參政楊文璨為左丞文璨踰歲不之官詔以烏拉
岱代之烏拉岱至文璨復署事僧格乃奏文璨陞右丞
江西行省言吉贛湖南廣東福建以禁弓矢賊益發乞
依内郡例許尉兵持弓矢從之己巳立雲南行御史臺
命徹爾特穆爾所部女直高麗契丹漢軍輸地税外並
免他徭江隂大水免田租萬七百九十石庚午復置諸
王伊竒哩王傅秩正四品尚珍署廣偹等屯大水免其
租巴約特民饑命薩題勒密實以車五百兩運米千石
賑之婺州永康東陽處州縉雲賊吕重二楊元六反浙
東宣慰使史弼擒斬之泉州南安賊陳七師反討平之
括天下隂陽戶口仍立各路教官有精于藝者歲貢各
一人六月壬申朔陞閏鹽州為栢興府降普樂州為閏
鹽縣金州為金縣河溢太康沒民田三十一萬九千八
百餘畝免其租八千九百二十八石納琳等站戶饑給
九十日糧甲戌桑州總管黃布蓬那州長羅光寨安郡
州長閉光過率蠻民萬餘戶内附丙子放保定工匠楚
通等三百四十一戶為民庚辰從江淮行省請陞廣濟
庫為提舉司秩從五品用江淮省平章沙布鼎言以參
政王巨濟鉤考錢穀有能賞鈔五百錠繕寫金字蔵經
凡縻金三千二百四十四兩廣州增城韶州樂昌以遭
畬賊之亂並免其田租杭州賊唐珍等伏誅己丑熒惑
犯房辛卯敕應昌府以米千二百石給諸王伊竒哩部
曲壬辰别給江西行省印以便分省討賊泉州大水丙
申發侍衛兵萬人完都城丁酉大司徒色埒默翰林學
士承旨烏嚕克台進定宗實錄己亥棣州厭次濟陽大
風雹害稼免其租庚子從江西省請發各省戍兵討賊
辛丑免河間保定平灤歲賦絲之半懷孟路武陟縣汴
梁路祥符縣大水蠲田租八千八百二十八石秋七月
終南等屯霖雨害稼萬九千六百餘畝免其租丙午禁
平地明安倉釀酒犯者死戊申江西霖雨贛吉袁瑞建
昌撫水皆溢龍興城幾沒癸丑罷緬中行尚書省江淮
省平章沙布鼎以倉庫官盜欺錢糧請依宋法黥而斷
其腕帝曰此回回法也不允免大都路歲賦絲戊午貴
州猫蠻三十餘人作亂劫順元路入其城遂攻阿牙寨
殺傷官吏其衆遂盛湖廣省檄八番蔡州均州二萬戶
府及八番羅甸宣慰司合兵討之鳳翔屯田霖雨害稼
免其租建平賊王静照伏誅辛酉熒惑犯天江壬戌駐
蹕老鼠山西乙丑蕪湖賊徐汝安孫惟俊等伏誅丙寅
雲南闍力白衣甸酋長凡十一甸内附丁卯用僧格言
詔遣慶元路總管毛文豹搜括宋時民間金銀諸物已
而罷之滄州樂陵旱免田租三萬三百五十六石江夏
水溢害稼六千四百七十餘畝免其租魏縣御河溢害
稼五千八百餘畝免其租百七十五石八月辛未朔日
有食之併廣東道真陽浛光二縣為英德州沁水溢害
冀氏民田免其租禁諸人毋沮平陽太原大同宣課丁
丑廣州清遠大水免其租庚辰免大都平灤河間保定
四路流民租賦及酒醋課丁亥復徙四川南道宣慰司
于重慶府以南安贛建昌豐州嘗罹鍾眀亮之亂悉免
其田租癸巳地大震武平尤甚壓死按察司官及總管
府官王連等及民七千二百二十人壞倉庫局四百八
十間民居不可勝計己亥帝聞武平地震慮納延黨入
寇遣平章政事特穆爾樞密院官塔爾古岱引兵五百
人往視九月壬寅河東山西道饑敕宣慰使阿里和卓
鈔米賑之癸卯歲星犯鬼申嚴漢人田獵之禁乙巳禁
諸王遣僧建寺擾民敕河東山西道宣慰使阿里和卓
發大同鈔本二十萬錠糴米賑饑民平章政事實喇特
穆爾帥師與哈坦戰于烏法大破之丁未御河決高唐
沒民田命有司塞之戊申武平地震盜賊乘隙剽劫民
愈憂恐平章政事特穆爾以便宜蠲租賦罷商税弛酒
禁斬為盜者發鈔八百四十錠轉海運米萬石以賑之
金竹府知府掃閭貢馬及雨氊且言金竹府雖内附蠻
民多未服近與趙堅招降竹古弄古魯花等三十餘寨
乞立縣設長官總把參用土人從之己酉福建省以管
内盜賊螽起請益戍兵命江淮省調下萬戶一軍赴之
發蒙古都萬戶府特默齊軍五百人戍鄂州辛亥修東
海廣德王廟丙辰赦天下丁卯命江淮行省鉤考行教
坊司所總江南樂工租賦置四巡檢司于宿遷之北以
所罷陸運夫為兵護送會通河上供之物禁發民挽舟
冬十月壬申封皇孫噶瑪拉為梁王賜金印出鎮雲南
癸酉享于太廟甲戌立會通㳊泗河道提舉司從四品
丁丑尚書省臣言江隂寧國等路大水民流移者四十
五萬八千四百七十八戶帝曰此亦何待上聞當速賑
之凡出粟五十八萬二千八百八十九石己卯增上都
留守司副留守判官各一員從甘肅行省請簽管内民
千三百人為兵以戍其境辛巳太白犯斗濟遜所部巴
勒喇實等饑命寧夏路給米三千石賑之禁大同路釀
酒乙酉默德齊自行御史臺入覲梁洞梁宫朝吳曲洞
吳湯暖等凡二十洞以二千餘戶内附丁亥賜北邊幣
帛十萬匹己丑新作太廟登歌宫懸樂以實保齊歲取
鸕鷀成都擾民罷之十一月辛丑廣濟署洪濟屯大水
免租萬三千一百四十一石興松二州隕霜殺禾免其
租隆興苦鹽灤等驛饑發鈔七千錠賑之丁未大同路
蒙古多冒名支糧置千戶百戶十員以達嚕噶齊總之
食糧戶以富為貧者籍家貲之半戊申太隂掩鎮星僧
格言向奉詔内外官受命不赴及受代官居五年不赴
銓者罷不復敘臣謂苟無大故不可終棄帝復允其請
江淮行省平章布琳濟達言福建盜賊已平惟浙東一
道地極邊惡賊所巢穴復遣三萬戶以哈喇岱一軍戍
沿海眀台伊竒哩一軍戍温處札呼岱一軍戍紹興婺
其寧國徽初用土兵後皆與賊通今以高郵泰兩萬戶
漢軍易地而戍揚州建康鎮江三城跨據大江人民繁
會置七萬戶府杭州行省諸司府庫所在置四萬戶府
水戰之法舊止十所今擇瀕海沿江要害二十二所分
兵閱習伺察諸盜錢塘控扼海口舊置戰船二十艘故
海賊時出奪船殺人今增置戰船百艘海船二十艘則
盜賊不敢發從之庚戌罷雲南會川路采碧甸子甲寅
禁上都釀酒乙卯桂齊三百三十戶乏食發粟賑之己
未禁山後釀酒庚申賜巴延所將兵幣帛各萬三千四
百匹綿三千四百斤辛酉太隂掩左執法隆興路隕霜
殺稼免田租五千七百二十三石壬戌大司徒色埒默
翰林學士承旨鳥嚕克台進太宗實錄癸亥河決祥符
義唐灣太康通許陳潁二州大被其患甲子御史臺言
江南盜起討賊官利其剽掠復以生口充贈遺請給還
其家帝嘉納之徙河北河南道提刑按察司治許州罷
大都東西二驛托克托和斯以通政院總之乙丑易水
溢雄莫任丘新安田廬漂沒無遺命有司築堤障之丙寅
括遼陽馬六千匹擇肥者給實喇特穆爾所部軍丁卯
立新城𣙜場平地托克托和斯遣使鉤考延安屯田降
南雄州為保昌縣韶州為曲江縣十二月辛未以衛尉
院為太僕寺戊寅免大都平灤保定河間自至元二十
四年至二十六年逋租十三萬五百六十二石己卯命
樞密院括江南民間兵器及將士習武如戊子歲詔甲
申遣兵部侍郎靳榮等閱實安西鳳翔延安三道軍戶
元籍四千外復得三萬三千二百八十丁樞密院欲以
為兵僧格不可帝從之丙戌興化路仙游賊朱三十五
集衆寇青山萬戶李綱討平之京兆省上屯田所出羊
價鈔六百九錠敇以賜扎色安巴民貧乏者辛卯太隂
犯亢乙未初分萬億為四庫以金銀輸内府至是立提
舉富寧庫秩從五品以掌之大同路民多流移免其田
租二萬一千五百八石洪贊灤陽驛饑給六十日糧巴
爾塔斯所部茂齊哩克饑給九十日糧詔諸王奈曼岱
遼陽行省平章政事色徹肯右丞洪察呼摘蒙古軍萬
人分戍雙城及博索府諸城防哈坦兵己亥降溧陽路
為縣入建康湖廣省上二年宣課珠九萬五百一十五
兩處州青田賊劉甲乙等集衆萬餘人寇温州平陽是
歲賜諸王公主駙馬金銀鈔幣如歲例命帝師西僧遞
作佛事坐静于萬夀山厚載門察汗諾爾聖夀萬安寺
桓州南屏庵雙泉等所凡七十二會斷死罪七十二人
二十八年春正月壬寅太白熒惑鎮星聚奎癸卯給諸
王阿雅噶齊印命玄教宗師張留孫置醮祠星三日上
都民仰食于官者衆詔傭民運米十萬石致上都官價
石四十兩命留守茂巴爾斯總其事辛亥罷汴梁至正
陽杞縣雎州中牟鄭唐鄧十二站站戶為民癸丑高麗
遣使貢方物丁巳遣呼雅克齊四百人北征辛酉罷江
淮漕運司併于海船萬戶府由海道漕運併浙西金玉
人匠提舉司入浙西道金玉人匠總管府降無為和州
二路六安軍為州巢州為縣入無為並隸廬州路陞安
豐府為路降夀春府懷遠軍為縣懷遠入濠州並隸安
豐路陞各處行省理問所為四品免江淮貧民至元十
二年至二十五年所逋田租二百九十七萬六千餘石
及二十六年未輸田租十三萬石鈔千一百五十錠絲
五千四百斤綿千四百三十餘斤罷淘金提舉司立江
東兩浙都轉運使司壬戌以扎薩克托克托呼總兵于
翁科之地命有司供其軍需敕大同路發米賑翁科民
尚書省臣僧格等以罪罷二月辛未賜伊遜岱爾所部
兵騬馬萬匹徙萬億庫金銀入禁中富寧庫尚書省言
大同仰食于官者七萬人歲用米八十萬石遣使覆驗
不當給者萬三千五百人乞徵還官從之癸酉以隴西
四川總攝年扎克鐘鼐為諸路釋教都總統改福建行
省為宣慰司隸江西行省詔行御史臺勿聽行省節度
雲南行省言敘州烏蒙水路險惡舟多破溺宜自葉稍
水站出陸經中慶又經鹽井土老必撒諸蠻至敘州慶
符可治為驛路凡立五站從之伊遜岱爾汪惟和言近
制和顧和買不及軍家今一切與民同詔自今軍勿輸
丙子罷徵理司上都太原饑免至正十二年至二十六
年民間所逋田租三萬八千五百餘石遣使同按察司
賑大同太原民口給糧兩月或三月以僧格黨罷揚州
路達嚕噶齊實喇諤蘇遣官覆驗碩達勒達咸平貧民
賑之丁丑以太子右詹事鄂勒哲為尚書右丞相翰林
學士承旨博果密平章政事詔告天下以拉古納粳米
賑給貧民己卯遣官持香詣中嶽南海淮瀆致禱立金
齒等處宣慰司都元帥府以上都虎賁士二千人屯田
官給牛具農器用鈔二萬錠以雲南曲靖路宣撫司所
轄地廣民心未安改立曲靖等處宣慰司管軍萬戶府
以鎮之辛巳以湖廣行省八番羅甸司復隸四川省壬
午以僧格沮抑臺綱又箠監察御史命御史大夫阿爾
婁辨之癸未太隂犯左執法大駕幸上都是日次大口
復召御史臺及中書尚書兩省官辨論僧格之罪復以
闌遺監隸宣徽院詔毋沮擾山東轉運使司課程甲申
太白犯昴命江淮行省鉤考沙布鼎所總詹事院江南
錢穀乙酉立江淮湖廣江西四川等處行樞密院詔諭
中外江淮治廣德軍湖廣治岳州江西治汀州四川治
嘉定丙戌詔改提刑按察司為肅政廉訪司每道仍設
官八員除二使留司以總制一道餘六人分臨所部如
民事錢穀官吏奸弊一切委之俟歲終省臺遣官考其
功效以集賢大學士何榮祖為尚書右丞集賢學士賀
勝為尚書省參知政事詔江淮行省遣蒙古軍五百漢
兵千人從皇子鎮南王鎮揚州執河間都轉運使張庸
仍遣官鉤考其事丁亥營建宫城南面周廬以居宿衛
之士執湖廣約蘇穆爾詣京師戊子籍約蘇穆爾家貲
金四千兩辛卯封諸王特穆爾布哈為肅遠王賜印壬
辰雨壞太廟第一室奉遷神主别殿癸巳籍僧格家貲
遣行省行臺官發粟賑徽之績溪杭之臨安餘杭於潛
昌化新城等縣饑民命江淮行省參政燕公楠整治鹽
法之弊丁酉詔加嶽瀆四海封號各遣官詣祠致告三
月己亥朔真定河間保定平灤饑平陽太原尤甚民流
移就食者六萬七千戶饑死者三百七十一人僧格妻
弟巴結伊特為燕南宣慰使以受賂積贓伏誅仆僧格
德政碑太原饑嚴酒禁丁未太隂犯御女己酉太隂犯
右執法庚戌太隂犯太微東垣上相甲寅常德路水免
田租二萬三千九百石乙卯太白犯五車納延所屬伊
爾默克等同女直兵五百人追殺内附民千餘人遣塔
海將兵千人平之辛酉埓里站穆爾齊五十戶饑賑三
月糧發侍衛兵營紫檀殿壬戌以甘肅行省右丞崔彧
為中書右丞南丹州莫國麟入覲授國麟安撫使三珠
虎符杭州平江等五路饑發粟賑之弛湖泊捕魚之禁
溧陽太平徽州廣德鎮江五路饑賑之如杭州武平路
饑百姓困於盜賊軍旅免其去年田租凡州郡田嘗被
灾者悉免其租不被灾者免十之五罷甘州轉運司江
淮豪家多行賄權貴為府縣卒史容庇門戶遇有差賦
惟及貧民詔江淮行省嚴禁之賑遼陽武平饑民仍弛
捕獵之禁夏四月己巳禁屠宰牝羊甲戌詔各路府州
司縣長次官兼管諸軍鄂囉以地震故免侍衛兵籍武
平者今歲徭役增置欽察衛經歴一員用漢人為之餘
不得為例庚辰弛杭州西湖禽魚禁聽民網罟丙戌詔
凡負鄂拓克銀者入還皆以鈔為則己丑歲星犯輿鬼
以沙布鼎等米賑江南民召朱清張瑄詣闕庚寅併總
制院入宣政院以鈔法故召葉李還京乙未徙湖廣行
樞密院治鄂州丙申以米三千石賑竒爾濟蘇民五月
戊戌召江西行樞密院副使阿里詣闕升章佩監秩三
品遣托克托塔喇海呼遜三人追究僧官江淮總攝嘉
木揚喇勒智盜用官物以參知政事廉希恕為湖廣等
處行省右丞行海北海南道宣慰使都元帥瓊州安撫
使陳仲達海北海南道宣慰使都元帥湖廣行省左右
司郎中布延伊蘇伯里副元帥王信並同知海北海南
道宣慰司事副元帥並佩虎符將二千二百人以征黎
蠻僚屬皆從仲達辟置立左右兩江宣慰司都元帥府
壬寅太隂犯少民徙江淮行樞密院治建康甲辰中書
省臣敏珠爾丹崔彧言僧格當國四年諸臣多賄進親
舊皆授要官唯以欺蔽九重脧削百姓為事宜令兩省
嚴加考覈除名為民從之約蘇穆爾以僧格妻黨為湖
廣行省平章至是坐不法者數十事詔械致湖廣省誅
之辛亥以太原及杭州饑免今歲田租增河東道宣慰
使一員徵太子贊善劉因因前為太子贊善以繼母病
去至是母亡以集賢學士徵不起罷托克托塔喇海呼
遜等理算僧官錢穀罷江南六提舉司歲輸木綿鞏昌
舊惟總帥府僧格特陞為宣慰司以其弟達爾瑪達實
為使僧格敗懼誅自殺至是復總帥府增置異珍御帶
二庫秩從五品並設提點使副各一員減中外冗官三
十七員宫城中建蒲萄酒室女工室詔以僧格罪惡繫
獄按問誅其黨約蘇穆爾伯竒等發兵塞鴻和爾鄂隆
地河渠修城堡令蒙古戍兵屯田川中以禦寇癸丑罷
尚書省入中書改尚書右丞相右詹事諤勒哲為中書
右丞相平章政事敏珠爾丹博果密並中書平章政事
尚書右丞何榮祖中書右丞尚書左丞馬紹中書左丞
參知政事賀勝高翥並參知中書政事征東行尚書省
左丞相駙馬高麗國王王睶為征東行中書省左丞相
罷大都燒鈔庫仍舊制各路昏鈔令行省官監燒增置
戶部司計工部司程正七品甲寅太隂犯牛賑上都桓
州榆林昌平武平寬河宣德西站女直等站饑民乙卯
以政事悉委中書仍遣使布告中外詔禁失陷錢糧者
託故詣京師丁巳建白塔二各高一丈一尺以居呪師
多斯德桑節等七人何榮祖以公規治民禦盜理財等
十事緝為一書名曰至元新格命刻版頒行使百司遵
守僧格嘗以劉秉忠無子收其田土其妻竇氏言秉忠
嘗鞠猶子蘭章為嗣敕以地百頃還之己未以默德齊
復為御史大夫行御史臺事高麗國王王睶乞以其子
謜為世子詔立謜為高麗王世子授特進上柱國賜銀
印六月丁卯朔禁蒙古人往回回地為商賈者湖廣饑
以阿拉克哈雅米七萬石賑之辛巳洞蠻鎮遠立黃平
府乙酉以雲南諸路行省參知政事鄂諾為梁王𫝊洗
國王洞主市備什王弟同來朝益江淮行院兵二萬擊
郴州桂陽寳慶武岡四路盜賊以汴梁逃人男女配偶
成家給農具耕種丙戌敕屯田官以三歲為滿互于各
屯内調用宣諭江淮民恃嘉木楊喇勒智力不輸租者
依例徵輸辛卯太隂犯畢癸巳以漣海二州隸山東宣
慰司秋七月丙申朔雲南省參政齊喇言建都地多産
金可置冶令旁近民煉之以輸官從之己亥太白犯井
詔諭尚州等處諸洞蠻夷庚子徙江西行樞密院治贛
州乙巳大都饑出米二十五萬四千八百石賑之戊申
揚州路學正李淦上言人皆知僧格用羣小之罪而不
知尚書右丞葉李妄舉僧格之罪宜斬葉李以謝天下
有旨驛召淦詣京師淦至而李卒除淦江隂路教授以
旌直言給還行臺監察御史周祚妻子祚嘗劾行尚書
省官僧格誣以他罪流祚于噶達蘇妻子家貲入官及
是還之禁屠宰馬牛敕江南重囚依舊制聞奏處决罷
江南諸省買銀提舉司遣軍招集宋時湼手軍可充兵
者八萬三千六百人以蒙古漢人宋人參為萬戶千戶
百戶領之遼陽諸路連歲荒加以軍旅民苦饑發米二
萬石賑之己酉召交趾王弟陳益稷右丞陳巖鄭鼎子
諾海並詣京師癸丑賜師壁洞安撫司師壁鎮撫所師
羅千戶所印安撫司從三品餘皆五品丁巳僧格伏誅
募民耕江南曠土戶不過五頃官授劵俾為永業三年
後徵租遣哈克繖總兵討平江南盜賊己未降江隂路
為州宜興府為縣並隸常州路移揚子縣治新城分華
亭之上海為縣松江府隸行省罷淘金提舉司江淮人
匠提舉司凡五以其事並隸有司雨壞都城發兵二萬
人築之增置各衛經歴一員俾漢人為之壬戌弛畿内
秋耕禁八月乙丑朔平陽地震壞民廬舍萬有八百二
十六區壓死者百五十人丙寅太白犯輿鬼己巳置中
書省檢校二員秩正七品俾考覈戶工部文案疎緩者
罷江西等處行泉府司大都甲匠總管府廣州人匠提
舉司廣德路錄事司罷泉州至杭州海中水站十五所
撫州路饑免去歲未輸田租四千五百石馬八兒國遣
使進花牛二水牛土彪各一丙子太隂犯牽牛大名之
清河南樂諸縣霖雨害稼免田租萬六千六百六十九
石己卯詔諭思州提省溪洞官揚都要招安叛蠻悔過
來歸者與免其本罪罷雲南四州立東川府癸未歲星
犯軒轅大星乙酉遣默色和斯乘𫝊詣雲南捕黑虎戊
子太白犯軒轅大星併犯歲星咀喃番邦遣馬不刺罕
丁進金書寳塔及黑獅子番布藥物婺州水免田租四
萬一千六百五十石辛卯命工部造飛車五輛癸巳太
隂掩熒惑九月辛丑以平章政事敏珠爾丹商議中書
省事復以咱希魯鼎平章政事代之乙巳景州河間等縣
霖雨害稼免田租五萬六千五百九十五石丙午立行
宣政院治杭州己酉設安西延安鳳翔三路屯田總管
府庚戌太白犯右執法襄陽南漳縣民李氏妻黃一産
三男辛亥安南王陳日烜遣使上表貢方物且謝不朝
之罪徽州績溪縣賊未平免二十七年田租禁宣德府
田獵壬子酒醋課不兼隸茶鹽運司仍隸各府縣立竒
凌塔斯至威喇等六驛命海船副萬戶楊祥哈瑪爾張
文虎並為都元帥將兵征瑠求置左右兩萬戶府官屬
從祥選辟既又用福建吳誌斗言祥不可信宜先招諭
之乃以祥為宣撫使佩虎符阮監兵部員外郎誌斗禮
部員外郎並銀符齎詔往瑠求明年楊祥阮監果不能
達瑠求而還誌斗死于行時人疑為祥所殺詔福建行
省按問會赦不治乙卯以歲荒免平灤屯田二十七年
田租三萬六千石有竒丙辰熒惑犯左執法戊午太白
犯熒惑徙四川行樞密院治成都以巴噶岱爾圖嚕古
蘇伯林托爾齊四翼蒙古兵復隸蒙古都萬戶府庚申
以特哩為禮部尚書佩虎符阿喇卜丹保喇並為侍郎
遣使俱藍辛酉歲星犯少民免大都今歲田租保定河
間平灤三路大水被災者全免收成者半之以拜特穆
爾額哷斯昆為禮部侍郎使馬八兒國陜西托實為禮
部侍郎佩金符使于馬都尚衣局織無縫衣冬十月乙
丑朔賜繅察温都爾等九驛貧民三月糧己巳修太廟
在真定傾壞者壬申以前緬中行尚書省平章政事舒
蘇德齊為中書省平章政事癸酉享太廟遣使發倉賑
大同屯田兵及嘉琿達所部軍士之饑者江淮行省言
鹽課不足由私鬻者多乞付兵五千巡捕從之塔喇海
張呼遜崔同知並坐理算錢穀受贓論誅辛巳召高麗
國王王睶公主呼圖克庫哩頁額實詣闕癸未羅斛國
王遣使上表以金書字仍貢黃金象齒丹頂鶴五色鸚
鵡翠毛犀角篤耨龍腦等物高麗國饑給米二十萬斛
罷各處行樞密院事入行省割八番洞蠻自四川隸湖
廣行省丙戌太隂犯軒轅大星併御女丁亥洞蠻爛土
立定雲府改陳蒙洞為陳蒙州合江為合江州嚴山後
酒禁中書省臣言洞蠻請歲進馬五十匹雨氊五十被
刀五十握丹砂雌雄黃等物率二歲一上有詔從之己
丑太隂犯太微東垣上相敕沒入嘉木楊喇勒智沙布
鼎烏瑪喇妻並遣詣京師召行省轉運司官赴京師議
治賦法辛卯諸王徹伯爾部饑給米賑之癸巳武平路
饑免今歲田租以武平路總管張立道為禮部尚書使
交趾免衛輝種仙茅戶徭役從遼陽行省言以納延哈
坦相繼叛詔給蒙古人内附者及開元南京碩達勒達
等三萬人牛畜田器詔嚴益都般陽泰安寧海東平濟
寧畋獵之禁犯者沒家貲之半十一月丙申以甘肅曠
土賜實保齊哈克繖俾耕之壬寅遣左吉奉使星哈喇
特納甲辰太白犯房減太府監冗員三十一人罷器備行
内蔵二庫詔回回以塔納珠充獻及求售者還之留其
估以濟貧者塔齊爾台民饑發米賑之給阿勒達爾民
戶四月糧罷海道運糧鎮撫司丙午熒惑犯亢丁未太
隂犯畢耽羅遣使貢東紵百匹太史院靈臺上修祀事
三晝夜甲寅太隂犯歲星郴州路達嚕噶齊竒拉爾有
罪誅復置會同館禁沮擾益都淘金乙卯新添葛蠻宋
安撫率洞官阿汾青貴來貢方物監察御史言沙布鼎
尼雅斯拉鼎烏瑪喇王巨濟嘉木楊喇勒智實迪嘉琿
達皆僧格黨受贓肆虐使江淮民愁怨載路今或繫或
釋臣未能喻帝曰僧格已誅尼雅斯拉鼎在獄唯沙布
鼎朕姑釋之耳武平平灤諸州饑弛獵禁其孕字之
時勿捕諭中書議增内外官吏俸戊午金齒國遣阿腮
入覲庚申熒惑犯氐辛酉陞宣德龍門鎮為望雲縣
隸雲州置望雲銀冶十二月乙丑復都水監秩從三品
遣官迓雲南鴨池所遣使遼陽寬河女直部民饑借高
麗粟賑給之籍特默齊巴噶岱爾等六萬戶成丁者為
兵丁卯高麗國鴨綠江西十九驛經納延反掠其馬畜
給以牛各四十大都饑下其價糶米二十萬石賑之己
巳罷遣官招集輝和爾氏改辰沅靖州轉運司為湖北
湖南道轉運司立葛蠻軍民安撫司宣政院臣言宋全
太后瀛國公母子已為僧尼有地三百六十頃乞如例
免徵其租從之辛未以特默為兵部尚書佩虎符密實特
達實為兵部侍郎佩金符使于羅博布爾御史臺臣言
言鈎考錢穀自中統初至今餘三十年更阿哈瑪特僧
格當國設法已極其餘黨公取賄賂民不堪命不如罷
之有旨議擬以聞壬申立河南江北行中書省治汴梁
色埓默喇實並為大司徒領太常寺中書省臣言江南
在宋時差役為名七十有餘歸附後一切未徵今分隸
諸王城邑歲賜之物仰給京師又中外官吏俸少似宜
量添可令江南依宋時諸名征賦盡輸之何榮祖言宜
召各省官任錢穀者詣京師集議科取之法以聞從之
甲戌詔罷鈎考錢穀應昔年逋負錢穀文卷聚置一室
非朕命而視之者有罪仍遣使布告中外庚辰太隂犯
御女江北州郡割隸河南江北行中書省改江淮行省
為江浙等處行中書省治杭州賑庫庫楚饑民米錫里
岱言納延餘黨竄女直之地臣與阿爾婁議乞益兵千
五百人可平之從之癸未太隂犯東垣上相廣濟署大
昌等屯水免田租萬九千五百石平灤路及豐贍濟民
二署饑出米萬五千石賑之巴圖爾丹前以僧格專恣
不肯仕命仍為中書左丞丙戌八番洞官吳金叔等以
所部二百五十寨民二萬有竒内附詣闕貢方物戊子
詔釋天下囚非殺人抵罪者己丑熒惑犯房庚寅熒惑
犯鉤鈐升營田提舉司為規運提點所正四品辛卯濬
運糧壩河築隄防授策凌巴鄂爾罝嘉勒為帝師統領
諸國僧尼釋教賜親王公主駙馬金銀鈔幣如歲例令
僧羅卜蔵等遞作佛事坐静于聖夀萬安涿州寺等所
凡五十度遣真人張志仙持香詣東北海嶽濟瀆致禱
戶部上天下戶數内郡百九十九萬九千四百四十四
江淮四川一千一百四十三萬八百七十八口五千九
百八十四萬八千九百六十四游食者四十二萬九千
一百一十八司農司上諸路所設學校二萬一千三百
餘墾地千九百八十三頃有竒植桑棗諸樹二千二百
丑十二萬七千七百餘株義糧九萬九千九百六十石
宣政院上天下寺宇四萬二千三百一十八區僧尼二
十一萬三千一百四十八人斷死刑五十五人
元史卷十六
元史卷十六考證
世祖本紀至元二十七年二月命光祿寺毋隸宣徽院
案光禄寺原本作太僕寺考百官志太僕寺至元
二十四年所立隸中書省秩從二品元典章則云正
三品皆無隸宣徽院之文蓋宣徽所掌玉食燕享諸
事其屬則光禄居首至元二十五年撥隸省部三十
一年仍隸宣徽史既誤以二十五年事紀于二十七
年又誤光禄為太僕舛訛今改正至具紀年之訛則
原文未便從刪仍存其舊而識之
秋七月壬戌駐蹕老鼠山案壬戌原本作壬申以上
文辛酉下文乙丑計之中間不應有壬申日當是戌
之訛今改
二十八年汪惟和言近制和顧和買不及軍家今一切
與民同案汪惟和原本作汪總帥考汪氏自世顯
以鞏昌降元子孫世官其地至元初襲職者為惟正
二十二年後則惟和嗣皆世顯之孫也史例書名不
應言汪總帥今改正
