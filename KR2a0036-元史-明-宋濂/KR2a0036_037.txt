元史卷三十七
明翰林學士亞中大夫知制誥兼修國史宋濂等修
本紀第三十七
寧宗
寧宗冲聖嗣孝皇帝諱伊埓哲伯明宗第二子也母曰
皇后鼐瑪錦氏初武宗有子二人長明宗次文宗延祐
中明宗封周王出居朔漠泰定之際正統遂偏天歷元
年文宗入紹大統内難既平即遣使奉皇帝璽綬北迎
明宗明宗崩文宗復即皇帝位明宗有子二人長托歡
特穆爾次即帝也天歷二年二月乙巳封帝為鄜王至
順三年八月己酉文宗崩于上都皇后導揚末命申固
讓初志傳位於明宗之子時托歡特穆爾出居靜江帝
以文宗眷愛之篤留京師太師太平王右丞相雅克特
穆爾請立帝以繼大統乃遣使徵諸王會京師朝廷政
務咸啓中宮取進止甲寅中書省臣奉中宮旨預備大
朝會賞賜金銀幣帛等物乙卯雅克特穆爾奉中宮旨
賜駙馬額布根子呼塔噶齊太尉布哷齊句容郡王達
朗達賚僉事蘇爾蘇克穆爾台之子圖卜特穆爾公主
布逹拉安遠王綽哈妃公主托歡巴圖永寧王瑪展妃
公主諤勒哲台及公主徹爾特穆爾等金銀幣鈔有差
是月渾源雲内二州隕霜殺禾冀寧路之陽曲河曲二
縣及荆門州皆旱江水又溢高郵府之寶應興化二縣
德安府之雲夢應城二縣大雨水九月丁丑填星犯太
微垣左執法辛巳修皇太后儀仗是夜地震有聲來自
北是月益都路之莒沂二州泰安州之奉符縣濟寧路
之魚臺豐縣曹州之楚丘縣平江常州鎮江三路松江
府江隂州中興路之江陵縣皆大水河南府之洛陽縣
旱十月庚子帝即位于大明殿大赦天下詔曰洪惟太
祖皇帝啓闢疆宇世祖皇帝統一萬方列聖相承法度
明著庫魯克皇帝入纂大統修舉庶政動合成法授大
寶位于布延圖皇帝以及格根皇帝歷數之歸當在胡
土克圖皇帝濟雅圖皇帝而各播越遼遠時則惟雅克
特穆爾建義效忠戡平内難以定邦國協恭推戴濟雅
圖皇帝登極之始即以讓兄之詔明告天下隨奉璽綬
遠迓胡土克圖皇帝朔方言還奄棄臣庶濟雅圖皇帝
薦正宸極仁義之至視民如傷恩澤旁被無間遠邇顧
育眇躬尤篤慈愛賓天之日皇后傳顧命於太師太平
王右丞相達爾罕雅克特穆爾太保浚寧王知樞密院
事巴延等謂聖體彌留益推固讓之初志以宗社之重
屬諸大兄胡土克圖皇帝之世嫡乃召諸王宗親以十
月一日來會于大都與宗王大臣同奉遺詔揆諸成憲
宜御神器以至順三年十月初四日即皇帝位于大明
殿可大赦天下自至順三年十月初四日昧爽以前除
謀反大逆謀殺祖父母父母妻妾殺夫奴婢殺主謀故
殺人但犯強盜印造偽鈔蠱毒魘魅犯上者不赦外其
餘一切罪犯咸赦除之大都上都興和三路差税免三
年腹裏差發并其餘諸郡不納差發去處税糧十分為
率免二分江淮以南夏税亦免二分土木工役除倉庫
必合修理外毋復剏造以紓民力民間在前應有逋欠
差税課程盡行蠲免監察御史肅政廉訪司官并内外
三品以上正官歲舉才堪守令者一人申達省部先行
錄用如果稱職舉官優加旌擢一任之内或犯贓私者
量其輕重黜罰其不該原免重囚淹禁三年以上疑不
能決者申達省部詳讞釋放學校農桑孝義貞節科舉
取士國學貢試並依舊制廣海雲南梗化之民詔書到
日限六十日内出官與免本罪許以自新於戲肆予冲
人託于天下臣民之上任大守重若涉淵冰尚頼宗王
大臣百司庶府交修乃職思盡厥忠嘉與億兆之民共
保承平之治咨爾多方體予至意故兹詔示想宜知悉
詔以知樞密院事薩都為御史大夫中書右丞薩題為
中書平章政事宣政使竒爾濟蘇為中書左丞中書平
章政事圖勒噶特穆爾知樞密院事乙巳造皇太后玉
冊玉寶丁未皇太后命作兩宮幄殿車乘供張戊申賞
賚諸王金幣其數如文宗即位之制立徽政中政二院
己酉太白犯斗宿敕諸王駙馬勲舊大臣及中書省樞
密院御史臺秩正二品百司庶府秩至一品者闕門内
得施繩床以坐餘皆禁之庚戌修郊祀法服以宦者特
古斯哈喇烏達里克哈噶濟庫庫楚並為中政院使辛
亥以江浙歲比不登其海運糧不及數俟來歲補運壬
子定婦人犯私鹽罪著為令甲寅諸王保賽音遣使貢
塔哩雅八十八斤佩刀八十賜鈔三千三百錠乙卯以
即位告祭南郊丙辰給宿衞士蒙古漢軍三萬人禦寒
衣命江浙行省範銅造和寧宣聖廟祭器凡百三十有
五事己未告祭太廟庚申告祭社稷以巴延為徽政院
使依前開府儀同三司浚寧王太保錄軍國重事知樞
密院事提調忠翊侍衞親軍都指揮使司事巴咱爾右
都威衞都指揮使常布哷齊並為徽政院使賜諸妃后
大朝會賞賚有差甲子賜諸王呼喇台鈔五百錠皇弟
雅克特古斯受戒於西僧嘉勒斡巴勒百官及宿衞士
有濟遜衣者凡與宴饗皆服以侍其質諸人者罪之丙
寅楚丘縣河堤壞發民丁二千三百五十人修之十一
月己巳詔翰林國史集賢院奎章閣學士院集議先皇
帝廟號神主升祔武宗皇后及改元事庚午賜郯王齊
齊克圖以海寧州朐山贛榆沭陽三縣壬申命郯王齊
齊克圖鎮遼陽甲戌遣宿衞官阿恰齊以上皇太后玉
冊告祭南郊中書平章巴咱爾告祭太廟戊寅奉玉冊
玉寶尊皇后曰皇太后皇太后御興聖殿受朝賀己卯
帝御大明殿受朝賀庚寅賜諸王庫春幣帛各二千匹
以周其貧左欽察衞士饑賑糧二月壬辰帝崩年七歲
甲午葬起輦谷從諸陵明年六月己巳明宗長子托歡
特穆爾即位至元四年三月辛酉諡曰冲聖嗣孝廟號
寧宗四月乙酉祔于太廟
元史卷三十七
元史卷三十七考證
請立帝以繼大統按順帝紀及雅克特穆爾𫝊雅克
特穆爾欲立文宗子雅克特古斯后不從而止此云
請立帝以繼大統殊為失實
甲寅原刻上有八月二字係複出今刪
想宜知悉原刻脱宜字不復成句今據永樂大典增
至元四年三月辛酉謚曰冲聖嗣孝廟號寧宗按順
帝紀上諡祔廟在三年正月與此異
