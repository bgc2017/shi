元史卷一百四十七
明翰林學士亞中大夫知制誥兼修國史宋濓等修
列傳第三十四
張柔
張柔字德剛易州定興人世力農柔少慷慨尚氣節善
騎射以豪俠稱金貞祐間河北盗起柔聚族黨保西山
東流寨選壯士結隊伍以自衛盗不敢犯郡人張信假
柔聲勢納流人女為妻柔鞭信百而還其女信憾之謀
結黨害柔未幾信有罪當誅柔救之得免於是驍勇之
士多慕義從之中都經略史苖道潤承制授柔定興令
累遷青州防禦使道潤表其才加昭毅大將軍遥領永
寧軍節度使兼雄州管内觀察使權元帥左都監行元
帥府事繼而道潤為其副賈瑀所殺瑀遣使以好辭來
告曰吾得除道潤者以君不助兵故也柔怒叱使者曰
瑀殺吾所事吾食瑀肉且未足快意反以此言相戲耶
遂移檄道潤部曲會易州軍市川誓衆為之復讎衆皆
感泣適道潤麾下何伯祥得道潤所佩金虎符以獻因
推柔行經略使事事聞加驃騎將軍中都留守兼大興
府尹本路經略使行元帥事戊寅國兵出紫荆口柔率
所部逆戰於狼牙嶺馬蹶被執遂以衆降太祖還其舊
職得以便宜行亊柔招集部曲下雄易安保諸州攻破
賈瑀於孔山誅瑀剖其心祭道潤瑀黨郭收亦降盡有
其衆徙治滿城金眞定帥武仙會兵數萬來攻柔以兵
數百出奇迎戰大破之乘勝攻完州下之獲州佐甄仝
仝慷慨就戮柔義而釋之且升為守使將部曲以從已
邜仙復來攻敗走之進拔郎山祁州曲陽諸城寨聞之
皆降既而中山叛柔引兵圍之與仙將葛鐵鎗戰于新
樂流矢中柔頷折其二齒拔矢以戰斬首數千級擒藁
城令劉成遂拔中山仙復會兵攻滿城柔登城拒戰復
為流矢所中仙兵大呼曰中張柔矣柔不為動開門突
戰皆敗走略地至鼔城單騎入城喻以禍福城遂降又
敗仙於祁州進攻深澤寧晉安平克之分遣别將攻下
平棘藁城無極欒城諸縣闢地千餘里由是深冀以北
鎮定以東三十餘城緣山反側鹿兒野貍等寨相繼降
附一月之間與仙遇者凡十有七每戰則勝方獻捷于
行在所行次宣德而易州軍叛逐其守盧應妻子據西
山馬頭寨柔聞之即棄輜重還出奇計破其寨而誅叛
者歸其妻子加榮禄大夫河北東西等路都元帥號巴
圖爾置官屬將士遷授有差燕帥徹辰台數凌柔柔不
為下乃譖柔於中都行臺曰張柔驍勇無敵向被執而
降今委以兵柄戰勝攻取威震河朔失今不圖後必難
制常欲殺我我不敢南也行臺召柔幽之土室徹辰台
施帳寝其上環以甲騎明日將殺之徹辰台一夕暴死
柔乃得免金經略使固安王子昌善戰知名與信安張
進連兵阻水為固遠近憚之柔出其不意率兵徑渡生
擒以還乙酉真定武仙殺其帥史天倪其弟天澤使來
求援柔遣驍將喬惟忠等率千餘騎赴之與仙戰敗之
遂分遣惟忠宋演略彰德徇齊魯聶福堅略青魏山東
璽書授柔行軍千戶保州等處都元帥丙戌遣將以兵
從國王博囉攻李全于益都降之丁亥移鎮保州保自
兵火之餘荒廢者十五年盗出沒其間柔為之畫市井
定民居置官廨引泉入城疏溝渠以瀉卑濕通商惠工
遂致殷富遷廟學于城東南增其舊制壬辰從睿宗伐
金語其衆曰吾用兵殺人多矣寧無冤者自今以往非
與敵戰誓不殺也圍汴京柔軍於城西北金兵屢出拒
戰柔單騎陷陣出入數四金人莫能支金主自黃陵岡
渡河次漚麻岡欲取衛州柔以兵合擊金主敗走睢陽
其臣崔立以汴京降柔於金帛一無所取獨入史館取
金實錄并祕府圖書訪求耆德及燕趙故族十餘家衛
送北歸遂圍睢陽金主走汝南汝南恃柴潭為阻會宋
孟珙以兵糧來會珙決其南潭水涸金人懼啓南門求
死戰柔以步卒二十餘突其陣促聶福堅先登擒二校
以歸又遣張信據其内隍諸軍齊進金主自殺汝南既
破下令屠城一小校縛十人以待一人貎獨異柔問之
狀元王鶚也解其縳賓禮之入朝太宗歴數其戰功班
諸帥上賜金虎符升軍民萬戶乙未從皇子庫春拔棗
陽繼從大帥塔心攻徐邳丁酉詔屯兵曹武以逼宋道
出九里關柔欲率所部徑往或言關甚險宋必設伏不
若與大軍俱進不聽與二十騎直前據關方解甲而食
宋兵出兩山間圍數重騎皆失色柔單騎馳突潰圍大
軍繼至遂達曹武悉下緣山諸堡攻洪山寨破之遂營
山下柔率衆出略地他處宋兵乘虛來襲柔還與之遇
自旦至暮凡十餘戰大敗宋師斬其將校十有三人遂
會諸軍取光州又進趣黃州破三山寨至大湖中得戰
艦沿江接戰壁於黃州西北隅有乘舟出者柔曰此偵
伺我隙者也夜必襲吾不備乃分軍為三以待之二鼓
時宋師果至柔遮擊之俘數百人溺死者不可計攻其
東門矢石雨注軍少却柔率死士十餘奮戈大呼所向
仆踣執俘而還宋師懼請和乃還軍大帥察罕攻滁州
柔以二百騎往時廬泗盱眙安豐間宋屯戍相望斥堠
甚嚴或勸柔勿行不聽且戰且前凡二十餘戰北至滁
察罕以滁久不拔欲解去柔請決戰從之既陣宋驍將
出挑戰柔佯却宋將驕柔馳及之檛擊墜地宋將執柔
轡曳入其陣飛石中柔鼻兩軍閧柔得還裹瘡復戰夜
遣鞏彦輝劫其營焚城東南隅柔銳卒五十七人先登
拔之己亥以本官節度河南諸翼兵馬征行事河南三
十餘城皆屬焉庚子詔柔等八萬戸伐宋辛丑升保州
為順天府賜御衣數襲名馬二尚廐馬百柔率師自五
河口濟淮略和州諸城師還分遣部下將千人屯田于
襄城察罕奏柔總諸軍鎮杞初河決于汴西南入陳留
分而為三杞居其中潬宋兵恃舟楫之利駐亳泗犯汴
洛以擾河南柔乃即故杞之東西中三山夾河順殺水
勢築連城結浮梁為進戰退耕之計敵不敢至會諸軍
攻破夀州柔欲留兵守之察罕不從又敗宋師于泗州
還杞帳下吏瓜爾佳顯祖得罪亡走上變誣柔執柔以
北大臣多以闔門保柔者卒辨其誣顯祖伏誅辛亥憲
宗即位換授金虎符仍軍民萬戸甲寅移鎮亳州環亳
皆水非舟楫不達柔甃城壁為橋梁屬汴堤以通商賈
之利復建孔子廟設校官弟子員入奏帝悦賜衣一襲
翎根甲一金符九銀符十九頒將校之有功者己未分
禆將張果王仲仁從憲宗征蜀王安國胡進田伯榮宋
演從宗王塔齊爾攻荆山柔從世祖攻鄂世祖由大勝
關柔由虎頭關與宋兵遇於沙窩柔子宏彦擊破之進
與守關兵戰敗之世祖自陽羅渡江促柔會兵攻鄂百
餘日不能下世祖諭之曰吾猶獵者不能擒圈中豕野
獵以供汝食汝可破圈而取之柔乃令何伯祥作鵝車
洞掘其城别遣勇士先登攻其西南陬屢破之會憲宗
凶問至宋亦行成世祖北還命柔統領蒙古漢軍以俟
後命城白鹿磯為久駐計中統元年世祖即位詔班師
額呼布格反世祖北征詔柔入衛至廬胊河有詔止之
分其兵三千五百衛京師以子宏慶為質二年以金實
錄獻諸朝且請致仕封安肅公命第八子宏略襲職至
元三年加榮禄大夫判行工部事城大都四年進封蔡
國公五年六月卒年七十九贈推忠宣力翊運功臣太
師開府儀同三司上柱國諡武康延祐五年加封汝南
王諡忠武子十有一人宏略宏範最顯宏範自有傳
宏略字仲傑柔第八子也有謀略通經史善騎射嘗從
柔鎮杞徙亳歲乙卯入朝憲宗授金符權順天萬戸從
征蜀以其幼賜錦衣令還鎮柔既致仕授宏略金虎符
順天路管民總管行軍萬戶仍總宣德河南懷孟等路
諸軍屯亳者中統三年李璮反求救於宋將夏貴貴自
蘄乘虛北奪亳滕徐宿邳滄濱七州新蔡符離蘄利津
四縣殺守將宏略率戰船遏之于渦口貴退保蘄宏略
發亳軍攻之水陸並進宋兵素憚亳軍焚城宵遁追殺
殆盡獲軍資不可計盡復所失地李璮既誅追問當時
與璮通書者獨宏略書皆勸以忠義事得釋朝廷懲璮
叛逆務裁諸侯權以保全之因解宏略兵職宿衛京師
賜濟遜冠服以從宴享至元三年城大都佐其父為築
宫城總管八年授朝列大夫同行工部事兼領宿衛親
軍儀鸞等局十三年城成賜内帑金釦瑇瑁巵授中奉
大夫淮東道宣慰使十四年宋廣王昺據閩廣時東海
縣儲粟數萬行省檄宏略將兵二千戍之仍命造舟運
粟入淮安宏略顧民舟有能載粟十石者與一石人爭
趍之一月而畢十六年遷江西宣慰使會饒州盗起犯
都昌宏略以為饒雖屬江東與南康止隔一湖此寇不
滅則吾境必有相扇而起者乃使人直擣其巢穴生縳
賊酋磔于市餘黨潰散下令曰不操兵者皆為平民餘
無所問頃之以疾歸亳有讒貴臣子在江南買田宅樂
而忘歸者詞引宏略或謂宏略曰公但居亳未嘗在江
南入見宜自眀宏略曰眀之則言者獲譴矣吾寧稱疾
家居二十九年見世祖于龍虎臺請曰臣之子玠長矣
願備宿衛從之且賜以酒曰卿年未老謝事何為特命
為河南行省參知政事元貞二年卒贈推忠佐理功臣
銀青榮禄大夫平章政事上柱國蔡國公諡忠毅子三
人玠瑾琰
史天倪
史天倪字和甫燕之永清人曾祖倫少好俠因築室發
土得金始饒於財金末中原塗炭乃建家塾招徠學者
所藏活豪士甚衆以俠稱於河朔士族䧟為奴虜者輙
出金贖之甲子歲大祲發粟八萬石賑饑者士皆爭附
之祖成珪倜儻有父風遭亂盗賊四起乃悉散其家財
唯存廩粟而已父秉直讀書尚氣義癸酉太師國王穆
呼哩統兵南伐所向殘破秉直聚族謀曰方今國家喪
亂吾家百口何以自保既而知降者皆得免乃率里中
老稚數千人詣涿刊軍門降穆呼哩欲用秉直秉直辭
而薦其子乃以天倪為萬戸而命秉直管領降人家屬
屯霸州秉直拊循有方遠近聞而附者十餘萬家尋遷
之漠圵降人道饑秉直得所賜牛羊悉分食之多所全
活甲戌從穆呼哩攻圵京乙亥北京降穆呼哩承制以
烏頁爾為圵京路都元帥秉直行尚書六部事主餽餉
軍中未嘗乏絶庚寅以老謝事歸鄉里卒年七十一三
子長天倪次天安次天澤天澤自有𫝊天倪始生之夕
白氣貫庭成童姿貎魁傑有道士見而異之曰封候相
也及長好學日誦千言大安末舉進士不第乃歎曰大
丈夫立身獨以文乎哉使吾遇荒雞夜鳴擁百萬之衆
功名可唾手取也穆呼哩見而奇之既以萬戸統諸降
卒從穆呼哩略地三關已南至于東海所過城邑皆下
因進言於穆呼哩曰金棄幽燕遷都于汴已失策矣遼
水東西諸郡金之腹心也我若得大寧以㧖其咽襟則
金雖有遼陽終不能保矣穆呼哩善之先倫&KR0816;時河朔
諸郡結清樂社四十餘社近千人歲時像倫而祠之至
是天倪選其壯勇萬人為義兵號清樂軍以從兄天祥
為先鋒所向無敵分兵略三河薊州諸砦望風欵服甲
戌朝太祖于燕之幄殿所陳皆奇謀至計大稱旨賜金
符授馬步軍都統管領二十四萬戸從穆呼哩攻高州
又從攻北京皆不戰而克乙亥授右副都元帥改賜金
虎符奉詔南征圍平州金經略使奇珠降進兵真定所
屬部邑無不欵附而真定帥武仙固守不下遂移軍圍
大名衆謂城堅不可擊天倪使攻其西南角勁卒屢上
屢却天倪先登守者辟易遂破其城丙子會穆呼哩兵
於燕南清州監軍王守約平州推官哈達俱以城叛連
謀越海歸金天倪追襲至樂安哈達以益都行省孟古
兵來拒敗之殺守約擒孟古斬首萬級丁丑徇山東諸
郡部卒有殺民豕者立斬以徇軍中肅然遠近響應知
中山李眀趙州李瑀邢州武貴威州武振磁州李平洺
州張立等望風皆下己卯從穆呼哩徇河東至絳州其
圑樓甃以石牢不可破天倪命穴其旁地虛樓陥遂拔
之穆呼哩喜賞以繡衣金鞍名馬庚辰還軍真定武仙
降穆呼哩承制以天倪為金紫光禄大夫河北西路兵
馬都元帥行府事仙副之天倪乃言於穆呼哩曰今中
原粗定而所過猶縱抄掠非王者弔民伐罪意也且王
奉天子命為天下除暴豈復效其所為乎王曰善下令
敢有剽虜者以軍法從事辛巳金懷州元帥王榮潞州
元帥裴守謙澤州太守王珍皆以城降壬午攻濟南水
砦破之癸未徇山西遂克三關不浹旬定四十餘砦兵
至河衛喜曰河衛者夷門之限也河衛既破則夷門不
能守矣嚴實以兵來會請自攻河衛天倪曰哈達布哈
亦勍敵也實曰易與耳保為公破之眀日實與布哈兵
遇於南門哈達兵自北奄至實兵敗竟為所執天倪曰
哈達以實歸汴必以今夕急命馮存杜必貴率壮士一
千三百伏延津柳渡果夜縳實過延津遇存等與戰敗
之實得脱歸必貴戰死未幾帝命天倪回軍真定甲申
夏大名總管彭義斌以宋兵犯河朔天倪逆戰於恩州
義斌敗入保大名乙酉師還聞武仙之黨據西山腰水
鐵壁二砦以叛天倪直擣其巢穴盡掩殺之仙怒謀作
亂乃設宴邀天倪有知其謀者止天倪毋往天倪不從
遂為仙所殺天倪之赴真定也秉直密戒之曰觀武仙
之辭氣終不為我用宜備之天倪曰我以赤心待人人
或相負天必不容願無慮秉直乃攜其孫楫權還北京
至是人服其先識先是天倪擊鞠夜歸有大星隕馬前
有聲心惡之果及禍天倪死時年三十九妻程氏聞亂
恐汚於賊乃自殺子五人其三人尚幼俱死於難惟楫
權在
楫字大濟歲己亥知中山府事尋遷征南行軍萬戸翼
經略徇地蘄黃善撫士卒所向有功壬寅天澤引楫入
見太宗奏曰臣兄天倪死事時二子尚幼臣受詔攝行
府事今楫已成人乞解職授之帝嘉歎曰今之爭官者
多讓官者少卿此舉殊可嘉尚朕自有官與之即以楫
為真定兵馬都總管佩金虎符辛亥朝廷始徵包銀楫
請以銀與物折仍減其元數詔從之著為令各道以楮
幣相貿易不得出境二三歲輒一易鈔本日耗商旅不
通楫請立銀鈔相權法人以為便或請運鹽按籍計口
給民以食楫爭其不可曰鹽鐵從民貿易何可若差税
例配之議遂寝元氏民有愬府僚於達官者質之無實
將抵之死楫力為營解達官曰是人陷汝輩死地而反
捄之何耶楫曰誅之固足以懲後未若宥之以愧其心
况人命至重豈宜以妄言之故而加以極刑乃杖而遣
之中統元年授真定路總管同判本道宣撫司事真定
表山帶河連屬三十餘城生殺進退咸倚專決楫謹身
率先眀政化信賞罰任賢良汰貪墨恤煢獨民咸德之
所舉州縣佐史有文學者三十餘人後皆知名會天澤
言兵民之柄不可併居一門行之請自臣家始楫即日
解綬歸卒年五十九子炫常德管軍總管煇知孟州燧
同知東昌府事煊潼關提舉煬僉廣西按察司事
權字伯衡勇而有謀初以權萬戸從天澤南征歲壬子
天澤以萬戸改河南經略使乃以權代其任甲寅屯軍
鄧州敗宋將高達於樊城己未世祖自將伐宋權出迎
於淮西世祖渡江次鄂州而憲宗崩世祖北還乃命權
總兵鎮江北岸之武磯山中統元年降詔奬諭賜金虎
符授真定河間濱棣邢洺衛輝等州路并摩哩乣軍兼
屯田州城民戶沿邊鎮守諸軍總管萬戸其所屬千戶
萬戶悉聽號令至元六年召至闕下問以征南之策對
曰襄陽乃江陵之藩蔽樊城乃襄陽之外郛我軍若先
攻樊城則襄陽不能支梧不戰自降矣然後駐兵嘉定
耀武淮泗事必有濟帝善其計七年宋兵侵邊權引兵
趍荆子口大破之帝賜白金五百兩權悉以分勞士卒
宋將夏貴以船萬艘載壮士欲奪江面權進攻破之帝
賜以衣幣弓矢鞍勒既而轉糧于隨貴復引兵扼我前
路權戰破之賜白金七百兩制授河南等路宣撫使未
上賜金虎符充江漢大都督總制軍馬總管屯田萬戶
會天澤言一門不可兼掌兵民之柄乃授權鎮國上將
軍真定等路總管兼府尹徙東平又徙河間卒
樞字子眀父天安字全甫秉直仲子也歲癸酉從秉直
降太師穆呼哩以其兄天倪為萬戶而質天安軍中丁
丑從討錦州叛人張致平之己卯從略地關右生擒鄜
州驍將張資禄號張鐵槍者乙酉武仙殺天倪于真定
天安率衆來會天澤併力攻仙敗走之以功授行北京
元帥府事撫治真定庚寅宋聚兵邢之西山聲言為仙
援遣其徒趙和行間城中誣倅副李甲劉清嘗輸欵為
内應守將械兩人送府大帥趣命戮之天安揣知其詐
請自鞫之果得其情遂斬和以徇壬辰從伐金師還討
劇盗梁滿蘇傑等悉平之甲午宣權眞定等路萬戸賜
金符丙午入覲賜黃金五十兩白狐裘一牝馬百乙夘
卒樞年二十餘以勲臣子知中山府有治績甲寅初籍
新軍天澤以長兄二子各有官位而仲兄之子未仕乃
奏樞為征行萬戸配以真定彰德衛州懷孟新軍戍唐
鄧乙卯敗宋舟師於漢水之鴛鴦灘賜金虎符戊午憲
宗伐宋入自蜀從天澤詣行在朝帝于大散關帝勞之
曰卿久鎮東方茲復遠來勤亦至矣樞對曰臣之祖父
受國厚恩今陛下親御六師暴露萬里之外臣獨不能
出死力以報萬分之一邪帝壯其言命為前鋒立宋劔
州僑治於苦竹崖前阻絶澗深數百尺恃險而不備帝
使樞偵之樞率健卒數十縋而下得其所以致師處以
聞帝趣樞急取之宋人懼乃降翼曰大宴帝顧皇后命
飲樞酒且諭新附渠帥曰我國家自開創以來未有皇
后賜臣下酒者特以樞父子世篤忠貞故寵以殊禮有
能盡瘁事國者禮亦如之己未從天澤擊敗宋將呂文
德於嘉陵江追至重慶而還賜黃金五十兩白金二百
兩錦一匹世祖即位改賜金虎符中統二年從天澤扈
駕北征三年李璮叛據濟南復從天澤往討之城西南
有大澗亘歴山樞一軍獨當其險夾澗而城竪木柵於
澗中淫雨暴漲木柵盡壞樞曰賊乘吾隙俟夜必出命
作葦炬數百置城上逮三鼓賊果至飛炬擲之風怒火
烈弓弩齊發賊衆大潰自相蹂躪死者不可勝計未久
璮就擒至元四年宋兵圍開達諸州以樞為左壁總帥
佩虎符凡河南山東懷孟平陽太原京兆延安等軍悉
統之宋兵聞之解去六年高麗人金通精據珍島以叛
討之歲餘不下七年進樞昭勇大將軍鳳州經略使樞
至謂諸將佐曰賊勢方張未易力勝况炎暑海氣蒸欝
弓力弛弱猝不可用宜分軍為三多張旗幟以疑之吾
與諸君潛師擣其巢穴破之必矣與戰大破之其地悉
平十二年復以萬戶從丞相巴延伐宋賜錦衣一寶鞍
一弓一矢百甲十注馬十二疋仍給天澤帳下士十人
以從宋平署安吉州安撫使時新附之初民所在依險
阻自保樞以威信招懷之復業為民者以千萬計十四
年移疾還十九年起為東京路總管辭不受二十三年
拜中奉大夫山東東西道宣慰使治濟南後又治益都
二十四年卒年六十七子煥昭勇大將軍後衛親軍都
指揮使佩金虎符煇奉訓大夫祕書少監
史天祥
史天祥父懷德尚書秉直之弟也歲癸酉太師國王穆
呼哩從太祖伐金天祥隨秉直迎降於涿穆呼哩命懷
德就領其黑軍隸帳下署天祥都鎮撫選䧏卒長身武
勇者二百人使領之招徠丁壮得衆萬餘從取霸州文
安大城滄濱長山等二十餘城東下淄沂密三州所至
皆先登詔賜以銀符從大軍攻燕不克甲戌略地高州
拔惠和金源和衆龍山利建富庶等十五城惟大寧固
守不下天祥獲金將完顔呼遜穆呼哩欲殺之天祥曰
殺一人無損於敵適驅天下之人為吾敵也且其降時
嘗許以不死今殺之無以取信於後不若從而用之乃
以為千戶復合衆攻其城懷德先登擒其二將為流矢
所中殁于軍乃以所統黑軍命天祥領之天祥憤痛其
父之死攻之愈急乙亥與大師烏頁爾降其北京留守
伊勒都呼同知烏庫哩進攻北京傍近諸寨磨雲山王都
統首詣軍門降天祥命入列崖擒都統布拉釋其縳仍
曉以大義布拉感泣願效死天祥察其誠許與王都統
往說降城子崖旺嘉努乃命三人各將舊卒付空名告
身使諭樓子崖等二十餘寨悉降得老幼數萬勝兵八
千西乾河達魯五指山楊昭努獨固守不下天祥擊之
大小百餘戰昭努死達魯敗走得戸二萬授西山總帥
兵馬興州節度使趙守玉反天祥與烏頁爾分道討平
之達魯復聚衆攻龍山以槊刺烏頁爾中胷隨墮馬天
祥馳救得免復整陣出戰大敗之斬首八千級達魯戰
死進克中興府張致盗據錦州從穆呼哩討平之會契
丹漢軍擒關肅復利州殺劉禄於銀冶斬首五十級尖
山香爐紅螺塔山大蟲駱駝圑崖諸寨悉平虜生口萬
餘得錦州舊將杜節并黑軍五百人即命討之丙子春
覲太祖於魚兒灤賜金符授提控元帥拔盖金蘇復等
州獲金完顔努力耶律圖美遷鎮國上將軍利州節度
使所部降民都總管監軍兵馬元帥丁丑夏山賊祁和
尚據武平討平之縛金將巢元帥又滅綽爾盗衆萬人
於興州之車河己卯權兵馬都元帥蒙古漢軍黑軍並
聽節制下河東平陽河中岢嵐絳石隰吉廓等八十餘
城庚辰至真定穆呼哩使天祥攻城天祥因請曰攻之
恐戮及無辜不如先往諭之苟其不從加兵未晩穆呼
哩許之天祥往見守將武仙諭以禍福仙晤乃降烏頁
爾請留天祥守真定穆呼哩曰天下未定智勇士可離
左右乎吾將别處之乃以秉直之子天倪為河北西路
兵馬都元帥鎮真定以天祥為左副都元帥餘如故引
兵南屯邢西遥水山下仙允貴以萬人壁於山上負固
不下天祥攜完顔呼遜及黑軍百人由鳥道扳援而上
盡掩捕之仙驚曰公若有羽翼者不然何其能也遂下
邢磁相三州從戰黃龍岡破單勝兖三州穆呼哩圍東
平久不下怒烏頁爾不盡力將手斬之天祥請代攻穆
呼哩喜付皮甲一又與已鐵鎧并被之鏖戰不已穆呼
哩使人止之曰爾力竭矣宜少休復以金鞍名馬與之
辛巳從取綏德鄜坊等五十餘城壬午穆呼哩攻青龍
金勝諸堡花帽軍堅守不下既破欲屠之天祥力諫而
止獲壮士五千人癸未春還軍河中穆呼哩上其功賜
金虎符授蒙古漢軍兵馬都元帥總十二萬戸鎮河中
冬徇西夏破賀蘭山還遇賊射傷額出血目為之昏甲
申歸北京授右副北京等七路兵馬都元帥庚寅朝太
宗於盧朐河乞致仕不允辛卯太宗用兵河南強從之
行轉漕河上給餉諸軍壬辰命天祥領汴京百工數千
屯霸州之益津行元帥府事賜錦衣一襲初天祥夜中
流矢鏃入頰骨不能出至是金瘡再發鏃自口出睿宗
聞而閔之授海濱和衆利州等處總管兼領霸州御衣
局人匠都達魯噶齊行北京七路兵馬都元帥府事憲
宗即位俾仍舊職戊午秋九月以疾卒年六十八天祥
幼有大志長身駢脅力絶人性不嗜酒喜稼穯好施予
乙未括戶縱其奴千餘口俾為民晩雖喪眀憂國愛民
之心未嘗亡也子彬江東提刑按察副使槐襲霸州御
衣局人匠都達嚕噶齊
元史卷一百四十七
元史卷一百四十七考證
史天倪𫝊子權充江漢大都督案世祖本紀史權于
中統三年已為江漢大都督命將兵赴燕此言七年
始充是職彼此互異
