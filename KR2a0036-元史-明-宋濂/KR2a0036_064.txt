河源附錄
河源古無所見禹貢導河止自積石漢使張騫持節道
西域度玉門見二水交流發蔥嶺趨于闐匯鹽澤伏流
十里至積石而再出唐薛元鼎使吐蕃訪河源得之於
穆穆哩山然皆歷歲月涉艱難而其所得不過如此世
之論河源者又皆推本二家其說怪迂總其實皆非本
真意者漢唐之時外夷未盡臣服而道未盡通故其所
往每迂迴艱阻不能直抵其處而究其極也元有天下
薄海内外人迹所及皆置驛傳使驛往來如行國中至
元十七年命都實為招討使佩金虎符往求河源都實
既受命是歲至河州州之東六十里有寧河驛驛西南
六十里有山曰殺馬關林麓穹隘舉足寖高行一日至
巔西去愈高四閱月始抵河源是冬還報并圖其城傳
位置以聞其後翰林學士潘昂霄從都實之弟庫庫實
得其說撰為河源志臨川朱思本又從巴爾濟蘇家得
帝師所藏梵字圖書而以華文譯之與昂霄所志互有
詳略今取二家之書考定其說有不同者附注于下按
河源在土番朵甘斯西鄙有泉百餘泓沮洳散涣弗可
逼視方可七八十里履高山下瞰燦若列星以故名鄂
端諾爾鄂端譯言星宿也(思本曰河源在中州西南直四川馬湖蠻部之正西三千)
(餘里雲南麗江宣撫司之西北一千五百餘里帝師薩斯嘉地之西南二千餘里水從地涌出如井其井百餘)
(東北流百餘里匯為大澤曰鄂端諾爾)羣流奔輳近五七里匯二巨澤名
鄂□諾爾自西而東連屬吞噬行一日迤邐東騖成川
號齊必勒河又二三日水西南來名伊爾齊與齊必勒
河合又三四日水南來名呼蘭又水東南來名伊拉齊
合流入齊必勒其流寖大始名黃河然水猶清人可涉
(思本曰呼蘭河源出自南山其地大山峻嶺綿亘千里水流五百餘里注伊爾齊河伊爾齊河源亦出自南山)
(西北流五百餘里始與黃河合)又一二日岐為八九股名伊遜鄂羅木
譯言九渡通廣五七里可度馬又四五日水渾濁土人
抱革囊騎過之聚落糾木榦象舟傅髦革以濟僅容兩
人自是兩山峽束廣可一里二里或半里其深叵測朵
甘斯東北有大雪山名伊拉瑪博囉其山最高譯言騰
恪哩哈達即崑崙也山腹至頂皆雪冬夏不消土人言
遠年成冰時六月見之自八九股水至崑崙行二十日
(思本曰自渾水東北流二百餘里與和囉海圖河合和囉海圖河源自南山水正北偏西流八百餘里與黃河)
(合又東北流一百餘里過瑪拉葛地又正北流一百餘里乃折而東流二百餘里又折而正北流又一百餘里)
(又折而東流過崑崙山下番名伊拉瑪博囉其山高峻非常山麓綿亘五百餘里河隨山足東流過薩斯嘉庫)
(濟克特地)河行崑崙南半日又四五日至地名庫濟及克特
二地相屬又三日地名哈喇伯勒齊爾四達之衝也多
寇盜有官兵鎮之近北二日河水過之(思本曰河過克特與伊實巴薩)
(沁河合伊實巴薩沁河源自鐵豹嶺之北正北流凡五百餘里而與黃河合)崑崙以西人簡
少多處山南山皆不穹峻水亦散漫獸有髦牛野馬狼
狍羱羊之類其東山益高地益漸下岸狹隘有狐可一
躍而越之處行五六日有水西南來名納琳哈喇譯言
細黃河也(思本曰哈喇河自白狗嶺之北水西北流五百餘里與黃河合)又兩日水南
來名竒爾穆蘇二水合流入河(思本曰自哈喇河與黃河合正北流二百餘里)
(過鄂勒博站折而西北流經崑崙之北二百餘里與竒爾穆蘇河合竒爾穆蘇河源自咸茂州之西北岷山之)
(北水北流即古當州境正北流四百餘里折而西北流又五百餘里與黃河合)河水北行轉西
流過崑崙北一向東北流約行半月至奎騰州地名必
齊勒始有州治官府州隸吐蕃等處宣慰司司治河州
又四五日至積石州即禹貢積石五日至河州安鄉關
一日至打羅坑東北行一日洮河水南來入河(思本曰自竒爾)
(穆蘇河與黃河合又西北流與彭贊河合彭贊河源自彭贊山之西北水正西流七百餘里過扎薩克達實地)
(與黃河合折而西北流三百餘里又折而東北流過西寧州貴德州馬嶺凡八百餘里與邈水合邈水源自青)
(唐宿軍谷正東流五百餘里過阿勒巴站與黃河合又東北流過土橋站古積石州來羌城廓州果密站界羌)
(城凡五百餘里過河州與頁彭河合頁彭河源自西傾山之北水東北流凡五百餘里與黃河合又東北流一)
(百餘里過塔布城銀川站與湟水浩亹河合湟水源自祈連山下正東流一百餘里注浩亹河浩亹河源自刪)
(丹州之南刪丹山下水東南流七百餘里注湟水然後與黃河合又東北流一百餘里與洮河合洮河源自揚)
(薩嶺北東北流過臨洮府凡八百餘里與黃河合)又一日至蘭州過北卜渡至
鳴沙河過應吉里州正東行至寧夏府南東行即東勝
州隸大同路自發源至漢地南北澗溪細流傍貫莫知
紀極山皆草石至積石方林木暢茂世言河九折彼地
有二折蓋竒爾穆蘇及奎騰必齊勒也(思本曰自洮水與河合又東北)
(流過達勒達地凡八百餘里過豐州西受降城折而正東流過達勒達地古天德軍中受降城東受降城凡七)
(百餘里折而正南流過大同路雲内州束勝州與黑河合黑河源自漁陽嶺之南水正西流凡五百餘里與黃)
(河合又正南流過保德州葭州及興州境又過臨州凡一千餘里與察納河合察納河源自古宥州東南流過)
(陜西省綏德州凡七百餘里與黃河合又南流三百里與延安河合延安河源自陜西蘆子關亂山中南流三)
(百餘里過延安府折而正東流三百里與黃河合又南流三百里與汾河合汾河源自河東朔武州之南亂山)
(中西南流過管州冀寧路汾州霍州晉寧路絳州又西流至龍門北一千二百餘里始與黃河合又南流二百)
(里過河中府遇潼關與大華大山綿亘水勢不可復南乃折而東流大概河源東北流所歷皆西番地至蘭州)
(凡四千五百餘里始入中國又東北流過逹勒達地凡二千五百餘里始入河東境内又南流至河中凡一千)
(八百餘里通計九千餘里)
西北地附錄
都哩特穆爾
圖嚕勒竒
克嚕倫地
輝和爾地(至元二十年立輝和爾四處站及交鈔庫)
格爾濟農克布爾巴達克山
圖斯特爾默布哈爾
納克恰卜塔里堪賽瑪爾堪
和爾展瑪爾噶朗喀什噶爾
和坦克特鄂托羅爾
巴勒布額濟格依鄂特
庫徹喀三阿特巴什
巴爾莽察特雅根特
額爾巴拉保喇頁密實
阿里瑪圖(諸王海都行營于阿里瑪圖等處蓋其分地也自上都西北行六千里至回鶻五城)
(唐號北庭置都護府又西北行四五千里至阿里瑪圖至元五年海都叛舉兵南來世祖逆敗之于北庭)
(又追至阿里瑪圖則又遠遁二千餘里上令勿追以皇子北平王統諸軍于阿里瑪圖以鎮之命丞相安)
(圖往輔之)哈喇和卓魯克心
巴實伯里(至元十五年授伯勒齊爾虎符掌巴實伯里輝和爾城色哩軍站事十七年以萬戸)
(綦公直戍巴實伯里十八年從諸王阿濟格請自大和嶺至巴實伯里置新站三十二十年立巴實伯里)
(和州等處宣慰司二十一年阿濟格使來言元隸哲伯特穆爾二十四城之中有徹迪爾二城置達嚕噶)
(齊就付庫騰遂不隸省至是奉旨誠如所言其還正之二十三年遣侍衛新附兵千人屯田巴實伯里置)
(元帥府即其地以總之)托果沁
昂言巴爾呼達巴哩展榦爾(至元十五年授多爾濟金)
(符掌展榦爾軍站事)
約蘇卜
實喇哈斯
阿嚕音烏蘇
欽察(太宗甲午年命諸王巴圖征西域欽察阿克蘇俄羅斯等國歲乙未亦命憲宗往焉歲丁酉師至衮)
(騰吉斯海傍欽察酋長巴齊瑪克逃避海島中適值大風吹海水去而乾生禽巴齊瑪克遂與諸王巴圖征俄)
(羅斯至額里齊城七日破之歲丁巳出師南征以駙馬琳沁之子竒塔特為達嚕噶齊鎮守俄羅斯阿克蘇歲)
(癸丑括俄羅斯阿克蘇戶口)
俄羅斯
布勒噶爾
薩竒勒
和拉扎木
賽哩木
巴爾齊欽
塔迪
保賽音
巴喇衮
齊蘇
伯竒台
遜尼約特
和爾默色
噶薩朗實喇斯實喇勒濟
庫法阿實達烏楚闢喇
茂沙哩沙爾斡克羅里
齊爾瑪薩噶爾拉巴咱納干班第
伊斯帕罕咱斡喀尚
都蘭哈斡爾實木南
阿勒穆特克濟頁阿穆爾
薩里雅克塔瑪沙安展
阿巴哈納爾薩里莽烏勒章
迪斯坦巴勒塔哈都爾木
布木達布遜布斯圖
佛頁尼沙布爾實喇哈達
帕爾斡爾迪瑪凌古塔里堪
伯勒赫
竒爾濟蘇哈喇哈納謙州伊蘭州等處(竒爾濟蘇者初以漢地女四十)
(人與烏蘇之男結婚取此義以名其地南去大都萬有餘里相傳奈曼部始居此及元朝析其民為九千戸其)
(境長一千四百里廣半之謙河經其中西北流又西南冇水曰鄂普東北有水曰王舒皆巨浸也會於謙而注)
(於摩和爾河北入於海俗與諸國異其語言則輝和爾同廬帳而居隨水草畜牧頗知田作遇雪則跨木馬逐)
(獵土産名馬白黑海東青摩和爾者因水為名附庸於竒爾濟蘇去大都二萬五千餘里其語言與竒爾濟蘇)
(特異晝長夜短日没時炙羊肋熟東方已曙矣即唐史所載骨利斡國也烏蘇亦因水為名在竒爾濟蘇東謙)
(河之北其俗每歲六月上旬刑白馬牛羊灑馬湩咸就烏蘇沭連以祭河神謂其始祖所從出故也哈喇哈納)
(猶言布囊也蓋口小腹巨地形類此因以為名在烏蘇東謙河之源所從出也其境上惟有二山口可出入山)
(水林樾險阻為甚野獸多而畜字少貧民無恒産者皆以樺皮作廬帳以白鹿負其行裝取鹿乳採松實及斸)
(山丹芍藥等根為食冬月亦乘木馬出獵謙州亦以河為名去大都九千里在竒爾濟蘇東南謙河西南唐麓)
(嶺之北居民數千家悉蒙古回紇人有工匠數局蓋國初所徙漢人也地沃衍宜稼夏種秋成不煩耘耔或云)
(王汗始居此地伊蘭者蛇之稱也初州境山中居人見一巨蛇長數十步從穴中出飲河水腥聞數里因以名)
(州至元七年詔遣劉好禮為竒爾濟蘇哈喇哈納謙州伊蘭州等處斷亊官即於此州修庫廩置傳舍以為治)
(所先是數部民俗皆以杞柳為杯皿刳木為槽以濟水不解鑄作農器好禮聞諸朝乃遣工匠教為陶冶舟楫)
(土人便之)
安南郡縣附錄
安南古交趾也陳氏叛服之蹟已見本傳今取其城邑
之可紀者錄於左方
大羅城路漢交趾郡唐置安南都護府宋時郡人李公
藴立國於此及陳氏立以其屬地置龍興天長長安府
龍興府本多岡鄉陳氏有國置龍興府
天長府本多墨鄉陳氏祖父所生之地建行宫於此歲
一至示不忘本故改曰天長
長安府本華閭洞丁部領所生之地五代末部領立國
於此
歸化江路地接雲南
宣化江路地接特磨道
沱江路地接金齒
諒州路地接左右兩江
北江路在羅城東岸瀘江水分入北江江有六橋
如月江路
南册江路
大黃江路
烘路
快路
國威州在羅城南(此以下州多接雲南廣西界雖名州其實洞也)
古州在北江
仙州古龍編
富良
司農(一云楊舍)
定邊(一云明媚)
萬涯(一云明責)
文周(一云門州)
七源
思浪
大原(一云黃源)
通農
羅順(一云來神)
梁舍(一云梁个)
平源
光州(一云明蘇)
渭龍(一云乙舍)
道黃(即平林場)
武寧(此以下縣接雲南廣西界雖名縣其實洞也)萬載丘温
新立恍縣紙縣歷縣闌橋
烏延古勇供縣窟縣上坡
門縣
清化府路漢九真隋唐為愛州其屬邑更號曰江曰場
曰甲曰社
梁江波龍江古農江宋舍江茶江
安暹江分場古文場古藤甲支明甲
古宏甲古戰甲緣甲
乂安府路漢日南隋唐為驩州
倍江惡江偈江尚路社
唐舍社張舍社
演州路本日南屬縣曰扶演安仁唐改演州
孝江多璧場巨賴社他袁社
布政府路本日南郡象林縣東濱海西際真蠟南接扶
南北連九德東漢末區連殺象林令自立國稱林邑唐
時有環王者徙國於占曰占城今布政乃林邑故地
自安南大羅城至燕京約一百一十五驛計七千七百
餘里邊氓服役
占城王琴蒲伽道覽
淥淮稔婆邏獠
元史卷六十三
元史卷六十四
明翰林學士亞中大夫知制誥兼修國史宋濓等修
志第十六
河渠一
水為中國患尚矣知其所以為患則知其所以為利因
其患之不可測而能先事而為之備或後事而有其功
斯可謂善治水而能通其利者也昔者禹堙洪水疏九
河陂九澤以開萬世之利而周禮地官之屬所載瀦防
溝遂之法甚詳當是之時天下蓋無適而非水利也自
先王疆理井田之制壊而後水利之說興魏史起鑿漳
河秦鄭國引涇水漢鄭當時王安世輩或獻議穿漕渠
或建策防水決是數君子者皆嘗試其術而卒有成功
太史公河渠一書猶可考自時厥後凡好事喜功之徒
率多為興利之言而其患顧有不可勝言者矣夫潤下
水之性也而欲為之防以殺其怒遏其衝不亦甚難矣
哉惟能因其勢而導之可蓄則儲水以備旱暵之災可
洩則瀉水以防水潦之溢則水之患息而於是蓋有無
窮之利焉元有天下内立都水監外設各處河渠司以
興舉水利修理河隄為務決雙㙮白浮諸水為通惠河
以濟漕運而京師無轉餉之勞導渾河疏灤水而武清
平灤無墊溺之虞浚冶河障滹沱而真定免決嚙之患
開會通河於臨清以通南北之貨疏陜西之三白以溉
關中之田泄江湖之淫潦立捍海之横塘而浙右之民
得免於水患當時之善言水利如太史郭守敬等蓋亦
未嘗無其人焉一代之事功所以為不可泯也今故著
其開修之歲月工役之次第歷叙其事而分紀之作河
渠志
通惠河
通惠河其源出於白浮甕山諸泉水也世祖至元二十
八年都水監郭守敬奉詔興舉水利因建言疏鑿通州
至都河改引渾水溉田於舊牐河踨跡導清水上自昌
平縣白浮村引神山泉西折南轉過雙㙮榆河一畆玉
泉諸水至西門入都城南匯為積水潭東南出文明門
東至通州高麗莊入白河總長一百六十四里一百四
步塞清水口一十二處共長三百一十步壩牐一十處
共二十座節水以通漕運誠為便益從之首事於至元
二十九年之春告成於三十年之秋賜名曰通惠凡役
軍一萬九千一百二十九工匠五百四十二水手三百
一十九沒官囚隸百七十二計二百八十五萬工用楮
幣百五十二萬錠糧三萬八千七百石木石等物稱是
役興之日命丞相以下皆親操畚鍤為之倡置牐之處
往往於地中得舊時磚木時人為之感服船既通行公
私兩便先時通州至大都五十里陸輓官糧歲若干萬
民不勝其悴至是皆罷之其壩牐之名曰廣源牐西城
牐二上牐在和義門外西北一里下牐在和義水門西
三步海子牐在都城内文明牐二上牐在麗正門外水
門東南下牐在文明門西南一里魏村牐二上牐在文
明門東南一里下牐西至上閘一里籍東牐二在都城
東南王家莊郊亭牐二在都城東南二十五里銀王莊
通州牐二上牐在通州西門外下牐在通州南門外楊
尹牐二在都城東南三十里朝宗牐二上牐在萬億庫
南百步下牐去上牐百步成宗元貞元年四月中書省
臣言新開運河牐宜用軍一千五百以守護兼廵防往
來船内姦宄之人從之七月工部言通惠河剏造牐壩
所費不貲雖已成功全藉主守之人上下照略修治今
擬設提領三員管領人夫專一廵護降印給俸其西城
牐改名會川海子牐改名澄清文明牐仍用舊名魏村
牐改名惠和籍東牐改名慶豐郊亭牐改名平津通州
牐改名通流河門牐改名廣利楊尹牐改名溥濟武宗
至大四年六月省臣言通州至大都運糧河牐始務速
成故皆用木歲久木朽一旦俱敗然後致力將見不勝
其勞今為永固計宜用磚石以次修治從之後至泰定
四年始修完焉文宗天歷二年三月中書省臣言世祖
時開挑通惠河安置閘座全藉上源白浮一畆等泉之
水以通漕運今各枝及諸寺觀權勢私決隄隁澆灌稻
田水碾園圃致河淺妨漕事乞禁之奉旨白浮甕山直
抵大都運糧河隄隁泉水諸人毋挾勢偷決大司農司
都水監可嚴禁之
壩河
壩河亦名阜通七壩成宗大德六年三月京畿漕運司
言歲漕米百萬全藉船壩夫力自冰開發運至河凍時
止計二百四十日所運糧四千六百餘石所轄船夫一
千三百餘人壩夫七百三十占役俱盡晝夜不息今歲
水漲衝决壩隄六十餘處雖已修畢恐霖雨衝圮走泄
運水以此點視河隄淺澀低薄去處請加修理自五月
四日入役六月十二日畢深溝壩九處計一萬五千一
百五十三工王村壩二處計七百十三工鄭村壩一處
計一千一百二十五工西陽壩三處計一千二百六十
二工郭村壩三處計一千九百八十七工千斯壩下一
處計一萬工總用工三萬二百四十
金水河
金水河其源出於宛平縣玉泉山流至義和門南水門
入京城故得金水之名至元二十九年二月中書右丞
巴蘇呼等言金水河所經運石大河及高良河西河俱
有跨河跳槽今已損壊請新之是年六月興工明年二
月工畢至大四年七月奉旨引金水河水注之光天殿
西花園石山前舊池置牐四以節水閏七月興工九月
成凡役夫匠二十九為工二千七百二十三除妨工實
役六十五日
隆福宫前河
隆福宫前河其水與太液池通英宗至治二年五月奉
勅云昔在世祖時金水河濯手有禁今則洗馬者有之
比至秋疏滌禁諸人毋得汚穢於是會計修浚三年四
月興工五月工畢凡役軍八百為工五千六百三十五
海子岸
海子岸上接龍玉堂以石甃其四周海子一名積水潭
聚西北諸泉之水流行入都城而匯于此汪洋如海都
人因名焉仁宗延祐六年二月都水監計會前後與元
修舊石岸相接凡用石三百五各長四尺闊二尺五寸
厚一尺石灰三千斤該三百五工丁夫五十石工十九
月五日興工十一日工畢至治三年三月大都河道提
舉司言海子南岸東西道路當兩城要衝金水河浸潤
於其上海子風浪衝嚙於其下且道狹不時潰䧟泥濘
車馬艱於往來如以石砌之實永久之計也泰定元年
四月工部應副工物七月興工八月工畢凡用夫匠二
百八十七人
雙㙮河
雙㙮河源出昌平縣孟村一畆泉經雙㙮店而東至豐
善村入榆河至元三年四月六日廵河官言雙㙮河時
將泛溢不早為備恐至潰決臨期卒難措手乃計會閉
水口工物開申都水監剏開雙㙮河未及堅久今已及
水漲之時倘或決壊走泄水勢悞運船不便省準制國
用司給所需都水監差夫修治焉凡合閉水口五處用
工二千一百五十五
盧溝河
盧溝河其源出於代地名曰小黃河以流濁故也自奉
聖州界流入宛平縣境至都城四十里東麻谷分為二
𣲖太宗七年歲乙未八月勅近劉冲禄言率水工二百
&KR0008;人已依期築閉盧溝河元破牙梳口若不修隄固護
恐不時漲水衝壊或貪利之人盗決溉灌請令禁之劉
沖禄可就主領毋致衝塌盜決犯者以違制論徒二年
決杖七十如遇修築時所用丁夫器具應差處調發之
其舊有水手人夫内五十人差官存留不妨已委管領
常切廵視體䆒歲一交番所司有不應付者罪之
白浮甕山
白浮甕山即通惠河上源之所自出也白浮泉水昌平
縣界西折而南經甕山泊自西水門入都城焉成宗大
德七年六月甕山等處看牐提領言自閏五月二十九
日始晝夜雨不止六月九日夜半山水暴漲漫流隄上
衝決水口於是都水監委官督軍夫自九月二十一日
入役至是月終輟工實役軍夫九百九十三人十一年
三月都水監言廵視白浮甕山河隄崩三十餘里宜編
荆笆為水口以泄水勢計修笆口十一處四月興工十
月工畢仁宗皇慶元年正月都水監言白浮甕山隄多
低薄崩陷處宜修治來春二月入役八月修完總修長
三十七里二百十五步計七萬三千七百七十三工延
祐元年四月都水監言自白浮甕山下至廣源牐隄隁
多淤澱淺塞源泉微細不能通流擬疏滌由是會計工
程差軍千人疏治泰定四年八月都水監言八月三日
至六日霖雨不止山水泛溢衝壊甕山諸處笆口浸沒
民田計料工物移文工部關支修治自八月二十六日
興工九月十二日工畢役軍夫二千名實役九萬工四
十五日
渾河
渾河本盧溝水從大興縣流至東安州武清縣入漷州
界至大二年十月渾河水決左都威衛營西大隄泛溢
南流沒左右二翊及後衛屯田麥由是左都威衛言十
月五日水決武清縣王甫村隄闊五十餘步深五尺許
水西南漫平地流環圓營倉局水不沒者無幾恐來春
冰消夏雨水作衝決成渠軍民被害或遷置營司或多
差軍民修塞庶免墊溺三年二月十二日省準下左右
翊及後衛大都路委官督工修治至五月二十日工畢
皇慶元年二月十七日東安州言渾河水溢決黃堝隄
一十七所都水監計工物移文工部二十七日樞密知
院達實特穆爾奏左衛言渾河決隄口二處屯田浸不
耕種已發軍五百修治臣等議治水有司職耳宜令中
書戒所屬用心修治從之七月省委工部員外郎張彬
言廵視渾河六月三十日霖雨水漲及丈餘決隄口二
百餘步漂民廬沒禾稼乞委官修治發民丁刈雜草興
築延祐元年六月十七日左衛言六月十四日渾河決
武清縣劉家莊隄口差軍七百與東安州民夫協力同
修之三年三月省議渾河決隄隁沒田禾軍民蒙害既
已奏聞差官相視上自石徑山金口下至武清縣界舊
隄長計三百四十八里中間因舊修築者大小四十七
處漲水所害合修補者一十九處無隄剏修者八處宜
疏通者二處計工三十八萬一百役軍夫三萬五千九
十六日可畢如通築則役大難成就令分作三年為之
省院差官先發軍民夫匠萬人興工以修其要處是月
二十日樞府奏撥軍三千委中衛僉事督理治之七年
五月營田提舉司言去歲十二月二十一日屯戸廵視
廣賦屯北渾河隄二百餘步將崩恐春首土解水漲浸
沒為患乞修治都水監委濠寨會營田提舉司官武清
縣官督夫修完廣武屯北陷薄隄一處計二千五百工
永興屯北隄低薄一處計四千一百六十六工落垈村
西衝圯一處計三千七百三十三工永興屯北崩圮一
處計六千五百十八工北王村莊西河東岸至白墳兒
南至韓村西道口計六千九十三工劉邢莊西河東岸
北至寳僧百戶屯南至白墳兒計三萬七百十二工總
用工五萬三千七百二十二泰定四年四月省議三年
六月内霖雨山水暴漲泛沒大興縣諸鄉桑棗田園移
文樞府於七衛屯田及見有軍内差三千人修治
白河
白河在漷州東四里北出通州潞縣南入於通州境又
東南至香河縣界又流入于武清縣境逹于静海縣界
至元三十年九月漕司言通州運糧河全仰白榆渾三
河之水合流名曰潞河舟楫之行有年矣今歲新開牐
河分引渾榆二河上源之水故自李二寺至通州三十
餘里河道淺澁今春夏天旱有止深二尺處糧船不通
改用小料船搬載淹延歲月致虧糧數先是都水監相
視白河自東岸吴家莊前就大河西南斜開小河二里
許引榆河合流至深溝壩下以通漕舟今丈量自深溝
榆河上灣至吳家莊龍王廟前白河西南至壩河八百
步及廵視知榆河上源築閉其水盡趨通惠河止有白
佛靈溝一子母三小河水入榆河泉脉微不能勝舟擬
自吳家莊就龍王廟前閉白河於西南開小渠引水自
壩河上灣入榆河庶可漕運又深溝樂歲五倉積貯新
舊糧七十餘萬石站車輓運艱緩由是訪視通州城北
通惠河積水至深溝村西水渠去樂歲廣儲等倉甚近
擬自積水處由舊渠北開四百步至樂歲倉西北以小
料船運載甚便都省准焉通惠河自通州城北至樂歲
西北水陸共長五百步計役八萬六百五十工大德二
年五月中書省劄付都水監運糧河隄自楊村至河西
務三十五處用葦一萬九千一百四十束軍夫二千六
百四十九名度三十日畢於是本監分官率濠寨至楊
村歷視壊隄督廵河夫修理以霖雨水溢故工役倍元
料自寺洵口北至蔡村清口孫家務辛莊河西務隄就
用元料葦草修補卑薄剏築月隄頗有成功其楊村兩
岸相對出水河口四處葦草不敷就令軍夫採刈至九
月往役楊村河上接通惠諸河下通滹沱入江淮使官
民舟楫直達都邑利國便民柰楊村隄岸隨修隨圮蓋
為用力不固徒煩工役其未修者候來春水涸土乾調
軍夫修治延祐六年十月省臣言漕運糧儲及南來諸
物商賈舟楫皆由直沽達通惠河今岸崩泥淺不早疏
浚有礙舟行必致物價翔湧都水監職專水利宜分官
一員以時廵視遇有頽圮淺澀隨宜修築如功力不敷
有司差夫助役怠事者究治從之至治元年正月十一
日漕司言夏運海糧一百八十九萬餘石轉漕往返全
藉河道通便今小直沽汊河口潮汐往來淤泥壅積七
十餘處漕運不能通行宜移文都水監疏滌工部議時
農作方興兼民多艱食若不差軍助役民力有所不逮
樞密院言軍人不敷省議若差民丁方今東作之時恐
妨歲事其令大都募民夫三千日給傭鈔一兩糙粳米
一升委正官提調驗日支給令都水監暨漕司官同督
其事四月十一日入役五月十日工畢泰定元年二月
樞府臣奏臨清萬戸府言至治元年霖雨決壊運糧河
岸宜差軍修築臣等議誠利益事令本府差軍三百執
役從之三年三月都水監言河西務菜市灣水勢衝嚙
與倉相近將來為患宜於劉二總管營相對河東岸截
河築隄改水道與舊河合可杜後患四年正月省臣奏
准樞府差軍五千大都路募夫五千人日支糙米五升
中統鈔一兩本監工部委官與前衛董指揮同監役是
年三月十八日興工六月十一日工畢致和元年六月
六日臨清御河萬戸府言泰定四年八月二日河溢壊
營北門隄約五十步漂舊樁木百餘崩圮猶未已工部
議河岸崩摧理宜修治既都水監會計工物各處支給
其役夫三千人若擬差民方春恐妨農務宜移文樞密
院撥軍省准修舊隄岸展闊新河口東岸計工五萬九
千九百三十七用軍三千木匠十人天歷二年三月漕
司言元開劉二總管相對河比舊河運糧迂遠乞更委
官相視復開舊河便四月九日奏准差軍七千委兵部
員外郎鄧衡都水監丞阿里漕使台哈布哈等督修旋
以冬寒候凍解後興役三年工部移文大都於近甸募
民夫三千日支糙粳米三升中統鈔一兩兵部改委辛
侍郎暨元委官修闢至順元年六月都水監言二十三
日夜白河水驟漲丈餘觀音寺新修護倉隄已督有司
差夫救護今水落尺餘宜候伏槽興作
御河
御河自大名路魏縣界經元城縣泉源鄉于村渡南北
約十里東北流至包家渡下接館陶縣界三口御河上
從交河縣下入清池縣界又永濟河在清池縣西三十
里自南皮縣来入清州今呼為御河也至元三年七月
六日都水監言運河二千餘里漕公私物貨為利甚大
自兵興以來失於修治清州之南景州以北頽闕岸口
三十餘處淤塞河流十五里至癸巳年朝廷役夫四千
修築浚滌乃復行舟今又三十餘年無官主領滄州地
分水面高於平地全藉隄隁防護其園圃之家掘隄作
井深至丈餘或二丈引水以溉蔬花復有瀕河人民就
隄取土漸至闕破走洩水勢不惟澁行舟妨運糧或致
漂民居沒禾稼其長蘆以北索家馬頭之南水内暗藏
椿橛破舟船壊糧物部議以濱河州縣佐貳之官兼河
防事於各地分廵視如有闕破即率衆修治拔去椿橛
仍禁園圃之家毋穿隄作井栽樹取土都省准議七年
省臣言御河水泛武清縣計疏浚役夫一十工八十日
可畢從之至大元年六月二十九日左翼屯田萬戸府
呈五月十八日申時水決會川縣孫家口岸約二十餘
步南流灌本管屯田已移文河間路武清縣清州有司
多發丁夫管領修治由是樞密院檄河間路左翊屯田
萬戶府差軍併工築塞十月大名路濬州言七月十一
日連雨至十七日清石二河水溢李家道東南横流詢
社長高良軰稱水源自衛輝路汲縣東北連本州淇門
西舊黑蕩泊溢流出岸漫黃河古隄東北流入本州齊
賈泊復入御河漂及門民舍竊計今歲水勢逆行乃下
流漳水漲溢遏絶不能通以致若此實非人力可勝又
西關水手佐聚稱七月十二日夘時御河水驟漲三尺
十八日復添四尺其水逆流明是下流漲水壅逆擬差
官廵治延祐三年七月滄州言清池縣民告往年景州
吳縣諸處御河水溢衝決隄岸萬戸齊諾為恐傷淇屯
田差軍築塞舊洩水郎兒口故水無所洩浸民廬及已
熟田數萬頃乞遣官疏闢引水入海及七月四日決吳
橋縣柳斜口東岸三十餘步千戸伊蘇又遣軍閉塞郎
兒口水壅不得洩必致漂蕩張管許河孟村三十餘村
黍榖廬舍故本州摘官相視移文約會開闢不從四年
五月都水監遣官與河間路官相視元塞郎兒口東西
長二十五步南北闊二十尺及隄南高一丈四尺北高
二丈餘復按視郎兒口下流故河至滄州約三十餘里
上下古跡寬闊乃減水故道名曰盤河令為開闢郎兒
口增濬故河決積水由滄州城北達滹沱河以入于海
泰定元年九月都水監遣官督丁夫五千八百九十八
人是月二十八日興工十月二日工畢
灤河
灤河源出金蓮川中由松亭北經遷安東平州西瀕灤
州入海也王曾北行錄云自偏槍嶺四十里過烏灤河
東有灤州因河為名至元二十八年八月省臣奏姚演
言奉勅疏濬灤河漕運上都乞應付沿河蓋露囷工匠
什物仍預備來歲所用漕船五百艘水手一萬牽船夫
二萬四千臣等集議近歲東南荒歉民力凋弊造舟調
夫其事非輕一時並行必致重困請先造舟十艘量撥
水手試行之如果便續增益制可其奏先以五十艘行
之仍選能人同事大德五年八月十三日平灤路言六
月九日霖雨至十五日夜灤河與淝洳三河並溢衝圯
城東西二處舊護城堤東西南三面城牆横流入城漂
郭外三關瀕河及在城官民屋廬糧物沒田苖溺人畜
死者甚衆而雨猶不止至於十四日夜灤漆淝洳諸河
水復漲入城餘屋漂蕩殆盡乃委吏部馬員外同都水
監官修之東西二隄計用工三十一萬一千五十鈔八
千八十七錠十五兩糙粳米三千一百一十石五斗樁
木等價鈔二百七十四錠二十六兩四錢延祐四年六
月十六日上都留守司言正月一日城南御河西北岸
為水衝嚙漸至頽圮若不修治恐來春水泛漲漂沒民
居又開平縣言四月二十六日霖雨至二十八日夜東
關灤河水漲衝損北岸宜擬修築本司議即目仲夏霖
雨其水復溢必大為害乃委官督夫匠興役開平發民
夫幼小不任役請調軍供作庶可速成五月二十一日
留守司言灤河水漲決隄計修築用軍六百宜令樞密
院差調官給其食制曰今維其時移文樞密院發軍速
為之虎賁司發軍三百治焉泰定二年三月十三日永
平路屯田總管府言國家經費咸出於民民之所生無
過農作本屯闢田收糧以供億内府之用不為不重訪
馬城東北五里許張家莊龍灣頭在昔有司差夫築隄
以防灤水西南連清水河至公安橋皆本屯地分去歲
霖雨水溢衝蕩皆盡浸死屯民田苗終歲無收方今農
隙若不預修必致為害工部移文都水監差濠寨泊本
屯官及灤州官親詣相視督令有司差夫補築三年五
月十日上都留守司及本路總管府言廵視大西關南
馬市口灤河遞北隄侵嚙漸崩不預治恐夏霖雨水泛
貽害居民於是送都城所丈量計用物修治工部移文
上都分部施行七月二日右丞相達實特穆爾等奏鄂
爾多斯住冬營盤為灤河走淩河水衝壊將築護水隄
宜令樞密院發軍千二百人以供役從之樞密院請遣
軍千二百人
河間河
河間河在河間路界泰定三年三月都水監言河間路
水患古儉河自北門外始依舊疏通至大成縣界以洩
上源水勢引入鹽河古陳玉帶河自軍司口浚治至雄
州歸信縣界以導淀灤積潦注之易河黃龍港自鎻井
口開鑿至文安縣玳瑁口以通濼水經火燒淀轉流入
海計河宜疏者三十處總役三萬三十日可畢是月省
臣奏准遣斷事官鼎珠同元委都水孫監丞洎本處有
司官於旁近州縣發丁夫三萬日給鈔一兩米一升先
詣古陳玉帶河尋以歲旱民饑役興人勞罷候年登為
之
冶河
冶河在真定路平山縣西門外經井陘縣流來本縣東
北十里入滹沱河元貞元年正月十八日丞相鄂勒哲
等言先帝嘗命開真定冶河已撥發丁夫人役適值先
帝昇遐以聚衆罷之今請遵舊制俾卒其事從之皇慶
元年七月二日真定路言龍花判官自平山縣隄計工
物申請省委都水監及本路官自平山縣西北歴視滹
沱冶河合流急注真定西南關由是再議照冶河故道
自平山縣西北河内改修滚水石隄下修龍塘隄東南
至水碾村改引河道一里蒲吾橋西改闢河道一里上
至平山縣西北下至寧晉縣疏其淤澱築隄分其上源
入舊河以殺其勢復有程同程章二石橋阻咽水勢擬
開減水月河二道可久且便下相欒城縣南視趙州寧
晉縣諸河北之下源地形低下恐水泛經欒城趙州壊
石橋阻河流為害由是議於欒城縣北聖母堂東冶河
東岸開減水河可去真定之患省准於二年二月都水
監委官與本路及廉訪司官同詣平山縣相視會計修
治總計冶河始自平山縣北關西龍神廟北獨石通長
五千八百六步共役夫五千為工十八萬八百七無風
雨妨工三十六日可畢
滹沱河
滹沱河源出於西山在真定路真定縣南一里經藁城
縣北一里經平山縣北十里寰宇記載經靈夀縣西南
二十里此河連貫真定諸郡經流去處皆曰滹沱水也
延祐七年十一月真定路言真定縣城南滹沱河北決
隄寖近城每歲修築聞其源本微與冶河不相通後二
水合其勢遂猛屢壊金大隄為患本路達嚕噶齊哈克
繖於至元三十年言准引闢冶河自作一流滹沱水十
退三四至大元年七月水漂南關百餘家淤塞冶河口
其水復滹河自後歲有潰決之患略舉大德十年至皇
慶元年節次修隄用捲掃葦草二百餘萬官給夫糧備
傭直百餘萬錠及延祐元年三月至五月修隄二百七
十餘處其明堂判官勉村三處就用橋木為樁徵夫五
百餘人執役月餘不能畢近年米價翔貴民匱於食有
丁者正身應役單丁者必須募人人日傭直不下三五
貫前工未畢後役迭至至七月八日又衝塌李玉飛等
莊及木方胡營等村三處隄長一千二百四十步申請
委官相視差夫築月隄延祐二年本路前總管巴蘇呼
嘗闢冶河已復湮塞今歲霖雨水溢北岸數處浸沒田
禾其河元經康家莊村南流不記歲月徙於村北數年
修築皆於隄北取土故南高北低水愈就下侵嚙西至
木方村東至護城隄數約二千餘步比來春必須修治
用樁梢築土隄亦非永久之計若濬木方村南舊湮枯
河引水南流牐閉北岸河口於南岸取土築隄下至合
頭村北與本河合如此去城稍遠庶可無患都水監差
官相視截河築隄闊千餘步新開古岸止闊六十步恐
不能制禦千步之勢若於北岸闕破低薄處比元料增
夫力葦草捲掃補築便計葦草丁夫若令責辦民間緣
今歲旱澇相仍民食匱乏擬均料各州縣上中戶價錢
及食米於官錢内支給限二月二十日興工役夫五千
為工十六萬七百一十九度三十二日可畢總計補築
滹沱河北岸防水隄十處長一千九百一十步高闊不
一計三百四十萬七千七百五十尺用推掃梯二十五
每梯用大檩三小檩三計大小檩一百五十草三十五
萬八百束葦二十八萬六百四十束稍柴七千二百束
至治元年三月真定路言真定縣滹沱河每遇水泛衝
隄岸浸沒民田已差募丁夫修築與廉訪司官相視講
究如將木方村南舊堙河道疏闢導水東南行牐閉北
岸却於河南取土修築至合頭村合入本河似望可以
民安都水監與真定路官相視議夫治水者行其所無
事蓋以順其性也牐閉滹沱河口截河築隄一千餘步
開掘故河老岸闊六十步長三十餘里改水東南行流
霖雨之時水拍兩岸截河隄隁阻逆水性新開故河止
闊六十步焉能吞受千步之勢上嚥下滯必致潰決徒
糜官錢空勞民力若順其自然將河北岸舊隄北之元
料增添工物如法捲掃堅固修築誠為官民便益省准
補築滹沱河北岸縷水隄一十處通長一千九百一十
步役夫五百名計一十六萬七百三十九工泰定四年
八月七日省臣奏真定路言滹沱河水連年泛溢為害
都水監廉訪司真定路及瀕河州縣官洎耆老會議其
源自五臺諸山來至平山縣王母村山口下與平定州
娘子廟石泉冶河合夏秋霖雨水漲瀰漫城郭每年勞
民築隄莫能除害宜自王子村辛安村鑿河長四里餘
接魯家灣舊澗復開二百餘步合入冶河以分殺其勢
又木方村滹沱河南岸故道疏滌三十里北岸下樁捲
掃築隄捍水令東流今歲儲材九月興役期十一月功
成所用石鐵石灰諸物夫匠工糧官為供給力省功多
可永無害工部議若從所請二河並治役大民勞擬先
開冶河其真定路徵民夫如不敷可於鄰郡順德路差
募人夫日給中統鈔一兩五錢如侵礙民田官酬其直
中書省都水監差官率知水利濠寨督本路及當該州
縣用上廉訪司添力咸就滹沱河近後再議從之九月委
都水監官洎本道廉訪司真定路同監督有司併工修
治後真定路言閏九月五日為始興工間據趙州臨城
諸縣申天寒地凍難於用工候春暖開闢便已於十月
七日放散人民部議人夫既散宜准所擬凡已給夫鈔
二萬六千八百三十二錠地價錢六百三十錠
會通河
會通河起東昌路須城縣安山之西南由夀張西北至
東昌又西北至于臨清以逾于御河至元二年六年夀
張縣尹韓仲暉太史院令史邊源相繼建言開河置牐
引汶水達舟于御河以便公私漕販省遣漕副馬之貞
與源等按視地勢商度工用於是圖上可開之狀詔出
楮幣一百五十萬緡米四百石鹽五萬斤以為傭直備
器用徵旁郡丁夫三萬驛遣斷事官莽蘇爾禮部尚書
張孔孫兵部尚書李處巽等董其役首事於是年正月
己亥起於須城安山之西南止於臨清之御河其長二
百五十餘里中建牐三十有一度高低分遠邇以節蓄
洩六月辛亥成凡役工二百五十一萬七百四十有八
賜名曰會通河二十七年省以馬之貞言霖雨岸崩河
道淤淺宜加修濬奏撥放罷輸運站戶三千專供其役
仍俾採伐木石等以充用是後歲委都水監官一員佩
分監印率令史奏差濠寨官往職廵視且督工易牐以
石而視所損緩急為後先至泰定二年始克畢事會通
鎮牐三土壩二在臨清縣北頭牐長一百尺闊八十尺
兩直身各長四十尺兩鴈翅各斜長三十尺高二丈牐
空闊二丈自至元三十年正月一日興工凡役夫匠六
百六十名至十月二十九日工畢中牐南至隘船牐三
里元貞二年七月二十三日興工至大德二年三月十
三日工畢夫匠四百四十三長廣與上牐同隘船南至
李海務牐一百五十二里延祐元年八月十五日興工
九月二十五日工畢夫匠五百牐空闊九尺長廣同上
土壩二李海務牐南至周家店牐一十二里元貞二年
二月二日興工五月二十日工畢夫匠五百二十七名
長廣與會通鎮牐同周家店牐南至七級牐一十二里
大德四年正月二十一日興工八月二十日工畢夫匠
四百四十二長廣與上同七級牐二北牐南至南牐三
里大德元年五月一日興工十月六日工畢夫匠四百
四十三名長廣如周家店牐南牐南至阿城牐一十二
里元貞二年正月二十日興工十月五日工畢夫匠四
百五十名長廣同北牐阿城牐二北牐南至南牐三里
大德三年三月五日興工七月二十八日工畢夫匠四
百四十一名長廣上同南牐南至荆門北牐一十里大
德二年正月二十五日興工十月一日工畢夫匠四百
四十六名長廣上同荆門牐二北牐南至荆門南牐二
里半大德三年六月初一日興工至十月二十五日工
畢役夫三百一十名長廣同南牐南至夀張牐六十三
里大德六年正月二十三日興工六月二十九日工畢
長廣同北牐夀張牐南至安山牐八里至元三十一年
正月一日興工五月二十日工畢安山牐南至開河牐
八十五里至元二十六年建開河牐南至濟州牐一百
二十四里濟州牐三上牐南至中牐三里大德元年三
月十二日興工七月二十八日工畢中牐南至下牐二
里至治元年三月一日興工六月六日工畢下牐南至
趙村牐六里大德七年二月十三日興工五月二十一
日工畢趙村牐南至石佛牐七里泰定四年二月十八
日興工五月二十日工畢石佛牐南至辛店牐一十三
里延祐六年二月十日興工四月二十九日工畢辛店
牐南至師家店牐二十四里大德元年正月二十七日
興工四月一日工畢師家店牐南至棗林牐一十五里
大德二年二月三日興工五月二十三日工畢棗林牐
南至孟陽泊牐九十五里延祐五年二月四日興工五
月二十二日工畢孟陽泊牐南至金溝牐九十里大德
八年正月四日興工五月十七日工畢金溝牐南至隘
船牐一十二里大德十年閏正月二十五日興工四月
二十三工畢沽頭牐二北隘船牐南至下牐二里延祐
二年二月六日興工五月十五日工畢南牐南至徐州
一百二十里大德十一年二月興工五月十四日工畢
三汊口牐入鹽河南至土山牐一十八里泰定二年正
月十九日興工四月十三日工畢土山牐南至三汊口
牐二十五里入鹽河兖州牐堈城牐延祐元年二月二
十日省臣言江南行省起運諸物皆由會通河以達于
都為其河淺澁大船充塞於其中阻礙餘船不得往來
每歲省臺差人廵視其所差官言始開河時止許行百
五十料船近年權勢之人并富商大賈貪嗜貨利造三
四百料或五百料船於此河行駕以致阻滯官民舟楫
如於沽頭置小石牐一止許行百五十料船便臣等議
宜依所言中書及都水監差官於沽頭置小牐一及於
臨清相視宜置牐處亦置小牐一禁約二百料之上船
不許入河行運從之至治三年四月十日都水分監言
會通河沛縣東金溝沽頭諸處地形高峻旱則水淺舟
澀省部已准置二滚水隁近延祐二年沽頭牐上增置
隘牐一以限巨舟每經霖雨則三牐月河截河土隁盡
為衝決自秋摘夫刈薪至冬水落或來歲春首修治工
夫浩大動用丁夫千百束薪十萬之餘數月方完勞費
萬倍又况延祐六年雨多水溢月河土隁及石牐鴈翅
日被衝嚙土石相離深及數丈其工倍多至今未完今
若運金溝沽頭并隘牐三處見有石於沽頭月河内修
隁牐一所更將隘牐移置金溝牐月河或沽頭牐月河
内水大則大牐俱開使水得通流小則閉金溝大牐上
開隘牐沽頭則閉隘牐而啟正牐行舟如此歲省修治
之費亦可免丁夫冬寒入水之苦誠為一勞永逸移文
工部令委官與有司同議於是差濠寨約會濟寧路官
相視就問金溝牐提領周德興言每歲夏秋霖雨衝失
牐隄必候水落役夫採薪修治不下三兩月方畢冬寒
水作苦不勝言會驗監察御史言延祐初元省臣亦嘗
請置隘牐以限巨舟臣等議其言當請從之於是議梭
板等船乃御河江淮可行之物宜遣出任其所之於金
溝沽頭兩牐中置隘牐二各闊一丈以限大船若欲於
通惠會通河行運者止許一百五十料違者罪之仍沒
其船其大都江南權勢紅頭花船一體不許來往准擬
折移沽頭隘牐置於金溝大牐之南仍作運環牐其間
空地北作滚水石堰水漲即開大小三牐水落即鎻閉
大牐止於隘牐通舟果有小料船及官用巨物許申禀
上司權開大牐仍添金溝牐板積水以便行舟其沽頭
截河土隁依例改修石隁盡除舊有土堰三道金溝牐
月河内剏建滚水石堰長一百七十尺高一丈闊一丈
沽頭牐月河内修截河堰長一百八十尺高一丈一尺
底闊二丈上闊一丈泰定四年四月御史臺臣言廵視
河道自通州至真揚會集都水分監及瀕河州縣官民
詢考利病不出兩端一曰壅決二曰經行卑職參詳自
古立國引漕皆有成式自世祖屈羣策濟萬民疏河渠
引清濟汶泗立牐節水以通燕薊江淮舟楫萬里振古
所無後人篤守成規苟能舉其廢墜而已實萬世無窮
之利也蓋水性流變不常久廢不修舊規漸壊雖有智
者不能善後以故詳歴考視酌古凖今參會衆議輙有
管見倘蒙采錄責任水監謹守勿失能事畢矣不窮利
病之源頻歲差人具文廵視徒為煩擾無益於事都水
監元立南北隘牐各闊九尺二百料下船梁頭八尺五
寸可以入牐愚民嗜利無厭為隘牐所限改造減舷添
倉長船至八九十尺甚至百尺皆五六百料入至牐内
不能回轉動輒淺閣阻礙餘舟蓋緣隘牐之法不能限
其長短今卑職至真州問得造船作頭稱過牐船梁八
尺五寸船該長六丈五尺計二百料由是參詳宜於隘
牐下岸立石則遇船入牐必須驗量長不過則然後放
入違者罪之牐内舊有長船立限遣出省下都水監委
濠寨官約會濟寧路委官歴歴視議擬隘牐下約八十
步河北立二石則中間相離六十五尺如舟至彼驗量
如式方許入牐有長者罪遣退之又與東昌路官親詣
議擬於元立隘牐西約一里依已定丈尺置石則驗量
行舟有不依元料者罪之天歷三年三月詔諭中外都
水監言世祖費國家財用開闢會通河以通漕運往來
使臣下番百姓及隨從使臣各枝幹脱權勢之人到牐
不候水則恃勢捶撻看牐人等頻頻啟放又漕運糧船
凡遇水淺於河内築土壩積水以漸行舟以故壊牐乞
禁治事命後諸王駙馬各枝往來使臣及幹脱權勢之
人下蕃使臣等并運官糧船如到牐依舊定例啟閉若
似前不候水則恃勢捶拷守牐人等勒令啟牐及河内
用土築壩壊牐之人治其罪如守牐之人恃有聖旨合
啟牐時故意遲延阻滯使臣客旅欺要錢物乃不畏常
憲也仍令監察御史廉訪司常加體察
兖州牐
兖州牐已見前至元二十七年四月都漕運副使馬之
貞言准山東東西道宣慰使司牒文相視兖州牐隁亊
先於至元十二年蒙丞相巴延訪問自江淮達大都河
道之貞乃言宋金以來汶泗相通河道郭都水按視可
以通漕於二十年中書省奏准委兵部李尚書等開鑿
擬修石牐十四二十一年省委之貞與尚監察等同相
視擬修石牐八石堰二除已修畢外有石牐一石堰一
堽城石堰一至今未修據濟州以南徐邳沿河撁道橋
梁二十三年添立邳州水站移文沿河州縣修治已完
二十三年調之貞充漕運副使委管牐接放綱船沿河
撁道元無崩損去處在前年例當麻麥盛時差官修理
撁道督責地主割刈麻麥并滕州開決稻隁泗源磨隁
差人於吕梁百步等谼及濟州牐監督江淮綱運船隻
過谼出牐不令阻滯客旅苟取錢物據新開會通并濟
州汶泗相通河非自然長流河道於兖州立牐隁約泗
水西流堽城立牐隁分汶水入河道會于濟州以六牐
撙節水勢啟閉通放舟楫南通淮泗以入新開會通河
至於通州近去歲四月江淮都漕運使司言本司糧運
經濟河至東阿交割前者濟州運司不時移文瀕河官
司修治撁道若有緩急處所正官取招呈省路經歴縣
達嚕噶齊以下就便斷罪今濟州漕司革罷其河道撥
屬都漕運司管領本司糧運未到東阿凡有阻滯並是
本司遲慢迤南河道從此無人管領不時水勢泛溢隄
岸摧塌澁滯河道又濟州牐前濟州運司正官親臨監
視其押綱船戶不敢分爭即目各處官司差人管領與
綱官船戶各無統攝争要水勢及攙越過牐互相敺打
以致損壊船隻浸沒官糧擬將東阿河道撥付江淮都
漕運司提調管領庶幾不誤糧運都省准焉又准江淮
都漕運司副使言除委官看管牐隁外據汶泗堽城二
牐一隁泗河兖州牐隁濟州城南牐乃會通河上源之
喉衿去歲流水衝壊堽城汶河土堰兖州泗河土隁必
須移文兖州泰安州差夫修閉又被漲水衝破梁山一
帶隄隁走洩水勢通入舊河以致新河水小澁糧船乞
移文斷事等官轉下東平路修閉上流撥屬江淮漕運
司下流屬之貞管領若已後新河水小直下濟州監牐
官并泰安兖州東平修理據兖州石牐一所石隁一道
堽城石牐一道合用材物已行措置完備必須修理雖
初經之貞相視會計即令不隸管領乞移文江淮漕司
修治其泰安州堽城安梁山一帶隄岸濟州牐等處雖
是撥屬江淮漕司今後倘若水漲衝壊隄堰亦乞照會
東平濟寧泰安如承文字亦仰奉行又東阿須城界安
山牐為糧船不由舊河來往江淮所委監牐官已去目
今無人看管必須之貞修理以此權委人守焉
元史卷六十四
元史卷六十四考證
通惠河文宗天歷二年三月原文作三年按文
宗以天歷二年八月復即位遂改次年為至順元
年又按本紀申飭都水監防河之禁為天歷二年
事正與此合核之行水金鑑亦同今據改
灤河源出金蓮川中恭讀
御製灤河濡水源考載灤河源出獨石口外東北一百
餘里延屯圖古爾山今獨石口外濡源相近處無
所謂金蓮川者金蓮川在付巴爾台察罕諾爾之
間蓋灤河先逕金蓮後至上都史直以為源出金
蓮川中由未經考訂之誤
