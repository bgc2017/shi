元史卷四十七
明翰林學士亞中大夫知制誥兼修國史宋濓等修
本紀第四十七
順帝十
二十六年春正月己酉以崇政院使博囉實勒為御史
大夫壬子以温扎木知樞密院事是月以薩蘭托里為
中書左丞相命燕南河南山東陜西河東等處舉人會
試者增額數進士及第以下遞升官一級二月癸丑朔
立河淮水軍元帥府于孟津縣甲戌詔天下以比者逆
臣博囉特穆爾圖沁特穆爾魯達實等干紀亂倫内外
之民經值軍馬致使困乏與免一切雜泛差徭是月庫
庫特穆爾還河南分立省部以自隨尋居懷慶又居彰
德調度各處軍馬陜西張良弼拒命三月癸未朔罷洛
陽嵩縣宣慰司丁亥白虹五道亘天其第三道貫日又
氣横貫東南良久始滅甲午庫庫特穆爾遣關保浩爾
齊以兵西攻張良弼于鹿臺李思齊圖魯卜孔興等兵
皆與良弼合以曼濟托克托穆爾知樞密院事乙未廷
試進士七十二人賜哈達布哈張棟進士及第餘出身
有差監察御史伊里布建言八事一曰用賢二曰申嚴
宿衛三曰保全臣子四曰八衛屯田五曰禁止奏請六
曰培養人才七曰罪人不孥八曰重惜名爵帝嘉納之
是月大明兵取高郵府夏四月辛酉詔立皇太子妃鄂
齊爾蘇達勒氏是月大明兵取淮安路徐州宿州濠州
泗州潁州安豐路五月壬午朔洛陽麥生一莖四穗甲
辰以托克托布哈為御史大夫六月壬子朔汾州介休
縣地震平遥縣大雨雹紹興路山陰縣卧龍山裂己未
命知樞密院事瑪魯以兵守直沽命河間鹽運使拜珠
曹履亨撫諭沿海竈戶俾出丁夫從瑪魯征討丙寅詔
英宗時謀為不軌之臣其子孫或成丁者可安置舊地
幼者隨母居草地終身不得入京城及不得授官止許
於本愛滿應役皇后索隆噶氏生日百官進箋皇后諭
薩蘭托里等曰自世祖以來正宫皇后夀日不曾進箋
近年雖有不合典故却之秋七月辛巳朔日有食之徐
溝縣地震介休縣大水石州大星如斗自西南而落甲
申以李思齊為太尉甲午太白經天丙申庫庫特穆爾
遭朱珍盧旺屯兵河中遣關保浩爾齊合兵渡河會珠
展商暠且約李思齊以功張良弼良弼遣子弟質于思
齊與良弼拒守關保等不利思齊請詔和解之丙午太
白經天八月戊寅以李國鳳為中書左丞陳友定為福
建行省平章政事九月甲申李思齊兵下鹽井獲川賊
余繼隆誅之禮部侍郎滿尚賓吏部侍郎温都爾罕自
鳳翔還京師先是尚賓等持詔諭思齊開通川蜀道路
思齊方兵爭不奉詔尚賓等留鳳翔一年至是始還丙
戌以方國珍為江浙行省左丞相弟國英國珉姪明善
竝為江浙行省平章政事己亥以中書平章政事實勒
們為御史大夫辛丑孛星見東北方冬十月甲子庫庫
特穆爾遣弟托音特穆爾及摩該勒哲等駐兵濟南以
控制山東十一月甲申大明兵取湖州路丙申大明兵
取杭州路及紹興路辛丑大明兵取嘉興路時湖州抗
州紹興嘉興松江平江諸路及無錫州皆張士誠所據
十二月庚午蒲城洛水和順崖崩
二十七年春正月乙未絳州夜聞天鼓鳴將旦復鳴其
聲如空中戰鬭者庚子大明兵取松江府癸卯大明兵
取沅州路是月李思齊張良弼圖魯卜自會于含元殿
基推李思齊為盟主同拒庫庫特穆爾二月庚申以邁
珠為雲國公七十為中書平章政事伊嚕布哈為御史
大夫乙丑以詹事伊嚕特穆爾為御史大夫三月丁丑
朔萊州大風有大鳥至其翅如席庫庫特穆爾遣兵屯
滕州以禦王信庚子京師大風自西北起飛砂揚礫白
日昏暗夏五月丙子朔白氣二道亘天以去歲水潦霜
災嚴酒禁戊寅以空名宣勅遣福建行省命平章政事
庫春陳友定同驗有功者納之辛巳大同隕霜殺麥癸
未福建行宣政院以廢寺錢糧由海道送京師乙酉以
諤勒哲特穆爾為中書右丞相辭以老病不許辛卯以
知樞密院事實勒們為嶺北行省左丞相提調分通政
院己亥以温普為中書平章政事辛丑庫庫特穆爾定
擬所屬官員二千六百一十人從之是月山東地震雨
白氂李思齊遣張良弼部將郭謙等守黃連寨庫庫特
穆爾部將關保浩爾齊商暠珠展引兵拔其寨郭謙走
會摩該等為變關保浩爾齊夜遁李思齊遂解而西六
月丙午朔日有食之晝晦丁巳皇太子寢殿後新甃井
中有龍出光燄爍人宫人震懾仆地又長慶寺有龍纏
繞槐樹飛去樹皮皆剝丁卯沂州山崩是月知樞密院
事夀安奉空名宣勅與侯巴延達實令其以兵援庫庫
特穆爾時李思齊據長安與商暠拒戰侯巴延達實進
兵攻李思齊秦州守將蕭公達降思齊思齊知關保等
兵退遣蔡琳等破其營侯巴延達實奔潰秋七月甲申
命伊蘇提調武備寺丁酉絳州星隕光耀如晝是月李
思齊遣許國佐薛穆飛會張良弼圖魯卜兵屯于華陰
特命國嚕為陜西行省左丞相思齊不悅遣其部將鄭
應祥守陜西而自還鳳翔龍見於臨胊龍山大石起立
八月丙午詔命皇太子總天下兵馬其略曰元良重任
職在撫軍稽古徵今卓有成憲曩者障塞決河本以拯
民昏墊豈期妖盜横造訛言簧鼓愚頑塗炭郡邑殆遍
海内兹逾一紀故察罕特穆爾仗義興師獻功敵愾迅
掃汴洛克平青齊為國捐軀深可哀悼其子庫庫特穆
爾克繼先志用成駿功阿裕實哩達喇計安宗社累請
出師朕以國本至重詎宜輕出遂授庫庫特穆爾總戎
重寄畀以王爵俾代其行李思齊張良弼等各懷異見
搆兵不已至盜賊愈熾深遺朕憂况全齊密邇輦轂儻
失早計恐生異圖詢諸衆謀僉謂皇太子聰明仁孝文
武兼資聿遵舊典爰命以中書令樞密使悉總天下兵
馬諸王駙馬各道總兵將吏一應軍機政務生殺予奪
事無輕重如出朕裁其庫庫特穆爾總領本部軍馬自
潼關以東肅清江淮李思齊總統本部軍馬自鳳翔以
西與侯巴延達實進取川蜀以少保圖嚕為陜西行中
書省左丞相本省駐劄總本部及張良弼孔興圖嚕卜
各枝軍馬進取襄樊王信本部軍馬固守信地别聽調
遣詔書到日汝等悉宜洗心滌慮同濟時艱庚戌摩該
殺衛輝守禦官余仁輔彰德守禦官范國英引軍至清
化聞懷慶有備遂還彰德上疏言人臣以尊君為本以
盡忠為心以愛民為務今總兵官庫庫特穆爾歲與官
軍讐殺臣等乃朝廷培養之人素知忠義焉能俛首聽
命乞降明詔别選重臣以總大兵詔以庫庫特穆爾不
遵君命宜黜其兵權就令摩該討之辛亥特穆爾布哈
進封淮王賜金印設王傅等官壬子為皇太子立大撫
軍院秩從一品知院四員同知二員副使同僉各一員
經歴都事各二員管勾一員癸丑封太師巴咱爾永平
王甲寅以右丞相諤勒哲特穆爾翰林承旨達爾瑪平
章政事諤勒哲特穆爾竝知大撫軍院事丙辰諤勒哲
特穆爾言大撫軍院專掌軍機今後迤北軍務仍舊樞
密院管餘内外諸王駙馬諸總兵統兵行省行院宣慰
司一應軍情不許隔越徑行移大撫軍院詹事院同知
李國鳳同知大撫軍院事參政諤勒哲特穆爾為副使
左司員外郎耀珠樞密參議王弘遠為經歴庚申諤勒
哲特穆爾言諸軍將士有能效順立奇功者請所賞宣
勅依常制外加以忠義功臣之號從之辛酉以諤勒哲
特穆爾仍前少師知樞密院事伊蘇仍前太保中書右
丞相特哩特穆爾以太尉添設中書左丞相丙寅立行
樞密院于阿南達察汗諾爾命陜西行省左丞相圖嚕
仍前少保兼知行樞密院事壬申命特哩特穆爾仍前
太尉左丞相為知大撫軍院事中書右丞陳敬伯為中
書平章政事九月甲戌朔義士戴晉生上皇太子書言
治亂之由命右丞相伊蘇以兵往山東命參知政事巴
圖呼喇勒分戶部官一同供給丁丑以兵起迤南民供
給繁重其真定河南陜西山東冀寧等處除軍人自耕
自食外與免民間今年田租之半其餘雜泛一切住罷
辛巳大明兵取平江路執張士誠乙酉大明兵取通州
丁亥大明兵取無錫州己丑詔伊蘇以中書右丞相分
省山東薩蘭托里以中書左丞相分省大同丙申太師
旺嘉努追封兖王諡忠靖己亥命特哩特穆爾提調端
本堂及領經筵事辛丑大明兵取台州路時台州温州
慶元三路皆方國珍所據冬十月甲辰朔摩該以兵入
山西定孟州忻州下漷州遂攻真定詔伊蘇自河間以
兵會摩該取真定已而不克命伊蘇還河間摩該還彰
德乙巳皇太子奏以淮南行省平章政事王信為山東
行省平章政事兼知行樞密院事立中書分省于真定
路丙午加司徒淮南行省平章政事王宣為沂國公丁
未享于太廟壬子詔落庫庫特穆爾太傅中書左丞相
并諸兼領職事仍前河南王錫以汝州為其食邑其弟
托音特穆爾以集賢學士同庫庫特穆爾于河南府居
其帳前諸軍命索珠浩爾齊一同統之其河南諸軍命
中書平章政事内史李克彝統之關保本部諸軍仍舊
統之山東諸軍命太保中書右丞相伊蘇統之山西諸
軍命少保中書左丞相薩蘭托里統之河北諸軍命知
樞密院事摩該統之赦天下甲寅以和尼齊為中書平章
政事乙丑命集賢大學士丁好禮為中書添設平章政
事丙寅平章内史關保封許國公己巳大明兵取温州
十一月壬午大明兵取沂州守臣王信遁執其父宣癸
未大明兵取慶元路丙戌以平章政事伊嚕特穆爾知
樞密院事諤勒哲特穆爾平章政事巴延特穆爾特哩
實克竝知撫軍院事戊子大明兵取嶧州乙未以知樞
密院事摩該為中書平章政事太尉中書左丞相特哩
特穆爾為撫軍院使丁酉命特哩特穆爾同監修國史
命關保分省于晉寧辛丑大明兵取益都路平章政事
巴拜降宣慰使布延布哈總管胡濬知院張俊皆死之
十二月癸卯朔日有食之丁未大明兵取般陽路戊申
大明兵取濟寧路陳秉直遁己酉大明兵取萊州遂取
濟南及東平路丁巳大明兵入杉關取邵武路時邵武
建寧延平福州興化泉漳汀潮諸路皆陳友定所據庚
申以楊誠陳秉直竝為國公中書平章政事甲子命右
丞相伊蘇太尉知院托和齊中書平章政事和琳台平
章政事摩該知樞密院事希札丹津特穆爾江文清律
爾等會楊誠陳秉直巴延布哈俞勝各部諸軍同守禦
山東又命關保往援山東丙寅以章嘉為中書參知政
事庚午大明兵由海道取福州守臣平章政事庫春遁
行宣政院使托爾死之是月方國珍歸于大明詔命陜
西行省左丞相圖嚕總統張良弼圖魯卜孔興各枝軍
馬以李思齊為副總統禦關中撫安軍民圖魯卜孔興
等出潼關及取順便山路渡黃河合勢東行共勤王事
思齊等皆不奉命是歲詔分潼關以西屬李思齊以東
屬庫庫特穆爾各罷兵還鎮于是關保退屯潞州商暠
留屯潼關
二十八年春正月壬申朔皇太子命關保固守晉寧總
統諸軍如庫庫特穆爾拒命當以大義相裁就便擒擊
以中書平章政事巴延特穆爾為御史大夫辛巳詔諭
庫庫特穆爾曰比者伊蘇上奏卿以書陳情深自悔悟
及省來意良用惻然朕視卿猶子卿何惑於憸言不體
朕心隳其先業卿今能自悔固朕所望卿其思昔委任
肅清江淮之意即將冀寧真定諸軍就行統制渡河直
擣徐沂以康靖齊魯則職任之隆當悉還汝衛輝彰德
順德皆為王城卿無以摩該為名縱軍侵暴其晉寧諸
軍已命關保總制策應戡定山東將帥各宜悉心庚寅
彗星見於卯畢之間是月大明兵取建寧延平二路陳
友定被執二月壬寅朔詔削庫庫特穆爾爵邑命圖嚕
李思齊等討之詔曰庫庫特穆爾本非察罕特穆爾之
宗俾嗣職任冀承遺烈畀以相位陟以師垣崇以王爵
授以兵柄顧乃憑籍寵靈遂肆䟦扈搆兵關陜專事吞
併摩該倡明大義首發姦謀關保弗信邪言乃心王室
陳其罪惡請正邦典今圖嚕李思齊其率兵東下共行
天討癸卯武庫災癸丑大明兵取東昌路守將申榮王
輔元死之丙辰庫庫特穆爾自澤州退守晉寧關保守
澤潞二州與摩該軍合己未大明兵取寶慶路甲子汀
州路總管陳谷珍以城降于大明丙寅大明兵取棣州
是月大明兵至河南李思齊張良弼等解兵西還詔命
知樞密院事托和齊平章政事魏賽音布哈進兵攻晉
寧李思齊次渭南張良弼次櫟陽興化泉州漳州潮州
四路皆降于大明二月庚寅彗星見于西北壬辰翰林
學士承旨王時太常院使陳祖仁上章乞撫諭庫庫特
穆爾以兵勤王赴難是月有流星于東北衆小星隨之
其聲大震大明兵取河南李思齊張良弼會兵駐潼關
火焚良弼營思齊移軍葫蘆灘調其所部張德斂穆薛
飛守潼關大明兵入潼關攻李思齊營思齊棄輜重奔
于鳳翔是月大明兵取永州路又取惠州路夏四月辛
丑朔大明兵取英德州丙午隕霜殺菽戊申大明兵取
廣州路又取嵩陜汝等州五月庚午朔大明兵取道州
李克彜棄河南城奔陜西推李思齊為總兵駐兵岐山
是月思齊部將浩爾齊托克托張意據盩厔商暠據武
功李克彜據岐山任從政據隴州六月庚子朔徐溝縣
地震癸丑大明兵取全州郴州梧州藤州潯州貴象鬱
林等郡甲寅雷雨中有火自天墜焚大聖夀萬安寺壬
戌臨州保德州地震五日不止大明兵取靜江路是月
廣西諸郡縣皆附于大明秋七月癸酉京城紅氣滿空
如火照人自旦至辰方息乙亥京城黑氣起百步内不
見人從寅至已方息摩該關保以兵攻晉寧是月李思
齊會李克彜商暠張意圖魯卜等于鳳翔海南海北諸
郡縣皆降于大明閏月己亥朔庫庫特穆爾與摩該關
保戰敗之擒關保摩該遣其斷事官以聞詔關保摩該
間諜搆兵可依軍法處治關保摩該皆被殺辛丑大明
兵取衛輝路癸卯大明兵取彰德路乙巳左江右江諸
路皆降于大明丁未大明兵取廣平路丁巳詔罷大撫軍
院誅知大撫軍院事巴延特穆爾等詔復命庫庫特穆
爾仍前河南王太傅中書左丞相統領見部軍馬由中
道直抵彰德衛輝太保中書右丞相伊蘇統大軍由東
道水陸竝進少保陜西行省左丞相圖嚕統關陜諸軍
東出潼關攻取河洛太尉平章政事李思齊統軍馬南
出七盤金商克復汴洛四道進兵掎角勦捕毋分彼此
秦國公平章知樞密院温普平章索珠等軍東西布列
乘機掃殄太尉遼陽左丞相額森布哈郡王知樞密院
和遜等軍捍禦海口藩屏畿輔皇太子阿裕爾實哩達
喇總天下兵馬裁決庶務具如前詔壬戌白虹貫日癸
亥罷内府河役甲子庫庫特穆爾自進寧退守冀寧大
明兵至通州知樞密院事巴延特穆爾力戰被擒死之
左丞相實勒們𫝊旨令太常禮儀院使鄂勒歡等奉太
廟列室神主與皇太子同北行鄂勒歡等即至太廟與
署令王嗣宗太祝哈喇布哈襲護神主畢仍留室内乙
丑白虹貫日罷内府興造詔淮王特穆爾布哈監國慶
通為中書左丞相同守京城丙寅帝御清寧殿召后妃
皇太子太子妃同議避兵北行左丞相實勒們及知樞
密院事哈斯宦者趙巴延布哈等諫以為不可行不聽
巴延布哈慟哭諫曰天下者世祖之天下陛下當以死
守奈何棄之臣等願率軍民及諸集賽台出城拒戰願
陛下固守京城卒不聽至夜半開健德門北奔八月庚
午大明兵入京城元亡後一年帝駐于應昌府又一年
四月丙戌帝痢疾殂于應昌夀五十一在位三十六年
太尉諤勒哲院使觀音努奉梓宫北葬五月癸卯大明
兵襲應昌府皇孫密迪哩巴拉及后妃并寶玉皆被獲
皇太子阿裕爾實哩達喇從十數騎遁大明皇帝以帝
知順天命退避而去特加其號曰順帝而封密迪哩巴
拉為崇禮侯
元史卷四十七
元史卷四十七考證
至正二十七年八月壬申九月丁丑二十八年八月庚
午壬申訛壬辰據舊本改丁丑訛丁亥據元史類
編改庚午訛庚申推干支改
秦國公平章知樞密院温普郡王知樞密院和遜左丞
相實勒們據知院為樞密長據百官志加樞密字
實勒們上脱左丞相據續通鑑增
