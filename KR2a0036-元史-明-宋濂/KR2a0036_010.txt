元史卷十
明翰林學士亞中大夫知制誥兼修國史宋濓等修
本紀
世祖七
十五年春正月辛夘阿喇卜丹將兵戍鄂端給米三千
石鈔三十錠以千戶鄭鄩有戰功陞萬戶佩虎符癸巳
西京饑發粟萬石賑之仍諭阿哈瑪特廣貯積以備闕
乏順德府總管張文煥太原府達嚕噶齊台哈布哈以
按察司發其姦贓遣人詣省自首反以罪誣按察司御
史臺奏按察司設果有罪不應因事而告宜待文煥等
事决方聽其訴從之己亥收括木伊克官額森庫庫岱
等坐易官馬拉木伊克人畜免其罪以管民官兼領其
事官吏隱匿及擅易馬匹私配婦人者沒其家禁官吏
軍民賣所娶江南良家子女及為娼者賣買者兩罪之
官沒其直人復為良賜湖州長興縣金沙泉名為瑞應
泉金沙泉不常出唐時用此水造紫筍茶進貢有司具
牲弊祭之始得水事訖輒涸宋末屢加浚治泉迄不出
至是中書省遣官致祭一夕水溢可溉田千畝安撫司
以聞故賜今名封磁州神崔府君為齊聖廣佑王壬寅
弛女直碩達勒達酒禁丙午安西王相府言萬戶圖們
岱爾郝扎拉布哈等攻克瀘州斬其將王世昌李都統
戊申從阿哈瑪特請自今御史臺非白于省毋擅召倉
庫吏亦毋究錢榖數及集議中書不至者罪之授宋福
王趙與芮金紫光祿大夫檢校大司農平原郡公庚戍
東川副都元師張德潤大敗涪州兵斬州將王明及其
子忠訓總轄韓文廣張遇春詔軍官不能撫治軍士及
役擾致逃亡者沒家貲之半以阿爾尼格為大司徒兼
領將作院二月戊午祀先農蒙古胄子代耕籍田癸亥
咸淳府等郡及良平民戶饑以鈔千錠賑之命平章政
事安塔哈阿里選擇江南廉能之官去其冗員與不勝
任者復立河中府萬泉縣辛未以川蜀地多嵐瘴弛酒
禁丁丑熒惑犯天街庚辰征巴實伯里軍士免其徭役
壬午參知政事福建路宣慰使索多率師攻潮州破之
置太史院命太子贊善王恂掌院事工郎中郭守敬副
之集賢大學士兼國子祭酒許衡領焉改華亭縣為松
江府遣使代祀嶽瀆以參知政事夏貴范文虎陳巖並
為中書左丞黃州路宣慰使唐古特史弼並參知政事
三月乙酉詔孟蒙古岱索多蒲夀庚行中書省事于福
州鎮撫瀕海諸郡以沿海經略副使哈喇岱領舟師南
征陞經略使兼左副都元帥佩虎符丁亥太隂犯太白
戊子太隂犯熒惑己丑行中書省請考覈行御史臺文
卷不從甲午西川行樞密院招䧏西蜀重慶等處得府
三州六軍一監一縣二十柵四十蠻夷一乙未宋廣王
昺遣倪堅以表來上令俟命大都命揚州行省選特木爾
布哈所部兵助隆興進討丁酉命塔爾海毁夔府城戊
戌劉宗純據德慶府梧州萬戶朱國寶攻之焚其寨柵遂
拔德慶詔中書左丞吕文煥遣官招宋生熟劵軍堪為
軍者月給錢糧不堪者給牛屯田庚子漢軍都元帥李
庭自願將兵擊張世傑從之西川行樞密院招宜勝土
恢等城及石榴寨相繼來降壬寅以諸路歲比不登免
今年田租絲銀癸夘都元帥楊文安遣兵攻克紹慶執
其郡守解龍命斬之乙巳廣南西道宣慰司遣管軍搃
管崔永千戸劉潭王德用招降雷化高三州即以永等
鎮守之宋張世傑蘇劉義挾廣王昺奔碙洲參知政事
密里呼忻張守智並行大司農司事夏四月乙夘命元
帥劉國傑將萬人北征賜將士鈔二萬六百七十一錠
修會川縣盤古王祠祀之丙辰詔以雲南境土曠遠未
降者多簽軍萬人進討戊午以江南土寇竊發人心未
安命行中書省左丞夏貴等分道撫治軍民檢覈錢榖
察郡縣被旱災甚者吏廉能者舉以聞其貪殘不勝任
者劾罷之甲子命布哈留鎮西川汪惟正率獲功蒙古
漢軍官及降臣入覲大都巡軍之戍西川者遣還立雲
南湖南二轉運司以雨霑足稍弛酒禁民之衰疾飲藥
者官為醞釀量給之辛未置光禄寺以同知宣徽院事
推勒特穆爾為光祿卿廣州張鎮孫叛犯廣州守將張
雄飛棄城走出兵臨之鎮孫乞降命遣鎮孫及其妻赴
京師丁丑雲南行省招降臨安白衣和泥分地城寨一百
九所威楚金齒落落分地城寨軍民三萬三千二百禿
老蠻高州筠連州等城寨十九所庚辰以許衡言遣使
至杭州等處取在官書籍版刻至京師壬午立行中書
省于建康府中書左丞崔斌言比以江南官冗委任非
人命阿里等沙汰而阿哈瑪特溺於私愛一門子弟並
為要官詔並黜之又言阿喇卜丹臺臣劾其侵欺官錢
事猶未竟今復授江淮參政不可詔止其行敕自今罷
免之官宰執為宣慰宣慰為路官路官為州官淮浙鹽
課直隸行省宣慰司官勿預改北京行省為宣慰司追
江南工匠官虎符五月癸未朔詔諭翰林學士和果斯
今後進用宰執及主兵重臣其與儒臣老者同議乙酉
行中書言近討卲武建昌吉撫等巖洞山寨獲聶大老
戴㢲子餘黨皆下獨張世傑據碙洲攻傍郡未易平擬
遣宣慰使史格進討詔以伊蘇哈雅總制之敕主兵官
若已擢授其舊職宜别授有功者勿復以子孫承襲申
嚴無籍軍虜掠及傭奴代軍之禁甲午諸職官犯罪受
宣者聞奏受敕者從行臺處之受省札者按察司治之
其宣慰司官吏姦邪非違及文移案牘從本道提刑按
察司磨刷應有死罪有司勘問明白提刑按察司審覆
無冤依例結案類奏待命自行中書以下應行公務
小事限七日中事十五日大事三十日選江南銳軍為
待衛親軍乙未以烏蒙路隸雲南行省仍詔諭烏蒙路
總管阿穆立站驛修道路其一應事務並聽行省平章
賽音諤德齊節制立川蜀水驛自敘州逹荆南府己亥江
東道按察使阿巴齊求江東宣慰使吕文煥金銀器皿
及宅舍子女不獲誣其私匿兵仗詔行臺大夫美衛詰
之事白免阿巴齊官辛亥制授張留孫江南諸路道教
都提點賜供衛司官及其所部四百五十人鈔二千六
十錠六月乙夘改西蕃李唐城為李唐州庚申敕博囉
齊達喇齊及司糧司幣等官並勿授符已授者收之壬
戌賜瀘州降臣薛旺等鈔有差丙寅以江南防拓關隘
一十三所設官太冗選軍民官廉能者各一人分領陞
濟南府為濟南路降西涼府為西涼州丁夘置甘州和
糴提舉司以備給軍餉賑貧民甲戌詔汰江南冗官江
南元設淮東湖南隆興福建四省以隆興併入福建其
宣慰司十一道除額設員數外餘並罷去仍削去各官
舊帶相銜罷茶運司及營田司以其事隸本道宣慰司
罷漕運司以其事隸行中書省各路總管府依驗戶數
多寡以上中下三等設官宋故官應入仕者付吏部錄
用以史塔爾琿唐古特驟陞執政盂古岱任無為軍達
嚕噶齊復遥領黃州宣慰使並罷之時淮西宣慰使昂
吉爾入覲言江南官吏太冗故有是命帝諭昂吉爾曰
宰相明天道察地理盡人事能兼此三者乃為稱職爾
縱有功宰相非可覬回回人中阿哈瑪特才任宰相阿
里年少亦精敏南人如吕文煥范文虎率衆來歸或可
以相位處之又顧謂左右曰汝可諭姚樞等江南官吏
太冗此卿輩所知而皆未嘗言昂吉爾乃為朕言之近
侍劉特穆爾因言阿爾哈雅属吏張鼎今亦參知政事
詔即罷去遂命平章政事赫伯等諭中書省摳密院御
史臺翰林院及諸南儒今為宰相宣慰及各路達嚕噶
齊佩虎符者俱多謬濫其議所以減汰之者凡小大政
事順民之心所欲者行之所不欲者罷之乙亥敕省院
臺司應聞奏事必由起居注丁丑太廟殿柱朽命太常
少卿拜穆蘇告于太室乃易之戊寅全州西延溪洞猺
蠻二十所内附己夘發蒙古軍千人從江東宣慰使張
弘範由海道討宋餘衆參知政事盂古岱請頒詔招宋
廣王昺及張世傑等不從庚辰處州張三八章炎季文
龍等為亂行省遣宣慰伊之哩率兵討之辛巳達實多
收括中興等拉木伊克安南國王陳光昞遣使來貢秋
七月壬午朔湖南制置張烈良提刑劉應龍與周龍賀
十二起兵行省調兵往討獲周隆賀十二斬之烈良等
舉家及餘兵奔思州烏羅洞為官軍所襲二人皆死甲
申賜親王阿雅噶齊所部建都戍軍貧乏者鈔千二百
七十七錠行御史臺增設監察御史四員江南湖北道
嶺南廣西道福建廣東道並增設提刑按察司乙酉江
南諸路總管府為散府者七為州者一散府為州者二
丙戌以江南事繁行省官未有知書者恐於吏治非便
分命崔斌至揚州行省張守智至潭州行省丁亥詔虎
符舊用輝和爾字今易以國字癸巳以塔海征䕫軍旅
之還戍者及揚州江西舟師悉付水軍萬戶張榮實將
之守江口丙申以右丞達春吕師夔參知政事賈居貞
行中書省事于贑州福建江西廣東皆隸焉丁酉賜江
西軍與張世傑力戰者三十人各銀五十兩以江西參
知政事李恒為都元帥將蒙古漢軍征廣命揚州行中
書省分軍三千付李恆復上都守城軍二千人為民壬
寅改鑄高麗王王愖駙馬印丙午改開元宣撫司為宣
慰司太倉為御廩資成庫為尚用監皮貨局入總管府
定江南俸祿職田戊申濮州蝗己酉禁使人經行納琳
驛辛亥改京兆府為安西府詔江南浙西等處毋非理
征科擾民建漢祖天師正一祠於京城以參知政事李
恒為蒙古漢軍都元帥孟古岱為福建路宣慰使張榮
實張鼎並為湖北道宣慰使頁特密實為招討使八月
壬子朔追毁宋故官所受告身以嘉定重慶夔府既平
還侍衛親軍歸本司遣禮部尚書柴椿等使安南國詔
切責之仍俾其來朝丁已沿海經略司行左副都元帥
劉深言福州安撫使王積翁既已降附復通謀於張世
傑積翁上言兵力單弱若不暫從恐為闔郡生靈之患
詔原其罪壬戌有首高興匿宋金者詔置勿問兩淮運
粮五萬石賑泉州軍民乙丑濟南總管張宏以代輸民
賦嘗貸阿里阿都齊等銀五百五十錠不能償詔依例
停徵辛未復給漳州安撫使沈世隆家貲世隆前守建
寧府有郭贊者受張世傑檄誘世隆世隆執贊斬之孟
古岱以世隆擅殺籍其家帝曰世隆何罪其還之仍授
本路管民總管中書省臣言近有旨追諸路管民官所
授金虎符其江南路臣宜仍所授從之制封泉州神女
號護國明著靈惠協正善慶顯濟天妃甲戌安西王相
府言川蜀悉平城邑山寨洞穴凡八十三其渠州禮義
城等處凡三十三所宜以兵鎮守餘悉徹毁從之己夘
初立提刑按察司于輝和爾分地庚辰以四川平勞賞
軍士鈔二萬一千三百三十九錠辛巳陞洺磁為廣平府
路監察御史韓昺劾同知大都路總管府事錫喇卜丹
毆部民至死詔杖之免其官仍籍沒家貲十之二詔行
中書省索多蒲壽庚等曰諸蕃國列居東南島砦者皆
有慕義之心可因蕃舶諸人宣布朕意誠能來朝朕將
寵禮之其往來互市各從所欲詔諭軍前及行省以下
官吏撫治百姓務農樂業軍民官毋得占據民産抑良為
奴以中書左丞董文炳簽書樞密院事參知政事索多
蒲壽庚並為中書左丞九月壬午朔敕以總管張子良
所簽軍二千二百人為侍衛軍俾張亨陳瑾領之癸未
省東西川行樞密院其成都潼川重慶利州四處皆設
宣慰司詔分揀諸路所括軍驗事力乏絶者為民其恃
權豪避役者復為兵所遣分揀官及本府州縣官能核
正無枉者陞爵一級又減至元九年所括三萬軍半以
為民其商戶餘丁軍並除之戊子以征東元帥府治東
京庚寅昭信達嚕噶齊李海拉蘇言願同張弘略取宋
二王調漢軍水軍俾將之以中書左丞行江東道宣慰
吕文煥為中書右丞冬十月己未享于太廟常設牢醴
外益以羊鹿豕蒲萄酒庚申車駕至自上都辛酉賑巴
實伯里實勒和斯等饑民鈔二千五百錠分䕫府漢軍
二千新軍一千付塔海將之賜哈達竒爾台軍士馬價
弊帛二千匹其力戰者賞賚有差乙丑正乙祠成詔張
留孫居之丁夘弛山場樵採之禁己巳趣行省造海船
付烏瑪喇張弘範增兵四千俾將之庚午敕御史臺凡
軍官私役軍士者視數多寡定其罪詔河西西京南京
西川北京等處宣慰司案牘宜依江南近例令按察司
磨照移河南河北道提刑按察司治南京御史臺臣言
實里巴之弟阿拉與王權府等俘掠良民實里巴縱弗
問及遣御史掾詰問不伏詔執而鞫之十一月庚辰朔
棗陽萬戶府言李均收撫大洪山寨為宋朱統制所害
命賜銀千兩賙其家丁亥以辰沅靖鎮遠等郡地接蠻
獠民不安業命塔海程鵬飛並為荆湖北道宣慰使置
司常德路餘官属留荆南府供給糧食軍需壬辰江東
道宣慰使囊嘉特言江南既平兵民宜各置官属蒙古
軍宜分屯大河南北以餘丁編立部伍絶其虜掠之患
分揀官僚本以革阿哈瑪特濫設之弊其將校立功者
例行沙汰何以勸後新附軍士宜令行省賜衣糧無使
闕乏帝嘉納之徵宋相馬廷鸞章鑑赴闕甲午開酒禁
復阿哈瑪特子呼遜阿繅繖等官始呼遜等以崔斌論
列免至是以張惠請復之惠又請復其子巴蘇呼及其
姪巴圖爾丹沙木斯鼎前職帝疑惠不從敕已除官僚
不之任者除名為農丁酉召陳巖入覲己亥貸侍衛軍
屯田者鈔二千錠市牛具辛丑建寧政和縣人黃華集
鹽夫聯絡建寧括蒼及畬民婦自稱許夫人為亂詔調
兵討之丁未行中書省自揚州移治杭州立淮東宣慰
司于揚州以阿嘍罕為宣慰使詔諭沿海官司通日本
國人市舶以參知政事程鵬飛行荆湖北道宣慰使閏
月庚戌朔羅氏鬼國主阿搾西南蕃主韋昌盛並内附
詔阿榨韋昌盛各為其地安撫使佩虎符辛亥太白熒
惑填星聚于房甲寅幸光祿寺丙辰詔圖嚕齊同潭州
行省官一員察戍還病軍所過州縣不加顧恤者按之
甲子發蒙古漢軍都元帥張弘範攻漳州得山寨百五
十戶百萬一是日諜報文天祥見屯潮陽港亟遣先鋒
張弘正總管嚢嘉特率輕騎五百人追及于五坡嶺麓
中大敗之斬首七千餘執文天祥及將校四人赴都十
二月己卯朔簽書四川行樞密院昝順招誘都掌蠻夷
及其属百一十人内附以其長阿永為西南番蠻安撫
使得蘭紐為都掌蠻安撫使賜虎符餘授宣敕金銀符
有差庚辰思州安撫使田景賢播州安撫使楊邦憲請
歸宋舊借鎮遠黃平二城仍撤戍卒不允景賢等請降
詔禁戍卒毋擾思播之民從之鴨池等處招討使竒徹
所領南征新軍不能自贍者千人命屯田于京兆乙酉
巴延以渡江收撫沙陽新城陽羅堡閩浙等郡獲功軍
士及降臣姓名來上詔授虎符者入覲千戶以下並從
行省授官丙戌揚州行省上將校軍功凡百三十四人
授官有差丙申從播州安撫楊邦憲請以鼎山仍隸播
州庚子敕長春宫修金籙大醮七晝夜丙午禁玉泉山
樵採漁弋戊申以叙州等處秃老蠻殺使臣撒里蠻命
發兵討之封伯夷為昭義清惠公叔齊為崇譲仁惠公
以十六年歷日賜高麗海州贛榆縣雹傷稼免今年田
租南寕吉瑞萬安三郡内附開城置屯田總管府廣安
州隸之臨淄臨朐清河復為縣導肥河入于酅淤陂盡
為良田會諸王于大都以平宋所俘寳玉器幣分賜
之賜諸王等金銀幣帛如歲例是歲西京奉聖州及彰
德等處水旱民饑賑米八萬八百九十石粟三萬六千
四十石鈔二萬四千八百八十錠有竒斷死罪五十二
人
十六年春正月己酉朔高麗國王王愖遣其簽議中贊
金方慶来賀兼奉歲幣壬子罷五翼特默齊重役軍癸
丑汪良臣言西川軍官父死子繼勤勞四十年乞顯加
爵秩詔從其請詔以海南瓊崖儋萬諸郡俱平令阿爾
哈雅入覲瀘州降臣趙金吳大才袁禹繩等從征重慶
其家属為叛者所殺詔賜鈔有差仍以叛者妻孥付金
等敕高麗國置大灰艾州東京柳石孛落四驛甲寅無
籍軍侵掠平民而諸王哲伯特穆爾所部為暴尤甚命
捕為首者寘之法敕移贛州行省還隆興高麗國來獻
方物辛酉合州安撫使王立以城降先是立遣間使降
安西王相李德輝東川行院與德輝争功德輝單舸至
城下呼立出降川蜀以平東川行院遂言立久抗王師
嘗指斥憲宗宜殺之樞密院以其事聞而降臣李諒亦
訟立前殺其妻子有其財物遂詔殺立籍其家貲償諒
既而安西王具立降附本未來上且言東川院臣憤李
德輝受降之故誣奏誅立樞密院臣亦以前奏為非帝
怒曰卿視人命若戲耶前遣使計殺立久矣今追悔何
及卿等妄殺人其歸待罪斥出之會安西王使再至言
未殺立即召立入覲命為潼川路安撫使知合州事壬
戌分川蜀為四道以成都等路為四川西道廣元等路
為四川北道重慶等路為四川南道順慶等路為四川
東道並立宣慰司賞重慶等處從征蒙古漢人軍鈔三萬
九千九百五十一錠改播州鼎山縣為播川縣丁夘賜
參知政事昝順田民百八十戶於江津縣戊辰立河西
屯田給畊具遣官領之甲戌張弘範將兵追宋二王至
崖山寨張世傑來拒戰敗之世傑遁去廣王昺偕其官
属俱赴海死獲其金寶以獻丙子詔諭又巴散毛等四
洞蠻酋長使降以中書左丞拜竒頁勒密實同知樞密
院事禁中書省文冊奏檢用輝和爾書賜異樣等局官
吏工匠銀二千兩賜皇子鄂囉齊諸王巴爾達噶下軍
士與思州田師賢所部軍衣服及鈔有差二月戊寅朔
祭先農于籍田壬午陞溧州為路遣使訪求通皇極數
番陽祝泌子孫其甥傅立持泌書來上發民萬戶隸明
里淘金以江南漕運舊米賑軍民之饑者癸未增置五
衛指揮司詔遣托和木哈喇蘇爾托廸括中興戶太史
令王恂等言建司天臺于大都儀象圭表皆銅為之宜
增銅表高至四十尺則景長而真又請上都洛陽等五
處分置儀表各選監候官從之甲申平章阿里布乞行
中書省檢覈行御史臺文案且請行臺呈行省比御史
臺呈中書省例從之以征日本敕揚州湖南贛州泉州
四省造戰船六百艘移紹興宣慰司于處州己丑調潭
州行省軍五千戍沿海州郡庚寅張弘範以降臣陳懿
兄弟破賊有功且出戰船百艘從征宋二王請授懿招
討使兼潮州路軍民總管及其弟忠義勇三人為管軍
總管千夫長塔喇海獲文天祥有功請授管軍千戶佩
金符並從之壬辰詔諭宗師張留孫悉主淮東淮西荆
襄等處道教乙未伊蘇特穆爾言行臺文卷令行省檢
覈於事不便詔改之其運司文卷聽御史臺檢覈饒州
路達嚕噶齊諤格之擅用羡餘糧四千四百石杖之仍
沒其家詔湖南行省於戍軍還塗每四五十里立安樂
堂疾者醫之饑者廩之死者藁葬之官給其需遣官覈
實益都淄萊濟南逃亡荒地之為行營牧地者禁諸鄂
囉及漢人持弓矢其出征之所持兵仗即輸之官庫壬
寅賜太史院銀一千七十八兩癸夘發嘉定新附軍千
人屯田托里貝之地甲辰陞大都兵馬都指揮使司秩
四品詔大都河間山東管鹽運司並兼管酒醋商稅等
課程中書省臣請以眞定路達嚕噶齊孟古岱為保定
路達嚕噶齊帝曰此正人也朕將别以大事付之賞汪
良臣所部蒙古漢軍收附四川功鈔五萬錠命嘉定以
西新附州郡及田楊二家諸貴官子俱充質子入侍車
駕幸上都乙巳命同知太史院事郭守敬訪求精天文
歷數者西蜀四川道立提刑按察司丙午遣使代祀嶽
瀆后土詔河南西京北京等路課程令各道宣慰司領
之賞西川新附軍鈔三千八百五十錠以鄂端境内蒙
古軍耗乏并漢軍新附軍等賜馬牛羊及馬驢價鈔衣
服弓矢鞍勒各有差三月戊申朔詔禁歸德亳夀臨淮
等處畋獵庚戍敕郭守敬繇上都大都歷河南府抵南
海測驗晷景壬子囊嘉特括兩淮造回回礮新附軍匠
六百及蒙古回回漢人新附人能造礮者俱至京師庚
申給千戶瑪南部下巴圖軍及土渾川軍屯田牛具丙
寅敕中書省凡掾史文移稽緩一日二日者杖三日者
死甲戌潭州行省遣兩淮招討司經歷劉繼昌招下西
南諸番以龍方零等為小龍蕃等處安撫使仍以兵三
千戍之中書省下太常寺講究州郡社稷制度禮官折
衷前代參酌儀禮定擬祭祀儀式及壇壝祭器制度圖
寫成書名曰至元州縣社稷通禮上之以保定路旱減
是歲租三千一百二十石夏四月己夘立江西𣙜茶運
司及諸路轉運鹽使司宣課提舉司癸巳以給事中兼
起居注掌隨朝諸司奏聞事戊戌以池州路達嚕噶齊
阿都齊戰功陞招討使兼本軍萬戶癸夘填星犯鍵閉
乙巳汪良臣言昔昝順兵犯成都掠其民以歸今嘉定
既降宜還其民成都制曰可敕以上都軍四千衛都城
凡他所來戍者皆遣歸從索多請令泉州僧依宋例輸
税以給軍餉詔諭揚州行中書省選南軍精銳者二萬
人充侍衛軍併發其家赴京師仍給行費鈔萬六千錠
大都等十六路蝗五月己酉中書省請復授宣慰司官
虎符不允又請各路設提舉同提舉副提舉各一員專
領課程從之辛亥蒲夀庚請下詔招海外諸番不允詔
諭漳泉汀卲武等處暨八十四畬官吏軍民若能舉衆
來降官吏例加遷賞軍民按堵如故以泉州經張世傑
兵減今年租賦之半丙辰以五臺僧多匿逃奴逋賦之
民敕西京宣慰司按察司搜索之命輝和爾界内計畝
輸税以各道按察司地廣事繁併勸農官入按察司增
副使僉事各一員兼職勸農水利事甲子御史臺臣言
先是省臣阿里布言有罪者與臺臣美衛同問有旨從
之臣等謂行省斷罪以意出入行臺何由舉正宜從行
省問訖然後體察為宜制曰可高興侵用宋二王金三
萬一千一百兩有竒銀二十五萬六百兩詔遣使追理
詔漣海等州募民屯田置總管府及提舉司領之乙丑
敕江陵等路巴圖戶一萬凡千戶置達嚕噶齊一員直
隸省部丙寅敕江南僧司文移毋輒入逓臨洮鞏昌通
安等十驛非有海青符不聽乘傳丁夘改雲南寶山崀
渠二縣為州己巳詔沿路驛店民家凡往來使臣不當
乘傳者毋給人畜飲食芻料完都河南七驛民貧乏給
其馬牛羊價鈔千八百錠庚午賜奈曼岱戰功及攻圍
重慶將士及宣慰使劉繼昌等鈔衣服各有差壬申以
吕虎來歸授順慶府總管佩虎符仍賜鈔五十錠徙丁
子峪所駐侍衛軍萬人屯田昌平癸酉烏蘭哈達奏言
賦北京西京車牛俱至可運軍糧帝曰民之艱苦汝等
不問但知役民使今年盡取之來歲禾稼何由得種其
止之甲戌給雅蘇克所領工匠牛二千就令運米二千
石供軍詔諭托爾齊等管甘州路宣課諸人毋或沮擾
潭州行省上言瓊州宣慰馬旺已招降海外四州尋有
土寇黃威遠等四人為亂今己擒獲詔置之極刑丙子
進封桑乾河洪濟公為顯應洪濟公命宗師張留孫即
行宫作醮事奏赤章于天凡五晝夜賜皇子鄂囉齊也
勒丹等及千戶巴延岱等所部軍及和州站戶羊馬鈔
有差六月丁丑朔阿哈瑪特言常州路逹嚕噶齊馬恕
告簽浙西按察司事高源不法四十事源亦劾恕事聞
詔令廷辨詔發新附軍五百人蒙古軍百人漢軍四百
人戍碉門魚通黎雅詔諭王相府及四川行中書省四
道宣慰司撫治播川務川西南諸蠻夷官吏軍民各從
其俗無失常業壬午以浙東宣慰使陳祐沒王事命其
子䕫為管軍總管佩虎符甲申宋張世傑所部將校百
五十八人詣瓊雷等州来降敕造戰船征日本以高麗
材用所出即其地製之令高麗王議其便以聞乙酉榆
林洪贊刁窩每驛益馬百五十車二百牛如車數給之
丙戌左右衛屯田蝗蝻生庚寅陞濟南府為路壬辰以
參知政事行河南等路宣慰使呼遜為中書左丞行中
書省事癸巳以新附軍二萬分隸六衛屯田徹爾特穆
爾言其部軍多為盜劫貲財有司不即理斷乞遣官詰
治詔嚕嚕克台往治之以布哈行西川摳密院事總兵
入川平宋諸城未下者仍令東川行樞密院調兵守釣
魚山寨西川既平復立屯田軍官第功陞擢授宣敕金
銀符者百六十一人詔以高州筠連州騰川縣新附戶
於敘州等處治道立驛雲南都元帥愛魯克尼雅斯拉
鼎招降西南諸國愛魯克將兵定亦乞不薛尼雅斯拉
鼎將大理軍抵金齒蒲驃曲蠟緬國界内招忙木巨木
秃等寨三百籍戶十一萬二百詔定賦租立站逓設衛
送軍軍還獻馴象十二戊戌改宣德府龍門鎮復為縣
庚子拘括河西西番拉木伊克戶辛丑以通州水路淺
舟運甚難命樞密院發軍五千仍令食祿諸官雇役千
人開浚以五十日訖工癸夘以臨洮鞏昌通安等十驛
歲饑供役繁重有質賣子女以供役者命選官撫治之
甲辰以襄陽屯田戶四百代軍當驛役賜征北諸郡蒙
古軍庫庫巴圖等力戰有功者銀五十兩戰殁者家給
銀百兩從行伍者鈔一錠其餘衣物有差禁巴延徹爾
諸峪寨捕獵免四川差税以參知政事行中書省事巴
圖爾丹為河南等路宣慰使以阿哈瑪特子呼遜為潭
州行省左丞哈斯哈雅等並復舊職占城馬八兒諸國
遣使以珍物及象犀各一來獻賜諸王所部銀鈔衣服
幣帛鞍勒弓矢及羊馬價鈔等各有差五臺山作佛事秋
七月戊申寧國路新附軍百戶詹福謀叛福論死授告
者何士青總把銀符賜鈔十錠罷西川行省庚戌禁托
克托和斯搜取乘𫝊者私物乙夘應昌府依例設官置
東宫侍衛軍定江南上中路置達嚕噶齊二員下路一
員敕發西川蒙古軍七千新附三千付皇子安西王丁
巳交趾國遣使來貢馴象己未以德古爾穆蘇之蘇默
岱城為鎮西府敕以蒙古軍二千益都軍二千諸路軍
一千新附軍五千合萬人令李庭將之壬戌賞昂吉爾
所部力戰軍人銀五十兩死事者人百兩給其家阿爾
哈雅入覲獻金三千五百八十兩銀五萬三千一百兩
罷潭州行省造征日本及交趾戰船丙寅填星犯鍵閉
癸酉西南八番羅氏等國來附洞寨凡千六百二十有
六戶凡十萬一千一百六十有八詔遣伊聶濟崔彧至
江南訪求藝術之人以中書左丞行四川行中書省事
汪良臣為安西王相賜諸王納爾琿所部有功將校銀
鈔衣装幣帛羊馬有差以趙州等處水旱減今年租三
千一百八十一石命薩都修佛事十有五日八月丁丑
車駕至自上都庚辰太陰犯房距星戊子范文虎言臣
奉詔征討日本比遣周福欒忠與日本僧齎詔往諭其
國期以來年四月還報待其從否始宜進兵又請簡閱
舊戰船以充用皆從之海賊賀文逹率衆来歸文虎文
虎以所得銀三千兩來獻有旨釋其前罪官其徒四十
八人就以銀賜文虎己丑宋降臣王虎臣陳便宜十七
事令張易等議可者行之庚寅敕沅州路蒙古軍總管
心逹罕征取桐木籠犵狫伯洞諸蠻未附者調江南新
附軍五千駐太原五千駐大名五千駐衛州以每歲聖
誕節及元辰日禮儀費用皆斂之民詔天下罷之丁酉
以江南所獲玉爵及坫凡四十九事納于太廟己亥海
賊金通精死獲其從子溫有司欲論如法帝曰通精已
死温何預焉特赦其罪庚子歲星犯軒轅大星甲辰詔
漢軍出征逃者罪死且沒其家置大護國仁王寺總管
府以賽音扎拉為達嚕噶齊李光祖為總管賜范文虎
僚属二十一人金紋綾西錦衣賞征重慶將校幣帛有
差賜諸王阿濟格糧五千石馬六百疋羊萬口九月乙
巳朔范文虎薦可為守令者三十人詔今後所薦朕自
擇之凡官守不勤於職者勿問漢人回回皆論誅之且
沒其家女直碩達勒逹軍不出征者令隸民籍輸賦己
酉罷金州守船軍千人量留監守餘皆遣還庚戌詔行
中書省左丞呼遜兼領杭蘇等路諸色人匠以杭州稅
課所入歲造繒叚十萬以進杭蘇嘉興三路辦課官吏
額外多取分例今後月給食錢或數外多取者罪之阿
哈馬特言王相府官趙炳云陕西課程歲辦萬九千錠所
司果盡心措辦可得四萬錠即命炳總之同知揚州總
管府事董仲威坐贓罪行臺方按其事仲威反誣行臺
官以他事詔免仲威官仍沒其産十之二戊午王相府
言四川宣慰司有籍無軍虚受賞者一萬七千三百八
人命詰治之議罷漢人之為逹嚕噶齊者御史臺臣言
江南三路管課官於分例外支用鈔一千九百錠命盡
徵之詔遣使招諭西南諸蠻郡酋長能率所部歸附者
官不失職民不失業乙丑以呼巴哩巴爾斯台為都元
帥將蒙古軍二千人河西軍一千人戍鄂端城己巳樞
密院臣言有唐古特者冐禁引軍千餘人於辰溪沅州
等處劫掠新附人千餘口及牛馬金銀幣帛等而麻陽
縣逹嚕噶齊鄂博布哈為之鄉導敕斬唐古特鄂博布
哈餘減死論以所掠者還其民給河西行省鈔萬錠
以備支用冬十月己夘享于太廟辛巳敘州䕫府至江
陵界立水驛乙酉帝御香閣命大樂署令完顔椿等肄
文武樂戊子張融訴西京軍戶和買和雇有司匿所給
價鈔計萬八千餘錠官吏坐罪以融為侍衛軍總把千
戶托里總把呼逹擅引軍入婺州永康縣界殺掠吏民
事覺自陳扈從先帝出征有功乞貸死敕沒入其家貲
之半杖遣之辛夘賑和州貧民鈔乙未納碧玉爵于太
廟丙申太隂犯太微西垣上將辛丑以月直元辰命五
祖真人李居夀作醮事奏赤章凡五晝夜畢事居夀請
間言皇太子春秋鼎盛宜預國政帝喜曰尋將及之明
日下詔皇太子燕王參決朝政凡中書省樞密院御史
臺及百司之事皆先啟後聞甲辰賜高麗國王至元十
七年歷日十一月戊申敕諸路所捕盜初犯贓多者死
再犯贓少者從輕罪論阿哈瑪特言有盜以舊鈔易官
庫新鈔四百十錠者議者謂罪不應死盜者之父執役
臣家不論如法寧不自畏詔處死壬子遣禮部尚書柴
椿偕安南國使杜中贊齎詔往諭安南國世子陳日烜
責其來朝癸丑太隂犯熒惑乙夘罷太原平陽西京延
安路新簽軍還籍罷招討使劉萬努所管無籍軍願從
大軍征討者趙炳言陕西運司郭同知王相府郎中令
郭叔雲盗用官錢敕尚書托斯和侍御史郭祐檢覈之
戊辰命湖北道宣慰使劉深教練鄂州漢陽新附水軍
詔諭四川宣慰司括軍民戶數己巳以梧州妖民吳法
受扇惑藤州德慶府瀧水猺蠻為亂獲其父誅之併教
坊司入拱衛司十二月戊寅發粟鈔賑鹽司竈戶之貧
者括甘州戶庚辰安南國貢藥材甲申祀太陽丙申敕
樞密翰林院官就中書省與索多議招收海外諸番事
丁酉巴喇呼貢海青回回等所過供食羊非自殺者不
食百姓苦之帝曰彼吾奴也飲食敢不隨我朝乎詔禁
之詔諭海内海外諸番國主賜右丞張惠銀五千四百
兩敕自明年正月朔日建醮于長春宫凡七日歲以為
例命李居夀告祭新歲詔諭占城國主使親自來朝索
多所遣闍婆國使臣治中趙玉還改單州兖州隸濟寕
路復置萬泉縣隸河中府改垣曲縣隸綘州降歸州路
為州陞沔陽安陸各為府改京兆為安西路改惠州建
寧梧州柳州象州邕州慶遠賓州横州容州潯州並為
路建聖夀萬安寺于京城帝師琳沁卒敕諸國教師禪
師百有八人即大都萬安寺設齋圓戒賜衣是歲斷死
罪百三十二人保定等二十餘路水旱風雹害稼
元史卷十
元史本紀卷十考證
至元十五年三月乙未宋廣王昺遣倪堅以表來上
案宋史十五年四月戊辰宋主昰殂於碙洲庚午始
立昺則三月不應有昺先遣使之事當係紀載月日
有誤
八月己夘初立提刑按察司于輝和爾地案初立原
本訛復立考世祖本紀至元十五年以前輝和爾地
未嘗設官永樂大典本作初立今據改
十二月己夘朔案原本脱朔字自己夘至下文戊申
共計三十日則己夘為朔日無疑今增
十二月戊申開成路置屯田總管府廣安州隸之案
開成原本訛開城廣安州原本訛廣安縣今據地理
志改
十六年正月壬戌改播州鼎山縣為播川縣案原本
訛改播川鼎山縣為播州縣考地理志廣西路有播
州無播州縣之名今據永樂大典本改
正月甲戌宋廣王昺偕其官屬赴海死案宋史作二
月癸未與此異
二月庚寅千夫長塔喇海授管軍千戸佩金符案原
本作總管軍千戸又脱金字今據永樂大典本增改
二月甲辰命嘉定以西新附州郡質子入侍案新附
原本訛新鄭考地理志嘉定府路州郡無新鄭之名
今據明南監本改
三月丙寅敕中書省掾史文移稽緩三日者死案丙
寅原本訛丙辰今據前後干支改
六月癸巳詔以高州筠連州新附戸于叙州立驛案
筠字原本訛荺叙州原本訛溆並據地理志改
