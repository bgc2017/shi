元史卷五
明翰林學士亞中大夫知制誥兼修國史宋濓等修
本紀第五
世祖二
三年春正月癸亥修宣聖廟成庚午罷高麗互市諸王
塔齊爾請置鐵冶從之請立互市不從呼魯古爾所部
民饑罷上供羊命銀冶戶七百河南屯田戶百四十賦
税輸之州縣命匠戶為軍者仍為軍其軍官當考第富
貧存恤無力者耶律鑄詣北京餉諸王軍仍遣宣撫使
柴禎等增價糴米三萬石益之賜高麗國歷辛未禁諸
道戍兵及勢家縱畜牧犯桑棗禾稼者癸酉以軍興人
民勞苦勅停公私逋負毋徵癸未賜廣寧王卓多駝鈕
金鍍銀印及諸王哈必齊行軍印宋制置使賈似道以
書誘總管張元等李璮獲其書上之丙戌命江漢大都
督史權亳州萬戶張弘彦將兵八千赴燕備宫懸鐘磬
樂舞籥翟凡用三百六十二人高麗遣使奉表來謝優
詔荅之李璮質子彦簡逃歸二月丁亥朔元籍軍竄名
為民者命有司還正之括諸道逃亡軍己丑李璮反以
漣海三城獻於宋盡殺蒙古戍軍引麾下趨益都前宣
撫副使王磐脱身走至濟南驛召磐令姚樞問計磐對
豎子狂妄即成擒耳帝然之庚寅宋兵攻新蔡辛卯始
定中外官俸命大司農姚樞講定條格甲午李璮入益
都發府庫犒其將校乙未詔諸道以今歲民賦市馬丙
申郭守敬造寳山漏成徙至燕京以興松雲三州隸上
都辛丑李璮遣騎寇蒲臺癸卯詔發兵討之以趙璧為
平章政事修深冀南宫棗強四城甲辰發諸蒙古漢軍
討李璮命水軍萬戶解成張榮實大名萬戶王文幹及
萬戶嚴忠範會東平濟南萬戶張宏歸德萬戶邸浹武
衛軍礮手元帥薛軍勝等會濱棣詔濟南路軍民萬戶
張宏濱棣路安撫使韓世安各修城塹盡發管内民為
兵以備召張柔及其子弘範率兵二千詣京師丙午命
諸王哈必齊總督諸軍以布扎爾額布根及趙璧行中
書省事於山東宋子貞參議行中書省事董源高逸民
為左右司郎中許便宜從事真定順天河間平灤大名
邢州河南諸路兵皆會濟南以中書左丞庫庫尚書克
哷木宣撫游顯行宣慰司於大名洺磁懷孟彰德衛輝
河南東西兩路皆隸焉己酉王文統坐與李璮同謀伏
誅仍詔諭中外王演等以妖言誅辛亥勅元帥阿哈分
兵戍平灣海口及東京廣寧懿州以餘兵詣京師詔諸
道括逃軍還屯田嚴其禁壬子李璮據濟南癸丑詔大
名洺磁彰德衛輝懷孟河南真定邢州順天河間平灤
諸路皆籍兵守城宋兵攻滕州丙辰詔巴圖摩多將息
州戍兵詣濟南移其民於蔡州東平萬戶嚴忠範留兵
戍宿州及蘄縣以餘兵自隨三月戊午詔非中書省文
移及兵民官申省者毋許入遞己未括穆蘇愛滿輝和
爾伊嚕勒昆達實密等戶丁為兵庚申括北京鷹坊等
戶丁為兵蠲其賦令趙炳將之辛酉凖巴圖言河南有
自願從軍者即令將之遣鄭鼎沙木斯鼎達哩岱索多
行宣慰司事于平陽太原簽見任民官及捕鷹坊人匠
等軍徙弘州錦江繡女于京師勅河東兩路元括金州
兵付鄭鼎將之以平章政事瑪穆特廉希憲參政商挺
斷事官穆蘇行中書省於陜西四川獲私商南界者四
十餘人命釋之勅燕京至濟南置海青驛凡八所壬申
命戶部尚書劉肅專職鈔法平章政事賽音諤德齊兼
領之以薩竒蘇柴禎行宣慰司事於北京免今歲絲銀
止輸田租癸酉命史樞阿珠各將兵赴濟南遇李璮軍
擊破之斬首四千璮退保濟南乙亥宋將夏貴攻苻離
戊寅萬戶韓世安率鎮撫馬興千戶張濟民大破李璮
兵於高苑獲其權府傅珪賜濟民興金符詔以李璮兵
敗諭諸路禁民間私藏軍器壬午以輝和爾字書給驛
璽書免西京今年絲銀税甲申免高麗酒課乙酉宋夏
貴攻蘄縣諭諸路管民官毋令軍馬使臣入州城村居
鎮市擾及良民夏四月丙戌朔大軍樹柵鑿塹圍璮於
濟南丁亥詔博興高苑等處軍民嘗為李璮脅從者並
釋其罪庚寅命克哷木安撫張耕分邢州戶隸兩達爾
罕辛卯修河中禹廟賜名建極宫壬辰以大梁府渠州
路軍民總帥蒲元圭為東夔路經略使丙申宋華路分
湯太尉攻徐邳二州詔分張柔軍千人還戍亳州庚子
江漢大都督史權以趙百戶挈衆逃歸斬之詔自今部
曲犯重罪鞫問得實必先奏聞然後寘諸法詔安輯徐
邳民禁征戍軍士及勢官毋縱畜牧傷其禾稼桑棗以
米千石牛三百給西京蒙古戶癸卯宋兵攻亳州甲辰
命行中書省宣慰使諸路達嚕噶齊管民官勸誘百姓
開墾田土種植桑棗不得擅興不急之役妨奪農時乙
己以北京廣寧豪懿州軍興勞弊免今歲税賦命諸路
詳讞冤獄詔河東兩路并平陽太原路達嚕噶齊及兵
民官撫安軍民各安生業毋失歲計丁未李璮遣柴牛
兒招諭部民盧廣廣縛以獻殺之以廣權威州軍判兼
捕盜官戊申賜諸王額森克金印庚戌賜諸王哈必齊
金銀海青符各二免松山興州望雲縣新舊差賦以望
雲松山興州課程隸開平府壬子勅非軍情毋行望雲
驛乙卯河南路王豁子張無僧杜信等謀為不軌並伏
誅詔右丞相史天澤專征諸將皆受節度五月戊午蘄
縣陷權萬戶李義千戶張好古死之庚申築環城圍濟
南璮不復得出詔薩竒蘇安撫益都路百姓各務農功
仍禁蒙古漢軍剽掠癸亥史權妄奏徐邳總管李誥格
完復邳州城詔由誥格以下並原其罪時宋將夏貴攻
邳州誥格出降貴既去誥格自陳能保全州城史權以
聞故有是命甲子宋兵攻利津縣蠲濱棣今歲田租之
半東平蠲十之三自燕至開平立牛驛給鈔市車牛戊
辰以左丞相和爾布哈兼中書省都斷事官賜虎符真
定順天邢州蝗以平章政事賽音諤德齊兼領工部及
諸路工作以孟烈所獻蹶張弩藏於中都丙子晉山至
望雲立海青驛丁丑李誥格等伏誅命史天澤選考徐
邳總管甲申真定路巴雅爾哈雅殺造偽鈔者三人讓
其違制之罪西京宣德咸寧龍門霜天順平陽河南真
定雨雹東平濱棣旱詔覈實逃戶輸納絲銀税租戶口
增者賞之隠匿者罪之逃民苟免差税重加之罪大司
農姚樞辭赴省議事帝勉留之命樞與左三部尚書劉
肅依前商議中書省事六月乙酉朔宋兵攻滄州雅州
瀘山民既降復叛命誅其首亂者七人餘令安業割遼
河以東隸開元路戊子濱棣安撫使韓世安敗宋兵于
濱州丁河口己丑遣塔齊爾帥兵擊宋軍仍安諭瀕海
軍民乙未禁女直侵軼高麗國民其使臣往還官為護
送命博索府屯田軍移駐鴨綠江之西以防海道丙申
高麗國王王植遣使來貢壬寅陜西行省言西京宣德
太原匠軍困乏乞以民代之有旨軍籍已定不宜動搖
宜令貧富相資果甚貧者令休息一歲癸卯太原總管
李毅努克達嚕噶齊戴齊蘇等領李璮偽檄𫝊行旁郡
事覺誅之勅武寧軍歲輸所産鐵河西民及諸王和斯
濟勒所部軍乏食給鈔賑之壬子申嚴軍官及兵伍擾
民之禁癸丑立小峪蘆子寧武軍赤泥泉鐵冶四所東
平嚴忠濟向為民貸錢輸賦四十三萬七千四百定借
用課程鈔本鹽課銀萬五千餘兩詔勿徵秋七月戊午
復蒙古軍站戶差賦農民包銀徵其半俘戶止令輸絲
民當輸賦之月毋徵私債勅私市金銀應支錢物止以
鈔為准丙寅賜夔州路行省楊大淵金符十銀符十九
賞麾下將士别給海青符二事有急速馳以上聞立槍
杆嶺驛以便轉輸癸酉甘州饑給銀以賑之甲戌李璮
窮蹙投大明湖水中不即死獲之併蒙古軍囊嘉特伏
誅體解以徇戊寅以夔府行省劉整行中書省於成都
潼川兩路仍賜銀萬兩分給軍士之失業者八月己丑
郭守敬請開玉泉水以通漕運廣濟河渠司王允中請
開邢洺等處漳滏澧河達泉以溉民田並從之甲午博
多歡等奏請以宣德州德興府等處銀冶付其匠戶歲
取銀及石綠丹粉輸官從之丙午立諸路醫學教授戊
申勅王鶚集廷臣商𣙜史事鶚等乞以先朝事蹟錄付
史館河間平灤廣寧西京宣德北京隕霜害稼九月戊
午亳州萬戶張弘略破宋兵於蘄縣復宿蘄二城以侍
衛親軍都指揮使董文炳兼山東路經略使收集益都
舊軍充武衛軍戍南邊詔益都行省大都督薩竒蘇與
董文炳會議兵民籍每十戶惟取其二充武衛軍其海
州東海漣水移入益都者亦隸本衛己未罷霸州海青
驛安南國陳光昞遣使貢方物壬戌改邢州為順德府
立安撫司洺磁威三州隸焉聽太原民食小鹽歲輸銀
七千五百兩己巳以摩和納餉軍有功授禮部尚書賜
金符壬申授安南國王陳光昞及達嚕噶齊納喇丹虎
符勅濟南官吏凡軍民公私逋負權閣毋徵癸酉都元
帥庫庫岱卒於軍以其兄阿珠代之授虎符將南邊蒙
古漢軍閏月甲申朔沙肅二州乏食給米鈔賑之丁亥
立古北口驛己丑濟南民饑免其賦税免諸路軍戶他
徭庚寅勅京師順州至開平置六驛辛卯嚴忠範奏請
補東平路廟學太常樂工從之勅武衛軍及黑軍會於
京師庚子中翼千戶玖珠破宋兵于虎腦山庚戌發粟
三十萬賑濟南饑民冬十月丙辰放金州所屯軍士二
千人及大明河南新簽防城軍為民庚申分益都軍民
為二董文炳領軍薩竒蘇治民禁諸王使臣師旅敢有
恃勢擾民者所在執以聞詔以李璮所掠民馬還其主
以郝經劉人傑使宋未還廩其家中書省奏與宋互市
庶止私商及復逋民之陷于宋者且覘漣海二州不允
以劉人傑不附李璮擢益都路總管仍以金帛賜之壬
戌授益都行中書省都督府所統州郡官金符十七銀
符十一乙丑詔禁京畿畋獵丙寅分東西兩川都元帥
府為二以托迪及劉整等為都元帥及左右副都元帥
詔責高麗欺慢之罪又詔賜高麗王禃歷以戰功賞渠
州達嚕噶齊王章等金五十兩銀一千五百五十兩賞
閬蓬等路都元帥合州戰功銀五千兩丁卯詔鳳翔府
屯田軍隸兵籍仍屯田鳳翔放刁國器所簽平陽軍九
百一十五人為民閬蓬廣安順慶夔府等路都元帥竒
徹戍青居山請益兵詔陜西行省及鞏昌總帥汪惟正
以兵益之戊辰楊大淵乞於利州大安軍以鹽易軍糧
從之庚午勅鞏昌總帥汪惟正將戍青居軍還屯田利
州乙亥分中書左右部丁丑勅宿州百戶王達等所擒
宋王用夏珍等八人赴京師命伯嘉努所將質子軍入
侍戊寅命布嚕魯所統固安平灤質子軍自益都徙還
故地詔益都府路官吏軍民為李璮脅從者並赦其罪
勅萬戶嚴忠範修復宿州蘄縣萬戶呼圖克輝圖何總
管修完邳州城郭十一月乙酉太白犯鉤鈐丁亥勅聖
安寺作佛頂金輪會長春宫設金籙周天醮辛丑日有
背氣重暈三珥勅濟南人民為李璮禆校掠取財物者
詣都督薩竒蘇所訟之真定民郝興讐殺馬忠忠子榮
受興銀令興代其軍役中書省以榮納賂忘讐無人子
之道杖之沒其銀事聞詔論如法有司失出之罪俾中
書省議之三义沽竈戶經宋兵焚掠免今年租賦汰少
府監工匠存其良者千二百戶遣官審理陜西重刑勅
河西民徙居應州其不能自贍者百六十戶給牛具及
粟麥種仍賜布人二匹乙巳詔都元帥阿珠分兵三千
人同額森布哈輝圖兵馬復立宿州蘄縣邳州有旨諭
史天澤朕或乘怒欲有所誅殺卿等宜遲留一二日覆
奏行之丙午詔特徵人員宜令乘𫝊戊申陞撫州為隆
興府以實喇諤都為總管割宣德之懷安天成及威寧
高原隸焉十二月甲寅封皇子珍戩為燕王守中書令
丙辰勅諸王塔齊爾等所部獵戶止收包銀其絲税輸
之有司立河南山東統軍司以塔爾琿和爾齊為河南
路統軍使盧昇副之東距亳州西至均州諸萬戶隸焉
察克布哈為山東路統軍使武秀副之西自宿州東至
寧海諸萬戶隸焉罷各路急遞舖丁巳立十路宣慰司
以真定路達嚕噶齊趙瑨等為之己未犯罪應死者五
十三人詔重加詳讞辛酉詔給懷州新民耕牛二百俾
種水田立諸路轉運司以燕京路監𣙜官曹澤等為之
使癸亥享太廟詔各路總管兼萬戶者止理民事軍政
勿預其州縣官兼千戶百戶者仍其舊乙丑復立息州
城以安其民召真定順德等路宣慰使王磐乘𫝊赴京
師丙寅申嚴屠殺牛馬之禁己巳詔諸路管民總管子
弟有分管州府司縣及鷹坊人匠諸色事務者罷之壬
申遣使收輯諸路軍民官海青牌及驛劵戊寅詔諸路
管民官理民事管軍官掌兵戎各有所司不相統攝作
佛事於昊天寺七晝夜賜銀萬五千兩割北京興州隸
開平府建行宫於隆興路陞太原臨泉縣為臨州降寧
陵為下縣仍隸歸德賜諸王金銀幣帛如歲例是歲天
下戶一百四十七萬六千一百四十六斷死罪六十六
人
四年春正月乙酉禁蒙古軍馬擾民宋賈似道遣楊琳
齎空名告身及蠟書金幣誘大獲山楊大淵南歸大淵
部將執琳詔誅之以宋和爾穆爾及沙津回回鷹坊等
兵戍商州藍田諸隘軍民官各從統軍司及宣慰司選
舉岳天輔乞復立息州不允丙戌以姚樞為中書左丞
改諸路監𣙜課税所為轉運司甲午給公主巴古符印
其所屬設達嚕噶齊給鈔賑益都路貧民之無牛者立
十路鄂囉總管丁酉益都路行省大都督薩竒蘇上李
璮所傷漣水軍民及陷宋蒙古女直特默齊軍數男女
凡七千九百二十二人癸卯領部阿哈瑪特請興河南
鐡冶及設東平等路巡禁私鹽軍從之召商挺趙良弼
赴闕乙巳勅李平陽以所部西川出征軍士戍青居山
其各翼軍在青居山者悉還成都詔陜西行省塔喇
海等收恤離散軍戶詔以諸路漢軍鄂囉毋隸各萬戶
管領其科徵差税山東河南隸統軍司東西兩川隸征
東元帥府陜西隸行戶部凡鄂囉官内有各萬戶弟男
及私人皆罷之勅總帥汪忠臣都元帥托迪及劉整等
益兵付都元帥竒徹戍青居山仍以解州鹽課給軍糧
丙午詔諸翼萬戶簡精兵四千充武衛軍罷古北口新
置驛增萬戶府監戰一員參議一員以瑪哈穆特所俘
濟南老僧口之民文面為奴者付元籍為民汪忠臣史
權械宋諜者六人至京師有旨釋之辛亥申禁民家兵
器及蒙古軍擾民者陵州達嚕噶齊莽格戰死濟南以
其子孟古岱襲職召雲頂山侍郎張威赴闕二月壬子
朔命河東宣慰司市馬百二十九匹賜諸王巴拉軍士
之無馬者甲寅詔諸路官員子弟入質以高麗不荅詔
書詰其使者以民杜了翁先朝舊功復其家庚申賞萬
戶齊喇所部將士討李璮有功者銀二千七百五十兩
甲子車駕幸開平以王德素充國信使劉公諒副之使
于宋致書宋主詰其稽留郝經之故詔諸路置局造軍
器私造者處死民間所有不輸官者與私造同三月戊
子沂州胡節使范同知陷于宋命存恤其家或言其嘗
為宋兵嚮導乃分其妻孥資産賜有功將士辛卯勅薩
竒蘇招集益都逃民命董文炳以所獲宋諜及俘八十
一人赴隆興府聽諸路獵戶及捕盜巡鹽者執弓矢壬
辰遣扎瑪里鼎和糴東京己亥諸路包銀以鈔輸納其
絲料入本色非産絲之地亦聽以鈔輸入凡當差戶包
銀鈔四兩每十戶輸絲十四斤漏籍老幼鈔三兩絲一
斤庚子伊克德勒岱請修瓊華島不從壬寅關東蒙古
漢軍官未經訓勅者令各乘𫝊赴開平癸卯初建太廟
乙巳賜德沁諾延等銀七千九十兩命北京元帥阿哈
發漢軍二千人赴開平己酉高麗國王王植遣其臣朱
英亮入貢上表謝恩復立宿州夏四月庚戌朔以漏籍
戶一萬一千八百附籍戶四千三百於各處起冶歲課
鐵四百八十萬七千斤癸丑選益都兵千人充武衛軍
甲寅償河西阿實克賑所部貧民銀三千七百兩己未
以完顔端田宅賜益都千戶傅國忠國忠父天祐為端
所殺故命以其田宅賜之宣德至開平置驛罷開元路
宣慰司丙寅西京武州隕霜殺稼戊寅召竇默許衡乘
驛赴開平諸王阿濟格所部貧民遠徙者賜以馬牛車
幣以東平為軍行蹂踐賑給之改滄清深鹽提領所為
轉運司王鶚請延訪太祖事蹟付史館五月癸未詔北
京運米五千石赴開平其車牛之費並從官給乙酉初
立樞密院以皇子燕王守中書令兼判樞密院事戊子
陞開平府為上都其達嚕噶齊烏勒希為上都路達嚕
噶齊總管董銓為上都路總管兼開平府尹辛卯詔立
燕京平準庫以均平物價通利鈔法乙未勅商州民就
戍本州毋禁弓矢丙申立上都馬步驛丁酉以元帥楊
大淵張大悦復神山有功降詔奬諭戊戌詔以禮部尚
書摩和納兼領潁州光化互市及領已括戶三千興煽
鐵冶歲輸鐵一百三萬七千斤就鑄農器二十萬事易
粟四萬石輸官河南隨處城邑市鐵之家令仍舊鼓鑄
庚子河南路總管劉克興矯制括戶罷其職籍家資之
半陞上都路望雲縣為雲州松山縣為松州賞前討琿
塔噶戰功薩里圖庫庫楚等鈔二千一百七十四錠幣
帛一千四百二十疋六月壬子河間益都燕京真定東
平諸路蝗乙卯以管民官兼統懷孟等軍阿薩爾戰歿
汴梁授其子孟古岱萬戶佩金符戊午賜錫津田戶六
百己未賜高麗國王王植羊五百癸酉賜巴古公主所
部鈔千錠立上都惠民藥局建帝堯廟於平陽仍賜田
十五頃以錫津為中書右丞相塔齊爾為中書左丞相
秋七月癸未詔諸投下毋擅勾攝燕京路州縣官吏乙
酉禁野狐嶺行營民毋入南北口縱畜牧損蹂桑稼給
公主巴古銀五萬兩哈喇哈納銀千兩乙未以故東平
權萬戶吕義死王事賜謚貞節戊戌詔弛河南沿邊軍
器之禁陞燕京屬縣安次為東安州固安為固安州河
南統軍司言屯田民為保甲丁壯射生軍凡三千四百
人分戍沿邊州郡乞蠲他徭從之庚子詔賜諸王卓多
牛馬價銀六萬三千一百兩壬寅詔禁益都路特默齊
擾民以成都經略司隸西川行院禁蒙古漢軍諸人煎
販私鹽詔山東經略司徙膠萊莒密之民及竈戶居内
地中書省臣以妨煮鹽為言遂令統軍司完復邊戍居
民竈戶毋徙詔阿珠戒蒙古軍不得以民田為牧地燕
京河間開平隆興四路屬縣雨雹害稼八月戊申朔詔
和木哈總管諸路驛佩金符辛亥置元帥府于大理詔
東平大名河南宣慰司市馬千五百五十匹給阿珠等
軍陞宣德州為宣德府隸上都以淄萊登三州為總管
府治淄州命錫勒希總制鬼國大理兩府兵部郎中劉
芳前使大理至吐蕃遇害命恤其家壬子命中書省給
北京西京轉運司車牛價鈔彰德路及洺磁二州旱免
彰德今歲田租之半洺磁十之六冀州蒙古百戶阿實
克等犯鹽禁沒入馬百二十餘匹以給軍士無馬者甲
寅命成都路運米萬石餉潼川給鈔付劉整市牛屯田
分劉元禮等軍戍潼川命阿敦將之丙辰詔以成都路
綿州隸潼川戊午以阿陶商挺行樞密院於成都凡成
都順慶潼川都元帥府並聽節制庚申以史天倪前為
武僊所殺以武僊第賜其子楫癸亥勅京兆路給賜劉
整第一區田二十頃以茂巴爾所部貧乏賜銀七千五
百兩給之甲子以西涼經兵居民困弊給鈔賑之仍免
租賦三年勅諸臣𫝊旨有疑者須覆奏丙寅以諸王哲
伯特穆爾部民困乏賜銀二萬兩給之壬申復置急遞
鋪濱棣二州蝗真定路旱詔西涼流民復業者復其家
三年車駕至自上都九月壬午河南大名兩路宣慰司
所獲宋諜王立張達刁俊等十八人遇赦釋免給衣服
遣還乙酉立漕運河渠司己丑賜諸王阿濟格所部種
食牛具庚寅諭高麗上京等處毋重科歛民招諭濟南
濱棣流民遣使徵諸路賦税錢帛民間所賣布帛有疎
薄狹短者禁之冬十月戊午初置隆興路驛十一月甲
申詔以歲不登量減阿蘇竒&KR1685;各軍行餉東平大名等
路旱量減今歲田租丙戌享於太廟以哈坦塔齊爾王
磐張文謙行事高麗國王王植以免置驛籍民等事遣
其臣韓就奉表來謝賜中統五年歷并蜀錦一仍命植
入朝立御衣尚食二局十二月丁未朔以鳳翔屯軍汪
惟正青居等軍刁國器平陽軍令益都元帥竒徹統之
戍虎嘯寨甲戊勅駙馬阿爾布哈蒲萄戶依民例輸賦
伊嚕勒昆逹實密僧道種田入租貿易輸税丙子賜諸王
金銀幣帛如歲例是歲天下戶一百五十七萬九千
一百一十賦絲七十萬六千四百一斤鈔四萬九千四
百八十七錠斷死罪七人
至元元年春正月丁丑朔高麗國王王植遣使奉表來
賀壬午勅諸路宣慰司非奉旨無輒入覲以千戶張好
古歿王事命其弟好義好禮並襲職為千戶癸巳以益
都武衛軍千人屯田燕京官給牛具以鄧州保甲軍二
千三百二十九戶隸統軍司戊戌楊大淵進花羅紅邊
絹各百五十叚優詔諭之己亥立諸路平準庫癸卯命
諸王位下工匠已籍為民者並徵差賦儒釋道伊嚕勒
昆達實密等戶舊免租税今並徵之其蒙古漢軍站戶
所輸租減半西北諸王率部民來歸勅北京西京宣慰
司隆興總管府和糴以備糧餉築泠水河城命千戶托
歡等戍之罷南邊互市申嚴持軍器販馬越境私商之
禁二月辛亥賀福等六人告平陽太原漏籍戶詔賞以
官廷臣以非材對給鈔與之勅選儒士編修國史譯寫
經書起館舍給俸以贍之壬子修瓊華島發北京都元
帥阿哈所領軍疏雙塔漕渠甲寅以故亳州千戶邸閏
陷於宋命其子榮祖襲職丙辰罷陜西行戶部丁卯太
陰犯南斗癸酉車駕幸上都詔諸路總管史權等二十
三人赴上都大朝會弛邊城軍器之禁三月庚辰設周
天醮於長春宫己亥命尚書宋子貞陳時事子貞條具
以聞詔奬諭命中書省議行之辛丑詔四川行院命阿
陶專掌軍政其刑名錢穀商挺任之立漕運司以王光
益為使夏四月戊申以彰德洺磁路引漳滏洹水灌田
致御河淺澀鹽運不通塞分渠以復水勢辛亥太隂犯
軒轅御女星壬子東平太原平陽旱分遣四僧祈雨乙
卯詔高麗國王王禃來朝上都修世見之禮辛酉以四
川茶鹽商酒竹課充軍糧楊大淵以部將王仲得宋將
昝萬夀書殺之詔以其事未經鞫問或墮宋人行間之
計豈宜輒施刑戮詰責大淵仍存恤仲家御苑官囊嘉
特請修駐蹕涼樓并廣牧地詔涼樓俟農隙牧地分給
農之無田者丁卯追治李璮逆黨萬戶張邦直兄弟及
姜郁李在等二十七人罪戊辰給新附戍軍糧餉高麗
國王王植遣其臣金祿來貢五月乙亥遣蘇爾托音郭
守敬行視西夏河渠俾具圖來上庚辰勅劍州守將分
軍守劍門置驛於人頭山丙戌太隂犯房丁亥釋宋私
商五十七人給糧遣歸其國己丑以平隂縣尹馬欽發
私粟六百石贍饑民又給民粟種四百餘石詔奬諭特
賜西錦五端以旌其義乙未初置四川急遞鋪丙申賜
諸王竒徹銀萬兩濟所部貧戶己亥太隂犯昴以中書
右丞鈕祜祿納罕為平章政事邛部川六番安撫招討
使都王眀亞為鄰國建都所殺勅其子伯佗襲職賜金
符六月乙巳召王鶚姚樞赴上都宋制置夏貴率兵欲
攻虎嘯山勅以萬戶舒穆嚕乣扎拉兩軍益竒徹戍之
戊申高麗國王王禃來朝秋七月甲戌彗星出輿鬼昏
見西北貫上台掃紫微文昌及北斗旦見東北凡四十
餘日以阿哈瑪特言益解州鹽課均賦諸色僧道軍匠
等戶其太原小鹽聽民便癸未改新鳳州為徽州以西
番十八族部立安西州行安撫司事丁亥諸王算濟所
部營帳軍民被火發粟賑之庚寅給諸王伊蘇布哈印
壬辰特詔諭鞏昌路總帥汪惟正勞勉之賜元寳交鈔
三萬貫仍戍青居賜諸王裕隆哈實印仍以先朝獵戶
賜之丁酉龍門禹廟成命侍臣阿哈托音代祀己亥定
用御寳制凡宣命一品二品用玉三品至五品用金其
文曰皇帝行寳者即位時所鑄惟用之詔誥别鑄宣命
金寳行之庚子額哷布格自實默圖之敗不復能軍至
是與諸王裕隆哈實阿實達錫里濟其所謀臣布拉噶
呼察圖們阿爾察托果斯等來歸詔諸王皆太祖之裔
並釋不問其謀臣布拉噶等皆伏誅八月壬寅朔陜西
行省臣上言川蜀戍兵軍需請令鄂囉官徵入官庫移
文於近戍官司依數取之宋新附民宜撥地土衣糧給
其牛種仍禁邊將分匿人口商州險要乞增戍兵陜西
獵戶移獵商州河西鳳翔屯田軍遷戍興元四川各翼
軍有地者徵其税給無田者糧皆從之甲辰詔秦蜀行
省發銀二十五萬兩給沿邊歲用乙巳立諸路行中書
省以中書左丞相耶律鑄參知政事張惠等行省事詔
新立條格省併州縣定官吏員數分品從官職給俸祿
頒公田計月日以考殿最均賦役招流移禁勿擅用官
物勿以官物進獻勿借易官錢勿擅科差役凡軍馬不
得停泊村坊詞訟不得隔越陳訴恤鰥寡勸農桑驗雨
澤平物價具盜賊囚徒起數月申省部又頒陜西四川
西夏中興北京三處行中書條格定立諸王使臣驛𫝊
税賦差發不許擅招民戶不得以銀與非投下人為諤
都禁口𫝊勅旨及追呼省臣官屬詔蒙古戶種田有馬
牛羊之家其糧住支無田者仍給之庚戌命燕王署勅
諸王設僚屬及說書官諸站戶限田四頃免税供驛馬
及祗應命各路總管府兼領其事癸丑命僧子聰同議
樞密院事詔子聰復其姓劉氏易名秉忠拜太保參領
中書省事乙卯詔改燕京為中都其大興府仍舊增都
省參佐掾史月俸丙辰劉秉忠王鶚張文謙商挺言燕
王既署相銜宜於省中别置幕位每月一再至判署朝
政其說書官皇子眀安以李磐為之諾木罕以高道為
之丁巳以改元大赦天下詔曰應天者惟以至誠拯民
者莫如實惠朕以菲德獲承慶基内難未戡外兵未戢
夫豈一日于今五年賴天地之畀矜暨祖宗之垂裕凡
我同氣會於上都雖此日之小康敢朕心之少肆比者
星芒示儆雨澤愆常皆闕政之所繇顧斯民之何罪宜
布惟新之令溥施在宥之仁據布拉噶呼察圖們阿爾
察托果斯輩搆禍己照依太祖皇帝扎薩克正典刑訖
可大赦天下改中統五年為至元元年於戲否往泰來
迓續亨嘉之會鼎新革故正資輔弼之良咨爾臣民體
予至意戊午給益都武衛軍千人冬衣己未鳳翔府龍
泉寺僧超過等謀亂遇赦沒其財羈管京兆僧司同謀
蘇德令從軍自效發萬戶舒穆嚕乣扎拉所部千人赴
商州屯田亳州軍六百八人及河南府軍六十人助奇
徹戍青居勅山東經略副使武秀選益都新軍千人充
武衛軍赴中都城郯以沂州監戰塔斯萬戶孟義所部
兵戍之太原路總管伊埒孟古岱坐藏甲匿戶罷職為
民九月壬申朔立翰林國史院以改元詔諭高麗并赦
其境内辛巳車駕至自上都庚寅益都毛璋謀逆二子
及其黨崔成並伏誅籍其家貲賜行省薩竒蘇冬十月
壬寅朔高麗國王王禃來朝乙巳禁上都畿内捕獵庚
戌有事於太廟壬子恩州歷亭縣進嘉禾一莖五穗戊
辰改武衛軍為侍衛親軍十一月丙子詔宋人歸順及
北人陷沒來歸者皆月給糧食辛巳征古桂先是濟喇
敏内附言其國東有古桂伊里裕兩部歲來侵疆故往
征之己丑以至元二年歷賜高麗國王王禃禁登州和
州等處并女直人入高麗界剽掠辛卯召衛州太一五
代度師李居素赴闕壬辰罷領中書左右部併入中書
省以領中書省左右部兼諸路都轉運使知太府監事
阿哈瑪特為平章政事領中書省左右部兼諸路都轉
運使阿里為中書右丞丁酉太原路臨州進嘉禾二莖
以元帥阿敦劉整劉元禮奇徹等將士獲功賞賚有差
十二月乙巳罷各投下達嚕噶齊定中外百官儀從丁
未勅遣宋諜者四人還其國戊午賞巴圖軍人銀五十
萬兩甲子太隂犯房乙丑以王鑑昔使大理沒於王事
其子天赦不能自存優恤之丁卯勅鄧州沿邊增立茱
萸常平建陵季陽四堡戊辰命選善水者一人沿黃河
計水程達東勝可通漕運馳驛以聞庚午詔罷樞密院
斷事官及各路鄂囉官令總管府兼總押所始罷諸侯
世守立遷轉法是歲真定順天洺磁順德大名東平曹
濮州泰安高唐濟州博州德州濟南濱棣淄萊河間大
水賜諸王金銀幣帛如歲例戶一百五十八萬八千一
百九十五斷死罪七十三人
元史卷五
元史卷五考證
三年以興松雲三州隸上都按四年紀云五月庚子
陞上都路望雲縣為雲州松山縣為松州又地理志
亦云望雲縣中統四年陞為雲州則是時尚未有雲
州之名此云興松雲三州牽連誤書也至松山陞州
地理志亦以為中統三年事與紀不合未知孰是
免松州興州望雲縣新舊差賦縣原文譌州今改正
說見前
左丞相和爾布哈左原文譌右據宰相表改
濱棣安撫使韓世安原文譌安世據上文改
改邢州為順德府立安撫司洺磁威三州隸焉按地
理志至元元年以洺州磁州屬順德府與紀不合
建行宫于隆興路原文譌興隆據地理志改
四年開平府為上都地理志作五年考中統紀元止
有四年明年即改元至元係志誤
命阿敦將之原文作按敦他卷又作按東今併改
至元元年賜諸王玉隆哈實印按諸王表玉隆哈實
於三年始賜印與紀不合
錫里濟原文作昔里給他卷又作昔里吉失列吉又
訛作失吉列今併改
