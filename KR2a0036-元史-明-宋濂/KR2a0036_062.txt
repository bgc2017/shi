元史卷六十二
明翰林學士亞中大夫知制誥兼修國史宋濓等修
志第十四
地理五
江浙等處行中書省為路三十府一州二屬州二十六
屬縣一百四十三(本省陸站一百八十處水站八十二處)
江南浙西道肅政廉訪司
杭州路(上)唐初為杭州後改餘杭郡又仍為杭州五
代錢鏐據兩浙號吳越國宋高宗南渡都之為臨安
府元至元十三年平江南立兩浙都督府又改為安
撫司十五年改為杭州路總管府二十一年自揚州
遷江淮行省來治于杭改曰江浙行省本路戸三十
六萬八百五十口一百八十三萬四千七百一十(至元)
(二十七年抄籍數)領司二縣八州一
左右錄事司(宋高宗建炎三年遷都杭州設九廂元至元十四年分為四隅錄事司泰)
(定二年併為左右二錄事司)
縣八
錢塘(上)仁和(上與錢塘分治城下)餘杭(中)臨安(中)新城(中)富
陽(中)於潛(中)昌化(中)
州一
海寧州(中)唐以來為鹽官縣元元貞元年以戸(口)
繁多升為鹽官州(是年升江南平陽等縣為州以戸為差戸至四萬五萬者為下)
(州五萬至十萬者為中州凡為中州者二十八下州者十五)泰定四年海圯鹽
官天歷二年改海寧州海寧東南皆濱巨海自唐
宋常有水患大德延祐間亦嘗被其害泰定四年
春其害尤甚命都水少監張仲仁往治之沿海三
十餘里下石囤四十四萬三千三百有竒水櫃四
百七十餘工役萬人文宗即位水勢始平乃罷役
故改曰海寧云
湖州路(上)唐改吳興郡又改湖州宋改安吉州至元
十三年升湖州路戸二十五萬四千三百四十五(抄籍)
(戸口數闕用至順錢糧數)領司一縣五州一
錄事司(舊設東西南北四廂至元十三年立總督四廂十四年改錄事司)
縣五
烏程(上)歸安(上與烏程俱倚郭)安吉(中)德清(中)武康(中)
州一
長興州(中)唐為綏州又更名雉州又為長城縣朱
梁改曰長興宋因之元元貞元年升為州
嘉興路(上)唐為嘉興縣石晉置秀州宋為嘉禾郡又
升嘉興府戸四十二萬六千六百五十六口二百二
十四萬五千七百四十二領司一縣一州二
錄事司(舊置廂官元初改為兵馬司至元十四年置錄事司)
縣一
嘉興(上倚郭)
州二
海鹽州(中)唐為縣宋因之元元貞元年升州
崇德州(中)石晉置宋因之元元貞元年升州
平江路(上)唐初為蘇州又改吳郡又仍為蘇州宋為
平江路元至元十三年升平江路戸四十六萬六千
一百五十八口二百四十三萬三千七百領司一縣
二州四
錄事司
縣二
吳縣(上)長洲(上與吳縣俱倚郭)
州四
崑山州(中)唐以來為縣元元貞元年升州
常熟州(中)唐以來為縣元元貞元年升州
吳江州(中)唐以來為縣元元貞元年升州
嘉定州(中)本崑山縣地宋置縣元元貞元年升州
常州路(上)唐初為常州又改晉陵郡又復為常州宋
因之元至元十四年升為路戸二十萬九千七百三
十二口一百二萬一十一領司一縣二州二
錄事司
縣二
晉陵(中)武進(中與晉陵俱倚郭)
州二
宜興州(中)唐義興縣宋改義為宜至元十五年升
宜興府二十年仍為縣二十一年復升為府仍置
宜興縣以隸之元元貞元年府縣俱廢止立宜興
州
無錫州(中)唐無錫縣元元貞元年升州
鎮江路(下)唐潤州又改丹陽郡又為鎮海軍宋為鎮
江府元至元十三年升為鎮江路戸一十萬三千三
百一十五口六十二萬三千六百四十四領司一縣
三
錄事司
縣三
丹徒(中倚郭)丹陽(中)金壇(中)
建德路(上)唐睦州又為嚴州又改新定郡宋為建德
軍又為遂安軍後升建德府元至元十三年改建德
府安撫司十四年改建德路戸一十萬三千四百八
十一口五十萬四千二百六十四領司一縣六
錄事司
縣六
建德(中倚郭)淳安(中)遂安(下)桐廬(中)分水(中)夀昌(中)
松江府唐為蘇州屬邑宋為秀州屬邑元至元十四
年升為華亭府十五年改松江府仍置華亭縣以隸
之戸一十六萬三千九百三十一(至順錢糧數)領縣二華
亭(上倚郭)上海(上本華亭縣地至元二十七年以戸口繁多置上海縣屬松江府)
江隂州(上)唐初為暨州後為江隂縣隸常州宋為軍
元至元十二年依舊置軍行安撫司事十四年升為
江隂路總管府今降為江隂州戸五萬三千八百二
十一口三十萬一百七十七
浙東道宣慰司都元帥府(元治婺州大德六年移治慶元)
慶元路(上)唐為鄞州又為明州又為餘姚郡宋升慶
元府元至元十三年改置宣慰司十四年改為慶元
路總管府戶二十四萬一千四百五十七口五十一
萬一千一百一十二領司一縣四州二
錄事司
縣四
鄞縣(上倚郭)象山(中)慈溪(中)定海(中)
州二
奉化州(下)唐析鄮縣地置奉化縣隸明州元元貞
元年升為奉化州隸慶元
昌國州(下)宋置昌國縣元至元十四年升為州仍
置昌國縣以隸之後止立昌國州隸慶元
衢州路(上)本太末地唐析婺州之西境置衢州路改
信安郡又改為衢州元至元十三年改衢州路總管
府戸一十萬八千五百六十七口五十四萬三千六
百六十領司一縣五
錄事司
縣五
西安(中倚郭)龍游(上)江山(下)常山(下宋改信安今復舊名)開化
(中)
浙東海右道肅政廉訪司
婺州路(上)唐初為婺州又改東陽郡宋為保寧軍元
至元十三年改婺州路戸二十二萬一千一百一十
八口一百七萬七千五百四十領司一縣六州一
錄事司
縣六
金華(上倚郭)東陽(上)義烏(上)永康(中)武義(中)浦江(中)
州一
蘭溪州(下)本金華之西部三河戍唐析置蘭溪縣
宋因之元元貞元年升州
紹興路(上)唐初為越州又改會稽郡又仍為越州宋
為紹興府元至元十三年改紹興路戸一十五萬一
千二百三十四口五十二萬一千五百八十八領司
一縣六州二
錄事司
縣六
山隂(上)會稽(中與山隂俱倚郭有會稽山為南鎮)上虞(上)蕭山(中)嵊
縣(上)新昌(中)
州二
餘姚州(下)唐餘姚縣宋因之元元貞元年升州
諸暨州(下)宋諸暨縣元元貞元年升州
温州路(上)唐初為東嘉州又改永嘉郡又為温州宋
升瑞安府元至元十三年置温州路戸一十八萬七
千四百三口四十九萬七千八百四十八領司一縣
二州二
錄事司
縣二
永嘉(上倚郭)樂清(下)
州二
瑞安州(下)唐瑞安縣宋因之元元貞元年升州
平陽州(下)唐平陽縣宋因之元元貞元年升州
台州路(上)唐初為海州復改台州又改寧海郡又為
德化軍宋因之元至元十三年置安撫司十四年改
台州路總管府戸一十九萬六千四百一十五口一
百萬三千八百三十三領司一縣四州一
錄事司
縣四
臨海(上倚郭)仙居(上)寧海(上)天台(中)
州一
黃巖州(下)唐為縣宋因之元元貞元年升州
處州路(上)唐初為括州又改縉雲郡又為處州宋因
之元至元十三年立處州路總管府戶一十三萬二
千七百五十四口四十九萬三千六百九十二領司
一縣七
錄事司
縣七
麗水(中倚郭)龍泉(中)松陽(中)遂昌(中)青田(中)縉陽(中)
慶元(中)
江東建康道肅政廉訪司
寧國路(上)唐為宣州又為宣城郡又升寧國軍宋升
寧國府元至元十四年升寧國路總管府戶二十三
萬二千五百三十八口一百一十六萬二千六百九
十領司一縣六
錄事司(舊立四廂元至元十四年廢四廂創立)
縣六
宣城(上倚郭)南陵(中)涇縣(中)寧國(中)旌德(中)太平(中)
徽州路(上)唐歙州宋改徽州元至元十四年升徽州
路戸一十五萬七千四百七十一口八十二萬四千
三百四領司一縣五州一
錄事司(舊設四廂至元十四年改置)
縣五
歙縣(上倚郭)休寧(中)祈門(中)黟縣(下)績溪(中)
州一
婺源州(下)本休寧縣之回玉鄉唐析之置婺源縣
元元貞元年升州
饒州路(上)唐改鄱陽郡仍改饒州宋因之元至元十
四年升饒州路總管府戸六十八萬二百三十五口
四百三萬六千五百七十領司一縣三州三
錄事司(舊設三廂至元十四年改立)
縣三
鄱陽(上倚郭)德興(上)安仁(中)
州三
餘干州(中)唐以來為縣元元貞元年升州
浮梁州(中)唐以來為縣元元貞元年升州
樂平州(中)唐以來為縣元元貞元年升州
江南諸道行御史臺
集慶路(上)唐武德初置揚州東南道行臺尚書省後
復為蔣州罷行臺移揚州江都改金陵曰白下以其
地隸潤州貞觀中更白下曰江寧至德中置江寧郡
乾元中改昇州其後楊氏有其地改為金陵府南昌
李氏又改為江寧府宋平南唐復為昇州仁宗以昇
王建國升建康軍高宗改建康府建行都又為沿江
制置司治所元至元十二年歸附十四年升建康路
初立行御史臺于揚州既而徙杭州又徒江州又還
杭州二十三年自杭州徙治建康天歷二年以文宗
潛邸改建康路為集慶路戶二十一萬四千五百三
十八口一百七萬二千六百九十領司一縣三州二
錄事司
縣三
上元(中倚郭)江寧(中倚郭)句容(中)
州二
溧水州(中)唐以來皆為縣元元貞元年升州
溧陽州(中)唐以來並為縣元至元十六年升為漂
陽路二十七年復降為縣後復升為州
太平路(下)唐置南豫州宋為太平州至元十四年升
為太平路戸七萬六千二百二口四十四萬六千三
百七十一領司一縣三
錄事司(舊設四廂至元十四年改立)
縣三
當塗(中倚郭)蕪湖(中)繁昌(下)
池州路(下)唐於秋浦縣置池州後廢以縣隸宣州未
幾復置宋仍為池州元至元十四年升為路戸六萬
八千五百四十七口三十六萬六千五百六十七領
司一縣六
錄事司
縣六
貴池(下倚郭即秋浦縣吳改為貴池)青陽(下)建德(下)銅陵(下)石埭
(中)東流(下)
信州路(上)唐乾元以前為衢饒撫建四州之地乾元
元年始割衢之玉山常山饒之弋陽及撫建二州之
地置信州宋因之元至元十四年升為路戸一十三
萬二千二百九十口六十六萬二千二百五十八領
司一縣五
錄事司
縣五
上饒(上倚郭)玉山(中)弋陽(中)貴溪(中)永豐(中)
廣德路(下)唐初以綏安縣置桃州後廢州改綏安為
廣德縣宋為廣德軍元至元十四年升為路戸五萬
六千五百一十三口三十三萬九千七百八十領司
一縣二
錄事司
縣二
廣德(中倚郭)建平(中)
鉛山州(中)本建撫二州之地山産銅鉛後唐析上饒
弋陽五鄉為銅場繼升為縣屬信州宋因之元至元
二十九年割上饒之乾元永樂二鄉弋陽之新政善
政二鄉來屬升為鉛山州直隸行省戸二萬六千三
十五(至順錢糧數)
福建道宣慰使司都元帥府(大德元年立)
福建閩海道肅政廉訪司
福州路(上)唐為閩州後改福州又為長樂郡又為威
武軍宋為福建路元至元十五年為福州路十八年
遷泉州行省於本州十九年復遷泉州二十年仍遷
本州二十二年併入杭州戸七十九萬九千六百九
十四口三百八十七萬五千七百二十七領司一縣
九州二州領二縣
錄事司(至元十五年行中書省於在城十二廂分四隅置錄事司十六年併其二置東西二)
(司二十年復併為一)
縣九
閩縣(中)候官(中與閩縣俱倚郭)懷安(中)古田(上)閩清(中)長
樂(中)連江(中)羅源(中)永福(中)
州二
福清州(下)唐析長樂八鄉置萬安縣又改福唐又
改福清元元貞元年升為州
福寧州(上)唐長溪縣元升為福寧州領二縣
寧德(中)福安(中)
建寧路(下)唐初為建州又改建安郡宋升建寧軍元
至元二十六年升為路戸一十二萬七千二百五十
四口五十萬六千九百二十六領司一縣七
錄事司
縣七
建安(中)甌寧(中與建安俱倚郭)浦城(中)建陽(中)崇安(中)松
溪(下)政和(下)
泉州路(上)唐置武榮州又改泉州宋為平海軍元至
元十四年立行宣慰司兼行征南元帥府事十五年
改宣慰司為行中書省升泉州路總管府十八年遷
行省於福州路十九年復還泉州二十年仍遷福州
路戸八萬九千六百口四十五萬五千五百四十五
領司一縣七
錄事司(至元十五年立南北二司十六年併為一)
縣七
晉江(中倚郭)南安(中)惠安(下)同安(下)永春(下)安溪(下)
德化(下)
興化路(下)宋置太平軍又改興化軍先治興化後遷
莆田元至元十四年升興化路戸六萬七千七百三
十九口三十五萬二千五百三十四領司一縣三
錄事司
縣三
莆田(中宋置興化軍遷治莆田元至元十三年割左右二廂屬錄事司縣如故)仙游(下)
興化(下軍治元在此後移於莆田此縣為屬邑)
邵武路(下)唐邵武縣屬建州宋置邵武軍元至元十
三年為邵武路戸六萬四千一百二十七口二十四
萬八千七百六十一領司一縣四
錄事司
縣四
邵武(中倚郭)光澤(中)泰寧(中)建寧(中)
延平路(下)五代為延平鎮王延政始以鎮為鐔州南
唐置劔州宋以利州路亦有劔州乃稱此為南劔州
元至元十五年升南劔路後改延平路戸八萬九千
八百二十五口四十三萬五千八百六十九領司一
縣五
錄事司
縣五
南平(中倚郭)尤溪(中)沙縣(中)順昌(中)將樂(中)
汀州路(下)唐開福撫二州山洞置州治新羅後改臨
汀郡又仍為汀州宋隸福建路元至元十五年升為
汀州路戸四萬一千四百二十三口二十三萬八千
一百二十七領司一縣六(本路屯田二百二十五項)
錄事司
縣六
長汀(中倚郭)寧化(中)清流(下)蓮城(下)上杭(下)武平(下)
漳州路(下)唐析閩州西南境置後改漳浦郡又復為
漳州宋因之元至元十六年升漳州路戸二萬一千
六百九十五口一十萬一千三百六領司一縣五(本路)
(屯田二百五十頃)
錄事司
縣五
龍溪(下倚郭)漳浦(下)龍巖(下)長泰(下)南靖(下本南勝改今名)
江西等處行中書省為路一十八州九屬州十三屬縣
七十八(本省馬站八十五處水站六十九處)
江西湖東道肅政廉訪司
龍興路(上)唐初為洪州又為豫章郡又仍為洪州宋
升隆興府元至元十二年設行都元帥府及安撫司
仍領南昌新建豐城進賢奉新靖安分寧武寧八縣
置錄事司十四年改元帥府為江西道宣慰司本路
為總管府立行中書省十五年立江西湖東道提刑
按察司移省於贛州十六年復還龍興十七年併入
福建行省止立宣慰司十九年復立罷宣慰司隸皇
太子位二十一年改隆興府為龍興二十三年豐城
縣升富州武寧縣置寧州領武寧分寧二縣大德五
年以分寧縣置寧州武寧縣隸龍興路戸三十七萬
一千四百三十六口一百四十八萬五千七百四十
四(至元二十七年抄籍數)領司一縣六州二
錄事司(宋以南昌新建二縣分置九廂元至元十三年廢城内六廂置錄事司)
縣六
南昌(上至元二十年割錄事司所領城外二廂東南兩關來屬)新建(上與南昌俱倚郭)
進賢(中)奉新(中)靖安(中)武寧(中至元二十三年置寧州縣為倚郭大德)
(八年於分寧縣置寧州武寧直隸本路)
州二
富州(上)本富城縣又曰豐城唐自豐水之西徙治
章水東即今治所宋屬隆興府元至元十九年隸
皇太子位二十三年升為富州
寧州(中)唐分寧縣宋因之元至元二十三年於武
寧縣置寧州分寕為倚郭縣大德八年割武寧直
隸本路遂徙州治於分寧
吉安路(上)唐為吉州又為廬陵郡宋升為上州元至
元十四年升吉州路總管府置錄事司領一司八縣
元貞元年吉水安福太和永新四縣升州改吉州為
吉安路戸四十四萬四千八十三口二百二十二萬
四百一十五領司一縣五州四(大德二年吉贛立屯田)
錄事司
縣五
廬陵(上倚郭)永豐(上)萬安(中)龍泉(中)永寧(下至順間分永新州)
(立)
州四
吉水州(中)舊為縣元元貞元年升州
安福州(中)唐初以縣置潁州後廢復為縣元元貞
元年升州
太和州(下)唐初置南平州後廢為縣元元貞元年
升州
永新州(下)唐為縣元元貞元年升州
瑞州路(上)唐改建成縣曰高安即其地置靖州又改
筠州宋為高安郡又改瑞州元至元十四年升瑞州
路領一司三縣元貞元年升新昌縣為州戸一十四
萬四千五百七十二口七十二萬二千三百二領司
一縣二州一
錄事司(至元十四年始立)
縣二
高安(上倚郭)上高(中)
州一
新昌州(下)唐為建成縣屬靖州後省入高安宋割
高安上高二縣地升鹽步鎮為新昌縣元元貞元
年升州
袁州路(上)唐為袁州又為宜春郡元至元十三年置
安撫司十四年改總管府領四縣設錄事司隸湖南
行省十九年升路隸江西行省元貞元年萍鄉縣升
州戸一十九萬八千五百六十三口九十九萬二千
八百一十五領司一縣三州一
錄事司(至元十三年設兵馬司十四年改錄事司)
縣三
宜春(上倚郭)分宜(上)萬載(中)
州一
萍鄉州(中)本為縣元貞元年升州
臨江路(上)唐改建成為高安而蕭灘鎮實高安境内
南唐升鎮為清江縣屬洪州後又屬筠州宋即清江
縣置臨江軍隸江南西道元至元十三年隸江西行
都元帥府十四年改臨江路總管府元貞元年新淦
新喻二縣升州戸一十五萬八千三百四十八口七
十九萬一千七百四十領司一縣一州二
錄事司(宋隸都監司元至元十三年設兵馬司十五年改錄事司)
縣一
清江(上宋即縣治置臨江軍元至元十四年升軍為路而縣為倚郭)
州二
新淦州(中)唐以來為縣元元貞元年升州
新喻州(中)唐以來為縣元元貞元年升州
撫州路(上)唐初為撫州又為臨川郡又仍為撫州元
至元十二年復為撫州十四年升撫州路總管府戸
二十一萬八千四百五十五口一百九萬二千二百
七十五領司一縣五
錄事司(至元十四年廢宋三廂立)
縣五
臨川(上)崇仁(上)金溪(上)宜黃(中)樂安(中)
江州路(下)唐初為江州又改潯陽郡又仍為江州宋
為定江軍元至元十二年置江東西宣撫司十三年
改為江西大都督府隸揚州行省十四年罷都督府
升江州路隸龍興行都元帥府後置行中書省江州
直隸焉十六年隸黃蘄等路宣慰司二十二年復隸
行省戸八萬三千九百七十七口五十萬三千八百
五十二領司一縣五
錄事司(宋隸都監司元至元十二年設兵馬司十四年置錄亊司)
縣五
德化(中唐潯陽縣)瑞昌(中)彭澤(中)湖口(中)德安(中)
南康路(下)唐屬江州宋置南康軍治星子縣元至元
十四年升南康路隸江淮行省二十二年割屬江西
戸九萬五千六百七十八口四十七萬八千三百九
十領司一縣二州一
錄事司
縣二
星子(下南康治所)都昌(上)
州一
建昌州(下)唐初置南昌州後廢屬洪州宋屬南康
軍元元貞元年升州
贛州路(上)唐初為虔州又為南康郡又仍為虔州宋
改贛州元至元十四年升贛州路總管府十五年設
錄事司領一司十縣隸江西省二十四年併龍南入
信豐安遠入會昌大德元年寧都會昌二縣升州割
瑞金隸會昌至大三年復置龍南安遠二縣屬寧都
戸七萬一千二百八十七口二十八萬五千一百四
十八領司一縣五州二州領三縣(本路屯田五百一十餘頃)
錄事司
縣五
贛縣(上州治所)興國(中)信豐(下)雩都(下)石城(下)
州二
寧都州(下)唐為縣元大德元年升寧都州領二縣
新南(下至元二十四年併入信豐縣至大三年復置)安遠(下至元二十四年省入會昌縣)
(至大三年復置)
會昌州(下)本雩都地唐屬虔州宋升縣之九州鎮
為會昌縣復升為軍元大德元年升會昌州領一
縣瑞金(下舊屬虔州大德元年來屬)
建昌路(下)本南城縣屬撫州南唐升建武軍宋升建
昌軍元至元十四年改建昌路總管府割南城置錄
事司十九年南豐縣升州直隸行省戸九萬二千二
百二十三口五十五萬三千三百三十八領司一縣
三
錄事司(至元十四年立)
縣三
南城(上)新城(中)廣昌(中)
南安路(下)唐升大庾鎮為縣屬虔州宋以縣置南安
軍元至元十四年改南安路總管府十五年割大庾
縣在城四坊設錄事司十六年廢錄事司戸五萬六
百一十一口三十萬三千六百六十六領縣三大庾
(中倚郭)南康(中)上猶(下南唐為上猶宋改南安至元十六年改永清後復為上猶)
南豐州(下)唐為南豐縣隸撫州宋改隸建昌軍元至
元十九年升為州直隸行省戸二萬五千七十八口
一十二萬八千九百
廣東道宣慰使司都元帥府
海北廣東道肅政廉訪司
廣州路(上)唐以廣州為嶺南五府節度總管經略使
治所又改南海郡又仍為廣州宋升為帥府元至元
十三年内附後又叛十五年克之立廣東道宣慰司
立總管府并錄事司元領八縣而懷集一縣割屬賀
州戸一十七萬二百一十六口一百二萬一千二百
九十六領司一縣七
錄事司(至元十六年立以州之東城西城于城并番禺南海二縣在城民戸隸之)
縣七
南海(中)番禺(下與南海俱倚郭)東筦(中)增城(中)香山(下)新
會(下)清遠
韶州路(下)唐初為番州又更名東衡州又改韶州又
為始興郡又仍為韶州元至元十三年内附未幾廣
人叛十五年始定立總管府設錄事司戶一萬九千
五百八十四口一十七萬二千五百五十六領司一
縣四
錄事司
縣四
曲江(中元初分縣城西廂地及城外三廂屬錄事司)樂昌(下)仁化(下)乳源
(下)
惠州路(下)唐循州宋改惠州又改博羅郡又復為惠
州元至元十六年改惠州路總管府戸一萬九千八
百三口九萬九千一十五領縣四歸善(下倚郭)博羅(下)
海豐(下)河源(下)
南雄路(下)本始興縣唐初屬韶州五代劉氏割韶之
湞昌始興二縣置雄州宋以河北有雄州改為南雄
州元至元十五年改南雄路總管府戸一萬七百九
十二口五萬三千九百六十領縣二保昌(下本湞昌宋改今名)
始興(下)
潮州路(下)唐初為潮州又改潮陽郡又復為潮州元
至元十五年歸附十六年改為總管府以孟招討鎮
守未幾移鎮漳州土豪各據其地二十一年廣東道
宣慰使頁特密實以兵來招諭二十三年復為江西
等處行樞密院副使兼廣東道宣慰使以鎮之始定
戸六萬三千六百五十口四十四萬五千五百五十
領司一縣三
錄事司(至元二十二年始立)
縣三
海陽(下倚郭)潮陽(下)揭陽(下)
德慶路(下)唐初為南康州又名康州又改晉康郡宋
升德慶府元至元十三年徇廣東既取廣州而德慶
未下十四年廣西宣慰司以兵取之改隸廣西道十
七年立德慶路總管府後仍屬廣東道戸一萬二千
七百五口三萬二千九百九十七領縣二端溪(下)瀧
水(下)
肇慶路(下)唐初為端州又改高要郡又仍為端州宋
升肇慶府元至元十三年徇廣東惟肇慶未附十六
年廣南西道宣慰司定之因隸廣西十七年改為下
路總管府仍屬廣東道戸三萬三千三百三十八口
五萬五千四百二十九領縣二高要(中倚郭)四會(中)
英德州(下)唐洭州五代南漢為英州宋升英德府元
至元十三年歸附十五年立英德路總管府二十三
年降為散州大德五年復為路(本州素為寇盜淵藪大德四年達嚕噶齊)
(托歡徹爾比歲招降羣盜至二千餘戸遂升英德為路命托歡徹爾為達嚕噶齊兼萬戸以鎮之)至
大元年復降為州領縣一翁源(大德五年置)
梅州(下)唐為程鄉縣屬潮州五代南漢置敬州宋改
梅州元至元十三年歸附十六年置總管府二十三
年改為散州戸二千四百七十八口一萬四千八百
六十五領縣一程鄉
南恩州(下)唐恩州又為齊安郡宋改南恩州元至元
十三年置南恩路總管府十九年降為散州戸一萬
九千三百七十三口九萬六千八百六十五領縣二
陽江(下)陽春(下)
封州(下)唐改為臨封郡後復為封州元至元十三年
歸附明年廣人叛廣西宣慰司以兵定之遂隸西道
十六年立封州路總管府後又降為散州仍屬東道
戸二千七十七口一萬七百四十二領縣二封川(下)
開建(下)
新州(下)唐改為新昌郡後復為新州元至元十六年
置新州路總管府十九年降為散州戶一萬一千三
百一十六口六萬七千八百九十六領縣一新興(下)
桂陽州(下)本桂陽縣唐宋因之元至元十三年内附
十九年升桂陽縣為散州割連州陽山縣來屬為孟
古岱呼圖克郡王分地元隸湖南道宣慰司後隸廣
東道戸六千三百五十六口二萬五千六百五十五
領縣一陽山(下唐屬建州宋因之至元十九年割以來屬)
連州(下)唐改連山郡復改連州元至元十三年置安
撫司直隸行中書省十七年廢安撫司升為連州路
總管府隸湖南道宣慰司十九年降為散州隸廣東
道戸四千一百五十四口七千一百四十一領縣一
連山(下)
循州(下)唐改為海豐郡仍改循州宋為博羅郡元至
元十三年立總管府二十三年降為散州戸一千六
百五十八口八千二百九十領縣三龍川(下)興寧(下)
長樂(下)
元史卷六十二
元史卷六十二考證
松江府按松有戶數而無口數與史例不合當係刊
本脱誤卷中似此者多槩從闕疑
衢州路本太末地按志例沿革皆斷自唐本太末地
四字不合當是修史者刪削未盡
饒州路唐改鄱陽郡仍改饒州按饒州本隋鄱陽郡
唐武德五年置饒州天寶初曰鄱陽郡乾元初復舊
是鄱陽本隋郡名唐之置饒州在改郡之前志脱載
唐初為饒州五字故仍改二字文義無着
南康路割屬江西下原文有領一司三縣句按下文
既書領司一縣二州一則中間更無沿革此五字當
屬衍文今刪
贛州路寧都州唐為縣元大德元年升寧都州按寧
都於唐為虔化縣屬虔州宋改虔州為贛州虔化仍
屬焉紹興二十三年改名寧都至元乃升為州因宋
縣名也志於唐縣未著名復脱宋代沿革詮次未明
廣州路唐以廣州為嶺南五府節度總管經略使治所
總管原文譌五管據舊唐書改
封州領縣二封川川原文譌州據唐宋志改
循州唐改為海豐郡仍改循州宋為博羅郡按唐之
循州本隋龍川郡武德五年改循州與惠州合天寶
初改為海豐郡宋始析循州之歸善等四縣置惠州
賜名博羅郡此循州所領之龍川等三縣則仍唐海
豐郡名志既於前惠州下書宋改惠州又改博羅郡
此復書宋為博羅郡未免牽混
