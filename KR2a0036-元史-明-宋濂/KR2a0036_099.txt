元史卷九十九
明翰林學士亞中大夫知制誥兼修國史宋濓等修
兵志第四十七
兵二
宿衛
宿衛者天子之禁兵也元制宿衛諸軍在内而鎮戍諸
軍在外内外相維以制輕重之勢亦一代之良法哉方
太祖時以穆呼哩齊拉衮博勒呼博爾濟為四集賽領
集賽台分番宿衛及世祖時又設五衛以象五方始有
侍衛親軍之屬置都指揮使以領之而其後增置改易
於是禁兵之設殆不止於前矣夫屬櫜鞬列宫禁宿衛
之事也而其用非一端用之於大朝會則謂之圍宿軍
用之於大祭祀則謂之儀仗軍車駕巡幸用之則曰扈
從軍守護天子之帑藏則曰看守軍或夜以之警非常
則為巡邏軍或歲漕至京師用之以彈壓則為鎮遏軍
今總之為宿衛而以餘者附見焉
四集賽太祖功臣博勒呼博爾濟穆呼哩齊拉衮時
號都爾本庫魯克猶言四傑也太祖命其世領集賽之
長集賽者猶言番直宿衛也凡宿衛每三日一更申酉
戌日博爾呼領之為第一集賽即伊克集賽博爾呼早
絶太祖命以博索部代之而非四傑功臣之類故太祖
以自名領之其云伊克者言天子自領之故也亥子丑
日博爾濟領之為第二集賽寅夘辰日穆呼哩領之為
第三集賽己午未日齊拉衮領之為第四集賽齊拉衮
後絶其後集賽常以右丞相領之凡集賽長之子孫或
由天子所親信或由宰相所薦舉或以其次序所當為
即襲其職以掌環衛雖其官卑勿論也及年老既久則
遂擢為一品官而四集賽之長天子或又命大臣以總
之然不常設也其它預集賽之職而居禁近者分冠服
弓矢食飲文史車馬廬帳府庫醫藥卜祝之事悉世守
之雖以才能授任使服官政貴盛之極然一日歸至内
庭則執其事如故至於子孫無改非甚親信不得預也
其集賽執事之名則主弓矢鷹隼者曰和爾齊實保齊
齊哩克齊書寫聖旨曰扎爾拉克齊為天子主文史者
曰筆且齊親烹飪以奉上飲食者曰博囉齊侍上帶刀
及弓矢者曰伊勒都齊庫特齊司閽者曰巴爾噶齊掌
酒者曰達喇齊典車馬者曰烏拉齊摩哩齊掌内府尚
供衣服者曰舒庫爾齊收駱駝者曰特默齊牧羊者曰
和尼齊捕盗者曰和囉噶齊奏樂者曰浩爾齊又名忠
勇之士曰巴圖爾勇敢無敵之士曰巴圖其名類蓋不
一然皆天子左右服勞侍從執事之人其分番更直亦
如四集賽之制而領於四集賽之長若夫宿衛之士則
謂之集賽台亦以三日分番入衛其初名數甚簡後累
增為萬四千人揆之古制猶天子之禁軍是故無事則
各執其事以備宿衛禁庭有事則惟天子之所指使比
之樞密各衛諸軍於是為尤親信者也然四集賽台自
太祖以後累朝所御鄂爾多其宿衛未嘗廢是故一朝
有一朝之集賽總而計之其數滋多每歲所賜鈔幣動
以億萬計國家大費每敝於此焉
右衛中統三年以侍衛親軍都指揮使董文炳兼山
東東路經略使共領武衛軍事命益都行省大都督薩
竒蘇驗壬子年已定民籍及照李璮總籍軍數每千戸
内選練習軍士二人充侍衛軍并海州東海漣州三處
之軍屬焉至元元年改武衛為侍衛親軍分左右翼置
都指揮使八年改立左右中三衛掌宿衛扈從兼屯田
國有大事則調度之
左衛
中衛並至元八年侍衛親軍改立
前衛至元十六年以侍衛親軍創置前後二衛掌宿
衛扈從兼營屯田國有大事則調度之置都指揮使
後衛亦至元十六年置
武衛至元二十五年尚書省奏諾海尼都以漢軍一
萬人如上都所立虎賁司營屯田修城隍二十六年樞
密院官安巴奏以六衛六千人塔喇海布格所掌大都
屯田三千人及近路迤南萬戶府一千人總一萬人立
武衛親軍都指揮使司掌修治城隍及京師内外工役
之事
左都威衛至元十六年世祖以新取到侍衛親軍一
萬戸屬之東宫立侍衛親軍都指揮使司三十一年復
以屬皇太后改隆福宫左都威衛使司至大三年選其
軍之善造作者八百人立千戸所一及百戸翼八以掌
之而分局造作皇慶元年以王平章舊所領軍一千人
立屯田至治三年罷匠軍千戸所
右都威衛國初穆呼哩奉太祖命收扎拉爾烏嚕蒙
古諾海四投下以安扎爾博囉實訥岱伯爾克巴圖爾
庫庫布哈五人領特默齊軍既平金隨處鎮守中統三
年世祖以五投下特默齊立蒙古特默齊總管府至元
十六年罷其軍各於本投下應役十九年仍令充軍二
十一年樞密院奏以五投下特默齊軍俱屬之東宫復
置官屬如舊二十二年改蒙古侍衛親軍指揮使司三
十一年改隆福宫右都威衛使司
唐古衛至元十八年阿實克烏蘇言今春奉命總領
河西軍三千人但其所帶虎符金牌者甚衆征伐之重
若無官署何以防閑之樞密院以聞遂立唐古衛親軍
都指揮使司以總之
桂齊衛至元二十四年立
西域親軍元貞元年依桂齊唐古二衛例始立西域
親軍都指揮使司
衛候直都指揮使司至元元年裕宗招集控鶴一百
三十五人三十一年徽政院增控鶴六十五人立衛候
司以領之且掌儀從金銀器物元貞元年皇太后衛以
晉王校尉一百人隸焉大德十一年益以懷孟從行控
鶴二百人陞衛候直都指揮使司至大元年復增控鶴
百人總六百人設百戸所六以為其屬至治三年罷之
四年以控鶴六百三十人歸於皇后位下後復置立
右阿蘇衛至元九年初立阿蘇巴圖達嚕噶齊後招
阿蘇正軍三千餘名復選阿蘇齊齊克齊拉衮集賽台
軍七百人扈從車駕掌宿衛城禁兼管潮河蘇沽兩川
屯田并供給軍儲二十三年為阿蘇軍南攻鎮巢殘傷
者衆遂以鎮巢六百戶屬之并前軍總為一萬戶隸前
後二衛至大二年始改立右衛阿蘇親軍都指揮使司
左阿蘇衛亦至大二年改立
隆鎮衛睿宗在潛邸嘗於居庸關立南北口屯軍徼
巡盗賊各設千戸所至元二十五年以南北口上千戶
所總領之至大四年改千戸所為萬戸府分欽察唐古
桂齊西域左右阿蘇諸衛軍三千人并南北口大和嶺
舊隘漢軍六百九十三人屯駐東西四十三處立十千
戸所置隆鎮上萬戶府以統之皇慶元年始改為隆鎮
衛親軍都指揮使司延祐二年又以哈喇婁軍千戶所
隸焉至治元年置蒙古漢軍籍
左衛率府至大元年命以中衛兵萬人立衛率府屬
之東宫時仁宗為皇太子曰世祖立五衛象五方也其
制猶中書之六部殆不可易遂命江南行省萬戶府選
漢軍之精銳者一萬人為東宫衛兵立衛率府延祐元
年改為忠翊府未幾復改為御臨親軍都指揮使司又
以御臨非古典改為羽林六年英宗立為皇太子復以
隸東宫仍為左衛率府
右衛率府延祐五年以詹事圖們岱爾所管薩勒竒諾
爾萬戶府及迤東女直兩萬戶府右翼屯田萬戶府兵
合為右衛率府隸皇太子位下
喀喇衛武宗至大三年定喀喇軍籍凡喀喇氏之非
者皆别而黜之驗其實始得入籍及諸侯王阿濟格呼
魯蘇所領特默齊屬喀喇氏者令樞密院喀喇衛遣人
乘傳往置籍焉
忠翊侍衛至元二十九年始立屯田府大德十一年
增軍數立為大同等處侍衛親軍都指揮使司至大四
年四月皇大后修五臺寺遂移屬徽政院并以京兆軍
三千人增入延祐元年改中都威衛使司仍隸徽政院
至治元年始改為忠翊侍衛親軍都指揮使司
宗仁衛至治二年右丞相拜珠奏圖卜特穆爾叛時
沒入伊竒喇斯人一百戸與今所收蒙古子女通三千
戸清州徹匠二千戶合為行軍五千戶請立宗仁衛以
統之於是命右丞相拜珠總衛事給降虎符牌面如右
衛率府又置行軍千戶所隸焉
右欽察衛至元二十三年依河西等衛例立欽察衛
至治二年分為左右兩衛天歷二年以本衛屬大都督
府
左欽察衛亦至治二年立始至元中立衛時設行軍
千戶十有九所屯田三所大德中置濟爾噶朗特古納
兩千戸所至大元年復設四千戶所至是始分為左右
二衛亦屬大都督府
龍翊侍衛天歷元年十二月立龍翊衛親軍都指揮
使司以左欽察衛騰吉斯等九千戶隸焉
虎賁清軍都指揮使司
左翊蒙古侍衛親軍都指揮使司
右翊蒙古侍衛親軍都指揮使司
宣忠俄羅斯扈衛親軍都指揮使司
威武阿蘇衛親軍都指揮使司
東路蒙古侍衛親軍都指揮使司
女直侍衛親軍萬戶府
高麗女直漢軍萬戶府管女直侍衛親軍萬戶府
鎮守海口侍衛親軍屯儲都指揮使司
宣鎮侍衛
世祖中統元年四月諭隨路管軍萬戶有舊從萬戶僧
格征西軍人悉遣至京師充防城軍孟古岱軍三百一
十九人嚴萬戶軍一千三百四十五人濟南路軍一百
四十人塔齊爾軍一百四十九人竒扎爾軍一百四十
五人馬總管軍一百四十四人三年十月諭益都大
小管軍官及軍人等先李璮懷逆蒙蔽朝廷恩命驅駕
爾等以為已惠爾等雖有效過功勞殊無聞報一旦冺
絶此非爾等不忠之愆實李璮懷逆之罪也今侍衛親
軍都指揮使董文炳來奏其詳言爾等各有願為朝廷
出力之語此復見爾等存忠之久也今命董文炳仍為
山東東路經略使收集爾等直隸朝廷充武衛軍近侍
勾當比及應職且當守把南邊隄防外隙庶内境軍民
各得安業爾等宜益盡心以圖勲效至元二年十二
月增侍衛親軍一萬人内選女直軍三千高麗軍三千
阿哈三千益都路一千每千人置千戸一員百人置百
戸一員以領之仍選丁力壯銳者以應役焉三年五
月帝謂樞密臣曰侍衛親軍非朕命不得發充夫役修
瓊華島士卒即日放還四年七月諭東京等路宣撫
司命於所管戶内以十等為率於從上第三等戶僉選
侍衛親軍一千八百名若第三等戶不敷於第二等戶
内僉補仍定立千戸百戸牌子頭并其家屬同來赴中
都應役十四年五月以蒙古軍與漢軍相參備都城
内外及萬夀山宿衛仍以伊蘇布哈專領圍宿事十
五年五月總管胡翔請召還侍衛軍先是宿州蘄縣等
萬戶府士卒百人有旨俾充侍衛軍後從僉省嚴忠範
征西川既而嘉定重慶夔府皆下忠範回軍留西道翔
上言從之九月以總管張子房所匿軍二千二百二十
二人充侍衛軍士十六年四月選揚州省新附軍二
萬人充侍衛親軍併其妻子遷赴京師二十四年十
月總帥汪惟和選麾下銳卒一千人請擇昆弟中一人
統之以備侍衛從之
成宗大德二年八月詔蒙古侍衛所管特默齊軍人子
弟投充諸王位下身役者悉遵世祖成憲發還元役充
軍大德六年二月調蒙古侍衛等軍一萬人往官山
住夏
仁宗延祐六年九月知樞密院事達實特穆爾言諸漢
人不得點圍宿軍士圖籍係軍數者雖御史亦不得預
知此國制也比者領圍宿官言中書命司計李處恭巡
視守倉庫軍卒有曠役者則罪之以懲其後使無怠而
已而李司計擅取軍數箠士卒在法為過臣等議宜自
中書與樞密遣人案之驗實以聞制可七年六月以
紅城中都威衛係掌軍務之司屬徽政院不便命遵舊
制俾樞密總之
衛宿軍
世祖至元二十六年七月命大都侍衛軍内復起一萬
人赴上都以備衛宿
成宗元貞二年十月樞密院臣言昔大朝會時皇城外
皆無牆垣故用軍環繞以備圍宿今墻垣已成南北西
三畔皆可置軍獨御酒庫西地窄不能容臣等與丞相
鄂勒哲議各城門以蒙古漢軍列衛及於周橋南置戍
樓以警昏旦從之
武宗至大四年正月省臣等傳皇太子命以大朝會調
蒙古漢軍三萬人備圍宿仍遣使發山東河北河南淮
北諸路軍至京師復命都府左右翼右都威衛整器仗
車騎六月以諸侯王駙馬等來朝命發各衛色目漢軍
八百二十六人至上京復命指揮使伊克布哈領之
仁宗皇慶元年六月命衛率府軍士備圍宿守隆福宫
内外禁門十一月樞密院臣言皇太后有旨禁掖門可
嚴守衛臣等議增置百戶一員及於欽察桂齊西域唐
古阿蘇等衛調軍士九十人增守諸掖門復命千戶一
員帥領百戶一員備巡邏從之延祐三年十月以諸
侯王來朝命圍宿軍士六千人增至一萬人復命伊爾
根圖嚕分左右部領其事十一月詔圍宿軍士除舊有
者更增色目軍萬人以備禁衛十二月樞密院臣言圍
宿軍士不及數其已發各衛者地遠至不能如期可遷
刈葦草及青塔寺工役軍先備守衛其各衛還家軍士
亦發二萬五千人令備車馬器械俱會京師制可六
年閏八月命知樞密院事忠嘉領圍宿發五衛軍代羽
林軍士仍以千戶二員百戶十員擇士卒精銳者二百
人屬之
英宗至治元年正月帝詣石佛寺以其墻垣䟱壊命副
樞凖台僉院阿薩爾領圍宿士卒以備巡邏八月東内
皇城建宿衛屋二十五楹命五衛内摘軍二百五十人
居之以備禁衛
文宗天歷二年二月樞密院臣言去歲嘗奉旨依先制
調軍把守圍宿此時各翼軍人皆隨處出征亦有潰散
者故不及依次調遣止於右翼侍衛及右都威衛内發
軍一千一百二十六名以備圍宿今歲車駕行幸臣等
議於河南山東兩都府内起遣未差軍士一千三名以
備扈從制可五月樞密臣又言比奉令旨放散軍人臣
等議常制以三月一日放散六月一日赴限今放散既
遲可令於八月一日赴限從之
儀仗軍
世祖至元十二年十二月上尊號受册告祭天地宗廟
調左右中三衛軍五千人為蹕街清路軍
武宗至大二年十二月上尊號百官行朝賀禮樞密院
調軍一千人備儀仗三年十月上皇太后尊號行册
寳禮用内外儀仗軍及防護軍色甲馬軍二百人
四年二月合祭天地太廟社稷用蹕街清道及守内外
壝門軍一百八十人命以圍宿軍為之事畢還役七月
以奉迎武宗玉冊祔廟用清路蹕街軍一百五十人管
軍千戶百戶各一員九月以祭享太廟用蹕街清路軍
一百五十人千戸百戶各一員
仁宗皇慶元年三月天夀節行禮用内外儀仗軍一千
人
英宗至治元年十一月命有司選控鶴衛士及色目漢
軍以備鹵簿儀仗十二月定鹵簿隊仗用軍士二千三
百三十人萬戶千戶百戶四十五員仍議用軍士一千
九百五十人萬戶千戶百戶五十九員以備儀仗
致和元年六月以享太廟用蹕街清路軍一百名看籸
盆軍一百名管軍官千戶百戸各一員九月行大禮用
擎執儀仗蒙古漢軍一千名
文宗天歷元年十一月親祭太廟内外用儀仗并五色
甲馬軍一千六百五十名仍命指揮青山及洪副使攝
折衝都尉提調二年正旦行禮用儀仗軍一千人享
太廟用蹕街清路軍一百名看守籸盆軍一百名管軍
千戶百戶各一員天夀節行禮用儀仗軍一千名皇后
册寳擎執儀仗用軍一千二百名軍官四員
扈從軍
世祖至元十七年三月發蒙古岱綽爾齊所領西河軍
士及額爾赫麾下二百人入備扈從
武宗至大二年太后將幸五臺徽政院官請調軍扈從
省臣議昔大太后嘗幸五臺於住夏特默齊及漢軍内
各起扈從軍三百人今遵故事從之十一月樞密院臣
言去歲六衛漢軍内以諸處興建工役故用六千軍士
於上都臣等議來歲車駕行幸復令騎卒六千人備車
馬器仗與步卒二千人扈從制可
看守軍
世祖至元二十五年十一月以軍守都城外倉初大都
城内倉敖有軍守之城外豐閏豐實廣貯通濟四倉無
守者至是收糧頗多丞相僧格以為言乃依都城内倉
例每倉發軍五人守之十二月中書省臣言樞密院公
廨後有倉貯糧乞調軍五人看守從之
成宗大德四年二月調軍五百人於新浚河内看閘
武宗至大四年六月帝御大安閣樞密院臣奏嘗奉旨
令各門置軍守備臣等議特默齊軍士去其所戍地遠
卒莫能至擬發阿蘇唐古等軍參漢軍用之各門置五
十人制可
仁宗延祐元年閏三月隆禧院官言初世祖影殿有軍
士守之今武宗御容於大崇恩福元寺安置宜依例調
軍守衛從之三年二月嶺北省乞軍守衛倉庫命於
綽哈所屬萬戶三千特默齊軍内摘軍三百人與之
英宗至治元年增守太廟墻垣軍初以衛士軍人共守
圍宿故止言蒙古軍四百人至是以衛士守内墻垣其
外壖止用軍士乃增至八百復命僉院哈克繖院判阿
拉克特穆爾領之四月敕吹斯戩幹納爾巴克實寺内
常令軍士五人守衛
巡邏軍
仁宗皇慶元年三月丞相特們德爾奏每歲既幸上京
於各宿衛中留衛士三百七十人以備巡邏今歲多盗
賊宜增百人以嚴守禦制可仍命樞密與中書分領之
延祐七年五月詔留守司及虎賁司官親率衆於夜巡
邏
鎮遏軍
仁宗延祐元年閏三月樞密院官奏中書省言江淛春
運糧八十三萬六千二百六十石取日開洋前來直沽
請預差軍人鎮遏照依年例調軍一千名命右衛副都
指揮使巴延往鎮遏之三年四月海運至直沽樞密
院官奏今歲軍數不敷乞調軍士五百人巡鎮從之
七年四月調海運鎮遏軍一千人如舊制
鎮戍
元初以武功定天下四方鎮戍之兵亦重矣然自其始
而觀之則太祖太宗相繼以有西域中原而攻取之際
屯兵盖無定數其制殆不可考也世祖之時海宇混一
然後命宗王將兵鎮邊徼襟喉之地而河洛山束據天
下腹心則以蒙古特默齊軍列大府以屯之淮江以南
地盡南海則名藩列郡又各以漢軍及新附等軍戍焉
皆世祖宏規遠略與二三大臣之所共議達兵機之要
審地理之宜而足以貽謀於後世者也故其後江南三
行省嘗以遷調戍兵為言當時莫敢有變其法者誠以
祖宗成憲不易於變更也然卒之承平既久將驕卒惰
軍政不修而天下之勢遂至於不可為夫豈其制之不
善哉蓋法久必敝古今之勢然也今故著其調兵屯兵
之制而列之為鎮戍焉
世祖中統元年五月詔漢軍萬戶各於本管新舊軍内
摘發軍人備衣甲器仗差官領赴燕京近地屯駐萬戶
史天澤一萬四百三十五人張瑪格二百四十人解成
一千七百六十人竒扎爾四百六十六人實喇巴圖八
百九十六人扶溝瑪均努一百二十九人内黃特穆爾
一百四十四人趙諾海四十一人鄢陵實都爾古六十
五人十一月命右三部尚書克哷木平章政事趙璧領
蒙古漢軍於燕京近地屯駐平章塔齊爾領武衛軍一
萬人屯駐北山漢軍質子軍及僉到民間諸投下軍於
西京宣德屯駐復命克哷木為大都督管領諸軍勾當
分達勒達軍為兩路一赴宣德德興一赴興州其諸萬
戶漢軍令赴潮河屯守復以興州達勒達軍合入德興
宣德命漢軍萬戶悉赴懷來縉山川中屯駐三年十
月詔田德實所管固安質子軍九百十六戶及平灤州
劉布嚕哈所管質子軍四百戶還元管地面屯駐至
元七年以金州軍八百隸東川統軍司還成都呼喇濟
軍戍東川十一年正月以孟古岱等新舊軍一萬一
千人戍建都調襄陽府生劵軍六百人熟劵軍四百人
由京兆府鎮戍鴨池命金州招討使欽察部領之十二
月調西川王安撫楊總帥軍與和尼齊相合與綽哈鴻
和爾同鎮守哈達之城十二年二月詔以東川新得
城寨逼近夔府恐南兵來侵發鞏昌路補僉軍三千人
戍之三月海州丁安撫等來降選五州丁壯四千人守
海州東海十三年十月命色岱呼呼必賚巴圖爾二
人為都元帥領蒙古軍二千人河西軍一千人守鄂端
城十五年三月分揚州行省兵於隆興府初置行省
分兵諸路調遣江西省軍為最少至是以南廣地闊阻
山谿之險命特穆爾布哈領兵一萬人赴之合元帥達
春軍以備戰守四月詔以巴延阿珠所調河南新僉軍
三千人守廬州六月命荆湖北道宣慰使塔爾海調遣
䕫府諸軍七月詔以塔爾海征䕫軍之還戍者及揚州
江西舟師悉付水軍萬戶張榮實將之守禦江中八月
命江南諸路戍卒散歸各所屬萬戶屯戍初渡江所得
城池發各萬戶部曲士卒以戍之久而亡命死傷者衆
續至者多不著行伍至是總還各營以備屯戍安西王
相府言川蜀既平城邑山砦洞穴凡八十三所其渠州
禮義城等處凡三十三所宜以兵鎮守餘悉撤去從之
九月詔發東京北京軍四百人往戍應昌府其應昌舊
戍士卒悉令散歸十一月定軍民異屬之制及蒙古軍
屯戍之地先是以李璮叛分軍民為二而異其屬後因
平江南軍官始兼民職遂因之凡以千戶守一郡則率
其麾下從之百戶亦然不便至是令軍民各異屬如初
制士卒以萬戶為率擇可屯之地屯之諸蒙古軍士散
處南北及還各鄂囉者亦皆收聚令四萬戶所領之衆
屯河北阿珠二萬戶屯河南以備調遣餘丁定其版籍
編入行伍俾各有所屬遇征伐則遣之十六年二月
命萬戶富珠哩敬領其麾下舊有士卒守湖州先是以
唐鄧均三州士卒二百八十八人屬敬麾下後遷戍江
陵府至是還之四月定上都戍卒用本路元籍軍士國
制郡邑鎮戍士卒皆更相易置故每歲以他郡兵戍上
都軍士罷於轉輸至是以上都民充軍者四千人每歲
令備鎮戍罷他郡戍兵六月周門魚通及黎雅諸處民
戶不奉國法議以兵戍其地發新附軍五百人蒙古軍
一百人漢軍四百人往鎮戍之七月以西川蒙古軍七
千人新附軍三千人付皇子西安王命實喇特穆爾以
戍杭州軍六百九十人赴京師調兩淮招討鍚沙蒙古
軍及自北方迴特默齊軍代之八月調江南新附軍五
千駐太原五千駐大名五千駐衛州又發特默齊軍一
萬人及䕫府招討張萬之新附軍俾四川西道宣慰使
伊克德濟將之戍鄂端十七年正月詔以塔爾巴噶
守建都伯竒台守長河西之地無令遷易三月同知淛
東道宣慰司事張鐸言江南鎮戍軍官不便請以時更
易置之國制既平江南以兵戍列城其長軍之官皆世
守不易故多與富民樹黨因奪民田宅居室蠧有司政
事為害滋甚鐸上言以為皆不遷易之弊請更其制限
以歲月遷調之庶使初附之民得以安業也五月命樞
密院調兵六百人守居庸關南北口七月勅更代廣州
鎮戍士卒初以丞相巴延等麾下哈必齊軍二千五百
人從元帥張弘範征廣王因留戍焉歲久多死亡者至
是命更代之復以揚州行省四萬戶蒙古軍更戍潭州
十月發砲卒千人入甘州備戰守十二月八番羅甸宣
慰司請增戍卒先是以三千人戍八番後征亦奚不薛
分摘其半至是師還宣慰司復請益兵以備戰守從之
十八年正月命萬戶張珪率麾下往就潭州還其祖
父所領亳州士卒并統之二月以哈必齊軍三千戍揚
州十月高麗王并行省皆言金州合浦固城全羅州等
處㳂海上下與日本正當衝要宜設立鎮邊萬戶府屯
鎮從之十一月詔以征東留後軍分鎮慶元上海澉浦
三處上船海口十九年二月命唐古特於㳂江州郡
視便宜置軍鎮戍及諭鄂州揚州隆興泉州等四省議
用兵戍列城徙淛東宣慰司於温州分軍戍守江南自
歸州及江隂至三海口凡二十八所四月調揚州哈必
齊軍三千人鎮泉州又潭州行省以臨川鎮地接占城
及未附黎洞請立總管府一同鎮戍從之七月以隆興
西京軍士代上都戍卒還西川先是上都屯戍士卒其
鄂囉皆在西川而戍西川者多隆興西京軍士每歲轉
餉不勝勞費至是更之二十年八月留蒙古軍千人
戍揚州餘悉縱還揚州所有蒙古士卒九千人行省請
以三分為率留一分鎮戍史塔爾琿曰蒙古士卒悍勇
孰敢當留一千人足矣從之十月發乾討虜軍千人增
戍福建行省先是福建行省以其地險常有盗負固為
亂兵少不足戰守請增蒙古漢軍千人樞密院議以劉
萬努所領乾討虜軍益之二十一年四月詔潭州蒙
古軍依揚州例留一千人餘悉放還諸鄂囉十月增兵
鎮守金齒國以其地民戶剛狠舊嘗以漢軍新附軍三
千人戍守今再調特默齊蒙古軍二千人令雅爾哈率
赴之二十二年二月詔改江淮江西元帥招討司為
上中下三萬戶府蒙古漢人新附諸軍相參作三十七
翼上萬戶宿州蘄縣真定沂郯益都高郵㳂海七翼中
萬戶棗陽十字路邳州鄧州杭州懷州孟州真定八翼
下萬戶常州鎮江潁州廬州亳州安慶江隂水軍益都
新軍湖州淮安夀春揚州泰州弩手保甲處州上都新
軍黃州安豐松江鎮江水軍建康二十二翼每翼設達
嚕噶齊萬戶副萬戶各一人以隸所在行院二十四
年五月調各衛諸色軍士五百人於平灤以備鎮戍十
月詔以廣東邊徼之地山險人稀兼江西福建賊徒聚
集不時越境作亂發江西行省呼圖克特穆爾麾下軍
五千人往鎮守之二十五年二月調揚州省軍赴鄂
州代鎮戍士卒三月詔黃州蘄州夀昌諸軍還隸江淮
省始三處舊置鎮守軍以近鄂州省嘗分隸領之至是
軍官以為言遂仍其舊遼陽行省言懿州地接賊境請
益兵鎮戍從之四月調江淮行省全翼一下萬戶軍移
鎮江西從皇子托歡士卒及劉二巴圖爾麾下一萬人
皆散歸各營十一月增軍戍咸平府以察罕伊爾蘇克
言其地實邊徼請益兵鎮守以備不虞故也二十六
年二月命萬戶劉得祿以軍五千人鎮守八番二十
七年六月調各行省軍於江西以備鎮戍俟盗賊平息
而後縱還九月以元帥諾海麾下軍四百人守文州調
江淮省下萬戶府軍於福建鎮戍十一月江淮行省言
先是丞相巴延及元帥阿珠安塔哈等守行省時各路
置軍鎮戍視地之輕重而為之多寡厥後孟古岱代之
悉更其法易置將吏士卒殊失其宜今福建盗賊已平
惟淛東一道地極邊惡賊所巢宂請復遷三萬戶以戍
守之哈喇岱一軍戍㳂海明台伊竒哩一軍戍温處扎
呼岱一軍戍紹興婺州其寧國徽州初用土兵後皆與
賊通今盡遷之江北更調高郵泰州兩萬戶漢軍戍之
揚州建康鎮江三城跨據大江人民繁會置七萬戶府
杭州行省諸司府庫所在置四萬戶府水戰之法舊止
十所今擇平海㳂江要害二十二所分兵閱習伺察諸
盜錢塘控扼海口舊置戰艦二十艘今增置戰艦百艘
海船二十艘樞院以聞悉從之二十八年年二月調
江淮省特默齊軍及漢軍二千人於托歡太子側近揚
州屯駐二十九年以咸平府東京所屯新附軍五百
人增戍女直地三十年正月詔西征特默齊軍八千
人分留一千或二千餘令放還皇子鄂囉齊大王珠卜
言切恐軍散釁生宜留四千還四千從之五月命思播
黃平鎮遠拘刷亡宋避役手號軍人以增鎮守七月調
四州行院新附軍一千人戍松山
成宗元貞元年七月樞密院官奏劉二巴圖爾言初鄂
州省安置軍馬之時南面止是潭州等處後得廣西海
外四州八番洞蠻等地疆界闊遠闕少戍軍復增四萬
人今將元屬本省四翼萬戶軍分出軍力減少臣等謂
劉二巴圖爾之言有理雖然江南平定之時㳂江安置
軍馬巴延阿珠安塔哈阿爾哈雅阿嘍罕等俱係元經
攻取之人又與近臣阿爾婁博囉等樞密院官同議安
置者乞命通軍事知地理之人同議增減安置庶後無
弊從之二年五月江淛行省言近以鎮守建康太平
保定萬戶府全翼軍馬七千二百一十二名調屬湖廣
省乞分兩淮戍兵於本省㳂海鎮遏樞密院官議㳂江
軍馬係巴延阿珠安置勿令改動止於本省元管千戶
百戶軍内發兵鎮守之制可九月詔以兩廣海外四州
城池戍兵歲一更代往來勞苦給俸錢選良醫往治其
疾病者命三二年一更代之三年二月調揚州翼鄧
新萬戶府全翼軍馬分屯蘄黃大德元年三月陜西
平章政事圖魯卜領總帥府軍三千人收捕西番回詔
留總帥軍百人及階州舊軍圖沙瑪軍各二百人守階
州餘軍還元翼湖廣省請以保定翼萬人移鎮郴州樞
密院官議此翼乃張柔所領征伐舊軍宜遷入鄂州省
屯駐别調兵守之七月招收亡宋左右兩江土軍千人
從思明上思等處都元帥實喇布哈言也十一月河南
行省言前揚州立江淮行省江陵立荆湖行省各統軍
馬上下鎮遏後江淮省移於杭州荆湖省遷於鄂州黃
河之南大江迤北汴梁古郡設立河南江北行省通管
江淮荆湖兩省元有地面近年併入軍馬通行管領所
屬之地大江最為緊要兩淮地險人頑宋亡之後始來
歸順當時㳂江一帶斟酌緩急安置定三十一翼軍馬
鎮遏後遷調十二翼前去江南餘有一十九翼於内調
發止存原額十分中一二况兩淮荆襄自古隘要之地
歸附至今雖即寧静宜慮未然乞照㳂江元置軍馬遷
調江南翼分并各省所占本省軍人發還元翼仍前鎮
遏省院官議以為㳂江安置三十一翼軍馬之說本院
無此簿書問之河南省官博囉罕其省亦無樞密院文
卷内但稱至元十九年巴延伊蘇特穆爾等共擬其地
安置三萬二千軍後增二千總三萬四千今悉令各省
差占及逃亡事故者還充役足矣又博囉罕言去年巴
延點視河南省見有軍五萬二百之上又若還其占役
事故軍人則共有七八萬人此數之外托歡太子位下
有一千特默齊一千漢軍阿勒巴齊等哈喇婁亦在其
地設有非常皆可調用㩀各省占役總計軍官軍人一萬三千
八百八十一名軍官二百九名軍人一萬三千六百七十二名
内漢軍五千五百八十名新附軍八千二十八名蒙古軍六十
四名江淛省占役軍官軍人四千九百五十七名湖廣省占役
軍官軍人七千六百三名福建省占役軍官軍人一千二百七
十二名江西省出征收捕未回新附軍四十九名悉令還役江
淛省亦言河南行省見占本省軍人八千八百三十三名亦宜
遣還鎮遏有旨兩省各差官赴闕辨議二年正月樞密院言
拉克岱托果斯所領漢人女直高麗等軍二千一百三十六名
内有青海對陣者有久戍四五年者物力消乏乞於六衛軍内
分一千二百人大同屯田軍八百人徹爾台軍二百人總二
千二百人往代之制可三月詔各省合併鎮守軍福建所置
者合為五十三所江淛所置者合為二百二十七所江西元
立屯軍鎮守二百二十六所減去一百六十二所存六十四
所三年三月沅州賊人嘯聚命以毗陽萬戶府鎮守辰州
鎮巢萬戸府鎮守沅州靖州上均萬戶府鎮守常州澧州
五年三月詔河南省占役江淛省軍一萬一千四百七十二
名除洪澤芍陂屯田外餘令發還元翼七年四月調碉門
四川軍一千人鎮守羅羅斯八年二月以江南海口軍少
調蘄縣王萬戶翼漢軍一百人寗萬戶翼漢軍一百人新附
軍二百人守慶元自納延來者蒙古軍三百人守定海
武宗至大二年七月樞密院臣言去年日本商船焚掠
慶元官軍不能敵江淛省言請以慶元台州㳂海萬戶
府新附軍往陸路鎮守以蘄縣宿州兩萬戶府陸路漢
軍移就㳂海屯鎮臣等議自世祖時巴延阿珠等相地
之勢制事之宜然後安置軍馬豈可輕動前行省孟古
岱等亦言以水陸軍互換遷調世祖有訓曰孟古岱得
非狂醉而發此言以水路之兵習陸路之伎驅步騎之
士而從風水之役難成易敗於事何補今欲禦備姦宄
莫若從宜於水路㳂海萬戶府新附軍三分取一與陸
路蘄縣萬戶府漢軍相參鎮守從之四年十月以江
浙省嘗言兩淛㳂海瀕江隘口地接諸番海宼出沒兼
收附江南之後三十餘年承平日久將驕卒惰帥領不
得其人軍馬安置不當乞斟酌衝要去處遷調鎮遏樞
密院官議慶元與日本相接且為倭商焚毁宜如所請
其餘遷調軍馬事關機務别議行之十二月雲南八百
媳婦大小徹里等作耗調四川省蒙古漢軍四千人命
萬戶囊嘉特部領赴雲南鎮守其四川省言本省地方
東南控接荆湖西北襟連秦隴阻山帶江密邇番蠻素
號天險古稱極邊重地乞於存恤歇役六年軍内調二
千人往從之
仁宗皇慶元年十一月詔江西省瘴地内諸路鎮守軍
各移近地屯駐延祐四年四月河南行省言本省地
方寬廣關係非輕所屬萬戶府俱於臨江㳂淮上下鎮
守方面相離省府近者千里之上遠者二千餘里不測
調度卒難相應况汴梁國家腹心之地設立行省别無
親臨軍馬較之江淛江西湖廣陜西四川等處俱有隨
省軍馬惟本省未蒙撥付樞密院以聞命於山東河北
蒙古軍河南淮北蒙古軍兩都萬戶府調軍一千人與
之十一月陜西都萬戶府言碉門特默齊軍一百五十
名鎮守多年乞放還元翼樞密院臣議彼中亦係要地
不宜放還止令於元翼起遣一百五十名三年一更鎮
守元調四川各翼漢軍一千名鎮守碉門黎雅亦令一
體更代
泰定四年三月陜西行省嘗言奉元建立行省行臺别
無軍府唯有蒙古軍都萬戶府遠在鳳翔置司相離三
百五十餘里緩急難用乞移都萬戶府於奉元置司軍
民兩便及後陜西都萬戶府言自大德三年命移司酌
中安置經今三十餘年鳳翔離天都土番甘肅俱各三
千里地面酌中不移為便樞密言陜西舊例未嘗提調
軍馬况鳳翔置司三十餘年不宜移動制可十二月河
南行省言所轄之地東連淮海南限大江北抵黃河西
接關陜洞蠻草賊出沒與民為害本省軍馬俱在瀕海
㳂江安置遠者二千近者一千餘里乞以砲手弩軍兩
翼移於汴梁并各萬戶府摘軍五千名益之樞密院臣
言世祖命知地理省院官共議於瀕海㳂江六十三處
安置軍馬時汴梁未嘗置軍揚州衝要重地置五翼軍
馬并砲手弩軍今親王托歡太子鎮遏揚州提調四省
軍馬此軍不宜更動設若河南省果用軍則布達拉濟
所管四萬戶蒙古軍内三萬戶在黃河之南河南省之
西一萬戶在河南省之南圖卜台所管五萬戶蒙古軍
俱在黃河之北河南省東北阿拉克特穆爾安圖等兩
侍衛蒙古軍在河南省之北共十一衛翼蒙古軍馬俱
在河南省周圍屯駐又本省所轄一十九翼軍馬俱在
河南省之南㳂江置列果用兵即馳奏於諸軍馬内調
發從之
元史卷九十九
元史卷九十九考證
宗仁衞沒入伊竒喇斯人一百戶與今所收蒙古子女
通三千戶清州徹匠二千戶合為行軍五千戶按
三千戶上舊脱通字與行軍五千之數不合又合為
行軍五千戶句脱戶字並據經世大典增
成宗大德二年八月詔蒙古侍衞所管特默齊軍人子
弟按成宗元貞三年二月改元大德其四年實大
德二年也舊作元貞四年誤今改
圍宿軍各城門以蒙古漢軍列衞按原本脱漢字據
經世大典增
世祖至元十七年七月勅更代廣州鎮戍士卒按原
本脱勅更代三字據經世大典增
至元二十二年詔改江淮江西元帥招討司為上中下
萬戶府下萬戶二十二翼按志所載止二十翼世
祖本紀及續通考諸書亦少二翼據本卷後成宗元
年江浙行省奏建康太平保定萬戶府全翼軍馬云
云疑此處建康翼之下尚有太平保定二翼也
泰定四年以砲手努軍兩翼移於汴梁并各萬戶府摘
軍五千名益之樞密院臣言世祖命知地理省院官
共議云云按原本於五千名下脱去益之及樞密
院臣言七字據經世大典增
