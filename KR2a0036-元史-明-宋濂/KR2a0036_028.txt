元史卷二十八
明翰林學士亞中大夫知制誥兼修國史宋濓等修
本紀第二十八
英宗二
二年春正月己巳朔安南占城各遣使來貢方物壬申
保定雄州饑賑之庚午廣太廟甲戌禁漢人執兵器出
獵及習武藝丁丑太隂犯昴親祀太廟始陳鹵簿賜導
駕耆老幣帛戊寅敕有司存恤孔氏子孫貧乏者己卯
山東保定河南汴梁歸德襄陽汝寧等處饑發米三十
九萬五千石賑之庚辰太白犯建星公主喇特納巴拉
下嫁詔賜鈔五十萬貫辛巳太白犯建星敕臺憲用人
勿拘資格儀封縣河溢傷稼賑之癸未流徽政院使羅
源于耽羅建行殿于柳林封塔齊爾為蘭國公辛卯太
隂犯心癸巳以西僧羅卜藏為司徒漷州饑糶米十萬
石賑之甲午熒惑犯房丁酉太白犯牛二月己亥朔熒
惑犯鍵閉星庚子置左右欽察衛親軍都指揮使司命
拜珠捴之罷上都歇山殿及帝師寺役辛丑賜克實父
祖碑癸卯以江南行臺御史大夫竒徹為中書平章政
事江浙省參政王居仁為中書參知政事薛處敬罷為
河南行省左丞丙午熒惑犯罰星戊申祭社稷順德路
九縣水旱賑之太隂犯井庚戌熒惑犯東咸辛亥太隂
犯酒旗軒轅壬子太白犯壘壁陣賜諸王諳達布哈鈔
七萬五千貫以綽克台圖古勒死事賜鈔三萬五千貫
諸王竒卜遣使進文豹河間路饑禁釀酒癸丑太隂犯明
堂甲寅以太廟役軍造流杯池行殿廣海郡邑官曠員
敕願往任者陞秩二等乙卯以遼陽行省平章政事瑪
魯為中書平章政事西僧伊實拉默特蔵布疾詔為釋
大辟囚一人笞罪二十人戊午賑真定等路饑己未太
隂犯天江括馬賜宗仁衞壬戌太白犯壘壁陣諸王竒
卜遣使進海東青鶻癸亥遼陽等路饑免其租仍賑糧一
月甲子恩州水民饑疫賑之三月己巳中書省臣言國
學廢弛請令中書平章政事廉恂參議中書事張養浩
都事富珠哩翀董之外郡學校仍命御史臺翰林院國
子監同議興舉從之敕四宿衞興聖宮及諸王部勿用
南人烏魯斯告訐父母斬之辛未禁捕天鵝違者籍其
家壬申復張珪司徒臨安路河西諸縣饑賑之癸酉河
南兩淮諸郡饑禁釀酒丙子延安路饑賑糧一月罷京
師諸營繕役卒四萬餘人河間河南陜西十二郡春旱
秋霖民饑免其租之半戊寅修都城庚辰敕江浙僧寺
田除宋故有永業及世祖所賜者餘悉税之癸未賑遼
陽女直漢軍等戸饑乙酉賑濮州水灾丙戌以親祀禮
成賜與祭者幣普减内外官吏一資萬戸哈喇諾海以
私粟賑軍賜銀幣仍酬其直給行通政院印賜潛邸四
宿衞士鈔有差復置市舶提舉司於泉州慶元廣東三
路禁子女金銀絲綿下番丁亥鳳翔道士王道明妖言
伏誅己丑有暈貫日如連環賜諸王鄂羅木烏遜銀印
命有司建穆呼哩祠於東平仍樹碑以國用匱竭停諸
王及皇后逹爾瑪實哩等歲賜庚寅曹州滑州饑賑之
命將作院更製冕旒辛卯遣御史錄囚置甘州巴勒噶
遜驛監察御史何守謙坐贓杖免壬辰賑上都十一驛
給宗仁衛蒙古子女衣糧賜諸王托里特穆爾鈔五萬
貫甲午遼陽哈勒巴民饑賑之丁酉幸柳林駙馬許納
之子蘇克訴曰臣父謀叛臣母私從人帝曰人子事親
有隠無犯今有過不諫乃復告訐命誅之賑奉元路饑
夏四月戊戌朔車駕幸上都己亥嶺北蒙古軍饑給糧
遣還所部庚子賑彰德路饑壬寅真州火徽州饑並賑
之辛亥涇州雨雹免被災者租壬子公主實哩達喇薨
賜鈔五萬貫甲寅南陽府西穰等屯風雹洪澤芍陂屯
田去年旱蝗並免其租丙辰恩州饑禁釀酒乙丑中書
省臣請節賞賚以紓民力帝曰朕思所出倍於所入出
納之際卿軰宜慎之朕當撙節其用丙寅賜邊卒鈔帛
賑東昌霸州饑民松江府上海縣水仍旱五月己巳以
公主蘇喀巴拉為趙國大長公主免德安府被災民租
修滹沱河堤彰德府饑禁釀酒庚午泰符臨邑二縣民
謀逆其首王驢兒伏誅餘杖流之睢許二州去年水旱
免其租辛未駙馬托克托卒賜鈔五萬貫丙子熒惑退
犯東咸庚辰賑固安饑置營於永平收養蒙古子女遣
使諭四方匿者罪之癸未以御史大夫托克托為江南
行臺御史大夫置宗仁蒙古侍御親軍都指揮使司甲
申車駕幸五臺山賑夏津永清二縣饑以濟爾噶朗為
御史大夫乙酉以拜珠領宗仁蒙古侍衞親軍都指揮
使司事佩三珠虎符京師饑發粟二十萬石賑糶雲南
行省平章達實特穆爾多爾濟坐贜杖免戊子禁集衆
祈神庚寅河南陜西河間保定彰德等路饑發粟賑之
仍免常賦之半調各衛漢軍二千充宗仁衛屯田卒禜
星于五臺山甲午賑鞏昌階州饑丙申以吳全節為玄
教大宗師進上卿閏月戊戌封諸葛忠武侯為威烈忠
武顯靈仁濟王辛丑萬戶李英以良民為奴擅文其面
坐罪癸卯禁白蓮佛事睢陽縣亳社屯大水饑賑之諸
王阿穆爾清托克坐擅徙圖埒訥王衞士並杖流海南
甲辰御史臺臣請黜監察御史不稱職者以示懲勸從
之丙午嶺北戍卒貧乏賜鈔三千二百五十萬貫帛五
十萬疋戊申奉元路郿縣及成州饑賑之以特們德爾
子同知樞密院事巴勒丹知樞密院事己酉額布根巴
圖爾戍邊有功賜金鈔壬子作紫檀殿乙卯以淮安路
去歲大水遼陽路隕霜殺禾南康路旱並免其租壬戌
安豐屬縣霖雨傷稼免其租興元褒城縣饑賑之甲子
真定山東諸路饑弛其河泊之禁丙寅辰州沅陵縣洞
蠻為寇遣兵捕之敕已除不赴任者奪其官封公主蘇
喀巴拉乳母為順國夫人六月丁卯朔車駕幸五臺山
禁扈從宿衞毋踐民禾置中慶大理二路推官各一員
戊辰揚州屬縣旱免其租己巳廣元路綿谷昭化二縣
饑官市米賑之壬申熒惑犯心癸酉申禁日者妄談天
象甲戌新平上蔡二縣水免其租丙子修渾河堤壬午
辰州江水溢壊民廬舍丁亥奉元屬縣水淮安屬縣旱
並免其租庚寅思州風雹建德路水皆賑之秋七月戊
戌淮安路水民饑免其租己亥熒惑犯天江丁未賜拜
珠平江田萬畆壬子遣親王色徹圖總兵北邊賜金二
百五十兩銀二千五百兩鈔五十萬貫戊午太隂犯井
宿鉞星車駕次應州曲赦金城縣囚徒庚申陞靖州為
路辛酉次渾源州中書左丞張思明坐罪杖免籍其家
甲子錄京師諸役軍匠病者千人各賜鈔遣還南康路
大水廬州六安縣大雨水暴至平地深數尺民饑命有
司賑糧一月八月戊辰祭社稷己巳道州寧遠縣民符
翼軫作亂有司討擒之壬申蔚州民獻嘉禾甲戌次奉
聖州築宗仁衞營給廬州流民復業者行糧戊寅詔畫
蠶麥圖於鹿頂殿壁以時觀之可知民事也己卯廬州
路六安舒城縣水賑之庚辰增夀安山寺役卒七千人
庚寅特們德爾卒命給直市其葬地甲午瑞州高安縣
饑賑之九月戊戌大寧路碩達勒達等驛水傷禾賑之
給蒙古子女貧乏者鈔七百五十萬貫戊申給夀安山
造寺役軍匠死者鈔人百五十貫庚戌申禁江南典雇
妻妾辛亥幸夀安山寺賜監役官鈔人五千貫甲寅賑
淮東泰興等縣饑丙辰太皇太后崩戊午賜蒙古子女
鈔百五十萬貫己未太隂犯明堂庚申敕停今年冬祀
南郊癸亥地震甲子臨安河西縣春夏不雨種不入土
居民流散命有司賑給令復業作層樓於涿州鹿頂殿
西丙寅西僧巴勒濟特疾賜鈔五萬貫冬十月丁卯太
史院請禁明年興作土功從之戊辰享太廟以國哀迎
香去樂修廟工役未畢妨陳宫縣止用登歌丙子押濟
思國遣使貢方物江南行臺大夫托克托坐請告未得
旨輙去職杖謫雲南庚辰至辛巳太隂犯井甲申建太
祖神御殿于興教寺己丑熒惑犯壘壁陣以拜珠為中
書右丞相南恩州賊潭庚生等降十一月甲午朔日有
食之己亥以立右丞相詔天下流民復業者免差税三
年站戸貧乏鬻賣妻子者官贖還之凡差役造作先科
商賈末技富實之家以優農力免陜西明年差税十之
三各處官佃田明年租十之二江淮剏科包銀全免之
御史李端言近者京師地震日月薄蝕皆臣下失職所
致帝自責曰是朕思慮不及致然因敕羣臣亦當修飭
以謹天戒罷世祖以後冗置官括江南僧有妻者為民
安南國遣使貢物回賜金四百五十兩金幣九帛如之
癸卯地震甲辰太白犯壘壁陣罷徽政院乙巳熒惑犯
壘壁陣丙午造龍船三艘戊申太隂掩井岷州旱疫賑
之賜戍北邊萬戸千戶等官金帶御史李端言朝廷雖
設起居注所錄皆臣下聞奏事目工之言動宜悉書之
以付史館世祖以來所定制度宜著為令使吏不得為
奸治獄者有所遵守並從之乙卯遣西僧果爾卓斡迎
帝師宣德府宣德縣地屢震賑被灾者糧鈔己未太隂
犯東咸定托克托和斯入流官選給印與俸置八番軍
民安撫司改長官所二十有八為州縣庚申太隂犯天
江辛酉熒惑犯歲星真人蔡道泰殺人伏誅刑部尚書
布達實哩坐受其金范德郁坐詭隨並杖免平江路水
損官民田四萬九千六百三十頃免其租十二月甲子
朔南庫建昌州大水山崩死者四十七人民饑賑之乙
丑太白歲星熒惑三星聚于室太白犯壘壁陣丁卯中
書政事瑪魯罷為大司農廉恂罷為集賢大學士以集
賢大學士張珪為中書平章政事戊辰以掌道教張嗣成
吳全節藍道元各三授制命銀印敕奪其二壬申免回
回人戸屯戍河西者銀税甲戌兩江來安路總管岑世
興作亂遣兵討之特們德爾子宣政院使巴爾斯濟蘇
坐受劉䕫冐獻田地伏誅籍其家乙亥太隂掩井丙子
增鎮南王圖卜布哈戍兵戊寅太白犯歲星庚辰葛蠻
安撫司副龍仁貴作亂湖廣行省督兵捕之以知樞密
院事竒徹台為宣政院使參知政事蘇蘇為中書左丞
宗仁侍衞親軍都指揮使瑪喇勒為參知政事癸未紹
興路柔遠州洞蠻把者為宼遣兵捕之以御史大夫濟
爾噶朗知樞密院事封色徹圖為武寧王授金印以地
震日食命中書省樞密院御史臺翰林集賢院集議國
家利害之事以聞敕兩都營繕仍舊餘如議弛河南陜
西等處酒禁禁近侍奏取没入錢物乙酉杭州火賑之丙
戌定諡太皇太后曰昭獻元聖遣太常禮儀院使托廸
以諡議告于太廟陞寧昌府為下路增置一縣併雲南
西沙縣入寧州賜淮安忠武王巴延祠祭田二十頃己
丑熒惑犯外屛太隂犯建星辛卯給蒙古流民糧鈔遣
還本部張珪足疾免朝賀西僧灌頂疾請釋囚帝曰釋
囚祈福豈為師惜朕思惡人屢赦反害善良何福之有
宣徽院臣言世祖時鴻吉哩歲輸尚食羊二千成宗時
增為三千今請增五千帝不許曰天下之民皆朕所有
如有不足朕當濟之若加重賦百姓必至困窮國亦何益
命遵世祖舊制徽州廬州濟南真定河間大名歸德汝
寧鞏昌諸處及河南芍陂屯田水大同衞輝江陵屬縣
及豐贍署大惠屯風河南及雲南烏蒙等處屯田旱汴
梁順德河間保定慶元濟寧濮州益都諸屬縣及諸衞
屯田蝗
三年春正月癸巳朔暹國及八番洞蠻酋長各遣使來
貢曹州禹城縣去秋霖雨害稼縣人邢著程進出粟以
賑饑民命有司旌其門乙未享太廟己亥思明州盗起
湖廣行省督兵捕之庚子刑部尚書烏瑪喇坐贓杖免
壬寅命太僕寺增給牝馬百匹供世祖仁宗御容殿祭
祀馬湩和林敖拉圖等驛戸貧乏給鈔賑之以行中書
省平章政事復兼總軍政軍官有罪重者以聞輕者就
決罷上都雲州興和宣德蔚州奉聖州及雞鳴山房山
黃蘆三义諸金銀冶聽民採鍊以十分之三輸官授前
樞密院副使吳元珪王約集賢大學士翰林侍講學士
韓從益昭文舘大學士並商議中書省事拜珠言前集
賢侍講學士趙居信直學士吳澄皆有德老儒請徵用
之帝喜曰卿言適副朕心更當搜訪山林隠逸之士遂
以居信為翰林學士承旨澄為學士增置上都留守司
判官二員以漢人為之專掌刑名置仁宗中宫位提舉
司二秩正五品隸承徽寺太隂犯鉞星又犯井癸卯太
隂犯井甲辰鎮西武靖王部饑賑之遣諸王呼喇珠鎮
雲南賜鈔萬五千貫辛亥申命特克實振舉臺綱壬子
建諸王驛於京師遣回回砲手萬戸赴汝寧新蔡遵世
祖舊制教習砲法静江邕柳諸郡獠為寇命湖廣行省
督兵捕之甲寅以宗仁衞蒙古子女額足萬戸命罷收
之乙卯征東摩濟地沃濟戸以貂鼠水獺海狗皮來獻
詔存䘏三歲丙辰泉州民留應總作亂命浙江行省遣兵
捕之丁巳定封贈官等秩辛酉禁故殺子孫誣平民者
增置兵部尚書一員四川行省平章政事趙世延為其
弟訟不法事繫獄待對其弟逃去詔出之仍著為令逃
者百日不出則釋待對者命樞密副使完顔納丹侍御
史曹伯啟伊克扎爾古齊布延集賢學士竒徹翰林直
學士曹元用聽讀仁宗時纂集累朝格例敕常調官外
不次銓用者但陞以職勿陞階二月癸亥朔作上都華
嚴寺帕克斯巴帝師寺及拜珠第役軍六千二百人定
軍官襲職嫡長子孫幼者令諸兄弟姪攝之所受制敕
書權襲以息争訟是夜熒惑太白填星三星聚于胃
丙寅翰林國史院進仁宗實錄遣嘉琿等往西番撫初
附之民徵畜牧治郵傳戊辰祭社稷天夀節賓丹瓜哇
等國遣使來貢己巳修廣惠河牐十有九所治野狐桑
乾道癸酉畋于柳林顧謂拜珠曰近者地道失寧風雨
不時豈朕纂承大寶行事有闕歟對曰地震自古有之
陛下自責固宜良由臣等失職不能爕理帝曰朕在位
三載於兆姓萬物豈無乖戾之事卿等宜與百官議有
便民利物者朕即行之置鎮遠王額布根王傅官屬罷
播州黃平府長官所一徙其民隸黃平是夜太白犯昴
辛巳造五輅司徒劉䕫同僉宣政院事嚢嘉特坐妄獻
地土冐取官錢伏誅格例成定凡二千五百三十九條
内斷例七百一十七條格千一百五十一詔赦九十四
令類五百七十七名曰大元通制頒行天下是夜太隂
犯東咸癸未賑北邊軍鈔二十五萬錠糧二萬石命宣
徽院選蒙古子男四百入宿衞罷徽政院總管府三都
總官府隸有司齊哩克昆及人匠總管府隸陜西行中
書省降開成路為州丙戌雨土京師饑發粟二萬石賑
糶造五輅旗丁亥敕金書藏經二部命拜珠等總之戊
子封鷹師布哈為趙國公辛卯以太子賓客巴圖廉貧
賜鈔十萬貫諸王諤斯伯遣使來朝罷青海宣慰司及
萬戸府改立屯田總管府諸王寄卜遣貢蒲萄酒海漕
糧至直沽遣使祀海神天妃三月壬辰朔車駕幸上都
賜諸王納丹珊延鈔二百五十萬貫復給諸王托歡歲
賜丁酉平江路嘉定州饑發粟六萬石賑之戊戌安豐
芍陂屯田女直戸饑賑糧一月庚子崇明諸州饑發米
萬八千三百石賑之甲辰台州路黃巖州饑賑糧兩月
丁未西番贊布凌諸族叛敕鎮西武靖王吹巴勒等發
兵討之戊申祔太皇太后于順宗廟室遣攝太尉中書
右丞相拜珠奉玉册玉寶上尊諡曰昭獻元聖皇后辛
亥以圓明王道明之亂禁僧道度牒符籙丙辰敕醫卜
匠官居喪不得去職七十不聽致仕子孫無蔭叙能紹
其業量材錄用監察御史拜珠嘉琿坐舉巴爾斯濟蘇
失當並黜免諸王和爾和部軍驛戸饑賑之夏四月壬
戌朔敇天下諸司命僧誦經十萬部丙寅察汗諾爾蒙
古軍驛戸饑賑之丁卯旌内黃縣節婦王氏己巳浚金
水河甲戌命張珪及右司員外郎王士熙勉勵國子監
學敕都功德使科爾羅至京師釋囚大辟三十一人杖
五十七以上者六十九人放籠禽十萬令有司償其直
己卯詔行助役法遣使考視税籍高下出田若干畆使
應役之人更掌之收其歲入以助役費官不得與北邊
軍饑賑之蒙古大千戸部比歲風雪斃畜牧賑鈔二百
萬貫敕京師萬安慶夀聖安普慶四寺揚子江金山寺
五臺萬聖祐國寺作水陸佛事七晝夜丁亥故羅羅斯
宣慰使述古妻漂末權領司事遣其子娑住邦來獻方
物戊子南豐州民及鞏昌蒙古軍饑賑之五月辛卯設
大理路白鹽城𣙜税官秩正七品中慶路𣙜稅官秩從
七品置安慶灊山縣雲南寧遠州戊戌太白經天庚子
大風雨雹拔柳林行宮内外大木二千七百辛丑以特
克實署御史大夫事壬寅雲南行省平章政事呼遜坐
贓杖免詔中外開言路置慶元路嶧山縣增尉一員徙
安寨縣於龍安驛癸卯太隂犯房乙巳嶺北米貴禁釀
酒戊申監察御史蓋繼元宋翼言特們德爾奸險貪汚
請毁所立碑從之仍追奪官爵及封贈制書帝御大安
閣見太祖世祖遺衣皆以縑素木綿為之重加補綴嗟
歎良久謂侍臣曰祖宗創業艱難服用節儉如此朕敢
頃刻忘之庚戌太白犯畢癸丑荆湖宣慰使圖托里烈
受賂事覺召至京師御史臺臣請遣就鞫不允乙卯賜
勲舊子色埒默昂輝特穆爾額森特穆爾鈔人萬五千
貫以鈔千萬貫市羊馬給嶺北戍卒人騬馬二牝馬二
羊十五禁驛戸無質賣官地丙辰東安州水壊民田千
五百六十頃戊午真定路武邑縣雨水害稼奉元行宫
正殿灾上都利用監庫火帝令衞士撲滅之因語羣臣
曰世皇始建宮室于今安焉朕嗣登大寶而值此燬此
朕不能圖治之故也欽察衞兵戍邊有卒累功請賞以
官帝曰名爵豈賞人之物命賜鈔三千貫大名路魏縣
霖雨大同路鴈門屯田旱損麥諸衛屯田及永清縣水
保定路歸信縣蝗六月寇圍寧都州民孫正臣出糧餉
軍旌其門丁卯西番贊布凌諸寇未平遣徽政使超爾
往督師戊辰毁特們德爾父祖碑追收原受制書告諭
中外贈乳母呼圖台為定㐮郡夫人其夫阿拉追封定
襄王諡忠愍壬申將作院使哈扎爾布哈坐罔上營利
杖流東裔籍其家留守司以雨請修都城有旨今歲不
宜興工其略完之癸酉置太廟夾室贈揚珠濟達台吉
為襄安王諸王布色特穆爾統兵北部别頒歲賜太常
請纂修累朝儀禮從之癸未填星犯畢乙酉易安滄莫
霸祁諸州及諸衛屯田水壊田六千餘頃諸王竒卜數
寇邊至是遣使來降帝曰朕非欲彼土地人民但吾民
不罹邊患軍士免於勞役斯幸矣今既來降當厚其賜
以安之秋七月辛卯朔宣政使竒徹台自𫝊旨署事中
書以體制非宜請通行禁止從之壬辰占城國王遣其
弟保佑八剌遮奉表來貢方物眞定路驛戸饑賑糧二
千四百石癸卯太廟成巴勒丹坐贜杖免賜拉塔屯田
貧民鈔四十六萬八千貫市牛具甲辰諸王特穆爾還
自雲南入宿衞賜鈔二萬五千貫乙巳招諭左右兩江
黃勝許岑世興己酉封諸王呼圖克特穆爾為威遠王
授金印減海道歲運糧二十萬石免江淮增科糧甲寅
買馬行宫駕車六百五十匹丙辰永寧王布木特穆爾
不法命宗正府及近侍雜治其傅籍特們德爾家資諸
王齊齊克圖入朝請印帝以其政績未著不允賜鈔二
十五萬貫御史臺請降旨開言路帝曰言路何嘗不開
卿等選人未當爾漷州雨水害屯田真定州諸路屬縣
蝗冀寧興和大同三路屬縣隕霜東路蒙古萬戸府饑
賑糧兩月八月癸亥車駕南還駐蹕南陂是夕御史大
夫特克實知樞密院事額森特穆爾大司農實達爾前
平章政事齊琳特穆爾前雲南行省平章政事諤勒哲
特們德爾子前治書侍御史索諾木特克實弟宣徽使
索諾木典瑞院使托和齊樞密院副使阿薩爾僉書樞
密院事章台衞士圖們及諸王諳達布哈博羅伊嚕布
哈竒爾布哈烏魯斯布哈等謀逆以特克實所領阿蘇
衞兵為外應特克實齊琳特穆爾殺丞相拜珠遂弑帝
於行幄年二十一從葬諸帝陵泰定元年二月上尊諡
曰睿聖文孝皇帝廟號英宗四月上國語廟號曰格根
英宗性剛明嘗以地震減膳徹樂避正殿有近臣穪觴
以賀問何為賀朕方修德不暇汝不能匡輔反為諂耶
斥出之拜珠進曰地震乃臣等失職宜求賢以代曰毋多
遜此朕之過也嘗戒羣臣曰居高位食厚祿當勉力圖
報苟或貧乏朕不惜賜汝若為不法則必刑無赦巴爾
斯濟蘇下獄謂左右曰法者祖宗所制非朕所得私巴
爾斯濟蘇雖事朕日久今其有罪當論如法嘗謂拜珠
曰朕以幼沖嗣承大業錦衣玉食何求不得惟我祖宗
櫛風沭雨戡定萬方曾有此樂邪卿元勲之裔當體朕
至懷毋忝爾祖拜珠頓首對曰創業惟艱守成不易陛
下睿思及此億兆之福也又謂大臣曰中書選人署事
未旬日御史臺即改除之臺除者中書亦然今山林之
下遺逸良多卿等不能盡心求訪惟以親戚故舊更相
引用邪其明斷如此然以果於刑戮奸黨畏誅遂搆大
變云
元史卷二十八
元史卷二十八考證
至治二年壬申保定雄州饑賑之庚午廣太廟按壬
申庚午支干顯係倒置但賑饑及廣太廟二事綱目
及宋元通鑑俱不載無憑改正謹仍原文而識之
五月辛未駙馬托克托辛按諸王有以駙馬封者其
殁也應書薨考駙馬托克托不見諸王表其非王爵
可知原刻書薨不合史例今改
七月辛酉次渾源州月按渾源原刻訛澤源澤源州不
見於地理志惟大同路有渾源州與應州相近上文
有車駕幸應州之文此處自係渾源今改
九月丙寅按通考九月丙申朔合大小建計之月終
或甲子或乙丑月内無丙寅日當係十月之朔或十
月初二日耳但他書無可考據謹從原文而識之
十二月乙丑按乙丑原刻作己丑以支干推之自係
乙丑之訛今據天文志改
三年正月甲辰鎮西武靖王部饑賑之按武靖原刻
訛武寧今據表改
