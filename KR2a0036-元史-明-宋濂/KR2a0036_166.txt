元史卷一百六十六
明翰林學士亞中大夫知制誥兼修國史宋濂等修
列傳第五十三
王綧
王綧高麗王㬚之猶子也美容儀慷慨有志略善騎射
讀書通大義以質子入朝歲癸丑高麗權臣高令公叛
憲宗命雅勒呼大王東征綧奉旨為使講和仍鎮守其
地時高麗人戶新附者命綧總之中統元年授金符總
管陞佩虎符兼領軍民三年率兵征濟南李璮至元七
年高麗臣林衍叛世祖遣特訥克國王討之綧僉領部
民一千三百戶與國王同行是年十一月以疾辭還家
二十年九月卒夀六十一子三人阿拉克特穆爾襲職
授虎符總管高麗人戶至元八年將兵討叛賊金通精
賊敗走躭羅十一年進昭勇大將軍從都元帥呼圖克
征日本預有戰功五年加鎮國上將軍安撫使高麗軍
民總管尋陞輔國上將軍東征左副都元帥十八年復
征日本遇風濤遂没于軍庫庫特穆爾入侍武宗潛邸
積勞授太中大夫管民總管威襲兄阿拉克特穆爾職
佩金虎符授安遠大將軍安撫使高麗軍民總管東征
左副都元帥二十四年納延叛力戰屢捷復從伊嚕勒
諾延討塔卜台托歡大王于孟克山那江統兵五千餘
衆與巴喇噶齊托歡相拒絶流戰黑龍江箭中右臂忍
傷復戰敵大敗二十五年征哈坦圖嚕隸平章庫琳特
穆爾麾下論功居多冬十二月賊軍古都斯多羅千次
于烏圖哩寨平章率威討降之明年加授昭武大將軍
遼陽等處行中書省事又明年哈坦等入寇高麗國境
遣威鎮守仍修城壁嚴卒伍軍威大振賊衆遂潛遁九
月哈坦多羅干復寇察楚克威引兵擊却之二十八年
入覲世祖于内殿嘉其戰功賜尚方玉帶及銀酒器二
十九年改東征左副都元帥府立總管高麗女直漢軍
萬戶府乃授威三珠虎符陞鎮國上將軍總管高麗女
直漢軍萬戶府兼瀋陽安撫使高麗軍民總管
隋世昌
隋世昌其先登州棲霞人父寳徙居萊陽金末隸軍伍
主帥奇其貌以為管軍穆昆俄授懷遠大將軍管軍都
總領鎮行村海口太宗下山東寳遂来歸授萊陽令歴
萊州節度判官終高密令世昌其第四子也涉獵書史
善騎射身長八尺鍜渾鐵為鎗重四十餘斤能左右擊
刺歲癸丑選充隊長宋兵来攻海州世昌戰却之壬戌
克東海世昌先登陞馬軍隊官己未攻漣水城世昌樹
雲梯攀緣而上身被數鎗衆從之遂克其城陞馬軍千
戶中統元年宋將夏貴軍淮南新城世昌夜乘艨艟抵
城下宋兵出戰斬首數百級刺殺其守將二人未幾漣
水復叛歸宋世昌軍于東馬寨城外宋兵来攻世昌擊
走之三年改步軍千戶還鎮行村海口至元元年朝議
分揀正軍鄂囉授萊陽縣諸軍鄂囉長官六年伐宋七
年以世昌為淄萊萬戶府副都鎮撫守萬山堡建言修
一字城以圍襄樊陞管軍千戶九年敗宋兵于鹿門山
元帥劉慗築新門使世昌總其役樊城出兵来争且拒
且築不終夜而就慗授軍二百令世昌立礮簾于樊城
欄馬牆外夜大雪城中矢石如雨軍校多死傷達旦而
礮簾立宋人列艦江上世昌乘風縦火燒其船百餘樊
城出兵鏖戰欄馬牆下世昌流血滿甲勇氣愈壯而樊
城竟破襄陽亦下遷武略將軍引兵由黃涴堡入漢江
破沙洋攻新城世昌坎其城而先登中數矢傷臂兜鍪
皆裂昏眩墜地少蘇復進遂下新城明日丞相巴延視
所坎城高一丈五尺餘論功為上從諸軍渡江扺南岸
宋兵聮舟来拒世昌舍舟師率蒙古哈必齊軍步戰斬
其將一人宋師潰世昌追之復與戰大敗之十二年從
戰于丁家洲以功陞管軍千戶佩金符十三年圍揚州
世昌絶其糧道兼搜湖泊宋兵聞鐵鎗名不敢近揚州
平充四城兵馬使從平章阿珠入見授宣武將軍管軍
總管十四年戍揚州擊野人原司空山等七寨皆下之
進安撫使佩金虎符鎮澉浦十七年拜定遠大將軍管
軍萬戶尋以獲海賊功進階安遠大將軍二十三年改
沂郯上副萬戶世昌前後數百戰體皆金瘡竟以是疾
卒年六十一封定海郡侯諡忠勇子國英嗣
羅璧
羅璧字仲玉鎮江人父大義為宋將璧年十三而孤長
從朱禩孫入蜀累官武翼大夫利州西路馬步軍副總
管禩孫移荆湖璧從之至江陵右丞阿爾哈雅領軍江
陵璧從禩孫降授宣武將軍管軍千戶隸丞相阿珠麾
下招收淮軍討歙寇有功領本州安撫事至元五年從
元帥張弘範定廣南賜金符陞明威將軍管軍總管鎮
金山居四年海盜屏絶徙鎮上海督造海舟六十艘兩
月而畢十二年始運江南糧而河運弗便十九年用丞
相巴延之言初通海道漕運抵直沽以達于京城立運
糧萬戶三而以璧與朱清張瑄為之乃首部漕舟由海
洋抵楊村不數十日入京師賜金虎符進懷遠大將軍
管軍萬戶兼管海道運糧二十四年納延叛璧復以漕
舟至遼陽浮海抵錦州小凌河至廣寧十寨諸軍賴以
濟加昭勇大將軍二十五年督漕至直沽倉潞河決水
溢幾及倉璧樹柵率所部畚土築堤捍之陞昭毅大將
軍同知淮西道宣慰司事請兩淮荒閒之田給貧民耕
墾三年而後量收其入從之歲得粟數十萬斛陞鎮國
上將軍海北海南道宣慰使都元帥大德三年除饒州
路總管改廣東道宣慰使都元帥山海獠夷不沾王化
負固反側乃誘致諸洞蠻夷酋長假以官位曉以禍福
由是咸率衆以歸除都水監改正奉大夫通州復多水
患鑿二渠以分水勢又浚阜通河而廣之歲增漕六十
餘萬石奉命括兩淮屯田得疾歸鎮江而卒年六十六
子坤載
劉恩
劉恩字仁甫其先洺水人後徙威州父辛歸國署貝州
長恩幼知讀書勇而有謀以材武隸軍籍累功為百戶
俄遷管軍總管佩銀符大傅府經歴從入蜀數有戰功
宋劉整將兵守瀘州中統三年都元帥納琳遣恩諭整
降以功易賜金符至元三年宋將以戰船五百艘載甲
士三萬人夾江上游先以一萬人據雲頂山欲取漢州
恩率千人渡江與戰殺其將二人士卒三千餘人溺死
者甚衆授成都路管軍副萬戶六年從平章賽音諤德
齊攻嘉定過九頂山與宋軍遇生擒其部將十八人械
送京師賞賚甚厚九年從皇子西平王行省伊蘇岱爾
征建都恩將游兵為先鋒師次其地一日三戰皆捷建
都兵夜来犯圍恩禦之死者千餘人時師久駐食且盡
恩畫策招諭㳂江諸蠻得糧三萬石牛羊二萬頭士氣
益振建都因山為城山有七巔恩奪其五斷其汲道建
都窮蹙乃降入朝陞管軍萬戶戍眉州十二年昝萬夀
以嘉定降恩移戍嘉定安西王遣使召恩至六盤山問
曰江南已平四川未下奈何恩曰若以重臣之不徇私
者奉詔督責之則半年可下矣王即遣恩與府僚穆齊
爾乘傳以聞帝以為然命丞相布哈等行樞密院于西
川授恩同僉院事十五年重慶降守將張萬走夔府以
兵固守布哈遣恩招之萬以城降旬月之間得其大小
州邑六十四十六年入朝賞賚有加授四川西道宣慰
使改副都元帥率蒙古漢軍萬人征鄂端進都元帥宣
慰使如故賜實魯蘇皮衣一錦衣一及弓刀諸物師次
甘州奉詔留屯田得粟二萬餘石十八年命恩進兵鄂
端海都將伊嚕額森率兵萬人迎戰游騎先至恩設伏
以待大敗之海都又遣巴拜率衆二萬来侵恩以衆寡
不敵成師而還二十二年僉行樞密院事卒子德禄襲
成都管軍萬戶
石高山
石高山德興府人父呼嚕古以侍衛軍從太祖定中原
太宗賜以東昌廣平四十餘戶遂徙居廣平之洺水中
統三年高山因平章塔齊爾入見世祖因奏曰在昔太
祖皇帝所集安扎爾博囉庫爾特依博囉罕巴圖庫庫
布哈五部特默齊軍金亡後散居牧地多有入民籍者
國家土宇未一宜加招集以備驅策帝大悦曰聞卿此
言猶寐而覺即命與諸路同招集之既籍其數仍命高
山佩銀符領之四年授管軍總管鎮息州軍令嚴肅寇
不敢窺居四年邊境晏然賜金符以奬之至元八年從
取光州克棗陽進攻襄樊皆有功十年從阿珠略地淮
上十一年從下江南以功陞顯武將軍十二年冬丞相
巴延命以所部兵取寧國下令無擄掠既至城下諭以
禍福守者開門迎降秋毫無犯復令兵從至焦山與宋
將孫虎臣張世傑轉戰百餘里殺獲甚多以功賜金虎
符進信武將軍鎮高郵宋平巴延等朝京師帝問有瘦
而善戰者朕忘其名巴延以高山對且盛稱其功帝即
召見命高山自擇一大郡以佚老而以所部軍俾其子
領之高山辭曰臣筋力尚壮猶能為國驅馳豈敢為自
安計帝從之進顯武將軍領兵北征屯伊圖山十六年
命同和塔拉領三衛軍戍和琳因屯田以給軍儲歲不
乏用納延叛督戰有功賜三珠虎符蒙古侍衛親軍都
指揮使守衛東宫成宗憫其老以其子庫庫布哈襲職
賜鈔三百錠大德七年卒于家年七十六
鞏彦暉
鞏彦暉易州人與兄彦榮俱以武勇稱初彦榮以百夫
長隸千戶何伯祥麾下累有戰功後告老以彦暉代之
諸軍伐宋彦暉從破棗陽斬首甚衆萬戶張柔之駐曺
武也彦暉與伯祥别將一軍破大洪諸寨宋人出荆鄂
選兵二萬救之彦暉與伯祥逆戰斬首五百級生擒曹
路分等一十六人是夜宋兵来攻彦暉率甲士三十人
追擊于曺武鎮敵潰走擒其主將以歸戰光州柔軍于
東北夜二鼓命彦暉率勁兵二百伏西南五鼓東北聲
振天地彦暉植梯先登衆繼之破其外城遂急攻并其
子城破之戰滁州彦暉率浮渾脱者十人夜渡滁水入
欄馬牆殺守軍三舖焚其東南角排寨木簾大軍繼之
比明拔其城會大軍攻黃州諸將壁壘未定有舟来覘
柔遣彦暉伏甲二百于赤壁之下敵軍夜半果水陸並
至彦暉等曳鎗俟其半過而擊之敵大撓死者無算生
擒十七人師還又破張家寨以守將獻從攻夀州奪其
門生擒三人以出泗州之役諸將自四鼓集城下為塹
水所阻黎明無敢渡者兩軍交射如雨彦暉被重甲徑
渡敵將来禦彦暉刺其胷搏殺之衆畢渡至晡得其外
城尋登其月城彦暉將下顧伯祥失所在乃與王進反
求之敵復追襲彦暉力戰翼伯祥以出由是伯祥與彦
暉如親昆弟然事聞賜彦暉銀符牌俾兼鎮撫事歲己
未十一月兵渡江次武昌宋援兵四集彦暉逆戰有舟
數十来挑戰彦暉逐之入湖中伏出圍彦暉數匝左右
莫能近彦暉矢盡短兵接身被重傷度不可免遂投水
中敵援之出載歸江州見宋官不屈問以事不對竟死
年五十六長子信襲授銀符易州等處管軍總把中統
三年從征李璮至元四年從元帥阿珠南征九年從攻
樊城先登奪其土城焚西南角樓殺敵軍十人擒五人
宋將矮張以舟兵来援自高頭堡戰鬭八十餘里抵襄
陽城下奪戰艦二獲其裨將二人軍八人十一年從丞
相巴延攻沙陽堡率勇士五十人火焚其寨敵軍大亂
遂破之是年從渡江與宋兵戰俘生口十一奪戰艦二
繼又領軍由陸進直抵鄂城下殺宋兵數十人擒江路
分一人以歸十二年戰丁家洲殺宋兵七十餘人奪戰
艦二江南平以功陞武略將軍管軍千戶鎮太平州十
六年以疾辭子思明思温思恭思明初患目疾以思温
襲及思温卒而思明疾愈復以思明襲思明卒以思恭
襲懷孟萬戶府管軍下千戶佩金符
蔡珍
蔡珍彰德安陽人父興幼隸軍籍從宗王昆布哈出征
權管軍百戶興告老以珍代之珍素驍勇歲戊午從憲
宗攻宋合州釣魚山中統元年從世祖征額哷布格三
年從征李璮後從鎮襄陽徇安慶攻五河所至有功南
方平遂入備宿衛十四年授忠顯校尉管軍總把尋命
權千戶是年冬扈駕駐黑城珍遣兵士儲芻藁築土室
軍府賴其用道遇凍者必扶入密室温煦之軍糧必為
撙節不使頓絶以致饑困十五年充本衛都鎮撫十七
年陞忠武校尉中衛親軍總把俄改屬後衛賜銀符時
白海初建行營命珍督役卒事民不知擾雖草木無纖
介損帝臨幸問其故近臣以蔡珍號令嚴肅為對帝嘉
之賞以鈔若干二十一年改授膠東海道都漕運司丁
壯萬戶府都鎮撫二十七年進後衛親軍千戶佩金符
元貞元年進階武略俄告老而歸子恕襲
張泰亨
張泰亨堂邑人父山為管軍百戶泰亨襲職從攻宋釣
魚山及樊城征努爾阿勒坦有功中統二年授銀符侍
衛軍總把三年從圍李璮有功至元四年賜金符陞京
東歸德等處新軍千戶從征西川有功授元帥府鎮撫
六年改省都鎮撫七年從攻襄陽矢中右臂十年從攻
樊城十二年進武略將軍管軍總管尋進明威將軍從
攻潭州矢中鼻拔矢奮戰却敵兵十三年賜虎符進階
武德從征廣西破静江府十四年還軍潭州金瘡發卒
子繼祖襲移鎮鄂州舟過洞庭溺死子震幼以兄顯祖
代之二十四年從征交趾陷没震襲職授金符昭信校
尉管軍上千戶延祐二年覃恩加武略將軍尋進階武
德五年陞武節將軍潁州萬戶府副萬戶天歷二年卒
子珽襲
賀祉
賀祉益都人父進嘗平漣水有功為元帥左監軍守淄
州改千戶守膠州祉初以質子入宿衛至元六年襲父
職為千戶仍守膠州七年宋兵攻膠州祉固守戰退之
十年領舟師五百艘為先鋒攻五河口城軍還殿後時
宋兵以巨索横截淮水號混江龍祉用大刀斷之却其
救兵清河城遂降攻高郵寳應戰淮安城下尸填壕中
丞相巴延以其功上聞授武節將軍攻泗州獲戰船五
百艘還從右丞伯奇里克默色入朝賜以弓矢錦衣鞍
勒加宣武將軍鎮新城絶淮安寳應糧道降之得戰船
六百艘及器械上于行樞密院遂命領寳應軍民事十
四年特賜金虎符懷遠大將軍二十年建寧路黃華反
以所領軍捕之有功二十四年以征交趾請行湖廣行
省檄令守輜重屯思明州軍還至建康卒
孟德
孟德濟南人國初由鄒平縣令淄州節度使累官至同
知濟南路事太宗即位之八年諸王奎騰命德為元帥
佩金符領濟南軍攻宋徐州光州降其衆而有其地歲
甲辰定宗母六皇后稱制大王阿齊台以德為萬戸攻
濠蘄黃等州積有戰功憲宗即位之三年命德守睢州
五年移守海州宋安撫吕文德以兵擾邊德敗之俘其
太尉劉海丁巳從巴延攻襄樊己未與子義從世祖攻
鄂州先登中統三年從征李璮璮平德以老告歸義襲
為萬戶領兵守沂郯四年賜虎符至元元年城郯六年
從山東統軍塔齊如五河宋軍拒南岸義率兵渡河擊
之凡數戰有功九年授懷遠大將軍遷宿州萬戶十一
年宋制置夏貴攻正陽義奪戰艦數艘遂敗之十二年
掠地至安慶等處攻楊子橋獲功十三年三月改守杭
州九月從下福建温台等處十四年四月授昭勇大將
軍瑞州路達嚕噶齊十月徙鎮閩州十六年授昭勇大
將軍招討使二十二年復為沂郯萬戶元貞元年以老
辭職子智襲職授三珠虎符宣武將軍為萬戶延祐二
年進明威將軍以病去職子安世襲
鄭義
鄭義河間人也初事太宗佩金符山東路都元帥兼景
州軍民人匠長官從伐金歲壬辰與敵戰于歸德死之
弟德温襲甲午從攻徐州陷陣而死子澤襲從萬戶史
天澤出征多立戰功年老弟江代其職世祖北征賜金
符授侍衛親軍副都指揮使判武衛軍事兼景州軍民
人匠長官中統三年李璮據濟南叛世祖令各州縣長
官子弟充千戶于是以江子郇為千戸領景州新僉軍
千餘敗賊衆于王馬橋諸王哈必齊賞銀五十兩璮平
郇以例罷江陞為武衛親軍都指揮使賜虎符尋改屬
左衛至元八年從攻襄陽殁于陣郇襲其職
張榮實(子玉附)
張榮實霸州保定縣人父進金季封北平公守信安城
壬辰歲率所部兵民降太宗命為征行萬戶甲午征河
南與金將國用安戰徐州死焉榮實始以質子入宿衛
繼授金符充征行水軍千戶丁酉改雄州保定新城長
官庚子復命統領水軍甲辰從大將蔡罕軍至淮上遇
宋將吕文德與戰俘五十餘人賞銀椀戰馬從攻江陵
略襄陽宋以舟師横截漢水兵不得度榮實戰却之獲
人百餘戰船數十艘察罕以聞賜錦袍及銀十五斤破
宋軍于太湖賞銀百兩己未從世祖南征駐陽羅渡宋
兵十萬舟二千迎戰横截江水帝以榮實習于水命居
前列遂取輕舟率麾下水校鏖戰北岸獲宋大船二十
俘二百溺死不可勝計斬宋將吕文信中統元年帝即
位錄其勲勞授金虎符水軍萬戸仍以其子顔代為霸
州七處管民萬戶三年李璮叛榮實從史天澤討平之
賞金盌及銀二百五十兩馬一疋命鎮膠西至元五年
從丞相阿珠攻襄陽敗夏貴擒張順又攻樊城俘其二
將賞銀百兩及弓矢鞍勒十一年增領新軍從丞相巴
延南征榮實以所部軍先進諸將飛渡鄂漢皆降論功
授昭毅大將軍從阿爾哈雅攻岳州降宋將高世傑破
沙洋新市降江陵以功加昭武大將軍偕元帥宋托台
征江西隆興擒宋將密佑撫州降十三年授同知江西
道宣慰使司事未旬日陞鎮國上將軍福建道宣慰使
進兵廣東破降韶州十四年改江東宣慰使行省參知
政事帝以廣東餘黨未附命與右丞達春撫定之十五
年入覲帝賜酒慰勞授湖北道宣慰使諸路水軍萬戶
是年以疾卒年六十一子顔玉珪
玉襲父職為懷遠大將軍諸路水軍萬戶十六年討吉
安叛賊有功入朝賜金織文衣弓矢佩刀加輔國上將
軍都元帥兼水軍萬戶鎮黃州繼奉旨與元帥唐古特
改立蘄黃等路都元帥府仍管領本道鎮守軍馬二十
年廣東盜起遏絶占城糧運二十一年玉率兵討平之
從參知政事頁特密實入朝賜金織文衣鞍勒弓刀會
元帥罷命玉充保定水軍上萬戶二十二年鄱陽湖賊
起詔徙水軍萬戶府于南康二十四年從參知政事烏
瑪喇征交趾累戰有功二十五年師還安南以兵迎戰
大戰連日水涸舟不能行玉死焉子輔襲萬戸輔卒子
道重襲
舒穆嚕格根
舒穆嚕格根契丹人其先曰高努辛未太祖至威寧高
努與劉伯林瓜爾佳常格等以城降會置三萬戸三十
六千戶以總天下兵以高努為千戶遥授青州防禦使
佩金符己丑從太宗伐金為征行千戶卒于軍子常山
襲為千戶癸丑陞總管領興元諸軍鄂囉屯田并寶雞
驛軍權都總管萬戶歲餘卒子奇爾襲領本萬戶諸翼
軍馬從都元帥納琳攻重慶瀘敘諸城數有功時呼圖
克叛于臨洮奇爾等以蒙古漢軍從征討之至元二年
從都元帥阿敦移鎮潼川四年九月從攻蓬溪砦死焉
子格根襲格根少從征伐以壮勇稱八年從僉省嚴忠
範以兵圍重慶攻朝陽砦先登九年宋將昝萬夀率衆
襲成都格根以蒙古軍二千擊敗之十六年朝廷錄其
前後功賜金虎符授宣武將軍管軍總管戍遂寧十七
年進明威將軍管軍副萬戶亦奚不薛蠻叛從招討使
雅爾哈討平之行省伊蘇岱爾討都掌烏蒙蟻子諸蠻
戰于鴨樓關格根最有功二十一年以蒙古軍八百從
征散猫蠻戰于菜園坪滲水溪皆敗之壁守石砦月餘
散猫降大盤諸蠻亦降二十四年遷懷遠大將軍夔路
萬戶移戍重慶二十六年卒子安圖襲
楚鼎
楚鼎安豐蒙城人父㺹仕金為鎮國上將軍夀春府防
禦使金亡歸宋命守宿州歲己亥以州降阿穆爾命㺹
守之宋兵来攻宿州城破㺹死之宋人囚鼎于鎮江府
凡十有四年會赦免至元十二年師渡江鼎從知太平
州孟之縉降行省遣鼎諭寧國府守將孫世賢下之承
制授鼎管軍總管制下加懷遠大將軍領兵鎮寧國平
建平南湖廣德諸盜鼎與權萬戶博囉台護送徽州招
撫使李銓男漢英歸徽州諭銓下其城十三年漢英與
李世達叛旌德太平兩縣附之鼎與烏爾古納進兵用
徽人鄭安之策按兵而入兵不血刃而亂定十五年鼎
始受符印十八年東征日本鼎率千餘人從左丞范文
虎渡海大風忽至舟壊鼎挾破舟板漂流三晝夜至一
山會文虎船因得達高麗之金州合浦海屯駐散兵亦
漂泛来集遂領之以歸
樊楫
樊楫冠州人初為軍吏從參政阿爾哈雅下鄂江陵有
功以行省命為都事宋平從入朝改員外郎從定廣西
陞郎中從攻厓山進參議行中書省事同知湖南宣慰
司事至元二十一年擢僉&KR0878;湖占城行中書省事從阿
爾哈雅征交趾無功二十四年復征交趾進行中書省
參知政事時三道進兵皇子鎮南王與右丞程鵬飛分
二道一入永平一入女兒關楫與參政烏瑪喇將舟師
入海與賊舟遇安邦口楫擊之斬首四千餘級及生擒
百餘人獲船百餘艘兵仗無算遂至萬劫山合鎮南王
兵十二月進攻交趾陳日烜棄城走敢喃堡二十五年
正月王攻敢喃堡破之日烜走入海中交人皆匿其粟
而逃張文虎餽餉不至二月天暑食且盡于是王命班
師楫與烏瑪喇將舟師還為賊邀遮白藤江潮下楫舟
膠賊舟大集矢下如雨力戰自夘至酉楫被創投水中
賊鈎執毒殺之至順元年贈推忠宣力效節功臣資德
大夫江浙行省右丞上黨郡公諡忠定
張均
張均濟南人也父山從軍伐宋以功為百戶俄陞總把
戰死均襲百戶從親王塔齊爾攻鄂州面中流矢中統
三年從征李璮有功以總帥命陞千戸領兵守淄州至
元六年從左丞董文炳攻宋五河口轉戰濠州北遇其
伏兵均率衆力戰敗之十年攻漣州奪孫村堡十二年
賜金符授忠翊校尉沂郯翼千戶從攻蕪湖奪宋戰船
俘四十餘人又從丞相安塔哈戰有功加武略將軍十
四年賜虎符加宣武將軍二十二年陞松江萬戶二十
四年從鎮南王征交趾二十六年從北征擢明威將軍
前衛親軍副都指揮使三十年世祖親征納延以扈從
受賞成宗即位命屯田和琳規畫備悉有法諸王永和
爾北征給餉賴之未嘗乏絶帝嘉其能賜予有加大德
元年改和琳等處副元帥歴宣慰司同知陞都元帥加
鎮國上將軍延祐二年卒子世忠襲前衛親軍副都指
揮使
信苴日
信苴日僰人也姓段氏其先世為大理國王後累為權
臣高氏所廢歲癸丑當憲宗朝世祖奉命南征誅其臣
高祥以段興智主國事乙邜興智與其季父信苴福入
覲詔賜金符使歸國丙辰獻地圖請悉平諸部并條奏
治民立賦之法憲宗大喜賜興智名瑪哈嚕磋命悉主
諸蠻白㸑等部以信苴福領其軍興智遂委國任其弟
信苴日自與信苴福率僰㸑軍二萬為前鋒導大將烏
蘭哈達討平諸郡之未附者攻降交阯入朝興智在道
上卒中統二年信苴日入覲世祖復賜虎符詔領大理
善闡威楚統失會川建昌騰越等城自各萬戶以下皆
受其節制至元元年舍利畏結威楚統失善闡及三十
七部諸㸑各殺守將以叛善闡屯守官不能禦遣使告
急信苴日率衆進討大敗之于威楚寳滿伊復遣博囉
攻賊於統失城又大破之遂定統失其秋舍利畏又以
衆十萬謀攻大理詔都元帥額森與信苴日討之師至
安寧遇舍利畏擊破走之遂復善闡降威楚定新興進
攻石城肥膩皆下之㸑部平三年信苴日入覲錄功賜
金銀衣服鞍勒兵器十一年賽音諤德齊為雲南行省
平章政事更定諸路名號以信苴日為大理總管未幾
舍利畏復叛信苴日遣實默等詭為商旅執贄往見刺
殺之及其黨一人梟首于市行省以聞復賜金一錠及
金織文衣於是置郡縣署守令行賦役施政化與中州
等十三年緬國擁象騎數萬掠金齒南甸欲襲大理行
省遣信苴日與萬戶呼圖克領兵千人禦之信苴日以
功授大理蒙化等處宣撫使十八年信苴日與其子阿
慶復入覲帝嘉其忠勤進大理威楚金齒等處宣慰使
都元帥留阿慶宿衛東宫及陛辭復拜為雲南諸路行
中書省參知政事十九年詔同右丞拜達勒迎雲南征
緬之師行至金齒以疾卒信苴日治大理凡二十三年
子阿慶襲爵累授鎮國上將軍大理金齒等處宣慰使
都元帥佩金虎符
王實喇
王實喇保定人初事世祖以其有勇略遂賜名實喇巴
圖從攻釣魚山及額呼布格累功賜金符授武衛親軍
千戶中統三年從征李璮于濟南屢捷四年春元帥阿
珠駐兵河南遣實喇將蒙古漢軍復立宿州至元六年
賜虎符陞海州萬戶引兵攻鹽林山寨多所俘獲十年
授東川行樞密院同僉十五年征夔府有功十六年徙
鎮萬州卒于軍子二曰宏曰寧宏先佩金符為左衛千
戶及樞密院擬寧襲武職寧讓其兄宏于是授宏中衛
都指揮使佩父虎符而以寧代宏為千戶佩金符寧從
阿爾台哈達遜北征追擊托克托穆爾之軍于阿納爾
圖師還又從伯奇里克默色等擊賊威喇斬首百餘級
復從和爾果斯北征有功陞右衛親軍總管後改前衛
都指揮使司僉事子處恭襲宏職仕至侍御史
趙宏偉
趙宏偉字子英甘陵人徙潁川至元十三年國兵攻宋
宏偉以書謁元帥宋都木達于軍中奇之俾以兵略地
臨江至吉州宋主將管忠節路分鄒超悉衆出戰宏偉
敗之追北二十餘里薄其城示以禍福知州周天驥以
城降宋都木達嘉宏偉有功賞銀三十兩署為吉州參
佐官民有為亂者宏偉設伏橋下以火攻之賊戰退走
伏發衆蹂踐幾盡乘勝擣其巢穴餘黨悉出拒戰宏偉
旋兵襲其背斬其渠魁一州遂安宋廂禁軍總管王昌
勇敢軍總管張雲誘新附五營軍為亂事覺昌就擒宏
偉夜襲雲斬首以獻俘其黨五百人宋都木達欲盡誅
之宏偉曰此屬詿誤非得已也今悉就誅何以安反側
衆得免死以功授泰和縣尹宋相文天祥署其將羅開禮
葉良臣集衆謀復吉贛臨江宏偉斬良臣俘開禮釋其
餘衆十五年以功賜金符遷瓜洲河渡提舉十七年改
衡州路總管府治中羣盜出没其境宏偉計其地興屯
田民既足食盜亦為農郡遂寧謐大德五年用中丞董
士恒薦起僉浙西道肅政廉訪司事鎮江旱蠲民租九
萬餘石吏畏飛語復徵于民民無所出行臺令宏偉核
實卒蠲之大風海溢潤常江陰等州廬舍多蕩没民乏
食宏偉將發廩以賑有司以未得報為辭宏偉曰民旦
暮饑擅發有罪我先坐遂發之全活者十餘萬遷江南
行臺都事十一年江南大饑宏偉請以贓罰錢賑之民
賴以生至大二年召為内臺都事仁宗在東宫時聞其
名遇之甚厚常以字呼之及出為浙東廉訪副使陛辭
之日仁宗出幣帛俾擇所欲者即賜之宏偉至浙東聞
郡人許謙得朱熹道學之傳延致為師于是人知向慕
未幾擢江南行臺治書侍御史皇慶二年致仕延祐二
年復起為福建道肅政廉訪使未幾以疾辭泰定三年
卒年四十四贈嘉議大夫禮部尚書上輕車都尉追封
天水郡侯諡貞獻子思恭追封天水郡侯思敬以處士
徵為教授孫璉别有傳
元史卷一百六十六
元史卷一百六十六考證
隋世昌傳十二年從戰於丁家洲按原刻誤作十三
年事今據本紀改
劉恩傳其先洺水人後徙威州按原刻作洺之洺水
人今據元史類編改與前後諸傳體例畫一
張榮實傳己未從世祖南征按己未原刻誤作乙未
考本紀載憲宗九年己未世祖奉命率兵渡江與宋
師戰進圍鄂州傳云榮實從世祖南征當即指其時
且以世次支干推之乙未係太宗七年今據改
張均傳十年攻漣州按攻漣州即承前文征李璮而
言蓋指漣水軍也原刻誤作連州連州乃廣東州名
與征李璮無涉但漣水軍於何時陞州考宋元地理
志俱未之載惟本紀及李璮傳有漣海二州云云今
據改
趙宏偉傳孫璉别有傳按趙璉傳璉係宏偉之孫原
刻稱趙璉與前後諸傳體例不符今改
