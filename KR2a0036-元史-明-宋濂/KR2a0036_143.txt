元史卷一百四十三
明翰林學士亞中大夫知制誥兼修國史宋濓等修
列傳第三十
馬祖常
馬祖常字伯庸世為永古特部居靖州天山有實喇濟
蘇者於祖常為高祖金季為鳳翔兵馬判官死節贈恒
州刺史子孫因其官以馬為氏曾祖伊克紐爾從世祖
征宋留汴掌饋餉官禮部尚書父潤同知漳州路總管
府事家于光州祖常七歲知學得錢即以市書十歲時
見燭欹燒屋解衣沃水以滅火咸嗟異之既長益篤于
學蜀儒張&KR1220;講道儀真往受業其門質以疑義數十&KR1220;
甚器之延祐初科舉法行鄉貢會試皆中第一廷試為
第二人授應奉翰林文字拜監察御史是時仁宗在御
已久猶居東宫飲酒常過度祖常上書請御正衙立朝
儀御史執簡太史執筆則雖有懷姦利己乞官求賞者
不敢出諸口天子承天地祖宗之重當極調攝至於酒
醴近侍進御當思一獻百拜之義英宗為皇太子又上
書請慎簡師傅于是姦臣特們德爾為丞相威檀自恣
祖常知其盜觀國史率同列劾奏其十罪仁宗震怒黜
罷之秦州山移祖常言山不動之物今而動焉由在野
有當用不用之賢在官有當言不言之佞故致然爾疏
聞大臣皆家居待罪祖常薦賢拔滯知無不言俄改宣
政院經歴月餘辭歸起為社稷署令亡何姦臣復相左
遷開平縣尹因欲中傷之遂退居光州久之姦臣既死
乃除翰林待制泰定建儲擢典寶少監太子左贊善尋
兼翰林直學士除禮部尚書丁祖母憂起為右贊善復
除禮部尚書尋辭歸天歷元年召為燕王内尉仍入禮
部兩知貢舉一為讀卷官時稱得人陞參議中書省事
參定親郊禮儀充讀冊祝官拜治書侍御史歴徽政副
使遷江南行臺中丞元統元年召議新政賜白金二百
兩鈔萬貫又歴同知徽政院事遂拜御史中丞帝以其
有疾詔特免朝禮光祿日給上尊祖常持憲務存大體
西臺御史劾其僚禁酤時面有酒容以苛細黜之山東
廉訪司言孔氏訟事以事關名教不行按者亦引去除
樞密副使頃之辭職歸光州復除江南行臺中丞又遷
陜西行臺中丞皆以疾不赴至元四年卒年六十贈攄
忠宣憲協正功臣河南行省右丞上護軍魏郡公諡文
貞祖常立朝既久多所建明嘗議今國族及諸部既誦
聖賢之書當知尊諸母以厚彝倫又議將家子弟驕脆
有孤任使而庶民有挽強蹶張老死草野者當建武學
武舉儲材以備非常時雖弗用識者韙之祖常工於文
章宏贍而精核務去陳言專以先秦兩漢為法而自成
一家之言尤致力於詩圓密精麗大篇短章無不可傳
者有文集行於世嘗預修英宗實錄又譯潤皇圖大訓
承華事略又編集列后金鑑千秋記略以進受賜優渥
文宗嘗駐蹕龍虎臺祖常應制賦詩尤被歎賞謂中原
碩儒唯祖常云
庫庫
庫庫字子山喀喇氏父博古密有傳祖雅克章事世祖
從征有功庫庫幼肄業國學博通羣書其正心修身之
要得諸許衡及父兄家傳長襲宿衛風神凝遠制行峻
潔望而知其為貴介公子其遇事英發掀髯論辨法家
拂士不能過之始授承直郎集賢待制遷兵部郎中轉
祕書監丞奉命往覈泉舶芥視珠犀不少留目改同僉
太常禮儀院事拜監察御史陞河東廉訪副使未上遷
祕書太監陞侍儀使尋擢中書右司郎中遷集賢直學
士轉江南行臺治書侍御史拜禮部尚書監羣玉内司
庫庫正色率下國制大樂諸坊咸隸本部遇公讌衆伎
畢陳庫庫視之泊如僚佐以下皆肅然遷領會同館事
尚書監羣玉内司如故尋兼經筵官復除江南行臺治
書侍御史未行留為奎章閣學士院承制學士仍兼經
筵官陞侍書學士同知經筵事復陞奎章閣學士院大
學士知經筵事除浙西廉訪使復留為大學士知經筵
事尋拜翰林學士承旨知制誥兼修國史知經筵事提
調宣文閣崇文監先是文宗勵精圖治庫庫嘗以聖賢
格言講誦帝側裨益良多順帝即位之後剪除權姦思
更治化庫庫侍經筵日勸帝務學帝輒就之習授欲寵
以師禮庫庫力辭不可凡四書六經所載治道為帝紬
繹而言必使辭達感動帝衷敷暢旨意而後已若柳宗
元梓人傳張商英七臣論尤喜誦說嘗以經筵力陳商
英所言七臣之狀左右錯愕有嫉之之色然素知其賢
不復肆愠帝暇日欲觀古名畫庫庫即取郭忠恕比干
圖以進因言商王受不聽忠臣之諫遂亡其國帝一日
覽宋徽宗畫稱善庫庫進言徽宗多能惟一事不能帝
問何謂一事對曰獨不能為君耳身辱國破皆由不能
為君所致人君貴能為君他非所尚也或遇天變民災
必憂見于色乘間則進言於帝曰天心仁愛人君故以
變示儆譬如慈父于子愛則教之戒之子能起敬起孝
則父怒必釋人君側身修行則天意必回帝察其真誠
虚己以聽特賜濟遜燕服九襲及玉帶楮幣以旌其言
庫庫嘗謂人曰天下事在宰相當言宰相不得言則臺
諫言之臺諫不敢言則經筵言之備位經筵得言人所
不敢言於天子之前志願足矣故於時政得失有當匡
救者未嘗緘默大臣議罷先朝所置奎章閣學士院及
藝文監諸屬官庫庫進曰民有千金之産猶設家塾延
館客豈有堂堂天朝富有四海一學房乃不能容耶帝
聞而深然之即日改奎章閣為宣文閣藝文監為崇文
監存設如初就命庫庫董治又請置檢討等職十六員
以備進講帝皆俞允時科舉既輟庫庫從容為帝言古
昔取人材以濟世用必有科舉何可廢也帝采其論尋
復舊制一日進讀司馬光資治通鑑因言國家當及斯
時修遼金宋三史歲久恐致闕逸後置局纂修實由庫
庫發其端又請行鄉飲酒于國學使民知遜悌及請褒
贈唐劉蕡宋邵雍以旌道德正直帝從其請為之下詔
庫庫以重望居高位而雅愛儒士甚于饑渴以故四方
士大夫翕然宗之萃于其門達官有怙勢者言曰儒有
何好君酷愛之庫庫曰世祖以儒足以致治命裕宗學
於贊善王恂今祕書所藏裕宗倣書當時御筆於學生
之下親署御名習書謹呈其敬慎若此世祖嘗暮召我
先人坐寢榻下陳說四書及古史治亂至丙夜不寐世
祖喜曰朕所以令卿從許仲平學正欲卿以嘉言入告
朕耳卿益加懋敬以副朕志今汝言不愛儒寧不念聖
祖神宗篤好之意乎且儒者之道從之則君仁臣忠父
慈子孝人倫咸得國家咸治違之則人倫咸失國家咸
亂汝欲亂而家吾弗能禦汝慎勿以斯言亂我國也儒
者或身若不勝衣言若不出口然腹中貯儲有過人者
何可易視也達官色慙既而出拜江浙行省平章政事
明年復以翰林學士承旨召還時中書平章闕員近臣
欲有所薦用以言覘帝意帝曰平章已有其人今行半
途矣近臣知帝意在庫庫不復薦人至京七日感熱疾
卒實至正五年五月辛邜也年五十一家貧幾無以為
歛帝聞為震悼賜賻銀五錠其所負官中營運錢臺臣
奏以罰布為之代償庫庫善真行草書識者謂得晉人
筆意單牘片紙人爭寶之不翅金玉謚文忠兄和和字
子淵敦默寡言嗜學能文在成宗朝宿衛擢太常寺少
卿寺改為院為太常院使武宗正位以藩邸舊臣出使
稱旨至大間調大司農卿除山南廉訪使改江南行臺
治書侍御史遷淮西廉訪使皆有政聲再改河南廉訪
使行省丞相行事多不法太尉納琳為郎中每格不下
丞相怒欲出之和和察其賢抗章舉任風憲後歷三臺
為名臣駙馬平章家奴強市人物按之無所貸英宗即
位丞相拜珠首薦為戶部尚書尋拜南臺侍御史改參
議中書以議定刑書如法帝嘉納其奏泰定初廷議漕
運事奏減糧數以紓東南民力授太子詹事丞改山東
廉訪使未上陞翰林侍講學士遷江浙行省右丞文宗
立除宣政院使上言乞沙汰僧道其所有田宜同民間
徵輸擢中書右丞力辭還第聞明宗崩流涕不能食自
是杜門不出者數年以疾卒與弟庫庫皆為時之名臣
世號為雙璧云庫庫子維山材質清劭侍禁廷起崇文
監丞擢給事中遷同僉太常禮儀院事調崇文太監
策丹
策丹蒙古人也英宗時由舒庫爾齊擢監察御史錄囚
大興縣有以冤事繫獄者其人嘗見有槖駝死道傍因
舁至其家醢之置數甕中會官槖駝被盜捕索甚亟乃
執而勘之其人自誣服策丹審其獄辭疑為冤即以上
御史臺臺臣以為贓既具是特御史畏殺人耳不聽改
委他御史讞之竟處死後數日遼陽行省以獲盜聞冤
始白人以是服其明泰定二年扈從至上都糾言參知
政事楊廷玉贓罪不報即納印還京師帝遣使追之俾
復任即再上章劾庭玉竟如其言又劾奏平章政事圖
們岱爾入集賽之日英宗被弑必預聞其謀不省乃賜
圖們岱爾黃金繫腰策丹遂辭職改工部員外郎中書
省委開渾河策丹往視之以為水性不常民力亦瘁難
以成功言於朝河役乃罷會次三皇后殂命工部撤行
殿車帳皆新作之策丹未即興工尚書曰此奉特旨員
外有誤則罪歸于衆矣策丹曰即有罪我獨任之未幾
帝果問成否省臣乃召策丹責問之策丹請自入對既
見帝奏曰皇后行殿車帳尚新若改作之恐勞民費財
且先皇后無惡疾居之何嫌必欲捨舊更新則大明殿
乃自世祖所御列聖嗣位豈能改作乎帝大悦語省臣
曰國家用人當擇如策丹者庶不誤大事特賜上尊金
幣遷吏部員外郎帝欲加號太后曰太皇太后命朝堂
議之策丹獨曰太后稱太皇太后於典禮不合衆皆曰
英宗何以加皇太后號曰太皇太后策丹曰英宗孫也
今上子也太皇太后之號孫可以稱之子不可以稱之
也議遂定遷中書客省使俄改同僉宣政院事文宗即
位除中書左司郎中有使持詔自江浙還言行省臣意
若有不服者帝怒命遣使問不敬狀將悉誅之策丹謂
丞相雅克特穆爾曰皇帝新即位雲南四川且猶未定
乃以使臣一言殺行省大臣恐非盛德事况江浙豪奢
之地使臣或不得厭其所需則造言以陷之耳雅克特
穆爾言於帝事乃止既而陞參議中書省事雅克特穆
爾議封太保巴延王爵衆附之策丹獨不言雅克特穆
爾問故策丹曰太保位列三公復加王封後再有大功
將何以處之且丞相封王出自上意今欲加太保王封
丞相宜請於上王爵非中書選法也遂罷其議拜治書
侍御史初文宗在集慶潛邸欲創天靈寺令有司起民
夫江南行臺監察御史伊齊爾台言曰太子為好事宜
出錢募夫若欲役民則朝廷聞之非便也至是文宗悉
召江南行臺監察御史俾皆入為監察御史而欲黜伊
齊爾台策丹諫曰當陛下在潛邸時御史盡心為陛下
言乃忠臣也今無罪而黜之非所以示天下乃除伊齊
爾台僉憲湖南文宗嘗欲游西湖策丹諫曰陛下以萬
乘之尊而汎舟自樂如天下何不聽策丹遂稱疾不從
行文宗在舟中顧謂臺臣曰策丹終不滿朕此游耶臺
臣嘗奏除目文宗以筆塗一人姓名而綴將作院官拉
里之名策丹言拉里為人詼諧惟可任教坊司若以居
風紀則臺綱掃地矣文宗乃止已而出為陜西行臺侍
御史順帝初除福建都轉運鹽使先是策丹為左司郎
中時泰定帝嘗欲以河間江浙福建鹽引六萬賜中書
參議薩題策丹執不可僅以福建鹽引二萬賜之至是
策丹復建言鹽引宜盡資國用以紓民力時薩題方為
御史大夫不以為怨數遣人省策丹母于京師所居既
而丁母憂居閒久之復起為浙西肅政廉訪使時有以
駙馬為江浙行省丞相者其宦竪恃公主勢坐杭州達
嚕噶齊位令有司強買民間物不從輒毆之有司來白
策丹策丹即逮之械以令衆自是丞相府無敢為民害
者尋召為同僉樞密院事尋復為治書侍御史同知經
筵事寧夏人有告瑪們等謀害太師巴延者巴延委策
丹與中書樞密等官往寧夏鞫問無其情乃以誣罔坐
告者罪巴延怒策丹前曰太師所以令吾三人勘之者
以國法所在也必以罪吾三人則策丹實主其事宜獨
當之巴延乃左遷策丹同知徽政院事策丹立事四朝
官自從仕郎累轉至通奉大夫常衎衎在位剛介弗回
終始一節有古遺直之風然卒以是忤權貴而不復柄
用君子皆惜焉
阿榮
阿榮字存初竒&KR1685;氏父阿勒坦中書右丞阿榮幼事武
宗備宿衛累遷為湖南道宣慰副使温德亨奉使宣撫
湖南事無大小悉以委之會列郡歲饑阿榮分其廪祿
為粥以食餓者仍發粟賑之所活甚衆廣西寇起衆皆
洶懼阿榮鎮之以靜督有司治兵守其境寇不敢入遷
湖廣行省左右司郎中召僉會福院事尋除吏部尚書
泰定初出為湖南宣慰使改浙東道宣慰使都元帥以
疾辭天歷初復起為吏部尚書尋參議中書省事二年
拜中書參知政事知經筵事進奎章閣大學士榮祿大
夫太禧宗禋院使都典制神御殿事文宗眷遇之甚而
阿榮亦盡心國政知無不言久之心忽鬱鬱不樂謁告
南歸武昌至元元年卒初阿榮閒居以文翰自娛博究
前代治亂得失見其會心者則扼腕曰忠臣孝子國家
之寶為竒男子烈丈夫者固不當如是耶日與韋布之
士游所至山水佳處鳴琴賦詩日夕忘返尤深於數學
逆推亊成敗利不利及人禍福夀夭貴賤多竒中天歷
三年春策士于廷阿榮與虞集會于直廬慨然興歎語
集曰更一科後科舉當輟輟兩科而復復則人材彬彬
大出矣又歎曰榮不復見之矣君猶及見之集應曰是
士之多幸如存初言今文治方興未必有中輟之理存
初國家世臣妙於文學以盛年登朝在上左右斯文屬
望集老且衰見亦何補耶阿榮又歎曰數當然耳集問
何以知之弗答後三年卒元統三年科舉果罷至正元
年始復如其言
蘇爾約蘇哈雅
蘇爾約蘇哈雅祖阿爾哈雅有傳父楚國忠惠公名衮
格根蘇爾約蘇哈雅遂以貫為氏(衮格根原作貫只哥)以酸齋自
號母廉氏夢神人授以大星使吞之已而有妊及生神
彩秀異年十二三膂力絶人使健兒驅三惡馬疾馳持
槊立而待馬至騰上之越二而跨三運槊生風觀者辟
易或挽彊射生逐猛獸上下峻阪如飛諸將咸服其趫
捷稍長折節讀書目五行下吐辭為文不蹈襲故常其
旨皆出人意表初襲父官為兩淮萬戶府達嚕噶齊鎮
永州御軍極嚴猛行伍肅然稍暇輒投壺雅歌意所暢
適不為形跡所拘一日呼弟呼圖克哈雅謂曰吾生宦
情素薄顧祖父之爵不敢不襲今已數年矣願以讓弟
弟幸勿辭語已即解所綰黃金虎符佩之比從姚燧學
燧見其古文峭厲有法及歌行古學府慷慨激烈大竒
之仁宗在東宫聞其以爵位讓弟謂宫臣曰將相家子
弟其有如是賢者耶俄選為英宗潜邸說書秀才宿衛
禁中仁宗踐阼上疏條六事一曰釋邊戍以修文德二
曰教太子以正國本三曰設諫官以輔聖德四曰表姓
氏以旌勲胄五曰定服色以變風俗六曰舉賢才以恢
至道書凡萬餘言未報拜翰林侍讀學士中奉大夫知
制誥同修國史會議科舉事多所建明忽喟然歎曰辭
尊居卑昔賢所尚也今禁林清選與所讓軍資孰高人
將議吾後矣乃稱疾辭還江南賣藥於錢塘市中詭姓
名易服色人無有識之者偶過梁山濼見漁父織蘆花
為被欲易之以紬漁父疑其為人陽曰君欲吾被當更
賦詩遂援筆立成竟持被去人閒喧傳蘆花被詩其依
隠玩世多類此晩年為文日邃詩亦沖澹草隸等書稍
取古人之所長變化自成一家所至士大夫從之若雲
得其片言尺牘如獲拱璧其視死生若晝夜絶不入念
慮翛翛然若欲遺世而獨立云泰定元年五月八日卒
年三十九贈集賢學士中奉大夫護軍追封京兆郡公
謚文靖有文集若干卷直解孝經一卷行世子男二人
阿爾斯蘭哈雅慈利州達嚕噶齊次布斯哈雅孫女一
人有學識能詞章歸懷慶路總管段謙云
台哈布哈
台哈布哈字兼善巴約特氏初名塔斯布哈文宗賜今
名世居伯頁山父塔布台入直宿衛歴仕台州錄事判
官遂居於台家貧好讀書能記問集賢待制周仁榮養
而教之年十七江浙鄉試第一明年對策大廷賜進士
及第授集賢修撰轉秘書監著作郎拜江南行臺監察
御史時御史大夫托歡怙勢貪暴台哈布哈劾罷之文
宗建奎章閣學士院擢典籖拜中臺監察御史順帝即
位加文宗后太皇太后之號大臣雅克特穆爾巴延皆
裂地封王台哈布哈率同列言嬸母不宜加徽稱相臣
不當受王土太后怒欲殺言者台哈布哈語衆曰此事
自我發之甘受誅戮决不累諸公也已而太后怒解曰
風憲有臣如此豈不能守祖宗之法乎賜金幣二以旌
其直出僉河南廉訪司事俄移淮西繼遷江南行御史
臺經歷辭不赴轉江浙行省左右司郎中浙西大水害
稼會台哈布哈入朝言於中書免其租擢秘書監改禮
部侍郎至正元年除紹興路總管革吏弊除没官牛租
令民自實田以均賦役行鄉飲酒禮教民興讓越俗大
化召入史館與修遼宋金三史書成授秘書卿陞禮部
尚書兼會同館事黃河決奉詔以珪玉白馬致祭河神
竣事上言淮安以東河入海處宜倣宋置撩清夫用輥
江龍鐵掃撼蕩沙泥隨潮入海朝廷從其言會用夫屯
田其事中廢八年台州黃巖民方國珍為蔡亂頭王伏
之讎逼遂入海為亂劫掠漕運粮執海道千戶德哷約
蘇事聞詔江浙參政多爾濟巴勒總舟師追捕至福州
五虎門國珍知事危焚舟將遁官軍自相驚潰多爾濟
巴勒遂被執國珍迫其上招降狀朝廷從之國珍兄弟
皆授官國珍不肯赴勢益暴横九年詔台哈布哈察實
以聞既得其狀遂上招捕之策不聽尋除江東廉訪使
改翰林侍讀學士知制誥同修國史已而出為都水庸
田使十年十二月國珍復入海燒掠㳂海州郡十一年
二月詔博囉特穆爾為江浙行省左丞總兵至慶元
以台哈布哈諗知賊情遷浙東道宣慰使都元帥分兵
温州夾攻之未幾國珍寇温台哈布哈縱火筏焚之一
夕遁去既而博囉特穆爾密與台哈布哈約以六月乙
未合兵進討博囉特穆爾乃以壬辰先期至大閭洋國
珍夜率勁卒縱火鼓譟官軍不戰皆潰赴水死者過半
博囉特穆爾被執反為國珍飾辭上聞台哈布哈聞之
痛憤輟食數日朝廷弗知復遣大司農達實特穆爾等
至黃巖招之國珍兄弟皆登岸羅&KR0034;退止民間小樓是
夕中秋月明台哈布哈欲命壯士襲殺之達實特穆爾
適夜過台哈布哈密白之達實特穆爾曰我受詔招降
公欲擅命耶乃止檄台哈布哈親止海濱散其徒衆拘
其海舟兵器國珍兄弟復授官有差既而遷台哈布哈
台州路達嚕噶齊十二年朝廷征徐州命江浙省臣募
舟師守大江國珍懷疑復入海叛台哈布哈自分以死
報國發兵扼黃巖之澄江而遣義士王大用抵國珍示
約信使來歸國珍益疑拘大用不遣以小舸二百突海
門入洲港犯馬鞍諸山台哈布哈語衆曰吾以書生登
顯要誠慮負所學今守海隅賊甫招徠又復為變君輩
助我擊之其克則汝衆功也不克則我盡死以報國耳
衆皆踴躍願行時國珍戚黨陳仲達往來計議陳其可
降狀台哈布哈率衆張受降旗乘潮而前船觸沙不能
行垂與國珍遇呼仲達申前議仲達目動氣索台哈布
哈覺其異手斬之即前搏賊船射死五人賊躍入船復
斫死二人賊舉槊來刺輒斫折之賊羣至欲抱持過國
珍船台哈布哈瞋目叱之脱起奪賊刀殺二人賊攅槊
刺之中頸死猶植立不仆投其屍海中年四十九時十
二年三月庚子也僮名抱琴及臨海尉李輔德千戶徹
辰義士張君璧皆死之台哈布哈既沒除江浙行省參
知政事行台州路達嚕噶齊事不及聞命後三年追贈
榮祿大夫江浙行省平章政事柱國封魏國公謚忠介
立廟台州賜額崇節台哈布哈尚氣節不隨俗浮沈太
平為臺臣劾罷台哈布哈獨餞送城外太平曰公且止
勿以我累公台哈布哈曰士為知己死寧畏禍耶後雖
為時相擯斥人莫不韙之善篆隸温潤遒勁嘗重類復
古編十卷攷正譌字於經史多有據云
余闕
余闕字廷心一字天心唐古氏世家河西武威父實喇
卜藏布官廬州遂為廬州人少喪父授徒以養母與吳
澄弟子張恒游文學日進元統元年賜進士及第授同
知泗州事為政嚴明宿吏皆憚之俄召入應奉翰林文
字轉中書刑部主事以不阿權貴棄官歸尋修遼金宋
三史召復入翰林為修撰拜監察御史改中書禮部員
外郎出為湖廣行省左右司郎中會莫猺蠻反右丞實
保當帥師堅不往無敢讓之者闕曰右丞當往受天子
命為方岳重臣不思執弓矢討賊乃欲自逸耶右丞當
往實保曰郎中語固是如芻餉不足何闕曰右丞第往
此不難致也闕下令趨之三日皆集實保行復以集賢
經歴召入遷翰林待制出僉浙東道廉訪司事丁母憂
歸廬州盜起河南陷郡縣至正十三年行中書於淮東
改宣慰司為都元帥府治淮西起闕副使僉都元帥府
事分兵守安慶於時南北音問隔絶兵食俱乏抵官十
日而寇至拒却之乃集有司與諸將議屯田戰守計環
境築堡砦選精甲外扞而耕稼于中屬縣灊山八社土
壤沃饒悉以為屯明年春夏大饑人相食乃捐俸為粥
以食之得活者甚衆民失業者數萬咸安集之請于中
書得鈔三萬錠以賑民陞同知副元帥又明年秋大旱
為文祈灊山神三日雨歲以不饑盜方據石蕩湖出兵
平之令民取湖魚而輸魚租十五年夏大雨江漲屯田
禾半没城下水湧有物吼聲如雷闕祠以少牢水輒縮
秋稼登得粮三萬斛闕度軍有餘力乃浚隍增陴隍外
環以大防深塹三重南引江水注之環植木為柵城上
四面起飛樓表裏完固俄陞都元帥廣西苗軍五萬從
元帥阿爾斯蘭沿江下抵廬州闕移文謂苗蠻不當使
之窺中國詔阿爾斯蘭還軍苗軍有暴於境者即收殺
之莫敢犯時羣盜環布四外闕居其中左提右挈屹為
江淮一保障論功拜江淮行省參知政事仍守安慶通
道於江右商旅四集池州趙普勝帥衆攻城連戰三日
敗去未幾又至相拒二旬始退懷寧縣達嚕噶齊伯嘉
努戰死十七年趙普勝同青軍兩道攻我拒戰一月餘
竟敗而走秋拜淮南行省右丞安慶倚小孤山為藩蔽
命義兵元帥胡巴延統水軍戍焉十月沔陽陳友諒自
上游直擣小孤山巴延與戰四日夜不勝急趨安慶賊
追至山口鎮明日癸亥遂薄城下闕遣兵扼於觀音橋
俄饒州祝寇攻西門闕斬却之乙巳賊乘東門紅旗登
城闕簡死士力擊賊復敗去戊申賊并軍攻東西二門
又却之賊恚甚乃樹柵起飛樓庚戌復來攻我金鼓聲
震地闕分諸將各以兵扞賊晝夜不得息癸夘賊益生
兵攻東門丙午普勝軍東門友諒軍西門祝寇軍南門
羣盜四面蟻集外無一甲之援西門勢尤急闕身當之
徒步提戈為士卒先士卒號哭止之揮戈愈力仍分麾
下將督三門之兵自以孤軍血戰斬首無算而闕亦被
十餘創日中城陷城中火起闕知不可為引刀自剄墮
清水塘中闕妻伊伯氏及子德生女福童皆赴井死同
時死者守臣韓建一家被害建方臥病罵賊不屈賊執
之以去不知所終城中民相率登城樓自捐其梯曰寧
俱死此誓不從賊焚死者以千計其知名者萬戶李宗
可紀守仁陳彬金承宗元帥府都事特穆爾布哈萬戶
府經歴段桂芳千戶和斯布哈錫里盧廷玉葛延齡丘
巹許元琰奏差鄂都瑪勒百戶黃寅孫安慶推官黃圖
嚕岱經歴楊恒知事余中懷寧尹陳巨濟凡十八人城
陷之日至正十八年正月丙午也闕號令嚴信與下同
甘苦然稍有違令即斬以徇闕嘗病不視事將士皆籲
天求以身代闕聞強衣冠而出當出戰矢石亂下如雨
士以盾蔽闕闕却之曰汝輩亦有命何蔽我為故人爭
用命稍暇即注周易帥諸生謁郡學會講立軍士門外
以聽使知尊君親上之義有古良將風烈或欲挽闕入
翰林闕以國步危蹙辭不往其忠國之心蓋素定也卒
時年五十六事聞贈闕攄誠守正清忠諒節功臣榮祿
大夫淮南江北等處行中書省平章政事柱國追封豳
國公謚忠宣議者謂自兵興以來死節之臣闕與褚布
哈為第一云闕留意經術五經皆有傳注為文有氣魄
能達其所欲言詩體尚江左高視鮑謝徐庾以下不論
也篆隸亦古雅可傳初闕既死賊義之求屍塘中具棺
歛葬於西門外及安慶内附大明皇帝嘉闕之忠詔立
廟於忠節坊命有司歲時致祭云
元史卷一百四十三
元史卷一百四十三考證
馬祖常傳左遷開平縣尹按開字舊訛聞據地理志
改
庫庫傳即日改奎章閣為宣文閣藝文監為崇文監存
設如初按順帝本紀及百官志奎章閣罷于至元
六年至十二月又改藝文監為崇文監至正元年五
月始以崇文監屬翰林國史院九月始立宣文閣不
置學士唯設授經郎等官考其建革非一時事也
余闕傳闕妻伊伯氏及子德生女福童皆赴水死按
元史紀亊本末及續綱目作闕妻蔣氏及妾伊伯耶
律氏子福臣女安安甥福童皆赴水死與此傳所載
稱名多異
余闕傳諡忠宣按續通考余闕初諡文忠忠宣為明
初改諡
