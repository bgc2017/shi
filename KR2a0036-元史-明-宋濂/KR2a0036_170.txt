元史卷一百七十
明翰林學士亞中大夫知制誥兼修國史宋濓等修
列傳第五十七
尚文
尚文字周卿世為祁州深澤人後徙保定遂占籍焉文
幼穎悟負奇志張文謙宣撫河東參政王椅薦其才遂
辟掌書記未幾西夏行中書省復辟之至元六年始立
朝儀太保劉秉忠言於世祖詔文與諸儒採唐開元禮
及近代禮儀之可行於今者斟酌損益凡文武儀仗服
色差等皆文掌焉七年春二月朝儀成百官肄習帝臨
觀之大悦遂為定制冬十一月立侍儀司擢右直侍儀
使轉司農都事十七年出守輝州時河朔大旱輝獨以
禱得雨境内大稔懷孟民馬氏宋氏誣伏殺人積歲獄
不能決提刑使者命文讞以論報文推迹究情得獄吏
獄卒羅織狀兩獄皆釋十九年進戶部郎中奏罷懷衛
竹税提舉司民便之二十二年除御史臺都事行臺御
史上封事言上春秋高宜禪位皇太子太子聞之懼中
臺秘其章不𤼵特濟格阿薩爾等知之請收内外百司
吏案大索天下埋沒錢糧而實欲𤼵其事乃悉封御史
臺吏案文拘留秘章不與特濟格聞于帝命宗正色徹
肯取其章文曰事急矣即白御史大夫曰是欲上危太
子下䧟大臣流毒天下之民其謀至奸也且特濟格乃
阿哈瑪特餘黨贓罪狼籍宜先發以奪其謀大夫遂與
丞相議即入言狀帝怒曰汝等無罪耶丞相進曰臣等
無所逃罪但此輩名載刑書此舉動搖人心宜選重臣
為之長庶靖紛擾帝怒稍解可其奏既而特濟格受人
金與其黨竟坐姦贓論死其機實自文𤼵之陞大司農
丞轉少卿遷吏部侍郎改江南湖北道肅政廉訪使三
十一年召為刑部尚書元貞初拜中臺侍御史時行臺
御史及浙西憲司劾江浙行省平章不法者十七事制
遣文往詰之左驗明著猶力爭不服文以上聞平章乃
言御史違制取會防鎮軍數成宗命省臺大臣雜議咸
曰平章勲臣之後所犯者輕事宜宥御史取會軍數法
當死文抗言平章罪狀明白不受簿責無人臣禮其罪
非輕御史糾事之官因兵卒爭愬責其帥如籍均役情
無害法即有罪亦輕廷辯數四與省臺入奏帝意始悟
平章御史各杖遣之其守正不阿類如此元貞二年建
言治平之世不宜數赦不急之役宜且停罷咸為成宗
所嘉納授河北河南肅政廉訪使大德元年河決蒲口
臺檄令文按視防河之策文建言長河萬里西來其勢
湍猛至孟津而下地平土疏移徙不常失禹故道為中
國患不知幾千百年矣自古治河處得其當則用力少
而患遲事失其宜則用力多而患速此不易之定論也
今陳留抵睢東西百有餘里南岸舊河口十一已塞者
二自涸者六通川者三岸高於水計六七尺或四五尺
北岸故堤其水比田高三四尺或高下等大槩南高於
北約八九尺堤安得不壊水安得不北也蒲口今決千
有餘步迅疾東行得河舊瀆行二百里至歸德横堤之
下復合正流或強湮遏上決下潰功不可成揆今之計
河北郡縣順水之性遠築長垣以禦泛濫歸德徐邳民
避衝潰聽從安便被患之家宜於河南退灘地内給付
頃畝以為永業異時河決他所者亦如之信能行此亦
一時救患之良策也蒲口不塞便朝廷從之會河朔郡
縣山東憲部争言不塞則河北桑田盡為魚鱉之區塞
之便帝復從之明年蒲口復決塞河之役無歲無之是
後水北入復河故道竟如文言三年調山東憲使歴行
省參知政事行御史臺中丞七年召拜資善大夫中書
右丞淛西饑發廩不足募民入粟補官以賑之山東歲
凶盜賊竊發出鈔八百五十餘萬貫以弭之選十道使
者奏請巡行天下問民疾苦又奏斥罷南方白雲宗與
民均事賦役西域賈人有奉珍寶進售者價六十萬錠
省臣平章顧謂文曰此所謂雅庫特大珠也六十萬酬
之不為過矣一坐𫝊玩文問何所用之平章曰含之可
不渴熨面可使目有光文曰一人含之十萬人不渴則
誠寳也若一寶止濟一人則用已微矣吾之所謂寶者
米粟是也一日不食則饑三日不食則疾七日則死有
則百姓安無則天下亂以功用較之豈不愈於彼乎平
章固請觀之文竟不為動年六十九因疾告老而歸十
年拜昭文館大學士中書右丞商議中書省事召不起
武宗仁宗之世屢延致訪以國事賜燕及金帛有加進
階自光祿大夫轉銀青榮祿大夫仍中書左丞丐還田
里延祐六年拜太子詹事使三往乃起仁宗命盡言以
教太子待以殊禮泰定三年以中書平章政事致仕明
年卒于家年九十二
申屠致遠
申屠致遠字大用其先汴人金末從其父義徙東平之
夀張致遠肄業府學與李謙孟祺等齊名世祖南征駐
兵小濮荆湖經略使奇爾實哷台薦為經略司知事軍
中機務多所謀畫師還至隨州所俘男女致遠悉縱遣
之至元七年崔斌守東平聘為學官十年御史臺辟為
掾不就授太常太祝兼奉禮郎帝遣太常卿博囉問毛
血之薦致遠對曰毛以告純血以告新禮也宋平焦友
直楊居寬宣慰兩淛舉為都事首言宋圖籍宜上之朝
江南學田當仍以贍學行省從之轉臨安府安撫司經
歴臨安改為杭州遷總管府推官宋駙馬楊鎮從子玠
節家富於貲守藏吏姚溶竊其銀懼事覺誣玠節隂與
宋廣益二王通有司搒笞誣服獄具致遠讞之得其情
溶服辜玠節以賄為謝致遠怒絶之杭人金淵者欲冒
籍為儒儒學教授彭宏不從淵誣宏作詩有異志揭書
于市邏者以上致遠察其情執淵窮詰罪之屬縣械反
者十七人訊之蓋因寇作以兵自衛實非反者皆得釋
西僧嘉木揚喇勒智作浮圖于宋故宫欲取高宗所書
九經石刻以築基致遠拒之乃止改夀昌府判官時盜
寇竊𤼵加之造征日本戰船遠近騷然致遠設施有方
衆賴以安二十年拜江南行臺監察御史江淮行省宣
使郄顯李兼愬平章孟古岱不法詔勿問仍以顯等付
孟古岱鞫之繫于獄必抵以死致遠慮囚浙西知其冤
狀將縱之孟古岱脅之以勢致遠不為動親脱顯等械
使從軍自贖僧格當國治書侍御史陳天祥使至湖廣
劾平章約蘇穆爾貪狀僧格摘疏中語誣以不道奏遣
使往訊之天祥就逮時行臺遣御史按部湖廣咸憚之
莫敢往致遠請行比至累章極論之僧格方促定天祥
罪會致遠章上僧格氣沮江南行省平章瑪哈穆特於
商稅外横加徵取呼遜籍鄉民為匠戶轉運使盧世榮
榷茶牟利致遠并劾之又言占城日本不可涉海遠征
徒費中國銓選限以南北優苦不均宜考其殿最量地
遠近立為定制則銓衡平而吏弊革他如罷香莎米弛
竹課禁設司獄官醫學職員皆致遠𤼵之二十八年丁
父憂起復江南行臺都事以終制辭二十九年僉江東
建康道肅政廉訪司事未至移疾還元貞元年纂修世
祖實錄召為翰林待制不赴大德二年僉淮西江北道
肅政廉訪司事行部至和州得疾卒致遠清修苦節恥
事權貴聚書萬卷名曰墨莊家無餘産教諸子如師友
所著忍齋行藁四十卷釋奠通禮三卷杜詩纂例十卷
集騐方二十卷集古印章三卷子七人伯騏徵事郎嶺
北湖南道肅政廉訪司知事驥驪俱為學官駉奉政大
夫兵部員外郎
雷膺
雷膺字彦正渾源人父淵金監察御史膺生七歲而孤
金末母侯氏挈膺北歸渾源艱險備嘗織絍以為業課
膺讀書膺篤志於學事母以孝聞太宗時詔郡國設科
選試凡占儒籍者復其家膺年甫弱冠得與其選愈自
砥礪遂以文學稱丞相史天澤鎮真定辟為萬戶府掌
書記世祖即位初置十路宣撫司詔選耆舊使副子弟
為僚屬授膺大名路宣撫司員外郎中統二年翰林承
旨王鶚王磐薦膺為翰林修撰同知制誥兼國史院編
修官至元元年調陜西西蜀四川道按察司參議二年
改陜西五路轉運司諮議四年用兵于蜀佩金符參議
左壁總帥府事師還陞承務郎同知恩州事憲府薦其
能遂入拜監察御史首以正君心正朝廷百官為言又
斥聚斂之臣不宜作相十一年加奉議大夫僉河東山
西道提刑按察司事以稱職聞十四年進朝列大夫山
南湖北道提刑按察副使是時江南新附諸將市功且
利俘獲往往濫及無辜或強籍新民以為奴隸膺出令
得還為民者以數千計十八年轉淮西江北道提刑按
察副使以母老辭二十年遷行臺侍御史奉母之官分
司湖廣江西奏劾按察使二人及行省官吏之不法者
二十二年丁母憂去官明年起復授中議大夫江南淛
西道提刑按察使時蘇湖多雨傷稼百姓艱食膺請于
朝𤼵廩米二十萬石賑之江淮行省以發米太多議存
三之一膺曰布宣皇澤惠養困窮行省臣職耳豈可效
有司出納之吝耶行省不能奪悉給之時年六十二即
致仕歸老于山陽二十九年徵拜集賢學士成宗即位
朝會上都召諸故老諮詢國政膺為稱首多所建白一
日延見便殿奏對稱旨賜白玉帶環一明年賜鈔五千
貫進秩二品大德元年夏六月以疾卒于京師年七十
三贈通奉大夫河南江北等處行中書省參知政事護
軍追封馮翊郡公諡文穆子肇順德路總管府判官孫
豫南陽府穰縣尹
胡祇遹
胡祇遹字紹開磁州武安人少孤既長讀書見知於名
流中統初張文謙宣撫大名辟員外郎明年入為中書
詳定官至元元年授應奉翰林文字尋兼太常博士調
戶部員外郎轉右司員外郎尋兼左司時阿哈瑪特當
國進用羣小官冗事煩祇遹言省官莫如省吏省吏莫
如省事以是忤權奸出為太原路治中兼提舉本路鐵
冶將以歲賦不辦責之及其蒞職乃以最聞改河東山
西道提刑按察副使宋平為荆湖北道宣慰副使有佃
民訴其田主謀為不軌者祇遹察其冤坐告者十九年
為濟寧路總管上八事於樞府言軍政曰役重曰逃戶
曰貧難曰正身入役曰偽署文牒曰官吏保結曰有名
無實曰合併偏頗樞府是之以其言著為定法濟寧移
治鉅野縣自國初經兵戈其廢已久民居未集風俗朴
野祇遹選郡子弟擇師教之親為講論期變其俗久之
治效以最稱陞山東東西道提刑按察使所至抑豪右
扶寡弱以敦教化以厲士風民有父子兄弟相訟者必
懇切諭以天倫之重不獲已則繩以法召拜翰林學士
不赴改江南浙西道提刑按察使未幾以疾歸二十九
年朝廷徵耆德者十人祇遹為之首以疾辭三十年卒
年六十七延祐五年贈禮部尚書諡文靖子持太常博
士
王利用
王利用字國賓通州潞縣人遼贈中書令太原郡公籍
之七世孫高祖以下皆仕金利用幼穎悟弱冠與魏初
同學遂齊名諸名公交口稱譽之初事世祖於潛邸中
書辟為掾辭不就中統初命監察百司印章歴太府内
藏官出為山東經略司詳議官遷北京鄂囉同知歴安
肅汝蠡趙四州知州入拜監察御史薊州有禁地民不
得射獵其中邏者誣州民冒禁籍其家利用糾之邏者
訴于上利用辨愈力得以所沒入悉歸之民擢翰林待
制兼興文署奉旨程試上都隆興等路儒士陞直學士
與耶律鑄同修實錄出為河東陜西燕南三道提刑按
察副使四川提刑按察使四川土豪有持官府長短者
問得其實而當以罪民賴以安都元帥塔爾海抑巫山
縣民數百口為奴民訴不決利用承檄覈問盡出為民
大德二年改安西興元兩路總管其在興元減職田租
額站戶之役於他郡者悉除之民甚便焉有婦毒殺其
夫問藥所從來吏教婦指為富商所貨獄上利用曰家
富而貨毒藥豈人情哉訊之果冤也未幾致仕居漢中
成宗朝起為太子賓客首以切於時政者疏上十七事
曰謹畏天戒取法祖宗孝事母后敬奉至尊撫愛百姓
敦本抑末清心聽政寡欲養身酒宜節飲財宜節用有
功必賞有罪必罰杜絶讒言求納直諫官職量材而授
工役相時而動俾近侍時赴經筵講讀經史帝及太子
嘉納之皇后聞之命錄别本以進利用以老病不能朝
帝遣醫診視之利用謂弟利貞利亨曰吾受國厚恩愧
不能報死生有命藥不能為也遂卒年七十七利用每
自言平生讀書於恕字有得焉廉希憲當時名相簡重
慎許可嘗語人曰方今文章政事兼備者王國賓其人
也武宗即位以官僚舊臣制贈榮祿大夫柱國中書平
章政事封潞國公諡文貞
暢師文
暢師文字純甫南陽人祖淵贈中順大夫上騎都尉魏
郡伯父訥有詩名注地理指掌圖仕為汴幕官贈太中
大夫上輕車都尉魏郡侯師文幼警悟家貧無書手錄
口誦過目輒不忘弱冠謁許衡與衡門人姚燧高凝皆
相友善至元五年陳時政十六策丞相安圖奇其才辟
為右三部令史十二年丞相巴延攻宋選為掾屬從定
江南及歸舟中惟載書籍而已十三年編平宋事蹟上
之十四年除東川行樞密院都事盡心贊畫多所禆益
十六年安西王承制改四川北道宣慰司經歴尋除承
直郎潼川路治中修府舍𤼵地得銀五十錠同僚分師
文十錠不受用以修廟學及𫝊舍餘作酒器給公用十
九年承制改同知保寧路事治尚平簡反側以安二十
二年僉西蜀四川道提刑按察司事二十三年拜監察
御史糾劾不避權貴上所纂農桑輯要書二十四年遷
陜西漢中道巡行勸農副使置義倉教民種藝法二十
八年改僉陜西漢中道提刑按察司事時更提刑按察
司為肅政廉訪司就僉本道肅政廉訪司事黜姦舉才
咸服其公三十一年徙山南道松滋枝江有水患歲發
民防水往返數百里苦於供給師文以江水安流悉罷
其役駙馬伊都呼家人怙勢不法師文治其甚惡者流
之大德二年改山東道入為國子司業七年出為陜西
行中書省理問官決滯獄不少阿徇頃之以疾家居九
年擢陜西漢中道肅政廉訪副使又以疾不赴十年起
太常少卿轉翰林侍讀學士朝請大夫知制誥同修國
史至大元年修成宗實錄賜鈔一百錠不受時制作多
出其手二年加少中大夫三年請補外任除太平路總
管時大旱師文捐俸致禱不數日澍雨大降遂為豐年
當塗人坐殺牛祈雨囚繫者六十餘人師文憫而出之
公田米積之盈屋曰我家幾人能盡食此乎呼貧士及
細民恣其取去廉訪分司官前後至者必先謁師文稱
為先生師文在任未久境内晏然皇慶二年復召為翰
林侍讀學士中奉大夫知制誥同修國史奉旨撰王勃
成道記序等文賜銀二鋌不受除燕南河北道肅政廉
訪使以病去官延祐元年徵拜翰林學士資德大夫行
至河南復以病歸襄陽四年秋八月考河南鄉試歸次
襄縣卒于𫝊舍年七十一葬襄陽峴山泰定二年贈資
政大夫河南江北等處行中書省左丞上護軍追封魏
郡公諡文肅後至元八年加贈推忠守正亮節功臣三
子長曰篤仕至太中大夫江東道肅政廉訪副使
張炤
張炤字彦明濟南人父信以商賈起家貲雄於鄉壬辰
歲饑出粟賑貸鄉人賴以全活炤幼穎悟力學始補吏
濟南上計夀陽行省有積年勾考未輸銀一十萬五千
兩炤條陳利害切至遂獲免徵民得無擾中統元年辟
為中書省掾俄遷右司提控案牘四年出為山東東路
大都督府員外郎至元四年轉陜西五路西蜀四川行
中書省左右司員外郎八年進階奉訓大夫知兖州事
時州境亢旱吏民懇禱不雨炤始至甘雨霑足聞屬邑
有桀黠吏挾官府肆為暴横炤繩之以法杖出境外民
害遂息十一年改授淮西等路行中書省左右司郎中
丞相按塔哈領軍進攻瓜州鎮江炤運糧儲給戰具凡
二年贊畫之力居多十三年揚州未下丞相阿珠提兵
攻之五月宋將李廷芝棄城遁泰州炤領兵迫揚州城
下躬往招諭制置朱煥以城降庭芝亦就擒炤𫝊檄未
下州郡皆望風欵附從阿珠入覲世祖賜錦衣鞍勒十
三年陞太中大夫揚州路總管府達嚕噶齊商議行中
書省事佩金虎符時行省在揚州據南北要津炤撫綏
勞來上下安之十六年改鎮江路總管府達嚕噶齊謝
病歸購書八萬卷以萬卷送濟南府學資教育二十一
年起為東昌路總管蒞政二年吏民畏服以治最稱二
十五年卒年六十四延祐五年贈太中大夫東昌路總
管追封清河郡侯諡敬惠子用中沂州山場同提舉
袁裕
袁裕字仲寬洛陽人幼孤從兄避難聊城因家焉稍長
嗜學中統初由聊城縣丞辟中書右司掾始建言給重
囚衣糧醫藥免籍其孥産止令出焚瘞錢後著為令順
天路民王住兒因鬭誤殺人其母年七十言於朝曰妾
寡且老恃此兒以為生兒死則妾亦死矣裕言於執政
曰因誤殺人情非故犯當矜其母乞宥之執政以聞帝
從之囚得免死南京總管劉克興掠良民為奴隸後以
矯制獲罪當籍孥産之半裕言于中書止籍其家奴隸
得復為民者數百至元六年遷開封府判官洧川縣達
嚕噶齊貪暴盛夏役民捕蝗禁不得飲水民不勝忿擊
之而斃有司當以大逆寘極刑者七人連坐者五十餘
人裕曰達嚕噶齊自犯衆怒而死安可悉歸罪於民議
誅首惡者一人餘各杖之有差部使者錄囚至縣疑其
太寬裕辨之益力遂陳其事狀于中書刑曹竟從裕議
八年拜監察御史俄有旨授西夏中興等路新民安撫
副使兼本道巡行勸農副使奉直大夫佩金符時徙鄂
民萬餘于西夏有司雖與廩食而流離顛沛猶多裕與
安撫使圖吉請于朝計丁給地立三屯使耕以自養官
民便之又言西夏羌渾雜居驅良莫辨宜騐已有從良
書者則為良民從之得八千餘人官給牛具使力田為
農十三年進甘州等路宣撫副使兼西夏中興等路新
民安撫副使明年移鎮甘州十八年調南陽知府明年
召拜刑部侍郎出為順德路總管郡有鐵冶提舉張鑑
無子買妾其妻妬而殺之裕捕其妻訊之服辜裕用法
平允而疾惡不少貨如此二十一年卒于官年五十九
裕以其兄有鞠育之恩令其子師愈推蔭兄子仁師愈
後仕至御史
張昉
張昉字顯卿東平汶上人父汝明金大安元年經義進
士官至治書侍御史昉性縝密遇亊敢言確然有守以
任子試補吏部令史金亡還鄉里嚴實行臺東平辟為
掾鄉人有執左道惑衆謀不軌者事覺逮捕詿誤甚衆
諸僚佐莫敢言昉獨别白出數百人實才之進幕職時
兵後吏曹雜進不習文法東平轄郡邑五十四民衆事
繁簿書填委謾無統紀昉坐曹躬閱案牘左酬右答咸
得其當事無留滯初有將校死事以弟襲其職者至是
革去昉辯明復之持金夜饋昉昉却之慙謝而去同里
張氏以絲五萬兩寄昉家而他適俄而昉家被火家人
惶駭走避貲用悉焚惟力完所寄絲付張氏乙夘權知
東平府事以疾辭家居養母中統四年參知中書省事
商挺鎮巴蜀表為四川等處行樞密院參議至元元年
入為中書省左右司郎中甄别能否公其黜陟人無怨
言三年遷制國用使司郎中制司專職財賦時宰領之
倚任集事尤號煩重昉竭誠贊畫出納惟謹賦不加斂
而國用以饒四年丁内憂哀毁踰制尋詔起復錄囚東
平多所平反七年轉尚書省左右司郎中九年改中書
省左右司郎中昉有識慮損益古今裁定典憲時皆宜
之名為稱職十一年拜兵刑部尚書上疏乞骸骨致其
事卒贈中奉大夫參知政事追封東平郡公諡莊憲子
克遹平隂縣尹孫振秘書著作郎揆中書省左司都事
拱常德路蒙古學教授
郝彬
郝彬字景文霸州信安人也世祖初年十六充太子宿
衛擢揚州路治中宋末鄞縣賊顧閏聚衆海島時出攻
剽宋羈縻以官内附後益横侵揚州境彬討擒之泰興
人有被殺二年而捕賊不獲者吏誣平人獄已具彬疑
其誣讞之果得真賊御史薦彬同知淮西道宣慰司事
覈戶版理屯田諸廢修舉江淮財賦總管府掌東宫田
賦其官屬皆從詹事院奏授不隸中書往往為姦利誅
求無厭彬為總管入見請受憲司糾察以革私弊罷所
隸六提舉司以蘇民瘼從之遂罷其四國家經費鹽利
居十之八而兩淮鹽獨當天下之半法日以壊以彬行
戶部尚書經理之彬請度舟楫所通道里所均建六倉
煑鹽于場運積之倉歲首聽羣商於轉運司探倉籌定
其所乃買劵又定河商江商市易之不如法者著為令
入為工部尚書改戶部尚書拜中書參知政事俄免歸
尚書省立拜參知政事辭不獲命同列務生事要功殺
無罪之人彬積誠意開引或從或違横不可制命兼大
司徒不拜仁宗在東宫彬懇辭至力因稱疾篤時相強
起之至奏重賜以餌之彬不為動議罪之罪無從得彬
堅卧一榻至數月尚書省臣皆得罪彬不與焉家居七
年足跡未嘗一出門外仁宗思之以為大司農卿未幾
謝病延祐七年三月卒
高源
高源字仲淵晉州人高祖揖為州法吏用法公平父汝
霖為真定廉訪司照磨使東平道高唐遇盜死源幼力
學事母孝補縣吏中統初擢衛輝路知事累陞齊河縣
尹有遺愛去官十年民猶立碑頌之遷行臺都事僉江
南浙西道提刑按察司事劾常州路達嚕噶齊馬恕奪
民田及他不法事恕懼走賂權臣阿哈瑪特以他事誣
源既繫獄一日忽釋之莫知所由先時源所居隣里多
阿哈瑪特姻戚素知源事母至孝至是聞坐非辜悉詣
阿哈瑪特曰源孝子也人知之天必知之况媒孽之罪
非實若妄殺源悖天不祥阿哈瑪特感悟得不死尋除
河間等路都轉運副使撫治有條竈戶逃者皆復業常
賦外羨餘幾十萬緡至元二十四年為江東道勸農營
田使二十八年遷都水監開通惠河由文明門東七十
里與會通河接置閘七橋十二人蒙其利授同知湖南
道宣慰司事卒年七十七子夢弼良弼公弼
楊湜
楊湜字彦清真定藁城人習章程學工書筭始以府吏
遷檢法中統元年辟為中書掾與中山楊珍無極楊卞
齊名時人以三楊目之中書省初立國用不足湜論鈔
法宜以榷貨制國用朝廷從之因俾掌其條制四年授
益都路宣慰司諮議遷左司提控掾請嚴贓吏法至元
二年除河南大名諸處行中書省都事三年立制國用
司總天下錢穀以湜為員外郎佩金符改宣徽院參議
湜計帑立籍具其出入之筭每月終上之遂定為令加
諸路交鈔都提舉上鈔法便宜事謂平準行用庫白金
出入有偷濫之弊請以五十兩鑄為鋌文以元寶用之
便七年改制國用司為尚書省拜戶部侍郎仍兼交鈔
提舉時按壬子舊籍定民賦役之高下湜言貧富不常
歲久浸易其可以昔時之籍而定今之賦役哉廷議善
之因俾第其輕重人以為平湜心計精析時論經費者
咸推其能焉子克忠安豐路總管孫貞
吳鼎
吳鼎字鼎臣燕人至元十七年見裕宗於東宫命入宿
衛二十五年授織染雜造局總管府副總管後積官至
禮部尚書宣徽副使大德十一年山東諸郡饑詔鼎往
賑之朝廷議𤼵米四萬石鈔折米一萬石鼎謂同使者
曰民得鈔將何從易米同使者曰朝議已定恐不可復
得鼎曰人命豈不重於米耶言于朝卒從所請至大元
年改正奉大夫保定路總管時皇太后欲幸五臺言者
請開保定西五迴嶺以取捷徑遣使即鼎使視地形計
工費鼎言荒山斗入人跡久絶非乘輿所宜往還報太
后喜為寢其役三年召授資善大夫同知中政院事兩
浙財賦隸中政者鉅萬計前徵者率多取其贏鼎治之
一無私焉浙有兩富豪曰朱張家多貸與民錢其後兩
家誅沒而劵之已償者亦入于官官唯驗劵徵理民不
能堪鼎力為辨白始獲免四年改京畿漕運使皇慶二
年特旨復知宣徽院事四月進資政大夫崇祥院使延
祐三年卒年五十有三贈榮祿大夫平章政事柱國追
封薊國公諡孝敏
梁德珪
梁德珪字伯温大興良鄉人初給事昭睿順聖皇后宫
令習國語通奏對年十一見世祖至元十六年為中書
左司員外郎俄陞郎中六遷至參議尚書省事至元三
十一年執政入奏事帝詢其曲折不能對德珪從旁辯
析明白通暢帝大悦拜參知政事在省日久凡錢穀出
納之制銓選進退之宜諸藩賜予之節命有驟至不暇
閱簡牘同列莫知措辭德珪數語即定間遇疑事則曰
某事當如某律某年嘗有此旨驗之皆然北京地震帝
閱州郡報囚之數怪其過多德珪方在右司詔問焉對
曰當國者急於徵索蔓延收繫以致此爾帝感悟為大
赦中外逋負民賴以蘇大德間成宗在位一遵祖武廟
堂以安靜為治求進者不得逞其志朋聚興怨摭事中
傷德珪會帝有疾言者盛氣致詰德珪以位居執政不
受凌轢慷慨引咎遂安置湖廣帝疾愈問知之召使復
位既至帝問卿安在德珪涕泣不能語賜酒饌使往拜
其母因以氣疾乞骸骨歸大德八年九月卒於家年四
十有六
元史卷一百七十
元史卷一百七十考證
尚文𫝊揆今之計河北郡縣順水之性遠築長垣以禦
泛濫按河北原刻訛河西考元文類及元史類編
俱作河北以上下文義按之應作河北今據改
尚文𫝊七年召拜資善大夫中書左丞按左丞原刻
作右丞考成宗本紀大德七年以行臺御史中丞尚
文為中書左丞今據改
申屠致遠𫝊有司搒笞誣服按搒原刻作搒今據前
漢書改
雷膺𫝊至元元年調陜西西蜀四川道按察司參議
按至元元年原刻作五年考世祖本紀中統建號止
有四年其五年即至元元年也今據本紀改又西蜀
四川下原刻脱道字今據百官志增
