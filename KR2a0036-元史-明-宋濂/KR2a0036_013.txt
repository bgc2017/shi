元史卷十三
明翰林學士亞中大夫知制誥兼修國史宋濓等修
本紀第十三
世祖十
二十一年春正月乙卯帝御大明殿右丞相和爾果斯
率百官奉玉册玉寳上尊號曰憲天述道仁文義武大
光孝皇帝諸王百官朝賀如朔旦儀赦天下丁巳勑自
今凡奏事者必先語同列以所奏既奏其所奉旨云何
令同列知而後書之簿不明以告而輙書簿者杖筆且
齊己未罷雲南都元帥府所管軍民隸行省甲子罷揚
州等處理算官以其事付行省江浙行省平章孟古岱進
真珠百斤丙寅庫庫尼敦言屯田芍陂兵二千布種二
千石得粳糯二萬五千石有竒乞增新附軍二千從之
丁卯建都王烏蒙及金齒一十二處俱降建都先為緬
所制欲降未能時諸王桑阿克逹爾行省右丞台布參
知政事伊克德濟分道征緬於阿昔阿禾兩江造船二
萬艘順流攻之拔江頭城令都元帥袁世安戍之遂遣
使招諭緬王不應建都太公城乃其巢穴遂水陸並進
攻太公城拔之故至是皆降庚午立江淮荆湖江西四
川行樞密院治建康鄂州撫州成都立耽羅國安撫司
辛未桑阿克達爾遣使進緬國所貢珍珠珊瑚異綵七
寳束帶甲戌遣蒙古官及翰林院官各一人祠嶽瀆后
土遣王積翁齎詔使日本賜錦衣玉環鞍轡積翁由慶
元航海至日本近境為舟人所害御史臺臣言罪黜之
人久忘其名又復奏用乞戒約帝曰卿等所言固是然
其間豈無罪輕可錄用者御史大夫伊蘇特穆爾對曰
以各人所犯罪狀明白敷奏用否當取聖裁從之丙子
建寧叛賊黃華自殺丁丑雲南諸路按察司官陛辭詔
諭之曰卿至彼當宣明朕意勿求貨財名成則貨財隨
之徇財則必失其名而性命亦不可保矣己卯馬八兒
國遣使貢珍珠異寳縑段二月辛巳以福建宣慰使
管如德為泉州行省參知政事征緬浚揚州漕河罷高
麗造征日本船丁亥命翰林學士承旨色埒默祀先農
于藉田壬辰以江西叛寇妻子賜鷹坊養虎者以布色
台逃軍七百餘人付安西王屯田給以牛具邕州賓州
民黃大成等叛梧州韶州衡州民相挺而起湖南宣慰
使色埒默將兵討之甲午罷羣牧所己亥瑞州獲叛民
晏順等三十二人并妻孥送京師罷阿巴齊開河之役
以其軍及水手各萬人運海道糧放檀州淘金五百人
還家丁未括江南樂工命安塔哈發兵萬五千人船二
百艘助征占城船不足命江西省益之戊申徙江淮行
省于杭州徙浙西宣慰司于平江省黃州宣慰司入淮
西道立法輪竿于大内萬夀山高百尺漳州盗起命江
浙行省調兵進討秦州總管劉發有罪嘗欲歸黃華事
覺伏誅遷故宋宗室及其大臣之仕者於内地三月辛
亥敕思播管軍民官自今勿遷丁巳皇子北安王諾木
罕至自北邊王以至元八年建幕庭于和林北伊埒穆
爾之地留七年至是始歸右丞相安圖繼至以張弘範
等將新附軍壬戌更定虎符丙寅乘輿幸上都丁卯太
廟正殿成奉安神主甲戌置潮贛吉撫建昌戍兵乙亥
高麗國王王睶以皇帝尊號禮成遣使來賀夏四月壬
午令軍民同築堤堰以利五衛屯田乙酉省泉府司入
戸部立大都留守司兼少府監立大都路總管府立西
川延安鳳翔興元宣課司從密喇卜和卓瑪喇勒等言
以鈔萬錠為市於巴實伯里及河西上都以哈扎爾齊
依舊揚州鹽運使歲市鹽八十萬石以贖過己亥涿州
巨馬河決衝突三十餘里庚子湖廣行省平章阿爾哈
雅請至海濱收占城散軍復使南征且趣未行者許之
壬寅江淮行省進各翼童男女百人呼圖克特穆爾征
緬之師為賊衝潰戊申高麗王王睶及公主以其世子
謜來朝勑發思播田楊二家軍二千從征緬籍江南鹽
徒軍藏匿者有罪和爾和等所部民戶告饑帝曰饑民
不救儲糧何為發萬石賑之命開元等路宣慰司造船
百艘付狗國戍軍雲南行省為破緬國江頭城進童男
女八十人并銀器幣帛五月己酉從托克托呼言立二
千戶總欽察喀喇子弟願為國宣勞者壬子拘征東省
印癸丑樞密院臣言索多潰軍已令李恒收集江淮江
西兩省潰軍别遣使招諭凡至者皆給糧舟楫損者修
之以俟阿爾哈雅調用從之戊午勑中書省奏目及文
册不許用輝和爾字其宣命劄付並用蒙古書己未荆
湖占城行省言呼圖克烏瑪喇等將兵征占城前鋒舟
師至舒眉蓮港不知所向令萬戶劉君慶進軍次新州
獲占蠻始知我軍已還矣就遣占蠻向導至占城境其
國主遣阿不蘭以書降且言其國經索多軍馬虜掠國
計已空俟來歲遣嫡子以方物進繼遣其孫路司理勒
蟄等奉表詣闕乙丑取高麗所産鐵蠲江南今年田賦
十分之二其十八年以前逋欠未徵者盡免之阿嚕和
諾克言曩於江南民戶中撥匠戶三十萬無藝業者多
今已選定諸色工匠餘十九萬九百餘戶宜縱令為民
從之詔諭各道提刑按察司分司事宜庚午荆湖占城
行省以兵進據烏馬境地近安南請益兵命鄂州達嚕
噶齊趙翥等奉璽書往諭安南河間任丘縣民李移住
謀叛事覺伏誅括天下私藏天文圖䜟太乙雷公式七
曜歷推背圖苖太監歷有私習及收匿者罪之丁丑呼
圖克烏瑪喇劉君慶等率揚州省軍二萬赴索多軍前
遇風船散其軍皆潰勑追烏瑪喇等誥命虎符及部將
所受宣勑以河西巴喇罕岱爾等代之仍聽阿爾哈雅
節制閠五月己卯封法喇王為郡王佩虎符改思播二
州隸順元路宣撫司罷西南番安撫司立總管府給西
川蒙古軍鈔使備鎧仗耕遂寧沿江曠土以食四頃以
下者免輸地稅命總帥汪惟正括四川民戶辛未加封
衛輝路小清河神曰洪濟威惠王壬午蒙古侍衛親軍
都指揮使布古岱征黃華回進人口百七十一乙酉以
雲南境内洪城併察罕章隸皇太子丙戌行御史臺自
揚州遷于杭州庚寅賜歸附洞蠻官十八人衣遣還癸
巳賜北安王螭紐金印罷皮貨所理算江南諸行省造
征日本船隠弊詔按察司毋得沮撓甲辰安南國王世
子陳日烜遣其中大夫陳謙甫貢玉杯金瓶珠絛金領
及白猿綠鳩幣帛等物丙午以侍衛親軍萬人修大都
城六月壬子遣使分道尋訪測騐晷景日月交食歷法
增官吏俸以十分為率不及一錠者量增五分甲寅詔
封皇子托歡為鎮南王賜塗金銀印駐鄂州庚申改蒙
古都元帥府為蒙古都萬戶府砲手元帥府為砲手萬
戶府砲手都元帥府為回回砲手軍匠萬戶府甲子命
伊蘇岱爾部軍六十人淘金雙城從噶達蘇請移阿拉
克岱和林屯田兵與其所部相合屯田五河乙丑中衛
屯田蝗甲戌賜皇子阿雅噶齊集賽台布展等及烏梁
海部民戶鈔二萬一千六百四十三錠皇子諾木罕集
賽台齊哩克昆一萬二百四十六錠以馬一萬一百九
十五羊一萬六十賜托多爾海扎拉爾所部貧軍秋七
月丁丑朔勑荆湖西川兩省合兵討义巴散毛洞蠻雲
南省臣言騰越永昌羅必丹民心携貳宜令伊蘇岱爾
或汪惟正將兵討之制曰可命樞密院差軍修大都城
己卯立衍福司中書省臣言宰相之名不宜輕授今占
城省臣已及七人宜汰之詔軍官勿帶相銜賜皇子北
安王印復揚州管匠提舉司丁亥江淮行省以占城所
遣太半達連扎赴闕及其地圖來上達喇齊言特訥克
國王出戍高麗調烏蘇等所部軍四百以往今特訥克
己回留軍耽羅去其妻子已久宜令他軍更戍巴延等
議以高麗軍千人屯耽羅其留戍四百人縱之還家從
之戊子詔鎮南王托歡征占城遣所留安南使黎英等
還其國日烜遣其中大夫阮道學等以方物來獻總帥
汪惟正言一門兄弟從仕者衆乞仍於秦鞏州置便宜
都總帥府仍用元帥印即其兄弟四人擇一人為總帥
總帥之下都管府令其兼之汪氏二人西川典兵者亦
擇其一為萬戶餘皆依例遷轉從之賜貧乏者鄂勒歡
伊嚕音特穆爾等鈔七千四百八十錠八月丁未雲南
行省言華帖白水江鹽井三處土老蠻叛殺諸王及行
省使者調兵千人討之定擬軍官格例以西河回回輝
和爾等依各官品充萬戶府達嚕噶齊同蒙古人女直
契丹同漢人若女直契丹生西北不通漢語者同蒙古
人女直生長漢地同漢人己酉御史臺臣言無籍之軍
願從軍殺掠者初假之以張渡江兵威今各持弓矢剽
劫平民若不分隸各翼恐生他變詔遣之還家辛亥征
東招討司尼古爾岱言有旨進討古桂而阿爾哈雅多
羅岱雲丹三軍皆後期七月後海風方高糧仗船重深
虞不測姑宜少緩從之占城國王乞回索多軍願以土
産歲修職貢使太盤亞羅日加翳大巴南等十一人奉
表詣闕獻三象甲子放福建畬軍收其軍器其部長於
近處州郡民官遷轉庚午車駕至自上都甲戌綽鄂上
言建都女子沙智治道立站有功已授虎符管領其父
元收附民為萬戶今改建昌路總管仍佩虎符從之九
月甲申京師地震併市舶入鹽運司立福建等處鹽課
市舶都轉運司中書省言福建行省軍餉絶少必於揚
州轉輸事多遲誤若併兩省為一分命省臣治泉州為
便詔以中書右丞行省事孟古岱為江淮等處行中書
省平章政事其行省左丞呼喇珠蒲夀庚參政管如德
分省泉州癸巳太白犯南斗丙申以江南總攝嘉木揚
喇勒智發宋陵冢所收金寳修天衣寺甲辰海南貢白
虎獅子孔雀冬十月丁未享于太廟戊申四川行省言
金齒遺民尚多未附以雅爾哈將特默齊軍二千討之
己酉勑管軍萬戶為行省宣慰使者毋兼管軍事仍為
萬戶者毋兼涖民政壬子定漣海等處屯田法辛酉征
東招討司以兵征古威宋有手記軍死則以兄弟若子
繼詔依漢軍籍之毋文其手丁卯和爾果斯請設科舉
詔中書省議會和爾果斯罷事遂寢以招討使張萬為
征緬招討使佩三珠虎符戊辰立常平倉以五十萬石
價鈔給之甲戌詔行中書省凡征日本船及長年篙手
並官給鈔增價募之賜貧乏者伊實根敦扎卜等鈔一
萬四千三錠十一月甲申封納穆爾蒙格齊郡公戊子
命北京宣慰司修灤河道己丑江西行省參知政事頁
特密實禽獲海盗黎德及招降餘黨百三十三人即其
地誅黎德以徇以黎德弟黎浩及偽招討吳興等檻送
京師遷轉官員薄而不就者其令歸農當役庚寅占城
國王遣使大羅盤亞羅日加翳等奉表賀聖誕節獻禮
幣及象二占城舊州主寳嘉婁亦奉表入附庚子以范
文虎為左丞商量樞密院事太隂犯心辛丑和爾果斯
敏珠爾丹張雄飛溫德亨皆罷前右丞相安圖復為右
丞相前江西𣙜茶運使盧世榮為右丞前御史中丞史
樞為左丞博囉默色哈雅薩題勒密實並參知政事前
戶部尚書貝降參議中書省事勑中書省整治鈔法定
金銀價禁私自回易官吏奉行不度者罪之壬寅安圖
盧世榮言阿哈瑪特專政事所用大小官員例皆奏罷
豈無通才宜擇可用者仍用之詔依所言汰選毋徇私
情癸卯福建行省遣使人巴噶魯斯招降南巫里别里
剌理倫大力等四國各遣其相奉表以方物來貢以江
淮間自襄陽至東海多荒田命司農司立屯田法募人
開耕免其六年稅并一切雜役賜蒙古貧乏者者伊勒
呼鍚里哈察球爾等鈔十二萬四千七百二十二錠十
二月甲辰朔中書省臣言江南官田為權豪寺觀欺隠
者多宜免其積年收入限其日期聽人首實踰限為人
所告者徵以其半給告者從之立常平鹽局乙巳崔彧
言盧世榮不可為相忤旨罷以丁壯萬人開神山河立
萬戶府以總之辛亥以儀鳳司隸衛尉院癸亥盧世榮
言京師富豪戶釀酒價高而味薄以致課不時輸宜一
切禁罷官自酤賣向之歲課一月可辦從之甲子以高
麗提舉司隸工部乙丑祀太乙丙寅荆湖占城行省遣
八番劉繼昌諭降龍昌寧龍延萬等赴闕奉羊馬白氊
來貢各授本處安撫使立宣慰司招撫西南諸番等處
首長癸酉命翰林承旨色埒默翰林集賢大學士許國
禎集諸路醫學教授增修本草是月鎮南王軍至安南
殺其守兵分六道以進安南興道王以兵拒於萬劫進
擊敗之萬戶倪閠戰死於劉邨以涇州隸都總帥府賜
蒙古貧乏者烏瑪喇等鈔二千八百八十五錠銀四十
錠
二十二年春正月戊寅以命相詔天下民間買賣金銀
懷孟諸路竹貨江淮以南江河魚利皆弛其禁諸處展
齊飲食官為支給遣官諸路慮囚罪輕者釋之徙屯衛
輝新附軍六千家廪之京師以完倉廩發五衛軍及新
附軍濬蒙邨漕渠庚辰立巴實伯里驛𫝊毁宋郊天臺
僧格言嘉木揚喇勒智云會稽有泰寧寺宋毁之建寧
宗等攢宫錢唐有龍華寺宋毁之為南郊皆勝地也宜
復為寺以為皇上東宫祈壽時寧宗等攢宫已毁建寺
勑毁郊天臺亦建寺焉壬午詔立市舶都轉運司立上
都等路羣牧都轉運使司諸路常平鹽鐵坑冶都轉運
司甲申遣使代祀五岳四瀆東海后土戊子庫庫尼敦
言先有旨遣軍二千屯田芍陂試土之肥磽去秋已收
米二萬餘石請增屯士二千人從之徙江南樂工八百
家于京師封駙馬索隆噶為寧昌郡王賜龜紐銀印西
川趙和尚自稱宋福王子廣王以誑民民有信者真定
民劉魯爾有三乳自以為異謀不軌事覺皆磔裂以徇
移五條河屯田軍五百於兀失蠻札失蠻辛卯發諸衛
軍六千八百人給護國寺修造廣御史臺贓罸庫癸巳
樞密臣言舊制四宿衛各選一人參决樞密院事請以
圖魯卜為簽院從之詔括京師荒地令宿衛士耕種乙
未中書省臣請以御史大夫伊蘇特穆爾為左丞相中
丞色埒默為御史大夫罷行御史臺以其所屬按察司
隸御史臺行御史臺大夫博囉罕為中書省平章政事
帝曰伊蘇特穆爾朕當思之博囉罕寬緩不可安圖對
曰阿必實克何如帝曰此事朕自處之罷行御史臺者
當如所奏盧世榮請罷福建行中書省立宣慰司隸江
西行中書省又言江南行中書省事繁恐致壅滯今隨
行省立行樞密院總兵以分其務為便帝曰行院事前
日已言由阿哈瑪特欲其子呼遜兼兵柄而止今議行
之流征占城擅還將帥二十三人於遠方丙申帝畋于
近郊陞武備監為武備寺尚醫監為太醫院職俱三品
陞六部為二品以阿必實克為中書平章政事命禮部
領會同館初外國使至常令翰林院主之至是改正荆
湖占城行省平叛蠻百六十六洞詔禁私酒己亥分江
浙行省所治南康隸江西省辛丑以楊烏嚕克台為征
古戍招討使佩二珠虎符壬寅造大樽於殿桂木為質
銀内金外鏤為雲龍高一丈七尺是月壬午烏瑪喇領
兵與安南興道王遇擊敗之兵次富良江北乙酉安南
世子陳日烜領戰船千餘艘以拒丙戌與戰大破之日
烜遁去入其城還屯富良江北索多唐古特等引兵與
鎮南王會二月乙巳駐蹕柳林增濟州漕舟三千艘役
夫萬二千人初江淮歲漕米百萬石於京師海運十萬
石膠萊六十萬石而濟之所運三十萬石水淺舟大恒
不能逹更以百石之舟舟用四人故夫數增多塞渾河
堤决役夫四千人詔改江淮江西元帥招討司為上中
下三萬戶府蒙古漢人新附諸軍相參作三十七翼上
萬戶宿州蘄縣真定沂郯益都高郵沿海七翼中萬戶
棗陽十字路邳州登州杭州懷州孟州真州八翼下萬
戶揚州鎮江潁州盧州亳州安慶江隂水軍益都新軍
湖州淮安壽春揚州泰州拏手保甲處州上都新軍黃
州安豊松江鎮江水軍建康二十二翼翼設逹塔嚕齊
萬戶副萬戶各一人以隸所在行院江西盗黎德等餘
黨悉平以應放還五衛軍穿河西務河舊例五衛軍十
人為率七人三人分為二番十月放七人者還正月復
役正月放三人者還四月復役更休息之丙午以荆湖
行省所隸八番羅甸隸西川行省分嵐管為二州加封
桑乾河神洪濟公為顯應洪濟公己酉為皇孫阿南逹
立衍福司職四品使同知副使各一員辛亥廣東宣慰
使頁特密實討湖惠二州盗郭逢貴等四十五塞皆平
降民萬餘戶軍三千六百一十人請將所獲渠師入覲
面陳事宜從之丙辰詔罷膠萊所鑿新河以軍萬人隸
江浙行省習水戰萬人載江淮米泛海由利津達於京
師辛酉御史臺臣言近中書奏罷行御史臺改按察司
為提刑轉運司俾兼錢榖而糾弹之職廢矣請令安圖
與老臣議從之壬戌太隂犯心中書省臣盧世榮請立
規措所經營錢榖秩五品所用官吏以善賈為之勿限
白身人帝從之參知政事博羅默特哈雅等因奏世榮
姻黨有牛姓者前為提舉今浙西運司課程頗多擬陞
轉運副司亦從之詔舊城居民之遷京城者以貲高及
居職者為先仍定制以地八畝為一分其或地過八畝
及力不能作室者皆不得冐據聽民作室陞御帶庫為
章佩監徙右千戶濟嚕海默色分地泉州賜哈喇實達
爾新附民五千戶哈喇齊阿都齊實保實保齊呼雅克
齊等嘗從征者亦賜之以民八十戶賜皇太子宿衛臣
嘗從征者用盧世榮等言回買江南民土田詔天下拘收
銅錢申禁私造酒麴戊辰車駕幸上都帝問省臣行御
史臺何故罷之安圖曰江南盗賊屡起行御史臺鎮遏
居多臣以為不可罷然與江浙行中書省並在杭州地
甚遠僻徙之江州居江浙湖南江西三省之中為便從
之立真定濟南太原甘肅江西江淮湖廣等處宣慰司
兼都轉運使司以治課程仍立條制禁諸司不得擅追
管課官吏有敢沮擾者具姓名以聞增濟州漕運司軍
萬二千人立江西江淮湖廣造船提舉司令江浙行省
參政馮珪湖廣行省右丞約蘇穆爾參政潘傑龍興行
省左丞巴延參政楊居寬簽省陳文福專領課程以昂
吉爾岱為中書左丞相己巳復立按察司撥民二萬七
千戶與駙馬索隆噶以和塔拉為平章政事詔各道提
刑按察司能遵奉條畫蒞事有成者任滿陞職贓汚不
稱任者罷黜除名詔立供膳司職從四品逹嚕噶齊令
丞各一員罷融州總管府為州三月丙子遣太史監候
張公禮彭質等住占城測候日晷癸未罷甘州行中書
省立宣慰司隸寕夏行中書省荆湖占城行省請益兵
時陳日烜所逃天長長安二處兵力復集興道王船千
餘艘聚萬劫阮盝在永平而官兵遠行久戰懸處其中
索多唐古特之兵又不以時至故請益兵帝以水行為
危令遵陸以往庚子詔依舊制凡鹽一引四百斤價銀
十兩以折今鈔為二十貫商上都者六十而銳一增契
本為三錢立上都規措所回易庫增壊鈔工墨費每貫
二分為三分夏四月癸卯立行樞密院都鎮撫司置輝
和爾驛六所丙午以征日本船運糧江淮及教軍水戰
庚戌監察御史陳天祥劾中書右丞盧世榮罪詔世榮
天祥皆赴上都壬子江陵民張二妻鄧氏一産三男癸
丑詔追捕宋廣王及陳宣中遣中書省樞密院御史臺
官各一員决大都及諸路罪囚大都汴梁益都廬州河
間濟寧歸德保定蝗辛酉以耽羅所造征日本船百艘
賜高麗壬戌御史中丞阿拉克特穆爾郭佑侍御史巴
圖特穆爾參知政事薩題勒密爾等以盧世榮所招罪狀
奏阿拉克特穆爾等與世榮對於帝前世榮悉欵服改
六部仍為三品招安圖與諸老臣議世榮所行當罷者
罷之更者更之所用人無罪者朕自裁决癸亥勅以敏
珠爾丹所行清潔與安圖治省事五月甲戌以御史中
丞郭佑為中書省參知政事丁丑減上都商税戊寅廣
平汴梁鈞鄭旱以遠方歷日取給京師不以時至荆湖
等處四行省所用者隆興印之哈喇章河西西川等處
所用者京兆印之詔甘州每地一頃輸税三石壬寅以
軍千人修阿實克鹽場倉以實都為達喇裕勒招討使
佩虎符有旨毋興兵遠攻近地不服者討之右巴等洞
蠻平甲申立汴梁宣慰司依安西王故事汴梁以南至
江以親王鎮之丁亥中書省臣言六部官冗甚可止以
六十八員為額餘悉汰去詔擇廉潔有幹局者存之分
漢地及江南拘弓箭軍器為三等下等毁之以中等賜
近居蒙古人上等貯庫有行省行院行臺者掌之無省
院臺者達嚕噶齊輝和爾回回居職者掌之漢人新附
人雖居職無得預戊子改昇江烏等都哩木荗海等府
為路雲南行省臣圖卜特穆爾言蠲逋賦徵侵隱戍叛
民明黜陟罷轉運給親王賦豪戶除重稅决盗賊增驛
馬取質子定俸祿教農桑優學校䘏死事捕逃亡十餘
事命中書省議其可者行之庚寅真定廣平河間恩州
大名濟南蠶災增大都諸門尉副各一人勅多爾濟招
集甘沙肅等州流徙饑民行御史臺復徙於杭州丁酉
徙行樞密院於建康戊戍汴梁懷孟濮州東昌廣平平
陽彰德衛輝旱罷江南造船提舉司陳日烜走海港鎮
南王命李恒追襲敗之適暑雨疫作兵欲北還思明州
命索多等還烏里安南以兵追躡索多戰死恒為後距
以衛鎮南王藥矢中左膝至思明毒發而卒六月庚戌
命女直碩達勒達造船二百艘及造征日本迎風船辛
亥揚州進芝草丙辰遣把蘇呼阿里齎鈔千錠往馬八
國求竒寳賜巴蘇呼虎符阿里金符高麗遣使貢方物
庚午詔减商税罷牙行省市舶司入轉運司左丞吕師
䕫乞假五月省母江州帝許之因諭安圖曰此事汝蒙
古人不知朕左右復無漢人可否皆自朕决汝當盡心
善治百姓無使重困致亂以為朕羞參知政事張德潤
獻其家人四百戶於皇太子馬湖部田鼠食稼殆盡其
總管祀而祝之鼠即赴水死秋七月壬申造温石浴室
及更衣殿癸酉詔禁捕獵甲戌勅秘書監修地理志乙
亥安南降者昭國王武道文義彰憲彰懷四侯赴闕戊
寅京師蝗分甘州屯田新附軍三百人田于額齊納之
地己卯以米千石廪昂吉爾貧民壬午陜西四川行中
書省左丞汪惟正入見甲申改齊爾濟蘇等所平大小
十谿洞悉為府州縣修汴梁城丁亥廣東宣慰使頁特
密實入覲以所降渠師郭逢貴等至京師言山寨降者
百五十餘所帝問戰而後降耶招之即降耶頁特密實
對曰其首拒敵者臣已磔之矣是皆招降者也因言格
珠兵後未嘗撫治其民州縣官復無至者故盗賊各據
土地互相攻殺人民俱耗今宜擇良吏往治之從之庚
寅樞密院言鎮南王托歡所總征交趾兵久戰力疲請
於鄂囉齊等三萬戶分蒙古軍千人江淮江西荆湖三
行院分漢軍新附軍四千人選良將將之取鎮南王托
歡阿爾哈雅節制以征交趾從之復以唐古特為荆湖
行省左丞唐古特請放征交趾軍還家休憩詔從托歡
阿爾哈雅處之給諸王阿濟格分地貧民農具牛種令
白耕播乙未雲南行省言今年未暇征緬請收穫秋禾
先伐羅北甸等部從之庚子改開達梁山三州隸夔州
路八月庚子給鈔萬二千四百錠為本取息以贍甘肅
二州屯田貧軍辛酉命有司祭斗三日戊申分四川鎮
守軍萬人屯田成都丙戌車駕至自上都己未詔復立
泉府司秩從二品以達實密領之初和爾果斯以泉府
司商販者所至官給飲食遣兵防衛軍實厭苦不便奏
罷之至是達實密復奏立之九月丙寅遣蒙古軍三千
人屯田清滄靖海戊辰罷禁海商省合剌章金齒二宣
撫司為一治永昌立臨安廣西道宣撫司中書省臣奏
近奉旨括江西水手江淮人皆能遊水恐因此動搖者
衆從之罷𣙜酤初民間酒聽自造米一石官取鈔一貫
盧世榮以官鈔五萬錠立𣙜酤法米一石取鈔十貫增
舊十倍至是罷𣙜酤聽民自造增課鈔一貫為五貫勅
拘銅錢餘銅器聽民仍用令福建黃華畬軍有恒産者
為民無恒産與妻子者編為守城軍汪惟正言鞏昌軍
民站戶并諸人奴婢因饑歲流入四川陜西者彼即括
為軍砧帝曰信如所言當鳩集與之如非己有而強欲
得之者豈彼於法不知懼邪乙亥聽民自實兩淮荒地
免税三年中書省以江北諸城課程錢糧聽杭鄂二行
省節制道途迂遠請改隸中書從之永昌騰衝二城在
緬國金齒間摧圮不可禦敵勅修之勅自今貢物惟地
所産非所産者毋輙上丙子真獵占城進樂工十人及
藥材鰐魚皮諸物辛巳收工匠之隠匿者丙戌速木都
剌馬荅二國遣使來朝庚戌勅征交趾諸軍除留蒙古
軍百漢軍四百為鎮南王托歡宿衛餘悉遣還别以江
淮行樞密院所總蒙古兵戍江西癸巳雲南貢方物烏
蒙叛命四川行院伊蘇岱爾將兵討之馬湖總管舒策
以蠻軍三百為助降西崖門酋長阿者等百餘戶冬十
月己亥以鈔五千錠和糴于應昌府復分河間山東鹽
課轉運司為二遣阿薩爾雅使安南又遣舒蘇德濟領
輝和爾戶一千戍合剌章庚子享於太廟甲辰修南嶽
廟乙巳樞密院臣言托克托穆爾遣使言阿沙阿女阿
則三部欲叛宜遣人往召如不至乘隙伐之不允仍勅
事不議于雲南王額森特穆爾者毋輙行詔征東招討
使多托爾台楊烏嚕克台以萬人征古桂因授楊烏嚕
克台三珠虎符為征東宣慰司都元帥壬子長葛郾城
各進芝草癸丑立征東行省以安塔哈為左丞相劉國
傑陳巖並左丞洪察珠爾右丞征日本賜托里察罕罕塔
竒呼阿薩爾等印令考覈中書省其制如三品丙辰以
參議特穆爾為參知政事位郭佑上命之曰自今之事
皆責於汝馬法國入貢戊午以江淮行省平章孟古岱
為江浙省左丞相初西川止立四路阿哈穆特濫增為
九臺臣言其地民少留廣元成都順慶重慶夔府五路
餘悉罷去後以山谷險要蠻夷雜處復置嘉定路叙州
宣撫司以控制之陞大理寺為都護府職從二品都護
府言哈喇和卓民饑戶給牛二頭種二石更給鈔一十
一萬六千四百錠糴米六萬四百石為四月糧賑之癸
亥以塔竒呼阿薩爾理算積年錢穀别置司署與省部
敵干擾政務併入省中丁酉勅樞密院計膠萊諸處漕
船高麗江南諸處所造海舶括傭江淮民船備征日本
仍勅習泛海者募水工至千人者為千戶百人為百戶
塔爾海弟陸實言百姓及諸投下民俱令造船於女直
而女直復發為軍工役繁甚納延星納葛爾兩投下鷹
坊採金等戶獨不調有旨遣使發其民烏蒙蠻夷宣撫
使阿蒙叛詔止征羅必丹兵同雲南行省出兵討之郭
佑自言平江南十年間凡錢糧事八經理算今塔竒呼
阿薩爾等又復鈎考宜即罷去帝嘉納之十一月己巳
朔廣東宣慰司頁特密實以英德循梅三路民少請改
為州又請以管軍總管于躍為惠州總管蔚州知州茂
巴爾為潮州達嚕噶齊帝疑其專不允御史臺臣言御
史臺按察司以糾察百官為職近鈎校錢穀者恐發其
奸私聚羣不逞之徒欲沮其事願陛下依舊制諭之制
可庚午賜王子阿雅噶齊銀印壬申以討日本遣阿巴
拉督江淮行省軍需遣察呼督遼東行省軍需甲戌置
哈喇章四川建都等驛戊寅遣使告高麗發兵萬人船
六百五十艘助征日本仍令於近地多造船己丑籍重
慶府布哈家人百二十三戶為民御史臺臣奏昔宋以
無室家壯士為鹽軍數凡五千今存者一千二百二十
二人性習兇暴民患苦之宜給以衣糧使屯田自贍詔
議行之癸巳勅漕江淮米百萬石泛海貯於高麗之合
浦仍令東京及高麗各貯米十萬石備日本諸路軍期
於明年三月以次而發八月會於合浦乙未以圖嚕古
為參知政事盧世榮伏誅丙申赦囚徒黥其面及招宋
時販私鹽軍習海道者為水工以征日本十二月勅减
天下罪囚以占城遁還呼圖克劉九田二復舊職從征
日本增安塔哈征日本戰士萬人回回砲手五十人己
亥從樞密院請嚴立軍籍條例選壯士及有力家充軍
勅樞密院向以征日本遣五衛軍還家治装今悉選壯
士以正月一日到京師江淮行省以戰船千艘習水戰
江中辛丑誅塔竒呼阿薩爾黨人蔡仲英李蹊丁未皇
太子薨戊午以中衛軍四千人伐木五萬八千六百給
萬安寺修造乙未丹太廟楹乙酉立集賢院以濟嚕木
領之戊子罷合剌章打金規運所及都元帥敕合剌章
酋長之子入質京師千戸百戶子留質雲南王額森特
穆爾所中書省臣奏納蘇台言減哈喇章冗官可歲省
俸銀九百四十六兩又屯田課程專人主之可歲得金
五千兩皆從之遣濟伯格等考覈雲南行省庚寅詔毋
遷轉工匠官辛卯勅有司祭北斗是歲命江浙轉運司
通管課程集諸路僧四萬於西京普恩寺作資戒會七
日夜併省重慶等處州縣占城行省參政伊克穆蘇等
以軍還駐海外四川遣使以聞敇放其軍還賜皇子托
歡諸王鄂爾和齊齊克布哈公主囊嘉特章等鈔計七
千七百三十二錠馬六百二十九疋衣叚百疋弓千矢
二萬發賜諸阿齊格哈喇婁孟古岱雙和爾阿實克哈
坦布格埓等及官戶散居河西者羊馬價鈔三萬七千
七百五十七錠布四千匹絹二千匹以伯克巴拉等貧
乏給鈔七萬六千五百二錠賞諸王阿濟格實沙汪惟
正布色台額森等所部及征緬占城等軍鈔五萬三千
五百四十一錠馬八千一百九十七匹羊一萬六千六
百三十四牛十一米二萬二千一百石絹帛八萬一千
匹綿五百三十斤木綿二萬七千二百七十九匹甲千
被弓千張衣百七十九襲命帝師聶爾巴沙克置遵錐
喇克巴等遞藏佛事于萬安興教慶夀等寺凡一十九會
斷罪死二百七十一人
元史卷十三
元史本紀卷十三考證
至元二十一年三月丁巳皇子北安王諾木歡至自北
邊按北安原本作北平考諾木歡已於十九年改
封北安今據改
五月己未萬戸劉君慶至占城境其國主遣阿不蘭以
書降繼遣其孫路司理勒蟄奉表按占城𫝊作萬
戸陳奎又作三月事國主之孫作濟目理勒蟄俱與
此異
五月庚午命鄂州逹嚕噶齊趙翥等往諭安南按安
南𫝊作至元二十年事與此異
五月丁丑烏瑪喇等率揚州軍二萬赴索多軍前遇風
船散其軍皆潰案烏瑪喇原文作烏馬兒又訛作
忽馬兒係一人今併改
閏五月乙酉以雲南境内洪城併察罕章隸皇太子
案境内原本訛城内今據明南監本改
六月甲寅詔封皇子托歡為鎮南王駐鄂州按諸王
表作揚州與此異
七月丁亥賜北安王印按賜北安王印已載於閏五
月此處複載
七月戊子陳曰烜遣阮道學等以方物來獻按安南
𫝊作至元二十年事與此異
八月辛亥占城國王使太盤亞羅日加翳大巴南等詣
闕按占城𫝊作文勞昂大巴南與此異
十二月鎮南王軍至安南安南興道王以兵拒守按
諸王表及安南𫝊俱作二十二年二月事與此異
至元二十二年正月乙未中丞色埒默為御史大夫
按中丞原本訛中書上文以御史大夫為左丞相故
以中丞為御史大夫中書乃省名非官名也今改
立行樞密院案樞密原本訛樞備今據百官志改
正月丙申命禮部領會同館初外國使至常令翰林院
主之至是改正
專隸翰林也又考禮部領會同館志稱元貞元年始
定制亦與此異
二月壬戍陞御帶庫為章佩監按百官志御帶庫隸
於章佩監監秩正三品至元二十二年置庫秩從五
品至元二十九年置與此所云陞庫為監者異
四月癸丑詔追捕宋廣王及陳宜中按宋史至元十
年二月宋廣王昺已沈海死陳宜中更先于十四年
十一月入占城遂不及今已逾六七年尚有追捕之
命蓋當時尚未深信耳
五月庚寅招集甘沙肅州流徙饑民按肅州原本訛
速州今據地理志改
八月庚子給鈔萬二千四百錠為本取息按上文七
月末已有庚子則八月初不應復有庚子七月内干
支初見者為壬申壬申至庚子二十九日然壬申並
未書朔而下文庚子之下戊申之上又不應有辛酉
且庚子距丙寅止二十七日而下文丙寅上又書九
月舛誤特甚為本取息句本字原文訛米今據明南
監本改
十二月乙未戊子庚寅辛夘按十二月史未書朔以上
文十一月己巳朔推之至丙申二十九日十二月朔
非丁酉即戊戌也月内不應有此四干支當係紀載
之誤
是歲命帝師等遞蔵佛事于萬安等寺按蕆字原本
訛蔵今據永樂大典本改
