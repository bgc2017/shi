元史卷一百八十二
明翰林學士亞中大夫知制誥兼修國史宋濓等修
列傳第六十九
張起巖
張起巖字夢臣其先章邱人五季避地禹城高祖迪以
元帥右監軍權濟南府事徙家濟南當金之季張榮據
有章邱鄒平濟陽長山新市蒲臺新城淄州之地歲丙
戌歸於太祖始終能效忠節迪與其子福實先後羽翼
之福仕為濟南路軍民鎮撫兵鈐轄權府事生東昌錄
事判官鐸鐸生四川行省儒學副提舉範範生起巖初
其母邱氏有娠見長蛇數丈入榻下已忽不見乃驚而
誕起巖幼從其父學年弱冠以察舉為福山縣學教諭
值縣官捕蝗移攝縣事久之聽斷明允其民相率曰若
得張教諭為真縣尹吾屬何患焉政成遷安邱中延祐
乙卯進士首選除同知登州事特旨改集賢修撰轉國
子博士陞國子監丞進翰林待制兼國史院編修官丁
内艱服除選為監察御史中書參政楊廷玉以墨敗臺
臣奉旨就廟堂逮之下吏丞相都爾蘇疾其摧辱同列
悉誣臺臣罔上欲寘之重辟起巖以新除留臺抗章論
曰臺臣按劾百官論列朝政職使然也今以奉職獲戾
風紀解體正直結舌忠良寒心殊非盛世事且世皇建
臺閣廣言路維持治體陛下即位詔旨動法祖宗今臺
臣坐譴公論杜塞何謂法祖宗耶章三上不報起巖廷
爭愈急帝感悟事乃得釋猶皆坐罷免還鄉里遷中書
右司員外郎進左司郎中兼經筵官拜太子右贊善丁
外艱服除改燕王府司馬拜禮部尚書文宗親郊起巖
充大禮使導帝陟䧏步武有節衣前後襜如陪位百官
望之如古圖書中所覩帝甚嘉之賜賚優渥轉參議中
書省事寧宗崩燕南俄起大獄有妄男子上變言部使
者謀不軌按問皆虚法司謂唐律告叛者不反坐起巖
奮謂同列曰方今嗣君未立人情危疑不亟誅此人以
杜奸謀慮妨大計趣有司具獄都人肅然大事尋定中
書方列坐銓選起巖薦一士可用丞相不悦起巖即攝
衣而起丞相以為忤已遷翰林侍講學士知制誥兼修
國史修三朝實錄加同知經筵事御史臺奏除淛西廉
訪使不允已而擢陜西行臺侍御史將行復留為侍講
學士拜江南行臺侍御史召入中臺為侍御史轉燕南
廉訪使搏擊豪強不少容貸貧民頼以吐氣滹沱河水
為真定害起巖請封河神為侯爵而移文責之復修其
隄防瀹其湮欝水患遂息陞江南行臺御史中丞拜翰
林學士承旨知制誥兼修國史知經筵事右丞相伯竒
里克布哈為臺臣所糾罷未幾再入相諷詞臣言臺章
之非起巖執不可聞者壯之俄拜御史中丞論事剴直
無所顧忌與上官多不合詔修遼金宋三史復命入翰
林為承旨充總裁官積階至榮禄大夫起巖熟於金源
典故宋儒道學源委尤多究心史官有露才自是者每
立言未當起巖據理竄定深厚醇雅理致自足史成年
始六十有五遂上䟽乞骸骨以歸後四年卒謚曰文穆
起巖面如紫瓊美髯方頤而眉目清揚可觀望而知為
雅量君子及其臨政決議意所背鄉屹若泰山不可回
奪或時面折人面頸發赤不少恕廟堂憚之識者謂其
外和中剛不受人籠絡如歐陽修名聞四裔安南修貢
其陪臣致其世子之辭必候起巖起居性孝友少處窮
約下帷教授躬致米百里外以養父母撫弟如石教之
宦學無不備至舉親族弗克葬者二十餘喪且買田以
給其祭凡獲俸賜必與故人賓客共之卒之日廪無餘
粟家無餘財先是至元乙酉三月乙亥太史奏文昌星
明文運將興時世祖行幸上京明日丙子皇孫降生於
儒州是夜起巖亦生其後皇孫踐阼是為仁宗始詔設
科取士及廷試起巖遂為第一人論者以為非偶然也
起巖博學有文善篆隸有華峯漫藁華峰類藁金陵集
各若干卷藏于家子二人琳琛
歐陽玄
歐陽玄字原功其先家廬陵與文忠公修同所自出至
曾大父新始遷居瀏陽故玄為瀏陽人幼岐嶷母李氏
親授孝經論語小學諸書八歲能成誦始從鄉先生張
貫之學日記數千言即知屬文十歲有黃冠師注目視
玄謂貫之曰是兒神氣凝遠目光射人異日當以文章
冠世廊廟之器也言訖而去亟追與語已失所之部使
者行縣玄以諸生見命賦梅花詩立成十首晩歸增至
百首見者駭異之年十四益從宋故老習為詞章下筆
輒成章每試庠序輒占高等弱冠下帷數年人莫見其
面經史百家靡不研究伊洛諸儒源委尤為淹貫延祐
元年詔設科取士玄以尚書與貢明年賜進士出身授
岳州路平江州同知調太平路蕪湖縣尹縣多疑獄久
不決玄察其情皆為平反豪右不法虐其驅奴玄斷之
從良貢賦徵發及時民樂趨事教化大行飛蝗獨不入
境改武岡縣尹縣控制溪洞蠻獠雜居撫字稍乖輒弄
兵犯順玄至踰月赤水太清兩洞聚衆相攻殺官曹相
顧失色計無從出玄即日單騎從二人徑抵其地諭之
至則死傷滿道戰鬭未己獠人熟玄名棄兵仗羅拜馬
首曰我曺非不畏法緣訴其事於縣縣官不為直反以
繇役横斂掊克之情有弗堪乃𤼵憤就死耳不意煩我
清廉官自來玄諭以禍福歸為理其訟獠人遂安召為
國子博士陞國子監丞致和元年遷翰林待制兼國史
院編修官時當兵興玄領印攝院事日直内廷參決機
務凡遠近調𤼵制詔書檄既而改元天歷郊廟建后立
儲肆赦之文皆經撰述復條時政數十亊實封以聞多
推行之明年初置奎章閣學士院又置藝文監隸焉皆
選清望官居之文宗親署玄為藝文少監奉詔纂修經
世大典陞太監檢校書籍事元統元年改僉太常禮儀
院亊拜翰林直學士編修四朝實錄俄兼國子祭酒召
赴中都議事陞侍講學士復兼國子祭酒重紀至元五
年足患風痺乞南歸以便醫藥帝不允拜翰林學士未
幾懇辭去位帝復不允免其行朝賀禮至正改元更張
朝政事有不便者集議廷中玄極言無隠科目之復沮
者尤衆玄尤力争之未幾南歸復起為翰林學士以疾
未行詔修遼金宋三史召為總裁官發凡舉例俾論撰
者有所據依史官中有悻悻露才論議不公者玄不以
口舌爭俟其呈藁援筆竄定之統系自正至於論贊表
奏皆玄屬筆五年帝以玄歴仕累朝且有修三史功諭
旨丞相超授爵秩遂擬拜翰林學士承旨及入奏上稱
快者再三已而乞致仕帝復不允御史臺奏除福建廉
訪使行次淛西疾復作乃上休致之請作南山隠居優
游山水之間有終焉之志復拜翰林學士承旨玄屢力
辭不獲命奉勅定國律尋乞致仕陳情懇切乃特授湖
廣行中書省右丞致仕賜白玉束帶給俸賜以終其身
將行帝復降旨不允仍前翰林學士承旨進階光禄大
夫十四年汝潁盜起蔓延南北州縣幾無完城玄獻招
捕之策千餘言鑿鑿可行當時不能用十七年春乞致
仕以中原道梗欲由蜀還鄉帝復不允時將大赦天下
宣赴内府玄久病不能步履丞相𫝊旨肩輿至延春閣
下實異數也是歲十二月戊戌卒於崇教里之寓舍年
八十五中書以聞帝賜賻甚厚贈崇仁昭德推忠守正
功臣大司徒柱國追封楚國公諡曰文玄性度雍容含
弘縝密處已儉約為政廉平歴官四十餘年在朝之日
殆四之三三任成均而兩為祭酒六入翰林而三拜承
旨修實錄大典三史皆大製作屢主文衡兩知貢舉及
讀卷官凡宗廟朝廷雄文大冊播告萬方制誥多出玄
手金繒上尊之賜幾無虚歲海内名山大川釋老之宫
王公貴人墓隧之碑得玄文辭以為榮片言隻字流傳
人問咸知寳重文章道德卓然名世羽儀斯文贊衛治
具與有功焉玄無子以從子達老後復先玄卒有圭齋
文集若干卷傳于世
許有壬
許有壬字可用其先世居潁後徙湯陰有壬幼穎悟讀
書一目五行嘗閱衡州淨居院碑文近千言一覽輒背
誦無遺年二十暢師文薦入翰林不報授開寧路學正
陞教授未上辟山北廉訪司書吏擢延祐二年進士第
授同知遼州事會關中有警鄰州聽民出避棄孩嬰滿
道上有壬獨率弓箭手閉城門以守卒獲無虞州有追
逮不許胥隸足跡至村疃唯給信牌令執里役者呼之
民安而事集右族貪虐者懲之冤獄雖有成案皆平反
而釋其罪州遂大治六年己未除山北廉訪司經歴至
治元年遷吏部主事二年轉江南行臺監察御史行部
廣東以貪墨劾罷廉訪副使哈濟賽音至江西會廉訪
使苗好謙監焚昏鈔檢視鈔者日至百餘人好謙恐其
有弊痛鞭之人畏罪率剔真為偽以迎其意筦庫吏而
下榜掠無全膚迄莫能償有壬覆視之率真物也遂釋
之凡勢官豪民人畏之如虎狼者有壬悉擒治以法部
内肅然召拜監察御史三年八月英宗暴崩於南坡賊
臣特克實遣人自上京至封府庫收百官印有壬知事
急即往告中丞董守庸守庸謂宫禁事非子所當問有
壬即疏守庸及經歴多爾濟巴勒監察御史郭額森呼
圖克阿附特克實之罪以俟十月特克實伏誅泰定帝
𤼵上都御史大夫寧珠先還京師有壬即䄂疏上之及
帝至復上言特們德爾之子索諾木與聞大逆乞賜典
刑其兄弟勿令出入宫禁中書平章王毅右丞高昉横
罹奪爵而四川行省平章趙世延受禍尤慘皆請雪冤
復職繼上正始十事一曰輔翼太子宜先訓導二曰遴
選長官宜先培養三曰通籍宫禁宜别貴賤四曰欲謹
兵權宜削兼領五曰武備廢弛宜加修飭六曰賊臣妻
妾宜禁勢官徵索七曰前赦權以止變宜再詔以正名
八曰特們德爾諸子宜籍沒以懲惡九曰考騐經費以
減民賦十曰撙節浮蠧以紓國用帝多從之泰定元年
初立詹事院選為中議改中書左司員外郎京幾饑有
壬請振之同列讓曰子言固善其如虧國何有壬曰不
然民本也不虧民顧豈虧國邪卒白於丞相發糧四十
萬斛濟之民頼以活者甚衆國學舊法每以積分次第
貢以出官執政用監丞張起巖議欲廢之而以推擇德
行為務有壬折之曰積分雖未盡善然可得博學能文
之士若曰惟德行之擇其名固佳恐皆厚貌深情專意
外飾或懵不能識丁矣議久不決三年六月陞右司郎
中其事遂行已而復寢獲盜例有賞論者多疑其偽有
淹四十餘年者羣訴於馬首有壬曰盜賊方熾求疵太
甚緩急何以使人但經部使者覆覈者皆予官俄移左
司郎中每遇公議有壬屢爭事得失迅掃積滯幾無留
牘都事宋本退語人曰此貞觀開元間議事也明年丁
父憂天歷三年擢兩淮都轉運鹽司使先是鹽法壞廷
議非有壬不能集事故有是命有壬訽究弊端立法而
通融之國課遂登至順二年二月召參議中書省事未
幾以丁母憂去元綂元年復以參議召明年甲戌拜治
書侍御史轉奎章閣學士院侍書學士仍治臺事會福
達嚕噶齊旺布藉丞相勢宿衛東宫其行頗淫穢御史
劾之旺布蔵御史大夫家有壬捕而遣之九月拜中書
參知政事知經筵事帝詔羣臣議上皇太后尊號為太
皇太后有壬曰皇上於皇太后母子也若加太皇太后
則為孫矣非禮也衆弗之從有壬曰今制封贈祖父母
降於父母一等蓋推恩之法近重而遠輕今尊皇太后
為太皇太后是推而遠之乃反輕矣豈所謂尊之者邪
弗之聽中書平章政事徹爾特穆爾挾私憾奏罷進士
科有壬廷爭甚苦不能奪遂稱疾在告帝強起之拜侍
御史會汝寧棒胡反大臣有忌漢官者取賊所造旗幟
及偽宣勑班地上問曰此欲何為耶意漢官諱言反將
以罪中之有壬曰此曺建年號稱李老君太子部署士
卒以敵官軍其反狀甚明尚何言其語遂塞廷議欲行
古劓法立行樞密院禁漢人南人勿學蒙古輝和爾字
書有壬皆爭止之重紀至元初長蘆韓公溥因家蔵兵
器遂起大獄株連臺若省多以贓敗獨無有壬名由是
忌者益甚有壬度不可留遂歸彰德已而南遊湘漢間
至元六年召入中書仍為參知政事明年改元至正有
壬極論帝當親祀太廟母后虚位徽政院當罷改元命
相當合為一詔冗職當沙汰錢糧當裁節如此之類人
皆韙之轉中書左丞二年囊嘉特沁薩巴及博囉特穆
爾獻議開西山金口導渾河踰京城達通州以通漕運
丞相托克托主行之甚力有壬争曰渾河之水湍悍易
決而足以為害淤淺易塞而不可行舟况地勢高下甚
有不同徒勞民費財耳不聽後卒如有壬言先是有壬
之父熙載仕長沙日設義學訓諸生既殁而諸生思之
為立東岡書院朝廷賜額設官以為育才之地南臺監
察御史茂巴爾斯緣睢眦怨言書院不當立并搆浮辭
誣衊有壬并其二弟有儀有孚有壬遂稱病歸四年改
江淛行省左丞辭六年召為翰林學士既上又辭監察
御史累章辨其誣俄拜淛西廉訪使未上復以翰林學
士承旨召仍知經筵事明年夏授御史中丞賜白玉束
帶及御衣一襲未幾復以病歸監察御史達蘭布哈銜
有壬時短長之奏劾甚力事尋白十二年盜起河南聲
撼河朔間有壬畫備禦之策十五條以授郡將民藉以
安十三年起拜河南行省左丞朝廷遣將出征環河南
境連營以百數一切芻餉皆仰給之有壬從容集事若
平時然十五年遷集賢大學士尋改樞密副使復拜中
書左丞時以言為諱有壬力言朝廷務行姑息之政賞
重罰輕故將士貪掠子女玉帛而無鬭志遂倡招降之
策言多不載有僧名開自高郵來言張士誠乞降衆幸
事且成皆大喜有壬獨疑其妄呼僧詰之果語塞不能
對轉集賢大學士兼太子左諭德階至光禄大夫有壬
前朝舊德太子頗敬禮之一日入見方臂鷙禽以為樂
遽呼左右屏去十七年以老病力乞致仕久之始得請
詔給俸賜以終其身二十四年九月二十一日卒年七
十八有壬歴事七朝垂五十年遇國家大事無不盡言
皆一根至理而曲盡人情當權臣恣睢之時稍忤意輒
誅竄隨之有壬絶不為巧避計事有不便明辨力諍不
知有死生利害君子多之有壬善筆札工辭章歐陽玄
序其文謂其雄渾閎雋湧如層瀾迫而求之則淵靚深
實蓋深許之也所著有至正集若干卷謚曰文忠子一
人曰禛
宋本
宋本字誠夫大都人自幼穎拔異羣兒既成童聚經史
窮日夜讀之句探字索必通貫乃已嘗從父禛官江陵
江陵王奎文明性命義理之學本往質所得造詣日深
善為古文辭必已出峻潔刻厲多微辭年四十始還燕
至治元年策天下士于廷本為第一人賜進士及第授
翰林修撰泰定元年春除監察御史首言逆賊特克實
等雖伏誅其黨樞密副使阿薩爾身親弑逆以告變得
竄嶺南乞早正天討國制範黃金為太廟神主仁宗室
盜竟竊去本言在法民間失盜捕之違期不獲猶治罪
太常失典守及在京應捕官皆當罷去又言中書宰執
日趨禁中固寵苟安兼旬不至京堂壅滯機務乞戒飭
臣僚自非入宿衛日必詣所署治事皆不報踰月調國
子監丞夏風烈地震有旨集百官雜議弭災之道時宿
衛士自北方來者復遣歸乃羣相剽劫殺人桓州道中
既逮捕舒瑪爾節奏釋之蒙古千戸使京師宿邸中適
民朱甲妻女車過邸門千戶悦之并從者奪以入朱泣
訴於中書舒瑪爾節庇不問本適與議本復抗言特克
實餘黨未誅仁廟神主盜未得桓州盜未治朱甲冤未
伸刑政失度民憤天怨災異之見職此之由辭氣激奮
衆皆聳聽冬移兵部員外郎二年轉中書左司都事會
議招撫溪洞民故將李牢山之子嘗假兵部尚書從諸
王帥兵征欝林州猺民李在道納妾留不進兵敗歸樞
密副使王布琳濟達言李平猺有功當遷官本言李棄
軍娶妾逗撓軍期宜亟寘諸法況可官邪王色沮乃不
敢言舒瑪爾節死左丞相都爾蘇當國得君與平章政
事額卜德哷勒皆西域人西域富賈以異石名曰瓓者
來獻其估鉅萬或未酬其直諸嘗有過為司憲禠官或
有出其門者三年冬額卜德哷勒自禁中出至政事堂
集宰執僚佐命左司員外郎胡彝以詔藁示本乃以星
孛地震赦天下仍命中書酬累朝所獻諸物之直擢用
自英廟至今為憲臺奪官者本讀竟白曰今警灾異而
異獻物未酬直者憤怨此有司細故形諸王言必貽笑
天下司憲禠有罪者官世祖成憲也今上御位累詔法
世祖今擢用之是廢成憲而反汙前詔也後復有邪佞
贓穢者將治之邪置不問邪宰執聞本言相視歎息罷
去明日宣詔竟本遂稱疾不出四年春遷禮部郎中天
歷元年冬陞吏部侍郎二年改禮部侍郎是年文宗開
奎章閣置藝文監檢校書籍超太監至順元年進奎章
閣學士院供奉學士二年冬出為河東廉訪副使將行
擢禮部尚書三年冬寧宗崩順帝未至皇太后在興聖
宫正旦議循故事行朝賀禮本言宜上表興聖宫廢大
明殿朝賀衆是而從之元統元年兼經筵官冬拜陜西
行臺治書侍御史不拜復留為奎章閣學士院承制學
士仍兼經筵官二年夏轉集賢直學士兼國子祭酒兼
經筵如故是年冬十一月二十五日卒年五十四階官
自承務郎十轉至太中大夫本性高抗不屈持論堅正
制行純白不可干以私而篤朋友之義堅若金鐵人有
片善稱道不少置尤以植立斯文自任知貢舉取進士
滿百人額為讀卷官增第一甲為三人父官南中貧賣
宅以去居官清慎自持饘粥至不給本未弱冠聚徒以
養親殆二十年歴仕通顯猶僦屋以居及卒非賻贈幾
不能給棺斂執紼者近二千人皆縉紳大夫門生故吏
及國子諸生未嘗有一雜賓時人榮之本所著有至治
集四十卷行于世諡正獻弟褧字顯夫登泰定元年進
士第授校書郎累官至翰林直學士諡文靖褧嘗為監
察御史於朝廷政事多所建明其文學與本齊名人稱
之曰二宋云
謝端
謝端字敬德蜀之遂寧人宋末蜀士多避兵江陵因家
焉端幼穎異五六歲能吟詩十歲能作賦弱冠與尚書
宋本同師明性理為古文又同教授江陵城中以文學
齊名時號謝宋史杠宣慰荆南數加延禮薦之姚樞樞
方以文章大名自負少所許可以所為文眎端端一讀
即能指擿其用意所在樞歎奬不已語人後二十年若
謝端者豈易得哉用薦者署校官不報科舉法行就試
河南行省中其舉以内艱不會試延祐五年乃擢進士
乙科授承事郎潭州路同知湘陰州事歲滿入為國子
博士遷太常博士盜入太廟失第八室黃金主坐罷去
端禮官非典守不當坐亦不辨尋除翰林修撰陞待制
以選為國子司業遂為翰林直學士階太中太夫端善
為政筮仕湘陰猾吏束手不敢舞文法豪民無頼者遠
避去部使者行部旁郡滯訟皆委端讞端剖決如流績
譽籍然其文章嚴謹有法寧約近瘠無奢滋駁居翰林
久至順元統以來國家崇號慈極升袝先朝加封宣聖
考妣制冊多出其手預修文宗明宗寧宗三朝實錄及
累朝功臣列傳時稱其有史才初文宗建奎章閣蒐羅
中外才俊置其中嘗語阿榮曰當今文學之士朕惟未
識謝端亡何文宗崩竟不及用端端又與趙郡蘇天爵
同著正統論辨金宋正統甚悉世多傳之至元六年卒
年六十二元世蜀士以文名者曰虞集而謝端其次云
元史卷一百八十二
元史卷一百八十二考證
許有壬𫝊三年八月原刻無三年二字按英宗之崩
在三年八月原文類叙于二年之下則紀年未明今
據通鑑綱目增
所著有至正集若干卷按元史類編作一百卷
宋本𫝊謚文靖原刻訛文清據永樂大典改正
