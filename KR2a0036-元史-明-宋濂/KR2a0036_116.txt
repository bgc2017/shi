元史卷一百十六
明翰林學士亞中大夫知制誥兼修國史宋濓等修
列傳第三
后妃
睿宗顯懿莊聖皇后名繅勒噶嗒納竒&KR1685;氏生憲宗世
祖相繼為帝至元二年追上尊諡莊聖皇后升祔睿宗
廟至大二年十二月加諡顯懿莊聖皇后三年十月又
上玉冊其文曰祖功宗德稱誄于天内則閫儀受成于
廟行之大者名必顯恩之隆者報則豊上以增佐定之
光下以伸遹追之孝欽惟莊聖皇后英明溥博聖善柔
嘉尊儷景㐮隂教純被逮事光獻婦職勤修勲聿著于
承天祥兩占于夢日跡聖緒洪源之有漸知深仁厚澤
之無垠玄符肇自塗山顧前徽之末稱蒼籙興于文母
豈後嗣之能㤀是用參考彛經丕楊景鑠敷繹寳慈之
誼形容青史之規謹遣攝太尉某奉玉冊玉寳加上尊
諡曰顯懿莊聖皇后伏惟睿靈昭垂鍳格禮嚴閟宫樂
歌夷則億萬斯年承休無斁
裕宗徽聖皇后名伯竒音濟濟一名庫庫克沁鴻吉哩
氏生順宗成宗先世祖出臘道渴至一帳房見一女子
緝駝茸世祖從覓馬潼女子曰馬湩有之但我父母諸
兄皆不在我女子難以與汝世祖欲去之女子又曰我
獨居此汝自來自去于理不宜我父母即歸姑待之湏
臾果歸出馬湩飲世祖世祖既去嘆息曰得此等女子
為人家婦豈不美耶後與諸臣謀擇太子妃世祖俱不
允有一老臣嘗知向者之言知其未許嫁言于世祖世
祖太喜納為太子妃后性孝謹善事中宫世祖每稱之
為賢德媳婦侍昭睿順聖皇后不離左右至溷厠所用
紙亦以面擦令柔軟以進一日裕宗有病世祖往視見
牀上設織金臥褥世祖愠而語之曰我嘗以汝為賢何
乃若此耶后跪答曰嘗時不曾敢用今為太子病恐有
濕氣因用之即時撤去世祖崩成宗至上都諸王畢會
先是御史中丞崔彧得玉璽于穆呼哩國王曾孫世德
家其文曰受命于天既受永昌上之于后至是后手授
成宗即皇帝位尊后為皇太后冊文曰自家而國治道
必有所先立愛惟親君德莫加于孝况恩深于鞠我而
禮重于正名歴代以來令儀可考人子之職所在天下
之母宜尊恭惟聖母聖善本乎天資静專法乎地道上
以奉宗祐之重下以叙倫紀之常助我前人守卷耳憂
勤之志保予冲子成思齊雍肅之風肆神器之有歸知
孫謀之素定畀付雖由于歷數規摹一出于庭闈是用
率籲衆心章明鉅典不勝拳拳大願謹奉冊寳上尊稱
曰皇太后伏惟長信穆穆周宗綿綿備洛書之錫福粲
慈極之儀天瑶圖寳運于萬斯年命設官屬置徽政院
後院官有受獻浙西田七百頃籍于位下太后曰我寡
居婦人衣食自有餘况江南率土皆國家所有我曷敢
私之即命中書省盡易院官之受獻者后之弟欲因后
求官后語之曰若欲求官耶汝自為之勿以累我也其
後弟果被黜人皆服后之先見大德四年二月崩祔葬
先陵諡曰裕聖皇后升祔裕宗廟至大三年十月又追
尊諡曰徽仁裕聖皇后
顯宗宣懿淑聖皇后名布延徹爾額實鴻吉哩氏顯宗
居晉邸納為元妃生泰定帝泰定元年追尊宣懿淑聖
皇后其冊文曰祗纘皇圖方弘仁孝之化追崇聖母永
懷鞠育之恩匪建鴻名疇彰厚德欽惟皇妣晉王妃鴻
吉哩氏淑侔周姒賢邁虞嬪儷我先王恪守肇基之地
昭其懿範益恢正始之風順坤道以承乾炯月輝以遡
日隂功久積衍聖緒于無疆神器攸歸知慶源之有自
仰徽音之如在慨至飬之莫加聿選休辰爰修縟典謹
遣攝太尉某奉玉冊玉寳上尊諡曰宣懿淑聖皇后伏
惟淑靈在上式垂鍳臨合享太宫永錫繁祉升祔皇考
顯宗廟天歷初復祧顯宗廟祀
順宗昭獻元聖皇后名嗒濟鴻吉哩氏阿禪孫呼圖克
特穆爾女裕宗居燕邸及潮河順宗俱在侍稍長世祖
賜女實古氏後乃納后為妃生武宗及仁宗大德九年
成宗不豫布爾罕皇后秉政遣仁宗母子出居懷州十
年十二月后至懷州十一年正月成宗崩時武宗總兵
北邊左丞相達爾罕哈喇哈斯隂遣使報仁宗與后奔
還京師后與仁宗入内哭復出居舊邸朝夕入奠即遣
使迎武宗還以五月即位先是太后以兩太子星命付
隂陽家推筭問所宜立對曰重光大荒落有災旃蒙作
噩長久重光為武宗生年旃蒙為仁宗生年太后頗惑
其言遣近臣托爾諭旨武宗曰汝兄弟二人皆我所出
豈有親疎隂陽家所言運祚修短亦不容不思也武宗
默然進哈喇托克托而言曰我捍北邊十年又胤次居
長太后以星命為言茫昧難信使我設施合于天心民
望雖一日之短亦足垂名萬世何可以隂陽家言而乖
祖宗之法哉托克托以聞太后愕然曰修短之說雖出
術家吾為太子遠慮所以深愛太子也太子既如是言
今當速來耳詳見哈喇托克托傳中五月武宗既立即
日尊為皇太后立仁宗為皇太子三宫協和十一月帝
朝太后于隆福宫上皇太后玉冊玉寳至大元年三月
帝為太后建興聖宫給鈔五萬綻絲二萬觔二年正月
太后幸五臺山作佛事詔高麗王璋從之四月立興聖
宫江淮財賦總管府以司太后錢糧三年二月以上皇
太后尊號告祀南郊四月以興聖宫鷹坊等戶四千分
處遼陽建萬戶府統之十月戊申帝率皇太子諸王羣
臣朝興聖宫上皇太后尊號冊寳曰儀天興聖慈仁昭
懿夀元皇太后庚戌后恭謝太廟以皇太后受尊號詔
赦天下四年仁宗即位延祐二年三月帝率諸王百官
奉玉冊玉寳加上皇太后尊號曰儀天興聖慈仁昭懿
夀元合德泰寧福慶皇太后延祐七年英宗即位十二
月上尊號太皇太后冊文云王政之先無以加孝人倫
之本莫大尊親肆予臨御之初首舉推崇之典恭惟太
皇太后陛下仁施溥博明燭幽微爰自居淵潛之宫已
有母天下之望方武宗之北狩適成廟之賓天旋克振
于乾綱諒再安于宗祏雖有在躬之歷數實司創業之
艱難儀式表于慈闈動協謀于先帝莫究補天之妙允
如扶日之升位履至尊兩翼成于聖子嗣登大寳復擁
佑于𦕈躬矧德邁塗山功高文母是宜加于四字式益
衍于徽稱謹奉玉册玉寳加上尊號曰儀天興聖慈仁
昭懿夀元合德泰寕福慶徽文崇佑太皇太后於戲兹
雖涉于強名庶庸申于善頌九州四海飬未足于孝心
萬歲千秋願永膺于夀祉丙辰太后御大明殿受朝賀
戊辰告太廟太后見明宗少時有英氣而英宗稍柔懦
諸羣小以立明宗必不利于已遂擁立英宗及既即位
太后來賀英宗即毅然見于色后退而悔曰我不擬養
此兒耶遂飲恨成疾至治二年九月崩三年三月升祔
順宗廟配食后性聰慧歴佐三朝教宫女執女功親操
井臼然不事檢飭自正位東朝淫恣益甚内則赫嚕毋
伊埒薩巴用事外則幸臣實勒們耕埒及時宰特們德
爾相率為姦以至箠辱平章張珪等濁亂朝政無所不
至及英宗立羣倖伏誅而後勢燄頓息焉
元史卷一百十六
元史卷一百十六考證
睿宗顯懿莊聖皇后本紀作莊獻
順宗昭獻元聖皇后至治二年九月崩三年三月升祔
原文併作三年二月事與英宗本紀所載不符今
據紀增改
