元史卷一百八十七
明翰林學士亞中大夫知制誥兼修國史宋濂等修
列傳第七十四
烏克遜良楨
烏克遜良楨字幹卿世次見父澤傳資器絶人好讀書
至治二年蔭補江隂州判官尋丁内艱服除調婺州武
義縣尹有惠政改漳州路推官獄有疑者悉平反之上
言律徒者不杖今杖而又徒非恤刑意宜加徒減杖遂
定為令移泉州益以能稱轉延平判官拜陜西行臺監
察御史劾遼陽行省左丞相達實特穆爾賣國不忠援
漢高帝斬丁公故事以明人臣大義并劾御史中丞胡
居祐奸邪皆罷之中外震懾陞都事猶以言不盡行解
去復起為監察御史良楨以帝方覽萬幾不可不求賢
自輔於是連疏天歷數年間紀綱大壞元氣傷夷天祐
聖明入膺大統而西宫秉政奸臣弄權畜憾十有餘年
天威一怒隂晦開明以正大名以章大孝此誠兢兢業
業祈天永命之秋其術在乎敬身修德而已今經筵多
領以職事臣數日一進講不踰數刻已罷而&KR0591;御小臣
恒侍左右何益於盛德哉臣願招延儒臣若許衡者數
人寘於禁密常以唐虞三代之道啟沃宸衷日新其德
實萬世無疆之福也又以國俗父死則妻其後母兄弟
死則收其妻父母死無憂制遂言綱常皆出於天而不
可變議法之吏乃言國人不拘此例諸國人各從本俗
是漢南人當守綱常國人諸國人不必守綱常也名曰
優之實則䧟之外若尊之内寔侮之推其本心所以待
國人者不若漢南人之厚也請下禮官有司及右科進
士在朝者會議自天子至於庶人皆從禮制以成列聖
未遑之典明萬世不易之道又言隱士劉因道學經術
可比許文正公衡從祀孔子廟庭皆不報御史臺作新
風憲復疏其所當行者以舉賢才為綱而以厚風俗均
賦役重審理汰冗官選守令出奉使均公田為目指擿
剴切雖觸忌諱亦不顧也宦者哈沙嬖妾殺其妻糜其
肉飼犬上疏乞正重刑并論宦寺結廷臣撓政為害可
汰黜之憸佞側目至正四年召為刑部員外郎轉御史
臺都事五年改中書左司都亊出為江東道肅政廉訪
司副使上官一日辭歸六年授平江路總管不拜八年
復召為右司員外郎九年陞郎中尋遷廣東道肅政廉
訪使未行還為郎中遷福建道肅政廉訪使中道召還
參議中書省事兼經筵官十一年拜治書侍御史陞中
書參知政事同知經筵事十三年陞右丞兼大司農卿
仍同知經筵事時中書參用非人事多異同不得一一
如志會軍餉不給請與右丞烏蘭哈達主屯田歲入二
十萬石東宫久未建懇懇為言車駕幸上都始冊皇太
子立詹事院驛召為副詹事每直端本堂則進正心誠
意之說親君子遠小人之道皇太子嘉納焉當時盜賊
蠭起帝聞惡之下詔分付必盡誅而後已良楨言平賊
在收人心以回天意多殺非道也乃赦以安之十四年
遷淮南行省左丞初泰州賊張士誠既降復叛殺淮南
行省參知政事趙璉進據高郵六合詔太師托克托總
諸王軍南征而良楨洎參議龔伯璲刑部主事廬山等
從之既平六合垂克高郵會詔罷托克托兵柄遂有上
變告伯璲等勸托克托勒兵北向者下其事逮問詞連
良禎簿對無所驗即日還中書左丞命分省彰德主調
軍食居半歲還中書十六年進階榮禄大夫賜玉帶一
十七年除大司農明年陞右丞兼大司農辭不允論罷
䧟賊延坐之令有惡少年誣知宜興州張復通賊中書
將籍其孥吏抱案請署良楨曰手可斷案不可署同列
變色卒不署良楨自左曹登政府多所建白罷福建山
東食鹽浙東西長生牛租瀕海被灾圍田税民皆德之
嘗論至正格輕重不倫吏得並緣為奸舉明律者數人
參酌古今重定律書書成而罷家居輒訓諸子曰吾無
過人者惟待人以誠人亦以誠遇我汝宜志之晚歲病
瘠數謁告病益侵遂卒自號約齋有詩文奏議凡若干
卷藏于家
賈魯
賈魯字友恒河東高平人幼負志節既長謀略過人延
祐至治間兩以明經領鄉貢泰定初恩授東平路儒學
教授辟憲史歴行省掾除潞城縣尹選丞相東曹掾擢
戶部主事未上一日覺心悸尋得父書筆勢顫縮即辭
歸比至家父已有風病未幾卒魯居喪服闋起為太醫
院都事會詔修遼金宋三史召魯為宋史局官書成選
魯燕南山東道奉使宣撫幕官考績居最遷中書省檢
校官上言十八河倉近歲淪没官糧百三十萬斛其弊
由富民兼并貧民流亡宜令先正經界然事體重大非
處置盡善不可輕發書累數萬言切中其弊俄拜監察
御史首言御史有封事宜專達聖聰不宜臺臣先有所
可否陞臺都事遷山北廉訪副使復召為工部郎中言
考工一十九事至正四年河決白茅堤又決金堤並河
郡邑民居昏墊壯者流離帝甚患之遣使體驗仍督大
臣訪求治河方略特命魯行都水監魯循行河道考察
地形往復數千里備得要害為圖上進二策其一議脩
築北堤以制横潰則用力省其一議疏塞並舉挽河東
行使復故道其功數倍會遷右司郎中議未及竟其在
右司言時政二十一事皆見舉行調都漕運使復以漕
亊二十事言之朝廷取其八事一曰京畿和糴二曰優
恤漕司舊領漕戶三曰接運委官四曰通州總治豫定
委官五曰船戶困於埧夫海運壞於埧戶六曰疏濬運
河七曰臨清運糧萬戶府當隸漕司八曰宣忠船戶付
本司節制事未盡行既而河水北侵安山淪入運河延
袤濟南河間將隳兩漕司鹽場實妨國計九年太傅右
丞相托克托復相論河决思拯民艱以塞詔旨乃集廷
臣羣議言人人殊魯昌言河必當治復以前二策進丞
相取其後策與魯定議且以其事屬魯魯固辭丞相曰
此事非子不可乃入奏大稱帝旨十一年四月命魯以
工部尚書總治河防使進秩二品授以銀章領河南北
諸路軍民發汴梁大名十有三路民一十五萬廬州等
戍十有八翼軍二萬供役一切從事大小軍民官咸稟
節度便宜興繕是月鳩工七月鑿河成八月决水故河
九月舟楫通十一月諸埽諸堤成水土工畢河復故道
事見河渠志帝遣使報祭河伯召魯還京師魯以河平
圖獻帝適覽臺臣奏請褒托克托治河之績次論魯功
超拜榮禄大夫集賢大學士賞賚金帛勑翰林承旨歐
陽玄製河平碑以旌托克托勞績具載魯功且宣付史
舘并贈魯先臣三世尋拜中書左丞從托克托平徐州
托克托既旋師命魯追餘黨分攻濠州同平章伊徹察
喇督戰魯誓師曰吾奉旨統八衛漢軍頓兵于濠七日
矣爾諸將同心恊力必以今日己午時取城池然後食
魯上馬麾進抵城下忽頭眩下馬且戒兵馬弗散病愈
亟却藥不肯汗竟卒于軍中年五十七十三年五月壬
午也伊徹察喇躬為治喪選士護柩還高平有旨賜交
鈔五百錠以給葬事子禎
逯魯曾
逯魯曾字善止脩武人性剛介通經術中天歷二年進
士第授翰林國史院編修官辟御史臺掾掌機密監察
御史劾中丞史顯夫簡傲魯曾開實封於大夫前曰中
丞素持重不能與人周旋御史以人情劾之非公論由
是皆知其直除太常博士武宗一廟未立后主配享集
羣臣廷議之魯曾抗言先朝以武宗皇后珍格無子不
為立主時巴延為右丞相以為明宗之母伊竒哩氏可
以配享徽政院傳太后旨以文宗之母唐古氏可以配
享巴延問魯曾曰先朝既以珍格皇后無子不為立主
今所立者明宗母乎文宗母乎對曰珍格皇后在武宗
朝已膺玉冊則為武宗皇后明宗文宗二母后固為妾
也今以無子之故不為立主以妾后為正宫是為臣而
廢先君之后為子而追封先父之妾於禮不可且燕王
垂即位追廢其母后而立其生母為后以配享先王為
萬世笑豈可復蹈其失乎集賢大學士陳顥素嫉魯曾
出曰唐太宗冊曹王明之母為后是亦二后也豈不可
乎魯曾曰堯之母為帝嚳庶妃堯立為帝未聞册以為
后而配嚳皇上為大元天子不法堯舜而法唐太宗邪
衆服其議而巴延韙之遂以珍格皇后配焉復拜監察
御史劾塔斯哈雅昂吉爾太尉衮布巴勒右丞烏德美
刑部尚書吉達布監察御史哈喇諤勒哲伊嚕布哈院
使吕思誠郎中皆黜之八人之中惟思誠少過亦變祖
宗選法餘皆巴延之黨朝廷肅然除樞密院都事上言
前巴延專殺大臣其黨利其妻女巧誣以罪今大小官
及諸人有罪止坐其身不得籍其妻女剡王為巴延搆
陷妻女流離當雪其無辜給復子孫從之除刑部員外
郎悉辨正横罹巴延所誣者遷宗正府郎中出為遼陽
行省左右司郎中除僉山北道肅政廉訪司事入為禮
部郎中至正十二年丞相托克托討徐州賊以官軍不
習水土募瀕海鹽丁為軍乃超遷魯曾資善大夫淮南
宣慰使領征討事遣其募鹽丁五千人從征徐州平繼
使領所部軍討淮東卒于軍
貢師泰
貢師泰字泰甫寧國之宣城人父奎以文學名家延祐
至治間官京師為集賢直學士卒諡文靖師泰早肄業
國子學為諸生泰定四年釋褐出身授從仕郎太和州
判官丁外艱改徽州路歙縣丞江浙行省辟為掾尋以
土著自劾去大臣有以其名聞者擢應奉翰林文字丁
内艱服闋除紹興路總管府推官郡有疑獄悉為詳讞
而剖决之山隂白洋港有大船飄近岸史甲二十人適
取鹵海濱見其無主因取其篙櫓而船中有二死人有
徐乙者怪其無物而有死人稱為史等所劫史傭作富
民高丙家事遂連高史既誣服高亦就逮師泰密詢之
則里中沈丁載物抵杭而回漁者張網海中因盜網中
魚為漁者所殺史實未嘗殺人奪物高亦弗知情其冤
皆白游徼徐裕以廵鹽為名肆暴村落間一日遇諸暨
商奪其所賫錢撲殺之投尸於水走告縣曰我獲私鹽
犯人畏罪赴水死矣官驗視以有傷疑之遂以疑獄釋
師泰追詢覆按之具得裕所以殺人狀復俾待報餘姚
孫國賓以求盜獲姚甲造偽鈔受賕而釋之執高乙魯
丙赴有司誣以同造偽高嘗為姚行用實非自造孫既
舍姚因加罪於高而魯與孫有隙故并連之魯與高未
嘗相識也師泰疑高等覆造不合以孫詰之辭屈而情
見即釋魯而加高以本罪姚遂處死孫亦就法其於冤
獄詳讞之明多類此以故郡民自以不冤治行為諸郡
第一考滿復入翰林為應奉預修后妃功臣列傳事畢
遷宣文閣授經郎歴翰林待制國子司業擢禮部郎中
再遷吏部拜監察御史自世祖以後省臺之職南人斥
不用及是始復舊制於是南士復得居省臺自師泰始
時論以為得人至正十四年除吏部侍郎時江淮兵起
京師食不足師泰奉命和糴于浙右得糧百萬石以給
京師遷兵部侍郎朝廷以京師至上都驛戶凋弊命師
泰廵視整飭之至則歴究其病原驗其貧富而均其徭
役數十郡之民賴以稍蘇豪貴以其不利於已深嫉之
然莫能有所中傷也會朝廷欲仍和糴浙西因除師泰
都水庸田使十五年庸田司罷擢江西廉訪副使未行
遷福建廉訪使居亡何除禮部尚書時平江缺守廷議
難其人師泰又以選為平江路總管其年冬甫視事張
士誠自高郵率衆渡江直扺城下攻圍甚急明年春守
將弗能支斬關遁去師泰領義兵出戰力不敵亦懷印
綬棄城遁匿海濱者久之士誠既納降江浙行省丞相
達實特穆爾以便宜授師泰兩浙都轉運鹽使至則剔
其積蠧通其利源大課以集國用資之丞相復承制除
師泰江浙行省參知政事二十年朝廷除戶部尚書俾
分部閩中以閩鹽易糧由海道轉運給京師凡為糧數
十萬石朝廷賴焉二十二年召為秘書卿行至杭之海
寧得疾而卒師泰性倜儻狀貌偉然既以文字知名而
於政事尤長所至績效輒暴著尤喜接引後進士之賢
不問識不識即加推轂以故士譽翕然咸歸之有詩文
若干卷行於世
周伯琦
周伯琦字伯温饒州人父應極至大間仁宗為皇太子
召見獻皇元頌為言於武宗以為翰林待制後為皇太
子說書日侍英邸仁宗即位遷集賢待制終池州路同
知總管府事伯琦自幼從宦游京師入國學為上舍生
積分及高等去以蔭授將仕郎南海縣主簿三轉為翰
林修撰至正元年改奎章閣為宣文閣藝文監為崇文
監伯琦為宣文閣授經郎教戚里大臣子弟每進講輒
稱旨且日被顧問帝以伯琦工書法命篆宣文閣寳仍
題扁宣文閣及摹王羲之所書蘭亭序智永所書千文
刻石閣中自是累轉官皆宣文崇文之間而眷遇益隆
矣帝嘗呼其字伯温而不名會御史奏風憲宜用近臣
特命僉廣東廉訪司事八年召入為翰林待制預修后
妃功臣列傳累陞直學士十二年有旨令南士皆得居
省臺除伯琦兵部侍郎遂與貢師泰同擢監察御史兩
人皆南士之望一時榮之時御史大夫額森特穆爾以
大軍南討而失律喪師陜西行臺監察御史劉希曾等
十人共劾奏之伯琦乃劾希曾等越分干譽希曾等皆
坐左遷補郡判官由是公論不與十三年遷崇文太監
兼經筵官代祀天妃丁内艱十四年起復為江夏肅政
廉訪使長槍索諾木巴勒陷寧國伯琦與僚佐倉皇出
見之尋遁走至杭州除兵部尚書未行改浙西肅政廉
訪使江南行臺監察御史余觀紏言伯琦失陷寧國宜
正其罪十七年江浙行省丞相達實特穆爾承制假伯
琦參知政事招諭平江張士誠士誠既降江南行臺監
察御史亦辯釋伯琦罪除同知太常禮儀院事士誠留
之未行拜資政大夫江浙行省左丞於是留平江者十
餘年士誠既滅伯琦乃得歸鄱陽尋卒伯琦儀觀温雅
粹然如玉雖遭時多艱而善於自保博學工文章而尤
以篆隸真草擅名當時嘗著六書正譌說文字原二書
又有詩文藳若干卷
吳當
吳當字伯尚澄之孫也當幼承祖訓以穎悟篤實稱長
精通經史百家言侍其祖至京補國子生久之澄既捐
舘四方學子從澄遊者悉就當卒業焉至正五年以父
文蔭授萬億四庫照磨未上用薦者改國子助教勤講
解嚴肄習諸生皆樂從之會詔修遼金宋三史當預編
纂書成除翰林修撰七年遷國子博士明年陞監丞十
年陞司業明年遷翰林待制又明年改禮部員外郎十
三年擢監察御史尋復為國子司業明年遷禮部郎中
又明年除翰林直學士時江南兵起且五年大臣有薦
當世居江西習知江西民俗且其才可任政事者詔特
授江西肅政廉訪使偕江西行省參政和尼齊兵部尚
書黃昭招捕江西諸郡便宜行事當以朝廷兵力不給
既受命至江南即召募民兵由淛入閩至江西境建昌
界招安新城孫塔擒殄李三道路既通乃進攻南豐渠
兇鄭天瑞遁鄭原自刎死十六年調檢校章廸率本部
兵與黃昭夾攻撫州勦殺首寇胡志學進兵復崇仁宜
黃於是建撫兩郡悉定是時參知政事托廸總兵撫建
積年無功因忌當屢捷功在已上又以為南人不宜總
兵則搆為飛語謂當與黃昭皆與寇通有旨解二人兵
柄除當撫州路總管昭臨江路總管並供億平章和尼
齊軍和尼齊殺當從事官范淳及章廸將士皆憤怒不
平當諭之曰上命不可違也而和尼齊又上章言二人
者難任牧民尋有旨當與昭皆罷總管除名十八年和
尼齊自瑞州還龍興當昭皆隨軍不敢去先是當與昭
平賊功狀自廣東由海道未達京師而托廸和尼齊等
公牘乃先至故朝廷責當昭皆左遷及得當昭功狀乃
始知其誣詔拜當中奉大夫江西行省參知政事昭湖
廣行省參知政事命未下而陳友諒已陷江西諸郡和
尼齊棄城遁當乃戴黃冠着道士服杜門不出日以著
書為事友諒遣人辟之當臥床不食以死自誓乃舁床
載之舟送江州拘留一年終不為屈遂隱居廬陵吉水
之谷坪逾年以疾卒年六十五所著書有周禮纂言及
學言藁
元史卷一百八十七
元史卷一百八十七考證
烏克遜良楨𫝊陞右丞按宰相年表良楨自十三年
至十七年終于左丞又順帝本紀十八年議團結西
山寨命右丞達實特穆爾左丞烏克遜良楨總行提
調是十八年尚為左丞也與𫝊俱不合
周伯琦陜西行臺監察御史劉希曾等十人共劾之
按本紀及托克托𫝊皆作十二人與此互異
