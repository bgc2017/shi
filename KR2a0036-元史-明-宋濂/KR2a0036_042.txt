元史卷四十二
明翰林學士亞中大夫知制誥兼修國史宋濓等修
本紀第四十二
順帝五
九年春正月丁酉享于太廟癸邜立山東河南等處行
都水監專治河患乙巳廣西猺賊復陷道州萬戸鄭均
擊走之丙午命中書平章政事台哈布哈提調會同館
庚戌太白犯建星辛亥太白犯平道二月戊辰祭社稷
辛巳台哈布哈辭職不允甲申太隂犯建星三月丁酉
壩河淺澁以軍民各一萬濬之己亥太白犯壘壁陣乙
巳命大司農達實特穆爾為湖廣行省平章政事是月
河北潰陳州麒麟生不乳而死猺賊吴天保復寇沅州
夏四月丁夘享于太廟丁丑以知樞密院事奇徹台為
中書平章政事己邜以燕南廉訪使韓元善為中書左
丞立鎮撫司於直沽海津鎮壬午以河間鹽運司水災
住煎鹽三萬引是月車駕時巡上都五月戊戌命太傅
托克托提調大鄂爾多内史府庚子詔修黃河金堤民
夫日給鈔三貫辛丑罷瑞州路上高縣長官司庚戌命
翰林國史院等官薦舉守令丙辰定守令督攝之法路
督攝府府督攝州州督攝縣是月白茅河東注沛縣成
巨浸蜀江大溢浸漢陽城民大饑六月丙子刻小玉印
以至正珍祕為文凡祕書監所掌書盡識之秋七月庚
寅監察御史沃呼海夀劾殿中侍御史哈瑪爾及其弟
舒蘇罪惡御史大夫韓嘉納以聞不省章三上詔奪哈
瑪爾舒蘇官出海夀為陜西廉訪副使韓嘉納為宣政
院使壬辰詔命太子阿裕爾實哩達喇習學漢人文書
以李好文為諭德歸暘為贊善張仲為文學李好文等
上書辭不許賜公主布達實哩平江田五十頃甲午以
額森特穆爾為御史大夫乙未以湖廣行省左丞相琳
沁巴勒知樞密院事丙午太隂犯壘壁陣癸丑太隂犯
天關甲寅以巴延為集賢大學士乙邜罷右丞相多爾濟
仍為國王左丞相太平為翰林學士承旨是月大霖雨
水没高唐州城江漢溢壞民居禾稼閏月辛酉詔托克
托為中書左丞相仍太傅韓嘉納為江浙行省平章政
事庚午以伊克扎爾古齊吹斯戩為中書右丞同知樞
密院事伊蘇烏爾圖華為中書參知政事辛巳詔赦湖
廣猺賊詿誤者戊子命岐王阿爾奇鎮西番八月甲辰
以集賢大學士巴延為中書平章政事河南行省平章
政事伊嚕布哈為宣政院使庚戌以司徒雅克布哈提
調太史院知經筵事是月車駕還自上都九月甲子凡
言中外利害者詔委官選其可行之事以聞丙寅命平
章政事巴延提調留守司丙子中書平章政事鼎珠以
疾辭職不允辛巳命知樞密院事琳沁巴勒提調武備
寺丙戌熒惑犯靈臺是月遣御史中丞李獻祀河瀆冬
十月辛夘享于太廟丁酉命皇太子阿裕實哩達喇自
是日為始入端本堂肄業命托克托領端本堂事司徒
雅克布哈知端本堂事堂虚中座以候至尊臨幸太子
與師傅分東西向坐授書其下僚屬以次列坐十一月
戊午朔日有食之戊辰太隂犯畢宿庚辰太白犯壘壁
陣十二月戊戌太白復犯壘壁陣丁未猺賊吴天保陷
辰州是歲詔汰冗官均俸禄賜致事官及年高帛漕運
使賈魯建言便益二十餘事從其八事其一曰京畿和
糴二曰優䘏漕司舊領漕戸三曰接運委官四曰通州
總治豫定委官五曰船戸困於壩夫海運壞於壩戸六
曰疏濬運河七曰臨清運糧萬戸府當隸漕司八曰宜
以宣忠船戸付本司節制冀寧平遙等縣曹七七反命
刑部郎中巴克實兵馬指揮沙布鼎討平之
十年春正月丙辰朔日中書右丞吹斯戩為平章政事
伊蘇烏爾圖華為中書右丞壬戌立四川容美洞軍民
總管府壬申太隂犯熒惑甲戌隕石棣州色黑中微有
金星先有聲自西北来至州北二十里乃隕二月丙戌
詔加封天妃父種德積慶侯母育聖顯慶夫人辛丑太
隂犯平道甲辰太隂犯鍵閉三月己夘熒惑犯太微垣
是月奉化州山石裂有禽鳥草木山川人物之形夏四
月己丑左司都事武祺建言更鈔法丁酉赦天下詔曰
朕纂承洪緒撫臨萬邦夙夜厲精靡遑暇逸比緣倚注
失當治理乖方是用圖任一相俾贊萬幾爰命托克托
為中書右丞相統正百官允釐庶績曾未朞月百度具
舉中外恊望朕甚嘉焉尚慮軍國之重民物之繁政令
有未孚生意有未遂可赦天下丙午太白犯鬼宿是月
車駕時巡上都六月壬子有星大如月入北斗震聲若
雷三日復還秋七月辛酉太隂犯房宿癸亥以大護國
仁王寺昭應宫財用規運總管府仍屬宣政院辛未太
白晝見丁丑太白復晝見八月壬寅車駕還自上都九
月癸丑朔太白晝見辛酉祭三皇如孔子禮先是歲祀
以醫官行事江西廉訪使文殊訥建言禮有未備乃勅
工部具祭器江浙行省造雅樂太常定儀式翰林撰樂
章至是用之壬戌熒惑犯天江庚午命樞密院以軍士
五百修築白河堤壬午托克托以吏部選格條目繁多
莫適據依銓選者得以高下之請編類成書從之冬十
月癸巳歲星犯軒轅乙未吏部尚書偰哲篤建言更鈔
法命中書省御史臺集賢翰林兩院之臣集議之丙申
太隂犯昴宿辛丑置諸路寳泉都提舉司於京城是月
大名東平濟南徐州各立兵馬指揮司以捕上馬賊十
一月壬子朔日有食之丙辰以高麗瀋王之孫托克托
布哈等為東宫集賢官辛酉罷遼陽濱海民煎熬野鹽
戊辰太隂犯鬼宿己巳詔天下以中統交鈔壹貫文權
銅錢千文準至元寶鈔貳貫仍鑄至正通寶錢並用以
實鈔法至元寶鈔通行如故是月三星隕于耀州化為
石如斧形削之有屑擊之有聲十二月壬午朔修大都
城辛夘以大司農圖嚕等兼領都水監集河防正官議
黃河便益事命前同知樞密院事巴延布哈等討廣西
猺賊乙未太隂犯鬼宿己酉方國珍攻温州是歲京師
麗正門樓上忽有人妄言災禍鞫問之自稱薊州人已
而不知所往
十一年春正月乙夘享于太廟丙辰辰星犯牛宿庚申
命江浙行省左丞博囉特穆爾討方國珍丁夘蘭陽縣
有紅星大如斗自東南墜西北其聲如雷己夘命吹斯
戩提調大都留守司二月庚寅太隂犯鬼宿乙未太隂
犯太微丁酉太隂犯亢宿是月命遊皇城中書省臣諫
止之不聽立湖南元帥府分府于寶慶路三月庚戌立
山東分元帥府于登州丙辰親策進士八十三人賜圖
烈圖文允中進士及第其餘賜出身有差壬戌徵建寧
處士彭炳為端本堂說書不至丁邜太隂犯東咸戊辰
太隂犯天江是月遣使賑湖南北被寇人民死者鈔五
錠傷者三錠燬所居屋者一錠夏四月壬午詔開黃河
故道命賈魯以工部尚書為總治河防使發汴梁大名
十三路民十五萬廬州等戍十八翼軍二萬自黃陵岡
南達白茅放于黃固哈只等口又自黃陵西至陽青村
合于故道凡二百八十里有奇仍命中書右丞伊蘇烏
爾圖華同知樞密院事哈斯以兵鎮之冀寧路屬縣多
地震半月乃止乙酉享于太廟詔加封河瀆神為靈源
神祐弘濟王仍重建河瀆及西海神廟改永順安撫司
為宣撫司丁酉孟州地震庚子罷海西遼東道巡防捕
盜所立鎮寧州辛丑師壁安撫司土官田驢什用盤順
府上官墨奴什用降立長官司四巡檢司七乙巳彰德
路雨雹形如斧傷人畜是月罷沂州分元帥府改立兵
馬指揮使司復分司于膠州車駕時巡上都五月己酉
朔日有食之辛亥潁州妖人劉福通為亂以紅巾為號
䧟潁州初欒城人韓山童祖父以白蓮會燒香惑衆謫
徙廣平永平縣至山童倡言天下大亂彌勒佛下生河
南及江淮愚民皆翕然信之福通與杜遵道羅文素盛
文郁王顯忠韓咬兒復鼓妖言謂山童實宋徽宗八世
孫當為中國主福通等殺白馬黑牛誓告天地欲同起
兵為亂事覺縣官捕之急福通遂反山童就擒其妻楊
氏其子韓林兒逃之武安癸丑文水縣雨雹壬申命同
知樞密院事圖沁以兵討劉福通授以分樞密院印丙
子命大都至汴梁二十四驛凡馬一匹助給鈔五錠六
月發軍一千從直沽至通州疏濬河道是月劉福通據
朱臯政破羅山真陽確山遂犯舞陽葉縣等處江浙左
丞傅囉特穆爾為方國珍所敗秋七月丙辰廣西大水
丁巳罷四川達努管勾洞長官司改立忠孝軍民府己
未太隂犯斗宿壬戌太隂犯右執法己巳太白犯左執
法熒惑入鬼宿是月開河功成乃議塞決河命大司農
達實特穆爾及江浙行省參知政事樊執敬浙東廉訪
使董守慤招諭方國珍八月丁丑朔中興路地震戊寅
祭社稷乙酉太隂犯天江丙戌蕭縣李二及老彭趙君
用攻陷徐州李二號芝蔴李與其黨亦以燒香聚衆而
反是月車駕還自上都蘄州羅田縣人徐貞一名夀輝
與黃州麻城人鄒普勝等以妖術隂謀聚衆遂舉兵為
亂以紅巾為號九月戊申以中書平章政事多爾濟巴
勒提調宣文閣知經筵事平章政事鼎珠提調會同館
壬子命御史大夫額森特穆爾知樞密院事及衛王庫
春格爾總率大軍討河南妖寇各賜鈔一千錠從征者
賜予有差乙夘辰星犯左執法丁巳太白犯房宿壬戌
詔以高麗國王布達實哩之弟巴延特穆爾襲其王封
布達實哩之子遂廢戊辰太隂犯鬼宿是月劉福通䧟
汝寧府及息州光州衆至十萬徐夀輝䧟蘄水縣及黃
州路冬十月戊寅熒惑犯太微垣己夘享于太廟辛巳
太隂犯斗宿癸未立寶泉提舉司于河南行省及濟南
冀寧等路凡九江浙江西湖廣行省等處凡三命知樞
密院事婁章以兵同額森特穆爾討河南妖寇乙酉太
白犯斗宿己丑太白晝見熒惑犯歲星辛夘太白犯斗
宿立中書分省于濟寧癸巳歲星犯右執法癸夘以宗
王神保克復睢寧虹縣有功賜金帶一從征者賞銀有
差丙午熒惑犯左執法是月天雨黑子于饒州大如黍
菽徐夀輝據蘄水為都國號天完僣稱皇帝改元冶平
以鄒普勝為太師十一月癸丑有星孛于婁宿甲寅孛
星見于胃宿乙邜丙辰亦如之丁巳太隂犯填星孛星
微見于畢宿黃河堤成散軍民役夫庚午監察御史齊
齊克特穆爾等言右丞相托克托治河功成宜有異數
以旌其勞甲戌江西妖人鄧南二作亂攻瑞州總管約
蘇卜擒斬之是月以治河成功告祭河伯召賈魯還朝
超授榮禄大夫集賢大學士賜金繫腰一銀十錠鈔千
錠幣帛各二十匹都水監并有司官有功者三十七員
皆遷其職詔賜托克托達爾罕之號俾世襲之以淮安
路為其食邑命立河平碑十二月丙子朔太白晝見丁
丑太白經天己邜立河防提舉司隸行都水監庚辰太
白經天是夜犯壘壁陣甲申太隂犯填星丙戌太白復
經天是夜復犯壘壁陣以治書侍御史烏克遜良楨為
中書參知政事辛夘太白經天壬辰復如之丁酉太白
晝見太隂犯熒惑命托克托於淮安立諸路捕鷹房民
匠錢糧總管府秩從三品庚子太白經天辰星犯天江
辛丑太白經天額森特穆爾復上蔡縣擒韓咬兒等至
京師誅之壬寅太白晝見是歲括馬
十二年春正月丙午朔詔印造中統元寶交鈔一百九
十萬錠至元鈔十萬錠戊申竹山縣賊陷襄陽路總管
柴肅死之是日荆門州亦䧟己酉時享太廟庚戌以宣
政院使伊嚕布哈為中書平章政事壬子中書省臣言
河南陜西腹裏諸路供給繁重調兵討賊正當春首耕
作之時恐農民不能安於田畝守令有失勸課宜委通
曉農事官員分道巡視督勒守令親詣鄉都省諭農民
依時播種務要人盡其力地盡其利其有曾經盜賊水
患供給之處貧民不能自傋牛種者所在有司給之仍
令總兵官禁止屯駐軍馬毋得踏踐以致農事廢弛從
之乙夘淮東宣慰司添設同知宣慰司事及都事各一
員丙辰徐夀輝遣偽將丁普郎徐明遠䧟漢陽丁巳䧟
興國府己未徐夀輝遣鄒普勝䧟武昌威順王庫春布
哈湖廣行省平章政事和尚棄城走刑部尚書阿嚕收
捕山東賊給勅牒十一道使分賞有功者辛酉徐夀輝
偽將魯法興䧟安陸府知府超爾戰不勝死之癸亥刑
部添設尚書侍郎郎中員外郎各一員五愛滿添設呼
拉干齊一百名乙丑太隂犯熒惑丙寅以河復故道大
赦天下己巳歲星犯右執法辛未徐夀輝兵䧟沔陽府
壬申中興路䧟山南宣慰司同知諤古埓實領兵出戰
衆潰宣慰司錦州布哈山南廉防使布琳尼敦皆遁走
是月命逯魯曾為淮東添設元帥統領兩淮所募鹽丁
五千討徐州拘刷河南陜西遼陽三省及上都大都腹
裏等處漢人馬命四川行省平章政事伊嚕特穆爾為
總兵官與四川行省右丞長吉討興元金州等處賊宣
政院同知僧格領伊都呼輝和爾軍與荆湖北道宣慰
使多爾濟巴勒同守襄陽濟寧兵馬指揮使寶通統領
右都衛軍從知樞密院事伊徹察喇討徐州二月乙亥
朔詔許溪洞蠻猺自新丁丑以集賢大學士賈魯為中
書添設左丞以河南廉訪使哈剌多爾濟為荆湖北道
宣慰使都元帥守襄陽癸未命諸王圖沁領從官百人
馳驛守揚州賜金一錠鈔一千錠命寧王英實鎮守四
川賜鎮南王博囉布哈鈔一萬錠甲申鄒平縣馬子昭
為亂捕斬之乙酉徐夀輝兵陷江州總管李黼死之遂
陷南康路丙戌霍州靈石縣地震徐夀輝兵陷岳州房
州賊陷歸州戊子詔徐州内外羣聚之衆限二十日不
分首從並與赦原置安東安豐分元帥府己丑游皇城
庚寅太隂犯太微垣癸巳太隂犯氐宿辛丑鄧州賊王
權張春陷豐州龍鎮衛指揮使温都爾哈瑪爾等討復
之褒贈仗節死義宣徽使特穆爾等二十七人壬寅以
御史大夫納琳為江南行臺御史大夫仍太尉命翰林
學士承旨巴拉與諸王布哷齊領軍守大名癸夘命中
書平章政事伊嚕布哈知經筵事左丞賈魯參知政事
特哩特穆爾烏克遜良楨並同知經筵事是月賊侵滑
濬起德珠為河南右丞守東明德珠時致仕于家聞命
馳至東明浚城隍嚴備禦賊不敢犯徐夀輝偽將歐祥
陷袁州命特哩特穆爾以中書參知政事分省濟寧三
月乙巳朔追封太師忠王滿濟勒噶台為德王丁未徐
夀輝偽將許甲攻衡州洞官黃安撫敗之徐夀輝偽將
陶九䧟瑞州總管約蘇卜萬戸張岳敗之壬子河南左
丞相台哈布哈克復南陽等處癸丑中書省臣請行納
粟補官之令凡士庶果能為國宣力自備糧米供給軍
儲者照依定擬地方實授常選流官依例陞轉封廕及
已除茶鹽錢糓官能再備錢糧供給軍儲者驗見授品
級改授常流從之戊午太隂犯進賢辛酉命親王阿里
瑪以兵討商州等處賊以衮布巴勒知行樞密院事壬
戌太隂犯東咸甲子徐夀輝偽將項普略陷饒州路遂
䧟徽州信州四川未附生蠻向亞甲洞主墨得什用出
降立盤順府丁夘江南行臺御史大夫特默格乞致仕
不允以為甘肅行省平章政事以出征馬少出幣帛各
一十萬匹扵迤北萬戸千戸所易馬戊辰太白晝見詔
南人有才學者依世祖舊制中書省樞密院御史臺皆
用之中書省臣言張理獻言饒州德興三處膽水浸鐵
可以成銅宜即其地各立銅冶場直隸寶泉提舉司宜
以張理就為銅冶場官從之以江淅行省左丞相琳沁
巴勒為江西行省左丞相領兵收捕饒信賊庚午詔隨
朝一品職事及省臺院六部翰林集賢司農太常宣政
宣徽中政資正國子秘書崇文都水諸正官各舉循良
材幹智勇兼全堪充守令者二人知人多者不限員數
各處試用守令並授兼管義兵防禦諸軍卾囉勸農事
所在上司不許擅差守令既已優陞其佐貳官員比依
入廣例量陞二等任滿驗守令全治者與真授不治者
全削二等依本等叙半治者減一等叙雜職人員其有
知勇之士並依上例凡除常選官於殘破郡縣及迫近
賊境之處陞四等稍近賊境陞二等是月方國珍復劫
其黨下海入黃巖港台州路達嚕噶齊台哈布哈率軍
與戰死之隴西地震百餘日城郭頽夷陵谷遷變定西
會州静軍莊浪尤甚會州公宇墻崩獲弩五百餘張長
者丈餘短者九尺人莫能挽改定西為安定州會州為
會寧州定軍民官不守城池之罪閏三月辛巳以台州
路逹嚕噶齊台哈布哈為江浙行省參知政事行台州
路事命下台哈布哈已死壬午以大理宣慰使達實巴
圖爾為四川行省添設參知政事與本省平章政事耀
珠討山南湖廣等處賊乙酉徐夀輝偽將陳普文陷安
吉鄉民羅明遠起義兵復之命工部尚書多喇兵部侍
郎瑪們和車分詣上都察汗諾爾集寧等處給出征河
南達勒達軍糧立淮南江北等處行中書省治揚州兼
轄高郵淮安滁州和州廬州安豐安慶蘄州黃州壬辰
以大都留守諤格實為江浙行省添設右丞討饒信賊
丙申阿蘇爱滿阿爾納古爾台擒滑州開州賊韓烏努
勒噶有功授資用庫大使丁酉湖廣行省參知政事鐵
傑以湖南兵復岳州戊戌詔淮南行省設官二十五員
以翰林學士承旨鴻和爾布哈湖廣平章政事實勒們
並為平章政事淮東元帥曼濟為右丞燕南廉訪使秦
從德為左丞陜西行臺侍御史遠實名山北廉訪使趙
璉並為參知政事庚子以樞密副使烏蘭哈達為中書
添設參知政事同知經筵事辛丑命淮南行省平章政
事鴻和爾布哈提調鎮南王傅事是月詔四川行省平
章政事耀珠以兵東討荆襄賊克復忠萬䕫雲陽等州
命江西行省左丞相琳沁巴勒以兵分守江東西關隘
命諸王琳沁巴勒安班參知政事額森特穆爾與陜西
行省平章政事伊嚕特穆爾討南陽襄陽賊刑部尚書
阿嚕討海寧賊江西行省右丞和尼齊與參知政事托
迪討江西賊以浙東宣慰使恩寧普代江浙行省左丞
尊達實哩守蕪湖命江西行省右丞諤格實江浙行省
左丞羅羅與星吉布延持穆爾曼濟哈雅同討饒信等
處賊方國珍不受招安之命命江浙左丞尊達實哩討
之命典瑞院給淮南行省銀字圓牌三面驛券五十道
詔江西行省左丞相琳沁巴勒淮南行省平章政事鴻
和爾布哈江浙行省左丞尊達實哩湖廣行省平章政
事額森特穆爾四川行省平章政事巴克實呼圖克及
江南行臺御史大夫納琳與江浙行省官並許以便宜
行事額森特穆爾駐軍沙河軍中夜驚軍潰退屯朱仙
鎮詔以中書平章政事曼濟代總其兵額森特穆爾還
京師仍命為御史大夫夏四月癸夘朔日有食之江西
臨川賊鄧忠陷建昌己酉時享太廟甲寅以御史大夫
吹斯戬為中書平章政事提調留守司乙夘鐵傑及
萬戸陶夢楨復武昌漢陽尋再陥丙辰江西宜黃賊塗
佑與邵武建寧賊應必達等攻陷卲武路總管吴阿勒
坦布哈以兵討之千戸魏淳以計擒塗佑應必達復其
城辛酉翰林學士承旨呼圖克哈雅乞致任不允授中
書平章政事四川行省參知政事僧格實哩復渠州甲
子翰林學士承旨歐陽玄以湖廣行省右丞致仕賜玉
帶及鈔百錠給全俸終其身戊辰諸王圖沁特穆爾平
章政事額森特穆爾討和州有功各賜金繫腰并鈔千
錠辛未&KR0878;門知州聶炳復荆門州平章政事呼圖克哈
雅年老有疾詔免其朝賀是月大駕時巡上都永懷縣
賊陷桂陽耀珠復歸州進攻峽州與峽州總管趙余禠
大破賊兵誅賊將李太素等遂平之詔天下完城郭築
隄防命伊都呼伊嚕特穆爾領輝和爾軍馬同豫王喇
特納實哩知樞密院事婁章討襄陽南陽鄧州賊陜西
行臺監察御史蒙果勒哈雅范文等糾言額森特穆爾
喪師辱國乞明正其罪詔不允左遷西臺御史大夫多
爾濟巴勒為湖廣行省平章政事蒙古勒哈雅十二人
為各路添設佐貳官五月癸酉朔太白犯鎮星戊寅命
龍虎山張嗣德為三十九代天師給印章海道萬戸李
世安建言權停海漕夏運從之命江南行臺御史大夫
納琳給宣勅與台州民陳子由楊恕卿趙士正戴甲令
集民丁夾攻方國珍己夘耀珠復中興路庚辰監察御
史齊齊克特穆爾等言河南諸處羣盜輒引亡宋故號
以為口實宜以瀛國公子和尚趙完普及親屬徙沙州
安置禁勿與人交通從之罷苽兒棚等處金銀場課癸
未建昌民戴良起鄉兵克復建昌乙酉命留守特默格
與諸王多爾濟守口北龍慶州是月達實巴圖爾至荆
門增募兵趨㐮陽與賊戰大敗克之命尊達實哩仍守蕪
湖險隘六月丙午中書省臣言大名路開滑濬三州
元城十一縣水旱蟲蝗饑民七十一萬六千九百八十
口給鈔十萬錠賑之戊申命治書侍御史杜秉彝中書
參議李稷並兼經筵官辛亥太白犯井宿河南行省左
丞薩納勒參知政事王伊蘇岱爾並以失誤軍需左遷
添設淮西宣慰使隨軍供給命河南行省平章政事圖
嚕參知政事李猷供給汝寧軍需丁巳賜中書參知政
事烏蘭哈達珠衣并帽乙丑宣讓王特穆爾布哈諸王
奇塔特奇凌特穆爾及淮南廉訪使班珠爾並平賊有
功賜金繫腰銀鈔有差紹慶宣慰使楊伊埓布哈遙授
湖廣左丞楊巴延布哈為紹慶宣慰使换文資楊城為
沿邊溪洞招討使兼征行萬戸回賜先所拘收牌面丙
寅紅巾周伯顔陷道州修太廟西神門秋七月丁丑時
享太廟庚辰饒徽賊犯昱嶺關陷杭州路辛巳命通政
院使達爾瑪實哩與樞密副使圖沁布哈討徐州賊給
勅牒三十道以賞功己丑湘鄉賊陷寶慶路庚寅以殺
西番首賊功賜岐王阿爾奇巴鈔千錠邠王烏呼諸王
班迪沙克嘉平章政事索諾木巴勒各金繫腰一以征
西元帥幹魯為章佩添設少監討徐州托克托請親討
徐州許之辛夘命托克托台為行樞密院使提調二十
萬戸賜金繫腰一銀鈔幣帛有差丁酉辰星犯靈臺以
杜彛為中書添設參知政事湖南元帥副使蘇爾約蘇
哈雅總管烏雅思忠復寶慶路是月徐夀輝偽將王善
康夀四江二蠻等陷福安寧德等縣八月癸夘命中書
參知政事特哩特穆爾淮南行省右丞曼濟供給托克
托行軍一應所需方國珍率其衆攻台州城浙東元帥
伊德默色福建元帥哈迪爾擊退之甲辰以同知樞密
院事哈瑪爾為中書添設右丞齊王實勅們獻馬萬五
千匹于京師賜托克托金三錠銀三十錠鈔萬錠幣帛
各千匹丁未日本國白高麗賊過海剽掠稱島居民高
麗國王巴延特穆爾調兵勦捕之賜金繫腰一鈔二
千錠己酉命知樞密院事約約中書平章政事吹斯戩
伊克扎爾古齊福夀並從托克托征徐州賜金繫腰及
銀鈔幣帛有差翰林學士承旨庫春鎮遏五投下百姓
賜金繫腰一壬子以扎薩古遜為河南行省右丞偰哲
篤為淮南行省左丞各賜鈔五十錠丙辰以圖薩默色
為淮南行省平章政事丁巳命中書平章政事布哈知
經筵事托克托將出師六部尚書穆爾瑪哈穆特等上
言大臣天子之股胘中書庶政之根本不可以一日離
乞留賢相弼亮天工如此則内外有兼治之宜社稷有
倚重之寄不報托克托言皇后卾爾多斯支用不敷繼
自今每年宜給金十錠銀五十錠以同知樞密院事舒
蘇出軍南陽同知樞密院事圖沁出軍河南皆有功各
進階榮禄大夫中書左丞哈瑪爾進階榮禄大夫庚申
命哈瑪爾等提調各集賽各愛滿口糧丁夘太白犯歲
星詔托克托以達爾罕太傅中書右丞相分省于外督
制諸處軍馬討徐州中書省樞密院御史臺分官屬從
行禀受節制爵有功誅有罪綏順討逆悉聽便宜從事
是日發京師是月大駕還大都安陸賊將俞君正復陷
荆門州知州聶炳死之賊將黨仲達復陷岳州九月乙
亥俞君正復陷中興耀珠領兵與戰于樓臺敗績奔松
滋本路判官上都死之己夘監察御史及河南分御史
臺行樞密院河南廉訪司鞏昌總帥府陜西都府義兵
萬戸府等官交章言御史大夫額森特穆爾出征河南
功績庚辰賜額森特穆爾金繫腰一金一錠銀十錠鈔
五千錠幣帛各百匹癸未中興義士范忠偕荆門僧李
智率義兵復中興路俞君正敗走龍鎮衛指揮使温都
爾哈瑪爾領兵入城耀珠自松滋還屯兵于石馬乙酉
托克托至徐州丁亥命知行樞密院事阿爾奇從托克
托征討賜金繫腰一金一錠銀五錠鈔幣有差辛夘托
克托復徐州屠其城芝蔴李等遁走壬辰太隂犯軒轅
戊戌賜哈瑪爾鈔三百錠買玉帶己亥賊攻辰州達嚕
噶齊和尚擊走之庚子詔加托克托為太師班師還京
十月丁未時享太廟庚戌知樞密院事婁章進金紫光祿
大夫命平章鼎珠右丞哈瑪爾同知經筵事癸丑和糴粟
豆五十萬石于遼陽甲寅拜行樞密院事阿乞剌為太
尉淮南行省平章政事戊午太隂犯鬼宿甲子太隂祀
歲星乙丑太隂犯亢宿十一月辛未命江浙行省平章
政事慶童收捕常州賊乙亥以星吉為江西行省
平章政事出師湖廣丙子中書省請為托克托立徐州
平宼碑並加封王爵癸未命江浙行省右丞特哩特穆
爾總兵討方國珍己丑以托克托平徐功賜金十錠銀
百錠鈔五萬錠幣帛各三千匹上表辭從之庚寅太隂
犯太微垣十二月壬寅實達巴圖爾復襄陽辛亥詔以
杭常湖信廣德諸路皆克復赦詿誤者蠲其夏税秋糧
命有司撫恤其民辛酉以湖廣行省參知政事巴延布
哈右丞鄂爾和討猺賊復湖南潭岳等處有功巴延布
哈陞散階從一品卾爾和陞正二品癸亥托克托言京
畿近地水利募江南人耕種歲可得粟麥百餘萬石不
煩海運而京師足食帝曰此事有利于國家其議行之
是歲海運不通立都水庸田使司于汴梁掌種植之事
潁州沈邱人察罕特穆爾與信陽州羅山人李思齊同
起義兵破賊有功授察罕特穆爾中順大夫汝寧府達
嚕噶齊李思齊知汝寧府
元史卷四十二
元史卷四十二考證
至正九年三月乙巳十一年十一月癸丑十二年十二
月癸亥乙巳訛己巳癸丑訛癸酉癸亥訛癸未推
干支改
九年秋七月出海夀為陜西廉訪副使韓嘉訥為宣政
院使按韓嘉訥以御史大夫罷為宣政院使仍是
内秩原文與出海夀相連而及疑有脱字又十二年
三月河南左丞相台哈布哈克復南陽等處以時考
之台哈布哈為河南行省左丞其授左丞相在十四
年十二月並誤
十二年閠三月立淮南江北等處行中書省治揚州兼
轄高郵淮安滁州和州廬州安豐安慶蘄州黃州
兼轄原文作轄揚州按揚州為省治不當言轄從元
史類編刪改
