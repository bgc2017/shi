元史卷一百二十八
明翰林學士亞中大夫知制誥兼修國史宋濂等修
列傳第十五
阿珠
阿珠烏哩特氏都元帥烏蘭哈達子沉幾有智略臨陣
勇決氣蓋萬人憲宗時從父征西南夷率精兵為候騎
所向摧陷莫敢當其鋒至平大理克諸部降交趾無不
在行事見烏蘭哈達傳憲宗嘗勞之曰阿珠未有名位
挺身奉國特賜黃金三百兩以勉將來世祖即位留典
宿衞中統三年從諸王拜沁達噶征李璮有功九月自
宿衞將軍拜征南都元帥治兵于汴復立宿州至元元
年八月略地兩淮攻取戰獲軍聲大振四年八月觀兵
襄陽遂入南郡取僊人鐵城等柵俘生口五萬軍還宋
兵邀襄樊間阿珠乃自安陽灘濟江留精騎五千陣牛
心嶺復立虚寨設疑火夜半敵果至斬首萬餘級初阿
珠過襄陽駐馬虎頭山宿漢東白河口曰若築壘於此
襄陽糧道可斷也五年遂築鹿門新城等堡繼又築臺
漢水中與夾江堡相應自是宋兵援襄者不能進六年
七月大霖雨漢水溢宋將夏貴范文虎相繼率兵來援
復分兵出入東岸林谷間阿珠謂諸將曰此張虚形不
可與戰宜整舟師備新堡諸將從之明日宋兵果趍新
堡大破之殺溺生擒五千餘人獲戰船百餘艘於是治
戰船分水軍築圜城以逼襄陽文虎率舟師來救來興
國又以兵百艘侵百丈山前後邀擊於罐子灘俱敗走
之九年三月破樊城外郛增築重圍以逼之宋裨將張
順張貴裝軍衣百船自上流入襄陽阿珠攻之順死貴
僅得入城俄乘輪船順流東走阿珠與元帥劉整分泊
戰船以待燃薪照江兩岸如晝阿珠追戰至櫃門關擒
貴餘衆盡死是年九月加同平章政事先是㐮樊兩城漢
水出其間宋兵植木江中聮以鐵鎖中設浮梁以通援
兵樊恃此為固至是阿珠以機鋸斷木以斧斷鎖焚其
橋襄兵乃不能援十年正月遂拔樊城襄守將吕文煥
懼而出降七月奉命略淮東抵揚州城下宋以千騎出
戰阿珠伏兵道左佯北宋兵逐之伏發擒其騎將王都
統十一年正月入覲與參政阿爾哈雅奏請伐宋帝命
相臣議久不決阿珠進曰臣久在行間備見宋兵弱於
往昔失今不取時不再來帝乃可其奏詔益兵十萬與
丞相巴延參政阿爾哈雅等同伐宋三月進平章政事
秋九月師次郢之鹽山得俘民言宋沿江九郡精銳盡
聚郢江東西兩城今舟師出其間騎兵不得護岸此危
道也不若取黃家灣堡東有河口可由其中拖船入湖
轉以下江為便從之遂舍攻郢而去行大澤中忽宋騎
兵千人突至時從騎纔數十人阿珠即奮槊馳擊所向
畏避追斬五百餘級生擒其將趙范二統制進攻沙洋
新城拔之前次復州守將翟貴迎降時夏貴鎖大艦扼
江漢口兩岸備禦堅嚴阿珠用軍將馬福計回舟淪河
口穿湖中從陽羅堡西沙蕪口入大江十二月軍至陽
羅堡攻之不克阿珠謂巴延曰攻城下策也若分軍船
之半循岸西上對青山磯止泊伺隙擣虚可以得志從
之明日阿珠遥見南岸沙洲即率衆趍之載馬後隨宋
將程鵬飛來拒大戰中流鵬飛敗走諸軍抵沙洲急擊
攀岸步鬭開而復合者數四敵小却出馬於岸遂力戰
破之追擊至鄂東門而還夏貴聞阿珠飛渡大驚引麾
下兵三百艘先遁餘皆潰走遂拔陽羅堡盡得其軍實
巴延議師所向或欲先取蘄黃阿珠曰若赴下流退無
所據上取鄂漢雖遲旬日師有所依可以萬全己未水
陸並趍鄂漢焚其船三千艘煙燄漲天漢陽鄂州大恐
相繼皆降十二年正月黃蘄江州降阿珠率舟師趍安
慶范文虎迎降繼下池州宋丞相賈似道擁重兵拒蕪
湖遣宋京來請和巴延謂阿珠曰有詔令我軍駐守何
如阿珠曰若釋似道而不擊恐已降州郡今夏難守且
宋無信方遣使請和而又射我軍船執我邏騎今日惟
當進兵事若有失罪歸於我二月壬戌師次丁家洲遂
與宋前鋒孫虎臣對陣夏貴以戰艦二千五百艘横亘
江中似道將兵殿其後時已遣騎兵夾岸而進兩岸樹
砲擊其中堅宋軍陣動阿珠挺身登舟手自持柂突入
敵陣諸軍繼進宋兵遂大潰以上詳見巴延傳世祖以
宋重兵皆駐揚州臨安倚之為重四月命阿珠分兵圍
守揚州庚申次真州敗宋兵于珠金沙斬首二千餘級
既抵揚州乃造樓櫓戰具于瓜州漕粟于真州樹柵以
斷其糧道宋都統姜才領步騎二萬來攻柵敵軍夾河
為陣阿珠麾騎士渡河擊之戰數合堅不能却衆軍佯
北才逐之遂奮而回擊萬矢雨集才軍不能支擒其副
將張林斬首萬八千級七月辛未宋兩淮鎮將張世傑
孫虎臣以舟師萬艘駐焦山東每十船為一舫聮以鐵
鎖以示必死阿珠登石公山望之舳艫連接旌旗蔽江
曰可燒而走也遂選強徤善射者千人載以巨艦分兩
翼夾射阿珠居中合勢進擊繼以火矢燒其蓬檣煙燄
漲天宋兵既碇舟死戰至是欲走不能前軍争赴水死
後軍散走追至圌山獲黃白鷂船七百餘艘自是宋人
不復能軍矣十月詔拜中書左丞相仍諭之曰淮南重
地李庭芝狡詐須卿守之時諸軍進取臨安阿珠駐兵
瓜洲以絶揚州之援巴延所以兵不血刃而平宋者阿
珠控制之力為多十三年二月夏貴舉淮西諸城來附
阿珠謂諸將曰今宋已亡獨庭芝未下以外助猶多故
也若絶其聲援塞彼糧道尚恐東走通泰逃命江海乃
柵揚之西北丁村以扼其高郵寳應之餽運貯粟灣頭
堡以備捍禦留屯新城以逼泰州又遣千戶巴延徹爾
率甲騎三百助灣頭兵勢且戒之曰庭芝水路既絶必
從陸出宜謹備之如丁村烽起當首尾相應斷其歸路
六月甲戌姜才知高郵米運將至果夜出步騎五千犯
丁村柵至曉巴延徹爾來援所將皆阿珠牙下精兵旗
幟畫雙赤月衆軍望其塵連呼曰丞相來矣宋軍識其
旗皆遁才脱身走追殺騎兵四百步卒免者不滿百人
壬辰李庭芝以朱煥守揚州挾姜才東走阿珠率兵追
襲殺步卒千人庭芝僅入泰州遂築壘以守之七月乙
巳朱煥以揚州降乙卯泰州守將孫良臣開北門納降
執李庭芝姜才奉命戮揚州市揚泰既下阿珠申嚴士
卒禁暴掠有武衛軍校掠民二馬即斬以徇兩淮悉平
得府二州二十二軍四縣六十七九月辛酉入見世祖
於大明殿陳宋俘第功行賞實封泰興縣二千戶二十
三年受命北伐叛王實喇穆爾等明年凱旋繼又西征
至哈喇和卓以疾卒年五十四追封河南王
阿爾哈雅
阿爾哈雅輝和爾人也初生胞中剖而出其父以為不
祥將棄之母不忍比長果聰辨有膽略家貧常躬耕舍
耒嘆曰大丈夫當立功朝廷何至效細民事畎畝乎去
求其國書讀之逾月又棄去用薦者得事世祖于潛邸
世祖即位漸見擢用由左右司郎中遷參議中書省事
至元二年立諸路行中書省進僉河南行省事五年命
與元帥阿珠劉整取襄陽又加參知政事始帝遣諸將
命毋攻城但圍之以俟其自降乃築長圍起萬山包百
丈楚山盡鹿門以絶之宋兵入援者皆敗去然城中糧
儲多圍之五年終不下九年三月破樊城外郛其將復
閉内城守阿爾哈雅以為襄陽之有樊城猶齒之有唇
也宜先攻樊城樊城下則襄陽可不攻而得乃入奏帝
始報可會有西域人伊斯瑪音獻新礮法因以其人來
軍中十年正月為礮攻樊破之先是宋兵為浮橋以通
襄陽之援阿爾哈雅發水軍焚其橋襄援不至城乃拔
詳具阿珠傳阿爾哈雅既破樊移其攻具以向襄陽一
礮中其譙樓聲如雷霆震城中城中洶洶諸將多踰城
降者劉整欲立碎其城執文煥以快其意阿爾哈雅獨
不欲攻乃身至城下與文煥語曰君以孤軍城守者數
年今飛鳥路絶主上深嘉汝忠若降則尊官厚祿可必
得決不殺汝也文煥狐疑未決又折矢與之誓如是者
數四文煥感而出降遂與入朝帝以文煥為昭勇大將
軍侍衛親軍都指揮使襄漢大都督阿爾哈雅行荆湖
等路樞密院事鎮襄陽阿爾哈雅奏曰襄陽自昔用武
之地也今天助順而克之宜乘勝順流長驅宋可必平
平章阿珠亦贊其說帝命丞相史天澤議之天澤曰朝
廷若遣重臣如丞相安圖同知樞密院事巴延者一人
都督諸軍則四海混同可立待也帝曰巴延可乃大徵
兵拜巴延為行中書省左丞相阿珠為平章阿爾哈雅
進行省右丞賞鈔二百錠十一年九月會師襄陽遂破
郢州及沙洋新城十二月師出沙蕪口宋制置夏貴守
諸隘甚固阿爾哈雅麾兵攻陽羅堡貴趨援之阿珠遂
以兵西渡青山磯宋都統程鵬飛來迎戰敗之江中會
貴兵亦敗走廬州宣撫朱禩孫夜遁還江陵知鄂州張
晏然以城降鵬飛以水軍降巴延與諸將會鄂城下議
曰鄂襟山帶江江南之要區也且兵糧皆備今蜀江陵
潭岳皆未下不以一大將鎮撫之上流一動則鄂非我
有也乃以兵四萬遣阿爾哈雅戍鄂而與阿珠將大兵
以東阿爾哈雅集鄂民宣上德惠禁將士毋侵掠其下
恐懼無敢取民之菜者民大悦遣人徇夀昌信陽德安
諸郡皆下進徇江陵十有二年春三月與安撫高世傑
兵遇巴陵命張榮實擣其中堅解汝楫率諸翼兵左右
角之世傑敗走追降之于桃花灘遂下岳州四月至沙
市城不下縱火攻之沙市立破宣撫朱禩孫制置高逹
恐即以城降乃入江陵釋係囚放戍券軍除其徭賦及
法令之繁細者傳檄郢歸峽常德澧隨辰沅靖復均房
施荆門及諸洞無不降者盡奏官其所降官以兵守峽
籍其戶口財賦來上帝喜大宴三日語近臣曰巴延兵
東阿爾哈雅以孤軍戍鄂朕甚憂之今荆南定吾東兵
可無後患矣乃親作手詔褒之命右丞廉希憲守江陵
促阿爾哈雅急還鄂且以沿江諸城新附者委之阿爾
哈雅至鄂招潭州守臣李芾不聽乃移兵長沙拔湘陰
冬十月至潭為書射城中以示芾曰速下以活州民否
則屠矣不荅乃決隍水部分諸將以礮攻之破其木堡
流矢中胷創甚督戰益急奪其城潭人復作月城以相
拒凡攻七十日大小數十戰十有三年春正月芾力屈
及轉運使鍾蜚英都統陳義皆自殺其將劉孝忠以城
降諸將欲屠之阿爾哈雅曰是州生齒數百萬口若悉
殺之非上諭巴延以曹彬不殺意也其屈法生之復發
倉以食饑者遣使徇郴全道桂陽永衡武岡寳慶袁韶
南雄諸郡其守臣皆率其民來迎曰聞丞相體皇帝好
生之德毋殺虜所過皆秋毫無犯民今復見太平各奉
表來降丞相稱阿爾哈雅也奏官其降官皆如江陵獨
宋經略使馬塈守静江不下使總管俞全等招之皆為
所殺會宋主以國降降手詔遣湘山僧宗勉諭塈塈復
殺之阿爾哈雅又為書以天命地利人心開塈許以廣
西大都督反覆千餘言終不聽因入朝賀平宋拜平章
政事使持詔如静江諭之十一月前兵至嚴關塈守關
弗納破其兵又敗都統馬應麒於小溶江遂逼静江錄
上所賜静江詔以示塈塈焚之斬其使静江以水為固
乃築堰斷大陽小溶二江以遏上流決東南埭以涸其
隍破其城民聞城破即縱火焚居室多赴水死塈及其
總制黃文政總管張虎以殘兵突圍走執之阿爾哈雅
以静江民易叛非潭比不重刑之則廣西諸州不服因
悉坑之斬塈於市分遣萬戶托噶布哈徇賓融柳欽横
邕慶遠齊榮祖徇鬱林貴廉象托里徇潯容藤梧皆下
之特磨王儂士貴南丹州牧莫大秀皆奉表求内附奏
官其降官如潭州以兵戍静江昭賀梧邕融乃還潭既
而宋二王稱制海中雷瓊全永與潭屬縣之民文才喻
周隆張虎羅飛咸起兵應之舒黃蘄相繼亦起大者衆
數萬小者不下數千詔命討之且略地海外阿爾哈雅
既定才喻等至雷州使人諭瓊州安撫趙與珞降不聽
遂自航大海五百里執與珞冉安國黃之紀皆裂殺之
盡定瓊南寧萬安吉陽地降八番羅甸蠻以其總管文
龍兒入見置宣慰司八番羅甸臥龍羅番大龍遏蠻蘆
番小龍石番方番珙番程番並置安撫以鎮之十八年
奏請徙省鄂州所定荆南淮西江西海南廣西之地凡
得州五十八峒夷山獠不可勝計大率以口舌降之未
嘗專事殺戮又其取民悉定從輕賦民所在立祠祀之
二十三年入朝加光禄大夫湖廣行省左丞相卒年六
十贈開府儀同三司上柱國封楚國公諡武定至正八
年進封江陵王子和斯哈雅湖廣行中書省左丞衮格
根江西行中書省平章政事
姜衛
姜衛國王蘇肯徹爾子也性弘毅重厚不飲酒寡言笑
喜延士大夫聽讀經史論古今治亂至直臣盡忠良將
制勝必為之擊節稱善以故臨大事決大議言必中節
至元十一年詔命姜衞總蘇肯徹爾元統鴻吉哩等五
投下兵從伐宋由正陽取安豐略廬克和攻司空山平
野人原道安慶渡江東下會丞相巴延兵于潤州分三
道並進姜衛率左軍參政董文炳為副部署將校申明
約束江隂華亭澉浦上海悉望風欵附吏民按堵如故
進屯鹽官巴延已駐師臨安城下得宋幼主降表姜衞
乃移兵瓜洲與阿珠兵合臨揚州都統姜才以兵二萬
攻揚子橋率諸將擊敗之十三年夏驛召姜衛秋入覲
大饗賚功授金虎符征西都元帥仍賜弓矢甲鞍文錦
表裏四鈔萬貫從者賞賜有差時親王海都叛命領汪
總帥兵以鎮西土十四年召拜江南諸道行臺御史大
夫乃上奏曰陛下以臣為耳目臣以監察御史按察司
為耳目倘非其人是人之耳目先自閉塞下情何由上
達帝嘉之命御史臺清其選每除目至必集幕僚御史
議其可否不協公論者即劾去之繼陳便民一十五事
其略曰併行省削冗官鈐鎮戍拘官船業流民錄故官
贓饋遺淮浙鹽運司直隸行省行大司農營田司併入
宣慰司理訟勿分南北公田召佃仍減其租革宋公吏
勿容作弊帝皆納焉浙東盜起浙西宣慰使錫里伯縱
兵肆掠俘及平民乃遣御史商琥據錢唐津渡閱治之
得釋者以數千計錫里伯遁還都奏執還揚州治其罪
十六年入覲會左丞崔斌等言平章阿哈瑪特不法事
詔命姜衛及知樞密院博囉自開平馳驛大都鞫之阿
哈瑪特稱疾不出博囉欲回姜衛厲聲叱曰奉旨按問
敢回奏耶令輿疾赴對首責數事既引伏有旨釋免仍
喻姜衛曰朕知卿不惜顔面復命還南行臺十七年有
旨命姜衛檢覈阿爾哈雅和斯特穆爾等所俘三萬二
千餘口並放為民十八年左丞范文虎參政李庭以兵
十萬航海征倭七晝夜至竹島與遼陽省臣兵合欲先
攻太宰府遲疑不發八月朔颶風大作士卒十喪六七
帝震怒復命行省左丞相塔爾海征之時無敢諫者姜
衛遣使入奏曰倭不奉職貢可伐而不可恕可緩而不
可急向者師行迫期戰船不堅前車已覆後當改轍今
為之計預修戰艦訓練士卒耀兵揚武使彼聞之深自
備禦遲以歲月俟其疲怠出其不意乘風疾往一舉而
下萬全之策也帝意始釋遂罷其役又陳皇太子既令
中書宜領撫軍監國之任選正人端士立詹事賓客諭
德贊善衛翼左右所以樹國本也帝深然之十九年又
奏阿爾哈雅占降民一千八百戶為奴阿爾哈雅以為
征討所得有旨果降民也還之有司若征討所得令御
史臺籍其數以聞量賜有功者阿爾哈雅又自陳其功
比巴延當賜養老戶御史滕魯瞻劾之阿爾哈雅自辨
有旨遣使赴行臺逮問姜衛曰為臣敢爾欺誑邪滕御
史何罪即馳奏使者竟歸二十年以疾請入覲進譯語
資治通鑑帝即以賜東宫經筵講讀拜江淮行省左丞
相二十一年啓行四月卒于蠡州年四十四訃聞帝悼
惜不己子阿喇卜丹南行臺御史大夫孫托歡集賢大
學士
托克托呼
托克托呼其先本武平北哲琳川按塔哈山部族自庫
楚徙居西北伊埒巴爾山因以為氏號其國曰欽察其
地去中國三萬餘里夏夜極短日暫没即出庫楚克生
蘇穆鼐蘇穆鼐生伊納克實世為欽察國主太祖征默
爾竒斯其主輝圖奔欽察伊納克實納之太祖遣使諭
之曰汝奚匿吾負箭之麋亟以相還不然禍且及汝伊
納克實荅曰逃鸇之雀叢薄猶能生之吾顧不如草木
耶太祖乃命將討之伊納克實已老國中大亂伊納克
實之子和拉蘇默遣使自歸於太祖而憲宗受命帥師
已扣其境和拉蘇默之子巴圖徹爾舉族迎降從征默
爾竒斯有功率欽察百人從世祖征大理伐宋以強勇
稱嘗侍左右掌尚方馬畜歲時挏馬乳以進色清而味
美號黑馬乳因目其屬曰哈喇齊托克托呼巴圖徹爾
之子也中統元年父子從世祖北征俱以功受上賞巴
圖徹爾卒乃襲父職備宿衛宗王海都搆亂世祖以國
家根本之地命皇太子北平王率諸王鎮守之至元十
四年諸王托克托穆爾錫里濟叛寇抄諸部掠憲宗所
御大帳以去托克托呼率兵討之敗其將多爾濟戩於
納琳布拉克邀諸部以還應昌部族珠爾噶岱搆亂托
克托穆爾引兵應之中途遇托克托呼將戰先獲其候
騎數十托克托穆爾乃引去遂滅珠爾噶岱追托克托
穆爾等至圖喇河三宿而後返尋復敗之於斡琿河奪
回所掠大帳還諸部之衆於北平十五年大軍北征詔
率欽察驍騎千人以從追錫里濟踰金山擒扎哈台等
以獻又敗庫春格爾等褁瘡力戰獲羊馬輜重甚衆還
朝帝召至榻前親慰勞之賜金銀酒器及銀百兩金幣
九歲時預宴濟遜冠服全海東白鶻一仍賜以奪回所
掠大帳而諭之曰祖宗武帳非人臣所得御以卿能歸
之故以授卿嘗有旨欽察人為民及隸諸王者皆别籍
之以隸托克托呼戶給鈔二千貫歲以粟帛選其材勇
以備禁衛十九年授昭勇大將軍同知太僕院事二十
年改同知衛尉院事兼領羣牧司請以所部哈喇齊屯
田畿内詔給霸州文安縣田四百頃益以宋新附軍人
八百俾領其事二十一年賜金虎符并賜金貂裘帽玉
帶各一海東青鶻一水磑壹區近郊田二千畝籍河東
諸路蒙古軍子弟四千六百人隸其麾下二十二年拜
鎮國上將軍樞密院副使二十三年置欽察親軍衛遂
兼都指揮使聽以宗族將吏備官屬海都兵犯金山詔
與大將托多爾海共禦之二十四年宗王納顏叛隂遣
使來結額布根錫里哈為托克托呼所執盡得其情以
聞錫里哈設宴邀二大將托多爾海將往托克托呼以
為事不可測遂止錫里哈計不得行未幾有旨令錫里
哈入朝將由東道進托克托呼言於北安王曰彼分地
在東脱有不虞是縱虎入山林也乃命從西道進既而
有言額布根叛者衆欲先聞於朝然後發兵托克托呼
曰兵貴神速若彼果叛我軍出其不意可即圖之否則
與約而還即日啓行疾驅七晝夜渡圖喇河戰于博恰
嶺大敗之額布根僅以身免世祖時親征納顔聞之遣
使命托克托呼收其餘黨沿河而下遇叛王特爾格軍
萬騎擊走之獲馬甚衆并擒叛王哈喇婁等獻俘行在
所誅之欽察喀喇之屬自叛所來歸者即以付托克托
呼置哈喇婁萬戶府欽察之散處安西諸王部下者悉
令統之時成宗以皇孫撫軍於北詔以托克托呼從追
納顔餘黨於哈拉衮誅叛王烏塔噶盡降其衆二十五
年諸王伊竒哩為叛王哈喇哈斯所攻遣使告急復從
皇孫移師援之敗諸烏爾呼速至哈拉衮山夜渡古烈
河敗叛王哈坦盡得遼左諸部置東路萬戶府世祖多
其功以伊竒哩女弟塔掄妻之二十六年從皇孫晉王
征海都抵抗愛嶺敵先據險諸軍失利惟托克托呼以
其軍直前鏖戰翼晉王而出追騎大至乃選精銳設伏
以待之寇不敢逼秋七月世祖巡幸北邊召見慰諭之
曰昔太祖與其臣同患難者飲班珠爾河之水以記功
今日之事何愧昔人卿其勉之還至京師大宴羣臣復
謂托克托呼曰朔方人來聞海都言杭愛之役使彼邊
將皆如托克托呼吾屬安所置哉論功行賞帝欲先欽
察之士托克托呼言慶賞之典蒙古將吏宜先之帝曰
爾毋飾讓蒙古人誠居汝右力戰豈在汝右耶召諸將
頒賞有差初世祖既取宋命籍建康廬饒租戶千為哈
喇齊戶益以俘獲千七百戶賜托克托呼仍官一子以
督其賦二十八年托克托呼奏哈喇齊軍以萬數足以
備用詔賜珠帽珠衣金帶玉帶海東青鶻各一復賜其
部曲毳衣縑素萬匹於是率哈喇齊萬人北獵於罕達
該邊寇聞之皆引去二十九年秋略地金山獲海都之
戶三千餘還至和琳有詔進取竒爾濟蘇三十年春師
次謙河冰行數日始至其境盡收其五部之衆屯兵守
之奏功加龍虎衛上將軍仍給行樞密院印海都聞取
竒爾濟蘇引兵至謙河復敗之擒其將博囉齊三十一
年成宗即位詔以邊境事重其免會朝遣使就賜銀五
百兩七寳金壺盤盂各一鈔萬貫白氊帳一獨峯駞五
冬召至京師賞賚有加别賜其麾下士鈔千二百萬貫
元貞元年春仍出守北邊二年秋諸王附海都者率衆
來歸邊民驚擾身至伊嚕哈斯界饋餉安集之導諸王
永和爾等入朝帝解御衣以賜又賜金五十兩銀千五
百兩鈔五萬貫轎輿各一大德元年正月拜銀青榮禄
大夫上柱國同知樞密院事欽察親軍都指揮使奉命
還北邊二月至宣德府卒年六十一贈金紫光祿大夫
司空追封延國公諡武毅後加封昇王子八人其第三
子曰綽和爾
綽和爾初以大臣子奉詔從太師阿爾婁行軍戰於布
達山有功拜昭勇大將軍左衛親軍都指揮使大德元
年襲父職領征北諸軍帥師踰金山攻巴林之地巴林
之南有達嚕噶河其將達蘭台阻水而軍伐木柵岸以
自庇士皆下馬跪坐持弓矢以待我軍矢不能及馬不
能進綽和爾命吹銅角舉軍大呼聲震林野其衆不知
所為争起就馬於是麾師畢渡湧水拍岸木柵漂散因
奮師馳擊追奔五十里盡得其人馬廬帳還次阿嚕河
與海都所遣援巴林之將博貝軍遇河之上有高山博
貝陣於山上馬不利下馳綽和爾麾軍渡河蹙之其馬
多顛躓急擊敗之追奔三十餘里博貝僅以身免二年
北邊諸王都勒斡齊齊克圖等潛師襲和囉噶圖之地
其地亦有山甚高敵兵據之綽和爾選勇而善步者持
挺刃四面上奮擊盡覆其軍三年入朝成宗親解御衣
賜之慰勞優渥拜鎮國上將軍僉樞密院事欽察親軍
都指揮使太僕少卿復還邊是時武宗在潛邸領軍朔
方軍事必諮於綽和爾及戰綽和爾嘗為先四年秋叛
王圖們俄羅斯等犯邊綽和爾迎敵於庫克之地及其
未陣直前薄之敵不能支追之踰金山乃還五年海都
兵越金山而南止於特濟根山因高以自保綽和爾急
引兵敗之復與都勒斡相持于烏爾圖之地綽和爾以
精銳馳其陣左右奮擊所殺不可勝計都勒斡之兵幾
盡武宗親視其戰乃嘆曰何其壯耶力戰未有如此者
事聞詔遣御史大夫都齊等即齊納克實之地集諸王
軍將問戰勝功狀咸稱綽和爾功第一武宗既命尚雅
蘇圖楚王公主察球爾及使者以功簿奏帝復出御衣
遣使臨賜之七年秋入朝帝親諭之曰卿鎮北邊累建
大功雖以黃金周飾卿身猶不足以盡朕意賜以衣帽
金珠等物甚厚拜驃騎衛上將軍樞密院副使欽察親
軍都指揮使太僕少卿仍賜其軍萬人鈔四千萬貫九
年諸王都勒斡徹伯爾莽賚特穆爾等相聚而謀曰昔
我太祖艱難以成帝業奄有天下我子孫乃弗克靖恭
以安享其成連年搆兵以相殘殺是自隳祖宗之業也
今撫軍鎮邊者皆吾世祖之嫡孫吾與誰争哉且前與
托克托呼戰既弗能勝今與其子綽和爾戰又無功惟
天惟祖宗意可見矣不若遣使請命罷兵通一家之好
使吾士民老者得以養少者得以長傷殘疲憊者得以
休息則亦無負太祖之所望於我子孫者矣使至帝許
之於是莽賚特穆爾等罷兵入朝特為置驛以通往來
十年拜榮禄大夫同知樞密院事尋拜光祿大夫知樞
密院事欽察左衞指揮太僕少卿皆如故成宗崩武宗
時在衮穆蘇之海上綽和爾請急歸定大業以副天下
之望武宗納其言即日南還及即位賜以先朝所御大
武帳等物加拜平章政事仍兼樞密欽察左衛太僕還
邊復封榮國公授以銀印賜尚服衣段及虎豹之屬至
大二年入朝加封句容郡王改授金印帝曰世祖征大
理時所御武帳及所服珠衣今以賜卿其勿辭翌日又
以世祖所乘安輿賜之且曰以卿有足疾故賜此綽和
爾叩頭泣涕固辭而言曰世祖所御之帳所服之衣固
非臣所敢當而乘輿尤非所宜蒙也貪寵過當臣實不
敢帝顧左右曰他人不知辭此别命有司置焉轎賜之
俾得乘至殿門下仁宗即位入朝特授光祿大夫平章
政事知樞密院事欽察親軍都指揮使左衛親軍都指
揮使太僕少卿延祐元年敗叛王額森布哈等軍于伊
特格庫默色之地遣使入報賜以尚服二年敗額森布
哈所遣將額布根呼圖克特穆爾于齊默根之地追出
其境至鐵門關遇其大軍於齊爾之地又敗之四年帝
念其功而憫其老召入商議中書省事知樞密院事大
理國進象牙金飾轎即以賜之每見必賜坐每食必賜
食待以宗室親王之禮綽和爾常曰老臣受朝廷之賜
厚矣吾子孫當以死報國至治二年卒年六十三後累
封揚王子六人雅克特穆爾達爾罕太師右丞相太平
王薩敦左丞相達哩襲封句容郡王
元史卷一百二十八
元史卷一百二十八考證
阿珠傳十年正月遂拔樊城原文遂拔句上書十二
月而於下文襄守將句下書十年考宋元通鑑元兵
拔襄陽在咸淳九年正月是為至元十年世祖本紀
及阿爾哈雅傳同今據改
二月壬戌師次丁家洲原文作丁酉據巴延傳改
七月辛未原文作庚午據宋史及續通鑑改
阿爾哈雅傳阿爾哈雅麾兵攻陽羅堡原文作武磯
堡按巴延傳載是時先今阿爾哈雅以兵攻陽羅堡
綴夏貴援兵阿珠乃以昏夜渡青山磯遂破貴軍巴
延登武磯山曰大江南北皆吾有矣据此則阿爾哈
雅所攻者乃陽羅堡史文盖因武磯山而誤耳續通
鑑亦同今據改
今蜀江陵潭岳皆未下潭岳原文作岳鄂按上文鄂
州已降考巴延廟碑載留阿爾哈雅守鄂規取荆湖
又考續通鑑是時李芾守潭州則岳鄂當作潭岳為
是今據改
托克托呼傳從征默爾奇斯默爾奇斯上文作蔑里
乞此又作麥怯斯他卷又有作蔑里期者今併改
師次謙河原文作欠河考地理志奇爾濟蘇境内有
謙河說具卷六考證今併改下倣此
綽和爾傳復封榮國公榮原文作容據虞集碑文及
名臣事略改
至大二年入朝加封句容郡王按武宗紀作至大三
年正月事仁宗紀作延祐三年六月事與傳互異
敗額森布哈所遣將他卷原文作也先不花此又作
也不花係脫字今照改
