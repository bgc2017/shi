元史卷一百二十四
明翰林學士亞中大夫知制誥兼修國史宋濓等撰
列傳第十一
塔本
塔本伊吾廬人人以其好揚人善稱之曰揚公父宋五
設托多托多者其國主所賜號猶華言明哲也塔本初
從太祖討諸部屢阨艱危復從圍燕征遼西下平灤白
霫諸城軍士有妄殺人者塔本戒之曰國之本民也殺
人得地何益於國且殺無罪以堅敵心非上意太祖聞
而喜之賜金虎符俾鎮撫白霫諸郡號行省都元帥管
内得承制除縣吏死囚得專決久之徙治興平興平兵
火傷殘民慘無生意塔本召父老問所苦為除之薄賦
斂役有時民大悦乃相與告教無違約束歸者四集塔
本始至戶止七百不一二年乃至萬戶出已馬以寬驛
人貸廉吏銀其子錢不能償者焚其劵農不克耕與之
牛比歲告稔民用以饒歲庚寅詔益中山平定平原隸
行省甲午盜李仙趙小哥等作亂塔本止誅首惡宥其
詿誤癸卯立春日宴羣&KR1212;歸而疾作遂卒是夕星隕隠
隠有聲遺命葬以紙衣瓦棺贈推誠定遠佐運功臣太
師開府儀同三司上柱國追封營國公諡忠武子阿爾
濟蘇特穆爾
阿爾濟蘇特穆爾嗣父職為興平等處行省都元師其
為治一遵先政興學養士輕刑薄徭雖同僚不敢私役
一民從大軍伐高麗有功歲丙辰卒贈宣忠輔義功臣
榮禄大夫平章政事柱國追封營國公諡武襄子阿勒
台
阿勒台當襲父職適罷行省為平灤路總管府丁巳憲
宗命為平灤路逹嚕噶齊始至請蠲銀鹽酒等税課八
之一細民不征世祖即位來朝賜金虎符諸侯王道出
平灤供給費銀七千五百兩戶部不即償阿勒台陳上
前盡取償以歸置甲乙籍籍民丁力民甚便之至元十
年進懷遠大將軍歲饑發粟賑民或持不可阿勒台曰
朝廷不允願以家粟償於是全活甚衆僚屬始至阿勒
台必餽鹽米羊畜什器曰非有他也欲其不剥民耳姻
族窮者月有常給民有喪不能葬者與之棺槨布帛資
糧灤為孤竹故國乃廟祀伯夷叔齊以勵風俗二十一
年進昭武大將軍二十四年納顔叛獻馬五百匹佐軍
世祖大喜已而得納顔銀甕亟以賜之二十五年入朝
以疾卒贈宣力功臣資德大夫中書右丞上護軍追封
永平郡公諡忠亮子德哷威蘇
德呼威蘇少好讀書成宗時入宿衛授河西廉訪司僉
事拜監察御史遷淮西廉訪副使召為中書左司員外
郎改樞密院參議陞判官延祐四年授翰林侍講學士
出為河間路總管屬歲饑出俸金及官庫所積賑之活
數十萬人河間當水陸要衝四方供億皆取給焉德哷
威蘇立法調遣民便之復建言增置便習弓馬尉一人
益邏兵之數於是盜賊屏息陵州羣凶為官民害悉收
繫死獄中後陞遼陽行省參知政事子索約勒哈陶默
色
索約勒哈陶默色年十二宿衛英宗潛邸掌服御諸物
英宗即位拜監察御史至治元年春詔起大刹于京西
夀安山索約勒哈陶默色與御史觀音保成珪李謙亨
上章極諫以為東作方始而興大役以耗財病民非所
以祈福也且歲在辛酉不宜興築初司徒劉夔妄獻浙
右民田冒出内帑鈔六百萬貫丞相特們德爾分取其
半監察御史發其姦由是嫉臺諫至是特們德爾之子
索諾木為治書侍御史密奏曰彼宿衛舊臣聞事有不
便弗即入白今訕上以揚已之直大不敬帝乃殺索約
勒哈陶默色與觀音保杖珪謙亨黥之竄諸遐裔泰定
初贈索約勒哈陶默色資德大夫御史中丞上護軍追
封永平郡公諡貞愍賜其妻子鈔五百貫良田千畝仍
詔樹碑神道
哈勒噶齊必嚕
哈勒噶齊必嚕輝和爾人也性聰敏習事國王約蘇特
穆爾伊都呼聞其名自錫哩瑪勒國徵為斷事官約蘇
特穆爾卒子巴哩珠阿勒坦德濟伊都呼年幼西遼主
珠爾汗遣使據其國且召哈勒噶齊必嚕至為諸子師
巴哩珠阿勒坦德濟聞太祖明聖乃殺西遼使更遣額
琳特穆爾都督等四人使西遼額琳特穆爾都督者哈
勒噶齊必嚕壻也具語以故於是與其子伊德實伊納
克歸太祖一見大悦即令諸皇子受學焉仍令伊德實
伊納克以質子入宿衛從帝西征至巴實伯里東獨山
見城空無人帝問此何城對曰獨山城往歲大饑民皆
徙他所然此地當北來要衝宜耕種以為備臣昔在錫
哩瑪勒國時有戸六十願移居此帝曰善遣伊德實伊
納克佩金符往取之父子皆留居焉後六年太祖西征
還見田野墾闢民物繁庶大悦哈勒噶齊必嚕則已死
矣乃賜伊德實伊納克都督印兼獨山城逹嚕噶齊伊
德實伊克納卒子竒徹森和拉在太宗時襲爵賜號達
罕子四人曰塔塔爾曰賀軫曰和爾斯滿曰裕勒斯滿
世祖命和爾斯滿從舒蘇德濟鎮雲南裕勒斯滿事憲
宗襲父爵兼領僧人後因軍帥濟古爾台據巴實伯里
盡室徙居平凉與其子諳逹默色特爾穆入覲世祖詔
入宿衛為必且齊命從安西王莽噶拉木鎮六盤安西
王薨其子阿南逹嗣成宗即位遣使入朝因奏諳達默
色特穆爾父子本先帝舊臣來事先王服勤二十餘年
矣若終老王府非所以盡其才也願以歸陛下用之成
宗可其奏授諳達默色特穆爾汝州達嚕噶齊積官秘
書太監卒子額琳特穆爾
額琳特穆爾善國書多聞識歴事累朝由翰林待制累
遷榮禄大夫翰林學士承旨英宗時以舊學日侍左右
陳說祖宗以來及古先哲王嘉言善行翻譯諸經紀錄
故實總治諸王駙馬番國朝會之事天歷初北迎明宗
入正大統一見歡甚顧左右曰此朕師也天歷三年進
光禄大夫知經筵事子曰實喇卜曰圖古勒曰陸實曰
薩納勒實喇卜累拜中書平章政事大司徒宣政院使
塔塔圖該
塔塔圖該輝和爾人也性聰慧善言論深通本國文字
奈曼迪延汗尊之為傅掌其金印及錢榖太祖西征奈
曼國亡塔塔圖該懷印逃俄就擒帝詰之曰迪延汗人
民疆土悉歸於我矣汝負印何之對曰臣職也將以死
守欲求故主授之耳安敢有他帝曰忠孝人也問是印
何用對曰出納錢榖委任人材一切事皆用之以為信
驗耳帝善之命居左右是後凡有制旨始用印章仍命
掌之帝曰汝深知本國文字乎塔塔圖該悉以所藴對
稱旨命教太子諸王以輝和爾字書國言太宗即位命
司内府玉璽金帛命其妻烏赫哩氏為皇子哈喇徹爾
乳母時加賜予塔塔圖該召諸子諭之曰上以汝母鞠
育太子賜予甚厚汝等豈宜有之當先供太子用有餘
則可分受帝聞之顧侍臣曰塔塔圖該以朕所賜先供
太子其廉介可知矣由是又加禮遇以疾卒至大元年
贈中奉大夫追封鴈門郡公子四人長永和爾默色次
隆和默色次索羅該次多爾瑪永和爾默色少有勇略
琿塔哈叛於三盤時永和爾默色守護皇孫托克托營
壘率其衆與琿塔哈戰敗之追至卓巴勒適遇阿勒達
爾與之合兵復戰永和爾默色死之隆和默色有膂力
嘗獵于野與衆相失遇盜三人欲奪其衣隆和默色搏
之盡仆遂縳以還帝召見選力士與之角無與敵者帝
壯之賜金令備宿衛索羅該襲父職仍命司内府玉璽
金帛多爾瑪舊亊皇子哈喇徹爾世祖即位從其母入
見欲官之以無功辭命統宿衛奉使遼東卒封鴈門郡
公子阿必實克陜西行省平章政事
伊爾特穆爾
伊琳特穆爾回鶻人輝和爾國相多伊克裔也兄必里
克布哈年十六襲國相達爾罕時西契丹方強威制輝
和爾命太師僧沙克嘉臨其國驕恣用權奢淫自奉輝
和爾王患之謀於必里克布哈對曰能殺沙克嘉挈吾
衆歸大蒙古國彼且震駭矣遂率衆圍沙克嘉斬之以
功加號必里克呼爾敦進授妻們必濟號和斯德勒左
右有疾其功者譖于其王曰沙克嘉珥珠先王實也必
里克布哈匿之盍急索勿失其王怒索寳甚急必里克
布哈度無以自明乃亡附太祖賜以金虎符獅紐銀印
金螭椅一衣金濟遜校尉四人仍食三十三郡繼又賜
銀五萬兩以弟伊爾特穆爾為質必里克布哈卒伊爾
特穆爾從太祖征討多立戰功皇弟鄂綽克求師傅帝
命伊爾特穆爾往訓導諸王子以孝弟敦睦仁厚不殺為
先帝聞而嘉之從平河南徙酇縣民萬餘戶入樂安俄
授河南等處軍民都達嚕噶齊佩金虎符并賜宫女四
人所得上方賞賚悉輦歸故郡以散親舊且盛陳漢官
儀衛以激厲之國人羡慕道出河西所過榛莽或時乏
水為之鑿井置堠居民使客相慶稱便太宗立以中原
多盜選充大斷事官從鄂綽克出鎮順天等路布德化
寬征徭盜遁姦革州郡清寧尋復監河南等處軍民年
六十七卒于保定後贈宣力保德功臣山東宣慰諡莊
簡子哈喇布哈見忠義傳
李楨
李楨字榦臣其先西夏國族子也金末楨以經童中選
既長入為質子以文學得近侍太宗嘉之賜名鄂爾綽
勒筆且齊從皇子庫春伐金帝諭曰凡軍中事須訪楨
以行及下河南諸郡庫春遣楨偕竒圖噶往唐鄧二州
數民實兵餘歲凶流散十八九楨至賑恤饑寒歸者如
市十年從大將察罕下淮甸楨以功佩金符授軍前行
中書省左右司郎中楨奏尋訪天下儒士令所在優贍
之十三年師圍夀春天雨不止楨言於察罕曰頓師城
下暑雨疾作將有不利且城久拒命破必屠之則生靈
何辜請退舍數里身往招之從之楨遂單騎入敵壘曉
以利害明日與其將二人率衆來降以功賜銀五千兩
楨表言襄陽乃吳蜀之要衝宋之喉襟得之則可為他
日取宋之基定宗嘉其言歲庚戌賜虎符授襄陽軍馬
萬戶丙辰憲宗命楨率師巡哨襄樊戊午帝親征召楨
同議事秋九月卒于合州年五十九
蘇克
蘇克蒙古奇&KR1685;氏世傳李唐外族父輝圖事太祖嘗從
飲班珠爾河水蘇克為人外若質直而内實沈勇有謀
雅為太宗所知命使金因俾覘其虚實語之曰即不還
子孫無憂不富貴也蘇克頓首曰臣死職耳奉陛下威
命以行可無慮也帝悦賜所常御馬至河金人閉之舟
中七日始登南岸又三旬乃達汴及見金主曰天子念
爾土地日狹民力日疲故遣我致命爾能共修歲幣通
好不絶則轉禍為福矣謁者令下拜蘇克曰我大國使
為爾屈乎金主壯之取金巵飲之酒曰歸語汝主必欲
加兵敢率精銳以相周旋歲幣非所聞也蘇克飲畢即
懷金巵以出蘇克雖佯為不智而默識其地理阨塞城
郭人民之強弱既復命備以虚實告且以所懷金巵獻
帝喜曰我得金於汝手中矣復以賜之始下令徵兵南
伐兵至河北岸方舟欲渡金軍陣於河南帝令儀衛導
蘇克居中行親率偏師乘陣西策馬沙河會睿宗軍亦
由襄鄧至兩軍夾攻之及金亡詔賜金護駕士五人曰
此以旌汝為使之不辱也昔使過崞州崞人盜殺其良
馬至是兼以崞民賜之歲乙未帝從容謂蘇克曰我將
官汝西域中原惟汝擇之蘇克再拜曰幸甚臣意中原
便帝曰西山之境八達以北汝其主之汝於城中搆大
樓居其上使人皆仰望汝汝俯而諭之顧不偉乎乃以
為山西大達嚕噶齊受命方出有回回六人訟事不實
將抵罪遇諸途急止監者曰姑緩其刑當入奏復見帝
曰此六人者名著西域徒以小罪盡誅之恐非所以懷
遠人也願以賜臣臣得困辱之使自悔悟遷善為他日
用殺之無益也帝意解召六人謂之曰生汝者蘇克也
其竭力事之至雲中皆釋之後有至大官者其寬大愛
人多類此卒年六十二贈推忠翊運同德功臣太師開
府儀同三司上柱國追封宣寧王諡忠襄子六人曰察
罕曰伊嚕古都斯曰哈瑠圖曰呼蘭曰和塔拉布哈曰
布哈察罕伊嚕古都斯哈瑠圖皆從烏拉齊太子出征
以戰功顯呼蘭之母以后戚故得襲職鋤強植弱均役
平刑闔郡賴以安輯乙未之抄戶籍也前賜崞人已入
官籍更賜山西戶三百西方多盜郡縣捕不得則法當
計所失物直倍償郡縣苦之有甄軍判者率羣盜往來
阜平曲陽間殺人渾源界而奪之財縣以失捕當償呼
蘭曰此大盜也縣豈能制哉即遣千人捕甄殺之勦捕
其餘黨其害乃除呼蘭性純篤然酷好佛嘗施千金修
龍宫寺建金輪大會供僧萬人卒年四十二贈太保金
紫光禄大夫上柱國追封雲國公諡康忠子托多約蘇
穎悟過人世祖聞其賢令襲父爵養母完顔氏以孝聞
自中山北來適有邊釁托多約蘇督造兵甲撫循其民
無有寧息形容盡瘁帝聞而嘉之賜馴豹名鷹使得縱
獵禁地當時眷顧最號優渥卒年三十九贈太傅儀同
三司上柱國追封雲國公諡顯毅子孫世多顯貴云
孟克薩喇
孟克薩喇察罕扎拉爾氏曾祖齊拉衮克酬祖綽鄂父
阿海並事烈祖及太祖嗣位年尚幼所部多叛亡綽鄂
獨不去皇弟柴濟薩哈勒隂擿之去亦謝不從綽鄂精
騎射帝甚愛之號為默爾根華言善射之尤者也帝嘗
與賊遇將戰有二飛鳥至帝命綽鄂射之請曰射其雄
乎抑雌者乎帝曰雄者綽鄂一發墜其雄賊望見驚曰
是善射若此飛鳥且不能逃況人乎不戰而去從征奈
曼敵率銳兵鼓而進綽鄂按兵屹不動敵止俄復鼓而
進綽鄂亦不動敵卒疑畏不敢前太祖征默而竒斯兵
潰綽鄂與其弟左右力戰以衛帝會烏梁海哲哩木來
援敵乃退阿海事太祖備歴艱險未嘗形於言帝嘉其
忠且念其世勲詔封懷洛陽百七十五戶孟克薩喇事
睿宗恭謹過其父嘗從攻鳳翔首立奇功定宗陞為斷
事官剛明能舉職憲宗在藩邸深知其人從征俄羅斯
阿蘇欽察諸部常身先諸將及以所俘寳玉頒諸將則
退然一無所取憲宗由是益重之使治藩邸之分民間
出游獵則長其軍士動如紀律雖太后及諸嬪御小有
過失知無不言以故邸中人咸敬憚之乃以為斷事官
之長其位在三公之上猶漢之大將軍也既拜命出帳
殿外欹槖坐熊席其僚列坐左右者四十人孟克薩喇
問曰主上以我長此官諸公其為我言當以何道守官
衆皆默然又問之有夏人果斡居下坐進曰夫扎爾古
齊之道猶宰之刲羊也解肩者不使傷其脊在持平而
已孟克薩喇聞之即起入帳内衆不知所為皆咎果斡
失言既入乃為帝言果斡之言善帝召果斡命之步曰
是可用之才也果斡由是知名定宗崩宗王巴圖大會
宗親議立憲宗輝和爾巴拉曰實勒們皇孫也宜立且
先帝嘗言其可以君天下諸大臣皆莫敢言孟克薩喇
獨曰汝言誠是然先皇后立定宗時汝何以不言耶巴
圖固亦遵先帝遺言也有異議者吾請斬之衆由是不
敢異巴圖乃奉憲宗立之憲宗之幼也太宗甚重之一
日行幸天大風入帳殿命憲宗坐膝下撫其首曰是可
以君天下他日用牸按豹皇孫實勒們尚幼曰以牸按
豹則犢將安所養太宗以為有仁心又曰是可以君天
下其後太宗崩六皇后攝政竟立定宗故至是二人各
舉以為言云憲宗既立察罕台之子及阿齊台等謀作
亂刳車轅藏兵其中以入轅折兵見哈蘇濟見之上變
孟克薩喇即發兵迎之阿齊台不虞事遽覺倉卒不能
戰遂悉就擒憲宗親簡其有罪者付之鞫治孟克薩喇
悉誅之帝以其奉法不阿委任益專有當刑者輒以法
刑之乃入奏帝無不報可帝或卧未起孟克薩喇入奏
事至帳前扣箭房帝問何言即可其奏以所御大帳行
扇賜之其見親寵如此癸丑冬病酒而卒帝以孟克薩
喇當國時多所誅戮及是咸騰謗言乃為詔諭其子略
曰汝高祖齊拉衮克酬暨汝曾祖綽鄂事我青吉斯皇
帝皆著勞績惟皇祖實褒嘉之汝父孟克薩喇自其幼
時事我太宗朝夕忠勤罔有過咎從我皇考經營四方
迨事皇妣及朕兄弟亦罔有過咎暨朕討定俄羅斯阿
蘇烏拉必爾欽察之域濟大川造方舟伐山通道攻城
野戰功多於諸將俘厥寳玉大賚諸將則退然無欲得
之心惟朕言是用修我邦憲治我蒐田輯我國家罔不
咸乂惟厥忠雖其私親與朕嬪御小有過咎一是無有
比私故朕皇妣迨朕昆弟無不嘉賴朝之老臣宿衛耆
舊無不嚴畏錄其勤勞命為扎爾古齊治朕皇考受民
布昭大公以辨獄慎民爰作朕股肱耳目衆無譁言朕
聽以安自時厥後察罕台阿哈之孫太宗之裔定宗庫
春之子及其民人越有他志賴天之靈時則有哈蘇濟
者以告于朕汝父肅將大旅以遏亂略阿齊台等謀是
用潰悉就拘執朕取有罪者使辨治之汝父體朕之公
其刑其宥克比于法又使治伊蘇布琳獄亦克比于法
惟爾托歡托爾齊自朕用汝父用法不阿兄弟親姻咸
麗于憲今衆罔不怨曰爾亦有死耶若有慊志人則雖
死朕將寵之如生肆朕訓汝爾克明時朕言如是而有
福不如是而有禍惟天惟君能禍福人惟天惟君是敬
是畏立身正直制行貞潔是汝之福反是勿思也能用
朕言則不墜汝父之道人亦不能間汝矣不用朕言則
人將仇汝伺汝間汝怨汝父者必曰汝亦與我夷矣汝
則殆哉汝于朕言弗慎繹之汝則有咎克慎繹之人將
敬汝畏汝無間伺汝無慢汝怨汝者矣又而母而婦有
讒欺巧佞構亂之言慎勿聽之則盡善矣至順四年追
封孟克薩喇為兖國公子四人長托歡次托爾齊次額
森特穆爾次特穆爾布哈托歡為萬戶無子托爾齊子
莽賚特穆爾累官翰林學士承旨從征納顔有功莽賚
特穆爾子耀珠耀珠子額森延徽寺卿額森特穆爾子
曰哈喇哈斯特穆爾布哈子曰特濟訥曰噶勒哈斯曰
博迪蘇
博迪蘇幼入宿衛為博囉齊歴事成宗武宗由光禄少
卿擢同知宣徽院事陞銀青光禄大夫宣徽院使遙授
左丞相武宗崩護梓宫葬于北守山陵三年乃還仁宗
即位眷顧益厚延祐四年拜中書右丞相時承平日久
朝廷清明君臣端拱廟堂之上而百姓乂安於下一時
號稱極治仁宗崩特們德爾執政改授集賢大學士仍
開府儀同三司錄軍國重事未幾以大宗正扎爾古齊
出鎮北方亦以清靜為治邊民安堵泰定間還朝加太
保及都爾蘇構兵上都兵潰博迪蘇奉璽紱來上文宗
嘉之拜太傅仍為扎爾古齊至順三年薨博迪蘇為人
清慎寬厚號稱長者其殁也貧無以為斂人皆歎其廉
詔贈推忠佐理正德秉義功臣開府儀同三司太師上
柱國追封威平王三子長茂穆爾德濟次普爾普次巴
朗巴朗期而孤其母却特且氏二十而寡守節不他適
巴朗後為大宗正府扎爾古齊能繼其先有成立者母
氏之教也
莽吉蘇
莽吉蘇輝和爾人世居巴實伯里古北庭都護地幼有
奇質年十五盡通本國書太祖聞之召至闕下一見大
悦曰此兒目中有火他日可大用以授睿宗使視顯懿
莊聖皇后分邑歲賦復亊世祖于潛藩日見親用憲宗
崩莽吉蘇言于世祖曰神器不可久曠太祖嫡孫唯王
最長且賢宜即皇帝位諸王塔齊爾伊遜克哈坦等咸
是其言世祖即位眷顧益重南征時與近臣布扎爾為
斷亊官及諸王額哷布格叛相拒漠北布扎爾有二心
莽吉蘇知之奏徙于於中都親監護以往帝以為忠數
命收召豪俊凡所引薦皆極其選詔與安圖並拜丞相
固辭帝語安圖及丞相巴延御史大夫伊嚕諾延等曰
賢哉莽吉蘇求之彼族誠為罕也莽吉蘇為人剛嚴謹
信蚤居帷幄謀議世莫得聞至元四年卒年六十有二
帝尤哀悼特諡敏惠武宗朝贈推忠同德佐理功臣太
師開府儀同三司上柱國追封武都王改諡智敏子九
人多至大官
元史卷一百二十四
元史卷一百二十四考證
塔本傳歲庚寅益中山平定平原隸行省按史例以
干支紀年必於首見者書歲字此脫漏今增他倣此
又按地理志中山府隸真定路平定州隸冀寧路平
原縣隸東平路皆無隸興平之文傳互異
世祖大喜原文譌太祖據本紀改
伊琳特穆爾傳其兄必里克布哈原文作仳理伽普
華普華即不花之訛按歐陽原功高昌偰氏家傳又
作必里克特穆爾
命太師僧沙克嘉來臨其國按聖武親征記載沙克
嘉事不言其為僧偰氏家傳所紀與此傳全同盖沙
克嘉以浮屠而加號太師者僧字不屬名氏
輝和爾王患之按聖武親征記輝和爾王即巴哩珠
阿勒坦德濟
進授妻們必濟號為和斯德勒原文作進授們必濟
妻為和斯德勒按們必濟乃必里克布哈之妻之名
如史所書似們必濟又是一人所授號者為們必濟
之妻矣今按文義改正
太宗即位原本譌太祖按上文所載皆太祖時事據
偰氏家傳改
山東宣慰山東原文譌日東據家傳及續通考改宣
慰下原文衍楨字盖因下文李楨傳而訛今刪
孟克薩喇傳太祖征默爾奇斯原文作世祖考本紀
及秘史默爾奇斯為太祖所滅今據改
宗王巴圖大會宗親原文作巴圖汗汗者君稱也巴
圖乃太祖之孫卓齊特之子以親王分封西北稱汗
於名義未協據憲宗本紀删下倣此
輝和爾巴拉按憲宗紀巴拉為定宗后所遣上無輝
和爾三字
暨汝曾祖綽鄂原文脫曾字按綽鄂為孟克薩喇之
祖詔諭其子雖可通稱然上文既有高祖云云此不
當從省文今據本傳增
博廸蘇傳延祐四年原文譌二年據宰相表改
