元史卷一百七十六
明翰林學士亞中大夫知制誥兼修國史宋濂等修
列傳第六十三
曹伯啟
曹伯啟字士開濟寧碭山人弱冠從東平李謙游篤於
問學至元中歴仕為蘭溪主簿尉獲盜三十械徇諸市
伯啟以無左驗未之信俄得真盜尉以是黜累遷常州
路推官豪民黃甲恃財殺人賂佃客誣伏伯啟讞得其
情遂坐甲殺人罪遷河南省都事台州路治中御史潘
昂霄廉訪使王俁交薦擢拜西臺御史改都事關陜自
許衡倡道學教多士伯啟請建祠立學以表其績朝議
是之涇陽民誣其尹不法伯啟覈實抵民罪四川廉訪
僉事庫庫楚以苛刻聞伯啟糾黜之延祐元年陞内臺
都事遷刑部侍郎丞相特們德爾專政一日召刑曹官
屬問曰西僧訟某之罪何為久弗治衆莫敢對伯啟從
容言曰犯在赦前丞相雖甚怒莫之奪也宛平尹盜官
錢特們德爾欲併誅守者伯啟執不可杖遣之八番帥
擅殺起邊釁朝廷巳用帥代之矣命伯啟往詰其事次
沅州道梗伯啟恐兵往則彼驚將致亂乃遣令史楊鵬
單騎往喻新帥備得其情止奏坐前帥擅興罪邊民以
安大同宣慰使帕哈哩鼎撲運嶺北糧歲數萬石肆為
欺罔累贓鉅萬朝廷遣使督徵前後受賂皆反為之游
言最後伯啟往其人已死諭其子弟曰負官錢雖死必
徵與其納賂於人曷若償之於官第條汝父所賂之數
官為徵之諸受賂者皆懼而潛歸賂於其子為鈔五百
餘萬緡民之逋負而無可理者即列上與免之出為真
定路總管治尚寬簡民甚安之延祐五年遷司農丞奉
旨至江浙議鹽法罷檢校官置六倉於浙東西設運鹽
官輸運有期出納有次船戶倉吏盜賣漏失者有罰歸
報著為令尋拜南臺治書侍御史因言揚清激濁屬在
臺憲諸被枉赴愬者實則直之妄則加論可也今訟冤
一切不問豈風紀定制乎俄去位英宗立召拜山北廉
訪使時勅建西山佛宇甚亟御史觀音努等以歲饑請
緩之近臣激怒上聽遂誅言者伯啟曰主上聰明睿斷
是不可以不諍迺劾臺臣緘默使昭代有殺諫臣之名
帝為之悚聽俄拜集賢學士御史臺侍御史有詔同刊
定大元通制伯啟言五刑者刑異五等今黥杖徒役於
千里之外百無一生還者是一人身備五刑非五刑各
底於人也法當改易丞相是之會伯啟除浙西廉訪使
不果行泰定初引年北歸優游鄉社碭人賢之表所居
為曹公里伯啟性莊肅奉身清約在中臺所奬借名士
尤多為侍讀學士考試國子首取吕思誠姚紱雲南僉
事范震言宰臣欺上罔下不報范飲恨死伯啟具其事
書于太史真州知州吕世英以剛直獲罪伯啟白其枉
進擢風憲其好彰善率類此天歷中起伯啟為淮東廉
訪使陜西諸道行御史臺中丞使驛敦遣伯啟喟然曰
吾年且八十尚忘知止之戒乎終不起一時被命者因
相繼去位天下之士高之至順三年長子震亨卒于毗
陵伯啟往拊之明年二月卒于毗陵年七十九有詩文
十卷號漢泉漫藁續集三卷行世子六人孫十人皆顯
仕
李元禮
李元禮字庭訓真定人資性莊重燕居不妄言笑歴易
州大都路儒學教授遷太常太祝陞博士定撰世祖聖
德神功文武皇帝昭睿順聖皇后裕宗文惠明孝皇帝
尊謚議稱頌功德體製温雅請諡圜丘升祔太室禮文
多其所詳定元貞元年擢拜監察御史彈劾無所回撓
二年有旨建五臺山佛寺皇太后將臨幸元禮上疏曰
古人有言曰生民之利害社稷之大計惟所見聞而不
係職司者獨宰相得行之諫官得言之今朝廷不設諫
官御史職當言路即諫官也烏可坐視得失而無一言
以禆益聖治萬分之一哉伏見五臺創建寺宇土木既
興工匠夫役不下數萬附近數路州縣供億煩重男女
廢耕織百物踴貴民有不聊生者矣伏聞太后親臨五
臺布施金幣廣資福利其不可行者有五時當盛夏禾
稼方茂百姓歲計全仰秋成扈從經過千乘萬騎不無
蹂躪一也太后春秋已高親勞聖體往復暑途數千里
山川險惡不避風日輕冒霧露萬一調養失宜悔將何
及二也今上登寳位以來遵守祖宗成法正當兢業持
盈之日上位舉動必書簡冊以貽萬世之則書而不法
將焉用之三也夫財不天降皆出於民今日支持調度
方之曩時百倍而又勞民傷財以奉土木四也佛本西
方聖人以慈悲方便為教不與物競雖窮天下珍玩竒
寶供養不為喜雖無一物為獻而一心致敬亦不為怒
今太后為國家為蒼生崇奉祈福福未獲昭受而先勞
聖體聖天子曠定省之禮軫思親之懷五也伏願中路
回轅端居深宫儉以養德静以頤神上以循先皇后之
懿範次以盡聖天子之孝心下以慰元元之望如此則
不祈福而福至矣臺臣不敢以聞大德元年侍御史烏
遜與御史中丞崔彧不合詣架閣庫取前章封之入奏
曰崔中丞私黨漢人李御史為大言謗佛不宜建寺帝
怒遣近臣賫其章勅右丞相諤勒哲平章政事博果密
等鞫問博果密以國語譯而讀之諤勒哲曰其意正與
吾同往吾嘗以此諫太后曰我非喜建此寺蓋以先皇
帝在時嘗許為之非汝所知也彧與烏遜面質於諤勒哲
博果密抗言曰他御史不敢言惟一御史敢言可賞也
諤勒哲等以章上聞帝沉思良久曰御史之言是也乃
罷烏遜復元禮職未幾改國子司業以疾卒贈亞中大
夫翰林直學士輕車都尉追封隴西郡侯子端仕至禮
部尚書
王夀
王夀字仁卿涿郡新城人幼穎敏嗜學長以通國字為
中書掾既而用朝臣薦入侍裕宗眷遇特異至元十九
年授兵部員外郎二十二年陞吏部郎中二十四年分
置尚書省遂革二十八年罷尚書省歸中書復任吏部
郎中以壻喀喇博果密柄用當道即自免去明年授大
司農丞不赴元貞二年出為燕南河北道廉訪副使大
德二年博果密為中執法復棄官歸三年授集賢直學
士秩滿就陞侍讀學士俄擢御史臺侍御史論事剴切
六年二月召夀奉香江南徧祠嶽鎮海瀆密旨去歲風
水為災百姓艱食凡所經過採聽入對使還具奏民之
利病繫於官吏善惡在今宜選公廉材幹存心愛物者
專撫字剛方正大深識治體者居風憲天災代有賑濟
以時無勞聖慮惟是豪右之家仍據權要當罷其職處
之京師以保全之此長久之道也初夀與臺臣奏宰相
内綂百官外均四海位尊任重不可輕假非人三代以
降國之興衰民之休戚未有不由相臣之賢否也世祖
初置中書省以和爾布哈塔齊爾錫津安圖巴延等為
丞相史天澤劉秉忠廉希憲許衡姚樞等實左右之當
時稱治比唐貞觀之盛迨阿哈瑪特郝禎耿仁盧世榮
僧格實都等壊法黷貨流毒億兆近者阿固台巴延巴
特瑪琳沁阿里等專政煽惑中禁幾搖神噐君子小人
已試之驗較然如此臣願推愛君思治之心邪正互陳
成敗對舉庶幾上悟天衷懲其既往知所進退天下事
可從而理也九年參議中書省事十年改吏部尚書十
一年武宗即位首拜御史中丞未幾更拜左丞俄復拜
御史中丞至大二年三月臥疾求代三年夏遷太子賓
客集賢大學士秋九月卒年六十明年贈銀青榮禄大
夫平章政事上柱國薊國公諡文正
王倚
王倚字輔臣其先東萊人也父永福金末避地徙燕為
宛平著姓富雄閭里倚為人孝友樂易重然諾與人交
不苟合讀書務躬行不專事章句世祖選良家子入侍
東宫時倚年弱冠在衆中儀觀獨偉太保劉秉忠深器
重之即以充選倚服勤守恪遂見信任有詔皇太子裁
決天下事凡時政所急民瘼所係倚知無不言是時官
職未備而湯沐分邑地廣事繁當有統屬乃拜倚工部
尚書行本位下隨路民匠都總管至元二十一年詔立
東宫官屬以倚為家丞又置儲用司掌貨幣出納令倚
兼之後以疾辭職仍給太子家丞禄以優養之倚上言
不事事而苟竊禄食臣心誠所未安不許力辭再四方
許之二十六年皇孫出鎮懷孟帝為選老成練達舊臣
護之乃以屬倚陛辭帝月之良久謂侍臣曰倚修潔人
也左右皇孫得人矣及行營幕所在軍政肅然未幾召
還二十八年授禮部尚書以疾辭明年卒年五十三贈
正議大夫禮部尚書追封太原郡侯諡中肅子二人鵬
異樣局總管府總管
劉正
劉正字清卿清州人也年十五知讀書習吏事初辟制
國用使司令史遷尚書戶部令史至元八年罷諸路轉
運司立局考核逋欠正掌其事大都運司負課銀五百
四十七錠逮繫倪運使等四人徵之視本路歲入簿籍
實無所負辭久不決正察其冤遍閱吏牘得至元五年
李介甫關領課銀文契七紙適合其數驗其字畫皆司
庫辛德柔所書也辛貧窘時已富實交結權貴莫敢誰
何正廉得其實始白尚書捕鞫之悉得課銀辛既伏辜
而四人得釋正由是知名轉樞密院令史辟掾中書十
四年分省上都會諸王錫里濟叛至居庸關守者告前
有警急使姑退正曰職當進而弗往後至者益怯矣馳
出關至上都邊將請黃白金符充戰賞主者告乏中書
檄工部造給之後帝以為欺罔欲詰治正曰軍賞貴速
先造符印而後稟命豈不可乎帝釋之十五年擢左司
都事時阿哈瑪特當國與江淮行省阿里布崔斌有隙
誣以盜官糧四十萬命刑部尚書李子忠與正馳驛往
按獄弗具阿哈瑪特復遣北京行省參知政事張澍等
四人雜治之竟寘二人于死正乃移疾還家十八年徵
為左司員外郎十九年春阿哈瑪特併中書左右司為
一遂為左右司員外郎三月阿哈瑪特敗和爾果斯為
右丞相復為左司員外郎謁告歸九月中書𫝊旨捕正
與參政咱希魯鼎等至帝前問曰汝等皆黨於阿哈瑪
特能無罪乎正曰臣未嘗阿附惟法是從耳會日暮車
駕還内俱械繫于闕東隙地踰數日姦黨多伏誅復械
繫正于拱衛司和爾果斯曰上嘗謂劉正衣白衣行炭
穴十年可謂廉潔者乃免歸二十年春樞密院奏為經
歴陞參議樞密院事二十五年僧格既立尚書省擢為
戶部侍郎陞戶部尚書嘗舉覈河間鹽運官虧課幾陷
于罪乃移疾歸二十八年僧格敗諤勒哲為丞相復擢
為戶部尚書陞參議尚書省罷仍參議中書省事湖南
馬宣慰庶子因爭廕不得誣告其兄匿亡宋官金正知
其誣罪之仍官其兄濟南張同知子求為兩淮運使正
知其不稱弗與張遂作飛語搆其事帝召正詰之曰匿
金事在右司争廕事在左司參議乃幕長寢右而舉左
寧無私乎正辨析明事遂釋三十年御史臺奏為侍御
史中書省奏為吏部尚書已而復留為侍御史遷江南
行御史臺中丞大德元年改同僉樞密院事尋出為雲
南行中書省左丞右丞孟古圖嚕默色請征緬正以為
不可俄俱被徵又極言其不可不從果無功雲南民歲
輸金銀近中慶城邑戶口則詭稱逃亡甸寨遠者季秋
則遣官領兵往徵人馬芻糧往返費歲以萬計所差官
必重賂省臣乃得遣徵收金銀之數必十加二而折閱
之數又如之其送迎饋贐亦如納官之數所遣者又以
銅雜銀中納官正首疏其弊給官秤俾土官身詣官輸
納其弊始革始至官儲&KR1437;二百七十萬索白銀百錠比
四年得&KR1437;一千七十萬索金百錠銀三千錠七年秋還
清州八年六月以左丞行省江西冬十月改江浙武宗
即位召為中書左丞陞右丞至大二年復立尚書省懇
辭還家仁宗即位召諸老臣入議國事正詣闕言八事
一曰守成憲二曰重省臺三曰辨邪正四曰貴名爵五
曰正官符六曰開言路七曰慎賞罰八曰節財用會行
赦改元集議行之故仁宗初政風動天下正陳贊之力
居多累乞致仕不許拜榮禄大夫平章政事議中書省
事時議經理河南淮浙江西民田增茶鹽課額正極言
不可弗從歲大旱野無麥榖種不入土臺臣言燮理非
其人姦邪蒙蔽民多冤滯感傷和氣所致有旨會議平
章李孟曰燮理之責儒臣獨孟一人請避賢路平章和
爾多卜丹曰臺臣不能明察奸邪臧否時政可還詰之
正言臺省一家當同心獻替擇善而行豈容分異邪孟
搖首竟如和爾多卜丹言右丞相特們德爾𫝊旨廉訪
司權太重故按事失實自今不許專決六品以下官平
章和爾多卜丹李孟將議行之正言但當擇人法不可
易事遂寢延祐六年卒後贈宣力贊治功臣光禄大夫
司徒柱國趙國公諡忠宣子秉德官祕書監丞歴兵工
二部侍郎出為安慶路總管秉仁以廕為中書架閣管
勾累官工部尚書致仕
謝讓
謝讓字仲和潁昌人祖義有材勇金貞祐間為義軍千
戶讓幼穎悟好學及壯推擇為吏補宣慰司令史國兵
取宋立行中書省於江西讓以選為令史調河間等路
都轉運鹽司經歴先是竈戶在軍籍者悉除其名以丁
多寡為額輸鹽其後多顧舊戶代為煮鹽而顧錢甚薄
讓言軍戶既落籍為民當與舊竈戶均役既令代役豈
宜復薄其傭使重困乎自今顧人必厚與直乃聽先是
逃亡戶率令見戶包納其鹽由是豪強者以計免而貧
弱愈困讓令驗物力多寡比次甲乙以均之擢南臺御
史舉湖廣行省平章政事哈喇哈斯達爾罕可為御史
大夫山東廉訪使陳天祥可為御史中丞右司員外郎
高昉可任風憲劾江浙省臣聽詔不恭及不法事帝遣
使雜問既欵服詔令讓與俱來人皆危之讓恬然若無
事者臺綱以之益振大德間詔立陜西行御史臺以讓
為都事凡御史封章及文移其可否一決于讓入為中
書省右司都事遷戶部員外郎時東勝雲豐等州民饑
乞糴鄰郡憲司懼其販鬻為利閉其糴事聞于朝讓設
法立禁閉糴者有罪三州之民賴以全活者甚衆四年
授宗正府郎中擢監察御史遷中書省右司員外郎出
為湖廣行省左右司郎中時廣西兩江岑雄黃聖許等
屢相讐殺為邊患讓謂此曹第可懷柔不宜力競寬其
法以羈縻之使不至跳梁可也若乃舍中國有用之民
爭炎荒不毛之地非長策也因書榜招諭以攜其黨湖
廣宣慰使張國紀建言科江南夏税讓極言其非便遷
河南行省左右司郎中是時江淮屯戍軍二十餘萬親
王分鎮揚州皆以兩淮民税給之不足則漕於湖廣江
西是歲會計兩淮僅少三十萬石讓請以淮鹽三十萬
引鬻之收其價鈔以給軍倉不勞遠運公私便之至大
元年轉戶部侍郎時京倉主計吏以倉廩多罅漏懼久
雨米壊請覆糠粃其上因糅諸米中以給内外工人及
宿衛者讓察其奸以藁秸易之奸弊悉除二年拜西臺
治書侍御史三年拜治書侍御史未上改同僉樞密院
事尋拜戶部尚書仁宗在東宫以讓先朝舊人召見賜
酒以示眷注四年改刑部尚書仁宗即位加讓正議大
夫入謝賜以巵酒讓痛飲之帝曰人言老尚書不飲何
飲耶讓曰君賜不敢違也少頃醉不能立命扶出之翼
日讓謝帝曰老尚書誠不飲也初尚書省柄臣搆殺留
守鄭阿爾斯蘭籍其家中外冤之尚書省罷未有直其
冤者讓明其事以所籍貲産給還之有旨六部事疑不
決者須讓共議而後上聞於是戶部更定鈔法禮部議
正禮文讓皆與焉刑部有案讓未署字而誤用印吏懼
遂私效讓署事覺度無損於事且憐吏以罪廢遂視之
曰吾署也其寬厚多類此讓言古今有天下者皆有律
以輔治堂堂聖朝詎可無法以準之使吏任其情民罹
其毒乎帝嘉納之命中書省纂集典章以讓精律學使
為校正官賜青鼠裘一襲侍宴服六襲皇慶二年朝廷
以吏多滯事責曹按不如程者令下讓曰刑獄非錢榖
銓選之比寬以歲月尚慮失實豈可律以常法乎乃入
白于宰相曰尚書言是也由是刑曹獨得不責稽違拜
陜西行省參知政事未幾拜西臺侍御史命甫下詔罷
西臺復立就拜侍御史四年十月卒于官年六十有六
贈正奉大夫河南行省參知政事追封陳留郡公諡憲
穆子好古奉政大夫覆實司提舉
韓若愚
韓若愚字希賢保定滿城人由武衛府史授通惠河道
所都事開河有功詔賜錦衣一襲遷留守司都事尋陞
經歴出知薊州改中書左司都事時監燒昏鈔者欲取
能名槩以所燒鈔為偽鈔使管庫者誣服獄既具若愚
知其冤覆之得免死者十餘人遷刑部郎中提舉諸路
寶鈔庫擢吏部郎中仁宗即位故事凡潛邸官吏不次
遷轉若愚以歲月定其資品遂著為令皇慶元年遷内
臺都事改刑部侍郎尋擢中書左司郎中時議禁民田
獵犯者抵死若愚曰昔齊宣王之囿方四十里殺其麋
鹿者如殺人之罪孟子非之衆以為然遂輕其刑時參
政曹鼎新辭職帝曰若效韓若愚廉勤足矣何用辭為
繼命若愚參議中書省事特們德爾為右丞相以憎愛
進退百官恨若愚不附已羅織以事帝知其枉不聽拜
戶部尚書延祐六年命理河間等路囚輕重各得其情
復拜參議中書省事丞相特們德爾復入相以舊憾誣
若愚罪欲殺之帝不從復奏奪其官除名歸鄉里至治
三年詔雪其冤泰定元年命復其官尋拜刑部尚書遷
湖廣省參知政事未行改詹事丞八月命宣撫江浙復
留為侍御史時左丞相都爾蘇擅威福以事誣侍御琳
沁等下樞密獄無敢言其冤若愚以計奏左丞相都爾
蘇為御史大夫其事遂解三年擢浙西廉使未行拜河
南省左丞會文宗平内難若愚畫策中機帝嘉之進資
政大夫天歷三年遷淮西江北道廉訪使未幾以疾卒
年六十八贈資德大夫江浙等處行中書省左丞上護
軍追封南陽郡公諡貞肅
趙師魯
趙師魯字希顔霸州文安縣人父趾祕書少監贈禮部
尚書師魯為人風采端莊在太學力學如寒士延祐初
為興文署丞五年遷將作院照磨七年辟為御史臺掾
後補中書省掾於朝廷典章故實律令文法無不練習
臨事明敏果斷執政竒之及典銓選平允無私人無不
服擢工部主事遷中書省檢校官咸著能名泰定中拜
監察御史時大禮未舉師魯言天子親祀郊廟所以通
精誠迓福釐生丞民阜萬物百王不易之禮也宜鑒成
憲講求故事對越以格純嘏帝嘉納焉元夕令出禁中
命有司張燈山為樂師魯上言燕安怠惰肇荒淫之基
竒巧珍玩發奢侈之端觀燈事雖微而縱耳目之欲則
上累日月之明疏聞遽命罷之賜師魯酒一上尊且命
御史大夫𫝊旨以嘉忠直是時宰相都爾蘇密專命令
不使中外預知師魯又上言古之人君將有言也必先
慮之於心咨之於衆決之於故老大臣然後斷然行之
渙若汗不可反未有獨出柄臣之意不咨衆謀者也不
報都爾蘇雖剛狠亦服其敢言有朝士年未及致仕其
子請預廕其官而執政者為之地師魯駁其非是遂止
遷樞密院都事改本院經歴致和初陞奉政大夫參議
樞密院事天歷中遷樞密院判官改兵部侍郎丁父憂
特旨趣為同僉樞密院事師魯固辭不就服除復為樞
密判官持節治四川軍馬諭上威德大閱于郊寬簡有
法士卒懷其恩信未幾遷中順大夫刑部侍郎樞密院
復奏為其院判官久之出為河間路轉運鹽使除害興
利法度修飭絶巡察之奸省州縣厨𫝊贈遺之費竈戶
商人無不便之歲課遂大增暇日又割已俸率僚吏新
孔子廟命吏往江右製雅樂聘工師春秋釋奠士論稱
之師魯由從官久典金榖每鬱鬱不樂疾篤棄官歸京
師至元三年九月卒年五十有三贈嘉議大夫禮部尚
書天水郡侯諡文清
劉德温
劉德温字純甫大興人起家中書省宣使大德十一年
以年勞授從仕郎内宰司照磨監建興聖宫又調承務
郎掌儀署令未幾陞奉訓大夫内宰司丞奉中旨徵河
南民逋糧德温輒平其價令出鈔以償民甚便之復陞
朝列大夫延福司丞奉旨代祀嶽瀆比還遷中憲大夫
同知大都路都總管府事輦轂之下供億浩繁德温措
置有法民用不擾遷甄用少監陞亞中大夫禮部侍郎
復陞嘉議大夫同知上都留守司事省檄和糴糧民以
價不時得遞相觀望德温下令曰糧入價出吏有敢為
弊者罪之於是糧不踰期而集轉大司農丞耕籍之儀
取具一時德温欲考訂典禮集為成書未畢俄授通議
大夫永平路總管永平當天歷兵革之餘野無居民德
温為政一年而戶口增倉廩實遂興學校以育人材庶
事畢舉歲大旱禱而雨歲以不歉灤漆二水為害有司
歲𤼵民築堤德温曰流亡始集而又役之是重困民也
遂罷其役而水亦不復至有豪民武斷于鄉里前吏莫
敢治德温按得其罪論如法杖之書其過于門後竟以
不道伏誅永平古孤竹國也國初郡守楊阿爾台請于
朝諡伯夷曰清惠叔齊曰仁惠為廟以祀之而祀禮猶
未具也德温請命有司春秋具牢禮致祭從之著為式
賜廟額曰聖清士論韙之至順間卒年六十九贈正議
大夫禮部尚書上輕車都尉彭城郡侯諡清惠
尉遲德誠
尉遲德誠字信甫絳州人祖天澤仕金為庫官郡王岱
遜拔絳州天澤在俘中道見兵死者輒涕泣收瘞之岱
遜令佩金符授霍州御衣局人匠總管父鼐仕至潞州
知州德誠歴官太子率更丞至大元年改詹事院都事
二年遷家令司丞仁宗為皇太子以其謹恪常賜酒帛
得侍左右數薦士出則未嘗語人廳事前有粟苗不種
而萌偶出一莖雙穗衆以為嘉禾陞家令四年選為河
東山西道宣慰司同知擊姦吏寬稅斂上計京師入見
帝方食賜以餕餘擢工部尚書未拜改陜西行臺治書
侍御史延祐元年遷京畿都漕運使二年拜遼東道肅
政廉訪使上疏曰勞諸王以懷其心防出入以嚴宫禁
立諫官以遠讒佞崇科舉以求人材立常平以備荒年
汰僧道以寬民力舉賢良以勵忠孝抑奢侈以厚風俗
及拯鈔法裁冗官等事未報而卒年五十三
秦起宗
秦起宗字元卿其先上黨人後徙廣平深水縣曾大父
當金季兵起窽山麓為洞奉其親以居傍窽大洞匿其
里中百人閉之具牛酒出待兵兵入索惟見其親屬曰
孝士也釋之去里人曰秦父生我起宗生長兵間學書
無從得紙父順削柳為簡寫以授之成誦削去更書年
十七會立蒙古學學輒成辟武衛譯史御史中丞塔齊
爾愛其才遷中臺史是時尚書省專制更張起宗持文
嚴密無所泄仁宗即位罷尚書省轉中書史累遷太子
家令司典簿官上言東宫官屬輔導德義財賦非所治
也朝廷是之遷南臺御史建康多水或實災而有司抑
之或無災而訴災起宗微行得實人以為神明文宗初
立命威順王征八番是時蜀省囊嘉特拒命未平起宗
極言武昌重鎮當備上流之師親王不可遠去力止之
及王入見帝謂曰八番之行非秦元卿幾為失計其後
八番師還無敢擾於道路者朝議以起宗治蜀幕府忘
其名曰秦元卿帝引筆改曰起宗其眷注如此拜中臺
御史劾中丞和尚受人婦人賤買縣官屋不報起宗從
臺官入見跽辯久之勅令起起宗不起會日暮出明日
立太子有赦起宗又奏不罪和尚無以正國法和尚服
辜帝曰為御史當如是矣元會賜濟遜服令得與大宴
又劾閩憲布扎爾竊父妾以逃其父憤死瀆亂天常流
之嶺南自是盡言無諱皆見聽用有御史奏議一卷遷
都漕運使帝召諭之曰漕輸事多廢闕賴御史治之爾
出為撫州路總管至官有司供帳甚盛問其費所從出
小吏不敢隠曰借辦於民遂亟使歸之几席僅給而已
自是官府僚佐有宴集成禮即止因諭衆曰我素農家
安儉約務安靜庶使吾民化之居一歲以老去官明年
以兵部尚書致仕居一歲卒謚昭肅子四人鈞銓鐸鏞
鈞西臺御史鏞延徽寺經歴銓都省掾鐸蚤卒
元史卷一百七十六
元史卷一百七十六考證
王倚𫝊子二人鵬異樣局總管府總管按原刻無局
字今據百官志增
劉正𫝊至大二年復立尚書省按上文言武宗即位
此云二年蓋至大改元之次年原刻未著年號又考
尚書省自至元二十八年罷後至是乃復原刻無復
字似尚書省為武宗所置矣均欠明晰今增
韓若愚𫝊若愚以計奏左丞相都爾蘇為御史大夫其
事遂解按御史大夫原刻作右大夫元官制無右
大夫之名考本紀泰定即位之十二月即以都爾蘇
為左丞相二年十月改御史大夫至十一月仍為左
丞相核之續通鑑亦同𫝊所作右大夫當即御史大
夫之訛今據改
