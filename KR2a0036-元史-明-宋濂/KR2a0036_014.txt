元史卷十四
明翰林學士亞中大夫知制誥兼修國史宋濓等修
本紀第十四
世祖十一
二十三年春正月戊辰朔以皇太子故罷朝賀禁齎金
銀銅錢越海互市甲戌帝以日本孤遠重困民力罷征
日本召阿巴齊赴闕仍散所顧民船以江南廢寺田土
為人占據者悉付總統嘉木揚喇勒智修寺己邜立羅
卜和台色辰鄂端等驛吕文煥以江淮行省右丞告老
許之任其子為宣慰使庚辰馬八國遣使進銅盾壬午
太陰犯軒轅太民遣使代祀嶽瀆東海癸未罷鞏昌二
十四城拘𣙜所以其事入有司發鈔五千錠糴糧于沙
静隆興從僧格請命嘉木揚喇勒智遣宋宗戚謝儀孫
堅全允趙沂趙太一入質甲申和塔拉言所部屯田新
軍二百人鑿河渠於額齊訥役久功大乞以傍近民西
僧餘戶助其力從之噶蘇達使人言軍士疲乏者八百
餘人乞賑贍宜於托多爾海處驗其虚實帝曰比遣人
往事已緩矣其使贍之丁亥焚陰陽偽書顯明歷辛邜
命阿爾哈雅等議征安南事宜癸巳陞福州長溪縣為
福寧州以福安寧德二縣隸之丙申以新附軍千人屯
田哈斯罕關東曠地官給農具牛種丁酉畋于近郊降
敘州為縣隸蠻夷宣撫司詔禁沮擾鹽課設諸路推官
以審刑獄上路二員中路一員陞隆興武寧縣為寧州
以分寧隸之二月己亥勅中外凡漢民持鐡尺手撾及
杖之藏刃者悉輸官辛丑遣使以鈔五千錠賑諸王錫
錫所部饑民甲辰以舒蘇德濟為緬中行省左丞相阿
勒坦托噶參知政事額特默色簽行中書省事以阿爾
哈雅仍安南行中書省左丞相鄂囉齊平章政事都元
帥烏瑪喇伊克穆蘇阿里昝順樊楫並參知政事遣使
諭皇子額森特穆爾調合剌章軍千人或二三千付阿
爾哈雅從征交趾仍具將士姓名以聞乙巳廷議以東
北諸王所部雜居其間宣慰司望輕罷山北遼東道開
元等路宣慰司立東京等處行中書省以庫庫尼敦為
左丞相遼東道宣慰使達春右丞同簽樞密院事楊仁
風宣慰使伊爾蘇克並參知政事敕中書省太府監所
儲金銀循先朝例分賜諸王復立大司農司專掌農桑
陞宣徽院正二品降鎮巢府為巢州丙午太陰犯井丁
未用御史臺臣言立按察司巡行郡縣法除使二員留
司副使以下每歲二月分蒞按治十月還司戊申樞密
院奏前遣蒙古軍萬人屯田所獲除歲費之外可糶鈔
三千錠乞分廩諸翼軍士之貧者帝悦令從便行之調
京師新附軍二千立營屯田癸丑復置隰州大寧縣丁
巳命湖廣行省造征交趾海船三百期以八月會欽廉
州戊午併江南行樞密院四處入行省命荆湖占城行
省將江浙湖廣江西三行省兵六萬人伐交趾荆湖行
省平章鄂囉齊以征交趾事宜請入覲詔乘𫝊赴闕集
賢直學士程文海言省院諸司皆以南人參用惟御史
臺按察司無之江南風俗南人所諳宜參用之便帝以
語伊蘇特穆爾對曰當擇賢者以聞帝曰汝漢人用事
者豈皆賢邪江南諸路學田昔皆隸官詔復給本學以
便教養封陳益稷為安南王陳秀嵈為輔義公仍下詔
諭安南吏民復立岳鄂常德潭州静江𣙜茶提舉司癸
亥太史院上授時歷經歷議敇藏于翰林國史院甲子
復以平原郡公趙與芮江南田隸東宫立甘州行中書
省丙寅以編地里書召曲阜教授陳儼京兆蕭㪺蜀人
虞應龍唯應龍赴京師三月己巳御史臺臣言近奉旨
按察司參用南人非臣等所知宜令侍御史行御史臺
事程文海與行臺官博采公潔知名之士具以名聞帝
命賫詔以往太陰犯婁浚治中興路河渠省雲和署入
教坊司辛未降梅循為下州甲戌雄霸二州及保定諸
縣水泛溢冒官民田發軍民築堤禦之乙亥以敏珠爾
丹仍中書右丞與郭佑並領錢穀楊居寬典銓選立欽
察衛親軍都指揮使司賜諸王托歡特穆爾羊二萬丙
子大駕幸上都詔行御史臺按察司以八月巡行郡縣
中書省臣言阿哈瑪特時諸王駙馬往來餉給之費悉
取於萬億庫後徵百官俸入以償非便詔在籍者除之
勿徵以𣙜茶提舉李起南為江西𣙜茶轉運使起南嘗
言江南茶每引價三貫六伯文今宜增每引五貫事下
中書議因令起南為運使置逹嚕噶齊處其上丁丑徙
東京行省中書于咸平府癸巳歲星犯壘壁陣以臨江
路為北安王分邑夏四月庚子中書省臣請立汴梁行
中書省及燕南河東山東宣慰司有旨南京戶寡盜息
不必置省其宣慰司如所請濟南乃星納噶爾分地太
原乃阿濟格分地其令各衛委官一人同治之敕免雲
南從征交趾蒙古軍屯田租立烏蒙站江南諸路財賦
並隸中書省雲南省平章尼雅斯拉鼎上便宜事一曰
弛道路之禁通民來往二曰禁負販之徒毋令從征三
曰罷逹爾丹站賦民金為飲食費四曰聽民伐木貿易
五曰戒使臣勿擾民居立急遞鋪以省驛騎詔議行之
辛丑陜西行省言延安置屯田鷹坊總管府其和斯布
哈軍逃散者皆入屯田今復供秦王阿南達所部阿克
達實飼馬及輸他賦有旨皆罷之其不悛者罪當死甲
辰行御史臺自杭州徙建康以山南淮東淮西三道按
察司隸内臺增置行臺色目御史員數丁未江東宣慰
司進芝一本庚戌制謚法壬子樞密院尼雅斯拉鼎言
前所統漸丁軍五千征打馬國其力已疲今諸王復籍
此軍征緬宜取進止帝曰苟事力未損即遣之仍諭尼
雅斯拉鼎分阿拉克展蒙古軍千人赴交趾助皇子托
歡己未遣約蘇穆爾勾考荆湖行省錢榖中書擬約蘇
穆爾平章政事托克托呼參知政事有旨約蘇穆爾小
人事朕方五年授一理算官足矣托克托呼人奴之奴
令史宣使才也讀卿等所擬令人恥之其以朕意諭安
圖以漢民就食江南者多又從官南方者秩滿多不還
遣使盡徙北還仍設托克托和斯於黃河江淮津渡凡
漢民非齎公文適南者止之為商者聽中書省臣言比
奉旨凡為盜者毋釋今竊鈔數貫及佩刀微物與童幼
竊物者悉令配役臣等議一犯者杖釋再犯依法配役
為宜帝曰朕以漢人徇私用泰和律處事致盜賊滋衆
故有是言人命至重今後非詳讞者勿輒殺人五月丁
邜朔樞密院臣言臣等與伊蘇特穆爾議巴實伯里軍
事凡軍行並聽巴延節制其留務委博囉岱及諸王阿
濟格官屬統之為宜從之己巳熒惑犯太微西垣上將
荆湖行省阿爾海雅言約蘇穆爾在鄂省勾考豈無貪
賄臣亦請勾考之詔遣參知政事圖爾哈樞密院判李
道治書侍御史陳天祥偕行甲戌汴梁旱徙江東按察
司于宣州庚辰歲星犯壘壁陣乙酉熒惑犯太微右執
法勅遣耽羅戍兵四百人還家庚寅廣平等路蠶災辛
邜霸州漷州蝻生安南國遣使來貢方物癸巳京畿旱
六月丙申朔太白犯御女辛丑中書省臣言圖爾哈奏
前約蘇穆爾阿爾哈雅互請鉤考今阿爾哈雅雖已死
事之是非當令暴白帝曰卿言良是其連引諸人近者
即彼追逮遠者宜上聞此事自約蘇穆爾所發當依其
言究行之乙巳以立大司農司詔諭中外皇孫特穆爾
布哈駐營亦奚不薛其糧餉仰於西川遠且不便徙駐
重慶府詔以大司農司所定農桑輯要書頒諸路命雲
南陜西二行省籍定建都税賦戊申括諸路馬凡色目
人有馬者三取其二漢民悉入官敢匿與互市者罪之
辛亥以伊馬克塔圖古哩克使交趾癸丑湖廣行省顯
格言今征交趾分本省戍兵三萬八千七百人期以七
月悉會靜江今已發精銳啓行餘萬七千人八百皆羸
病屯田等軍不可用敕今歲姑罷之丁巳設陜西等路
諸站總管府從三品庚申甘肅新招貧民百一十八戶
敕廩給之敇路府州縣捕盜者持弓矢各路十副府州
七副縣五副以色徹肯為中書省平章政事辛酉封楊
邦憲妻田氏為永安郡夫人領播州安撫司事遣鎮西
平緬等路招討使齊喇招諭緬國廣元路閬中麥秀兩
岐高麗國遣使來貢秋七月丙寅朔遣巴喇瑪等使瓜
哇己巳用中書省臣言以江南隸官之田多為強豪所
據立營田總管府其所據田仍履畝計之復尚醖監為
光禄寺罷遼陽等處行中書省復北京咸平等三道宣
慰司給特古斯哈達貧民幣帛各二千布千匹庚午江
淮行省孟古岱言今置省杭州兩淮江東諸路財賦軍
實皆南輸又復北上不便揚州地控江海宜置省宿重
兵鎮之且轉輸無往返之勞行省徙揚州便從之立淮
南洪澤芍陂兩處屯田壬申平陽饑民就食鄰郡者所
在發倉賑之置中尚監右丞拜達勒將兵討阿蒙并其
妻子禽之皆伏誅丁丑諤特古斯部民饑遣就食北京
其不行者發米賑之以雄易二州復隸保定給和林軍
儲自京師輸米萬石發鈔即其地糴米萬石辛巳巴圖
爾饑民六百戶駐巴勒噶遜之地給米千石賑之壬午
總制院使僧格具省臣姓名以上帝曰右丞相安圖右
丞敏珠爾丹參知政事郭佑楊居寬並仍前職以特穆
爾為左丞其左丞相昂吉爾岱平章政事阿必實克和
塔拉皆别議諭中書選可代者以聞給金齒國使臣圓
符癸巳銓定省院臺部官詔諭中外中書省除中書令
外左右丞相並一員平章政事二員左右丞並一員參
知政事二員行中書省平章政事二員左右丞並一員
參知政事簽行省事並二員樞密院除樞密院使外同
知樞密院事一員樞密院副使簽樞密院事並二員樞
密院判一員御史臺御史大夫一員中丞侍御史治中
侍御史並二員行臺同六部尚書侍郎郎中員外郎並
二員其餘諸衙門並委中書省斟酌裁減八月丙申發
鈔二萬九千錠鹽五萬引市米賑諸王阿濟格所部饑
民己亥敕樞密院遣侍衛軍千人扈從北征平陽路歲
比不登免貧民税賦罷淮東蘄黃宣慰司以黃蘄夀昌
隸湖廣行省安慶六安光州隸淮西宣慰司招集宋鹽
軍以市舶司隸泉府司乙夘太白犯軒轅右角辛酉婺
州永康縣民陳㢲四等謀反伏誅甘州饑禁酒罷德平
定昌二路置德昌軍民總管府九月乙丑朔馬八兒須
門那僧急里南無力馬蘭丹那旺丁呵兒來來急闌亦
帶蘇木都剌十國各遣子弟上表來覲仍貢方物以太
廟雨壞遣昂吉爾岱致告奉安神主别殿甲申太陰犯
天關壬辰高麗遣使獻日本俘是月南部縣生嘉禾一
莖九穗芝産于蒼溪縣冬十月甲午朔太白犯右執法
以南康路隸江西行省徙浙西按察司治杭州罷諸道
提刑按察司判官行御史臺監察御史及按察司官雖
漢人並毋禁弓矢襄邑縣尹張玘為治有績鄒平縣達
嚕噶齊和和能捕盜理財進秩有差丁酉享于太廟戊
戌太陰犯建星己亥車駕至自上都壬寅太白犯左執
法遣兵千人戍輝和爾境乙巳賜哈瑪爾貧民及哈喇
和卓民牛種給鈔共萬六千二百錠哈瑪爾民加賜幣
帛並千匹己酉遣多托爾台楊烏嚕克台以兵萬人船
千艘征古桂中書省具宣徽大司農大都上都留守司
存減員數以聞帝曰在禁近者朕自沙汰餘從卿等議
之辛亥太陰犯東井河决開封祥符陳留杞太康通許
鄢陵扶溝洧川尉氏陽武延津中牟原武睢州十五處
調南京民夫二十萬四千三百二十三人分築隄防癸
丑諭江南各省所統官軍教練水軍遣侍衛新附兵千
人屯田巴實伯里置元帥府即其地總之甲寅太白犯
進賢以征緬功調招討使張萬為征緬副都元帥額森
特穆爾征緬招討司達嚕噶齊千戶張成征緬招討使
並虎符敇造戰船將兵六千人以征緬俾圖們岱為都
元帥總之乙邜給皇子托歡馬四千匹部曲人三匹庚
申濟寧路進芝二莖壬戌改河間鹽運司為都轉運使
司徙戍甘州新附軍千人屯田中興千人屯田伊里哈
高麗遣使來獻日本俘十六人馬法國進鞍勒氊甲興
化路仙游縣蟲傷禾十一月乙丑中書省臣言朱清等
海道運糧以四歲計之總百一萬石斗斛耗折願如數
以償風浪覆舟請免其徵從之遂以昭勇大將軍沿海
招討使張瑄明威將軍管軍萬戶兼管海道運糧船朱
清並為海道運糧萬戶佩虎符敕禽獸字孕時無許畋
獵戊辰太白犯亢遣蒙古千戶庫春等總新附軍四百
人屯田巴實伯里己巳改思明等四州並為路以阿巴
齊為征交趾行省右丞丙子以涿易二州良鄉寳坻縣
饑免今年租給糧三月平灤太原汴梁水旱為災免民
租二萬五千六百石有奇改廣東轉運市舶提舉司為
鹽課市舶提舉司丁丑命塔奇爾哈納使諤爾根戊寅
遣使閱實宣寧縣饑民周給之己邜太陰犯井辛巳歲
星犯壘壁陣十二月乙未賑遼東開元饑三月戊戌太
白犯東咸癸夘約蘇穆爾籍阿爾哈雅家貲運至京師
賜諸王珠卜所部軍五千人銀萬五千錠鈔三千錠特
默齊二千人羊七萬丙午置燕南河東山東三道宣慰
司罷大有署丁未太陰犯井乙邜詔諸道宣慰司在内
地者設官四員江南者六員以阿爾哈雅所芘逃民無
主者千人屯田遣中書省斷事官圖卜新復鉤考湖廣
行省錢榖復置泉州市舶提舉司大都饑發官米減價
糶貧民丙辰遣布濟克齊貧民墾甘肅閒田官給牛種
農具賜安南國王陳益稷羊馬鈔百錠丁巳太陰犯氐
戊午翰林承旨色埓默言國史院纂修太祖累朝實錄
請譯以輝和爾字俟奏讀然後纂定從之諸路分置六
道勸農司庚申置尚珍署於濟寧等路秩從五品是歲
以伊實策凌為帝師賜王子鄂囉齊托歡諸王珠卜額
布根等羊馬鈔一十五萬一千九百二十三錠馬七千
二百九十匹羊三萬六千二百六十九口幣帛毳段木
綿三千二百八十八匹貂裘十四又賜皇子托歡所部
婁雅蘇布哈等及謙州諸局工匠鈔五萬六千一百三
十九錠一十二兩命西僧遞作佛事于萬夀山玉塔殿
萬安寺凡三十會大司農司上諸路學校凡二萬一百
六十六所儲義糧九萬五百三十五石植桑棗雜菓諸
樹二千三百九萬四千六百七十二株斷死刑百一十
四人
二十四年春正月乙丑復雲南石梁縣戊辰以修築柳
林河堤南軍三千浚河西務漕渠皇子鄂囉齊部曲饑
命大同路給六十日糧免唐古衛河西地元籍徭賦壬
申御正殿受諸王百官朝賀癸酉俱藍國遣使不六温
乃等來朝甲戌太陰犯東井乙酉太陰犯房丙戌以參
政程鵬飛為中書右丞阿里為中書左丞丁亥以巴雅
爾哈雅為參知政事發新附軍千人從阿巴齊討安南
弛女直碩達勒達弓矢之禁復改江浙省為江淮行省
戊子以鈔萬錠賑鄂端貧民西邊歲饑民困賜絹萬匹
庚寅遣使代祀嶽瀆后土東海辛邜以淮東淮西山南
三道按察司隸行御史臺立上林署秩從七品詔發江
淮江西湖廣三省蒙古漢劵軍及雲南兵及海外四州
黎兵命海道運糧萬戶張文虎等運糧十七萬石分道
以討交趾置征交趾行尚書省鄂囉齊平章政事烏瑪
喇樊楫參知政事總之並受鎮南王節制二月壬辰朔
遣使持香幣詣龍虎閤皂三茅設醮召天師張宗演赴
闕癸巳永古特部饑發米四千石賑之不足復給六千
石價甲午畋于近郊乙未以敏珠爾丹為平章政事真
定路饑發㳂河倉減價糶之以真定所牧官馬四萬餘
匹分牧他郡禁輝和爾地禽獸孕孳時畋獵庚子太陰
犯天關辛丑太陰犯東井甲辰陞江淮行大司農司
秩二品設勸農營田司六秩四品使副各二員隸行大
司農司以范文虎為中書右丞商議樞密院事壬子封
駙馬昌吉為寧濮郡王設都總管府以總皇子北安王
民匠鄂端大小財賦中書省臣言自正旦至二月中旬
費鈔五十萬錠臣等兼總財賦自今侍臣奏請賜賚乞
令侍臣預議帝曰此朕所當慮仍諭伊蘇特穆爾伊徹
穆爾知之丙辰馬八兒國貢方物戊午敕諸王闍里鐵
木兒節制諸軍以趙與苪子孟桂襲平原郡公納延遣
使徵東道兵諭實喇特穆爾毋輒發閏二月癸亥太隂
犯辰星以女直碩逹勒逹連歲饑荒移粟賑之仍盡免
今年公賦及減所輸皮布之半以宋畬軍將校授管民
官散之郡邑敕春秋二仲月上丙日祀堯帝祠西京等
處管民官瑪哈穆特自言歲以西京平陽太原課額外
羡錢市馬駞千輸官而實盜官錢市之按實伏誅乙丑
畋于近郊召敏珠爾丹特穆爾楊居寬等與集賢大學
士諤爾根薩里及葉李程文海趙孟頫論鈔法敏珠丹
上言自制國用使司改尚書省頗有成效今仍分兩省
為便詔從之各設官六員其尚書以僧格特穆爾平章
政事諤爾根薩里右丞葉李左丞馬紹參知政事餘一
員議選回回人充中書宜設丞相二員平章政事二員
參知政事二員省隴右河西道提刑按察司分置鞏昌
者入甘州設官五員以鞏昌改隸京兆提刑按察司設
官六員省太原提刑按察司分置西京者入太原辛未
以復置尚書省詔天下除行省與中書議行餘並聽尚
書省從便以聞設國子監立國學監官祭酒一員司業
二員監丞一員學官博士二員助教四員生員百二十
人蒙古漢人各半官給紙劄飲食仍隸集賢院設江南
各道儒學提舉司甲申太陰犯牽牛車駕還宫乙酉改
淄萊路為般陽路置錄事司大都饑免今歲銀俸鈔諸
路半徵之罷江南竹木柴薪及岸例魚牙諸課停不急
之務敕行省宣慰司勿濫舉官吏受除官延引歲月不
即之任者追所受宣勅鎮南王托歡徙鎮南京改福建
市舶都漕運司為都轉運鹽使司范文虎改尚書右丞
商議樞密院事改行中書省為行尚書省六部為尚書
六部以吏部尚書實都為尚書省參知政事庚寅大駕
幸上都扎爾古齊哈喇哈斯等言去歲審囚官所錄囚
數南京濟南兩路應死者已一百九十人若總校諸路
為數必多宜留扎爾古齊數人分道行刑帝曰囚非羣
羊豈可遽殺耶宜悉配隸淘金三月甲午更造至元寳
鈔頒行天下中統鈔通行如故以至元寳鈔一貫文當
中統交鈔五貫文子母相權要在新者無冗舊者無廢
凡歲賜周乏餉軍皆以中統鈔為准禁無籍自效軍擾
民仍籍充軍丙申太陰犯東井乙邜幸凉陘遼東饑弛
太子河捕魚禁丙辰馬八兒國遣使進奇獸一類騾而
巨毛黑白間錯名阿塔必即降重慶路定遠州為縣命
都水監開汶泗水以達京師汴梁河水泛溢役夫七千
修完故堤夏四月癸酉太陰犯氐甲戍太陰犯房甲申
實都奏發新鈔十一萬六百錠銀千五百兩十三錠金
百兩付江南各省與民互市是月諸王納延反五月己
亥遣額森𫝊旨諭北京等處宣慰司凡隸納延所部者
禁其往來毋令乘馬持弓矢庚子以布爾罕總領特默
齊軍三千人出征移濟南宣慰司治益都燕南按察司
治大名南京按察司治南陽太原按察司治西京復立
豐州伊勒錦站壬寅以御史臺吏王良弼等誹訕尚書
省政事誅良弼籍其家餘皆斷罪用僧格言置上海福
州兩萬戶府以維制沙布鼎烏瑪喇等海運船戶工兩
部各增尚書二員授高麗王睶行尚書省平章政事罷
諸站托克托和斯括江南諸路匠戶沙布鼎言江南各
省南官多每省宜用一二人帝曰除陳巖吕師夔管如
德范文虎四人餘從卿議帝自將征納延發上都括江
南僧道馬匹詔范文虎將衛軍五百鎮平灤以奇徹為
親軍都指揮使伊蘇岱爾右衛簽事王通副之甲辰免
北京今歲絲銀仍以軍旅經行給鈔三千錠賑之壬子
高麗王睶請益兵征納延以五百人赴之六月庚申朔
百官以職守不得從征納延願獻馬以給衛士壬戌至
實喇圖嚕之地納延黨塔布岱率兵六萬逼行在而陣
遣前軍敗之乙丑敕遼陽省督運軍儲壬申發諸衛軍
萬人蒙古軍千人戍豪懿州諸王蘇都爾所部特爾格
率其黨取咸平府渡遼欲劫取豪懿州守臣以乏軍求
援敕以北京戍軍千人赴之括平灤路馬北京饑免絲
銀租税乙亥霸州益津縣霖雨傷稼以陜西涇邠乾及
安西屬縣間田立屯田總管府置官屬秩三品車駕駐
齊達勒鄂爾多之地獲納延輜重千仍禁止秋毫無犯
秋七月癸巳納延黨蘇都爾犯咸平宣慰達春從皇子
阿雅噶齊軍出瀋州進討宣慰伊爾蘇克分兵趣懿州
其黨悉平丁酉弘州匠官以犬兔毛製如西錦者以獻
授匠官知弘州戊戌太陰犯南斗樞密院奏簽征緬行
省事阿薩爾哈雅言比至緬國諭其王赴闕彼言鄰番
數叛未易即行擬遣阿難答刺奉表齎貢入覲辛丑太
陰犯牽牛壬寅熒惑犯輿鬼庚戌雲南行省愛魯克言
金齒酋打奔等兄弟求内附且乞入覲壬子太陰犯司
怪癸丑日暈連環白虹貫之罷納延所署益都平灤額
布根河間分地達嚕噶齊及星納噶爾濟南分地所署
官移北京道按察司置豪州免東京等處軍民徭賦陞
福建鹽運使司依兩淮等例為都轉運使司以中興府
隸甘州行省以河西呼雅克齊所部屯軍同沙州居民
修城河西瓜沙等處立色辰屯田八月癸亥太白犯亢
濬州進瑞麥一莖九穗乙丑車駕還上都以李海拉蘇
為征緬行省參政將新附軍五千特默齊軍一千以行
仍調四川湖廣行省軍五千赴之召能通白夷金齒道
路者張成及前占城軍總管劉全並為招討使佩虎符
從征以圖們岱爾為都元帥將四川省兵五千赴緬省
仍令其省駐緬近地以俟進止置江南四省交鈔提舉
司己巳謫從叛諸王赴江南諸省從軍自效諭鎮南王
托歡禁戢從征諸王及省官鄂囉齊等毋縱軍士焚掠
毋以交趾小國而易之癸酉托多爾海獲叛王安濟蘇
赦之額齊訥路屯田總管和塔拉請疏浚管内渠河從
之丙子填星南犯壘壁陣己邜太陰犯天關辛巳太陰
犯東井甲申太白犯房丁亥瀋州饑又經納延叛兵蹂
踐免今歲之絲銀租賦以北京伐木三千戶屯田平灤
立豐贍昌國濟民三署秩五品設達嚕噶齊令丞直長
各一員女人國貢海人置河西務馬站九月辛邜東京
誼靜麟威遠博索等處大霖雨江水溢没民田大定金
源高州武平興中等處霜雹傷稼丁酉熒惑犯長垣己
亥湖廣省臣言海南瓊州路安撫使陳仲達南寧軍總
管謝有奎延欄總管符庇成以其私船百二十艘黎兵
千七百餘人助征交趾詔以仲達仍為安撫使佩虎符
有奎庇成亦仍為沿海管軍總管佩金符庚子太白犯
天江給諸王巴拜所部窮乏者鈔萬一千錠禁市毒藥
者以西京平灤路饑禁酒乙巳太陰犯畢以米二萬石
羊萬口給阿實克所統唐古軍丁未安南國遣其中大
夫阮文彦通侍大夫黎仲謙來貢戊申咸平懿州北京
以納延叛民廢耕作又霜雹為災告饑詔以海運糧五
萬石賑之辛亥熒惑犯太微西垣上將壬子太白犯南
斗禁沮撓江南茶課高麗王王暙來朝冬十月戊午朔
日有食之壬戌太陰犯牽牛大星甲子享于太廟僧格
請賜葉李馬紹博果密高翥等鈔詔賜李鈔百五十錠
博果密紹翥鈔各百錠又言中書省舊在大内前哈瑪
特移置於北請仍舊便從之癸酉江西行院頁特密實
言廣東窮邊險遠江西福建諸宼出没之窟乞於江南
諸省分軍一萬益臣詔江西呼圖克特穆爾以軍五千
付之丙子誅郭佑楊居寬戊寅僧格言北安王相府無
印而安西王相獨有印實非事例乞收之諸王星納噶
爾印文曰皇姪貴宗之寳寳非人臣所宜用因其分地
改為濟南王印為宜皆從之從總帥汪惟和言分所部
戍四川軍五千人屯田六盤乙酉熒惑犯左執法立陜
西寳鈔提舉司羅北甸土官火者阿禾及維摩合剌孫
之子並内附丙戌范文虎言豪懿東京等處人心未安
宜立省撫綏之詔立遼陽等處行尚書省以色徹肯實
喇特穆爾並行尚書省平章政事洪察爾珠右丞伊爾
蘇克左丞楊仁風阿喇卜丹並參知政事十一月壬辰
太白犯壘壁陣月暈金土二星雲南省右丞愛魯克兵
次交趾木兀門其將昭文王以四萬人守愛魯克破之
獲其將黎石何英弛太原保德河魚禁以僧格為紫金
光禄大夫尚書右丞相兼統制院使領功德使司事從
僧格請以平章特穆爾代其位右丞諤爾根薩里陞平
章政事葉李陞右丞參知政事馬紹陞左丞陞集賢院
秩正二品丙申熒惑犯太微東垣上相丁酉僧格言先
皇子莽噶拉木封安西王統河西土番四川諸處王相
府後封秦王綰二金印今嗣王阿南達仍襲安西王印
弟阿勒坦布哈别用秦王印其下復用王傅印一藩而
二王於制非宜詔以阿南達嗣為安西王仍置王傅上
秦王印阿勒坦布哈所署王傅罷之戊戌以巴實伯里
漢軍及新附軍五百人屯田哈瑪爾伊蘇奇爾之地己
亥鎮南王次思明程鵬飛與鄂囉齊等從鎮南王分道
並進阿巴齊以萬人為前鋒庚子太白晝見大都路水
賜今年田租十二萬九千一百八十石辛丑烏瑪喇樊
楫程鵬飛等遂趣交趾所向克捷改衛尉院為太僕寺
秩三品仍隸宣徽以伊徹察喇托克托呼領之丙午鎮
南王次界河交趾發兵拒守前鋒皆擊破之己酉詔議
弭盜僧格伊蘇特穆爾言江南歸附十年盜賊迄今未
靖者宜降旨立限招捕而以安集責州縣之吏其不能
者黜之葉李言臣在漳州十年詳知其事大抵軍官嗜
利與賊通者尤難弭息宜令各處鎮守軍官例以三年
轉徙庶革斯弊帝皆從其議行之封駙馬特穆爾濟寧
郡王壬子以江西行省平章呼圖克特穆爾督捕廣東
等處盜賊甲寅命京畿濟寧兩漕運司分掌漕事鎮南
王次萬劫諸軍畢會獲福建首賊張治囝其黨皆平諭
江南四省招捕盜賊丙辰熒惑犯進賢十二月癸亥立
尚乘寺順元宣慰使圖嚕庫言金竹寨主搔驢等以所
部百二十五寨内附甲子皇子北安王置王傅凡軍需
及本位諸事並以王傅領之丙寅太陰犯畢太白晝見
丁邜減揚州省歲額米十五萬石以鹽引五十萬易糧
免浙西魚課三千錠聽民自漁發河西甘肅等處富民
千人往色辰地與漢軍新附軍雜居耕植從安西王阿
南達請設本位諸匠都總管府陞萬億庫官秩四品癸
酉鎮南王次茅羅港攻浮山寨破之諸王色徹圖等所
駐之地雨土七晝夜羊畜死不可勝計以鈔暨幣帛綿
布雜給之計直鈔萬四百六十七錠丁丑以朱清張瑄
海漕有勞遥授宣慰使乙酉鎮南王以諸軍渡富良江
次交趾城下敗其守兵日烜與其子棄城走敢喃堡是
歲命西僧嘉勒燦旺布博斯噶等作佛事坐靜于大殿
寢殿萬壽山五臺山等寺凡三十三會斷天下死刑百
二十一人浙西諸路水免今年田租十之二西京北京
隆興平灤南陽懷孟路風雹害稼保定太原河間及般
陽順德南京真定河南等路霖雨害稼太原尤甚屋壞
壓死者衆平陽春旱二麥枯死秋種不入土鞏昌雨雹
虸蚄為災分賜皇子諸王駙馬集賽台等羊馬鈔總二
十五萬三千五百餘錠又賜諸王集賽台等軍人馬一
萬二千二百羊二萬二千六百駞百餘賑貧乏者哈喇
哈達等鈔四萬八千二百五十錠
元史卷十四
元史本紀卷十四考證
至元二十三年二月丙午太隂犯井案原本誤以丙
午日事倒置丁未之後今改
七月壬申置中尚監按百官志至元十五年置尚用
監二十四年改置中尚監與此異
七月壬午平章政事和塔拉别議案和塔拉原文忽
都魯此處又訛都忽魯今併改
至元二十四年閏二月甲申太隂犯牽牛案甲申原
文作甲辰二月壬辰朔計至閏二月朔非辛酉即壬
戌月内不應有甲辰今據前後干支改
乙酉停不急之務原本急訛給今案文義改
十一月丁酉僧格言先是皇子莽噶拉封安西王案
莽噶拉原文忙阿剌此又訛忙哥剌今併改
