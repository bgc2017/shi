元史卷一百三十一
明翰林學士亞中大夫知制誥兼修國史宋濂等修
列傳第十八
蘇克
蘇克蒙古人父呼嚕古爾國王穆呼哩麾下卒也後隸
塔海特爾格軍以善馳馬有口辨慎重不泄令佩銀符
常居軍中奏白機務往返未嘗失期太宗以為才賜名
棟格矩詔棟格矩奏事朝至朝入奏夕至夕入奏嘗出
金盤龍袍及宫女賜之憲宗時疾卒蘇克亦以壯勇居
軍中歲甲寅憲宗命從都元帥特爾格和爾齊等入蜀
乙夘萬戸劉齊格阿爾婁阿里與宋兵戰巴州失利陷
敵中蘇克馳入其軍奪劉齊格等以歸以功賜白金五
十兩馬二匹紫羅圈甲一注又從都元帥耨埓敗宋將
劉整破雲頂山城耨埓受詔會涪州至馬湖江蘇克以
革為舟夜渡江至大獲山行在所陳道梗失期帝慰遣
之未幾復自涪州入奏事遇宋軍於三曹山蘇克衆僅
百餘奮兵疾戰敗之奪其器械旗鼔以歸己未宋兵攻
涪州浮橋部將和尼齊戰陷蘇克破圍出之又以白事
諸王穆格所敗宋軍於三曹山還至石羊而與劉整遇
復擊敗之世祖即位賜白金弓刀鞍勒中統二年賜銀
符命隸耨埒軍至元二年四川行省遣蘇克招收降民
得三千餘人三年從行院塔齊戰九頂山四年行省伊
蘇岱爾署為本軍總管從征瀘州取瀘州五年立德州
以蘇克為達嚕噶齊擢陜西五路四川行省左右司員
外郎從伊蘇岱爾入朝賞賚加厚七年從伊蘇岱爾敗
宋軍于馬湖江用平章賽音迪延齊薦遷行尚書省員
外郎九年建都蠻叛詔諸王鄂囉齊及伊蘇岱爾討之
蘇克將千人為先鋒破黎州水尾砦攻連雲關克之軍
至建都戰於東山斬其酋布庫復與元帥巴爾圖迎哈
喇軍于巴爾斯河所過城邑皆下十年討碉樓諸蠻襲
破連環城還敗宋軍于七盤山辟新軍萬戸十一年賜
虎符真授管軍萬戶領成都高烏格等六翼及京兆新
軍教習水戰伊蘇岱爾進圍嘉定蘇克率舟師會平康
城修築懷遠等砦守其要害十二年遣兵敗宋將昝萬
夀于麻平既而行樞密副使呼敦等軍至與伊蘇岱爾
會于紅崖遣蘇克守龍埧城中大震宋將陳都統鮮于
團練率舟師遁蘇克追擊溺死者不可勝計遂與中使
沈達罕徇下流諸城紫雲瀘敘皆降進圍重慶蘇克以
所部兵鎮白水馬湖江口十三年帝遣托爾楚嘉琿等
持詔諭守臣使降不聽乃分兵為五道水陸並進攻之
衆軍不利唯蘇克獲戰艦三百艘俘其衆百三十人涪
州守將遺書納降蘇克率千人往察其情偽蘇克至涪
州果降遂入其城重慶守臣張萬率衆来襲蘇克一日
夜出兵凡與十八戰斬首三百餘級萬敗走未幾萬復
以精兵三千人来攻又戰敗之十四年行院辟為鎮守
萬戸嘉定總管府達嚕噶齊時瀘州復叛蘇克從大軍
討平之重慶受圍久其守將趙安開門出降制置使張
珏遁蘇克追破之虜百餘人及其舟二十餘艘以功授
成都水軍萬戸尋改重慶夔府等路宣撫招討兩司軍
民達嚕噶齊十六年除四川南道宣慰使依前成都水
軍萬戶鎮重慶夔施黔忠萬雲涪瀘等州十九年亦奚
不薛蠻叛置順元等路軍民宣慰司以蘇克為宣慰使
經理諸蠻二十四年遷河東陜西等路萬戸府達嚕噶
齊播州宣撫賽音布哈等赴闕請留之降八番金竹百
餘等砦得戸三萬四千悉以其地為郡縣置順元路金
竹府貴州以統之東連九溪十八洞南至交趾西至雲
南咸受節制二十九年入朝加都元帥改河東陜西等
處萬戶府達嚕噶齊三十一年僉書四川行樞密院事
詔開土番道土番叛以兵圍茂州蘇克率師敗之元貞
元年行院罷蘇克家居數歲卒子蘇布特齊襲河東陜
西等處萬戶府逹嚕噶齊
囊嘉特
囊嘉特奈曼人曾祖巴勒巴仕其國位羣臣之右祖哈
札爾管帳前軍兼統國政仕至太師太祖平奈曼父穆
徹来歸太祖命與察喇同總管蒙古漢軍由是從世祖
伐宋破實哷布格於實默圖從諸王哈必齊及庫庫岱
平李璮皆有功賞賚甚厚賜金符後以子貴贈太傅追
封梁國公謚桓武囊嘉特幼從穆徹習戰陳有謀略佩
金符為都元帥府經歴從阿珠圍襄陽襄陽降以功授
漢陽千戸從丞相巴延攻復州與宋人戰敗宋兵于風
波湖渡江後巴延南攻鄂州阿珠北攻漢陽分戰艦五
十囊嘉特與張弘範等焚其蒙衝三千艘兩城大恐皆
出降巴延軍次安慶賈似道督師江上遣宋京来請和
軍至池州遣囊嘉特偕宋京報似道似道復遣阮思聰
偕囊嘉特至軍中仍請議和時暑雨方漲世祖慮士卒
不習水土遣使令緩師巴延阿珠與諸將議乘勢徑前
遂進軍至丁家洲似道師潰大軍次建康帝聞囊嘉特
親與賈似道語召赴闕具陳其說遣還諭旨於巴延以
北邊未靖勿輕入敵境而大軍已入平江矣宋使柳岳
夏士林吕師孟劉岊等踵至皆命囊嘉特同往報之師
逼臨安復遣囊嘉特入取降表玉璽徵宋將相文武百
官出迎王師宋主乃遣賈餘慶等同囊嘉特以降表玉
璽至臯亭山巴延遣囊嘉特馳獻世祖還傳密旨遷宋
君臣北上賜金符授懷遠大將軍安撫司達嚕噶齊與
阿嘍罕董文炳等取台温福州尋領蒙古軍副都萬戸
江東道宣慰使珮金虎符如故擢江東道按察使復為
本道宣慰使領萬戸如故召為都元帥管領通事軍馬
東征日本未至而還詔以元管出役軍與博囉穆爾見
管軍合為一翼充萬戸守建康改賜三珠虎符拜雲南
行省參知政事討金齒緬國得疾召還京師授南京等
路宣慰使改河南道宣慰使特旨命襲父職為蒙古軍
都萬戸武宗在潛邸囊嘉特嘗從北征與海都戰于特
濟格明日又戰海都圍之山上囊嘉特力戰決圍而出
與大軍會武宗還師囊嘉特殿海都遮道不得過囊嘉
特選勇敢千人直前衝之海都披靡國兵乃由錫爾哈
温徹亨與晉王軍合是役也囊嘉特戰為多以疾而歸
成宗崩昭聖元獻太后與仁宗在懷州太后召囊嘉特
布琳濟達托音布哈巴爾斯台等諭曰今宫車晏駕皇
后欲立安西王阿南達爾等當毋忘世祖裕宗在天之
靈盡力奉二皇子囊嘉特頓首曰臣等雖碎身不能仰
報兩朝之恩願效死力既至京師仁宗遣囊嘉特與巴
爾斯台詣諸王圖喇議事時内外洶洶猶豫莫敢言囊
嘉特獨贊圖喇定計先發歸白仁宗意猶遲疑固問可
否對曰事貴速成後將受制於人矣太后與仁宗意乃
决内難既平仁宗監國命同知樞密院事武宗即位真
拜同知樞密院事階資德大夫賜以七寶束帶鞍轡衣
甲弓矢黃金五十兩以旌其定策之功尋授幵縣萬戸
府達嚕噶齊仍同知樞密院事仁宗嘗語近臣曰今春
之事吾與太后疑不能主賴囊嘉特一語而定聞周文
王有姜太公囊嘉特亦予家姜太公也其見稱許如此
尋以老病乞骸骨不允仁宗即位以其家河南特授河
南江北行省平章政事佩金虎符終其身封浚都王子
嘉琿山東河北蒙古軍副都萬戶濟爾噶台河南江北
行省平章政事孫托卜嘉山東河北軍大都督
孟古岱
孟古岱蒙古塔塔爾氏祖塔斯和爾齊從太宗定中原
有功為東平路達嚕噶齊位在嚴實上孟古岱事世祖
為博州路鄂囉總管至元七年又為監戰萬戸佩金虎
符八年改鄧州新軍蒙古萬戸治水軍于萬山南岸九
月以兵攻樊拔古城繼敗宋軍于安陽灘轉戰八十里
禽其將鄭高十月大軍攻樊分軍為五道孟古岱當其
一率五翼軍以進焚南岸舟竪雲梯于北岸登櫃子城
奪西南角入城命部將據倉粟功在諸將右賞金百兩
襄陽降同宋安撫吕文煥入覲賜銀五十兩及翎根甲
等物十一年從丞相巴延平章阿珠南征命與萬戸史
格率麾下會鹽山嶺遇宋兵孟古岱突陣殺一人諸軍
繼進與戰敗之自郢州黃家原盪舟入湖至沙洋堡立
砲座十有二竪雲梯先登焚其樓櫓拔羊角埧破沙洋
堡擒宋將四人直抵新城鏖戰自晨至晡大敗之宋復
州守將翟貴以城降將由漢口入江至蔡店聞宋兵屯
漢口乃率舟師經鬭龍口至沙步入江遇宋兵三百餘
艘分道来拒進擊走之次武磯堡宋將夏貴堅守不下
十月乙夘平章阿珠率萬戸揚恰爾史格賈文備同孟
古岱四軍雪夜泝流西上黎明至青山磯北岸萬戸史
格先渡宋將程鵬飛拒敵格被三創喪卒二百人諸將
繼進大戰中流鵬飛被七創敗走舟泊中洲宋兵阻水
不得進巴延復遣萬戸張榮實等率舟来援夏貴率麾
下數千人將奔大軍乘之大敗走黃州遂拔武磯堡斬守
將王達阿珠既渡南岸翼日丞相巴延視師則大江南
北皆北軍旗幟宋制置使朱禩孫遁還江陵語在阿珠
傳己未巴延次鄂州遣孟古岱諭宋守臣張晏然以城
降程鵬飛以本軍降知漢陽軍王儀知德安府来興國
繼降乃留軍鎮鄂漢率諸將水陸東下十二年正月孟
古岱諭蘄黃安慶池州諸郡皆下之次丁家洲宋賈似
道孫虎臣来拒孟古岱擊之奪虎臣所乘巨舟與宋降
將范文虎以兵五百諭降和州及無為鎮巢二軍九月
攻常州拔其木城宋降將趙溍叛於溧陽巴延命孟古
岱擊之戰于豐登莊斬首五百餘級擒其將三人復招
降湖州守將二人十二月行省第其功承制授行兩浙
大都督府事十四年改閩廣大都督行都元帥府事時
宋二王逃遁入海孟古岱奉旨率諸軍與江西右丞達
春會兵追之次漳州諭降宋守將何清十五年師還福
州拜參知政事詔與索多等行省于福鎮撫瀕海八郡
十月召赴闕陞左丞十六年七月沙縣盜起詔孟古岱
復行省事討平之初孟古岱北還左丞索多行省福建
一日帝命召索多李庭言若召索多則行省無人宜令
建康阿嘍罕往帝曰何必阿嘍罕其命孟古岱即往候
索多還則令移潭州可也未幾中書言索多在福建麾
下擾民致南劒等路往往殺長吏叛及孟古岱至招来
七十二寨建寧漳汀稍獲安集若移之他處而索多復
往恐重勞民有旨孟古岱仍鎮閩十八年轉右丞時宣
慰使王剛中以土人饒貲頗擅作威福孟古岱慮其有
變奏移之他道二十一年拜江淮行省平章政事初宋
降將五虎陳義嘗助張弘範擒史天祥助鄂勒哲圖討
陳大舉又資安塔哈征日本戰艦三千福建省臣言其
有反側意請除之帝使孟古岱察之至是孟古岱攜義
入朝保其無事且乞寵以官爵丞相巴延亦以為言乃
授義同知廣東宣慰使事授明珠虎符又其從林雄等
十人並上百戸二十二年托果斯約蘇傳旨中書省令
悉代江浙省臣中書復奏帝曰朕安得此言傳者妄也
如孟古岱之通曉政事亦可代耶俄以言者召赴闕封
其家貲遣使按驗無狀未幾拜銀青榮禄大夫行省左
丞相還鎮江浙時浙西大饑乃弛河泊禁發府庫官貨
低其直貿粟以鎮之浙東盜起蠲田租以紓民力二十
三年奏以販鬻私鹽者皆海島民今征日本可募為水
工從之賜鈔五千貫役既罷請以戰艦付海漕又言省
治在杭州其兩淮江東財賦軍實既南輸至杭復自杭
北輸京城往返勞頓不便請移省治于揚州復言淮東
近地宜置屯田歲入糧以給軍所餘餉京師帝悉從其
言二十五年詔江淮管内並聽孟古岱節制二十六年
朝廷以中原民轉徙江南令有司遣還孟古岱言其不
可遂止閩越盜起詔與博囉默色哈雅等合兵討之御
史大夫伊蘇特穆爾奏宜選將帝曰孟古岱已往無慮
也未幾悉平之屢以病上疏乞骸骨乃召還二十七年
以江西平章鄂囉齊不稱職特命為丞相兼樞密院事
出鎮江西謹約束鋤強暴尊卑殊服軍民安業威德並
著在官四十日卒孟古岱之在江浙專愎自用又易置
戍兵平章布琳濟達言其變更巴延阿珠成法帝每戒
敕之既死臺臣劾郎中張斯立罪狀而孟古岱迫死劉
宣及其屯田無成事始聞于帝云子三人特穆爾布哈
布哷齊襲萬戸伊拉齊中書參知政事
鄂囉齊
鄂囉齊扎拉台人曾祖鴻和徹爾驍果善騎射太祖時
每提精兵為前驅祖舒爾罕有膽力嘗被讒不許入見
一日俟駕出趨前曰臣無罪若果有罪速殺臣臣將從
先帝於地下不然赦臣願得自效帝笑而復用之辛未
與金人戰于野狐嶺中流矢戰愈力克之既還拔矢血
出昏眩帝親撫視傅以藥竟卒帝悲悼曰舒爾罕朕之
一臂今亡矣賜其家馬四百匹錦綺萬段父特穆爾台
從太宗征喀喇部俘部長以獻復從征西夏有功特命
行省事領烏嚕莽果伊竒哩鴻吉哩扎拉爾五部軍平
河南以功賜戸二千嘗駐兵太原平陽河南土人德之
皆為立祠鄂囉齊性朴魯智勇過人早事憲宗帶御器
械特見親任戊午扈駕征蜀攻釣魚山至元五年攻襄
陽授金符蒙古軍萬戸明年賜虎符襲父職領蒙古軍
四萬戸十一年春詔丞相巴延大舉伐宋以所部從渡
江圍鄂宋兵固守鄂囉齊白丞相可遣使諭降乃遣許
千戸同所獲宋將持金符抵其城東南門懸金符以招
之其夜守門將崔立啓門出遂引立見丞相復遣入城
諭守臣張晏然明日晏然以城降遷鄂囉齊昭毅大將
軍諸郡望風而靡分兵出獨松關宋兵堅守鄂囉齊令
將校益樹旗幟於山上率精騎突之守兵驚潰棄關走
追逐百餘里斬馘不可勝計十三年宋主降分討未下
州郡詔加鎮國上將軍行中書省參知政事未幾以參
知政事行湖北道宣慰使兼領蒙古軍時州郡初附戍
以重兵民驚懼往往逃匿山澤間鄂囉齊止侵暴恤單
弱號令嚴明民悉復業會詔所在括逃俘有司拘男女
千餘人時軍士已還部所括者無所歸衆議悉以隸官
鄂囉齊曰斯民不幸被兵幸而骨肉完聚復羈之是重
被兵也不若籍之為民衆從之俄徵詣闕賜賚優渥及
還帝曰武昌襟帶江湖實要害地朕嘗用師于彼故遣
卿往治為朕耳目陞驃騎衛上將軍中書左丞行宣慰
使十八年詔移行省于鄂宣慰使于潭時湖南劇賊周
龍張虎聚黨行劫隨宜招捕梟二賊首餘悉縱遣復召
入見拜行省右丞改荆湖等處行樞密副使二十三
年春拜湖廣等處行中書省平章政事夏四月赴召上
都命佐鎮南王征交趾帝慰諭之曰昔穆呼哩等戮力
王室榮名迄今不朽卿能勉之豈不並美于前人乎仍
命其子托歡布哈襲萬戶至交趾啓王分軍為三因險
制變蠻不能制竄匿海島餘寇拒師歸路鄂囉齊轉戰
以出改江西行省平章政事二十六年以疾求退不允
俄授同知湖廣等處行樞密院事成宗即位進光禄大
夫上柱國江西等處行中書省平章政事大德元年春
三月卒年六十六贈金紫光禄大夫大司徒上柱國追
封鄭國公諡忠宣子拜珠明威將軍蒙古侍衛親軍副
都指揮使托歡布哈驃騎衛上將軍行中書省左丞蒙
古軍都萬戸
諤勒哲圖
諤勒哲圖欽察人父哈喇和卓從憲宗征討有功諤勒
哲圖廣顙豐頷髯長過腹驍勇而樂善好施聽讀史書
聞忠良則喜遇奸諛則怒歲丙辰以材武從軍己未從
攻鄂州先登賞銀五十兩中統三年從諸王哈必齊討
李璮于濟南凡兩戰皆有功至元元年哈必齊因樞密
臣以其武勇聞帝特賞賜之四年十月從萬戸穆呼哩
略地荆南還至襄陽西安陽灘遇宋軍敗之既而從丞
相阿珠圍襄樊水陸大戰者四皆有功嘗梯樊城焚樓
櫓勇敢出諸軍右幕府上其功十一年授武略將軍為
彰德南京新軍千戸九月從丞相巴延南征十一月攻
沙洋新城始授金符領丞相帳前哈必齊軍十二月統
舟師由沙蕪口渡江十二年春與宋將孫虎臣戰于丁
家洲大捷進武義將軍攻泰州戰揚子橋戰焦山破常
州十三年春入臨安下揚州皆有功江南平入見帝顧
謂侍臣曰真壯士也因賜名巴圖爾授信武將軍管軍
總管高郵軍達嚕噶齊佩虎符既而軍升為路遂進懷
遠大將軍高郵路總管府達嚕噶齊十六年授昭勇大
將軍遷管軍萬戶漳州陳吊眼聚黨數萬掠汀漳諸路
七年未平十七年八月樞密副使博囉請命諤勒哲圖
往討從之加鎮國上將軍福建等處征蠻都元帥率兵
五千以往賜翎根甲面慰遣之且曰賊苟就擒聽汝施
行時黃華聚黨三萬人擾建寧號頭陀軍諤勒哲圖先
引兵壓其境軍聲大震賊驚懼訥欵諤勒哲圖許以為
副元帥凡征蠻之事一以問之且慮其奸詐莫測因大
獵以耀武適有一鵰翔空諤勒哲圖射之應弦而落遂
大獵所獲山積華大悦服乃聞于朝請與之俱討賊朝
廷從之授華征蠻副元帥與諤勒哲圖同署華遂為前
驅至賊所破其五寨十九年三月追陳吊眼至千壁嶺
擒之斬首漳州市餘黨悉平軍還至揚州奉旨賞賜有
差至高郵病七月入覲帝嘉之賜鈔及銀金綺鞍勒弓
矢復授管軍萬戶高郵總管府逹嚕噶齊有虎為害諤
勒哲圖挾弓矢出郊射殺之二十二年八月以疾召入
朝帝屢遣中使存問命良醫視之疾平帝大喜賜醫者
鈔萬貫拜諤勒哲圖驃騎上將軍江浙行省左丞兼管
軍萬戸浙西私鹽吏莫能禁諤勒哲圖躬詣松江上海
收鹽徒五千隸軍籍九月授中書左丞行浙西道宣慰
使二十五年遥授尚書省左丞二十六年陞資德大夫
江西等處行樞密院副使兼廣東宣慰使疾復作召還
成宗即位入見賜玉帶授榮禄大夫江浙行省平章政
事大德二年十一月卒年五十九贈效忠宣力定遠功
臣開府儀同三司太尉上柱國追封林國公謚武宣子
十四人皆仕而特默圖奎蘇伯勒格圖尤顯孫二十四
人仕者亦多
拜特穆爾
拜特穆爾欽察人也至元中充哈喇齊入備宿衛以忠
謹授武節將軍僉左衛親軍都指揮使司事二十四年
征叛王納延隸御史大夫伊蘇特穆爾麾下敗納延兵
於和爾阿喇勒河又追敗於哈里雅爾河其黨金嘉努
拜布古率衆走山前從大夫追戰于扎爾瑪圖河殺其
將二人追至孟克山并擒金嘉努二十五年授顯武將
軍是冬哈坦叛從諸王奈瑪岱討之至鄂摩站烏拉河
等處連敗其黨阿爾圖巴喇噶齊軍轉戰至特默哈必
爾噶又敗之至明安鄂倫城哈坦迎戰敗走追至呼蘭
伊爾與阿爾圖一日三戰手殺五人擒裨將一人至特
爾勒突擊哈坦挺身陷陣身中三十餘箭而還大夫親
視其創而罪潰軍之不救者車駕親征駐蹕烏爾呼河
拜特穆爾以兵從大夫至格哷勒河哈坦拒王師拜特
穆爾首戰却之獲其黨駙馬阿嘍罕帝悦以所獲賊將
鄂和爾妻賜之至巴朗與呼圖克圖爾罕戰殺其裨將
五人生擒庫森九月大夫令率師往納古爾河東等處
招逆黨竒塔特章一千戸達勒達及女直伊哷森等又
五百餘戶二十六年春正月師還復遣戍伊津大王之
境五月海都謀擾邊有旨令拜特穆爾以其軍先来行
至吉魯爾河布雅叛拜特穆爾即移兵致討而擒其黨
巴延以獻帝深加奬諭賜以所得巴延女察喇是年冬
立東路蒙古軍上萬戸府俾統欽察奈曼諾果蘇納沁
等四千餘戶陞懷遠大將軍上萬戶佩三珠虎符二十
七年哈坦復入高麗拜特穆爾奉命偕徹爾特穆爾進
討二十八年正月至鴨綠江與哈坦子羅丹戰失利拜
特穆爾以聞帝命奈瑪岱色徹肯等征之仍命拜特穆
爾為先鋒色徹肯軍先至禪定州擊敗哈坦踰數日奈
瑪岱以兵至合攻哈坦又敗之拜特穆爾將百騎追至
一大河虜其妻孥追奔逐北哈丹尚有八騎拜特穆爾
止餘三騎再戰兩騎士皆重傷不能進拜特穆爾單騎
追至一大山日暮遂失哈坦所在奈瑪岱嘉其勇賞以
羅丹妻鄂勒哲上其功于朝賜金帶衣服鞍馬弓矢銀
器等物并厚賚其軍二十九年聞叛王伊奇哩尚在浩
里倉拜特穆爾率兵擊虜其妻子畜産追至沁河伊竒
哩以二十餘騎脱身走遂定其地得所管女直戸五百
餘以聞帝命以充漁戸拜特穆爾度地置馬站七所令
歲捕魚馳驛以進成宗即位俾仍其官車駕幸上京徵
其兵千人從歲以為常云
輝圖
輝圖諤嚕訥台氏祖父額斯倫與太祖同飲黑河水屢
從征討賜銀印總大軍伐遼東女直諸部復帥師討西
夏大戰于哈喇哈札爾擒夏主太祖命盡賜以夏主遺
物繼總軍南伐攻拔信安下宿泗等州諸王塔齊爾以
額斯倫年老俾其子布哈襲職中統二年布哈卒子幼
兄子輝圖繼領其職中統三年春李璮叛詔輝圖從親
王哈必齊討之圍璮濟南夏四月璮夜出兵四面衝突
求出輝圖直前奮擊斬百餘級俘二百餘人奪兵仗數
百璮退走入城輝圖晝夜勒兵與戰秋七月破濟南誅
璮哈必齊第其功居最詔賜金虎符領蒙古漢軍攻海
州略淮南廬州至元三年充邳州監戰萬戶四年領山
東路統軍司從主帥南征至襄陽西渡漢江宋遣水軍
絶歸路輝圖選士卒浮水殺宋軍奪戰艦二十餘艘斬
首千餘級六年軍次淮南天長至五河口與宋兵戰敗
之七年詔守鹿門山白河口一字城九年春輝圖請攻
樊之古城堡堡高七層輝圖夜勒士卒親冒矢石攻奪
之斬宋將韓撥發擒蔡路鈐襄陽既降帥師屯蔡息出
巡淮安還城正陽略地安豐獲生口無算十一年夏宋
將夏貴来攻正陽輝圖領步卒薄淮西岸至横河口逆
戰退之九月略地安慶十二年北渡至柵江堡值宋軍
三千餘輝圖與戰敗之復南渡江駐兵鎮江諜報宋平
江軍出常州輝圖領兵千人至無錫與宋兵遇大戰殱
其衆秋七月行省檄輝圖護焦山江岸仍往揚州灣頭
立木城以兵守之九月權樞密院事復守鎮江宋殿帥
張彦安撫劉師勇攻吕城輝圖與萬戶呼喇珠特穆爾
追戰至常州奪舟百餘擒張殿帥范總管冬十月從右
丞安塔哈攻常州宋朱都統自蘇州赴援輝圖提兵至
横林店與之遇奮擊大破之十一月取蘇州徇秀州仍
撫治臨安迤東新附軍民十三年秋同元帥色埓默特
穆爾張弘範徇温州福建所至州郡迎降十四年授鎮
國上將軍浙東宣慰使討台慶叛者戰于黃奢嶺又戰
于温州白塔屯寨轉戰至于漳泉興化平之十六年召
至闕下賜玉帶弓矢授行省參知政事至處州以疾卒
子巴古達勒官至通奉大夫浙東道宣慰使都元帥平浙
東建寕盜賊有功布哈子呼圖克岱爾既長分襲蒙古
軍千戶從平宋有功授浙西招討使改邳州萬戸後加
榮禄大夫平章政事卒
伊克穆蘇
伊克穆蘇輝和爾人也至元二年入備宿衛九年奉世
祖命使海外八羅孛國十一年偕其國人以珍寶奉表
來朝帝嘉之賜金虎符十二年再使其國與其國師以
名藥来獻賞賜甚厚十四年授兵部侍郎十八年拜荆
湖占城等處行中書參知政事招諭占城二十一年召
還復命使海外僧迦剌國觀佛鉢舍利賜以玉帶衣服
鞍轡二十二年自海上還以參知政事管領鎮南王府
事復賜玉帶與平章阿爾哈雅右丞索多征占城戰失
利索多死焉伊克穆蘇言于鎮南王請屯兵大浪湖觀
釁而後動王以聞詔從之竟全軍而歸二十四年使馬
八兒國取佛鉢舍利浮海阻風行一年乃至得其良醫
善藥遂與其國人來貢方物又以私錢購紫檀木殿材
并獻之嘗侍帝於浴室問曰汝踰海者凡幾對曰臣四
踰海矣帝憫其勞又賜玉帶改資德大夫遥授江淮行
尚書省左丞行泉府太卿二十九年召入朝盡獻其所
有珍異之物時方議征瓜哇立福建行省伊克穆蘇與
史弼高興並為平章詔軍事付弼海道事付伊克穆蘇
仍諭之曰汝等至瓜哇當遣使来報汝等留彼其餘小
國即當自服可遣招来之彼若納欵皆汝等之力也軍
次占城先遣郝成劉淵諭降南巫里速木都剌不魯不
都八刺刺諸小國三十年攻葛郎國降其主合只葛當
又遣鄭珪招諭木由來諸小國皆遣其子弟来降瓜哇
主壻土罕必闍耶既降歸國復叛事並見弼傳諸將議
班師伊克穆蘇欲如帝旨先遣使入奏弼與興不從遂
引兵還以所俘及諸小國降人入見帝罪其與弼縱土
罕必闍耶没家貲三之一尋復還之以榮禄大夫平章
政事為集賢院使兼會同館事告老家居仁宗念其屢
使絶域詔封吳國公卒
貝降
貝降北庭人父呼圖克武勇過人由宿衛為南宿州鎮
將分守开縣後從世祖南征年幾七十每先士卒冒矢
石身被數十創戰功居多徙居大名清豐縣卒贈廣平
路總管封漁陽郡侯呼圖克卒時貝降生甫數月母徐
氏鞠育教誨甚至每曰吾惟一子已童丱矣不可使不
知學顧縣僻左無良師友遂遣從師大名城中郡守每
旦望入學見貝降容止講解大異羣兒甚愛奬之比弱
冠美髭髯儀表甚偉丞相阿珠南攻襄陽江陵諸郡以
偏裨隸麾下軍行至安陽灘與宋軍遇宋騎直前突陣
陣為却貝降即躍馬出陣前引弓連斃數人宋騎稍却
復率衆戰良久宋師大潰至元五年圍襄樊戰有功十
一年從阿珠渡江水陸遇敵嘗先登陷陣勇冠一軍宋
平以功授江浙省理問官時事方草創省臣有所建白
及事有不可便宜自决須奏聞者以貝降善敷奏數令
馳驛往咨于朝及引見世祖遥識之喜曰黑髯使臣復
来耶其見器重如此二十七年遷江西行尚書省都鎮
撫適猺獠擾邊貝降從丞相孟古岱討定之二十九年
遷慶元路治中歲大飢狀累上行省不報貝降曰民飢
如是而不賑之豈為民父母意耶即躬詣行省力請得
發粟四萬石民賴全活元貞間兩浙鹽運司同知范某
隂賊為奸州縣吏以賂咸聽驅役由是數侵暴細民民
有珍貨腴田必奪為已有不與則朋結無賴妄訟以羅
織之無不蕩破家業者凶燄鑠人人咸側目里人欲殺
之不果顧被誣訴逮繫者亡慮數十人俱死獄中蘭溪
州民葉一王十四有美田宅范欲奪之不可因誣以事
繫獄十年不决事聞于省省下理問所推鞫之適貝降
至官冤乃得直置范于刑而七人者先瘐死矣唯葉一
王十四得釋時論多焉大德元年遷浙東廉訪副使令
行禁止豪強懾伏同寅有貪穢者貝降抗章劾之于臺
遂免其官後轉工部侍郎賜侍燕服一襲陞工部尚書
有能聲至大二年武宗奉皇太后避暑五臺貝降供給
道路無有闕失恩賚尤渥比至都改資國院使母徐氏
卒遂奔喪于杭時酒禁方嚴帝特命以酒十甖官給傳
致墓所以備奠禮初徐氏盛年守節教子甚嚴比貝降
貴事上于朝特旌其門及老見貝降歴官有聲譽喜曰
有子如是吾死可暝目矣貝降居喪盡禮未及起復延
祐二年卒于家贈資政大夫江浙右丞謚貞惠
元史卷一百三十一
元史卷一百三十一考證
蘇克傳涪州守將遺書納降按遺字舊本訛遣今改
蘇克傳張萬復以精兵三千人來攻按精字舊本訛
積今改
囊嘉特傳平李璮有功按璮字舊本訛壇今據本紀
改
囊嘉特傳徵宋室將相文武百官出迎王師按徵字
舊本訛微今改
鄂勒哲圖傳鄂勒哲圖欽察人按鄂勒哲圖傳重出
卷一百三十三事蹟正同惟此傳云欽察人而後傳
云其先彰德人為此傳所無今重出之傳既刪附識
于此
伊克穆蘇傳至瓜哇當遣使來報按使舊本訛付今
改
貝降傳至大二年武宗奉皇太后避暑五臺按武宗
舊訛仁宗今據本紀改
