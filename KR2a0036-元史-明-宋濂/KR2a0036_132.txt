元史卷一百三十二
明翰林學士亞中大夫知制誥兼修國史宋濂等修
列傳第十九
哈噶斯
哈噶斯阿蘇特氏主阿蘇國太宗兵至其境哈噶斯率
衆來降賜名巴圖爾錫以金符命領其土民尋奉旨選
阿蘇軍千人及其長子阿都齊扈駕親征既還阿都齊
入直宿衛哈噶斯還國道遇敵人戰歿勑其妻威摩蘇
領兵守其國威摩蘇躬擐甲胄平叛亂後以次子阿法
布代之阿都齊從憲宗征西川軍於釣魚山與宋兵戰
有功帝親飲以酒賞以白金額哷布格叛從伊勒哈征
之至寧夏與阿勒達爾琿塔哈戰率先赴敵矢中其腹
不懼世祖聞而嘉之賞以白金召入宿衛中綂二年扈
駕親征額哷布格追至蘇瑪勒圖之地以功復賞白金
三年從征李璮平之至元五年奉旨同布達台領兵南
征攻破金剛臺六年從攻安慶府戰有功七年從下五
河口十一年從下松江諸郡戍鎮巢民不堪命宋降將
洪福以計乘醉而殺之世祖憫其死賜其家白金五百
兩鈔三千五百貫併鎮巢降民一千五百三十九戸且
命其子拜達勒襲千戸佩金符時錫里濟叛詔拜達勒
領阿蘇軍一千往征之與昂吉爾珠爾噶岱軍戰于雅
里復與永和爾軍戰于圖喇及鄂勒歡之地十五年春
至巴雅爾之地與策凌軍合戰五月駐兵額哩頁與威
喇台科温綽格色等軍合戰其大將塔斯布哈樹木為
柵積石為城以拒大軍拜達勒督勇士先登拔之拜逹
勒矢中右股伯楞竒默色以其功聞賞白金二十年授
虎符定遠大將軍後衛親軍都指揮使兼領阿蘇軍充
阿蘇巴圖達嚕噶齊二十二年征巴實伯里軍于伊拉
衮綽和爾之地與托噶博索瑪軍戰有功二十六年征
杭愛敵勢甚盛大軍乏食其母諾延章輸已帑及畜牧
等給軍食世祖聞而嘉之賜予甚厚大德四年拜達勒
卒長子烏魯斯由宿衛仕至隆鎮衛都指揮使次子福
定襲職官懷遠大將軍尋改右阿蘇衛達嚕噶齊兼管
後衛軍至大四年兄都木達充右阿蘇衛都指揮使福
定復職後衛陞樞密同僉命領軍一千守遷民鎮尋授
定遠大將軍僉樞密院事後衛親軍都指揮使提調右
衛阿蘇達嚕噶齊二年進資善大夫同知樞密院事後
至元間進知樞密院事
博囉哈達
博囉哈達蒙古鴻吉哩氏祖安珠努太宗時率蒙古軍
千人從諸王察罕台征河西至山丹攻下定會階文諸
州以功為元帥佩金符駐軍漢陽禮店戍守西和階文
南界及西番邊境換金虎符真除元帥父徹爾襲職從
都元帥耨埒攻成都宋將劉整以重兵守雲頂山徹爾
擊敗之進圍其城整遣禆校出戰敗走追至簡州斬之
殺三百餘人遂拔其城攻重慶徹爾將兵千人為先鋒
渡馬湖江敗宋兵於馬老山俘獲百餘人歲戊午諸軍
還屯灰山宋兵夜來劫營徹爾擊敗之斬首三百級世
祖即位賜金符為鄂囉元帥又改征行元帥至元二年
徹爾以老疾不任事諸王阿濟格命博囉哈達代領其
軍至元八年制授管軍千戸佩金符宋將咎萬夀攻成
都僉省嚴忠範遣博囉哈達將兵七百人禦之于沙坎
流矢中右頰拔矢戰愈力大敗其軍十一年行院汪良
臣以兵圍嘉定博囉哈達即率其衆攻九頂山破之嘉
定降進攻重慶宋軍突圍出走銅鑼峽行院呼敦遣博
囉哈達追之至廣羊垻斬首二百級瀘州叛還軍討之
博囉哈達以所部兵攻寶子寨歲餘不下乃造雲梯先
登急擊遂破之殺虜殆盡十六年取重慶以功遷武略
將軍征行元帥二十一年命統蒙古特默齊軍千人從征
金齒蠻平之都元帥孟古岱征羅必甸博囉哈達率游
兵先行江水暴溢率衆泅水而渡去城三百步而營居
七日諸軍會城下乃進攻之博囉哈達先登拔其城遂
屠之又從征八百媳婦國至車厘車厘者其酋長所居
也諸王庫庫命博囉哈達將游騎三百往招之降不聽
進兵攻之都鎮撫侯正死焉博囉哈達毁其北門木遂
入其寨其地悉平賜金虎符授懷遠大將軍雲南萬戸
府達嚕噶齊卒子孟古布哈襲管軍千戶初安珠努三
子長徹爾次哈斯次特穆爾哈斯别賜金符為鄂囉元
帥兼文州吐蕃達嚕噶齊卒其子諾海幼以特穆爾攝
其官諾海長解職授之遂改授特穆爾隨路巴圖萬戸
後移鎮重慶卒
約斡實
約斡實阿蘇人父伊埒巴圖爾從其國主來歸太宗命
充宿衛歲戊午從憲宗征蜀為游兵前行至重慶戰數
有功嘗出獵遇虎於隘下馬搏虎虎張吻欲噬之以手
探虎口抉其舌拔所佩刀刺而殺之帝壯其勇賞黃金
五十兩别立阿蘇一軍使領其衆從世祖征額哷布格
又從親王哈必齊征李璮俱有功賜金符授本軍千戸
從下襄陽又從下沿江諸城宋洪安撫既降復叛誘其
入城宴乘醉殺之長子伊蘇岱爾代領其軍從攻揚州
中流矢卒約斡實襲父職為阿蘇軍千戸從丞相巴延
平宋賜巢縣二千五十二戶珠爾噶岱叛率所部兵擊
之至和囉噶圖擒其將實喇徹爾斬于軍其衆悉平諸
王和琳及實喇等叛從皇子北安王討之至鄂勒歡河
無舟躍馬涉流而渡俘獲甚衆時北安王方戰失利陷
敵陣中約斡實從諸王永和爾追敵至金山王乃得脱
歸賞白金五十兩鈔二千五百貫改賜金虎符進定遠
大將軍前衛親軍都指揮使諸王納延叛世祖親征約
斡實為前鋒納延遣哈坦將萬人來拒擊敗之追至布
爾古特巴爾達噶之地納延兵號十萬約斡實陷陣力
戰又敗之追至實勒們林遂擒納延帝嘉其功賜金帶
濟遜錢幣甚厚納延餘黨塔布岱金嘉努聚兵荗諾海
從大將討平之既而哈坦復叛於竒凌江追擊其軍渡
河而遁又與海都將巴林特爾格岱必瑠齊等戰於伊
伯格勒實巴爾之地戰屢捷成宗時在潛邸帝以海都
連年犯邊命出鎮金山約斡實率所部在行從皇子庫
庫楚丞相托多爾海擊海都軍突陣而入大破之復從
諸王永和爾丞相托多爾海擊海都將巴林巴林敗海
都復以圖古木領精兵三萬人直趨實喇烏蘇河欲據
險以襲我師約斡實率善射者三百人守其隘注矢以
射竟全軍而歸帝嘉之賜鈔萬五千緍金織段三十匹
海都都勒幹以兵來襲敗之武宗鎮北邊海都復入寇
至烏爾圖約斡實敗之獲其駝馬器仗以獻時扎爾古
齊博囉特穆爾所將兵為海都困於小谷帝命約斡實
援出之帝喜謂諸將曰今日大丈夫之事舍約斡實其
誰能之縱以黃金包其身猶未足以厭朕志武宗南還
命約斡實後從敵懼莫敢近因留之戍邊賜以金察喇
二玉束帶渾金叚各一仍賜秫米七十石使為酒以犒
其軍後海都子徹伯爾等遣人詣闕請和朝廷許之遂
撤邊備約斡實乃還帝錄其功賜鈔五萬貫進鎮國上
將軍仍舊職大德十年五月晝寢于衛舍不疾而卒子
伊齊爾台襲伊齊爾台卒子拜珠襲
摩哩
摩哩綽克台氏祖實里濟諾延從太祖與王汗戰同飲
班珠爾河水以功授千戸領徹爾台部征討諸國卒于河
西父穆濟襲職從太宗定中原以疾卒摩哩襲職從定
宗略定欽察阿蘇俄羅斯諸國從憲宗伐宋有功世祖
即位諸王呼琿叛掠河西諸城摩哩以為帝初即位而
王為首亂此不可長與其弟僧格達喇率所部擊之一
月八戰奪呼琿所掠扎拉爾塔喇諸部民以還已而僧
格達喇為呼琿所殺帝聞而憐之遣使者以銀鈔羊馬
迎致摩哩賜號曰達爾罕尋卒子圖古勒
特默齊
特默齊圖曾卜台人從諸王穆爾齊征蜀後以兵從塔
海甘布和爾齊耨埒諸大帥歲戊午耨埓攻涪州還至
馬湖江宋兵連艦絶江不得進特默齊率精兵二千擊
之奪其舟以濟又於横江嘉定宣化三縣造浮橋以達
成都耨埓以為能命將千人從萬戸錫勒塔克略地碉
門黎雅吐蕃錫勒塔克死行院塔齊以特默齊為萬戶
領其軍中統四年授蒙古漢軍萬戸至元九年從行省
伊蘇岱爾征建都獨以銳卒千五百人與建都兵戰于
梅子嶺大敗之夜馳與蘇克會直擣其營斬首數十級
生擒百餘人獲其輜重以歸復益兵三千人與左丞竒
爾濟蘇乘勝進擊建都勢蹙請降又從行院汪良臣呼
敦等攻嘉定重慶瀘敘諸州以功兼崇慶府達嚕噶齊
十九年卒子巴延襲蒙古軍萬戸戍甘州
巴圖爾
巴圖爾阿蘇特氏世居上都宜興憲宗在潛邸與兄鄂
索勒布哈及馬逹喇蘇帥衆來歸馬達喇蘇從憲宗征
穆格爾蘇城為前鋒將身中二矢奮戰拔其城又從征
蜀至釣魚山歿于軍巴圖爾從征李璮圍濟南身二十
餘戰世祖嘉其能賞納竒實叚九命領阿蘇軍一千常
居左右尋於阿都齊内充集賽百戸後從塔布台南征
與敵軍戰于金剛臺又以功受賞師還言於帝曰臣願
從軍為國效死世祖留之仍命充博克遜兼領阿蘇軍
御馬必令鞚引至元二十三年授廣威將軍後衛親軍
副都指揮使賜虎符明年夏從征納延于伊緜河擒金
嘉努阿塔布台以歸賞鈔及衣段加定遠大將軍大德
元年卒子巴濟拉襲至大四年河東陜西鞏昌延安燕
南河北遼陽河南山東諸翼衛特默齊争草地訟者二
百餘起命往究之悉正其罪積官懷遠大將軍致和元
年從丞相雅克特穆爾擒都爾蘇黨額卜德哷勒等領
諸衛軍守居庸關及諸要害地天歷九年十月旺沁兵
掩至羊頭山攻破隘口勢甚張巴濟拉從丞相擁衆奮
擊之突入其軍旺沁敗走文宗賜御衣二襲三珠虎符
及弓矢甲胄金帛等物以旌其功尋以疾辭子伊埓圖
襲
昂吉爾
昂吉爾張掖人姓頁普爾努氏世為西夏將家歲辛巳
父甘布率衆歸太祖以其軍隸蒙古軍籍仍以甘布為
千戸主之從穆呼哩出征病卒昂吉爾領其父軍從征
諸國有功至元六年授本軍千戸佩金符俄略地淮南
所向無前時國兵初南塞馬當暑往往疥癘昂吉爾以
所部馬入太行療之所病良已由是軍中馬病者率以
屬焉歲療馬以萬數宋輸糧金剛臺意將深入昂吉爾
將兵馳往斷其輸道因上言河南邊郡與宋對境宋兵
時為邊患唐州東南皆大山信陽在蔡州南南直九里
武陽平靖五水等關宋兵必經諸關以入信陽實其咽
喉守禦莫急焉往年金亡朝廷得夀泗襄郢而不留兵
守卒使宋得之請城信陽以扼宋得旨令率河西軍一
千三百人城之城成九年加明威將軍信陽軍萬戸佩
虎符分穆呼哩及阿珠所將河西兵俾將之加懷遠大
將軍丞相巴延渡江留阿珠定淮南東道其西道則屬
之昂吉爾駐兵和州宋淮西制置夏貴遣侯都統將兵
四萬來攻有謀内應者悉誅之潛兵出千秋澗塞其歸
路因出城奮擊大敗之獲人馬千計鎮巢軍降阿蘇軍
戍之人不堪其横都綂洪福盡殺戍者以叛昂吉爾攻
拔其城擒福及董統制譚正將遂攻廬州夏貴使人來
言曰公母吾攻為也吾主降吾即降矣宋亡貴舉所部
納欵昂吉爾入廬州民安堵無所犯遷鎮國上將軍淮
西宣慰使宋丞相文天祥復起兵海道舒民張德興應
之襲破興國德安諸郡還據司空山詔昂吉爾攻之一
戰而定殺張德興執其三子以獻江左初平官制草剏
權臣阿哈瑪特納賂鬻爵江南官僚冗濫為甚郡守而
下佩金符者多至三四人由行省官舉薦超授宣慰使
者甚衆民不堪命昂吉爾入朝具為帝言之且枚舉不
循資歴而驟陞者數人帝驚曰有是哉因謂姚樞等曰
此卿軰所知而不為朕言昂吉爾顧言之邪即命偕平
章赫伯左丞崔斌翰林承旨和爾果斯符寶奉御董文
忠減汰之選曹以清仍詔諭江淮軍民俾通知之時兩
淮兵革之餘荆榛蔽野昂吉爾請立屯田以給軍餉帝
從之既而安塔哈言屯田所用人牛農具甚衆今方有
事日本若復調發民兵將不勝動搖矣議遂寢未幾宣
慰使燕公楠復以為言帝乃遣數千人即芍陂洪澤試
之果如昂吉爾所言乃以二萬兵屯之歲得米數十萬
斛加輔國上將軍河南行省參知政事淮西宣慰使都
元帥進驃騎衛上將軍行中書省左丞加龍虎衛上將
軍行尚書省右丞兩官皆兼淮西使帥日本不庭帝命
安塔哈等領卒十萬征之昂吉爾上疏其略曰臣聞兵
以氣為主而上下同欲者勝比者連事外夷三軍屢衂
不可以言氣海内騷然一遇調發上下愁怨非所謂同
欲也請罷兵息民不從既而師果無功昂吉爾屢為直
言雖帝怒甚其辭不少屈臺臣慮昂吉爾難制以雅伊
密實不畏強禦奏為本道按察使以察之雅伊密實時
捃摭昂吉爾細故以聞及廷辨帝察其無他輒遷其官
後竟以微過罪之元貞元年卒子五人其顯者曰昂哈
圖廬州蒙古漢軍萬戶府達嚕噶齊曰温普海北海南
道肅政廉訪使孫嘉琿達世襲千戸
哈喇岱
哈喇岱哈魯氏初從軍攻襄樊蒙古四萬戶府辟為水
軍鎮撫至元十二年從丞相巴延渡江改管軍百戶賞
甲胄銀鞘刀十二年秋從丞相阿珠與宋兵戰焦山敗
之獲海舟二阿珠與王世強招討造白鷂海船百艘就
四十一萬戶翼摘遣漢軍三千五百新附軍一千五百
俾哈喇岱王世強并統之攻宋江陰許浦金山上海崇
明金浦皆下之獲海船三百餘艘遂戍澉浦海口十三
年春行省檄充沿海招討副使宋將張世傑舟師至慶
元朐山東門海界哈喇岱追之獲船四艘上其功行省
增撥軍七百并舊所領士卒守定海港口秋七月宋昌
國州胊山秀山戍兵舟師千餘艘攻奪定海港口哈喇
岱迎擊虜其禆將并海船三艘八月宋兵復攻定海港
口哈喇岱擊退之行省檄充蒙古漢軍招討使十月哈
喇岱引兵至温州青㠗門遇宋兵奪船五艘遣使諭温
州守臣家之柄以城降十一月至福州奪宋海船二十
艘擒毛監丞等十四年賜金符授宣武將軍沿海招討
副使行省檄充沿海經略副使與劉萬戶行元帥府
事於慶元鎮守沿海上下南至福建北至許浦六月行
省檄充沿海經略使兼左副都元帥督造海船千艘八
月有旨江西省右丞達春等進兵攻廣南哈喇岱以兵
從十月進昭勇大將軍沿海招討使時宋處州兵復温
州哈喇岱率兵復取之進至潮陽縣宋都統陳懿等兄
弟五人以畬兵七千人降達春兵攻廣州踰月未下哈
喇岱引兵繼至諭宋安撫張鎮孫侍郎譚應斗以城降
從攻張世傑于大洋獲其軍資器械不可勝計諭南恩
州宋閤門宣贊舍人梁國傑以畬軍萬人降十五年還
軍慶元秋八月入覲帝問曰汝何氏族對曰臣哈魯人
賜金織文衣鞍勒擢昭武大將軍沿海左副都元帥慶
元路總管府達嚕噶齊將所部軍戍海口十六年日本
商船四艘篙師二千餘人至慶元港口哈喇岱諜知其
無他言于行省與交易而遣之海賊賀文達顧潤等寇
掠海島哈喇岱諭降之得舟六十餘艘十八年擢輔國
上將軍都元帥從國兵征日本值颶風舟回明年二月
還戍慶元二十二年罷都元帥改沿海上萬戶府達嚕
噶齊二十四年入朝帝問日本事宜哈喇岱應對甚悉
令還戍海道授浙東宣慰使賜金織文段玉束帶鞍勒
弓矢有差二十五年樞密以水軍乏帥奏兼前職冬徵
入見明年拜金吾衛上將軍中書左丞行浙東道宣慰
使領軍職如故大德五年徵入見擢資德大夫雲南行
省右丞偕劉深征八百媳婦國至順元年宋龍濟等叛
喪師而還深誅哈喇岱亦以罪廢十一年以疾卒于汝
州皇慶元年贈榮禄大夫平章政事鞏國公諡武惠子
哈喇布哈襲沿海萬戶府達嚕噶齊
沙全
沙全哈喇婁氏父沙的世居沙漠從太祖平金戍河南
柳泉家焉全初名綽爾齊甫五歲為宋軍所虜年十八
留劉整幕下宋人以其父名沙的使以沙為姓而名曰
全全久居宋險固備知之中統二年整以瀘州來歸全
與之同行宋軍追之全力戰得脱授管軍百戶至元三
年整出兵雲頂山與宋將夏貴兵遇全擊殺其衆五年
命整領都元帥事出師圍襄樊以全為鎮撫整遣全率
軍攻仙人山陳家洞諸寨破之陞千戶賜銀符敗宋將
張貴拔樊城與劉整軍會修正陽城引兵渡淮與宋將
陳安撫戰敗之十二年從丞相阿珠與宋將張世傑孫
虎臣大戰于焦山水陸並進宋人不能支盡棄鼓旗走
獲其將士三十三人從攻常州克之乘勝下沿海諸城
至華亭戒士卒毋殺掠遂傾城出降以功授華亭軍民
達嚕噶齊時民心未定有未附鹽徒聚衆數萬掠華亭
全擊破之籍其民得六千人請于行省遣屯田于淮之
芍陂行省以邑人新附時有反側委萬戶呼圖克等體
察欲屠其城全言鹽卒多非其土人若屠之枉死者衆
以死保其不叛遂止賜金符加武略將軍兼領鹽場職
如舊尋陞華亭為府以全為達嚕噶齊賜虎符時盜賊
蠭起其最盛者有衆數千人全悉招來之境内得安改
松江萬戶府達嚕噶齊使專領軍政二十二年召見遷
隆興萬戶府達嚕噶齊得請復舊名曰綽爾齊未幾帝
以為松江瀕海重地復命鎮之賜三珠虎符卒于官
特穆爾布哈
特穆爾布哈塔塔喇岱人父塔齊歲乙未同都元帥達
海甘布將兵入蜀并將蒙古伊克明安和碩瑪勒及砲
手諸軍攻下興元利劔成都諸郡所降宋將小王太尉
之衆悉隸麾下中統二年賜虎符授西川便宜都元帥
俄進行樞密院率諸軍略定西川未下郡邑至元元年
遷益都等路統軍使死軍中特穆爾布哈中統初入備
宿衛至元七年授虎符代張瑪格為淄萊水軍萬戶將
其衆赴襄陽與宋將范文虎戰于灌子灘手殺四十餘
人奪其戰艦追至雲勝洲大敗之行省上其功賜白金
五十兩衣一襲鞍轡一副九年授益都親軍萬戶十一
年改益都淄萊新軍萬戶從丞相巴延伐宋敗其大將
夏貴於陽羅堡大軍渡江論其功最多賜白金五百兩
又從下鄂蘄黃江建康常秀蘇杭諸郡累加昭武大將
軍從參知政事阿嘍罕略定紹興温台福建諸郡授台
州路總管府達嚕噶齊遷廣東宣慰使十六年加都元
帥追宋將張世傑於香山島世傑死降其衆數千人廣
東諸郡及海島盡平領諸降臣及將校之有功者入見
於大安閣命太府監視其身製銀鼠裘成親賜予之授
中書左丞行省江西其餘爵賞有差二十五年拜四川
等處行尚書省平章政事兼總軍務改行中書省平章
政事其兄特穆爾托歡初以蒙古軍千戶從伐蜀有功
行樞密院承制授萬戶并將婁伯竒塔爾海特穆爾伊
蘇岱爾實喇薩喇四千戸軍從大軍攻重慶重慶降收
其衆徇下流諸城留鎮夔門兼本路安撫司達嚕噶齊
進懷遠大將軍蒙古軍萬戶遷定遠大將軍兼嘉定守
鎮萬戸本路總管府達嚕噶齊尋陞鎮國上將軍諸蠻
夷部宣慰使加都元帥亦奚不薛蠻畔與雅爾哈會雲
南兵討平之改征緬都元帥卒于軍子呼圖克岱爾嗣
元史卷一百三十二
元史卷一百三十二考證
哈噶斯傳及其長子阿都齊扈駕親征既還阿都齊入
直宿衛按卷一百三十五阿都齊别有傳事蹟與
此傳所載正同今已刪去惟後傳云阿都齊憲宗時
佩虎符為萬戶此傳未備又云從征李璮身二十餘
戰累功授金符千戶丞相巴延平章阿珠之平江南
也阿都齊皆在行中著戰功沒于陣與此互有詳略
至稱陣沒與此迥異
拜達勒長子烏魯斯由宿衛仕至隆鎮衞都指揮使
按卷一百三十五阿都齊傳云烏魯斯由宿衛僉隆
鎮衛都指揮使事賜一珠虎符文宗元年諭降上都
軍特賜三珠虎符陞本衛都指揮使視此傳較詳
博囉哈達傳祖安珠努太宗時率蒙古軍千人從諸王
察罕台征河西按本紀察罕台征金夏及西域皆
在太祖時至太宗以後未嘗將兵聖武親征記亦同
博囉哈達傳從耨埒攻成都破雲頂山渡馬湖江歲戊
午諸軍還屯灰山按本紀耨埒為元帥攻成都破
雲頂山渡馬湖江皆在戊午年與此異惟耨埒𫝊與
此同又戊午上原本無歲字今據前後體例畫一增
博囉哈達傳至元十一年行院汪良臣以兵圍嘉定
按良臣原本作田哥考汪田哥為汪德臣據本傳德
臣之圍嘉定在憲宗時其卒在中統之前與此處至
元十一年行院汪田哥云云不合考德臣弟良臣傳
至元十一年以西川行樞密使攻嘉定降&KR0034;萬壽順
流而下紫雲瀘叙皆降附還攻重慶與此傳正合今
據改
摩哩傳同飲班珠爾河水按班珠爾原文班朱尼此
處又訛班真今併改
特默齊傳又從行院汪良臣呼敦等攻嘉定重慶瀘叙
諸州按良臣原本亦誤作田哥此與呼敦共事為
良臣無疑今改
昂吉爾傳鎮巢軍降都統洪福殺戍者以叛攻拔其城
擒福及董統制等按洪福事諸書所載多與此異
世祖紀云夏貴以淮西諸郡降惟鎮巢復叛貴親至
城下福始降阿珠斬之軍中與此云攻拔其城者異
宋史新編云洪福本貴家僮積勞知鎮巢軍貴既降
元遣人招之不聽貴誘執殺之乂云元兵南下福䧟
城中尋以計復鎮巢軍貴既降元於城下好語誘福
請單騎入城門閉而伏兵起福被執不屈死與此云
既降復叛者異
昂吉爾傳宣慰使燕公楠復以為言按燕公楠史有
傳原本脫公字今增
昂吉爾傳後竟以微過罪之按富珠俚翀作劉天福
神道碑云昂吉爾閫淮二十年操制民兵潛結中奥
縱盗出沒淮海天福為按察使捕其黨七人徇于市
帝遣使馳訊昂吉爾以罪廢今傳辭與碑不合
哈喇岱傳從國兵征日本値颶風舟回按經世大典
范文虎等征日本未見敵喪全師以返飾言暴風破
舟其實因諸將議事不相下棄軍五龍山下十萬之
衆盡為日本所殱此傳亦以颶風為辭非事實也
特穆爾布哈傳中統二年賜虎符授西川便宜都元帥
按本紀中統三年始分東西川都元帥府為二以塔
齊及劉整為都元帥此云二年與紀互異
特穆爾布哈傳其兄特穆爾托歡按特穆爾托歡原
文帖木脫斡考之經世大典盖帖木兒脫歡之誤今
據改
