元史卷一百六十八
明翰林學士亞中大夫知制誥兼修國史宋濓等修
列傳第五十五
陳祜(天祥)
陳祜一名天祐字慶甫趙州寧晉人世業農祖忠博究
經史鄉黨皆尊而師之既沒門人謚曰茂行先生祐少
好學家貧母張氏嘗剪髮易書使讀之長遂博通經史
時諸王得自辟官屬歲癸丑穆王府署祜為其府尚書
賜其父母銀十鋌錦衣一襲王既分土于陜洛表祜為
河南府總管下車之日首禮金季名士李國維楊杲李
微薛元咨訪治道商議古今奏免征西軍數百家及椒
竹諸税糧料等錢又上便民二十餘事朝廷皆從之世
祖即位分陜洛為河南西路中統元年真除祜為總管
時州縣官以未給俸多貪暴祜獨以清慎見稱在官八
年如始至之日至元二年調官法行改南京路治中適
東方大蝗徐邳尤甚責捕至急祜部民丁數萬人至其
地謂左右曰捕蝗慮其傷稼也今蝗雖盛而穀已熟不
如令早刈之庶力省而有得或以事涉專擅不可祜曰
救民獲罪亦所甘心即諭之使散去兩州之民皆賴焉
三年朝廷以祜降官無名乃賜虎符授嘉議大夫衞輝
路總管衞當四方之衝號為難治祜申明法令創立孔
子廟修比干墓且請于朝著于祀典及去官民為立碑
頌德嘗上書世祖言樹太平之本有三一曰太子國本
建立宜早二曰中書政本責成宜專三曰人材治本選
舉宜審事雖未能盡行時論稱之六年置提刑按察司
首以祜為山東東西道提刑按察使時中書尚書二省
並立世祖厭其煩欲合為一集大臣雜議之祜還朝命
預其議阿哈瑪特為尚書平章政事欲奏陞中書右丞
相安圖為太師因罷中書省懼祜有異議許進祜為尚
書𠫭知政事以啗之及入議祜極言中書政本祖宗所
立不可罷三公古官今存其虚位未須設事遂罷阿哈
瑪特怒其忤已除祜僉中興等路行尚書省事西凉隸
永昌王府其達嚕噶齊及總管為人誣搆家各百餘口
王欲悉致之法祜力辨其冤王怒甚祜執議彌固王亦
尋悟二人皆獲免持祜泣曰公再生父母也朝廷大舉
伐宋遣祜僉軍山東民多逃匿聞祜來皆曰陳按察來
必無私遂皆出應期而辦十三年授南京總管兼開封
府尹吏多震懾失措祜因謂曰何必若是前為盜跖今
為顔子吾以顔子待之前為顔子今為盜跖吾以盜跖
待之由是吏知修飭不敢弄法許蔡間有巨盜聚衆刧
掠祜捕之急逃入宋境宋亡隨制置夏貴過汴祜斥下
馬撾殺之于市民間帖然十四年遷浙東道宣慰使時
江南初附軍士俘虜温台民男女數千口祜悉奪還之
未幾行省𣙜民商酒税祜請曰兵火之餘傷殘之民宜
從寬恤不報遣祜檢覆慶元台州民田及還至新昌值
玉山鄉盜倉猝不及為備遂遇害年五十六詔贈推忠
秉義全節功臣江浙等處行中書省左丞追封河南郡
公謚忠定父老請留葬會稽不得乃立祠祀之祜能詩
文有節齋集子夔芍陂屯田萬戸初在揚州聞祜遇盜
死泣請于行省願復父讐擒其賊魁戮于紹興市臯昌
國州知州奭侍儀司通事舍人孫思魯襲芍陂屯田萬
戸思謙湖廣行省參知政亊弟天祥
天祥字吉甫因兄祜仕河南自寧晉徙家洛陽天祥少
隸軍籍善騎射中統三年李璮叛據濟南結宋為外援
河北河南宣慰司承制以天祥為千戸屯三汊口防遏
宋兵事平罷歸居偃師南山有田百餘畆躬耕讀書從
之遊者甚衆其居近緱氏山因號曰緱山先生初天祥
未之學祜未之奇也别去數歲獻所為詩于祜祜疑假
手它人及與語出入經史談辨該博乃大稱異至元十
一年起家從仕郎郢復州等處招討司經歴從國兵渡
江因論軍中事深為行省𠫭知賈居貞所器重十三年
興國軍以籍兵器致亂行省命天祥權知本軍事天祥
領軍士纔十人入其境去城近百里止二日乃至城中
父老來謁天祥諭之曰捍衞鄉井誠不可無兵任事者
籍之過當故致亂爾今令汝輩權置兵仗以自衞何如
民皆稱便乃條陳其事于行省曰鎮遏奸邪當實根本
若内無偹禦之資則外生窺覦之釁此理勢必然者也
推此軍變亂之故正由當時處置失宜疎于外而急于
内凡在軍中者寸鐵尺杖不得在手遂使奸人得以竊
發公私同被其害今軍中再經殘破單弱至此若猶相
防而不相保信豈惟外寇可憂第恐舟中之人皆敵國
矣莫若布推赤心于人使戮力同心與均禍福人則我
之人兵則我之兵靖亂止奸無施不可惟冀少加優容
然後責其必成之效行省許以從便處置天祥凡所設
施皆合衆望由是流移復業以至隣郡之民來歸者相
繼伐茅斬木結屋以居天祥命以十家為甲十甲有長
弛兵禁以從民便人心既安軍勢稍振用土兵收李必
聰山寨不戮一人他寨聞之各自散去境内悉平時州
縣官吏未有俸禄天祥從便規措而月給之以止其貪
民用弗擾鄰邑分寧為變諜者時至吏請捕之天祥曰
彼以官吏貪暴故叛今我一軍三縣官無侵漁民樂其
業使之歸告其黨則謀者反為我用矣遂一無所問及
敗逃入興國境者數千人天祥命驗口給糧仍戒土人
勿侵陵事定皆得保全而歸莫不服其威信居歲餘詔
改本軍為路有代天祥為總管者務變更舊政治隠匿
兵者甚急天祥去未久而興國復變鄰郡夀昌府及大
江南北諸城邑多乘勢殺守將以應之時方改行省為
宣慰司𠫭政呼圖克特穆爾賈居貞萬戸鄭鼎臣為宣
慰使鼎臣率兵討之至樊口兵敗死黃州遂聲言攻陽
羅堡鄂州大震時呼圖克特穆爾恇怯不敢出兵天祥
言于居貞曰陽羅堡依山為纍素有嚴偹彼若來攻我
之利也且南人浮躁輕進易退官軍憑高據險區區烏
合之衆與之相敵不二三日死傷必多遁逃者十八九
我出精兵以擊之惟疾走者乃得脱乘此一勝大勢已
定然後取黃州夀昌如摧枯拉朽耳居貞然之而呼圖
克特穆爾意猶未決聞至陽羅堡居貞力趣之乃引兵
宿于青山明日大敗其衆皆如天祥所料初行省聞變
盡執鄂州城中南人將殺之以防内應居貞救之不能
得天祥曰是州之人與彼勢本不相接欲殺之者利其
財耳力止之至是被執者皆縱去復遣天祥權知夀昌
府事授兵二百餘人為亂者聞官軍至皆棄城依險而
自保天祥以衆寡不敵非可以力服乃遣諭其徒使各
歸田里惟生擒其長毛遇順周監斬于鄂州市得金二
百兩詢知為鄂州賈人之物召而還之其黨王宗一等
十三人繼亦就擒以冬至日放令還家約三日來歸獄
皆如期而至白宣慰司盡縱之由是無復叛者百姓為
立生祠二十一年三月拜監察御史會右丞盧世榮以
掊克聚斂驟陞執政權傾一時御史中丞崔彧言之帝
怒欲致之法世榮勢燄益張左司郎中周戭因議事微
有可否世榮誣以沮法奏令杖一百然後斬之于是臣
僚震懾無敢言者二十二年四月天祥上疏極言世榮
奸惡其略曰盧世榮素無文藝亦無武功惟以商販所
獲之貲趨附權臣營求入仕輿贜輦賄輸送權門所獻
不充又别立欠少文劵銀一千錠由白身擢江西𣙜茶
轉運使于其任專務貪饕所犯贜私動以萬計其隠祕
者固難悉舉惟發露者乃可明言凡其掊取于人及所
盜官物略計鈔以錠計者二萬五千一百一十九金以
錠計者二十五銀以錠計者一百六十八茶以引計者
一萬二千四百五十有八馬以匹計者十五玉器七事
其餘繁雜物件稱是已經追納及未納見追者人所共
知今竟不悔前非狂悖愈甚以苛刻為自安之策以誅
求為干進之門既懷無饜之心廣蓄攘掊之計而又身
當要路手握重權雖位在丞相之下朝省大政實得專
之是猶以盜跖而掌阿衡之任不止流殃于當代亦恐
取笑于將來朝廷信其虚誑之說俾居相位名為試驗
實授正權校其所能敗闕如此考其所行毫髮無稱此
皆既往之真跡可謂已試之明驗若謂必須再試止可
叙以他官宰相之權豈宜輕授夫宰天下譬猶製錦初
欲驗其能否先當試以布帛如無能效所損或輕今捐
相位以試驗賢愚猶試美錦以校量工拙脱致隳壞悔
將何追國家之與百姓上下如同一身民乃國之血氣
國乃民之膚體血氣充實則膚體康彊血氣損傷則膚
體羸病未有耗其血氣能使膚體豐榮者是故民冨則
國冨民貧則國貧民安則國安民困則國困其理然也
昔魯哀公欲重斂于民問于有若對曰百姓足君孰與
不足百姓不足君孰與足以此推之民必須賦輕而後
足國必待民足而後豐書曰民惟邦本本固邦寧歴考
前代因百姓富安以致亂百姓困窮以致治自有天地
以來未之聞也夫財者土地所生民力所集天地之間
歲有常數惟其取之有節故其用之不乏今世榮欲以
一歲之期將致十年之積危萬民之命易一已之榮廣
邀增羡之功不恤顛連之患期錙銖之誅取誘上下以
交征視民如讐為國斂怨果欲不為國家之遠慮惟取
速效於目前肆意誅求何所不得然其生財之本既已
不存斂財之方復何所頼將見民間由此凋耗天下由
此空虚安危利害之機殆有不可勝言者計其任事以
來百有餘日驗其事跡偹有顯明今取其所行與所言
而已不相副者略舉數端始言能令鈔法如舊鈔今已
虚始言能令百物自賤物今愈貴始言課程增添三百
萬錠不取于民而辦今却迫脅諸路官司增數包認始
言能令民快樂凡今所為無非敗法擾民者若不早有
更張須其自敗正猶蠧雖除去木病亦深始嫌曲突徙
薪終見焦頭爛額事至於此救將何及臣亦知阿附權
要則榮寵可期違忤重臣則禍患難測緘默自固亦豈
不能正以事在國家關繫不淺憂深慮切不得無言世
祖聞其語遣使召天祥與世榮俱至上都面質之既至
即日有内官傳旨縳世榮俱至上都明日入對天祥于
帝前再舉其所言與未及盡言者帝皆稱善世榮遂伏
誅五月朝廷錄天祥從軍渡江及平興國夀昌之功進
秩五品擢吏部郎中二十三年四月除治書侍御史六
月命理算湖北湖南行省錢糧天祥至鄂州即劾平章
約蘇穆爾凶暴不法時僧格竊國柄與約蘇穆爾姻黨
為其爪牙羽翼誣天祥以罪欲致之死繫獄幾四百日
二十五年春正月遇赦得釋二十八年擢行臺侍御史
未幾以疾辭歸三十年授燕南河北道廉訪使元貞元
年改山東東西道廉訪使時盜賊羣起山東居多詔求
彌盜方略天祥奏曰古者盜賊之起各有所因除歲凶
饑饉諉之天時宜且勿論他如軍旅不息工役薦興聚
斂無厭刑法紊亂之類此皆羣盜所起之因中間保護
存養之者赦令是也赦者小人之幸君子之不幸一歲
再赦善人喑啞前人言之偹矣彼彊梁之徒各執兵仗
殺人取貨不顧其生有司盡力以擒之朝廷加恩以釋
之旦脱縲囚暮即行劫又復督勒有司給限追捕賊皆
經慣習以為常既不感恩又不畏法兇殘悖逆性已頑
定誠非善化能移惟以嚴刑可制所擬事條皆切于時
用于是嚴督有司捕得盜賊甚衆皆杖殺之其亡入他
境者揣知所向選捕盜官及弓兵密授方略示以賞罰
使追捕之南至漢江二千餘里悉皆就擒無得免者由
是東方羣盜屏息平隂縣女子劉金蓮假妖術以惑衆
所至官為建立神堂愚民皆奔走奉事之天祥謂同僚
曰此婦以神怪惑衆聲勢如此若復有狡獪之人輔翼
之倣漢張角晉孫恩之為必成大害遂命捕繫而杖于
市自此神怪屏息天祥言山東宣慰司官冗宜罷因劾
奏其使貪暴不法事格不行遂以任滿辭去大德三年
六月遷河北河南廉訪使以疾不起人有冤抑往往就
天祥家求直天祥以不在其位却去之六年陞河南行
臺御史中丞上章論征西南夷事曰兵有不得已而不
已者亦有得已而不已者惟能得已則已可使兵力永
彊以偹不得已而不已之用是之謂善用兵者也去歲
行省右丞劉深遠征八百媳婦國此乃得已而不已之
兵也彼荒裔小邦遠在雲南之西南又數千里其地為
僻陋無用之地人皆頑愚無知取之不足以為利不取
不足以為害深欺上㒺下帥兵伐之經過八番縱横自
恣恃其威力虐害居民中途變生所在皆叛深既不能
制亂反為亂衆所制軍中乏糧人自相食計窮勢蹙倉
皇退走土兵隨擊以致大敗深棄衆奔逃僅以身免喪
兵十八九棄地千餘里朝廷再發陜西河南江西湖廣
四省諸軍使劉二巴圖總管以圖收復叛地湖北湖南
大起丁夫運送軍糧至播州交納其正夫與擔負自己
糧食者通計二十餘萬正當農時興此大役驅愁苦之
人往迴數千里中何事不有或所負之米盡到固為幸
矣然數萬之軍止仰今次一運之米自此以後又當如
何比問西征敗卒及其將校頗知西南遠夷之地重山
複嶺陡澗深林竹木叢茂皆有長刺軍行徑路在于其
間窄處僅容一人一騎上如登天下如入井賊若乘險
邀擊我軍雖衆亦難施為也又其毒霧烟瘴之氣皆能
傷人羣蠻既知大軍將至若皆清野遠遁阻其要害以
老我師或進不得前旁無所掠士卒饑餒疫病死亡將
有不戰自困之勢不可不為深慮也且自征伐倭國占
城交趾瓜跬緬國以來近三十年未嘗見有尺土一民
内屬之益計其所費錢財所損軍數可勝言哉去歲西
征及今此舉亦復何異前鑑不遠非難見也軍勞民擾
未見休期只深一人是其禍本又聞八番羅國之人向
為征西之軍擾害捐棄生業相繼逃叛怨深入于骨髓
皆欲得其肉而分食之人心皆惡天意亦憎惟須上承
天意下順人心早正深之罪續下明詔示彼一方以聖
朝數十年撫養之恩仍諭自今再無遠征之役以此招
之自有相續歸順之日使其官民上下皆知未須遠勞
王師與區區小醜争一旦之勝負也昔大舜退師而苗
民格充國緩戰而羌衆安事載經傳為萬世法為今之
計宜且駐兵近境使其水路遠近得通或用鹽引茶引
或用寶鈔多增米價和市軍糧但法令嚴明官不失信
可使米船蔽江而上軍自足食民亦不擾内安根本外
固邊陲以我之鎮静御彼之猖狂布恩以柔其心畜威
以制其力期之以久漸次服之此王者之師萬全之利
也若謂業已如此欲罷不能亦當慮其關繫之大審詳
成敗算定而行彼溪洞諸蠻各有種類今之相聚者皆
烏合之徒必無久能同心敵我之理但急之則相救緩
之則相疑以計使之互相讐怨待彼有可乘之隙我有
可動之時徐命諸軍數道俱進服從者恩之以仁拒敵
者威之以武恩威相濟功乃易成若舍恩任威以蹈深
之覆轍恐他日之患有甚于今日也不報遂謝病去七
年召拜集賢大學士商議中書省事八月地震河東尢
甚詔問弭災之道天祥上章極言隂陽不和天地不位
皆人事失宜所致執政者以其言切直抑不以聞天祥
自被召還京至是且一歲未嘗得見帝言事輸忠無地
常鬱鬱不自釋又不欲苟糜廪禄八年正月移疾謝去
至通州中書遣使追留不還帝聞之賜鈔五十貫仍命
給傳專官護送至其家天祥望闕拜謝辭所賜鈔而行
九年五月拜中書右丞議樞密院事提調諸衛屯田使
者五致詔以年老不能辭十一年仁宗在懷州遣使賜
幣帛上尊酒至大四年仁宗即位復遣使召之辭以老
疾不起延祐三年四月卒年八十有七累贈推忠正義
全德佐理功臣河南江北等處行中書省平章政事追
封趙國公諡文忠
劉宣
劉宣字伯宣其先潞人也因出戍留居忻金末避地于
陜後徙太原宣沉毅清介居家孝友自幼喜讀書有經
世之志宣撫張德輝至河東見而器重之還朝薦為中
書省掾宣暇則往從國子祭酒許衡講明理學初命為
河北河南道巡行勸農副使至元十二年入為中書戸
部郎中改行省郎中從丞相巴延平章拜珠統軍平江
南贊畫居多巴延嘗命宣詣闕上捷書世祖召見親問
以南征事應對稱旨賜器服寵嘉之江南平命宣沙汰
江淮冗官其所存革悉合公論除知松江府未幾同知
浙西宣慰司事在官五年威惠並著陞江淮行省𠫭議
擢江西湖東道提刑按察使二十二年入為禮部尚書
遂遷吏部時將伐交趾宣上言曰連年日本之役百姓
愁戚官府擾攘今春停罷江浙軍民歡聲如雷安南小
邦臣事有年歲貢未嘗愆期邊帥生事興兵彼因避竄
海島使大舉無功將士傷殘今又下令再征聞者莫不
恐懼自古興兵必須天時中原平土猶避盛夏交廣炎
瘴之地毒氣害人甚于兵刃今以七月會諸道兵于静
江比至安南病死必衆緩急遇敵何以應之又交趾無
糧水路難通無車馬牛畜䭾載不免陸運一夫擔米五
斗往還自食外官得其半若十萬石用四十萬人止可
供一二月軍糧搬載船料軍須通用五六十萬衆廣西
湖南調度頻數民多離散戸令供役亦不能辦况湖廣
密邇溪洞寇盜常多萬一奸人伺隙大兵一出乘虚生
變雖有留後人馬疲弱衰老卒難應變何不與彼中軍
官深知事體者論量萬全方略不然將復蹈前轍矣及
再征日本宣又上言其略曰近議復置征東行省再興
日本之師此役不息安危繫焉索多建伐占城哈雅言
平交趾三數言間湖廣江西供給船隻軍須粮運官民
大擾廣東羣盜並起軍兵遠涉江海瘴毒之地死傷過
半即日連兵未解且交趾與我接境蕞爾小邦遣親王
提兵深入未見報功索多為賊所殺自遺羞辱况日本
海洋萬里疆土闊遠非二國可比今次出師動衆履險
縱不遇風可致彼岸倭國地廣徒衆猥多彼兵四集我
師無援萬一不利欲發救兵其能飛渡耶隋伐高麗三
次大舉數見敗北喪師百萬唐太宗以英武自負親征
高麗雖取數城而還徒增追悔且高麗平壤諸城皆居
陸地去中原不遠以二國之衆加之尚不能克况日本
僻在海隅與中國相懸萬里哉帝嘉納其言二十三年
十二月中書傳旨議更鈔用錢宣獻議曰原交鈔所起
漢唐以來皆未嘗有宋紹興初軍餉不繼造此以誘商
旅為㳂邊買賣之計比銅錢易于賫擎民甚便之稍有
滯礙即用見錢尚存古人子母相權之意日增月益其
法寖弊欲求目前速效未見良策新鈔必欲創造用權
舊鈔只是改換名目無金銀作本稱提軍國支用不復
抑損三數年後亦如元寶矣宋金之弊足為殷鑒鑄造
銅錢又當詳究秦漢隋唐金宋利病著在史策不待縷
陳國朝廢錢已久一旦行之功費不貲非為遠計大抵
利民權物其要自不妄用始若欲濟丘壑之用非惟鑄
造不敷抑亦不久自弊矣屬僧格謀立尚書省以專國
柄錢議遂罷二十五年由集賢學士除行臺御史中丞
時江浙行省丞相孟古岱悍戾縱肆常慮臺臣紏言其
罪而尤忌宣一日御史大夫與中丞出建康城點視軍
船羣御史從有以軍船載葦者御史張諒詰之知為行
省官所使詣揚州覆實孟古岱盛怒即圖報復時大夫
之父官于屬郡隨被按劾遣其黨造建康伺臺中違失
臺官皆竦懼隂往懇求自解惟宣屹然不動孟古岱怨
宣愈甚羅織宣之子繫揚州獄又令建康酒務淘金等
官及錄事司官以罪免者誣告行臺沮壞錢糧以聞于
朝必欲重寘死地朝廷為遣官二員置獄于行省鞫問
其事宣及御史六人俱就逮既登舟行省以軍船列兵
衞驅迫之至則分異各處不使往來九月朔宣自剄于
舟中始宣將行時書後事緘付從子自誠令勿啟視宣
死視其書辭云觸怒大臣誣搆成罪豈能與經斷小人
交口辨訟屈膝為容于怨家之前身為臺臣義不受辱
當自引決但不獲以身殉國為恨耳嗚呼天乎實鑒此
心且别有公文言孟古岱罪狀後得其藁塗注勾抺辭
句難辨前治書侍御史霍蕭為叙次其文讀者悲憤宣
既引決行省白于朝以為宣知罪重自殺前後搆成其
事者郎中張斯立也然宣忠義節操為世所重聞者莫
不嗟悼延祐四年從子自持上宣行實御史臺以聞制
贈資善大夫御史中丞上護軍追封彭城郡公謚忠憲
何榮祖
何榮祖字繼先其先太原人父瑛金貞祐間試文法入
優等補吏後授明威將軍守鉅鹿尹權軍器監主簿金
亡徙家廣平榮祖狀貎魁偉額有赤文如雙樹背負隆
起有相者謂曰子位極人臣且夀相也何氏世業吏榮
祖尤所通習遂以吏累遷中書省掾擢御史臺都事始
折節讀書阿哈瑪特方用亊置總管于其家以收四方
之利號曰和市監察御史范方等斥其非論甚力阿哈
瑪特知榮祖主其謀奏為左右司都事以隸己未幾御
史臺除治書侍御史升侍御史出為山東按察使而阿
哈瑪特莫逞其志矣有特穆爾喇實者以貪墨為僉事
李唐卿所劾特穆爾喇實計無所出適濟南有上變告
者唐卿察其妄取訟牒焚之特穆爾喇實乃摭取為辭
告唐卿縱反者逮繫數十人獄久不決詔榮祖與左丞
郝禎𠫭政耿仁傑鞫之榮祖得其情欲抵告者罪禎仁
傑議以失口亂言之罪坐之榮祖不可俄遷河南按察
使二執政竟以失口亂言杖其人而株連者俱得釋唐
卿之誣遂白平涼府言有南人二十餘輩叛歸江南安
西行省欲上聞會榮祖來為𠫭政止之曰何必上聞朝
廷此輩去者皆人奴耳今聞江南平遁往求其家移文
召捕之可也已而逃者俱獲果人奴也治以本罪而付
其主其于事明決多類此除雲南行省𠫭知政事以母
老辭又拜御史中丞復出為山東東西道按察使時宣
慰使樂實姚演聞膠州海道有制禁戢諸人沮撓糧舶
遇暴風多漂覆樂實弗信督諸漕卒償之搒掠慘毒自
殺者相繼按察官懼違制莫敢言榮祖曰第言之若朝
廷見譴吾自當之即草辭以奏詔免其徵召入為尚書
參知政事時僧格專政亟于理算錢穀人受其害榮祖
數請罷之帝不從屢懇請不已乃稍緩之而畿内民苦
尤甚榮祖每以為辭同僚曰上既為免諸路惟未及在
京可少止勿言也榮祖執愈堅至于忤旨不少屈竟不
署其牘未踰月而害民之弊皆聞帝乃思榮祖言召問
所宜榮祖請于歲終立局考校人以為便立為常式詔
賜以鈔萬一千貫榮祖條中外百官規程欲矯時弊僧
格抑不為通榮祖既與之異議乃以病告特授集賢大
學士未幾起為尚書右丞僧格敗改中書右丞奏行所
定至元新格請改提刑按察司為肅政廉訪司而立監
治之法又上言國家用度不可不足天下百姓不可不
安今理財者弗顧民力之困言治者弗圖國計之大且
當用之人恒多而得用之人恒少要之省部實為根本
必擇材而用之按察司雖監臨一道其職在于除蠧弊
安斯民苟有弗至則臺省又當遣官體察之庶有所益
帝深然之屢以老疾乞解機務詔免署事惟預議中書
而食其禄尋拜昭文館大學士預中書省事又加平章
政事以水旱請罷不允先是榮祖奉旨定大德律令書
成已久至是乃得請于上詔元老大臣聚聽之未及頒
行適子袐書少監惠没遂歸廣平卒年七十九贈光禄
大夫大司徒柱國追封趙國公謚文憲榮祖身至大官
而僦第以居飲器用青瓷杯中宫聞之賜以上尊及金
五十兩銀五百兩鈔二萬五千貫俾置器買宅以旌其
廉所著書有大畜十集又有學易記載道集觀物外篇
等書
陳思濟
陳思濟字濟民柘城人也幼讀書即曉大義以才器見
稱于時輩間世祖在潜邸聞其名召之以偹顧問既即
位始建省部俾掌敷奏世祖以京兆為國重鎮命廉希
憲等行中書省于陜西思濟實與偕行多所贊畫中統
三年詔誅王文統召廉希憲入中書思濟還仍掌敷奏
事無巨細悉就凖繩姚樞許衡皆器重之會阿哈瑪特
入省恥其位在希憲左每欲肆意而行希憲守正不從
及希憲去位省臣晨集掾屬皆憚阿哈瑪特不敢前思
濟獨先以文牘進阿哈瑪特輙于希憲位署押思濟遽
掩以手曰此非君相署位也阿哈瑪特怒目視之思濟
神色自若除右司都事從希憲行省山東未幾召還至
元五年分命中書省總百揆御史臺正百官一時黜陟登
庸憲章程式多出其手遷承務郎同知高唐州事以績
最聞拜監察御史時阿哈瑪特立尚書省權在中書右
思濟與魏初等劾其不法帝命近臣正之御史各以次
對思濟獨厲聲曰御史言官也非為辨訟設拂袖而出
授奉訓大夫知沁州為政簡要不務苛察遷中順大夫
同知紹興路總管府事承檄讞訟桐廬有囚羸瘠將死
縱遣還家侯期來決囚拜請曰聞公名久矣若不早決
恐終不可保為閱其案釋之轉同知兩浙都轉運司事
胥吏侵漁民困于賦役悉蠲除之調陜西漢中道提刑
按察副使丁母憂去官二十三年加少中大夫同知浙
東道宣慰司事時浙西大水民饑浙東倉廪殷實即轉
輸以賑之全活者衆檄上中書奏允之浙東復旱禱于
名山雨大澍民賴以甦兩淮鹽課不敷授嘉議大夫兩
淮都轉運使奸弊盡革商賈通行歲課以足擢嶺北湖
南道肅政廉訪使改池州路總管江浙行省平章伊蘇
岱爾威勢赫然摘淘金戸三千括民間田畆檄下力上
章以止之累遷中議大夫僉河南江北等處行中書省
事大德五年冬以疾卒年七十贈正議大夫吏部尚書
上輕車都尉追封潁川郡侯謚文肅子誠襲蔭入官拜
監察御史朝列大夫僉廣西道肅政廉訪司事
秦長卿
秦長卿洛陽人也姿貎魁偉性俶儻有大志世祖在京
兆潜藩已聞其名既即位務收攬時才以布衣徵至京
師長卿尚風節好論事與劉宣同在宿衞以氣岸相高
時尚書省立阿哈瑪特專政長卿上書曰臣愚贛能識
阿哈瑪特其為政擅生殺人人畏之固莫敢言然怨毒
亦已甚矣觀其禁絶異議杜塞忠言其情似秦趙高私
蓄踰公家貲覬覦非望其事似漢董卓春秋人臣無將
請及其未發誅之為便事下中書阿哈瑪特為人便佞
善伺人主意又其貲足以動人中貴人力為捄解事遂
寢由是大恨長卿除興和宣德同知鐵冶事竟誣以折
閱課額數萬緡逮長卿下吏籍其家産償官又使獄吏
殺之獄吏濡紙塞其口鼻即死未幾王著聚徒殺阿哈
瑪特帝悟亦追罪之斵棺戮屍并誅其子而長卿冤終
不白長卿從子山甫為建康府判官聞長卿冤狀即日
棄官累薦不起以卒山甫子從龍仕至南臺治書侍御
史從德江浙行省𠫭知政事
趙與&KR1918;
趙與&KR1918;字晦叔宋宗室子嘗登進士第為鄂州教授至
元十一年丞相巴延既渡江與&KR1918;率其宗人之在鄂州
者詣軍門上書力陳不嗜殺人可以一天下且乞全其
宗黨後巴延朝京師世祖問宋宗室之賢者巴延首以
與&KR1918;對十三年秋九月遣使召至上京幅巾深衣以見
言宋敗亡之故悉由誤用權奸詞旨激切令人感動世
祖念之即授翰林待制朝廷立法多所咨訪與&KR1918;忠言
讜論無所顧惜進直學士轉侍講疏陳江南科斂急督
移括大姓宋世邱壟暴露皆大臣擅易明詔所為二十
七年京師霧四塞明年正月甲寅虎入南城與&KR1918;又疏
言權臣專政之咎退而家居待罪未幾僧格敗平章博
果密奏與&KR1918;貧窶有守有抱負世祖曰得非指權臣為
虎者耶賜鈔萬三千貫歲給其妻子衣糧後累遷翰林
學士其伯祖師淵嘗從朱熹學家庭授受具有端緒于
是與許衡論伊洛閫奥衡雅敬之與&KR1918;既老成宗命特
官其子孟實以終養大德七年以疾卒家貧無以為葬
成宗命有司賻鈔五千貫給舟車還葬台州之黃岩贈
通議大夫禮部尚書上輕車都尉天水郡侯謚文簡
姚天福
姚天福字君祥絳州人父居實避兵徙雁門天福幼讀
春秋通大義及長以材辟懷仁丞至元五年詔立御史
臺以天福為架閣管勾尋拜監察御史每廷折權臣帝
嘉其直錫名巴爾斯謂其不畏彊悍猶虎也仍厚賜以
旌其忠天福曰臣職居紏彈惟負爵禄是懼敢貪厚賞
以重臣罪時御史臺置二大夫綱紀無統天福言于世
祖曰古稱一蛇九尾首動尾隨一蛇二首不能寸進今
臺綱不張有一蛇二首之患陛下不急拯之久則紊不
可理帝詔伊蘇特穆爾及博囉諭之博囉以年幼自劾
天福時按行畿内有出使者凌民取賄天福乃易服間
行得其狀奏戮之以徇豪右慴服十二年詔罷各道按
察司天福白大夫伊蘇特穆爾曰是司之設所以廣視
聽虞非常慮至深遠不但繩有司而已也大夫駭然曰
微公言幾失之夜入帝臥内奏其言帝大悟詔復立之
權臣不悦左遷天福朝列大夫衡州路同知不就起為
河東道提刑按察副使時北鄙兵興轉輸煩急河東民
苦徭役天福以反側為憂劾執政失計奏罷其役徵拜
中順大夫治書侍御史十六年江南既平授嘉議大夫
淮西道按察使淮甸當兵衝將吏有豪猾為民害者悉
剷除之民大悦轉湖北道按察使發省臣贓事數十以
聞帝以其嘗有勲勞特原之而流其黨與州郡稱治二
十年遷山北道按察使其民鮮知稼穡天福教以樹藝
皆致蕃冨民為建祠而刻石以紀之二十二年入為刑
部尚書尋出為揚州路總管二十六年復為淮西按察
使按鉅奸一人沒其家貲政化大行二十八年僧格敗
考訊黨援平陽為多以天福為平陽總管俾窮治其事
俄拜甘肅行省參知政事以母老辭三十一年授陜西
漢中道肅政廉訪使尋除真定路總管真定驛傳之需
多為民害天福更議措置之方使不擾民憲長争之省
臣以其事聞詔從之頒其制為天下式大德二年授江
西行省𠫭政以疾辭四年拜參知政事大都路總管兼
大興府尹畿甸大治後之尹京者以天福為稱首六年
以疾卒年七十三初天福拜御史時其母戒之曰古稱
公爾忘私委質為臣當罄所衷以塞其職勿以未亡人
為䘏俾吾追蹤陵母死之日猶生之年也天福亦請于
憲府曰監察責當言路有犯無隠苟獲譴乞不為親累
或以聞帝嘆曰巴爾斯母子雖生今世其義烈之言當
于古人中求之子祖舜秘書監著作郎侃内藏庫副使
許國禎
許國禎字進之絳州曲沃人也祖濟金絳州節度使父
日嚴榮州節度判官皆業醫國禎博通經史尤精于醫
術金亂避地嵩州永寧縣河南平歸寓太原世祖在潜
邸國禎以醫徵至瀚海留掌醫藥莊聖太后有疾國禎
治之刻期而愈乃張宴賜座太后時年五十三遂以白
金鋌如年數賜之拜甡王妃病目治者鍼誤損其明世
祖怒欲坐以死罪國禎從容諫曰罪固當死然原其情
乃恐怖失次所致即誅之後誰敢復進世祖意解且奬
之曰國禎之直可作諫官宗王實保屢請以國禎隸帳
下世祖重違其請將遣之辭曰國禎蒙恩拔擢誓盡心
以報不敢易所事乃不果遣世祖過飲馬湩得足疾國
禎進藥味苦却不服國禎曰古人有言良藥苦口利于
病忠言逆耳利于行已而足疾再作召國禎入視世祖
曰不聽汝言果困斯疾對曰良藥苦口既知之矣忠言
逆耳願留意焉世祖大悦以七寶馬鞍賜之憲宗三年
癸丑從征雲南機密皆得𠫭與朝夕未嘗離左右或在
告帝輙為之不悦九年己未世祖帥師圍鄂州獲宋人
數百族諸將欲盡阬之國禎力請止誅其兇暴餘皆獲
免及師還招降民數十萬口疲餓顛仆者滿道國禎白
發蔡州軍儲糧賑之全活甚衆世祖即位錄前勞授榮
禄大夫提點太醫院事賜以符至元三年改授金虎符
十二年遷禮部尚書國禎嘗上疏言慎財賦禁服色明
法律嚴武偹設諫官均衞兵建學校立朝儀事多施行
凡所薦引皆知名士士亦歸重之帝與近臣言及勲舊
大臣因謂國禎曰朕昔出征同履艱難者惟卿數人在
爾遂拜集賢大學士進階光禄大夫每進見帝呼為許
光禄而不名由是内外諸王大臣皆以許光禄呼之陞
翰林集賢大學士卒年七十六時大臣非有勲德為帝
所知者罕得贈謚特贈國禎金紫光禄大夫謚忠憲人
以為榮後加贈推誠廣德協恭翊亮功臣翰林學士承
旨上柱國追封薊國公初國禎母韓氏亦以能醫侍莊
憲太后又善調和食味稱旨凡四方所獻珍膳旨酒皆
命掌之太后閔其勞賜以真定宅一區歲給衣廪終身
國禎由是家焉子扆
扆字君黼一名和爾果斯從其父國禎事世祖于潜邸
進退莊重世祖喜之賜今名俾從許衡學入偹宿衞忠
慎小心嘗因事忤旨欲罪之帝悔謂近侍特爾格曰朕
欲罪和爾果斯汝何不言汝二人自今結為兄弟有所
譴責則更相進諫乃置金酒中賜二人飲以為盟時裕
宗居東宫帝又諭和爾果斯曰若太子罪汝將誰諫耶
遂命東宫臣慶善努亦同飲金酒俄除禮部尚書提點
太醫院事賜日月龍鳳文綺衣二襲每外國使至必命
與之語辭理明辨莫不傾服改尚醫太監帝嘗命畫工
寫其像賜之轉正議大夫仍提點太醫院事有竊大安
閣禮神之幣者將誅之羣臣莫敢言和爾果斯獨諫曰
敬神善事也因置人于死地臣恐神不享所祭帝即命
釋之和爾果斯與丞相安圖善國政多所贊益僧格忌
之數譛于上帝不之信僧格敗繫于左腋門帝命和爾
果斯往唾其面辭不可帝稱其仁厚賜以白玉帶且諭
之曰以爾明決無瑕有類此玉故以賜爾也成宗即位
遷中書右丞行太常卿力辭乃命以中書右丞署太常
事俄改陜西行中書省右丞時關中饑議發倉粟賑之
同列以未得請于朝不可和爾果斯曰民惟邦本今饑
餒如此若俟命下無及矣擅發之罪吾當獨任之不以
累公等遂大發粟不數日命亦下明年旱禱于終南山
而雨歲以大熟民皆畫像祀之和爾果斯不事生業田
宅皆上所賜有足疾不能行仁宗以為先朝老臣特敇
乘小輿入禁中訪以舊事後足益弱不可出每國有大
政詔使近侍即其家問之特授榮禄大夫大司徒食其
禄終身贈推忠守正佐理功臣光禄大夫陜西等處行
中書省平章政事柱國追封趙國公謚僖簡
元史卷一百六十八
元史卷一百六十八考證
陳天祥𫝊危萬民之命易一已之榮按一已原刻作
一世今據元文類改
陳天祥𫝊元貞元年改山東東西道廉訪使按原刻
脱一東字今據百官志增
陳天祥𫝊延祐三年四月卒於家年八十有七按張
養浩所撰神道碑載天祥年八十有七又稱大德九
年為中書右丞時年七十六考之本紀大德九年至
延祐三年相距十二年天祥是時實八十有七歲原
刻作年八十今據改
劉宣𫝊二十二年入為禮部尚書按原刻作二十三
年考下文議鈔法事方繋之二十三年則此處三字
乃二字之訛吳澂行狀亦同今據改
