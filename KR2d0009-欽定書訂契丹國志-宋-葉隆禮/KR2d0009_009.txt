欽定重訂契丹國志卷六
景宗孝成康靖皇帝
景宗皇帝諱賢字賢寧小字密結世宗子也穆宗既為
帳下所弑諸臣迎帝即位上尊號天贊皇帝以南院樞
密使知政事令高勲守政事令封秦王侍中蕭守興為
尚書令封魏王每朝必命坐議國事納蕭守興女燕燕
為皇后先是火神淀弑逆之時舍音害世宗併及於
后復求帝殺之帝時四歲(按原書作九歲考遼史世宗被弑時景宗年四歲是年穆)
(宗即位改元應歷盡十九年景宗即位改元保寧盡十年明年改元乾亨盡四年止夀三十五今據改正)御
厨尚食劉嘉哩以氊束之藏於積薪中由是得免及即
位嬰風疾多不視朝改元保寧
(己巳)保寧元年大赦境内刑賞政事用兵征討皆皇后决
之帝卧牀榻拱手而已
(庚午)保寧二年春二月宋太祖命曹彬等伐北漢夏四
月遣兵分道救北漢遇宋將何繼筠韓重贇來拒我師
敗績
(辛未)保寧三年夏四月朔日食冬十一月遣騎六萬攻
宋定州宋太祖命田欽祚領兵三千戰於滿城馬中流
矢而踣騎士王超授欽祚馬復振乘勝至遂城我兵圍
之數日欽祚度城中糧少整兵開南門突圍一角而出
(按此條原書叙事疎舛謹參考宋史及宋元通鑑續綱目補正)
(壬申)保寧四年冬十月朔日食
(癸酉)保寧五年秋九月朔日食
(甲戌)保寧六年春三月周鄭王殂於房州宋人諡之曰恭
帝(按原書作正月今據宋史及宋元通鑑續綱目改正)
(乙亥)保寧七年(按原書保寧盡六月次年即改乾亨與史不符今改正)春二月朔日
食冬十一月邊臣貽宋雄州守孫全興書議和全興
以聞於宋帝宋帝許之
(丙子)保寧八年春三月帝遣使聘於宋夏六月彗出柳
長三四丈晨見東方西南指歷輿鬼距室壁凡十一舍
八十三日乃滅秋七月朔日食宋初遣使來通聘
冬十月宋太祖崩年五十在位十七年皇弟晉王即
帝位是為太宗(按原書誤以此年之事分系兩歲疎舛尤甚今改正)是歲十二
月以後宋太宗太平興國元年
(丁丑)保寧九年夏四月宋葬太祖於永昌陵帝遣鴻臚少
卿耶律敞等如宋助葬宋遣起居舍人辛仲甫來報謝
右贊善大夫穆波副之時宋將用兵伐北漢仲甫遲留
境上未敢進宋詔趣行既至帝問曰聞中朝有党進者
真驍將如進之比凡幾人仲甫對曰名將甚多如進鷹
犬之材何可勝數帝頗欲留之仲甫曰信以成命義不
可留有死而已帝知其秉節不可奪厚禮遣還冬十
一月朔日食
(戊寅)保寧十年秋七月享太祖廟(按原書於此年失載事實今據遼史補)
(己卯)乾亨元年春二月宋帝親征北漢三月帝遣兵數
萬騎援北漢及宋將郭進戰於石嶺關之南我師敗績
夏六月北漢主劉繼元降宋(按原書誤以北漢降宋為四月事今據宋史改)
(正)宋帝以兵來侵發鎮州涿州判官劉厚德以城降
宋秋七月宋帝至幽州攻城踰旬不下士卒疲頓轉
輸回遠又恐救兵至遂退師先是宋師自并至幽乘
我無備帝方獵急歸牙帳議棄幽薊以兵守松亭北崖
口而已時耶律遜寧號裕悦呼為錫里郎君(北朝親近無職事者)
(之名)請兵十萬救幽州並西山而入夜持兩炬朝舉兩旗
選精騎三萬夜從他道自宋軍南席卷而北遼兵先守
幽州者皆脆兵弱卒見宋師之盛望風而遁又為宋師
所遏進退無計反為堅守至是裕悦救至宋遂退師或
勸裕悦襲其後裕悦曰受命救幽薊今得之矣遂不復
追初宋欲北侵遣使詔渤海王法發兵相應然竟無至
者帝聞之遣使如渤海責問秋九月遣兵攻宋鎮州
宋將趙延進來拒我師敗績
(庚辰)乾亨二年冬十一月帝發兵萬餘衆進攻關南宋河
陽節度使崔彦進將兵來拒我師失利十二月宋太
宗率師來侵至大名而還
(辛巳)乾亨三年大赦帝性仁懦雅好音律喜醫術鍼灸之
軰授以節鉞使相者三十餘人自幼多疾沉疴連年四
時獵遊間循故典體憊不能親跨馬令節大朝會鬱鬱
無歡或不視朝者有之耽於酒色暮年不少休皇后以
女主臨朝國事一決於其手大誅罰大征討蕃漢諸臣
集衆共議皇后裁決報知於帝而已易定幽燕間兩大
戰烽書旁午國内惶惶帝嬰疾不能親駕基業少衰焉
秋九月朔日食
(壬午)乾亨四年春三月朔日食夏五月詔分兵三道伐
宋宋邊將來拒我師敗績秋九月帝崩諡孝成皇帝
廟號景宗重熙加諡孝成康靖皇帝(按原書不書重熙加諡今據遼史補)
(正又按遼史景宗紀保寧盡十年乾亨盡四年則景宗在位凡十四年而聖宗為踰年改元閏考保寧盡十年)
(乾亨盡五年而輿服志亦有乾亨五年之文則景宗在位凡十五年而聖宗為不踰年改元以聖宗前後諸帝)
(即位改元之例證之則似表志為長以紀言景宗夀三十五者計之則似本紀為確隆禮原書景宗保寧盡六)
(年乾亨盡九年凡在位十五年雖乾亨改元之歲誠為謬誤至其於景聖二宗終始之際雖異於紀而與表志)
(未嘗不合也遼史本紀與表志之異已别無可據以質其得失故今雖改從本紀而於原書之有合於表志者)
(仍附申其說以俟夫讀史者參考焉)
欽定重訂契丹國志卷六
