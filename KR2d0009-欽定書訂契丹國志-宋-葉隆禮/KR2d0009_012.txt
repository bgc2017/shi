欽定重訂契丹國志卷九
道宗孝文皇帝
道宗皇帝諱洪基興宗長子也興宗於重熙二十四年
八月崩洪基即位改重熙二十四年為清寧元年
(乙未)清寧元年秋九月賜内外臣僚爵賞有差(按原書於此年失載)
(事實今據遼史補)
(丙申)清寧二年秋七月彗出紫微垣歷七星其色白長丈
餘八月朔日食是歲宋仁宗嘉祐元年
(丁酉)清寧三年祖母儀天皇太后蕭氏崩(按興宗嫡母曰仁德后上尊號)
(曰齊天皇太后生母曰欽哀后重熙元年尊號曰法天皇太后二十三年重上尊號口儀天皇太后齊天重熙)
(二年已為儀天所弑此年崩者乃儀天也原書誤作齊天今據遼史改正)帝遣懷德節度使
蕭福延詣宋告哀宋仁宗發哀於内東門幄殿百官進
名奉慰輟视朝七日
(戊戌)清寧四年秋八月朔日食
(己亥)清寧五年春正月朔日食夏四月宋以周恭帝後
為崇義公給田千頃令奉周祀
(庚子)清寧六年春正月大星隕東南有聲如雷
(辛丑)清寧七年六月朔日食四分
(壬寅)清寧八年冬十二月幸西京(按原書此年失載事實今據遼史補)
(癸卯)清寧九年春三月宋仁宗崩以姪曙為子嗣立是為
英宗帝遣使祭宋大行於皇儀殿遂見宋嗣帝於東廂
嗣帝痛哭久之先是蕭后既崩魯王宗元怙寵益驕
恣與宰相共謀作亂及相某以貪暴黜宗元從帝獵於
涼淀帝讓宗元先行宗元不可帝乃先行依山而左宗
元之子楚王洪孝以百餘騎直前射帝傷臂又傷乘馬
仆太師某下馬掖帝使乘巳馬殿前點檢蕭福美引兵
迎帝與洪孝戰射殺之帝與宗元戰宗元不勝而遁南
趣幽州一日行五百里尋被殺(按遼史重元既敗北走大漠自殺此云南趣幽)
(州乃據通鑑長編之文傳聞異詞未知孰是今姑仍之)燕京留守耶律明與宗元
通謀聞其敗領奚兵入城授甲欲應之副留守某將漢
兵拒焉會使者以金牌至遂擒斬耶律明帝尋亦至陳
王蕭孝先等皆坐誅其先遣聘宋使者數人悉宗元之
黨也過白溝悉以檻車載至誅之獨蕭福延以兄福美
有功得免
(甲辰)清寕十年是歲帝遣林牙左監門衛大將軍耶律防
樞密直學士給事中陳顗詣宋求真宗仁宗御容宋遣
右諫議大夫權御史中丞張昪為回謝使(張昇二字原闕據宋史補)
單州防禦使劉永年副之後帝以宋御容於慶州崇奉
每夕宮人理衣衾朔日月半上食食氣盡登臺而燎之
曰燒飯是歲宋英宗治平元年
先是重熙中興宗以聖宗及已畫像二軸詣宋求易
真宗神宗御容曰思見而不可得故來求御容而見
之也宋帝許焉會興宗崩遂寢至是遣使再求宋命
修撰胡宿為回謝使李緩副之且許以御容約因賀
正旦使置衣篋中交致焉
(乙巳)咸雍元年春正月文武百僚上尊號曰聖文神武全
功大略廣智聰仁睿孝天祐皇帝
(丙午)咸雍二年春三月彗見西庚申晨見於室本大如月
長七尺許辛巳昏見於昴如太白長丈有五尺壬午孛
於畢如月至五日沒秋九月朔日食是歲復改國
號曰大遼
(丁未)咸雍三年春正月宋英宗崩子頊嗣立是為神宗
(戊申)咸雍四年春正月朔日食是歲宋神宗熙寕元年
(己酉)咸雍五年秋七月朔日食
(庚戌)咸雍六年春正月如千鵝濼
(辛亥)咸雍七年冬十一月免南京流民租
(壬子)咸雍八年春二月以歲饑免武安州租税(按原書於咸雍元年)
(六年七年八年俱失載事寳今據遼史補)
(癸丑)咸雍九年夏四月朔日食
(甲寅)咸雍十年春三月帝遣蕭扈如宋議河東地界國書
大略言河東路沿邊增修戍壘起鋪舍侵入本國蔚應
朔三州界内乞行毁撤别立界至等事宋神宗面諭以
三州地界俟差官與北朝職官就地頭檢視定奪雄州
外羅城今修已十三年即非創築又非近事北朝既不
欲如此更不令接續修白溝館驛亦俟差官檢視如有
創蓋樓宇箭窗等並令拆去屯戍兵級並令抽回國書
亦云倘事由夙昔固難徇情誠有侵踰何恡改正秋
九月帝使蕭素再詣宋議疆事宋遣劉忱吕大忠與之
議於代州我使指蔚應朔三州分水嶺土隴為界宋劉
忱與我使行視無土隴乃但云以分水嶺為界凡山皆
有分水嶺相持久之不決
(乙卯)太康元年(按原書以此年為咸雍十一年至三十年止無太康大安二元今據遼史改正)春
三月帝復遣蕭禧齎國書詣宋以劉忱等遷延為言宋
命沈括為報使來面議括尋於樞密院閱案牘得頃歲
始議地界書指石長城為分界今所爭乃黃嵬山相遠
三十里其議遂決秋八月朔日食隂雲不見冬十
月彗出軫
(丙辰)太康二年春二月賑黃龍府饑免南京租税
(丁巳)太康三年春正月如混同江
(戊午)太康四年夏六月朔日食東南有大星出如瓠瓜
聲如雷其光燭地是歲宋神宗元豐元年
(乙未)太康五年夏五月謁慶陵
(康申)太康六年秋七月彗出太微垣冬十一月朔日食
(辛酉)太康七年夏五月駐蹕嶺西
(壬戊)太康八年夏六月朔日食隂雲不見
(癸亥)太康九年秋九月朔日食
(甲子)太康十年春正月如春水(按原書於太康二年三年五年七年十年俱失載事)
(實今據遼史補)
(乙丑)大安元年宋神宗崩子煦嗣立是為哲宗
(丙寅)大安二年夏六月有星如瓜出文昌秋七月朔日
食隂雲不見是歲宋哲宗元祐元年
(丁卯)大安三年春正月賑南京中京饑
(戊辰)大安四年冬十月免百姓所貸官粟
(己巳)大安五年春三月晝有流星出東北
(庚午)大安六年春二月駐蹕雙山
(辛未)大安七年夏五月朔日食
(壬申)大安八年春正月如山榆淀
(癸酉)大安九年夏四月興中府甘露降(按原書於大安三年六年八年九年)
(俱失載事實今據遼史補)
(甲戊)大安十年春三月朔日當食雲霧不辨是歲宋哲
宗紹聖元年
(乙亥)孝昌元年春正月如混同江(按原書於此年失載事實今據遼史補)
(丙子)孝昌二年是歲大國舅帳蕭嘉里四郎君善騎射豪
俠不羈常養亡命數十人從行往來遊獵於遼東西其
飲食用度強取辨於富民一日獲罪帝命捕之甚峻即
嘯聚為盜未旬日間有衆二千餘攻陷乾顯等數州諸
道發兵捕討累戰不勝潛率衆奔生女直界就結楊格
太師謀叛諸軍追襲至境上不敢進具以聞北樞密院
尋降宣劄子付楊格一面圖之楊格遷延數月獨斬賊
魁嘉里首級遣長子阿固達獻遼餘悉不遣紿云已誅
絶矣隨行婦女鞍馬器甲財物給散有功之人充賞帝
不得已反進楊格父子官爵自是楊格父子自平蕭嘉
哩之後内恃有功隂懷異志吞并旁近部族或誣以誘
納叛亡或詐云盜藏牛馬好則結親以和取之怒則加
兵以強掠之力農積粟練兵牧馬多市金珠良馬歲時
進奉賂遺權貴以通情好
(丁丑)孝昌三年夏六月朔日食秋八月彗出氐斜指天
市垣光芒三尺餘越三夕長丈餘掃巴星
(戊寅)孝昌四年春三月幸春州(按原書於此年失載事實今據遼史補)是
歲宋哲宗元符元年
(己卯)孝昌五年春三月帝命蕭德崇等齎國書詣宋見宋
哲宗跪言曰北朝皇帝告於南朝皇帝西夏早休得即
甚好哲宗答曰西人累年犯順理須征伐何煩遣使德
崇等唯唯而退其國書略云粤惟夏臺實乃藩輔累承
尚主迭受封王近歲以來連表馳奏稱南兵之大舉入
西界以深圖懇求救援之師用濟攻伐之難理當依允
事貴解和蓋宋之於夏情重祖孫夏之於遼義隆甥舅
必欲兩全於保合豈宜一失於綏存而況於彼慶歷元
豐中曾有披聞皆為止退寧謂輙違先旨仍事遠征儻
蔽議以無從慮造端而有自宋報國書云惟西夏之小
邦乃本朝之藩鎮曲加封植俾獲安全雖於北嘗與婚
姻之親而在南全居人子之分含容浸久變詐多端爰
自累歲以來無復事上之禮賜以金繒而不已加之封
爵而愈驕殺掠吏民圍犯城邑推原罪惡在所討除聊
飭邊防稍修武備據守要害控扼奔衝輙於去歲之冬
復驅竭國之衆來攻近寨凡涉兩旬自取死傷數以萬
計糧盡力屈衆潰宵歸更為詭誕之辭往求拯救之力
狡獪之甚於此可知采聽之間固應洞曉必謂深加沮
却乃煩曲為勸和示以華緘將之聘幣禮雖形於厚意
亊實異於前聞細料雅懷誠非得已顧於信誓殊不相
關惟昔興宗致書仁祖諭協力蕩平之意深同謀外禦
之情至欲全除使無噍類謂在稽于一舉誠無益於兩
朝祖宗貽謀斯為善美子孫繼志其可弭忘今者詳味
縟辭有所未諭輒違先旨諒不在兹又回白劄子略云
夏國犯順罪惡如此北朝所當共怒兼慶歷皇祐間興
宗屢嘗致書仁廟至有熟料兇頑終合平蕩等語且言
北朝興宗敦篤勸和情義兼至方夏人有罪則協力討
除及西征勝捷則持書相慶慮彼稱臣修貢則欲當朝
勿賜允從今來兩朝歡好加於前日乃以夏人窮蹙之
故詭辭干告既移文計會又遣使勸和恐與昔日興宗
皇帝之意稍異竊料北朝臣僚不曾檢會往日書詞及
向所誓約聞達宋帝遣郭知章報聘初蕭德崇堅乞於
國書内增休退兵馬還復土疆等語往復議論宋帝不
從德崇留宋凡三十七日乃歸
(庚辰)孝昌六年春正月宋哲宗崩弟佶嗣立是為徽宗
夏四月朔日食秋七月熒惑犯房心
(辛巳)孝昌七年(按原書誤以道宗之崩繫之孝昌七年較史少一年殊為疎舛今改正)春正
月帝大漸戒孫延禧曰南朝通好歲久汝性剛切勿生
亊又戒大臣曰嗣君若妄動卿等當力諫止之甲戌帝
崩在位四十七年廟號道宗諡曰仁聖大孝文皇帝(按原)
(書云諡曰天福皇帝考道宗尊號曰天祐皇帝隆禮蓋誤以尊號為諡而又誤天祐為天福也今據遼史改正)
帝聰達明睿端嚴若神觀書通其大略神領心解末年
女直節度使楊格遣子阿固達來朝以烏紳自隨遼之
貴人與為雙陸戲投瓊不勝妄行馬阿固達憤甚拔小
佩刀欲刺之烏紳從旁救止急以手握鞘阿固達止以
其柄戕其胸不死帝大怒侍臣以其強悍咸勸誅之帝
曰吾方示信以懷遠方不可殺也侍臣又諫曰王衍縱
石勒卒毒中原張守珪赦禄山終傾唐室阿固達乃敢
陵躒貴臣肆其無君之心此而不除將貽邊患帝不從
欽定重訂契丹國志卷九
