欽定重訂契丹國志卷十七
列傳
滿達
滿達太宗之從弟也會同九年遣兵攻黎陽滿達先驅
晉博州刺史周儒以城降未幾周儒引滿達自馬家口
濟河營於東岸攻鄆州北津又陷德州擒刺史尹居璠
太宗南入大梁以滿達為安國節度使又以為中京留
守至恒州崔廷勲見滿達趨走拜起跪而獻酒滿達踞
而受之滿達貪殘猾忍民間有珍貨美女必奪取之又
捕村人誣以為盜披頰抉目斷腕焚炙而殺之欲以威
衆常以其具自隨左右前後懸人肝膽手足飲食起居
於其間語笑自若出入或被黃衣用乘輿服御物曰兹
事漢人以為不可吾國無忌也又以宰相員不足乃牒
馮道判史館李崧判宏文館和凝判集賢劉煦判中書
其僣妄如此然所部兵或犯法無所容貸故市肆不擾
常恐漢人亡去謂門者曰漢人有窺門者即斷其首來
滿達遣使督運於洺州洺州防禦使薛懷讓聞漢主入
大梁殺其使者舉州降漢主遣兵萬人會懷讓攻劉鐸
於邢州不克鐸請兵於滿達遣其將楊安及前義武節
度使李殷將千騎攻懷讓於洺州懷讓嬰城自守安等
縱兵大掠於邢洺之境我兵留守者不滿一千滿達令
所司給萬四千人食收其餘以自入滿達常疑漢兵且
以為無用稍稍廢省又損其食以飼北兵衆心怨憤漢
兵謀攻滿達猶豫未決會楊衮楊安等軍出我兵留恒
州者僅八百人何福進等遂決計未幾世宗有詔召馮
道李崧會葬太宗漢兵因突入府中焚衙門與我兵戰
會日暮有村民數千噪於城外欲奪我兵寳貨婦女我
兵懼而北遁滿達劉晞崔廷勲皆奔定州與義成節度
使耶律忠合滿達尋歸世宗殺之(按遼史滿達弑世宗自立不克而死此言)
(世宗殺之疑屬繆誤已於世宗紀辨正)
耶律朗烏
耶律朗烏即耶律忠遼帝族人也太宗南攻石晉朗烏
扈從累有戰功太宗入大梁以朗烏為鎮寧節度使朗
烏性殘虐澶州人苦之賊師王瓊率其徒千餘人襲據
南城北渡浮航縱兵大掠圍朗烏於牙城朗烏聞漢平
鄴誅杜重威常懼南人為變未幾朗烏與滿達等焚掠
定州悉驅其人棄城北去方廣千里剽掠殆盡
劉珂(按原書劉珂在外戚傳以傳考之珂特尚主非后妃親屬不得為外戚今移正)
劉珂平章事晞之次子也尚世宗妹燕國公主少善射
以材能稱性謹重未嘗有過為太宗所知太宗忿石晉
負恩連年南伐戰定州時深入帝馬陷泥濘中珂下馬
奉帝出身被數十瘡流血滿體太宗壯之遷林牙行宫
都部署西北路兵馬招討使從入大梁授同知京府事
尋授漢人樞密使封吳王
欽定重訂契丹國志卷十七
