乾道臨安志卷三宋周淙撰
牧守(政績附)
歴代
全琮
黃武五年吳孫權分三郡險地為東安郡全琮領郡
太守治富春明賞罰招誘降附數月中得萬餘人召
還琮字子璜錢塘人見吳志
柳沖
唐貞觀中為杭州刺史有能名蒲州虞鄉人
袁仁敬
開元十三年明皇自擇刺史凡十一人大理少卿袁
仁敬為杭州刺史治行詔宰相諸王御史以上祖道
洛濱盛具奏太常樂帛舫水嬉命高力士賜詩帝親
書且給筆札令自賦
崔渙
肅宗時為左散騎常侍餘杭太守江東採訪使博陵
安平人
房孺復
唐貞元初韋應物為蘇州牧房孺復為杭州牧韋嗜
詩房嗜酒每與賓友一醉一詠其風流雅韻多播於
吳中或目韋房為詩酒仙見白居易吳郡詩石記元
和姓纂云孺復河南人
李泌
字長源代宗朝為杭州刺史引湖水入城為六井以
利民為政有風績德宗在奉天召赴行在授左散騎
常侍拜中書侍郎同中書門下平章事(封鄴縣侯)
白居易
字樂天事唐穆宗為中書舍人長慶二年七月出為
杭州刺史始築堤捍錢塘湖鍾洩其水溉田千頃復
濬李泌六井民賴其汲久之以太子左庶子分司東
都(封馮翊縣侯)
李宗閔
字損之文宗時為杭州刺史
殷亮
為給事中杭州刺史
裴夷直
字禮卿武宗時自中書舍人出為杭州刺史
李中敏
字藏之隴西人唐文宗開成末為杭州刺史
李錡
唐淄川王五世孫自雅王傅出為杭州刺史居三歲
遷浙西觀察諸道鹽鐵轉運使
于邵
字相門京兆萬年人以諫議大夫知制誥出拜杭州
刺史
楊憑
字虚受治京兆有政績後徙杭州長史
崔彦曾
懿宗朝咸通二年為杭州刺史(地里志)
右並見唐書
韋夐
虞部郎中杭州刺史京兆杜陵人
崔恂
水部郎中杭州刺史鄭州人
裴常棣
兵部郎中杭州刺史河東聞喜人白居易冷泉亭記
云觀風亭常棣所建
獨孤嶼
侍御史杭州刺史洛陽人
李自挹
杭州刺史(唐宗室)
封亮
司封員外郎杭州刺史渤海人
雙士恪
右武衛大將軍定相二州總管杭州刺史吕國公天
水郡人
薛自勉
司勲員外郎餘杭太守河東汾隂人
薛瑩
杭州刺史河東汾隂人
盧涇
杭州刺史范陽涿縣人
楊行矩
蔡州總管杭州刺史上蔡人
柳楚賢
光祿少卿杭州刺史河東解縣人
柳德義
杭州刺史河東人
史令卿
祠部郎中杭州刺史建康人
杜信
刑部員外郎杭州刺史京兆人
右見元和姓纂
相里尹造
韓僕射臯
給事中盧元輔
右司郎中河南元藇
右四人及裴常棣見白居易冷泉亭記
王顔
貞元六年為杭州刺史見國一禪師㙮銘
杜陟
陸則
李幼
崔鄯
路異
右五人並杭州刺史與白居易盧元輔裴常棣楊
憑九人皆曾造僧慧琳之室論心要見慧琳碑
周寶
為杭州刺史後唐僖宗時羣盜起寶募諸縣鄉兵討
之號八都兵見五代史
國朝
范旻
太平興國三年三月已酉吳越國王錢俶朝於乾德
殿是年俶乃納土五月丙戌太宗皇帝始命水部郎
中范旻為考功郎中知杭州左贊善大夫孟貽孫通判
事自是名卿鉅公接武而至舊嘗記姓名于廳事粲
然可觀也至建炎間兵戈擾攘城邑隳廢牧守姓字
隨亦湮沒於是博考載籍咨詢耆舊質諸太史氏自
太平興國戊寅歲訖紹興辛亥凡一百五十三年僅
得范旻而下一百人(再除者一十三人三除者一)官稱名氏除授
歲月及史官所紀善政美績編列于左疑者闕焉自
紹興辛亥以後則有太學博士何溥所撰題名記云
李繼凝
太宗即位轉刑部員外郎充兩浙轉運使尋知杭州
召還闕改刑部郎中充樞密直學士
劉知信
端拱二年四月丁卯以邕州觀察使劉知信知杭州
王化基
淳化四年五月庚戌以工部侍郎王化基知杭州遷
禮部召還以本官參知政事本傳字永圖真定府人
嘗作東南行百韻好事者傳誦之
魏羽
字垂天歙州婺源人拜給事中知潭州徙知杭州真
宗即位遷工部侍郎召還
張去華
至道三年六月丙午以給事中新知益州張去華知
杭州咸平二年四月戊寅徙知蘇州
張詠
咸平二年四月戊寅以御史中丞張詠為工部侍郎
知杭州本傳詠以剛方自任以嚴猛為治御下甚峻
性躁急果决郡事多出於獨斷屬歲歉民多鬻私鹽
以自給犯者甚衆連捕數百人詠悉寬其罰而遣之
官屬請曰不痛繩之恐無以禁詠曰錢塘十萬民饑
者八九苟不以鹽自活一旦蜂聚數千輩為宼盜則
其患甚矣當俟秋成乃仍舊法是歲民獲安濟又有
民家子與姊壻訟家財壻言妻父臨終此子三歲故
見命掌貲産且有遺書令異日以十之三付子餘七
分與壻詠覽之以酒酹地曰汝妻父智人也以子幼
甚故託汝儻遽以家財十之七與子則子死於汝手
矣亟命以十之七給其子餘三分給壻皆服其明斷
拜泣而去咸平四年九月辛卯杭州民詣闕獻土星
圖一銀百兩乞留知州詔奬詠仍還其銀代還知永
興軍府拜尚書右丞字復之濮州鄄城人(自號乖崖)
宋太初
咸平五年五月癸丑以右諫議大夫宋太初知杭州
是年十一月甲午徙知廬州太初字永初澤州晉城
人
王仲華
咸平五年十一月甲午以太常少卿知蘇州王仲華
為右諫議大夫知杭州六年十月戊午徙知虔州
薛暎
咸平六年六月丁亥以禮部郎中知制誥權判度支
薛暎為諫議大夫知杭州(本傳景德初知杭州而咸平六年十月前守王仲華)
(方徙虔州豈次年暎方到官耶)字景陽臨決蠭銳州無留事是時起
居舍人直史館姚鉉為轉運使檄屬郡當直司毋得
輒斷徒以上罪暎即奏徒流笞杖自有科條苟情狀
明白何須繋獄以累和氣請詔天下凡徒流罪人於
長史前對辨如無所異聽遣決之朝廷施用其言在
杭五年其治嚴明吏不能欺每五鼓冠帶黎明據桉
決事雖寒暑無一日異入知通進銀臺司兼門下封
駮事
王濟
景德四年九月辛已以工部員外郎兼侍御史知雜
事王濟為工部郎中知杭州本傳字巨川性剛直無
所畏避出知杭州真宗面加慰諭大中祥符四年遷
刑部郡城西有錢塘湖可溉田千餘頃歲久湮塞命
工濬治增置斗門以備潰溢之患仍以白居易舊記
刻石湖側民頗利之徙知洪州
戚綸
大中祥符三年九月壬午以樞密直學士戶部郎中
戚綸知杭州就加左司郎中五年正月甲戌綸與轉
運使陳堯佐言浙江壊岸漸逼州城望遣使自京師
部埽匠壕寨赴州工役詔從之令馳驛而往命轉運
使更互檢校遂以埽岸易柱石之制雖免水患而衆
頗非其變法七年三月癸卯徙知揚州綸本傳字仲
言應天府楚丘人
薛顔
大中祥符七年三月癸卯以司封郎中薛顔為太僕
少卿知杭州八年七月丁卯以新修冊府元龜分送
洪杭二州
馬亮
大中祥符九年九月已酉徙工部侍郎知昇州馬亮
知杭州丁卯詔如聞杭州葺江岸卒執役水中苦足
疾而死者甚衆宜令知州馬亮拯療之十月已卯加
集賢院學士亮本傳字叔明有治劇才先是江濤大
溢調兵築堤而工未就詔問亮所以捍江之策亮至
禱于伍員祠下明日潮為之却又出横沙數里隄遂
以成又上言近歲以來父祖未葬而多别財異㸑甚
傷風教請自今未葬者不得析居明年改工部侍郎
知廬州(真宗朝致仕諡忠肅)
王欽若
天禧三年六月甲午制尚書左僕射兼中書門下平
章事王欽若除太子太保判杭州又詔曰鈞衡翊贊
素彰勤藎之心藩翰鎮臨方佇惠和之績眷言寄任
用示奬稱真宗御製七言十韻詩一首賜之早自外
朝登近侍克符昌運振嘉名一參黃閣推良畫再陟
鴻樞顯至榮該博古今常獻納勤勞夙夜每專精石
渠撰述多文備日觀封崇大禮成宰府調元心匪懈
真宫兼職望彌清龍樓進秩恩尤異熊軾為藩任不
輕二浙奥區期惠化三吳佳致悅高情重重山水舟
中見處處壺漿陌上迎既肅邇遐安外域更分宵旰
撫黎氓予衷側席方毗倚佇有甘棠播頌聲仍命依
韻和進(舊刻石于天慶觀)天禧四年八月甲申召知相州
王隨
天禧四年九月已酉朔以右諫議大夫兼太子右庶
子權知開封府王隨為給事中知杭州乾興元年二
月戊辰授祕書少監知通州
李及
乾興元年三月壬申以樞密直學士給事中李及知
杭州天聖元年九月丁亥徙知應天府兼南京留守
司本傳字知幾資性清介所治尚簡嚴喜慰薦下吏
而樂道人之善在杭州惡其風俗輕靡未嘗事燕游
一日微雪遽出郊衆謂當命賓朋為高會乃獨造處
士林逋清談至暮而歸任中不市物及去惟買白樂
天集一部(天聖六年卒諡恭惠)
周起
天聖元年九月丁亥徙知揚州祕書監周起知杭州
馬亮(再除)
天聖四年三月庚辰徙知亳州工部尚書集賢院學
士馬亮知杭州未行復知亳州是年四月戊午徙周
起知應天府兼南京留守司
胡則
天聖四年戊午徙太常少卿知福州胡則為諫議大
夫知杭州
李諮
天聖六年正月戊午以右諫議大夫知洪州李諮為
給事中知杭州七年十月丙戌徙知永興軍
朱巽
天聖七年以左諫議大夫給事中新知河中府朱巽
知杭州八年四月甲申為集賢院學士五月乙丑徙
知揚州本傳字順之揚州天長人忠愿自守真宗稱
為長者
陳從易
天聖八年五月癸亥以左諫議大夫知制誥陳從易
為龍圖閣直學士知杭州從易本傳字簡夫泉州人
九年正月卒于官
張觀
天聖九年二月已丑以右司諫知制誥張觀為尚書
兵部員外郎知杭州觀本傳字思正絳州人真宗朝
以服勤辭學科擢為第一初名正觀至是御筆去上
一字知杭州再遷刑部郎中代還判國子監(累除同知樞密)
(院事拜尚書左丞)
胡則(再除)
明道二年四月甲子徙知陳州尚書刑部侍郎胡則
知杭州景祐元年四月甲辰除兵部侍郎致仕則本
傳字子正婺州永康人少有清名尚風義真宗仁宗
擢用焉
鄭向
景祐元年四月丙午以尚書兵部郎中知制誥鄭向
為龍圖閣直學士知杭州三年四月庚午杭州言向
卒本傳字公明開封陳留人
俞獻卿
景祐三年四月辛未以右諫議大夫俞獻卿為集賢
院學士知杭州四年十二月庚午為給事中本傳字
諫臣歙州人真宗朝嘗為杭州仁和令暨知杭州一
日暴風江潮溢決堤勢不可禦獻卿鑿西山石作堤
數十里民用便之賜詔襃諭
柳植
寶元元年六月癸未徙知蘇州尚書工部郎中知制
誥柳植知杭州二年八月辛未以植為翰林學士
司馬池
寶元二年八月丁丑徙知同州尚書工部郎中天章
閣待制司馬池為兵部郎中知杭州康定元年九月
辛酉移知虢州
張若谷
康定元年九月辛酉以知應天府樞密直學士尚書
刑部侍郎張若谷為龍圖閣直學士知杭州慶歷元
年五月辛未徙知鄭州
鄭戩
慶歷元年五月壬申以樞密副使右諫議大夫鄭戬
為資政殿學士知杭州二年六月癸未除給事中知
并州戬本傳字天休蘇州人性強毅明俊意有所欲
必行之西湖溉民田數百頃歲久不治葑泥堙塞又
為豪族與僧寺規占甚多戬乃發屬縣丁數萬盡闢
之民賴其利後有詔歲常修導
蔣堂(再除)
慶歷二年六月甲午以尚書戶部郎中天章閣待制
知應天府蔣堂為左司郎中知杭州三年六月丁已
除樞密直學士知益州堂本傳字希魯宜興人始知
杭州徙益州移河中府再知杭州
宋祁
慶歷三年七月丁夘以尚書禮部郎中知制誥宋祁
為龍圖閣直學士知杭州本傳云未行改翰林學士
知審刑院
楊傑
慶歷三年九月壬辰以知越州翰林侍讀學士尚書
左司郎中楊傑知杭州傑本傳字次公性剛朴敢為
大言慶歷三年知審官院求知越州道改杭州上太
平可致十象圖還判太常寺
方偕
慶歷五年十月戊寅徙淮南江浙荆湖制置發運使
尚書兵部員外郎天章閣待制方偕知杭州六年六
月甲戌轉刑部郎中七年七月庚子除太常少卿分
司西京本傳字齊古莆田人本以吏事進而杭訟牒
素煩遣决無留事以病故分司
范仲淹
皇祐元年正月乙卯以知鄧州資政殿學士給事中
禮部侍郎范仲淹知杭州七月癸卯加尚書禮部侍
郎二年十月戊辰加戶部侍郎十一月辛酉徙京東
東路安撫使知青州本傳字希文自樞密副使除參
知政事以疾請知鄧州徙杭州内剛外和所至有恩
里巷之人皆知其名字(諡文正)
張方平
皇祐二年十一月辛酉以知江寧府端明殿學士兼
龍圖閣學士給事中張方平知杭州本傳字安道宋
城人慷慨有節氣知杭州言畿内稅賦之重及請減
定刺配刑名由是畿縣稅損元額十三刺配法亦稍
裁之遷禮部侍郎知滑州(累遷參知政事諡文定)
吕溱
皇祐三年六月甲午以起居舍人吕溱知杭州本傳
字濟叔揚州人舉進士第一累遷知制誥知杭州為
人簡倨接賓客不過數言時人目為七字舍人然開
敏善議論一時名人多推許之自杭州除糾察在京
刑獄勾當三班院
孫沔
皇祐五年四月壬午以樞密直學士給事中孫沔知
杭州行至南京召為樞密副使本傳字元規會稽人
明敏果敢有吏材所在皆著能迹其知杭州仁宗解
御帶賜之
李兊
皇祐五年八月已未以尚書吏部員外郎天章閣待
制知諫院李兊為戶部郎中知杭州本傳字子西許
州人知杭州日仁宗飛白書安民字以賜之介静簡
嚴年老而精明有所舉措要使民便安之
孫沔(再除)
至和元年二月壬戌以樞密副使給事中孫沔為資
政殿學士知杭州嘉祐元年八月戊午加資政殿大
學士京東東路安撫使知青州
何中立
嘉祐元年八月壬戌徙知陳州樞密直學士尚書刑
部郎中何中立知杭州二年八月癸酉杭州言中立
卒本傳字公南許州人頗工文詞
梅摰
嘉祐二年九月戊寅以龍圖閣直學士尚書吏部郎
中梅摰知杭州三年六月丙辰徙知江寧府本傳云
字公儀成都府人性淳靜不為矯厲之行所治如其
為人雅好詩時有警句其知杭州仁宗賜詩寵行地
有湖山美東南第一州剖符宣政化持橐輟才流暫
出論思列遥分旰仄憂循良勤撫俗來暮聽歡謳摰
以詩之首章名堂為有美(命歐陽修撰記刻石堂上)
唐詢(鄉郡)
嘉祐三年六月丙辰以知蘇州尚書禮部郎中知制
誥唐詢知杭州五年九月甲辰除吏部郎中本傳字
彦猷杭州錢塘人(餘具人物門)
施昌言
嘉祐五年九月甲辰以知鄧州樞密直學士給事中
施昌言為尚書刑部侍郎知杭州七年八月甲申除
龍圖閣學士涇原路經略安撫使本傳字正臣通州
静海人
沈遘(鄉郡)
嘉祐七年八月甲申以起居舍人知制誥沈遘為尚
書禮部郎中知杭州本傳字文通杭州人自越州徙
知杭州遷吏部郎中召為勾當三班院為人輕雋明
敏通達世務其治杭令行禁止人有貧不能葬及女
子孤無以嫁者以公使錢葬嫁數百人倡優養良家
女為已子者奪歸其父母接遇士大夫多得其歡心
所部吏尤樂傾盡為之耳目刺閭巷間事纖悉即知
故事至立斷衆莫不駭伏小民有犯情稍不善不問
法輕重斷訖彊刺為卒刺者數百人人屏息不敢犯
議者以其嚴比孫沔然沔苛暴銳於懲惡至遘善人
亦懼焉晨起治事及午事畢出與賓舊往還從容談
笑以示有餘士大夫交稱其能
王琪
治平元年九月甲戌以樞密直學士同判太常寺王
琪知杭州十一月已亥轉右諫議大夫二年徙知揚
州本傳字君玉成都人以詩知名于世
蔡襄
治平二年二月以三司使給事中蔡襄為端明殿學
士尚書禮部侍郎知杭州本傳字君謨興化軍仙游
人為政精明吏不能欺三年五月甲寅徙知應天府
胡宿
治平三年四月庚戌以樞密副使尚書禮部侍郎胡
宿為尚書吏部侍郎觀文殿學士知杭州四年六月
甲子以太子少師致仕本傳字武平常州晉陵人清
儉謹默内剛外和其莅官治事慎重不輒發發亦不
可回臨民篤恭不略細故人尤愛之神宗即位遷左
丞以疾卒于杭州學問文章人多稱述之(諡曰文恭)
吕溱(再除)
治平四年六月甲戌以給事中集賢院學士吕溱為
龍圖閣直學士再知杭州九月辛丑除知開封府
祖無擇
治平四年十月丁未以右司郎中知鄭州祖無擇為
右諫議大夫加龍圖閣學士知杭州
鄭獬
熙寧二年五月癸未以翰林學士尚書兵部員外郎
鄭獬為翰林侍讀學士戶部郎中知杭州三年四月
已卯徙知青州本傳字毅夫安州人舉進士第一
趙抃
熙寧三年四月已卯以右諫議大夫參知政事趙抃
為資政殿學士知杭州十二月庚申徙知青州本傳
字閱道衢州西安人和易長厚氣貌清逸所至必興
學校勸奬後進為政視其俗之厚薄與事多寡設施
為術不同杭州故多盜聞抃性寬細民益聚為盜抃
取其情重者配他州盜遂散去境内以清
沈立
熙寧三年十二月庚申以知越州右諫議大夫沈立
知杭州本傳字立之和州人知越州移杭州除審官
西院勤於職事所得圭租多以市書
陳襄
熙寧五年五月乙未以知陳州尚書刑部郎中知制
誥陳襄知杭州熙寧七年六月已已徙知應天府本
傳字述古福州人有學行所至務先學校至親為講
解好薦達人才喜愠不形於色為政多慕古人所為
楊繪
熙寧七年六月已已以知應天府翰林侍讀學士尚
書禮部侍郎楊繪知杭州(與陳襄兩易其任)本傳字元素漢
州人為翰林學士御史中丞出知應天府徙杭州再
入為翰林學士兼侍讀
沈起
熙寧七年九月丙申徙知潭州尚書刑部郎中天章
閣待制沈起知杭州本傳字興宗明州人為人寬和
臨事明敏
蘇頌
熙寧九年正月丙寅以秘書監集賢院學士蘇頌知
杭州本傳字子容時以吴越薦饑自勾當三班院選
知杭州召為提舉中太一宫修仁宗英宗正史
章惇
熙寧十年五月庚申以知湖州右正言知制誥章惇
知杭州未行為翰林學士
趙抃(再除)
熙寧十年五月癸亥以知越州資政殿大學士右諫
議大夫趙抃知杭州十月戊子抃言吴越國王錢氏
有墳廟在錢塘臨安縣棟宇頽圯林木荒穢欲令兩
縣選僧道主管歲度其徒各一人從之朝旨欲修杭
州城抃度出于人者數千萬獨奏杭人新罹旱災未
可興工乃罷役抃告老元豐二年以舊職加太子太
保致仕(自號知非子諡清獻)
鄧潤甫
元豐二年正月已丑以右諫議大夫知撫州鄧潤甫
知杭州四年四月乙酉除龍圖閣直學士徙知成都
府本傳字聖求建昌人(累遷尚書左丞諡安惠)
張詵
元豐四年四月乙酉以龍圖閣直學士知成都府張
詵知杭州本傳字樞言浦城人既除知杭州將行詔
權知熙州經略熙河事既而赴杭州哲宗即位遷正
議大夫請解郡事除提舉杭州洞霄宫
吕公孺
元豐八年四月丁丑以正議大夫吕公孺知杭州未
行五月丙辰除龍圖閣直學士知鄆州本傳字稚卿
故相夷簡之子初知陳州徙杭州再知鄆州
蒲宗孟
元豐八年七月庚戌以新知揚州太中大夫資政殿
學士蒲宗孟知杭州元祐二年十一月已酉徙知鄆
州本傳字傳正閬州人(集錢塘詩自宋齊以来至元豐間凡三千餘篇為三十卷)
(行於世)
楊繪(再除)
元祐二年十一月庚申以知徐州朝散大夫天章閣
待制楊繪知杭州本傳神宗朝知杭州入為翰林學
士兼侍讀英宗即位再知杭州元祐三年六月杭州
言繪卒繪吏事敏給主於愛利雖胥史皂隸有過多
容之
熊本
元祐三年六月癸已以龍圖閣待制知越州熊本知
杭州四年五月庚午徙知江寧府
蘇軾
元祐四年三月丁亥以翰林學士蘇軾為龍圖閣學
士知杭州六年正月丙戌除吏部尚書本傳字子瞻
眉州人熙寧四年通判杭州後十六年復為郡守歲
適水潦饑疫相仍軾為請于朝得減上供米三之一
故穀不翔踴復以所賜度牒益市粟濟饑殍明年賤
糶常平米又作糜粥遺人命醫官分治疾病賴以全
活者甚衆開西湖疏茆山鹽橋河修治堰閘濬城中
六井與民興利除害講究甚悉郡人德之為立祠堂
六年召為翰林學士承旨
熊本(再除)
元祐六年正月丙戌以龍圖閣待制知江寧府熊本
知杭州本傳字伯通鄱陽人初除越州道移杭州徙
江寧府遷中大夫復除杭州未行召還
林希
元祐六年二月癸已以朝奉大夫天章閣待制知潤
州林希知杭州是年三月癸酉詔遷一官七年十月
丁丑除禮部侍郎(累遷同知樞密院事)
王存
元祐七年八月癸亥以吏部尚書知大名府王存知
杭州紹聖元年八月丁丑提舉江寧府崇禧觀
陳軒
紹聖元年八月乙酉以知廬州龍圖閣待制陳軒知
杭州三年八月辛已徙知江寧府本傳字元輿建州
建陽人嘉祐八年舉進士第二
韓宗道
紹聖三年八月辛巳以知瀛州太中大夫寶文閣待
制韓宗道知杭州本傳字持正真定人知杭州以疾
請詔以舊職加通議大夫致仕命未下四年卒
李琮
紹聖四年七月戊辰以刑部侍郎李琮為寶文閣待
制知杭州元符元年八月丙子徙知永興軍
虞策(鄉郡)
元符元年八月丙子以龍圖閣待制新知永興軍虞
策知杭州未行九月巳酉除戶部侍郎
林希(再除)
元符元年九月已酉以中大夫知亳州林希知杭州
豐稷
元符二年(闕)月(闕)以龍圖閣待制豐稷知杭州三
年四月已酉除建議大夫
吕惠卿
元符三年四月巳酉以檢校司徒鎮南軍節度使知
延安府吕惠卿知杭州建中靖國元年三月癸亥為
觀文殿學士右銀青光禄大夫提舉杭州洞霄宫
龔原
建中靖國元年三月癸亥以承議郎知壽州龔原為
寶文閣待制知杭州是月戊子為集賢殿修撰知揚
州
陳軒(再除)
建中靖國元年三月戊子以龍圖閣直學士新知揚
州陳軒知杭州崇寧元年四月癸卯徙知福州
鄒浩
崇寧元年四月癸卯以寶文閣待制知江寧府鄒浩
知杭州五月已卯移知越州
吕惠卿(再除)
崇寧元年閏六月已未以右銀青光禄大夫提舉杭
州洞霄宫吕惠卿為觀文殿學士知杭州八月移知
揚州
蔣之竒
崇寧元年十月癸亥以知樞密院事蔣之竒為觀文
殿學士知杭州
宇文昌齡
崇寧二年九月乙巳以寶文閣待制知越州宇文昌
齡知杭州四年三月以中大夫致仕
王寧
崇寧四年六月戊子以尚書吏部侍郎王寧為顯謨
閣待制知杭州七月丙申改知海州
曾孝廣
崇寧四年七月丁已以戶部尚書曾孝廣為天章閣
待制知杭州十一月丙午徙知泰州
吕惠卿(三除)
崇寧五年八月癸酉以觀文殿學士知青州吕惠卿
知杭州
曾孝藴
大觀元年四月辛未以顯謨閣待制淮南江浙荆湖
等路發運使曾孝藴知杭州既而改知濠州
朱彦
大觀元年五月戊申以顯謨閣待制新知洪州朱彦
知杭州四年正月庚申徙知潁昌府
王渙之
大觀二年三月辛酉以顯謨閣待制知潭州王渙之
知杭州
席震
大觀三年二月壬午以徽猷閣待制知潭州席震知
杭州是年五月丁卯改知廣州壬申復知杭州
蔡薿
大觀三年七月丁未以奉議郎知和州蔡薿為顯謨
閣待制知杭州十月甲戌除給事中
張商英
大觀三年十二月癸酉以通議大夫提舉成都府玉
局觀張商英為龍圖閣學士知杭州乘驛赴闕四年
二月辛未除資政殿學士中太一宫使
劉逵
大觀四年二月壬辰以中大夫提舉亳州明道宫劉
逵知杭州本傳字公達隨州隨縣人元豐八年舉進
士第三四年六月庚午除資政殿學士癸未詔乘驛
赴闕
張閣
大觀四年九月壬申以翰林學士張閣為龍圖閣學
士知杭州本傳字臺卿河陽人杭久闕守郡事廢弛
閣經理有叙首去惡少之為民害者郡人為立生祠
召為兵部侍郎
龐寅孫
政和元年九月辛酉以司農卿龐寅孫為顯謨閣待
制知杭州三年六月丙子除徽猷閣直學士
董正封
政和四年八月甲子以中大夫集賢殿修撰董正封
為徽猷閣待制知杭州
李偃
政和五年八月甲辰以起復集賢殿修撰李偃為徽
猷閣待制知杭州十二月癸亥徙為河南尹偃嘗奏
湯村巖門白石等處並邊錢塘江通大海日受兩潮
漸致侵齧乞依六和寺岸用石砌疊詔令轉運使劉
既濟措置
趙㠓
政和六年閏九月戊辰以中奉大夫右文殿修撰京
畿轉運使趙㠓為徽猷閣待制知杭州宣和元年八
月丙戌移知潭州
趙霆
宣和元年八月丙戌以徽猷閣待制江淮荆浙等路
發運使趙霆知杭州二年十二月丁亥徙知青州
曾孝藴(再除)
宣和二年十二月丁亥以朝請大夫天章閣待制新
知睦州曾孝藴知杭州
虞奕(鄉郡)
宣和三年正月辛酉以起復龍圖閣直學士新知杭
州虞奕知鎮江府是年四月丁酉以知杭州曾孝藴
為顯謨閣直學士
蔡薿(再除)
宣和三年十月辛未以通議大夫提舉嵩山崇福宫
蔡薿知杭州四年十一月癸已詔龍圖閣直學士知
杭州蔡薿提舉南京鴻慶宫
翁彦國
宣和四年十二月甲午以朝散大夫徽猷閣直學士
知江寧府翁彦國知杭州七年十一月辛巳除提舉
南京鴻慶宫
唐恪
宣和七年十一月辛已以延康殿學士正議大夫知
潭州唐恪知杭州靖康元年正月已巳除吏部尚書
翁彦國(再除)
靖康元年正月已巳以朝散大夫徽猷閣直學士翁
彦國知杭州是月乙未改知鎮江府
毛友
靖康元年二月甲辰以朝請大夫延康殿學士毛友
知杭州是年十月乙已除宫祠
葉夢得
靖康元年十月乙卯朝散大夫葉夢得復龍圖閣待
制知杭州
錢伯言
建炎元年八月丁丑以龍圖閣直學士錢伯言知杭
州
侍其傅
建炎元年九月丁未朝議大夫直祕閣知真州侍其
傅特授集英殿修撰知杭州二年四月十四日徙知
宣州
康允之
建炎二年七月庚戌以徽猷閣待制康允之知杭州
三年八月罷(通判軍州安自強權州事)是年十一月三日改杭州
為臨安府
季陵
建炎四年四月以(闕)閣待制季陵知臨安府
胡舜陟
建炎四年六月戊寅以徽猷閣待制胡舜陟知臨安
府是年八月丁憂解官
李光
建炎四年九月甲寅以徽猷閣待制李光知臨安府
紹興元年正月三日徙知洪州
孫覿
紹興元年正月三日朝奉郎提舉江州太平觀孫覿
除龍圖閣待制知臨安府
紹興題名記
安撫敷文湯公帥臨安之明年暇日謂其屬吏何溥
曰臨安為東南一都會登郡而府有年于兹異時名
公鉅儒旌棨相望流風美政播在人口至今故老能
言之矧惟皇帝時廵警蹕所在呼吸四方根柢萬㝢
其事勢增重實視古京兆自始幸距今凡二十年帥
臣代易僅以十數至問其姓名輒不可盡得間訪而
得之往往不能以次對豈非題名不立之故哉予將
編列其人勒之堅石以植于府治之東偏庶幾來者
有攷焉子其為我記之溥既承命退而考求其故維
臨安舊為杭州領浙西兵馬鈐轄宣和間改安撫使
至建炎而陞為府未幾鈐轄如舊自紹興駐蹕以來
事任非曩比故使名復立至今凡為帥十有六人於
是為記紹興十九年六月二十七日府學教授兼權
太學博士何溥記
席益
紹興元年十一月二十六日朝奉郎起居舍人席益
除集英殿修撰知臨安府二年正月十八日徙知衢
州
宋煇
紹興二年正月十八日朝議大夫直龍圖閣發運副
使宋煇除祕閣修撰知臨安府三年二月二十五日
除宫祠
盧知原
紹興三年三月初五日以右中奉大夫徽猷閣待制
都督府參謀官盧知原知臨安府是年六月二十七
日除宫祠
梁汝嘉
紹興三年七月初三日右朝請郎直祕閣兩浙轉運
副使梁汝嘉除直龍圖閣知臨安府六年八月初五
日除戶部侍郎
李謨
紹興六年八月二十九日以左中奉大夫直寶文閣
知鎮江府李謨知臨安府七年正月初八日復知鎮
江府
吕頤浩
紹興七年二月二十七日鎮南軍節度使知潭州吕
頤浩除少保知臨安府八年正月初八日召赴行在
張澄
紹興八年二月二十九日以右朝請大夫集英殿修
撰知建康府張澄知臨安府十年六月初一日除戶
部侍郎
蔣璨
紹興十年六月初一日以右中奉大夫直龍圖閣兩
浙轉運副使蔣璨知臨安府是年八月二十二日復
為兩浙轉運副使
張匯
紹興十年八月二十四日以右朝散大夫直祕閣兩
浙轉運副使張匯知臨安府是年九月二十一日復
為兩浙轉運副使
俞俟
紹興十年九月二十六日右朝請大夫直祕閣知揚
州俞俟除祕閣修撰知臨安府十二年十一月初四
日除敷文閣直學士提舉江州太平觀
王㬇
紹興十二年十一月初四日右中大夫集英殿修撰
兩浙轉運副使王㬇除敷文閣待制知臨安府十三
年八月初八日除工部侍郎
張叔獻
紹興十三年八月八日以右朝奉郎直龍圖閣兩浙
轉運副使張叔獻知臨安府十四年十一月初三日
改知紹興府
張澄(再除)
紹興十四年十一月初三日以龍圖閣學士右宣奉
大夫知紹興府張澄知臨安府十六年九月十八日
除慶遠軍節度使改知温州
沈該
紹興十六年十月初五日以左朝散大夫直祕閣兩
浙轉運判官沈該知臨安府十七年八月十四日除
權禮部侍郎
趙不弃
紹興十七年八月十四日右中奉大夫權工部侍郎
趙不弃除敷文閣待制知臨安府十八年六月十九
日除工部侍郎
湯鵬舉
紹興十八年六月十九日左中奉大夫直祕閣兩浙
轉運判官湯鵬舉除直敷文閣知臨安府十九年八
月十七日除司農卿
宋貺
紹興十九年八月二十三日以右通奉大夫權尚書
戶部侍郎宋貺兼權知臨安府二十一年閏四月十
二日轉正奉大夫罷
趙士㣓
紹興二十一年閏四月十三日以左朝請大夫兩浙
轉運判官趙士㣓兼權知臨安府是年九月十三日
除直祕閣十九日正除知府二十三年九月二十三
日除直敷文閣改知紹興府
曹泳
紹興二十三年九月二十三日右朝請大夫直徽猷
閣知紹興府曹泳除直顯謨閣知臨安府十月初三
日到任二十四年十一月十七日兼權戶部侍郎二
十五年十月二十三日罷
韓仲通
紹興二十五年十月二十四日以右通奉大夫權刑
部尚書兼權詳定一司𠡠令韓仲通兼權知臨安府
二十六年三月十七日除戶部尚書依舊兼府事
榮薿
紹興二十六年九月八日右朝請大夫知常州榮薿
除直祕閣知臨安府二十七年二月十一日以職事
修舉轉右朝議大夫繼以磨勘轉右中奉大夫七月
十一日除權戶部侍郎
張偁
紹興二十七年七月十一日以右朝議大夫直祕閣
兩浙轉運判官張偁知臨安府是年十二月除直敷
文閣二十八年九月轉右中奉大夫十一月除直顯
謨閣二十九年閏六月初九日除祕閣修撰知明州
趙子潚
紹興二十九年閏六月初九日左朝請大夫直祕閣
權發遣兩浙路計度轉運副使趙子潚除直敷文閣
權發遣臨安府三十年二月十五日除戶部侍郎
錢端禮
紹興三十年二月十五日右中大夫充祕閣修撰兩
浙路計度轉運副使錢端禮除右文殿修撰知臨安
府是年七月十一日除戶部侍郎
黃仁榮
紹興三十年七月十一日右中奉大夫直祕閣兩浙
路計度轉運副使黃仁榮除直敷文閣知臨安府是
年九月初三日丁母憂
錢端禮(再除)
紹興三十年九月初四日以右太中大夫權尚書戶
部侍郎錢端禮兼權知臨安府三十一年正月十九
日罷
趙子潚(再除)
紹興三十一年正月十九日左朝議大夫權尚書戶
部侍郎趙子潚除敷文閣待制知臨安府三十二年
九月十七日除尚書戶部侍郎仍兼知府事隆興元
年正月十八日罷
林安宅
隆興元年正月十八日左朝請大夫尚書左司郎中
林安宅除直顯謨閣知臨安府是年五月二十九日
除主管台州崇道觀
陳輝
隆興元年六月二日以右朝請大夫直祕閣兩浙轉
運副使陳輝兼權知臨安府是年七月三日除直敷
文閣知府事二年四月四日改知建寧府(避家諱自陳改知湖)
(州)
黃仁榮(再除)
隆興二年四月初八日以右中奉大夫直敷文閣兩
浙轉運副使黃仁榮知臨安府是年十一月二十六
日罷
吴芾
隆興二年十一月二十六日左朝議大夫試尚書吏
部侍郎吴芾除敷文閣直學士知臨安府是年十二
月初五日復為吏部侍郎
薛良朋
隆興二年十二月初五日以左朝奉大夫直顯謨閣
兩浙轉運副使薛良朋知臨安府乾道元年七月十
八日以警戢盜賊究心職事除直龍圖閣二年五月
十一日除權工部侍郎
王炎
乾道二年五月十一日右朝奉大夫兩浙轉運副使
王炎除直敷文閣知臨安府十二月十三日以職事
修舉除祕閣修撰三年五月二十六日除敷文閣待
制知荆南府
周淙(再任)
乾道三年五月二十六日以右朝請大夫直龍圖閣
兩浙轉運副使周淙知臨安府(先是紹興二十五年嘗通判府事)至
乾道五年二月十五日以職事修舉除祕閣修撰乾
道四年十一月十四日磨勘轉右朝議大夫五年七
月初四日除右文殿修撰再任
乾道臨安志卷三
