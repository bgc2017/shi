剡錄卷四
宋高似孫撰
古竒跡
舜井
井二在舜皇山井中有蛇生角今為沙土所翳朱慶
餘舜井詩碧甃磷磷不記年青蘿鏁在小山巔向來
不視千尋水疑若蒼梧萬里天
禹嶺
禹餘糧嶺在了山山下為了溪王銍序言禹治水止
於此山中産藥稱禹餘糧蓋餘食所化近有甑山謂
嘗炊於此張華博物志曰禹治水棄餘食於江為禹
餘糧李羣玉詩曰澗有堯時韭山餘禹伏糧
亞父石跡
亞父山在禮義鄉昔山中老農遇神人曰吾亞父也
當宅兹山明日見崖石中有足跡甚大(亞父事出神異經)
阮公故居
縣之南有阮公廟即故居也王梅溪詩再入山中去
烟霞鎖翠微故鄉遺宅在何日更來歸
楊黃門埭亭
水經曰吳黃門郎黃哀明居嵊縣宏訓里開瀆作埭
埭之西作亭
戴安道宅
戴公宅在剡桃源鄉宋景文公詩舟來戴公宅客過
孝王家鄉有戴村村多戴姓者郗超每聞欲高尚隱
退者輒為辦百萬資並為造立屋宇在剡為逵起宅
甚精整戴始往與所親書曰近至剡如官舍(王徽之居山隂)
(夜雪初霽月色清朗四望皓然獨酌酒咏左思招隱詩忽憶戴逵逵時在剡便夜乘小船詣之經宿方至)
(造門不前而反人問其故徽之曰本乘興而行盡興而返何必見安道耶李白雪詩興從剡溪起思繞梁)
(山發孟浩然詩閑垂太公釣興發子猷船陸龜蒙詩訪戴客愁隨水遠浣沙人泣共溪深項斯寄剡中友)
(詩山晩迥尋蕭寺宿雪寒誰與戴家期李端詩戴家溪北住雪後去相尋駱賓王雪詩高人儻有訪興盡)
(詎須回方干雪詩此時行徑無人跡唯望徽之問寂寥羅隱詩笑殺山隂雪中客等閒乘興又空迴郎士)
(元詩或在醉中逢雪夜懷賢應向剡川遊姚勔詩往時徽之訪安道剡溪扁舟夜獨乘楊蟠詩長愛剡溪)
(堪發興雪中曾棹子猷船)
戴公山
山在忠節鄉今屬金庭觀可二百畝山中多茂林叢
竹又有清流激湍林崕蒼石互相映帶山之巔有龍
湫
阮光祿東山
阮裕别傳曰裕居會稽剡山志存肥遁世說曰阮光
禄在東山蕭然無事内足於懷
王右軍書樓墨池
金庭觀有書樓墨池裴通為之記裴通詩寂寂金庭
洞清香發桂枝魚呑左慈釣鵝踏右軍池楊蟠有墨
池懷古詩空山寂寞人何在一水泓澄墨尚新
謝車騎桐亭
酈道元水經曰嶀山東北太康湖晉車騎將軍謝玄
舊居所在右濱長江左傍連山陵平脩通澄湖遠鏡
於江曲起樓樓側悉是桐梓森聳可愛民居號為桐
亭樓兩面臨江盡升眺之處蘆人漁子汎濫滿焉湖
中築路東出趨山路甚平直山有三精舍高甍凌虛
垂簷帶空俯眺平湖杳然在下江有琵琶圻臨江有
石牀名釣魚臺(張籍詩見說孤帆去東南到會稽春雲剡溪口殘月鏡湖西水鶴沙邊立)
(山鼯竹裏啼謝家曾住處烟洞入應迷)
謝車騎坐石
石在寶積山石磊磊疊疊如稜如鑿水經曰樹下有
十二方石地甚方潔
葛仙翁釣臺
皇覺寺有釣臺又有石梯絶為竒怪石上有釣車痕
甚分明
白道猷滌巾澗
證道寺澗中有道猷滌巾舊迹水痕如白㲲狀
趙公峊
謝巖之北通趙公峊趙公者晉懷帝時太常樂工也
永嘉二年石勒亂趙公二十四人隱於剡之山峊王
公嶀山賦曰□徑森林北倚趙公之峊□徑在謝巖
北
晉武肅王故跡
晉武肅王嘗到嶀山下於舟中看其嵳峩歎其異境
駐舟賦詩
嶀娘宅梁詔亭
蕭衍經嶀山於嶀家娘子為婚後别嶀娘入齊南面
發詔徵之山上有宣詔亭王公嶀山賦曰梁王别室
歸建業以登天又曰皇書亭畔又看麖滯之蹤
謝康樂石牀
嶀山下有石牀康樂嘗垂釣於此出舊經石下舊有
古人姓名
謝巖彈石
縣北十五里有謝巖靈運游此四顧放彈丸落處為
祠有大石如彈丸王公嶀山賦曰靈運彈飛巖嶂慕
此堪棲
謝公宿處
李白詩謝公宿處今尚在綠水蕩漾青猿啼康樂有
鄉遊謝有鄉謝公所歴也李嘉祐詩緣塘剡溪路映
竹五湖村王謝登臨處依依今尚存陳充詩雨裏落
帆遊謝鄉寒聲古木共荒凉又有謝巖亦所至
王謝飲水
世傳王謝諸人雪後汎舟至此徘徊不能去曰雖寒
強飲一口在縣北二十里
趙廣信井洞
西太白山山有廣信丹井又有洞石沓起如屋可容
數人
褚伯玉隱居
西太白山山有瀑泉宋書曰伯玉隱身求志居剡縣
瀑布山伯玉常居一樓卒葬樓所
禇伯玉太平館
齊高帝即位詔吳會二郡以禮迎遣辭疾而歸詔於
剡白石山立太平館舍之
秦處士麗句亭
系天寶間避地剡川作麗句亭郡守改其居曰秦君
里大歴五年鄴守薛公僕射奏為右衛率府倉曹參
軍系作詩辭之自謂系家於剡山向盈一紀(其詩曰由來那)
(敢議輕肥散髮行謌自採薇逋客未能忘野興辟書翻遣脱荷衣家中匹婦空相笑池上羣鷗盡欲飛更)
(乞大賢容小隱益看愚谷有光輝)又有山中寄張正則評事詩(終年常避)
(喧師事五千言流水閒過院春風與閉門山容邀上客桂實落華軒莫強教余起微官不足論正系辭辟)
(之時也)又有耶溪舊居有將移耶溪舊居留贈嚴維祕
書詩(雞犬漁舟裏長謠任興行同邀落日醉已被遠山迎書屐將非重荷衣著甚輕謝生無箇事忽)
(起為蒼生)又有會稽山居寄薛播侍郎袁高給事高參舍
人詩(稷卨今為相明君復是堯寧知買臣困猶負會稽樵當在耶溪舊居作也)又有謝徐
侍郎同諸詩客訪會稽山居詩(忽道仙翁至幽人學拜迎華簪窺甕牖珍)
(味代藜羹洗硯魚仍戲移罇鳥不驚華亭攀叙却會此越中營)温庭筠宿秦生山齋
詩(幽居路不通結室在東峯歲晩得支遁夜寒逢戴顒龕燈落葉寺山雪隔林鐘行解無由發曹)
(溪欲施舂)戴叔倫酬秦徵君徐少府春日見寄(終日媿無狀與君聊)
(散襟城根山半腹亭影水中心朗詠竹窗靜野情花逕深那能有餘興不作剡溪尋)
王翁信舊居
皇甫冉送王翁信還剡中舊居詩(海岸耕殘雪溪沙釣夕陽家中何所)
(有春草漸看長)
王公别業(王公當是前詩王翁信也)
皇甫冉送王公還剡中别業詩(不見關山去何時到剡中已聞成樹木更)
(道長兒童籬落雲常聚村墟水自通朝朝呼野渡向晚對清風)
袁稠家林
李端寄稠詩(花洞滿沉沉仙壇隔杏林潄泉春谷冷𢷬藥夜窗深石上開仙酌松間對玉琴)
(戴家溪北住雪後去相尋)
吳處士溪嶼
賈島憶吳處士詩(半夜長安雨燈前越客吟孤舟行一月萬水與千岑島嶼夏雲起汀)
(洲芳草深何當折松葉拂石剡溪隂)
獨孤處士山居
棲白寄獨孤處士詩(林下别多年相逢事渺然扁舟浙水上輕策剡山前坐石吟杉)
(月眠雲憶島仙何期歸太白伴我雪中禪)
唐氏溪閣
趙湘剡中唐郎中所居詩(古柳垂溪水當門繫雪舟開門延白鳥掃樹帶清秋)
(閣上看華頂窗中見沃洲尋常投刺少來即是詩流)
古阡
漢朱買臣墓
縣北六里有石羊買臣吳人墓在剡可疑然暨陽有
買臣書堂及祠
阮裕墓
縣東九里
山桐公墓
縣東故港有高冡世傳謝氏祖墓
戴顒墓
縣北一里王僧虔吳郡記曰顒死葬剡中有後人所
立石表梅聖俞寄剡縣主簿詩應識道旁碑因風奠
醪醴王梅溪詩千年戴顒墓三字道旁碑紹興二年
宰范仲將為作享堂於墓下堂今不存嘉泰三年四
明樓鑰為書本傳立碑於道左嘉定八年令史安之
重建墓亭以脩時祀及於亭左右繪剡中先賢像
王右軍墓
去縣東孝嘉鄉五十里
剡錄卷四
