剡錄卷九
宋高似孫撰
草木禽魚上
木
松
酈道元水經曰嵊山臨江松嶺森森戴逵松竹贊猗
猗松竹獨蔚山臯肅肅修竿森森長條戴公文章世
少見之此贊甚簡古森嚴
柏
謝靈運山居賦曰木則松栢檀欒會稽郡記曰會稽
境多名山水峯崿隆峻吐納雲霧松栝楓栢枝擢榦
聳鄭僧保剡人孝感甘露降松栢條
檀
傳曰檀可為車故曰疆靭之木陸璣草木䟽曰檀木
皮青滑澤宋南渡初製五輅須檀為車軸取諸剡至
今郊年文移如舊
櫟
水經曰謝靈運與惠連聯句刻孤潭櫟側詩曰山有
苞櫟爾雅注曰櫟有梂彙自褁
梓
水經曰謝車騎居嶀山東北曲江起樓樓北桐梓森
摐
桐
謝車騎嶀江所居桐梓森摐人號桐亭丹池山在剡
之東舊曰桐栢山道經曰上有桐栢合生
椿
剡溪谷多此木孔德紹詩歲積松方偃年深椿欲秋
用莊子事妙絶
杞
謝靈運詩滮池溉稉稻輕雲暖松杞齊唐詩楩柟非
給燎鱮魴必施罛
楮
出越經說文曰楮糓也陸璣草木䟽曰江南以楮搗
紙剡溪作冰紙亦取此東坡詩膚為蔡侯紙子入桐
君錄李易剡貴門卜築詩趁時務擷茗餘力工搗楮
謂作紙也
檉
出山居賦越經爾雅曰檉河柳張衡南都賦注曰檉
似栢而香江淹檉頌曰碧葉掩藹頳柯翕赩喻鳬詩
曉壇檉葉露春圃术苗風
柞
周處風土記曰始寧剡界山多柞木吳越之間名柞
為櫪爾雅曰栩杼柞樹也漢五柞宫即此木
石楠
李白詩水舂雲母碓風掃石楠花祖巳詩不知叠嶂
夜來雨清曉石楠花亂流魏王花木志曰石楠樹野
生二月花開剡山谷多此冬葉尤可愛
朴
平泉草木記曰厚朴得之剡溪
樟
出越經酉陽雜俎曰江東人以樟為船張嵲詩白水
汪汪滿稻畦樟花零落徧前溪
□
輿地志曰越太平山生□木剡多此木非止太平山
也
櫧
出越經李嘉祐詩子規夜啼櫧葉暗遠道春來半是
愁
思木
平泉草木記曰相思木得之剡谿三異記述異記皆
曰戰國時有民戍秦妻思之卒塜上生木枝葉皆向
夫所謂之相思木吳都賦曰相思之樹注曰樹理堅
邪研之有文可作器陸龜蒙詩樹號相思枝滿地鳥
語提壺聲滿溪權德輿相思木詩空見相思樹不見
相思人
竹
許敬宗竹賦曰筤谷著美稽山見知衛稱淇澳梁賦
夾池吳筠竹賦曰渭川千畝山陽數林會稽潤玉羅
浮色金竹在會稽尚矣剡左右沙村冣宜竹
箭竹
左傳曰東南之美有會稽之竹箭剡謝巖五龍山尤
多靈運山居賦曰二箭殊葉注曰苦箭大葉笄箭細
葉戴凱之竹譜曰會稽箭冣精節間三尺堅勁中矢
字統曰箭竹之别形小身大葉曰箭竹原父箭竹詩
冉冉東南美托根那在兹黃太史箭筍詩會稽竹箭
天下聞青嶺霜笴搖紫雲巽中詩適越長懷冬箭美
遊吳未數蓴絲滑
毛竹
金庭曰毛竹洞天有毛竹李清叟詩雲藏毛竹深深
洞烟起香爐裊裊風
斑竹
博物志曰洞庭二女以涕揮竹盡斑唐蔣防湘妃泣
竹賦曰帝舜兮南巡不回二妃兮心傷巳摧淚浪浪
而墮睫竹冉冉而凝苔李端詩雲去低斑竹風來動
白蘋
燕竹
燕來時作筍取其早也王梅溪在剡有詩問訊東墻
竹佳名始得知龍孫初迸處燕子正來時
苦竹
山居賦曰竹則四苦齊味謂黃苦青苦白苦紫苦也
越又有烏末苦頓地苦掉尾苦湘簟苦油苦石斑苦
苦筍以黃苞推第一謂之黃鶯苦剡亦有之孟浩然
詩歲月青松老風霜苦竹餘
水竹
山居賦曰水石别谷注曰水竹依水而生甚細密
石竹
山居賦注曰石竹别叢大以充屋其巨者竿挺之屬
細者䉑箐之流閩中記曰勞竹似石竹
慈竹
任昉述異記曰南中生子母竹慈竹是也酉陽雜爼
曰慈竹夏雨滳汁入地而生王勃慈竹賦曰如母子
之鉤帶似閨門之悌友喬林慈竹賦曰類宗族之親
比同朋友之造膝宋景文公慈竹贊曰根不他引是
得慈名注曰竹性土産根不外引密不容笴生夏秋
也
桃枝竹
書曰篾席紛純孔安國曰篾桃枝竹也爾雅曰桃枝
竹四寸有節又有梁簡文帝竹賦曰玉潤桃枝之麗
魚腸雲母之名梁元帝詩柯亭臨絶澗桃枝夾細流
皮日休詩鼓子花明白石岸桃枝竹引翠嵐溪
筀竹
字書曰筀竹名也有早竹晚竹棉竹梅聖俞詩侵天
筀竹溪西東
筋竹
羅浮山疎曰筋竹堅利南土以為矛筍未竹時堪為
弩絃皮日休詩烏紗任岸穿筋竹白袷從披趁肉芝
閃竹
越閃竹即宋景文黃太史所謂對青竹宋公贊曰翠
溝如畫太史賦曰金碧其相
紫竹
剡山谷間往往有之宋景文紫竹贊曰竹生三歲色
乃紫
方竹
玉岑山所植贊寧筍譜曰辰山有方竹其方二寸桂
苑叢談曰李德裕遊甘露寺贈僧方笻竹杖後數年
至寺僧圓之矣陸龜蒙筍賦曰洪罏靡定方圓不均
注曰南方有方竹宋景文方竹贊曰竹箇皆圓此獨
方形張忠定公方竹詩筍從初茁已方堅峻節凌霜
更可憐王平父方竹詩方竹同吾操端然直物間
人面竹
剡山有之竹徑幾寸近本逮二尺節極促四面参差
竹書曰如魚身而凸頗類人面
淡竹
本草曰竹類不一而農經所載惟筀竹苦竹淡竹耳
花
牡丹
仲皎牡丹詩玉稜金線曉妝寒妙入天工不可干老
去只知空境界淺紅深紫夢中看擇璘牡丹詩東君
著力為渠裁妙絶真姿不受埃嗟我一觀如夢幻倚
欄非為愛花來
芍藥
李易剡山詩斑竹筍行三畝地紅藥花開一尺圍王
梅溪剡館芍藥詩已過花王候纔聞近侍香來游禁
酒地免作退之狂
海棠
草木記曰木之竒者會稽之海棠沈立海棠記曰德
裕言花中帶海者從海外來程琳海棠詩所謂海外
移根灼灼竒是也海棠以蜀本為第一今山間所有
多野棠王梅溪在剡有海棠詩欲與春争媚嫣然一
笑芳雨中如有恨疑是為無香先公在剡謝人海棠
詩富貴天姿錦里人高華全比玉堂臣綠嬌紅嫩精
神是肯折園林兩樹春注曰花譜以海棠比翰林學
士唐吳融海棠詩太尉園村兩樹春年年奔走看花
人此詩全成䜟也
桂
草木記以剡中丹桂為奇德裕有訪剡溪樵客得紅
桂詩曰昔聞紅葉枝獨秀龍門側越叟遺數株周人
未嘗識來自天姥峯長凝翠嵐色記中曰又得剡中
真紅桂李白詩何以折相贈白花青桂枝雖然剡溪
興不異山隂時劉長卿寄剡中諸官詩桂香留客處
楓暗洎村時梅溪王公記周氏天香亭曰嵓桂數百
根皆古木也蒼然成林森然成隂洞然而深窅徑通
幽而亭乎其中主人日與客游焉如入宜人之林而
夏不知暑如登飛來之峯而香生自天如騎蟾蜍遊
兔宫而下游人間世真剡之絶境也先公次韻楊少
雲桂花詩溶溶漠漠秋光淡耿耿寥寥夜色清不是
靈根函爽氣如何醖得此香成玉兔搗霜千萬粒凄
風折作四花凝廣寒慣識朝真趣一笑秋空意欲凌
少雲名寅為兵部侍郎時同在剡
四季桂
予雪館嘗植四季桂白居易詩有木名丹桂四時常
馥馥棗據詩芳林挺芳榦一歲三四花據晉人也
雪桂
雪館雪中桂有花坐客以為自古未有余曰李賀詩
雪下桂花稀杜牧詩桂花香帶雪古人已見之
山茶
平泉草木記曰得會稽之山茗越山固多也陶弼山
茶詩淺為玉茗深都勝大曰山茶小海紅先公雪館
山茶詩江南嘉木蔚蒼蒼能與山梅次第芳葉厚耐
擎三寸雪飛初怯受一番霜
石巖
花比杜鵑尤紅石巖先放葉後著花仲皎石巖花詩
朱英歷歷爍晴空過了花間幾信風明日畫闌供徙
倚却須有句到芳叢
茶
王梅溪剡館茶詩日烘香倍遠雨浥韻尤清山谷詩
雨浥何郎試湯餅日烘荀令炷爐香其用日烘乃山
谷詩中來也
酴醿
先公剡中賦酴醿花詩羽蓋珠旛上下蒙倚欄碧動
舞蛟龍誰憐澹素朝天面自現光明滿月容楊柳風
柔霑絮濕薔薇露重染衣濃典型猶帶醺酣力醖得
餘春百倍醲
杜鵑
剡僧擇璘杜鵑花詩春老麥黃三月天青山處處有
啼鵑懸崖幾樹深如血照水晴花暖欲燃三嘆鶴林
成夢寐前生閬苑覓神仙小山拄頰愁無奈又怕聲
聲䀨夜眠剡人謂之映山紅唐僧修睦有映山紅詩
山前幾見烟邊重溪畔曾逢雨後斜
瑞香
西太白山有此花盧天驥剡山瑞香花詩入夢生香
酒力微不須金鴨裊孤馡為嫌淡白非真色故著仙
家紫道衣時盧政在西山也了元瑞香譜曰廬山瑞
香比他郡冣香信乎風物各有相宜吳曾漫錄曰剡
山瑞香花天聖中始傳東坡諸公悉作瑞字此山記
中載瑞香花及訥禪師詩山中瑞來一朝出天下名
香獨見知張祠部以瑞為睡其詩曰曾向端州睡裏
聞香風占盡世間春竊花莫撲枝頭蝶曾見南窗半
夢人先公翰林詩雲岑深處獨翹翹香逐吳山一夢
銷味入禪心清透澈錦熏篝暖不容招
紅梅
盧天驥迎薰堂紅梅詩河陽滿縣栽桃李風過落花
吹不起潘郎遠韻故不凡為米折腰聊爾爾剡溪詩
尹亦可人作堂餉客名迎薰雖無桃李繼潘令紅梅
一窠香入雲自憐多病綉衣客百年未半髩先白長
鞭短帽飽霜露田園將蕪身未索何日背琴㩦瘦笻
鳴絃堂上迎薰風梅香巳斷葉初暗滿枝著子雙頰
紅寄聲艇子可留意為我㳂溪撑短篷王梅溪紅梅
詩桃李莫相妬天姿原不同猶餘雪霜態未肯十分
紅
千葉黃梅
王梅溪詩菊以黃為正梅惟白冣嘉徒勞千葉染不
似雪中花先公翰林詩一夢梨花失曉雲晚貪黃裏
弄精神寒枝染透薔薇露猶向人間犯色塵
蠟梅
花有紫心者青心者紫者色濃香烈謂之辰州本蠟
梅聲名自蘇黃始徐師川詩所謂江南舊時無蠟梅
只是梅花對月開也王梅溪剡館蠟梅詩非蠟復非
梅誰將蠟染腮游蜂一見過訝自蜜中來
菊
朱放剡溪舟行詩漠漠黃花覆水時時白鷺驚船此
溪邊菊有花也先公於雪館西坡手種一二百本最
竒者紫菊丹菊杜荀鶴詩雨勻紫菊層層色風弄芭
蕉葉葉聲庾信詩層霄映紫芝潜澗泛丹菊者是也
先公有種菊詩菊載神農經不見詩三百周官叙鞠
衣一言僅可摘黃華紀呂令落英餐楚客伯始飲得
壽桐君書探賾移根候萌動需時當甲拆我羡柴桑
里敢希履道宅不種兒女花朱朱與白白閱譜品雖
多求栽地恐窄揠苗助其長抱甕溉以澤朗詠黃為
正流播風傳格寒香紫茁蘭晚節銅柯栢相繼早梅
芳一笑巡簷索
丁香
剡山白丁香絶多殊不惡李賀詩亂繫丁香梢滿欄
花向夕錢起丁香詩露香濃結桂池影闘蟠虬
薝蔔
此花生山谷榛篁間冣多禪月所謂白薝蔔花露滴
也韓渥詩整釵梔子重呵酒菊花香杜甫梔子詩其
實也王梅溪詩禪友何曾到遠從毗舍園妙香通鼻
觀静悟佛根源
水仙
水仙自魯直文潜詩得名者有單葉者先公詩朝朝
暮暮泣陽臺愁絶冰魂水一杯巫峽雲深迷昨夢瀟
湘雪重寫餘哀菊如相得無先意梅亦傾心敢後開
惱徹會心黃太史他花從此不須栽
薔薇
李易剡山詩剡山無數野薔薇黃雲爛漫相因依李
白題東山亦曰不見東山久薔薇幾度花
凌霄
元稹詩寒竹秋雨重凌霄晚花落白居易詩有木名
凌霄擢秀非孤標陸游詩庭中青松四無鄰凌霄百
尺依松身
剡錄卷九
