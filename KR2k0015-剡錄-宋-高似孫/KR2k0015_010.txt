剡錄卷十
宋高似孫撰
草木禽魚下
果
梅
皇甫冉寄袁郎中經剡詩受律梅初發班師草未齊
崔顥入剡詩山梅猶作雨溪橘未知霜仲皎次韻王
性之梅花詩白玉叢邊碧玉流見花無復為花羞春
風細雨溪山路洗盡去年今日愁春到寒林雪得知
雪中誰解認芳姿溪山飛上一輪月香滿風前獨立
時擇璘梅花詩花老香微春始来禁寒唯有雪相陪
無情誰為添愁怯雨後風前亦可哀江朝宗梅花詩
(朝宗栝蒼人有詩名)小小人家短短籬冷香濕雪兩三枝寂寥
竹外無窮思正倚江天日暮時月淡霜清驛路長一
枝春信到江鄉西山餓死魂猶瘦洛浦仙遊佩亦香
先公翰林次韻新新數點照疎籬又折今年第一枝
只為知心無著處雪中獨立冣多時踏雪歸來水路
長親曾相見白雲鄉風來風去都無那分付行人一
點香
杏
盧天驥剡中詩山杏枝頭鵯鵊兒來𫝊春意語多時
王銍杏花詩玉人半醉點豐肌何待武陵花下迷記
得鞦韆歸後約黃昏新月粉墻低醉裏餘香夢裡雲
又隨風雨去紛紜人間春色都多少莫掃殘花不盡
魂
桃
張燕公題金庭觀詩他日洞天三十六碧桃花發共
師遊東坡詩云劉氏宅邊霜竹老戴公山下野桃香
王梅溪紅桃詩洗盡夭夭色泠然衆卉中却將千葉
雪全勝幾株紅
李
林槩剡郊野思詩故園桃李經年别一望歸心繞翠
蹊越桃李品最繁剡亦多佳種翠李竊脂桃最高李
紳遊剡龍宫精舍晝寢有老僧見一黑蛇上刹前李
樹食其子復望東序而去入紳懷中僧曰公睡中有
所睹否李曰夢中登李樹食李甚美似有一僧相逼
乃窹僧知非常延遇甚謹
櫻桃
李易剡山詩豆角嘗新小麥秀來禽向長櫻桃肥盧
天驥鹿苑詩把酒憐櫻筍臨流憶鱖魚沈約詩野棠
開未落山櫻發欲燃剡山固多山櫻
枇杷
謝靈運七濟曰朝夕食既畢摘果堂隂春惟枇杷密
林禽春安得有枇杷也始寧塹多植此剡坑吳莊最
多宋謝瞻枇杷賦曰肇寒葩於結霜成炎果乎纖露
則熟乎夏矣宋周祗枇杷賦曰四序一采素華冬馥
八字瓌妙
林檎
山居賦曰枇杷林檎帶谷映渚青李來禽出羲之帖
梅聖俞詩右軍好佳果墨帖求林禽李易剡山詩豆
角嘗新小麥秀來禽向長櫻桃肥
蓮
剡少陂隰蓮芰非利錢昭度剡溪詩到處楊柳色幾
家荷葉風尚言此也擇璘荷花詩雙雙白鷺隨青空
飛入花汀雜翠紅烟火一篷漁舍晚歸時蕩漾小舡
風全似惠崇大年小景
瓜
剡之西太平鄉産竒瓜紺翠如筩味絶佳庾信所謂
美酒含蘭氣甘瓜開密筒齊靈敏剡人種瓜營葬朝
採夕生
棗
棗在嶀山間往往青棗耳韓愈詩棗圃落青璣瓜畦
爛文貝唐詩雨顆青璣密風香白雪翻若蕭山則赤
棗甚竒庾肩吾詩踴躍赬魚醉參差絳棗浮是也
石榴
剡近東陽故多榴房晉潘尼張載張恊應貞潘岳夏
侯湛若庾鯈范堅宋顔測皆有安石榴賦古人愛之
若此
葡萄
廣志曰葡萄黃黑白三種越剡間多碧蒲桃王梅溪
剡館葡萄詩珠帳纍纍挂龍鬚蔓蔓抽從渠能美釀
不要博凉州
木瓜
越剡所産多青瓜不復丹色如宣城梅溪者何承天
木瓜賦曰維茲木之在林亦超類而獨召方朝華而
繁實比沙棠而有曜佳語也
胡桃
尚書故實曰右軍禽李帖又曰胡桃種巳成矣木玄
虚四明山記曰芙蓉峯山足生胡桃今新剡間種此
晉鈕滔母荅吳國書胡桃外剛檏内柔甘質似古賢
欲以奉貢善形容如此
杮
剡所多也種亦不一謝靈運山居賦曰椑柿披實於
長浦簡文賜柿啓有云懸霜照采四字甚竒
椑
潘岳詩前庭樹沙棠後園植烏椑
梨
剡梨多種蓋杜詩所謂塞柳行疎翠山梨結小紅者
然更有大且重者庾信詩寒谷梨應重秋林栗更肥
栗
始寧墅有栗圃陶隠居曰栗會稽最豐諸暨形大皮
厚不美剡及始寧皮薄而甜秦系謝朱放訪山居詩
土栗添初味寒花帶老顔又山中寄錢起苗發詩稚
子唯能覓梨栗逸妻相共老烟霞
榧
平泉草木記曰木之竒者稽山之榧東坡詩彼美玉
山果粲為金槃實玉山屬東陽剡暨接焉榧多佳者
僧巽中棐湯詩久厭玉山果初嘗新棐湯棐肉和以
生蜜冰腦作湯竒絶其木宜製書几王昌齡詩芸香
淨棐案松影閒瑤墀是也
柑
剡素無柑近有種者擷實來風味不减黃巖胡公柑
賦處漢之南背江之隂水帶清流山向高岑種柑法
也
棖
張籍詩山路黃棖熟沙田紫芋肥真剡中風物也梅
聖俞詩越山橙熟久楚飯稻舂初
橘
崔顥入剡詩山梅猶作雨溪橘未知霜任昉述異記
曰越多橘柚園越人歲稅謂之棖橘戸亦曰橘籍
柚
列子曰吳越人間有木焉曰□碧實冬青實丹而味
酸爾雅音義曰柚作□崔琦七蠲曰于斯江澤實産
橘柚紫葉元實綠裏朱莖謝惠連詩含苞者柚忘憂
者萱實摘柯摧葉殞條繁
鍾乳
山居賦曰訪鍾乳於洞穴靈運自注曰近山竹青剡
崕谷亦生焉梅福四明山記南一峯石壁數穴生石
乳沈約遊金庭館詩朋來握石髄賓去駕輕鴻剡固
有此也又詩玉竇膏滴瀝石乳室空籠鮑照詩銅溪
晝森沉乳竇夜滴瀝劉删詩石床新溜乳金竈欲成
丹姚郃詩玉英含石乳黃粉落松花皮日休詩鶴笙
入夜歸雲屋乳管逢春落石床張籍詩石洞新生乳
寒泉舊養龍李適詩捫壁窺丹井梯苔瞰乳穴章孝
標詩露寒鍾乳結風定玉花香古人詩中多喜用此
朱砂
崖谷間亦有之人不知采耳李白剡中詩無以墨綬
苦來求丹砂要寰宇志曰會稽歲貢丹砂
禹餘糧
舊經曰嵊北餘糧嶺産禹餘糧博物志曰禹治水棄
餘食於江為禹餘糧李羣玉詩澗有堯時韭山餘禹
代糧逋翁剡紙歌宛委山裏禹餘糧石中黃子黃金
屑
雲母石
剡山接地壁嶺道間所生石色晶瑩葛洪丹經用雲
子者雲母也白居易詩朝餐雲母散夜吸沆瀣精張
籍詩鍊成雲母休煩㸑占得雷公當吏兵皮日休詩
深夜數甌唯栢葉清晨一器是雲華注曰雲華雲母
别名
石燕
梅福四明山記曰南峯之北嵓生石燕
茯苓
山居賦曰茯苓千歲而方知杜甫茯苓詩翻動神仙
窟封題鳥獸形李益茯苓詩松膏為茯苓妙者是鶴
形章孝標詩注缾雲母滑潄齒茯苓香剡山多喬松
松下多苓典術曰松脂入地千歲為茯苓
术
剡山有术爾雅曰术山薊也庾肩吾术煎啟曰綠葉
抽條生於首峯之側紫花標色出自鄭嵓之下楊侃
詩結茅野客前溪住採术幽人絶頂行方干詩雲迷
收术路雪隔出溪時秦系詩霓裳雲氣潤石徑术苗
春
黃精
舊經曰石鼓山多黃精博物志曰太陽之草名黃精
謝靈運游名山志曰天室固多黃精秦系期王鍊師
詩黃精蒸罷洗瓊杯林下從留石上苔昨日圍碁未
終局多乘白鶴下山來
藷藇
本草曰齊越名山芋異苑曰野人謂之土藷張師正
倦遊雜錄曰薯蕷唐代宗名預改為葯英廟諱上一
字却呼蕷藥温公送薯蕷苗詩客從魏都來遺我山
藷實則曰山藷王荆公王岐公和蔡樞密山葯詩則曰
山葯黃魯直和七兄山蕷湯詩則曰山蕷
地黃
山居賦曰采石上之地黃剡地種之白樂天採地黃
詩採之將何用持以易糇糧
仙茅
齊唐集曰少微山有仙茅詩曰仙方上品誇靈種忽
怪靈芝拆紫苞玉澤返嬰看驗術少微山是小三茅
李商老詩聞說仙茅勝鍾乳移根遠自西山阿剡亦
有焉人少採耳
草
芝
鄭僧保剡人芝生於墓
蘭
越絶書曰句踐種蘭于蘭渚山舊經曰蘭渚山句踐
種蘭之地王謝諸人修褉蘭渚亭山居賦曰風生浪
于蘭渚日倒景于椒塗豈惟蘭渚多蘭剡蘭固自漫
山競秀但花不如蘭渚豊挺耳仲子陵幽蘭賦曰貞
正内積芬華外揚和氣所資精明自得此十六字超
出筆墨蹊逕其知蘭者乎王拱辰送陸軫守越詩棋
墅風烟清早夏褉亭蘭茝暗殘春一時稱傑句錄之
秋蘭
山居賦曰水香送秋而擢蒨注曰水香蘭草也當是
秋蘭秋蘭古人最所鍾愛一經靈均風騷之士競知
慕焉離騷曰秋蘭兮蘼蕪羅生兮堂下綠葉兮素華
芳菲菲兮襲予又曰秋蘭兮青青綠葉兮紫莖張衡
思玄賦曰□幽蘭之秋華東京賦曰芙蓉覆水秋蘭
被涯魏武帝陌上桑曰柱杖桂枝佩秋蘭曹植迷迭
香賦曰芳暮秋之幽蘭兮麗崑崙之英芝又詩繁華
捋茂秋霜悴之君不垂眷豈云其誠秋蘭可喻桂樹
冬榮又詩秋蘭被長坂晉傅元秋蘭篇秋蘭蔭玉池
池水且芳香又詩秋蘭豈不芬鮑肆亂其芳元鼓吹
曲又曰謀言恊秋蘭清風發其芳陸機詩氣惠秋蘭
潘尼詩流聲馥秋蘭一秋蘭之微而詞人眷眷如此
是亦瓌貞挺秀可以比德歟比從永嘉移本大略如
蕙擢花八九月之交香特重于春蘭也
蕙
廣雅曰蕙草綠葉紫華林槩詩吳娘晚唱穿菱葉楚
客春心記蕙叢
長生草
剡之東四明山生草曰長生不死草雖甚枯槁得水
即蔥翠甚為異也東方朔神異經曰會稽横山有草
莖赤葉青人死服之活十洲記曰不死草出祖洲田
人既死者活述異記曰漢武帝時月支國獻活人草
仙傳拾遺曰祖洲不死草在洲田中名養神芝葉似
菰不叢生一株活千人杜光庭神仙傳曰秦皇時苑
中多疫死者有鳥啣草覆其面即活王右丞長生草
詩老根那復占春晴能住虚空自發生
鹿胎草
獵士陳惠度射鹿剡山鹿孕而傷䑛子死其處生草
曰鹿胎草
恒春草
唐方士梁鍾進恒春草詩東吳有靈草生彼剡溪傍
既亂莓苔色仍連菡蓞香金膏徒騁壽石髄莫矜良
儻使露涓滴還遊不死方
菖蒲
左氏傳曰昌歜說苑曰昌本陶隠居曰昌陽東坡石
菖蒲贊序滿有昌陽之辨盧天驥定林寺㳂溪采石
蒲詩曉行隠隠入花村小雨初晴水氣昏莫厭僧家
能冷淡且穿芸屫采溪蓀擇璘詩寒石一拳添瘦削
皆佳句
麝香菜
西山有之即紫苑苗也
石耳
生四明山絶壁絶甘滑
茶品
會稽茶以日鑄名天下余行日鑄嶺入日鑄寺綆日鑄
泉瀹日鑄茶茶與水味深入理窟茶生蒼石之陽碧
澗穿注茲乃水石之靈豈茶哉山中僧言吾左右巖
隖能幾何茶入京都奉臺府供好事者何可給蓋取
諸近峯剡居半然則世之烹日鑄者多剡茶也日鑄
以水勝耳建溪顧渚溪以茶名者水也剡清流碧湍
與山脉絡茶胡不竒余留剡幾年山中巨井清甘深
潔宜茶方外交以茶至者皆精絶唐僧清晝詩越人
遺我剡溪茗採得金芽㸑金鼎剡茶聲唐已著李易
剡山詩雲谷移佳茗風潭遶古松栽種也趁時務擷
茗餘力工搗楮采擷也丹鼎山頭氣茶床竹外烟烹
試也仲皎贈剡僧秀藴點茶成梅花詩未飛三白雪
却報一枝春皆風流人也作茶品
瀑嶺仙茶
五龍茶
真如茶
紫巖茶
鹿苑茶
大崑茶
小崑茶
焙坑茶
細坑茶
泉品
陸羽水品二十劉伯芻水品七品藻天下名泉也余盡
取剡中潭谷水入茶三歎茶非水不可水得茶方神
耳盧天驥玉虹亭試茶詩乍見飛泉眼即明玉虹垂
地半天聲何時閒散無公事洗鉢重來汲淺清又航
湖未逐鴟夷子得水今同桑苧翁試遣茶甌作花乳
從教兩腋起清風斯人殊有風度作泉品
葛仙翁井泉
瀑布泉
五龍潭
簟山三潭
石門潭
響嵓潭
動石潭
三懸潭
紫巖潭
橐潭
亞輔潭
泄潭泉
偃公泉
龍藏大井
明覺大井
竹山大井
謝巖潭
獅子巖大井
禽
鶴
張籍詩春雲剡谿口殘月鏡湖西水鶴沙邊立山鼯
竹裏啼李易剡山詩魚跳破浪奮赤鬛鶴唳投松翻
縞衣盧天驥剡中詩但數十家看鶴戸與兩三隻釣
魚船
鵠
出山居賦廣志曰黃鵠出東海徐幹七喻曰雲鶬水
鵠張伯玉詩冷風徐引江鵠飛白雲回首清猿啼李
易剡山有浴鵠池詩沼從鵠舉添蕭索峯以鸞翔解
嘆嗟又浴鵠開新鑑纖塵莫遣遮
鴇
出山居賦朱超詩綠草閒遊蜂青葭集輕鴇謝眺詩
田鶴遠相呌沙鴇忽争飛郭璞上林賦注曰鴇似雁
無後指
鷮
出山居賦陸璣疏曰兩足之英有鷮爾雅曰鷮雉長
尾走且鳴抱檏子曰雉有擅澤之鷮
雉
爾雅雉鸐也元稹詩馴鷗眠淺瀨驚雉入平蕪齊唐
詩纖綸魚&KR1615;尾鳴鏃雉摧班晉王淑之翟雉賦曰雉
見質而不陋翟表文而不華晉孫楚翟賦曰班五色
之竒章揚皦皦之清音爾雅曰鸐山雉尾長温庭筠
詩冉冉山雞紅尾長一聲樵斧驚飛起江濤剡中詩
麥隴將雛馴乳雉柳塘遺子漾游魚
鷴
項斯詩更望會稽何處是沙連竹箭白鷴羣西京雜
記曰鷴有白鷴有黑鷴李白詩請以雙白壁賣君雙
白鷴詩人所樂尚者
子規
李易剡山詩丁寧杜宇往江北為唤故人令早歸仲
皎懷剡川故居詩蝴蝶夢中新歲病杜鵑聲裏故鄉
愁成都記曰蜀王杜宇稱望帝死化為鳥名杜鵑一
名子規爾雅曰嶲周即此鳥也越人謂之謝豹
鶯
出舊經詩義疏曰黃鳥鵂鶹也或曰黃栗留或曰黃
鳥一名倉庚謝靈運酬惠連詩嚶鳴已悦豫幽居猶
鬱陶
畫眉
梅聖俞詩山鳥本無名兩眉如粉畫文與可畫眉詩
百囀千聲隨意移山花紅紫樹高低始知鏁向金籠
聽不及林間自在啼剡林谷雅多此也
拖白練
張九齡詩山禽毛如白練帶栖我庭前栗樹枝張祐
詩紅蕉心半卷白練尾長垂文與可詩磐石坐深林
不欲人求見隔岸誰品絃數聲拖白練玉岑山最多
尤可玩愛
黃雀
剡人候雀曰白露來霜降去張芸叟詩所謂黃雀知
時節清江足稻粱是也蘇子由亦曰秋風下黃雀飛
禾日熟黃雀肥其曰百箇同缶仍相依者可醢也
婆餅焦
梅聖俞詩婆餅焦兒不食爾又向何之爾母山頭化
為石山頭化石可奈何遂作微禽啼不息先公翰林
集高亭詩山亭十月晏温朝倚檻一聲婆餅焦舌澀
力微寒氣早不成清亮却成嬌
啄木
爾雅曰啄木鴷也白居易詩豈無啄木鳥嘴長將何
為賈島詩經年抱疾誰來問野鳥相過啄木頻
布糓
出舊經温庭筠詩蓮塘艇子歸不歸柳暗桑濃聞布
穀
戴勝
出舊經爾雅曰戴勝鵀也春秋考異郵曰孟夏戴絍
降春秋說題辭曰戴絍出蠶期起傅元陽春賦曰睹
戴勝之止桑聆布穀之晨鳴梅聖俞詩雉翬依麥雊
戴勝繞枝翔文與可詩戴勝入園春巳老栗留過壟
麥將熟程致道戴勝賦曰惟戴鵀氏知與時通降于
柔桑以趣女工
鳩
盧天驥剡詩強呼膏雨鳩閒管乍有香泥燕猛忙
巧婦鳥
出舊經鷦性巧巢至精若刺韈又名韈雀張祜詩舊
巢飛巧婦新葉長宜男梅聖俞巧婦鳥詩巧婦口流
血辛勤非一朝莠荼時補綻風雨畏漂摇
伯勞
出舊經周書時訓曰五月鵙始鳴蔡邕章句曰鵙伯
勞也李嘉祐詩映花雙節駐臨水伯勞飛
鵯鵊
盧天驥剡中詩山杏枝頭鵯鵊兒來傳春意語多時
歐陽詹詩村店月西入山枝鵯鵊聲鵯鵊鵶舅也張
祜詩落日啼烏舅空林長寄生胡文恭詩二月辛夷
猶未落五更烏舅最先啼此詩說盡鵯鵊啼最早也
山鷓鴣
白居易山鷓鴣詩山鷓鴣朝朝暮暮啼復啼啼時露
白風凄凄黃茅岡頭秋日晚苦竹嶺下秋日低山中
最多
竹雞
梅堯臣詩恐傷爾心不敢泣春岡細雨聞竹雞林和
靖詩晝巖松鼠靜春塹竹雞深王性之詩慘慘風林
呌竹雞冥冥山路曉光微又德操詩山盡路迴人跡
絶竹雞時作兩三聲陶岳零陵記曰竹雞狀如鶉尾
少長北夢琑言曰竹雞食半夏
吐綬雞
剡太白山有雞五色吐綠綬號吐綬鳥埤雅曰綬雞
似雉吐物數寸食必蓄嗉慮觸其嗉行每遠草木古
今注曰吐綬鳥曰錦雞劉禹錫吐綬鳥詩越山有鳥
翔寥廓嗉中吐綬光若若李易太白山吐綬雞詩昔
人仙去斷丹梯憔悴深山吐綬雞百囀和鳴非我事
漫將文采慰幽棲
鶉
博雅曰鶉善鬭梅聖俞鶉詩脱命秋隼下鳴鬭自相
捋夏為黃鶉秋冬為白鶉夏鶉入饌絶勝人多籠致
李白詩君看海上鶴何似籠中鶉
鸕鷀
剡溪上漁舟所載者也裴冕詩淺沙游蚌蛤危石起
鸕鷀蒼頡篇曰鸕鷀似鶂而黑楊孚異物志曰鸕鷀
不生卵而孕雛于池澤間又吐生以鐶掛其項入水
捕魚日得數百
翡翠
李紳詩魚驚翠羽金鱗躍蓮脱紅衣紫菂摧于仲文
詩花驚飛翠羽萍散躍頳鱗柳宗元詩古苔凝青枝
隂草濕翠羽倉頡解詁曰鷸翠别名也韓渥詩天長
水遠網羅稀保得重重翠碧衣則謂之翠碧鳥蔡邕
翠鳥詩回顧生碧色動摇揚縹青錢起翠鳥詩擘波
得泉魚一點翠光去形容盡矣李易剡山浴鵠池詩
翠光争水鳥紅影湛山花謂此也
白鷺
朱放剡溪詩漠漠黃花覆水時時白鷺驚船趙湘剡
溪唐郎中所居詩開池延白鳥掃樹帶清秋詩義䟽
曰鷺好絜白齊魯謂之舂鋤吳越謂之白鳥
鳬
梁簡文詩戲鳬乘洑下漁舟冐浪前又詩旅雁同洲
宿寒鳬夾浦飛許敬宗詩波擁羣鳬至秋飄朔雁歸
皆剡中風景毛萇詩傳曰鳬水鳥方言曰野鳬甚小
好没水謂之鷿鵜倉頡解語曰鳬名水鶻晉張望鷿
鵜賦曰惟鷿鵜之小鳥托川湖以繁育能率性以閑
放匪窘惕于籠畜謝眺野鳬賦曰碎文錦之丹臆納
綺綠之翠襟
鸂鶒
温庭筠詩剡溪魚客賀知章任達憐才愛酒狂鸂鶒
葦花隨釣艇蜻蜓菰菜夢横塘謝惠連鸂鶒賦曰覽
水禽之萬類信莫麗乎鸂鶒服昭晰之鮮姿憩川湄
而偃息臨海異物志曰鸂鶒食短狐在溪中無毒氣
古人淮賦曰鶒尋邪而逐害是也陳昭裕圖經曰鸂
鶒宿渚若有敕令其浮游也雄左雌右皆有式度
鵁鶄
周禮曰會稽宜鳥其注曰孔雀係鵁鶄之屬歐陽詢
曰鵁鶄似鳬高脚毛冠晉摯虞賦曰鵁鶄呈儀若刻
若畫巧態多姿乍浮乍沒
脊令
出越經杜公所謂沙晚脊令寒者越人曰雪姑贊寧
物類志亦曰雪姑爾雅則曰□渠脊令也飛則鳴行
則摇又有坑鵲殊小
魚鷹
舟過嶀江一禽如雪擒魚健於隼問之漁人曰魚鷹
也温公魚鷹詩翩然下林表不憚風湍惡
獸
麖
靈運自注山居賦曰麖音京能跳躍字書曰麖大鹿
也一角而牛尾王梅溪嶀山賦曰皇書亭畔又看麖
滯之蹤
&KR1393;
爾雅曰&KR1393;大鹿旄毛狗足元稹詩庭狎仙翁&KR1393;池游
縣令鳬葉清臣詩山迥人逢&KR1393;江清客厭魚杜甫詩
永與清溪别蒙將玉饌俱剡其庶乎
羱
出山居賦爾雅注曰羱羊似吳羊而大其角橢出義
訓曰羱羊養草以&KR0777;旋注曰暑天塵露在其角上生
草戴之而行愛之獨寢又廣志曰羱羊角重於肉代
都賦曰大角謂之羱
豕
舊經劉禹錫進野猪狀曰收刈之餘田獵有獲異於
芻豢著在方書
熊
李白詩湖月照我影送我至剡溪又云熊咆龍吟似豕
冬蟄說文曰心有脂曰熊白味美好舉木引氣莊子
所謂熊經鳥伸冬蟄不食饑則䑛其掌其美在掌盧
象詩明月聞山鳥寒崕見蟄熊李端詩熊寒方入樹
魚樂稍窺泉陳陶詩鶴鳴高崖裂熊鬭老樹倒梅聖
俞詩霜落熊升木林空鹿飲溪
羆
出山居賦詩傳曰黃羆赤羆大如熊脂白而麄柳宗
元羆說曰羆之狀被髮人立絶有力
猿
虞騫嵊亭詩澄潭寫度鳥空嶺應鳴猿李白剡中詩
猿近天上啼人移月中棹又曰謝公宿處今尚在綠
水蕩漾青猿啼劉長卿詩鳥道通閩嶺山光落剡溪
暮帆千里思秋夜一猿啼仲皎東太白山溪猿亭詩
挂烟羣木冷啼月一山秋
狐
詩傳曰狐色赤白征記曰狐聽冰無聲乃度張說詩
啼猿抱山月饑狐獵野霜
豺
出山居賦爾雅曰豺狗足說文曰豺體細瘦謂之豺
季秋取獸四面陳之謂之祭獸嘗行黃沙道中見一
豺與一野豕絶大為野丁所奪
玃
剡太白山趙廣信鍊丹登仙之處有赤玃爾雅曰玃
父善顧郭璞注曰似猴而大能玃持人好顧盻吕氏
春秋曰猴五百年化為玃盧天驥鹿苑寺詩饑鼯猛
玃號窮冬層巒秀壁撑晴空
魚
鱸
李白詩此行不為鱸魚鱠自愛名山入剡中項斯寄
剡中友詩山晚迥尋蕭寺宿雪寒誰與戴家期夜來
忽覺秋風急應有鱸魚觸釣絲羊士諤詩山隂道上
桂花初王謝風流滿晉書會作江南步從事秋來還
復憶鱸魚
白魚
嶀山下巨潭白魚所聚大者二三尺頭昂者第一尾
頳者謂之追紅白杜甫詩白魚困密網黃鳥喧佳音
方干詩山鳥踏枝紅果落家童引釣白魚驚韋應物
詩沃野收紅稻長江釣白魚白居易詩青青芹蕨下
疊卧雙白魚
青魚
青魚頭色微青劉邵七華曰洞庭之鮒青顱碧鱗蓋
此類池中所蓄不及溪中者向過娥江漁人數連網
得此魚可三四尺剡中所有乃江中物也
鱧
出山居賦爾雅曰鱧鮦也陸璣疏曰魴鱧也本草經
曰蠡今作鱧字
鮒
出山居賦王肅易注曰鮒小魚廣雅曰鯖鮒也劉邵
七華曰洞庭之鮒出于江岷素腴青顱朱尾碧鱗
鰱
鰱即鱮也魚詩箋曰鱮似魴而大頭魚之不美者土
語曰買魚得鱮不如啖茹埤雅曰吳越呼鱅鰱魚齊
唐越吟行楩柟非給燎魴鰱必施罛
鱒
出山居賦陸璣疏曰鱒倪似鯢鱗細于鯢赤眼多細
文孫炎爾雅正義曰鱒好獨行
鯇
爾雅曰鱧鯇也陸璣䟽曰鯇似鱧狹而厚江東呼為
鯉魚今剡漁謂之逆者鱒鱧之類也
鯉
李易剡山詩魚跳破浪奮赤鬛鶴唳投松翻縞衣赤
鬛鯉也
剡錄卷十
