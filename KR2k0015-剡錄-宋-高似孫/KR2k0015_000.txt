剡錄地理類三(都會郡縣之屬)
提要
(臣)等謹案剡錄十卷宋高似孫撰似孫字續
古號疎寮宋詩紀事作餘姚人而是書自序
自稱鄮人則厲鶚誤也淳熙十一年進士歷
官校書郎守處州陳振孫書錄解題稱似孫
為館職時上韓侂胄生日詩九首每首皆暗
用錫字寓九錫之意為清議所不齒知處州
尤貪酷其讀書以奥僻為博以怪澁為竒至
有甚可笑者就中詩猶可觀周密癸辛雜識
亦記其守處州日私挾官妓洪渠事其人品
蓋無足道其詩則疎寮小集尚有𫝊本而文
章不少槩見此書乃所作嵊縣志也嵊為漢
剡縣地故名曰剡錄前有嘉定甲戌似孫自
序及嘉定乙亥嵊縣令史安之序蓋成於甲
戌而刊於乙亥故所題先後差一年其書首
篇為紀年次為城境圖次為官治志附以令
丞簿尉題名次為社志學志附以進士題名
次為廩驛樓亭放生池版圖兵籍次為山水
志次為先賢𫝊次為古竒跡古阡次為書次
為文次為詩次為畫次為紙次為古物次為
物外記次為草木禽魚徵引極為該洽唐以
前佚事遺文頗賴以存其先賢𫝊每事必註
其所據之書可為地志紀人物之法其山水
記仿酈道元水經註例脉絡井然而風景如
覿亦可為地志紀山水之法統核全書皆序
述有法簡潔古雅迥在後來武功諸志之上
殊不見怪澁可笑即所作子略亦不甚遠於
人情而陳振孫云云殆不可解蓋南宋末年
道學一派惟以語錄相𫝊習江湖一派惟以
近體相倡和而似孫所述多魏晉以來詩文
事迹與當時風尚相左故駭而走歟乾隆四
十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
剡錄原序
山隂蘭亭禊剡雪舟一時清風萬古冰雪王謝抱經濟
具二戴深經學奈何純曰高逸也嗚呼山川顯晦人也
人隱顯天也天下多竒山川而一禊一雪致有爽氣可
謂人矣江左人物如此然二戴剡王謝亦剡孫阮輩又
剡非天乎漢迨晉永和六百餘年右軍諸人乃識剡永
和至皇宋嘉定幾千年史君尹剡訪似孫錄剡事剡始
有史桑欽水經酈道元註道元魏人先儒辨其北事詳
南事略似孫鄮人也如其精覈俟剡人宋嘉定甲戌高
似孫
剡在漢為縣在唐為嵊州未幾復為縣本朝宣和間以
剡為兩火一刀不利於邑故更今名邑舊有鄉四十後
分十有三别為新昌縣今所存纔二十七鄉耳夫州縣
之名雖數變更然山川之靈蓋自若也使剡古而有志
則歴代因革廢興之典百世可知也余懼夫後之視今
亦猶今之視昔故為剡錄十卷錄皆高氏所作凡山川
城池版圖官治人傑地靈佛廬仙館詩經畫史草木禽
魚無所不載度此板可支百年後之人毋以印刓而輒
廢斯書也嘉定乙亥縣令鄞人史安之
