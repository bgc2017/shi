剡錄卷七
宋高似孫撰
畫
戴逵畫南都賦圖
戴安道就范宣學(中興書曰逵不遠千里往豫章范宣宣見逵異之以女妻焉)視
范所為范讀書亦讀書范抄書亦抄書唯好畫范以
為無用不宜勞思於此戴於此乃畫南都賦圖范看
畢咨嗟以為有益始重畫
戴逵畫行像
戴安道中年畫行像甚精妙庾道季看之語戴曰神
明太俗由卿世情未盡曰唯務光當免卿此語耳(列仙)
(傳曰務光夏時人也好鼓琴湯將伐桀謀於光曰伊尹何如務光曰強力忍詬不知其他湯克天下讓)
(於光光曰吾聞無道之世不踐其土況讓我乎負石自沈於蓼水)
王羲之像
金庭觀有右軍書樓墨池舊有羲之像
王徽之像
劉原父徽之像贊曰人生誰不知妄為世所束興來
當暫往興盡期自復大雪暗溪路新晴月微燭去非
斯人慕返豈斯人辱優游便所適偃蹇尚幽獨
李紳像
龍藏寺有唐李紳書堂舊有李紳畫像
剡中溪谷村墟圖
畫錄曰毛惠秀剡中溪谷村墟圖一卷隋朝官本李
嗣真續畫錄曰惠秀繪事頗為詳悉太自矜持翻成
羸絶不及惠遠(湘東王蕭繹續畫品曰毛稜惠遠子子便捷有餘真巧未足)
王詵雪溪乘興圖
詵字晉卿東坡題其圖溪山雪月兩佳哉賓主談鋒
夜轉雷猶言不見戴安道為問適從何處來欒城次
韻亟往遄歸真曠哉聾人不識有驚雷雖云不必見
安道已誤扁舟犯雪來
李易詩剡川圖上他年事獨秀山前是我家易歷給
事中嘗居剡之貴門山剡川固可圖自惠秀之後無
其人耳又止剡溪道上詩一水縈不斷千嵓翠相扶
扁舟訪雪月我昔見畫圖
訪戴圖
呂居仁答錢遜叔訪戴圖詩北風吹霜夜如雪江城
草木凍欲折病夫袖手無所為一坐臨川已三月忽
蒙妙句起衰憊頓覺和氣生毛髮公能忘機我亦倦
不待文殊見摩詰畫圖是非久未觧况保長年不磨
滅請公置畫莫多求要與時人除愛渴
李商老訪戴圖(當是商老所藏)
李商老觀訪戴圖詩閑庭秋草積滿砌蒼苔深忽向
冰紈上聊窺訪戴心雪月俱皎皎風林互森森縱觀
停艫處猶聞擊汰音終年剡溪曲何嘗返山隂徒言
興巳盡真安誰能尋浮生圖畫爾慷慨為長吟
廉宣仲訪戴圖(宣仲名布號射澤老農宣和間為畫學博士)
王銍云僕自會稽泛舟至剡中是時雪遲梅子烟外
萬枝來岸幽香不斷盖非人間世也友人廉宣仲在
四明聞之作子猷訪戴圖見寄作長句謝之仍書四
絶句于圖後剡溪萬壑千巖景人境誰能識心境君
畫山隂雪後船始悟前人發清興眼中百里舊山川
荒林雪月縈寒烟應緣興盡故無盡賓主不見寧非
禪當年戱留一轉語不意丹青能盡覩更畫人琴巳
兩忘妙盡子猷真賞處白玉花開碧玉彎戴逵溪上
謝公山若教當日逢斯景肯道扁舟盡興還越溪梅
接剡溪濱得意還成一景春此日可憐高興盡扁舟
處處作東隣山回水轉碧玲瓏月在羣山四合中香
滿一船梅勝雪休誇訪戴畫屏風梅英與雪一般色
不得北風香不知懶咏左思招隠句先生今有畫中
詩
仲皎廬山圖
仲皎所作廬山圖窈窕清潤有詩書氣僧惟敬所藏
先公翰林嘗跋
十八高士圖
先公翰林居剡作雪館於玉岑山又作集高亭繪晉
入剡十八高士為圖列左右
紙
剡藤
李肇國史補白紙之妙者越之剡藤舒元輿有悲剡
川古藤文文在文卷中吳淑紙賦曰金花玉骨剡藤
麻面劉禹錫詩精彩添隃墨波瀾起剡藤顧逋翁剡
紙歌雲路上山隂雪中有玉人持玉節宛委山裏禹
餘糧石中黃子黃金屑剡溪剡紙生剡藤噴水揭為
焦葉稜欲寫金人金口偈寄與山隂山裏僧手把山
水紫羅筆思量點畫龍蛇出正是垂頭搨翼時不免
向君求此物丁晉公紙詩妙制剡溪人多名錦水春
歐陽公詩剡藤瑩滑如玻璃熊岑送程公闢詩溪藤
頻得句雪舫夜留賓黃太史詩蠆尾銀鈎寫珠玉剡
藤蜀蠒照松烟韓持國詩剡溪柔弱難争強紫巖緊
實為冣長李商老詩相望唇亡齒寒國書來莫惜剡
溪藤僧巽中謝吳令惠越紙詩不用微文吊剡藤紙
成功用貴深精布頭未足全彰美魚綱徒勞獨擅名
贈我喜同青玉案報公慙乏碧雲情道山何日鞭歸
騎給札還應付長卿
剡紙
陸龜蒙詩宣毫利若風剡紙光如月梅聖俞詩巴牋
脆蠧不禁久剡楮薄慢還可怡
剡硾
薛能送浙東王大夫詩越毫逐厚俸剡硾得佳名注
曰近相傳以𢷬熟紙名硾雞林志曰高麗紙治之緊
滑不凝筆光白可愛號白硾紙林和靖詩紙軸敲晴
響茶鐺煮晚濃和靖又有槐木紙椎贈周太祝詩輕
如魚網滑如脂時寫新詩肯寄來硾紙其法椎𢷬也
剡溪玉葉紙
皇甫松非烟傳曰臨淮武公業位河南功曹参軍愛
妾曰非烟北鄰子趙象窺見慕之象取薛濤詩以剡
溪玉葉紙寫之達意於非烟烟復以金鳳紙題詩酬
之
澄心堂紙
剡用南唐澄心堂紙其樣甚展新安志曰績溪紙乃
澄心堂遺物歐陽公韓持國有澄心堂紙詩米元章
薛道祖亦有詩
玉版紙
東坡詩溪石琢馬肝剡藤開玉版黃太史有次韻王
炳之惠玉版紙詩
敲冰紙
張伯玉蓬萊閣詩敲冰呈好手織素競交鴛注曰越
俗呼敲冰紙新安志曰紙敲冰為之益佳剡之極西
水深潔山又多藤楮故亦以敲冰時為佳蓋冬水也
呂本中詩敲冰落手盈卷軸頓使几案生清芬
羅牋
蘇易簡紙□曰蜀人造十色牋其文謂之魚子牋又
謂之羅牋剡溪有焉
古物
晉剡鍾
晉郭璞傳元帝為瑯琊王使璞筮遇豫之暌曰會稽
當出鍾以告成功上有勒銘應在人家井泥中得之
及帝即位太興初會稽剡縣人果於井中得一鍾長
七寸二分口徑四寸半上有古文所書十八字云會
稽徽命餘字時人莫識
戴安道琴
琴箋曰安道一琴比常製長一尺
許承瓢
唐先天中女冠投簡金庭見禇伯玉所得許承瓢遂
持以進
顧歡素琴
歡隠剡山齊高帝徵至進元綱優詔稱善賜歡素琴
顧歡塵尾
齊高帝又賜歡塵尾
秦系硯
秦系山居詩洗硯魚仍戱移樽鳥不驚系注老子穴
山石為硏
剡西古硯
剡開元鄕民劚土值硏色下嵓也渾璞泐蝕受墨處
獨砥中隳凹處唐以前物銘玉在深山有道則見山
耶石耶陵谷幾變嗚呼此玉不晦不炫不以知貴不
以棄賤
八角石硯
剡丁發硯於破冡外肖羲畫内鑿禹海越手輕爽石
性巳空入土老也銘二火一刀硏與人俱高甲乙丙
丁硯與數不逃石之饕志之勞文之騷人之豪
二大洗
吳莊漁人得之歸章氏章氏遺余銘金兮精火兮明
土兮英水兮清器兮貞人兮聲
翠壺
甲戍冬剡丁發諸荒墟壺範簡古蘚花黛綠銅性空
入手輕其銘黛澤涵靈苔花布蹟金性積蜕土膏輟
蝕
三足洗
表弟周樞得之清化銘尚古雒人範模首智伊谷可
陵&KR0847;用罔暨
剡錄卷七
