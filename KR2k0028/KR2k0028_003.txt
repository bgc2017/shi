無錫縣志卷三上
事物第三
十室之邑必有忠信無錫自太伯肇基于前其後才賢
之著代不缺人其禮義之邦乎若夫名泉舊迹遺封故
刹因人而勝者可以登臨弔古而想其風焉災祥又繫
乎一邑之休咎庶善可勸惡可戒也作事物第三
吳太伯世家三之一(楚春申君列傳附)
余嘗讀史記至太伯世家而歎曰嗚呼讓德之基也至
矣太伯之讓也哉方殷之未亡而太王已有翦商之勢
太伯知文王之賢乃不肯立而文王竟以周興太伯之
讓也厥後季札亦以國讓而吳遂為沼不亦悲夫嗚呼
太伯其可謂至德矣乎
吳太伯太伯弟仲雍皆周太王之子而王季之兄也季
歷賢而有聖子昌太王欲立季歷以及昌於是太伯仲
雍二人迺奔荆蠻文身斷髮示不可用以避季歷季歷
果立是為王季而昌為文王太伯之荆蠻自號勾吳荆
蠻義之從而歸者千餘家立為吳太伯太伯卒無子弟
仲雍立是為吳仲雍仲雍卒子季簡立季簡卒子叔達
立叔達卒子周章立是時周武王克殷求太伯之後封
周章弟虞仲於周之北故夏墟是為虞仲列為諸侯周
章卒子熊遂立熊遂卒子柯相立柯相卒子疆鳩夷立
疆鳩夷卒子餘橋疑吾立餘橋疑吾卒子柯盧立柯盧
卒子周繇立周繇卒子屈羽立屈羽卒子夷吾立夷吾
卒子禽處立禽處卒子轉立轉卒子頗高立頗高卒子
句卑立是時晉獻公滅周北虞公以開晉伐虢也句卑
卒子去齊立去齊卒子壽夢立壽夢立而吳始益大稱
王自太伯作吳五世而武王克殷封其後為二其一虞
在中國其一吳在夷蠻十二世而晉滅中國之虞中國
之虞滅二世而夷蠻之吳興大凡從太伯至壽夢十九
世王壽夢二年楚之亡大夫申公巫臣怨楚將子反而
奔晉自晉使吳教吳用兵乘車令其子為吳行人吳於
是始通于中國二十五年王壽夢卒壽夢有子四人長
曰諸樊次曰餘祭次曰餘昧次曰季札季札賢而壽夢
欲立之季札讓不可於是乃立長子諸樊攝行事當國
王諸樊元年諸樊已除喪讓位季札季札謝不從吳人
固立季札季札棄其室而耕乃舍之十三年王諸樊卒
有命授弟餘祭欲傳以次必致國于季札而止以稱先
王壽夢之意且嘉季札之義兄弟皆欲致國令以漸至
焉季札封于延陵故號曰延陵季子王餘祭卒弟餘昧
立王餘昧卒欲授弟季札季札讓逃去於是吳人曰先
王有命兄弟代立必致季子季子今逃位則王餘昧後
立今卒其子當代乃立王餘昧之子僚為王公子光者
王諸樊之子也嘗以為吾父兄弟四人當傳至季子季
子即不受國光父先立即不傳季子光當立陰納賢士
欲以襲王僚伍子胥楚之亡臣也奔吳公子光客之伍
員知光有他志乃求勇士專諸見之光喜客伍子胥子
胥退而耕于野以待專諸之事十二年冬楚平王卒十
三年春吳欲因楚喪而伐之使公子蓋餘燭庸以兵圍
楚六灊使季札如晉以觀諸侯之變楚發兵絶吳兵後
吳兵不得還於是吳公子光與專諸謀欲自立為王且
曰我真王嗣季子雖至不吾廢也專諸不可公子光強
之曰我身子之身也四月丙子光伏甲士於窟室而謁
王僚飲王僚使兵陳於道自王宫至光之家門階戶席
皆王僚之親也人夾持鈹公子光詳為足疾入于窟室
置匕首于炙魚之中以進食手匕首刺王僚鈹交于胸
遂殺王僚公子光竟立為王是為吳王闔廬乃以專諸
子為卿季子至曰苟君無廢祀民人無廢主社稷有奉
乃吾君也吾敢誰怨復命哭僚墓復位而待闔廬立用
伍子胥之計伐楚與楚兵夾水而陳吳王闔廬弟夫㮣
欲戰闔廬弗許夫㮣遂以其部五千人襲冒楚楚兵大
敗走於是吳王遂縦兵追之比至郢五戰楚五敗遂入
郢越聞吳王之在郢國空乃伐吳吳使别兵擊越楚告
急秦秦遣兵救楚擊吳吳師敗闔廬弟夫㮣見秦越交
敗吳吳王畱楚不去夫㮣亡歸吳而自立為吳王闔廬
聞之乃引兵歸攻夫㮣夫㮣敗奔楚十九年夏吳伐越
越王勾踐迎擊之檇李越使死士挑戰三行造吳師呼
自剄吳師觀之越因伐吳敗之姑蘇傷吳王闔廬指軍
却七里吳王病傷而死闔廬使立太子夫差王夫差立
常以報越為志二年吳王悉精兵以伐越敗之夫椒報
姑蘇也越王勾踐乃以甲兵五千人棲于會稽使大夫
種因吳太宰嚭而行成請委國為臣妾吳王將許之伍
子胥諫不聽太宰嚭卒許越平與盟而罷兵去越王勾
踐率其衆以朝吳厚獻遺之吳王喜唯子胥懼曰是棄
吳也諫不聽使子胥于齊子胥屬其子於齊鮑氏還報
吳王吳王聞之大怒賜子胥屬鏤之劍以死將死曰樹
吾墓上以梓令可為器抉吾眼置之吳東門以觀越之
滅吳也十四年春吳王北會諸侯于黃池欲霸中國以
全周室六月戊子越王勾踐伐吳乙酉越五千人與王
戰丙戌虜吳太子友丁亥入吳吳人告敗于王夫差惡
其聞也或泄其語吳王怒斬七人於幕下太宰嚭諫引
兵歸國於是乃使厚幣以與越平十八年越益彊越王
勾踐率兵使伐敗吳師子笠澤二十年越王勾踐復伐
吳二十一年遂圍吳二十二年十一月丁夘越敗吳越
王勾踐欲遷吳王夫差于甬東予百家居之吳王曰孤
老矣不能事君王也吾悔不用子胥之言自令陷此遂
自剄越滅吳取之
春申君楚人也名歇姓黃氏游學博聞事頃襄王頃襄
王以歇為辯使于秦秦昭王使白起攻韓魏敗之韓魏
服而事秦秦昭王方令白起與韓魏共伐楚未行而楚
使黃歇適至于秦聞秦之計恐秦壹舉兵滅楚歇乃上
書說秦昭王昭王善其說發使賂楚約為與國黃歇受
約歸楚楚使歇與太子完入質于秦畱之數年頃襄王
病太子不得歸而楚太子與秦相應侯善於是黃歇乃
說應侯應侯以歇計聞秦王秦王令楚太子之傅先往
楚太子用黃歇計變衣服為楚使者御以出關而黃歇
守舍常為太子謝病度太子已遠秦不能追歇乃自言
于秦昭王曰楚太子已歸出遠矣歇當死願賜死昭王
大怒欲聽其自殺也應侯勸止之秦因遣黃歇至楚三
月楚頃襄王卒太子完立是為考烈王元年以黃歇為
相封春申君賜淮北地十二縣後十五歲黃歇言之楚
王曰淮北地邊齊其事急請以為郡便因并獻淮北十
二縣請封于江東考烈王許之春申君因城故吳墟以
自為都邑春申君相楚二十二年諸侯患秦攻伐無已
時乃相與合從西伐秦而楚王為從長春申君用事楚
及諸侯兵為秦兵所敗楚考烈王以咎春申君春申君
以此益疎客有觀津人朱英說春申君楚于是去陳徙
壽春而秦徙衛野王作置東郡春申君由此就封于吳
行相事楚考烈王無子春申君所幸李園女弟有娠李
園乃與其女弟謀園女弟承間以說春申君曰楚王之
貴幸君雖兄弟不如也今君相楚二十餘年而五無子
即百歲後將更立兄弟則楚更立君後亦各貴其故所
親君又安得長有寵乎非徒然也君貴用事久多失禮
于王兄弟兄弟誠立禍且及身何以保相印江東之封
乎今妾自知有娠矣而人莫知妾幸君未久誠以君之
重而進妾于楚王王必幸妾有子則君之子為王也楚
國盡可得孰與身臨不測之罪乎春申君大然之乃進
李園女弟于楚王幸之遂生子男立為太子以李園女
弟為王后楚王貴李園園用事恐春申君語泄而益驕
陰養死士欲殺春申君以滅口春申君相二十五年楚
考烈王病朱英說春申君殺李園春申君不聽朱英知
言不用恐禍及身乃亡去後十七日楚考烈王卒李園
果先入伏死士于棘門之内俠刺春申君斬其頭投之
棘門之外而盡滅其族而李園女弟初幸春申君有娠
而入之王所生子者遂立是為楚幽王
春申君要亦楚之豪傑也方說秦王合從之時何其壯
哉及一旦為李園所殺身與國滅由其好智不好學也
視太伯之風則遠矣以其封國在吳因附載其傳於太
伯世家之後吳之興滅可以參考
人物三之二
仲尼稱子賤為君子而贊之曰魯無君子者斯焉取斯
余傳無錫名世之士古今得四十有五人非流風之有
所被歟不然何賢才之多也文雅彬彬忠孝迭著名邑
之稱可無愧矣
前漢虞俊字仲卿無錫人也少以孝友稱于鄉黨明春
秋公羊左氏傳漢哀帝時為御史稍遷丞相司直王莽
執政左遷新陂令尋召為司徒俊欲遁歸遂見脅迫仰
天嘆曰吾漢人也願為漢鬼不能事兩姓飲藥而卒光
武即位高其節行與二龔比為表塋墓
後漢王關字選公無錫人也明易及天文郡舉為主簿
更始平守山陰令補侍御史遷冀州後拜謁者僕射卒
于陳畱太守不交豪彊人號王獨坐
後漢高彪字義方無錫人也家本貧彪為諸生遊太學
有雅才而訥于言後舉孝廉試第一校書東觀遷内黃
令卒有德政靈帝詔東觀畫彪像以勸學者高岱亦知
名並著漢書獨行傳
晉顧凱之字長康父悅之為州别駕長康遂為無錫人
博學有才氣善圖畫妙于一時頗自矜伐每過其實少
年因相稱譽以為戲弄初在桓温府嘗云凱之體中癡
黠各半合而論之政得平耳故俗傳凱之有三絶謂才
絶畫絶癡絶也嘗為虎頭將軍人號顧虎頭事並見晉
書及南史
唐李紳字公垂無錫之梅里人父悟歷晉陵令因家無
錫紳讀書惠山少苦貧每有著述潛取寺中佛經竊識
其後為主藏者所知致被歐辱後徙剡川天宫精舍一
日熟寐舍前丹柰方結實有蛇據其上會老僧至驅之
蛇入紳懷中忽不見僧異其事及覺問紳答曰適夢在
樹間食柰甚美似為僧逼而悟老僧以故隂異之延致
院中肄業數年去將赴解舉僧分槖金助其行元和中
果擢進士第釋褐國子助教歸寧李錡鎮江南辟為從
事錡叛令紳草檄紳不從錡怒囚之後錡伏誅獲免穆
宗召拜左拾遺翰林學士與元稹李德裕同在禁中時
稱三俊武宗時拜中書侍郎同平章事四年罷調淮南
節度使拜尚書左僕射封趙郡公卒諡文肅事見唐史
宋杜鎬字文周無錫人也博學強記少時將就試有鼠
銜孝經疏置榻前鎬怪之取以熟讀及試題出其内遂
預選當南唐時嘗為集賢校理及宋平南唐授千乘簿
至國子監丞崇文院檢討將南郊彗星見宰相趙普問
鎬鎬曰當祭而日食猶廢祭况彗見如此乎上聞迺罷
祭翼日遷著作佐郎累遷虞部員外郎景德初置龍圖
閣待制首以鎬為之澶淵凱旋遇懿德皇后忌日或以
軍中鼔吹為疑馳騎問鎬鎬對曰武王載木主以伐紂
前歌後舞可據也祥符二年种放告歸上宴餞於龍圖
閣賜詩命侍臣皆賦鎬辭以素不屬文詔引名臣歸山
故事鎬即誦北山移文以譏放其固直如此真宗凡得
古器異書必詢鎬悉能究其本末令人閱其事在某書
幾紙何行未嘗少忘鎬雖老四鼓起誦春秋遲明已數
卷日以為常後除龍圖閣學士至禮部侍郎年七十六
卒子渥生孫杞字偉長以鎬蔭補將作監簿累遷太子
中允知建陽縣除無名租萬計性豪邁遇事勇為稍遷
至度支判官虞部員外郎廣西歐希範推蒙趕為帝而
自號為神武公率其徒破環州轉攻桂管勢甚熾仁宗
患之授杞廣西安撫使杞至宜州得州人吳香及獄囚
歐世宏先往說之杞乘怠擊其後破白崖等寨及其五
峒斬首千餘級復攻環州焚其山林積聚蒙趕等大恐
隨香出降希範走保荔枝峒併擒戮之廣西平除天章
閣待制知慶州蕃酋孟香率部落内附夏人以兵索香
詔許還之杞言彼違約舉兵香不可與因移檄問罪夏
人讋服慶歷中范仲淹參知政事患諸路監司非才多
所更易杞與張昷之首被擢用杞博覽強記通陰陽術
自推其數曰吾年四十六死矣卒如其言
宋袁默字思正無錫人父繹字子安篤學至忘寢食嘗
升禮闈人咸師之早以英華教授諸子默少卓犖尤深
于文嘉祐八年中進士擢京兆府教授入為司農簿獻
無逸傳神宗召對遷光祿丞太學博士哲宗即位除湖
北轉運判官默學問淵深卿士大夫宗為師法謝獻道
解論語嘗共辯確三弟點植正功皆有名當世點字思
與熙寧初在太學直講為學者領袖與兄默共號二袁
名在諸儒右中元豐八年進士第累遷至通判杭州知
淮陽軍致仕喜佛老書詩甚工東坡見其所作以為有
驚心駭目之嘆正功亦中兩科官至右司郎中植事見
後
宋淩浩字直翁無錫人與同邑陳敏俱學于安定胡先
生以經術知名二浙登治平二年甲科嘗令蓬萊武涉
以能召拜太學博士推安定之學以誨多士咸敬服之
出倅辰州守渠陽致仕年六十五浩與敏皆不引年而
告老人謂得安定之傳而有所守者
宋陳敏字伯修無錫人髻丱喪父廬墓哀毁有芝生冢
上長從安定先生胡瑗學與同郡袁默淩浩姑蘇孫載
皆為英特時目為安定四俊友熙寧三年舉進士王荆
公嘉其才薦敏堪大用除太學正從蘇軾游甚厚嘗守
台州會朝廷命郡國立元祐黨籍碑敏拒守以為不可
監司促之急敏曰誣司馬公為姦臣是誣天也其倅卒
立之敏碎其石或咎敏敏曰我死且不辭何劾之畏竟
掛冠而去自號濯纓居士大觀中以八行搜天下士殿
撰李夔丞相綱之父也時奉祠居梁溪以敏行能薦於
上守令親為勸駕敏嘆曰昔歸今往何出處之戾也弗
就年八十一終德行之美時所欽慕
宋錢顗字安道無錫人舉進士熙寧間由烏程令召為
御史裏行王安石初行新法宰臣曾公亮依違不言顗
與侍御史劉琦上疏論安石歷官以來莫不言尊尚堯
舜故天下以為賢陛下亦聞而知之遂致公輔今乃首
以財利之說務為容悅言行乖戾剛狠自任不知安石
之心待陛下為何如主曾公亮位居丞弼被遇三朝自
當悉慮竭忠以身許國反有畏避安石之意更相稱譽
以固寵榮安石大怒貶顗監衢州鹽稅琦亦坐謫顗行
謂御史孫昌齡曰君奴事安石以得御史亦當少念報
國顗今得罪分當遠竄君為美官自以為得策即我視
君犬彘不若也聞者悚然時人號鐵肝御史
宋沈初字子深無錫人熙寧六年擢進士第初始入國
學時試周以宗強賦為第一文詞典麗時争傚之元祐
間尚詞賦朝廷常以林希佚道使民沈初周以宗強劉
煇堯舜性仁陳之方恤民深者嚮其樂江衍王道正則
百川理賦五篇頒天下為格初之賦後流至西夏夏人
織為文錦其珍賞如此尉明之象山入為國子直講以
終兄弟四人兄禋揚皆中進士科
宋王岡字壽祺居無錫賈山稱賈山王氏世雄于財至
岡尤嗜學躭玩經籍父厚贈資貨使之游學自是文益
精元符三年舉進士除北京國子司業通判揚州時丞
相吕頥浩統戎任辟置幕下高宗南渡丞相拜御營使
以岡為參議官謀畫多用其計後丐祠歸紹興初上思
其人召為比部郎中復歷金部遷左司郎中頥浩去國
岡請老以朝散大夫直秘閣致仕與晉陵孫覿友善覿
尺牘中有稱王左司者即岡也其弟亦為中興後都司
宋孫近字叔諸無錫人父廷筠嘉祐中進士近幼警悟
號神童七歲能屬文崇寧二年擢進士第五年中宏詞
科累遷至工部郎中高宗即位除秘書少監起居郎中
書舍人給事中同章誼使金還除吏部侍郎直學士院
從上親征書命悉委焉凡所撰著宣布德意武夫義士
讀者莫不感泣一時比之陸贄繼而參大政兼樞密居
政地三年金和議成丐詞上許之未幾時以和金有異
論謫授秘書監分司南京漳州居住易南安移贑州薨
年七十八弟建舉遺逸賜進士及第
宋唐作求字叔孝無錫人崇寧二年進士登第公卿間
有以作求薦于徽宗召對稱旨除御筆所禮制局檢討
官遷主客郎中出守徽州以朝散郎致仕作求學術該
敏家訓嚴肅勵後進以振文藝唐氏由作求藹然以儒
學名家從弟孚字益裕亦志學所見深遠嘗歷謁元祐
諸君子談論移日皆造其奥理
宋李謨字茂嘉無錫人幼孤事母孝家貧感憤向學從
樂安先生游登崇寧五年進士第又試中教官有敏譽
徽宗知其才擢廣東運判入對留為太常丞繼為監司
遍歷河北高宗即位除直徽猷閣知鎮江臨安兩府遷
寶文閣移鎮京口終謨歷事三朝皆蒙眷奬屬當時艱
閱兵走馬于燕趙之間而智略精敏隨事制變稱為奇
才
宋施坰字林宗少力學馳譽上庠崇寧五年進士登第
再除為太學博士宣和末提刑江東朝廷命鑿銀林河
通大江調役繁興坰慮導江入浙必漂溺蘇秀因抗疏
極言其害是役為寢徽宗下詔奬諭進秩一等累遷至
禮部侍郎皆有能聲顯仁太后回鑾坰為考訂儀注時
以為宜後以敷文閣待制終生平篤意孝友在官得親
庭書必冠帶跪讀遇恩奏補官率推及弟姪鄉里稱其
賢施之先本出武進坰父南康公始徙居無錫至坰遂
為無錫人坰弟垓有吏績紹興末累持節終朝議大夫
湖北運使
宋費肅字懿恭無錫人少穎秀拔俗尤嗜學中大觀二
年進士第復以薦除秘書正字紹興初大臣舉其賢行
與簡齋陳與義同召赴行在時被召者三人獨肅抗節
引辭不起子鍇亦中科第
宋李端行字正達無錫人幼與弟尚行入太學俱有俊
聲同賜大觀三年上舍第為太學博士高麗遣子入學
其禮不除朝廷患之丞相蔡京會議于學語及端行端
行曰彼既遣子入學未有不成禮者當以國禮繩之遽
趣賓贊引高麗士即日成禮儀注悉裁于端行京與朝
士服其得體後以作詩詆京之失出宰明之鄞縣發憤
丐閒終身不復仕進丞相吕頥浩嘗師學端行逮貴猶
執弟子禮子霖隆興進士尚行字師尹風神秀偉賦性
嚴憚兄弟同學易經深造淵妙日抄萬言筆不停手閉
戶讀書人罕覩其面登第後為文益進而名甚高為越
之蕭山治行顯著召為太博累遷司農太常二少卿高
宗即位出知信州潘逵趙琦起饒州為盜攻入信境尚
行平之高宗親書詔命奬譽進直龍圖閣遷江南東道
轉運使以言去職參政張守周葵待制董棻相與為忘
形交皆一時名士
宋沈松年字性仁無錫人大觀三年舉進士為潤之金
壇縣以文學擢太博會靖康之難丐歸田里以圖史自
娱有妹適洪忠宣公忠宣使金且久妹攜諸甥歸無錫
松年力勉以學後皆中博學宏詞科适拜相遵至樞府
邁再入翰苑名聞中外時語非松不能有甥若是三子
自強日新有開日新亦由上舍中進士第
宋蔣芾字子禮本義興人父及祖宣和中進士至朝請
大夫知鎮江府祖瑎參政魏公之奇之孫元祐擢第大
臣以經術薦為太博累遷至郡守遭寇難徙無錫故芾
為無錫人芾早以蔭入仕紹興間登進士第授建康理
官秦檜欲羅致拒之檜怒終其世不召用及檜敗附檜
者皆竄逐芾獨免芾嘗官東宫為莊文太子所知薦其
賢于壽皇命權直舍人院因繳内侍梁珂語徹德壽宫
上皇嘆其忠除簽書樞密院條奏邊防軍功甚悉孝宗
尤極嘉奬拜右僕射同平章事上方銳意恢復芾力陳
天時人事未可舉兵凡二千餘言忤旨讒忌者乘之既
而丁内艱去職朝廷起以左丞相不赴後判紹興奉祠
以終
宋陳篆字師文無錫人氣豪邁讀書一過不忘為文初
若不經意下筆即翩翩不休語意俱到争傳誦為楷式
經學尤該明執弟子禮願學者遠近交至一出規矩皆
為良士戴達先兄弟嘗師事之所造就尤多紹興間舉
進士官止州縣而終子翥亦登進士第
宋吕克成字世德無錫人有雋才學問精慤從遊者數
百人與同邑陳師文友善兩浙士子稱師者必以世德
師文為重以恩科第一人終蘄州教授
宋尤袤字延之其先閩人本姓沈因避王審知諱去水
姓尤來居無錫至袤遂為無錫人弱冠入太學魁監省
登紹興進士第嘗從玉泉喻樗游樗龜山先生高弟也
樗以所得龜山之學授之由是學益進紹興間宰泰興
金人犯境士庶望風而遁袤獨堅守不去尋以薦除奉
常時高宗廟號未定方議升配公諏經訂古悉有根據
平生博極羣書同貫古今時人號曰尤書廚當世推為
人物之宗為内外制及内禪典册悉服其雅正官至禮
部尚書袤形貎不逾人而丰度端凝孝宗嘗有短小精
悍之褒晚益嗜書不倦所藏三萬卷為詩平淡楊誠齋
嘗列之四詩將自號遂初居士光宗嘗書遂初二字賜
之有遂初小藳等書數卷行于世卒諡文簡公子㮣孫
焴三世相繼並登科第焴字伯晦以大父袤奏仕累遷
工部尚書(闕)學士提學秘書省提綱史事遍歴中外
三十餘年而後抗疏丐閒年八十三以疾終于家自號
木(闕)居士云
宋戴達先字子善世居無錫之東城父適里中尊為鄕
先生紹興初建太學達先與弟幾先同中選經藝俱優
每試必占前列士争傳誦其文以為式號二戴格當時
太學為之語曰二戴一王辟雍之光先有王戴後有陳
蔡紹興間文體粹然為之一變者實自達先兄弟始以
上舍射策賜第執政舉其賢高宗召對擢為太博孝宗
即位求直言達先條天下利害南北戰守宜以奏召試
館職除正字遷校書郎知池州易江陰軍移袁州為政
長者終年六十二達先心仁貎莊平居恂恂臧否不置
口其友何稱每曰吾同舍所愛者三人芮燁劉苪及達
先時因號四賢幾先字子微性端謹其學純正不雜少
與兄俱馳聲太學登紹興十八年進士第丞相陳康伯
深器之薦于朝召教諸王稍遷至國子司業對便殿論
王安石蘇軾之學功利仁義差别上嘉之擢禮部侍郎
兼侍講累遷至直龍圖閣號錫谷居士自著生平行實
為傳以終
宋陳之茂字卓卿無錫人宣和初入太學紹興二年與
張九成同登進士第廷對忤權臣黜之九成叩頭殿廷
曰臣之學不如之茂臣不當得之茂能言人之所不敢
言宜奬不宜黜上覽對悚然曰忠言也賜之茂同進士
出身調休寧尉樞密王倫推其賢召見除秘書郎累遷
至知平江府以督相魏公舉陞直顯謨閣知建康隆興
兩府丞相洪公復薦召對擢吏部侍郎兼中書舍人直
學士院終之茂稟性剛果立志英特議論宏遠深識治
體壽皇初銳意天下默察方正特立之士期致事功每
深器待將倚大用及其没縉紳惜之為詩清勁畫尤有
法弟之淵字宗卿習左氏春秋與兄之茂同入太學時
號二陳復聯中張九成榜教授臨安府擢秘書正字後
為湖南運使召還與兄之茂同為吏部郎中朝士榮之
終秘書閣修撰知宣州為人淵源温粹識度冲曠文尤
典縟立朝涖官不治貲産澹泊自如未嘗以名位矜驕
人服其厚德
宋許德之字振叔無錫人也父希道為鄕之宿儒四子
皆傳一經德之居長最穎悟紹興初登進士第為揚州
法曹與眺詠之韓韶蘇象先同為掾俱有美名時號維
揚四俊侍臣薦其才於徽宗召見便殿德之對治道無
多術惟進賢退不肖有賢不能用與非賢而遽信雖勤
不治上嘉納之擢司門郎中遷太常少卿以顯謨閣知
婺州方臘起清溪為寇德之坐是得罪貶賓州高宗即
位復官奉祠石林葉夢得與德之友善人比之黃叔度
徐孺子弟倜衍之伸皆登高科有聞于時
宋李祥字元德無錫人隆興初登進士第為太學博士
遷國子祭酒時韓侂胄用事逐趙忠定公朱文公祥為
博士上疏争之由是去國後侂胄敗朝廷以祥為忠除
直龍圖閣卒諡肅簡公自號小山
宋蔣重珍字良貴世居無錫之富安鄉胡埭幼穎悟讀
書一覽輒記嘉定十六年魁進士擢承事郎累遷至僉
書奉國軍召除秘書正字入對上七箴三疏奏語剴切
忤丞相史彌遠意遂謁告還家端平初上勵精更化召
為秘書郎累遷至集英修撰皆不就嘗築一梅堂萬竹
亭聚書自娱天下高之號實齋先生與魏了翁真德秀
深相友愛其所講明皆聖賢正學後以刑部侍郎卒諡
文忠公
元虞志道字彦高其先潤之丹陽人父薦發宋進士愛
無錫溪山之勝遂徙居焉志道自幼穎悟家訓尤嚴弱
冠以茂異起為校官其學專以明體適用為文章必本
扵理嘗教授湖學趙承旨深器重之與之為莫逆交後
以嘉興尹致政為人踐履篤實愛親事長克盡誠敬撫
弟姪若已出待後進如儕輩遇賢子弟詢詢引導之若
不及遇人有急難雖傾産救之弗吝然扵義利之辨甚
明鄉里推尊為鄕先生云
才賢之出由乎山川之間氣發而為英靈鍾而為秀特
粹而為文章激而為忠義靡不由之然亦有風化之理
焉無錫得山水之清氣故其發為文辭藴為德業自漢
以來賢令迭出亦風教之有自也由漢而下著于邑者
得二十有七人或以才顯或以行稱具述如上遺者闕
焉亦盛矣哉
後漢陸璯舊名銓字仲方毘陵人也操履清正明京氏
易尚書曉風角星算貫其要妙以經術講授太守辟為
主簿固辭以疾太守脅以威刑遂省事旬日謝疾而去
避地會稽以典籍自娱視氛祲言災異公車拜徵皆以
疾辭年八十卒
吳朱治始仕漢建安中為九真太守扶義將軍以婁由
拳無錫毗陵為奉邑黃武元年封毗陵侯
陳張種字士苖歷侍中中書令太建初累賜無錫嘉興
縣秩
宋湛茂之嘗為司徒右長史隠于無錫之惠山築草堂
讀書其中與南平王劉鑠友善更以詩章唱酬畱刻于
石
唐陸羽字鴻漸未知所生及長以易自筮得蹇之漸曰
鴻漸于陸其羽可用為儀吉乃以陸為氏名羽而以鴻
漸字之嗜茶著茶經三篇鬻茶者至陶羽形祀為茶神
上元初隠居苕溪自稱桑苧翁又號竟陵子在隴西公
幕府自號東園先生又號東岡子嘗品水味列無錫惠
山泉第二至今稱為陸子泉泉上有祠祀羽畫像
宋章誼字且叟丹陽人登崇寧五年進士第又中學官
選誼學問淹博氣節凜然建炎間高宗南渡始駐蹕行
在會苖劉叛時誼倅杭州聞變越班而出正色叱賊黨
賊為披靡上嘉其勇詔進三秩擢倉部郎中尋遷吏部
侍郎攝兵部以龍圖閣學士充軍前奉表通問使使金
與尼瑪哈烏珠論事酬應如響還南京為偽齊劉豫所留
後誼以計求直于尼瑪哈使豫墮計中乃得返命上益嘉
之拜刑部尚書復移戶部除端明學士鎮金陵奉祠亳
州薨諡忠恪其先本浦城人至誼既貴始由丹陽徙居
無錫之斗城後葬扵横山八子駽駒駟驛□馳騆駰
宋胡珵字德輝本晉陵人建炎間以避地始居無錫之
甘露宣和三年舉進士調開德府儀曺掾後遷至祕書
正字布衣陳東上書攻六賊言者謂珵嘗潤色其書貶
梧州歲餘蒙恩自便紹興初召試館職復除正字遷著
作郎兼史館校勘先是姦臣得志舊史蕪穢上命珵筆
削貽執政怒出守嚴州未赴而卒珵性嗜學既第後嘗
請事于南都劉器之器之曰子聰明能護以道當令成
器珵遂以平日所得于器之者著為護道錄并所述蒼
梧志並行于世
宋喻樗字子才始居東京開封之祥符從高宗南渡徙
居嚴之桐廬後至無錫遂定居焉建炎間以易經中進
士累官贈工部郎中少從龜山先生游獨得其奥嘗著
易義及玉泉講解語孟大學四書性理窟行扵世當紹
興之間力主正論為時師表天下稱之
宋薛極字會之武進人後居無錫少讀書日記萬言以
父蔭調上元主簿習詞學中科第為理官後守桐川嘉
定初召入以參政樓鑰薦歷左右司樞密副都承旨時
朝廷議更楮弊創安邊司極與謀焉累遷至吏部尚書
簽書樞密院事奉寧皇上陵使訖事入參大政除樞密
使封和國公凡在朝三十餘年以觀文殿大學士終扵
家
元孟潼字宗鎮世吳人宋信安郡王忠厚之五世孫信
安有墓在無錫當惠山之西其先世嘗有别業在惠山
下潼宦遊南北遂歸老焉潼始以茂異膺憲舉為文學
掾累遷至承直郎松江府判官致仕性謹厚平居恂恂
未嘗少懈處家事若官政待家人必以禮遇童僕必以
恩語人必忠信未嘗妄笑語為文一本於理致所歷官
守率以廉能見稱在任雖無赫赫名逮去嘗有後思
諺曰里仁為美處仁為智信夫自漢陸璯以下九人故
非錫産或以封爵或以避囂其一時游從皆高世之士
由是定居遂為邑人其處仁之謂乎始知斯言之不誣
也
晉華寶無錫人也父豪義熙末戍長安寶年八歲臨别
謂寶曰須我還冠汝長安陷寶年至七十不冠婚或問
之輒號慟彌日不忍答也齊建元三年與同郡薛天生
劉懷徹並表門閭事載南史
南唐陳喬字子喬世居廬陵後徙居無錫喬遂為無錫
人仕南唐為觀察判官烈祖頗器重之遷尚書郎拜中
書舍人元宗既失淮甸恥其降號將授機務於太弟而
陳覺之徒因有窺竊之計欲委國事于宋齊丘而取之喬
排閤入諫元宗驚悟乃止扵是引喬入見后及諸子指
喬曰此忠臣也他日國家急難汝子母可託之我死無
恨矣而齊丘黨亦由此以敗及元宗南遷留喬輔太子
監國後主即位遷禮部侍郎翰林學士承旨門下侍郎
兼樞密使遂總軍國事開寶中宋太祖遣使召後主入
朝後主欲往喬曰陛下與臣俱受先帝顧命委以社稷
大計今往而見留則國非已有悔將何及後主由是連
年拒命皆喬為之謀也及城陷後主自為降欵俾喬與
世子仲㝢開門納之喬遽歸府投欵扵承霤後主促之
愈急喬入見曰自古豈有不亡之國乎降無益也臣請
城下一戰而死後主執喬手泣曰盍與我北歸喬曰臣
當大政而致國家如此非死無以報臣死而歸之以逆
命之罪則陛下保無恙也掣手而去入視事堂自縊而
死吏為徹榻瘞之宋既克南唐太祖以喬忠于所事詔
以禮改葬
宋袁植字材老無錫人也其父子安為鄉之碩儒植蚤
承嚴父之訓獨刻意研詩崇寧三年擢進士第復中詞
學兼茂科為監察御史金人南下陳邊防十三事以誅
佞人為先不納引疾致仕建炎初召為左司諫直言忤
宰臣黜守岳州會敵騎大入叛臣李允文據鄂州大剽
荆湖植條其姦上之允文中路得遞疏怒以兵趨岳陽
執植植正色詆賊不少懾遂見害于武昌朝廷知之追
贈直龍圖閣錄其後二人
宋許九無錫人力田為業蚤喪父獨奉母以孝聞于鄕
里淳化三年飢九往來城郭乞食飬其母人厭其數每
每棄斥之九絶粒病數日時牟麥未登九刈青煮食強
自扶持得起念母無以為給哀痛不忍誓欲終與母子
俱全因持斧斷手取信斷之血不出人咸謂九孝感所
致復丐乞入城市言有老母因取所斷手置杖頭示信
於衆市人哀之莫不餽以盤飱其後母子果獲全于難
進士孫浩以事聞於無錫令令以九傷毁肢體為不孝
怒逐九浩還與俱去常州留飬于家九每與母出累日
不一至浩所浩問之曰丐幸有餘足以供母不欲數累
長者浩益憐九為置緇衣以衣之蓋取其不汙也居歲
餘母老以疾卒九服向所得緇衣漆其斷手口誦浮屠
言與母俱死嗚呼孝為百行之先人子莫不各欲自盡
也承平時雖士大夫孝行無所見於世歲遇凶變苟有
匹夫稚子能自力於一時亦足驚世駭俗深可敬哉昔
歐陽公作五代史一行傳蓋有憫世之歎余從宋世中
葉於是區區小邑得獲一孝子焉可與華寶並稱矣能
不樂為之書以為世勸視四海謂秦無人得耶操青執
彤者將不特一書而已嗚呼世有如許九數十輩風俗
安得而不厚哉
宋沈樗字斯年無錫人性純厚樂善家本饒貲好施與
人貸之或不償即折劵無靳色遇歉歲傾廩賑惠常以
金助軍匱數至萬緡州上其事於朝欲官以爵樗韜晦
不願朝廷嘉之賜號達義處士
嗚呼忠孝之義大矣能盡其道者古今幾何人哉余采
是邑傳記所載自晉及今寥寥千載之下能盡孝者得
二人焉能盡忠者亦得二人焉號稱達義者得一人焉
特備書其始末可見忠孝之難得也
唐僧若冰不詳其始來嘗寓無錫惠山之普利院惠山
有洞出泉即今之第二泉也歲久其洞堙塞冰披荆榛
斸岩谷訪求得之即今所謂若冰洞也古洞既出新泉
遂注故世稱惠山泉必本於冰冰能詩有題惠山泉五
言四韻刻山中至今尚存世傳冰寓山寺時一日游洞
中不復出後人見于海上不知所終
宋僧宗本無錫人也俗姓管氏性質直少緣飾貎豐碩
年十九師事蘇州承天永安道昇禪師昇方道價重叢
林歸慕本弊衣垢面操井臼以供給夜則入室參道昇
陰竒之又十年剃髮受具服勤三年乃辭昇游方初至
池州景德謁義懷禪師言下契悟懷公徙住越之天衣
常之薦福本皆從之治平初懷退居吳之吳江壽聖院
部使者李公復圭過懷夜語曰瑞光法席虚願得有道
衲子主之懷指本曰無踰此既至瑞光集衆擊鼓鼓輒
墮圓轉震響識者以為法雷震地之兆自是法席日盛
後住杭之淨慈九年還吳住穹隆(闕)時年六十
三矣未幾神宗闢相國寺六十四(闕)禪二律召本
主惠林既至遣使問勞三日詔(闕)於寺門翼日召對
延和殿有司使習儀而後見既見賜坐盤足跏趺侍衛
莫不驚駭本自若也上問受業何寺對曰承天永安上
喜其真喻以方興禪宗宜善開導之旨既退上目送之
謂左右曰真福慧僧也哲宗即位加號圓照禪師元祐
元年求歸詔從其請元符二年十二月甲子將入滅沐
浴而臥遂物故門弟子塔師全身于靈岩山閱世八十
座五十二夏
宋吕雲字山友無錫人也幼業儒為文甚敏一夕獲異
夢覺有所悟遂去家如京師道錄劉公奇之納為徒時
劉為徽廟眷遇補為金壇郎將陞以道秩非其志因入
太行山遇至人留窮谷中辟穀危坐授以玄旨因有所
得每入山多處幽䆳所茹止草木果實而丰采充潤益
光澤如童顔自此知名天下紹興間高宗徵之詔三下
始起入對太一宫高士堂時入禁中談論莊老後乞歸
山不允賜几杖以寵之壽皇眷遇尤厚雲能詩善鍊丹
石往往忘形絶俗其學高妙人莫能知乾道中一日宴
坐自草遺表畢凝然而化
宋錢道人逸其名無錫人顗之弟也隠惠山與東坡蘇
軾游東坡嘗有詩贈之稱為有道者云
宋尤道元字浩光禮部尚書袤之族叔性尚孤介志慕
冲曠先是方茂山登仙觀有錢道士嘗夏月汲水至八
百丹井得冰如璧遽取食之遂𤼵狂不復粒食周遊名
山不知所終道元幼從錢游亦復得冰食之不食者數
年一日忽渴取水引飲自是復食顔如渥丹雙瞳凝碧
宴坐一室凝塵滿几心常淡如不喜世俗事方外士争
稱之乾道間無疾而化
異端之說嘗見闢於孟軻之門何取于斯自其教入中
國殆非一朝一夕之故其所由來遠矣為其徒者苟能
清虛寡慾寂滅妄想以事其教亦有不可没者非有所
取也
無錫縣志卷三上
無錫縣志卷三下
州署三之三
州署在州城之中即宋舊縣令廳也元前至元間改作
之幕曺吏舍庫藏廚傳廏院獄室具完舊廳事後有堂
曰明德明德堂後即不欺堂其西有堂曰平清堂今徙
樹東嚮為幕官之署曰觀稼亭睡花亭九峯亭俱在州
署後圃西北舊子城基上而麗譙之樓敞其前捕盗之
官居其左譙樓外有亭三西曰宣詔曰閱武東曰頒春
舊縣令廳之東即縣丞廳事内有堂曰哦松其西即主
簿廳事縣丞廳之東縣尉廳事在焉内有燕居堂去縣
尉廳事行二百步有駐麾亭俗稱行衙亭所以駐使臣
今諸廨舍及亭傳皆廢唯縣令廳存改為州署亦非舊
貫矣兹考古賢令及題名于石者得若干人具錄如左
宋
劉道産為令有能名劉秀之為令著能聲
梁張盾字士宣以謹重稱為無錫令後為湘東王記
室死之日家無餘財唯文書千卷酒米數甕而已
漢陶穀字秀實錢塘人有道藝當五代漢末來隠居
五部湖時大旱蝗太守奉印綬請為無錫令穀退
而嘆曰郡界有災安得懷道而不救之到城修六
事行弭災之術三日雨蝗盡死穀乃遁去
唐
湛賁宋長史茂之十三代孫進士及第貞元十九
年以江陰縣主簿權知無錫縣事有題祖宅二詩
刻惠山寺中可考
敬澄字深源為無錫令與陸羽同時嘗葺惠山寺
獨孤及新泉記内稱之
宋
錢惟周(景德元年太常寺太祝)張廷偃(景德元年尚書都官郎中)
劉龜從(天禧二年太子中舍)王周(乾興元年大理寺丞)
宋禹臣(天聖二年大理寺丞)王晉卿(乾興初闕)
聶厚載(天聖九年彰信軍節度推官)李景(天聖六年太常博士)
孫從古(景祐元年衛尉寺丞)蘇紳(明道二年殿中丞)
王周(寶元二年尚書虞部員外郎)李光卿(景祐四年國子博士)
魯友益(慶歷三年太子右贊善大夫)鄭戡(康定二年太子中舍)
楊寧(皇祐二年秘書丞)曺平(慶歷五年殿中丞)
魏演(皇祐五年太子中舍)江揖(皇祐三年大常博士)
程迪(嘉祐四年秘書丞)張詵(至和二年秘書丞)
陳京(太子中舍嘉祐七年)劉慶孫(尚書虞部員外郎嘉祐七年)
霍大備(太子中書舍人治平三年)陳知儉(太子右贊善大夫治平闕年)
蔡天申(大理寺熙寧四年)謝仲規(秘書省著作佐郎熙寧六年)
焦千之字伯強殿中丞歐陽文忠公門下士也有
名於時熙寧六年來宰是邑值旱河竭役民自小
渲車湖水入運河人皆獲其利東坡先生過邑與
之遊甚厚
蕭淵(大理寺丞熙寧十年)張毅(秘書省著作郎元豐二年)
王逢(奉議郎元豐五年)馬防(奉議郎元豐八年)
柳康中(宣教郎元祐二年)施珣(通直郎元祐五年)
樂照緯(通直郎元祐八年)施博求(宣德郎紹聖四年)
趙伾字義夫洛陽人英毅不畏強禦人號為趙鐵
頭在任興創廨舍倉務農田水利無不振舉邑人
至今德之惠山寺路大松伾親手所植今猶有存
者咸指如甘棠云官奉議郎元符三年來宰是邑
張元度(奉議郎崇寧元年)王勛(通直郎崇寧五年)
閻與道(奉議郎大觀元年)趙義文
郄漸(建炎間邑宰)張樞言(秘書丞嘉定間邑宰)
胡舜舉(紹興闕年)袁擇(寳祐闕年)
元
湛清(縣尹至元十二年)錢奎(從事郎縣尹至元十六年)
姜好仁(從事郎縣尹至元十九年)趙思益(奉議大夫知州至治二年)
董世傑(奉議大夫知州秦定元年)張采(奉議大夫知州泰定四年)
王克敬(朝散大夫知州至順二年)董守思(朝列大夫知州元統二年)
李臺山(朝列大夫知州至元三年)高庫克楚(奉政大夫知州至元六年)
學校三之四
州學即舊縣學也在州城西南三百步宋嘉祐三年邑
令張詵始創為之崇寧間詔興天下學宫其猶子元度
繼宰是邑因舊規更廣其製紹興間邑令胡舜舉復加
增飾廚傳齋廊繕葺苟完嘉定十年趙忠定公之子崇
要令邑崇以戟門擴新其舊寳祐間四明袁從為邑宰
即明倫堂之西為堂三楹以祀楊龜山陸象山張南軒
楊慈湖袁潔齋袁蒙齋喻玉泉尤遂初蔣實齋為九先
生祠元前至元間九先生祠久廢鄕貢進士虞薦發為
文學椽以為龜山先生嘗講學是邑玉泉遂初實齋及
小山李公皆鄕之望遂即舊祠各圖繪象貎更為五先
生祠以祀焉獨教官缺視事之署延祐間主學李司孝
闢學舍之西南以為之于是祭有宫講有堂肄業有齋
司教有所寢處有房庖治有舍而門廡廊序軒然翼然
與是邑稱學司之職舊有贍士四十一頃有奇歲入一
千二百餘石而養士有饍設官有祿所以造就俊秀之
意為甚重然自興學以來邑之士子獲薦扵鄕貢登于
春官者凡得若干備錄姓名于後嗚呼盛哉
宋
錢顗(慶歷丙戌賈牓)蔣之奇(嘉祐丁酉章牓)
袁默(嘉祐癸酉許牓)孫廷筠(嘉祐癸酉許牓)
淩浩(治平乙巳彭牓)陳敏(熙寧庚戌葉牓)
沈初(熙寧癸丑余牓)沈禋(熙寧癸丑余牓)
蔣之美(熙寧癸丑余牓)袁點(元豐乙丑焦牓)
沈禓(元祐辛未馬牓)許德之(元祐甲戌畢牓)
王岡(元符庚辰李牓)袁植(崇寧癸未霍牓宣和甲辰詞學)
孫近(崇寧癸未霍牓五年宏詞)洪遘(崇寧癸未霍牓)
孫達(崇寧乙酉李牓)施坰(崇寧丙戌蔡牓)
唐作求(崇寧丙戌蔡牓)李謨(崇寧丙戌蔡牓)
費肅(大觀己丑賈牓)李端行(大觀己丑賈牓)
沈松年(大觀己丑賈牓)袁正功(大觀己丑賈牓建炎戊申詞學)
李尚行(大觀己丑賈牓)陳之淵(紹興壬子張牓)
陳之茂(紹興壬子張牓)許衍之(紹興壬子張牓奏名第一)
唐孚(紹興壬戌陳牓)費鍇(紹興壬戌陳牓)
許伸(紹興壬戌陳牓)尤袤(紹興戊辰王牓)
戴幾先(紹興戊辰王牓)陳篆(紹興戊辰王牓)
蔣芾(紹興辛未趙牓)吕克誠(紹興壬申張牓特奏第一)
戴逵先(紹興壬申張牓)陳翥(紹興庚辰梁牓)
李祥(隆興癸未木牓)李霖(隆興闕)
尤㮣(淳熙乙未詹牓)尤焴(嘉定戊辰闕牓)
蔣重珍(嘉定壬午進士第一)蔣應新(紹定壬辰徐牓)
馮道心(端平甲子舉)唐應元(嘉熙庚子舉)
陳大用(淳祐癸卯淛漕)孫宗彊(淳祐己酉舉)
周霆震(淳祐己酉舉)司馬永(淳祐己酉舉)
唐良輔(淳祐己酉舉)陳淵(淳祐己酉舉)
王&KR1654;(淳祐壬子舉)陶唐炎(淳祐壬子舉)
孫仲龍(淳祐壬子舉)唐一鶚(淳祐壬子景定辛酉兩舉)
唐玉𫝊(淳祐壬子舉)唐煥𤼵(寳祐乙夘舉)
顧雄午(寳祐乙卯舉)戴日輝(寳祐乙卯舉)
邵煥有(寳祐丙辰文牓)趙必曠(寳祐丙辰文牓)
張夢奎(寳祐戊午舉)陳士首(寳祐戊午舉)
過如珍(寳祐戊午舉)費造(寳祐戊午舉)
章聖舉(寳祐戊午舉)趙必鏸(寳祐戊午舉)
陳應黿(寳祐戊午舉)司馬應年(景定辛酉舉)
王颷(景定辛酉舉)戴天驥(景定辛酉舉)
陳鑑(景定辛酉咸淳丁卯癸酉三舉)唐霖龍(景定辛酉咸淳庚午兩舉)
尤棟(景定壬戌方牓)王桂子(景定甲子舉)
何巖夀(景定甲子舉)唐駿𤼵(景定甲子咸淳丁夘庚午癸酉四舉)
薛應發(景定甲子舉)楊文龍(景定甲子舉)
李頀(景定甲子舉)邵夢接(咸淳己丑院牓)
鄧恢(咸淳戊辰周牓)王應龍(咸淳丁夘庚午舉辛未開牓)
孫桂𤼵(咸淳丁夘庚午癸酉舉甲戌南省第十名進士)顧真𫝊(咸淳丁夘舉)
虞薦發(咸淳丁卯癸酉兩舉)陳奎(咸淳丁夘庚午兩舉)
戴謨(咸淳丁夘舉)趙孟祐(咸淳丁夘監舉)
王庭蘭(咸淳丁夘舉)朱龍大(咸淳庚午舉)
李晦(咸淳庚午舉)吳夢祿(咸淳庚午舉)
戴應牧(咸淳庚午舉)陳應麟(咸淳庚午舉)
周南輝(咸淳庚午舉)唐迪(咸淳癸酉舉)
孫逢吉(咸淳癸酉舉)楊震𤼵(咸淳癸酉舉)
虞應酉(咸淳癸酉舉)趙孟健(咸淳丁酉監舉)
元
尤良(字心之)陸以衜(字士衡至正辛巳鄉舉)
第二泉三之五
第二泉即陸子泉也在惠山之麓若冰洞前洞高咫尺
廣可方丈吳地記云是洞通義興張公洞今歲久堙没
不可蹤跡泉源自洞中浸出洞前有石池池中蓄泉嘗
滿號冰泉是泉及洞唐僧若冰訪求得之故皆指僧而
名池上舊有屋連蓋洞口半以覆地池前有極目亭今
廢為五賢祠池右有涵碧濕雲及潄香諸亭皆可坐以
觀泉池底水液潛貫山下池中山下池方圓各一唐會
昌中刺史張中丞置連屋一十間扵池上有梁源亭在
焉其方池甃以陶甓繚以朱欄云宋高宗南渡時嘗在
此池酌泉故其後設欄衛護謂之上池去上池尺許即
圓池鑿石為底窳若鉎釜池之四旁及欄楯皆琢石為
之是謂中池池口有暗渠𨗳泉從龍吻出注下池下池
方丈餘深可二尺池上有堂三楹曰漪瀾堂今之真賞
亭也亭基下即通龍吻石渠渠中泉自龍吻中噴出洋
溢下池然後分為二道其一道北入黿池漸流至金蓮
花池金蓮花池者池中有金蓮花蔓生如荇開花黃色
似蓮蘂半開而不實朵小如水仙甚香舊稱千葉云後
有女子入池澡浴花遂省為五瓣傳說者有僧不知來
自何方擕植于此是花天下凡有三種其一在華山方
池中其一在廬山池内其一在此池皆是僧手植池上
有石梁通惠山寺宋蘇舜欽嘗築亭寺前鑿石為流觴
曲水疏泉脈為之泉自金蓮花池迂迴過寺中香積池
出寺涇達雙河合五瀉水越江陰界水同入于江其一
道東入暗渠涓涓引流出錫山澗迤邐順流下梁溪合
梁溪入太湖其餘旁支别𣲖斜分曲匯山民悉為溝畎
𨗳流山下溉田可數頃無旱乾之憂唐陸鴻漸品水味
二十等列此泉為天下第二故世稱第二泉以鴻漸所
品故又名陸子泉緯略云李德裕好惠山泉置驛取水
有僧言長安昊天觀水與惠山等雜他水試之僧獨指
其二曰此惠山泉也文饒為罷水驛宋聶原載云雲山
泉悉甘而斯泉勝諸泉者以其感錫之氣也惠山之東
曰錫山實一支耳是泉罌缶挈致遠方必以山中石子
置罌内雖歷數年水味不敗此尤佳也𤨏碎錄云惠山
泉緣山中有錫止宜瀹茗若烹羊則色黑醖酒則味苦
大凡井中投鉛久之則甘梅柚和鉛霜食之美因知錫
能變甘是泉之味亦由是耳或云惠山舊無墳壠自唐
末以來漸加封樹至今日益衆於是山之精靈頗弊扵
墾鑿而第二泉亦敗於潴穢矣邑人尤氏所記云宋徽
宗時嘗取泉飲之揮去曰是水有屍氣不足之味也理
或然耳又有龍縫泉在陸子泉之南相去六十餘步一
名龍淵其泉出石穴中穴深廣可三尺謂之龍者以山
之形肖故合而名之又有慧照泉在第二泉之下宋天
聖間寺僧慧照得其形迹因以為名今失其所又有羅
漢泉亦不知其處大率稱泉味皆與第二泉等要皆第
二泉别脈
古迹三之六
無錫自太伯作都於前春申封國於後而高人名士接
武其間遺蹤古跡因人而在觀其樹猶可以想其人也
太伯城毘陵志云在州東南四十里史記云太伯奔荆
蠻荆蠻之徒從而歸之者千餘家立為吳太伯吳越春
秋云太伯當殷之末恐中國侯王用兵以及荆蠻故起
城周三里二百步外郭三百餘里在吳西北隅名曰故
吳墟自太伯以下至王僚三十三君皆都於此吳公子
光刺王僚即此都也寰宇記曰太伯城西去縣四十里
平地高三丈宋史云太伯始所居地名曰句吳城吳地
記云吳築城梅李平墟城内有宅舊址及井猶存或名
吳城
闔閭城在州西富安鄉相去四十五里越絶書云伍員
取利浦及黃瀆土築闔閭城吳地記云闔閭城周敬王
六年伍員伐楚還運潤州利湖土築之不足又取吳地
黃瀆土為大小二城當闔閭伐楚回故因號之若以越
絶書利瀆為証恐非吳之大城自姑蘇至潤州四百餘
里其取土不應如是之遠今按闔閭大城在姑蘇即今
之平江是也小城在州之西北富安鄉閭堽其地邊湖
其城猶在至今其處土人有城裏城外之稱州東梅李
鄉有利浦并黃土瀆去州十里非潤州利湖也又按史
記伍員傳云吳王夫差殺伍子胥取其尸盛鴟夷革浮
之江中吳人憐之為立祠江上因命其山曰胥山長晏
曰太湖邊去江不遠百里故云江上據今城之側有閭
江閭江之側有胥山其證明矣歷歷可考
范蠡城在州西十里吳地記云在歷山之西今謂之斗
城城跡猶在輿地志云歷山西北有范蠡城越伐吳范
蠡所築也
黃城在州西十二里史記楚考烈王元年以黃歇為相
封為春申君賜淮北地十二縣後十五歲黃歇言於楚
王曰淮北地邊齊其事急請以為郡便因并獻其地請
封於江東考烈王許之春申君因城故吳墟以自為都
邑寰宇記云黃城去縣十二里輿地志云楚考烈王賜
黃歇淮北地十二縣以邊齊故更以江東故吳邑封之
今歷山下有春申君祠去城三里故道自此通黃城其
城與斗城相近俗呼為黃斗城是也
鴨城在州東南太伯鄉去州二十五里輿地志云吳王
牧鳬鴨之地今之梅李鄉亦有鴨城據輿地志所稱未
知孰是
麋城在州東南太伯鄉去州二十里載籍無可考恐與
鴨城相類據輿地志鴨城吳王牧鳬鴨之城此城恐亦
為豢麋鹿之所兼二城俱在縣之東南相去不遠
龍尾陵道越絶書云春申君徙封開此道以屬本邑後
漢書地里志無錫侯國註云縣西龍尾陵道春申君封
吳時所造今在龍山其山嶺北尾上有路即是也
華坡在惠山晉華寳所築
御亭吳大帝所創在今望亭市去縣四十五里風土記
云隋文帝至德元年置市并置堰閘號望亭堰寰宇記
云開皇九年於望亭置驛十八年改為御亭驛李襲譽
復改望亭驛宋天聖中改為鎮始置官署嘉祐八年開
河通太湖遂廢堰閘元祐間復置閘後復廢輿地記云
梁肩吾有詩云御亭一迴望風塵千里昏即其地也其
西有古壘東西六十步壘城厚三尺高七尺晉成帝咸
和中置晉顧颺監晉陵軍事嘗築壘于此進討賊將張
健註云義興太守顧泉令行揚武將軍督護吳諸軍治
栅於吳鄉御亭西以備蘇峻其壘先廢
西施莊在水東四十里吳地記范蠡獻西施於吳故有
是莊
晉王右軍莊在今洛社市去州三十五里風土記云其
地隋時一夕雲氣布集喧閧如市聲人潛窺之皆鬼神
後乃置市
蕭莊在縣東宅仁鄉梁蕭侍郎别墅今膠山寺址是
甘露市去州東六十里延祥鄉風土記云吳太伯未至
此時一夕有甘露䧏其地後乃置市
陸墟市去縣西北四十七里富安鄉風土記及寰宇記
云市東七十步有陽山出石堪作礲臼始民未知開鑿
漢大夫陸端設肴醴以祭後取為器江東數州皆藉其
用由是置市以端姓名之不忘本也
竹塘市去縣西北六十里招義鄉風土記云晉天福六
年十月置
湛氏書院在惠山宋長史湛茂之元嘉中結草堂是山
為讀書之所宋劉鑠及齊江淹皆有過湛長史歷山草
堂詩按歷山即惠山也唐侍御史邱丹為茂之作舊居
誌并詩以記之同時韋夏卿輩皆有詩刻石今故址
廢為浮圖不復知其處名存而實亡云
李相書堂在惠山小徑縈紆有堂三楹中繪唐相李紳
像紳未遇時常讀書是山堂即紳讀書之所
錫麓書堂在錫山下宋文簡公尤袤讀書之處竒花異
卉咸植於前春月邑人率往游焉
古墓三之七
古之葬者弃之中野不封不樹後世易之以棺槨吾見
封之若堂者矣見若坊者矣見若覆夏屋者矣見若斧
者矣亦有為石郭三年而不成者矣陵谷變遷將何恃
乎茲邑自吳太伯墓以下得古塜若干豈封植之固哉
亦曰在人而已矣
周吳太伯墓寰宇記云太伯墓在縣東三十九里吳地
志云墓高一丈四尺周迴三十五步塜墓記云太伯墓
在會稽吳地梅里聚去城十里按秦漢時毘陵嘗屬會
稽郡南徐記云太伯宅東九里有皇山太伯所葬之地
史記吳太伯世家註皇覽云太伯冡在會稽吳地梅李
平墟去城十里吳地志又云九里有山太伯葬於梅李
山平墟即此地也劉昭曰按縣東皇山有太伯塜墓十
里有舊宅井猶存輿地志云太伯宅東九里為皇山卒
葬南域南徐記云晉殷師為晉陵太守嘗表其墓復一
戸以為守衛今州東南梅李鄉梅李有東皇即太伯城
也又按皇山今名鴻山在延祥鄉到州五十里山下有
太伯廟太伯墳在其山上
周安陽侯周贇墓在縣西北二十五里高一丈五尺周
迴一百二十步風土記云周武王封周章少子贇於無
錫安陽鄉為安陽侯墓在安陽山下輿地志云子孫並
葬於此七十餘墳墓前華表翁仲至今尚存
吳荆州刺史顧容墓吳地志云顧容為荆州刺史墓在
縣東南一十八里寰宇記云墓高一丈八尺周迴一百
二十步輿地志云無錫東十八里有吳荆州刺史顧容
墓人呼為顧墓當過往蘇州道側南去望亭二十七里
宋王華墓新建縣侯琅琊王華也寰宇記云墓在縣西
北二十五里高一丈八尺周迴一百二十步按南史王
華傳華字子陵琅琊臨沂人父廞司徒左長史隆安初
起兵討王恭恭遣劉牢之擊廞廞敗不知所在長子泰
為恭所殺華年一十三在軍中與廞相失逃得免遇赦
還武帝欲收其才乃發廞喪使華制服服闋武帝北伐
辟華為徐州主簿文帝以華代張劭為司徒後遷為侍
中右衛護軍兩將軍元嘉四年以誅徐羨之功追封新
建縣侯舊云縣有琅琊王子陵墓又有宋新建縣侯王
華墓說者以子陵名贇為王贇墓在州西北十里或以
為子陵即華父廞字宋元嘉中歷散騎常侍按今州西
北二十五里有王華墓亦有安陽侯周贇墓贇周章少
子也不聞有王贇墓在州西北十里蓋傳寫之誤彼當
為周贇墓此當為王華墓為正基墓要與王華墓相近
姑辨其非以俟知者
宋中書令王僧達墓按南史本傳僧達嘗為吳郡太守
朞歲五遷後除太常卿益不得志上表解職坐以文旨
不遜孝武帝時累遷中書令與高闇謀為亂收付廷尉
獄賜死時年三十六墓在縣東四十里九域志云在膠
山南嶺下大路北寰宇記亦同其墳高一丈六尺周迴
二百步今按膠山西大路南有石翁仲在焉恐即其墳
所在
宋蕭侍郎墓在膠山寺門又云寺即舊宅
宋蕭將軍墓諸史傳並不載按蕭思話傳思話南蘭陵
人孝懿皇帝之弟子也父源之字君流歷徐兗二州刺
史永和元年卒贈前將軍攷當時贈官唯南陵蕭源之
嘗贈此官晉元帝時嘗僑置南蘭陵郡於常州蕭源之
為南蘭陵人則此墓為源之墓審矣或以謂前將軍蕭
望之徵諸史傳望之雖嘗為是官乃東海蘭陵人非常
州也又以其名皆有之遂指為望之墓實非也又按今
州巷直南至將軍堰橋橋西北岸舊有巫樞密故居相
傳其地是顧愷之將軍墓元至元年間巫氏子孫偶劚
地得人骨甚長頭顱亦大據今將軍堰側有蕭將軍墓
非顧愷之墓明矣况晉書顧愷之官至散騎常侍未嘗
為將軍其墓為蕭源之所藏無疑不可不辨
齊王琨墓左光祿大夫琅琊王琨也寰宇記云其墓在
縣東北二十五里高一丈八尺周迴一百一十二步按
南史本傳琨宋文帝時為吏部郎後出為吳郡及會稽
太守順帝即位進右光祿大夫及帝遜位百僚陪列琨
攀輪慟泣曰人以夀為歡老臣以夀為戚既不能先螻
蟻頻見此事嗚咽不自勝百官人人雨淚齊高帝即位
領武陵王師加侍中及高帝崩琨步入宫朝士皆謂曰
故宜待車有損國望琨曰今日奔赴皆自應爾遂得病
卒贈光祿大夫年八十四琨為郡所居廉恪有遺愛當
時人過其墓者莫不歔欷歎息九域志亦載其墓
唐刺史滕邁墓在新橋門外半里荒莽間有二石獸刻
云唐尚書刑部郎官睦州刺史滕公之墓按蘇文忠公
誌滕達道墓云十一代祖令琛為唐國子司業生太博
翼翼生贈戸部侍郎抗抗生禮部侍郎蓋蓋生戶部尚
書珦珦生大中大夫睦州刺史即達道六世祖也
宋淮海先生秦龍圖墓在惠山西南三里先生名觀字
少游一字太虛開封祥符人焦蹈榜登第初任泰州教
授召試賢良除秘書正字後謫居英州移柳州復召除
國史院編修建中靖國間貶藤州卒年四十三政和中
以黨錮未觧藁葬高郵縣人稱為淮海先生子湛為常
州通判遷葬於常之無錫開元鄉粲山子孫因家焉墓
故有亭刻誥詞於石其墓後為里姓趙氏所據(闕)間
虞薦發為縣文學白于令復其墓地以屬於學命掌教
之官世祀之今祠于州學初先生未遭謫時嘗賦小詞
有云醉卧古藤陰下杳不知南北後卒於藤州葬後塜
上產紫藤一本圍數尺纏錯古松狀若偃蓋人傳以為
朕兆
宋秦少章覯墓在大坏山
宋太師張循王墓在縣西三十五里布政鄉塘灣山即
青山也王諱俊字伯英秦州三陽人其功勲始終具載
國史本傳官至節度使封清河郡王拜太師薨年六十
九追封循王諡忠烈賜一品禮服命内侍省押班張志
為以紹興二十四年九月十一日奉勅護葬於是山紹
熙元年詔配饗高宗皇帝廟高宗御書忠烈張循王神
道路碑額兵部侍郎周麟之奉勅撰文吏部尚書賀允
中奉勅書墓墓左建華藏寺以奉王祀
宋唐郎中作求墓在開化鄉象山先是作求詔婺女許
史君德之語曰明年永别知我莫若君願識吾墓及期
而卒
宋尤尚書袤墓在西孔山
宋蔣侍郎重珍墓在湖埭
宋尤端明焴墓在東孔山
宋孟郡王忠厚墓在惠山西北孟灣
陳賢良墓在州城都子巷底戴墓在州城戴墓巷内並
不知為何人亦不詳何代所葬
祠宇三之八
傳曰有功德于民者則報祀之太伯見祀于吳宜矣伍
員春申君輩亦皆有功于民者也不然何以至今祠之
不絶若夫老佛之徒出入中國琳宫梵刹遍滿天下豈
其功德亦有被于生民者哉方之臯陶庭堅之不祀者
不其忽諸
吳太伯廟在州東南五里景雲鄉臨太伯瀆寰宇記云
太伯開瀆以備旱澇百姓利之為立廟于瀆側鴻山梅
里皆有太伯廟鴻山太伯所藏事具鴻山下梅里則太
伯葬履其地元至順間有僧修廟廟梁忽躍出視之有
書置梁中云世始知其詳
伍相公祠即伍員子胥廟也子胥為夫差所殺投之江
中吳人憐之為立祠焉今祠在縣西胥山下閭江上
春申君祠在州西惠山下即楚公子黃歇也楚考烈王
常以歇為相封于故吳邑歇後為李園所殺吳人遂立
祠于其地以祀之唐垂拱間狄仁傑毁江東滛祀祠亦
見廢今惠山下有土神祠即春申君也蓋為毁祠置故
易其名耳
徐偃王廟在州南開化鄉廟石塘山下臨廟塘不知何
年所置或云徐子章禹嘗見執于吳徐之宗族子弟散
之徐掦二州之間即其所居立先王之廟無錫在禹貢
為掦州之域故世多徐偃王廟膠山鄉芙蓉山皆有偃
王廟今並不存
東海信郎王祠在縣東南一里不詳其始末虞孝恭南
徐記云在無錫縣東今其祠廢不復㾗跡後邑人為立
祠唐垂拱間為狄仁傑所毁後易以土祠為名今尚存
祠前有河曰廟涇橋曰廟橋即古祠之遺基云
宗郎王廟在州市倉橋北不詳其始末宋時廟已頽圮
淳熙中縣尉錢萬頃作疏請修其祠有云惟神伯仲曰
信曰宗在邑廟祠有興有廢是則信宗二王之廟其來
久矣
石城王祠在縣東三十五里不復考其始末亦稱為中
信王或謂即宗郎王邑人語訛為中耳
項王廟在州南開化鄉故老相傳云項羽避仇吳中嘗
至其地故後人祠之
吳許二長官廟在州南開化鄉去州二十五里俗傳云
梁時晉陵無錫二令以陽湖水溢遂行湖堰水水勢大
至俱溺死鄉人悼之立祠以祀云
武烈帝廟在州内西南隋大將陳杲仁也其先穎川人
十七世祖寔為太邱令長家于長城遂為晉陵人杲仁
破賊數有大功拜大司徒後為沈法興所害屠戮其家
因舍故宅為寺事具載郡志此其别廟云
三賢祠在惠山寺内泉亭上三賢為晉長史湛茂之唐
相李紳桑苧翁陸羽也
古洞陽觀在惠山西南去州九里唐陸鴻漸惠山記云
古洞陽觀下有洞穴潛通包山在太湖内故名其觀剏
于梁天監中隋大業中遂廢不復興
洞虛觀舊在縣東去縣三十里膠山鄉近道場巷梁大
同時建本名青元今古基尚存歲久觀廢遂徙置州市
東宋祥符間勅賜今額元天歷間易稱宫云
明陽觀在州西開元鄉燦山去州七里宋崇寧中道士
盧至柔卓庵修行於上大觀間主茅山道士劉混康以
至柔業行清苦具事上聞勅賜觀額觀有三清像鎔鐵
所鑄至今尚存
妙覺觀在縣北四十里梁大同中建女冠所居俗稱女
貞觀後廢宋至道間徙入縣城賜今額
崇安寺在州城内去州三百步建于東晉興寧二年始
名興寧宋太平興國初賜今額寺有五輪大藏雕刻精
緻機括工巧為邑竒觀宋紹興間僧義深所製或云寺
本王右軍故宅比越戒珠寺同然無可考
夀聖禪院在州城内倉橋下即古鳳光寺唐武德中建
與鳳光橋同時後廢開寳間軍師施仁福為創浴室號
浴室院寳元中復置招提始賜今額亦曰北禪寺元延
祐間燬于火尋復創造云其寺有輪藏寺僧相傳藏下
有石函置佛牙舍利之屬以為藏鎮
福聖禪院在南城内近顧橋門寺創于梁太清之初號
護國寺唐改為靈山寺宋賜今額按寺記宋雍熙中有
僧持鉢而來忽失所在唯掛錫寺壁寺僧遂構亭駐錫
既而鳩工聚財造為浮圖七級既成將設僧伽像于下
有僧夢一人謂曰毋勞塑工僧伽泗州有三身在焉可
往求之僧往果然先是一舟師嘗夢有紫衣僧告曰願
附往無錫南禪寺既寤適僧擕僧伽像至遂載與俱來
至今祀于浮圖之下由是俗稱為南禪寺云
惠山普利院在州西惠山上宋湛長史故宅也梁大同
問入于僧創招提號法雲禪院宋元徽中僧顯於此置
華山精舍後廢于唐武宗垂拱間宣宗時寺復興宋至
道中賜今額紹興間以寺賜信安郡王孟忠厚以奉孟
后歲祀改號旌忠薦福寺依惠山之麓得泉石之秀足
以遊眺邑人以為行樂之地暮春之月游者最盛至今
為然山半有望湖閣李紳所建以望芙蓉湖今廢為半
山亭旁有繡嶺軒嶺本名照山意者為昔人之墓宋光
祿滕中元以其草木蓊鬱花卉繁逮若錦繡然遂以名
山與亭寺有軒曰嘉蔭宋蘇舜欽所創又有挹翠翠麓
擁翠等軒皆在寺中曲水亭在寺前陸羽惠山記云前
有曲水亭一名憩亭以為遊人憩息之所其水九曲甃
以文甓今基亦亡寺門外復有亭製作甚古號魯班亭
去亭五十步有石幢二其一為唐乾符(闕)年立(闕)
所書(闕)經在道之右寺中有殿名大同殿
梁大同年間所置殿下有聽松石床唐李陽冰篆聽松
於上床側有大松二不知何代所植唐寳歷二年𠡠造
競渡牛尾舟將伐松為之是夕松忽哀鳴遂奏免及鳳
檜亦不知植自何年又有長生檜宋蘇紳宰縣時植皆
在殿前
陽山翠微院在州北陽山梁太清初創號遠山寺中書
舍人陸舉故宅宋太平興國間賜今額
開利寺在州西北洛社市相傳為晉王右軍别墅梁太
清初入于僧號興福寺宋嘉祐間賜今額
普利院在州南長泰山梁大同間所建號長泰寺宋賜
今額寺僧相傳以為僧伽留笠之所寺有留笠閣寺後
有巨跡寺僧稱為羅漢跡甚雨尤顯殿壁畫猫捕一鷹
世以為仙筆至今鳥雀不至其所
興化寺在州東膠山上世稱為膠山寺創于梁太清之
初號彌勒寺宋至道中賜今額建炎間丞相李綱得請
以奉先世祀改稱崇親報德禪院與惠山皆稱名寺寺
門遠為惠山寺門相當二寺僧稱以是相敵寺中有軒
曰上方蘇紳宰縣時常題詠其上又有環翠聽松秀峯
分翠等軒率皆新作舊寺蓋梁蕭侍郎舍因宅為之今
之所存非故刹矣
保寧寺在州北二十里興寧鄉梁大同年間所創至今
稱其地為寺頭唐改為福愛寺宋淳化中賜今額舊傳
為甘羅宅旁有甘蕩未足信也
香山禪寺在州東懷仁鄉香山一名顧山又號顧山寺
梁大同間所建
祈陀崇教院在州東三十里梁大同二年邑人王建拾
宅為浮屠後以寺名其村宋淳化間賜額崇教
静教禪寺在州東四十里上舍至今人目為上舍寺陳
至德元年建名善寂隋開皇中吳郡刺史陳子邁徙家
無錫東山出貲嚢創為招提宋太平興國間賜今額其
寺屢廢非故刹矣
圓通禪寺在州東七十里延祥鄉寺建于唐乾元因名
乾元寺或以為唐里姓張氏之宅威惠夫人者舍為浮
圖云宋景祐中賜今額
廣濟院在州東甘露市創于唐乾符三年舊名甘露禪
院宋太平興國間賜今額
華藏寺在州西青山灣前面太湖宋太師循王張浚葬
於是因建浮圖以奉歲祀至今其地號華藏寺中有雲
海惟玉二亭可望山氣
善智尼寺在州南二十八里延祥鄉甘露市師姑橋側
唐乾符元年建為比邱尼之所居或云在縣東九十里
歸德鄉後不知何年月徙于州城東北隅第六箭河上
災祥三之九
妖由人興妖不自作况禎祥乎方晉之時何妖孽之多
也區區小邑猶迭見焉信五行志之有作也
無錫縣開元鄉錢氏墓有松二株一歲松頂結蓋成毬
其年孫安野預薦紹興間洪邁昆仲讀書外家沈氏墳
廬是歲復有松二結毬如前既而昆仲取博學宏詞亦
木之祥也出夷堅志
晉孝懷帝永嘉六年五月無錫縣有茱萸樹四株相樛
而生狀若連理先是有鼯鼠出延陵羊祜令郭璞占曰
此郡在明年當有妖樹生若瑞而非瑞辛螫之木也倘
有此東西數百里必有作逆者及此木生其後徐馥果
作亂亦草之妖也以為木不曲直
晉安帝義熙七年無錫人趙未年八歲一旦暴長八尺髭
鬚蔚然三日而死並出晉書五行志
無錫縣志卷三下
