無錫縣志卷四上
辭章第四
天下之勝本乎山川人物如箕山因許由而獲稱峴山
因羊祜而見拔無錫雖古名邑亦由山水之佳勝才賢
之鍾聚較之他邑莫能尚焉大夫士之往來是邑徘徊
周覽登高為賦者衆矣不存而記後將何徵于文輙為
次第如左作辭章第四
詠歌四之一
傳曰言之不足故嗟嘆之嗟嘆之不足故詠歌之余竊
有取焉庶可以備觀者所采
南北朝
過歷山湛長史草堂劉鑠
茲岳藴靈詭馮覽趣亦贍九峯相接連五渚逆縈浸層
阿疲且引絶巖暢方禁泉溜夏更寒林交晝常蔭伊余
久緇湼復得味恬惔願隨安期生於焉愜高枕
過歷山草堂應教湛茂之
閉戶守玄漠無復車馬跡衰廢歸邱樊歲寒見松栢身
慚雎陽老名忝梁園客習隠非市朝追賞在山澤離離
插天樹磊磊間雲石持此怡一生傷哉駒度隙
無錫歷山江淹
愁生白露日思起秋風年切悲杜衡莫覽涕弔空山落
葉下楚水别鶴噪吳田嶂氣陰不極日色半虧天酒至
情蕭瑟憑樽還復然一聞清琴奏歌泣方流漣况乃客
子念直至絲竹間
唐
惠山寺宋司徒右長史湛茂之舊居誌并詩
邱丹
無錫縣西郊七里有惠山寺即宋司徒右長史湛茂之
之别墅也舊名歷山故南平王劉鑠有過湛長史歷山
草堂詩湛有酬和其文野而典特以松石自怡逍遥沈
寂終見止足之意可謂當時高賢矣至齊竟陵王友江
淹亦有繼作余登兹山以覩三篇列于石壁仰覽遺韻
若穆清風遽訪湛氏胄裔山下猶有一二十族得十三
代孫略執其譜書牋墨塵蠧年世雖邈塋壠尚存余披
宋史略不見其人心每惕嘆悲夫斯人也而史闕書然
其有一篇則為不朽矣因復追緝六韻以次三賢之末
時有釋若冰者蹤跡兹山修念之餘鑿嵌注壑釃入諸
界無非金碧鉢帽之資悉償工費是以道友邑僚諷翫
嘉賞嗚呼得非茂之之緣果而陰隲于上人不然者何
竭慮之至耶余聖唐山令臣也屏居臨平山墅亦有年
矣嘗諷茂之篇句云衰廢歸林樊歲寒見松栢不覺禪
意超散若在廬霍之間矣異時同歸猶茂之之不忘也
嗟乎湛君用刊巖石徯俟後之知我者得不繼之乎貞
元六年歲在庚午詩曰
身退謝名累道存嘉止足設醴䧏華轓掛冠守空谷偶
尋墅中寺仰慕賢者躅不見昔簪裾猶有舊松竹烟霞
雖異世風韻如在矚余仰江海人歸轍青山曲
奉同邱院長題惠山寺湛茂之舊居
韋夏卿
道勝物能齊累輕身易退苟安一邱上何必三山外雲
霞長若綺松石常如黛徒有昔主過竟遺青史載詩因
埜寺詠酒向山椒酹異時逢爾知兹辰駐余旆
李益
昔䧏英王顧屏身幽巖曲靈波結繁笳爽籟赴鳴玉運
淮春華至歲來山草綠青松掩落暉白雲竟空谷伊人
撫遺躅惻惻芳艸縟云誰斆美香分毫寄明牧
于頔
蕭條歷山下水木無氛滓王門結長裾巖扄怡暮齒昔
賢枕高躅今彥仰知止依依矚烟霞眷眷返墟里湛生
久已没邱也亦同耻立言咸不朽何必在青史
吕渭
巖居舊風景人世成今昔木落故山空猿啼秋月白誰
同西府僚幾謝南平客摧殘松桂老蕭散烟雲夕跡留
異代遠境入空門寂惟有草堂僧陳詩在石壁
伏覽吕侍郎邱員外舊題十三代祖歷山草堂
詩因書記事湛賁
名遂貴知己道勝方晦迹高居葺蓮宫遺文煥石壁桑
田代已變池草春猶碧識曲遇周郎知音荷宗伯調逸
南平兆風清建安跡祖德今發掦還同書史册
題歷山司徒右長史祖宅湛賁
隳官長史籍高步歷山椒麗句傳黃絹香名播宋朝分
能知止足跡貴出塵囂松竹心長固池臺興自饒龍官
欣訪舊鶯谷忝遷喬從事叨承乏銅章愧在腰
别惠山書堂
捲簾曉望雲平檻下榻宵吟月半窗病守未能依結社
更施何術去為邦
宿惠山寺詩(并序)王武陵
戊辰秋八月吳郡朱遐景自秦還吳南次無錫命予及
故人竇丹列會于惠山之精舍是時山林始秋高興在
目凉風白雲起于座隅逍遥于長松之下偃息于盤谷
之上仰視雲嶺俯瞰寒影夕陽西歸皓月東出羣動皆
息視身如空玄言妙論以極窮奧丹列有遁世之志遐
景有塵外之心予亦樂天知命怡然契合視富貴如浮
雲一歌一詠以抒情性夫良辰嘉會古人所惜序述不
作是闕文也山水之下景物秀美賦詩𨗳意以紀方外
之遊
秋日遊古寺秋山正蒼蒼泛舟次巖壑稽首金仙堂下
有寒泉流上有珍禽翔石門吐明月竹木涵清光中夜
何沉沉但聞松桂香曠然出塵境幽慮澹已忘
題惠山寺朱宿
古寺隠秋山登攀度林樾悠然青蓮界此地塵境絶機
閒任晝昏慮淡知生滅微吹逓遥泉疎松對殘月庭虛
露華綴池淨荷香發心悟形未留遲遲履歸轍
遊惠山寺詩竇羣
共訪青山寺曾隠南朝人問古松桂老開襟言笑新步
移月亦出水暎石磷磷予洗腸中酒君濯纓上塵皓彩
入幽抱清氣遠蒼旻信此澹忘歸淹留冰玉隣
元和二年五月三日重遊此寺獨覽舊題二十年矣當
時三人皆登諫列朱遐景方詣行車王晦伯尋卒郎署
余自西掖累遷外臺復此躊躇吁嗟存没朱拾遺詩云
歲月人間促烟霞此地多殷勤竹林寺更得幾回過可
謂得詩人之思也因命題壁以誌所懷山南東道節度
副使檢校兵部郎中兼御史中丞賜紫金魚袋竇羣記
四年十一月二日附蘧舅氏扶風公貞元四年秋八月
與太原王武陵吳郡朱宿同遊惠山精舍為賦往體詩
一首王序而題之觀其詞頗有世外之交出塵之想凝
思澹慮泛溢天格雖建安才人不足居其右矣後二十
年復繼于末則有傷時嘆逝之感宿草鄰笛之悲洎會
昌初武皇帝隳浮圖法詔毁其宫而逐其徒惠山在毁
中時無好事者詩亦隨塵焉今寺既復而詩尚遺落内
弟審餘寓書請于蘧會蘧赴河陽辟召路出寺下因重
記于軒廊南垣我舅氏由吏部拜執法器業磊落為時
巨人平生操尚備在國史此不能舉所載者風韻之詞
登臨之興俾後人挹其清芬而已大中十一年五月十
三日懷孟等觀察使試大理評事兼監察御史李蘧重
題
題惠山詩序李隲
太和五年四月予自江東將西歸涔陽路出錫邑因肄
業于惠山寺居三歲其所諷念左氏春秋詩易及司馬
遷班固史屈原離騷莊周韓非書記及著歌詩數百篇
其詩凡言山中事者悉記之于屋壁文則不載其寺會
昌末經廢毁屋室殆無存者去年蒙恩自禁職出鎮鐘
陵鐘陵與毘陵地不相遠而惠山居其屬邑間其寺復
置會錫邑宰去年過此留宴數日今于予為故人因寓
書請再題焉嗚呼自太和癸丑至咸通己丑三紀餘矣
念邑中居人與僧居在惠山興寧兩寺者今無人焉染
翰增悲復何言耳咸通十年二月一日江南西道都團
練觀察處置等使中散大夫檢校左散騎常侍使持節
都督洪州諸軍事兼洪州刺史御史中丞上柱國賜紫
金魚袋李隲題記
惠山寺肄業送僧懷坦上人
流水何山分浮雲空中遇我生無根株聚散亦難固憶
昨鬭龍春巖棲侣高步清懷去羈束幽境無滓汚日落
九峯明烟生萬華暮兹懽未云隔前笑倏已故四時難
信留百草換霜露離襟一成觧悵把將何諭驚泉有餘
哀永日誰與度𬗟思孤帆影再生重江路去去忽悽悲
因風暫迴顧
自惠山至吳下寄酬南徐從事
不接芳晨遊獨此長洲苑風顔一成阻翰墨勞空返悠
悠汀渚長杳杳蘋華晚如何西府歡尚念東吳遠瑶音
動清韻蘭思芬盈畹猶及九峯春歸吟白雲巘
讀惠山若冰師詩集因題故院五首
五天何處望心念豈皆知化塔留今日泉鳴自昔時古
苔生石静秋草滿山悲莫道聲容遠長歌白雪詞
高懷逢異境佳句想吟頻月冷松溪夜烟濃草寺春浮
雲將世遠清聽與名新不見開巖日空為拜影人
景物搜求歇山雲放縦飛樹寒烟鶴去池静水龍歸暗
榻塵飄滿陰簷月到稀何年燈熖盡風動影堂扉
陰陰垂露跡苔壁幾年書種樹青松老𫝊衣白髮居字
工窮八體詩律繼三閭豈是多年學真空任性餘
常聞鑿洞碑此立為冰師意刻山泉觧功深造化疑碧
雲終一謝飛錫久無期惆悵人間世空𫝊樂府詞
晨過昌師院
深庭芳草濃曉井山泉溢林馥亂沉烟石潤侵經室幽
巖鳥飛静晴嶺雲歸密壁蘚凝蒼華竹陰漏晴日生期
半宵夢憂緒仍非一若無高世心安能此終畢
暮秋登北樓望遠王武陵
秋滿空山悲客心山樓晴望散幽襟一川紅樹迎霜老
數曲清溪繞寺深寒氣急催遥塞雁夕風高送遠城砧
三年海上音書絶鄉國蕭條惟夢尋
過春申君祠張繼
春申祠宇空山裏古栢陰陰石泉水日暮江南無主人
彌令過客思公子蕭條寒景傍山村寂寞誰知楚相尊
當時珠履三千客趙使懷慚不敢言
題惠山寺張祐
舊宅人何在空門客自過泉聲到池盡山色上樓多小
洞穿斜竹重階夾細莎殷勤望城市烟外暮鐘和
題惠山泉僧若冰
石脈綻寒光松根噴曉凉注瓶雲母滑潄齒茯苓香野
客偷煎茗山僧惜淨牀安禪何所問孤月在中央
懷惠山寺許渾
排空殿塔倚岩巒松韻經聲月裏寒兩眼流泉清戶牖
九龍飛雨洒闌干浣紗女弄金池影聽法烏啼施食盤
却問繡衣車馬客幾時林下脱頭冠
題惠山寺皮日休
千葉蓮花舊有香半山金刹照方塘殿前日暮高風起
松子聲聲打石牀
題惠山泉二首
丞相長思煮茗時郡侯催發只憂遲吳關去國三千里
莫笑楊妃愛荔枝
馬卿消瘦年纔有陸羽茶門近始閒時借僧爐拾寒葉
自來林下煮潺湲
過梅李上家山李紳
上家山家山依舊好昔時松桂長今來容髮老上家山臨
古道高低入雲樹蕪没連天草草色日淒淒寒螿徧草
啼噪鴉投樹遠行雁貼雲飛巖光翻落日僧火開經室
竹洞磬聲長松樓鐘韻疾苔階滴溜缺石甃鋪莎密舊
經行處迷前交坐中失歎息整華冠持杯強自歡笑歌
憐稚孺絲竹縱吹彈山明溪月上酒滿心聊放丱髮此淹
留垂絲匪閒曠青山不可上昔士還惆悵况復白頭人
追懷空望望
别泉石(惠山書堂前松竹之下有泉甘爽乃人間靈液清鑑肌骨潄開神慮茶得此水)
(皆盡芳味也)
晴沙見底空無色青石潛流暗有聲微動竹風涵淅瀝
細浮松月透輕盈桂凝秋露添靈液茗折春芽汎玉英
應是梵居連洞府浴池今化醴泉清
鑑玄影堂(故禪師鑑玄影堂在惠山十年前師亦到夀州相見)
香燈寂寞網塵中煩惱身銷色界空龍鉢已傾無法雨
虎床猶在有悲風定心池上雙漚没招手巖邊夢幻通
深夜月明松子落儼然聽石待生公
别雙温樹(余往年於惠山寺手植今葱翠蔽日此樹過江多死有橘之狀)
翠條盈尺憐孤秀移植書窗待月軒輕剪綠絲春葉暗
密扶纖榦夏陰繁故人手植空懷想温室心知不敢言
為爾拂雲今得地莫隨陵谷改深根
憶惠山
故山一别光陰改秋露殘蟬歲月多松下壯心年少去
池邊衰影老人過白雲生滅依巖谷青桂榮枯託薜蘿
唯有此身長是客又驅旌旆寄烟波
却望無錫芙蓉湖
丹橘村邊烟火微碧波深處雁紛飛蕭條落葉垂楊岸
隔水寥寥聞搗衣
水寬山遠烟嵐迥柳岸縈迴在碧流清晝不風鳬雁少
却疑初夢鏡湖秋
逐波雲采參差遠背日嵐光隠見深猶似望中連海樹
月生湖上是山陰
舊山認得烟嵐近湖水平鋪碧岫間喜見雲泉還悵望
自慚山叟不歸山
翠崖幽谷分明處倦鳥孤雲在眼前惆悵白頭為四老
遠隨塵土去伊川
重到惠山二首
望中白鶴憐歸翼行處青苔恨昔遊還向竹窗名姓下
數行添記别離愁
碧峯依舊松筠老重得經過已白頭俱是海天黃葉信
兩逢霜節菊花秋
夜泊毘陵無錫羅隠
草蟲嗚咽露初溥獨繋孤舟夜已闌濁浪勢奔吳苑急
疎鐘聲出惠山寒愁催髩髮凋何易貧戀家鄉别漸難
他日親朋應大笑始知書劍是無端
登惠山北樓皇甫冉
秋興因花蝶歸心過遠山風霜征雁早江海旅人閒驛
樹雲仍密漁舟晩自還仲宣何所賦祗嘆在荆蠻
懷錫山藥名離合體皮日休
暗竇飬泉容泱泱明園護桂放亭亭歷山居處當天半
夏裏松風儘足聽
曉景半和山氣白微香清淨雜纖雲實頭自是眠平石
腦側空林看鹿羣
同前陸龜蒙
鶴伴前溪栽白杏人來隂洞寫枯松蘿深境静日欲落
石上未眠聞遠鐘
佳句成來誰不伏神丹偷去亦須防風前莫怪擕詩藁
本是吳吟蕩槳郎
惠山流泉歌皇甫冉
寺有泉兮泉在山鏘金鳴玉長潺潺作潭鏡兮澄寺内
泛巖花兮到人間土膏脈動知春早隈隩陰裏長苔草
處處縈迴石磴喧朝朝盥潄山僧老林松自古草自新
清流活活無冬春任疏鑿兮與汲引若有意兮山中人
偏依佛界通仙境明滅玲瓏媚林嶺宛如太空臨九潭
詎減天台望三井我來結綬未經秋已厭微官憶舊遊
且復遲迴猶未去此心只為靈泉留
送陸羽歸惠山顧况
千山待逋客香茗復叢生採摘知深處烟霞羨獨行幽
期山寺遠野飯石泉清寂寂然燈夜相思磬一聲
訪陸羽處士不遇僧皎然
太湖東西路吳王故山前所思不可見歸鴻自翩翩何
山賞春茗何處弄春泉莫是滄浪子悠然一釣船
自蘇臺泛舟至望亭驛因寄從弟紓
李嘉祐
南浦菰蒲覆白蘋東吳黎庶逐黃巾野棠自發空流水
江燕初歸不見人遠樹依依如送客平田渺渺獨傷神
那堪迴首長洲苑烽火年年報塞塵
晩春宴無錫蔡長官西亭
茅簷閒寂寂無事覺人和井近時澆圃城低不見河興
緣芳草積情向遠峯多别日歸吳地停橈更一過
宋
寄伯強知縣求惠山泉蘇軾
兹山定中空乳水滿其腹遇隙則發見臭味實一族淺
深各有值方圓隨所蓄或為雲洶湧或為線斷續或流
蒼石縫宛轉龍鸞蹙或鳴深洞中雜珮間琴筑瓶罌走
千里真偽半相瀆貴人高宴罷醉眼亂紅綠赤泥開方
印紫餅截團玉傾甌共歎賞竊語笑僮僕豈知泉下僧
盥洒自挹掬故人怜我病篛籠寄新馥欠伸北窗下晝
睡美方熟精品厭凡泉願子致一斛
遊惠山詩
余昔為錢塘倅往來無錫未嘗不至惠山既去五年
復為湖州與高郵秦太虛杭僧參寥同至覽唐處士
王武陵竇羣朱宿所賦詩愛其語清簡蕭然有出羣
之姿用其韻各賦三首
夢裏五年過覺來雙髩蒼還將塵土足一步漪瀾堂俯
窺松桂影仰見鴻鶴翔炯然肝肺間已作冰玉光虛明
中有色清淨自生香還與世俗去永與世俗忘薄雲不
遮山疏雨不濕人瀟瀟松徑滑策策芒鞋新善哉二三
子皎然無淄磷勝遊豈殊昔清句仍絶塵弔古泣舊史
病讒欺小旻哀哉扶風子難與巢許鄰敲火發山泉烹
茶避林樾明窗傾紫盞色味兩竒絶吾生眠食耳一飽
萬想滅頗笑玉川子飢弄三百月豈如山中人睡起山
花發一甌誰與共門外無來轍
惠山謁錢道人烹小龍團登絶嶺望太湖
踏遍江南南岸山逢山未免更留連獨携天上小圓月
來試人間第二泉石路縈迴九龍脊水光翻動五湖天
孫登無語空歸去半嶺松聲萬壑𫝊
奉贈惠山表大師
行遍天涯意未闌將心到處遣人安山中老宿依然在
案上楞嚴己不看欹枕落花餘數片閉門脩竹自千竿
客來茶罷空無有盧橘楊梅尚帶酸
即惠山煮茶蔡襄
此山何以得適與真茶遇在物兩稱絶扵予獨得趣鮮
香籬下雪甘滑杯中露當能變俗骨豈特湔塵慮晝静
清風生飄蕭入庭樹中含古人意來者庶冥悟
謝黃從善司業寄惠山泉黃庭堅
錫谷寒泉撱石俱并得新詩蠆尾書急呼烹鼎供茗事
晴江急雨看跳珠是功與世滌羶腴今我屢空常晏如
安得左轓清潁尾風爐煮茗卧西湖
惠山泉蘇儀甫
觱沸靈源湧翠巒當年鴻漸此盤桓一泓巖腹涵天遠
千古雲根潄玉寒竹院引歸虬甲動茶鐺烹出雪花攢
月明松桂蕭騷夜堪入禪心清淨觀
陪制置朱工部正辭賦惠山泉詩分韻得雲字
醴液璇源世未珍陸經甄品始流聞千尋深異江心汲
兩𣲖元因嶺上分輕發茗花憑匕箸散為膏澤待風雲
一篇此日摛鴻藻五色他年浴鳳文
題惠山王禹偁
吟入惠山山下寺古泉閒挹味何嘉好抛此日陶潛米
學煮當年陸羽茶猶欠片心眠水石暫開塵眼識烟霞
勞生未了來還去孤棹寒篷宿浪花
題惠山寺蘇舜欽
古寺名傳唐相詩三伏奔迸予何之青山相照翠會合
碧殿對定梁參差清泉絶無一塵染長松自是拔俗姿
近邊兵馬日鬭格釋子宴坐殊不知
題惠山潘正夫
秋風蕭瑟淨巖扄寂寂澄泉可鑒形比色未饒先玉乳
試甘應合跨中泠夢迴春草花猶落雪灑松窗酒乍醒
須碾月團三百片不辭來此汲泓渟
題惠山寺張理
九山朝暮雲摇落少游墳野蔓碑全沒晴庵磬亦聞洞
偏泉路細松折鶴巢分高視太湖近雪濤鷗起羣
贈慶公上人燕肅
陸羽泉邊倚瘦笻參差臺殿暎疎松五天講去春騎虎
一鉢擎來晝伏龍像閣磬㪣清有韻蘚庭雲過静無蹤
相逢多說遊方話知老靈山第幾峰
題惠山寺李邦直
丙午八月朝陽暾繫舟放步來山門萬松森森殿屋聳
仰視愈覺山形尊巖深谷静鳥獸樂麋鹿哺子猨生孫
泉生石門落石去呱呱哀響無晨昏挹之甘比蔗漿味
渟渟清照魑魅魂正性不專時節換夏如冰雪冬還温
我知此泉本靈異飬畜造化同胚渾有時精魄應期會
坐令一勺彌乾坤氣如蒸炊出山背倏忽四面浮雲奔
一洗萬里原野淨枯株蔓草沾餘恩豈知提携聚甖缶
不獨灌溉江湖村下為閑泉上為雨信哉天下雲雨根
題惠山麓亭楊傑
聞說文公最好賢瀛洲可買不論錢樓臺蔽日都無地
草木藏春别有天石上雲翻千峽雨洞中泉落幾家田
高閑誰似幽居樂一坐青山不問年
遊惠山二首蔣之竒
釋子幽居遠俗氛停橈登覽日將曛湖光已嘆千年變
山勢猶驚九隴分迸溜泠噴雙沼雪煮茶香透一甌雲
偶因流落尋佳致何意聲名世外聞
還家豈不樂生事未應閒朝日已復去征鞍方更攀傷
心百道水極目萬重山何以忘羈旅蕭然醉夢間
遊惠山三首蔣之美
維舟上重巘景物近斜暉流水連珠落殘華碎錦飛白
雲隨步武香鳥傍軒扉拂井松傾蓋殘崖蘚上衣池光
清可鑑竹色翠成圍更接高僧話林梢帶月歸
絶頂疑天設重門一逕深泉清千古意松老百年心高
閣窺平陸危亭倚翠岑勝遊方自適猶恐日西沈
九隴分形怪蒼龍據厚坤洞寒清水脈石潤飬雲根探
遠塵應斷窮高斗可捫江湖倦行者對此欲忘言
題翠麓亭釋仲殊
素虬盤屈走靈泉槲葉塗紅作畫船幡轉玉繩光影旋
杯銜金鏡酒痕圓篆形綵字方𫝊世星落光纏忽下天
遠想螭蟠殊未若小圖河曲宛依然緩浮松釀環雲際
不動蘭橈到席邊上已浮恩非此日山陰盛事掩多年
從歡未省向尊俎屢酒何嘗議聖賢翰墨主人今獨步
雙鵝應復䧏飛仙
題惠山寺袁默
山翁自合老林扃小有天中盡杳冥兩面樓臺驅作勢
半崖松石倚為屏雲歸洞口紛紛見泉落池心細細聽
勝景深藏誰到此好須圖繪入丹青
次韻蔣不回惠山行見贈
九龍山高茂松竹冉冉嵐光真潑綠重岡複嶺勢峥嶸
五里垂楊排岸曲雲生洞口若拖縑泉落田間如噴玉
公垂若冰遺迹在瀟洒儒冠與儒服夜蟾清影照寒流
春鳥新聲答寒谷山畔人家農事閒長得秋風魚稻熟
太湖光射夕陽間澗澤相通財必育一生遊賞心不足
憶與高人時往復夢魂還是念歸歟問舍求田無百斛
身名牽制悼人心收拾未能如水覆侵尋白髮已盈簪
方此徘徊干寸祿樂安道人來自蜀尚爾小官身僕僕
惠然相訪蓋初傾符彩瑩顔神滿目徐言得道先辟穀
二年粒米不入腹日南先生韻超俗授術為之留五宿
發殺天機指下𫝊妙用圓通皆智燭見我情親逾族屬
勸以修持言滿軸自慚正𩔖雞伏鵠敢示精心循所祝
痊除多謝枕中方臭腐豈為刀下肉斧斤牛羊肆殘毒
古人已況牛山木深言元氣須引續起我衰羸丸射鹿
煩胷一訣願相傳卦體儼然存九六
同剛中適甫遊惠山
雨過山前翠欲飛水雲高下正含暉魚跳細浪千花碎
蟬倚微陰一嘒微沉李浮瓜吟齒盡清風明月滿船歸
超然不負尋幽興拂得荷香在葛衣
寄題惠山寺翠麓亭奉呈伯強錢公輔
曩時曾作家山遊亭有翠麓排新幽疎軒密牖竹鏘戞
烈風勁雨松颼飀呀然出戶瞰山足屹爾數峯圍上頭
掃除雲峯聳客步煎煮錫水供茶甌我時既合衆賓飲
醉岸山幘心遲留山僧顧我丐詩榜詩来脱吻驚旋輈
四方環走倏已晩十載負約今方酬珍籃增葺想勝舊
我已白首縻藩州何當一賦歸去来再欵巖室窮披搜
吾宗道人正嘉遁擺脱世上無窮憂欣逢主人賢且令
泉石笑傲都相求上人掃灑莫暫閒行行逆我西来舟
謹次君倚舍人寄題惠山翠麓亭韻
焦千之
余愛兹山昔屢遊回環氣象泠清幽茂林滃鬱疊蒼翠
宴坐瀟洒風颼飀密甃積蘚迸泉眼飛翬比翼參雲頭
逕邊誰開青步障客来共泛紫玉甌每思乘興可獨往
塵纓未濯莫我留勝處盡至心未厭健步歷覽勢挟輈
平生趣向與時背泉石夙志略已酬兹山獨以泉品貴
乃得嘉名𫝊九州譬人其中貴有物源深混混難窮搜
支公此去久愈愛自我佳句忘百憂忽蒙遠寄煮巖壑
而我方欲千里求願公早見疑蛇觧(公久服藥)急詔當應易
剡舟
次韻陸子泉周邠
水自錫山出中含萬古情穿雲緣有脉激石豈無聲鍊
藥源尋遠煎茶味覺輕堪資許由飲休濯屈原纓徹底
驚澄瑩傾杯戒滿盈長流千里潤高注一巖清篇什新
𫝊美圖經久得名主人當鑑止劇論著莊生
題惠山翠麓亭蘇台父
山勢叢叢向北盤高僧平日為開軒莫嫌長有車馬到
真愛都無鳥雀喧剩長松篁留日脚少移桃杏破雲根
十年往返未曾厭煮茗嘗泉到酒樽
題陸子泉王汾
泉品舊知名澄源石甃盈甘滋飽僧飯潤澤濟農畊漱
玉人誰聽囊茶客自烹久供鴻漸啜曾奉贊皇羹(李衛公非)
(惠山泉不飲)昨忝此邦守今無諸縣行煩醒想巖壑一日慰
幽情慚怍方堆面(王翰林泉詩云聊將一掬水洗我面慚怍)塵埃正滿纓臨
流聊洗濯心已識蒙亨
惠山泉劉達
靈脉發山根㳙㳙才一滴寶劔護深源蒼珉環甃壁鍳
影鬚眉分當暑挹寒冽一酌舉瓢空過齒如激雪不異
醴泉甘宛同神瀵潔快飲可洗胷所惜姑濯熱品第冠
寰中名色固已揭世無陸子知淄澠誰與别
冰泉洞
飛泉落巍巍湍水去激激未若洞中源静淵如得適清
潤挹千岩冷凝涵四壁幽討會有時煩襟聊與滌
龍淵
巖巖白石嵌深泉適此止夜雨半山回春風蟄龍起清
明無遁形溥博有餘美受濁不傷清納汙非所恥趣操
比幽人泓澄如得已山林乃挺途真復誰洗耳
綉嶺亭
絶境隔囂紛烟霞張綵繪遠目入無中高情馳物外春
田發英華秋林横紫翠何時杖屨遊利名聊委蛻
題惠山練師竹軒袁植
子猷喜種竹太白喜乘月俛仰雲泥間勝事俱清絶况
乃吾廬幽風煙浩一丘竹虚能受月華白月白能牽竹
翠浮不應玉壘李太白長對山隂王子猷未携花下一
壷酒已登殘夜水明樓人間好景四并難無如月下春
琅玕影摇金鎻碎光動劔芒寒䰟醒耿不寐哦詩坐長
歎
題惠山次韻蔣叔任觀溪漲
煙曳平川上雲屯翠嶺頭雨淫成大浸堤潰失安流地
入三吳窄山餘九隴浮不應昏墊後始用濟川舟
陪諸公遊惠山汪彦章
兹山定中腴秀色乃如許連峯積蒼潤嵐氣亦如雨珍
泉不浪出世俗那得取羣仙作佛供洒此玉池股甘寒
飲天下瓶盎走膏乳兒嬉供茗事雲散入江渚當源起
臺殿下瞰松栢古巍基首梁宋爽氣接吳楚我来值佳
月勝得濟稽吕聊分小蒼壁同振百年羽躋攀興未極
落日在林莾却立望翠屏中流駐鳴櫓
過惠山皡老試茶二首孫廸
蕭蕭阿蘭若桑苧有故家佛屋倚高寒僧蹊抱欹斜殷
勤泉下客流落瘴海涯蜑酒壓梨楂蠻烹㗖蠅蛇光潔
鏡一奩影照空自嗟老僧薦茗粥芳鮮凝露華驅除鼻
中雷掃盡眼界花飄飄思凌雲攝身上蒼霞戰塵霾漢
天獵火焮塵地一笻遺垢氛步入青蓮寺耽耽九龍盤
一壑埋老翠倚天松骨大粘碧苔髮細道人本臞儒得
法妙出世胷中萬斛泉洗盡蔬笋氣天風吹泠泠助我
鳴鼔吹名為不二門聲音作佛事
見舊題
一别名山十五年宦情羈思雨茫然故人半作纍纍塜
只有蒼官立道邊
髀肉消磨馬上鞍塵砂滿眼路漫漫不須更障西風扇
為酌崖泉一洗看
次韻濟川西山避暑錢紳
西山藴靈異九曲面崚嶒泉石漱鳴玉松蘿掛古藤勢
雄掀宇宙地大壓丘陵日永清隂覆朝来爽氣澄幽尋
嘉賞致結客避歊蒸散髮喧畦畛支頤倦躡登武陵百
慮釋丹列遠思凝度樾追遐景煎茶憶若冰土芝青削
玉琬液綠如澠霜氣連蒼昊冰威鑠鈍蠅心酣醒復醉
意適寢還興蝸角徒争觸蜂腰謾逞能纓塵心自濯松
韻響無明自廓倚天劔愁無繋日繩舒懷高達士得趣
鄙山僧雲態幾相挽禽音似許譍嵐姿渾欲滴秋色漸
相矜籧笛凉余思衾禂樂未曾虚閑消毒螫放曠屏牽
仍高興無時盡何辭興再乘
九月十五日濟川諸公同遊因成長韻
好山如佳人變態百種好隂晴朝暮間可愛不可道時
時思一見如垢久不澡我来正清秋令人豁懷抱秋色
佳有餘俗客迹如掃佳哉二三友在席每傾倒杖策窮
縈迴高絶須一到幽尋不厭倦遇境即窮討階前千歲
松閱盡衆木槁庭下百尺井空𫝊天眼老陸子賞遺味
至今泉浩浩高僧掛衣去誰識衣中寶九淵深非龍徒
見腓百草衆泉失蹊逕迸散不可考世事每如此所合
輙顛倒夜深山色清更對冰輪皓竹栢影參差水中交
荇藻迴棹艤波心如在蓬瀛島舉觴望青天醉鄉得深
造兹遊須再嗣萬事殊未保
遊惠山一首
挐舟到山寺詩句偶緣情山自錫無後寺因泉有名樓
隂回夕景樹色向冬榮就水别茶味全勝它處烹
惠山雲開復合楊萬里
二年常州不識山惠山一見開心顔只嫌雨裏不子細
髣髴隔簾青玉鬟天風忽吹白雲斷翡翠屏風倚南極
政緣一雨染山色未必雨前如此碧青山未了雲復還
雲與詩人偏作難我船自向蘇州去白雲稳向山頭住
雪後遊惠山懷尤延之
已到姑蘇未到常惠山孤秀蔚蒼蒼一峯飛下如奔馬
萬木深圍古道場錫谷中空都是乳玉泉致遠久猶香
眠雲跋石梁谿叟恨殺風烟隔草堂
潘葑回望惠山真如龍形
惠山分明龍檏活玉脊瓊腰百千折錫泉泉止吐一珠
簸弄太湖波底月蒼石為角松為鬚鬚裏黃金古佛珠
請君更向潘葑看龍尾激到珠南畔
題陸子泉上祠堂
先生喫茶不喫肉先生飲泉不飲酒飢寒秪忍七十年
萬歲千秋名不朽惠泉遂名陸子泉泉與陸子名俱𫝊
一瓣佛香炷遺像幾多衲子拜茶仙麒麟圖盡冷似鐡
凌煙冠劔消如雪惠山成塵惠泉竭陸子祠堂始應歇
山上泉中一輪月
遊惠山寺簡竇公蘇紳
綺塍行盡入松門暫拂塵纓惹袖雲海月未昇樓上見
湖波初起空中聞寶扉膜拜青蓮相石案傍行白□紋
促榻偶陪居士語煮茶燒栗到宵分
和蘇公遊惠山寺竇綱
寺枕青山遠俗氛解鞍憑檻對溪雲樓危鐸韻摇風響
林遽禽聲向暮聞紗護宿燈微有暈炉留殘篆半移文
佛衣聊見禪扉静頓覺塵勞此地分
題惠山寺真賞亭流觴施天任
惠山山半有飛泉甃石環亭泛酒船只任源流自亭下
不緣機智得方圓夷猶小棹翻賓榻零亂浮華出洞天
六月炎蒸應戀此二松風韻更蕭然江帆遠渡疎林外
山鳥閒吟落照邊盛世正逢元祐曰清歡重繼永和年
縈心難效公垂詠真賞尤知子美賢我是林泉自由者
時時来作醉中仙
别惠山贈璋山主蕭淵
三年愛山来幾回携笻躡履真悠哉片石可枕雲可偎
愆期不到縈吾懷中藉高僧還有才能與佳勝為良媒
汲泉煮茗何歡咍松邊竹下容琴杯我嗟官滿今還臺
欲去不忍須重来慇懃慇懃孰與偕寒猿老鶴聲相哀
山有情兮韞瓊瑰願泉無窮兮滋九垓它時再賞登崔
嵬約師把手忘形骸
題翠麓亭韓正彦
寺藏山腹裏亭枕寺山腰地據三吳勝門迎九隴朝煙
霞沾客䄂日月轉林梢我恨登臨晩更深倚畫橈
題惠山泉楊旻
世治山藏錫山靈地溢泉石飴寒不减水液暑常蠲薦
茗能全味援琴欲絶絃誰言到池盡餘響更潺湲
元符已卯兩浙運判曾孝藴作常潤京口奔牛
二閘成集賢殿修撰發運使張商英被旨常相
視遂至惠寺留詩以記行役
張商英
咸陽獲璽之明年五月端午予泛船二閘新成洞常潤
組練直貫吳松川淮南柁師初入浙借問邑里猶茫然
茶經舊說惠山泉海内知名五十年今日親来酌泉水一
見信異傳聞千置茶適自建安到青林石臼相争先碾
羅萬過玉泥膩小瓶蠏眼湯正煎乳頭雲脚蓋盞面吸
嗅入鼻消睡眠滌缶操壷貯甘液緘題遠寄朱門宅仙
人見水是琉璃乃知陸羽非凢客
題惠山蔣重珍
龍山惠山兩山雲出能為雨入為晴雲山之氣有歛散
歛散之理斯為神我廬山下有小隠雲為動兮山為静
悠然而出物之澤屹然而峙地之鎮我見雲山喜與俱
雲山無情不見余我比雲山多此見不如一似雲山無
題惠山
妄慮散毛髮真源生齒牙我聞甘露飯即是惠山茶欲
駐歲月晩重游道路遐更須煩稚子再煮鼎中花
題膠山寺蘇紳
驅馬欵禪扉松風冷拂衣紅塵不到處青嶂此忘歸鳥
望生臺下雲侵講座飛楞伽味真趣轉覺俗緣稀
秀峯軒焦千之
可憐均是山中寺惟有幽軒對此山雲擁秀峯来戸外
烟和濃翠入窗間廻環似覺天形曲登眺應疑地勢慳
他景縱能窮目力争如疎静養疎閒
聽松軒
山頭未吐三更月枕上惟聞萬竅風疑是怒濤聲不散
夜深飛雨過寒空
偃松
得地久蟠踞參天多晦冥月通深夜白雪壓歲寒青獨
擁虬腰大疑聞雨甲腥深根動坤軸蕭瑟掛疎星
竇乳泉楊稱
山名膠熟詰泉味乳親嘗雲竇穿銀井冰甆貯玉漿竹
隂濃處冷松子落時香不雨潺潺響無風瑟瑟光粉源
初滴瀝珠派遠汪洋曲注分環砌方澄引鑿塘趁齋僧
洗鉢就讌客浮觴稻漬麞牙飰茶煎虎眼湯纖毫龜鑑
徹盈腹暑襟涼農畝霑甘潤膏膄穫萬箱
碧雲塢李維
坐久三峯晩望中凝碧雲不應談世事自是出塵氛佳
木層層見秋聲處處聞佳人端可待風景欲平分
晩坐碧雲塢二首翁挺
夕陽黯將沉缺月遲未吐滿眼玻璃堆翻疑夢中覩玉
樹秋益明驪珠夜方吐繞檻碧雲收塵蹤故難覩
集趣軒陳聿
宇宙同無窮景物各有趣心目要領略未始為細故山
僧徹障蔽便得江山助遠邇入盻睐左右供指顧千容
與萬態不約相與遇何須更登眺便可休杖屨一覧既
無餘懷抱良以悟欲圖無妙筆欲詠無奇句聊為揭佳
名於焉賞心寓
硯池焦千之
蕭公事迹久塵泥猶有當年洗硯池世俗所傳應髣髴
僧人獨得耿頹隳小亭新構藏幽趣一水中分疊舊基
遺澤泯然無處問清風緬邈竹隂垂
上方蘇紳
疊石構岩扄僧居在杳冥澄心蟾海白縱目鶴天青衣
上煙霞色窗間草木形我来凭檻久塵慮恍然醒
又唐皥
佛龕經閣等嚴㟼地在高中此最高日出四楹浮寶氣
雲開百里見秋毫登臨暫得心機静徙倚翻嫌目力勞
况是雄飛先上者強揮吟筆繼詩豪
題膠山寺壁元掔
崗頭鵓鳩鳴定欲喚晴雨驅車指東山山下寺亦古道
人雙眼青雪齒起柔語松回萬壑風落絮趁輕舞日薄
詠歸歟扁舟在烟渚
環翠軒楊介
一上十餘里携笻始可尋山形三面合林影四邊深壁
暗苔争長階荒草亂侵凭高獨覧處烟靄滿衣襟
題陽山翠微寺唐皥
平地巍然起一峯歷山西畔隔湖東勢侵雲漢千尋直
影落烟村四面同龍窟正當螺髻頂僧居端在畫圖中
邦人不獨資觀賞旱歲為霖更有功
雲海亭姜䕫
茫茫復茫茫中有山蒼蒼大哉夫差國坐占天一方夫
差醉蓮宫巨浪摇不醒越師從何来奪我玉萬頃年年
亭上秋一滌萬古愁誰能知往事飛下雙白鷗
題雲海亭二首僧古愚
目前多少古今情盡在太湖之上亭舸艦浮雲空葉亂
属鏤沉水浪花醒一杯㶑灔含雲夢數點蒼茫認洞庭
明日惠山曾有約又携茶鼎汲清泠
亭下漁舟泊釣磯釣絲垂影弄晴暉雲連碧海潮聲遠雪
壓青山野色微絃管無音西子散蓴鱸有味步兵歸閒
僧不解論興廢自折松針補毳衣
題青山寺尤袤
峥嶸樓閣插天開門外湖山翠作堆蕩漾烟波迷澤國
空濛雲氣認蓬莱香銷龍象輝金碧雨過麒麟駁翠苔
二十九年三到此一生知有幾回来
雲海亭
亭前山色遶危欄亭下波瀾直浸山亭下漁舟亭上客
相看渾在畫圖間
香山蘇紳
幾年飛錫倦遊方雲衲斕斑掩竹房一榻夜禪蒲座稳
滿盂春供藥苗香汲泉岩畔驚猿飲栽葦池邊引鷺翔
像座霧昏燈焰小石樓風度磬聲長攀蘿别嶺衝寒靄
掃葉床前趁晩陽大抵僧居遺俗慮此中身世更清涼
過無錫文天祥
金山冉冉波濤雨錫水茫茫草木春二十年前曾去路
三千里外作行人英雄未死心為碎父老相從鼻欲辛
夜讀程嬰存國事一回惆悵一沾巾
錢氏四亭詩蔡載
遂初亭
結廬傍林泉偶與心初期佳處時自領未應魚鳥知
望雲亭
白雲來何時英英冠山椒西風莫吹去使我心摇摇
芳美亭
高人不惜地自種無邊春莫隨流水去恐汚世間塵
通惠亭
水行天地間萬𣲖同一指胡為穿石来要洗巢由耳
題膠山綉佛
妙相奪天真針針巧入神幾多瞻禮者還想用心人
元
題慧山寺趙孟頫
南朝古寺慧山前裹茗来尋苐二泉貪戀君恩當北去
野花啼鳥謾留連
惠山夏日酌泉燕集鄧文厚
我生懶拙百不堪放意林壁窮幽探兹山九龍勢飛動
鬐鬛錯落盤松柟高風吹衣凌險遠太湖渺渺天西南
泉流不逐湖波逝融為冰鏡開塵函六月火雲生熱惱
三嚥冰雪開清甘試將水品證泉味一語須喚山僧參
層臺桑苧悄遺像古屋彌勒空香龕五年兩歷惠山頂
未辦草具来卓菴白鳥翻風導先路黑雲垂地隨歸驂
酒醒呼枕聽風雨老龍卷水空溪潭撫掌歡游已塵跡
隠隠孤舟沉暮嵐
詠惠山泉楊載
此泉甘冽冠吳中舉世咸稱煑茗功路轉山腰開鹿苑
池攅石骨閟龍宫聲喧夜雨聞幽谷彩發朝霞炫太空
萬古長流那有盡探原疑與海相通
題惠山白珽
名山名刹大佳處紺殿翠宇開雲霞陸羽廼事已千載
九龍諸峯元一家雨前茶有如此水月裏樹豈尋常花
奇奇怪怪心語口無根拄杖任横斜
題無錫惠山寺湯仲友
梁溪停短棹帶月步西關路盡忽逢寺松多不見山岩
腰雲殿古洞口石泉閒到此政吟苦秋聲滿樹間
題慧山寺郭麟然
疋馬西風入慧山小橋流水碧潺潺樓空雙鳳臺猶在
峯遶九龍雲共閒密藻護寒黿睡稳老松籠暝鶴飛還
自憐奔走成何事回首山靈益厚顔
題慧山寺僧明本
慧山屹立千仞青俯瞰天地鴻毛輕七竅既鑿渾沌死
九龍攫霧雷神驚霹靂聲中崖石裂銀泉迸出青鉛宂
惟恨當年桑苧翁玉浪翻空煮春雪何如跨龍飛上天
併與挈過崑崙顛散作大地清凉雨免使蒼生受辛苦
我来扣泉泉無聲一曲冷光涵萬古殿前鳳檜砉然鳴
日暮山靈打鍾鼓
留題惠山柯九思
騎馬東華塵滿道山川如此不曾来清泉白石何年有
翠竹蒼松古殿開幽人試水嘗春茗過客題詩生雨苔
杖藜絶頂便疎曠日暮浮雲天際廻
留題惠山僧恩
方沼不生千葉蓮石房高下煮茶烟春申遺廟客時過
李衛絶郵僧晝眠塵世豈知無錫義殿廬猶記大同年
九江一棹東風便更試廬山瀑布泉
上巳日游惠山張雨
水品古来差第一天下不易第二泉石池漫流語最勝
江流湍急非自然定知有錫藏山腹泉重而甘滑如玉
調符千里辨淄澠罷貢百年離寵辱虚名累物果可逃
我来為泉作解嘲速喚點茶三昧手酬我松風吹兔毫
登惠山張翥
到寺日已夕鍾梵滿中林倚崖佛殿古出雲泉水深談
詩禪榻上煮茗磵松隂况值玄丘似悠然諧素心
游惠山陳方
僧居高處接雲霞村市周遭石徑斜細細山泉争入澗
䨥䨥水鳥净眠沙佛前風動桫欏樹溪上春留躑躅花
十五年来頭漸白倚欄仍舊一烏紗
題惠山泉吳壽仁
九龍之山何蜿蜒玉漿迸裂為寒泉来歸石井僧分汲
流入草堂吾獨憐暗滴洞中雲細細冷穿池上月娟娟
奉乞茶經為水記俟予歲晩為周旋
留題惠山移剌廸
參差樓閣古招提猶有唐人石上題潭影空明天上下
蘚痕生澁路高低泉香茗細僧清供竹密花深鳥亂啼
已負半生岩壑趣馬蹄羞踐綠莎泥
游惠山陳䢍
空山微雨後啼鳥早春時雲氣侵衣潤泉聲出寺遲清
茶方破夢新酒復催詩了却公家事重来再與期
題惠山泉僧山
陸羽曾經次崖根小小池飲從来者取味有幾人知清
影凝秋色寒腴是石滋老僧分茗好細瀹更相宜
題惠山寺鄭元祐
百里盡平壤兹山忽中蟠&KR1713;砑得宏深迂徐納平寬僧
坊隠其腹崇構居桓桓立神衛觚稜緣雲置闌干我来
玄冬交榜舟起微瀾天連黃沙白露委青林丹地無車
馬塵松筠政堅完蒼然後凋意彼此不厭看稍稍陟其
崖探源汲甘寒共惟桑苧翁出處良獨難帝青九萬里
冥飛見修翰空留雪泥跡莫䆒清静觀鬻茗滌愛渴晏
然有餘歡
游惠山寺王輔仁
紅社溪邊艤小舟青蓮宇内作清游土花繡壁淡如書
嵐翠撥雲濃欲流短李清風存古意大蘇圓月洗春愁
摩挲泉石舒長嘯未羡神仙十二樓
登惠山張遜
洩雲蒙青山零雨暗村樹重来丘壑暮慰此清夜叙高
堂開翠戶野客當楹據疎鍾越林度清嘯逾嶺去風吹
松可聽石漱泉致飫景勝煩顧接心領各異趣悅此神
為清耿耿至達曙
游惠山寺周翼
路出城西紫陽頭旌忠寺裏作春游桫欏葉暗雲初起
躑躅花開雨未收古殿龍蛇唐制度東山歌舞晉風流
野人不慣乘車馬也向溪邊具小舟
惠山寺酌泉周權
惠山鬱嵂九龍峯磅礴大地包鴻濛劃然一夕震風雨
欲啓靈境昭神功六丁行空怒鞭斥電火摇光飛霹靂
一聲搥裂老雲根嵌洞中開迸寒液道人甃玉深護藏
鏡涵萬古凝秋光陸翁甄品親試嘗翠浪煮出松風香
我来山下討幽境自挈瓶罌汲清冷味如甘雪凍齒牙
紺碧光中敲鳳餅昏塵滌净清净觀心源點透詩中禪
亟呼陶泓挾玄玉揮洒字字泉聲寒投閒半日聊此駐
孤棹明朝又東去紅塵人世幾浮雲鍾鼓空山自朝暮
游惠山楊文炳
騎馬西神訪遠公湛君舊宅且從容樓臺影落雙河口
鍾磬聲傳九隴峯自汲清泉煎苦茗又携美酒看眠松
若冰禪洞寒流静應是當年養毒龍
題惠山倪瓚
重過湛公宅因嘗陸子泉佛香松葉裏僧飯石岩前市
駿惟憐馬池荒憶種蓮清心有妙契塵事久終捐
謁膠山李忠定公祠陳方
丞相非腐儒慷慨遭國難平生痛哭心忍死抱長算嗚
呼百歲後寂寞誰享祼至今空山中祠宇妥涯岸鳥迹
上香臺樓塵落風幔山僧雖異流展像亟稱讚飄飄風
塵際黃屋在鼠竄不有左轄尊至今猶扼腕公留人心
安公去人心亂桓桓种將軍一鼓銳而悍所至係其&KR1450;
小衂何足憚魏公經濟才安劉左吾袒傾蓋出流離中
情始冰泮倉皇青城役慘淡失神觀豈無婁敬策尚足
勤修捍落落付空言悠悠惜神斷聲名宇宙間草草入
嗟嘆
留題時思精舍李士行
匹馬九峯道行行如山隂勝境不暇接爽氣襲衣襟悠
哉時思庵寫我千古心脩竹秉高節流泉響清音日暮
山下去疎鐘烟霧深
又張雨
重遊九龍峯寒食生春隂竹露洒我笠松風吹我襟况
逢金閨彦幽探惬素心風泉繞屋壁亂響琹筑音翻然
出谷去回睇煙蘿深
又倪瓚
我生倦馳騖無機如漢隂重遊古蘭若對山開我襟風
流李謫仙賞静諧夙心琅然哦新詩如聞大雅音回首
石林晩白雲花雨深
題趙蒙山悟空精舍張雨
濯濯嘉樹色肅肅紫殿隂崇岡既延睇寒泉復洗心節
物士女繁而我得孤吟杖者足易跛移舟指烟林龐公
豈無家魚鳥不厭深適辨芳春月就子碧山岑
自仙源放船来雲林奉懷元鎮范致大德原
扁舟蕩槳出東城冣愛新流拍岸平霽雨蘭苕来翡翠
晩風楊柳送鸝庚盈盈溪女臨沙浣歷歷郊農傍隴耕
謬倚林齋望山郭憶君清話不勝情
無錫縣志卷四上
無錫縣志卷四中
記述四之二上
傳曰文者載道之器也是故先民所重莫尚於文道德
仁義非文不彰禮樂刑政非文不紀著稱事業非文不
周討論古今非文不達文其可後乎
先後所述有關於邑政悉纂錄之俾後来者有所考
唐
惠山寺新泉記獨孤及
此寺居吳西神山之足山小多泉其高可憑而上山下
有靈池異花載在方志山上有真僧隠客遺事故跡而
披勝錄異者淺近不書無錫令敬澄字源深以割雞之
餘考古按圖葺之築之乃飾乃圬有客竟陵陸羽多識
名山大川之名與此峯白雲相為賓主乃稽厥創始之
所以而志之談者然後知此山之方廣勝掩佗境其泉
伏涌潛泄潗㵫舍下無沚無竇蓄而不注深源因地勢
以順水性始雙墾袤丈之沼䟽為懸流使瀑布下鍾甘
溜湍激若醴灑乳噴及于禪床周于僧房灌注于德地
經營于法堂潺潺有聲聆之耳清濯其源飲其泉使貪
者讓躁者静静者勤道道者堅固境净故也夫物不自
美因人異之泉出于山發於自然非夫人䟽之鑿之之
工則水之時用不廣亦猶無錫之政煩民貧深源導之
則千室襦袴仁智之所及功用之所格動若響荅其揆
一也余飲其泉而悦之乃志羡於石
惠山寺記陸羽
惠山古華山也顧歡吳地記云華山在吳城西一百里
釋寶唱名僧傳云沙門僧顯宋元徽中過江住京師彌
陀寺後入吳憩華山精舍華山有方池池中生千葉蓮
花服之羽化老子枕中記所謂吳西神山是也山東峰
當周秦間大産鉛錫至漢興錫方殫故創無錫縣属會
稽後漢有樵客於山下得銘云有錫兵天下争無錫寧
天下清有錫沴天下弊無錫乂天下濟自光武至孝順
之世錫果竭順帝更為無錫縣属吳郡故東山謂之錫
山此則錫山之岑嶔也南朝多以北方山川郡邑之名
權創其地又以此山為歷山以擬帝舜所耕者其山有
九隴俗謂之九隴山或云九龍山或云鬭龍山九龍者
言山隴之形若倉虬縹螭合沓然鬭龍者相傳云隋大
業末山上有龍鬭六十日因以名之凢聮峯沓嶂之中
有柯山華陂古洞陽觀秦始皇塢柯山者吳子仲雍五
世孫柯相所治也華陂者齊孝子華寶所築也古洞陽
觀下有洞穴潜通包山其觀以梁天監年置隋大業年
廢秦始皇塢者柯墅之異名昔始皇東巡會稽望氣者
以金陵太湖之間有天子氣故掘而厭之梁大同中有
青蓮花育於此山因以古華山精舍為惠山寺寺在無
錫縣西七里宋司徒右長史湛茂之家此山下故南平
王鑠有贈荅之詩江淹劉孝標周文信並遊焉寺前有
曲水亭一名憩亭一名歇馬亭以備士庶投息之所其
水九曲甃以文㽃窳甓奫淪潺湲濯漱移日寺中有方
池一名千葉蓮花池一名纑塘亦名浣沼歲集山姬野
婦漂紗滌縷其皎皎之色彼耶溪鏡湖不𩔖也池上有
大同殿以梁大同年置因名之從大同殿直上至望湖
閣東北九里有北湖一名射貴湖一名芙蓉湖其湖南
控長洲東洞江隂北淹晉陵周回一萬五千三百頃蒼
蒼渺渺迫於軒戶閣西有黃公澗昔楚考烈王之時封
春申君黃歇於吳之故墟則此也其祠宇享以醪酒樂
以鼓舞禪流道伴不勝滓噪遷於山東南林墅之中夫
江南山淺土薄不有流水而此山泉源傍注崖谷下溉
田十餘頃此山又當太湖之西北隅縈疎四十餘里唯
中峯有叢篁灌木餘盡古石嵌崪而已凢煙嵐所集發
於蘿薜今石山横亘濃翠可掬昔周柱史伯陽謂之西
神山豈虚言哉傷其至靈無當世之名惜其至異為訛
俗所棄無當世之名以其棟宇不完也為訛俗所棄必
其聞見不遠也且如吳西之虎丘丹徙之鶴林錢塘之
天竺以其臺殿樓榭崇崇嶪嶪車輿荐至是有嘉名不
然何以與此山為儔列耶若以鶴林望江天竺觀海虎
丘平眺郡郭以為雄則曷若此山絶頂下瞰五湖彼大
雷小雷洞庭諸山以掌睨可矣向若引修廊開䆳宇飛
簷眺檻凌煙架日則江淮之地著名之寺斯為最也此
山亦猶人之秉至行負淳德無冠裳鐘鼎流也苟無其
源流將安發予敦其源亦伺其流希他日之營立為後
世之洪注云
錫山銘二首後世無名人有錫兵天下争
無錫寧天下清有錫沴天下弊無錫乂天下濟
宋
常州無錫縣記聶厚載
無錫建邑始於前漢案陸羽惠山寺記云山東峯當周
秦間大産鉛錫至漢興錫方殫故創無錫縣後漢有樵
客於山下得銘云有錫兵天下争無錫寧天下清有錫
□天下弊無錫乂天下濟故順帝更為無錫縣又按圖
經本隸會稽王莽改為有錫至吳時改為無錫又縣廳
記云其有是邑得名之始興建廢置之由陸鴻漸惠山
寺記之備矣然則寺記雖備而與圖經互有得失而不
究其本矣當周秦間大産鉛錫乃六國時也其後暴秦
塗炭劉項戰争之符也樵客得銘合在文景之世是時
弭師偃革天下清晏故神靈薦祉其銘出矣因之創縣
宜彰其美陸云後漢得銘非也復不書王莽改易之弊
莽若不為有錫則順帝何以更為無錫耶莽既改革則
前漢得銘建邑明矣前漢季世錫乃復出莽包篡逆之
心藴姦邪之計因其銘改其邑欲惑衆而祈應也及順
帝時兵寇載戢其錫復泯故更為無錫益昭前䜟銘之
文非人文也天意也陸云無名人者不可攷之辭也圖
經秪述王莽改更不載得銘創邑之事蓋闕文也夫名
山秀嶺郡縣有之苟峯巖奇峭洞壑幽䆳勝惠山者多
矣若探治亂之幾贊清寧之運則海内諸岫莫之與比
山在西郊翠逼衙署雖隔梁溪一水而數尺之深不能
截千仞之勢隂陽流謂坐辛山面巽水宜其邑廣財豊
復多秀民也太伯渡江始居此地六朝而下賢才繼生
披啚可詳不復悉紀自偽唐納境之後皇朝統御以来
民風載淳文教益振前後出宰者率多名士如開寶乙
亥迨天聖丁卯五十載間被唐虞之化蔑覩戈戟下悅
卓魯之政罔嗟苛刻此亦大塊間福地也豈非山岳之
助乎獨厚載濫司銅墨素懵刑政字人逖愧於前修易
俗欽徯於来者先是縣封密接吳境唇齒相齧兵寇荐
侵官室民廬亟為煨燼後於縣城西南隅重建衙署事
皆草創棟宇未完咸平壬寅年邑宰錢維周移就中位
其經營之美石記具存寒燠代遷土木圯壊乾興壬戌
歲縣令李晉卿明可禦姦威能率下悵公庭之卑陋不
足壯大邑之形勢乃募豪傑萃杞梓利工善之器揆定
中之日聽訟之廳雄構擊鼓之樓峻峙修廊挾室越柒
拾間迨棘丞王周繼政工畢縣庭壯麗自此而始俾黎
庶望而畏之增令長之威德夫升是廳治斯民者得不
端心秉節誓公□私察下民之枉直荅元聖之寄任然
後不辱斯廳不愧斯民矣舊制邑署修建弗給官用咸
出於吏民之上貪者徇私忘公家之利廉者㓗已避瓜
李之嫌所以縣寮公宇罕有修葺李公不畏率劒之譏
竭力公家之事幹敏之譽猶沸民口可謂縉紳中英傑
也惜其未立文誌寖歷歲時慮後人忘作者之勤勞失
建邑之本始因訟空案簡直書前烈姑欲補圖經之闕
正寺記之誤永李公之懿績也
平清堂記尤爚
觀近臣以其所主觀遠臣以其所為主古今不易之論
也蓋惟賢而後知賢拔茅彙征治道斯泰而懷才抱德
者亦得以垂鴻名於盛世古靈陳先生在神廟朝薦士
一疏至三十有三人皆一時名公偉哲延洪我宋無疆
之休三百載如一日猗歟休哉㳂海制使可齋先生古
靈之裔清文直諒每以進賢報國自任不輕諾衣鉢有
傳矣錫山舊為壯縣邇来敗不可支歲至五易長官可
齋衣繡日畿選趙君紃夫来攝邑歲值大獲君聽訟以
清守己以正敏明善斷事至立辨上承供億下蘇凋瘵
士民感懷列治績于臺府乞就真以福百里公朝報可
未幾可齋入轄中臺旋鎮東海貽書以平易近民清苦
律己八言相勉君因欲擷平清二字揭于公退之室以
自律可齋復大書鋟梓以惠之君嘱予著語將勒堅珉
以侈教誨不倦之論爚邑人也日聞善政喜君之得所
主於是乎書淳祐次元長至前九日朝請郎直祕閣尤
爚記
無錫縣宰郄公德化記陳篆
上即位改元建炎秋八月杭州守土軍竊發為盜意朝
廷北伐之役勢未及討廼敢俘我王官燔我民廬釋獄
囚發府庫掠金帛殘毒百姓據城以守朝廷命辛將帥
甲二千用伐有罪將私犒賞不分士卒仇之師行次于
加禾共殺將以叛勢不得進反兵北首聲假道於吳以
如金陵志實利寇松江軒槁以備賊得巨舟百數夜襲
松江一夕煨燼人無逃者蘇人閉關塹河被甲登堞及
賊距城雖矢石紛下而不少卻守臣實畏之乃使人遺
以書廣設金糓願得㳂外壕以進賊計吳城險固未易
攻徒老師爾遂盟以許之三日弃蘇州以行維舟于閶
門之五里賊意是將被我邑而及常也語聞于道欲焚
我居屋芟夷我農田虔劉我士庶邑人聞之駭愕股栗
莫不舉手相弔號若待盡邑宰郄公痛民之危既䀌傷
心且謀其策丁國家軍興倉庫所積無幾公乃罄家之
所蓄器用并帑藏得銀二千兩預一日遣人具咨目以
遺賊賊見且喜已善公之能迎勞荅公以狀詞頗肯受
時又得丞相李伯紀弟季言慨然謂公曰某職兼鈐轄
属官公憂如此又不可坐視願前五十里迎賊諭道公
意苟全此邑亦某之衷公之幸也公重信而聽之季言
不及省問家人即衣褐單騎從者數人暮行夜宿于界
亭明日賊舟果至季言見首領賓主禮唯謹諭賊以公
之恤民愛物如此賊屈首無毅色謂季言曰毋憂敢不
如所言季言即間遺公書具道賊所以狀公為之喜且
懼謂兇人姦險雖首肯而心或違則適敗謀又明日賊
舟將抵邑南門公接見首領以禮折勞曲度賊氣平改
容正色語賊曰若所謂季公言不謬百姓得賜更生雖
殺我以償所志無憾不腆金幣以賞從者或甘言紿我
陽許而隂背之願先殺某不忍百姓之罹凶毒也賊欷
戲感嘆謂公曰學士與李君實邑之父母當戒士卒釋
甲受犒即趣舟以行乃指天以誓苟逾盟有如日公聞
而後喜可知也賊於衝道間呼謂邑人曰爾等賴縣令
郄公得保首領不然則松江矣雖燒頂斷臂何以報德
於是癃老扶杖擁公之車感泣跪謝是日賊兵果解維
以去一毫不取士庶帖然弗擾嗚呼公之覆護一邑如
此之至其古之遺愛乎夫漢唐循吏止有一事可書則
勒功于碑以為甘棠遺愛况公之德於吾民不啻覆載使
後世湮沒無稱亦邑子之罪也篆於是紀其事篆聞唐
朱泚之亂得一何蕃而六館之士不從君子謂蕃仁勇
人也公儒者平時理縣尚冤恤百姓交愛之及是終以
此得抗非仁而有勇者乎且以蘇州金城湯池雖松江
有大川可恃而卒破蕩蘇人亦不免躬甲胄赴矢石為
城下之盟不愧僅得免死亦幸爾無錫當通道外無城
堞以守内無甲兵以敵賊一舉手則旋踵而傾覆郄公
不動聲色俾賊善觧李勣賢於長城遠矣斯人今復見
之嗟夫雷霆駭耳蜂蠆起懷雖賁諸荆育之倫未有不
猶豫奪常者至若解紛赴難確然有不可挫之色自非
足以化檮杌未有能喊虓虎而集之氣者也以賊之殺
部將破松江視民如螻蟻至我邑以公故罔敢流毒非
有以化之而然耶昔漢劉弘農反火虎渡河後世以為
難事以公匹之過昆遠甚是宜邑之父老必有為公立
祠者兒童必有為公歌謠者駢四儷六錦心綉口之士
必有濡毫染翰為公作詩以頌其德者至篆則恐公異
日陞朝以濟大事秉史筆者舉其大而遺其細則叙公
之事不能無闕文得此則庶可少助而張文愧近俚蓋
欲道其實焉公名漸字子進丁未十月日晉陵陳篆記
常州無錫縣學記章望之
有儒生謁于前曰我無錫之士人也示予以學宫之圖
曰吾大夫祕書丞張樞言始謀人也其中南向者文宣
王之殿也大門值其前論堂横其後後又有先生之室
東西兩序則諸生之舍也蓋在縣署東南三百步之間
其貲財所出則吾邑業儒蓋百人矣能倡義者裒諸儒
之有為之也作之之日則丁酉秋也成之之日則明年
春也諸生入學在四月之乙卯望越十四日己巳吾大
夫與其僚宿於齋次庚午朔五鼓作師生陪執事釋菜
于廟庭退而宴私于論堂之上揖吾曺而謂之曰凢我
造學于茲將使而習聞聖人之美用于而躬非專之决
科也諸生曰敢不恭禀所教令也請以事之始末諉予
以文久吾大夫之風於弊邑何如予為之持觴以賀曰
有本哉張子之為邑而子之鄉里之慶也其令不擾而
民信其文不密而民畏鄉尊耆艾之無過者而後生有
勸富家羣養孤獨之人而衆不憚煩則吾既知之矣政
其成矣又興學校以貽人得不曰有本哉梓人之子知
百木之堅脆商人之子知四方貨財之有無屠人之子
善鼓刀裘人之子善治皮豈皆其天才自然耶少而目
治長而手治由是積習之漸耳燕趙之好兵也未必鈞
好也其見者兵也荆楚之好巫也未必鈞好也其見者
巫也吳越之好漁也未必鈞好也其見者漁也今夫孔
子之道包百王之教治則堯舜光顯亂則桀紂誅亡大
之通天地微之入鬼神密義精言散在經傳厥有師斆
學者猶莫窮三豕使閉戶學之筋骸憊矣儻有得哉勤
勞已甚邈焉大道死矣無傳如皆郡縣勸儒開設學館
長吏且有意焉則其民感思自興心志開而見聞博矣
異時庸知是邦不由樞言戶曉詩書而尚禮義歟予故
為之詩曰表表南山興雲以雨木之苞矣春陽攸聚念
我慮善教不有初彼繰者絲厥抽惟緒築室維何有殿
有堂有序有房閑隂啓陽翔翔者楹盤盤者梁工逸於
成伎臻其良我之思矣古之孔子我居我處友朋來萃
爰飲爰食爰講爰議永懷恭人肅慎容止敬恭明神邑
令有僚盛服至止徒御弗囂齋明有日其誠孔交何以
薦之清酒少牢咨示父兄順聽邑命爾子爾弟勖成正
性必儒其躬俾善其行貽親以不病咨示子弟優優在
道律身如學以忠以孝令名匪今于後有耀貽孫以不
詔中田有稷其實離離張子有猷神享人治善人之延
百世攸宜爾民其承之
常州無錫縣崇寧增建學記王相
崇寧改元上既庚用二三大臣克篤前烈追盛三代唐
虞之治爰詔冢宰慎簡乃僚置司講議政事當務之急
是秋大丞相司空嘉國公本原神宗皇帝以聖智稽古
即位之初慨然追法先王訓經以廸士置師儒以明道
廣學校以教養嘗詔侍臣欲考古者庠序之制闓明堂
辟廱以施發政功志未就遭元祐變革無復存者恭惟
皇帝陛下盛德大業修明法度追而述之深悼風化之
微而欲善天下之俗非學不能成之謹以學校為今日
先務制可之遂詔天下郡縣皆立學以三舍法取士粤
明年甲申乃下詔曰神宗皇帝嘗欲以學校取士而罷
州縣科舉之令其法始於畿甸此學士大夫之所共知
也朕不愛百萬之財以教養天下之士而以育材官人
善風俗修政事為急其詔有司罷發解及省試取士並
由學校升貢庶幾追復成周之隆紹先帝之緒以稱朕
所以圖治之意其年十二月甲戌皇帝視太學幸辟雍
即敦化堂賜上舍釋褐者凢十有六人其次免省試者
二十有六人内舍生及畿内貢士皆免解其數幾半三
歲賜第於集英者於乎盛矣美矣不可以有加矣雖三
代教養之隆未有甚於茲時者也詩曰周王壽考遐不
作人信乎美成在久者其必自於作人也愚竊以謂化
人成俗莫不由學故先王之盛時設庠序以養賢論才
德而取士自天子諸侯之子下至國之俊造莫不入學
自成童而藝文至四十而仕其習乎禮樂之容講乎仁
義之說敦乎孝弟之行入以養其父兄出以事其長上
與朋友交而有信臨財廉處衆不争行修于身有聞於
家達於鄰里鄉黨然後詢於僉言又定于鄉老之可信
者而薦之始謂之秀士久之又取其甚秀者為造士然
後司馬辨其論隨其材而官之任官然後爵之位定然
後禄之夫如是積德累善其勤若此其久亦至固非止
取一日之長然後求賢審官寘彼周行如此其慎而有
次第則浮偽矯激干利苟得之士不容於其間風俗不
陷於偷薄而日以忠厚也宋興蓋百有五十年而天下
之學始克大立稽古之制放周之文其養也教以經藝
文辭其取也考以材識行實由三舍以察士之能否而
命之以官可謂希闊之舉矣是以詔下之日遐邇慶幸
而奔走趍事者以後為羞常州無錫縣有學嘉祐初自
龍圖張公詵始其興制之本見於武寧章望之之記後
四十八年其猶子元度繼宰是邑會朝廷班學制他邑
皆承命經營力作不暇而兹得即舊以新之功省十倍
然後知君子之澤利施者遠而事固不偶然者是學之
興適在其父子属者朝廷增養士之制初大縣以五十人
為率後廼以三歲應書多寡計之無錫宜增給百人以百
五十人為率而舊舍扁廹隘不可容今乃與其属度學之
西偏增直購地斥廣而大之别為屋二十有六楹又遷
庖厨浴室於其北鳩工於八月壬辰考之於十一月戊
辰閎壯顯敞踰於昔制令以予掾於尉曺寔董廼事會
終更属予為文以識其成予懼學者不明乎朝廷教養
之美意而師儒之官或不揣本而齊其末失其所謂作
成之方謹具述明詔如上所載因誦其所聞而著之夫
大學之道將欲正心誠意修身以治其國家天下而必
先本於知至則所謂知至者貴達乎道德性命之理而
已非止乎期命辨說形名度數之間弊於淺淺者爾故
先王教法必以智仁聖義忠和為之别以孝友睦婣任
恤為之同藝則該之以禮樂射御書數至於淫詞詖行
析言破律異端之術為之誅禁書曰格則承之庸之否
則威之方今舉皆法此吾固知其教化之行風俗之成
唐虞三代之治可跂足而待之異時諸生道德明秀行
藝修飭歲頻升選賦菁莪采芑之詩以頌明天子育材
之意書繡而謁謝先聖先師周覽墻屋慨然思咏令佐
之功績而予因得并預兹榮附托不朽不亦幸哉輙不
自揆退為之記俾刻諸石以告學者崇寧三年景至日
無錫縣學之記李彌正
孔子删詩列國獨存魯頌非私魯也以其君臣有道而
庶事舉也體大而有證孰若修頖宫鄭亦同姓國學校
不修而子衿之刺興其後然明至欲毁鄉校賴國僑知
政議尼不行以鄭之刺則魯之頌宜也厥今天下郡縣
同被王靈固無異政於奉令率職身任風教不為具文
避課豈不宜大書特書行之永久乎毗陵浙右支郡文
儒逾於大府無錫於郡属又壯哉縣也九峯峙其西太
湖漾其南山川炳靈人物阜夥卿材民望繼踵接武服
冠屨業弦誦者肩摩地属異時庠序未稱獨廟貌岌然
孤立旁無夾輔春秋二丁官吏用事張以管葦風雨不
除道路目笑廼紹興甲子秋詔諸縣治學舍尚或窘於
獄訟簿書日不暇給遲回未遑越明年冬邑宰胡君舜
舉既下車以儒雅飾吏事廼惕然曰德音甚渥矧大邑
多士其敢後於是營資庀具拓地度材属主簿朱君奇
視役竒究心知務纖悉必躬克欽乃事以輔其長迄用
有成堂皇敞崈齋廡整㓗榱桷戶牖丹雘塗塈咸極精
敏庫置什器廥蓄儲貯炊烹滌皆有處所凢為屋大小
五十有四楹又徹殿蓋而新之公無侈費民不告勞作
始于丙寅春三月至於十月工畢丁未率里之大夫士
釋菜于先聖退鄉飲酒于講堂主賓遵升降獻酬耆耋
壯稚成叙在位觴豆静嘉殽核旅美揚觶致戒情文具
盡禮成拜送于庠門之外觀者如堵嗟咨歡忻喜王化
之復行伻圖來諗俾記以文斯舉也夫子以為宜頌其
敢惜辭乃具載興建本末且告諸方來曰惟人萬物之
靈者有倫有𩔖也五典之序自天子下達有虞夏商之
學名異實同皆以明倫為本周制益詳崇術立教廸德
訓行悉有官師以造俊秀養老齒胄獻馘受成咸在焉
鄉學里選之法出長入治之政頋寓行於其間耳由漢
而来取士之制一變而升孝廉冄變而置中正三變而
舉進士雖科目猥多途轍浸廣而明君良臣賢守令師
以立學官增弟子員為急先務蓋牧化淵源有在于是
非直用文藝偕進取而已國朝自慶歷始詔州縣悉置
學元豐推行三舍法於賢關崇寧遂頒天下海隅遐荒
禮乂渗漉中更艱難兹道乍熄今天子撫運中興儲神
道藝既修鄰睦廓廓無事乃與大臣議建太學繼及郡
邑以幸斯文縣大夫洎其僚精白承休亟就嘉績嗚呼
士之游息於斯與夫耕養家食者盍體勉勵訓飭之勤
平居孝弟忠信修身行道奉彝倫蹈聖域禄在其中矣
其或先利後義綴緝口耳之學顓以弋釣名第如區區
漢儒之陋指典籍為拾青紫具陳車服以夸稽古力斯
豈君相崇儒易俗之旨而大夫宣化流澤之意哉紹興
十六年十一月朔旦
無錫縣徐偃王廟庵記尤(缺名)
錫山西南一舍而近是為五里湖湖之陽有山山之陽
有廟祀徐偃王王嬴姓誕其諱為周諸侯治以仁義穆
王西游瑶池忘返諸國交執玉帛贄于徐穆王馳歸伐
之王不忍兵其民去之彭城武原山下而居焉至章禹
見止於吳子孫散處揚徐間即所居立王祀韓昌黎記
衢州廟網羅舊聞於斯為信蓋衢常皆古揚州境也然
今是邦蔑王子孫廟籍之不廢則里人若浮屠氏之力
嘗質圖志闕創始歲月惟殿重建於紹聖戊寅書棟可
考殿南為軒軒南為門共以東西二序殿後小室浮屠
氏趺息地也廟山相𫝊曰廟塘廟據其趾石塘横其東
人是以名隸於廟者六十畆有奇歲取薪槱供祠祭等
用紹興間善彬居之業猶故彬去中廢官稅莫供為里
正病吾宗有佃于官為任輸送慶元己未衆謂祠宇日
就荒蕪水旱疾厲將無所乎禱遂選請宗佾繼彬之舊
佾敬共事神清苦持戒為一方信重經營補葺由殿及
序翼欹而正更汚而㓗結庵廟北扁以保慶中建閣以
儲𣑽爽旁闢軒以延賓客逼湖波往来病涉又累石隄
百餘丈為橋三役竟復慮無以供衆乃置田三千七百
餘步為伏臘計先後二紀乃克就緒一日其嗣孫文禮
欵門曰廟菴規橅粗整惟故山未復余曰於吾宗族歸之
吁始乎此廟僅有此山今由菴而隄隄而橋照映湖濱
過者属目詢之衆皆曰佾與其徒道恢等弊衣粗食稽
羸累奇而成余謂元本所在皆王仁義之澤浸潤演迤
非惟子孫敬之與浮屠氏皆敬之故相為扶持廢者復
興失者復還也禮請記顛末兹山去先瑩近余春秋掃
祭經祠下瞻敬已登閣顧彼巖石磊磈久欲剜苔以記
曾遊禮之言適與心會故書景定癸亥孟冬朔奉議郎
宜差知安慶府桐城縣主管勸農管田公事兼弓手寨
兵軍正尤(缺名)記
惠山泉記聶厚載
水之甘苦猶人之賢愚人生禀氣清則賢濁則愚水流
因地㓗則甘穢則苦石脉至潔山泉悉甘而斯泉勝諸
泉者以其感錫之氣也苦井投黑鍚於其中久而則甘
查梅橙李和鉛霜食之則美蓋錫能變味致甘也兹山
當周秦間大産鉛錫豈非假其餘味乎或云苟錫能致
甘則山下諸泉味當一矣而獨美者何也曰山一而源
異也佗泉脉淺發於山表斯泉源深出於山骨故積霖
而不溢久旱而不竭承平之代錫乃深藏故源深而得
其液焉不然則何以滑於衆泉重於諸水或云古時錫
産東峰非泉脉矣惠山本也東峯枝也未有本亡而枝
有者也利物之外尤資茗荈陸先生嘗奇之美名始振
夫食味别聲人之常也甘辛爽口嬰耋一致至若水之
淡薄其味各别能於淡薄之中紀其優劣峻其等級非
奇人不能臻乎妙亦猶金絲睦耳清濁易辨其或審興
衰察治亂非賢者罕極其奥審聲之奥䕫季而下世有
能者别味之妙生民以来先生一人耳且䕫季於樂聽
於心而不聽於耳先生於水别於心而不别於口後之
慕先生名悅水之味者又不别於口别於耳也噫别於
耳者衆矣非獨水之難别也先生未生泉味非苦先生
生後泉方有譽信乎蔡邕辨薪而㸑伯樂顧駿而增價
天下之山珠聮櫛比山中之泉絲棼髮委先生不登之
山未嘗之泉多矣其間揖康洞而抗蘭谷者有之不偶
奇識滔滔於汙潦之間惜夫且以無情之水遇至鍳汲
引尚能紀名於簡册分甘於郡國矧有道之士遇知己
振𤼵豈不能澤潤生民道濟天下煥令名於今古哉前
所謂水猶賢者言非過也感物而動與泉作序
陸鴻漸品水二十味
江州廬山康王洞簾水第一
常州無錫縣惠山石泉第二
蘄州蘭溪石下水第三
硤州扇子硤下石窟洩水第四
蘇州虎丘山水第五
江州廬山招賢寺下石橋潭水第六
揚州揚子江中冷水第七
洪州西山瀑布水第八
唐州桐栢縣淮水源第九
江州廬山頂龍池水第十
潤州丹陽縣觀音寺水第十一
揚州大明寺水第十二
漢江金州上流中冷水第十三
歸州玉虚洞香溪水第十四
商州武關西谷水第十五(其水温煖)
蘇州吳松江水第十六
台州天台西南峯瀑布水第十七(亦呼十丈瀑布)
彬州圓泉第十八
嚴州桐廬江嚴陵瀨水第十九
雪水第二十
惠山陸子泉亭記孫覿
陸鴻漸著茶經别天下之水而惠山之品最高山距無
錫縣治之西五里而寺據山之麓蒼崖翠阜水行隙間
溢流為池如奏琴筑如鸞鳳之音味甘寒最宜茶於是
茗飲盛天下而缾罌負擔之所出通四海矣建炎末羣
盜嘯其中洿壊之餘龍淵一泉遂涸會今鎮諸軍節度
使開府儀同三司信安郡王會稽尹孟公以丘墓所在
疏請於朝追助冥福詔從之賜名旌忠薦福始命寺僧
法皥主其院法皥氣質不凢以有為法作佛事糞除灌
莽疏治泉石會其徒數百築堂居之積十年之勤大屋
穹墉負崖四出而一山之勝復完泉舊有亭覆上歲久
腐敗又斥其贏徹而大之廣深袤丈廓焉四達遂與泉
稱皡請余文記之余曰一亭無足言而余於皡獨有感
也建炎南渡天下州縣殘為盜區官吏寄民間藏錢廪
粟分寓浮圖老子之舍市門日旰無行跡遊客暮夜無
託宿之地藩垣缺壊野鳥入室如逃人家士大夫如寓
公寄客屈指寄歸日襲常蹈故相帥成風未有特立獨
行破苟且之俗奮然以功名自立於一世故積亂十六
七年視今猶視昔也法皡者不惟精神過絶人而寺之
廢興本末與古今詩人名章俊語刻留山中者皆能歷
歷為余道之至其追營香火奉佛齋衆興頽起仆絜除
垢穢於戎馬蹂踐之後又置屋泉上以待四方往来
冠蓋之游凢昔所有皆具可謂不欺其意者矣而吾黨
之士猶以不織不耕訾其徒姑置勿論議焉是宜淬礪
其材振飭蠱壊以趍於成無以毁瓦畫墁食其上其庶
矣乎故書之寓一歎云紹興十一年六月日晉陵孫覿
記并書
膠山竇乳泉記翁挺
膠山在無錫縣東去惠山四十里由芙蓉塘西南拔起
平陸聮綿迤邐高下十數而後峙為大陸有泉出其下
曰為竇乳泉蓋昔人以其色與味命之自梁天監時地
為佛廬踞山北向而泉出寺背至唐咸通中浮圖士諫
改作今寺依東峯與惠山相望則泉居左廡之南水潦
旱䁧無所增損隆冬祁寒不凝不涸故其山雖不高泉
雖不深而草木之澤烟雲之氣淑清秀潤澒洞發越皆
兹泉之所為也然而疏鑿之初因陋就簡決渠引溜不
究其源閱歲既久瓴甓弗治滴乳渗漏淪入土壤建炎
二年余罷尚書郎自建康歸閩適聞本郡有寇留滯浙
河因来避暑兹山日酌泉以飲病其湫隘謂住山益公能
撤而新之當以金錢十萬助其費益公雅有才智且感
余之意以語其徒元净慶殊乂冲三人者或願出力於
是坎其山入丈餘得泉眼於嵌竇間屏故壤理缺甃而
泉益清駛乃琢金石於包山為之池廣袤四尺深三尺
以蓄泉上結宇庇之榜曰蒙齋池之北瀉為伏流五丈
有奇以出于庭跨伏流為屋四楹属之廡有扉啓閉之
䄘曰竇乳之門庭中始作大井冄尋疎其櫺檻使衆汲
蓋數百千人之用常沛然而無窮事既成益公謂余曰
寺有泉歷數百載較其色味與惠泉相去不能以寸而
名稱蔑然公乃今發揮之當遂遠聞信物之顯晦亦有
待乎余笑曰水之品題盛於唐而惠泉居天下第二人
至于今莫敢易其說非以經陸子所目故耶自承平来
茗飲逾侈惠山適當道傍聲利怵廹之徒往来臨之又
以缾罌甕盎挈餉千里諸公貴人之家至以沃盥焉泉
之德至此益貶矣今膠山所出岡阜接而脉理通固宜
為之流亞獨恨余邁往之迹介潔之名非陸子不能與
之為重然山去郭一舍蹊遯阻而涇流陿邑居者欲遊
或累歲不能至况過客哉比之君子惠泉若進為於時
故雖清而欲凂竇乳𩔖夫遠世俗而自藏者將愈僻而
無悶以彼易此泉必難之而公顯晦有待特以為言亦
期之淺矣益公亦咲曰有是哉請著之泉上使遊二山
之間者有感於斯焉遂書以授之歲戊申冬十有一月
癸丑
一梅堂記蔣重珍
寶慶丁亥皇上即位之四年也重珍試吏苕幕以病易
鄞幕待次歸治藥石無宏榻之地解脱閫中簪珥得敗
屋一區掃洒扶持而居之癸巳春奉祠杜門痼疾弗瘳
目昏耳聵老態具見乃於室之東南隅撤舊而新為堂
一間兩挾置藥爐丹竈蒲團紙帳於其中將静坐養疴
以苟旦暮之命屋卑地狭月餘落成故舊有誚予者曰
子其掃除一室之小者丈夫歟吾視子幼孤繩樞甕牖
所居不能容膝遷徙徬徨將母而行傍人籬落竊一椽
之芘輒以為幸今破屋視昔已過分矣而奚以堂為余
竦然而悲曰是予之過也雖然吾豈以堂為樂哉獨念
吾家凋弊五十餘年生意幾絶其不肖誤蒙寧廟親擢
未幾叨被皇上召對名列班簿么微此身病廢退休足
矣足矣雖然此身父母之遺體也可不敬乎築斯室也
敬斯體也乃所以報親也不然則安宅何在廣居何在
而顧區區於此堂哉自斯堂而成而可以求師也凡齒
德俱尊者孝可及人者義理精熟者克忠克孝者博通
經史者深識時務者吾於此下一風而問焉則身雖病
而心不病矣自斯堂而成而可以合族也凡姿禀可教
者好禮知恥者遷善遠罪者小廉曲謹者貴不簡傲者
貧不卑屈者文藝自將者多識事物者吾於此因材而
篤焉則身雖病而家不病矣自斯堂而成而可取友也
凢能修而通者能言而踐者卓犖之重者淳静而立者
已知大體者能勤小物者虚心無我者善如己出者惡
如無隠者相觀為善者吾於此久交而敬焉則身雖病
而道不病矣夫心不病則不敞家不病則不替道不病
則不孤貧無憾也賤無憾也存順事而沒寧嗚呼此豈
忘其親而事身哉堂之前有梅一株清圓茂密因以名
堂無所取義示不改其舊也
萬竹亭記蔣重珍
余已記一梅堂復為後圃開林為徑縳亭東偏扁曰萬
竹亭有池池上有梅梅之外琅玕森然向亭而立如衆
賢盍簮挺挺其清也如三軍成列懔懔其嚴也風清月
明發揮高爽雨隂霧暗韜晦蒙密景物常變皆啓人意
余時命蒼頭扶掖病足自徑而亭焉非日涉成趣之謂
也非起居適安之謂也其所感慨深矣余生於淳熙末
年時和歲豐田里安樂先君與諸父實居鳳山貧不聊
生故廬已屬有力者然茅齋方池飽足幽趣前植古梅
後列脩竹藜杖野服日引兒姪從容其間故余平時清
夢皆此時事嘗刻之家傳以寫罔極之思矣今是亭之
營本非求合而梅老竹茂渾然天成時異事殊心感情
愴見先訓遺風使余一刻之不能忘也是余之一游一
息洞洞属属然如將見之也可不謹哉雖然園林之樂
一也而其所以樂此者則有間焉蓋先君諸公之樂此
也安於貧而予之樂此也厄於病貧者循其理分之當
然病者出於形體之偶然律之以原憲之言則大有媿
矣先儒亦曰人多言安於貧賤皆是力屈才短不能營
畫若稍動得恐未肯安余之病廢抑近是歟書置壁間
因以自警
通惠亭記蔣瑎
彭城錢侯申仲世家于無錫既仕而歸乃卜居于邑南
漆塘山中聚書四萬卷日取而讀之探古聖賢之藴以
美其身於其暇日稍稍疏巖剔藪立臺亭蒔松竹為游
觀之適然是山無水率以罌瓶汲于湖以供朝夕之用
僕奴顔汗肩頳陟降告勞紹興三年春二月申仲行于
其居之南爰有寒泉發於岩趾以杖導之如龍蛇蜿蜒
盈科而後進酌而賞之清冽滑甘與惠山之泉無異於
是甃以瓴甓洄為方池饋饍漱浣日用而不竭廼作亭
於泉上名之曰通惠意其與惠山通山居之父老聞而
觀焉驚顧顔色且曰水之行地中一氣耳兹山去惠山
不百里則其泉脉灌輸理或有之或曰不然吾與若居
是山老身長子日以遠汲為病今錢侯蒞止而泉發於
其居豈天藏神閟不輕付與有待而出耶衆以其言為
是乃相與歌曰泉何為兮效祉侯有德兮克君子挹彼
注兹兮况羞饋祀永收勿慕兮自今以始又賡而歌曰
孝友温良溢于文章錢侯之德兮演迤汪洋惠我無疆
兹泉之澤兮德積而愈光澤久而彌昌世世其無斁兮
於是宜興蔣瑎聞而異之曰昔唐相李文饒既貴重其
服御飲食必欲極四方之怪珍常喜飲惠山泉置驛以
取水天下苦之有浮圖人告曰長安昊天觀井水與惠
山泉通公試之信然遂罷水驛寥寥數百年間其事相
為符望然以予觀之惠山距長安數千里而遠有高山
大川之限是烏能相通哉特以其味似之耳今九壠漆
塘相望密邇而申仲以隠德懿行蒙神之貺則泉為時
發亦無足疑者因取父老之謠言且本其所以作亭之
由而為之記
橘中記余永弼
江東計臺從事曾當時謂子余子曰我於梁谿所居之
旁辟小室周施纔丈尺非有增臺傑觀晧旰華敞之足
言也而虚明静深似可人意日浩然其間誦書著文行
歌坐嘯客至則有棋有琴一觴一詠不知世之有所謂
榮辱驩戚者室雖小滔乎其有餘端不减商山之樂也
榜曰橘中子為我記之予曰嘻子相家子也何自而知
此樂哉夫極狗馬之好騁遊田之荒揚激楚之結風𤼵
陽阿之妙音宜子之所樂也而方且馳騖乎書林漁弋
乎義圃好古博雅過於藜藿之士齊竽趙瑟晉棘梁棃
宜子之所樂也乃漫不屑意至於商鼎魯鐘昆吾之刻
岐陽之鼔則耽玩研覈恨不追軒頡而揖冰斯又侈之
以詩書六藝之學先聖賢之德音以成其文故舂容乎
大篇則高壯廣厚辭正而體備寂寥乎短章則潔簡疏
越言峭而意美風雨交於筆札雲霞散於翰牘窮情盡
變雖長吉之陣馬風檣嘉謨之孤峰絶岸不是過也異
時必能𤼵揮志業羽翼清朝暢淑聲於不朽是無愧於
四老矣此予所以樂為子記之若夫景物之勝登臨之
適尚冀相羊其間而賦焉隆興甲申上巳日鄱陽余永
弼記
無錫縣志卷四中
無錫縣志卷四下
記述四之二下
宋
蔣狀元母夫人墓誌銘魏了翁
嘉定十有六年夏五月戊申蔣重珍舉進士第一故事
京師給騶哄自端門騎至期集所侯王大第供帳左右
觀焉時重珍迎侍母顧夫人于京下馬稱夀都人榮之
留兩月餘授僉書建康軍節度判官御其母以歸于常
州之無錫方榮聞四馳惕然如將弗勝韜輝潜實益求
其可願者竊所器愛焉明年重珍以書來曰走也不夭
以禍吾母曾不及豆區之養嗚呼尚忍言之吾母十餘
歲鞠于外家管氏一日父母家絶糧母祝髮而號曰天
乎吾親之未憗也此髮其有售乎命鬻於市得百金以
給炊自是父母家生理稍蘇若有相之者迨歸我先君
事大母軒氏樂而忘其疾我諸父七人或夭或貧先君
不能自振假館于人吾母贊治室事既備且戒能誦習五經
論孟親以授重珍有關於義則伸而復之重珍既孤諸父
給㠯饘粥母治絲枲取毫末之贏以給之嘗驟寒無衾重珍覺
而温如則吾母紉纊以覆之且語曰保汝以奉先祀也重珍
泣數行下孀孤乏人不堪其苦或以貲訹重珍為之子而奪
母志以配累舉得官者吾母叱之吾先君之未冺則母之力也重
珍年十七歲為人授小學有𥜗鶉結忍敝以待束脩之入它日吾
母持敝襦於諸父曰藏此俾無忘貧賤時有欲妻重珍以女
室廬田土皆具母謂幼孤得不死者諸父之力謹母他
徙乃固謝焉重珍年四十餘始獲齒名于進士籍冬至
之前日親黨賀吾母生辰母曰吾雅憚宴族今不聽汝
為之後將有悔重珍色然以疑季冬得疾月正元日而
卒身後惟破楮敗衣嗚呼天乎仗吾母居約蹈困而曾
不食子之報也今將以三月庚申葬于謝堰之原祔先
君兆重惟昔試禮部嘗以文字受知于先生由是幸有
錄于門心授神予非他人面交勢合比也墓中之石不
可以它属某嘗聞之國人曰重珍之父南式資方教為
學謗贍不事舉子業其卒也重珍方生十年顧夫人持
家教子有儀法讀書至男子由右婦人由左誦之尤喜
言李氏斷臂事以為婦人當如此所居雖容膝而檢防
内外凛不可越然則今於重珍之請也曷不敢諾顧
氏晉散騎常侍贈侍中榮之後世居建業入國朝徙毗
陵曾大父某大父某父某男子一人即重珍女適李大
年孫女一人銘曰
先儒有言婦適不再婦適而再飢寒之&KR0675;然飢寒之事
小而失節之罪大此豈婦焉之責抑為士也之戒自義
理之不競渺世途之焉届雖本無飢寒迫己莫知此身
之愛偉哉夫人七十九載困窮陻阨而若是介百挫一
忻亦莫之待琢銘幽宫其永勿壊
宋故刑部侍郎蔣公壙誌尤焴
公諱重珍字良貴常州無錫人曾祖紹祖端卿父南式
皆隠德不仕父以公貴贈奉議郎嘉定癸未公以進士
第一人擢承事郎僉書建昌軍節度判官廳公事未上
丁太夫人顧氏憂服闋除僉書昭慶軍莅官一考引疾
告歸改僉書奉國軍需次紹定己丑召除秘書省正字
入對奏語剴切執政者不悅遂謁告還家就遷校書郎
力辭不拜改通判鎮江府復以疾辭遂以直寶章閤主
管華州雲臺觀端平改元上厲精更化召為秘書郎兼
莊文府教授辭不得命乃詣尋兼崇政殿說書俄遷著
作佐郎兼權司封郎官權起居舍人兼國史院編修官
實錄院檢討官同知貢舉遷起居郎說書常如故以疾
丐外除集英殿修撰知安吉州當上病甚屢請祠宫不
允召為刑部侍郎趨朝甚急而公疾不可為矣請致其
事詔特贈兩官守權刑部侍郎致仕積階朝散郎享年
五十有四公少以雋異聞于鄉踰壯以高文魁天下士
入朝以直言名震天下由是受上異知入侍講席晉拜
柱石密勿嚴近知無不言而朞年遂退處于家蓋平生
侃侃自持不肯詭隨流俗少不得其意則必奉身而退
於名位利禄常若凂已上思其忠藎方倚以大用而公
遽歿朝野莫不歎惜焉公生於淳熙癸卯三月己巳歿
於端平丙申十一月乙丑次年二月壬寅葬于當縣謝
堰先塋之右從遺命也娶(闕)水丘氏承務郎介之女封
恭人子二人長儀次似女一人許適登仕郎趙與可孫
一人遂孫公之清名勁節歿而不朽自有名儒鉅筆任
是責者茲謹撮出處大略書而納諸壙朝奉大夫除直
寶文閣差知吉州尤焴述書
元
無錫陞州記李晦
粤自黃帝畫壄分州堯命禹别為九舜承堯肇為十二
縣之名未聞殷封國始有天子之縣縣之名聞而未詳
至周作雒千里百縣縣有四郡縣百里郡五十里縣之
名詳而在郡上始皇易封建為郡縣以郡統蓋昉於此
自唐改郡稱州繼此以州領縣定矣歷代㳂襲州縣之
名號雖一州縣之更改不同錫山境土初有人於山下
得古銘云有錫兵天下争無錫寧天下平因名無錫舊
志載周武王封周章少子贇於無錫安陽鄉嘗為侯國
秦漢為縣新莽亦嘗改為有錫吳省并晉復置陳禎明
中升吳州尋復為縣中間隸會稽隸吳不同最後隋於
常熟置州取縣名為常未幾隸常州時唐武德七年也
緜歷至今左姑蘇而右南徐引蠡湖而控申江錫山州
西可五里許清淑之氣蜿蜒扶輿磅礴鬱積而為惠山
拔起萬仞泉居天下第二故其俗愿而文民多魁傑忠信
才德地大物稠古號繁劇天開景運二十餘年沾濡聖
澤生齒日益衆元貞元年夏五被詔升為中州名仍其
舊存古也明年正月之吉開藩于今五年升改州記未
立非所以侈皇恩而崇偉觀也誠為缺典今知州禾速
嘉勞甫與長官暨同列莅官年餘政事修舉一日謀之
儒館補其未備博士張元孫命余着筆余老矣猶能記
憶前世州縣名義㳂革一二并述今日升改年月以為
他日删修圖誌之一助云大德庚子中秋州人前鄉貢
進士李晦顯翁記
常州路無錫州重建譙樓記虞薦𤼵
古者兵車所次必巢居於其上以觀敵譙門之設蓋昉
諸此考之史傳已見於秦置郡縣時其来遠矣無錫古
壯縣今為常之支郡郡非縣比也陞改初郡治嘗一撤
而新之獨譙門仍舊貫因陋就簡人多議其未稱廼龍
集壬寅秋七月朔海颶闖淮浙間官署之漂毁者什九
以改併其陋且簡者一甓不復存值年儉重於勞民越
嗣歲癸卯州長率乃僚相為謀曰譙門一郡政令所自
出而千里之觀望係焉闕而不理過矣然必策不靡於
官不漁於民計乃善會州尹楊公以寬民急務入籲中
朝而長貳治辨歲終事填委唯州倅杜公昶職專警捕
就董焉先是鄰郡僝工土木往往以田籍計畆而裒於
民吏弄滋張侈大踰度卒致徵呼旁午人不堪之杜公
之佐郡敏而惠乃召吏於庭以謂譙門之役斷無它技
捐官吏半朞之俸可得千五百緡不給則輟公田以繼
之而已爾其度財於賈傭夫於市毋奪人毋妨農吏奉
示虔既戒既備遂以是歲仲冬之七日始事歲除而告
成於是近者悅遠者来行者議於道更相告語以為郡
府者吾生聚事育之所倚賴今獨諉之於官若吏豈人
情哉一日衆環堵于前或貫而鏹或觴而酒俎而肉衆
未及言而公遽諭之曰若軰欲何為耶是役也吾官吏
力足以辦此毋溷汝為也衆懽以入輒委之吏舍而去
以緡計者七千五百有奇吏因悉上送官為用不匱矣
大學曰有諸已而后求諸人書曰民情大可見皇衷烝
彛千古不泯謂民風之漓不足以觀感之者厚誣吾民
也向使有一毫強拂於其間則怨汝詈汝者至矣况望
其麾之而不去哉昔孔門高弟有何如斯可以從政之
問吾夫子誨之以尊美而屏惡因民所利而利之擇可
勞而勞之美也不戒而成慢令致期惡也聖人之言嚴矣哉
世率以儒者之論多迂闊於事情余觀錫山之政非聖
言之一驗歟杜公徵余記興造之歲月因以為後之從
政者之戒云旹大德八年歲在甲辰夏五旦日郡人虞
薦𤼵記
億豐倉記陳䢍
國家謹租賦之入東南諸郡尤加之意故二千石長官
專任其事所以重民食也常之為郡沃壤多而稅石夥
於是置倉無錫州以便海漕合是州及義興溧陽之糧
凢為石四十七萬八百五十有奇悉於此輸納焉歲率
大府分官董之其責至不輕也今總管丁侯以開敏練
達之才兼得為政之軆釐剔中外周知民間利病至順
三年冬寔涖是倉先是倉吏並緣為姦往往高下其手
當民租入時設計漁取或至倍輸羡餘既多則縱姦民
乘間為欺詭攬掩冒莫能究也夫漕事有嚴𤼵廪視之
米色腐黑者有焉糧數折閱者有焉向常為官府之累
矣侯思所以革之爰命属吏疏厥糧多者俾先輸且躬
授教條立期程信賞罰壹斗㮣均富貧政不擾而民信
從率皆趍事唯謹務先期以濟向之漁取倍輸之患有
不懲而自息焉侯之德民戴之寔深非有過人之才者
能如是乎昔漢兒寬為左内史收租税時裁闊狭與民
相假貸故民樂輸繈屬不絶課更以最史臣稱之繄侯
之治毗陵也下車未久適中寬猛之政彬彬可紀及董
制糧事来錫山也一舉而掃數十年之弊其事有難於
兒内史者今因州人士有請故書其事于石侯名亦祖
丁世系仕籍有史筆焉
梁溪義塾記吳澂
梁溪義塾者湖廣等處儒學提舉強以德之所建以淑
其里中之子弟者也塾在無錫州西南隅梁溪之東屋
以間計三十而贏田以畆計一千而贏歲入以斛計五
百而贏燕居有申申夭夭之儀報祀有濟濟鏘鏘之禮
延請名儒以施其教招集後進以受其教務俾講習其
間者皆能明經修行以稱時需此其意也侯嘗教授於
南劒福州又提舉江浙湖廣其在官也政教所被亦云
廣矣其居家也乃於里塾之教拳拳若是予竊證之以
古古者國有國學鄉有鄉學二千五之州五百之黨既
莫不有學而二十五家之閭猶必有塾里中有道有德
之老朝夕教焉何也蓋教必自近始始於塾而升之黨
升之州以達于國然後考論其材而官之培其根本者
深厚而非晨種暮穫之比古之人才所以後世莫能及
也今日有路府州縣儒學有舊設新創書院不為不多
視古者鄉遂州黨之學豈有異乎然教官例從省部注
擬何能一一得其人哉學院之教有虚名而無實效往
往由此義塾之教不然選擇師儒在已識鑑而無所牽
制雖未必有如淳古道德之師然苟能得耆艾博碩之
彦引導有其方熏漬有其漸不壊之以速成不害之以
小利亦庶幾乎古焉爾凡遊處義塾之子弟勿卑汚其
志斷斷以古之人才自期此心此理必通貫體用而無闕
遺所言所行對越天地而無愧怍若夫淺末於口耳葩
華於筆墨以釣譽媒身而已寕不負義塾所以教之意
也夫強侯又捐山四百畆為義塜凡貧而無地可葬者
得葬焉侯之用心亦仁矣至治三年當路以其事轉聞
于朝立門旌表以示勸云
重建五先生祠堂記尤棟
寶祐戊午四明袁擇善從尹常之無錫剏先賢祠附庸
于學歷十九年時丁元二眡廟貌不如故自虞君薦𤼵
出而教授生徒乃汎掃蕪穢一撤而新已而增博喻師
長之員會孫君桂𤼵居之之二人者皆鄉人也相與諏
經訂禮為之言曰必釋奠于其國之先師無先師則與
鄰國合國有人焉何庸取諸其鄰我楊文靖龜山先生
雖非吾錫之人而寓居於郡者十有八載今城東精舍
乃其講學之地是即鄉之先師也鄉者先生標表是祠
居中奠位曾謂土崩瓦解之勢我興受之然有不依形
而立者參倚如見吾黨小子忍倍此而更師乎喻工部
玉泉先生尤文簡遂初先生李肅簡小山先生蔣忠文
實齋先生何莫非吾錫之人而起家於邑者相望百有
餘歲今里中故宅尚有指為藏書之所非鄉之先師與
玉泉遂初實齋三先生已有秩祀而小山先生未及與
享迎之致敬獨可遺乎若夫廣漢大儒非不同宗河洛
景定間已繇此而陞從祀然猶不敢先之繹而江西顓
門之𣲖其師友父子視吾諸老先生之所學未能無頓
漸之異伊欲借晉人將無同之說以復其位庸詎知不
見幾而作乎審厥象而儀圖之盍亦知所變置烏虖職
教者之能為是言是必有默契於心而無疑者抑慮夫
斯道之無師無𫝊復質之鄉老蔣公應新以其規接前
輩年幾八旬其尚論人品具得之於耳聞目見真公曰
如吾五先生則有可言者惟堯舜文武周公孔子孟氏
所傳之道至河南二程夫子而復𫝊而龜山先生蓋受
學於二程夫子昔伊川自涪歸獨稱楊謝長進使其學
少變於凋落之餘詎有是言哉慨思龜山載道東南士
之游先生之門者甚衆玉泉乃登其門而能續程夫子
之道遂初不及登其門而從玉泉學亦能續程夫子之
道小山實齋二公固不及登龜山之門又不及從玉泉
之學因龜山玉泉二先生論孟中庸大學之遺言而皆
能續程夫子之道故玉泉得之而主紹興之正論遂初
得之而為乾淳之老儒小山得之而居慶元之學黨實
齋得之而號端平之善𩔖自九京之莫作而國人之無
所矜式也久矣不有君子其能國乎始吾學之祠諸賢
吾見其居於位者與先生並果孰使之然哉近若潭之
長沙有祠周元公先生而以胡子五峯張子南軒朱子
晦庵為配者而鶴山魏公了翁因其修祠嘗為之祀亦
深嘉而樂道之今可法也曲禮曰羣居五人則長者必
異席曷不即玉泉遂初小山實齋四先生而配我龜山
先生乎讙曰然論定然後肖其貎是歲垂光大荒落卜
六月丁亥展舍采之敬周服殷冠魚雅就迣枚數先生
之族子裔孫有渙乎無萃竊幸尤氏喻氏蔣氏文獻之
存輯冠者五六人奔走與祭是禮也救滅亡而扶壊爛
豈曰小補之哉其初位次未定繪事未素棟方卧疾未
興虞君數四貽書俾識其事奈何不能守墳墓政懼夫
無詞以自白其先人何敢表先儒而厲後進輒謝不敏
暨歸梁溪澤中直落其成固以請自揆愚隘無能言之
不出恥躬之不逮燾子侍側語之曰二子之所云一老
之所𤼵揮是即記也吾奚以文為女其敬誦所聞告諸
執事者雖然棟豈終無言耶夫祭不越望魯可以祭泰
山楚不可以祭河惟人亦然自生以來未有夫子然終
漢之世其廟猶不出闕里永平二年詔郡縣行鄉飲始
祀周公孔子亦未有作廟之文唐武德二年始命胄監
立孔廟貞觀四年始勑州縣皆立孔廟出闕里徧祠夫
子距今載六百五十年繇此觀之其在諸子非其鄉國
而祭之僣也僣祭非古也不于其僣而于其古則蒐遺
默異凢今日之所是正者庶幾解逐客之嘲棟不學妄
論至此不能不為先生之罪人尚有餘藴吾牛飢姑止
後學尤棟記
重修淮海先生祠堂記(闕名)
淮海先生秦少游建中靖國初卒藤歸葬高郵致和中
遷葬于常州無錫縣惠山之原子孫因家焉墓故有亭
刻建炎四年追贈龍圖閣告并山谷送秦少章詩置之
亭中秦氏仕不顯諸孫貧窶墓四旁地皆豪右所得亭
亦毁壊不存山谷詩石歸邑好事者獨贈碑荒蕪榛杞
中樵蘇不禁墓祭幾絶開禧丙寅永康應純之以州判
官攝邑事訪問遺蹟慨然興念封殖其墓取旁近地還
之率邑士大夫合錢建亭乃立贈碑且贖還詩石擇秦
氏諸孫知學者使肄學職得月給使具祭祀倉臺黃公
常守湯公皆助其凢廢應君故從余學余自澄江召歸
道出無錫應君首及茲事且請余記之余嘉其志不待
再請然行役未及作也至吳門會淮東漕孟良夫因論
少游醉卧古藤隂下人謂卒于藤之䜟也獨未知一事
少游墓後古松一株直幹高聳有巨藤自墓穴中出周
匝數四已乃施于松上蓋覆其墓此真古藤隂下也松
為人斫去藤芽暨今僅存爾良夫信忠孫惠山寺功德
院也故知其事最悉應君来索記因併及之四月朔日
永嘉(闕)
無錫州退學齋記尤棟
錫常邑也士窮不離學歲大比視闔郡所薦率強半擢
奉常第亦項背相望時哉時哉其結纓裹革者不可作
枚卜生之徒今餘幾虞君君瑞職教喟然歎曰昔者所
進將沒世而不稱乎周轍東人之楊之墨各於其黨孟
子辭而闢之孔道以明二三子何患於喪乎歸而求之
有餘師力相學西隙地結廬可五十席築亭伐石不隕
其名使遺簮堕履歲時燕序而子若孫來者之所景慕
落之日惟余未反屠肆君瑞走書寄所以齋額來審余
輒謂齋固所以待先進之士政所以崇易退之風苟知
進而不知退士何學擬之名退學何如君瑞曰名之必
可言也請為我属筆噫難言也聖門四科之目非後之
科目比吾夫子不能無所優劣至論進退大義則恥原
憲德南容直史魚而君子伯玉其嚴於春秋之法凡我同
盟當相與不負好學苟不由其道而往者則吾問之曰
先生學何之進士尤棟題蔣應新書
華孝子故址記高明
惠山寺之東偏當泉水之上有三賢祠按志書今祠址
華孝子所居宅也初祠久廢吳人王彬始復倡建既成
則以三賢事刻諸石且曰初址實孝子故居孝子之事不
以沒而不著復礱其碑隂以記其事章善也按齊史孝
子名寶晉義熙末始八歲父豪戍長安且行謂曰我還
為汝冠後長安䧟父歿寶奉命至七十不婚冠或問之
不忍荅輒號慟彌日建元三年詔表其門閭凢史載孝
子事若此蓋自西晉以来尚玄虚賤名檢教弛法斁波
流風靡而孝子獨能篤至行終始不渝其誠意惻怛可
以貫金石于雲霓若與宇宙日月同其久於此見天之
降衷人之秉彛不以衰世末俗而有異也孝子晉人而
志謂齊孝子者蓋孝子生於晉長於宋沒於齊當其一
身而天下三易姓當時居朝廷有爵位者朝事司馬氏
夕事劉朝事劉夕事蕭恬不以為怪而孝子奉父一言
七十年餘未嘗斯須忘以至沒身不替使當時朝廷有
爵位者其奉君命恪官守亦咸若華氏子則晉不當為
宋宋不當為齊而孝子宜不曰齊孝子也凡游于茲者
憩幽林酌清泉臨風覧古懷三賢之高風慕孝子之至
行其素有志者宜加奮勵其未能者則澄思革心勉追
遐躅是則某所以樹碑之意云爾夫人性一耳有為者
亦若是吾徒宜毋自怠
薇山先生虞公墓志銘韓性
薇山先生虞公既葬十有八年其嗣志道使使至山隂
貽性書曰先人力學厲行期見於用維卒不施抱志而
沒不肖孤承乏官使蒙恩追秩承務郎常州路同知無
錫州事惟是冢木盈把矣而刻石未立懼無以逭不孝
願為銘詩刻諸冡上以示無止性辭不獲則諾而為銘
公諱薦發字君瑞虞氏遠有世緒居丹陽者尤稱大族
七世祖諱申行父其字為安定先生門人實生衢州府
君諱浵以恩贈中奉大夫再世曰將仕郎諱柄娶于晉
陵遂遷晉陵於公為曾祖祖諱伯䕫考諱杲皆耆年隠
德為善宋德祐中公避地無錫樂其土風居焉幼穎悟
讀書過目成誦未弱冠試鄉校輙高等賈師憲為淮東
閫擬試甚盛試者率多為卷以幸得公笑曰是罔利者
非耶一卷可矣已而果中前列文聲益著家公鉉翁為
郡守客之郡齋屢上吏部未幾而科舉革矣公益力學
不倦性純孝事親葬祭盡禮與弟應酉極友愛自為師
生待宗族盡婣睦之道族人有被掠于兵者有去從異
教者公詢訪得之經理其田宅賴以不絶與人交和不
苟同故舊有過不輕棄喜節義處約而好施人有急難
周之惟恐後歲歉貴糴損其直與人冨人稍稍效之平
生口不言錢不以産業為意視貴勢不以一毫挫也無
錫學廢士無所歸強起公為師招諸生坐齋中講說義
理考論德業士聞風而至課試無慮數百士有田籍官
俾給驛傳公言於帥若憲諏律引誼其言&KR0548;&KR0548;諸使素
重公從其請得免者且百家鄉飲酒久廢贊使邑長行
之再龜山先生之来南也居于常者十八年公為祠堂
奠龜山于中而列鄉之先賢於左右歲時祠焉秦淮海
之墓在惠山南為趙氏業公諭趙歸其地于學為之封
殖士論韙之為鄉校官十餘年廪禄皆辭不受而校官
之所當為者舉行無遺文風之盛它邑莫能及聲譽聞
于中外當路貽書於公將致公都下而行其法於它學
公謝不往因遂辭學事則又貽書曰杭學者一省之望
為杭學得賢師江左之士有所式矣公又力辭即遣使
賫𠡠授興國路儒學教授拜命不赴自是杜門謝所還
往號薇山老人以見志學者稱之為薇山先生延祐甲
寅初行科舉左丞許公董試江浙擇試官必當世師表
遣使致公公曰科舉興廢吾道所係今取士本朱文公
貢舉私議吾游場屋時所願行者不意莫年見之且所
避者利禄也今幸無是遂應命試闈經疑問忠恕或引
天地忠恕以對他試官曰地豈有忠恕耶乙其豦公曉
之曰此非川流山峙之地不對且轉語同列若此者黜
公作色曰此程子之說君非寡陋者豈偶忘之耶吾無
書自隨君求程氏書密視之毋令人笑其陋也他試官
始媿服公因盡閱餘卷黜而復取者數人監試佟公伯
起謝曰微公幾誤事公之學精而守固於此亦可少見
矣素不喜佛老氏學不道機鬼神異之事暇日惟以詩
書自娛每戒其子曰爾既仕當以職業自見謹勿藉手
書尺求知也由是志道累任果有立文集雜著二十卷
藏于家素康強少疾童顔蒼髯如未始衰者一日忽晨
起正衣冠步入正寢顧諸子曰今日三月十九日也顔
色不異雙眸烱然拱手避足而逝生于宋嘉熙己亥四
月廿七日卒于延祐三年三月十九夀七十八以是年
五月十九葬開元鄉惠山之陽娶趙氏先公五十年卒
追封恭人唐氏封晉陵縣太君太君謹重修整處己待
人皆足以為閫範後公十六年年九十而卒生宋嘉熙
壬寅四月二十日卒于至順二年十一月初四其年十
二月十九合葬於公之墓子男三人志道承務郎嘉興
路嘉興縣尹致仕師道慶元路儒學正守道女二人孫
男七人士弘早卒淵慶元路慈溪稅務提領沆浚泂澂
女十四人曾孫男女十二人嘗試論之士患於無才有
才矣患不知學學不足致用猶無學也足以致用而汲
汲焉惟用之求不得則若有觖焉者有道之士不是為
也公負穎異之才而加之學力故其成就有過人者卓
然以經術行誼為東南學者所宗足以致用而用之不
究從容進退皆適其宜可謂賢矣安定先生以體用之
學教人公其有得於家傳者歟引其家學久而彌長追
榮錫爵人所共羡而公之志不若是止也夫學見於用
者徵其用用之不究者尚其志志之難言也久矣公之
所望於後而後人之所當益勉者也予故反覆論著而
不敢略也遂為之銘銘曰
學成於已以用而彰譬彼導江其流洋洋
行父氏虞學于安定位不稱名以鴻厥慶
其傳七世是生先生束髮亹亹祖訓是承
跂彼修途有捷坐趍珮玉長裾獨行徐徐
用之於鄉鄉人是懌行于膠庠衿佩是式
論議已慤操履彌堅索其緒餘可知其全
采薇于山於焉是息以順以寧繄學之力
學期于成用不期售鬱彼新阡克昌爾後
故惠泉散更顯翁先生李府君墓誌銘
白雄飛
至大四年三月二十七日己亥惠泉散更李顯翁先生
病革香巖白雄飛偕貳車劉通甫往問焉先生撫已而
謂曰人生天地間過客耳生死理之常也矧吾逢太平
之世行年七十有四精力強健子孫滿前安享甘旨日
與故舊賓客相羊閭里間從詩酒琹書之樂兹亦大幸
雖暝目無憾矣以身後碑銘託於公曰先生之材世所
推服如山斗尊韓之仰何待贅辭儻遇不諱當如斯言
先生首允而竟不復語既出舉家悲號知下世矣聞者
莫不䀌䀌越三日闔郡官僚鄉閭士大夫從大守石抹
公詣門往弔嗚呼哀哉已矣乎善人吾不得而見之矣
會哭而去卒哭之日乃子元招持書篇衰絰来見泣而
告曰此先君自述墓誌也其辭云顯翁名晦小字原孫
姓李氏自臯陶蔓衍支派具載家譜予一脉居于常之
砧石始祖熙靖立朝三十年徧歷華要因家于汴詳見
東都事略南渡後復居于常終端明贈少師子元瀹以
國子入學釋褐未幾中詞科贅錫州胡參政家卒朝請
員外郎葬邑之開元鄉遂占籍焉乃五世祖也曾祖正
誼父煥世習儒業隠德不仕生兄弟四人予居其長育
于外家外祖尤梅澗業宏博科㑭任檢閱書史其猶子
率齋棟壬戌省魁持其筆硯十有四年夜以繼日孜孜
于學隆冬惟紙衾破而復補不恥也凢有觀覧一見即
通若宿世然咸淳戊辰遊學京庠元名燧鄉簾引經義
無慮二百卷多温福士名實未孚俱以尋常視我暨中
首選始願内交宿齋三年聞見愈博庚午歸應鄉舉更
今名拔郡解赴禮闈書義即常州解試題執政者慮考
先泄至日皮筒下大院與别院兩易其題有鄉人竟以
予所作主意破題不易一字冠别頭朋友常以李省魁
目之自此文聲益振赴館珠舍陳簿适兄弟遇之最厚
束脯過於守宰禄家道稍豐皆稽古力也元二之變停
貢舉脫去時文窠臼得以肆意簡編教子凡經子史集
醫卜隂陽筭數射覆真草篆隸下至詼諧小說釋道二
教無不講貫大德甲辰劉行省之子世常平父許魯齋
高弟也守無錫一見契合首問鄉校無書板遂出白虎
通風俗通家山圖書韓魏公家祭式俾予悉為校正繡
梓貯于學家無宿舂好延客厨無積薪喜買花臺省時
貴折節相過親戚故舊時來聚首詩書辯論琴尊情話
殆無虚日忘勢利齊物我是以壽踰七十優游暇豫得
終天年自號惠泉散更有事文𩔖聚刊誤四集顯翁記
聞三卷板行于世有惠泉小藳七十卷李姓源流一卷
見俾兩子元昭元明求名傳删定續刊兹懼溘先故自
述我心䥴石遺命歿則樹于墓前使後人覧之庶知其
為錫山之一逸民也吁至大戊申十一月十五誌又曰
先君生於宋嘉熙戊戌七月二十七日配周氏子男二
人長曰元昭玷充慶元慈湖書院山長次曰元明亦隸
儒選女二人長適玉泉喻工部孫之緯次適湖州德清
院主簿王將仕子鏸孫男四人實容宷皆習儒業宣尚
幼女二人在室將以困敦之月重光作噩之日卜葬于
州隅景雲鄉弓河之原從治命也慎終追遠之禮敢不
盡心棺槨衣衾僅遵古制唯誌石未完其文以道義為
重交分深密者莫若我公願無忘吾先君臨終之言而
銘焉謹泣血以請余聞而哀之不敢辭銘曰
錫山青青惠泉泠泠鍾奇孕秀生此豪英
心潜聖學選中王庭閉戶著書揮麈談經
國人矜式學者儀刑壽踰七十令德惟馨
疾革蚤作遺訓叮嚀天不憗遺遽夢奠楹
孝哉二子元昭元明朝夕號泣㒺極哀情
弓河之源鬱鬱佳城刻銘立石永賁幽扃
無錫縣志卷四下
