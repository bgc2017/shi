貴州通志卷二十三
武備
師旅考
唐堯克三苖於丹水之浦以服南蠻(見竹書紀年注)
虞舜命禹征有苖
殷成湯化異俗而懷鬼方(出匡衡疏)
高宗三十二祀伐鬼方三年克之
周宣王時南蠻叛命方叔伐之
平王元年秦禦有蠻氏之戎是年晉文侯率蔡其
侯擊蠻破之
楚威王遣將莊蹻從沅水伐夜郎軍至且蘭㭬船
於岸而步戰遂滅夜郎因留王滇中以且蘭有㭬
船牂牁處乃改其名為牂牁(詳苗蠻志)
赧王三十五年秦昭王使白起伐楚略取蠻夷始
置黔中郡
漢元鼎五年南粤反使越馳義侯遣别將巴蜀罪
人發夜郎兵下牂牁江咸會番禺且蘭君恐遠行
旁國虜其老弱乃與其衆反殺使者及犍為太守
漢乃發嘗擊南粤者八校尉擊之會越已破漢八
校尉不下中即將郭昌衛廣引兵還行誅隔滇道
者且蘭斬首數萬遂平南夷為牂牁郡夜即侯始
倚南粤南粤已滅還誅反者遂入朝以為夜郎侯
始元元年牂牁談指同竝(音伴)等二十四邑凡三萬
人皆反遣水衡都尉發蜀郡犍為奔命萬餘人擊
牂牁大破之
河平中夜郎王興與鈎町王禹漏卧侯俞更舉兵
相攻遣大中大夫蜀郡張匡持節和解不從大將
軍鳳薦金城司馬陳立為牂牁太守及至牂牁諭
夜郎王興興不從命立請誅之未報立召興數責
因斷其頭衆皆釋兵降(事詳名宦志)
蜀漢建興元年夏牂牁太守朱褒反應雍闓
二年南蠻反李恢擊敗之(事詳名宦志)
三年丞相諸葛亮南征以牂牁蠻長濟濟火為先
鋒所至皆捷(事詳名宦志)
延熙八年涪陵夷反車騎將軍鄧芝討平之(按晉志涪)
(陵即夷費思播黔五州地)
十一年南夷豪帥劉冑反馬忠討斬之
晉永昌元年李驤等寇寧州刺史王遜遣將姚岳
距戰於堂狼大破之(遜以姚岳不窮追寇鞭之怒甚冠裂而卒)
二年梁水太守㸑亮益州太守李逷以興古叛降
於李雄
三年以尹奉為寧州刺史募徼外夷刺㸑亮殺之
諭降李逷
咸和二年正月寧州秀才龐遺起義兵攻李雄將
任回李謙等雄遣其將羅恒費黑來救寧州刺史
尹奉遣禆將姚岳朱提太守楊術援遺戰於登臺
岳等敗績術死之
八年正月李雄將李壽䧟寧州刺史尹奉及建寧
太守霍彪並降於雄
咸康二年廣州刺史鄧岳遣都督王隨擊夜郎克
之
五年建寧人孟彦執李雄寧州刺史霍彪來降
寧康元年十一月苻堅取梁益二州邛筰夜郎皆
附於秦(太元中苻堅為姚興所殺二州復為晉有)
宋元嘉十八年十二月晉寧太守㸑松子叛寧州
刺史徐循討平之
二十八年沿江蠻為寇遣太子步兵校尉沈慶之
等伐之
齊永明四年向宗頭與黔陽蠻田豆渠等五千人
為寇巴東太守王圖南遣府司馬劉僧壽等斬山
開道攻其砦宗頭夜燒砦退走
梁承聖三年徵南寧州刺史徐文盛詣荆州土人
㸑瓚據其地延袤二千餘里遂授瓚南寧州刺史
許其子震翫承襲
周保定二年蠻獠蠭反詔開府陸騰討平之(按本傳騰)
(量山川形勢隨便開道蠻獠畏威承風請服所開之路多得古銘並是諸葛亮桓温舊道)
隋開皇三年㸑翫遣使朝貢命韋冲以兵戍之置
恭州恊州昆州以㸑翫為昆州刺史
十七年㸑翫叛以史萬歲為行軍總管擊平之諸
蠻大懼請降
唐顯慶元年矩州人謝無靈反黔州都督李子和
討平之
天寶九載十月南詔閣羅鳳反取夷州三十二
六年辰叙二州蠻反寇播州費州
長慶二年黔中蠻叛劍南西川節度使叚文昌使
人開曉蠻引退
開成三年牂牁蠻寇涪州清溪鎮鎮兵擊却之
晉天福五年楚王馬殷遣八姓帥率邕管柳州兵
討兩江溪洞留軍戍之遂各分據八番
宋乾德二年四月溪叙奬等州民相攻劫遣殿直
牛允齎詔諭之乃定
至道二年六月黔州蠻寇鹽井廵檢使王惟節戰
死
大中祥符四年牂牁蠻寇掠轉運使寇瑊調兵擊
之
建炎二年調思州田氏兵討劇賊王闢
紹興六年詔沿邊溪洞諸州置弓弩手(知鼎州張觷言澧辰)
(沅靖與溪洞接壞祖宗時嘗置弓弩手得其死力比緣多故遂皆廢缺因詔荆湖北路帥司以聞帥)
(司言營田四川舊制弓弩手九千一百一十人習練武事散居邊境鎮撫蠻夷平居則事耕作緩急)
(以備戰守深為利便今辰靖等州乏兵防守今誠復置分處要害量給土田訓練以時耕戰合度庶)
(可備禦以所餘閒田募人耕作歲收其租其於邊防財賦各得其便可為經久之計詔從之)
二十四年三月猺賊楊再興寇邊前軍統制李道
討平之
乾道六年盧陽西口獠陽添朝寇邊知沅州孫叔
傑調兵數千討之敗績(初猺人與省戸交争殺一人死叔傑輙出兵破其十)
(三柵奪還所侵地於是猺人相結為亂諸司請調常德府兵三百人益官兵二千人合擊討之宰臣)
(虞允文奏曰蠻夷為變皆守臣貪功所致今猺人仇視守臣若更去叔傑量遣官軍示以兵威徐與)
(盟誓自可平定帝允其奏俾葉行代叔傑開示恩信諭以禍福遂招降之邊境悉平)
嘉泰元年土官宋永高平麥新以其子宋勝守之
改麥新為新添(新添名始此)
嘉定六年八月思州田宗範謀作亂䕫州路安撫
司遣兵討平之
寶祐四年五月羅氏鬼國遣報思播言元兵屯大
理國取道西南將大入邊詔思播結約羅鬼為援
五年四月元兵攻苦竹隘詔京湖調兵援應十
一月詔京湖帥臣黃平清浪平溪分駐屯戍庚辰
詔三邊郡縣官毋擅離職守諸制帥臣共嚴紏察
元至元十五年七月壬午朔官軍襲張烈良劉應
龍於思州烏羅洞(宋湖南制置張烈良提刑劉應龍與周隆賀十二起兵行省調)
(兵往討獲周隆賀十二斬之烈良等舉家及餘兵奔思州烏羅洞為官軍所襲二人皆戰死)
十六年兩淮招討使經歷劉繼昌招下西南諸番
以龍方零等為小龍番等安撫使仍以兵三千戍
之
十七年三月甲辰思播州軍侵鎮遠黃平界命李
德輝等往視之己未詔討羅氏鬼國命以蒙古
軍六千哈喇章軍一萬西川雅爾哈萬嘉努軍萬
人三道並進六月壬申遣官告蠻部安撫使王
沃濟同萬戸昝坤招諭羅氏鬼國七月括蒙古
軍成丁者勅伊蘭等率萬人入羅氏鬼國如其不
附則討之九月丁卯羅氏鬼國主阿察及阿里
降安西王相李德輝遣人皆入覲十月丁丑以
湖南兵萬人伐亦奚不薛降之壬辰亦奚不薛以
病遣其子入覲不許(帝曰亦奚不薛不禀命輙以職授其從子無人臣禮宜令)
(亦奚不薛出乃還軍)十二月己卯羅氏鬼國土寇為患思播
道路不通發兵千人與洞蠻開道戊子以征也可
不薛軍千五百復還塔海戍八番羅甸
十九年二月壬子詔僉亦奚不薛及播思叙三州
軍征緬國三月辛酉朔烏蒙民叛敕納爾琿哈喇
蘇默率蒙古漢人新附軍討之六月丁巳征亦
奚不薛盡平其地立三路達嚕噶齊留軍鎮守命
雅爾哈總之九月壬申亦奚不薛之北蠻洞向
世雄兄弟及散毛諸洞叛命四川行省就遣亦奚
不薛軍前往招撫之使與其主偕來
二十年六月辛亥四川行省參政竒爾濟蘇等討
平九溪十八洞以其酋長赴闕定其地立州縣聽
順元路宣慰司節制七月丙寅立亦奚不薛宣
慰司益兵戍守開雲南驛路分亦奚不薛地為三
設官撫治之壬申亦奚不薛軍民千戸宋添富及
順元路軍民總管兼宣撫司阿里等來降詔班師
以羅鬼酋長阿利及其從者入覲立亦奚不薛總
管府命阿里為總管
二十一年四月壬寅勅發思播二家軍從征緬
十二月劉繼昌諭降龍昌寧龍延萬等赴闕奉羊
馬白氊來貢各授本處安撫司立宣慰司招撫西
南等處酋長
二十七年七月貴州苖蠻三千餘人作亂刦順元
路入其城遂攻阿延寨殺傷官吏其衆遂盛湖廣
省檄蔡州均州二萬戸府及八番羅甸宣慰司合
兵討之
三十年五月庫爾播等處亡宋湼手軍十二月
遣使督思播二州及鎮遠黃平發宋舊軍八千人
從征安南
元貞元年始於黔中等郡置屯戍
大德元年九月八番順元等處初隸湖廣後改隸
雲南雲南戍兵不至其屯駐舊軍逃亡者衆仍命
湖廣行省遣兵代之十二月播州宣撫司楊漢
英請以己力討平伐等未附蠻仍命湖廣省達爾
罕便宜收撫
五年五月壬戍雲南土官宋隆濟叛水西土官之
妻蛇節以其衆應之(時雲南行省右丞劉深將兵征八百媳婦由順元入雲南)
(調民供餽宋隆濟因紿其衆曰官軍徵發汝等將盡剪髮黥面為兵身死行陣妻子為虜衆惑其言)
(遂叛蛇節亦以劉深脅取其金三千兩馬三千匹遂偕羅鬼諸蠻以應焉)六月丙戍宋
隆濟攻黃楊寨壬辰攻貴州知州張懷德戰死梁
王遣雲南行省平章綽和爾參政布哷齊將兵禦
之殺賊酋散月斬首五百級十一月丁未遣劉
國傑及額森呼圖克婁將兵萬人巴爾及阿克塔
齊將兵五千人征宋隆濟
六年正月乙卯增劉國傑等軍仍令屯戍險隘俟
秋進師二月丙戍遣陜西省平章伊蘇岱爾參
政汪惟勤將川陜軍湖廣平章劉國傑將湖廣軍
征亦奚不薛一切軍務並聽伊蘇岱爾劉國傑節
制罷征八百媳婦右丞劉深等官收其符印驛劵
三月烏撒烏蒙東川芒部及武定威楚普安諸蠻
因蛇節之亂乘釁起兵攻掠州縣命伊蘇岱爾分
道率師討平之十一月甲午劉國傑禆將宋光
率兵大敗蛇節賜衣二襲仍授以金符十二月
丙子劉國傑額森呼圖克婁來獻蛇節羅鬼等捷
七年四月劉國傑師出播州境大破蛇節於墨特
川庚辰蛇節降令哈拉蘇將兵五千守之餘衆悉
遣還撥四川碉門軍一千人鎮羅羅斯其土軍修
治道路者悉令放還丁亥誅蛇節十一月亦奚
不薛賊黨魏傑等降人賜衣一襲遣還俾招其首
亂者
八年正月庚申以雲南順元同知宣撫事宋阿重
生擒其叔隆濟來獻特陞其官賜衣一襲
十年四月雲南羅雄州軍火主阿邦龍少結豆温
匡虜普定路諸蠻為寇右丞汪惟能進討賊退據
越州諭之不服遣平章伊蘇岱爾率兵萬人往捕
之兵至曲靖與惟能合從諸王實保齊伊埓吉達
等進壓賊境獲阿邦龍少斬之餘衆皆潰命伊蘇
岱爾留軍二千戍之其從軍有功者皆加賞賚
至大三年正月辛丑乖西帶蠻阿滿等連結萬人
入寇遣萬戶伊喇薩納及調思播土兵討捕樞密
院臣等議事勢緩急地理要害薩納備知乞聽其
便宜調遣制可
延祐五年十月己丑播州南寧長官洛麽作亂思
州守臣罕珠格爾招諭之洛麽遣人以方物來覲
至治二年十二月葛蠻安撫司副使龍仁貴作亂
湖廣行省督兵捕之
三年十月丙戌八番順元諸路猺兵為寇勅湖廣
雲南二省招諭之
泰定元年七月丙戌思州平茶司楊大車酉陽州
冉世昌寇小石耶凱江等寨調兵捕之
二年七月丙辰播州蠻黎平愛等集羣夷為寇湖
廣行省請兵討之不許詔宣撫使楊雅爾巴哈招
諭之
十月癸巳播州凱黎苖率諸寨苗獠為寇丁巳岑
世興結八番蠻班光金等合兵攻石頭等寨勅調
兵禦之八番宣慰司官失備坐罪
三年正月丙午播州宣慰使楊雅爾巴哈招諭蠻
酋黎平慶等來降三月癸巳八番巖霞洞蠻來
降願歲輸布二千五百疋設蠻夷長官鎮撫之
四月丁卯岑世興及鎮安路岑修文合山獠各六
萬餘人為寇命湖廣雲南行省招諭之六月癸
未播州蠻黎平愛復叛合謝烏窮為寇宣慰使楊
雅爾巴哈招平愛出降烏窮不附命湖廣行省討
之
天歷二年正月丁亥四川囊嘉特攻破播州苗兒
埡隘宣慰使楊雅爾巴哈開關納之壬午播州
楊萬戸引四川賊至烏江岸官軍敗之八番元帥
脱出亦破烏江北岸賊兵復奪關口諸王裕嚕特
穆爾統蒙古漢人逹爾罕諸軍及民丁五萬五千
俱至烏江二月丙午嚢嘉特分兵逼襄陽湖廣
行省調兵鎮播州及歸州癸丑諸王裕嚕特穆爾
等至播州招諭土官之從嚢嘉特者楊雅爾巴哈
及其弟等皆來降四月湖廣行省參知政事博
囉奉詔至四川赦嚢嘉特等蜀地悉平諸省兵皆
罷(八月嚢嘉特以指斥乘輿坐大不道棄市)
至順元年正月雲南諸王托卜嘉及萬戸博勒呼等
反二月攻䧟仁德府至馬龍州調八番元帥旺扎勒
將八番逹爾罕軍千人順元土軍五百人禦之三
月甲寅乖西䚟蠻三千人入松黎山燒沿邊官軍
營堡戊午以八番順元宣慰特穆爾巴哈為雲
南省左丞從豫王由八番道討雲南四月壬寅
禄余殺烏撒宣慰司官吏降於博勒呼羅羅諸蠻
俱叛與博勒呼相應平章特穆爾巴哈為其所害
戊申禄余以蠻兵七百餘人拒烏撒順元界立關
固守五月甲戌八番乖西䚟苖阿滿察伯秩等
萬人侵優邊境詔樞密臣分兵討之乙亥置順元
宣撫司統逹喇齊軍征雲南人賜鈔五錠豫王
喇特納實哩等由八番分道進軍七月丁丑托
卜嘉博勒呼等勢愈猖獗烏撒禄余亦乘勢連結
烏蒙東川芒部諸蠻欲令博勒呼弟巴雅遜等攻
順元樞密院以聞詔即遣使督豫王喇特納實
哩及行樞密院四川雲南行省亟會諸軍分道並
進十月乙亥四川行省平章托爾楚引兵由永寧
左丞博囉引兵由青山芒部並進陳兵周泥驛及禄
余等戰殺蠻兵三百餘人禄余衆潰即奪其關隘以
導順元諸軍十一月十三日戰於馬金山獲博勒
呼及其弟巴雅遜等誅之餘兵皆潰獨禄余猶據
金沙江四川行省臣托爾楚圖卜特穆爾等以十一
月九日領兵至烏撒周泥驛明日禄余阿奴阿荅等
賊兵萬餘自山後間道潛出托爾楚圖卜特穆爾等
進擊屢戰敗之十五日又戰七星關六日凡十七戰
賊大敗潰去新添安撫司甕河寨主訴他部猺
獠蹂其禾民饑命湖廣行省發鈔二千錠市米賑
之
二年正月戊寅徹爾特穆爾擊敗烏撤蠻兵射中
禄余降其民九月庚寅禄余寇順元路丁酉雲
南行省遣都司諾海鎮撫欒智等詔諭禄余授以
參政制命至撒家關禄余拒不受俄而賊大至諾
海因與力戰賊乃退及晚烏撒兵入順元境左丞
特穆爾巴哈禦戰諾海復就陣宣詔招諭遂遇害
特穆爾布哈等歛兵還
三年己酉禄余言於四川行省自父祖世為烏撒
土官宣慰司使佩虎符素無異心曩為伯忽誘脅
比聞朝廷招諭而今期限已過乞再降詔赦即率
四路土官出降仍乞改屬四川省隸永寧路冀得
休息四川行省以聞詔中書樞密御史諸大臣雜
議從之禄余降
二十二年鎮遠州知州田茂安降於四川明玉珍
(明玉珍初為紅巾賊黨倪文俊偽元帥據守川蜀至是年據成都自稱隴蜀王二十三年僣稱皇帝)
(建國號曰夏)玉珍置思南道都元帥府(即今思南府治)遣指揮
李芝麻帥兵由八番分陷雲南(出平夏錄是時貴州屬玉珍)
明洪武五年三月辰州一十八洞及九溪九渡米
坪散毛狋溪等洞蠻共連結作亂命衛國公鄧愈
為征南將軍楊璟為副討平之復命江隂侯吳良
率指揮胡海等攻銅鼓五開曹滴騰浪篤莫洪州
古州等蠻平其洞寨百餘所皆編戶附籍輸糧奉
法
七年平伐谷霞谷浪等苖攻劫的敖諸寨指揮僉
事張岱討之岱攻谷峽刺向關破之追至的敖大
破之擒的令的若而還蠻大讋
八年貴州江力江松刺回四十餘寨苖播具播共
桶等連結苖獠二千作亂平越安撫司乞兵援命
指揮同知胡汝討之
九年黃平蠻獠都麻堰亂宣撫司捕之不克千戶
所以兵討之亦為所敗乃命重慶諸衛合擊大破
之平其地
十年安陸侯吳復破普定阿買寨
十三年五月湖南五溪蠻作亂江夏侯周德興請
行征討師至蠻悉散走不敢復出
十四年九月命潁川侯傅友德為征南將軍永昌
侯藍玉西平侯沐英為副將軍列侯吳復金朝興
仇成張龍王弼都督張銓等率師三十萬討雲南
友德至湖廣分遣都督胡海郭英陳桓等領兵五
萬由四川永寧趨烏撒友德等率大軍由辰沅趨
貴州進攻普定擒土酋安瓚諸蠻苖犵狫聞風迎
降友德下普定留兵戍守十二月友德等兵攻
普安下之戊寅克烏撒取七星關以通畢節又克
可渡河於是東川烏蒙芒部諸蠻悉定(時元右丞實卜聞胡)
(海等進自永寧乃聚兵赤水河以拒之海等造木筏夜半濟河而友德亦至實卜遁去友德令將士)
(於烏撒築城版鍤方具蠻衆復合遂出兵斬首三千餘級餘衆潰散遂城烏撒進取諸部)
十五年四月烏撒諸蠻復叛傅友德沐英會兵進
討斬首三萬餘級諸蠻來降以烏蒙烏撒芒部地
近四川分隸之八月命安陸侯吳復充總兵官
平凉侯費聚為副勦捕普定等蠻破寨數十
十八年四月思州苖叛命信國公楊和江夏侯周
德興帥師從楚王楨討平之九月乙亥五開諸
洞蠻吳奤兒寇古州命湯和從楚王剿捕十月
乙卯湯和平古州詔楚王還國
十九年六月甲辰平越麻哈苖楊孟等叛傅友德
討平之
二十年十一月靖寧侯葉昇普定侯陳桓討東川
普定諸蠻平之
二十一年九月普安土知府普旦連結阿資馬乃
叛陷普安府友德遣將討之生擒一千三百餘人
沐英亦遣都督寗正從擊阿資大敗之阿資遂降
二十二年五月黃平狼洞蠻叛傅友德討平之
都督何福奏討都勻叛苖斬四千七百餘級擒獲
六千三百九十餘人收降寨洞一百五十二處
二十三年正月貴州苖叛延安侯陸勝宗討平之
都勻散毛散狗二蠻叛凉國公藍玉遣鳳翔侯
張龍討平之西平侯沐英奏普安百夫長密即
叛殺屯田官軍及驛丞並百戶調指揮張泰討之
於盤江木窄關官軍失利更調指揮蔣文統烏撒
畢節永寧三衛軍剿之乃遁
二十五年正月命都督俞通淵統貴州辰沅各衛
軍征古州諸蠻以次平復九名九姓蠻亂命何
福平之
二十六年普定西堡長官司阿德及諸寨長作亂
命貴州都指揮顧成討平之
二十八年八月貴州蠻阿榜及曹寧等司叛守將
顧成討平之
二十九年十一月命都督顧成率貴州都司軍馬
征勦水西不納糧差諸蠻十二月成破闊水克宗
那革賈母龍等洞寨斬首三千餘級俘萬餘人諸
蠻懾服平浪洞水寨蠻狄把殺土官王應名都
指揮陳暹討平之清水江金牌黃作亂都司發
兵捕之金牌黃遁去帝以賊首賈哈剌未獲募能
擒者賞千金未幾捕獲五百人械至京以其脅從
宥死戍遠衛有言金牌黃匿宣慰家者詔勿問
三十年三月古州蠻林寬叛龍里千戶吳得鎮撫
井孚死之五月乙卯楚王楨湘王柏率都督楊
文等征清平黔陽古州諸蠻悉平之鎮遠鬼長
箐等處苖民作亂指揮萬繼百戶吳彬戰死都指
揮許能率兵會偏橋衛軍擊敗之衆散走
永樂七年播州楊昇請勦尚科等寨不許
九年正月勅貴州都司發兵討交趾
宣德元年平浪賊紀那阿魯等占副長官地殺掠
葉果諸寨招諭不聽詔蕭授討平之新添土舍
宋志道紏洞蠻肆掠蕭授討平之鎮遠邛水奥
洞蠻苖章奴劫掠清浪道中為思州都坪峩異溪
長官司所獲其父苖銀總刦取之聚兵欲攻思州
因令赤溪洞長官楊通諒往撫銀總伏兵殺諒又
掠埂洞命總兵蕭授調辰沅諸衛兵萬四千人勦
之會於清浪衛授奏指揮張名討銀總克奥洞盡
殺其黨銀總遁
二年水西宣慰頭目阿閉妨宜與普定衛西堡長
官蠻民阿骨阿哈共為亂貴州總兵官蕭授上書
請討上不許勅遣官撫諭已而授奏阿閉妨宜為
傍寨所殺惟阿骨尚猖獗請調兵討之未幾平
五年烏羅知府嚴律已言所屬治古答意二長官
石各野等聚衆出没銅仁平頭瓮橋諸處誘脅蠻
賊石鷄娘并筸子坪長官吳畢郎等共為亂招撫
不從緣其地與鎮溪酉陽諸蠻接境恐相煽為亂
請調官軍土兵分據其地絶其糧且捕且撫事平
之後宜置衛所廵司以守之事聞命總兵蕭授及
鎮廵諸司議授築二十四堡環其地守之兵力分
卒難扞禦四出刦掠殺清浪衛鎮撫葉受勢益獗
廵按御史以聞言生苖之地不過三百餘里乞别
遣良將督諸軍殄滅授復言殘苖吳不爾等遁入
筸子坪結生苖龍不登等攻劫湖廣五寨及白崖
諸寨為患滋甚宜令川湖貴州接境諸官軍土兵
分路併力攻勦庶除邊患從之既降勅諭授言暴
師久恐蹉跌為蠻羞或撫或勦朕觀成功不從中
制
七年陳蒙爛土副長官張免奏所司去衛遠地連
古州生苖與廣西獠洞近化從寨長韋翁同等煽
亂乞立堡併請調泗城州土兵一千鎮守從之
八年總兵蕭授奏言臣受命綂率諸軍進攻賊巢
破新郎等寨前後生擒苖賊首吳不跳等二百一
十二人殺吳不爾王老虎龍安軸等五百九十餘
級餘黨悉平將所掠軍民男婦九十八口悉給所
親獲賊婦女幼弱一千六百餘口以給從征將士
並械吳不跳等獻京師帝顧謂侍臣曰苖蠻好亂
自取滅亡然於朕心不能無惻授威服南荒前後
凡二十餘年
九年韋翁同紏下高大刀蠻合廣西賊韋萬良等
恣殺掠指揮陳源討擒賊首萬良等三人翁同遂
聽撫而落昌蔡郎等四十寨仍聚衆拒敵總兵蕭
授遣指揮顧勇進討未幾賊平丹行土舍羅朝
煽誘寨長卜長逃民羅阿記等侵占卧龍番長官
龍保地又攻猱平寨肆焚刦時苖民素憚指揮李
政尚書王驥因奏遣政往撫諭從之
正綂四年計砂苖賊苗金蟲等紏合洪江生苖偽
立綂千侯綂萬侯名號劫掠四出命都督蕭授調
兵勦之賊首苖總牌等為都督吳亮所戮洪江生
苖遂詣軍門降授諭遣之而命千戸尹勝誘斬苖
金蟲以徇
十四年二月邛水苖陷思州府爛土凱口苖攻
都勻城官軍却之草塘苖龍惟保陷石阡府知
府胡信死之連陷平越衛黃平所及思南府命總
督兵部侍郎侯璡副總兵都督方瑛率兵討之
苖賊攻赤水城都司張祥死之
景泰元年命保定伯梁瑤佩平蠻將軍印督師勦
蠻先是正綂中兵部尚書王驥征麓川悉調貴州
兵以行久之諸苖反驥還討擒酋韋富撓等獻俘
驥以老病告歸使侯璡代之璡駐師雲南相去遠
保定伯梁瑤自湖廣奉命入貴州未至其當推貴
撫無敢往者獨修撰王恂慨然請行行則平越新
添畢節龍里諸衛已圍困久兵少難進時值吏部
侍郎何文淵上言貴州總兵官生事激變已非一
日今兵疲民困又當遣將征南之際湖廣雲南四
川三布政司轉運不給貴州山高嶺峻本難設守
蠻人叛服不常乞勅兵部會議其被賊燒燬官舍
勿再造暫將布按以下及各府大小官吏并從征
官軍一切撤回祗照洪武年例設宣慰使司管屬
土人設都司都指揮等官鈐束軍衛而以大將鎮
守之便時邊警方亟衆唯唯謂文淵言是獨兵部
尚書于謙執不可以為太祖高皇帝開創於前成
祖文皇帝經營於後迄今將百年矣法制已定勢
無可更比來邊將處置乖方加以征南之師數出
遂致賊寇竊發勞師遠征然且一年之間各該城
池雖被圍困而官將死守未之稍變今總督總兵
參將廵按三司等官初未嘗言此地可棄其請兵
請餉亦未嘗言此地難與守也夫土地者祖宗之
土地人民者祖宗之人民萬一缺軼猶宜補救今
堂堂布按盡轄其地小有枝梧而動言棄擲日蹙
百里伊誰之咎文淵先曾奉使貴州備諳山川險
易夷情向背宜量從陞職給勅以往令相度形勢
便宜行事至賞賜銀幣即就彼官庫支給不必京
師運發議定請旨帝是謙言然不復差官祗著侯
璡梁瑤整理進勦時王驥尚候代未行并勅恊力
於是副總兵田禮進兵解平越圍侯璡調都指揮
鄭儁及都盧等寨宣慰瓏宜勦水西梁瑤調雲南
兵由烏撒會於畢節調普安州土官隆本援安南
衛遂克彌勒安南等二十餘寨降阿蒙等五寨賊
復圍平越璡回兵擊却之分哨七盤坡羊腸河楊
老堡解清平圍仍哨清平迤東至重安江與王驥
兵會自是隆安至鎮遠道路皆通而普定之圍未
解璡選雲南善射者為前鋒自將之至普定疾戰
矢下如雨賊大敗驅之時田禮等以兵來會遂大
破龍里瓮橋及新添平越清平都勻諸賊貴州平
苖酋韋同烈據香爐山叛羿蠻叛攻永寧指
揮吳玲率兵敗之保定伯梁瑤右都御史王來
督參將都督方瑛陳友等征湖廣貴州叛苖
二年三月右都御史王來討韋同烈平之先是安
莊女苖撒得為土舍林夭仲妻不相能值富蠱倡
亂得乃挾土兵三人牛四頭從富蠱圍平越蠱感
之迎得巨魯寨通得住三日許事成為后會王驥
征麓川歸乃擒蠱并得解京師時香爐山賊惟蠱
與韋同烈最強夭仲憾妻得奔蠱曾借同烈兵殺
得不克至是得自請於朝願為香爐山向導立功
贖死值于謙遣國初降番徙置河間東昌者令從
征香爐山勒留南中以絶也先之應於是許得請
苐殺蠱而使得為向導帥降番行且指之曰苖女
之美如是也以歆之得乃引保定伯梁瑤直擣同
烈巢擒之而夭仲戰死(先是永樂間邊塞來降者多安置於河間東昌諸郡)
(嘗慮其乘釁騷動至是發兵征湖貴二廣寇盗兵部尚書于謙請籍其有名號者厚與賞犒隨軍征)
(進事平遂奏留於彼於是數十年積患一旦潜消)水西永側夷叛攻平
覇城官軍敗之
五年廵撫王永壽以苖賊蒙能攻圍龍里新化銅
鼓諸城乞調兵勦之而賊欲取龍里為巢穴急攻
破亮寨銅鼓羅圍堡諸城都指揮汪廸為賊所殺
朝議以南河伯方瑛為平蠻將軍統湖廣諸軍討
之蒙能紏賊三萬出攻平溪衛瑛遣指揮鄭泰等
以火鎗攻之斃賊三千人能亦被殺而能黨李珍
等尚煽惑苖衆官軍計擒之克復銅鼓藕洞連破
鬼板等一百六十餘寨覃洞上陸諸苖悉降
天順三年督理軍務都御史白圭與南河伯方瑛
征東苖平之圭以谷種山箐乃東苖羽翼宜先勦
因同瑛進青崖總兵李貴進牛皮箐參將劉玉進
谷種參將李震進鬼山所向皆捷克水車壩等一
百四十七寨諸將復合兵青崖攻石門山克擺傷
等三十九寨仍分兵四路進攻董農竹盖及甲底
等四百三十七寨賊首干把豬退守六美山合兵
大進斬五千餘級生擒干把豬至京伏誅先是麻
城人李添保以逋賊逃入苖中自詭為唐後聚衆
萬餘僣稱王建元武烈立故賊首蒙能子聰為總
兵官遺之銀印勅書縱兵剽掠震動遠近至是為
李震所敗餘賊大潰添保僅以身免潜入鬼池及
絞洞諸寨煽惑諸苖刦攻中林龍里亦為震擒伏
誅
四年西堡蠻賊聚衆焚劫鎮守貴州内官鄭忠右
副總兵李貴請調貴州土兵及川雲都司兵共二
萬并貴州宣慰安隴土兵二萬進勦至阿果擒賊
首楚得隆等斬首二百餘級餘賊奔白石崖復斬
級七百餘焚其巢全師還
七年鎮守湖廣太監郭閔奏洪江南洞賊苖蟲蝦
等紏合二千餘人偽稱王侯攻刦鎮遠囤寨殺掠
人民撫諭不服誠恐滋蔓當合兵進討命總兵李
震李安等分道入賊退守平坤寨追至清水江獲
蟲蝦并斬賊首飛天侯苖老底額頭等六百四十
餘名并復黎平之赤溪南洞遂平
成化三年打罕州土蠻韋阿禮叛調泗城兵討平
之(打罕屬永寧州)
十一年總兵官李震奏烏羅苖人石全州妄稱元
末明氏子孫僣稱明王紏衆於執銀等處作亂鄰
洞多應之因調官軍往勦石全州已就擒矣而諸
苖攻刦未己命鎮廵官設策捕撫以聞未幾平
十四年貴州總兵吳經奏西堡獅子孔等苖洞亂
先調雲南兵八千助防守聞雲南有警乞改調沅
州清浪諸軍應援
十五年吳經奏賊阿屯堅婁等皆已擒斬以捷聞
陳蒙爛土長官司張鏞奏夭壩干賊首齎果侵
掠又請於所侵大陳大步等寨設一司隸安寧宣
撫而豐寧長官司楊泰亦奏峯峝陸光翁等聚爛
土為亂先是宣慰楊輝平夭壩干後即灣溪立安
寧宣撫司爛土諸苖惡其逼已至是果等既攻陷
夭漂遂圍豐寧時輝已致仕子愛承襲力弗支求
援於川貴二鎮各奏聞命仍起輝會兵討之
十六年鏞復奏齎果紏合九姓豐寧并荔波賊萬
人攻剽愈亟帝責諸守臣玩寇於是廵撫謝果言
自天順四年以來諸苖欲劫丹溪等處不靖至今
乃命鎮守太監張成總兵吳經相機勦撫
二十年爛土苖賊龍洛道等攻刦丹溪等處僣號
稱王且欲犯都勻清平諸衛而豐寧長官楊泰與
土目楊和有隙誘廣西泗城州農民九千於銕坑
等一百餘寨殺掠苖賊愈盛
二十三年廵撫孔鏞誅清平苖阿溪阿溪者清平
衛部苖狰獰多猜有養子阿剌饒膂力能披甲三
重躍地而起越三五丈兩人謀勇相資横行諸苖
間假子母罔苖利而誘他苖為偷兒間刦旅商有
官兵探捕者反為之居間邀重賂否則捕遠苖之
不伏己者強指為賊鎮廵以下則夤納歲幣以為
之地廵撫孔鏞初到官患之詢之監軍總帥皆譽
溪剌如一口鏞大怒親往清平訪部曲中最能者
得指揮王通歴詢苖害始備言所以夤緣要上官
者鏞詢其人為誰曰指揮王曾總旗陳順也乃以
曾為廵官使順誘溪剌出寨取之苖俗喜鬭牛順
乃覓好牛置中道伏壯士百人於牛旁叢薄間乃
入寨見溪溪曰新都堂何如曰懦夫無能為也溪
曰聞渠在廣東殺賊有名何為無能順曰同姓者
非其人也因縱談鬭牛事順曰適見道中牛恢然
巨象也未審比公家牛若何溪剌遂牽牛聯騎出
至牛所觀而喜之忽報廵官至矣順曰此乃王指
揮耳溪剌往迎會伏兵起叢薄間擒之至鏞前溪
垂首不語剌獨仰頭視鏞曰吾不畏千萬人獨畏
一孔公然不知擒我若是易也溪剌死有子竄都
勻檄往擒之悉殪焉
弘治二年爛土苖賊七千人攻圍楊安堡都指揮
劉英綂兵覘之為所困命鎮廵官往援出之
四年爛土酋乜富架重惡龍等叛
五年四月副都御史鄧廷瓚總兵鎮遠侯顧溥帥
師討爛土蠻
七年諸軍進勦分路追討令熟苖詐降於賊乜富
架長脚等誘令入寇伏兵擒之直擣其巢凡破一
百十餘寨以捷聞於是始開設都勻府及獨山麻
哈二州
十六年五月命南戸部尚書兼副都御史王軾督
兵討普安苖米魯平之米魯者普安州土判官隆
暢後妻也嘗以忤暢出居其父霑益土知州安民
家暢前妻子禮因暢老奉朝命替暢為判官而聽
營長阿保䜛父子間不相能魯覘知之諷阿保使
禮迎已同室居禮因烝魯暢聞大怒立殺禮燬阿
保寨阿保乃挾魯綂其子阿鮓莫阿歹兒攻暢暢
敗竄之雲南時東寧伯焦俊為總兵官與廵撫錢
鉞召阿保及暢曲為調釋而讋以官法各唯唯於
是魯遂隂中暢毒暢死阿保與魯據寨反會暢别
有妾適烏生二子曰珀曰瑢居安南堡魯欲并殺
珀瑢絶暢後於安南城外築阿先硬寨阿保與魯
親守之而别築青黑猴場查剌三硬寨於普安州
拖長江諸處令阿鮓莫阿歹兒互為防守更名所
居寨為承天寨號無敵天王出入建黃纛御史張
淳飭捕之不克賊益横鎮廵官以聞十一年乃命
發十衛官軍及諸長官司土兵萬三千餘人分道
進兵且召安民責以匿賊狀使殺賊自贖民乃率
土兵攻斬阿保父子於查剌寨魯走匿安民家安
民隂資魯兵五百襲殺適烏及二子珀瑢密遣營
長福祐隨魯據别寨肆殺掠且投牒鎮廵乞以女
土官襲職廵撫錢鉞及副使周鳳都指揮劉英吳
遠指揮任禮張英楊芳太監楊友總兵官焦俊皆
受魯賄請宥魯聽襲朝議獨不可切責之必得魯
乃已會副使劉福自謂知兵衆倚之進討營於阿
馬坡而福仍作移文取賊賂賊憤甚乃襲殺周鳳
吳遠劉福等執楊友而布政司閭鉦指揮史韜李
雄郭仁李宗武等皆轉戰死上乃命南京兵部尚
書王軾廵撫陳金都指揮李政等統官軍進勦奪
楊友還破阿舊阿滿阿黑阿維二十餘寨斬寨首
阿烏阿宗及福祐子阿咎而米魯福祐皆走匿馬
尾籠大兵合圍擒斬之而下安民於獄既而赦之
正德元年暢族土婦適擦襲土判官職親赴京朝
賀貢馬上甚嘉之或曰適擦亦暢妾
正德三年金石酋石承寵卧龍酋王阿倫叛
六年六月江津賊方四等寇思石貴州兵敗之
八年廵撫陳天祥討王阿倫等平之
十年銅仁苖龍童保與鎮溪苖龍麻陽筸子坪百
夫長龍真紏衆為亂都御史沈林湖廣都指揮潘
勲會兵征之連破鎮筸亞酉亞保生擒童保麻陽
及其家口而釋餘叛者
十二年八月湖貴廵撫都御史秦金鄒文盛合兵
討清平香爐山苖平之先是清平苖阿旁阿革於
十一年據香爐山稱王遍攻興隆偏橋平越新添
龍貴諸鎮道路皆阻廵撫曹祥檄諸路兵進勦不
克乃奏請總兵李昂及湖撫秦金會勦擒賊阿革
阿義阿黎而香爐山險百攻不能下乃雜製䋲梯
及鐡猫爬山虎諸具督令宣慰彭九霄彭明甫等
選精銳緣崖而上拔木柵縱火焚巢斬賊首阿旁
等乘勝勦黑苖破龍頭寨及都蘭都蓬密西大支
馬羅擒酋阿兹等其夭漂夭壩黎從楊保苖坪諸
寨悉聽招撫復業者三千八百餘戶斬首一千五
百九級通撫苖衆三百七十五寨捷聞下璽書奬
諭賞賚有差
十四年芒夷叛寇永寧
嘉靖四年參將何卿征芒部平之
六年芒夷復叛
八年副總兵何卿復平芒部叛夷
九年真州賊周天星等寇婺川縣境
十年廵撫劉士元討真州賊平之
十六年都御史汪珊討凱口囤苖平之都勻苖王
阿向者屢據凱口囤稱亂官司不能制遂於十五
年攻平浪鎮廵官招之不下詔遣廵撫陳克宅調
漢土官兵三萬集囤下囤故絶險賊復於要害設
弩樓壘石防守攻三月不克乃先分兵歴破賊黨
凱酋等囤隨招降附近諸苖四十九寨賊稍離散
然後令土官安萬銓購壯士能猿攀者乘夜雷雨
以鐡鈎縳手足若指爪然攀巖援木以上然後用
輭梯鈎䋲使衆軍魚貫躡絶頂發弩石下擊總兵
楊仁等督各哨仰面夾攻之萬銓兵自山後馳下
開囤門遂斬阿向及賊黨十餘人凱口盡平先是
阿向之祖世襲土官忽為平浪王仲武先人用計
奪襲遂為世讐及凱口既平克宅議盡逐苖黨以
其地屬都勻府召軍民佃種改前囤曰滅苖鎮仲
武因諸夷失業隂遣人招復旋科索之諸苖怨望
私推阿向餘孽王聰王祐朱兔等為主謀紏合黑
苖與其黨復攻據前囤驅逐耕種軍民多所殺擄
鎮廵檄副使參將守備等官分領土義兵進勦賊
乘雨夜襲破諸營生執參將李宗祐指揮陳佐周
鍾并百戶軍舍等三十餘人詔革總兵楊仁及前
任廵撫陳克宅職而下王仲武於獄既而廵按御
史楊春芳遣官撫諭賊願釋宗祐等謝罪而訖無
成說至是都御史汪珊仍調土官安萬銓都指揮
朱文指揮李木統漢土官兵三萬有竒集囤下萬
銓親率花鎗手與賊相拒賊敗走渡河萬銓追之
朱文等三面並進因樹招降旗於道賊走旗下者
五百餘人聰兔據險下矢石我兵殊死戰遂破其
囤斬兔等聰冐雨潰圍出為萬銓部兵所執已而
賊酋王祐等復入據囤隨執之賊平前後斬首二
百六十三級降苖寨一百五十俘獲賊黨男婦二
萬餘口
十九年金石司酋石顯高叛官軍討平之
二十一年銅鎮苖叛陷石阡府執推官鄧本中
二十七年九月以張岳為右都御史總督湖川貴
兵討銅鎮苖苖賊龍許保陷印江縣羅番龍
受祖叛官軍討平之
二十九年銅仁苗陷思州府知府李允簡死之
三十一年金筑賊阿季叛官軍討平之
三十二年總督張岳進討湖貴苖平之蠟爾山界
辰州銅仁之間最為險峻先是有筸子坪土官田
興爵者以事繫辰州諸苖賄吏隂脱興爵歸藏蠟
爾山久之興爵稍聚衆自大會銅仁苖久逋賦知
府按逋籍責見戶見戶且亡命知府乃責其土官
償之於是平頭長官與所部諸苖逃奔興爵共保
蠟爾稱兵反官軍討之不能克鎮廵上其事上特
就家起萬鏜為副都御史開府辰州命相機進𠞰
鏜徵諸路漢土兵討之仍不克至二十五年湖廣
廵撫姜儀言鎮筸銅平諸苖皆互相結援而土官
從征者復故為隂縱以牽掣之遂至蔓衍不可拔
自今以後宜專責宣慰彭藎臣彭明輔指揮田應
朝等督土兵同漢兵會𠞰不克者治之以法如是
則事可立辦上是之於是遣侍郎張岳督諸路會
𠞰責成土官之從征者遂破蠟爾山斬其渠且以
計擒興爵等並杖殺田應朝而其亂始定田應朝
者本土指揮使以田氏與興爵同族鏜用為廵捕
使伺興爵應朝反結興爵煽諸苖亂是時鎮筸銅
平及貴州諸苖龍許保吳黑苖等皆其所隂結為
應援者至是杖殺之
萬歷六年招降夭漂諸苖夭漂者苖坪黑苖種也
在湖貴川廣界與者亞鼎足居每入漢必道者亞
顧為生苖前此未為漢所屬至是夭漂阿盖等三
十餘人詣長官金篆所願輸賦役為編氓請刻木
立信都御史何起鳴下兵廵蘇愚問狀遣指揮郭
懷恩及金篆同往而阻於者亞乃遠從丹彰間道
通夭漂會苖坪黨銀等十餘人亦詣篆所同夭漂
所請皆以者亞閉關不得通時都御史王緝新赴
官使使者簿責者亞酋阿斗斗叩頭服謂我等本
平定部也為養善牌所誘因暫去平定而歸養善
今養善奴視我閉關所以拒之也今願往平定緝
謂平定孱弱無可藉其願往詐也此必有主謀其
間者下吏案騐吏乃呼阿斗密詢之果得實謂漢
人夭金貴及張受主謀教言往平定而實隂借諸
蒙兵以襲養善乃治夭金貴等罪令者亞一十五
寨仍屬養善牌如初而者亞路通於是苖坪夭漂
皆請奉貢賦名其牌曰歸化隸都勻版籍凡使往
自生齒以上悉跪拜送使至平定夾騶從行前吹
蘆笙杖鼓唱蠻地歌呼道而馳事聞上嘉之後者
亞阿斗反伏誅乃罷樂平吏目加麻哈州州判一
人令居樂平司以養鵝者亞羊場落邦諸苖屬焉
七年毛吳墜苖亂都御史王緝撫定之毛吳墜者
永寧苖寨也其隣有長牛阿田者於隆慶初曾出
劫都指揮陶鼎持斧逐捕之中流矢死而毛吳墜
酋長光賽光見攻剽羅紹華張斌匡廷鑾寨殺羅
顯竒五人斌等上變言賽見反并及長牛殺指揮
事詔令都御史王緝御史馬呈圖督兵進勦緝與
呈圖疑所上不實遣知府按視長牛毛口諸寨光
見知知府至負弩出郭迎叩頭乞哀請輸貢賦比
編戶氓乃拘使對簿無實釋之而坐斌等誣罔律
斌嘆曰吾北行時有阿迷土目方仲八贈我百金
為治裝以我能告見反也不如是吾何以對方土
目哉
九年十二月湖廣廵撫陳省遣兵討五開衛叛軍
平之衛軍與黎平府共城國初時苖民常内侵四
郊多壘猶與府戮力禦苖弘治以後邊境漸無事
軍夷皆富則猜嫉轉甚居常合衆為欵借號曰禦
苖誨其屬陵轢府僚亦不有監司矣嘉靖十七年
副使朱藻按部至五開欵軍周泰等大譟不果納
縱火焚其司門藻度不可制亡走靖於是欵軍揚
揚謂計得也張甚二十九年欵軍周宗劉芳等撻
守備路良於衛堂縱火焚府門三十九年上黃潘
老寨夷與軍相讐知府張廷桂往勘五開嗔不約
會使其衆撻廷桂擊碎公座四十二年撻守備姚
紹武四十五年撻守備魏麒黎平民王成潘應星
素無頼欵軍起因相倚為姦會新化所軍與潭溪
民争婚因嗾諸軍攻潭溪遂啟局庫出兵噐縱掠
諸富室無所憚知府劉汝順召問諸軍面侮之萬
歷元年汝順赴貴州城軍懼其愬已也阻不與出
城已而率衆逐之潭溪又逐之靖居亡何汝順遷
去始發其辠上撫按乃按逮王成潘應星等六人
調戍邊欵軍稍戢於是成應星各案問贜至二百
餘兩閱數年不肯出則愬諸軍分坐之衛司捕輙
乘間受為理而㗖其利軍忿不堪復鼓譟起八年
六所軍劉應胡國瑞盧國卿周官姚朝貴劉高各
率其黨號六譁又傳木刻紏天甫銀頼諸苖賊為
應援者凡五司號曰五譁劉應者指揮劉璋戸丁
也璋懼禍及已隂使人刺殺應胡國瑞知之譟起
焚掠劉璋家欲殺之逼出銀三百三十兩償應命
縳百戶恕學仁刈其髮砍其指令自裁一日中撲
殺所憎陸繼先等六十餘人是時守備林維喬奉
命移駐五開國瑞謂衆曰彼處此吾曹大不便悉
焚衣冠圖籍逐之萬福山閉城門建號稱變衛司
捕嚮所挾取於軍甚衆將甘心焉焚其居舍掠家
産索償牛酒贖鍰無算九年夏右所軍與中所軍
争摘豈葉國瑞奪刅格殺彭玉彭大武父子及射
中仆地者五人苖尚萬入城互市因抽佩刅殺軍
一人國瑞捉之自臨演武場宣令斬其首於是銅
鼓靖州中潮龍里諸軍皆嚮應猖獗先後廵撫兵
備屢檄下所司撫諭之竟跳梁不解至是湖廣廵
撫陳省來代始疏於朝請討之十二月調諸路兵
四千餘人省駐靖州分遣參政賀邦泰僉事龍宗
武參將鄧子龍各率所部搗五開國瑞盛服張盖
登城陴大呼曰若有精兵吾固有堅城時衛司捕
亦領一麾薄城軍怨之磔其妻擲城下曰今日猶
能挾王成取吾財乎兵圍城急諸軍脅從者寖悔
稍稍解去宗武覘知之帥所部火攻其東門諸賊
争救東門遂分兵入北門擒盧國卿周官及斬馘
數十人撫其脅從者國瑞奔西門亡去尋獲之於
武岡伏誅
十一年討貴陽叛苖平之貴陽苖寨有也香狗場
與者亞通婚媾酋長老頂宋已歸附輸租賦有年
顧貧甚歲比逋負而不得償寨旁有高山以為險
每漢使至輙走高山頂鼓譟詈罵使還報有司無
如何於是稍稍輕漢使乃隂集亡命劫人奪金帛
久之遂反至是都御史劉庠檄宣慰安國亨宋懋
德統兵勦之生擒老頂宋等九十人梟以徇
十三年者亞苖復叛廵撫舒應龍討平之
十四年討答干寨苗平之答干雞賈甲多皆都勻
苖寨也者亞阿斗反而答干寨阿其應之及斗誅
阿其以幸免是年土舍吳楠王國聘慮阿其叵測
禍及已請以答干雞賈甲多屬蒙詔立宣威營設
把總一人而以蒙詔佐之凡答干一十三寨歲輸
賦三十九石中間答干輸十石著為令阿其獨不
伏引者亞殘苖圍宣威營鼓譟曰阿地誰令而營
居中乎阿其居常張繖鼓角繪龍鳳什噐遂興雞
賈甲多阿賣胖鐡仰枯諸苖擊牛酒為誓稱兵劫
歸化廵徼至答干問狀阿其出與戰詈罵去官軍
莫敢進獨山土吏蒙天眷請于都御史願提兵進
𠞰而先使間者佯言漢已黜蒙詔令以營地還阿
其立阿其酋長朝暮當撤兵去阿其親馳樂邦牛
場詗往來者言言皆符遂弛備天眷乃設伏左右
伺其間驟入斬阿其并阿賣胖鐡仰枯等一十六
級雞賈甲多諸寨皆歸降於是屬蒙詔者自答干
雞賈甲多外又有塘蛙當井斗坡甲樹蠟臼磉馬
崖埋等一十七寨小橋熟苖龍木恰曾賜冠𢃄視
寨事年老請子俸替值參議給糗糧與俸不及恰
恰奪之俸愬諸參議下守備逮恰恰揮其屬龍黨
蘇鎻漢使已而逐之曰速走此是我家事如再來
則我當以烏鷄寨殺汝反矣時參議秦舜翰聞其
語以計擒之死獄中亡何龍化龍羊山引川苖攻
孟漢焚其邑居曰漢無故殺苖苖請報之官軍戰
不利既而都司蔡兆吉齎奉旗牌諭令降待以不
死於是諸苖皆散去俸視事如故又羅金寨生苖
吳老夭為諸苖雄長溆浦張把高盧溪吳老虎下
里楊武楊再興五寨黃牯牛水德苟朝隆苟朝祖
等皆依之時守備陳策為廵官嘗捕盗得苟朝祖
楊再興搒掠放去而阿酋下水有酋長龍老朋索
老夭逋錢奄至羅金寨掠張把高妻向氏及楊申
兒等五人去老夭贖之不肯與反鬻之他寨苟朝
祖故惡策謂策受賂縱苖匿擄婦嗾把高愬御史
所策至羅金寨呼老夭質問老夭遂與楊再興等
殺策反都御史舒應龍勦捕之老夭與黃牯牛苟
朝隆走湖廣匿錦朵山久之副將陳天祐搜諸山
設伏獲夭等梟之銅仁市
二十八年六月總督李化龍率師討播州宣慰司
楊應龍平之播州自洪武初楊鏗内附世授宣慰
司地方千里西北塹山東南俯江稱西南奥區傳
至應龍性猜狠嗜殺數從征調恃功驕蹇知川兵
脆弱隂有據蜀志間出剽州縣嬖小妻田雌鳳䜛
殺妻張氏屠其家用誅罰立威所屬五司七姓不
堪其虐十八年走貴州告變廵撫葉夢熊疏請大
征詔不聽二十年逮繫重慶獄應龍詭將征倭兵
自效得脱歸復逮不出二十一年四川廵撫王繼
光請於朝討之繼光至自重慶與總兵劉承嗣等
分兵三道進婁山關屯白石口應龍佯約降而綂
苖兵據關衝擊承嗣軍敗殺傷大半會繼光論罷
即撤兵委棄輜重略盡黔師會𠞰亦無功二十三
年邢玠總督貴州檄重慶知府王士𤦺諭應龍至
松坎聽勘論斬得贖輸四萬金助採木以次子可
棟羈府質追未幾可棟死於重慶促喪歸不得復
檄完贖應龍大恨擁兵驅千餘僧招魂去分遣土
目置關據險厚撫諸苖名其健者為硬手州人稍
殷者没入其資以養苖苖人遂願為出死力二十
四年應龍掠大干諸壩焚劫草塘餘慶二司徧及
興隆都勻各衛又圍黃平殺重安江長官勢大熾
二十五年流劫江津及南川臨合江索其仇袁子
升縋城下磔之時兵備王士琦調征倭應龍益統
苖兵大掠貴州洪頭高坪新村諸屯詗原奏仇民
宋世臣羅承恩等擕家匿偏橋衛襲破之大索城
中戮其父母子女備極慘毒二十七年春廵撫江
東之都司楊國柱領兵三千勦應龍龍遣子朝棟
弟兆龍何良漢等迎敵於飛練堡我師奪三百落
賊佯敗誘我師伏發國柱及指揮李廷棟等死之
東之罷以郭子章代而起李化龍節制川湖貴州
諸軍事調東征諸將劉綎陳璘等南征六月應龍
乘大師未集大勒兵犯綦江時城中新募兵不滿
三千而應龍以兵八萬奄至參將房嘉龍游擊張
良貴戰死綦江陷應龍盡殺城中人投屍蔽江江
水為赤退屯三溪以綦江之三溪五渡南川之東
鄉壩立石為播界號宣慰官莊聲言合江江津皆
播故土初賊本無意竟反徒以安忍猖狂既覆我
師飛練則騎虎勢不得下於是益結九股生苖及
黑脚苖等為助十一月應龍屯兵官壩聲言窺蜀
已而焚東坡爛橋楚黔路梗次年正月應龍五道
並出破龍泉司守備楊惟忠擁兵二千以勢不敵
避去土官安民志率步卒五百拒守死之二月癸
未播賊襲執宣慰宋承恩去承恩應龍壻也時總
督李化龍已移駐重慶征兵大集遂以十二日丙
戌誓師分八路路約三萬人官兵三之土司七之
川師四路總兵劉綎從綦江入以參將麻鎮等隸
參政張文耀監之總兵馬孔英從南川入以參將
周國柱宣撫冉馭龍等隸僉事徐仲佳監之總兵
吳廣從合江入以參將徐世威等隸參議劉一相
監之副將曹希彬受廣節制從永寧入以參將吳
文傑永寧女土官奢世續等隸參議史旌賢監之
黔師分三路總兵童元鎮統鎮雄土知府隴澄泗
城土知府岑紹勲等由烏江參將朱鶴齡受元鎮
節制統宣慰安疆臣等由沙溪總兵李應祥統宣
慰彭元璠等由興隆參議張存意按察司楊寅秋
監之湖廣一路由偏橋分兩翼總兵陳璘統宣慰
彭養正等由白泥副總兵陳良玭受璘節制統宣
撫覃宜等由龍泉副使胡桂芳參議魏養蒙監之
廵撫郭子章駐貴陽湖廣廵撫支可大移沅州總
督李化龍自將中軍策應諭諸將以抵婁山等關
為期且曰關外且戰且招降多不可勝誅也關内
疾戰勿受降師不可久老賊詐不可信也綦江道
最要綎當之應龍熟綎才頗懼益兵守要害十五
日諸將克丁山銅鼔崖村遂直搗楠木山羊簡臺
三峒峒絶險賊將穆照等衆數萬連營諸將憚之
綎分兵攻其三面大戰於李漢壩生擒其魁餘賊
奔入峒乘勢直搗峒前焚之賊多死盡克三峒擒
穆照及賊魁吳尚華是日綎督戰左持金右挺劍
大呼曰用命者賞不用命者齒劍鬭死者四十人
遂大捷三月應龍乃遣子朝棟惟棟及其黨楊珠
統銳卒數萬由松坎漁渡羅古池三道並進綎伏
萬人羅古待松坎賊以萬人伏營外待漁渡賊而
别以一軍策應賊果至伏盡起綎率部下轉戰斬
首數百追奔五十里朝棟潰圍走幾為我師獲應
龍憚綎威名意首挫其鋒屬朝棟悉勁兵間道相
角曰爾破綦江馳南川盡焚積聚餘無能為也及
朝棟敗益膽落聚守石虎關綎亦掘塹守初綎聞
征播命逗遛多設難要朝廷言官交劾綎議調南
京右府僉書綎至是聞之即辭任李化龍以平播
非綎不可固留之力薦於朝綎乃復受事遂進克
石虎關拔賊滴淚三坡瓦窑坪諸隘直抵婁山關
婁山萬峯插天叢箐中一徑纔數尺賊設木關十
三座排柵置深坑百險俱備綎分竒兵為左右路
間道趨關後而自督大軍仰攻奪其關追至永安
莊兩路軍亦會時三月二十九日也綎老將持重
慮賊衝突聯諸營一據婁山關為老營一據白石
口為腰營一據永安莊為前營都指揮王芬者勇
而寡謀每戰輙請為前鋒連勝有輕敵心獨營松
門埡之衝距大營數里賊方有烏江之勝謀再奪
婁山適穆照遣人洩芬孤軍狀四月朔賊乃襲殺
芬守備陳天綱天全招討楊愈亦死失亡士卒二
千人綎聞急往救部將周以德周敦吉夾攻賊始
大奔追至養馬城而還是日應龍幾被獲乃不敢
窺婁山綎懲前失劄近關堅壁且請濟師踰十餘
日克後水囤營於冠子山尋會馬孔英壁海龍囤
下孔英道南川獨險遠去應龍海龍囤六七百里
未至重慶時推官高折枝監紀軍事請獨當一面
乃與參將周國柱先以石柱宣撫馬千乘兵破賊
金筑復督酉陽宣撫冉馭龍敗賊於官壩時賊既
破龍泉方移師攻婺川聞敗乃遁及孔英至軍平
茶邑梅兵亦集軍容甚壯先師期一日入真州用
土官鄭葵路麟為鄉導别遣邊兵千扼明月關諸
軍鼓行前進破四寨攻赤崖抵清水坪封寧關悉
破賊營十數逼桑木關關内民降者日千計折枝
結三大寨處之禁殺掠降者日衆賊益孤關為賊
要害山險箐深賊憑高據守三月初八日乃令千
乘馭龍出關左右國柱搗其中賊用標槍藥矢銳
甚官軍殊死戰奪其關逐北至風坎關賊復大敗
連破九杵黑水諸關苦竹羊崖銅鼓諸寨國柱攻
金子壩無一人疑有伏焚空寨十九嚴兵以待賊
果哭出擊敗之孔英乃留王之翰兵守白玉臺衛
餉道平茶邑梅兵守桑木關而親提大軍進營金
子壩應龍聞桑木關破大懼遣弟世龍及楊珠以
銳卒劫之翰營之翰走殺餉兵無筭平茶兵來援
賊始退孔英還擊世龍復不勝步卒發火箭禆將
劉勝復奮擊賊乃奔官軍進朗山口由朗山進蒙
子橋深箐蓊翳賊處處設伏悉𠞰平之應龍遣其
黨詐降謀為内應折枝盡斬之伏以待賊果夜劫
營伏發賊驚潰追奔至高坪已奪賊養馬城直抵
海龍第二關下賊守兵益多孔英軍已深入而諸
道未有至者酉陽延綏兵皆退賊躡殺官兵六十
人居數日劉綎兵至乃合兵連克龍爪海雲諸囤
壓海龍囤而壘初總督李化龍刻師期諸將莫利
先入孔英所將邊卒及諸土兵皆獷悍監紀折枝
勇而有謀故師獨先入道至囤前吳廣出合江屯
二郎壩大行招徠賊驍將郭通緒者迎戰將士襲
走之陶洪安村羅村三寨土官各出降他部來歸
者數萬廣擇其壯者從軍通緒扼穿崖囤廣督土
漢軍擊破之劉綎馬孔英已入播廣猶頓二郎總
督李化龍趣之乃議分四哨進攻崖門别遣奢世
續等督夷兵二千扼桑木埡諸要害以防饟道諸
將連破數囤進營母豬塘應龍令通緒盡發關外
兵拒敵廣伏砲手五百於磨槍埡外南岡下而遣
禆將趙應科挑戰埡兩山相夾中甚隘通緒横槊
衝應科科佯北通緒追出埡遇伏急旋馬中砲墜
方躍上他馬伏兵攢刺之殪餘賊大奔官軍逐北
賊盡降遂薄崖門徑小止容一騎賊衆萬餘出關
拒戰曹希彬懸賞千金士攀崖競進追至第四關
關上男女盡哭於是賊黨自殺其魁羅進恩率萬
餘人出降其第一關猶拒不下廣乘夜疾進奪其
關關内民争獻牛酒時李應祥陳璘猶在關外廣
合希彬軍連戰一碗水土崖分水關皆捷遂進營
水牛塘應龍知廣軍孤深入謀欲襲之乃遣人詐
降廣測其詐堅壁以待應龍擁衆三萬直衝大營
諸將殊死戰會他將來援師乃退廣遂進壁海龍
囤童元鎮督永順泗城鎮雄諸土軍由烏江初元
鎮先駐銅仁憚應龍久不進屢趣乃行時劉綎吳
廣諸軍已進羣賊議分兵守其參謀孫時泰曰分
兵則力薄乘官軍未集先破其弱者餘自退矣應
龍善之聞元鎮將抵烏江應龍曰此易與耳縱之
渡江密以計取監軍楊寅秋言烏江去播不遠宜
俟諸道深入恊力齊驅元鎮不從於是永順兵先
奪烏江賊遣千餘人沿江呌罵以誘之諸軍既濟
復奪老軍關前哨參將謝崇爵乘勢督泗城及水
西兵再拔河渡關三月望賊以步騎數千先衝水
西軍軍中驅象出戰賊多傷俄駕象者斃象反走
擲火噐者又誤擊已營陣亂泗城兵先走崇爵亦
走争浮橋橋斷殺溺死者數千人河渡既敗烏江
軍相去六十里猶未知明日參將楊顯發永順兵
三百出哨道遇賊數萬咸為水西裝永順兵不疑
與盟誓賊掩殺三百人亦襲其裝直趨烏江烏江
軍信為水西永順兵不設備遂為賊所破争先渡
江賊先斷浮橋數千人皆溺死顯及二子與焉元
鎮所部三萬人不存什一將校止崇爵等三人江
水為不流貴陽聞警居民盡避入城遠近震動化
龍用上方劍斬崇爵益徵兵檄鎮雄土官隴澄邀
賊歸路隴澄者即安堯臣水西安疆臣弟也軍不
與元鎮合獨全當事頗疑其通賊寅秋以鎮雄去
播止二日令搗巢立效澄許之河渡未敗時澄已
遣步將劉岳王嘉猷攻拔苦竹關及半壩嶺既敗
二將移新站賊伏兵大水田别以五千人來襲敗
還嘉猷乃揚聲搗大水田而潛以一軍敗大夫關
直抵馬坎斷賊歸路與疆臣合賊遂遁會都指揮
徐成將兵至合岑紹勲兵冉克河渡關賊將張守
欽袁五受據長箐萬丈林永順兵擊破之生擒守
欽攻清潭洞復擒五受會朝議責元鎮敗狀逮下
獄令李應祥并將其軍應祥由興隆入受事於二
月下旬副將陳寅等已連克數囤拒賊四牌高囤
下别遣兵從間道直搗龍水囤他將蔡兆吉又自
乾坪抵箐岡過四牌賊首謝朝俸營其地四面峭
壁深箐賊從高鼔譟官軍殊死戰俘朝俸妻子乘
勢抵河畔會烏江敗書聞歛兵不進者旬日應祥
已受任趣諸將急渡寅等乃取他道渡河而潛為
浮橋以濟師諸軍既渡賊失險乞降者相繼應祥
悉受之賊所恃黃灘一關壁立衆死守會賊徒石
勝俸等率萬餘人降告曰去黃灘三十里有三關
入播門戶額森襲破之則黃灘孤難守應祥然其
計令偕陳寅率精卒四千夜抵關下勝俸以數十
騎誘開前門盡殱其戍卒黃灘賊懼益增兵固守
寅督諸將渡河攻關前勝俸由墳林暗渡襲關後
賊乃大敗應祥遂直抵海龍囤陳璘由偏橋進軍
次白泥應龍子朝棟率賊二萬渡烏江迎戰璘前
禦之而分兩翼躡其後賊少挫追奔至龍溪山賊
合四牌賊共拒璘四牌在江外與江内七牌皆五
司遺種九股惡苖素助賊璘廣招撫乃進軍龍溪
諜報有伏令游擊陳策以火噐擊之賊據險矢石
雨下璘先登斬小校退者以徇把總吳應龍等陷
陣賊大潰退拒四牌保兒囤璘遣二禆將逼之中
伏璘募死士從應龍等奮擊賊復潰奔據囤巔夜
由後遁黎明追及於袁家渡賊復敗悉渡江遁四
牌之賊遂盡三月望諸軍為浮橋渡江知賊將張
佑謝朝俸等營七牌野豬山璘即夜發抵苦練坪
前鋒與戰後軍至夾擊之賊敗逃深箐官軍遂入
苦菜關會童元鎮烏江師敗璘大懼請退師李化
龍不可璘乃進營楠木橋次湄潭賊悉聚青蛇長
坎瑪瑙保子四囤地皆險絶而青蛇尤甚璘議同
日攻則兵力弱止攻一囤則三囤相助乃先攻三
囤次及青蛇良玭師亦來會令伏囤後别以一軍
守板角關防賊逸璘督諸將力攻三日賊死傷無
算三囤遂下青蛇四面陡絶璘圍其三面購死士
從瑪瑙附葛至山背舉砲賊惶駭諸軍進攻焚其
茅屋賊退入囤内木石交下將士冐死上燬大栅
二重前後擊之賊大敗七牌之賊亦盡時四月十
三日也乃分兵六道攻克大小三渡關乘勝抵海
龍囤海龍囤者賊所倚天險飛鳥騰猿不能踰者
及諸路兵俱集囤下賊見勢急父子相抱哭上囤
死守每路投降文緩我師化龍檄賊詭降即斬使
焚書無為所紿虞綎與應龍舊檄無通賊綎械其
人自明賊詭令婦人於囤上拜表痛哭云田氏且
降詐為應龍仰藥死報吳廣廣輕信按兵不動已
覘知田氏詐降緩攻而所云應龍死乃川兵攻囤
以火砲擊死所謂楊珠也珠驍勇善戰既死賊痛
如失左右手廣覺詐益列兵協攻燒二關奪三山
絶賊樵汲五月十八日始築長圍化龍令諸將分
日迭攻安疆臣攻囤後受賊重賄多與通且潛以
火藥貽賊故賊不備其後陳璘知之與監軍者謀
令疆臣退一舍璘移其處置鐡牌百餘距囤丈許
賊強弩無所施又為箛板於柵前賊每夜出劫為
釘傷不敢復出會化龍聞父喪詔以墨縗視事化
龍跣而草檄益治軍時天苦雨將士馳淖中苦戰
六月四日天忽開朗五日劉綎身先士卒進克土
月二城應龍益廹夜散數千金募死士拒戰諸苖
皆駭散無應者起提刀自廵壘見四面火光燭天
徬徨長嘆泣與妻子曰吾不能復顧若矣六日陳
璘與吳廣當進兵璘夜四鼔銜枚上賊鼾睡斬其
守關者樹白幟鳴砲賊大驚潰散廣兵亦至應龍
倉皇同愛妾二闔室縊且自焚廣獲其子朝棟及
妾田雌鳳急覓屍出焰中廣中火毒失聲幾絶頃
而蘇自出師至滅賊百十有四日總督李化龍露
布以聞七月詔偏沅廵撫江鐸墨縗討皮林苖
川湖貴廣西督撫督兵恊擊十二月庚辰督撫
李化龍郭子章江鐸俘楊朝棟等獻於闕下丙寅
上御樓受之羣臣稱賀命磔楊朝棟等於西市釋
宋承恩
二十九年正月壬子朔頒平播詔於天下甲子廵
撫郭子章如鎮遠會楚師粤師恊剿皮林三月
指揮使李楷剿皮林苖平之皮林苖吳國佐少入
學為永從縣生員驕黠有大志居恒往來洪州草
坪等寨相度形勢自為皮林與九股接壤山川險
奥可因之成大事於是帥皮林諸苖反自稱天皇
上將有石纂太者亦自稱太保始播發難時皮林
嘗助逆至是播滅乃結聯他寨搆營陣攻破永從
縣燬城郭廬舍殺守備陳世忠等劫獄囚而去沅
撫江鐸廉指揮李楷智勇請授楷征剿事會楷征
播還自謂當便道掃除不煩專兵至是先遣他總
兵進剿地險不得入且所遇潘老諸酋引衆萬餘
盡為牛首陣當者多傷楷嘗探苖洞得其根株從
叢箐中取道道僅尺餘旁臨溪不測步騎相持如
是者數十里苖又斷溝畫塹布以竹簽楷所在填
接使壯士鄉導逐步拔簽而後行乃先擣潘老寨
奪其險隘遂進擊賴洞岑朝二寨斬酋楊滿金首
生獲龍貴才吳寅龍諸渠膠至軍門轉攻六背山
斬酋革海艮等三十八級連破洪州草壇斬獲首
虜及婦女牛羊無算乃進逼時洞時洞者國佐所
據寨也然國佐已竄去楷分遣偏將由他洞入而
自與遊擊董獻策沈弘猷當其險者曰甘坤即俗
名銅關鐡寨破之而入窮追至赤沙高茶生獲國
佐及石纂太金董四吳海等斬首五百八十二級
諸洞悉平
三十四年廵撫郭子章奏討東西二路及水銀山
苖盡平之東西二路苖名曰仲家者盤踞貴龍平
新之間為諸苖領䄂在水銀山介於銅仁思石者
曰山苖紅苖之羽翼也窺黔自平播後財力殫竭
有輕漢心經年剽掠無虚日三十三年六月子章
乃命總兵陳璘參政洪澄源率官軍五千益以土
兵五千攻水銀山監軍布政使趙健率宣慰土兵
萬人使遊擊劉岳等督之攻西路苖皆九十餘日
而克二寇既平至是乃專命總兵陳璘率漢土兵
五千移營新添進攻東路苗不一月復克其六箐
斬獲賊首吳老喬阿倫阿皆等諸苗盡平
三十五年三月丙寅四川追永寧司印擒奢世續
餘黨燒普市摩尼
三十七年紅苖陷印江縣典史邵士元死之
四十年邛水司土目彭必信不法誅之邛水土舍
楊光春行邛水長官事老而貪頭目彭必信為之
聚歛民怨甚逃諸梁上巴野六甫鬼計諸苖寨參
議以上皆議請免春改土為流議未行春與必信
單騎遍馳所部莊寨紿言漢兵剿夷民當歛金贖
夷民死凡三十六莊七十二寨合得金五百兩兩
人分其金都御史何起鳴詗知之下都清道逮光
春繫獄瘐死不及必信於是用漢經歴劉試到邛
水管事立青頗茨瓦四哨每四戶擇壯兵一人邛
水四百戶戶不下二百人出為兵凡不為兵者佐
糗糧三斗魚鹽月人一觔有八兩皆廪食餘税而
簡土吏何文奎等掌四哨别選精兵五十二人立
營居中禆將徐軻廵徼之未幾必信乃密誘諸苖
謂新法不善不利苖請十五洞洞長約為我治裝
我當愬之朝以復舊例洞長唯唯乃議每洞出裝
銀三兩合得四十五兩走長安上書謂巴野梁上
六逋鬼計諸寨酋長喬鵝苗女喬苗柴虎苗高艮
等數百人阻水為亂樹旗幟鼓角攻七十餘寨殺
男婦五百人而指揮使陶啟忠不之問也反索土
吏楊光春錢而殺之改舊例用新法欲求苗不反
難矣書上不省然而必信意自得歸謁知府王一
麟意揚揚一麟叱縳之送司獄乃檄召諸苗以為
必信所奏喬鵝事此在萬歷初孰與今日今日若
等苐不利漢吏耳乃假此為恢復計有國法在不
便思若等所患苦或以兵餉戸賦米三斗過甚府
能為若等寬之故事本司歲給白蟲舖米每洞月
八斗凡一百五十石他於平溪驛剩餘徵二十二
兩此皆可足餉今已後毋苦諸洞諸洞皆叩頭稱
便乃坐信誣妄誅之而新法竟行
四十四年定番州仲苗作亂廵撫張鶴鳴親督兵
入其巢圍之於猱平堡克之諸賊悉平
四十七年清平興隆平越諸苗賊出劫官道廵撫
李橒發兵勦之
四十八年藺州土司奢崇明叛陷四川重慶府遂
陷遵義府
天啟元年二月宣慰司同知安邦彦詣廵撫李橒
請討奢崇明自效不許安邦彦者宣慰使安堯臣
族子堯臣死子位幼其母奢社輝崇明女弟代領
其衆邦彦遂專兵權會朝議徵西南兵援遼邦彦
素黠桀欲乘以起事詣橒請行橒諭止之歸益為
反謀橒累疏請增兵益餉中朝方急遼事置之不
問會橒被劾六疏乞休十月始得請以王三善代
而崇明已陷重慶遵義貴陽大震橒遂留視事時
城中兵不及三千倉庫虛殫橒與廵按御史史永
安貸雲南湖廣銀四萬有竒募兵四千儲米二萬
石治戰守具而急遣總兵官張彦方都司許成名
黃運清監軍副使朱芹提學僉事劉錫鉉等援四
川戰屢捷遂復遵義綏陽湄潭正安桐梓諸州縣
二年二月安邦彦叛圍貴陽城或傳奢崇明已陷
成都邦彦遂挾安位反自稱羅甸王四十八支及
他部頭目安邦俊陳其愚等蠭起相應烏撒土目
安效良亦與通邦彦首襲畢節都司楊明廷固守
擊斬數百人效良助邦彦陷其城將士三千人俱
没賊遂分兵陷安順平壩效良亦西陷霑益而邦
彦自統水西軍及羅鬼苗仲數萬東渡六廣河直
趨貴陽别遣王倫等下甕安襲偏橋以斷援兵洪
邊土司宋萬化紏苗仲九股陷龍里李橒史永安
聞變急議城守會藩臬守令咸入覲而彦方鎮銅
仁運清駐遵義城中文武無幾人乃分兵為五令
提學僉事劉錫鉉及參議邵應禎都司劉嘉言副
總兵劉岳分禦四門橒自當北門之衝永安居譙
樓團街市兵防内變學官及諸生亦督民兵分堞
守賊至盡銳攻北城橒迎戰敗之轉攻東門為錫
鉉所却持數日賊多死乃日夕分番馳突以疲官
兵城中出精卒哭賊賊驚却乃為三丈樓臨城用
婦人雞犬厭勝術橒永安烹彘雜斗米飯投飼雞
大而張虎豹皮於城樓以祓之乃得施砲石夜縋
死士燒其樓賊盡死賊又作竹籠萬餘土壘之高
踰睥睨橒永安急撤大寺鐘樓建城上賊棄籠去
官軍出燒之數出城邀賊糧賊怒盡發城外塜遍
燒村寨又先後攻陷廣順州普定威清普安安南
諸衛貴陽西數千里盡為賊有初被圍彦方運清
來救敗賊於新添賊誘入龍里二將皆敗賊縱之
入城曰使耗女糧城中果大困川廣總督張我續
廵撫王三善擁兵不進橒永安連疏告急我續等
卒不進會彦方等出戰頻得利賊退保宅溪橒永
安又遣禆將商士傑等共九千人分控威清新添
二衛且乞援兵賊謂城必拔沿山為營柵隔内外
旬日始一攻輙敗去副總兵徐時逄參將萬仲仁
來援遇賊甕城河食盡仲仁兵先逃賊乘虛擊之
軍盡潰諸將馬一龍白自強等殱焉援遂絶賊聞
三善將進兵益日夜攻架木高坡以瞰南城橒永
安募死士燔之火五日夜賊盡攻擊之術已登陴
天將曙忽自退明日梯而登守城者止餓卒六人
荷戈強起賊纔殺一人倏驚退墜梯死者無算賊
大駭疑城中尚有精兵數萬云十二月王三善
大破賊於龍里貴陽圍解自李橒史永安連章告
急趣三善赴援三善始駐沅州調集兵食已次鎮
遠再次平越遣知府朱家民乞兵四川兵未至不
敢進疏請便宜從事給空名部牒得隨才授任帝
悉可之至十二月朔知貴陽圍益困三善急召諸
將曰事廹矣前則以戰死後則以法死夫死法與
死戰孰優尚何待也乃分兵為三副使何天麟等
從清水江進為右部僉事楊世賞等從都勻進為
左部自將二萬人與參議向日升副總兵劉超參
將楊明楷劉志敏孫元謨王建中都司陳嘉謨等
由中路當賊鋒一日抵新添又一日進母猪洞又
一日次新安是夜報賊至合營驚擾議退兵三善
手劍疾呼曰退即死此既而覘無賊乃命劉超為
前部超三善同里人有智略疾行抵龍頭營三善
身尾之相去不二里聞砲聲衆懼不欲前三善督
之既而劉超捷音至初超兵遇賊却超下馬斬却
者二人而自揮刀斷賊標時賊首阿成驍甚超與
步兵張良俊直前斬其首賊披靡會大兵至齊進
奪龍里賊復大集乃大戰却之遂據龍里城衆議
休息三善曰我兵猝至賊無備此可以破竹而顧
却之何也遽策馬前進衆隨之自平越至此凡六
日抵城下而邦彦已遁遂乘勝窮追至畢節舖賊
步騎如雲皆自相蹂踐而追騎如牆並進斬獲無
算安邦俊戰死輜重山積時城守十月旦夕陷忽
賊兵奔潰如蟻喊聲雷震俄頃五騎衝鋒至城下
曰新撫至矣軍民大悦慶更生橒等迎入城三善
不許曰賊兵不遠軍心猶未定也我不可即安遂
營於南門外坡上大雪次日移營宅溪賊遠遁陸
廣河外居數日左右二部及湖廣廣西四川援兵
先後至三善以二萬人破賊十萬有輕敵心且憂
乏食欲因糧於敵舉超為總兵官令渡陸廣趨大
方搗安位巢以世賞監之總兵官張彦方渡鴨池
搗安邦彦巢以天麟監之漢土兵各三萬别將都
司線補衮出黃沙渡尅期並進超等至陸廣連戰
皆捷彦方部將秦民屏破賊五大寨諸將益輕敵
三年正月劉超渡陸廣賊薄之獨山土官蒙詔先
遁賊乘之官軍大敗超走免先鋒楊明楷被執諸
將姚旺等三十六人殱焉賊遂攻破鴨池軍部將
覃弘化先逃諸營盡潰彦方保威清惟補袞軍獨
全諸苗見王師失利復蠭起土酋何中尉進據龍
里而邦彦使李阿二圍青巖斷定番餉道令宋萬
化吳楚漢為左右翼自將趨貴陽遠近大震三善
急遣遊擊祁繼祖等取龍里王建中劉志敏救青
巖繼祖燔上中下三牌及賊百五十寨建中亦燔
賊四十八莊龍里定番路皆通又夜遣建中繼祖
搗楚漢八姑蕩燔莊寨二百餘薄而攻之賊溺死
無算萬化不知楚漢敗詐降三善佯許而令諸將
捲甲趨之萬化倉皇出戰被擒邦彦為奪氣群苖
復效順三善給黃幟俾樹營中邦彦望見不敢出
增兵守鴨池陸廣諸要害是時川撫朱爕元屢破
奢崇明兵崇明窮蹙投邦彦四川總理魯欽馳赴
貴陽𠞰擒何中尉彦方亦追賊鴨池而賊復乘間
陷普安時代總督張我續者為楊述中駐沅州畏
賊朝命屢趣始移鎮遠三善議會師進討述中暨
諸將多持不可三善排羣議以進十月自將六萬
人渡烏江次黑石連敗賊斬前逃將覃弘化以徇
賊乃柵漆山日遣遊騎掠樵採者官軍食漸乏諸
將議退師三善怒曰汝曹欲退不如斬吾首詣賊
降諸軍廼不敢言三善募壯士逼漆山緋衣峩冠
肩輿張盖自督陣語將士曰戰不捷此即吾致身
處也旁一山頗峻揮左軍據其巔賊倉皇拔柵争
山將士殊死戰賊大敗邦彦狼狽走三善渡渭河
降者相繼師抵大方入居安位第位偕母奢社輝
走火灼堡邦彦竄織金先所陷將楊明楷乃得還
位窘遣使詣述中請降述中令縳崇明父子自贖
三善責並獻邦彦往返之間賊得為計三善以賊
方平議郡縣其地諸苗及土司咸惴恐益合於邦
彦三善先約四川總兵官李維新滅賊以餉乏辭
三善屯大方久食盡述中不為援不得已議退師
四年正月王師敗於内莊廵撫王三善死之三善
以糧盡焚大方廬舍而東賊躡之中軍參將王建
中副總兵秦民屏戰殁官軍行且戰至内莊後軍
為賊所斷三善還救士卒多奔陳其愚者賊腹心
先詐降三善信之與籌兵事故軍中虛實賊無不
知及隨三善行遇賊其愚衝三善墜馬三善知有
變急解印綬付家人拔刀自刎不殊群賊擁之去
罵不屈遂遇害同知梁師泰主事田景猷等四十
餘人皆死賊拘監軍副使岳具仰以邀撫具仰馳
蠟書於外被殺事聞總督楊述中回籍聽勘四
月起傅宗龍廵按貴州命右副都御史蔡復一代
楊述中總督貴州雲南湖廣軍務兼廵撫貴州賜
上方劍便宜從事時喪亡之餘兵食盡絀斗米銀
八錢復一勞徠拊循人心乃定召集將吏申嚴紀
律遣總理魯欽等救凱里斬賊五百餘都勻凱里
土司者運道咽喉也邦彦結諸蠻困其城長官楊
世蔚不能守復一遣魯欽及劉超救之拔賊巖頭
寨遂移師克平茶已而邦彦盡驅玀鬼結四十營
於斑鳩灣結寨二十餘里分犯普定復一令魯欽
及總兵官黃鉞分道禦之欽率部將張雲鵬劉志
敏鄧玘等大敗賊汪家冲鉞及參政陸夢龍副使
楊世賞亦大敗賊蔣義寨斬首千五百餘級搜山
復斬六百餘級尹伸守普定亦敗賊兵與大軍會
共剪水外逆苗邦彦大窘渡河西奔欽鉞督諸將
窮追而夢龍等諸監司分駐三岔河岸為後勁前
鋒雲鵬玘等深入織金織金者邦彦巢也緣道皆
重關叠隘木石塞山徑將士用巨斧開之或攀藤
穿竇而入賊戰敗遁深箐斬首復千級窮搜不得
邦彦乃班師是役也焚賊巢數十獲牛馬甲仗無
算復一以隣境不恊討致賊未滅請勅四川出兵
遵義畢節抵水西雲南出兵霑益抵烏撒犄角平
賊帝悉可之因命廣西雲南四川諸郡隣貴州者
悉聽復一節制傅宗龍擒陳其愚誅之其愚既陷
三善安居貴陽城為賊耳目宗龍戮諸市軍民大
快
五年正月魯欽等旋師渡河賊從後襲擊諸營盡
潰死者數千人時蔡復一為總督朱爕元亦以尚
書督四川湖廣陜西諸軍以故復一節制不行於
境外欽等深入四川雲南兵皆不至復一自劾因
論事權不專故敗廵按傅宗龍亦以為言廷議爕
元督河道令復一專督五路師御史楊維垣獨言
爕元不可易請令兼復一任帝用維垣言解復一
任聽勘而以王瑊為右僉都御史廵撫貴州復一
俟代仍拮据兵事六月復一與宗龍計𠞰破烏粟
螺蝦長田及十五寨叛苗初自平越至興隆清平
二衛苗二百餘寨錯踞其間以長田之天保阿秧
為魁邦彦初叛即授二酋都督使通下六衛聲息
是年寇石阡餘慶監軍按察使來斯行㗖阿秧使
圖天保阿秧反以情告斯行乃誘斬阿秧議討天
保會以疾去復一令貴陽同知周鴻圖代為監軍
會阿秧弟阿賈與天保請兵邦彦復兄仇復一以
兵事屬鴻圖及魯欽而遣參將楊明楷胡從儀等
佐之欽等三道進賊敗走大戰米墩山生擒天保
阿賈亦俘先後斬賊魁五十四人獲首功二千三
百五十級破焚一百七十四寨盛夏興師將士冐
暑雨衝嵐瘴積年劇寇盡除土人謂二百年所未
有復一既奏功未獲報十一月卒於平越軍中鴻
圖以功授平越知府
六年春三月安邦彦復大舉入寇魯欽禦之楊家
海連戰數日賊夜半直逼欽壘將士逃竄欽遂目
刎諸營盡潰賊勢復張遂燒刦麻姑孫官堡苗仲
復助逆貴州三十里之外樵蘇不行城中大震廵
撫王瑊廵按傅宗龍遣周鴻圖胡從儀等先攻河
沙壩玀鬼盡俘之廣順定番青巖白納一𢃄苗蠻
為之奪氣然後拒邦彦於趙官堡小戰二日大戰
二日所殺傷甚衆水内水外之賊奔走潰歸道路
復通總督朱爕元以憂歸加偏沅廵撫閔夢得
總督控制五省夏廵撫王瑊廵按傅宗龍遣兵
平都勻麻哈諸叛苖黔中四面皆苗而最狡猂者
無如勻哈安邦彦初叛圍龍里新添皆藉其衆至
是數出没剽掠清平新添地方餉道為梗平越知
府周鴻圖會同都司張雲鵬率兵攻擺沙大寨擺
沙居寨之中距平越百餘里乘夜由間道掩襲破
之賊遁入箐其中米穀山積次日搜百里大山移
營牛場箐攻甕岳等寨復攻都勻城西南仲賊八
路會兵入箐各有斬獲復攻江時戶西高平養古
數十寨斬首二千餘級掃蕩二百餘里
七年春參將楊明輝奉命宣諭安位令擒獻首惡
為安邦彦所殺
崇禎元年秋七月詔起朱爕元仍總督貴湖雲川
廣五省軍務
二年八月總督朱爕元討安邦彦誅之先是三善
由陸廣入大方凡百七十里皆羅鬼巢窟前衝後
截已失地利爕元初議滇兵出霑益遏安效良應
援而别布兵天生橋尋甸等處以絶其走路蜀兵
臨畢節扼其交通四裔之路而别出龍場巖後以
奪其險黔兵由普定渡思臘河徑趨邦彦巢而陸
廣鴨池擣其虛粤西出泗城分兵策應然後率大
軍由遵義鼓行而前尋以憂去未及用總督閔夢
得繼之亦以貴州抵大方路險而賊惟恃畢節一
路外通用兵當自永寧始由永寧而普市而摩泥
而赤水百五十里皆坦途赤水有城郭可憑而守
宜結營於此而漸進漸廹為白巖為層臺為畢節
共二百里至大方然後以重兵扼之可一鼓擒也
亦不果用至是爕元至乃檄滇兵下烏撒蜀兵出
永寧畢節扼各路要害而親率大軍駐陸廣以逼
大方時崇明號大梁王邦彦號四裔大長老其下
歹費阿鮓等各號元帥悉力趨水寧先犯赤水爕
元授意守將許成名佯敗引之深入度賊已抵永
寧分遣林兆鼎從三岔入王國楨從陸廣入劉養
鯤從遵義入邦彦分兵四應力不支羅乾象復以
竒兵繞出其背急擊之崇明邦彦皆被創斬其首
以獻九月貴州四川雲南合兵進討水西餘黨
三年三月安位遣漢把左之賓等乞撫疏聞許之
八年水西頭目卧這化沙争襲相搆各獻土地請
設流官總督朱爕元議設二十州分治其地各置
副將鎮守
十年三月化沙杓佐等復叛圍大方城副將方國
安誘斬化沙潰圍出四月發兵進討尋撫定之
仍其舊不設州
十五年下衛苖仲復聚衆出劫官道屢發兵禦之
不能制苖賊攻圍清平衛及黃平州參將宋民
倚擊定之
十六年四月開州仲賊叛陷州城知州黃嘉雋死
之白蓮妖賊黃邦民聚衆反圍湄潭知縣吳邦
寧率民擊斬之
貴州通志卷二十三
