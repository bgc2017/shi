欽定四庫全書
貴州通志卷二
地理志序
(輿圖郵傳)(建置風俗)(疆域苗蠻)(形勢古蹟)(山川邱墓)(關梁)
貴州古三苖之域明始建都指揮司後改布政
司治東西千里南北三百餘里於十五國中壤
地最狹山川形勝則複嶺密箐迅流急湍非有
平原廣澤之沃衍也風俗皆苗蠻雜處椎結侏
離未盡漸被華風也我
國家改易衛所俱置州縣又開自古不臣之古州清江
諸處益以湖南四川廣西附近壤錯之府州縣
幅&KR0695;益為式廓我
皇上仁覆萬國無有遠邇以貴州之荒遠僻陋而山川風
物遂與中土不殊然則文德誕敷有苗來格典
謨所傳於今為烈矣述地理志
貴州通志卷二
地理
輿圖
貴州全省圖說
貴州雖僻在西南一隅然東楚西滇南粤北蜀不
與外夷接壤固居然腹裏之地也特以山箐阻深
苖蠻雜處前代皆羈縻勿絶至明始置郡縣東西
千里南北三百餘里形如蜂腰上下廣而中狹近
益以蜀之遵義粤之永豐荔波又開設長寨南北
之境幾與東西埓且古州八寨古昔化外之生苗
今皆設官置鎮黔之四封屹然有截矣其山來自
雲南宣威州之倘塘驛入大定之威寧州折而東
南經水城以至安順盤江界其西烏江界其北南
籠一府在盤江之西遵義一府在烏江之北大定
則烏江諸水源沿其間此上游形勢之大較也自
安順折而南由安順土州以至定番分南北兩枝
其南枝由都勻八寨古州至黎平以入於楚粤閩
越所謂南幹也其北枝則自清鎮安平至貴筑之
老鴉關折而南結為省治南明河界其東南陸廣
麻線諸河界其西北皆入於烏江者也都勻一府
處南幹之脊都江發源於右經古州以入粤清江
𤼵源於左經台拱以入楚黎平夾兩江之間受都
勻之委輸焉鎮遠思州在清江之北中有㵲溪水
貫之亦謂之鎮陽江源自舊黃平經青溪玉屏以
東之沅水者也平越石阡在烏江之南而平越之
湄潭石阡之龍泉及思南一府又在烏江之北其
山脉來自遵義其水則北界以赤水三江者也銅
仁一府在省治之極東大小江諸水皆滙於楚之
麻陽此下游形勢之大較也總十三郡計之大約
山勢峭削少平原廣野之觀水流急湍無舟楫灌
注之利師旅官吏之經費多仰給於鄰境然大定
南籠扼雲南之咽喉銅仁思州踞湖南之腰膂思
南遵義為四川之輔車都勻黎平處粤西之肘腋
少有不靖不免有震鄰之虞則物力雖瘠薄而形
勢固居要害矣我
國家德威遐暢川嶽效靈四夷賓服惟黔中頑苖螳
臂蜂蠆時或竊發然大兵所臨不旋踵皆禽獮草
薙貳而討之服而懷柔之因地以制宜擇人以任
事使馴擾移易同於内地豈非守土者之責哉
貴陽府圖說
自有明隆慶時易程番府為貴陽遂為省會之首
郡南南籠西安順北遵義東連平越都勻地處十
三郡之中而貴山北峙南明東環靈秀亦甲於諸
郡所轄三州四縣附郭曰貴筑西南百一十里州
曰廣順其鎮山曰白雲其水曰麻綿入於烏江者
也南一百里州曰定番南幹與省治之脉自此而
分大幹迤而東南省脉迤而東北州有泉曰蒙潭
濛江之源出焉或謂之牂柯江入於粤西者也東
北百二十里曰開州有山曰南望千峰萬壑蒼翠
接天洗泥河之水經焉北五十里曰修文昔安氏
水外六目之地也水西以居陸廣鴨池河西者為
内地地在河東故名水外云東五十里曰龍里百
一十里曰貴定甕城河界其間北流入於巖門郡
治之下游也近者平定仲苗設同知於長寨在府
東南百七十里形勢稱完固焉
安順府圖說
安順盤古州地踞省城之上游作滇南之門戸自
割一州二縣以隸南籠東西尚三百餘里南北二
百里盤江之水界其西三岔河之水界其北遂為
黔中之奥區焉領二州三縣附郭縣曰普定居幹
脉之脊有山曰新坡高廣數里為府治形勝西五
十里為鎮寧州有山曰東坡輪囷盤欝高三十里
州之鎮山也西百四十里為永寧州白河之水從
高而落瀑布飛流轟雷捲雪極天下之竒觀東六
十里曰安平百二十里曰清鎮滴澄河之水介其
間自郡城而東地勢漸平每每原田流泉灌注自
郡城而西地益高山益峻重巖複嶺行者苦焉近
者設同知於郎岱郵傳出其途不湏廻九折之車
矣舊有康佐土司地在府南百六十里山箐阻深
苗仲雜處今者復設通判治之標嘉名曰歸化伏
莾升陵庸足慮乎
平越府圖說
平越古播州地清水江界其西重安江環其南巖
門江貫其中境内諸水多滙焉以達於烏江作省
會之藩籬據楚蜀之要害所轄一州四縣附郭曰
平越黎峨崷峻七盤縈紆高峙城東險於蜀道魚
梁一江兩岸壁立飛湍瀑流今則石梁砥平長虹
卧波皇華四牡所取道也東百二十里為黃平州
昔為興隆衛舊州治在其北㵲溪之源出焉州東
有飛雲巖玲瓏詭異為黔中第一竒境東百四十
里為餘慶縣白泥江環其東小烏江環其西俱會
巖門江者也北五十里為甕安縣玉華之峰上插
雲霄黃金之&KR0749;路通一線可稱邑中名勝北二百
二十里曰湄潭縣城南之水環曲如眉故以名邑
去郡治最遠孤懸巖門江外者也
都勻府圖說
都勻居省治之東南接粤西北與平越之地犬牙
相入領二州三縣附郭曰都勻西有凱口囤最為
險要近則龍山蜿蜒長河如帶張鶴樓之遺跡猶
有存焉北五十里州曰麻哈貴人南蟠玉屏西峙
為州治壯觀南北二十里州曰獨山有山焉羣嶂
相聯一峰獨峙州因以名都江東逝經古州以入
慶遠深河南流由定番以過泗城皆入於粤西者
也北百一十里縣曰清平有香罏峰形如博山四
面陡絶明時屢為諸苗巢穴而凱里一司尤為生
苗出入之咽喉防守最湏嚴密近又以粤西之荔
波來屬去郡治二百餘里而南蔽之藩籬始固總
之貴州環處皆苗歴來剽掠最甚者無如勻哈近
者開八寨闢都江丹江設官以鎮撫之庶幾阻深
闇昧咸耀光明矣
鎮遠府圖說
鎮遠為黔省之門戶㵲溪一水下達沅湘檣帆輻
輳雖地勢險隘不能建甓垣墉然據石屏山以為
城帶鎮陽江以為池居然楚國之方城漢水也馬
場鼓樓兩坡為諸苗出入必由之徑一泥丸可封
昔人戍守之遺跡猶存也附郭自鎮遠而外所轄
止施秉一縣幅&KR0695;稍隘往者九股生苗剽掠舊縣
因遷治於偏橋以避之自台拱清江設官置鎮翻
狡兔之窟作飲馬之川封畛所届懋遷化居雄於
諸郡近又以湖南之天柱來屬茨嶺鐵坪東西環
峙郡治東南益壯屏蔽焉
思南府圖說
思南古婺川地東西廣四百里南北袤五百六十
里幅&KR0695;最為廣闊德江一水旋繞三面東有萬勝
山壁立千仞龍洞仙臺頗著靈異石峽芙蓉諸關
雄峙東西形勢險固縣曰安化其附郭者也西四
百里為婺川縣華蓋之山巖壑深邃前代倚為避
世之桃源豐樂之水滙泉流而注烏江九杵一關
據播州之要害前明平楊應龍時所争戰處也南
四十里曰印江縣峩嶺東亘思卭北流而湍瀨淺
狹亂石嶙峋四方舟楫罕至焉
石阡府圖說
石阡南通鎮遠北距思南東抵銅仁西連遵義壤
地在諸郡之中不與他省接南眺十萬山高爽寬
平楊再興屯兵之故壘在焉新開一河自明時知
府郭元賓䟽鑿安流遂通舟楫之利率作興事豈
不存乎其人哉郡所轄止龍泉一縣在郡西二百
五十里境内諸山連岡叠嶂鷄翁北蟠義陽綏陽
東西遙峙皆昔時故城廢縣之址古瓦頽垣深人
憑弔而烏江南繞青溪北環稱襟帶之險固矣
思州府圖說
思州東北界楚西南接鎮遠於十三郡中疆域最
為狹小近雖益以楚之玉屏青溪東西二百里南
北三百餘里然特就各土司村寨孤懸於境外者
極其所至而為言耳若辨方正位則南三十里即
與沅州界北四十里即與鎮遠界矣顧向時之黔
以鎮遠為門戶今二衛來屬則又當以思為門戶
矧郡治之海龍溪玉屏青溪之界牌龍塘諸隘為
紅黑諸苗出入之所必經扞蔽牧圉尤宜加意至
若盤山龍溪縈紆峭聳郡城之壯觀也山擁三台
巖開萬卷玉屏之勝概也青溪臨江為治地當孔
道邑小事繁然治内北障瑞雲峥嶸突兀雲氣時
往來其間風土瘠薄而形勝有餘矣
銅仁府圖說
銅仁居省治之東北隅西南與思南石阡接壤北
則蜀東則楚松桃一營綰楚蜀之樞俗名為三不
管之地實紅苗盤踞之區也其郡治則依翀鳳以
為城襟大江以為池天乙之山峙其左銅巖之水
繞其右舟楫西來沂沅水歴麻陽經郡治以達江
口商旅輻輳亦西南之都會也隸郡者僅附郭銅
仁一縣其境内名勝則泉名甘梗水源同出而清
濁異流峽號金刀一峰劃開千仞如削中分而巔
合皆錦州之竒觀也
黎平府圖說
黎平在省會之東南向者新疆未闢孤懸清水江
外取道鎮遠天柱而後達黔中郡治去省之遠未
有如黎平者然其地居楚粤之交都江南繞由古
州以下粤清江北環由錦屏以歸楚古州湖耳等
十三司環處其間明時置五開衛屬楚與郡同治
軍民耦俱相猜致有五譁六譁之變則措置之未
盡善也
本朝以衛來屬改為附郭之開泰縣石門東障寳帶
南環南六十里曰永從縣唐之福禄州也有山曰
皮林高出羣峯頗標靈異明將鄧子龍之遺蹟在
焉東北百二十里曰錦屏昔楚之銅鼓衛也自屬
黔中改而為縣石榴梅花峯廻路轉巖壑隐秀西
北八十里曰古州蓋古州有裏外之分今之建城
置鎮者乃昔之裏古州歴代棄諸化外者也自兹
由都江八寨西接都勻以達於省會黔之疆域封
豕無驚版章式廓矣
大定府圖說
大定本水西烏撒地可渡河界其西南三岔鴨池
諸河界其東南赤水河界其北大小天生橋落折
渭河諸水分流其中東西五百八十餘里南北六
百六十餘里山箐阻深巖洞幽邃幅&KR0695;之遼闊形
勢之險固黔中諸郡殆未有過之者自
本朝討定二安開設四府各置重鎮以控制之後改
黔西平遠為州隸大定府旋改大定為州隸威寧
府後以大定為府威寧為州所轄三州一縣西威
寧北畢節東黔西南平遠府居其中藩籬密而呼
應靈措置最為盡善府治為昔之大方城安氏之
巢穴也鳳山東翔五老西拱六歸南環氣勢雄偉
宜自漢至明時代滄桑而濟火之封相承不替也
黔西昔之水西平遠昔之比喇壩織金杓裏諸關
箐昔時羅鬼所負隅也威寧三面接壤滇南烏門
山徑﨑嶇石龍蜿蜒起伏昔之烏撒府也畢節當
滇蜀之要衝七星關扼其西木稀關障其東舊畢
節赤水二衛也水城居郡治之西南漢夷雜處複
嶺廻溪築城設官以資弹壓誠桑土綢繆之至計
矣
南籠府圖說
南籠西控滇南聯粤雖從安順分置然所轄二州
二縣東西廣七百餘里南北袤五百餘里固上游
重地也郡舊為南籠廰治綠海東瀦九峯西峙形
勢開敞雄於西南郡西州曰普安唐之盤州元之
普山府也西有香羅山即昔時之平夷縣治東有
格孤山即明𫝊友德平雲南自曲靖率師搗烏撒
之所取道也郡東北州曰永豐原割粤西西隆泗
城地所置畫紅江以為界粤南黔北若天限之者
北之縣曰安南有晴雲山崔巍峭拔境内諸山之
鼻袓也東北之縣曰普安鸚鵡山聳峭於西江西
坡綿亘於東往時驛道所經行者每以登陟為苦
近改出松巋沿途翠竹虬松引人入勝焉
遵義府圖說
遵義昔附川東距省千餘里僻在一隅無關扼塞
今者割入黔疆而北藩之形勢始壯其封域南鄰
貴陽東接思南西連大定北至重慶之綦江縣其
山自永寧之雪山關蜿蜒而來過仁懷之關門&KR0749;
轉折盤曲特起崇巒則郡城之鎮山碧雲峯也旋
而左者為遵邑之海龍&KR0749;居萬山之顛四面陡絶
昔播賊楊應龍倚為巢穴又左為桐梓之婁山關
旋而右者為綏陽之桑木關鎮安州之龍硐關皆
高出雲表一夫守之千人坐廢所謂天險殆不過
是水則烏江界其南迤而東北過思南入四川之
彭水縣其西則赤水河限之黔蜀畫疆以此為界
據山臨江廣袤二千餘里田賦關稅抵全黔之半
豈非雄郡哉
貴州通志卷二
