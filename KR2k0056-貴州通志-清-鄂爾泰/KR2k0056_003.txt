貴州通志卷三
地理
建置
貴州布政使司
貴州在唐虞時為夏書禹貢梁州之南裔荆州之
西鄙殷因於夏無所損益周武王克殷以巴濮楚
鄧為南土屬巴濮之地成王合梁於雍又為雍州
之南裔春秋時楚莊既霸遂服於楚為巫黔中地
楚威王遣將莊蹻從沅水伐夜郎滅之遂至滇池
(後漢書作楚頃襄王遣將莊豪按楚威王於周顕王三十年立至四十年薨在位十年後歷顕王八)
(年慎靚王五年至赧王三十五年秦取楚巫黔中地相距四十八年如遣莊蹻為威王時事則莊蹻)
(在滇五十餘年何以淹久不歸再考楚頃襄王立於赧王十六年距秦取地十九年其間莊蹻奉使)
(至滇欲歸楚道不通其說近是至史記作莊蹻前漢書仍之後漢書乃作莊豪查通鑑莊豹注莊姓)
(宋戴武莊之族有出於楚者莊蹻是也亦作蹻在後漢書改訂史漢似必冇據但太史公去周秦未)
(遠其所記威王及莊蹻亦不應冇誤今從史記作威王莊蹻附載頃襄王莊豪備考)秦昭王
二十七年為周赧王之三十五年取楚巫黔中地
置黔中郡蹻欲歸楚道不通遂留王滇而夜郎仍
自立為侯國旁邑且蘭之屬君長以十數獨夜郎
最大西距卭莋東接交趾漢高帝四年改黔中郡
為武陵郡建元六年遣唐蒙通夜郎元鼎六年平
且蘭遂平南夷置牂柯郡後置益州以牂柯屬焉
(牂柯各地理志字形不同前漢作䍧牱後漢作牂牁隋作牂柯史記西南夷𫝊及晉宋志俱作牂柯)
(從其多者)始元二年分天下為十三部武陵屬荆州部
牂柯屬益州部後漢州郡因之建安十三年魏武
盡得荆州之地及敗於赤壁吳興蜀漢分荆州江
夏諸郡屬吳武陵諸郡屬蜀漢先主殁後復屬吳
為荆州十五郡之一而牂柯屬蜀漢之益州晉平
吳荆州郡縣屢有分析而武陵郡常屬荆州泰始
七年分益州置寧州統郡八牂柯屬焉州後廢大
安二年復置永嘉二年分牂柯立平夷夜郎二郡
咸康四年置安州分牂柯夜郎屬焉八年仍罷安
州以所屬郡並入寧州然自太安後李氏據蜀益
州郡縣悉為所䧟江左仍遥置之永和三年桓温
平蜀始為晉有咸安後再没於苻氏太元八年復
為晉有劉宋時武陵領於郢州刺史牂柯平夷夜
郎仍屬寧州平夷後避桓温父彛之諱改為平蠻
蕭齊時州所領郡俱仍之梁承聖元年益州入於
西魏平蠻諸郡多没於㸑蠻三年荆州入於西魏
自後州郡沿革多無可考隋開皇初置牂柯郡廢
武陵為朗州大業初復置唐武德二年以巴蜀徼
外蠻夷地置義州三年以牂柯首領謝龍羽地置
牂州四年置黔州及戎州都督府以故興古郡置
西平州以隋巴東郡之務川扶陽置務州以思州
之寧夷縣置夷州五年改義州曰智州貞觀元年
廢夷州三年以南謝蠻首領謝疆地置南夀州四
年更名莊州復以黔州之都上縣開南夷置夷州
(今石阡府)又開南蠻置費州(今思南府)改務州為思州八年
以辰州之龍標縣置巫州更西平州為盤州(今南籠府)
九年以隋牂柯郡之牂柯縣置播州(今遵義府)十一年
罷黔州都督府置莊州都督改智州為牢州十二
年開夷獠置古州十六年廢牢州開山洞置溱州
(今桐梓縣)又置珍州(今正安州)垂拱二年以辰州麻陽縣地
及開山洞置錦州(今銅仁府)天授二年更巫州曰沅州
長安四年以沅州之夜郎渭溪置舞州景龍四年
廢莊州都督府置播州都督先天元年廢播州都
督府復置於黔州開元十三年更舞州為鶴州復
以沅州為巫州二十年改鶴州為業州二十一年
分天下為十五道設黔中道置黔中採訪使治黔
州大歷五年改巫州曰叙州(今黎平府)改業州曰奬州
(今鎮遠府)元和二年廢珍州入溱州思夷費播溱錦叙
奬八州皆隸黔中採訪使古州隸嶺南採訪使盤
牂則羈縻州也隸戎州及黔州都督府咸通十一
年南詔䧟播州乾寧三年黔南觀察使王肇以其
地降於王建牂柯諸州不通中國蠻酋分據其地
自置為刺史五代後唐同光三年蜀王衍䧏得黔
渝等六十四州天成二年牂柯清州刺史宋化朝
等一百五十人來朝及孟知祥據西川復不通朝
貢五代晉天福五年都雲酋長尹懷昌率其昆明
等十二部牂柯張萬濬率其夷播等七州皆附於
馬希範宋乾德元年平湖南三年平蜀諸溪洞蠻
酋相繼歸附七月珍州刺史田景遷内附開寳元
年改珍州為高州九年奬州刺史田處達來貢太
平興國三年夷州蠻任朗政等來貢八年錦叙諸
蠻相率詣辰州言願比内郡輸租稅詔不許錦州
刺史田漢希願與懿州(今沅州)刺史田漢瓊兩易其
地詔許之又以知叙州舒德芬為刺史咸平二年
古州刺史向通展來貢詔有司鑄印以賜通展皆
羈縻州也崇寧以後始務開拓疆土置州郡比於
内地四年三月王江古州蠻納土置懷遠軍尋改
為平州又尋廢平州於中古州置格州五年改為
從州大觀二年播州楊文貴獻地置播州樂源郡
及遵義軍大駱觧上下族帥獻地置珍州夷州酋
獻地置承州又置溱州政和元年廢從州七年番
部田祐恭内附置思州宣和三年廢承州改播州
為播川縣隸南平軍改遵義軍為遵義砦隸珍州
四年廢思州紹興元年復置端平三年復以白綿
堡為播州咸淳末以珍州屬焉皆隸四川䕫州路
錦叙諸州則隸於荆湖北路之安撫使而唐時之
牂盤諸州在宋則為羅甸于矢普里諸部及南詔
之東鄙元憲宗時平雲南招降于矢部置普安路
普里部歸附置普定路尋改為府至元十三年烏
撒部來附置烏撒路十四年思州田景賢播州楊
邦憲來附俱授安撫司十五年羅氏鬼國主阿榨
西南番韋昌盛内附詔榨及昌盛各為其地安撫
使十六年招降西南諸番各授以安撫使十七年
改羅氏鬼國為順元路置宣慰司二十年討平九溪
十八洞定其地之可以設官者大處為州小處為縣
並立總管府聽順元路宣慰司節制置貴州等處長
官司領於順元安撫司此貴州之名所自始也二十
一年改烏撒為軍民宣撫司改思播二州隸順元路
二十四年陞烏撒宣撫司為烏撒烏蒙宣慰司二十六
年以八番羅甸隸四川省尋改隸湖廣省改金竹寨
為金竹府改播州為播南路二十八年改八番羅甸隸
四川省尋復隸湖廣立黃平府改播州安撫司為宣
撫司直隸四川行省立蠻葛軍民安撫司招古州等
洞酋長詣闕貢獻招附光蘭州洞蠻置定遠府二十
九年正月以普定路隸雲南省二月以思播等州隸
湖廣省以羅甸隸雲南省大德七年改普定府為路
至治二年置八番軍民安撫司改長官司二十有八
為州縣其置鎮遠府都雲軍民府年分無考至正二
十五年明太祖平漢略地湖南思南田仁智歸附授思
南宣慰司未幾思州田仁厚來獻地授思州宣慰
司洪武四年順元宣慰司靄翠歸附改授貴州宣
撫司置貴州衞五年播州宣慰司楊鏗歸附仍授
宣慰使司六年陞貴州宣撫司為宣慰使司九年
置永寧衛改黃平府重安長官司及都雲金竹二
府俱為安撫司改八番諸安撫司為長官司廢定
遠府降鎮遠府為州十四年改普定路為普定府
置普定衞改烏撒宣慰司為烏撒府置平越衞十
五年置烏撒衞設貴州都指揮使司十六年改普
安路為普安軍民府改都雲府為都勻安撫司置
畢節衞十八年廢普定府二十二年置赤水興隆
安莊三衞改普安府為衞二十三年改蠻葛安撫
司為新添衞都勻安撫司為都勻衞兼置龍里清
平威清平壩安南五衞及安籠諸所二十六年置
貴州前衞唯思南思州二宣慰司隸湖廣普安衞
隸雲南餘俱隸四川布政使司永樂元年置普安
安撫司十一年廢思南思州兩宣慰司設兩府又
設鎮遠及銅仁石阡黎平烏羅新化六府設貴州
等處承宣布政使司於貴州宣慰司治所領之改
所隸四川雲南諸府州及宣慰宣撫安撫諸司俱
隸焉十三年改普安安撫司為州十八年設貴州
等處提刑按察使司省烏羅入銅仁府省新化入
黎平府正統三年省鎮遠州入府成化十年設程
番府於程番長官司弘治六年即都勻衞城增置
都勻府隆慶二年改程番府為貴陽府移治布政
司治所萬歷十九年改貴筑長官司為新貴縣附
郭二十年陞安順州為安順軍民府二十八年滅
播以播地設平越及遵義二府而以遵義隸四川
改湖廣平溪清狼偏橋鎮遠四衛隸貴州而以黎
平府隸湖廣三十一年復以四衞隸湖廣黎平仍
隸貴州崇禎三年以水西地設開州及敷勇鎮西
二衞計府十衞二十州九縣十四
國朝因之順治十八年平馬乃設普安縣隸安順府
康熙三年平水西烏撒設平遠大定黔西威寧四
府十一年改龍里平越清平都勻普定五衞為縣
省安莊衞入鎮寧州二十二年割湖廣鎮遠偏橋
二衞隸貴州省鎮遠衞入鎮遠縣二十三年改黔
西平遠為州二十六年改貴州貴前二衞為貴筑
縣改敷勇衞為修文縣省新添衞入貴定縣俱隸
貴陽府改威清鎮西二衞為清鎮縣改平壩衞為
安平縣改安南衞為安南縣省普安衞入普安州
改安籠所為南籠廳俱隸安順府省烏撒衞入威
寧府改大定府為州改永寧畢節二衛為縣省赤
水衞入畢節縣俱隸威寧府省興隆衞入黃平州
隸平越府省偏橋衞入施秉縣隸鎮遠府裁各府
軍民字三十四年省新貴入貴筑縣雍正三年改
湖廣五開銅鼓二衞隸黎平府四年平長寨仲苗
移貴陽同知分駐其地仍隸貴陽府五年改南籠
廳為府分普安州普安縣安南縣幷新設永豐州
隸焉改銅鼓衞為錦屏縣五開衞為開泰縣俱領
於黎平府又割湖廣之平溪衞為玉屏縣清浪衞
為清溪縣俱領於思州府天柱縣領於黎平府割
四川遵義府並所轄遵義正安綏陽桐梓仁懷五
州縣隸貴州改永寧縣隸四川八年復以大定州
為府改威寧府為州同黔西平遠畢節三州縣隸
府是年新開闢苗疆設同知三駐八寨者隸都勻
府駐清江者隸鎮遠府駐古州者隸黎平府通判
三駐都江丹江者俱隸都勻府駐歸化者隸安順
府九年討平松桃紅苖移正大營同知駐其地隸
銅仁府設同知於郎岱隸安順府十年割廣西之
荔波縣隸都勻府十一年改天柱縣隸鎮遠府移
大定府通判分駐水城仍隸大定府移清水江同
知駐台拱設通判駐清水江俱隸鎮遠府其領府
十三州十四縣三十四分防同知六通判五
貴陽府
禹貢梁州南境荒服之地漢以前為西南夷元鼎
六年平南夷置牂柯郡唐為牂柯國武德三年首
領謝龍羽遣使來朝以其地為牂州四年更為柯
州後復名牂州為下州開元中降為羈縻州五代
時楚王馬殷遣八姓帥率邕管柳州兵討兩江溪
洞至此留軍戍之遂各分據其地號八番宋乾德
五年知南寧州蕃落使龍彦瑫等來貢詔授彦瑫
州刺史仍為羈縻州累世入貢開寳間置大萬谷
樂總管府元至元十六年設順元路宣慰司隸潭
州行省遣兩淮招討司經歷劉繼昌招䧏西南諸
番俱授安撫司曰大龍番曰小龍番曰卧龍番曰
洪番曰程番曰石番曰盧番曰韋番謂之八番二
十六年改金竹寨為金竹府置乖西軍民府貴陽
等處長官司俱聽宣慰司節制明洪武四年夷長
密定等舉土内附置金竹長官司五年順元宣慰
司靄翠與同知宋蒙古歹歸附置貴州宣慰司及
宣慰同知又置貴州衞設都指揮使司八番諸蠻
長内附俱授為長官司十四年密定首獻馬五百
匹特陞為安撫司宣慰司領長官司二十三安撫
司領長官司四俱隸四川布政使司二十六年置
貴州前衞龍里衞新添衞俱隸都指揮使司永樂
十一年改宣慰諸司隸貴州布政司成化十年設
程番府於程番長官司以宣慰司所領之八番及
小程番方番羅番上馬橋與安撫司所領之木瓜
麻嚮大華盧山四司俱屬焉隆慶二年移程番府
治於布政司治城改名貴陽府其宣慰司所領惟
貴筑龍里水東中曹白納底寨乖西養龍虎墜青
山劄佐十一司而已萬歷十四年設定番州於舊
程番府仍領原府屬之十六司十九年以貴筑長
官司置新貴縣附郭二十九年以貴陽為軍民府
三十九年以金竹安撫司置廣順州崇禎三年削
宣慰司安氏水外六日地置敷勇衞及修文濯靈
息烽于襄四所四年以副宣慰宋氏乖西之地置
開州領州三縣一
國朝因之康熙三年平水西宣慰司所領長官司皆
歸府轄十一年改龍里衞為縣二十六年改貴州
衞貴州前衞為貴筑縣改敷勇衞及修文四所為
修文縣領底寨司改平越府之貴定縣來屬府裁
軍民字三十四年省新貴入貴筑縣雍正四年討
平定番廣順仲苗移貴陽同知分駐長寨以兩州
新闢地屬之仍隸府雍正七年革中曹副司八年
革虎墜司其青山劄佐龍里水東四司革自明時
年代無可考共領州三縣四分防同知一正長官
司三副長官司一
貴陽府建置表
總部郡州縣(衞所附)
唐虞梁州南境
殷
周
秦
漢牂柯郡
唐牂州
五代八番
宋大萬谷樂總管府南寧州
元金竹府(貴州長官司)
乖西軍民府
眀貴州布政司
貴陽軍民府(新貴縣開州)(定番州貴州衞)(廣順州貴前衞)
(龍里衛于襄所)(敷勇衛修文所)(息烽所濯靈所)
國朝貴州布政司
貴陽府(貴筑縣開州)(定番州龍里縣)(廣順州貴定縣)
(修文縣司中曹司白納副飬龍司)(白納司)
貴陽府屬州縣建置
貴筑縣(附郭)
元(貴州等處長官司)
眀(洪武四年設貴州衞隸四川行都司十四年改隷貴州都司二十八年又設貴州前衛萬歷二)
(十九年以貴筑長官司置新貴縣)
國朝因之(康熙二十六年以貴州貴前二衞改貴筑縣三十四年省新貴縣入焉)
定番州
元(為程番長官司)
眀(成化十年設程番府後移府於布政司治城萬歷十四年設州領長官司十七)
國朝因之(康熙五十年革盧山司五十七年革大華司雍正七年革洪番司)領長官
司十四(程番司韋番司盧番司卧龍番司大龍番司小龍番司金石番司上馬橋司小程番)
(司羅番司麻嚮司方番司木瓜正司木瓜副司)
廣順州
元(為金竹府)
眀(洪武四年改金竹安撫司萬歷三十九年改土歸流置州)
國朝因之
開州
元(為乖西軍民府)
眀(為副宣慰宋氏地天啓二年宋嗣殷叛討平之崇禎四年置州)
國朝因之領長官司二(乖西正司乖西副司)
龍里縣
元(置龍甲州大德元年改置平伐等處蠻夷長官司隸亦奚不薛千戶所)
眀(洪武二十三年改龍里衛領長官司五後革除龍里水東二司領長官司三)
國朝因之(康熙十一年改衞設縣雍正八年革小谷龍司)領長官司二(大谷龍司)
(羊場司)
貴定縣
宋(置白馬安撫司)
元(置新添葛蠻安撫司)
明(洪武間置新添千戶所隸貴州衞尋陞為新添衞領新添小平伐把平丹平丹行五長官司又)
(改龍里衞之平伐大平伐二長官司屬焉萬歷三十三年於平伐司地置縣隸平越府)
國朝因之(順治十八年革丹平司康熙二十六年省衞入縣移縣治於衞改屬貴陽府領新添)
(平伐把平大平伐小平伐五司以丹行司改隸都勻雍正五年革把平司)領長官司四
(平伐司新添司大平伐司小平伐司)
修文縣
宋(名乾壩龍場)
元(為水西安氏地)
明(崇禎三年安氏獻地贖罪設敷勇衞及修文四所)
國朝因之(康熙二十六年改衞為縣省修文濯靈息烽于襄四所入縣)領長官司
二(㡳寨正司底寨副司)
長寨同知
元
明(俱為化外狆苗)
國朝雍正四年討平叛苖設同知駐其地
安順府
禹貢梁州外境周以前俱為荒服秦屬夜郎地漢
屬牂柯郡唐為戎州都督府盤州及羅甸國地宋
為普里部元初内附置普定府又置習安鎮寧永
寧三州後又置羅甸宣慰司尋廢(初烏魯斯呂國瑞入賄丞相僧)
(格及約蘇穆爾等請創羅甸宣慰司至元二十九年招到羅甸國札哇並龍家宋家犵狫苗人諸種蠻)
(夷四萬六千六百戶阿卜阿牙者來朝為曲靖路宣慰同知脱因及普安路官所阻會雲南行省言)
(羅甸即普里也歸附後改普定府印信俱存隸雲南省三十餘年賦役如期今所創羅甸宣慰安撫)
(司隸湖南省烏魯斯等擅以兵脅降普定土官矣資男札哇希古等勒令同其入覲邀功希賞乞罷)
(之仍以其地隸雲南制曰可)大德七年改普定府為路洪武十
四年復改路為府築城於今城東二十里州仍舊
隸四川布政使尋置普定衞隸四川都司十六年
改習安州為安順州十八年府廢以三州屬衞二
十三年置普安威清平壩安南四衞置樂民平夷
安南安籠四所及新興所屬普安衞又置安莊衞
於鎮寧州二十五年以關嶺鷄背二堡設關索嶺
守禦所屬安莊衛俱隸四川都司永樂十三年改
普安安撫司為州隸貴州布政司正統三年改安
順鎮寧永寧三州俱隸貴州布政使改普定衞隸
貴州都司成化中移安順州於普定衞城萬歷二
十年陞州為軍民府領鎮寧永寧普安三州崇禎
三年削宣慰安氏水外地置鎮西衞定南赫聲柔
遠威武四所
國朝因之順治十八年平馬乃以其地置普安縣隸
府裁平夷樂民安南關嶺四所康熙五年郎岱土
司隴安藩叛討平之十一年改普定衞為縣附郭
省定南所入縣二十二年省新興所移普安縣治
於所二十六年改威清鎮西二衞為清鎮縣省赫
聲威武二所入縣改平壩衞為安平縣省柔遠所
入縣改安南衞為安南縣省安莊衞入鎮寧州省
普安衛入普安州移貴陽通判駐安籠所改為南
籠廳俱隸府府裁軍民字雍正五年改南籠廳為
府分普安州普安安南二縣隸焉八年設通判駐
歸化九年設同知駐郎岱俱隸府共領州二縣三
分駐通判同知各一
安順府建置表
總部郡州縣(衞所附)
唐虞梁州外境
周荒服
漢牂柯郡
唐戎州都督府盤州(羅甸國)
宋普里部
元普定路(習安州)(鎮寧州)(永寧州)
明貴州布政司
安順軍民府(鎮寧州普安衞)(永寧州安南衞)(普安州安莊衞)
(普定衛鎮西衞)(平壩衞赫聲所)(威清衞定南所)
(樂民所威武所)(平夷所新興所)(安南所安籠所)
(關嶺所)(柔遠所)
國朝貴州布政司
安順府(普定縣安平縣)(鎮寧州清鎮縣)(永寧州知郎岱同)
(歸化通判)
安順府屬州縣建置
普定縣(附郭)
唐(羅甸國地)
宋(普里部)
元(普定路)
明(普定衞領長官司三)
國朝因之(康熙十一年改衞為縣省定南所入縣革西堡正司寧谷司)領長官司
一(西堡副司)
鎮寧州
唐
宋(俱羅甸國地)
元(鎮寧州)
明(因之領長官司三)
國朝因之(康熙二十三年革十二營司雍正五年革康佐正司十年以康佐副司及革康佐正)
(司之地隸威遠通判)
永寧州
唐
宋(俱羅甸國地)
元(永寧州)
明(因之領長官司三廵檢一)
國朝因之領長官及廵檢司四(募役司沙營司頂營司盤江土廵檢)
安平縣
元(為金竹府地)
明(平壩衞)
國朝因之(康熙二十六年改衞為縣並省柔遠所入焉)
清鎮縣
元(為八番羅甸宣慰司地)
明(威清衞鎮西衞)
國朝因之(康熙二十六年改威清衞為清鎮縣省鎮西衞及赫聲威武二所入焉)
郎岱同知
明(為土司隴氏地)
國朝康熙五年叛平之雍正九年設同知駐其地
歸化通判
元(康佐寨)
明(康佐正副二長官司地又為府轄之洛河駝魯諸地及貴陽府定番州之新化廣順州之板當)
(諸寨山箐阻深狆苗雜處)
國朝雍正十年設通判駐其地領長官司一(康佐副司)
平越府
禹貢梁州南境秦為且蘭地漢為牂柯郡地隋為
牂柯郡之牂柯縣唐貞觀元年以隋牂柯縣置朗
州並析置恭水高山貢山邪施柯盈釋鷰六縣十
一年州廢縣亦廢十三年復置州更名曰播亦復
置縣改恭水曰羅蒙高山曰舍月貢山曰湖江柯
盈曰帶水邪施曰羅為釋鷰曰胡刀十六年更羅
蒙曰遵義以廢牢州之芙蓉琊川來屬顯慶五年
省舍月湖江羅為開元二十六年省胡刀琊川入
芙蓉(胡刀琊川二廢縣在今鎮遠府施□縣江外俗名偏刀水地今遵義府所轄州縣多唐時)
(珍州溱州地所得播州地自遵義一縣外恐多在平越府界内觀胡刀琊川二廢縣可見但苦無載)
(籍可據耳)唐末没於南詔太原人楊端以兵復其地世
為州刺史宋嘉泰初土官宋永高克服麥新等寨
内附號黎峨里等寨大觀二年置播州樂源郡宣
和三年廢元至元十四年播州安撫使楊邦憲言
本族自唐世守此土將五百年昨奉旨許令仍舊
乞降璽書從之仍授安撫使領黃平府及白泥等
處長官司隸順元宣慰使二十八年改為軍民宣
撫司直隸四川行省尋置平月長官司隸管番民
總管後俱改隸湖廣行省至正末改白泥餘慶二
長官司為州明洪武五年播州楊鏗歸附置播州
宣慰司八年改黃平府為安撫司置黃平守禦所
十四年置平越衞軍民指揮使司十七年改白泥
餘慶二州仍為長官司改草塘長官司為安撫司
二十三年置新添衞興隆衛俱隸四川布政司尋
改隸貴州都司萬歷二十八年平播州宣慰司楊
應龍就平越衞設平越軍民府以黃平安撫司置
黃平州以草塘雍水二司置甕安縣以餘慶白泥
二司置餘慶縣以苦竹壩三里七牌置湄潭縣皆
宣慰司地也又於平伐司置貴定縣俱隸府府領
州一縣四兼領黃平所楊義長官司
國朝因之康熙十一年改平越衞為縣附郭省黃平
所入州二十六年徙貴定縣治於新添衞因省衞
入縣改屬貴陽府徙黃平州治於興隆衞因省衞
入州府裁軍民字共領州一縣四長官司一
平越府建置表
總部郡州縣(衞所附)
唐虞梁州南境
秦且蘭
漢牂柯郡
唐朗州播州郡
宋播州樂源郡黎峨里等寨
元順元宣慰司黃平府(白泥州處餘慶州平越等長官司)
眀貴州布政司
平越軍民府(黃平州湄潭縣)(甕安縣貴定縣)(餘慶縣平越衞)
(新添衛楊義司)(興隆衛)(黃平所)
國朝貴州布政司
平越府(平越縣餘慶縣)(黃平州湄潭縣)(甕安縣官司楊義長)
平越府屬州縣建置
平越縣(附郭)
元(平月長官司)
明(平越衞軍民指揮使司)
國朝因之(康熙十一年改為縣)
黃平州
宋(為狼洞地)
元(黃平府)
明(洪武八年改黃平府重安長官司俱為安撫司置黃平所二十二年平狼洞苗以其地建興隆)
(衞隸貴州都司萬歷二十八年平播就黃平所設黃平州隸府領長官司二土吏日二)
國朝因之(康熙十一年省黃平所入州二十六年移黃平州治於興隆衛並省衞入州雍正五)
(年革朗城長官司及土吏目)領長官司一土吏目一(巖門長官司重安土)
(吏目)
甕安縣
唐
宋(俱播州地)
元(甕城草塘等處)
明(洪武十七年設草塘安撫司甕水長官司隸播州萬歷二十八年平播以二司地設甕安縣隸)
(府改二司為土縣丞)
國朝因之領土縣丞二(草塘甕水)
餘慶縣
唐(乾符三年以白泥餘慶兩土官為校尉隸播州)
宋(因之)
元(改為白泥餘慶二長官司隸播州至正末改二司為州)
明(初因之後改州仍為司屬播州宣慰司萬歷間平播以二司地設餘慶縣隸府改餘慶司為土)
(縣丞白泥司為上主簿屬縣)
國朝因之領土縣丞一土主簿一(餘慶白泥)
湄潭縣
宋
元(俱播州地)
明(萬歷二十八年平播後以苦竹壩三里七牌地設湄潭縣隸府)
國朝因之
都勻府
禹貢荆梁二州南境唐以前俱為蠻夷不通中國
五代晉天福五年都雲酋長尹懷昌始率其十二
部附於楚馬希範(舊志云宋為合江陳蒙二州宋史地理志未載不知何據考元)
(史止有陳蒙長官司明一統志合江州陳蒙爛土長官司注止云元置合江州及陳蒙軍民長官司)
(續文獻通考於廣西思明路内載二州名云元置明洪武十六年改為長官司併存之以備考)元
初置都雲軍民府屬管番民總管又有都雲麻峽
二縣屬定遠府隸湖廣行省明洪武十六年省定
遠改都雲府為都勻安撫司廢縣為長官司易麻
峽為麻哈隸四川布政使司二十三年改安撫司
為都勻衞改清平堡為清平衞領都勻等長官司
十二永樂十七年改隸貴州都司割所領長官司
隸布政司尋復屬衞弘治六年即衞城增置都勻
府以衞屬長官司隸之又增平定樂平二長官司
八年改麻哈長官司為麻哈州九名九姓獨山長
官司為獨山州清平長官司為清平縣隸府正德
間以四川播州之安寧安撫司改為凱里來屬清
平縣
國朝因之尋分長官司二隸麻哈州三隸獨山州康
熙七年省清平縣入麻哈州十一年改都勻衞為
都勻縣附郭復置清平縣省清平衞入縣以新添
之舟行長官司來屬十二年以府屬長官司併屬
都勻縣雍正八年開八寨丹江都江各苗疆設同
知一員通判二員分駐其地俱隸府十年又以廣
西慶遠府之荔波縣來屬共領州二縣三分防同
知一通判二
都勻府建置表
總部郡州縣(分轄同知通判暨衞所附)
唐虞荆梁南境
五代都雲蠻
元思明路都雲軍民府
定遠府(都雲縣)(麻峽縣)
明貴州布政司
都勻府(麻哈州都勻衞)(獨山州清平衞)(清平縣)
國朝貴州布政司
都勻府(都勻縣清平縣)(麻哈州荔波縣)(獨山州知八寨同)
(丹江通判)(都江通判)
都勻府屬州縣建置
都勻縣(附郭)
元(為都雲縣)
明(都勻衞)
國朝因之(康熙十一年改為縣以府屬六長官司及新添衞屬之丹行司屬縣五十二年革丹)
(行司五十五年革平州司五十九年革夭壩司雍正五年革平浪司)領長官司三(都勻)
(正司都勻副司邦水司)
麻哈州
元(麻峽縣)
明(麻哈州)
國朝因之領長官司二(平定司樂平司)
獨山州
元(獨山長官司)
明(獨山州)
國朝因之領土同知一長官司三(獨山土同知爛土司豐寧上司豐寧)
(下司)
清平縣
元(麻峽縣地)
明(洪武初置清平堡二十三年改為衞弘治八年增置清平縣與衞同城正德間以凱里安撫司)
(屬焉)
國朝因之(康熙七年省縣入麻哈州十一年復置縣省清平衞入縣康熙四十一年革凱里安)
(撫司併入縣)
荔波縣
宋(羈縻荔波州)
元(屬南丹安撫司)
明(洪武元年併入思恩縣十七年析置荔波縣隸廣西慶遠府明末割隸貴州都司)
國朝(順治十六年仍屬廣西雍正十年改隸府)
八寨同知
明(為夭壩土司地後生苗將土司戕害遂成化外)
國朝雍正六年討平之設同知駐其地
丹江通判
明(以前皆化外生苗)
國朝雍正六年討平之設通判駐其地
都江通判
明(以前皆化外生苗)
國朝雍正九年討平之設通判駐其地
鎮遠府
禹貢荆梁二州南境周屬楚為巫黔中地秦屬黔
中郡漢屬武陵郡無陽縣地晉為舞陽縣唐長安
四年以沅州之夜郎渭溪二縣置舞州開元十三
年以舞武聲相近更名鶴州二十年更名業州天
寳元年更夜郎為峩山大歷五年改為奬州又為
思播二州之地(思州之思卭思王播州之胡刀琊川諸廢縣皆在府境内)唐末
没於蠻石晉時附於楚馬希範宋開寳九年奬州
刺史田處達來貢元初田氏歸附置鎮遠沿邊溪
洞招討使後改為鎮遠府屬思州軍民宣撫司明
洪武五年改為鎮遠州隸湖廣布政司二十二年
設鎮遠衛永樂十一年廢思州思南兩宣慰司析
置鎮遠府隸貴州布政司正統三年省州併府九
年置施秉縣弘治十一年置鎮遠縣俱隸府
國朝因之康熙二十二年改湖廣鎮遠偏橋二衛來
屬省鎮遠衛入鎮遠縣二十六年省偏橋衛入施
秉縣雍正八年開清江苗疆設同知駐其地十一
年平台拱移清江同知駐焉設通判駐清江俱隸
府以黎平府之天柱縣來屬共領縣三分防同知
一通判一
鎮遠府建置表
總部郡州縣
唐虞荆梁南境
周楚國巫黔中地
秦黔中郡
漢武陵郡(無陽縣)
晉武陵郡(舞陽縣)
唐奬州(峩山縣)
思州(思王縣)(思卭縣)
播州(胡刀縣)(琊川縣)
宋奬州
元湖廣行省思州軍民宣撫司
鎮遠府
明貴州布政司
鎮遠府(鎮遠縣)(施秉縣)
國朝貴州布政司
鎮遠府(鎮遠縣知台拱同)(施秉縣判天柱縣清江通)
鎮遠府屬縣建置
鎮遠縣(附郭)
漢(無陽縣)
晉(舞陽縣)
唐(奬州地)
宋(竪眼大田溪洞)
元(改鎮安縣至正元年改安夷縣尋改鎮遠溪洞金容金達楊溪公俄等處兩蠻夷軍民長官司)
眀(洪武五年改為鎮遠金容金逹蠻夷長官司弘治十一年改設鎮遠縣)
國朝因之(康熙二十二年以湖廣鎮遠衛屬府省入縣雍正十二年以府屬卭水正副二長官)
(司來屬)領長官司二(卭水正司卭水副司)
施秉縣
唐(琊川縣地屬播州)
宋(竪眼大田溪洞地)
元(至正二年置施秉前江等處軍民長官司)
眀(洪武五年改設蠻夷長官司正統九年改設施秉縣)
國朝因之(康熙二十六年省偏橋衛入縣)
天柱縣
宋(屬城州)
明(洪武二十四年置天柱所萬歷二十五年改縣屬湖廣靖州)
國朝因之(雍正五年改隸黎平府十一年自黎平來屬)
台拱同知
明(以前俱為九股化外生苗)
國朝雍正十一年討平之設同知駐其地
清江通判
明(以前俱為化外生苗)
國朝雍正八年討平之設通判駐其地
思南府
禹貢荆梁二州之裔土周屬楚巫黔中地秦屬黔
中郡漢屬武陵郡隋以其地置務川縣屬巴東郡
唐武德四年以隋巴東郡之務川及扶陽縣置務
州析務川置涪川縣貞觀元年以廢夷州之寧夷
伏遠思義明陽高富丹川及廢思州之丹陽城樂
感化多田思王來屬尋省思義明陽丹川丹陽四
年更務州為思州以涪川扶陽兼開南蠻置費州
八年省感化以多田城樂隸費州以高富隸黔州
十一年省思州之伏遠開元四年開生獠置思邛
縣隸思州(今扶陽多田城樂諸廢縣皆在思南境内由是言之唐時費州今之思南也)
唐末没於蠻宋政和中蕃部長田祐恭内附始建
思州領務川邛水安夷三縣宣和四年廢州及務
川縣為務川城邛水安夷二縣皆為堡紹興元年
復為思州仍領務川等三縣隸䕫州路元至元十
四年置思州軍民安撫司尋改為宣撫司治龍泉
坪領婺川縣及思邛江水特姜等處長官司十八
年改宣撫司為宣慰司兼管内安撫司二十一年
改隸順元路二十九年改隸湖廣行省至正二十
五年明太祖既平陳友諒宣慰司田仁智遣其都
事楊琛來歸附仍授為思南道宣慰司隸湖廣布
政司(思南府志云元至正間其族屬鎮遠州知州田茂安始分據其地以獻明玉珍設都元帥)
(府徙今治宣慰田琛徙都坪而思州分為二今治謂龍泉坪都坪今思州府也考明外史土司傳元)
(至正二十五年明太祖既平陳友諒思南宣慰司田仁智思州宣撫司田仁厚皆歸附洪武十二年)
(仁智死子大雅襲永樂八年大雅死子宗鼎襲洪武二年仁厚死子洪正襲二十年洪正死子琛襲)
(琛為仁厚之孫是思州之分為二不自琛始也元時二田有宣慰宣撫之分至明始併為宣慰是田)
(氏之有兩宣慰亦不自琛始也府志之言恐不可為據存之以備參考)洪武二十三
年徙宣慰司治於水德江永樂十一年仁智孫宗
鼎以不法廢改設思南府隸貴州布政司以婺川
縣隸府正統四年以廢烏羅府置朗溪正副長官
司隸府弘治六年改印江等處長官司為印江縣
萬歷三十四年改水德江長官司為安化縣俱隸
府領縣三長官司六
國朝因之雍正七年革沿溪正長官司領縣三長官
司五
思南府建置表
總部郡州縣
唐虞荆梁南境
周楚國
秦黔中郡
漢武陵郡
隋巴東郡(務川縣)
唐黔中採訪使
費州涪川郡(涪川縣城樂縣)(扶陽縣)(多田縣)
思州寧夷郡(務川縣)(思卭縣)
宋䕫州路思州(務川縣)(安夷縣)(邛水縣)
元湖廣行省
思州安撫司(婺川縣等處水特姜長官司思卬江長官司)
明貴州布政司
思南府(安化縣司蠻夷正)(婺川縣司蠻夷副)(印江縣司沿河正)
(沿河副司)(朗溪正司)(朗溪副司)
國朝貴州布政司
思南府(安化縣司蠻夷正)(婺川縣司蠻夷副)(印江縣司沿河副)
(朗溪正司)(朗溪副司)
思南府屬縣建置
安化縣(附郭)
隋(務川縣地)
唐
宋(俱因之)
元(置水特姜長官司隸思州宣撫司)
明(初改水德江長官司隸思南宣慰司永樂十一年隸府萬歷三十年正長官張瑢無嗣族人爭)
(襲十餘年不決改為安化縣設縣治府南門外仍以正長官改授上縣丞副長官改授土主簿及原)
(設土廵檢一俱領於縣)
國朝因之領土縣丞主簿廵檢各一
印江縣
唐(思邛縣地)
宋(廢)
元(改為思邛江長官司隸思州宣慰司)
明(初改為印江長官司隸思南宣慰司永樂間隸府弘治六年改為印江縣其長官司改授土縣)
(丞)
國朝因之領土縣丞一
婺川縣
隋(開皇末年置務川縣隸巴東郡)
唐
宋(俱因之)
元(因婺星飛流化石改務為婺)
明(初隸思南宣慰司永樂十一年改隸府十二年始立土知縣尋易流官)
國朝因之
石阡府
禹貢荆梁南裔周屬楚秦為黔中地漢為牂柯郡
地晉分牂柯置夜郎郡為夜郎郡地宋齊因之隋
屬明陽郡唐初為思黔二州地武德二年以信安
義泉綏陽三縣置義州(在龍泉縣義陽山下)並置都牢洋川
二縣尋改信安為信寧四年以思州之寧夷縣置
夷州析置夜郎神泉豐樂綏養鷄翁伏遠明陽高
富思義丹川宣慈慈岳十二縣五年更義州曰智
州六年省夷州之鷄翁貞觀元年廢夷州省夜郎
神泉豐樂以寧夷伏遠明陽高富思義丹川隸務
州宣慈慈岳隸涪州綏養隸智州四年復以黔州
之都上縣開南蠻置夷州省智州之都牢五年以
廢&KR2293;州之樂安宜林芙蓉琊川四縣屬智州六年
置鷄翁縣屬夷州十年以高富屬黔州十一年改
屬夷州改智州曰牢州徙治義泉領縣九信陽義
泉綏陽洋川綏養樂安宜林芙蓉琊川十六年廢
牢州省綏養樂安宜林以信寧隸黔州以芙蓉琊
川隸播州以綏陽義泉洋川隸夷州徙夷州治於
綏陽永徽後省鷄翁高富開元二十五年復以思
州之寧夷來屬領縣五都上綏陽義泉洋川寧夷
(廢綏陽縣在今龍泉縣西北廢洋川縣在今府屬苗民司南今之石阡蓋唐貞觀四年所置夷州地)
(也)唐末復陷為蠻夷宋初為羈縻夷州大觀二年
酋長獻其地建為承州所領五縣與唐夷州之縣
名同宣和三年廢承州及都上諸縣以綏陽隸珍
州元置石阡等處軍民長官司隸思州宣撫司明
改石阡長官司隸思南宣慰司永樂十一年置石
阡府領長官司五龍泉葛彰苗民石阡正石阡副
萬歴二十九年改龍泉長官司為龍泉縣隸府
國朝因之康熙二年革葛彰司五十年革苗民司雍
正八年革石阡正司領縣一長官司一
石阡府建置表
總部郡州縣
唐虞荆梁南境
周楚國巫黔中地
秦黔中郡
漢牂柯郡
晉夜郎郡
隋明陽郡
唐夷州(綏陽縣洋川縣)(都上縣寕夷縣)(義泉縣)
宋珍州(綏陽縣)
元思州宣撫司(石阡等處長官司)
明貴州布政司
石阡府(龍泉縣官石阡正長官司司石阡副長官司葛彰長司苗民長官)
國朝貴州布政司
石阡府(龍泉縣)(石阡副長官司)
石阡府屬縣建置
龍泉縣
唐(為牢州治)
宋(為珍州地)
元(龍泉坪為思州安撫司治所)
明(洪武初屬思南宣慰司永樂十一年改龍泉坪長官司隸石阡府萬歷二十年播賊寇龍泉土)
(官安民志死之三十二年改龍泉長官司為龍泉縣隸府)
國朝因之
思州府
禹貢荆州之裔土周屬楚巫黔中地秦屬黔中郡
漢屬武陵郡酉陽縣地唐為廢思州之丹陽及廢
夷州之丹川二縣地(唐地理志有兩思州兩夷州前夷州武德四年置貞觀元)
(年廢後夷州貞觀四年置前思州志不載所置之年亦貞觀元年廢後思州本務州貞觀四年更名)
(貞觀元年廢二州時二縣俱隸務州尋省丹陽二年省丹川故仍以二縣係之思夷二廢州)隸
黔中採訪使宋為思州安夷縣地隸䕫州路元世
祖至元十二年思州田氏降置沿江安撫司隸思
州軍民宣撫司宣撫司原治龍泉坪後因龍泉火
徙治都坪十七年詔復還舊治而都坪遂為安撫
司治所即今思州也二十九年改安撫司為宣撫
司隸湖廣行省至正二十五年明太祖平漢宣撫
司田仁厚遣其都事林憲等來獻鎮遠古州軍民
二府婺川等十縣於是命改宣撫為宣慰使司以
仁厚為宣慰使隸湖廣布政司永樂十一年仁厚
孫田琛與思南宣慰田宗鼎有隙弄兵坐廢遂改
思州宣慰司為思州府隸貴州布政司隆慶二年
遷思州府治於平溪衞萬歷五年還舊治領長官
司四
國朝因之雍正五年割湖廣平溪清浪二衞來屬改
為玉屛青溪二縣領縣二長官司四
思州府建置表
總部郡州縣
唐虞荆梁南境
周楚國巫黔中地
秦黔中郡
漢武陵郡(酉陽縣)
唐思州(丹陽縣)
夷州(丹川縣)
宋䕫州路思州(安夷縣)
元湖廣行省思州宣撫司
明貴州布政司
思州府(都坪長官司都素長官司)(黃道長官司施溪長官司)
國朝貴州布政司
思州府(玉屏縣官司黃道長)(青溪縣官司都素長)(都坪長官司施溪長官司)
思州府屬縣建置
玉屛縣
古(為雄溪地)
漢(馬援略地五溪此其一也)
唐
宋(俱酉陽縣地)
元(平溪蠻夷司)
明(洪武初設平溪堡二十三年置平溪衞隸湖廣都司)
國朝因之(後裁都司隸辰州府雍正五年來屬改衞設玉屏縣隸府)
青溪縣
元(大坪村蠻地)
明(洪武時始建清浪衞隸湖廣都司)
國朝因之(後裁都司隸辰州府雍正五年來屬改衛設青溪縣隸府)
銅仁府
禹貢荆州南境周屬楚漢為武陵郡隋為沅陵郡
唐初為辰州境垂拱二年分辰州麻陽縣地及開
山洞置錦州盧陽郡領縣四盧陽招諭渭陽萬安
長安四年以溪州之洛浦來屬天寳元年更萬安
曰常豐唐末没於蠻宋太平興國八年有錦州刺
史田漢希與懿州刺史田漢瓊上言願兩易其地
詔許之懿州今沅州也熙寧間置錦州砦後倂入
沅州麻陽縣元置銅仁大小江等處長官司隸思
州軍民安撫司明洪武初改銅仁長官司隸思州
宣慰司永樂十一年置銅仁府隸貴州布政司領
長官司四省溪提溪銅仁大萬山正統四年又以
廢烏羅府之烏羅平頭四長官司屬焉萬歷二十
六年革銅仁司置銅仁縣後又革大萬山司
國朝因之康熙四十三年平紅苗設正大營以同知
駐其地雍正八年平松桃紅苗移同知駐焉仍隸
府共領縣一正副長官司八
銅仁府建置表
總部郡州縣
唐虞荆州南境
周楚國巫黔中地
秦黔中郡
漢武陵郡
隋沅陵郡
唐錦州盧陽郡
宋沅州錦州砦
元思州安撫司(銅仁長官司)
明貴州布政司
銅仁府(銅仁縣司提溪正)(省溪正司提溪副司)(烏省溪副司羅正司)
(烏羅副司)(平頭正司)(平頭副司)
國朝貴州布政司
銅仁府(銅仁縣司省溪副)(松桃同知提溪正司)(省溪正司提溪副司)
(烏羅正司平頭副司)(烏羅副司)(平頭正司)
銅仁府屬縣建置
銅仁縣(附郭)
明(初為銅仁長官司萬歷二十六年改縣隸府)
國朝因之編戶八里
松桃同知
明(以前俱為紅苗巢穴接連黔楚蜀三省謂之三不管地)
國朝雍正八年平紅苗移正大營同知駐其地
黎平府
禹貢荆梁之裔周屬楚秦為黔中郡地漢為武陵
郡地梁置龍檦縣隋屬沅陵郡唐武德七年置龍
標縣貞觀八年置巫州析龍標置夜郎朗溪思微
三縣屬州九年省思微十三年李弘節開夷獠置
古州樂興郡總章二年智州刺史謝法成招慰生
獠以故唐林州地置福禄州天授二年改巫州曰
沅州析夜郎置渭溪縣長安四年分夜郎渭溪置
舞州先天元年析龍標置潭陽縣開元十三年復
改沅州為巫州大歷五年改巫州為叙州隸黔中
採訪使古州福禄州俱隸嶺南採訪使唐末皆没
於蠻宋太平興國八年以知叙州舒德郛為刺史
為羈縻州崇寧四年王江古州蠻納土於王口砦
置平州政和元年廢元至元中設古州八萬軍民
總管府尋改為長官司又設上里坪及中古州樂
敦洞長官司屬思州安撫司隸湖廣行省明洪武
三年辰州衞指揮劉宣武率兵招降湖耳潭溪諸
洞於是諸洞長官皆來朝命皆仍其原官置蠻夷
長官司十四隸思州宣慰司永樂十一年廢宣慰
司設府以古州曹滴潭溪八舟洪州西山福禄永
從七長官司置黎平府以湖耳亮砦歐陽新化龍
里中林赤溪七長官司置新化府並隸貴州布政
司宣德十年省新化府入黎平弘治八年廢福禄
永從司置永從縣萬歷二十八年改隸湖廣三十
一年復隸貴州
國朝因之順治十七年革曹滴司康熙二十三年革
赤溪湳洞司二十五年革西山司雍正三年以湖
南之銅鼓五開二衛来屬五年改銅鼓為錦屏縣
改五開為開泰縣又以湖南靖州之天柱縣来屬
七年開闢苖疆設同知駐古州十一年以天柱縣
屬鎮遠府府領縣三正副長官司十四
黎平府建置表
總部郡州縣
唐虞三苗
周楚國
秦黔中郡
漢武陵郡
梁(龍檦縣)
隋沅陵郡(龍檦縣)
唐黔中採訪使叙州潭陽郡(龍標縣)(朗溪縣)
嶺南採訪使古州樂興郡(福祿州)
宋廣南西路羈縻叙州
元湖廣行省思州軍民安撫司(上里坪長官司官司古州八萬洞長)
明貴州布政司
黎平軍民府(永從縣西山司)(曹滴司龍里司)(赤溪湳㓊司中林司)
(新化司亮砦司)(欧陽正司湖耳正司)(歐陽副司湖耳副司)
(洪州正司潭溪副司)(洪州副司古州司)(潭溪正司八舟司)
國朝貴州布政司
黎平府(開奉縣知古州同)(永從縣龍里司)(錦屏縣中林司)
(新化司亮砦司)(歐陽正司湖耳正司)(歐陽副司湖耳副司)
(洪州正司潭溪副司)(洪州副司古州司)(潭溪正司八舟司)
黎平府屬縣建置
開泰縣(附郭)
唐(屬五溪)
宋(為潭溪砦)
元(置潭溪長官司至元中設軍民總管府)
明(洪武十八年始立五開衛設内外十六所隸湖廣)
國朝因之(雍正三年来屬改衛設開泰縣隸府)
永從縣
唐(置溪洞福禄州)
五代(楊氏據其地)
宋(太平興國始置福禄永從長官司)
元(因之隸思州安撫司)
明(正統間長官李英死族人争襲改為永從縣隸府)
國朝因之(康熙二十五年廢西山司地入縣)
錦屏縣
宋(為銅鼓砦)
元(名五腦砦蠻地)
明(洪武三年妖人林小厮叛兵剿之設銅鼓衛隸湖廣靖州)
國朝因之(雍正三年来屬五年改為錦屏縣)
古州同知
明(古州有裏外之分自宋至元明建砦設州設長官司皆外古州也而裏古州歷代俱為化外生)
(苗)
國朝雍正七年討平之設同知駐其地
大定府
禹貢梁州荒裔漢屬牂柯西南境蜀諸葛亮南征
蠻長濟濟火佐擒孟獲有功封羅甸國王唐元和
六年羅羅鬼主上表請盡歸牂柯故地開成元年
鬼主阿珮内附會昌中封其别帥為羅甸國王世
襲爵宋開寳中普貴納土(本志一名宇貴考宋史二名皆逸)封襲
如故元至元十五年羅氏鬼國主阿榨内附詔授
安撫使十七年復叛左丞李德輝諭降其酋長阿
察奏改鬼國為順元路以阿察為順元路宣撫司
後改為宣慰司明洪武四年靄翠歸附授貴州宣
慰使永寧宣撫司内附置永寧衛後靄翠死都指
揮馬&KR0929;將以兵盡驅諸羅為郡縣諸羅欲反靄翠
妻奢香見太祖願效力開西鄙世保境以乞除&KR0929;
太祖許之賜姓安氏香歸乃率諸羅開赤水烏撒
道以通烏蒙且立龍場九驛自是子孫世襲宣慰
使十五年於烏撒軍民府地置烏撒衛又置烏蒙
衛十六年徙烏蒙衛於畢節改置畢節衛二十二
年增置赤水衛又置普市摩泥阿落密白撒四守
禦所隸衛天啟二年安邦彦叛崇禎元年討平之
後頭目卧這化沙等争襲各獻地請設流因建大
方城置副將鎮守旋廢
國朝順治十五年大兵取滇宣慰使安坤為嚮導滇
平仍授水西宣慰使司准世襲十八年裁摩泥白
撒阿落密三所康熙三年安坤與烏撒土知府安
重聖謀叛討平之以水西十一則溪地設三府以
大方城為大定府水胯火著架勒化各四則溪屬
之以水西城為黔西府則窩以著雄所三則溪屬
之以比喇壩為平遠府的獨朵你要架隴胯四則
溪屬之則溪羅鬼語猶華言唐之州宋之軍也改
烏撒為威寧府二十三年改黔西平遠二府為州
隸大定府二十六年改大定府為州改永寧衛為
縣省普市所入縣改畢節衛為縣省赤水衛入縣
省烏撒衛俱隸威寧府雍正八年割永寧縣屬四
川復大定為府改威寧為州與黔西平遠畢節俱
隸府十一年移通判分駐水城仍隸府共領州三
縣一分防通判一
大定府建置表
總部郡州縣
唐虞梁州荒裔
周
秦夜郎國
漢牂柯郡
唐羅甸國
宋羅施鬼國烏撒部
元湖廣行省順元路宣慰司
雲南行省烏撒烏蒙宣慰司
明貴州布政司貴州宣慰司
四川布政司烏撒軍民府
國朝貴州布政司
大定府(平遠州畢節縣)(黔西州判威寧州水城通)
大定府屬州縣建置
平遠州
漢(西南夷牂柯郡地)
唐(羅甸國)
宋(羅施鬼國)
元(順元宣慰使地)
明(洪武為水西宣慰比喇壩地)
國朝(康熙三年設平遠府二十三年改為州隸大定府後又屬威寧府雍正七年仍屬大定府)
黔西州
漢(西南夷牂柯郡地)
唐(羅甸國)
宋(羅施鬼國)
元(順元宣慰使)
明(洪武四年罷為宣撫使六年陞為宣慰使)
國朝(康熙三年設黔西府二十二年改為州屬大定府後大定改州屬威寧府雍正七年仍屬大定)
(府)
威寧州
古(名巴凡兀姑後又改名巴的甸)
唐(烏些)
宋(蠻夷烏撒部)
元(至元十年始附立烏撒路尋為軍民總管府又改為軍民宣撫司二十四年陞為烏撒烏蒙宣)
(慰司)
明(洪武十四年改烏撒軍民府隸四川為土知府世襲十五年增置烏撒衛隸雲南都司永樂十)
(二年改隸貴州都司)
國朝(康熙三年置威寧府二十六年以黔西平遠大定三州畢節永寧三縣屬之雍正七年改為州)
(隸府)
畢節縣
元(為八番順元等處宣慰司地)
明(洪武初歸附十五年置烏蒙衛於烏蒙府境十六年罷烏蒙衛因畢節驛改設畢節衛二十二)
(年又增置赤水衛俱隸貴州都司)
國朝因之(康熙二十六年改衛為縣省赤水衛入縣隸府)
水城通判
明(以前俱為水西安氏地)
國朝平水西屬大定府雍正十一年設通判駐其地
南籠府
禹貢梁州南境秦以前為夜郎地漢為牂柯郡地
蜀漢為興古郡地唐為盤州地隸戎州都督府蒙
氏叛唐其地為南詔東鄙東㸑烏蠻七部落居之
其後㸑酋阿宋逐諸部據其地號于矢部元至元
十三年改屬普安路隸雲南行省明初為櫺鉢寨
陵元堡洪武二十三年設安籠守禦所弘治十一
年普安夷婦米魯叛廣西安隆土官岑軾助兵討
平之割安籠所三十六寨之阿能等十八寨以賞
其功隸廣西萬歴四十三年阿能土目三狼殺安
隆土官岑峯其子光裕請貴州兵討誅三狼仍以
賞功之十八寨歸隸貴州
國朝因之康熙二十五年改安籠所為南籠廳移安
順通判駐其地雍正元年改廳為府以安順府之
普安州及普安安南二縣来屬又以廣西泗城府
西隆州所屬紅江以北之地設永豐州隸府共領
州二縣二
南籠府建置表
總部郡州縣
唐虞梁州南境
周
秦夜郎地
漢牂柯郡
蜀漢興古郡
唐戎州都督府盤州
宋于矢部
元雲南行省普安路
明貴州布政司安順府(安籠所)
國朝貴州布政司
南籠府(永豐州安南縣)(普安州)(普安縣)
南籠府屬州縣建置
永豐州
周(百粤地)
漢(屬交趾郡地)
宋
元(俱為泗城州地)
明(屬泗城州及西隆州隸廣西)
國朝(雍正五年割泗城土府所屬紅江北之上江長壩等十六甲西隆州所屬江北之羅斛册亨等)
(四甲置州隸府)
普安州
唐(置西平州貞觀中改為盤州)
宋(為于矢部地)
元(延祐中置于矢部萬戶府尋改為普山府至元間改置普安路)
明(洪武十六年置普安軍民府以土府適恭為知府二十二年罷府置普安衛軍民指揮使司隸)
(雲南尋改隸貴州永樂元年置普安安撫司以土蠻慈長為安撫司十三年慈長叛改為州領羅羅)
(民十二部屬安順府)
國朝因之(康熙二十六年省普安衛入州雍正五年改隸府)
普安縣
明(為馬乃夷地)
國朝(順治十八年馬乃叛討平之以其地設普安縣隸安順府康熙二十二年徙縣治於新興所雍)
(正五年改屬府)
安南縣
元(為普安路地)
明(洪武十七年置尾灑驛二十三年改設安南衛)
國朝因之(康熙二十六年改為縣屬安順府雍正五年改隸府)
遵義府
禹貢梁州之域古蠻夷地周秦時為夜郎且蘭地
漢元鼎中且蘭君反𤼵兵討平之置縣屬牂柯郡
晉隋因之唐貞觀元年以牂柯北界地置朗州並
置恭水等六縣十一年州廢縣亦廢十三年復置
州更名曰播亦復置縣十四年更恭水曰羅蒙十
六年更羅蒙曰遵義(六縣沿革詳見平越府建置論)又開山洞置
珍州領麗臯夜郎樂源三縣置溱州領榮懿扶歡
樂来三縣咸亨元年省樂来元和二年廢珍州以
所領縣屬溱州大中十三年南詔僭號寇陷播州
咸通元年安南都護李鄠復取之尋仍為所陷乾
符初太原人楊端應募領兵復之世為州刺史自
後王建孟知祥相繼據其地宋乾德三年珍州刺
史田景遷内附開寳元年景遷上言本州連年災
沴乞改為高州從之大觀二年大駱解上下族帥
駱世華駱文貴獻其地復置珍州南平夷人楊文
貴等獻其地置播州樂源郡領播川琅川帶水三
縣又置遵義軍遵義縣宣和三年廢播州為播川
縣廢琅川帶水二縣隸南平軍廢遵義軍為砦隸
珍州又以廢承州之綏陽縣来屬開禧三年陞遵
義砦為軍嘉定十一年復為砦端平三年復以白
綿堡為播州嘉熙三年設播州安撫司領樂源縣
咸淳末以珍州来屬元至元十四年播州安撫使
楊邦憲歸附仍授安撫司十五年從邦憲請以鼎
山縣隸播州十六年改鼎山為播川二十一年以
播州隸順元宣撫司二十六年改播州為播南路
二十八年播南楊漢英上言所管地於四川行省
為近乞改為軍民宣撫司直隸四川行省從之以
漢英為紹慶珍州南平等處沿邊宣慰使行播州
軍民宣撫使播州等處管軍萬戶凡珍州思寧等
處長官司俱屬焉後改播州隸湖廣行省至正末
改珍州曰真州明洪武五年播州宣慰楊鏗歸附
仍授宣慰使司十七年改真州為長官司萬歷二
十九年宣慰司楊應龍叛討平之設遵義軍民府
及真安遵義桐梓綏陽仁懷五州縣隸四川布政
司
國朝因之康熙二十六年府裁軍民字雍正五年改
隸貴州布政司領州一縣四
遵義府建置表
總部郡州縣
唐虞梁州南境
秦夜郎國
漢牂柯郡
隋牂柯郡(夜郎縣)
唐黔中採訪使播州(遵義縣)(芙蓉縣)(帶水縣)
溱州(榮懿縣麗臯縣)(扶歡縣樂源縣)(夜郎縣)
宋播州(樂源縣)(遵義縣)(綏陽縣)
珍州
元湖廣行省播州安撫司(播川縣)
明四川布政司
遵義軍民府(遵義縣綏陽縣)(正安州仁懷縣)(桐梓縣)
國朝貴州布政司
遵義府(遵義縣綏陽縣)(正安州仁懷縣)(桐梓縣)
遵義府屬州縣建置
遵義縣
漢(古夜郎且蘭地後為縣)
隋(夜郎縣)
唐(播州遵義縣)
宋(為播州安撫司)
元(因之)
明(播州宣慰使司萬歷二十九年改遵義縣屬四川)
國朝因之(雍正五年改隸貴州)
正安州
漢(夜郎縣地)
魏
晉(俱因之)
唐(珍州)
宋(改西高州)
元(初為珍州後改真州)
明(洪武十七年改真州為長官司萬歷二十九年改真安州隸府屬四川)
國朝因之(雍正二年改正安州五年改屬貴州按明一統志古蹟中載廢珍州唐貞觀中置長)
(安中改舞州開元初又改鶴州後復為珍州考唐地理志唐貞觀十六年開山洞置珍州並置夜郎)
(麗臯樂源三縣元和二年州廢縣皆屬溱州珍州未嘗復置也且並無改舞州鶴州之說考貞觀八)
(年以辰州之龍標縣置巫州因析置夜郎朗溪思微三縣天授二年又析夜郎置渭溪縣改巫州曰)
(沅州長安四年以沅州之夜郎渭溪二縣置舞州開元十三年以舞武聲相近更名鶴州二十年曰)
(業州大歷五年始更名奬州是舞州鶴州乃沅州之夜郎所置非珍州之夜即所置也蓋州郡之更)
(改無常山水之名稱常在舞州當因舞溪而得名在今鎮遠府之域夜即析自龍標在今黎平沅州)
(之間與鎮遠近與珍州遠一統志因夜即之名而誤載耳)
桐梓縣
秦(夜即地)
唐(溱州)
宋(播川縣)
元(初為鼎山縣後仍改播川)
明(洪武六年以其地析置播川松坎桐梓三驛萬歷二十九年置桐梓縣隸府屬四川)
國朝因之(雍正五年改屬貴州)
綏陽縣
漢(屬牂柯郡地)
唐(綏陽縣)
宋(置遵義軍後改播川縣)
元(屬播州)
明(萬歷二十九年改綏陽縣隸府屬四川)
國朝因之(雍正五年改屬貴州)
仁懷縣
漢(且蘭地屬牂柯郡)
唐(屬播州)
宋
元(俱因之)
明(萬歷二十九年改仁懷縣隸府屬四川)
國朝因之(雍正五年改屬貴州)
貴州通志卷三
