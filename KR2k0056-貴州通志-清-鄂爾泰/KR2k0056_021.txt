貴州通志卷二十一
秩官
土司
漢
公孫述時牂牁大姓龍𫝊尹董氏與郡功曹謝暹
保境為漢乃遣使從番禺江奉貢光武嘉之並加
褒賞
永初元年九眞徼外夜郎蠻夷舉土内屬開境千
八百四十里(以上俱見後漢書)
唐
昆明東九百里即牂牁國也兵數出侵地數千里
元和八年上表請盡歸牂牁故地開成元年鬼主
阿珮内屬會昌中封其别帥為羅甸王世襲爵其
後又封别帥為滇王
牂牁蠻首領姓謝氏至龍羽有兵三萬武德三年
遣使者朝以其地為牂州拜龍羽刺史封夜郎郡
公其北百五十里有别部曰兗州蠻勝兵二萬亦
來朝貢以其地為兗州貞觀三年有南謝蠻首領
謝疆來朝以其地為莊州授疆刺史開元中牂牁
酋長元齊死孫嘉藝襲官封其後乃以趙氏為酋
長二十五年趙君道來朝其裔有趙國珍天寳中
戰有功閤羅鳳叛宰相楊國忠兼劍南節度使以
國珍有方略授黔中都督屢敗南詔護五溪十餘
年天下方亂其部獨寧終工部尚書建中三年大
酋長檢校蠻州長史資陽郡公宋鼎與諸謝朝賀
德宗以其國小不許訴於黔中觀察使王礎以州
接牂牁願隨牂牁朝賀礎奏牂蠻二州尸繁力彊
為隣蕃所憚請許三年一朝詔從之貞元中官其
酋長趙主俗亦以褒朝貢不絶至十八年五遣使
朝元和二年詔黔南觀察使常以本道將為押領
牂牁昆明等使自是數遣使或朝正月迄開成不
絶故事戎夷朝貢將至都中官驛勞於郊既及館
恩禮尤渥(以上俱見唐書)
宋
溪洞諸蠻皆古槃瓠種唐虞為要服周世其衆彌
盛宣王命方叔伐之楚莊既霸遂服於楚秦昭王
使白起伐楚略取蠻夷置黔中郡漢改為武陵後
漢建武中大為寇鈔遣伏波將軍馬援等至臨淮
擊破之渠帥饑困乞降歷晉宋齊梁陳或叛或服
隋置辰州唐置錦州溪州巫州叙州皆其地也唐
季之亂蠻酋分據其地自置為刺史晉天福中馬
希範承襲父業據有湖南時蠻徭保聚依山阻江
殆十餘萬至周行逢時數出寇邊逼辰永二州殺
掠民畜無寧歲太祖既下荆湖思得通蠻情習險
扼勇智可任者以鎮撫之有辰州徭人秦再雄者
長七尺武健多謀在行逢時屢以戰鬭立功蠻黨
伏之太祖召至闕下察其可用擢辰州刺史官其
子為殿直賜予甚厚仍使自辟吏屬予一州租賦
再雄感恩誓死報效至州日訓練土兵得三千人
皆能披甲渡水歷山飛塹捷如猿猱又選親校二
十人分使諸蠻以傳朝廷懷來之意莫不從風而
靡各得降表以聞太祖大嘉復召至闕面加奬激
改辰州團練使又以其門客王允成為辰州推官
再雄盡瘁邊圉五州連袤數千里不增一兵不費
帑庾終太祖世邊境無患開寳九年奬州刺史田
處逹以丹砂來貢太平興國三年夷州蠻任朗政
等來貢淳化三年錦州刺史田保全遣使來貢五
年奬叙錦費等州皆來貢咸平元年古州刺史向
通展以芙蓉硃砂二器馬十匹水銀千两來獻詔
有司鑄印以賜通展二年高州刺史田彦伊子承
寶等百二十二人來朝賜巾服器幣以承寶為山
河使九溪十洞撫諭都監景德元年高州五姓義
軍指揮使田文鄯來貢三年高州新附蠻酋八十
九人來貢天禧四年古州向光晉遣使鼎州營僧
齋以祝聖壽二年知古州向光晉自言嘗創佛寺
請名報國歲度僧一人許之
唐末王建據西川牂牁諸蠻由是不通中國後唐
天成二年牂牁清州刺史宋朝化等一百五十人
來朝其後孟知祥據西川復不通朝貢乾德三年
平孟昶五年知西南夷南寧州蕃落使龍彥瑫等
遂來貢詔授彥瑫歸德將軍南寧州刺史蕃落使
又以順化王武才為懷化將軍武才弟若啟為歸
德司階開寶二年武才等一百四十人又來貢以
武才為歸德將軍又乞賜武才鈿函手詔以舊制
所無不許四年其國人詣涪州言南寧州蕃落使
龍彥瑫卒歸德將軍武才及八刺史狀以彦瑫子
漢瑭為嗣詔授漢瑭南寧州刺史兼蕃落使八年
三十九部順化王子若發等三百七十七人來貢
馬百六十匹丹砂千两太平興國五年夷王龍瓊
琚遣其子羅若從并諸州蠻七百四十四人以方
物名馬來貢六年保州刺史董竒死以其子詔重
繼之
雍熙二年八月奉化王子以慈等三百五十人以
方物來貢夷王龍漢璿自稱權南寧州事兼蕃落
使遣牂牁諸州酋長趙文橋率種族百餘人來獻
方物名馬并上蜀孟氏所給符印授漢璿歸德將
軍南寧州刺史以文橋等並為懷化司戈
端拱二年漢璿又貽書五溪都統向通漢約以入
貢
淳化元年漢璿遣其弟漢興來朝三年夷王龍漢
興及都統龍漢&KR1692;刺史龍光顯龍光盈及順化王
雨滯等各貢馬硃砂咸平元年龍漢&KR1692;遣使龍光
晪又率牂牁諸蠻千餘人來貢授光晪等百三十
人官三年都部署張文黔來貢五年漢&KR1692;又遣牙
校率部蠻千六百人馬四百六十匹並藥物布帛
等來貢賜冠帶於崇德殿厚賚遣還六年知全州
錢絳請招誘溪洞名豪上以生事寢其奏不報景
德元年詔西南牂牁諸國進奉使親至朝廷者令
廣南西路發兵援之勿抑其意先是龍光進等來
朝上矜其道遠人馬多斃因詔宜州自今可就賜
恩物至是懇請詣闕從之大中祥符八年䕫州路
上言南寧州夷族張聲進遣進奉為蕃落使龍漢
&KR1692;邀奪讐刦不已乞降勑書安撫天聖四年龍光
凝康定元年龍光琇景祐三年龍光辨慶歷五年
龍以特皇祐二年龍光澈等繼以方物來貢獻與
以特俱至者七百十九人是年以安遠將軍知蕃
落使龍光辨為寧遠軍大將軍龍光凝龍異豈並
為安遠大將軍龍異魯為武寧大將軍至和中龍
以烈龍異靜首領張漢陞王子羅以崇等皆入貢
命其首領而下九十三人為大將軍至郎將嘉祐
中以烈復至宋初以來有龍蕃方蕃張蕃石蕃羅
蕃者號五姓蕃皆常奉職貢受爵命治平四年十
二月知靜蠻軍蕃落使守天聖大王龍異閣等入
見詔以異閣為武寧將軍其屬二百四十一人各
授將軍及郎將熙寧元年有方異□三年有張漢
興各以方物來獻授異□靜蠻軍漢興捍蠻軍並
節度使六年龍蕃羅蕃方蕃石蕃八百九十人入
覲貢丹砂氊馬賜袍帶錢帛有差其後比歲繼來
龍蕃衆至四百人往返萬里神宗憫其勤詔五姓
五歲聽一貢人有定數無輙增加及别立首領以
息公私之擾命宋敏求編次諸國貢奉錄客省四
方館撰儀皆著為式元豐五年張蕃乞添貢奉人
至三百詔故事以七十人為額不許七年西南程
蕃乞貢方物願依五姓蕃例注籍從之元祐二年
西南石蕃石以定等齎表自稱西平州武勝軍禮
部言元豐著令以五年一貢為限今年限未及詔
特令入貢五年八年紹聖四年龍蕃皆貢方物龍
氏於諸姓為最大其貢奉尤頻數使者但衣布袍
至假伶人之衣入見蓋實貧陋所冀者恩賞而已
故事蠻夷入貢雖交趾于闐之屬皆御前殿見之
獨此諸蕃見於後殿蓋卑之也元符二年又有牟
韋蕃入貢詔以進奉人韋公憂公市公利等為郎
將諸蕃部族數十獨五姓最著程氏韋氏皆比附
五姓故號西南七蕃云
渝州蠻者古板楯七姓蠻唐南平獠也其地西南
接烏蠻昆明哥蠻大小播州部族數十居之治平
中熟夷李光吉梁秀等三族據其地各有衆數千
家間以威勢脅誘漢戸有不從者屠之没入土田
往往投充客戸謂之納身稅賦皆里胥代償藏匿
亡命數以其徒偽為生獠刦邊民官軍追捕輙遁
去習以為常密賂黠民覘守令動靜稍築城堡繕
器甲遠近患之熙寧三年轉運使孫固判官張詵
使兵馬使馮儀弁簡杜安行圖之以禍福開諭因
進兵復賓化砦平蕩三族以其地賦民凡得租三
萬五千石絲綿一萬六千两以賓化砦為隆化縣
隸涪州建榮懿扶歡兩砦其外銅佛壩者隸渝州
南川縣地皆膏腴自光吉等平他部族據有之朝
廷因補其土人王才進充廵檢委之控扼才進死
部族無所統數出盗邊朝廷命熊本討平之建為
南平軍以渝州南川涪州隆化隸焉元豐四年有
楊光震者助官軍破乞弟殺其黨阿訛大觀二年
木攀首領趙泰播州夷族楊光榮各以地内屬詔
建溱播二州後廢
瀘州西南徼外古羌夷之地漢以來王侯國以百
數獨夜郎滇邛都嶲昆明徙莋都冉䮾白馬氐為
最大夜郎在漢屬牂牁郡今涪州之西溱播珍等
州封域是也滇在漢為益州郡今姚州善闡之地
是也卭都嶲州會同川與吐蕃接今卭部州蠻所
居也嶲今嶲州昆明在黔瀘徼外今西南蕃所居
也徙今雅州嚴道地莋都在黎州南今兩林及野
川蠻所居地是也冉䮾今茂州蠻汶山夷地是也
白馬氐在漢為武都郡今階州汶州蓋羌類也此
皆巴蜀西南徼外蠻夷也自黔恭以西至涪瀘嘉
叙自階又折而東南至威茂黎雅被邊十餘郡綿
亘數千里剛夷惡獠殆千萬計自治平之末迄於
靖康大抵皆通戸市奉職貢雖時有剽掠如鼠竊
狗盗不能為深患參考古今辨其封域以見琛贐
之自至梯航之所及者爾若夫邊荆楚交廣則係
之溪洞云(以上俱見宋史)
元
世祖至元十四年三月庚戌田楊二家豕鵝夷民
各遣使納欵十六年九月戊午招諭西南諸蠻部
族酋長能率所部歸附者官不失職民不失業二
十四年十二月金筑寨主掃閭等以所部百二十
五寨内附二十六年六月甲戌西南夷中下爛土
等處洞長忽帶等以洞三百寨百一十來歸得戸
一千餘閏十月丙戌西南生番心□等八族計千
一百六十戸内附二十七年二月戊寅播州安撫
楊漢英進雨氊千三月庚申置金筑府大隘四十
二寨蠻夷長官九月戊申金筑府知府掃閭貢馬
及雨氊且言金筑府雖内附蠻民多未服近與趙
堅招降竹古弄古魯花等三十餘寨乞立縣設長
官把總參用土人從之二十八年八月己夘詔諭
思州提省溪洞官楊都要招安叛蠻悔過來歸者
與免本罪中書省臣言洞蠻歲進馬五十匹雨氊
五十被刀五十握丹砂雌雄黃等物率二歲一上
詔從其所為十一月己夘新添葛蠻宋安撫率洞
官阿汾青貴來貢方物十二月丙戌八番洞官吳
金叔等以所部二百五十寨民二萬有竒内附詣
闕貢方物二十九年正月乙巳從葛蠻軍民安撫
使宋子賢請招諭未附平伐大甕眼紫江皮陵潭
溪九堡等處諸洞苖蠻二月甲子朔金筑酋長掃
閭貢馬氊各二十有七從其請减所部貢馬詔招
諭之賜新附黑蠻衣襖遣回命進所産硃砂雄黃
之精善者無則止庚午烏魯斯招附桑州生苖羅
甸國古州等洞酋長三十一所部民十二萬九千
三百二十六戸詣闕貢獻庚戌賜蘇克斡魯賽音
布哈蠻夷之長五十六人金紋綾絹七十九匹及
弓矢鞍轡九月丁夘新附茆□十圍安化等洞蠻
凡八萬設管民司以其土人蒙意蒙世莫仲文為
長官以吕天祐塔布岱為逹嚕噶齊八番烏魯斯
招附光蘭州洞蠻置定遠府以圖罕高守文黃世
曾揚濟克為逹嚕噶齊知府同知判官十一月丙
戌提省溪錦州銅人等洞酋長楊朝秀等六人入
見進方物三十年三月丁未以新附洞蠻吳勲為
潭溪等處軍民官佩虎符四月己亥省八番重設
州縣官約尼烏魯斯請以八番見戸合思播之民
兼管徙宣慰司治辰沅靖州常賦外歲輸鈔三千
錠不允金筑府馬麟等一十六人大龍番秃盧忽
等五十四人各授蠻夷官賜以諭書遣歸壬戌定
雲洞蠻酋來附
成宗貞元二年十二月賜羅斛來朝人衣大德元
年五月戊辰給葛蠻安撫司驛劵一庚寅平伐酋
長内附乞隸亦奚不薛從之六月戊戌平伐九寨
來降立長官司九月壬戌八番順元等處初隸湖
廣後改隸雲南雲南戍兵不至其屯駐舊軍逃亡
者衆乃命湖廣行省遣軍代之十一月丁丑增烏
蒙烏撒等處宣慰司楊漢英請以己力討平伐等
未附蠻三年正月癸未羅斛以方物來貢
武宗至大三年九月己夘平伐蠻酋不老丁遣其
姪與甥十人來降陞平伐等處蠻夷軍民安撫司
同知陳思誠為安撫使佩金虎符四年五月戊子
羅鬼蠻來獻方物
仁宗延祐五年五月辛酉朔順元等處軍民宣撫
使阿畫以洞蠻酋黑冲子子昌奉方物來覲十月
己丑播州南寧長官洛麽作亂思州守臣罕珠格爾
招諭之麽遣人以方物來覲七年十二月丁未播
州蜑蠻的羊籠等來降
英宗至治三年正月癸巳八番洞蠻酋長各遣使
來貢
泰定帝泰定元年正月戊申八番生蠻韋光正等
及黃楊五種人以其戸二萬七千來附請歲輸布
二千五百疋置長官司撫之二年丁亥平伐苗酋
的娘率其戸十萬來降土官三百六十人請朝湖
廣行省請汰其衆還部令的娘等四十六人入覲
從之七月思州洞蠻楊銀千來獻方物三年三月
八番巖霞洞蠻來降願歲輸布二千五百疋設蠻
夷官鎮撫之四年七月甲辰播州蠻謝烏窮來獻
方物十一月辛夘以降蠻謝烏窮為蠻夷官十二
月己未石江諸寨土官岑世忠等來獻方物
文宗天歷二年九月甲子賜雲南烏撒土官禄余
衣一襲
至順二年五月己亥八番西蠻官阿馬路奉方物
入貢三年二月辛丑朔八番苖蠻駱度來獻方物
順帝至元元年三月癸未朔平伐都雲定雲酋長
寶郎天都蟲等降即其地復立宣撫司參用其土
酋為官(以上俱見元史)
國朝土司(明代土司沿革附見)
貴陽府屬
中曹長官司(明洪武三年謝石寶以功授中曹蠻夷正長官司累傳至正倫於國朝)
(順治十五年准襲前職正倫傳子天恩天恩傳子士斌士斌子維璋於康熙五十四年承襲有印)
養龍長官司(唐時蔡崇隆以征平九洞革老功授征蠻將軍歷宋元至明傳至普化於)
(洪武五年授養龍長官司累傳至瑛於正國朝康熙八年承襲瑛傳子宗藩宗藩子燕雍九年承)
(襲有印)
白納長官司(明初周可敬随總兵傅有德入黔平蠻有功授白納長官司世襲至如唐)
(於天啟二年安酋叛殉難加授服色子陞承襲數傳至爾齡國朝順治十五年准襲前職爾齡子)
(斯旦病廢斯旦子釗康熙五十八年承襲無印)
白納副長官(明初趙仲祖随總兵傅友德征荆襄有功授副長官累傳至啟賢於國)
(朝順治十五年准襲前職啟賢傳弟啟蛟啟蛟子文繡康熙六十一年承襲無印)
虎墜長官司(明洪武三年宋瑠随潁川侯傅友德征湖廣有功授平蠻將軍鎮守常德)
(辰州等處十二年又征貴州有功授虎墜長官司累傳至繼榮於國朝順治十六年准襲前職繼)
(榮傳子安國安國傳子欽璽欽璽傳子天麟天麟傳弟瑞麟瑞麟於雍正八年緣事革職尚未承襲)
(無印)
定番州屬
(按宋史蠻夷傳宋初有龍番方番張番石番羅番號五姓番後又有程氏韋氏皆比附五姓故號西)
(南七番元史地理志至元十六年招討司經歷劉繼昌招降西南諸番以小龍番龍方零卧龍番龍)
(文求大龍番龍延三程番程延随洪番洪延暢方番韋昌盛石番石延異盧番盧延陵俱為安撫使)
(謂之八番自宋迄元龍番分為三而張番之後無聞蠻方荒遠中間沿革之故文獻無徵今止就現)
(在各土司承襲世系之册書之)
程番長官司(唐末程元龍平定溪洞世守程番至宋元豐七年入貢方物歷元改給安)
(撫司印明洪武四年改授程番長官司世襲累傳至民新於國朝順治十五年准襲前職民新傳)
(子飛鵬飛鵬子儒康熙四十七年承襲無印)
上馬橋長官司(自唐末方定遠開疆歷宋元至明於洪武四年改授上馬橋長官司)
(世襲累傳至維新於玉國朝順治十五年准襲前職維新傳子鳴玉鳴傳子鼎鼎子世雄康熙五)
(十八年承襲有印)
小程番長官司(始自唐末程鸞歷宋元至明於洪武四年改授小程番長官司世襲)
(累傳至登雲於鵬國朝順治十五年准襲前職登雲傳子起鵬起傳弟一鵬一鵬子玉康熙四十)
(七年承襲無印)
盧番長官司(始自唐末盧君聘歷宋元至明於洪武四年改授盧番長官司世襲累傳)
(至大用於子國朝順治十五年准襲前職大用傳子俊俊廷珍康熙四十五年承襲有印)
方番長官司(始自唐末方德恒以征勦九蠻功授宣撫司至宋熙寧六年同龍番羅番)
(等入貢至明洪武四年改授方番長官司世襲累傳至正綱於國朝順治十五年准襲前職正綱)
(傳子承恩承恩子珖於康熙三十七年承襲有印)
韋番長官司(唐時韋四海守兹土至宋元符二年入貢方物歷元至明洪武四年改授)
(韋番長官司世襲傳至璋於傳國朝順治十五年准襲前職璋傳子君召君召子松松子祚遠雍)
(正十二年承襲無印)
卧龍番長官司(始自唐龍德壽至宋熙寧六年同羅番方番等入貢後定五歲一貢)
(歷元至明洪武二年改授卧龍長官司世襲累傳至國瑞於國朝順治十五年准襲前職國瑞傳)
(子義圖羲圖子毓麟康熙四十五年承襲有印)
小龍番長官司(始自唐時龍方靈歷宋元至明洪武四年改授小龍番長官司世襲)
(累傳至象賢於飛國朝順治十五年准襲前職象賢傳子正飛正子雷康熙三十八年承襲有印)
金石番長官司(始自唐時石寶至宋熙寧六年同龍番羅番等入貢後定五歲一貢)
(歷元至明洪武四年改授金石長官司世襲累傳至如玉於國朝順治十五年准襲前職如玉傳)
(子萬年萬年傳子廷瑛廷瑛傳子嵩嵩傳子岱岱子開乾雍正二年承襲有印)
羅番長官司(始自唐時龍應召至宋熙寧六年同龍番方番等入貢歷元至明洪武四)
(年改授羅番長官司世襲累傳至從雲於佑國朝順治十五年准襲前職從雲傳子蒼佑蒼子澐)
(雍正十二年承襲無印)
大龍番長官司(始於唐時龍昌宗歷宋元至明洪武四年改授大龍番長官司世襲)
(累傳至登雲於漢國朝順治十五年准襲前職登雲傳子飛漢飛傳弟涉漢涉漢子淑雍正二年)
(承襲無印)
木瓜長官司(始於元時石朝璽至洪武八年改授木瓜長官司世襲累傳至玉林於)
(國朝順治十五年准襲前職玉林傳子天相天相弟天錫康熙三十八年承襲有印)
木瓜副長官(始於元時顧德至明洪武八年改授木瓜副長官世襲累傳至大維於)
(國朝順治十五年准襲前職大維傳子操操子維英康熙五十四年承襲無印)
麻嚮長官司(明洪武七年得玉思以功授麻嚮長官司世襲累傳至志於國朝順治)
(十五年准襲前職志傳子世爵世爵傳子君佐君佐子子民雍正八年承襲無印)
開州屬
乖西長官司(唐時楊立信以征黑羊功授安撫司歷宋元至明洪武四年改授乖西正)
(長官司世襲累傳至瑜於子國朝順治十五年准襲前職瑜傳子兆麟兆麟錫祚康熙四十三年)
(承襲無印)
乖西副長官(始於唐時劉起昌歷宋元至明洪武四年授副長官累傳至國柱於國)
(朝順治十五年准襲前職國柱傳子芳慶芳慶傳子之俊之俊傳子銑雍正八年銑子嘉祥幼尚未)
(承襲嘉祥母趙氏代理無印)
龍里縣屬
大谷龍長官司(元時宋國以征南功授宣撫司傳至文勝於明洪武十三年随師進)
(取滇南有功授谷龍安撫司嘉靖三十一年改授大谷龍長官司累傳至之尹於國朝順治十五)
(年准襲前職之尹傳子仕釗仕釗傳子沅沅子承勲雍正十一年承襲有印)
小谷龍長官司(元時宋幕以征南功授小谷龍安撫司至明嘉靖十一年改授小谷)
(龍長官司數傳至景運於爵國朝順治十五年准襲前職景運傳子之爵之傳弟之宰之宰傳子)
(祚鈞祚鈞傳子洪雍正八年緣事革職洪子承恩年幼未襲洪弟泳代理無印)
羊場長官司(明洪武三十二年郭九齡以征蠻功授羊場長官司累傳至天章於國)
(朝順治十五年准襲前職天章傳弟天民天民傳子健健子永鎮康熙五十五年承襲有印)
貴定縣屬
平伐長官司(唐時李保郎以征南功授安撫司歷宋元至明洪武十五年改授平伐長)
(官司累傳至世廕於子國朝順治十五年准襲前職世廕傳子旭旭傳道焻道焻子紹綂雍正元)
(年承襲有印)
大平伐長官司(後漢昭烈時宋隆豆征南有功世守玆土歷唐宋元明於洪武四年)
(宋臣以功授大平伐長官司累傳至世昌於子國朝順治十五年准襲前職世昌傳子□□傳承)
(勲承勲無子弟承爵尚幼未襲有印)
小平伐長官司(唐時宋忠宣以功授招討司歷宋元至明洪武四年改授小平伐長)
(官司累傳至天培於傳國朝順治十五年准襲前職天培傳世隆世隆子立立子光遠雍正八年)
(承襲有印)
新添長官司(唐時宋景陽功授大萬谷總管歷宋元至明洪武五年改授新添正長官)
(累傳至鴻基於祖國朝順治十五年准襲前職鴻基傳子繩祖繩傳子源源傳子廷璽廷璽子遐)
(齡雍正九年承襲無印)
修文縣屬
底寨長官司(唐時蔡興隆調征黑羊授護國將軍留守兹土歷宋元至明洪武四年改)
(授底寨長官司累傳至啟珵於十國朝順治十五年准襲前職啟珵子鎮康熙五二年承襲有印)
底寨副長官(始自唐時梅天禄歷宋元至明洪武四年准襲底寨副長官累傳至朝聘)
(於雲國朝順治十五年准襲前職朝聘傳子隆雲隆子亮康熙五十年承襲無印)
安順府
普定縣屬
西堡副長官(明洪武十二年温伯壽以平苗功授西堡副長官累傳至捷桂於國朝)
(順治十五年准襲前職捷桂傳子應珩應珩傳子寬雍正四年承襲無印)
鎮寧州屬
康佐副長官(明永樂六年于成以功授康佐副長官累傳至應鵬於國朝順治十五)
(年准襲前職應鵬傳子鈞鈞子湘之康熙三十二年承襲無印)
永寧州屬
頂營長官司(明洪武十六年羅錄以功授頂營長官累傳至洪勲於國朝順治十五)
(年准襲前職洪勲傳子名譽名譽子嵩康熙四十二年承襲有印)
募役長官司(明洪武十九年阿辭以功授募役長官司三傳至阿更永樂元年賜姓禮)
(更名山累傳至廷試於信國朝順治十五年准襲前職廷試傳子申信申傳子宗魯宗魯弟宗殷)
(康熙五十二年承襲有印)
沙營長官司(明洪武十四年沙先以功授沙營長官司累傳至裕先於國朝順治十)
(五年准襲前職裕先傳子起龍起龍傳子天藩天藩子盡美康熙五十一年承襲無印)
盤江土廵檢(明洪武八年李當以功授盤江土廵檢累傳至桂芳於國朝順治十五)
(年准襲前職桂芳傳子先登先登傳子崇庚崇庚子本康熙四十二年承襲有印)
平越府屬
楊義長官司(唐時金密定係貴陽金筑安撫司至宋元改授金筑府土知府至明洪武)
(二十一年改授楊義長官司累傳至榜於傳國朝順治十五年准襲前職榜傳子震生震生子履)
(殿履殿子玉雍正三年承襲有印)
黃平州屬
岩門長官司(明成化六年何清以征苖有功授凱里安撫司左副長官萬歷四十二年)
(改屬黃平州累傳至仕洪於瓚國朝順治十五年改授岩門長官司仕洪傳子遠瓚遠傳子楫楫)
(子其仁康熙五十二年承襲無印)
重安司土吏目(明洪武年間張佛寶以随征有功授重安司土吏目累傳至威鎮於)
(國朝順治十五年准襲前職威鎮傳子漢生漢生傳子繩文繩文弟繩全康熙五十五年承襲無印)
甕安縣屬
草塘司土縣丞(唐貞觀二年宋景陽以功世授湖廣節度使至宋世授都總管至元)
(天歷元年改授都勻土知府至明洪武二十五年以宋邦佐征黔功世授草塘安撫司累傳至世孝)
(於萬歷二十九年改授土縣丞累傳至運鴻於前國朝順治十五年准襲前職運鴻傳子昌前昌)
(子承烈雍正十年承襲無印)
甕水司土縣丞(唐乾符七年猶朝覲以征苗功授四川播州宣慰使甕水長官司歷)
(宋元至明洪武十七年改授安撫司萬歷二十八年改授甕安縣土縣丞累傳至登第於國朝順)
(治十五年准襲前職登第傳子天成天成子賜璠康熙五十四年承襲無印)
餘慶縣屬
土縣丞(唐時毛巴以功授餘慶土知州歷宋元至明洪武二年改為長官司萬歷二十九年)
(改授餘慶縣土縣丞累傳至鵬程於世國朝順治十五年准襲前職鵬程傳子都都子祐雍正九)
(年承襲無印)
土主簿(元時楊正寶以功授白泥司副長官明洪武十二年准襲前職萬歷二十四年平播)
(後設餘慶縣白泥司授本縣土主簿累傳至璟於國朝順治十五年仍授前職璟傳子嗣溥嗣溥)
(子元勲康熙四十七年承襲無印)
都勻府屬
都勻長官司(明洪武十六年吳賴以功授都勻長官司累傳至玉於國朝順治十五)
(年准襲前職玉傳子鴻業鴻業子天柄康熙三十六年承襲無印)
都勻副長官(明洪武六年王普院以功授都勻司頭目世襲至正統十六年以随征功)
(陞授副土官累傳至應祖於傳國朝順治十五年准襲前職應祖子威烈威烈孫愷孫愷傳子正)
(綱正綱弟正紀雍正十二年承襲無印)
邦水長官司(明洪武二年吳尚通以功授邦水司副長官傳子珊於永樂六年陞授正)
(長官累傳至昌祚於乾國朝順治十五年准襲前職昌祚傳子鼎乾鼎傳子帥生帥生子承勲雍)
(正六年承襲無印)
麻哈州屬
樂平長官司(明洪武年間宋仁德以功授樂平司正長官累傳至治政於國朝順治)
(十五年准襲前職治政傳子金印金印子潢雍正八年承襲無印)
平定長官司(明洪武十年吳忠以功授平定司正長官累傳至士爵於國朝順治十)
(五年准襲前職士爵傳子𢡟勲懋勲子光岐康熙五十七年承襲有印)
獨山州屬
土同知(明洪武二年蒙聞以功授獨山長官司累傳至政於景泰二年陞授土同知又累傳)
(至一龍於祚國朝順治十五年准襲前職一龍傳子嘉祚嘉傳子聖功聖功傳子璋璋弟琰琰子)
(開智雍正十一年承襲無印)
豐寧上長官司(明洪武二十三年楊萬八以功授豐寧上長官司累傳至祐於崇禎)
(十年陞授宣撫司總兵官再傳至懋功於改國朝順治十五年准襲前職至康熙二十六年授豐)
(寧長官司懋功傳子承烈承烈子師震康熙五十四年承襲有印)
豐寧下長官司(明洪武二十三年楊萬全以功授豐寧下長官司累傳至威遠於)
(國朝順治十五年准襲前職威遠傳子宏勲宏勲傳子於彤於彤傳弟於廷於廷子繼震雍正二年)
(承襲無印)
爛土長官司(明洪武二十四年張鈞以功授爛土長官司累傳至威遠於國朝順治)
(十五年准襲前職威遠傳姪大綂大綂傳弟大紀大紀子克承康熙六十一年承襲無印)
鎮遠府屬
土同知(宋時何永壽以功授高丹洞正長官三傳至信輔以功授鎮遠軍民宣撫司信輔子)
(九陞於明洪武三年以功授金容金逹蠻夷長官司子濟承襲以功授鎮遠州土知州弟宣承襲正)
(統四年改州設府改授鎮遠府土同知累傳至大昆於國朝順治十五年准襲前職子毓杞於康)
(熙五十三年承襲無印)
土通判(宋時楊從禮以功授節度同知明洪武元年改授鎮遠州同知累傳至瑄於正統四)
(年改州設府改授鎮遠府土通判數傳至龍圖於國朝順治十五年准襲前職龍圖傳子世基世)
(基子懋雍正十一年承襲無印)
土推官(宋時楊載華以功授思州軍民宣撫司子正朝以功授鎮遠軍民副長官又功加鎮)
(遠軍安撫司僉事子通全於元至正十五年改授金容金逹等處副長官至明洪武初功授鎮遠州)
(土通判累傳至忠於正綂十一年改授鎮遠府土推官數傳至秀瑋於國朝順治十五年准襲前)
(職子再瀚康熙三十六年承襲無印)
偏橋長官司(宋時安崇誠以功封威信英烈侯子文授昭武大將軍數傳至源於明洪)
(武元年功授鎮遠府土同知子德可洪武三年改授偏橋司長官累傳至顯祖於國朝順治十五)
(年准襲前職顯祖子宏治康熙四十二年承襲有印)
偏橋左副長官(明洪武元年楊前灘始授武烈將軍洪武二十年改授偏橋長官司)
(左副土官累傳至通聖於泰國朝順治十七年承襲前職通聖傳子光泰光子清雍正十年承襲)
(無印)
偏橋右副長官(宋時楊通賽以功授偏橋軍民左副長官再傳至通誠於明永樂二)
(十年改授右副長官累傳至毓秀於培國朝順治十五年承襲前職毓秀傳子再培再子綬康熙)
(六十一年承襲無印)
鎮遠縣屬
卭水長官司(元時楊昌盛以功授平蠻侯於明洪武元年改授卭水長官司正長官累)
(傳至勝梅於欽國朝順治十六年准襲前職勝梅傳子秀欽秀傳子再榱再榱子正烱雍正九年)
(承襲有印)
卭水副長官(明初袁靜山以功授平蠻將軍再傳誠授陂帶長官司洪武十四年改授)
(卭水長官司副土官累傳至洪遠於子國朝順治十五年准襲前職洪遠傳子榮榮傳三竒三竒)
(於雍正七年緣疎防革職雍正九年子周佐承襲無印)
思南府屬
隨府辦事長官司(宋時田二鳳以功授沿邊溪洞軍民宣撫司世襲歷元至明洪)
(武五年改授思南宣慰司永樂十一年改授随府辦事長官司累傳至仁溥於國朝順治十七年)
(准襲前職仁溥傳子洪國洪國傳子大禧大禧弟大□雍正九年承襲有印)
蠻夷長官司(宋時安仲用以功授義陽元帥留守兹土元時改授沿邊溪洞軍民總管)
(明洪武二十九年改授蠻夷長官司正長官累傳至于磐於國朝順治十七年准襲前職于磐傳)
(子修敬修敬子仁雍正四年承襲有印)
蠻夷副長官(元時李僧以功授忠顯校尉明洪武二十九年改授蠻夷副長官累傳至)
(際明於𣆀國朝順治十五年准襲前職際明傳弟綤𣆀綤子慧雍正八年承襲慧緣事革職未議)
(襲無印)
沿河祐溪長官司(元時張坤義以功授長官司明洪武初仍襲前職累傳至承禄)
(於仁國朝順治十五年准襲前職承禄傳子純仁純傳弟浩仁浩仁傳子錫侯錫侯緣事革職子)
(維藩幼尚未承襲土舍張錫圭代理無印)
沿河祐溪副長官(元時冉加正以功授黔南道萬戶明洪武三十二年改授千戶)
(所百戸洪熙元年改授沿河祐溪副長官累傳至鼎臣國朝順治十五年准襲前職鼎臣傳弟名)
(臣名臣傳弟廷臣廷臣傳子鍾岳鍾岳子永洽康熙五十年承襲無印)
朗溪長官司(元時田糓以功授大萬山長官司明洪武元年改授朗溪長官司累傳至)
(養民於仁國朝順治十五年准襲前職養民傳子仁壽壽子洪鼎康熙四十二年承襲無印)
朗溪副長官(宋時任俸信以功授武節將軍歷元至明洪武五年改授朗溪副長官累)
(傳至進道於德國朝順治十五年准襲前職進道傳子大德大傳姪賢賢子世澤雍正五年承襲)
(無印)
安化縣屬
土縣丞(元時張坤元以功授龍泉坪長官司明洪武五年改授紹慶路同知二十八年改授)
(水德江長官司萬歷三十三年改授土縣丞累傳至試於國朝順治十八年准襲前職試傳子鼎)
(亨鼎亨傳子天璧天璧於雍正九年緣事革職子承位現在議襲無印)
土主簿(元時楊大忠以功授思南道元帥府明洪武二十年改授思南宣慰司同知永樂十)
(一年改授水德江副長官萬歷三十三年改授土主簿累傳至天植於國朝順治十八年准襲前)
(職天植傳子庚星庚星傳子懋德懋德子世正雍正二年承襲無印)
土廵檢(明洪武七年陸公閱以功授土廵檢累傳至陽春於國朝順治十五年准襲前職)
(陽春傳弟聚春聚春子元弼康熙四十一年承襲無印)
印江縣屬
土縣丞(元時張恢以功授亞中大夫留守兹土洪武五年改授印江長官司嘉靖七年改授)
(土縣丞累傳至應璧於發國朝順治十五年准襲前職應璧傳子仕發仕傳子丞綱承綱子洪□)
(雍正四年承襲無印)
石阡府屬
石阡副長官(元時楊九龍以功授石阡副長官明洪武五年仍襲前職累傳至敬勝於)
(國朝順治十五年准襲前職敬勝傳子崧秀崧秀傳子再知再知傳子正旦正旦子芳名康熙四十)
(八年承襲無印)
思州府屬
都平長官司(元時何清授定雲路總管明洪武元年以功授住谿等處長官司改授都)
(平長官司累傳至學政於遠國朝順治十五年准襲前職學政傳子潤遠潤傳子榕榕子道煌康)
(熙六十年承襲)
都平長官司(元時周德遠為鎮南總管府副參部下後改屬思州宣撫司領兵頭目明)
(洪武元年以功授都平長官司累傳至如明於十國朝順治十五年准襲前職如明子琇康熙三)
(四年承襲長官司印二官輪掌)
都素長官司(明洪武十九年何文學以功授宣慰司長官累傳至起圖於國朝順治)
(十五年准襲前職起圖傳子騰麟騰麟子澄雍正三年承襲)
都素長官司(元時周世忠随詹參將征廣西授領兵頭目明洪武三十一年以功授思)
(州千戶所百戶永樂四年授都素長官司累傳至之龍於國朝順治十五年准襲前職之龍傳子)
(洪基洪基傳子鼎祚鼎祚子偉康熙五十年承襲長官司印二官輪掌)
黃道長官司(明洪武五年黃文聰以功授本司正長官累傳至金印於國朝順治十)
(五年准襲前職金印傳子恩榮恩榮子卷康熙四十四年承襲)
黃道長官司(明洪武五年劉貴以功授宣慰司同知八年陞宣慰司副使子道傳改授)
(平岳溪長官司永樂十一年改授黃道谿長官司累傳至士元於國朝順治十五年准襲前職士)
(元傳子祚昌祚昌子以章雍正四年承襲印信二官輪掌)
施溪長官司(明洪武五年劉貴以功授宣慰同同知子道忠以功授施溪長官司累傳)
(至師光於瞻國朝順治十五年准襲前職師光傳子士瞻士傳子祚茂祚茂子以學康熙五十八)
(年承襲有印)
銅仁府屬
省溪長官司(明洪武五年楊政德以功授省溪正長官累傳至秀銘於國朝順治十)
(五年准襲前職秀銘傳子再位再位子懋源康熙五十三年承襲無印)
省溪副長官(宋時戴子美以功授鎮遠土知州歷元至明洪武五年改授省溪副長官)
(累傳至以正於康國朝順治十五年准襲前職以正子聖心熙四十二年承襲無印)
提溪長官司(明初楊秀纂授石阡府龍泉正長官洪武五年改授銅仁提溪正長官累)
(傳至通正於璽國朝順治十五年准襲前職通正傳子光璽光子昌玉康熙四十六年承襲無印)
提溪副長官(宋時張恢任䕫州兵馬府武功大夫以征苖功授亞中大夫歷元至明洪)
(武五年改授提溪副長官累傳至體泰於禧國朝順治十五年准襲前職體泰傳姪懋禧懋傳子)
(運隆運隆子鴻翼雍正十年承襲無印)
烏蘿長官司(唐時楊通孫以功授烏蘿長官司至元加授忠順校尉明洪武五年仍授)
(烏蘿正長官累傳至洪基於崧國朝順治十五年准襲前職洪基傳子振崧振傳子再璽再璽叔)
(振昆雍正十二年承襲有印)
烏蘿副長官(元時冉如隆以功授沿邊溪洞萬戶侯明洪武五年改授思南宣慰司辦)
(事長官永樂十一年改授烏蘿副長官累傳至天臣於國朝順治十五年准襲前職天臣傳子竒)
(毓竒毓傳弟竒鍹竒鍹姪永遐雍正十二年承襲無印)
平頭長官司(明洪武五年楊正德以功授省溪長官司二十九年改授平頭長官司累)
(傳至昌續於勝國朝順治十五年准襲前職昌續傳子任勝任傳子秀岱秀岱傳子再澄再澄傳)
(弟再歷再歷子幼未襲妻郭氏代理無印)
平頭副長官(明洪武七年田弼以功授本司副長官累傳至茂功於國朝順治十五)
(年准襲前職茂功子仁任康熙二十一年承襲無印)
黎平府屬
潭溪長官司(明洪武四年石平禾以功授潭溪長官累傳至玉柱於國朝順治十五)
(年准襲前職玉柱傳子飛熊飛熊傳子銓銓子聲淳雍正十二年承襲無印)
潭溪副長官(明洪武二年石滿從以功授潭溪副長官累傳至巖於國朝順治十五)
(年准襲前職巖傳子化玉化玉子銘勲康熙四十八年承襲無印)
八舟長官司(漢時吳昌祚以功授八舟長官司由宋元至明洪武四年仍襲前職累傳)
(至遇主於化國朝順治十五年准襲前職遇主傳子洪化洪傳子伯伯子存仁雍正五年承襲無)
(印)
龍里長官司(明洪武四年楊光福以功授本司正長官累傳至勝梯於國朝順治十)
(五年准襲前職勝梯傳子秀穎秀穎傳子再昇再昇子正位雍正九年承襲有印)
中林長官司(明洪武五年楊盛賢以功授本司正長官累傳至應詔於國朝順治十)
(五年准襲前職應詔傳姪孫士美士美姪其渭康熙四十九年承襲有印)
古州長官司(明洪武五年楊秀茂以功授本司正長官累傳至雲龍於國朝順治十)
(五年准襲前職雲龍傳子霞鼎霞鼎緣事革職傳子紹榮紹榮傳弟芳世芳世子一元雍正八年承)
(襲無印)
新化長官司(元時歐陽明萬以功授軍民長官司明洪武五年仍襲前職累傳至瑾於)
(國朝順治十五年准襲前職瑾傳子永昌永昌子繼修康熙五十六年承襲有印)
歐陽長官司(明洪武四年陽都統以功授本司正長官累傳至運洪於國朝順治十)
(五年准襲前職運洪傳子仁修仁修子進賢康熙五十七年承襲有印)
歐陽副長官(明洪武三年吳子林以功授本司副長官累傳至登科於國朝順治十)
(五年准襲前職登科傳子朝選朝選傳子治國治國子之佐雍正八年承襲無印)
亮寨長官司(明洪武四年龍政忠以功授本司正長官累傳至文炳於國朝順治十)
(五年准襲前職文炳傳子起雲起雲傳子沛沛子紹儉雍正七年承襲有印)
湖耳長官司(明洪武四年楊再禄以功授本司正長官累傳至通乾於國朝順治十)
(五年准襲前職通乾傳子光彩光彩子昌元康熙四十二年承襲有印)
湖耳副長官(明洪武年間楊總管以功授本司副長官累傳至大勲於國朝順治十)
(五年准襲前職大勲傳子洪引洪引傳子秉仁秉仁傳子應震應震緣事革職弟應昌雍正九年承)
(襲無印)
洪州長官司(元時李德璵任貴州鎮遠府土僉事明洪武五年改授洪州長官司累傳)
(至煦於章國朝順治十五年准襲前職煦子天康熙五十六年承襲有印)
洪州副長官(明洪武五年林榮輔以功授本司副長官累傳至起鵬於國朝順治十)
(五年准襲前職起鵬傳子登科登科子天錦康熙四十三年承襲無印)
附載廢土司
貴陽府中曹副司(劉崇恩雍正七年因土權叠害案内改土歸流)
貴筑縣喇平司(宋世爵康熙二十三年為叙土司案内不准承襲)
定番州盧山司(盧大晉康熙四十年因滋事不法案内改土歸流)
大華司(狄守亨康熙五十七年因揭報不法案内改土歸流)
洪番司(洪國兆雍正七年因特參抗違案内改土歸流)
廣順州金筑司(金式美康熙二十三年因議叙土司案内不准承襲)
龍里縣龍里司(久歸流)
水東司(久歸流)
貴定縣密納司(久歸流)
把平司(蕭來鳳雍正八年因禀報事案内改土歸流)
安順府安順土州同(久歸流)
西堡正司(沙毓竒康熙五十四年因查催承襲案内改土歸流)
普定縣寧谷司(顧維藩康熙五十四年因查催承襲案内改土歸流)
鎮寧州康佐正司(薛世乾雍正五年因特參溺職案内改土歸流)
十二營司(蕭愷康熙二十三年因議叙土司案内改土歸流)
普安州土州同(龍炳漢康熙四十一年因病故無嗣承襲改土歸流)
黃平州朗城司土吏目(馮鍾俊雍正五年因特參不法案内改土歸流)
都勻府舟平司(康熙二十三年因議叙土司案内不准承襲)
舟行司(羅拱辰康熙五十二年因查催承襲案内改土歸流)
平州司(楊武功康熙五十五年因特參殘暴案内改土歸流)
夭壩司(夭世臣康熙五十九年因特參不法案内改土歸流)
平浪司(王秉乾雍正五年因特參不法案内改土歸流)
麻哈州麻哈司(久歸流)
清平縣凱里安撫司(楊國興康熙四十五年因土酋犬惡案内改土歸流)
安化縣土百戶(久歸流)
婺川縣土百戶(久歸流)
石阡府石阡正司(安洪運康熙五十年因特參貪庸案内改土歸流)
苖民司(汪洪祚康熙二十三年因特參貪殘案内改土歸流)
龍泉縣土縣丞(安師弼康熙二十三年因議叙土司案内改土歸流)
土主簿(朱龥康熙二十三年因議叙土司案内不准承襲)
土百戶(久歸流)
黎平府分管三郎司(楊世勲康熙二十三年因議叙土司案内改土歸流)
赤溪湳洞司(吳承宣楊鳴鸞康熙二十三年因議叙土司案内不准承)
(襲)
西山陽洞司(久歸流)
曹滴司(久歸流)
威寧州水西宣慰司(安勝祖康熙三十八年因土司無嗣案内改土歸流)
水西司(阿玉康熙三十八年因土司無嗣案内改土歸流)
水西安氏叛服本末(宋氏附)
漢武帝定西南夷為牂牁郡溪峒箐篁中曰獠曰
狑曰□曰獞曰猺不一其種其在黔曰苖自蜀漢
濟濟火從諸葛武侯擒孟獲有功封羅甸國王嗣
後唐普露慕化來歸率其九郡入貢宋普貴納土
賜王爵數傳至元阿畫以軍功授昭勇大將軍佩
三珠虎符順元等處宣慰司加羅甸侯世居水西
有爵土靄翠即其子也後為安氏洪武初靄翠與
宋蒙古歹皆以元宣慰司獻地歸附太祖嘉之使
仍為宣慰使其後賜名欽是時已開貴州設貴州
長官司命都指揮顧成鎮守之築城建石門五漸
立州縣矣而思南宣慰使田仁智思州宣撫使田
仁厚尤争先納欵即以其地隸湖廣管轄而以靄
翠所守威寧地隸之四川翠復請開隴居犵狫以
拓已境不許時翠與蒙古歹統四十八部號最強
十四年宋欽死其妻劉贖珠襲宣慰使遣其子誠
入朝賜錦綺及米三十石鈔三百錠靄翠羡之於
其再朝則遣妻奢香隨贖珠後率土酋十五人貢
方物馬匹太祖大悅雜賜文綺織錦金環繡衣等
物遂於靄翠之死奢香亦得循例赴闕襲宣慰使
乃香虔事上而傲於待物既襲頗自大都督何福
討羅羅還奏香桀驁不用命當並致討不報香感
上意於其年冬急遣子婦奢助率把事頭目允則
隴入貢則賞賚尤厚時都指揮馬曄者開普定驛
傳役以官兵將盡驅諸羅為郡縣苦無其間會香
為他羅所訐&KR0929;故惡香傲至是欲辱香激諸羅怒
俟其反而加以兵乃驟檄香至責簿香不服叱壯
士裸香笞其臀香怒甚斷所佩革帶誓必報而四
十八部羅咸集香軍門稽顙願掃境反香曰反非
吾分且反則人得借天兵以臨我中歹計矣我之
殺歹者有在也謀之贖珠贖珠曰曷見上愬之乎
曰愬則何以殺之贖珠曰夫上之所以重曄者以
其能開郵驛恢復邊境耳今四川道梗我能助蠻
兵為上開思南鎮遠隴聳羊場諸道以達卭蜀上
方倚我之不暇何惜此區區啟邊釁者香曰然遽
邀贖珠行而已與奢助率各部把事隨之入貢具
言&KR0929;激變及諸羅欲反狀願效力開西鄙世世保
境以乞除此害上驚且喜曰吾固知此奴妄果然
微若言幾敗乃事乃責香開道而中曄以事殺曄
香遂開偏橋東水以達烏蒙烏撒及容山草堂諸
境且立龍場九驛歲歲貢馬匹廪積以通往來而
西南益闢二十年香進馬二十三匹每歲定輸賦
三萬石子安的襲貢馬謝恩帝曰安的居水西最
為誠恪命禮部厚賞其使二十五年的來朝賜三
品服並襲衣金帶白金三百两鈔五十錠十月香
復遣子婦奢助及其部長來朝進馬六十六匹詔
賜香銀四百两錦綺鈔幣有差自是每歲貢獻不
絶報賜之隆亦非他所敢望也二十九年香死朝
廷遣使祭之的貢馬謝恩的死子卜葩襲葩死子
中襲中老姪聚襲聚死姪隴富襲時正統七年也
隴富自陳祖父以來累朝皆賜金帶臣蒙恩受賜
乞如例從之是時宋誠之子斌年老以子昂代昂
死然代十四年賜勅隴富母子嘉其調兵保境之
功隴富頗驕天順三年東苖之亂富不時出兵聞
朝廷有意督之乃進馬謝罪賜勅警之富死姪觀
襲觀老子貴榮襲廵撫陳儀以西堡獅子孔之平
由致仕宣慰觀與子貴榮統步衆二萬攻白石崖
四旬而克家自餽餉口不言功宜旌擢特給觀正
三品昭勇將軍誥先是貴州两宣慰安氏世居水
西管苖民四十八族宋氏世居貴州城側管水東
貴筑等十長官司皆設治所於城内銜列左右而
安氏掌印非有公事不得擅還水西至是總兵官
為之請許其以時廵歷所部趣辦貢賦聽暫還水
西以印授宣慰宋然代理然安氏驕蹇不受節制
即聽調從征非邀重賞不赴且渺視官軍嘗睥睨
省城曰是直用水西氊衫疉塞耳正德中榮以從
征香爐山有功加貴州布政司參政猶怏怏乃奏
乞減龍場諸驛以賞其功事下兵部議時兵部主
事王守仁以建言謫龍場驛丞榮敬禮之守仁乃
貽書責榮止其事(書載藝文志)既而貴榮老請以子萬
鍾襲命賜貴榮父子錦紵表裏先是宋然貪淫所
管陳湖等十二馬頭苖民皆為科害致激變而貴
榮欲并然地復誘之作亂於是阿朵等聚衆二萬
餘署立名號攻䧟寨堡襲據然所居大羊場然僅
以身免貴榮遽以狀上冀令已撫按之會阿朵黨
洩其情軍進討貴榮懼乃自率所部為助及賊平
貴榮已死坐追奪然坐斬然遂奏世受爵土負國
厚恩然變起於榮而身䧟重辟乞分釋因從末減
依土俗納粟贖罪都御史遂請以貴筑平伐七長
官司地設立府縣皆以流官撫理廵撫覆奏以蠻
民不願巳之然宋氏亦遂衰子孫守世官衣租食
稅聽征調而巳時安萬鍾既襲驕縱不法甚於榮
漢民張紞土目烏掛等導之惡每游獵酒酣輙射
人為戲嘗撻夷民角藥抹鬼阿内抹蔥四人怨之
一日集督府督府未出候於外有賊刅萬鍾頭去
索賊不得既而稍稍知為角藥四人四人遯時萬
鍾無子其三弟萬鎰宜襲鎰以賊未獲故辭謝間
紞與烏掛遽保其疎族普者冒萬鎰弟曰萬鈞告
襲指揮胡永遠朱蕃祖勲前後承勘受其賄匿情
報鎮廵等官謂普者襲是但普者幼請暫委鍾妻
奢播攝宣慰使待普者年長而後承襲於是萬鎰
悔辭謝使人說烏掛不聽大恨之乃借所親雲南
女土官奢爵兵並己兵共數千人襲烏掛烏掛覺
之亦募兵數千相讐殺而角藥抹鬼阿内三人適
在境為亂兵所斃惟抹蔥逃烏掛誣鎰殺兄鎰亦
誣兄為掛所殺疏十餘上下鎮廵勘騐廵按胡瓊
上狀言萬鎰宜襲但與烏掛互相誣訐宜各治罪
令輸贖紞坐遠戍蕃勲永遠奢爵俱逮問梟角藥
等首捕抹蔥而罰布政司趙文奎等之納賂者鎰
乃承襲收嫂奢播為妻仍雄諸蠻未幾鎰死子阿
寫幼命以萬銓襲萬銓有助平阿向功嘉靖七年
提督尚書伍文定為之請萬銓亦自陳其功乞加
參政銜賜蠎衣帝命賜以應得之服後阿寫長改
名仁仁死子國亨幼夷民仍請銓視事俟亨長承
襲至嘉靖四十一年亨承襲銓又去位於是有安
智讐殺之事當萬銓之去位也有二子曰智曰信
智出居織金阿魏而信留事亨亨淫虐嘗暱吳瓊
吳珂而通其妻若姊絶愛幸令百姓謁瓊珂皆跪
起叩頭如謁亨信諫之惡信甚既以他事罰信馬
信買珂馬進亨知為珂馬也復給珂信大怒嘗醉
把劍呼卜麻必覺語曰吾欲殺吳珂如何卜麻唯
唯會夷目阿戸聞之以告亨亨殺信信兄智馳告
其姊夫永寧土吏奢效忠同稱兵討亨會亨與母
禄氏擊烏蒙土府福榮榮本祿氏姪會與弟烏慮
有隙禄氏呼烏慮來妻以所部女實佐使慮借烏
撒兵同擊榮而慮以出兵時淫所部路珠妻女為
路珠所殺亨並留慮妻實佐使訟榮殺慮正會勘
問而萬銓妻疏窮與土同知安國孝以殺信告且
發其殺四峒人及烏慮事上遣給事與鎮廵官雜
治之未行亨巳與兄智及奢效忠戰於朵泥橋大
閧互相殺奪亨奪智及效忠所部阿租罵雍沙那
者底者墮者頗褒遮班鳩阿宗而智及效忠亦奪
亨所部勒普革普豆得劄果底威索務驢白而水
西谷里威清奢香陸廣金鷄諸驛皆阻廢不通都
御史阮文中御史鄭國仕等初議調諸路兵大勦
亨亨自知不法頗愳既而議夷俗讐殺稱兵苐就
吏議曲直不宜煩我兵革遣宣慰宋一清約法令
究殺信罪且獻諸主謀者亨大感立獻阿弟吳瓊
吳彤務卒惡卒吳珂何高等而後乃對簿伏殺信
狀當死於是以三萬五千金自贖而以六千金贖
務卒等事定亨與智俱去職令亨子安民行宣慰
事智子國貞行夷目事亡何亨所部阿撒沙拱阿
朋阿豆復以私憾殺智卒四人傷一十六人智復
報仍具獄萬歷改元都御史蔡文都司高金宸麻
哈守親詣木空河讞不决其明年秋都御史羅瑶
下同知高任重司理常正和雜讞復不决當是時
智所主謀者吳鶴駕亨所主則吳阿軻與阿箇也
亨暱阿軻與阿箇甚於瓊與珂而阿軻與阿箇之
妻若女其為亨所有與瓊珂等於是按察司林烻
章直索阿軻阿箇與鶴駕同治罪且盡逐漢人之
藏夷者而後使亨智對簿亨乃大愳請輸的都朵
你及毛家可瓦大南王莊張三壩豆紅巖左王右
王陂花蔡官梨兒鮓隴二十四寨與智和觧終智
世而後還亨其一切所訟俱置不問僅罰亨入糓
千石智三百石贖罪軻箇以下皆輕重輸贖有差
亨乃益感矢報效以湔前耻時賣羔堡阿占界首
阿崖阿散皆強賊阻山為寇亨悉擒捕膠致凡威
清平壩之間道無伏莾又水西酋長者普犯十二
營擄土婦隴氏亨逮以獻兵備使佘一龍為之奏
聞值水西有阿列之酋谷里有阿古之酋白歸之
酋白縱之酋阿扯之酋威清有阿捕之酋奢香有
沙遮之酋阿曰之酋陸廣有阿列之酋阿虐之酋
普也妻之酋金鷄有阿遂之酋其久充諸驛驛騎
馬匹皆前後散去亨急為舉廢驛騎盡復乃悉令
夷酋辟地墾草勸農桑察贍貧者流夷自占而還
者至一千三百一十八人於是四十八部酋長十
二宗親一百二十麻葉永則阿體等匍匐告都御
史王緝請復亨冠帶許之十三年播州宣慰楊應
龍以獻大木得賜飛魚服加恩亨亦以大木進乞
還給服色誥封如播州例既而木竟不至乃諉罪
於木商帝怒命奪所賚亨乃請補貢以明不欺帝
乃如所請於是亨子疆臣襲時萬歷二十六年也
播州楊應龍已反疆臣亦以戕殺安定事為有司
所案科臣有言其逆節漸萌者詔不問許殺賊圖
功疆臣奏稱播警方殷臣心未白帝復優詔報之
廵撫郭子章許疆臣以應龍平後還播所侵水西
烏江地六百里以酬功於是疆臣兵從沙溪入有
蜚語水西佐賊者總督李化龍檄詰疆臣遂執賊
二十餘人以示不背率所部奪落蒙關至大水田
楚桃溪莊應龍伏誅先是應龍祖以内難走水西
客死宣慰萬銓挾奏索水烟天旺地聽還葬其地
遂為水西所據及播州平總督分其地為遵義平
越二府分隸蜀黔以渭河中心為界而命疆臣歸
播侵地代化龍者為王象乾主畫地而子章以為
侵地始於萬銓而非疆臣安氏迫取於楊相喪亂
之時非擅取於應龍蕩平之日且已許其裂土今
反奪其故地臣無面目以謝疆臣願乞臣去象乾
疏言疆臣征播殱應龍子惟棟不實首功可知至
佯敗棄陣送藥往來欺君助虐跡已昭然令還侵
地不咎既往已屬國家寬大若因其挾而予之彼
不為恩我且示弱疆臣既無功不與之地正所以
成撫臣之信宜留撫罷臣以為重臣無能與蕞爾
苖噂沓者之戒於是清疆之議累年不决兵部責
令两地廵按勘報而南北言官交章詆象乾貪功
起釁科臣吕邦耀復劾子章納賄縱奸子章求去
益力象乾遂執疆臣所遣入京行賄之人與金以
聞於朝然議者多右疆臣尚書蕭大亨遂主廵按
李時華疏謂征播之役水西不惟假道且又助兵
矧失之土司得之土司播固輸糧水亦納賦不宜
以土地之故傷字小之仁地宜歸疆臣於是疆臣
增官進秩其母得賜祭水西尾大之患亦於是不
可制矣三十六年疆臣死弟堯臣襲四十一年烏
撒土舍謀逐安效良堯臣以追印為名領兵數萬
長驅入滇直薄霑益州所過焚掠備極慘毒朝廷
方以越境擅兵欲加堯臣罪而堯臣死遺子位幼
命其妻奢社輝攝事輝永寧宣撫奢崇明女弟崇
明子寅獷悍與輝争地仇恨相持而安邦彦者位
之叔父也素懷異志與崇明合及是因崇明反調
兵水西邦彦遂挾位叛以應之位幼弱不能制邦
彦遂招故宣慰土舍宋萬化為助率兵陷龍里圍
貴陽自稱羅甸王時天啟元年二月也至崇禎二
年邦彦始伏誅事詳師旅考總督朱燮元騰檄安
位許其來歸位惶恐不敢出燮元督諸將屯聚要
害四面迭攻凡百日得首萬級生口數萬每獲鄉
導輙發窖粟就食賊饑甚遂降乃與約四事一貶
爵一削水外六目之地一獻傷王廵撫者首一開
畢節等驛路位俯首聽命而前助逆故宣慰宋萬
化之子嗣殷至是亦剿滅乃以宋氏洪邊十二馬
頭地置開州以安氏水外六目之地置敷勇鎮西
二衞修文等八所皆建城設官焉十年安位死無
子土目化沙阿烏密等争襲各以其地來獻朝議
欲乘其敝郡縣之乃命朱燮元築大方水西比喇
三城谷堡歸化二堡以副將方國安鎮守之未幾
化沙阿烏密復叛圍大方國安誘斬化沙潰圍出
城堡盡陷乃以安氏族人安承宗襲宣慰使承宗
死子安坤襲
國朝順治十五年經略洪承疇率師平滇黔二月至
沅州時偽將軍艾能竒劉文秀等據守中路師不
得進承疇乃遣使招坤許以如阿畫靄翠故事坤
大喜隨遣漢把曾經熊彦聖二人繳印投誠二人
即引大兵由西路小徑而進勢如破竹四月入貴
陽十月進師取雲南滇黔抵定叙坤功准其世襲
兼賜袍帽靴服彩幣二十疋十七年叛賊吕弘□
竄匿水西隴革自稱興國公謀取貴陽坤密報擒
之坤後與皮熊合謀藏匿亡命勾連黨羽造軍器
演士卒蠢蠢思動而土目察革喇慕魁周室把總
高揆復朋和之蹤跡頗露廵道劉芳聲總鎮劉之
復乃令朱世爵往水西偵之得實以報總督楊茂
勲曰水西地方沃野千里地廣兵強在滇為咽喉
於蜀為戶牖若黔則腹心之蠱毒也失今不討譬
之養癰為害必大乃合疏請勦康熙三年正月坤
遂與鹽倉土知府安重聖同反
命吳三桂督雲貴各鎮兵分東西两路致討九月擒坤
於大方之杓箐十月擒皮熊於烏撒熊不食死坤
與重聖皆伏誅事詳師旅考以其地設四府水西
為黔西府比喇為平遠府大方為大定府烏撒為
威寧府安氏自濟火據水西之地歷千四百餘年
至坤而亡十二月坤親黨郎岱土司隴安藩水西
頭目隴勝及安重聖之妻隴氏復反遣兵討平之
其地於是始定
播州楊氏本末
播州秦為夜郎且蘭地漢屬牂牁唐貞觀中改播
州乾符初南詔陷播太原楊端應募復其城為播
所懷服歷五代子孫世有其地宋大觀中楊文貴
納土置遵義軍元世祖授楊邦憲宣慰司賜其子
漢英名賽因不花封播國公明洪武四年平蜀遣
使諭之五年正月播州宣慰使楊鏗同知羅琛總
管阿嬰蠻夷總管鄭瑚等相率來歸朝貢方物納
元所授金牌銀印銅章詔勅賜鏗衣幣仍置播州
宣慰使司領安撫司二曰草塘曰黃平長官司六
曰眞州曰播州曰餘慶曰白泥曰容山曰重安鏗
琛皆仍舊職改總管為長官司以嬰等為長官司
長官七年中書省奏播州土地既入版圖當收其
貢賦自洪武四年始歲納糧二千五百石為軍儲
帝以其率先來歸田稅隨所入不必以額徵之九
月鏗來朝十二月播州江渡蠻黃安作亂貴州衞
指揮張岱討平之八年五月鏗遣其弟錡來朝賜
衣幣自是每三歲入貢不絶十四年命使齎勅符
諭鏗比聞爾聽浮言生疑貳今大軍南征多用戰
騎宜率兵二萬馬三千為先鋒庶表爾誠十五年
城播州沙溪以官兵一千人土兵二千人戍之改
播州宣慰司隸貴州十七年鏗子震以疾卒於京
命有司歸其柩二十年十月徵鏗入朝貢馬十匹
帝諭以守土保身之道賜鈔五百錠二十一年播
州宣慰使司並所屬宣撫司官各遣其子來朝請
入太學帝為勅國子監官善訓導之永樂四年免
播州荒田租以張佛保為重安江長官以佛保常
招輯重安蠻民向化故也七年宣慰司楊昇招諭
草塘黃平及重安所轄當科葛雍等十二寨蠻人
來歸宣德三年昇賀萬壽節後期行在禮部議予
半賞帝以道遠勿奪其賜七年草塘所屬穀撒等
四十一寨蠻長官常徒等作亂聚衆二千餘人將
攻牛場亁溪等堡事聞勅總兵陳懷剿之未幾懷
招之復業正統十四年宣慰使楊綱老疾以其子
輝代景泰三年輝奏湖廣所轄臻剖五坌等苖賊
紏合草塘江渡諸苖黃龍韋保等殺掠人民屢撫
復叛乞調剿以靖民患帝命總督王來總兵梁瑶
等會同四川廵撫剿之七年調輝兵征銅鼓五開
叛苖賜勅諭頒賞成化十年以播州賊齎果等屢
歲為患勅責川貴鎮廵官時輝將入貢廵撫以播
地連諸蠻輝等守土難遠離帝留輝十一月命輝
子愛襲父職舊制土官襲職必三司先按實奏請
而後許正統末苖蠻聚衆寇邊輝父綱不任職特
命輝越制就襲至是土同知羅宏奏輝有疾乞以
愛代帝命愛襲職仍勅愛即率兵從總兵官剿賊
先是輝奏所屬夭壩干地五十三寨及重安所轄
灣溪等寨屢被苖蠻占據乞令湖廣會兵征之命
如輝言部議以愛年幼請仍起輝暫理軍事又以
輝難獨任宜勅都御史張瓚親至播州督理厲輝
等振揚威武以備征調其機宜悉聽裁處十二年
瓚督諸軍及輝攻賊敗灣溪夭壩干諸苖凡破山
寨十六斬首四百九十六級撫男婦九千八百餘
口事下兵部以苖來撫者多宜量為處分瓚議設
安寧宣撫司並懷遠宣化二長官司建靖南龍場
二堡命輝董其役輝調軍民五千餘衆立治所委
所屬黃平土司等分甓城垣將竣輝以聞因謂各
寨苖蠻自區畫以來頗知畏懼但工竣後大軍還
難保無虞播州向設操守土兵一千五百餘人今
撥守懷遠靖南夭漂龍場各二百人宣化百人安
寧八百人其家屬宜徙之同居為固守計其功之
未畢者宜命臣子愛董之而聽臣致仕如故詔從
之時灣溪既立安寧宣撫爛土諸蠻惡其逼遂引
齎果等攻䧟夭漂靖南城堡圍安寧愛新襲力弗
能支求援於川貴二鎮於是兵部奏起輝再統兵
剿之又勅川貴兵為助十五年貴州廵撫陳儼奏
苖賊齎果轉横乞調川廣等官軍五萬五千尅期
會貴州聽儼節制兵部言賊作於四川而貴州守
臣自欲節制諸軍恐有邀功之人主之且興師五
萬以半年計須軍儲十三萬五千石山路險峻輸
運之夫須二十七萬衆况天將暑瘴癘可虞帝然
其奏二十二年刑部侍郎何喬新以愛為其兄宣
撫所訐奉命往勘因奏楊氏據播已五百餘年蠻
民服從久矣奢僣淫暴之罪無代無之歷朝皆寬
以文法治以不治今友愛兄弟相訐命臣等勘問
果係情重當於本州監候則獄卒皆其部下難於
防守使移於重慶則道途遥遠蠻衆驚疑恐生他
變宜撫提二人面對虚實聽候上裁免其監禁為
便從之二十三年喬新奏輝在日溺其庶子友欲
令承襲長官張淵阿順之安撫宋韜謂楊氏家法
立嗣以嫡愛宜立輝不得已以職授愛又欲割地
以授友謀於淵因以夭壩干乃本州懷遠故地為
生苖所據請兵取之容山長官韓瑄以土民安輯
日久不宜征淵與輝計執瑄杖殺之前廵撫張瓚
受輝賂以其地設安寧宣撫司冐以友任宣撫輝
立劵以所有金玉服用莊田召諸子均分之輝殁
淵乃與友潛謀刺愛淵弟深亦與謀不果友遂奏
愛居處器用僭擬朝廷又通唐府密書往來私習
兵法天文謀不軌事皆誣帝命斬淵深以愛信䜛
薄兄友因公擅殺且謀嫡盗官錢皆有罪愛贖復
任友遷保寧羈管仍勅喬新從宜處治弘治元年
增設重安守禦千戶所命播州歲調土兵一千助
戍守七年以平苖功愛與有勞難加秩賜勅勞之
十四年調播州兵五千征貴州賊婦米魯等正德
二年陞播州宣慰使楊斌為四川按察使仍理宣
慰事舊制土官有功賜衣帶或旌賞部衆無列銜
方面者斌狡横不受两司節制諷安撫羅忠等上
其平普安等戰功重賂劉瑾得之踰年廵按余緇
奏斌不宜受詔裁之仍原職初友既編置保寧愛
益恣厚歛以賄中貴征取友向所居凱離地者獨
苛同知楊才居安寧乘之朘剝尤甚諸苖忿怨凱
離民為友奏復官弗得乃潛入保寧以友還紏衆
作亂攻播州焚愛居第及公私廨宇略盡遂殺才
多所殘戮愛屢奏於朝帝乃命鎮廵官調兵征之
會友死而川兵方調征盗遂緩師至是鎮廵官言
友搆亂罪大然其身已死其子洪尚幼今洪稍長
能悔過自新且善撫馭蠻衆願聽其約束其前為
友所焚殺者俱已隨土俗折償且還所侵奪於官
乞授洪冠帶名為冠帶土舍恊同播州經歷司撫
輯諸蠻其家衆置保寧者仍歸之隸播州管轄并
諭斌與洪恊和不得再造釁端報可未幾播州安
撫宋淮奏貴州凱口爛土苖婚於凱離草塘諸寨
隂相搆結誘山苖為亂乞賜斌勅令每年廵視邊
境會湖廣鎮廵官撫處部議土官向無領勅出廵
者諭斌宜撫綏土衆輯睦親族以副朝廷優待之
意因加授愛為昭毅將軍給誥命賜麒麟衣一襲
時愛之子斌又為其父請進階及服色禮科駁之
以服色等威所係不可假兵部以愛舊有剿賊功
皆許之既而斌復為其子相請入學并得賜冠帶
十二年播州安撫羅忠宋淮等奏以宣慰楊斌有
父喪欲援文臣例守制但邊防為重乞仍令掌印
理事初凱里土舍楊洪與重安土舍馬綸等有怨
洪卒綸等誘苖蠻攻之更相仇殺侵軼貴州境廵
撫鄒文盛言狀且請移文四川會官撫處踰歲不
報文盛乃遣參議蔡潮入播州督致仕楊斌撫平
之因言宜復安寧宣撫俾洪子弟襲之斌未衰宜
仍起任事以制諸蠻寨潮有撫蠻勞宜量擢兵部
議安寧已革不可復斌子既代亦不可起土官應
襲與否屬四川非潮所得專盛所請難行而功不
可誣十六年賜斌蠎衣玉帶嘉靖元年賜播州宣
慰司儒學四書集註一部從宣慰相奏也洪既死
其弟張求襲父職不得時盗邊刦白泥司印信復
與相搆兵守臣乞改凱里屬貴州以張為土知州
解釋之兵部議張習父兄之惡幸免於辜而敢肆
然執印信以要挾當命川貴守臣按其前後争産
殺人諸罪寘於理若張悔過輸情還所獲印尚可
量授一官聽調殺賊以自效倘或怙終必誅以為
玩法戒既遂許張襲宣撫而改安寧為凱里隸貴
州初楊相之祖父皆以嫡庶相争梯禍數世至是
相復寵庶子煦嫡子烈母張悍甚與烈盗兵逐相
相走客死水西烈求父屍宣慰安萬銓因要挾水
烟天旺故地而後予屍烈陽許之及相喪還烈靳
地不予遂與水西搆難並殺其長官王黻時嘉靖
之二十三年也烈既代襲遂與黻黨李保治兵相
攻垂十年總督馮岳總兵石邦憲討平之眞州苖
盧阿項者亦久稱亂邦憲以兵七千擊敗之有言
賊求援於播者邦憲曰吾方調水西兵聲楊烈助
逆罪烈暇救人乎已擒阿項父子斬獲四百餘人
初嘉靖初議分凱里屬貴州既又以播地多在貴
州境並改屬思石兵備及眞州盗平地方安靖播
人以為非便川貴守臣異議不决命總督會勘總
督奏仍以播歸隸四川而貴州思石兵備仍舊兼
制播酋平邑諸土司事報可隆慶五年烈死子應
龍請襲命姑予職萬歷元年給播州新襲宣慰使
楊應龍勅書八年賜故宣慰楊烈祭葬從其子應
龍請也十四年應龍獻大木材美賜飛魚服又復
引其祖賜蠎例部議以斌有軍功且出特恩未可
為比帝命以都指揮使銜授應龍十八年貴州廵
按葉夢熊疏論應龍兇惡諸事廵按陳效歷數應
龍二十四大罪時方防禦松潘調宣慰土兵恊守
四川廵按李化龍疏請暫免勘問俾應龍戴罪圖
功由是川貴撫按疏辨在蜀者謂應龍無可勘之
罪在黔者謂蜀有私暱應龍之心於是給事中張
希臯等以事屬重大两省利害豈漠不相關者乞
從公會勘無執成心十九年貴州夢熊主議播州
所轄五司改土為流悉屬重慶與化龍意復相左
化龍遂引嫌求斥蓋應龍本雄猜阻兵嗜殺所轄
五司七姓悉叛離嬖妾田氏屠妻張氏並及其母
於是妻叔張時照與所部何恩宋世臣等上變告
應龍反夢熊請發兵剿之而蜀中士大夫率謂蜀
三面隣播屬夷以什百數皆其彈壓且兵驍勇數
征調有功剪除未為長策以故蜀撫按並主撫朝
議命勘應龍願赴蜀不赴黔二十年應龍詣重慶
對簿繋論法當斬請以二萬金贖御史張鶴鳴方
駁問會倭人入朝鮮徵天下兵應龍因奏辨且願
將五千兵征倭自贖詔釋之兵已啟行尋報罷廵
撫王繼光至嚴提勘結應龍遂抗不出張時照等
復詣奏闕下繼光用兵之議遂决二十一年繼光
與總兵劉承嗣兵敗於婁山關會繼光論罷時四
川新撫譚希忠與貴州鎮撫再議剿御史薛繼茂
主撫應龍上書自白遣其黨擕金入京行間執原
奏何恩詣綦江縣二十二年以兵部侍郎邢玠總
督川貴二十三年玠至蜀察永寧酉陽皆應龍姻
媾而黃平白泥久為仇讐宜剪其枝黨乃檄應龍
謂當待以不死會水西宣慰安疆臣請父國亨䘏
典兵部尚書石星手札示疆臣趣應龍就吏得貰
疆臣亦奉扎至播招應龍當是時七姓惟恐龍出
得除罪而四方亡命竄匿其間又幸應龍反因以
為利驛傳文移輙從中阻四月玠檄重慶知府王
士琦詣綦江趣應龍安稳聽勘應龍使弟兆龍至
安稳治郵舍儲&KR1458;叩頭郊迎致餼牽如禮言應龍
縛渠魁待罪松坎所不敢至安稳者恐墮安稳仇
民不測之禍也幸請至松坎受事士琦曰松坎亦
曩奏勘地也即單騎往應龍果面縛道旁泣請死
罪請治公館執罪人及罰金獻廷中得自比安國
亨國亨者曩亦被訐懼罪不出界故應龍引之士
琦為請於玠許之應龍乃縛獻黃元阿羔阿苖等
十二人按驗抵應龍斬以其族得論贖輸四萬金
助採木仍革職以子朝棟代受職次子可棟羈府
追贖黃元等斬重慶市總督以聞時倭氛未靖本
兵欲緩應龍事東方朝廷亦以應龍向有積勞可
其奏於松坎設同知治焉而以士𤦺為川東兵備
副使彈治之應龍獲寬益怙終不悛尋可棟死於
重慶益痛恨促喪歸不得復檄完贖大言曰吾子
活銀即至矣擁兵驅千餘僧招魂去分遣土目置
關據險厚撫諸苖名其健者為硬手州人稍殷者
没入其資以養苖苖人遂願為出死力遂連年殘
餘慶草塘二司及江津南川合江襲破偏橋敗都
司楊國柱於飛練&KR0749;至二十八年總督李化龍廵
撫郭子章始合八路兵討平之應龍自焚死事詳
師旅考播州自唐入楊氏傳二十九世八百餘年
至應龍而亡三十一年播州餘逆吳洪盧文秀等
叛總兵李應祥等討平之於是分播地為二屬蜀
者曰遵義府屬黔者為平越府
本朝雍正五年復以遵義屬黔
貴州通志卷二十一
