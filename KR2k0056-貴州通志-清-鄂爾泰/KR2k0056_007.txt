貴州通志卷七
地理
風俗(黔開自明世前此皆溪洞苗蠻也故今各府風俗止就明以来志乘中語書之其漢唐宋)
(諸史書中西南夷南詔南蠻諸𫝊所載則編於苗蠻之首)
貴陽府
俗尚樸實敦禮教讓士秀而文民知務本(謝東山志)崇
儒術重氣節處者恥為汙下之事仕者多著廉潔
之稱(沈思充志)風土近剛習尚從儉性情每多質直器
用絶少竒滛民務稼穡而鮮貿遷士敦詩書而
多彬雅
安順府
種類雜糅習尚異宜(舊志)茹毛飲血日久漸更務學
力田頗循漢禮(續志)其俗勤儉尚儒重信(舊志)刻木示
信猶存古風務本興行漸洗蠻陋土俗尚存桴
鼓流寓漸有華風(一統志)詩書禮樂不減中華(科舉題名)
(記)文教日興人才漸盛民樂輸將不喜健訟
平越府
俗尚威武漸知禮義(一統志)附郭舊人遷自中州多
讀書尚禮男女有别土夷異俗(舊志)力於稼穡民少
争訟人士秀雅無囂陵之習(全蜀土夷考)人知畏法俗
近馴良有秉禮守義之風尚氣節廉隅之行
都勻府
人重廉恥勇於戰鬭(一統志)苖獠錯處種類不同俗
尚亦異聲教所被士知讀書民皆興行土瘠
民貧歲時伏臘賓客燕享不事華靡郡治雖偏饒
有古風(舊志)男無游手婦勤女工民風謹厚守分安
貧
鎮遠府
習尚質野服用儉約(一統志)風氣漸開人文丕振遊
宦者安之(舊志)思播流裔地狹民貧耕讀織紡多從
樸素(本志)水陸衝衢商賈輻輳民多負販經營無浮
夸游惰之習
思南府
漢夷雜居言語各異(寰宇記)漸被華風(圖經)漢民尚樸
(元志)務本力穡(郡志)屏異教行四禮黜浮崇實士慕正
學駸駸文獻之風(舊志)士子多兼力農婦女恒羞踰
閫急於輸將貧不為盜惟尚巫信鬼陋習未除
石阡府
淳龐樸茂不離古習服食婚喪悉效華風(郡志)土著
夷民其俗各異涵濡日久可擬中州(新志)士無佻達
之風農盡腁胝之力地非四達鮮有貿遷
思州府
民性剛悍祭鬼弭災(一統志)夷風丕變絃誦洋溢(按察)
(使盧秩記)俗近淳龐人知畏法無大奸頑士類彬彬有
文埒於内地(廵按毛在記)俗不喜争健訟者少民勤而
儉頗有餘積
銅仁府
居辰常上遊舟楫往来商賈所集頗有楚風(舊志)力
本右文士多向學(僉事隂子淑記)苖獠種類不一習俗各
殊聲教漸敷為之丕變(舊志)民性淳和俗尚儉約
黎平府
五方雜處人性樸茂尚義重信不樂紛囂(舊志)此邦
之人有三不惡時和年豐惟以禮樂詩書為事(魏華)
(父記)地稱沃壤民習勤儉士敦絃誦俗少囂陵
大定府
習俗鄙陋性格野樸不事商賈惟務農業聲教
漸訖向慕儒雅人多勤儉文風武略漸有可觀
(舊志)地寒民貧多資牧養為業俗尚淳龐冠婚喪祭
漸能循禮惟漢少夷多信巫尚鬼之風甚於他郡
地多土目錯居夷性好争喜鬭近知畏法亦漸
革心
南籠府
士安絃誦農樂耰耡地闢民聚化行俗移郡
分安順習尚略同新轄永豐夷俗漸革其民任真
率性畏法易使德教所被風氣日開
遵義府
敦龐淳固悉慕華風(圖經)男女多樸質人士悦詩書
以射獵伐山為業信巫鬼好詛盟(宋遵義軍圖經)婚姻
以毡矢為聘粧燕樂以歌舞為佳會會聚皆重
盛服出入喜佩劒刀(華陽國志)勤耕鑿重蠶桑士質而
文民樸易治冠婚喪祭不尚奢華人知向學深
山窮谷猶聞絃誦聲雖夜郎舊地當與中土同
稱
苖蠻
昔高辛氏有犬戎之寇帝患其侵暴而征伐不克
乃訪募天下有能得犬戎之將吳將軍之頭者購
黃金千鎰邑萬家又妻以少女時帝有畜狗其毛
五采名曰槃瓠下令之後槃瓠遂銜人頭造闕下
群臣怪而診之乃吳將軍首也帝大喜而計槃瓠
不可妻之以女又無封爵之道議欲有報而未知
所宜女聞之以為帝皇下令不可違信因請行帝
不得已乃以女配槃瓠槃瓠得女負而走入南山
止石室中所處險絶人跡不至於是女解去衣裳
為僕豎之結著獨立之衣帝悲思之遣使尋求輒
遇風雨震晦使者不得進經三年生子一十二人
六男六女槃瓠死後因自相夫妻織績木皮染以
草實好五色衣服製裁皆有尾形其母後歸以状
白帝於是使迎致諸子衣裳斑斕語言侏&KR0867;好入
山壑不樂平曠帝順其意賜以名山廣澤其後滋
蔓號曰蠻夷外癡内黠安土重舊以先父有功母
帝之女田作賈販無關梁符𫝊租税之賦有邑君
長皆賜印綬冠用獺皮名渠帥曰精夫相呼為姎
徒今長沙武陵蠻是也
夜郎者初有女子浣於遯水有三節大竹流入足
間聞其中有號聲剖竹視之得一男兒歸而養之
及長有才武自立為夜郎侯以竹為姓武帝元鼎
六年平南夷為牂牱郡夜郎侯迎降天子賜其王
印綬後遂殺之夷獠咸以竹王非血氣所生甚重
之求為立後牂牱太守吳霸以聞天子乃封其三
子為侯死配食其父今夜郎縣有竹王三郎神是
也初楚頃襄王時遣將莊豪從沅水伐夜郎軍至
且蘭椓船於岸而步戰既滅夜郎因留王滇池以
且蘭有㭬船牂牱處乃改其名為牂牱牂牱地多
雨潦俗好巫鬼禁忌寡畜生又無蠶桑故其郡最
貧句町縣有桄桹木可以為麫百姓資之(以上見後漢書)
烏蠻與南詔世婚姻其種分七部落一曰阿芉路
居曲州靖州故地二曰阿猛三曰䕫山四曰暴蠻
五曰盧鹿蠻二部落分保竹子嶺六曰磨彌斂七
日勿鄧土多牛馬無布帛男子髽髻女人被髮皆
衣牛羊皮俗尚巫鬼無拜跪之節其語四譯乃與
中國通大部落有大鬼主百家則小鬼主
牂牱蠻東距辰州二千四百里其南千五百里即
交州也無城郭土熱多霖雨再熟無徭役戰乃屯
聚刻木為契盜者倍三而償殺人者出牛馬三十
俗與東謝同
西㸑之南有東謝蠻居黔州西三百里南距守宫
獠西連夷子地方千里宜五糓為畬田歲一易之
衆處山巢居汲流以飲無賦税刻木為契見貴人
執鞭而拜賞有功者以牛馬銅鼓犯小罪則杖大
事殺之盜物者倍償婚姻以牛酒為聘女歸夫家
夫慙澁避之旬日乃出會聚擊銅鼓吹角俗椎髻
韜以絳垂於後坐必蹲踞常帶刀劍男子服衫襖
大口袴以帶斜繚右肩以螺殼虎豹猨狖犬羊皮
為飾有謝氏世為酋長部落尊畏之其族不育女
自以姓高不可以嫁人貞觀三年其酋元深入朝
冠烏熊皮若注旄以金銀絡額被毛皮韋行縢著
履中書侍郎顔師古因是上言昔周武王時遠國
入朝太史次為王會篇今蠻夷入朝如元深冠服
不同可寫為王會圖詔可帝以地為應州即拜元
深刺史隸黔中都督府又有南謝首領謝疆亦來
朝以其地為莊州授疆刺史建中三年大酋長檢
校蠻州長史資陽郡公宋鼎與諸謝朝賀德宗以
其國小不許訴於黔中觀察使王礎以州接牂牱
願隨牂牱朝賀礎奏牂蠻二州戸繁力彊為隣蕃
所憚請許三年一朝詔從之
南平獠東距智州南屬渝州西接南州北涪州戸
四千餘多瘴癘山有毒草沙虱蝮蛇人樓居梯而
上名為干欄婦人横布二幅穿中貫其首號曰通
裙美髮髻垂於後竹筒三寸斜穿其耳貴者飾以
珠璫俗女多男少婦人任役婚法女先以貨求男
貧者無以嫁則賣為婢男子左袵露髮徒跣其王
姓朱氏號劍荔王貞觀三年遣使内欵其地隸渝
州
自夜郎滇池以西皆莊蹻之裔有稻麥粟豆絲麻
薤蒜桃李以十二月為歲首布幅廣七寸正月蠶
生二月熟男子氊革為帔女衣絁布裙衫髻盤如
髽飯用竹筲摶而噉之烏杯貯羹如雞彛徒跣有
舟無車死則坎地殯舍左屋之三年乃葬以蠡蚌
封棺父母喪斬衰布衣不噪者四五年近者二三
年為人所殺者子以麻括髮墨面衣不緝居喪婚
嫁不廢亦弗避同姓婿不親迎富室娶妻納金銀
牛羊酒女所齎亦如之有罪者樹一長木擊鼓集
衆其下彊盜殺之富者貰死燒屋奪其田盜者倍
九而償贜姦滛則彊族輸金銀請和而棄其妻處
女嫠婦不坐凢相殺必報力不能則其部助攻之
祭祀殺牛馬親聯畢會助以牛酒多至數百人(以上)
(見唐書)
西南諸夷漢牂牱郡地武帝元鼎六年定西南夷
置牂牱郡唐置費珍莊琰播郎牂牱牂夷等州其
地北距兗州百五十里東距辰州二千四百里南
距交州一千五百里西距昆明九百里無城郭散
居村落土熱多霖雨稻粟皆再熟無徭役將戰征
乃屯聚刻木為契其法劫盜者償其主三倍殺人
者出牛馬三十頭與其家以贖死疾病無醫藥但
擊銅鼓銅沙鑼以祀神風俗與東謝蠻同
至道元年南寧州刺史龍漢&KR1692;遣其使龍光進率
西南牂牱諸蠻來貢方物太宗詔見其使詢以地
理風俗譯對曰地去宜州陸行四十五日土宜五
糓多種秧稻以木弩射麞麂食每三二百戸為一
州州有長殺人者不償死出家財以贖國王居有
城郭無壁壘官府惟短垣光進之說與前書所記
小異故并叙之上因令作本國歌舞一人吹瓢笙
如蚊蚋聲良久數十輩連袂宛轉而舞以足頓地
為節詢其曲則名曰水曲其使數十輩從者千餘
人皆蓬髮面目黧黑狀如猿猱使者衣虎皮氈裘
以虎尾插首為飾
黔州涪州徼外有西南夷部漢牂牱郡唐南寧州
牂牱昆明東謝南謝西趙兗州諸蠻也其地東北
直黔涪西北接嘉叙東連荆楚南出宜桂俗椎髻
左袵或編髮隨畜牧遷徙亡常喜險阻善戰鬭部
族共一姓雖各有君長而風俗略同(以上見宋史)
黔省自明始置郡縣元以前皆為蠻夷今之土
司即昔之酋長今之蠻苖即昔之夷民則漢唐
宋諸史中所載蠻夷之在黔地者自宜列之於
前以原所自始今採西南夷南詔西南溪峒蠻
諸𫝊中所載風俗則冠之苗蠻諸酋長之朝貢
授官則冠之土司其討逆伐叛之事則紀諸師
旅考庶以類相從云
狆家五代時楚王馬殷自邕管遷來其種有三一
曰補籠一曰卡尤一曰青狆貴陽平越都勻安順
南籠各屬皆有之有黃羅班莫柳文龍等姓好樓
居衣尚青以帕束首婦人多纖好以青布蒙髻長
裙細褶多至二十餘幅拖腰以綵布一幅若綬仍
以青布襲之性勤於織以十二月為歲首斂牛馬
雞犬骨以米糝和之作䤃至酸臭為佳稱富積者
則曰貯䤃桶幾世矣婚姻皆以苟合始每歲孟春
跳月用綵布編為小毬謂之花毬視所歡者擲之
奔而不禁聘用牛隻以姿色定聘資多至牛三五
十頭喪則屠牛召戚友以大甕貯酒執牛角灌飲
醉或至於相殺主人不食肉止啖魚蝦葬用棺以
傘盖墓上期年而火之祭用枯魚歲時擊銅鼓為
歡土人或掘地得鼓即以為諸葛所遺富者不吝
值争購每畜蠱毒夜飛而飲於河有金光一道謂
之金蠶蠱每以殺人否則反噬其主故雖至戚亦
必毒之以洩蠱怒又歛毒藥以染箭鏃中人血濡
縷立死出入必負強弩帶利刅睚眦之仇必報以
椎埋伐塜綁掠無辜人口謂之捉白放黑以為嫁
禍之媒或聚聚刦掠或禦人於塗明時累費征勦
兵至則散兵去復聚然貴安等處夥居勢熾性多
剽悍其散處各屬者頗馴良近皆寧戢悍俗還淳
多有讀書識字者按凢苖皆不知正朔無文字
刻木為信魋結侏&KR0867;誅茅搆宇架木為巢寢處與
牲畜俱夜無卧具寒則挖地作爐爇柴炙火食惟
麥稗野蔬亦有糯稻至婚姻間用媒妁然必抱子
乃歸近經禁誡漸循禮法惟病不服藥尚鬼信巫
積習難返諸苖大都如此
宋家在貴陽本中國之裔春秋時宋為楚子所蠶
食俘其民而放之南徼遂流為夷即宋宣慰之祖
也頗通漢語文字男子帽而長衿婦人笄而短襟
將嫁男家遣人往迎女家則率親戚箠楚之謂之
奪親旦則進盥於姑男女則燂湯以沐三日而罷
喪葬飯疏飲水二十一日封而識之若馬鬛男女
勤耕織知禮畏法近多讀書入泮者
蔡家即蔡人亦為楚子所俘在貴筑修文清平清
鎮威寧大定府平遠州皆有男子製氊為衣婦人
以氊為髻飾以青布若牛角狀高尺許用長簮綰
之短衣長裙翁媳不通言居喪三月不食米肉惟
飲稗粥猶存古禮殺牛宰牲聚親屬吹笙跳舞名
曰做戛夫死將婦殉葬婦家搶去乃免
龍家其種有四一曰狗耳在廣順州康佐司依深
林榛莽之間其近溪者入水捕魚猾若蟂獺男子
束髮而不冠婦人辮髮螺結上指若狗耳狀衣斑
衣以五色藥珠為飾貧則以薏苡代之春時立木
於野謂之鬼竿男女旋躍而擇配既奔則女氏之
黨以牛馬贖之方通媒妁死以杵擊臼和歌哭舁
之幽岩秘而無識在大定者人死三年取其尸刷
之凢三次在平遠者殮則焚而瘞之以七月七日
祭其先塋一曰馬鐙龍家在寧谷西堡頂營之間
多張劉趙三姓夜尚白喪則易之以青婦人緇布
作冠若馬鐙然一曰大頭龍家男子以牛馬&KR1058;尾
雜髮而盤之若蓋以尖笠覆之一曰曾竹龍家風
俗約略相似
花苖在貴陽大定遵義所屬皆無姓氏衣用敗布
緝條以織衣無衿竅而納諸首男以青布裹頭婦
人斂馬&KR1058;尾雜髮為髲大如斗籠以木梳裳服先
用蠟繪花於布而後染之既染去蠟則花見飾袖
以錦故曰花苖每歲孟春合男女於野謂之跳月
擇平壤地為月場鮮衣豔粧男吹蘆笙女振響鈴
旋躍歌舞謔浪終日暮挈所私而歸比曉乃散聘
資視女之妍媸為盈縮遇喪則屠牛召戚遠近各
携酒肉以賻環哭盡哀葬不用棺斂手足而瘞之
卜地以雞子擲之不破者為吉病不服藥惟禱於
鬼宰牲磔雞往往破家終不悔悟以六月為歲首
其性戅而畏法其俗陋而力勤惟在鎮遠黎平有
張陸姚李朱潘楊吳等姓不務本業結連白苖醜
類成羣以殺掠為生自勦撫後始皆歸化
白苖在貴定龍里黔西州亦有之衣尚白短僅及
膝男子科頭赤足婦人盤髻長簮跳月之習與花
苖同祀祖擇大牯牛頭角端正者飼及茁壯即通
各寨有牛者合鬭於野勝即為吉鬭後卜日斫牛
以祀主祭者服白衣青套細褶寬腰裙祭後合親
族高歌暢飲其性戅而厲轉徙不恒為人僱役墾
田往往負租逃去
青苖修文縣鎮寧州黔西州皆有之衣尚青婦人
以青布一幅著之首男子頂竹笠躡草履出入必
佩刀性強悍好鬭頗同於猓玀然猶知畏法不敢
為盜其在平遠州者又名箐苖居依山箐遷徙無
常不善治田惟種荍麥稗粱衣麻衣皆其自織男
子未婚者剪腦後髮娶乃留之
紅苗在銅仁府者多有吳龍石麻白五姓衣服悉
用斑絲女紅以此為務牲畜不宰皆掊殺以火去
毛微煑帶血而食之人死仍用棺將所遺衣服装
像擊鼓歌舞名曰調鼓每歲五月寅日夫婦各宿
不敢言不出戶以避鬼恐致虎傷同類鬭殺以婦
人勸方觧凢出刦富者出牛酒以集衆有獲同分
遇殺死則出銀以償被掠者必索金贖自勦撫後
皆馴服矣
黑苗在都勻之八寨丹江鎮遠之清江黎平之古
州其山居者曰山苖曰高坡苗近河者曰洞苗中
有土司者為熟苖無管者為生苖衣服皆尚黑故
曰黑苖婦人綰長簮耳垂大環銀項圈衣短以色
錦緣袖男女皆跣足陟岡巒躧荆榛捷如猿猱勤
耕樵女子更勞日則出作夜則紡績食惟糯稻舂
甚白炊熟必成團冷食佐食惟野蔬無匙箸皆以
手掬艱於鹽用蕨灰浸水所得死犢羔豚雞犬鴟
鴉等類連毛臟置之甕中層層按納俟其螂蛆臭
腐始告缸成名曰䤃菜珍為異味寒無重衣夜無
卧具貧富皆然至婚姻喪祭各有不同八寨結婚
亦有媒妁遇節跳月笙歌又隣寨共建空房名曰
馬郎房未婚嫁者遇晚聚歌情稔即以牛隻行聘
歸三日即回母家或半年而一返女家父母向婿
家索頭錢不與或另嫁有婿女皆死猶向女之子
索者名鬼頭錢人死亦有哭泣椎牛敲銅鼓名曰
閙屍葬以無底棺納土置屍於内以臘月辰日為
過年每十三年畜牡牛祭天地祖先名曰喫牯臟
丹江俗與八寨同但無馬郎房清江婚嫁姑之女
定為舅媳倘舅無子必重獻於舅謂之外甥錢否
則終身不得嫁或召少年往來謂之阿妹居喪與
八寨同葬則子女守墳一月死者生前所私男女
各插竹於墳前繫以色線以十月為歲首古州男
女亦皆以苟合始但寨分大小下戶不敢通上戶
洞崽不敢通爺頭偶犯則女家必罄奪其産甚或
置之死地人死殮後停於寨傍或至二十年合寨
共擇一期百數十棺同葬每寨公建祖祠名曰鬼
堂刻男像祼體不令女人入見遇病延鬼師於堂
持咒以上皆背禮違法之陋俗至其性剛而戅生
苖尤為最悍輕生嗜殺睚眦之仇雖久必報或椎
埋伐塜或捉白放黑焚擄刦掠無所忌憚自經勦
撫編甲認賦至雍正十三年永行豁免(苖謂上戶曰爺頭下)
(戸曰洞崽)
九股苖在興隆衞凱里司與偏橋之黑苗同類武
侯南征戮之殆盡僅存九人遂為九股散處蔓延
地廣而族夥其衣服飲食婚姻喪祭概與八寨丹
江等同而性尤剽悍頭頂鐵盔後無遮肩前有護
面兩塊即鑄於盔極重身披鐵鎧上如背搭止及
乳下用鐵鍊週身形如圈籠綴於上坐則縮而立
則伸約重三十觔下以鐵片纏腿健者結束尚能
左執木牌右持標桿口銜利刅捷走如飛大鎗約
重十餘觔鉛子重八九錢不等發至百步外著人
立糜洞又有牛尾鎗幾與内地子母炮埒強弓名
曰偏架長六七尺三人共張矢無不貫前明播州
之亂為楊應龍羽翼雖調兵十數萬誅滅楊應龍
而九股未勦伏莽劫掠時出為害由地曠而險猝
難制伏雍正十年鈎連蠢動合楚粤黔三省兵勦
撫兼施搜繳兵甲建城安汛焉
東苖在貴筑龍里清平有族無姓衣尚淺藍色短
不及膝以花巾束髮婦人衣花衣無袖惟兩幅遮
前覆後著細摺短裙跳月與花苖同以中秋祭先
祖及親族遠近之亡故者擇牡牛以毛旋頭角正
者為佳時其水草以飼至禾熟牛肥釀酒斫牛召
集親屬劇飲歌唱延鬼師於頭人之家以木板置
酒饌循序而呼鬼之名竟晝夜乃已春獵於山獲
禽亦必以祭畏見官長事有不平但聽鄉老決之
急公服役比於良民惟在平遠高堡等寨者多剽
悍近皆守法
西苖在平越及清平所屬有謝馬何羅盧雷等姓
衣尚青男以青布纏頭白布裹腿婦人挽髮盤頭
籠以木梳娶婦分床異寢必私通孕育後乃同室
歲十月收穫後名曰祭白號以牡牛置於平壤每
寨或三五隻不等延善歌祝者各著大氊衣腰摺
如圍穿皮靴頂大氊帽導於前童男女百數十輩
青衣彩帶相隨於後吹笙舞蹈歷三晝夜乃殺牛
以賽豐年除夕各置鷄酒呼合家老幼姓名謂之
呌魂其性情質實畏法少争訟
克孟牯羊苖在廣順州之金筑司擇懸崖鑿竅而
居不設床笫構竹梯上下高者或至百仞耕不輓
犁以錢鏄發土耰而不耘男女躧笙而偶生子免
乳而歸其聘財親死不哭笑舞浩歌謂之閙屍明
年聞杜鵑聲則舉家號泣曰鳥猶歲至親不復矣
夭苗在平越黃平一名夭家多姬姓相𫝊以為周
後衣尚青男女皆左袵婦人工紡織善染以十一
月為歲首祀祖先必請家長主祭祝讚其性柔順
不喜鬭勤儉安貧不為盜近有讀書應試者其在陳
蒙爛土天壩者緝木葉為衣著短裙女子年十五六
即構竹樓野外處之人死不葬以藤蔓束之樹間
谷藺苖在定番州男女皆短衣婦人以青布蒙髻
工紡織其布最精密每遇場期出市人争購之有
谷藺布之名男子性剽悍善擊刺出入必持鎗弩
諸苖皆畏之
平伐苖在貴定小平伐司男子被草衣短裙婦女
穿長桶裙婚姻及享賓皆屠狗祭鬼亦用狗人死
親戚亦相弔祭葬則瘞以木槽性喜鬭出入必執
長鎗近皆馴服
紫薑苗在都勻丹江清平與獨山州之九名九姓
同類狙詐而饕詖輕生好鬭得仇人輒生啖其肉
以十一月朔為節閉戸把忌七日而啟犯者以為
不祥夫死妻嫁而後葬曰喪有主矣其在平越黃
平者頗通漢語多力善戰間入行伍更有讀書考
試者見之不識為苗也
陽洞羅漢苖在黎平府婦人髮鬢散綰額前插木
梳富者以金銀作連環耳墜養蠶織錦衣短衫繫
雙帶結於背胸前刺繡一方以銀錢飾之長裩短
裙或長裙而無袴加布一幅刺繡垂之曰衣尾數
日必淅水以沃髮婚姻先外家不則卜他族遠者
為生苖衣短衣佩刀弩小隙輒操戈
犵狫其種不一所在多有男女以幅布圍腰旁無
襞積謂之桶裙花布曰花犵狫紅布曰紅犵狫各
有族類不通婚姻殮以棺而不葬置巖穴間或臨
大河不施蔽盖樹木主於側曰家親殿屋宇去地
數尺架以巨木上覆杉葉如羊栅謂之羊樓其人
皆悍而善奔輕命死黨得片肉巵酒即捐軀與之
剪頭犵狫在貴定男女蓄髮寸許死則積薪焚之
又有猪豕犵狫身面經年不滌與犬豖同牢得獸
即咋食如狼在清平者頗通漢語聽約束石阡之
苗民司黎平之八丹司古州之曹滴司皆有之
打牙犵狫在平越黔西女人以青羊毛織為長桶
裙將嫁必先折其二齒恐妨害夫家即所謂鑿齒
之民也又剪前髮而披後髮取齊眉之意其性情
皆慓悍好鬭
鍋圈犵狫在平遠州男子多以葛織斜文為衣女
人以青布束亂髮如鍋圈狀短衣長裙無摺病則
延鬼師以虎頭一具用五色絨装飾置簸箕内禱
之葬則側置其屍謂使其不知回歸云其俗多嗜
酒惰農業
披袍犵狫亦在平遠州男子衣服樸陋女人以青
線紥髮披青布袋綴海巴於上衣長僅尺餘上披
以袍袍方而闊洞其中從頭籠下前短後長左右
無袖裙以五色羊毛織成亦無摺其性情淳謹力
耕作多鑄犁口營生
水犵狫在餘慶鎮遠施秉等處一名擾家土民稱
湯楊龍者即其老戸善捕魚雖隆冬亦能入淵故
名水犵狫性淳謹勤耕作畏官長男子衣服與漢
人無異惟婦人服細摺裙猶沿苖俗至婚姻喪祭
悉與漢同
木老所在多有有王黎金文等姓在貴定黔西者
娶婦異寢生育後乃同室祀鬼用五彩旗遇節則
歌舞為歡亦有長幼之序在都勻清平者衣服類
漢人同姓不婚異姓不共食犬父母死有喪服而
無衰絰長子居家四十九日面不洗濯步不踰戸
期滿延巫祝薦名曰放鬼乃出門長子貧不能守
必長孫或次子代之其子弟亦延師教訓多有入
泮者
犵兜鎮遠施秉黃平皆有之好居高坡不籬不垣
男子衣類土人女子短衣偏髻繡五彩於胸袖間
背負海巴蠶繭纍纍如貫珠人多嗜酒四時佩刀
弩入山逐鹿羅雀其藥箭傷人見血立死然無敢
為盜
𦍕獚即楊荒播之遺民也有楊龍張石歐等姓其
種最夥都勻石阡施秉龍泉黃平餘慶黎平及龍
里皆有之荆壁不塗門戸不扄出入以泥封之其
服飾婚喪與漢人同男子計口而耕婦人度身而
織暇則挾戈操笱以漁獵為事婚喪以犬相遺近
則衣冠文物日漸盛矣
八番在定番州衣服與漢人同其俗女勞男逸婦
人直頂作髻日出而耕暮入而織穫稻和稭儲之
刳木作臼曰椎塘每臨炊始取稻把入臼手舂之
以寅午日為市燕會擊長腰鼓為樂以十月望日
為歲首葬不擇日夜静出之謂不忍使其親之知
云
六額子在大定有黑白二種男子結尖髻婦人長
衣不著裙人死葬亦用棺至年餘即延親族至墓
前以牲酒致祭發塜開棺取枯骨刷洗至白為度
以布裹骨復埋一二年餘仍取洗刷至七次乃止
凢家人有病則謂祖先骨不潔云近經嚴禁惡習
漸息
僰人在普安州土官各營男女皆披氊衣垢不沐
浴凢猓玀狆家犵狫言語不相諳者常以僰人通
𫝊聲音風俗與南詔略同於六月二十四日祭天
過歲朔望日不乞火性淳而佞佛常持素珠誦梵
咒
峒人皆在下游冬採茅花為絮以禦寒飲食辟鹽
醬夫婦出入必偶性多忌喜殺不離鏢弩在石阡
司朗溪司者頗類漢人多以苖為性在永從諸寨
者常負固自匿然少為盜在洪州者地沃多稼而
惰於耕惟喜剽劫每持刀弩潜伏陂塘踉蹌篁薄
中飄忽殺越不可蹤跡又招致四方亡命窩分擄
獲故黎平之盜向以洪州為多今皆歛戢矣
蠻人在新添丹行二司男女衣草蓑婦人著花短
裙喪葬亦殺牛歌舞以十月朔為大節祭鬼以丑
戍日為場期惰耕作喜漁獵性獷悍出入必帶刀
弩又石阡沿河司有冉家蠻俗類皆同
楊保乃播州之裔多在遵義龍泉其婚姻葬祭頗
同漢人亦有挽思哀悼之禮但性狡而獷間或緣
事官司差役拘提輒抗拒不出
土人所在多有在廣順貴筑貴定者與軍民通婚
姻歲時禮節俱有華風男子間貿易婦人力耕作
種植時田歌相答清越可聽歲首則迎山魈逐村
屯以為儺粧飾如社擊鼓以唱神歌所至之家皆
飲食之在施秉者多思播流裔以九月祀五顯神
遠近隣人咸集吹匏笙連袂宛轉頓足歌舞至暮
而還在邛水者性剛悍好鬭出入不離刀弩每二
年殺一牯牛以祭先祖聚隣境寨洞男女暢飲盡
歡在黎平曹滴司者出入男婦必相隨勤於耕作
猓玀本盧鹿而訛為今稱在大定所屬有黑白二
種黑者為大姓其人皆深目長身黑面白齒鈎鼻
薙髭而留髯又名烏蠻其俗尚鬼故又名羅鬼蜀
漢時有濟火者從武侯破孟獲有功封羅甸國王
即安氏遠祖自羅甸東西若自把夜郎牂牱則以
國名若特磨白衣九道則以道名皆羅羅之種也
自濟火以來千有餘年世長其土勒四十八部部
之長曰頭目其等有九曰九扯最貴者曰更苴不
名不拜賜鏤銀鳩杖凢有大事取決焉次則慕魁
勺魁以至黑乍皆有職守亦有文字類蒙古書男
子以青布纏頭籠髮其中而束於額若角状短衣
大袖繫藍裙女人辮髮亦用青布纏首多帶銀梅
花貼額耳戴大環垂至項拖長裙三十餘幅烝報
旁通靦不恧也惟不與下姓結婚正妻曰耐德非
耐德所生不得繼立嗣子幼不能主事耐德即為
女官其長死則集千人被甲胄馳馬若戰以錦縀
氊衣被尸焚於野招魂而葬其性愚而戀主即虐
之至死不敢貳世奉其子姓自改土歸流猶奉之
如故重約信尚盟誓凢有反側刴牛以諭領片肉
即不敢背善造堅甲利刅標鎗勁弩置毒矢末霑
血立死平居畜善馬好馳騁以射獵習擊刺故其
兵常為諸蠻冠諺云水西羅鬼斷頭掉尾言相應
若率然也
白猓玀亦在大定之水西及安順永寧州皆有之
又名白蠻與黑猓玀同而為下姓風俗亦略相似
飲食無盤盂以三足釡灼毛齰血無論鼠雀蚳蝝
蠕動之物攫而燔之攢食若彘人死以牛馬皮革
裹而焚之居普定者為阿和其俗相同多以販茶
為業
猺人黔省原無自雍正二年有自粤西遷至貴定
之平伐居無常處必擇溪邊近水者以大樹皮接
續渡水至家不用桶甕出汲男女衣尚青長不過
膝所祀之神曰槃瓠勤耕種暇則入山採藥沿村
寨行醫有書名榜簿皆圓印篆文其義不觧珍為
秘藏俗長厚見遺不拾
㺜苖在永豐州之羅斛册亨等處雍正五年自粤
西改隸黔省其俗衣服薙髮俱效漢人婦人短衣
長裙首蒙青花布手巾猶循苖俗性獷悍嗜殺自
改土歸流漸遵禮法勤耕織地有瘴氣多雨少雪
近歲頗得雪
&KR2829;𦍕狑狪猺獞六種雜居荔波縣雍正十年自粤
西轄於黔之都勻府其俗衣服雖有各别語言嗜
好不甚相遠歲首致祭槃瓠雜魚肉酒飯男女成
列連袂而舞相悅者負之而去遂婚媾焉皆編入
版籍略供賦役
古蹟
貴陽府
廢大萬谷落總管府(在府城北一百二十里宋開寳八年置嘉靖間移建城内)
(久廢)廢定遠府(在定番州南一百里元置領柔州等五州朝宗等十一縣久廢)廢乖
西軍民府(在開州東六十里元皇慶九年以土官阿馬知府事佩金虎符後為乖西長官)
(司明廢)廢南寧州(在定番州南二十里宋置久廢)廢大羅州(在府城南二里)
(元置久廢)廢龍里州(在龍里縣西元置隸八番久廢)廢中曹縣(在府城南十里)
(元置明廢為中曹長官司)廢白納縣(在府南五十里元置明廢為白納長官司)廢小
羅縣(在府城西二里元置久廢)廢甕蓬縣(在府城北四十里元置後為甕蓬堡)廢
古筑縣(在廣順州南一百里元置隸金筑府久廢)廢噥聳古平等處長
官司(在龍里縣東十五里元置隸新添葛蠻安撫司久廢)廢六廣等處長官
司(在修文縣北四十里元置後廢)廢甕城都桑長官司(在貴定縣西南二十)
(里元置後廢)貴定縣舊城(今在貴定縣城南五十里明萬歷間置康熙二十六年移)
(縣治于新添衛即今城)廢宣慰司學(在府城東門内久廢)舊貢院(在府城内)
(南隅今為貴陽營署)藏甲巖(在府城内南隅永祥寺下俗名鬼王洞漢王志英武過人而貌)
(寢陋軍中呼為鬼頭從諸葛武侯南征過此藏盔甲以鎮百蠻)君子亭(明王守仁謫龍場時)
(建于修文縣之後後人復建于省城今廢)振衣亭(在東山明景迂有詩)甲秀樓(在府)
(城南鰲頭磯上巍然卓立為中流砥柱明萬歷時廵撫江東之建以培風水後圮康熙二十八年廵)
(撫田雯捐資重修有碑記雍正十年廵撫張廣泗布政使常安增修)避雨巖(在府城北一里)
(許郡人謝三秀曾避雨於此有一嘯空山避雨巖之句因名)點易巖(在府城北里許郡人)
(易貢搆别業於此讀易)銅鼓崖(有二一在府城東二里銅鼓山半有洞一在貴定縣南八)
(十里常有赤蛇蟠其上將大雨輒鳴)三仙洞(在府城東四十里翁若堡中有三石座並列旁)
(有石盆仰盛巖溜相𫝊為仙人洗頭盆)流米洞(在廣順州白雲山羅永庵後巖畔相𫝊明)
(建文帝隠此有米自洞流出供朝夕後癡僧嫌其孔小鑿而大之米遂絶)一宿洞(在廣順州)
(東從仁里明建文入白雲山時經此一宿至今無蚊)石田(在府城南二十二里昔有隠士居于)
(此忽有道士從假牛云欲耕石田種玉隠士與之方耕隠士妻来牽牛道士怒舍之去至今石上耕)
(犁之迹猶存)仙跡石(在府城北四十里牛矢&KR0749;上有人足跡踵趾宛然旁有亭曰仙跡亭)
(今廢)仙人跡(在貴定縣南四十五里石上有足跡長尺餘)觀風臺(在府城南里許)
(萬歷間建亭其上以鎮水口)獅峯將臺(在府城西里許明穎國公傅友德講武于此)
讀書臺(在府城北二里白巖山上郡人王訓壘石鑿池旁植花卉為讀書之所遺跡尚存)
忠節岡(在府城南二里郡人徐資戰没妻劉氏守節既卒合葬於此有記)養龍坑
(在府北養龍司兩山間乃深池也靈物潜其下舊𫝊土人於初夏植柳坑畔擇牝馬繫之已而雲霧)
(晦冥類有物與交遂産龍駒明洪武四年偽夏明昇降獻良馬十其一白者乃得之於此首高九尺)
(長丈餘不可控馭詔囊沙四百觔壓而調之久漸馴習後行夕月禮於清涼山乘之如躡雲纖塵弗)
(驚賜名飛越峯且命繪圖藏焉翰林學士宋濂為贊蜀人楊慎有記郡人徐渭有詩)跪井(在羅)
(永庵前明建文曾隠此山高無水𫝊有龍神為之湧泉恒雨不溢恒暘不涸時有雙鯉出沒其間出)
(則雨沒則晴其應不爽取水者必跪汲乃可得)仙籬(在府城北八十里高巖上相傳有黃冠結)
(茅其間籬久不壊)玩易窩(在修文縣南二里石上鐫有陽明玩易窩五字洞口有陽明小)
(洞四字洞中空敞可坐百人)
安順府
普定廢府(在鎮寧州十二營司東南二十里元置後改為路明洪武十四年復改為府十)
(五年將軍傅友德遷於今府治十八年廢故址尚存)廢習安州(在府城西南五十里元置)
(明改安順州後移於普定衛城即今府治舊志載有平夷石梁羅山三廢縣按平夷漢縣屬牂牱郡)
(蜀漢分建寧牂牱立興古郡晉分興古置平夷郡治味縣即今曲靖府治唐後没於蠻今之平夷縣)
(在明為平夷衛想即唐平夷縣城舊志云在府南一百二十里恐不可信盤州原為西平州貞觀八)
(年始更今名元改為霑益州領交水石梁羅山三縣石梁在州東五十里羅山在州東南一百二十)
(里廢址尚存滇志所載甚明不容假借又舊志古蹟中載盤水羅山二廢縣俱在府西百里香羅山)
(是一山而置二縣及查山川志香羅山載在普安州註云在州西二百里即古平夷縣治是又一山)
(而置三縣必有錯誤今以山川志為據載平夷於普安州而石梁羅山不載)廢鎮西衞
(在清鎮縣西北五十里明置康熙三十六年廢)諸葛營(凢三一在府城西十里一在永寧州)
(江崖山一在盤江皆武侯駐兵處)征西營(在府城北五里許明傅友德征西立營於此)
趙府判德政碑(在府城東十五里趙名將士元普定總管府通判興學愛民事載名)
(宦)硯石(在府城内學宫後平坦方正周圍二十餘丈)石佛(在府城東二十里道旁洞)
(中相𫝊元時飛来)石龍(在府城南五里屯洞内頭尾鱗甲俱全)觀風臺(在府學後)
(坡形如臺相𫝊為諸葛武侯觀星臺)
平越府
廢白泥州(在餘慶縣東元至正末設州明洪武初廢)廢餘慶州(即餘慶縣治置)
(廢時代同白泥州)廢三坡地蓬長官司(在府城西三十里地蓬舖元置明廢)
舊黃平州城(在黃平州西北三十里元為黃平府明洪武八年改為安撫司萬歷二十)
(八年置州康熙二十六年移州治於興隆衛雍正十一年設州同分駐舊城)諸葛營(在府)
(城南三十里)胡將軍故壘(在府城北三十里地名土坪明總兵胡從儀征苗屯兵于)
(此基壘猶存)仙影巖(在府城西五里巖上有仙人張三丰遺影明廵撫郭子章題神留宇)
(宙四字鐫最高處)靖黎洞(在黃平城東明廵撫郭子章帥師戡定黎平苗凱旋過此洞適)
(開因名)王&KR2444;囤(在府城西六十里周圍險峻上寬平先年為賊所據明總兵南黨克之)
對奕石(在府城西南福泉山後張三丰與隆平侯張信常對奕于此)墜馬石(在楊)
(老站雞場西大道旁明廵撫姚啟盛經此憫站夫之苦乘馬而行路滑墜馬土人銘石以誌其德)
禮斗亭(在府城内高真觀中)浴仙池(在高真觀内為張三丰浴處池畔有古桂樹)
都勻府
廢定雲軍民府(在府城東一百里元置明廢)廢合江州(在府城東南二)
(百五十里與陳蒙州俱元置隸廣西思明路明改為長官司隸都勻安撫司)廢陳蒙州
(在府城東南一百里)廢都雲縣(即今縣治元置明廢)廢麻峡縣(即今麻哈州治)
(元置明廢)廢都雲洞長官司(在府城南元置明改雲為勻)廢都鎮馬
乃等處長官司(在府城北七十里元置後廢舊志作麻乃查元史改正)蔡家
營(在清平縣城東三十里香爐峯前明參議蔡潮屯兵處)三丰觀瀾處(在府城北)
(關外張三丰題石壁聳峭下臨劍水至今石上筆跡如新)石壁墨刻(在府城北明張翀題)
(鐫曰仁智之情動静之理棲此盤谷飲此泉水)宸翰樓(在府城内明都御史李佑建)廢
都雲桑麻獨立等處長官司(凢志古蹟必當注明在於何地若不注其)
(地是並無其蹟矣似不足存但黔中文獻缺略舊志所載或别有考據姑附於後以俟博識者後倣)
(此其舊志不載所在而他書間有可考者概為添入)
鎮遠府
廢思邛縣(在府城東九十里開元四年置後廢)廢思王縣(在府城東南八十里)
(唐武德三年置二廢縣舊志又載入思南府考思南疆域西北寬而東南狹東至銅仁界一百里南)
(至石阡六十里據注思王在府南三百里思邛在府東南三百九十里是已不在府疆域之内矣應)
(屬之鎮遠為是故去彼而存此)舊施秉縣(在今施秉縣南一百六十里康熙二十六年裁)
(偏橋衞入縣移縣治於衛城)廢胡刀縣廢琊川縣(俱在施秉江外屯地)
(俗名偏刀水胡刀本名釋鷰唐貞觀元年以牂牱地置十四年更名隸播州琊川原隸廢&KR2293;州不知)
(置自何年唐貞觀四年改隸智州十六年改隸播州開元二十六年二縣俱廢)廢洛浦縣
(在府東唐天授二年析辰州之六鄉置隸溪州長安四年改隸錦州後廢)廢安定縣(在府)
(城東八十里即今邛水司元置後改邛水縣明改邛水長官司)廢鎮遠衞(在府城西明置)
(屬湖廣康熙二十二年改屬府尋省入鎮遠縣)廢金容金達等處蠻夷長
官司(即今府治元初置鎮安縣尋改安夷縣後改金容金逹及楊谿公□等處兩蠻夷長官司)
(明改為鎮遠縣)廢得民長官司(在卭水司明洪武五年廢卭水縣置團羅得民曉隘)
(陂帶卭水五長官司屬思州宣慰司二十九年以四司并入卭水司永樂十二年改屬鎮遠府)廢
曉愛瀘洞赤溪等處長官司(在府城東元置後廢舊志作曉隘查元史)
(改正)廢元帥府城(在府城東中河山遺址尚存)廢龍塘城(在天柱縣治東)
(五里明置尋廢遺址尚存)廢香爐巖(在鎮遠香爐山畔有泝流光三字鐫于巖相𫝊漢武)
(侯所題)十萬&KR0749;(在府城西南六里臨江宣慰田氏屯兵之處)廢永安縣(元置)
(後廢)稻香亭(在天柱縣南里許朱梓建)
思南府
廢牂牱郡(一統志云在府治西漢平南夷置)廢思州(元志云去今思州百八十)
(里唐置按唐時田氏始祖克昌涉巴峽卜築思州疑即婺川縣城子頭是)廢費州(在府城東)
(北百里唐置後廢)廢扶陽縣(在府城西北八十里隋於扶水北置縣屬巴東郡唐武德)
(四年以婺川扶陽置務州因析婺川為涪川貞觀四年分涪川扶陽置費州後廢)廢賓化
縣(即今安化縣治隋置屬牂牱郡唐廢明一統志作唐置誤)廢城樂縣(元志云在府城)
(西百五十里唐武德中招慰生苗置屬思州始築城人樂之故名貞觀中改屬費州)廢多田
縣(在府城西北四十五里唐武德四年置屬思州後屬費州北有浮禹山)廢思卭江
等處長官司(即今印江縣治元置明改為縣)關索城(在婺川縣城南五十里)
石槽關(在關索城南五里相𫝊為關索飼馬處今二石槽猶存)上陽子丹臺
(在府城東萬勝山後𫝊有道人陳致虚號上陽子自入籠中浮於江遇宣慰拽籠出之煉丹於此爐)
(鎚至今皆存)仙人家(在安化縣南三十里巖上有亭如佛龕不知創自何時歷久如新)
仙跡(在府城北龔灘江邊盤石上足跡二長一尺餘相去五六尺)履跡(在婺川縣南五)
(十里俗名燒巖上有巨跡)廢牂州(唐武德三年以牂牁首領謝龍羽地置四年更名牂牁後)
(復故名)廢莊州(本南壽州唐貞觀三年以南謝蠻首領謝疆地置四年更名為黔州都督)
(府治)廢安夷縣(宋致和中置宣和四年廢為堡紹興元年復置隸䕫州路元廢)濟江
亭(在府城南江邊明正德四年知府寗閱建御史徐節有記)天泉新舘(在沿河司明僉)
(事周以魯建)
石阡府
廢義州(在龍泉縣北二十里義陽山下唐置後改智州又改半州尋廢)廢洋川縣
(在府西北苗民司南洋溪山下唐武德二年置隸義州貞觀十六年州廢改隸夷州宋大觀二年改)
(夷州為承州縣隸焉政和三年州廢縣亦廢)廢夜郎縣(唐有三夜郎縣此係武德四年)
(析寧夷縣所置在府西葛彭司西六十里)廢明陽縣(在龍泉縣西唐置後廢)廢綏
陽縣(在龍泉縣西北唐史云縣有綏陽山故名唐置後為夷州治)廢雞翁縣(在龍)
(泉縣北二十里雞翁山下唐置後廢)
思州府
廢丹川縣(在府東北二百二十里施溪司唐置後廢舊志載有廢都素府在府北七十里)
(不注置於何代查各代地理志並無都素府之名今府西北七十里乃都素長官司置於明永樂十)
(一年現今承襲未嘗廢也舊志恐有誤宜刪)廢丹陽縣(在府東北一百五十里黃道司)
(唐置後廢)廢臺蓬若洞注溪等處蠻夷軍民長官司(在都)
(平峩異溪司南元置後廢)廢野雞坪等處蠻夷軍民長官司(在黃)
(道司南元置明廢)廢務程龍敖平岳都坪四長官司(俱在黃道)
(司西元置明廢)廢平溪等處蠻夷軍民長官司(即今玉屏縣治元置)
(明廢設平溪衛雍正五年改縣)寳塔(在府城南十里高三丈許舊志云天堂寳塔即此)銅
鼓(在玉屏縣城東五里巖有石洞以石敲之鏗如銅鼓相𫝊馬伏波略定五溪時駐兵于此)石
蓮峯(在玉屏縣城北隔江二里舊𫝊張三丰修煉處藥爐丹竈遺跡彷彿可辨)硃砂坑
(在施秉司今廢)望江樓(在府城外明知府李久簡建)南明樓(在玉屏縣城内即譙)
(樓明初建基址方向俱張三丰所定明末南寧侯張先璧駐兵衞城盡搜寺鐘填河中造浮梁至斯)
(樓鐘忽自鳴取者懼不敢動)得勝樓(在玉屏城西門上明左都御史徐翺有記)
銅仁府
廢烏羅府(在府西二百里烏羅司明永樂初置正統四年廢)廢常豐縣(在府)
(城西唐置本名萬安天寳元年更名隸錦州宋廢)廢大萬山長官司(在府南二)
(百里明置後廢)廢銅仁大小兩江等處長官司(在府西南元置隸都)
(雲定雲安撫司後廢)廢勒舍長官司(元置尋廢)廢龍泉葛澤長官
司(宋置明廢)廢榕溪梔子坪長官司(元置明廢)跨鰲亭(在府城西)
(南銅巖上明恭議蔡潮建)大觀樓(在府城東山上明知府李資坤建)
黎平府
廢新化府(在開泰縣屬新化所明置後廢)廢龍標縣(在開泰縣屬隆里所唐武)
(德七年置即王昌齡遷謫處)黃甫營(在開泰縣屬新化所相𫝊明楚王征吴奤兒駐兵于)
(此)諸葛寨(在府北一百里亮寨司)五腦寨(即今錦屏縣治明楚王討服叛蠻置)
(銅鼓衞於其地雍正五年改為縣治)馬台石(在錦屏縣西五里相𫝊武侯南征曺于此石上)
(馬)大觀亭(在胡耳司東二十里宋程敦厚謫渠陽土人作亭以居之)諸葛城(即今)
(古州城内有方臺名諸葛臺相𫝊諸葛南征屯兵於此苗人不敢入)
大定府
廢赤水衞(在畢節縣西明置今省入縣)廢層臺站城(在舊赤水衞東南一)
(百里明置後廢)古勝城(在黔西州東南六十里明末總兵王國正築每至夜輒聞金戈鐡馬)
(聲及安氏既滅遂不復聞)龍臂城(在黔西州南二十里相𫝊明初馬&KR0929;於城下建城基址初)
(立忽坡上連𤼵三矢跡之莫知所自遂舍之改築今城)七星營(在畢節縣城西九十里相)
(傳諸葛武侯禡牙于此基址尚存)平陽侯營(在舊赤水衞北六十里其侯世代名姓無)
(考)關索鎮(在畢節縣北相傳武侯南征還留索鎮此)諸葛糧堆(在威寧州廣化)
(里)武侯祭星壇(在畢節縣七星關)察院洞(在平遠州東一里洞口宏敞旁)
(通二洞相傳昔察院胡某與貴陽總鎮范邦雄廵邊至此有土夷謀亂從此洞遁去得免故名)奢
香洞(在平遠州東三十里昔奢香駐兵于此)關索插鎗巖(在威寧州瓦甸站北)
擡石壩(在黔西州北六十里有方石厚闊各又許長二尺上勒天合二字相傳馬蔚所遺默)
(擡即起語則多人莫能動)武侯碑(在畢節縣城北一百二十里相傳諸葛武侯所立碑文漶)
(漫不可讀)梁王臺(在畢節縣東二里元封梁王於滇經此因築臺址尚存)水城樓
(在畢節通津門外月城上前明嘉靖間兵備道韓士英建)
南籠府
廢普安府(在普安州東北二十里元為普安路明洪武十六年置府永樂十三年改為州)
(今州城乃明普安衞治舊志載廢平夷縣注在府南一百二十里想指普安府非安順府今查州治)
(去雲南平夷縣里數適相當也)廢附唐縣(在普安州城南一百里即今黃草壩與盤水俱)
(唐置隸盤州後沒於蠻)廢盤水縣(在普安州東九十里)孔明城(在永豐州北三)
(十里地名者相有土埂高數尺周二百餘丈相𫝊為孔明創營處)勾漏洞(在永豐州之羅)
(斛東六十里洞在山巔寬敞幽僻人跡罕到相𫝊勾漏令葛洪曾煉丹于此)虎石(在普安縣)
(東南石形如虎昔有虎為害噬民間畜相率捕之乃石虎也因斷其首怪遂滅)欲飛石(在安)
(南縣文廟旁方廣數丈總兵鄧子龍鐫欲飛二字於上畫寬尺許)飲馬池(在安南縣南三)
(里鴉關下相𫝊漢將軍關索人馬至此渴甚泉忽湧出成池明參政林喬南勒碑池左曰甘泉聖跡)
(固朝總督蔡毓榮&KR1575;甘以飲人四字)斷石龍(在普安縣西有石岡蜒蜿如雙龍昔有繡衣使)
(者按部道經其旁遙聞鼔吹聲跡之乃在石龍上命斷之後乃絶響)莫忙亭(在安南縣南門)
(外明總兵鄧子龍建)
遵義府
廢溱州(在府城北二十五里唐貞觀中置元和間省珍州入焉宋寧熙中復置溱州並置溱)
(溪縣景炎三年廢)廢珍州(在正安州西南四十里唐貞觀中置後廢遺址尚存)廢播
州(在府北三百里白綿堡昔楊光榮子孫承襲守此宋端平中置州)舊正安州(在今)
(正安州之東南七十里地名滴水園明萬歷間平楊應龍置城垣尚存)廢南平軍(在桐)
(梓縣北一百里宋熙寧八年置後廢)廢寧夷縣(在府城東唐貞觀初置後廢)廢帶
水縣(在府城北三十里唐貞觀元年置柯盈縣十四年更名宋宣和初廢)廢都上縣
(在正安州西南二十五里唐武德元年置隸黔州貞觀四年以縣置夷州宋宣和中廢)廢樂
源縣(在正安州西七十里宋嘉熙間置後廢)廢夜郎縣(在桐梓縣北七十里唐貞)
(觀十六年與珍州同置後廢宋大觀二年復設宣和二年廢)廢扶歡縣(在桐梓縣北二)
(百里扶歡山下唐貞觀十六年置屬溱州按扶歡廢縣思南遵義兩府志俱載皆云在扶歡山下查)
(山川志思南無扶歡山遵義志載在桐梓應以遵義者為確)廢播川縣(在桐梓縣南三)
(里宋置後廢)廢鼎山縣(在桐梓縣治南十里元置久廢)廢義泉縣(在綏陽縣)
(西南百里置廢時代與石阡府之廢洋川縣同)廢高富縣(在綏陽縣東北趙家里唐武德)
(四年置隸夷州後州廢隸務州貞觀四年仍置夷州縣復隸焉永徽後廢)養馬城(在遵義縣)
(北三十里唐末楊氏建為牧馬地可容馬數萬匹)樂蒙城(在遵義縣西四十里明天啟間)
(兵備道盧安世築舊址尚存)竹王城(在桐梓縣北七十里久廢舊址方圓里許今尚存)
竹王洞(在桐梓縣夜郎里)葫蘆洞(在桐梓縣西五里洞門高聳平闊清幽深邃里)
(許内分三層次層狀似龍蟠頂石如蓋巖上滴瀝獨潤其餘有如鼓如牀如臼者各極神竒明邑令)
(萬建侯額曰天外賞又大學士王應熊有北顧巖三字俱鐫洞口)廢石城南山寨
(在正安州相𫝊宋末州人鄭昌孫拒元兵於此)三槐石(在正安州相傳楊六郎曾憩此)李
白聽鶯處(在府城外白詩清浮酒蟻醅初綠暖入鶯簧舌漸調蓋流夜郎時所詠)石
壁仙題(在府城北三十里石壁上刊有山齒齒水濔濔白飛霞曾到此十二字下有清泉一)
(道初𫝊白真人曾於此沐手至今取以療疾頗騐)銅標(在府城東桃源洞勒平播功兵備道)
(傅光宅建今廢)銅佛像(在府城中佛光寺内初楊選見於荒莾中風雷大作不可近有異僧)
(命選齋戒而往遂得徙於本寺)務本堂(在正安州西二十里漢尹珍建今有草堂三楹)樂
道書舘(在正安州西七十里漢尹珍建)冉璡冉璞故宅(在府城東十里地名)
(冉家林)李白故宅(在桐梓縣北六十里久廢)尹珍講堂(在綏陽縣東旺草里)
二冉故居(在綏陽縣西南五里平木山其址尚存)家訓碑(在白綿堡宋忠烈公)
(楊燦以十訓刻石示子孫曰如能順從則世享福夀)會仙亭(在府東桃源洞元大德年建又)
(名美哉亭)懷白亭(在桃源洞明大學士王應熊建)玉盧亭(在正安州相𫝊為仙人李)
(珏上昇處)
丘墓
貴陽府
宋阿重墓(在府城北重有平宋隆濟功諡忠宣)元何宣慰墓(在府城東一里)
(逸其名為八番順元宣慰使有善政)十義友墓(在府城北元末義士十人合力保境卒葬)
(於此)明孔文墓(在府新城普定街後文為至聖裔以知府謫貴州)顧成墓(在府)
(城西門外法雲庵後成鎮遠侯)楊廉墓(在府城外三柯林廉宣德間參議提學吴國倫為墓)
(碣記)徐節墓(在府城南嘉靖間都御史諭葬)劉秉仁墓(在府城東門蓮花塘隆慶)
(間廵按鄖陽都御史諭葬)李時華墓(在府城南華太僕寺卿萬歷間諭葬)潘潤民
墓(在府城北崆巄山民雲南左布政使)王尊德墓(在府城南門外德兩廣總督尚書)
許一德墓(在府城東社壇壩德雲南按察使)吳淮墓(在府城南八里&KR0749;淮官郎)
(中)馬文卿父墓(在府城南觀風臺側)丘禾實墓(在貴定城東北實春坊庶)
(子)
安順府
明趙侃墓(在府城南岐山之左侃通政使)婁九德墓(在府城西德布政使)
平越府
明張信母墓(在府城南月山寺右張三丰所卜地)毛勝祖墓(在府城北門外)
(勝南寧伯)黃紱祖墓(在府城東紱幼孤家貧祖母拾野蔬自給一日出郊外無疾而逝衆)
(為具棺殮謀異日瘞之至夜大風雨捲土成墳後紱官至尙書人以為天與吉壤云)楊遵墓
(在府城南二里遵參議)王譏墓(在府城北沙子坡譏年百歲以子家鼎受封建坊旌表)
樊師孔墓(在府城南李旗&KR0749;孔山西兵備道)奚榮先墓(在府城南一里先入)
(鄉賢)解立敬墓(在黃平州城東敬南贑廵撫)
都勻府
明孫應鰲墓(在清平城西一里鰲萬歷間尙書謚文恭)李佑墓(在府城南十里)
(翁紹寨佑都御史)石邦憲墓(在清平城北三里石家坪憲左都督)
思南府
宋田祐恭墓(在婺川歸義鄉恭贈少師思國公)明李渭墓(在河東萬聖山)
(麓楚黃耿定力為作志銘納壙中康熙二年七月十三夜墓志碑忽自河東移到渭祠前子孫晨起)
(見碑文聞於知府葉蕃推官常時泰同詣墓所墓封如故渭參政崇祀鄉賢)李盤墓(在府)
(城北人同村盤禦鎮筸紅苗亂死於陣勅贈銅平長官)
思州府
元劉貴墓(在府城東桑坪山陽貴明宣慰司副使)明黨宗仁墓(在府城東)
(南五里峩山之隂仁土同知)壽母墓(在玉屏縣南三十里洋坪侯位母夏氏年百歲諭祭)
(葬)侯位墓(在玉屏縣洋坪位兵部左侍郎)
黎平府
唐王昌齡墓(在開泰縣龍標山齡被謫龍標尉)宋徐知府墓(在新化長)
(官司東南相𫝊辰州知府姓徐者因入洞招撫蠻夷被害棄屍河中日逐下流夜復上流人皆驚異)
(乃收而葬之)
南籠府
明十八先生墓(在府城南明永明王由榔自廣西走貴州孫可望處之安籠所無人)
(臣禮從臣吴貞毓張鐫周允吉楊忠徐極蔣乾昌李元開李頎朱議㫤鄭允元趙賡禹蔡縯易士佳)
(胡士瑞朱東旦任斗墟及内侍張福祿全為國等憤甚欲與李定國共圖可望謀泄可望遣人拷訊)
(十八人共聲不屈被害時人哀之收遺骸葬此)傅天錫墓(在普安州正德間夷叛錫督兵)
(戰死奏請立碣)薛三貴墓(在安南縣東關貴有武功)曾異撰墓(在安南縣獨秀)
(山下明末流寇陷城撰殉難土人取其骸葬此)
遵義府
漢七王墓(在桐梓縣南五里相𫝊即竹王父子之墓)宋二冉墓(在綏陽縣朗水)
(里冉璡為合州知州冉璞為合州通判俱祀鄉賢)
貴州通志卷七
