貴州通志卷二十四
武備
師旅考
國朝
順治四年春正月流寇孫可望等䧟遵義明末流
寇猖獗張獻忠據蜀僭號以延安人孫可望為軍
師已而疑之乃改為平東將軍而以李定國為安
西將軍劉文秀為撫南將軍艾能奇為定北將軍
隂制之獻忠戮蜀人幾盡次及其兵將可望等懼
値肅王至保寧獻忠中流矢死遂率衆奔貴州破
遵義入據貴陽城官民避去賊四路搜捕箐洞殺
掠無算平威龍新之間千里蕭然無雞犬聲二
月攻定番州城屠之按察使張耀參議曾益都勻
知府陳瑞同士民死守盡遇害三月我
大清兵西征至遵義可望聞風屠貴陽城遁去留偽
總兵栢永馥巡道董顯忠守之旋大軍引還保寧
可望遂圍鎮寧州參議武右文率衆據守城破被
屠並屠安南普安等城遂入滇故明總兵羅聯芳
與前撫范鑛復據貴陽城時黔省未頒正朔苖蠻
蠢動諸擅兵相攻者蹂躪地方無有寧日四月
苗賊藍二糾衆反攻陷甕安黃平復圍平越府故
明總兵張才擊走之旋就擒戮於市十月綦江
人王祥率兵數萬據遵義
五年七月王祥與皮熊(即羅聯芳)搆兵相攻圍貴陽城
八月平茶司人楊光謙等敗王祥兵貴陽圍解
十月皮熊遣兵攻王祥次烏江為祥所敗全軍覆
没十二月皮熊及王祥平
六年正月故明總兵張先壁擁兵由楚入黔至偏
橋皮熊遣楊光謙敗之八月孫可望與皮熊等
以通好為詞遣其前鋒白文選取安順府攻青崖
白納燕樓等箐硐破之旋撤去先是明桂王子由
榔自立於肇慶稱號永歷至是封皮熊匡國公王
祥忠國公使守貴州
七年四月白文選襲貴陽入之李定國至自滇與
皮熊范鑛等盟而去八月孫可望由雲南襲據
貴陽皮熊走清浪追執之奪其兵又攻遵義王祥
兵敗自刎死
十四年八月孫可望降可望自據貴陽八年遣雲
南僉事楊畏知謁由榔請封為秦王設行宮官屬
及府州縣衞所等官遣營官臨田徵租以十之三
給民九年可望迎由榔於桂林置之安籠所改曰
安籠府相待無人臣禮偽知府范應旭至書其支
糧簿籍皇帝一名后妃數口月支糧若干十年由
榔聞李定國與可望有隙使内監張福祿全為國
諭定國以兵來迎馬吉祥私告可望十一年春可
望使鄭國王愛至安籠殺福祿為國與張鐫等十
八人十二年可望遣兵犯常德敗歸十三年李定
國敗於新會將由安籠走滇可望偵知之促由榔
移黔由榔故遲行定國至遂奉由榔由安南衞走
雲南至是可望率兵向雲南與定國戰於交水會
白文選馬進忠内變大敗還劉文秀率兵追至貴
陽可望遂走長沙來降
十五年二月宗室寧南靖寇大將軍都統羅託經
略洪承疇率師取貴州三月至沅州賊遁四月入
貴陽五月都統侯李復遵義八月李定國遣兵寇
城下擊却之又遣兵襲青崖城敗去九月安遠靖
寇大將軍信郡王鐸尼率師至黔次偏橋時巡撫
趙廷臣亦至即於行營受印視事十月會師取雲
南三路並進十一月信郡王發自貴陽李定國扼
雞公背圖侵貴州遣别賊將守七星關抵生界立
營窺遵義以牽蜀師十二月王師出遵義由水
西取烏撒賊將棄七星關走霑益王師入安籠
連敗李定國於安籠之羅炎涼水井撒寨定國遁
歸雲南
十六年三月宗室寧南靖寇大將軍羅託班師旋
京閏三月偽總兵官馮天裕等聚衆攻陷湄潭
劫掠平越思南等處總兵官胡茂正李本深等會
川兵剿平之夏四月偽將軍楊光謙降安置貴
陽施秉縣苖亂殺知縣趙玉奇
十七年正月安遠靖寇大將軍信郡王鐸尼班師
還京四月馬乃營土目龍吉兆等反雲貴既平
各土司俱奉貢賦遵約束有普安州所屬馬乃營
土目龍吉兆者與安南衞屯軍王回子田界相連
互相侵奪積為仇讐吉兆因收養亡命私造軍器
奸民文元胡世昌況榮還黑把事謝把事毛把事
等俱黨附之遥結李定國為聲援糾合鼠場營龍
吉佐樓下營龍吉祥軟血盟掠廣西泗城州之土
寨安南衞之阿計屯水橋麻衣沖下三阿白屯等
處所過劫戮民人竄逃總督趙廷臣巡撫卞三元
再四招諭負固不服乃合疏請討之六月偽寧
國侯王友進降黎平曹滴司土官楊華如招納
亡命陳洪金等謀亂黎靖兵討平之九月擒叛
賊呂洪□等誅之洪□順天人自海賊鄭成功處
轉入黔省竄伏水西隴革地方招逆黨權時泰賀
鼎等自稱興國公謀取貴陽為水西宣慰安坤發
其奸擒洪□斃於獄餘黨伏誅十一月總督趙
廷臣進討馬乃十九日破果母寨殺賊數千擒吉
兆子吉佐妻殱逆黨文元胡世昌於陣遂乘勝破
咔呷寨吉兆閉寨拒守官兵圍之
十八年二月總督趙廷臣令官兵人持一炬縱火
焚其寨破之龍吉兆及逆黨況榮還等皆伏誅馬
乃平三月分駐大兵纛章京杜爾德等班師還
京九月逆賊劉鼎叛圍定番州提督李本深擊
走之
康熙元年八月黎平歸弓寨苖亂提督李本深討
平之
二年正月丹平土官莫之廉以隱匿劉鼎伏誅金
筑土官王應兆與劉鼎通總督楊茂勲討平之鼎
敗逃水西七月被獲伏誅十二月廣西夷阿仲
反僭稱永龍元年盤據廣西隴納山出犯晉坪安
籠等處安順總兵官張鵬程討平之
三年正月逆賊常金印等謀反伏誅金印上元人
自稱常遇春之後從粤走黔與水西安坤皮熊等
同謀反金印稱蕩虜大將軍湘平伯偽造印勅旗
纛聚黨陳鳳麟高岑吉士英米應貴等煽誘諸土
司為亂為同黨陳大出首俱就擒二月水西宣
慰司安坤叛
上命總官吳三桂督雲貴各鎮兵分東西兩路討之
三月朔三桂統雲南十鎮兵由畢節七星關入果
勇令總兵劉之復駐兵大方遏其衝逸令提督李
本深統貴州四鎮兵由大方之六歸河會剿而
屯糧於三岔河首尾夾攻布置既定而檄黔省兵
書誤書六歸為陸廣於是本深兵及黔蜀二省所
運之糧盡屯陸廣三路氣息隔絶不相通三桂受
困兩月食將絶外援不至永順總兵劉安邦戰死
受圍益迫適水西土目安如鼎遣人偵黔營虚實
為本深所獲始知三桂被圍已久乃使為引導整
兵入援副將白世彦手斬驍賊以罵於陣賊遂敗
走總兵李如碧亦率精兵入重圍運糧接濟兵始
合為一敗賊阿作峝復敗之得初峝九月又敗之
紅崖峝坤率其妻祿氏逃於木弄箐復逃至烏蒙
烏蒙不納坤遣漢把曾經賫印投降不許生擒坤
於大方之杓箐並擒賊黨皮熊安重聖等熊不食
十五日而死坤與重聖俱伏誅
四年十二月郎岱土司隴安藩反命吳三桂發兵
討之藩乃安坤親黨坤滅後招納坤餘蘖隴勝等
及安重聖妻隴氏殺安順府經歴袁績攻破關嶺
直犯永寧隴勝等亦攻犯大定威寧殺畢節衞經
歴秦文
五年五月平遠兵變尋撫定之六月隴安藩等
伏誅郎岱平十二月湖廣通道縣苖吳老潘僭
稱王號煽惑黎平府屬黑峝口等處各苖造亂尋
討平之烏撒隴氏叛伏誅
八年正月黎平田心等寨苖亂鎮遠副將石玉貴
等合兵討平之十一月定番苖阿戎等亂尋討
平之
九年六月鎮遠府屬那磨等三十六寨逆苖降
十年春正月扯處烏夷目俄凹阿蠟等降
十一年春正月凱里苖亂尋撫定之
十二年春二月廣順州苖變殺吏目蒋士璘都
勻苗亂殺夭壩司長官夭應祿冬十二月吳三
桂反於雲南提督李本深以貴州應賊總督甘文
焜死之二十八日吳三桂陷貴陽
十七年七月吳三桂死於衡州
十九年十一月大兵復貴州先是逆黨郭壯圖因
三桂死擁其孫世璠屯貴州以拒大兵及是定遠
平寇大將軍固山貝子章泰統征南將軍穆占各
旗正副都統喇賽薩克查巴圖魯釋伽保陜納海
莽吉祿陶代宜思孝官保内閣學士薩海總督盧
崇峻蔡毓榮董衞國將軍林興珠提督趙賴周卜
世等滿漢官兵由湖廣克辰龍關取鎮遠清平破
偽將軍韓天福於平越世璠遁回雲南
二十年正月大兵克盤江吳世璠遣偽將軍線緎
屯兵江西坡扼險以待大將軍章泰大敗之賊兵
分據黃草壩征南大將軍賴塔統各旗正副都統
勒貝希福馬齊趙連額黑里花色紅實錄祖植椿
總督金光祖將軍馬九玉滿漢官兵由泗城州奪
石門坎拔安籠所繞出賊後大破之
二十一年三月定遠大將軍章泰征南大將軍賴
塔及正副都統穆占希福莽吉祿喇賽孫他劉顯
忠等先後奏凱
詔移逆屬家口及偽將軍總兵副將等進京參遊以下
俱發河南江西山東湖廣四省安置民間起夫運
送自二十一年起至二十七年始止
二十四年七月黎平賊何新瑞反新瑞本李姓初
在靖州為僧後至平茶所犯罪逃至新化乃冒姓
何稱故明總督何騰蛟子煽惑苖民作亂黎平官
兵擊敗之十月夷目王騰龍王成龍謀叛擒斬
之
二十五年二月何新瑞伏誅徙土司韋有能等以
其地入永從縣
三十年十二月黎平府高洞苖金倒大倉晚掛補
哄等刦殺行旅知府張㶑遣吏目劉浡往緝之副
將侯奇遣兵同往苖以為剿已也遂殺浡及官兵
二十餘人合十數寨俱反
三十一年二月巡撫衞既齊遣官諭撫不從因會
題請剿官兵至首惡就擒古州車寨等處亦次第就
撫既齊劾張㶑侯竒激變之罪
命吏部尚書庫勒納内閣學士温保會同雲貴總督范承
勲勘問晚掛補哄等伏誅侯竒張㶑並論斬
三十八年都勻白苖甲多等寨作亂參將張應金
剿平之
四十年十月黃平革夷苖奴計羅尤等拒捕傷凱
里都司胡安國殺土官何瓚遠巡撫王燕遣兵剿
之奴計等伏誅
四十二年十月銅仁鎮筸紅苖亂提督李芳述討
平之
四十三年冬黎平苗黃明謀叛尋擒獲伏誅
四十六年八月普安州三江㺜苖不法安籠鎮總
兵李得勝督兵剿平之普安苖明初設土司羈縻
之弘治時夷婦米魯叛經年始平至是有三江㺜
苖黃柱漢殺菴章寨黃國一家七人又仇殺紅車
凹洞阿里擄其人畜總督貝和諾委官擒治抗拒
不出因與撫臣合疏請剿仍令安順府知府許天
馥副將李雄招諭之止下江苖寨奉命餘皆負固
得勝率參將王應龍遊擊洪容魯岱分兵布上中
下三江調雲南副將高文成平遠副將駱儼廣西
守備劉鳳鳴李霖等為犄角十一月四日李雄
兵抵隴戞苖以數千人據險誘我兵進擊而伏賊
數百於四坡把總林鳳翔奮擊伏賊皆披靡奪中
江要隘駱儼由叢箐進取法崖寨其寨高十五里
懸崖陡絶甫上半坡苖數百鏢弩迎敵我兵擊却
之遂破其寨高文成亦率兵由乃革渡河直搗這
都這那復分路夾攻挖者勒洛籠空崖諸寨苖俱
竄上獨石&KR0749;其&KR0749;千尋絶險叢箐無路難以仰攻
乃絶其水道數日賊窮蹙始將渠兇抱應抱省等
縛獻軍前自是不敢復出侵犯
五十年三月蔡江洞苖老吳大田等作亂先是提
督王文雄
題改黎平頂洞汛移駐蔡江名為西山營洞苖忿占
其地乃自毁房屋以示不服至是因催辦木料騷
擾苖寨老吳等遂殺兵役圍其營鎮遠遊擊王國
印救却之繼遣千總馬似龍諭降誘擒首惡伏誅
西山營守備官亦坐革職裁其營
五十四年四川烏蒙土府祿鼎乾與貴州威寧屬
土目祿世華因争稻田壩之地劫擄世華人民牲
畜川撫委員往勘鼎乾負固不出川撫年羹堯欲
剿之黔撫劉蔭樞持不可乃遣都統阿爾納副都
統昊坤侍郎噶敏圖會同雲貴川三省督撫於畢
節縣勘審鼎乾懼請釋仇和解歸所掠人畜及侵
地
雍正二年冬討定廣仲苖平之黔苖種類仲家最
為兇頑在定番廣順間者尤甚明時旋剿旋叛後
用鵰剿法稍知畏戢仍時出刦掠漢夷男女售與
漢奸轉販他省以獲重利居民苦之有阿近者勾
結羣苖據散幹山寨自稱為苖王總督高其倬會
同撫臣毛文銓提臣趙坤調兵往剿擒獲阿近暨
其弟阿卧斬之
四年四月討長寨仲苖平之廣順州長寨地方内
接安順府屬之十三枝普定縣屬之五枝外通粤
西獞獠實為盜藪阿近阿卧誅後總督高其倬遂
請於散幹西孟等處添設營汛控其險要會其倬
調任去總督鄂爾泰繼至勅修建營房而餘黨阿
搗阿撈等聚衆抗阻旋建旋焚爾泰遣定廣副將
劉業浚進剿怯不敢前乃以都勻參將劉朝貴代
之朝貴至令遊擊官祿攻谷隆關卜萬年攻者貢
等寨破其巢穴擒獲甚衆餘黨畏懼獻首惡阿搗
阿撈併漢奸李奇等俱伏誅遂定兵制設長寨營
併移貴陽府同知分駐其地
五年三月剿謬沖苖平之黎平府屬有花苖一種
介黔楚之交喜鬭好殺獷悍難馴而謬沖寨三面
削壁路通一線諸苖恃此為險不務耕業專以刦
掠為生至是總督鄂爾泰提督楊天縱會湖廣總
督邁柱遣兵進剿斃其渠魁陸太還餘皆奔潰黎
平府知府張廣泗鎮遠遊擊韓勲率知縣孫紹武
守備左垣等鼓勇先登衆隨猿攀而上直破其寨
擒斬無算有芋河溪寨者素與謬沖為聲援乘勢
並剪滅之其黨歸歐鬼壘九厥交椅几馬等寨皆
聞風震懾詣行營繳噐械願納糧賦乃視地之遠
近分隸黔粤兩省七月總督鄂爾泰請改廣西
泗城土府歸流分其地設永豐州隸貴州廣西泗
城土府延袤二千餘里其地北與黔省普安南籠
永寧定番相錯夷㺜雜處仇殺時聞兼以山高地
險奸民犯法者藉為淵藪爾泰洞悉其害適泗城
之者相與普安之者坎互争地界黔粤俱委官會
勘泗城土知府岑應宸帶土兵三千餘人亦至者
相爾泰疏列其罪革其世職改土歸流安置應宸
於浙江以紅水一江天限黔粤乃割江以北地泗
城之長壩桑郎羅斛等十六甲並西隆州之羅煩
冊亨等四甲半零二十一寨歸貴州南北約三百
里東西約七百里請建永豐州於長壩設知州焉
八月總督鄂爾泰委黎平知府張廣泗會同副將
李登科往古州相機招撫生苖
六年三月廣西西隆州八達寨土目顔光色等不
法安籠鎮官兵協剿平之十月巡撫張廣泗討
八寨生苖平之八寨為都勻要隘丹江清江古州
之咽喉窟穴其中者為黑苖往者半隸夭壩土司
自將土司戕害後雖改屬都勻府而流土俱不受
制與化外無殊楊排楊堯乜告楊烏四大寨恃強
恣肆附近諸小寨皆為役使又番仰番扛擺卓等
十餘寨與丹江諸生苖勾結剽掠其地既為苖疆
之肯綮其苖又屬梗化之渠魁欲靖苗疆宜從八
寨始正月總督鄂爾泰謂生苖不亟加懲治匪獨
為苖害且大為民害既審地勢察苖情詳悉具
奏荷蒙
聖鑒指示周詳調貴州按察使張廣泗赴滇授以剿撫
機宜五月十六日廣泗由貴陽率兵赴都勻六月
初九日同都勻營參將趙文英等營於八寨隘口
仰體
皇仁不遽加兵張示開導冀其悔悟有代理代省九門長
塘等四十餘寨詣營就撫而楊排楊堯等寨拒抗
如故且脅數寨為援然苖素未經大敵不過凌轢
單弱十二日文英督兵攻擊交鋒未逾時即奔竄
次日有被脅之牌牙壩固等賊及大肚小肚等十
餘寨咸相率投誠時獨山汛漢土官兵自普&KR0749;奉
調赴八寨途經交歸羊甲等寨曾與楊排楊堯糾
結不知二寨敗猶競出堵截官兵鼓勇連破六寨
於是附近交歸之甲些等十餘寨皆來降十七日
移營斗魁斗魁者八寨適中扼要地也當是時軍
威初震數十里内之山洞生苖紛紛歸附惟番仰
番扛拒命十八日廣泗密飭撫標守備張瑢麻哈
州知州孫葵將兵分攻趙文英據要策應苖亦分
路拒敵官兵奮擊擒斬追焚巢穴於是番仰番扛
暨楊排楊堯等寨諸賊皆逃匿亦有畏威乞撫者
七月廣泗移兵開丹江總督飭以兵雖屢勝而地
險苖衆未可玩視緩急進退務籌萬全廣泗乃於
二十四日率兵下丹江賊千餘阻去路擊走之二
十六日抵梧桐隘口賊瀰漫山谷擊之則四竄林
莽少頃復聚是時都司羅資衮奉調由凱里進丹
江亦為苖所阻乃改途由嚢孟走烏叠鏖戰九日
始達廣泗營適總督密飭至以丹江逆苖雖屢經
挫衂而毫不畏縮倘勾結八寨以襲我後則糧運
必不繼戒勿輕進於是廣泗等移營甕城以其地
扼八寨之吭而拊丹江之背也而八寨已附之苖
果為丹江苗煽誘復叛廣泗請益兵八月總督調
左營守備徐希達把總楊漢飛提標遊擊田昌友
貴陽遊擊史應貴守備任龍等各領兵赴軍前而
統以定廣協副將蘇大有又造靖蠻大砲送行營
飭廣泗等以羣苗負險狡詐莫測天時可乘地利
宜審近功速效亦非遠圖凡事知難斯易視易轉
難務須慎重是月廣泗奉
命廵撫貴州總督復以機宜咨授謂八寨與丹江聲勢
相倚而丹江在内八寨在外非大創八寨使其弭
耳帖尾恐苖情反覆無常欲進丹江輙為所阻即
不然而我兵已入丹江兩地逆苗更番擾我益滋
掣肘廣泗乃於九月二十六日先進剿甲些烏歸
等附賊之三十餘寨十月初四日詗得丹江苗賊
來助逆伏兵待之初五日苗果蜂擁而至猝遇伏
兵驚潰官兵追擊遂破附近乜告之大小八寨又
乘勝焚首惡之楊排楊堯楊烏附惡之乜條楊列
者良等數十寨是日蘇大有率兵分剿偵知前路
有賊令官兵分左右潛伏少頃見苗數千來俟其
過半截擊之苗首尾不能相顧把總高選等由左
路逐殺燬擺楷乜略壤頂壩構四寨大有率守備
傅又新等由石路逐至乜告關口手斬逆苖無算
會文英兵亦至遂焚乜告三大寨各寨苖皆震讋
數日内楊亭番仰黨找達石硐爽排戞等數十寨
各刻木輸誠廣泗示諭除首惡不宥外餘許就撫
八寨既平議進丹江留文英鎮守知縣魯朝聘招
撫附近生苖其極遠之千家寨俱後先歸化隨建
城設官隸都勻府
十二月巡撫張廣泗討丹江生苗平之丹江與八
寨密邇而清江古州諸地界亦牙交繡錯生苖聲
氣相通盤踞其中者為桃繞等四十餘寨名大丹
江右有烏疊等二十餘寨為藩籬名小丹江左有
雞講等十餘寨切近九股兇惡尤甚又大小丹江
所恃以濟惡之區也十月八寨既平總督鄂爾泰
咨巡撫張廣泗於十一月十一日率兵進取丹江
相度形勢烏耶為大小丹江要隘抱得亦大丹江
出没之區烏騷則延屬雞講乃調副將蘇大有由
八寨九門歴枯桐寨直取小丹江令副將張禹謨
由烏溜進攻抱得期會於大丹江並分兵屯烏騷
山岡以牽制雞講廣泗率遊擊田昌友史應貴都
司羅資衮等駐兵烏耶坡以扼要隘十二日大有
自八寨出烏高抵枯桐兵威初張群苖紛紛竄匿
官兵沿途搜剿十五日越枯桐抵石板寨苖數千
阻扼大有以重兵伏叢薄而率輕兵誘擊之苖潰
敗次日大有分兵四伏獨登相近烏叠之山岡覘
賊虚實彌望深林灌莽閴若無人突聞四山震動
賊擁如蜂伏兵起賊大敗隕首洞脅者纍纍填澗
壑二十日趨小丹江賊於頭關土城密佈銃砲以
拒大有直逼城下奮勇先登手刃賊四十五人連
破土城五座追至小丹江燬其巢穴移營駐烏疊
寨由是大有為諸苗所深畏雖婦人小子聞其名
無不咋舌是月十三日昌友等分兵奪烏耶左右
山岡進劄頭關口禹謨亦奪烏溜寨進攻抱得焚
三寨時烏耶關口苗四路來寇昌友連日攻擊旋
敗旋聚相持未下以故禹謨雖破抱得懼賊襲其
後不敢進廣泗聞之輕騎赴抱得營令羅資衮出
左路守備梅先春出右路夾攻囊猛賊奔散火其
寨囊猛者大丹江綰轂處也此寨既平可以直走
大丹江乃令禹謨馳赴烏耶助昌友而自領其衆
二十四日廣泗遂移營於小丹江賊糾衆數千乘
官兵初至肆衝突參將王惟一領定番土兵擊敗
之賊乃遁十二月初三日大有進攻大丹江黃茅
嶺破之楊排等八寨刻木來降昌友應貴等分攻
固猓計籠等六寨悉燬之初五日官兵分三路攻
破桃繞於時諸苖震恐皆赴大營乞撫惟抵箇雞
講等寨堅守不出而大小丹江之苖剿撫歸附者
十已七八初十日廣泗令昌友應貴等率兵直趨
抵箇又令安南營兵據其寨左之高嶺苖數千競
出皆殊死鬭官兵併力夾擊大破之窮追至雞講
山後次日禹謨兵亦至苖仍聚衆合戰官兵合擊
之披靡奔潰棄刀鎗火銃攩牌諸器械山徑為之
阻塞官兵焚雞講等五寨是時衆苖竄伏山箐無
所得食相繼赴大營匍匐乞憐旬日之間次第就
撫遂編其戶口留兵鎮之明年丹江鬼師老楊老
水等煽衆復叛襲大丹江營時總督坐鎮貴陽命
參將官祿剿之不克復檄總兵哈元生將兵協剿
賊敗遁尋獲老楊等梟示餘黨乃平乃建城設官
亦隸都勻府
七年六月巡撫張廣泗討清江叛苗平之清江亦
黑苖境也以上下九股為門戶丹江八寨為藩籬
與施秉舊縣接壤明時結連播州楊應龍為寇肆
焚掠因遷施秉縣治於偏橋以避之順治十六年
殺縣令趙玉奇鎮遠黃平居民悉遭蹂躪厥後稍
歛戢而時剽掠行旅以故清江上通重安以達都
勻下通黔陽以會朗水舟楫往來雖較㵲溪為便
而估客帆檣不至焉春總督鄂爾泰駐貴陽以八
寨丹江既平檄鎮遠知府方顯招撫九股次及清
江又令副將張禹謨領官兵彈制之於是顯等親
歴諸寨宣布
皇威下九股諸寨不煩兵威相繼就撫上九股向恃雞
講為援及雞講等寨既已芟夷亦相率就撫小江
横坡等處咸望風歸附顯等次第稽其村落戶口
而編管焉及抵清江柳羅柳受等寨争先降附願
為良民惟江外有公鵝苖與柳利雞擺尾雞呼黨
白汗白索等十餘寨素相連結復有漢奸從而嗾
之曰若歸漢官彼且重賦繁役以魚肉若不如結
黨固守官兵設與相持則彼饑若飽彼勞若逸可
以坐困即相攻併死力以禦亦可圖存於是探禹
謨甫駐兵柳羅即渡江攻刦官兵勢甚猖獗總督
聞警調各路兵從巡撫張廣泗進剿兼示機宜以
公鵝等寨逼處清水江宜及時剿滅彼所恃以抗
拒官兵者江深崖險耳急之則併力死守當緩以
誘之俟其防虞稍疎潛師渡江上下夾擊一鼓成
擒矣是時農務方急大兵既至柳羅賊詭言願受
招撫為緩兵計廣泗佯許之傳諭行營曰安撫諸
寨訖即撤大兵賊防守果懈五月十四日方顯邏
知江邊有小舟白廣泗選健卒夜半奪之僅十餘
隻柳受苗素恭順潛駕舟四十濟師師全濟廣泗
乃分兵八百屬遊擊母椿齡斷苖右臂以絶外援
又分兵五百屬守備徐希達伏林以截逋竄而自
領大兵直搗其寨賊措手不及殺傷無算遂進據
其寨苖用兵無他能惟以昏夜刦營為奇計次日
廣泗策其必來薄暮令衆兵伏要隘而空大營以
待二鼓苖果銜枚逼大營咆哮而入寂無所遇急
反走不數武四面砲聲震地火光燭天官兵前後
夾擊苖互相擠墮死者無算十六日董兜寨暨附
逆之柳利雞擺尾諸大寨咸赴營受撫並縛漢奸
曾文登以獻六月初五日公鵝諸逸賊窮蹙悔罪
願受約束時廣泗有古州之役留大有方顯同駐
清江經理諸務十一月初六日雞呼黨東庫白汗
白索諸寨復聚衆刦營官軍偵知嚴兵待之抵夜
賊萬餘分四路夾攻大有當先奮擊賊奔潰官兵
分路追殺總督聞之復調大定協兵赴清江諭令
殄盡根株而大有與顯等誘擒渠魁奬率將士戮
力攘除賊乃塪要道闊丈餘參差樹大橛又掘阱
覆茅葦於上以拒官軍二十二日大有令劉成龍
章奇相韓生耀皮衮任龍分兵三路而身先士卒
拔橛填阱以擣賊巢縱火燎其居賊大潰東庫夭
臘黨泥白汗黨苖四山號泣皆稱為雞呼黨迫脅
願擒兇首繳器械以就撫由是清江諸苖寨悉平
以公鵝寨據清江形勝就其地建城設官隸鎮遠
府
九年七月古州上下江逆苖悉平古州地方遼闊
形勢險峻苖種繁衍叛服靡常自漢迄宋羈縻而
已元至正中設古州八萬軍民總管府明洪武間
以外古州設潭溪龍里洪州八舟歐陽新化亮寨
中林曹滴西山湖耳赤溪古州永從等十四司而
裏古州棄之化外我
朝定鼎後逆賊吳三桂偽將馬寳兵敗於楚取道古
州以竄滇諸苖遮獲其大砲火銃盔甲而内地作
奸犯科之徒教以施放之法並為購鐵增器械製
火藥於是諸苖日事讐殺官司不能禁又往往窺
伺内地劫奪綑擄六年總督鄂爾泰奏
聞欽遵
廟謨由凱里進兵先其近而易者於是八寨丹江清江
等處以次平定巡撫張廣泗前守黎平時有謬沖
之役於古州苖情地利頗得梗概七年二月總督
自雲南來駐貴陽居中調度咨廣泗開古州六月
十五日廣泗由清水江統兵至岑龍坡取道黎平
府以進而古州羣苖勾結岑梗梅得二寨及附近
山苗萬餘人拒命廣泗令黎平協副將趙文英遊
擊周豹攻二寨破之隨令黎平知府張鉞平越營
遊擊向之榮貴陽營遊擊史應貴各領漢土兵護
糧芻進屯岑隴古州故分上中下三堡諸葛營在
三堡之中是時諸苗叛形未露咸予招撫值科場
届期廣泗將回貴陽監試乃命文英鉞等統兵駐
古州之諸葛營以鎮撫之十二月都江上遊之來
牛定旦叛文英請益兵禦之二寨地廣人衆性尤
兇悍兼煽動革招革雄搖排搖晒擺調方勝等數
十寨相與梗塞河道文英遣土舍林天錦吳和禧
前往招撫和禧為所殺總督鄂爾泰摺
奏謂都江一水在古州諸葛營之南由諸葛營而西
為上江來自黔之都勻由諸葛營而東為下江直
達廣西之柳慶沿江山硐諸苖多未歸附非用粤
兵協𠞰難以開通乃調廣西慶遠協副將潘紹周
永寧營參將施善元各統兵由沈口至古州以慶
遠知府徐嘉賓監紀軍務會趙文英溯都江而上
剿諸蠻疏通河道又飭都勻協副將卜萬年獨山
州知州孫紹武領兵由三角&KR0749;直取來牛以距上
遊又調桂林協副將董芳領兵由荔波縣三洞至
平宇與文英等相聲援八年正月紹周善元先後
抵諸葛營同文英於二十一日往攻定旦兼程而
進直據定旦後山賊鳴鼔聚衆競放銃砲我師擊
敗之奪其大砲銅鼓鐵甲燬其巢定旦既平來牛
諸苖皆竄入林谷自都江至平宇沿河四十餘寨
無不危懼羊邦羊翁十餘寨去定旦甚遠亦來歸
附惟八飛隴寨雖附近行營兩岸陽順隂違狡黠
特甚督撫檄催萬年董芳紹武守備馬允升合兵
進剿二月十四日萬年等抵隴寨前山賊蠭屯兩
岸狂呼大噪直犯大營萬年等以官兵為正土兵
為奇張五路以分賊勢自寅至未砲斃數十人賊
始退保隴寨萬年等督兵進攻奪賊船以渡直逼
寨門銃砲齊發苖不能支從後山遁遂破其寨二
十一日移師進八飛賊伏莽以伺官兵追逐斬首
數級餘皆鼠竄於是布養豐柳擺勞等寨咸願納
糧應役而來牛搖排搖晒革招革雄諸寨餘孽散
而復聚猶截河道以拒官兵且期於是月二十五
日併力攻大營萬年等偵知之預令千總楊剛等
以兵七百伏來牛南岸上流張唯等以兵七百伏
南岸下流誡之曰聞砲而動翌日辰刻賊果蟻聚
北岸喊聲震山谷萬年率守備殷起龍馬允升由
南岸迤邐前進日午苖見官兵無後應遂渡河衝
突俄而砲聲動地官兵三路齊發賊倉皇不知所
為俘斬與溺死者不可數計遂移營平定山議剿
革招老你等寨而文英善元亦自定旦來會次日
萬年等領兵二千餘分道並進山高箐險革招苖
營窟其中不虞大軍遽至及我軍攀藤披棘齊逼
寨門苖乃大驚空寨逃匿官兵分道搜剿焚其巢
附近之俾爽柳叠平甲排告諸寨咸刻木乞降三
月初七日攻老你寨破之搖排搖晒諸苖懼相率
詣營門乞撫怎冷有厄撇高等十數寨亦聞風歸
順二十一日師集來牛凡要害處分兵彈壓萬年
紹武防來牛遊擊周豹防定旦守備高本陽防寨
北守備張鳳翥防八開遊擊徐希達防都江而文
英紹周等率所部兵於五月初七日回古州議建
城於諸葛營是時古州之上中下三堡雖已就撫
而心懷觀望以為大師必撤彼仍得以自恣及聞
於諸葛營建城下堡之車寨苖最險譎距大營僅
隔一河中堡之口月寨頭藏弩數寨素稱兇悍為
山苖渠魁遂相與勾結倡亂龍早則殺通事黃永
吉寨頭則殺民人姚弘才苖光坡牛圈坡八孖諸
寨一時響應謀於十五夜焚刦大營利洞頭人靳
瑞林因把總徐祺生來告十四日文英等議進剿
時河水陡漲渡船僅二隻古州同知滕文炯集新
撫諸苖寨船六十餘覆以板䌫以大絙夜半成浮
橋次日五鼓濟師善元率守備侯弘道張焕等趨
永鎮關為夾攻計文英紹周分兵直抵中堡攻口
月寨頭江墨等寨苖以河水阻隔懈於防守突聞
官兵至驚惶奔竄我兵焚其巢俘首惡而誅之餘
俱繳械受撫六月初七日文英紹周由右路擣龍
早善元應貴由左路攻黨祥兩路皆絶險巇賊又
伐大木阻截之我兵緣山間反徑騰踔而行窮搜
大索俘馘甚衆擒苗一名老戞則車寨前往助逆
者也十二日攻車寨是夜三更車寨防守之苗聞
繞寨馬蹄聲視之寂然如是者三及五鼓甫就寢
而大兵至賊瞀亂恇怯自卯至已斬首千餘級就
縛者三千餘人搜獲子母大砲十三座火銃長桿
刀弩皮鐵盔甲無算梟斬首惡餘皆釋而撫之自
是三堡諸寨無不褫魄同知滕文炯因勢招撫者
百餘寨而來牛定旦復叛先是二寨雖已安營駐
兵而上江山苗無慮數十寨擺調方勝素兇悍為
諸苖雄長革招怎冷怎衣邱車有已有厄龍坡冷
硬烏泥雅灰等寨莫不聽其指蹤於是煽衆作逆
奪據柳叠隘口刦糧運謀犯新營柳叠隘口者上
江路之咽喉糧運郵逓所必經也萬年紹武得警
報飛檄各路官兵預備合剿並調八寨官兵暨爛
土普安土兵於二十九日齊集拉攬臺萬年領兵
直趨柳叠賊見官兵衆不敢出惟於柳疊北岸遥
施火銃官兵攀崖逐殺賊散走於是柳叠不失而
糧運復通七月總兵蘇大有自清江抵古州任時
文英紹周鉞嘉賓等先期往溶洞清理下江大有
飛調文英紹周等星馳上江策應而副將董芳亦
奉調至來牛遂同萬年等進兵堵剿初擺調方勝
倡逆時首附和以殺夫奪糧者革招也聽其脅制
不敢少抗者排怪有厄邱車諸寨也衆議先落其
角距不半月而諸寨可平乃於八月朔進剿擺調
文英以兵一千攻其左萬年以兵一千攻其右殺
賊數百人餘潛奔密箐乘勝直攻方勝張翼夾攻
殺百餘賊斃於銃砲者無數焚燬其大小四寨擺
保羊烏者距方勝三十里與擺調方勝狼狽相依
二寨餘孽悉逃於此恃山險箐深官兵不能至文
英萬年等分兵伐山通道直逼其寨賊併力奔突
官兵銃砲齊發僵屍横地餘皆潰走追至加雅大
箐復斬馘數百俘二人於是黨找者飛甲石等七
寨苖民相率赴營求撫擺調等四寨逃竄逆苖亦
悔罪來降而是月二十三日龍坡冷硬等寨潛勾
定旦餘孽突攻新營為遊擊周豹擊散大有飛調
董芳帶兵會剿官兵既合於九月初二日先攻龍
坡冷硬由是而俾硬而恩堆而俾舉一路蕩平勢
如破竹弓桃雞髓等三十餘寨皆遮道受撫文英
萬年乘破擺調四寨之餘威於初八日由奪弄攻
雅灰雅灰故與定旦通恐官兵至坎其道路塞以
巨木文英萬年等踰岸越嶺直搗其寨賊逃匿一
空官兵四路搜捕隨有色彛色排羊長羊羔等十
餘寨暨阿黎阿墨撒高擺地等二十六寨相繼輸
誠誓為良民是役也為時未匝兩月俘馘以千計
向化者百餘寨獲賊仗不可數計二十八日撤師
回古州去古州五十里許有苗寨曰滚宗計十有
二寨陽示恭順隂懷叵測舊與車寨頡頏左右數
十寨山苖咸憚其兇𦦨近見中下二堡皆剿心不
自安乃煽誘通倒高牙等寨並招納定旦龍坡亡
命以自助肆行刦擄大有檄善元任龍統黔粤兵
分路進剿時文英等以上江之役未回大有慮頑
苖乘虚覬覦限善元等以三日旋師十月初八日
抵滚宗後山善元領兵由左路取火燒寨一路崎
嶇犖确無尺寸坦途守備凃有功力攻前關賊死
守善元潛從山僻小徑陟後山之顛下擣其虚賊
首尾不能顧有功斬關而入殺苖數百焚其寨乘
勢破中南兩寨立燬之任龍由中路取領月寨累
歴深箐去領月咫尺逆苖壘石為關留小竇僅容
一人匍匐出入又用大木為柵多鑿小孔以架火
銃守禦嚴密千總周熹奮勇前攻一矢貫兩苗苗
膽落棄關守寨自辰至已攻寨門不能破周熹瞋
目大呼守備侯弘道偕千總王嘉猷李梅得等協
力急攻苖始棄寨走黨補周熹追之中火銃死善
元督兵為後勁發火箭延燒苖屋須臾灰燼附近
之俾景與上寨下寨悉行剿滅殺苖百人銃砲斃
者倍之初十日善元等還古州適如三日之限而
滚宗十二寨已破其八是日文英紹周等亦至自
上江大有以滚宗雖經小創而兇猾未改須草薙
禽獮之方議加兵而烏泥公台等寨與定旦逸賊
殺邏卒數十以叛官兵進剿不數日二寨皆滅時
大有病故以董芳署理十一月文英紹周各將兵
千餘進擊滚宗十七日抵其寨設伏待之賊犯大
營為伏兵擊走官兵逐北經喬扣養黨碑尾等數
寨俱縱火焚之賊遁入土&KR0749;大寨層壘土牆又嘯
聚俾賴加頭邦受高烏等數十寨堅壁自守官兵
累攻不下芳調定旦兵千名領以守備殷起龍於
十二月初八日由古州進援適總督遣員賫賞賚
至營宣布
聖恩密示方略將士倍鼓勵十九日分道進剿先以伏
兵剪其外援然後文英率兵攻其前紹周率兵攻
其後賊分兩路拒敵自辰至未賊兩路皆披靡遂
破土&KR0749;由是滚宗十二寨咸懾兵威而俾賴加頭
數十寨亦相與匍匐營門願受編管文英等撤師
歸先是上江來牛邱車革招排常排怪柳排等寨
旋服旋叛時犯軍營是月十一日萬年遣馬允升
姚宅中沈弘謨等相機先剿後撫邱車等寨皆畏
服惟革招來牛排怪三寨負固至是年正月萬年
等分兵攻剿三寨賊遁匿深箐萬年焚排怪弘謨
破革招並獲其首惡阿屋解大營梟首時當春耕
衆苗因千家革雄布養三寨之苗哀懇就撫於是
革招等一百餘寨咸繳器械受約束四月上江邱
車寨復叛文英等率兵攻剿獲其渠魁阿桶斬之
又擒獲高孖定旦等寨附逆之阿種等十八人檻
致古州梟示於是來牛定旦等寨無不畏服而上
江一帶胥底定焉下江苗視上江為恭順獨滚塘
才瓦二寨頗頑梗復有加的寨同惡相濟同知滕
文炯親詣招撫不應六月董芳率文英紹周善元
等抵蘇洞危峯障日鳥道懸橦文英等率領官兵
分路攀緣而上將近才瓦賊衆林立善元手刃二
苖官兵銃砲並發斃數十人砍死首惡老門等三
人始棄寨遁又分兵剿加的寨亦望風四竄時大
雨如注者數日有蘇洞苖民老巴者𨗳内滚塘八
寨外滚塘二寨苖赴營求撫雨霽後發漢土官兵
搜剿逸賊才瓦加的苖民咸凛凛然不敢復萌異
志即附近滚塘之高麻等十八寨並遠隔滚塘之
黨牛加耳等十九寨俱繹絡赴營繳械願入版圖
七月十一日班師回古州由是上下兩江乃克大
定當清理上江時總督即有會勘黔粤疆界分地
鑿江開道之檄迨車寨滚宗等寨次第平定遂檄
按察司張鉞及文英紹周嘉賓通勘上下兩江上
自三角&KR0749;至三硐下自諸葛營至溶洞濬淺灘辟
險磧伐巨林鑿怪石舟楫上下郵逓往來無有阻
礙乃建城設鎮於諸葛營其餘來牛定旦高舊打
略八開拉攬革赧柳叠籠寨丙妹各要地或協或
營或汛碁布星羅聲勢聯絡並隸黎平府
十年九月逆苖圍台拱至十一月官兵擊破之圍
乃解台拱即九股苗相傳漢武鄉侯南征戮其種
殆盡餘九人滋蔓蕃衍分而為九因名九股近丹
江者曰上九股近施秉者曰下九股寨密人稠土
饒性悍明季屢征不克
本朝定鼎初猶不免竊發康熙辛酉大師整旅黔疆
乃㒺敢恣肆然弱肉強食自相讐殺累世不悛雍
正四年噶覺番隴等寨夜出施秉刦琵琶洞石口
溪等處發鎮遠恊兵剿之六年總督鄂爾泰清理
苖疆越明年丹江雞講以次底定遂檄委鎮遠協
副將張禹謨知府方顯領兵開九股抵台拱宣揚
朝廷威德戒諭勿相侵凌繳兇械為良民是時羣苖為
兵威所懾皆俯首聽命於是清戶口編里甲版圖
登之天府此亘古所未有也苐苗既兇狡未經大
創慮有反側議於台拱建城設兵以鎮撫之且上
為丹江聲援下與清江犄角而施秉鎮遠之籓籬
以固十年秋七月總督高其倬巡撫元展成會檄
按察使方顯董其事貳以貴東道黃世文檄清江
總兵趙文英領兵二千五百偕往定廣副將曾長
治佐之八月由施秉稿貢進次排略各分兵防守
旋至台拱經畫既定工方興時秋禾徧野苗偽為
恭順然日夜刈穫不少息及農工甫畢城築數板
而諸苖叛初歐家墨引羊翁市界桃賴各寨倡議
曰官兵定居於此如我輩何盍驅之城工成將無
及諸苖謂衆寡不敵墨引寨苖曰吾將東連高坡
南結丹江多傭老虎漢必能取勝老虎漢者苖之
敢死士也遂傳逓木刻刴牛誓衆上九股三十寨
下九股四十二寨高坡三十餘寨皆附焉惟在濃
台拱稿貢三寨不從九月初六日夜各寨苖俱集
殺通事郭英歐玉勝等及商民數十人凌晨犯大
營外委張壁戰殁文英攻羊翁寨把總劉鳳林戰
殁急檄調援兵並檄稿貢之兵進保排略時排略
被困兵不火食者三日長治領兵五百往救適鎮
遠援兵亦至大破賊火其寨拔營歸台拱苖阻截
歸路守備高本陽死之排略為台拱咽喉相去十
五里防守兵僅二百人苖攻圍三日不能破使圍
解後益以長治所領兵與大營相犄角刁斗相聞
糧運無阻得勝算矣撤兵歸營苗得據險孤軍坐
困外援不通此則主兵者之失計也初十日報抵
省城巡撫元展成飛檄各路兵赴援撫標遊擊馬
似龍先往平越營遊擊羅資衮督軍糧輜重隨之
將抵排略伏賊突起官兵潰資衮戰殁似龍退駐
稿貢台拱發兵接應把總王朝傑死之是時黔西
遊擊馬騏提標遊擊王友文遵義遊擊吳朝貴先
後率兵至以持議不合遲疑逗遛巡撫元展成攝
提督印嚴檄四將赴援而賊堅守大關不能進又
委大定副將楊馥為總統星馳解圍未至文英攻
市界寨僅焚苖屋數間千總蘇成鳳把總徐三錫唐
起鳳等戰死方逆苖之圍營也軍糧僅足支二十
日文武官兵啜粥待援至是糧盡人心惶惶方顯
曰初入九股時張禹謨欲屠台拱在濃余力阻
得免二寨感不殺恩誓不反曷與謀之遂召二寨
苗議米薪之價升米銀三錢有奇束薪銀一錢牛
羊價數倍二寨欣然未幾賊知以糧濟我軍誓先
滅二寨二寨懼不敢以米薪至十月九日楊馥至
見大關山高路險賊壘石以守曰此可以夾攻破
也十二日令馬騏王友文從旁抄出賊營後自領
兵前進士卒有懼色馥曰孤軍忍饑待援吾若後
誰肯當先者遂舍騎抽刀徒步登山嶺天未曙賊
睡卧中聞官兵突至驚愕四散馥殺傷無數追逐
至壘石下賊伏草中發銃中馥左肋馥猶揮刀前
進不數步仆衆兵奔潰馬騏等不敢進依山為營
為賊所困凡三日水絶士卒饑渴棄軍械從間道
歸賊盡收之勢愈猖獗遂由稿貢出苗鼻嶺景河
一帶刦掠十八日犯下秉督糧知府滕文炯甘士
琇率兵渡河擊敗之生擒六人又於草中擒獲二
十餘人俱梟示河干自是平兆景洞諸苗始有懼
心方楊馥陣亡之日逆苖被馥逐殺負尸而歸者
踵相接在濃台拱乃復以米薪濟我軍是月署提
督左江鎮總兵霍昇履任即兼程赴援與黔西協
副將康世顯撫標參將馮茂先後至十一月朔苗
賊由偏寨平閔渡江犯舊施秉官兵雖擊退而賊
勢愈張遠近諸苖皆搖惑觀望台拱在濃又不敢
以米薪至烏孟番招諸苗夜築土牆阻我兵後山
樵汲文英屢攻不克千總黃招賢戰殁我軍於營
中掘草根而炊文武官兵人日食米不及二合幾
不能支欲移營就糧方顯文英曰國家新疆尺寸
不可失吾輩當以死守知府劉□同知宋厚皆持
堅守議適巡撫元展成檄至諭以援兵即日大集
慎勿移營衆志始定十一月十二日康世顯馮茂
等自下秉達干翁連營三十里方顯知援兵將合
與文英密計遣千總李勲夜四更領兵繞出後山
直逼賊營文英長治攻其前賊懼棄營遁隨破井
底烏孟二寨獲米糓有差十五日大營圍解閱二
日凱里都司侯弘道之兵亦至附近墨引歐家市
界桃繞桃賴各苖俱遠遁文英發兵火其寨又攻
南世桐木各寨殺賊十餘級獲米糓牛羊十二月
提督哈元生入
覲回奉
命進剿仍留左江鎮霍昇總統諸軍先是奉
上諭九股頑苖向未攝以兵威是以未能革心革面今
既敢行悖逆若不痛加懲創使之畏服非一勞永
逸之計
命調湖南兵二千廣西兵一千八百赴貴州會剿至是
湖南副將母椿齡何勉廣西副將王無黨先後俱
集元生偵知賊潛匿高坡欲分兵五路同進會大
雪乃止
十一年三月提督哈元生征高坡苖平之正月八
日廣西遊擊許應虎由清江攻克烏溜殺賊數十
生擒十餘人台拱獲奸細訊知賊匿山中康世顯
發兵剿之擒苖十三人守備蒋秉忠戰殁元生乃
發兵進剿高坡世顯由中路進椿齡馬騏等佐之
參將紀龍由右路進友文等佐之霍昇總統三路
由清江前往策應大兵既集交撇交工南弓交上
世登各寨皆先後投順而烏羅南山烏茫黨道番
牌獨結連九股拒敵霍昇等破之三月十二日元
生移駐台拱咨霍昇會剿番招番招者高坡苖寨
也其旁曰陽遼曰交汪曰烏脚交曰烏脚南凡數
千人與九股賊築土城於蓮花&KR0749;高二里許廣倍
之四面皆深箐聚積米穀牛羊可支數年推其渠
白黨為主併力死守我兵屢攻之不克二十五日
元生至番招二十八日親自臨陣分兵六路進攻
賊不能支遂破其&KR0749;斬獲無算番招既破搜𠞰各
箐日獲百餘人高坡平九股各苖皆面縛赴營投
誠五月二十五日班師建城設官隸鎮遠府
貴州通志卷二十四
