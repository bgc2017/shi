貴州通志卷三十八
人物
鄉賢
貴陽府
漢
尹珍(字道正牂牁郡母歛縣人珍自以生於荒裔未漸聲教乃從汝南許慎受五經應奉)
(受經書圖緯學成還鄉里教授於是南域始知學漢桓帝時珍以經術選用歷尚書丞郎荆州刺史)
(而應奉為司隸校尉師生並顯)
傅寳(字紀圖牂牁平夷人有名德歷尚書郎長安令)
尹貢(牂牁夜郎人與傅寳並有名德號南州人士歷巴郡太守彭城相)
晉
謝恕(字茂理牂牁毋歛人晉永昌元年為牂牁太守時寧州刺史尹奉為李雄弟夀所破)
(恕盡忠晉室卒能保郡官至撫夷中郎將寧州刺史忠義冠軍將軍)
侯馥(字世明牂牁人李雄據成都寧州刺史王遜表馥為江陽太守未至雄將軍李恭已)
(據江陽舉衆攻馥衆寡不敵為恭所擒送李雄雄責之答曰事君之心有死無二雄必欲降之使人)
(委曲開諭馥怒罵不屈雄義而赦之時犍為等郡守吏皆降惟馥與謝恕矢節不二云)
唐
趙國珍(牂牁長趙君道裔也唐天寳中屢有戰功南詔閣羅鳳叛宰相楊國忠領劍南節度)
(使以國珍有方略授黔中都督征南詔護五溪十餘年天下方亂而此郡獨寧仕終工部尚書)
明
王訓(貴陽人博學知兵詩文雄偉年十八上保邊要政八策宣宗嘉納之中宣德乙卯鄉)
(試正統間以都督吳亮薦授訓導教法嚴整文化聿興正統十三年麓川苗叛尚書王驥討之王訓)
(佐助十四年苗狫圍新添等衛尚書侯璡辟訓贊晝論功陞教授晚以子貴封武略將軍卒年八十)
越昇(宣慰司人宣德間以經明行修召將授館職會播州宣慰司求明經師化夷遂授昇)
(播州司訓導卒)
詹英(字秀實貴陽人正統戊午舉人授會川衛訓導時滇有麓川之役英上疏言邊務十)
(三事悉行之又上疏論王驥貪功黷武老師費財上大異之詔即往參其軍英恐事多掣肘詣闕辭)
(公卿爭識其面或欲薦為臺職值己巳之變遂止考滿遷河西教諭䟽薦可撫蜀者侍郎張固上可)
(之蜀賴以安英卒編修羅玘表其墓略曰正統己巳之先變未釁也而四方亦既小動矣乃疎遠小)
(臣有能奮不顧身言天下事如君者而天子又能聽之不徒聽之而又能用之當時大臣不惟欲阻)
(之而又欲薦之是可謂不諱之朝而言猶不壅於上聞也故雖遭是莫大之變而卒亦莫之能災者)
(豈無自哉英所著有止庵集)
秦顒(字士昂宣慰司人正統壬戌進士授行人遷禮部員外郎天順初奉使滇粤咨民隱)
(歸疏於朝上多採納歷官雲南左參政鐵索箐賊起攻破州府顒襲擒之會御史審決死囚忽萬鳥)
(飛集省堂驅之不散顒疑有冤詳鞫之釋無辜者三十九人巡金齒渡潞江風濤大作舟中悉驚怖)
(顒獨正色賦詩云若受贜私並土物任教沉向潞江中風寧舟濟人謂忠誠所格後卒於官)
易貴(字天爵宣慰司人景泰甲戌進士廷試二甲第二貴賦性剛正積學淹通宦轍所至)
(崇學校恤民隱遇事明而能斷不怵於勢利有古循良風歷官辰州府知府創禮儀制樂器士始知)
(古道致仕歸閉門校書十餘年卒著有竹泉文集諸經直指諸書)
蔣哲(貴陽人成化辛卯舉人弘治初知廣通縣剛介廉明有古良吏風時沐氏家奴怙勢)
(作威哲一繩以法不少貸卒於官滇民哀思不已)
俞璣(貴陽人成化壬辰進士授主事明敏廉潔卒於官)
徐節(字時中貴陽人成化壬辰進士授河南内鄉縣知縣治行稱最被徵士民遮道挽畱)
(衣履為裂擢御史三上章數錦衣衞指揮牛循罪惡屢劾閣臣萬安等風裁凜然歷官雲南右參政)
(連破梁山竹箐米魯諸寇遷右副都御史巡撫山西以剛直忤劉瑾瑾矯制削秩罷歸瑾誅復職致)
(仕比老自擬淵明生作挽歌行狀以示其門人卒年八十有六賜祭葬著有蟬噪等集)
楊樊(貴陽人成化庚子舉人弘治間知太和縣時廨宇傾圮擬重修之工費不貲樊曰姑)
(已之待明年為計人皆莫喻其意明年正月即諭民應造版籍者投狀察舊事造籍吏胥皆索賄數)
(千金民之疲於奔命者以萬計樊身自督造毫末不遺人役一工畝取石一片民視往費減半樂於)
(奔赴帑不啟鑰而事竣胥吏竟不得索一錢後陞知府)
蕭韺(宣慰司人成化庚子舉人弘治間知馬龍州嘗捐俸以開拓州治易地以分置民居)
(解官歸家徒四壁立)
路義(宣慰司人成化庚子舉人正德中知南溪却饋遺釐奸剔弊修城捍賊民賴保障祀)
(名宦)
孟震(宣慰司人成化丙午鄉舉正德間任雲南府教授修潔簡默在任九年未嘗妄言笑)
(三日一課諸生令屬文達者輒笞責之諸生於父兄鄉黨稍有違犯無弗知諸生皆恐恐守業不敢)
(戲遊郡中至今言教規必曰孟師兩典文衡六任教職皆有賢聲士大夫稱六學先生)
越英(字德充昇三世孫少從叔官楚叔卒於官家口流落英間關盡歸之年已二十八發)
(憤讀書七年中弘治甲子鄉舉任瀘州知府正直不阿棄官歸家食三十年絶跡公門闢西園日靜)
(坐其中作詩文自娱卒年八十)
范府(字季修貴陽人正德丁卯鄉舉授巴陵教諭賊藍鄢起都御史林俊召致戎幕預參)
(機宜遷遂寧令奬善良鋤強梗增修石城不擾民而功就擢雅州守平高繼恩之亂陞重慶府同知)
(致仕歸與鄉人士結溪山詩社朝夕唱和著有唐山詩集其没也蜀人哀之)
李輔(貴陽人正德庚午鄉舉嘉靖初知蒼溪縣歲歉民貧盗賊紛起輔捐俸賑貧推誠馭)
(衆盗自解散民亦㡳寧陞嘉定州知州)
陳文學(字宗魯貴陽人䆒心理學少事王守仁正德丙子鄉舉知耀州調簡不赴旋里杜門)
(不預世事靜對聖賢或臨古帖或與客談詩論文隨意所適恬如也自耀歸日者言歲將不利乃預)
(作五栗先生誌五栗其號也後二十餘年始疾客問之對曰别矣善自愛客去危坐而逝所著有耀)
(歸存稿餘生續稿孏簃閒錄)
湯冔(字伯元貴陽人年十四失恃繼母韓性嚴重弟邦鼎皆亡去惟冔事以孝卒致其慈)
(王守仁謫龍場冔師事之正德辛巳成進士歷官南戶部郎出守潮州潮劇郡政事裁決如流監税)
(租不一指染縉紳請託不行有凟者則糊刺堂壁以媿絶之人由此銜冔甫三月改鞏昌未幾中飛)
(語歸其在任思親有腸斷九迴情獨苦仕逾十載養全貧之句傷二弟出亡時時物色得邦於普城)
(求鼎不得終身以為大戚暮年以詩自娛所著有逸老閒錄續錄卒年八十一子克俊孫師頊師炎)
(師萃師黃曾孫景明景暾先後登科甲)
楊振文(貴陽人嘉靖壬午舉人逹州守政平易不苛值歲旱又多虎祈禱於神雨即注虎一)
(日而斃者三民德之終臨江府同知孫秉鉞秉鐸皆顯貴曾孫起瀛元瀛森瀛皆鄉舉)
顧堅(字天厚貴陽人嘉靖壬午舉人由弋陽訓導知樂平縣事樂平俗尚頑悍前令悉為)
(敝政敗堅飲怨任謗不滓於賄縣乃大治擢御史按甘肅邊境輯寧為雲南僉事遷山西左參議致)
(仕歸晉人泣送不忍去堅歸甫艾杜門謝事精於醫活人不可勝數旁及陰陽星命鄉人咸賴之卒)
(年八十一)
劉恒(宣慰司人嘉靖乙酉舉人任府同知謙恭正直以母老乞歸部人保畱弗獲立碑以)
(識去思家居四十餘年屢舉賓飲以子秉仁貴封右僉都御史)
許竒(字文正貴陽人嘉靖辛卯舉人授巨津知州巨津夷地故無署竒寓滇借寇之檄交)
(馳太和昆明鄧川趙姚皆攝其篆以廉幹稱五載憂去補禄勸州四載遷順慶同知竒謹厚有執持)
(時有大寇為民害者已就擒廣行賄監司欲釋之竒力陳不可遂大忤鹽課無征者院議均攤於糧)
(竒曰課生於井糧生於田齊民無井而使代鹽課是甲疽而乙之困也又大忤直指免官歸竒初未)
(第時聘易氏女未及娶而女得廢疾其家見竒第不敢言竒曰女已許字我我不娶女安歸卒娶之)
(無纖芥嫌生子一德舉進士官御史封竒如其官崇德裕德孫善所讓所貞所曾孫世康悉登賢書)
(及明經者數人人以為盛德之報云)
潘維嶽(字伯瞻貴陽人嘉靖丁酉舉人知永平縣遷昆陽知洲介節自持所至皆有惠政卒)
(之日家無餘貲至鬻産以葬孫潤民濟民曾孫馴雲孫德徵相繼登科甲)
馬廷錫(字朝寵宣慰司人嘉靖庚子舉人任内江縣洗冤澤物甫二歲即解組歸師事朗州)
(蔣信講學於桃岡精舍數年歸與清平孫應鰲等為性命交於漁磯構棲雲亭靜坐其中三十餘年)
(有悠然自得之趣自警略曰必極靜極清以至於極定始長覺長明以至於長存徹頭方了道入手)
(莫言貧其勵志如此嘉靖三十六年巡撫王紹元疏薦於朝有篤信好學妙契聖賢之經旨默坐沉)
(心遠宗伊洛之淵源等語四方益仰之督學萬士和延入書院為諸生師没祀鄉賢所著有漁磯集)
(警愚錄郭子章謂王文成與龍場生問答莫著其姓名其聞而私淑者則有馬内江孫淮海李同野)
(讀内江著述真有朝聞夕可之意可以不媿龍場矣)
越民表(貴陽人英之子嘉靖丙午舉人知雲南定遠縣清直慈敏均徭役革積弊扶弱抑強)
(多惠政陞任去軍民泣送後為長吏值遼庶人不法直言見忤拂衣歸居家孝友人無間言著閱書)
(評識四卷)
劉秉仁(字子元貴陽人父恒為國子學錄隨父之京師時方總角林祭酒瀚一見即以公輔)
(期之嘉靖乙未成進士授德興令有反風滅火之異遷工部郎歷官僉都御史撫治鄖陽以終養歸)
(家居二十五年與兩弟奉事父母極盡色養居喪過哀幾以毁滅性)
越民牧(貴陽人英子嘉靖己酉舉人知劍川州以才能稱滇人立祠祀之)
吳淮(字徐川貴陽人舉嘉靖壬子第一授銅陵令六載以清節聞擢刑部主事轉工部員)
(外戶部郎中歷諸曹多所釐剔以憂歸遂堅臥不起優游林下三十餘年為一時月旦所重著有銅)
(江集邊籌集壁經一葦麟經獨斷長嘯集子騏孫中蕃曾孫旦見科目志)
李梅(字元年貴陽人諸生屢試高等竟不偶客桃源署令父行事梅舍人暮夜進百金為)
(夀梅叱去絶口不道令廉知大嘆服伯兄官大寧諭卒梅迎櫬歸中流舟覆乃自翼櫬浮水上誓與)
(遺骨俱葬江魚救至得免若有神相者業師家病疫死喪相尋家人咸避去梅曰死生有命在三之)
(義寧恝然也躬醫藥調護之卒亦無恙以子時華貴封推官覃恩贈御史)
周世用(字念山貴陽人舉嘉靖戊午鄉試隆慶二年授雲南蒙自縣令清操愛民始終一節)
(去任時有以二百金贈者用堅却之抵家之日囊槖蕭然)
楊秉鉞(貴陽人隆慶庚午舉人歷任雲南瀾滄道參政廉能著稱致任歸置府庠樂器全部)
許一德(貴陽人隆慶辛未進士官御史立朝多所建白遷雲南副使乞休歸家居十餘年惇)
(厚謙謹人稱長者)
楊秉鐸(貴陽人萬歷己卯舉人歷官雲南副使政尚樂易所至無赫赫名去後人皆思之居)
(鄉謙和與物無忤年八十餘卒)
李時華(字芳麓貴陽人萬歷壬午鄉舉歷官御史峭直忠鯁彈劾不避權貴百僚震慄按四)
(川河南廣東漕運多所興除如創蜀闈規條劾粤礦監恣肆士民咸賴擢太僕寺卿告歸天下想望)
(風采)
李國棟(貴陽人萬歷戊子舉人歷任鄧州守歸里囊槖蕭然閉戶著書老而彌篤三子皆以)
(明經為縣令)
馬文卿(字瑞符貴陽人萬歷壬辰進士選庶吉士授御史按東粤以戅直忤時輩被謫遂不)
(赴銓補居鄉數十年杜門却掃絶跡公庭年八十三卒子羲告康熙甲子舉人官知縣)
李之仁(字心榖貴陽人萬歷甲午舉人生平温恭孝友事繼母待諸弟克敬克愛令大寧積)
(榖賑饑刺騰越修學建城開龍川江新路往來便之有李公路之碑歷官郡丞)
程文弼(貴陽人萬歷丁酉領鄉薦歷官賓州知州為政愷悌俸給外絲毫無取歸而貧益甚)
(優游自得好養生家言有出塵之槩年八十七卒)
楊師孔(字泠然貴陽人萬歷辛丑進士性格孤高丰儀峻整官雲南提學範士以嚴人皆敬)
(憚遷浙江左參政卒夙工詩文尤善真草大書凡所題額至今寳之)
潘潤民(字用霖貴陽人舉萬歷癸卯第一丁未成進士讀中秘書歷藩臬以清節著所至有)
(恩惠士民愛戴每遷擢去輒痛哭挽畱不忍舍壬戌安邦彦圍貴陽時在告家居與當事誓死堅守)
(復捐千金以餉士城賴以全圍解疏薦起用官至雲南左布政生平孝友端慤一言一動皆有法則)
(著有味澹軒集)
湯師炎(貴陽府人萬歷癸卯鄉舉官雲南大理府推官天啓三年監軍勦賊遇害事聞賜祭)
(贈光祿寺少卿廕一子入監讀書)
莫天麒(字瑞明貴陽人萬歷癸卯舉人授夀陽令遷禹州守潮州郡丞皆有惠政父老立祠)
(以祀家居篤孝友兄弟共爨始終無間善屬文頗多吟咏)
王尊德(貴陽人萬歷甲辰進士初授行人典試雲南授御史按東粤吏治肅清壬戌安邦彦)
(圍貴陽十月屢疏請援圍得解遷太僕少卿巡撫廣西總督兩粤有綏靖功卒於官居恒布衣疏食)
(無異寒素卒之日囊無餘貲贈兵部尚書賜祭葬孫承正解元承祐承祥進士咸居清要)
越其杰(字卓凡貴陽人萬歷丙午舉人倜儻好竒工詩文兼善騎射天啟二年任䕫州司馬)
(值奢酋叛連陷郡邑攻圍成都其杰率兵援之大破賊陞僉事以齟齬致仕歸崇禎間起霸州兵備)
(再起鳳陽監軍河南巡撫著有薊門白門横槊屢非諸集)
許善所(貴陽人萬歷壬子舉人授南和令遷岳州别駕勤於吏事著敏幹才謫補南召令值)
(寇亂克保危城解官歸日與二三同志彈棋放歌與世相㤀年八十二子孫克世其家)
劉元瀚(貴陽人萬歷壬子舉人歷官杭州貳守性和緩雅有晉人風致了公事於湖中家居)
(琴酒自娛不與外事年七十而卒)
徐卿伯(字孟麟貴陽人萬歷癸丑進士官御史剛直敢言多所論建天啟壬戌安賊圍城至)
(十月不解卿伯上疏劾巡撫王三善逗遛奉旨促之三善乃賈勇破賊圍始解後為時所忌擠之於)
(外終四川參議子必遠必遴成進士居清要必昇孫縯時舉於鄉)
竇紹仁(貴陽人萬歷乙卯舉人歷官雲南副使以安靜為治風度凝然)
湯景明(貴陽人萬歷丙辰進士以河間令擢銓部郎假歸遷荆西道右參政性坦率不飾邊)
(幅與人交藹然可親人或犯之不校也鄉里服其厚德)
楊起鰲(字巨卿貴陽人天啟辛酉舉人任歸化令韶州丞皆以循卓最督師輔臣楊嗣昌薦)
(至軍監紀六載行間馳驅罔懈會獻賊陷襄陽官民奔潰起鰲時司餉尚餘數萬金倉卒瘞之賊退)
(分毫不失上嘉之擢鄖陽知府以勞瘁卒)
程聖訓(字心魯貴陽人性謙和汎愛不欺以歲薦知巴縣賊破城聖訓抱印投水流三十里)
(如有物負之得不死歷遵義守潔已愛民人皆呼為老佛卒於官貧不能殮子春翔舉於鄉春化春)
(躍以明經官縣令孫桂蕃亦舉於鄉)
李司憲(字明允之仁子崇禎癸未歲薦渾朴無偽稽古博學幼失怙事嫡母馬生母牟克盡)
(孝道撫幼弟司祥尤稱友愛授徒以德行為先出其門者皆恂恂醇謹任納谿令廉潔愛民不少阿)
(徇未幾即解組歸士民念之著有省躬錄擬陶集行世子仙根孫祺相繼登賢書)
程春化(聖訓子由明經授四川仁夀令居家孝友仕蜀之日值寇亂城陷整衣冠向闕再拜)
(自經死)
劉英(貴州衞人由貢士崇禎十三年任遂平縣值闖賊肆虐所向無堅城英保聚勤慎條)
(令嚴明城陷被執罵賊不屈而死)
李嘉瑞(新貴人萬歷己酉舉人授崇寧令遷福建運副生平誠慤寡言笑無城府舉動皆有)
(矩矱人敬愛之年七十餘卒)
謝上選(字文若新貴人萬歷己未進士自吏部郎遷廣東參議調易州道以清惠著居平和)
(易不見喜怒之色挹其襟宇令人鄙吝俱消)
楊大賓(字君山新貴人歷官湖州府丞攝德清篆值大旱租賦無征時功令嚴迫大賓自刎)
(為民請命幸未殊絶尋以病卒少讀書東山後人慕之題石壁曰君山讀書處)
徐敷政(新添人正德丙子舉人任成都司李博學粹行砥道勵德好汲引後進一時知名士)
(多出其門)
文彦鎬(新添人知威遠縣弭盜安民興利剔弊政聲大著)
朱儼(新添人以貢令伊陽嘉靖初治行為當時第一)
朱憲(新添人叙州府丞廉能有聲賜金令督皇木遷衢州守未任致仕歸持躬謙退鄉評)
(推重)
姚世熙(新添人嘉靖庚戌進士歷官太僕寺卿屢典藩臬為政得大體冰蘖之操老而愈篤)
(祀浙江名宦)
丘東昌(新添人隆慶丁卯舉人官郡丞操守廉潔歸休後杜門著述絶跡公門)
劉國藩(新添人萬歷丙午舉人天啟間任墊江縣令墊號難治尹兹邑者率被誣訐不得善)
(去國藩蒞任四載民咸愛慕擢南兵部郎)
丘禾嘉(新添人萬歷壬子舉人崇禎間由職方主政超擢遼東巡撫擅經濟才一時倚為長)
(城因與大帥左改南太僕寺卿辛於京)
丘懋樸(新添人太史禾實長子登崇禎癸酉鄉試性孝友能文章宦荆南僉事遇難死人士)
(感之備棺安葬)
丘懋素(懋樸弟登崇禎庚午鄉試任南陽守流寇入城罵賊而死屍横野外烏鵲環繞數日)
(不散土人異之累塜立石以志其烈)
史載澤(新添人以貢任武隆知縣有異政居家孝友)
國朝
諶文學(開州人通經史易象明總兵楊得勝募為參軍運籌多獲勝康熙元年恩貢吳逆叛)
(強之仕逃匿得免吳逆平補鄖陽令請老居家恤貧濟困年八十五無疾而逝)
安順府
明
李淮(郡人弘治乙卯舉人循行孝謹歷官崇府長史文章德教俱有可傳七疏乞歸士林)
(雅重之)
牟應綬(郡人恩選任連平州守建禦寇功卒於任)
婁九德(字虞廷郡人萬歷丁未進士以工部郎出知萊州府歲大饑多方賑救全活者衆遷)
(廣西副使歷雲南左布政清操素節始終不渝年七十二卒)
趙侃(字至剛普定衞人天順甲申進士為吏科給事中有優恤邊軍時政人事進退不公)
(等疏皆痛切時弊上皆嘉納行之陞通政司右通政卒於官賜諭葬)
汪鍾(普定衞人成化乙酉舉人歷官郡守申理冤獄弭盗賑荒所至皆有實政)
牟宗海(普定人成化辛卯舉人官縣令行誼高潔重於鄉閭)
薛潮(普定人弘治壬子舉人歷官知州有聲雖燕居正襟危坐不為權貴所撓)
胡淮(普定人弘治乙卯舉人知嶍峨縣在任愛民造士捐俸築城歸家教子睦族鄉評重)
(之)
潘時(普定人弘治戊午舉人歷官廣西太平郡守行檢端方居恒常以不愧屋漏四字書)
(於座右)
汪大章(普定人弘治己未進士幼稱竒童弱冠登第歷官參議聲名藉甚以事忤劉瑾遂告)
(歸)
潘瑞(普定人正德丙子舉人由雲陽令擢工部主政督工忤權貴繫獄尋釋遷郎中歷官)
(雲南參議嘗推産於諸昆季人謂其克讓)
蔣有(普定人正德間明經歷鎮南州守靖盗除弊屢邀旌異及旋里囊無餘蓄而好施不)
(衰)
梅月(普定人嘉靖丙戌進士歷官川南道副使民間有梅月雙清之謠生平持躬謙讓人)
(稱長者)
潘大武(普定人嘉靖戊子舉人知江油縣清白無染城中多火災大武拜而息免去戍卒及)
(金井夫銀民至今便之歷曲靖郡丞告歸讓産睦族號為篤行)
潘瑬(普定人嘉靖庚子舉人任保山令保民歌思之遷台州以疾告歸台人遠送千里)
梅豸(普定人萬歷戊午舉人令完縣多所建竪以力幹聞)
陸京(安莊人官雲南都指揮同知剛直才武好學能詩)
陸正(京子有文武略官雲南都指揮同知政令嚴明部伍畏服)
胡裕(安莊人成化丙午舉於鄉任犍為知縣有禦寇功歸林下澹泊如寒素)
陳表(安莊人由明經任資縣主簿剛介持身勤廉蒞事以年老致歸)
朱卿(安莊人温厚和平由明經為涪州教時稱明師云)
陳嘉略(安莊人嘉靖丁酉舉人知睢寧縣築城平盗有異政乞養歸著書訓子修學建橋嗜)
(義如渴)
伍咸(安莊人嘉靖己酉鄉舉任峽江教諭捐俸修學分膳周貧陞南川令遷泮宫新城郭)
(士民為之立祠)
朱官(安莊人嘉靖戊午舉人歷官楚雄府同知造祭器置塾田每多義舉祀名宦)
韓鈺(永寧州人弘治己酉舉人正德間任湖州府推官持身方正廉平乞休歸田足跡不)
(履公庭)
衞蘭(平壩人景泰庚午舉人明敏廉潔歷官衢州府通判卓有聲望)
黃宇(號禮門平壩人萬歷丙子舉人歷廣南守好古力行學者稱為禮門先生)
黃運昌(平壩人萬歷丙午舉人歷官永平守温恭純粹著有黔紀閩紀)
楊鸞(威清人筮仕雲陽縣令未幾即乞休歸家居四十餘年以舌代耕子孫多顯者)
孔元德(威清人萬歷戊午舉人崇禎間任姚安府知府姚郡土地廣遠旱澇無時各淜瀦水)
(艱於全濟元德躬自相視捐俸添築豐樂淜聚水灌溉歲增穀千餘石陞兵巡安普道民咸德之滇)
(人謂瀦水之陂塘為淜)
平越府
明
黃紱(字用章郡人正統丁卯舉人戊辰成進士除行人累官戶部尚書改左都御史性廉)
(峻正直為郎時人呼為硬黃參政重慶時旋風擁輿不得行齋禱於神若有言州西寺者往圍捕之)
(盡得其寺僧淫殺諸奸慝置之法晉楚右布政會僧繼曉來勢熖薰灼紱度其將遁檄武昌府以計)
(欵之俄事敗檻送伏誅晉副都御史巡撫綏延偶行部見川中飲馬婦片布遮下體大慙俯首嘆息)
(曰我為巡撫令健兒家貧至此何面目臨其上亟令豫出三月餉軍中皆感泣有詔毁菴寺紱汰尼)
(配軍中壯無妻者入掌戶部盡革財賦積弊改左都天下想望丰采自以戅直慮觸禍請老去未幾)
(卒年七十有一)
楊文(郡人正德中為開縣訓導值藍賊亂薄城文與當事率衆力拒城卒獲全擢東鄉尹)
(流寇肆劫文多方籌畫擒其首惡餘黨悉平晉漢川守歷官一十八載囊無餘貲)
李炯(郡人萬歷辛卯舉人踐履謹飭與人和恕歷官至知府生平未嘗以言語忤人)
王家鼎(郡人天啟丁卯舉人官按察使居官廉明判獄多所全活民利賴之解組歸賑貧濟)
(乏以詩酒終其年)
周瑛(字廷潤興隆人篤志於學從師於蜀之瀘州比再期歸登景泰甲戌進士由部郎出)
(知臨安衡州二郡遷行太僕卿廣西右布政使敡歷中外卓有聲稱已而引年優游林泉多吟咏嘗)
(出貲修學所著有興隆志二卷草亭存稿若干卷子希默希謙孫竽笈曾孫良卿皆舉於鄉)
周武卿(興隆人正德間任教授造詣高明踐履篤實鑄學宫祭器讓祖居以睦弟兄親老休)
(歸鄉評推重)
周應(興隆人任澂江府通判有膽略謙恭下士適知府李以袞致仕應署府篆寧州土官)
(祿昌文部目李蒿鵲王尊縱士卒掠東市應命僚屬守城單騎詣之諭以利害詞氣嚴正賊衆解去)
(澂賴以安)
余懋學(興隆人萬歷己卯舉人筮仕光化白江岸浮尸之冤邑人神之擢守騰越十載修屯)
(城嚴武備減糴運平暴亂士民德之知雲南順寧府時郡初設流城池官署學宫祠廟錢糧賦役皆)
(其裁定至今利賴任十八年陞金騰道)
劉之蘭(平越府人中崇禎壬午鄉試任臨安别駕流寇入滇執之蘭授以官蘭不屈罵賊死)
國朝
王賜綬(黃平州人幼嗜學博通經史父仕金谿殁於任扶櫬歸里孝事繼母日以)
(上諭十六條誨其子姪臨終命捐貲修學宫買田作義塚二子成其志皆睦鄉黨樂施與邑人德之)
都勻府
明
鍾祥(郡人成化癸卯舉人姚州牧孝友謙恭里稱厚德)
雷杲(都勻府人明經任浪穹知縣多惠政民愛戴之為立生祠)
屠巒(都勻府人正德間知江夏縣廉介不阿因忤劉瑾調蘆山省刑均徭善政種種高繼)
(恩之亂合圍攻城巒守禦有方城賴以全民立祠祀之)
雷轟(都勻府人杲子由監生知四川鹽亭縣勤慎有聲賑荒多所全活陞雲南北勝州牧)
(崇祀名宦)
吳鋌(都勻府人幼孤鞠於伯氏初未知名時鄒元標謫勻見鋌卷擊節曰此黔士第一已)
(而試督學果首拔萬歷壬午舉鄉試第一元標時勖以正學鋌默領之鄒去益下帷自勵勻士多從)
(之遊鋌亦毅然以師道自任夜潛坐嘗至雞鳴思及父母早殁淚淫淫下坐是多病上春官不偶卒)
(無以為殮同年李時華助之歸鄒銘其墓)
陳尚象(字心易都勻府人幼師鄒元標領萬歷己卯鄉薦庚辰成進士由中書舍人遷授戶)
(科給事中值河南饑抗章請蠲帶徵逋糧七十三萬有竒詔可之又請命潞藩之國復疏浙運丁夫)
(之苦獲免其半巡京營宿弊一清奏減光祿經費劾錦衣諸不法事金吾為之歛戢尤好汲引人才)
(己丑分閱禮闈辛丑典蜀鄉試得士最多轉刑科左給事因力言建儲事廷杖削籍歸庚子復原官)
(以母老歸又十三年卒贈光祿卿)
鍾大章(都勻府人萬歷乙酉舉人任鄧州守歷任二十餘年垂槖歸來僅圖書數卷)
徐思明(都勻府人任雲南雲龍州牧有為有守居鄉端謹不愧先民)
華剛(都勻衞人監生正德間以杭州倅遷彌勒州守明察有為十八寨夷民桀驁不供賦)
(聞剛至盡輸夙逋朞月間禁令大行卒於官父老頌之不衰)
孫瀚(清平人成化丁酉舉人官郡丞孝友端直鄉里矜式)
孫重(瀚子字威卿清平衛人正德庚午鄉舉令緜竹直道不苟罷繁苛鋤蠧梗不事趨承)
(竟中萋菲改學博遷雲南左衞經歷歸杖履徜徉賦詩娛老二十年卒都御史張岳銘其墓子裒嘉)
(靖丁未進士官御史)
王木(字子昇清平衞人父漳清苑令有惠政木生而好學中正德癸酉鄉試授隨州學正)
(召為御史多所糾彈歲大比近臣主試弗公木劾之勲臣莊戶為民害者一繩以法貴戚歛手江南)
(旱疏請出公帑以賑海寇董效等倡亂會兵勦平之賜白金文綺嘗謂大學士楊一清尚書王守仁)
(可大用時服其知人出為雲南僉事備兵迤西綜覈郡吏奬廉黜貪以鯁直為時所排遂拂衣歸著)
(東巡集晴溪詩集奏稿藏於家子炯孫培墀墊曾孫鍈先後登科目)
侯問(清平衞人正德癸酉舉人嘉靖間任太和縣令通敏愛民縣故附郭供億費倍他縣)
(舊取辦里甲胥吏蠶食其中民為之困問一切更之民乃得蘇遷工部主事累官行太僕寺卿)
孫衣(清平人嘉靖辛卯舉人知雲南保山縣杜絶賄門寬於民而嚴於吏陞雲南府同知)
(益自勵子應鰲世其家)
王樸(清平人嘉靖辛卯舉人為大理通判後知昆陽州有才節持大體除易門逆黨王一)
(新見滇志)
李佑(字吉甫清平衞人嘉靖丁未進士授南大理評事陞寺正改工部往董川貴大木深)
(入嵐瘴不辭險阻於商民無擾而大工以濟遷副使備兵南贑時盗猖獗殺汪副使佑視事浹辰單)
(車入岑岡三巢譬曉李文彪諸劇賊各歛束聽命立定南縣控制諸巢未幾廣東賊亂復設巡撫以)
(佑南贑功超僉都往撫其地百務創造無所承藉佑綜理精密號令嚴明海賊林道乾山賊張韶南)
(等次第就擒一歲捷書十餘上屢賜金幣璽書慰勞以病歸所著有南法寺駁稿撫粤疏稿及詩文)
(等集)
孫應鰲(字山甫清平人幼穎異日誦千言弱冠登嘉靖丙午鄉試第一癸丑成進士選庶常)
(授戶科給事中出補江西僉事遇流寇有方略九江三百人誤坐賊黨一言出之遷陜西督學實意)
(作人身先為範士服其教累遷鄖陽巡撫隆慶改元上勵政親賢十事並劾提督太和宫大璫貪欺)
(狀上皆納之尋乞骸歸萬歷初召起原任首請恤錄建文死事諸臣並復革除年號奏雖畱中識者)
(韙之未幾入為大理卿陞戶部右侍郎改禮部掌國子監祭酒請嚴監規勤考課命著為令會駕幸)
(學進講虞書無逸章命坐賜茶復以病予告再起南工部尚書卒諡文恭賜祭葬著有教秦緒言易)
(談春秋節要律吕分解四書近語學孔精舍彙稿續稿等書)
李純(清平人歲貢撫孤贍族有古君子風司鐸保康弘雅以身立教去任既久人猶思之)
(崇祀名宦)
鄔昌竒(都勻人官柳州同知擢侍御從永明王由榔於滇復從入緬甸常勸李定國無失臣)
(禮卒死緬甸之難)
鎮遠府
明
陳三才(鎮遠府人萬歷間任印江訓導抱負淵弘體裁端雅多士賴之)
張應吾(鎮遠府人萬歷丁酉榜首丁未成進士任兵部郎以邊才擢寧前道副使因建議不)
(合投劾去)
何承光(鎮遠府人萬歷壬子舉人崇禎末任䕫州府丞獻賊寇䕫承光率義勇拒之城將陷)
(乃衣冠危坐賊至殺之沉尸於江)
周良翰(號拙存鎮遠縣人天啟二年任貴陽教授值安賊圍城翰與當道晝夜巡守日以忠)
(義勵生儒)
蕭時芳(偏橋人成化間歲貢官國子監學錄博學多才有詩文行世)
楊通宇(字實先施秉縣人萬歷乙酉鄉薦除湘潭令擢御史巡按陜西遷黃州守所在有聲)
(與弟友愛睦族賑貧)
孫台(偏橋人萬歷戊子舉人任曲靖同知大理保賊變監霑益兵卒於行間祀雲南名宦)
龔國瑄(天柱人由歲貢任茶陵州學博正巳率士崇禎末流賊破茶陵城國瑄正衣冠從容)
(盡節於學署子弘盛同殉)
楊上卿(天柱人靖州諸生孝友端方設教天柱所士類景從後改縣學知縣朱梓檡子弟俊)
(秀者二十九人令上卿教之侏&KR0867;之俗悉知向學後以明經官教授)
國朝
陳憲度(施秉縣人崇禎壬午舉人官石阡府教授孝友性成父遠宦粤東卒於官與仲兄扶)
(柩歸里廬墓盡哀事繼母朱氏至孝母病篤焚香告天願以身代母病復痊兄弟友愛共爨無間麻)
(陽渠寇莫崇文等肆行擄掠憲度以大義責之賊相戒勿犯全活甚衆著有麟經稿行於世)
思南府
明
申祜(字天錫思南人常從父之田父被虎啣祜持杖尾之父得免正統戊午舉於鄉入國)
(學肄業祭酒李時勉以言事忤旨下獄祜率諸生伏闕願以身代上為霽威登乙丑進士拜四川道)
(御史英廟北征以身代帝殉難)
安康(字汝錫思南人總角時讀書青鸞溪焚薪繼晷景泰癸酉舉人如京師從太史商輅)
(游歷官戶工二部郎弘治初彗星見康上書請息興作裁冗員詰奸慝以弭天變上嘉納之出守澂)
(江僰衆數萬為寇康單騎深入示以威德遂解散澂江民祠之致政歸裝僅衣衾數事放情林壑有)
(青鸞集行世)
李濬(思南人明經任臨武主簿天順間苗以萬衆入寇濬率衆保舜峯寨率先壯勇以拒)
(賊攻不克而去及冬苗再入寇濬令民煮藥矢以射之中者立斃遂解去八年又合衆大舉連寇城)
(下終不能克轉攻陷桂陽城而臨武卒無恙遷貳蔚州)
安孝忠(思南人弱冠領弘治辛酉鄉薦性穎敏好學工詩文初授寧國府通判操守清介遇)
(事迎刃而解值武廟駕幸南京孝忠攝府篆事皆咄嗟立辦民亦安之尋乞歸杜門著書有文集)
田秋(字汝力號西麓思南人正德甲戌進士歷給事中建白最多革内府監局冗食議郊)
(壇遷塚事奏停雲南差鎮内臣清光祿不經之費裁太常寺冗役酌御馬監財用盈縮議天地壇合)
(祭之非禮疏請貴州開科建府城垣先是鄉人葬祭俱用浮屠秋遵家禮衆翕然從之建先祠置義)
(田以贍族之不能婚葬者修橋梁治藥餌惠濟無窮著有西麓奏議子時中舉於鄉時龍舉鄉試第)
(一)
符有光(思南人嘉靖辛卯舉人任大理守操行端慤學術淵洪為士大夫表儀當官沉毅有)
(為有平滇宼功)
李渭(字湜之號同野思南府人年十五父富以母不敬思無邪勖之渭奉而書諸牖始覺)
(妄念叢起久之漸除於是專求本心嘉靖甲午舉於鄉讀孟子伊尹耕莘章則曰堯舜君民事業自)
(一介不取始由華陽知縣和州知州擢高州府同知嘗夢三蛇繞身亟揮杖蛇乃走詰朝合浦令以)
(美珠進化州吳川吏以兼金進渭皆叱之笑曰三蛇夢破矣金珠固吾人蛇蝎哉擢應天治中南戶)
(部郎知韶州府時有萑苻之警乃諭寮屬曰夫子告康子不欲二字是千古弭盗根本弭山中盗易)
(弭心中盗難聞者悚息擢廣東副使政體寬平居官清慎暇則與僚友及諸生講學所居母意軒刻)
(必為聖人四字懸於中以自勵士人翕然宗之遷滇左參政渭之學基於庭訓切磨於武陵蔣信黃)
(安耿定向至滇與南城羅汝芳同官其學益進嘗曰本體原無間斷學者不可在起滅上做工夫予)
(昔日工夫亦有起滅自得近溪力自是欲罷不能近溪汝芳號也所著先行錄問答三卷毋意篇合)
(大學中庸易問為一卷簡寄三卷雜著一卷詩文三卷家乘十二卷大儒治規三卷)
敖宗慶(字汝承號梅坡思南府籍嘉靖戊戌進士歷官滇撫天資殊絶讀書目數行下敭&KR1318;)
(中外經濟洪多嘗典鐵冶徒役多困斃宗慶給布帛以禦寒有疾病命醫藥療之全活甚衆分守河)
(南時令民墾田復鑿河導水以灌溉躬課耕耨民得粒食俗尚侈靡以節儉風下民尸祝之晉廣西)
(按察使爭戍卒事三上揭臺使不報宗慶曰殺人媚人吾不為也持之益力卒出之癸亥晉副都巡)
(撫雲南鐵鎖箐亂指授方略卒奏竒功以閒住歸居林下母董氏年八十朝夕奉侍時為孺子狀以)
(娛之鄉人多所激勸焉)
羅國賢(思南人嘉靖癸卯舉人任通江令勤於蒞事弊政悉除處林下手不釋卷言笑不苟)
(鄉黨稱之)
饒孚(思南人嘉靖戊午舉人任思明同知有治行)
羅明賢(思南人萬歷己夘舉人謙和謹厚知蒙自縣卓有聲望)
蕭重望(思南人萬歷乙酉鄉試第一丙戌進士端方嚴正筮仕歷有異政擢御史凡四奉代)
(巡多所條奏告養歸仍疏安邊五事請設偏沅巡撫雲貴總督思南同知設安化縣建印江縣學輒)
(報可嗣召補都察院僉都御史卒於官御賜棺殮馳驛歸葬)
羅萬鵬(思南人萬歷貢生任定邊知縣有政聲居家孝友月旦咸推)
敖榮繼(思南人天啟壬戌進士以縣令遷刑部主事宅心仁恕多所平反)
鄭安民(思南人性孝友居家時父妾見逐已有孕安民潛迎置别室生弟澤民中崇禎庚午)
(鄉試田宅奴婢悉讓之無所取以例貢為蜀府長史委駐青州防守流賊小紅郎寇蜀敗之加四品)
(服崇禎十七年賊寇成都安民知事在不救裁書别其家人曰忠孝性生不容勉強此身將以殉國)
(勿念我矣城陷蜀王赴水死安民趨入府大慟曰今日忍令我王獨死乎亦躍入水抱王屍而死)
田穀(安化人成化丙午舉人授新津令清慎嚴明賑窮鋤奸築城修學陞曲靖府通判尋)
(乞養歸不復仕)
任效忠(安化人嘉靖丙午舉人性孝友敦行誼歷官雲南楚雄同知有廉幹稱)
鄒孟哲(安化人嘉靖丙午舉人任興國州守官清慎有實政錄垂後)
楊宗朱(安化人嘉靖己酉舉人任岳州府通判公餘講學以教士之秀者嚴緝洞庭湖盗往)
(來無虞)
張守宗(安化人嘉靖庚戌進士歷官部郎蒞事以正不徇請託以母老遂乞終養)
羅廷賢(安化人嘉靖壬子舉人行己以聖賢為期飯蔬衣布窮約自甘母疾衣不解帶訓育)
(幼弟卒以成名歷官州牧屢著循聲)
冉宗孔(安化人明經任略陽令操守廉潔歸里闡揚正學繼李渭而起)
郭宗廕(安化人嘉靖甲子舉人端方耿介事伯兄以恭敬少讀書一室有婺婦夜奔正色拒)
(之司鐸卭州虀鹽布素峻却脩贄捐俸以周貧士擢隣水令倡學愛民挂冠歸益勵清修敝屋三楹)
(荒田數畆依然寒士之風)
張守剛(守宗弟萬歷丙子舉人歷官雲南守賦性果達剖決如流修城繕學愛民造士咸有)
(懋績)
田仰(安化人萬歷癸丑進士以縣令擢銓部晉太僕寺少卿天啟六年巡撫四川值奢賊)
(叛後綏戢殘疆肅吏愛民人懷其惠)
楊廷詔(安化人萬歷己未進士知龍溪縣擢銓部郎有冰鑑稱遷湖廣驛傳道政聲籍甚)
陳一龍(印江人嘉靖辛酉舉人任定遠知縣學有淵源治稱循良)
戴璧(印江人明經嘉靖間任富順主簿禔躬不愧古人常寓燕邸同侶病甚親調藥餌久)
(且不懈)
鄒慶(婺川人正統戊午舉人任鎮南知州陞姚安知府歷任皆有惠政治行稱最)
唐瑞(婺川人嘉靖歲貢修建婺學厥功居多著有賢關啓鑰一書)
龔冲霄(婺川人嘉靖貢生任河州判官德行攸著倡建婺學鄉人德之)
石阡府
明
馮旺(石阡人任安寧提舉居官廉慎退歸林下鄉里化為長厚)
全文(石阡人嘉靖甲午舉人居家孝友操行無玷任華陽王府教授陞陜西韓城知縣為)
(政仁明民多頌其德)
王新民(石阡人嘉靖辛酉舉人知易門縣寬厚愛民以憂歸民歌思之建祠以祀見雲南志)
周之相(石阡人萬歷間知河西縣寬徭役弭竊盗至今民頌其德見雲南志)
曹珩(石阡人萬歷壬午鄉舉任潛江令有廉能聲致仕歸事親交友咸盡其道一鄉矜式)
安德印(石阡人萬歷辛卯舉於鄉任巴州守歸建議修學倡明古禮士風為之一易)
楊國棨(龍泉人萬歷間任長洲縣令清操不渝歸家閉戶著書以終)
龐杰(龍泉人天啓辛酉舉人任滎澤令有修堤備河功居鄉以謹厚化俗)
冉繼勲(龍泉人天啓間&KR1318;官參將值水西叛奉調防禦屢著戰功辭歸慕義散財澤及鄉閭)
歐陽東昌(龍泉人任墊江令獻賊入蜀委守渝州城陷不屈死)
思州府
明
傅汝舟(思州人成化丙午舉人官至參政歷官有聲)
任應科(思州人以明經任思恩府别駕蒞政居鄉皆有譽望)
李淳(思州人萬歷丙子舉人知永州府性倜儻清慎自持士民懷惠)
任之望(思州人應科子天啟丁卯舉人父為潼州守之望為中江令父卒扶櫬歸里至夔門)
(狂風驟作隣舟俱覆時之望處别舟躍入父柩舟中撫柩泣禱隨風欹側半身已入水中行六十餘)
(里風始息乃得無恙服關遷職方主政兩舉鄉飲大賓鄉居恭謹淳厚雖稚子無侮飲酒竟夕無惰)
(容子中鳳庚子舉人餘四人應明經者三無忝庭訓云)
李之駒(思州人崇禎癸酉舉人官僉事尋卒未竟其施)
胡維弼(清浪人歲貢性淡泊寧靜自守崇禎二年任貴州畢節衞教授課士有聲巡按御史)
(提學道交薦陞吳縣知縣赴任一載告歸鄉里服其德)
侯位(字世卿平溪衞人弘治乙卯舉人正德辛未進士初援無錫知縣判斷如神日了百)
(餘事民咸心服邑當水陸之衝往來驛使絡繹位性剛毅不畏強禦行取兵部主事轉武庫司郎中)
(疏諫武宗遊幸受廷杖直臣之名滿天下後陞江南操江巡撫奏減浮糧清海防恤士愛民興利除)
(弊轉都御史母百歲奉旨建坊霍韜有文載通志)
許時(平溪人正德時由指揮使功授江西操捕都司值宸濠之變抗節殉難宸濠就擒追)
(錄其忠賜祭葬)
唐一鵬(平溪人萬歷己夘舉人癸未進士由行人考選廣東道御史巡按漕河浙江陜西三)
(處廉直有聲陞太僕寺卿有疏劾李如松事詳明紀)
袁翎(平溪人天啟甲子舉人任來安知縣丁丑七月流賊蟻至城下大呼袁清官不破你)
(城經三日去縣竟無擾全活男婦數千餘口安撫特疏具薦略云循良大著芳聲流寇不攻孤邑後)
(陞夀州知州)
萬年策(平溪人天啟甲子舉人歷官兵部左侍郎有聲邑人許之獬為傳)
鄭逢元(字天虞平溪人崇禎癸酉舉人歷官總督禮部右侍郎父殁卜葬餘慶城南奉母居)
(蒲村孫可望據黔中強起之逢元辭書有云絶裾請纓温太真之後悔何及依劉為命李令伯之陳)
(情可憐自號天問和尚與吳人錢邦芑為世外交)
單之賓(平溪人由拔貢任四川劍州學正署州篆值流寇破城整冠罵賊以死川撫具題疏)
(略云罵賊有常山之舌臨難無苟免之心後贈國子監學錄)
銅仁府
明
劉時舉(銅仁府人先是時舉父仁倅梧州道卒舟次昭平為猺賊所劫舉家遇害執時舉入)
(巢中以機智得脱歸謹身力學嘉靖丁酉舉於鄉歷官陜西副使有廉能聲)
陳珊(字鳴仲銅仁府人嘉靖癸丑進士授行人以不附嚴嵩官屢蹶終兖州郡丞嘗銘其)
(座右曰士大夫能以居鄉之心居官天下必無冤民能以居官之心居鄉天下必無請托人以為名)
(言子揚産成進士吳産周産孫如旦麐瑞曾孫佳士佳應皆舉於鄉)
喻政(銅仁府人字漳瀾萬歷乙未進士自部郎出守福州府清修自勵愛民如子稱治才)
(第一尋乞養歸里謙和坦易鄉人化之)
徐穆(銅仁府人萬歷辛丑進士持己端慤居官廉靜自興化守歴河南參政雲南副使皆)
(有惠澤士民懷慕)
楊如臯(銅仁府人字師虞萬歷甲辰進士授玉田令以循卓擢監察御史持論得大體不以)
(矯激為名繡斧所至政尚簡靜吏畏而民懷之)
萬任(銅仁府人崇禎甲戌進士授蘇州嘉定令多惠政去後民思之後官御史廉明鎮靜)
(吏治肅清)
楊燫(銅仁府人萬歷乙酉舉人任灤州知州殉難贈光祿寺少卿賜祭葬廕一子)
黎平府
明
周大謨(黎平人隆慶庚午舉人歷官參政以清介稱)
朱萬年(黎平人萬歷乙酉舉人由定陶令轉部曹出為萊州知府值流寇亂萬年竭力拒守)
(城陷被執罵賊不屈死士民建亭以旌其忠竝立廟祀之後贈光祿寺卿廕子入監有膠州進士張)
(謙宜詳記其死事狀)
龍起雷(黎平人萬歷己丑進士任大理寺評事告歸淡泊自甘無所請屬)
周九齡(黎平人萬歷辛卯舉人歷官鶴慶知府遷山西鹽運使持廉守正所至之處人皆德)
(之)
梅友月(黎平人萬歷辛丑進士性謙和與人接物如光風霽月歷官吏部郎中乞終養囊無)
(長物)
黃振英(銅鼓衞人隆慶時任州佐二十餘年操守清平囊無一錢歸里杜門人罕識面)
徐勗(銅鼓衞人學問淹貫萬歷時任達州知州有惠政歸里著書自娛祀䕫州名宦)
何騰蛟(字雲從五開人天啟辛酉舉人讀書知大義尚氣節常自命以身許國由南陽縣令)
(轉部曹歷任監司俱有政績陞湖南巡撫時總兵左良玉有異志興師東下邀騰蛟同舟偕行不可)
(置之别舟令人守之騰蛟乘間躍入江中流十餘里漁舟救之起間道走長沙時李自成斃於九宫)
(山其衆數十萬悉來就騰蛟受撫永明王立授武英殿大學士大兵入湘潭騰蛟不屈而死)
董三謨(五開人天啟甲子舉人任山陽知縣遇流寇破城殉難事聞建坊廕子入監)
大定府
明
李珉(字美中烏撒人成化壬辰進士知寧國縣減官租清兼并公私稱便擢御史劾中官)
(王臣暴横及汪直羅織縉紳余尚梁芳引用妖邪稱名御史又疏奏貴州站舖軍之苦因得月攴口)
(糧尋遷四川僉事告歸子銑中弘治己酉鄉試)
易輝(烏撒人弘治壬子舉人任興府伴讀在藩邸輔導有方歷官太僕寺少卿)
繆良玉(烏撒人正德庚午舉於鄉為營山知縣有聲居鄉好義樂施郡災所居廬獨存楊慎)
(扁之曰瑞室撫姪文明不啻已出以子文龍貴封侍御)
姚大英(烏撒人嘉靖丁酉舉人任永昌府司李視府篆幾二年清介不染毁淫祠清吏弊人)
(心悦服及遷忠州士民送者載道在忠清節亦如司李時)
繆文龍(字見甫良玉子嘉靖戊戌進士庚子任湖廣石首令癸卯政成陞南臺御史臨行出)
(衣物以資貧窘士民後遷雲南副使歷官參政馭撫夷酋並著威惠)
丁文華(烏撒人嘉靖壬子舉人歷官府丞所在皆有祠)
張諫(字孟弼赤水人少有志節以遠大自期嘗從劉仲珩學於蜀時劉忠愍廷振奉使至)
(蜀諫日與講析二公器之宣德乙卯中雲南鄉試北上受業於忠愍正統己未成進士授行人未幾)
(丁母憂歸哀毁骨立廬墓三年有羣鳥芝草之異服闋拜御史督福建銀課時被寇後民物凋敝餘)
(孽閒作諫親率兵捕勦賊遂解竄父辛復廬墓三年芝再産墓側歷官順天府尹以戅直謫萊州守)
(尋召為太僕卿卒於官賜葬祭大學士商輅銘其墓)
陳迪(赤水人天順丁丑進士歷官御史正色立朝為時倚重卒於官)
朱謙(赤水人天順甲戌進士由御史擢江西僉事正憲肅度人不敢犯歸家益勵名節為)
(鄉里範)
王效義(畢節人嘉靖間知富民縣悃愊無華蒞官二載甘心茹蘖不改其素)
南籠府
明
司馬璋(普安州人景泰癸酉舉人任雲南廣西府通判賦性剛介守已清儉居官有聲)
薄淳(字宗厚普安州人成化戊子舉人任鶴慶府司李居官清慎與時多忤致政歸)
楊銘(普安州人成化甲午舉人任富順知縣淡泊清雅不尚文飾)
王儼(字望之普安州人成化丁酉舉人歷官南康府丞直諒敦朴為後進師表)
唐彛(字天彛普安州人正德丁卯舉人歷官郡丞淵才茂學不事表暴居官動循凖則物)
(望歸之)
沈尚經(普安州人正德庚午舉人歷官廣州府丞才識明敏訟無遁情而清操尤著禁豪強)
(均徭役輿論愜服擢刑曹郎)
邵華譜(普安州人正德丙子舉人任重慶府同知明敏善斷嘗有商人被誣為盜華譜立雪)
(其冤又有妒婦鴆殺其夫華譜得其情置諸理一郡稱為神以子元善貴贈參政)
蔣廷璧(字文光普安州人嘉靖壬午舉人初任青城教諭立教嚴明捐俸以周寒士著璞山)
(教約遷國學出判沅江遂引還孝友恭儉寡言笑恥談人過士類景從淑其教化著家訓政訓等書)
(子宗魯孫思忠思孝曾孫明辰俱登科第)
吳鴻儒(字文伯普安州人嘉靖乙酉舉人任烏撒同知告歸居家孝友精於三易以授後學)
蔣宗魯(字道父廷璧于嘉靖丁酉雲貴分試宗魯得售放榜之辰黃龍見霄漢間光燭地直)
(指曰此科目之光盛世之瑞也諸生當有應者明年成進士授濬令準田均役無所私縱遷戶部主)
(政備兵臨沅平那鑑之亂轉河南廉使糾伊府之虐且寘於法晉雲南巡撫時有東川土目阿堂弑)
(主自立蔓延三省宗魯至陽調各兵而隂以土兵敗賊於野馬川設竒用伏不數月而平阿堂授首)
(因與嚴嵩忤乃引歸著有治濬欵議齊梁監税錄吳關奏議牧政事宜並疏草詩文若干卷)
邵元善(普安州人嘉靖癸卯舉人任嶍峨縣令擢民部郎謫通判改涿州以誣被逮獲釋謫)
(辰州判四十五年冢宰嚴納奏請破資格拔幽滯乃擢元善四川僉事蓋以治行卓異從近例也元)
(善長於詞賦吟咏甚多)
孫科(普安州人嘉靖己酉舉人甘貧孝母久暫不渝巡撫王諍褒之有一介不汚之語)
葉聯芳(普安州人萬歷壬午舉人知長夀縣有公明廉恕之稱擢刑部郎歸置兵興馬館諸)
(田有功鄉里)
董紹舒(普安州人萬歷戊戌進士為御史立朝侃侃務敦大體特斧多所激揚)
王祚遠(字無近普安州人舉萬歷癸卯鄉試第二癸丑成進士選庶吉士授檢討歷官祭酒)
(禮部右侍郎吏部左侍郎遠少負異才下筆萬言立就凡試牘不起草既成而後補之詩文閎肆書)
(法尤工充經筵講官丰儀秀整音吐洪亮熹廟常目送之總銓政進退人才各當其任崇禎初屢與)
(枚卜負重望以請病歸未及大用而卒)
張濬(安南人正德丁卯舉人沈毅剛直任福州府推官骨鯁平刑民皆頌德以改調遂不)
(復仕捐金濟貧絶跡公門)
楊相(安南人嘉靖間鄉貢律己端方初遊成均能以義激臺省歷官丹徒令有循聲歸林)
(下益敦氣節鄉評推之)
張志皋(字汝諧安南人隆慶庚午舉人萬歷初知昆明縣才氣恢洪鋒稜不露事上愛民聲)
(稱藉甚在邑四載去後民咸思之)
遵義府
宋
駱世華(珍州人大觀間與駱文貴等内附授奉訓大夫内殿崇班使忠國愛民久而弗皆聲)
(名最著)
王震生(播州人端平初元兵入蜀震生率兵禦谷口解難安民事聞授從義郎重慶路兵馬)
(鈐轄)
冉璡冉璞(遵義人兄弟俱有文武才辟召皆不赴余玠撫四川築招賢館禮士往謁之玠)
(禮待甚至久而無言使人窺之璡兄弟惟對踞以堊畫地為山川城池狀復見玠曰辱公禮遇思少)
(裨益今宜徙合州於釣漁山得其人守之賢於十萬師遠矣玠以聞以璡為承事郎權知合州璞為)
(承務郎通判州事徙城事悉以任之遂築雲居大獲等十餘城屯兵聚糧後果賴之)
明
傅學(闕綏陽人任廣東都司征猺戰死贈榮祿大夫)
國朝
李篤生(綏陽人邑諸生本姓程江大兵平蜀篤生詣京師上書授餘慶令陞西寧州知州耿)
(逆之亂城破死之賊平恩廕其子)
貴州通志卷二十八
