貴州通志卷三十二
人物
流寓
貴陽府
明
伍建(上虞人洪武初進士慷慨有大志以言事謫貴陽工詩文所著有木菴詩集)
孔文(聖裔洪武初以知府戍貴州卒子孫遂家焉按察使馮成能匾其門曰闕里分潢)
楊慎(字用修新都人大學士文忠公廷和子正德辛未舉進士第一授翰林修撰嘉靖五)
(年以議大禮謫戍永昌嘗往來黔中多所吟咏題曰流寓雜吟嘉靖三十二年貴州通志成屬慎為)
(序)
陳邦敷(字自寬乾州人嘉靖九年巡按後以言事謫新添驛丞憫驛遞之勞作養馬謠其詞)
(悲苦)
楊僎(雲南臨安人嘉靖丙戌進士為給事中曾請錄靖難諸死節臣不報後因事謫貴州)
(布政司理問歴官參議)
劉養直(内江人進士嘉靖間給事中以言事謫貴州布政司照磨)
王學孔(字魯卿安福人嘉靖癸未進士以給事中謫貴州都司經歴後歴官副使)
夏爋(刑部郎中萬歷間因問中璫失火罪為璫所中謫貴陽府通判)
曾文緯(萬歷間刑部主事與謝廷瓚疏請立儲謫貴州布政司照磨)
徐渭(字文長山隂人隨父入黔占籍龍里後歸山隂詩文字畫妙絶當時公安袁宏道稱)
(其詩為三百年中一人父鏓龍里鄉舉兄淮歲貢)
金鎮貴(江南人以木商採辦木料至貴州會水西苗叛鎮貴盡輸商錢助軍需有功歴陞至)
(總兵致仕遂家於開州崇禎十六年狆苗圍城知州黃嘉雋遇害鎮貴手搏賊首被害)
錢邦芑(字開少丹徒人由中翰歴都憲拒孫可望偽命隠居餘慶之蒲村闢柳湖與邑人士)
(唱和從學者衆尋至龍場三潮水祝髮為僧改其居為大錯庵自號大錯和尚後歸衡山終老所著)
(詩文甚富)
李瑞鶴(字雪卿富順人因亂避居貴筑孫可望聞其名欲官之薙髮逃去迨逆氛既平巡撫)
(楊茂勲以禮延為子師瑞鶴以方外服見歲時贈遺一無所受其殁也楊遣人護喪歸著有燹餘詩)
(集)
安順府
明
許堪(洪武時舉賢良方正除河南道御史抗疏不阿謫戍普定馬場舖後起用至鎮遠卒)
高巍(山西人事母蕭至孝蕭老而痼疾奉湯藥不懈母亡廬墓蔬食三年洪武十五年應)
(貢入太學十七年以孝行旌授前軍都督府試左斷事十八年上疏墾河南山東北平荒田及抑末)
(役慎選舉惜名器數事太祖深嘉納之後因斷事不稱旨當罪以議賢謫關嶺仍許以姪代役後還)
(朝建文出亡殉難死)
張伯裕(諸城人洪武間舉賢良方正知潼關縣以鯁直不阿謫安順州吏目遂家焉)
陳迪(華亭人洪武中戍普定曠達不羈尤長於詩)
王觀(字孟賓嘉興人以戍家於普定開塾教授一時才俊多出其門)
馮侃(字本謙嘉定人戍普定能文善書得顏柳諸公之妙士大夫多敬禮之)
李端(字表正宜城人進士拜御史剛毅不撓屢忤權貴汪直憾之逮繫詔獄謫永寧經歴)
(遷温州守)
劉天麒(桂林人正德初以主事建言謫安莊驛丞博學多才生徒從之者衆)
蕭顯(山海關人成化間為給事中因言事忤旨謫鎮寧州同顯至任政尚寬平暇則與縉)
(紳遊覽吟咏尋遷衢州府丞終副使)
嚴俊(别號冷水湖廣公安人寓居平壩學貫百家心通諸典以明德為本淹雅醇厚人士)
(咸宗之又嘗寓偏橋後竟薙髮而遁)
汪恕(字如心徽州黟縣學生初兄勝祖從征南方留戍普定歿檄恕補役時年甫十七惟)
(一姊巳適人恕延至家拜曰弟當行戍母老在堂無他兄弟幸有先人田畆願姊盡力以終母餘年)
(弟幸不死報德未晚也應役數年告歸養母抵家而母已歿哀痛頓絶久之乃甦結茅為廬寢苫枕)
(塊三年鹽酪不入口骨如柴立隆冬盛寒單衰徒跣終身哀慕每言及母輙泣如初喪時人呼為汪)
(孝子)
平越府
明
金聲(蘇州人成化間僑寓平越以文行稱於時與隠士盛仲芳張懋英遊號黎莪三隠)
李文祥(字天瑞麻城人成化丁未進士官職方主事成化末獨進讜言直聲振於時與鄒智)
(丁璣齊名中貴欲招致門下文祥拒之賦雨鳩詩見志有春來風雨尋常事莫把天恩作己恩之句)
(中貴銜之以事中文祥謫興隆經歴立均差法招寨長申場禁及陳征南苗兵略巡撫鄧廷瓚竒其)
(才特薦可任憲職尋以朝賀詣京師便道歸省母大雪中行數百里至商河溺死天下惜之所著有)
(檢齋遺稿行於世)
陸燦(蘇州人正德中以兵科給事中抗疏劾張璁桂萼之奸謫平越驛既而霍韜以疏薦)
(燦燦曰天下事大壊於僉人之手尚欲以餘波及我耶卒不起)
陳溱(湖廣蒲圻人天順間以戶部主事謫居黃平以詩文開導後進)
司馬星(號賓虞山隂人同弟昌流寓黃平設帳授經從者甚衆死葬東郭每歲春秋門下士)
(為展墓)
胡澥(澧州人崇禎間河南提學以忤強藩謫戍興隆衞)
張同敞(號别山江陵人宰相張居正曾孫以忤強藩謫戍興隆衞後起用至兵部侍郎死難)
都勻府
明
廖駒(字致遠順昌人宣德中從戍都勻以詩名宣慰司宋斌延教諸子號強恕先生著有)
(強恕齋集)
張翀(字子儀柳州人嘉靖癸丑進士授刑部主事疏論嚴嵩專權廷杖謫戍都勻勻士構)
(讀書堂從之遊號鶴樓先生又構龍山道院問月樓著有問月賦隆慶間召為吏部郎歴官刑部侍)
(郎)
鄒元標(字爾瞻號南皋吉水人萬歷丁丑進士觀政刑部疏論輔臣張居正廷杖謫戍都勻)
(日惟講明王守仁良知之學尋鶴棲舊迹與勻士共相切劘居六年陶然自得絶無幾微怨懟所著)
(有雲中存稿刪後詩龍山志奏疏補遺等書萬歷癸未召還授吏科給事中未嘗一日忘黔也其門)
(人給諫陳尚象舉人徐顯鳳吳鋌等於其講業處創建書舍中丞江東之題曰南皋書院為之記)
劉宇烈(四川人萬歷丁未進士以兵部右侍郎奉命防剿崇禎七年謫戍都勻)
鎮遠府
明
何孟春(字燕衆柳州人弘治朝進士歴任雲南巡撫轉吏部侍郎高祖何仁海明初戍偏橋)
(祖義堅積軍功陞偏橋衞指揮孟春因當時衞未設學乃歸應試及貴建坊於偏橋所著有餘冬序)
(錄)
王士昌(禮科給事中萬歷間以建言立儲忤旨降鎮遠縣典史)
黃龍光(江西人官少卿以忤魏璫戍偏橋崇禎初召還)
鄧渼(江西人官巡撫為魏忠賢所惡戍清浪)
思南府
宋
夏大均(政和間番部長田祐恭被召入覲拜伏進退不類遠人徽宗異之問故對曰臣門客)
(夏大均實教臣上悦厚賜之拜大均為保州文學)
明
賴嘉謨(江西萬安人父潔選府幕嘉謨隨之聰慧過人嘗從舉人李渭遊好學不倦日夜與)
(同門交相切劘後數年歸成進士歴官四川左參政)
徐雲從(字時際江西人少從羅念菴唐荆川遊聞郡人李同野興學黔中負笈遠從終身不)
(忍歸每與朋友講學多所規益時吐危論同志嘗稱之曰坐無徐子諤諤罔聞其以直諒見重類如)
(此)
郭如星(新安人吏科給事中萬歷間與同官陳維春疏論楚璫郭奉謫印江縣典史)
胡平表(號不陂雲南臨安人舉人歴官四川保寧府推官值奢寅叛親冒矢石大小數十戰)
(力保危疆超陞太僕寺少卿管布政司事後致仕歸㩦子遵寓安化)
國朝
謝國楩(天台人舉人任石阡推官至思南愛梵淨山留焉值寇氛徒居印江得黃庭羡門之)
(學與人遊能數日不食詩文小楷皆可名家印江人士多就學焉年九十餘卒)
石阡府
明
劉清(益都人成化間以刑科給事中謫石阡府經歴文章政事為時所稱)
思州府
明
余翺(江南人進士官四川道御史嘉靖間以議大禮謫戍平溪)
熊明遇(進賢人進士官侍郎天啓中忤魏忠賢戍平溪築鴻雪館著書自娛後召還官至兵)
(部尚書)
銅仁府
明
許子偉(瓊州人吏科給事中以論寺人張棟萬歷二十九年謫銅仁府經歴)
陳維春(鄉里失考刑科給事中以同郭如星論楚璫陳奉謫銅仁縣典史)
黎平府
唐
王昌齡(以江寧丞左遷龍標尉今龍里司龍標寨乃唐敘州潭陽郡龍標縣也)
宋
程敦厚(字子山高宗朝侍講忤秦檜謫渠陽士人為築大觀亭居之亭在黎平湖耳司東二)
(十里)
明
全琮(海鹽人洪武間進士官禮部祠祭員外以糾儀忤權貴謫銅鼓衛)
范清(永嘉人永樂進士福建道御史以言事謫居銅鼓衛)
陸珠(鄉里失考正德中官諫垣以詩觸劉瑾怒折其齒流於黎平日和藥濟病者卒葬東)
(郊外人稱陸滄浪墓巡撫閻興邦弔以詩)
楊天民(籍未詳禮科給事中萬歷間與同官王士昌建言立儲忤旨謫永從縣典史)
大定府
元
喬堅(籍未詳順慶路判官僑居畢節多所題咏)
明
李仲宣(淇懸人洪武間授御史不阿權要謫戍烏撒)
章綸(浙江人正德辛未進士嘉靖五年為山西僉亊治疑獄忤旨謫戍烏撒孤介不羣十)
(六年赦還)
陳玠(合州人萬歷丁丑進士官都御史以邊事謫居赤水謙謹和易士論高之其詩文流)
(麗典雅卓冠一時)
國朝
李剛玉(陜西人明末由武舉任赤水衞守備致仕後貧不能歸遂僑居畢節老鴉箐自耕而)
(食行年一百一十二歲步履如飛無病而終)
南籠府
明
孫寧(蘇州人洪武中遣戍普安性沖澹工文詞尤深明性理年七十一終)
楊彛(餘姚人少卓犖文章書畫無不精妙尤長於詩洪武間為長泰主簿子顯被誣死刑)
(部獄孫志編戍普安彛聞棄官詣闕自陳授吏部考功主事二十四年從駕幸華山獻覽勝賦稱旨)
(二十五年乞就養普安居東屯四面多松樹開軒其中匾曰萬松自號萬松老人著有鳳臺貴竹東)
(屯南遊諸集古今律選卒年八十)
沈勖(字廷規號懶樵高郵州人洪武中從父戍普安博通經史雅善詩文築樂矣園懷甓)
(堂與楊主事彛倡和其中著有迂思遺稿普安州志)
汪溥(字巨淵澧州人性穎悟而剛直博學能文從父戍普安開塾設教出其門者多成偉)
(器)
丁璣(字玉夫丹徒人進士授中書舍人成化時星變求直言璣應召陳十事並劾李孜省)
(及僧繼曉疏入留中以他事謫璣普安州判後歴官至四川按察使司)
遵義府
唐
李白(字太白蜀人因永王璘事流夜郎今桐梓縣有太白故宅)
元
鄒公敢(江津人博學知天文元末與趙天澤劉伯温友善每觀天象三人共長歎及伯温佐)
(命公敢南歸後易名公瑾居真州號保全居士晚號知命翁有保全知命二集)
明
馬德(字叔明鳳翔人萬歷舉人任雲南河陽知縣有惠政尋解組無力還里遂家綏陽或)
(勸之出乃題其門曰渭水再來羞志士五湖歸去笑英雄)
陳起相(字放菴富順人貢士官河南道御史明末棄家為僧居於播之平水里著有平水集)
(百餘卷諸達官欲致一見卒不可得)
仙釋
貴陽府
明
南宗(長沙沙門棲志禪宗洪武間遊貴陽募建大興寺推演内教感化者多示寂茶毘得舍利)
(子)
徹空(蜀僧正統間來往貴陽潮音寺機鋒警敏詩亦清俊後復之蜀及寂示偈唯以正宗風為)
(要)
拜經和尚(名興宗大理人成化間住持永祥寺誦法華經每字一拜一擊板歲久木為之)
(穿四十年未嘗他出太監鄭忠為建寺請額年七十預示寂滅期鳴鼓告衆而化)
箬笠僧(不知何許人成化間戴一巨笠至大興寺遇郡人羅玉讀書寺中僧曰子何勤苦如)
(是吾能助汝乃取銅鉛雜置爐中頃刻化為銀羅欲傳其術僧不肯曰此不足學祇敗爾業遂去)
法印(字祖融渝州人七歲出家於大興寺萬歷間遍參天童密雲蓮池憨山諸尊宿得其宗旨)
(後詣京請藏偶遇光祿卿趙徤於長安門握手談不覺至大内為緹騎所執下詔獄慈聖太皇后聞)
(而釋之賜紫衣金佛玉爐並大興慈聖禪林題額及全藏以歸一日聞汲水聲得悟年八十七乃化)
韓野雲(不知何許人萬歷間止大道觀能知人隠善飲不醉既盡數斗運於周身骨節珊然)
(旋復能飲人或㩦酒就之每於袖中出殽核以啖客無不遍者恒㩦一鐵笛飲則吹之響徹雲表郡)
(人程文弼楊師時輩咸與遊後不知所往)
白雲(大理人戒行精嚴杖錫幾遍天下萬歷八年至楊寶山探幽採勝直窮藪澤山故多虎主)
(僧止之弗聽裹糧坐澤中凡八日時方大雪僧所止常有鹿卧其地雪亦弗及其虎亦絶主僧異焉)
(誓復來必建叢林去十年果來建千佛閣備極精巧前後樓數十楹飛甍建瓴巍然巨觀為黔中名)
(刹寺成去之至今遺像猶存推官陳衷葵匾其門曰白雲常在)
如登(蜀人萬歷二十六年遊黔閱藏於大興寺既精三乘復諳六書著轉識論)
寂明(白雲弟子戒行不減於師天啟間安賊叛圍新添城徒衆逃散寂明不去賊入寺諭以大)
(義賊衆俯首不敢加害年七十無疾終)
孔海雲(未詳其所自來崇禎十二年至貴陽形貌清古腹貼至背寡言語恒數日不食能知)
(來每以隠語寓意其贈郡人章爾瑜時云萬古青青不了山水流東去癸年還世人盡向忙中過洞)
(裏誰知日月間莫解其意後爾瑜於壬子年卒人始服其前知又縉紳吳子騏延至家出諸子相見)
(指其仲子中蕃云乞此郎巾一幅他無所言後舉家遇難獨中蕃無恙)
東華道人(睢州人隠姓名遊黔青巖諸處蓬頭跣足雖隆冬惟衣一衿晝夜危坐不寐不)
(飲不食囊盛烏梅數枚時取嚙之謂之梅子金丹言雜詼諧人問修養術輙云無他奇不必學也懇)
(之則曰爾輩尚未能舍家室何言仙道歲餘去之峩山)
夏孟昌(廣順州人素有道行金筑司土官金振武赴京遇天師張真人問曰夏孟昌好否昔)
(晤我於南天門外今有一笏為我致之)
碎塵(雲遊僧卓錫貴陽青巖谷精寨觀音寺確守戒律不妄接人詩律古淡有世外風)
語松(四川巴縣人少充縣役尋棄家為僧戒律精嚴至西望山開堂說法遂駐錫焉明季諸紳)
(士咸與之遊後化於浙江天童山徒衆舁櫬歸葬西山之鳳凰池巡撫錢邦芑為作墖銘學士方於)
(宣序具語錄行世)
安順府
明
墖僧(無名永樂間住安莊白水堡觀音寺言貌謹厚用磚壘墖於寺後坐其中與千戶丁昱等)
(約曰吾入墖即以磚灰固墖門明年今日聞墖内有聲始啓之丁如約啓墖門僧危坐自如異香馥)
(郁容貌愉懌衆咸異之後不知所往墖尚存)
悦禪(杭州人雲遊住普定圓通寺有戒行善化誨愚迷人多禮之年九十餘景泰元年五月終)
(四年二月啓龕殯之顔色如生)
曾志堅(楚人有道術天順間以罣誤繫京師值大暑上命祈雪以皇城為限夜半上覺寒開)
(豹房視之飄飄遍地次日命中官出驗城外略無雪跡因免死改戍平壩衛木石妖幻符至即除呼)
(霆禱雨刻期必應終歲閉門誦經一日召其徒曰謹守吾法端坐而逝)
一天(字常勝曲靖人住普定圓通寺戒行峻潔人所崇重)
陳借句(一名許人度崇禎六年至安平蓬頭垢面自言瀘州人晝入城遊士大夫家夜宿城)
(外好事者蹤其行止在文廟趺坐兩袖皆書人不得見有問者答云老坊刻每過人齋中題咏不輟)
(有曾將赤手扶元化且著青袍混野人之句後不知何往)
平越府
明
張三丰(洪武間寓平越高貞觀自於觀後隙地結茅為亭晝則閉戶静坐夜則禮斗與指揮)
(張信善嘗與奕後指城南月山寺右地曰葬此必封侯信因葬其母後果以功封隆平侯永樂間遣)
(官徵聘竟莫知所之嘗有了道歌無根樹詞二十四首四季止一破衲草履科頭時人呼為邋遢仙)
(今禮斗亭即其故址手書亭聯碑詞尚存詳三丰遺蹟)
廣能(興隆僧正統間卓錫月潭寺戒行不玷禪誦勤苦嘗晝誦經有虎入寺衆僧驚走能獨不)
(動虎登堂見能遂去苗賊寇興隆欲劫寺衆僧皆逃能獨不去賊至欲殺能能曰幸殺我於外毋汚)
(此佛地賊義而釋之寺賴以全)
吳鉉卿(黃平州人世傳先天教鉉卿道行純備家設雷壇凡妖祟幻惑之家求符咒者悉除)
(禱雨甘澍立降遠近奉之年九十五無疾終葬時舉棺甚輕人謂尸解)
張懷陽(四川綿竹人雲遊至黃平黃冠野服有道術未幾入山披剃淨修年餘移居寶珠寺)
(有以病來告者即知生死可療者與以藥立愈其不可救者百計懇求終不與嘗自捐數百金修寶)
(珠寺未嘗募化蓋精黃白之術人或叩之絶口不道門下從學弟子甚衆或授方脉或傳針灸或别)
(傳技藝隨其才授之年八十三將卒前三日謂門弟子曰某日某時吾當逝矣至期談笑而終)
都勻府
明
石三泉(三清觀道士蹤跡詭異獨居無侣嘗有雙鶴來巢久而不去後不知所終)
國朝
别南和尚(郡人自幼出家年八十顏色如童一日謂其徒曰我將歸矣可預備柴炭於某)
(月某日俟我上座從下舉火勿悞至期圓寂衆徒舁出郊外舉火火將及脇忽呼曰左脇炭尚少可)
(再添足至火盡白骨不解清香襲人觀者莫不稱異)
鎮遠府
古
聖婆(不知何許人領五男行至鎮遠卭水司岑樓山渴甚以手拄竹杖卓地祝云我得地水當)
(隨杖出果得水又以竹植地祝云我得地竹當成林果成林時揮涕竹上今霧雨竹有液如涕又土)
(人拾得一裙呼為聖婆裙一十二幅長五尺二寸每與苗戰即揭以為幟苖見幟即敗去蓋苗畏鬼)
(故敗今岑樓山聖婆井猶存)
明
譚守眞(本衞冠帶總旗幼慕高真習先天道驅邪屢驗性甚孤介不屑為黃白術一日遇跛)
(乞願從服役未幾病且疥臭穢不可近守真贍養數年略無憎意及死棺歛之葬於衛之西郊是日)
(有遇於偏橋道中者自言姓李且曰為我致聲主人吾有遺於墓以酬數年之養守真驚訝啓棺視)
(之則符籙一帖令牌一具始悟其姓知為鐵拐仙也追悔無及嗣後亢旱禱祈無不立應傳五世皆)
(然當事以道彰天澤旌表)
李道堅(鎮遠縣人棄家訪道得水火升降之術與其侣徐教弘修煉於中河山南洞郡守周)
(瑛以太和名之)
祖復(號立禪立關募化供十方僧衆雖巨蟒鼠雀咸依時就食後製一龕結跏趺坐住西天寺)
(三載未嘗見其寢息嘗絶粒月餘徒從強之回滇遂化留肉身於寶臺山今滇之金光紫谿黔之太)
(平西天等寺皆其創建)
白雲道人(姓徐名貞元偏橋千戸明隆慶間年已四十忽棄家慕長生之道偕同里周惠)
(登闢雲臺為勝境雲臺古名為團倉巖其中多毒蛇異獸徑甚險素無人跡道人入三日達山頂坐)
(古栢樹下振動木魚四山皆響惠登繼之遂結廬焉越數十年道人趺坐留偈數語遺蜕去至今鬚)
(髮皤皤指甲長數寸生氣宛然後人修亭供之顔曰遺真)
蕭雲山(天柱人萬歷初得異人授以奇門之術知人世吉凶本所千戶徐弘被苗掠入深山)
(中雲山作法夜行越數寨直抵山中取回雞犬不驚歸始日出苗人駭以為神後尸解去有人復見)
(其飄然獨行始知為仙遊也)
白頭羅公(不知其召洪武間隠居興文里之山中童顏鶴髮行動如飛能識未來禍福厥)
(後不知所終因名其山為白頭羅公山)
思南府
唐
陳致虛(號觀吾一號紫霄上陽子嘗從緣督真人趙友卿授金丹妙道遍遊夜郎至思唐與)
(宣慰弟至陽子田琦鍊丹於萬聖山巖壁中後皆仙去編註金丹正理大全數十卷金丹鼎罏竈遺)
(跡尚在山頂)
明
鏡文(郡人幼聰悟長涉經史出家龍華寺既受具遍參叢林深契内典永樂初赴京會衆僧談)
(宗理推為首座各為頌偈而還景泰間歸隠石笋山年八十趺坐而逝)
黃冠道士(郡人徐可大幼讀書觀音閣偶回見道士與父坐談不揖而入道士問此子為)
(誰父答曰小兒道士曰好箇舉人但榜首未生耳時可大年已二十為郡名士聞言甚怒後數科至)
(四十三歲中庚子鄉試榜首張文星亦同里人年二十二歲追昔榜首未生之言始信道士為仙)
苗僧(本府受水人初為張氏僕小時常念一佛字及長願出家久之得悟偈曰本是菩提種打)
(落有苗胎曹溪一派水清風引出來年九十而寂)
國朝
圓戒(字默一四川重慶人住持婺川梓潼閣戒行精嚴年逾百歲齒髮重易如童朝夕誦經不)
(倦後百有五歲而卒)
思州府
唐
通慧(天寶時僧在黃道司鼇山麓建般若招提因上患病久不瘥有道士奏寧夷郡鼈山寺有)
(僧能治奉詔不終朝詣闕上果愈賜金帛不受賜乘馬回山亦不終朝而至後不知所之)
明
鹿皮翁(不知何許人椎髻藍褸身披鹿皮與玉屏人鄭維藩善嘗謂藩曰培補心田當生好)
(子約期來賀子生之日果至隨辭不知所往後藩子指揮使逢生子君錫中崇禎丙子舉人官至知)
(府卒如其言)
銅仁府
宋
鬻履道人(開寶間甕蓬洞民楊再從好仙術一日道人假乞者狀㩦草履一雙詣再從求)
(售索金五兩再從知有異將買之入商於妻妻不從道人擲履於地化雙鶴飛去旋失所在但見柱)
(上題詩云新打麻鞋巧又牢五兩黃金價不高楊君不聽妻兒話從我蓬萊走一遭再從大悔其字)
(深入於木久而益顯雖洗削不去明洪武中柱方圯)
大定府
元
仙婆(永寧人名滿道篤於戒行善知休咎人多就決焉卒葬於烏降山至今呼為仙婆墓)
明
月溪(江安人宣德初以罪戍赤水役於陳百戶棲廐中夜輙有光陳異而遣之遇禪宗得正法)
(眼藏至藺州印山見其林麓洞壑别有天地結庵曰永洪居二載憲宗召天下名僧十三人詣闕月)
(溪與焉將别語弟子曰此中徒衆無踰四十踰則不利抵京將召入上密令中使置經於地覆以錦)
(諸僧皆履而入月溪獨伏不前上促之對曰非敢以方外自高懼籍經為罪非上所以召臣意上異)
(焉取經入賜以茶不飲而南灑問其故對曰留都火焚四十八戶用禳之上未信後守臣奏火災如)
(其語久之遣還至留都遂示寂後人廣其故居以為寺緇徒僅四十人過五人則一斃三人則一病)
(過一二人則有怪莫能踰其數)
雪軒(趙州人雲遊永寧宣撫司並立夢緣庵坐山十四年戒行誠實後禮部差錦衣衞舍人蕭)
(興訪取赴京不知所終)
賈姑(莫知其自來自謂賈姑終日棲於殷官邨之石洞亦弗見烟火如此十數年一日忽不見)
(有自滇來者云在雞足山後人謂其洞曰賈姑仙洞)
南籠府
明
性良(普安州僧天姿竒秀戒行篤實創興福寺談經釋徒多從之尋有芝產於堂色如青玉王)
(徽作靈芝賦以紀其異年八十四忽一日沐浴更衣趺坐而逝人見其乘白馬西去云)
遵義府
唐
趙練士(綏陽趙家里人幼有仙術讀書綦江之趕水距家二百餘里朝往暮歸有石重千觔)
(能挾之而行殁後屢顯靈異土人立祠祀之祠前遺石猶存)
明
李珏(未詳何許人修黃老金丹之術時久旱先期有夢其至者及至求珏禱雨即應後至)
(正安州玉虛庵以其術授道人張紫霞羽化而去後紫霞猶見之於青城山云)
張顛&KR0726;(名道凝生有異質遇異人授洞天法律能役使鬼神居紫霞石室論三教一原之理)
(内則凝神定性以合大道之虚外則明教演法以祛流俗之妄後莫知所終紫霞山有楊廷和碑記)
孤舟(不知何許人萬歷初至正安磻溪寺面壁數年一日謂本寺住持曰明日余逝矣寺外二)
(樹將折一樹有聲即長老一樹無聲即余也次日二樹果折示偈曰勘破無無世界了然何物心頭)
(自性已歸圓寂清風明月自由端坐而逝)
錫牌(不知何許人自金陵來常掛一牌號錫牌和尚萬歷九年至正安胥覺寺不言不臥一日)
(别僧衆曰去矣幸置我石巖中數十年後又當再會言訖遂逝越數日視之神色如生衆僧依其言)
(置石巖中)
廣惠(合州人不傳姓氏天啓間寓綏邑之祖師觀以符水藥餌濟人咸稱為廣惠道人或五六)
(日不食或一食數斗與人戲常於手中作霹靂聲邑令以其妖妄將擊之乃謂其徒曰吾將逝矣遂)
(卒邑人葬之馬鞍山後有丐者名可可言廣惠是其師必不死人咸異之後發棺僅存衣冠可可亦)
(隨遁去不知所往)
兩生(蜀永川人前世本僧名真從隣家有丁姓者一日坐堂中僧至直入跡之不見其長子適)
(生一孫未幾聞僧寂滅因名曰兩生寺有櫃牢鎻失鑰兩生四歲遊寺於壁隙中取鑰開之後讀書)
(穎悟絶倫父命應試逃出為僧居原刹仍其前名後於遵地建松丘禪院一日上座索筆書偈曰八)
(九功完語不空傳虛空縹緲優曇花鮮遂端坐而逝)
三修(吳人自言三世為僧因名三修住綏城西川主廟天啓六年十月一日坐化有自成都來)
(綏者於十月二日相遇簡州三修寄語諸護法云我西去矣其塚猶存廟後)
何道者(不知何許人明末棲綏陽何家山冬夏常衣一葛往來城市能作十里霧病者求療)
(止書一好字於病者手中即愈遇貧者墮拾地上石與之輙化為白鏹後不知所往)
張仙(桐梓人為道士得修煉術結廬山中運精伏氣數十年鮮有見者值寇亂遂歸㩦妻入葫)
(蘆山不出人疑為尸解後有舉火至山内一洞見男女足跡沙磧間今日踏平明日又復如前相傳)
(為張仙夫婦云)
程光祚(字栢亭道號元初重慶江津人幼穎悟通經史一日遊峩嵋山遇異人授以五雷秘)
(訣明末之亂避兵來遵時偽國公王祥多行慘殺夜夢一道人龐眉鶴氅揖祥而言曰上帝好生何)
(多殺為公如不悛禍不旋踵祥驚悟次日微行至郡東橋遇光祚適如夢中所見遂敬禮之後凡官)
(斯土者每值亢旱即延祈禱無不立應年八十四行步如飛或一月不食晏如也一日作歌端坐而)
(逝)
國朝
紫石(不知何許人康熙三年卓錫於郡之淨土庵數載常持一鉢丐飯若紫石因號紫石一日)
(坐中堂說偈曰三十六年作客清風無枝無葉了了分明歸去一任東西南北端坐而逝郡人異之)
(鐫其偈於石巖)
方技
明
林春(錢塘人父文中永樂時以道術徵尋坐謫戍貴陽卒春賦性敏悟受業於真人周思)
(德盡得其醮水禱祈之法而行之以誠多所感召卒年九十二子宣有才行書法遒勁)
劉明德(貴陽府人少遇異人授以五雷秘法能呼召風雨奔走鬼神凡祈禳驅逐無不驗)
張道人(貴陽府人逸其名有道行自幼不娶得祈雨秘術萬歷間旱巡撫郭子章招致之道)
(人築壇於城西縞衣披髮運五雷訣刻次日日中雨至期天無纖雲人皆誕之道人書符於童子掌)
(握之令詣太守請迎雨童子至郡堂開掌忽霹靂一聲衆未至壇而霖雨大注)
趙鶴軒(廣順州人有道術善縮地日行千里呼雷遣將祈雨立應)
錢珍(思南府人道貌純古性至孝得道士李天真術以符水治症輙驗有祈晴禱雨退星)
(禳火平癭開啞之異知府甯閱奬曰道成一悟籙闡三元密毘治化潛衛家邦雖漢張道陵無以過)
(也)
余中瑞(安化人字静齋博學能詩尤精於醫能起沉疴年八十有五尚矍鑠行城市中不以)
(鳩杖人稱為半仙)
國朝
張國鎮(江西人籍思南幼博學書史擅盧扁術貧無資者不吝與劑雖頻數無難色全活甚)
(衆且深内理年八十餘秀髮兒齒步履如飛人以方費長房云)
陳道清(錦屏縣人明天順初遇異人授以符訣能飛劍召鶴呼風雨適境内大疫求符治疫)
(者衆手不及書以符焚之井中任人汲飲皆愈都督李震駐兵渠陽因旱邀請祈禱立應且曰雨潤)
(銅鼓遣人驗之果然)
貴州通志卷三十二
