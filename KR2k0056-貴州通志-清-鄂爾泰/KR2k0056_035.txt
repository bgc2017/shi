貴州通志卷三十五
藝文
疏
國朝
廣教化疏趙廷臣
為貴州苗多民少急請廣示教化仰祈
睿鑒飭部議覆事竊惟貴州古稱鬼方自大路城市外
四顧皆苖其貴陽以東苖為夥而銅苗九股為悍
其次曰□狫曰𦍕獚曰八番子曰土人曰洞人蠻
人曰冉家蠻貴陽以西羅羅為夥而黑羅為悍其
次曰仲家曰宋家曰蔡家曰龍家曰白羅雖種類
不同要皆專事鬭殺不講孝弟忠信絶先王禮義
之教尚強凌衆暴之習其來舊矣故馭苖者往往
急則用威威激而叛緩則用恩恩濫而驕稽古舜
用干羽漢武封夜郎武侯縱孟獲非故寬之也皆
有深意存焉蓋以教化無不可施之地而風俗無
不可移之鄉也苗性至詐而可以信孚苗性至貪
而可以廉感其作梗衝路宜效保甲之規其讐殺
抄刦宜立鵰剿之法又賞罰之條必信餽送之陋
必革凡此皆臣所當悉心力行不敢贅陳惟是我
皇上創闢大一統之業開億萬年文明之休乘此遐荒
開闢之初首明教化以端本始其大者莫如作養
世祿今後土官應襲年十三以上者令入學習禮
由儒學起送承襲其族屬子弟願入學者聽補廪
科貢與漢民一體仕進使明知禮義之為利則儒
教日興而悍俗漸變矣又莫如預制土官夫土舍
私相傳接支系不明争奪由起争奪不已釀成變
亂今後每遇歲終令土官各上其世系履歴及有
無嗣子開報布政司三年當入
覲則預上其籍於部其起送襲替時有争襲騷擾者按
籍立辨斯方策既明而釁端預杜矣此黔省馭苗
根本之圖折衝樽爼之計倘蒙
皇上誕敷文德廣示教化使土屬入學習禮得與幇補
科貢土官按籍襲替不致争土奪職庶乎風俗丕
變遠邇苗民共沾
王化無疆矣
借發倉米賑饑疏卞三元
為窮荒無米可買饑民日報逃亡仰體
皇仁借發倉米以救餘黎以保巖疆事該臣看得民為
邦本食為民天國無民不可以成治民無食不可
以資生今各處申報飢斃甚多望救甚廹若使畏
罪因循視民就死臣於撫民之責謂何臣若敢於
負民實負
皇上付托一方之盛心也目今飢餓而死者既不能復
生生者又奄奄就斃臣何敢惜撥運之楚糈而不
救新服之窮赤也況救民急於救火若必待請
命而後濟之則京路往返一萬七千餘里必越四五月
之期方奉
俞旨而僅存之餘黎豈能忍飢以久延乎臣聞漢臣汲
黯奉使於外矯詔開倉賑活一方飢民願受專制
之罪實體君心愛民之殷切耳臣以謭劣庸才何
敢妄引古良臣之義而蹈市恩之愆伏念
皇上之德意去歲大發
帑金賑恤滇黔窮民全黔窮黎已沾實惠但窮民甚多
米價甚貴分給之銀每名不過一兩有餘止可救
旬日之生更有無米可買之處是以飢斃之報接
踵而至臣今以慘苦難言之狀刻不容緩之時敢
仰體
皇仁借發鎮遠府楚運倉米三千石以救各處殘民生
命即於拜疏之日開倉發賑分遣能幹官員星馳
賑荒地方協同道府州縣官沿門查人口多寡酌
量給散務期將斃之民保全餘生仰慰
皇上仁愛荒服之至意臣即受專擅重譴亦不敢辭其
給過米數或准作賑荒之例不復收償允其開銷
或止准借給仍令秋收日照數追還伏乞
勅下部議覆臣遵奉施行
舖兵工食疏佟鳳彩
為痛陳私派之源仰祈
睿鑒等事一曰舖兵苦役日費不足查别省舖兵俱有
額設工食黔省通雲南孔道崇山峻嶺羽檄交馳
晝夜不息每舖兵一名止日給米一倉升夫一倉
升之米供本役一日之食尚且不足又無閒隙可
以别求營生其父母妻子誰為代養是以招募無
人肯應勢必勒令百姓輪當一經輪當居近大路
者尚可勉應其役若遠居一二百里之外者必致
歛銀轉僱倘一歛銀其鄉保頭人借題多派百姓
不寧為今之計或念黔中山高箐深舖兵苦役除
日給米一升外再照他省日給工食銀二分庶公
務不悞百姓亦免騷擾矣
添設驛逓疏佟鳳彩
為黔山萬叠驛路險遠異常馬匹萬難支持謹繪
圖恭請
睿鑒勅部亟為調劑添設以速軍機以蘇驛困事竊惟
天下之苦累者莫過於驛站驛站之險遠最苦者
莫甚於黔省夫黔省為滇南咽喉之地在在皆石
山峻嶺上則登天下則履壁上而復下下而復上
俗言地無三里平者委無虚謬也夫擡一站勢必
足破肩穿馬走一站亦必蹄瘸脊爛甚至力不能
勝中途逃斃者往往有之且以每驛額馬不過五
十匹夫不過一百名每馬日支稻穀不過五倉升
草一束每夫日支米不過一倉升銀一分五釐當
此滇黔孔道往來差使如織司驛者徒被參處究
竟無補實用此黔省道路之艱險非臣敢臆說即
當日領兵闢黔之諸大臣與夫近日往來之
欽差皆身履其地而目擊其苦者也蓋前此之所以勉
力支撑者當軍興旁午之時不暇計及於民夫馬
雖有官應之名其實協幇於闔省之里甲以致天
末民苖耕不能耕織不能織苦累難堪流離日甚
但屢奉
嚴綸不許私派百姓於康熙八年七月内臣與督臣再
四籌酌將百姓協幇驛站者痛加革除止責令司
驛各官極力應當今已年餘百姓雖稍有起色田
土漸墾獨驛站去其幇貼實萬難支持兼之黔省
今歲馬匹瘟疫更甚倒斃益多臣見在另疏具
題今除各站坡嶺雖險而道路稍近者不敢妄請外
如貴陽之東至湖廣則有興隆以至清平驛實有
九十餘里除無名坡嶺不計外中有鬼門關坡黃
猴坡小觀音坡大觀音坡落蹬坡皆崇山峻嶺中
隔一重安江應於重安江設一腰站清平以至平
越驛實有八十餘里除無名坡嶺不計外中有蠟
梅坡三十三坎坡楊老坡羊場坡三郎坡葛橋坡
皆艱險異常應於楊老坡設腰站平越以至新添
驛實有一百餘里除無名坡嶺不計外中有五聖
關坡倒馬坡虎場營坡酉陽坡黃絲坡猓玀坡打
杵坡望城坡皆石如狼牙人足馬蹄無有不傷者
應於黃絲設一腰站再如貴陽之西至雲南者如
查城驛以至安南驛實有一百餘里除無名坡嶺
不計外中有梅子坡黃土坡北極觀坡盤江河盤
江坡保甸坡哈馬坡高則一望無際深則萬丈有
餘應於盤江設一腰站安南以至新興站實有九
十餘里除無名坡嶺不計外中有馬跑泉鳥鳴坡
腊茄坡江西坡泥納坡陡如立壁行似穿雲應於
江西坡設一腰站新興以至普安驛實有八十餘
里除無名坡嶺不計外中有望城坡羅漢坡爛橋
坡鸚哥嘴坡軟橋坡舊普安坡玄壇坡倒馬坡皆
懸崖深澗盤旋崎嶇應於軟橋坡設一腰站以上
六站路遠山高馬力愈竭而鞭策愈疾以至壯者
傷疾者斃司驛者痛哭無術報倒者幾無虚日若
不亟為調劑必致整頓無期故臣敢以冒昧請設
腰站每站照例設馬五十匹馬夫二十五名其六
站驛丞倘另議設官不無添官之費查興隆衞見
有經歴一員可以移至重安腰站喂馬支應而督
理銷算仍責成興隆衞守備平越衞見有經歴一
員可以移至楊老坡腰站喂馬支應而督理銷算仍
責成平越衞守備平越府見有經歴一員可以移
至黃絲腰站喂馬支應而督理銷算仍責成平越
府知府永寧州見有吏目一員可以移至盤江腰
站喂馬支應而督理銷算仍責成永寧知州安南
衞見有千總一員可以移至江西坡腰站喂馬支
應而督理銷算仍責成安南衞守備普安州見有
吏目一員可以移至軟橋腰站喂馬支應而督理
銷算仍責成普安知州至於買馬銀兩查有康熙
八年
奏銷驛站節年存剰銀一萬五千餘兩應將此項銀
兩動支買馬三百匹六站均分喂馬料穀馬夫食
米應於貴州官庄租穀秋糧内通融支給統候年
終
奏銷惟是設站之後馬有倒斃例應添補及應用鞍
屉脚趾藥餌棚厰䥷槽以及馬夫工食等銀每年
約該一萬一千九十餘兩黔省實無别項可動勢
必於他省餘剰驛站銀内照數撥黔恊濟庶遐荒
民苖之殘苦得以稍蘇而緊急軍機均有攸賴矣
臣非不知錢糧匱乏之際偏僻驛站尚在議減議
裁猶敢添設糜費但臣身任地方之責目擊其艱
不得不痛陳於我
皇上之前也
題禁協夫疏甘文焜
為恭陳協夫為黔民之大害特請
天語嚴飭永禁事竊臣於康熙八年五月二十八日抵
黔任事沿途村落凋零民苗困憊目擊實所不忍
初尚未解其故及履任博採輿情細察民隱始知
病在兵燹之後協夫繼之也查開黔之初順治十
六年設驛馬匹官養官當每驛設馬夫二十五名
每名月支工食銀六錢米三斗因僱覓乏人前撫
暫令隣近漢土百姓代應養馬彼時大兵雲集餉
鞘繁多經略臣洪承疇
題請給價僱夫擡運緣民人稀少前任撫臣趙廷臣
議於相聯僻壤州縣每站派幇夫數十名原期不
悮餉鞘不過一時以軍機為重權宜之意既經
題准自康熙元年為始每站設長夫一百名每名月
支工食銀四錢五分米三斗應差所有派幇之夫
自應免派不意各官僱募不力仍照前派幇濫用
相沿年久竟為成例以致民苗不得耕種躱逃廢
業米價騰貴村落荒殘民窮不堪臣訪得實會同
撫臣佟鳳彩已於康熙八年七月二十日痛革轉
飭各驛站一遵定例募僱長夫遞運餉鞘其濫索
等弊概行釐革從此民苖始得休息力事耕耘田
地漸闢本年米價減至一錢二三分一斗較臣抵
任時每斗二錢五六分已賤一倍各處荒村漸次
構茅結屋已有起色明騐誠恐將來不肖官弁巧
生機變漸萌釁端協夫復舉則黔民復受其害伏
乞
天語嚴飭方可永除沿習積弊民生幸甚庶無負
皇上加惠元元之意也
請預撥黔省協餉疏慕天顔
為黔餉支給愆期請
恩通融撥濟以恤邊兵事竊照營制兵馬餉乾銀兩按
月給發以資飽騰此定例也士不宿飽而期其戮
力用命惡可得哉是以壓欠兵餉定有處分嚴例
況在邊方尤當加意恤養士卒庶幾緩急可恃臣
一涖貴州即稽查各營兵餉往年從未有逐月給
散者必俟季終方行彙發而春秋兩季又必俟夏
冬始有應濟蓋因黔省司庫原無積儲必待别省
協餉解到隨收隨放查協餉定例四月完半九月
完半彼省遵限於四九月終起解則到黔之日雖
隣近如楚省亦在六月十一月矣若程途稍遠則
又逾限一兩月邊地窮兵嗷嗷待哺即不能望於
月初預給月餉資養家口乃役過一月仍不得額
無不典鬻衣裝多方揭借及至半年領餉到手償
利贖當焉能敷用且有汛守荒瘠苖蠻之處典貸
無門豈能免人枵馬瘦報斃報逃乎臣展轉籌畫
欲責之司餉之官奈黔省本地應徵條丁銀兩僅
供歲額俸工驛站别無存剰餘帑可以設措臣叨
任封疆不得不請乞我
皇上天恩通計黔省歲需兵餉不過五十萬兩一季該
銀十二萬有奇若將每年春季餉銀預撥於上年
之秋冬協解於隣省限定歲終到黔則正二三月
可以按月支放從此夏季之餉即可候四月完半
之協餉接濟源源相繼自無庚癸之呼此預撥一
季餉銀原屬經制額内應給之數不過早撥於數
月前況止行先撥一次嗣後仍照歲額撥解更不
必逐年瑣陳也恭祈我
皇上俯鑒遐荒實無轉移之粟窮卒守候協餉苦累難
堪
特賜矜允准於康熙二十五年為始將二十六年春季
餉乾一併撥解俟二十六年造報經制餉冊即以
夏季為首連接次年春季請撥著為黔餉定例仍
責成司餉官每至月終如數給足不得逾期並嚴
查尅減之弊則營兵頂戴
天恩效命於邊防必加鼓奮而散餉給領亦可按季達
部通融於一歲額内之需而永免三軍脱巾之慮
矣
題覆鹽價疏慕天顔
為酌定鹽法事該臣看得黔省普安等處先經行
令改食滇鹽准雲南撫臣王繼文咨議每百觔定
價四兩六錢臣經據疏請部覆價值太昂恐致累
民行臣會同川撫查明川鹽時價具
題再議遵行貴州布政司並咨四川撫臣先准雲南
撫臣王繼文咨稱滇省黑井課重在井鹽滷每觔
已辦納課銀一分六釐加以煎&KR1582;駝運工本腳費
前定每百觔賣價四兩六錢委無浮冒今再減銀
三錢止定四兩三錢以遵部駁等因准川撫臣姚
締虞咨覆川省&KR1582;造之鹽本地市價每觔止值銀
一分五釐若運販至黔需用挑負腳價應值若干
當聽在黔酌議等因據貴州布政使柯鼎轉行普
安安南各州縣衞查訪市價則稱近日川鹽每觔
止賣三分及三分四釐以至四分不等消長不一
原係因地隨時從不定價若滇鹽定價四兩三錢
恐窮荒苗民不能舍賤食貴莫若仍食川鹽以從
民便詳請前來臣查川鹽價值産土工本甚賤故
運販至黔每觔止賣三四分不等商民均稱便益
若滇鹽之價産土工本已貴前議每百觔四兩六
錢乃將工本腳價逐項確核所定原無浮冒今即
勉遵核減定以四兩三錢亦與川價較浮仍難強
民舍賤食貴若欲將滇鹽倣照川值減價賤售則
又虧損商本兩者均為未便察詢往例普安等處
原食川鹽其改行滇鹽乃從滇商之請雖有便於
滇課然將來川課有虧此盈彼縮仍無補於公家
況普安一帶皆荒瘠苗蠻食鹽為民間日用必需
豈堪重價抑勒誠如部覆價值太昂必致累民也
臣再四思維莫若悉遵舊制仍食川鹽不必定價
聽從商民隨便貿易於以軫恤荒殘利賴非淺矣
改設州縣疏范承勲
為查議冗員以培民力事該臣看得滇黔衞所併
歸臣仰體
皇上愛民至意悉心籌畫從議汰冗員甦息軍民起見
到任後即檄行二省藩臬會同妥議通詳除滇省
各衞所已經臣議裁具
題在案據貴州布政使柯鼎會同按察使李之粹公
詳復批令再加確議兹據詳稱查黔省衞所康熙
十一年間已將清平等五衞改縣安莊衞改州現
今尚存十五衞十所其間有專城者有與府州同
城者有與州縣犬牙相錯者軍丁耕田納糧與民
無異所當分析裁併改設如偏橋衞在鎮遠一府
兩縣之間查施秉縣民糧稀少應將偏橋衞裁併
施秉縣仍屬鎮遠府管轄裁去守備一員至施秉
縣原未設學裁去衞教授一員改設縣訓導一員
舊衞地方應設偏橋驛驛丞一員管理驛務興隆
衞地錯黃平應將興隆衞裁併黃平州移州於衞
治管理驛站仍屬平越府管轄裁去守備一員經
歴一員其原設興偏營改為黃施營營制照舊至
黃平州學原兼餘慶甕安二縣學今州治既移興
隆裁去教授一員以州學正移駐衞治於甕安縣
另設訓導一員兼攝餘慶縣學務新添衞附近貴
定縣田賦無多應將新添衞裁併貴定縣移縣於
衞治管理驛站仍屬貴陽府管轄裁去守備千總
經歴各一員查貴定縣原與龍里縣合學今裁去
衞教授一員改設縣訓導一員貴州貴前二衞同
附會城應裁改為一縣恐兩縣地方差徭不均將
附近新貴縣量行割附應名貴筑縣亦屬貴陽府
管轄至兩衞原未設學應無庸議裁去守備千總
各二員經歴一員改設知縣典史各一員此貴東
各衞之當裁併改設者也如鎮西威清二衞壤地
相接應共設一縣而以赫聲威武二所附之縣治
駐於威清管理驛站應名為清鎮縣裁去守備千
總經歴守禦所千總各二員改設知縣典史各一
員查鎮西衞原附安順府學今二衞改設一縣裁
去威清衞教授一員改設縣訓導一員平壩衞路
當孔道管理驛站應改設一縣即名安平縣以附
近之柔遠所附之裁去守備千總經歴守禦所千
總各一員改設知縣典史各一員裁去教授一員
改設訓導一員安南衞亦在大道管理驛站應改
為一縣即名安南縣裁去守備千總各一員改設
知縣典史各一員裁去教授一員改設訓導一員
其附近普定縣之定南所裁併普定縣附近南籠
廳之安籠所裁併南籠廳管轄裁去守禦所千總
二員至普安州同城之普安衞應裁併歸州裁去
守備千總經歴各一員仍俱屬安順府管轄但普
安設有兩站州官僅可管理在城驛務吏目又有
佐理巡捕之責其亦資孔一驛應設驛丞一員管
理此貴西衞所之當裁併改設者也又會城西北
之敷勇衞應改設一縣而以修文濯靈息烽於襄
四所附之即名修文縣仍駐衞治亦屬貴陽府管
轄裁去守備經歴各一員守禦所千總四員改設
知縣典史各一員裁去衞教授一員改設訓導一
員又永寧衞係川黔襟喉要地應改為一縣而以
普市所附之即名永寧縣裁去守備經歴守禦所
千總各一員改設知縣典史各一員裁去教授一
員改設訓導一員畢節衞無州縣可歸亦應改為
一縣而以赤水衞附之即名畢節縣裁去守備二
員經歴二員千總一員改設知縣典史各一員裁
去教授二員改設訓導一員二縣俱屬大定府管
轄至威寧府同城之烏撒衞應裁衞歸府裁去守
備千總各一員及衞教授一員併歸府教授此西
北衞所之當裁併改設者也再查衞所既裁都司
一官無所事事亦應裁去武闈事務即令藩司料
理操捕都司一官亦應裁去製辦火藥應照他省
例責令城守營管理其都司經歴并應裁去以上
共應裁去都司一員操捕都司一員都司經歴一
員衞守備一十五員衞千總一十員守禦所千總
一十員衞經歴一十一員衞教授一十一員俱各
咨部改補共應改設知縣七員典史七員訓導七
員驛丞二員應請内部照缺銓補再查各府有稱
軍民者今既概編為民則軍民字樣亦應裁去等
因前來臣復加籌酌似宜裁併改設以昭畫一以
垂經久通計議裁各官共六十員議設官共二十
三員稍減經費以紓物力或亦省官省事之一助
也至有各衞所田土人民跨入他境應查坐落附
近州縣酌量歸併及新設之縣幅&KR0695;太廣應查近
隣州縣糧額多寡酌量割附容臣行令該司逐一
查明分晰另冊報部外臣謹會
題
請建學疏田雯
為
聖治普洽寰區敬請修舉學制以隆文教事竊惟全黔
邊徼遐陬民苗雜居禮讓未興剽悍成習我
皇上道隆德盛典學崇儒文明光被而芹藻之子均沾
教化秀頑之民咸沐恩澤固已彬彬稱盛矣臣忝
任撫黔以敦崇學校為先蓋學校之關係乃風俗
人心之根本禮明樂備者猶將踵事增華簡略因
循者曷可不乘時興舉按永寧獨山麻哈三州貴
筑普定平越都勻鎮遠安化龍泉銅仁永從九縣
尚俱未設學校據該士子紛紛呈禀荒寒之士勵
志芸窗登進無自臣偕司道諸臣等議建學育才
似不可緩凡一切庀材鳩工未敢仰需公帑而
題額芹堂
御書首重前奉頒賜尚餘八幅理合籲懇
睿慈一視同仁
勅部再頒四幅以便製匾恭懸至於額進童生查貴筑
為省會附郭之縣謹擬照大學考取十五名餘則
概照小學考取八名武生貢廩一循定例而行董
率職官貴筑應請部選訓導一員餘俱暫以附近
教職兼攝俟人文寖廣另議專官又按新添鎮西
興隆烏撒赤水五學近因裁衞歸併貴定清鎮黃
平威寧畢節五學矣夫合兩地之人才限一庠之
定額為數較窄生童進取未免滯淹以故連名訴
陳迄無止息臣思五衞舊學
御匾輝□
先師之所式憑諸生之所景附何可輕言汰併自應照
舊存留即以貴定等五學教官董率之此確有直
隸延慶懷來之近例可援凡此者或留舊學於既
裁或議新庠於初創臣非敢過凟
宸聰實以黔省窮荒固陋必崇文治而後可以正人心
變風俗非如他省化行俗美者比合應仰籲
聖化之隆仁義漸摩馴致士風之厚彼蠢爾有苗當無
俟七旬而咸格矣再照平溪清浪二衞學歴係黔
屬思州府提調應試貴陽不過五百餘里前因用
兵之際將驛站改隸楚南而學校隨之諸生應試
東下武昌迢遞川塗不下二千五六百里資斧既
艱而鼓枻洞庭駭浪驚濤士心恒多畏阻臣赴任
時身過其地同聲呼籲云兩科以來從無一士能
赴武昌應試者情殊可憫應請復還黔屬就近提
調之制以示作養緣統係學制事情用敢類列陳
情
題貴州會試分卷事例疏王承祜
為禮闈中卷久偏遠省向隅堪憫仰乞
勅部酌議均平以鼓遠人以廣
皇恩事竊惟國家取士三年大比於鄉既又合直省十
五國人文會試於禮闈蓋以人才之生何地蔑有
而搜羅所至必使無遠弗及是以人人鼓舞争自
濯磨莫不思奮於堯天舜日之世也乃臣昨監試
禮闈事竣公同拆卷及唱名填榜而廣西雲南貴
州三省竟無一人獲售臣不勝駭異夫此三省之
中豈盡乏才考諸往志間有名臣即我
朝開科以來亦多與選則非無才可知而每一榜發
中式寥寥所以不及他省者實因中卷之偏枯與
道途遥遠之所致臣黔人也備悉艱苦謹一一為
我
皇上陳之查前明取士初以五方風氣不同人才長短
各異而分南北又以數省僻處遐陬聲教不易遍
暨而分中卷亦體恤遠人之意也苐可異者中卷
既為遠省而設則四川廣西雲南貴州誠為遠矣
何獨於江南之安廬鳳滁和徐等州郡而亦為遠
乎蘇松常鎮等府州縣既皆入南卷矣何獨於安
廬等州郡而又入中卷乎推前明初意不過為洪
武發祥鳳陽思於士子加厚故俾入中卷易於入
彀亦漢高優豐沛光武復南陽之遺意耳相傳日
久遂沿為例是南卷之中兩倍於北而中卷之數
又半讓於南此亦人情之不得其平者矣且滇黔
粤蜀遠居天末近者數千里遠者將萬里每遇公
車之年貧窮居多艱於資斧區畫借貸不遺餘力
此在家起行之難也及其在途馳騁驛路跋涉間
關經歴三月辛苦備嘗此道路之難也及其抵京
隻身孤影僕從無人一切薪水俱行自給此旅寓
之難也更苦拮据奔赴喘息靡寧席不暇煖而場
期已及尚焉能温習揣摩如各近省士子優游暇
逸止專一意讀書哉且舊例中卷取中十六名後
因合南北中卷較卷幾卷而取一名是以此科止
中八名八名之中又苦分經詩取三卷易書各二
卷春秋禮記各一卷額數一足雖美弗收夫勞逸
之情形既甚懸絶而多寡之數又甚不侔無怪乎
他省之取青紫易如拾芥而此數省之望科名難
若登天也臣思聲教四訖雖海澨山陬尚思望恩
於選造而此數省竟不能奮步於雲衢揆之一視
同仁之
宸衷諒有惻然不忍者也臣請
勅部酌議大沛
新恩將安廬滁和等州郡應入南卷者仍歸南卷其中
卷或額定四川幾名粤西幾名雲南貴州幾名不
與南北一同較卷數目不必分經就文取錄如此
則額數不致偏枯士子不獨向隅遠人咸慶登進
之有階而遐方共沐
皇仁於無既矣
官莊悉歸有司疏閻興邦
為恭報官莊悉歸有司事該臣看得貴州提督衙
門舉出官莊一案經原任撫臣衞既齊將田地人
丁造冊
題報嗣准部駁令再嚴行查明及將隱匿官員一並
查參等因遵即檄行嚴查臣於二月抵任催據布
政使董安國呈詳前來復嚴批查明增報並取隱
匿各官職名去後今據該司詳稱前項官莊田地
人丁向因叛逆李本深占踞為莊收租牧馬相沿
至今其間有與民均分籽粒者有給牛種而全收
其租者亦有十分收其六七者悉屬苛歛之項並
非按畝照則陞科維正之供故料穀有一千三百
餘石小民剥膚以應苦累已久今既歸有司文明
自應照各府州縣則例起科所以不符原額之數
各屬業經兩次清查丈編實止成熟田一千五百
二十畝零人丁三十四丁共該起徵米二百八十
一石零銀四十六兩六錢零並無隱匿今遵嚴駁
於無可如何之中勉議將所文成熟之田照提臣
所報料穀折米另立科則起徵以符原數豁除隨
糧起徵條馬歲用銀兩等因臣查故提臣陳奇舉
出安順等處官莊田地所收料穀原非按畝照例
徵輸今若不符原數無田可增勢必如該司所議
另立科則起徵竊恐田少糧多民苗俯仰不給仍
行苦累有負
皇上懷柔德意仰懇
皇仁垂憐邊末地瘠民貧
允照前次丈編田丁按畝按則一例徵輸庶無輕重異
同苗民俱免向隅之泣咸戴輕徭薄賦之恩於無
涯矣
併縣專治仍添通判疏閻興邦
為省城壤地褊小詳請併縣專治仍添設府判一
員以資委任事該臣看得各省會城多有兩縣並
設者蓋因地方遼廓事務殷繁必得分治而後克
濟非徒取其備官已也然臣承乏河南省會附郭
止有祥符一縣即今隣省雲南亦止昆明一縣附
郭維黔省蕞爾會城度其規模不敵腹省一大州
縣乃獨設有附郭新貴貴筑兩縣雖徵收地丁承
辦驛站似亦各有職掌並行而不相礙然此外如
編甲捕盜通行案緝等件奉文轉發不得不兩縣
互行往往朝奉新編夕承筑緝一事而受兩番之
約束恒多未便於民若在地廣人稠之會控制難
周利於左右分任如此彈丸山城寥寥烟戶不但
平居備員無益一遇地方公務每以勢逼權分此
推彼委反滋貽誤臣愚以為存並設之虚名不若
收專屬之實效也合無裁去新貴縣歸併貴筑縣
治舉凢民苗之訟牒賦役之審編夫馬之派撥盜
賊之詰捕統歸一縣管轄該縣既得專心志以循
其官守小民亦得安任使而樂其均平政體人情
俱為妥便其新貴縣學亦應改為貴筑縣學補廪
出貢悉照縣定例行其文武童生仍照兩縣舊額
併案考取則雖裁併縣分而於學校無異仍舊貫
矣至於通省十一府止有同知通判三員其同知
一員在省尚承審捕緝而無暇其安籠通判一員
專轄十八寨之田賦苗猓不可少離止有威寧通
判一員遠在威寧查同知通判之員居恒無事視
若閒員遇有州縣員缺便為委署兼攝所必需況
黔處萬山之中羊腸鳥道名為一站險實千盤各
屬程途相隔計二三日四五日不等一遇缺官附
近州縣設在衝衢者既難舍己而耘人其偏僻之
區窮谷深箐苗蠻出沒刻難乏員又豈能長駕遠
馭遥制鞭腹莫及之處合無於貴陽首府仍設通
判一員遇有差使委任可以朝遣夕行無論衝僻
州縣缺出皆堪委令署理該員原無專司之責一
經委署則該地方糧驛等務自可悉心料理而無
分身兼顧之虞實於吏治有裨夫裁縣而添設通
判其縣之衙署通判可駐不煩改作其俸工等項
亦有新貴縣令典史二員裁費相當無庸增設抑
臣更有請者兩司首領佐貳等員停其署理州縣
印務自應恪遵定例何敢異議但陞遷職官交代
例有嚴限不便稽遲奈黔省遠在天末銓補之員
類多相距數千里外領憑之後縱令遵限星馳保
無江河阻滯疾病侵凌急切不能速到礙難懸待
除異途出身者遵例停委外其各項首領佐貳等
員内有旗員並正途出身者循分稱職原應陞授
正印似於委署無礙若果才守頗優醇謹自愛可
否破格委署以全公務敢因一得之愚合諸司道
偕議請裁請設而併及之我
皇上嘉惠遐方善政備舉臣於恪遵成憲之中謬抒所
見臣謹會
題
請廣中額疏閻興邦
為同文之教澤已久遐方之人才漸盛懇請
題增鄉試中額以振文運以廣文治事該臣看得黔
南邊地曩昔人文原自寥寥邇來我
皇上右文之化普洽寰區微臣仰體
聖德加意作人家弦戶誦實與往昔不同但黔粤兩省
俱稱邊服禮闈既同中右而鄉試中額多寡有差
是以紳衿潘驤等有懇祈具
題與廣西鄉試中試三十名之請但科舉增額事關
大典臣批布政司移會提學道查議今據布政使丹達
禮提學道僉事林麟焻詳稱黔南雖屬遐荒迄今
人文繁盛甲戌會試廣西止中一名貴州中至三
名以此較之貴州人文盛於廣西可知似應照廣
西之例增額取中詳請具
題前來臣伏念全黔邊徼儒士彬彬詩書陶淑莫非
聖化之隆增額掄才必收得人之效甲戌禮闈三名得
第足徵菁莪化洽黔疆俊彦卓冠西粤似可仰邀
聖恩一視同仁俯照廣西解額取中三十名將仕進之
途既寬誦讀之士愈奮邊地文風日益振興矣
請表精忠以隆祀典疏閻興邦
為請表精忠以光禋祀以昭國典事該臣看得舍
生取義臣節克勵乎艱危殺身成仁公論共彰乎
激烈原任總督臣甘文焜者㵲溪江上父子北面
以全忠原任將軍臣王之鼎者永寧城下孤軍穴
陷而完節慷慨一時流芳百世屢沐
聖主加銜錫諡之恩至啟輿情建祠致祭之請茲據黔
屬紳士人等請照閩省督臣范承謨等之事例於
殉難之地聿新廟貌永垂爼豆昭示旂常等情籲
懇前來臣批司道議覆衆論僉同如出一口所當
援例
題請建祠致祭以彰我
皇上褒顯忠貞之盛典以慰幽魂於奕世者也
預撥貴州兵餉疏王繼文
為仰懇
皇仁俯念荒疆窮兵再賜預撥并准季首掛餉俾得按
時接濟事竊照黔省山高土瘠夷多漢少比他省
為最苦各營兵丁晝夜防禦保固地方專盼月餉
按時散給庶堪餬口因撥解餉銀到黔惟春季預
撥銀十萬兩可以季首關支夏季之餉他省於四
月半完之後始解遲至六月終方到秋冬二季之
餉他省於九月全完之後始解遲至十二月終方
到迨布政司移令委員赴省領支未免又需時日
各兵俱屬赤貧且衆兵名下尚有家口既無可耕
之田又無可營之業望餉不到枵腹難支勢不得
不重利揭債及至領餉盡還他人禁之則兵無所
藉不禁則法實難貸欲遏其流必清其源此預撥
夏季兵餉之請撫臣閻興邦所以兩疏入
告而臣受事之後亦經
題請部議均未覆准臣深悉情形不敢即為緘默上
負
皇上愛恤士卒之至意也即如上年地丁錢糧叨蒙
聖恩蠲免秋收尚未成災而黔地産米有限一時米價
騰貴兵丁便稱艱食臣嚴禁遏糴查挐積囤并示
有米之家乘時發糶兼飭兵丁不許邀商攔買米
價方漸平復兵丁不致困苦總緣黔省在在深山
舟車所不能到設餉銀愆期各兵若不重利求借
則債主難覓較諸他省民間有無尚可相通者實
屬懸殊在部議因他省協餉係本年地丁銀内解
送而四川雲南亦止預撥一季故未議准耳苐撥
給協餉原屬大省在彼省藩庫有銀可動而貴州
省分尤小又與四川雲南不同臣節制兩省不將
雲南夏季兵餉預期邀撥獨將貴州夏季兵餉再
疏
題請實有見於貴州兵丁更苦不敢不為籲陳也相
應仰體
皇恩恭疏
題請得蒙將貴州餉銀添撥十萬兩預於頭年冬月
解黔凑放春夏二季之餉俟他省四月完半餉銀
解黔凑放秋冬二季之餉四季皆得照依秦省之
例季首關支則
國帑原無少損軍糈實有裨益士卒頂頌無極邊方
不無小補矣
普安等處仍食川鹽疏王繼文
為黔黎食貴難堪三省攤賠無著籲
恩減免以甦積困事竊照黔省普安等處改食川鹽滇
省作何酌議一案前准部咨隨行布政司驛鹽道
會議詳報去後兹催據該司道詳稱黔省既以改
食川鹽為定論在滇省何能強之仍食滇鹽且即
將滇省課税嚴加核減以滇鹽較諸川鹽到黔所
賣三兩殊屬懸殊喜賤惡貴係一定之民情應請
准照黔省之議
題達惟是滇省額徵課銀五千七百六十兩税銀二
百二十五兩請於全書内豁除等因詳請具
題前來相應據詳咨覆准此又據雲南布政使于三
賢驛鹽道副使于嗣昌會詳亦同前由到臣該臣
會看得黔省普安等處改食滇鹽課重税繁民苖
困苦經前任督臣范承勲
題請減免部議不准奉
旨這事情著將舊欠銀一萬九千餘兩免令賠補其普
安等處應作何行鹽四川雲南貴州總督巡撫會同
議奏欽此仰見我
皇上如天之仁如日之明不特為邊末窮黎計一時之
生全直欲享萬年之樂利漢夷商竈莫不頂頌
皇恩歡呼踴躍誠亘古所未有者也臣接准部咨當咨
三省督撫并行雲貴司道從長妥議去後隨准雲
南撫臣咨據司道會詳行據該商張貴等稱係普
安等處崇山峻嶺夷民零星散處窮苦難買年壓
一年作何底止且天下課税莫重於此計每鹽百
觔滇課一兩六錢税銀六分二釐五毫曲靖府税
銀一釐四毫薪銀九錢脚價銀一兩七錢八分即
使賣銀四兩三錢尚屬不敷再加黔税銀三錢更
無從出滇商苦於遠運黔民苦於價貴移請酌免
又准貴州撫臣咨據司道會詳行據士民陸璡等
稱係普安等處四面環苗每年耕作除納正供之
外所餘穀米不足以活家口川鹽不拘觔數零星
可買而滇鹽必須整塊川鹽不拘米布皆可易換
而滇鹽必須紋銀川鹽價賤每觔不及三分而滇
鹽價重溢於四分三釐之外難受派銷之苦今幸
皇恩再生有機議令仍食川鹽川省照依舊例歲增水
引七十二張增課銀二百四十五兩一錢黔省照
部頒全書所開歲徵鹽税銀八十四兩二錢五分
零遇閏加銀七兩二分零滇省既不行鹽則額徵
課税照數請豁又准四川督撫咨據司道會詳事
關三省若欲軫念黔黎必致有虧滇課此豐彼嗇
勢難兩全權其損益惟在雲貴督撫如仍食滇鹽
是與川省無預如改食川鹽惟有恪遵川例庶於
黔民有濟移請定議具
題各等因移臣臣思改食川鹽課税實有所虧以量
減滇額仍食滇鹽移行雲貴兩省再加確議覆准
貴州撫臣咨稱普安等處蕞爾殘區蒙
皇上薄賦軫恤合計額編地丁銀止有三千一百餘兩
今行鹽售價即月減萬觔每歲尚須課税薪脚等
項銀一萬餘兩是較正供竟浮兩倍有餘窮黎萬
萬不能取盈此額況自改食滇鹽以來歲增滇課
何曾完解在滇在川贏絀雖殊而在國家必不惜
此無徵虛額坐貽邊黎永累仍應改食川鹽豁除
滇課以順輿情又准雲南撫臣咨稱司道會詳即
將滇省課税嚴加核減較諸川省所買甚屬懸殊
應照黔省之議將滇省額徵課税銀兩請於全書
豁除等因咨覆前來臣查滇鹽課税較諸川鹽課
税相去二十餘倍黔省普安等處遠在萬山之中
民苗野處日給艱難以黑井最貴之鹽行於該處
最窮之地不特民苗告苦即商竈亦受賠累此等
情形久在
皇上睿照之中故令食川鹽即交相稱慶令食滇鹽即
環庭泣訴一聞奉
旨會議咸稱千載一時是改食川鹽之議臣等衆論僉
同矣但使民勢必虧課川省久有課額該省惟循
成案且同食一鹽似難二視滇省既不行鹽課税
無從徵收臣等反覆酌議若仍食滇鹽則於輿情
有拂即或量減滇額而合計課税薪脚銀尚浮普
安等處地丁正供數倍
皇上蠲賦輕徭節年以來不下銀錢萬萬何敢不仰體
愛民至意以甦邊黎積困相應凜遵
恩旨議將普安等處改食川鹽川省照依課例歲增課
銀二百四十五兩一錢零黔省照依部頒全書所
載歲增税銀八十四兩零遇閏加增銀七兩二分
零滇省無著鹽課税照數豁免倘蒙俯順民情出
自
皇上浩蕩洪仁非臣等所敢妄邀者也
請添設學校以弘教化疏王燕
為添設學校以弘教化以廣
皇仁事該臣看得振興文教樂育人材乃致治之盛事
我
皇上親幸闕里鼎新
聖殿重道崇儒諸鉅典度越百王光昭千古所以薄海
内外一道同風無不沐浴咏歌於聲名文物之内
黔雖僻處邊陲甄陶既久亦已斐然可觀又蒙增
廣鄉試中式之額益加鼔舞惟因開闢初年人文
寥落學校之制尚缺而未全各州縣衞有未設學
宮者有有學無官而附試他庠者無學宮則不獲
觀爼豆聲容之盛而陶淑無由附試他庠則不免
跋涉險阻之勞而單寒致沮臣愚以為大化翔洽
之時不可不具備其制也況今
國家武功赫濯文教誕敷無遠弗届黔地民苖雜處
加以鼓舞作興則士氣既奮而蠻夷亦得觀感於
絃誦詩書以柔其獷悍之心誠漸被遐荒之要道
也臣涖任後據舉貢生員周文侯等具呈請將未
設學之州縣衞及有學無官而附試他庠者援例
題請添設經臣行據署布政司貴東道參議羅暹提
學道僉事卜景超會詳覆請援滇省和曲祿勸等
州縣建學設官之例添設等因前來臣覆加查核
應將附學之清浪衞設教授一員又附學之開州
廣順州并未設學之永寧獨山麻哈三州各設學
正一員又附學之普安餘慶安化三縣并未設學
之普定平越都勻鎮遠銅仁龍泉永從七縣各設
訓導一員進取文武童生照小學例每學考取八
名廪貢循例遵行庶附學之生童免裹糧䟦涉之
苦無學之州縣有師儒肄業之地至原未有學宮
之州縣則公同捐俸建設其官役俸工照全書額
編支給彙冊報銷從此全黔士子愈感
恩踴躍争自濯磨仰副
聖主儲才之盛典行見人文昭宣風俗日興於仁讓矣
勸民開墾荒田疏王燕
為勸民開墾荒田力勤稼穡事該臣看得禮教為
漸摩之要耕桑乃生聚之源蓋農工樂業自然保
惜身家衣食充餘尤易服循仁義我
皇上治隆三代道冠百王時頒教稼之文屢下蠲租之
詔豐功偉德巍煥難名臣蒙格外
天恩拔置撫黔重任朝夕凛惕凡地方政事務思實力
舉行以仰副
聖主惠民柔遠之盛意臣抵任後查閱糧冊闔省荒田
尚有十分之四之多而目擊苗民艱於粒食者亦
復不少緣思耕耘為謀食之本隨徧行各屬勸諭
民苗開墾荒田以足賦足食兩載以來墾荒者舉
報寥寥據貴陽府申稱府屬田畝多有抛荒墾至
四五年後縱有收成不償工本而徵糧料則又輕
重懸殊故墾荒者少臣即批行布政司會同糧驛
道通行確查作何勸墾去後兹據布政使孟世泰
會同糧驛貴東道高恒豫詳稱黔省重巒叠箐田
畝均在萬山之中土性寒冷瘠薄不堪秋成籽粒
難抵内地膏腴田産三分之一開墾山田人工牛
種又倍於他省迨四五年後始有些少收穫不償
人工牛種之費六年成熟起科除辦賦外僅足餬
本年播種之口從前墾荒工本終無所取償是以
賦重之田多懈於開墾除輕則荒田不議外其重
則荒田若蒙
題請將每畝徵銀一錢一分至銀一錢五分徵米一
斗一升至米一斗五升或銀米並徵約算相同者
請減徵銀一錢或米一斗徵銀一錢六分至二錢
徵米一斗六升至二斗者請減三分之一徵銀二
錢徵米二斗以上者請減一半則民苖踴躍開墾
矣等因前來臣愚以為此等荒田與其久抛地利
不若量減科則勸民開墾伏祈
皇上宏恩嗣後貴州荒田開墾准照減則循例六年徵
賦厚其羡餘使開荒工費咸足取償將見窮簷婦
子聞
聖主加惠至仁未有不鼓舞争先備辦牛種肆力開墾
者此後不獨荒田漸可成熟而苗民衣食有賴則
井里相守安身樂業被之禮教俗臻淳美尤易事
耳一通變間而羣黎戴
教養之恩邊徼享盈寧之福經國裕民之道實兩得也
國家經費浩繁臣何敢輕言減賦但臣今日所請者
乃現在荒田無徵之賦如減重就輕似可使無徵
之額為有徵之賦且我
皇上為貴州一省保衞民苗歲費兵餉撥内地錢糧協
濟者幾四十萬兩仰維
聖主愛養羣黎至深至厚臣謬膺委任豈容緘默故敢
上體
聖心冒昧陳請
苗蠻刦擄處分當因地制宜疏王燕
為苗蠻刦擄處分當因地制宜仰籲酌定以勵職
守以靖盗源事該臣看得文武各官之處分原有
一定之章程似無容再為置議前據貴陽等各府
廳會詳黔省文武官弁近因兇苗刦擄之案部覆
俱照野賊苗蠻擾害之例議處以致革職降調而
去任者接踵全黔多係熟苗原與漢民無異嗣後
遇有為盗者文武各官請照漢民為盗之常例議
處限年緝賊庶盗息民安等情隨批司會議通詳
去後兹據按察使何顯祖會同布政使司貴東貴
西二道詳稱應如該府廳所請議覆前來臣查全
黔各府所屬漢少苗多且皆納糧當差與漢民之
井里相連室廬錯處抑且日中為市彼此交易實
與漢人無殊原非未歸聲教之野苖可比亦與無
管之生苗潛入内地行刦者不同今若因其為盗
刦掠將該管耑汛兼轄各官即革職降調離任本
案賊犯接緝官員未免以非其任内之事不實力
緝拏并有不肖官弁一遇苖人為盗慮干降革處
分即互相隱諱縱賊不究是例從嚴而盗愈熾矣
嗣後除無土官管轄之野苗為盗仍照例議處外
其有土官管轄之熟苗為盗刦擄地方文武官請
照漢民為盗之常例議處限年緝賊則該管文武
知不即罹降革必不敢隱諱以自取重咎亦斷不
肯以巳任内之盗犯不實力嚴拏以自干限滿降
革將見例從寬而緝捕嚴盗風息而民生安矣
請定兵糧本折規則疏于準
為邊陲兵糧綦重請定本折規則以杜紛更兵民
攸賴事該臣看得黔省徵收本色秋糧原供本省
官兵月米惟因各屬徵收糧石有多寡不一而官
兵汛防亦有衝僻不同如有州縣徵糧多者而官
兵偏少有官兵防汛多者而州縣徵糧又少勢難
就地支領不得不裒多益寡酌其附近之地撥給
無奈貴州跬步皆山最近者亦相隔一二三站不
等既無船隻又無車輛若令官兵赴領則此月米
不敷往返盤費之需如令百姓運送則此項脚價
又無所從出先經督撫諸臣議將應撥秋糧折徵
價值解給官兵自行採買等因荷蒙
俞旨欽遵在案然各處米價原有低昂不等如各州縣
解給米價較之各鎮營汛地價值稍有不敷每致
紛紛具呈請增不休臣不揣愚陋謬議管見請將
各鎮營不敷米石竟行撥定州縣徵解永為定例
每年於秋收之時行令應撥應領之鎮營州縣各
將時值米價逐一訪確詳報檄令藩司糧道折衷
畫一定價議詳臣等具疏
題明飭令各州縣照依所定價值照數徵解以杜徵
多解少之弊庶小民得以遵守輸將而邊方士卒
亦永賴以飽騰矣
請展徵收以舒民力疏于準
為請展徵收以舒民力以廣
皇仁事該臣看得貴州地方遠處邊末盡屬崇山峻嶺
凡有田地非在高阜岩隙即係溪畔低窪不樹桑
麻既無絮布之餘利不通舟楫又乏經營之出息
一切正供惟藉耕種輸將較之腹裡地方大相懸
殊我
皇上軫念邊黎無微不燭俯准前撫臣楊雍建
題明地丁銀米定於九月開徵以舒民力等因欽遵
在案惟是各官考成仍同直省一例概以歲内全
完始准紀叙臣查直省錢糧以二月開徵計至歲
終則有十月之久而黔省錢糧以九月開徵計至
歲終僅止四月為期甚促誠恐州縣各官考成心
切徵比急迫小民勢必賤售新穀依期完納則餘
蓄無多必致餬口艱難臣不揣愚昧仰請
聖恩將貴州徵收錢糧考成俯准寬限三月自本年九
月開徵起至次年三月為止如三月内銀米全完
者一體准其紀叙如三月内不能全完者照例處
分庶邊末微員咸叨
皇恩之浩蕩即遐荒黎赤亦仰沐寬大之福於無窮矣
苗民久入版圖請開上進之途疏于準
為苖民久入版圖苗族宜沾
聖化請開上進之途以弘文教以變苖俗事竊惟貴州
地方古號羅施遍處皆苖種類頗繁要皆好鬭嗜
殺越先王禮義之教尚強凌衆暴之風粤稽往古
沿置不一分隸各省不過羈縻而已迨至明季始
設布按二司定為貴州省然亦郡縣少而衛所多
武弁不能宣化惟在示威以故迄數百年習俗仍
未變化自我
聖朝平水西改衞所設立郡縣建置學校
聖教覃敷遐荒天末莫不仰沾德化惟獨苖民未沐鈞
陶伏念六合蒼生盡屬赤子何分苖漢豈有已入
版圖之苗民而忍令棄之化外耶官斯土者視苗
如草芥居斯地者擯苖為異類既不鼓舞又無教
習即間有一二苗民志切上進又以土人無用流
官之例不准考試科舉遂使若輩沉淪黑海罔見
天日然教化無不可施之地風俗無不可移之鄉
今貴州苗民輸糧貢賦與漢民連井而居彼此交
易原非不通聲教之野苖可比臣愚以為應將土
司族屬人等并選苗民之俊秀者使之入學肄業
一體科舉一體廪貢以觀
上國威儀俾其漸摩禮教薰陶性情變化其醜類彰我
朝一統車書之盛則此進取之法必須酌定規制令各
府州縣置立寬厰公所一處以為義學將土司承
襲子弟送學肄業習曉禮義以俟襲替其餘族屬
人等并苗民之俊秀子弟願入學者令入義學肄
業其教習塾師不必另設即令各府州縣復設訓
導躬親教諭俟有文理明通者照依湖廣學臣潘
宗洛所題不論土司族屬苖民即由該訓導造冊
呈送學臣考試漢民生童不許阻抑卷面不許分
别苖漢取進之額亦不必加增惟以衡文為去取
一體科舉一例廩貢將見漢民因有苗民之進取
益加奮勵苗民以有一體科舉之優渥莫不鼓舞
行之既久苗民漸可變而為漢苗俗漸可化而為
淳邊末遐荒之地盡變為中原文物之邦矣倘果
人文蔚起鄉試歲試再請增額以羅真才至於教
職一官原以耑司訓迪今復設訓導既膺義學之
任如能教道有方使苗民文理優通克副賓興之
選者臣等查明實跡卓薦奬勵倘有怠惰廢弛漫
無起發者即行斥革以示勸懲至查土人無用流
官之例不知起自何年臣常考貴州通志漢唐元
明以土人用為流官者頗不乏人而且循良著蹟
忠貞足紀炳炳志乘嫓美中州由此觀之何地無
才何才不可用而斤斤以方域限之甚非天地生
才之意也況以土人而用為流官身入中原禮義
之鄉目擊中原文物之盛觀感興起倡予和汝行
見頑廉懦立鄙寬薄敦又豈僅變苖而民者哉臣
謂土人不用流官之例似宜更正以昭我
皇上立賢無方之大公以弘我
皇上覆載無私之
深仁者也再查貴州土官世系悉皆楚豫秦晉之人時
因有功分封襲職世守其地並非本地之土苗也
其子孫族屬原係漢人自應仍照漢人之例一體
考試舉貢俾圖上進案查康熙三十六年間禮部
議覆前撫臣閻興邦
題為謹遵
詔旨等事一案將黎平府學文武生員吳遇詔等七十
一名以為既係土司族屬即係土司不許考試等
因臣復何敢再為凟請惟是粤西土官土目弟男
子姪撥學與試得領鄉薦土官如有遏禁與試者
定有處分現在遵行是貴州與粤西同一土官土
目同一弟男子姪在粤西得領鄉薦仕進在貴州
獨行擯斥化外不許考試阻其仕進錮其終身實
堪憫惻臣生逄
盛世恭遇
明君不揣冒昧仰請
聖恩將貴州各府土官土目弟男子姪及吳遇詔等七
十一名文武生員一併准照粤西之例與漢人一
體考試科舉庶仕進有階而不致向隅之泣則天
末邊氓感戴
聖恩於生生世世矣
鄉闈廣額疏劉蔭樞
為請增闈額以廣
聖化以鼓士氣事該臣看得泰階啓運變椎魯為衣冠
至德馨香登殊方而禮樂西岐造士三十世之鴻
圖肇自周文兩都作人四百年之偉績開於文景
惟文運之日昌斯歷服之永固查貴州一省地處
極邊數百年來雖立學宮設教職開科取士與中
原一體然士風不振求其鴻才博學者實寥寥無
幾我
皇上御極以來加意作人大興文教至於邊遠省分尤
為肫摯近者於廣西四川雲南貴州四省皆額中
進士選拔詞林康熙四十五年
御書文教遐宣匾額頒發貴州以示鼓勵一時任事諸
臣仰承
德意設立義學選苗民子弟之俊秀者收之學中令各
學訓導專董其事臣任雲南藩司時總督臣貝和
諾印造古文淵鑑五十部分送貴州學宮又學臣
孫勷於康熙四十九年疏請
御書千文榻本日講四書易經書經諸書頒發到黔令
各學士子熟加誦讀拔其尤者至陽明書院日有
課月有程臣常閱其文義黜浮崇雅迥異昔時
聖人作而萬物覩
皇極建而風俗同如風之鼓不令而行如雷之震不疾
而速洵哉一時之盛事百代之休聲也惟是鄉試
額數僅得三十名美不勝收難以勸興多士臣查
廣西貴州會試同列中右昨取中四人貴州獨得
三名是貴州人文不下於廣西可知今廣西額數
較多貴州額數較少臣思今歲辛卯科鄉試正值
康熙五十年我
皇上誕膺天眷駢集百福視振古以為昭高百王而首
出五百年之昌期導揚淑氣千萬&KR1124;之歷服用迓
禎祥正其時也懇祈
勅部將貴州鄉試額數與廣西一視同仁則登進之路
既廣鼓舞之念愈切邊方人文將與中原争勝矣
請開上游驛站疏鄂爾泰
為請開路改站以速驛逓以便商民事黔省通滇
大路陡窄紆盤舊稱羊腸一線如關嶺盤江等處
尤屬險峻以故車馬難行商賈裹足臣擬由安順
府之安莊另開新路直出普安州之亦資孔寬平
俾可行車以便來往前經臣
奏明續因黔員議論不一臣轉恐巳見未確遂復暫
停兹因公赴黔沿途復加查問咸稱新路平坦開
修實便臣隨委員細勘詳覆今據布政司鄂彌達
會同糧驛貴東道楊永斌詳稱查自鎮寧州屬黃
菓樹起岔入新路至普安州屬蒿子卡舊路止計
程二百四十里零八分内花局阿樂郎岱等處道
路寬平修整可以行車雖斗郎箐坡計止里許頗
覺陡峻然險窄之處亦屬易開其餘土地打鐵簡
古等關以及石龍那當列當趕場猪場等坡本不
甚高一經開平可成大道沿途河溝因地制宜各
建大小木橋不難濟涉有西林一渡寬有百丈水
勢略緊然製造船隻亦便可穩渡查舊路至關嶺
普安州原係八驛道路﨑嶇站頭甚遠内關嶺盤
江江西坡軟橋四驛係驛丞經管其餘四站係永
寧普安二州普安安南二縣經管今所改新路自
黃菓樹起至蒿子卡止只須安設六驛既平且近
每站計不過四十餘里應將原設之永寧普安二
州安南普安二縣關嶺軟橋二驛經費撥入新驛
裁去盤江江西坡二驛合計應裁夫馬草料每年
可節省銀一千八百八兩二錢零米一百三十二
石四斗八升穀一千二百九十六石至官役俸工
應仍留撥新驛將關嶺驛驛丞移駐坡貢盤江驛
驛丞移駐那當江西坡驛驛丞移駐楊松軟橋驛
驛丞移駐大山凹其普安縣舍基場議以普安縣
典史移駐兼理驛務仍司緝捕至安順府親轄郎
岱一驛即以普定縣典史就近兼管仍理府屬郎
岱一帶地方緝捕之事均應給以驛丞鈐記以省
添設驛官其四驛驛丞亦加以巡檢職銜兼司緝
捕均歸各該管地方官專轄再所留之軟橋驛原
無站夫今移駐大山凹立為腰站所需站夫應於
楊松亦資孔上下兩驛接換又營汛應設一營五
汛塘撥二十三處除郎岱一汛仍令安籠原防弁
兵安設不議外所有坡貢那當舍基場楊松大山
凹共五站酌議於適中之那當設立一營餘為四
汛應需官兵查盤江營原為孔道要隘是以設營
兵防守今既改新路盤江毋須官兵兼防應將盤
江營官兵移駐新路該營額設守備一員千總一
員把總二員兵丁二百八十名即令守備一員千
總一員帶兵一百八十名駐劄那當把總一員帶
兵五十名分防坡貢汛再令把總一員帶兵五十
名分防舍基汛至楊松一汛附近安南營應令該
營將原防普安縣之千總一員帶兵五十名移防
於此其大山凹一汛附近普安營應令該營撥把
總一員帶兵五十名防守以上營汛如此安設於
新改驛路始有裨益至於舊路營汛盤江營制既
經全移而永寧州汛原係該營撥防此路雖屬僻
道州治不可無兵應將安籠原防關嶺汛弁兵移
駐州治即於該汛内量撥兵丁分防關嶺盤江橋
一路再安南營原防晉安縣汛千總一員兵丁八
十名除撤防新路之弁兵外尚餘兵三十名令安
南營撥外委一名帶領防範如此安設則舊路亦
可資巡查又盤江營移駐那當應請改名永安營
鑄給關防總計所需修建道路橋梁船隻以及驛
舍衙署營房等項共工料銀一萬一千五百八十
七兩零應請於司庫動支正項銀兩即委承勘之
原任安順府知府何經文現任清鎮縣知縣張世
昌辦料興工俟工竣之日造冊
題銷一轉移間繹逓商民均為捷便除圖冊送部外
相應具
題
請開下游改站疏鄂爾泰
為請開路改站以速驛逓以便商民事該臣看得
黔省驛站大路素稱﨑嶇難行而下游之黃絲驛
至平越府四十里平越至楊老驛四十里此八十
里内有武勝關陡箐營葛鏡橋等處尤屬陡峻查
由黃絲以下之虎場營分路不經平越直達楊老
僅五十里並無高坡實為捷近又查上游
題准新改驛路六站内毛口過河抵舍基場一站較
舊路雖平但道里尚遠經臣知會撫臣會檄司道
委員確勘議詳去後兹據貴州糧驛道參議王廷
琬會詳委據鎮遠府知府劉□會同平越府縣及
駐防營員公同勘明自黃絲以下之虎場營岔入
新路至楊老驛舊路内如擦耳巖魏家洞張正堡
湯鍋河清水塘新堡等處俱屬平坦修整可成大
道其間雖有田坎濫路培砌即可坦行沿途河溝
小澗各建大小石橋不難濟涉查舊路自黃絲驛
起由平越至楊老驛共計三驛計程八十里道路
﨑嶇今所改新路自黃絲至楊老計程不過五十
里既平且近請裁去黃絲一驛將平越一驛夫馬
移駐於適中之酉陽塘地方甚為捷便至驛站既
經改移應另設專員管理夫役又非驛丞微員可
能呼應仍令平越縣經管驛務並稽查一應解餉
解犯等事以專責成又新改驛路一應添設塘汛
舖逓查自酉陽塘起至楊老應設一汛三塘除黃
絲驛治既經改治酉陽塘應將黃絲一汛一併移
駐酉陽塘外仍於黃絲安設一塘新路之楊土坪
魏家洞各安一塘每塘各安兵五名各設舖司四
名以專逓送公文除黃絲一舖原有舊設舖逓止
應添設塘兵巡查外應於楊土坪魏家洞各設舖
役四名其舖司銀米照通省舖司例支給所有一
應建設驛治衙署營汛塘房等項共需工料銀三
千九百三十五兩零應請於司庫正項銀内動支
即委原勘估之鎮遠府知府劉□會同平越府縣
興工修理俟工竣造具細冊詳請
題銷又查上游前經
題准新改驛路六站以毛口河為適中由坡貢郎岱
抵毛口三站每站俱三四十里不等獨過河抵舍
基場一站節經委員查勘較舊路雖平道路尚遠
因之舍基場抵楊松楊松抵大山凹站路亦不甚
均向緣毛口一驛安設河坪係人馬住宿之所恐
春夏水漲勢難改移請將下游所裁之黃絲腰驛
馬匹官役即移駐於毛口河而以毛口河一大驛
移駐於適中之列當地方庶道里得以均平人馬
免致跋涉至列當既設一正站則去舍基場僅止
二十餘里亦屬太近應將舍基場一驛改移於普
安縣屬之罐子窰既為一站則去楊松又止三十
餘里未便重設正站請即以原設大山凹之腰驛
改移楊松以楊松大驛移駐於普安州屬之劉官
屯地方一轉移間於驛逓商民均有便益相應會
題
撫剿生苖情形疏鄂爾泰
為黔省邊境生苖剿撫就緒情形仰祈
睿鑒事竊照黔屬兩游苖猓雜處半多兇頑出沒無常
殺擄經慣其種類蔓延巢穴險僻非但輿圖所不
載並亦省志所未詳為害邊氓從來已久仰賴我
皇上仁威遐暨荒甸傾心如上游之貴陽安順南籠諸
屬並直抵粤界之生苖㺜狆皆已陸續向化納賦
輸誠惟下游之黎平鎮遠都勻凱里等處生苖盤
踞於黔楚粤三省接壤之間阻隔道途難通聲教
仍然夜郎自大肆意横行地方官從不敢過問若
不乘長寨謬冲烏蒙泗城等處苖蠻震怖之後即
行相機清理終為邊方之患難謀内地之安但各
種生苗攙雜數郡之中延袤二千餘里其間亦有
良頑各分強弱宜先擇其最頑梗強悍者首加以
擒治就其素良懦柔弱者明示以撫恤則威既足
懾其膽而恩可以服其心若必逐節為之亦恐難
得其要領而坐失機宜也前經臣將各地情形節
次摺奏荷蒙
聖鑒指授周詳訓示諄切臣因於雍正六年正月内檄
調前任貴州按察使新授巡撫臣張廣泗赴滇細
詳商酌籌畫機務令其帶兵前往清理先由都勻
之凱里各苖次及鎮遠之九股等夷然後至黎屬
之八萬古州收局竣事並行附近各處協營撥發
官兵悉聽調度該前司素優才識兼具膽略據報
招撫寨分戶口並認納苗糧數目俟造具清册另
行送部一應安營設鎮置官添兵諸事宜容與撫
提二臣妥商定議另疏請
旨外所有邊境遠近生苖前後剿撫情形合先
題報
慶雲疏鄂爾泰
為慶雲一月七呈黔省千秋一見事雍正七年閏
七月初三日據貴州布政使鄂彌逹會同按察使
趙弘本糧驛貴東道副使楊永斌分巡貴西道參
議王廷琬詳稱據思州府知府劉□先後詳列本
年七月初八日自申前至酉刻初見府城正北方
有淡色紅霞舒徐散布少頃光彩射目有青雲數
片左右環合隨有深淺紅雲四圍繚繞又見一朵
紅雲宛如宮扇直上半天大數十圍鮮華燦爛旁
有光如錦練長數丈縹緲旋繞側邊有黃色雲如
淡金如雛鵝頃刻黃雲邊又現出紅雲形色儼若
珊瑚鮮明艷麗繼而北方中間叠出青色雲約六
七重其下皆藍碧色雲又於初九日午時初刻見
西北方平鋪淡色黃雲矗起兩峯其一紅間以紫
其一碧染以藍如奇石玲瓏莫可名狀至未末復
轉成青色又於初十日未時見有黃雲一抹襯托
紅雲袤延數里又有鵝黃紗藍石青碧綠四色雲
層間叠出光明似鏡如覩天宮參差樓閣至酉刻
如紫紗步障籠罩隱約至十七日午時雲從正北
方起有米色雲鑲以碧有黃色雲襯以紅光映河
水皆成金色既而半天轉為綠玉色上有青白雲
數重雲根皆紗藍捧托中天紅紫相間霞彩騰空
千態萬狀直至酉初又十八日未時正值北方初
見銀色雲數朵漸由東方轉成金色黃雲光彩奪
目側邊雲又起深紫色直豎儼如梅幹根柢青色
雲霞擁繞南方至申末方收又二十二日交申時
初又見東北方白雲數十層白雲上現出金紅色
旁有水紅雲襯托須臾頂上金紅轉吐大紅色直
接西北角東方白雲根邊生出牙色雲一朵藍霞
幾道上擁金色淡墨雲數重東北中間又生出粉
邊紅雲如蓮華如佛像頂上俱現黃色水影山光
皆成金碧又有紅雲如寳幢如旗蓋上有紫氣宛
轉迤邐半天轉成大紅西則青色雲夾紫霞南則
淡紅雲夾碧霞直至酉末方散一月六現叠秀争
奇綵纈繽紛殊形異彩不獨非丹青所能圖畫實
有未能以言語形容者一時滿城官弁白叟黃童
瞻仰之餘驚喜蹈舞莫不稽首歡呼咸稱從來所
未有斯實上瑞奇祥
皇上誠格之符騐也據思州府闔屬官員并土民呈報
前來理合詳報等情到司竊惟
祥開日麗
德動天心欽承
聖治化成上下和而天文畢現敬仰
皇猷建極漢夷格而瑞靄時昭思州山名天應地號武
陵參井之喜氣屢迎順成有慶邊陲之夷風丕變
開闢方新復旦光華喜溢貴山富水昭回雲漢歡
騰綠野花村父老兒童頌揚者羣歌
帝德保佑申錫瞻仰者共識
天心從此歷永綿綿介景福於億世祥符奕奕光史冊於
萬年矣合據文繕詳轉請
題達等情又閏七月十一日據貴州黎平協副將趙
文英呈報職奉檄清理古州八萬苗疆於七月二
十五日至梅得寨後山單刀嶺上劄營從未至酉
忽覩祥雲起於西南光華燦爛五彩繽紛映射旌
旗照耀奪目凡在營官弁漢土兵民及歸順苗衆
同時觀望無不額手歡騰稱為奇瑞軍前未有畫
工未經繪圖等情各到臣伏查黔省兩游雨多晴
少隂鬱潮蒸居民行旅俱以得見晴明為瑞今歲
自春徂秋霽日甘雨時和年豐黔之臣無不交相
慶幸頌
聖天子之格被而思州一府與黎平鎮遠接壤地逼楚
疆梅得一寨係古州門戶忽見五彩慶雲色異形
殊呈奇獻瑞一月之内七次嘉徵臣遍查貴州通
志從未一經記載比照雲南尤屬僅見恭惟我
皇上
道協中和
功參化育
皇極日懋俾遐方盡沐光華
帝澤洪施致邊境共昭雲漢有苗既格遍地陽春無歲
不豐頻書大有人心悦而承
天眷屢貺嘉祥聲教通而現瑞符恒逄吉兆黔省如大漏
小漏隂霾散而月朗風清思州與鎮遠黎平烽烟
熄而雲舒日耀一月之内數慶呈奇千古以來於
今特見繽繽郁郁美矣盛矣咸欽
至德之難名霱霱皇皇巍乎煥乎羣仰太平之有象
上天重巽以申命是用誕告以彰
聖治之光昌微臣賡歌以颺言惟願特書以補
皇輿於美備臣等無任踴躍懽忭之至相應會
題
全定古州苗疆疏鄂爾泰
為報明古州苗疆全定都江河道開通備叙情形
仰祈
睿鑒事竊照黔屬新闢之古州地方遼闊延袤幾三千
餘里民苗稠密聚處一千三百餘寨諸葛營既控
其中羣苖砦復環其外左有清江北既可達楚城
右有都江南亦接連粤境向因頑苗盤踞各寨巢
穴棄諸上游之界外據乎三邊之腹心故順則一
水可通逆則多方中阻歴代相沿為患已久臣屢
經
奏請調遣官兵已將諸葛營清水江丹江八寨九股
等次第清理業於雍正七年間
題報在案但清水江一帶雖已黔楚通行商民稱便
而都江一帶則皆阻於生苗寨外險阨如來牛定
旦擺調方勝革昭革雄搖擺搖晒滚宗滚塘之類
皆以一大寨各領數十百小寨甚為兇頑最稱難
制欲使都江開道直達粤西非勒兵深入遍歴各
寨亦剿亦撫則其勢必至阻撓清理終難就緒况
清江餘孽自剿公鵝後其附近一帶如雞呼黨東
庫白索白汗之屬未經懲創恐復跳梁即古州附
近之車寨口寨月寨亦因從前軍威未加急圖招
撫故仍反覆不常若不乘此大舉籌畫萬全則苖
衆效尤將貽後日之患河道現阻更屬切近之憂
是以臣調兩省之兵竭二年之力嚴勅將裨毋得
苟安迄今夏秋始獲全定此皆
聖明之訓誡亦屬官弁之勤勞也除安營添兵事宜另
疏請
旨其寨分戶口認納苖糧以及收繳器械數目俟分晰
造冊送部所有古州苖疆剿撫全定都江河道開
通情形相應備叙
題報
進嘉禾疏張廣泗
為
皇仁溥洽萬姓豐盈詳請
題報大有之年以昭
聖治以重民依事據貴州布政使司布政使鄂彌達署
貴州按察司事布政使鄂彌達糧驛貴東道副使
楊永斌貴西道參議王廷琬會詳稱竊惟
郅隆之世必有嘉祥
盛德之朝每多徵應穀為至寳恒因
天鑒以呈竒禾乃民天必擇樂郊而吐秀黔省處在遐邊
漢夷雜處蒙我
皇上軫恤殷懷無遠弗届是以今春雨水及時所有春
荍夏麥俱十分豐稔至於蠶豆有粒大如栗豌豆
有粒大如榛者尤從來所未有業將情形詳報
奏
聞在案迨自夏入秋風雨調勻田禾暢茂以及黍粟雜
糧等項無不迥勝常年頃值萬寳告成之時本司
道等正在徧行詢查間據貴陽安順威寧南籠平
越都勻遵義思南石阡鎮遠銅仁思州黎平等十
三府定番廣順等十四州貴筑龍里等三十四縣
紛紛禀詳前來各以秋成十分豐熟嘉禾瑞穀不
可枚舉各據所屬耆老士民人等咸稱黔地山多
田少鮮有平疇每届播穀之後若雨水稍多則高
阜者得濟而低漥之處未免浸損若晴霽稍久則
低下者正賴有秋而高阜山田灌溉不足至於黍
粟雜糧等項全藉山土種植而土多沙石最為淺
薄惟今歲自春及秋望雨則雨望晴則晴無論高
低原隰早稲晚稲皆十分暢茂並高粱小米稗穀
等類皆壯盛異常我等有年老人皆生長農家從
來未見抑且未聞是誠
聖主在上澤沛萬民我等均霑樂利懽忭無已特將嘉
禾瑞穀捧持呈獻並請詳達
九重以彰
聖瑞等情又陸續准據上下游新闢苗疆駐劄之文武
各官移報内稱苖地山高水冷氣候寒暄不時苖
人雖耕鑿極勤而限於地力往年收成甚薄乃今
歲豐稔異常苗人等莫不驚訝歡喜老幼男婦相
率持香匍赴行營口稱我們苗人刀耕火種極費
工力從未有如此豐收亦從來未見有此等禾穀
今日甫歸
天朝即得享此盈寧之福特採送呈騐等情實為
聖德廣被是以慶溢遐陬合就移報並據賫送各種嘉
禾到司本司道等逐一檢查彙核之下仰見
聖治光昌
仁恩遠播大地已霑樂利巖區更際豐登無論漢土苖
疆共稱大有合之稻禾黍稷實逾尋常是誠慶集
一人歡騰萬姓謹將送到各種嘉禾之尤出格奇異者
檢齊萬八千穗具文一併詳賫請祈察核
題報大有恭進
御覧以昭
聖治等情到臣欽惟我
皇上
仁育萬方
恩周八極
維懷維保既澤被於羣生
丕顯丕承尤業隆於邁古萬幾時凜措萬國於清寧
庶績咸熙合庶物而順則於是
太和之氣洋溢於兩間因之
景福之祥叠著於遐省其誰不恬遊化日欣戴
聖朝民事修而誌慶弘休萬物育而興歌柔兆是皆本
於
聖主重農力穡風動時雍之所致也臣等伏查黔省土
少平疇田多瘠薄乃今歲五風十雨莫不應時東
作西成遂登大有謹按稻穀粟米偶或三岐兩岐
三穗兩穗者便稱上瑞今則芃芃翼翼稻穀一莖
自兩穗三穗以至四五七穗粟米一莖自兩穗以
至九穗他如黍穀稗穀之類皆自四穗以至十五
六穗不等又稻穀顆粒往届豐熟之年每穗不過
二百餘粒間有三百粒者便為瑞穀今則由四五
百粒以上而至七百粒之多其粟米每穗不過長
七八寸間有盈尺者便為瑞粟今則由一尺四五
寸以上而至二尺有奇甚至稻穀有一本三十穗
粟米有一本四十八穗更有一穗之上復生為五
岐六岐九岐者不獨遐方所未覩亦屬内地所稀
聞非特耳目所未經更為史冊所罕載是以白叟
黃童山農石戸交相告語匝地歡呼以為
君王本此懷保之殷致我四民獲此盈寧之樂接踵駢
肩競美倉箱於遍野焚香叩首齊祝
聖壽以無疆總由我
皇上之至誠至敬感格
天心來下來崇潛孚億兆似此地道呈祥歲逢大有實非
尋常佳瑞可得比擬所當恭疏
題報請
旨宣刊史舘以弘昭
聖治光垂萬世者也今據該司道等會詳前來所有送
到嘉禾萬八千穗敬謹盛貯並繪具全圖委官布
政司經歴章令譽領齎恭
進外臣謹會
題伏乞
皇上睿鑒施行臣等無任踴躍忻忭之至謹
題
瑞穀靈芝疏張廣泗
為
聖德廣運極隆遐省嘉祥叠著萬姓歡呼千秋僅見事
雍正七年十月二十三日據布政使司布政使鄂
彌逹署按察司事布政使鄂彌達署糧驛貴東道
事貴西道參議王廷琬護理貴西道事南籠府知
府黃世文會詳稱據署普安州事貴陽府同知朱
東啓詳稱據州屬老農里長人等禀稱普安四面
環山所有田土向來瘠薄今年叨賴
皇恩秋成大有嘉禾瑞穀連穗多岐業將情形禀報在
案乃不謂收穫之後有遺留在田之稻根於八月
内忽又生芽長出青苖小民等猶以為雨水調勻
滋發之故不甚留意亦未加人工豈意漸至茂盛
揚花結實且非止一處盈阡滿陌再慶豐盈我等
老幼婦子生長農家從來未見未聞不勝驚喜為
此捧持呈騐伏乞轉請上達
天聽俾知我等邊方人民何幸得享
帝澤弘敷至於此極等情轉報到司道仰見
聖主功隆化育德並生成全黔已著嘉穀之祥普屬復
見稻孫之盛非憑人力對白露以吐華惟任土膏
際濃霜而結實值斯一陽初復二穀重登實皆地
道呈祥總由
天心協順之所致也理合會同詳請
題達並將復長瑞穀賫送到臣又於十月二十五日
恭逢
萬壽臣率同各官在於
萬壽宮齊集坐班適據都勻府知府王鍾珣差人投禀
内稱奉委估修新開清水江河道卑府於本月二
十三日在雞賈苗寨河口督看復又相度縴路之
時見有靈芝生於磐石之上一時苖民工作人等
争相觀看齊聲頌揚以為神異卑府隨即連石鑿
取耑差呈送查閱等情前來臣當與司道文武大
小各官並隨班之耆老紳士兵民人等望
闕嵩呼敬謹捧閱送到靈芝係從石内䨇幹挺生長幾
盈尺其芝蓋連理和合質地甚堅五色煥彩曷勝
額慶欽惟我
皇上
德合乾坤
化隆位育
至治極雍熙之盛早已協應乎
天心
大公惟懷保之殷更又凝承於地道乃黔省遐邊一
載以來既慶雲之一月七呈復大有之闔省普告
固已羣遊
浩蕩之天共戴
生成之賜矣今普安州地方於收穫之後所遺稻根内
復自發生由苖而秀由秀而實不費耕耘不假人
力盈阡滿陌再見豐盈實為從來未有之瑞益兆
生生不息之機至於清水江河道本屬天地自然
之利向為生苖盤踞阻隔兹仰賴我
皇上恩威遐播開通利濟而沿河之雞賈苗寨乃從未
經官役人等往來之地頃值開修伊始遂有靈芝
獻瑞煥彩非常尤遐省亘古之所罕聞者斯誠地
氣默運轉移化椎結為衣冠之象且齎報到日適
遇
萬壽聖節華祝嵩呼同時萃集黃童白叟相率興歌從
此弘開萬年有道之長咸頌
一人添籌之慶也臣等欣逢
聖世目擊嘉祥惟有凜體天人響應之
上諭益深寅畏務勉公忠不啻瞻覲
天顔依迴
楓陛所有送到稻孫並靈芝現在敬謹盛貯另為捧齎
恭進
御覧外臣謹會同雲貴廣西總督臣鄂爾泰合詞具
題伏乞
皇上睿鑒施行臣等無任踴躍懽忭之至為此具本謹
具奏
聞
設立苖疆義學疏張廣泗
為敬陳學政事宜仰祈
睿鑒事該臣看得黔省雖屬遐邊叨蒙
聖朝休養德澤於兹百年民物歸醇人文日盛所以内
地熟苖觀感興起皆知從師受學出而應試仰荷
聖恩特設苗籍取進之例現在每届歲科於各府州縣
有苖童者取進生員一二名不等以示奬拔因之
此外生苖率皆聞風嚮化稽首歸誠共附版圖咸
叨樂利是誠我
皇上仁威遠播治化攸隆默喻潛移有不期然而然也
今陞任學臣徐本條奏新附苖生既為良民其子
弟亦思上進請照東川湖南之例於苗人就近鄉
村設立義學課讀經書數年之後果能赴考附入
内地苗籍一體酌量錄取等因臣查苖人亦屬血
氣心知之倫兹幸霑沐
聖慈概予招徠共為赤子總計上下兩游新附苖疆延
袤二三千里人戶不下數十萬并經
題請安設營制以資防維酌立耑官以司教養於撫
導綏戢之餘必當誘植彼之秀異者教以服習禮
義庶幾循次陶淑而後可漸臻一道同風之效是
所請設立義學課誨新附苗人子弟實為振勵苖
疆之要務兹據布政使司布政使鄂彌達議詳前
來臣等復查上下兩游新闢各處苗人種類不一
如上游附近安順鎮寧等府州地方者則為狆苗
其下游附近都勻鎮遠等府地方者則為黑苗附
近黎平一邊之古州則為洞苗俱屬生性獷悍習
俗野頑從來未經聲教所及至於永豐州向係廣
西泗城土府之地所轄土民原非生苗可比因土
府陋習恐土民向學有所知識即不便於彼之苛
政不許讀書以致蠢頑竟與生苖無二是此等苖
民既已頂戴
皇仁一旦出諸水火而登之袵席則教養訓迪之方必
不可少惟是苗民向化伊始其子弟就學者為數
無多兼之苗寨凡有漢奸往來正當嚴禁若因課
讀而遂使生儒等居停於此設或一時選擇不得
其人該文武稽查有所不周即致生事以及永豐
州地面尚有烟瘴之處人亦憚於前往是以臣等
酌擬似應先就已安營汛之處分别苗戶多寡各
為設立義學使之課讀俟其逐漸觀感依向愈殷
然後隨地分設庶資實效也查下游附近黎平府
之古州已安重鎮週圍苖戶繁多應設立義學二
所附近清平縣之大小丹江附近都勻府之八寨
附近鎮遠之清水江舊施秉又上游附近安順鎮
寧等府州之擺頂威遠汛等處均有安駐將備等
官各應設立義學一所責成新設之同知通判統
為稽查董率其永豐州治係在珉球而冊亨羅斛
乃州同州判分駐之地俱安營汛在此三處各設
立義學一所責成該知州州同州判就近稽查又
永豐州已設學正一員既尚無應試生童可以管
束即將此三處所設義學交與該學正董率勸導
至課讀之人應在各附近選擇老成生儒前去所
需設立義學舘舍及每年修脯等費俱係臣等酌
捐應用毋許藉端派累苖人除俟各處營制安駐
已竣即為奉行外但訓課此等苖人非同内地俊
秀要在開其知識使漸曉禮法應於每處義學俱
先將
聖諭廣訓逐條講解俾令熟讀然後課以經書如苖民
子弟中能勉力趨學日就領悟則令各該管官不
時稽查隨予嘉賞並將其父兄一體奬賚以示鼓
勸俟數年之間有稍識文義者即送該管官申送
學政衙門考試仍仰懇
皇上天恩准令學臣不必入在向定苖籍之内祗就此
新附苖人子弟中酌取一二名以風苗衆庶彼見
有進步之榮久而久之咸切觀感之念陶以文教
消其悍頑於苗疆治理不無裨補皆出自
聖主訓俗牖民之洪恩也臣謹會同少保雲貴廣西總
督臣鄂爾泰貴州學政臣晏斯盛定議合詞具
題
改徵米石摺張廣泗
為奏明事黔省每年額徵秋米十一萬五千餘石
緣貴陽等府屬向例額徵秋米多於地丁其下游
各府屬額徵秋米甚少止徵地丁並無秋米所以
下游各協營不敷之兵糧皆於上游有餘米之府
州縣撥給惟上游地方産米素多價值常賤下游
地方産米無幾價值頗昂遂致折徵之州縣百姓
約需兩石價銀始敷一石折色兵丁支領一石折
色究竟難買一石實米兵民均為不便臣與司道
等再三籌酌惟有將地丁改徵米石之一法今計
平越等府州縣共三十二處之地丁銀内改徵銀
三萬二千三百零每石價銀自六錢五分至九錢
不等共改徵米四萬二千餘石以為撥供新疆兵
丁凑支舊額兵丁月糧之用雖不能全支實米而
每歲新兵約止折給兩箇月銀兩兵丁即易於為
力將來可免下游採買之煩上游折徵之累且下
游府州縣内於撥供兵糧之外尚有餘米即留作
本處倉儲以備不時急需設遇應行糶賣之時亦
可以資民食惟是民苗等納銀已久兹令改納米
石恐於輿情未協曾密諭各府州縣詳加體詢俱
稱允便嗣值署督臣高其倬赴任備悉商酌後督
臣鄂爾泰過黔面請確核皆以為妥便可行除定
議詳細數目現在會疏
題請外謹繕摺先為
奏明
考試分棚疏張廣泗
為公懇詳請分棚考試以培人才事該臣看得黔
省屬在遐邊漢夷雜處凡僻小郡治不能俱設考
棚所以定有前赴别府合棚就考之例原屬因地
權宜也比年以來恭值
聖治日隆百度具舉於郡邑之控馭不便者歸併管轄
經理咸宜先據黎平府以黎平向祗轄永從一縣
僅府縣兩學生童無幾皆赴鎮遠府合棚應試計
程途五六百里不等今則添轄三縣合約生童不
下二三千人又據南籠府以南籠向係廳學生童
皆赴安順府合棚應試計程途十站有零今則改
廳為府並隸二州二縣生童為數已多若仍赴别
府就考實屬偏累不便各據士子等懇請各設考
棚應試等情由詳報到臣隨批布政司查議暨咨
學臣會核去後兹准學臣晏斯盛覆稱學政定例
原應按府考校因黎平南籠二郡向未設有考棚
是以赴别府與試今各屬士子既呈請建棚分考
永免長途跋涉守候之苦誠一舉兩便之謀事屬
可行等因并據署布政司事糧驛道參議王廷琬
詳據署黎平府事古州同知滕文炯南籠府知府
黃世文各行查覆經前司議稱黎平添轄開泰錦
屏天柱三縣南籠改廳為府並隸普安永豐安南
普安四州縣迥非從前規模可比在黎平合屬生
童較前既多若令仍赴鎮遠候考甚屬苦累即如
普安一州安南普安二縣雖從安順割隸南籠然
此三州縣相距安順已有三百里以至四五百里
不等其永豐一州乃粤西泗城土府地方嗣改為
州歸屬南籠自州至府計程已四五日而各州縣
生童先赴府試之後復往安順候考尤為遠涉各
自設棚之請誠屬允合並聲明設立考棚出自士
子等踴躍共捐應聽其經營建造仍令各該府留
心稽察倘有劣衿棍徒敢於從中指藉滋事嚴加
究治俟建造完竣報部備案查考等情詳候
題違前來臣查黎平向祗該府暨永從縣兩學南籠
府原係廳學應試生童無幾今黎平已添轄開泰
錦屏天柱三縣合計共有五學南籠改廳為府並
隸普安永豐二州安南普安二縣合計亦有五學
生童衆多若仍令赴别府就試誠屬未便既據該
司等議覆各生童公懇設棚緣由所當仰邀
聖恩准照所請在於黎平南籠二府各自設棚考試庶
多士益知奮勉而學校章程亦可底於畫一矣臣
謹會
題
苖疆積貯疏元展成
為苖疆之積貯宜籌謹酌擬撥運仰祈
睿鑒事該臣查得黔省新闢苗疆幅&KR0695;遼闊生齒繁衆
加以古州清江安設重鎮四方商賈絡繹往來此
地米糧寧可使有餘不可或有不足是積貯之道
當預為籌畫以仰副我
皇上軫念邊疆之至意也但黔省産米有限輓運甚艱
今欲議積貯於苗疆而即撥糧於本省勢必不能
是以臣於上年六月間具摺條
奏以古州之都江河道直通廣西之柳慶潯賓等府
州除柳慶二府現在將所貯每年糶三穀三萬石
碾運古州無庸議撥外仰請
皇上勅下廣西撫臣將潯州賓州沿河等倉撥穀五萬
石分貯新疆每年於青黃不接之時照例減價糶
三以濟兵民之食秋成買補還倉荷蒙
皇上天恩將原摺發交大學士伯鄂爾泰議覆查廣西
之潯州賓州既有餘穀可撥應令元展成先札商
廣西撫臣金鉷一併妥議會
題奉
旨依議欽此欽遵臣隨將所奏情由札商去後嗣准廣
西撫臣金鉷札覆潯賓二屬倉貯欵項除常平捐
穀社息等項不便動撥外有各年兵米改徵之穀
可以撥運擬於潯州所屬之桂平縣貴縣武宣縣
平南縣等處共撥穀五萬石委員料理船隻陸續
來運等因臣復檄行司道將委員運貯事宜妥議
去後兹據布政使司布政使常安署理糧驛道事
大定府知府陳悳榮詳稱粤西撥貯穀五萬石照
連年採買粤米舊例僱船裝運以五萬石三年分
運每石約水脚銀四錢至五錢不等每年運穀一
萬六千六百餘石三年共約需銀二萬有餘酌動
正項銀兩發給僱募輓運委運官如有浮冒尅減
等弊一經查明即行揭參俟年底將輓運穀數及
用過水脚銀兩確數造冊申報確核彙冊詳請報
銷所有倉厫古州貯穀三萬石該建倉六十間都
江貯穀二萬石該建倉四十間並請動支正項銀
兩分撥古州同知及都江通判一面建造以備收
貯俟工竣日彙詳核銷其穀於每年青黃不接之
時照存七糶三之例減價出糶秋成買補還項則
倉儲不致稽延而兵民緩急有備實於苖疆大有
裨益等情前來臣覆查無異相應會同雲貴廣西
督臣尹繼善廣西撫臣金鉷合詞具
題伏乞
皇上睿鑒勅部議覆施行再查清江等處分貯米石已
准部咨大學士伯鄂爾泰議覆粤東撫臣楊永斌
條
奏截留湖南漕米十五萬石三年分運收貯現在咨
商湖南撫臣趙弘恩另行妥議會
題合併陳明為此具本謹
題
貴州通志卷三十五
