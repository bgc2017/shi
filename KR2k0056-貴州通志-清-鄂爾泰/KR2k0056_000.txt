恭
進貴州通志表
題為纂修貴州通志告成恭呈
御覽事(臣)等誠惶誠恐稽首頓首上言伏以
堯天廣運弗遺膏澤於要荒
舜日重華普被照臨於邊徼
統車書而隆制作萬國同揆
采志乘以備裁成八紘在握風聲所樹無非康濟之
仁典冊攸存不外化成之義竊惟宅中馭大聿陳
王會之圖視遠惟明用辨職方之掌人文克顯政
教斯通粤考黔中昔居化外星分參井虚垂列宿
之光地接荆梁難畫方輿之界七旬格於大禹苗
地未詳三年克於高宗鬼方終棄自莊蹻將兵而
道通沅水唐蒙奉使而郡置犍為旋封夜郎之王
復設牂牁之守馬忠為郡始於丞相之渡瀘東謝
來朝盛於貞觀之開洞八校尉之擊九部落之歸
僅可羈縻紅□狫之名紫薑苗之種率多翻覆二
路十二部至宋而有貴州之稱八番十八衛至明
而有專藩之設顧經營粗立雖經始於前朝而氣
象維新實備隆於
昭代椎髻卉衣之屬咸效國風烏羅銀甸之鄉盡開
王路朱旗畫戟啟都府於鰲磯龍洞之間雲宇山
楹觀蔀屋於天馬貴人之上然而山不列於益記
水不注於桑經閒吟太白之詩空懷遷客細讀孟
堅之論未悉土風白水留題不涉封圻之要典碧
雲紀勝徒饒月露之叢談若非修葺羣言曷以宣
揚
聖教乃因甫輯而遽值祲氛或已增修而尚參疑似歷
年既久考證尤難編帙殊繁搜羅不易欽惟
世宗憲皇帝
道光四表
德潤羣生
仁義兼施萬物熙而六幽盡闢
恩威並濟三才正而九土咸開
精神旁達乎邊隅無微不照
雨露均濡於雜俗有惠皆行黔州之被澤尤深蠻峒之
流風非昔
綸音特沛通志全修伏遇我
皇上
建極承乾
膺符出震
文謨武烈悉推時憲之聰明
玉振金聲並著大成之條理
通神機於淵默視萬里如在目前
制權變於張弛運天下不殊掌上
移風易俗既取效於頑苗克靖之餘
履信踐忠復加勉於險地悉平之後城郭修而清時
有備倉廪實而歉歲無虞逋負頻蠲戰士勵捐軀
之志租庸屢免耕農興鼓腹之歌申法令而戒嚴
刑人懷三尺飭廉隅而加厚祿官凛四知蘂榜添
花既廣秋闈之額黌宫煥彩復
頒内府之書膠庠盡植楩楠文風丕振溪洞皆栽棫樸
陋習潛消山土争開已食餘糧之利桑田試種佇
生挾纊之春凡兹
聖主之鴻圖盡屬
熙朝之典則(臣)等欽承載筆實愧無文損故益新祗
恐修辭之不立發凡起例惟期義類之相從事必
證諸古今務闕疑而存信言有關乎治忽寧就簡
而刪繁規模溯因創之源流制度考廢興之顛末
雖管窺蠡測未足形
聖治之光華而潄潤含芳竊欲效輿人之採訪伏願
文摛周鼎
道契羲繩
聖聖同符執一中以立極人人遵路合四海而從風藉
記誌以廣薰陶奚啻三苗丕叙盡經綸而宏化育
永看萬彙咸亨臣等無任瞻
天仰
聖激切屏營之至謹奉
表隨
進以
聞
貴州通志凡例
一貴州舊志為綱三十二以類附見者十二如關梁附
見於山川郵傳附見於城池義類殊未妥協今列天
文地理等八綱用統衆目以類相從似覺有條不紊
一舊志輿圖之說止載全省總圖各府俱缺今黔省幅
&KR0695;割楚蜀粤西府州縣衛以附益之漸為恢擴因推
廣舊志之意每圖各係以說
一建置舊志載在大事考所序太略粤稽上古黔雖不
通中國自唐宋以來所置羈縻州縣頗有沿革可考
今悉據歴代地理志補入
一疆域舊志止有東西南北四至而無四隅考建置郡
邑犬牙相入者甚多詳列四隅所以正經界也今悉
為補入
一山川舊志方向先後無一定次第今倣一統志體例
先城内次城外先東次東南次南次西南次西次西
北次北次東北俱先近而後遠其山水之名亦分先
後以類相從凡山先山次峯嶺岡坡次巖崖石壁次
墱坪阪原次囤箐谷洞逕其名不經見者俱次於後
若一山中又有坡嶺巖洞者即連而及之不另為類
凡水先江次河海次川湖灘溪次澗潭水泉次洲渚
峽洪次灣泊池塘次堰陂壩閘渠溝井其名不經見
者倣山例
一古蹟如廢城古戍之類必須注明在城何方去城遠
近庶有蹟可考今從各府州縣志冊及明一統志續
文獻通考諸書參考互訂得其方向者十之五六備
列於前其無可考者彙載於末以俟博識者
一苗蠻種類雖夥其形狀服食究亦相去不遠舊志每
種各繪一圖似轉覺支離不如刪去蓋其性情風俗
備於紀載不必按圖而考索也
一風俗原與教化移易黔自元以前本屬苗徼自明以
後始漸被文明然前此椎結侏&KR0867;之俗固不可没也
因考漢唐宋以來西南夷南詔各傳中有屬在黔地
者書之於前庶有原委
一學校舊志附載樂儀夫黔之有志以志黔事也若
聖朝禮樂乃天下所同固可不載其各府州縣義學俱註
明建於何地以補舊志之略
一田賦舊額新墾歴年各異今照乾隆四年徵收賦役
開載其省府總數及州縣細數一一詳書至苗疆屯
田類附於後以備查考
一黔省財賦無多經費嘗仰給外省查舊志惟兵餉一
項載在兵防驛站工食載在郵傳然官役俸工師生
餼廪鞭春祭祀之屬既皆著於令甲不宜缺而不書
今設經費一門以免遺漏
一周禮地官之屬遺人掌邦之委積以待施惠即今常
平倉之遺法我
國家令天下直省府州縣皆設立義倉以備荒歉誠重
積貯以厚民生之至意今黔省各府州縣皆有積貯
而舊志獨不載殊為缺然特為補入
一物産舊志於貴陽首府列通産於前專産於後而間
見雜出未免眉目不清今以通産盡列於前方列專
産於後其通産專産次序首榖次蔬次貨次果次藥
次草次花木次羽毛鱗介各府俱照此彙編以免參
差
一職官舊志文自知縣以上武自副將以上方錄今因
之
一名宦與鄉賢俱祀於學宫載在祀典近奉
特旨慎重查核去留皆有冊籍今將前朝中已載舊志者
照舊載入其舊志所遺而郭青螺黔記及各省通志
所載鄉賢而宦於黔與名宦而黔籍者悉為補入至
於
國朝名宦惟以冊為據冊所不收及冊所汰去者雖載
舊志亦不敢收入
一黔省自明世設立衞所多以土人為流官(如指揮千戶之類)
其有政績者或入名宦或入鄉賢湏有一定之例舊
志未加分晰如同一千戸也貴筑朱暹陳銑則入人
物龍里井孚則入名宦同一威清指揮也張貴張晟
則入人物楊遵則入名宦不特此也一毛勝也既入
名宦又入人物張信亦然一井孚吳德也既入名宦
又入忠烈錯雜重複如此類者難以悉數竊意名宦
當以官為主人物當以地為主以土人為土官(如宣慰宣)
(撫長官司土同知通判之類)有功於其土者則列之人物以土人
為流官有功於其土及隣郡縣者則列之名宦其已
見者即不復重書似為清晰
一黔省自明世始設流官故載在名宦者惟明最多舊
志雖以年代為次然文武錯列崇卑無序今倣職官
例文武分編以官職憲綱為序其中仍各照年代編
次
一黔省未立郡縣以前皆土司也既設郡縣後屢勤征
討者亦土司也舊志止載現在承襲者一人未免太
略今照承襲之冊詳書其世系即已革除者亦取其
始末書之以備查考而水西安氏播州楊氏其為害
尤鉅詳其本末附於後
一大事考一門諸志所無昉於郭青螺黔記其中所載
即兵防田賦職官中諸事若詳載則嫌於重複簡截
又苦於漏遺今將所載事蹟分入各門中惟土司苖
蠻為黔患之最鉅自殷宗伐鬼方三年乃克嗣後尋
於干戈以行征討無代無之今設師旅考一門附於
武備志之内其中或剪除於未萌或招徠懷服不煩
撻伐者悉記之蓋上兵伐謀與不戰而屈人之兵皆
師旅中善之善者也
一舊志無鄉賢名目蓋即以人物為鄉賢也不知孝義
勇烈隐逸之士孰非人物乎即外來流寓方外仙釋
之屬皆人物之選也今立人物為綱以統鄉賢孝義
諸目
一舊志設勇烈一門凡流官及土人死事者俱載其内
禮曰聖人之制祭祀也以死勤事則祀之能死其官
即不愧名宦之目不必别以烈名且烈者必勇而忠
實烈之本也今易勇烈曰忠烈凡土人之有爵位而
能死事者悉載焉其士庶人之致命遂志者則列之
孝義國於天地必有與立忠臣義士所以為天地扶
植綱常者故居宦蹟文學之前一冊中汰去之鄉賢
亦有歴官頗著聲稱因無功德於鄉里而去之者然
宦轍所至政績可紀馳聲藝苑掞藻天庭雖無德於
鄉未始不足增鄉邑之色若竟擯置不錄是反不如
小道之方技異端之仙釋得以有傳也今設宦蹟文
學二門為人物之目庶於
國典鄉評兩不相悖
一列女凡舊志所載者仍之新收者以
題旌年分先後為次其未經
題旌而年分合例苦節可風據府州縣志冊及申詳藩
司廵撫衙門現在陸續具
題者悉為編載庶潛德幽光不致終於冺没
一流寓須其人名重當時事蹟可傳於後者方為收錄
庶幾地以人傳舊志中有止載某人以某官謫來並
不書其事蹟者黔雖僻遠亦奚藉此無足重輕之遷
客以溷紀載乎今遍加查考有事蹟可傳者書之其
無可傳者削去其謫官而能舉其官之職者收入名
宦若王守仁之倡明理學雖係謫官仍載流寓蓋其
功業固不關龍場驛丞也
貴州通志修輯官員
總裁
(臣)鄂爾泰
(臣)尹繼善
(臣)元展成
(臣)張允隨
(臣)張廣泗
監修
提督貴州全省學政陞江蘇布政使司布政使(臣)晏斯盛
提督貴州全省學政雲南道監察御史(臣)鄒一桂
督修
貴州等處承宣布政使司布政使今陞總漕(臣)常安
貴州等處承宣布政使司布政使陞湖南廵撫(臣)馮光裕
署貴州等處承宣布政使司布政使(臣)陳惪榮
貴州等處提刑按察使司按察使今陞廣西廵撫(臣)方顯
署貴州等處提刑按察使司按察使(臣)宋厚
督理貴州清軍糧驛傳道事務按察司副使(臣)錢元昌
分廵貴西道按察使司副使(臣)介鍚周
分廵貴東道按察使司副使(臣)王玠
署分廵兵備道按察使司副使(臣)徐永祐
采輯
貴陽府知府(臣)甘士琇
思州府知府(臣)史步高
思南府知府(臣)孔傳堂
鎮遠府知府(臣)趙之壇
石阡府知府(臣)杜理
銅仁府知府(臣)姚謙
黎平府知府(臣)孫紹武
安順府知府(臣)崔傑
南籠府知府(臣)楊滙
都勻府知府(臣)曾朝聘
平越府知府(臣)孟周衍
大定府知府(臣)牛天申
遵義府知府(臣)陳玉□
纂修
翰林院庶吉士原署姚州知州(臣)靖道謨
原任仁懷縣知縣(臣)杜詮
分修
原任遵義縣知縣(臣)梁學新
原任錦屏縣知縣(臣)廖貞
畢節縣知縣(臣)謝國史
施秉縣知縣(臣)董良材
原任甕安縣知縣(臣)張荃
原署水城通判(臣)王澐
原任畢節縣知縣(臣)葛荃
原任餘慶縣知縣(臣)蘇大忠
原任錦屏縣知縣(臣)吕賡雅
原任龍泉縣知縣(臣)樊仲琇
原任南寧縣知縣(臣)王橒
歲貢生候選訓導(臣)李專
監刻
貴筑縣知縣(臣)彭居仁
校對
拔貢生候選教諭(臣)姜文澤
貴州通志目錄地理類三(都會郡縣之屬)
天文
卷一
星野氣候祥異
地理
卷二
輿圖
卷三
建置
卷四
疆域形勝
卷五
山川
卷六
關梁郵傳
卷七
風俗苗蠻古蹟邱墓
營建
卷八
城池公署
卷九
學校貢院書院義學
卷十
壇廟寺觀
食貨
卷十一
戸口
卷十二
田賦
卷十三
田賦
卷十四
課程
卷十五
經費蠲恤積貯物産
秩官
卷十六
官制
卷十七
職官
卷十八
職官
卷十九
名宦(總部)
卷二十
名宦(分部)
卷二十一
土司
武備
卷二十二
兵制
卷二十三
師旅考
卷二十四
師旅考
卷二十五
苗疆師旅始末
人物
卷二十六
選舉
卷二十七
選舉
卷二十八
鄉賢
卷二十九
忠烈孝義
卷三十
宦蹟文學隐逸
卷三十一
列女
卷三十二
流寓仙釋方技
藝文
卷三十三
勅詔諭
卷三十四
奏䟽
卷三十五
奏䟽
卷三十六
奏䟽
卷三十七
狀頌贊箴銘書論解考
辯
卷三十八
傳
卷三十九
序紀事
卷四十
記
卷四十一
碑記
卷四十二
碑記
卷四十三
文議教說
卷四十四
賦詩
卷四十五
詩
卷四十六
雜記
(臣)等謹案貴州通志四十六卷
國朝大學士鄂爾泰等撰蓋其為雲貴總督時
奉
詔所輯與雲南通志同時纂次司其事者姚州知州
靖道謨繼之者則仁懷知縣杜恮也其視各
省志成書為最後至乾隆六年刊刻始竣總
督管巡撫事張廣泗等奉表上之貴州僻在
西南苗蠻雜處明代始建都指揮司後改布
政司分立郡縣與各行省並稱而自唐宋以
前不過羈縻弗絶尚未能盡闢狉獉故從來
紀載視他省最為荒略明趙瓚創修貴州新
志蓋亦以昔所未有故以新志為名其後若
謝東山郭子章及
本朝衛既齊等遞事增修終以文獻難徵不免
缺漏惟田雯之黔書筆力頗稱奇偉而意在
修飾文采於事實亦未臚具此書綜諸家著
述彙成一編在黔省輿圖差稱詳備矣乾隆
四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
