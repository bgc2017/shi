貴州通志卷四十四
藝文
賦詩
明
聖泉賦王杏
客有謂日岡子曰𦕈茲牂州蕞爾一陬仰視中原
猶寄黑子於人身之一胠其間怪石纍纍如吐如
叴層巖嶪嶪如結如浮蟠蒼聳翠連亘綢繆是固
子之所徧歴而旁收者洪邊之曲貴山之幽有水
一泓天鑿其湫名曰聖泉謂匪人謀是殊方之獨
擅亦賢士所遨遊子嘗知之乎不也日岡子應之
曰吾嘗見茲邦之水矣高者懸瀑下者聚漚闊者
為港窄者為溝廣不能容大壑之鱔深僅足泛㘭
堂之舟何乃茲泉之名得為聖者之流子言迂矣
殆亦未之詳搜客曰嘗聞之天惟至公不愛乎道
地惟至平靡惜其寳人文正氣中原多抱山谷之
深溪流之巧彼蒼或為殊方者造之子胡視之乎
𦕈㵿也哉空言無徵泛聽亦藐口誦之真不如目
擊之了請乘子之暇屈子之軺為子御重輪駕細
褭借烟景於須臾拂風塵之繚繞相與觀茲泉之
淼淼以明予言之非矯日岡子可之乃惟季春天
日朗霽言秣其駒言膏其轊循郊墟以啟行遡層
阿以深詣動微翠於干旌納輕飈乎短枻屹萬崖
之陰森忽一壑之清麗聲出竹以泠泠風拂面以
泄泄客曰斯聖泉之際也請於是乎少憩以惠吾
子之睇日岡子下車而䀽之南山之阡惟谷谸谸
中涵一窟甃以方圓冰冽其澌漱瑶滴璇石疏其
罅排琚列蠙湛波光之上下捷瞬息乎飛漩俄而
瀰漫漲於巨川倏而翕聚滙於重淵有若巨海之
鰲兮噴濤吐浸以侵軼乎八埏霎颶風之恬霽兮
吸頷迴涎有若玉之麗於日色兮晶光蕩漾於藍
田迨其静閟兮斂之於半畝之烟聽石鼔以為候
兮輕重互為其闐任綸竿以為測兮高下各得其
平迭往來之相繼兮殊過續之不愆迅時候之反
覆兮妙消長於涘涓陰不能使之溢兮暘不能使
之晙旱不能使之涸兮澇不能使之湮僅一斗之
涵容兮浩氣吞吐乎旻天寄白雲於野草之隩兮
宛潮汐之伸縮於大江之堧凝目以視兮凡幾轉
圜窮神以索兮莫測其然將以為石竅之間而通
兮泥藪或有時乎閼填或以為沙水之壅而成兮
陵谷又若是乎屢遷是必蒼蒼之上兮結構於太
乙之前神以為之範圍兮數以為之陶甄星宿其
揚波之脈兮河漢其濫觴之源浮槎無所於窺兮
鮫人求涉其偏顧謂客曰是誠聖矣非子之言幾
失此泉非茲泉之勝幾不味子之言繄中原之未
見諒大化之獨全已無有於蜀川之峽又奚數乎
昆明之滇也哉客喜而笑曰因野人之諓諓而見
與君子之明詮否者將不與畝澮之盈同□□耶
是固嘉賞之有待抑亦茲水之有緣於是汲水烹
茶釣鱗煮鮮採蘋採藻充皿羅籩泛元酒於蓬壺
兮飛瑪瑙於瓊筵啜醴以遨兮縱真境之無邊賡
考槃之章兮相與永矢於弗諼咏濯纓之歌兮挹
爽於滄波之漣逝者如斯兮悟造化之真傳以兹
為鑑兮戒光景於流連日臨於酉兮騐消息之有
先樵歌送清兮倚斜曛於崦嵫之巔徜徉天地兮
並匹馬以言旋次第其事於石間兮俟來者有考
於斯編
鰲磯賦江東之
耽瑞子遊黔二稔撫鎮無庸喟然長嘆偶從直指
應公憩釣磯謁武侯祠見城南河水清漣與梁亘
跨曰美哉水中不停民其魚矣公曰隄津未備瀦
澤奚繇障而防之亦其事也相與鳩工壘石擁階
宛然鰲極臨流覽勝遂作斯賦其詞曰余承簡命
言撫黔藩襟楚澤鎖滇垣背烏納面龍番牂柯金
筑簇綺攢旙爾乃命駕乎綦郭飲馬乎流泉容與
乎南明凝盼乎富川於以相厥攸宜卜築隄閈俯
察仰觀上虹下案宛在水中水無漫涣廼進三老
而問之曰孰有當於此者乎河水瀰瀰寧能使逝
者如斯三老對曰僕聞成梁不易防川則難測而
定之有基無壊民其永賴然則君侯之所指也母
亦務是乎願聞其概余告之曰是其源也未窮其
際來自夷箐達涪出定中滙貫城其漲也湯湯乎
若洪濤之浮拍而怒號奔激其耗也涓涓乎若清
泠之赴坎而潺湲淅瀝易盈易涸乍沉乍浮與汨
俱没與化俱流遠而環之夐寥邈而綽約廹而對
之見阻隘而摶輖峻為之防驟汜濫而虞决低為
之闔時淋漉而逐滮睠彼涵潭就伊沙渚方廣得
衷下高合宁弱水中丘南溟蹲嶼積而能去散而
還聚穎峯天表是曰署賓為章雲漢秀卓城闉左
蠻架筆傍列貴人衍清唐之寒潄兮挹犀馬之甘
泉吸三寳之靈液兮貫明珠以綴連綰北汪之青
柳擷西池之白蓮帶霽虹之腰玉兮極南浦之縈
漩於是我臺杌控我坁綫紆介在涯崖安於覆盂
飛翬岧嶤作鎮鼎湖象文昌與武曲運經緯以昭
憲斷鰲首以立極兮卧長鯨之横堰迴狂瀾於碤
磧兮厰瑯玕之疊瓛浮海屋之龍宫兮訝蜃樓之
非幻步登瀛以出塵兮共題名於塔雁左瞻右睞
徙倚婆娑俯濯清纓反射紋波灘聲陵影晨夕烟
蘿若吟梁父忽起漁歌伊惟幽人潄流枕石心遠
地偏山青水碧灌木叢陰匿景逃籍希躅嚴陵垂
綸自適維九鼎以一絲兮客星隠而名高棹扁舟
之去來兮汎不繫而逍遥遺名利於烟水兮委直
鈎於釣鰲一水盈盈對瞻古廟錦官森嚴諸番並
曜懷美人於三顧兮綣魚水之遘竒余心悅其盡
瘁兮鼎足成而運移誕天威以擒縱兮烏蠻震而
靖夷儼遺容於尸祝兮据最勝之江湄嗟卧龍之
蟠潤雖百世其可師為龍為魚一潛一見出處侔
時蠖屈虎變既葆真而閟秀期人傑而地靈榮光
塞河卿靄鬱蒸乘桃浪以遊瀚海兮謂熊飛而干
城挽天河以洗甲兵兮騰八陣之遺英歇蘭若而
奪琳珪兮淡二表於承明進可獻而退可懷兮憂
則違而樂則行山之高而水之長兮登斯臺其含
情匪大夫作賦兮勉爾榮名髦士壯懷之磊落惟
先哲之是程
國朝
他山賦錢邦芑
瞻寰區之曠夐信山水之離竒乃黔地之荒僻更
聳異而嶔﨑既嵽嵲而陡削亦峥嶸而逶迤余也
忘情塵累遯跡遐陬遘茲異境心契神投闢萊穢
於&KR1132;嵼焚荆榛於岰丘嵱嵷高下而畢現崱屴前
後而俱收登椒巔以遥矚覺&KR3233;&KR3329;之奔投烟雲開
闔以萬狀氣象變眩而莫求若夫崧屾㟪&KR1394;以艱
陟洞穴合沓而陰尋迴溪漭潒而滂㵒大壑奔崩
以懷靈隠窺地軸之維絡邈測天柱之矗撑至於
叢柯偉木干霄礙雲榕樟翹負以飛曳㭚栛楚捷
而隠森春花列綺於岓岤秋葉驚霜而換金高霞
華映於峩峉朱雲采亂於岊岑獨是竒石磈磥拔
地插天或贔屭而硈□或碪&KR1095;而屈鬈或横仄而
䂚□或逆竪而倒懸或龍盤而虎奮或鵬舉而鳳
軒或蛟騰而鴻下或獅怒而狻狂(叶魚軒切)或纛引而
旗導或羽展而翅翩或雲垂而烟斷或浪擁而濤
旋高者遏日下者迴嵐巨者藏谷空者隠潭皺者
膚蹙漏者竅含瘦者骨削薄者縠彡散者星落簇
者毛毿仰者如嘯俯者如凝立者如望欹者如嬉
蹲者如怒踞者如思揚者如舞抑者如企端者如
拱斜者如窺前者如待後者如趍聯者如布斷者
如虧尖者如刺利者如刲既&KR3157;&KR3155;而嶻薛亦䃬礐
而&KR1394;峩(叶魚羈切)况齟齬而曲&KR2405;又巧妙而因依抑且
松檜叢倚栢杉掩映篁筠疎密以相間花卉參差
而互襯蘚衣斑蝕而□蒼木根盤嵌而凸勁玉膏
涵毓而甘香石髓凝結而精潤況復淵泉迸湧流
澮成河既汪洋以□潲亦&KR2428;濈而迴紆兼曲汀而
斜渚更危嶼而淤瀦加之高柳叢生於浩淼枝柯
披蔭於洪渠荇藻絲牽而帶續芹茝斜刺而劍舒
禽鳥間關於林杪鳬鷖泳唼於蒲菰連峯倒影於
波底懸崖插根於水隅以至淌澌浻澋石折崖迴
穴鳴竅答巒傾岫摧魚鳥騰躍而莫定柯業浮盪
而横排山因水而幽窅水得山而紆迴維山有亭
名曰拜石斵木結茅依林傍窟據屻屽之巃嵸當
䂜䂛之崒屼砇□拱侍而碁羅砮䂤硱&KR1095;以陡嵂
況復蹇烟佇嵐洗雨伴月時探竒而入影時伐虚
而剔骨雲根倒灑夫珠泉䂥脚横穿乎木甲(叶吉協切)
維水有舟名曰恰受一葉浮波清流獨潄漾淪漪
而上下棹苔萍而簇湊遡輕漪而織影盪素瀾而
破皺涵嫩綠於霄光挹柔碧於空秀月采沉璧而
耀金雨痕滌沫而漂漚(叶烏侯切)蘭橈宛轉而夷猶布
帆飄拂而邂逅維山之陽南望鰲溪山幽水繞泉
石多姿既&KR2869;&KR3724;而明麗亦岭嵤而舒徐盼立鐘而
接招隠望洞鵝而訪石鷄登峯西眺山曰五雲千
崖嶢竪萬壑巉深嶚&KR2418;仰曕而神悸磵戶俛瞰而
骨驚鵰鶚斂翮而莫度狖猱援羅而懼深非禪棲
之脩侣孰追級而遐登厥峯之陰山名佛頂杉溪
環帶清駛絶影崨嶫&KR2750;㠑而難躋巗嵁嶙&KR2886;而奚
騁名刹焜耀於危巘鐘鼔響傳於絶畛樹駐曦而
虧耀巒障蟾而蹴景石磊砢而層疊泉瀑注而瀉
井西南遐矚湄水如綫庵曰西來塘名古練當水
轉而山環亦村古而林蒨幽人於焉結契賢士或
爾憑眷環山百里萃茲名區龍潛鳳舉霞隠雲遊
(叶羊朱切)明哲晦跡而耕牧英流韜采而魚枯乃復深
宵歌嘯詩酒歡娱聲林隔而遥答氣谷短而潛呼
於是雅尚相憐淪落為友朝夕過從味視蘭臭風
雨無阻於昏冥歲月雖賖而猶遘時登高以遐想
或聯袂而紆遲時銜觴以遠望或白眼而移時當
唱和之相得每感慨而淋漓何諸子之高尚矢肥
遯以相期況山水之可樂奚荒寂之自疑且竒聞
之共賞質今古而無欺復品行之修潔實風流而
可師吾將托此以終老造化於我其何私
朱砂賦田雯
考夫銀燭流於朱提銅山啟於吳會合浦有夜還
之珠番洋有醋潑之瑁精鏐美簜林邑螢飛黃鶻
青雅錫蘭流潰西域之苜蓿葡萄南粤之珊瑚翡
翠莫不居之為竒有以為利至若丹砂之名首見
禹貢與砥砮而並稱入髹漆以成用鍾乳質近而
形分紫英體殊而貌共烹而練之綘雪瓊膏餌而
服之十洲三洞術傳鴻寳鷄犬昇雲書秘枕函杖
藜照誦稚川勾漏是求香山廬峯見弄衞公以之
&KR1777;羹昌黎因而兆夢石可點兮逋償金可化兮采
送訪卲陽之巔遺井尚存過洞庭之埜鑄鼎猶頌
匪怪匪迂宜愛宜重於稽所産不一其鄉二酉之
麓間出湯池之下深藏雖習聞而未覩今乃見於
黔疆阡江盤水婺邑銅崖咸可掘而可採然忽閉
而忽開未有開陽之夥者也於是竒贏之徒廢舉
之士指烟嵐以爭趨驅舟車而來至相與募保傭
工畫壤列肆追一錢之蚓蛇探重泉之幽閟墏高
支以造天脂親齎以覓地悵曉夕之莫知置死生
於非意乍吐微鋩儼獲大貝雜土石以同居寢礦
牀而酣寐或如矢鏃或如斧劈或瑩如鏡或黯如
漆韎韐比光火齊較色燦矣霞披歘然榴滴是禀
離精聿鍾火德細若輕塵巨等拱壁壘瑰陸離尺
量斗計謂之砂寳辟邪魘魁豪客名家連城肯易
鍤入畚出梯升綆墜附螘引猿擔肩負背載檢載
披且淘且汰審厥楛良别夫族類此什襲而韞藏
彼貿遷而罔市别有沿邨埜老接澗孤煢措斗引
竿漉末拾零足清溪而蝕趾目注粒而損睛波濤
為之盡赤襟袂為之頓頳苟錙銖之可取雖纖忽
其敢輕爾迺作竈支爐置碾施杵研之則我朱孔
陽蒸之則揮汗成雨學團璣之走盤任點易而滴
露更呼為汞改號曰硃其實則一其變則殊噫&KR1077;
此一物也既不充耳目之玩乃妄傳服食之神以
致多搜索於官牒遂視為希世之竒珍使者不言
神仙願下令而長禁砂其莫産山谷何為苦此一
方民
漏趵泉賦田雯
富水之西去城五里峰迴逕轉隠軫駢闐在彼中
阿有㳅出焉名曰百盈字之聖泉庱庱淜淜瀯瀯
涓涓虎鬚方聚魚目更煎閱寒歴暑不知歲年置
準其中以騐後先俛仰深沉罔越罔愆蓂莢謝榮
璣衡廢旋重黎解政常羲罷占綫景徒測葭灰徒
然螘運周髀之磨儀渾顓頊之天麐朴脩墜而未
精郭許晰理而難詮一日之内俄頃之間甫除甫
乘倏滿倏蠲何必登觀象之臺臨鐡勒之邊商度
次於壺遂較盈虚於巫咸哉此其所以為百盈歟
方其進也㳅行及其退也坎止始焉不驟終焉不
已如日之經猶星之緯莫測其源莫竟其委孰鍵
其關孰斡其裏大旱竭澤而不焦巨浸稽天而不
圯以晝以夜以施以閉見兮麐游隠矣鳳舉神龍
之時屈時伸至人之可出可處往而知返求而能
與寸陰是惜尺度必軌不可得而挹其可得而徙
耶此其所以為聖泉也歟吾聞水之潤地脈之周
身一呼一吸一縮一盈釋氏數息而觀鼻黃老騐
炁以養生動則俱陽静亦凝陰華池灌潄湧泉引
伸嗇淫尾閭坁漏金莖百蓄一洩吐故納新散華
斂樸翕虚闢清按之澄泓汲之囦渟節宣輔和樞
紐調真繇此而推猶未可勝潮有春秋之信木有
開落之辰雁乘之而去來蛬候之而蜚鳴抑聖水
之稱不一其目琉璃之澨亳州之麓烏竜二池武
陽一掬巫山之峰並此為六更讀鴻書亦云漏汋
語其情狀比於趵突惟厚德之難量斯佳名之屢
托無怪乎間至錦鞍時停華轂埜客對之而流連
風人臨之而躑躅
石船賦常安
維黔有石船形宛然杙於何日棹於何年扣之有
聲琢之彌堅爾乃泊於牛渡河中停乎獅子峰畔
遥倚白蘋之洲近接紅蓼之岸任其朝霧之迷聽
其夕雲之亂幾經天上春秋更歴人間月旦且復
檣收曲澗碇重盤渦高碍斗牛楫搖丹桂遠牽雲
浪纜結修蘿寒浸中流有月不貫冷涵水底無風
可波空號羽毛似駛難稱葦葉如梭久阻思歸之
棹淹留乘興之艖若夫叱石兮羣起而化羊射石
兮夜行而疑虎鞭石兮血出而海填煉石兮彩成
而天補取笏而拜兮無為之石丈刻桐而扣兮臨
平之石鼓昆明池兮鯨鳴零陵郡兮燕舞是皆故
蹟之相傳猶有遺蹤之可數羡此船也無沉而無
浮誇此石也歴今而歴古是以長為礎潤不逐星
流觸虚焉終無所怒不繫矣寧將何愁豈勞工倕
之輩無煩虞姁之儔堪為僕射之居處不類孝廉
之停留白鵠湖中舴艋頻泛太虚山下漆船常浮
惟是秋蘆歲歲迷離春水年年蕩漾汨萬頃之長
流倚四圍之疊嶂縱操瓊楫何施不問布帆無恙
悠然樵子之歌邈矣漁郎之唱於是鷁首霜鋪潔
白螭頭月照空明擊楫聲聞澎湃扣舷響答噌□
霜滿秋郊紅葉落雨來春夜紫苔生庶可免朝來
暮往又何須故送新迎豈非深鑒風波之險頓悟
桑海之情哉
五言古
唐
送趙判官赴黔府中丞叔幕李白
廓落青雲心交結黃金盡富貴翻相忘令人忽自
哂蹭蹬鬢毛斑盛時難再還巨源咄石生何事馬
蹄間綠蘿長不厭却欲還東山君為魯曾子拜揖
高堂裏叔繼趙平原偏承明主恩風霜推獨坐旌
節鎮雄藩虎士秉金鉞蛾眉開玉樽才高幕下去
義重林中言水宿五溪月霜啼三峽猿東風春草
綠江上候歸軒
經亂離後天恩流夜郎憶舊遊書懷贈江夏韋太
守良宰李白
天上白玉京十二樓五城仙人撫我頂結髮受長
生誤逐世間樂頗窮理亂情九十六聖君浮雲挂
空名天地賭一擲未能忘戰爭試涉霸王略將期
軒冕榮時命乃大謬棄之海上行學劍翻自哂為
文竟何成劍非萬人敵文竊四海聲兒戲不足道
五噫出西京臨當欲去時慷慨淚沾纓嘆君倜儻
才標舉冠羣英開筵引祖帳慰此遠徂征鞍馬若
浮雲送余驃騎亭歌鐘不盡意白日落昆明十月
到幽州戈鋋若羅星君王棄北海掃地借長鯨呼
吸走百川燕然可摧傾心知不得語却欲棲蓬瀛
彎弧懼天狼挾矢不敢張攬涕黃金臺呼天哭昭
王無人貴駿骨騄耳空騰驤樂毅倘再生於今亦
奔亡蹉跎不得意驅馬還貴鄉逢君聽絃歌肅穆
坐華堂百里獨太古陶然卧羲皇徵樂昌樂館開
筵列壺觴賢豪間青娥對燭儼成行醉舞紛綺席
清歌繞飛梁歡娱未終朝秩滿歸咸陽祖道擁萬
人供帳遥相望一别隔千里榮枯異炎凉炎凉幾
度改九土中横潰漢甲連胡兵沙塵暗雲海草木
搖殺氣星辰無光彩白骨成丘山蒼生竟何罪函
關壯帝居國命懸哥舒長戟三十萬開門納兇渠
公卿如犬羊忠讜醢與菹二聖出遊豫兩京遂丘
墟帝子許專征秉旄控強楚節制非桓文軍師擁
熊虎人心失去就賊勢騰風雨惟君固房陵誠節
冠終古僕卧香爐頂餐霞潄瑶泉門開九江轉枕
下五湖連半夜水軍來潯陽滿旌旃空名適自誤
迫脅上樓船徒賜五百金棄之若浮烟辭官不受
賞翻謫夜郎天夜郎萬里道西上令人老掃蕩六
合清仍為負霜草日月無偏照何由訴蒼昊良牧
稱神明深仁恤交道一忝青雲客三登黃鶴樓顧
慙禰處士虚對鸚鵡洲樊山霸氣盡寥落天地秋
江帶峨眉雪川横三峽流萬舸此中來連帆過揚
州送此萬里目曠然散我愁紗窗倚天開水樹綠
如髮窺日畏銜山促酒喜得月吴娃與越豔窈窕
誇鉛紅呼來上雲梯含笑出簾櫳對客小垂手羅
衣舞春風賓跪請休息主人情未極覽君荆山作
江鮑堪動色清水出芙蓉天然去雕飾逸興横素
襟無時不招尋朱門擁虎士列戟何森森剪鑿竹
石開縈流漲清深登臺坐水閣吐論多英音片辭
貴白璧一諾輕黃金謂我不愧君青鳥問丹心五
色雲間鵲飛鳴天上來傳聞赦書至却放夜郎迴
暖氣變寒谷炎烟生死灰君登鳳池去忽棄賈生
才桀犬尚吠堯匈奴笑千秋中夜四五嘆常為大
國憂旌旆夾兩山黃河當中流連雞不得進飲馬
空夷猶安得羿善射一箭落旄頭
憶秋浦桃花舊遊時竄夜郎李白
桃花春水生白石今出没搖蕩女蘿枝半掛青天
月不知舊行徑初拳幾枝蕨三載夜郎還於茲鍊
金骨
夜郎承恩放還兼欣復京師示息秀才李白
黃口為人羅白龍乃魚服得罪豈怨天以愚陷網
目鯨鯢未剪滅豺狼屢翻覆悲作楚地囚何日秦
庭哭遭逢二明主前後兩遷逐去國愁夜郎投身
竄荒谷半道雪屯蒙曠如鳥出籠遥欣尅復美光
武安可同天子巡劍閣儲皇守扶風揚袂正北辰
開襟攬羣雄胡兵出月窟雷破關之東左掃因右
拂旋收洛陽宫回輿入咸京席卷六合通叱咤開
帝業手成天地功大駕還長安兩日忽再中一朝
讓寳位劍璽傳無窮媿無秋毫力誰念矍鑠翁弋
者何所慕高飛仰冥鴻棄劍學丹砂臨鑪雙玉童
寄言息夫子歲晚陟方蓬
流夜郎永華寺寄潯陽羣官李白
朝别凌烟樓暝投永華寺賢豪滿行舟賓散予獨
醉願結九江流添成萬行淚寫意寄廬嶽何當來
此地天命有所懸安得苦愁思
竄夜郎於烏江留别宗十六璟李白
君家全盛日台鼎何陸離斬鼇翼媧皇鍊石補天
維一迴日月顧三入鳳凰池失勢青門傍種瓜復
幾時猶會衆賓客三千光路岐皇恩雪憤懣松柏
含榮滋我非東牀人令姊忝齊眉浪跡未出世空
名動京師適遭雲羅解翻謫夜郎悲拙妻莫邪劍
反比二龍隨慙君湍波苦千里遠從之白帝晚猿
斷黃牛過客遲遥瞻明月峽西去益相思
贈黔府王中丞楚孟郊
舊說天下山半在黔中青又聞天下泉半落黔中
鳴山水千萬遶中有君子行儒風一以扇汙俗心
皆平我願中國春化從異方生昔為陰草毒今為
陽華英嘉實綴綠蔓凉湍瀉清澄逍遥物景勝視
聽空曠并困驥猶在轅沉珠尚隠精路遐莫及眄
泥汙日已盈歲晏將何從落葉甘自輕
長安送友人之黔南薛能
衡嶽猶云過君家獨幾千心從賤遊話分向禁城
偏陸路終何處三相在素船琴書去迢遞星路照
潺湲臺鏡簪秋晚盤蔬飯雨天同文到鄉盡殊國
共行連後會應多日歸程自一年貧交永無忘孤
進合相憐
元
七星關馮福可
點蒼何蒼蒼環以西洱河百年雨露恩詎敢煩天
戈轅門振烏撒衣帶踰牂柯巨險久已平故關尚
陂陀云胡七星名亦復重不磨
翠屏山何弘士
俗山如俗人過眼不相揖據鞍無好詩羇思廹胸
臆行行見翠屏景意兩相適烟蘿幕青黛山厓剷
蒼璧雲霞油然生杉檜森以立鳴禽遞清響飛泉
散珠急我疑有幽人相傍崖居密朝餐紫霞英暮
㗖香松實
明
獨嘯亭周瑛
一年卧衡門復領楚西牧此行誰使之應不為斗
粟和衷乏僚寀供御少徒僕訟庭日無事何必修
邊幅每當風日佳散步自捫腹仰天舒鬱襟大塊
苦局促正聲發唇齒餘響振林木浮雲斂太清長
風動虚谷雖未諧宫商猶堪擬絲竹緣非不平鳴
祇用矯庸俗新亭已結構徙倚一寓目燕雀莫驚
猜吾將逐黃鵠
題飛泉周瑛
下馬碧山阿散坐清溪濱遐觀千古上地下人已
陳引手弄清湲與君懷抱均安能被炎汗日與簿
書親
北山深窈窕遠接魚樵蹤中有寒泉水如奏嶧陽
桐灑雨映疎竹隨風鳴長松坐久人跡絶孤雲生
前峰
杜甫愛西瀼淵明登東皋而我有高興石面覯飛
濤平生得喪心對此輕秋毫不謂宣尼遠白日坐
聞韶
飛泉落深潭波瀾方渙渙中有得意魚往來或聚
散銜杯意方適忽爾接竒玩解組嗟未能臨川發
長嘆
西園王守仁
方園不盈畝蔬卉頗成列分溪免甕灌補籬防豖
蹢蕪草稍焚薙清雨朝來歇濯濯新葉敷熒熒夜
光發放鋤息重陰舊書漫披閱倦枕竹下石醒望
松間月起來步閒謠晚酌檐間設酣時藉草眠忘
與隣翁别
水濱洞王守仁
送遠憩岨谷濯纓俯清流沿溪陟危石曲洞藏深
幽花靜馥常閟溜暗光亦浮平生泉石好所遇成
淹留好鳥忽雙下鯈魚亦羣遊坐久塵慮息澹然
與道謀
謫居龍場結草庵居王守仁
草庵不及肩旅倦體方適開棘自成籬土階漫無
級迎風亦蕭疎漏雨易補葺靈瀨響朝湍深林凝
暮色羣獠環聚訊語龐意頗質鹿豖且同遊茲類
猶人屬匏樽映瓦豆盡醉不知夕緬懷黃唐化略
稱茅茨迹
陽明小洞天王守仁
古洞閟荒僻虚設儼相待披萊歴風磴移居快幽
塏營炊就巖竇放榻依石壘穹窒旋薰塞夷坎仍
掃灑卷帙漫堆列樽壺動光彩夷居信何陋恬淡
意方在豈不桑梓懷素位聊無悔
送劉美之太守赴銅仁杭淮
園柳何青青江草萋以碧送子適萬里執手情脈
脈嗟彼雲中雁翺翔依沙磧不為稻梁謀何以有
南北努力慎所之悠悠豈終隔
送王陽明謫官龍場驛杭淮
白日野中微浮霾結朝陰送子遠行役躑躅傷我
心豈無良朋儔不如子同音寂寞及窮荒誰能念
浮沈願為雙玉軫相隨麗瑶琴
聖泉篇楊慎
龍圖天生水羲畫山出泉睠茲觱沸流肇自混沌
年盈涸在頃刻消息同乾坤塵刹變潮汐億垓無
貿遷帝臺盎漿下神瀵壺嶺巔冰雪姑射質風露
綽約仙竇雲騰潏潏泓月涵涓涓蝦鬚穿皎鏡蟹
眼瞭淪漣岷觴衍遊聖㘭舟喻思玄迷蹤鬼方霧
藴真羅甸烟詎逢陸羽品那遇桑欽傳名公紆勝
引喜招陶芳筵折簡開薈蔚飛觥延霽天玉珂鳴
重巘金艾明華田碧瀲灑柔翰翠微鑑洞絃臨淵
稱混混倚谷望谸谸麗闉鼛鼔動迴谿蕡燭然荒
塗欣長會興言遂成篇
烏撒喜晴楊慎
易見黃河清難逢烏撒晴陰霾既已豁險道況復
平蜀日杳千里滇雲惟十程江花與江草異國看
春生
平壩南村何景明
朝出城南村策馬入荆杞村中八九家烟火自成
里兒童候晨光稍稍荆扉啟田隣務收穫時復披
草語昵昵何所云但云好禾黍
秋陰結林霏細雨灑茅室牧放止近郊牛羊不相
失廣園散花林平疇藹風日長幼不出門咸知戀
儔匹喧喧車馬中徒為慕高秩懸輿當何時可使
志願畢
沉沉古陂水日暮寒更綠隔阪見居人蘿蔓纏草
屋摘禾留客飯採薪伐枯木童穉持竹竿雨中放
鷄鶩區區化外國猶得覩淳朴
普定何景明
鼓絶掩山城空堂思超忽孤燈明夕帷悄悄凉風
發落葉何飄蕭飛螢互明沒客窗臨古寺坐待微
鐘歇
清平令何景明
清平之縣令不識何為者庭前長野桑庭後長山
檟猛虎上我城青狨啼我舍昨日出城去騎馬到
部下部民道遮之持刀殺其馬入門顧妻子所居
無完瓦秋風吹樹木白日落原野永夜空城中哀
哀淚如瀉
平越何景明
清晨發平越霧暗山益密僕夫各相戒路途恐迷
失薄午游氛清參差衆峰出鷄鳴溪谷中始見厓
上日雲葉分沓冥高原被華實秋風起叢林興感
乃非一悠悠遠行邁歴險難具述
黑石樵歌程㸅
黑石落窮崖崚嶒亂溪滸獨有執柯人忘却登山
苦朝出弄蘆笙暮歸敲石鼓風清一肩息黃童和
諸父
東山吴國倫
九日不登高烟霞澹林麓十日秋氣清東山倚天
矗複道舒新蓁琳宫隠扶木振衣躡其巔一縱千
里目荒城大如斗衆山渺焉伏掃石坐層雲鳴鐘
發幽谷僧至焚妙香居然在天竺忽開西域蓮掩
彼南陽菊何言非土良遊此築堪卜羲馭難可停
且倒樽中綠
别貴竹諸友張翀
十年與君遊千里與君别把袂意不言含杯氣欲
絶漸隔瀟湘雲空留夜郎月一曲瑶琴彈知音對
誰說
川上雜咏李渭
巖阿黃虞民獨志惟田園日出復日入不知城市
喧去草培嘉禾兩者不並存汲隧甘自掘抱膝聽
禽言
野步任頡頏所到成流連況復泉壑清渡雲澹浮
烟石高坐垂釣月出歌放船達人各有懷那復論
百年
雲渚澄素景奩澹披秋夕沙渫沸蓀畹潦盡見村
宅一鶴自零丁千峰散虚白揮手弄潺湲借茲洗
形役
山影江半陰渡口喧人語東林精舍近幽人自來
去漁父歌放逸澹然寡塵慮為愛乘槎行直到水
窮處
遊嵇公泉李渭
吾與二三子覽勝求前賢嵇公昔垂釣傳聞於此
泉披雲尋往事流水不知年山空琴欲冷樹古鶴
來眠
聞黔中平志喜林堯俞
皇風式九圍聲教暨邊鄙由來西南夷難用漢法
理其居雜編氓其道羈縻耳撫馭乖所宜騷騷孰
為弭黔本隸鬼方滇蜀相唇齒各自有君長號令
一齊止昨者糾諸樊西川亂無紀況乃安奢酋水
藺負堅壘目覩貴陽城疊氊同折箠我軍寡且弱
日夕呼庚癸相距及歲餘如肉置諸机疾聲望外
援割髮而噬指幸然捄兵至背城拚一死又逢賊
氣惰乍合便披靡既以解重圍亦足療瘡痏雖未
極兵威庶幾褫不軌斯維社稷靈人力詎至此但
此全城功僉云李與史願懷往事虞勿生戰勝喜
如聞老鴉關去城僅五里
城南江亭學使壁哉韓公邀同參知大涵謝公小
集五首謝三秀
旦發虹梁門暝投漁磯路春水半篙綠褰裳不可
渡溪深烟復深遥遥辨庭樹
官柳變寒條二月孤鶯早細水浣殘花幽風梳短
草川原霽人目曠然愜探討
羣公結駟處乃在清川曲危石疊飛雲奔泉潄鳴
玉隔浦見茅茨寒燈影深竹
空亭留讌言山牀壓春酒以茲川上意緬懷魯中
叟白鷗不避人矯翼下溪口
踞此松間石盈盈春一望秀月吐層潭清輝幾千
丈何處夜漁歸前村人語響
謫仙橋鄒元標
盤谷清溪上滴滴山間鳴盤谷逶且邃山泉流且
清酌此杯中飲欣然得我情坐覺塵蹤遠還令世
慮輕欲構留雲窩時來濯我纓
龍山鄒元標
曲徑排雲上層崖插碧空古木環青靄烟霞亂石
叢磨碑拭古偈翻經一叩鐘曇摩今何在偓佺竟
不逢真有逍遥趣泠然欲御風
飛雲巖鍾惺
吾聞山出雲巖則雲之室茲巖雲所為雲與山為
一山雲老亦堅浮者化而實初至怯空遊梯磴乃
歴歴下上於其間步步可遊息石以雲為神雲以
石為質石飛雲或住動定理難詰草樹過泉聲尋
之莫可覿
曉行黎蛾道中陳際泰
高霞飲朝氣水木澄空宇嵐光半欲浮輕鷗依淺
渚峰影遠近開次第如展羽春溪雨乍收景色特
清舉好山無數青歴歴真可語久置塵勞中煩悶
深自苦忽得此蕭曠心神淡相取耳目引清端遇
物都有主一往果情深何必夢天姥
遊雙明洞張瑞圖
誰於疊嶂中闢此虚明境山迴石壁峙儼若列九
鼎四門森開張萬象無遁影碧潭凝其源澄泓開
天井似開睡龍鼾兼愁佛骨冷六月若清秋炎觸
失所柄玲瓏若鳳穴輪轉無停頃此意非偶然惆
悵過夜永
次平城葛一龍
言從擷香芷五日瀕江路傾危赴偃仰偪仄謝回
顧深林雨濯濯隔水山箇箇亦有不耕人木末營
茅蔀自謂巢居尊罔知夜郎大
出普定葛一龍
怪哉兼日路坦坦無迍邅居人不著土結構山之
巔舉爨悮烽燹辟穀餐雲烟久處弗自異行者目
為仙四序一氣候常此黃花天
得黔報寄示兩子尹伸
仕宦通黔藉時比於放流頃者用戎馬反以才名
收我昨權出處曾慮當見投未即猿奔林己同鷹
在韝衰年履瘴鄉病軀親戈矛中子不樂聞況使
老妻憂惟余性頗達死生同一漚炙額兼噴鼻壯
夫昔所羞苟能了二觀未必無一籌世法今頗解
勉師老氏柔冠軍當辨戰都護或深謀聲靈仗英
主小醜何足劉虔勤奉簡書功利不敢求畸人倘
天幸為我營菟裘
軍中詩尹伸
往時言苦樂總未行三軍軍中無尊賤軀命等一
塵日月在雕鞍期會敢逡巡渡險每需次竟日河
之漘危峰霜雪中斗帳冒荆榛暮炊常丙夜朝櫛
必先晨銅焦徹曉鳴鄉夢苦不伸疲馬囓枯草聲
息凌枕茵行營無餽糧捃摭常未勻甘言慰徒旅
卞性轉慈仁嗟哉靜潔心往往違天真有家不敢
懷同曹羡居人
夙好黃老言謬謂通於兵為和不為倡陰節欲其
盈主者有玄契桴鼓不輕鳴驕賊百里來剽銳亦
善爭躍馬迫吾壘白刅光縱横其氣已先竭矧能
窺我情一决千仞谿殱之如落英
遊甕安後巖曹代之
寒氣斂餘肅晴風振天表林麓動幽懷探歴盡竒
窈孤笻躡危級寓目延清眺烟嵐淨遠山諸峰青
未了湖光一片明孤情窮浩渺百感從中來俯仰
各有道茫茫集百端欣慨縈懷抱古碣讀遺文歲
月不易考轉境得幽異絶壁參空杳草木肆蒙茸
怪石迷絲蔦石穴不可尋寒雲棲樹杪諸子爭勝
情領略具清皎踞石發高嘯登峰絶危討曲折頓
忘疲感觸亦深悄歸途月色明回首孤峰小
新添晚村劉泌
春力通原野車馬恣新綠歸心行失次日入在荒
麓有村流水邊溪花亦多簇畎澮晚烟蒙穉子驅
歸犢三五指行車問君何所逐感此良嘆嗟欵扉
止我轂昏堂燈延客居人失幽獨夜深人盡卧掩
巵對殘燭榮名亦區區以已聽伸縮如此車馬間
何曾語昔夙月光明吐階渠響越平陸簡較生平
心惆悵鷄聲促
國朝
秋日邀諸子遊黃平鼔臺山米璁
風日具清皎秋氣在巖谷之子三五人逍遥互追
逐領略各為情幽勝隨意足修枝著微黃新篠蔭
深綠樵徑縱横開落葉迷荒麓時聞鷄犬聲隔籬
見茅屋杉檜隠荆扉短籬雜疎菊委折得石梁溪
流琤寒玉殘陽漸欲低孤&KR1055;引清穆剥蝕古跡深
摩挲苔蘚覆憑弔見興亡蒼茫動心目小酌倚長
松高霞照幽獨仰視浮雲翔因悲時序促塵網暗
相牽高尚難自勖安得素心人共卧深山曲
蒲村歸田錢邦芑
生平寡世情賦性躭閒逸塵網一羈牽舉步成礙
窒沉思本無味忽忽如有失一朝決去就曠然深
自得理我荷葉衣拂我笋皮笠逍遥田畝間昂首
看雲色百物適自然欣彼歸飛翼
關索嶺田雯
吾足右跛跎一人纔餘半畏登百尺樓况復凌霄
漢茲嶺箭鋒直勢傾一柱觀花鬘疊似螺嵐光鋪
如練鳥徑一綫垂誰為假羽翰泠泠清風吹躡級
倏無算兩腋盪閒雲籃輿張風幔樹杪度午鐘依
微露僧院畇畇竹嶼寬淰淰泉珠灌茶話已移時
坐久烏巾岸格磔鳴不休思逐山禽散層層上上
頭峰冒明霞亂古麛驚人跳戌旗隔樹斷小雨白
㲲濕晚店青䕸㸑高吟行路難夜凉生寤嘆
石花田雯
㶁㶁三岔河矗矗萬仞砦劃然地勢開烏川合一
𣲖兩屋古所劈峭立山不壊清和四月半湍流忽
滂湃斑斕石上花初發卷如蠆望之塗朱紅晴霞
落天外竒葩三五夕小者復漸大十里百數叢赤
城罥青靄或圓如羽輪或高如飈旆經旬色微黃
淡寂餘殘瀨天女采之去瓣蕊不可丏水漲畏蛟
鼉觸舟多水怪洎夫水落時花空已難再石青壁
蘚光離離無根蔕獨於遠眺宜巨靈何狡獪
習安山水佳紅溪抱綠岑無如石花竒疑是優曇
林安得凌首夏洄溯一相尋挐烟駕漁艇泛泛斜
陽沉馮夷息浪鼔高柳鳴幽禽繫花衣帶間紅霞
滿清襟汲水胭脂井晚炊還孤斟月上沿屋行往
聽三潮音
平溪道中湯右曾
五更江起霧暗裏蕩雙漿洶洶無停聲浩浩信長
往推蓬暫窺臨艓子浪花上川光互明滅山影迷
俯仰纜船呼晨炊風日漸晃朗澄澄碧波映皎鏡
平似掌迴湍成圓淵觸石怒濤響灘行屢紆直石
骨轉森爽天寒竒姿露刻畫勞萬象千林散青紅
絶景見無兩晨霞互斑駁雲錦亂泱漭綠流恍舊
山水盡憶弭榜永懷滄洲趣暫此足清賞
高真觀張大受
我來訪仙蹤幽亭築巖麓長松化龍鱗老桂孕兔
腹涓涓屋頂泉不竭寒繼燠遠望玲瓏石近倚蕭
疎竹粤稽明始興創業重誅戮游戲似譎諫異人
肯羈束浮沉隠亦仕轉旋禍為福山城騎鶴遊事
比綺與甪當今
天子聖仁德漸百族升朝釐紀綱賢俊罕隠伏不聞方
伎流用幻惑世俗豈無高隠者學道侣麋鹿招之
即肯來敢辭曳尾辱回望三百年荒厓寄孤躅殘
碑竒字留捫蘚試重讀
飛雲洞常安
飛來何處雲却到黔山住片片入洞中化石結鐘
乳象如瓔珞垂氣若噴烟霧造物騁竒怪渾似人
工錯洞外澎湃聲半空懸瀑布虬松老漢唐鳥道
路迴互心目一豁然低佪還四顧役夫促前行斜
陽正滿樹
山行常安
山行復山行曲折羊腸路雲磴摩蒼穹人在雲中
度斜陽照馬鞍馬嘶芳草渡憶得二年前身從此
山去無何白髮新此山青如故
王文成祠晏斯盛
孟氏學有源龍門觀禹迹公獨得逕途良知自開
闢當年謫龍場真幾茲勃發講學來貴陽知行無
岐陌時復重一言大方消虺蜴經濟遽崢嶸有明
資斡擘煌煌著事功的的原心宅中稍異程朱亦
自沛津筏夜來讀要書錢王未窺摘至善在人心
此知奚假易夏遊思念庵記言在紬繹安得祈濫
觴相與存餘澤世世事春秋庸敢漫騷屑
飛雲洞陳悳榮
古巖如屋覆山根足幽䆳石形各異狀一一煩仰
睇玲瓏冰筯滴比櫛蜂房密滑突人乳垂拳曲佛
手繫大者疑雲龍頭爪露靈異又如洪濤翻盤渦
互騰沸沉沉太古色青蒼鬱虧蔽遥想融結初真
宰勞位置下有不測洞蒙幕鬼窟閟藴蓄雲水根
吐納山川氣倉皇昔經過鞅掌役王事今茲撫石
欄揮洒勞人淚方池一泓水清徹識我意老栢勢
更竒撑拄青霄際日月促勞筋倦足此暫憩摩挲
亭上碑遊人富清製愧無曹劉才難勒石上字好
帶片雲歸間擬柳州記
石阡道中題將軍陔鄒一桂
孤標凌太虚受氣變霜雪叢木不能附點綴亂一
切稜稜蒼骨寒孑孑挺高節山為仁所樂毋乃過
勇決那知堅壁中泉脈出自穴虚中涵智水流潤
生膏澤外樸内文明此圖可觀易豈徒誇石筍椽
筆書天闕
過天柱縣幫洞山鄒一桂
三壺在海表風烈不能舟秦皇覓不見漢武將焉
求物理近可譬此山即神洲鴻濛未歸壑激盪成
彫鎪一朝變桑田陸海膠浮鷗宛如白蓮朵半放
含清秋上結寳花臺疎磬鳴松楸得非壺公宅於
此邀浮丘盤旋轉蝸舍往返周華不蜂腰附螻蟻
蝤領飛蜉蝣對岸立鋒戟晨光耀兜鍪湯湯濯古
礎砥柱滄溟流雀蛤以時變䕫蚿憐其儔安知吾
不化鼔翅同莊周
七言古
唐
流夜郎贈辛判官李白
昔在長安醉花柳五侯七貴同杯酒氣岸遥凌豪
士前風流肯落他人後夫子紅顔我少年章臺走
馬著金鞭文章獻納麒麟殿歌舞淹留玳瑁筵與
君自謂長如此寧知草動風塵起函谷忽驚胡馬
來秦宫桃李向誰開我愁遠謫夜郎去何日金鷄
放赦回
明
飛越峰天馬歌楊慎
高皇御天開大明龍馬出自養龍坑房星夜下盧
龍塞天駟曉來驃騎營殿前重瞳親賜閱仗外奚
官爭相迎鷄鳴牛首試控縱鳳師麟儀無逸驚追
風絶塵羡迅疾逐日光影羞翾輕四蹄蹁然不蹍
地六飛如在空中行是時蠻婦有奢香左驂牡驪
右化黃貢上金陵一萬匹内廐惟稱此馬良宸遊
清燕幸鸞坡學士承旨贊且歌飲以蘭池之瑶水
秣以藍田之玉禾飛越峰名自天錫駿骨雖朽名
不磨至今百七十歲時山頭猶有養龍池方經地
志或挂漏箐苗洞獠那能知吾聞天下有道飛黃
伏皂又聞王良策馬車騎滿野前時吉囊寇大同
𤇺火直達甘泉宫近日莫瀛亂交趾羽書牙璋徧
南中安得將星再降𫝊友德房宿重孕飛越峰一
月三捷獻俘馘千旄萬旟歌熙雍嗚呼將相寧有
種龍駔豈無媒經途訪迹一興慨郭隗孫陽安在
哉長歌終曲長風來
赤虺河行楊慎
君不見赤虺河源出芒部虎豹之林猿猱路層冰
深雪不可通千尋建木撑寒空明堂大厦採梁棟
工師估客穿蒙籠此水奔流似飛箭縳筏乘桴下
蜀甸黯淡灔澦險倍過海洋流沙爭一線誰驅烏
鵲役黿鼉秋濤夏潦息盤渦栢亭雲屏濟川手奠
民枕席休干戈安得修為夷庚道鐫刻靈陶垂不
磨
普市楊慎
孤城比屋雪封瓦重霧濃嵐羃四野飄飄風凹巧
回鳶凝涸冰漕工溜馬倦客落日投主人冷突無
烟炊濕薪敢辭白首禦魍魎眼見木天尤苦辛
盤江行何景明
四山壁立色如赭盤江横流絶壁下驚濤赴壑奔
萬牛峻架懸空容一馬危叢古樹何陰森尋常行
客誰敢臨猺婦清晨出深洞虎羣白晝行空林沉
潭之西多巨石短棹輕舟安可適日光射壁蠻烟
黃雨氣蒸江瘴波赤土人行泣向我云此地前年
曾敗軍守臣祇知需貨利將士欲苟圖功勲英雄
謨策自有術竄婦奸男何足論營中鼔角連雲起
陣前臨山後臨水烹牛釃酒自酣樂傳箭遺弓尚
驚喜戰馬俱為山下塵征夫盡向江中死遂令狐
豕成其雄屠邊下砦轉相攻千家萬家雞犬盡十
城五城烟火空夕陽愁向盤江道黃蒿離離白骨
槁魂入秋空結怨雲血染春原長冤草只今異域
來歸王高墩短塹俱已荒牧童驅羊上塋塚田父
牽牛耕戰場惟有行人長嘆息聞說盤江淚沾臆
偏橋行何景明
城頭日出一丈五偏橋長官來擊鼓山南野苗聚
如雨饑向民家食生牯三尺竹箭七尺弩朝出射
人夜射虎砦中無房亦無堵男解蠻歌女解舞千
人萬人為一戶殺血祈神暗乞蠱沙蒸水毒草根
苦上山下山那敢&KR1423;蠢爾苗民爾母侮虞廷兩階
列干羽
次奢香驛因咏其事吴國倫
我聞水西奢香氏奉詔曾謁高皇宫承恩一諾九
驛通鑿山刊木穿蒙茸至今承平二百載牂柯僰
道猶同風西溪東流石齒齒嗚咽猶哀奢香死中
州男兒忍巾幗何物老嫗亦青史君不見蜀道之
闢五丁神犍為萬卒迷無津帳中坐叱山川走誰
道奢香一婦人
閣鴉行吴國倫
我行渾入蠻王壘蠻兵被毳行且呼指點羅夷諸
種落延袤千里依皇圖歴歴重柵臨斷浦塹壘木
柵密如堵刀耕餘力射獵還磔雞賽鬼撾鞞鼓蜀
賈無時市蒟醬漢使不復詢卭杖櫪外驕嘶筰馬
肥圍中醉擁僰姬唱閣鴉回首複嶺横連雲不斷
如長城此中藏甲不知處云是先朝靄翠營靄翠
曾懸列侯印翊我高皇威獨震遥傳一檄定西南
世世稱藩無血刃豈其苗裔食故疆金紫蟬聯澤
未央莫以彈丸誇險阻修文天子今堂皇
宿谷里吴國倫
石門風高千樹愁白露猛觸羣峰流有客驅車早
未休山寒五月仍披裘飢烏拉沓搶驛樓迎人山
鬼聲啾啾殘月炯炯明吴鈎竹牀無眠起自謳
送永寧許使君李攀龍
邢州十月凋白楊城頭出雲垂太行把酒相看日
欲墮五馬踟蹰大道傍問君胡為萬里去小臣罪
合投窮荒我聞西南羅施國風氣鬱塞殊陰陽長
官椎髻見朝吏海蠻醉鼓槖中裝男兒貴至二千
石何地不可稱龔黃壯遊須令百粤盡探竒更得
浮沅湘永寧雖惡無瘴癘明年雨露生還鄉
凌元洞高鑑
東巖樂景物依稀俯城郭江草離離江水綠峰巒
壁立危如削空然一洞光閃爍日色下照春霧薄
石瓶石鑪似人作雲萍蹤跡隨飄泊髣髴如夢還
如昨葡萄滿甕醅初潑狂歌起舞為君酌醉倒不
知天地闊羣仙拍手騎黃鶴萬里天風吹寥廓俯
視塵寰猶隠約何處好東巖樂
送顧將軍之貴州沈一貫
漢皇昔事西南夷森然兵甲開羅施至今殺氣滿
崖谷苦霧四塞陰風吹十日九日不見日見日猶
應朝飯畢鬼心鬼面相搆爭跳梁緣危如鳥疾將
軍有手能接猱腰間鸊鵜聲嗷嗷三年伐盡卭山
竹蜀賈四出聲名高懸知眼中無若曹
邊軍擔夫謠陸粲
邊軍苦邊軍苦自恨生身向行伍月支幾斗倉底
粟一半泥沙不堪煮盡將易賣辦科差顆粒那曾
入鍋釡官逋私債還未足又見散糧來糴榖去年
糴穀揭瓦償今年瓦盡兼拆屋官司積榖為備荒
豈知剜肉先成瘡近聞防守婺川賊遣盡丁男行
運糧老弱伶仃已不保何况對陣鬭刀鎗婉婉嬌
兒未離母街頭抱賣供軍裝閭巷哭聲日震地天
遠無路問君王君不見京師養軍三十萬有手何
曾捻弓箭太倉有米百不愁飽食且傍勾欄遊
擔夫來擔夫來爾為何者當軍差朝廷養軍為殺
賊遣作擔夫誰愛惜自從少小被編差垂老奔走
何曾息祇今丁壯逃亡盡數十殘兵渾疲墨可憐
風雨雪霜時凍飢龍鍾強驅逼手摶麥屑淘水餐
頭面垢膩懸蟣虱高山大嶺坡百盤衣破肩穿足
無力三步回頭五步愁密箐深林多虎跡歸來息
足未下坡郵亭又報官員過朝亦官員過暮亦官
員過貴州都來手掌地焉用官員如許多太平不
肯恤戰士一旦緩急將奈何噫吁嚱一旦緩急將
奈何
遊鐵溪陸粲
野雲帶雨岩前落石室幽深鬼斧鑿馬蹄無處避
紅塵遐荒乃有此丘壑一樽相對共傾倒千尺塵
纓忘羈縳掀髯長嘯回輕舟驚起長松一聲鶴
鷄頭關短歌尹伸
鷄頭關高俯江干碧石漸漸跳波寒大峰矜莊小
峰銛腰領一綫剛七盤旌騎轟𨼆凌其巔罡風吹
衣如舉翰漢家王業蒼莽間龍虎君臣氣已殘豺
狼舔舕吮人肝安得猛士泥一丸扶桑挂弓馬不
鞍蚩蚩之民筋力寬我行慷慨浩長嘆
渡盤江鐵橋王錫衮
盤江始自武潯泬犇流萬里勢滐滐兩岸雄關插
碧天一線羊腸山嶻嵲浪觸雲流倒瀉來逆望澎
湃無時輟幾載舟人登櫂艱風急沿泝心膽裂天
生英傑拯民溺獨創慈航志已決對此江神誓此
身一片精誠鬼神徹飛梯何須藉鰲背金繩直嵌
山之側横空貫索插雲蹊補天絶地真竒絶曾聞
羅浮道士作浮橋風雨薄蝕虞飄折又聞飛閣用
石鹽百年那得堅如鐵嗟哉我公為禹之功臣奚
止云商家之舟楫祇今南北去住無望洋直令萬
禩懷明德
國朝
水西行彭而述
聖皇神武事長征天策羽林上將營特遣將軍授
廟筭鐡騎十萬水西城指揮如意真無比叱咤之
間風雲起雕弓在箙箭在腰笑謂鼠子不足弭苗
壘何堪作戰場蜑洞蠻窟不可量混沌以前未見
此密林深箐何茫茫鑿山剷道填鼔吹馬上兜鍪
裹糗糒大者牛車小負擔日為朝廷開土地延袤
四府多膏田烏蒙鎮雄與東川此輩婚媾相犄角
古來結聚西南偏昨者露布三大捷或化鯨鯢或
反接從茲一鼔須蕩平遐荒裔土歸臣妾甌脱自
此供職方縱横千里多稻糧
天子萬夀茀而康獨擕長劍掃粃糠
題銅仁劉氏三烈女祠壁李繩遠
灕江之水何噴薄下注蒼梧轉山郭昔我舟檣遠
溯洄炎風苦霧迷旬朔江外紛紛烟草滋探幽不
厭久棲遲行人盡說昭州道本有劉家烈女祠由
來烈女名殊絶皎皎光輝照冰雪曾記碑名識妙
辭犍為圖畫真高節此際尋遊意不堪經今十載
度黔南還騎匹馬銅岩路轉愛雙江滙碧潭碧潭
翠嶺東西岸人代遷流幾迴換城闕空聞猿狖悲
繁華可惜逢離亂亂餘榛棘漫經過野殿疎墻睹
薜蘿猶聞劉女遺祠處往蹟蒼茫思若何始知昔
日昭平水烈女三人本劉氏梧州别駕館舍捐兩
姬一女年相似白馬牽旒歸去難輕船遥泊莞藤
灘寧期擾路驅青犢㩦手俱沈江水寒盈盈寒水
空江曲懷沙負石驚人目御史封章入九重褒題
祀典崇華屋瀘州舊州守别駕之賢孫投簪解紱
已高卧東山嵓壑開蓬門逢余約契稱相厚家世
遺型幸討論銅江守令持清議俎豆重新事堪記
館榭蒼苔夜月深簾階芳樹春風醉貝齒蛾眉兩
地愁南黔西粤總千秋莞藤潭水今如昨那比香
名萬古流
三丰道人壁影歌田雯
神仙之說果有無幾見員嶠兼方壺風蟬蜕骨幻
術耳逃名欺世夸清都劉安鷄犬事頗怪籛鏗年
紀言多誣漢武不識東方朔祀竈却老何其愚人
生百年五倫重學仙佞佛皆傖夫羅施自昔號鬼
國碧鷄金馬西南隅草木瘴癘山川窟其間或有
烟霞徒熊經鳥伸訣自秘寸田尺宅理豈麤地産
丹砂大於斗彭亨鼎火鉛汞腴異哉三丰偓佺侣
揧蹋道士羣相呼永樂初載來黔地黎峨城市吹
都盧石鉢流泉清且旨廟砌老桂榮不枯郭外層
巒立千仞忽於巔頂傳形軀勾展顧吴作小照儼
然一幅行仙圖華陽笠子兩芒屩手拖藤杖西方
趨飛瀑直衝入袍袖松花下落黏髭鬚馮虚御風
將焉往何不為我停須臾神留宇宙四大字筆法
倒薤非糢糊誰人結搆置峭壁巧匠斵削驚天吴
始信靈蹤非妄誕裴徊不去坐日晡長生思假六
禽戲前村微雨鳴鷓鴣
柳阬行田雯
麴塵楊柳春三眠風晴絮飛鋪白氊兩山夾岸生
野烟栗留鳴樹何翩翩拖藍一沼清且漣下有萬
丈蛟龍淵牝驪下嫁柔絲牽俄頃異物來蜿蜒晦
冥雲物紛勾連神駒生長烏江邊粤昔貢自洪武
年載拜稽首蠻王箋其毛如雪鱗如拳首高九尺
花連錢壓沙八斛箭控弦奚官不用珊瑚鞭天閑
十二人喧闐爭誇此馬真無前天子下詔黃帕纏
賜名飛越峰以傳沙苑雲錦那並肩王毛仲爾將
徒然貳師將軍絶可憐西域笑指中郎騫羅鬼嶺
下奔紅泉但餘春水流濺濺按圖索駿空盤旋老
鴉關上斜陽懸臣濓之筆豐如椽高歌更有青藤
篇
謁武鄉侯廟田雯
銅鼔峰插城南陂漁磯百尺溪瀰瀰蠻雲作態僵
不動上冒諸葛丞相祠丞相渡瀘來何速綸羽遍
歴牂柯陲祁連未出首南服眼前雍孟如螘蚳九
月凱旋捷書上瘴烟漠漠將軍戲遺廟三間塑泥
像旁有酋帥濟火兒纏頭青布身藤甲野花覆額
連雙眉毒弩千鈞矢三十黃區月耳烏蒙騅當時
再拜伏道左聚粻刊路無敢辭僰卒一隊擁前後
乞憐丞相相許之功成配饗英風在手招羣鬼搖
靈旗我瞻廟貌三歎息為譔文字磨豐碑水西黑
羅最狡黠爾之鼻祖何人斯攻心為上術誠善如
公作用良可師千載而下弔陳蹟古屋深箐藏狐
狸長澗潺湲弄寒水似聽寳瑟彈哀絲四山寂寞
秋色老霜白楓葉紅於脂
鐵鎖橋田雯
粘天拔地山槎枒下有黝潭龍所家捷玃飛鳥不
敢渡莊蹻瞠目空咨嗟巧鍜長絙三十六東西穿
鼻貫石腹螮蝀屹立體横陳直使天塹作平陸
紅酣白糝兩山口蜃霧噴吐羣峰首畫家能事李
將軍瀾滄江上如斯否縹緲五城十二樓神仙海
嶠崑崙丘拔劍斵空不知險今朝快御天風遊
女官詩田雯
我觀女官如觀畫閻立本繪職貢圖我觀女官如
異夢竒形詭狀非一徒我觀女官如破寺陰風慘
淡魍魎呼古鬼昏燈揭鉢立老佛變相獅龍趨妖
貍髑髏抹粉黛脩蘿甲胄呼笙竽雌者青㲲包蓬
首雄者碧眼拳髭鬚女官氣概偉丈夫火浣大布
纏其軀九尺藤杖紅珊瑚金環兩耳垂蠙珠腰下
斜挂雙湛盧繡裙拖地蓮花襦
迎春詩田雯
上犎禿速毛頳黃勾芒鴉髻鞭箠長千夫舁舉蜃
霧吐春帖紅膩蠻花張岑牟操撾次第起立部之
伎何堂堂權輿一隊老農態荷鉏驅犢東作強立
旗大書豐年字蒙頭草笠腰鶉裳山謠秧歌語莫
辨盱睢口眼羣相將逐隊結連各變化風檣陣馬
神飛揚僰童年紀十四五朱鉛塗面錦襧襠或彈
箜&KR1283;弄箏笛或披甲胄揮戟槍或騎兕象佛子國
或鬭珠貝波斯羌壯者壁壘頗與牧美者嬌冶施
兼嬙旋風豈類天魔舞當筵不是成都娼最後一
隊更竒絶身輕一鳥空中翔聳尻翹足立肩背公
孫劍器爭毫芒斑文貍走雲旓動游龍蜿蜒來何
方掉竿嫋索又一隊𦍕獚犵狫排兩廂村翁侏&KR0867;
如狰鬼搖鈴跳月心顛狂金鍍雙睛銀貼齒假面
獅子吟西凉(白樂天有西凉伎詩上句即用白語)鍾馗手拍銅綽板
揶揄調笑隨白狼傀儡登場乃如此何年演自宜
春坊木瓜金筑接六詔一髮萬里西南疆山青敢
嗟瘴癘毒雪消且喜梅花香羅施之戲迎春曲放
衙觀者如堵牆他時採作黔俗記蘆笙䕫鼔牂柯
鄉
到黔常安
年來擬作壯遊賦踏盡東西南北路帆影纔衝湘
水波馬蹄又破黔山霧斜插尖峯形勢竒平懸峭
壁重關固亂松坡上雨初晴古驛門前烟欲暮電
激巖頭百道泉翠迷谷口千年樹猿啼虎嘯幾愁
聞星炯月寒頻怯步足底潛窺宿烏歸耳根平洗
飛雲渡嶺崖有路石為梯懸市無城嵐作護村落
參差勢不齊民情質樸安其素蠻烟掃淨廓封疆
萬姓歡騰書露布
白水河觀瀑鄒一桂
吾吴富水黔富山有山無水山不活深林秖覺嵐
氣重多穴僅與狐兔窟十里一匊泉五里已成渴
涓涓洑流山草沒縱有清駛無人撥轉岡忽聞萬
馬聲荒山鐘鼓何鏗鞫遥看始見白一線匹練晝
暴妖虹横兩旁水氣浸石壁濺跳珠玉烟霏輕天
紳長垂不可卷白龍歸壑山風鳴觀瀑亭中頓忘
飯馬芻僕飽遲行旌山靈怪我笑枯寂獻此血脈
流其精華峰蟻穴昔曾到莫炫竒異欺先生
望水亭瀑布竒絶作歌紀之張鵬翀
山幽路夐窮攀緣時聞細溜聲濺濺忽驚長橋(萬里)
(橋)古澗邊上流繚繞疑鋪氊下流百丈臨平川斷
崖一落空中懸濛濛似滚萬箔綿隨風裊裊騰蜿
蜒須臾直訝化作烟噴為晴雪飛翩翩乘虹飲練
光熾然白日照耀摩尼鮮重重覆影斷復聯砰崖
裂石雷闐闐神搖目眩心魂顛舊聞野兕藏渦漩
吐珠今見驪龍淵川霞雪練斷碣鐫望川亭上風
光偏窮觀直擬脱幘眠羲和未肯停征鞭欲去未
忍情悁悁我臨匡廬三疊泉石梁瀑布天台巔龍
湫雁宕阻未前黃黟九龍更鳴絃此間僻奥誰為
傳不悔萬里乘飛韉飽看銀河落九天重來坐擁
歸輪遄朗吟逍遥秋水篇此身定作飛空仙
飛雲洞靖道謨
豐隆當年求虙妃南過黎峨憺忘歸徒御不戒喪
軿茀化作岩石雲不飛石勢輪囷更飄颺千年猶
作飛雲狀紛紛郁郁嵌玲瓏軒然高敞窮殊相金
柯聳擢玉葉舒魚鱗劈絮堆砲車驚蛇走虺出穴
窟猿臂鳥伸龍攫挐世人日看飛雲態看盡飛雲
無此圖巉巉雙峰峙洞口蹲踞昂首如蒼狗武丁
巨斧削不成不隨風捲長相守蒸濡靈液飛素練
蒼壁白衣垂片片潺湲衝激響鏗訇空裏阿香車
輪轉雲昏雨洒雷填填咫尺幻出心目眩造化不
憫儵忽勞直將混沌都鑿徧南行險路難登陟來
躡雲岩一休息襟袖飄飄爽氣生纓珞俱帶飛揚
色世間原有飛來峰峰可飛來去亦得願假巨靈
手劈開褰裳乘之周八極
石船潘淳
南明河經銅鼔(山名)陽盤渦激石流湯湯江面不容
泛漁艇渡頭久已成輿梁吴楚昔聞戰長岸胡然
鬼國留餘皇天豃地豁墜山骨神工鬼斧為舟航
刳剡沙棠自中古鑿破渾沌開鴻荒長年次第具
篙槳估客絡繹浮湖湘豈知巨舸實其腹何時宇
内曾聊浪魚鄰鷗社幾聚散秋漲冬涸無低昂不
事捎濆與撇漩莫施錦纜兼牙檣挽縴徒勞衆力
集拍天一任洪濤揚下瀨千秋阻瀛海伏波萬里
停遐方有力欲負不能負沉吟毋乃莊周藏蜀麻
吴鹽永寂寞蘆花山月常蒼凉其上可列百人坐
兩頭簫管歌中央俯憑夷宫子瞻嘯釣富春渚嚴
陵狂造物結構詎無意天孫或用杭銀潢人間亦
有登汞渠其闊百步容龍驤不沉瓦鐵豈沉石誰
能縮地如長房或如菱溪一大石幸逢六一傳篇
章我欲留題復斂手斷無金薤垂琳瑯中流擊楫
嘅焉嘆如泉之酒澆千觴吾生安得似汝夀亘千
萬世觀滄桑
題雪厓洞錢元昌
夜郎既伐靡莫滅山神效靈靈秀出麟鳳魚龍各
擅名此洞清寒誰賞識職方圖志記載疎惟有神
仙曾物色神仙物色亦年深塐塌祠荒鐘磬失直
待安州方伯來搜剔空明除礙窒法相重裝丹碧
新洞門四照光華逼光華透徹洞門開太虚冥冥
通呼吸六月揚風返日輪三冬積雪埋雲級還仗
高僧一口風吹散雪花殺蟊蠈太平歲歲慶豐收
永遠苗民安力食
貴州通志卷四十四
