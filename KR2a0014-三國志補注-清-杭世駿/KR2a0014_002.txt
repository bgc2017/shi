欽定四庫全書
三國志補注卷二
編修杭世駿撰
魏書
后妃傳卞后
武宣卞皇后
世說曰魏武帝崩文帝悉取武帝宫人自侍及帝
病困武帝太后出看疾入戶見值侍並是昔日所
愛幸者太后問何時來邪云正伏魄時過因不復
前而歎曰狗鼠不食汝餘死故應爾至山陵亦竟
不臨
后妃傳甄后
文帝納后于鄴
世說曰曹公之屠鄴也令疾召甄左右白五官中
郎將已將去公曰今年破賊正為奴炙轂子曰
塘上行一曰塘上辛苦行魏文甄后作
宜上尊諡曰文昭皇后宜依周禮先妣别立寢廟
隸續曰甄皇后識座板函上刻文昭皇后識坐板
函八字紹聖丙子年鄴民耕地得一綠石匣廣八
寸有半長倍之厚三之一鹿頂笏頭蓋其上有此
八字魏文帝甄后神座前之物也
董二袁劉傳
董卓
續漢書張奐少立志節董卓慕之使其兄遺縑百
匹奐惡卓為人絶而不受
進乃召卓使將兵詣京師
後漢書种劭傳曰董卓至澠池而進意更狐疑遣
劭宣詔止之卓不受遂前止河南劭迎勞之因譬
令還軍卓疑有變使其軍士以兵脅劭劭怒稱詔
大呼叱之軍士大披遂前質責卓卓辭屈乃還軍
夕陽亭
卓初入洛陽
元和郡國志曰洛陽董卓宅在永和里掘地輒得
金玉寳玩後魏邢巒掘得丹砂及錢銘曰董太師
之物也後夢卓見索巒怯不與經年無病而卒此
述異記所載古今刀劍錄曰董卓少時耕野得
一刀無文字四面隠起作山雲文斸玉如泥及卓
貴示五官郎將蔡邕邕曰此項羽之刀也
又自將兵燒南北宫
太平御覽引續漢書曰卓燒南北宫雒陽城無隻
瓦尺木
卓至西京為太師
鼎錄曰董卓為太師鑄一鼎其文曰太師鼎古隸
書
京師地震卓又問邕邕對曰地動隂盛大臣踰制之
所致也公乘青蓋車遠近以為非宜卓從之更乘青
華皂蓋車也
獻帝春秋曰初平二年地震董卓問蔡邕邕曰天
為陽故轉運于上地為隂故安靖于下鬱極而震
是失其性以隂而為陽也明公車不當青蓋宜改
之以應變卓改為綠蓋
孫女名白時尚未笄封為渭陽君
董卓傳曰卓孫年七歲愛以為已子為作小鎧胄
使騎駃騠馬與玉甲一具慎出入以為麟駒鳳雛
至殺人之子如蚤蝨耳
築郿塢
通典曰郿漢舊縣秦寧公徙居平陽即山斜水自
北入渭董卓郿塢在此高原七丈號曰萬歲塢
或鑿眼
卓别傳曰卓會公卿召諸降賊責曰何不鑿眼應
聲眼皆落地
更鑄為小錢
三輔故事曰董卓壊銅人十枚為小錢熨斗
卓將吕布共謀誅卓
幽明錄曰董卓信巫軍中常有巫都言禱求福利
言從卓求布倉卒無布有手布言曰可用耳取便
書布上如作兩口一口大一口小相累以舉謂卓
曰慎此也卓後為吕布所殺後人乃知况吕布也
華嶠後漢書曰有人書回字于布上負而行于
市歌曰布乎布乎有告卓者卓不悟
長安士庶咸相慶賀
董卓别傳曰吕布殺卓百姓相對欣喜抃舞皆賣
家中珠環衣服床榻以買酒食自相慶賀長安酒
肉為之踊貴
初卓女壻中郎將牛輔典兵别屯陜分遣校㷉李傕郭
汜張濟略陳留潁川諸縣卓死吕布使李肅至陜欲以
詔命誅輔輔等逆與肅戰其後輔營兵有夜叛出者
營中驚比傕等還輔已敗衆無所依欲各散歸既無
赦書而聞長安中欲盡誅涼州人憂恐不知所為用賈
詡策合圍長安城十日城陷尸王允于市
謝承後漢書曰董卓死陜中諸將共相要遣使詣
長安相聞求乞大赦尚書令王允等以為殺卓時
已赦今復求乞一歲不可再赦傕等曰京師不赦
我我當以死決之若攻長安克之則可得天下矣
不克則盡鈔取三輔婦女財物西上隴歸鄉里作
賊延命尚可數年于是帥兵西鄉長安後漢書
魯恭傳曰謙子馗官至太僕從獻帝西入關與司
徒王允同謀共誅董卓及李傕入長安馗與允俱
遇害
㴶大怒欲遣人害温其從弟應
後漢書趙典傳作董卓從弟應
傕將楊奉與傕軍吏宋果等謀殺傕事泄遂將兵叛傕
傕衆叛稍衰弱天子乃得出
後漢書楊震傳曰震長子牧牧孫竒為侍中衛㷉
從獻帝西遷及李傕脅帝歸其營竒與黃門侍郎
鍾繇誘傕部曲將宋曄楊昂合反傕傕由此孤弱
帝乃得東
追及天子于弘農之曹陽
太平寰宇記曰李傕郭汜等追乘輿戰于東澗天
子幸曹陽墟次田中即此矣今謂之曹陽澗魏武
帝改為好陽澗
袁紹卓聞紹得關東乃悉誅紹宗族太傳隗等
後漢書袁隗傳曰董卓忿紹術背己遂誅隗及術
兄基等男女二十餘人
會太祖迎天子都許
典論曰大駕都許使光祿大夫劉松北鎮袁紹軍
與子弟宴飲常以盛夏三伏之際晝夜酣飲
又梁孝王先帝母弟墳陵尊顯松栢桑梓猶宜恭肅
而操率將校吏士親臨發掘破棺裸尸略取金寳
宋書廢帝紀曰以魏武帝有發丘中郎將摸金校
㷉乃置此二官
紹進軍黎陽
古今刀劍錄曰袁紹在黎陽夢有一神授一寳刀
及覺果在卧所銘曰思召紹解之曰思召紹字也
袁紹遺壘在滑縣東北十五里每大營左右環
以二小營大營九小營十八
瓊宿烏巢
晉太康地記曰烏巢澤在酸棗之東南
紹還謂左右曰吾不用田豐言果為所笑遂殺之
水經注曰渠水又東逕田豐祠北袁本初慚不納
其言害之時人嘉其誠謀無辜見戮故立祠于是
自軍敗後發病七年憂死
冢記曰袁紹墓在臨漳縣西北十八里紹為冀州
牧卒葬此
太祖渡河攻譚尚自將兵助譚與太祖相拒于黎陽
述征記曰黎陽城西南七里有袁譚城城西南三
里又有一城曹操攻譚時所築元和郡縣志曰
袁譚故城在黎陽縣西南一百步曹操故城在縣
西南一里濬縣志曰袁譚城今呼為團城
袁術後為折衝校㷉虎賁中郎將
九州春秋曰袁術為虎賁中郎將張讓殺何進術
斫閣起火
劉表是時山東兵起表亦合兵軍襄陽
水經注曰沔水南有層臺號曰景升臺蓋劉表治
襄陽之所築也言表盛遊于此常所止憩表性好
鷹嘗登此臺歌野鷹來曲其聲韻似孟逹上堵吟
矣
江南宗賊盛
後漢書劉表傳注曰宗賊宗黨共為賊
襄陽人蔡瑁與謀
襄陽耆舊傳曰蔡瑁字德珪性豪自喜少為魏武
所親瑁家在蔡洲上屋宇甚好四牆皆以青石結
角婢妾數百人别業四五十處荆州圖經曰襄
陽縣南八里峴山東南一十里江中有蔡洲漢長
水校㷉蔡瑁所居宗族彊盛共保蔡洲為王如所
沒一宗都盡水經注曰蔡瑁冢前刻石為大鹿
狀甚大頭高九尺制作甚工襄陽耆舊傳曰瑁
少為魏武所親劉琮之敗武帝造其家入瑁私室
呼見其妻字瑁曰德珪故憶往昔共見梁孟星孟
星不見人時否聞今在此那得面目見卿邪
建安十三年太祖征表未至表病死
水經注曰宜城縣有大山以建安三年崩聲聞五
六十里雉皆屋雊縣人惡之以聞侍中龐季云山
崩川竭國土將亡之占也十三年魏武平荆州沔
南凋散典略曰劉表跨有南土子弟驕貴並好
酒為三爵大曰伯雅次曰仲雅小曰季雅伯受七
升仲受六升季受五升又設大針于坐端客有醉
酒寢地輒以劖刺驗其醒醉晉書天文志劉表
為荆州牧命武陵太守劉叡集天文衆占名荆州
占
世語曰表死後八十餘年至晉太康中表冢見發表
及妻身形如生芬香聞數里
水經注曰襄陽郡城東門外二百步劉表墓今墳
冢及祠堂猶高顯整頓述征記曰劉表冢在高
平郡表卒擣四方珍香數十斛置棺蘇合消疫之
香畢備永嘉中郡人發其墓表如生香聞數十里
呂布張邈臧洪傳
呂布
明一統志曰飲馬溝在鞏縣城東七里漢吕布屯
虎牢時飲馬于此
陳登者字元龍
鍾岏良吏傳曰陳登為東陽令長視民如子
臧洪舉孝廉為郎時
後漢書本傳曰洪年十五以父功拜童子郎
紹令洪邑人陳琳書與洪喻以禍福責以恩義
獻帝春秋曰紹使琳為書八條責以恩義告喻使
降
徐衆三國評曰
徐衆當是徐爰
二公孫陶四張傳
公孫瓚除遼東屬國長史
英雄記曰瓚除遼東屬國長史連接邊寇每有警
輒厲色嗔怒如赴讐敵望塵而奔繼之夜戰虜識
瓚聲憚其勇莫敢犯之又曰瓚與破虜校㷉鄒
靖俱追胡靖為所圍瓚迴師奔救胡即破散解靖
之圍乘勝窮迫日入之後把炬逐北
乃以劉虞為幽州牧
英雄記曰虞為博平令治正推平高尚純樸(闕)
太平御覽引英雄記曰劉虞食不重餚藍縷繩屨
陶謙興平元年復東征略定瑯邪東海諸縣
名勝志曰曹公城莒州南七十二里魏太祖征陶
謙拔五城略地東海築以戍守今謂之五花營
公孫度故河内太守李敏郡中知名惡度所為恐為
所害乃將家屬入于海
晉陽秋曰敏子追求敏出塞越二十餘年生子胤
而遣妻常如居喪之禮不勝憂數年而卒胤生不識
父母及有識蔬食哀戚亦如三年之喪以祖父不知
存亡設主奉之
王隠晉書曰李裔字宣伯父敏為公孫度所迫浮
海莫知所終裔以父母不知存亡設木主以奉之
公孫淵淵遣將軍卑衍楊祚等步騎數萬屯遼隧
宣王令軍穿圍引兵東南向而急東北即趨襄平
水經注曰遼水又東逕遼隧縣故城西王莽更名
之曰順陸也公孫淵遣將軍畢衍拒司馬懿于遼
隧即此處矣司馬彪戰略曰司馬宣王軍到襄
平圍之北面東面有圍不合連車置水中積石鎮
其上以鹿角塞之又曰軍到襄平去城百步穿
重塹竪連柵安諸營立樓櫓其近水沙地不得作
圍塹而車輪以大弋㭬穿中又堅輪障其前
張魯字公祺沛國豐人也祖父陵客蜀學道鵠鳴山中
造作道書以惑百姓從受道者出五斗米故世號米賊
陵死子衡行其道衡死魯復行之
李膺益州記曰張陵避病瘧于丘社中得呪鬼術
書遂解使鬼法入鵠鳴山自稱天師漢熹平末為
蟒蛇所噏子衡奔走尋尸無所乃假說權方以表
靈化生縻鶴跡置石崖頂光和二年遣信告曰正
月七日天師昇玄都衡為系師衡子魯為嗣師
益州牧劉焉以魯為督義司馬
水經注曰初平中劉焉以魯為督義司馬往漢中
斷截閣道用遠城治因即崤嶺周迴五里東臨濬
谷杳然百尋西北二面連峯接崖莫究其極從南
為盤道登陟二里有餘濜水又南逕張魯治東水
西山上有張天師堂于今民事之庾仲容謂山為
白馬塞堂為張魯治東對白馬城一名陽平關
隋書地理志曰漢中之人好祀鬼神尤多忌諱家
人有死輒離其故宅崇重道教猶有張魯之風焉
典略曰熹平中妖賊大起漢中有張修
後漢書靈帝紀曰光和元年秋七月巴郡妖巫張
修反寇郡縣
魯欲舉漢中降其弟衛不肯率衆數萬人拒關堅守太
祖攻破之
陳琳為曹洪與魏文帝書曰漢中地形實為險固
四嶽三塗皆不及也張魯有精甲數萬臨高守要
一夫揮戟千人不得進而我軍過之若鯨鯢之決
網罟奔兕之觸魯縞未足以喻其易
諸夏侯曹傳
夏侯惇韓浩者河内人及沛國史渙與浩俱以忠勇
顯
嵇紹趙至敘曰沛國史仲和是魏領軍史渙孫
夏侯淵還擊武都氐羌下辯
通典曰魏武之初諸氐戎叛反令夏侯妙才討之
因徙武都之種于秦州以御蜀虜
二十四年正月備夜燒圍鹿角
魏武軍策令曰夏侯淵令月賊燒却鹿角鹿角去
本營十五里淵將四百兵行鹿角因使士補之賊
山上望見從谷中卒出淵使兵與鬭賊遂繞出其
後兵退而淵未至甚可傷淵本非能用兵也軍中
呼為(闕)地將軍為督帥尚不當親戰况補鹿角乎
曹仁仁人馬數千人守城城不沒者數板
水經注曰平魯城西南有曹仁記水碑
曹休遷大司馬
博物志曰大司馬曹休所統中郎謝璋部曲義兵
奚儂恩女年四歲病疫故埋葬五日復生太和三
年詔令休使父母同時送女來視其年四月三日
病死四日埋葬至八日同墟人采桑聞兒生活今
能飲食如常
子肇嗣
太平御覽引曹肈傳曰明帝寵愛肈與帝戲賭衣
服有所獲輒入御帳服之遙出親狎如此
曹爽明帝在東宫甚親愛之
世語曰爽與明帝少同筆硯
爽弟羲
曹羲集九品議曰伏見明論欲除九品而置中正
欲檢虚實一州闊遠略不相識訪不得知會復轉
訪本郡先達者耳此為問州中正而實決于郡人
桓範還復為兖州刺史
桓氏家傳曰範為兖州刺史表謝曰嘉於復見選
擢慙於不堪所職悲於戀慕闕庭三者交集不知
所裁
所憂當在穀食而大司農印章在我身
晉陽秋曰桓範出奔曹爽云大司農印在吾手中
所在得開倉而食
晏何進孫也晏長于宫省
魏略曰晏南陽宛人漢大將軍進孫也或云何苗
孫也何晏别傳曰晏小時養魏宫七八歲便慧
心大悟衆無愚智莫不貴異之魏武帝讀兵書有
所未解試以問晏晏分散所疑無不冰釋語林
曰何晏以主爵駙馬都㷉美姿儀帝每疑其傅粉
後夏月賜以湯餅大汗出以朱衣自拭尤皎然
晏别傳曰武帝欲以為子每扶將遊觀令與諸子
長幼相次晏微覺之坐則專席止則獨立或問其
故答曰禮異姓不相大異族不相貫坐世說曰
何晏七歲明慧若神魏武奇愛之因晏在宫内欲
以為子晏乃劃地令方自處其中人問其故答曰
何氏之廬也魏武知之即遣還太平御覽引魏
末傳曰宣王欲誅曹爽呼何晏作奏曰宜上君名
晏失筆於地
夏侯玄字太初
魏氏春秋曰玄大將軍前妻兄也風格高朗弘辨
博暢世說曰夏侯太初嘗倚柱作書時大雨霹
靂破折倚柱衣冠焦然神色無變書亦如故賓客
左右皆跌蕩不得住劉峻注曰見顧愷之書讚
語林曰太初從魏帝拜陵陪列于松栢下時暴雨
霹靂中所立之樹冠冕焦壊左右覩之皆伏太初
顏色不改臧榮緒又以為諸葛誕也世說又曰
裴令公目夏侯太初肅肅如入廊廟中不修敬而
人自敬一曰如入宗廟琅琅但見禮樂器
嘗進見與皇后弟毛曾並坐玄恥之不悦形之于色
世說曰魏明帝使后弟毛曾與夏侯玄共坐時人
謂蒹葭倚玉樹
中書令李豐
世說曰時人目夏侯太初朗朗如日月之入懷李
安國頽唐如玉山之將崩
事下有司收玄緝鑠敦賢等送廷㷉
毓弟會年少于玄玄不與交是日于毓坐狎玄玄不
受
世說曰夏侯玄既被桎梏時鍾毓為廷㷉鍾會先
不與玄相知因便狎之玄曰雖復刑餘之人未敢
聞命劉峻注曰名士傳曰初玄以鍾毓志趣不
同不與之交玄被收時毓為廷㷉執玄手曰太初
何至于此玄正色曰雖復刑餘之人不可得交按
郭頒西晉人時世相近為晉魏世語事多詳覈孫
盛之徒皆采以著書並云玄距鍾會而袁宏名士
傳最後出不依前史以為鍾毓可謂謬矣
臨斬東市
異苑曰夏侯玄為司馬景王所誅宗人為之設祭
見玄來靈座上脱頭于膝取食物酒胾之屬以内
頭中畢還自安頭而言曰吾得請于帝矣子元無
嗣也世說曰夏侯太初與廣陵陳本善本與玄
在本母前宴飲本弟騫行還徑入至堂戶太初因
起曰可得同不可得而襍名士傳曰玄以鄉黨
貴齒本不論德位年長者必為拜與陳本母前飲
騫來而出其可得同不可得而雜者也
初中領軍高陽許允收付廷㷉徙樂浪道死
世說曰許允婦是阮衛㷉女德如妹陳留志曰
阮共字伯彥㷉氏人清真守道動以禮讓仕魏至
衛㷉卿少子侃字德如有雋才而飭以名理風儀
雅潤與嵇康為友仕至河内太守世說曰允為
吏部郎多用其鄉里魏明帝遣虎賁收之其婦出
戒允曰明主可以理奪難以情求既至帝覈問之
允對曰舉爾所知臣之鄉人臣所知也陛下檢校
為稱職與不若不稱職臣受其罪既檢校皆官得
其人于是乃釋允衣服敗壊詔賜新衣初允被收
舉家號哭阮新婦自若云勿憂尋還作粟粥待頃
之允至世說注引晉諸公讚曰允有正情與文
帝不平遂幽殺之婦人集載阮氏與允書陳允禍
患所起辭甚酸愴
竒字子泰
世說注引晉諸公讚曰竒太始中為太常丞世祖嘗
祠廟竒應行事朝廷以竒受害之門不令接近出為長
史世祖下詔述允宿望又稱竒才擢為尚書祠部郎
清河王經坐高貴鄉公事誅
世說曰經被收涕泣辭母曰不從母教以至今日
母都無慽容語之曰為子則孝為臣則忠有孝
有忠何負吾邪
荀彧荀攸賈詡傳
荀彧
荀氏家傳曰荀彧德行周備名重天下海内英俊
咸嘉焉
祖子射與衡善
禰衡别傳曰黃射作章陵太守衡俱有所之見蔡
伯喈所為碑正平一過視之歎息言好後各歸章
陵射恨不令使寫之正平曰吾雖一過皆識然其中
央第四行中石盡磨滅兩字不分明當是其字恐
不諦耳因援筆書之初無遺失唯兩字不著耳章
陵雖知其才明敏猶嫌有所脱失故遣往寫之還
以校正平所書尺寸皆得初無脱悞所疑兩字如
正平所遺字也于是章陵敬服
乃令騎以衡置馬上兩騎扶送至南陽
禰衡别傳曰南陽寇松柏託劉景升景升嘗待遇
之景升嘗暫小出屬守長胡政令給視之松柏父
子宿與政不佳景升不在松柏子在後羅人盜迹
胡政無狀便爾殺之景升還慚悼無已即治殺胡
政為作三牲醊焉鄭平為作板書弔之時衡當行
在馬上駐馬援筆倚柱而作之
十七年董昭等謂太祖宜進爵國公九錫備物以彰殊
勲密以諮彧彧以為太祖本興義兵以匡朝寧國秉忠
貞之誠守退讓之實君子愛人以德不宜如此太祖由
是心不能平
宋景文筆記曰荀彧之于曹操本許以天下及議
者欲加九錫彧未之許非不之許欲出諸已耳操
不悟遂殺之然則天奪其爽以誅彧寧不信乎
詵弟顗
晉諸公讚曰顗蹈禮立法思議温雅加深識國體
裴徽通彼我之懷為二家騎驛
永嘉流人名曰徽字文季河東聞喜人太常潛少
弟也仕至冀州刺史管輅傳曰裴使君有高才
遺度善言玄妙也世說曰傅嘏善言虚勝荀燦
談尚玄遠每至共語有爭而不相喻裴冀州釋二
家之義通彼我之懷常使兩情皆得彼此俱暢
粲常以婦人者才智不足論自宜以色為主後婦
病亡痛悼不能已歲餘亦亡
世說曰荀奉倩與婦至篤冬月婦病熱乃出庭自
取冷還以身熨之婦亡奉倩後少時亦卒以是獲
譏于世奉倩曰婦人德不足稱當以色為主裴令
聞之曰此乃是興到之事非盛德之言冀後人未
昧此語
賈詡文帝即位以詡為太㷉
太平御覽引齊職儀曰魏文黃初二年日蝕奏免
太㷉賈詡詔天地災害責在朕躬勿貶三公遂為
永制
袁張涼國田王邴管傳
國淵字子尼樂安蓋人也師事鄭玄
玄别傳曰淵始未知名玄稱之曰國子尼美才也吾
觀其人必為國器
後漢書鄭玄傳曰樂安國淵任嘏時並童幼玄稱
淵為國器嘏有道德
田疇太祖賜疇車馬穀帛皆散之宗族知舊從征荆
州還于是乃復以前爵封疇疇上疏陳誠以死自誓
魏武帝令曰東曹掾田疇言前以無功横被封賞
之賜以寔自歸教從所執昨到下車見絹三千疋
穀五千斛驚愕怪懼未敢自寧乞還藏府以為軍
儲
王修居府雖舊非赴難之義頃之病卒官子忠
王修誡子書曰我寔老矣所恃汝等也汝今踰汝
縣越山河離兄弟去日下者欲令見舉動之宜勸
高人遠節問一得三父欲得子善惟不能殺身其
餘無惜也塚記曰漢孫嵩墓魏王修墓俱在安
丘城南四十里名勝志曰修以慈孝表後人稱
其葬處曰慈阜
子裦
冢記曰三國王裦墓在濰南三十里之營丘社
邴原
遼東多虎原之邑落獨無虎患原嘗行而得遺錢拾
以繫樹枝于是里中遂斂其錢以為社供
太平御覽引原别傳曰里老為之誦曰邴君行
仁邑落無虎邴君行廉路樹為社
後原欲歸鄉里後乃遁還南行已數日而度甫覺
世說注引原别傳曰中國既寧欲還鄉里為度禁
絶原密自治嚴謂部落曰移比近郡以觀其意皆
曰樂移原舊有捕魚大船請村落皆令熟醉因夜
去之水經注曰汝水又東北逕柴阜山北山之
東有徵士邴原冢碑誌存焉太平寰宇記曰朱
虚故城在縣東六十里管寧墓邴原墓在其城外
管寧字幼安北海朱虚人也
名勝志曰管公都在安丘縣西南四十五里魏管
寧家于此丘淵之征齊道理記曰朱虚城東有
管舊宅前有水是寧嘗所澡浴處
會寧卒
水經注曰晏謨言柴阜西南有魏獨行君子管寧
墓墓前有碑
潁川胡昭昭乃轉居陸渾山中躬耕樂道以經籍自
娛
嵩高山記曰魏文帝時嵇叔夜胡昭在此學桃樹
現在
初昭善史書與鍾繇邯鄲淳衛覬韋誕並有名尺牘之
迹動見模楷焉
張懷瓘書斷曰昭少而博學不慕榮利有夷皓之
節甚能籀書真行又妙衛恒云胡昭與鍾繇並師
于劉德升俱善草行而胡肥鍾瘦尺牘之迹動見
模楷羊欣云胡昭得張芝骨索靖得其肉韋誕得
其筋張華云胡昭善隸書茂先與荀勖共整理記
籍又立書博士置弟子教習以鍾胡為法可謂宿
士矣
時有隠者焦先河東人也及魏受禪常結草為廬
于河之湄獨止其中冬夏恒不著衣
博物志曰近魏明帝時河東有焦先者裸而不衣
處火不燋入水不凍杜恕為太守親所呼見皆有
實事周日用曰焦孝然邊河居一庵大雪庵倒
人以為死而視之蒸氣于雪略無變色時或折薪
惠人而已
三國志補注卷二
