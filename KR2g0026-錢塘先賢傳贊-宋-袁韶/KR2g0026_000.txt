錢塘先賢𫝊贊𫝊記類三(總錄之屬)
提要
(臣)等謹案錢塘先賢𫝊贊一卷宋袁韶撰韶
字彦純慶元人淳熙十三年進士授吳江丞
歷參知政事贈太師越國公事蹟具宋史本
傳韶嘗知臨安府請於朝建許由以下三十
九人之祠而各為之𫝊贊事在寳慶丙戌至
景定五年甲子而祠毁至正二年有吕淵者
復其祠重鋟𫝊贊後二年丙戌浙江等處儒
學提學班惟志叙而行之是編猶元時舊刻
所紀錄者雖止及一鄊之耆舊其中郎簡謝
絳等十餘人又俱見於正史然是書為宋人
所撰又在元人修史之前於事實多所綜覈
如東都事略謝絳𫝊稱陽夏人是書稱富陽
人考宋史本𫝊謂其先陽夏人祖懿文為杭
州鹽官令葬富陽遂謂富陽人則是書較為
得實又東都事略絳本𫝊不載絳判吏部流
内銓及太常禮院亦不載覈吏部官職田及
使契丹事此書詳之又是書錢彦遠𫝊贊載
楊懷敏妄言契丹宗真死乃除入内副都知
内侍黎用信以罪竄海島赦歸遽得還衛官
許懷德高年未謝事彦遠上疏極論之又言
楊景宗郭永祐小人宜廢不用而東都事略
彦遠本𫝊不載又錢藻𫝊贊載藻改翰林侍
讀學士知審官東院卒神宗知其貧特賻錢
五十萬贈大中大夫而東都事略藻本𫝊不
載又錢勰𫝊贊載王安石許用以御史勰辭
謝安石知不附己命權鹽鐡判官又載奉使
高麗却島王金銀器事而東都事略勰本𫝊
不載沈遘𫝊贊載知開封府後遷右諫議大
夫丁母憂上賜黃金百兩居喪日一食既葬
廬墓側以卒而東都事略遘本𫝊不載凡此
多得之故老流𫝊頗為詳瞻脩正史者因採
以入𫝊故與宋史頗相脗合𫝊贊亦古雅可
誦固非後來地志家夸餙附會之比也乾隆
四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
錢塘先賢𫝊贊原序
粤自寳慶丙戌歲杭牧袁公韶輯許箕公以下三十有
九人請于朝以官鏹售其地若干祠于南山少北新堤
之上樹碣以代其繪像且為之繫贊又徙其觀宇曰旌
德者隅其旁以奉之甲子適周據有其觀宇者定香緇
流也且毁其祠悉佃其祠地并仆其碣貨於揜坎者然
湖山雖在而頽基遺址竟蕪於荒草野田至樵兒牧竪
亦能指其彷彿而惻然大夫士過而覽之者此心其有
不䀌傷者乎亦未知曷日可復其舊觀得慰其高山景
行之思也良士呂淵且念皇朝通制内一欵前代名人
遺迹不許拆毁事敬恭佩服久矣復徵諸圖志其盛跡
有不可鬱堙者先捐已帑葺修其寺廡至正二年以所
置膏腴田五畝為本寺常業代佃其故祠地聞其於有
司每歲倍其官租錢以五十緡輸之於是盡瘁經營堂
宇廊廡悉循舊制非利祿計非子孫謀也觀者為之歎
息蓋重其成功之不易易也吁昔寳慶之剏此也以其
德行可師節槩可法功業可尚至内而女師亦可晞其
軌範於名教不為小補使感於心者得之於目焉今吕
氏以嚮者得之於目至於老而不忘於心仍以三十九
人繋贊鋟諸梓非徒為士民游觀之具且使其心抑有
所感慕於無窮然人心天理人所具有吾不知昔之毁
壞者為何心也雖然剏之者有司也復之者已帑也然
其事之昔今孰難孰易昭然不可誣吕不唯此也外置其
山地一十五頃歲時以供祀享然故祠田畝為羽流蔽
匿亦且經理而復其固有焉余因其復得舊圖本而重
刊其事輒序其始末於前序之後庶來者知有所考云
峕至正丙戌上巳日奉政大夫江浙等處儒學提舉班
惟志序
