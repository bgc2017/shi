松江府水利(已載蘇州府者不重見)
宋宣和元年兩浙提舉常平趙霖浚松江白鶴滙又役夫八萬三千七百
有竒圍裹華亭泖為田二年八月罷役
紹興四年鹽官丞王與開華亭海河二百餘里通漕漑田民享其利
十五年通判曹泳重開顧會浦
乾道二年轉運副使姜詵開通波大港(港卽顧會浦)置張涇堰閘
七年知秀州丘崈修華亭瀕海十八堰遂移新涇堰於運港(所謂運港大堰)九年
監堰官於亭林按前志華亭東南竝海自柘湖湮塞置堰一十八所以
禦鹹潮宋政和中提舉常平官興修水利欲涸亭林湖爲田盡决隄堰
以泄湖水華亭地勢東南益高西北益卑大抵自三泖五浦下注松江
以入海雖决諸堰湖水不可泄鹹水竟入爲害於是東南四鄉爲斥鹵
之地民流徙他郡中間州縣官懼其害復故隄堰獨留新涇塘以通鹽
運海潮晨夕衝突塘口至闊三十餘丈鹹水延入蘇湖境上(隆興間言者復請决)
(諸堰以姜詵言而止)是歲八月邑人石正言許克昌力言於朝時崈以太博除知
秀州奉命行視與令堵觀議以新涇塘湖勢湍急運港距新涇二十里
水勢稍緩於是募四縣夫移堰於運港始九月二十六日終十二月二
十七日併築堰外諸港及運之兩岸(東岸自堰至徐浦塘二十四里十七丈西岸自堰至柘湖二十三里)
(上闊六尺下闊一丈五尺高六尺)明年正月遣御史蕭之敏按視還奏詔增崈秩復租
九年以招復流民又明年正月遣中使宣諭守臣張元成增築二月特
設監堰官一員土軍五十人置司顧亭林以防鹽運私發諸堰後堰外
隨潮沙漲牢不可壞二州之田得免鹹潮浸灌之患
淳熙二年立庸田司於平江撩漉吳淞江沙泥浚各閘舊河瀆渠及松江
之張涇通波南北俞塘鹽鐵官紹盤龍蒲滙六磊石浦等塘
弘治初僉事伍性浚吳淞江中叚四十餘里及顧會趙屯都臺諸浦蒲滙
楊林新涇諸塘又議鑿吳江長橋兩岸淤土以洩湖流工未畢工部主
事姚文灝代之
七年吳中大水命工部侍郎徐貫與主事祝萃會同廵撫都御史何鑑委
知蘇州府史簡開浚吳江長橋水竇䟽太湖之水以及吳淞江委松江
府通判郝希賢濬吳淞江自帆歸口至分莊七十餘里以長洲吳江崑
山常熟嘉定等縣人夫浚白茅港并斜堰七浦塘袤共二萬四千餘丈
并東開鐵鹽塘十八里西浚尤涇七里
十二年松江通判原應宿浚崧子浦卽今崧塘
嘉靖元年工部郎中顔如環督同蘇州知府徐贊松江知府孔輔蘇州府
同知冷宗元等自下界口開浚起至龍王廟舊江口止共長六千三百
三十六丈二尺闊一十八丈深一丈二尺又督湖州府同知徐鸞開浚
大錢小梅等港并沿湖七十二漊以通太湖之上流蘇州府通判孔賢
開浚趙屯大盈道褐等浦以通吳淞江之上流
崇禎八年廵撫張國維督知方府岳貢華亭知縣張調鼎勘覈漴闕坍塘
長二百八十九丈内患口一百十九丈東西兩塘接連患口一百十七
丈有竒東盡塘五十三丈官給料價工食銀二萬餘兩石塘以成
十三年岳貢復建石塘二百六十三丈有竒官給料價工食二萬七千六
百餘兩
嘉定縣志(志有漕糧永折䟽倭變事未抄)
水利考
言東南水利者莫不以郟氏單氏為宗然世之相去五百年矣
河渠之乍分乍合迭湮迭濬可勝道哉語曰以書御馬者不盡
馬之情以古治今者不盡今之變善治水者固以水為師耳若
謂昔人之法可長用而不弊必為二子笑矣兹所論列皆長吏
可以施行者焉
海在縣東四十五里北自黃姚港南抵上海界環縣境凡八十餘
里海水鹹鹵而此地不異江湖頗有灌溉之利盖南則黃浦吴淞
江北則劉家河又北則大江注焉半天下之水皆洄沿洑激滌蕩
于數百里之内故與南北獨異耳夫治水者注之海則事畢矣然
沿海之民歲至夏秋之間不幸遇颶風霪雨挟潮而上漂没人民
廬舍倏忽皆盡故至其時莫不惴惴然如虞寇至晉湖州刺史虞
潭築壘于沿海一帶以遏潮衝國朝洪武三十二年老人朱六
安具奏海患工部遣官修築北接崑山縣(此時未建州治故云崑山今則属太倉矣)南
跨劉家河長一千八百一十丈高一丈基廣三丈面廣二丈永樂
二年水官何傅督工增築高倍于前成化八年僉事吳㻞知縣白
思明于寳山北舊壘外又築新壘嘉靖二十三年知縣張重又增
築其南直抵上海草蕩惟吳淞所迤北舊壘&KR1296;没未修今數十年
來物力漸詘有司以工役為諱顧不念昔人經營豈其為此可已
之役哉創與修勞逸難易不啻半猶然莫之省則且終乞靈於海
若耶
吳淞江(又名笠澤江)在縣南三十六里其源西出於太湖分為龐山九
里尹山澹臺諸湖滙於獨墅湖流為江東北至甫里過夏駕浦乃
入縣境自顧浦黃渡而東至於江湾又東北至吴淞所城南凡二
百六十餘里而入於海嘉定剙於宋季嘗置水軍千人於江湾&KR0825;
給開江之役迨勝國屡經䟽濬然自吴江上流改築石橋咽喉阻
阨湖水入江之勢彌緩明興永樂初戶部尚書夏公原吉治水
吳中決新洋夏駕二口北注江水於劉家河又南濬范家浜入海
之口上接黃浦而弃直東百二十里之地不復濬此時水患孔&KR0907;
盖祖用周文英遺策(先是郡人周文英建議謂江流淤塞天時氣運使然非人力可勝欲棄吴淞東南塗漲之)
(地置之不論而專意於江之東北劉家港白茆浦等開浚放水入海)而識者亦謂之詭時逹變其後
廵撫侍郎周公忱都御史崔公恭畢公亨工部尚書李公充嗣相
継開江充嗣又請於夏駕新洋置牐事不果行至隆慶三年大侵
餓殍縱横廵撫海公瑞議興開江之役以濟飢民獲請於朝以
兩月間䟽縣之黃渡至上海南蹌並加深廣所費官帑不過五萬
餘兩而已後十年御史林應訓継䟽黃渡以西至崑山千墩上流
江面亦加闢又三年朝廷念吴中水災用科臣言特設水利副
使一員專督其役發内帑十萬金以佐之於時主者不能因勢利
導強與水争築&KR0309;之工十居其九逮於終事而岸無積土於是海
公所濬彌望復為平疇矣夫淞江之上流壅則有汎濫之禍此昔
人所以為蘇柗常湖嘉五郡憂者也淞江之下流塞則失灌溉之
利此今人所以為嘉上二邑憂者也故昔之治江者導之而南導
之而北惟恐其不分而今之論江者則惡夏駕新洋之北惡白蜆
諸湖之南為其流分勢殺不足以濡高亢滌渾潮也夫欲使江水
自西而東復往日故道非合數郡之力必不能任顧工大則支費
難継人衆則讒謗易起事分則心力不一自非督撫大臣不沮疑
畏不避勞怨力為主持而擇賢有司各為分任務臻厥成則此沿
江數百里之民幾何而不坐槁也
劉家河(即古娄江)在縣北二十四里發源于震澤從吴縣鮎魚口經郡
城之娄門東貫崑山又東至太倉環州城而南與縣合界又東三
十里入於海元至元間朱清濬之以通海運國朝永樂初再濬
則以救水災歷二百餘年下流横溢每潮汐之至境内西北諸塘
浦借為咽喉以嘉定之土田亢瘠而其民猶得耕而食則此河之
利居多哉
城中幹河二
横瀝亘縣治左南北袤六十里南自孫基港口受吳淞江之水合
上槎浦經南翔馬陸鎮入城至學宫之前為滙龍潭方廣數十丈
北出抵婁塘自婁塘折而東北由䨇塘折而西北由公塘俱入劉
家河而從北直下者浸以微矣
練祁塘界縣治中東西長七十二里往時江湖之水自西南来澄
澈如練故因以名其水西從顧浦納吴淞江之流東折貫于吴塘
又東過塩鐡塘入城東抵羅店鎮折而東北曰小練祁入于海其
南一攴折而東合馬路塘又東合月浦又東合采淘港入于海
西南塘浦之大者凢十有九(吳淞江岸起自西境以次東抵横瀝北以練祁為限)
大盈浦南通青龍江北入吴淞江大盧浦(俗名渡頭)南通青龍江北
徑馮浦入吳淞江青龍江東通渡頭浦西連白鶴江&KR0770;儻浦
南通蒲滙塘北入吴淞江白鶴江南接青龍江北出吴淞江
高家浜南通蒲滙塘北入吳淞江蟠龍江南通蒲滙塘北入吴
淞江安亭涇東南通顧浦北下雞鳴塘黃渡浦南通吴淞江
對岸為大盈浦北連吴塘顧浦南通吴淞江北貫練祁又北會
吴塘逹戚虞涇吴塘南為黃渡浦逹吴淞江北貫練祁出張涇
逹劉家河塩鐡塘南為陸皎浦入吴淞江北貫練祁塘逹劉家
河陸皎浦南通吴淞江北連塩鐵塘雞鳴塘東通漳浦西貫
顧浦抵崑山界漳浦北通練祁塘南通淺江趙涇西南通漳
浦北通練祁塘淺江東南通封家浜西北通塩鐡塘封家浜
南過月河江出吴淞江東北入横瀝新華浦西南通吴淞江東
北入横瀝
西北塘浦之大者凢七(練祁塘之北起自西境東抵横瀝北以劉家河為限)
顧浦(見前)吴塘(見前)塩鐡塘(見前)
按境内之水以西南為源而顧浦吴塘塩鐡塘則皆南通吴淞
江北通劉家河界太倉嘉定之間方太倉未為州時劉家河之
南岸皆邑之北境自割建州治而其地大牙相錯葛隆鎮以北
大抵屬於州矣往顧浦之湮也夏尚書原吉嘗濬之下流與吴
塘合濁潮由劉家河而入積久不䟽僅存一線永樂中罷海運
而邑之轉輸改出練祁自東徂西凢十三里而北入塩鐡塘往
復數十折以逹於劉河潮汐再至澱淤日積開濬之役費大工
繁往時為州者用奸民之言謂為嘉定咽喉之地我雖不濬嘉
定之人不得不代之濬也故每一役興輒至聚訟夫夾塩鐡而
田者數十里固以此塘之通塞為利病嘉定之人不與也獨謂
往来之途不得不出于此而欲以長策困之藉令此說可用乎
則處處當效尤矣假如萬分一至和塘之在崑山東界者有時
而淤則崑山不當問謂太倉以東之人不得不代之濬也其在
長吳東界者有時而淤是兩縣不當問謂崑山以東之人不得
不代之濬也丹徒之河當委之毘陵毘陵之河當委之無錫輓
輸之道絶商賈之事廢矣此豈為通論乎今歲太倉助工銀八
百兩盖舌敝唇焦而後得之然實不當所費五分之一况欲縮
之哉
徐公浦南通雞鳴塘北通郭澤塘黃姑塘西通吳塘東北經横
瀝入劉家河娄塘東通横瀝西北入公塘出劉家河迤西為小
娄塘西通塩鐡塘公塘東南通娄塘西北出劉家河
東南塘浦之大者凡三十(吴淞江北西起横瀝抵江北以練祁為限又自江東抵海岸)
中槎浦南通虬江西北通和尚塘下槎浦南通虬江北通走馬
塘虬江東南通吴淞江西通孫基港庾店浦西南通虬江東
通桃樹浦走馬塘西通横瀝東南由江湾浦入吳淞江馬陸
塘西通横瀝東通楊涇公孫涇西通横瀝東通楊涇西楊涇
南至廣福分水墩北通練祁塘東楊涇(一名荻涇)東南通湄浦北通
練祁塘沙浦東通吳淞江西通東楊涇湄浦東通吴淞江西
通東楊涇大場浦南通虬江北通葑村塘彭越浦南通虬江
北通走馬塘桃樹浦南通虬江北通走馬塘盧涇浦南通庾
店浦北通走馬塘趙浦南通虬江北通走馬塘鵝艬浦東通
吳淞江西通小場浦黃泥塘東通吴淞江西通小場浦蕰藻浜
東通吴淞江西通茭涇叚浦東南通吴淞江西通茭涇江灣
浦(一名商量湾)南通吳淞江西通小場浦浦缺南通吳淞江北通鵝
艬浦錢家浜(一名袁張浜)西南通走馬塘東通吴淞江月浦西連
馬路塘通練祁東經采淘港入海采淘港西北通月浦東入大
海馬路塘西北連練祁塘東連月浦界浜西入吳淞江東入
于海張家浜西入吴淞江北為李家洪海口戴家浜西入吴
淞江北為李家洪海口史家浜西入吴淞江北為李家洪海口
東北塘浦之大者凢十一(練祁塘之北起自横瀝東抵海北以劉家河為限)
䨇塘南通横瀝北入劉家河黃姑塘西通北横瀝東通界涇北
入劉河新涇南通練祁塘北經石家塘出劉家河殷涇塘西
通北横瀝東通界涇華亭涇南通練祁塘東北經慈溝出劉家
河蒲華塘南通練祁塘東北經慈溝出劉家河界涇南通練
祁塘北合慈溝出劉家河顧逕港西接黃白逕港通練祁東入
于海川沙港南通顧逕港東北入海黃姚港西通新涇東北
合五岳塘入于海五岳塘西連黃白逕港東入于海
嘉定幅員不百里而塘浦陂池大者以數十計次者以數百計小
者以數千計複出多歧縱横紆直至不勝紀盖古者治農之官疆
理之密䟽鑿之勤猶可見也縣額設簿一員專董水利然簿之于
民既未必疾痛相關而民之于簿亦未必指臂相使徇名興役空
文報成即&KR0866;冰畫脂無殊矣故自昔長吏之賢者莫不以水利為
大政額故有河夫銀三百兩曾不當三軍之&KR0809;&KR1458;餘更無可轉移
勢不得不取給民力顧小民腁胝以勤其事巨室拱手而享其成
故役者常有不樂為用之意嘗熟計其便每歲必以十月預發教
于四境令民各以應濬工役列上然後躬自廵行度緩急而舉事
量繁簡而鳩工衣食之源貧富貴賤所共也自非例得優免者宜
倣他邑縉紳家貼役之意令出財佐之又必出舍河旁嚴立期會
分别勤惰即行法稍峻不得稱苛盖令長身勞怨以慮其始而後
佐貳無私事以掣其權上夙戒而視其成而後小民争趋以致其
力大較居此土者無一歲之安終無百歲之計勢使然也語曰悅
以使民民忘其勞是在長民者加之意耳
張應武水利論吾邑左浸東海柗江經其前劉河繞其後黃浦
自東南来合於柗江之尾昔人所指以為三江者皆由以入於海
柗江位二江之中載地既高而江形又直建瓴東注自安亭港至
李家洪縈紆境内百有餘里塘浦左右股引足於清水而亦無壅
溢之患五季以前江鄉號稱樂土自吳江石隄既築清水之出于
湖口者日微不足以蕩滌潮沙柗江屡浚屡堙議者咸思一大治
之廣數里之江決壅出之口塞傍分之竇曠然為數百年之規然
而物力不給衆口難調近乎可言而不可行本朝䟽浚者五六公
雖廣不踰十尋通不過數十年未足厭議者之志然是江流通一
日則民受一日之利他日復堙又當有任其責者隨時量力以舒
目前之急未可謂非中策也耳目所及惟隆慶四年海忠介公寓
賑濟於興作至誠所感寮寀敬應富室樂助役夫競勸所費官金
不過五六萬䟽上海南蹌口至嘉定黃渡平陸六十餘里兩月成
江清水奄至葑泥自去當時以為若有神助非盡人力也萬曆七
年廵江莆田林公接䟽黃渡至崑山千墩三十餘里上流江南亦
加闢焉萬曆十五年因水災用科臣言特設專官發帑銀以開江
為首務而所任非人背公營私初至見江尚流通前人之所䟽鑿
可攘為後功於是不酌群言不委州縣不役鄉夫獨任私人共圖
欺罔托言以漸而深惟務築&KR0309;曾不運土每車戽微乾稍削茭蘆
即已放水迤邐而東起自安亭至宋家橋分為十叚九叚畢工岸
無積土人以為笑談末叚去海不遠潮勢湍悍屡築不成遂以頑
石壓弊舟雜築之費數千金幾成而潰乃試其所製混江龍聊掩
衆目而罷自知不厭衆心頗留銀還官虚告成功遷官以行而其
所沉木石留礙江心潮沙依之易為澱聚未及兩載海公所䟽復
為平陸矣自昔開江未有若是役之無益而有害也即今萬姓嗷
嗷復思䟽浚如望歲焉是湏廟堂主張六郡恊力非一邑之所能
必也邑治以四水聚為形勢東西練祁南北横瀝形如十字交貫
城中境内塘浦以百計支港以千計東引大海南引柗江北引劉
河西仰湖澤四面潮汐咸會邑城自柗江既堙清水罕至舟楫灌
溉咸資潮水宋人引清障濁之法已不可施于今每歲所開塘浦
還為潮汐之所填淤三歲而淺四歲而堙五歲又湏重浚亦無一
勞永逸之術所可自盡者修浚均節其間焉耳酌塘浦之閒要參
以淺深及前浚之歲月分為五番著之一籍依次修浚周而復始
無得踰越五歲不紊則不紊矣若乃近海之區潮沙倍積出入孔
道官舟重載所由或有不能待五年者所當别議然一邑不過三
四不足以此而并廢經常之規也修浚之際擇民有才幹有行者
分叚監護必使底面四傍深淺闊狹咸中程式庶岸不善崩可支
五六年以待重浚如此則民力不甚疲塘浦亦不加淤非遇颶風
小旱小澇不至全歉此亦杜牧所謂上策莫如自治其與開江固
並行而不悖也
田賦
夫揚州之域厥土泥塗嘉定承五湖之委居三江之間而三面諸
浦嘑吸濁流朝潮夕汐日就澱淤於是言水利則苦濬治之費論
田功則憂灌溉之艱故稱沙瘠之地其田不得與他州縣比自唐
天寳之後江淮租庸已稱繁重固有民力竭矣之歎今考宋世蘇
州之稅凢三十餘萬石迨元乃增至八十餘萬石則嘉定財賦之
數亦可彷彿見矣國家工業實始東南而蘇州最後服蓋暴骸
釃血以抗王師者十餘年高皇帝憤其民為張氏死守籍諸豪
家田入官稽其租籍以定稅科於時田有二等曰官田曰民田嘉
定重額至有七斗三升者民不能支後三年而蘇州積逋三十餘
萬石奏上上惻然哀之屡下寬貸之詔(洪武四年詔免秋糧二百四十二萬六千八)
(百石有竒六年八月奉旨今年三四月間蘇州各縣小民缺食曾教府縣鄉里接濟想那小百姓好生生受原借糧米不湏還官)
(都免了七年奉旨體知蘇州柗江嘉興三府百姓好生缺食今歲夏稅絲綿錢麥盡行蠲免)至十三年命减
其額自永樂北都輓輸道遠加耗滋多蘇州積逋至七百九十萬
石周文㐮公忱廵撫江南閱籍大駴召父老問故與知府况公鍾
曲筭奏减八十餘萬民以小康(重賦所始)文㐮公精思民事於是創為
平米法官民田皆畫一加耗初年正米一石加耗米七斗計輸將
遠近之費為支撥支撥之餘者存積縣倉曰餘米次年餘米多正
米一石减加耗為六斗又次年餘米益多减加耗為五斗最後令
縣各立倉貯餘米曰濟農倉數年之間倉米大饒凢陂塘堰圩之
役計口而給食者於是取之江河之運不幸遭風濤亡失者得以
假借農時犁牛種食不能自給及水旱之災輙用以賑諸條約甚
具(平米所始)公見嘉定土薄民貧而賦與旁邑等思所以恤之謂地産
綿花而民習為布奏令出官布二十萬匹匹當米一石緩至明年
乃帶徵盖布入内帑中官掌之以備賞賚視少府水衡錢較緩公
寔用以寬瘠土之民已而割地以置太倉分布一萬五千匹正德
之末撫臣為一時那移之計以一萬匹分之宜興以四萬六千匹
分之崑山而當米一石之額一减而為八斗再减而為六斗文㐮
公之遺意鮮有存矣(官布所始)夫以蘇州為財賦之薮奸民猾吏争窟
穴其間而官民田粮輕重相懸千百則易以上下其手嘉靖十五
年禮部尚書顧鼎臣奏行清理是時廵撫歐陽鐸謀于知府王儀
建均粮之法而知縣李資坤悉力行之乃履畆丈量圖方圓曲直
之形及四至圖有圩圩有甲乙號於是諸弊畢出舊有虛存正米
一萬八千九十石一斗六升一合二勺又有有粮無田有田無粮
并無徵田蕩共一千七百七頃一十三畆五分一厘六毫計米二
萬三千八百石一合二勺統計之積米四萬一千八百九十石一
斗六升二合二勺俱掛額内無從處𥙷逓年於加耗内均包清查
後改正科粮田一千六十二頃四十五畆二分計米二萬一千七
百一十七石五斗四升一合俱筭入會計其餘無徵虚粮田六百
八十頃六十八畆三分一厘六毫計米二萬一百七十二石六斗
二升一合二勺尚存案牘作正催徵撫按會題請豁得旨將兩
京塩鈔等從緩錢粮抵𥙷都察院移咨戶部誤寫兩字作南字數
不相當遂致寝格十七年行牽攤法總計㮣縣實存肥瘠相等田
筭派歲用正耗平米每畆止該二斗八升以前項虛粮額不可缺
每畆均包二升以三斗為則其科麥地鹻薄田不與焉(均糧本末)初王
公儀取戶部歲坐錢粮之目編刻成書謂之賦役册使後有考焉
已而歲歲增甲减乙而所謂正米者其間加耗多寡輸納難易遠
近絶殊則有正米一石用加耗二石一斗六升者矣(内官監白粳糯是也今止)
(該一石九斗六升)有正米一石用加耗一石九斗者矣(府部院糙粳是也今止該一石六斗)
又有一石五斗四升者矣有八斗至二斗者矣有正米一石實用
平米一石或八斗七斗六斗三斗充作正米一石者矣嘉靖十九
年知府金公城言于兩院近年部派之數比之舊額增者三項减
者三項所增正米三萬三千四百二十八石有竒連耗實該平米
七萬八千五百二石有竒所减正米三萬四千三百九十石有竒
連耗實該平米四萬七千八百九十二石有竒以正米計之减于
舊額九百六十六石有竒并耗米計之增于舊額三萬六百一十
石有竒是减者其名也增者其實也况該部錢粮不過此數本府
派重則别府派輕乞為轉咨戶部一從原額後廵撫都御史周公
如斗講求賦役之弊去其泰甚及蔡公國熙為守深求利病加惻
怛於民田賦漸平矣(部派之差)永樂中會通河成始罷海運蘇州之粮
用民運至濟寕以裏河船逓送至京師謂之轉運農民不習河
淮之事多觸風波䧟沒且往復經歲失農時勞費於正粮數倍民
以為不堪用平江伯陳瑄議令民運至淮安瓜洲出耗脚搬剥蘆
蓆楞板之費對船貼兊與軍謂之兊運民猶以為不堪成化七年
用都御史滕昭議罷淮瓜之運令官軍於水次交兊而加過江之
耗所謂長運也自水利不修邑中種稲之田不能十一每歲漕粮
十四萬石皆糴之境外而他邑常貯糠秕浥潤之米乘交兊方急
而糶之故米色常悪而軍吏持之坐索私耗無復限制萬曆初議
天下漕船三月過淮以避伏秋之水惟時漕軍臨兊無米至于借
庫借典借商一以苟且取辦而姦人獻變賣之策尤為禍首人視
去其田疇如釋械繋不復論直是時幾無以為縣矣萬曆十一年
邑民以改折事上請是時邑人宗伯徐學謨為司農言民疾苦甚
悉戶部下其議令以本縣正兊米十萬餘石每石改折銀七錢改
兊米六千四百餘石每石改折銀六錢是時尚慮輸納後時令撫
按三歲一報制可行之十年上下咸便至二十一年始請著為
令報可于是皆有戀田里之心矣先是萬曆十六年兵備李公淶
以會計之數端緒混淆有司多不能致其精詳於是集郡邑長參
伍討論本之部文兼攷故實法有相沿者必遡其本始事有不相
襲者必求其指歸定為經賦册册成而本折起存之數徵納傾觧
之式章章具列吴中士民謹藏之為玉條金科(經賦册所始)是時各州
縣熟田平米一石該折銀四錢八分五厘六毫八忽五微六纖嘉
定以漕折之故奏免輕齎蓆木板過江修河等銀一萬七千二百
兩有竒比之各縣每石應减省銀四分有竒矣至二十三年知府
孫公成泰以毫忽纖微煩瑣難于計筭㮣以成數各属一例每石
派銀五錢則并前奏免之數亦在派内其有帶徵另項練兵貼役
觧扛徭里等銀則以派剰之數通融抵充故此不見損彼不見增
盖百姓歲受一萬六千之賜而不知也歲出一萬六千之賦而亦
不知也夫輕齎等銀既奉恩免則聖明憐恤元元之意宜宣
布于下下有正供亦宜使人知之竊意正其名可矣縣有積荒之
田為粮九千五百石有竒垂十餘年屡募開墾民莫之應至欲以
吳淞軍為屯田亦不能行萬曆十二三年令朱公廷益議招徠遠
人告佃而起科之限則土民以伍年客民以十年于是草萊之中
耒耜交集然民當不科之時相與媮衣食其間一旦定税額則又
鳥獸散迄無成功夫民莫不貪殖生産亦莫不畏避征歛但人情
漸習之則馴頓加之則駭二十七年韓侯參酌其宜令一縣棄田
田主願墾者聽不願而諸人告佃者即以為業不聽争三年之後
不分土客先起半科至五年十年限滿各照輕重則全徵而溝洫
湮没者皆治之令有所灌泄于是江南北之民争集昔所謂不科
之田大抵盡闢矣初荒粮既不得沒其額則繫之熟粮之上曰帶
荒米久而錯亂名實不相附是歲縣中清理圩號分别荒熟田與
粮各有所歸初得復熟米二千八百餘石乃于三斗田畆减二合
于二斗八升五合一勺二抄田畆减八合一勺二抄盖是時會計
以宗人府米折抵免荒粮故不用以𥙷無徵之額而用以减㮣縣
之粮至二十八年宗人府米折并入考成而會計亦編入熟粮内
矣三十二年又查陞復熟米四千五百餘石前後凢八千三百餘
石盖合不科荒田與塗蕩新墾者也夫荒米類不派本色皆入折
色中為停徵而以通縣熟米覆盖之既熟之後雖于驗泒之數無
所减而于徵收之數少有所寬矣(復熟米)條編之法行則歲中出入
無慮數十萬而宿猾不得有所支吾盖歲貢之目有京庫有里甲
有均徭有兵餉舊以粮長主辦京庫而有掌收者謂之折白收頭
則有税粮縣總總計之以里長主辦里甲均徭而又有掌收者謂
之均徭收頭則又有均徭縣總總計之又有練兵書手總練兵之
餉出于民者一也而其名多端則多置册籍可以藏慝可以長姦
譬以千金盡置之一堂而綜其出入之數雖有黠者莫敢染指焉
分置之三室而使三人主之又教以挹彼注兹往來假借必有竊
金者矣條編之法其數既定則為循環簿二一收之官一付之吏
互相對驗一日之内細收若干總收若干不待明者而知其異同
也一歲之内收數若干放數若干亦不待明者而知其存積也大
府會計之下常苦後時而縣中起徵常在十月之初約計平米一
石先徵銀三錢三分若四分謂之冬季銀明年正月徵北運米二
月徵軍儲米三四月徵折色謂之春季銀盖徵折色則停本色徵
本色則停折色農事興則㮣停徵而以官布等為九月之賦盖視
其緩急而先後之乃民間頗言韓侯知閭閻疾痛若家視而戶聽
之獨以官布入條編萬一後来者因是而取盈焉奈吾民何觧之
者曰爾能使官布不入條編也亦能使不入會計乎苟哀斯人雖
在會計之内亦可緩也倘無其心雖在條編之外亦可徵也乃别
置簿書更為期會弊所由生矣(條編法)粮長初定之時每扇以皂隷
一人押之謂之押班每十扇復以皂隷一人總押之謂之總牌此
二者卒歲之計常取之粮長良民輸納如期固不待追呼頑民負
國課雖日押之何益盖有臨限無分毫納官而不能不以銀錢酒
肉勞苦皂隷又夏取醬麥冬取絮花皆乘舟沿戶而索之自二十
七年革不復用唯本扇首名率諸粮長以赴期會而每扇置火票
二三張納如限數者徑歸頑戶多欠者粮長填所欠數于票即付
長賦者令送置其家納如數乃得銷票猶不完者始繋治之粮長
有畢事而不識胥徒之面人戶有畢歲而不見比較之法者盖法
簡民安而私費幾絶矣(比較法)夫蘇州當宋時固已稱重賦之地今
嘉定蕞爾之地而其賦遠過當時一郡之數加以兵凶重以暴政
而民猶得父子相保者則漕折之功哉今五六年來田野益闢垣
屋益廣則去繁苛之條立平易之法而徵徭不優之效居多也民
生其間謹身節用勤脩稼穡之業亦可以稱太平之民矣
通邑之區為都凡二十有四而在十六七九者最稱磽實不任重
賦前者征税緩為停三而新故遞淹上緩之下逾逋之至欲著為
令甲并一切蠲其里役彼獨匪民也哉衆口之沸所由来矣余視
事六載覃思博議調劑均輸與之更始然猶歲苦負額敲朴日聞
豈其中奸氓藉口寡入陽扞法而隂自封侈者不盡無哉然余嘗
訪故老謂彼中田最上者值不登一兩而他都或倍之此亦足以
徵地利也
徭役
唐定租庸調之制謂有田則有租有戶則有調有丁則有庸然天
下男子年十八以上給田百畆則庸調所出未嘗不取之於田而
宋世遂謂排年任役率田供費故免役之法畆税一錢則賦役之
同出於田久矣獨其名異耳高皇帝起於畎畆留心民事洪武
三年詔戶部籍天下戶口謂之戶帖歲祀南郊陳之壇下用薦
於天祭畢而藏之十四年詔天下十年一編黃册以一百一十
戶為里推丁粮多者十戶為長餘百戶為十甲歲役里長一人攝
一里之事十年而周終而復始故曰排年册成貯之後湖御史一
人給事中二人督監生簡校之盖其重也於是戶有四等曰軍曰
民曰匠曰竈役有三等以戶計曰里甲朝會燕享養賢育孤諸典
禮之費出焉以丁計曰均徭自輦轂下以至郡縣有司百執事之
費出焉非時徭曰雜泛其事輕重繁簡遠近不啻十百役無常歲
縣自為差次焉均徭之别有二曰銀差入銀於官官為募召以充
役者也曰力差身親充役不得顧代者也初嘉定之為役有四曰
粮長曰塘長曰里長曰老人(粮塘老人皆雜泛唯里長為正役)而沿革損益之變
以時移益(以下言粮長)盖高皇帝念賦税關國重計凡民既富方榖
乃以殷實戶充粮長督其鄉租税多者萬石少者乃數千石部輸
入京往往得召見一語稱旨輒復拜官當時父兄之訓其子
弟以能充粮長者為賢而不慕科第之榮盖有累世相承不易者
官之百役以身任之而不以及其細戶細戶得以父子相保男樂
耕耘女勤織紡老死不見縣門故民淳事簡中家嘗有數年之畜
其間為侵漁者或有也盖大誥言嘉定粮長金仲芳巧取於民
凢十八條卒伏重誅而終不以一青易大政永樂以後漸用歲更
宣德初戶部言粮長歲更頑民玩之故多負租請如舊便至嘉靖
中為抑強扶弱之法粮長不獨任大家以中戶輪充初輪充者如
得美官已而納粟於倉投銀於櫃老人㮣斛法令一新粮長大抵
破家則輪充又為朋充朋充有三四人或五六或八九而民間以
粮為大害姦民報役者因以為利盖粮長既不論丁粮而論家資
家貲高下非有憑也故每歲夏秋之間十金之家無寕居者如役
本應在甲則報者先喝乙次及丙及丁各得賄滿意而後以甲聞
萬曆十一年縣令朱公廷益以里長排年充役自一六而二七而
三八而四九而五十十歲再更亦會漕折事行而粮長之禍幾熄
然排年之田有千畆而上者有十畆而下者無田而役弱者不能
支狡者更漁獵以為利二十九年當大造今韓侯浚謂均田則可
以均役一縣之田勢不可得均而就所在一扇之中計田若干應
編排年若干一以田為凖于是貧者得以息肩一縣之賦有軍運
有民運軍運既罷而民運有南粮有北粮有官布郡守蔡公國熙
以為民去田畆捐室家而遡江逾河犯風濤之險一不戒則覆家
殞身故給車船盤用之直常浮于所費幸而波濤不驚檣楫完好
輸納之外尚有餘資于是民間常請託求之而貲不中差者往往
亦冐入其中上之人惡其争趨之也歲歲稍加裁抑而南運道近
尚可枝梧北運往返萬里外會有榷税之詔由江淮而北逹于
京師中使多置無頼以為爪牙如貪狼餒虎無慮數十處轉輸
上供之米比於雜貨所榷等于商人抵湾之日又不得以時入倉
北地早寒一夕凍合賃屋貯米湏明年冰觧乃入故役之繁重莫
過北運官布類入内庫中官主收之以入賄之多寡為美惡揀換
刁蹬常經數歲不得畢事至有死者萬曆二十八年始議官觧而
典史杜仕浩坐布不中額繫獄夫官非能自買也必託之胥徒胥
徒必託之牙行輾轉之間其費已甚當觧京時無復贏餘之財以
佐駁換之用遂至窘辱然始為民病繼卒為官病病民官為之恤
病官而誰與恤哉舊編北運十六人韓侯浚閔其繁苦乃議編三
十人願役者與不願役而願貼銀者聽令有以相佐且謂糴米于
冬其價平㫪米于冬其粒圓徐而顧船可得堅緻徐而召夫可得
善良于是以歲暮先給夫船水脚之直而本名冬銀聽以買米盖
入春而輓輸所湏皆辦但漕河故事軍運一船不過淮則民船不
得行故有&KR0712;舟淮隂經數十日而漕軍方徘徊瓜儀間市竹木雜
物民之無告豈一事哉縣故不産米勢必買之他境入而復出費
已不貲故往苦盤驗之累夫克是役者必得有力之家則人自為
計無俟譏察矣如營充之弊未絶上即多方稽之彼亦多方應之
無益也今數年来擇人而役聽其便宜事無不集奈何縱吏胥追
呼以滋優哉又以役者必多田之家多田則有充四五甲至十甲
者矣自五甲而上無歲不役故更重役者則明年若又明年率以
輕役休息之或掛名官布官布既以官觧實為空役也三十二年
廵撫曹公時聘以北運諸粮長依冰負雪自冬徂春良苦每船加
守凍銀五十兩以恤之盖其疾痛聞于上皆思噢休之矣議者謂
北運米畆不過升合耳稍高其價畆不過厘毫耳百畆之家歲出
一錢不足為患而使一縣行役者無破家之憂不亦善乎練兵批
頭者既主吴淞犒師之事又令置買汛米以給將士出洋之餉盤
剥交兊固不勝優而所給米價復不凖時直故抑損之于是有糴
米千石而賠貱不啻百石者矣夫公家省百石曾不足為有無庶
民之家横出百石能無憊乎竊謂國家不得已而役民耳豈故
令出私財以佐之哉(以下言塘長)國初無塘長之名其後始置而縣之
諸浦常為潮沙淤没故塘長勞勩比之旁邑獨甚往者戽水責之
里長築&KR0309;責之老人而豪有力之家類不赴工今起夫之數一凖
于田而于該甲排年中以丁粮多者一二人充塘長督一扇之排
年而排年各率一甲之夫盖任事者多則功易集為夫者少則頑
者無由規避故非例得優免者莫不趋事矣(以下言里長)嘉靖十六年
郡守王公儀曾為縣令深悉民所苦通計一縣里甲備用之數為
銀一千一百七十二兩均徭以銀差者為銀四千二百五十五兩
有竒以力差者為銀五千一百六十八兩有竒乃計丁而編之丁
出一分計田而編之畆出七厘七毫計灘池塗蕩而編之畆出四
厘凢得一萬一千六百九十一兩有竒適當前數載之于書曰賦
役册十九年縣令馬公麟以田畆所編為重而縣有科麥地六百
一十二頃有竒均粮之法所不及也于一縣之田獨為輕則乃畆
加一斗六升八合九勺五抄凢得銀五千一百七十七兩有竒以
四分之一抵十六十七都荒田無徵之額以四分之三入之里甲
均徭視昔所編者少减矣但丁田銀既輸于官而庫子斗給觧戶
禁子之類最為民禍者終不可得募復于該年摘撥而給其直當
時以為陽革隂用歲歲均徭也三十六年縣令楊公旦請復十年
一審之舊而王公儀所為精思遠慮以立宜民之法幾至寢廢而
不行後廵撫海忠介公瑞求民所苦郡守蔡公國熙悉閭閻之隱
乃以吏守倉庫(吏守倉則罷斗給守庫則罷庫子)而觧戶所應輸者上之府府遣
官類輸之京師所編丁田銀大略同賦役册百年之弊一旦湔洗
無餘誠大快也然折銀觧府庫猶歲用粮長二十四人領觧賠貱
不訾二十七年韓侯浚始用官若吏而以銷銀匠隨之夫人相習
則不能相欺一歲中司庫之吏與銀匠接事者無慮十數是以如
式而止勢不得横索盖與鄉民歲更而暫至者不同也里長排年
之法一縣共之而在城九啚四門催粮之外例不與諸役凢上司
行部若縣衙所湏帷帳被褥几案坐卧之具及飲食噐于是取之
凢有所需非有常數盖彷彿庫子之餘也二十八年韓侯浚議官
自置供張諸物一不以及民會為監司裁損故諸用物未得盡備
而春秋享祀鄉飲習儀及守諸公署勢不得不役人乃計召募之
費通城内外供之歲出銀四十六兩八錢而事辦(以下言老人)國初
里編老人一人得參議民間利害及政事得失上謂之方巾御
史後鄉都有婚&KR0666;田土之訟輒用平其曲直最後則供交際之事
督興作之役及料理諸瑣屑而已當時頗以殷實戶充之往往為
吏胥求索有破家者萬曆十三年朱公廷益議不復置縣有興革
之役則用居民以大姓有行義者充之事畢而罷凢諸給使代以
義民義民者多市人也習見官府之事盖國家令有祗應廵攔
不得用殷實戶但用市人乃知慮深遠矣所謂排門夫者一城之
中比屋而編之者也晝供營繕夜充廵守類不及大族富人而販
夫傭客一月之内強半不得寕居今議通編邑屋間架士大夫以
次優免餘令出銀有差用以和顧作使謂之火夫大家輸錢未足
為病貧者受直適足以餬其口矣夫里甲均徭同出于丁田是二
者合而為一也倉庫觧戶禍不及民餘凢繁簡輕重之事皆為顧
役是銀差力差合而為一也粮塘之長排年輪充是正役雜役合
而為一也一者一出于丁田也然農人不苦其加賦而樂其寕一
之效及承直奔走之事悉不以煩民而闤闠晏然得安枕矣由是
觀之其事彌寡其民彌安自然之勢也此盖國家靈長之運而
前後賢公卿大夫所以更制易令以安集吾民者百世頼之胡可
忘哉夫祖宗之制沿革多矣乃法不足以懲凶慝而足以禍善
良于上無涓埃之益于下有丘山之損者觧軍是也國初欲實
邊伍凢遣戍者該里為辦装後欲均其勞費則通一縣而輪觧之
夫犯法至遣戍者多勇悍險賊人也里排必平民也無異羊將狼
矣審觧之日軍必先索資財以為私費軒然謂足以制觧者生死
之命而觧者亦惴惴然自以為生死由之其費常逾數百金幸及
到衞指揮以下或利軍刀筆延為上賓而反訶詰觧軍者甚者蒙
扭械若犯重法囊中不留一錢或假貸奉之乃幸無事軍已入賄
以差為名歸家安坐而觧者尚守批文動延歲月是作姦犯科者
軍也流離蕩析者觧軍者也嘉定之法屡變而益善獨此為民禍
是在愷悌君子哀而為之所耳
塩課清浦場國初額設排催七十三名竈戶五千七百餘丁
草蕩貳萬六千餘畆歲辦課銀一千一百七十七兩三錢一分二
厘水鄉蕩銀七十七兩四錢七分五厘歲督樵採煎辦與沿海三
十六場一例炤引給商嘉靖以後海潮内侵墩蕩&KR1296;洗水不成塩
商引遂絶而歲辦銀課如前加以三十二三等年兵燹死徙竈丁
亡者過半隆萬以來排催歲受賠累無不破家後奉以漲𥙷&KR1296;之
例告將本蕩對港崇明排草沙蕩撥𥙷是時本縣高侯薦崇明何
侯懋官奉醝使者檄行會勘具悉竈戶疾苦議將崇明備用羡餘
新漲沙塗二項共銀八百七十七兩三錢撥𥙷本場額課而水鄉
銀亦即於各竈優免丁田内編徵隷縣司徵觧而本場止歲辦課
銀三百兩而已
韓邃之曰往者濱海之民多煑塩以為利今海味淡而利悉歸
于崇明乃竈戶猶歲輸塩課青浦猶虚設場官民與國交病焉
且民竈錯處竈戶率嚚訟而塩司多冗雜動相訐搆驅良民而
穽之即令長無從致詰譚者謂宜汰其官總其課隷縣簿主之
類觧運司古稱省事莫若省官利民亦以利國俟觀風者採而
行焉
王錫爵永折漕粮碑記楊州之薮澤曰具區三吴之水所瀦也
而嘉定為之門戶吳淞南襟娄江北帶皆在數十里之内故淫潦
汎溢之禍常為諸縣最然而其民曾不得灌溉之利米穀之入尚
不足以自飽而歲出十四萬石以漕京師非取之他縣不能辦也
盖他縣之水皆江湖之清波而嘉定獨潮汐之所出入濁泥浮沙
日有積焉余嘗考其地志塘浦之在界中者凢三千餘昔人以治
水為大政故二百年常通流不廢正嘉之際其遺烈猶有存者至
於令湮沒者十八九其存者如永帶而已是以其民獨託命於木
綿木綿之性喜與水田相代而嘉定之植數十年不能易也寕復
有善收乎况海波之漂蕩颶風之摇撼累十年無一二免者豈其
民之樂之哉地勢固然也加以米不土出常不能豫具以待事運
船之至城下舳艫相次如魚鱗而倉庾尚無稊粒於是四方糠粃
浥潤之米一入其境價必翔踊而軍士動以米惡為辭所以摧抑
之百端盖有以二石當一石者而民之困極矣軍士喜于所得之
過當輙以其贏餘為嬉游飲博之用而春夏欝蒸之時米敗腐如
炲煤颺曬簸篩之日有至折閱不支者要亦非軍士之利也慶曆
之際四境荒蕪之田無慮數萬畆老穉提携而去者項背相望議
者以為數年之後殆不可以為縣歲癸未民瞿仁等具状大司農
請易漕粮以銀庶幾遺民尚可自存行廵撫郭公思極廵按邢公
侗會言于上下大司農議覆為便自萬曆十二年始徵銀第歲
歲奏聞後二年乃令三歲一請行之十年而荒茅亂菼墾有新田
頽垣廢井創有新廬顧民猶盻盻焉懼一旦恐恩命之中輟也
當奏請之歲輙動色相恐縣令王君福徵知閭閻之隱以為民不
安其土不可以為理乃集其耆老而謀所以與民永久之計於是
民徐行等相率伏闕上書言蒙恩改折漕粮以来已十餘年
有利於民無病於國明甚惟愚民慴於交兊之害而過疑上
恩之不可恃也多懷去就無戀戀畎畆之心惟上裁哀章下大
司農大司農與廵撫趙公可懷廵按鹿公久徵參議之報如行等
言是有旨著為令而嘉定之民所以歌舞之可知也余惟國
家轉輸東南四百萬之粟以給京師歷江淮河衞之險驚風駭波
朝不謀夕文武之臣奔走其事而軍士蒙犯霜露經歷寒暑計十
萬石之費盖不訾矣然京衞之士曾不待米而飽太倉之粟朝受
而夕糶之意在得銀錢耳其價亦不能太過産米之地也夫水田
之利卒未可就而黍稷菽麥皆京師之人饔飱旦夕之常食也誠
于豐歲增價糴百萬以佐東南之漕使北方之民亦無傷農之病
於京畿榖賤之時出以與米兼支而願受銀錢者凖改折價以給
焉其勢必争欲得之夫為國計者獨使太倉之畜不虛而已何
必轉吴越之米于燕市乎即無論嘉定居漕粮四十分之一不足
以為重輕盖改折實利于民亦利于國也王君求余文以紀其
事宜上恩也且使後之人有考焉嘉定歲運漕粮一十萬六千
四百九十石有竒正兊一石加耗四斗故每石折銀七錢改兊一
石加耗三斗二升今議裁一斗二升故每石折銀六錢凢折銀七
萬三千九百兩有竒其輕齎蘆蓆木板之費皆免與改兊所裁之
米共為銀一萬六千一百七十兩有竒於乎上恩大矣賢有司
之澤亦遠矣
兵防考
嘉定在江海之間天下有事非必争之地往者江淮以南閩粤
以北暴骨蔽野而兵燹之禍不及焉然東晉時劉徵以浮海入
婁孫恩出沒海上袁崧築滬瀆壘宋南渡都臨安完顔亮欲從
海道窺兩淛則嘉定遂為重地及李全作亂亦虞其豕突吴淞
盖中原波蕩則不為用武之地海寇憑凌輒為禍先故宋元之
末終不被兵唯張氏之敗上海人錢鶴臯欲以螳螂之斧一當
太阿誘誑邑子弟盖有死于外者及王師入城市不易肆老
幼倚門而觀之是後瀕海奸民弄兵萑葦然皆鰕鮧之醜倏而
糜爛矣迨倭夷内閧禍首發于嘉定數年之内肝腦塗鋒刅脂
髓充供億閭閻蕭然累世休養生息之澤盡矣夫金城湯池熊
虎守之無食不可以久縣不産米仰食四方夏麥方熟秋禾既
登商人載米而来者舳艫相銜也中人之家朝炊夕㸑負米而
入者項背相望也倘令金鼓一震矢石交加城門十日不啓饑
人號呼得不自亂乎被倭之處城䧟者數矣大抵攻破者少襲
破者多賊常執鄉民而使之偵伺倘質其父母妻子隂令入城
何事不可為夫驅市人于矢石之間欲勒以兵法未易也雖人
情莫不顧其室家而授兵登陴之人多販夫傭客未必有儋石
之儲妻子之戀非結之以恩齊之以法未可卒用而士大夫之
家亦必時時相與勞苦不惜爱子介弟参于行伍之間夫如是
可以使百姓喜勇而效力此城守者不可不知也賊一船之中
驍徤者不過二三人然我主彼客而不可得困者多鄉導也我
衆彼寡而不可得圍者善分襲也因粮于我而不可得饑者吴
地不得清野也臨陣之際狙狡百端雖十人出戰必分三四人
為竒兵離合前後使人不知所備我衆整而不可亂或以所虜
金銀諸物投之戰士不悟自相躪踐因乘其亂而敗之此野戰
者不可不知也方事之殷徵兵四方東蘭南丹永順保靖諸蠻
夷兵至者無慮數萬人而嘉定民兵常在其間邑民嚴氏兄弟
五人各有膽勇每戰為先登其後數犯法皆誅死故功名不立
後言兵者輒言太倉嘉定崇明之沙兵是知嘉定不患無兵而
在蓄養兵之財不患無財而在行富民之政然豈有司之事哉
戎鎮洪武之世號為天地重闢德被六合武暢百蠻四夷君長
稽顙恐後而倭奴蕞爾之醜數躑躅于波濤間東南並海州縣時
被其毒信國公和已老上強起之令視沿海形勢凡築五十九
城復遣魏國公輝祖安陸侯吴傑江隂侯吳高江夏侯周德興治
兵海上遣都督商暠楊文劉德出戰此皆元勲宿將國之虎臣謀
之數年不堯底定又遣南雄侯趙庸招撫漁丁蛋戶販塩之徒為
水軍至數萬人盖倭奴天性狡猾以剽劫為俗而溟海萬里因風
力乘潮候倏忽不可蹤蹟所謂來如風雨去如絶絃猶不足以喻
之故武備既設時復跳梁譬之勇者驅虎豹戮鯨鯢而不能禁蚊
虻之噆噬無足怪者吴淞外控竹箔内捍蘇柗非獨為嘉定蔽也
廼者江南置鎮始于嘉靖八年若十九年江海有警嘗設總兵官
駐常熟之福山尋移鎮江已復往来儀真瓜步事平而罷壬子之
變禍始吳淞明年遂入其城盖兵木甲朽非一朝夕之故也是時
南京給事中項涇請設副總兵于金山制可而邳州湯克寬實
領恊守之任及處州盧鏜來代猶居縣城後乃移駐吴淞至叙南
劉顯再來臨鎮始改恊守曰鎮守益尊重矣兵興之初湯盧最稱
善將是後俞大猷劉顯戚継光郭成並著威名唯戚公未嘗作鎮
則所謂水陸要衝南可以援金山之急北可以扼長江之險故常
以熊羆之士守之三十二年添設金山參將分守蘇柗增置把總
四員以守南滙吴淞劉河京口三十八年始命總兵官專駐吴淞
居中調度明年勅凡内也守備衛所俱隷之又改置南洋遊兵
都司北洋遊兵都司又設柘林川沙把總盖國家重根本之地
故師中之命不啻三錫矣夫浙東之定海浙西之乍浦直隷之吴
淞若人家有東西戶耳一方失守其禍共之議者莫不言禦倭于
海謂之上策竹箔沙者吴淞之屏蔽也其外為羊山為陳錢皆倭
奴之所從入而南自浙江之界北至於大江沿海砂磧多可登岸
邀之初至謂之中策往者國家懲忘戰之害不爱養士之費故
吳淞水陸兵精為天下最垣墉既固堂室自安固其宜也自是以
来當事者不欲以繁徭重役之民厚奉韜戈槖矢之士故艅艎之
數介胄之夫時有增汰矣夫義烏陸兵之精者也江淮間塩徒漁
戶水兵之精者也南北皆在千里内一旦有事置十萬金于軍門
則壮士萬人可以立致顧此費安從出哉
城池吴淞所城在縣治東四十里周一千一百六十步初去海
三里而近潮汐侵嚙東北漸傾嘉靖十九年兵備副使王儀議移
於舊城西南一里三十一年島夷犯境廵按御史尚維持以土城
難守檄知縣楊旦改甃以甓周七百九十丈寳山所城在縣東
南清浦鎮舊名清浦旱寨嘉靖三十六年更名恊守吴淞中千戶
所萬曆五年增築新城周二里九分更名寳山千戶所
鎮臣鎮守南直隷江南地方副總兵官署都指揮僉事一員
陸營中軍把總以都指揮體綂行事署指揮僉事一員(萬曆九年設)
水營中軍把總以都指揮體綂行事署指揮僉事一員(嘉靖三十六年設)
遊兵營把總以都指揮體統行事署指揮僉事一員(萬曆三年設)
用兵之道不識遠近之勢者不可以制敵不識衆寡之用者不可
以决勝國初殪方于越殱張于吴其餘孽多亡匿海外說倭奴
以為寇之利當其時竊發東南者多不過數百人烏合獸散視所
不備者則得志焉故置守吴淞復分戍青浦(即今寳山所)譬之備穿窬
者間曠之處多為籓籬而已嘉靖中賊之来者舳艫連雲鋒刅耀
日萬室之邑三軍之衆往往嬰城自守乃欲以數百人逆其至邀
其歸不亦難乎盖吴淞之潰前事之明鍳也自置鎮以来屹然遂
為三吴之鎻鑰矣乃寳山孤懸江海之間守則難固援則難逹萬
一蹉跌所謂藉宼兵齎盗粮者也語有之五指之更彈不如奮掌
之一抶故兵志曰無所不分則無所不寡今智計之士謂宜并于
吳淞盖分則俱弱合則並強自然之勢也且文皇帝遣使異國
乃築寳山以識出入之道非所以防盗也後賊欲寇蘇州輒望此
山而泊當時半淪于海居人以為天幸夫祖宗之法不得不變
者多矣乃者利害之形昭昭可覩胡不熟計哉
戰艦福船最太可容百人底尖上闊昂首聳尾其行全倚風力
矢石火砲皆俯瞰而發敵舟相直輒衝壓沉之然回翔不便不能
逼岸而泊湏藉哨船接渡草撇即福船之小者蒼船隘于福
船而闊于沙船首尾相等帆櫓兼用順風揚帆風息盪櫓輕便易
使曲港淺沙此為利噐可接濟福船之所不及唬船一名八漿
頭尾俱尖而喫水甚淺漿櫓交發其行如飛可供哨探之用風潮
順逆皆可使也網梭船形如織梭竹檣布帆容僅三四人中藏
鳥銃蟻集鳥散頗便攻擊裏港窄河尤所利也沙船能使鬪風
行淺水以其底平也沙民駕之
兵噐藤簰取其輕捷可代甲胄之用覱如壁閃如電施之田塍
泥雨中尤便標鎗稠木細竹皆可為之前重後輕前粗後細非
兩船相逼不可輕發長鎗本粗末細刅重不逾兩&KR3519;筅用毛
竹長而多簹者末銳包鐡如小鎗傍留長刺火熨油灌一直一鈎
傅以毒薬中者立斃(按兵噐不勝其多而海上長技四者為最)
火噐佛郎機國名也正德中國人来貢㩦有此銃因以為式鑄
發諸邊每座重可二百觔用提銃三個每個重三十觔鉛子一個
約重十兩用以守營門破關隘櫎之曰發鑛約之曰鉛錫銃則中
國所倣而為之也鳥銃自西番来以銅鉄為管木槖承之中貯
鉛弹所擊洞穿百子銃状如鳥銃而幹短口寬中容百弹薬然
齊發漫空分中遠出四五里木桶火薬用桶盛火薬傾入賊舟
因風縱火之噐噴筒截竹為之貯薬推緊發高十餘丈遠三四
十步粘帆輙焚不可備禦火䋲每䋲用二人扯之為守城第一
噐六合砲勢極威猛所中無不糜爛然製造稍不如法即易裂
(按火噐極多而舟師所利數種稱最賊所恃止鳥銃䨇刀弓矢䨇刀隔舟無所施技鳥銃每舟止三四門耳而風濤播蕩取凖極難)
(其弓矢與中國不同矢頭重而尾輕弓身長而發緩易於趋避中國無論兵械而火噐之製多不可紀以百攻一取勝何難哉)
汛期海洋要害莫過陳錢倭舟來率以此為停汲之所覘伺風
候以决所向(如東北風利則向大衢西行過烏沙門以犯浙江東南風利則向竹箔稗艸以犯蘇柗)過此則
羊山矣羊山去鎮城猶數千里為竹箔外藩春時漁舟鱗集無慮
萬艘賊艇襍入其中輙恣摽掠乘東南利風徑徑日可逹竹箔竹
箔在崇明南徼與高家嘴相對賊所必由從此西向則吴淞首禍
北向則劉河受敵於此置重兵焉扼之使不得度而江南可高枕
矣至於寳山尢收泊標識異時文皇帝以海運茫無涯涘築此
示凖而賊遂望為指歸守此可以絶其登陸凢備禦哨偵分布宜
嚴歲以二月下旬調遣游兵水營諸軍出守羊山陳錢蒲嶴蘇竇
馬跡竹箔稗草李家洪馬沙墩等處而把總親率中軍往来督察
遠至落華花腦外洋而陸兵專守寳山川沙餘聽隨宜策應至五
月終旬而罷秋防止于内地廵緝塩盗此汛期之大略也
知縣楊旦條陳五事其三重水戰今日之慎守藩籬者惟有
水戰一節耳今吴淞江劉家河福山港青村南滙等處皆有福船
蒼船沙船以為哨守分布非不密也但海洋空闊不守要害則賊
來不能知賊去不能追縱使能追亦已晚矣且賊船之来乘風渡
海勢難聯絡飄蕩既久筋力困怠故必於陳錢山丁興馬跡寺山
會集調理數日方始入寇為今之計如大樣福船各港共得幾十
隻此船惟利於深水大洋則為之修其貢具堅其篷䌫預給兩月
口粮得熟慣忠勇將官一二員率領各船直至陳錢馬跡洋山等
處擇其避風粤港停泊窺伺以小廵船十隻四面哨探遇賊流来
則擊之此第一層籓籬也但此計雖善而勞險難行人多阻之咸
謂海島中不可泊船是以計雖善而終不行也其次樣蒼船各港
共得幾百隻此船極利於乘風廵哨則為之分為三班每日一班
出哨直出高家嘴外如一班三十隻遇賊来時則以二十九隻與
賊對敵其一隻飛回本港通報盡發各船出應此第二層藩籬也
其小樣沙船惟利於沿涯淺水則亦分與信地延袤往来廵哨遇
賊来時有福船所不盡勦蒼船所不盡禦者則沙船共擊之不使
登岸此第三層藩籬也沙船又不能禦賊有登岸者始以旱兵勦
之此第四層藩籬也如此賊來雖多恐得登岸者少矣其四據
險要夫浙江與直隷地不同而備禦之法亦宜有異卑職生於
浙東之瀕海官於直隷之瀕海其間形勢險阻皆目覩其詳而非
按圖遥度者也浙東自温台延袤至寕紹一帶皆有海塘田南海
低内河與外海不相通塘外有沙塗少者十餘里多者二三十里
略無港汊可以湾泊賊船若至百姓望見皆收其貲貨挈其妻孥
豫先走避賊至爛塗二三十里力已怠倦及至民家擄無所得船
泊海灘潮退則閣淺遇風則打碎是以浙東之倭患略少者非兵
之強備之善職此故耳若浙西與直隷自乍浦青村南滙以至上
海嘉定太倉常熟江隂靖江延袤一帶内河與外海相通一里之
内有港三四皆可以停舟避風塘外無沙塗賊船倏忽直抵海岸
民不及知知不及避擄有所得則因粮於我結為巢穴官兵攻之
則彼據其險我失其利及其深入則結夥數千勢莫能禦是以蔓
延而不可遏也故浙東防禦之法止於定海普陀瀝海三江等處
各得數十兵船以守之即可以無事矣若直隷沿海一帶乘今賊
退之時急宜設備如吴淞江劉家等港極大者已有兵船抵禦其
餘港汊如柘林七八團青水窪等處皆湏設法堵塞或椗樁於港
口投以連根大木或泊舟于窪内使我先㩀其險其海岸上每三
十里内擇要害之地屯兵一枝各縣各率其人民各守其封域其
勢大不能支者軍門發兵勦之必湏初登海岸乘其飢倦勢易為
圖若既登岸後即難為力矣此㩀險要者誠今日之急務也
風俗蘇州當江淮嶺海楚蜀之走集其人浮游逐末竒技淫巧
之所出也嘉定瀕海而處四方賓客商賈之所不至民生鮮見外
事猶有淳樸之風焉其士以讀書談道通古今為賢不獨為應世
之文而已縉紳之徒與布衣齒大家婚嫁耻于論財朋友死而貧
者為之經紀其喪撫其遺孤為農者力于稼穡不習商賈之事謂
租稅先入官者為良民子弟不修其業而六博飲酒者衆皆賤之
婦女勤紡織早作夜休一月常得四十五日焉名家望族女子不
宴會不游行街巷此皆流風善俗之可紀者也若夫冨室召客頗
以飲饌相高水陸之珍常至方丈至于中人亦慕效之一會之費
常耗數月之食喪葬之家置酒留客若有嘉容喪車之前綵亭繡
帷炫燿道途聊誇市童不顧雅道數十年前後軰見前軰必嚴重
之有行義者奉以爲楷模邇者漸成侮老之習即不得不貌敬者
背復姗笑之浮薄群處議論風生多不依于名教而意未必然或
假非義之義陽作標榜大家僮僕多至萬指平居乘氣爲横鄉閭
及主家衰落則掉臂不顧至于中人之家撫養有恩或至長子育
孫而一旦叛去恣意毆詈甚且操戈入室焉又有傾險狡悍之甚
者上官欲察州里之豪不能不假耳目而姦人常爲之窟欲中害
人者隂行賂賄置怨家其中羅織罪状暗投䧟穽及對簿上之人
雖心知其冤終不得釋其人揚揚然謂執一縣生死之柄上至長
吏猶或隂持短長伺間肆螫名曰訪行市井惡少恃勇力辯口什
伍為群欲侵暴人者輒隂賂之令于怨家所在陽相觸忤因群毆
之則又誣列不根之詞以其黨為證佐非出金帛厚謝之不得觧
名曰打行告訐成風一家有事閭巷輙蜂起連數十人為一黨連
數十事為一詞非必真負冤抑時欲魚肉之以為利耳名曰連名
設呈睚眦之憾或先有借貸邂逅一家之内有死者輙以告官其
人不服則求檢驗檢驗則無不破家矣其言曰人命無真假只在
原告不肯罷江東之民與灶戶雜居黠者欲凌愚弱輒以灶籍訟
之運司運司懸隔數百里外一經勾攝親戚哭别如赴市曹既至
私幽之僻處進無對簿之期退乏饔飱之資動延歲月多縲紲以
死者漕折以来田價倍增故民間訟事多起于贖田既經明禁不
得言田事則摭為游詞無一語及田而良民不習置對不能與辨
或有妻子抆淚而還契劵者若其人能自直於官則誣告者往往
抵罪盖亦有兩家俱破者至於濱海強梁去邑遼遠忿恚所積狠
于戈矛或昏夜縱火焚其廬舍或俟花稻已成一夕芟夷之名曰
撇青市中交易未曉而集每歲綿花入市牙行多聚少年以為羽
翼携燈攔接鄉民莫知所適搶攘之間甚至亡失貨物其狡者多
用贋銀有攛銅弔鐡灌鉛淡底三傾鍊熟諸色溷雜貿易欺侮愚
訥或空腹而往慟哭而歸無所告訴城市無頼率尚賭博夜聚曉
散在在成夥釀成奸盗食肆之盛珍錯畢備侑以歌舞巨室僮奴
公門厮役厭飫其中一飽之餘捐金成笏食者嬉笑而主者痛心
皆比來悪俗猶幸嚴為之禁庶幾屏息焉
崇明縣志恊守地方把總一員守禦千戶五員百戶二十員蒼
船七隻(由福建改造)沙船三十隻(舊額二十隻萬曆三十年今縣令張公因地方險要申請新增十隻)漿
船五隻唬船十六隻(帆用布漿用入海洋中往來極便)划船五隻(状似唬船而小已上諸船分為)
(兩哨統領官二員)
永樂十四年倭賊入城虜殺官民三百餘人千戶徐死于難弘治
十五年施天泰鈕東山㩀半洋馬腰二沙為梗居民罹害廵撫艾璞知
府林世遠知縣陳元憲恊謀勦捕改半洋沙為平洋沙馬腰沙為馬安
沙嘉靖十九年南沙人王艮柗江人秦璠合黨搆亂兵備王儀總兵
湯慶發兵勦滅三十二年四月倭寇登南沙盤㩀經年長享諸沙密
邇罹害耆民施珽率兵力戰死之陣亡者千人三十三年四月初十
日倭寇登水竇港劫燒殺死無數五月初三日攻東南水門勇兵陸朋
戰死百戶田九疇斬首若干初七日夜攻東北栅城䧟知縣唐一岑死
之三十四年四月十七日倭寇登平洋沙燒燬劫殺攻新城東門甚
急署縣事本州同知張魁署所事千戶陳袍恊力死守三十六年倭
寇登營前沙本府同知熊桴坐鎮本縣發兵圍勦斬首數十級餘悉夜
遁三十八年四月倭賊千餘由水竇港登岸&KR0777;㩀三沙兵備熊桴駐
營孫昂港總兵劉憲駐營三沙督視軍前通政唐順之調度其間設法
勦禦官兵死者不可勝數困守三月賊勢窮蹙七月十七日夜乘風遯
去四十四年倭寇據縣後沙總兵郭成督戰擒獲獻俘百餘戮于本
州大教場
塩課
本縣天賜場原有贍塩田蕩九百二十四頃二十畆零煎塩上納課正銀六百
十五兩八錢後塩場&KR1296;海竈戶逃移致虧國課嘉靖三十六年塩法御史鄢公
懋卿議將田蕩不䓁科銀以充正額後囙奸民充竈告&KR1296;抵𥙷悉由場官&KR1296;在
荒熟真偏莫辯得失不均&KR1296;田一頃告抵沙塗二十八頃有零且又摘占膏腴
年漸淂利竈課日加增出備荒羡餘名色銀六百八十三兩遂致民産虧折百
姓紛争詞連&KR0852;結動經數年竈規靡定萬曆九年縣令何𢡟官洞知其弊以為
人非真竈地非塩場况革場裁官已久安用奸民冐竈為于是移丈上官舉其
弊而傾之加課銀八百七十四兩以足二千兩其弊産均撥㮣縣里排散竈田
則民與竈同受償國課亦民與竈共輸上不虧課下不病民塩院馬公象乾可
其議至萬曆二十八年奸民欲復前弊興訟告奪縣令李官欲議以法以左遷
去不果今令張公世臣留心民瘼欲民竈兩利議將二十九年至三十一年新
漲水塗一半給與竈戶以償昔年賠課之費後不為例委曲調停俾民不失業
竈不啓釁比因塩院周公執鹺政批駁復于二千一百七十三兩正銀外議加
課銀五百兩各院詳允巳而其課竈戶謀欲備辦以醖爭端張令嚴拒移丈撫
按仍入會計不許竈家另立門戶辦納㕥杜得隴望蜀之計盖何令翻撥于二
十年之前而積弊一掃今張令調停于二十年之後而兩造悉平矣
灰場崇明諸沙漲自揚子江淡水俱可田惟東北吴家沙享沙鹹水凝結不
可禾黍有貧民百家原非竈丁奉票于随海灘塗煎塩供食歲納銀二十九兩
縣觧塩運司謂之灰場
塩出南沙北則第五條港一帶塩白色享沙北洋縣後沙東北灘色皆白唯北
蒲沙色黑味最鹹比上三沙少異
華亭縣志大海(環縣之東南二境其東接諸番混茫無際柗江與黃浦會而入焉其會處曰蹌口其南與紹興寕波相望)
柗江(在縣北七十四里府因以名舊名吳淞江後以水災去水從柗亦曰柗陵江其源出太湖東注於海即禹貢三江之一酈善長水經云柗)
(江自湖東北逕七十里分流謂之三江口一說吳柗江口白鶴江口青龍江口謂之三江口地勢低於震澤三丈潮水來時水高三丈到震澤底)
(定所以謂之平江庾仲初楊都賦注云柗江下七十里水口分流東北入海為婁江東南入海為東江并柗江為三江今柗江自吳江長橋東流)
(至尹山北流至甫里東北流至澱山北合趙屯浦又東合大盈浦又東合顧會浦又東合崧子浦盤龍浦凢五大浦至宋家橋轉東南流與黃浦會)
(而入海自湖至海凡五匯四十二湾五匯者安亭白鶴盤龍河沙顧浦乃江潮與湖水相會合之地也古云九里為一湾一湾低一尺二百四十)
(里到三江口三百六十里到大海)薛澱湖(一名澱山湖以中有澱山也在縣西北七十二里其源自長洲白蜆江經急水港而來周)
(圍幾二百里實古來鍾水之地北由趙屯浦東由大盈浦瀉于柗江東南由爛路港以入三泖舊志云西有小湖又云縣西北有白蜆馬騰谷瑇瑁)
(四湖且謂白蜆越在長洲馬騰谷瑇瑁三湖相去僅五七里而澱湖茫然一壑不復可辨其後又載錡湖云有陸錡宅曰瑁湖曰郉湖曰新湖云皆)
(在西北以今考之澱湖之南有瓢湖其傍有金銀東清東白西陳大葑諸蕩漾北即蔓萊洲在長洲界皆&KR0636;浸相属數十里其西過金澤又有西黿)
(蕩雪落漾諸水而不得其名者尚多古今世殊焉知舊志所書非今之諸蕩邪澱山宋時在水心並湖以北中為一澳曰山門溜東西五六里南北)
(七八里正當湖流之衝為古來吞吐湖水之地山門溜之中又有斜路港斜路今與崑山磧澳鄰大石浦小石浦通洩湖流後潮沙淤澱漸成圍田)
(元初湖去西北已五里餘今趙屯大盈去湖益遠顧由何家港及南北曹港受湖水以泄于江水患之多盖有由矣)顧會浦(在大盈之)
(東其上源曰通波塘出城北流為五里塘又北為祥澤塘遂别為崧子浦北出鳳凰橋絶横泖至簳山入上海界)盤龍塘沙
岡塘竹岡塘横濼塘諸家塘(已上湖東山北諸浦上流之水)三泖(在縣西吳郡圖經云泖在)
(華亭境有上中下三名俠者且八十丈祥符圖經谷泖縣西三十五里周一頃三十九畮古泖縣西四十里周四頃三十九畮今泖之界西北扺山)
(涇南自泖橋出東南至廣陳又東至當湖又東至捍海塘而止俗傳近山涇者為上泖近泖橋者為下泖縣圖以近山涇泖益圓曰團泖近泖橋泖)
(益闊曰大泖自泖橋而上縈繞百餘里曰長泖此三泖之異也或併胥顧謝家二泖為三泖按二泖在縣東南一陂澤耳與三泖相望七十里其說)
(非也陸機對晉&KR1061;云三泖冬温夏凉谷水在其北金澤章練小蒸大蒸白牛諸塘在其西葑澳走馬諸塘在其東泖橋之外横絶而東者秀州塘也)
谷水爛路港(自澱湖東南行入泖)金澤塘(在澱山湖西南東南流入泖其西北為周莊北為甫里属長洲界)
章練塘(在金澤南其源出陳湖東流入泖其入處與泖塔對)濮陽塘小蒸塘大蒸塘(並在濮陽)
(南其西通白牛塘東入于泖)白牛塘(自爛路港以下為三泖西界諸水)葑澳塘沈涇塘神山
塘五里塘祥澤塘(在五里塘北自顧會浦分支東流北由玉皇閣與崧子浦合遂東為泗涇)泗涇(自祥澤塘)
(折北而東納通波涇外波涇洞涇張涇四水故名東合蟠龍塘北行絶横塘折而東為蒲匯塘元初水盛于横塘至正間潮徙而南涇面廣三十)
(丈深二十丈為水道之要今自此至蒲匯塘皆淤淺稍旱可揭而涉已上泖東山南至縣北東流之水)秀州塘(在縣西南俗呼為官)
(塘其源出杭州西湖歷嘉興而東至楓涇鎮入界去縣六十里由鎮而東過白牛塘絶長泖泖口有橋至萬安橋北流合滕港又合黃門橋合科塘)
(過李塔匯合石湖塘過言陽匯合古浦塘東流入市為沈涇塘過小清河至平政橋入西水門出東門與俞塘諸水合循西城而南合張涇米市塘)
(入官紹塘北過採花涇東北合顧會浦)黃橋(水自大泖來入秀州塘舊於此植木為水竇七十餘以泄泖水科入潢潦涇)科
塘(水亦自大泖來與黃橋門水皆湍悍東入潢潦自黃橋門塞水併入此塘其勢益悍)石湖塘古浦塘小清
河白龍潭(在谷陽門外方後柵橋西其南通小清河北通二里涇東出與城河合北為採花涇潭廣可十餘頃)採花涇
集賢涇(已上官塘西界至城以北之水)朱涇(自秀州塘分支貫中市橋東流絶驅塘至張涇東為横涇又東為蕩涇)黃
浦(為南境巨川其首日漢潦涇受黃橋斜塘及秀州塘水東流至詹家匯為瓜涇塘演迤而東凡南北兩涯之水皆入焉至鄒家寺折而北流趋)
(上海東西兩涯之水皆入焉東北會吳柗江以入于海爪涇塘有東西二渡入上海界有黃浦渡高昌渡)(按府志黃浦上源自黃橋斜塘)
(來黃橋斜塘自三泖來其上為澱湖為急水港為白蜆江又自柗江分派而來至入海處約二百五十餘里比吳柗婁江皆闊大故論者指此為東)
(江)南錢塘張涇米市塘官紹塘御史涇泖涇南俞塘
塩鐡塘北俞塘駟馬塘洞涇張涇(已上官塘以東郡城以南至東北入浦諸水)界
涇(在縣西南平湖縣之北)横泖胥浦塘新運塩河(在裏護塘外自金山衛城北流至張堰鎮西為張涇)
(衛故小官塩場也初在查山東後以風濤之險改浚於此人呼其東為舊河其北即古柘湖地)(已上風涇以南循海而東北流入浦之水)
田賦宣德五年二月二十一日敕諭各處舊額官田起科不一租粮
既重農民弗勝自今年為始每田一畆舊額納粮自一斗至四斗者各减
十分之二自四斗一升至一石以上者各减十分之三永為定制欽此
八年廵撫侍郎周忱奏定加耗折徵例洪武永樂中税粮額重積欠數
多(五年定撥起運米四十三萬九千實納止六萬六千有竒)每正粮一石徵平米至二石而猶不足忱
至盡祛宿弊設法通融二年後逋欠悉完至是定例
一加耗有徵正粮每石徵平米一石七斗(注二)
一折徵金花銀一兩一錢(准平米四石六斗或四石四斗每兩加車脚鞘匭銀八厘)闊白三梭布一
疋(准平米二石五斗或二石四斗至二石每疋加車脚船錢米二斗或二斗六升布疋長四丈闊二尺六寸舊例疋重三斤納者率以紗粗驗退)
(忱奏不拘斤重止取長闊兩端織紅紗以防盗翦至今行之)闊白綿布一疋(准平米一石或九斗八升每疋加車脚船錢米一斗)
(或一斗二升)已上於重則官田上照粮均派(注四)
天順元年廵撫右僉都御史李秉改定加耗例六斗以上田(止徵正粮)五斗
以上田(每石加一斗五升)四斗以上田(每石加三斗)三斗以上田(每石加六斗)二斗以上田
(每石加八斗)一斗以上田(每石加一石五升)五升以上田(每石加一石一斗五升按府志此法㩀丈而觀最為平)
(均聚數則之田於一戶由帖之中查筭填註不勝其煩而里書之飛走不復可稽質矣不久復舊盖知其行之難也又按是時金花銀准米三石四)
(斗三梭布准米一石五斗綿布准米七斗五升輕於此而重於彼亦未見其利)
二年廵撫右副都御史崔恭復舊例正粮一石(徵平米一石七斗或减至五斗)金花銀
一兩(准平米三石四斗或三石八斗)闊白三梭綿布一疋(准平米一石五斗或一石四斗至三斗)闊白綿布
一疋(准平米七斗五升或八斗至七斗)
六年廵撫右副都御史劉孜奏定召佃荒田例通計本縣積荒田若干頃
召民開佃不論原額肥田畆税米三斗瘠田二斗謂之官租仍與民約永
不起科加耗按是時秋粮加耗華亭每石始七斗至四斗五升金花銀
一兩初准米三石八斗其後准四石(至成化六年皆然)
二十二年知府樊瑩奏定折徵白銀例凢粮運綱費及供應軍需之類應
支餘米易銀充用者徑徵白銀入庫照數支遣每銀一兩隨時估高下或
准平米二石或二石五斗本縣正粮一石加耗米三斗二升白銀一錢
五分
弘治八年廵撫右副都御史朱瑄始定分鄉論田加耗例金花銀自成
化十四年至是每兩准平米二石六斗
十一年廵撫右副都御史彭禮復論粮加耗
十五年都御史彭禮知府劉琬改定加耗例官田論粮加耗每石徵平
米一石六斗民田論田加耗每畆徵耗米一斗二升
正德二年廵撫左副都御史艾璞重定論田加耗例
六年廵撫右僉都御史張鳳復論粮加耗并銀布折徵舊例(復舊規革弊便民案㩀華)
(亭耆民嚴泰等呈切照柗江地方不滿二百里粮儲動百餘萬宣德年間廵撫侍郎周文襄公因時處置為民便益每秋粮一石加耗六斗七升金)
(花銀一兩准平米四石細布一疋准平米二石粗布一疋准平米一石起運出兊官軍俸粮師生廪禄不缺尚有餘粮賑濟飢民弘治年間始於田)
(上加耗分作三鄉又分沿海不沿海等第不一粮書乘机紊亂作弊以致民遭其殃官受其累自古國以民為本民以食為天連年災傷疫癘飢饉)
(相仍死亡者衆存在者寡幸蒙欽差都堂大人撫臨整理粮法深為民便呈乞裁處等因到院本院先為延訪民情以圖治安事今㩀上海縣内)
(耆民朱禋等呈稱聞之父老各處田粮多在田上加耗惟我柗江則不可行有上中下三鄉有肥薄瘦三等有升斗斛三科俱係先朝秤土起粮)
(因地立法非後人所可改易宣德間廵撫周文㐮公奏將東鄉抛荒田土召民開墾三年之後止取原粮復奏折徵金花銀粗細布每銀一兩)
(准平米四石細布一疋准平米二石粗布一疋准平米一石于時起運不减今日倉庫有存留之富閭閻有賑濟之儲官不知勞民甚稱便其後知)
(府樊公復念小民運粮之苦奏將綱用耗米折收白銀每兩准米二石五斗給與粮長令其自運官民兩便至今頼之當時並是粮上加耗每石)
(不過六斗七斗而已弘治七年本縣董知縣因與廵撫同鄉更變粮法卻於田上加耗雖分三等東鄉終是不平何也西鄉雖是粮重每畆歲收米)
(或三石餘者有之中鄕雖是粮輕每畆歲收或一石五斗不足者有之若濱海下田不過可種棉花五六十斤菉荳五六斗而已法既不平且復多)
(變或畆加八升九升或一斗或一斗七升四合六勺頻年以來率無定例且如正德四年何等灾傷朝廷准荒六分三厘官司不與主張聽從粮)
(長賣派以致民心不服輸納不齊粮長又復瞞官私收入已所以因循至今拖欠若當時炤依欽准事例派與六分三厘小民安敢不典家賣産)
(依期完納老民正不知先年何故金花銀准米四石布疋准米二石一石卻乃錢粮反多今者金花銀不過一石九斗白銀不過一石七斗何故錢)
(粮反少若曰輕粮多在大戶重粮多在小戶不知大戶亦有重額之田未見其害也只是以王道待天下自然平正若存大小戶輕重田之心則前)
(人立法之意全無而物之不齊之說亦徒然也田上加耗不可行也明矣據此按候在卷今㩀前因參看得柗江一府大戶多輕則之田小戶多重)
(則之賦論田起耗若便小民然斗則數多書手作弊雖精於筭者亦被欺瞞况小民乎本院已將萬石一覧通行發府議處正欲將金花銀每兩准)
(米四石細布一疋准米二石粗布一疋准米一石先儘下戶及陪貱之粮有餘并將白銀以次分與中戶又次及於上戶務使貧富適均官民兩便)
(今嚴泰等又稱粮上加耗與民便益合准照粮徵派相應為此仰抄案回府着落當該官吏即行各縣掌印官今後派徵錢粮俱照先年周尚書所)
(行則例不分東西中三鄉一槩粮上加耗金花銀兩布疋先儘重則官田每銀一兩折米四石粗布一疋折米一石細布一疋折米二石白銀一兩)
(隨時定價其上中高戶俱派與本色秔糯等米務使民心悅服而錢粮不至于有弊國計充足而官府不至於有累仍翻刊告示發鎮店鄉村凡)
(有人烟去處張掛曉諭知悉)
又按府境坍江坍湖坍泖及䧟海田粮俱係㮣縣秋粮帶徵陪貱學基倉
基等稅亦然伏覩成化二十三年十月初十日弘治十一年十二月二十
一日兩次詔書節文田畮有因大水衝決虛貱税粮及水坍沙壓等項
田地稅粮負累人戶陪納者並許具告勘實照例除豁今江海湖泖坍䧟
田粮正合此例而學校倉場並係官府開前代義役田粮尚蒙除免况官
地乎江海陪貱之粮本府同知史俊嘗一具奏未行學倉基地猶未有
為之言者并著于此為長民者告
徭役山東鳳陽等處馬夫一千三百六十四人洪武間以北方地廣人
稀於江浙蘇柗等府照粮僉撥赴各處養馬走遞粮僉不足又以市民益
之(馬夫分正副正者住坐養馬副者輪年集價供送)正統十二年廵撫尚書周忱因集價買馬重
為民患議於秋粮帶徵耗米易銀代之今義役馬價米是也(成化間廵撫都御史李嗣)
(議定粮僉上馬一疋支米易銀三十四兩五錢中馬下馬遞减二兩市民定價一十四兩歲輪副馬頭押觧各該府州交割後御史陳金奏定上)
(馬一疋徵銀四十五兩中馬下馬遞减五兩每馬一疋歲支工食草料銀二十二兩其餘收積在官遇馬疋倒死鋪陳弊壊照例支用)弘治
十六年知府劉琬以馬價既於秋粮帶徵而馬夫各役猶為民累奏准
革去每歲比炤御史陳金奏定事例徵米易銀雇募當地土民充役南
北兩便至今行之
上海縣志海在縣東七十里北起嘉定南抵華亭為縣所轄柗江與黃
浦合流入焉東接諸番惟日本最近宋元間入貢皆由青龍市舶司後漸
徙於四明貢者不復取道沿海皆淺灘物産不逮閩浙百一俗號窮海獨
塩利為饒自清水湾以南較川沙以北水鹹宜塩故舊置塩場近有沙堤
壅隔其外水味寢淡滷薄難就而煑海之利亦微矣淞江在縣北黃
浦在縣東一名春申浦其源受杭州嘉興之水起自秀州塘經華亭縣界
又迤而東以入南北兩涯之水迨至南廣福寺則折而北趨於縣以入東
西兩涯之水稍北舊名范家浜洪武間吳淞江淤塞潮汐不通永樂元年
邑人葉宗行上書言浚江通海引流直接黃浦闊三十丈遂以浦名今横
闊二里許又折而東北合于江以逹海其兩涯孔道則置舟以渡通江
諸浦舊圖經以趙屯大盈顧會崧子盤龍為五大浦五浦之中趙屯大盈
二浦尤為至要趙屯大盈皆直受澱山湖水趙屯迤西為白鶴江大盈迤
東為青龍江先正論湖水下流必由白鶴滙以逹於江又謂由青龍江入
海今白鶴青龍雖以江名僅同溝澮而已顧會盤龍從府郭來絶横塘横
泖而顧會又名通波塘崧子又名崧塘二水同流異派顧會崧子西東為
淮浦為艾祁浦朱墅浦華潮浦赤眼浦為華漕為西舊江為周涇崧子南
為北平浦北為鳥塘鳥塘東為石淄漊盤龍迤東為沙岡塘為小萊浦為
許浦為魚浦郭巷浦為横瀝為新涇為東西上澳為大小蘆浦為上海浦
張家浜馬家浜為東溝西溝為南蹌浦由許浦而出為五漕由郭巷而出
為莊家涇由新涇而出為蒲滙塘其東即龍華港凡江之南通江塘浦具
於是然五浦之外諸浦之中在勝國時則新涇為要觀吳執中論順導水
勢注江逹海僅有上海之新涇太倉之劉家港也今盤龍以東江以南水
唯在蒲匯龍華二港逹於黃浦入海為利耳江以北水亦有蘆浦有横瀝
有徐公港有黃家港封家浜有楊林浦南北分流並入于江會于黃浦東
入于海海口為嘉定界
天啓元年七月廵撫王象恒東南賦役獨重䟽據四
府册開每歲漕糧正改兌并耗米共一百五十三萬一千
九百七十八石八斗一升零白糧并耗脚夫船及各王府禄
米共二十七萬七千七十二石八斗八升零南糧并耗脚等
米六萬四千三百九十一石二斗零軍儲存留恤孤等米一十
二萬三千八百三十二石三斗七升零此四府本色之㮣也而本
色三梭渊白布疋共三十二萬二千七百七十四疋猶在外矣金
花銀三十六萬五千一百三十九兩零京邊銀二十七萬一千六百
七十一兩零輕賫過江米折蘆蓆等銀一十六萬九千六百七十
餘兩南北等部馬價牲口藥材四司料價等銀七十萬五千
五百五十餘兩此四府折色之㮣也而加派遼餉銀二十一萬一
百五十八兩五錢零猶在外矣以地畆言之蘇柗四府田地山蕩
共止二十三萬三千五百八頃六十八畆零以畆計之上等之田每
畆該納本色米一斗八升二合仍納折色銀一錢二分七厘五毫
中等田每畆本色米一斗三升六合仍折色銀一錢四厘零下
等田每畆本色米六升三合七勺仍折色銀六七分而一切使
費起剥之苦又難計筭此四府每畆田租之㮣也夫宇内之
賦多者每畆八九分少者四五分甚有止二三分者有如四府之
重者乎人止知江南錢糧之多欠而不知江南止完及七八分
已与宇内之重者相等矣江南止完及五六分已与他處之輕
者相等矣况夫織造之傳奉衛運之更番水陸之衝沓江
海之防禦種之煩費不勝驛騷乃遼餉之供猶一例派徵加而
又加故重而又重自今不為斟酌將何底止臣所以為民請
命者不敢詘見年惟正之數但就中量為减省有三焉一
則積逋之當盡免也臣查恩例四十一年以前者免矣後
有加派一年免帶徵一年之例恩非不渥然而不免者亦何
能完也小民辦見徵猶苦不給况能完累年之帶徵乎其
奸猾者且以總之一欠也并見徵者而亦拖之矣自今以當年
見徵依期完納為主而以前年分除已徵貯庫者起
觧外餘止帶徵一年或二年其遠年必不能完者盡蠲
之一則加派之當漸减也自遼事起加派三次共每畆銀九
厘海内皆然江南豈敢獨少獨是他處賦輕即稍加猶不
覺苦江南即不加而額已數倍他省矣乃又從而增益之
蘇州則八萬三千六百六十餘兩矣柗江則三萬八千二百二十餘
兩矣嘗州則五萬七千八百三十餘兩矣鎮江則三萬四百餘兩
矣其加与他省同也而原額之重則与他省異所謂不揣其本
而齊其末者也故加派當亟减也一則改折之當欵議也南京次
白粳米六千石或全折或半折原無定例每石加耗船共有
八斗貼役銀一錢是一石另有一石之費矣此項例每石折銀七錢
以平米一石零五錢算數正該一石四斗此外六斗皆係浮額總
計多去三千六百石矣前已奉文改折三年恐此後又派本色仍
增賠累是當永折以省耗費南京各衛倉糙粳三萬九十四石
五斗此項原供各衛軍糧向雖例派本色各軍仍是每石六
錢折去則何不即以六錢觧而使小民得省毫釐也南京犧牲
所菉荳六百石此項原非本地所産俱以米代運若每石亦折
六錢觧京買豆則每石得省耗脚五斗况南京豆商凑集
買豆甚便先年亦有改折之例乎且若逓徵本色勢必僉點
糧觧歇家衙役之費又難指計是當炤欵議折不再計而
可决者又如北京絲折絹一萬二千五百五十五疋每疋價銀六
錢五分墊銀一錢共七錢五分後因交納本色煩費增至一兩
二錢似應炤舊例每疋觧銀六錢五分同京邊交却可省民
間扛墊無筭又齊頭稻草數雖無多例僉民觧京有號
收納等費每正銀一兩即編扛銀一兩而觧戶每名仍賠費不貲
况稻草止封冰窨露用非急而都中有銀則稻草獨不可
市買乎嘉定田少地多額派布九萬五千五十疋太倉崑山共四
萬四千九百五十疋武進宜興各二萬疋華亭上海共十萬七千八
百四十九疋青浦縣二萬四千九百二十五疋從來不能全完若從
臣前䟽量免三分之一改折十分之半亦官民兩便之策也又
若弓箭弦條硃蠟漆油之類每一委觧至京多串同内監
以濫惡光數鋪墊苟至無不收又何不折之使公帑得實
用地方省買辦也此改折又所當亟議也八月十八日奉
聖旨東南民窮可念但内府錢糧多係舊例着炤舊
行餘着該部知道
四羊五月撫按題水災䟽内稱嘉靖七年災傷蒙允將
本年起存錢糧盡行蠲免稍輕者炤依分數勘實即
便停徵或量為折徵三十三年災傷蒙允將本年存留錢
糧盡行蠲免起運額派大半改折復將本色及三十二年以
前未完起存停徵又將内府糧銀賑卹四十年水災蒙
允特本年兊軍糧米民運白糧盡行改折宗人府米折并
京庫草折布絹等銀俱准停徵仍將鈔關船稅与各府引
價事例等銀俱留賑濟萬曆十年水災蒙允將本年起
運漕糧并南京各衛倉糧改折又留關稅各府事例等
銀賑濟十七年災傷蒙允將本年起運漕糧盡數改折内停
徵五分見徵五分餘宗人等府衙門俱准停徵又蒙專差科
臣楊文舉齎銀三十萬兩賑濟三十六年水災蒙允將本年
起運漕糧盡數改折其餘各項俱分别停徵又于山東觧進
内帑留銀五萬兩差官觧齎賑濟蘇柗四府又欽准浙
江塩課稅銀撥一半賑濟災民
東南之米有軍運有民運軍運以光六軍之儲民運以供百
官之禄也夫軍運以十軍僅運米四百石或五百石民運以一
民而亦運米四百石或五百石軍運以軍法結為漕法一呼百
應人莫敢犯民運以田里小民供役遠道語言鄙俚衣服村賤八
人得而凌之軍運經各該衙門無抑勒需求民運經各該
衙門動以漽違情由問擬工價并諸雜色使用每一處輙
費銀十五六兩少亦不下十兩軍運過洪閘一錢不須且洪天閘
天共与挽拽民運每過一洪用銀十餘兩過一閘用銀五六錢
所過共三洪五十餘閘而費可知矣其最苦者船戶皆江淮奸
民慣造此船装載白糧糧一入船其驅使糧長不啻奴隷每
日供奉船戶及撐駕夫不啻奉其父母蓋糧在船中即糧長
身家所係吞聲忍氣曲為順從勢不得不然也其最所畏者
軍船凌虐豪惡之軍故將已船撞擦微有損傷即使蜂攅民
運之船百般挾詐不厭其欲不止也此其苦之在途者至入京
攬頭之需索入倉交納之艱難又有不可勝言者凡充是役鮮
不傾家為今之計宜將白糧併運軍順帶使民出所有以益
軍之出餘力以代民
田地
宋之田有曰公田(為充進軍食)每𤱔起租上自一石五斗下至七
斗一升四合(按宋史淳化中田制為三品膏沃而無水旱為上品沃壌而有水旱之患埆瘠而無水旱)
(之虞為中品墝瘠復患水旱者為下品上百𤱔中百五十𤱔下二百𤱔只計百𤱔十收其三恐無若是之重也)曰
圍田(傍江湖水淺處民圍為田)租四斗或三斗曰沙田(民自經理江湖沙漲地為田)
租三斗或二斗曰成田(民墾耕草地為田)納糧二斗曰營田(民用工本)
(耕種係官空閑田)租四斗或三斗二斗曰職田(給與文武官養廉地民佃起租)上
自八斗七升下至六斗三合五勺(附錄宋咸平二年復唐制吏得職田供祭祀六)
(縣通𬋩六萬六百八十八𤱔有奇租一萬八千二百石有奇知軍府事八百六十石有奇通判軍府事句僉判句教)
(授句節推添差節推句察權句知錄句司理司法司戶監糧料院監糴納倉監都稅監在城稅務監贍軍庫監都酒)
(務監比較務句排岸司廵轄司句緫𬋩句路鈴添差路鈴句路分添差路分東南第三正將句南一廂官南二廂官)
(北一廂官北二廂官常平司提幹茶塩司提幹丈臣支塩官武臣支塩官黃姚押袋官江湾押袋官監黃姚塩場監)
(江湾塩場監南蹌塩場各有差知吳縣事三百石知長洲縣事三百六十石知崑山縣事四百四十石知常熟縣事)
(六百八十石知吴江縣事三百八十石知嘉定縣事一百五十石各有奇縣丞主簿尉及廵塘官句廵檢句監酒務)
(監稅務以下各有差元則平江路逹魯花赤總𬋩各一員每員田八頃同知治中府判推官經歷知事提控案牘照)
(磨承發架閣蒙古教授两醫學教授錄事司逹魯花赤句錄事句錄判各有差吳縣長洲二縣逹魯花赤縣尹每員)
(職田二頃縣丞縣尉典史廵檢各有差崑山常熟吴江嘉定四州逹魯花赤知州每員職田四頃同知州判提控案)
(牘都目各有差海道都漕運萬戶府逹魯花赤正萬戶副萬戶經&KR0851;知事照磨奏差通事驛史鎮撫千戶逹魯花赤)
(正千戶副千戶止有禄米無田國初蘇州衛太倉衛指揮僉事亦有撥賜田歲收米一百六十石今無)曰常
平田(係斷没入官者)曰義役田(鄕民出助保正差役者)曰社倉田(官買民田歲儲僃荒)
(者)曰局官租田曰養濟局田曰居養院田(皆養鰥寡孤獨老幼殘疾者)
曰囚糧田(官發以充囚食)曰没官田(乃斷沒各項田土)科租高下有差高
者不踰一石五斗下至二斗
元之田則有圍二縣四州共計八千八百二十九圍吴縣九
百一十七圍長洲縣一千七百八十八圍常熟州一千一
百一十一圍吳江州三千三百六十八圍崑山州一千六
百四十五圍嘉定州一千一百圍延祐四年行經理之法
悉以上中下三等八則計𤱔起科
國朝洪武初七縣官民田地共六萬七千四百九十頃有奇
官田地二萬九千九百頃有奇起科凡一十一則一則七
斗三升一則六斗三升一則五斗三升一則四斗三升一
則三斗三升一則二斗三升一則一斗三升一則一斗一
則五升一則三升一則一升(又功臣還官田開耕田俱名官田重則有一石六斗三升)
(者)民田地二萬九千四十五頃有奇起科凡十則一則五
斗三升一則四斗三升一則三斗三升一則二斗六升一
則二斗三升一則一斗六升一則一斗三升一則五升一
則三升一則一升抄没田地一萬六千六百三十八頃有
奇内有原額今科之分原額田起科凡六則一則七斗三
升一則六斗三升一則五斗六升一則五斗三升一則四
斗三升一則四斗今科田自五斗五升至三升止凡二十
八則崇明官田又有曰江淮田江浙田職田學院田俱科
黃赤荳抄沒田有曰故官田江浙故官田没官田俱稅米
弘治十六年一州七縣實徵官民抄没田地山蕩等項共
九萬四千七百八十五頃有奇官田抄没等項六萬五千
三頃有奇民田等項三萬四千六百九十七頃有奇(吳縣官田)
(地等項三千六百三十三頃有奇民田地等項三千四百七十頃有奇長洲縣官田地等項九千七百一十頃民田)
(地等項三千七百九十二頃有奇學田一十四頃有奇崑山縣官田地等項九千九百二十六頃有奇民田地二千)
(二百二十二頃有奇常熟縣官田地等項八千四百四十二頃民田地八千一十三頃有奇吳江縣官田地等項八)
(千七百一十九頃民田地等項四千二百三十八頃有奇嘉定縣官田地等項一萬四百六十六頃民田地等項四)
(千一百六十四頃有奇太倉州官田地等項六千九百頃有奇民田地等項二千七百十九頃有奇學田四十六𤱔)
(有奇崇明縣官田地等項二千二百四十八頃有奇民田六千七百五頃有奇)
稅糧(注八)
宋初盡削錢氏白配之目遣右𥙷闕王永高象先各乘逓馬
均定稅數只作中下两等中田一𤱔夏稅錢四文四分秋
米八升下田一𤱔錢三文三分米七升四合取於民者不
過如此自熙豐更法崇觀多事靖炎軍興隨時增益始不
一矣
祥符間夏稅丁身塩錢一萬六千二百貫絹五萬四千四
百疋紬二千七百疋綿四千四斤各有奇秋白粳米三十
一萬三千七百石有奇元豐三年歲輸帛凡八萬疋苗三
十四萬九千斛纊二萬五千两免役錢八萬五千緡皆有
奇淳熙十一年苗三十四萬三千二百五十六石夏稅折
帛錢四十三萬九千三百五十六貫上供諸色錢一百二
十三萬一千二百八貫各有奇寳祐初苗額二十八萬八
千六百石有奇五年增為三十萬三千三百八十石為定
額(官民之害由此始景定元年郡守程元鳳以事故之數具奏免徵民頼以蘇)自後歲實徵稅
𬋩三十五萬六千五百貫關子苗米二十八萬三千九百
石續𬋩二萬三千三百石贍軍米九千四百石各有奇(按宋)
(史紹興十一年左司員外郎李椿年言平江歲入昔十七萬有奇今按籍雖三十萬斛然實入纔二十萬耳)
元延祐四年夏稅絲二萬二千四百斤秋租糧八十八萬二
千一百石輕賫二千二百錠(所入與宋倍蓰)
國朝洪武初夏稅絲二十五萬四千三百兩大麥正耗一萬
一百石小麥五萬一千八百石豆一十七石菜子二十七
石糧糙粳米九十四石錢鈔一萬九百八十貫各有竒
秋糧正耗二百一十四萬六千六百石黃豆二千七百八
十石各有奇花椒八斤七两五錢
弘治十六年夏稅絲三十二萬八千四百六十两有奇(吳縣)
(三萬五千两長洲縣九萬九十两崑山縣三萬四千五百两常熟縣六萬三千五十两吳江縣四萬五千三百两嘉)
(定縣四萬三千九百两太倉州三萬六千五百两各有奇)
麥五萬三千六百六十四石有奇(吳縣三千四百石長洲縣一千八百石崑山縣)
(一千二百石常熟縣三千八百石吳江縣二千九百石嘉定縣五千一百石太倉州三萬二千二百石崇明縣一萬)
(三千石各有奇)
鈔二萬一千九百六十三貫七百七十二丈(崇明縣鈔俱無)
秋糧正米二百三萬八千六百四十石連耗共米三百五
萬六千一十四石各有奇(吳縣一十三萬四百石長洲縣四十一萬七千七百石崑山縣)
(二十八萬九千八百石常熟縣二十九萬八千一百石嘉定縣二十八萬四千六百石太倉州二十一萬三百石崇)
(明縣二萬四千四百石各有奇)
按洪武初官田重額止於七斗三升而今民間乃有一石
三斗一石六斗或二石者蓋莫知其所始豈所謂抄沒官
田者乎固非定則也且洪武中正耗不過二百一十四萬
然猶屢下寬貸之詔(洪武四年中書省宣使張彬賫詔開讀免過秋糧二百四十二萬六千)
(八百石有竒六年八月奉)
(旨今年三四月間蘇州各縣小民缺食曾教府縣鄕里接濟我想那小百姓好生生受原借的糧米不湏還官都免了)
(七年中書省劄付奉)
(旨體知蘇州松江嘉興三府百姓每好生缺食生受今歲夏稅合納的絲綿錢麥等物盡行蠲免恁省家便出榜去教)
(百姓知道有司糧長每母得科擾)
永樂以來漕運愈遠加耗滋多乃至三百萬石
宣廟深憫斯民之困特下詔捐減官田重額知府况鍾又累
䟽奏減七十餘萬吴民頼以稍甦然民間重額今猶未盡
除豈當時有司不能奉行詔旨之過邪(宣德七年三月節該欽奉)
(敕諭但係官田塘地稅糧不分古額近額悉依宣德五年二月二十日)
(敕諭恩例每田一𤱔納糧自一斗至四斗者各減十分之二自四斗一升至一石以上者各減十分之三永為定制欽)
(此凡宋元官田謂之古額)
嘉定縣志言知府金絅奏稱額重文皇帝怒檻平徵至京師
以死至宣德五年知府况鍾廵撫侍郎周忱復奏得請
嘉興府志金絅嘉興人洪武中為蘇州知府百姓苦官民田則不
齊里胥為奸絅上䟽請减重額得罪賜死
天啓五年分崑山縣
人丁五萬一千三百六十五丁優免一千一百一十八丁實
編五萬二百四十七丁
田地一萬一千一百七十頃一十三畆七分三毫優免四百
七十二頃五十八畆八分實編一萬七百頃五十四畆九分三毫
佃蕩五百四十一頃八十六畆五厘四毫里甲銀通筭
均徭銀除優免筭
長洲縣田一萬三千二百六十頃吴縣田山七千一百四十
頃吴江縣田一萬二千六㒵十頃常熟縣田一萬七千五
百四十頃崑山孙田一萬一千六百九十頃嘉定孙田一萬三
千二十四頃右倉田八千九百八十四頃崇明田一萬一千
三百頃
長洲平米四十五萬四千吴平米十五萬七千吴
江平米四十三萬八千常然平米四十一萬八千
崑山孙平米三十六萬九千五百嘉定孙平米三十七萬八千
太倉平米二十六萬二千崇明孙平米三萬二千不
萬曆四十五年分
太倉州戶口人丁三萬四千七百五十三丁内除優免人丁一千九百九丁
實編徭里人丁三萬二千八百四十四丁每丁科均徭銀一分六厘九毫二
絲五忽六微八&KR0655;里甲銀一分四毫四忽一微一&KR0655;八沙九塵&KR0901;埃七渺二
漠
田八千六百八十九頃七十二畆七分八厘四毫蕩塗一百四十二頃五
畆九厘玖毫已上二項田蕩塗共八千八百三十一頃七十七畆八分八
厘三毫内除優免均徭田蕩塗五百三頃一十四畆五分實編徭里田蕩塗
八千三百二十八頃六十三畆三分八厘三毫每畆科均徭銀八厘四毫六
絲二忽八微四&KR0655;里甲銀五厘二毫二忽五&KR0655;九沙四塵八埃八渺六漠
&KR1296;荒公占不等田蕩一百五十五頃六十一畆七分九厘三毫舊例不科
實編均徭銀七千六百四兩二錢九分六厘五毫九絲六忽六微六&KR0655;六沙
七塵内扣小盡銀六十三兩四錢八分五厘五毫五絲四忽八微四&KR0655;里
甲銀四千九百五十五兩九錢一分八厘二毫三絲三忽三微四&KR0655;
長洲縣戶口人丁一十四萬八百九十九丁内優免均徭人丁五千六百一
十一丁實編徭里人丁一十三萬五千二百八十八丁每丁科均徭銀二分
三毫四絲二忽一微七沙四塵九埃七渺陸漠里甲銀一分四厘五忽五微
六&KR0655;三沙三塵
額徵田地一萬二千三百二十四頃三十二畆五分三厘三毫内優免均徭
田地一千三百六十六頃三十六畆七分九厘實編田地一萬九百五十七
頃九十五畆七分四厘三毫每畆科均徭銀六厘七毫八絲七微二沙四塵
九埃九渺二漠里甲銀四厘六毫六絲八忽五微二&KR0655;一沙一塵額徵山
蕩九百三十七頃三十二畆九分九厘七毫内優免均徭山蕩二十三畆三
分六厘八毫實編山蕩九百三十七頃九畆六分二厘九毫每畆枓均徭銀
三厘三毫九絲三微五&KR0655;一沙二塵四埃九渺六漠里甲銀二厘三毫三絲
四忽二微六&KR0655;五塵五埃
實編均徭銀一萬五百兩一分六厘五毫三絲八&KR0655;七沙八塵三埃二渺内
扣小盡銀六十七兩三錢七分二厘二毫二絲四忽八微二&KR0655;里甲銀七
千九百四十五兩八錢四厘二毫九絲三忽三微四&KR0655;
吴縣戶口人丁一十萬九百六十九丁内優免均徭人丁二千三百一十八
丁實編均徭人丁九萬八千六百五十一丁每丁科均傜銀三分二厘五毫
四絲九忽八微八&KR0655;二沙七塵里甲銀二分一厘四毫七絲八忽二&KR0655;五埃
一漠暫編銀一厘九毫九絲一忽三微一&KR0655;九沙
原額田地四千九百六十二頃五十六畆九厘七毫内優免均徭田地三百
九十二頃五十畆二分二厘實編田地四千五百七十頃五畆八分七厘六
毫每畆科均傜銀一分八毫四絲九忽九微六&KR0655;九塵里甲銀七厘一毫五
絲九忽三微四&KR0655;一埃六渺七漠暫編銀六毫六絲三忽七微七&KR0655;三沙
原額山蕩二千五十頃七十六畆二分一厘三毫内優免均徭山蕩六十七
頃七十畆九分一厘六毫實編山蕩一千九百八十三頃五畆二分九厘七
毫每畆科均徭銀五厘四毫二絲四忽九微八&KR0655;四塵五埃里甲銀三厘五
毫七絲九忽六微七&KR0655;八渺四漠暫編銀三毫三絲一忽八微八&KR0655;六沙五
塵
實編均徭銀九千二百四十五兩三錢七分六厘五毫二絲六忽六微六&KR0655;
六沙七塵内扣小盡銀五十六兩二錢八分七厘四毫六忽八微七&KR0655;里
甲銀六千四百五十五兩五錢八分五厘五毫九忽三微四&KR0655;内扣小盡銀
二兩五錢二微暫編銀五百九十八兩五錢二分四厘七毫五絲
吴江縣戶口人丁十一萬九千五百六十三丁内除優免人丁一千二百二
十五丁實編人丁十一萬八千三百三十八丁每丁科均傜銀二分四厘一
毫陸絲八忽二微二&KR0655;七沙三塵一埃九渺三漠里甲銀九厘八毫五絲二
忽五&KR0655;一沙一塵一埃四渺
田一萬九百六十七頃三十九畆三分一厘五毫内除優免均徭田六百二
十頃三十六畆五分實編田一萬三百四十七頃二畆八分一厘五毫每畆
科均徭銀八厘五絲六忽七&KR0655;五沙七塵七埃三渺一漠里甲銀三厘二毫
八絲四忽一&KR0655;七沙三埃八渺蕩一千九百一頃八十二畆四分一厘二
毫每畒科均徭銀四厘二絲八忽三&KR0655;七沙八塵八埃六渺六漠里甲銀一
厘六毫四絲二忽八沙五塵一埃九渺
實編均徭銀一萬一千九百六十一兩七錢二分五厘九毫二絲六忽六微
六&KR0655;六沙七塵内扣小盡銀一百六兩四錢九分四厘四毫四絲四忽九微
四&KR0655;里甲銀五千一十五兩九分三厘五毫二絲六忽
常熟縣戶口人丁一十萬一千五十一丁内除優免人丁一千一百五十六
丁實編徭里人丁九萬九千八百九十五丁每丁科均徭銀一分二厘八毫
一絲四忽五微八&KR0655;一沙三埃三渺四漠里甲銀六厘四毫七絲六忽五&KR0655;
九沙五塵四埃六渺五漠
田一萬六千八百二十九頃九十畆二分六厘四毫内聽灘板荒田三百五
十三頃三十一畆一分六厘又四十三四兩年申允新板荒田四十二頃二
十畆一分二厘一毫實熟田一萬六千四百三千四頃三十八畆九分八厘
三毫内除優免田四百四十七頃六十七畆三分七厘九毫實編徭里田一
萬五千九百八十六頃七十一畆六分四毫每畆科均徭銀六厘四毫七忽
二微九&KR0655;五塵一埃六渺七漠里甲銀三厘二毫三絲八忽二&KR0655;九沙七塵
七埃三渺二漠地蕩七百四頃八十畆七分四厘五毫内聽灘板荒地蕩
九十七頃二十五畆二分九厘七毫又高明沙三十七頃三十三畆五分二
厘實熟地蕩五百七十頃二十一畆九分二厘八毫内優免地蕩一頃五十
八畆三分八厘六毫實編徭里地蕩五百六十八頃六十三畆五分四厘二
毫每畆科均徭銀三厘二毫二忽六微四&KR0655;五沙二塵五埃八渺四漠里甲
銀一厘六毫一絲九忽一&KR0655;四沙八塵八埃六渺六漠
實編均徭銀一萬一千七百五兩四錢三分六厘五毫九絲六忽六微六沙
七塵内扣小盡銀六十九兩五錢七分六厘六毫六絲六忽八微八&KR0655;里
甲銀六千六十八兩二錢三分六厘一忽
崑山縣戶口人丁五萬一千三百六十五丁内優免人丁一千九十丁實編
徭里人丁五萬二百七十五丁每丁科均徭銀二分二厘八毫五絲三忽九
微三&KR0655;七沙八塵一埃里甲銀一分一厘四毫三絲九微九&KR0655;五沙九塵七
埃九漠
田地一萬一千一百七十三頃一十三畆七分三毫内優免均徭田地四百
八十一頃三十六畆六分實編徭里田地一萬六百九十一頃七十七畆一
分三毫每畆科均徭銀七厘六毫一絲七忽九微七&KR0655;九沙二塵七埃里甲
銀三厘八毫一絲三微三&KR0655;一沙玖塵九埃三漠實編佃蕩共五百四十
一頃八十六畆五厘四毫每畆科均徭銀三厘八毫八忽九微八&KR0655;九沙六
塵三埃五渺里甲銀一厘九毫五忽一微六&KR0655;五沙九塵九埃五渺一漠
實編均徭銀九千五百兩三錢四分三厘八毫六絲内扣小盡銀七十二兩
四錢七分三厘三毫三絲三忽六微一&KR0655;里甲銀四千九百四十七兩七
錢二分二厘六毫八絲一忽三微七&KR0655;五沙
嘉定縣戶口入丁七萬三千三百四十三丁每丁准米六斗該米四萬四千
五石八斗田蕩一萬三千九十三頃五十五畆八分八厘九毫平米三十七
萬八千六百三十五石五斗六升九合八勺内有處𥙷未盡荒粮平米七十
四石二升二合三勺三抄照例聽作緩徵外實熟田平米三十七萬八千五
百六十一石五斗四升七合四勺七抄丁粮共准平米四十二萬二千五百
六十七石三斗四升七合四勺七抄内除優免人丁二千四百七十丁田蕩
粮米一萬五千五百八十一石二升三合九勺實編徭里人丁七萬八百七
十三丁每丁准米六斗該米四萬二千五百二十三石八斗田蕩粮米三十
六萬二千九百八十石五斗二升三合五勺七抄共准平米四十萬五千五
百四石三斗二升三合五勺七抄每石科均徭銀一分四厘七毫四絲四忽
五微八&KR0655;一沙四塵四埃八渺七漠里甲銀七厘七毫六絲五忽四微一沙
九塵三埃三渺九漠
均徭銀共該銀一萬七百一十兩八錢三厘六毫七絲二忽三微二&KR0655;九塵
五埃五漠内除稅粮派剰等銀四千四百八十兩二錢二分五厘該編銀六
千二百三十兩五錢七分捌厘六毫七絲二忽三微二&KR0655;九塵五埃五漠内
優免銀二百五十一兩五錢八分七厘一毫四絲五忽六微五&KR0655;四沙二塵
五埃五漠實編均徭銀五千九百七十八兩九錢九分一厘五毫二絲六
忽六微六&KR0655;六沙七塵里甲銀三千二百九十一兩四錢五厘二毫九絲
七忽二微四&KR0655;四塵七埃六渺
崇明縣均徭銀三千八百五十七兩九錢四分五厘五毫九絲九忽九微九
沙八塵里甲銀九百六十三兩五錢三分二厘九毫
吴縣志役法永楽二年奉欽旨暫借南方百姓買馬當差過
二年仍著土民買馬替地每回来有司欽奉朝命於額糧及人丁
編僉馬頭買馬觧送北直山東河南固鎮江北䓁處各驛正統十
年廵撫侍郎周忱設法馬頭觧戶於秋粮義役米内取辦起觧弘
治十七年廵撫都御史魏紳具題吳民買馬觧至北驛盡喪身亡
家奉旨以後馬觧編入秋糧項下徵銀觧府轉觧各驛買𥙷馬匹
應用著爲令嘉靖十七年知府王儀立法編僉糧觧炤田多寡爲
輕重嘉靖二十七年知縣宋儀望置買公田助役隆慶二年知
府蔡國熙詳定南北運櫃收䓁役及倉兌並五年一編與十排年役
各别挨輪每遇編期核造虎頭鼠尾册僉點以田多少定差輕重
革府總縣總僉點大戶改選書役承充革報庫子城當䓁爲雇役
隆慶三年廵撫都御史海瑞革報在城附郭總甲于十排年挨日
輪充萬曆二十四年知縣袁宏道立法催徵條編折銀以上五甲
屬經催下五甲屬里長免十排年皆赴縣聽比萬曆二十七年知
縣孟習孔清核助役公田釐正收放規則萬曆三十二年知縣曾
汝召釐正公租貼役并革冗差甦民萬曆三十八年廵撫都御史
徐民式題准均役科甲貢儒分别限田因核本縣山多田少人習
經商洞庭東西兩山並家資田地兼編糧差仍分輕重役為上中下
三䓁㕥田資多寡為差次
