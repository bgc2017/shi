形勢
雲南雖稱荒服而綢繆防禦不可不周者以滇點與椘
蜀輔車唇歯之勢也說者謂雲南山川形勢東以曲靖
為關以霑益為蔽南以元江為關以車里為蔽西以永
昌為關以麓川為蔽北以鶴慶為關以麗江為蔽又云
雲南要害之處有三東南八百老撾交阯諸蛮以元江
臨江為鎖鑰西南緬甸諸蛮以騰越永昌順寕為咽喉
西北吐蕃以麗江永寕北勝為阨塞識此三要可以籌
雲南矣元史言雲南之地東至普安路之横山其西至
𬗟地之江頭城凡三千九百里南至臨安之鹿滄江北
至羅羅斯之大渡河凡四千里其迤東西二十郡大抵
以滇池而分南北所畫為畍者則在两江東北為金沙
西南為瀾滄先儒以為即禹貢梁州之黑水也司馬遷
史記稱滇池旁地腴饒巴蜀民或窃出商賈取其筰馬
僰僮旄牛以此巴蜀殷冨而范蔚宗后漢書亦稱滇池
河土平敞有塩池田漁之饒金銀畜産之富人俗豪汰
居官者皆富及累世由是觀之滇固非瘠土也唐天宝
以后蒙氏以一隅之力累抗王師此即財力雄富之一
騐今山川形势與古不殊体息劳徕墾田積粟使其民
成饒裕之俗是在良有司矣
沿革
漢置益州郡領縣滇池䨇栢連然俞元糓昌昆澤葉榆律高不韋雲南
嶲唐賁古勝休來唯等共二十四屬越嶲郡縣遂久蜻蛉共二屬牂
牁郡縣苴蘭等共四
東漢仍為益州領縣勝休律高昆澤建伶等共十七永昌郡領縣哀牢
慱南等共八
蜀漢改置郡建寕雲南興古共三
晉置寕州領郡雲南興古建寕永昌共四属縣雲平鐸封漢興新定談
槀修雲冷丘永壽雍鄉南涪等共四十五太康以後改置郡益州晉
寕平夷共三
宋仍為寕州領郡建寕晉寕牂牁西河東河河陽雲南興寕興古梁水
等共十縣同楽談槀萬安新定新興萬壽晉楽丹南成昌建安雲南雲
平西安句町南興梁水西隨新封鐔封等共五十二
南齊為寕州鎮領郡建平梁水建寕晉寕興寕西阿平楽永昌等共十
四属縣同楽新定晉楽綏寕丹南梁水西隨驃封永豐綏雲遂安臨江
䨇栢雲平都陽晉綏新城成昌西中南興新豐益寕安寕永安壅鄉西
城等共七十二
晉宋齊寕州所領郡邑皆不止此今止錄在今境内者
唐置雲南郡領縣姚城瀘南長明共三
元置雲南諸路行中書省為路中慶威楚武定鶴慶雲遠麗江孟傑普
安&KR0697;江普定建昌德昌會川廣西元江大理柔遠茫市鎮康鎮西平𬗟
麓川木邦孟定蒙兀等共三十七府仁德栢興共二属府北勝永昌
騰衝共三州嵩盟開南威遠順蒗蕖永寕通安蘭巨津羅雄建安瀘
禮里闊卭部隆姜昌德威龍普濟武安黎溪會理麻龍等共五十四
縣楊林邵甸威楚南甸易籠石舊臨西芳華通泉交水石梁羅山普舍
研和邑市為美歸厚中瀘沾閏鹽金等共四十七
皇明改置布政司領府十二雲南大理臨安楚雄&KR0697;江蒙化廣西景東
廣南順寕永寕鎮沅軍民府八永昌曲靖鶴慶姚安尋甸武定元江麗
江(武定今去軍民字)州三北勝雲州(今改属順寕府)新化(今改属臨安府)長官司一者楽甸
其羈縻府二宣慰司六宣撫司三州四長官司二
滇志
國朝置雲南布政司治于昆明城括二十郡左右分畫左曰迤東右曰迤西界
以大江東北曰金沙西南曰蘭滄金沙自北入東海蘭滄自南入南海幅員不
趐萬里官軍從大將軍南下及五方之人或以戍或以徙或以僑寓不歸是曰
漢人並生夷地是曰夷人夷有二種居黑水之裡曰爨居黑水之表曰僰爨屬
郡縣僰屬羈縻總計夷漢漢人三之夷人七之又分計兩夷僰人三之爨人七
之天所以限華夷也
大事考洪武初叚寳遣叚貞奉表歸欵五年遣翰林待詔王禕八年遣中
書省參知政事吳雲先後招諭雲南不下死之詔謚禕忠文雲忠節建祠春
秋並祀十四年命穎川侯傳友德為征南將軍永昌侯藍玉西平侯沐英為
副將軍帥師征雲南平之十五年改行省為雲南等處承宣布政使司領諸
府州縣司置都指揮使司領諸衞所置提刑按察司分廵安普臨元金滄洱海
四道兼察諸府州縣司衞所十六年以雲南所屬烏撒烏蒙芒部三府隷與
四川布政司征南將軍傅友德等送故元雲南右丞觀音保參政車里不花
及酋長叚世等至京師各賜衣服命觀音保為金齒指揮使賜名李觀以叚寳
二孫為武昌衞鴈門衞鎮撫賜名歸仁歸義命長興侯耿炳文詔諭穎川侯
傅友德等班師留西平侯沐英鎮守雲南十七年論平雲南功進封傅友德
穎國公永昌侯藍玉西平侯沐英等予誥劵世襲餘各陞賞十九年雲南
左布政使張紞奏請中塩商人照舊納米穀于金齒詔從之二月命傅友德
耿炳文再征雲南貴州諸蠻平之二十一年麓川百夷思倫發反西平侯沐
英遣都督馮誠督兵禦之賊大敗尋遣人訴奏諉罪其下詔通政司經歷楊大
用齎勅往諭宥之六月東川諸蠻叛命穎國公傅友德為征南將軍西平侯
沐英普定侯陳桓為左右副將軍帥師討平之六月越州土酋阿資叛命友
德英等討之築堡平夷阿資遁奔普安土官普旦與資俱降二十二年僉都
御史黃政從征雲南還次普安遇寇及其子琬皆死之二十三年置景東蒙
化二衞二十四年阿資復叛平羌將軍何福率兵討之阿資降二十五年
六月丁卯西平侯沐英卒十月追封黔寕王謚昭靖子春襲爵鎮守雲南二
十八年阿資復叛沐春討誅之三十年平緬蠻刀斡孟叛逐宣慰使思倫發
發至京具訴詔遣沐春何福徐海率兵討之擒刀斡孟正法令思倫發仍長平
緬永樂元年車里宣慰司刀暹荅入寇擄威遠州知州西平侯沐晟請討之
上命先行撫諭暹荅悔懼歸州官及入貢方物謝罪釋之三年二月寕遠
州土官刀吉罕奏安南侵奪猛慢等七寨命禮部遣使諭之四月勅西平侯
沐晟伐安南雲南西南諸夷大小古刺等部落入朝進貢詔置宣慰司二
長官司五統之六年平安南降其郡四十有八封沐晟黔國公世襲宣德
七年八百大甸土官刀之雅入貢請討波勒不許九年勅都督沐昂贊輔黔
國以馭蠻夷正統二年馬龍他郎甸蠻為梗都督沐昂討平之十月麓川
夷思任發叛侵掠騰衝南甸四年遣刑部主事楊寕往諭思任發不聽閠
二月命黔國公沐晟率都督沐昂方政討麓川次潞江方政戰死之沐晟帥師
還至楚雄卒詔追封沐晟定遠王謚忠敬方政謚忠毅六年思任發遣使
入謝太監王振力主討議侍讀劉球諫不聽命定西伯蔣貴為征夷將軍兵
部尚書王驥提督軍務征麓川太監吉祥監督軍務侍郎徐晞督軍餉十一
月總兵蔣貴等大破麓川思任發遁總兵蔣貴遣指揮萬誠等率兵擊敗蠻
賊韋郎羅于維摩州宣諭廣南富州土官儂郎沈政七年論平麓川功進封
蔣貴定西侯王驥靖遠伯陞郎中侯璡為禮部右侍郎楊寕為刑部右侍郎
十月思任發復叛復以定西侯蔣貴靖遠伯王驥兼兵部尚書提督軍務征麓
川緬甸八年二月靖遠伯王驥等至金齒大敗緬人于蠻江思任發復遁
九年四月督麓川軍餉左僉都御史程富還京賜白金紵絲陞左副都御史
五月命侍郎楊寕參贊雲南軍務十月廵撫侍郎楊寕遣使入緬詰問思任
發事緬人懼函任發首以獻十二年十月麓川思任發子思機發思上發據
孟養以叛十三年命靖遠伯王驥督軍務都督宫聚為總兵張軏田禮為副
率兵討之十一月靖遠伯王驥等督兵破思機發于孟養寨河西縣學教諭
詹英劾驥老師費財濫行爵賞召驥還乃班師(麓川事兩志所載略有異同舊志載正統六年以後)
(事是年權閹王振專政遣都御史王驥統東南兵十五萬征麓川思任發任發逃獲其妻妾象馬寶玉無筭官陞功職四百餘員明年麓川降明年定西侯蔣)
(貴靖遠伯王驥以征麓川為名再入雲南明年緬人獲思任發函其首獻于軍又明年靖遠伯王驥帥師會諸道復征麓川詹英劾之乃已玩其語意似歸咎)
(於權璫迤西近地仁甫氏去昔未遠尚有傳聞於故老者乎)成化十二年更置臨安瀾滄金騰曲靖四兵
備道十四年罷尋甸廣西土官知府設流官十九年命僉都御史程宗撫
諭木邦設猛密安撫司弘治五年詔查錄開平王曾孫常復于臨安戍所授
南京錦衣衞指揮使五月麓川夷酋思楪囚禁罕穵法構兵廵按御史張奉
檄諭各土漢兵臨思楪境取還穵法楪懼因械其首禍者三十餘人七年置
賓川州正德二年雲南屬夷阿本叛廵撫吳文度率兵討平之嘉靖元年
改金齒指揮使司為永昌軍民府仍置永昌衞改騰衝指揮使司為騰越州仍
置騰衝衞添設大理府督捕通判駐白崖七年武定尋甸土酋煽亂兵部
尚書伍文定討平之九年十一月大學士張璁請革雲南鎮守内臣從之
十六年勅雲南鎮廵會討安南二十三年添設姚安府督捕通判駐赤石崖
二十四年添設洱海守備三十年元江那鑑殺姪那憲奪其印廵撫石簡
率兵往討左布政使徐樾死之四十五年廵按御史劉思賢請罷臨元參將
設守備從之武定土酋鳳継祖叛命廵撫兵部尚書吕光洵發兵討賊
賜之劒兵備僉事張澤率尋甸兵與賊戰敗績賊執澤以歸廵撫尚書吕
光洵視師境上兵備參政盧岐嶷副使楊守魯陸綸朱袗等分道進剿屡敗之
賦渡江遁賊勢孤要挾求撫歸僉事張澤不許賊以兵逼原執兵備僉事
張澤不屈死之官兵渡江追賊于七州地界逆賊継祖為其下所殺餘衆悉
䧏隆慶三年添設鄧川州流官知州四年復設臨元參將罷守備勅雲
南廵撫都御史兼制建昌畢節地方五年黔國公沐朝弼以病具䟽求致仕
請以其子沐昌祚帶都督銜掛印代鎮從之六年廵撫鄒應龍論劾黔國公
沐朝弼奉旨逮問革任安置南京以其子沐昌祚襲黔國公鎮守雲南萬
曆元年十一月廵撫都御史芻應龍勦平鐡索箐屡叛夷寇羅革等二年二
月迷蒙牳獛等賊叛刦不已應龍會昌祚并發兵鵰勦悉平五年廣南儂賊
叛廵撫王凝會鎮守沐昌祚撫定之九年罷臨元參將復設守備十一年
冬十月隴酋岳鳳耿酋罕虔勾緬叛廵撫劉世曾御史董𥙿會黔國公沐昌祚
䟽遣參將劉綎鄧子龍討之十一月莽應裡會孟養猛密車里八百等兵併
衆入犯廵撫劉世曾遣參將鄧子龍破之擒罕虔于攀枝花遊擊劉綎擒岳鳳
及子曩烏于隴川獻俘京師十三年論平岳罕功加廵撫劉世曾右都御史
兼兵部右侍郎照舊廵撫沐昌祚加太子太保各廕一子添設金騰參將姚
關守備罷順蒙參將改設守備罷臨元守備復設參將十五年羅雄酋者継
榮叛撫鎮劉世曾沐昌祚鵰勦斬継榮羅雄平改設流官賜州名羅平所名
定雄羅平餘黨董仲文等復叛官兵進勦平之密堵送速二城久歸緬迤
西思威思化思順以兵復之按察使李材遊擊劉天俸乘勝助兵斬千餘級廵
撫劉世曾以捷聞尋陞材右僉都御史廵撫鄖陽廵按御史蘇鄼䟽論迤西
功多僇屍抵級命逮材天俸等下詔獄削廵撫劉世曾籍(甚哉邊事之難言也遠如滇強)
(如緬尤難之難也言語不通憑象胥之口傳宣任意多變幻其詞將官以首功為竒貨又不獨滇與緬也李公以理學鳴似無此舉動而蘇公抗䟽數千言如)
(嚴霜凜冽神宗怒不測一切救䟽如不聞每歲夏秋讞獄怒移西曹諸司奪俸者數矣久之御史薛継茂上䟽救始下部覆奉恩旨改戍或又謂公在鄖)
(陽與中貴有卻或飛語入官借滇事為辭未可知也)十六年裁銀場道分屬四守道改分廵安普道為
兵廵安普道勅臨元參將兼治霑平守備事十九年丁苴白改夷普應春
等叛撫鎮吳定沐昌祚討平之題設新平縣改新化州隷臨安府二十年
特旨增貢金一千兩二十一年設蠻哈守備二十二年緬賊搆黨復入寇
廵撫陳用賓遣把總官黃龔移文暹羅國襲之築八關二堡于三宣要害戍
緬并議屯田復增貢金一千兩二十四年猛卯酋多亨勾緬搆亂廵撫陳
用賓檄木邦罕欽滅之築平麓城議屯田四月黔國公沐昌祚致仕以子叡
為都督僉事鎮守二十五年二月順寕土酋猛廷瑞與大候奉赦搆殺廵撫
陳用賓以參政李先著同副使邵以仁勘處先著議撫以仁徑襲擊廷瑞平之
因請改順寕府為流官大候州為流郡賜名雲州先著繇是被誣逮繫死于
獄二十六年九月順大餘孽歪轟猛思賢等復叛撫鎮陳用賓等再討平之
奏以順寕府改隷金騰道猛密婦罕烘率孫思禮内附置芒市適緬潰遣兵
送思禮歸仍長其地二十八年矣堵十三寨莾亢等復叛再討平之順大始
定命雲南撫鎮恊討播酋楊應龍廵撫陳用賓移鎮曲靖都督沐叡移鎮霑
益用賓叡遣參將謝崇爵會廣南知府黃字督中軍張澍指揮沐粲等率兵
至烏江與賊戰勝之賊衆數萬陡至我兵敗奔争渡橋折督陣官何天慶甘靖
方朝宗楊玉王彦偉俱陣亡全軍象馬盡沒總督李化龍論崇爵罪以賜劒
斬之二十九年太監楊榮奏開寳井於猛密廵撫陳用賓上䟽争之至三十
三年奉旨封閉五月論順大功陳用賓晉右都御史兼兵部右侍郎沐叡
晉右都督各廕一子三十年三月思陀甸長官司土舍披額等糾合儂兵殺
護印土舍李泰華攻刦納更納楼二土司官兵剿平之六月築順寕右甸所
城三十一年九月建雲州城三十二年緬攻猛密徵兵于思轟參將王廷
光止轟毋發轟從之縛獻其使緬怒攻轟轟敗死都司王萬年救之不及酋長
思華據其地原奏開採官張國臣被殺䟽聞不報三十三年廵撫陳用
賓遣副將陳寅擒緬目多罕復蠻莫界思正弟衎忠隨為思線奪據衎忠奔于
蠻洒九月遣參將張名世討平舍勒母寨夷賊即其地建城十二月緬犯
木邦副將陳寅等不救木邦失撫按論罷之三十四年正月指揮賀世勳韓
光大等圍内監府從外舉火入殺太監楊榮焚燒府第輜重殱其從役縊樹投
井乞死者百數十人(自榮入滇百姓被其害者什之九戎伍不什一耳指揮樊高明直宿不赴榮朴責之群弁攘袂而起閧於撫鎮)
(一時不無委曲調停因即夜登舟見直指于昆陽又得滇人懦弱等語以為當路授意微矣適值兩夜順風往返迅速是日早二弁率軍張守志阮廷忠張聯)
(科等一呼而集撫鎮聞變咸出署坐近地人從城上望但見火光炎炎府中柏樹無風自摇慘毒不忍言䟽聞皇祖震怒不食頼聖母慈聖太后力為觧)
(司禮亦有後唐張承業不任受旨時山隂朱公在政府傳布所上揭奏謂陛下無以一人故變動一方若欲票擬尤當有禹湯格言又數日旨出髣髴)
(記憶大都謂榮死不足恤但不知紀綱何一旦至此其他一切寬網惟薄罰地方官罷中使不遣所論首事者群弁以序歸之二弁世勲斃于獄光大戍邊大)
(哉聖人之能容乎若萬一不測一騎入金馬關恐滇人之憂别有所在此惟同時知其微者知此語矣)二月順寕雲州右甸城
成請建學順寕并右甸守禦所改雲州隷府七月蒙自新安等夷臨城刦
殺遣都司張名世參將張榜率兵鵰剿賊敗遁走三十五年十一月武定夷
酋阿克叛攻破府城殺指揮金守仁千戶王應爵併男婦四百五十餘人千戶
梅應時黃桂鎮撫金榮高力戰死之十二月戊辰阿克率鄭舉等擁推官白
明通以兵隨其後直抵會城明通至城下求入不許隨進公移請以冠帶印信
給賊已已賊率兵從北城外遶西南而東分道四掠沿村鎮市焚劫一空寺
觀廟字及軍兵營房僅存十之三四民老穉不及避者殺之壮者鹵而歸庚
午賊率衆南指有若攻城之状須臾舍而西坐索武定府印良久不已許之乃
去辛未賊復來西城下縋城得印熟視各上馬負印而前即日拔營歸去
(是役始於激成終於無備阿克一羯夷乳臭子夷所用事託重而恃力者曰馬頭凢四十有八而鄭舉&KR0870;稱豪有力州郡每歲供億所取給舉不啻強半業藏)
(怒而不言尤不堪者五伯無名無已之求又每遇廵方檄下摉除奸宄展轉變易無歲無其名每一經訪煩費罪罟倍加于漢人一旦憤發有如潰癰時郡守)
(挈符入賀問各賊發端之繇不知也已而徑抵會城勢莫可遏矣)尋甸夷目大理保楊禮召𥙷夷婦海冲等
叛攻破嵩明署印知事李性先棄印逃出城吏目韋宗孝儒學學正龍旌死之
宗孝闔門殉節賊進逼楊林守臨元道按察副使康夢相參將張名世綂寕
州等土兵入衞省城賊已先去即命夢相監其軍追賊于武定都司汪如淵
率禄崇功李鳳等兵救楊林賊退時廵按御史周懋相候代駐曲靖就近調
霑益安紹慶土兵檄同知孫台督赴監軍按察副使羅希益聽部署諸路合兵
並進是月除夕前二日大理保等攻尋甸城殺指揮諸藩𥙿千戶陳萬國戚
貴卿土舍黃有能紹慶與戰敗之除夕元旦二夜復來刧營又大敗之賊遁
三十六年正月行左布政使彭應時右參政楊俊臣副使陳祹都司范継斌遊
擊將軍叚扆督守備裴希度王之瑞率漢土兵分道追剿阿克鄭舉等鄭舉
等復破禄豐知縣蘇夢暘率民兵力戰死之六月諸路合兵追賊陣擒阿克
親兄恩弟鄭舉男國賢鄭文子宗舜丘相魯男祖堯等十一名阿克鄭舉逃入
東川官兵壓東川境東川土司禄哲縛阿克鄭舉觧獻軍門左布政使彭
應時于黎溪州擒獲鄭文鄭宗舜參政楊俊臣督廣南儂兵及官兵與海冲
戰擒斬有差副使羅希益督同都司汪如淵率安紹慶兵斬楊禮男楊成俘
妻妾四口斬賊黨阿白遊擊叚扆前後斬獲有差致仕黔國公沐昌祚具疏
報武尋失事状語侵其子沐叡詔逮叡并廵撫陳用賓繫法司獄相継病死
廵按御史周懋相論劾臨元參將張名世擅殺良民報功并前報斬阿克不
以實罪状下部勘覆十月廵撫都御史薛夢雷疏題武尋致變失事始末
詔逮武定知府陳典推官白明通元謀知縣毛文彩觧京師候訊題報兩路
賊平請處分逆犯阿克鄭舉丘相魯偰堯司鄭宗舜楊禮丘仕魯鳳恩弟鄭國
賢等九名奉旨觧京聽法司會審正法免獻俘三十七年二月廵撫周嘉
謨題請𥙷鑄武定府印信去軍民二字兵部覆廵按御史周懋相疏行撫按
提觧張名世赴京聽法司覆問定罪三十八年隴川宣撫多安民叛入緬廵
撫周嘉謨屡遣招諭不聽十二月檄金騰兵備按察副使黃文炳副總兵董獻
策討之殺安民隴川平三十九年正月廵撫周嘉謨條上隴川善後立多安
民弟安靖管隴川事五月隴川夷目紏落獻隴川宣撫司金牌信符十月
叙隴功陞周嘉謨兵部右侍郎賜金幣餘以次陞賞四十一年水西霑益
以讎搆兵二月安堯臣以兵萬人入霑益境逼安紹慶巢穴殺傷無限侵及官
道并虜男女索厚價取贖廵撫周嘉謨備述具疏題參行兩省會問四十二
年廵撫都御史周嘉謨請改設雲龍州流官裁革五井提舉以塩課歸雲龍
州割山後地六里屬雲龍州四十三年四月建水州土酋刀春琪搆引交
兵入犯攻破五邦等地方土舍沙源率兵堵截勝之斬交人偽封侯伯三人擒
斬交兵有差四十八年蕎甸寇劫掠郡縣廵撫沈儆炌招撫之設守備官營
法古甸龍峒等營雲龍州土酋叚進忠殺其姪應襲叚嘉龍廵撫沈儆炌檄
瀾滄兵備按察副使熊鳴岐誘擒械繫省城殺之改設流官(雲龍原設土官知州一員叚氏)
(世襲流官吏目一員掌州印幅員三里夷民輸賦銀二百比叚進忠殺應襲叚嘉龍事平善後改土設流裁冗割地裒益焉先經廵撫都御史周嘉謨廵按御)
(史鄧渼議題至是得請)北勝州土舍高蘭與高世昌争襲讎殺廵撫沈儆炌檄兵備按
察副使熊鳴岐徵麗江土官木增兵攻之蘭仰藥死仍梟示各土司六月廵
撫沈儆炌題以遼餉措觧難前奏蠲前加金之數得旨先帝即位之初軫
念畿省凋瘵首罷税務以蘇民困今既稱地方加派遼餉措處煩難朕心憫惻
特允所請准將每年貢金蠲免二千兩仍進三千兩以備成造各大典禮錢粮
急需以昭朝廷恤念小民德意戶部知道(貢金之數原二千萬曆十八年特旨加三千時在京仕紳往白司)
(徒郎關中楊君應宿唯唯詰旦入署言于大司農蒲坂楊公俊民曰雲南增貢金事某職掌也當力争楊公即令具疏上請有旨免一千兩再有瀆陳仍如)
(數增大司徒謂彼此相傳姑無言竟以言者未已仍增為五千其詳具賦役志中節經撫按請免不報至是俞撫臣言)八月題裁大理
府白崖督捕通判一員金齒打牛坪雲龍甸廵簡三員設守備一員于蕎甸
統兵三百為四小營防守禦寇天啓元年九月四川永寕土酋奢崇明奢寅
貴州土舍安邦彦相継逆叛兩省各移白便宜發兵赴救十月廵撫沈儆炌
調合省土兵于曲靖以按察副使黃似華監紀並援黔蜀十二月遣都司李
天常指揮王懋勲張神武等統寕州嶍峨漢土兵四千援黔師次安莊衞叠水
岩官軍䧟沒天常死之懋勲神武俱被害嶍峨土官禄崇功子培被執二年
正月遣都司楊明廷統兵三千援蜀師次畢節會烏撒土酋安效良以助逆先
伏兵阻截我兵敗績明廷並中軍程坤死之指揮蔣藩屏百戶盧應藩奉差指
揮朱家相張聯斗縋城出走弗及俱為賊所殺參將尹啓易統兵四千次烏撒
聞效良叛退保交水二月霑益土婦設科惡目𥙷鮓柰科李賢期曲等叛焚
劫霑倘炎柗交白六站堡設科李賢等陷平夷殺管操指揮曹三捷及軍民
數百衆失衞所伍印掌印指揮唐九官千百戶等被創奔逃武定夷目張世
臣紏小東川夷賊千餘攻䧟他頗𥙷知二營殺管營武舉官陳竭忠廵撫沈
儆炌便宜起原任參將李思忠督兵赴武定防守三月添設武尋遊擊一員
倘甸守備一員其霑平蕎甸守備俱改遊擊東川土酋禄千鍾及禄阿伽張
世臣率兵數千與設科等合攻嵩明知州王育德率軍民固守官兵先至者犒
賞安插便宜留之廵撫沈儆炌便宜起原任參將袁善督守備金為貴土官
沙源至果馬為貴衝鋒首敗賊衆斬級十餘賊退袁善又計擒倘甸夷目阿
托摉獲為美縣印一有元至正年號賊攻嵩明袁善督沙源等兵至狗街大
戰斬東川七州土官一人其餘首功一百五十餘級賊屡經挫䘐回巢遣夷目
出倘乞降許之設科等率兵入陸涼州境焚劫各鄕知州郭俊義統兵出禦
兵敗死之武定賊張世臣阿歹阿堯張拱漢等脅撒裡等夷民叛攻府城知
府胡其慥率兵民守陴參將李思忠領寕州禄溥禄洪等漢土兵與戰大敗之
斬首四十餘師進撒甸撒麻邑撒裡環州等寨追剿各賊并各叛夷前後擒斬
二百餘級各賊就擒惟張世臣遁匿(張世臣最號兇悍與東川烏撒有婚姻之好阿歹等鳳克之餘裔也是役寔為)
(尋甸犄角且以我為不能兩應耳一戰勝後迎刅而觧世臣雖鼠竄實遊釡之魚耳)四月遣參將尹啓易守備李加培
周嘉映自交水督兵進霑益安效良親統水西烏撒兵拒戰我兵䧟没奪去貢
象三加培嘉映俱死之七月𥙷鮓安應龍等攻䧟亦佐焚燬縣治民居知縣
封存章逃赴廣西府八月𥙷鮓攻越州焚刦關廂村屯廵撫沈儆炌發曲靖
兵往援九月𥙷鮓阿九安應龍等賊攻羅平州所署印通判梅守聘千戶傅
卑重等率兵民守城賊焚關廂攻城六日不克引去十月安效良兵入霑益
軍民降附奔逃同城烏撒衞後所千戶劉受禄等棄城投交水交岡犯安南
長官司竜古哨土官舍沙源等與新安所官軍堵截斬交兵戰象交人遁歸
十二月阿九安應龍等圍羅平兩月不觧州官縋城以血書告急廵撫閔洪學
遣同知吕聲楊統土官龍在田等兵往援遣參將施翰統土官沙源等兵策應
三年正月𥙷鮓阿九安應龍等攻破阿邦等寨復攻師宗城聲揚等力禦勝
之賊退劄偏頭山二月官兵攻阿邦比得等寨斬賊四百八十餘級賊首
𥙷鮓阿九安應龍等復攻州城官兵斬賊七十餘級賊敗退應襲白醇如土舍
吾必奎追之各斬賊有差是月奉旨暫停本省貢金候事平仍進三月
廵撫閔洪學遣副使黃似華于羅平監軍遣遊擊李思忠于師宗策應檄施
翰等兵鵰剿𥙷兆偏頭山等賊斬獲二百餘擒魯邑叛首施恩遠四月計誘
羅平賊首阿九父子等于法干寨殺之是月廵撫閔洪學檄參將施翰乘勝
追剿𥙷鮓安應龍等至亦佐擒酋婦隆氏拔歸順坎者蘆塘三營至普安擒賊
從安氏三隴應麒及安應龍妻屬斬馘三百餘級師還勒石除羅平苛政七十
二欵(羅平各夷之亂也絲有司横徵無藝歲額之外溢千三百餘金而歇戶諸色横索尤甚民不堪命亂所從來矣勒石除苛政七十二欵夷漢相)
(慶可知)廵撫閔洪學遣參將袁善率兵恢復平夷衞城并白水站收招流口散
屯種如故五月建交水城移平夷右所官軍守之改安寕提舉司為琅井
提舉司駐琅井安寕塩課附州徵觧水西普安賊兵萬餘攻平夷守將袁善
用銃擊賊斬級無數賊焚屍野祭而去善又督兵躡之繇羊腸亦佐越州賊復
遁七月建平夷衞城及白水站土垣八月廵撫閔洪學發兵兩路援黔左
布政使謝存仁督兵繇黃草&KR0309;新城馬乃安南所進沿路剿撫斬級五十餘參
將袁善督禆將王聘選張雲鵬等統兵繇亦資孔普安進襲土官營斬八十八
瑗率兵襲叛首張世臣於他頗賊黨勢孤斬世臣執其妻及子武尋賊平八
月新化州新平縣賊首魯魁魯克等潛伏山箐廵撫閔洪學檄分守臨元副使
胡其慥遊擊劉崇禮分兵摉捕俘斬三百名顆有竒餘黨悉降就地安插立十
二哨戍之而還十一月廵撫閔洪學遣禆將吾必奎等統兵恢復炎方驛招
集其民十二月朔黔國公沐昌祚卒是月烏撒土酋安效良縛亦佐縣賊
首安應龍并貴州烏撒衞經歷司各印信來獻勞其使而歸之還至曲靖府城
外被殺五年二月廵撫閔洪學遣副總兵袁善統兵復霑益州城修復柗炎
霑倘四驛站堡三月安效良忿來獻功人見殺又因我兵進復霑益遂紏水
藺二酋擁衆入犯我兵止六千人賊數甚夥分兵一圍霑益一攻炎方副總兵
袁善督宣撫沙源力戰勝之賊不能窺霑益守備吾必奎堅守炎方以老其師
袁善等乘勝間出炎方内外夾擊又勝之於炎方前後五戰計斬級三百四十
餘他死鳥銃者無算賊遁去四月發兵霑益剿捕賊黨竜更斬賊級八十有
竒俘賊屬牛羊有差五月安效良復紏水西兵入寇廵撫閔洪學檄左布政
使謝存仁副總兵袁善合尹啓易督守備郝太極宣撫沙源率兵堵截是月戊
午賊前鋒遊騎至馬龍與我兵適相遇賊騎見戰象而驚我兵襲擊賊自蹂躙
授首已未戰於磨盤山至甲子首尾五日斬賊級共二千有竒賊從間道走尋
甸官兵追及戰於鳳梧山下殺傷相當賊遂繇山頂分兩路遁走我兵又躡其
後又㐲兵截其歸斬數十賊假道東川因東川斫樹塞路不與通遂取别路而
歸是役賊負山連營聲言十餘萬我兵僅萬人又阿遣馬酋竜戈資齎金投賊
為之鄊導賊縱横曲馬之間及敗走尋甸度龍勝江或從船或從七星橋又途
窮於鳳梧路塞於東川而指示逕竇導之出疆皆戈資之為也比調集景東兵
象如干廣南銃手如干及赤石崖毒弩手俱入會城黔兵已入滇境而賊一夕
遁去矣賊退遣人齎金奬諭東川購戈資獻軍門數其罪逆斬之傳首諸夷
六月從撫按之請以沐啓元為征南將軍黔國公鎮守雲南
沿革論粤稽五典已見三苗及乎夏后殷周而降或稱萬國來朝而南方乃
有百國是為百濮鄯闡國滇也昆瀰國大理也句町國臨安也牂牁國烏蒙也
其他九十餘多不可考汲冡書獻令曰西南産里百濮以象齒短狗為獻産里
即今車里周公作指南車以導之歸者是也春秋時叔熊逃難於濮而蠻楚蚡
冐始啓濮戰國仍屬楚㐮王使將軍莊蹻略巴黔以西以兵威定之會秦擊楚
道塞歸報不能得因以其衆王滇變服從其俗長之滇有楚俗之始也秦使常
略五尺道置吏漢元狩間彩雲見南中遣使跡之雲南之名此始滇王當羌對
漢使語不遜武帝惡之時白崖有天竺白飯王之後名仁果者稱白王為衆所
戴天子册為滇王仍治白崖蹻世乃絶白人之名此始元封中司馬相如入西
夷上人盛覽從相如學歸授鄊人滇之文教此始是年郭昌衞廣平其未服滇
王降請置吏入朝以為益州郡賜玉印益州之名此始建武中楪榆諸羌叛劉
尚連破之元和中滇池有神馬甘露白烏之祥乃建學立師滇有學較此始蜀
漢建興改益州郡為建寕又分建寕置雲南郡即今雲南縣地雍闓附吳孟獲
誘煽諸夷武侯斬雍闓服孟獲四郡皆平乃收用豪傑時仁果十五世孫龍祐
那者能撫其民號大白子國侯仍以其地封之晉宋齊梁陳隋皆以守令治其
人酋長世其官唐貞觀册建寕白國長張樂進求時哀牢夷納農邏耕于蒙之
巍山有祥異所居成聚樂進求懼遜國農邏為竒王自是蒙族分立為六詔六
詔之名此始唐置姚州南詔賂王昱合六詔為一册為雲南王南詔之名此始
天寳間南詔殺張虔陀取夷州鮮于仲通擊之敗績南詔北結吐番以自固後
為吐番所苦請内附仍封之以韋臯為安撫使臯以南詔兵破吐番取鐵橋十
六城俘其五王南詔獻地圖土貢賜金印吐番不復為雲南患此始宋王全斌
既平蜀以圖獻太祖以玉斧畫大渡以西曰此外非吾有雲南幾為絕域元世
祖繇麗江入大理定鄯闡為中慶路皇明置雲南布政使司聲教之盛始此
上下數十載興衰之跡有如傳舍夫亂不極則治不生孟子辭楊墨而闢之曰
一治一亂然中國之治亂也繇堯舜至于戰國中間聖聖賢賢猶迭興未乏絶
而滇之治亂則繇戰國至於今也天將使此土化部婁為高陵化荆棘為柗栢
化雞犬為鹿鶴化濁惡為清凉非聖人不能故挈而卑之至是正朔始有定
奉歷年二百六十以來如一日雖有小警旋為大定盛矣
交易用貝一枚曰莊四莊曰手四手曰苗五苗曰索按許氏說文曰古者貨貝
而寳龜至周而有泉至秦乃廢貝行泉漢書曰王莾時大貝四寸八分以上二
枚為一朋直二百十六牝貝三寸六分以上一朋直五十公貝二寸四分以上
一朋直三十小貝寸二分以上一朋直十不盈寸二分不得為朋每枚直錢三
是為貨貝繇是觀之漢時錢貝並行秦亦不能盡廢之也貨殖傳貝五種大貝
牝貝公貝小貝不成貝不成貝者不用惟大貝直錢多餘三種皆今所用也然
則漢末天下尚用之今所用者小貝之尤細者晉郭璞貝贊云先民有作龜貝
為貨貴以文采賈以大小簡易則資犯而不過盖用錢則有揀選用貝則枚數
而已五尺童子適市而人不欺者其以此耶故曰簡易則資也秦滅六國惟楚
公子莊蹻王滇故楚獨存秦雖使常頞於滇中略五尺道然未嘗屬秦故貨貝
之在南中獨不變者豈秦法未嘗入滇耶於此亦可以考世矣嘉靖乙未滇人
掘玉案山得大黃布刀製如罄折衡重三錢考之泉志盖王莽時鑄也然則漢
世之泉固嘗行於滇矣然泉不若貝之簡易不欺故泉不永而貝至今以為貨
滇之産或鑿竅於山縱斧於石或泅水而入龍蛇之幽宫或趼足而走嵐瘴之
鄉冐虎狼之險貿而得之皆長物也滇人無所用之五方良賈賤入而貴出利
之歸本土者十不一焉銅以供天下貿易近為圜法之府而本地又自以兼金
易紫貝其價日益月增欲滇人無貧不可得也又其半則四方行脚方士釋子
募緣者取給焉曰宇内一切真人一切出世佛皆繇滇出欲滇人無好佛好玄
不可得也
東坡詩紀所經温泉天下七處以驪山為最滇中寕州白崖曲江德勝關浪穹
宜良鄧川三泊江川羅次所在有之不止數十處而安寕為最凢温湯所在下
必有硫黃其水猶有味獨安寕清徹見底垢自浮去不積不知何理也舊有人
見其竅出丹砂數粒廼知其下有丹砂傳聞徽州黃山温泉亦類此後周王褒
温湯銘云白礬上徹丹砂下沉華清駐老飛流瑩心乃知温泉所在必白礬丹
砂硫黃三物為之根乃蒸為暖流耳
古者女子出門必擁蔽其面後世宫人騎馬多着羃䍦全身障之猶是古意又
首有圍帽謂之席帽垂絲網之飾以珠翠至煬帝去席帽戴皂羅巾幗而以席
帽油御雨云唐永徽中皆用帷帽施裙到頸漸為淺露開元初宫人着胡帽靚
粧露面古制盡矣今山西蒲州婦人出以錦帕覆面至老不去雲南省城亦然
大理婦女戴次上大帽亦古意之遺也
隋書志云江南之地多蠱以五月五日聚百種蟲大者
至蛇小者至蝨合置器中令自相啖因食入人
腹内食其五臟死則其産移蠱主之家若盈月不
殺人則畜者自踵其害累世相傳不絶目侯景之亂
殺戮殆盡蠱家多絶既無主人故飛遊道路之中
則殞焉今此俗移扵滇中每遇亥夜則蟲飛出飲
水其光如星鮑照詩所謂吹蠱痛行暉也予親見
之蠱毒在上則服升麻吐之在腹則服鬱金下之
或合升麻鬱金服之不吐則下宋李巽巖侍郎燾
為雷州推官鞫獄得此方活人甚多見范石湖集
丘文莊公曰自漢南越入中國始有南海然西海竟不知
所在今祀東海扵登州祀南海扵廣州皆臨海而祭西
海則望祀扵蒲州北海則望祀扵懷慶蓋因宋都汴而
懷慶在其北是時失幽燕無因至遼薊之間而北望
以祭之可也國朝都燕而乃往南以祭北海可乎古謂
青州為北海郡今京師東北乃古碣石淪海之處扵此立
祠為宜滇之極西百夷之外聞有大海通西南島夷即西
海也宜扵雲南城望祀之慎按王莽立西海郡于西寧之
地亦妄也今滇西百夷之外有大海在今阿瓦地沐璘為都
督曾至其處有詩云蛇首樓船十丈長船頭鐃鼓樂笙
簧篙師百櫓齊摇去阿瓦城邊水似湯即西海無疑矣
又按王充論衡云漢得西王母石室因立西海郡而漢
書不載其事今其地沒扵匈奴矣柳子厚鐃歌題云李
靖滅吐谷渾西海上
賦役志包氏志草云雲南漢夷相錯其地沃瘠相半所入不過曰賦役曰礦
曰塩曰税課數者始未嘗不蕩佚簡易而後稍疲累也夫計生齒不加繁田土
不加闢膏腴半屬巨室徵輸獨煩編戶俗窳賤農召夷佃作刀耕火種涔旱時
有而賦額虧鑿穴椎巖萬死一生砂脉漸微懸課益逋而礦額虧一線之井非
池非海淋滷甚艱再榷孔亟而塩額虧物力大耗征斂無經關門晝閉商旅日
稀而稅額虧又足之以割股充腹之喻而歸于慎德轉移之一言具矣庸夫閣
筆踟蹰因念今昔不同時常變不同局煩簡不同用舊貫改作襃益多寡不同
規畫而四虧之故可反覆推矣果若所言横索之懼優乎而今盡官徵矣惰農
不力雨暘弗若乎而陂塘堤備在在咸有矣胡為乎額尤虧于賦也椎鑿不釋
金氣衰微乎然孤虚旺相上應乎天有退而成功者必有進而將來者胡為乎
額尤虧于礦也負塩出井舉滇而咶之非有聚傭煮海之利出浮于入乎然再
榷之令罷數歲復隆開而作鹹非一井盗淋鹵者日聚訟矣胡為乎鹽額尚虧
也物力耗征藝苛關門畫閉商旅不行此可籍口于萬曆之季而今頓改矣即
道途多梗取償物價不翅相當而税額何尚虧論理財者曰不在官則在民乃
有不在官而在庶人之在官者不在民而在奸民者此兩種人内不出外不入
則窮鄉無坐索之里胥徭役無偏累之貧戶小民之楽輸且先于有司之督責
矣又有在奸民在游惰之民者夫民不見可欲不相往來攘攘熙熙而不絶者
以利言也東野之叟年七十餘無子每歲走諸銀場如鶩猶曰其人忠實官司
不肯縱舍也良家子廢業人奴竊其主及四方亡命逋逃一以此為淵藪其狡
黠與強有力久而起家者皆是也一復隆井耳復隆之人能辦之乃會城市魁
往之求登壟隂報塩丁名於官而以士夫名合士夫姓假士夫子弟衣冠投刺
冒百金以歸有親見而密告者又懼結業畏之如虎不敢為左証卒也道遠力
誳付之無可柰何已矣四方之貨一入滇慮無不售其道愈遠其來愈難其于
入貨者愈有辭于出貨者愈有利試問數十年來揚揚大都何計然程鄭之多
也如是而四賦果在官乎果在民乎抑亦出于官與民之外乎今天下多事度
支力竭算及猥細議者曰與其開利孔不若清弊竇也不塞不流不止不行司
計者無為四虧所惑而徐綜覈焉庶滇猶不至坐困不然外有不即除之叛夷
内有不即去之征繕捉襟露肘左枝右梧即事定功成之後閭左日蕭條而莫
知所究竟也
貢金原無正額嘉靖十三年始派觧二千兩每年春夏辦足色金一千兩
價銀六千三百六十三兩秋冬辦成色金一千兩價銀伍千五百六十七兩俱
于布政司濟用庫秋糧差發各項銀内措處動買萬曆二十二年奉旨每年
加足色成色金三千兩共五千兩繼以閣臣王錫爵䟽免准减成色金一千
兩立限每年七月十五日觧進復以撫臣吳定䟽免仍增一千兩繼以部
臣楊俊民䟽免復准减一千兩又復以科臣王德完䟽請召買復增一千兩
是後雲南撫按相繼請免章不啻數十上一切不報至今上即位允撫臣沈
儆炌之奏除免加增頃又以疆場多虞暫免觧進民稍稍息有
寳石原非額賦間奉勘合給發司府庫銀易買萬曆二十七年專勅太監
開採廵撫陳用賓上䟽力請尋奉詔停免是物也産于猛密謂之寳井或曰
如廉州之珠池泅水得之或曰以鈎鐮入水取之其始甚大經風而碎皆不可
知但傳聞近年夷人與外人交易久見其揀擇曰知石之高下美惡今出之權
在彼不如昔之任意擇取得價而已是以其價益貴其好者愈難得又夷方多
置毒藥旅途多盗近有避税取逕路行者受祸愈酷此寳石之大略也然京師
賈人所聚寔多即有旨取内供足以供之
象隻原係土司進貢萬曆六年二十六年節奉勘合于夷方買進每次三
十隻每隻價銀六十二兩伍錢金之累在于本土象之累在于客途是役也象
人以為竒貨百相索也百相應也入其疆如芒刺之在背出其疆如重負之息
肩也先期半載于永寧具舟蓋此路平衍舍此無他途而今不敢言矣即兵燹
寕定恐非歲月可以望坦坦者况馴象所尚未稱乏或不遽倚辦于厥貢乎
屏石奉勘合尺寸于大理蒼山採進六七尺者採挖運觧俱艱議照光年以
五尺以下折算充數然物重途遠即太平猶難况今日乎
兵食志
天下皆有衞所皆有軍皆有屯然而兵食之寄不與焉滇前志列三端如日月
星辰無以易者志草於軍實下附募兵矣然讀至終篇竟無一語豈著書者漏
略抑為人芟除也從来用兵所用皆土司兵而土司兵亦不在論中豈謂官數
軍實具而兵足乎屯種之數具而食足乎今日朝端之咨議士大夫之楽談
何非兵將戰馬兵器火噐號衣紙甲及設法理財請内帑供軍儲兵餉乎何
不聞一處取諸衞所軍屯也頃四五年中蒐羅將才大者或起之乎廢閑或借
之于就近有間關捧檄不遠萬里直是從天而下小者亦多得諸草澤自相薦
引于行伍中什不得一至索健兒于十軍之外則曲交之征人實抽騰永之戍
卒所至效用而奏功者土司兵耳土司兵在安攘備考所列俱出迤西近沙普
諸路又出迤東以上種種茫不得其要領又念滇事最急孰過此二端不能寥
寥間請于填撫閔公辱承裁答大都謂兵屯與時遷化桑田滄海多非故我所
稱不能為有無信然也屯粮為胥史窟穴殽亂之極不得已徹底清釐殫兩年
之力而成書尚恐非實錄土兵先年用迤西今用迤東者先年防𬗟近年防交
干戈相尋之處則死士出焉其習然耳時下沙普二兵最勁沙可六千普可五
千此外廣南銃手似精但其酋闇弱兵無紀律元江兵派之夷寨脆弱不堪寕
州景東可各三四千不甚勁而土官並恭謹寕州尤切近足備緩急嶍峨兵不
滿千不足恃石屏可一千二三百銃手亦精又云滇賦歲額出入之數歲無餘
剰惟省府城衞縣三倉本色年該四萬向来收支之數院司不一過而問之每
四五月倉無粒米自某受事親置簿登記故陳陳相因運曲靖絡繹不絶皆是
物也然歲所得不過一萬六七千而已蓋二百言而大都已囊括矣巳又遺募
兵大數及土司略節及新定屯粮一一取以為㩀庶幾此書不至寥落至於土
司風土遠近情偽彊弱之詳仍於羈縻志中足之可以參互竝觀此外别有鄕
兵所謂牛叢也者前撫沈公從郡人姑蘇學博王来儀之議行之會城得兵近
萬雖不敢謂盡可用然緩急時有君子代匱備而不用兹是謂乎今附原議于
後以俟来者志草之策衞所曰清黃於結襲之始調能於考選之曰策土著曰
時揀練㕥習其技藝優月糧以厚其賞賚策屯田曰復陂塘㕥有備於水旱懲
豪右以無慢其經界竊以為梁肉藥石因其時而用之今日之滇病矣其無酌
所調劑者存已乎
洪武制外衞軍七分屯種三分操備盖以七人所種之榖飬三人也但初則一
軍授田二十畆種榖三石二斗歲徵榖五十石入屯倉每月支糓二石歲支二
十四石為家小糧支三石二斗為種榖是徵五十石入倉其實在官止二十二
石八斗也後官吏為姦屯倉既遠漸不可支七分軍歲納榖五十石益困每告
訴皆云莫可改後都指揮張麟精審其弊遂為奏改名曰與除謂以家小食榖
二十四石及種榖三石二斗皆與軍而除其歲徵之榖也然糓之納亦多弊遂
照例以米四斗折糓一石使歲納米九石一斗二升于是軍不困而官易徵迄
今便之
沈儆炌請蠲貢金䟽滇土府土州土縣壤地千里
小者數百里所輸僅差發銀二三十兩多者五十兩
或百兩而止其流官州縣得數百金遂了一州一縣
之額若歲入有一二千金者便以名城鉅邑稱矣
旅途志
郡國未有以旅途記者滇在天末東有黔中諸夷間之北有蜀之
裔土南有粤之羈縻屬縣間之道途通塞命脉係焉昔楚莊蹻
泝沅水略地至滇池其轉戰逐北經歴之地未有紀也秦常頞通
五尺道漢唐蒙治夜郎道司馬相如治靈關道其所鏤山刻木之
地未有紀也劉尚之擊棟𧖟孔明之擊雍闓皆渡瀘水李雄僭蜀
遣李釗攻寕州刺史王遜進軍繇小會隋史萬歲之討爨翫自蜻
蛉川經大小勃弄元世祖之伐大理自忒刺分三路或繇宴當或
繇白蠻或繇滿陀城而其師行所過止宿警蹕未有紀也公孫述
時句町大姓保境為漢遣使自番禺江奉貢而其間道所趨閱歴
何所未有紀也惟唐志載貞觀十年遣祠部郎中袁滋與内給事
劉貞諒使南詔自戎州開邊縣繇曲州石門鎮鄧枕山馬鞍渡蒙
夔山諭官州薄州界江山荆溪谷渘池湯麻頓柘東城安寕
井曲水石鼓佉龍至羊首咩城貞觀十四年遣内侍劉希昂使南
詔自嶲州清溪關繇大定逹仕二城西南經箐口永安木瓜嶺臺
登城蘇祈縣羌浪驛蓬嶺會川河子鎮渡瀘水至姚州又載安南
經交阯太平峯州南田恩楼縣忠城多利州朱貴州浮動山天井
山山上夾道皆天井間不容跬者三十里又經湯泉州祿索州龍
武州皆爨蠻安南境又歷儻遅頓入平城洞澡水至曲江劒南地
然其山川之險易物情之變幻未有紀也國朝通滇為列藩其
入覲之路置傳設驛馬曰東路間道走蜀者曰西路頃歲安氏衡
決烏酋吠聲東西道断因北走金沙大渡曰建越路建越多夷患復
不能以時開通又南問道粤西自廣南逹南寕其分岐而合於廣
南者通曰廣南路廣南在滇之南折而東北始逹南寕其道迂又
有繇東直走羅平安籠以逹田州者曰羅平路一一撮其亭徼焉
覈其遠近險夷考其人情焉東路繇黔以逹於沅州始為楚郡故
止扵沅州志普定興隆路幷志黔志黔亦㕥志滇也黔之腹心滇
之咽喉也志清浪晃州路并志楚志楚亦以志滇也楚之邊徼滇
之脣齒也西路繇黔西以逹納谿建越路繇會川以逹榮經始為
蜀邑故止於納谿榮經志烏撒建越路并志蜀志蜀亦㕥志滇也
蜀之藩籬滇之門戶也廣南羅平至扵南寕始為粤郡故止扵南
寕志歸順田州路并志粵志粤亦以志滇也粤之窮荒滇之阨塞
也諸路皆繇陸惟金沙有水道而未通故以金沙江附焉山川書
其歷不書其望艱難險阻迂怪謠俗咸書以𥙷他志所不及云
陸路
普安入黔舊路
雲南治城三亭而逹板橋驛近郊有金馬關板橋逹楊林所號三
亭實六亭(者察赤水鵬)楊林所逹易龍驛(有木密關守禦所)號三亭(納禧羅傍)實七
亭羅傍山沈楊林海子方如支郡三城有漁舟百十艘有黃坡沿海
阨塞昔殲騰永叛卒於此易龍逹馬龍州號三亭(趙福白塔昌隆)實八亭
途經小關索嶺古城堡魯婆伽廵簡司夾路多闘瑒花丹素二采
馬龍三亭而逹南寧驆馬始用昆蹄昆蹄者範金飾馬蹄以禦石齒
爾雅曰昆蹄善升甗郭璞曰甗山形如甑或曰周公通九夷時所制
也有響水關南寕逹白水號三亭(阿幢橋分水交水)實八亭交水平川可
走輪阿幢橋有大道走曲靖府號三岔路有鐡溝哨白水逹平夷
六亭(多羅響水石層)有茶花箐多盗路有清溪洞面溪流中窅深苣火入之
有浮屠龍象芝朵雲英之像皆石乳溜結者有桂花洞有桂花一夲
百尺根盤洞底枝出洞外秋華時香徹他山平夷衞六亭(火燒東堡平夷)
而逹亦資孔驛枕石象山中路有棹楔曰滇南勝境還觀山平天闊
東望則箐霧瘴雲此天限二方也有平夷所馬鬃嶺硝洞亦資孔
驛逹普安州號六亭實八亭(蒿子海子大蒿莪娘)有番納牟山土人稱雲南坡
陂陀相續行石齒中普安州逹新興驛號六亭(板橋革刺撒麻水塘高麗)實八
亭而畸出城有狗場坡民無編戶土酋號十二營長其部落有玀玀
仲家犵獠僰人言語各不相諳㕥僰人譯之夷俗有火炬二節丑未
月之念四日是其辰也是節擊鮮以祭小兒各持火喧戲於市若中
州上元然撒麻亭有八部山地名舊普安唐盤州遺址在焉有軟橋
坡其水為盤江之委板橋坡地廣黃壤樹多青松土人燧柗梯㕥代
燭堡站實枕新盤山新興逹安南衞號六亭(芭蕉沈納牛場臘茄鳥鳴)實八亭
有新興坡芭蕉關分水嶺江西坡沙子嶺上老鴉關沙行者十六石
行者十四衞城南闉有尾灑井清甘可茗因以名驛夷言尾灑華言
水下也安南逹查城號六亭(尾灑水洞甸盤江黃土坡)實十亭而遥有哈馬
章倒馬坎盤江坡至盤江江出烏蠻匯於廣西者香江(即左江)饒瘴癘
草青之日有綠烟騰波散為宛虹駮霞觸之如炊秔菡萏行人畏之
江岸乃靖遠伯南征喪大師之所每水溢時多化為異物過江有癩
石坡黃土坡西關坡山幽箐邃吐霧彌天不分咫尺行者前後相呼
查城四亭而逹關嶺(安龍箐白口堡關嶺)玆東路險絶首程也有白口坡東
坡安龍箐坡有胡椒凹有象嶺石右皆崖箐萬仞中僅有道如梁行
者慄汗有香樹坡小箐口坡草多芝鳥多山呼獸多熊中途懸巖有
吕公像舊自查城至白水路賒馬痡萬曆中葉當事者請移郵傳於
關嶺所執政誤讀嶺為山嶺遂承旨為關山嶺驛關嶺四亭(鷄背)
(白水阿橋)而逹安莊衞關嶺四十三盤而下有鷄公背與關嶺相對兩山
之趾界㕥溪澗至白水有懸崖疊水飛流瀑布自山端下注二崿相
承下為深潭神蛇宅之見者必嬰重疢又謂有水犀時出巖谷後徙
去夏漲時噴沫如雲霧冐數里安莊五亭(龍泉馬場楊家橋)而逹普定實
玆荒徼名都舊永寕安順鎮寕三州同城今移鎮寕於安莊永寕於
安南而擢安順為軍民府自威清㕥西皆隷焉地稍平衍山如髻鬟
城南闉有塔山浮圖標其顛兵使者署中有石化樹可四五尺碧葉
紫花結實紅而黑其夲猶石也浙藩司之後園亭佳勝相傳賈似道
别署有樹化石石根猶古柗也其類是與普定六亭(沙作飯籠龍窩阿箬楽得)
而逹平壩衞平&KR0309;四亭而畸(阿冬鎮夷狗場的澄)逹威清衞有的澄橋其水
黝湛夾堤多簝葉威清五亭而逹貴州治城(阿江小箐倒樹六寨)山稍夷類
崤澠夾路多野橙以春冬之交華治城近巒之秀者曰鳳凰帶城有
襄陽橋林多貴竹有貴竹長官司因竹㕥名州野産紫芝土人呼菌
王觧菌毒城市㕥猴兔二辰為易貴州五亭(高寨獨脚畢堡龍洞)而逹龍里
衞龍里六亭(乾溪甕城新安巃麻子)而逹新添衞路夾長澗有長谷坪空洞
坡野猪洞巃嵸坡野猪洞猪穴之石崖截立千仞盤回復迮人騎弗
戒恒有隊者新安對亭有埭峭立而上平下有洞深靚九龍觀標其
顛新添逹平越衞號六亭(崖頭冷溪黃絲堡西陽谷子)實十亭而遥經望城江
西玀玀酉陽倒馬五坡有谷蠻關龍場蛇場路皆石齒馬升甗昆蹄
踏聲鏗然火星出地箐有苗寇行者側足焉平越逹清平衞號六
亭(三郎羊場楊老胡資鷄場)實九亭而遥陟梅嶺關度麻合江津人乃木獠夷江
涘苗人以石堊就水澤髮獠家夷女罶鰍鰕㕥供臘祭地有羊場鷄
場實諸夷互市㕥十二辰相逓歷十二日一市每場歲三十市歲暮
即場醵會特牛角為觴吹蘆笙為楽清平逹興隆衞七亭而遥(落燈)
(羅衝重安周洞黃猴)渡重安江江色如渥靛岸樹二桓絙纜絶之舟循纜㕥渡
有雲溪洞可隱千室望香爐山為岊三城其高敝霄下肆無景上有
瀵流一溪沃疇千甽聚落千部時出禦貨戕人官兵來討輙沜水下
注酉陽土兵環之弗克攻有隕自崖者獲之詢之江估也舍之苗俗
㕥長至為歲朝考鼓擊抃羣飲醉卧土兵尾江估以登闚其關殺其
關焉者二人急摐金羣帥悉登盡殲之遂城香爐為官戍其&KR1113;苗於
(雲間鵲飛鳴天上來傳聞赦書至却放夜郎回又曰昔去三湘遠今還萬死餘意者太白上夜郎泝三湘至晃州聞命而返遂㕥晃州為)
(夜郎歟)途經南寕鮎魚二堡山產石墨道皆黝泥晃州驛五亭而遥
(新村冷水波州對火)逹便水再亂沅江途亘蜈蚣關山速道迮形如其名樹多
樺土人燧樺膚以代燭便水驛逹沅州號四亭(栗子冷水巖田竹坪)實八亭
州臨江江繞明山自沅㕥西亭徼荒漫記里多倍而遥徂宵兩燎相
積跋灺乃至路經栗子關地産玉泥可陶陟阪石滑捨騎乃躋自
雲南至沅州一千八百九十里為東路太史楊莊介公得罪南竄
自公安至博南爲滇程記亭徼之遠近山川之夷險盡此矣今取其
自會城至沅州者稍增損志東路西路而下不揣固陋摹擬續之
烏撒入蜀舊路
繇交水西北五亭而逹柗林驛平陂相半舊名普魯吉今以名堡
柗林七亭而逹炎方驛有火忽都堡途經柗韶關炎方八亭而逹
霑益州與烏撒後所同城始食蜀鹽西有崇山連亘數十里曰石龍
山土酋安氏所居有水箐坡馬鞍哨土兵守之皆隸安氏霑益八
亭而逹倘塘驛有倘塘站隷黔中實黔滇蜀錯繡地自倘塘至納谿
縣皆貴州都指揮馬燁所開路倘塘逹可度五亭而遥有大谿出
山谷中清而駛梁㕥巨木横溪上曰可度橋因㕥名驛隸四川烏撒
府其站曰普德歸有石牙有石井中哨石巖路漸峻滇疆止於石巖
可度九亭而逹烏撒衞有四川烏撒府與衞同城烏酋所居曰鹽
倉去城一舍中道停驂之所有古柗四株其險道有楊橋三灣烏
撒八亭而逹瓦店有榿木林横長十餘里縱莫知其極樹多梨以地
險多夷寇行人莫敢取鹽倉酋縱馬其中食之其阨塞有磴子坎每
月㕥午未日聚行旅千餘嚴兵乃過瓦店七亭而逹黑張自烏撒
㕥西山地瘠不宜稻惟此地有稲田數百雙烏撒瓦店皆仰食焉有
天生橋產銀卝黑張七亭而逹周泥至野馬川即望周泥在面山
下至山趾陟七星關山顛窮日乃至七星關水瀦於陸廣水勢漰湱
為滇蜀要津昔梁王追明玉珍於此有橋懸崖架木為之周泥九
亭而逹畢節衞黔西諸驛皆隸蜀惟畢節驛隷黔國初都督馬燁
鎮貴州裸摙水酋婦奢香欲激之叛因盡薙羅鬼開水西為郡有宣
慰同知宋欽妻劉氏間道走金陵訴之高皇帝命劉召奢香與子
婦奢助至宫約令刊山開龍場九驛自貴州至畢節乃徵燁殺之香
遂設九驛廪餼馬匹皆水酋供之畢節七亭而逹層臺所舊有衞
今廢有木稀廵司倒馬坎層臺六亭而逹白崖有相見坡白崖
五亭而逹赤水衞衞在雪山關下臨赤虺河河源出芒部冬春以纜
連舟為浮橋夏秋泛溢奔流津人飭篙柁乃濟赤水七亭而逹摩
泥所躋雪山關嶺頭饒瘴霧鮮晴旭行淖濘中人馬苦之摩泥七
亭而逹普市有一碗水坡泥行如雪山關行人謠云摩泥普市天三
曰無雨似神仙大抵黔中為古牂牁郡古志云上值天井故多雨潦
信然夾路皆深茅多戾虫不可瞑行普市十亭而逹永寕衞藺酋
與衞夾江而居水至納谿縣逹於江國初景川侯曹震奉命庀
工開之其灘一百九十五名灘八十二石之大者鑿之水之陡者平
之舟楫通焉刻石於江門大灘上永寕五亭而逹永安永安驛
七亭而達江門江門驛七亭而逹大洲沿江有九溪十八口刊山
鑿石崱屴多不可騎大洲驛六亭而逹納谿縣江中有三層峽天
子磴至渠&KR0309;有馬閻王七空橋今廢馬閻王即馬燁燁鎮黔果於殺
戮諸羅憚之故云自交水至納谿一千二百一十里為西路
昔天兵南下㕥西平督東師戰普定穎川督西師戰烏撒南土
既定遂㕥兩路置傳為神京孔道滇人之出也自交水十五日而逹
永寕順流大江其歸也挽舟為難則遡沅水取道貴筑邇年滇師西
援成都烏酋為二陵之禦遂破畢節墮烏撒可度以外無復人境矣
夫滇人西出而東歸若兩息出入然無四衞是無滇也亂後輪蹄絶
跡津渡日迷即旦暮再闢亦不能無師老馬矣
建昌路考
繇雲南治城西北逹富民縣可八亭有河環流縣治卽滇池之流也
河有輿梁途經妙高坡清水關富民西北十二亭逹武定府有鷄
街子坡趾夷而頂峻東南爲雲南西北爲武定官兵征鳳継祖敗績
於此踰坡有小甸關阨要可守武定西歷烏龍洞躍鷹村高橋村
至馬鞍山七亭村落十餘皆枕山面流川原平衍廣二十餘里有徑
路涉高橋水徑一亭冬春乃通踰馬鞍山西九亭逹元謀縣歷黑
箐哨隂翳多淖出箐至&KR2694;蜡哨乾海子林杉森密猴猱扳援不畏人
崇山複嶺澗有積雪氣寒冽下馬頭山始平衍氣始炎樹多木綿其
高干雲有金剛鑚樹碧幹蝟刺漿殺人土人密種㕥當籬落地宜甘
蔗芝麻有微瘴虚仁驛在中道今郵傳俱廢止存板屋二十餘家
元謀北六亭逹黃瓜園舊有環州驛今廢歷馬街子龍海落地皆平
原而荒人皆𤏡夷繇龍海落西渡河有苴林村繇苴郤逹姚安秦蜀
賈人繇越建來者繇此入迤西諸郡其地無關察可以逋税黃瓜
北四亭逹江邊金沙北渡有三一繇賓川渡江至北勝蒗蕖可通鹽
井衞地屬番夷不可行一繇大姚縣魚閘渡至黎溪一即此江水駛
奔挽舟里許乃横舟亂流而濟江北無居民惟南岸有廵簡司傍而
居者百餘家
按謝在杭氏滇略金沙江一曰若水源出旄牛徼外(在麗江西北)東南至
於麗江鶴慶北勝姚安諸界水濱産金沙故名山海經曰黑水之間
有木名曰若木若水出焉水經注曰若水南經雲南之遂久縣今金
沙江廵簡司是也又東流合繩水孫水淹水瀘水注於馬湖諸葛亮
南征渡瀘卽此昔黃帝長子昌意德劣不足紹承大位降居斯水為
諸侯娶蜀山女生顓頊於若水之野是其地已
渡金沙江北五亭逹姜驛初行谷中緣溪而上十里升火熖山其高
三十里峯回路轉陡絶之處翼㕥木棧至山顛三里許即姜驛驛久
頽圮近署茅屋三四家後有夷寨羅婺居之昔從克酋叛今雖就縻
尚兇獰可畏江外地皆逼東川七州蜀令不行滇稜莫震中闢通道
亦蜂腰之勢也姜驛北八亭逹黎溪站初行三里有石鐫行都司
界滇徼盡些三十五里有柗平關柗杉參天其密如錐行柗隂中盡
日不絶山産白銅品上者曰白缺可入丹薬黎溪北七亭而逹鳳
山营有五里坡險隘多盗七州夷寨夾路臚焉昔擒克酋於此鳳山
營設於山顛下有二營曰火燒曰觀音聮絡山麓鈴柝相聞寔要地
云鳳山北五亭而夷逹會川衞中道曰綠厰有銀卝閉久其岑樓
俯眎皆平蕪山川明媚會川西北五亭逹大龍站道始嚴行旅千
百人結隊而行營哨之兵前驅每月放行人兩次曰送哨大龍北
六亭至巴柗營始遡孫水漢志云孫水出臺登縣南至會無入若水
臺登卽瀘沽會無即元謀也夾岸皆崇山羊腸百轉遡流而北高下
因山縈曲因水陵谷間絶者為危橋㕥度水蝕山趾石齒狰獰者不
可通輪蹄或行水中夏秋暴漲則道断山水稍衍之地為營哨環重
垣塹深隍為草屋㕥居戍卒恒有火災水之東為猓西為番猓属皆
椎髻被氈持刀盾番屬居碉房髠頂挾弓矢刦掠無時掠貲貨幷
縛人入其寨㕥繩繫兩趾環以火索重賂㕥贖不爾則賣之遠夷每
一人償㕥十牛稍就羈縻者曰熟蠻偕官兵偵捕官給資粮焉巴
柗站北六亭逹白水歷甸沙關滋泥坎公母營凹腦营皆隘道人騎
貫魚行夷患處處有之而甸沙滋泥為毒將至白水有金川橋一木
横溪闊三丈許俯瞰水面百丈如碧瑱窅澄不見其流白水六亭
而逹阿庸歷觀音营半站营其橋曰小高橋河西有德昌所産美材
賈人販之一版十金者至江南可百金又山中産不燼木其物得於
山谷石脉中掘深丈許非石非木堅而且白鑿之綿綿不断如絮績
以為帨投火不燼名曰火毳漢桓帝時梁冀作火浣布單衣會賓客
行酒文神異經曰南方有火山長四十里廣四五里生不燼之木晝
夜火燃得烈風不猛暴雨不滅此其類也將至阿庸有柗盤頂枝葉
巃嵸如偃翠盖因名其地曰一把傘阿庸北九亭逹祿馬山水展
拓平疇千畆而人民稀少蕪穢太平河西為塩井衞歴沙湾黃連堡
沙行二十餘里時有颶風揚塵沙蔽天其厲揭而涉者曰潢水河河
源有海方廣二十里梁而度者曰大高橋祿馬北折而東七亭逹
建昌衞即古卭都阻重山面卭池八部志曰卭河縱廣岸二十里深
百餘丈魚長一二丈頭特大遥視如戴鐵釡東南十餘里土官村有
徑路繇涼山可逹水西産馬頸長而身短善升峻阪建昌東北五
亭逹禮州所禮州東北七亭逹瀘沽驛一路盡蓁莽少烟火寇盗
視前更劇曰關王廟曰猫兒坎曰溪隴站曰三道溝曰大灣曰梁甫
墳皆桐槽諸番伏莽之地非厲兵不得過瀘沽東五亭逹冕山所
有瀘沽峽竪崖環水劖削一徑繞山腰如帶仰視壁立午霄俯瞰無
際旁有小徑皆桐槽夷賊出入之路峽共長十五里出峽至銕厰踰
通濟橋折而東始脱孫水漸望冕山有竒峯如巫山冕山北八亭
逹通相营歷小相公嶺盤幽谷而上可三十里逼近夷巢出沒之途
千谿萬徑列營數十聚兵幾千猶時有梗塞之患踰嶺冬月多冰槽
&KR0632;不可步稍失足即墜深崖雨雪甚必懸車束馬而下險與瀘沽埓
行旅度瀘沽相嶺則相慶脱險云通相營三亭逹越嶲衞有棹楔
摽南中苐一關越嶲北六亭逹利濟驛踰青岡嶺迤東行空山中
諸夷環向大創之後稍戢利濟北八亭逹鎮西驛地酷寒無五榖
居民皆仰食河南中有徑路逹峩眉縣可避大相嶺大渡河亭卒單
弱遂爲番夷所㩀鎮西北八亭逹河南站歷鎮西所有隘道行隂
岩中循水而下其水曰河南溝歷危橋二十餘河南北六亭逹富
林营登曬經關關頭有曬經石方闊五尺餘外澤而中空相傳玄奘
歸自西域暴經石上下關濟大渡河河源出吐番急流注下險惡倍
於金沙夏秋之交瘴毒甚厲又有流沙河不可以舟人馬皆徒涉
富林北八亭逹黎州安撫司有大渡河所其城三面依山臨深谷為
隍可數十丈一面通大相公嶺途經古漢原縣高山有良田千甽有
啞泉其出無方人馬飲之輙死西入天竺茶商行之至打節蘆而止
黎州東北九亭至箐口驛度大相公嶺即卭崃山王陽所歷九折
坡也而嶺名相公蓋以武侯得名西南至黎州東北至箐口其山乃
竟山頂有孔明廟久圮石像存焉行者過之相戒無譁不爾必有颶
風颺雪磚雪瓦傷人華陽國志曰卭崍一名卭筰故卭人筰人界也
巖阻峻回曲折乃至山上凝冰夏結冬則劇寒有長貧若採八度之
難陽母閎峻並坂名黃泥堡有七縱橋太史楊慎過之改為七擒㕥
孔明將略在擒不在縱也有詩鐫石碑在川主廟前今碑已斷仆道
左箐口三亭逹榮經縣經川主廟為孔明初擒孟獲處自雲南至
榮經縣一千八百六十里爲建越路
元謀在滇西鄙自姚楚入則徑自滇上入則迂故武侯渡瀘取道白
崖萬歲南伐轉戰勃弄夲朝建會城於善闡以西偏爲屬縣郵傳
商旅未有不經會城者玆路雖設僅有空名環州姜驛郵卒無委積
之供大渡金沙津吏闕沙堤之築遂謂遊卭都者皆廻車過瀘沽者
必微服其寔火焰以北盡率江滸禄馬禮州原可走輪兩嶺非有關
索之峻兩津非加槃河之惡也東西不靖玆寔上游謂宜招集驍勇
𥙷營堡之單弱劖削巉岨開道路之欝紆又禮州德昌盈盈一水順
流數日可逹金沙皆當乘時開通永利百世况兹荒徼番猥跳梁闢
通道於中則盤錯之險盡失而金銀丹漆僰僮筰馬之属絡繹於雅
黎嘉眉之間非惟滇頼蜀亦利焉若任其幽阻罔思後圖恐滇道一
断而五衞失輔車之依蜀且患長鞭之莫及矣
粤西路考
繇雲南治城金馬之南歷狗街至大漁村爲呈貢境遵滇池東岸
梁王山麓至馬軍鋪爲歸化境又二亭逹晉寕州可九亭而夷
晉寕東南循柗子山澗行路濱谿水峯巒如列戟至河澗鋪登關
索嶺西瞰滇池東觀&KR0697;水爲迤東阨塞漸下至茨桐鋪踰石關逹
江川縣九亭江川東循星雲湖上行有海門橋撫仙星雲之通
津也度橋而南過甸苴關踰二山皆寕州地又循杞麓湖上行至通
海縣號七亭寔六亭而夷通海南至曲江驛江有流沙甚深策馬
亂流可濟稍駐足有陷者秋水突至即爲巨津舊有渡舟恒苦漂溺
廵按御史沈正隆捐俸建橋三成沙走無着力處窮人力掘沙見土
而後甃以巨石首尾三年乃落之號八亭寔九亭而畸曲江南至
臨安府氣漸炎夷險皆半可九亭臨安東南歷漾田安邊哨有三
轉灣坡多盗坡竟至阿迷州通十二亭阿迷東踰橋至東山關有
崇山躋山必窮日力乃至山顛為馬者哨土酋普氏㩀其地重柵守
之居者百餘家夷多於漢可四亭而畸自阿迷東入夷巢無亭徼止
宿天明行至日中而税多野處馬者東歷矣馬驛至多椃鋪六亭
羅夷居之去多椃里許有石洞幽邃泉水出焉水清冷流石成渠有
淙淙聲居人以甃瓮負水出諸洞二三月間流涸汲者窮其源或深
入數里多椃鋪東南歷木瓜鋪永寕哨至羅台驛四亭矣馬羅台
舊有驛今俱廢驛記藏之廣西府地俱為普氏夷寨襍㕥四方流移
漢人數家踰山有架衣莊産堅甲木瓜鋪綿芋可百里西北枕山而
蒞者為新城所地高乾無可種蒔其産木綿馬金囊羅台驛踰山
而南經倒馬坎林深磴險谿徑雜出昔有普者輅者為夷賊巨魁茶
毒行旅今就擒其地隸普氏而沙儂溷處夷患時有普氏設哨守之
夾路多柗土人劈為木片㕥代瓦大風雨則不能禦至隴希寨共四
亭隴希南至新哨儂普二氏分疆之所嘗為牳㹒所焚有旁徑滋
寇共六亭至彌勒灣山稍平夷一望沙磧皆戰場疆理隷彌勒州以
漢官久不至儂氏斥境至此而又遠不能制水下陸詔沙普諸酋互
争之戎馬紛沓居民望風逃匿無寕曰焉彌勒湾東踰山有竹子
箐荆棘叢生莽有伏戎過楊屋戈勒襪舍三寨臨俺排江循西岸而
進江出兩山中瘴毒不可邇清明後為酷觸之無治者江東有大八
百小八百二寨皆儂氏屬夷至俺排寨有公署建於寨之下誅茅為
屋六楹環以木栅共計八亭而遥自公署度板橋絶江循東岸歴革
雷寨馬鞍山六朗者莫至者豹公署號八亭寔六亭者豹東南歷
小者馬寨有徑路通季逹賊又南歷省芽者兔羅幹速徵皆有溪流
沃田耕省而穫多路出田中共六亭至速為寨舊有速為驛今廢
速為東南歷毋忙寨至木銕下有公署上有儂夷寨數十餘家路坦
夷可四亭木銕南歷那竜那堵者圖大者馬有高山深林四亭至
廣南府夷漢襍處可千餘舍居民皆樓居以竹為椽柱覆㕥柗皮去
地三四尺人居其上畜溷於下中設地爐懸稲穗其上薰令極乾每
日舂而食編竹籠若魚罶纍纍數十置西南隅以祀鬼甘犬鼠非上
賓不設萬曆末年儂氏兄弟爭立紏交阯入犯兵燹之餘民居皆草
創田野蓁蕪未復業焉有楊廣廟昔狄青部將楊文廣追儂智高至
此土人立廟祀之在治西三里許廣南南至寳月關連山皆峭壁
不可通惟此鑿石通道儂氏設關其上嚴啓閉踰關至公署可五亭
寳月關公署南經可王寨至西洋江五亭有崇山峙江岸江之淺
者可揭而涉為廣南富州界廣南之夷曰儂人富州之夷曰沙人氣
類略同而沙視儂為勁渡西洋江有崇坡躋坡至羅貢箐寇盗叢箐
林中南往者必索西洋兵北来者必索富州兵為導富酋李氏與儂
氏搆隟兵不越境或伐巨木横箐中以絶往来兩氏祻未豸則羅貢
道断或取道歸朝焉出箐至羅貢寨共四亭羅貢南歷沙斗位來
踰山上下可十里至布戞寨共四亭布戞南五亭至富州居民
千餘家習氣類廣南酋沈明通孱弱不振州治為其下李天保所㩀
明通出奔歸朝天保内修兵甲外結交阯傲睨歸朝廣南歸順間稱
勍敵焉富州東南三亭至板崙田疇廣沃人民殷富實荒徼奥區
有公署災於火板崙東三亭至納桑寨公署去寨二里許納桑
南入納桑箐地隸廣西鎮安州寔滇粤甌脱地箐林類羅貢而嶮巇
過之萑苻取人多扼於險出箐至鎮安州四亭民居多依峭壁構竹
樓覆以黃茅為團倉㕥囷榖参差茅舍間徑路僅容一人其下皆腴
田行人野宿田中侵晨啓行寨夷必焚其籍草以辟鬼州南有交阯
寨莫氏以官監之鎮安酋長岑氏半服役焉每年納氈數十領以
當賦税鎮安東行川原中原窮登嶺南入苟把箐其長三十里林
莽倍密實交粵棄地夷寇之来莫知其蹤行者㕥土兵夾衞出箐為
箐口寨共六亭寨隷歸順居民稍就平原箐口東踰嶺下至苟把
寨有照陽關石壁峭立半壁有石洞穴山而過路出其中可十畆關
西望朝曦出自洞中故曰照陽上下有石隘磴石崚嶒礙車馬税輗
軏觧鞍韉乃躋入關至安得寨共四亭安得東歷打濫箐草棘亂
生木多桂竹多棕有山呼鳥鳴林中谷響相荅自此多石山拔地突
起山環若城中有平疇者曰硐路出其中出入之所皆有石隘良田
美池一年耕穫嘗足支二三年伐竹搆居績綿為布居民有老死不
踰硐如避秦人者見車馬絡繹聞華人言皆聚觀驚咤男子能華言
巾&KR0808;短衣皮屨婦人椎結跣足長裙其硐曰打濫曰平岩曰細村自
安得至細村六亭細村東歷六硐那䭾至歸順州六亭有石山三
峯竒峭如蘇氏木假山地氣温煖草木四時嘗青土酋尚禮法馭下
㕥嚴閤境無盗商賈凑集如中州焉州治北有險砦下有徑一日而
達交阯高平府歸順東有河度輿梁一徒杠二歷花硐至霸籠墟
六亭而遥有石隘三霸籠東歷湖運關有河出交阯逹左江湍瀉
石中不可以舟循河行有上雷州在河之右下雷州在河之左厲揭
而涉者一徒杠而度者二其地隂凝陽泄明發寒氣浸人亭午即炎
炎如坐炊甑隆冬猶汗浹背其人皮冠而絺衣詢之云煖其首則諸
疾不作氣使然爾稲田兩熟竹有刺可作籬落自霸籠至下雷州六
亭下雷州六亭有高山公署行旅止宿苦無水踰石隘有三脚村
茅屋數家皆兇狠不能華言三脚村東歷石隘四五處倍高險六
亭而逹龍英州環州石峯削而銳如笋刺地而出酋所居背負一峯
高出諸峯之上龍英東有關為太平州界其地去交阯僅二亭漸
上高岡下至聳硐六亭聳硐東過養利州盡曰行硐中平衍可方
軌樹生石上根蜿蜒入於石四亭而遥至七村七村至左州三亭
始有城郭民始平居華言州枕左江舟行十日而逹南寧左州東
逹䭾蘆四亭䭾蘆東亂左江至新寕州四亭新寕東至牛岡六
亭牛岡至南寕府再亂左江五亭而遥繇雲南治城東歷水海
子黃土坡七甸至湯池九亭湯池歷老大坡宜良縣一碗水土官哨
白山屯至路南州八亭而畸有陳家渡水出陸涼州逹寕州路南
東南歷板橋屯小色朵大色朵林馬硐至發矣哨七亭有革泥廵簡
司毋伏矣哨多石發矣哨東南歷馬矣哨龍鋪六豐上馬州至彌
勒州八亭彌勒東南歷彌南哨横水塘青水哨石子哨矣勒新村
習干中哨龍潭芭蕉村至竹園村七亭其途坦平可通輪竹園村
東南歷石牛坡拖正舊哨新哨至江邊共八亭江闊六十餘丈水通
曲靖府阿幢橋岸有坡崎嶇地隷土酋普世隆其疆止於大百戶渡
江上坡亦﨑嶇歷大百戶有普世隆寨又歷懷遠哨至阿小寨隷普
國禎山後有砦共八亭阿小寨東南歷卜洪寨大勒八到二哨矣
堵村至三鄕城九亭三鄉歷歸德哨至彌勒灣七亭繇彌勒湾會
於廣南路繇彌勒州入廣西府歷龍甸村吉䨇鄉矣明村阿平阿
朝即歪鴉迫至竜得哨七亭龍甸村有龍甸橋矣明村有草子山
竜得村東南歷小寨小江橋大江渡象鼻嶺沙人寨布榮寨矣夷寨
石頭寨小河至密勒勒九亭自廣西府至江邊道路新闢可通輿馬
江外皆土舍昂氏地密勒勒有昂氏砦密勒勒東南歷大黑布沼
小黑布沼八倒哨矣堵哨山白村至三鄕城三亭昂氏地止於小布
黑沼八倒山趾有水田有馬者竜鄕矣堵有阿寕鄕龍騰宿寨山白
村有大勒哨山草海子皆平衍三鄕北逹交水南入廣南寔東偏名
區土酋阿機負固叛官兵盪之㕥廣西府經歷鎮其地漢官畏瘴毒
不敢入酋長龍騰宿普國祥軰搆兵如亂繩焉自三鄕縣會密勒湾
入廣南路繇寳月關東分岐至阿用寨七亭阿用寨東循西洋
江至老太莊七亭老太莊東歷打魚莊入富州界過板淜寨度西
洋江沿江道迮崖峻山後有那齊寨寔盗藪共九亭至花甲硐地界
有野處之所又九亭至耿牙寨去花甲硐二亭花甲有硐官羅氏服
役廣南冨州之間耿牙東至高山公館八亭高山東至東坡七
亭有野處之所東坡東至歸朝七亭富州酋沈氏居焉其地負崇
山面河寨夷千餘家沙徭兼有之遠望有雲氣如絮罩其上炎熱多
瘴歸朝東七亭至架村架村東歷莫村昔爲交阯偽王莫氏地
歸朝酋新得之盡日行箐中十亭而逹鎮安州繇富州有徑路東
南二日可逹歸朝亭里未詳繇歸朝有徑路東南四日可逹歸順
州道里未詳繇歸朝東至四亭(地名)六亭四亭(地名)東至者散四亭
者散東至者令四亭者令東至博隘三亭博隘有大江舟行逹
田州四日又八日而逹南寕府繇廣南府東歷鋪兵村弄董抵弄
魯下賽利十二日而逹田州道繇泗城州有土酋岑天章與父紹勲
搆兵東行者皆閉泗城自雲南繇臨安彌勒灣廣南富州歸順至
南寕府二千一百二十里繇宜良彌勒三鄉至彌勒灣七百二十
七里繇彌勒州廣西府至三鄕縣一百九十五里繇寳月關歸
朝至鎮安七百一十里并歸朝至慱隘廣南至泗城田州通為廣南
路
昔兩路之通也仕宦商賈間出廣南其人聞華言則相視而笑遺以
食鹽梹榔金絲烟喜出過望㕥米薪豚酒酬焉行旅野宿無盗賊之
虞頃歲滇粵往來者踵相接有亡命竄其中導之初以數人持刀盾
伏於箐伺行者譟而出行者大駴奔去委二簏於地發之皆兼金也
其後每劫必大獲有聚殺百人要於路者羅貢狗把納桑為淵藪諸
酋中歸順最賢北来皆索其兵而其下必索重賄乃呵護出疆鎮安
酋苛求無厭而仕宦為甚拂其欲無得免者行旅㕥廣南為畏途矣
噫諸夷渾沌也重利以啓之奸人以誘之竅之不鑿者鮮矣豈特廣
南一路為然哉
繇雲南東至宜良縣十二亭途經湯池有老大坡宜良東至天生
關七亭關右有天生橋寬平丈餘可容車馬天生關東至趙誇四
亭趙誇東至師宗州九亭路出夷砦中時有摽奪之患師宗東至
羅平州九亭羅平東至三板橋六亭三板橋東至江頭七亭
江頭東至黃草壩八亭地寔黔壤昔普安䧟於賊州民羣聚於此廬
焉黃草壩東至鄭屯八亭有江褰裳可涉鄭屯東至棲革四亭
棲革東至安籠所四亭安籠地隷粤西粤師援黔道出此闢路寬
衍止宿之所有公署今俱廢安籠所東至板屯六亭板屯東至
壩樓四亭過江有舟可度自安籠至此沿江多瘴峻嶺隘道夷寇出
沒無時又三日至安隆司安隆司東至芭蕉關四亭關險峻扼諸
夷之吭芭蕉關東至潞程九亭自此至田州道俱坦夷潞程東
至王店九亭王店東至歸楽九亭界泗城田州有夷患歸楽東
至榮莊九亭榮莊東至田州九亭州臨右江舟行八日而至南寕
田州東至舊州九亭舊州東至上林縣五亭上林縣東至果
化縣五亭果化縣東至隆安縣五亭隆安縣東至太灘驛十二
亭大灘驛東至南寕府六亭繇安籠所北九十里至羊場軍屯
歷魯溝山箐繇年場軍屯歷上灰渣軍屯至水橋軍屯四十里
水橋隷貴州安南衞水橋歷播者過普渡河朵渡寨行山箐中六
十里至羅運羅運有小箐五十里至打罕舊為永寕州治其地酷
寒土人呼為膽寒訛為打罕
按鄭旻牂牁江觧略曰余弭節度槃江江廣百餘步沿江上下絶擊
汰之迹水勢批巖滵汩土人謂水漲時漂撞舟峭壁箐嵐人跡罕
入下流至打罕聮泗城界舟船始通焉則打罕當在查城安南之南
第云舟船可通其視田州博隘放流更捷矣然迄無行者豈剷夷未
加罌笩盤剥為苦乎抑夷獠砦窳不欲漢人出其地故榛蕪難闢乎
姑記之以俟知者
打罕五十里至羅架有小箐有泗城頭目居此羅架五十里至火
烘舊鎮寕州治此今泗城鎮寕分屬焉其地炎多瘴火烘歷高𥙷
籠寨有寨夷為盗行者必以火烘兵衞導又歷猪場壩為安順十三
枝地無定属夷寇寔多共三十五里至康佐長官司扁担關為土酋
余騰龍地全黔叛惟騰龍效順闢此路通滇扁担關歷長冲窑上
接土酋薛氏境繇高磨堡石堡軍屯普定伍官屯至平壩五十五里
其地軍屯衞士皆參將范邦雄攝之雄有勇略為水酋所憚諸屯賴
保聚焉自湯池繇羅平黃草壩安籠所至南寕府一千六百九十
里自安籠所分岐至平壩衞逹東路三百三十里通為羅平路
漢番陽令唐蒙風曉南粤南粤食蒙枸醬詢之蜀賈人知夜郎臨牂
牁江江廣數百餘步足以行船南粤㕥財物役屬夜郎西至桐師遂
上書欲發夜郎兵浮牂牁江出不意以制粤今按牂牁郡屬縣至句
町卧漏則羅平黃草大略皆夜郎地所云浮船制粤非即博隘田州
之間乎田酋殺父妻母狙喜獸闘殺人如芟草芥行旅逢其怒多罹
害又安籠㕥東有行竟日無水多至數十人則無米可易者是以出
其途者鮮少或識其道里而山川闕焉然視廣南則徑矣火烘打罕
故為二州漢官不蒞其地僑寓二衞諸酋雜處頃歲槃江東西盡叛
惟余酋效順滇黔借徑通聲息始識此路因倂志之
水路金沙江考(附圖)
江源出吐番共龍州東至巨津寳山三面環麗江至鶴慶受漾共江
諸水又東經北勝受桑園龍潭程海諸水又東經姚安受蜻蛉大姚
龍蛟諸水又東經楚雄定遠縣受龍川諸江水又東至武定元謀縣
受苴寕河又東至禄勸州受滇池海口青魚塘甸基武七三泊始甸
螳川後甸柗坪禄脿雨竜羅次石門五道河羅畝大石壩富民赤舊
普渡河廣翅塘諸水又東經會禮州受寕遠越溪雙橋長河瀘沽打
冲東河熱池諸水又東經東川濟慮部過烏櫳山受尋甸牛欄江壁
谷川齒化溪諸水又東經烏蒙南又東經馬湖受尼溪大小紋溪諸
水又東至敘州府入於江前僉事王惟贒議自雲南海口開至安寕
羅末富民只舊你革逹古普渡安革法法革干土色江邊納木姑共
十三程内土革有疊水自武定金沙江廵簡司至罵喇毋白馬口燦
喇則五曲革直勤則卓刺除魯圭寕折答甸沙吉撒麻村至土色大
河阿納木姑凡十四處内則卓沙吉有疉水近莊按察使祖誥議自
廵簡司開繇白馬口歷普隆紅巖石喇鮓至廣翅塘皆禄勸州地其
下有三灘水溢沒石乃可放舟涸則躋岸䌫空舟㕥行又歷直勒村
罵喇土色皆會禮州地其下有鷄心石石如堆者三纍江中舟者相
水勢緩急可行又歷踏照亂得頭峽喇鮓至粉壁灘甚駛皆東川地
又歷驛馬河新灘至虎跳灘隂溝硐皆巧家地虎跳湍瀉陡石不可
容舟隂溝二山頽集水行山腹中皆從陸過灘易舟而下又歷大小
流灘為蠻夷司地又歷黃郎木鋪貴溪寨業灘至南江口為烏蒙府
地始安流自廣翅塘至南江木商行之可十日又至文溪銕索江邊
數灘歷麻柳灣教化巖為馬湖府地又歷拽灘蓮花三灘會溪石角
灘至叙州府按金沙經營滇北合江漢朝宗為南國紀昔在草昧
尼落雄睨南土憑恃斯險負固抗衡今車書大同極滇西鄙遠及窮
髮轍跡俱遍而其通道要津反棄之以與烏蠻巧色俾滋蟠踞非所
㕥弘一統也攷之紀載漢武先擊勞浸靡莫㕥兵臨滇池而偽王俛
首華陽國志云自僰道至朱提有水道步道水道有黑水及羊官水
至險難行步道度三津亦艱阻而行人為之謠曰楢溪赤水盤蛇七
曲盤羊烏櫳勢與天通今烏櫳在東川即絳雲弄其山多雪四時不
消金沙繞出其下羊官黑水非指兹江乎元至元十四年詔開烏蒙
道爱魯帥師擊玉連州所過城砦盡下之水陸皆置驛傳今烏蒙有
羅佐關其下有羅佐橋為入滇要路則水陸皆在東川烏蒙間即所
稱劳浸靡莫非乎覈形勢商利鈍未有不先闢此險而能控荒服破
呰窳者壅寨磯怒漩洑瀑瀉地之險也畫州啓道崇伯子之智可師
也隂陽詞說盗弄兵甲人之險也三表五餌懷王傅之略可彷也兹
江苟通則滇池之輕舠可挽而之普渡建越之艨艟可汎而下瀘沽
通滇蜀觔脉之會續長江衣帶之勢是使諸夷不長纓而繫十五郡
可裘領而挈也大哉
高皇帝之言曰關索嶺非正路正路當在西北猶之遠矣
南金沙江源流考張機
按大金沙江發源崑崙山西北吐蕃地即夏禹所導黑水也雖與雲南小金沙
江及瀾滄潞江皆發源吐蕃然大金沙江之源較三江最荒遠且其源于三江
源邈不相近其下流亦十倍小金沙江及瀾潞二江之水按禹貢華陽黑水惟
梁州黑水西河惟雍州周文安辯疑錄云甘肅志甘州之西十里有黑水流入
居延海肅州之西北有黑水東流荒遠莫窮所之是其源入雍州之西流入梁
州之西南其正西别流遶西極之外而無所據見地勢西北最高故能經西而
西南也雲南志載金沙江出西番流至緬甸其廣五里徑趨南海得非黑水源
出張掖流入南海者乎河源在中州西南直四川馬湖蠻邦之正西三千餘里
雲南麗江宣撫司之西北一千五百餘里愚觀黃河源近雲南地則大金沙江
源自番雍之地南入緬海論雍梁間水惟此大耳此水為黑水無足辨矣朱子
云天下有三大水曰黃河曰長江曰鴨綠江此語無怪也宋初斧畫雲南南渡
又偏安一隅朱子又從何知有此江之長廣于江河哉黃真元又云考大金沙
江瀾潞三水雖皆入南海大小遠近迥不同瀾僅潞四分之一大金沙三倍干
瀾潞瀾潞所出地名在鹿石山在雍望俱可窮源上流亦狹大金沙江之源則
遠出番域上流已闊澄若重溟&KR0627;然深碧夏秋漲溢江色不變若比于楊子浪
滄一小溪即詩語大金沙江之長廣又可知矣其註云傍多柗有琥珀自孟養
地來孟養正在金沙江之濱今瀾滄不聞有琥珀大理志指瀾滄為黑水亦不
深考耳相傳大金沙江上源近大宛國自里麻茶山至孟養極北不聞有所往
號赤髮野人境峭壁不可梯繩弱水不任舟栰土人惟遠見川外隱隱有人馬
形似殆西羌之域也今姑略其源惟自其經流支流入海可見者言之水流至
孟養陸阻地有二大水自西北來一名大居江或云大車江一名㯽榔江二水
至此合流又名大盈江今騰越州人總甸内諸水亦曰大盈江殆竊侈其名也
江流至此夷人方名其為金沙江江中産綠玉黃金鈿子金精石墨玉水晶間
出白玉濱江山下出琥珀舊志以琥白綠玉出在瀾滄江者謬矣昔年王靖遠
蔣定西追麓川叛賊思機發思卜發弟兄造船飛渡孟養及復與思禄盟誓江
乾石爛乃許其過江者皆此江也滇人相傳名大金沙江若以别麗江北勝武
定馬湖之小金沙江耳自此南流經宦猛莫噉莫郎至猛掌有一江西來入大
金沙江又南下昔朴怕鮓猛莫猛外經蠻莫有一江源自騰越大盈經鎮夷南
甸干崖受展西茶山古湧諸水伏流南牙山麓出經蠻莫入大金沙江江又經
蠻法魯勒猛拱遮鰲管屯大菖蒲山峽小菖蒲山峽課馬孟養怕崩山峽戶董
鬼哭山戞撒昔年緬人攻孟養以船運兵餉到戞撒為孟養所敗者此江也正
綂中蔣雄率兵追思機發為緬人所壓殺於江中亦此江也大約江自蠻莫以
上山竦水陡正綂中郭登自貢章順流不十日至緬甸者亦此江也下流經温
板有一江源自騰越龍川江經界尾高黎共山隴川猛乃猛密所部莫勒江至
太公城江頭城入于金沙江下流又經猛吉準古温板又名温板江温板又名
流沙河相傳唐僧取經過此渡故名皆金沙江也猛戞馬噠喇至江頭城江中
有大山極秀聳山上大寺又有一江源自猛辦洗母戞南來入大金沙江又經
止郎龍大馬革底馬撒躋馬入南海其江至蠻以下地勢平衍江闊可十五餘
里舊志云五里者非也經南江益寬流益慢緬人善舟又善泅水操櫓楫者如
涉平地至是江海之水瀦爲一色矣文選載佛經云拔提河一名金沙池脱履
金沙云云金沙江亦名拔提河矣今再附考蒙化府志瀾滄江與樣濞江蒙人
謂之大小二江合西洱河勝溝河至順蒙交界處土人謂之羅擦聚日出水光
蕩射可觀不二十餘日至錦龍江即水下流海客船多會易于此漸漸至南海
永昌府志潞江一名怒江水經注云漏江楊慎云漏江今訛爲露江源出吐番
流經芒市至木邦地名喳哩江又流經八百車里地至擺古東入南海自木邦
以下即可通舟楫昔年隴川多士寕前往擺古見莾瑞體皆繇此江順流而下
也舊傳潞江流至洪門車里沙磧浸散與近騰越志以爲入大金沙江皆非是
愚嘗謂三江皆可舟可航夷人欲據險隱塞不使通行豈知天地設此三江正
為本朝制馭西南緬甸諸夷設當事者誠不可忽而不講求也異日聖天
子問緬甸諸夷久不朝貢之罪則此三江者固漢家楼船下番禺出竒制粤之
牂牁江也
北金沙江源流考前人
按金沙江源出吐番共龍川犁牛石下謂之犁牛河又名犁水訛犁為麗又名
麗江即古名麗水蓋以其江内産黃金故名金沙江元憲宗取大理用革&KR0809;為
筏以濟金沙江者即此江也其流經吐番鐵城橋東經麗江府巨津寳山二州
又東經鶴慶府北勝州姚安府又自武定府北界經黎溪州蒙氏僣封為四瀆
之一亦即此江也又自武定下流入濟慮部夷人鑿桐槽船以通往來行旅遂
又名金沙渡又西過四川東川府一名黑水一名納夷然皆金沙江别名又經
四川行都司會川建昌德昌打衝等衞所又經烏蒙府又經馬湖府蠻夷長官
司與馬湖江相合下流至叙州入岷江矣今自其支流者言之大理賓川大江
北入金沙江鶴慶漾共江東南至龍珠山入石穴伏流復出金沙江三莊河與
漾共江會流入金沙江北勝州桑園河經州西南桑園村下流入金沙江龍潭
泉有九眼下流入金沙江程湖南入金沙江姚安府青蛉河西經大姚縣東入
金沙江龍蛟江一名苴泡江合姚州連場香水二河入金沙江安寕州螳螂川
即滇池所洩下流濚逥州治上過昆陽州下經富民縣入金沙江楚雄府龍川
江西合諸水為峨&KR2619;川又東合諸水經定遠縣黑塩井下流入金沙江考安寕
楚雄二水雖小皆可通舟楫武定府西溪河經楚雄府至元謀縣西入金沙江
又勒夷水普渡河俱入金沙江以上皆雲南之水朝宗于東海順流于中國者
四川東川府牛欄江源出尋甸府入金沙江辟谷川源出尋甸府甸白津河西
入金沙江越嶲衞大渡河源出吐番下流合馬湖江四川行都司寕遠河西南
合瀘水入金沙江懷遠河南合瀘水入金沙江塩井衞越溪河東合打冲河入
金沙江䨇橋河流經打冲河入金沙江會川衞瀘古河河出小相公嶺入金沙
江打冲河千戶所打冲河蠻名黑惠江又名納夷江源出吐番下流入金沙江
晃橋千戶所東河源出小相公嶺會瀘古河入金沙江四川行都司南瀘水源
出吐番南入金沙江元史云水源廣而多瘴鮮有行者春夏常熱可燖雞豚諸
葛武侯五月渡瀘即此水也元李景山云益州記水經俱以瀘水在永昌不韋
縣寰宇紀以為在嶲州會川縣景因出使越嶲考瀘水源盖建昌瀘川驛有孟
獲城又有瀘古州孔明渡瀘繇嶲州入益即滇池此名渡瀘為有驗今水出吐
番過建昌會川合金沙江夾岸多高岩叢葦故下渡如經甑釡炎蒸雍鬱多感
瘴癘至今猶然或以金沙江即瀘水誤矣雲南之水迤東可通中國者如雲南
府大城江自陽宗明湖經宜良入盤江臨安之瀘江曲江婆兮江入盤江&KR0697;江
府之巴盤江鐡赤河入盤江廣西府之八甸溪入盤江盤江至府境水為大曲
靖府之瀟湘江白石江合盤江經交水至彌勒入平伐横山寨下經廣西静江
入于海廣南府西洋江入廣西田州府右江南汪溪亦入右江尋甸府阿交合
溪入霑益州界北在經理廣西田州水陸者安可忽之哉如大理府西洱河下
與漾備江合流入瀾滄江漾備亦名神莊江瀾滄江源出吐番自西而南至于
麗江蘭州雲龍過永昌楚雄臨安車里大甸七十城門至交阯入海趙州白崖
&KR1714;江一名赤水江下流至定邊名禮社江合瀾滄江臨安府西有禮社江入納
楼茶甸界為禄豊江經合蒙自為梨花江注于交阯清水江楚雄府馬龍江源
自蒙化境繇定邊&KR1095;嘉合白崖&KR1714;江南入元江景東瀾滄江大河源出定邊入
馬龍江景東府杉木江馬湧江合南浪江入威遠州界永寕府羅易江北過府
境勒汲河入四川塩井衞界順寕府備溪江西洱漾濞二水合流至本府鐡場
山下入瀾滄江故名元江府禮社江一名元江源出白崖&KR1714;江合瀾滄江諸水
入交阯新化州摩沙勒江即禮社江下流至元江入交阯者樂甸長官景東河
源出景東經本甸下入馬龍江北勝州羅易江入永寕府白角河入西番界永
昌府瀾滄江銀龍江入瀾滄江勝備河入備溪江潞江一名怒江經芒市木邦
八百下流為喳哩江經擺古入南海㯽榔江出吐番遶金齒百夷經干崖阿昔
下合大車江至江頭城騰越大盈江一名大車入南甸為小梁河至干崖為安
樂河西流為檳榔江龍川江下流至緬甸大公城合大盈江雲南府安寕河出
安寕經富民羅次為沙摩溪至禄豊為大溪至易門為九渡河入元河又星宿
河出武定經禄豐過易門入元江蒙化府陽江出郡西北甸頭花判澗南至甸
尾過定邊與迷川禮社江相合過元江入海瀾滄江與漾濞江蒙人謂之大小
二江至順蒙交界處土人謂之羅擦聚二水相交日出水光蕩射可觀不二十
餘日至錦龍江一名九龍船行會海客于此漸至南海愚謂雲南通緬甸諸夷
水路舊惟知有金沙江可通大舟不知潞江喳哩一派可通擺古瀾滄銀龍一
派可通八百交阯皆可舟可船之水經理緬甸者誠不可不講求也故附及之
升菴集孔明出師表五月渡瀘今以為瀘州非也瀘州
古之江陽而瀘水乃今之金沙江即黑水也其水色黑故以
瀘名之爾沈黎古志孔明南征由今黎州路黎州四百餘
里主兩林蠻自兩林南琵琶部三程至巂州十程至瀘水瀘水
四程至弄棟即姚州也今之金沙江在滇蜀之交一在武定府
元以驛一在姚安之左卻據沈黎志孔明所渡當是今之左卻也
琵琶一作虱琶兩林今之卭部長官司也
議開金沙江書楊士雲
按志金沙江古名麗水源出吐番界共龍川犁牛石下名犁
水訛犁爲麗東經巨津寳山二州三面環麗江府東經鶴慶
受漾共江諸水又東經姚安府受青蛉大姚龍蛟諸水又東
經武定府受元謀西溪諸水又受滇池螳螂諸水又東經東
川府西入滴瀘部受尋甸牛闌谷壁喟嚙化諸水又東經烏
蒙南又東經塩井建昌會川越嶲諸衞合瀘水受懷遠宜遠
越淇䨇橋長河瀘湘大洞魚洞羅羅打冲東河熱池諸水又
東至馬湖府受泥淇大小汶諸水又東至叙州府受大江此
南中西北之險蒙氏僣稱北瀆者也按史漢武帝遣馳義侯
開越嶲郡尋遣郭昌等開益州郡諸葛武侯渡瀘南征斬雍
闓擒孟獲遂平四郡定滇池皆先奪此險也始通西南諸夷
歷晉迄隋通壅靡常至唐蒙氏世為邊患至酋龍極矣屢寇
黎雅一破黔中四盗西川皆繇據此險也遂基南詔亡唐之
禍宋太祖鑒此以玉斧畫大渡河曰此外非吾有棄此險也
遂成鄭趙楊叚氏二百餘年之僣元世祖乘革囊及筏渡江
進薄大理擄叚智興破此險也遂平西南之夷國初梁王
拒命我太祖高皇帝命將征討神机廟筭悉出聖裁諭
潁川侯等曰關索嶺路本非正道正道又在西北盖謂此也
班固謂皆恃其險乍臣乍驕范瞱謂馮深阻峭紆徐岐道宋
祁謂丧牛於易患生無備誠確論也夫雲南四大水惟金沙
江合江漢朝宗於海為南國紀天設地造本為天下用也歷
代乃棄諸夷酋資其桀驁雖建立城戍僅僅自守時或䧟没
豈知天有宿度地有經水人有脉絡禹貢於每州末必曰浮
某水達某水入某水逾某水盖紀貢道逹帝都著天下大勢
以水為經紀也孰謂滔滔大川可浮可逹反舍而陸乃北至
永寕東至鎮遠不亦勞乎禹外薄四海各廸有功夫一勞久
逸暫費永寕執事之議詳矣為國家慮深且遠矣所謂計費
吝賞責效讒言斯固古今之恒態不可成天下之事者也然
英傑見同必有繹之者纉神禹䟽鑿之績恢四海會同之風
息東西兩路之肩拊滇雲百蛮之背昔為絶險奥區今為掌
中腹裏皇明大一綂無外之治億萬年無疆之休實在于
此凢有識者咸日望之庶幾見之惟執事留意幸甚
䟽通邊方河道議毛鳳韶
竊照雲南地方有水路直抵四川馬湖府初以遐僻為禹跡
所不到遂為土人所據至我國家始郡縣其地同于華夏
然貢獻之物摃官使之行李軍民商賈之物貨擔負萬里筋
力已疲而土官土舍因見道路阻絶每懷異志及今國勢強
盛不行開通將来之悔不敢謂無也本道訪㩀武定府揭帖
内開本府有迤東通四川水路自雲南海口至安寕羅末富
民只舊伱革逹吉普渡河安革法干土色至大江俱本省地
方大江至四川東川地方大江邊阿納木姑共一十三站内
土色有疊水又有迤西通四川水路自雲南陸路至富民武
定虚仁環州至金沙江廵簡司凢五站夲司金沙江水路下
船至罵刺母白馬口燦刺則五曲革直勒則卓刺除魯圭寕
抄答甸沙吉撒麻村亦至土色大江阿納木姑凢一十四站
内則卓沙吉有疊水等情又㩀金沙江廵簡司應襲廵簡土
舍李朝宣禀帖内開金沙江上至麗江瀾滄至姚安府武定
府下至東川烏蒙芒部上江弘治正德間馬湖府安監生放
杉板嘉靖十七年王萬安亦放杉板俱係拖稍五板大船經
過或十餘隻或八九隻建昌行都司奉欽取大木寕番越
巂塩井建昌等五衞俱在上江打冲和三江口并德昌千戶
所地方或劄&KR1097;或散放會川衞在下江科州採砍查審開江
船行若問灘水險阻魯開虎跳灘天生橋十分不為險阻等
情又審據本府姜驛驛丞梁柗禀稱本驛設在金沙江廵簡
司之西過江五十里與四川會川衞抵界每見客人採販木
劄成&KR1097;筏自本司江流而晝夜六日即抵馬湖隨&KR1097;下船或
一二十隻装載粮食有養豬畜客人跳&KR1097;擲船如履平地離
本司江下五六十里有大小虎跳灘俱是沙江至冬春水落
之際可以施功開鑿等情又據本府揭帖内開據經過建昌
客人何柗執稱建昌衞管下德昌守禦千戶所洗迷村伐木
下江頭一程至白水站一程至會川衞管下甸沙關甸沙關
一程至梅易千戶所三程至武定府和曲州金沙江等情隨
喚何柗亦稱馬湖建昌等處客人採取大小板枋俱是德昌
下河從金沙江廵簡司經過直至馬湖叙州令伊畫圖各到
道為照前項河道武定迤東極為捷徑且甚便益但訪得河
内間有蛮尖石兩邊崖石生合成橋水從石縫流下未委虚
的若迤西金沙江則水面洪闊四時横流客商通販前後不
絶中間雖有虎跳二灘然皆沙石易鑿此則断然可通而無
疑者也先年廵撫都御史黃衷曾議開修取金沙江廵簡司
曠爱招集馬湖横江客人俱到布政司舉行間以陞遷中止
近年廵撫都御史汪文盛亦曾委官踏勘以征南中止事功
之會人咸惜之合無批行總司會同布都二司從長計議先
將東西二道各委能幹文武重職帶同属官多給官銀督同
本處土官土舍俱優其廪給帶領木竹石鉄等匠厚其口粮
衣鞋沿途用銀僱倩熟知地利鄉導人役隨帶小船及沿河
採買竹木劄為&KR1097;筏乘載通行逐處踏勘直至馬湖大江而
止中間要見舟楫無礙經行者幾處危石可鑿者幾處幾丈
幾尺如有絶險人力所不能施者或作兩截盤運沿河陸路
可通者幾處不通者幾處應合開闢者幾處幾里幾十步及
沿河有無人烟稀密堪立驛逓舖分哨堡等項各計合用功
力夫匠若干錢粮若干悉心料理勘估明白畫圖帖說并將
用過官銀具繇造册回報然後擬議奏請行委三司堂上
官親詣督理開通施行則不獨一時一方之利實國家久
安長治之計也
仁甫氏舊志曰梁州黑水今蘭滄江是此江所
經峽壑深塹兩山夾流原非禹鑿元張立道
使交阯繇黑水入三崇山蘭滄經其麓今其地
蓋有黑水祠乃永昌諸生黃貞元又以黑水歸
金沙江謂有兩金沙而非李氏以蘭滄為黑水
以江内外分夷漢又非樊綽以麗水為黑水非
程氏以西洱為黑水非地里志以南廣為黑水語
詳騰越志中
大學衍義𥙷雲南地漢時已入中國謂為西南夷唐末為南詔所據後為蒙
段二氏所有自為一國宋竟不能有之元世祖始平大理以其地内屬本朝
立為蕃府命黔國公世守之今其雲南楚雄&KR0916;安大理等府設置如内地而更
以元江永昌之外麓川車里等處為西南夷亦猶漢時自成都而視滇池也
國初止立麓川車里二宣慰司今則為宣慰司者凡七焉七者皆百夷之地而
惟麓川最大且要正統中以思任發梗化降為隴川宣撫司大抵雲南之地其
南以元江為關以車里為蔽而逹于八百其西以永昌為關以麓川為蔽而逹
于木邦西南通𬗟甸底于南海東南通寧遠而境乎安南西北盡麗江而通乎
吐蕃所以制馭之者與南蠻北狄不同蓋彼去中國遠甚其有叛亂不過梗化
虧欠歲貢而已不足為中國輕重也為今之計宜擇一要害地或景東或騰衝
命將一員統軍於此守備嚴禁中國客商不許擅入其地則彼不知中國虚實
而不為人所煽惑引誘設為互市有所交易許其移文通譯齎載以來使彼知
中國之貨難得則不敢輕自棄絶矣
自金齒過蒲縹將至怒江有屋牀山乃雲南百夷界限也高山夾箐地險路狹
馬不可並行過是山三里許即怒江渡此江即百夷地也沿河下數十里上高
黎共山即今之通街也高黎共山路亦頗險上二十里下一陡澗復上三十里
至山巔夷人立栅為砦過砦復下四十里許平地乃麓川江上流過此則無險
隘之地矣一路從怒江西上二日程至騰衝府七日許到麓川一路從雲南白
崖過景東從木通甸至彎甸渡河入茫施約十日程到麓川自怒江上流蒙來
渡至景東沿河小渡十數處皆可入境也
鎮守沐英直隸定遠人以西平侯克平雲南詔留鎮守洪武二十五年卒
追封黔寕王謚昭靖子春襲春英長子襲西平侯継鎮洪武三十一年卒諡
惠襄無嗣弟晟襲晟英次子襲西平侯継鎮以征安南功加陞黔國公正統
四年征麓川班師卒追封定遠王諡忠敬子斌襲斌晟長子初名儼上賜
名斌襲黔國公継鎮景泰元年卒謚榮康子琮襲琮斌子襲黔國公成化元
年継鎮加太子太傅佩征南將軍印弘治九年卒謚武僖姪孫崑襲崑參將
誠長子以武僖公無嗣襲黔國公弘治九年継鎮加太子太傅卒贈太師諡莊
㐮子紹勛襲紹勛崑長子襲黔國公正德十六年継鎮加太子太傅卒贈太
師謚敏靖子朝輔襲朝輔紹勛長子襲黔國公嘉靖十六年継鎮加太子太
保卒贈太保謚恭僖弟朝弼襲朝弼紹勛次子以恭僖公二子融鞏俱優給
病故繇弟襲黔國公嘉靖二十六年継鎮被逮卒子昌祚襲昌祚朝弼子襲
黔國公隆慶元年継鎮萬曆二十四年以病乞休子叡以都督掛印代鎮叡卒
仍以原官起用屡進少傅兼太子大傅卒孫啓元襲叡昌祚子萬曆二十四
年以父昌祚乞休授都督僉事継鎮陞都督同知右都督被逮卒啓元叡子
襲黔國公天啓五年継鎮
土司官氏
雲南府
昆明縣赤水鵬廵檢司土官阿喇馬丹洪武中從劉侍郎使車里後從征陣亡
錄其子馬速魯麻為廵檢沿至馬時升襲清水江巡檢司土官李保永楽中
以通事譯夷語宣諭八百諸酋授廵檢洪熙中有李賢者入貢褒以勅諭進
將仕佐郎沿至李國柱襲其地控昆富二邑之交武夷累犯省城恒經之李氏
所轄地有篾浪九村羅次縣土官楊大用寕州人洪武中歸附穎川侯錄其
功表為景東府知事累官右參議其後有楊正者自請錄用初為鄧川之上江
廵檢後調楚雄之沙橋尋授羅次土知縣世其官米魯安銓那鑑之亂咸徵其
部兵至五百而止今沿至土舍楊耀德煉象關廵檢司土官李者夲縣昆石
鄉夷人初仕元為防送千戶洪武中率衆從征殁于陣錄其子李阿白為土廵
檢弘治中銓注煉象官兵討武定鳳氏及他役李氏咸以兵從多或至二百人
沿至今土舍李世膺安寕州土官董通洪武中率衆從傅穎國為鄉導供資
糧後元遺孽作亂通保境拒之乃錄其子董節奉訓大夫安寕州土知州設流
以来政歸有司每徵調則倩鄉氓充行伍焉今沿至應襲董九成禄豊縣南
平關廵檢司土官李矣洪武中以甲首宣諭收招各酋授巡檢阿克之變有李
印者死于陣今沿至李惟賢襲宜良縣湯池廵檢司土官馬奴以通事屡偕
諸使臣入三宣後又導諸夷貢方物正統中以其子馬祺為廵檢從諸夷酋
之請也鳳継祖之亂發其兵三百人近以蕎甸不靖復徵其衆戍昆陽今沿至
馬羲徵襲〇大理府鄧川州土官阿這羊塘里民洪武十五年蛮賊高生與
故元右丞普顔䔍之亂惟這執忠不屈為西平侯所旌後以擒高生等功授土
知州世襲所部皆爨屬強者依山弱半附郭嘉靖中阿國禎以兵一千奉調征
安鳳後又以兵一千從督撫鄒侍郎蕩赤石崖論功欽賚如例萬曆中阿榮
以八百衆護餉征岳罕建隴川土城又以六百衆摉捕尋甸賊李賢軰其後
矣堵蛮莫五井諸役咸在行間稱用命焉青索鼻廵檢司土官楊良波淜邑
里人為元蒙化州判官天兵克大理歸附招叛民累功土廵檢所部兵不滿百
每鄧川出兵則楊氏以所部從今沿至楊胤龍冠帶廵捕浪穹縣土官王藥
師初以芻粟餉大軍授鄧川州吏目後以征普顏䔍功改浪穹典史世襲官兵
討鐵鎻箐及米魯武尋咸以兵從阿氏俻一隊今沿至王夢祖冠帶官事天啓
壬戌霑益亂亦調其衆犒以銀牌蒲陀崆廵檢司土官楊順浪穹縣坊長里
民洪武中指揮周能典大理衞事以順充通事招撫蒙化白崖傅穎川表爲土
廵檢其後屡從阿氏建功今沿至楊鳳階冠帶署事鳳羽鄕廵檢司土官尹
勝鄧川州玉泉鄉人元末爲木邦府判天兵克大理歸命和門西平檄授土廵
檢安鳳之亂從阿氏攻李鎖飛李牙保等寨今沿至尹世忠聽襲上江嘴廵
檢司土官楊信劍川州人初爲村長以芻糗餽大軍後累功于三营佛光寕北
之間授世襲土廵檢常從阿氏討叛今沿至土舍楊廷舉下江嘴廵檢司土
官何海浪穹山後里人倡義率土民歸順授土廵檢世有其職今沿何飬正冠
帶聽襲把事張心浪穹寕北鄉人方天兵入境時招其鄉民歸附餽糧無乏
錫之冠裳以把事鈐其衆後安鳳蕎甸鐵鎖箐諸役咸效驅除稱勇敢焉近征
隴川耿馬調集或至三百人沿至張軫聽襲定西嶺廵檢司土官李清字趙
州彌只里民元爲彌只防戶洪武中歸附授土廵檢沿至李齊月襲其部夷嘗
土而耕約信不爽從未聞征戰之役德勝關驛土官王義太和縣人國初附
大將軍招集高奴李珠等五百衆授驛丞今沿至王紹恩襲洱西驛土官張
鑑元時爲提舉率衆来歸属于指揮周能獲故元在丞伯都督等又築外城累
劳授驛丞沿至張從德死無嗣雲南縣土官楊奴在城僰夷元時典邑以縣
降授土縣丞初僉土兵一千五百名其後麓川蛮莫木邦尋武咸效行間多至
六百名而止近阿克楊禮叛其部所向克捷大略皆徒跣褁氈無部伍其長技
以勁弩毒矢爲迤東諸夷所惮居平與洱海衞軍襍耕相安沿至楊如檟以鄉
賢崇祀今其子楊淇襲張興阜民鄉㭍百莊僰民元爲品甸千戸所土官大
軍至楚雄興首效順爲指揮脱列伯鄉導至品甸招諭甸民歸附者累千以甲
馬獻後又攻石寨有功授土主簿世襲與楊氏分土而居順大之役徵其兵五
百名鄭舉之役三百名今沿至張綱聽襲楚場廵檢司土官楊波日元右丞
不花顔之裔洪武中選為百夫長造金沙渡舟及築城運塩累劳勣充冠帶把
事卒子木嗣木卒子僧夀嗣僧壽有武勇從征麓川佛光蒲窩鎮康累功給勘
合管辦廵檢司事尋具奏實授土廵檢後東川武定鐵索諸役或戮力行陣或
護餉餽軍今沿至楊階聽襲徐甸廵檢司土官李義夲甸僰民國初招故
元左丞李些右丞賽因帖木兒不花大王搠思鑑俱聽命論功授土官廵檢今
沿至李尚柗聽襲安南坡廵檢司土官李納麟趙州人洪武中招白崖頭目
高添惠等戶口五百皆歸附授土廵檢今沿至李相聽襲雲南驛土官袁奴
雲南縣站戶僰人洪武中招故元同知自羌萬戶自白及夲處夷民三百戶歸
附復以餽糧累劳授土驛丞至征麓川徵其兵二百是後夲縣土官楊氏奉令
討叛袁氏皆以所部從賓川州賓居廵檢司土官董保太和縣城北廂里民
元時順寕司經歷以象馬来降授大理經歷沿至董禄降土廵檢後董鑑以
兵二百從征鳳朝文今沿至董逹襲金沙江廵檢司土官得力玉石昆明
人從大軍攻烏撒金齒累功授曲靖阿幢橋廵檢給繇調金沙江後累效戰
功于武尋赤石崖然其衆不滿百今沿至得富襲雲龍州土官叚保洪武中
以州来歸授土知州沿至叚綬卒子嘉龍襲其妻縱虐失夷心族舍進忠計誘
漕澗夷殺嘉龍而篡之庚申秋道府誘禽進忠械繫省城論死以其地為流官
治給嘉龍子綵冠帶鈐束其衆所部夷玀二種夷弱玀強其三崇山後又有野
蛮嚚戾好殺箭桿場廵檢司土官字忠元時為土官以衆来歸授土廵簡與
世襲後字廷宣屡從鄧川阿國禎討安銓鳳朝文蕎甸諸賊天啓初以廵司
改屬雲龍州沿字顯道襲師井廵簡司土官楊勝鄧川州玉泉鄉人洪武
中率衆来歸以糧濟師授土廵簡後楊時從征安鳳效力今沿至楊勲襲天啓
初改屬雲龍順盪井廵檢司土官李良元時管軍百戶倡衆歸義從鶴慶知
府董賜入朝除土廵簡後以罪失其官尋復之蕎甸安銓鳳朝文諸變咸以
功著萬曆初從征岳鳳亦與力焉今沿至李継武襲萬曆四十五年改隷雲龍
上五井廵檢司土官楊惠劍川州江東鄉民歸誠從戎討鄧川楊奴及佛光
寨之叛授浪穹縣主簿後楊信以麓川功得世襲土廵檢又有楊世勲者從征
那鑑死焉今沿至楊世恩襲萬曆四十五年改隷雲龍十二關廵檢司土官
李智鄧川州玉泉鄉民洪武中歸義授土廵檢後亦效力于尋甸蕎甸間今沿
至李應朝聽襲四十五年改隷雲龍十二關長官司土官李羅賽直隸真定
府趙州人在元為防送千戶洪武初以招附品甸大王及頭目自些等功授副
長官沿至李弼出兵一百于馬頭山攻安鳳之黨禽沙凹者烏軰献馘李國出
兵三百搗赤石崖俄喇諸寨招收阿曲朋夷民百六十餘衆其後加兵蒙化大
候矣堵奉赦罕虔等皆奉調遣然其兵多不過三百鳳克叛亦以三百衆衞姚
安今沿至李祚昌襲〇臨安府寕州土官弄甥元土官普提之後洪武初歸
附授土知州沿至普奉以專横伏法遂設流官治州事賦訟盡属有司而徵調
則土官以部夷行嘉靖間改禄姓有禄世仁者為同知禄紹先為知州傳至禄
華誥討羅平有功晉秩至運同華誥卒子厚襲厚卒子溥襲溥卒弟洪襲石
屏有禄嘉𢡟阿迷有禄嘉瑞蒙自有禄有道皆其族分出捕禦盗賊修攘考稱
其七馬精強遵紀律倘忠勇不替可備全滇緩急云嶍峨縣土官普淨(郡志作禄)
(侑)國初歸附授縣丞尋以功陞世襲知縣弘治間專任流官而以土官廵捕
沿至今禄崇功襲所居去縣治五里許轄部玀玀窩泥二種幅員可五百里
徵調之衆不滿千人王添祥正統間以車里功陞主簿傳至俊錙錡欽皆有
其官今沿至王烈聽襲阿迷州土官普柱洪武中爲土知州後設流錄其裔
覺爲東山廵檢司土廵檢沿至普維藩與寕州禄氏搆兵師焉維藩死子名
聲幼兵道畜名聲城中令郡諸生教之既長召諸寨夷共立之以延普氏名聲
收集其衆勇於攻戰天啓元年十一月奉調剿逆至今所至輙以衝陷聞部
舊村廵檢司白氏世爲土廵檢沿至白麟應襲納楼茶甸長官司土官普少
羅羅人洪武初歸附授副長官傳普定喜柱宗明微星安銓安正普鼎禄今沿
至普延齡襲司治在從仁鄉他負白村所轄有僰夷玀玀二種部内鑛場曰中
場曰鵝黃曰摩柯封閉已久而亡命逋其中竊取之溪處甸長官司土官束
充和泥人洪武中歸附授副長官其後見于傳記者有赤渴角嵩粤成覺定覺
明覺棋覺鳳恩海禄寬恩貴夲無姓亦不知冠帶自知府陳晟授以趙姓今沿
至趙恩洪死子趙恩禧聽襲其司又有土官錢姓者其始不可考今沿至錢覺
泰聽襲治在左作寨村舊有部酋名賀殜訛為和泥夲一部後蛮酋官桂兄弟
分為三部溪處其一也部夷僰夷窩泥二種教化三部長官司土官蕎乍和
泥人洪武中授副長官傳至張澤未襲土舍張德勝用事子張明聽襲司治在
瓏村大教化衆山連絡一山中峙土官公署與居民皆在其巔推官江魚行部
至之部夷曰馬喇曰沙人曰玀曰儂人曰野蒲曰喇記思陀甸長官司土官
遮比和泥種洪武中授副長官遮虧傳虧習虧習傳習宗習宗傳宗白宗白傳
白祥今沿至土舍李泰華司治在瓦吴陀寨村部夷皆窩泥種虧容甸長官
司土官阿普洪武中授副長官其後有阿睿廿宗今沿至孫承祖襲司治虧弓
村地濕熱多瘴癘勝國安置罪人之所部夷唯光頭百夷一種左能寨長官
司土官獵豆沿至龍勝安死子龍上登襲龍氏素以桀驁不聽道府鈐束每有
文移輙稱都司八寨長官司屡厪戒諭其治在崇府寨高山連亘崖谷之險倍
于他司部夷惟窩泥一種王弄山長官司土官阿頞洪武中授副長官其後
有阿乍傳至烏珀烏志得烏騰鳳死今其子有烏高舉其地層峦幽阻魯部河
自禮社江流至司境入于交阯蓋夷夏要衝云所部儂人玀玀牳鷄㹒喇沙人
阿成凡七種落恐甸長官司土官他有和泥人洪武中授副長官其後有少
珪廷秀沿至陳國誥為溪處錢覺平所殺檄元江那氏為之處今其子有陳汝
忠司治在落恐寨部夷惟窩泥一種諸甸皆藏匿山林群聚襍處喜人怒獸
一言不合則機弩引弓相向死則以財物償之非德化所能懷柔各長官俱夲
土羅羅和泥人原無姓名各從族彙夲語定名或隨世遞承其父名之末字更
接一字相呼弘治初知府陳晟以百家姓首二句司分一姓加于各名之上唯
納楼未受其地在郡西南遠者不二百里近者百里沐西平入安南盖取道于
此今蓮花灘之外即交夷而臨安無南面之虞者諸甸為之蔽也惟是流官憚
瘴久不履其地諸酋不襲而自冠帶且始相犄角而漸相傾危遂日尋干戈數
十年来廣南沙儂以征戍竊㩀其地窩泥弱而無謀為所并吞官兵討之不得
志各長官寄食如棲苴耳安南長官司正德中廢今王弄山沙伏誠子沙源
萬曆三十八年以部兵斬賊當事者委以王弄副長官事四十三年擒交南偽
勝智侯生獲阮文美等因以安南司地卑之令阻截交路天啓二年奉調征勦
給印掌管納更山廵檢司土官龍政和泥人成化間授土廵簡其後有龍覺
龍成龍凖沿至龍統死子龍升聽襲治車人寨禮社江自虧容東流至此出寕
遠州俗呼河底其撒果山下有隴墩渡七寳山下有蛮板渡哈刺山下有蛮汪
渡所謂納更三渡也新化州摩沙勒廵檢司土官廵簡普傳至普榮死無
嗣新平縣南硐廵檢司土官易傳至易體乾被殺子易儒以他事斃獄叔
易體宣聽襲〇永昌府潞江安撫司土官安撫線氏今沿至聽襲土舍線世
禄副長官尹氏今沿至聽襲土舍尹紹堯千夫長尹氏今沿至尹祥把事額氏
線氏今沿至額思敬線禮鳳溪長官司土官正長官莽氏把事張氏今沿至
莽成龍張世禄聽襲施甸長官司土官正長官莽氏今沿至莾崇德聽襲
其地平衍饒沃可為郡邑部民驍悍不畏死遇戰闘則祼跣以從鄰夷避之不
敢犯其境甸頭廵簡司土廵簡莽氏沿至莽甕聽襲水眼廵檢司土廵簡
莽氏沿至莽雲蛟聽襲騰越州龍川江驛土驛丞王氏百夫長刀氏沿至王
来聘刀承爵聽襲保山縣有十五喧二十八寨諸夷有大僰蒲人峨昌其
酋長或以百夫長稱或以千夫長稱或以實授百戶稱皆奉命令服徭役第性
勇悍不能驟格又為市懀所誘漸習奸偽耳今其見于尺藉者敢頂喧罕氏旱
納喧線氏石册寨施甸東山寨下騰場寨金齒東山寨甸頭寨保場寨烏邑寨
七莽氏皆副千夫長也古里喧早氏盪習喧孟氏蛮雲喧早氏西牙喧線氏波
艮邑寨木瓜郎寨阿思郎寨南窩寨周册寨信邑寨瓦窑寨七莽氏北衝寨羅
明寨羅古寨羅板寨四早氏潞江寨左氏皆百夫長也蛮岡喧掃氏錦邑寨老
姚寨交邑寨牛旺寨山邑寨五莽氏皆實授百戶也蒲縹寨莽氏火頭也其見
于郡志以喧稱者有曰蛮寬曰空廣曰蛮場曰喇倫曰蛮養上曰蛮養下以
寨稱者有曰枯柯曰明邑曰茶山曰乾海子今或以他事失其官耳永平縣
土官馬氏世為土縣丞今沿至馬一騆襲又有楊氏未著其官沿至土舍楊暄
其部夷素純謹每徵調其衆可五百人罕岳順大諸役皆在烏近大理討叚進
忠亦調及之永平驛土官李氏世為驛丞今沿至李國臣聽襲打牛坪驛
土官楊氏世為驛丞今沿至楊騰鳳聽襲打牛坪廵檢司土官蒙氏世為廵
簡今沿至蒙英聽襲右甸守禦千戶所蔣氏土官二一為正千戶沿至蔣浪
一為副千戶沿至蔣從智〇楚雄府鎮南州土官叚氏領州同知沿至叚欽
陳氏領州判官沿至陳國試鎮南關廵簡司土官楊氏領廵簡沿至楊恩
英武關廵檢司土官張氏領廵簡沿至張九思阿雄關廵檢司土官者氏
領廵簡沿至者安仁沙橋驛土官楊氏領驛丞沿至楊儀楚雄縣土官楊
氏領縣丞沿至楊紹先楊氏領廵簡沿至楊應雷冠帶通事寇氏沿至寇
列恂通把李氏張氏沿至李惟棟張思顔把事何氏李氏楊氏沿至何仲
文李含楊東廣通縣土官叚氏領主簿沿至叚一機回蹬關廵檢司土官
楊氏領廵檢沿至楊光寵沙矣舊廵簡司土官蘇氏領廵檢沿至蘇什得
定遠縣土官李氏領主簿沿至李文把事王氏沿至王輔黑塩井土官樊
氏楊氏李氏俱領廵檢沿至樊可亨楊德隆李緒定邊縣土官阿氏領縣丞
沿至阿天民把事邵氏沿至邵崇仁諸族自國初歸附授職居州縣幅
員之中事權在有司居平衣食租税卒有疆場之事則發魚書令帥其部曲以
從戎然皆編氓也或曰羅婺或曰和泥或曰僰或曰玀州可出兵四百人縣可
二百人〇曲靖府霑益州土官安舉宗在元為曲靖宣慰使其後有禄哲大
兵平南哲妻實卜與夫弟阿哥歸附卜授烏撒府知府哥授霑益州土知州(志草)
(作阿索)傳至安九鼎世絶妻安素儀典州事因以烏撒安紹慶継實禄哲七世孫
禄墨次子烏撒酋安雲龍弟此霑益絶而烏撒継也其後雲龍為烏人安國正
所殺復以紹慶次子效良為烏撒土知府此烏撒絶而霑益継也紹慶死長子
效忠先卒沿孫安遠襲效良弟效賢娶于水西曰設科水藺之變與效良合其
法墮落竜瓦歹木洞諸营長以叛遠不能制尋死遠弟邊初贅亦佐酋婦隆氏
今以継遠而諸营隂陽于水烏間為滇寇邊寄空名而已土官营栅坐石龍山
險阻四塞介蜀黔之境所部四十八营以勇徤稱其衆三倍烏撒云陸涼州
土官阿納國初内附樹功授知州綰州符焉延及資曹以功陞府同知萬曆
中夷婦昂氏傳其姪資世守以罪戍邊姪資國效應襲世居州治中部曲在
強弱之間遠遜霑益舊越州土官龍海洪武中歸附以其地為越州以海知
州事二十八年分其地属霑益陸涼亦佐海之子阿資尋以罪誅永楽三年資
之子禄寕詣闕奉貢有詔授寕土縣丞以官護之令鎮廵安插乃置之亦佐
與沙氏分土而居後有海潮者以功加土州判稱舊越州沿至海現圖死妻資
氏署事今土舍海現祥應襲幅員南北逕百二十里東西倍之士馬強悍征調
或至三千人武尋等亂咸調之亦佐縣土官沙普元為縣酋長洪武初歸附
世領縣事後以罪降縣丞萬曆中沙騰蛟以姪継伯死子運泰襲運泰死妻隆
氏襲居舊縣東士馬柔弱自霑烏喪亂以来益不能自振拔矣安插土官恭
項初為麓川宣慰司人天兵四十萬討思任項以萬兵為鄉導每戰先登俘思
任思機妻孥八十象十三斬首萬餘復發私積餉軍三月費不貲麓川既
定靖遠伯請改宣慰司為隴川宣撫司即以項為宣撫尚方與冠服金帶并
鑄印畀之後與其下刀木立不相能搆兵焚司治項奔省城鎮廵復發天兵
討之木立懼自經死朝廷以民不與恭氏而不欲冺其前功仍以宣撫使
安置曲靖令世其官至今食宣撫租不替沿至恭華國襲楊光初為騰衝守
禦千戶所吏目思任屠騰衝獲光去二年餘自麓川脱歸以賊中情形来言因
以金帛令小旗楊夀齡㣟麓川百夫長刀烏猛期與合兵圖賊光先攻陶孟板
殺其酋長遂與烏猛合攻江東西刀剛貢曩諸寨皆下之奪其浮橋大師畢濟
麓川定改守禦千戶所為指揮使司因陞光府知事遷曲靖府沿至楊継祖襲
柗韶關廵檢司土官李英平蛮鄉民宣正間以捕盗著能麓川之役從征
累功廵簡後以畢節夷亂從大兵觧赤水圍俾世其官沿至李舒和絶南寕
縣白水關廵簡司土官李檜芳以行伍從指揮李觀克大理烏撒累功授土廵
簡沿至李承恩世絶〇&KR0697;江府路南州土官秦普洪武十七年以降附授州
同知永楽中陞知州普生禄禄生福福無子有二女曰玄貞曰慶姐相継典州
事至成化中設流遂失其官沿至土舍秦世文世澤未斬徵調尚及之然皆編
民耳今世文死子秦國選攝捕盗事益削弱不振故近時徵調不及其属夷皆
玀玀性頑然每土官至争迎于家擊牲以飲率婦人羅拜于下執理甚恭殺之
不怨新興州鐵爐關廵檢司土官王爵夲州白城鄉人初為通事以麓川功
授廵簡後以昆新之間時有寇阻因建關于鐵爐山以扼其要授爵世官正嘉
間礦塘通海一碗水諸為亂屡征調後有王德隆亦從征鳳継祖傳至王鑰以
罪戍邊今土舍王世久聽襲江川縣關索嶺廵檢司土官李實夲縣星雲里
民宣德元年設廵司于嶺上以地險流官鮮能其職邑中公舉實囙以為土官
廵簡弘治中李厚奉調征貴州香爐山米魯福祐豆温鄉正德中征安南長官
司叛夷那代今沿至李敏聽襲安插土官刀門俸初為鎮康州土知州正統
中大兵討麓川應募攻剋上江深入湾甸後軍饟不給館糓者三月因直擣緬
地獲思任思機累功陞孟定府知府以其子刀班線為鎮康州知州後門俸入
貢如京師思氏餘孽思咲糾木邦攻鎮康殺班線掠其金牌印信復攻孟定門
俸次子刀孟不能支挈家奔永昌時靖遠伯班師未久不能復征因安置門俸
于&KR0697;江傳至刀鎮國死子天廕襲〇蒙化府土官左禾蒙城鄉摩牙里人其
先有左青羅者元為順寕府同知傳至禾為九部大頭順寕司通事洪武中平
雲南仍以禾為火頭後大兵征高天惠等逃竄禾遂招諭蒙化州人得授州判
官永楽中左伽嗣以兵與麓川戰于大候功第一累陞中憲大夫臨安府知府
掌州事正統中晉州為府遂真授知府今沿至左近嵩襲世居城北隅江内
部夷柔而守紀江外數枝以勇悍每應征調多野戰而無行伍樣備驛土官
尹義夲府僰民洪武中從征佛光授驛丞今沿至尹國祐聽襲〇鶴慶府土
官高海其先高賜元時為夲府土千戶傳至海于國初歸附從征佛光寨有功
授千夫長世居郡城西北隅部夷附郭者馴而柔山後烏蛮玀玀依附險阻獷
悍好殺調以赴敵無所短長沿至高玉死子高藩臣襲其以百夫長稱者則有
楊通王保王祥李清寸賜李奴王公張生趙宗皆郡人以征佛光石門及守城
餽餉功得世其官今其裔有楊勣勛王屏王從震李得麟寸汝珍李一龍王
寕張世立趙國瑞皆未能襲其先世之官僅以土舍署事而已高信郡人
以資糧鎧仗從征普顏篤論功授土知事今沿至高棠蔭聽襲觀音山驛
土官郭生夲府山外民大軍征佛光助順授土驛丞今沿至郭維藩在城驛
土官田宗郡人以芻粟供軍儲克佛光寨授土驛丞兼高仲下把事今沿至田
得惠聽襲觀音山廵檢司土官王友山外民國初以軍功授土廵簡沿至
王之和聽襲劍川州土官趙氏洪武初歸附尋有功授土千戶今沿至趙瞻
死子國麒幼族舍趙睍暫攝之每徵調兵皆出編民多脆弱其以佛光討賊運
餉功授百夫長者曰施保今沿至施應忠曰李善今沿至李承恩曰趙堅今沿
至趙添爵俱已襲其世官曰楊忠今沿至楊繩武曰楊保今沿至楊永鎮曰楊
惠今沿至楊伯春曰楊均今沿至楊受技曰楊惠今沿至楊朝儒曰叚祐今沿
至叚開先曰楊海今沿至楊大兆曰李隆今沿至李棟俱以土舍聽襲順州
土官子與其先有子日子希元時為世襲知州天兵平南以州同知待之俾束
部夷今至子如壁襲其部曲武健每徵調恒與順寕竝驅争先〇姚安府土
官高壽夲高泰祥之裔世居姚州元為姚安路總管子高寺納土歸附自久叛
奪其印信虎符西平奏以高保為土同知後自久攻姚州殺知州田夲吏目楊
信保挈印奔洱海馮都督進兵討之以保為前鋒敗賊于白塩井救官吏熊以
政等又捕賊于東山箐獲偽元帥張光遂招諭人民于白石的村賊来夜刦营
又敗之獲其頭目高昌漸蹙賊于馬哈山蘆頭山禽其部酋阿普楊通普只
賊勢衰止遂召復業人民定租税建城郭宫室開府治保死子孫世其官所
部居崇山盡力隴𤱔家有常給控制番人鷙悍喜闘每奉調征不庭或至二
千人遠之麓川芒部師宗豆温阿堂鳳継祖近之隴川丁改罕岳克舉諸役皆
與焉而銕索箐之討自三岔河進兵衆至八千人萬曆中高金宸以征緬功晉
秩四品服金宸死高光𥙿襲光𥙿死妻高宗姒攝職麗江木氏女也以帷薄不
修被殺子高守藩聽襲姚州土官高義在元為土知州子高惠國初歸附
授州同知與府同知高氏同域每徵調則二氏並驅其戰士可三百人今沿至
高應麒聽襲〇廣西府師宗州土官阿的夲州恩荣里人其先世有普恩
者在元為武德將軍世有其地至的歸附授州同知恊州事世居治左之恩荣
寨的孫曰瓏哥遂以瓏為姓正嘉間沿至沿至瓏節時有事于南安那大十八
寨阿勿及武尋蕎甸咸徵其部三四百人萬曆中沿至瓏有光死妻妾秦氏
昂氏分攝之諸夷無統紀益以恣肆今沿至瓏耿聽襲彌勒州土官昂氏初
有普德者率衆向化授土知州尋陞知府成化中昂貴以不法事革知府以冠
帶置彌勒州住州治東食其地事在有司徵調之衆鹵掠無紀律故近不用其
在部龍鄉土舍曰昂尚才子欽在永安寨孫世英在曰者鄉尚有部束鄉之普
世隆石洞寨之李世華俱以土舍稱禄慶里寨之竜得升阿营里寨之普承宗
米車寨之鳳鳴山俱以营長稱維摩州土官資氏領州事設流後資高資金
相継作祟州治為墟其後資金為家奴所殺祀亦絶萬曆中流民李應輝㩀之
素獰悍聲教阻絶州雖有流官僅僑寓畫諾耳土官高仁義初為姚安府土
同知高賢族兄以兵從定西伯攻麓川上江累功姚安府照磨賢死其子高貴
継于仁義為從子而官居其上以為嫌因調廣西世職廵緝沿至高齊嵩死世
絶仍于姚安取其親枝高文啓至郡承其職〇尋甸府土官安氏國初為
仁德府知府以高明馬龍二州為美歸厚二縣土官屬焉沿至安洋安廼相継
煽亂乃改高明為嵩明属雲南馬龍属曲靖併歸厚為美二縣為二十馬改郡
名尋甸設流官蒞之安氏降為馬頭嘉靖初知府馬性魯以督徵糧税繫安氏
餘孽安銓并其妻祼撻之銓憤激遂作亂攻破府治合武酋鳳朝文直逼省城
朝廷命尚書伍公文定集大師討之滅其族而其属未盡革面萬曆戊申阿
克叛有大理保楊禮者響應又有阿遣馬頭竜氏亦助逆官兵討而誅之竜氏
餘孽曰竜戈資頃復導水烏諸寇走尋甸寇退就禽斬于市其他觀望懷豕心
者猶費撫綏之力云木日夲麗江府土官木森子成化中與其兄木嶔争立
安插尋甸府隆萬中木遇春從征罕岳羅雄以功授千夫長沿至土舍木可棟
易龍驛土官奄索初為尋甸府把事洪武中從征資兵餉授土驛丞沿至奄
榮世絶〇武定府土官鳳氏其先曰弄積妻商氏倡衆歸天朝授土知府
正德間弄積三世孫阿英改姓鳳潛畜異謀其子朝文叛後孫継祖復捍天網
廵撫尚書吕公光洵滅之䟽于朝改設流官授鳳曆府經歷以永其嗣後每
朔望夷目軰咸稽首于府幕知府劉寅坐廳事見之懼其為後患也乃請于廵
撫陳公大賓以它罪殺之鳳氏遂絶萬曆丁未阿克自稱鳳氏餘裔復捲土屠
府城尋躙省城脅取府印而去官兵四路捕之生得獻闕下法司論罪磔于
西市其部有十八馬頭江内者漸被王化江外者接壌東川七州砦窳盤錯雖
連年傱尋斧焉而終不能以犬馬畜也壬戍霑曲大優有張世臣者幾搆大釁
今幸就網羈靮之御猶不能無致意云元謀縣土官阿吾元土知縣廣哀之
子夲僰夷種天兵南下于金馬山歸命遂令招諭縣民得世襲土知縣後以設
流革除安銓鳳朝文之變其裔吾大用效順殺賊克舉之變其裔亦以三百衆
同官兵恢復縣治今吾必奎報效討霑平累功名色守備金沙江廵檢司土官
李安吉奴大理人初以部尉從觀音保出降後從西平攻烏撒討永昌謀叛土
同知叚惠又從征越州累功廵檢今沿至李齊楠聽襲劉保山昆明人亦以
觀音保部曲歸附論烏撒永昌越州功授摩耳山廵簡尋裁夲司亦銓金沙江
沿至劉銀哥聽襲〇景東府土官俄陶本府人其先有阿只魯在元為景東
土知府統威遠州及案井母龍猛統阿籠三甸賜以金牌印信陶仍其職洪武
大兵至楚雄以通事阿哀從軍納欵大理既平遣柳指揮宣諭景東陶遂與柳
俱至楚雄獻鎧伏馬匹并元所給牌印囙以陶為景東府知府頒印世其職後
與思可戰不敵奔白崖以奏章請于朝調神策衞鎮其地是為景東衞乃漸
以流官綰符蒞之尋頒錫金帶上鐫誠心報國四字及銀幣甚厚令通政司經
歷楊大用賜陶陶死子陶幹嗣後遂世姓陶沿至陶瓉偕景東衞官兵攻麓川
者章羽牙殺奉撒等晉大中大夫資治少尹其祖母阿曩太淑人沿至陶金以
罪稽其襲會者楽甸刀儀刀重搆兵奪印去金以兵攻之斬刀儀得其印以歸
乃令陶金襲今沿至陶明卿其部僰夷性夲馴朴而流民逋其中兵習弩射以
象助威㴑鐵索米魯那鑑安銓阿堂以至鳳継祖烏撒諸役咸發其戰象夷兵
先年每調兵二千必自效千餘餉士之費未嘗仰給公家今不然矣姜固宗
鎮南州人先以把事隨阿哀軰齎金牌印信降尋以象馬入貢以從馬都督攻
&KR1095;嘉功得冠帶卒子姜嵩宣德中陞猛緬正長官復改夲府知事遂世其官凡
發陶氏象兵姜氏咸以服属從今沿至姜可久聽襲楊勝夲府人世為把事
宣正中屢以麓川餽餉及者章羽牙功得冠帶弘治中改三岔河哨為廵司以
當寇賊之衝也勝之裔司其于陬後又以一碗水九窑坡二哨多寇并責楊氏
鈐之今沿至楊立程襲陶暹夲府人初為頭目招岡宣德中貢象入京銓
保甸廵簡又從征馬龍他郎甸者章羽牙寨累功縣丞後世世為廵簡陶氏奉
調出師暹之子孫咸在焉今沿至陶國臣護印聽襲阿賽初為俄羅舖村頭
以諳夷語送迎得賓旅心授板橋驛土驛丞左右流官賽死子阿哀嗣哀死子
哀徐嗣徐死子雲漢嗣遂以雲為姓今沿至雲必高護印聽襲〇元江府土
官那氏國朝洪武初那中率衆歸附授世襲土知府尋設流官興學較嘉靖
中那鑑争立簒殺為亂布政徐公樾率諸路兵討之鑑毒江上流人馬飲之輙
死師少却縱象馬躙我兵徐公中流矢卒鑑懼而自殺遂革其官收印信令臨
安衞指揮一人往署之而印猶懸那氏之家每官書移白指揮取其印必以夷
兵蜂擁環伺之署訖復擁去今土酋那天福鑑之孫也篡兄自立其地左環禮
社右浸瀾滄鎮以寳山自楽天炎兩熟帶甲萬餘然僰夷懦而畏寒惟安其土
不便征繕惟是流官僑寓䊵袴代割以致威德梗閼土酋雖停襲故傲焉雄長
也〇麗江府土官木得在元爲麗江宣撫司副使夲朝洪武初入貢歸附
後以克石門寨論功授世官爲土知府又從吉安侯征巨津捕阿奴聦于吐蕃
斬偽元帥朱保及西平征景東定邊咸在行間得死子初襲值白交山及偽平
章賈哈喇麓川思任之亂咸有戰功其後世居西陲捍吐蕃每有徵調則輸軍
餉而兵不出沿八世至木增代有錫予增在任值北勝酋搆亂以兵禽首逆高
蘭又值遼左軍興輸餉二萬于大司農殿宫鼎建亦輸金于邦土陳言十事
下部議可朝廷嘉其忠誠特與晉參政秩賜璽書荣其先世尋請老子懿
襲木目夲府人以統兵從征麓川累功授夲府照磨沿至木苴刺未襲而死
世絶通安州土官高賜鶴慶人在元爲義兵萬戶洪武十五年大兵平南
賜從征佛光寨招諭未附者以軍儲餉大師授通安州同知沿至高元襲元死
高岑以土舍護州印聽襲蘭州土官羅克夲州人亦仕元爲萬戶至本朝
洪武中率衆来歸以軍功授土知州其後有羅牙者從木初征伯夷刀干孟亦
著戰功沿至羅萬象襲萬象死羅燦以土舍護州印未經承襲巨津寳山
二州原無土官巨津有流官知州寳山有吏目俱不入其地俸入取給于土府
人民服属于木氏〇廣南府土官儂郎恐元時為宣撫有二子長不花次禎
祐不花生儂郎今天兵南下歸附授土同知死無嗣禎祐襲後以他事罹罪死
洪武二十九年鎮守臣請官其子儂郎舉高皇帝曰儂禎祐犯事在大赦已
前饒他兒子儂郎舉土人你們既保他也好吏部行文書着他知道等他来朝
時與他官職至仁廟時鎮臣具䟽再請得旨准國公說着儂郎舉做廣南
府通判職事郎舉死子㣧祖襲正統中以征麓川功陞同知嘉靖中儂承恩從
征元江殿後有功死無嗣四門族舍目兵百姓咸推儂文舉以冠帶署事阿
堂之役率兵三千助征鳳継祖别者竜之討皆以功奬其後征河底亦以功著
萬曆七年遂實授同知後征罕岳亦建功焉文舉死子應祖継二十一年官兵
征三鄉應祖親獲叛首阿機魯柝阿則俘于軍門欽賞白鏹百鎰二十八年
征播徵其兵二千授之職三十六年征尋甸叛目獲大理保楊禮旌以四品服
應祖死子紹周襲自禎祐伏法設流官儂氏之澤斬矣郎舉得襲實四門
舍目之力故至今沿為例凡儂氏替襲必繇之土官之政多出四門租税僅取
十之一土官貧弱以此道險瘴悪知府不至其地郡篆以臨安衞指揮一人署
之指揮以他事遠出則篆亦塵封一室土酋取入其宅必有瘟疫死亡萬曆末
年儂紹湯争立糾交阯兵象入郡焚掠一空迄今瘡痍未甦富州土官沈郎
先元時為富州安寕二州土官子沈永秀梁王署為元帥洪武中永秀令通事
何容等至西平侯送欵給以文書令守州土永秀死沈大忠嗣守邊有功西平
請于朝授以知州其後子孫微弱不能襲多以土舍護印萬曆初沈仁挈印
逃奔泗城委官勘處竟未歸有沈銳者取其印以歸沿至沈世禄死子明通継
〇順寕府土官猛關國初歸附授知府六傳至猛廷瑞于紀罹法遂設流
官〇雲州土官奉氏其先從靖遠伯建功世為大候州知州沿至萬曆中有奉
赦奉學分兩署自號上下二衙學居下衙不受制于赦惟恃女夫廷瑞㩀雲夢
頻年搆兵萬曆二十五年討平之議以雲夢置新州而赦守大候如故赦之子
奉光不楽設流與其族猛麻奉恭搆兵抗命二十六年再征之朝命改州爲
今名猶官奉光子國恩爲土州判〇猛緬長官司土官其先不可考萬曆
二十一年刀奉曆遣人上書自言其祖奉和曾從王尚書軍功授長官今自願
納糧乞冠帶當事者從其請奉曆死子奉昇肆虐爲頭目奉墮所殺弟奉鼎
奉星争立鼎奔孟璉星恃耿馬而木邦猛猛從中助兵廵撫周嘉謨檄金騰道
爲之觧紛令鼎星分食其地而以其母陶氏護印〇猛猛廵檢司土官奉正萬
曆二十七年題授土廵檢〇猛撒廵簡司土官罕存與奉正同授廵檢謝公
滇略曰猛猛猛撒猛緬所謂三猛也附近順寕而猛猛最爲強勁部落萬人時
與二猛爲難其地田少箐多射獵爲生猛緬地雖廣衍而民柔怯酋長忠順猛
撒微弱近折而入耿馬矣〇永寕府土官卜都各吉洪武中以故元永寕州
部民来歸授土知州死子各吉八合嗣永楽三年率香羅革甸瓦魯之刺次和
四部番夷火頭板必他布郎吉分阿只苴等入朝上嘉之陞永寕爲府授各
吉八合中順大夫賜鈒金花帶鐫四字曰克篤忠誠更以香羅革甸瓦魯之刺
次和為長官司授板必他等副長官後八吉老疾替襲于其子卜撒為四川塩
井土官刺馬非所侵父子俱被殺卜撒妻訴于鎮守三司逮刺馬非赴京道卒
因疆理其地以卜撒弟南八嗣其職正統中塩井諸酋侵㩀之土官不能制乃
請設流官同知經歷各一治署于瀾滄衞握郡符遥制之其地密邇麗江故數
以侵漁為辭然永麗以金沙江為界畫地而處原自分明經幕府委勘後争端
稍息今在永寕稱土知府曰阿銓〇鎮沅府土官刀平其先有中旺者仕元
為元江路總管洪武中傳至平與兄那直率衆歸附有旨元江練兵聽調中
旺自任出民兵四千以那直子榮辦府事而令刀平掌兵聽調遂以西平之丨
請授千夫長後領兵招諭六谷三十六寨諭其火頭沙羡等出官任差發因今
鈐束後勦刀猛混及猛㜑遺定案板等寨設鎮沅州以平典州事永楽中從征
八百又從内官都術楊安趙忠等攻石崖者逹寨外夷整線来降又以方物入
貢詔陞鎮沅為府平以知府領云其後子孫多以冠帶署事嘉靖中傳至刀
寕息奉調以兵征安銓者一千人其子刀仁奏勘准襲復以兵一千征那鑑克
魚復寨㩀之至今互懷吞併之志初鎮沅印為那氏所奪于是始得獻藩司乃
令絰歷劉廷秀給之刀仁焉今沿至刀明泰襲〇北勝州土官高斌祥夲州
四城鄉僰夷人任元北勝府知府累官雲南行省右丞洪武中以北勝地在邊
徼改府為州二十三年斌祥子高策以軍功授知州其後高㫤以征麓川功晉
府同知高崙以征安鳳功加階朝列大夫高世𢡟以征順大功亦加四品服世
𢡟死其族高蘭以罪蒙誅今沿至高世昌襲章吉帖木兒世為元北勝土知
府天兵克大理以部民及順州民人来䧏并納所握印及麗江宣撫司印三珠
虎符西平令其子章觀音奴從軍兵逃于伍乃殺其爵為州同知與高氏翼居
州治左右其兵蓬跣無部伍褁氈而戰悍勁不避衝突木弩薬矢是其長技今
沿至章成文聽襲蒗蕖州土官阿的洪武初以夷兵歸附從征西平奏授
土知州属于瀾滄衞其後有阿朝佐者征鳳継祖斬其部酋普古者楽軰以功
稱首及征鐵索箐老姚關順寕武定咸發其所部番兵五六百衆往輙有功今
沿至阿永成聽襲者楽甸長官司丨土官刀氏洪武末内附世領司事其地
山險瘴多介于鎮沅元江景東之間曰事攻戰鎧械犀利兵寡而勁諸夷咸憚
之今其酋乃刀安
