嘉興府志國初凡竈丁皆發團煎鬻正統中侍郎周忱始議分附場為
濱竈遠場為水鄉竈濱竈鬻塩水鄉竈出工本米後濱竈逋課累水鄉改
議水鄉自納折色塩銀設百夫長集收百夫長往往過徵竈為之困成化
末都御史彭韶改議水鄉竈盡歸民役其折色銀歸粮耗帶徵濱竈丁缺
𥙷以曠丁不足𥙷以水鄉初三場各有草蕩若干頃竈戶既給鹵地復給
草蕩煎鬻易辦自鄉竈歸民原撥草蕩乃立蕩戶歲征其入曰蕩價三場
各設收頭征之欺弊視百夫長尤甚嘉靖中有司改議蕩價併歸秋粮而
水鄉蕩盡給濱竈然於竈雖優而民則病矣昔商人中塩一引才輸邊粟
二斗五升恒操其贏竈戶辦塩一引給工本鈔一千五百文可易米一石
故課易辦塩有餘積民戶口得於運司支口食塩自給有司固征其入曰
塩粮自鈔法不行竈戶日以耗散商人每引增至銀二兩口食塩亦不復
給商民盖交病之然塩口之稅官吏每口一十二觔市民六觔每觔納鈔
一貫鄉民二觔二兩五錢每觔納米四升三合二抄五撮塩雖不給而原
額固在有司併其額入稅粮内帶徵食塩廢而私塩日熾矣有司知其原
復其舊制草蕩以歸竈不以稅民塩口以惠民不復併稅則私塩息而商
利倍邊儲尚亦有頼哉
府境之水其大者三曰漕渠(俗呼運河)曰長水塘曰海塩塘而漕渠最大隋大
業庚午焬帝發衆鑿渠擬通龍舟起餘杭盡京口廣十餘丈勝千斛之舟
本朝用為孔道入府境歷崇德桐鄉秀水三縣凡一百二十七里西南
自湖之德清縣金鵝鄉界二十五里至崇德穿縣壕北出又二十里至石
門塘折而東彎環如帶曰玉灣(春秋吳越置石門限處今桐鄉縣二十五里東北隷本縣西北隷崇德居民互市于)
(此亦名石門市宋置石門鎮)入桐鄉境一十八里東逕皂林市(在清風鄉古皂林寺西有元將路成營本朝)
(大將車徐逹討張士誠獲其俘六萬于此今皂林廵簡司及舘驛便民倉及皂林驛在焉今嘉靖甲午始徙驛于縣治西南)又東二十
五里入秀水境又東三十里遶府城出杉青閘(在縣北五里宋嘗置吏有𪠘宇及落帆亭亭北有百)
(步橋今置廵簡司)受穆溪水(在縣東北四里水接上谷湖入太湖)為北漕渠(俗呼北運河)又二十三里為
王江涇(在漕渠之東相傳王氏江氏居積于此)亦名聞川東三里為聞家湖(宋聞人氏家焉相傳聞人尚書)
(而佚其名川上有聞川市亦名王江涇市舊在官塘之東宋徙置塘西有王江涇廵簡司)東北界于吳江長水塘之
水源自海寕諸山出峽石東北流二十里出吳老橋入嘉興縣境東過練
塘(在縣南二十五里一名練浦吳王練兵之所東南通海塩之横塘)其支流北注秀水西界之幽湖(在縣西南)
(四十里)又北十里入桐鄉界之濮院鎮而合於漕渠其正流三十里至城南
瀦為鴛鴦湖(在縣南三里湖東有煙雨楼五代時中吳節度使景陵王錢元璙築臺為登眺之所以其在府治之南又謂之南湖云)
又支流東北三里為螺潭(在秀水縣南五里)與鴛鴦湖水並滙于彪湖(在縣南二里一名馬)
(場湖中有濠股塔)其一北經宣公橋循城而北與秀水合並會于北渠分流入相
家湖又東北十五里其一北流入嘉興境之蘆墟塘(在縣西三十六里)又東北二
十七里入吳江界其一東流為茜溪(在縣北一十二里)十六里北流為斜塘(在縣北二)
(十四里一名平川一名西塘村落甚衆有陶庄税課局)又北流二十里入吳江界其一東北流四十
里合王宿涇北尤里港(俱在縣西北二十四里)諸水入祥符蕩(在縣北二十四里周二十餘里)東北
流十里入吳江界一自熙春橋(一名衙前橋在縣東二百步)東行八里至鳳凰洲中涇
天馬(今呼西馬)駟馬(今呼東馬)䨇溪會龍諸橋之北為六里街人煙物貨坌集倍於
城中鳳凰洲逆流中據分會龍以東之水南曰漢塘北曰華亭塘漢塘(唐太)
(和七年所鑿)東入平湖縣境行五十餘里為市西河(與漢塘接至新豐十八里嘉興五十四里)東經
縣治又東三百步入當湖即漢武原縣䧟為湖者周四十餘里又東三十
里入泖港(東北至廣陳二十七里)歸于東泖接華亭界(按韻書泖即華亭水也祥符圖經谷泖南出泖橋東南至)
(廣陳又東至當湖又東至捍海塘而止朱伯原續吳郡圖經泖在華亭境海塩蘆瀝浦行二百餘里南盡於浙江即谷泖之故道也又云自泖而上)
(縈遶百餘里曰長泖陸道吳地記海塩東北二百里有長谷即谷泖也今按本縣舊隷海塩圖經惟本縣有華亭鄉鄉之南即當湖湖之東北有泖)
(港蜿蜒至於横泖此為本邑之泖也其泖橋三泖則在今華亭縣界然當湖乃泖所自出泖港横泖為三泖之上流雖有谷泖長泖上中下三泖之)
(殊其實皆一泖流通也廣陳東至當湖東字當作西字)華亭塘入嘉善縣境東北行三十里經縣
治前南合白水塘(在縣南一十二里)舊廟塘(在縣南里)大雲塘(在縣南二十里)又東二十四
里入華亭界又自縣西南分華亭塘水遶縣治後而東十二里曰魏塘河
亦名武塘前與太平河會流南入華亭塘東入菖蒲塘又自縣西半里曰
伍子塘南引胥山以北之水北經䨇葑港平山塘會西塘(在縣北二十四里有西塘鎮)
入祥符蕩稍東為菖蒲涇(在縣東北三里有東西二涇)北經胡塍塘葉蕩又東經張涇
滙(在縣東十二里)蓮花涇(在縣東十八里)北會風涇之白牛塘(在縣東北二十四里)查家蕩(在縣東北二十)
(六里)祥符葉蕩諸水俱會於章練塘(在縣北三十六里)風涇之水又東為秀州塘折
而北過泖橋與章練塘之水皆入于泖一自東郭湖西經麟湖(在縣西里與秀)
(水縣分屬有東西二湖俗呼東曰六百畆蕩西曰千畆蕩)北流于夏墓蕩(在縣西北三十六里下保西區)又北逹于汾
湖北入山湖海塩塘之水發源于海塩西南境澉浦諸山合流東北二
十五里為横塘(即海塩塘)又三里入嘉興縣境為彪湖
海塘去郡城百里而遠亘海塩平湖二縣之境延袤百七十里南與會稽
四明相望舊志載秦始皇於此嘗欲架橋跨海今有石突屹海中者今猶
指為橋柱云宋志海塩東南五十里有貯水陂南三里有藍田浦東三里
有横浦東通顧邑南入海又有三十六沙九塗十八岡及黃盤七峰布列
海壖今縣治去海僅半里舊破塘之迹悉淪于海而金山相去益遠潮汐
自龕赭上潬洄流激射海寕黃湾境至秦駐白塔間勢復湧撼游濤乘風
壊民廬傷禾稼為全吳憂堤議亟唐開元築太平堤歷宋紹興間海塩令
丘耒築堤二十里咸平間轉運使常楙築新塘三萬六千二百五十尺元
至正甲辰縣令顧泳築捍海塘四萬八千尺而塘故土堤易壊由是桑田
漸為海明興奠海之政益詳而堤顧數圯洪武三年詔宋署令治堤
易土以石凡二萬三千七百尺後十七年是堤竟以潮潰本司參議閻察
發民丁築之未幾復潰詔右通政趙居任發蘇柗等七郡民增築之隨
復潰洪熙宣德間役無寕歲廵撫侍郎周忱謂石堤内虛乃築土五丈實
其裡募郡民七百人部分築之按堤尺度俾分護樁石嚴其禁防歲以為
常未十年海大溢塘悉潰知府黃懋以聞詔懋為複堤堤凡麋銀三十
九萬八千兩有竒越十有九歲景泰甲戍又潰僉事陳永因舊址更為新
堤堤成廣百二十尺高什之二麋銀視舊損什之三後十有八歲海大溢
堤盡圯民溺死者無筭時參政邢簡僉事趙銘因遺石修築之不甚堅自
是毁敗數修民多困殆流移久之憲副楊瑄倣宋王荆公治鄞時定海塘
法砌石坡陀以殺潮勢内實磊石以防内潰堤竟完好先是郡歲貯堤費
銀七千有竒有司操其竒&KR1151;土民以興築為利輙盗取樁石去冀速圯當
事者廵省不時不覩其風濤蕩之状楊堤固堅久不加葺治餘十年亦
竟潰弘治戊申侍郎彭韶按視海邦檄郡募工令通判蹇霆知縣譚秀起
藍田北抵丫义為堤九千餘尺植樁疊石外縱内横以漸坡陀略如楊法
下廣一十五丈上廣三之二高十有八尺内實土如其高役夫二萬五千
人麋銀四萬五千兩後十餘年海溢堤决龍王廟知縣王璽修築餘二百
尺癸未秋潮大作泛濫百里舊堤悉圯督水郎中林文沛究所圮堤無慮
數十處而王所修獨存乃按王所築法擇方石縱横交錯𥙷葺諸圮自丫
义口南抵宋庄所築凡一萬三千七百尺後十歲僉事蔡時立分地程工
法度堤丈尺酌勢煩易配以里甲使人自為力期以三歲會成增𥙷教場
堤亦一千七百尺大都海塘受患東北風為烈而天闕迤南當其衝教場
迤北勢差緩矣正德以來天闕外堤毁撤而内堤獨當其衝勢甚单孑夏
浚知海塩議作複堤蓋即以今之内堤作外堤也因條八事竟弗克施後
僉事黃光昇通約前法築堤志勤力殫績用可述按海堤自金山内徙漸
及百里濱海居人值三秋大迅潮天連雨東北風張甚或山擡海唑(海人驗候)
(云山檯風潮來海唑風雨多皆不誣擡謂海中素迷望之山忽皆在目唑讀如鹺萬喙聲也)海鷗啾啾鳴或是年後小
至七日逄壬輙憂海溢余聞海人言為之惻然余嘗遊會稽觀湯守紹恩
所築三江隄植址滄𬈑横亘千尺未嘗不嘆其竒詢諸父老輒言湯守之
誠懇竟以集事然其事大類朱子築黃巖塘法用鐡為盌丈巨盤置之潮
衝潮至盤所輙不復作豈金固止水物耶今龕赭以東海壖墳起五十里
餘姚蘭風諸鄉海水北却亦十許里具可種藝明越海堤宋元以前修治
最數入國朝來工役頓省實大勢致爾鏡觀乘除陵谷轉徙則郡境捍
海之役亦安知後此無息肩時邪
海塩縣志食貨篇凡賦役以戶口田土編里甲出税粮與泛差其正也
税粮改為增耗為均則泛差改為甲首錢為均徭為條鞭銀與今之為均
甲為歛觧其變矣而課程而塩課又其餘焉凡此皆東南所同寕獨余邑
法之弊遞相為救而漸調於平者率漸觭於重數十年來有一厘改定有
一增派征歛之日繁亦時勢所必趨也兹以欵若數及諸所條議備著於
篇(雖籍)在一邑乎佗郡國㮣可推已儻亦經國君子所必采究者焉
戶口戶口隱漏為當今宇内通弊不獨東南然也廼東南隱漏所繇獨
多者又自有說國初編審黃册以人戶為主凡一百一十戶為一里里
長之就役以丁數多寡為次是賦役皆以丁而定丁之查覈安得不明也
後漸參驗田粮多寡不專論丁而東南開墾益多地利逾廣其勢不得不
觭重田畆以僉派里役於是黃册之編審皆以田若干為一里不復以戶
為里人丁之附田以見者盡花分詭寄之人所捏造而非真名滋生者不
入册烏有者終游移至田去名存無人頂認而籍滋脱漏之奸民增賠貱
之累矣此江北之以丁定差者今尚有真戶籍江南之以田定差者今㮣
無實口數弊所為獨甚也
勾軍萬曆四十三年御史李公邦華通行浙省將軍戶分為七欵一為
有軍在衞並無継丁在籍一為丁盡戶絶止存軍産一為丁盡戶絶向存
戶名未除一為原註奏豁近經辨豁一為新軍全家赴衞本籍並無戶丁
一為新軍雖有戶丁在籍不係在衞所生以上六欵備將略節刻為書册
銷除遇勾照册回覆其有軍在衞有丁在籍者自為一欵另給循環簿稽
查以備勾𥙷其檄文曰勾𥙷軍丁在國家為必不可廢之法在民間為大
不忍聞之事祖宗朝嘗遣清軍御史廵行天下專勅清查民間紛然不
勝困累今上二年允廷臣奏請始罷專遣而并歸本院盖欲與百姓休
息德意四十年間確守成憲非奉单不行勾非造册不歲清似若令小民
去湯火而奠袵席而惡知本原之地未經搜剔名為休養仍滋蟊蠧老奸
巨猾盤據為害弊深於下而澤不䆒於上所從來矣試舉其略國初法意
主嚴事率引例故遣戍獨多每一州縣無不以千數計積傳至今有一邑
而萬計者此為千為萬之家相傳二百五十餘年子孫之消長家業之興
廢滄桑不知幾變乃按籍而稽軍丁者如故也當未奉勾单之日人以為
於衙無相涉也然孰意十年則有兜底册之攅造乎五年則有継丁册之
攅造乎此二册者紙張筆墨何以出患花派之無名乎抄寫工食何以給
患需索之無術乎有派有索而民優可知已然此猶論於無事之時也一
奉勾单所勾多不過三四名少不過一二名耳部檄一下縣票隨出追呼
臨門舉家驚懼巧者百計營脱悍者徤足竄避展轉結勘乃得一丁起觧
而軍装之措置軍妻之僉娶長觧之路費卒然科歛紛紜告優一家之人
肝腦塗地矣然此猶論於有丁之家也其有丁盡産絶無從勾𥙷单到之
日有司漫難申覆不得不行查取給於是無親房則問族屬無族屬則問
里長産業指東畫西姓名移花接木得錢即姑為回銷無賄仍不與開除
一番嚇詐何異劫擄然此猶論於勾单之有㩀者也甚至单中所載有姓
名而無住址有縣分而無都圖事涉渺茫莫可窮詰則乃遍行搜查此都
盡復尋之彼都一里完又覓之他里捕風捉影沿門挨戶䆒竟終是烏有
初發不勝株連徒飽差腹何益行伍然此猶係奉勾之不能已者也至若
積年奸書通同清軍縣丞衙老蠧家藏底册世傳衣鉢自恃慣熟幾如狐
之憑城民畏簸弄恰似羊之見虎歲時買求各有定額即無单勾之事亦
非造册之年又不必縣官之片紙點墨而歲歲一度下鄉索取常例小民
見之尊如神明奉若祖考上則銀錢布花下盡黍稲鷄犬争先獻納莫之
敢後其實此事原為祖宗門戶見丁科派富者不加貧者不减富者措處
猶易貧者出辦殊艱本院為諸生時親見寡婦孤兒之家苦無立錐朝不
及夕僅畜一母彘亦為軍書常例奪去仰天悲號頓足痛哭言之至此令
人哽咽乃有司何嘗得知天高難呼窮民無告種種情状有更僕不能悉
者嗟嗟世之大逆不道率服上刑然一命既了别無蔓延其子孫安然無
恙鄰里豈曾受累乃問軍之家雖罪犯深重然視死刑猶下一等倘世世
被害無窮是法反加於刀鋸之上豈立法之本意哉吾儕拜官於朝食土
之毛身在地方要以勤恤民隠為急即法不可廢奈何令吾民有此椎骨
剥髓之患根深蒂固之憂本院為此日夜思所以剔法之蠧濟法之窮因
而博訪故實斟酌事宜今特與諸有司之實心為民者約將此事立一成
規可使一定之後貽百姓以安枕之利世世無清軍之優但願各有司查
照後開條欵如治家事細心料理不使中間再有遺漏則無量功德各屬
任之本院職掌攸關得免於瘝曠之諐為榮多矣於是本縣入循環簿聽
勾𥙷軍戶止存二百有竒向來清勾之累觧發之苦本祛而盡甦矣
國初籍諸工匠更番赴京工作名曰輪班匠原籍有月粮工所有直米成
化未年始有出銀代班之例其定為每名每年出銀四錢五分自嘉靖四
十一年始盖舊規班數少者一年多者四年以四年一班當出銀一兩八
錢計之故年徵銀四錢五分也
税粮國初江南正賦止有兩税而轉輸之費俱不入額蓋其時奠鼎金
陵地近易逹故即以運納借之民力不稱厲也迨改宅幽燕道里艱阻小
民遠運抵京正粮一石率用米至于三石財殫力罷勢湏厘改宣德五年
周文㐮公忱始於額外加徵耗米用以兑軍支運而漕政因之漸定其法
正粮一石加耗七斗而支兑遠近就中伸縮有差於是民得免遠漕之苦
法行至今所謂税粮改為增耗者此也然是時田土起科尚分官民等則
民田以已業税輕輕之極畆止三升而耗之增也無幾官田以承佃税重
重之極畆至七斗而耗之增也愈極雖嘗調劑其間重者准折金花輕者
盡派白粮而則之名目既衆下之奸弊自繁鬻業者既减額以求售豪強
者復行賄以游移版籍同彼絲棼訟牒幾至山積於是嘉靖二十六年知
府三原趙公瀛創議田不分官民税不分等則一㮣以三斗起徵而山蕩
灘浜池溇水面瘠薄之地亦各自為一則以出正耗之征焉至今百餘年
間田册截如税額井如雖三尺童子可按畆輸賦不至為豪里猾筭所欺
則趙公之遺法存焉矣所云增耗復變為均耗者此也
泛差嘗讀洪武令甲凡十年編審人戶分上中下三等大小雜泛差役
照所分等則點僉所謂雜泛差役者即今均平中額辦坐辦雜辦各欵均
徭中各衙門人役工食衆諸委瑣之費為兩税中所不載者自有此不得
已之徵索也但兩税出於田畆一按籍而數定雜役僉自丁力非精衡則
等淆輕重稍或失平苦樂遂至偏觭故事里甲應各辦之次年即僉均徭
民頗病其數天順中改為上下五年名曰兩役其役之在各辦者則里長
歛錢從事稱甲首錢提牌承應計日而輪無事或不破一錢事繁至立費
千鏹既有此不均而均徭之役於各衙門者遠則為銀差雇值費猶有限
近則為力差身家累更無窮廵攔斗級傾産於官物之包賠應捕廵塩亡
軀於讐對之報害而弊叢法窮又不得不改絃而别調矣嘉靖之四十四
年南海龐公尚鵬來廵浙土洞晰兩役為民大害廼始總核一縣各辦所
費及各役工食之數一切照畆分派隨秋粮帶徵分其銀為二欵一曰均
平銀一曰均徭銀歲入之官聽官自為買辦自為雇役而里甲之提牌輪
辦與力差之承應在官者盡罷革焉此雜泛差役改為一條鞭之始民至
今得保有田廬婦子者皆龐公賜也兩役外尚有驛傳一欵先亦選丁粮
殷實者發江北養馬及充本府水站防夫正德中改入秋粮而民兵之設
其工食即照里配入秋粮者亦在嘉靖五年之初是皆先龐公而作法為
行條鞭者之權輿矣胡震亨曰余觀於計籍而不能無愾歎也往龐公均
平欵及丁田料銀三千五百有竒今三辦銀五千一百有竒矣均徭銀四
千二百有竒今合之民兵五千五百有竒又合之驛傳兵餉則一萬二千
一百有竒矣内府供辦之額尚仍其舊有司宴饋之禮非遠於初或冗役
之失裁及兵額之漸溢絫成繁浩之費盡從田畆而徵雖前弊得清於歸
一而後害又伏於偏重矣昔并賦之丁丁猶能自愬其難供今盡賦之田
田安能自辨其無出此兩役未罷之初民猶有籲减之路條鞭一設之後
民日受例增之累也誰其節省以慰吾老羸之望乎則以俟持籌之(君子)
粮長洪武初州縣粮萬石例設粮長一人主徵收運納之事已復增設
粮長正副各都區二人每年令赴京面聽宣諭關領勘合事竣仍親賫奏
繳有犯雜犯死罪及流若徒者止杖而貰之其待之厚如此是時全浙粮
長僅百三十四人而塩一邑可知矣父老相傳古有大粮長聱勢赫奕如
官府者是也後民貧不能充其選區或分三四人正德中遂有串名法至
嘉靖間吾邑額定粮長大抵四十二人為常均平事例行後始照里分每
歲輪一百六十一人為粮長徵收秋粮其運納銀米諸差亦僉其人為之
復名之曰觧戶盖其役與國初之糧長同而其人之分任者較之國
初不止數倍矣又里長十年之中充粮長者一次充見年者亦一次見年
者即直日提牌歛里甲錢以奉各辦之役者也條鞭行而見年無所事事
遂取十甲分為上下令見年亦催徵五甲粮税兼任城垣圩堰等役以分
粮長之勞其法意甚善而行之既久繁費漸多僅僅三百二十畆之家十
年中迭支兩役欲産業不耗且破不可得矣大率今民役粮長最重見年
次之調劑之使重者减而輕則歷政具有條議存焉
萬曆三十五年光禄寺丞郡人徐公必逹具題白粮利弊内開官觧一欵
云差觧各役惟觧米非民不可若絹銀等差决宜官觧但水脚寕過從厚
即於條鞭内派徵盖官代民觧而民厚出水脚以供官官與民兩得也䟽
下戶部覆今後北差除白粮外其絹觧即付之總部府佐南差除糙白外
其絹銀等差即付之管押縣佐又湏度其道里酌其費用寕加厚水脚派
徵通縣以官府代民觧之苦亦恤下之仁以合屬答官觧之勞尤供上之
分矧所省於需索雜費不知其幾云云奉旨依擬行
三十八年通行歛觧事宜布政司為議立委官歛觧類觧錢粮以清弊
蠧以省津貼事照得兩浙為東南財賦之區亦為奸猾積弊之薮然而浙
西為甚嘉湖為尤甚白粮觧戶重役惟嘉湖有之百姓已不堪重累而又
加以各項錢粮頭緒繁多故有一項之銀即有一項之觧各縣俱於開徵
之前編僉觧戶其中鑚刺躱閃弊不勝窮及編僉既定徵完各項銀兩給
批起觧觧戶承領銀批到省勢必投歇彼歇家與吏胥内外相搆倚衙門
為壟斷百計需求上納錢粮有打點使用之費投批掛號有稽延盤纏之
費甚至有積猾包攬併其銀而侵用之并其批而沉匿之種種弊端莫可
究詰故近日嘉興海寕士民習見觧戶之苦乃於觧銀項下議增津貼付
之官觧然見所議津貼數多加派日繁民命日蹙幾不聊生矣本司承乏
錢榖有激於衷爰陳一得之愚求以革弊而甦民竊聞他省曾有類觧之
法今欲行之杭州等九郡有歛觧之法今欲行之嘉湖盖道路有遠近錢
粮有繁簡不可執為一例也嘉湖錢粮最多弊孔亦最多且去省甚近舟
楫往來甚便委官歛觧每府不過數日可完假如各縣錢粮本司酌其緩
急定為先後填簿分發各縣徵收照限起觧每於䨇月初旬將徵完某項
某項錢粮若干即填入格眼簿内逐欵類報本司一面將銀傾銷足色成
錠聽候本司委首領官一員即發所填簿收執順路挨次到各縣與縣正
官當堂逐欵照簿憑頒定法馬一一兊明惟京庫銀兩照京庫法馬兊凖
俱要足色足數逐錠用縣印竹紙實糊銀上外用綿紙包褁竹紙細條封
口仍用縣印縣官親填職名花押各項銀數逐欵開列總類一批給付委
官回司投收本司止騐封收銀該庫官攅無能高下其手委官亦止照封
投納衙門各役可免掯索之需至發觧之日本司即以原封給發其有零
數者兊&KR3301;間或偶拆一封稱兊若有短少責在該縣印官賠𥙷如或印封
損動而有虧欠者於委官名下追𥙷收完之後本司徑差吏赴院掛號掛
完俟下次委官發縣附卷查盤如此則一批而可兼數十批一可免掛號
銷號之煩一可免侵欺營運之弊一可免僉觧貼觧之苦不惟諸凡積蠧
掃蕩無餘而目今縉紳耆老紛紛條議俱可存而不論矣時左轄吳公
諱用先直隷桐城人
胡震亨曰官觧之法善矣議者猶愳領觧之官他日或以煩勞辭役有仁
政不終之慮意惟有嚴核幇役之銀使帑貲不竭稍寬路費之額使人情
樂趨庶幾法行可久郡紳徐公必逹有䟽云藩臣吳用先行官觧法省僉
各縣觧戶甚多父老垂涕誦德但羡耗淨盡浙竟作貧藩官貧吏書并貧
人情貧久生他心且合計以圖變法矣必勅撫按著為定例而後可又
云各縣空役貼銀必如海塩初議配與觧官及承役人對支為妥欲維法
於不壊者公數言盡之矣
北運歷年條議按北京白粮押運一役惟東南五郡有之吾邑粮僅四
千船止十&KR0963;而大家巨室立破於是役者不知凡幾矣萬曆三十五年郡
紳徐公必逹為光禄寺丞管理白粮因上䟽極陳其弊一曰軍前民後之
狃成說二曰監兊供億煩費三曰官戶難催四曰船難僱覓多索詐延挨
五曰水脚短少不時給六曰各關搜貨納税稽留七曰風濤漂沒八曰丁
字沽剥船張家湾車運繁難九曰到京露積最苦風雪偷盗十曰批文躭
閣十一曰差觧煩多殷實不足並切中利病得旨多所厘革今嘉湖廵
道方公應明嘗身董是役悉利弊尤深因采公䟽及前後臺省䟽附以已
意為北運便民總略頒六議属邑蘄在必行撮其大要於左禮科都給
事中陸樹德䟽曰東南財賦之來有軍運以充軍儲有民運以給宫府人
皆知軍運之重不知民運之苦尤有深可憫者夫軍運以十軍運米四五
百石民運以一民亦運米四五百石軍運船皆官所造而軍不知民運船
則民自僱而官不知軍運以軍法結為漕法一呼百應人莫敢犯民運以
田里小民供役遠道語言鄙俚衣服村賤人得而侮之軍運經各該分
司衙門無抑勒需求之苦民運經各該衙門動以遲違情由問擬工價并
諸雜色使用每一處輙費銀十五六兩少亦不下十兩軍運過洪閘一錢
不煩洪夫閘夫共與挽拽民運每過一洪用銀十餘兩過一閘用銀五六
錢所過三洪五十餘閘費可知矣其最苦者船戶皆江淮奸民慣造此船
装載白粮每僱船價及撑駕夫價計不下二百餘兩粮一入船其驅使粮
長本啻奴婢每日供奉船長及撑駕夫不啻奉其父母盖粮在船中即粮
長身家所係吞聲忍氣曲為順從勢不得不然也其最所畏者軍運每凌
虐民運有等豪惡之軍故將已船撞擦民運之船民船板厚而軍船板薄
微有損傷即便蜂攅鴉擁盡入民船百般挾詐不厭其欲不已苦之在途
者縷縷若此其他入京攬頭之需索入倉交納之艱難又有不可勝言者
盡斯民筋力之脂竭斯民愁歎之氣米始就倉困苦極矣嘉靖十年以前
民運尚有保全之家至嘉靖十年以後凡充是役未有不破家者近來東
南流離日衆逋負日多邑里蕭條盗賊滋起莫不由斯根本重地一至於
此誠不可不深慮也臣産東南親見此苦常切痛心詢諸父老咸謂宜將
白粮并入運軍順帶使民出所有以益軍軍出餘力以代民似亦無不可
者但今年限期已迫尚未敢輕議上請今所富議者合無將民運并入
議单兼責之漕臣令各該參政一體督促進閘總運參政督催至京則軍
運不敢肆其凌虐船戶不得恣其奸貪而洪閘亦可無需索之患如有此
等許不時呈告以憑警治伏乞勅下該部會議施行仍要申示各該衙
門人役不得過為抑勒以滋民怨以生物議庶乎民困少甦民心&KR0794;趨而
益以彰我皇上惠養元元之初政矣工科給事中歸子顧䟽曰職惟
國之賦役莫重於東南而賦役之艱難莫重於民運民運之苦弊不在額
外之有加益而在額内之有虧損救弊之方計不必議加以其本無而但
當議還所固有試舉其受累之甚大都有三一曰水脚之侵沒二曰沿途
之需詐三曰交納之留難請不避煩縷一具陳焉夫運粮之有水脚每
船不下百金一無虧損似亦可濟舂辦之耗拆長途之勞費交納之賠償
獨奈何侵漁者衆也米未下船而先行盤詰牌票百出索取千方船尚未
募而妄為好歹胥吏哆口而談長令拱手而聽各官原有費額另納公堂
使費銀兩各項原有編銀復索轎夫修船工食既有總部恊部之官已而
添官押役廐長立而馬益癯原有儧運儧幇之役已而添役押幇役人多
而羊益羵且扛頭把持而水手任其僱募兜攬紛紜而撑駕聽其遲速盖
粮未行而水脚已耗過半矣是水脚之侵費不可不重加裁革也至如粮
船之行往返六千餘里涉險數十餘處其間觸石驚濤之險櫛風犯雨之
危小民已不勝匍匐而皇店皇木之暴戾抑勒關津閘&KR0309;之阻滯留難快
船官座船之欺凌需索重至疊出不惟詐財且阻去路而早則起車遲則
守凍耗費不貲且州縣查騐矣又有淮安理刑之騐通州粮衙之騐何為
者也况淮安之騐騐其少少則罪之通州之騐騐其多多又罪之少不可
多不可為之民者安所逃罪乎若不於沿途一帶禁革使得於受害地方
官處告明重懲以法民困何甦是沿途之需詐不可不重為議處也若夫
交納之累尤有不可勝言者五經科道七經内官掛號三十二衙門亦云
瑣矣煩矣而粮米入城先講使用初入倉庾各役先索常例管門者有錢
把斛者有錢夫收粮用斛耳而有數銖粒於掌上有選銖粒於盤中者選
畢則每石而收之收重有罰收輕有罰總之各衙門之收米不一有每石
費五錢者甚至有一二兩者况近時之新斛比國初之斛多有異同賠𥙷
甚難且遲留有罪違限有罪京中之罪未償而府州縣銷批之罪又至噫
可嘆也則交納之弊又不可不重為裁革者也浙江廵按方公大鎮䟽
曰臣嘗咨訪白粮觧戶之苦大都二端其一在未觧之前苦於水脚之侵
分其一在既運之後苦於關津之多故水脚侵分之弊近在地方臣等力
得而禁之而關津多故之弊遠在道路臣等口得而言之力不得而祛之
臣召經知觧戶細詢其状則曰自南而北有滸墅關納料之税有揚州鈔
關騐契之税有淮安工部板閘納鈔之税有清江浦戶部納鈔之税工部
抽单之税有徐州戶部報艙口之税普寕店之税有臨清納鈔納公堂之
税有廣安店之税有工部領磚之税有丁字沽皇店之税廵簡司追納
底載之税計每船費銀七十餘兩而臨清一關尤甚焉此外又有新河倒
班僱募短縴撑夫之苦有臺兒莊濟寕南旺袁老口阻淺起剥之苦有河
西務另僱民船倍出水脚之苦有王家務遇凍賃房凍米搬運狼藉之苦
有起車陸運倍出脚價并車夫偷盗之苦有德州河西務等處皇店照
票勒索之苦有軍船凌擠暑雨蒸拆之苦有交納内供用庫光禄寺保識
多索使用及勒耗米之苦有交納禄米倉篩頭歇家長班拏樁掣斛之苦
有南北十五衙門批廽投銷守候留難之苦計每船又費銀三百餘兩而
僱船僱夫與席草包索飯食神福一切諸費又不與焉盖白粮一船負富
戶之虛名到處以為竒貨而漁獵之不厭在上在下不惟不體念且加齮
齕也此所謂遠在道路臣等口得而言之力不得而祛之者今若不察道
路關津之弊為之區處而但於地方議津貼議造船喋喋不休是地方施
之於粮觧者日彌厚而粮觧施之於道路關津者亦日彌多漏巵尾閭終
無益於粮觧之毫厘而牟食繭絲徒有損於地方之什伯矣何以起吳越
之瘠於溝中而袵席也方公北運議曰或問曰役莫苦於北運身既親
之矣可得歷歷而言與對曰北運之不先也始有所羈而不能先也中有
所阻抑而不敢先也前有所畏避而不欲先也何謂始有所羈而不能先
夫運必資舟楫無水脚價則失其資矣今不請托則不得也不兑支民間
則不得也不營求比限則不得也不鑚求放单則不得也不扣除公堂則
不得也未涉江淮已為魚肉安得冬理舟米春濟東風之便乎是水脚價
為北運之命脉最宜當官而見給粮時而蚤給破陋規而全給者也何謂
中有所阻抑而不敢先白粮上供漕粮軍餉輕重自殊乃先漕後白強
軍既逞横江湖之上而上人更助漕沮白不買幇則不得行也打詐欺凌
百䟽而不一戢其最苦者漕白相值遇險破舟而令白賠漕私詐未遂鑚
求公斷私詐十餘金而不得公斷百餘金而莫誰何此竇一開則從來漕
規一變是倒授強軍以恐喝之柄也後之粮觧將益喘息而不敢動矣第
不知白粮遇漕破舟將借誰以償其苦也不寕惟是淮上游徒賄得緝盗
未消之批遍搜粮艘沿河刁棍怙恃村里烏合之衆強禦粮行部官親身
而目擊之非不執有三尺彼借口差委將觧諸院道實繁有徒將發問該
管有司又非所屬之吏也不過稍加督責否則惟聽飽其欲去矣即去已
羈程數十里矣甚至關閘之間止司啓閉商賈攸往一見粮艘無禁而生
禁必得重賄以導之行則覬竒貨而思居不啻布無頼之人也是處處皆
北運之強禦何如重部官之權俾得直陳軍丁強横詐害之状以為軍官
殿最備兩臺考察之一端則軍官自為制以民粮分入軍幇可以一府之
民粮合入軍幇亦可也至關閘為優彼自以官品償之若棍徒為梗則有
司之不自戢其宇下也在兩臺一傳示而有司禁之自止由是運官更時
其起居審其風波無怠無急則衆役無險危之苦自無死亡之患也何謂
前有所畏避而不欲先也苦莫苦於守凍彼何敢後而忘其苦意必較守
凍而苦又甚焉者矣盖守凍臨濟每名打點不過五十金而一至河西天
津之間則内監以起車為例所費不貲每名非二百金則百五十金也照
顧不及攙和水土竊取米數且有連車推入私室者矣且有搶奪近地而
無人問之者矣且又日畐月運不及其半而春融冰觧數萬可旦暮至者
矣即部院布以寬政或車十之一或始議終免而一聞起車之議則一番
催促一番打點未幾而催促隨之是以起車為虛名而吏書受實利先至
者首被害也何如守凍遠者用五十金而不驚其心也且勿論往歲即今
之役議起車者數矣民之私用不知其幾而所車不過二千石不識内
府何以支其虛以待冰泮之際哉似不如永裁起車之利以塞吏書口實
則各役無陸運之費争脱守凍之苦又何樂栖栖河上踰歲而不得至也
然愚又有說焉白粮之弊國家利於早各衙門吏書利於遲遲則安受守
凍之金故先至者非起車别無苦之之術矣甚至交納衙門及一切保識
欲借先至之人開增例之端勢不得不倍加摧抑而使之遂所求也所以
然者何也彼皆視條陳為虛文徒指弊立法而事竣之日無人據往議而
按其實信其賞必其罰是以小人無忌指弊而弊在立法而法亡矣使誠
能悉粮觧始末之苦則人人踴躍而前未離本地所省已多然後照往歲
有司扣除水脚之數改造粮船如漕船式則不數年可造輕舟數十白粮
未有不早供公家之需而勿重煩廟堂之議也
推收萬曆三十九年知縣喬議魚鱗册乃原丈之根其中號叚賣
者照此號而除買者照此號而收號内有分收若干者俱照除註明有何
差訛重造之弊自賣主或寫不明或記號差訛或此戶已收而彼戶未推
或此圖已推而彼圖失收或一號而兩主重收或兩號而誤歸一號或有
分收不為註明而一併除去或祖舊册而訛以傳訛又或有方收此甲復
收彼甲頃刻而兩三轉移者致使里長無處辦粮里書亦忘其源派大造
差訛良由於此今本縣照每圖原丈册籍刊刷推收號票如一圖天字一
號起至幾百號止即照區圖多寡挨號填實推票印發里書每里照圖原
丈分發收田者應收某號即與該書揭票此據以為除彼據以為收分收
者里書另寫一號票用私記合同印鈐于官票之上仍付區總處掛號方
准推收如此揭一票去一號矣焉有重收之弊一推一收照號造册焉有
增减之弊此圖有推彼圖無收不准作除此圖有收彼圖無除不准作收
有田之家應收田畆毋論十號百號俱許揭票總釘交與里書立戶有何
差訛其中如有方行新收入甲又復轉收别區别圖以希規避者查出即
行䆒罪里書同坐
塩課國初場有團團有竈丁給滷地草蕩及工本鈔煎辦商中買者
輸芻粟於邊赴場支塩掣賣(洪武初亦以四百斤為一引後行改辦小引每引二百斤竈丁每歲辦小引塩十六引每)
(大引給工本鈔一貫是歲給鈔八貫辦塩三千六百斤也時鈔八貫值米八石)成化中分引目之半為折銀嘉靖
中復併改本色為折色塩銀半觧京濟邊半給商自赴場買塩運掣盡變
納支本色之舊歲課日詘率又從有司責辦塩銀不盡出塩場出民田包
𥙷十七八矣一曰帶徵水鄉塩折銀竈分濱海水鄉自正統中廵撫周公
忱始時鈔法不行工本無出因分附場為濱竈令煎辦遠場為水鄉竈令
代出工本米後米不能辦則納折色塩銀銀又不能辦則改水鄉竈盡歸
民授民役銀歸民粮帶徵成化末都御史彭公韶議也是為民代水鄉竈
輸塩銀之始一曰重徵水鄉蕩價民蕩認納銀水鄉蕩業歸濱竈蕩價民
粮帶徵矣後夏公百年而運司以壓欠商價多奉院檄下縣問故時水鄉
蕩属縣否属縣則宜增税縣未稔塩往牒也謾以民蕩畆若千對因㮣加
税若干一蕩價也民代輸者一民蕩代輸者又一萬曆三十九年事也邑
人侍御彭公嘗請之竟未豁(兩浙鹺規載萬曆四十二年塩院楊公鶴檄文云萬曆三十九年前院某具奏清丈各蕩)
(陞科提𥙷商價可為苦心但一時承委官奉行未善未免一槩派加兹逄恩詔推廣皇仁本院上䟽部覆量减一半凢重叠加派者自四十二)
(年為始照數减免云云本縣民蕩初派每畆一分六厘七毫今减為八厘三毫八絲時楊公亦未悉此蕩為民蕩只照竈蕩例减半若知為民蕩必)
(厘正全豁矣)今塩利實入縣官者益無幾而滷地與蕩價竈丁佃之海上民
坐享其入歲不下三四千金有司欲問之則詭以竈困聳上聽不察其實
曲護之不知民實為竈困竈故未嘗困抑又不苐無困已也始乎調停卒
乎偏瘠肥不可返塩政之失實不能無追憾於作法者已兹以國初迄
今塩課欵額傋列於後庶異時厘正者有所稽焉知縣樊維城議國
初竈戶辦塩官給滷地草蕩及工本鈔米以為之資草蕩薪採有限全頼
鈔米每引一石者足充牢盆費故所收塩利為最多後鈔法壊工本無出
竈丁徙業者以滷地草蕩佃之人取息抵課而家於水鄉稱水鄉竈其仍
居海濱稱濱竈者僅餘三之一焉昔之名臣如周文㐮者來廵海上亦姑
隨順人情免水鄉之煎辦而令其代出鈔米以給濱竈廼米寔難辦法終
不行迨彭公韶廵視直憐其困弛之為民水鄉盡得落籍而應辦塩觔則
帶民粮徵銀觧運司本縣田畆始有二千三十金之加民代水鄉竃受累
此時水鄉所遺草蕩若即併歸濱竈猶可計草價以派塩觔少損民田帶
徵之數乃官與徵銀一千八十兩觧運司代之䟎集至前任夏始議併給
濱竈失之已晚顧又予之蕩而貰之草價反將此一千八十金者帶徵於
民粮復以兩場為惠不均更包𥙷鮑郎四百六十金以均之合前共三千
五百餘金而此外徭銀抵課本縣及嘉平二縣代觧者復有五百五十金
之多重叠包賠不一而足於是兩場課銀盡皆民為竈出糓土為塩田出
海砂所辦者猶有千金餘鮑郎直三百五十金而已更以官吏工脚之俸
粮工食縣司所設之塩課給賞計之所費又七百餘金取以相當實入之
利益復無幾竊謂國家塩筴之失筭無如此邑兩場甚也總之一鈔法
不行本絀無以生息遂行權宜苟且之術貽累于民而無益於國至此
今欲修復之亦求之國初給竈之舊而可矣夫國初所用給竈者非
前所云工本鈔及滷地草場三者耶工本鈔不易復滷地草蕩自在即滷
地時有坍漲蕩之無虧損有墾闢者又在今兩場竈丁所受草蕩每丁多
者三十餘畆少者亦不下二十畆每畆佃客納草價五六分與竈丁其耕
熟者分為上中下三則增派税銀自三分至一分五厘觧運司大約竈丁
所得草價多者每歲一兩餘少者亦不下八九錢而滷地之佃與人者又
可得銀二三錢不止至問竈丁所納于運司者每丁税額實不過二錢有
竒而已向惟責其煎辦每年每丁湏納塩三千六百斤值銀七八兩之多
故給之草蕩給之工本米優厚如此今因工本米不給塩課俱帶徵于民
粮止責其納銀二三錢矣此即滷地之入足以之有何所困而必湏優
厚之也乃空擲此草蕩與之令歲享草價之厚入豈非當事者失于籌及
相沿冐濫未裁乎抑鹺司積胥猾吏欲留此以取分于竈戶故相隱而不
發至今乎夫民為竈困田粮為塩課出辦亡論矣蕩固國家地土也草
價固國家地圡所産也不辦塩而收息有此理否即辦塩而以一二兩
之入輸一二錢之税十而納一又有此理否民之田可令代徵竈之蕩胡
不可加徵也竈之蕩可自佃之而收價蕩之價胡不可改之為税如民田
一例徵之以𥙷塩課以减本縣帶徵之課也計兩場耕熟之蕩海砂可得
三四萬畆鮑郎可得數千畆今分三則起税觧運司者不過千金若以民
田税銀額論之尚可畆加銀五六分當得銀三千也其未墾者畆可徵銀
二三分兩場為畆九萬餘又可得銀二千餘也今莫若盡以其蕩歸之有
司將佃客姓名籍之于册一如編審里長之法荒熟各自為里畆多者為
役頭畆少者為甲戶立限徵銀觧之運司除抵海砂課銀一千有竒鮑郎
課銀三百有竒外尚多三千餘金則以一千金抵本縣代納之蕩價以二
千金抵本縣帶徵水鄉之塩銀綽然有餘民可甦而國計可𥙿其兩場
滷地尚有一萬六千餘弓减佃價之半而徵之尚可得銀一千六百則或
歸場官收觧或歸有司照前法徵銀亦無不可總之今日海上煎丁俱非
真竈編排直捷徵銀自易正不必令多人豫于其間恣其中飽而無益于
國也斯議也不知者以為創說而實非創也蘆瀝已先行之矣考之兩
淛鹺規載萬曆四十二年蘆瀝場竈趙志奎等建議照蕩僉役毋沿照丁
給蕩之空名塩院楊以為不易之論將蕩戶名下實查蕩産畆數按籍僉
差其貧竈之有丁無蕩者盡免其役因以其法入之復命䟽中至今蘆
瀝稱便夫蘆瀝亦海邑析之平湖者也三場事體元同蘆瀝可行海鮑獨
不可行乎但行之則于民于國便于奸竈于鹺司胥役俱不便耳夫立
法而欲使小人稱便欲使小人無梗千古無有深于計者要在獨斷獨行
而不為所撓阻斯得矣
戍海篇倭亦名曰本其國西南至海東北大山地分五畿七道三島即
班固書所云會稽海外有東鯷人者是也其人魁頭斷髮跣足輕生好殺
多狡謀喜為盗賊漢唐來通貢中國未聞入犯後至宋沿海開市舶徑道
益通元人承之奸闌出入者寝多勾引廣於是患始興先是元至大中有
倭泊慶元焚掠釁蚤兆矣而國家初平海内所殱滅群雄方若張皆在
海上故部黨逋誅不能出者則竄而之海島紏羣倭入寇掠以故警之發
乃在開國時高皇實錄載洪武二年倭犯山東淮安明年犯淛東福建
其五年寇我澉浦殺略人民而長老亦言洪武四年有海民沈保童用竹
筏載倭登掠海塩事縣首被倭患如此上念區寓新奠海堧獨嬰蠆毒
亟遣帥廵禦又即家起信國公和相視並海要害築城置衞所綂官軍各
占信地戍守其法甚備於是塩之衞所始建一曰海寕衞指揮使司在縣
城内一曰澉浦守禦千戶所在澉浦鎮一曰乍浦守禦千戶所在乍浦鎮
今析屬平湖二所隷衞衞隷淛江都指揮使司以内隷於左軍都督府有
𤇺堠有寨凡五十有七聮布海岸南屬之海寕所北屬之金山衞境汛月
各以軍五人守之瞭海洋船火報聲息有戰船為大青為風尖為八漿凡
七十有二其五百料者以軍百人駕之汛月出海洋廵倭大汛二三四五
月小汛九十月此五月風多從東北來倭入犯易也之三城鼎足稱重其
後澉有小警旋就晏寕先臣鄭曉曰洪武末年海中方張諸逋賊壮者老
老者死以故沿海郡縣得休息謂此也永樂中益嚴汛守其七年有沈家
門遠哨之議沈家門在定定海洋外舟山普陀間往倭人入貢每泊船於
此信國經理時因立水寨防禦至是調衞所戰艦恊哨盖欲聚重兵一處
壮兩淛聲援然此山去東浙為近去西淛實千里而遥非本衞衝要必守
之地洪熙元年廵撫淛江右布政使周幹請撤歸近海各守信地宣德初
行在兵部又以為言皆未果撤至正統間倭警作頻年寇大嵩寇桃渚且
寇我乍浦者再朝廷命侍郎焦公宏廵視海防因漸有厘改焉先是衞
五所並在衞署至是以乍浦新中患所軍單弱奏調後所移署乍浦城貼
守其北十里梁庄堡地尤衝增拓為城以指揮一人統官軍戍焉(徐泰曰浙西並)
(海之地海塩為要海塩乍浦為要乍浦當西海口可泊往往致寇國朝既設守禦所正統間倭夷登岸吏兵不能支故復以後所恊守至今海口)
(梁庄等砦歲必專官設備監往事也)而澉浦所亦調湖嚴海寕三所軍遇汛恊防添築二所
城及縣城南北二瞭望臺併省𤇺堠與寨為三十七所其沈家門戍亦以
其時撤回增設騎操馬一百五十四疋傳遞塘報在海岸設防而戰艦則
減為小尖哨船二十備乍之西海口不復遠汛申飭雖詳事稍異開國
時矣成弘而後海上久無事罷三所之戍澉者諸弁寝尚文雅絀言兵軍
亦服四民業者多虛尺籍(大司馬譚公綸有云自昔衞所空虛徒存尺籍非真無軍也家道殷實者讀書求舉而外往往)
(納充吏承其次賂官出在為商其次業㙯其次役占其次搬演雜劇又或通同賣放回附近原籍歲收常例皆不操守至於𥙷伍食粮則反為疲瘵)
(&KR0714;疾老弱不堪之軰軍守無資弊皆坐此至于逃亡故絶此特其一節耳)至嘉靖中海船廢盡馬額亦减武
備衰耗極而倭變適大作初國家彷宋元遺制開市舶寕波嘉靖之二
年因是有宋素卿宗設之關既而革舶司禁番船往來顧不能盡如禁率
泊近嶴私與内豪市内豪更狡積漸賖負弗償諸奸商益讐憤起為賊勾
倭人沿海寇犯不休朝廷為設廵撫及總制大臣兼轄浙直福督勦若
朱公紈王公忬張公經李公天寵及胡公宗憲先後來蒞師而衞所軍不
堪用則募民為兵用之兵制因大變(都督萬表云向來海上漁船出近洋打魚樵柴無敢過海通番近因海禁)
(漸弛勾引番船紛然往來海上各認所主承攬貨物装載或五十艘或百餘艘成群合黨分泊各港又各用三板草撇脚船不可勝計在於沿海兼)
(行劫掠亂斯生矣自後日本暹羅諸國無處不到又誘帶日本島倭奴借其強悍以為護翼徽州許二住䨇嶼港最稱強後被朱都御史遣將官領)
(福兵破其巢穴焚其舟艦擒殺殆半就䨇嶼港築截許二逸去王直亦徽州人原在許二部下𬋩櫃素有沉機勇略人多服之乃領其餘黨改住烈)
(港漸次併殺同賊陳思盻柴德美等船伍遂致富強以所部船多乃令毛海峯徐碧溪徐元亮分領之因而海上番船出入關無盤阻而興販之徒)
(紛錯於蘇杭近地之民自有餽時觧餽酒米獻子女者自䧟黃巖屠霩&KR1790;而其志益驕其後四散劫掠各通番之家則不相犯人皆競趋之杭城歇)
(客之家貪其厚利任其堆貨且為之打點護送如銅錢用以鑄鋴鉛以為弹硝以為火藥鐵以製刀鎗皮以製甲及才帛絲綿油麻酒米等物無不)
(賫送接濟而内地之人無非倭黨矣按鄭曉吾學編日本考言海寇之起由於内豪賖欠其貨因而讐憤劫掠據萬都督所云又起於自相防衞自)
(相吞併遂盡變為盗賊合觀兩說當時寇起之原始盡)先時浙有把總四臨諸衞即選衞指揮充之至
是分六總改欽依以都指揮體綂行事重其權浙西者曰海寕總駐乍
浦(海防類考云兩淛原有考選把總四員分為定臨觀一總柗海昌一總金盤一總海寕一總嘉靖二十八年分定海臨觀為二總柗海昌國為)
(二總共六總三十六年以六把總事權不重題奉欽依以都指揮體綂行事始由朝授焉)先時設總督備倭都指揮
臨各總列御都司至是以都司權輕設總兵定海節制兩淛别設參將四
奉敕綂領六總淛西者曰分守嘉湖參將駐縣城(海防類考云洪武三十年設總督備倭都)
(指揮一員於都司綂沿海各把總嘉靖三十一年倭變以督閫權輕策應不前添設參將駐定海三十五年復設總兵官於定海改參將於臨山總)
(督備倭都司裁革尋設杭嘉湖及温處台金嚴參將共四參分守綂禦而定海總兵居中調度節制各參總焉會興云嘉靖三十二年添設杭嘉)
(參將三十四年改為嘉湖參將三十五年改設專駐海塩建置年歲較類考尤詳)先時有海道副使兼廵兩淛己
分設參政理淛西至是復增設副使備兵杭嘉湖名其兵之區曰嘉興區
用上承督府下監本區之總恭駐郡城(海防類考云廵視海道舊制以侍郎都御史領之洪武三十年後始)
(領於按察副使嘉靖初年駐省城遇汛廵歷全淛沿海地方二十三年駐台州二十七年改駐寕波仍廵歷沿海至三十二年間以倭變始添設杭)
(嘉紹台名府兵備而海道所轄止寕紹區矣添設參政事類考不載惟景泰舊志云正統七年倭奴登乍浦初設布政司參政一員奉勅專一)
(提督海道因設分司公署又錢薇集云正統間奏設藩參一員駐札塩城理海防自劉瑾革去而經理遂冺必有所據)而陸兵則郡城
設五營縣城設二營乍浦二營澉浦一營合十營營各五百餘人(遇汛分派沿海)
(循塘拒守汛畢仍守城池)水兵郡城亦五營營之人數同陸營(平時截守郡境水港遇警聽調邀擊)而海
上募福蒼船七十七艘兵二千餘人立海塩乍浦澉浦三關分三總戍守
兼出哨羊許二山羊山至許山一潮許山至乍浦亦一潮倭來至陳錢山
合䑸自陳錢至羊山復占風分䑸犯淛直故羊許尤淛西門戶永樂時哨
沈家門則已遠正綂時撤而泊乍之海岸則已近惟哨羊許於淛西海徑
有合爾(海防類考各區戰船先年俱於衞所食粮旗軍内選駕海寕揔計二十隻後損者不修缺者不𥙷嘉靖三十一年倭變船無可用海)
(寕揔改募福蒼等船七十七隻官為給税)至其佗徵調客兵如坑兵邳兵漳兵廣東山東兵狼
土兵及横江烏尾船兵往來遊擊者又不在前所設營哨數(坑兵處州守銀坑之兵劉)
(大仲嘗綂五百人守塩屡有戰功後敗殁邳兵參將湯克寬家丁也守城却敵甚得其力時凢三百人漳兵漳州兵參將盧鏜張鈇部下皆有之倭)
(中多漳人戰時兵有與賊通敗事者廣兵三十五年調至守塩一千二百人山東兵故老言三十四年嘗調至宿城外掠姦索食不减於賊廣西田)
(州狼兵亦三十四年調至土婦瓦氏率之過塩進搗金山賊失利而歸廣東烏尾横江船較福船尤大三十五年調一百八十艘分撥浙直海洋在)
(前給税海艦之外此外又有湖州水兵指揮徐行徤所綂有四百人然用之陸戰不可曉)嘗考胡公用兵時故籍歲費
餉六十八萬有竒而嘉興七邑所增田畆額餉幾五萬摉括竒羡充餉銀
又不下二三萬並以給本區增設兵則兵數之多可知已(采九德倭變事略云時每田一)
(畆出兵餉銀一分三厘沿海之民膏血幾盡)惟時縣境大小戰不知凢幾砂腰新塘兩戰殺指
揮三人(滿朝馬呈圖采煉)千百戶七人(王継隆姜楫楊臣康綬王相吕鳳娥岑)孟家堰殺指揮一人
全軍並覆(指揮李元律與處州千戶薛烱寕波百戶宋應蘭並死于陣時兵士死者一千四百七十五人)北王橋之戰亦
殺指揮一人(徐行徤又指揮姚弘戰於柗江陶宅死)衞城澉浦再被攻頼參將湯克寬令鄭
茂指揮徐行徤尉李茂力守得完而攻乍乍竟破城中人大半殱於後諸
賊以掠飽不得去誘之偽降離觧其黨使自相縳以效功於是陳東葉麻
縶徐海亦燔王直受餌就阱諸主名賊帥及群倭相継盡海上始就寕胡
公功實多然東南郡縣大抵皆殘我三城四郊外民廬稀煙火欲斷矣嘉
靖末以警息有銷兵之議始汰兵備令廵道兼攝(初稱杭嘉湖兵備今以嘉湖分廵道兼攝因稱)
(嘉湖兵廵道乃駐郡城云)隆慶三年汰諸營郡城及衞所三城合留兵五營又汰海塩
澉浦二關水兵留乍浦一關居平泊守臨汛出哨且有抽選軍丁𥙷兵之
議四年廵撫谷公中虛始定嘉興區兵制曰陸兵凢一營五總中總守嘉
興左後總守海塩右總守澉浦前總守乍浦曰水兵一關凢四哨一哨羊
山一哨許山一哨乍浦西海口一哨白塔港其哨守之規則每遇汛月各
總遞移屯就遠以資防禦中總屯海塩左總屯塩之龍王塘前總屯梁庄
後總屯乍浦城右總屯澉之南海口水哨兵遠出海洋各哨所占山嶴南
與臨觀海哨會北與直隷金山吳淞海哨會哨陸有籌哨水有符稽驗各
有法而陸兵募兵一總軍兵與民壯兵各二總水兵耆舵募兵貼駕用軍
兵時當事者以軍與民壯並元在食粮之額用以充抵民兵則兵數不虧
餉數自减盖於總參新法中仍參用軍伍存衞所初建意兵制有變而得
其善者此制也(海防類考云倭亂時兩浙召募陸兵不下十萬餘續因减免餉銀議將水陸募兵漸次汰减選取民壮弓兵軍兵抵)
(用至隆慶四年督撫軍門谷題准各區水陸官兵内嘉興一營五摠募兵一揔民壮軍兵各二揔海寕揔水兵留用民捕耆舵兵九百一十五名加添)
(軍兵五百二十三名謂之貼駕軍是以餉數减除而兵數反加足敷防守又王兵憲樵檇李記曰自倭亂平三關改為四哨白塔港為一哨兵船九)
(艘哨官一人領之乍哨為一哨兵船八艘參將中軍把緫領之許山為第二層門戶立為一哨用蒼船二艘沙船小哨船叭喇唬船共十六艘水兵)
(把摠一員領之以羊山為茅一層門戶立為一哨用船如許山之數以備倭把摠親督領之㩀此則當時船亦减為五十三艘數有可稽者民壮始)
(於正統時後正德中每縣額十人尋又定為每里一人初為力差嘉靖五年工食派秋粮中帶徵始有額餼會典隆慶四年題准浙江通省額設)
(民壯除留看守各府州縣城池庫獄外其餘徵收工食挑選精壮之人設立隊伍聽各該摠參都把揔官與軍兵合營操練縣舊志隆慶三年以)
(兵餉缺乏奉文議革民兵在于海寕衞并澉乍七所軍兵挑選足數各揔以海寕衞指揮綂領哨官以各所百戶綂領軍兵粮在於軍儲倉本折關)
(支)萬曆初水兵貼駕者復改用民兵僅存軍兵之半(軍院方議革水哨軍兵一百八十名募民)
(兵𥙷之在萬曆二年)時以倭警久息始裁五總中哨又裁白塔港哨船之半不數年
釡山見告海上復修備舊所裁者多𥙷又有乍浦地尤衝兵止一營為弱
增設軍兵一總(名左)營而稱舊左總為中左營舊中總為標營汛時左營屯
乍後營改屯龍王塘南標營自守郡城聽調發移屯之規稍變其黃道關
舊置澉浦關處亦增設哨船以白塔港為中遊左哨此為中遊右哨而每
遇汛期督撫軍門檄嘉湖兵廵道同分守參將督發兵船出戍海洋督撫
則間歲一親行焉(陸兵練習每總以中哨三隊習鳥綂每什以二人習刀牌二人習狼筅四人習長鎗二人習鈎鐮短鎗暇)
(時俱習弓弩臨敵鳥銃衝陣則刀牌手護之刀牌手衝陣則長鎗手護之弓弩鎗䥥手衝陣則狼筅手護之長短必相間而進而火噐尤利於用其)
(各营百子銃鳥銃火薬火䋲鉛弹噴筒及水哨發貢將軍銃佛郎機之類皆官銀造發各有成額本區嘉靖中所募福蒼等船皆官)
(為給税隆慶後改為官造官修以致侵剋弊多不堪經久萬曆二十五年議令各捕預領税銀自造充為私船庶免他弊定限三年燂洗四年輕修)
(五六年重修七年拆造遇修造年分船兵照限放班舵兵改食兵粮扣省餘餉抵凑船税今計各船每年每隻税銀福船七十四兩三錢四分蒼船二)
(十四兩沙船内一等二十五兩二等二十二兩小哨船一十二兩唬船四兩本區船税共該銀一千一百二十二兩六錢八分其銀於嘉興府額派)
(料銀并扣省月粮銀内支給網船係各隊兵自造自修例不給税按福船中為四層高大如楼敵舟小者相遇即犂沈之沙船能調戧使闘風蒼山)
(船有二層隘於福船而闊於沙船用之衝敵頗便而捷叭喇唬底尖首尾如一旁有十漿破浪如飛尤便追逐哨探之用)
知縣章士雅正疆界議
凢宇内之設為州縣者鮮不畫疆分界而治矣獨嘉善則可異焉其初割嘉
興以分縣而壌地在華亭吳江之間其田額視各縣獨重盖全浙之稅莫重
于嘉郡而嘉郡之稅莫重于嘉善每畆賦額無論田之高下槩以三斗三升
三合起科而徭平又五升有零其視嘉興多九升八合三勺矣視秀水多三
升三合八勺矣其視崇桐且半倍矣田不加腴而賦有偏重且地勢卑下東
接三泖西連震澤凢遇水災半為陸沉而積逋數倍於各縣矣以故奸民自
嘉隆來往往將田詭收嘉秀以就輕粮其始則曰與彼處兊換而究則兊者
復去而去者不返此弊之流至萬曆九年文量持甚盖當時以佐貳掌印推
去嘉秀者三萬一千二百三十八畆八分八厘三毫至十二年袁鄉宦厪請
還三千三百四十畆一分而餘田沉埋如故以三萬畆之虛粮復加本縣民
亦何以堪近里逓錢來等雖具呈院道而彼頑民與積書互相交結變幻百
端如監生金圻一人而隱田千畆不惜賄貨以植黨與詭詞匿呈殽亂視聽
本縣徒費朞年之力而尚不得一畆復還盖其隱去田粮不在此縣亦不在
彼縣而置于無何有之鄉食王土而不輸王貢獲利已久本縣以空文求討
而彼以實力永脱聞往年守令亦有以此召謗而不得竟其事者是以奸計
益多良民益病可為拊&KR0574;痛恨者此也
崇德志崇邑田地相埓故田收僅足支民間八箇月之
食其餘月類易米以供公礼仰給惟𧖟息是頼故𧖟務
最重凡借貸契券必期𧖟畢相償即冬間官賦起徵
數多不敢賣米以輸恐日後米價騰踊耳大率以米從當
鋪中質銀候𧖟畢加息取贖然當鋪中持衡搭色輕重其
間庾狼籍一出一入子錢外不止耗去加一矣以故民間輸
納利𧖟畢不利田熟也前徵追此之難有由然矣
安吉州志論曰苕水發源天目瀐泉潾澗衍迤四境而豐邑居其
上游即旱澇稍易為俻惟吉山盤地蹙其勢仰仰故不能瀦所受僅
裏外二溪而復轄于梅溪其道隘隘故不易泄考其初西畆諸湖小
山諸塘間用導川畜潤以供灌溉而分衆流今二溪既沙石善淤塞
又旁緣竹樹為梗而湖塘業已半為桑田益隘且仰故往往雨暴至
輒懷㐮崩割少暵遂成焦土如是而望歲無凶歉民不耗病難矣議
者謂水道亡策獨湖塘故蹟壅者浚之廢者復之梗者除之庶幾鍾
洩之上計或乃以工力繁浩且&KR1025;民成業為虞昔李冰鑿離堆史起
决漳水豈其不捐一鏹不破一塍而古今以為偉績顧利害小大經
理方略何如耳苟不惟民患是圖拘文牽俗猥曰毋動為優不已過
乎乃近時復有沿溪水利之税是以尺寸遷徙靡常之地而加恒賦
以重困吾民益非法矣
紹興府志軍制
皇明紹興府設三衞五所隷浙江都指揮使司仍總轄於左軍都督府此禁
軍例也而各衞所復有帶管及召募名色廂軍例也弓手領於廵簡司堰
營土寨鮮焉規模與宋不相遠其軍始調自南北從征者継乃抽台温等處
民四丁之一以充伍焉指揮郡將也千戶則营將百戶鎮撫隊將大務取防海
居常則用以弭寇賊民既出食食則守本業率妻孥戮力他無預矣承平久
無所事軍江南諸省率用以轉漕捨刃持櫓浙雖有海備亦半漕焉憂國者
或謂東南士卒罷於轉漕殆非也余曩為職方主事嘗攝入衞班軍班軍
數萬人自正德來俱作役司空度匠作曰白金五分歲可省冬官六七十萬
金若以還营則為隊而已矣入衞者習為工或不具兵噐聞輸作則便聞營
操乃顧不甚稱便也晉人有言曰巧於用短兵亦宜然故九邊軍亦大率用
輸作而揣其鋒於家丁築城垣治噐械功灼灼矣廪粮月給不虛耳司空城
旦猶司農篙師也何為罷乎衞軍既驕陣沒者又以死事錄功有司惮用之
正德中王晉溪本兵乃起民兵之議今民壮快手捕盗等名色是也是亦廂軍
類也而沿海則多用義烏兵先是嘉靖中金衢比郡有礦賊踰山抵義烏義
烏鄉兵擊勝之斬數魁其技以長槍勝鄉人私相傳稍得兵法自兹遠近競募
南至閩廣北至薊咸義烏兵故惡少子弟不習為耕則習為兵美食好衣以
待募義烏人大患之而往昔兵法或乃廢不知徒目皮於婺州也衞家說曰故
者不挑𥙷逃者不清勾軍政何頼然額粮固省矣今俗呼衞者曰軍而募者
曰兵兵禦敵而軍坐守兵重軍輕軍借衞於兵壮軍乃復充兵其變勢也不
㕥漕將何之乎石曼卿以建鄉兵顯名至或用之捍敵則笑曰此得吾麤也
不若募敢行者餘姚江南兵自具食無適帥却賊於後清橋謝生軍勇敢五
百人聲赫赫四馳竟敗死衞人與自衞異雖精猶麤矣况驅市人而戰者乎
故曰麤也兵曰增軍曰損兵曰驕軍日懦此無足患者患異日之兵復如軍
耳義烏之待募者可覩矣邇稍裁餉遂有壬午二月之變而汛時恐缺需則每
每以海艘傳羽書令人耳目驚也兵不戰不利戰又下策不忘戰之術蓋難
言哉
嘉靖初廵視海道副使駐省城廵歷全浙沿海二十三年移駐台州二十七年
改駐寕波三十年後地方多事分守參議駐紹興尋改副使整飭兵備稱兵
廵道隆慶二年以海道兼理寕紹兵備紹興仍以參議分守先年浙江沿
海原設總督備倭都司一員考選把總指揮四員統轄衞所而分定臨觀為一
總嘉靖三十八年分守定海總臨觀總全浙共六總三十一年添設參將一員
駐定海分守寧紹等處三十四年賊破臨山衞則添設總兵官一員駐臨山三
十五年移總兵駐定海而恭將駐臨山專統陸兵三十六年六把總俱授以都
指揮體統行事隆慶二年參將改駐舟山專統水兵以定海遊兵把總調臨山
領陸兵萬曆十二年裁革陸兵把總俱屬臨觀把總統轄駐臨山
兵部尚書譚公綸昔爲海道副使嘗建議云衞所官軍既不能殺賊又不足自
守往往歸罪於行伍空虚徒存尺籍似矣然浙中如寕紹台温諸沿海衞所環
城之内並無一民相雜廬舍鱗集豈非衞所之人乎顧家道殷實者往往納充
吏承其次賂官出外爲商其次業藝其次投兵其次役占其次搬演雜劇其次
識字通同該伍放回附近原籍歲收常例其次舍人皆不操守即此八項居十
之半且皆精銳至於𥙷伍食粮則反爲疲癃殘疾老弱不堪之軰軍伍不振戰
守無資弊皆坐此至於逃亡故絶此特其一節耳今可委賢能有司同該把總
官往各衞所督同掌印䓁官不必論其伍分先核城中街巷計有若干每街每
巷共有門面若干戸分格眼紙一張諭令自開房屋幾間男婦幾口某係精壮
某係老弱至於釜竈床鋪若干亦俱實開貼於大門上乃各委官持簿籍領各
伍官旗沿街履戶逐一面詰該管官旗有無隱漏并執結明白然後比對戸口
文册庶幾可得十之七八於是取其見在人數通行挑選精壮者存留食粮老
弱不堪者通行革退即以戸丁精壮餘丁選𥙷如果在營故絶無丁者除本省
地方照舊行勾外其他省人民屢勾無觧者不必駕言单勾即查照近例嚴
選别戶精壮餘丁𥙷伍至於充納吏承違例役占者通行禁止其賣放迯出外
行商業藝投兵搬戲及隱容在籍收取常例等項俱責令該管官旗及家屬人
䓁免其前罪通行勒限招回一體選𥙷務使食粮者皆精銳之士無復以老弱
充數不食粮者照依保甲之法編定守城如百姓守城之例不得㕥無粮籍口該
管守旗招徠𥙷充至五分以上即量行奬賞其有仍前縱容賣放者掌印及諸
伍官旗聽各道從實查參輕則問罪降級重則綁觧軍門治以軍法如此庶軍
政可肅戰守有人不至臨時紛紛請兵矣自嘉靖三十一年以來兩浙召募陸兵
不下十萬近年漸次汰减選取民壮弓兵正軍抵用在紹興募兵民壮軍兵各一
總臨観總留用民捕耆舵兵五百二十四名加添軍兵二百三十九名并原用軍兵一
百二十一名萬曆二年加復臨觀總民兵一百四十三名(今查總數不甚合)倭亂之後民財竭
矣减兵而選軍盖取足於正例原在食粮之額雖加至一石比之全給兵餉者
巳省矣乃日久弊生正數迯亡餘兵夤緣𥙷役月給之儲與民兵無異且強悍
難制是以又有復民之議云訓練之法臨觀一總水兵每春防汛畢六月中兵
船收港七八兩月留舵稍守船俱聽把總督同哨官在定海衞教場至九月初
上船防遇小汛十一月中起至來年正月止俱在定海關水寨同定海總三
日一次訓練臨山營陸兵每年汛期調發沿海防守聽把總督同衞所官與寧
波兵合营訓練汛畢回营遇三六九日臨山把總自行訓練水兵長技軍火互
用如賊船離遠則以鳥銃百子銃發貢為先賊船逼近則以長鎗鏢箭藤牌為
便各派噐械泊守本境遇掣與陸兵齊操陸兵長技長短相濟中哨三隊俱習
鳥銃每什以二人習刀牌二人習狼筅四人習長鎗二人習鈎鎌短鎗暇時俱
習弓弩如鳥銃衝陣則刀牌手護之刀牌手衝陣則長鎗手護之弓弩鎗鎌
手衝陣則狼筅手護之兵制之常經也
哨探之規各區官兵分撥小哨叭喇唬網船輪流遠出外洋往來哨邏仍與隣
近兵船交相會哨烽堠撥軍瞭望遇有警急通行飛報其出哨者撫臺有單汛
兵皆會哨取单憲司仍刊刷哨符發各總照依派定處所給符往來會哨交符
俱填發日到日時刻汛畢簡核不許近洋交单其沿海𤇺堠臺寨置立循環哨
籌每日南北各逓發一籌彼此循環母分雨夜逐墩逓送傳報有無聲息責令
陸路官置簿登記逓到籌號姓名曰時每五曰類驛飛報各將領皆親督兵船出
洋哨探遇賊船經由信地即從實飛報某處賊船幾隻大約賊有幾何傳報隣
境分投防禦應援即急督官兵相機夾勦其遠哨兵船見賊即報不拘定信地
其虛張聲勢及望風輕報者覆實治罪若賊在洋搶擄而隱匿不報者處以軍
法
沿海漁税於楽間㕥漁人引倭為患禁帆寸板不許下海後以小民衣食所頼
遂稍寬禁嘉靖三十年後倭患起複禁革三十五年總督胡宗憲以海禁太
嚴生理日促轉而從盗奏令漁船自偹噐械排甲互保無事為漁有警則調
取同兵船兼布防守先是廵塩御史董威題定漁船各立一甲頭管束仍量
船大小納税給與由帖方許買塩下海捕魚所得塩税以十分為率五分起觧
運司五分存留該府聽候支用每年三月以裏黃魚生發之時各納税銀許其
結䑸出洋捕魚至五月各令回港萬曆二年巡撫都御史方弘静復題令編立
䑸綱紀甲并立哨長管束不許攙前落後仍撥兵船數隻選慣海官員統領于
漁船下網處廵邏遇賊即勦說者曰海民生理半年生計在田半年生計在海
故稲不收者謂之田荒魚不收者謂之海荒其淡水門海洋乃産黃魚之淵薮
也每年小滿前後正風汛之時兩浙漁船出海捕魚者動以千計其於風濤則
便習也噐械則鋒利也格闘則敢勇也驅而用之亦足以捍敵緝而税之尤足
以餽軍向乃疑其勾引而厲禁之遂使民不聊生潜逸而從盗矣故緝名以稽
其出入領旗以辨其真偽納税以徵其課程結䑸以連其犄角而又抽取官兵
以為之聲援不惟聽其自便為生且資其捍禦矣豈其取給於區區之税以
助軍興之萬一耶
說者曰剿倭之策海昜陸難然水戰又以㹈沈賊船為上計縳賊次之陸戰以
摧鋒䧟陣為上計斬獲次之惟重水戰之賞則賊不得登岸邊民不知有兵四
境晏然矣此海防要策也
山隂柯橋西去府城三十里水汗漫多支流破深堰曲難以屯兵利主不利客
三江閘北去府三十八里山會蕭頼此蓄水宜防守古慱嶺西南去府城四十
五里與諸暨楓橋接壤國初胡將軍大海克諸暨自兹路來戡越郡嘉靖三十
三年倭夷優山隂亦由楓橋進山間寇盗俱由此入境舊有楓橋廵簡司今
基址尚在似宜復設抱姑堰西去府城五十二里上連鏡湖下接小江
會稽曹娥埭東去府城九十二里江水湍急隔断兩岸逼江而營利守不利戰
石堰東去府城三里諸水之會可駐兵衞城駐日嶺西南去府城八十里諸暨
界元末裘廷舉聚鄉兵處
蕭山西興鎮西去縣城十里逼錢塘江險宋時有寨
新林鋪東去縣二十里宋時有寨黃嶺巗下貞女三鎮西南去縣一百里唐
劉漢宏嘗分兵據守錢鏐擊破之諸暨長清西南去縣城五十里元時有關
陽塘西去縣城五十里元時有關湖頭鋪南去縣城五十里元時有廵簡司
管界東去縣城八十里唐宋有寨五指巗西南去縣城六十五里
國初李將軍文忠築新城拒謝再興餘姚李家閘東南去縣城三十里是四
明東門元時有廵簡司梁弄西南去縣城四十里人烟凑集亦一巨鎮是四
明西口筀竹嶺西稍南去縣城三十里與上虞接境上虞梁湖西去縣
城三十里是曹娥江東岸百官渡西南去縣城四十里亦隣於江唐時舊縣
址縻家山東南去縣城四十五里元時有廵簡司當三縣界地甚僻
佛蹤山西北去縣城四十里宋元有寨智果店東北去縣城十五里
&KR0792;清風嶺北去縣城四十里白峰嶺西南去縣城八十里唐宋有長楽寨元
有廵簡司三界北去縣城六十里
新昌黃罕嶺北去縣城五十里其地形可入而難出唐王式敗裘甫於此
三溪渡西去縣城十二里唐裘甫敗三將處關嶺東去縣城七十里接天台
界以上皆内地宜設備者也
三江所不濱於海地勢稍緩然去省城八十里海上有警烽火於此通焉嘉靖
三十五年倭寇突犯攻城我兵敵退
臨山衞當衝要東接三山西抵&KR0377;海嘉靖三十二年倭賊攻䧟&KR0377;海所東衞
臨山西捍黃家堰三山所界於臨觀之間東西策應觀海衞三山為右
翼龍山為左翼居中節制應援地屬慈谿而轄於紹興犬牙勢也不𣣔以全險
與寕波也龍山所北對金山蘇州大洋東對烈港伏龍山獨臨海際去所
僅十里乃賊船往來必由之路臨觀一總之咽喉也封守慎固省城安枕而卧
矣地屬定海嘉靖三十四五年間倭賊屢登犯金家嶴丘家洋連
界東對烈港海洋北望洋山三姑大洋嘉靖三十六年倭舶盤據月餘為我
兵所捷若突腹裏由鴈門嶺鳳浦湖一帶至慈谿縣直抵寧波府極為險要今
汛期撥標兵分哨若漁船下海捕魚則輪撥臨觀兵船一枝繫泊澥浡海洋盤
結奸細
關四三江所一曰大閘關觀海衛三曰丈亭曰長溪曰柱湖
隘六臨山衞三曰泗門曰烏盆曰化龍三山所一曰眉山&KR0377;海所二曰施
湖曰四滙舊以二處海水衝激夷船昜泊特立寨委官一員旗軍五十名守之
今廢
敵臺四三江所一曰蒙池山臨山衞一曰羅家山瀝海所一曰西海塘
龍山所一曰龍山
烽堠三十七三江所六曰航烏山曰馬鞍山曰烏烽山曰宋家漊曰周家墩
曰桑盆
臨山衞九曰趙嶴烽堠曰烏盆曰廟前曰荷花池曰方家路曰道塘曰周家路
曰四門曰夏蓋山瀝海所三曰槎浦曰胡家池曰槤樹三山所八曰歴山
曰眉山曰徐家路曰撮嶼曰勝山曰蔡山曰吴山曰滸山觀海衞六曰向頭
曰瓜誓曰西隴山曰新浦曰古窑曰西隴尾龍山所五曰龍頭曰龍尾曰石
塘曰青溪曰施公山寨一蕭山縣曰龕山寨扼錢塘江下流寔郡西臂嘉靖
三十二年賊登犯三十四年復殱賊於此彼時嘗置寨焉有委官一員軍一百
名守之今裁革厰一曰礦山厰以上皆海岸宜設備者也
港七曰三江港臨山港泗門港勝山港古窑港
烈港(並見武備志)清溪港由此可入金家嶴
浦四曰金墪浦為定海慈谿相界之地北連大海西連伏龍山賊船由東北來
必由此繫泊嘉靖三十八年賊登犯蟶浦(見武備志)
柗浦在古窑東堰浦在古窑西門二曰蛟門直觀海衞鱉子門直
蕭山縣口一曰獅子口直龕山寨嘴一曰西滙嘴在黃家堰嘉靖三
十二年賊登犯漊一曰宋家漊在三港東嘉靖三十五年賊登犯
海中山六曰西霍山黃山勝山長横山扁樵山毬山礁二曰筊杯礁柴排
礁石一曰平石以上皆海港及海洋宜設備者也
浙江沿海先年原有戰船五百四十八隻内有四百料(用軍一百名)二百料(用軍七十五名)
八櫓風快銅斗高把梢十漿(用軍五十名)風快(用軍二十名)等項名色俱於衛所食粮旗
軍内選駕後因駕哨不便損缺不脩𥙷嘉靖三十一年來臨觀改募蒼山平底
船一百二隻嘉靖三十五年又調廣東烏尾横江大船一百八十隻分撥浙直
海洋哨禦後臨觀總又議定福蒼沙漁叭喇唬船二十八隻(内細數見前俱係私造給税福船以)
(鈔尺自面梁為界每尺税銀一分蒼船二十四兩沙船并鐡頭船十九兩小漁船十六兩小哨船梁頭一丈以上者十二兩八九尺者九兩五錢叭喇唬船四)
(兩每年共該給銀六百五十五兩四錢又閏月銀三十三兩五錢將紹興府額徵民六戰船料銀五百二十六兩五錢并臨觀二衞軍兵扣抵戰船粮銀及各)
(總造船停支税銀輳給)舊例三年小修六年重修九年拆造今改為一年二年燂洗三年
輕脩四年重脩五年拆造(私稅兵船每年出海防過大汛不准借税俱令該𬋩捕盗自修出防小汛回關福船拆造限六十日行府)
(量借税銀三十兩重修限四十日量借税銀一十五兩輕脩限三十日不准借税蒼沙漁船拆造限五十日蒼船借税二十兩沙漁船借税一十五兩重修限)
(三十日蒼船借税十兩沙漁船借税八兩輕修限二十日蒼沙漁船俱不准借税小哨叭喇唬船拆造限二十五日小哨船借税五兩叭喇唬借與年給税銀)
(三兩重修限十五日輕修限十日不淮借税其口粮捕盗耆民隊長照舊全支造修限内將舵工暫改支給兵粮幇工拆造福船與幇工民兵五名軍兵五名)
(蒼漁船各民兵四名軍兵四名沙船民兵三名軍兵三名小哨船民兵二名軍兵二名叭喇唬船原無軍兵貼駕止准民兵二名其餘民兵薪水俱行停止不)
(給其重修輕修止准捕盗耆民隊長口粮一名餘兵俱行住支不准幇工之例各船税銀自拽船上塢之日住扣所借税銀限一年之内扣還船若過限不完)
(捕兵口粮截日住支船完出水開支通限正月十五日齊完)說者曰探哨莫便於刀舸衝犂必資於樓艦福
船形勢巍峩望若丘山建大將之旗鼓風行瀚海撲賊艇如鷹鸇此海防第一
法也然而轉折艱難非順風潮莫動或造作脆薄又苦颶浪難支惟利深洋耳
若小哨叭喇唬之類則追勦便捷易於趨利故好事材官遂為小船當增大船
當减且云於料作為省豈知小船止利於零賊之追捕而不利於大舉之仰攻
豈可因噎廢食耶
水利志八邑自&KR0792;新昌外其六邑俱以湖為水庫農夫望之為命盛夏時爭
水或至闘相殺然上下歷代則田日增湖日損至今侵湖者猶日未巳地狹人
稠固其勢也通來丈田之議起湖中熟田率多起科鄕長老云湖中不宜有田
有田妨水利起科非便而或者又謂不起科止損縣官粮田固在近湖應蔭田
亦不緣遂患旱家為一說莫知然否總之湖為遠利今侵者雖莫能禁然要為
干法若以起科召之則田湖者乃為公家增賦豪戶競争先矣舊侵者斟酌丰
存之嚴禁將來因時為師亦中策也水自溪入湖洩于河注于江逹于海防其
汜濫則堤塘堰&KR0309;時其啓閉則閘水門分引水則砩灌田通舟魚蝦菱芡利害
盡矣
海塘最長而工力大起蕭山之長山抵餘姚之上林接慈谿至定海逶迤五百
餘里中更七縣而五為紹興境蕭山北海塘在縣東北新林白鶴兩舖之間
長二十里西自長山之尾東接龕山之首為海水出沒之衝山隂後海塘在
府城北四十里亘清風安昌兩鄉會稽海塘在府城東北四十里東自曹娥
上虞界西抵宋家溇山隂界延亘百餘里以蓄水溉田丨後海塘在府城東北
八十里周延德鄉纂風鎮凡三千七百一十一丈上虞海塘在縣西北寧遠
新興二鄉東自餘姚蘭風鄉西抵會稽延德鄉餘姚海塘在縣北四十里縣
之北壤東起上林西盡蘭風七鄉十八都蕭山西江塘在縣西南三十里邑
之盡處也塘外為富陽江受金衢嚴徽四府之水其上源高勢君建瓴蕭山在
其下流獨賴此一帶之塘捍之自桃源十四都臨浦而至四都禇家墳南北
四十里所以防上江之水在縣之西謂之西江塘江至四都則折而東矣故自
四都而至龕山東西六十餘里所以禦大江之潮在縣之北謂之北海塘皆沿
浙江為之(邑人黃九臯書)
會稽縣志山隂量山移中所條量法一山有高危險峻尖峯平岡
凸凹深湾遠塢一㮣量冐以致奸弊易生隱缺無計今開示量山逓
年將山分作金木水火土五形明立五般筭法則行筭無差弓步可
核如金形山法當三不等量筭木形山法當横直丈量水形山中廣
幾處火形山一直量至山峯横量山脚折筭積實見數土形山或量
中廣或分二叚半月形量筭或四不等亦可一湾一塢統作一號者
内分一側一面一隴查照形式分量逐叚填寫弓步一號之内大約
凸凹者務要中廣方得實數又耆民趙德仁等呈内云量山不比
量田俱是斜尖凹凸不等號大則弊多號小則弊少凡百畒以上定
有壪隴不能盡粮入册務湏分號方無遺漏或以三直三横法量搜
弊始盡今呈數法伏乞裁處一乞令逓年量山每號就註某山名某
形某以某法量之如此開造冊報臨撞易知一山加船形者内有塆
凹蛇形者中起高隴如兩傍牽量便是作弊必湏當心直量中闊處
横量以梭形凖之方為無弊
國初山賦甚輕每畆科鈔五文而徭則以百畆僅凖為一丁故山常
無定畆即私貿易者亦多不清核諺曰呼山喝水言但以目力具大
約也歷百七十年有司丈量皆不及至嘉靖二十五年會稽知縣張
鑑實始丈田因幷及山沿海老人某乘此謂山利頗厚始請改五十
畆為一丁實則未經覆度也迨軍興用缺兵食歲增派田照丁派山
照畆則一丁之山視田幾加二倍而山之不足畆者始重困矣嘉靖
四十四年知縣張進思至復議核之令民自報則山額視舊减十四
邑人季本移書為陳核法且請復輕賦如舊而進思以擢去莊國楨
継之亦將履山隱山者不利其履競以難阻時本已殁會有持書草
以白者國從之定制仍百畆凖一丁而缺額則每畆㮣增以取盈焉
雖數未盡核徵未盡均然凖丁一事民頗便之於時山隂知縣楊家
相亦量山隂山其缺數亦以其地及償焉諸邑無量者
馬堯相云會稽水源自西南而流入東北在昔與海潮相通湃瀉不
節民受其病自漢馬臻築鏡湖以受諸山之水沿隄置斗門堰以
時啓閉水少則洩湖之水以灌田水多則閉湖洩田之水以入于海
九萬膏腴咸沐其利厥後增築海塘開玉山陡門而湖之隄漸廢宋
時雖有復湖之議而今則有不必然者矣何則會稽支分派别之水
其源數十其横而受水者則曰運河焉自鵝鼻山逶迤東北出入千
巖萬壑中而流者曰平水北會西湖謝湖周湖孔湖鑄浦上灶諸水
經若耶樵風涇而分為䨇溪西會禹池通鴨塞港抵城隍而入于官
河遂由弔橋梅龍堰而東會浪港經大湖頭剗船港而入于官河遂
由石堰而下(前梅龍堰下誰本此)又源出寳山者曰御河北流會鰻池西折通
洞浦入官河而為獨樹洋遂由董家臯部二堰而下(前臯部堰下註本此)又源
出諸葛山曰青塘等溪西入盧家蕩南接冨盛溪北流入官河為茅
洋為白塔洋遂由樊江茅洋政平陶家瓜山五堰而下(前瓜山堰下註本此)又
源出白木崗曰傖塘溪會謝憩康家泉湖西湗等湖出于涇入于河
遂由夏家黃家彭家三堰而下(前彭家堰下註本此)再東為東關河有白米堰
東流為曹娥南折為蒿瀝(前曹娥埧下註本此)俱舊有斗門遺址尚存也凡諸
河道縱横一皆鏡湖遺跡而諸堰下注玉山斗門以入于海用是觀
之田之沿山者受浸於泉源而其濱海者取給於支流既獲其租又
免其患兩利而兼收者實頼後海塘以為之畜洩也是以前乎漢而
無海塘則鏡湖不可不築後乎宋而無鏡湖則海塘不可不修然又
有可慮者盖浦陽暨陽諸湖之水俱入暨陽江西北折而入浙江其
勢回環不能直銳遂踰漁浦流注錢清江北出白馬等閘以入于海
迄今閘久淤塞水道不通一有泛溢則必東注而以會稽為壑雖有
玉山斗門不足以洩横流之勢每於蒿口曹娥賀盤黃草瀝直落施
等處開掘塘缺雖淂少舒一時之急而即欲修𥙷以備瀦蓄則又難
為工矣是以不免恒有旱乾之虞為今之計莫若浚諸河渠而使之
深則可儲蓄而不患於旱近守南大吉之法可遵也又增修堰閘而
使之多則可散洩水勢而不患於潦舊令曾公亮之迹可復也又修
築海塘而使之完且高則可捍禦風潮而不患於泛溢近歲知縣王
教圡塘榆柳之議不可易也三事既舉黎民尚亦有利哉若夫縣之
東北有湖曰賀家周圍數鄉雖曰魚鱉茭蘆其利頗博但地勢最下
非若昔之鏡湖水高于田則今固不能使此湖之水例行而逆流也
又有縣之東南沿舜溪兩岸而田雖地勢高峻然各有泉可蓄若曰
珠曰捨曰湯曰長曰嬉曰石浦曰舒屈曰招福曰丁家曰鵓鳩曰瀝
上曰瀝下曰白蕩曰洗馬等湖惟各因其勢而利導之則其田皆可
獲矣此皆在所必講者也
金階云按諸鄉之田(一都至二十都三十一都三十二都凡二十二都)其地卑其土泥淖其
水鍾聚不患其不蓄而患其所以洩之者有弗時也山鄉之田(二十一都)
(至三十都凡八都)其地高其土砂䃯其水涌不患其不泄而患其所以蓄之
者有弗豫也山鄉東南又有范洋之湖(二十四都)為衆山之壑淫雨浹旬
洪水泛溢所謂内漲也内漲不泄遂成積患故漲于内者求所以泄
之而已諸鄉東北又有纂風之鎮(三十三都)為大海之濱颶風時作巨濤
嚙汰所謂外漲也外漲不防遂成&KR1296;江故漲于外者求所以防之而
已一縣之水其利害大略如此今之志水利者不䆒其原而徒泥其
迹於利害所在漫不加省抑惑矣矧河道縱横錯雜其名瑣屑又不
能具載今姑求其源遡其流以志其水道所經俾牧兹土者得考其
利害而為之興革云爾
宋會稽志築城之法城身高四丈城闊五丈上歛二丈若城身高三丈五
尺則址闊四丈三尺七寸上歛一丈七尺城外築瓮城去大城十五步(瓮城圜一)
(面包城城高厚與大城之數相等)瓮城外鑿壕去大城三十步上施釣橋凡為三壕第一重
闊二十步深二丈水深四尺至七尺第二第三重逓减五尺壕之内岸築羊
馬城去大城五步高八尺址闊五尺上歛二尺自上三尺開箭牎外至壕垠
留一步埋設鹿角犬城上每三十步置馬面敵楼各一座女墻相去各十步
凡楼櫓之法曰垂鍾版曰拐子木曰伏兔子曰手把腰福曰鷹架曰踏空版
曰扠柱版曰護柱版曰胡孫柱曰鄣水版曰馬面曰梯曰馬垠踏道曰娥眉
甎踏道曰笆曰草椁曰牛革曰氈曰大小索曰鐡鴈鈎此其名數之大略也
並塞控阨之地人人習知故其築城也易為力而堅緻可守内地既非臨邊
又郡邑安固無寇盗之虞者久雖興版築或出草創故略書梗㮣欲在官者
知城池之不可忽如此
邵武志凡築城大約隔兩箭路即築方臺出城之外
而建樓其上俾三面發矢以敵攻城者故名敵樓亦
名簫樓
山隂縣志越之地南盤山谷而高北抵滄海而下高者水之所出
總其派盖有三十六源焉下者水之所歸故海為越水之壑也宋以
前鏡湖瀦三十六源之水水多則泄民田之水入於海水少則泄湖
之水以溉民田湖水由堰閘逹于玉山斗門(在縣東北三十三里唐貞元元年觀察使皇甫)
(政建閘計八門北五門隷山隂南三門属會稽泄三縣之水出三江入巨海)地力盡而歲事登旱潦不能使
之病此古山隂之水利也自後鏡湖廢為田源既漫流水無所瀦兼
以浣江之水灌于西江(浣江在諸暨與東陽義烏浦江之水合流入西小江經蕭山入于海)山隂遂成
巨浸時遇霪潦水勢泛溢惟一玉山斗門不能盡泄知府琥及知縣
煥雖建扁拖諸閘以濟之(扁拖閘在縣北三十里小江之北其閘有二北閘三閘成化十三年戴琥所建南閘)
(五間正德六年張煥所建有郡推官蔣誼及尚書王鑑之所譔記蔣誼記其略曰紹興古會稽郡山隂會稽蕭山良田千萬頃一遇霪雨)
(則溪水横流遂成甕形浮梁戴君廷節以御史出守兹土深恤民患以為小江决不可復開磧堰决不可再築故於山隂新竈柘林各置)
(一閘以洩江南之水又於扁拖甲蓬各置一閘以泄江北之水復於蕭山之龕山山隂之新河各置一閘以泄湘湖及麻溪之水而後水)
(有所歸無復向日之漫漶而三縣之田可以望秋成矣王鑑之記其略曰山隂附郡之邑面山而負海四鄉之田視水之盌縮以為豊凶)
(正德戊辰泰和張矦主奎出宰吾邑謂農事莫重於水利恒切䆒心以三邑之水皆宗於玉山扁拖二閘早則儲之以資灌溉潦則决之)
(以防浸淫然環郡之地亘數百里溪壑暴漲二閘豈能速退故於涇漊之區倚王山為固增置水閘以分泄玉山斗門之水則三江之至)
(柘林患可除矣復於扁拖故閘左右增置斗門六洞以泄小江南北暴漲而三邑居民亦可均受其利矣)
而猶未能分殺其暴漲也乃為决塘之計塘决而狂湍迅湧勢不得
不驟涸然後苦疲民以築塞功未成而患旱乾矣水之為害非不可
去也患去之無其方耳今之言者罔不以水利為建明然圖其功而
過於鑿水利雖不言可也善慮者亦行其所無事而已今磧堰既决
諸暨之水已無所患(堰既崩金華諸水逕由漁浦入錢塘知府彭誼所建白馬閘廢不用)其境内水之
以溪名者曰相溪曰上淺溪曰餘支溪曰白龍溪曰南池溪曰蘭亭
溪曰離渚溪曰芝溪曰虞溪曰白石溪曰道樹溪曰大梅溪曰巧溪
曰麻溪曰帝子溪皆水源也水之以河名者為運河為城河為府河
(多為市民填佔窄狹嘉靖三年知府南大吉按圖籍多方浚闢將徧周諸河未竟而去)為鄉都諸河皆水道也
水之以湖名者曰青田湖曰湖曰芝塘湖曰瓜瀦湖曰黃湖曰
牛頭湖曰黃垞湖曰白水湖曰感聖湖曰秋湖皆水澤也水源必浹
之使逹水道必浚之使深其諸水澤宜查復舊額令圩人杜侵填廣
停蓄以資灌溉焉若今三江之應宿閘則所以為蓄泄之計者至矣
(三江閘去縣北三十八里三江城西門外凡二十八洞築堤百餘丈)盖海門山磧地當尾閭為三邑之
水口萬川會流泄之易如建瓴知府湯紹恩于是建為水瀃築土塘
開新河經理咸備(侍郎陶諧記曰紹興属邑八惟山隂會稽蕭山土田最下苦於潦守此者嘗設玉山匾拖兩閘以泄)
(之潦甚則暫决海塘以䟽之然兩閘口狹甚水至此則却行汎浸數百里决海塘則激湍猛悍並大為田患嘉靖丙申西蜀湯公紹恩來)
(守郡憫之求所以制水者乃走海口曰三江者相度之得海口山首尾相延數十丈間有石横亘如甬公乃馳歸謀於僚属即白於御史)
(周公汝員既得可乃擇幹民百餘人以長之役丁夫數千人贊巨石與山甬石相牝牡以檻錮以秫粥灰上縱横梁駕之中槽以複板為)
(洞二十有八其長望首尾之山石刻水則以凖其北接以土堤數十丈始苦淖莫測先以鉄継用&KR1642;簵發北山石投之左右亦用石其長)
(四百丈廣四十丈有竒閘始於丙申七月六易朔而成其費銀凢六千两有竒賦於三邑之畆丁夫料於編氓率更番以役塘始於丁酉)
(三月五易朔而成其費銀數視閘役丁亦然又以其羡置小閘於其要處者五於是水不復却行塘亦不復再决且築若向者諸患而潮)
(汐為閘與土塘所遏不得上漸得田萬餘畆堤之外有山翼之淤為壌亦漸可得田數百頃其沮洳可蒲可葦其瀉鹵可塩其澤可漁其)
(疆可桑其途可通商旅是舉也既有塘以為之蓄而又有閘以為之泄則涝不慮乎溢而旱不慮乎涸矣故今之議者曰前乎漢而無海)
(塘則鏡湖不可不築後乎宋而有海塘則鏡湖可以不復也若夫縣之東南田附山麓地勢高浚然各有泉可給是以或引之而為溝或)
(障之而為砩或浸之而為湖或瀦之而為塘因其勢以利道之而已)以内之玉山閘扁拖閘涇漊閘(在玉)
(山之北一洞正德六年知縣張煥所建)撞塘閘(在玉山閘之東北一洞嘉靖十七年建)平水閘(在三江城西門之南)
(嘉靖十七年建)為内防以知府戴琥原定水則而時遵其啓閉焉其於旱潦
何患哉(知府戴原定水則種高田水宜至中則種中高田水宜至中則下五寸種低田水宜至下則稍上五寸亦無傷低田秧已)
(旺及常時及菜麥未收時宜在中則下五寸决不可令過中則也收稲時宜在下則上五寸再下恐妨舟楫矣水在中則上各閘俱用開)
(至中則下五寸只開玉山斗門匾拖龕山閘至下則上五寸各閘俱用閉正二三四五八九十月不用土築餘月及久旱用土築其水旱)
(非常時月又當臨時按視以為開閉不在此例也)顧其時力之所未及庸有待於善継者(或謂)
(閘以速成石檻尚未平密且木板猶多渗泄今宜於旱乾之候繕治石檻更易木板板中實以土勿令渗泄方為永利其土塘宜於兩涯)
(甃以堅石以防潰決備塘猶不可廢)良有司因其迹勿壊其緒振緝而使之大備焉越
之人將萬世永頼之也至於官塘(舊名新堤即運道塘在縣西一十里自迎恩門起至蕭山界唐觀察)
(使孟簡所築國朝弘治間知縣李艮重修甃以石)南塘(即鑑湖塘自府城南偏門西至廣陵斗門六十里漢太守馬臻所築以捍)
(湖水者也有十一堰五閘然今堰閘或通或塞或為橋往往為居民填佔嘉靖十七年知府昜改築水滸東西横亘百里遂為通)
(衢)界塘(在縣西五十里唐垂拱三年築與蕭山分界故名)昌安塘(在縣東北十里昌安門外直抵三江海口三十里洪)
(武二十年築城三江因為隄塘置鋪舍焉)西小江塘(在縣西北三十里宋嘉定間太守趙彦倓築以禦小江潮汐)大江
堤(去縣西南一百餘里即臨浦&KR0309;每遇江水漲漫則溢入為山會蕭三縣之患或者謂直帖堤内矴樁閣木砌巨石而高築之)則
障民田通行旅固不可弗之繕治其後海塘(去縣北四十里宋嘉定間太守趙彦倓築起湯)
(湾迄于王家浦共六千一百六十丈甃以石者三之一是塘實瀕大海怒濤巨浪晝衝夜激若修繕過時則田廬為之漂沒矣)則所
以禦風濤捍潮汐民之免於魚鱉者胥此也時省而甃築不廢非海
邑之大防乎夫鏡湖不可復矣講是三者盖不必鏡湖而利甚博也
予為邦土計叙其簡且要者著于篇俾言水利者緣舊而為功勿徒
紛優云爾
浙江通志余嘗過鑑湖父老諸生往往論及水利余進而問之其言曰
自禹功告成于會稽而南山之下始有土田越人濱江者猶居島中田于
沙上是時立國于山南生聚未繁自越范蠡北徙城于卧龍山麓漢馬臻
築塘于城南受千巖萬壑之水積以成湖曰鑑湖通二十餘堰慎畜洩
節旱澇灌田九千餘頃遂使沙莾化為膏腴時尚未有後海北塘故鑑湖
塘堰不可廢唐宋以來後海北塘成蓄水于北塘之南南塘之北者在會
稽有三大湖一曰賀家池一曰俞林大坂蕩一曰東大池在山隂有三大
湖一曰青田一曰瓜滋一曰㹧猹在蕭山有一大湖曰湘湖灌田共數十
萬頃奈何滄桑變易而湖沙日漲葑泥壅塞西南有富陽江所引五郡十
縣之水東南有浦陽江所引五洩溪七十二湖之流會于沙際齟齬不得
入海時或雨山雨震怒旁溢攻潰隄塘遂以蕭山山隂會稽為壑兼
之後海風潮忽作若三日不退則村落爲沮洳十日不退則生靈爲魚鱉
矣且又往時運道一在湖中一在江海上在湖中者東自曹娥循湖塘經
城南至西興在江海上者宋都錢塘時凢閩廣(漕運)入錢塘者必經紹興北
海上凢塘下泊處輙成大市今皆廢矣前人謂西江古道當通鑑湖舊浸
當開此時正宜開通而其勢頗難惟在决去漲沙增高隄防䟽築溝洞開
&KR0309;通閘則斯民庶乎其無旱潦之虞矣余謂之曰世有神禹則天下無龍
門不然開江固難决沙亦不易也有長民之責者可不隨時相度以爲之
所哉
夫湖以溉田而浙東尤資其利但滄桑變易而
漲沙葑泥日漸增長民遂因以爲田自是争訟日
繁而寧紹為甚有司知任侗故事只欲廢田為
湖而不知泥沙壅遏不能積水雖廢其田無益
也况湖亦未必盡可為田其稍低處所就責限
為田得利之人後去泥沙築成河道俾之通流稍
有&KR0782;淺即時挑後則田不妨而湖不涸兩利俱
存矣
上虞萬曆元年鄉民王茂貞上奏得旨下工部咨移兩臺行會稽知
縣楊維新上虞知縣林廷植會勘得三湖創自漢唐瀦水灌田實五鄉民利
祗因各湖高阜處所原額田小民因將近田湖地屡次佔種各經奏勘立
碑禁革豪民仍復侵佔至嘉靖三十九年以後佔種議令復退為湖以後凡
有仍前冐佔者無論多寡比依強佔官民山蕩湖泊問擬杖一百流三千里
盗决者比依盗决河防毁壊人家漂失財物淹沒田禾犯該徒罪以上為首
者問發充軍事例隨行上虞縣查照原議築塞孔堰閘修理小穴等閘每閘
設閘夫二名湖東湖西老人二名以司啓閉曹稽溝閘仍舊為便不許遷移
偹將改正過緣由刻立碑石以垂永久萬曆二年十二月二十一日奏可
知縣楊為棟勘議查得上妃白馬二湖自東漢有之後因溉田不足唐民
居五鄉者割田為夏蓋湖湖形上妃高與夏蓋埒接諸山澗之水由穣草堰
入于夏蓋湖白馬比夏蓋略低則築孔堰接山澗之水由石堰入于夏蓋湖
而夏蓋則總納二湖之流傍通三十六溝閘䟽派于各鄉灌田十三萬有竒
當一邑之半譬之人身以上妃白馬為咽喉夏蓋為心腹昔曾勒之碑石云
佔湖一畆妨水利一十六畆七分祗緣湖濱高阜處有額田而得田家遂倚
田侵佔然猶未敢公然無忌也至嘉靖四十一年署縣林判府丈田缺額而
佔田者乘機夤入冊中為廢湖張本雖經王茂真具奏奉旨行委會上二
縣知縣勘議將三十九年以前者准為田以後者悉剗復為湖其孔堰則堅
築之使無洩也已復詳奏復至萬曆九年又經文量即三十九年以後續佔
者且混入冊矣至萬曆十三年朱知縣議復西溪湖剗去民田給帖撥𥙷而
奸民移坵改換借號影射悉行侵佔且于春水溢則開孔堰排已之浸溢以
便東作夏水涸則盗决石堰反利人之瀦蓄以贍灌溉是上妃白馬獨有利
無害而夏盖湖不惟無水之源頭昔也由喉注腹今則由腹而逆出于喉屡
經荒旱者蓋以此而今權宜利害有兩議焉查得茂真奏復抄招三湖額田
共二千五百六十畆九分即將三十九年以前者准為田止田九百四十一
畆連前不過三千五百餘畆今據白馬湖居民稱額田七千餘上妃稱額田
三千餘况有夏盖未查除前三千五百外盡皆續佔但原卷已燬幸有四十
一年魚鱗圖及林通判丈量十二格冊可考也欲為久遠之計合照萬曆四
年之議將原額田并三十九年以前入冊者及朱知縣撥𥙷西溪湖田四百
九十餘畆查出某湖若干分别丈量許其為田令得田之家自築高堤用防
水潦以外悉退為湖此一議大有益于五鄉十三萬之田而頗不利于兩湖
數千畆久假不歸之田非卓有主持力排羣議者不能行其孔堰照今所勘
水勢自橋板量下低至三尺八寸積水以此為凖則白馬不但額田無妨即
續佔者亦與田底平也寕至淹沒上妃湖尤無碍合將閘改溜水石&KR0309;舊閘
門廣止六尺以直而瀉今增一長二尺以横而瀉逄有餘則自洩止平石則
則常瀦矣其三十六溝易洩去處如朱家灘亦宜改為平水石&KR0309;洩其汎濫
固其停蓄如前制其長&KR0309;謝家塘係土築而不免拖船宜改築以石其陸家
溝河清溝其土薄也漁者易于盗决宜令得利民修閘四丈餘則夏盖即不
能實受二湖七十二澗之水苟非大旱亦可無患彼白馬佔田之民猶以苦
水為辭不知&KR0309;之取凖于田底則斷無没田之理至妄訴民為魚鱉今勘居
民住址去額田高甚豈復有低等窪田者耶則改溜水石&KR0309;之議所宜亟行
矣此一議則大有利于上妃白馬而小不利于夏盖不必搔動上妃白馬佔
田之家而亦可少安五鄉人民藉蔭之意似為易行至于夏盖新池新田者
必嚴為剗毁以杜將來效尤之勢不然則日侵月削數十年後不至如上妃
之盡佔為田不已也知縣徐待聘申文上妃白馬在夏盖之上流接諸
澗水停蓄夏盖故必二湖之水滿而溢然後上妃由穣草堰白馬由石堰轉
入夏盖由夏盖分注三十六溝以資七鄉之灌溉而論勢則湖東低于湖西
不止尋丈若東鑿孔堰使二湖之水下走餘姚則二湖可成沃壌夏盖之水
反由石堰盡流至孔堰為二湖佔田者之利而夏盖漸為陸地是昔之建二
湖也所以培夏盖之源而今之佔二湖也徒以决夏盖之水三湖者將存一
湖而其源不長其涸立待矣自湖東刁民之盗佔而又懼湖西之必争也于
是投托勢䆠以相影射獨不思割田為湖者何心佔湖為田者何心顧以升
斗之微而忍為刁豪者樹赤幟亦可怪已湖西之與湖東争剥膚之灾也為
公也府縣之伸湖西而抑湖東從民之願也亦為公也良民敢怒而不敢言
有司能議而不能任所以屡奉明旨雖經憲詳而屡議屡罷上妃白馬之
佔田日加益也為今之策莫先于塞孔堰孔堰塞則田不洩水不洩則田不
成湖東雖欲竊據無所用之其次改長&KR0309;修溝閘增湖塘以至查覈佔田帖
田申嚴故决盜種之數者不可缺一庶三湖還其故道而七鄉受其永頼矣
一築孔堰上妃白馬之佔為田也皆由附近居民私開孔堰將二湖之水
一洩而東注餘姚不煩工力便成膏腴故佔田者四起而夏蓋湖之水源已
竭湖東湖西之爭未已者全在此若改堰為溜水石&KR0309;溢則流平則蓄庶上
妃白馬之水仍歸夏盖湖而七鄉十三萬之田俱資灌溉矣兩湖額田之形
原高于湖彼藉口于潦之為害者妄也其改&KR0309;規制丈尺具前議中一改
長&KR0309;長&KR0309;与餘姚接境乃三湖各溝閘諸水所合流之處其瀉于姚勢如建
瓴故孔堰固三湖之尾閭而長&KR0309;尤三湖之漏巵也雖常建閘以時啓閉近
因興船欲避梁湖之官税往往取道百官等鎮以逹長&KR0309;而該土豪民又利
其私税遂使閘無寸板一任水之奔注船之往來恬不為怪閘旁&KR0309;原係土
築船既由此拖過則&KR0309;易坍塌又何怪三湖之水不滀而一遇天旱即苦弗
歲也七鄉民所以請改閘為&KR0309;而&KR0309;必用石也其謝塘之利害亦如長&KR0309;
一修溝閘夏盖湖東西共有三十六溝以分注其水又有塘以捍海之鹹水
有閘以滀湖之淡水其西固無恙也惟東二都至五都如陸家河清及小穴
夏山等處泥土淺薄易于盗决故土豪因而偷水灌田又因而拖船捕魚近
該勘視大非舊制若春雨連綿山水泛溢其潰也可立而俟矣應令𬋩湖老
人及圩長將各溝作速修濬無致傾洩其閘亦以次輯理堅固庶鹹水不入
淡水不出而七鄉之田無旱乾之害也一增湖塘夏盖湖三面枕海其北
與杭之鹽官相望所恃障海捍田者全頼湖塘今塘皆&KR1296;塌低狹僅存一線
之路盖非獨湖東之盗决其北新漲沙地漸成沃土及属之竈戶者假竈名
色顯然决湖之水以自利水多從旁孔出故塘之削也滋甚及今不爲修築
或風濤衝激或霪雨浸潰將海潮直入其腹内其始尋丈其䆒㴞天悔何及
乎應照原議令得利人夫修築闊四丈有餘以防奔溢之患一查佔田帖
田佔田非由祖業非由價買夏盖湖之竊據者較之上妃白馬稍難上妃白
馬一决孔堰便成田矣若夏盖之佔湖者雖假工力藉經理然大山下荷葉
山馮家山鵝兒斗䓁處在在皆有肥田皆不止數百畆而每畆皆歲收十鍾
自種自食以官湖爲已業尚亦有利哉近又有借還湖之名而敢爲佔田之
倡者則西溪湖之業主是也朱知縣議復之日恐豪民為梗遂以新漲沙地
給帖抵𥙷而湖田亦在内有帖止一畆而包佔幾十畆者又有假托有帖而
移坵換叚恣其侵漁者非獨復一湖廢一湖于民情為甚拂而以有限之官
湖供無窮之欲壑其勢不併夏盖而盡田之不止今除嘉靖三十九年及萬
曆四年入冊作額田外均應裁之以法亟為剗復者也不然今年具奏明年
具呈今年勘議明年䆒招而卒無了案使佔田者坐享其厚利誠不知其所
終矣一嚴故决佔種法不立則民莫知所從法不嚴則人又易犯三湖瀦
水灌田據湖經稱佔湖一畆妨碍灌田一十六畆七分其非他湖之比也明
甚今上妃白馬僅存㳙流皆為刁豪佔據而夏蓋亦漸失其舊屡奉明旨
剗復卒束之高閣而未終局者則以上之姑息太過故數十年築道旁之舍
致佔田者日加益也夫強佔官民山蕩及故决河防律例凛然誰敢干之豈
堂堂三尺獨不行於三湖耶此後應照律例䆒擬仍追籽粒庶佔者决者懼
法而不敢肆無忌惮亦復湖之一端也海塘在縣西北寕遠新興二鄉東
自餘姚蘭風鄉西抵會稽延德鄉元大德間風濤大作漂沒寕遠鄉田廬縣
役闔境之民植楗畚土以捍之費錢數千緡完而復圮後至元六年六月潮
復大作遂成海口䧟毁官民田三千餘畆餘姚州判葉恒相度言海高于田
非石不能捍禦府委恒督治適滿代去縣尹于嗣宗募民出粟築之至正七
年六月大潮復潰府檄吏王永議築永勸民田出粟一斗以相其役伐石于
夏蓋山其法塘一丈用松木徑尺長八尺者三十二列為四行參差排定深
入土内然後以石長五尺闊半之者平置木上復以四石縱横錯置于平石
上者五重犬牙相銜使不搖動外沙窊窞者疊置八重其高逾丈上復以側
石鈐壓之内填以碎石厚過一尺壅土為塘附之趾廣二丈上殺四之一高
視石復加三尺令潮不淂滲入塘成凡一千九百四十四丈歷加修築通
明&KR0309;(卄二都)在縣東三里宋嘉泰元年置海潮自定海歷慶元南抵慈谿西越
餘姚至北堰幾四百里地勢高仰潮至輙廽如傾注上枕運河下通省河商
船必由于此宋蔡舍人肇明州謝表云三江重複百怪垂涎七堰相望萬牛
回首盖自浙江抵鄞有七&KR0309;此第五&KR0309;也中&KR0309;(一都)又名新通明&KR0309;去縣
十里在鄭監山下急逓舖西南永樂間鄞人郟度以船經舊&KR0309;灘流壅漲塩
運到需大汛始得逹舟常坐困建言將縣東北舊港開浚自黃浦至鄭監山
置新通明&KR0309;往來便之嘉靖初有奸民私置幽窪洩水知縣楊公紹芳廉知
之遂鳩工堅塞焉梁湖&KR0309;十都在曹娥江東岸每遇風潮衝損移置不常
元後至元間怒濤囓潰邑簿馬合麻重建入我明嘉靖年間江潮西徙漲
沙約七里縣令鄭芸浚為河移&KR0309;江邊以通舟楫&KR0309;仍舊名蒿&KR0309;(十一都)
&KR0309;近蒿山長十丈紹台二府往來必經之地
嘉泰志辨酈道元注浦陽江之誤今按上虞縣志曹娥江始寔名浦陽其
源自東小江亦由浦江來十道志婺州浦江江之導源出此是知浦江一源
而分二派一北由諸暨直下至山隂蕭山間為錢清江酈所謂逕諸暨與泄
溪合餘暨之南與浙江同歸海至會稽與浙江合自臨浦南通者皆是也一
則紆而東至&KR0792;縣出始寕門乃折而北至上虞會稽間為曹娥江酈所謂東
回北轉逕剡縣始寕虞賓餘姚西北者皆是也謝康樂山居目擊為賦又自
為注不應有誤惠連謂昨發今宿若錢清似不湏隔宿餘暨乃蕭山舊名非
諸暨曹娥未溺之前江固當有名且今曹娥廟當運河渡口故其名特著若
稍南稍北又自不以曹娥名謂當時曹娥名未著亦名浦陽似是酈說亦未
甚牴牾但身則寔未至浙東秪㩀籍櫽括不免稍有淆錯耳
水碓諸暨&KR0792;山家多有之藉水之力以舂有三制平流則以輪鼓水而轉
峻流則以水注輪而轉又有木杓碓碓幹之末刳為杓以注水水滿則傾而
碓舂之唐白居易許雲碓無人水自舂是也又水磨以水轉輪以輪轉磨
又水車置流水中輪隨水轉周輪置大竹管經水中則管皆滿及轉而
上管中水乃下傾用以代桔橰制皆機巧韻書水碓田轓車
