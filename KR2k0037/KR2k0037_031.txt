江防輯略浙江之源始於黟縣林歷山一線之微合流萬壑終於錢
塘江之鱉子門而入海焉故鱉子門者乃省城苐一門戶石墩鳳凰
外峙乃第二門戶此外無山惟羊許山獨立海中東接衢洋西控吳
淞江口此為第三門戶羊許二山有防然後石墩鳳凰有蔽然後錢
塘鱉子門可守鱉子門可守然後省城無恐此其大略也沙起錢塘
東至吳淞曾無間断海外諸沙亦向此而轉惟平坦延曠故賦皆可
登是蘇松杭嘉四府連壌一脉利害安危輔車相倚者也然險要之
防有二曰海洋曰江洋往者倭寇結巢金山柘林貽害浙之昌化富
陽石墩漁浦此海洋之患也沿江多盗劫掠客船此江洋之患也今
欲求省城無虞當守附海之三關欲求三關寕謐先防大海之羊許
羊山孤懸大海去乍浦太遠我舟頓此設遇東北颶風賊舟便捷彼
此齊驅勝負難必許山嶴門淺狹止可避東南之風賊乘東北風利
吾開舟亦為並駕惟海塩白塔山去秦駐山不遠四風皆便賊由大
洋而來隨處可擊是海塩一關尤四面之控制也惜乎逼於内地非
早見預待之所賊由羊山直進犯海塩者必藉乍浦三關兵船以禦
之乍浦海中有山至下八山為極遠此外則茫洋無山矣倭船之來
必到八山之盡陳錢壁下山取水候風流犯先年兵船畏彼中風濤
危險止分守八山之内港每年黃魚生發之時各府漁舡俱聚八山
相近内洋下網遂致倭賊抄掠人船引劫各處隆慶三年軍門谷公
中虛設立遊哨兵船委把總一員直哨壁下等洋遇賊即勦然後内
港無虞若八山無哨邏之兵萬一倭賊擄漁樵人船揚帆至鱉子門
再驅土人駕使入江為害不小雖有紹嘉二區防範兵船然遇霧雨
黑夜咫尺難辨海洋遼闊深有可虞是鱉子門之險與下八山之哨
首尾相應尤為緊要者嘗聞之海寕父老言邑中南有赭山實惟江
門東有黃湾尤通海港兩端相距百四十里而中無城守先年島夷
屡犯首趨龕赭後據石墩人民死徙不可勝紀苟有&KR1104;城扼其險要
使賊無駐足之地東不得以過袁花而至硤石南不得以犯省會而
浮錢塘縣治得此兩翼庶不獨當風濤之衝凢此皆防海之總要也
江洋之患湏嚴督廵江兵船之哨探戒備沿江漁船之剽掠是防江
之總要也又聞之錢塘江兵船二十艘原議汛期出鱉子門哨探平
時分定地方上抵富陽迤南與嚴州兵船交會捕盗近來玩愒殊甚
每日泊船徐范二村江濱專攻手藝不習兵防且目兵脆弱船械朽
敝豈惟不能出洋江上亦難展布虛縻粮餉恐誤軍機所宜速行議
處者也若訓練江洋之水兵控扼海洋之門戶庶乎江海互攝内外
交防省會無虞兩浙無恐守兩浙者即所以掎角蘇松守蘇柗者即
所以鞏固金陵唇齒兩全首尾相應制内禦外之長策無踰於此矣
聮蘇松嘗鎮并浙之嘉湖杭嚴八府屬一督撫以保江南腹心議
今西北盡戎馬之場矣識者謂江南豊芭必當鞏固以備廵幸且財
賦所自出也肰其腹心則在蘇松嘗鎮杭嘉湖七府之地以形勢言之北
則長江天塹南則錢塘襟帶東則大海汪洋西則萬山屏蔽真山川天險
以衛此神皐乃以地夲一區属分直省臂指不應吭腹不通莫若合七府
属一督撫駐劄鎮江廵&KR0851;蘇杭改吴淞副將為大將改海塩參將為副將
設鎮江京口一副將如嘗山之蛇以鎮江為首蘇州為腹杭州為尾湖州
帶山松江負海為左右翼嘗嘉為㗋脘腸冐諸經絡嚴州雖稍窵遠肰地
連杭界高山巔抗蔽錢塘不可它屬以之為足肰後可以扼險守要而
南都之左馮翊以固不然自蘇松嘗與杭嘉湖接境諸地既無山海之阻
又無關隘可塞劃然中斷譬之人身恰至腰膂分為兩截其何能生今試
言其邊腹水陸之不可分者有八江海入口處北自鎮江京口南盡杭州
錢塘江之鱉子門自亰口鎮而下為嘗州之孟河(水營把總)江隂之黃田港(兵備)
(道水陸營)為蘇州嘗&KR0827;縣之福山港(水营把總)係江海接界遶過嘉定縣之吴淞鎮
大海(總鎮駐劄水陸各營把總)為太倉州(兵俻道)之劉家河(遊擊水陸把總)為松江上海縣之黃
浦口漴缺口(兵防現海塘)再至金山(無海口參將水陸把總)而直隷之兵防已盡過此為
浙江之乍浦港(所軍)澉浦港(所軍)海塩港鱉子門(參將)而大海從鱉子門而入錢
塘江直抵杭城下上&KR1574;嚴州以上諸山溪灘千里之間纍若貫珠此沿邊
水路之不可分者一太湖浩蕩廣八百里在蘇州之西嘗州之南湖州之
北所属縣有長洲吴縣吴江(蘇)武進無錫宜興(嘗)烏程歸安長興德清(湖)
等縣此中腹水路之不可分者二平望(吴江)鶯脰湖濫溪等處為蘇嘉湖三
府之咽㗋所跨縣有吴江歸安烏程嘉興秀水(嘉)䓁縣此中腹水路之不
可分者三潮天獨墅澱山沉湖&KR0873;湖等處為蘇松嘉三府之間道海船可
入所跨縣有長洲崑山(蘇)華亭青浦(松)嘉善海塩秀水嘉興(嘉)等縣此中
腹水路之不可分者四運湖如帶長亘八百里自杭之北新關至鎮之京
口歷杭嘉蘇嘗鎮五府此中腹水路之不可分者五海塘長亘五百里自
杭之鱉子門築起至松之黃浦口塘岸高闊如城一騎可到中間設立寳
山(所軍)川沙(水團把總)靑村(所軍陸营把總陸路官)南滙(所軍選鋒把總)柘林(陸营把總陸路官)金山(衛參將水)
(陸兩营把總己上直境)乍浦(所軍)澉浦(所軍)海塩(參將己上浙境)諸衞所營寨誤金山海塩兩參
將㕥弹&KR1062;之而金山以上属直乍浦以下屬浙彼此不知堅瑕莫辨此沿
海陸路之不可分者六宜興以上即至溧陽(應)東&KR0309;直接蕪湖若從蕪湖
過&KR0309;竟入嘗州内地稍南突便從廣德入湖州之長興縣宜興長興二縣
對峙所當聮絡陸兵固守此中腹陸路之不可分者七官塘延亘如運河
之界可以馬步竝逹中無險要可斷此中腹陸路之不可分者八有此八
不可分又有三大害一曰吴耕浙販浙之米價每溢扵吴浙商舳艫晝夜
不絶居民之射利者又楽与之以致吴民嘗苦饑而浙商倍獲利自用兵
以耒江廣之米漸以難致全頼此夲地之粟而秋成之後搬運一空吴人
不能越境而戢諸商此其為害者一一曰吴盗浙窩嘉湖之間湖蕩寥闊
爰有巨憝庇匿奸盗每聚至千人劫掠于吴而逃庇于浙官兵互相推諉
文移莫可勾攝此其為害者二一曰吳塩浙榷蘇松沿海亦有塩灶而不
設運司分隷于浙夫塩産于吴而税歸于浙當此兵興之際獨不可以佐
吴力乎况乎私塩出没亦不能行其清覈此其為害者三夫直隷四府皆
衛江海浙之四府惟杭嘉臨海我蘇松四郡既出兵力以衛浙而浙反以
累吴平時尚然若一旦有事必至此堅彼瑕此僃彼隙一處潰防則在在
無用故以八府合屬一撫以統三鎮而杭嘉四府亦宜設處兵餉以佐恊
守則地勢既專地利亦盡此保江南之急着也其浙撫則移駐浙東紹興
以保障寕紹温台處金衢七府以為江南尻脊外蔽可耳盖浙海要衝皆
在浙東若寕波之定海關以及台温南北洋諸境并温處萬山如天台(台)
雁蕩(温)栝蒼(處)四明(寕)四大山亦皆在浙東浙撫允宜坐駐紹興以控制
外海并攝諸山伏莽之寇此不易之定論也
萬曆四十二年廵塩御史楊鶴䟽浙直沿海自信國公經略以來至嘉靖末
年築城建堡添設營寨碁布星密足可防禦但今識者尚有遺議謂舟山仍
宜復縣以固浙東之藩金山亦宜建縣以聮浙直之勢吳淞城宜移近李家
浜以扼三江之水口太倉宜分一衛於崇明以控蘇松之上游是亦一議也
說者謂倭奴與三吳對峙東南東北正東風俱可入犯乃日日夜夜時時刻
刻所當防者吳中惟春汛遊兵一營出守洋山以三月初十日往五月二十
五日收撤止防七十五日况修理船隻措處錢糧往往至四月初始過洋是
一汛實防止四十五日耳而冬防則不渡海矣清明以前小滿以後倭奴遂
不可揚帆乎夫洋山馬蹟蘇竇蒲嶴等山我兵防守則為信地萬一未汛之
先收汛之後倭奴突至而㩀之是一對馬島故事矣以吳下形勢言之洋山
蘇竇海外之天險也藩籬也南沙海上之要害也屏翰也吳淞劉河則蘇松
之門戶也福山楊舍則
留都之門戶也今惟守門庭而忽藩屏非勝算也謂宜於蘇竇嶴中屯游兵營
兵船於内高山置堠數百里帆檣盡在目中沃壌屯田千餘名官兵可供糈
餉歲可省帑金萬餘倭奴入犯可以扼吭而拊其背且也蘇竇一山綿亘海
中通倭之去與倭奴之來必由之路使此處常有官兵則勾引接濟之姦絶
而窺伺竊發之禍消海中增一道金湯吳下多一重藩屏防海上策莫過於
此惟是渡海屯田是一大作用難與拘攣者道耳臣廵歷越中周行海上見
温台寕紹皆介海濱而錢塘乃在裏海以臣計之昔日倭非今日之倭今日
禦倭之局非昔日禦倭之局台州四塞之國昔年倭寇内犯先臣戚継光殺
僇殆盡温州環海而居然崇山疊障難以散掠此皆非倭所利也寕波為浙
之門戶重兵扼控定海是矣然賊避實擊虚必不更往人言慈谿之龍山平
石實為間道使倭由之入政如斜谷循秦隂平入蜀我反在外彼反在内是
不可疎於防也雖然臣所慮者乃在錢塘鼈子門之險卒未易犯然江潮三
日不至何常之有島夷之所垂涎通番下海之徒潜為内應患政在此耳羅
木營之兵今猶善戰然詳於陸而略於水臣嘗言之當事謂省會腹心亦宜
沿江置艦使之戈戟如林樓櫓相望亦所以内壮根本外消窺伺南北两遊
兵議撤其一置此地此斷斷可行者也至於金塘玉環諸山且屯且種足食
足兵自是萬全無患如謂信國起遣恐異日者藉寇兵齎盗粮則舟山孤懸
海外比之金塘玉環逼近門庭者相去天淵矣
洪武四年十月日本國王良懷遣其臣僧祖來進表箋貢馬及方物并僧九人
來朝又送至明州台州被虜男女七十餘口先是趙秩等往其國宣諭秩泛海
至折木崖入其境關者拒勿納秩以書逹其王王乃延秩入秩諭以中國威德
而詔旨有責譲其不臣中國語王曰吾國雖夷狄僻在扶桑未嘗不慕中國之
化而通貢奉惟蒙古以戎狄涖華夏而以小國視我我先王曰我夷彼亦夷也
乃欲臣妾我而使其使趙姓者訹我以好語初不知其覘國也既而使者所領
水犀數十艘已環列于海岸頼天地之靈一時雷霆風波漂覆幾無遺類自是
不與通者數十年今新天子帝華夏天使亦姓趙豈昔蒙古使者之雲仍乎亦
將訹以好語而襲我也命左右將刅之秩不為動徐曰今聖天子神聖文武
明燭八表生于華夏而帝華夏非蒙古比我爲使者非蒙古使者後爾若悖逆
不吾信即先殺我則爾之禍亦不旋踵矣我朝之兵天兵也無不一當百我
朝之戰艦雖蒙古戈船百不當其一况天命所在人孰能違豈以我朝之
以禮懷爾者與蒙古之襲爾國者比耶於是其王氣沮下堂延秩禮遇有加至
是奉表箋稱臣遣祖來隨秩入貢詔賜祖來等文綺帛及僧衣比辭遣僧祖闡
克勤等八人護送還國仍賜良懷大統曆及文綺紗羅六年倭夷剽掠海濱
德慶侯廖永忠上言曰臣聞禦寇莫先於振威武威武莫先於利噐用今陛
下神聖文武定四海之亂君主萬國民庶安樂臻於太平而北虜遺孽遠道萬
里之外獨東南倭夷負其禽獸之性時出剽竊以優瀕海之民陛下命造海
舟剪捕此寇以奠生民德至盛也然臣竊觀倭夷鼠伏海島因風之便以肆侵
掠其來如奔狼其去若驚鳥來或莫知去不易捕臣請令廣洋江隂横海水軍
四衛添造多櫓快船命將領之無事則沿海廵徼以備不虞若倭夷之來則大
船薄之快船逐之彼欲為寇不可得也上善其言從之十四年七月日本
國王良懷遣僧如瑶等貢方物及馬十疋上命却其貢仍命禮部移書責其
國王及征夷將軍
是年十月衢處温三府山寇吳逹山葉丁香等連結作亂命延安侯唐勝宗右
軍都督僉事張德總兵討之明年正月賊平人賜田一莊
十五年倭國使臣歸廷用來貢備倭指揮林賢交通樞密使胡惟庸誣為寇盗
以計擒之遣還夷使私其貨物中書省舉奏其罪流賢日本十六年六月夷船
一十八隻寇金鄉小濩寨官兵敵却之明年胡惟庸偽差廬州人李旺充宣使
以還林賢賢率倭兵四百餘人與僧如瑶來獻巨燭中藏火藥兵噐圖謀亂逆
比至惟庸被誅朝廷治其逆黨處賢極刑夷兵發雲南守禦降詔切責倭國
君臣詔曰曩朱失馭中土受殃金元入主二百餘年移風易俗華夏腥膻凢有
志君子孰不興忿及元將終英雄鼎峙聲教紛然時朕控弦三十萬礪刅以觀
未幾命大將軍肆九伐之征不逾五載戡定中原蠢爾東夷君臣非道四優鄰
邦罔知帝賜傲慢不恭縱民為非將必殃乎故兹詔諭想宜知悉仍著訓典
曰日本雖朝實詐暗通姦臣胡惟庸謀為不軌故絶之命信國公湯和經略沿
海設防備倭尤嚴下海通番之禁永樂二年四月對馬望岐等島海寇劫掠
穿山百戶馬興拒戰死之尋宼蘇柗諸處日本國王源道義出師獲渠魁以獻
而盡殱其黨類四年上嘉其勤誠遣使齎璽書褒諭之給勘合百道定以十
年一貢船止二隻人止二百違例則以寇論仍命俞士吉充都御史齎白金綵
幣并海舟二艘賜之封其國之山曰夀安鎮國之山勒碑其上上親製文曰
朕惟麗天而長久者日月之光華麗地而長久者山川之流崎麗於兩間而永
久者賢人君子之令名也朕皇考太祖聖神丈武欽明啓運俊德成功統天
大孝高皇帝智周八極而納天地於範圍道冠百王而亘古今之統紀恩施一
視而溥民物之亨嘉日月星辰無逆其行江河山岳無易其位賢人善俗萬國
同風表表於兹世固千萬年之嘉會也朕承鴻業享有福慶極天所覆咸造在
廷周爰咨詢深用嘉歎邇者對馬臺歧暨諸小島有盗潛伏時出寇掠爾源道
義能服朕命咸殄滅之屹為保障誓心朝廷海東之國未有賢於日本者也朕
常稽古唐虞之世五長廸功渠搜郎叙成周之隆髳微盧濮率遏亂略光華簡
冊傳誦至今以爾道義方之是大有光於前哲者日本王之有源道義又自古
以來未之有也朕惟継唐虞之治舉封山之典時命日本之鎮號為夀安鎮國
之山錫以銘詩勒之貞石榮示於千萬世明年倭復入寇平江伯陳瑄督領海
運與倭寇值于沙門島追至朝鮮洋盡焚其舟斬獲無筭九年以後貢者僅一
再至而其寇柗門寇沙園諸處則時或有之十九年犯遼東之馬雄島為總兵
劉江盡殱于望海堝又明年復寇浙東為朱亮祖破之于温州徐忠破之于桃
渚
永樂間安吉吳貴歸作亂長興相継騷動官兵屡失利陽武侯薛禄帥兵討之
御史祝某監軍奉命克定之日盡殱二邑祝偕禄至境上一鼓擒其首惡因
議二邑之民脅從者少祝馳奏請貸恐不及事兼程而進往復才半月祝竟以
勞卒
宣德三年閠四月行在兵部奏浙江布政司周幹言浙江海塩縣地臨海岸每
有倭寇洪武中設海寕衛及澉浦乍浦二千戶所陸置烟墩水備戰船瞭望廵
守因得無虞永樂七年盡拘軍船赴沈家門立水寨防守撤去烟墩倭寇乘虛
連年縱掠水寨相去海塩千里不能救援民甚苦之請如洪武中防守今累覆
勘皆以為便上曰古人云利不什不變法凢謀事湏為永久之計其再令廵
撫大理卿胡㮣與三司計議果孰為便然後處置既而倭國入貢踰額復增定
格例船毋過三隻人毋過三百八年倭王源道義卒遣使吊祭十年嗣王上表
謝恩正統四年五月倭船四十餘艘夜入大嵩港襲破所城轉寇昌國城亦
䧟時備倭等官以失機被刑者三十六人惟爵谿所官兵擒獲一賊首名畢善
慶誅之七年倭船九艘使人千餘入貢朝廷責其越例然亦冀其慕化姑
容之
十四年處州葉宗劉作亂宗劉宣平人嘗為礦盗習武藝後充處州府隷役府
官有遠行者輒用之以自衛積久玩肆多不法恐見收逮遂率衆為亂推陳鑑
葫為主陶德二為輔自領兵陣以殘狠立威相傳有二飛劒能殺人官兵追之
屡敗績賊乘勝進攻府城兵備僉事王晟躬往招撫肩輿出城入賊陣賊就殺
之以祭旗晟子甫六歲亦自投城下死之御史李俊知府張佑憑城固守官軍
與鄉兵戮力出戰初以防牌衝陣賊運矛鈎牌又用巨竹叢稍剪出鋒芒煑以
沸油甚為堅利名曰龍銑用之開陣濟以銃砲會都指揮脱某者部下皆北軍
精弓矢累戰累勝賊不能當遂易視之賊乘間猝至不甲而戰矢盡技窮賊奮
鎗夾擊軍敗止餘一騎攅矟刺之脱猶死戰不挫葉宗劉曰是何此人難殺之
甚陳鑑葫(在山)上應曰殺人先殺馬馬既仆人將安往宗劉用其說脱為所殺時
福建沙縣民鄧茂七反改號僣擬與處響應寕陽侯以征南將軍掛印征閩道
經處州葉宗劉偽設田夫百餘耘于野中伏鎗泥淖下唱山歌以眩之道傍列
陣挑戰寕陽侯左右曰受命征閩賊不征處賊寕陽侯不聽遂出與戰賊佯北
引入山隘田夫奮鎗躡後殺敗官兵獲征南將軍印賊行文移輙用之以自侈
且分兵通鄧茂七茂七亦畏其狠且狡又惡征南印章拒之曰汝今未能破一
城尚湏自力據城邑以待我賊歸百計攻城力戰造吕公車高臨城上城上人
大怖亟禱于山神麗陽公呼聲動地湏臾輪摧車隕城中士氣咸奮賊窮蹙廵
撫兵部尚書孫原貞許賊自新者免死立功者賞官於是賊自殺賊定盟出降
臺臣見之猶自疑畏稱鑑葫曰陳先生誘入囚車至京議將免死遇脱都司子
䟽雪父冤陳鑑葫伏誅葉宗劉歷功北邊賞以武職逃歸伏誅
景泰六年倭夷寇健跳官軍城守不得入天順二年遣使來貢成化二年
倭稱入貢遂破大嵩諸處官兵因潮落沙淺夜圍其舟檣燈逹曙不移舟已乘
潮遯去燈皆懸于篙尾篙皆卓于沙上乃詐設以欵追兵臺閫大臣坐失機獲
罪十一年遣使周瑋入貢勅諭倭王宜恪遵宣德中事例
正德二年孝豐廣苕賊湯毛九作亂時知州廖紀遣義勇嚴雷率民兵往捕之
雷為所殺自是勢益猖獗十三年廵按御史鮮冕以聞命都御史張津督兵
討之會金壇令劉天和有能名津檄至軍門贊畫賊聞風請降遂平
四年倭使宋素卿來貢請祀孔子儀制朝議弗許素卿即鄞人朱縞丁鬻于夷
商湯四五郎越境亡去至是充使入貢縞在倭國偽稱宗室苗裔傾險取寵争
貢要利沿海奸豪效尤通番遂習以為常云
六年江西永新黃浩八供里役為粮長多逋負官府徵之急同役避徵者相率
入據姚源洞官軍攻之擁衆過常山犯衢州之開化據濠嶺及華埠都指揮李
隆督兵征之退歸江西浙兵既散賊復至李隆復進兵海寕吕千戶號䨇刀一
矢不虛發賊敗走吕追之恃勇深入至一山湾遇賊死之官兵俱潰李隆所統
者止餘六騎擂鼓招兵力衰鼓絶隆自鼓以継之潰兵未集賊望見山頂有甲
兵百萬遂驚走且擲還吕千戶首以欵追兵李隆整兵守開化白都司守馬京
街賊夜斫營虜之都司姜洪戰于嚴坑賊先堰水以待官軍渡溪則决水以截
其後都司指揮千戶百戶皆為所虜李隆竭力拒守京軍至賊退歸江西合兵
勦除之
十四年浙江鎮守太監畢真初由寕藩宸濠賄賂權貴鎮守江西改遷浙江實
與濠定謀將據浙響應以江西部兵數百自隨至浙時戎服入城操弓矢耀威
武以讋服一方入府衙隂制盔甲兵噐甚多密與左右約待濠起事即應機舉
火焚城市廵院三司如出救火即投之火中御史四川張溍知之戒民間蓄水
謹備計不得施濠敗報至真即擁所部奔逸出城城門戒嚴不得開市巷皆設
兵固守遂縛真械送京師處以極刑
嘉靖二年四月倭船三艘譯稱西海道大内誼興國遣使宗設入貢越數日倭
船一艘使人百餘復稱南海道細川高國遣使宋素卿入貢導至寕波江下時
市舶太監頼恩私素卿重賄坐之宗設之上且貢船後至先與盤發遂致兩夷
仇殺毒流㕓市宗設之黨追逐素卿直抵紹興城下我兵戒嚴倭乃還至餘姚
遂縶寕波衞指揮袁璡越關而遁時備倭都指揮劉錦追賊戰没于海定海衞
指揮李震與知縣鄭餘慶併力固守一日數警而城卒無患既而倭為暴風漂
入朝鮮國王李懌擒獲中林望古多羅械送京師發浙江按司與素卿監禁候
旨法司勘處者凢十數次而夷囚竟死於獄倭奴自此懼罪逋誅不敢欵關者
十餘年十七年五月倭船三艘使僧石鼎周良來貢朝廷復申十年一貢
之例責令送還正德以前勘合更給勘合遵照入貢二十三年四月使僧釋壽
光等百五十人來貢驗無表文且以非期却之二十六年四月倭船四艘使臣
周良等四百餘人來貢仍以非期發外海嶴山停泊一年期至方許入貢十
九年福建繋囚李七許一等百餘人逸獄下海同徽歙奸民王直(即王五峯)徐惟學
(即徐碧溪)葉宗滿謝和方廷助等勾引番倭結巢于霩衢之䨇嶼出没為患廵視都
御史朱紈調發福建都指揮盧鏜統督舟師擣其巢穴俘斬溺死者數百餘黨
遁至福建之浯嶼復帥鏜勦平之紈仍躬督指揮李興帥兵發木石塞䨇嶼港
賊舟不得復入諸奸豪通番資易者各以失利口語籍籍紈觧官去東南自此
多事矣二十七年王直仍招集倭夷聯舟棲泊島嶼與内地奸民交通貿易
時廣東海賊陳四盻等自為一黨王直用計揜殺叩關獻捷乞通互市官司弗
許三十一年二月王直令倭夷突入定海關移泊金塘之烈港去定海水程數
十里而近亡命之徒從附日衆自是倭船遍海為患是年四月賊攻游仙寨百
戶秦彪戰死已而寇温州尋破台州黃&KR1104;縣東南震動三十二年四月賊薄省
城指揮吳懋宣率僧兵禦之于赭山力戰死之賊䧟昌國城百戶陳表持兵相
拒斃賊數人死之自是倭船至直隷蘇柗諸處登劫皆依烈港王直為窩堵參
將俞大猷以舟師擣之直復至倭島是月復攻䧟臨山城六月寇嘉興海塩澉
浦乍浦直隷上海吳淞江嘉定青村南匯金山衛蘇州崑山太倉崇明諸處或
聚或散偏于川陸凡吳越之地所經村落市井皆為丘墟而柘林八團諸處胥
作賊巢三十三年二月賊由赭山錢塘至曹娥涉三江瀝海餘姚直走定海之
王家團復有盤㩀普陀山焚劫海塩龍王塘乍浦長沙湾嘉興嘉善諸處者有
攻直隷之崑山蘇州柗江諸城者既又奔蕭山分寇臨山瀝海上虞轉攻嘉興
官兵與賊戰于孟家堰指揮李元律千戶薛綗宋應蘭死之又賊徒四十餘突
至百家山百戶趙軒梁瑜戰死又寇沈家河智扣山黃湾諸處都司周應禎戰
(死入)寇蒲門壮士所乘舟遁出金山洋突入柗門關薄于靈門台州又賊二百餘
人登自海門港直趋台州仙居新昌&KR0792;縣屯于紹興柯橋村又賊二千餘人焚
劫嘉善廣西領兵百戶頼榮華戰死三十四年正月領兵僉事任環與賊戰于
吳淞江采淘港斬首二百餘級既而我軍失利四月賊衆四千攻圍金山城寇
常熟先是徐惟學以其姪海(即明山和尚)質於大隅州夷貸銀使用惟學至廣東南
嶴為守備指揮黑孟陽所殺後夷索故所貸於海令取償於寇掠至是海乃偕
夷酋辛五郎聚舟結黨衆至數萬入南畿浙西諸路㩀柘林乍浦餘衆數千寇
王江涇廵按浙江御史胡宗憲令人載藥酒誘賊賊中毒死者過半仍督參將
盧鏜與總兵俞大猷綂浙直狼土等兵大戰賊大敗斬首三千級賊復一支走
崇德以向省城一支寇蘇州常熟多内地通番奸民為之嚮導常熟知縣王鈇
與致仕參政錢泮俱為所殺已復攻圍常之江隂連月不觧縣乞援兵于府兵
不至知縣錢錞死之賊復寇唐行鎮游擊將軍周璠迎敵死之别有賊九十三
人自錢塘白沙湾入奉化仇村經金峨突七里店敵殺寕波衛百戶葉紳由甬
東走定海崇丘鄉復折而趋鄞江橋歷小溪樟村敵殺寕波衛千戶韓綱走通
明&KR0309;渡曹娥時御史錢鯨便道將還慈谿適與之值遇害已而過蕭山渡錢塘
入富陽嚴州寇徽州之績溪縣盧鏜先以勁兵出油口溪扼之賊奔太平府渡
采石江道南京城下京營把總朱襄蔣陞被殺城門晝閉賊鼓行東掠蘇州復
有賊千餘由掘泥山登犯觀海慈谿龍山定海縣諸處六月復有賊數千自柘
林走海寕直抵杭州北關外屯聚劫掠時朝廷以御史胡宗憲有才略可大
任遂進都御史提督軍務與督察軍務工部侍郎趙文華恊謀奏乞遣使諭倭
王以弭邊患令生員蔣洲陳可願充市舶提舉以往是年九月賊徒二百餘人
登㩀舟山之謝浦復有賊數百由海門登劫&KR0726;居黃&KR1104;官兵追之賊奔奉化走
鄞江橋出四明山至紹興之龕山宗憲督參將盧鏜帥梁高等兵擊斬之十
一月賊衆二千餘人乘舟遁出南匯口復有攻犯温州瑞安者守備都指揮劉
隆戰死隨流劫&KR0726;居天台至&KR0792;縣之清風嶺宗憲督容美兵盡殱之又有福建
流賊由台温至寕海抵奉化之楓嶺敵殺慈谿領兵主簿畢清義士杜文明與
象山流賊合夥突過四明山攻犯上虞渡蟶浦港寇蕭山壁于錢清胡宗憲親
督兵備副使許東望等統麻陽土兵進勦斬首五百餘級餘孽復由諸暨出東
陽臨海至太平蒲岐廵簡司得舟而遁三十五年二月使夷生員陳可願偕毛
烈及夷商柗柴門妙善等七百餘人乘舟進泊於馬墓港自言直抵倭島遍諭
豊州馬肥前平飛蘭諸島悉已禁止寇掠然無稽之語澷不足信開市之議私
相許諾納欵請罪之表未至而福州直隷沿海告警者踵接據夷商自日本來
者云日本國主愞弱不制諸島各恃強争據王直所竄即西海道有豊前豊後
筑前筑後肥前肥後薩摩日向大隅九州其所稱曰前平曰馬肥曰飛蘭曰花
脚踏曰鳥淵曰太村津曰何馬屈沙曰他(家是)曰卒之毛兒曰沉馬曰美美曰空
居止曰通明曰巨甲曰廟里曰日高諸處皆筑肥豊州之地總轄于豊後州王
大隅州懸隔一海亦為聽命山口王居日向薩摩之間亦漸併于豊州王矣九
州入日本國越断港而東水陸程途計經旬月舟行而西僅五六日而己入我
浙江直隷界矣天朝頒賜勘合貯肥後州亦有貯山陽道周防州者各道入
貢必納貲請取勘合而行頻年寇邊實九州島夷也時徐海久㩀柘林乍浦是
年四月將寇南京浙西諸路出嘉興至皂林遇遊擊將軍宗禮帥驍騎五十人
突之殺賊甚多既而復戰死之賊遂攻圍廵撫浙江都御史阮鶚於桐鄉窘甚
時胡宗憲新受總督軍務兵部左侍郎之命舊兵不滿千人乃用計㗖賊圍觧
賊乃別遣夷船二十三艘領衆千六百登劫鳴鶴場又夷船八艘賊衆千餘登
劫臨山三江越數日兩賊合攻觀海龍山城突入慈谿縣治時縣原無城郭知
縣柳東伯負印而走賊殺鄉官副使王鎔知府錢煥焚劫士民極其慘毒從丈
亭港出欲窺寕波府城盧鏜帥兵乘輕舟沿江上下隨賊向往用鳥嘴銃擊之
賊疑退屯海口擄掠貨財多所遺棄賊後至者拾取之是月賊衆五百餘衝突
南奔將往福建温州府同知黃釧領兵至分水嶺堵截被賊伏山谷中繞其後
殺之賊遂趋莆田之广頭登岸流劫而西復入浙境㩀&KR0726;居縣時阮鶚始出自
桐鄉圍中宗憲檄咨鶚統督兵備副使許東望參將盧鏜台州知府譚綸指揮
伍維等進勦盡殱賊於&KR0726;居又賊一支寇直隷江北揚州又一支寇江隂無錫
諸處所向焚劫先是趙丈華督察軍務復命至是進工部尚書奉勅提督
軍務許以便宜行事總領涿州保定河間及河南山東徐沛等兵南來各賊聞
大兵至退遁常州桃花港陸續出海洋去訖時宗憲日與徐海對壘數遣死士
入海營中反間海果縛其黨陳東等八十餘人乞降宗憲計徵兵且至佯許之
及文華至遂與定謀進勦大殱賊于沈家庄徐海溺(死獲)其尸梟示於是辛五郎
帥餘黨乘舟遁至烈港宗憲約文華復用兵要擊之俘斬三百餘辛五郎與葉
麻等囚至京師獻俘告廟剉尸梟示餘賊據定海丘家洋夜潰圍踰桃花嶺
渡李溪走鄞之西鄉由元貞橋走奉化寕海與官兵戰于台州之兩頭門把總
范指揮死之遂從寕海走温州至福建得舟而遁謝浦之賊移據吳家山自秋
及冬屡攻弗克胡宗憲督麻陽兵當歲除乘雪夜襲破其巢悉斬之三十六年
四月賊寇直隷之通州海門突流揚州廟湾港宗憲遣副總兵盧鏜追擊衝沉
其五舟斬首四十餘級賊出東安縣復依船為巢池河守禦劉顯將百人擊破
之斬首百餘級餘黨遁去七月生員蔣洲與倭酋德陽左衛門善妙柗柴門等
五十餘人乘舟進泊舟山宗憲上其事于朝九月王直等亦偕夷商水手千
餘乘舟進泊岑港聲言欲詣軍門乞降然而五旬不至宗憲乃設間諜委曲諭
之直乃遣其養子王滶來見仍遣之還十一月直乃桀然詣軍門遂執之下按
察司獄上䟽得旨誅直于市梟示海濱妻子給功臣之家為奴
紹興府志倭至紹興城下月餘不能入素卿匿於城西之青田湖宗設求之
不獲退泊寧波港指揮袁進邀之敗績賊攻定海城不克遂出備倭都指揮劉
錦追擊於海洋復敗没賊舡去被風漂一艘於朝鮮朝鮮王李懌擒其帥中林
望古多羅械致京師先是素卿已下浙江按察司獄遂下浙江並勘訊久之皆
死於獄十九年閩人季光頭歙人許棟逸福建獄入海引倭結巢於霩&KR1790;之䨇
嶼港出没諸番海上屢警二十七年廵視都御史朱公紈遣都指揮盧鏜䓁擒
李光頭焚其营房戰艦六月又擒許揀賊淵藪空焉而歙人王直收其餘黨為亂
三十一年叩定海關求市不許遂移巢烈港官兵襲之移馬蹟潭三十二年四
月賊蕭顯自平湖來參將湯克寬邀擊於鱉子門破之是月乙未賊䧟臨山衛
已&KR1344;參將俞大猷破走之八月賊林碧川䓁自崇明修船為歸計都御史王公
忬度其必入浙預令都指揮劉恩至指揮張四維百戶鄧城分為二哨一自觀
海臨山趨乍浦遏其來一自長塗沈家門設伏邀其去賊果南遁官兵與遇於
普陀臨江海洋敗之十二月賊寇瀝海所城千戶張應奎百戶王守正張永俱
死之三十三年正月蕭顯敗於柗江南奔入浙鎮撫彭應時禦之敗死賊進至
海塩之二十里參將盧鏜追擊敗之賊由赭山遁走止屯三江歷曹娥瀝海餘
姚挫於龍山圍於定海困扵慈谿盧鏜及劉恩至張四維潘亨分道夾擊大敗
之斬蕭顯九月林碧川沈南山䓁率衆自楊哥入掠浙東蕭山臨山&KR0377;海上虞
十月宼觀海衛十一月賊自仙居向諸暨知縣徐櫆用贊畫周述學計鳴金鼓
發火砲賊遂&KR1176;山徑入山隂境至府城南疑不敢入乃往柯橋遇鄉民姚長子
貫其肘使為導長子紿之西而密謂鄉人曰俟賊過某橋若䓁急毁之我死不
恨遂䧟賊於化人壇四面皆水總兵俞大猷會稽典史吴成噐各率兵奮擊悉
剿之斬首二百餘級賊竟殺長子三十四年四月柗浦賊自錢倉白沙湾抄掠
寧海趨樟村百戶葉紳劉夢祥韓綱俱死之遂至上虞東門外燒居民房屋渡
江遇御史鄞人錢鯨殺之至皐埠兵備副使許東望知府劉錫典史吳成噐各
率兵圍之至夜賊乘兵倦遁走五月揚哥賊犯餘姚省祭官杜槐率鄉兵禦之
斬酋一人從賊三十二人槐力竭死既而賊犯鳴鶴場盧鏜擊敗之柗浦賊宼
爵溪所不克進宼餘姚初餘姚後清門外有橋先三日毁之賊至適潮漲甚不
能渡望洋而歎江南鄉兵奮擊之賊去宼三山所把總劉進恩受院檄他部甫
離所一舍許聞報即馳還固守霖雨城圮數十丈或勸朝恩突走朝恩曰世受
國恩今正報效之秋豈可以事權去輙規避也遂躬捍圯所督戰復作木城障
之城上矢石如雨不能中賊朝恩曰此幻術也投以生犬首發矢中其酋貫喉
而斃賊驚潰走朝恩追斬數級六月楊哥賊自觀海出洋都指揮王霈䓁邀擊
於霍山洋敗之沉其舟是月參將盧鏜敗賊於馬鞍山新林復追敗於勝山龜
鼈洋十一月柗浦賊復自温州登海歷奉化遂犯餘姚參將盧鏜遇於丈亭令
所部兵能倭語者倭飾紿賊曰餘姚兵盛不可敵吾䓁宜南行遂透迤入四明
山中兹地險巇僻遠避宼者恒之馬居民弗虞宼至不為備焚劫尤惨時天大
雪鏜尾其後經歷文某與接戰于苦竹嶺副使孫宏軾又調竒兵與戰于析開
嶺于翁家村皆不能勝至斤嶺餘姚謝生軍及之謝生者太學生名志望文正
公曾孫也捐家貲募勇敢五百人分三隊張左右翼禦賊酣戰自卯至午殺賊
九人射傷二三十人矢盡力疲猶奮呼䧟陣生貌美晳賊意其帥也叢刃殺之
會盧鏜軍亦至復戰于斤嶺于梁衕賊少却走龔家畈復至上虞東門河南毛
葫蘆兵迎戰于花園損二百餘人賊遂從北城外由百官渡曹娥江餘姚庠生
胡夢雷與從兄應龍操六䓁率鄉兵邀賊戰于東關死之賊順流而西是時提
督胡公宗憲方在浙西剿川沙之賊移檄諸將無力戰者乃身率大兵至扵是
僉事李如桂王詢指揮楊永昌知事何常明典史吳成噐䓁併力追戰于瓜山
又大戰于三界先是許東望請以山隂人金應腸為贊畫團練鄉兵千餘人宗
憲又益以武生項益隆所領處州兵二百人至是與賊迎戰于五婆嶺時賊百
餘官兵數千見賊即走處兵與賊血戰自辰至巳五十六人死于陣而應賜手
刃數賊竟死之賊亦被殺死十餘人是日宗憲斬不用命者兵五人于五雲門
翌日賊遁丁村盧鏜追擊之斬首二十六級賊大懼以銀物餌之我兵潰次日
暮何常明哨賊被殺宗憲督兵次長山聞報大怒拔劒欲自刎李如桂奪劒救
免丙午宗憲壁龕山之巔盧鏜以丁村功獻宗憲恐賊渡錢塘江也促鏜再戰
鏜曰士疲矣休飬數曰乃可料兹賊須鏜了非兹毛頭所能也宗憲佯諾與山
隂人故郎中王畿計之畿密諭親兵曰爾䓁豢飬久未立戰功今賊將滅而諸
將逗遛不進且盧參戎以毛頭目爾爾能無耻乎乘其不意襲之賊可盡也衆
踴躍請效死即令吳成噐兼率以進不數里遇賊死戰無不一當十賊遂大敗
循海而走奔匿於龕山之坡下小堡内我兵乘勢圍攻之賊登屋擲瓦瓦盡継
之以槍槍盡投刀刀盡乃下死守我兵急攻破之悉斬首以獻時日且暝宗憲
命取賊心啖之選狰擰首級二十餘顆置案上每顆為飲一觥暨曉諸营方知
破賊相率入賀宗憲謂鏜曰再遲一二曰何如鏜大慙服閠十一月柗浦賊復
自温州南麂山來至平陽之三港守備劉隆千戶鄭綱百戶張澄皆戰沒賊遂
趨台州漸北向欲與紹興賊合提督胡宗憲令天台以南知府譚綸兵擊之新
昌以北容美宣撫田九霄兵擊之吳成器為先導十二月乙未賊抵新昌焚民
居殺戮一二百人屯醴泉知縣萬鵬率民兵拒之不克賊亦去聞紹興賊已破
畏譚兵及土兵猶豫莫定所往至&KR0792;之上館嶺會容美兵陳而待田九霄以正
兵當其前田九章援兵継進左翼則留守王倫伏兵當之右翼則經歷畢爵伏
兵當之以一部誘賊出戰良久伏兵起左右夾擊而指揮吴江率部兵逸賊後
且多張旗幟為疑兵賊四面受敵遂大潰且戰且走我兵追之入清風嶺俘斬
一百七十餘是賊之未敗也淞浦賊又有自福寕州來者越平陽仙居至奉化
與錢倉賊合幾七百人入紹興勢益滋蔓田九霄既破賊清風嶺提督胡宗憲
復命副使許東望杭州府同知曲入䋲同九霄往邀之遇賊於西小江橋僅隔
一河宗憲於馬上自待一幟作指揮状示之賊止聚觀宗憲笑曰此易與耳若
不顧而南其氣未可乘也即率兵渡河九霄邀其前入繩襲其後賊見兩兵夾
至大怖走後梅匿民舍官兵圍之三匝縱火夾攻死者甚衆周述學曰賊至夜
必南逸急設伏邀擊山隂知縣葉可成曰西嶺之巔可伏也從之時值天雨夜
二更大霧咫尺莫辨賊乘黑衝圍典史吴成器故善戰驅兵奮擊頗有擒斬然
脱走者衆果由西嶺南遁夜將半嶺畔伏兵起賊驚潰遂大敗之斬首及焚死
者二百有竒餘奔太平蒲岐港官兵追之賊堅壁不出乃夜逼壘投以火器賊
驚起自相攻殺比明乃遁出洋得脱者無幾矣三十五年四月賊周屹勾引豊
洲賊數千人自鳴鶴臨山三江登掠次日合宼觀海衞弗克宼龍山所庠生李
良民率兵禦之乃觧去掠慈谿縣時縣無城被害甚慘酷知縣柳東伯募都長
沈宏舉族禦之斬首數百級賊遁𣣔入掠餘姚盧鏜遏之於丈亭大敗之五月
賊分二支復入一優慈谿縣一攻龍山所所中兵擊賊數十人死乃觧去盧鏜
復追敗之擒周屹餘黨遁入五峙洋八月庚寅盧鏜擊蘇常遁賊及寧紹餘黨
至夏蓋山三江海洋與戰于金塘馬墓之間大敗之沉舟數十斬首六百五十
有竒乙未賊八百餘至慈谿㩀丘王二家為巢進宼龍山所參將盧鏜戚継光
副使許東望王詢各率部兵二千把總盧錡䓁亦率部兵二千遊擊尹秉衡率
北兵三千遇于鴈門嶺䓁處連戰皆敗九月已未提督阮公鶚親督官兵來稍
稍破之賊夜遁鶚又督秉衡錡追至桐嶺誤中伏賊夾擊我我兵大敗賊至楽
清出海三十六年十一月壬子王直欵定海關執無印表文稱豐洲王入貢且
要求互市先是軍門大臣以直為亂因於徽州收其母妻及子下金華府獄後
胡宗憲為提督乃出之給以美衣食奉之為餌會朝廷遣寧波庠生蔣洲陳
可碩充市舶提舉宣諭日本國王宗憲因密諭令招徠王直至是直來宗憲已
晉總督列状上請詔不許命相機擒勦宗憲奉詔秘而不宣馳駐餘姚以夏
正為死間諭直來見直遣義子王滶及葉宗滿先來至餘姚宗憲盛陳軍儀納
其降且與連牀卧因露諸將請戰書十餘通于几上而含糊作寐語大略欲全
活直之意然滶出猶詢城守具察兵數宗憲恐其逸去乃命二人同往見按院
藩臬延緩之又命直子澄以血書諭直復發金帛間其黨直乃因夏正報曰即
歸命但部兵無統欲得王滶攝之盧鏜曰以犬易虎不可失也宗憲遣之越數
日直不來復命劉朝恩陳光祖夏正吳成器陳可碩往說之且以夏正婁楠為
質直乃入見盧鏜於舟山中所城宗憲馳至定海直來見宗憲温語慰之遂執
送按察司獄䟽直罪状上請三十八年十二月得旨斬於杭州市
嘉靖三十一年倭有犯吾境者海氓徐經十持大梃踣其二帥其首殊鉅三十
二年倭登自勝山港掠第四門四月攻臨山衛䧟其城三十三年倭大掠梅川
上林龍泉等鄕三十四年五月省祭官杜槐率鄕兵禦倭斬酋一人從賊三十
二人槐力竭死邑城戒嚴時黃山後清二橋甚雄壯鄕薦紳以倭將至議毁之
人猶二三己竟拆焉後清橋壓没十餘人怨詈盈道後三日倭至適潮漲甚不
能渡江南鄕兵遥為聲援不敢逼倭列江澨間邑募獵夫射虎者踞城樓上發
弩射中一人其矢傅毒血濡縷立死倭輿尸厺其冬倭復歷奉化轉戰至四明
之斤嶺先是邑人以四明山僻多避寇于此倭猝至各鳥獸竄被禍尤慘時太
學生謝志望文正公玄孫也募勇敢五百人分三隊張左右翼禦倭酣戰自卯
至午殺賊九人射傷二三十人矢盡力疲猶奮呼䧟陣生貌白晢倭意其帥也
叢刃殺之生之客身擁蔽生而被殺者亦十數人會參將盧鏜兵追及與倭戰
于斤嶺于梁衕倭盡焚其廬舍却走已復由百官渡曹娥江邑庠生胡夢雷與
從兄應龍操六等率鄕兵邀戰于東關死之三十五年倭掠雲樓鄕之樂安湖
乘夜至城下黎明西門將啓時倭執諸生王某為導大呼寇至急閉門拒之倭
亦引厺某竟得脱是時死事鴈門嶺者則有邑庠生倪泰員三十六年總督胡
公宗憲以賊由王直設計招之直先遣養子滶及葉宗滿來見宗憲馳駐邑城
納其䧏慰諭之已果自至倭患遂漸息矣
浙江通志余嘗觀志地里者必及其形勢風俗而兩浙之地里則議者
又謂浙西宗杭而嚴嘉湖為支郡浙東一宗紹而寕台温三郡為支一宗
金華而衢處二郡為支盖習見趙錢都杭勾踐都會稽隋唐置司金華枝
葉庇本之義也若以天下大勢觀之江浙地非上游自古英雄起事率非
首務但今財賦盡在東南而吳越唇齒未必非奸宄之所窺伺杭嘉寕紹
台温六郡瀕海倭奴島夷頻年騷動固當慎固封守矣若南都宣潤諸處
天塹浩淼寔浙之軿蔽衢嚴當閩歙數道之衝山嶺險巇寔浙之咽喉古
稱會稽丹陽總屬揚州盖寔相依倚者也苟居多故之時宣潤不守衢嚴
不備則乘間竊發遂難支持是故金元南下馳騖江臯長驅明越方臘荷
鉏奮臂横行杭婺諸郡此皆前事之明鑑也宋陳同父獨謂杭城可灌盖
亦未之思耳至若處州一路高亢幽阻兵臨他境若高屋建瓴水且其地
金榖所生其人鷙猛好闘乃窮棲根本之地亦不可不先事而預防也此
兩浙形勢之大都也
貢賦志國朝兩浙民數自洪武迄兹百九十餘年來宜益滋殖乃考今
籍戶口土田不加多賦役不加少至于等則名色又紛紏瑣屑不可盡識
殫書是何議民之詳也即今倭夷入寇兵事倥偬財用匱之夫財用匱之
則徵歛之名多賦役繁重則規避之弊巧相因之勢則然耶聞諾人之言
曰田苦則多賦苦名多失實不均長奸滋弊失其次矣苟廢上中下三則
計畆均賦約以布縷粟米力役之征而盡廢無藝是或救弊卹民之一道
嗟乎賦猶不均况均田乎名猶不定况責實乎羲黃邈矣禹貢周官亦過
計乃若出入文網塗民耳目則誠無藝矣
塩課浙濱海而塩策興漢初吳王濞置司塩校尉于馬嘷城以煑海冨
武帝時始置塩官法母得私鬻孫吳置司法都尉權其利唐置塩鐡使設
場監于湖越杭州歲得錢累十萬緡宋置都大發運使及提舉官設塩場
于杭秀明温台五州令商人輸芻粟得塩南渡後屬漕司元置兩浙都轉
運塩使至元十四年置司杭州犬德三年置塩場于浙東西至正二年置
撿校批驗所四于杭嘉紹温台國朝仍置都運司專掌塩政增置嘉興
柗江寕紹温台四分司督塩課又置寕波批驗所而分温台批驗所為二
掌掣摯又置塩課司于塩場隷都運司者二曰仁和許村隷嘉興分司者
五西路鮑郎蘆瀝海沙横浦隷柗江分司者五曰浦東袁浦青村下沙青
浦隷寕紹分司者十五曰西興錢清三江曹娥石堰鳴鶴龍頭清泉長山
穿山大嵩玉泉昌國岱山蘆花隷温台分司者八曰長亭杜瀆黃巗長林
永嘉䨇穗天富南監天富北監場立官一人大者二人團立總催十人凢
為場三十五為團五百有一為丁七萬四千四百四十有六丁皆給灘蕩
授煑噐率辦塩一引官給工本米石引四百觔歲得塩二十二萬二千三
百八十四引三百四十九觔二兩洪武十七年易工本米以鈔引二貫五
百文二十三年改辦小引丁歲十六引塩工丁八引餘工丁四引引二百
觔歲得塩四十四萬四千七百六十九引一百四十九觔二兩邊商中鹽
者每大引輸銀八分官給引目支塩于場率小引二而當大引一引耗五
觔各為袋場截其引角一而歸之已告驗于運司截引角一已掣摯于批
驗所又截引角一塩過二百有五觔者没其餘已鬻於限地南止温處西
止徽信北至鎮江西北止廣德其地之吏又截引角一乃反引於官司
詰禁如律二十七年復竈戶雜役有差永樂初改令邊商每大引輸米二
斗五升或粟四斗邊量米粟貴賤道理近遠險易以為引目正綂二年亻
岱山蘆花場于大嵩場三年遣御史廵督塩課改令邊商兼中淮浙塩淮
塩十八浙十二淮塩輸米麥浙塩得輸雜粮又用侍郎周忱議以竈去場
三十里者為水鄉竈戶不及三十里者為濱海滷下水鄉丁歲出米六石
給濱海丁代煎四年復竈戶税粮毋遠運(工本鈔自此罷給)五年併昌國
場于穿山添設下沙二場三場置場官歲辦塩課率以十八給商之守支
者曰常股二貯場倉
候邊乏召中曰存積價存積重常股輕十四年增存積塩為十四景泰元
年遣侍郎清理塩法改令水鄉竈丁歲輸米六石貯場倉官為給濱海竈
又增存積塩為十六三年罷廵塩御史尋復遣六年運司同知黃彪䟽罷
水鄉輸米仍煎塩成化五年戶部䟽令水鄉竈丁歲辦塩二引以上者輸
米四石三引以上者米六石并故所得草場仍給濱海竈代煎七年定存
積為十四常股十六(至今因之)十年廵撫右副都御史劉敷以濱海逋課累水
鄉䟽改水鄉塩引折銀三錢五分場各輸于其長運司會而輸諸戶部備
邊用(此水鄕輸銀之始)十二年詔覈水鄕蕩價觧運司(此草蕩徵銀之始)二十年御史林
誠以厫塩多耗䟽令濱海竈塩並許輸半價浙西引三錢五分浙東引二
錢五分歲十月輸京師(此濱海本折色塩之始)二十一年增邊商浙塩價每大引輸
銀一錢六分柗江府知府樊瑩䟽請以蕩價抵水鄉課塩之半立蕩戶收
之餘半於各縣秋粮加耗餘米帶徵而丁盡歸有司應民役(此州縣包補水鄉額塩之)
(始)弘治元年侍郎彭韶䟽减濱海折半塩價浙西引輸銀三錢浙東引一
錢七分五厘二年䟽鬻兩浙餘塩引價一錢四分(此本處賣塩之始)又䟽减水鄉
歲課引輸銀三錢濱海歲課常股引輸銀一錢五分存積輸塩如故三年
御史張文䟽令濱海竈丁去場三十里内者煎辦三十里外者輸銀視水
鄉浙西引三錢浙東引二錢十二年御史藍章增餘塩價引一錢八分都
御史王瓊御史邢昭繼增之引價二錢正德六年增邊商浙塩價每大引
輸銀一錢八分八年减餘塩價引仍一錢八分九年御史師存智䟽請以
本色引塩即于兩浙開中引價三錢塩貴則稍昂其直批驗所割没餘塩
亦遂與商聽輸價嘉興批驗所引五錢温州二錢紹興四錢杭州四錢五
分歲輸于戶部凡商塩餘塩及包束不得過三百斤違者没入之嘉靖六
年增邊商浙塩價每大引輸銀四錢(引價於是極重)七年御史王朝用䟽令濱海
折色塩水鄉竈塩引輸銀二錢三分七厘貯運司而以二錢給商買塩曰
買𥙷三分七厘暨諸割没餘塩價銀仍輸于京師(此給商買𥙷之始)十一年戶部
䟽减甘肅浙塩價每大引輸銀三錢御史李磐䟽均兩浙給出買𥙷塩數
東西各九萬九千三十引其在温台者兼支二萬六千八十五引派如故
今為塩場三十有五團五百有一丁一十六萬五千五百七十有四率二
人而輸一人之課濱海本色塩歲二十一萬三千二十二引七十九斤二
兩有竒中為存積塩八萬五千二百八引一百九十一斤十兩有竒常股
塩一十二萬七千八百一十二引二百八十七斤七兩有竒折色塩歲一
十二萬七千三百四引一百八十三斤十五兩有竒為銀三萬一千七百
六十六兩七錢有竒中為給商銀二萬五千四百七十兩一錢三分有竒
觧京銀六千二百九十六兩五錢七分有竒水鄉折色塩歲十萬四千四
百四十二斤八十五斤十五兩有竒為銀二萬九千一百八十三兩二錢
九分有竒中為給商銀二萬八百八十八兩四錢八分有竒觧京銀八千
二百九十四兩八錢一分有竒草蕩價銀歲八千八百七十七兩六錢九
分有竒餘塩銀以稱掣多寡為筭無定額
通志論曰嘗謂義以生利利以和義故為政上者利民其次不與民
争毫末之利以致大利下者務自利予讀漢食貨志觀所稱太公立
圜法管仲權輕重周景王更鑄大錢退而考塩法之顛末未嘗不用
憮然也夫塩之為利固王者所與百姓共也謀國者以為加賦於畎
畆不若取財於川澤是故不得已專之顧其始也一引之直為粟數
斗而其後或三倍焉夫直廉則市者衆市者衆則粟常積故官無轉
輸之勞無寇抄之慮而諸邊富強直高則趨利者不赴趨利者不赴
則粟常乏故金幣積于内帑而塞下不得食轉輸寇抄官以為任而
商不與其憂其在緣海塩積而不售竊販鬻以自給則私塩之盗起
夫此豈非與民争毫末之利遂以失大利哉是故王者不言利非悪
利也知害之有重於利也商利之臣其言非不可聽也其在目前非
不足以為快也然而其䆒未有能利者也孟子曰仁義而已矣何必
曰利嗚呼可與語仁義者斯能明利害之實也夫
蘭谿志三代之時以塩充貢而己官未嘗榷之
以為利也自齊相夷吾而塩利始興漢用桑孔而
塩禁始重其源一開不可復塞唐劉晏上塩法輕
重之宜令亭戶糶塩商人縱其所之此商塩所由
始也郡一有常平倉塩每商人不至則减儥以糶
官收厚利而人不知貴此官鬻塩之所由始也
國朝有厂口支給之食塩有客商中賣之引塩
商塩客商輸粟于邊官給引目支塩于場任
其貨賣然慮其私販之為患也特差御史一員往
來巡視而軍衛有司皆有巡塩官員鬻塩所在
又有巡塩火甲關津廵簡又專爲之盤詰其禁治
之嚴如此又恐其舊引之影射而爲弊也故支塩
出場而經過關津塩引有截角之法賣塩既畢
而住賣官司舊引有繳納之例其防範之密如此
食塩有司開具戶口名數令人赴運塩使司
關支回縣而計口給散市民官吏則令其納鈔
鄕民則令其納米各隨所便其後有司以關支搬
運之艱故其塩不復請給而納米納鈔則仍其
舊云
寧波府志國家開設塩司匪直足國𥙿邊亦以惠
養元元法至一矣其後課者不力罔以給商乃每引暫
折銀三錢以卑之比之中納利且數倍成化間廵塩御
史林誠以為刺歸于商孰若利歸于國奏以竈丁塩
課一半徵銀觧京是謂折色一半存場給客是謂本
色夫竈戶所業者塩耳不徵塩而徵銀非私鬻不辦
私鬻則姦詭不可盡詰網亦稍䟽而塩政自此壊矣
已而有廵塩應捕之設意在禁姦飭法而覆与姦商
為市是又益之蠧也乃復斷以期月程其所捕不如數
者罰之出銀以輸歲筭其費非十倍役銀不止又况田
野之氓不習江海率募市猾光之被紿弄而空家室
者十且八九其害可勝言哉謂宜復中掣之初規嚴私塩
之厲禁罷免徭之役歲以額編民壮定其班次与其期
曰使之分番警捕欺詭宜可少戢即捕不如數而罰銀
以償終不至如徭編之甚而亦無負乎塩司之徵矣
二錢一分八釐隨得返邊報中環轉不休而引目仍聽其轉貿徽浙内商令内
商得以自貿竈塩初法盡改矣
萬曆十八年兩浙廵塩御史韓介通額引䟽臣查行鹽之地大槩不過分上
中下三則其地不産塩又去埸最遠此私敗絶跡不到之地是為上則行塩
甚易派引原自不少其地雖不産塩而去埸少近私塩往往出没其中是為
中則行塩稍難派引亦不及上則之半然而統謂之引地雖其近派額數或
有敷有不敷賣銷或有前有不前而要之有司責也嚴私販則官引通官引
通則額銷足一申飭之力不必另議獨是下則地方或坐落斥鹵之鄕或附
近煎熬之所家家戶戶買食私塩即律亦謂老幼軍民在所不禁以故其地
派引多不過幾百少不過幾十而又有派票不派引之地盖票塩較引塩為
賤去私塩之價不甚低昂行之頗便臣查直隷如嘉定青浦靖江等縣浙江
如嘉秀崇永楽平等縣皆派引原少俱宜以行票之法兼䟽引目如嘉定一
縣昔派叁肆千引而賣銷不前者近經臣稍示通融該縣土商遂攘臂争先
願領銷引壹萬貳千雖見在議行然民樂賤惡貴情可見官塩一賤則孰肯
不食官塩而必冐禁觸法以食私塩乎是所以使私敗不禁而自絶官塩不
䟽而自通之一法也然此惟宜通融行于下則附近塩場原不便於行引之
地若朝東暮西倏忽移易則奸人必且乘機射利泛濫引界其為塩法之蠧
將又甚焉相應嚴行申禁引地止令通融一處無令援入别境違者仍以私
販究問
按亭煎塩之法海潮每至沃沙日暴沙白用鐵刀刮鹻聚而苫之乃淋鹻取
滷然後試以蓮子每用竹筒一枚長寸許取老硬石蓮五枚納筒中探滷三
蓮横浮則極鹹謂之足蓮滷亦謂之頭滷二蓮横浮次之若三蓮俱直浮其
滷薄不可用竹盤者編竹為盤中為百耳以篾懸之塗以石灰纔足受滷燃
烈熖中滷不漏而盤不焦灼一盤可煑二十過近亦稍用鐵盤
孤樹裒談国朝班戶口食鹽于天下而歲收其
鈔曰戶口鈔蓋以鹽課鈔也今鹽不班已數世矣
而民歲折銀錢戶口鈔如故天下咸病于是然無一
人言扵上者祖宗之良法美意不得推行而未
流之弊又不得停止良可慨夫
錢塘縣志陳善曰築塘之患有二曰估價太廉也責成太亟也往
者萬曆乙亥塘决六和塔之下數百丈命人修築予嘗一至其地詢
諸工匠每石一塊止銀八分每人一工止銀二分夫官以廉直而覓
工人以刻期而供役故事圖苟完不為久計所築之塘惟用爛石草
草疊成不實以土潮水一至尋築尋圯其何以善厥後哉必也於近
隄淺沙之上立盪浪木椿數百千以捍之而其疊砌之法不恤工力
務為遠圖多委廉幹之吏分投察視或編立字號各任其責所任已
完更番代換毋令其久役思歸怠於將事至於椿木必湏易杉以松
庶可永久而又倣宋人捍江兵士之意每歲編置廵江夫數十名令
其往來察視江塘少有傾頽即加修治庶乎修理及時而工力可省
顯患既弭而隱憂亦消百世可久之策也
西溪叢語舊於會稽得一石䂺論海潮依附隂陽時刻極有理不
知其誰氏復恐遺失故載之觀古今諸家海潮之說者多矣或謂
天河激湧(葛洪潮說)亦云地機翕張(見洞正二真經)盧肇以日激水而潮生封
演云月周天而潮應挺空入漢山湧而濤隨(施師謂僧隱之之言)析木大梁
月行而水大(見竇叔蒙濤志)源殊派異無所適索隱探微宜伸確論大
中祥符九年冬奉詔按察嶺外嘗經合浦郡(廉州)㳂南𬈑而東過海
康(雷州)歷陵水(化州)涉恩平(恩州)住南海(廣州)迨由龍川(惠州)抵潮陽(潮州)洎出
守會稽(越州)移蒞勾章(明州)已上諸郡俱㳂海濱朝夕觀望潮汐之候
者有日矣(汐潮退也)得以求之刻漏究之消息(消進息退)十年用心頗有凖
的大率元氣嘘翕天隨氣而漲歛𬈑渤往來潮隨天而進退者也
以日者衆陽之母隂生於陽故潮附之於日也月者太隂之精水乃
隂類故潮依之於月也是故遀日而應月依隂而附陽盈於朔望
消於朏(敷尾切)魄虚於上下弦息於輝朒(女六切朔而月見東方也)故潮有小大
焉今起月朔夜半子時潮平於地之子位四刻一十六分半月離
於日在地之辰次日移三刻七十二分對月到之位以日臨之次
潮必應之過月望復東行潮附日而又西應之至後朔子時四刻
一十六分半日月潮水俱復會於子位其小盡則月離於日在地
之辰次日移三刻七十三分半對月到之位以日臨之次潮必應
之至後朔子時四刻一十六分半日月潮水亦俱復會於子位是
知潮常附日而右旋以月臨子午潮必平矣月在卯酉汐必盡矣
或遅速消息之小異而進退盈虚終不失其期也或問曰四海潮
平皆有漸惟浙江濤至則亘如山岳奮如雷霆水岸横飛雪崖傍
射澎騰奔激吁可畏也其漲怒之理可得聞乎曰或云夾岸有山
南曰龕北曰赭二山相對謂之海門岸狹勢逼湧而爲濤耳若言
狹逼則東𬈑自定海(縣名屬四明)吞餘姚奉化二江(江以縣爲名一屬會稽一隷四明)侔
之浙江尤甚狹逼潮來不聞濤有聲也今觀浙江之口起自纂
風亭(地名屬會稽)北望嘉興大山(屬秀州)水闊二百餘里故海商舶船畏
避沙潬不由大江(水中沙爲潬徒旱切)惟泛餘姚小江易舟而浮運河逹于
杭越矣蓋以下有沙潬南北亘連隔礙洪波蹙遏潮勢夫月離震
兌他潮已生惟浙江潮水不同月經乾巽潮來已半濁浪堆滯後
水益來於是溢於沙潬猛怒頓湧聲勢激射故起而為濤耳非
江山淺逼使之然也
寧誌備攷
寕城之南亘于東西者曰捍海塘唐書地里志曰塩官海塘長一
百二十里開元時重築(曰重築則前此有築可知但無可攷)昭宣帝天祐四年秋
八月吳越國築捍海石塘時錢鏐為吳越國王(曰石塘則前此所築未必皆石石塘)
(當自是始)宋孝宗淳熙四年臨安府築海塘是年九月海塘為潮所
衝壊二百餘丈事聞詔築之(按史止言臨安府不言某縣然府屬之受海患者惟仁和塩官而塩官尤)
(劇法不得遺塩也)寧宗嘉定十二年塩官海失故道潮衝平野二十餘
里至侵縣治蘆洲港瀆及上下管黃灣黃崗等塩場皆圮蜀山淪
入海中聚落田疇幾失其半鹹水渰及四郡時守臣上言塩官舊
去海三十餘里無海患故塩灶煩盛課利易登去年海水忽漲横
衝沙岸每一潰裂輙數十丈日復一日蘆洲港瀆蕩為一壑今潮
勢深入逼近居民萬一春水驟發怒濤奔湧海颶佐之呼吸桑滄
百里之民寧不俱葬魚腹乎况京畿赤縣密邇都城内有二十五
里塘道通長安牐工徹臨平下接崇德漕運往來客船絡縪今海
水入塘兩岸田𤱔皆被渰没及今不治恐裏河堤岸久之亦必潰
裂乞下浙西諸司條具築捺之策務令捍堤堅壯土脉充實庶不
復罹前劇詔從之嘉定十五年都省臣工言塩官海塘衝决工
命浙西提舉劉垕專任其事垕上言塩官東接海塩西距仁和北
抵崇德德清境連平江嘉與湖州南瀕大海原與縣治相去四十
餘里數年以來水失故道早晚兩潮奔衝南北遂至縣南四十餘
里盡淪入海近縣之南原有捍海古塘亘二十里今東西兩段並
以衝毁侵入縣治兩旁止存中間古塘十餘里萬一水勢激盪不
息不惟塩官一縣不可復存而向下地勢漸卑恐鹹流沿漫將蘇
秀湖三州等處田𤱔皆不可種植其為害非獨一邑也詳今日之
患大㮣有二一曰平地陸沉一曰鹹潮泛溢陸沉者固無力可施
其泛溢者祗因捍海塘衝損每遇大潮必盤越北注今亟宜築土
塘以捍鹹潮其所築塘基南北各有兩處在縣東近南則為六十
里鹹塘近北則為袁花塘在縣西近南亦曰鹹塘近北則為淡塘
嘗驗兩處土色虚實袁花塘淡塘差勝鹹塘且各近裏未至與海
潮為敵勢當東就袁花塘西就淡塘修築庶可禦鹹潮之盤溢其
縣西一帶淡塘連縣治左右共五十餘里合先修築若縣南去海
一里餘縣治民居盡在其中幸古塘尚存此何可棄之度外也今
將現管椿石就古塘加工築壘一里許為防護縣治之計其縣東
民戸日築六十里鹹塘萬一又為海潮衝損則前功盡棄當計用
木石修築袁花塘以捍之工詔可
元世修塘總紀塩官州治舊去海岸三十里有捍海塘二後又
添築鹹塘在宋時亦嘗崩䧟至成宗大德三年塘岸崩都省委禮
部郎中游中順(一曰詔禮部尚書游)曁本省官相視會虚沙漲難于施力
議中寢至仁宗延祐之己未庚申間海汛失度累壞民居䧟地三
十餘里時省憲官共議宜于州治之北添築土塘然後築石塘東
西長四十三里未幾沙復漲議復寢至泰定即位之四年二月風
潮大作衝捍海小塘壊州郭四里杭州路工言與都水庸田司議
欲于北地築塘四十餘里而工費浩大莫若先修鹹塘增其高闊
填塞溝港且濬深近北備塘濠塹用椿密釘庶可護禦江浙省准
下本路修治都水營田司又言宜速撥丁夫堵閉水衝入處其不
敷工役于錢塘仁和及嘉興等附近州縣諸色人戸内斟酌差倩
不則淪没不己旦夕誠為可慮工部議海岸崩摧重事也宜移文
江浙行省督促庸田使司塩運司及有司發丁夫修治毋致侵犯
城郭移害居民五月五日平章秃滿迭兒茶乃史参政等奏言江
浙省四月内潮水衝破塩官州海岸令庸田司官徵夫修堵又令
僧人誦經復差人令天師致祭臣等集議世祖時海岸嘗崩遣使
命天師祈祀潮卽退今可令直省舍人伯顔奉御香令天師依前
例祈祀制曰可旣而杭州路又言八月以來秋濤洶湧水勢愈大
現築沙堤塘岸東西八十餘步造木櫃石囤以塞其要衝本省左
丞相脱歡等議要置石囤四千九百六十抵禦衝嚙以救其急擬
比浙江之石塘庶可為久遠計其工料用鈔七十九萬四千餘錠
糧四萬六千三百餘石接續興修致和元年三月省臣奏江浙省
併庸田司修築海塘作竹籧篨内實以石鱗次壘叠以禦潮勢今
又淪䧟入海見圖修治倘得堅久之策移文具報臣等集議北重
事也旦夕駕幸上都分官扈從不得圓議今差戸部尚書李家奴
工部尚書李家賓樞密院属衛指揮青山副使洪灝宣政僉院南
哥班與行省左丞相脱歡及行臺宣政院庸田使司諸臣會議修
治之方合用軍夫除戍守州縣關津外酌量差撥從便添支口糧
合役丁力附近有田之家及僧道也里可温答失蠻等戶内點倩
凡工役之時諸人毋或阻壞違者罪之合行事務提調官移文禀
奏施行有旨從之四月二十八日朝廷所委官暨行省臺院及庸
田司等官議昔大德延祐間欲建石塘未就泰定四年春潮水異
常增築土塘不能抵禦議置板塘以水湧難于施工遂作籧篨木
櫃間有漂沉欲踵前議壘石塘以圖久遠為地脉虛浮比定海浙
江海塩地形水勢不同由是造石囤于其壞處壘之以救目前之
急己置二十九里餘不曾崩䧟略見成效庸田司與各官同議東
西接壘石囤十里其六十里塘下舊河就取土築塘鑿東山之石
以備崩損文宗天曆元年十一月都水庸田司言八月十日至十
九日正當大汛潮勢不高風平水穩十四日祈請天妃入廟自本
州岳廟東海北護岸鱗鱗相接十五日至十九日海岸沙漲東西
長七里南北廣或二三十步或數十百步漸見南北相接西至石
囤己及五都修築捍海塘與鹹塘相遠直抵嵒門障禦石囤東至
十一都六十里塘又東至大尖山嘉興等三路所修處海口自八
月一日至二日探海二丈五尺至十九日二十日探之先二丈者
今一丈五尺先一丈五尺者今一丈西自六都仁和縣界赭山雷
山為首添漲沙塗己過四都五都塩官州郭東西二都沙土流行
水勢俱淺漲沙東過錢家橋海岸原下石囤石櫃並頽圮水息民
安于是天曆二年遂改塩官州曰海寧州
國朝永樂六年海寕縣海决䧟沒赭山廵檢司九年秋詔修海寕
海塘先是工部工言海寕仁和二縣風潮溺死居民漂蕩廬舍坍
塌城垣請發軍民修築詔許之自是工役起是年冬十一月塘成
合仁寕二縣計修築者萬一千一百八十五丈十一年夏五月
大風潮仁和縣十九都二十都皆淪入海詔兵部侍郎張某往築
海岸役軍民十萬計浙東西諸郡俱為騷動死者載道三年間費
不啻十萬而患率如舊(按實錄是年止言仁和但仁寕二縣接壤是時修築寕必與焉觀十六年之遣祭于)
(寕不于仁又云為屡被潮患連年修治迄無成功則大較可知矣故併錄之)十六年冬十一月詔保
定侯孟瑛禮部侍郎易英祭海神于海寕時瀕海諸縣屢被潮衝
連年修治迄難底績故有是命旣祭后患頗息十八年通政使
岳福上言今歲仁和海寕二縣夏秋霖兩海潮泛漲塘之淪入海
者千五百餘丈赭山嵒門山舊有海道今皆淤塞故潮勢愈猛患
滋大請亟修築詔從之成化七年閠九月工部侍郎李顒奉命
來寕祭海神十二年夏浙江守臣上言杭嘉紹三府海寕海塩
等縣海塘衝壞數多亟宜修治部議令各府先以在官物料支用
不足則于附近無災處所移借脇濟詔從之十三年二月海寕
縣海决時潮水横衝一潰數仞偪盪城邑瀕海之祠廟廬舍器物
淪漂略盡縣官上其事于府府上之鎮廵因命採石臨平安吉諸
山初用漢捷絙法不就乃斵木為大櫃編竹為長絡引石下之汎
濫乃定仍作副堤十里以防泄鹵一時冨民爭相賑施凡七越月
而役竣(按郡志云成化間海寕潮水直偪城下知府陳建議開支河築内堤于以洩水捍衝疑卽此時也)萬
曆三年夏五月颶風大作海嘯海塩及海寕寕民溺死者百餘漂
房屋二百餘間塘圯鹹水湧入内河壊田地八萬餘𤱔時縣官估
計應修塘凡二千三百七十八丈計修築工料銀應五千二百二
十八兩四年九有會知縣蘇湖新蒞任廵撫徐栻察其才可任事
遂以塘付之湖定議以五年二月十三日興工至四月而役竣計
費纔一千九百七十六兩崇禎元年七月二十三日海嘯海寕
殺人無算是日午前風日清朗纔過午狂颶猝發雷雨如注申酉
間忽報海嘯登城望之見潮頭直架樹杪廬舍蕩析瀕海居民有
舉家斃者有一家十九口止存二者延至夜半風濤稍殺厥明縣
官出勘城東西被災者凡四千餘戶横尸路隅殆不忍見云事聞
於朝議修築海塘時縣令謝紹芳屬衙官張瑞傑董其役張苐以
修河塘法從事未幾潮嚙之旋築旋圮踰年績弗成于是三臺卑
臨相視議工費撫按會題寕邑履𤱔加賦一分合計之得九千餘
金而道府捐助又各有差于是郡丞劉元瀚奉臺命來董其役
陳善海塘議曰海寕縣治南瀕海海之上郎塘塘距城僅伯武
東抵海塩西抵浙江延袤百里塘西南有赭山南與龕山對峙
夾為海門是為海潮入江之口說者謂海濤浩瀚至此束不得
肆輙怒而東廻及其廻也又有石墩山以障之則益怒而于是
東西盪激害乃中于寕查寕邑舊志塘之外有沙場二十餘里
沙場之内有稑地草場桑柘棗園一百六七十頃有竒乃今悉
盪入海孤城若塊萬姓如魚脱更内蝕滄桑之變在轉盻間凛
乎危哉宋元以前勿論我明自洪武至萬曆海凡五變五修
築矣永樂九年海大决保定侯孟瑛奉命徵九郡之物力歴十
三年而始奏功嗣後成化甲午弘治壬子嘉靖戊子迄今萬曆
乙亥海或溢或决塘随築随圮雖勞費不如永樂之甚公私亦
旣騷然夫海决寕邑而役及九郡者何也寕地于吳為陲于越
為首地形最高故俗諺相傳謂吳江塔巔與長安&KR0309;址並有如
寕海一决注之列郡如建瓴然則障寕者即所以障列郡也萬
曆五年春廵撫徐公按治寕海多潰闕為之駭詫因與水利陳
公詔翕謀合慮察縣尹滇南蘇公可属大事卽以其役委之蘇
亦毅然身任閱三月而役竣修坍塘一千六百六十三丈築新
塘三百二十丈其費公帑止一千九百餘金亦可謂事半而功
倍矣然余更有說焉海寕之塘與海塩異塩塘有大患亦有大
利寕塘似無顯患而實有隱憂蓋塩塘有内河可開故潮勢至
此旣為分殺而引其流更能使草場悉為膏腴是大患弭而大
利興也若寕塘逼近城郭無内河可開幸潮勢緩于塩耳設一
旦海嘯直薄邑冶其為隱憂可務道哉聞寕邑額設捍海塘夫
一百五十名每歲編沠役銀三百兩為之令者誠加意海防每
遇潮汛卽遣官廵視稍有傾圮卽委廉能吏領銀修築毋令涓
涓不止此亦撤桑之計也萬一天祐寕民塘十年無恙則銀之
積盖冨縱興大役亦不必派及平民矣至如築塘之法余竊有
取于海塩乙亥之决海塩為甚其修築也造完前&KR1296;石塘七百
五十丈及原欠石塘八十三丈二尺修砌半&KR1296;石塘一千七百
九十二丈築舊土塘二千二百一十六丈築新塘七百一十丈
五尺新開内河白洋三千三百九十五丈而其為費也始計之
謂非三十萬不可及撫臺徐公親行海上命有司詳估價值曰
十六萬足矣衆乃譁然駭其太簡及工告成費止十萬餘金减
原估五萬四千有奇是徐公之施德于浙民大也至其慮湍激
之為害也有盪浪木樁以砥之慮其直薄堤岸也為斜階以順
之其累石也上則五縱六横下則一縱二横石齒鈎連若絙貫
然卽百計撼之其能摇乎修寕塘者誠一凖海塩新塘之式是
則一勞永逸之計也安得任事若徐蘇二公者與之籌海事哉
按陳先生議其言寕塘之利害與塩異似也而其所以異則非也寕
城之偪海者在南而塩城之逼海在東餘三方皆實地皆有内河可
開安在海塩之勢可殺而寕獨不可殺哉余竊謂塩之患大寕之患
小塩東面距海塘自北而南潮則自東而西濤頭直衝塘肋故塘易
圮而為害劇若寕則南面距海塘自東而西潮亦自東而西濤頭直
衝龕赭海門寕特其經行處耳當經過時遇旁有隙竇自然不免
渗入蓋隙竇之引潮以入非潮之决塘以入也此寕患之所為小
于塩而其為力亦易于塩者也乃當事者動憂金錢不継夫寕自
嚴尹寬建議後額設海塘夫一百五十名年儲役銀三百兩為修
築費亦旣著為令矣倘能以此三百金随時𥙷緝小有潰决即圖
斂塞亦何至一潰不可支者如有力者負而趋曺無分毫及塘何
乃今一議工役非請給上司則加派編戶蓋塘不修而民以海病
塘修而民又以塘病此其故難言之矣而說者曰戊辰之變安見
寕患之小于塩夫戊辰之變雖仞之塘弗能禦也是豈由人力哉
宋神宗熙寕元年詔杭之長安秀之杉青常之望亭三堰監護使
臣並以管幹河塘系街常同所属令佐廵視修固以時啟閉從提
舉兩浙河渠官胡淮請也長安三閘紹聖間提刑鮑公請築累
沙欏木為之後壊于兵火紹興八年運使吳公請易以石迨紹熙
二年提舉張公重修設閘兵百二十人為額居處有屋車注有具
崇寕二年又于閘旁易民田以濬兩澳環築以理其後澳岸毁壊
居民侵之兵額亦復廢缺遂失舊制嘉定元年歲饑邑令潘景䕫
曾建議復澳之舊而費大役廣議卒中寢(圖經)光宗紹熙元年鹽官
令陳恕修築二十五里塘塘在縣西北由縣治逹長安鎮舊因河
流决溢兩崖傾圮甚為民病恕募民浚河即以其土築岸視舊加
廣一丈加高二丈以石甃之遂無崩决民號為甘棠堤宋
中浙部水溢詔賜緡錢議賑時兩浙轉運使毛漸上言錢不可継
宜亟治水乃按錢氏有國時故事起長安堰至監官徹清水浦决
其水入于海(按清水浦今不知何處漸亦不知米何帝時人妬錄郡志附于宋末)元順帝至正十
年海寕州逹魯花赤當住知州張光祖修長安三閘長安舊有兩
澳環築以堤上澳九十三𤱔下澳一百三十二𤱔水多則畜于兩
澳旱則瀉注于三閘入元澳為民所侵庸田司命住與光祖修復
之西河灌田議曰杭州城北上塘瀕河田由仁和抵鹽官昔稱
千頃今益數十倍而地高水下常苦旱自先賢放湖入河引河漑
田而歲始登(先賢謂白蘇二公)陳善治河議曰海昌父老嘗為余言邑
中水利計修治者在先審河之淺深塘之險易與筧閘之堅瑕惟
兹諸河硤石深九曲深園花之東長安郭店之南皆半深運河淺
二十五里河亦淺市河尤淺故園花自轉塘以上長安自&KR0309;以下
郭店自鎮以下運河二十五里河皆田漕兩病是所宜亟復者也
其塘則園花固新塘固六十里塘亦固而運塘旋築旋决其勢險
淡塘鹹塘並海尤險更宜為之計久遠撤桑之慮不可一日忘矣
北新關志建置
前主事高凌漢曰弘治前船税之收者錢與鈔正德間船税之收者則
折銀也北新關在正德以前船料輸戶部者不過三四千兩商税發布
政司者亦不過四五千兩初未有餘銀觧之南部弘治六年詔曰
淮安揚州杭州錢糧少處南京戶部各差官一員照彼中則例每鈔一
貫折銀三厘每錢七文折銀一分當時法簡税少不傷民之心亦不盡
官之法觧不必如舊額收不必有羡餘銓部亦不以此考殿最自後冐
廉名希最遷求倍舊額以觧著為定例有增無損作俑者可尤也
則例王廷幹曰聞之龔茂良有言法本無弊而例實敗之法者公天
下而為之者也例者因人而立以壊天下之公者也昔日之患在用例
破法比年之患在因例立法故法常寬例常靳用例破法其害小因例
立法其害大今觀則例中色目太多取民已甚似亦因例立法者欲㮣
有所蠲則恐妨經費如更請畸零折估盡捐以予民是亦寬分受賜之
心於國計民生未必無少𥙷也許天贈曰三代取民皆什一獨不爲
征商例漢武帝商緡有算則例之始矣然例貴適均若漫以已意輕重
其間多取以自封或例所不載必牽合使無遺算獨不哀我憚人亦可
少息乎近行例㕥百一其凡可按籍而稽然間有重者三五十分税一
若紅黃銅膠棗之類是也輕者三五百分税一若絹草蓆錫箔之類是
也前主事奚世亮曾爲改定第減不任德而增反叢怨人情何厭勢不
能久則信乎任事之難矣竊謂裒多益寡此稱物平施之義即身府辜
功亦何足避敢附所見以質後之君子當必有斟酌而通行之者荆
之琦曰則例之名起於周官經治之成漢家决事之比而以定商税則
自宋藝祖之榜務門始我明會典亦具載焉是皆慮賕吏旁侵防奸
駔詭免不淂已而立之平俾無骫於繩之内耳然則緣物定例與時遷
用日加詘則例日加繁而例外之例復有比例焉今日之比後日之例
更以一時權宜執為數歲常額而商立槁矣夫税出於商而船料所出
亦商也且税出産税行貨税住賣總一物值而輸於官者寕止百一此
豈立法初意哉愚謂税從重者可比例增收則税從輕者亦可比例蠲
免小船免矣負販小商獨不可免乎零寸蠲矣畸零折估獨不可蠲乎
今國步多艱大農仰屋廷議且資餉各關何敢遽議裁損要于則例之
中常存寬恤之意通于情與法之間度夲末而立之衷是亦催科中撫
字也
人役(主事爽世亮人役議曰本關人役有無工食而徒役其身者此軰豈皆知禮義重廉恥寕甘心凍餒而不忍去哉其玩法害人)
所必至者故余自到關有一名工食始留一人着役其餘無工食者皆
盡去之
課額七税課司局原額歲鈔貳百叁拾捌萬捌千捌拾貫玖百捌拾壹文
國初俱收本色鈔觧京存留未有定制宣德四年本關初立亦取本色船鈔
觧送内府交納正統七年十一月令商税鈔存留給官軍俸成化元年
税料俱錢鈔中半兼收弘治元年六年錢鈔改收折銀本關歲料約計銀四
千餘兩一十年復收錢鈔正德元年奉例每商税鈔一貫折銀二厘七司局
歲鈔共折銀四千七百七十六兩一錢六分一厘九毫六絲二忽一六年本關兼
收商税原額并羡餘銀兩仍發布政司收貯嘉靖二年始以商税餘銀觧本
部八年船料錢鈔改觧折色二十二年始觧錢鈔餘銀以後額課歲增本部酌
各年之中計一年船料買錢鈔銀四千七百五十四兩三錢八分九厘二毫五
絲餘銀一千五百六十四兩八錢一分七厘七毫五絲商税原額銀四千七百
七十六兩一錢六分一厘九毫六絲二忽附餘銀二萬三千八百七十九兩八
錢八分七厘九毫一絲共銀三萬四千玖百七十五兩貳錢五分六厘八毫七
絲二忽著為額継因兵燹稍損於舊邇年以來漸逾志數然亦不可為准其觧
存互有因革嘉靖二十三年令船料量徵折銀觧送南京工部幇助鑄錢之用
二十八年戶部題准船料本折遞年輪流徵觧三十三年議支船料折銀
一半觧南京工部鑄錢三十四年題奉欽依存留商税餘銀之半備本省兵
餉四十年議留船料折銀賑濟直隷饑民四十三年令商税餘銀盡觧戸部接
濟邊儲隆慶元年令船料盡數折銀觧部濟邊各路費俱於餘銀内支給近
行杭州府收觧量議裁减
萬曆二十六年奉戶部劄付議加兵餉銀一萬兩候東征事竣停止本年增觧
税料銀六千兩至二十八年每年共觧四萬二千兩有零復因添設税監奉撫
按二院會題東征所增六千兩尚在未免議充内臣額數抵助大工又據商
民告困每正銀一兩認加四錢完納本關類觧遂加帶徵税料並海税糖靛月
票牙儈歲增二萬一千七百兩三十九年主事黃一騰仍有羨銀增觧税料
七千餘兩每年四萬九千七百兩有零為額其帶徵自四十二年内奉恩詔
减免三分之一自此止徵觧一萬四千四百六十六兩六錢零天啓元年九
月二十一日為欽奉明旨廣集廷臣會議遼餉軍國大計在此舉懇乞
聖明乾断力行事奉戶部劄付加原額一半增銀二萬兩天啓六年五月初
一日為遵旨會議事奉戶部劄付議增銀二萬兩崇禎元年十月内題為
軍餉維艱等事每兩加羡五分增銀四千兩二年五月内題為會議已經
宸断事每兩加羡五分增銀四千兩三年三月内題為遵旨酌議措餉未
盡事宜事每兩加羡二錢增銀一萬六千兩七年十二月十六日題為酌增
榷額以𥙷舊餉之缺事奉戶部劄付每羡餘銀兩加銀六分增銀六千二百四
十兩至此始有十一萬二百四十兩之額矣
鈐轄杭州為税課司局者七杭州府税課司在省城内洋壩頭去分司東南
二十里城内商貨所聚江漲税課分司在武林門外去分司東南十里路通
北新河水陸衝衢城北税課分司在省城艮山門内去分司東南十五里地
通水門上河亦商貨出入之地城南税課分司在鳳山門外去分司東南三
十里通閩廣江西徽州浙東等處横塘臨平税課局在仁和縣臨平鎮去分
司東北四十五里路通省城長安亦一大鎮西溪税課局在錢塘縣西溪留
下去分司西南三十里通餘杭等處安溪卷口稅課局在錢塘縣安溪鎮去
分司西北三十五里通餘杭嘉湖各府舊屬之府及縣自弘治七年屬本關
兼𬋩正德六年行本關主事監收隆慶二年勅各司局官聽本關考覈各衙
門不得差占妨廢職業為所者二杭州府批驗茶引所在錢塘縣城南上隅
二圖洋泮橋去分司東南三十里城南河泊所在錢塘縣城南下隅二圖渾
水閘去分司東南三十里今奉欽依將杭州府批驗茶引所事務歸併杭
州府税課司兼攝城南河泊所事務歸併城南税課司兼攝司局之外又有
三小關東新關屬仁和縣一都七圖去分司之東南八里北通海寕蘇柗等處
南通省城商船自長安鎮入者過此關而至省城自回回墳艮山門陸家場德
勝壩等區出者過此至長安鎮設關以稽查商税兼收船料過此則為城北務
税課分司矣板橋關屬錢塘縣調露鄉去分司之西北一十里西南通臨安
餘杭等縣東接大關省城北通嘉湖蘇柗等處舊為女兒關隆慶元年該員外
郎鍾君道查修各關栅勘得板橋委係總路若於此立栅則楊家老人等橋直
至餘杭一帶俱免釘椿比女兒關為便遂改差官觧於板橋關收鈔而錢粮亦
稍增焉觀音關屬錢塘縣調露鄉去分司之西南五里通餘臨於昌等四縣
舊時商貨從此出者與守關人役交通指以進大關税過為名一㮣混過近議
另設免票有票可查方與放行各差官看守橋門仍置木栅以防走漏焉
許天贈曰按官制天下税課司局凢四百六十餘所其所收鈔皆存留為官吏
旗軍俸鈔之用盖以通鈔法而紓民力其與古之供王膳服者奚異杭州府及
仁錢二縣所屬七務課司局西安二溪僻在山野歲入有限臨平雖名為鎮亦
且通長安一路獨環城内外商賈輳集設四税課司可盡商利但司局之外有
小關小關之外有各橋門增一關則啓一害役一人則生一蠧彼司局官吏及
守關人員豈皆知法楚重廉耻加以廵攔總小甲之屬率包替積棍而委之以
收錢鈔騐票由司啓閉欲不欺公玩法得乎故或索照票常例或發過客行&KR0809;
或與脚夫黨結僻徑偷挑或與船戶扶同曉夜包送隱匿者恣脱報納者被留
奸弊百出不可勝計嗚呼下之縱簡常視上之寬嚴惟包攬者冗濫者需索賣
放者痛治以法雖不能盡絶弊端庶幾少儆即商民之利多矣語曰治道去泰
甚愚於關政亦云
區行關法舊有區行區者照省城内外小河剥運船隻起科行則牙人報名
給票為商貨貿易者也大明律私充有禁各區行始赴關告帖焉許天贈
曰前主事高君凌漢論本關船料正德以前歲折銀僅三四千兩所徵料止船
之出入本關者而已廼其後將城河剥運船及諸牙人皆輸鈔而區行之名始
立嘉靖初年鈔尚少課亦稍增今歲料六七千兩而區行一千六百餘兩已居
四分之一其於國課不爲無禆矣總而計之區船一千二百餘隻行戶三千
五百餘名每名季鈔少者僅二三十貫查覈稍不至則經收管數催徵諸役並
得侵漁爲姦故記籍必明上納必稽給票必審庶可絶諸弊且區鈔責綱首其
辦納爲便獨行戶四散或居山僻之鄉或在浙直之界夫有司止徵一州縣錢
粮猶往往逋負矧部臣督收于政令不及之地乎竊意省城行肆未必人人辦
鈔何必遠求莫若立爲定制限以道里市鎮在百里内許牙行不時告認其餘
隔屬地方一切停罷可也催徵之法附關定立行首稍遠責諸保人庶亦省事
之一端歟
餘杭縣志本朝田土多因前代舊籍自是有官田職田没入田府縣學
田廢寺田祗候等田山地蕩亦如之洪武初令各處荒閑田地許諸人開
墾永為已業所謂地無不耕之土而民用足矣今將官民田地名品等則
通具于後使人知所始也
官田籍沒之田官募人耕租者國朝以前皆有之又開墾荒田官湖
田俱為官田洪武初宣城等府减半徵收餘畿外州縣皆全徵職田
品官職分之田孟子曰卿以下必有圭田隋開皇間始名職田宋天聖
間詔罷天下職田尋復之至紹興間職田納産鈔若干則田已召募民
間耕租矣没官田籍沒之田宋紹興間人戶田産不上砧基簿者皆
沒官國朝凢民間有犯法律後籍沒其家者田土合拘收入官廢
寺田宋大德五年朱熹知漳州請以廢寺閑田召人承買不惟田業有
歸亦免租税失䧟國朝廢弛寺觀遺下田庄令各該府州縣踏勘悉
撥與招還無業者為廢寺田府縣學田宋天聖五年建府學田大德
五年增縣學田朱熹奏乞學田召人承買紹興六年餘杭進士葉寘等
状請佃到本縣止戈鄉潘維正官田八頃七十三畆許佃戶承買指揮
納鈔入官國朝府縣學田租税此也白雲宗田元仁宗朝臺臣言
白雲宗總攝所統江南為僧之有髮者不養父母避役損民勒還民籍
延佑六年中書省臣言白雲宗總攝沈明仁強奪民田二萬頃私賂近
侍已奉旨追奪清汰其徒還所奪民田大德十年罷江南白雲宗僧錄
司汰其民歸州縣僧歸各寺田悉輸租畏吾兒田元太宗時畏吾兒
國來歸至元二十七年抄收色目畏吾兒人戶今國朝稱畏吾兒田
是必得罪沒入之田也財賦田元置財賦提舉司立籍財賦佃戶
國朝稱財賦田此也站田元立站赤戶以富民充之又立站鋪以貧
民充國朝稱站田此也弓兵田宋建炎間置諸縣弓手元設弓兵
以防盗騐民戶丁田多寡立定額數國朝稱弓兵田此也舖兵田
元設鋪兵先以富民充役後民有規避差發者罪之國朝稱鋪兵田
此也祗候田元中統五年每戶限田四頃除免税以供鋪馬祗應今
國朝稱祗候田或起于此舊有田前代田舊有之名國朝復業
人民丁少而舊田多者不許依前占獲止許儘力耕墾為業戶絶田
戶内丁口盡絶之田前代嘗搜括逃絶田産召人租種嘉佑二年詔天
天下沒入人戶絶田募人耕收宋隆興元年人戶抛下田屋如有歸者
依舊主業出二十年無人歸認亦依戶絶法國朝戶絶田多類此
重租田豪右之田平時儘意加租一石抄没入官其簿籍租税即為原
額雜地杭志有雜産今雜地恐類此白地元中統五年詔凢種田
者白地每畆輸税三升紹興間括民白地鈔金陵志有白地房廊錢今
國朝白地恐此類官山宋孝武時官品第一第二聽占山三頃其
餘炤品第有之亦有没入官山國朝官山租稅恐多類此
塩粮課鈔皆始於南唐此額外之征非正賦也官不能自賣而俵散抑配
之法行計口以課塩錢望戶而徵塩米宋元因之迨至國朝塩亦官給
計口徵米以充邊儲天順間市民罷米折鈔今塩無可支民之輸納者如
故又塩米隨秋粮上倉不無帶耗之徵塩鈔逐戶碎收難免指丁之害弘
治間都御史張公縉嘗知本府深究此與後廵撫南直隷作支移之法就
於該年均徭里甲内帶審不過十大戶出銀抵𥙷足以祛一邑之弊此一
策也若鄉民塩口原額不過一萬六千二百八十一口使任憑里書不照
原額逐戶逐丁科派害豈勝言哉如得照依正統年間知縣郭南所奏將
秋粮撥剰餘米存留在倉抵𥙷别項税粮免其重徵則先王惠養之政通
變之術莫過於此若再十年一次編定設有消長量為增損惟在不失原
額戶給小票以憑收照宿弊永可除也愚領志事悉意搜研稽政問俗得
其弊源如此不可不直書云
