鞏昌府志鞏為國家西北門戶番虜乘垣無一墻之限套酋瞰
室僅衣帶之隔階文西固之間番族動輙蠢蠢三面瀕夷四境
宿兵地莫重於此者故自周秦開疆漢唐置吏以至今日無歲
不尋於干戈飾備當如何者今新疆雖建邊長兵寡難恃戎鎮
雖設餉匱卒饑堪虞僥倖惟恃其不來单弱何稱於有備故廟
堂西頋而嗟疆臣蒿目而籌無不爲三面兢兢云
洪武二年夏四月大將軍徐達進兵隴右鞏昌元守將總帥注
庸歸附秋七月大將軍徐逹遣將來伐南境秦徽階岷西禮
成文北境安會渭秦俱歸附三年偽夏平章丁世貞會吐番
攻文州守將朱顯忠死之(攻城四十日援兵不至部下皆曰與其䧟死地孰若出城求生路乎顯忠)
(厲声曰爲將守城城存與存城亡與亡豈有求活將軍耶忠知下有携心獨領家兵二百人突圍力戰死於陣死三日救至番)
(虜遁)四年議征西虜征西將軍馮勝副將軍傅友德陳德出隴西
攻下丼肅河西平五年夏四月鄧愈沐英等征西番分兵爲
三路併力齊入番部抵川藏覆其巢(西至崑崙山斬首八千級俘男女一萬名口馬五千)
(牛羊十三萬番人震懾願求内附封其酋僧爲法王佛子隨俗以神道設教後更馭以茶馬番遂受羈)十一年春
二月曹國公李景隆率師建岷州衞於祐川十二年秋七月
西平侯沐英率師建洮州衞於洮州十三年開設文縣守禦
千戶所(土官趙逵垜集土民為軍隷陜西都司十五年改&KR0674;秦州衛十八年裁革文縣以千戶領縣事)二十七
年千戶張嚞據火燒關断臨江橋以叛命平羌將軍寗政討平
之(先是嚞得龍馬於古教場心自負妖人霍佛奴謂嚞有天命遂叛政兵至連戰大敗軍皆䧏嚞竄入林搜得誅之)天
順二年設靖虜衛於舊會州(舊會州原在河上元移會州於西寧城空其地國初殘虜遠遁惟建)
(廵司巳已之變虜復猖獗殘胡迭烈遜踏冰渡河入寇遂改廵司設衛名靖虜從都御史陳鎰總兵鄭名之請也)六年
復設文縣成化四年置洮岷邊備以飾兵馭將防制番虜(以兆)
(岷階固徽成文和分隷之)八年春設立全陜廵撫以察吏撫民督儲制番首
以右都御史羅汝敬爲之(初鞏西南以茶馬馭番給兵或以憲司或以行人無定差久不能無弊臺)
(臣王紹建議用重臣廷議設都御史督理之兼贊兵務後設監察御史紏茶法專理其事都御史廵撫全陜遂爲定制)八
年設分廵隴右道以臬司副僉為之正德七年蜀盗攻䧟徽
州城邑焚掠殆盡八年夏六月蜀盗復至徽州南鄙按察僉
事李璋帥三衛兵迎擊破之十年套虜深入搶擄臨之蘭金
鞏之安會渭秦十五年八月西固番侵掠階成總制尚書王
瓊遣鎮守劉文帥帥問罪破其八族受降而還(斬首前後三百級願奉約易馬)
(者三十六族與訂盟)十六年設臨鞏兵備道以臬副駐蘭州嘉靖四年
隴東流賊百餘攻秦安邑令張繼先督民兵二百人戰於束龍
谷執其魁餘散去五年賊復至三百餘人㩀秦州桃花山四
劫知州王卿都指揮尹謨討平之十三年春正月&KR0624;賊馬興
鳩衆千餘人㩀階州鐡爐山以叛殺千戶王靈鳳秋八月套
虜入犯自秋歴冬掠安定會寕通渭十四年夏五月賊興再
犯徽成殺指揮王煦(興詭言受招安當亊者遣煦往諭語不合遂見殺)秋七月廵撫都
御史黃臣親督大軍討興平之(黃聞煦被殺大怒督參政陳時明分廵僉事紀常參將崔嵩韓)
(選白浹指揮种繼率大軍遇於石門大戰破之靈鳳子印身先士卒射死興於陣手斬之)萬曆三年夏四月
番癿力咂犯階州執守備范延武(守備被執番以刀挾之令跪守備不跪炙以火守備大罵)
(番懼留之)四年春三月分守參議劉伯爕副總兵孫國臣興師問罪
得癿力咂誅之(大軍以正月至階番入材榨路口兵不得交相持月餘計無所施咂忽遺番状謝罪請䧏歸國)
(臣議曰師老矣姑因之踏經罰九九與和約給賞南門入西門出殺六十五人番始覺遁執咂殺之梟其首於番界)五年
設兵糧道駐靖虜衛十八年海虜大舉入寇逾臨洮掠渭源
遊騎至郡東焦家舖城中戒嚴(總兵劉承嗣參將鄧鳳遊擊孟孝臣郭有光四將兵戰於朱家)
(山敗績虜遂深入殺擄甚慘)四十五年秋八月新疆傳警分守隴右道按察
使朱爕元督蘭靖參將張世成楊麒提兵躬禦却之(時公兼攝臨鞏道聞)
(警星夜馳至洪水督蘭靖參將張世成楊麒往禦之虜聞有備夜遁去)秋九月川虜犯舊洮州兵
備右參政畢自嚴督同副將李國柱提兵躬禦却之(虜牧兩川中隔番帳)
(偵探不能遠又烽火失傳以夜半猝至故戍卒近番頗罹其害公聞警馳至而副總兵李國柱率洮州兵亦至相持數日我軍)
(以大將軍砲擊之虜死砲下者甚多惟斬獲四級虜始遁去四十八)四十八年秋七月海川二虜
犯洮岷守道張公士俊聞警馳赴督兵將禦却之(時洮岷道闕公代署警報)
(踵止居民遑遑走避遠近戒嚴公星夜至洮岷督各將領清野堅壁以待虜知有備留牧十餘日潜遁)
鞏昌府志警備論曰警備官政事也舊志不載豈以府屬遼衍
衞所週羅區區警備為迂爲細乎不知事雖細而關係甚大言
若迂而利害最切是不可不紀者盖鞏南苦番北苦虜而中路
横加以猓夷鑛徒會静之間鞠爲盗藪今且聚衆入城明火肆
劫兇醜群聚拒捕戕官雖歲荒民窮哨聚出於有因然玩愒廢
弛戎心啓於無忌使處處皆嚴廵徼即奸徒何地安着故兵徹
州郡而五胡興職罷典兵而群盗起自古天下多亊發難於夷
狄者什一首事於揭杆者什五有烱鑑也細乎鉅乎州縣未必
皆有衛所而處處俱設教場非徒設也迂乎切乎故修則爲實
政廢則爲故事記警備者盖預備以待警非因警而始備憂深
思遠之明哲當無俟余言之畢矣
墩堡(此民間墩堡也其沿邊墩堡見邊政别攷)府(附郭)
隴西縣關後川薬舖赤山隘(五)沙灣口(扁曰隴右咽喉)
截道深安烏隆錦布堡(四)赤亭科羊白土坡
荆河岩砦汪家宋坂榆木石門鎮(三)熟羊
錦布北二十墩(六)赤山岳家北山仁夀烏隆
烽火臺
秦州關(三)秦州關(郎關子鎮)石現子堡(八)牡丹原
皂郊剪子嶺鐡爐坡三陽川劉溝街子口東柯
峪砦(四十)沙隴頭横河谷翟家平馬跑泉馬房
山東柯峪花南務卧牛山白石谷紅崖子原店
甘澗谷賈家川(俱州東南)小家谷女皃溝瓦子平平闌
杏樹灣青草嶺牡丹園草川堡坌谷馬鞍山
姚家庄徐家店茹林平店頭廟(俱州西南)百頃原北稻
務(俱州東北)吕家平剪子嶺放牛谷蜘蛛谷鹹泉谷
花園頭鐡爐坡松樹坡(俱州西)三陽川(在州北)鎮(四)社樹
坪草川舖上三十下三十
徽州關(二)虞關(有署有官有吏弓兵三十名)仙人
鎮木廬火鑚
階州關(三)望賊關七防關石關白馬
民堡(二十四)叚河嘴頭麻池仙人磑子桑家潘家
大坪橋南高杜月圓宗家崔家閻家如水
陳家姚家李家徐家何家下曹上曹董家
趙家
設堡官六人各管四堡遇變與砦軍挾刀同禦
安定縣關(一)巉口(有署有官有吏有弓兵)隘(四)青嵐峪口大
西口雙峪口硤口堡(二十)永城高山張生中灘
唐家雷家韓家平川東岳青土袁家溝李家硤
塌寺岳家溝烽火岔石家蘇家滿家圓嘴關川
砦(九)秦義岔永安營小南岔姚家坌北岔泉
子岔橽子岔烽火岔九條岔鎮(二)秤鈎灣西鞏
驛
會寧縣關(二)烏蘭青家(有署有官有吏弓兵十一名)堡(十七)河崖
白楊白虎山高廟山紅山厙家硤王家崖張
家團胡家山高山趙家山西南岔麥子岔高原
灘大盧金龍峪野力麻鎮(五)翟家乾溝郭城
陡城水泉墩桃華山老李岔西寧城閙店子
礶子碾奪山巉崖山木瓜山萬家山稍岔俄
東峪安馬岔東岔山韓
地方保甲各備器械以時暸望斥堠有警則舉烽爲號
通渭縣關(三)閉門華川石門隘(七)田家硤砥
石硤淡家硤石嘴硤袁家硤金帶硤藺家硤堡
(二十)中林山石峴子湯峪高山寺石山高窑乾
鍋蘇羊坡椅子山䂖崖峰蔡家白楊鷄窩紅
土長義斗底岔高崖山砦懸空第八岔砦
渭陽堅鷄四羅山砦坡龍鎮(七)雞川安遠
蔡家白塔寺子義岡舖路新增墩臺八座(知縣劉世綸剏)
(建)盤路坡馬兒灣十八盤藺家硤吳家河倒廻溝
猫兒現野狼現
秦安縣關(三)卧馬躔移馬頰隘(四)礶兒峽神
仙嶺鷂子嶺斷山堡(三十六)西河西斷安川武峽
大山東川圓樹中嶺高崖南濟䂖峽南山
三甸照坡高妙麻谷宜磑錦帶煖泉把龍
拔坡隴灘葉甲玉鍾南嶺王甲癿鐡高甲
神坡了雞川琵琶衍閣卧龍螺泉郭嘉
砦(二十二)呐叭乾磑白鶴高峯九龍獅蠻卧馬
花山剡家田夾第七觀耳黑土扁坡玉鍾
錦帶河西岳家曜子馬頰神仙地馬頰
鎮(三)蓮花隴城雞川
寧遠縣關大木樹馬務水關文盈隘(六)魯
班山口花崖山口石門山口大陽山硯石硤木林
峽堡(八)喝龍焦贊沙團雷家廣吳滳水佛
兒花崖砦(十五)瓦舍坪禄龍廟立界嶺僧官寺
馬山松山頭党総旗木家嶺大平頭紀家禄寺
川馬龍川雙龍山討納平野寺鎮(六)灘哥綁
撒青瓦四門納泥樂善
伏羌縣關(一)槐樹隘天門山(堡)黃羊(在邑東南二十五里週圍五十)
(丈墻高一丈五尺㡳闊八尺頂闊四尺門北向壕深八尺口壽一丈老人一名經管有警收保石人中里二里人民倚山三薑)
石硤(在邑東北三十里週圍五十丈墻高一丈五尺底闊一丈頂闊五尺門南向壕深一丈三尺闊一丈聳出渭河一面)
(倚山三面阻水生成險峻有警收&KR1361;中&KR1361;下&KR1361;上三里民)見龍(在邑西南離城四十五里永寧鎮西週圍七十丈墻高一)
(丈五尺底闊八尺頂闊五尺楼門北向壕深一丈闊一丈二尺一面倚山三面懸崖頗險收永上安邊渭陽三里民)延
泉洞(在邑西二十里䂖崖之半高險有警可收歛舖居人民)永新洞(在邑西三十里石崖之半有三官殿)
(高險)鎮永寕小樂門禮新砦威遠
清水縣關(一)盤嶺隘(五)玉屏山小隴山坂坡峽
石牛峽軒轅谷堡(十五)杜家華林申家竇家
華延舊城冶坊茹刺大元杏林韋家峪麻
崔家倒淋鐡石鎮(八)白沙&KR1291;穰弓門冶坊
張家百家湯峪閻家
西和縣隘(三)土橋屏風峽青陽峽堡(七)岐山
鐡城木門保子横嶺仇池寳泉谷藏砦南
岈北岈鎮鹽觀白石永寧大潭
禮縣關(五)洮平牛脊野麻尖岔木樹隘夾
箭嶺隔虎谷馬槽溝堡(一)岐山砦(八)紅土高
坡簸箕灣保子山南丹大山雷王山楸子山
鎮(二)長道大潭
两當縣隘(三)董真容銀甕峽青杠坡堡天門
擂鼓寨山賈家砦(一)馮家鎮(五)楊家劉家
合四前川楊坪
成縣關(一)黃渚堡白還
文縣關(三)玉壘火燒臨江隘(四)隂平道吧咱
叱豁尾鄧艾城堡玉皇黎坪馬家趙村清泉
鷂子楼舍那塞喬帳庵理鄉岩張家麥鵝
松樹新舍侯家赦書老羅草坪潘家劉家
風坡鄭左家砦安昌哈喃陽湯大黑
漳縣堡(二)鳳臺䀋厰鎮三岔墩(四)閻家
鳳凰藥山空耳頭
邊政今天下號稱泰寕已頋獨患苦虜九邊之患虜秦為最
秦患虜隴右爲最盖東夷縻以貢市雲中上谷羈以市賞國家
歲不過費一郡之租一象胥領之疆臣期而畢事有高枕卧耳
然猶叙勞績焉無柰套虜之黠而海酋之驁也是飄歘不受羈
絏者套虜西則靖固戒嚴海虜東則臨鞏驚優今且牧两川矣
然又苦番番自癸酉大創之後南境稍戢往獨急蘭靖近松虜
逐新疆啓西北無虞而今時所宜急籌者無如洮岷舊洮州矣
洮州原設守備改參將今父以副總兵領之臨洮設鎮戎備非
不周然舊洮州之兵食獨单非完計也說者以為鎮戎為海虜
設而駐臨洮鞭雖長不及馬腹若虜入洮境而待應援江雖决
無濟渴鱗今即不能移鎮戎扵洮州秋防時移住三月亦得備
堂奥固不若備門戶也舊洮設守備不若設守禦千戶所募而
守固不若自為守也矧前所屯寨在焉又甚便乎籌邊者其以
為然否
洮岷邊備道駐節岷州公署見建置夫武署為邊政攷也而
先之以監司者何盖監司奉璽書而鎮邊庭外以靖疆固圉
内以察吏安民凡所以規調兵食驅策將領拊揗疲瘵綢繆戶
牗者皆揆文奮武之專司其運籌折衝將吏咸禀受節度焉固
師中之丈人而建節之大帥也故首列以副總兵府在衛城
西
舊洮州堡在洮州衛西七十里原洮州衛舊地移衛而東以其
地為堡自海虜逼兩川遂為重地原設操守隆慶五年改設守
備
靖虜衛永安堡在衛東北一百三十里隆慶元年虜酋賓兔
率輕騎自老龍湾踏冰渡河内掠白草原會寕地方當事者議
於隆慶五年建堡裴家川名永安移靖虜守備於此改北路遊
兵戍守仍隷靖虜參將
打刺赤堡在衛東八十里本宋之鎮戎堡築以防夏者堡廢趾
存成化十年廵撫都御史馬文升復修因地衝兵单以本衛中
千戶所官軍填𥙷駐操守一員
乾塩池堡在衞東一百二十里週四里有竒宋之定戎堡舊趾
也成化十八年廵撫阮鶚修築以本衛右千戶所全伍官軍填
𥙷劄操守一員平灘堡在衞西九十里舊蘭州地成化二十
二年虜犯大浪口守備廖斌獲捷乃建堡摘撥步軍九十八名
操守領之遂隷於本衛蘆塘堡在衛北二百二十里黃河外
新疆内原松虜着力免牧地自新疆啓建堡内設參將一員領
蘆溝守備一員小蘆塘索橋防守二員專備新疆與靖虜參將
犄角而守亦與洪水三眼井為聲援蘆溝堡在衛北一百四
十里萬曆乙未秋套虜從長灘冰溝時常入犯丙申議建此堡
内設守備一員領中軍一員坐堡一員專備套虜
分疆論曰分疆信地也自古防邊者先分布矣警備不豫則鏬
隙可乘畫地不明則推諉易起必統領者若元氣周流脉絡關
節無不貫注而後榮衛調分職者若臂指流行五官四體無不
輻輳而後一身強此分疆責成意也至若遊兵應援無定具常
山率然之形比隣同室相關毆被髮纓冠之義又非分疆所必
限矣
鞏南境洮岷邊備道駐節岷州衛有中軍有把總有操守有衛
所官軍道属西起舊洮州朵的河歴洮岷西固階文界四川青
川所延長一千九百里西南起兩川古疊州東北至鞏昌府漳
成二縣界横亘八百里
洮州副總兵駐劄本衛領舊洮州階州西固文縣四守備岷州
一操守有中軍有两哨有衛所其地隨道属苐一意治兵不與
民事衞境東至岷州界五十里至衛一百二十里西至番界一
百里南至生番界一百三十里北至臨洮府二百三十里舊洮
州堡地界西迤邊墻二百里東至洮州七十里南隣番界八十
里西北去番虜三百里岷州衛地界西至洮州一百二十里南
至階州界四百里東至西固界二百里北至臨洮府二百三十
里西固守禦所地界東至階州一百六十里西至番族二十五
里西北至番族三十里東南至階州界一百二十里南至番族
二十里西南至番族一十五里北至本衛三百三十里階州守
禦所地界東至成縣二百八十里西至西固城界一百六十里
南至文縣界二百五十里北至西和縣界二百九十里文縣守
禦所地界東至四川青川千戶所界四百里西至古扶州生番
界二百里南至上丹堡生番界五十里北至階州界一百一十
五里
靖虜兵粮道駐節本衛有中軍有两哨有衞所官軍道属東起
固原西安州界西扺蘭州一條城北至新疆南臨安會延袤約
一千里本衛駐參將一員領永安守備一乾塩打刺平灘大廟
哈思吉分水嶺水泉陡城入防守各有信地與蘆塘參將犄角
而守有中軍有把總有衛所官軍蘆塘堡地界東至倚黃河三
百里北抵邊墻一百里西望洪水三眼井東南接永安永安堡
地界西領索橋堡至河北領塔兒湾至河東聮大廟蘆溝二堡
南接裴城水泉二防守蘆溝堡地界東界鎻黃川二百八十里
西界永安堡南界本衛一百四十里北界中衛香山二百四十
里其乾塩打刺等十一大堡各有分界志不詳
要害論曰要害者為害之要地也必彼可為害我可扼吭如洮
岷之舊洮州堡綰番虜腰領北境靖虜之鎻黃川永安蘆溝諸
堡杜山後之窺伺遏踏水之奔衝斯稱要害所當備矣其他瑣
瑣山谷微微蹊徑奚要害之足云然衛志有之姑存其名以備
攷
洮州衛舊洮州入路一路自丹把川由劄竜三岔至榨堵墻透
官洛悪藏入一路自西邊挖墻填塹渡朵的河犯舊洮州窺岷
一路自九條嶺入一路自馬蓮灘透馬旗堡入犯衛窺岷一路
自搭連川透土門堡直犯臨洮一路自黑石嘴透遭接寺窺岷
一路自白松嶺大草灘大山口窺臨洮洮岷為秦隴藩籬洮又
岷之襟喉舊洮又洮之門戶洮當孤懸絶域環諸番迫強虜備
稍疎岷先震隣臨鞏不得安枕卧矣以上皆極衝要害而戍堡
单弱自非增九條丹把之戍相為聲援恐舊洮孤危不可恃也
岷州衛一路烟刺勿杓等族生番自中寨駱駝巷大溝入一路
鐡占等七族生番自馬燁倉鹿兒&KR0309;後溝入一路麻子川属番
勾引打刺等族生番自分水嶺入一路自西灣濠寨西通海虜
東犯臨鞏最宜首防一路官洛悪藏等族属番自着古灘鎻溝
偷入作賊以上雖有入犯之路然無擁衆之強或乘間竊發則
殱厥渠魁倘大肆猖獗則傾彼巢穴未足深患所可慮者火酋
諸虜駐牧西海往來两川朵的河遺孽生齒日繁逾洮闖岷窺
犯臨鞏包頂土門往往得志緣其深入不忌料我議後無人急
湏足兵益餉扼要設防壮在山之大勢伐穿竇之狡謀斯番虜
兼制之要計也
西固城守禦所一意備番他無所防然番入之路有之一路自
消冰溝入犯兩河口沙川寨等處一路山後坡平道兒等族生
番自核桃坡入掠横岩近郊一路自黃水灣錯落坪透澗溪溝
入犯平定寨等處一路自西寨坡入有邊墻一道堵之一路自
柳&KR0309;通西禮階岷
階州守禦所設所雖止防番然去郡漸遠礦盗茶徒&KR0624;夷亂民
不時竊發之來去亦各有路今記之一路自角弓峪通西禮生
番盗賊出入之路一路大竹坪林&KR0676;險峻礦徒&KR0624;民往往竊據
一路自三岔口黃楊坪通木竹慈竹或至城下昔擄守備范延
武從此入一路自大石河乘其坪曠無險恣意出没入路非一
盡備不能盖由人情偷惰彼此推諉故彼得出其不意及釀成
大患動兵縻餉為害非小曷若專有責成俾不因循僨事七防
責在廵檢豊泉責在遊徼大竹坪責在防礦大石河嚴編保甲
時其盤詰各盡厥職何憂寇盗
文縣守禦所一路自哈南寨入一路自陽湯寨入一路自松平
寨入一路自東屯入昔人建有守備行重可知矣按邑志曰昔
人建置軍民相參堡寨聮絡備非不善柰何番甫戢寧守者輕
其易與上下懈弛乙丙之難率由四路入如蹈無人之境非細
事也又四寨之外皆楩楠杞梓之材守者公然深入采取作器
貿易大開門戶是誨之盗也司守者尚其革夙弊慎偵探明烽
燧嚴盤備庶可無後患矣或又以守備坐城中不足耀武何若
移駐東屯行署又四路適中之地東望玉壘南鎮虎穴節短應
速似亦策之得者
靖虜衛一路自塔兒灣乘冰渡河由鎻黃川青沙現入犯安會
一路自迭烈遜老龍灣入犯靖寕隆德一路自梁泉經青沙現
無所不犯一路自莾牛口經打刺赤入犯衛南境一路自哈思
吉入犯一路自烟同溝經營房灘入犯安會一路自三角城入
犯附論曰靖虜昔苦松套二虜交訌其要害頗多自新疆既啓
松虜遠遁邊内建堡設將置戍開屯蘆塘與紅水東西犄角靖
之西北境即稱内地可矣惟是東境尚苦套酋往往踏冰深入
往猶竊出山後今公然取道山前鎻黃川海納都一帶矌遠難
防隆静安會每被其蹂躝永安裴城二堡兵单不足禦遊兵観
望又不得力今雖建蘆溝堡設守備差足輔車若欲為静隆安
會萬全計非鎻海二川適中處再建一堡置將宿兵不可也然
建堡置將豈易言哉
關梁洮州衛黑松嶺關東三十里黑石嘴關東北四十
里大嶺關北九十里石嶺關八角關北一百四十里
舊洮州關西七十里此係要害羊撒關北六十里鳳山橋
北四十里舊橋東南四十里新橋西南四十里岷州衛
石關兒東一百三十里西控虜羌東維秦隴天然之鎻鑰也
野狐橋西四十里由洮入岷必經之路西固城守禦所
化石關北九十里平定關西北三十里殺賊橋東南七十
里鄧鄧橋東北一百里蘭峪橋東南二十里兩河口橋
階州守禦所望賊關北一百八十里七防關東八十里
石關西二十里白河橋東南二十里石門橋北五十里
棧道東一十五里文縣人燒關東南十里丨昔元人燒
關入蜀故名玉壘關東北二百里晉鄧艾入蜀之路臨江
橋山勢巉巗長虹特起昔張㩀此以斷援兵
馬政附論曰有兵則有馬馬之湏扵兵甚急也我國家之馬政
其法不啻備矣然無如西塞之招商榷茶羈番易馬之為得策
也盖番地不産五榖所食惟青稞菽豆磑作炒麵雜以蕪箐酪
漿非茗飲輙病廢食不可湏臾離若潜制其命者初奉金牌納
馬者不過必力等若干族因立守禦所於浩亹防之成化以來
黑章咂等族叛服不常阻寨道路守禦廢而羌横自亦不刺駐
牧西海洮河二衛番夷大罹其害往往失故土眤近漢疆欲資
我保護多内附求納馬盖虜為驅魚之獺番若依人之鳥於是
置洮河西寕三茶司額設監收一員各大使一員董之者兵憲
而臺史監察之為西南永利實鞏之南境故攷之
岷州衞志曰國初議招番軍止八名耳近年增添太多耗費愈
甚而民兵又有戍凉戍洮戍階之分自兩虜窺洮聲震扵岷當
道者見番軍不得力欲以其餉募兵以資防禦竊意番軍難以
遽革而客兵徒以縻費莫若限番軍之數以省餉扯廻戍兵以
壮衞則兵食不加而自足是岷之長算也
兵衛論曰衛以兵為名非止防夷亦以禦侮則兵是頼也衞額
五千而見兵財半餘皆安在乎即半亦未必盡在衛一遇操閱
類倉卒雇市人以充額即失額主者不問矣是尚謂有兵乎無
兵矣尚謂有衛乎弊由清勾為故亊而考課不嚴征調祇虚文
而稽覈無法加以屯糧兊支成風俗軍無固志主管以賣脫為
應得下循常規欲衛之有兵不能也無兵矣尚論簡練耶噐械
耶說者謂非痛革積弊大加振刷不可第上之䋲約觧縱久收
拾不易下之心志紐習熟促併翻駭恐猝未易振也以當承平
不妨相安無事一旦緩急能無束手是當事者所宜念也
納馬夷人本衛境六十六族列咂族瓦麻族上下扯
巴族窩族郭着族哈爾木車族駝竜族納郎族
甘藏着落族香藏族木舍族列咂扳地族卜劄族
川多族底思當下族碾斑族卜刺方喘哥兒族夫
刺族羶藏族些你巴族雀哥族勞昝族答失下族
滿松族哈杓族奔古八族六卦族些藏族劄來
十族多竜族禄爾族阿爵十族芍原族相古族
爾着五族苫苦族多藏族阿譲爾族劄的族川卜
族郭鎻六族挣多族尾子族哈古四族麻六族
些龍族攪龍四族捏日族雞翎族沙麻兒族答些
族團咂族阿譲爾族着泥寺着落寺上冶三族
木九族悪藏族官洛族阿中族火巴族落巴族
餓狸族參多族答力族岷州境七十六族節藏族
多牟族小五平族竹力族西宗族青沙坡族哈咓
族大的族捏東哈族巴竜族榆樹族悪卜赤族
忍藏族水平族三角坪族鵝兒族居木族青石山
族真文族占藏族小青石族劄工族竹林族上
搭刺族竹泉族竹席族下搭刺族栗中族栗林族
麻子川族七的族多納族峯崖山族真庄族七
龍族長山族隂山族板藏族昔藏寺族峯崖族
尖藏族竹園庄族墻匡族六工族西寕溝族刺
即族居占族太平頭族刺答族湯吉族坎卜他族
北咂族着咂族上羅卜族塞卜族在堡族下羅
卜族哈即族多知族上芭籬族竹林族鵲中族
上索咂族北咂族八哈族狼岔峪族南哈族蜜多
族下索咂族賞哈族湯的族憨班堡族劄刺族
刺哈族鋒鐵城堡
番之環洮岷而居者生熟不下六七百族其納馬入貢者財十
之二三無論生番跳梁即熟番居近川口者如必力阿力他杓
剛劄甘加五種帳輕遷與虜不易而駌驁亦與虜同近雖貪
茶茗就撫賞恐野性終不易馴是番族中所當加意防範者也
防禦論曰防禦者扼要而禦患者也自古籌邊者尚之為其足
以制敵而自衛也今之所謂防禦者吾惑焉喫緊要堡當防必
矣廼斗筲小聚零星羸卒或三五十名或一二十名縳柴攔馬
壘石塞壑小入不足以堵截大舉或反以損威此何為者也畫
形圖本不過塗塞標號粮籍不無虚冐何若專力要堡其他無
益分布各路總計不下五六千人似宜收回本鎮以壮軍伍但
當遠斥候謹烽燧則收保蚤而備禦先戰爲先發守為有待勝
算固在我矣何頼瑣瑣之細謹乎故今第詳其大者餘惟記名
以備覧
楊恩首陽山辯
首陽山在中古以前一山耳自孔子稱伯夷叔齊餓
於首陽之下其名遂與五嶽争高後世好竒之士争
欲私之說文以為在遼西劉延之以為在偃師馬融
以為在蒲坂方輿勝覧以為在隴西曹大家註通幽
賦亦云在隴西莊子云北至岐山西至首陽故索隱
以為在岐山之西寰中遂有五首陽後來不知何時
断以河東蒲坂者為是即其地祠而祀之至今相因
以為此夷齊餓處他首陽皆廢矣野史楊子曰河東
之首陽非夷齊餓處也然則何者為是曰隴西者為
是何以明其然有五証焉史稱黃帝採首山之銅鑄
䁀閿原註山在蒲坂止名首山不名首陽禹貢曰壼
口雷首至於太岔註雷首在蒲坂南止名雷首不名
首陽春秋傳曰趙宣子田於首山止名首山不名首
陽使蒲坂果為首陽何為經史俱不著陽字唯唐風
有之而毛氏通考則曰采苓乃秦風之首誤收唐風
之末篇次相連而錯耳亦以首陽在秦不在唐為断
此可據明甚乃安成劉氏註唐風求首陽不得以意
度之曰即古之雷首夫雷首可以為首陽耶書曰道
渭自鳥鼠傳曰渭水出隴西首陽縣縣以山名今鳥
鼠與首陽並峙昭昭若此傳為漢儒所作去古未遠
今捨經傳明書之首陽不信而猥以首山雷首當之
柰何不信孔子而信劉氏耶此一証也又論世者原
心夷齊既以耻食周粟而去亦必遠引其心始安蒲
坂去豊鎬不四百里固周之畿内地避周而顧居畿
内不食其地之粟又食其地之薇乎隴西古西羌地
至周孝王時始封非子於秦開天水郡則周初尚未
屬版籍夷齊固楽居之此一証也夷齊之詩曰登彼
西山兮采其薇矣是明言山為西山也蒲坂之山據
甚輿大勢為北山據周都為東山據蒲坂為南山非
西山而云西山夷齊豈不辨方隅者耶隴西在天地
之西首陽又在隴西之西顔師古亦云當以隴西為
是此一証也又山名首陽以居群山之首陽光先被
之耳蒲當輿地胸腹之間不得言首又負坎而立亦
何得言陽即稱山南曰陽亦蒲之陽耳首陽云乎哉
不過以雷澤發源為雷首以中條起處為首山於首
陽無當也天下之山自崑崙來此北戒者隴上諸山
為頭頸終南太白太行中條為胸腹醫無閭為尾隴
西地高山峻與東海對立相望矅靈出海陽光首照
又一証也夷齊采薇而食是山有薇矣今蒲坂首陽
薇所不産每致祭則取於别所後來好事者移植亦
復不多隴西蕨薇徧滿山谷土人以之代食且儲以
禦饑賈人轉販江南京都皆隴西産又一証也夫是
數者有一焉亦足以明此是而彼非矣况歷歷若此
乎祗緣近代以來隴右人文湮欝著述鮮少遂為河
東樓取更千百年無拈出者可為太息矣夫忠孝節
義天下之公理賢人君子古今之共師吾而誠有志
乎千古猶旦暮萬里為比隣河東隴西孰非我闥在
此在彼豈必深辯但以神之享祀必顧其安而祠之
妥神當求其是二賢之神遊於隴西今時之祀舉河
東謂二賢昧初心入周畿而歆之乎是更千百載猶
饑也可哀也當道賢人君子誠念此而興復遺跡表
章崇祀比於河東世世勿絶則二賢之心白而風化
所關非小也斯區區所以致辯之意矣
階州志斬賊關(舊名望賊在州東北一百五十里路通沔略宜防)七防關(州東北三百餘里距略陽)
(甚近川湖要路商賈絡繹舊設官吏弓兵盤詰抽税後奉文革税焉近被賊優民去其鄕商不出途荒山僻徑劫掠公行已成)
(蓁莾矣為地方計者當急思整頓之良策也)上下板橋(州西北十里郭參將設有軍守)柳埧(州西北三十里)
(通西禮土番盗賊出入之路有墩)米倉山堡(郭參將設有軍守今廢)中寨(州東北二百里通西禮番盗出)
(入之路有墩軍守)吊子峪(州西北一百三十里通西禮番資出入之路有墩)太石河(與西禮建界土)
(番土賊礦徒&KR0624;猓每聚為患宜設法防禦)太石山堡(郭參將築山高路峻要害宜防)
三岔口黃楊坪木竹坪慈竹坪(以上四處皆在耿貧峪最)
(深處昔年西番事擄范守備於此因議添設寨堡於三岔口四處軍民同守未果此間多民地採樵所出州城並附近居民頼)
(以舉火宜防)石關(州西十里郭參將設軍守)兩水溝(州西三十里通西禮番出入之路有墩)石門橋
(州西五十里西番惟上下打牙族利族最強盛隔岸烽火嶺為入犯生事之路必經此橋宜防)石門溝(通西禮番盗出)
(入之路有墩宜防)角弓峪(州西八十里通西禮番盗出入之路有墩宜防)白鶴橋(在角弓峪江西岸番之熟)
(宜防)殺賊橋(州西一百二十里西固交界西番必繇之路安家境林家山兩族最強曾内犯傷官兵宜防按階)
(内地凢各番及土賊茶徒礦&KR0624;出入之路各有墩堡兵壮防守十减八九矣七防關責在廵簡豊泉山責在防守官大竹坪責)
(在防礦官惟是太石河紅石庄大水埧鐵甲山野馬河皆番民典西禮岷土番連界礦&KR0624;資賊之薮也平埧無險可守惟有嚴)
(編保甲擇地方不時稽查以清窟穴此廵捕官所宜每飯不忘者也)夫關隘以詰奸而堡寨以收
保此亦官政所最急者輓近多重邊堡而輕忽民堡殊不知虜
闌而入則不趋邊堡而趋民堡矣避有備攻無備弗可輕也况
今賊氛未靖處處宜防使各堡編垊俱修備修守互相綢鏐則
長城寕獨在邊防哉
險要雖以防番然去郡漸遠礦盗茶徒&KR0624;夷亂民不時竊發其來
去徑路宜紀之以偹偵防一路自角弓峪通西禮生番資賊出
入之路一路大竹坪林壑險峻礦徒&KR0624;民往往竊據一路自
三岔口黃楊坪通木竹慈竹或至城下昔年擄守備范延武從此
路入一路自大石河乘其坪曠無險恣意出沒(以上入路不一盡俻不能)
(惟人情倫惰推委奸詭通同市利故彼得出其不意時為地方大患耳若專有責成嚴加約束防範偵探俾不因循僨事則又)
(司疆者之責也)
礦賊大金厰小金厰鮮家溝龍窩子大竹
坪(係成縣軍屯有防守官軍)豐泉山堡(係礦賊入蜀要路有官軍防守)
&KR0624;賊馬陳二姓每數十人挾妻子馬騾遷徙搶掠得財卽去而
各屯軍餘窩留分利最宜嚴禁
土番土番上接岷下連西禮每每窩盗事發差捕則聚衆持挺
拒敵即編立保甲庄頭終為難馴
軍餘鎻池小川&KR1608;牛江等距州數百里每村以千百計往往以
窩礦窩徊為地方害隣近州縣以非轄難制階營又以鞭長不
及有心地方者宜留意焉
洮岷舊洮州堡在洮州衛西七十里南接生番西隣川虜二
夷内侵必從此入臨鞏門戶洮岷咽襟西北籌邊兹首衝重地
也内設防守一員有中軍有坐堡額兵一千見六百員名馬四
百壹十八匹按洮州衛原以防番無虜患自正德間亦不刺
竊㩀西海而洮始防虜頻年内犯往往得志至十八年由官洛
直犯臨洮損兵折將洮非昔日之洮視諸邊為首衝舊洮州當
其鋒而甘不他官洛悪藏土門等㫮其入路近雖築邊一道低
薄難恃虜來動以萬計而衛兵不足三千衆寡之形未陣先辨
何以足兵何以足餉何以為久安長計任疆場之寄者枕戈而
籌之可矣古爾占堡在堡西十里有防守官一員旗軍二十
七名馬一十七匹官洛堡在堡西二十五里有防守土舍一
人管番夫一百三名悪藏堡在堡西二十里有防守土舍一
人管番夫一百三名迤東楊昇等一十二堡堡雖小俱係要
衝其防守軍各不過二三十名地衝若彼備单若此挹䔥葦以
捍衝流舉杯水以澆輿薪寕有幸乎保疆者何以籌之西固迤
東專力備番堡無要者
靖虜衞蘆塘堡在衛北二百二十里黃河外今為内地南倚
黃河不慮踏冰之入西連洪水氣勢相依以靖鎮而論新疆第
一要堡也内創設參將一員有中軍有兩哨有坐堡軍屯環列
以禦松酋蘆溝堡在衛北一百四十里東通鎻黃扼套虜之
衝西連永安綰松疆之要新設守備一員領中軍一員坐堡一
員撥正遊等營軍一千二百一十名守禦打刺赤堡在衛東
七十里駐操守一員嘉靖十七年中千戶所官軍三百八十七
員名守防乾塩池堡在衛東一百二十里駐操守一員以本
衛右千戶所全伍官軍三百一十九員名防守平灘堡在衛
西九十里舊蘭州境成化二十二年虜犯大浪口守備廖斌禦
戰大捷乃建堡撥本衛步軍九十八名戍守遂隷於衛駐操守
一員領官軍一百三十八員名守防永安堡在衛東北一百
五十里裴家川隆慶元年虜自老龍灣犯入郭城驛至衛城外
擄掠甚慘固原軍門王公崇古議建今堡靖虜守備移駐防守
仍&KR0674;靖虜參將小蘆塘在衛東北二百里黃河外本年同建
此堡分撥標下兵一百五十名防守官一員為輔車之之勢
索橋堡在蘆塘東四十里黃河北岸本年同建轉輸民運以便
支給防守官一員領軍一百名專一防河管理船隻
徭役論曰而知新法條鞭之爲北境累矣何者盖南境氣候旣
燠物産復饒有木綿粳稻之産有蚕絲楮紽之業又地僻力餘
營植不碍民間貧富不甚相懸一切取齊條鞭奚不可北境則
不然地寒涼産瘠薄卽中路又苦衝煩貧富相去何啻倍徙然
條鞭未行之前民何以供役不稱困盖富者輸貲銀差無逋貧
者出身力役可完且一身既食於官八口復幇於戶詎惟存貧
兼復資飬吏習民安慈其效矣自條鞭既行一㮣徵銀富者無
論巳貧者有身無銀身又不得以抵銀簿書有約催科稍廹有
負釡盂走耳徵輸不前申觧難緩那借所不免也以拆墻壘璧
之計見捉襟露肘之形官民不兩病乎驛所之病亦復類此前
巳略言之盖彼以包賠致流竄是走逓而累戶口此以應急損
邊廩又因差而累錢粮條鞭之於北境宜耶不宜耶名曰均徭
均耶弗均耶必百姓曰均斯均矣
里社論曰夫戶口里社所以記版籍也然版籍如常而民生日
瘁者何則名存實亡籍在民流偏枯賠貱日損不支耳盖征發
者按籍取嬴賠貱者分外竭力力盡則逋勢所必至則今之版
籍乃貧小之贅疣公府之虛劵也以虚劵而責實征譬之半疋
製長衣奚止捉衿露肘嬴夫肩重擔能無顛仆傾踣又如内耗
之人儀貌容觀豈不偉然而精神氣脉消鑠殆盡止可苟歲月
而能當寒暑哉且如安定籍二千二百矣實在止四百是以四
百應二千二百之役也通渭籍一千六百矣實在止六百是以
六百供一千六百之用也又富者以羡貲買輕貧者以無力肩
鉅他邑皆然隴西尤甚官避耗减之名而開除不列民困賠累
之苦而控訴無門此而不變勢將何極變之柰何則垜殘甲以
攅里嚴欺隐以清門是今日所宜急講也語曰不患寡而患不
均均則徭賦通勻居者無偏重偏輕之弊供輸平等流者有漸
還漸復之機夫以虛大致迯亡是求多反損之道也以攅减還
流竄是名損實益之法也此可爲尹晉陽告敢爲王膠東望哉
驛逓論曰今之驛逓在在稱病矣其病始扵召募自余記省二
十年以前官民相安不聞稱病也盖彼時酌丁力僉編其所僉
者皆丁多糧廣之大戶盖糧廣則地腴力厚出備不難丁多則
衆擎易舉流行無滯即以各屬槩計之每處戶不下二千餘本
驛所編馬驢牛不及二百頭豈二千戶之中不能選二百冨大
之戶乎此所以二百年來不稱病也召募乃於原額丁糧之外
率增十分之五以給募夫又令其自行打取夫冨戶應役時其
闔戶出備視原額不啻倍之雖倍而力大不覺也今即增五分
反免五分之費是於舊差中减五分也若零丁小戶丁糧之外
原無他優今槩增之五分是貧小之民替富民包賠也定門則
何為又自行打取則小民之塒雞蓄彘方應里積衙皂之吞噬
而破衣短襦又遭站戶之裭剥力難自活有負釡盂迯去耳試
查二十年以來戶口十分减去二三否則其病不但在驛所而
且及戶口里甲日耗所由來已故條鞭雖良法而俗有弗宜未
有不反爲害者今募夫小民均稱苦累有願復糧編之請語曰
窮則變長民者其何以調劑之
臨洮志
洪武二年大將軍徐逹進兵克秦隴乃遣馮勝統諸衛兵進征
臨洮李思齊窮廹遂以城降頋時戴德各將本部兵征蘭州
克之殘元王保保自甘粛以兵耒襲蘭州奄至城下守將指
揮張温擊卻之大將軍帥諸將西征吐番克河州(招諭吐番元帥何鎻)
(南普化鬼六等皆納印請䧏)追元豫王至西黃河底黑松林殺阿撒秃子于
河州四年議征沙漠以宋國公馮勝為征西將軍傅友德陳
德為副兵道出臨洮攻甘粛五年鄧愈沐英等至西番分兵
為三道併力齊入番部川藏覆其巢穴(窮至崑崙山斬首不可勝計俘男女一萬口馬)
(五千牛羊十三萬)三十一年三月粛王自甘粛移蘭州(前以甘粛兵變不常遂題)
(請移于此)弘治十五年兵備副使高顯守備楊佑統兵襲番夷鎻
南温古六失加敗之正德九年命總制都御史彭澤逐北虜
(虜住牧西海澤命總兵官徐謙帥萬人征之)十年套虜深入掠臨洮䓁處總制都
御史鄧章調官軍不能禦十三年虜復潜入臨洮嘉靖四
年設欽差戶部郎中住蘭州督理丼固邊儲自姜志德始(先是正德)
(五年御史潘倣建言添設戶部員外周汝勤未幾裁去本年以兵部尚書金獻民郎中胡宗明題改設戶部郎中)
八年洮岷番侵臨洮總制尚書王瓊遣鎮守都督劉文等進兵
擊破之十八年設臨鞏兵備道勅命按察司官駐蘭州整
飾軍務二十一年春正月北虜潜入蘭州大肆搶掠萬曆
三年西羌劄着他等入犯郡境殺掠人民固鎮總兵孫國臣統
兵分五路由舊洮州入剿大滅之(洮郡推官劉希稷&KR1069;軍斬首二百四十餘顆燒死男婦數)
(百奪獲夷器輜重三千有奇)十八年七月十三日虜酋火落赤由河境入
犯臨洮臨鞏兵備僉事郭宗賢固鎮總兵劉承嗣督蘭州遊擊
孟孝臣兵馬大戰於和政驛敗之(斬首十餘級火酋次子把罕兔長婿拜言他卜嚢俱中炮)
(死于陣)十五日郡四郊皆虜道路堵塞人心危懼孝臣自改河
領兵潜至南川下營賊勢稍觧十六日遊擊劉子都搜虜至
十九原虜自河西紅道峪潜入子都遇戰奮擊賊勢大衆力屈
而死十八日臨洮和府岳維華分遣民兵相機擊虜斬首五
十餘級(先是賊方入境維華調度守城旦暮登埤不辭劳瘁傳檄收欽境内幸保無虞者皆維華力也)虜屯
營朱家山二十七日總兵劉承嗣督領參將鄧鳳遊擊孟孝臣
郭有光等提靖固延寕四處兵馬與賊大戰時秋雨霪霖浃旬
日不止盔甲弓箭俱濕我兵不得騁賊乘勢大舉承嗣遂敗績
(是時死于陣者指揮李如玉千戶魏承勲李國瑞把搃何天衢)虜追承嗣甚急孝臣死救入
營得免火酋始入犯甚狂逞兵無紀律我兵零星堵剿逐至
郭麻灘遂失勢覓去路不得先發弱虜柝各柞口奔出留精兵
尾後至八月初二日盡出境(奪獲原擄男婦一百六十名口牛羊器物萬計)十九
年正月火酋部落潜住莾刺之南山固鎮總兵尤継先統領番
漢官兵襲之擊大創賊兵(斬首一百四十二顆)七月陕西廵撫都御史
葉夢熊防秋駐臨洮(自此遵廷議每歲秋初移鎮臨河冬初回省)二十一年移陕
西參將彭振雲領兵防範臨洮未幾改副總兵二十三年改
副總兵為臨洮鎮(以五府都督官守之設生營都司一員千把總官六員募兵一千五百丼凉等操兵馬并)
(䧏夷俱入營伍)二十四年正月昆着等酋紏合真相等假搶番
窺犯内地兵備僉事張棟會同臨鎮總兵官劉綎遣大兵入勦
賊迎敵我兵全勝追至巢穴虜復大潰餘奔逃(斬首一百二十有竒生擒八名)
(獲頭畜一萬八千有零)二十六年三月虜酋着力兔等住牧松山緣我
兵收降剿斬數多議欲讐犯兵備副使張棟會同臨鎮總兵官
陳霞調大兵分五路堵剿至六箇井大破之迄四月遂虜遠遁
(斬首六十一顆收獲馬駝牛羊輜重器械無筭)四月虜復寇烏蘭兵備副使張棟遣
蘭河二營兵馬由照山子渡河追襲虜大敗自是虜不敢窺松
山(斬首二顆生擒一名奪獲夷器甚衆)五月虜沙害海豸等率衆自大岔口歸
降棟收之發臨蘭二營給月糧馬匹聽操遣(男婦三百名口馬駝牛羊毳幕甚多)
十一月總督尚書李汶陜西廵撫賈待問以松虜遠遁檄臨
鞏兵備副使荆州俊議處恢復(自成祖逐胡虜于三受䧏城外河套尚無虜松山皆為内地)
(至成化初東勝地一失孛羅㩀套松山盡為虜有迄慶曆間欵市既啓着力兔宰僧阿赤兔䓁酋&KR0777;㩀松山䓁處于是蘭靖每)
(被荼毒凉莊遂成一線彼且呼朋引類搶漢掠番甫一登高盡窺内境二十三年奉檄遣兵深入松山追殺松虜馘青酋于乙)
(未之夏䤋永酋于乙未之秋丁酉冬則破羊川之犯戊戍春遂伐之謀所以着羊諸酋知西海不能渡松山不能守旋遁沙磧)
(適賀蘭而松山復為中國物矣廼議恢復)十二月遣臨洮府同知馮恂蘭營遊擊
閻逄時帶領兵馬自金城關由大岔口出塞踏勘雙墩子紅水
蘆塘等處議築長邊(恂等勘得雙墩子以東至紅水河四十里有水可以築墻紅水河以東三十里俱石)
(山無土不堪挑築應砌石墻自鹹灘墩至小蘆塘舊墩至索橋三十里川險間断或築墻或桃壕各相便宜)
二十七年正月虜聚衆屯住團卜山窺伺内地臨鞏兵備副使
荆州俊遣河營副總兵周國柱統兵擊敗之(斬首十五顆生擒二名口奪獲逹馬)
(七十五匹器械夷物甚多)二月總督李汶會同陜西廵撫賈待問丼粛廵
撫徐三畏臨鎮總兵官孫仁兵備副使荊州俊等親詣松山條
議脩築分工舉役選各營精銳兵馬設伏要害去處隄防虜優
(河東自永安堡索橋起脩蘆塘川等城三座𥙷脩蘆塘湖大城一座至雙墩團庄分界河西自泗水堡脩遊玉門兒䓁城三座)
(補脩扒沙营城一座至雙墩團庄分界是年五月告成)兵備副使荆州俊㩀蘭營報遣
通丁真夷往松山蘆塘廵哨遇虜對敵勝之(斬首二十三級擒獲婦女二口)
設立將領兵馬糧芻以備分守(自永泰川以東設蘆塘參將一員小蘆塘操守一員&KR0674;靖虜道)
(永泰川以西設紅水遊擊一員中軍一員把總二員坐堡一員馬步兵一千名三眼井操守一員坐堡一員馬步兵五百名各)
(于蘭州衛分撥糧料俱随原衛關支隷臨鞏道)三月副使荆州俊調集兵馬搜剿虜
酋遺孽松山犁然空(恐虜酋窺伺督発臨蘭二营内丁降夷晝伏夜行直抵青羊水剿除萌孽斬首二十)
(餘級松山自此始空)四月虜酋潜入松山優築謀奪故巢副使荆州俊
發兵伏黃沙掌襲擊敗之追至中衛虜遁去(斬首七顆奪逹馬一匹甲二副)
五月虜精兵住抗那將紏衆渡河侵犯内境州俊遣哨丁崔彦
明䓁伏和尚坪俟虜半渡齊出撲射敗之(斬首二級人馬被射溺死者甚衆)
虜賊潜至靈匝山搶掠番漢牧放牛羊荆州俊遣兵由藏山對
敵三次大破之(斬首二十一級)二十八年正月副使荆州俊招降逹
番川藏六卜等千餘名火酋覺發兵來奪州俊隨遣官兵迎護
降番遇虜連戰大勝虜披靡遠退(直至交子岡斬首十九級奪獲夷噐甚多)三月
州俊建弘濟橋于囤子溝以濟緩急(蘭與河由囤子溝通道止距二百里中界洮河水勢)
(洶湧不可渡彼此策應必由臨洮緩急不能相濟當事者苦之遂檄通判徐有登督脩浮橋于此計闊四十一丈舡十二隻)
六月總督李汶檄參政荆州俊加脩紅水三眼井二堡二
十九年二月荆州後計處松山善後事宜(先是紅水止設守備因極邊衝要改守備)
(為遊擊增兵馬又以城池窄狹復自舊城東西南三面展脩新城一百四十九丈)五月火永䓁酋結
好率衆占㩀莽捏收番用圖報復兵勢壓境荆州檄將領設
伏兵勝之(斬首三十四級奪逹馬二十三匹夷具千五百有竒)三十年正月參政荆州
俊以番虜哱羅台失等率衆歸附收之(遣河营參將姚德明出境廵視至却遜界口哱)
(羅台失䓁男婦一千七百六十五名携馬牛㫋罽降)虜土滅恰等侵掠河境州俊發番
漢官兵至古尔半大破之(斬首五十有五生擒七獲牛羊二千三百有竒輜重甚多)
二月荆州俊遣哨丁真夷兵偵虜至卜浪五都兒遇敵勝之
(斬首四獲逹馬一百三十有奇)酋子揣庫兒寇逼河境州俊遣番兵哈番板
等擊破之(斬首二獲逹馬二十一匹輜重亦多)八月虜屯㩀松山之北總督李
汶檄洮固二鎮兵由蘆塘出邊搗巢賊大創(斬首二十一獲達馬四十三匹)
八月至十月州俊收紅水等處降夷共八起(男婦百七十有五)九月
真相台吉等酋提兵謀雪土滅恰讐州俊恊同總兵官孫仁調
遣諸營兵至節子岡大戰獲全勝(斬首二百十三獲達馬百三十有二輜重數萬計)
十月虜尚窺伺内地州俊遣官兵廵哨至沙窩遇戰勝之餘虜
北遁(斬首三獲達馬一匹夷具甚多)十一月西羌六丑力節等作逆臨鎮總
兵官孫仁督兵由宕昌五路進剿大滅之(仁即先年固鎮總兵官孫國臣子羌人前)
(後為逆孫父子相継剿之斬首二百五十餘級奪獲夷器四千并燔其族)十二月大酋部落從沙
溝過冰橋住逹子州謀犯河州州俊遣官兵破于隴羊硖(斬首四獲)
(逹馬一匹夷具甚多)三十一年五月總督李汶廵撫顧其志上䟽議脩
老虎城改為永泰城(時緣松疆新復沿邊千里所設墩堡無幾遠近難以應援遂築北城設副總兵統轄)
(蘆塘參遊兵馬)六月撤移蘭州參將䓁官扵新疆駐劄(初蘭州諸营堡原以備禦)
(松虜既有新邊即屬腹裡于是撤蘭州參將併党家䓁堡操守扵新疆城堡更于城以南築小堡二一名鎮虜一名保定添設)
(墩臺二十餘座撥軍守瞭)八月虜竊穵紅水新邊州俊遣兵堵剿于白墩
子餘虜驚奔(斬首二十八獲達馬六匹牛十一隻奪夷器甚多)冬虜衆躧冰南犯州
俊會同總孫仁遣驍騎相機拒剿至把撒等川火攻破之(斬首十七)
(獲逹馬二匹奪夷器甚多時火酋小婿擺兔他卜嚢死于陣)三十三年七月屬番扳只殺千
戶張燧廵撫顧其志會軍門李汶檄參將姚德明勒兵問状得
三渠魁仍還所掠以番俗罰九九遂平八月荆州俊因事揆
策復立番站以通道路(河州至歸德國初設站者六曰三岔窵溝討來保安紅土邊多清水每站設)
(番官一員如腹裏驛丞例各給印信站馬應付往來公使非圖借力于番也明荒服同軌之義聮遠人携二之心萬曆二十年)
(總兵尤継先統兵西征以軍裝負累番馬逓送自是番疲于力併廢其驛而道路為之不通頃因挫哈之變州俊多方筹策查)
(照原設驛逓如三岔等站仍舊復立每站各選番官一員各軍五名各馬八匹番人亦無梗化者)
水利狄道縣唐古泉水由清水渠至番城灌田地二百餘頃
洮河水由深溝兒至郡城西灌田園百餘頃年久淤塞萬曆
乙巳知縣閻士望䟽通之三岔河水至野門口灌田地百餘
頃柳林溝水由好水溝至洮河田地一頃二十五𤱔合水
清水至家康崖灌田地一頃五十畆新店子溝水至稅家湾
灌田地一百頃太石舖溝水由古城至洮河灌田地八十餘
𤱔牛頭溝水至朱家溝灌田地三十頃安家河湾水至李
家湾灌田地伍拾畆中舖溝水由蔣家山根至溝口灌田地二
十頃蘭州阿干水自分水嶺分為二南流金縣為浩亹河北
流蘭州為阿干河由西園至城内灌阿干等里田園九十九頃
一十一畆五泉水自臯蘭山下至南園灌田園二十五頃五
十六畆黃峪溝水在州西七里筍籮溝水在州西南六里金
蒲水在州西二十里東柳溝水在州東三十里西柳溝水在州
西五十里五溝灌溉所資不同共計田地三百餘頃崔家崖
&KR0309;教場後&KR0309;皆東西二川所資水利于黃河者灌田園二百餘
頃金縣馬家溝水灌田地一十餘頃小龕峪水灌田地九
十餘畆官溝水分流馬家溝由常川入城灌田園一頃河
州老鴉山口水至九眼泉有古蹟渠成化癸卯守備康永開&KR0309;
百五十里灌田地一千頃年久湮廢隆慶間參將張翼知州聶
守中仍䟽通之萬曆壬辰知州耿德章復濬之後官渠&KR0309;口多
衝壊萬曆壬寅知州陳文焯相勢新開長渠一道自焦家&KR0309;北
折入九眼泉三十里灌溉仍故漫湾渠水永樂間都督劉釗
創開萬曆癸卯知州陳文焯復濬灌田地一百頃
礦洞蘭州北二百五十里松山之南礦爐三十座
窰冶狄道縣瓦窰十座鑄瀉爐四座蘭州磁窰三十四
座瓦窰十座鑄瀉爐一座金縣磁窰二座瓦窰
鑄瀉爐一座河州磁窰七座瓦窰十一座鑄瀉爐三座
茶馬地畆成化改元兵部以馬政議行屯田于濱邊衛所
每地一頃歲徵銀一錢以備買馬之用名曰地畆
樁頭成化丁酉以所給戰馬倒折係在家者奏准在外各邊
照京营馬隊官軍事例馬主出樁頭銀兩則次以罰調養失宜
及走失被盗者名曰樁頭係都指揮者出銀三兩係指揮
者出銀二兩五錢係千百戶鎮撫者出銀二兩係旗軍者
出銀一兩五錢係走失被盗者各加銀五錢朋合成化
丁酉以所給戰馬倒折係在陣者奏准在外各邊照京營馬隊
官軍事例每歲以六個月為率各出朋合銀兩則次以備置買
戰死馬匹每月都指揮指揮一錢千百戶鎮撫七分旗軍五分
名曰朋合
收領先是地畆樁朋銀兩歛于無事之日類觧陜西行太僕
寺收貯以備原衛所官軍買馬拖欠則催徵告領則覈給嘉靖
己丑總督王瓊奏請各衛自行收支節省冗費後因衛所作弊
至癸巳歲廵茶御史郭圻仍令觧貯夲寺如遇買𥙷必湏呈報
茶院批行該道勘實方給領如拖欠三年以上者雖有銀兩不
准給發若積貯雖多亦不准别衛借用邇來衛所徵觧多不及
時弊且滋生萬曆甲辰廵茶御史史學遷按洮清查嚴督其地
畆䓁銀不時徵觧如期而收領之弊竇且盡息矣
疆域河境原近西海番虜環㩀洪武丙辰征虜將軍鄧愈窮
追番部至崑崙山道路䟽通奏設必里衛分二十一族頒降金
牌二十一面為符納馬永樂丙戌都指揮劉釗奏立守禦千戶
設屯十一處成化以來黑章咂等族移帳侵優屯寨阻塞道路
累嘗撫化而叛服不常正德初虜酋亦卜刺等部落潜㩀西海
河洮二衛屬番大罹其害失其故土侵逼漢疆遂設河州茶馬
司額設大使一員監收官一員歲用茶每歲用茶易馬賞
番等項共五萬一千二百篦有竒歲中馬每歲中馬原額
年例一千五百四十匹分給各鎮官軍騎征餘者發牧作種(萬曆)
(戊子後因庫有積茶番有餘馬節次增中河州增至三千四百五匹五司歲計一萬二千餘匹至庚子歲廵茶御史畢三才因)
(馬增多引茶缺大題准每歲額定三千四十匹)歲給馬延寕輪流一千三百匹
固原七百五十匹蘭州歸德景古等營三百七匹河
州營五十匹苑馬寺九十三匹
納馬番族河州癿藏族老鴉族弘化族珠珍族靈
藏族加咂族西番州族逹子州族攪覺族白章咂
族令咂族剉哈族子剛巴族羅思曩刺族龍卜族
保安站族思拜思族朵工族列思巴族雙逄族
引劄目族黑達子族英雄族撒刺族邊多族火藍
族拾藏族鉄巴族朵藏族川藏族着亦咂族思
曩咂色納族咂泥族青寺尔族龍瓦尔族朵日族
果尔族阿思工族汪束族川撒尔族大安族巴哈
族吉巴族乞台族火尔藏族吉咂族羌刺族遠
竹族沙藏族些兒加族使哈族乞加加族失加右
族牙卜滅六族朵加尔加族冲不鸞車族
税課蘭州税課局帶收丼州官茶先是因甘粛孤懸河
外原非行茶地方亦無招中事規嘉靖癸亥廵茶鮑御史看
得該鎮番族頗多比照洮河西寕事例題准于丼州建設
茶司因商人苦于運拽調停折中收貯蘭州自隆慶庚午歲
起將洮河西寕三茶司商人擇其節年完茶數多者各給甘
州茶一引運至蘭州稅課局帶收其應易馬者迎運甘州
應給商者令本商運至西寕等處貨賣則商有一半脚
力之省稱兩便矣邇来官司及拽運漸起弊端商頗稱累
萬曆甲辰廵茶御史史學遷按洮檄該局收納不得留難仍
緝脚力沿途竊茶者重治之商頌在道
堡寨狄道縣所轄民堡六座鄭家堡&KR0238;家堡沙泥堡
駱家堡楊家堡康家堡臨洮衛所轄堡五座官堡
高崖堡何家堡慶平堡銅錢岔堡渭源縣所轄民堡
四座馬家堡耿家堡王家堡南川官堡蘭州舊轄
民堡八座桑園兒堡柴家臺堡達家臺堡張家湾堡
黃峪溝堡八盤堡阿干鎮堡小馬蓮灘堡蘭州衛
舊轄堡一十六座把石溝堡什字川堡西古城堡積
積灘堡馬家湾堡安寕堡十里店堡東崗鎮堡東
古城堡夏官營堡柳溝店堡朱典營堡石頭溝堡
丼草店堡三角鎮堡茨坪劉家堡中護衛所轄堡六座
塩場堡一條城堡買子堡秦旗營堡佃子川堡
張家堡
新疆紅水河堡在州北五百四十里周圍一百二十丈高三
丈一尺闊二丈壕深一丈五尺闊稱之内設遊擊中軍公署各
一所經過公館一所倉場各一處關王廟宇一處營房俱全後
因改將增兵復議舊堡三面接築新城一百四十九丈角臺楼
舖門洞全外條耕牧團庄一處三眼井堡在州北五百里城
池高闊如紅水内設操守公署一所經過公館一所關王廟宇
一處營房倉厫全以上二堡萬曆二十七年兵備副使荆州俊創
建永泰城在松山紅水迤南一百二十里周圍四百八十丈高四
丈闊三丈内設副總兵一員千把總官五員馬步軍二千名倉
場各一處倉官一員保定堡在天池水永泰迤南一百五十里周
圍一百六十丈高三丈五尺闊二丈五尺内設操守官一員馬步
軍一百五十名鎮虜堡在滚巴川保定迤南一百二十里周圍高
闊尺丈額設官軍名數與保同(按此一城二堡草創未及萬曆三十二年總兵李汶会廵撫顧其志議奏)
(添設盖謂紅三二堡去蘭遠甚城孤援寡因是度程塗察險夷建立三城與紅三相唇齒而副總兵統轄蘆塘等處勢若列星便若臂指)
(倘一有事自不患彼此非輔車也)金縣所轄民堡八座清水堡定遠堡宋
家堡魏家堡邵家堡龕谷塞堡竇家堡上劉家堡河州
所轄民堡一十一座和政堡定羌堡銀川堡長寕堡俺歌堡
韓家堡尹家堡吹麻堡黑石山堡高陵山堡紅土坡堡
河州參將營所轄堡一十座大通堡党家堡弘花堡龍
溝堡景古城堡馬家灘堡雙城堡吹麻堡千觀臺堡陡石
關堡河州衛所轄寨四座十里屯寨水泉坪寨安遠坡寨古
城寨歸德遊擊所轄堡一座寨六座歸德堡周鑑寨王源
寨劉慶寨李釗寨康泰寨楊鵉寨保安操守所轄堡一座
保安站堡新脩起臺堡大城一座周圍一百六十丈關城三面一百
一百丈高三丈五尺闊二丈五尺内設守備中軍公署各一所過往
公館一所關王廟一所營房俱全萬曆二十九年兵備右參政荊州俊創建
關隘狄道縣關一座摩雲嶺關在縣北一百五十里蘭
州關一座金城關在城北二里黃河北岸宋紹興四年置㩀
河山之險以為固國朝景泰間守備李進鑿石重建萬曆二
十五年兵備副使張棟易土為磚有記河州關二十四座
積石關在州西百二十里癿藏關在州西七十里老鳽關
在州西九十里土門關在州西九十里槐樹關在州南七
十里殺馬關在州南八十里陡石關在州南八十里崔
家硤關在州樊家硤關在州五臺關在州西山小路關
紅崖子關莫埿關石嘴兒關朵只巴關舡板嶺關
西兒關喬家岔關雅塘關思巴思關大馬家灘關
小馬家灘關麻山關安龍關
塞垣蘭州參將所管邊墻四道河南大邊一道東自靖虜
衛大狼溝起至迤西沈骨硤止通長四百餘里河北邊墻一
道自塩場堡起至沙岡墩止長五千六百二十丈桑園兒小
邊齊峴口起至小水河止長四百五十丈桑園兒築砌邊墻
共長七百一十三丈紅水遊擊所管邊墻一道新邊自蘆
塘交界永泰川起至迤西扒沙交界雙墩子止通長九十里
河州參將所管邊墻四道大通河邊墻一道自大通河起至
迭遜溝止通長八十里河北大通堡邊墻一道長二百九十
丈河南大夏河邊墻一道長一百四十丈䂖砌鶯窩硤邊墻
一道長二十五丈
𤇺燧蘭州參將營所轄墩臺一十七座猴子山墩古城
角墩高嶺兒墩烟洞溝墩峯臺山墩一豁峴墩定
火城墩老&KR1295;窩墩黑磘洞墩三十六盤墩看泉山墩
彬草山墩石山墩土人川墩望遠山墩羊角山墩
滚巴川墩庄營二處野狐橋團庄猴子山營房蘭州
衛所轄墩臺二十七座黑石頭墩白虎山墩鎮寕墩
東崗鎮墩沙崗墩齊峴口墩竇家崖墩鷄瓜山墩
上碾堡墩結家嘴墩第三都墩閻家坪墩扎馬臺墩
古浮橋墩深溝兒墩土圈山墩黃上坪墩狼兒山
墩卧龍川墩車道嶺墩密不老墩水泉兒墩安家
山墩崔家崖墩青石嘴墩高山墩横嶺墩中護衛
所轄墩臺四座魯谷兒墩王信溝墩尖山兒墩西
坪墩紅水遊擊营所轄墩臺三十一座永太墩青石嘴
墩太山墩亂山墩麻黃墩沙梁墩城東墩城南
墩城北墩西界墩黑石墩平川墩鎮虜墩平虜
墩城南墩城北墩舊古墩板井墩威遠墩靖邊
墩鹹井墩騷狐泉墩三山墩八字山墩靖虜川山
墩頑羊山墩駱駝山墩龍頭山墩鎻寒山墩平川
墩滅胡墩營房二處騷狐泉營房鎻寒川營房河
州參將營所轄墩臺七十座崔家源墩乾溝源墩小黑
水墩張百戶寨墩舡板嶺墩乾溝山墩劉家山墩
安家山墩孔家寺墩青石山墩朱家臺墩党家源墩
党家山墩大通源墩黑山石墩勉哥山墩黎哥山
墩小川山墩飛山崖墩苟家山墩康家山墩叚家
山墩弘花寺墩上沙子墩下沙子墩滿古都墩哈
唇墩火燒溝墩白路湾墩川城兒墩苦水泉墩焦
家山墩党家山墩高嘴山墩韓家寺墩雙城山墩
川撒山墩節子凹墩箭山嶺墩旦隴坡頂墩果麻嶺
墩經厰嶺墩酸茨石嶺墩李子坡墩打兒加墩葱
花嶺墩石嘴嶺墩山寨嶺墩任家山墩王爾山墩
石嘴嶺墩丘家嶺墩槐山嶺墩火燒嶺墩滅兒古山
墩的巴山墩槐關嶺墩癿藏山墩起臺墩潘家嶺
墩栢楊中嶺墩牛頭山墩䂖嘴山墩牛安山墩柔
柴凹墩八陽山墩老馬安山墩陜藏山墩青山墩
鹿場山墩歸德遊擊營所轄墩臺十座山坡墩官田墩
下馬厰墩撒通山墩寺角嘴墩馬連墩王屯寨墩
周屯寨墩通小山墩蘆子溝墩
二百三十里
萬曆二十七年李汶䟽
看得柗山既空故疆已復其經理善後最為喫
緊而善後云者非築邊建堡設官屯兵其道
無繇也今會官踏看柗山東西一帶延長四百餘
里堪修長邊一道河東自永安索橋至小柗山雙
墩分界共一百八十里河西自泗水土門至小柗山雙墩
分界共二百二十里在河東則蘆塘川應設參將一
員兵馬二千名築城一座蘆溝口以西紅水河應設
守備一員兵馬五百名築堡一座蘆塘湖設防守一
員兵馬一百名築堡一座在河西則扒沙營應設
參將一員兵馬二千名幇築舊城一座阿&KR0309;嶺應設
守備一員兵馬五百名築堡一座裴家營工門兒
各設防守一員兵馬各一百名築堡各一座屯戍協守
相為聲援等因炤得自國初驅胡虜扵三受降
城外則河套賀蘭尚且無虜柗山故自寧區即成
化初虜據雖或不無西訌然王住有時柗山亦非
甌脫惟是降萬間𣢾市一起招致賓酋等盤窟
其中莊浪從此遂成一線而蘭靖莊凉則無處無
時不荼毒且偽造妖書紅旗傳播胡主起扵草地以
摇遠邇雖屢入屢挫窺犯猶昔幸今恢復亟宜
修守查得自凉之泗水以至靖之索橋横亘不過四百
里許乃舊自永安歴臯蘭渡河逾莊浪以至凉則一
千五百里捨此四百里不守而欲守一千五百里之邊果
孰難而孰易修此四百里之邊牆又何難而何阻勘
得自鎮番以至中衛烽堠相望迄今舊址猶存其
修邊也雖皆主扵築牆然遇沙鹵則挑壕遇崖絶
則削塹取其足以遏奔軼斯已也工俱自今春三月
起至冬十月止為便
吐蕃傳初太宗平薛仁杲得隴上地虜李軌得凉州破吐谷渾高昌開四鎮玄
宗繼收黃河磧石宛秀等軍中國無斥候警者幾四十年輪臺伊吾屯田禾菽
彌望開遠門揭候書曰西極道九千九百里示戍人無萬里行也乾元後隴右
劔南西山三州七關軍鎮監牧三百所皆失之憲宗嘗覧天下圖見河湟舊封
赫然思經略之未暇也宣宗大中三年二月復三州七關明年張義潮奉瓜沙
伊肅甘等十一州地圖以獻會要五年七月紀五年十月沙州人張義潮以
瓜沙伊肅鄯甘河西蘭岷廣十一州歸于有司十一月置歸義軍義潮為節度
使其後河渭州虜將尚延心獻𣢾收二州咸通二年義潮奉凉州來歸七年僕
固俊取西州收諸部十月斬恐熱
長慶二年劉元鼎使吐蕃踰湟水至龍泉谷西北望殺胡川哥舒翰故壁多在
湟水出蒙故抵龍泉與河合其西三百里曰紫山直大羊同國古所謂崑崙者
東距長安五千里河源其間流澄緩下稍合衆流色赤行益遠它水并注則濁
故世譽謂西戎地曰河湟
西寧衛東至莊浪衛境三百里西至西石硤七十里
又西出塞外至罕東衛故地五十里南至黃河三
百里北至大通河二百六十里東南四百里並河州界
東北六百里至古浪城西南一千五百里抵安定衛故
地西北六百里接永昌衛境北去行都司一千二百四十里
東至陜西布政司二千三百里并有古之西平樂都
西海澆河四郡之地十五為蕃部所居而納馬易茶
猶為服屬
洪武元年正月甘肅省理問所官祁貢哥星吉歸
附(此西祁始祖)二年都督沐英略地崑崙討蕃部
平之四年五月元西寧州同知李南哥以州歸附(此)
東祁二李始祖五年始置西寧衛八年立安定阿端
二衛十年四月命征西將軍鄧愈副將軍沐英討
土蕃至崑崙山大破之十九年命長興侯耿炳文城
西寧三十年罕東酋長鎖南吉刺斯入貢置罕東
衛以鎖南吉刺斯為指揮僉事置西寧荼馬司
招罕東等四衛甲冲等十三部納馬易荼永樂
四年置苑馬寺于碾伯城置曲先衛洪熙元年
安定王叛命會寧伯李英西征至崑崙山鴉零闊
平之宣德八年改西寧衛為軍民指揮使司領左
右中前後中左六千戶所弘治五年遣指揮哈林
詣西寧求安定王族孫陜巴襲封哈密忠順王正
德四年北虜頭目阿爾秃厮丞相亦卜刺竄入西海
攻破西寧諸蕃先是北虜小王子怒阿尒秃厮亦卜刺欲殺之
二酋懼奔河太擁部落至凉州乞空閒地居牧凉州將吏閉門
不敢應凡十餘日始大掠入西海攻破西寧安定王䓁部奪其印
誥諸蕃散亡遂據有其地此西海住虜之始七年閏五月
海虜入犯北川守備江淮追至旱坪山擊敗之七
月指揮甘俊襲擊海虜于紅柳灘八年正月海虜
犯南川守備金冕禦之扁道嶺敗績指揮使陳治死
之九年命總制都御史彭澤總兵徐謙西征海魯
北虜亦卜刺復入西海先是總兵徐謙帥萬人討虜西海
虜南渡河大掠洮岷屬蕃未久復回継為小王子所收阿爾秃
厮亦卜刺二酋俱北徙未幾亦卜刺聞小王子復有殺害意仍竄入
西海十一年正月海虜犯南川守備神楫禦于扁道溝
百戶葛鎮丁顯死之巴沙昝咂諸蕃部叛百戶佛玄
戰水磨溝死之總兵徐率兵襲巴沙等叛蕃敗
之十四年十月隆卜部烏思巴尒諸蕃酋叛千戶李淳
戰死之十一月革咂部蕃鎮南温古六失加侵掠弘
化寺兵備副使高顯守備楊佑帥兵襲至擺羊戎山破
之嘉靖二年閏四月海虜入犯北川守備楊佑擊于
清水溝敗之八年北虜阿爾秃厮入西海与亦卜刺結
姻九年叛蕃掠碾伯四月指揮彭果擊叛蕃于土
官溝敗之十年海虜入犯西寧守備彭杲敗之十
五年正月套虜入犯西寧閑居總兵官魯經參將
鸞敗之二月守備崔騏伏兵思巴務峽襲擊海虜
敗之十六年二月守備崔騏敗海虜于鐡佛寺二十
年正月套虜入犯下川口都指揮祁鳳禦走之吉嚢
犯西寧總兵楊信副總兵王輔等敗之二十二年昝
咂部蕃酋却星吉出掠守備許世爵進敗之俺
答阿不孩來牧海虜四犯凉州十一月守備許世爵
撲殺蕃酋二十三年五月海虜犯南川守備薛卿
禦之王狗爾峽北虜由西海歸套二十九年尒加
定部蕃攻掠碾伯守備唐勇擣巢敗績三十年
昝咂部蕃攻掠紅崖堡百戶劉清總旗孫瑞先
等死之碾伯操守賀有年追擊叛蕃戰死之
兵備副使范瑟置定西門于冰溝南控扼叛蕃
三十一年守備鄭曉擊虜于燕麥川三十二年設
加和尚爾加定聚昝咂諸蕃部攻掠堡寨兵備副
使范瑟率兵討破之三十三年署事參將金鑑
禦海虜于沙棠川敗之三十四年閏十一月參將張
廷輔擊叛蕃于沙棠川敗之三十六年海魯犯南
川大掠五日而還六月操守彭汝為追擊爾加定
諸部叛蕃死之八月昝咂部蕃出掠紅崖溝十
月叛蕃出掠水磨溝復掠鐘家莊三十七年五月
叛蕃出掠白石溝七月紅帽兒蕃入掠瞿曇寺
十月昝咂叛蕃入掠楊官溝十二月昝咂叛蕃入
掠弩木只溝碾伯操守嚴威擊走之叛蕃復
掠西水磨溝三十八年正月刺咂部蕃出掠土官兒
溝操守楊真禦走之參將張世俊擊叛蕃于
乾溝敗之一月刺咂部蕃復掠黑柗峽于家寨
九月海虜犯南川莊浪參將周欽合禦之三月
海虜入犯川參將張世俊遣指揮羅柗伏兵沙
山尾擊敗之四十年三月叛蕃掠顔只溝操守
嚴威擊破之四月革咂咂叛蕃從南山掠馬哈
刺溝參將崔騏禦海虜于擺羊戎山擊走之
隆慶二年思我思哥部蕃出掠兵備副使侯東
萊督參將陳愷掩擊獲其豪酋千戶錢世盈
与紅帽兒賊戰死之六年參將蕭文奎帥竒兵
掩擊却爾加部叛蕃斬其豪酋萬曆九年哈咂
部蕃入掠思打岔硤百戶郭承勲劉世爵追出塞
外中伏死之十三年兵備副使燕好爵帥兵擣哈咂
部蕃破之十四年套虜莊秃賴入掠碾伯等處諸
番部十五年九月柗虜入掠燕麥川蕃部兵備僉
事萬世德禦走之柗虜再犯北川萬世德禦走之
十六年九月海魯瓦刺他卜囊入掠南川蕃部副總
兵李魁等禦于王狗尒硤死之覆其軍十七年哈
咂部蕃入犯三川防守百戶劉存仁追戰死之九月
套虜卜失兔入掠瞿曇寺等處十八年正月昝咂
部蕃入掠沙棠川防守百戶劉世臣追戰死之五月
順義王撦力艮送佛至西海因掠洮河二州七月
詔遣兵部尚書鄭洛經略西海柗虜宰僧阿赤
兔入掠隆卜部蕃十九年正月經略尚書鄭洛檄
副使石檟參將祁德招收諸生蕃部五萬八千有
竒九月總兵張臣贊畫僉事萬世德參將魯光
祖等出塞逐虜至西海焚仰華寺二十三年九月
戊寅海虜瓦刺他卜囊衰大寇南川兵備副使劉敏
寬參將逹雲禦于捏尒朵硤殱之十月辛酉
海虜瓦刺他卜聚納刺諸虜入寇西川都御史
田樂副使劉敏寬帥參將逹雲遊擊張應學
余世威鄧榮祖等合禦于康纏溝大敗之壬戌
都御史田樂監軍同知龍膺親督諸營兵追
虜出塞至白石崖大敗之二十四年議城刺哈山
通歸德路議置玄朔城扵玄朔山西九月西寧
營哨騎同刺卜尒部蕃禦虜于西海之明沙斬首
十五級海虜永瓦諸部遁居鹽池腦大酋渡河
而南已上龍膺志二十五年七月永召卜寇西川兵備
劉敏寬參將趙希雲禦于刺牙壑兵敗希雲
死之北川守備王汝翼中軍彭大㣧死之二十六年
永召卜歸套火落赤牧西海請𣢾許之是年海
虜大舉入寇副總兵李魁禦于灣溝硤死之三
十一年大落赤犯西川兵備李有實參將張大紀破
虜于巴尔革三十四年城威遠北川平虜南川伏羌
是年思各迷犯搶南川守備李希梅死之四
十三年火落赤䘚子黃台吉牧西海四十七年黃
台去犯沙棠川兵備李作舟副總兵王汝金禦于
燕麥川却之七年黃台吉犯西寧兵備宋祖舜
副總兵梁甫䓁禦却之崇禎三年黃台吉兄弟
殺乞師套虜王超兔大頭目威鎮入據海兄弟悉
殺之許𣢾七年十月二十七日鎮海民馬安邦叛兵
備孔聞籍同妻女自焚死太監張守禮守備丁
孔㣧中軍李本隆百戶張爾靖等死之時張太监因
買馬激變十一月掌教冶秉乾西納班着尔領真
平之十年酋瓦刺大骨什巴都尔黃台吉攻哈
酋超兔殺之收其衆許𣢾十二年十一月廵撫吕大
噐勦巴咂加尔朵番斬級一千五百十六年十二月
偽防禦使齊之宸制將軍鲁文彬至西寧十
七年正月土官祁廷諫子興周執文彬殺之偽總
兵賀錦破西寧興周復擊錦于南川伏羌堡
殺之興周入西海
崑崙山在衞治西北故臨羌縣境漢書地理志注云崑崙在臨羌西北有王母祠石室仙海
鹽池西有弱水崑崙山祠唐長慶中劉元鼎使吐蕃云三山中高四下曰紫山古所謂崑
崙魯曰悶摩黎山元潘昂霄黃河志云吐蕃朵甘思東北鄙有大雪山即崑崙自
山腹至頂皆雪炎夏不消遠年成冰洪武間西平侯沐英征西將軍鄧愈追羌俱至
此山非古所謂崑崙也自酒泉太守馬岌傅會立西王母祠故得是名見崑崙積
石二山辦
積石山去衞治東南三百里故龍支縣南境兩山夾峙多巨斧㾗河出其中相傳即
禹所導處恐非按張守節史記正義云河有小積石山河出大崑崙經于闐入鹽澤
潜行入吐谷渾界大積石山又東北流至小積石山
東吳俞安期崑崙積石出辨云按范曄漢書志郡國云臨羌有崑崙班固漢書志
地里其金城郡臨羌縣下注云西北有西王母石室仙海鹽池西有弱水崑崙山祠至唐而
吐蕃自云崑崙山在其國中長慶中劉元鼎使吐蕃稱三山中高四下曰紫山古所謂崑崙
虜曰悶摩黎山勝國潘昴霄黃河志云吐蕃朵丼思東北鄙有大雪山即崑崙國
朝洪武三年西平侯沐英九年征西將軍鄧愈追羌人至此山歲云崑崙此始于凉張駿
時馬岌傅會之言也馬岌為凉酒泉太守上言酒泉南山即崑崙周穆王見西毒謂
此山宜立西王母柌以禆朝廷無疆之福駿從之西王母既祠厥後范瞱遂以崑崙載
之臨羌而注班固地理志者亦約曄書張大之酒泉之南山非臨羌之西北手然禹本
紀云河出崑崙崑崙甚高三千五百餘里日月所相避隱為光明也其上有
醴泉華池去嵩高五萬里地之中也龍魚河圖云崑崙山天中柱也水經云崑崙墟
在西北去嵩高五萬里河水出其東北陬淮南子云高萬一千里有竒上有木禾珠樹
沙棠琅玕在其東綘樹在其南碧樹在其北佛圖調西域志云阿耨逹大山其上有大淵
水即崑崙山康泰扶南傳云天竺恒水之源乃極西北出崑崙山穆天子傳云天子自
崑崙山入于宗周里西土之數自宗周瀍水以西至于崑崙側瑶池上萬有一千一百里酈
道元注水經按是數說參以山海經謂里至互殊非所詳䆒盖攷之山海經而不悟崑
崙有海内大荒之别也山海經之海内西經云海内崑崙之墟在西北帝之下都方八百里
高萬仞百神之所在河水出其東北隅入禹所導積石山郭璞注云言海内海外復有
崑崙山又山海經之大荒西經云西海之南流沙之濱赤水之後黑水之前有山名曰崑
崙之丘其下有弱水之淵環之其外有&KR2960;火之山投物輒然有人戴勝虎齒有豹尾
穴處名曰西王母是有二崑崙焉盖穆天子所登山海經所謂海内之崑崙班固西
域傳所載南北有大山中央有河東西六千餘里南北千里東則接漢阸以玉門陽關西
則限以葱嶺計其里至度其在所是介葱嶺于闐之間矣葱嶺以西為天竺國
又西有大崑崙是為天柱是為地中山海經所謂大荒中之崑崙西域志所謂阿耨逹
大山禹本紀水經所謂去嵩高五萬里水經所謂河水出其東北陬屈從其東南流又南
入葱嶺山者是已班固所謂河源一出葱嶺一出于闐是其重源也張騫尋河源至乎
于闐葱嶺以為河源而司馬遷遂有烏覩崑崙之論不信夫禹本紀山海經之載又
言九州山川尚書近之獨不覩尚書亦有織皮崑崙析支渠搜之紀乎又水經載河水由
葱嶺逕西域十三國而注泑澤班固西域傳云河有葱嶺于闐兩源合而束注蒲昌
海一名塩澤即泑澤也去玉門陽關三百餘里廣袤三百里其水冬夏不增减潜行地
下南出積石山為中國河范曄云西域内屬諸國自玉門陽關西至葱嶺六千餘里
其紀河源與固同夫漢自煌西至塩澤列起亭障戊巳校尉屯于車師都護之府置
于烏壘介西域之中督察動靜是葱嶺于闐之流入于蒲昌漢之官卒目所經見
班固記之諒非緜邈計度之辭水經所載十三國酈道元亦引固書入證往往肳合是
非誕妄至云塩澤之水洄端電轉為隱淪之脉當其澴流飛禽上經無不墜之是即河
水所潜出于積石亦豈臆造繇漢以来彰彰著嗣後唐咸亨元年薛仁貴征吐
蕃敗績大非川二年以河關靜邊鎮置積石軍久之遂訛河關兩山夾峙河出其中
者為禹貢所導之積石矧又輔以馬岌西王母之祠范曄臨羌之紀崑崙既在河關
之上益為積石明證乎水經云河水南至積石山下有石門河水冒以西南流酈道元
謂之重源東方朔十洲記云崑崙接積石圃寔崑崙之支輔與水經南至積石山
之文合山海經云積石之山其下有石門河水冒以西南流萬物無不有郭璞注云
山在金城河關縣西南羌中後漢書云叚熲為護羌校尉追燒當羌且闘且行割肉
餐雪四十餘日遂至河首積石山出塞二千餘里隋置河源郡積石鎮命劉權鎮
之統遠化赤水二縣在古赤水城又在曼頭城西字文𫐠追破吐谷渾處所謂得地
東西四千里南北二千里置郡縣鎮戍徙天下輕罪居之者也注云有積石山河水所出
又有烏海貞觀中詔李靖侯君集等西征吐谷渾軍次鄯州始議所向後戰于曼
都山窮追出塞登漢哭山復戰于烏海破天柱部于赤海君集道宗行空荒之地
二千里廼次星宿川逹柏海上望積石山觀河源自是以上曷嘗言積石在河關
也唐置軍而更名積石借其嘉稱猶之征吐谷渾近在青海而以君集等為積石
道鄯善道赤水道且末道塩澤道也豈實隷其地邪亦置河源軍于鄯城縣又非
河源郡之故地可證也逮至開元中張守節作史記正義云河州有小積石山河
源出大崑崙入塩澤東南潜行入吐谷渾界大積石山又東北流至小積石山指河源
所出者為大崑崙似以臨羌山為小崑崙矣又以河關為小積石吐谷渾界者為大積
石其名跡未盡溷也肅代之季吐蕃據有河湟華夷隔越既易五朝歴數十年
邈無經載長慶中劉元鼎使吐蕃胡怪乎以河關為積石紫山為崑崙以積石冒出
之流星宿川為河源也而杜佑之通典歐陽玄之廣記馬端臨之通考以至鄧展都實
潘昂霄軰不悟置軍名所繇起䆮尋相延遂堅執元鼎之說極詆山海水經以及班
固郭璞酈道元之儔嗚呼曲士拘儒經見不廣凡于知識未逮者輙為荒唐誠諺
所謂少所見多所怪妄鼓筆札而令前人之與古蹟受誣千載直如長夜至子昂霄
之志一行奉為指南而我明按河關者建立禹廟祀在有司積石之訛益莫可
辨崑崙之墟終古下移深可嘅惜矣客有難余者曰尚書崑崙析支差次叙之在
所相去似不應遥范曄稱金城之西南濱于析支則臨羌之有崑崙獨不可以理
推之而乃信不可知之載牒以置辨乎余曰不然水經云河自朔方東轉逕渠搜北盖
渠搜在今榆林北析支渠搜亦差次叙之相去大遠又析支即河曲羌所居盖都實所
稱九渡水是巴又稱繇九渡至崑崙行二十六日程河始行崑崙南經叙崑崙在折支
之上又豈應山在析支下哉蒲昌之水潜出積石既有經證于漢而崑崙流入葱嶺
獨無是理乎矧尚書亦稱道流水東流為濟溢為滎東出于陶丘沇水亦既潜
而復見尚言亦詭誕矣余賦黃河悉陳群籍䆒其源委會通其故乃備列之
以發千百年之覆云
雪山西去衞治百餘里上有積雪四侯不消望之若銀屏相傳有蟲其形類蛆謂之
雪蛆大可觔餘味極脆美
金山西衞治六十里上有湫池遇旱禱之常雨隋煬帝征吐谷渾宴群臣其上後圍
吐谷渾于覆袁川命元壽南屯金山是也
熱水山西南去衞治五百里山南出熱水流入青海山北出冷水即西寕河源古所謂湟水也
拔延山在衞治西故化隆縣境隋煬帝征吐谷渾大獵此山長圍周亘二千里隋地里志云
湟水即其地
連雲山在衞治西吐谷渾界隋開皇間山響稱萬年者三詔頒郡國仍遣使醮于山所
其日景雲浮于上雉兔馴壇側
大非山近青海吐谷渾嘗踰山入寇
都曼山在衞治西蕯孤吳仁以輕騎破吐谷渾處
庫山在衞治西任城土道宗破吐谷渾伏允于此
騩山在衞治西按山海經云騩山去太華二千八百五十七里是錞于西海凄水出焉西流注
于海則是山在西海之東而爲西寕境内之山也
戎峽山在衞治西湟水所經也
唐述山南去衞治二百八十里酈道元云山甚靈秀山峯之上立石數百丈亭亭桀豎競
勢争高遠望嵾嵾若攅圖之託霄上其下層巖峭舉壁岸無階懸巖之中多石
室焉室中若有積卷名積書巖世士鮮有津逮者每見神人往還彼羌目鬼為唐述
因名其山指其堂密之居謂之唐述窟其懷道宗玄之士皮冠淨髮之徒亦往棲托焉
石城山西南去衛治二百八十里即石堡城崖壁峭立三面險絶惟一徑可上隋史萬歲石
城山詩曰石城門峻誰開闢更鼓誤聞風落石是也
阿刺古山東南去衞治一百八十里一名大山連延高大大河左繞西寕前捍也
金娥山在衞治西北七十里俗名娘娘山恐即隋煬帝宴群臣山也
覆袁山在衞治西北臨永昌衞界隋煬帝征吐谷渾至此
車我真山在覆袁山西煬帝征吐谷渾伏允遁去遣其名王詐稱伏允保此山
土樓山在衞治北酈道元水經注云上有土樓北倚山原峯高三百尺又若削成樓下有神
彫墻故壁存焉闞駰十三州志曰西平亭北有土樓神祠今在亭東北五里湟水逕其南
駱駝山在衞治東北三十五里天順中宣城伯衞穎擊叛蕃巴沙部進次此山
玄朔山去衞治六十里上有五峰
霧山在衞治北三百里水經注云湛水東南流至霧山注浩亹河
紅崖山東北去衞治八十里其土赤因名山半有石洞中有佛閣志稱紅崖峙其右是也
峽口山東去衞治三十里漢名湟陿酈道元謂之漆峽地極險阻為湟鄯往来咽喉地唐人嘗
築省章城控制要害
清江山在宋德固故砦北二十五里
承風嶺在衞治西塞外唐李玄敬與吐蕃戰青海敗績還走屯此黑齒常之率死士襲擊吐蕃處
赤嶺在衞治西臨吐蕃界開元中主分界碑
大非嶺在衞治西南薛仁貴征吐谷渾置重柵于此嶺扁道嶺在牛心川
星嶺在長寕谷隋煬帝征吐谷渾過此
癿氊嶺宋屬西寕州政和中置制羌砦
黃坂在長寕州晉西平太守曹祛遣麴晁拒張寔處五里坂宋都護張嚴與金人戰死處
青唐峗苗履與金人戰死處
牛心堆在衞治西南李靖征吐谷渾敗其兵于此
鴈谷在故臨羌縣西漢護羌校尉鄧訓掩擊羌迷唐處龍泉谷在衞西八里有龍
泉疑即西川稱龍泉谷也唐劉元鼎使吐蕃踰湟水至龍泉谷謂哥舒翰故璧多在湟水
蒙谷劉元鼎使吐蕃出蒙谷抵龍泉則蒙谷在龍泉東也
湟谷在衞治西南叚熲率義從胡破羌處丁令谷在宋清平故砦南崇寕中置隷積石軍
大允谷在黃河北燒當居處
保敦谷在衞治南一百八十里宋王贍遣李賓踰南山入保敦谷討蕩叛羌崇寕三年築
綏平堡于此允吾谷在漢允吾故縣西
唐翼谷在允吾谷西漢馬伏波追破西羌處
和羅谷在故湟水縣西漢隴西太守遣李睦擊羌處
唐谷在湟水縣謁者張鴻長史由颯擊燒當戰沒于此三兜谷在衞治西北臨承昌衞境漢
護羌校尉傅育戰處
長寕谷在衞治西北今謂之北川隋煬帝征吐谷澤入此
雒都谷在故浩亹縣西漢馬武與羌人戰處
宗谷在大硤口西十里宋王厚征谿賖羅撒右軍出宗谷口即此
承流谷在碾伯城西酈道元云會逹扶東西二谿水又期頓谿谷二水北注之吐那&KR0946;長門
兩川南流注湟水是至大硤口入湟也
丁羊谷屬古湟州境出金宋和政間金坑得鑛成金
琵琶峽在覆袁川東隋太僕卿楊義臣屯兵于此圍吐谷渾
東西邯南臨黃河漢馬武破羌于北即邯川之東西侯覇請置東西邯屯田五部列屯夾
河是也
苕藋地名在衞治西北臨永昌衞境晉義熙中南凉以北凉兵至此大掠五千餘戶而還
九曲在衞治西南唐天寳中哥舒翰收復其地
西海西去衛治三百餘里水經注云西平二百五十里者有訛字也世謂之青海闞駰所
謂卑禾羌海周數伯里北有鹽池有魚無鱗背負黑點海中有山至冬冰合遊牝馬其
上得龍種日行千里稱青海騘王莾諷卑禾羌獻西海地置郡即此隋煬帝置馬
牧于此求龍種苦拔海在尉遲川西黃河南去衞治南二百八十里按水經河水逕西海郡
南又東北流入西平郡界逕黃河城南酈道元注云西北去西平二百一十七里又東逕白土城南又東
與湟水合湟水其源出西塞外流經衞治北東至漢允吾縣東入黃河古湟申之名繇是水也今
謂之西寕河通志及行都司志疑蘇木連河者非也水經注云湟水逕龍夷城西海皆在臨羌新
縣西又東經戎峽山即西塞外之石峽也自塞外以至逕西平城北咸無南注之文安得指衞北山隂之水為
湟水也浩亹水一曰閤門東去衞治二百五十里今謂之通河舊志謂在衞城西二百里者似非按范曄
地志云浩亹水東至允吾入湟水酈道元水經注云浩亹河出西北塞外逕敦煌酒泉張掖南逕西平
鮮谷塞尉故城南又東逕養女山北又東逕浩亹縣故城東流注于湟水又東逕允吾縣北由此攷之
大通河非浩亹乎大通河起于宋築大通城于河上亦猶宋改鄯州為西寕州遂呼湟水為
西寧河也羌水出衞治西南逕臨羌故縣東北流入湟水
盧谿水出衛治西南盧川東北流注湟水
臨羌谿水發故臨羌新縣西北逕其縣東入湟水常谿在衞治東水注安夷川
宜春水在衞治東北七十里水出宜春谿西南流至石峽堡南入湟河
勒且水其源出平戎東南勒且谿昔勒且羌種所居也北流至大峽口北入湟水按水經注云湟
水有勒且之名即此號也闞駰云金城河與勒且河合是已來谷水出碾伯東南山中
乞斤水出碾伯東南山中與來谷水合至石嘴兒關北入湟水六谷水在故破羌縣東南北
流入湟水唐述水逕唐述山南注湟河大谷水在澆河故城北盧水接隋地里志在化隆縣
境宗水在衞治東一統志謂來自青海逕衞境入湟水南有宗谷口非矣
牛心川在衞治南舊志指為那孩川古麒麟河俗謂之南川按酈道元水經注云牛心川水出
西南遠山中東北流逕牛心川東又北逕西平亭西東北入湟水又逕西平城北則南川為牛心川無疑
矣那孫川在衞治南五十里捏爾朵峽西水流注牛心川長寧川在衛治西北按一統志謂伯顔
川舊志謂車卜魯川一名幹尒朵川俗呼為北川皆此川也晉置長寧縣于此酈道元水經注
云水出松山合養女川南入湟水即隋煬帝所入長寧谷也隋煬帝紀四月帝廵河右至西平
五月庚辰帝入長寧谷養女川在衛治北水逕養女山注長寧川
景羊川西北去衞治五十里水東注長寧川晉昌川在長寧川西北水流注長寧川㐲溜川在西石
硤東東北流湟水石杜川在伏溜川東東北流注湟水蠡川在石杜川東東北流注湟水
龍駒川水出衞治西南山下北流注湟水殺胡川在衞治西唐劉元鼎使吐蕃至龍泉谷西望殺
胡川是也大非川在王孝傑未栅西臨吐谷渾界良非川在西塞外尉遲川在石堡城故振武
軍西白土川在白土城東覆袁川在衞治西北臨甘州境隋煬帝西征困土谷渾于此
廉川在衞治北界按楊統云浩亹鎮北㩀廉川秃髮烏孤所都烏孤傳云嘗登廉川大山而
泣即此以地考之即今之大通河古浩亹水烏孤所都廉川堡是在河北今莊浪衞境矣沙棠川
在衞治東北水經注謂之甘夷川永樂中置牧馬苑更名廣牧川吐那孤川在衞治東湟水北
長門川在衞治東湟水北安夷川東去衞治六十里控衆川合安夷川東入湟水達扶谿按水
經注東西二水參差北注東出承流谷南注湟水是在大峽口北也陽非川在碾伯東會流谿細谷三
水至馬哈刺舗東南入于湟水破羌川在故破羌縣東左入湟水宗哥川在古宗哥城北即湟水也至宗
哥城遂名宗哥川隨地異名耳邈川在鄯州境唃厮羅所都宋建湟州于此㐲羅川未詳所在吐谷渾伏
羅來居之麒麟河在衞治南按晉書南凉王秃髮烏孤時麒麟遊于綏戎故名宋史地里志云綏戎城
在西平郡鄯城縣西一百里是非今之南川也蘇木連河在衛治北山隂舊志疑爲湟水非也菊花河在大通城
西六十里乳駱河在臨宗砦東溜谿在衛治西臨羌新縣故城西南又東北流入湟水白塩池在西海上今
為海虜所㩀拂鵜泉一名鸊鵜泉在衞西南古石堡城吐蕃以五萬騎入振武拂鵜泉鈔回鶻還國者是
也五泉在衛北水經注云發四平亭北鴈次相綴東北流至土樓南
廣利渠在衞治東宋何灌引邈川水溉湟聞田千頃是已
西寧州故城元時築今半在城南頽垣高峙尚有存焉安夷縣故城東去衞治七十里漢置是縣
隷金城郡章帝建初中拜度遼將軍吳棠領護羌校尉居安夷是又為都護治今謂之
平戎城按酈道元水經注云湟水又東逕安夷故城城有東西二門去西平東七十里是也倚
郭縣故城在衞治南四十里崇寧三年置即今之南川伏羌地也
鄯城縣故城在衞治西今之西川鎮海堡地儀鳳三年置按唐地理志云有河源軍西六十里有
臨蕃城唐地理志云有土樓山非此地耶長寧縣故城在衞治北四十里晉地理志云西平郡有
長寕縣今之北川總堡是其地也樂都城東去衞治一百三十里今謂之碾伯城酈道元云湟
水逕樂都城南是已南凉秃髮傉檀都此今碾伯城西二里有二城若連環約三里未詳所置
破羌縣故城東去衞治一百七十里漢宣帝神爵二年置城省南門闞駰十三州志云湟水在破羌縣
南門東過是已隋改為湟水縣即今之老鴉城地也龍支縣故東去衞治二百七十里一曰龍耆漢拜
曹鳳為西部都尉治此酈道元云湟水又東南逕小晉興城北故都尉治又闞駰曰允吾縣西罕里
有小晉興城是在今之古鄯地矣唐上元中吐蕃攻沒鄯州以龍支城屬河州故與河州近也宋
地里志云南至廓州分水嶺四十里按漢書霍去病逐諸羌及渡湟築令居塞或云龍居塞
疑亦此也及攷水經注云潤水出允吾縣北令居縣西北塞外南流逕令居縣故城西又南逕永
登亭西歷黑石谷南流注鄭伯津是令居又在湟水北而今之莊浪衛境矣姑備列之
允吾縣故城東去衞治三百下里在今古鄯東四十里按地理志謂湟水至允吾入河廼今競稱
允吾為莊浪衞境以隋改故廣武郡都尉治為允吾縣始允吾在莊浪境耳漢允吾是在
湟水南也按酈道元云湟水又東逕允吾縣北為鄭伯津則允吾在湟水南是為西寕地界無疑
闞駰曰允吾西四十里有小晉興城小晉興城為今之古鄯地計其里至與夫形勢是在今之下川
口也浩亹縣故城東北去衛治三百里在宋大通城西北漢置縣王莾更名興武
大通城在衛治東北舊名逹南控扼夏境宋崇寕中收復湟鄯乃築塞拒守水曰大通古浩
亹水西寕後距也又有三角城元築以控要害垣址尚存湟河郡故城在衞治西南前凉
張駿分澆河郡地為湟河郡晉興郡在衞治東南小晉興城南晉永寕中分西平郡界置
郡統左南等縣廓州故城在衞治西南二百二十里小積石山本澆河郡宋少帝景平中拜
吐谷渾河豺為澆河郡公即此水經注云澆河郡有二城東西角倚隋因之為澆河郡宋為
寕塞城後廢今為蕃族所居西海郡故城在臨羌新縣故城西三百里王莾遣使諷
卑禾羌獻地内屬奏置西海郡是也龍夷城故先零地闞駰十三州志曰城在臨羌新縣
西三百里王莾置西海郡治此城魏郭淮與羌治無戴戰于城北湟中城故小月支地十三
州志曰西平張掖之間有小月氐國鮮谷塞尉故城在衞治西北臨甘州界酈道元所謂浩
亹水東南逕西平之鮮谷塞是也赤城酈道元湟水逕赤城北
護羌城故護羌校尉治在臨羌縣故城西南漢章帝建初二年以武威太守傳育為護
羌校尉移居臨羌即是城也臨羌縣故城在衛治西塞外王莾更曰監羌漢武帝元猗
元年封孫都為侯國謂之綏戎城非也臨羌新縣故城闞駰曰臨羌新縣在郡西百八十里
湟水逕其南城有東西二門西北隅有子城龍駒城在衞治西南今之西川地鎮海堡東
寕西城在倚郭縣西四十里宣威城在倚郭縣北五十里宋高永年戰死處
臨籓城在衞治西唃厮囉置通青海高昌儲國廣威縣故城属廊州本化隆縣唐先
天中曰化成天寳元年更是名達化縣故城在積石軍東晉置屬澆河郡米川縣故城
在衞治南二百里王厚云沿河西至廓州六十里唐貞觀中置後改米州省章故城在小峽
口宋築之以控制要害積石軍故城在衞治南二百三十里本漢金城郡河關縣地唐咸亨
中置軍隷隴右節度府後沒吐蕃宋收復置溪哥城元符中為溪巴温所㩀大觀中
臧征撲哥以城降即其地置積石軍寕塞軍故城在積石西唐為寕邊軍
宛秀城在積石西八十里唐天寶中哥舒翰置宛秀軍以實河曲是也
膚公城在廓州城北二十里去衛治西南二百里舊名結羅城宋崇寕中收復改是名
來賓城在膚公城東一百三里屬樂州石堡城在衛治西南二百八十里唐開元十七年吐
蕃䧟此城留兵㩀之侵擾河右命信安王禕與河西隴右同議攻討諸將咸以石堡險遠難
攻禕不聽引兵深入急攻拔之命曰振武軍二十九年復為吐蕃所䧟董延光攻之不克八年
哥舒翰復拔之置神武軍德通城本瞎令古城宋政和中劉法觧振武軍圍築此應龍
城在石堡城西唐天寳中哥舒翰築置神威軍古骨龍城在石堡城宋政和中熙河經略劉
法大破夏人于此後賜名振武城石城南近黃河昔叚熲擊羌于石城投河墜坑而死者
八百餘入即于此也左南縣故城南臨黃河在石城西一百四十里晉惠■帝永寕中置前凉
張瑁從左南緣河而截趙麻秋軍是也皇縣故城南近黃河在唐述山晉永寕中置水經
云河水又東逕臨津城北白土城南十三州志云左南津西六十里有白土城城在大河北而爲緣
河濟渡處魏凉州刺史郭淮破羌遮塞于白土即此處矣邯川城南臨黃河在曰土城西漢
建元初以牛邯爲護羌校尉故川有耶名黃河城在衞治東南水經云河水又東北逕黃
河城南酈道元注云西北去西平二百一十七里前凉張駿分澆河郡地爲湟河郡疑即此城而
水經黃字訛之耳歷攷載牒無黃河郡縣之名也逢留河城南臨黃河永元五年貴
友代聶尚爲護羌校尉攻迷唐斬獲八百餘級收其熟麥數萬觧於逢留河上築城
以盛麥作大船于河峽作橋河源軍故城唐置在故鄯城縣西南去衞治一百二十里一云
趙充國停候地泉軍故城在鄯城縣西六十里唐開元中郭知運張懷亮置
綏戎故城在鄯城縣西一百二十里南凉時麒麟遊於綏戎即此定戎城在綏戎城西南六十里
綏和守捉故城去衞治西南二百五十里令州守捉故城在衞治南一百八十里
安人軍故城一曰安仁在衞治西南威戎軍故城在衞治西北三百五十里唐開元杜希望收
吐蕃置樹敦城賀真城二城為吐谷渾巢穴元魏恭帝三年凉州刺史史寕破吐谷渾
南山與突厥木杆分道拔之曼頭城赤水城隋大業中裴矩擊吐谷渾拔二城同波堡在
膚公城南一十五里同波北堡在廓州西丰里安川堡在湟州西南八十里
寕川堡在安川堡南四十里善治堡在通濟橋北大同堡本古骨龍城接應堡宋政和八年
賜名石門堡在德通城北舊名石門子宋政和中賜名順通堡在積石軍故城東八十里
峽口堡在故湟州界王厚收復南宗堡在臨宗砦北一十五里通湟砦在故湟州東三十里
瓦吹砦在來賓城東北界一十七里安隴砦在故湟州西南四十五里德固砦在綏遠關西界二十里
臨宗砦在宗谷南去故湟州分界一十一里綏邊砦在衞治東北舊名宗谷是也
寕塞砦在廓州城東一十七里南至黃河一十五里懷和砦在膚公城西五十三里
堡塞砦在衛治南保敦谷清平砦在保敦谷西三十里在故倚郭縣南五十里黃沙戍在
達化縣東綏遠關舊名灑金平在湟州西即今之大峽口也
浩亹隘在衛治東北故浩亹縣境漢光武建元中先零諸羌數萬拒浩亹隘馬武與馬援擊
破之即是處也虎臺西去衞治五里有臺九層高九丈八尺相傳南凉王所築秃髮傉檀子
名虎臺或是其所築也或曰將臺亦傳南凉所築王孝傑米柵在尉遅川西
風伯古祠在北川酈道元云在長寕亭南山上春秋祭之西平亭魏黃初中立西平郡憑倚
故亭增築南西北三城以為郡治長寕亭在養女嶺南酈道元云去西平亭西北四十里
十三州志曰六十里遠矣晉建長寕縣于此邯亭在邯州城南近黃河
羅亭在積石山北後漢叚熲破羌處開元分界碑在赤嶺西唐開元中許吐谷渾互
市信安王禕張守珪定封界于赤嶺之西洪濟梁在積石山西一百八十里有金天軍唐
哥舒翰拔洪濟城長慶中劉元鼎使吐蕃由洪濟梁南行尋河源是也
通濟橋在湟河上即振武城浮橋
西寕衞城古湟中地西漢為全城郡西平亭魏晉為西平郡元魏隋為鄯州大業中復為
西平唐為鄯州西平郡都督府没吐蕃號青唐城宋復建鄯州崇寕中改西寕州元因之在明洪
武十九年命長興侯耿秉文率陜西諸衞軍士築之基割元西寕州故城之半周圍九里一百八十
步三尺碾伯城東去衞治一百三十里即南凉樂都城故地唐為湟州宋唃厮囉稱邈川城元符
中改湟州陞饗德軍節度治宣和中改樂州明洪武十九年置嘉順馬驛又置石千戶所嘉靖
三十三年增置守備萬曆十二年改置䢞擊府城高四丈下厚三丈五尺廣袤三里三百一十八步
古鄯城東去衞二百七十里西漢為龍支縣故地為西部都尉治晉為小晉興城明洪武十九
年置古鄯馬驛萬曆十二年置守備鎮海城西去衞治四十里唐鄯城縣故城地明萬
曆二十一年置遊擊府巴州城在張伯東南八十里明洪武十九年置巴州馬驛嘉靖元年
置防守官平戎城東去衛治七十里漢安夷縣故城地明洪武十九年置平戎馬驛嘉
靖元年置防官老鴉城東去衛治一百七十里漢破羌縣故城地隋改為湟水縣明洪
武十九年置馬驛嘉靖元年置防守官水溝城東北去衞治二百一十里明洪武十九
年置冰溝驛嘉靖中置防守官鐵厰在北山五十里萬曆二十四年都御史田樂
檄兵備按察使劉敏寬募鐡師採鑛燒鐵後時不給久廢塞焉
