沔陽童承叙河防志凢水在上流者江漢最大其流俱至雲夢而
合地窪水瀦故為巨澤當堯之時洪水横流禹治水荊州導漢過三
澨至于大别導江過九江至于東陵沱潜既道然後雲土夢作乂傳
言水落而土見可耕治也周官職方氏荆州之薮曰雲夢漢司馬相
如賦子虛稱楚有七澤雲夢其一澤方九百里此皆作乂之餘至周
迄漢猶為薮澤杜預曰雲夢跨江南北郭璞曰安陸枝江俱有雲夢
城胡三省曰雲夢甚廣後世悉為邑居聚落則易薮澤為墳壌矣盖
漢最濁漢書云河水一石而六斗泥涇水一石其泥數斗漢水之泥
亦不啻是每與江湖水合其滓必澄故常填淤而沮澤之區因成沃
野南宋張興世居臨沔水門前忽生洲嶼大數十頃是一證也惟江
清不易淤然荆州記江陵初有九十九洲後其洲滿百則江亦有時
而淤盖所謂土作乂者其由來者久矣故沔居澤中土惟塗泥而竟
陵雲杜頗多高卬之田民漸芟剔墾為阡陌然江溢則没東南漢溢
則没西北江漢並溢則洞庭沔湖滙為巨壑雖堯横流之時禹未導
之日不是過也故民田必因地高下修隄防障之大者輪廣數十里
小者十餘里謂之曰院如是百餘區其不可隄者悉棄為萊蕪萊蕪
之地常多於院漢賈譲曰内黃界中有澤方數十里環之有隄民起
廬舍其中東郡白馬黎陽故大隄皆數重民居其間其制頗與院同
盖自漢己然矣漢唐以來沔隄修廢無所於攷五代時高季興節度
荆南築隄以障漢水自荆門綠麻出至潜江延亘百三十里因名高
氏隄而江隄亦自監利東接漢陽長百數十里不知何時所築名長
官隄沔皆頼焉宋乾道七年湖北漕臣李燾請修江陵潜江里社虎
渡二隄詔明年修築紹興二十八年監察御史都民望言江陵東沿
江北岸古隄名曰黃潭建炎間邑官開決引江水為險阻以禦盗旣
而夏潦漲溢荆去復州千餘里皆被其害近因民訴始塞之乞令縣
官隨方修𥙷從之元季沔乘兵燹之後人物彫謝土地荒薉明興
江漢既平民稍墾田修隄是時法禁明白人力齊壹隄防堅厚湖河
深廣又院少地廣水至即漫衍有所停洩賈譲所謂大川無防小水
得入陂障卑下以為汙澤使秋水多得有所休息左右游波寬緩而
不迫是也故自洪武迄成化初水患頗寕其後佃民估客日益萃聚
閑田隟土易於購致稍稍墾闢歲月䆮久因攘為業又湖田未嘗税
畆或田連數十里而租不數斛客民利之多瀕河為隄以自固家富
力強則又增修之民田税多徭重丁口單寡其隄壞者多不能復修
雖院必有長以統丁夫主修葺然法久弊滋修或不以時故土未堅
實丁夫或非其數故工尚鹵莾夫院益多水益迫客隄益高主隄益
卑故水至不得寬緩湍怒迅激勢必衝嚙主隄先受其害由是言之
客非惟侵利且貽之害也然大水驟至汎濫洶湧主客之院皆為波
濤雖曰主害亦非客便也故漢書曰左隄強則右隄傷左右俱強則
下方傷其謂此歟賈譲曰隄防之作近起戰國壅防百川以自利齊
與趙魏以河為竟趙魏瀕山齊地卑下作堤去河二十五里雖非其
正水尚有所遊盪時至而去則填淤肥美民耕田之或久無害稍築
室宅遂成聚落時至漂沒則更起隄防以自救稍去其城郭排水澤
而居湛溺自其宜也其事頗類於沔成化甲午弘治庚申水大漲正
德丙子復漲丁丑如之皆乘舟入城市隄防悉沉於淵民淺者為棧
深者為巢飄風劇雨長波巨濤煙火断絶哀號相聞湛溺死者動以
千數不特漂没田廬而己此則民救死而不免也何有於隄防哉故
沔民之敝始於成化極於正德瘡痍至今未之復也
江出岷山其源實自西戎萬山來至嘉州而沫水自嶲州合大渡河穿夷界
千山以會之至叙州而馬湖江會之又十五里而南廣江會之至瀘州而内
江又自資簡會之至重慶而嘉陵江自利閬果合等州會之至涪州而黔江
合南夷諸水會之至萬縣而開江水自開逹等州會之夫然後揔而入峽是
江自峽而西受大水凡入及出峽而下岳陽則會之者洞庭湖所受湖南北
諸水也又自是而下鄂渚則會之者漢口所受興元諸水也又自是而下黃
州東四十里則會之者巴河也又自是而下九江則會之者彭蟊今名鄱陽
湖所受江東西諸郡水也又自是而下則會之者皖水所受淮西諸水也夫
然後揔而入海是以自峽而東又受大水凡五略計天下之水會于江者居
天下之半其名穪之大而可考者凡十有三故名江源其出如甕而能滔滔
萬里逹海所受者衆也
三江總會隄防考略按湖廣境連八省凢秦關巴蜀中原貴竹嶺
右諸水俱注之導為三江瀦為七澤即禹貢江漢九江沱潜雲夢之
故區也江發岷山抵巴東入荆壌流至岳陽與洞庭水合其受决害
者惟荆州一郡為甚漢發嶓塜抵上津入鄖地流至漢陽與大江水
合其受决害者鄖㐮承漢四郡而㐮承為尤甚九江是沅漸元辰叙
酉澧資湘諸水合流入洞庭湖沿滙八百里經岳陽楼西南出湖口
與江流合其受決害者常武岳陽二郡也三水總會于武昌其江身
始闊直注而東以故武昌蘄黃之境若無大水害大較隄防多在㐮
承常武荆岳間盖古七澤正其地也漢唐以來代苦水患至宋為荆
南留屯之計多將湖渚開墾田畆復沿江築隄以禦水故七澤受水
之地漸湮三江流水之道漸狹而溢其所築之隄防亦漸潰塌迨我
國家二百年來水或時氾隄或間决惟嘉靖三十九年庚申歲三
江水汜異常沿江諸郡縣蕩沒殆盡舊隄防存者十無二三而後來
有司雖建議修築然旋築旋崩盖民私其力而財用贏詘之勢異也
川江隄防考略江陵城地東南傾故緣以金隄自靈溪始桓温令
陳遵造遵善於防攻使人打鼓遠聽之知地勢高下依傍創築略無
差失江陵東北七十里有廢田傍漢古堤壞決凢二處每夏為浸
溢唐貞元八年節度使嗣曹王臯始命塞之得其下良田五千頃畆
收一鍾又規江南廢州為廬舍架為二橋〇宋乾道七年十月湖北
漕臣李燾修江陵潜江縣里社虎渡二堤張孝祥知荆南兼湖荆
北路安撫使築寸金堤以免水患宋汪爗倅江陵郡郡有三海八
櫃恃為險固豪右據以為田爗力復之又築寸金隄以捍江政績甚
偉
按禹貢岷山導江東别為沱又東至于澧過九江至于東陵東迤北
會為匯東為中江入于海今灃州巴陵正澧與九江東陵故地也江
水方出三峽口如建瓴勢夏秋一漲頃刻千里然遡夷陵而上山阜
夾岸勢不能溢嘉魚而下江面浩闊順流直注中間郡縣兩岸俱平
衍下隰水易漫流但江當江陵公安石首監利華容間自西而北而
東而南勢多迂回至岳陽自西南復轉東北迸流而下故决害多在
荆州夾江南北諸縣縣各沿岸為堤南岸自松滋至城陵磯堤凢長
亘六百餘里北岸自當陽至茅埠堤凢長亘七百餘里咫尺不堅千
里為壑且決口四通湖泊盗賊竄伏其間江陵之龍湾市監利之分
塩所公安石首澧州安鄉之四水口嘉魚之簰洲東江腦俱為盗賊
薮盖以隄防不修則津渡散漫盗可四出故也自元大德間決公安
竹林港又決石首陳瓮港守土官每議築堤竟無成績始為開穴口
之計按江陵路舊有九穴十三口其所可開者惟郝穴赤剥楊林采
穴調弦小岳六處餘皆湮塞迨我國朝六穴復湮其五故隄防不
時泛決然未甚也惟嘉靖三十九年決後殆無虚歲而荆岳之間幾
為巨澤矣
荆州府隄考略江水之患全在荆州一郡夾岸南北凢六縣北岸
則江陵監利隄凢四萬九千餘丈南岸則枝江松滋公安石首堤凢
五萬四千餘丈嘉靖庚申歲洪水決堤無慮數十處而極為要害者
枝江之百里洲松滋之朝英口江陵之虎渡黃潭鎮公安之&KR1592;頭舖
艾家堰石首之藕池諸堤衝塌深廣最難為力者也每歲有司隨築
隨决訖無成功至四十五年十月知府趙贒估議請築務期堅厚自
丙寅歷戊辰凢三冬六縣隄稍就緒始立堤甲法每千丈堤老一人
五百丈堤長一人百丈堤甲一人夫十人江陵北岸總共堤長六十
六人松滋公安石首南岸總共堤長七十七人監利東西岸總共隄
長八十人夏秋守禦冬春修𥙷歲以為常然荆州郡治濱江郡西上
六十里有萬城堤在當陽江陵之界嘉靖十一年一決直衝郡西城
不浸者三版十二年有司挽築更築李家埠重堤護之三十九年又
決此堤乃郡治之大要害也當陽縣有司每以害及江陵漫不加意
近日盡屬江陵修理始得無虞枝江縣隄考略按志江流至此
地分派如木之有枝故以名縣縣東至江陵南至柗滋西北至宜都
周圍廣三百八里縣治頗依高阜向無隄防惟縣東南有百里洲延
袤百里南有蘆洲澌洲洋洲澕洲皆夾生大江之内者故北自百里
洲楊林洲賽磚灘蔣斗湾窰子口至流店驛復轉北自董灘口土臺
古城腦而下至嚾嘴灘流店湖又自嚾嘴灘而南轉至澌洋洲觀音
寺直抵松滋朱家埠對岸皆有堤舉其最要害者莫過於古城腦蔣
斗湾二處係通洲上流一決則勢若建瓴莫能捍禦又洲内軍民雜
處互相規避故堤工視他縣尤難松滋縣隄考略按縣地勢平
衍三峽之水迸流至此始得展蕩勢若櫪馬脱韁隨性奔逸最難防
禦而本縣又當公安石首諸縣之上流江隄一決正衝諸縣胸腹而
下其形勢尤為要害縣東五里有古隄自隄首橋抵江陵之古墻舖
長亘八十餘里且舊有采穴一口可殺水勢宋元時故道湮塞迨
國朝洪武二十八年決後時或間決自嘉靖三十九年以後決無虛
歲下諸縣甚苦之較隄要害惟余家潭之七里廟何家洲之朝英口
古墻之曹珊口為大其餘五通廟胡思堰清水坑馬黃岡等堤凢十
有九處中多獾窩蟻穴水易浸塌江陵縣隄考略按縣沙市正
古江陵地陵阜自荆門西北來二百里臨江正扼水衝南有虎渡穴
口分流入洞庭北有章卜郝穴二口殺流出漢口而譚子湖洪水淵
三湖等處俱為湖渚蓄水地故趙宋以前苦無大水患迄元以來沙
市高陵半崩入江章穴口復湮逮我國朝嘉靖十一年决萬城堤
水遶城西决沙市之上堤而南二十一年後又以浮議築塞郝穴口
諸湖渚又多淺淤三十九年一遭巨浸各隄防蕩洗殆盡四十五年
後有司稍稍修復然不如古堤之堅矣公安縣堤考略按縣東
西廣一百三十里南北袤一百一十里地皆平曠縣治舊在柴林街
因避三穴橋水患移至江臯勢若原隴宋端平三年孟珙築隄防以
禦水有趙公堤在縣東斗湖堤在縣南油河堤在縣西北倉堤在縣
東北横堤在布政分司後世傳為五堤云至元大德七年竹林港隄
大潰自是隄不時决迨國朝修築沿江一帶堤塍西北接江陵上
灌洋東南接石首新開堤凢萬有二千五百餘丈其間雷勝旻湾
&KR1592;頭舖艾家堰竹林寺二聖寺江池湖狹堤淵沙堤舖新淵堤郭家
淵施家淵諸隄更為要害成化五年决施家淵弘治年間决狹隄淵
正德十一年决郭家淵嘉靖十一年决江池湖三十五年决新淵堤
三十九年決沙堤舖四十年决深淵堤四十四年决大湖淵及雷勝
旻湾四十五年崩洗竹林寺隆慶元年崩洗二聖寺二年决艾家堰
水患殆無虛歲縣境内有軍湖貴湖紀湖重湖大金洋溪諸湖惟大
金一湖通虎渡枝河江漲湖溢毛穗諸里軍民常苦之石首縣隄
考略按縣東西廣三百八十里南北袤一百里俱夾江南北而縣
治一面濱江勢復下隰自元大德七年决陳瓮港堤薩德彌實挽築
再築黃金白楊二堤護之不一歲陳瓮再决趙通議始開楊林宋穴
調弦小岳四穴水勢以殺迨我國朝四穴故道俱湮堤防漸頽嘉
靖元年决䨇剅垸三十四年衝洗戴家垸三十五年决車公腦四十
五年决藕池頃年始修南岸自公安沙堤至調弦口堤凢四千一百
餘丈北岸自江陵洪水淵至監利金果寺堤凢千有餘丈其間楊林
瓦子湾藕池袁家長剅尤為要害監利縣隄考略按縣東至沔
陽西至江陵南至華容北至潜江周遭四百五十里正江湖匯注之
地勢甚汚下鄉民皆各自築垸以居而縣治臨江有一枝河流貫城
中歲苦水患元大德間趙通議開赤剥穴江流以殺迨我國朝初
此穴己湮乃築大興赤射新興等二十餘垸成化間又修築黃師廟
龍潭鼉淵等一帶諸堤嘉靖十八年築塞十八湾河又塞祝家壋其
壋隨决至四十四年堤决黃師廟李家埠何家壋文家垸金沙湖諸
堤而大興垸亦大潰嘗一修築自龍窩嶺至白螺磯凢二百六十餘
里頃年江勢南齧而水患漸消矣
漢江隄防考略張柬之罷政事願還㐮州乃授㐮州刺史會漢水
漲齧城郭柬之因壘為隄以遏湍怒闔境頼之王起為山南東道
節度使地濱漢江塘堰聯屬吏弗完治起至部脩復與民著為水令
凶年有頼李仲芳知光化軍漢水暴至作石堤以禦之民頼其利
盧鈞判戶部會昌元年漢水害㐮陽拜鈞山南東道節度築隄六
千步以障漢暴明年春隄成乾道八年荆南守臣葉衡請築㐮陽
沿江大隄趙延進為㐮州總管築堤扞水易甃以石民多頼之
胡烈守㐮陽築堤扞水百姓歌之慶元庚申趙鄖守漢陽脩築高
作陂堤於堤首尾置青龍水濟二閘分層級以殺怒湍陳桷紹興
三年出知㐮陽府漢水漂蕩室廬脩築堤岸頼以無虞
按禹貢嶓冢導漾東流為漢又東為滄浪之水過三澨至于大别南
入于江今考漢江圖西自漢中流至漢陽大别山出漢口與江水合
即漢水故道也水多泥沙自古遷徙不常但均陽以上山阜夾岸江
身甚狹不能溢㐮樊以下景陵以上原隰平曠故多遷徙潜沔之間
大半匯為湖渚復合流至乾鎮驛中分一由張池口出漢川一由竹
筒河出劉家隔以故先年承㐮一帶雖遷徙而無大患者由湖渚為
之壑三流為之瀉也正德以來潜沔湖渚漸淤為平陸上流日以壅
滯嘉靖初年承天石城故道改徙沿山湾二十六年决荆門沙洋鎮
三十九年决紅廟堤四十五年决㐮陽老龍堤宜城故道改徙鴇潼
新河而竹筒河復湮淺十餘里下流又日以澁沮故邇來水患多在
荆㐮承天潜沔間矣
鄖陽府隄考略按鄖陽郡西北控扼秦豫東南接連荆㐮四面皆
疊山峻嶺屬邑半依山城獨郡治孤立川原之間正當水衝故上津
竹山諸縣雖臨漢濱不必隄防其水患祇在郡治而禦水又以城為
堤自古無大决害至嘉靖四十五年九月九日衝决東南門外土隄
城半崩塌民多漂沒
㐮陽府隄考略考㐮陽古有大堤曲是隄防之設自商周己然矣
漢壽亭侯决水灌樊城是漢水為㐮樊患最切要害我朝水流故
道不溢為災故大堤漸塌民多侵為己業而有司並無築堤慮嘉靖
四十五年洪水四溢郡治各州縣城俱潰民漂流以數萬計郡西老
龍堤一决直衝城南而東故郡治之患為尤甚副使金世龍秦淦徐
學謨先後條議估脩踰二年工成㐮陽縣隄考略按縣隄防全
在㐮樊二城間盖二城並峙漢水中流如峽口且唐白河從北來横
截漢流以故波濤激射城隄為患按古大堤西自萬山經澶溪土門
白龍池東津渡繞城北老龍堤復至萬山之麓週遭四十餘里年久
堤潰而龍池東津一帶又多浮沙國初脩截堤一道自長門至土
門今半頽塌至嘉靖四十五年老龍堤一决餘皆洗盡頃年併力修
築北自老龍堤至長門皆沿城甃石高凢三丈許南自萬山麓至土
門則仍古大堤東南自土門至長門則仍舊截堤高凢二丈許厚凢
五丈許樊城北舊有土堤皆決面江一帶磚城盡潰然樊城潰則㐮
城無恙其利害之輕重又不可不審者也宜城縣隄考略按縣
東至棗陽南至安陸西至南漳北至㐮陽祇一面踞山三面臨江江
故道遶龍鳳山而下去城二十餘里舊有使風龍潭二港接大江流
灌入城壕然未聞為城患也迨嘉靖四十五年九月江溢直衝迎水
洲而下改徙鴇潼河新洪逼城五里許又由使風龍潭二港衝洗南
北城樓自此水漲徑撼城堤殆無虛歲近議築使風龍潭二港父老
皆謂港口不塞城堤終難保障也
承天府隄考略按江故道逼近郡治石城而下嘉靖初年徙薪洪
遶沿山湾東去城彌遠水患日甚考其故在豊樂則舊有九龍灘龍
㧒港桐木嶺金花熨斗等湖之分洩至石城則舊有城北湖池河殷
家等河之注蓄今皆淤平軍民官庄爭墾為業而下流竹筒河復淤
下滯上汜固一郡水患之原也屬邑大半濱江而受害甚者北岸則
鍾祥京山景陵之紅廟南岸則荆門潜江沔陽之沙洋也鍾祥縣
堤考略按縣自石城而上至豐樂驛凢二百二十餘里舊無堤堘
每水泛漲西岸則漫至沿山岡東岸則漫過池河等湖亦薄長岡而
止盖以湖為壑以岡為堤也自石城而下由蔡家橋板橋湾上下流
漣馬公洲小河口以逹于南河迂廽三百餘里土人總名之曰紅廟
堤最為要害然嘗考之蔡家橋舊有口通二聖套入湖殺漢縶又有
流漣金港二口通枝河逹赤馬野猪等湖由青樹湾入軍臺港大分
漢流以故堤得無虞今半湮塞不可復䟽嘉靖二十八年以來諸堤
盡決有司屢議屢輟盖由官庄及荆州右衞與景陵京山三縣軍民
雜處其間互相推托而格議撓法者則官庄之佃民為尤甚云京
山縣堤考略按縣治依山為城其境土半係高阜自古無水患但
下里有一面逼近漢江北岸上則接連鍾祥及荆州右衞併官庄等
處諸堤下則有小河南河紫金潭拖船埠等處直抵景陵界地勢下
隰自嘉靖三十年來鍾祥官庄右衞之堤一决遂衝入本縣拖船埠
等六十餘處連歲屡築屡决訖無成功盖本縣堤防與鍾祥景陵官
庄右衞諸隄相為唇齒一處不堅勢難獨保也景陵縣隄考略
按縣治低窪圍遶四汊竹臺等湖即禹貢三澨故地也漢水至此分
流一由黑流渡經張池竹筒二河分入漢川劉家隔者為正流一由
小河口經漁新河巾臺河牛角湾出風門者為枝流二流會合經溳
口蔡店並出漢口此水故道也嘉靖二十六年以來四汊等湖半淤
淺平而竹筒河牛角湾二處水道中湮故縣治長苦水患其最要害
者青山頸林里澤急走湾上下洲河直衝縣治抵楊林垸灌海堰則
一邑皆為水壑矣又有&KR2604;兒湾决口在潜江而景陵實當其害俱可
慮也荆門州堤考略按州堤防要害全在沙洋鎮一帶夫此鎮
控荆門江陵監利潜江沔陽五州縣之上流漢水自蘆麻口直衝沙
洋北岸舊有堤接連青泥湖新城鎮由沈家湾至白鶴寺不刹腦至
潜江界凢二十餘里惟沙洋堤勢獨寬厚軍民[門@里]居其上嘉靖二十
六年堤决漢水直趋江陵龍湾市而下分為枝流者九以此五州縣
歲遭渰没二十八年承天有司官修築議多異同乃不塞舊决口而
退譲二百餘步中挽一堤反成水囊北浪一入勢難東廽其堤不一
歲再决舊江身漸狹南北相對止二十餘丈决口東西相對約三百
餘丈反為正派幾不可復障而東矣隆慶元年春始議承天荆州二
府修築至二年秋八月告成北岸自河家嘴至南岸新堤頭長凢四
百七十七丈五尺餘闊凢十四丈許高凢五丈許當堤心鑄二鐡牛
鎮之此堤一成淤沙日積勢可永久但此堤與紅廟對岸紅廟居民
每遇水漲多有欲盗决此堤以洩水者故盗决河防之禁尤不可少
弛也潜江縣隄考略按爾雅云水自漢出為潜潜江之得名以
此宋乾德間縣治在道隆鄉後患水遷之斗堤即今縣治也周廣七
百二十八里皆為重湖地民多各自為垸故南則淘湖牛埠北則太
平馬猖西則白洑咸林東則荷湖黃漢等凢百餘垸俱環堤而居五
季時築花封高氏等堤至國初修築各垸堤塍又有潭子湖四港
甘心口各枝河分殺水勢嘉靖三十九年諸堤半决而枝河更多湮
塞民甚苦之隆慶二年春嘗興工修築然有馬家垸一决口在景陵
而潜江實受其害此又所當預圖者沔陽州隄考略按州舊以
富饒稱盖以地當江漢之間最多湖渠民便魚鮮利又因湖渚環堤
為垸而業耕其間誠樂土也自五代時高季興節度荆南築堤以障
漢水自荆門綠麻山至潜江延亘三十里因名高氏堤而江堤亦自
監利東接漢陽長百數十里名長官堤沔皆頼焉迨我國朝隄防
漸潰至成化甲午弘治庚申水大漲正德丙子復漲丁丑如之皆乘
舟入城市溺死者動以千數其後都御史秦金布政使周季鳳以江
水常決監利之車木隄漢水常决潜江之班家堤俱修之其丈以千
百計然未能高堅水至即崩嘉靖甲申知州儲洵䟽陳隄防利害于
朝事下撫廵舉行按察副使劉士元復建議龍淵而下分為九區
於是龍淵花墳牛埠竹林西流平放水洪茅埠玉沙瀕江者為堤統
萬有餘丈大小朱家滄浪南池瀕漢者為堤統幾萬丈丙戌夏月漢
水連溢而沔頼以完至庚寅漢水决拖船埠西湖水溢沔之西北遂
為巨浸頃江隄自西流窩直抵玉沙堤凢二萬六千二百餘丈其决
口數百處故州民歲苦水患有司屡議修築竟以錢粮無措而寢
漢川縣堤考略按縣東至漢陽南至沔陽西至景陵北至雲夢正
當漢江下流故有長湖橫湖觀湖龍車小松等湖以蓄水又有城北
南湖魚湖蓼湖西崗水洪等垸以禦水且漢江至此分流一由張池
口經縣治一由竹筒河出劉家隔二水復合流出漢口故無大水患
嘉靖三十九年漢水大溢各垸堤俱潰而竹筒河中塞十五里許其
張池口江身又復淺狹以故水多壅滯於鍾祥景陵間而劉家隔之
估舶不得通於漢川民亦病之頃年查勘上自河口中經排子口至
東湖流水口大約淤塞一千三百一十二丈上河口地勢稍低不便
受水改從沙臺寺前去舊口約數十丈許中排子口至東湖流水口
舊河身甚曲新改直勢以順水性約直二百丈零下口呌子臺出風
門又半淤計二百丈餘撫院劉公慤奏留贖鍰一萬餘兩募夫開濬
親臨閱工乘流下上河勢大通自春二月興工至三月告成漢陽
縣隄考略按縣舊有㐮陽口在漢口北岸十里許即古漢水正道
漢水從黃金口入排沙口東北轉拆環抱牯牛洲至鵝公口又西南
轉北至郭師口對岸曰㐮陽口約長四十里然後下漢口成化初忽
於排沙口下郭師口上直通一道約長十里漢水徑從此下而古道
遂淤且漢口雖為漢水瀉流之地但為江水洶湧横截其口流不能
洩復逆折而上故太白新灘馬影蒲潭沌口刀環等湖易以泛溢而
春夏水漲郡治常苦浸沒之患其障禦全藉大别一山故從來未設
隄防
九江隄防考略岳陽門西下瞰洞庭每夏秋風濤潄齧城趾又岳
為荆潭黔蜀四會之衝舟之往來湖中者無所寓泊宋守滕宗諒築
偃虹隄于金鶚之右遠邇蒙利巴陵白荆堤宋慶曆間完築臨
湘趙公堤元泰定間縣尹趙憲築隄受斯名焉
按禹貢九江孔殷謂沅漸元辰叙酉澧資湘九水會合匯為洞庭一
湖是也今以國朝郡縣志考之辰常衡永枝河會流于洞庭者無
慮數十水而其會衆流而注之湖則有三焉曰沅江湘江灃江而己
沅發自牂牁經辰溪合麻陽諸溪洞水過常武出湖之北湘發自廣
西興安海陽山至分水嶺分為二派一為灕水一為湘水至永州合
瀟水泪羅過長沙出湖之南澧發自武陵古充縣東流過武水口合
焦溪茹溪諸水經慈利石門至澧州出湖之西而漸元辰叙酉資共
合流而匯為洞庭以為之壑故沅辰衡永長沙得免水患惟常武當
沅江之下流岳陽當江湖之會合故歲遭浸溺而隄防之設最宜急
圖者也
常德府隄考略按郡治與武陵龍陽二縣地皆濱江自古苦水患
南朝齊永明十六年沅靖諸水暴漲至常德沒城五尺宋淳熙十六
年没城一丈五尺漂民廬舍後唐同光初沈如常砌二石櫃禦水以
保障城垣至今頼焉元延祐六年郡監哈於府學前又砌石櫃一
座高二丈餘而水勢以殺迨國朝嘉靖元年大水决隄防十二年
江漲幾破城垣三十九年以來歲遭渰沒頃年修築郡治沿江一帶
及武陵龍陽二縣槐花宿郎堰大圍等堤民始有寕宇武陵縣隄
考略按縣臨江多設隄防故郡城清平門外有槐花堤又有花猫
堤縣西十五里有南湖堤又西三十里有皂角堤嘉靖十三年俱决
知縣鍾鑾重修縣西自南湖至河有趙家堤又東九十里有宿郎堰
堤周廽九十七里一百一十步廣德二村民居之俱知府歐陽恂方
仕先後修成三十九年以來諸堤復决知府葉應春估勘大修宿郎
堰堤修决口一十二處計長二千二十餘丈槐花佛子南湖等堤修
决口二十四處計長一千九十餘丈其宿郎堰又有水二座以便
蓄洩曰上曰下各長九尺高六尺闊五尺龍陽縣隄考略
按縣北有大圍堤周廽三萬五千八百餘丈有孔家車輪等五座
又北二十五里有李八堤周廽二千八百餘丈内有水二座又北
四十里有南港障周廽五千七百五十餘丈内有水二座又北五
十里有保障周廽三千五百三十餘丈水一座縣西一里有河洪
堤三里有隄門堤又西二十五里有小汍洲堤周廽四十丈内有業
塘二座又西四十里有大汍洲堤周廽一千八百六十餘丈内有
江西金釵等四座縣東十五里有肅公大堤又灰步堤周廽三千
一百餘丈内有范陽一座縣南五里有新堤東南半里有南城堤
五里有股堤諸堤並設故居民得倚以耕種正德十二年灰步南港
障堤浸塌重修嘉靖十三年决大小汍洲及肅公李八等堤俱知縣
薛炳重修三十九年諸堤復潰四十四年知府葉應春估議大修大
圍堤修决口二十處長凢四千五十餘丈南港障堤修决口四處長
凢一千一十餘丈大小汍洲堤修决口一十一處長凢二千三十餘
丈其大圍堤又修木五座以便蓄洩曰車輪曰孔家曰沽湖
曰伍家曰姚家各長一十二丈各高七尺各闊六尺
岳州府隄考略按郡治城西岳陽楼一帶正臨洞庭湖春夏水漲
波濤撼城勢甚可慮宋守滕宗諒築偃虹一堤障之迨國初堤漸
崩洗城漸退縮近年移城於岡阜至嘉靖三十九年以後岡阜半摧
而懸城孤危岳陽楼亦將頽塌知府李時漸雇募夫役取辦磚石繕
修城垣自岳陽楼而南凢二百六十餘丈城下築土隄以障水其屬
邑臨湖常苦水患者有四安鄉華容巴陵臨湘也但安鄉四面皆水
勢難設堤臨湘半依山城猶可捍禦巴陵隄防祗在江北諸里惟華
容四十八垸之堤最為要害巴陵縣隄考略按縣正當洞庭湖
沿匯之地故有楓橋白石等湖又有南津乾沙等港湖水一泛半沒
田廬然東南諸里尚倚山阜其最要害者江南則有永濟一堤自演
武廳至城陵磯係知府李鏡創築江北則有固城垸堤與監利接境
嘉靖三十九年諸堤俱决隆慶元年知府李時漸知縣李之珍修城
華容縣隄考略按縣北臨川江南築洞庭中有斗子澌城禇塘
蘇池等凢十有三湖南北水漲殆無遺土非環土為垸則居民不能
以旦夕安也故南則有上路木城官垸等垸北則有伍田濤湖安津
等垸西則有白梅龔湖蔡田等垸東則有章華黃蓬紙方等垸大小
凢四十八垸嘉靖三十九年江湖水溢諸垸堤盡潰勢難盡築其垸
大最為要害者惟官垸濤湖安津蔡田四垸各周廽四十餘里本縣
錢粮半出其内
修築隄防總考略近年深山窮谷石陵沙阜莫不芟闢耕&KR1573;然地
脉既䟽則沙礫易崩故每雨則山谷泥沙盡入江流而江身之淺澁
諸湖之湮平職此故也今可盡心力以捍民患惟修築隄防一事是
故備考古人營度之法而參以土俗布置之宜可經久而通行者盖
有十焉一曰審水勢東洗者必西淤下澁者必上湧築堤者審其勢
而為之址而最難禦者莫如直衝之勢議者退為曲防故荆州虎渡
穴口之堤先年愈退愈决而近口直逼江口以遏水衝乃得無恙他
如順注之傾涯則堤勢宜迂急湍之廽沙則堤勢宜峻二曰察土宜
一遇决口必掘浮泥見根土乃築堤基其所加挽者必用黃白壌三
曰挽月堤洗在東涯則沙廽而西淤在南塍則波漩而北故往往古
堤反抱江流者為水所齧即臨傾涯之上勢甚孤懸必先勘要害之
地而預築重護之堤四曰塞穴隙獾屬蝼螘窠穴秋冬水涸徧察孔
端極抵而填塞之春夏水漲廵視堤内有水浸透者即探其原而為
之防五曰堅杵築木杵不如石㮙石㮙不如牛轢六曰捲土掃塞决
口為上護成堤次之法埽以萑葦為衣以楊柳枝為筯以黃壌為心
以穀草為紼纚因决口之深淺水勢之緩急而為長短大小者也若
堤方初成土尚未實必以楊柳枝為埽横棲於堤外則可以禦波濤
而堤無恙七曰植楊柳八曰培草鱗九曰用石甃當衝放之要處若
非石堤必不能回水怒而障狂瀾十曰立排椿將大木長丈餘密排
植于堤之左右聯以紼纚結以竹葦故風浪可及排椿而隄得恃以
不傷也
護守隄防總考略决隄之故有三有隄甚堅厚而立勢稍低漫水
漫水一寸即流開水道而决者有隄形頗峻而横勢稍薄湧水撼激
即衝開水門而决者有隄雖高厚而中勢不堅浸水漸透即平穿水
隙而决者要皆修築既疎而防守復怠故坐致此患耳故防範護守
之計條議有四一曰立堤甲每千丈僉一堤每五百丈僉一堤長每
百丈僉一堤甲凢隄夫十人一應隄防事宜官司責成扵堤老堤老
責成於堤甲堤甲率領堤夫守之而有垸處所亦設有垸長垸夫其
法與堤甲同仍不論軍屯官庄王府凡受利者各自分堤若干丈
凢守堤者各自派夫若干人一有疎虞罪難他諉二曰豁重役凢堤
老堤長堤甲及垸長垸甲人役各復其身每遇審編即與除豁别差
則彼得一意於隄防三曰置舖舍查照漕河事例於堤上創置舖舍
三間令堤長人役守之則往來棲止不患無所而防護事務亦庶幾
不至妨悞矣四曰嚴禁令凢有奸徒盗决故决江漢隄防者即照依
河南山東事例發遣揭示通衢以警偷俗
開穴口總考略穴口所以分大江之流必下流有所注之壑中流
有所經之道然後上流可以分江瀾而殺其勢楚有三大水惟川江
獨據中流故穴口在南者以澧江為所經道以洞庭為所注壑在北
者以潜沔為所經道以漢口為所瀉地故川江獨有穴口然古有九
穴十三口江水分流於穴口穴口注流於湖渚湖渚洩流於枝河枝
河瀉入於江海此古穴所以並開者勢也今日生齒漸盛耕牧漸繁
湖渚漸平枝河漸湮穴口故道皆為㕓舍畎畆他如章卜等穴故道
無復舊跡矣此今穴口所以多塞者亦勢也虎渡流注澧江同入洞
庭江南之溪水俱注之郝穴流出漢口與大江復合而江北之溪水
俱注之衆水會合則流行不絶注瀉有壑則水道不壅此二穴所以
獨存也盖穴口之枝流多湮則江水之正流易泛將來浸决之患其
可免乎故荆南以開古穴口為上策此固遡源探本之論也然近年
郝穴築塞其口今歲議開舊口必先將枝堤修築就緒然後開水門
以受江流方無東西泛溢之患是穴口之有故道者尚且開濬之難
况故道湮沒者乎元大德間曾開六穴郝穴赤剥楊林采穴調絃卜
岳之故道並開矣今祗存郝穴而他皆不可識焉此果人謀之疎略
耶抑地脉水勢之靡常故爾耶此所以知開穴之難亦抑勢有所不
可行也然荆南人猶幸虎渡郝穴可以分大江南北之勢但二穴
枝河中多者使復湮如諸穴則荆南昏墊可忍言哉
濬淤河總考略漢水遷徙湮塞為灾議者曰上流之遷徙其害小
下流之湮塞其害大故㐮承之防水惟以修築隄防為上策而其遷
徙之勢非人力所能為也若竹筒一河上接漢流下通漢口真如咽
喉不可一日或塞者且查勘水道惟中淤十五里而其淤平絶流者
又祗七里許今日治水急務其必以濬此河為先乎近行承漢二府
有司官募夫開浚故河己通流矣但溪水之泥沙迸至竹筒河下口
遇劉家隔河水一漲則沙廽而淤隨淤隨浚自可無目前大梗之患
也
總論略今日欲濟民艱莫急于防水患欲防水患莫急于修决堤
濬淤河開穴口至欲為千百年經久之謀其首務盖有二焉一曰明
職掌以便責成二曰處錢粮以𥙿工料而己近日凢原設有水利專
管者專一管理隄防事務不許别委以妨職事其未設有專官地方
亦議委該府佐貳官一員總理該州縣佐貳官一員分理故邇來水
利官各知用命以求自效但隄防有不時之費而錢粮無額設之儲
水利官雖欲求盡其職而工料不敷終難措手此議處錢粮尤為隄
防之首務也
論曰自大禹治水後則周官稲人賈譲三策儒者至今談之余蒿目
楚疆為之諮詢廼知時異事異其迹或不能盡沿要在觀變度宜善
體其法用之即禹功可冀也夫鴻濛肇闢中國之水皆冐而陸浮禹
始治而納之地中其法有五堅則鑿之盛則釃之淺則㵸之大則决
之急則排之而其要則有二曰經曰緯夫漢之南入江之北匯兹非
禹貢所列為楚大經者乎然漢則東為滄浪過三澨乃至大别江則
東别為沱至于灃過九江至東陵廼迤北而匯焉隨地注瀉使游波
寬緩不相激薄何其緯之有緒也經緯既備水為安流故總謂之導
言順其道行之爾平成既久民多濱水為居或填築而業之故潜沔
之間所謂滄浪句雍諸澨皆大不容刀甚或至不可辨而灃水與江
相去凢百餘里禹時之九江猶受岷江之輸今九江自相經緯瀦為
洞庭且與江漢敵大矣故禹所患者經不足以持緯其治法後緯而
先經今所患者緯不足以受經其治法後經而先緯此周禮稻人職
曰稲人掌稼下地以瀦畜水以防止水以溝蕩水以遂均水以列舍
水以澮寫水說者謂雖主治澤田而最得治水緯法阡陌既變故道
湮沒智巧之士始隄而障之夫隄雖起于後世然周之防禹之排實
肇端焉顧專事隄岸以捍衝流則必有利有不利惟審勢度宜堅為
之隄以禦水之經者而又分注以漕使有所游蕩股引取之則經緯
得其理水奚從孽哉賈譲徒以當時繕隄猶築垣而居水數逄其害
遂指為下策盖有激乎其言之非通論矣至徙民當水衝者不與争
咫尺之地而歲取治河費以業徙民今議者猶稱引以為上策顧楚
地方數千里澤居之民租賦半出其中即如譲策捐棄之於國計
不大耗損乎假令民徙而水不止業之將安窮也闇於用矣若乃就
河隄多穿漕渠張水門以分殺水怒其中策幾得之聞諸長老言江
漢之區異時穴口無慮數十道民環居堤上水有所洩歲不為患頃
以豪右規利諸穴口日漸築塞故水患荐至於是當事大臣採其議
為增脩郡邑沿江漢之隄相故道擇其最急者為開濬小河陳洪謝
家泗港諸口以洩漢流開濬郝穴虎渡采穴新衝諸口以散江漲使
民得隄為衞不患昏墊矣
动國(沔志謂䢵在景陵漢志景陵有鄖鄉水經註巾口西竟陵大城古鄖國也通考鄖在江夏雲杜縣東南今泰州按左傳杜預註)
(䢵在江夏安陸縣東南有雲夢城䢵子與楚同爵地分東西今德安古安陸故䢵國在郢之東而其属隨州應城雲夢又在景陵之東䢵)
(子會隨蓼六伐楚而築蒲騷今應城䢵隨蓼六皆在郢之東而蒲騷在四國之中其西與楚郊郢鄰假令䢵在景陵然所伐在西乃却走)
(而東築欲何待耶乃景陵鄖國城盖楚滅䢵子封其臣為鄖大夫稱近邑故城北非䢵子故國也夫䢵鄖先後異書當時固有間矣)鄧
國(杜預謂穎川召陵縣西南有鄧城孔穎逹曰賈服以鄧為國言蔡鄭會於鄧之國都釋例以此穎川鄧城為蔡地其鄧國則義陽鄧)
(縣是也以鄧是小國去蔡路遠蔡鄭不宜遠會其都且蔡鄭懼楚始為此會何當反求近楚小國而與之結援故知非鄧國也夫孔氏之)
(言如此文獻通考鄧國在河南新野之穎州陵縣又為鄧州實申伯鄧侯二國之地一統志亦以鄧州為鄧國然㐮陽府東北二十里有)
(鄧城固春秋鄧國地也盖楚伐申過鄧時是楚都在今荆州申在今信陽楚由荆州抵信陽其道必經㐮陽以是言之鄧為襄陽地信矣)
(況鄾為鄧南鄙今鄾在襄陽去鄧不遠則鄧亦㐮陽也惟鄧州亦鄧國地因以鄧名耳)樊國(國語云王以陽樊賜晉註云陽樊野)
(王縣即今河内縣然考此縣無樊國詩註謂宣王命樊侯仲山甫築城於齊而尹吉甫作詩送之豈山甫初封樊侯宣王命之城齊其後)
(遂以陽樊名之歟詩註又謂樊在東都畿内今濟源温縣地然考魯莊公二十九年樊皮叛玉杜註云樊皮周大夫樊其采地皮名至三)
(十年春王命虢公討樊皮夏四月内辰虢公入樊執樊仲皮歸於京師彼詩註所謂東都畿内者母亦據此樊皮之樊以為山甫所封之)
(樊歟乃山甫封國故在㐮陽爾)雲夢澤(雲夢縣南皆大澤雲夢澤自此始故名之禹貢雲土夢作乂本二澤然二澤合稱其來已)
(久傳記所指合析不同周禮職方薮曰雲夢司馬相如傳楚有七澤其小者名雲夢方八九百里南有平原廣澤緣以大江而班生志地)
(云華容枝江若江夏之安陸皆有雲夢裴駰云孫叔敖激沮水作此澤張揖云楚薮也在南郡華容縣郭璞云江夏安陸有雲夢城枝江)
(亦有之華容又有巴丘湖俗云即古雲夢澤張揖云在華容者指此春秋文耀鈎云大别以東至富春九江衡山皆雲夢地唐安審暉敗)
(唐兵于雲夢澤中史炤曰雲夢澤名祝穆曰䢵夫人棄子文于夢中言夢不言雲楚子避吳入于雲中言雲不言夢二事皆在安陸一以)
(為雲一以為夢凢此皆合稱也惟胡三省辯誤禹貢雲夢孔安國云在江南左傳楚王以鄭伯田江南之夢漢志雲夢澤在華容南沈立)
(云雲即今玉沙監利景陵等縣夢即今公安石首建寕等縣漢陽志云雲在江之北夢在江之南此則析而稱之按杜預云雲夢跨江南)
(北而蔡沉書傳云雲夢方八九百里跨江南北華容枝江江夏安陸皆其地合而言之則一別言之則二澤也禹貢云雲土夢作又盖澤)
(勢有高卑故水落辨遲速人工有早肥爾此說得之)楚子城(舊志云在隨故光化縣楚子伐隨軍於淮漢之間城此按隨南封百)
(里實古䢵後八年䢵與隨及蓼同伐楚是其敵也楚若由此伐隨必假道于䢵䢵許之乎莊王四年楚伐隨除道梁溠以臨隨溠偏西可)
(通郢楚地可由此又也然曰軍于淮漢之間淮在隨北而蓼又楚之敵其必由唐厲入乎唐厲在淮漢之間皆楚私屬也楚子城其光化)
(之故城或故安化之城未可知必以為楚人之築妄矣應山顔木隨志)黃國(顓頊之裔也左傳桓公八年楚子合諸侯于沈鹿黃)
(隨不會使薳章譲黃而黃始見於經則黃與隨為鄰僖公二年齊宋江黃盟于貫則黃又與江為鄰至十二年黃人恃諸侯之睦于齊也)
(不共楚職曰自郢及我九百里焉能害我楚遂滅黃杜預註云黃國弋陽縣按弋陽縣今河南光州也而杜佑通典亦曰光州春秋時黃)
(國也而其于黃州則云後為黃國之境文獻通考以此為據而一統志因之止據黃國之境之詞遂以黃州為黃國而於光州註下乃云)
右俱湖廣省志辯疑部有竟陵雲杜環岳郡義陽
新市黃峴關石城竟陵註各一條未及錄俱可備沿革考
承天府志山川南國之紀漢沔章章著矣域内東岸諸山自二室桐柏
而來盖中次七經之山也西岸諸山自荆山景山而來盖中次八經之山
也(漢東諸山)隨州之大洪山南十五里曰城子山上有古城又西南十里曰
黃&KR0726;洞又西南七十里曰白水巖又西二十里曰盤石嶺有上盤石中盤
石下盤石言其石路盤廽也又西十五里曰龍爬山又西北二十里曰丨
純德山舊名松林山今為二聖陵寝欽定封號序於五鎮之次又西
南十里曰天子岡在丨純德山左又北三里曰九龍岡又南曰子胥臺又
南曰樠木山楚武王廟在焉岡横亘而西曰石城山山左支曰從岵山右
支曰陽春臺對峙而南回合相拱如龍盤虎踞龍飛舊邸寔宅其中邸
前隆起曰蘭臺即楚王披襟當風處今邸前時乘御天坊居其上去漢江
不百步而近江自西北而南而東環遶逕前曲屈而出寔為天險盤石西
南二十里曰清平山丨岳懷王丨常寕公主二墓在焉又西南十里曰寳
鶴山丨郢靖王墓在焉又西二十里曰瑜靈山丨梁莊王墓在焉龍爬山
南十里曰丘公壋丨善化公主墓在焉丨大洪山西二十里曰界山又六
十五里曰花山又西北四十里曰焦山(自城子至焦山凡二十一山並隷鍾祥)丨大洪山東
南三十里曰太陽山又東十里曰關山嶺冨水出焉又西南六十里曰金
子山潮水泉在焉又南十里曰横嶺潮水逕焉又東南八十里曰石人山
上有一石類人因名又東南六十里曰張良山峯巒高峻峭壁間有一横
徑多馬跡又東十五里曰京源山横山西北六十里曰聊屈山一名盧屈
山臼水出焉又南六十里曰潼泉山又西南二十里曰磨石山澨水出焉
潼泉山東南二十里曰&KR0726;女山峭壁插天又東南三十五里曰空山洞又
東北二十里曰惠亭山西南五十里曰子陵山中有嚴子陵讀書臺又西
南六十里曰寶香山一名石人山又東五十里曰火門山一名天門山唐
陸羽廬於火門即此(自大陽至火門凡十六山並隷京山)丨火門山西南十五里曰青山惠
亭山東南七十里曰五華山上有伏羲廟舊有古風城又西十五里曰龍
穴山傍有龍穴陂因名一名龍尾山又西八十里曰白螺山下有珍珠坡
又東南六十里曰巾戍山晉元熙二年得銅鐘七口於此(自青山至巾戍山凡五山並隷)
(景陵漢西諸山)南漳之四望山南八十里曰石人山入荆門界又東六十里曰
屏風山絶頂平衍中有兩泉又東四十里曰斑竹岡石人山南三十里曰
&KR0726;居山又南百里曰西山又東曰象山一曰蒙山兩巒對起如蛾眉舊名
泉子山山麓有蒙惠二泉又南三里曰虎牙關孟子港水出焉又南二十
里曰卓刀石又東南一百八十里曰内方山在漢江上即禹貢所謂内方
也一名章山虎牙關東北四里曰東山又東北三十里曰靈鷲山有穴曰
龍洞深五里石臺甚高又東北四十里曰三尖山西山東五里曰太子岡
元文宗自潛邸歸即位嘗住此岡(屏風三尖太子岡内方山並隷鍾祥餘隷荆門)丨遠安縣之鬼
谷洞山與當陽接壌沮水逕焉又南五十里曰玉泉山下有玉泉珍珠泉
出焉又西南九十里曰紫盖山寰宇記紫盖有南北二山頂上四垂若繖
状林石皆紺色下出綵水甘馨異常上有丹井下有古寺沱水逕其西又
沮水北三十里曰鐡人谷又西南四十里曰張飛山東有長坂曹操追昭
烈張飛拒後即此又南十五里曰金龍潭又南十五里曰玉陽山邑名玉
陽盖取諸此又東南二十五里曰許由山又南五十里曰圓臺山又東南
六十里曰綠林山即王莾末起兵處(玉泉至綠林凡九山並隷當陽)丨江之烏林磯北一
里曰黃蓬山又東二里曰香山(二山並隷沔陽漢江)按水經沔水自武都至樂城
穪沔度口至姚方穪漢㐮陽至沙羡又穪沔其實一水也今郢城上遡宜
城下至沔陽東岸逕鍾祥京山景陵三縣西岸逕鍾荆潛沔四州縣境沔
水逕故鄀縣南入境今荆門界漢江北有縣故基南岸有石厓俗名石梁
山山上有臺即水經所謂南臨沔津津南有石山上有古𤇺火臺縣北有
大城楚昭王為吴所迫絶郢徙都者也豐樂河注之又南逕石城即郡城
又南十里為涮馬灘南與臼水合東南流逕内方山東又東會權口即古
之權國也東南與陽口合逕古雲杜縣東夏水從西來注之又東逕左桑
又東合區亮水口又東得合驛口又東謂之横桑又東謂之鄭潭又東得
斷沔又東與力口合出境至漢陽入於江(漢東諸水)敖水源出黃&KR0726;洞西南
流合枝水注於沔實曰敖即今直河按水經注敖在新市縣東北又大陽
山西南流逕新市北又西南而右合枝水今遡其源非是豈酈氏亦傳之
誤與豐樂河原出大洪山西北流逕盤石嶺灌田甚廣民頼以豊枝水出
横嶺西北流逕古鄀縣界西南逕秋城西南左注敖水龍鶩湖在府城南
三十里水溢逹於沔青泥池在樠木山下三國志樂進與關將軍相拒青
泥山(敖水至此並隷鍾祥)丨&KR0875;水源出聊屈山合澨水注於沔楚昭王奔隨濟於成
臼即此澨水源出磨石山下納新市&KR0726;女洞泉潼泉逕景陵縣界入於漢
禹貢過三澨平埧河在縣東北百二十里源出大陽山東流為楊家河逕
漢陽界入漢富水河在縣東九十里源出關王嶺東流為三汊河石板河
注之逕應城縣界入漢漢江北十里水溢而匯曰泗水即泗汊湖(臼水至此並隷)
(京山)丨漢水自京山小河口分流逕青山東南至三汊河巾水來注之俗名
石家河源出青山南流與小河合水經註巾水出竟陵縣東一百九十里
西逕巾城城下置巾水戍西有古竟陵大城古鄖國地鄖公辛所治所謂
鄖鄉矣昔白起拔郢東至竟陵即此也今有巾港市豈即其處歟又逕景
陵前曰義河逕楊林口亦名楊水至便河口復入於漢水經揚水納巾吐
柘柘今未詳所在漢水自牛蹄口分流曰車湘港至横林口復入於漢溾
水即城隍臺河經新陽縣南縣治雲杜胡城分雲杜立溾水又東又東南
流注霄城縣南大湖又南入於沔水是曰刀口回河亦名會河本京山縣
前河東流逕五華山皂角市出牙兒口注於漢柳家河源出龍穴山入風
波湖逕楊林口入漢縣東西南俱有湖(巾水至此並隷景陵漢西諸水)權水源出西蒙
諸山逕太子岡會流爲曹將軍港逕内方山東南流逕古權國城東南有
那口城又東入於沔陽水一名建水今名建陽河又名大曹河水本龍陂
合白中昏官三湖水逕大陽堖入於漢謂之陽口一名中夏口南宋元嘉
中通路自湖下注陽水以廣運漕水經註以漢東揚水即爲此水誤矣直
江源出白家山南流長湖會谷後港入潛江界平塘湖逹三湖以合沔水
白龍潭在靈鷲山下深長五里流逕朱家埠浰河口入於漢東五里曰曹
將軍港即權水唐曹全政劉巨容嘗敗黃巢於此孟子港源出虎牙關逕
建陽驛入三湖唐孟浩然嘗往來於此蒙泉惠泉源出象山分為二派後
名其北曰蒙南曰惠宋知州彭乘為三沼共延至竹陂河入漢民引以灌
田(權水隷鍾祥陽水以下並隷荆門)丨沮水源出房陵縣過遠安縣與漳水合流俗名河
溶通沱水至枝江縣入於江漳水源出漳縣南逕當陽與沮水合流入江
漢沮漳楚之望也即此沱水分自大江逕當陽枝江交界會於潛禹貢岷
山導江東别為沱即此河溶有金沙灘其地多流沙燁燁如金綠林山水
流逕圓臺山南匯為熨斗陂郡守吳獵常遏走馬湖熨斗陂之水西北至
李公匱以䧟戎馬(沮水至此並隷當陽)丨潛水即漢水分流始入曰蘆洑河逕縣界
東南流為上新口下新口入沔陽界又自排沙渡東流為深江入沔陽界
不自排沙渡東流為深江入沔陽界南流為恩江十里許復與潛合縣令
敖鉞所開沱水乃江水自郝穴口溢入東北逕三湖芝江湖至縣南二里
為馬市潭潭北五里有沱埠淵(二水並隷潛江)丨潛水一自潛江縣排沙渡至深
江入州西北界逕剅河范溉關栗林麻港南湾至黃荆口入下帳湖東會
於白湖又自范溉南播於劉家渡入三江口又自栗林口播於蔣家湾逕
蓮臺趨大口合黃荆口水一自上新口逕鮎魚套白汊口一自下新口逕
伯口至柳口折而為漕河俱逹三江口合流逕滄浪即禹貢所名屈原逢
漁父處又逕候埠關趨於白湖又自柳口東播於蒌蒿汀至直步夏水從
西來注之逕螺子瀆渣潭東北趋大陽腦入於㐮河又自渣潭東南逕小
陽張家池&KR0309;港入陽名湖匯於白湖出沌口入江江水自巴陵逕白螺山
南又逕烏林南東過茅埠口又東過竹林湾又東過新灘水洪二口又東
北過沌口東流與漢水合夏水今名長夏河水經註即暏口為中夏水輿
地廣記夏水入沔謂之暏口冬竭夏流故曰夏水自監利入東為大馬長
川過沙口又東北過柴林河至直步與漢水合復車河江自茅埠灌蓬湖
湖東為河逕牛埠三湾平放東出新灘口又自三湾逕斗湖至楊名匯於
白湖州東有湖曰太白一名九真白湖衆水所會由沌口入江(潛水至此並隷沔陽)
附考水道郢中自石城而上百二十里為豐樂河河之左分支三十里
自龍港出(今塞)又五里曰九龍灘再分播為龍爬港經土門之爛泥諸河一
出桐木嶺東岸(今塞)一出金花灘(今塞)一出熨斗湖(故道尚存)西渡則為花山湖江
之東山落平陸走三十餘里濱漢而止其西撞鐘山在焉漢水自㐮樊而
下至此又一衝要熨斗湖而下為湖口(今塞)舊河深廣與大河等(今廢)又其西
為嚴山湖嚴山之傍有港曰冷水而不見其上流所自入石城當其下嚴
山峙其上水道迅急素無隄防旁帶陂湖漸加湮塞(此以上考漢水之上流者)水自石
城以下委而爲三西岸支分三十里出流港此元人侵宋盪舟處(今上口湮塞)
又五里自塘港出楊家港凢二十五里(故道尚存)山曰龍尾盡處爲石牌漢水
至此西逼石牌東逼官莊大隄又一衝要故柴湾之隄常毁開流連口則
免此患山南分支曰三汊港不十里分爲張長口皆廽薄西山出馬良
口三汊口爲石牌居民所塞張長口爲馮家垸居民所塞以致水勢騰激
而高家腦之隄常毁若開二口可免此患石磯西障是爲小别小别之東
爲茶園磯南三十里爲老口二十里爲六馬口南北二湖實爲水區二口
屬小江湖爲湖内居民所塞以致臼口以下之隄常毁(此以上考漢水之委於右者)石
城南五里許曰二聖套又五里曰蔡家橋相傳漢水由此分支往時有隄
亘其間(今毁)隄内之小灌千工埧茶陂垸歷胖張嶺而入赤馬野猪湖之白
鷺湖岐而東匯於竹根蕩為東泉港岐而西入三汊港下青魚灘歷南港
由葱擔溝會於赤馬軍臺港長灘河(此叚考蔡家橋之支水而遂及其委)由蔡橋至此迂廽
凢二百餘里倘因其巳决之勢導水中行挑築圩岸以防水入害民耕稼
並山而東多為陂塘以溉下田則其利亦不細也由蔡家橋大河之濱三
十里至流連口近年被塞大為民害水東北分行轉而西南抵三汊港與
蔡橋小會又四十里至金港(近塞)水支分而北而東由青樹湾入赤馬軍臺
港金港而下三十里為小河口水勢到此漸殺渡而西再渡則下為沙洋
之倒口(今築)大河東行遶多寶湾此處地兼京山景陵衝要不五里為丁家
河(今塞)又三十里曰泗港泗港之内曰泗汊湖週亘數百里舊可容水諸大
姓塞之矣又三十里曰張濟港(今塞)又二十里曰黑流渡(今塞)又九十里曰乹
灘鎮漢水自小河支分由景陵縣治以下西入便河復出此與大河會少
下則田兒河為承天府属之南界河岐而東為葫蘆湾凢一百二十里入
風門岐而西南二十里為張池口入五湖團洲又東岐四十里曰小李灘
為竹筒河上口(舊湮塞)水轉西南入鷄公洲麗水洪今雖開復漸淤矣是為
漢川之西北界(此以上考漢水之委於左者)由沙洋倒口沿河東行一百二十里漢别
為潛又六十里西分入獅子河若竹筒河(淤塞)舟行多由此再分入小隄口
迤南為&KR0726;桃嘴獅河之水亦會於此小隄口迤東即乾灘鎮遇水涸時大
舟不行(此漢委之接沙洋倒口者)小河之内行六十里曰南河蔡家橋流連口金港口
之水皆從此出盖自蔡橋至此迂廽幾三百里往時之水安得而不縮再
六十里至青山水來自東遇水頓止從此歷景陵縣治水環如帶盖由小
河口出鴨兒口與竹筒河會凢三百里(此漢委之入於景陵者)京固山邑然土田濱
漢江者厥害惟均沱潛出於江漢使江漢之水並溢則為害滋甚乃家自
為垸以冀一歲之獲豈長策耶荆門自沙洋之隄一築而荆南歲蒙其惠
郢北成沮洳矣所謂以鄰國為壑者非耶夫江沮漳楚之望也自杜預鑿
開陽口其水逹巴陵而沮漳合流是為新步通南江至荆南為沙津沔之
湖大者數百里小者不啻數十里其諸洿潦不與焉長波巨浸渺渺相望
何其夥也然其北多在景陵李老為大其西多属監利西湖為大其南黃
蓬為大其東太白為大諸湖皆逶迤入太白故沔衆水之匯也太白沔水
之匯也故沔之水瀦於太白洩於沌口地之勢然也景之水患無歲無之
盖潛沔等耳
禹貢三澨之水一云在沔陽一云在京山而景陵有三參水又有三汊水
云是三澨俱無的㩀蔡沈註則磨石山發源者為澨盖源出&KR0726;女洞發為
司馬河傍有司馬墓故名又南逕蒲圻寺又南為夏洋港逕楊家洚合長
灘舊水注小河此一澨也㩀京山志謂馬溪河為澨盖馬溪河發源趙横
寺黑龍洞廻而東流南逕馬頭山又東南為官橋河又東為馬溪河此一
澨也㩀沔陽志則石家河為澨盖石家河發源空山洞如意寺甘家冲為
䨥河口為雷公潭逕白土苑又東南為石家河而以石家為巾馬溪為楊
水以澄水涇龍陂逕郢之道其言甚核此又一澨也
宋石才孺郢州土風考古記按班固漢書地理志秦置南郡縣十有八
曰江陵宜城曰若曰郢釋之者曰江陵故楚都宜城故鄢若作鄀楚别邑
故郢又按史記楚世家芊氏居丹陽在南郡枝江縣文王始都郢平王城
郢昭王徙鄀襄王徙陳烈王徙壽春曰郢繇是言之楚之都邑可想見也
後世不博考熟䆒異口同辭以今郢州為郢都流俗信之嘗觀楚成王使
闘宜申為商公㳂漢泝江將入郢王在渚宫下見之夫㳂漢而下泝江而
上則郢在江上而不在漢上沈括存中盖嘗論之矣今江陵寔有渚宫而
縣之北有紀南城楚武王伐隨卒於樠木之下今郢州東門外山舊名樠
木山上有楚武王廟則武王自丹陽出師至此而卒豈後世見武王卒於
此因以為郢都邪此又不然矣雖然釋漢史者曰故郢而郢為州為富水
郡或廢或置見唐書地理志謂之郢不無說焉楚屈瑕將盟貳軫鄖人軍
於蒲騷莫敖患之闘廉曰君次於郊郢以禦四邑我以銳師宵加於鄖若
敗鄖師四邑必離巳而敗鄖於蒲騷夫郊郢者詎非郢州乎昔蒲騷今應
城也距郢州甚邇楚師之出闘廉之敗莫敖之次郊郢以師行道里推之
一宿為舍再宿為信過信為次則知正在郢州也
龍飛殿即舊承運殿在郡城正中後爲穿殿又後爲啟運殿殿前
爲左右廊而東西亦各有廻廊正南門曰龍飛左爲東順右爲西
順又南爲䴡正門門之外左爲鼓樓右爲鐘樓又南爲重明門是
爲外朝之制
卿雲宫即舊前寝宫在啟運殿之北前爲卿雲門門内東出爲日
升西出爲月恒役爲穿殿
鳳翔宫即舊後寢宫在卿雲宫之北後爲鳳翔門由鳳翔而北爲
弘載門門内東爲關雎門西爲麟趾門周垣之内爲六所六所之
外爲連房爲塩庫等房是爲内宫之制
隆慶殿即舊家廟在正殿之東安二聖神主於其中後以
穆宗年號禮官議上改為慶源殿命守偹内臣以四孟及朔
望致祭四孟如太廟之儀朔望如奉先殿之儀樂舞用八佾
舊用九十六人今五十四人
純一殿即舊書堂在龍飛殿之東初獻皇别號純一道人
又歲時禱祀必致齋於此故以為名
中正齋在卿雲門之西上在潜邸時講學於此
泰禋殿在東北嘉靖十九年上以舊邸世子府未偹乃命𥙷建
定以今名殿之前為門曰泰禋門殿後為永配殿左門曰保和右
門曰太和又後為宫宫之前殿曰受命御極之殿後殿曰青霄殿
宫前門曰啟祚後門曰福寕外有庫樓連房其西通於隆慶殿
曰光熙門山川社稷壇在邸内之西南若銮駕庫御馬房廣充庫
廣充倉典寶典膳典服三所俱在邸内
邸之四門南曰䴡正東曰春暉西曰秋朗北曰弘載
邸之外其南門曰重明前爲御溝橋橋南爲坊扁之南向者中曰
時乘御天左曰雲行右曰雨施其北向者中曰龍潜舊邸左曰聖
作右曰物覩坊前碑亭二左爲恩詔文碑右爲聖諭文碑坊後東
西各爲一坊左曰從岵街右曰陽春街若郡城之南門楼其規制
與京師埒扁曰顯親逹孝上大狩時從顧璘之請故時表
題之
從岵山在舊邸外東南不甚高上多茂樹可以憩望獻皇國
事之暇嘗登之因製漢江賦嘉靖十年命建碑亭勒賦於石
陽春臺在舊邸外西南盖取宋玉辭以名之臺高數丈俯瞰漢江
烟雲竹樹&KR1273;䴡可愛郡中勝觀也獻皇嘗率侍臣登之因製
北望詩既而作陽春臺賦以自儆遂不復登焉嘉靖十年命建碑
亭勒詩賦於石
承天府志戶口周禮大司徒掌人民之數以詔王安優邦國而夫家之
衆寡則鄉師遂人各以其歲時校而登稽焉欲知其存亡多寡之實而為
之施政也承天盖古郢地負山帶湖一郡生産不當江東一大邑自肅
皇龍飛以來注念枌榆生飬休息四方襁負日至百姓盖殷殷庶矣但頻
年積荒困於供億而土著之民貧者或逋竄轉徙物故而司籍莫為損削
殷富之民誠大且衆矣其間桀黠者率賄胥吏而漏其籍使所編浮於所
登是使國版不足憑而賦役無由均也况在沮洳之鄉淤水成腴而浮食
竒民操其重貲乘急貰貸騰踊其息積重累困奪居民之業并其身而有
之故丁壮盌室而藉口客丁免於編列夫己擅地利長子孫矣而客之也
可乎嗟乎弊也由來久矣故綜覈之政虛實之源消息之法非良有司莫
與計也
田賦禹貢稱荆州厥土惟塗泥厥田惟下中而漢江雲夢之間司馬相
如極言其饒則楚之賦當甲於天下而郢又甲於楚則可耳乃者田日朘
削而賦日殿則何也郢中東西北三面俱山而南則擁大湖漢水又建瓴
下盤繞其中疆域雖遼遠乎則亦既山居其三水居其四田己不能有其
十之二矣故山原樹藝雨澤不調則倚耜而待槁其沿陂堧而耕者潦至
彌望蛟魚且宫之田烏得盡闢而賦烏得盡登也况皇莊之歲入各
王府之禄賦幾與惟正之供埒其豪黠之并兼椎剥瀆亂無紀甿有襏襫
而緣南畆者終歲服勤所獲即以代輸而尚虞不足湖田所淤復為若軰
所藉業小民曾不得濡足而收半穗有司亦不能履畆而裁其短長稅其
羡以𥙷沿江之崩削者且飛影之竇百出投獻之計萬變當事者即日加
意撙縮而額賦取盈吾懼民之日斃也
徭役夫力役之征聖王不廢然而歲用民力不過三日務不告缺而民
不告病也漢有繇唐有庸宋有差顧二役而民始蕭然多事矣明興以
里甲籍民猶古比閭族黨之義而力征則用宋法差顧兼焉迨後條鞭法
行而民始稍甦矣盖公費節則里甲歲裁繁簡悉郵傳屡更約束嚴則縱
恣盡戢長民者力為調停劑量顧審編未盡當則宿弊未盡釐何者有司
之耳目一而造欺者千萬其耳目彼豪有力者先操其贏以神通於里魁
胥史之手而上下之所欲輕則富可貧所欲重則貧可富有司拱手聽焉
間有發其奸者䋲之三尺不過懲一儆百而百之作梗如故也何怪乎民
尚有不均嘆也夫承天係陵寢重地官多事殷辭謁者時無停軌而公
費日削夫馬日羸而供億日益不給乃田連阡陌甲第如雲者安享逸豫
而貧者食於官日夕奔走更所謂恊濟之法秦越視之彼此移督漠然如
褎不得己而稱於富豪彼則權母而取盌此則息子而受斃是坐困之術
也故丁粮之實弗覈恊濟之法不更欲上下不交困必不得之數己
兵防承天古巖郡今為陵寝重地負山阻漢實大設之險自肅皇
改安陸衞為承天衞復撤荆州左衞而置顯陵衞焉拱護非不嚴整顧
北近隨州洪山先年為老為劉巢穴至郢則不俟經宿又北近鄖陽萬山
錯雜乃劉千斤石和尚亂處其路亦通於郢豐樂河當水陸之衝實咽喉
地也向議欲於顯承二衞各調一所官軍駐於此無事則耕有事則守仍
令留司選擇訓練庶可無北顧之憂其西則荆門州又其西則當陽玉泉
一帶石壁峭立實郢中門戶昔紅巾賊曾戰於此尤當厚為之備若迤南
則潛沔景陵湖陂數澤不下數百區且與武漢荆岳為比隣而白螺洞庭
之寇常嘯聚於此近雖設有衞所遠近相望水陸相應而官不習戰民不
習兵武備单弱有桑土之計者尤所當軫念云鍾祥縣北九十里至豐
樂驛抵㐮陽宜城界山勢微小縣衞官民攙雜東有花山龜山白水巖雞
籠諸山俱抵京山界其臺陂花山諸里皆開墾地也東南至郢東七十里
有聊屈山地勢雖高俱係土著之民耕於其中水則自豊樂而南至石牌
舊口沙洋一帶皆係長江延袤百里先是因盗賊出沒設豐樂哨官兵廵
守京山縣宋家河坪&KR0309;諸處間有峻嶺寶通衢也多寳湾下洋港拖船
埠接流大江多小寇潛江縣先因&KR1109;湖蘆洑頭浩子口班家湾諸處接
通江漢舟楫往來多寇竊巳於蚌蘆二處議設哨兵其拖舡埠則有沔陽
哨官廵守若班家湾浩子口亦一要險也似應加兵防範且縣治濱臨大
江高者為堤卑者為湖雖非戰場而小寇時警亦當預備荆門州治四
維湖山相半如沙洋等處素稱盗賊淵薮先年己議改捕盗通判住劄本
處又與樂鄉&KR0726;居建陽新城各設廵簡互相廵警他如&KR0726;居要道山勢嵯
峨峯巒險峻亦設廵司偵卒不時紏察當陽縣山谿夷險古戰場也水
則有沮漳二河路則通巴蜀滇貴昔因劉石之亂漳河設廵簡司防守又
有淯溪舖河溶市皆立有約保應援廵邏沔陽州四面皆湖一望葦荻
盗賊出没稽緝為難而沙鎮去州百五十餘里地旣綿遠而民又獷悍往
往跳於法外昔陳友諒起於此所稱最要害之地當事者尤宜兢兢景
陵縣治環河帶湖歲為積水浸溺其所轄市鎮如皂角舖地㩀高阜通商
賈舟楫先因盗賊出没將乾鎮廵司官兵改移防守近議欲掣回舊鎮但
地當三府四縣之交居民錯雜控制遼遠此司似不可掣又漁泛洚與本
市相近議將黑流渡哨兵移此備禦而黑流渡以沔陽衞千戶一員統兵
哨守若乾鎮則止留弓兵十名向委附近河泊所官帶𬋩非法也今并河
泊所官亦裁革矣恐盗賊有窺伺之虞不可不預為之計也
李維楨參政游朴大政記略州幅員數百里山居十之七水三之士大
夫散處四境視州城如寄而市豪聚城中其始輿臺五伯之属至微細耳
交關曹掾為奸利羽翼成而膽勢益殖小民有訟賄豪為居間其黨拳勇
者任受刑桀黠者任對簿無不捷矣所得賄賂日益富則使其徒為州胥
史已為郡胥史又以其賂通監司若兩臺之為胥史者兩臺耳目寄之十
五郡司理又以其賂通十五郡司理偵事者明比搆會隂操州長吏佐幕
短長所不便予下考千里之外其應如嚮即士大夫惴惴懼不免而不肖
者欲有所甘心或隂用之于是視士大夫州長吏蔑如即郡若監司若兩
臺且玩弄掌股之上長吏至與具賓主禮仰其鼻息舞文犯科不可窮詰
歲加州賦數千金以實其槖若固有之夫紀綱風俗之敝壊莫甚於今日
而尤莫甚於楚楚莫甚于我郡自江陵敗大臣往往為湘纍堂廉冠履陵
夷澌盡士大夫垂首結舌吏無所忌憚城狐社鼠又從而為之釡鬵情日
壅塞權日旁落威日假借而横民出焉其種有六曰土豪曰市猾曰訟師
曰訪窩曰主文曰偷長根株窟穴常相通為用如荊門豪兼六者而有之
其黨以千計其貲以萬計其功繁拜請妖訛洶沸遠則楚十五郡上則輦
轂力折權行豈一朝一夕之故哉
袁國臣潛江縣清田記潛之為邑當漢下流自嘉靖以來漢水數漲漲
則田沒而民徙田沒則經界淆民徙則故業失猾里豪右往往乘此𧖟食
之漁田屯田與民田犬牙錯而民田之税較漁屯所輸不啻十之七八小
民欲紓目前之急率影射以售以故阡陌其田無升合之税税數十石者
地鮮立錐弊也久矣
孝感澴河(一作環)源出河南信陽州至天磨河入境(河中有大石高數丈如磨)逕九里
關黃茅嶺南流遶三里城逕新店清風澗之水注之為䨇河口為詹家河
逕二郎畈為太公潭至觀音厓楊陂港之水注之(水出大山俗稱楊鞭口)大悟之水
亦注之(出大悟山)為小河溪(治北百二十里)折而西流至兩河口與黃沙河爛柴港苦
竹港之水合而南流逕九子墩遶舊南義陽城為晏家河為方家河塔兒
潭淮水注之(水出治境東北諸山)磨陂之水亦注之(泉湧陂中灌田千頃西南流至北而入)分為二支
(治北六十里)其東播者乃名環河(治北五十里水自信陽來至此旋遶山谷故名環河)為遶龍潭丘址港
下流合于西河其南播者為白沙河逕趙師埠又逕黑龍墽注于響水潭
復分為三支其一高埠潭逕何家埠其一注上沙港至沙港口合沙港之
水南流逕安家觜又逕陶家觜後河之水注之乃與東播澴河之水會焉
其一西南流注于陡岡埠逕枯河又逕蔡家渡合東河之水注于老&KR1295;潭
乃又分為三支其一合深溝橋之水注於白龍潭入于漢其一逕入埠口
合雲夢縣河之水(溳水東支)南流逕窩兒潭又逕注泉湖入于漢(治南二十里)其一
逆流遶治西南隅合于西河(在治西)朱思湖白水湖後湖之水注之遶治南
而東逕烏龍廟郭家潭徐潭港董家湖之水注之(治東五里以董水名水出十五里港過李師橋)
(注于湖)自龍宫潭(治東十里)曲折東流(有相見湾)又逕陳八埠毛陳渡至羊馬湖口羊
馬湖注泉之水注之(治東二十里水出烏龜石過許家河又過高阜橋入于湖)流至竹子港復分為二
支其一南流為東山淪河(治東南三十里)逕筭河至溳口入于漢其一東流度北
涇觜至馬溪河口與馬溪之水合焉馬溪之水則納滻川河陡山河蒲湖
諸水同流者也(滻川流至三汊埠逕陡山河又流至清溪潭入蒲湖三水同入馬溪河)又東南流境逕楊家
寨磨石灘河鄢家埠至沙口黃陂境入于江
一統志曰義陽城在孝感縣北二百里梁置西魏廢考南北史西魏於平
氏縣置義陽郡盖古申國之地今之信陽州是己劉宋改義陽郡為宋安
郡南齊改置司州而義陽城未嘗置於孝昌也豈即南義陽之廢城耶梁
書武帝天監三年魏䧟司州詔以南義陽置司州夫梁魏之時有義陽郡
又有西義陽郡南義陽郡西義陽在今隨州之境而南義陽則未知的在
何處一統志謂梁以宋安郡為北司州黃陂縣為南司州則南義陽郡似
當在黃陂之境今云在孝感縣北一百里則與羅山應山為近豈南義陽
郡初置於孝昌之境而黃陂之南司州乃其徙置耶一統志云新市在
孝感縣後漢書南新市侯國属江夏郡宋書荆州江夏郡亦有新市縣唐
杜佑通典郢州冨水縣註云後漢新市縣故城在縣東北宋淳熙丙午冨
水縣令張實修縣志雖辨析新市而未嘗援及孝感故孝感新市之名不
彰竊謂前漢地理志江夏郡無新市縣而王常起兵則在前漢之季是王
常起兵之新市乃安陸鄉聚之名非縣名也盖在孝感之北境今之新店
是己其後光武起於㫪陵招致新市之兵後漢地理志始有南新市侯國
宋元和郡國志元豐九域志俱云後漢分安陸立新市在南市縣置於後
漢盖在今京山之南境冨水之新市故城是己豈可以後漢之南新市即
以為前漢王常起兵之新市哉魏書地形志曰南司州宋安郡有東隨
縣註云東隨縣有黃峴關攷黃峴關即今孝感九里關在南北朝謂之東
關隋書文帝開皇九年改東隨為禮山縣即今應山也歷代地形分割不
一今之孝感疆域袤出黃峴之外數十里由縣治以抵北界約有三百餘
里豈魏時孝昌地狹而黃峴内外舊属東隨耶抑割孝昌之黃峴以益東
隨耶然魏改孝昌為岳州岳山郡則地固未宜割也豈孝昌東隨以黃峴
為界耶不可考矣
孝感縣志賦法盖歲時輸納徵粮徵銀約有兩者粮則收息未秋踢尖
斛面其害為易䆒耳至于徵銀則咫尺之書百蠹穴焉有司者勢必派之
史胥矣寄之里役矣而戶册收頭勾連局陣曰派數則戶不書總而不示
人可稽也曰正耗則明加暗加而人不敢誰何也曰拆封則合併而出而
業已叩衆羡為羡也曰廵查則厫經可以卒辦而如其觸手于素也曰收
戶而重糈者至則粮可吊而愚者以絲粟飛也曰出米而厚賂不至則總
不改而貧者以鴛鴦納也曰當年為累則預能詭寄于他籍而十年可遁
也曰蠲租令至則計能匿之于未輸而支吾事後也曰比卯則豪有力者
計必抗拒而攻史胥之隂而為支吾子迯亡也曰士紳重免則無粮者勢
必跳匿或朦朧其籍而兩存之甚且人亡而未除其數也此皆種種辛螫
攘肌及骨然且市民之出辦一而村落者倍蓰之鄉民之出辦者倍而瘡
痍者又倍蓰之至摇手目懾相與語曰寕為佃作戶無寕有粮差粮差不
必多而室廬必盡鷄犬必空終歲勤動不足中巨猾一飽矣
歸州志丹陽為楚始封郭璞註云在秭歸縣東七里相傳今之南邏口
方輿勝覧云丹陽城即楚王城今長寕千戶所城是也則丹陽疑即䕫沱
之上楚臺山恐以南邏為丹陽者悞也白沙市在州東八十里與夷陵界
㩀陸游入蜀記為楚之故城甚明但不知徙之何時疑在宋以前也宋淳
熙間秭歸城在今治卧牛山麓考之范成大入秭歸詩註併陸游記皆然
而曰端平徙䕫沱疑即楚臺山今之圮城也曰洪武初徙丹陽又曰四年
徙長寕當元末偽夏明玉珍㩀其地至四年方克平之不應洪武初徙四
年又徙疑傳之者悮曰徙新灘徙南浦攷之新灘决不可城别無所㩀南
浦境内無此地攷在䕫府疑亦傳之者悮大都歸峽中地無平曠惟楚臺
山較今治稍寬距今治五六里今治確為秭歸舊治而丹陽楚臺長寕䕫
沱疑一地而易名耳南邏口白沙市城跡俱存相傳古越州又以為先主
築為關索築則事之或然而遠不可知者也
歸州巴東興山說略州縣轄内約共千里非不廣也而山石磽确地無
平衍農不宜榖蚕不宜桑僅資桐茶黍粟漆蕨以為生理四方之豪有力
者每挾輕貨而取重息以愚弄之故其民日貧而俗日益偷析而論之歸
巴則衝興山則僻歸之民悍而狡巴之民疲而頑興之民愚而詐輕督之
則玩而不吾聽重䋲之則逃甚則抗而敢於犯其大都也較而論之興山
粮少易完民猶畏法歸州以四漢里而馭一夷里猶易與耳惟濱江一帶
無頼惡少最當嚴而束之龍城夷里逋負成癖當亟為之覈也巴東以四
漢里而馭四夷里逋負之不完勾攝之不赴大率繇此且也夷民不遵條
編不奉追呼𬋩粮官履門徵收完僅過半每年正二三四月輪當見年自
備土物赴縣雇募夫馬以應使客率多踰期為四漢里累然而族属衆大
儻得其驩心一呼百應蜂屯蟻聚其勇敢赴義之風亦他郡邑之所不及
巴東說略治負山面江逼不可城民居纔三四百家而幅員寬廣深
山窮谷距縣險遠則保障之難也編戶凢八里額丁六千五百七十丁山
田地七百六十八頃九十三畒有竒夏税麥六百五十三石有竒秋粮二
千二百二十一石有竒編銀五千有竒而八里分為前後前四里漢民疲
困不支後四里夷民逋負梗化則催科之難也地當楚蜀孔道西接䕫巫
南連施建十四土司之衝艦艘輪蹄水陸輻輳則供億之難也邑南三四
百里之間有野三關連天關金豁口有紅沙堡邑南八十里有楊柳荒堡
各設廵簡千百戶官軍兵有差以禦非常匪徒慮夷民之内訌實以防土
蛮之外侵也巴山驛設在縣東半里許或謂當徙之江北岸公署之左以
便供應亦一策也門扇峽萬流而上小高山一帶地方實楚蜀分疆昔為
盗薮險足憑耳余搗其穴而擒其衆江洋始静恐數年後猶有竊發之虞
不可不嚴為之防也
岳州府志土田孫斯億曰泥塗之田惟華容安鄉多焉他不盡然抑中
下未足該之夫華容分東西二鄉西之田屡困水災石門分南北二鄉北
之田重為獠酋所㩀而慈利十六七等都類沒永定生校巴陵苦衝疲荒
蕪平江困豪俠隱射古者田分九則華容田高下懸絶即九則且不可况
屯壌衍沃間錯訟競瑣黷雖有智者亦無如之何若澧州利在平陸其富
厚也宜哉
永定衞土田沃衍亦邊境樂地但官貧兵富至相結為婚姻以長幼為坐
次生徒豪放衞校畏之侵慈利壌田而不服徭役當路亦無如之何然儒
風浸盛亦彬彬可觀云大庸所崇山外屏少見天日壌狹事繁視篆者
困于徒馬至稱貸不足俗又信鬼刺膚血以事關神者千百成群甚可笑
也九谿衞士伍疲耗諸生間攬屯税然紀法嚴明上下有體視永定差
勝安福所荒野之地土人不知甲子而軍旅耗散視諸所加甚添平
所土酋縱放據石門半境而不服徭役好遠結權勢人士族嗜利者不耻
與為婚姻亦可慨矣麻寮所較添平稍貧然地險俗譎上下以倫理相
犯争訟連年亦無足道者桑植司盤瓠之裔終古夷俗父姬兄婦配合
自由邇年以征倭累富稍慕華風
華容志陳士元論禹貢九江孔殷沱潜既道今詳水經水道澧水中予
邑而會赤沙湖沅水當邑之南大江繞邑東河亦自江出亦謂之沱由是
觀之予邑固大江九江之衝也江之水較漢稍清故不易淤灃沅則清而
莫淤夫自杜預開漕以瀉江勢而邑東之湍悍稍紓西邑之流澌浸巨故
江水横截予邑注之洞庭弗啻繞其東北爾巳聞之長老唐宋間邑西寂
無民居而范晦叔岳陽風土記亦謂華容民多以舟為居常産即湖地建
寕南堤决即被水患建寕今石首南堤即今之所謂調弦堤者夏秋必决
必溢故二邑江患相表裏乃安南港所厄則湖水也至和遷縣築堤為防
僅可障官署堤之外皆棄之魚鱉然湖水勢緩日夕弗踰寸許江勢猛迅
來或數丈震撼撞擊若利斧巨石邑民謂湖為水胎水胎巨復益以江堤
靡弗决者聞之宣德間人吏乘舟入縣署正統知縣楊鐩以為請天子
遣工部員外郎王士華右布政使蹇賢奉勅駐邑中相便宜築堤四十
有七并縣堤為四十八院九載士華遷儀制郎其後土人往往擇少高之
地築之今之垸或百餘區最巨者安津蔡田官院延袤咸十餘里小者田
僅百畆而己一遇漲潦堤或衝决則禾稲室廬咸付泥滓冬月水退有司
乃發粟集民修之每院擇其有智力者一二人為圩長十餘人為小甲分
地而築計功而食至良法也厥後有司視為賄階圩長藉為貲府歲初必
歛長甲楮直甲又按丁無索常例錢豪勢家比弗供役有司下院假點選
以&KR1201;朴徵贖焉而于堤之堅脆工之勤惰舉弗聞也所發之粟類為長甲
侵獵是以愈修愈塌隨築隨决以利民而實害之且予邑院民心殊力惰
少旱則决堤引水坎穴叢楚甚者以施筌蒙罟有識小言反相詆詬滋隙
或少加𥙷塞亦弗堅實以䟽土而浸逆瀾即頃刻可摧也今之計莫若督
民于院中鑿陂而嚴其禁防謹其蓄洩乃安津有安津湖蔡田有蔡田湖
官院有田家湖洪武中革税弛之民既田正德末知縣李文泮創取私課
肥己名為水面錢今漸增幾百金者一切裁之斯堤可無决而旱亦無可
畏矣嘗聞正德戊寅都御史吳廷舉奉勅賑荒萃民修院因而食之由
是諸院幾復士華之舊所惜者李文泮攘剥錢粟徒恃虛文嘉靖癸夘知
府陸垹復發郡粟增修而知縣趙占亦襲文泮故智是以訖無成功嗚呼
使士華弗逢楊鐩則院必艱立西鄙至今弗尚為莱蕪場邪予又見院民
往往于院外水濱墾植黍粟早稲水小泛則阻其港汊積久而淤漸成塍
畦水大至始莫援謂之湖田湖田無税額三載一熟熟則倍獲厚利此所
謂涸梁山泊可得良田萬頃而王安石懼無貯水之地者也夫隄防起于
戰國圩田湖田起于宋政和以來古無有也使遇賈譲杜預則諸院尚在
興廢之間矧院外乎苟目前之利而昧經久之計誠不可不思也然有洞
庭為之瀦斯亦不至大害若紹興所議脩圩守臣賞罰則今日之急務矣
至于調弦開塞之議雖靡成說以勢觀之塞固漲而西開亦漫而東今開
者幾百載即欲塞之莫能也善為水者因時𥙷葺可耳
永州府志國初官予民以食塩計丁口而收其塩鈔因以通于天下其
後有商人引塩民自買矣既己征商而民間塩鈔亦復不免酌取之謂可
則塩課之當蠲者一也國初嘗設河泊所官收魚戶魚油翎鰾後折改
蔴鐵銅漆嗣又革河泊所官令州縣帶辦永属魚課惟零陵東安永明征
之漁戶而道州寕遠祁陽江華則並于人戶丁粮内帶辦則一郡之中而
設法互異魚課之當調停者又一也
永州府營一(在迎恩亭左)演武營(在太平鄉演口)永安營(在太平鄉湾井)枙蠻營(在仙政鄉下觀)望墩
營(在永樂鄉東城)太陽營(在大陽鄉廖洞口)振膽營(在廣濟鄉橋下洞)大富營(在西鄉白水嶺)銅鈴營(在廣)
(済鄉富村)三斗營(在東鄉石家洞)平定營(在縣城東)隆坪營(在南鄉一千山口)永明營六教場
營(在縣東)鵝山營(在允平鄉大村)潘家營(在允平鄉潘家村)斗㟵營(在允平鄉洋巖村)巖口營(在興化鄉)
(張家村)靖西營(在永川鄉清溪猺村)道州營七白鷄營(在營陽鄉)中軍營(在蔣居村四眼橋)靖
邊營滳水營周塘營教場營營樂營(在營樂鄉)祁陽營一永鎮
堡(在𬋩家巖其地産銀礦先是為藍山臨武之人盗發往往争竸殺人萬曆十二年奉文立堡)寕遠營十有四太
平營(在太平鄉九疑口)桂里營(在丹桂鄉桂里源)江華營二十有七教場營(在縣南)高
賽營(在從化鄉)神仙營(在興德鄉嶺東上叚)白芒營(在大同鄉)金鷄營(近白芒)山爻營(在太平鄉)車隘
營(地接白芒)大關營(與白芒相近)濤墟營(近白芒)平頼營(在從化鄉嶺東下叚)得勝營(在縣北)永昌
營(在縣北)虎威營(在縣東)豹韜營(在縣西)鎮遠營(在太平鄉蓬田)折衝營(在太平鄉小源)克敵營
(在太平鄉大埧)靖南營(在興德鄉花江)教場營(在枇杷所下洞)矮嶺營(在興化鄉矮嶺山口)見龍營(在興化鄉鯉魚)
(井)牛礛營(在謝沐鄉甘棠樹)富素營(在興化鄉富素村)望高營(在西檪村)大源營(在大源洞口)五里
營(管近矮嶺)桃川守禦所營有十石磥營(在永川鄉鷄嘴嶺)鎮峽關(在永川鄉隘口)土寨
營(在永川鄉古凋猺口)小水營(在崇福鄉石擡嶺)苦子營(在崇福鄉牛㟵領)茶磊營(在崇福鄉老虎冲)養牛
㟵營(在永川鄉梘頭)楊柳營(在崇福鄉兩江口即碌領營)乂山營(在崇鄉牛欄乂山口)興武營(在本所南門外)
按舊志云永爲近邊地不運粮不京操惟分戍以防猺獞有輪戍有永戍
有近戍有遠戍其法以正軍一千四百四十人四分之以一班輪戍廣西
柳州府以指揮一員領之以一班輪戍小水營以指揮一員領之三年而
代得代而歸者操守於本衞又選在衞餘丁常川防守各營又有奉調世
守東安縣者又有戍守廣西興安縣戍守祁陽縣永鎮堡戍守本府永安
營者往時戶籍不明屯田侵隱有一軍而占田一二百畆者有一軍而田
不滿二三十畆者至萬曆九年該衞申詳本道轉詳兩院奉文清丈多者
攤之不足者𥙷之官舍之家起報餘丁上納子粒田雖明而册尚未定也
迨至十七年守道馬公行委本府林推官改正魚鱗册而又造歸戶册每
軍給由票一張上載土名田數計田五十一畆八分軍無不均之歎粮無
竊冐之弊其制詳且善矣又將各軍子粒抵兊月粮官免徵收之勞軍無
包賠之優便官便軍誠為兩利之法䘏軍屬者詳察而遵行不變邊軍枵
腹之苦其永有瘳乎
昔吳起相楚南并蠻越遂有洞庭蒼梧之地秦昭王伐椘略取蠻夷始置黔中
郡漢興輸賦謂之賨布光武時武陵蠻入寇將軍劉尚戰没又遣伏波將軍
馬援擊破之永和初武陵太守上書𣣔增蠻賦虞詡獨奏以為不可其後果
增布違舊約遂舉種反東晉時因劉石亂後蠻遂北遷陸渾以南徧滿山谷
宋齊以後群蛮酋帥互受而北朝封爵至後魏末暴患滋甚僣稱侯王屯㩀
峽路断絶行旅周武帝遣陸騰大破之隋置辰州以處蛮唐置羈縻州以領
之宋太平興國中梅山洞蛮寇劫商人乃發潭州兵擊平之八年溪錦叙富
四州蛮相率詣辰州願比内郡民輸租税詔不許自後首領入貢不絶每加
賞賜存恤之此諸蛮叛服之跡見於宋以前者以今觀之道居洞庭之南蒼
梧之北谿峝蛮越雜居其叛服不常與古無異然其撫綏制禦之策亦在乎
斟酌古今之宜而己矣我
國朝近宋而制蠻之法亦莫詳于宋隆興初右正言尹穡言湖南州縣地界與
溪峝蛮猺連接以故省民與猺人交結往來擅易田産其間豪猾大姓規免
稅役多以産寄猺人戶下内虧國賦外滋邊隙宜詔帥臣遣吏親立封堠不
許省民將田産典賣與猺人及私以産業寄隱嘉泰中湖南安撫趙亮勵言
湖南九郡皆與溪峝相接其地闊遠南接二廣北連湖右其人狼子野心不
能長保其無事或因饑饉或因讎怨或因劫掠或至殺傷州縣稍失隄防則
不安巢穴越界生事莫若選擇土豪為人所信服者為總首以任弹壓之責
潜以馭之凡細微争闘止令緫首彈壓開諭勸觧自無浸淫之患盖緫首者
語言嗜好皆與之同習知其利害審察其情偽而其力足以惠利之諸司謂
亮勵所言以蛮猺治蛮猺其策莫良宜從之嘉定中臣僚言熟戶山猺峝丁
有田不許擅鬻任其耕種但以丁名繫籍每丁量納課米三斗悉無他科既
樂其有田之可耕生界有警極力為衛盖欲保守田業也今州郡漫不加恩
山猺峝丁有田者悉聽其與民交易而丁米掛籍自如催督嚴峻多不聊生
往往奔入生界溪峒受雇以贍口腹或為鄕導或為徒伴出沒省地為害甚
大宜明勅湖廣監司嚴禁從之又石湖范氏曰猺人常以山貨杉板&KR0632;石之
屬竊與省民博塩米山田易旱乹若一切閉截無所得食且冐死突出為毒
滋烈沿邊省民因與交關或侵負之與締仇怨則又私相讎殺余既得其所
以然乾道九年夏遣吏經理之悉罷官軍專用邊民籍其可用者七千餘人
分為五十團立之長副階級相制毋得與猺通為之器械教習使可捍小寇
不得報官猺犯一團諸團鳴鼓應之次告諭近猺亦視省民相團結毋得犯
法則通其博易之路不然絶之彼見邊民已結形格勢禁不可輕犯幸得通
博買有塩米之利皆驩然聽命最後擇勇吏將桑江歸順五十二猺頭首深
入生徑亦以近猺利害諭之悉從乃為置博易場二一在義寕一在融州之
榮溪天子誕節首領得赴属縣與犒宴諸猺大悦伍籍遂定保障隱然萬一
遠猺弗率必湏先破近猺近猺𣣔動亦湏先勝邊團始得越至城郭然亦難
矣此宋之諸臣所論制蛮之法也其真得猺之情審事之當盡事之宜亦可
行之於今者然觀今日之所施為或者法古之遺意歟今之所謂良猺禀聽
官府號令即宋之所謂熟戶近猺也其田有税而無役即宋之丁米而無他
科也其耕民田者富民役属之有盗賊亦可用以禦之即宋之任其耕種生
界有警而極力為䘙也每溪峒間猺所聚居必立猺老以長之小争則猺老
逕自分觧大事不决乃訟於官府即宋之設為總首以任弹壓之責也即諸
司所言以蛮猺治蛮猺之意也各鄕計民多寡設為團夫擇其勢力可以服
人者為團長以率之其迫近溪峒要害之處又設营堡召募勇力者謂之殺
手分布各营以守之摘撥衛所官統領旗軍哨守團营一遇有警則團夫殺
手恊同官軍聲援勦殺此即宋之團結邊民形格勢禁之意也猺以山貨易
民米塩而有司亦時有米塩之犒此即宋之民與博易官為羈縻之法也其
立法可謂詳且密矣然近年以来猶有剽掠之患者固其猺性之常然或邊
民生隙扇動良猺乃致勾引廣西諸峒生猺以為吾民之害耳抑或飢寒所
迫乎又或兵防廢㢮蛮猺有所窺乎其撫綏制禦之方防閑攻勦之略信乎
不可以不講也
按猺峝一曰白嶺一曰顧村一曰薤菜一曰馬江一曰石源一曰横嶺一曰亂
石等處猺峝俱係奉文招撫之猺唯納粮不當差者聽本州調度原各隷千
長今復置猺官其制馭之法視昔不啻凜凛備焉
按瀟水三一在州西北二十五里出瀟山下其下有泉名瀟川故其鄊號曰瀟
川鄕遶宜山下從宜江口出與沱水合其一小瀟水在小西門城外官塘穿
城而入由瀟源坊遶至玉城山前有石鰲魚逆水而生鬚鱗鬐尾儼然相傳
每水流湧首尾皆動山下有石鰲相公二神居人共祀之近石魚爲沙䃯壅
塞萬曆戊子守備彭顯謨開之未竟水復從玉城橋出亦與沱水合即在瀟
南驛瀟陽樓之下其一出九疑朱明峰南流百里至三江口東北與沱合均
曰瀟水均入沱水又二百里至永州合湘水流故云瀟湘今與湘水同稱並
傳者當以瀟川爲主(益州志)
寕遠縣南六十里為九疑山亦曰蒼梧山漢志注九疑在营道南漢記注應卲
曰舜葬蒼梧九疑山文穎曰半在蒼梧半在零陵晉郭璞曰其山有九谿皆相
似或曰九峯参差互相隠暎望而疑之故名九峯各有一水四水流灌於南海
五水北注於洞庭峰九一曰朱明其下瀟水源南流至三江口東北與沲水合
舊曰長安峰又曰丹朱峰在舜西十五里二曰石城其下沲水源南流至江華
縣又西過道州至三江口與瀟水合流魯女冠妙典所居在舜峰北十五里三
曰石樓其下巢水源北注與瀑水合流縣江南是名子江桂陽武成丁乘白騾
往來其間在舜峯三十里四曰娥皇其下沲水源漢張正禮治明期皆隠於此
在舜峯西六十里五曰舜源其下瀑水源北流至縣東西折而北與瀟沲二水
合亦曰華盖實中峰也此峯最高上多紫蘭房日茨隱於此在舜峯北二十里
六曰女英其下砅水源由江華東南沲水合或曰舜宅於此在舜峯北五十里
七曰簫韶其下奔水源北注與瀑巢合流縣南女冠惠歸辟榖於此在舜峯北
五十里八曰桂林其下洑水源南流至江華合沲水馬明生遇安期授丹於此
在舜峯北十五里九曰𣏌林其下洄水源即巋水東流經藍山縣又東北經桂
陽州在舜峯西六十里
州志辨蒼梧禮記舜葬于蒼梧之野或以為南越地
舜時十二州初未有越漢元鼎六年蒼梧始為郡考
之蒼梧在楚者其地名在越者其郡名云
衡州府志險要衡當楚上游為郴桂之咽喉交廣之門戶各屬邑聯絡
谿洞猺獞依山負固不時竊發其市鎮關津設立廵司者業有防禦至永
福鄉之三合橋長樂鄉之沙坪慕化鄉之水口町則卲祁衡潭湘鄉新化
通焉深山窮谷幽箐叢林盗賊奸宄神出鬼沒盤㩀山險若虎負嵎四路
生發皆此為招寇之薮固郡中之大要害也嘉靖癸丑巨盗李萬琦等猖
獗於慕化永福各處致殺官兵始設立水口堡撥官軍民壮殺手防守焉
而沙坪堡則設自隆慶六年千戶史官與有建立功三合堡則設自萬曆
二年各調官兵守之以防竊發地方始得安枕矣然戒險於平防患於預
誠不可一日少弛也若衡山之草市大洲耒陽之羅渡常寕之杉樹黃茅
衡頭白沙黃峝有九溪十八峝延袤百里安仁之楊梅峯曹婆山大源冲
唐公渡彭蠡金紫山山勢綿亘接連他邑酃縣之黃煙桂陽之泗洲寨牛
頭坌白水茶山等處臨武之舜峯山禾倉堡莾山連州荆竹大羅之境且
四面受敵藍山之鎮南漿峝西關蘆䓤大麻芒東龍川北川等營荆竹高
良源等猺東北之兩頭寨西北之官寨其山蜒蜿盤欝上可容千人凢此
皆各属險要之地而太洲界在衡陽安仁攸縣賊徒潜藏出沒叵測嘉靖
癸亥猖獗尤甚百戶孫承祖戰死兵連歲不得休至於常寕桂陽地産鉛
錫等利富商大賈貿易其中四方亡命之徒往往依之憑山阻險實為盗
薮舊雖設堡於黃煙各處立營於西關各隘顧地接鄰壌勢相倚伏此撲
彼發彼滅此生非我族類能保無異志耶鏡往防來選練調習圖之於無
事而不自失其險要則策之上矣
按湘楚之俗尚鬼自古為然書吕刑著三苗昏亂相與聽于神至舜命重黎
絶地天通而其俗始正下逮屈原巳千有餘年原為叙正巫者事神之辭以
寓其忠爱之意其說見于離騷以今觀之則原時所祀尚在正典世變江河
愈趋而下今非原之時矣風俗所祀所尚鄙俚可付一笑因編祀典志略著
數條末簡以俟為政及觀風者採焉衡人賽槃瓠病及讐怨重事誤祈許盤
古賽之日巫者以木為鼓圓徑手一握中小而兩頭大如今之杖鼓四尺者
謂之長鼓二尺者謂之短鼓巫有練帛長二三丈畫自盤古而下三皇五帝
三王及諸神靡所不有是日以帛畫懸之長竿鳴鑼擊鼓吹角巫一人以長
鼓遶身而舞兩人復以短鼓相向而舞計昔所許若干會為所舞之節隨口
而唱無復本据讐怨重者夜至野地滅燈燭謂之盤黑鼓每舞罷一會則滋
口飲食極其村野夫民之初生有盤古氏者出而御世為三才首君史稱盤
古言元氣渾渾然盤固也今以木為鼓以遶身為盤以滅燭為黑鼓何所取
義哉吁失之遠矣風俗合二三十家共祀一大王神其神或以其山或以其
陂澤或以其地所産之物而得名輒加以帝王聖賢公相之號如愚家溪田
所祀云平王相公大王祠下城外敝居所祀云南平水東三聖公王祠下其
他如高山椒甫大王祠詢之云其山多産椒土硃大王祠其地産紅土其他
不能枚舉愚憶継天撫世曰王主宰天下曰帝大而化之曰聖復而執焉曰
賢首五爵以無私爲德曰公長六卿輔其君曰相今乃妄亂稱呼甚至加之
土地所生之物其爲訛妄不經莫此爲最常欲言之有司請一釐正焉然卒
未暇也風俗事女神每家畫一軸神分班而坐多不可數中標題云家居
侍奉李家天子三楼聖賢神仙兩旁題云三千美女八百嬌娥歲晩用巫者
鳴鑼鼔吹角男作女粧始則兩人執手而舞終則數人牽手而舞從中翻身
輪作筋斗或以一人仰卧衆人筋斗從腹而過亦隨口歌唱黎明時起竟曰
通宵乃散夫女子本以隂柔之質死而爲神如節婦烈女庸或有之他不盡
然也今云李家天子三楼賢聖何所据哉可一笑也至如師巫盗取廟中神
像首以為魘魅收隂兵以作下壇書符篆以為青筒鄙俗怪誕不可盡書云
青山侍郎行祠其所祀神無所考或云為南嶽六部之一故云侍郎行祠愚
意侍郎之名起于近古周以六典建官國朝用周禮有六部之名嶽山與
天地相為終始國朝正其號曰衡山之神又焉有部使有部則自六典未
建侍郎之名未起時又以何官為屬此皆訛謬不通且以為土神而誤襲侍
郎之號則衡陽境内原無青山之高大可以表識也嘉靖辛夘例毁淫祠地
方妄援引以惑有司此祠遂幸免云
正統三年八月甲子命湖廣布政司正官督衡州府縣脩理南嶽
神祠像設先是廵按湖廣監察御史陳祚奏南嶽神廟殿宇門
廊舊有二百餘間規制廣大年久朽爛頽塌塑像傾壞不稱神
靈臣考之典籍山川嶽瀆皆是隂陽氣化所成即非人類肖像
可儗止宜設壇致祭不當立廟故宋儒張栻曰川流山峙是其
形也而人之也何居其氣之流通可相接也而宇之也何居欽
惟太祖高皇帝鍳前代之謬凡諸嶽鎮海瀆革去帝王位號
惟存夲稱如南嶽止稱南嶽衡山之神仍詔天下遵守甚盛典
也惟前代塑造后妃侍御寢殿朝堂因循未革今坍塌巳甚非
用工七八萬莫能復舊乞禮官會議因其頽廢之餘革去廟宇
像設照依朝廷祭祀山川制度内築壇壝外立厨庫繚以周垣
附以齋室每遇春秋精嚴祀事則禮制合經神明不瀆奏下行
在禮部尚書胡濙等議稱衡山塑造神像寢殿朝堂歴代相因
積有年矣國初更制神號不除像設必有明見所言難准宜令
有司役民趁農隙採木燒磚置辦顔料并工脩理其餘房屋如
本山道衆或好善軍民情願脩𥙷者聽上從之
衡為五岳之一地脉發于岷山由蜀入黔迢逓九疑連絡五嶺横亘其南即
南方之幹也其初為黔嶺沅澧二水夾之而地盡于德山其次為騎田嶺湘
濱二水夾之而地盡于岳麓其次為郴嶺桂嶺左洞庭右彭蠡而地盡于匡
廬其末為梅嶺逶迤而東分為三支一為金陵一為古杭一為四明而地盡
于海騎田嶺從湘水紆曲而來湘水自九疑出分為二一入洞庭一入粤西
水支南北流而嶺亦有騎田之勢故名騎田自騎田入楚藴結磅礴平展數
百里突起南岳高可三十里南岳記云南岳周廽八百里廽鴈為首岳麓
為足舊志云自廽鴈至仙頂七峯在衡陽縣界自祝融至天柱五峯及金
簡降真芙蓉等五十五峯俱在衡山縣境其碧岫屏障日華岳麓則在長沙
府界共為七十二峯紫盖雲密天柱石廩四峯皆去衡山縣西北三十里
辰州府圖經侯加地曰嘗考衡山之西洞庭之北為辰州辰之輿
地貭之禹貢岷山之脉其北一支為衡山而盡於洞庭洞庭受沅水
辰水溆水元水酉水等輸而匯衡山西南直抵苗徼介牂牁入武岡
望鄉山度分石(在今會同縣)東臨沅州之明山經沅水(源出四川播州經沅州故名沅水至)
(辰州合元水)又折而東歷牛坡(即黔陽牛角坡)連赤竹至於龍標縣曰黔陽黔水
(即黔江源出牂牁流經縣前入沅水)西合沅水焉由板門(在今沅州)迤龍門轉西晃以雄一
縣之鎮是為麻陽錦江(自銅仁發源接龍門)繞於邑前會沅東北復同龍門諸
溪(龍門溪西溪龔溪蛮村溪白旗溪梁源溪俱東北會)入辰水自望鄉山西接馬鞍綿亘頓家
倚桃谷俯龍堆鄜梁之隂邑曰溆浦溆水出焉(下流入沅)西轉盧峯延袤
嵯峨接岫房連上趋熊首其縣辰溪辰水出之又自岷山西南出徼
外包夷落南入佷山分經施州衞之天柱引秀屏保靖歷鎮谿以迄
虎頭山為盧溪縣五溪播其西沅水經其北合於盧水折而東注焉
自佷山分經永定衞南越天門逾施溶掠茗山明溪小酉逹羅星轉
下於飛霞山之麓縣曰沅陵西有酉水南有辰水合流為沅(會合以上諸水)
(過常德同入洞庭)直從三峿山歷湖頭盡明月山之隂下接桃源過武陵其
中最高者曰桐木山皆邑地
辰州府志各哨所總說侯加地曰按邊哨稱鎮筸鎮筸即古巫
黔極北地記曰三楚之圉五谿之徼是也西北有溪曰鎮東北有坪
曰筸子故統括曰鎮筸云其五寨則主將駐劄地迤而北則長寕箭
塘盛華永安永寕鳳凰王會迤而東則清溪靖疆洞口筸子轉而之
東北則乹州強虎轉而之西則石羊小坡其他小營堡各附其地而
以鎮溪所終焉轄地廣袤八百餘里東距盧溪南抵麻陽西接烏羅
北連永保東南一百里界乎辰溪東北二百里界乎沅陵西北三百
里界乎蜀之酉陽石耶邑梅西南一百五十里界乎黔之銅仁其中
苗獠雜處種類甚繁邊民屡遭刦擄各哨惟圖自保不相救援非所
以安邊也當事者宜按哨之緩急酌地之險夷整肅邊籌永湔愒習
如五寨哨係中軍重地則岩坎江之防飾宜先長寕哨最密邇苗穴
則麻黑冲之暗越宜慮乹州哨城連守備而屯餉易危則暴木冲諸
路不可不塹永寕哨地近貴苗而募兵易撓則火草嶺一吭不可不
搤(今添設王會哨)麻陽之庫獄頼小坡而保故雷打坡之四處埋伏防出沒
也倉厰之積貯恃石羊而完故水田營之把塞屯軍杜窺伺也筸子
哨地隣洞口而上下營之戒嚴實彼先聲洞口哨壌接清溪而烏牌
隘之坑塹誠伊左臂強虎哨雖雄據萬山然三面受敵一不設備而
都羅鬼黨跳梁矣永安哨雖外倚藩蔽然強寇在旁一不加警而田
冲岩坎揭竿矣他如王會哨之皮冲江口盛華哨之都梅坡箭塘營
之石灰窰靖疆營之油草塘要害相均哨伏宜謹
五寨哨倚參將鎮城東至石羊南抵永安切近貴苗西隣岩坎直通
黑龍潭冷昔生寨設立岩坎江小營防禦北接長寕通殺牛坪三箭
塘湄狗等巢青山木林二處各立小寨設炮樓五曰竒山曰蘆狄曰
永豐曰蒿菜坪曰平藔設隘門三曰西隘曰北隘曰永豐隘苗路如
湄亮布𬋩羅鐵岩坎乃其大門與長寕會哨於岩坎與清溪會哨于
湄亮夜遊木林哨截大路之險設伏雷公田防逕路之襲此本哨之
喫緊也城内長官司直隷布政司土酋里甲無制差役繁苦一馬一
差較縣差數倍甲民強半迯竄鎮斯城者不可不加意調停云長
寕哨舊名長冲東抵清溪南連五寨西至岩坎江青山白岩諸路北
至殺牛坪三箭塘哱囉關湄亮等苗巢此守最為險要設砲樓二曰
竒梁曰後山設隘門三曰上隘曰下隘曰竒梁與永安會哨于穿洞
與五寨會哨于岩坎夜遊青山邀岩坎之路設伏潭頸防牛隘之來
此本哨之喫緊也箭塘營原係長寕哨信地東至長寕南連盛華
聲援相倚西抵苗巢北接清溪設砲樓一曰長凹内石灰窰等處係
苗出要路最宜防遏又近於火焼灘召降叛苗龍六保責成把守此
本營之喫緊也盛華哨舊名魚洞坡萬曆三十六年建東至清溪
南抵永安西北俱接苗巢設砲楼一曰永鎮以通箭塘𤇺與箭塘
營會哨于田家寨以遏都梅長凹苗路惟是哨據徼外隔越大河春
水泛漲舟梁不通每虞應援難及不可不慮也永安哨舊名牛拗
堡東至五寨及長寕通黃臘等民寨南抵都羅金子江民寨西距永
寕營北連烏巢江路通川湖貴三省苗巢設小營一曰黑潭營以苗
把侯勝剛守之設砲樓五曰黃臘曰菖蒲曰岩坎曰下山曰洛濠設
隘門二曰菖蒲隘曰黃臘隘設永順土兵營擔承苗路惟岩坎老田
冲馬頸潭為會歸之所朱冲口舊營黃岩坡舊隘為總要之區與長
寕會哨於穿洞與永寕會哨於馬頸潭夜遊瓦厰隘設伏老田冲此
本哨之喫緊也永寕哨舊名丫刺關隆慶三年建東連永安南抵
小坡西至鳳凰營北連貴苗即古總兵營是也設小營一曰龍鄂營
以苗把龍文忠守之設炮樓三曰總兵營曰大㲼曰木星冲苗路如
郎中江岩洛寨天馬山等處乃其門戶與永安會哨于木星冲與鳳
凰會哨于郎中江與王會會哨于天星塘夜遊娄塘關設伏岩洛寨
連束窩里熟苗使之把隘此本哨之喫緊也鳳凰營舊名雞公寨
正楚北極邊東至郎中江接連永寕南抵天星塘接連王會西隣貴
州龍潭北逼生苗巢穴設炮楼一曰許保囤其地聯絡上下岩口楓
香樹田坪犵狫茶林太陽等生苗巢與永寕會哨于郎中江與貴州
龍潭會哨于十八溪此本營之喫緊也王會哨舊名火草嶺萬曆
三十六年建在楚疆絶徼爲兩省要害之區東與永寕鳳凰比隣西
與黔省民苗接壌南抵銅仁北迄苗境設天星塘炮樓一所有栗樹
坪皮冲江口等處係苗出要路與鳳凰營會哨于栗樹坪與永寕會
哨于天星塘此本哨之喫緊也清溪哨東抵五寨司𬋩下黃茶民
寨南距殺牛坪民寨西連牛隘苗路通三箭塘苗寨北經黃岩江逹
洞口于中設黃岩江小哨設炮楼五曰黃土凹曰杉木坪曰高凹曰
黃岩江曰龍滚坡設隘門一曰南隘諸苗乘間竊發必龍井湄龍與
五寨會哨于湄亮夜遊杉木坪截柴山之路設伏高凹防清水塘之
虞此本哨之喫緊也洞口哨東至五寨司𬋩下都吾石榴坡南近
清溪約中立靖疆子營接大坪等生寨西連大禾冲通三汊江地嶺
城回保諸苗穴北抵筸子坪又名後寨直通大小略變紅岩下水等
寨設炮楼三曰烏牌曰高凹曰雞子設隘門一曰東關隘設保靖土
兵營擔承諸苗出刦則總門新寨都良田為必由之路又有土橋甕
洞去本哨較遠俱宜防守與筸子會哨于總門與清溪會哨于湄隆
夜遊黃連塘禦後寨之衝設伏烏排江據都良田之險此本哨之喫
緊也靖疆營東至帽子坡民寨南至黃岩江清溪交界西至木里
苗寨北至高羅洞口哨交界設炮楼三曰油草塘曰高羅曰昇平設
關隘一曰黃岩江如板田隴萬溶江木栗坪龍井木里等處俱苗賊
出沒之所雖有降苗一類叛服無常與洞口會哨于高羅山與清溪
會哨于黃岩江此本哨之喫緊也筸子哨有長官司附土廵簡司
東抵辰盧界南至洞口哨西接三蹬坡係苗出要路北連湾溪小哨
直抵乹州設小營二曰火麻曰炮水設炮樓五曰獅子坡曰岩凹曰
鈇鐡曰瓮洞曰上營設隘門四曰南隘曰西隘曰茶溪隘曰冲星隘
設保靖土兵營擔承内都羅溪三蹬坡老虎洞䨇汉溪得禾冲為諸
苗要路與強虎會哨于木坪與洞口會哨于總門夜遊山羊洞扼
大田之警設伏一渡水塞䨇汊溪之路至于山羊議增小哨哨迤北
脩築邊墻此本哨之喫緊也乹州哨倚守備鎮城河通辰常二府
故積餉在焉東至盧溪縣蠻夷民寨南抵五寨土民寨西連筸子坪
苗寨北距鎮谿所苗寨設小營三曰湾溪以連強筸之勢曰冲果以
捍辰盧之民曰乹寕以塞都羅溪茶坪凹之口設炮楼四曰岩牛曰
望成曰桐木曰枇杷以便瞭守傳炮如萬桐竹刷諸苗于三汊為必
由之路與強虎筸子洞口發兵會哨遥振軍威扼關守之此本哨之
喫緊也又此方熟苗時常出入貿易魚塩布帛之區奸宄窺伺之地
在當事者謹嚴之城中衞卒閒散廵守猶用哨兵非所以均劳逸也
至於餉米今俱改折矣凢遇各兵歷過一月即當於次月朔日查實
在兵數給與不必候假格册則一切營幹攬兊之弊自息而富商亦
無所牟大利矣又何至一兵而先寫半年每籌而僅淂低銀數分者
哉強虎哨東抵乹州哨南接湾溪小哨西距勞神順苗寨旁通鴉
鵲昔郎等寨生苗北至鎮溪𬋩下地岑民村設炮楼三曰麻冲曰三
都曰麥地設隘門二曰東隘曰西隘設永順土兵營擔承苗路如桃
花寨琴圖龍瓜溪鬼侯鬼党都羅溪為必由之地與乹州會哨于桃
花寨滑板溪與筸子湾溪會哨于木溪都羅溪夜遊龍瓜溪設伏
琴圖關此本哨之喫緊也石羊哨東至岩門廵司通辰州府大路
運河經焉先年為積餉之所廢棄倉場委宜議復南抵水田營通麻
陽逹沅州西接清水營直逹永寕銅仁苗穴北距五寨接清洞乹筸
等哨附設水田中營一設炮楼八曰龍公寨曰芭蕉溪曰銀壺寨曰
沙子凹曰洞溪曰南高楼曰頭栗山曰中栗山設隘門六曰太平隘
曰成佛隘曰五龍溪曰白茅隘曰楊柳隘曰䨇江口隘苗每跳梁安
寕洛濠為必由之路有警應援安寕兩哨為扼吭之區如米岩溪洞
下江皆宜會哨此本哨之喫緊也小坡哨東抵銅信廢哨南接沅
州後山鄉西隣貴筑施溪界北連永寕直通貴苗亞寨本哨為麻陽
屏翰麻陽為辰常襟喉先年德靖間鹿龍山貴苗直犯沅之江西街
丫喇關湖苗徧滿麻之潭家寨幸調漢土官兵堵截百姓稍寕隆慶
三年守備陳師表議改丫喇關為永寕哨矣嗣後本哨陸續添設小
哨四曰水塘凹曰清水塘曰十八坪曰杜壌勢成犄角設炮楼八曰
鐡山曰石榴坡曰竹山曰觀音曰太平曰黃土田曰上高曰南木山
設隘門七曰銅錢湾隘曰上隘曰下隘曰乾竹隘曰罵勞隘曰小桐
隘曰新路坡所有偏口雷打坡魚潭蠟螃溪新田張湾坪等處皆
苗出總路分兵哨守此本哨之喫緊也鎮谿所東至沅陵縣界二
百里南至乾州哨十里西至酉陽界二百里北至保靖界百里所轄
原係盧溪縣五種蠻民洪武初有不服造册者該縣主簿孫應龍以
舉孝廉來任入洞招撫各夷渠首懇稱有司衙門賦役重大我苗土
地俱係刀耕火種難以應當方纔作耗乞為奏聞另設衙門𬋩束
務使差徭輕减孫應龍帶領渠首楊二等赴京奏設鎮谿軍民千戶
所治將該縣原納錢粮一萬三千有零奏除一萬石洪武二十年二
月蒙旨於江西建昌守禦千戶所取正千戶叚文赴京領到五百
八十六號銅印一顆親奉太祖高皇帝臨軒遣行諭曰朕有一丸
地方幾寨苗民取你這老頭目前去開設鎮谿衙門好生撫𬋩夷民
此地乃碗酒塊肉之所又曰清水白米自來柴久後子孫享用無窮
爾兵部再取副千戶二員相兼𬋩事將招苗孫應龍陞所鎮撫職事
吏部選吏目一員與他收𬋩錢粮布政司撥司典吏四名與他書辦
欽賞叚疋表裏牙笏寳鈔銀帶等物以禮筵宴即日起程於貴州
烏撒衞取副千戶陳牙四川瀘州衞取副千戶宋貴於本年五月内
前到鎮谿開設衙門建立制度將地方一百二十四寨分為十里令
楊二等充百夫長𬋩理將不成戶數畸零苗寨一百三十二名編充
不支粮土軍護守城池印信寇亂奉調聚則為軍事平班師散則為
民故名軍民所其俗多祖槃瓠悍獷不常國初畏伐頗貢常賦後
𬋩理土官征調冐爵秩過掌所致所官法令難行兼各下鄉淫索所
民遂多黠縱始稱難治常貢因寢下四里頗遵漢法納粮當差但與
永順連壌接争委勘經百餘年乃結獨上六里苗民陽順隂逆叛服
不常與保靖司攙界地方却係永順擔承永欲藉報保讐動輒唆苗
攻保保屡招附苗又反復難馴後來永保互有搆借為邊境憂至於
第九里大稍寨苗民不遵王化紏拽出沒邊燧時聞竹巢古隆誠宜
把扼議令永順舍目坐寨撫諭偵探自往設漢官千戶四員撫苗廵
捕久居邊地與夷姻㜕今於辰州衞推選掌印官以便彈壓苐鎮苗
素稱驍悍奉調為軍則約束不遵班散為民則猖狂是肆責在永順
擔承約束之而當事者又時有衣袽之防庶邊萌可潜消矣附龍
首營在麻陽濫泥鄉萬曆三十四年建東至新營鎻住南至麻伊下
汊西至高村梅樹坪苗路北至山窑村冷家凹苗路惟此一路地僻
人稀密邇鎮苗實係襟喉要害之地最宜防守此本營之喫緊也
附拱辰營去郡城北七十里舊竒坪岩凹地外二里生苗屬土官張
勝藻𬋩轄反居十三哨之内為腹心害萬曆四十一年新剏此營真
足扼其咽喉頃者苗更跳梁直犯郡郭外劫掠而去哨官防守之謂
何土官擔承之謂何釋而不問有負此營矣侯加地曰五谿之防
莫創于苗大都其醜貪餌漢物習剽輕生而無遠志種分生熟生惟
熟所嚮往生悍熟狡互相林蔓焉其甚者蠢爾奸氓復鄉導之苗不
在藩籬外也又其甚者哨兵本扞禦固吾圉&KR0616;&KR0616;脱巾呼道上自决
其藩矣勢難禁大羊之不闖也昔議防苗今議防兵兵與苗並議防
五谿漸多事矣方書云急治標緩治本籌邊者宜善胗焉母徒曰營
哨星羅形勢有可恃也
