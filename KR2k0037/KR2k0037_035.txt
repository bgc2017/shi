全省圖經荆域故稱山水瓌竒郡邑碁布談者各據專勝耳食於
所聞致相牴牾總之則折衷於禹貢者為著昔禹之導山也始於汧
岐以次及于熊耳外方桐栢至於陪尾導嶓冢至於荆山内方至於
大别岷山之陽至於衡山過九江至于敷淺原嶓冡導漾東流為漢
又東為滄浪之水過三澨至於大别南入於江岷山導江東别為沱
又東至於澧過九江至於東陵東迤北會為匯東為中江入於海夫
熊耳西導循桐栢之源至陪尾以奠漢隂諸山然後上遡岷嶓析為
二導之至其歸也則嶓冡漢漾咸至大别屬之江岷陽江沱咸過九
江受漢水之輸逹諸海故曰荆及衡陽惟荆州江漢朝宗於海此其
大勢也據以考論全荆流峙之次則西北而析東南合之相比攬結
若天塹焉豈非形勢雄奥之國哉廼摭舊志原本於禹迹詮次之令
後此得觀覧焉南紀之山自岷嶓西北行入于雍&KR0750;首汧隴負終南
之陽摽二華揭熊耳掩上洛迤而北入庸麇之墟其郡為鄖陽有錫
義山焉漢水經之東接榖山遮桐栢至栲栳太平其州為隨槎水出
其東其山曰厲山有二穴其下有九井焉炎帝之所出也其崛起為
大洪虧蔽雲日麓走京嶺掖以五華之山逆漢而趨羣岡翼之其山
曰純德其郡為承天澨水出焉折而東歷阨三塞蹠二吉安壽之
間至章山陪尾郡焉是曰德安溳水出其西漳水合之若螮蝀然東
度九嵕連嵯峨武磯至於臨臯赤&KR2988;其郡為黃州又東出為分流白
雲至於鳳凰其州曰蘄巴浠之水出焉(以上禹貢熊耳外方至於陪尾之支黃州以接近陪尾併)
(入之)自嶓冢遶漢源西上趨而南得南漳之荆山(禹貢荆山)迤而峙於均州
之南境攅立嶻嶪其山為太和是為神臯祝釐之宫郡曰㐮陽隆中
在其西鹿門在其東波漢之陽峴山屏焉從鄢城(今宜城縣)逾漳入于荆
門經内方(禹貢内方在荆門州)由西山蹟故郢至於章華原野畇畇四望如砥
其郡曰荆州上控三峽江水出焉播為大江帶于郡遵綠林出高氏
故堤望壽寕引句雍諸澨(禹貢三澨在今沔陽州)接黃蓬歷烏林陽臺臨章以
盡于大别其郡為漢陽漢水經之入於江(以上禹貢導嶓冡至於荆山内方大别導漾為滄浪)
(三澨至大别入江之支)自岷山西南出徼外包夷落其南入佷山經施州衞之
連朱黔水出焉咽抗諸蠻掖蔽武陵當洞庭之西其峙曰二酉之山
武山之石室也其郡為辰州是多溪流辰沅紀之從壼頭逹思梅覧
大浮以入桃源其郡常德德山麗焉洞庭濱焉逾澬源循勝山武岡
耶章高麗臨邵水之陽而郡曰寳慶有夫夷之水都梁入之會于澬
由龍山而東陟青陽表以祝融紫盖岣嶁諸峰為衡山鎮位朱火是
曰南嶽其上有禹碑有蒸水焉合于瀟湘其郡衡州循衡山之麓西
南馳直抵蠻徼介䍧牱武陵得靖州之飛山青蘿跨粤西柳桂之交
絡湘源緣留洞大湊以迄永山其郡為永州九疑之山舜之所藏也
水二曰瀟曰湘沿九疑背遶衡陽南趨石馬黃相臨郴州漸水以接
粤東之大庾嶺引而西南經贑吉袁筠之境入茶陵歷雲陽石姥陽
岐至妙高峯為長沙之郡其嶽麓有禹碑焉湘水從郡北入洞庭瀏
陽而北轉玉笥白鶴至於巴丘(禹貢東陵)其郡岳州其浸洞庭九水歸之
(禹貢九江)岷江注焉沿東陵掠金紫上赤壁瞰陸口逹下雋龍泉摩鷄翅
以極于黃鵠之磯是為武昌會郡復從樊口歷黃始龍蟠盡興國州
之域北望蘄黃群山對踞矗立如壁江漢從夏汭合流束扼其中乃
下彭蠡東北放諸海而壑(以上禹貢岷陽至衡山過九江導江為沱過九江至東陵北匯入海之支)
山堂考索江南所恃以爲固者長江也四川之地
據長江上游而下臨吳會蓋江水出岷山經䕫峽
而抵荆楚則江陵爲一都會沅湘衆水合洞庭
而輸之江則武昌爲一都會豫章西江與鄱陽
之浸浩瀚吞納而匯於湓口則九江爲一都會
督撫廵撫湖廣兼贊理軍務都御史一人開府會城楚之全域咸歸
節制景泰年設提督軍務撫治鄖陽都御史一人駐鄖陽府先是
鄖縣地界雍豫間山箐茂密僻逷郡治成化元年饑民嘯聚山谷撫
之復叛兵部尚書白圭帥師往征乃平七年叛都御史項忠驅之去
二十年叛都御史原傑平之朝議建撫治鄖陽即鄖竹山地置竹
谿縣割鄖陽地置鄖西縣并鄖房竹山上津等縣隷之其河南割南
陽汝州唐縣地置桐柏南召伊陽三縣陜西商縣為州割其地置南
召山陽二縣併割漢中洵陽地置白河縣尋以荆南上下關南商洛
汝南道諸郡皆屬撫治弘治五年都御史戴珊䟽於鄖陽府增置保
康縣嘉靖間割德安隷撫治隆慶未議裁去萬曆二年都御史孫應
鰲奏加提督軍務之銜總督川貴湖北都御史一人嘉靖二十九
年麻陽苗叛命都御史張岳討平之尋鎮其地開府沅州四十二年
議革後以廵撫貴州都御史兼領湖北一道臺察清軍廵按監察
御史一人舊制十年一差按歷郡國勾稽軍籍登耗覈其數上之大
司馬後革兼領於廵按御史萬曆二年部議復差省轄清軍右布
政使一人清軍副使一人屯田副使一人分廵武昌兼兵備
僉事一人以上俱駐會城分守上荆南道兼九永兵備參政一人
駐澧州分廵上荆南道兼施歸兵備副使一人駐荆州〇施州兵
備僉事一人駐夷陵今革以荆南分廵兼領之分廵下荆南道兼
鄖㐮兵備副使一人駐㐮陽分廵上湖南道兼郴桂兵備副使一
人駐衡州辰沅兵備副使一人駐沅州蘄黃兵備副使一人駐
黃州今革分廵荆西兼兵備僉事一人駐沔陽下江防兵備僉
事一人駐蘄州上江防兵備僉事一人駐岳州帥領鎮守湖廣
掛平蠻將軍印總兵官一人國初開鎮辰州後徙常德今駐會城
先年侯伯若都督無常員今皆用侯伯參將都留行司守備衞所皆
轄領之鎮筸參將一人轄鎮溪軍民所苗民土軍筸子坪長官司
滑石江土廵簡司守禦灣溪隂隆江爆木洞口大凹新地寨陽都容
牛隘南陽等堡清浪參將一人領清浪守備一轄平溪清浪偏橋
鎮遠四衞鮎魚站南寕嘴平溪寨太平哨岳山哨梅溪站梅花哨通
濟柳塘平哨平蠻哨德勝永定哨武安大勝哨相見站等堡靖州
參將一人領靖州永道武岡郴桂守備四轄靖州銅鼓伍開三衞汶
溪等九所麻陽哨小坡蓬溪哨三堡興都留守司正留守一人
副留守一人僉書一人領衞三顯陵承天沔陽守禦所二德安千
戶所隨州百戶所湖廣都指揮使司軍政掌印一人僉書二人
領衞二十有四武昌武昌左黃州蘄州岳州施州九谿永定長沙茶
陵寳慶衡州永州寕遠辰州沅州平溪清浪偏橋鎮遠常德靖州銅
鼓伍開鄖陽行都指揮使司掌印一人僉書二人領衞五鄖陽
㐮陽荆州荆州左瞿塘守禦所八均州竹山房縣枝江夷陵遠安長
寕忠州三江守備一人初黃州岐亭設守備一人後革萬曆二年
都御史趙賢御史李栻會題請復岐亭守備移駐於三江口轄武昌
武昌左黃州蘄州四衞并赤壁廵司弓兵主廵徼江洋有警則與洞
庭守備相策應秋冬水涸則廵緝麻城黃陂黃安以防山寇鎮筸
守備一人轄地與參將同清浪守備一人轄平溪清浪鎮遠偏橋
四衞鮎魚等十七堡靖州守備一人轄地與參將同初參備同駐
靖州一城萬曆二年兵部以給事中張楚城䟽請將參將移駐銅鼓
守備移駐伍開下其議於所司時都御史趙賢御史李栻會議題覆
移守備於伍開參將仍駐靖州不時廵歷銅伍二衞從之永定守
備一人景泰九永守備一人駐九谿正德間併入施州嘉靖初
駐九谿如故隆慶二年議以岳州通判理餉於九守備移駐
永定轄九谿永定二衞大庸安福添平麻寮四所并桑植安撫司上
下二峝洞庭守備一人轄岳州衞澧州所華容鹿角安鄉瓦口四
哨鄖㐮守備一人駐㐮陽轄㐮陽鄖陽二衞竹山房縣均州三所
永道守備一人轄永州寕遠二衞錦田枇杷桃川寕遠江華等所
白鷄峽鎮等十五營堡關隘郴桂守備一人轄郴州桂陽宜章廣
安寕溪五所荆瞿守備一人轄施州衞大田所施南散毛忠建金
峝龍潭東鄉忠峝忠路大旺高羅容美盤順木冊忠孝鎮南東流臘
壁唐崖上下刺峒各宣撫安撫長官蠻夷官諸司
繁簡考湖廣襟帶江湖澤多田少民俗慓輕鮮
思積聚且道通九省冠蓋輻湊郵驛苦之即今
宗室日繁繇賦日重採辦之後財力愈難故其民
率呰窳而難治此其大較也武漢德安民貧地瘠承
天陵寢所在費冗事繁荆岳潛沔之間頻遭水患
盗且乘之近日鄖襄大水盡損田廬長沙地雖稍沃稅
糧甲于他郡黃州澆頑常德困憊辰沅半為賊穴麻陽
溪洞諸蠻連結永保每肆劫争去歲支羅之害實由于
此衡永僻饒寶慶簡静庶幾可為然已非復曩時比矣
武昌府地居津要三國時為吳用武地(夏口魯口吴嘗置督將於此宋初鎮武昌建炎中議移鎮)
(建康兩浙西路安撫使葉夢得上䟽日建康居東南要津實恃大江以為險然自豫章而東長沙而北江陵而西江行數千里控扼之會)
(皆以武昌為襟帶孫權建鼎抗魏制蜀倚為用武之地故周瑜吕蒙因之以破曹操擒關羽晉元帝南遷首命陶侃以龍&KR0750;將軍為太守)
(故蘇峻之亂卒頼其效宋齊之後專事隴蜀不以為意侯景長驅無所忌惮遂致梁禍唐以鄂岳為一道觀察嘗委以重臣至牛僧孺罷)
(相文宗復以鄂州為武昌軍置節度使特命僧孺守之則歷代兼制江湖之意大略可見故知武昌實江東鎮戍之中非但捍禦上流而)
(已也)順流南下控扼數千里曰大江峭峙江口與大别對曰黃鵠山環
山而城天塹為固乃今雄奠藩服控馭吳楚焉東北為夏口城(見前)梁
為曹公城(梁武帝起義兵遣曹景宗築曲水城及武帝攻郢城又遣王世興屯兵于此)宋為萬人敵城(鵠山)
(頂舊有城建炎中草寇作亂郡守命其上以強弩射之寇退因名)依岡負險揚殳截流敵不能窺焉
外此險而可據者江夏東北四十里曰𤇺火山其上為𤇺火城(見前)二
百里曰金城山(吳將陸煥屯兵處)北三十里為滸黃洲鎮南五里為鮎魚口
鎮南六十里為金口鎮(各設廵簡司)武昌北枕大江西北五里曰樊口(港口)
(僅容一舟最稱阨塞史記云西山鎻樊口之險是也)東一里為金子磯(設廵簡司)西四里為樊山戍
(吳晉以來戍守唐有樊山府南唐為樊山砦)東為鷄鳴關為上磧磯(在上磧湖口江流險絶處)東三十
里為赤土磯(設廵簡司今裁革)西九十里為白湖鎮南百二十里為金牛鎮
(各設廵簡司按縣南有鐡山牛馬隘蝦䗫石口而金牛鎮為最要盖山寇出沒之衝也)其江洋關隘曰三江口
(地左通團風右通七磯三江合流延袤廣闊先年設有廵司嘉靖中議革乃致盗賊乘虛出沒萬曆二年下江防僉事戢汝止議呈廵撫)
(都御史趙賢廵按御史李栻行布按二司覆議詳允會題添設守備一員管轄武左黃蘄四衞於三江口住劄防守與洞庭守備迭為表)
(裏上下應援即於各衞輪撥軍餘共二百名并後移黃岡縣議革赤壁廵司存留弓兵一百名有竒責付本官官領哨守無事則訓練武)
(藝有警則操舟截捕濱江有黃子磯世傳黃巢置砦于此)嘉魚西七十里曰赤壁山烏林磯(見前)西
北八十里為石頭口鎮(設廵簡司)東北為岳公城(宋岳武穆征楊么於此築城屯兵)四十
里為簰洲鎮(設廵簡司)蒲圻南八十里為羊楼鎮(設廵簡司)咸寕西五里為成
山古寨(見前)崇陽南六十里曰東關曰高梘山(寇盗經由要路近設千總一人督率民兵守禦)
通城東南五十里曰幕阜山(見前)興國南九十里為闔閭山其下為闔
閭城(世傳伍子胥屯兵於此史記吳王闔閭九年子胥伐楚是也)子胥城(武昌記云吳王闔閭與楚相持伍子胥屯兵于)
(此)西北三里為古龍關東六十里為富池鎮北六十里為黃顙口鎮
(鎮各設廵簡司)大冶東九十里曰西塞山寨(即道士洑禨也設廵簡司吳孫策攻黃祖劉懷肅攻桓玄皆破)
(之於此唐曹王臯攻淮西亦砦於此山東北四十里磁湖寨東九十里李家港寨東北四十里鐡山寨)西南六十里為
花油樹堡(堡據猴兒山路通江西瑞昌盗賊出没之衝嘉靖中同知林爱民立寨守之隆慶四年奉當道議下江防道歲差武)
(職一員領興國大冶民兵哨守)西南四十里為黃茅寨(形勢峭峻可避寇亂)通山東南二十里
曰朦朧嶺堡(成化間縣設三十五堡嘉靖間地方屡警知縣吳道夫編立一十九堡上三都六下三都一十三)凢為
關三寨六堡二十一廵簡司十有二夫鄂都自赤壁鏖戰吳人能
以弱制強此有天幸非地利也逮聖祖坐縳陳理之後百姓不見
兵革已二百年矣上下宴然遂稱樂土焉顧城守之勢雖倚江為塹
而周覽四遐曠無崇山複嶺為之阨塞乃上接洞庭下通彭蠡又故
盗薮也倏而鳥翔倏而獸逸闖然一葉箭激往來往歲一孽青山已
亡陳利兵而誰何者况其甚乎頃歲始集艨衝練勇敢於鄂時其江
溢令考鉦而遊耀之雄矣顧上下兩江防之門戶未中權之制智
者有隱慮焉
漢陽府魏晉宋皆為沔口重鎮(漢水入江處謂之沔口屈完謂楚漢水以為池雖衆無所用之者魏初定)
(荆州屯沔陽後移理夏口晉陶侃為荆州刺史鎮沔口宋紹興中賊人李成晉漢上經营㐮鄧趙元鎮乞下湖北帥司提備賊情上䟽日)
(昨據本路制置使岳飛申諸處探報李成劉麟會合金寇有直趨蘄黃渡江之計臣以本路正當要衝控扼江湖實係行省利害今李成)
(尚留漢上雖未聞追襲之耗而經營㐮鄧用意不淺盖輕兵追襲為患速而小占據上流為患緩而大上流一失即自漢陽而下沿江諸)
(郡皆順流可至之地不可一日弛備非特防秋而已所有漢陽沔口係漢江下流湖北帥司所隷更望降旨嚴切戒約過為隄防庶免意)
(外不虞之患)長江之險與武昌共為門戶曰大别山(春秋時蔡侯吳子唐侯伐楚舍舟於淮汭)
(自豫章與楚夾漢子常濟漢而陣自小别至於大别即此)吳之所守者功磯也(即吳王磯在府城東北吳魏相持時)
(皆守此磯以為險固)磯之旁為鐡門關(古置戌守)商舶鱗集闤闠外屏則今漢口(屬漢)
(陽設有廵簡司)而蔡店沌口新灘百人磯(俱属漢陽各設廵簡司)劉家隔(属漢川亦會鎮設廵檢司)
(及縣丞一人專駐捕盗)要皆防禦當嚴之地(漢沔之間湖泊遼曠萑葦茂密盗賊竄匿之區也正德間丘仁楊清)
(倡亂於漢川之同塜嘯聚萬人立寨沔陽麻洋偽稱大王劫鄉破邑屡挫官軍臺臣奏聞以右布政陳鎬副使蔣昇率漢土兵擒之嘉靖)
(間漢川風門河一帶上下數十百里羣盗出沒截殺商船知縣昌應時率兵捕之盗拒戰割應時左耳去隆慶元年羣盗白晝入劉家隔)
(市鎮殺捕盗人役觧其肢體地方團保不敢窺其猖獗如此)凢為關一廵簡司六地接會郡
陵謁所經水陸交輓奔奏之臣乘軺浮舳銜尾而取道故供億視他
郡獨繁乃僅僅取給於兩縣其膚剥可知也矧其地當漢水下流歲
一泛溢導之不注防之難遏則蕩為沮洳之場吏苐束手耳故其民
不得已棄耒耜而丐命于湖澤可念也然兩縣土風慓悍漢川為甚
劉家隔吭扼雍梁腋引吳越為商舶之輳稍稱繁殷乃遊民時羣不
逞出沒飄忽莫可誰何所為不虞之戒彌甚武昌云
黃州府於三國為魏重鎮(見前)介淮楚之會為黃之左臂曰蘄陽(余章記蘄)
(為江湖絶處誠意公謂蘄江為諸省要會舟航往來必由之衝)長江彭蠡上下相接波濤潏渤盖崇
關天塹英雄每憑恃焉故蜀漢拒魏必伸好江東以藉長江之險金
人渡淮岳節使乞親至蘄黃以議攻却高皇帝於此首殪偽漢成
萬世鴻業邇嘉靖中撫臣屡䟽始設憲臣專督江防與洞庭上游分
上下焉(嘉靖丙辰廵撫翟贊請設江防未行戊戍廵撫陸杰復以為請始命僉事飭下江防兵備駐蘄州)黃岡西五
十里為團風鎮(設廵簡司)一百里陽邏堡(設廵簡司見前百十里有武磯山後漢黃祖屯兵陽邏蒐武其)
(上)百三十里曰沙武口(即沙洑口夏貴與元伯顔戰地)乃若麻城北接河南光汝之
竟山谷盤阻窮民逋匿剽&KR1025;為姦有司捕問彼此相持憑藉險僻以
為窟穴宋時據地設險五關其要也(五關宋建後圯李&KR1033;奏乞復之玉海載淮南之關黃之大活白)
(沙木陵隂山即五關之目也其關俱屬麻城虎頭關縣北七十里抵商城縣界形勢峻險今立廵簡司鎮元定宗元年冬權萬戶史權耀)
(兵淮南攻此關寨進圍黃州張柔從世祖攻鄂亦乘此關世祖乘大勝關與宋兵遇於沙窩柔子弘彦擊破之進與守關兵戰大破之)
(黃土關縣北九十里抵光山縣界形勢從峭金興定五年復伐宋僕散安貞本名阿海出息州軍於七里鎮宋兵據净居山遣兵擊敗之)
(宋兵保山寺縱火焚寺乘勝追至洪門山宋兵方浚濠立柵安真軍亟戰奪其柵宋黃統制團兵五千保此關關絶險素有備堅壁不出)
(安眞分左右軍會巔瞰之守關者奪氣不能戰攻之潰遂奪此關入梅林關拔麻城縣抵大江至黃州克之進克蘄州殺略無筭獲宋宗)
(室男女七十餘口獻之白沙關縣北九十里亦抵光山縣界去黃土關密邇虜人往來俱由此關山路峭壁委折而上梁武帝置沙州)
(治白沙城後魏因之又置建寕郡領建寕縣大城關縣北九十里抵羅山縣界元世祖已未八月入此關宋戍軍皆遁尋遣廉希憲招)
(諸軍破之悉縱淮民之被俘者隂山關縣北六十里不甚高峻而横斜盤繞據高臨下北望二十里皆在目中虜人初破黃土白沙亦)
(由小逕以犯大城騎兵數千先至關内適射雉者六七人與之遇遂用弩連斃兩騎虜疑其有伏因退走不敢犯關後魏任城王澄督淮)
(南遣其長風戍主竒道顯攻梁隂山戍破之斬其戍主龍&KR0750;將軍都蛮侯梅雨祖云)外此為修善關(在五關之旁)一
百里為長嶺關(北抵商城縣界嘉靖中盗起九龍湾兵備僉事沈寵議建守備府于此尋為裁革)北八十里
為木陵關(齊陳分界齊置此北隋廢一曰穆陵關唐元和十二年李道古代柳公綽鎮鄂討吳元濟道古自將出木陵關士卒)
(驕不能制故戰不力敵易之梁天監三年夏侯䕫為征遠將軍西陽武昌二郡守遣將攻平靖木陵隂山三關克之陳因定州刺史田龍)
(升之叛令刺史周炅討之龍升使高景安軍木陵隂山為聲援而升引軍别营山谷拒戰炅乃分兵擊之龍升大敗)為黑石寨
(亦抵光山縣界又有康寨下有包家庒西有大言牌俗傳關索西征經此)東六十里曰龜峰山(見前)西四十
為鐡壁關(嘉靖中西山盗起分廵僉事林遂議設鵝籠山巡簡司)七十里
里為岐亭城(舊為岐亭廢縣嘉靖中盗起西山撫按奏設兵備府添注廵捕通判一人住劄統督黃岡麻城黃陂三縣民兵)
(防禦通判羅瑞登建議創設公署伐石甃城四十二年以新置黃安縣議革按隋楊素居永安造大艦大舉伐陳陳南康内史吕仲肅屯)
(岐亭素乃登陸先攻其栅仲肅軍卒夜潰)一百里為臺山寨(元世祖伐宋至淮西臺山寨命董文炳往取之文炳馳至)
(寨下諭以禍福不應命文炳免胄呼曰吾所以不極兵威者欲活汝衆也不速下命屠寨矣守者懼遂降鄭鼎從世祖南伐初破大城關)
(継攻臺山寨擒守者胡知縣熊吉曰麻城四固之區自昔南北分據是為必争之地在吳魏則滿寵陸遜角其智在晉趙則毛寳石虎)
(效其力唐李道古乘五關而元濟誅宋李&KR1033;修五關而蒙古遁元必忽烈張柔入五關而鄂州鎮昔人所謂固江者以淮而不以江真有)
(以識乎地險也守土者内繕諸關外嚴列戌于守國其庶乎)黃陂西三十三里為石陽故城(吳征江夏)
(圍石陽不克而還即此劉表為荆州刺史以此地當江漢之口懼吳侵軼使黃祖于此築城鎮遏因名黃城鎮)北八十里為
大城潭鎮(設廵簡司)蘄水西北二十里曰神山(吳孫權進兵赤壁屯駐此山)西南四十
里為蘭溪鎮西七十里為巴河鎮(各設廵簡司)北為勝家河堡(地界羅田黃岡麻城)
(之交為商旅通塗頃年盗賊出沒萬曆乙亥知縣劉憲請於院道立堡勝家河阜議以衞官一員住劄督率守禦民兵本縣六十一名黃)
(岡麻城羅田各一十三名)羅田為鳳凰關(關有石刻云鳳凰把隘關又有銅鑼關石門關甕門關青苔關栗子)
(關松子關平湖關八關惟甕門青苔松子栗子銅鑼最為要害)為光山寨(又為周家寨〇石壠寨鼓羊寨熊岩寨)
(猴猪寨觀音寨望英寨斑竹寨九寨皆依山據險隣淮豫之僻去治遼遠盗賊由此出沒武備不可弛也)東北一百
里為多雲鎮(設廵簡司)西七十五里為滕家河堡(嘉靖二十二年本縣劇盗竊發兵備僉事沈寵)
(議詳撫按處給銀五百餘兩檄行本府同知陳然踏勘得滕家河要地聚羅田麻城二縣民力創置歲委本府衞官一員二縣各撥民兵)
(六十人更番守禦近議革衞官兵付多雲廵簡帶𬋩往來督捕為便猶未舉行也)黃安割三縣肇置(嘉靖四十二年)
(麻城縣人李大夏等奏稱本縣金場姜家畈接壌黃岡黃坡邊隅地近信陽光山羅山等州縣路通牛頭山牢山等寨地僻民頑官難遥)
(制盗賊出優數被劫殺乞於姜家畈建設縣治保障地方事下廵撫陸杰備行各司道勘議于時委黃州府同知袁福徵經始建縣原設)
(岐亭捕盗通判掣回本府其民壮移畱新縣守城廵按唐継禄䟽略曰姜家畈其地雖属麻城而中和鄉兩河口諸處則隷於黃岡黃陂)
(二縣由畈而東乃桃花鎮則宋元之故縣而岐亭鎮則隋唐之龍集縣也自古兵争陸優俱常設關置站矣逮我朝一統則東路趋舒)
(蘄西路趋郢襄官使絶不經行政令卒難宣逹宜乎稅粮被其逋負而上累有司樂土被其創攘而下傷民命且密邇承天陵寢接壌德)
(安藩封三縣之要害一方之隱憂係焉建設縣治在今日所當急為之所者)東十五里曰三角山(隣接游仙山柴)
(家山嘉靖四十二年流寇嘯聚本府同知袁福徵知會河南信陽兵備調兵恊剿焚其巢穴)北九十里抵黃陂界
曰老君山西九十里為仙居山(亦盗賊出沒要害地也)南十五里為五雲山(嵸巃)
(霞舉止通一徑中有稲田登之可瞰城中虛實此誠蕭墻之險不利于竊據者頃邑人耿定向為築講堂于山中仰天窩菴側遊僧悪少)
(無容駐足矣)北百里曰天臺山上為黃楊寨(其上寬平可容千家以牛耳崖為北門甚險元兵亂時遂)
(為黃楊會衆所據今為遊僧所專有此地四隅各遠縣治且寬平峻險終為賊盗淵薮豫宜防制山有石刻二一云端平初㐮漢西淮)
(為韃優亂丁酉歲浮光失守彼時欲立寨安衆而難得地利獨此山鼎峙形勢險峻四面如壁止通一人往來石竅泉湧冬夏不絶遂集)
(衆在上創寨由是光信殘破之民擁堡來依屯聚十萬衆果能全活戊戌丞相史嵩之都督荆湖孟珙制置差官旌賞請總衆防拓江而)
(命加職歲捍守獲捷淳祐三年義陽李太守知黃州麻城民戶復業檢校本職先守兹寨有功遂檄再往經理九村捍禦五關其一嘉)
(熙元年刻云紹定乙未丙申荆㐮失守連年侵入淮西有彼近光州山縣第三都水吉保操正將部本部民修開小臺山石門以防拓老)
(小牲畜韃兵數攻不利退兵&KR1518;而去)為䨇山關(距木陵關十里抵光山縣界兩崕萬仞一竇九折怪石欲墮驚濤如雷過其下)
(者雖勇夫徤兒未嘗不汗浃髮指諸關不足言險矣今設廵簡司)北三十里為中和鎮為䨇城鎮(各設)
(廵簡司)北五十里為吕王城西六里為金局關(又曰黃陂站接壌羅山)北百二十
里為石門關蘄州北百八十里為大同鎮西八十里為茅山鎮(各設廵簡)
司北十里曰兜矛山(元末兵亂土人立砦于此)北一百二十里曰燕子崕(元至正間汪不)
(花團聚鄉兵立寨于此禦紅巾賊)東南八十里曰翻車河城(黥布背項羽歸漢于此水涯築城按水經注)
(蘄春縣有五水蠻左馮居岨藉山川世為抄暴宋世沈慶之於西陽上下誅伐蠻夷)廣濟南九十里為武家穴
西南七十里為馬口鎮(各設廵簡司)黃梅北二十里為龍平山(一名鳳平形勢峭險)
(宋時戚方嘗於此置寨)南百里為清江嘴鎮(設廵簡司)西南七十里為新開口鎮(設廵)
(簡司)凢為關二十堡三寨十有二廵簡司十有八黃州之於荆域豈
不稱要地哉凡郡之帶漢者襟江者枕沅湘與洞庭者其流皆匯於
武昌以下黃州而黃州乃以百雉之城横而束握之猶門戶之於
堂奥也乃其所籍與守者朽艫鈍卒母足以當緩急異時洞蠡綠林
闖然一葉往來箭激廵徼之夫第目逆而送之太平媮惰之習大氐
然矣在元末季蘄黃俶優&KR2037;於海内此已事之鑒智者可勿慮乎頃
三江之備豫矣疑未可以空名擁也盍筴其以綢繆焉
承天府春秋時鄢郢名都在晉則石城重鎮也(郡跨大江之東因山以為固晉羊祜立石)
(城即此圖經云子城三面墉基皆天造也本朝築城浚池以為垣蔽)近扼㐮鄧遠控黃鄂漢水瀕郡
之西浸匯如襟歷潜沔入大江帆檣南指彭蠡建康皆下流也山川
環阻封疆雄固龍蟠虎踞足稱帝宅閟宫攸奠屹乎鞏萬世之
基頃年撫臣建議欲益兵荆州而割漢黃軍伍以衞郢城良有見于
輔車相倚之勢也斯固扞護園陵之重計矣(嘉靖庚子都御史戴時宗議以承天府舊)
(為安陸州治所舊時議割安陸等州縣軍衞以屬撫治盖當時有事之際實欲藉安陸等處内地之兵以成控制三省之勢今既為陵)
(寢重地則又當藉荆襄鄖三府之力以為保護之規向年割承天以屬廵撫不但於控制三省規模稍失而且於陵寢重計慮亦未周)
(萬一鄖㐮有警則二府之地既已坐困而内地又無可調之兵法當受弊但承天府縣既已奉有特旨今留守二衞其勢再難分割竊)
(以物之所壊必先於邊今荆州跨楚地上流古人以為最重之地實安陸之邊也原設左右等衞為楚地萬年重計尚當於荆州益兵今)
(又割左衞以益承天勢愈單弱若荆州有事則承天必不能安枕而卧矣或謂趁軍士未動之際再加熟議於漢陽沔陽黃州内地軍衞各)
(割一二所湊為護衞則猶可以防其萌也)其險而近郡者鍾祥西北十五里為飛山其上
為飛山堡(四面陡絶其上平廣夷人保險之所宋大觀初於此置堡)西十里為馬王城(楚馬氏時飛山峒酋)
(潘全盛遣其黨陽承磊略武岡馬氏遣吕師周討之援蘿躡石直抵飛山分軍布柵全盛大駭承磊來戰師周破其軍縳降者為鄉導襲)
(飛山擒全盛斬之盡平巢穴)為諸葛營(諸葛亮撫谿峒諸蠻嘗駐軍於此)西樂城(周三十里甚險固城側有谷名)
(容裘谷道通益州山多郡獠諸葛亮築此防之梁州刺史楊亮乃即險之固保而居之為符堅所敗後刺史姜守潘猛亦相仍此城城東)
(容裘溪水注之俗謂洛水水南遵巴嶺山東北流左有故城憑山即險四面岨絶言漢昭烈遣黃忠據此以拒曹公)皆古所必
守也今之關三陽春門外為南津關城北十五里為直沙關南三十
五里為唐港關(國初每關設軍五十人戍守後並省)其諸地險京山西九十里曰耶
屈山(山勢突起綿亘數十里寔為興都左鎮云)潜江曰俞潭城(在棠梨岡)沔陽之關四為荆
江口關(城外半里)㐮江口關(城外里許)北四十里為范溉關六十里為侯埠關
十里為仙居鎮(各設廵簡司)二十里為收溪寨當陽東四十里為磨城為
綠林寨(見前)北六十里為長坂(見前)百里為漳河口鎮(設廵簡司)凢為關九寨
四堡一廵簡司七
德安府北通豫淮南開江漢應山之高貴山孝感之黃茅嶺隨州之
栲栳山皆與申之三關形勢聯絡上接㐮陽下連泗鳳圖經所謂中
絡也(華翠微讜議云漢中之地屯黃岡漢陽以断安復之衝屯㐮陽樊城以断唐鄧之衝此其選擇形勢精據利便固無可議然取)
(漢而言自長樂平林新店陽城石井河步石河而入安河固足以入漢自桐栢范庄馬岡𥙷口勸羊湖营河而入隨河亦足以入漢矣然)
(應山大蜻尚有鄉兵團結上門九里尚有舊關故壘敵雖赴險而來亦不足畏至若自唐州潮陽分界山至棗陽自車橋湯川至郢州自)
(湖窊走馬崗道人林石上至隨州則北自唐鄧南至漢水無林可依無澗可隔雖有滚河守把之卒而地無關隘不足以扼其衝雖有華)
(賊劫掠皆由行者關入假令狂夫領衆先據有居屋建瓴之勢請將平里市廵簡司官兵徙至于此使之常川盤詰廵邏各關各冲一遇)
(有警率衆保禦)復設憲臣專督江防湖禁以飭備焉其諸地險安陸為諸葛
寨(在羅陂村舊傳蜀諸葛亮所立)南二十里為高竅鎮雲夢東十五里為興安鎮(設廵)
(簡司)應城北二十五里為﨑山鎮(設廵簡司)孝感東北三百里為九里關(即古)
(大隧塞)北百二十里為新店小河溪(設廵簡司溪即漢王常起兵新市隣接之地邇來鞠為盗區萬曆二)
(年兵備余一龍遣兵守禦殱其渠率稍獲寕輯)東四十里為馬溪河(設廵簡司)隨州接壌河南曰
李家埧(隨當晉魏之衝先茅賊寇境隆慶間添設同知建公署於連界李家埧出山店之陽團練民兵近按院陳于階諭令整辦)
(噐械申飭防禦民以安枕)北八十里為仵水關西北八十里為唐縣鎮一百八十
里為出山店為梅丘鎮為合河店(各設廵司)西八十里為鐡嶺寨(南北二十里青)
(林寨北八十里天王寨)西南一百二十里曰大洪山(連接京山高十餘里四面陡險上有田疇中襟大湖)
(雲氣淼茫可容竄伏靖康中避寇之人立寨栅自保賊竟不能破)應山北六十里為平靖關(即阨塞今設)
(恨這關廵簡司諸關寨皆險固平靖尤為要害)黃土關東一百二十里為武勝關(即古直轅塞左傳定)
(公四年蔡侯與吳子唐侯伐楚還塞大隧直轅阨註三者漢東之隘道昔人謂堅守三關則安陸以南可以無虞)東北二十
里為鳳見關百三十里為武陽關北九十里為白鴈關東二十五里
為黃陵寨(宋人避兵處)北四十里為鍋底寨興安寨(險峻加于諸寨楊平章立)東北四
十里為牛心寨鵶狐寨八十里為婆婆寨(舊傳婦人聚衆避兵處〇西北五十里鐡城寨東)
(北六十里龍爬寨)凡為關八寨十廵簡司十德安郡邑其山皆自阨之
塞蜿蜒而南出為高原其平陸曼衍山溪雨集漰渹激觸時或瀰漫
然立可待涸故鮮水患猶足為樂土乃今廬井田疇如故而彫弊之
形漸見者何也賦役日起而游民之耗食者衆也至于孝感裔境與
羅山信陽三方介踞複嶺長林盖昔周平王所為戌申之地而卒伍
弗守&KR1071;然迥野故盗得恣睢焉邇始繕治&KR3285;堡陳兵而扞掫之董以
百夫長然後疆禦漸戢而申安之間稍稍稱奠枕矣故軫民之勤與
之休息驅浮細而緣南畆不爾歸其籍諸戌卒守望者令與團保相
表裏而嚴其逸盗之罪嗣後無弛備焉鄖民其有頼哉
荆州府自古為重鎮居江左上游(春秋時楚子自秭歸徙都荆渚傳國六七百年固據險致然也左司)
(諫吳表言大江之南上流最急者荆南之公安石首)介巴蜀要會(湖北要會在荆峡劉表時軍資寓江陵昭烈時重兵屯油)
(口關羽孫權則併力争南郡陸抗父子則恊規守宜都皆荆峽之封境也)瀕城東北納沮澤諸匯綿亘數
百里為江陵天險曰海匱亦曰北海(見前)三國時北得之則據吳楚上
游以制南土南得之則據㐮漢要地以圖北方故魏武一平荆渚遂
欲睥睨長江周瑜方鎮海陵輒計長驅中土若西陵則為之門戶(西陵)
(即夷陵吳人於江磧要害處鐡鎻横截之又作鐡錐置江中以逆巨舟艦晉王濬作大筏觸錐作火炬燒鎻於是&KR0657;無所礙遂克西陵陸)
(抗上䟽略云臣父遜昔在西陲陳言以為西陵國之門戶雖云易守亦復易失則匪得失一郡即荆州非吾有也如有不虞當以死力争)
(之)㐮陽則為之北津(自江陵而圖北方必經㐮陽則㐮陽固荆之北津也)本朝鄢郢之地鎮
以重臣有聲援犄角之勢無南北必争之虞嘉靖間宛許寇亂已切
于隣之震(癸丑秋巨寇師尚詔為亂旋殄戮)而居守慮攻封疆吏能無先事之防哉
邇者撫臣建議欲於荆渚厚益兵衞以增重式廓(議見承天險要註)盖亦宋
人固江陵以重上流意也(宋理宗時中書舍人遠甫劄子一日固江陵以重上流之勢謂以京湖諸郡仍舊併)
(歸一帥總制江陵且撥湖南九郡隷之庶幾形勢便順事力從容經理上流莫急于此建武初孔雅圭徙南郡太守魏人入寇上表曰匈)
(奴為患自古而然今宜早發大軍廣兵勢徵犀甲于岷峨命楼&KR0657;于浦海俾沿江入漢雲陣萬里自青徂豫堠騎森羅據險要以奪其魄)
(断粮道以折其膽多設疑兵使精析而計亂國列金湯使神分而慮屈何憂玉門之下無𣢾塞之期哉)其諸地險江陵
西三十里為虎渡口鎮東南十五里為沙市一百二十里為郝穴口
(各設廵簡司)公安西北三里為油河口(設廵簡司)石首東二里曰龍蓋山(上有石秋)
(號曰龍穴唐李衞公征蕭銑取道江陵屯兵此山)南六十里曰焦山(與東山控接華容縣界相傳焦公於此耀兵)
東六十里為調絃口(設廵簡司)監利南一百四十里為白螺磯東八十里
為瓦子湾西三十里為窑圻(各設廵簡司)南九十里為西坪寨(昔人屯兵處宋元時)
(置有廵簡司)百里為紅崖寨(設廵簡司)夷陵境為蜀城(陳宣帝征江陵後周軍於峡口築壘以備之)
為陸抗城(在孤山下)西北五里為赤溪東合大江(晉陸抗討步闡築城之所)二十里曰
峡口山(兩岸壁立蜀江西來波廽最悪梁武陵王紀伐江陵湘東王繹遣人屯兵於此以拒之)北十五里為南
津口(設廵簡司)金竹坪(設廵簡司今裁革)長陽為梅子八關(四在江南四在江北俱元時建以備峒蠻)
(今改設蹇家園漁洋關二廵簡司)南七十里為古捍關(本佷山縣地盖楚肅王相蜀處即扞關李熊說公孫述東)
(守巴郡距捍關之口張儀說楚舫船載卒下水而浮不至十日而距捍關塩鐵論楚自巫山起方城属巫黔中設捍關以距秦是也又界)
(魚腹有江關公孫述傳使任滿下江州東據捍關遣田戎任滿出江關下臨沮夷陵間是也又七里為紅崖寨又十里為風火寨三)
(十里為小城寨五十里為山寨三百五十里為珍珠寨)為招來堡(近夷人界弘治中設枝江守禦千戶所守之)宜
都東北五十里為普通鎮(設廵簡司按吳應台議成化間流賊出沒奏設守禦近司署壊敝官僦民居家寄僧)
(舍新志謂極當裁革但地僻山多鼠竊貽患何如存羊頗示畏警兹欲增修不如暫罷守禦一年徵收弓兵工食用以近山買田棲官之)
(家衆依寺搆司為官之廵所庶規制更新而地方永頼矣)遠安南七十里為南㐮堡(成化中設遠安守禦千戶)
(所守之)歸州曰弱關(水經註弱關在建平秭歸界昔巴楚相攻伐藉險置關以相防捍)東十五里為南
邏口西九十里為牛口鎮(各設廵簡司)二十里為猫兒寨興山東一百二
十里為箬葉塢(路上鄖㐮長四十里叢林怪石過者聚衆方入)為高鷄寨鎮(以金竹坪廵簡司移置于此)
巴東東北三十五里曰石門山(見前)西南五十里曰安居山(山高千仞廣百里四)
(面懸崖絶極壁上有三路一稍平坦可行二路陡峻難上昔多避兵於此)西北六十里曰小戒山(其山極高峻惟)
(通一道從崖峯間過止容一人過此山則地平矌容百餘家昔時居民多避兵於此)五十里為連天關(設廵簡司)南
五百里為石柱關(設廵簡司)此皆必守之地也凢為關十有二堡二寨八
廵簡司十有八夫荆州地衍而物豐懸衡區夏故三國鼎踞闞然
交而争也夫亦以其形勢便哉國家分樹同姓以行部使者專按
其地郡領州縣多夾江而參布之若鎖鑰然故餘二百禩而提封晏
如以勢得也顧松滋而上地與山半江陵而下地與澤半依岨之民
慮旱而厥守在夷環沮之民慮潦而厥防在寇比歲江水數溢民靡
寕宇其高原則熯蟲黑鼠為灾稱憊極矣乃三峡之北洞庭之西所
謂夷若寇者亦時時煩刁警焉今楚諸郡吏束手而乏善筴者不荆
獨哉戒戎備葺隄防乞蠲恤𥙷荒&KR1296;其要務矣
(接常德府設有古楼鼎港小江三廵簡司及洪沾沅江明山三哨官軍防守東北下流通嘉魚武黃一帶長江湾汊尤多逕通沔陽湖流)
(賊出沒沿江設有城陵白螺鴨欄茅埠石頭簰州新灘百人磯八廵簡司及東江茅埠竹林湾三哨官軍防守西北上流荆河設有瓦子)
(湾窑圻黃家穴三廵簡司及華容安鄉羌口三哨軍兵防守嘉靖初設江防兵備僉事統攝之先是成化間設廵視戎職以都指揮體統)
(奉勅裁矣其守備所轄自湘隂沅江下通監利嘉魚云)若夫邊境隣接瓠夷重
岡互林險阨斯大洪武間山酋覃垕連搆諸峒為亂尋致蕩平獠夷
率服(洪武三年冬覃垕叛以江夏侯左丞周德興帥兵至慈利垕恃巢穴險固分黨守要害德興命竒兵破其數柵直擣温湯垕猶)
(率衆守關德興拔其關賊乃大潰明年三月擒垕以歸又洪武二十二年春千戶夏德忠誘九谿峒蠻復叛上命東川侯胡海討平之)乃
建九谿永定二衞以塞谿峒襟喉(九谿去府八百四十里永定去府九百三十里二衞與下大庸安福)
(添平麻寮桑植俱慈利縣地)九谿東通容美(宣撫司)西逹桑植(安撫司上下二峒其餘十八峒為桑植)
(美平朝南那步人士黃河〇魚龍夾石若南捍坪蚕遼金藏柘山爛岩黃家板山龍潭書洛皆)
(属桑植)苗獠出沒初置添平麻寮以捍於東其隘各十(添平麻寮皆守禦千戶所每所)
(掌印土官千戶一員廵捕漢官千戶一員添平所属十隘為鷂兒龍溪〇長梯磨岡遥望漁洋石磊忠靖走避細沙)
(麻寮所属十隘為黃家九女靖女攔刁青山〇山羊櫻桃曲溪梅梓宋所每隘各土官百戶一員掌印以防守容美)
(夷寇隷籍土軍則皆石門慈利二縣民充之)置安福以控於西其關有四(安福千戶所防禦桑植二峒夷)
(寇四關為九淵閘口野平江每關旗甲一人督同哨暸人犯把守其在慈利者又有油羅大泉于制野鷄等關)而永
定西通永順(求順宣慰司亦苗夷出沒之地隔永定百二十里)北抵九谿控扼南裔與九谿
相為唇齒(距九谿衞一百八十里)兵防久廢(本衞軍千餘人先年以其半調守清浪以其半鎮戍廣西今竟不復)
三關之險僅寄空名(三關龍伏去衞西北百二十里後坪去衞東南四十里皆永順夷人出沒之所久不置兵)
(把守黑崇去衞東南百三十里先年設百戶一人把守桑植等處峒寇今防守藉於九谿本關亦盡廢弛矣)所藉以捍禦
者為大庸一所(守禦千戶所去衞三十里其衞所軍士俱國初江浙蘇松䓁處人民隷戎者其属大庸者又有那平邊)
(岩下青魚灘三關)茅岡一隘而已(正統中招撫才五十戶立其酋為峒長今附属永定衞令其世守兹隘自耕自食盖)
(亦徒存守隘之名而非我族類矣其金藏桑漢二隘太平百丈新政三關咸属永定焉)備禦之闕有隱匿焉外
此稱險者巴陵南五十里為鹿角鎮(設廵簡司按巴陵有道士洑地志即古之東陵莊子載盗蹠死)
(利于東陵之上盖據波憑濤以濟其姦凶其地至今猶為盗巢云)臨湘北十五里為鴨欄鎮西南四
十五里為城陵磯(各設廵簡司又設有土門廵簡司)平江東南二里曰昌江山(吳將魯肅)
(屯兵處)東北百里為石牛山(山多岑石有大寨石大者可容萬人又有密巖寨黃陽寨)長壽鄉有長
壽鎮(設廵簡司)華容南為古楼寨南五十里為赤亭城(見前)六十里為明山
鼓楼(成化初洞庭賊出沒州衞分兵哨守設有廵簡司)東北百十里為黃家穴(設廵簡司)澧州泗
水口為粮倉哨(州北七十里東接安鄉湖口北連荆江每值水溢荻蘆蔽岸枝港四通為盗淵薮隆慶三年分守馮成能)
(創設兹哨歲遣千戶一人督統操兵戍守地方頼之)東三十里為嘉山鎮(設廵簡司)西北二十里為
三江口關七十五里為古城岡(相傳昔人屯兵之所今營門遺址尚存)安鄉為小黃山
(元熊義山築城其上)慈利為白抵城(見前)賓郎洞(見前)為安福寨(又為索口寨西牛寨〇武口寨)
(澧州寨)東九十里為羌口鎮(成化初洞賊出沒州鎮分兵哨守)乃其北連獠峒則石門
夙稱巖邑可令失守哉(成化二十一年以縣無城池議撥九谿衞官軍五十二員名哨守)凢為關十
有八寨九隘二十有二峒二十哨八廵簡司八槩論經岳之略則
石門慈利山𡼏﨑嶇篁笮蒙茂是邇九苗洞庭溔浩逹于岷江建瓴
而下揚舲風鶩頃刻千里萑葦之盗時或肆志焉故分澧守臣飾備
九汞江防專道彈壓洞口用以扼吭谿峒横鐍江湖而坐銷逆節也
法曰恃吾有以備之澧之控日虞其反側盖岌岌然矣江防上游得
亡單弱之慮乎誠募勇敢益艨艟選地而署之令民又各以其族自
為圖保諸翼夷者蕰寇者令詗察之軍衞之職守望也或選愞媮惰
籍以為市而縱其出沒者必置之法焉即有狡若楊么技若槃瓠不
煩尺組縳矣若乃華容安鄉歲苦水患蓬纍而處幾無人色巴陵江
湘廬井不改彫瘵半之邦本之慮不當懔懔而銜恤之乎
㐮陽府為歷代攻守之地(中興伐楚詩頌殷武伐淮夷詩賦江漢皆其地也)引唐鄧為屏蔽
(河南唐州鄧州)依荆渚為唇齒方城漢水屹然天塹故進可以盪秦趙退可
以保上流其險誠足固也春秋時楚成恃此旅拒桓師(齊桓攘楚次陘問其包茅)
(不供成王恃有方城漢水應對不屈後始服來盟)南宋時為偽將李成所據遣將岳飛收復
之(紹興中㐮陽為成據朱勝非謂當先取之上曰今就委岳飛如何時飛為江西置制使駐軍鄂岳趙鼎曰知上流利害無如飛者上)
(命飛收復率王萬等自鄂渚趋㐮陽朱勝非許飛迄事建節趙鼎請上親筆詔監司帥守餉飛軍無闕飛等進軍於是劉豫求救於虜虜)
(乃以兵俱來我師與遇連戰大破之遂復㐮陽及郢隨諸州飛分遣王貴張憲連擊賊兵又復鄧州軍勢大振上謂宰執曰岳飛既收復)
(㐮郢粘罕聞之必怒况今已是六月下旬便可講防秋事倘虜人南來朕當統諸軍分途迎敵使之無遺類即中原可復初飛遣張憲引)
(兵攻隨月餘不能下牛臯請行乃褁三日粮往粮未盡而城破飛進復郢州董先頗有功李成聞郢州失守乃弃㐮陽遁去與虜偽合兵)
(屯鄧之西北飛遣王貴張憲至城下賊兵來戰董先出竒兵邀擊大破之賊將高伸入城據守將士蟻附而上遂克之飛移屯德安捷奏)
(至上曰朕素聞飛行軍極有紀律未知能破敵如此也)本朝克偽漢以舉全荆則鄢城四戰
之地皆今日當守之域顧所轄州縣間列萬山中逋流嘯聚為患叵
測乃設臺臣開府鄖陽裂地合馭其臺臣先後建白備禦之謀詳矣
(廵撫原傑䟽見文編又廵撫王恕䟽略曰㐮陽荆州二府地方接連陕西四川河南要害去處因無盤詰各處流移軍匠僧道人等往)
(往來彼或耕山或結庵歲久為非看得房縣板橋山榖城縣石花街南漳縣七里頭㐮陽縣油枋灘當陽縣漳河口俱係強盗出沒緊關)
(去處合無將前項地方每處設立一廵檢司僉點弓兵常川盤詰附籍者聽其生理不附籍者發回私造庵觀者拆毁無度牒者解發問)
(罪還俗無文引者不許擅入前項山場則關防嚴謹而盗賊漸消矣)申嚴預計責在官封疆者非乎其
諸地險㐮陽西南三里曰虎頭山其上為鹿門堡新城堡(見前)西三十
里為油枋灘(賊多出沒設廵簡司)西北三里為樊城關(設廵簡司)為柳關西有七里
店關七十里為䨇溝鎮(設廵簡司)九里為老龍堤關(東臨漢江西抵萬山袤十里㐮陽城東頼)
(此捍護)十里為東津渡關高頭堡石門堡南七里為鳳林關九里為觀
音閣關宜城東為犂丘城南漳西北七十八里曰荆山(三面險絶惟西南隅通行)
西三百里為碼碯關西七里為七里頭鎮東五十里為方家堰西南
百五十里為金廂坪(以上三處各設廵簡司)西三百五十里為隘門關榖城南
六十五里為高山堡西五十里為石花街(設廵簡司)光化西二十五里為
左旗營(設廵簡司)均州西八十里為黑虎廟(設廵簡司)東南八十里為小江口
關北五里為槐樹渡關六十里為油瓶關凡為關十有二堡五廵簡
司九(按唐憲宗經略諸鎮宰臣李吉甫嘗圖上地形坐覧要害隃定策畫後三百六十有三年刻板于㐮陽豈非以㐮為要地哉)
㐮陽居楚蜀上游晉庾亮謂此地其險足固其土足食誠天然之
形勢也且東瞰吳越西控川陜南跨漢沔北接京洛水陸衝輳轉輸
無滯與江陵勢同唇齒昔之英傑以此郡當建業為左右臂地利無
敵焉顧國家承平既久武庫矛戟俱化為䥳鋤横衢四逹吏日吮
民之膏以潤輶軒之轂不且坐罪矣奚暇為邦本計設中原有事無
能無煩於經營乎故㐮陽之患不在水旱而在要害之無處往年嘗
築樊城議者迂之故旋築旋圯夫㐮之於樊猶武之於漢也一水衡
之南北之犄角固於是乎在城復不起將撤其蔽而召之寇也即方
城漢水於地利何有哉
鄖陽府僻在荆北一隅接壌雍豫國初流逋甫定成化中寇起乃設
重臣控制為中原巨鎮尋置郡縣及都司兵衞守以官軍百年寕謐
其功隆矣正德中添設總兵旋罷(至正間流逋首難至殺㐮州總𬋩而莫之能制國初令申國公鄧愈)
(以大兵掃其穴而空之禁流民不得復入成化初又有劉千斤之亂乃尚書白圭撫寕伯朱永總兵李震會兵討平增設防守始以副都)
(御史楊璿撫廵其地未幾李鬍子小王洪等復亂右都御史項忠平之遂留撫其地未幾召還不數年流民復聚左都御史原傑至處置)
(附籍丁口設府縣以統理之都司衞所以控制之鄖始有府及司衞時成化十三年也是年湖廣鎮守等官奏荆㐮二府山深地廣流民)
(為患難于撫治乃勅修理太和山少監韋貴兼分守荆㐮地方先是原傑薦御史吳道宏于上奉勅廵按湖廣提督八郡軍民事竣)
(進傑兵部尚書留道宏按其地撫治荆㐮之任則河南廵撫李攝之至十五年始命道宏撫治鄖陽等處提督撫治之名自此始撫属)
(之地北至華陽南跨江漢西連嶓冡東盡&KR1591;水南北一千四百里東西二千五百里有竒其山脊起於汧隴東為秦嶺標以二華揭以熊)
(耳為南條之大宗秦嶺而西擘為岷嶓餘支盤踞於江漢之間者武當為長秦嶺而東南為盧氏之熊耳又東而南至桐栢為胎簮至信)
(陽為天目凡撫属之水華嵩以北舞葉以東入河岷嶓以西入江秦南嶓東之水則皆入於漢其北則藍武嶤蕢饒風大散峭壁萬重為)
(秦楚門戶其西北則褒斜駱谷懸棧五百里為巴蜀之咽喉荆瞿在其西南則三峡灔澦九江之險皆在焉南臨荆楚古今用武之地信)
(陽雖居中土一隅然蘄黃之富饒英六之險隘為奸民首難之地扼吭拊背信陽實與穎州聲勢相倚其所繋亦重矣漢商竹房間連高)
(夾深奔崖峭壁數千仞郡邑遼遠有盡日之力而不與人遇者監司不能以時廵歷故流逋屡猖雖設官撫治之乃其統體分裂莫能相)
(一苟圖逭責於已者正以鄰國為壑而已自設撫治統理牽聯紀綱嚴密遂為中原一巨鎮劇賊勢窮欲依以自固則不得入矣正德二)
(年都御史汪舜民蒞任尋以地方無事召還八年藍鄢流民廖時貴喻思俸相継為亂上命都御史彭澤督兵進勦乃復以劉琬撫治鄖)
(陽如故添總兵李瑾合謀撫寕一撲盡滅事平李瑾召還内臣乃分守嘉靖十年都御史胡東臯䟽劾太監王敏婪優罷去自是名號雖)
(存不復預民事矣)顧其地錯萬山綿亘&KR1005;嵲流逋四集莫可詰禦(成化乙已唐鄧盗起)
門天馬關西南為石門關為九室關百八十里為月竹關其諸地險
竹山西四百里為鄧家埧堡(撫治潘旦䟽建近於界叢中陜西等處寇盗巢穴建設衙門一所歲撥官兵緝)
(捕又距縣九十里通陕西四川則為洪坪堡西百里上官渡堡北百五十里四庄坪堡)西北三十里為聖母
寨西百五里為中山寨西十五里為黃茅關西北二百里為吉陽關
(設廵簡司)房縣在唐有京西平安關(咸平五年置)西南三百里曰馬口良堡(撫治)
(原傑䟽建)東十里為湯池關西三十五里為房山關(又北十五里高梘關東三十里里馬欄)
(關東二百里牛心關〇西二百五十里瑶峰關南六十里雲峰關)西北百五十里為板橋山(設廵簡司)
上津西南五里為姨娘寨南五十里為楊六郎關東北七十里為絞
上關南百二十里為江口鎮(設廵簡司)西北百五十里為北山寨通四川
徑路則為廟川堡(撫治潘旦䟽建)竹谿西六十里為土關西南五十里為五
陵關東九十里為尹店(設廵簡司)為寨五(峒溪得勝〇將軍紅心羊數)鄖西冶西為
南門堡東五十里曰方城山(見前)南五里曰馬鞍山口堡(高峻多梅蘭)為關
二(鷄嶺馬鞍)寨二(金花〇廖家)保康西一百二十里曰望夫山其上有堡(撫治)
(葉照建其䟽略曰保康縣望夫山林木稠密人煙稀少東抵馬良坪通荆州遠安地方西抵栢木壽陽通房縣地方南抵興山通四川地)
(方北抵武當通荆州榖城地方四通八逹截山小路盗賊出沒要害之處如遇竊發委離縣堡窵遠急難撲捕立堡分戍民得安生矣)
為馬良坪堡(知縣蘇惠和建)其餘保豐地方通南漳保康二縣各九十里則
為常坪堡(原撥荆州右衞官軍防禦見移有七里頭廵簡司)㐮陽縣距府九十里北為太山
廟(見移有油枋灘廵簡司)遠安南為㐮堡枝江為招來堡江陵為孫黃渡淅川
一百餘里為金子堡吳村(乃鄖縣盧氏交接之地)泌陽為象河關新野為青衣
嶺鄧州為黨賊口(又名順陽川路通内鄉淅川均州光化各去一百里流移雜處)内鄉為夏舘山半
川堡褒城為鷄頭關(有廵簡司係入棧險要)西鄉為秦蜀要害交境為塩場關
(有廵簡司離縣甚遠係先年賊巢)平利二百餘里通湖廣竹谿及四川大寕鹽井大
路為鎮坪(有廵檢司)鳳棲一百五十里為柴關(即留&KR0309;廵簡司林深山險)商州一百八
十里為武關(有廵簡司)一百六十里為秦嶺關(有廵簡司)洛南為王家菴堡(因廣)
(賊王九宰為害所設营堡)此皆接境要害故詳摭焉凢為關三十堡十有四寨十
有一廵簡司十有三鄖陽介雍梁之交控引宛洛蔽翼㐮郢其地
多崇岡豊箐民事懻悍而憚拘押雖歲時群處往往以財力相雄長
有俠風四方游民其瑣尾仳離與挺而走險者多逸其中久而滋煽
因易爲亂承平以來劇盗數起一方俶優四藩同憂始議更邑爲郡
治之継命中臺大臣開府秉鉞爲鎮重焉然後威略亢稜逆節銷㐲
稱康乂矣諺曰何知盗穴山若葦茁今四民安堵如故但其山勢巖
險駢附稱盗穴者盖多有之往歲保康殺長吏之事可鑒矣即安暇
猶宜兢兢云
常德府古黔中地九江包乎東南五谿縈乎西北(洪武十四年五溪蛮叛命周德興討)
(平之)乃荆岳之肩臂苗獠之咽喉也漢建武中谿蠻負險猖獗伏波進
營壺頭而賊人乘高守隘以僨其師(按常德之險莫先壺頭山險水湍石齒齒溪流中一夫守之千)
(人莫當漢征五谿耿舒請從充道馬援不從卒营壺頭竟以險不克進犬衆怫欝行死而援亦身斃悲哉盖壺頭俯濱大江辰溆二水經)
(焉澬水界今辰常之間清浪驛則五谿蠻出入路也甕子洞入常德境據我兵上游蛮或騷動升險鼓譟如建瓴水我兵仰攻勢必難入)
(故善戰者必先奪之)宋紹興巨寇楊么破鼎而帥臣䟽請鼎澧之間宜宿重兵
以圖恢復之漸識者韙之(李綱䟽略曰荆湖之地號用武之國宋保有東南控馭西北當於鼎澧荆鄂皆宿重)
(兵庶西蜀之號令可通㐮漢之聲援可接乃恢復中原之漸也)本朝於其地初建總戎秉鉞閫外
乃後移鎮會省(國初於有苗遺種隨地設官又慮吏治弗及孽牙滋長爰命勲舊大臣假節鉞出鎮掛征南將軍印肇建)
(帥府于常德嗣後都督王信復建帥府于武昌尋以常德帥府拓為藩封而鎮遠侯顧淳始䟽請永鎮武昌云)統以江防憲
臣嚴之以兵廵哨守既云密矣顧永順之徑路未防(郡西北岡市蔡家堰盤塘麻溪)
(觀諸處介乎石門慈利之間通永順夷乃其路之小而狭者以非官道故無關隘防守)而沅陵之叢山猶障(郡西)
(南通沅陵其桃源諸驛山僻民稀時多劫奪今設白馬高都二廵簡司以防之)燕子洞之逋流剽掠(洞在長沙安化)
(縣國初有流賊張廣勝數百人為亂百戶楊鎮計擒之)而洞庭夾之守禦曰弊(先是以郡臨洞庭盗賊出沒立)
(洪沾沅江明山三哨分衞餘軍各五十人防守嘉靖初設江防僉事于岳州兼領常德七年僉事陸鉞始令指揮一人廵江自郡東德山)
(潭歷龍陽天心小河抵沅江哨又自沅江之鄒家窖窖南抵長沙歷洞庭夾而至洪沾哨又自洪沾越南石潭而至明山哨乃小江武口)
(鼎港古楼諸廵簡司胥隷焉調發緝捕殆無虛日而廵視洞庭戎職復兼統之然悉属江防節制也顧洞庭夾為盗賊巢穴民以網罟為)
(生夏散冬聚易與為姦華容沅江中人無百金之産職此故也隆慶元年兵備姜議設水操軍二百四十人置戰&KR0657;一十二隻分江河)
(淮海四號哨守龍陽至沅江洪沾至明山二處江洋警備漸嚴矣)方今奕世承平脫或變生不測屏
捍之謀誠當如宋人所謂募戎兵除戎器者矣(紹興六年知鼎州張觷請置弓弩手上從)
之而壺頭之守尤宜加之意焉(壺頭不守則鼎澧俱困而荆可窺邇來常德之兵調戍廣西及靖州道州)
(諸處幾千餘人嘉靖間沅州添設帥府復調百二十人兵分勢弱隱憂匪細)其他可憑之險武陵東為張
若城(秦白起遣將張若築此拒楚後漢梁松伐蛮又修之)西為司馬錯城(秦使錯與張若伐楚黔中相對各築一壘)
(扼五溪咽喉馬援後又修之)南為善德山其上有南城(宋宣撫使韓宣以城守不固築城于上元時於岡市)
(南城潜水等處各設廵簡司今廢)桃源西南十里為白馬渡南一百二十里為高都
鎮(設廵簡司元置麻溪蘇溪廵簡司今廢)沅江西三里為劉公城(相傳昭烈嘗徇武陵長沙零陵桂陽四郡)
(因立城元置齊湖廵簡司今廢)龍陽東北二十里為鼎港口西北四十里為小江(各設)
(廵簡司)其為堡十有四(為横山黃港龍渡鳳橋羅平黃公梅溪城陂周湾陶堤武坪純陽)
(濠州芙勝宋置礙溪堡花岩堡今廢)則一方防禦之要也乃其营伍單虛當有軫長
慮者矣(國朝初總制官胡汝招撫七十路頭目并陳友諒漫散軍共千人為守後調蘇常軍又調㐮陽軍𥙷役并各處充撥隷衞)
(者合旗軍五千六百三十人有竒後調靖州廣西道州更戍旗軍洪沾明山沅江哨守旗軍各若千人嘉靖二十八年添設總督軍門議)
(本衞揀選旗軍一百二十人分爲二班行委指揮二員每五箇月輪換圍隨今本衞旗軍較之原額十喪七八見在者止有一千一百零)
(一人僅足以充靖廣道沅等處更戍之役廵捕廵江及洪沾等三哨調撥不敷則抽選近例充實营伍領田屯操并舍餘丁壮者𥙷之頃)
(年鎮筸諸苗株出劫掠恃其崖薮屡抗王師每遇征討本衞旗軍悉聽調用軍伍空虛識者憂之)常德之西南壌
接五溪其諸蠻錯居&KR1536;狡樂禍自漢已然非可以禮義法制柔也至
於岷江泛冐横束洞庭辰沅諸水靡所注洩則逆而陸浮故龍陽武
沅歲罹水患於是當事者爲脩槐花大圍小汍西湖諸堤捍之然後
臯隰田廬不至爲水腹吞沒者以防固也顧水之洊至也民或知先
爲慮佗徙以避即䟦涉爾猶能扶旄提倪以幸旦夕而地無重兵脱
諸蠻群不逞梟張境内風馳雲駛鋋鏃相逐元元將何恃而&KR0574;禦之
故防夷之筴視防川尤宜慎固焉
辰州府為武州之障蔽據溪峒之上游重岡複嶺截然險峻諸蠻據
此叛服靡常崇古患之唐于此置都督府歷代據地設險以隂折其
躑躅之孚往事誠可鑒也(宋乾道中前知辰州張木邵請歲增給民錢一萬俾本州募強壮禁軍或效用二百)
(人分屯盧溪䓁處以防諸蠻庶使邊患永清可免異時調遣之費康定中辰州蠻酋彭仕羲内寇命校書郎雷簡夫往至則督諸將進兵)
(築明溪上下二砦據其險要拓取故省地石馬嵓五百餘里仕羲内附)顧麻陽蜡爾鎮筸銅平諸山為
苗巢穴周廽千數百黑懸崖鳥道叢箐櫛比嵐瘴蒸欝隂雨恒多視
諸溪峒獨稱阻絶往往乘晦冥據險為亂(嘉靖初山酋龍求兒僣稱苗王南結貴州土獠西誘)
(酉陽諸蠻連亘各寨流毒三省皇上震怒特命臺臣萬鏜會同都御史車純調集兵粮兼行撫剿癸卯永順保靖土官彭宗舜等取次攻)
(克之按萬鏜䟽有曰此夷先是宣德七年用兵十二萬攻圍九個月勦賊過半正德七年用兵五萬攻圍四個月勦少撫多今初擬用兵)
(六萬期以半年臣博訪各賊巢穴如蜡爾等山接連三省當其險絶之處晦冥之時一夫拒守百夫莫前與其多兵以冐險而犯欲速之)
(虞不若減兵以存粮而圖持久之效乃减兵三萬大抵以剿之威行撫之恩今雖平定但地方大壊極敝苗夷易動難安目前雖已寕帖)
(而後患所當預防遂條上方略專意防守不事征進後至丁未遂大用兵兩省騷動迄無成功萬又嘗有書與中朝人士其略曰苗賊巢)
(穴如蜡爾雷公等山峒接連湖貴四川周回千數百里猩㹳所居人跡罕至其懸崖鳥道莫可躋攀狹路羊腸不容並足且竹箐叢生彌)
(望無際幽巖曲澗在在皆然鱗次櫛比殆無空隙人非側肩僂背莫能入也賊從内而視外則明每以伏弩得志我從外而視内則闇雖)
(有長技莫施審據軍前漢土官員曾經兩廣滇蜀等處征進者皆云山峒之險峻各省亦有之至於竹箐之深阻則所未嘗見也其地利)
(之難如此苗巢所居率皆險僻幽翳天晴之日亦將午而後開朗未晡而已晦暝但遇稍隂雨霏霧迷濛尋丈莫辨計其隂雨十常六七)
(盖山嵐瘴濕氣候欎蒸之所致也其天時之難如此先年土官守法易以駕馭苗夷推魯易於牢籠自正德以來邊方多故土官征調皆)
(雇倩此苗以為前鋒用能克敵稱強及至近年土官搆讐各厚餌此苗以助攻殺因而起釁生亂由是土人與苗互結姻親情多牽制且)
(其伎倆亦為賊所窺破無復畏憚今用土兵不免前弊欲擯而不用彼以切近之地素稔之情不但引誘窩藏在所必有甚或借兵齎粮)
(豈能盡防況湖貴官軍皆不足用湖廣除永順保靖之外其餘土酋可調之兵能出千數者無幾至於貴州舍酉陽平茶之兵愈少而愈)
(難矣必欲别省調兵則又不諳地理成功難必而其沿途優害尤不可言決難輕調其事勢之難如此苗賊嘗言朝廷有千萬軍馬我有)
(千萬山峒又云諸葛亮有七縱七擒我苗有三緊三慢所謂緊者軍退則突出劫掠所謂慢者軍臨則散漫潜藏又云不怕官府軍多只)
(怕官府粮多盖以軍雖多而山箐深險力未易施粮若多而圍困久長勢將自斃然彼明知道路梗澁粮運甚難料不能多故為此言其)
(狡夷叵測之難如此)嗣後專命大臣一人總督而制禦之尋以事寕召還久之
以憲臣領其地而群苗底定矣其諸地險府城西南百三十五里為
劉尚城(今城雖廢亦足以控扼諸蛮)西北三百里為高巖鎮(設廵簡司)西三百里為鎮
溪(設廵簡司)為大刺鎮(設廵簡司在保靖地名蝦里井)沅陵南城外為南水關西為西關
一百八十里為浦寨一百九十里為黑栗寨百三十里為麻夷洑
寨(皆夷人出入之衝宋置砦以控扼之)為池蓬寨(設廵簡司)西北百二十里為司明溪寨(俱宋)
(時置今設廵簡司)二百里為會溪鎮寨(設廵簡司)三百五十里為清水堡(永樂初建有营)
(壘房屋辰州衞歲撥官軍屯守控扼蛮夷)盧溪西二十里為徭獠寨九十里為河溪寨(設廵)
(簡司)二百三十里為鎮溪軍民千戶所(宋於此立寨本朝洪武中建所以鎮崇山沿場高巖等處分)
(蛮長石荅冲等四百一十二寨隷辰州衞)北三里為虎頭寨(元末兵燹土人楊添宜立寨以障居民)西南三
十里為院場坪(設廵簡司)一百二十里為招諭寨西北百五十里為子寨
(皆宋建為蛮夷所居保障邊圉)南三十里為蠻溪堡(又四十里為新池堡六十里為浦口鎮六十里為溪洞堡)
(設廵簡司)西南七里為隂隆江堡(在鎮溪千戶所又四十里為爆竹堡五十里為洞口堡六十里為都溶堡)
(七十里為牛隘堡七十五里為南陽堡八十五里為大凹堡)西四十里為寨陽堡(以上十一堡俱隷長州衞)
辰溪東南一里為渡口鎮(設廵簡司)溆浦東二十里為紅旗洞(五代馬希範遣兵收)
(武陵諸蛮至此屯兵山高脊平可屯數萬人)三十里為鎮寕堡(設廵簡司)南四十里為據老寨
(又為桶溪隘順溪隘)八十里為龍潭堡(設廵簡司)北二十里為長坡隘(又六十里為白露隘)
東六十里為思溪隘(又為油良隘八十里為苦練黃梅隘)東北六十里為瀼口隘沅
州西為西關(洪武初建以譏往來今設渡口廵簡司)二十里為若溪寨一百里為漿州
寨(本唐舞州後改曰漿州宋廢為寨)東四十里為羅舊站堡西四十里為白茅灘哨
堡(又五十里爲冷水站堡九十里爲晃州站堡設廵簡司以上四堡俱隷沅州衞)西一百二十里爲鮎魚
站堡(又一百三十里爲南寕哨堡一百五十里爲平溪站堡太平哨堡以上四堡俱隷平溪衞)西一百九十里
爲岳州哨堡(又二百里爲梅溪站堡二百一十里爲梅花哨堡以上三堡俱隷清浪衞)西二百三十里
爲平蠻哨堡(又二百四十里爲德勝哨堡永定哨堡二百五十里爲武安哨堡二百六十里爲大勝哨堡二百八)
(十里爲相見站堡以上六堡俱隷鎮遠衞)西三百五十里爲柳塘站堡(又三百八十里爲蒼平哨堡以上)
(二堡俱隷偏橋衞)黔陽西南四十里爲托口寨(九種諸蛮之衝)東南五十里爲洪江
寨北二百步爲黔陽堡南二十里爲竹灘堡東一百里爲安江堡(一名)
(安江顛設廵簡司以上三堡景泰初因溪峒獠賊出沒設立俱隷沅州衞歲撥官軍哨守鎮守之)麻陽東北五十里
爲巖門寨(設廵簡司)餘寨五十有四(爲陽民鬼板民鬼者民桃枝民新寨民高蓬民〇平郎民)
(項勒民大哨苗孟洞苗小積苗高砦苗〇崇山衞苗束那苗彪山苗下水苗板橙苗紅岩苗沙溜苗盤孕苗)
(西酉〇排那苗大略變中略變〇小略變〇爆木坪〇老麻苗亞保苗谷扯苗小五圖孟叟苗悪黨苗泠水溪)
(地耳苗昔郎苗毛江苗大五圖〇哱囉關岩洞苗板栗苗團溪苗小八坪苗彬木苗亞吾苗回保苗留紋洞)
(科鐵鑪大塘盤营苗老上岩口下岩口高都民〇鄔牌〇得天冲)凢為關三堡三十有六寨七
十有一隘八廵簡司十有六夫五溪種落寔繁有徒大率皆槃瓠
後恣睢而驍上下山阪捷若猱騰輕若鷙舉時出搖撼為齊民憂
故歷代為戌守之區嘉靖間諸蠻嘯聚豨突蟻合數兵之無功廼
簡命大臣開府于沅檄諸道軍罙阻深入以次底定嘻亦勤矣聞諸
蠻初起慮戍卒譙呵往往啖以利還或以所擄為謝久之益狎廼結
諸奸豪令先事爲鄉導稍蟊食民之盖藏以嘗我兵異時當事者慮
激生變因幸一切予之撫以苟目前坐是諸蠻有所恃愈益驕恣不
逞矣此其釁盖華人階之豈盡蠻俗悍哉今威略震疊諸徼外皆奉
約束齊民嬉然獲就袵食無他虞第先慮而設防則蹟諸前事察其
所以階之者毋覆蹈焉可矣
長沙府古有苗國之南境爲宋重鎮(宋傳云重湖通川陕之氣脉九郡扼蛮猺之衿喉中興以來謂)
(之重鎮)䷋庭據東南都會之上流巨寇據以爲亂故今五嶺三湘之間
皆長薮大澤寇每乘之嘯聚奔駛(國初湘鄉土酋易華及陳友諒降臣周文貴俱叛上命楊璟張)
(勝宗討華平之文貴復攻掠辰州上諭璟曰湖南地接溪洞恃險負固叛服不常宜多方以取之薄其山寨絶其樵採烏合之徒志在摽)
(掠既無所得勢必潰散乘機剿捕脅從開釋收復鎮静以綏遠人於是璟與張彬分兵進討諸洞蛮皆潰文貴遁走寳慶洪武二年陳友)
(諒故將饒鼎臣以茶陵叛潭州指揮嚴廣討平之於是瀏陽土酋黃寕茶陵鄉土酋譚悅道湘隂土酋吳仁琮湘潭土酋劉玉湘鄉土酋)
(李祥攸縣土酋王崇德皆欵附嘉靖中大潙山賊爲亂都御史翟瓉討平之)爲封疆計者其當申嚴防禦
於此矣外此險而可據者長沙距縣十里曰北關東五里爲東關西
五里爲西關北二十里爲鵝羊寨西北九十里爲橋口鎮(設廵簡司)善化
東四十里曰關山(見前)南五十里爲暮雲市(設廵簡司)西北五十里爲靖港
(唐李靖討蕭銑駐兵于此)湘潭南二十里爲下攝鎮(設廵簡司)湘隂北六十里爲營田
鎮(設廵簡司)瀏陽東百五十里爲翟家寨(設廵簡司)醴陵北十五里爲石門關
二十里爲建安寨(高三百餘丈周十里許元末民避兵處)五十八里爲五溪(一名軍山吳潘濬討)
(五溪蛮曾营于此)西曰西山(唐李靖嘗駐兵于此)九十里為渌口鎮(設廵簡司)益陽東南二
里曰龜臺山(相傳吳魯肅駐兵于此)西南五里為瀨潭(漢昭烈入蜀留關羽鎮荆州後吳遣吕蒙取桂)
(陽長沙零武三郡羽争之吳使魯肅屯益陽以拒關羽)湘鄉南五十七里為武障市(設廵簡司)攸縣
為大洲堡(嘉靖甲子都民劉庚甫戶丁百餘人結黨作亂僉事苟延庚安撫之為之立堡歲僉茶陵衞官一人督縣民兵守備)
東二十里為芙蓉寨三十里為鐡釘寨西六十里為香爐寨南四十
五里為鳳嶺鎮(設廵簡司)安化之險隘曰梅山(梅山在宋環列溪洞熙寕天子顧宰相曰重湖之間)
(蛮猺錯處非所以限華夷同風俗宜開招而統領之議遣中書房檢正章惇措置會湖南轉運判官蔡燁以圖來獻廼以惇察訪湖南北)
(事燁領湖南道轉運副使合謀經制)龍塘寨(宋茶法嚴甚邑伊溪中山澬江東坪産茶不種而生味稍佳民趋其利奸者乘間嘯)
(聚至抗廵尉習不軌黎虎將頼文政因而為亂殺掠為患大帥王侍郎奏於澬江龍塘建寨命將統之歲一易戍民頼以安宋諸寨柵皆)
(險要地寨有團保守禦以備盗賊)東八十里曰司徒嶺(崇岡峭壁鳥道﨑嶇宋上將王仝駐兵于此以拒猺寇)
西五里為梅子口寨東南七十里為七星寨東北九十里為守溪寨
西北百二十里為白沙渡寨西南九十里為游浮寨(五代蛮獠為邊患宋太宗討平)
(之因立五山寨以防禦)一百二十里曰黃羅巖(見前)南五十里曰大霧山(峻巖深谷雲霧)
(常覆其上宋建炎中金騎至境劉廷佐駐兵于此)茶陵東八十里為視渡口(設廵簡司又為寨十曰花石)
(虎背〇嚴和古城老虎〇白石高水仙女會仙麻石右十寨元末置俱州民避兵處)凢為關五堡一寨
二十有二廵簡司九長沙土野沃衍下有洞庭之輸泉源瀵瀵出
山阯故鮮水旱稱善郡其民襏襫而事錢鏄以殖衣食無所仰於四
方乃他方游民徒手張頥就食其間居停之家初喜其彊力足以任
南畆往往僮客畜之久而游民多智辨過其居停主人其主人亦遜
謝以為不及因請諸賦役願與共治或就磽确荒蕪田予之墾而代
繕其賦不以實于官及其久也游民或起家能自稼穡異時居停者
或稍陵替致相傾奪間有田則游民業也而賦役皆主者任之故土
戶強則役客客戶強則累土訟獄興而不可止者其來漸也覈其強
弱而均之因業而定之籍母使蒙冐而争焉司土者其加之意哉
寳慶府介衡靖辰永之間有輔車之勢地若僻安而境内武岡城步
諸徼谿洞苗蠻弹壓是取焉宋以大猺洞地置五寨則戎備之嚴所
從來久遠矣其為設險則邵陽之堡三(白水沙平永靖各設官一員督領操丁防禦萬曆二)
(年知縣歐陽模於城外四方各設守望楼一座以便廵邏)北八十里為隆回鎮(設廵簡司)為巨口關(在新)
(寕五都)東為白馬關(安平二都)新化之隘五(黃桑隘樟木隘石門隘鑿鼻隘道田隘)其堡
三(黎平花橋紙錢各設官一人督領操丁防禦)北百里為蘇溪(設廵簡司)武岡之堡六(桐木九)
(溪白倉歇嶺〇太平安樂以上六堡設官軍戍守)東百五十里為紫陽鎮(設廵簡司)南六十里
為石門(設廵簡司)北百四十里為四硤口(設廵簡司)城步據蠻洞阨口苗路凢
七(城步圖苗路四曰風界塔溪沖口大古山連荷山大水洞苗路三曰舊宅界溪山斜頭山〇洞頭山七路原設𣢾丁共計)
(六百二十人守把)新寕隣接猺苗置哨守二所(衡州哨守千戶所〇長沙哨守千戶所俱在縣治西百步)
(之外每年輪撥千戶一人領班旗軍百餘人哨守)東九十里為靖位鎮(設廵簡司)百二十里為楓
木嶺關皆其可據者焉(属邑與西粤全州接壌是以山猺洞蛋刦殺之禍無歲無之而城步荼毒尤慘頃者靖武)
(間有警朝議勅武臣分閫防禦駐劄武岡列戍輪守民以寕謐)凢為關三堡十有二寨五隘五苗
路七廵簡司六邵陵地控谿峝其篁笮諸蠻荒憬弗率驚扤芻蕘
盖自古患之國家分布戍卒遮列險要断其出沒責以衞所而詰
戎憲臣與郡邑長吏時謹視之為備盖甚設也顧其重趼累繭歷險
捷飛來往飄忽莫可蹤跡則吾所為防禦者豈必逐逐然角技於山
阪為武哉要務防吾之戍卒使其守望偵諜咸有實伍母事虛名其
陽戍而隂翼夷者必重䋲之民有矯黠不逞竄身荒徼以遁賦役或
牟為奸利潜與引導令保伍以實聞於官不爾發且連坐獲導夷者
以獲夷之賞子之而又令各以便選地力為團與戍卒則聲
勢聯絡法度修明諸夷將懾息矣
衡州府控引交廣聯絡溪峒而猺獞依山負固竊發為患守者恒豫
計之(嘉靖中兵備副使陳卿嘗于演武之地督築垣塹外闢溝濠而于兵戍以時蒐閱深淂除戎豫備之意)其險有可
憑者府境西八十里曰鍾武城(漢置縣漢末賊嘗據此孫堅平之)湘江東岸為江東
鎮(設廵簡司)南二十里為松栢市(設廵簡司)衡山治南為嶽津鎮(又為雷家埠草市各設廵)
(簡司)耒陽西南五十里為羅渡鎮(設廵簡司)安仁西二十里曰楊梅峰(見前)西
為月嶺(其上寬平邑屡遭寇孽正德中委官羅宓明率邑人立寨保障)相公山寨(諸葛武侯駐兵于此)南五十
里曰曹㜑山(山勢嶮巇徑路幽僻舊有寨今為山寇巢穴)七十里為潭湖鎮北三十里為
安平鎮(各設廵簡司)&KR0789;縣為黃煙堡(歲撥衡州衞百戶一人領軍把守)桂陽東一里為匹
袍峒(在歸善鄉相連桂陽縣與江西接界其峒乃上猶所轄近年因招殘黨遂爾作亂負固於此正德十六年南贛都御史王守仁)
(率兵夾攻始平其穴)東一百里為魚黃峒(在歸善鄉近江西大庾縣界正德中盗賊侵境結巢於外土兵破滅之其)
(峒田連阡陌民之膏腴也今各田主招人聚居耕種)北八十里為泗洲鎮(設廵簡司)南六十里為牛
橋(設廵簡司)臨武西北二里曰舜峰山(舊名千仞其上平衍邑民避難嘗據其巔築柵固守)為太平
營(在官山後知縣郭弘德建)走馬營(先在板寮营以其地不據險今遷走馬坪故名近撥殺打手五十人把守)南五里
為鷄頭營(近撥殺打手四十人把守)黃茶坪(此地有鎮守舘嘉靖中知縣譚孔言勘係賊寇逕行要路議建㐮陽路指)
(揮一人領軍哨守)三十里為韮菜營西三十里為水頭營(近撥殺打手三十人把守)西北
八十里為兩路口(設廵簡司)藍山北四十里為乾溪(設廵簡司又西一里為小山堡西四十)
(里大橋鎮西二十里張家陂東二十五里毛俊堡各設廵簡司)凢為寨二堡一營五廵簡司十有
六夫翼軫之精下當衡山據五瀦之上游跨兩粤之裔域故湖南
奥區稱衡州焉乃其俗雜三方地紆谿箐巖居谷飲之子狃習窮僻
憚於檢柙聞官師則震慴望公府則惕息故多束手而聽於里魁請
以服勤所得共賦役佐以食飲道里用度諸費予里魁代之輸顧里
魁非盡行誼人也間取而乾沒之急則以為已輸而以逋坐原予者
官處齋閣按籍而責徵則逋負昈列命操絏而逮之彼其人至亦不
知謂何而積逋至此不已則飲泣稱貸代之矣故甲之傲里者固十
有四里之囓甲者則十有九而山谷之民為甚焉司牧者其儲神察
之也
永州府據瀟湘上游地引洞庭畛接西粤(接廣西全州壤)而山猺洞蛋窺伺
劫殺昔元成宗時湖南寇亂騷夷永寳而左丞劉國傑尋討平之當
時制禦方略今可以不講耶(元成宗二十五年湖南盗詹一仔作亂誘永寳之衆嘯聚四望山久不能平劉)
(國傑破之斬首盗餘衆悉降乃相要地為三屯在衡曰清化永曰烏符武岡曰白蒼遷其衆守之每屯五百人以備賊且墾廢田榛棘使)
(賊不得為巢穴降者有故田宅盡還之無者使耕屯中後皆為良民矣)險在四境者零陵北七十里為
高溪市(設廵簡司)祁陽治東為歸陽市六十里為白水市北六十里為江
湘市百里為永隆太平市(各設廵簡司)東安東南一百里為蘆洪市(設廵簡司)
道州南四十里曰蔣居山(地名四眼橋本州要害首稱之聯絡九疑蒼梧之墟其深阻不可窮苗夷據之以為)
(淵薮居民歲受其害)其上為四營(滴水營清邊營周塘營中軍營)又為鎮南營(知州羅斗建簡殺手)
(精銳者守之又營陽鄉有白鷄營營樂鄉有營樂營俱有哨守官軍)寕遠北八十里為白面寨(設廵簡司)為
太平營(正德間建又爲扼蠻营永安营桂里營大陽營寕遠爲楚邊境知縣周諒慮其有警請建營以控制之)演口
爲演武營(濱江山谷險邃界于兩粤自昔猺民雜居時肆摽掠嘉靖辛丑知縣李公相其山勢環合處闢路樹營募兵爲鎮猺)
(患遂息)又爲營十(望墩振膽大冨銅鈴勇敢三斗平定以上俱嘉靖間建隆坪隆慶三年建逍遥新田)
(二營萬曆二年𬋩縣事知州蔡光建)永明南八十里曰荆峡鎮山(兩岸對峙若城壘相扼僅通一小江泄桃)
(林扶靈之水西入廣右實永明之關隘昔差鎮官熙寕中省之令寨兵禦守焉)爲桃川市(設廵簡司)爲白象堡西
爲白石墟(各設廵簡司)营十有三(鵝山〇潘家斗罡巖口靖西石螺土寨小水苦子茶柘)
(養牛山罡楊柳乂山)江華南六十里爲錦岡鎮百里爲濤墟東二百里爲錦
田寨(各設廵簡司)营二十有四(高寨神仙山爻白芒金鷄車下隘大關平頼得勝〇永昌虎)
(威豹韜鎮遠折衝克敵静南〇鎮中矮嶺見龍牛礛〇富累望高大源五里)凢爲堡一營六
十廵簡司十有三異時言者以永郡為古蒼梧之野當湘灕之交
唇齒全桂請割隷粤西天子下其章令兩藩熟計以聞時楚中議
者以衡永壌接永郡割則衡陽孤即酉陽邵陵將鮮屏蔽聲勢不相
貫且永民世楚已久一旦隷粤慮土俗弗宜請如故便從之故永之
不改隷者勢不可也若乃複嶺長林岨介蠻落時或狶突以驚耘牧
而馬鞍嶺荆峽鎮尤稱要地嚴兵防戍及今宜為石畫焉
郴州地當五嶺之交蜿蜒磅礴連亘江廣峰巒陡絶其關隘獨稱險
阻猺賊峒蛋栅居山巔断木懸石俟過者推蹷斬䋲雖千萬人皆仆
壑成韲以是易肆摽掠(正德間猺人東自龍泉萬安大庾南自保昌曲江仁化樂昌乳源西自連州連山陽山寕)
(遠藍山臨武北自桂陽常寕剽掠大肆)正德初奉命征者不敢擣穴遂蔓延莫支久
之臺臣會兵夾擊其患乃息(正德間都御史秦金會同南贛都御史王守仁兩廣尚書陳金命將官屯兵于)
(興寕之新溝以扼其路賊還伏起殱厥渠魁焉先是土人龔福全倡亂偽稱大王與其黨劉福興等據烏春山臘栗寨䓁處十二年秦金)
(奏聞即詔金討之金乃駐劄郴州分布諸將進討以前哨守備指揮王翰監兵副使陳壁自桂東進左哨都指揮王廷爵監軍參議黃質)
(自桂陽進右哨守備指揮李璋監兵王濟兼率永順宣慰彭世麒兵自郴州進後哨都指揮劉宗仁監兵僉事顧英自臨武進又以參將)
(副使憚巍駐兵兩路口策應而右布政使方璘督餉不匱乃能直擣巢穴斬首三千餘級擒福全䓁磔諸市郴桂遂平)其險
可據者州西八十里為石陂鎮(設廵簡司)永興西南五十里為高亭鎮西
北六十里為安福鎮(各設廵簡司)宜章東六十里為赤石鎮西南八十里
為白沙鎮(各設廵簡司)南八十里為笆籬堡(洪武中置從知縣王均實請永樂間調郴州所官軍防守)
(之分班防守今茶陵衞指揮代之按本縣嘉錆四十一年廣東流寇竊發權調陽山殺手五十五名暫营社稷壇側邇來侵毁遺址而)
(殺手冗食之兵盤踞騷優議當另遷隙地庶於事神治民為均便也)東四十里為益將南四十里為長
樂山口東北四十里為濠村西北六十里為鎮安(以上四處各設廵簡司)桂東
北五十里為煙竹堡東南三十里為寒口堡南四十里為新坑堡(三堡)
(歲撥官軍戍守按縣界八面山中有三洞曰上曰中曰雷家素為賊窟嘉靖末中洞猺黃積珠等大肆劫掠署縣事訓導時化成以聞)
(南贛督撫陸稳密令武生周以臨檄鄉官周珙及周延論等生擒積珠等一十七人械送軍門梟磔于市隆慶丁邜雷家洞上下連各洞)
(蛮謝福通等結聚剽掠事聞南贛軍門吳百朋取次剿平)東八十里為高分堡(設廵簡司)凢為堡十哨
二营三廵簡司十有二負山之民質愿而多勁非獨習尚亦風氣
然此脩教設禮漢史所以循衞颯也今揉漸於熙化庶埒中州顧其
地遠京師七千餘里主爵者類以荒僻擬之銓授之際無所遴擇故
州邑長吏犬氐皆循習故常輙托於孤遠往往無以自見盖祖宗
之所重而時俗視之以為無當于緩急也即有不御之權將安施乎
靖州古唐渠陽軍據辰沅之上流為重湖保障南服要區與蠻壌相
犬牙夷人族種蟠踞溪峒道路阻絶中國之兵入踐其地不能長驅
且其境與宜州羣苗相接勢成犄角表裏為患是以宋人議棄渠陽
非以不便於攻守故耶(乾道八年知貴州陳義上䟽言渠陽民不服役田不輸賦其地似若可棄然為南楚要區)
(或控制失宜或金榖不継或兵甲少振蛮獠則乘時竊發勤劳王師朝廷當重守臣之選崇寕初戍兵三千人建炎以來每于都統司或)
(帥司摘兵二百人以備屯戍其凶悍者以州郡不能制遂慢守臣反通猺蛮以優編民州郡飛白主帥不敢治比得報已晚矣故戍兵敢)
(義乘城且告急于朝而乞兵上司軍書羽檄接跡于道諸司各遣官招撫而夷情反覆侵侮不已會景輝領詞欲還有旨趣今守邢公遷)
(亟上併詔司憲下常德府盗賊司合兵掩捕四月邢單騎來次三田越二日至于貫堡未及戰而戍將田琪冐險輕進為姚家團所&KR1518;琪)
(死竄奔者歸舉城震駭邢獨奮然開虎符收潰卒酌之酒而授之戈勉以忠孝使軍事判官舒顯祖盡率以往又荆鄂之兵始至城外者)
(咸督發之翼日復扼西楼賊乃不敢越境是日孤城殆不可保已而徭人獲之隨擣中峒覆其巢穴追迯蛮略大小汶川還取桃溪堡所)
(過皆望風讋慄乃即來築臺㰱牲以受其降卒復置寨宇而歸其市民既畢劳諸酋長引民敖戮於寨門外而傳其首於辰沅于是東至)
(金竹容峒南至羅章龍&KR1104;西至湖耳諸道北至林源三江咸洗汚俗而為新民矣)國初苗夷倡亂旋平定
之(洪武二十五年靖州山寇王漢等叛三十年古州蛮寇林寬叛命大將胡海指揮齊譲䓁前後討平之)乃界伍靖之
間厚增兵衞(靖州衞銅鼓衞伍開衞守禦千戶所十一)以險絶苗路守以州牧參以武帥
(靖州有參將駐劄)甃城建堡據地設險則在昔議棄之地皆今日貢賦之域
也其諸可憑之險州境西北一十五里曰飛山(見前)北十五里曰香爐
山(諸苗負固之所)西一百二十五里為零溪(設廵簡司)北四十里為金灘堡一百
五十里為茅营堡會同為豐山堡南三十里為連山堡東北五十里
為洪江堡西北六十里為浪江堡西百里為遠口堡(設廵簡司)北三十里
為五招堡六十里為相見堡(已上九堡永樂間都督梁福議築俱靖州衞官軍哨守)西南六十
里為地靈堡西七十里為黃強堡六十里為黃檐堡九十里為鎮遠
寨(設廵簡司)東九十里為若水寨(設廵簡司)通道西南五十里為收溪寨(路通廣西)
(界設廵簡司)西北五十里為播陽寨(設廵簡司)城之外有長安堡(常德衞官軍戍守)為
流源堡(已上二堡嘉靖間議築)綏寕一百一十里曰楓木嶺(苗戎出沒之所)關為東關
西關東北四十里為黃石堡(又為關陕堡藍溪堡多龍堡又為江口堡已上五堡嘉靖間議築九)
(谿荆州衞城步縣官軍哨守)東北二十里為武陽寨一百里為老鼠隘北八十里
為青坡寨(設廵簡司)西南百二十里為臨口寨(設廵簡司)若瀕州衞所曰銅鼓
四面相距之地與貴州相犬牙皆群苗出沒之所湖北要害之地也
(衞城四圍高山可以屯兵城東三里曰楚王山上有楚王舊壘三十里至楓香堡先因水冲苗夷為患設立堡城官軍輪班哨守四)
(十里至黃泥關山隘可據為固五十里至紏坡堡先因吳峒苗夷為患嘉靖初年設立堡城官軍輪班哨守一百里抵靖州治西為)
(石炭堡為营寨為山洞屯西八十里抵藕洞苗寨一百二十里抵清水江深山叢林係生苗巢穴江水可通竹木簰筏至靖州所属遠)
(口堡大江南三十里抵貴州亮寨蛮夷長官司伍開衞設撥新化守禦千戶所捍禦〇五十里至純寨守禦千戶所一百里抵貴州)
(黎平府赤溪長官司地界聯絡苗巢山路三百里可抵貴州鎮遠府治)其曰伍開寔諸蠻之咽喉邇撫
臣專命禆將掣甲士千人以往武衞用奮令號乃行(按僉事陳束閱視靖州碑文嘉)
(靖戊戌仲春大中丞顧公由武岡入靖大閱武于西郊爰命守備袁桂往鎮武開)其為堡四曰羅團曰鐡爐
(二堡歲委千百戶二人領撥旗軍哨守)曰寗溪(隆里所原設邊塞洪武間欽調本衞指揮一人王思明領旗軍一百人鎮守嘉)
(靖以來敉寕邇因寗溪地方山箐險阸苗蛮出沒剽殺商賈參將衙門議設兹堡借撥隆里哨軍防禦民患少紓矣)曰苗坡凢
為關二堡二十有九寨七隘一廵簡司八國家之設守令也以州
境山川險錯蠻落鄰接故不以屬郡而直隷于藩司盖寵以事權弹
壓荒徼為邊氓計也顧諸蠻性習雖推結侏&KR0867;獷悍弗制而指心為
約刻木為契即終身不渝豈盡與人類異秉卑哉所貴司牧者釃德
震威先聲風馳制諸未發而遮險列戍日隄備之玩者必法彼荒憬
之衆其不蛾伏而屏息無幾也乃若州去藩司方千餘里歲時建白
例必得請乃按章行之固也籍令捍禦機宜睹於眉睫必候報可乃
舉得無有日中弗坐致失時之慮者乎誠急假之專断弗束以格
例寕獨渠陽守令便也即事功可冀矣
施州衞介荆梁之會東遮南郡西蔽酉陽南北並連溪峒軍民錯居
木朝廢州置衞詰戎兵以鎮蠻夷(軍皆遷諸内地令城守民則服屬諸苗也)嘉靖中增
設守備尋命參戎轄制悍衞法意深遠矣(先是四川廵撫劉大謨廵按王珩會同湖廣撫按題)
(奉欽依改調九永守備一人於施州衞駐劄鈐束川湖土司未幾大謨用副使柯相等議會題䟽略云施州衞并各土夷司地居險阻)
(性類大羊屡出境搶擄人財該𬋩官員既無鈐束之方且有通同之弊原議添設守備官員似乎名位頗輕徒爾紛更無益合從今議添)
(設參將一人請勅於施州衞地方駐劄庶武備嚴明遐邇懷畏而地方可保底定軍民永頼無虞矣)乃其戎備固在
溪峒鄰壌焉取諸可據之險東曰連珠山其上為五峰關東南二百
里曰東門山(山有關相傳夷夏分界)一百七十里曰石乳山(上有關)西北三百里
曰七曜山其上為梅子關三百五十里為銅鑼關(右三關奉節縣官兵把守)西為
先鷹觀大田為深溪關(酉陽路口)施南東百里為小關散毛為散毛關(散毛)
(路口)忠峒為土地關(忠建路口)大旺為野猫關(刺若洞路口)忠建東南三百里為
勝水關三百里為虎城關三百里為野熊關三百里為野牛關(右四關俱)
(忠建境)其屬五寨土司者曰隂隆江曰杜望曰滑石江(各設廵司)凢為關十
有四廵簡司三
水利
武昌府水經云江水又東得白沙口(注右逕赤壁山北江之右岸有船官浦江水東逕白虎磯)
北鄂縣北右得樊口江之右岸有鄂縣故城右岸有厭里口安
樂浦又東過下雉縣北江夏縣大江(江自嘉魚入江夏境會沔水流然大江逼繞會)
(城舊恃金沙洲障之邇來洲徙水泛横流直衝江岸侵齧城趾岸石崩阤屡行甃治而城患恐未已若城内明月湖水起頼有長堤障之)
(平湖門至文昌門可免齧城之患矣)堤三(長堤在平湖門内政和間江溢漂損城垣知州陳邦光縣令李基築以障水至今)
(頼之郭公在湖心自長街東至新開路二里宋都統制郭果所築因以氏堤萬金在縣西南昌堤之宋紹興間役大軍築之建壓)
(江亭)武昌縣大江(治邊大江諸湖水漲濱水田地多致淹沒)堤七(東臯即義堤在學宫前教諭朱瓉)
(築張子翼〇水涇在縣東二十里嘉靖庚申大水衝決清思在虎頭山下石盤在縣東五里南湖橋在縣南二里丁家橋在)
(縣西七十里以上六堤歲久湮塌萬曆二年知縣李有朋重築馬橋在縣西二十里景泰間修旋廢知縣李有朋頃議脩築)嘉
魚縣大江(歷陳家汊入江夏界近世沙漲撗亘數十里故今縣治去江口僅七里)堤三(通江在縣東北自龍潭)
(山至魚山驛高凢丈許廣三之翼之以柳弘治中知縣姜溥築嘉靖癸丑知縣吳翰重築新堤在縣北地勢卑下其承上流若建瓴不)
(數年溢為瀦澤春水泛漲與蒲圻咸寕江夏三邑均罹水患宋政和間知縣唐均集四邑之民築之靖康兵興堤壊至乾道初知縣陳景)
(去舊堤三百步因兩山距楊家潭上横亘為堤是名新堤成公堤元皇慶元年知縣成宣築堤因氏焉上自馬鞍山下自三角舖捍護)
(四邑天順成化水齧堤圮弘治間知縣姜溥首白于都御史謝綬𥙷築闊三丈高一丈餘環堤植柳正德間復圯會岷湘二水漲迫湖瀦)
(濱江田地被淹民迯賦缺于時都御史吳廷舉上䟽請築之䟽下撫按委官查勘修築近復為洪水衝決隆慶辛未知縣劉元相申請修)
(築萬曆癸酉知縣楊光字勘議江夏咸寕蒲圻嘉魚四縣恊築每年各縣于均徭内編銀募夫詳允自萬曆二年始)蒲圻縣
蒲圻河(至陸溪口出大江邑西北近水西良黃土皂潭等處最稱卑下田易浸沒春夏之交自崇通而下積雨泛溢動輒經)
(旬為山水害自沔漢而上川江漲入由北而東為江水害乃承天堤防又以壅水為害也)咸寕縣西河(每湖水泛)
(溢濱河者苦之旱則可以灌田)崇陽縣崇陽河(出通城至壺頭山下有石洪灘甚險濱河者一值水漲輒被漂)
(損旱亦資灌溉焉)通城縣秀水(與陸水雋水合而通江其黃沙等港俱會焉會水漲則田地不免於衝淤)
興國州長河(州境多水然皆滙於長河而洩于富池若海口湖湋源湖則直放於都江而水之勢差殺矣長河自排市)
(以下河較寬水易洩不至為害其排市以上若鷄口慈口龍港山溪等河春雨浹旬則山水暴漲田禾淹淤無歲無之甚至有衝拔樹木)
(蕩徙廬舍者矣)堤三(樊公即朝天堤在州西五里古龍關下上有石橋元末駐兵久圮永樂間知州樊継修隄受名焉恩波在)
(州東北半里良薦橋州北二十里隆慶元年州同王可大重修)大冶縣縣前河(西源於西陽茅潭諸里遶)
(洪濱橋合流而東至縣前為金湖直放湋源口而入于江兩淫山水突發濱河者寔受其害)
漢陽府水經云江水左逕上烏林南東逕大軍山南左逕百
人山南又東逕魯山南江水左得湖口水通太湖及東合灄口
水上承沔水於安陸縣東逕灄陽縣北東南注于江江水又東湖水
自北南注謂之嘉吳江漢水又東逕沌陽縣北漢陽縣大江
(郡城與武昌對峙大江環抱東南漢江合灄水沔水沌水與大江會於郡北漲則瀰溢於諸湖為卑窪田地之害)湖一(郎官弘)
(治時湖可縱舟遊城内水滙於湖乃自水門入江自瀕湖居民各於屋後培土拓搆而湖遂堙今才存一溝耳近年城屡圯以水無所瀦)
(而横溢為災也)堤十二(免溺在縣北二里正德初知縣蔡欽築自鐡門關接漢水亭今亭廢義民周南佐以石橋其亭所水漲)
(不圮東西楊樹室安李家蓮花青草山嘴石林潭家萬家謝家鄭家俱在平塘河泊所)陂十三(内高)
(作在縣西六十里按舊志陂修築于宋淳熙乙未戊申夏水漲崩禠冬本郡奏請修之慶元庚申太守趙鄖條上利害有旨假出戍水軍)
(修築經始於嘉泰辛酉冬壬戍春工訖堤首尾置青龍水濟二閘延袤四百八十七丈高七尺至一丈五尺闊一丈至一丈五尺分層級)
(以殺怒湍城郭始固)漢川縣漢水(盖漢水經流漢川者)堤二(吳公舊名和公成化庚寅都御史吳琛築因)
(以氏隄隄一自縣東至甑山十五里一自縣北和公城至劉家隔十五里吳先築甑山堤路次築和公堤路沿堤植柳復于甑山麓鑿石)
(甃砌水洪設梁閘以泄水勢又於劉家隔河口布摏板培築高埠以便行旅湖在縣北二十里楊子港嘉靖乙已都御史姜儀命于)
(關前河至港築湖堤夾植以柳)
黃州府水經云江之左岸東會龍&KR0750;水口江之有武口水上通
安陸之延頭東逕若城南又東過邾縣南又東逕邾縣故城
南又東逕赤鼻山南左則巴水注之又東逕[車犬]縣故城南東
會希水口又東逕西陵縣故城南又東過蘄春縣南蘄水從北
東注之黃岡縣大江(城西)河七(沙沙武口街埠感化舊州長上巴道觀俱通大江)
(内道觀河出﨑山龍井經龍岡山陽洩於鮑湖灌溉利之乃每值泛漲其害於諸河為甚嘉靖癸丑五月霖雨水溢[門@里]市中殺人以千計)
(田被衝壓者千餘頃)堤八(老觀河舊州長河中州溝兒口丘陵湖龍坑白米河俱在慕義鄉攝河在五重鄉俱)
(知縣簡霄修築)&KR0309;五(毛林口巴毛湖黃舍潭俱在慕義鄉知縣簡霄修築大王在城東南三里安國寺左中有田築此以)
(捍後湖水漲紫荆港在庶安鄉故積水溉田歲久傾頽正統二年邑人袁知州率鄉民重修之)蘄水縣浠水
(至南溪口入大江水漲沒兩岸學官前水高丈許)堤二(王公在巴河鎮春夏水漲民病涉正德甲戍知縣王伯築故以氏隄自)
(江滸抵鎮市凢長三十丈廣四丈高一丈甃用條石夾植以柳萬工在縣西南回風磯上正統乙丑知縣胡奎築)羅田縣
官渡河(縣前山水起可通筏運載旱則濱河者間為引水溉田)麻城縣縣前河(發源光山界下)
(接新州長河入團風江熊吉曰縣前河會東北二境之水每春夏驟雨飄風則怒濤如山濱溪之民歲苦墊溺弘治辛酉推官羅翰起沙)
(堤於中流盖障之使東也尋就飄沒正德戊寅知縣王世禄尋河之故而浚之水乃分流欲再浚之以調去新河復淤而舊河之害如昔)
(於是有遷縣遷學之議推官嚴肅復治之開新河固舊岸奈樁短石單堤築未固開河之土去不盈尺雨下淖流歲久填塞凢三治迄無)
(成功今之議開河者曰鑿之使深比舊河加二焉一簣之土必置于數十步之外無使其淖復壅焉每冬涸時濬則水有所歸不待障而)
(自東矣水既東則舊河自淤積三十年之外可耕牧矣岸無事于固也固岸者曰開河以殺水勢然春秋之水豈能盡受乎民居學官危)
(若絫卵惟密布松樁于下而以鐵錐引之深入四五尺則基可固矣疊石于上每直引二三層用横石以繋之則壁可堅矣石壁之内實)
(以小石亂礫然後以土継築之水之入也遇石礫而上則中空可無慮也乃募民築室于其上或官自為之與里房合為東街而溝乎其)
(室之前簷使水潦從溝中行則内䧟可無慮也又植木柵于石壁之外其末高與崖齊約以横木每丈餘則以一木係諸岸水雖力有激)
(則反者三數年之後木朽而吾壁之土與石合一柵之外植高柳根日盤織于下而枝扶疎于上可以代木柵矣又立為係籍屬之有司)
(凢木石皆責之受㕓之民少有疎失與盗者同罪數年之後俟其休養安集然後稅其[門@里]以為他日修濬之費則水患庶乎可避矣)
黃陂縣縣前河(通沙口入漢江春夏水漲則武湖牛湖泛溢為沴河側田地被渰漫入縣前闤市矣)(按黃以陂)
(名而河塘陂堰以萬計寔利溉灌邇來豪強兼併塘稍作爲丘畆冊籍盗報田粮而瀦水之澤易潦易涸昔人謂代天施長地力安在哉)
黃安縣河三(縣城東里許爲東流河縣東爲謝家店河俱逶迤入團風江西三十里爲䨇河與西河合流爲)
(兩河口經黃陂灄口入漢江一)蘄州大江(城西)&KR0309;一(永安州西北十里赤東大湖中寔當孔道方春水起夏)
(秋漫沒驛使經行必迂途廣濟方抵州治間以輕舠絶渡者往往覆溺于風濤先年州民顧益築三墩于湖中便舟子依泊歲久崩禠萬)
(曆二年鄉官顧闕首議修築捐貲經始佐以率錢可期就緒矣)廣濟縣河二(梅川在縣南流入武山湖兩岸田)
(可千頃旱則頼以灌潤連城正統初父老陳鑑奏濬之以便運艘)&KR0309;一(武家穴在縣九十里臨江上自盤塘下抵黃梅楊家穴)
(長一百九十里歲時修築以防江溢)黃梅縣縣前河(其源有三春夏山水不時發旱受灌溉焉)&KR0309;一(唐)
(思穴自楊家穴至宿松分界按邑當江漢九江下流故歲苦漲溢今&KR0309;起自廣濟之武家穴龍坪至邑境之蔡山孔家龍唐思穴清江)
(鎮楊家穴雖延亘百里然歲復爲水衝決漫沒禾稼民日狎游魚鱉中盖黃梅最下而彭蠡水又來突之故其害視廣濟尤酷烈也)
承天府水經云漢水又東敖水注之又東南與臼水合自荆
城東南流逕當陽縣之章山東又東南逕江夏雲杜縣東夏水從
西來注之溳水南過江夏安陸縣西夏水又東至江夏雲杜縣
入于沔鍾祥縣漢江(自北來經石城與北龍母等湖通下至漢川入大江沿江者多病昏墊大都鍾祥之)
(水利少而害多也)堤六(漢江自報恩寺南長三十里舊堤卑薄易決嘉靖中守備太監張方增築始固寺側一長一里逓)
(運所前一長一里子胥臺東一内有三塘四埂吉祥寺前一長一里李萬湖一長五里)&KR0309;一(黃沙在縣東一十五里)
京山縣縣河(會閣流河姚河諸水經治城南下合澨水入漢江水泛則淹田齧城址嘉靖中築隄捍水城害始息)泉
二(温湯灌溉稲田其收數〇五泉泉有五穴湧如沸鼎横流入市清泚可爱民田頼之歲不憂旱)堤五(縣河嘉靖中河齧城址)
(推官蒙詢築小河林里浲俱在羊亭村正德中築嘉靖中水決更築之魯班在七寳村漢江在縣南長百餘里)潛江
縣潛水(漢水别流自鍾祥入境經蘆洑河三分流俱入沔陽界歲苦水患)堤八(〇高氏在縣西北五里相傳五代時)
(高季興所築因氏焉起自荆州綠麻山至縣南沱埠淵延亘一百三十里以障㐮漢二水莫家潭長一百丈以上堤正德中布政司周)
(季鳳築夜汊口在江漢畔弘治中知縣史華築正德中崩決通判趙景鸞改築新堤長三百六十餘丈復增修月堤白洑院邊臨漢)
(江成化六年水決二十餘丈八年知縣江志修江汊院長六百餘丈身甚厚廣班家湾長一百六十丈俱正德中布政周季鳳築)
(車老院縣南臨漢江太平院長六百丈正德中都御史秦金檄通判趙景鸞知縣莫瑚築長一千餘丈堅固可久矣)荆門
州漢水(下入漢江與諸湖通水大不至衝泛盖東頼王家堤以障之東南頼綠麻堤以障之爾)當陽縣
沱水(經縣境與沮水漳水復合江水大則衝泛濱河者苦之旱則引水入陂)沔陽州漢水(與江水夏水漕河通)
(諸湖入漢然沔陽之水界于江漢之間江溢則沒東南漢溢則没西北江漢并溢茫然大壑為害尤甚)堤六(〇長官在州南起監)
(利至漢陽長一百餘里白石湖在西北五里其堤自剅口起至新間舖止約五里有餘高三尺餘兩傍植柳下為水溝溝之外田畆錯)
(列高堤即復州故城為堤江堤自龍淵花墳牛埠竹林西流平放水洪茅埠王沙凢九區長萬餘丈漢堤自大小朱家岡滄浪南)
(池凢五區長萬丈江漢二堤嘉靖初知州曾洵奏下都御史黃衷修築後復衝決十九年都御史陸杰僉事柯喬江堤增築黃帥廟何家)
(浲茅通天井等處又塞茅埠諸口延袤幾五里漢堤增築柴木院道人腰河諸堤又塞剅河口長百餘里斑堤在州西北四十里白湖)
(村)景陵縣城南河(經縣城南入漢下流為義水水溢為害)堤七(永豊在縣東北長一里周公在)
(縣南自東至南横長三十里舊堤卑薄弘治間知縣周端增築斑堤在縣下白湖村世傳魯斑築以防京山水古堤有二一在縣)
(東北上下有剅防一名穴河一名蓮花遇旱則貯湖水灌田泛則開剅防淹水勢高則不開成化間知縣姜綰重修弘治間川㐮洞庭水)
(泛衝䧟知縣周端重修以殺水勢便堤在縣南車湘渡護七十餘院議城古堤又名老龍堤在縣西南宣德中築知縣姜綰周端前)
(後修舉)
德安府水經云漢水又東南溳水入焉溳水東南逕隨縣西
漻水出江夏平春縣西南過安陸入于溳安陸縣溳河(遶城西東)
(流入雲夢澤會漢水入江山水突發害田稼旱則可引溉田盖州縣諸河水旱利害舉相同也)堤一(李公在縣西溳水左正德間)
(知府李重修故以氏隄先是溳漲民多墊溺至是獲免)雲夢縣縣河(縣南里許溳水之支也會孝感之水逹于)
江湖六(孟家石羊鄭銅紫雲揚林臺湖)堤三(史河在縣西北三十里安陸境溳水故道經縣民便之弘治)
(間決應城故道塞嘉靖間知縣潘淵築此河復故道沿河在縣西南正德間知縣余權築漏灌在縣西南五里每夏漲北河水由此)
(衝入石羊湖民田被没嘉靖間知縣郭貴德築此以捍之復決王廷佐重修)應城縣西河(在縣西會漢江縣北)
(又有楊家河瀕河者咸資溉焉)孝感縣澴水(俗曰西河在縣前下入漢江)湖六(後湖溉田甚博正統間)
(知縣羅勉以湮塞復加修築羊馬白陂縣丞盧哲修築董家東山㵸河注泉)隨州溳水(繞州前南)
(流入漢江又有六河〇扶溝浮纓〇魯城金水石魚武河皆遶州境民利之)應山縣汶水河(在縣)
(前又有河五黃沙方家白泉漢東大洪舟楫不通濱河者多資灌溉田矣)
荆州府水經云江水自關東逕弱關捍關又東逕信陵縣南
又東過夷陵縣南歷峽逕宜昌縣之埵竃下又東逕宜昌縣北
又東過夷道縣北夷水從佷山縣南東北注之(注又東過枝江縣直沮水從北注之)江
水又東逕上明城北又東逕江陵縣故城南又東逕鄒城南又
逕南平郡孱陵之樂鄉城北又東又合油口又東逕公安縣北
大江又得龍穴水口右逕石首山又東逕赭要又左逕白螺山南
江陵縣大江(城南七里)堤五(新開在縣東一百二十里成化間知府李文儀重修後圯正德間布政使周)
(季鳳築長四百五十丈寸金在龍山門外五代時蜀孟昶將伐高氏欲作戰艦巨筏衝荆南城梁將軍倪福可築是堤激水以捍之宋)
(十里正德十一年水漲旋築旋壊十三年撫治都御史汪鑑之委教諭張瀾上自灌陽下至新開相距一百二十餘里通修築之〇大江)
(禦水在縣東北未詳何代所築上接江陵下抵石首長一百里)石首縣長河(即大江又有便河逹洞庭年久淤塞)
(正統間知縣盛竒浚通商民便之)湖三(平湖熟田平址)堤六(黃金在縣五里元薩德彌實築萬石在縣西)
(五里宋縣令謝麟築新興在縣西南七十里薩德彌實築以防竹林港水患楊林在楊林口正德初布政使周季鳳創築長百丈有)
(竒風火在縣南二十里正德六年知縣馬祥築百家在縣北四十里其地為水所圮百家合築此堤)監利縣魯
洑江(南通荆江北入沔漢水漲為害獨甚)河一(新冲通江陵漕河民居輻輳頼以溉田)湖三(南江〇小沙盛洪堰)
堤五(黃師在縣西四十里濱大江歲久湮頽正德十一年監生張安上請行修築新冲在縣西南五十里濱大江極為險要)
(朱家埠在縣東三十里龍潭口在縣北長百丈正德中布政使周季鳳築把火在縣北五里)柗滋縣川江
(岷江至此分為三派復合逹江陵入大江盖峽水到此展蕩大不利於漲溢矣)堤一(大堤自堤尾橋直抵虎渡延袤八十餘里洪)
(武二十八年重修)枝江縣沱水(縣南四里有推烏灘水漲湍急如雷舟經此最險濱水者危之)湖一(老)
(雅在縣西一里今為田)夷陵州浣紗河(與赤溪東合水泛則瀕河者受害)堤一(二公在州東門外)
(三里當荆㐮巴蜀之衝傍有民田成化二十二年知州周肅築行旅便之)長陽縣清江(南至宜都入大江其流獨)
(清)宜都縣漢洋河(會清江入大江)溪三(蒼茫在縣東五十里灌田可千餘頃富金在縣西三十里)
(白巖在縣西三十里)遠安縣洪&KR1104;洞(洞泉流出油溪可溉田十餘畒)溪一(羅漢)湖一(筧)
(水源出鷄頭山石孔中土人為筧引水灌田)歸州(州舊志未載水利有溪七灘十有一惟空舲峡灘夏秋水泛必空舲乃可)
(上自州至長陽四百里内峽水奔急石蹟險悪吒灘水石相激中有石如甕舟行至此多覆)巴東縣巴江(在縣)
(前凢蜀諸水皆合而東注焉)興山縣泉一(清泉學宫後澄澈清漪深可數丈引流出觀瀾門外會香溪入大)
(江)
岳州府水經云江水又東左得二夏浦又東逕彭城口自彭
城東逕如山北夏水又東過華容縣南澧水出武陵充縣西歷
山東過其縣南又東過零陽縣北湘水又北至巴丘山入于江
巴陵縣大江(會洞庭諸水入臨湘)湖四(洞庭青草赤沙雲夢每夏秋水泛與洞庭合爲巨浸淼漫)
(無涯爲害最鉅)堤四(偃虹在縣西北宋守滕宗諒築永濟在縣北城陵磯南李公在縣東厲壇盡城陵磯長十五里地故湖)
(路水漲病涉弘治間知府李鏡築堤建橋夾堤植柳人甚便之因以氏堤白荆在縣東南十里堤有橋久圮夏水人遭昏墊成化間知)
(府吳節重修)臨湘縣大江(至城陵磯東下經此岷江合漲亦能流害)水一(湘江三湘岷江合流經此水)
(沿江田地一水鄉也)堤一(趙公在縣東一里元泰定間縣尹趙築因氏焉)華容縣華容河(南逹洞庭)
(歲有泛漲之患乃霖桂之漕頼此通焉)堤五十五(楊柳在縣東北放生池在縣東斗子在縣西湖每值旱潦實利蓄)
(洩縣堤在縣河之濱周圍十五里民實頼以免溺院堤在縣境瀕洞庭臨大江夏秋水泛民多阽溺有司屡築隨壊正統間員外王)
(士華重修内有四十五院至今頼之萬庾在縣北十五里安津在縣西一十都内有十臺九堰皆利灌溉正德十年洪水衝崩田被)
(渰沒都御史秦金措置諭民修築蔡田在縣西三十里淵德在縣西北十五里李家院在縣東南三十里墨山下大湖畔斗門)
(在縣西三十五里劉家院在縣西四十里黃洋渡之南東西在縣四十里紙方院在縣東北七十里黃田院在縣西五十里)
(姜家院在縣東黃家院在縣西南上路院下路院俱在縣西碾溪渡胡家院吳小院俱在縣南三十里宋陽西小院在)
(縣南〇桃樹院林家院馬兒院宋家院左陂院蔡劉院俱在縣西許小兒江家院陳家院魯家院逐備院俱在)
(縣西北四十里濤湖院在縣北二十里黃湖院張師院俱在縣西七十里新堰院在縣西六十里白&KR0309;院楊家院俱在縣)
(西南黃公院徐家院高小院清水院杜家院龔家院吳家院俱在縣西六十里柳木院在縣西六十里馬家院在)
(縣東南五十里朱家院在縣東二里陳家院在縣東北十五里李家院趙家院俱在縣東金二院在縣西六十里以上諸堤)
(連遭水衝正德十三年都御史吳廷舉以賑濟至議令在院者修堤屬知縣李文泮督修各院田疇獲免淹沒官橋院在感化鄉長二)
(百二十丈闊一百五十丈)塌一(安津在縣西北三十里在昔築此以防水患按其地古有營田官職田最為低窪惟堤不崩潰歲)
(入有望矣)平江縣盧水(會汨水純水入洞庭泛溢為害)澧州澧水(至城下合涔澹二水入於)
(洞庭水起偪城為害最鉅)石門縣〇洞三(仙女在縣南紫和山下流泉不竭頼以溉田下合水道龍泉民安)
(二洞出泉溉田甚廣)泉二(龍王獨石俱頼溉田)慈利縣漊水(水南至觀音嘴會澧水江漲則溪澗為一)
(害較甚焉)泉一(語泉出三眼中流至通濟舖前溪溪為驟漲溉田甚廣)安鄉縣澧水(南流而東入洞庭水)
(起上接下匯害不下於溇水也)
㐮陽府水經云漢水又東逕㐮陽縣北又逕平魯城南又東
過中盧縣界(淮水自房陵縣淮山東流注之)又東南流逕黎丘故城西又南過邔
縣東北又南過宜城縣東(夷水出自房陵縣東流注之)又逕鄀縣故城南又
東北流又屈東南過武當縣東北又南逕榖城東又南過隂縣之
西又南過筑陽東(筑水出自房陵縣東過其縣南流注之)又東逕隆中漳水出臨
沮縣東荆山㐮陽縣漢江(出大安軍下入漢江水漲不免嚙城恃有大堤東臨漢江西抵萬山袤十)
(里餘防護之)堤二(老龍在縣西三里即大堤也救生在縣西南五里)宜城縣漢水(由㐮陽經縣東)
(北下入漢江泛漲無歲無之)閘一(青龍在古羊社)南漳縣蠻河(經縣至宜城入漢江水起泛溢濱河)
(者頻受其害)堰十一(内武安靈溪於諸堰為大武安即秦將白起攻楚引鄢水灌城者唐大曆間節度使梁宗義修之宋至和)
(間宜城令孫永知㐮州增築淳熙間制置李曾伯修靈溪即古木里溝始開於楚漢南郡守王寵又鑿之宋治平間宜城令朱紘復濬元)
(大德中政院同僉李英再築二堰)棗陽縣沙河(河逹漢江山水突發衝決可虞)榖城縣古
羊河(西流與粉水合逹漢江水泛亦能為害)光化縣漢水(漢江水起經縣甚則東南境及濱河者均受衝)
(決之患也)堤一(石堤漢水東宋李仲芳築居民頼之今廢)均州曾河(出太和山通平堰龍堰可以灌田)
鄖陽府水經云漢水又東逕魏興郡之錫縣故城北又東過鄖
鄉縣南沮水出漢中房陵縣淮水東南過臨沮縣界鄖縣漢
江(由漢中經府城北東南至漢陽入江間值水溢不免齧城恃有捍江堤以障之)河一(趙河流至縣東為盛水堰溉田甚廣)
堤一(吳公在縣東南舊名捍江堤成化十三年都御史原傑修之以防漢水明年江漲堤崩御史吳道宏增築高八尺闊倍之長)
(三百餘丈軍民德之堤受名焉)房縣南梘河(流經榖城入漢江)竹山縣北星河(北來)
(入庸水東注水起則溢旱則濱河者可資灌溉)水一(堵東入漢江水漲濱水者每引入堰溉田)鄖西縣南
門河(又有五里河與此河合流逹于漢水溢此河與房河苦無大患)泉一(娘娘洞下出如沸鼎垂如素練聲如震雷麓田悉)
(資灌溉)保康縣蘇泉(在縣後山下民故取水于河知縣蘇惠和憫其險遠䟽導山泉繞流縣側民咸稱便泉因)
(氏焉)
常德府水經云沅水又東北過臨沅縣南武陵縣便河(一曰玉帶)
(水起不能為災)水三(枉朗謂之朗江沅東流自龍陽入洞庭皆不利於泛溢)堤十(槐花在縣清平門外一里許柳堤)
(在縣東門外通北門花猫在縣東門外臨大江南湖在縣西十五里係官路屠家皂角俱在縣東三十里以上四堤嘉靖十三)
(年大水衝決知縣鍾銮修趙家在縣西近大江自南湖至河洑知府歐陽恂修東田在縣東十五里長江在縣東二十里春夏水)
(漲與江相通宿郎堰在縣東九十里週九十七里捍湖障江廣德二村居民於内耕種知府歐陽恂方仕修)渠二(古史在縣萬)
(金村古名後鄉渠又名石英渠唐刺史温造知朗州開此灌田永泰在縣北一十里唐光宅中刺史胡處立開此通漕且為火備西北)
(二十七里有北塔堰刺史李璉增修引注白馬湖及生渠之水又名潤禾堰)桃源縣延漢水(流入沅水時有)
(山水泛漲之害)溪二(大敷黃石俱與沅水合水時驟漲然旱則濱溪者便焉)龍陽縣白沙江(在縣)
(西)水四(西芷滄浪鼎口俱與大滄安樂等湖通入洞庭水泛則諸湖暴漲常德水患惟龍陽為最)堤十一(大)
(圍在縣北週廽三萬五千八百餘丈正統十一年縣丞王賦成化十三年知縣周泰建弘治十五年大水衝決知府李譁重修正德間大)
(水民逋都御史秦金招撫賑濟蠲免所負委教諭楊文昇督修民得復業嘉靖初水復作堤壊民被渰沒知府歐陽恂修嘉靖五年知府)
(方仕重修嘉靖十三年復決知縣薛炳委官修築八百餘丈蕭公大在縣東北十五里小汍洲在縣西二十五里大汍洲在縣西)
(四十里灰步李公在縣北二十五里俱正德十二年修嘉靖十三年大水俱決知縣薛炳重修南城在縣東南半里河洪在縣)
(西一里陡門在縣西三里股堤在縣東南五里新堤在縣西五里)障二(南港在縣北四十里内水湮二座正德十二年修)
(保安在縣北五十里内有水二座)沅江縣沅水(逆行會䁀水入于湖水起合漲于諸湖亦為民病)堤
一(西湖在縣西半里成化初本府通判徐璟修築知縣金路重修)
辰州府水經云延江水又東南至武陵酉陽縣入于酉水酉水
東南至玩陸縣入于沅沅陵縣北江(自酉陽施漢諸水入沅水山水漲合于江濱江者受)
(害矣)水三(沅辰施黔俱入沅水)盧溪縣盧江(又名盧水)水一(高&KR1104;水自&KR1104;穴中出流與鎮)
(流合入盧水)〇辰溪縣溪五(辰洞水水自大酉洞中出經邑前而下桑助嵩)潭一(龍其深)
(叵測有龍居之)澗一(龍門澗深流長)溆浦縣䨇龍江(水泛則縣前及濱江者罹害)洞二(鎻)
(子在盧峯山西北向對馬在洚山之西南二洞有水流出俱足灌田)溪一(桃溪水出盧峯山麓可資灌溉)潭一(盧)
(深在縣西五里甕溪洲尾以桔橰引水灌田者十數餘家)沅州㵲水(自鎮遠下流于沅水州與黔陽俱有山水泛漲)
(之害)黔陽縣黔水(縣前入沅水)溪六(小龍大龍稔禾洪江砂雷騰)麻陽縣
錦水(縣前入沅江江水起此水亦爲泛漲)
長沙府水經云澧水又東至長沙下雋縣西北東入于江沅水
又東至長沙下雋縣西北入于江資水又東北過益陽縣北又
東與沅水合於湖中東北入于江也東北過湘南縣縣南又東北
至臨湘縣西南東入于湘湘水又東北過隂山縣西洣水從東南
來注之又北過醴陵縣西漉水從東注之又北過臨湘縣西瀏
水從縣西北流注之又北過羅縣西㵋水從東來流注之灕水
出陽海山(註南與潙水合出西邵陵縣界而東南流至零陵縣西)長沙縣湘水(環城而下瀟蒸沅之)
(之入會衆流以逹于洞庭)水四(穿漏瀏陽潙瀏陽水出大圍山溉田數萬畆泛則與羅水合併為害)善化縣
湘江(縣境)堤二(梅在嶽麓詠歸橋畔有梅森然柳在嶽麓書院路口逼近江堧)湘潭縣涓水
(至本縣龍口東入湘)湘隂縣汨羅江(源出豫章流經縣分二水一南流曰汨一經古羅城曰羅水至屈潭復合)
湖二(東湖受撥水入江青草傍有疊石水落則見山足水溢則與洞庭混為大&KR0676;矣)寕鄉縣玉潭江
(三水合流環縣而東至新康匯入湘江按長沙地故卑濕衆水所就故横溢為旤潭之州縣皆然也)湖一(東滄週十里)&KR0309;一
(叚江陂石在縣西六十里)泉二(觀音在縣東不待車戽其水下流之田自循定則以次灌注因名為不争田三停歲旱則)
(居民壅其下流以灌田疇復名好塘&KR0309;)醴陵縣渌江(至江口入于湘)泉一(醴泉灌田可千頃)瀏
陽縣龍津水(泛則合瀏水為害)&KR1104;一(古風溪水内出可以灌田)益陽縣資江(過沅)
(江入洞庭)堤五(蔡家在縣東五里甘溪在縣東十五里沙頭在縣東三十里藍溪在縣南二十里羊角在縣東三十里)
湘鄉縣璉水(水至縣南滙而為潭又東過石潭而入于湘江)水八(豐溪&KR1032;簾竹洞温湄清波)
(鴨橋尭塘側水)攸縣灌田江(夏旱引以灌田)水三(攸洣銀坑俱合流至茶陵江口)安
化縣資江(水經縣出益陽入洞庭)茶陵州東江(自酃縣來雨霪則泛漲害且及於攸矣)水
一(饒水可灌田)
寳慶府水經云資水出零陵都梁縣路山東北過夫夷縣東
北過邵陵縣之北邵陽縣水二(澬邵合流經新化益陽入洞庭而濱江水勢險悪為害可)
(慮也)城步縣江二(蔣江縣南一里青溪縣北二十里)泉一(龍其水清洌冬夏不竭)新化
縣資川(合澬邵都梁夫夷經縣下入洞庭泛則此川為害尤甚於四水也)&KR0309;四(百社在縣西南灘頭在縣西南)
(連溪在縣東南温江在縣北)武岡州水二(都梁洣泮與都梁水合水泛則州之南與濱水者均受害)
(矣)&KR0309;一(官陂在州南百步餘旱甚引水灌溉相傳下有神符云)新寕縣夫夷川(出全州過此至邵陽)
(會澬水)
衡州府水經云湘水又東北過酃西泰水從東南來注之鍾水
出桂陽南平縣都山北過其縣東耒水又西北過耒陽縣之東
又北過酃縣東北入于湘溱水出桂陽臨武縣南繞城西北屈東
流衡陽縣湘水(至縣東北流入長沙界又有水曰蒸東流經縣界北會于湘二水時苦泛溢)衡山
縣湘水(湘江泛溢受害與衡陽等)耒陽縣耒水(出桂陽之耒山至耒口入湘又有水一曰潯水泛俱)
(為害而大陂市則頼江水以灌溉)常寕縣江三(一東一西一北水周城外泛溢所當預防矣)安仁
縣江四(排山灘頭油波浦陽俱與永樂江合故江漲之害為甚)酃縣洣水(水發則茶陵洣)
(江大漲下入攸縣)桂陽州水十(㫪巋潭流湖屯黃田灘馬跡流渡湟桐梁沙溪俱經)
(州境山水突發俱足為患)臨武縣石江(又赤水江俱與武溪合江漲則濱江者害將不免)水三(高安)
(長江北流出水尾合桂陽㫪水入於湘華隂西流出藍山合舜水時苦泛溢)藍山縣水十(津英溪蒙溪)
(巋龍溪乾溪藍溪楼溪廖溪東楼諸水泛漲亦可虞也)
永州府水經云湘水出零陵始安縣陽海山東北過零陵縣東
又東北過泉陵縣西深水西北過零陵營道縣南又西北過營
浦縣南又西北過泉陵縣西北七里至燕室邪入于湘零陵縣
湘江(出興安陽海山流至湖口與瀟水合春夏江漲為害頗大)水三(瀟賢永俱合湘水按召信臣為零陵太守時行)
(視郡中水泉開通溝瀆起水門廣灌溉民獲其利作均水約束刻石田畔以防紛争)祁陽縣江四(清三北)
(河小東清江與北河合俱入瀟湘)塘一(梅塘在縣北七十里其水冬温夏寒會湘江東注)東安縣蘆洪
江(流出江口入湘)水一(祐出恭和中鄉東流入清溪合流入永湘水時泛溢)道州水四(營泡龍遥)
(下洑俱與沲水合龍洑與宜水合泛則濱水者受害)寕遠縣舜水(與沲瀟二水合流入湘又曰舂流經藍山)
(入湘山水起則二水俱漲為害殊甚)江華縣水四(沲會瀟水入江砯與沲合泰折俱與冬冷水合)
郴州水經云鍾水與雞水合(注雞水即桂水也)又北過魏寕縣之東又
東北入于湘耒水出桂陽郴縣南山又北過其縣之西〇又北過便
縣之西州水二(三川泉通陂堰至秀水分三派寒溪入郴水俱利灌田)泉一(温泉下流數十畆)
(田常十二月下種明年三月榖熟年可三登)永興縣水二(四十二渡源出乾溪上流四十五里灌田長安)
(源出鬱鳳山西流七里灌田三十頃)宜章縣水二(寳雲山深十丈餘可以灌田平禾一派自漕田出灌田一)
(派自將軍廟一滙)湖一(仰天四望平曠中湧泉停蓄周圍三十里其水夏月極冷可以灌田)&KR1104;一(艮&KR1104;中有泉遇旱)
(禱祈其應如響泉左右流出灌田)興寕縣澬江(至舊縣横流合瀘渡其水清沉流邃濱江者實利灌溉)
桂陽縣水六(東坑孤山屋嶺耒淇江蓬塘俱入江注湘春夏時有泛漲之患)桂東縣
水二(郴江源出黃岑北沿清騾下流會耒水及白豹水入湘江牙江源出五盖山至此灌田八十頃)(按周璟為郴州太守)
(郡接南海自暴亭至曲江水勢險迅行旅號咷璟開六瀧以合真水泄其勢郡人便之)
靖州水經云沅水出䍧牱且蘭縣為旁溝水又東至鐔城縣為
沅州渠河(環城會于郎江濱河者每厮水灌溉)堤一(江東永濟天順間都御史吳琛属知州蔣淇修治河東)
(有田數百頃淇乃召民相土得楠木湾可瀦水乃措白金三鎰傭民築&KR0309;通渠引水以資灌溉)會同縣江四(洪)
(郎沅文溪沅與郎合而文溪入洪然洪江受渠河潭溪郎江流及沅州若水衆流會于此水泛則此江之害為大)水一(若)
(有兩源遠來會于若水同入洪江)通道縣羅蒙江(源有三又芙蓉江來自綏寕)綏寕縣
小洪江(縣西門外)溪三(茶大金大凍)
施州衞水二(朝貢鐡溝俱入清江)溪一(九渡至都亭里入清江居民引其水溉田可數千頃)
