黃河起自曹縣(距黃河南三十里東七十里該管河岸南至儀封界北至定陶界長四十里自築黃陵岡及要害各)
(堤水循故道)城武縣(舊有支河今淤)單縣(距黃河北三十餘里自西南曹縣界入本縣境東至豊縣七十餘里)
(波濤洶湧常被水患)定陶縣(距黃河東二十五里該管河岸南自曹縣夏侯淺北至曹州程義淺長一十九里)鉅
野縣(距黃河東八十里該管河岸南自曹州寳珠口北至曹州訾家口長十二里)曹州(距黃河西五里該管河岸)
(南自定陶彭家淺北至鄆城紅船口内除鉅野堤岸十二里外長一百八里黃河至本州雙河口一支東流經嘉祥又經濟寧)
(州西東南至魚臺縣塌場口入漕河)鄆城縣(距黃河東三十餘里該管河岸南自曹縣沈家口北至夀張黑虎廟長一)
(百九十七里)夀張縣(距黃河西北二十五里該管河岸南自鄆城王亮口北至東平魚護口長三十里)
東平州(距黃河東七十里西南自夀張范城淺東北至陽谷高吾淺長五里)陽榖縣(距黃河西北六十里該管)
(河岸西南至東平魚護口淺長六十里)汶上縣(黃河在運河西七十里支流至張秋入西河以上八州縣黃河故道)
(今因南徙皆淤)嘉祥縣(縣北十里有舊黃河今淤)金鄉縣(城北三十五里有黃母河今淤)魚臺縣(嘉靖)
(九年河决上流分為三支今河南徙其流俱淤)
儲料厰馮家厰(在黃河東岸武家&KR0309;東)王家厰(在舊老堤東離前厰六里每厰大戶三名專收)
(樁草麻錢糧等項以備下埽之用)
淺鋪小張家灣淺新添鋪淺安陵淺夏侯淺(以上係曹縣)
張政淺彭家淺團潭淺(以上係定陶縣)張大口淺安興墓淺(以上)
(係鉅野縣)程義淺郭家淺雙河口淺張家道口淺孫家淺
郝家淺夾河灘淺寳珠口淺周家淺新集淺訾
家口淺(以上係曹州)張勞口淺紅船口淺潘家渡淺蕭皮口
淺秤鈎灣淺五岔口淺韓家道口淺(以上係鄆城縣)黑虎廟淺
范城淺(以上係夀張縣)魚護口淺(係東平州)高吾淺虎丘坡淺(以上係陽榖縣)
(諸淺俱舊黃河一帶淺處今自塞黃陵岡口是河遂廢棄不用)
堤北大堤(魏家灣東岔堤起至城武縣堤界止長六十二里)南長堤(焦家&KR0309;起至單縣羅家&KR0309;)
(堤界止長八十里)裏河堤(王經庄起東南至河南考城縣堤界清凉寺止長三十里娘娘廟西北接考城縣堤界李)
(居庄起南至本縣曹家集官廳止長二十里)舊老堤(自北直隷堤界白茅村起東南至該縣遥月堤止長八十里)
遥月堤(自舊老堤三十九鋪起至本堤四十四鋪止長十七里半)縷水堤(自遥月堤起東至單縣堤界止長四)
(十九里)孔宣庒月堤(自舊老堤二十七起起至南長堤八里灣止長一十七里)娘娘廟&KR0309;堤(自本)
(廟大司堤起至裏河堤十六鋪止長一里零一百丈)龍王廟月堤(孫家道口北月堤起南至黃家楼西裏河堤止)
(長二里零九十五丈)馮禎庒月堤(裏河堤十九鋪迤南沈家道口起至舊老堤二十九鋪止長四里零一百三十)
(五尺)孫家道口月堤(東自舊老堤二十五鋪劉增庒起西至河南堤界王得庄&KR0309;堤止長四里零一百二十丈)
牛市屯月堤(舊老堤二十九鋪起至曹家集月堤止長七里零四十丈)曹家集東月堤(舊老堤三)
(十二鋪起至三十五鋪劉滿庒月堤止長四里零九丈)劉滿庒月堤(舊老堤三十九鋪起東南至陶家庄西月)
(堤止長八里零七十五丈)回龍廟月堤(本廟後武家庒西北起至王家厰前止長三里)清凉寺月堤
(舊老堤九鋪起至裏河堤清凉寺止長十三里零一百二十六丈)汪家厰月堤(舊老堤九鋪起至十二鋪止長)
(六里零三丈)吕家厰月堤(李家庄起東至陳郜庒止長五里零二十丈)禹王廟月堤(舊老堤六)
(鋪西起至裏河堤十鋪止長六里零二十丈)紀家店廢堤(本店起至南長堤頭鋪止長六里零十丈以上係曹)
(縣)北大堤(本縣堤界起東至本縣雙堌集止長三十八里係城武縣)南長堤(羅家&KR0309;起東至南直隷豊縣堤)
(界止長七十里)縷水堤(自曹縣堤界起東至碭山堤界止長五十八里以上單縣)
堤鋪舊老堤鋪(每二里一座共四十四座住守夫四十四名)遥月堤鋪(每二里半一座共七)
(座住守夫七名)裏河堤鋪(每二里一座共二十五座住守夫二十五名)北大堤鋪(每二里一座共三十)
(一座住守夫三十一名)南長堤鋪(每三里一座共二十七座住守夫二十七名)縷水堤鋪(每三里一)
(座共三十五座住守夫三十五名以上俱曹縣)北大堤鋪(每一里一座共十九座住守夫十九名係城武縣)南
長堤鋪(每三里一座共二十三座住守夫二十三名係單縣)
&KR0309;武家&KR0309;(在裏河堤十九鋪起二十二鋪止長六里半此係黃河倒灣東衝最為瀠急曹之要害獨此為甚)
馬家&KR0309;孫頂&KR0309;趙璇壩董來童&KR0309;崔家&KR0309;焦家&KR0309;
陳士連&KR0309;新月&KR0309;榮家&KR0309;王家&KR0309;曲家&KR0309;高家
&KR0309;觧家&KR0309;(以上係曹縣)
黃河自古為患明興以來報决者屡矣兖當河下流而直漕渠
之中自陽榖至魚臺計三百餘里弘治間河決金龍口潰黃陵
岡徑趨張秋頼劉公大夏經略其事塞口築隄河乃東徙張秋
之患息而曹單歲受衝矣夫自濟以北決口雖塞而故道猶存
必防乎其防而後鄆定陽夀等縣可以息肩自濟以南隄岸雖
築而衝突不免必豫乎其豫而後曹單城武等縣可以安枕是
非河工諸臣之專責乎乃若全河大勢在它省勿論已論東省
之治河又無先於曹單者曹單舊有太行縷水二堤皆所以障
河流而護運道而太行堤較縷水堤為最急焉盖縷水堤譬之
門戶太行堤咫尺閘河譬之堂寢堂寢既安外垣雖未盡飭亦
可以内地之全力從容圖之此太行堤之工必不容寢也頃撫
院何按院陳會題行管河道副使邵元哲督同知唐文華等脩
之自豊縣起至舊老堤止壹百伍拾里有竒俱加高五尺厚各
一丈植柳株以肆萬計隄益高厚縱河徙無定而有備可無患
矣夫察利病之緩急而劈畫飭工者經理之始事也遵題允
之初議而加厚增高者繼理之終事也後之視今猶今之視昔
必有任事任勞以永保無虞者書以俟之
曹州志河防
說者謂黃河隨時漲發故舉物候為水勢之名自立春之後東風
觧凍河邊人候水初至凢一寸則夏秋當添一尺頗有信驗謂之
信水二三月桃花始開冰泮雨積波瀾盛長謂之桃花水春末
蕪青花開謂之菜花水四月壟麦結秀擢芒變色謂之麦黃水
五月瓜實延蔓謂之瓜蔓水朔野之地深山窮谷固隂沍寒
冰堅晚泮逮乎六月消釋方盡而沃蕩山石水帶&KR0552;腥併流于河
謂之&KR0552;山水七月菽豆方秀謂之豆花水八月菼薍花謂之
荻苗水九月以重陽節記謂之登高水十月水落安流復其
故道謂之復漕水十一月十二月断水雜流乘寒復結謂之蹙
凌水水信有常非時暴漲謂之客水水勢移谼横注岸如刺
毁謂之劄岸漲溢踰防謂之抹岸埽岸故朽潜流潄其下謂
之塌岸浪勢旋激岸土上潰謂之淪捲水浸岸逆漲謂之上
展順漲謂之下展或水乍落直流之中忽屈曲横射謂之徑
&KR0772;水猛驟移其將澄處望之明白謂之拽白亦謂明灘湍怒
略停勢稍汩起行舟遇之多溺謂之䔍浪水
舊制每歲瀕河有司常于孟秋俻下塞之物稍芟薪柴捷橛竹石
芟索竹索凢千餘謂之舂料凢蘆荻謂之芟山木榆柳枝葉謂之
稍辮竹紏芟為索以竹為臣索長十尺至百尺有數䓁先擇寬平
之所為埽埸埽之制密布芟索舖稍稍芟相兼壓之以土雜以碎
石以巨竹索横貫其中謂之𬋩心索卷而束之復㕥大芟索繫其
兩端別以竹索自旁出高至數丈長倍之用丁夫數百雜唱齊挽
積扵卑薄之處謂之埽岸既下以橛後貫以長木其竹索皆埋巨
木于岸以之遇河横决則增𥙷其缺埽下非積數叠不能遏其
汛湍又有馬頭牙木岸者以蹙水勢護堤而今則築堤塞决栽
柳栽葦護堤及晝防夜防風防雨防官守民守之法具在河渠諸
司
弘治五年秋張秋水勢汹湧妨礙運河太監李興平江伯陳銳都
御史劉大夏奉命來治會議欲將黃陵岡迤北裏河築塞使水
由賈魯河南流庶張秋得安運河無虞于是起直隷山東河南湖
廣軍民䓁夫九萬餘名扵黃陵崗原决處立埽臺三座分委衆官
一齊卷埽截河堵塞越四年告成又將知縣王肅所築縷水小堤
增高一丈原舊二堤增高二丈五尺又自黃陵岡起接原賈魯舊
大堤至丁家道口止東南西北斜長二百餘里增高三丈五尺闊
四丈五尺又于大堤西每三里築土&KR0309;一座長五十步名曰分水
&KR0309;以破囓堤之浪又設護堤之法堤東每二步栽柳樹一株堤西
密栽棋盤卧柳又各地釘柳欲其日久根節盤錯以護堤根又自
黃陵岡迤東二大舖起下至牛角湾止每二里立小鋪一座僉夫
五名每十里立大舖一座僉夫五名老人一名通計夫七百名老
人十一名曰守堤舖夫又于梁靖集北立官廳一所調曹州裏河
舊有淺夫一百二十名委官率領在此晝夜戍守巡視以防盗河
口之患名曰遊夫
弘治六年總理河道都御史劉大夏建議河南山東兩直隷地方
西南高阜東北低下黃河大勢日漸東注䆒其下流俱妨運道雖
該上源分殺終是勢力浩大較之漕渠數十餘倍縦有堤防豈能
容受若不早圖恐難善後其河南所决孫家口楊家口䓁處勢若
建瓴無築塞之理𣣔于下流脩治緣水勢已逼尤難為力惟山東
河南與大名府交界地方黃陵岡南北古堤十存七八水仍從考
城縣南行又自大名府起至曹縣地方止離歸德府丁家道口一
十五里築成大堤一條分逼水勢從賈魯河㕥入徐州將黃陵岡
築住平安鎮功成漕運無事但黃河大勢在東不歸故道兖民日
夜憂慮弘治九年夏考城縣地方水勢漫入東來水勢徑衝賈魯
河曹縣梁靖口水溢大堤幸而稍退又自賈魯河東岸脩築小堤
一條保護大堤弘治十一年管河副使張鼎見黃河水勢俱從南
行不由丁家道口入徐州建言要將荆隆口分沁水扵賈魯河又
要將歸德州迤北王牌口䓁處分水亦入賈魯河俱入徐州今年
八月以来不意水從王牌口䓁處俱往東行不從丁家道口東南
而去却倒往東北直至黃陵岡下勢甚可畏又自曹縣以入單縣
南連虞城渰沒民居人畜䓁件只今河凍水雖消退倘来春水發
俱往東行則單縣城武金鄕魚臺済寕䓁州縣皆在巨浸自濟寕
迤南閘㘴定被衝倒阻礙漕運比往時張秋之害尤大盖兖州之
境地平而土疎比之河南之地尤為卑下河南北方上流不塞則
本州地方正當下流雖築堤岸亦不能保目前雖若事小恐後黃
河之水不由南行俱往東注釀成大患悔難及矣
弘治十三年河南水决李家楊家䓁口淤塞馬木河水横流曺單
被害鄒魯陳言脩長堤㕥捍水河南則議排馬木河身使水下濟
運河兖州知府龔然魯議遂築堤自黃陵起至烏塜寺止計二百
三十里是年堤成小而低秋復决明年春以事聞下巡撫王委
參政陳脩完復决十四年巡撫徐又簡委參政杜囙參政陳僉事
李舊堤分命同知李督夫二萬人給以粮加脩之兩閱月告成堤
高一丈五尺基三丈五尺頂一丈二尺自武家口起至馬良集止
計一百五十里
正德三年梁靖口集迤南二里許河决縷水堤浸二堤而過流入
大堤圈内浸口漬日久至四年九月復决侯家溛北徙三里至楊
家道口水勢汹湧約深丈餘聲若電雷散漫東流東西長二百餘
里經曹縣南東過單縣豊縣東南抵沛縣由流溝入運河南流原
黃河自梁靖口東南至丁家道口舊水賈魯河八十餘里遂&KR0782;塞
事聞五年春工部侍郎崔巖奉命來治于是用賈魯河計塞
河北䟽河南仍于梁靖集原决河口堵塞發直隷河南山東丁夫
五萬餘名分委山東參政董傑僉事杜旻都司尹兖府同知李鉞
曺州同知孫環䓁各理其事夾河南北兩岸捲埽對堵自本年正
月起至五月龍口將合俄暴雨通夕而潰所濬賈魯河亦隨淤塞
崔公遂回既而侍郎李公継公至時河水横潰工役難施及委參
政史公學僉事杜公旻府同李州同孫分地定方嚴立限期各督
夫役上于曺縣西北魏家湾下至守縣集西止脩築大堤一道東
西共三百餘里預防河水北徙名曰新堤是年九月興工至六年
春工畢適遇流賊充斥百姓艱食塞河之役遂寝夏五月内河水
泛漲黃陵岡舊築頭埽二埽俱被回溜水衝虧約三分止遺三埽
亦被浸潰兵俻副使吳公學遂委府同李州同孫往相其地于三
埽南築小月堤一道長三里防河衝潰復于回龍寺塔兒湾䓁處
各桃小河一道引水南注㕥分其勢
七年秋河勢北徙吴公議于黃陵兩三埽北断頭堤起築月堤一
道長五里又于娘子营築月堤一道長十五里又于原堵裏河内
作土&KR0309;三座又冉家寨起接白茅村分界堤下接魏家湾新堤長
五十餘里又自曺縣北莘塚築起下至城武東止築堤一道長七
十餘里防河北徙議既定吳公遷山東按察使副使林公正茂継
理其事巡撫趙公璜躬往相度將前所議堤口委府同知李鉞率
夫脩築林公巡行無倦劳來有方于是民雖劳而不怨五閱月其
功告成六月河水横溢衝决娘娘廟古堤東下繞曺縣西北轉縣
東復折而南與大河合流東注九月河水奔湧四散衝潰陳家口
汪家口一帶大堤坍塌黃陵岡三埽幾壊總理都御史劉公愷乃
齋沐責躬祭禱于河越三日河南徙四百餘步黃陵岡無虞事
聞䧏勅奬劳諭祭河伯
八年兵俻副使陳公鼎委曺州判官王經于賀家口大堤坍塌處
捲埽幇築長十二里又扵汪家口築月堤一道長四里以俻河變
本年七月内河水南徙四里于是北徙之勢稍緩云
曹縣志
按禹貢黃河自孟津而下過雒汭歴大伾又北播為九河同為逆
河入于渤海歷唐虞三代河如故殷雖數罹河患下離兖州至齊
桓公欲廣地地其八河止留徒駭屬最最而定王五年〇河徙非
其故道然東昏以下經定陶溢為雷菏兩澤者濟水也循大梁趋
睢下邑者汴水也皆與河無涉也惟水分則勢殺而民不為災自
秦始皇攻魏引河水灌城拔之有通濟渠在大梁西北漢田蚡為
丞相棄河不治遂潰金隄南决瓠子武帝親臨治僅克塞之當是
時河己南被曹濮之間矣其後隋煬帝引黃河水以通江淮漕運
兼引汴水水經所謂浪宕渠是也然自王莾時河汴决壊久不修
其後汴渠東侵日月彌寬數年始舉王景修汴渠于是河汴始分
流復故而水經云河水舊于白馬縣南决通濮濟黃溝又云此白
馬瀆又東南逕濮陽縣散入濮水所在决會更相通注以成往復
也于是濮陽濟隂間有五丈溝通郜緍入湖陵復有黃水從黃溝
分流經乘氏入縣境故魏無黃濟陽有黃濟陽曹也唐都長安黃
河不聞有决溢之患唐書惟載薛平為鄭滑節度使河溢瓠子東
泛滑平按求故道請于魏慱節度田弘正以地易䟽導處還壖地
七百頃于河南此外無紀蓋河朔自天寶後久屬藩臣事用不聞
朝廷矣汴亦䟽通絶少鄭畋集載為相時汴河淀塞請令河陽節
度使于汴口開導仍令宣武感化節度嚴帖州縣封閉公私斗門
感化即徐州也是河與汴猶岐流也宋初方隅未一儲廪仰給惟
京東西數路河梁轉漕最為急務而京東自濰密以西起青淄歷
齊鄆涉梁山濼濟入五丈河逹汴都歲運漕百餘萬所渭清河即
濟水也而五丈河嘗苦淺每春初農隙調夫開濬太祖輙于興役
之際車駕臨督歲以為嘗仁英以後歐蘇諸臣治河之議不一皆
上自濟隂下逹徐淮無復東郡入海之舊亦弗聞濟黃清濁之分
且曰汴水多泥未可漑田是時濟澤河填不復可尋而河汴混一
浸寝巨矣至元都北平漕運溯河而上繇汴逹衞輓入京師未几
會通河開並海三運然横决不時故道難復至順帝用賈魯策興
夫數萬挽河而南繇汴宋入徐淮于是賈魯之河著矣遠我
國朝初用黃河以資漕運中導其流以歸徐邳後泇河功成遂棄
黃不用然猶歲議修築其意以為運道所關利害匪細譬諸夷狄
事羈縻為當是時河行雷澤或繇左山或經安陵率縣北境自弘
治二年河過沁分二派一自蘭陽經歸德至徐邳入淮一自黃陵
岡經濮鄆匯張秋之南灣庶幾支分易制且北支可以濟會通南
支可以益徐遷乃當事者不引之歸壑于南旺蜀山諸湖防蓄為
用聽其放流明年秋水暴漲益之以黑陽之水而張秋决運道梗
矣漕運旣梗乃益疑畏以為河不為用害不可邇舉而棄之使併
歸南于是塞黃陵濬賈魯當是時太監李興平江伯陳銳曁都御
史劉大夏起夫十餘萬上自滎澤下達曹單築長堤三百餘里立
儲料四十餘厰僉守堤民夫數千植柳數萬凡四年功成天子
嘉之命近臣為文紀其事自是河行一道益横决不可治乃增設
治河使者縣有倅郡有大夫又大者藩臬以上大司空御史臺星
羅河干冠盖遥相望而築堤下埽略無寕歲至萬曆癸卯河决歸
德商丘睢虞幾為巨浸議者復欲挽河而北為歸德紓難乃以河
南撫臣曾為總理而開曹境中地若干里其工役視弘治有加凡
四閱歲再易理臣而功亦成今之行曹之河是也大抵漢唐以前
河濟汴三水分流各有歸墟五代以還三水合一無所容受且漢
唐以前濟與河胥自北入海朝宗定而水得其性五代以還東流
南下第求歸淮而淮以下弗論己至于國朝棄而不用歲與為難
莫過于河併勢俾大工費浩繁亦莫過于河其在曹縣一邑為壑
其小者也昏墊其魚與夫徭役賦料其所不計也而大役三被創
痍寰宇若賈魯之于至正李興之于弘治曾之于萬曆命之曰黃
河三役皆曹境内事也不可以不紀也若夫歷年衝决坍沒已見
災祥兹惟舉防修本末曁條議故實以備稽考具列如左
分守東兖道右參議楊黃河事宜黃河關天下大利大害
遠者姑不具論攷之萬曆初年河决崔鎮决龍窩决白洋河越歸
仁集流沙淤隘雲梯關入海之路大阻淮安墊焉潘大司空季馴
力排浚海諸議於是築堰築堤自徐抵淮亘六百餘里築南北兩
堤蜿蜒相望即有異嘗水患縷堤不支至遥堤而極遥堤蓄瀦寬
勢固不能越而出也至今頼之二十五年河决單縣之黃堌口乃
賈魯舊開處也溢於河南之夏邑永城經宿州之符離橋出宿遷
新河口入大河議者以河雖南出符離渰沒民田無幾而河水一
半繇舊河下徐州足以濟運議不治但河日益南黃堌之下李吉
口澱淤益高每卽其地闢一小河春夏則行水以下徐州濟運然
至秋卽淤若是者三年而徐吕二洪可褰裳涉矣於是當事者建
六閘於河中節宣汶濟之水聊以通漕二十九年冬議塞黃堌極
力下埽未竟三十丈明年春復决於上流蒙墻寺幾沒歸德城商
丘永城幾為巨浸時從蒙墻近地開八九里可至下劉口乃欲挽
决河而北為歸德紓難於曹縣王家口開生地二十四里逹下劉
口以三十年冬興工河南山東江北共派夫三十萬至初夏未竣
而大疫起死者七八萬人至秋垂合龍門而堅城之工八九里單
縣蘇家庄遂大潰决東北流入沛縣城中水深丈餘魚臺一縣悉
為波湖南陽以北漕渠為黃水所侵乃於夏鎮之東開通泇河從
直河以逹于宿遷漕遂由泇河行明年曹大司空時聘銳意挽河
用金錢百萬復以十一月興工其用人夫與王家口之役埒起自
蘇家庄至徐州幾三百里悉州縣正官受役州縣官急於竣事私
沠夫又倍之河垂成惟徐州之上八九里許未濬而蘇家庄近黃
河堤土卑薄一夜河從地下穿入新河震撼東下流至未開處稍
梗塞遂汎溢三十里而後約束成河云曾不十年三山口决矣狼
矢溝又决矣三山口幸塞即不塞河可從此繇小河口出大河無
害狼矢溝倘不果塞水且從河北溢而入泇上年泇水下直河如
懸崖糧船入口日不十計黃决泇且虞决非細故矣總之黃堌口
之决堅城集李吉口之淤為之蒙墻寺之决堅城集未通而黃堌
遽塞為之李吉口開王家口塞而蘇家庒復决堅城集以下全未
䟽通為之則蘇家庄之工未久而三山口狼矢溝相継决豈非徐
吕之可褰裳者未嘗䟽通為之耶䟽通難言之矣從來汶濟諸水
由夏鎮出茶城口會黃水下徐吕水力并而泥沙若掃自泇河開
諸水悉自夏鎮東入泇其間吕公&KR0309;放之入徐吕者歲不三四月
又春冬水涸時尚安望其懸水三千仞哉狼矢塞不可謂董河便
安流也
謝肇淛雜紀禹之治水一意視水之所歸而己随山刊木鑿隧
通道惟使水得所之而止無他顧慮也白圭戰國之時各有分界
動起爭端能以鄰國為壑而鄰國不知有水患不可謂之非竒功
也至於今日則上護陵寢恐其滿而溢中護運道恐其洩而淤下
護城人民恐其湮汨而生謗怨水本東而柳使西水本南而強使
北且一事未成百議蠭起小有利害人言叢至雖百神禹其如河
何哉王敬美贈潘司空詩有云堅排衆議難於水亦有激哉其言
之也善治水者就下之外無它策也但古之治水者一意導水
視其勢之所趨而引之耳今之治水者旣懼傷田廬又恐壊城郭
旣恐妨運道又恐驚陵寢旣恐延日月又欲省金錢甚至異地之
官競護其界異職之使各爭其利議論無畫一之條利病無審酌
之見幸而苟且成功足矣欲保百年無事安可得乎當河决歸
德時所害地方不多時議皆欲勿塞而相國沈公恐貽桑梓之患
故山東河南二中丞議論不合而廷推卽以河南中丞總督河道
不使齊人有吳議也旣開新河而初開之處深廣如式迤邐而南
反淺而狹議者又私憂之下流反淺何以能行况所决河廣八十
餘丈而新開僅三十丈勢必不能容泛溢之患在所不免而一董
役者奏記督府若河流旣逥勢若雷霆藉其自然之勢以衝之何
患淺者之不深乎督府大以為然遂下令放水不知黃河濁流下
皆泥沙流勢稍緩下已淤過半矣一夕水漲魚臺單縣豐沛之間
皆為魚鱉督府聞之驚悸暴卒此亦宋慶曆間李仲昌之覆轍也
治河猶禦敵也臨機應變豈可限以歲月以趙營平老將滅一小
羌猶欲屯田持久俟其自敗癸卯開河之役聚三十州縣正官於
河堧自秋徂冬不得休息每縣發丁夫三千月給其直二千餘金
而里排親戚之運糧行装不與焉盖河濱薪草米麥一無所有衣
食之其皆自家中運致兩岸屯聚計三十餘萬人穢氣薰蒸死者
相枕藉一丁死則行縣𥙷其缺及春疫氣復發先後死者十餘萬
而河南界尤甚役者度日如歲安能復計久遠况監司催督嚴急
惟欲速成宜其草菅民命而迄無成功也
水候立春後風動泉湧上源山中積水負冰而下河為暴漲謂
之擠凌水此水率繇三冬積雪所致若冬雪不繁則溪壑方渴河
不泛也二月陽氣上升地脉潜行故多隂雨兼之石泉㳙溜澗
溪貫輸滙之于河而瀾長矣當是時桃花正爛謂之桃花水清
明此日有司曁治河使者于一歲興工之處用少牢致祭卽立標
水頭而偵報員役刻時更番覘候水㾗每添一寸夏秋之間輙盈
尺也謂之清明水亦謂之信水三月春暮蕪菁花開謂之菜花
水四月壠麥結秀山蛆浮出漁人綱得知高源之有漲也謂之
麥芒水亦謂之麥黃水(鮦亡人謂之山姐上源山隙潜生每重不過一觔崇禎本未浮河而下有重至五七)
(觔者河干耆老曰上源水可虞也未幾荆隆口水下衝决數百里漂沒不啻萬家)五月謂之瓜蔓水
六月深山窮隂堅冰方釋如龍門玄冰祈連積雪鑠金之暑旣熾
萬山之源合流而沃宕山石水帶礬腥謂之礬山水七月豆花
方盛謂之豆花水南華所謂秋水時至百川灌河兩崖不辨牛馬
者也而盤渦蛟龍崩岸囓隄其時始急加之霪霖徵濕農忙泥濘
于時催田夫守隄防而河役之謠作矣八月菼薍花盛謂之游
龍水土人以為龍出游行不知龍以八月為夜游龍盖水蓼也
九月九日謂之重陽水亦謂之登高水十七日俗謂河伯生辰雖
三秋旱乾是日水必泛漲故堤埽工程曁土農種植必懸候此日
此日過相慶無虞矣十月霜降水眠河流旣道如一槽然謂之
復槽水十一月断水雜流寒沍壅積謂之淑淩水十二月大
寒凝結一望河上或如積雪或如屯兵謂之冰澌水唐人所謂流
澌臘月下河陽也不時暴漲謂之客水旁枝斜穿謂之泄水
全河大流乘勢直趨迅如陣馬與岸相持節廹不轉後隊分騎謂
之倒洋水亦謂之廽流水半高半低兩際相夾勢如對案形則
削瓜謂之切水(切去声)歘發歘止莫知去來一波皺起滿河濤堆
謂之河喘水此水見當有大水也斷壠巉巉旋渦激蕩崩高穴
深聲容百樣兼之風猛濤湧曲岸斗崖洞庭之波乍起錢塘之潮
忽來目不能視耳不可聞此水專在坍塌處謂之聚灣水一灣
旣過河直流妥澹澹溶溶聲響不作謂之軃流水大流漂漲餘
力奔赴水高岸平勢猛浪激加以沙中坎窞行險而躍或如人立
或如鵠翔深不沒滕波矗過頂聲吼遠邇彌日竟夕謂之刮灘水
水雖淺不可涉撞鉦擂鼓飛水如織雲霧四罩羣鷺翔之謂之
崩灘水岸雖高不可近又如移谼横注側力全出避射如弓巧
機深入謂之劄岸水漲溢踰漕淜湃平進陵谷失形村落驚遯
謂之抺岸水埽&KR0309;敝朽潜溜漱下&KR1804;坦洪中鏬危奔馬謂之塌
岸水風浪旋激蹲崖伏候一波凌厲萬叠擁凑謂之捲岸水
遠勢初近後浪停随呼吸繼進濤聲四馳謂之土展水平流徐
進押浪轉灣旅酬未畢鞺鞳鳴弦謂之下辰水上展有盡下展多
力燦若汎雪矯如奔羊水花詭激静躁靡嘗乍落直流之中屈
曲横波之洋謂之&KR0772;窱水望之疋練恬净澄夷斜亘中流酬應
不及長年避夫膠舟土著識其洪移謂之明灘水險過怒息勢
大徐起細浪不生波如屋裡行舟遇之多溺謂之篤浪水亦謂大
潮水又有移岸水駁灘水夾岸水閃灘水藏岸小分春水爭龍
水透崖水遠灘水種種機要深隱難名總之力猛則勢雄流急則
節險總謂之神水
婁樞論曰泛言治河之道皆夲漢賈讓上中下之三策實䆒治河
之工無出元賈魯䟽濬塞之三法讓之上策中策譬如滕之井田
周之里選名甚高而實難行也魯之三法推廣讓之下策也譬如
管仲之治國楊炎之兩稅名雖卑而實百世之可通行也徙冀州
之民當水衝者敗壊城郭田廬塜墓以萬數皆不恤讓之上策也
今觀元之亡也罪不在魯而怨者皆歸之魯矧無罪而破數萬家
之城郭田廬吾恐漢室之亡已不俟赤眉黃巾矣出數年治河之
費以業所徙之民譲處置之宜也雖縣置一讓徒竭居民亦不贍
徙民徙民之空地&KR0841;葦生而盗賊潜其害有甚于河者丘文莊公
亟取其中策謂多開渠道引水灌田可殺水怒而利農不思春夏
旱乾漕河方淺而渠又引去秋水時至百川灌河田中兩足孰肯
引無用之水以病田是謂上策中策之難行也繕完故堤增卑倍
薄讓謂下策魯不謂下又廣其義為三法釃河之流因而導之謂
之䟽今之釃水隄分水河皆其遺法也去河之淤因而深之謂之
濬今日之挑河淘閘是己抑河之暴因而塞之謂之塞今日之棬
埽築&KR0309;是己憂國之君子在邵尚書則欲以不治治之盖本蘇子
瞻王者不治夷狄論也六月興師周王豈其得己侵鎬及方將若
之何腁手胝足神禹豈好為勞浲水警余誰之咎與及考邵公治
水之方則曰䟽故道塞新决此即魯之緒餘爾在霍學士則欲引
黃河入衞河是即隂用讓之上策不徙冀民而繇冀地也然大河
豈衞所能容一入於衞則汲濬元城皆魚鱉矣先師何侍郎欲南
北各開支河今河南孫家渡趙皮寨諸處固有支河矣或繇或淤
凡以修築者皆運河謀也若河北開支河不經運河何以逹海僣
謂與其從下流分之使出孰若從上流導之勿入孟津以上河允
翕孟津以下始善汎良以伊洛瀍澗會於鞏丹沁濟溴會於武陟
若導河南之水南入淮河北之水北入衞雖非至計比之開支河
則工省而易成導黃河則勢小而易制耳三十年來工多施於曹
單之下而遺於汴省之上九重德意豈專在此一隅千里長隄
孰保都無空缺倘如前代之决原武决封立一入曹澶之境則會
通之前功盡棄矣濟南有新河自淮揚以逹天津北漕閘省啟閉
之煩比海運省風波之險工無廢於此兼治於彼何如詩云不震
不動言不駭人也不戁不竦言不自恐也新河有冊籍治河有總
考皆足以資識乃石文隱公之說則不專在是曰山河經絡苟非
目睹身歴而欲據文字定之鮮有不失者矣自孟津以至吕梁相
其地之高下水之分合堤之完鈌何處可導何處可𥙷雖不親行
亦戒河堤使者勿徒苟具文書已也野貍一窟渰沒數萬家此非
邇年之明效耶吾行河間半為水國䆒其繇則滹沱淤塞故道任
水横流而旁溢新壤數千頃非獨民頼之官亦頼之䟽濬勞民非
獨民病之官亦病之此事之因仍者寡尤作興者招怨阻而不遂
憚而不為如此之類尚多矣
曹縣舊志黃河故道四(一在河間府縣西三十里上接吳橋縣界東北至南皮縣界一在大名府開州治南又長)
(垣縣南六十里清豊縣西五里又廢東明縣南五十里皆原故道一在東昌府舘陶縣西南五十里一在衞輝府新鄉縣南入界北行與城縣相)
(接)大堤弘治六年河決張秋事聞命太監李興平江伯陳銳都御
史劉大夏治之既塞黃陵岡又以山東之地漕河外戶也乃築堤自大名
府起經曹縣至虞城縣界止在曹縣界者計一百里各設鋪座人夫以防
衝決立公舘以時廵警而以兖州府管河通判提調之公舘(四所)魏家
灣(在縣西七十里)陽晉口(在縣西二十里)張譚寺(在縣西南二十里)李文盛(在縣南五十里)淺
鋪(四座)小張家灣淺新添淺安陵淺夏候淺
曹縣志
脩守事宜築堤大約離岸二三里容蓄寬廣可免决囓切勿逼水以致
易决難守仍勘隄址虛實如有浮沙量行掘槽務取老土每高五寸即夯杵
二三遍若有淤泥與老土同但不堪夯杵湏令各夫輪番脚躧俾結成一塊
稍乾更加夯杵其取土宜遠切忌傍隄挖取以致成河積水刷損隄根驗隄
之法用錐筒探之或間一掘試隄式貴陂切忌陡峻如根六丈頂止湏二丈
俾馬可上下故謂之走馬隄塞决凢隄初决時急將兩頭下埽包裹官
夫晝夜看守稍待水勢平緩即從兩頭接築如水勢洶湧頭裹不住即于本
隄退後數丈挖槽下埽如裹頭之法刷至彼必住矣此謂截頭裹也如又不
住即于上首築逼水大&KR0309;一道分水勢射對岸使回溜衝刷正河則塞工可
施矣塞將完時水口漸窄水勢益湧又有合口之難湏用頭細尾粗之埽名
曰鼠頭埽俾上水口闊下水口收庶不致滚失而塞工易就也築順水&KR0309;
順水&KR0309;之設為喫緊迎淄之處本地水刷洶湧雖有邊埽難以久持故于
本堤上首築順水&KR0309;一道以逼水遠去數丈隄根自固栽柳護隄每歲
冬春之交用柳橛柳椽相兼栽植傍於隄根柳橛密栽而柳椽每株相距五
尺許非止用以捍水而每歲發生枝幹亦供埽料栽葦護隄凢隄臨水
者栽蘆葦茭草于下使其根連株叢衍茁日蕃即有風不能鼓浪又于隄根
至面採草子密種以圖蔓延日滿雖雨淋不能刷土也晝防隄岸每遇
黃水大發急溜埽灣未免刷損若不即行條𥙷則埽灣之隄漸以坍塌多致
衝决守堤者必日捲土牛小埽聽用但有刷損隨即𥙷塞夜防守隄人
夫每遇水發之時修𥙷刷損晝日無暇夜則勞&KR0786;熟睡若不設法廵視未免
失事故有五更牌面分發如天字舖發一更牌至二更時前牌未到日字舖
即差人挨查稽遲者有罸使隄岸不断人行以防誤事風防水發之時
多有大風猛浪隄岸難免撞損若不防之於微久必坍薄潰决故為龍尾小
埽列于隄面一遇風浪大作繫于附隄水面縱有風浪起落足以護衞兩
防守隄人遇驟雨淋漓難以站立必各避舖舍或暫投民居隄岸倘有刷
損誰其看視故夫役各置斗笠蓑衣遇有大雨穿帶隄面不時廵視乃無疎
虞官守河水盛漲管河官不能一人周廵故添委一恊守職官分岸廵
視每隄三里置舖一座每舖設夫三十名每夫守隄一十八丈又夫二名共
一叚於所分隄上夥搭窩舖一所時日棲止以便傳牌廵視又畫地分委省
義等官日則督夫修𥙷夜則稽查更牌頃刻無弛以保無事民守每舖
三里雖已派夫三十名矣但調用無常若水發之際脩守不足又于臨隄鄉
村量添鄉夫暫用每舖十名水發則併力恊守水落則省放回家量時去留
不妨農業不惟隄防有頼而附近之民亦保田廬冬春預備每歲秋末
冬初脩守稍暇即督夫採草十餘日每日限以束數每束限以斤數大約五
斤一束者每夫日可採六十餘束者採完即運置近隄高阜處上下盖墊如
法不令雨淋水泡以致朽爛其樁等項俱宜于冬春間估計詳盡預發官
銀督各州縣收買運貯各厰初買必報所差之人買完必報所買之數遲緩
冐破者有罸庶護埽順&KR0309;等工饒足供用不致臨時缺乏
賈魯隄(元賈魯濬河兩岸皆築隄以防衝决自夲縣張家灣東南至丁家道口凡九十餘里國朝弘治間改河南行本此)
(隄築修至萬曆癸卯又改河而北此隄&KR1296;沒不可復考)
舊老隄(自北直隷白茅村起東南至遥月隄長八十八里每二里一舗共舗四十有四今河沒止三十有八)
北大堤(在老隄内自魏家灣起至城武縣苟村集止其在縣境長六十二里每二里一舖今廢)
大行隄(卽南長堤自舊老隄焦家&KR0309;起東至豊縣而其在縣境止羅家&KR0309;長八十里每三里一舖共隄舖三十有七嘉靖末)
(年歲貢胡宗沔䟽議河務請築此隄以防運道功完宗沔欽奬仍賜銀以勞之萬曆九年廵撫都御史何公起鳴增築之)
(而胡公汝桂記曰黃河北抵漕運不二百餘里中隔太行一隄水南下則濟運北决則害運遠無論即近留城之事可鍳也已)
(萬曆四年河又决其曹單金鄕魚臺漂沒淪溺之慘不可勝言卽南陽新&KR0309;堤蕩且盡運道岌岌殆矣緣近創修縷水堤每年)
(甫築而以太行堤迂遠且力不能兼致然縷堤逼河日與水勢為敵及水勢大而不能抗則决縷隄决而太行殘缺穴隙倉皇)
(無楷亦狼狽破壊而不可恃其弊大都坐此何公始視河則曰夫治河者如治病急則治其標縷水隄是也緩則治其本太行)
(隄是也夫水逼其勢而敵之則怒怒則决寬其勢而隄防之則緩緩則力衰而可無事故縷隄嘗修而嘗决者逼之也若太行)
(隄者緩之也先年大臣如劉天和軰惟經略此其固漕運而衞民生者誠為遠慮今惟增修太行隄為得計于是僉議既同謀)
(畫旣周計筭惟允而又定分舖植柳之法二年𥙷修之例著之令典永為遵守奏上制曰可廼始工于萬曆八年九月訖工)
(于萬曆九年二月計工九十四萬五千三百五十工增修隄一百九十三里有零高厚堅實永為保障其有益於運道生民者)
(甚大于是天子璽書褒嘉錫以銀幣其各官賚奬有差唐同司河事者曰是不可無記問于余汝桂曰余觀何公為給事時)
(勘新河時衆言淆亂國是未定而公以片言徐定之為永利又撫責州時妖人謀逆鼓謆土酋將成大禍而公潜擒元孽不動)
(聲色而安西南之民斯其忠慎膚敏長慮遠猷功在社稷之大者皆如此不止一修隄事也然是隄之修一勞而永逸又治黃)
(河陴運河者之要務誠當勒之貞珉以詔後人是役也主持國是奠利河漕則今南京兵部尚書潘公季馴首發忠謀畫地分)
(守則今吏部左侍郎趙公賢肅憲貞紀恊議宣猷則先今廵按御史錢公岱陳公功綜理區畫計算督厲則原任管河副使今)
(陞雲南參政邵公元哲觀成善後畫一守法則今河道副使立公浙而分工腁胝夙夜勤勞則運同唐文華同知王一鳳夏維)
(藩通判王誠出納惟允供應賢勞則曹縣知縣張飬志單縣知縣田則真贊畫切中肯綮奔馳不憚煩勞禆隄工可需時用應)
(禮待則曹縣歲貢監生胡宗沔焉法并得書其效力指揮州判縣丞主簿等官隂省義官鄕民等不盡書載之碑隂)
縷水隄(按縷水隄名始于知縣王肅之築其後有三今前堤不可稽考而止以起遥月隄至單縣界者名之其在縣境四十)
(八里每二里一舗共舗一十有六)
遥月隄(在舊老隄之東自二十九舗起至本隄四十四舗止長十八里每三里半為一舗共隄舗七)
攔水&KR0309;隄(初止攔水小&KR0309;後築成大堤而自舊老隄劉家樓起東至單縣朱旺口大&KR0309;止其在縣境長里每里)
(一舗共隄舖十七遥月隄東即接此隄曰本隄誤按縣今有長隄四其在縣北曰北大隄縣南曰大行隄又南縷水隄又南臨)
(河卽攔水&KR0309;堤皆東西長堤而縣留之舊長堤其存無几矣)
月隄十有四(曰孔宣莊月隄長十七里曰娘娘廟&KR0309;月隄長一里有奇曰龍王廟月隄長二里有竒曰馬楨莊月隄長)
(四里有竒曰孫家道口月隄長四里有竒曰牛市屯月隄長七里曰曹家集東月隄長四里有奇曰劉滿莊月隄長三里曰清)
(凉寺月隄長三十里有竒曰汪家厰月隄長六里有竒曰吕家厰月隄長五里有竒曰禹王廟月隄長六里有竒曰紀家店廢)
(隄長六里有竒)
新增月隄四(曰遥護月隄長八百六十丈曰趙家集月堤長一千丈有竒曰仝家家廟月隄長一百六十丈曰仝家廟)
(前欄水月隄長二百四十丈四隄皆曹家口隄防崇禎寅卯間河勢急黃河廳朱公朝勸捐錢五十貫築)
&KR0309;十有四(曰武家&KR0309;曰馬家&KR0309;曰孫頂&KR0309;曰趙璇&KR0309;曰董來&KR0309;曰崔家&KR0309;曰焦家&KR0309;曰陳士廉&KR0309;曰新月&KR0309;曰榮家&KR0309;曰)
(王家&KR0309;曰曲家&KR0309;曰高家&KR0309;曰觧家&KR0309;)
曹有四土之異劉公堤北秋潦時至(土人謂黑羊山水)地下而瘠率三𤱔
不能獲一鍾其南稍阜然河故直瀉而東土䟽散尠大有惟太行
堤南河旣折行而盤瀠渟蓄時留其膏為稍腴矣至攔水&KR0309;外又
浸河堧出沒坍塌之不嘗居鮮寧宇土人每霜落而種未暑而收
一麥之外不復再秋故曰曹有四土之異頻年荆隆既澹以災曹
家口射囓坤方洪濤巨浪崩岸潰堤距縣不及三牛鳴向所謂盤
濚渟蓄時留其膏者今亦如坐貧底虞浸不睱而冀耕獲哉
治河議上劉堯誨國初宋公禮開會通河沿元人舊渠自安山以北
入於天津渠道尚可循所有工力不費禮之功在漕河者唯南旺湖及濟
寕天井閘以南而逹於淮其利益國家而功倍於故元者初元人止導汶
水而障堰之西南行耳禮引沂水洸水入於泗以會於漕又引鄒縣之&KR1343;
源泉九引泗水之下莊泉三十入於泗引蒙隂之官橋泉四引曲阜之柳
青泉十八入於沂逹於泗同滙天井閘以成漕渠又開濬南旺湖周廽百
五十里滙平隂泰安東平等泉百而設南北閘以分流之北入安山舊道
南過濟寕會天井閘諸水下徐吕同為淮河入於海故我朝漕運止藉
山東諸泉而不敢引大河以為利也山東諸泉亦自足以潤徐吕而成漕
渠可以不求濟於河也至正統戊辰黃河决張秋害及運道以後漸引河
入徐沛弘治六年河徙黃陵岡决張秋奪汶泗之水東行而運道阻絶當
時議者主於上流分殺河勢既鑿孫家渡口導河南入於淮又開趙皮寨
口導河入亳泗歸宿以會於淮又䟽賈魯舊河由曹縣梁靖口出徐沛入
運河過二洪以會於淮於是二洪藉河勢而為厲也第上流既分大勢自
弱徐沛之間雖有河患不甚以後治運河者漸失國初作者之意導口
既塞而支流未分會全河之水以入於徐泗而議者乃曰治運河亦過矣
夫運河何憂不治也我成祖亦未嘗以其憂貽後人也導河入徐吕而
數逄其害此是後人失策今唯求其所以害運河者而遠之固所以全運
河也又何治焉近者工部朱尚書以黃河侵嚙沛縣切近運河乃徙運河
而東五十里以上接於濟而下通於徐其意主於遠黃河也可不謂知耶
然愚以為當以黃河遠運河不當以運河遠黃河以運河遠黃河則凢黃
河之所能至者皆當遠而避之此不東走海南走山耳故以起膠萊之議
而有泇口之役也矧所避者止沛縣數十里耳而徐邳四百里之河患固
在也以黃河遠運河則上流歸德蘭陽趙皮寨口原係河流入渦淮故道
去其淤積排决之耳無有泇口之斬山焚石也順其去勢利導之耳無有
膠萊之穿渠亂海也計不出此而亟亟壘隄以障河愚以為黃河至於徐
邳如大軍既敗而潰雖有善將勢不能制約雖有銛鋒淬刃勢不能使之
就行伍也故今之築隄以防河無以異於銜木以填海盡南山之木無益
於海則盡徐淮之土亦無益於河且所築之隄基廣二丈崇七尺勢不能
加矣徐邳每至伏秋之時白浪如山拔地數仞雖奔雷倒海不足以喻之
奚但懸水流沫而已則丈隄土實以决其怒而恣其暴昔師丹有言按經
義治水有决河深川而無隄防壅塞之文是得禹貢遺意而於今尤為對
病要語治河議中今議開趙皮寨口將尋亳泗歸宿故道以分殺河
勢難之者曰河入趙皮寨經歸宿出宿遷會於淮而同入於海恐河勢趨
南之便而東流入徐濟之路艱將來二洪淺沍則運道為梗又曰將不免
為鳳泗諸陵寝憂此皆臆說也夫鳳陽即古塗山荆山地形勢最高而
府北鳳凰山一帶皆阻山為險自有淮水以來所經歷鳳陽境至今陵谷
不稍變遷此其彰彰著也况皇陵在府城南又二十里當洪武二十四
年河决孫家渡由中牟項城入鳳陽界過穎州穎上至夀州合淮水歷懷
遠以逹於泗是以全河灌鳳陽背城而下當時未聞波及為害以危動
陵寝矧今分流入歸德過宿州符離集出宿遷口遠者二百里近亦不下
百餘里此事之必無恙者而以勤當事者之憂豈我聖祖之念皇陵
也不若後人之異甚耶乃若泗州去宿遷止四十里黃河由淮以入泗與
夫由泗水以會淮一也所慮寨口既開大河南下歸宿遷有二洪淺閣之
虞是以二洪待河而轉漕故愚以為失作者之意也先時總理河道劉公
天和有云漕河本不用黃河之水自淮逹濟一路隄防正恐黃河衝入為
害今徐吕二洪以下一向反用黃河之水而忘其故及水不來則用功挑
濬以引之來此即所謂以病為藥也如酒本傷人之物而躭酒者一向沉
溺於酒反以酒為生一不飲酒如欲斃矣此剴切善喻是䆒極宋公本意
者豈近時治河諸公未之聞耶乃若所以為二洪盈竭者責在山左諸泉
而宣節泉流者又責在理漕諸吏國初浚會通河而開拓南旺馬腸諸
湖正欲廣受深資以待旱乾不時之變故南旺湖周廽一百五十里濬深
者丈餘淺亦不下五七尺内築長隄者三漕渠貫其中西隄開斗門以時
蓄洩號曰水櫃每二年一大浚役夫萬餘名而以為常此不特為沍竭之
備雖伏秋淫潦諸泉暴發得湖以為壑則不坌溢四出以為東土之災厚
積而徐出之又自足以平二洪之勢計亦周矣百年以來既浚不時湖勢
日蹙高者為坡阜下者長洲渚不復有所謂昔日之全湖矣抑且徂徠諸
山厲禁漸弛各泉溝道率皆填壅不治每遇水潦則平地盡湖而無專受
之壑稍亢陽愆期則湖底飛黃埃也議者不原其始而遽以山東諸泉謂
不足以潤二洪而必藉黃河以為利人之識度豈不大相遠哉且運河設
閘埧各有淺夫若干名以淺名夫何也近時有事漕河者皆利於築隄而
不利於浚淺盖高可以偽增而深不可以偽及故隄日高則湖日淺水無
所受勢必潰隄而出隄潰而委之於湖則築隄固所以填湖也且非獨此
也凢漕渠皆然今高郵寳應諸湖隄内高於水者不滿五尺而外高於平
田者則八九尺三百里大湖如支閣在地上稍一搖滉則奔瀉而不可禦
所以淮揚多水患而說者以為天數豈非妄哉愚嘗周歷於徐淮梁宋之
間而以中原之地勢測之大抵河之南岸高於北岸歸德蘭陽之間又曹
單徐沛之上游也弘治間河決張秋奪汶泗以東行當時諸臣議築塞唯
荆隆口隨築隨潰於是開孫家渡口開趙皮寨口又鑿賈魯河皆導河使
東南行也如此則河勢分殺而安流矣明年秋水漲發河仍趨北而勢將
復犯張秋故都御史徐恪以為言乃從荆隆口至黃陵岡之北築隄二重
各長二百里以護决口而劉公大夏等得以成安平鎮河功而全運道豈
非河地南高之驗耶嘉靖甲午年間黃河徙蘭陽寨口直趋亳泗歸宿不
復入于徐以致二洪淺沍不可漕後之理漕諸臣乃一意開梁靖等口導
河而東並出於徐沛之間又鐫廣二洪隘石而平之以便漕故河勢東下
之利合流傾注於徐邳而趙皮寨等口以漸湮塞河不分流而亳泗歸宿
之故道失矣嘉靖壬子間都御史詹翰復請開趙皮寨口不果行明年又
申前請遣使視河上而以工費鉅大為辭陵夷至於今日其計無復之矣
夫河性至湍悍必有以瀦之則緩其性而不為暴有以分之則殺其勢而
不為暴古今治河無出此二者故漢人有言河南岸強則攻北岸北岸強
則攻南岸南北俱強則下流受傷今日之治河正犯此戒弘治間惧黃河
之北犯張秋也故強北岸而障河使南嘉靖間以黃河之南徙歸宿也故
塞南岸而障河使東今南北俱強矣所以淮邳上下毒遭全河之害而為
運道憂也夫曹單鄆濟之間如鉅野梁山泊等處汙澤窪下昔人於此以
瀦河也自荆隆等口重隄以障之則河水不得上溢於鉅野梁山之間而
有所瀦矣孫家渡及蘭陽趙皮寨昔人於此以分河也自决口填閼棄而
不治則河水不得南入於渦淮而有所分矣既無以瀦又無所分洪河萬
里又會番漢川澤之流而迫束於二洪之間以激其怒此不盡吞邳淮化
而為𬈑渤者未已也故今日議治河不開趙皮寨口不濬亳泗歸宿舊渠
雖使大禹臨河白圭為役亦不能救徐邳之害而賈譲谷永諸公但崇空
語耳亦何為耶治河議下夫河北數十水而沁為最大河之南數十
水而汴為最大汴水出大周山會湏水索水京水鄭水入祥符東南會蔡
河以入於泗宋人於此開渠以通淮泗曰通津渠亦曰惠民河是宋以前
河東北流而不受汴水也沁水出綿山合大原藺水丹水白水蘆水出懷
慶濟源元人郭守敬於此開渠引沁過新鄉歷胙城至汲縣入衞河以逹
於臨清曰御河是元以前黃河東南流而不受沁水也今汴沁皆入河矣
宋自熙寕河始分為二其南入淮水者受少半耳今考黃河入淮之路一
自中牟過項城入鳳陽而下即洪武間河决孫家渡口之路也一自開封
蘭陽至虞城經徐州而下即今河出徐沛間之路也一自歸德過宿州符
離集出宿遷而下即今趙皮寨上下之路也自宋以來五百年黃河入淮
雖轉徙不常總之不出此三路而欲分殺河勢者亦不出此三路乃若合
全河之水又會山東諸泉而盡輸於徐吕以會於淮此則從古未有事也
孫家渡口自正綂以來凢十餘浚矣隨復淤塞故今議分導河流計無便
於開趙皮寨而寨口所從之路唯宿州符離集為正道且自宿遷出口入
海不復過鳳陽泗州矣汴沁故道可以講求而復汴沁復故道是断黃河
之内應也而沁水去河止四十五里萬一徐邳道梗則由江之淮由淮之
汴由汴入河過沁放流而下逹於衞會於臨清此亦轉漕一竒策也淮水
由泗州導之南過盱眙經天長界至六合出瓜步口會大江尤徑易在昔
隋開皇間引汴入淮通䢴溝及唐人魏景倩開直河引淮至黃土岡通揚
州今埠岸道里皆可訪求得淮入江則中原徐鳳千里之間永無水患而
因山川自然之勢於運道尤可久也且省淮揚高郵寳應一切閘埧湖坊
官民之費而以二湖給民田多穿渠道南北分流之則淮揚亦永無水患
也此皆按地形指畫㩀所嘗涉歷以考證今古豈以窈冥决事亦豈以疑
事嘗國家也耶然愚又有慮焉國事以民為本今所治在運河是不
免以中原徐淮之地為壑而諸臣之有事於漕運者一隄之外皆鄰國矣
此非唯不足以慰民志尤非所以上荅天心水之為災也固宜昔漢武
塞宣防躬自沉璧而諸臣親負薪者凢以為民也今即使運道通利而徐
淮萬姓之墊溺中州千里之汙萊將聽之耶况運道原不煩治能䟽導河
流使民得宅土處業則運道自安流也第緣近者膠萊河之議泇口之役
初或未審諦言出而竟阻抑不行恐後之抒謀任事者不敢自必也盖土
著之民多不利於其鄉有此功而守土之官尤惮以其身而受此役其餘
徼天幸以待遷者㮣今之人而不隣視國家者幾希孟氏有言及是時
修其刑政夫政之大者孰有過於漕事乃若其時則無復有暇於此者失
今不亟圖之一旦不偶而中土抗弊或戎狄啓心外則轉餉艱危内則徵
發旁午當此之時雖欲定計舉事可得耶
崇禎八年逮總河侍郎劉榮嗣究問先是榮嗣受事治河以駱馬湖運道潰淤
乃創挽河之議起宿遷至徐州别鑿新河分黃河注其中以通漕運計工二百
餘里費金錢五十萬其鑿河處邳州上下悉黃河故道濬之尺許其下皆沙每
挑掘成河經宿沙落河坎復平如此者數四迨引黃水入其中波流迅急衝沙
隨水而下往往爲淺爲淤不可以舟明年漕舟將至駱馬湖之潰决適平諸舟
惟願入泇不願入新河榮嗣自往督之以軍法恐嚇諸舟間有入者苦于淺澁
于是南科曹景參上䟽糾之上命革職刑部提問任内支用錢糧撫按查勘後
駱馬湖復潰舟行新河人無不思其功者
治河議何格撰議曰沂州治轄郯費地鄰淮海其山蒙羽其浸
沂沭書曰淮沂其乂蒙羽其藝言禹先治水而後治地也今自蒙至
羽幅員千餘里皆為沂地大半汙莱雖人力之不至亦未必非水之
為害也明臺軫念民隱下吏蠢愚不足承指使然職在守土敢以
舊所考䆒與今所見聞者僣陳之竊惟治沭易治沂難盖沭道直而
邇海沂河周折於邳沂郯費間去淮遠去海尤遠也治沂之難有二
一隘於石溝一隘於廟山盖其地多崖石水激之不能逹而反壅于
上禹昔治沂使䟽殺無方何以穪乂今觀石溝以上有坊口通長溝
温泉入沭之故道廟山以上有馬兒湾通五丈溝蘆塘諸湖入邳之
故道實乂沂之迹也考諸水經曰沂水出泰山郡盖縣艾山即今沂
水縣艾山也又合蒙隂諸水紆曲數百里始逹於沂如桑預水洛預
水螳螂水連綿水浮來水甘水小沂水閭山水時密水桑泉水巨圍
水堂阜水盧川水又會汶水皆注之坊口既塞每遇淫雨石溝以上
不得由長溝入沭决汉口而横流沂水縣之東南鄉沂州之孝感鄉
此長溝不可不開以殺石溝之隘者一也廟山山麓亢隘河況既盛
(酈道元曰沂水左合温水上承温泉陂是也河自石溝南逹沂城經口南過琅)
(邪臨沂縣東是也又有費之洛水後水洪水豬龍水合祊水東南注云經曰又南過開陽縣東是也二河并趨廟山河流既盛山麓亢且隘反)
趨馬兒湾入五丈溝又過郯之馬頭以出宿遷經曰東過㐮賁縣東
屈從縣南西流又屈南過郯縣西是也今郯之長城即㐮賁故治頃
年擅湖利者謀塞馬兒湾水合出於廟山下無所分殺泛濫逆行故
上自費之朱紀等口一十二處沂州之白龍等口二十九處屡見衝
决邇河鄉郭轉為沮洳而郯之港口馬頭等一十七處又下於沂費
者墊溺滋甚此馬兒湾不可不開以䟽廟山之隘者二也禹㲼沂之
方雖不詳於禹貢而備載水經至今數千餘年馬兒湾與長溝之跡
的然猶存且詢之父老士夫皆云兩河通則民享其利且無修築之
勞一湾塞則民數受害官益多事為今之計循故道從公論毅然行
之而已或謂䟽馬兒湾易治長溝難盖長溝横亘沂之東沐之西内
通左河黃米堰河之水外又當汶沂之交開長溝則自溝以東如八
湖五湖十二湖十五湖之地不為巨浸已乎曰非也坊之不設或設
之不崇且厚但預爲巨坊以待之遇漲可束流於坊中旱乾且用以
資灌溉孰謂湯河居仁黑墩諸湖地不反害爲利耶又謂長溝至沭
延袤數十里爲坊不已費乎雖然鑿龍門䟽九河自古興大役不計
小費矧湯河西厓崇岡天設但反土以培其東較之累歲析居蕩稼
集工𥙷隙其利患勞逸相懸幾何又謂馬兒湾湮塞三湖淤地悉相
貿易誰能奪之雖然湖地無賦民自私之法當歸官且善治水者不
與水争地苟利於民雖賦稅之地奪之弗恤况受水之故湖乎察此
數者而修復不疑則二隘䟽諸利興幅員之内霪潦有備卑亢如一
在在可居可食自五丈溝以下舟楫可通公私皆濟矣自是徭賦可
供盗賊衰息民俗日厚矣夫循舊以便民非為更張之擾一勞而永逸均蒙
再造之仁易曰已日乃革之記曰敝則張而相之廢則掃而更之惟明臺詳
加體察勇往必行則乂沂之功不在禹下矣
東阿縣志
邑境之渠有龍溪有大清河有會通河有黃河故瀆有小塩河有
瓠子故瀆有馬頰口龍溪者即東南山中諸泉水也城在兩山
諸泉水會扵楮村並西山北流穿城而過至舊城之南入大清河
以其或出狼泉故名狼溪邑令朱公為其名不馴改曰龍溪龍溪
者出洪範龍池也水經曰狼水出東南大檻山逕糓城西西流泉
出城東近山逕榖城北西注狼水以其流西故即名焉溪水不盈
數尺泠泠流石間清澈可玩縈迴二十餘里兩岸桃柳宛如畫圖
惟雨水暴至常深數丈然亦不崇朝也(按水經所紀狼溪西流二水與今不同豈當時糓城)
(在溪東岸自後魏至今千有餘年陵谷變遷不可勝原矣)大清河者故濟瀆也禹貢導沇
水東流為濟又東北會扵汶又北東入扵海考之水經濟水至乘
氏分而為二其東北流者過夀張縣西界安民亭南汶水從東北
來注之汶水出泰山萊蕪縣原山過蛇丘無鹽之境西南至安民
亭入扵濟二水合流又北過須昌縣西又東北過魚山東左會馬
頰水馬頰濟之支津也又北逕清亭又北逕糓城縣西又北逕周
首亭西又北逕臨邑縣東臨邑者王莾謂之榖城亭又北逕平隂
盧縣西又東北濼水出焉濼水者濟南趵突泉也謂之小清河濟
水伏流至是而出與大清合而皆謂之濟盖大清為濟正瀆挾汶
入海故漢以前不謂之汶而謂之濟杜佑曰濟水自王莾末渠涸
不復截河過今東平濟南界中有水流入海謂之清河實荷澤汶
水合流因舊名稱濟非濟水也至漢以來汶所由道則自岡城西
南流至汶上之北四汶口又西北流過東阿縣西又東北流五百
里入扵海至元二十年開濟州河渠遏汶入洸至任城會源閘而
分會源閘者今濟寕天井閘也會源閘之水分而北流者至湏城
之安民山入清濟故瀆由東阿之戴家廟西旺湖薛家橋入扵大
清河以通海運而其流出東平界者但言其北流入海而不著所
由當亦入濟故瀆無疑矣其後開會通河自安民山逹扵臨清而
汶水始會扵漳不由濟瀆入海故元初海運謂之引汶入濟濟者
濟故道也其後開會通河謂之引汶絶濟絶濟者濟為漕河遏不
得東也而大清河自漢以來不謂之濟而謂之汶矣及考今河流
其源出東平東北蘆山之陽謂之蘆泉合東山諸泉水西南流逕
東平城北而坎河水從南來會之坎河者汶之下流也國初開
元故會通河扵坎河之南築戴村壩以遏汶水北流之道使南入
扵運然每秋水泛溢決戴村&KR0309;而西至東平城南又折而西北入
扵大清河歷邑境之西南流至魚山南龐家口小塩河水從西來
注之小塩河者運河所出汶支流也汶水由戴村&KR0309;南流逕汶上
之北至南旺而分其分而北者由沙灣五空橋洩之而東與黑龍
潭水合流至龐家口而入大清河又北逕魚山西又北逕舊城西
龍溪水從南來注之又東北逕艾山滑口而入平隂境又東北由
長清齊河過濟南之北至利津入海也春夏旱暵坎河水西來者
少則蘆泉諸水獨行大清之渠以會沙灣諸流故今所謂大清河
者苐得汶之首尾而實以東平諸泉由濟故瀆入海盖亦不得專
謂之汶矣海上諸鬻塩者至濼口放關由大清河而泊扵魚山又
南則由河渠至扵東平西則由小塩河至扵張秋故大清河謂之
塩河夫以數百里之渠關國計要害而名乃不考非所以察地
理之宜而原本古今也故詳著之小塩河者古之馬頰故道也
馬頰濟之支津水經注曰濟水至夀張分為二水其支津西北出
謂之馬頰馬頰水者受濟西北流歴安民山北又逕桃城東又東
北逕魚山南東注於濟謂之馬頰口又曰濟水至魚山南左與馬
頰水合今小塩河龐家口在魚山南入大清而上流夀張界中有
馬頰故道故以為小塩河也按宋河渠志沿河州郡各扵要害下
埽鄆州有六埽開山子路張秋居其三此三埽者皆小塩河所經
則小塩河故宋時河道也正統弘治之間河决張秋皆由小塩河
入大清張秋東隄既塞其地湧泉如線南流數百步滙而為淵方
數十畆謂之黑龍潭通政韓公築山其上命曰戊己隄黑龍潭之
水絶之扵渠其稍東出由决河故道東流至陳琦口北而與沙灣
五空橋之水合而北流逕李連關山至魚山之南入大清河其水
涵浸浟湙平時不通舟楫雨水泛漲故謂之小塩河黑龍潭者一
名河平泉往郎中楊旦常欲涸其水以廣顯惠廟風雨大至舟皆覆
沒不敢涸故俗以為海口龍淵其實河水所軋而成耳會通河
在邑西六十里按元史海運之法自任城會源閘導汶水北流入清
濟故瀆由東阿舊城至扵利津入海已以海口沙壅江淮糧運皆
至東阿起陸運至臨清下御漳北上其後會通河成乃建都水分
監於東阿之景德鎮自安山直屬御漳而東阿之運罷國朝開元
會通故道其在邑境者北至荆門上閘與陽榖界接南至沙灣與
夀張界接長凡二十里而安平鎮居其中正統十三年河决汴梁
東北趨漕潰沙灣東隄由大清河入海都御史徐有貞塞之先䟽
其上流起張秋金隄至扵范濮以逹河沁命曰廣濟渠渠口爲閘
堰其水以入扵漕命曰通源閘而扵其東岸洩之大清又扵東平
戴家廟爲閘三空䟽濟水故道洩之大清其後僉事劉進修沙灣
東岸石隄副使陳善修張秋東岸石隄弘治初年河徙汴北分爲
二支其一由黃陵岡至張秋入漕與汶水合而北上未幾大雨遂
潰張秋東隄絶流而過由小塩河入大清以逹扵海而漕河中竭
南北道阻扵是遣都御史劉大夏等治之築張秋東隄以塞其决
而張秋之南東岸又爲五空石&KR0309;出其水洩之大清至今無河患
矣詳見大學士徐溥王鏊李東陽徐有貞碑記黃河故道在縣
北四十里從西南陽糓界中來逕銅城南又東逕清泠口又東逕
凌山又東北逕楊劉之南又東北入長清界考之水經河水自范
縣東北流逕東阿縣故城西歷碻磝茌平臨邑之境東北流注臨
邑碻磝皆在今長清平隂界上所謂東阿故城者即今阿城閘矣
自宋以前河在今邑之北楊劉為津口其後周顯德中河决楊劉
離而為赤河不復故道其溢者注梁山泊東入扵淮而邑境關山
子路皆為大埽以防其决己又合永濟渠北入扵冀仁宗至和元
年議者欲復故道遣使行度詣銅城海口約其高下之勢盖欲返
之使東而歐陽修以為非便因罷不開而楊劉之河絶銅海口者
疑即清泠口也國朝景泰弘治中河决張秋沙灣由小河入大
清即宋關山子路故道而其溢者或波及扵銅城之南盖其故瀆
形下水所趋也張秋河塞百年居人不知有河而河在邑之南數
百里曠若絶境矣往漢時邑境又有瓠子故道瓠子者河之支津
也水經曰瓠子河出東郡濮陽縣北又東北過廪丘縣為濮水又
北過范縣為濟渠又東北過東阿縣東盖河之一支并濟而流者
也漢時河决瓠子武帝發卒塞之扵是作瓠子之歌其後明帝永
平中詔王景治渠瓠子之水絶而不通唯溝瀆存焉今其迹己湮
以故道求之當在河濟二渠之間而與魚山近以其古名跡特表著
之
内史曰余讀河渠書泰山下引汶水穿渠溉
田萬餘頃今汶入於漕其支流出東平以往者
新城志小清河議胡應鳴知縣新城巨害莫甚扵小清盖小清一
河界於高慱樂安諸處非若大清之天造地設可以蓄洩諸水而此
河鑿於人力自濟南逶迤東流百里至新城始大横亘城之東西其
上有烏河澇淄河東注之滸山孝婦河西注之黃土崖鄭潢溝中注
之每遇秋霖益以南山七十餘川之水奔灌此河舊有三空橋東洩
河流支脉溝北殺水勢今被高博二邑塞三空橋為民居填支脉溝
為沃壌加以彼縣恊力緣河捍擁以致新城邊水八里諸處匯為四
大湖泊周匝五十餘里民居淹沒禾稼一空以致逃卞殆盡催征多
逋撫按往往差官踏看發金䟽鑿徒費不貲迄無成功揆厥害原
良由高慱諸縣謀利固堤以病隣新城嬴嬴而待斃譬人之飲食然
日納而不洩必成蠱脹積久不治雖盧扁無以善其後矣小清河
議陳珪青州府推官本職自奉委以來晝亱思索以為此舉係一
方利病萬姓安危必洞識其要深得其肯綮而後可以建議乃自楽
安草橋遡小清河而上歴博興高苑新城長山鄒平至章立縣淯河
而止又沿淯河而下至齊東青城蒲臺縣界週廽數百里間周覧其
形勝窮䆒其源委所至必集士民而訽訪之乃頗得其梗㮣始知前
此各縣畫圖皆不得其要領所以謬妄紛紜迄無定論大約高苑等
縣水患由章立之東有漯河一條流二十五里至小清河故道柳塘
口横過淤河而直趨鄒平以下高苑以上之駕鴨湾則溢而汎濫横
流為諸邑之害最甚次則青陽驛後之滸山泊鄒平縣西之沙河縣
東之白條溝皆受章立鄒平一帶山&KR0676;之水下注小清河至朱家湾
之夏旺口下流淤塞乃决岸而西亦會於駕鴨湾舊時小民無識為
堤於湾之下水既有源勢不能捭則横衝小清河之北岸而入小清
河故道流二十里至劉家口又横决北岸而出以汎濫於數邑之地
又次則清沙泊之水亦决故河而入乃决北岸而出為蔡家口諸水
輳合匯為巨浸一望無際此高苑等三縣之所以受害也盖自龍山
驛而東環章立鄒平東南皆山也諸山譬則屋之脊也山下諸水譬
則屋上瓦隴間之水也小清河譬則簷前瓦口横盛滴水之簡槽也
新城長山高苑慱興楽安之地譬則人家之庭院也今小清河淤塞
譬則簡槽中有物作梗而瓦水溢出流滿於庭院矣若開濬小清河
故道是剔去簡槽中之物而瓦口之水由簡槽而注於當注之地又
將漯河導入淯河是簡槽所受不到之水當於屋上虛脊去處為夾
溝斜出使從外注不為庭院中之患也夫小清河故道志謂齊劉豫
導濟南趵突泉東行至楽安入海今自樂安遡河而上至章丘之淯
河薛渡口止見小清河南岸一面横受章立鄒平長山等縣群山萬
&KR0676;之水南岸地高北岸地卑此河横亘其中延袤數百里名雖與大
清配然其實大清乃濟水故道天地生成之河小清乃人力所爲二
河淺深廣狹俱不相敵大清深入地下四五丈闊將二三十丈小清
兩岸僅三丈許河底在平地上水由地上行兩邊爲堤以束之今填
淤平滿河底將高過平地五六尺矣所以决即爲害也凡水上流既
决則下流必淤下流既淤則上流愈决淤决相尋堙塞日甚而河遂
不通矣此河不通則無以受諸山之水由南岸之高瀉北岸之卑建
瓴而下高博諸縣胡爲乎其不受害也今必開通此河水患斯免考
之圖志成化癸已都憲牟公亦嘗挑濬此河自樂安直抵歴下一以
洩水一以通舟大學士劉公珝記之後又淤塞而章丘以上諸山之
水直越小清故道而趨大清以入海惟章丘白雲湖最闊一遇大雨
即溢于小清而入于大清即今之淯河是己大學士李公賢之記可
考也為今之計淯河既入大清矣則淯河以西固不必開惟淯河以
東八里許為漯河較諸河為大發源于鄒平之會仙山北流至高家
庄横注而下二十里許則汎濫瀰漫至駕鴨湾而與諸水合匯為巨
浸其害居諸之半此河舊亦由高家庄入小清今自高家庄遡河
岸而上止八里許曰紀家口乃漯河西决之舊口也西望淯河之薛
渡口僅五里許自此至彼地勢趨下經三里許為常家庄小清故道
猶有存者又二里許即薛渡口為淯河矣漯河由紀家口開通入薛
渡口與淯河合流而入大清其勢甚便淯河至齊東縣入大清河處
深而且闊奔駛無滯號為陳海溝足以容水而不為民害中經麻姑
堂上下倘有淺澁處則䟽㵸之可也詢之柳塘口居民僉謂漯河水
汎時姑未言下流之害但自紀家口兩岸言之東决則由袁家口入
潘家湾瀦于滸山泊而河東之民受害西决則由紀家口瀰滿平地
浸于柳塘口决于常家庄而河西之民受害修堤築口歲無虚日今
若由此而開入大清則非惟下流高苑等數縣之民免害而章丘清
平等數庄之民亦免于墊溺之患矣然自常家庄而下二里係小清
故道其上三里闊四丈許係民有税田地當何如曰柳塘口舊閘東
西皆有小清故道西至常家庄五里東至新橋十八里淤為沃壌民
皆耕種今不追其花利但使之承受祈占民地之税糧其孰不從至
於地價或以官銀給之或以小清之故道加倍償之亦孰不願漯河
之水既入于大清河則柳塘口舊閘處高家庄以東至滸山泊之淯
河溝二十里淤平之故道俱可棄不必開自淯河溝而下小清受滸
山泊之水東行二十里至王亮口子而北决流于駕鴨湾此二十里
淺澁當濬深三四尺自王亮口起至開河口五里許皆淤塞當桃深
七八尺開河口乃受沙河之水自鄒平縣西南來入小清東行至閻
家橋二郎廟前會白條溝之水流至舊口約二十里許此淺澁當濬
深三四尺又沙河經鄒平縣西關而北入于小清地止五里名為開
河㩀本處人民告稱水漲之時東决則由戴家口而漫流西决則由
蕭家庄而漫流鄒平縣浮石等數庄之民皆受其害而亟欲濬之然
其深不過再用三四尺夫自滸山泊之清河溝起至白條溝之舊口
止通計有水而淺者四十五里無水而淤者五里此鄒平地方當役
鄒平縣夫開之可自免其縣之水患也自白條溝之舊口至朱家湾
之夏旺口計七八里水深不必再開自夏旺口起至陶塘口此三十
里淤塞硃甚當挑深一丈闊四丈使水循故道長山縣之水患可免
矣自陶塘口至劉家口計十五里此駕鴨湾水衝小清北岸而入至
劉家口而出自劉家口至蔡家口五里南岸口子受清沙泊水此二
十里有水而淺當濬深三四尺自蔡家口至岔河口十七里皆淤涸
當挑濬七八尺此岔河口乃孝婦河自顔神鎮受諸水流至此入小
清遇下流壅塞乃决而北注為害其大自岔河口至烏河口止約五
十里大約分為三等西頭十里淤甚為上等當桃一丈中間三十里
次之為中等當挑七尺東頭十里又次之為下等當桃四尺使與烏
河河身相平水不倒流足矣烏河之下為博興之湾頭自此以下烏
河之水循小清故道而流兩不爲害但自樂安縣石辛鎮而下至海
口二百里河身僅三丈許水深止六七尺其間兩岸口子不下三四
十處出入無定湏俟上流河通下流水落之時有口所當築隄所當
修淤所當濬者再行計議者也夫漯河既改小清既通水患固可免
矣然駕鴨湾與馬家泊皆聚水之處天雨連綿汎漲爲害又如之何
曰駕鴨湾在上流則入于馬家泊馬家泊在河之低岸水不能上入
于小清故舊有支脉溝延亘三縣至樂安會小清而入海此天地生
成之溝使洩諸泊之水也然在高苑傳興境内者今己沒于巨浸之
中其在樂安境者已於爲民田長百餘里不必復開湏待河道水涸
之後尋其近便小清去處名爲渰溝者徐議濬之使有以洩諸泊之
水于小清足矣載觀陶塘口以下至烏河口南岸爲新城地方北岸
為高苑博興地方水由中行南决則新城受害北决則高博受害故
小清水溢之時南岸之民偷開北岸往往殺人致訟勢之使然無足
倏者然南岸地高故水溢雖决而進水退則淤而肥利害相當惟北
岸地卑故水一决而遂聚經年不消所以浸滛數百里貽害五六年
而民不聊生矣愚民無所知識往往只與水争故高苑之民則於陶
塘口為堰以捍駕鴨湾之水及其既潰則又為堰於馬家泊之上亦
崩决而不能禦博興樂安之民亦然每縣界上俱有遏水之堰所謂
以隣國為壑者也又新城高花之間小清决口數十皆為月堤以助
之修築之勞迄無虚歲所謂補塞罅漏者也然隨脩隨廢前此命官
估計惟會計此耳不知歲廢若干緍而兩岸之民盗决河防互相争
闘不知殺死若干命至今訟者紛然可為流涕兹誠開小清水循故
道兩不為患堰可不必脩堤可不必築民可不必争訟可不必聽矣
所謂一勞而永逸者也
許成名小清河記濟城之隂曰大小清河皆水支流也濟水㐲見不常名随
地異按書發於沇溢于滎至于河浮于汶東逹于濟入于海濟今之大清河也
小清出趵突泉流大明湖經華不注山會龍山河經章丘會淯漯二河經鄒平
長山新城會孝婦河又東經高苑慱興樂安會烏河北由馬車瀆入於海此两
河之故道也成化癸巳間道塞水溢大泰侯官唐公澞議召饑民數萬濬數百
里通舟楫之交廣魚鹽之利得湖田數百頃歴城之有稻實自兹始迄嘉靖癸
已盖六十年大清如故而小清之道自慱興而西及淯漯孝婦諸河皆决塞為
害歷下之西北百里水盤廽山阜道多梗塞每秋雨暴漲溪潰川奔漂居廬災
禾稼濟人之憂莫甚焉惟時菴袁公來撫兹土乃奮然曰水以飬人顧以害人
治之無道耳吾聞之善者順其性莫與之争為之委以殺其勢斯轉害為功矣
害之弗祛惟撫之愆遂自慱興逹歷下開小清故道幾三百里䟽鄭黃溝分新
城之流䟽新河殺烏河之勢其淯漯孝婦諸河則濬其塞導其支而樹之防於
是諸水悉平咸注之小清河矣又歷下之西南大清河之北黃罔之西舊石石
橋四出廽折八十餘里河旁逹曲貫於是諸路之水咸注之大清河矣夫濟水
經緯濟兖之墟千餘里派析條分驅而之道俾生民無水之虞而反滋其利然
非抱康濟之蘊篤極惠之誠闡蒸黎之利審山川之紀未有能濟者也於乎唐
起其端而公益大其後上下百餘年鴻猷駿功炳炳齊魯遡其時亦癸巳若造
物相之而然者其數數哉苟嗣是有為之紹殆萬世之利也竊謂九河失道神
禹蹟微而江北兖冀之區每秋水横發任其泛溢而莫之理畏動寡謀者則諉
諸海桑陵谷之變而貪功喜事者又鑿以自用而昧水之宜乃若樹不可已之
功惟仁且智者能之故清河之役三載而民不困
李開先漯議東省青濟之間水之大者莫如二清河治者顧後河而先漯何
也以其衝要有害用力少而成功多耳大清河發源平縣隂南柳溝泉從張秋
分流而灌長清齊河至歷城會濼水經濟陽齊東武定青城濱州蒲臺利津諸
州縣至寕海場逹於海小清河發源濟南趵突泉出大明湖經華不注山下章
丘白雲湖會淯漯二河轉而之東過滸山泊鄒平長山孝婦河新城烏會河慱
興高苑至樂安高家港逹於海大清河自泰山迤南及西北之水皆注焉會流
至齊東勢方汹湧而齊東東南城角去河不過二三步即陡峻不測之淵是大
清河不堪再會漯河盖會則流益汹湧城益衝浸該縣之城使大清河不與漯
會壊亦遲速間耳𣣔使漯與大清會流入海不必別開水道但移此城東南一
角近内内多陳地為力無難有借言壊城者不可聽也况漯水止令一半由柳
塘口薛渡口陳愷溝會於大清河計勢似無不容非全以漯水使之會大清逆
水之性也小清河自省城迤東青州迤西諸山之水皆注焉今濼水白雲湖淯
河之水皆徑入大清不復入小清河惟漯河之水今為小清之源自柳塘口以
西之小清遂廢惟東會滸山泊岔河孝婦河烏河漢輳河諸水入海中間小溝
曲澗尚不知有幾汹湧之勢比之大清稍次然在大清不為害在小清則甚為
害者盖大清河深而闊足以容之也小清河淺而窄不足以容之也故小清一
遇山水時發不南决鄒平長山新城則北决青城慱興高苑河北有地則𣣔南
决河南有地則𣣔北决盗開搆訟以隣為壑殆無虛日漯水在今謂之不導亦
可故今不獨治漯水云耳其滸山泊岔河孝婦河烏河漢輳河諸水併治之惟
在拆築小清使之寬大高深足以有容而已盖漯滸岔孝烏漢輳上流俱各寬
大今反注於小清勢轉淺窄安得不北决故小清必使大於諸水而後能受今
小清底僮寬三丈口面僅寬四丈倘得將小清拆移一邊使底寬約二十丈口
面約寬三十丈如大清規横自柳塘拆築小清分漯水一半之東又開柳塘使
漯水一半之西可保漯水永不為害矣或者又謂小清雖開無益夫漯水不東
謂之無益方可然觀漯雖深不盈尺亦向東流是為害者特窄淺不容非不能
流也但開柳塘使漯水之西則小清不必拆築亦不為害此但能除鄒平青城
之害而不能除長山新城博興高苑之害立反為章丘齊東貽無窮之害矣鄒
平青城當漯水東去之上流漯水既西則而二縣安枕雖有滸山泊岔河二水
不足為慮而長山新城博興高苑仍有孝婦烏河漢輳諸水入小清又不免於
衝决是害猶存十分之七故能拆築小清則孝婦烏漢輳諸水併治之矣是口
迤東起至樂安止如此而又開柳塘使漯水西分仍有河决之患未之聞也今
之議者皆云柳塘一開則漯水鄒長新青慱高六縣之害是也但不念章丘齊
東皆居下流陳愷溝至齊東東門外方入大清該縣東南城角實隣之又陳愷
溝并柳塘迤西至薛渡地方河與溝俱絶無隄防之固萬一水俱之西憑何障
蔽反使章丘齊東桑麻之地為魚鱉之場故𣣔開此口必先將齊東東南城角
移築進内内多隙地不必别開水道致逆水性反滋泛濫城治然後開陳愷溝
次及薛渡柳塘舊小清則河與溝與城既治然後可開柳塘以分漯水之勢拆
築小清者仍使漯水一半之東其由柳塘西遇章丘北入齊東亦不過一半耳
彼此兼得可無大患拆築小清是又兼治柳塘薛渡二口及陳愷溝齊東城水
害之一策也不然章丘之害猶可言也齊東之害不可言也可畏也哉大清小
清二河既不相會各徑入海為今之計惟拆築小清導漯水使之東可也柳塘
似不必開但水無有不下柳塘迤東漯水雖流而性緩緩則易壅柳塘迤西若
開其流必急急則易瀉東西高下之勢於此可見昔人治濼水淯河白雲湖徑
入大清河者豈無見於拆築小清哉盖因其勢而利導之也𣣔開柳塘者如昔
人引濼水淯河白雲湖徑入大清之例而不盡令漯水入大清者盖為齊東縣
城計也其拆築小清者又併治諸水而不專為一漯也然則一開柳塘一拆築
小清功可廢乎統而観之柳塘一開而漯水分小清再拓而漯水順開柳塘所
以為拓小清之漸也拓小清所以為并治孝婦諸河之本也與其全歸漯水於
一河孰若兩分其勢之為便與其獨惜齊東之一城孰若不貽鄒平以東諸縣
之害之為愈建久安之治者當酌輕重之宜圖長遠之規者宜審緩急之勢除
民害而後興民利有治人而後舉治法誠得人以綜理之為萬世計而不顧一
時為萬民計而不徇一邑倣禹跡之舊相水勢之宜均夫役之勞平工料之費
樹榆柳以作隄防通溝渠以時蓄洩暫費而永寕一勞而久佚然非先治漯水
吾恐終有害而勞無功矣故治先治漯而議亦先漯作漯議
王遴漯河議漯河載史古稱禹功今既失其故道為害地方兹𣣔動衆費財
以䟽治之其事非小若懸想遥度止憑衆論恐不如親見之為真乃督同章丘
縣知縣董文寀及鄒平縣生員孫悌等鄕民王守正等親自鄒平縣迤北小清
河岸至章丘縣柳塘口紀家口薛渡口陳愷溝麻姑堂齊東縣沿河一帶逐一
詢及土居父老并質以平日所見所聞頗得梗槩該府原呈據知縣潘德元申
謂柳塘口之塞誠為鄒平等縣之害而小清河之開亦非失計以大勢言之委
為確論但議𣣔止開柳塘口而謂小清河已經濬謂薛渡口陳愷溝以北惟加
䟽濬之功則言之太易殊非萬全之道也以職之愚柳塘口固不可不開小清
河亦不可不再開開柳塘口不過一夫之力耳而柳塘迤西至薛渡口轉北由
陳愷溝至齊東縣并該縣之城又不可不預為之偹開柳塘口固是而小清河若
不再加開濬則漯水勢必俱折而之西萬一汹湧浩蕩薛渡口陳愷溝不能容
納齊東縣城不能支持必貽章丘齊東之害故今𣣔治漯水必两分其勢一由
柳塘口至齊東縣一由小清河至樂安縣並舉其功斯永無後患矣議者𣣔開
紀家口但紀家口原無故道未免議買民田若勢成則便𣣔加罪於侵占阻撓
之人但柳塘口故道俱存原未被侵開時即開若樊萊等則無辜斯二者一當
决擇一當寬恕無不可也按大清河發源於平隂縣南之柳溝泉由東平州
北門外過西折而之東北夏秋運河泛溢張秋迤南東岸有减水閘一座减出
有餘之水與之相會經由東阿縣北平隂縣長清縣北齊河縣東歷城縣北濟
陽縣南齊東縣北以下仍約有百餘里入海是大清河自泰山迤南迤北迤西
諸山之水皆注焉會流至齊東縣其勢之汹湧不言可知而齊東縣城東北角
去河岸不過二三步即陡峻不測之淵是大清河不堪再會漯河盖會則流益
汹湧城益衝塌然以職之愚計之該縣之城使大清河不會漯河亦壊時遲速
間耳以城去水甚近甚峻而崩則不可支矣故今𣣔使漯河與大清會流入海
不必别開水道但移此城東北一角近内内多隙地功省易成借言於壊城者
謀可沮也况漯水止令一半由柳塘口薛渡口陳愷溝會於大清河計勢似無
不容非全令漯水使之會大清河強之以所不堪也按小清河發源於歷城
縣之濼水東過章丘經白雲湖會淯水漯河過鄒平會滸山坡岔河過長山會
孝婦河過新城會烏河漢輳河由慱興高苑樂以下亦約有百餘里入海是小
清河自省城迤東青州迤西諸山之水皆注焉今濼水白雲湖淯河之水皆徑
入大清河不復入小清河惟漯河之水今為小清河之源自柳塘口迤西之小
清河遂廢惟東會滸山坡岔河孝婦河烏河漢輳河諸水入海中間小溝曲澗
尚不知有幾其勢之汹湧比之大清河稍次然在大清河不為害在小清河則
為害甚者盖大清河深而闊足以容之也小清河淺而窄不足以容之也故小
清河一遇山水時發不南决鄒平長山新城則北决青城慱興高苑河北有地
地則𣣔南决河南有地則𣣔北决盗開訟搆以隣為壑殆無虛日漯水之在今
日謂之不導亦可故今不獨治漯水宜併治滸山坡岔河孝婦河烏河漢輳河
諸水併治之策維何在拆築小清河使之寬大高深足以有容而已盖漯河滸
山坡岔河孝婦河烏河漢輳河上流俱各寬大今父注於小清河勢轉淺窄安
得不决故小清河必使大於諸水而後能受今有得小清河底僅寬三丈口面
僅寬四丈倘得將小清河拆移一邊使底約寬二十丈口面約寬三十丈一如
大清河規模自柳塘口迤東起至樂安縣止如此而又開柳塘口使漯水西分
仍有河决之患未之信也按柳塘口今之議者皆云此口一開則漯水不為
鄒平長山新城博興高苑之害是也但不念章丘齊東皆居下流陳愷溝至齊
東縣東門外方入大清河該縣東南城角實隣之又陳愷溝并柳塘口迤西至
薛渡口地方河與溝俱小絶無隄防之固萬一水俱之西憑何障蔽反使章丘
齊東桑麻之地為魚鱉之場而城池又干係倉庫官民可手故今𣣔開此口必
先將齊東縣東南城角移築進内多隙地不必别開水道致逆水性父滋泛濫
且功省易成城既治然後開陳愷溝陳愷溝既開然後開薛渡口至柳塘口舊
小清河河與溝與城既治然後可開柳塘口以分漯水之勢夫既拆築小清河
分漯水一半之東又開柳塘口使漯水一半之西職不侫可保漯水永不為害
按議者又謂小清河雖開無益夫漯水不東謂之無益方可職觀漯水雖深不
盈尺亦向東流是為害者時窄淺不容非不能流也使其寬闊有容必不能為
害按議者又謂但開柳塘口使漯水之西則小清河不必拆築亦不為害然
此但能除鄒平青城之害而不能除長山新城慱興高苑之害且反為章丘齊
東貽無窮之害益鄒平青城當漯水東去之上流漯水既西則二縣安枕雖有
滸水坡岔河二水不足為慮而長山新城博興高苑仍有孝婦河烏河漢輳河
諸水入小清河又不免於衡决是害猶存十一八之七故能拆築小清河則孝婦
河烏河漢輳河諸水併治之矣豈獨治漯水拆築小清河者𣣔仍使漯水一半
之東庶漯水由柳塘口西過章丘北入齊東亦不過一半彼此兼得可無大害
職敢謂拆築小清河是又治柳塘口薛渡口陳愷溝齊東城水害之一策也不
然章丘之害猶可言也齊東之害不可言也均為吾民可不深念之哉按議
者又謂濼水漯水其始俱入於小清河由陳愷溝入於大清河方逹於海陳愷
溝乃小清河故道柳塘口迤東名為新河非小清河也今治漯水但開其故道
而已經曰㵸濟漯而注之海是也觀章丘縣志有小清河東入大清河之文可
証然以職之愚断之為此說者其鄒平等縣也非章丘齊東之人也職即查得
章丘縣志内云小清河至柳塘口又東入大清河竊詳又東二字而陳愷溝則
在柳塘口之西是陳愷溝非小清河故道甚明安得引以為証又查得齊東縣
志謂陳愷溝為减水河盖减淯雲湖之水入大清河使不為害陳愷溝者俗
稱也先正李文逹公有開减水河記是陳愷溝肇自成化元年已前則無陳愷
溝非小清河故道又明章丘縣志可証而齊東縣志與减水河記不可証耶職
又究竟章丘縣志所謂小清河東入大清河之說今按地形絶無蹤跡可考訪
之故老亦云小清河自來獨向東行不入大清河又考之山東總志亦云大清
小清二河各徑入海夫總志成於衆論不知志章丘縣者果何所見也小清河
既自來獨向東行其云會於大清河者又無蹤跡可考然則名小清河為新河
謂陳愷溝為小清河故道者職固曰其鄒平等縣也非章丘齊東之人也按
議者又謂大清小清二河既不相會各徑入海為今之計惟拆築小清河導漯
水使之東可也柳塘口似不必開是矣但水性好下柳塘口迤東漯水雖流而
性緩緩則易壅柳塘口迤西若開其流當急急則易瀉是東西高下之勢可見
昔人治濼水淯河白雲湖徑入大清河者豈無見於拆築小清河哉盖因勢而
利導之也故今𣣔開柳塘口者一如昔人引濼水淯河白雲湖徑入大清河之
例而不盡令漯水入大清河者盖為齊東縣城深計也具拆築小清河者又併
治諸水而不專為漯水然則一開柳塘口一拆築小清河切可偏廢乎按拆
築小清河夫以萬人功計百日鄒平長山新城青城慱興高苑樂安七縣共派
仍須濟南府發銀二千兩青州府發銀二十兩接濟按開柳塘口至薛渡口
開陳愷溝至齊東縣并移築齊東東北角東南角二處城垣夫以萬人功計百
日齊東章丘萊蕪長山淄川齊河禹城濟陽歷城平原十縣共派仍須請撫院
發銀二千兩按院發銀二千兩接濟按有治人無冶法古今定論漯水舊稱
禹功為今之計不動衆不用財則不能治然動衆用財而不得人以綜理焉亦
罔見底績所深望者(撫按)二院大作張主藩臬之長并百爾君子恊心共贊不為
一已之謀而有天下之慮不為一時之計而有久遠之圖勿惜費勿畏難選擇
委任使具人果力竭衷如其不效以殛鯀之罪罪之彼何辭馬若曰暫為調停
𥙷其隙漏苟且偷安漯水之害終在坐視民溺職雖至愚極陋萬萬知其不可也
宋陳師道汳水新渠記曰汳句于蕭其闕如玦水經謂河至滎陽茛蕩渠出
焉渠至陽武其下為沙蔡水是也其出為隂溝至浚儀其下為渦别為汳汳
至蒙别為獲餘波迤於淮陽東歷蕭彭城入于泗注謂鴻溝官渡甾獲丹浚
與渠一也禹塞滎澤而通渠于甫田其後河絶旃然入焉即索水也漢書地
理志滎陽既有汴水又有茛蕩而受泲蒙有獲水首受甾獲至彭城入泗以
余考之河渠書云自禹之後滎陽引河為鴻溝以通宋鄭陳蔡曹衞與濟汝
淮泗會于楚而竹書紀年梁惠成王入河于甫田又引而東明非禹之舊也
書曰濟入于河東出于陶丘北者入而復出也溢為滎者濟之别也滎波既
潴障而東之也周官又謂豫之川滎洛幽兖之川河泲則河南無濟矣其謂
茛蕩受濟禹塞滎澤而用河者皆失之漢志茛蕩無出甾獲無始蓋略之也
余謂與經合而滎水諸書皆不載又疑渠汳為二而滎有一焉杜佑以經作
于順帝之後詭誕無據而注叙渠源或河或泲或河泲合其說不一次其所
引經紛錯悖戾而志亦闊略不具辨始末蓋皆不可考也自漢末河入于汳
灌注兖豫永平中導汳自滎陽别而東北至千乘入于海而河復於是故瀆
在新渠之南注所謂絶河而受索自此始隋開皇中因漢之舊河入汳大業
初合河索為通濟渠别而東南入于淮而故道竭今始東都受退水為臭河
于畿為白溝于宋為長沙于單為石梁于徐為汳而入于南清南清故泗也
蓋自王都而東畿宋亳宿單濟之間千里四來而故道淺狹春夏不勝舟秋
水大至亦不能受也蕭故附庸之國城小不足居民又别肆於河外每水至
南里之民皆徙避之廬舍沒焉率數歲一逄民以為病紹聖三年縣令朝奉
郎張惇始自河西因故作新支為大渠合于東河
山東泉源百八十出濟兖二府一十六州縣新泰萊蕪泰安肥城東平平陰汶
上蒙陰之西寧陽之北九州縣之泉俱入南旺分流是為分水派也泗水曲阜
縣滋陽寧陽迤南四縣之泉俱入濟寧是為天井派也鄒縣濟寧魚臺嶧縣之
西曲阜之北五州縣之泉俱入魯橋是為魯橋沠也滕縣諸泉近入獨山吕孟
等湖以逹新河是為新河派也沂水蒙陰諸泉與嶧縣許地泉俱入邳州是為
邳川派也皆所以濟漕河也徐吕而下黃河經行無藉泉矣
按滕嶧之間有泇水其水有二東泇出沂州西北箕山南流至卞莊沾東分一
支入芙蓉湖漑田數千頃湖在沂州東南芙蓉山下古稱琅琊之稻即北西泇
出嶧州東北抱犢山東南流至三舍村與東泇合南貫四湖漑田倍芙蓉又南
合武河入于泗謂之泇口淮泗舟楫通焉元和志云氶縣界有陂十三所皆貞
觀以來修立以漑田者今沂嶧二州仰泇氶二水漑田青徐水利莫與爲匹皆
十三陂之遺迹也武河者欵卽漢志冠石山之武水水經亦謂之小沂上流有
故渠俗名文河土人云浚此渠六十里使此河通沛可避吕梁徐洪之險而徑
逹新濟矣徐邳人恐徙河無業每沮之隆慶以來數議開治泇河舒工部應龍
曾鑿韓莊中作而止劉工部東星甫動工而卒朝議可任其事者莫如長垣李
公化龍于是卽家拜工部尚書總督河道公徧行淮徐風泗間歷覧周咨得前
河臣所開泇河遺跡喟然曰是所以避黃河吕梁之險而措之袵席者也乃上
䟽言開泇河使卽鳩工濬舊渠八十七里新創八十二里于是運艘通行無礙
迄今賴之
