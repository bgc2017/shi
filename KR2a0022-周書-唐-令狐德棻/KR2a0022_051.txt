編脩今授奉天錦州府知府(臣)文淳謹言北周
書五十卷本紀列𫝊四十二唐秘書丞令狐德
棻䓁撰當武德時棻建言近代無正史即詔與
諸臣論撰歴年不能成而罷貞觀二年復詔德
棻與岑文本崔仁師撰次周書陳叔逹唐儉共
成之宋仁宗時出太清樓本合史館秘閣本又
募天下書而取夏竦李巽家本下館閣正其文
字其後王安國林希始上焉當周隋時柳蚪牛
弘各有撰述德棻䓁撰次不外柳牛兩家然其
中頗有可議者蚪為周臣多諱周惡弘入隋代
便文隋過在蚪與弘初無足怪德棻等身居異
代而史不直書其失甚矣宇文氏建國倣周禮
為六官府兵之制開唐一代良法而是書不為
紀錄使後人無從参考識小遺大識者譏焉(臣)
䓁奉
勅校勘南北監本字句錯訛悉為改正但宋版不可得
見文義可疑祗以北史参訂北史之文既與是
書不同未便𥙷入故字有不同從其是者文之
遺脫祗加詳注不妄参入以附於闕文之義云
(臣)謹識
