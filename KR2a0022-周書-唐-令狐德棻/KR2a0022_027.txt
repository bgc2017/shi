周書卷二十七
唐令狐德棻等撰
列傳第十九
赫連逹
韓果
蔡祐
常善
辛威
厙狄昌
田弘
梁椿
梁臺
宇文測(弟深)
赫連達字朔周成樂人勃勃之後也曾祖厙多汙因避
難改姓杜氏達性剛鯁有膽力少從賀拔岳征討有功
拜都將賜爵長廣鄉男遷都督及岳為侯莫陳悅所害
軍中大擾趙貴建議迎太祖諸將猶豫未決達曰宇文
夏州昔為左丞明略過人一時之傑今日之事非此公
不濟趙將軍議是也達請輕騎告哀仍迎之諸將或欲
南追賀拔勝或云東告朝廷逹又曰此皆遠水不救近
火何足道哉貴於是謀遂定令達馳往太祖見達慟哭
問故達以實對太祖遂以數百騎南赴平凉引軍向高
平令達率騎據彈筝峽時百姓惶懼奔散者多有數村
民方扶老弱驅畜牧欲入山避難軍士争欲掠之達曰
遠近民黎多受制於賊今若値便掠縛何謂伐罪弔民
不如因而撫之以示義師之德乃撫以恩信民皆悦附
於是迭相曉語咸復舊業太祖聞而嘉之悦平加平東
將軍太祖謂諸將曰當清水公遇禍之時君等性命懸
於賊手雖欲来告其路無從杜朔周昌萬死之難遠来
見及遂得共盡忠節同雪讐耻雖藉衆人之力實賴杜
子之功勞而不酬何以勸善乃賜馬二百匹逹固讓太
祖弗許魏孝武入關襃叙勲義以達首逆元帥匡復秦
隴進爵魏昌縣伯邑五百戸從儀同李虎破曹泥除鎮
南將軍金紫光禄大夫加通直散騎常侍增邑并前一
千戸從復弘農戰沙苑皆有功又增邑八百戸除泉郡
守轉帥都督加持節除濟州刺史詔復姓赫連氏以達
勲望兼隆乃除雲州刺史即本州也進爵為公拜大都
督尋授儀同三司從大將軍達奚武攻漢中梁宜豐侯
蕭循拒守積時後乃送欵武問諸將進止之宜開府賀
蘭願德等以其食盡欲急攻取之達曰不戰而獲城策
之上者無容利其子女貪其財帛窮兵極武仁者不為
且觀其士馬猶彊城池尚固攻之縱克必將彼此俱損
如其困獸猶鬭則成敗未可知况行師之道以全軍為
上武曰公言是也乃命將帥各申所見於是開府楊寬
等並同達議武遂受循降師還遷驃騎大將軍開府儀
同三司加侍中進爵藍田縣公六官初建授左遂伯出
為隴州刺史保定初遷大將軍夏州總管三州五防諸
軍事達雖非文吏然性質直遵奉法度輕於鞭撻而重
慎死罪性又廉儉邊境胡民或饋達以羊者達欲招納
異類報以繒帛主司請用官物達曰羊入我厨物出官
庫是欺上也命取私帛與之識者嘉其仁恕焉尋進爵
樂川郡公建德二年進位柱國薨子遷嗣大象中位至
大將軍蒲州刺史
韓果字阿六拔代武川人也少驍雄善騎射賀拔岳西
征引為帳内擊万俟醜奴及其枝黨轉戰數十合並破
之膂力絶倫被甲荷戈升陟峯嶺猶涉平路雖數十百
日不以為勞以功授宣武將軍子都督從太祖討平侯
莫陳悦遷都督賜爵邯鄲縣男魏孝武入關進爵石縣
伯邑五百戸大統初進爵為公增邑通前一千戸加通
直散騎常侍果性彊記兼有權略所行之處山川形勢
備能記憶兼善伺敵虛實揣知情狀有潜匿溪谷欲為
間偵者果登高望之所疑處往必有獲太祖由是以果
為虞侯都督每從征行常領侯騎晝夜廵察略不眠寢
從襲竇泰於潼關太祖依其規畫軍以勝返賞真珠金
帶一腰帛二百匹授征虜將軍又從復弘農攻拔河南
城獲郡守一人論功為最破沙苑戰河橋並有功授撫
軍將軍銀青光禄大夫增邑九百戸遷朔州刺史轉安
州刺史加帥都督九年從戰邙山軍還除河東郡守又
從大軍破稽胡於北山胡地險阻人迹罕至果進兵窮
討散其種落稽胡憚果勁健號為著翅人太祖聞之笑
曰著趐之名寕減飛將累遷大都督車騎大將軍儀同
三司驃騎大將軍開府儀同三司出為宜州刺史錄前
後功進爵襃中郡公魏恭帝元年授大將軍從賀蘭祥
討吐谷渾以功别封一子縣公武成二年又率軍破稽
胡大獲生口賜奴婢一百口除寕州刺史保定三年拜
少師進位柱國四年從尉遲迥圍洛陽軍退果所部獨
全天和初授華州刺史為政寬簡吏民稱之建德初薨
子明嗣大象末位至上大將軍黎州刺史與尉遲迥同
謀被誅
蔡祐字承先其先陳留圉人也曾祖紹為夏州鎮將徙
居高平因家焉祖護魏景明初為陳留郡守父襲名著
西州正光中万俟醜奴宼亂關中襲乃背賊棄妻子歸
洛陽拜齊安郡守及魏孝武西遷仍在關東後始拔難
西歸賜爵平舒縣伯除岐夏二州刺史卒贈原州刺史
祐性聰敏有行檢襲之背賊東歸也祐年十四事毋以
孝聞及長有膂力便騎射太祖在原州召為帳下親信
太祖遷夏州以祐為都督及侯莫陳悦害賀拔岳諸將
遣使迎太祖將赴夏州首望彌姐元進等隂有異計太
祖微知之先與祐議執元進祐曰狼子野心會當反噬
今若執縛不如殺之太祖曰汝大決也於是召元進等
入計事太祖曰隴賊逆亂與諸人戮力討之觀諸人輩
似有不同者太祖微以此言動之因目祐祐即出外衣
甲持刀直入瞋目叱諸人曰與人朝謀夕異豈是人也
蔡祐今日必斬姦人之頭因按劒臨之舉座皆叩頭曰
願有簡擇祐乃叱元進而斬之并其黨並伏誅一坐皆
戰慄不敢仰視於是與諸將結盟同心誅悦太祖以此
知重之乃謂祐曰吾今以爾為子爾其父事我後從討
悦破之又從迎魏孝武於潼關以前後功封萇鄉縣伯
邑五百戸大統初加寕朔將軍羽林監尋持節員外散
騎常侍進爵為侯增邑一千一百戸從太祖擒竇泰復
弘農戰沙苑皆有功授平東將軍太中大夫又從太祖
戰於河橋祐乃下馬步鬭手殺數人左右勸乘馬以備
急卒祐怒曰丞相養我如子今日豈以性命為念遂率
左右十餘人齊聲大呼殺傷甚多敵以其無繼遂圍之
十餘重謂祐曰觀君似是勇士但弛甲來降豈慮無富
貴耶祐罵之曰死卒吾今取頭自當封公何假賊之官
號也乃彎弓持满四面拒之東魏人弗敢逼乃募厚甲
長刀者直進取祐去祐可三十步左右勸射之祐曰吾
曹性命在一矢耳豈虛發哉敵人漸進可十步祐乃射
之正中其面應弦而倒便以矟刺殺之因此戰數合唯
失一人敵乃稍郤祐徐引退是戰也我軍不利太祖已
還祐至弘農夜中與太祖相會太祖見祐至字之曰承
先爾来吾無憂矣太祖心驚不得寢枕祐股上乃安以
功進爵為公增邑三百戸授京兆郡守九年東魏豫州
刺史高仲密舉州來附太祖率軍援之與齊神武遇戰
於邙山祐時著明光鐵鎧所向無前敵人咸曰此是鐵
猛獸也皆遽避之俄授青州刺史轉原州刺史加帥都
督尋除大都督十三年遭父憂請終喪紀弗許遷車騎
大將軍儀同三司加驃騎大將軍開府儀同三司侍中
賜姓大利稽氏進爵懷寕郡公魏恭帝二年中領軍六
官建授兵部中大夫江陵初附諸蠻騷動詔祐與大將
軍豆盧寕討平之三年拜大將軍給後部鼓吹以前後
功增邑并前四千戸别封一子縣伯太祖不豫祐與晉
公護賀蘭祥等侍疾及太祖崩祐悲慕不已遂得氣疾
孝閔帝踐阼拜少保祐與尉遲綱俱掌禁兵遞直殿省
時帝信任司會李植等謀害晉公護祐每泣諫帝不聽
尋而帝廢世宗即位拜小司馬少保如故帝之為公子
也與祐特相友昵至是禮遇彌隆御膳每有異味輒輟
以賜祐羣臣朝宴每被别留或至昏夜列炬鳴笳送祐
還宅祐以過蒙禮遇常辭疾避之至於婚姻尤不願交
於勢要尋以本官權鎮原州頃之授宣州刺史未之部
因先氣疾動卒於原州時年五十四祐少有大志與鄉
人李穆布衣齊名嘗相謂曰大丈夫當建立功名以取
富貴安能久處貧賤邪言訖各大笑穆即申公也後皆
如其言及從征伐常潰圍䧟陣為士卒先軍還之日諸
將爭功祐終無所競太祖乃歎之嘗謂諸將曰承先口
不言勲孤當代其論叙其見知如此性節儉所得禄皆
散與宗族身死之日家無餘財贈使持節柱國大將軍
大都督五州諸軍事原州刺史諡曰莊子正嗣官至使
持節車騎大將軍儀同三司祐弟澤頗好學有幹能起
家魏廣平王參軍丞相府兼記室加宣武將軍給事中
從尉遲迥平蜀授帥都督賜爵安彌縣男稍遷司輅下
大夫車騎大將軍儀同三司澧州刺史在州受賂總管
代王達以其功臣子弟密奏貰之後為邙州刺史不從
司馬消難被害
常善高陽人也世為豪族父安成魏正光末茹茹寇邊
以統軍從鎮將慕容勝與戰大破之時破六汗拔陵作
亂欲逼安成不從乃率所部討陵以功授伏波將軍給
鼔節後與拔陵連戰卒於陣善魏孝昌中從爾朱榮入
洛授威烈將軍都督加龍驤將軍中散大夫直寢封房
城縣男邑三百戸後從太祖平侯莫陳悦除天水郡守
魏孝武西遷授武衛將軍進爵武始縣伯增邑二百戸
大統初加平東將軍進爵為侯擒竇泰復弘農破沙苑
累有戰功除使持節衛將軍假驃騎大將軍秦州刺史
四年從戰河橋加大都督進爵為公除涇州刺史屬茹
茹入寇抄掠北邊善率所部破之盡獲所掠拜車騎大
將軍儀同三司遷驃騎大將軍開府儀同三司西安州
刺史轉蔚州刺史頻莅三蕃頗有政績魏恭帝二年進
爵永陽郡公增邑二千戸孝閔帝踐阼拜大將軍寕州
總管保定二年入為小司徒四年突厥出師與隋公楊
忠東伐令善應接之五年夏卒時年六十四贈使持節
柱國大將軍大都督延夏塩恒燕五州諸軍事延州刺
史子昇和嗣先以善勲拜儀同三司
辛威隴西人也祖大汗魏渭州刺史父生河州四面大
都督及威著勲追贈大將軍涼甘等五州刺史威少慷
慨有志略初從賀拔岳征討有功假輔國將軍都督及
太祖統岳之衆見威奇之引為帳内尋授羽林監封白
土縣伯邑五百戸從迎魏孝武因攻回洛城功居最大
統元年拜寕遠將軍增邑二百戸累遷通直散騎常侍
進爵為侯增邑三百戸從擒竇泰復弘農戰沙苑並先
鋒䧟敵勇冠一時以前後功授撫軍將軍銀青光禄大
夫從于謹破襄城又從獨孤信入洛陽經河橋陣加持
節進爵為公增邑八百戸五年授揚州刺史加大都督
十三年遷車騎大將軍儀同三司驃騎大將軍開府儀
同三司賜姓普毛氏出為鄜州刺史威時望既重朝廷
以桑梓榮之遷河州刺史本州大中正頻領二鎮頗得
民和閔帝踐阼拜大將軍進爵枹罕郡公增邑五千戸
及司馬消難來附威與達奚武率衆援接保定初復率
兵討丹州叛胡破之三年與達奚武攻陽關拔之明年
從尉遲迥圍洛陽還拜小司馬天和初進位柱國復為
行軍總管討綏銀等諸州叛胡並平之六年從齊王憲
東伐拔伏龍等五城建德初拜大司寇三年遷少傅出
為寕州總管宣政元年進位上柱國大象二年進封宿
國公增邑并前五千戸復為少傅其年冬薨時年六十
九威性持重有威嚴歴官數十年未嘗有過故得以身
名終兼其家門友義五世同居世以此稱之子永達嗣
大象末以威勲拜儀同大將軍
庫狄昌字恃德神武人也少便騎射有膂力及長進止
閑雅膽氣壯烈每以將帥自許年十八爾朱天光引為
幢主加討夷將軍從天光定關中以功拜寕遠將軍奉
車都尉統軍天光敗又從賀拔岳授征西將軍金紫光
禄大夫及岳被害昌與諸將議翊戴太祖從平侯莫陳
悦賜爵隂盤縣子加衛將軍右光禄大夫後從太祖迎
魏孝武復潼關改封長子縣子邑八百戸大統初進爵
為公增邑一千戸從破竇泰授車騎將軍左光禄大夫
又從復弘農戰沙苑昌皆先登䧟陣太祖嘉之授帥都
督四年從戰河橋除冀州刺史後與于謹破胡賊劉平
伏於上郡授馮翊郡守久之轉河北郡守十三年錄前
後功授大都督通直散騎常侍又從隋公楊忠破蠻賊
田社清昌功為最增邑三百戸拜儀同三司尋遷開府
儀同三司十六年出為東夏州刺史魏廢帝元年進爵
方城郡公增邑并前四千一百戸六官建授稍伯中大
夫孝閔帝踐阼拜大將軍後以疾卒
田弘字廣略高平人也少慷慨志立功名膂力過人敢
勇有謀略魏永安中䧟於万俟醜奴爾朱天光入關弘
自原州歸順授都督及太祖初統衆弘求謁見及論世
事深被引納即處以爪牙之任又以迎魏孝武功封鶉
隂縣子邑五百戸太祖常以所著鐵甲賜弘云天下若
定還將此甲示孤也大統三年轉帥都督進爵為公從
太祖復弘農戰沙苑解洛陽圍破河橋陣弘功居多累
蒙殊賞賜姓紇干氏尋授原州刺史以弘勲望兼至故
以衣錦榮之太祖在同州文武並集乃謂之曰人人如
弘盡心天下豈不早定即授車騎大將軍儀同三司魏
廢帝元年加驃騎大將軍開府儀同三司平蜀之後梁
信州刺史蕭韶等各據所部未從朝化詔弘討平之又
討西平叛羌及鳳州叛氐等並破之弘每臨陣摧鋒直
前身被一百餘箭破骨者九馬被十矟朝廷壯之信州
羣蠻反又詔弘與賀若敦等平之孝閔帝踐阼進爵鴈
門郡公邑通前二千七百戸保定元年出為岷州刺史
弘雖武將而動遵法式百姓頗安之三年從隋公楊忠
伐齊拜大將軍明年又從忠東伐師還乃旋所鎮吐谷
渾寇西邊宕昌羌潜相應接詔弘討之獲其二十五王
拔其七十二柵遂破平之天和二年陳湘州刺史華皎
來附弘從衛公直赴援與陳人戰不利仍以弘為江陵
總管及陳將吳明徹來寇弘與梁主蕭巋退保總南令
副總管高琳拒守明徹退乃還江陵尋以弘為仁夀城
主以逼宜陽齊將叚孝先斛律明月出軍定隴以為宜
陽援弘與陳公純破之遂拔宜陽等九城以功增邑五
百戸進位柱國大將軍建德二年拜大司空遷少保三
年出為總管襄郢昌豐唐蔡六州諸軍事襄州刺史薨
于州子恭嗣少有名譽早歴顯位大象末位至柱國小
司馬朝廷又追錄弘勲進恭爵觀國公
梁椿字千年代人也祖屈朱魏昌平鎮將父提内正郎
椿初以統軍從爾朱榮入洛復從榮破葛榮於滏口以
軍功進授都將後從賀拔岳討平万俟醜奴蕭寳夤等
遷中堅將軍屯騎校尉子都督普泰初拜征西將軍金
紫光禄大夫二年除高平郡守封盧奴縣男邑一百戸
大昌元年進授都督從太祖平侯莫陳悦拜衛將軍右
光禄大夫大統初進爵欒城縣伯增邑五百戸出為隴
東郡守尋進爵為公增邑五百戸遷梁州刺史從復弘
農戰沙苑與獨孤信入洛陽從宇文貴破東魏將堯雄
等累有戰功授車騎大將軍儀同三司大都督從戰河
橋進爵東平郡公增邑一千戸俄遷侍中驃騎大將軍
開府儀同三司七年從于謹討稽胡劉平伏椿擒其别
帥劉持塞又從獨孤信討岷州羌梁企定破之除清州
刺史在州雖無他政績而夷夏安之十三年從李弼赴
潁川援侯景别攻閻韓鎮斬其鎮城徐衛城主卜貴洛
率軍士千人降以功增邑四百戸孝閔帝踐阼除華州
刺史改封清陵郡公增邑通前三千七百戸二年入為
少保轉少傅保定元年拜大將軍卒於位贈恒鄜延丹
寕五州諸軍事行恒州刺史諡曰烈椿性果毅善於撫
納所獲賞物分賜麾下故每踐敵場咸得其死力雅好
儉素不營貲産時論以此稱焉子明魏恭帝二年以椿
功襲爵豐陽縣公尋授大都督遷車騎大將軍儀同三
司散騎常侍治小吏部歴小御伯御正下大夫保定五
年詔襲椿爵舊封回授弟朗天和中改封樂陵郡公除
上州刺史增邑并前四千三百戸
梁臺字洛都長池人也父去斤魏獻文時為隴西郡守
臺少果敢有志操孝昌中從爾朱天光討平關隴一歲
之中大小二十餘戰以功授子都督賜爵隴城鄉男普
泰初進授都督後隷侯莫陳悦討南秦州羣盗平之悦
表臺為假節衛將軍左光禄大夫進封隴城縣男邑二
百戸尋行天水郡事轉行趙平郡事頻治郡頗有聲績
未幾天光追臺還引入帳内及天光敗於寒陵賀拔岳
又引為心膂岳為侯莫陳悦所害臺與諸將議翊戴太
祖從討悦破之又拜天水郡守大統初復除趙平郡守
又與太僕石猛破两山屠各詔增邑一百戸轉平凉郡
守時莫折後熾結聚輕剽宼掠居民州刺史史寕討之
歴時不克臺陳賊形勢兼論攻取之策寕善而從之遂
破賊徒復與于謹破劉平伏錄前後勲授穎州刺史賜
姓賀蘭氏從援玉壁戰邙山授帥都督大統十五年拜
南夏州刺史加通直散騎常侍本州大中正增邑二百
戸魏廢帝二年遷使持節車騎大將軍儀同三司進驃
騎大將軍開府儀同三司加侍中孝閔帝踐阼進爵中
部縣公增邑通前一千戸武成中從賀蘭祥征洮陽先
登有功别封綏安縣侯邑一千戸詔聽轉授其子元慶
保定四年拜大將軍時大軍圍洛陽久而不拔齊騎奄
至齊公憲率兵禦之乃有數人為敵所執已去陣二百
餘步臺望見之憤怒單馬突入射殺兩人敵皆披靡執
者遂得還齊公憲每歎曰梁臺果毅膽决不可及也五
年拜鄜州刺史臺性疎通恕己待物至於蒞民處政尤
以仁愛為心不過識千餘字口占書啟辭意可觀年過
六十猶能被甲跨馬足不躡鐙馳射弋獵矢不虛發後
以疾卒
宇文測字澄鏡太祖之族子也高祖中山曾祖豆頽祖
騏驎父永仕魏位並顯達測性沉密少篤學每旬月不
窺戸牖起家奉朝請殿中侍御史累遷司徒右長史安
東將軍尚宣武女陽平公主拜駙馬都尉及魏孝武疑
齊神武有異圖詔測詣太祖言令密為之備太祖見之
甚歡使還封廣川縣伯邑五百戸尋從孝武西遷進爵
為公太祖為丞相以測為右長史軍國政事多委任之
又令測詳定宗室昭穆遠近附於屬籍除通直散騎常
侍黃門侍郎大統四年拜侍中長史六年坐事免尋除
使持節驃騎大將軍開府儀同三司大都督行汾州事
測政存簡惠頗得民和地接東魏數相鈔竊或有獲其
為宼者多縳送之測皆命解縳置之賓館然後引與相
見如客禮焉仍設酒餚宴勞放還其國并給糧餼衛送
出境自是東魏人大慙乃不為宼汾晉之間各安其業
两界之民遂通慶弔不復為仇讐矣時論稱之方於羊
叔子或有告測與外境交通懷貳心者太祖怒曰測為
我安邊吾知其無貳志何為間我骨肉生此貝錦乃命
斬之仍許測以便宜從事八年加金紫光禄大夫轉行
綏州事每歲河冰合後突厥即來寇掠先是常預遣居
民入城堡以避之測至皆令安堵如舊乃於要路數百
處並多積柴仍遠斥候知其動静是年十二月突厥從
連谷入寇去界數十里測命積柴之處一時縱火突厥
謂有大軍至懼而遁走自相蹂踐委棄雜畜及輜重不
可勝數測徐率所部收之分給百姓自是突厥不敢復
至測因請置戍兵以備之十年徵拜太子少保十二年
十月卒於位時年五十八太祖傷悼親臨慟焉仍令水
池公護監護喪事贈本官諡曰靖測性仁恕好施與衣
食之外家無蓄積在洛陽之日曾被竊盗所失物即其
妻陽平公主之衣服也州縣擒盗并物俱獲測恐此盗
坐之以死乃不認焉遂遇赦得免盗既感恩因請為測
左右及測從魏孝武西遷事極狼狽此人亦從測入關
竟無異志子該嗣歴官内外位至上開府儀同三司臨
淄縣公測弟深
深字奴干性鯁正有器局年數歲便累石為營伍并折
草作旌旗布置行列皆有軍陣之勢父永遇見之乃大
喜曰汝自然知此於後必為名將至永安初起家祕書
郎時羣盗蜂𧺫深屢言時事爾朱榮雅知重之拜厲武
將軍尋除車騎府主簿三年授子都督領宿衛兵卒及
齊神武舉兵入洛孝武西遷既事起倉卒人多逃散深
撫循所部並得入關以功賜爵長樂縣伯太祖以深有
謀略欲引致左右圖議政事大統元年乃啟為丞相府
主簿加朱衣直閤尋轉尚書直事郎中及齊神武屯蒲
坂分遣其將竇泰趣潼關高敖曹圍洛陽太祖將襲泰
諸將咸難之太祖乃隐其事陽若未有謀者而獨問策
於深對曰竇氏歡之驍將也頑凶而勇戰亟勝而輕敵
歡每仗之以為禦侮今者大軍若就蒲坂則高歡拒守
竇泰必援之内外受敵取敗之道也不如選輕銳之卒
潜出小關竇性躁急必來决戰高歡持重未即救之則
竇可擒也既虜竇氏歡勢自沮回師禦之可以制勝太
祖喜曰是吾心也軍遂行果獲泰而齊神武亦退深又
說太祖進取弘農復克之太祖大悦謂深曰君即吾家
之陳平也是冬齊神武又率大衆度河涉洛至於沙苑
諸將皆有懼色唯深獨賀太祖詰之曰賊來充斥何賀
之有對曰高歡之撫河北甚得衆心雖乏智謀人皆用
命以此自守未易可圖今懸師度河非衆所欲唯歡恥
失竇氏愎諫而來所謂忿兵一戰可以擒也此事昭然
可見不賀何為請假深一節發王羆之兵邀其走路使
無遺類矣太祖然之尋而大破齊神武軍如深所策四
年從戰河橋六年别監李弼軍討白額稽胡並有戰功
俄進爵為侯歴通直散騎常侍東雍州别駕使持節大
都督東雍州刺史深為政嚴明示民以信抑挫豪右吏
民懷之十七年入為雍州别駕魏恭帝二年進車騎大
將軍儀同三司散騎常侍六官建拜小吏部下大夫孝
閔帝受禪進位驃騎大將軍開府儀同三司遷吏部中
大夫武成元年除幽州刺史改封安化縣公二年徵拜
宗師大夫轉軍司馬保定初除京兆尹入為司會中大
夫深少喪父事兄甚謹性多奇譎好讀兵書既在近侍
每進籌策及在選曹頗獲時譽性仁愛情隆宗黨從弟
神譽神慶幼孤深撫訓之義均同氣世亦以此稱焉天
和三年卒於位贈使持節少師恒雲蔚三州刺史諡曰
成康子孝伯自有傳
史臣曰太祖屬禍亂之辰以征伐定海内大則連兵百
萬繋以存亡小則轉戰邊亭不闋旬月是以人無少長
士無賢愚莫不投筆要功横戈請奮若夫數將者並攀
翼雲漢底績屯夷雖運移年世而名成終始美矣哉以
赫連逹之先識而加之以仁恕蔡祐之敢勇而終之以
不伐斯豈企及所致乎抑亦天性也宇文測昆季政績
謀猷咸有可述其當時之良臣歟
周書卷二十七
周書卷二十七考證
田弘𫝊子恭嗣北史云子仁恭嗣脱一仁字
周書卷二十七考證
