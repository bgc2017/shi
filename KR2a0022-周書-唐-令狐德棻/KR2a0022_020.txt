周書卷二十
唐令狐德棻等撰
列傳第十二
王盟
賀蘭祥
尉遲綱
叱列伏龜
閻慶
王盟字子仵明德皇后之兄也其先樂浪入六世祖波
前燕太宰祖珍魏黃門侍郎贈并州刺史樂浪公父羆
伏波將軍以良家子鎮武川因家焉魏正光中破六汗
拔陵攻陷諸鎮盟亦為其所擁拔陵破後流寓中山孝
昌初除積射將軍從蕭寳夤西征寳夤僭逆盟遂逃匿
民間以觀其變及爾朱天光入關盟出從之随賀拔岳
為前鋒擒万俟醜奴平秦隴常先登力戰拜征西將軍
平秦郡守太祖將討侯莫陳悦徵盟赴原州以為留後
大都督鎮高平悦平除原州刺史魏孝武至長安封魏
昌縣公邑一千戸大統初復加車騎大將軍儀同三司
三年徵拜司空尋轉司徒迎魏文帝悼后於茹茹加侍
中遷太尉魏文帝東征以留後大都督行雍州事節度
關中諸軍趙青雀之亂盟與開府李虎輔魏太子出頓
渭北事平進爵長樂郡公增邑并前二千戸賜姓拓拔
氏東魏侵汾川圍玉壁盟以左軍大都督守蒲坂軍還
遷太保九年進位太傅加開府儀同三司盟姿度宏雅
仁而汎愛雖位居師傅禮冠羣后而謙恭自處未嘗以
勢位驕人魏文帝甚尊重之及有疾數幸其第親問所
欲其見禮如此大統十一年薨贈本官諡曰孝定子勵
字醜興性忠果有才幹年十七從太祖入關及太祖平
秦隴定關中勵常侍從太祖嘗謂之曰為將坐見成敗
者上也被堅執銳者次也勵曰意欲兼之太祖大笑尋
拜平東將軍散騎常侍賜爵梁甫縣公大統初為千牛
備身直長領左右出入卧内小心謹肅魏文帝嘗曰王
勵可謂不二心之臣也沙苑之役勵以都督領禁兵從
太祖勵居左翼與帳下數十人用短兵接戰當其前者
死傷甚衆勵亦被傷重遂卒於行間時年二十六太祖
深悼焉贈使持節太尉領尚書令十州諸軍事雍州刺
史追封咸陽郡公諡曰忠武子弼襲爵尚魏安樂公主
官至撫軍將軍大都督通直散騎常侍勵弟懋字小興
盟之征西以懋尚幼留在山東永安中始入關與盟相
見遂從征伐大統初賜爵安平縣子授揚烈將軍從盟
迎魏悼后還拜城門校尉魏文帝東征以撫軍將軍兼
太子左率留守俄轉右率歴尚食典御領左右武衛將
軍錄前後功進爵為公增邑千戸遷右衛將軍于時疆
場交兵未申喪紀服齊斬者並墨縗從事及盟薨懋上
表辭位乞終喪制魏文帝不許累遷大都督散騎常侍
使持節車騎大將軍儀同三司驃騎大將軍開府儀同
三司侍中左衛將軍領軍將軍懋性温和小心敬慎宿
衛宫禁十有餘年勤恪當官未嘗有過魏文帝甚嘉之
廢帝二年除南岐州刺史進爵安寧郡公增邑并前二
千戸魏恭帝二年遷大將軍大都督後拜小司宼卒于
官子悦嗣官至大將軍同州刺史改封濟南郡公盟兄
子顯幼而敏悟沉靜少言初為太祖帳内都督累遷奉
車都尉寧朔將軍車騎大將軍儀同三司燕朔顯蔚四
州諸軍事燕州刺史驃騎大將軍開府儀同三司光祿
卿鳳州刺史賜爵洛邑縣公進位大將軍卒子誼嗣誼
倜儻有大志深為高祖所親委少歴顯職見重於時位
至柱國平陽郡公宣帝即位進封揚國公拜大司空大
象末襄州總管上柱國
賀蘭祥字盛樂其先與魏俱起有紇伏者為賀蘭莫何
弗因以為氏其後有以良家子鎮武川者遂家焉父初
真少知名為鄉閭所重尚太祖姊建安長公主保定二
年追贈太傅柱國常山郡公祥年十一而孤居喪合禮
長於舅氏特為太祖所愛雖在戎旅常博延儒士教以
書傳太祖初入關祥與晉公護俱在晉陽後乃遣使迎
致之語在護傳年十七解褐奉朝請加威烈將軍祥少
有膽氣志在立功尋擢補都督恒在帳下從平侯莫陳
悦又迎魏孝武以前後功封撫夷縣伯邑五百戸仍從
擊潼關𫉬東魏將薛長孺又攻回洛城拔之還拜左右
直長進爵為公增邑并前一千三百戸大統三年從儀
同于謹攻楊氏壁祥先登克之遷右衛將軍加持節征
虜將軍沙苑之役詔祥留衛京師後以留守功增邑八
百戸尋除鎮西將軍四年魏文帝東伐祥領軍從戰河
橋以功加使持節大都督八年遷車騎大將軍儀同三
司散騎常侍九年從太祖與東魏戰於邙山進位驃騎
大將軍開府儀同三司加侍中十四年除都督三荆南
襄南雍平信江随二郢浙十二州諸軍事荆州刺史進
爵博陵郡公先是祥嘗行荆州事雖未朞月頗有惠政
至是重往百姓安之由是漢南流民襁負而至者日有
千數遠近蠻夷莫不欵附祥随機撫納咸得其歡心時
盛夏亢陽祥乃親巡境内觀政得失見有發掘古冡暴
露骸骨者乃謂守令曰此豈仁者之為政耶於是命所
在收葬之即日澍雨是歲大有年州境先多古墓其俗
好行發掘至是遂息祥雖太祖密戚性甚清素州境南
接襄陽西通岷蜀物産所出多諸珍異時既與梁通好
行李往來公私贈遺一無所受梁雍州刺史岳陽王蕭
察欽其節儉乃以竹屛風絺綌之屬及以經史贈之祥
難違其意取而付諸所司太祖後聞之並以賜祥尋被
徵還十六年拜大將軍太祖以涇渭溉灌之處渠堰廢
毁乃命祥修造富平堰開渠引水東注於洛功用既畢
民獲其利魏廢帝二年行華州事後改華州為同州仍
以祥為刺史尋拜尚書左僕射六官建授小司馬孝閔
帝踐祚進位柱國遷大司馬時晉公護執政祥與護中
表少相親愛軍國之事護皆與祥參謀及誅趙貴廢孝
閔帝祥有力焉武成初吐谷渾侵凉州詔祥與宇文貴
總兵討之祥乃遣其軍司檄吐谷渾曰夫二氣既分三
才定位樹之以君本為黔首豈使悖義違道肆於民上
昔魏氏不綱羣方幅裂犲狼横噬龜玉已毁喁喁黔黎
咸墜塗炭我先皇神武應期一匡天下東戡南剪無思
不服天鑑有周世篤英聖遂廓洪基奄荒萬㝢固則神
臯西嶽險則百二猶在卿士師師羣后率職故知三靈
之所睠集四隩之所來蘇也彼國世在西垂作藩於魏
值中原政亂遂阻皇風首鼠两端伺我邊隙先皇含垢
藏疾仍存聘享欲睦之以隣好申之以婚姻彼國苞藏
禍心屢違盟約外結仇讐自貽近患是故往年致突厥
之師也自爾迄今蜂蠆彌毒入我姑臧俘我河縣芟夷
我菽麥虔劉我蒼生我皇武以止戈文以懷遠德覃四
海化溢八荒以彼惡稔禍盈故命龔行九伐武臣猛將
天張雷動皆六郡良家三秦精銳揮戈擐甲同萃龍沙
柱國博陵公祥貴戚重望乃文乃武受脤廟堂元戎啓
路太傅燕國公于謹英猷不世應變無窮仗旄指麾為
其謀主柱國化政公貴早播威聲竒正兼設直取龍涸
濟自南河突厥與國睦親同恥反道驅引弓之民總穹
廬之衆解鞍成山雲蒸霧合往歲王師西伐成都不守
桴鼓南臨江陵底定鑿空萬里闢地千都荒服畏威膜
拜厥角成敗之機較然可見若能轉禍為福深識事宜
君臣相率輿櫬稽顙則爵等顯除永蕃西服如其徘徊
危邦覬延時漏覆宇湮祀良助寒心幸思嘉謀以圖去
就遂與吐谷渾廣定王鍾留王等戰破之因拔其洮陽洪
和二城以其地為洮州撫安西土振旅而還進封凉國
公邑萬戶保定四年薨年四十八贈使持節太師同岐
等十二州諸軍事同州刺史諡曰景有七子敬讓璨師
寬知名敬少歴顯職封化隆縣侯後襲封凉國公位至
柱國大將軍華州刺史讓大將軍鄜州刺史河東郡公
璨開府儀同三司宜陽縣公隋文帝與祥有舊開皇初
追贈上柱國
尉遲綱字婆羅蜀國公迥之弟也少孤與兄迥依託舅
氏太祖西討關隴迥綱與母昌樂大長公主留守晉陽
後方入關從太祖征伐常陪侍帷幄出入卧内後以迎
魏孝武功拜殿中將軍大統元年授帳内都督從儀同
李虎討曹泥破之又從破竇泰以功封廣宗縣伯邑五
百戸仍從復宏農克河北郡戰沙苑皆有功綱驍果有
膂力善騎射太祖甚寵之委以心膂河橋之戰太祖馬
中流矢因而驚奔綱與李穆等左右力戰衆皆披靡太
祖方得乘馬以前後功增邑八百戸進爵為公仍拜平
遠將軍步兵校尉八年加通直散騎常侍太子武衛率
前將軍轉帥都督東魏圍玉壁綱從太祖救之九年春
太祖復與東魏戰於邙山大軍不利人心離解綱勵將
士盡心翊衛遷大都督十四年拜車騎大將軍儀同三
司加散騎常侍增邑三百戶俄遷驃騎大將軍開府儀
同三司加侍中進爵昌平郡公十七年出為華州刺史
魏廢帝二年拜大將軍兼領軍將軍及帝有異謀言頗
漏泄太祖以綱職典禁旅使密為之備俄而廢帝立齊
王仍以綱為中領軍總宿衛綱兄迥率衆伐蜀綱從太
祖送之於城西見一走兔太祖命綱射之誓曰若獲此
兔必當破蜀俄而綱𫉬兔而反太祖喜曰事平之日當
賞汝佳口及克蜀賜綱侍婢二人又常從太祖北狩雲
陽値五鹿俱起綱獲其三每從遊宴太祖以珍異之物
令諸功臣射而取之綱所獲輙多孝閔帝踐阼綱以親
戚掌禁兵除小司馬又與晉公護廢帝語在護傳世宗
即位進位柱國大將軍武成元年進封吳國公邑萬戶
除涇州總管五州十一防諸軍事涇州刺史是歲大長
公主薨于京師綱去職尋起復本官保定元年拜少傅
俄而授大司空二年出為陜州總管七州十三防諸軍
事陜州刺史四年晉公護東討乃配綱甲士留鎮京師
綱以天子在宫必無内慮乃請出外頓於咸陽大軍還
綱復歸鎮天和二年以綱政績可稱賜帛千叚糓六千
斛錢二十萬增邑四百戶陳公純等以皇后阿史那氏
自突厥將入塞詔徵綱與大將軍王傑率衆迎衛於境
首三年追論河橋之功封一子縣公邑一千戶四年五
月薨于京師時年五十三贈太保十二州諸軍事同州
刺史諡曰武第三子安以嫡嗣大象末位至柱國安兄
運别有𫝊運弟勤少歴顯位大象末青州總管起兵應
伯父迥事在迥𫝊安弟敬尚世宗女河南公主位至儀
同三司
叱列伏龜字摩頭陁代郡西部人也世為部落大人魏
初入附遂世為第一領民酋長至龜容貎瓌偉腰帶十
圍進止詳雅兼有武藝嗣父業復為領民酋長魏正光
五年廣陽王深北征請龜為寧朔將軍委以帳内兵事
尋除善無郡守孝昌三年又除别將從長孫稚西征以
戰功累遷征西將軍金紫光祿大夫後還洛授都督遂
為齊神武所寵任加授大都督沙苑之敗随例來降太
祖以其豪門解縛禮之仍以邵惠公女妻之大統四年
封長樂縣公邑一千戶自此常從太祖征討亟有戰功
八年出為北雍州刺史加大都督尋進位車騎大將軍
儀同三司散騎常侍十四年徵拜侍中加驃騎大將軍
開府儀同三司除恒州刺史增邑通前一千四百戶十
七年卒子椿嗣椿字千年世宗時拜車騎大將軍儀同
三司尋遷驃騎大將軍開府儀同三司改封永世縣公
邑一千二百戶保定二年授幽州刺史天和初除左宫
伯進位大將軍
閻慶字仁慶河南河隂人也曾祖善仕魏歴龍&KR0750;將軍
雲州鎮將因家於雲州之盛樂郡祖提使持節車騎大
將軍燉煌鎮都大將父進有謀略勇冠當時正光中拜
龍驤將軍屬衛可孤作亂攻圍盛樂進率衆拒守緜歴
三載晝夜交戰未嘗休息以少擊衆城竟獲全以功拜
盛樂郡守慶幼聰敏重然諾風儀端肅望之儼然及衛
可孤侵逼盛樂慶随父固守頗有力焉拜别將稍遷輕
車將軍加給事中後以軍功拜步兵校尉中堅將軍既
而齊神武舉兵入洛魏孝武西遷慶謂所親曰高歡跋
扈將有簒逆之謀豈可苟安目前受其控制也遂以大
統三年自宜陽歸闕太祖謂慶曰高歡逆亂宇内分崩
羣盗競興人皆徇已卿遂能盡忠貞之節重君臣之義
背逆歸順捨危就安雖古人所稱何以加也即拜中堅
將軍奉車都尉河橋之役以功拜前將軍太中大夫遷
後將軍封安次縣子邑四百戶及邙山之戰先登陷陳
拜撫軍將軍大都督進爵為伯增邑五百戶慶善於綏
撫士卒未休未嘗先舍故能盡其死力屢展勲勞累遷
使持節車騎大將軍儀同三司散騎常侍驃騎大將軍
開府儀同三司雲州大中正加侍中賜姓大野氏孝閔
帝踐祚出為河州刺史進爵石保縣公增邑千戶州居
河外地接戎夷慶留心撫納頗稱簡惠就拜大將軍進
爵大安郡公邑戶如舊入為小司空除雲州刺史轉寧
州刺史慶性寬和不苛察百姓悦之天和六年進位柱
國晉公護母慶之姑也護雖擅朝而慶未嘗阿附及護
誅高祖以此重之乃詔慶第十二子毗尚帝女清都公
主慶雖位望隆重婚連帝室常以謙慎自守時人以此
稱之建德二年抗表致仕優詔許焉慶既衰老恒嬰沉
痼宣帝以其先朝耆舊特異常倫乃詔靜帝至第問疾
賜布帛千叚醫藥所須令有司供給大象二年拜上柱
國隋文帝踐極又令皇太子就第問疾仍供醫藥之費
開皇二年薨時年七十七贈司空荆譙浙湖澧廣蒙七
州諸軍事荆州刺史諡曰成長子常先慶卒次子毗嗣
大象末位至大將軍
史臣曰中陽御歴沛邑多封侯白水配天南陽皆貴戚
是知階緣近屬以取寵榮其來尚矣王盟等始以親黨
升朝終以才能進逹勤宣運始位列周行實參迹於功
臣盖弗由於恩澤也
周書卷二十
周書卷二十考證
王盟𫝊王盟字子仵子仵北史作子什
子勵勵北史作勱及後諸勵字同
賀蘭祥𫝊賀蘭祥字盛樂北史同(臣文淳)按晉蕩公
護𫝊作盛洛北史亦同樂與洛未知孰是
閻慶傳次子毗嗣嗣監本訛稚今從北史
周書卷二十考證
