滇考紀事本末類
提要
(臣)等謹案滇考二卷
國朝馮甦撰甦字再來臨海人順治戊戌進士
官至刑部侍郎是書乃康熙元年甦為永昌
府推官時作凢一切山川人物物産皆削不
載惟自莊蹻通滇至明末
國初撮其沿革之舊迹治亂之大端仿紀事本
末之體標題記述為三十七篇每事皆首尾
完具端緒分明在輿記之中又為别體非採
綴𤨏聞條理不相統貫者比其中建文遯迹
一篇雖不免沿致身錄之說至其征麓川三
宣六慰鎮守太監議開金沙江諸篇皆視史
𫝊為詳且著書之時距今僅百餘年所言形
勢往往足以資考證愈於標題名勝徒供登
臨吟詠者多矣乾隆四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
滇考序
學而不眀於治亂之故無貴乎其學也仕而不察於治
亂之由無貴乎其仕也頋學在端其本源而仕必鏡乎
往事知往所以治即知今所以致治矣知往所以亂即
知今所以彌亂矣滇固昔所稱易亂而難治者也我
國家勞百萬師以取之特留藩旗設行臺大臣以理之
内而三使司外而分四道十鎮一十八郡以交制之其
不鄙棄遠人欲與同享太平之盛之意甚厚官此土者
頋勿能考人情土俗所宜登斯民於袵席揆諸學古入
官之義不有恧乎予小子承乏理金齒三稔矣幸得免
覆餗平反之暇思進觀前代之事蹟而載籍缺然年來
往還滇洱間殘編斷簡以次購集大抵乘苦於繁而寡
要稗失於怪而不經因不揣固陋舉其事之最著者分
題彙輯為三十有七篇名之曰滇考自戰國迄明其間
治亂之數釐然備陳於是知滇非難治也予之以鄭純
張翕賽典赤諸人欲無治不可得也非易亂也予之以
張虔陀劉深陳典諸人欲無亂不可得也非易亂而難
治也予之以陳立楊竦韋仁壽諸人欲無轉亂以為治
不可得也傳曰學者效也又曰仕而優則學此予滇考
一書之所為作乎若夫山川之融結人物之生聚仙真
佛子之出沒則向者乘與稗備之非予所能盡收也予
所考者為仕而學者考也又曰在端其本源何也操之以
廉㓗行之以仁恕無往而不得治焉不必考亦可也旹
康熙四年歲次乙巳仲春中浣永昌軍民府推官天台
馮甦書
