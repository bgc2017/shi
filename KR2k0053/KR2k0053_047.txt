廣東通志卷四十七
人物志忠烈(四至自明忠烈傳起隠逸傳訖)
明唐奎字景文南海人洪武初以經明行修薦授增
城教諭博洽羣書鄉人號曰唐書匭湛菜民作亂往
諭之被執不屈罵賊而死子豫在孝義傳
陳敬增城人洪武十四年以賢良舉授禮部主客司
郎中遇事敢為以事左遷雲南曲靖府幕官尋署劍
川州事劍川鄰寇竊發來攻州城敬親率壯士禦之
衆寡不敵其下欲退敬瞋目大呼奮勇前進力戰而
死事聞命有司恤其喪
龍敏號松巖順德人正統末黃蕭養入境脅敏歸附
敏抗義不屈偕二子淵源闔門八口同死止存幼子
澈外戚何氏撫而育之澈子宣和弘治壬子舉人晉
江令孫堯達嘉靖己酉舉人永定令
梁奎字文燦順德人以弘治己酉鄉薦判袁州府桃
源賊薄城奎出戰墮馬被執死之詔進秩錄其二子
祀於崇義祠
區瑞順德人初為諸生負節使氣學師銜之言於督
學黜為吏後為德興典史捕桃源賊有功已奉檄城
萬年賊突至被獲欲降之瑞指其腹曰此中皆節義
文章豈可屈耶遂被害事聞亦錄其子與奎竝祀
黎民衷字惟和貫次子器宇端凝言笑不苟弱齡即
工古文詞嘉靖丙辰成進士授行人擢稽勲司主事
晉員外陞騐封郎中謝絶請託奸胥斂手會有屬貴
人欲得王府科者是科司宗室襲代多賕賂民衷執
弗與以是見忌出為廣西參政禁餽獻剔蠧弊度支
以饒甲子季冬自横州行部歸迎春之夕蠻寇銀豹
等踰城劫藩庫衆莫敢格民衷聞冠帶而出左右勸
止不顧奮身直前率守者與戰力寡不支遂被數創
輿歸同列來省民衷問曰公等皆安在府蔵無恙否
言訖遂絶年四十七撫按以事聞詔賜葬遣官護其
喪歸士民請祀名宦所著有司封集
林咸字季虚番禺人嘉靖癸夘舉于鄉知惠安縣歲
戊午倭攻惠安居民僅九百家倭四倍之咸悉力拒
守有越城者手斬之懸首旌竿擒馘七十餘人賊以
吕公車攻城咸製敵棚三座外施絮被内蔵銃弩火
鎗射之賊解圍去尋流刦鴨山咸整兵往禦躬冒矢
石為士卒倡騎陷于淖死之巡按御史樊獻科為文
致祭状聞贈府通判廕子
李堯卿字唐馮番禺人嘉靖癸夘舉於鄉丙辰授寧
德令惠政大行民甚德之倭頻年入寇寧德當其衝
堯卿先戒嚴修城濬隍練兵飾器已而倭寇數千來
攻知有備遂解去父老上其績督府檄奬之歲辛酉
倭寇復至繞城而攻堯卿仗劎督戰踰旬城中力竭
外援不至攻轉急堯卿度勢亟不可支遂解印遣人
馳省下為死守計亡何城陷死之状聞贈太僕寺丞
廕子翁齡為太學生
黃尚正東莞人任江西龍泉縣秀洲巡檢嘉靖辛酉
流賊數千掠縣尚正率兵迎戰殺數十人賊退走雩
田尚正追至復戰後兵不繼與僕有進俱為賊所執
尚正紿賊釋僕取贖潜約縣令剋期外攻尚正為内
應且囑僕曰若吾不幸而死乃職分無憾尸不可誤
收遍體有正字者是至夜尚正乘賊醉刃其渠帥數
人縣兵不至遂被害餘賊無主皆四散奔潰泉境以
寧事聞特贈太僕寺丞廕其子承忠入監泉民相率
建祠祀焉
葉霑雨龍門食餼生員重信義有武略時山寇剽掠
霑雨散財募勇士以相保聚人皆樂附嘉靖間分巡
使者檄捕反寇文朝至而夕獻俘後奉府檄滅黃孫
峝寇赴博羅縣召斬賊首亞公總平之辛酉江源賊
圍城急知縣劉潜以蠟書召霑雨賊聞之解圍去霑
雨追至鐵岡斬賊數百破其二砦奪回俘掠隨同副
將翟子竒奮勇搗巢遇伏皆死之訃聞野哭巷弔上
官令立祠於演武亭左歲祭之子竒配焉其後兄霑
霖剿大寇鄧廷鳳黎永元亦死于戰又有黃茂光者
鐵岡人隆慶辛未水源賊流刦茂光率鄉勇三戰三
捷殲賊首劉四德後為賊所襲没于陣縣旌其廬
唐夢鯤字化卿番禺人家貧力學萬歷乙夘舉於鄉
四上春官不第就閩福寧州學正福寧距省五百里
路多險惡夢鯤力請學使者巡臨考較士德之擢知
仙居縣丁内艱補知天台改知富川復改分水歷宰
四邑皆有政聲時四川礦徒與湖南江華盜公行剽
掠兩省會剿無功諸猺怙亂逆拒官軍夢鯤獨單騎
入峝猺人聽命權要忌之謫池州府經歷甫至值楚
豫叛兵自武昌順流而東所過焚掠當軸知夢鯤才
委署池陽事夢鯤乘城力守男婦避難者争趨入城
守者拒弗納民皆望城哭夢鯤選其老稚者入城廩
之閱月事平擢知寳雞縣時流寇已至潼關或謂夢
鯤曰公年垂耳順可無往矣夢鯤顧星夜交馳甫入
境而潼關失守賊欲取道寳雞夢鯤力禦之未幾李
自成據西安三秦相繼陷没夢鯤知寳雞終不能獨
完遂縊於官署時崇禎癸未十二月十八日也事聞
贈光禄寺少卿賜祭葬
黎弘業字孟擴順德人天啓辛酉舉於鄉選知和州
州為淮南沃壤而弘業身處脂膏苞苴不入惟以養
民積粟剔奸補弊為事崇禎八年張獻忠自廬陽三
犯州鄙弘業督率士民堅守閱數月賊不入境人有
懈志弘業益申儆臘月賊復來衆數十萬繞城數匝乘
大雪斬關而入弘業巷戰敗績引佩刀自刺不殊復
裹創上馬摧鋒而死一門俱盡事聞詔賜葬祭贈太
僕寺卿廕一子入監順治八年和州學正劉蘇列状
上請奉祀名宦
劉士斗字瞻甫南海人天啓丁夘舉於鄉崇禎辛未
成進士初任知太倉州多惠政以公正忤時降江西
按察司知事不以閒散自外兢兢執法檄署撫州推
官丁繼母艱歸服闋補成都推官至則撫善良繩奸
宄旋署府篆綢繆撫輯憂勤備至已擢戶部主攻尋
晉江西及湖南道參議百姓痛哭遮留士斗亦不忍
遽去甲申八月闖賊破成都士斗罵賊遇害闔門二
十餘人悉殉義死
鄺曰廣字居節番禺人崇禎丁丑進士授襄陽府推
官耿介自持善理冤獄上官交薦之會流氛肆虐曰
廣矢忠報國檄往荆州督餉拮据萬状十四年二月
曰廣還署忽賊衆攻城吏人請避其鋒廣叱之曰我
若退步百姓何恃身先登陣受矢刃而死家人在官
署曰廣不肯傳語恐搖人心城陷俱被害越七日其
僕鄺茂興於南門城上得廣屍士民舁棺殮之報鄖
陽巡撫袁繼咸親行祭奠
馬觀鵬字扶泰順德人少英勇奮身從戎崇禎間隨
征流賊有功授江西參將守贑州加副將進階飛虎
將軍時年二十四方乞假歸娶猝遇報急衆將請堅
守以待鵬曰不可以私情誤公事遂進兵力戰而死
妻譚氏聞訃矢節在列女傳
霍子衡字覺商南海人瑞州郡丞騰蛟之子弱冠舉
萬歷丙午鄉書初授海康教諭擢國子監助教改都
察院司務遷戶部主事晉郎中管京糧廳出知袁州
府廉潔自持擢太僕寺少卿甲申流賊陷京師遂歸
後竟死節其妾與諸子婦咸從之丙戌冬十二月總
督佟養甲入廣州親往祭奠表其門曰闔門死節之
家同時死者衡姊子番禺舉人梁朝鍾及舉人樊于
震諸生郭景相樊良佐黎士竒李應春樊廷槐孫玉
□玉球南海舉人梁萬爵龍門舉人廖翰標等
右廣州府
鄧顒字伯昂樂昌人少精星術登正統壬戌進士奉
使楚藩勞衛士卻贐不受楚藩嘉之且上其事明年
授江西永豐知縣平易近民剔除積弊復奏減額外
賦歡聲載道玉山有被殺者冤久不雪檄顒治之顒
衣冠隠几卧神啓其衷遂正厥辜境内有樹妖為祟
部民又争祀妖神以為能免癘疫而終歲大旱顒極
誠籲天俄而大雨如注雷震樹及神像上官高其能
疑獄輙委之嘗涖事浦城釋當籍没者三十家覈銀
冶免課數千兩布政使吳潤三疏薦之未報適葉宗
留反於浙鄧茂七反於閩永豐當兩寇衝顒嚴為之
備寇至輙俘之後寇勢轉盛都督劉聚都御史張楷
擁兵鉛山逗遛不前寇從浦城直壓永豐顒率兵千
餘迎戰俘賊將二人乘勝而前遇伏被執見宗留罵
曰我為國殺賊恨不磔汝肉裂汝肝遺憾也遂被害
俄而雷雨大作宗留驚懼舁屍高灃巡司署中巡按
御史韓雍以状聞詔贈光禄少卿遣郡倅李實祭于
其家給帛六十匹粟三十石助葬事天順元年給事
中白瑩為請諡忠毅配祀張九齡祠仍檄廣信府與
張叔夜等並祀子瑗字良璧景泰丙子舉於鄉授大
理評事擢湖廣按察僉事分巡湖北境接貴州徵發
煩劇民不堪命瑗不得行其志致仕歸弟球亦領鄉
書有學行師事陳獻章布政使吳廷舉甚重之
吳洪進翁源人天順初廣西猺獠四出侵掠再迫翁
源悉力拒之成化元年寇復至洪進為捕盜老人帥
衆戰於城南伏兵猿藤逕生擒渠魁一人殺賊三百
餘人以為寇不足平進戰于獅子嶺陷陣死之知縣
陶鼎為之立祠
何士仁翁源人正德十一年三浰劇賊池仲容自稱
金龍王流刦翁源南贑督府王守仁合江廣之師剿
之士仁以隂陽官從征有功入九連山搗巢歿于陣
邑令傅雲祀之于忠義祠
李貢字祖禹英德人正德間為荔波令時田州土官
岑猛叛從督府姚鏌征之中流矢而死
徐本和英德人嘉靖二十五年賊掠大灣鄉本和為
民兵總目率衆截捕先登斬級後援不至遂遇害縣
令陳維賢厚葬祭之
劉廷龍英德人年踰六十勇力未衰嘉靖中大羅山
猺賊寇境與同邑周應乾並舉義勇統兵禦戰廷龍
執戈躍馬與賊格鬭斬獲甚衆馬蹶被殺應乾亦力
戰歿於陣知縣諶廷詔為立義勇祠
范漢字印泉英德人與弟潮以武略聞萬歷四十四
年十八山流賊行刦通鄉漢兄弟率兵追賊至野猪
灣殺百餘人救出被掠男婦數百援兵不至與弟潮
皆陣亡鄉人祀之保安廟側南韶兵備劉穏旌之曰
勇冠三軍
鄧葵樂昌人忠義鄧顒後裔邑諸生性負剛俠崇禎
辛未流賊破城葵奮身維護縣令林開馥罵賊而死
李能一英德人讀書為儒崇禎四年流賊刦塘下村
族衆被掠能一獨與賊鬭斬九賊賊以鎗刺之奪其
鎗復斃二賊鎗折被擒賊逼之跪能一厲聲罵賊不
屈竟死之
陳志召英德人充鄉總與其二弟皆以勇藝稱崇禎
四年流寇刦掠大陂等處地方志召統鄉兵百餘血
戰衆寡不敵被害
右韶州府
馮學明保昌人宣德中以貢入太學授工部主事歷
禮部精膳郎中為人敦厚周慎嘗出使寧藩謝卻饋
□王重之正統十四年土木之難鄉人鄧力士在陣
中謀與同歸學明曰君辱臣死將安之乎遂陷於陣
後錄功廕子瑤為國子生
陳王政保昌人監生任貴州都使司都事歷俸四載
屢登薦剡天啓二年宣慰使安邦彦稱兵逼城困守
經年搜獲間諜匿米數十石盡以餉軍且罄貲槖散
賑部下隆冬枵腹乘城斃於城上都御史李橒奏聞
特贈通判
右南雄府
王度字子中歸善人少肆力經史洪武中以明經薦
拜山東道監察御史抗章十餘上多見用建文庚辰
靖難兵起李景隆敗績詔以盛庸代之度密陳便宜
有東昌之捷景隆徵還復秉國政忌庸功䜛之度亦
日疎辛巳夏六月濟寧告急度請募兵壬午春小河
之捷命度勞師徐州及永樂即位坐黨禍戌賀縣旋
闔門被繫寘於法戚屬連坐一百五十五戸仁宗即
位詔曰方孝孺等皆忠臣可憫因大赦諸家族之存
者戶留一丁應戍於是度死節益著提學歐陽鐸立
祠祀之嘉靖十三年詔盡釋親屬之在戍者給其裔
孫王朝堂衣巾俾世世奉祀
劉簡字以忠歸善人永樂中以鄉薦為交阯諒江州
判官時交人初附寇屢起諒江尤劇簡至宣朝廷威
德百度修舉洪熙元年黎利叛攻刦郡邑所在皆奔
降獨簡城守數月援兵不至城遂陷簡被執不屈死
其弟及妻子七人死於井諒江民建祠井前祀之後
祀於表忠祠
張微興寧人縣學生天順辛巳邑中賊起微慷慨請
自效從都指揮張通至程鄉遇寇挺身與戰斬首數
級日晚賊稍退微進戰奮不顧身被執不屈而死
羅澄興寧人為縣里長天順間知縣舒韶出禦賊澄
從行韶敗墜馬賊逐之急衆皆散盡澄飛騎至韶所
翼韶上馬去自徒步走被執極口罵賊不絶聲賊支
解而焚之
巫子秀興寧人家居羅岡與諸賊巢穴近弘治癸亥
賊煽亂子秀獨能畫策保其鄉又設竒誘致賊百五
十人皆斬之獻馘于官復請官兵盡滅其屬賊憾之
一夕圍其家子秀夫婦被執賊先殺其婦示子秀欲
逼之跪子秀厲聲罵曰死即死爾肯為賊屈耶遂被
害裂其屍
羅仲虺興寧太學生性剛勇正德己巳流賊陷邑里
衆莫敢抗仲虺奮激率鄉人往禦至白沙坑與賊鏖
戰以寡援被殺賊退其妻覓其屍歸葬之知縣智佑
親吊其喪酹焉
何算興寧人自少膂力過人耕稼樂善年八十餘被
恩詔賜冠帶體尚矍鑠正德間流賊突至其鄉居人
望風遁算曰老人不借殘軀以報國且扞鄉里帥子
弟逆戰手殺數人賊畏其勇攅刃焉
陳大禮永安人為藩司掾嘉靖末賊起遂告歸築壘
積粟散家貲訓練什伍保全鄉里兵備道知其能檄
大禮同千戶湯勳討曾廷鳳戰於黃沙官兵却大禮
奮罵曰公等無鄉里妻子之念欺朝廷糜廩食大禮
敢愛生損威辱國力戰死之督府賜金祭葬立祠苦
竹派
李槐長樂人當隆慶間聚衆數百以衛其鄉賊屠長
樂七十有九鄉竟不敢入槐之力也後從副使王化
擊蘇繼春於泉砂埔孤軍深入賊圍之數重槐短兵
接戰身被數創死
張燦歸善人都司張棨次子生而驍勇有父風萬歷
間嘗領兵征鍾陳巨寇生擒斬級不計其數軍至黃
牛渡遇賊力戰援兵不至歿于陣人以為不愧將種
云
任宗武字元勲其先灤河人父道遠襲祖千戶職斬
倭寇征河源長吉中心等寨有功陞惠州衛指揮僉
事留家焉繼征岑峝賊首李文彪掃其穴擢四川都
司鎮建昌衛宗武襲父職即領兵出碣石擒倭賊蔡
雞五老上臺以將種嘉之署碣石衛三十年威名甚
著崇禎四年河源巨寇猖獗宗武親冒矢石連戰皆
捷渠魁幾就擒忽為諜者所誤反陷賊伏中單騎衝
突連斬數級竟沒於陣宗武生平孝友俸入悉散族
黨族人聞訃皆失聲數日得其尸顔色如生子其璿
襲世職加陞都指揮僉事賢能繼之
右惠州府
莊琠字惇之揭陽人年十四遊郡庠弘治丙辰進士
宰安福性峻潔不阿每事必札記而行一稟於法或
以召謗難之曰三尺法如是吾知奉法而已創學舍
五十餘間以居生徒比考最䟽乞改教調國子博士
尋擢德府長史時宸濠蓄異志藐諸宗挾借禄米琠
持不與復禁絶其私交濠銜之隂謀搆害琠挺身往
見詞色俱勃遂杖而囚之不食三日衣冠危坐而死
御史王完䟽其忠嘉靖改元贈太常少卿遣官諭祭
薛宗鎧字子修揭陽人登嘉靖癸未進士令貴溪調
將樂以才堪治劇移建陽剔奸裁費修學建橋又置
贍士田復考亭後嚴淹女禁尋召為給事中極論太
宰汪鋐憸佞鋐用微言激帝怒遂下獄杖八十五日
而死隆慶初贈光禄少卿廕一子揭陽薛氏多文學
而宗鎧直節尤著祀名宦鄉賢
謝君錫海陽人由貢生授福安縣訓導嘉靖三十八
年己未夏四月倭寇福安君錫與教諭程箕分守大
小西門間令人馳賊壘頗有殺獲面中流矢不為動
賊攻愈急城陷箕巷戰死之君錫趨學宫具衣冠召
集諸生申明大義拜廟觸柱死初君錫為諸生時與
修撰林大欽善大欽以養親歸尋卒君錫力存其後
其赴安福也潮陽林大春為文贈之曰其取友信者
其教人必忠斯知己之言矣
楊開字悦之大埔人天啓辛酉舉于鄉辛巳授湘隂
知縣湘隂為長沙上流賊自陜西入湖廣岳陽不守
將逼湘隂開請兵備之癸未八月張獻忠至湘隂以
火攻城開集鄉勇突烟而出拒賊于白鶴洞長沙陷
為賊楊天桂所執曳至望岡嶺越二日天桂誘之降
不應授以長沙知府開罵曰我豈汙賊官者得從屈
原遊幸矣乃挈妻子共六人同沉於湘江子州俊另
有傳
右潮州府
梁致育字遂初高要人通五經志行高潔以洪武癸
酉鄉薦歷建昌訓導六較文闈致仕家居嘗修郡志
天順二年流賊掠蓮塘致育年九十六且瞽被執賊
令講書厲聲罵曰鼠輩若曉禮義必不為此賊不忍
害以竹輿舁之行致育知不免語舁者曰至逕口深
淵即白我遂投淵死賊驚歎而去有竹屏稿蔵於家
子禌應浙江鄉薦禌子瑜瑜子鏞皆舉於鄉瑜知來
賓遠安二縣有政聲鏞廉静剛方篤於人倫仕至鎮
江府同知隨致仕歸行李蕭然家居屏跡不謁公府
太守袁載以賓禮迎之終不往
葉正字夢吉高要人由宣德乙夘鄉舉歷潯州鳳陽
慶遠府同知居官廉介以民事自任天順三年賊寇
慶遠圍旗山正督兵赴之賊不戰而潰掠者獲免賊
知正無援潜躡其後正反旆力戰子公榮死焉後兩
日賊合衆攻雞制等寨報至而都指揮黃鉞與知府
黃振方酣飲正請救弗顧遂上馬去督東蘭那地目
兵及民兵三百人往援抵柳青舖遇賊力戰賊叢刺
之與從子官慶兵民璩用和等二百人皆死是夜雷
電風雨大作雪深尺許賊大驚解圍去提督都御史
葉盛聞於朝制曰蘇緘擊智高於邕管偕子孫以捐
軀馬塈挫海牙於静江胥將士而殞命正之節奚讓
古人贈朝列大夫廣西布政司參議祠額曰忠義
羅成功字惟一高要人萬歷癸夘鄉舉謁選得永平
推官時兵餉叢雜成功綜核廉平三輔倚以為重秩
滿遷興化同知督帥留之崇禎己巳城破冠帶縊於
署中盧龍令鄧紹禹以聞贈光禄寺丞
右肇慶府
陳思賢化州人領洪武丁夘鄉薦授漳州教授漳俗
文浮於行思賢訓以忠孝禮義靖難詔至思賢慟哭
與其徒吳性原陳應宗吕賢林珏鄒君默曾廷瑞不
出迎詔即明倫堂設舊君位哭如禮郡人執送京師
思賢與六生皆死嘉靖中提學副使邵銳立祠祀之
配以六生
林雄符瓊茂名人成化初流賊四起雄與瓊倡率三
百餘人保障鄉里賊不敢犯郡守劉海賴其力城社
以完孔鏞繼至竒其才薦之僉事陶魯督府韓雍雍
召問地形兵勢慷慨明白乃給以冠帶命隨征已而
從鏞破遊魚寨平畬禾平羅村又破長塘兩營屢立
戰功兩人出入必偕率先登陷陣後中流矢被重創
嘆曰身不足惜但殘賊未盡滅無以報上人激勵之
意死有遺恨拔箭挺身鬭死雍嘉其義為文致祭俾
鏞與魯立祠祀之祠額曰義壯
邵夢何電白人任江西吉安通判署安福縣事崇禎
十六年張獻忠犯安福直逼縣城勢不可支解印綬
付僕逸出身效死守及賊登陴獲夢何至營以禮待
之勸其降夢何曰城破矣吾有死耳竟不屈後以鄉
兵外動疑夢何内應夜殺之於安福城外吉安紳士
公請建祠祀名宦順治十六年復祀鄉賢
右高州府
檀昭靈山人以貢入太學有勇略景泰間盜起昭編
鄉人為什伍籍其勇壯率以禦賊常獲賊級知府饒
秉鑑令統民兵為保障與賊大小二十餘戰未嘗挫
衂前後馘賊六百有竒後廣西龍山賊數萬流刦入
境攻陷城邑守將先遁昭力戰死之藩鎮遣官致祭
今祀鄉賢
右廉州府
文帶海康人騎勇絶倫天順中猺賊侵境率師禦賊
每戰皆捷賊避其鋒後大戰于白沙坡被創死人咸
哀之今白沙坡有義勇塚
胡松海康人自少孝友長以勇聞襲指揮使嘉靖中
海賊突至松赴海北道請給憑買舟募士督戰船捕
賊於蟧沙港身與賊戰鼓衆陷陣竟死於敵御史徐
仲楫題請賜其子紹忠一級給田以贍其墓
柯有年徐聞人教諭懋之子補邑庠生性慷慨尚氣
節嘉靖四年海寇流刦至村有年語兄扶其父懋出
走以身禦敵而死賊退村賴以保鄉人立忠勇祠祀
之
陳邦傑徐聞人隆慶初年海寇剽刦衆推為長六年
倭寇逼城衆洶洶不保邦傑出戰手刃二賊會賊衆
大至遂遇害然賊氣亦索圍遂解
右雷州府
梁思泰瓊山人以父湖廣巡撫雲龍廕入太學登天
啓順天乙榜判荆州尋轉貴陽同知督餉征黔寇義
激捐軀崇禎十四年敘勳諡忠烈賜祭葬建坊崇祀
廕子燮鼎入太學
右瓊州府
孝義
陳添佐新會人五歲失怙與季弟添佑育於繼母元
末盜起奉母逃山澤間陷賊中母子闊絶者十年添
佐每思母輙哀哭賊憐而歸之見母於樓岡羈困採
拾以養至洪武初始與弟奉母還鄉縣令舉孝廉不
就治喪一奉朱子家禮參以鄭氏家規時南海李真
佑避薦而來微服為傭人不識也添佐延至其家相
與訂為家式百條及三省九思十戒訓其家鄧林為
作月溪處士傳
朱璧清遠諸生丁母憂泣血三年未嘗見齒與諸弟
同㸑四十餘年錢帛不入私囊洪武二十四年貢入
太學官至工部主事督理營繕以廉勤著聲祀鄉賢
梁惠生東莞人洪武初其兄惠養得重罪當解京即
刑惠生曰兄承宗祀弟請代死遂械繫之京就死
湯有容名載以字行新會人洪武丙子鄉薦教諭興
安聞兄喪即歸養後以母命復教諭容縣時大疫縣
令彭清將危人避去有容力左右之無何疾愈人比
之庾袞云
梁孟祥順德人性至孝永樂初父以吏長流口北孟
祥甫四歲攜至牆屛下語之曰吾行恐無還期兒别
我矣父果不還祥自後歲時泣拜於牆屏下歲久牆
壊人令毁之祥不聽曰是猶彷彿見吾親也年甫壯
喪妻亦不復娶
金誠字誠之番禺人尺籍繫廣州右衛讀書社學揮
使麻張最無賴遇諸塗詬曰軍餘乃敢效儒生耶褫
其衣使薙草烈日中稍緩則撻之誠泣曰讀書冀顯
揚今且虧體辱親矣張怒併逮其父窘辱之予金乃
免永樂丁酉誠領解首明年登進士授工部主事尋
轉刑部會張奪人貨逮至京師命誠鞫問張自危甚
誠執禮如平時竟平反之誠性易直不事表暴嘗侍
永樂北巡同行者視其舉動朝夕未嘗失尺寸盖敦
樸人也正統初以疾乞歸有詩集行于時
唐豫字用之南海人(今順德)父奎見忠烈傳豫少從孫
蕡遊作詩文有古法痛父非命建蓼莪亭以自傷嘗
定鄉約鄉人世守之子璧亦有文行母病瞽璧朝夕
親餂之後目復明公卿多欲薦辟輒以母老辭雖炎
暑未嘗去衣冠訓誨子弟必端立正坐然後授以句
讀或以為迂曰文藝末也不收放心何以教授其敦
行若此
容悌與字行白香山人學博行修永樂中以明經署
師儒士大夫咸重之居家有禮謹祠堂之制嫁宗族
孤女數人母陳氏病癱悌與躬親湯藥十三年無懈
母殁哀毁踰禮邑人稱為孝行先生善書工吟咏有
雲嵐集
何潜淵東莞人少從羊城張仲璧學旅館夜分忽有
少姬窺牆遽斥退之洪熙初知縣李正舉經明行修
薦於藩司以親老辭歸居喪毁瘠三年不茹酒肉與
兄潜珍頒白猶同財産年八十五卒
鄧珩順德人正統己巳賊至其鄉焚掠珩父遇害兄
弟奔散珩負母麥氏避難過烏桕涌遺刃傷足不能
行賊殺之數日面如生兩目下有淚痕見者異之云
冼二順德人與兄俱孤貧不能娶兄年五十瞽二取
魚蜆為養丐得餕餘必先以奉兄寒則分衣十餘年
不衰兄死哭甚哀不能殯鄉人醵錢厝之
張善昭字彦光順德人天順壬午舉于鄉授兵部司
務大司馬余子俊甚才之超拜四川僉事以忤臺臣
謫鳳陽通判轉臨江時魏安生等八十四人隸尺籍
皆練子寧肺附善昭上言子寧忠貫古今太宗謂子
寧在朕當用之昭帝亦稱方孝孺等為忠臣既忠之
矣何外屬尚以奸惡流配百年不宥哉乞復其家書
奏朝野壯之尋致仕初天順癸未南宫火友人劉琮
死焉善昭於煨燼中得其遺骸歸葬在成均時同舍
趙蘭生貧且疫人莫之顧善昭頻視之蘭生垂絶叩
枕謝曰螻蟻何足累君君自愛比再往已卧於地善
昭撫其心尚温復舉於床越數日乃愈明年蘭生登
進士德善昭禮事之終其身焉善昭周厚本支及其
鄉人所居旁舍無凍餒者布政使劉大夏嘗單車遠
訪信宿乃去孫澯另有傳
陳晟字美宣番禺人少孤貧同郡鍾定者育為子遂
冒其姓舉天順壬午解首後四年成進士改庶吉士
將授官抗疏請復姓歸葬詞甚哀惻報可歸而事定
禮敬畢至後定知其復姓大詬晟衣冠請杖至流血
終不敢起定亦感悟相好如初拜戶部主事歷郎中
出知雲南臨安府剖斷如流僰人讋服除冗費以萬
計黔國公索歲饋晟執其使囚之自是無敢干以私
者未幾卒於官晟妻黃氏鍾族義女鄉薦時尚未婚
富室欲妻之不許比黃卒甚為傷悼陳獻章重其為
人
容師偃香山人悌與四世孫自少性純孝父罹癱疾
兄弟六人惟師偃朝夕侍側正德丁丑寇掠其鄉人
各棄竄師偃負父而逃賊追之急父麾使遁師偃不
肯去泣曰父子相為命去將安之俄而寇至俱被執
縱火焚其父師偃泣曰父老且病請以身代寇舍其
父遂就焚死時年二十一父哀慟設祠置田祀之
陳凱南海人世家九江堡兄弟八人立宗子為家長
數百指同㸑内外無間言冠婚喪祭一循家禮耕農
商賈各事其事鄉人稱其室無私繒槖無私錢比之
義門鄭氏
霍任字尹先南海人少同兄韜讀書僧舍衣冠相對
即暑夜不改人服其端莊兩試不遇遂潜心理學父
母歿哀毁成痞廬墓西樵遂移家焉兄方歷顯要而
任泉石自娛然赴人之急甚於其私有被誣殺人者
未嘗識面輙為雪其冤其人後致百金謝揮而不受
歲祲令家人減食以賑有兩田叟鬭乙不勝毁甲先
隴甲將訟於官任諭之不聽乃為修其隴具酺醑奠
之甲驚曰田叟何以當此遂不復訟棲西樵垂四十
年比卒聞者莫不悲悼所著有心性說解宙山剰言
羅萬里字一鵬順德人為諸生事親孝與弟萬程友
愛男女四十口同㸑邑中立社倉萬里首捐糓百餘
石後饑又罄囷以賑御史楊以誠知縣曾仲魁俱表
其門至崇禎十五年御史柳寅東觀風於順旌曰嶺
南孝子子孫即其廬為家廟在錦巖之西麓今祀鄉
賢
關祺稶順德人早孤與兄祺祖弟祺和相友愛正統
己巳攜母避兵及賊平家用不給祺稶與弟經商以
養母每事必咨稟于兄一錢不入私槖尚書張泰為
鶺鴒歌贈之子孫守其訓三世同居成化甲午祺稶
商于陽江隣賊驅掠男婦幾三百人欲奪商船以濟
稶多力有膽氣率衆商挺刃逐賊賊不能渡悉奔散
被掠者皆得免
鄧儒震順德儒生師事湛若水事親以孝聞夜遭盜
妻子脱走獨母被擄去儒震詣賊求代賊歸其母縣
令胡友信聞之亟合東莞兵勦賊兵戈搶攘被擄者
多傷殘而儒震竟得全歸人以為若有神護
阮珩字國用順德人居喪哀毁骨立督學潘府行部
至見其文欲廪之以未預試義不受諸生上其行府
撰四難文旌之又同邑佘尚卿性孝為高才生行潔
好施嘗為人直誣而却其餽不較侵地人稱長者子
光裕嘉靖乙夘鄉薦歷左長史居官廉正所至有遺
愛
李悦字子喜新會人天性孝友年七十念及父母輙
流涕長兄七子二十餘孫産薄不能自給招與同居
以已産均之族人多來依者至百餘口庭無間言所
居臨海颶風作屍棺漂泊悦皆收而葬之同邑李翔
順德嚴竦俱以孝友稱翔嘉靖癸未進士授衢州推
官以母老留家人事之止攜一僕以行尋擢主事欲
改南迎養或止之翔曰近思老母夢魂飛越遂請歸
抵家七日而母卒人謂孝感竦置祀田捐産贍兄邑
里旌焉
陸任忠字希旦南海人正德丙子舉於鄉歷知清流
縣居官六載不隨家累以廉静稱轉梧州府同知時
議征安南理餉有功受金幣之賜倅梧八載以持正
忤僚長輙棄官歸積俸置産與二弟均之二弟議曰
兄三子吾兩人皆一子豈可使吾子之産三倍兄子
乎且拮据自兄宜析産為五兄弟議譲鄉評重之同
里羅汝涇歷仕知州父遺産數百金盡讓其弟自甘
清約亦以友愛稱
朱以藩清遠人孝友尚義歲饑鄉民盧姓者鬻其子
晝夜號泣以藩出金與贖之舅表紹修歿遺幼子弱
女以藩為之庀喪具畢婚嫁隣族多蒙賙䘏以貢為
龍溪縣丞有廉惠聲卒于官次
容璊字廷桂新會人性質魯早失怙每奉遺物輙泣
不已遭盜火其居惟遺物幸存其孝感如此以貢至
京以母老陳情終養母喪畢復入南監祭酒費宷尚
書湛若水交薦嘉靖初廣東布政使李中以聞詔旌
其門後授遂昌主簿時南海有陳烋者以孝行稱御
史姚虞督學蕭鳴鳳竝旌之
梁津字濟甫番禺人幼有至性事母區氏以孝聞季
弟庶出尚幼所生母素悍盡奪財産以私其子津略
不介意撫之益厚嘉靖甲午鄉試第一辛丑成進士
仕刑部主事迎母就養以學行改吏部時大璫麥福
最寵幸以同鄉求見津善辭之福亦服其素履不訝
也循資當轉文選司同僚有越次求得者津即讓之
衆皆服其量卒於官年三十有五母區一慟而絶聞
者莫不䀌傷冢宰素重其賢憫其貧率僚屬致賻護
二喪歸
鄭應新字孟元順德人宋主簿漢章九世孫也父翼
瑞金令晚年遘竒疾藥弗效應新百計療治疾遂瘳
應新久無子年七十五始生子用淵以鄉薦仕至通
判
鍾雲祥字天兆東莞諸生執父喪哀毁骨立結廬墓
側哀毁成病母強之歸居宿外舍如是者三年督學
章拯旌其門未幾病卒督學魏校遣官致祭且立碑
表之
陳絢字衷素東莞人應辰十三世孫性峭直不能容
人過朋友或少踰禮唯恐絢知讀書道家山足不窺
戶者數載邑中子弟相率師事焉隆慶庚午舉於鄉
赴春闈不第歸與其徒誦說不輟蓬室蕭然不干有
司然喜論時事利病民有冤抑每代白之倣宋范仲
淹法倡置義田年四十卒邑令楊寅秋給地供其祀
事同邑袁以芳乙夘舉於鄉亦以古人自期動不踰
禮與絢竝重鄉評
李浩花縣人生而父歿其母劉氏以節孝聞浩事母
孝謹及長教授以供菽水年三十貧不能娶里人歐
陽光慕其行以女妻之未幾浩卒妻亦守節事姑曲
盡婦道隆慶五年御史楊標列状以聞詔旌其門曰
節孝之門
黃觀英番禺人事母至孝家貧四十不娶人勸之曰
不欲分母食也每辰出賣菜先具温湯及食時則在
市肆具精飯魚肉奉母而後自炊珍果嘉蔬必以進
率以為常比母卒後始娶妻舉一子尚書湛若水恒
給之粟有司表其廬
何功右字元理順德人生三月而孤母李氏守節育
之功右有至性稍長問父容貌見遺書輒涕泣奉母
極懽未嘗離左右母病籲天求代居喪哀毁著苦思
錄以寄哀家中産芝九莖甘露降於庭人謂孝感萬
歷丁酉御史劉會以聞下詔旌之
劉聫騶字佩甫南海人由恩貢授懷集知縣鄉居值
山賊流刦母李被擄去聯騶持刃追之手刃執母者
母得脱而聯騶被賊殺死聯騶妻葉氏守節事姑以
孝聞
岑徽字理猷南海人賦性孝友少業儒不售遂由吏
員授職主簿以修殿勤勞為冢宰施鳳來所稱鄉居
多行善事嘗貸金於人貧則焚券里中婚喪賴其賑
給朋友無後者代為治喪施藥治橋刻迪吉錄風世
鄉里稱為善人卒年七十有四著遺訓二十條以誡
子孫
李敬問字翼衷南海人尚書待問同母兄也授光禄
寺署丞少遊燕趙豫楚吳越間博覽有才志見兄弟
竝登仕籍遂壹以養親為事年五十母喪哀毁廬墓
訓子姓甚嚴撫孤姪若已子里人彭毓吾寢疾屬其
二子并槖中六百金敬問為之治生延師教之後俱
成立丙戌海寇披猖敬問樹柵鑄礟簡練鄉勇以扞
村堡戊子歲饑蠲産乞糴以賑餓者所著有嚼蠟篇
卒年七十有八子象豐領鄉書孫茂甲子副榜萼庚
子副榜能世其家
趙響字心極東莞人宋進士必&KR1859;九世孫也必&KR1859;元
孫鐸著性道管窺諸書鐸孫璧常同王守仁講學響
夙承家學蚤從鍾昌授毛詩既而師事楊起元起元
問性有動静乎曰有動有静者心無動無静者性問
知能曰知善知惡是良知為善去惡是良能知孝知
弟知之至能孝能弟行之盡起元然之授以羅汝芳
識仁編自是朝夕體驗踐履益實生平學力以禮教
為宗性至孝事親備極色養殯葬誠信屏絶緇黃三
年不入内室祀先吉蠲拜獻肅如也推愛族黨貧不
克婚葬者助之丙申歲祲賑粥逾月萬歷乙巳以明
經薦於朝所著諸經酌言嶺海志略文廟崇祀志諸
書
鄭國相字鳳陽順德人宋主簿漢章十一代孫性孝
友博極羣書屢試不售授徒清遠四十餘年邑之士
盡歸之鍾萬禄鍾自得其最著者先是清邑侈靡每
讌飲侍姬盈左右國相必訶禁之否則拂衣去邑人
懼其嚴正俗為一改二子昌烈昌緒皆績學澡行卓
有父風長孫啓中膺歲薦為粤名宿次孫際泰康熙
乙夘舉於鄉登進士入翰林人以為碩德之報
黎堯賓字賡堂南海諸生事親孝謹有經濟才崇禎
間邑令奉檄治馳道將壊民廬舍人情震動賓侃侃
白于當事布政使王世德牓示曰路循古道無容遷
改第令甃築而已由是公私便之性喜排難解紛周
恤鄰族卒年七十有二其繼室譚氏年至百歲五世
一堂人咸嘆羨
佘帝選順德人孝事二人無間言丁内艱三月食粥
朞年蔬食水飲生平以操行自勵不入公門性好施
嘗捐地以舉喪之未葬者自少為諸生困於棘闈晚
年隠居教授所著有四書秘義
林清字壯生南海人少喪父事母至孝父妾生弟方
九月清撫育成立已所置産悉均之叔玉房貧無業
鬻産八十金與之舅氏有女早失怙恃資其婚嫁生
平行善甚衆屢試不獲雋年五十三卒子挺芳庚戌
歲薦
衛冕番禺人部授經歷性剛直務勤儉歲饑捐資賑
隣里收道旁棄兒多存活遇山寇死之子文英中書
舍人
右廣州府
蒙景澄仁化人母病稽顙告天求以身代父患疽時
以口吮血居喪廬墓弘治元年縣令邱璥上其行督
學蔡克廉表之
駱堯知字君舉樂昌人性至孝少為諸生有志道學
歲當大比適父病輙不應督學余本移文督之勉就
試遂中選在太學時祭酒程文德甚重之呼為老友
鄧魯樂昌人壯年喪偶不再娶以歲貢授端州訓導
俸入悉均兄弟丁内艱廬墓哀毁遂不復仕崇禎間
御史張守約表其門
白雲端樂昌人以明經司訓澄邁性至孝少時為父
吮疽父賴以安
王勳環英德人賊劫其鄉賴氏驅掠男婦日中未散
勳環率其三子往救手斬一梟賊衆乃奔竄因格鬭
被重傷勳環尤甚病創三日皆卒急隣之難至于父
子相殉鄉人表其閭曰一門孝義(按孟子云守望相助至于父子俱殉)
(似過矣意父勇于救隣子急于救父事勢所激因而併命其有異于鄉隣之鬭歟抑仍為傷勇之死歟)
右韶州府
陳禮恭保昌人家尚淳樸規範整肅宋嘉定初遠祖
公祐與弟汝賓同㸑至成化中禮恭遵其遺矩不變
歷年三百傳世十二食指百計内外雍睦無間言知
府江璞躬至其家題至和堂以美之弘治壬子知府
林符以状聞加奬勸
鄧必昌字希文始興人幼失怙事母至孝撫弟必隆
必顯友愛嘉靖丙辰昌以貢任秀水丞居官三載致
仕歸養御史牓其堂曰崇孝榮歸居母喪哀毁骨立
力行古禮嘗作家訓以遺子孫至今世守焉
彭憲祖字東井弟懋祖字似石始興人孝友敦篤親
喪哀毁幾絶既葬廬墓忽一夕有巨蛇入其廬俄而
霹靂驟震蛇躍出殛死士大夫聞而驚異謂純孝之
感嘉靖間憲祖為漳州府司訓懋祖為廣州教諭陞
陸川令旋乞歸終養懋子際盛仕至鄜州同知
李維喬始興庠生繼母病衣不解帶者百日後二親
卒廬墓三年哀痛不已萬歷間邑令李自白旌其門
賴綵字子新始興人萬歷間以歲薦任河源訓導遷
新會教諭即乞歸事父母以孝聞及居喪恪守典禮生
平多所著述人師事之
右南雄府
陳範龍川人早喪父事母以孝聞永樂乙酉舉於鄉
歷官麻城教諭衡州教授奉母就養承順備至自製
戲綵詞昕夕歌之秩滿乞歸終養後遷唐府長史思
親不置王察而憫之為請追贈之恩大學士楊榮嘗
贈以思親詞三章
李士軒字尚志博羅人成化中以鄉薦訓導萬安親
終聞訃重趼奔喪朝夕哭奠既葬廬墓側詔旌其閭
官終夀府紀善
何宇新字子完博羅人父滔蚤卒事母甚孝母卒水
漿不入口者七日號泣不絶聲比葬負土成墳廬墓
三年有翔禽馴虎梅實竹花之祥詔旌其閭弘治己
酉舉於鄉歷官宗人府經歷
袁賓字尚賓歸善人弘治乙夘賊掠其鄉賓奔逸俄
聞繼母俞被執乃詣賊請代賊從之官軍追至賊怒
縛賓於樹以劍擬之終不忍害後仕終建陽訓導
徐春芳和平人其祖為賊所殺誓不共戴嘉靖中興
兵擊賊春芳謂友人曰吾行矣其友止之曰子娶期
年始有女盍少待生男乎芳指日曰吾不料吾躬敢
卜吾後乎遂杖劍詣軍前争先赴敵死焉報至其妻
曾氏收簮珥遺其姑抱女一慟而絶
黃譲字遜齋永安人工詩善書本長樂儒生也年十
六父母連没譲廬墓三年其兄為賊所得譲罄槖三
百金贖之未幾賊葉千復掘譲父母冢取其骨責贖
千金譲弗能辦乃以身質賊易其親骨歸子啓愚啓
魯假貸親友無所得啓魯乃走賊壁曰吾家所有者
田耳非家長操書券田不得售願代父歸賊然之譲
從間道歸又為他賊所執葉千以譲久不至繩貫啓
魯鼻困苦之啓愚無計贖父與弟晝夜號哭諸壘賊
哀之念留質無益乃釋譲與魯譲奔訴督府吳桂芳
請立縣以鎮壓賊衝桂芳疏上得請隆慶四年檄林
天賜城永安命譲督役四月而畢藩臬交旌之是年
譲率二子將鄉兵殺賊劉漢江明年擒賊蘇允山啓
愚被創死知縣陳哲葬而表之又明年督府殷正茂
大舉討賊譲散家財募死士百人從監軍道顧養謙
為先鋒與永安令陳立中分道招諭至南嶺賊江萬
松堅壁七日譲身人賊巢誘之官兵乘間入啓魯以
父陷賊大呼先登奪譲歸啓魯力戰死譲前後勦賊
出竒制勝凡斬賊魁六擒帥二說下賊巢四俘獲一
百五十降者一千七百有竒計功最然為人謙退志
在報椎埋之仇故身陷子殲不顧每有功推與同事
以冠帶哨官終連舉鄉飲賓卒年八十一萬歷三十
六年詔旌其廬曰一門三孝父子皆有專祠
葉旹字允中歸善人年十五補諸生性孝友父被誣
繫獄旹請代三月疾作其義弟復請代郡守陳祥聞
而嘉之嘗師事薛侃於西湖聞良知之旨著大學解
魏珏長樂人兄理誤殺人官捕之珏以理無子匿之
自陳曰殺人者珏也鞫之不易斃於獄
馬叔康河源學生性孝友父卒哀毁廬墓比報祖喪
亦如之後廬母墓有白燕之祥萬歷戊戌旌表
韓鳴鳳字伯儀博羅人萬歷初鄉薦父任邵武訓導
鳴鳳奉母之官卒撫州罄資扶櫬歸既而父卒於閩
既葬守墓哭泣有翡翠巢簷阿巨鳥集門外人目為
孝感後仕高郵知州河嚙民居捐俸拯溺掩骸以擒
治巨猾忤郡守改知沅州發倉賑饑振刷諸弊給餉
皆足額戌士人人自奮後解職歸故廬築永思亭忌
日必持服啜粥執終身喪生辰適當母諱垂老未嘗
受觴祝以子日纉貴累贈禮部右侍郎
(缺)鳴鸞字伯雝博羅人年十三從父謁選每夜數起
視衾枕父司教淮安病亟鳴鸞衣不解帶目不交睫
以侍紳士為詩贈之生平一言一動不敢忘父母顔
其室曰敬遺堂以誌永慕
羅大魁海豐諸生其父為賊所害大魁嘗切齒萬歷
癸酉大征大魁請以身嘗賊伏兵邀擊督府義而許
之賊果墮計中大魁歿于陣妻李氏見列女傳
林一喬長樂人家貧多方營甘旨母疾與弟一桂禱
天願以身代母疾尋愈後一喬病季弟一檟亦篤友
救兄云
王元賓興寧庠生流賊刦安明寨元賓叔父時在寨
中父命往援之元賓與賊戰斬首一十三級力竭被
殺其子名世終身不飲酒不茹葷事母以孝聞人哀
其志
羅萬象興寧增廣生孝事二親問安視膳動遵古禮
親疾衣不解帶奉刀圭惟謹親没蔬食齊衰三年或
以小祥大祥寬譬之象曰吾弗忍也
歐大聰龍川人母遘疾朝夕虔禱親治湯藥數月不
倦母終哭絶方甦廬墓三載寒無重衣徒跣骨立山
寇過而悲之開府奬曰明經孝子
歐治龍川人為親百里負米父母死皆廬墓三載泣
血飱風有虎馴蛇伏之應
王一依興寧人年十八郡縣試冠軍將應督學試聞
母病心痛即買舟歸親以機不可失為言一依曰如
無人心焉用青其衿及執母喪形毁骨立服闋補邑
庠督學楊某以孝無間言旌之
李天楹興寧人事母至孝母患痿症僵卧十餘年天
楹年將七十常服役不怠凡事必躬親不假妻媳母
死蔬食廬墓三年邑舉鄉飲賓
駱兆運龍川人父病嘗父血溺以察症候知縣孫徵
奎奬其孝行年至八十餘
右惠州府
林祖字述古潮陽人少孤貧從學張奐元季挈家避
亂行遇獠賊母莊氏與弟進皆掠去祖追之不及旦
暮悲慟籲天誓曰不得吾母奚用生為明興山海底
定祖微行山中至程鄉犬吠輋見焉抱而哭獠人阻
不與潜訴於官遣吏偕往贖之中間十四年矣洪武
三年舉明經以母老乞終養十三年復舉孝廉赴京賜
衣九襲鈔五百貫授四川巴縣丞以廉能聞陞河間
府通判
林希蔭揭陽人自幼能屬文博通經學尤精春秋父
客死貸錢歸葬奉母甚謹母歿廬于墓有白鳥來巢
蟢子千羣聚楹三日妻亡不再耦與潮士林厚善俱
以孝聞永樂間同舉孝廉希蔭謂厚曰君幸親在宜
禄仕余禄不及親矣奚仕為厚舉進士累官參政希
蔭終不易志天順間海寇行刦過其門大書曰此林
先生廬也慎勿犯嘗一日出遇賊希蔭衣冠坐舟中
賊識之避去族兄與鄉人訟郡守不能决以問希蔭
涕泣言曰誠不能化族黨非善也證父攘羊非直也
守益賢之著二十四孝七言歌令童兒誦習季子巖
性剛介行義著於鄉不替父風
葉文保程鄉人好義知書痛父死於賊誓必滅之常
戮力殲賊洪武十四年縣吏陳伏勾引三饒賊首隆
海攻城城陷文保馳告府衛平之二十年復領民兵
討安遠賊有功被掠者悉辨出之其保障邑里功勣
居多
周孝揭陽人少孤問名於母曰孝喜曰吾求為孝子
雖不讀書可也家甚貧力田以養母朝暮必具衣冠
拜母以為常歲旱屢禱不應或謂當請孝子禱之禱
曰天如不雨孝將自焚言未既大雨如注民賴有年
稱為孝子粟
周則義揭陽人早喪父力耕養母旦夕無惰容遇江
鮮野蔌必力致之務貽母温飽已身不免饑寒妻有
嘖言遽去之母卒無葬地或捐田一區與之曰以優
孝子既葬廬墓三年
翁孟統揭陽人事母孝定省不廢母患失明孟統夙
夜禱天砥之以舌數月母目復明
鄭璣字文象潮陽人幼失母已復喪父獨與繼母及
二弟居二弟者繼母出也母篤愛之璣務順其意長
欲析産璣輙以良田佳器與之母為感泣復同居如
故璣舉正統丁夘鄉薦署教靈川轉寧波教授入為
國子學正卒于官幾無以為殮其清苦乃天性云
黃濙字元浩潮陽人少時父以解運客死于虔不能
歸比長母告以故輙痛絶歲時薦奠西向哀號領景
泰丙子鄉薦母亦尋歿乃走虔州歸其父骨合葬焉
服闋授沅州學正改萬州貶漳州訓導卒于漳士人
哀之其時劉軒亦以割股療母病里稱其孝
李大綱字弘舉海陽人清修苦學早喪母事父以孝
聞父歿水漿不入口者五日廬墓三年著家禮易覽
一書以化鄉人成化丙子既領薦以榮不逮親不燕
鹿鳴士論重之生平樂易喜周人之急嘗一日道逢
餓者垂斃扶至家食之不問其姓名他日來謝笑曰
一飯何謝為
林濟民海陽人弱冠時母病篤強命之娶婦至門而
母卒足不入幃守苫次哀毁踰禮及葬廬于墓服闋
始合卺鄉邦稱之領成化丙午鄉薦授龍巖教諭正
身範士陞贑榆縣有廉惠聲卒年六十四祀鄉賢
李方饒平人少孤事母至孝定省無間家貧業漁以
美者供母餘乃鬻之口不二價成化甲辰颶風怒濤
方所居蕩析負母出無所避子母皆死收其屍尚負
持不解邑令張濬為之治殮且旌其事
王賓揭陽人推魯少文家貧以孝養親父歿未葬值
颶風作海水震蕩賓抱父棺號泣隨風飄逝俄反風
棺泊岸旁人以為至孝感神嘉靖六年有司覈實疏
聞
徐嘉祉平遠人由歲貢授龍南令九歲執母喪哀毁
如成人繼母性嚴善事之賊黃鋪寇其鄉嘉祉負母
避山中道遇賊抱母跪泣願兒死留母賊異之問其
姓名曰素聞君子遂釋之待異母弟友愛尤篤分産
業悉推善者與弟尋蕩廢又捐已産與之令龍南有
廉名歲饑捐俸賑民多所全活旋乞休歸設教家塾
學者宗之
黃良豐海陽冶家子性至孝每入見父母色不怡輙
奉箠跪請執父喪三年飲水素食旣葬結廬墓左夜
則就廬日則鬻冶養母縉紳家或遺之食輙歸以遺
母後居母喪有倭寇抱棺哭曰母無恐良豐夙夜在
此倭感之不為害逮葬復廬墓如初郡縣以聞督學
旌之
周孚先字克道潮陽人居近薛侃之門篤志聖賢又
從湛若水於天關其事父母就養無方出入必告待
弟友愛教子以義若水亟稱其孝居桃谿山中所著
有桃谿吟藁以子光鎬贈四川參政
莊淑禮胡世和潮陽人嘉靖中倭寇攻城二人應募
守禦倭以雲梯十道攀堞而上二人奮擊斬數十人
賊退身被重創猶躍城下追賊中砲而死淑禮之父
撫而哭之曰兒死城完是死而有益於潮陽也復何
憾因令其少子乘城擊賊以報兄讐聞者壯之
陳添桂海陽諸生莊涖之家僮也涖之家故饒隆慶
間賊林乾道破東溝寨大索莊生莊闔門蔵複壁中
添桂被獲詰主人所在曰入郡矣賊怒斷其兩臂終
不肻言乃斷其首去涖之從複壁中備聞其語哭之
慟葬以子姓禮歲時祭之
右潮州府
梁東之字宗海德慶人舉弘治辛酉鄉試仕仙居令
祖母温病痢中裙厠牏身自浣滌兩月不懈初放榜
下第者哭東之亦欷歔人問之曰幸得錄於主司而
親不逮是以悲耳友於諸弟里人稱之卒年八十有
二
鄧墻字伯藩德慶人以歲貢為高安丞温良慈愛士
民悦服嘗主上供有羨金數百歸之官當道賢之醉
人遺金五十於其門次日倚門而望其人至即舉以
還未嘗啓也卒年九十有五
陳立德慶人曾祖文仲為元萬戶父宗錫為撫猺舍
率猺入貢因事之遼遂不返立七齡自知讀書既壯
告其母曰父去久音問不通若不訪求天地間一罪
人也聚糧走燕趙書姓名情状於衣背日詢訪之至
開平中屯衛遇一父老攜至家出其父所作樂静遺
稿因獲殯所立齧指滴血而骸果滲仰天大慟絶而
復甦乃負骨以歸禮部侍郎陳璉作孝子傳以傳
曹昌字德隆其先夀州人祖承宗德慶千戶父斌好
遊往來汴洛許汝間久而不歸父去時昌甫三歲及
長問其母曰吾父安在母告之故昌大慽既娶婦生
子以家事付其弟遂辭母去誓不見父不還乃趨河
南之遂平得館人告之曰而父有妻子攜以歸久矣
昌旁求不得困於塗每夕稽首北辰願減算以見父
行至裕州遇父友倫濟始知父已死矣訪獲殯所朝
夕號泣水漿不入口裕人憐之聞于周藩賜孝子詩
命長史潮陽鄭義傳其事已負骸歸葬哀毁踰節人
稱為曹孝子
植以進開建人目不知書先是父母因貧徙石竇山
中耕樵父早喪事母梁極孝樵採所得悉以奉母食
必跪獻母命之起乃起隆慶間山寇充斥以進負母
入深僻鑿土室蔵之數日一易其處恐賊蹤跡之也
定省跪食顛沛不變時高明嚴貫事母至孝常服勤
左右病則叩天請代喪葬盡禮制府並旌之
何真字嵩山高明人三歲失怙恃喜讀書以父母不
見為恨遂絶意功名每食必慟終身衣縞食不兼味
學者稱為一味孝子宣德中郡守王罃以状請乃旌
其門
簡直新興人邑諸生居母喪三年不離苫次食必齋
素臥不入内感靈芝之瑞邑人彭津為之記學使者
王璽旌之
譚舜典字帝則高明人為邑諸生嘉靖癸亥新興恩
平賊掠丙洲舜典父獲焉走入賊營云願代父歸乃
得贖金賊許之旬日同知吕天恩捕賊至楊梅都賊
戰敗舜典得脱歸時被掠死者無數獨舜典父子俱
存人謂孝感
歐陽念高明太學生崇禎五年流寇薄城身率鄉勇
與賊對壘生擒賊首蕭阿四邑人賴之
右肇慶府
吳中綸茂名人孝事父母及親沒撫二幼弟中時中
述教養彌篤後俱仕學有聞子六人咸補博士弟子
嘉靖壬戌督學張希舉旌之
梁琚字國器茂名人善事繼母及異母弟幼失母撫
教若子以已業之半譲之由貢歷德府長史乞假歸
省墓遂不復仕清介自守鄉評甚重之
馮宸字元樞茂名人年稍長知承父母懽為學生所
得廩餼悉供甘膬伯仲有難身救之太史程文德稱
為高第弟子由貢選上猶訓導奔母喪以毁卒
吳世紹吳川人事母孝母病瞽行哭求醫時以舌䑛
目目尋復明一日採薪江南聞母暴病乘筏而渡竟
溺焉人共悲之其後子廷彦領萬歷鄉薦
李彭年電白諸生父一鰲遇倭傷重扶匿山中彭年
聞人肉可治乃割臂肉調羹以進父歿哀毁成疾死
其妻黃氏亦死其姊適吳者亦以死節著見列女傳
吳稟純吳川人孝謹端厚時大疫其祖父母及父母
均臥牀褥骨肉多畏避去稟純夫婦獨留嘗藥浣衣
既而病者相繼沒數喪並舉隻身任之疫竟不及其
身值歲饑覓升斗必分伯仲後以明經仕感恩教諭
右高州府
鄭韺石康人父賜正統初以春秋魁嶺南仕蒼梧訓
導兄頀進士韺生而穎異天順壬午母謝為流賊所
掠時韺年十六挺身入賊壘紿之曰吾欲丐吾母豈
惜金第吾年幼不知母蔵金處母歸必來贖吾賊以
為然拘韺而釋其母然其家實無從得金也韺既脱
母言笑自若官軍至賊遂害之嘉靖十六年知府張
岳聞其事請於御史陳大用就韺所居梁村建祠祀
之復建烈孝坊于永安所旌焉張岳為之記
翁爵欽州人嘉靖元年歲貢任太和訓導擢永春教
諭板輿迎養得俸以具甘膬立教以人倫為本取文
公家禮與諸生講習陞福寧學正卒
施敦合浦人性純謹自束髮至白首未嘗與人争事
母至孝母得目疾竭誠祈禱常以舌䑛翳久之母目
復明人謂其孝感母年八十餘終敦年六十執喪盡
哀廬墓側三年
孫應勛合浦人性穎悟有文學事父至孝每先意順
志怡顔不懈以貢歷官府教授絶口不言修贄教士
以敦行為先歸家友愛其弟遺産相譲鄉閭推其德
望
李國華靈山人嘉靖辛酉與父元和販糓歸經博嶺
山賊殺其父國華痛憤矢志復讐持刃赴鬭為狼賊
所傷而死
右廉州府
陳時雍海康人少失怙事母至孝友愛其弟無間言
貧苦力學領嘉靖乙酉鄉薦操履儀度有先輩風後
進多出其門時珠池太監趙蘭恣行剽取民苦之時
雍具陳當路蘭竟奉旨革去弟時亨領廣西辛夘鄉
薦能友於兄生平與物無競鄉人有搆争者輙相謂
曰何不學時亨兄弟並祀鄉賢
陳應魁海康人為郡諸生自幼以孝友著太監趙蘭
鎮守珠池奪民間産業應魁父亨有富名被逮笞榜
不堪應魁痛父將危往代其父蘭竟加以炮烙之刑
遂死士大夫為詩挽之
吳雯海康人恬靜博學不俛仰于時事寡母劉怡色
和顔扁其堂曰愛日當路欲辟雯以養母不就著家
範宗譜士大夫皆稱其質行云
張能海康人弱冠教于鄉事寡母至孝督學趙某按
試特嘆奬之令補郡庠生不願就時論稱焉所著有
朴庵集
顧汝鐸雷州衛人補諸生試必前列與兄汝鑑相砥
礪竭力襄三世之喪更以及親族之未葬者督學屢
奬由選貢入太學歸而購書摹古未竟其志而卒
吳大謨海康人父鍾由歲薦入成均歸得目疾大謨
多方療之清夜籲天願減已算以瘳父卒不愈大謨
與妻李氏先意承志父嘗撫其孫啓聰曰而父母事
我至矣吾瞽無以貽汝願汝以父母之事我者事而
父母則莫大之孝也鄉人翕然稱之子啓聰孫良仞
俱以文行著聲
陳文彬徐聞人天性孝友登嘉靖甲子廣西鄉榜知
隨州歸俸槖悉均之親族時錦囊兵變賴彬調之得
解
駱效忠徐聞人舉萬歷戊子鄉薦任鬱林知州為政
清簡轉榮府長史歸以先世遺産推予兄弟復增置
義田贍宗族之貧者時高其義祀鄉賢
陳治明海康人博覽子史長於詩嘗拾遺金候其主
還之問姓名不告而去時有謗縣令者令索之治明
曰止謗莫如自修必求其人則鑿令然之牓其門曰
齒德褒崇御史察善士邑人舉治明以應屢飲於鄉
林棐海康人少喜讀書手抄至百餘卷年三十八膺
歲薦繼母官氏頗酷棐善事之性慕義好施弟姪穎
秀者教之築館江濱就學者日益進赴試乏資者不
惜質田以贈之郡丞潘某於廷試時識面曾共論大
學衍義竒之訝其久不仕為勸駕棐曰今之學職不
過守苜蓿盤竊縣官廩食何曾講經問難我居家塾
教誨子弟不較愈哉竟終老于家人指其居葬之所
咸曰林師宅墓云
吳守經徐聞人少孤事母辛氏至孝攻苦自立應明
經選以母老不仕性好施族子自強以父貧鬻身遠
賈賈將挾以還守經聞其事急償其直而歸之仍割
産給焉族女貧過期不字守經具奩遣之鄉里稱其
義
吳兆亨海康人三歲喪父母陳氏矢志鞠之補郡庠
生母病篤兆亨焚香告天願以身代母病遂愈人以
為孝感所致督學羅萬程袁茂英皆奬其孝行
右雷州府
林茂森字良才臨高人少孤博學甘貧事母至孝領
永樂丁夘鄉薦任武宣教諭勤於課士擇弟子之賢
者勉其成業嘗較註方輿儒林一覽行世
陶英其先巴縣人為留守後衛中所百戶正統九年
英調昌化所有姊老病癱且無夫家遂與同來凡越
山登舟皆英親負之姊心不安一日舟浮大江姊潜
投水英亦投水救幾溺死舟人急拯得兩活竟負至
任奉養如母
林孜字志善文昌人景泰庚午鄉薦母雲氏病疽穢
莫能近孜朝夕泣侍撫摩除滌未嘗離側或謂疽有
膿宜吮出孜一一吮之母果愈孜因毒入腹未幾亦
病疽及劇自知不起嘆曰死生命也所恨母老不得
終養而反貽母憂爾顧謂諸弟曰善事老母吾死無
以為念囑妻子亦如之言不及私遂卒聞者悲焉
李宣字德輝澄邁人為兒時聞其父云祖子惠補遼
海衛軍伍南北萬餘里父子不相見者二十年宣遂
悲號不已景泰癸酉年二十四中鄉試上京哀請當
道得往遼海時其祖年已八十矣相見慟哭見者無
不墮淚御史戴縉憐之得循例就近補伍除遼海戎
籍遂迎其祖歸鄉人嗟嘆
榮瑄瓊山人三歲喪父鞠於母氏與兄琇二人孝友
甚篤天順四年賊據瓊城殺不附己者以威衆城中
人多棄老幼亡命瑄琇獨共扶老母間走賊既逼諒
不俱全琇謂瑄曰事急矣並死無益我以死扶母汝
急去庶幾幸脱一人養母瑄去琇與母為賊所獲欲
脅以行不從賊大怒置母其前以刀按母頸謂琇曰
我先殺汝母次及汝琇叩頭曰乞貰母願得相從遂
陷賊中及大軍至琇自賊中走出為軍所獲執送主
將以從賊將刑瑄冒死前進叩首流血被面請曰兄
以母故誤陷於賊今母老家貧恃兄為命瑄孱弱不
能為有無願殺瑄存兄養母情辭哀迫主將倉卒斬
之既而悔曰凡為人兄弟皆當知有此義吾枉殺好
人矣遠近聞者莫不灑淚嘆惜
雲昰文昌人元行省參知政事從龍七世孫少多病
父母憐之不令學然有美質所行常過於厚成化十
五年喪母邢氏哀毁憂思飲食頓減漸以骨立三年
如初喪無何復喪父連年哀毁竟廢飲食以死
鄭籍字孝夫瓊山人成化癸夘舉人任洛容知縣與
兄穟早失怙恃孤苦相依及長不忍分㸑凡出入之
需皆兄主之一錢寸帛不入私室兄歿奉嫂益恭鞠
其女擇士人歸之鄉人名其居曰荆茂
王正海南衛指揮成化乙巳春偕指揮徐鼎自京師
歸舟次廣州波羅廟前遇暴風舟皆覆正推篷出抱
舵避浪危在倏忽嘆曰吾友老母在堂吾與萬里同
行今目見其死可獨生耶頃電掣見傍有艇遂攀緣
登岸求斧劈船閱數艙始出鼎因而活者四十餘人
餘屍亦為厝置
唐繼祖瓊山人舟之孫任長沙衛經歷家素貧與長
兄承祖弟紹祖顯祖四人相愛成化間紹祖充解官
料虧價逮追繼祖賣其妻從嫁田數百金為償之妻
馮氏亦無難色鄉里以為賢
曾士元字仲仁萬州人瑁之曾孫也篤於孝友父魯
病瘡犯豕肉而卒遂終身不食豕見即悲泣母李氏
疾躬侍湯藥不遑寝處執喪哭踊絶復甦杖而後起
過祖塋雖夜必拜服及緦麻悉遵古制撫兄子若己
子復割田以益之以歲薦為福清訓導
羊修儋州貢生孝友慈惠歷知新城雩都兩縣民咸
愛之以母老歸養百姓懇留不獲為之立祠歷任俸
餘施予宗黨祀鄉賢
汪有執字義甫瓊山人事繼母孝鄉閭並稱領正德
鄉薦知海門歷官戶部員外郎悉稱職
張騰鸞崖州庠生海寇擄其父騰鸞率鄉勇奪之手
殺數賊被傷而死州以殉孝旌之
吳效字復初瓊山人少遊邑庠當食餼遭内艱不忍
就其少子死於車輾車子惶懼請罪曰汝何心誤傷
耳里中多好訟廢學乃搆精舍行朱吕鄉約演四禮
以勸說之祀鄉賢子會期另有傳
蕭成字子紹崖州人少喪母有弟尚幼繼母陳氏復
生弟二人獨私愛之成自少至冠友愛惟均陳氏為
感化領嘉靖鄉薦任甄寧教諭丁艱歸以父遺田産
悉與次弟又出俸貲搆舍與繼母二弟居焉次弟應
試溺於海撫恤遺孤經理婚嫁無異己子隣人死不
能殮亦為具棺葬之李茂作亂人多棄城走成晝夜
同州官巡城鄉里壯之
王天麟字文瑞瓊山人隆慶庚午舉人知贑縣入覲
途遇李氏女鬻於陳號啼欲赴水麟慨然捐五十金
贖還其母丁外艱卒於家
張可載瓊山人郡庠生員隆慶五年倭犯海口可載
偕父逃賊及之傷其父可載奮力持刀殺一賊乃退
負父蔵山中求救於官軍竟無應者父死載痛恨鳴
冤官軍懼賻之以百金卒不受事聞督學巡按皆移
檄旌之
王盤瓊山人郡庠生員性篤孝隆慶六年賊擄其母
盤多方丐貲以贖僅得免繼至者責如前無以應願
以死生母賊怒俱殺之
王子聘澄邁人家貧力學父以愛妾故疎其母母病
毒瘡子聘隂求醫治時讀書館舍每父饋饔飱存其
半以餉母遇親朋酒食輙不忍御必懷歸遺母其父
底豫愛母如初母病篤為嘗糞甘苦其後兩任廣文
以二親不逮居常感泣俸貲盡以均其兄弟季弟雖
妾所出亦化之相友愛云
吳涵瓊山人郡庠生員行己端方取予不苟有同廂
陳可英借彭某銀七十兩貧乏不能償彭訟之官英
窘將自經涵知之盡數代償有友陳誾遠適密寄銀
百兩舉家不知後誾暴卒涵持銀還函封未啓
潘之楫號寰瀛瓊山人生甫晬母陳孀居撫之楫長
出就傅母每留餘食啖之之楫見突無烟知母未食
忍飡半以奉母母燈下紡織之楫就餘光而讀才名
甚著登萬歷甲午賢書戊戌上公車向母泣曰楫以
母苦節未揚親恩未報故為此萬里之行不則安忍
離膝下乎是歲副會榜歷任善化縣著賢聲赴闕陳
情賜建坊以表母節
陳宗昱瓊山人諸伯仲賈而遊者率倚辦資斧宗人
無凍餓者或以不能葬不能娶告即周給之嘗代從
子償逋初不令知盖富而好行其德者家有海艘取
魚網得番貨悉令輸之官人服其識
曾廷策字伯射儋州人丱角遊泮肆力於學敬事二
親與諸弟終身同㸑後與弟皆膺歲薦持家清介不
喜殖生唯以訓子為務子開弱冠魁省人謂少酧其
志云
馮嘉遇號載賡瓊山人博聞稽古以三禮領天啓甲
子鄉薦天性至孝篤志承歡當途交章推薦不忍違
養應之生平睦族信友輕貲好義年七十有五梓里
尊為文獻
右瓊州府
陳應隆羅定人由屯種把總授禮部冠帶儒士征羅
旁獻策畫圖統義兵力戰有功及事平闢道撫民之
功居最萬歷二十四年歲荒出糓三百石入官賑濟
兩院旌曰尚義之家
李若絲西寧人早孤奉母至孝及母喪號泣三年值
母忌日必哀慟不食助工築城為邑里倡人皆義之
右羅定州
李郁字文盛連州人永樂中鄉薦為福清訓導知祥
符縣又擢開封同知及歸以俸餘置田均之兄弟其
後二百餘年子孫蕃衍皆郁之遺澤也
陳全學字兼甫連州人父竒才以明經任儋州教諭
全學補郡庠為人純孝母曾年七十老病臥床全學
朝夕侍崇禎戊寅流賊犯州全學謹侍母側賊至跪
告願以身代賊憐之且戒他賊不得傷孝子卒保無
恙郡守王立上其事兩院旌之
右連州
文苑
王佐字彦舉家世河東人元末占籍於南海時孫蕡
與佐結詩社于南園開抗風軒以延一時名士佐才
思雄渾體裁甚工蕡深重之搆辭敏捷王不如孫用
意沉著孫不如王何真禮聘二人皆使掌書記軍旅
事多見咨詢時李質以德慶豪帥據有肇慶佐與蕡
往說之遂通好質尤好文衣冠之士多往依之其最
知名者則有江右伯顔子中茶陵劉三吾建安張智
歸言於真使招致之由此真號稱得士洪武六年用
部使者薦拜給事中論思補闕恒稱帝意學士宋濓
嘗拜賜黃馬帝為歌命諸詞臣和之佐斯須而就有
臣騎黃馬當赤心之句帝覽而喜以為名世之作賜
鈔一錠佐性不樂樞要居官二載即乞骸骨帝憐其
誠許之陛辭日賜鈔五十千時臣僚自陳者多被譴
斥佐以恭慎得歸佐天性孝弟父没時有廖元正者
為料理喪事殯諸南雄之九里山終身事元正如父
所為詩清逸評者比之高適岑參
孫蕡字仲衍南海人(今順德)性警敏於書無不窺為文
援筆立就雄深雅健有魏晉風元季東莞何真保有
南海蕡往從之廖永忠南征蕡為真作書歸附曲盡
誠欵永忠遂辟蕡典郡教洪武三年庚戌詔天下設
科取士蕡舉于鄉授工部織染使調虹縣主簿安集
勞來民還其業甫一載入為翰林典籍學士宋濓樂
韶鳳承旨詹同甚重之奏對便給容觀飄灑濓輩自
以為莫及也八年同修洪武正韻九年以奉常之節
監祀西川既三載力求外補為平原簿無何逮繫輸
左校築牆望都門謳吟為粤聲督者以聞召至陳詩
皆忠愛語釋之十一年罷歸田里十五年召拜蘇州
府經歷二十二年謫戍遼東都帥梅思祖節鎮三韓
素重蕡迎居家塾未幾坐黨禍
李德字仲修番禺人夙負逸才博極羣書洪武初以
明尚書薦至京歷仕郡邑十餘年年且暮改就教職
歸老於家有易菴集
黃哲字庸之番禺人世為著姓弱冠而孤刻苦讀書
通五經文選詩造晉唐奥域性好山水結廬蒲澗棲
息其中往來羅浮峽山南華諸名勝以為未足乃辭
家度庾嶺過吳楚遊燕齊間一時湖海英豪皆與納
交當風雪時泊舟秦淮遇朱文昭凃穎輩握手吟咏
沽酒大噱二人唶曰君才如白雪吾雖知音如寡和
何自是名藉甚值明太祖駐師金陵招徠名儒丞相
李善長參政張昶汪廣洋交薦之拜翰林待制入禁
閣侍太子讀書太子愛重之鈔幣之賜無虛日歲旱
御製喜雨詩命哲賡之甚見褒重洪武初奉使青徐
諭諸反側尋出知東阿縣剖決如流案牘無滯值旱
麥苗盡凋乃齋戒徒跣烈日中甘㴻應祈民懽呼曰
此黃公雨也浪溪有怪物作祟竊人啗之哲為文禱
于神須臾風雷大作一青蛟斃水上人稱其誠感時
經毛貴亂後民多流徙他鄉聞哲善政復業者亡慮
數千人戶口日滋四年遷東平府通判東阿士民涕
泣攀留是歲黃河決梁山中書省發民疏浚哲董東
平之役經畫有方民不告勞有司欲復堰黃陵岡哲
建議止之尋上疏陳時務數十事帝怒其狂會山東
分省奏哲捐俸修先聖祠築積水湖隄有成績乃釋
不問哲亦乞歸得允既南還有司請哲領郡校事横
經授徒四方至者多名士八年復徵還判東平後以
事詿誤竟寘於法哲始北上時倚篷聽雪常自詫曰
天下竒音妙韻出自然者莫是過也歸搆一軒名聽
雪篷學者遂稱為雪篷先生
趙介字伯正番禺人博通六籍氣宇豪邁興至即揮
毫賦詩人莫測其涯涘父景元與母連喪介孤貧閉
戶讀書無復仕進意植二松于所居扁其軒曰臨清
以淵明自儗南海文士李韡以薦起介力止之不可
臨别介泣謂曰堯天雖長劉目實短子獨何心韡竟
去後倅南康被累乃歎曰趙伯正真高士也介行常
以囊自隨遇景即投詩其中絶不為人留題獨與劉
樂善輩相倡和日往還西樵泉石間有司屢薦不起
洪武己巳以累逮赴京卒于南昌介顔如渥丹丰度
類神仙中人子潔絢繹純皆善詩文工隸篆絢隠居
有父風後純貴贈介為監察御史有臨清集行于世
黃勣字敏功東莞人博學為文雄放出入經史追蹤
古人元季避地白濠寒暑不倦雖在離亂中持志益
堅洪武初以薦授邑訓導善教著聞後改梧州致仕
卒于家子益受世其文學雅志不喜仕永樂庚子有
司強之入試中選竟隠居不出子結最知名另有傳
歐觀生香山人倜儻不羈博學工文詩尤豪邁洪武
丙子鄉貢進士教授紹興以性介忤當道左遷什邡
典史歸年六十卒所著有梅軒集
鄭毅字德弘南海人洪武庚戌舉于鄉釋褐監察御
史嘗按八閩以清直稱才思敏贍所為詩揮毫立就
一時言能詩者必曰鄭御史
馬名廣番禺人少通經能賦詩以家累戍遼左在戍
所未嘗廢書與新會黎正倡和詞多悲壯人傳誦之
洪武癸酉請闕陳五事帝察其言多可採用但謂工
商子弟不宜與士列非聖人有教無類之意命禮部
擇行之尋授泰和丞
鄧林字士齊新會人洪武丙子鄉薦授貴縣教諭林
素嗜學工古文辭嘗謂學詩於陶韋李杜學文於史
漢韓柳學書於晉唐諸名家云考績至京大學士楊
士竒祭酒李時勉見其詩文以為嶺南人文在是留
史館修書尋出教南昌被薦遷吏部主事宣德四年
以事謫杭州名士多從之久之放歸田里卒生平慷
慨自命尤篤友誼所著有退菴集傳于世
梁臨字仲敬新會人羅蒙正弟子英華秀發工詩文
而長於舉業蒙正稱之洪武庚戌薦於鄉辛亥登進
士賜燕中書堂賦詩有鼔腹愧蒙天澤溥願推餘滴
遍烝民之句一時翕然稱之官至禮部主事
何子海字百川番禺人宋進士起龍之後博學能詩
嘗擬秋風三疊清婉沉蔚見者服之登洪武辛亥進
士歷睢寧永康丞
黃裳字文中東莞人先世家莆田從父景和來戍南
海性莊重刻志學問通百家子史工詩文善書翰戎
衛禮為社學師文武子弟從游者以百數有敬菴集
董匡字宗輔番禺人性介特邃於易尤善草書隸篆
與弟□俱負才名稱番禺二董永樂丁酉領鄉薦明
年赴春官兄弟同登乙榜匡授萬載教授癸夘典山
東文衡秩滿超為貴州道監察御史讞獄平恕□授
金谿訓導有二董集傳世
黎暹字景升順德人穎博工文辭精楷法成化乙酉
薦於鄉卒業胄監為祭酒邱濬所稱授金華府同知
當塗有作多出暹手以䃺易舊碑為狹中者所憾罷
歸搆羅江書院吟嘯其中頌賦誄銘踵門祈者無虚
日文筆遂冠一時垂老自志其墓所著有草庭集
凃瑞字邦祥番禺人少穎悟蔚有文名成化丁酉領
解首丁未進士第三人及第授編修肆力於學醖籍
日邃同館皆推重之庚戌以修憲宗實錄成遷修撰
癸丑引例歸省旋卒於家瑞所為文汪洋浩潏成一
家言時東莞劉存業亦以第二人及第並有文名
梁有譽字公實順德人父世驃御史有譽秀穎日誦
數千言長益湛思百氏以嘉靖庚戌進士授刑部主
事是時諸郎李攀龍徐中行王世貞宗臣舍人吳國
倫山人謝榛結社為聲詩有譽在社中稱七才子嚴
嵩柄國其子世蕃欲親有譽有譽恥為䙝狎遂謝病
歸卒年三十六著有比部集弟有正綿州守亦能詩
羅虞臣字熙載順德人幼穎悟一覽不忘九歲能屬
文弱冠舉嘉靖己丑進士補建昌推官建昌號繁劇
難治虞臣素習爰書&KR0570;於吏事又以文章潤飾之故
虞臣居官文日益進而治日益有聲各推官皆自遜
以為不及三載徵拜刑部主事改吏部與李開先任
瀚輩以文章氣節相高而虞臣尤剛腸疾惡面斥人
短以故多忌之者開先曰熙載且見中於法矣會宛
平人劉東山上變告張延齡姦連虞臣於是逮詣詔
獄虞臣從獄中上書詞甚激昂通政鄭紳覽書棄去
不奏獄成下御史府王廷相憐之當虞臣縱重囚黨
元惡杖五十褫職為民虞臣既歸就中山結草堂總
括百家欲以文章自立兩廣都御史蔡經方薦於朝
未用卒年三十五所著有原子八卷行於世葉春及
盛稱之
黎民表字惟敬從化人貫之子自少穎異九歲習舉
子業十三補邑庠生二十領鄉薦屢上春官不第慨
然有隠羅浮之志以母促之仕始就銓初授翰林孔
目歷司務主事郎中内閣掌制敕侍經筵預修玉牒
及世宗穆宗實錄進河南布政使參議仍掌制敕事
萬歷己夘春乞致仕歸賦性坦平無城府雅好讀古
書過目輙成誦上自墳典下迄百家稗史罔不涉獵
嘗師事香山黃佐佐雅重之居清泉山中日與弟民
衷民懷友人吳旦梁有譽歐大任唱和其間明自孫
蕡王哲諸人以來詩學大振海内名流如文徵明王
世貞兄弟李攀龍徐中行宗臣吳國倫皆互相應和
居恒澹薄自甘家苦貧素惟富於文墨工四體書亦
能圖繪嘗修葺廣東從化羅浮諸志所著有瑤石山
人稿
歐大任字正伯順德人博涉史籍與黎民表梁牧梁
柱臣相友善俱以詩名以明經授江都訓導歷虞衡
郎中當大任北遊時歷下瑯琊諸大夫主盟壇坫大
任周旋槃敦間海内無不知有大任者後以老乞休
卒年八十有虞部集行世
李時行字(闕二字)番禺人負才名登嘉靖辛丑進士由
嘉興令擢車駕主事以明敏稱忤上官罷去年甫三
十一歸築小雲林吟詠其中所著有駕部集雲巢子
天求子諸書
陳建字廷肇東莞人知府恩季子也與兄越超赴皆
領鄉薦而建為春秋魁究心因革治亂之迹及道術
邪正之機兩上春官皆乙榜以母老選授侯官教諭
日勤陶鑄分俸周士之貧者與巡按白蕡論李西涯
樂府因著擬古樂府通考與督學潘璜論朱陸同異
作朱陸編年考督學江以達命校十三經註疏成代
作上十三經註疏奏稿遷臨江府學教授編周子全
書程子遺書學蔀通辨大有造于來學江右廣右雲
南湖廣四聘棘闈所得多名士而滇士嚴清後為名
冢宰時論多之尋陞山東信陽令興利除害民稱頌
焉未幾以母老歸養益銳意於著述裒輯明朝通紀
至今為海内所宗學者稱清瀾先生
劉克正字懋一從化人生而穎悟隆慶丁夘舉於鄉
辛未會試主司竒其文擬魁天下後置第六時論惜
之旣第進士改庶吉士尋授檢討奉命冊封靖江王
饋遺一無所受修兩朝實錄成賜白金文綺會奔父
喪南歸哀毁踰節起復抵維揚卒於道年僅三十七
克正質敏才茂肆力詞賦為丁士美諸大綬輩所雅
重嘗作越裳白雉賦璀璨華麗世競傳之
祁衍曾字羨仲東莞人順之曾孫性通脱豪軼不羈
年二十三始折節讀書補邑諸生縱遊朱明入閩自
鵝湖之白鹿乞食於西昌困而歸舉萬歷丙子鄉薦
與計偕名傾都下既屢蹶春官而好遊益甚所至詩
墨淋漓最善葉春及嘗於羅浮搆遲葉菴以待之久
之以母喪痛哭發病卒所著有綠水園集
尹守衡字用平東莞人年十六補諸生督府行縣衆
皆跪迎守衡獨長揖令譙譲之守衡曰此祖制也君
子豈媚人以非禮之恭哉令異之萬歷壬午舉於鄉
署清溪教諭分校楚闈擢知新昌縣不善逢迎左遷
趙府審理正歸而杜門著書採洪武以來政治人物
勒成一百五卷名曰史竊論者以為陳建之後一人
而已詩文有嬾菴集年八十三卒長子魁昌崇禎丙
子鄉薦次兆昌能佐父考覈季玉如刻書以傳
林承芳字文峰三水人鍾之孫也幼穎悟墳典無不
究覽工詩文精翰墨中萬歷丙戌會榜廷試奏策纚
纚萬言皆經濟實學已定第一人以字小訛置二甲
第一授編修受知神宗命書中極殿額甚嘉賞之為
争名者所忌左遷江西參議歸怡情山水遇景輙吟
詠所著有文峰集竹窗存稿人有得其翰墨者如獲
重寳承芳黎民表之甥人謂酷似云
陳襄字尚行東莞人䪧之孫九歲能文以書經領萬
歷辛夘鄉薦為人質樸謙和不苟取與篤志好學游
楊起元之門甚器重之年四十四卒子其大生邁順
治辛夘副榜製天象儀器訂正古今律吕推演三才
為八十有一條編曰成經世咸重之
鄺露字湛若南海人生而甘露降庭因名露幼聰慧
絶倫年十三補博士弟子員為人尚氣節工古文詞
愛讀左氏莊騷史記詩法漢魏盛唐書工篆隸行草
徧遊燕齊吳楚所至為之傾盖開府張鏡心築館崧
臺下榻禮之所著有嶠雅集
右廣州府
李孜字日孜保昌人博學多聞正統辛酉舉於鄉歷
南靖寧遠豐城三邑教諭遷淮安教授三聘文闈所
至得人布政使陳選稱為真五經師少保邱濬欲薦
以館職會孜引年不果孜性狷介負氣不輕與人交
為文典贍有法尤喜蒐葺郡中故實雖位止儒官而
譽望特重所著有林塘集
右南雄府
吳高字志高歸善人宣德八年進士歷官刑部主事
員外至福建參政好學能文旣致仕幅巾杖屨徜徉
山水嘗修郡志文譽重一時
楊天祥字休徵本博羅人父順遷於歸善生天祥讀
書白鶴峰晝不踰國夜不沾席其讀書之法以心對
書以耳聽聲不求上口亦不強解當其讀書甚專壹
一切不聞見為文操筆千言悉有根據正德丁夘鄉
薦至甲戌下第省父于膠州誦書官廨琅琅徹衢道
膠人傳之丁夘成進士遺友人書曰古人讀書破萬
卷予自弱冠厲志讀書至今十三年一年之中除令
節家慶及疾病之日不過六十日其三百日皆誦讀
日不下三簡一年不下九百簡十有五年不下一萬
五千簡方之古人萬卷僅十之一二然以近世較之
予猶為多而場屋之中所取甚約何者七篇之文如
其黍度而止五策之文如其條貫而止論雖可肆亦
有步驟不得大騁至大廷之對檢點敬慎且晷刻有
限難以展盡譬之珍羞錯陳屬饜則止巨木輪囷就
墨則削其餘酬應不能踰於人情物理擬古則迂反
古則倍讀書雖多豈盡可用哉古人云精兵三千足
敵羸卒百萬盖以此也昔尚子平敕斷家事徧遊五
岳豈圖喻人哉亦求自喻而已然遊五岳則有跋涉
之苦離曠之憂踰年閱歲僅乃徧之五經備天地萬
物之理此五岳也子史百家亦洞天福地也予徧歷
之豈直臥遊雖不足喻人亦足以自喻矣時人見其
書以為名言
錢萬選字紹行歸善人年十二通春秋弱冠補諸生
屢試輙冠其曹郡守黃某延為子師嚴色笑善誘廸
言行端方不欺闇室萬歷癸巳選貢南雍與楊起元
講學西湖為士子所宗祀鄉校
右惠州府
林仕猷揭陽人洪武間由儒士授邑學諭轉本府教
授博學能詩名聞都下學士宋濓嘗言潮去京師六
千五百里而遙然余知有林仕猷也
蘇福潮陽人有夙慧再歲而孤五歲始能言自是矢
口成章北山驛丞遇福拾穗隴上戲曰拾穗與神童
即應聲曰折梅逢驛使其警敏多此類洪武間舉童
子科赴京以年小令還里有司月給廩所著秋風辭
紈扇行時多稱之其咏朔月詩云氣朔盈盈又一初
嫦娥底事半分無却於無處分明有渾似先天太極
圖王世貞謂湛若水恐不能到卒年十四祀之邑校
林大欽字敬夫海陽人生有異徵翁萬達見其文許
以國器弱冠應鄉試對李綱十事御史吳麟即以大
魁期焉嘉靖壬辰廷對文益竒都御史汪鋐訝其起
語違制大學士張孚敬曰是&KR0570;於辭必當帝意遂品
置第三進呈帝親擢第一授修撰尋乞歸養未幾卒
大欽夙以才自負雅慕蘇氏學為文酷似之
蕭端蒙字日啓潮陽人編修與成子少善屬文嘉靖
辛丑登進士選庶吉士著論二十餘萬言出為御史
按貴州請增試額是年監試得解首孫應鰲再按江
西監試又得解首李貴程錄皆出其手海内傳誦之
陳時政十餘疏文氣古雅有同野集時林大春亦工
古作有井丹集
右潮州府
梁敏字以訥高要人父至孫有善行仕元為新州同
知敏性孝友穎悟能文年十九舉洪武壬子鄉科為
清遠教諭歷繁昌宛平縣丞以文學薦特擢左春坊
左贊善眷遇日隆常被命作午門觀燈詩及賦朝陽
鳴鳳圖操筆立就成祖稱賞不已尋以乞休忤旨謫
遼陽苑牧再自陳復謫枝江訓導疏屢上得復官致
仕中年喪偶不娶自奉如寒儒以勤儉訓諸子多所
著作年九十有六卒有雲萍集
鍾瑛字汝器高要人修眉豐頰沉默簡重事親孝年
十一遊郡庠子史百家靡不該洽永樂辛夘登進士
選文行優者入秘閣習譯館文字瑛與焉初為庶吉
士無何授編修肆力編摩詞林稱重賜馳驛歸省鄉
人榮之秩滿轉大理寺正仍入秘閣纂修雖久居侍
從不殊韋布丁内艱歸哀毁成疾而卒
陳衡字祖平陽江人舉永樂丁酉鄉試補上舍生授
戶部山東司主事調工部以汰冗官記名于家未幾
檄取復任督徐州百步洪以廉謹著聲政暇喜唫詠
嘗作潭底月詩百餘首以見志人多稱之
區大相字用孺高明人為文有竒氣援筆數千言萬
歷癸酉舉於鄉己丑成進士選庶吉士授檢討同修
國史經筵展書歷贊善中允掌制誥居詞垣十五年
先後柄政者皆賞其文輙引避一無所與自給諫調
南太僕寺丞二年移疾歸里居八年卒明季前後七
子稱詩號翰林為館閣體大相始力祛浮靡還之風
雅再使封藩歷齊晉吳越嵩洛衡湘咸著篇咏天性
至孝公論侃侃義形于色其文行皆足重云所著詩
文集傳于世
區懷瑞字啓圖大相之子弱冠賦秋鴈詩宰相趙志
臯一見器重之天啓丁夘鄉薦授當陽令值流寇殘
破力行撫字直指使者薦之未幾以内艱去後補平
山令告歸田里所著有趨庭稿遊燕草遊滁草
麥而元字元人高明人崇禎庚午辛未聫舉進士授
上海令城外有虎傷人為文祭之而虎去以詿誤謫
檢校補安肅縣嗜學工書法長于詩賦所著有康山
集
右肇慶府
梁調元欽州人年十二補弟子員治春秋督學袁茂
英優禮之閱四科不第州守張應宿一見驚嘆曰滄
海遺珠也延為上客凡著作皆其屬稿年三十二卒
右廉州府
吳宗直遂溪人性敏慧通羣書工筆札建文己夘中
南京鄉試官至禮部郎中藻思煥發朝中重之歿祀
鄉賢
陳素藴字鳴盛徐聞人少有才名工書好吟咏徐聞
自成化戊子後無登第者素藴領嘉靖乙夘鄉薦一
榜推弁冕任詔安縣令有惠政卒於官
柯時復海康人領萬歷乙酉鄉試性嗜古尤喜詞賦
效杜甫作七歌意調悲壯居父喪哀毁盡禮俄得疾
卒子鳳翔孫元芳皆有文名
右雷州府
鄭儒字子珍瓊山人廷鵠之子少守庭訓淹貫經史
挾筴宦遊京師作為詩文有出塵之趣司訓容庠轉
上海歷連州廣州却贄幣勤於課士嘗著竊位箴以
自警棄井銘以訓士題留餘軒以見志云
右瓊州府
隠逸
黎正字彦晦新會人少時從孫蕡遊博通經史好揚
㩁古今洪武初補郡庠生舉為邑訓導不就退築釣
臺曰此吾嚴陵瀨也八年辟明經至京以病不赴部
試遂賦詩出都門後以事戍遼東十八年備嘗艱阻
而意氣益增比放還杜門不出學者多從之游初正
在遼時孫蕡亦戍遼抵法正解衣裹其屍葬之安山
為文哀之讀者墮淚自遼歸適薄暮亟呼酒登釣臺
嘆曰風景無恙老子亦復歸來吟嘯久之乃抵家卒
年五十九所著有林坡集元史斷諸書
張撝字彦謙新會人羅蒙正弟子也嗜學強記年十
八賦厓門詩蒙正器之長益潜心經籍洪武初知縣
謝景暘為搆堂于象山之麓俾邑人師事焉扁其軒
曰養拙學者稱為象山先生
陳英字廷佐原籍四明扈宋入粤祖德甫元廣州路
提領始籍南海傳子季澤明洪武初舉人材赴闕授
參議英其曾孫也博記能文尤工詩賦甫遊郡庠隠
居樂志授徒講學多士景從嘗建秋澗草堂于歸德
門左澗當四山諸水之間常踞石倚樹囂囂踽踽四
顧超然放歌獨樂郡人稱之為秋澗先生香山黃佐
為英高弟其父畿建粤洲草堂英與為道義交時稱
穗城二隠子則官御史立朝忠正别有傳
黎和字伯英南海人少警悟能文美風儀事親以孝
謹聞與孫蕡唐豫友善元季避地槎溪歲凶力耕供
養猶手不釋卷親沒廬墓三年既而還夏溪闢萊蕪
耕鑿自適嘗揭八行為家訓鄉人化之永樂庚寅辟
茂才至京以老疾乞歸時東莞袁友信亦兩被徵書
皆姱修之士也
鄧信字行甫新會人自稱水石山人精詩畫及岐黃
性孝友温粹削迹公庭徜徉山水&KR1225;然自得蕭博士
端升慕之及遷瓊教授諷索别章強而後與詩云散
袖秋風老一株美人南去有詩無六年相問不相見
夢隔城西曉月孤嘗過陶博士題其壁云陶潜今亦
聖之清五柳柴扉近市城秋思滿天人欲醉碧雲屏
裏一簫聲其風致率如此
林泉立順德人自少敏悟博涉經史皆通大義明初
隠居不仕教授生徒與黃真學關河叟吳竹齋游有
詩行世
李孔修字乎長順德人自稱抱真子僑居省城高第
街混跡闤闠人不識也張翊薦于陳獻章獻章稱之
名由此著一日孔修輸糧于縣縣令異其容止問姓
名不答拱手而已令怒其無禮笞之會庶母誣其奪
産令廷鞫之孔修請筆置對第曰母言良是令疑焉
廉之則孔修庶母已改適所言盡誣乃禮敬之貧居
蔬食不繼未嘗一顰眉詩字間出新意或觀山水歸
而圖之畫猫絶工公卿以箋素求之輙不可得嘗負
樵薪錢畫一猫與之樵者怏怏中途人争購之已而
樵者復以薪求畫笑不應皂帽深衣不同俗製經旬
一出戶必遠近圜視吳廷舉由縣令歷藩臬在粤最
久與孔修為布衣交既沒無子副使李中少參王崇
教經紀其喪尚書霍韜葬之西樵山志其墓謂白沙
振世之志唯孔修張詡謝佑不失其宗云
謝佑字天錫南海人嘗從陳獻章遊一聞主静肯綮
遂築室葵山之下棲焉并日而飱襪不掩脛晏如也
病中題詩寄友人湛若水遂卒後若水祠其師于白
雲山以佑配
何廷矩字時振番禺人為郡諸生以文行著見陳獻
章後即棄舉子業從之遂不復應舉所著有禮意大
全三卷存羊錄十卷皆本周禮云
鄭鴻字振儀香山人年十五有聲庠序成化甲午舉
於鄉屢厄會試梁儲為少宰鴻肺附戚也客或諷之
鴻正色曰子徒知少宰能貴人獨不知人有良貴耶
遂絶意仕進卜築蓮峰下鑿池搆亭徜徉自樂祀鄉
賢
張纓字廷弁弟綗字廷文順德人兄弟並出湛若水
之門孝友敦樸執親之喪一循禮節纓旣終喪遂恬
退縣令宋邦俊督學魏校張希舉先後表揚之綗好
行義輸粟助賑為族里倡邑請鄉飲不就終身欽欽
翼翼時謂二難
陳鶴世襲南海衛百戸生而穎悟絶羣年十餘已知
好古書名畫窮晝夜誦覽十七襲祖爵不自憙鬱鬱
得竒疾則自學為醫久之洞其旨七年而病愈遂辭
官遠遊自號海樵山人踰粤嶺下彭蠡游吳渡越徧
交海内知名士歌嘯吟詠一坐盡傾其學無所不通
酣嬉淋漓變怪百出所作詩歌書畫皆縱逸有竒致
倦遊而歸士常輻輳其門酬接無倦已而復遊金陵
造顧尚書璘先一夕璘夢李白至及見乃山人也遂
深相結客留四年竟不復返璘嘗稱其意氣雄邁凌
跨諸貴遊似東方朔五官並用才思敏捷似劉穆之
至於□雜俳優忽而整襟談道抗論世務又大類曹
子建盖天才宏放依隠玩世之士也
林彦愈東莞人少服賈困於魚鹽巳乃手書范仲淹
畫韲粥長白山時事示其子光光所欲讀之書必購
而貽之久之光舉於鄉從陳獻章講學則愈喜呼光
謂曰汝學能有立吾啜菽飲水甘之不求紆青拖紫
也
黎釬字以和增城人為人敦樸恬淡能文章而不樂
仕進嘗隨父皓宦西粤清苦自勵父深喜之遣謁湛
若水聞講心性之學至數日徘徊不能去若水謂其
可進於道云性好施予里中骨有暴者飱弗給者不
憚罄家槖以襄之御史潘珙為之志其墓
單雍增城人隠居羅浮從湛若水遨遊於巖竇間常
代輸族人逋糧殊無吝色旅中拾遺金追而還之鄉
人上其誼於督府蠲其差役
陳觀字思賢南海人四歲而孤稍長讀諸子百家書
強記數千言從孔百平遊嘆其穎悟平居製古巾服
誦古言行築亭江濱不求聞達四方髦士多就講學
尤長於詩有幽雅之致時與同志進艇沙水間出瓦
缶蔬食賦詩論學生平無疾言厲色誨子弟輙告以
忠孝年八十六卒有集傳於世孫錫見人物傳
鍾景星字叔輝東莞人少習舉業聞湛若水講學西
樵遂受學焉與陳謨郭肇乾相策勵終日正襟未嘗
少懈久之充然有得飭躬砥行毅如也家最貧然毫
不苟取雖往來諸名公間终身未嘗有所干人以此
益重之晚年養愈冲粹喜怒不形未嘗疾言遽色見
者知其為有道之士云卒年七十四邑令喬誥葬之
何維栢銘其墓
金詔字廷言其先廬陵人從叔貴以水軍千戶調衛
廣城占籍鍾村少聰敏精楷法初業儒後以武胄補
幕府參隨時總制大征田州及黎賊兩遣調兵于思
恩忠州督兵所過秋毫無犯制府竒之子節庚午舉
於鄉詔曰賴祖宗之庇幸有今日吾耄矣汝其勵志
以報後節登丁丑進士歷官南戶曹郎詔年七十八
矣欲一往觀金陵形勢跨大孤匡廬以泛鄱陽抵南
都鶴髮飄蕭都人士以為仙骨僉問長生訣詔曰修
短本造物得來然清心寡欲似亦有助借居倪氏花
園密書其别室曰謹言語防物議其自持若此後歸
隠深居一室有司延為鄉飲大賓年八十而卒
霍傑字民先任季弟也倜儻不凡脱然世外嘗遊羅
浮不食十數日無饑色屛去厮僕獨棲西樵錦巖中
採蕨和粟炊之聞湛若水講心性之學移書辨論久
之信服願執弟子禮方獻夫與論古今名賢無當意
者獻夫笑曰古之狂也居三載忽出省城别知巳登
越秀山坐石而逝
陳&KR0788;字子覺增城人少倜儻自雄遊于陳獻章之門
亟稱之讀書于南海廟大書一聯於門御史按部見
而竒之以禮召見後訪獻章語及&KR0788;歎曰斯人異才
也當成其器獻章嘗與之詩有過客窺諸葛論詩病
長公之句盖深與之也
黃學張字藝卿番禺人幼穎悟精毛詩偕李義壯倫
文叙王漸逵攟拓古今商確理道三人雅重之已而
遞登顯要張獨閉門敦古年八十二卒朱尚書衡志
其墓謂庶幾髦期不倦云
黎民懷字惟仁從化人貫季子少受業於黃宫詹佐
佐深器之與兄民表民衷有三鳳之稱督學蔡克廉
大竒焉嘉靖乙丑膺歲薦抵京與王世懋吳國倫張
鳴鳳倡和翕然稱之廷試後歸至豫章諸王孫聞其
才名争求識面既歸絶意仕進日惟操觚染翰雅歌
壺觴為詩清曠閑逸不減王孟書畫出入晉宋時稱
三絶雅慕神仙所居室紫芝生焉趙志臯稱其蒼顔
古骨逸思高風比之陶元亮贈以詩有談元帥鮑葛
作賦擬機雲之句卒年八十一有清居集
冼桂竒字奕倩南海人領嘉靖辛夘鄉薦登乙未進
士授工部主事時夏言當國諸司震懾桂竒與語不
屈遂為所忌無何吏部郎缺霍韜擬補桂竒桂竒力
辭乃改南刑曹乞終養許之桂竒師事湛若水遂與
俱南訪匡廬遊白鹿登武彝歷覽諸勝歸而奉母居
羅浮革履布服無異野人世稱其清風勁節云
霍若邴字質亭南海人贈尚書霍華孫居家孝友博
學好古善屬文累試不售歸隠石頭鄉怡情高尚杜
門教子生平謙譲廉潔鄉人咸推長厚焉年七十卒
子子偉登辛酉賢書歷官刑部員外
周郁字尚文號耿菴東莞人應禮記明經福建漳州
府訓導講學不倦歸里與陳獻章唱和有龍洲草集
行世子昌齡孫訥俱有詩名訥子一士字貴諤以禮
經世其家兩中副車當事式廬不得一見歷吳越晉
楚間所交多名人善書法世稱為石林先生有五老
園稿楚游諸草行世子顯少穎異屢試冠軍徵辟疊
至隠居仙溪平生所著多不存稿翰林張家玉檢其
餘者刻之楷草行隸與父並美云
陳世善字惟敬南海人别號海槐祖則正德間名臣
按楚時嘗獲南嶽異方世善煉九救人海内傳之事
親甚孝嗜讀書燕居有威儀衣必布素恒喜施與歲
饑米藥並施存活者衆郡邑屢聘鄉飲子誠字表端
性孝友精於經學與先哲鍾鼎臣交勵廉隅尚氣節
力學三十年一日語及門曰吾學静以為體觀以為
用體用雖殊静觀無二建静觀亭學使者魏校奬其
方正年企百歲而終著有静觀存稿以葩經授壻黃
士貴登順治戊戌進士孫賓王領壬午鄉薦
屈起鵬字圖南番禺人家貧力學年三十餘始補邑
諸生未四十喪妻即不娶獨居五十餘年杜門著述
年八十五猶入鄉闈監臨御史憐之起鵬自稱矍鑠
可用既而歸隠沙亭設帳講學年九十八卒
張二果字穉復東莞人喜參究性命之學天啓丁夘
舉鄉薦見巨璫魏忠賢搏噬正人不求仕達師事黃
巖僧創建羅浮華首臺水簾洞山諸寺而棲托焉崇
禎丙子詔舉賢才不就戊辰修邑志後卒於江西廬
山以浮屠法葬所著皆佛書
潘梧字太操番禺人湛若水門人也直内方外鄉黨
化焉立祖廟於西村葬先世於西竺俗尚侈麗梧獨
築土令堅緻而已其後廣州被圍衝車礟石多取材
墓中而潘氏獨完人服其遠識年八十卒於萬歷中
舉祀鄉賢二子蘭珣早卒孫雲衢少穎異梧自教之
中崇禎庚午鄉試數上公車甲申後偕弟雲銜入羅
定山中數月卒子楳元學博芊武舉以學行世其家
新會負汲者不知何許人日擔水賣於城外得數錢
即負手行歌於道求火必于寺觀絶不干人縣中人
或呼之引至譙樓外仰視曰我平生未嘗入此翻水
而去一日道上拾遺金默坐其處人問之不答既而
失金者至遽曰金在旁人教令考問其數數合即大
笑還之失金者酬以金不受疾走視其擔具向壊挽
住欲為易之負汲曰吾不舍吾舊益疾走終不顧
新會採藥者不知何許人日採九里明賣以為食其
藥多生柑荔圃絶不犯柑荔雖自落者亦不顧人怪
問之曰自食是盜也圃不容盜入是自絶也日得十
錢以其半入酒肆醉即行歌歌詞多超脱一日道上
拾金釧珠珥置藥籃中歌曰寳寳寳得好失好失好
得好人莫測其意頃之一女子哭而至笑曰失寳者
至矣寘籃于地令自取之主者饋以金搖手而歌曰
不受不受真不受還金籃香得金臭悠然而逝後歲
饑入山不知所終
右廣州府
鄧球顒次子樂昌人聰穎好學領成化甲午鄉薦嘗
遊陳獻章之門有詩贈之曰忠臣有子堪傳後古道
無人僅見君自稱東川居士吳廷舉建祠祀之
譚高字德崇以貢授上猶訓導陞華陽教諭遽乞歸
居家三十餘年杜門課子與松菊為侣
林儼翁源人號友琴居士性孝友生平恬約晦迹不
仕年八十三卒
黃器先翁源人幼岐嶷工對句年十一遊邑庠王守
仁來撫民見之授以傳習錄嘗任建寧訓導年餘告
歸隠居青龍玉華二山間安貧樂道絶跡不至公庭
所著兩京賦儒頤集弟德先並有文名
鄧思顔字于復樂昌人少遊黌序即毅然以名教為
己任設義田篤孝友族有束脯弗給者輙與之萬歷
中以德望與薦辟固辭不就
劉天然字中江仁化人明經不仕圖書四壁課子之
餘不干外事所居號樂此園
廖欕字鑄于曲江人嗜書史好友樂善隠跡灌園督
學魏校題其門曰耆儒逸叟
右韶州府
謝憲字汝慎歸善人不事藻飾癯然鶴立事父母定
省如禮不有私財為邑諸生與葉天祐劉梧同舍志
聖賢之學歲薦至京卒業太學歸築處士臺居之葛
巾木屐日攜離騷往來西湖浩歌至暮而返嘗於臺
畔折竹枝濡赤土註易葉春及受而錄之名周易竹
書其時河源李學顔亦以諸生應貢不仕居鄉多大
節嘗建議修復故城有保障功後以子燾貴封中大
夫
右惠州府
周伯玉名瑤潮陽人少貧讀書自娛累辟不起親知
或勸之仕伯玉曰讀聖賢書顧外慕干禄耶明初復
被徵辟辭曰吾老矣無能為也以處士終子三人彦
敬彦作彦器皆膺鄉薦彦器名磺與兄俱受經於其
母郭而彦器最知名洪武十六年會罷制科舉名儒
應詔第一授大理評事尋以廉能遷河南參議卒於
官母郭詳具列女傳論者謂伯玉義至高而其妻亦
能偕隠至於三子皆賢滋以難矣
右潮州府
黃環字伯循欽州人性淳厚甘淡薄洪武間舉於鄉
任臨桂教諭陞韓府教授致仕家居有雲雁下前池
與家鵝遊息韓王思環教習之功屢遣使迎不赴因
竒其事賜雁來池扁建坊于古渡口遭范子儀變燼
之
耿寬合浦人嘉靖癸夘舉人任江西大庾知縣端嚴
寬大不假刑威中年解綬浩然而歸人謂有五柳之
風
紀通字守塞靈山人居平南松栢山之麓生而穎異
精皇極經世之數事親盡孝由貢授陸川司訓閉齋
讀易每言竒中已而掛冠東歸修館舍教授弟子屢
舉大賓不就所著有松溪集
柳稠靈山人號海峰好學善事異母兄領鄉薦任永
新縣丞清操自矢直指褒美之躭悦山水歸隠鄉園
終不出
孫佐性靈山人行至孝隠居不樂仕進萬歷十四年
巡按御史汪言臣給扁賜金帛奬之
右廉州府
梁羽翰號鵲起海康人少負才名力學不倦領天啓
辛酉鄉薦崇禎癸未成進士歸家杜門不干仕進時
同榜多在要津勸其出仕不應無何遂卒二子遇饑
荒亦相繼而亡郡人惜之
駱廷用海康人恬於聲利再譲貢與同門黃玹陳端
吏部移文嚴核強出應弘治十四年貢甘淡泊不肯
授官有隠逸回文詩傳于世
右雷州府
王惠字仲廸號霜筠本籍合肥人從兄千戸志調官
籍於瓊博學能文嘗從趙攷古講學毅然能自立解
學士縉稱之洪武末用大臣薦至京以三喪未舉力
辭歸隠天下聞其節行所著有截山詠史嶺南聲詩
鼓吹等集兄懋字季成敦行善詩尤精於醫濟人不
責其報有薦之者輙辭終身晦跡年八十餘
王宏字孟遠號蟄菴瓊山人少孤母韓氏矢節撫之
既長力學工詩文以母年老不求仕開鄉塾訓子弟
吟咏自娛正統間大參龔璲都閫王清及致仕御史
唐舟輩遊靈山分賦宏以布衣與列而氣體遒上
徐祥萬州人世本常山父官税課局生祥而卒鞠於
母孤苦力學登永樂戊戌進士知歙縣以母垂白不
忍遠離遂以隠居終州人登進士自祥始祀鄉賢
劉志明字晦伯定安人性敏好學尤精於中庸年十
八以諸生充貢永樂間奉當道敦遣署學事士多成
就或勸其復應科舉長嘯曰學問人也出處命也遂
耑於教事人稱建溪先生
蔡仕儲字鍾秀瓊山人質粹行純博通羣籍年十八
臯比傳經即老師宿儒皆北面焉郡邑欲周其貧不
受高雷之士越海從之者甚衆領正德庚午鄉薦遊
太學嘗發道心人心之旨及義利之辨祭酒湛若水
深服之參政林士元稱為明道先覺後竟不仕
鄭汝喬字允升文昌人穎悟博洽領鄉薦從湛若水
講授三年歸篤志樂貧精思實踐甲辰中乙榜以親
老侍養隠居不出
王允升字巽甫定安人父僖好義樂施有隠德允升
重厚寡言笑不急仕進亦不治家人産嘗被盜有司
追還百餘金允升以非原物不受人稱其介子弘誨
至顯官
趙志科文昌人中嘉靖鄉試以母老侍養不仕性恬
淡結廬山中歌咏自樂州守柳塘旌之曰清修博雅
紀綱正字恒之其先監城人祖戍崖遂為崖人綱正
自少魁岸言論英發淹貫經史尤長於詩賦曾遊郡
庠累不得薦輙棄而耕於野題其室曰東岸書舍徜
徉林壑以終天年嘗曰書如靈丹服之便可入僊窮
通修短浮漚爾教授生徒表正鄉里崖士出其門者
多苦學勵行
曾沂澄邁人儒雅弘博號幽求子當道給冠帶詩章
辭以詩云寵錫也知章服重遨遊自覺草衣輕
雲名山字静埜文昌人穎悟好學以貢為西寧新興
學訓歸而築月浦新居闢霞洞石室以資吟咏年九
十餘猶手不釋卷嘗得瓊山唐博士秘法祈禱立應
弟名元亦躭味道書年三十六即棄青衿偕隠邑令
賀沚表其隠德學使者給以冠帶不受兄弟俱至上
夀
右瓊州府
梁大材羅定人孝聞於鄉萬歷間歲貢歷仕至象州
知州遂不赴曰吾雖不及邴曼容於此足矣搆五柳
居於州之南以吟咏山水自娛為師營墓設義田以
贍其族人
梁偉棟西寧人崇禎年間薦明經隠處不仕性温厚
淳篤居躬坦易接人藹如津引後學諄諄不倦終身
未嘗私謁長吏之庭累舉鄉飲不就令長以此高之
夀八十八
區國龍西寧人少孤貧事母至孝弱冠食餼邑庠試
必冠軍性抗直不少貶求仕怡情泉石詩文晚而益
工所著有黃石集
右羅定州(孝義文苑三百六人)
廣東通志卷四十七
