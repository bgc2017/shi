廣東通志卷八
禮樂志
王者功成作樂治定制禮禮樂者移風易俗之根
柢也我
皇上建中和之極兼綜條貫金聲而玉振之所以禮至
正而樂大成矧
國家肇造九有涵煦節宣融液周徧八十餘年邊陲
遐域有尊
君親
上之義焉有家室和平之象焉有登降進反之文焉
有辟雍鐘鼓之樂焉雝雝肅肅禮明樂備蓋天下
之太平久矣舊志止載南海神廟以及壇壝祠宇
列祠祀志中而於諸大典缺焉未備亦珥筆之憾
也志禮樂
慶賀
萬夀聖節
恭遇是日五更文武各官衣朝衣齊赴
萬夀宫文武分東西入各至朝房設糾儀官二員一文
官為之立東邊丹墀下一武官為之立西邊丹墀
下禮生四名稟鼓二鼓三鼓行禮引至各拜位通
贊唱序班行三跪九叩頭禮畢仍各回朝房少坐
而退其外府州縣各行於本治(前三日後三日俱蠎衣坐班)
儀仗
龍亭一龍幄一龍扇一椅一
香亭一龍傘一梧杖二盆一
立瓜二臥瓜二骨朵二金鉞二
恭遇
皇后千秋令節元旦長至節儀注俱同
開讀
凡
朝使恭賫
詔書至本地官員衣朝衣具
龍亭彩輿儀仗鼓樂出郭外日近亭肅迎
朝使捧
詔書置
龍亭中南向
朝使立於亭東本地官員北向行三跪九叩頭禮衆
官及鼓樂前導
朝使隨亭後行至公庭門外衆官先趨入文武分東
西序立候
龍亭至公庭中
朝使立
龍亭之東西向贊禮官通贊序班文官在東武官在西
樂作行三跪九叩頭禮
朝使捧
詔書授展讀官展讀官跪受詣開讀案前宣讀衆官皆
跪宣讀畢展讀官捧
詔書恭授
朝使朝使捧置
龍亭中衆官跪行三叩頭禮起又行二跪六叩頭禮三
品以上官跪請
聖安衆官退易服與
朝使行禮本地官仍具鼓樂恭送
詔書於日近亭
凡
詔書經過道路官員軍民人等俱於路旁俯伏候
詔書過方起如出使在外官員遇
詔書到處即出迎郊外至公庭中贊禮官贊出使官行
禮先引至露臺行三跪九叩頭禮然後本地官行
禮至開讀時出使官仍隨班跪聽一同行禮
凡
詔書經過及止宿地方先行知五里之内府州縣衛等
官俱出城迎接跪於道右候
詔書過方起至臨行時亦出城在道右跪送
宣講
聖諭暨
御頒大義覺迷錄
每月朔望預擇寬潔公所届期文武官俱至衣蟒
衣禮生唱序班行三跪九叩頭禮興退班齊至講
所軍民人等環列肅聽禮生唱恭請開講司講生
詣香案前跪恭捧
上諭登臺木鐸老人跪宣讀畢禮生唱請宣講
上諭第一條司講生按次講畢復講大義覺迷錄數條
退
迎春
立春前一日各官吉服迎於東郊祭勾芒神至本
日衣朝衣祭勾芒神訖各執綵仗正官擊鼓三聲
環鞭土牛者三
祭
先農耕耤田
每歲仲春亥日已時祭
先農壇午時行耕耤禮祭日承祭官率各官請神
位供於壇上衣朝衣行禮祭畢送位入祠
壇(高二尺一寸廣二丈五尺)牌(高二尺四寸廣六寸)座(高五寸廣九寸五分)
壇後祠宇
正房三配房各一正房中供
先農神位(紅牌金字)東正房(貯祭器農具)西正房(貯耤田米穀)
東配房(置辦祭品)西配房(看守農民居住)
耤田
四畆九分(置於東郊)
祭品
帛一(白色)羊一豕一鉶一
籩四豆四簠二簋二
儀注
祭日各官衣朝衣禮生引承祭官至拜位通贊
唱執事者各司其事陪祭官各就位承祭官就
位通贊唱瘞毛血禮生引詣盥洗所贊盥洗淨
巾引詣香案前贊迎神行二跪六叩頭禮興行
初獻禮引詣
神位前跪奠帛獻爵叩頭興詣讀祝位跪衆官皆
跪宣祝文畢叩頭興引唱復位通贊唱行亞獻
禮引詣
神位前跪獻爵叩頭興復位通贊唱行三獻禮如
亞獻儀通贊唱引福受胙引唱詣飲福受胙位
跪飲福酒受福胙叩頭興謝胙一跪三叩頭興
復位通贊唱徹饌送神行二跪六叩頭禮興通
贊唱司祝者捧祝司帛者捧帛各詣燎所引唱
詣望燎位焚畢揖復位通贊唱禮畢各官更蟒
衣詣耤田行耕耤禮
耕耤儀
一官捧青箱一官播種各官俱用右手扶犂左
手執鞭各行九推禮農夫終畆耕畢各回官廳
更朝衣望
闕恭行三跪九叩頭禮仍將遵行耕耤日期具奏
(省城總督廵撫秉耒知縣執青箱知府播種府城知府秉耒佐貳執青箱知縣播種州縣則正)
(印官秉耒佐貳執青箱播種專城衞所亦用正印官秉耒如無屬員即選擇耆老執青箱播種)
耕耤器物
農具一(赤色)牛一(黑色)耔種箱一(青色)
耕耤人役
耆老一名(牽牛)農夫二名扶(犂)農童六名(唱歌)
耕耤歌
聖朝鉅典念農祥吉亥修儀遍遠方開府奉行王制美
共知
天子重耕桑
肅肅青壇翠幕張東風萬里布春陽海疆共愜
深耕願早進
先農一炷香
悠揚鼓吹出東方父老讙呼擁道旁乍見青紘
躬耒耜預占綠野富倉箱
獵獵青旗貫綠楊珠瓔寶馬自成行手携嘉種
從容布還似神仙跨五羊
短笠青蓑映曉光千夫齊向九推旁一尊勞酒
同沾被遥浥
天田雨露香
杏花菖葉漫匆忙海上班春别有方時雨一犂
新社後木棉花赤菜花黃
朝成春水漲横塘榕樹村中短犢忙趁取炎方
禾再熟新茶未出早分秧
海濱生計重開荒儘把勤勞格
上蒼遍鑿蘆洲成沃土漲沙隨處湧村庄
勸農恩禮倍尋常竚見郊原歲歲穰南陌東阡
催社鼓羔羊朋酒頌無疆
聖明天子重農桑丹鳳銜書到海疆擁節大臣宣德意
耤田開處麗春陽
六合清寧時雨暘華星常正騐農桑碧畦繡甸
東郊暖勤勸春耕答
九閶
先農壇畔集鸞凰擇日占風禮數詳北望
天田陳
御耦青旗高拂五雲光
青原小隊肅分行粤秀山前草木芳翻起一犂
香土軟田歌傳入水雲鄉
成羣蓑笠盡村庄布榖聲中曉氣凉看罷九推
歸去早好乘新雨插新秧
課晴問雨莫嫌忙
黼座方披七月章要使耕夫齊舉趾并教饁婦競提筐
珠海潮生滿碧塘溉田早卜歲豐穰水車秧馬
時收拾容易秧禾壓隴長
和風甘雨潤炎方紫荔紅蕉六月香瑞榖生成
多九穗先舂玉粒貢
神倉
逢年爭祝滿倉箱萬寳成時好築場飽喫田中
新熟稻大家擊壤咏陶唐
祭
文廟
每歲春秋上丁日致祭先期承祭官率陪祭各官
齊赴
文廟階下行一跪三叩頭禮教官滌器視牲并瘞毛
血至期黎明各官衣朝衣齊集行禮
正殿
至聖先師孔子神位
祭品
帛一(白色)牛一羊一豕一
登一鉶二簠二簋二
籩十豆十酒罇一白磁爵三
四配
復聖顔子述聖子思子
宗聖曾子亞聖孟子
祭品
帛四(白色)豕一羊一鉶一
簠二簋二籩八豆八
酒罇一白磁爵三
十哲東五位(又加朱子一位)
閔子名損冉子名雍
端木子名賜仲子名由
卜子名商朱子名熹
祭品(五案朱子一位一案)
帛一(白色)豕一鉶各一簠各一
簋各一籩各四豆各四豕首一
白磁爵三
十哲西五位
冉子名耕宰子名予
冉子名求言子名偃
顓孫子名師
祭品與東五位同
東廡
蘧瑗澹臺滅明
原憲南宫适
商瞿漆雕開
司馬耕有若
巫馬施顔辛
曹䘏公孫龍
秦商顔高
壤駟赤石作蜀
公夏首后處
奚容蒧顔祖
句井疆秦祖
縣成公祖句茲
燕伋樂欬
狄黑孔忠
公西蒧顔之僕
施之常申棖
左丘明秦冉
牧皮公都子
公孫丑張載
程頣公羊高
孔安國毛萇
高堂生鄭康成
諸葛亮王通
司馬光歐陽修
胡安國尹焞
吕祖謙蔡沈
陸九淵陳淳
魏了翁王栢
許衡許謙
王守仁薛瑄
羅欽順陸隴其
祭品
帛一(白色)豕三每案簠一簋一
籩四豆四銅爵各一
西廡
林放宓不齊
公冶長公晳哀
高柴樊須
商澤梁鱣
冉孺伯虔
冉季漆雕徒父
漆雕哆公西赤
任不齊公良孺
公肩定鄡單
罕父黑榮旂
左人郢鄭國
原亢廉潔
叔仲噲公西輿如
邽巽陳亢
琴張步叔乘
秦非顔噲
顔何縣亶
樂正克萬章
周敦頤程顥
邵雍穀梁赤
伏勝后蒼
董仲舒杜子春
范寗韓愈
范仲淹胡瑗
楊時羅從彦
李侗張栻
黃幹真德秀
何基趙復
金履祥陳澔
陳獻章胡居仁
蔡清
祭品與東廡同
儀注
分獻陪祭各官入兩旁門序立贊引官導承祭
官至盥洗處盥手畢引至臺階下立典儀唱樂
舞生就位執事官各司其事分獻官陪祭官各
就位贊引官贊就位承祭官就拜位立分獻官
隨後立典儀唱迎神唱舉迎神樂奏咸平之章
樂作贊引官贊跪叩興承祭官陪祭官分獻官
俱行三跪九叩頭禮興樂止典儀唱奠帛行初
獻禮唱舉初獻樂奏寧平之章樂作贊引官贊
陞壇導承祭官由東階上進殿左門贊引官贊
詣
至聖先師孔子位前承祭官至案前立贊引官贊跪
叩興承祭官行一跪一叩頭禮贊引官贊奠帛
捧帛官以帛跪進承祭官接帛拱舉立獻畢贊
引官贊獻爵執爵官以爵跪進承祭官接爵拱
舉立獻畢行一跪一叩頭禮興贊引官贊詣讀
祝位承祭官詣讀祝位立讀祝官至祝案前一
跪三叩頭捧祝版立於案左樂止贊引官贊跪
承祭官讀祝官分獻官陪祭各官俱跪贊引官
贊讀祝讀畢捧祝至
正位前案上跪安帛匣内三叩頭退樂作贊引官
贊叩興承祭官及各官行三叩頭禮興贊引官
贊詣
復聖顔子位前承祭官就案前立贊引官贊跪叩
興承祭官一跪一叩頭興贊引官贊奠帛捧帛
官跪進於案左承祭官接帛拱舉立獻案上贊
引官贊獻爵執爵官跪進於案左承祭官接爵
拱舉立獻案上行一跪一叩頭禮興贊詣
宗聖曾子位前如前儀贊詣
述聖子思子位前如前儀贊詣
亞聖孟子位前如前儀其十哲兩廡分獻官俱照
前儀行禮畢贊引官贊復位承祭官分獻官仍
詣
至聖先師位前立樂止典儀唱行亞獻禮唱舉亞獻
樂奏安平之章樂作贊引官贊陞壇獻爵於左
如初獻儀贊引官贊復位承祭官分獻官各復
位立樂止典儀唱行三獻禮唱舉三獻樂奏景
平之章樂作贊引官贊陞壇獻爵於右如亞獻
儀贊引官贊復位承祭官分獻官各復位立樂
止典儀唱飲福受胙贊引官贊詣受福胙位承
祭官至殿内立捧酒胙官二員捧至
正位案前拱舉至飲福胙位右旁跪接福胙官二
員在左旁跪贊引官贊跪承祭官跪贊飲福酒
承祭官受爵拱舉授接爵官贊受福胙承祭官
受胙拱舉授接胙官贊引官贊叩興承祭官三
叩頭興贊復位承祭官復位立次行謝福胙禮
贊引官贊跪叩興承祭官分獻官及陪祀各官
俱行三跪九叩頭禮興典儀唱徹饌唱舉徹饌
樂奏咸平之章樂作徹訖樂止典儀唱送神唱
舉送神樂奏咸平之章樂作贊引官贊跪叩興
承祭官分獻官及陪祀各官皆行三跪九叩頭
禮興樂止典儀唱捧祝帛饌各詣燎位捧祝官
捧帛官至各位前一跪三叩頭捧起祝文在前
帛次之捧饌官跪不叩頭捧起在後俱送至燎
位承祭官退至西旁立候祝帛饌過仍復位立
典儀唱望燎唱舉望燎樂(與送神同)樂作贊引官贊
詣望燎位導承祭官至燎位立祝帛焚訖樂止
贊引官贊禮畢退
樂章
迎神樂咸平之章無舞
大(太四)哉(南工)
至(林尺)聖(仲上)道(太四)德(仲上)尊(林尺)崇(仲上)維(南工)持(林尺)王(仲上)化(太四)
斯(林尺)民(仲上)是(黃合)宗(太四)典(黃合)祀(太四)有(仲上)常(林尺)精(南工)
純(林尺)並(太四)隆(仲上)神(黃六)其(南工)來(林尺)格(仲上)於(林尺)昭(仲上)
聖(黃合)容(太四)
初獻樂寧平之章有舞
自(太四)生(仲上)民(林尺)來(仲上)誰(太四)底(黃合)其(仲上)盛(太四)惟(南工)
師(林尺)神(仲上)明(太四)度(黃合)越(仲上)前(仲上)聖(太四)粢(仲上)帛(太四)
具(仲上)成(林尺)禮(黃合)容(太四)斯(林尺)稱(仲上)黍(太四)稷(南上)非(黃六)
馨(林尺)維(南上)神(林尺)之(仲上)聽(太四)
亞獻樂安平之章有舞
大(太四)哉(仲上)聖(黃合)師(太四)實(南工)天(林尺)生(仲上)德(太四)作(仲上)
樂(太四)以(仲上)崇(林尺)時(仲上)祀(太四)無(林尺)斁(仲上)清(黃六)酤(南工)
惟(仲上)馨(仲上)嘉(林尺)牲(仲上)孔(黃合)碩(太四)薦(太四)羞(南工)神(黃六)
明(林尺)庶(南工)幾(林尺)昭(仲上)格(太四)
三獻樂景平之章有舞
百(仲上)王(南工)宗(林尺)師(仲上)生(林尺)民(仲上)物(太四)軌(黃合)瞻(黃六)
之(南工)洋(林尺)洋(仲上)神(林上)其(仲上)寧(太四)止(黃合)酌(太四)彼(黃合)
金(林尺)罍(仲上)惟(南上)清(林尺)且(太四)旨(仲上)登(仲上)獻(太四)惟(林尺)
三(仲上)於(黃六)嘻(南工)成(林尺)禮(仲上)
徹饌樂咸平之章無舞
犧(仲上)象(太四)在(仲上)前(林尺)豆(太四)籩(仲上)在(黃合)列(太四)以(太四)
享(南工)以(林尺)薦(仲上)既(仲上)芬(林尺)既(太四)潔(仲上)禮(黃合)成(太四)
樂(仲上)備(太四)人(南工)和(林尺)神(仲上)悦(太四)祭(黃合)則(太四)受(仲上)
福(林尺)率(黃合)遵(南工)無(林尺)越(仲上)
送神樂咸平之章望燎同
有(太四)嚴(南工)學(林尺)宫(仲上)四(黃合)方(太四)來(仲上)崇(太四)恪(黃六)
恭(南工)祀(林尺)事(仲上)威(南工)儀(林尺)雝(仲上)雝(太四)歆(仲上)茲(林尺)
惟(南工)馨(林尺)神(仲上)馭(太四)還(林尺)復(仲上)明(黃六)禋(南工)斯(林尺)
畢(仲上)咸(南工)膺(林尺)百(仲上)福(太四)
樂器
麾金鐘玉磬鼓搏拊
柷敔琴瑟排簫
笙簫笛塤箎
舞譜
初獻
自(缺)生(蹈向裏開籥舞)
民(缺)來(起辭身向外高舉籥面朝)
誰(兩兩相對蹲東西相向)底(合手蹲朝上)
其(正揖)盛(起平身出左手立)
惟(兩兩相對自下而上東西相向)師(稍前舞舉籥垂翟)
神(中班轉身東西相向立惟兩中班十二人轉身俱東西相向)
明(舉翟三合籥)度(稍前向垂手舞)
越(蹈向裏垂手舞)前(向前合手謙進步雙手合籥)
聖(回身再謙退步側身向外高手回面向上)粢(正蹲朝上)
帛(稍舞躬身挽手側身向外呈籥耳邊面朝上)具(正揖)
成(起辭身挽手復舉籥正立)禮(兩兩相對交籥兩班俱東西手執籥)
容(正揖)斯(向外退挽手舉籥向外面朝上)
稱(回身正立)黍(稍前舞)
稷(正蹲朝上)非(左右垂手兩班上下俱雙垂手東西相向)
馨(起合手相向立)惟(左右側身垂手向外開籥垂手舞)
神(右側身垂手向裏垂手舞)之(正揖朝上)
聽(躬而受之躬身朝上拱籥而受之三鼓畢起)
亞獻
大(左右進步向外垂手舞)哉(右向裏垂手舞)
聖(向外落籥面朝上)師(退回正身立)
實(正蹲)天(起身向前轉向外舞)
生(向裏舞)德(合手謙進步向前雙手合籥存謙)
作(兩兩相對自下而上兩班相對舉籥東西)樂(上下俱垂手惟兩中班上下十二人)
(俱垂手轉身東西相向)以(轉身東西相向立)
崇(相向立兩班上下以翟相籥)時(稍前舞蹈兩班上下俱垂手向外)
祀(向裏垂手舞)無(合手謙進步向前垂手合籥)
斁(回身再謙兩班上下東西相向合籥立)清(稍前舞向外開籥翟)
酤(向裏舞)惟(雙手平執籥翟開籥翟)
馨(合籥翟朝上正立)嘉(側手垂左手兩班俱垂手向外舞)
牲(躬身正揖)孔(雙手舞籥翟躬身)
碩(躬而受之躬身朝上拱籥受之一鼓而起)薦(一叩頭舉右手叩頭)
羞(舉左手叩頭)神(復舉右手叩頭)
明(拜一鼓畢即起躬身三鼔平身)庶(三舞蹈舉籥向左躬身舞)
幾(舉籥向右躬身舞)昭(舉籥復向左躬身舞)
格(拱籥躬身而受之)
三獻
百(向外開籥舞)王(向裏開籥舞)
宗(側身向外面朝上)師(朝上正立)
生(兩班上下兩兩相對交籥)民(合手朝上正蹲)
物(側身向裏落籥)軌(合籥朝上正立)
瞻(向外開籥舞)之(向裏開籥舞)
洋(開籥朝上正立)洋(合籥)
神(向外開籥舞)其(向裏開籥舞)
寧(進步向前雙手合籥)止(回身東西相向手謙)
酌(向外開籥舞)彼(向裏開籥舞)
金(開籥朝上正立)罍(合籥朝上正立)
惟(向外垂手舞)清(向裏垂手舞)
且(朝上正揖)旨(躬身而受之)
登(躬身向左合籥舞)獻(躬身向右合籥舞)
惟(躬身復向左右籥)三(合籥朝上拜一鼓便起身)
於(側身向外垂手舞)嘻(側身向裏垂手舞)
成(朝上正揖)禮(躬身朝南受之三鼓畢起身)
舞器
節羽籥
佾舞生三十六名
樂工五十二名
糾儀官二名
禮生五十名
崇聖祠(雍正元年追王五代)
肇聖王木金父公正中南向
裕聖王祈父公東一室南向
詒聖王防叔公西一室南向
昌聖王伯夏公東二室南向
啓聖王叔梁公西二室南向
祭品(五案)
帛五(白色)羊一豕一鉶一
簠二簋二籩八豆八
酒罇一白磁爵三
配位
顔氏(無繇)孔氏(鯉)
曾氏(點)孟孫氏
祭品(每位一案)
帛二(白色)豕首一簠一簋一
籩四豆四豕肉一每位銅爵三
東廡
周輔成(惇頣之父)程珦(顥頤之父)
蔡元定(沈之父)
西廡
張廸(載之父)朱松(熹之父)
祭品
帛二(白色)簠一簋一籩四
豆四豕肉一每位銅爵三
儀注同正殿惟不用樂
名宦鄉賢二祠同時分祭儀同兩廡
祭
武廟
每歲春秋仲月及五月十三日致祭
春秋二祭祭品
帛一(白色)牛一豕一羊一
籩十豆十
五月十三日祭品(後殿不用牛餘同)
帛一(白色)牛一豕一羊一
果五盤
儀注
祭日贊引官引承祭官進左旁門至盥洗所贊
盥洗盥洗畢引至殿内行禮處立典儀唱執事
者各司其事贊引官贊就位引承祭官就位立
典儀唱迎神司香官捧香盒就香爐左邊立贊
引官引承祭官就香爐前立司香官跪贊引官
贊上香承祭官立將炷香接舉插爐内又上塊
香三次畢贊引官贊復位承祭官復位立贊引
官贊跪叩興承祭官行三跪九叩頭禮典儀唱
奠帛爵行初獻禮捧帛爵官將帛爵捧進
神位前奠帛官跪獻畢行三叩頭禮退執爵官立
獻畢退讀祝官詣安祝文桌前行一跪三叩頭
禮捧起祝文立贊引官贊跪承祭官讀祝官俱
跪贊讀祝讀畢捧至
神位前跪安盛帛盒内畢行三叩頭禮退贊引官
贊叩興承祭官行三叩頭禮立典儀唱行亞獻
禮執爵官照初獻禮獻畢退典儀唱行三獻禮
執爵官自案右邊照亞獻禮獻畢退典儀唱徹
饌唱送神贊引官贊跪叩興承祭官行三跪九
叩頭禮立典儀唱捧祝帛饌各詣燎位捧祝帛
香饌官各至
神位前俱跪捧祝帛官行三叩頭禮捧香饌官不
叩頭將祝帛香饌依序捧送承祭官退至西旁
立候捧祝帛各官過畢復位立贊引官贊詣望
燎位承祭官至燎爐前焚訖揖贊引官贊禮畢
退
祭後殿(雍正三年追封三代公爵)
光昭公正中南向
裕昌公東一室南向
成忠公西一室南向
春秋二祭祭品
帛各一(白色)豕各一羊各一
籩豆各八
儀注
行二跪六叩頭禮承祭官詣光昭公裕昌
公成忠公各爐前奉香餘同前殿
諭祭
南海神
朝使恭賫
御祭文香帛至文武各官衣朝衣出郭跪迎登岸南海
番禺二縣官恭捧
御祭文香帛安置
龍亭内三品以上官跪請
聖安
龍亭先至公所中堂各官由各門進行三跪九叩頭禮
擇定祭期預日番禺縣至公所迎請行一跪三叩
頭禮備鼓樂儀仗引
龍亭至河邊各官衣朝衣跪送各回船至波羅廟番禺
縣行一跪三叩頭禮恭請登岸陪祭各官具吉服
鼓樂儀仗迎至廟内行一跪三叩頭禮至期黎明
各官齊集行禮儀注同歲祭惟讀祝官恭立宣讀
世祖章皇帝諭祭文
維
順治八年歲次辛卯四月丁未朔越七日癸丑
皇帝遣翰林院提督四彝譯館太常寺少卿孫珪致祭于
南海之神曰惟神周環滄碧控納沅湘德配離明
澤敷厚載朕膺
天命奄有多方謹遣耑官代陳殷薦伏惟
鑒饗
聖祖仁皇帝諭祭文
維
康熙六年歲次丁未八月癸酉朔越十七日己丑
皇帝遣都察院右副都御史董篤行致祭于
南海之神曰惟神周環滄碧控納百川德配離明
澤敷厚載朕躬親政務祗荷神庥特遣專官用申
殷薦惟神鑒焉
維
康熙二十一年歲次壬戌五月戊申朔越二十日丁
卯
皇帝遣經筵講官禮部左侍郎兼翰林院學士加一級楊
正中致祭于
南海之神曰惟神環周南極涵潤炎荒萬里恬波
誕昭清晏朕祗承神祐疆宇蕩平特遣專官用申
殷薦惟神鑒焉
維
康熙二十四年歲次乙丑二月辛卯朔越十日庚子
皇帝遣詹事府少詹事兼翰林院侍講學士王士正致祭
于
南海之神曰惟神渟泓丹澤灑澹炎洲駭波不揚
遐荒效順朕茲省方時邁稽古常經特遣專官祗修
祀事神其鑒焉
維
康熙二十七年歲次戊辰十二月乙丑朔越十七日
丙辰
皇帝遣廣東等處承宣布政使司布政使張建績致祭于
南海之神曰惟神安瀾嶺外作潤炎方澤沛羣生
永昭清晏朕纘承
祖宗丕基虔供明祀茲以
皇祖妣孝莊仁宣誠憲恭懿翊天啓聖文皇后神主升祔
太廟禮成特遣專官秩祭惟神鑒焉
維
康熙三十五年歲次丙子正月戊午朔越二十七日
甲申
皇帝遣詹事府少詹事兼翰林院侍講學士李錄予致祭
于
南海之神曰惟神澤溥天池德濡離位薰風效順
炎徼安流朕勤恤民依永期殷阜邇年以來郡縣水
旱間告年穀歉登蚤夜孜孜深切軫念用是專官秩
祀為民祈福冀雨暘之時若庶稼穡之屢豐惟神
鑒焉
維
康熙三十六年歲次丁丑八月戊申朔越三日庚戌
皇帝遣都察院右副都御史熊一瀟致祭于
南海之神曰惟神離宮布德南極澄波溥澤無方
弘施莫測朕以剿除狡寇三履遐荒期掃邊塵乂安
中外今者祇承神祐塞北永清用告成功專官祗
祀惟神鑒焉
維
康熙四十二年歲次癸未四月丙子朔越十日乙酉
皇帝遣戶部右侍郎加七級范承烈致祭于
南海之神曰惟神澤沛天地利敷炎徼百川茹納
萬國朝宗朕祗承休命統馭寰區夙夜勤勞殫思上
理歷茲四十餘載今者適届五旬海宇昇平民生樂
業見輿情之愛戴沛下土之恩膏特遣專官虔申秩
祀尚凴靈貺益錫繁禧佑我國家共登仁夀神其
鑒焉
維
康熙五十二年歲次癸巳七月庚申朔日丙午
皇帝遣都統馬雲霄致祭于
南海之神曰惟神德協離明功高長養永資廣利
流潤炎荒朕纘受鴻圖撫臨區宇殫思上理夙夜勤
求惟日孜孜不遑暇逸茲御極五十餘年適當六旬
初届所幸四方寕謐百姓乂和稼穡歲登風雨時若
惟庶徵之協應爰羣祀之虔修特差官式循舊典冀
益贊雍熙之運尚永昭仁夀之休俯鑒精忱用垂歆
格
維
康熙五十八年歲次己亥孟夏月癸卯朔越辛酉日
皇帝遣翰林院侍講學士加一級李紱致祭于
南海之神曰惟神長養功弘離明德懋潤流嶺嶠
利溥炎方朕纘承
祖宗丕基虔恭明祀茲以
皇妣孝惠仁憲端懿純德順天翼承章皇后神主升祔
太廟禮成特遣專官用申秩祭惟神鑒焉
今上皇帝諭祭文
維
雍正元年歲次癸卯三月庚辰朔越二十一日庚子
皇帝遣翰林院侍講學士凃天相致祭于
南海之神曰惟神德協離明功高長養永資廣利
流潤炎荒朕纘受丕基新承景命竊念
皇考膺圖以來百靈效順四海從風坐享昇平六十餘載
茲當嗣位之始宜隆享祀之儀特遣專官虔申昭告
惟冀時和歲稔物阜民安淳風遍洽乎寰區厚德長
敷於率土尚其歆格鑒此精誠
維
雍正三年歲次乙巳五月戊戌朔越十二日己酉
皇帝遣廵撫廣東等處地方提督軍務兼理糧餉都察院
右副都御史加六級年希堯致祭于
南海之神曰惟神流滋炎域容納百川功弘長養
庶類蕃昌朕撫馭寰區考稽典禮將祈福以庇民宜
加封而致祭爰命所司崇
神封號曰南海昭明龍王之神所冀波瀾永息蒸黎
獲利濟之安風雨以時稼穡享屢豐之慶神其昭
鑒來享苾芬
本地官員祭
南海神廟
每歲春秋仲月壬日致祭先期陪祭官赴廟省牲
祭品
帛一(白色)牛一豕一羊一
登一鉶一籩十豆十
簠二簋二酒爵三
儀注
祭日主祭官衣蟒衣禮生禀請行禮至盥洗所
贊盥洗盥洗畢引至殿内行禮處立通贊唱執
事者各司其事陪祭官各就位主祭官就位瘞
毛血迎神行二跪六叩頭禮興行初獻禮引唱
詣酒罇所司罇者舉幕酌酒詣
神位前跪進帛進爵叩頭興詣讀祝位跪衆官皆
跪讀祝畢叩頭俱興復位通贊唱行亞獻禮如
初獻儀行三獻禮如亞獻儀通贊唱飲福受胙
引唱詣飲福受胙位跪飲福酒受福胙叩頭興
謝胙一跪三叩頭興復位通贊唱徹饌送神行
二跪六叩頭禮興司祝者捧祝司帛者捧帛各
詣沉帛所引唱詣望沉帛位引承祭官至河邊
揖復位禮畢
雍正五年赴京迎請
龍神建祠致祭如祭南海神廟儀
祭
社稷壇
每歲春秋仲月上戊日出主於壇而祭之
祭品
帛一(黑色)豕一羊一鉶一
籩四豆四簠二簋二
儀注同先農壇
祭
風雲雷雨
山川
城隍之神共一壇
每歲春秋仲月合祭風雲雷雨居中(帛四)山川居
左(帛二)城隍居右(帛一俱白色)祭品儀注與社稷同
祭厲壇
每歲清明日七月望十月朔請城隍之神出主其
祭榜無祀鬼神分祀之羊三豕三飯米三石香燭
酒紙隨用祭時有告城隍文
軍牙六纛霜降日武官致祭帛一羊一豕一
天后宫春秋癸日有司致祭儀同名宦
全節廟春秋二仲日新會縣官致祭如古帝王儀
大忠祠祭用全節廟之明日儀同名宦
楊信民謚恭惠祠有司於三月十二日致祭儀同名
宦
張九齡諡文獻祠春秋二仲丁後一日韶州府官致
祭儀同鄉賢
余靖諡襄祠春秋二仲丁後一日韶州府官致祭儀
同鄉賢
包拯諡孝肅祠春秋二仲日肇慶府官致祭儀同名
宦
誠敬夫人冼氏廟春秋二仲日電白縣官致祭儀同
名宦
靈山祠神有六曰靈山曰香山曰瓊崖曰定邊曰通
濟曰班師於三月九日瓊州府官致祭
忠義節孝二祠春秋有司致祭儀同鄉賢
救護
日食預行所屬官司前期設香案於露臺金鼓列
儀門樂人列臺下設拜位於露臺上俱向日至期
隂陽生報日初虧各官衣朝衣行三跪九叩頭禮
班首官上香畢正官擊鼓三聲衆鼓齊鳴及報圓
鼓聲止各官復行三跪九叩頭禮畢月食儀同
祈雨
在
龍王神廟注水盈缸内插柳枝設香案香蠟拜用蓆
僧道各一班開壇誦經禮生四名鼓吹一班各官
衣素服步行至廟禮生引至拜位通贊生唱行二
跪六叩頭禮宣疏文畢再行二跪六叩頭禮焚疏
文再揖禮畢俟雨水霑足酬神
祈晴
在
城隍廟設香案香蠟拜用紅氊僧道各一班開壇誦
經禮生四名鼓吹一班各官衣素服步行至廟禮
生引至拜位通贊生唱行一跪三叩頭禮宣疏文
畢再行一跪三叩頭禮焚疏文再揖禮畢俟天色
晴明酬神
鹿鳴宴
發榜次早中式各舉人齊至督學衙門脱藍換青
簪花披紅詣府學謁拜
文廟畢出文明門由青雲路至宴所宴設布政司堂
上進大門内分東西立候監臨及督學至迎揖復
出大門候主考至迎揖恭設香案主考監臨督學
及司道俱衣朝衣望
闕行三跪九叩頭禮畢舉人肅班參拜先主考次監臨
次督學次提調監試次分考官各行四拜禮次鹽
法道行兩拜禮次場内執事及府廳州縣各官行
兩拜禮又左右分列對行兩拜禮畢司罇執爵捧
盒唱名每五名一班各賜酒三爵解元委官送其
餘舉人司罇送各飲酒揖謝畢布政使送酒主考
監臨督學各坐定舉人進揖告坐依次出就席傳
樂童歌鹿鳴章歌畢舉人先撤席禀謝照例備匾
額彩亭彩旗鼓樂送歸主考監臨督學飲畢各回
鷹揚宴
發榜次早中式各舉人齊至督學衙門脱藍換青
簪花披紅詣府學謁拜
文廟畢出文明門由青雲路至宴所宴設布政司堂
上進大門内分東西立候典試及督學至迎揖恭
設香案典試學院及司道廣州協俱衣朝衣望
闕行三跪九叩頭禮畢舉人肅班參拜先典試次督學
次布按二司次提調監試次鹽法道次廣州協次
知府及分考官各行四拜禮次場内執事及府廳
州縣各官行兩拜禮又分左右對行兩拜禮畢司
罇執爵捧盒唱名每五名一班各賜酒三爵飲謝
畢布政使送酒典試督學各坐定舉人進揖告坐
依次出就席舉人先撤席禀謝照例備匾額彩亭
彩旗鼓樂送歸典試督學飲畢各回
鄉飲酒
每歲正月十五十月初一日於儒學行禮前一日
執事者於儒學之講堂陳設坐次司正率執事者
習禮至日黎明執事者宰牲具饌主席及僚屬司
正先詣學遣人速賓僎以下比至執事者先報曰
賓至主席者率僚屬出迎於庠門之外以入主居
東賓居西三揖三讓而後升堂東西相向立贊兩
拜賓坐執事又報曰僎至主席又率僚屬出迎揖
讓升堂拜坐如前儀賓介俱至既就位執事者唱
司正揚觶執事者引司正由西階至堂中北向立
執事者唱賓僎以下皆立唱揖司正賓僎以下皆
揖執事者以觶酌酒授司正司正舉酒曰恭惟
朝廷率由舊章敦崇禮教舉行鄉飲非為飲食凡我
長幼各相勸勉為臣盡忠為子盡孝長幼有序兄
友弟恭内睦宗族外和鄉里無或廢墜以忝所生
語畢執事者唱司正飲酒飲畢以觶授執事執事
者唱揖司正楫賓僎以下皆揖司正復位賓僎以
下皆復位唱讀律令執事者舉律令案于堂之中
引讀律令者詣案前北向立唱賓僎以下皆立行
揖禮如前讀畢復位執事者唱供饌案執事舉饌
案至賓前次僎次介次主三賓以下各以次舉訖
執事者唱獻賓主起席北面立執事斟酒以授主
主授爵詣賓前置于席稍退贊兩拜賓答拜訖執
事又斟酒以授主主受爵詣僎前置於席交拜如
前儀畢主退復位執事者唱賓酬酒賓起僎從之
執事者斟酒授賓賓受爵詣主前置於席稍退贊
兩拜賓僎主交拜訖各就位坐執事者分左右立
介三賓衆賓以下以次斟酒於席訖執事者唱飲
酒或三行或五行供湯又唱斟酒飲酒供湯三品
畢執事者唱徹饌候徹饌案訖唱賓僎以下皆行
禮僎主僚屬居東賓介三賓衆賓居西贊兩拜訖
唱送賓以次下堂分東西行仍三揖出庠門而退
凡鄉飲酒禮序長幼崇賢良别奸頑其坐席間
高年德邵者居上高年淳篤者並之以次序齒
而列其有違條犯法者不許干於良善之席違
者罪以違制敢有諠譁失禮者揚觶者以禮責
之主知府知州知縣如無正官佐貳官代位
于東南大賓以致仕官為之位于西北僎
擇于里年高有德之人位于東北介以次長
位于西南三賓以賓之次者為之位于賓主
介僎之後除賓僎外衆賓序齒列坐其僚屬則
序爵司正以教職為之主揚觶以罰贊禮
者以老成生員為之
鄉約
凡州縣城内及各大鄉村各立講約之所設約正
一人於舉貢生員内揀選老成有學行者為之值
月三四人選樸實謹守者為之置二籍德業可勸
者為一籍過失可規者為一籍值月掌之月終則
告于約正而授于其次每月朔日舉行先期值月
預約同鄉之人夙興集于講約之所俟約正及耆
老里長皆至相對三揖衆以齒分左右立設案于
庭中值月向案北面立抗聲宣讀
聖諭廣訓各人肅聽約正復推說其義必剴切叮嚀務
使警悟通曉未逹者仍許其質問講畢於此鄉内
有善者衆推之有過者值月糾之約正詢其實狀
衆無異詞乃命值月分别書之值月遂讀記善籍
一遍其記過籍呈約正及耆老里長默視一遍皆
付值月收之事畢衆揖而退歲終則考校其善過
彙册報于縣官設為勸懲之法有能改過者一體
奬勵使之鼓舞不倦
欽惟
天子為百神主為天下王朝賀
聖節宣敭
詔令典之重者必首及之至於
先農耕耤行於郡國
文廟則追王五世
武廟則追封三代從祀則增入諸賢以及忠孝節義
之倫咸附宫墻同歆血食禮云廟中者境内之象
也民知敬矣而遒人復徇木鐸彰善癉惡樹之風
聲窮鄉僻壤之民莫不回心而嚮化幽明竝闡洪
纖畢備上本
聖慮之精詳下愜人心之懿好猗歟盛哉洵足為萬世
法矣
廣東通志卷八
