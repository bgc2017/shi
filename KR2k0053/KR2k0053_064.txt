廣東通志卷六十四
雜事志
志有雜事即說部之遺意也西京賦云小說九百
起自虞初嗣是而中壘之說苑臨川之世說沿及
元明簡繁帙瑣未盡盩於道而碎於辭也故志有
取乎爾顧司馬遷之傳燕太子丹也本燕太子丹
三篇而削去烏頭白馬生角二語後人以為擇焉
而精况粤說最多夸誕亦或寓言什九今槩不錄
錄其有禆史乘廣聞見資懲勸者志雜事
廣州府
南海神
道書南海君姓視名赤夫人姓翳名鬱寥廟在波羅江
上建自隋開皇年大門内祭碑林立唐韓愈碑在東廊
宋循州刺史陳諫重書神自唐開元時祭典始盛嘗册
尊為廣利王歲以立夏命廣州刺史行事祠下祝文書
御名宋真宗錫王玉帶至和元年加王冕九旒犀簮導
青纊充耳青衣五章朱裳四章革帶鉤䚢綪韍素單大
帶錦綬劍佩履韈内出花釵九株袿䙱簮䥖署曰賜明
順夫人明順者王之夫人皇祐初封號也配以六侯曰
助利侯達奚司空也曰助威侯社公司空也曰濟應侯
巡海曹將軍也曰順應侯巡海提點使也曰輔靈侯王
長世子也曰贊寧侯王次子也元時數遣使者奉錦幡
銷金幡金銀香盒吳萊古蹟記言南海廟有玉簡玉簫
玉硯象鞭林靄所獻銅鼓及宋真宗所賜玉帶蕃國刻
金書表龍牙火浣布今皆不存明洪武六年賜黃金香
盒重十六兩黃綾幡一副藩臬春秋仲月壬日祭我
朝另加册封詳編年志(參舊志)
唐韓愈云南海神次最貴在北東西三神河伯之上號
為祝融又南海之帝也家語云水火木金土是為五帝
莊周云南海之帝為倏又曰赤帝淮南子云南方之極
自北戶之界至炎風之野赤帝祝融之所司正義云赤
帝南方赤熛怒之神又雜見七經緯及馬鄭諸儒所云
語其所司石氏星經云南方炎帝其精朱鳥為七宿司
夏司火司南嶽司南海司南方既司水復司火盖水體
陽用隂火體隂用陽坎離相濟南北互應者也(採補)
南海廟銅鼓(并附各銅鼔考)
銅鼓緣起或曰周禮司徒有鼓人掌六鼓四金之事故
範銅為鼓乃周禮遺軌漢時周制尚存故伏波鑄之留
西南甚衆然按周禮四金錞鐲鐃鐸之制如鐘如鈴今
銅鼓絶不相肖且錞以和鼓鐲以節鼓鐃鐸以止鼓通
鼓皆以鼓為主而實非鼓也似難指為銅鼓緣起或曰
考之後漢書注廣州記俚獠鑄銅為鼓初成懸之於庭
置酒召同類子女各以金銀為大釵執以叩鼓叩畢留
遺主人晉書蠻俗富豪子弟留納銅鼓釵宋史蠻號有
銅鼓者曰都老衆推服之今之銅鼓盖諸峒獠所遺然
據各史諸說則似不始東漢之初今廟中所藏内有鐫
云漢伏波將軍所鑄何以稱焉張穆異聞錄云昔馬伏
波征蠻以山溪易雨因製銅鼓粤人亦謂雷廉至交阯
濱海卑濕革鼓多痺緩不鳴無以振威故伏波始製銅
為之狀亦類鼓名曰駱越之鼓此乂一說也(參補)
廟中銅鼓一得之唐節度使鄭絪一得之潯州府知府
所獻制略小(參補)
右銅鼓原始
廟中銅鼓大小各一大者徑五尺高稱之中空無底釼
垂四懸腰束而臍隆起旁有兩耳通體作絡索連錢及
水瀫紋色微青艷若鋪翠光景晶瑩邊際舊有六鼃今
不存小者殺大者五之一高亦稱之製類大者其四角
舊有金蝦蟆五為番人所竊聲遂稍石色純綠作鷓鴣
斑斜文纖麗隠若八卦
附考
唐時有牧童掘得銅鼓形如腰鼓其旁多鑄鼃黽之狀
(嶺表錄異)
銅鼓其身徧有花草蟲魚之狀(同上)
銅鼓一頭有面面與身連全用銅鑄鼓面圓一尺許或
二尺許(同上)
銅鼓皆搆精銅極堅紋縷亦頗精(老學庵筆記)
銅鼓深三尺許面徑可三尺五寸旁圍漸縮如腰形復
微展而稍弇其口(西事珥)
明永樂中萬州土官黃惠於多輝溪中得一銅鼓長三
尺面闊五尺凸二寸許沿邊皆蝌蚪各銜線縷抵臍束
腰奓尾若今之杖鼓者然又萬歷間茂名縣溪水陡發
湧出銅鼓徑三尺高二尺有竒面列鼃蛤六徧體作細
篆文有硃砂積翠蝸蝕之孔凡十餘又羅定城隍廟有
銅鼓高二尺五寸徑二尺又雷州英靈岡雷廟有銅鼓
二其色如大鏞圍徑五尺許高亦如之在左者面邊蟆
六右者蟆五其旁皆有兩耳每耳又分而二之耳下有
一獸首反俯下足尾入於郛左者土花剥蝕右者質理
瑩然如碧玉其面稍廉中心微拱而平其暈有十二圈
暈各一聲暈中夾平綈如波紋兩圈作連錢文旁紋人
字如莞簟其綈作雷紋斜方斗紋色翠綠徹骨有一綫
丹氣午後乘隂蒼潤玉滴午前象褐色稍淡蝕處如蝸
篆(參補)
右銅鼓制度
南海廟中銅鼓相傳其鳴應潮自遭盜刦靈鼃殘缺遂
不復自鳴又傳銅鼓之大者舊雌雄各一今廟中所存
者雄也其雌向遇風雷飛入獅子海中今雄鳴則其雌
輙相應歲二月十三日海神夀日粤人擊之以娛神其
音闛&KR1861;鏗鍧若行雷隠隠(參補)
附考
銅鼓或以革掩底或積水甕中盖而繫之聲聞十餘里
外叩鼃蛤其聲益遠(參補)
蠻人攻伐時則聲銅鼓至者如雲(晉書)
擊之響亮不下鳴鼉(嶺表錄異)
兩人舁行以手拊之聲全似鞞鼓(桂海虞衡志)
蠻中銅鼓有剥蝕而聲響者為上上易牛千頭次響者
七八百頭(湧幢小品)
右銅鼓聲音
南海廟中銅鼓大者相傳自海中浮至明嘉靖間海盜
曾一本謀移去鐡索忽斷不可舉乃已(參補見雌者飛入海上聲音)
(考)
小者相傳得之潯洲銅鼓灘灘水湍急舂石底作銅鼓
聲入夜輙有光怪一日水涸銅鼓出焉(參補)
附考
有人聞田中蛤鳴往捕之見蛤跳入穴中掘之得銅鼓
(嶺表錄異)
羅定城隍廟銅鼓凡州人爭訟不平及被衊求雪者擊
之則咎有攸歸無事而擊則殃擊者(參補)
銅鼓皆伏波瘞以鎮蠻每遇風雨輙有聲循其聲之所
出往往掘得銅鼓故廉州有銅鼓塘欽州有銅鼓村靈
山有銅鼓嶺文昌萬州亦有銅鼓嶺皆以掘得銅鼓而
名(參補)
右銅鼓神異
天后
海舶祀天后者相傳為湄州林氏女至孝能知人禍福
没而衆祠之航海者禱輙應宋封靈惠夫人元封天妃
明封護國聖妃今天后祈求必應凡下東西二洋造舶
别為一舶如其製而小置神前凡覆溺傾敧兆必先見
在洋中或渡瓊海每遇顛危虔誠拜禱即有神火集桅
上或有江鷗一雙入倉集神前舟楫即時鎮定至今神
之(舊志)
禾穀夫人
禾穀夫人或云后稷之母姜嫄也今香山村落皆祀之
(參補)
趙佗四臺
趙佗築臺凡四一在廣州北門外固岡上曰朝漢臺一
在廣州粤秀山上曰越王臺今名歌舞岡一在肇慶新
興縣南十五里曰白鹿臺佗獵得白鹿因築臺以志其
喜一在惠州長樂縣五華山上曰長樂臺盖佗受漢封
時所築長樂本龍川地佗之舊治也故築臺是曰趙佗
四臺或云越王臺最先築長樂次之白鹿次之最後築
朝漢臺(參補)
韓信後
廣南有韋氏者韓信之後也當淮隂既縛信有客匿其
孤求撫於蕭相國相國作書致南粤尉佗佗素重信又
憐其冤慨然受託姓之以韋者去其韓之半也孤後入
粤西有武功世長海壖受鐡券至今蕭何與尉佗書尚
勒鼎彝昭然可考(峝谿纖志)
芝蘭湖
番禺北有芝蘭湖旁多人家其流南注西湖今在北城
外雙井街周家治圃得斷礎有古詩云芝蘭生深林無
人長自芳君子處此庭明德惟馨香游魚牣且躍好鳥
名鴛鴦微風動林岸此心共迴翔其下斷缺數字(南越志)
河畔雪
唐許渾詩河畔雪飛楊子宅楊子漢議郎楊孚也字考
元嘗樹河南五鬛松於廣城北岸粵本無雪至是乃降
後有張瓊者掘地得磚曰楊孝元宅(舊志)
舊藩府
廣州府有新城舊城舊城向為平藩尚可喜駐鎮大小
衙門俱在新城自蕩平後衙門仍入舊城巡撫衙門為
尚可喜府第將軍衙門為尚之孝府第舊僭為九間殿
今為將軍府將軍王永譽分為三脊始敢居之大堂前
榮有拜單石深一丈二尺闊六丈門前石獅乃耿逆在
粤時從肇慶取石為之高大雄駿東南希有後移藩閩
中故之孝居之今新城各衙門俱移僅存總督衙門為
入省駐節之地(嶺南雜記)
虛市
越之市名為虛多在村場先期招集各商或歌舞以來
之荆南嶺表皆然盖市之所在有人則滿無人則虛嶺
南村市滿時少虛時多故謂之虛(南越志)
飛鏹(瓊州附)
順治庚子廣州有白鏹數萬錠飛於空中自南而北一
官焚香拜之飛下近簷竟復飛去有為之賦飛鏹行者
(嶺南雜記)
康熙三十八年五六兩月廣東瓊州府有元寳從空中
飛過往南一路而去有聲鏗鏗然前有黃旗二面中元
寳不計其數末有黃色如紙條尾之自午初至未刻方
止如此者兩月凡官吏兵民無不仰視(述異記)
按此二事頗怪然金銀有神常思利見故窖藏之物
往往無翼而飛以此知窖藏之無益也
五里四會元父子四元
倫文叙及子以訓梁儲霍韜皆舉會試第一皆南海縣
人皆居縣治西三十里有村曰黎涌石□石頭相去僅
五里倫居黎涌梁居石□霍居石頭故世稱五里四會
元而文叙後中狀元以訓榜眼以諒解元進士以詵進
士故世稱父子四元科名之盛殆極一時又倫文叙霍
韜以儒士入科中式未嘗一日為諸生是尤為異(參補)
百歲觀場兩預鹿鳴
順德人黃章年近四旬寄籍新寧為博士弟子六十餘
歲試優補廩八十三歲貢名太學康熙己夘入闈秋試
大書百歲觀場四字於燈令其曾孫前導同學之士有
異而問之者曰我今年九十九非得意時也俟一百二
歲乃獲雋耳督撫兩官召見授餐其飯啖俱過常人各
贈金幣遣之而是科潮州吳日炎以十四歲中式(參補)
又有東莞尹之逵者順治丁酉科舉人至康熙丁酉年
八十九歲秋榜發巡撫復延赴鹿鳴宴一人兩與丁酉
宴亦希有事也主試嚴思位贈詩云六十年前攀桂客
天留碩果到今時已從石室傳丹訣復與瓊筵泛玉巵
金粟山頭清白吏珊瑚洲畔去來詞非潜非見窮經術
百歲常為後輩師(參補海又雍正癸夘有新安舉人麥世球豐舉人洪首闢俱係康熙二)
(年癸夘中式重與雍正癸夘鹿鳴宴年皆八十餘)
四鼓
粤中水塘宵更禁五鼓僅四鼓而天已明矣相傳擊五
鼓則潮水泛溢此亦悠繆之說然城中仍五嚴也(嶺南雜記)
澳門
香山百里外其山從海濱發支如蓮蓬插入海中有城
皆番人所居無漢人離澳設關以稽人口出入其地不
産米鹽蔬菜俱内地運出城中有西洋官職如侍郎粤
東文書事件往還俱用通事其俗見人以摘帽為禮凡
内地所用犀象香珀哆囉嗶吱羽緞羽紗蘇木椒檀玻
瓈種種洋物皆與之互市(嶺南雜記)
自生火
南海蕭丘之上有自生之火春起秋滅上純生一種木
雖為火所着但少焦黑人或得以為薪炊熟則灌滅之
用之不窮(抱樸子)
金花並普主
靈應祠廣州仙湖之西其故老相傳神廣之金氏女也
少為巫時稱為金花小娘後没於仙湖之水數日不壊
且有異香里人陳觀見而異之偕衆舉殮得香木如人
形因刻像立祠祈嗣往往有應祠毁成化五年巡撫都
御史陳濓重建稱為金花普主惠福夫人張詡題詩玉
顔當日睹金花化作仙湖水面霞霞本無心還片片晚
風吹落萬人家嘉靖初提學魏校毁其祠焚其像然廣
人篤信於今立金花會(舊志)
神女石
神女石一名望夫石在碧雲峯南高三十餘丈絶肖人
形作望遠狀居民晨出者常見緋衣女子徘徊石下正
德中一日晴空無雲暴雷擊石隳其鬢幾二尺餘(西樵志)
盤古氏墓
盤古氏墓在南海蠻峒中亘三百餘步相傳云後人追
葬盤古之魂也兩廣峒蠻多相傳為盤瓠之後或譌為
盤古云(述異記)
神弩
交州外域記曰交阯未有郡縣之時土地有雒田其田
從潮水上下民墾食其田因名為雒民設雒王雒侯主
諸郡縣縣多為雒將雒將銅印青綬後蜀王子將兵三
萬來討雒王雒侯服諸雒將蜀王子因稱為安陽王南
粤王佗舉衆攻安陽安陽王有神人名臯通下輔佐為
安陽王治神弩一張一發殺三百人南越王知不可戰
却軍住武寧縣遣太子名始降服安陽王稱臣事之乃
安陽王不知通神人遇之無道通便去安陽王有女名
曰眉珠見始端正重焉始問珠令取父弩視之始見弩
便盜以鋸截弩訖逃歸報越王越進兵攻之安陽王發
弩弩折遂敗安陽王下船逕出南海(水經注)
粤三宦者
唐高力士高州人馮盎之曾孫也嶺南討擊使李千里
以為閹兒進之武后武后賜高延福為假子遂冒其姓
明皇時累加左監門衛大將軍事上忠謹帝常用其言
其母麥氏在潘州力士迎歸而不相識母曰兒胸前七
黑子在否又出金環曰此兒幼所服也遂相持而哭帝
封麥氏為越國夫人力士後從帝幸蜀進齊國公及還
京為李輔國所搆流巫州其地多薺而不食力士感而
咏曰兩京秤觔買五谿無人採南北雖不同氣味終不
改會赦歸卒陪葬泰陵(參舊志)
五代南漢邵廷琄東莞人事劉鋹為常侍累遷内侍監
上柱國禹餘宫使宋太祖受禪廷琄言於鋹曰漢乘亂
居此五十餘年幸中國多故干戈不及聞宋君有一天
下之志今益邊兵欲窺我地宜修兵為備鋹懵然不以
為慮惡其直言恨之及宋師克郴州鋹所遣將暨彦贇
戰死餘衆退保韶州鋹於是始思廷琄言加廷琄東面
招討使於是招輯亡叛訓士卒修戰備國人賴以少安
會有投匿名書者譖廷琄將圖不軌鋹信之遣使賜廷
琄死士卒排軍門見使者訴廷琄無反狀請加考驗弗
許乃相與立廟洸口祀之頗有靈(參五代史)
明雲竒南海人洪武十三年丞相胡惟庸謀逆誑言居
第中井湧醴泉邀駕往觀駕出西華門内使雲竒衝蹕
勒馬卒惶急舌鴃不能言撾捶亂下以手指惟庸第臂
幾折弗為縮洪武帝悟登城眺之見兵氣隠隠即掩捕
伏誅召竒死矣追封右少監賜葬鍾山(參明史)
按唐宦者楊思勖仇士良俱係粤産然不足志宦者
邵成章白鍔係謫官於粤亦不必志姑錄此三人以
表宦官之可傳者
羅浮鎮寳
羅浮有鎮山銅龍六銅魚一二物雖似銅鑄細玩則非
金非石非銅非鐡龍各具四足而微鱗魚空洞其中而
無孔其輕有若木葉實神物也藏於觀中明嘉靖戊午
文移取之(舊志)
黑鯤
黑河北極也其水濃黑不流上雲生焉有黑鯤千尺如
鯨常飛往南海或宕而失所死於南海之濱肉骨皆消
唯膽如石上仙藥也(拾遺記)
吳八神祠
祠在濠畔街相傳神姓吳行八浙之紹興人前明時客
於粤晨起見有人踞井上黑氣旋繞吳怪問之曰我司
疫者凡飲此井俱斃踰七日則無害矣言訖歘失所在
吳於是晝夜守井有來汲者告焉或弗信則以死持之
洎七日吳曰可矣然吾當先試之掬水而飲飲訖輙病
死鄉人醵錢葬其所而祀焉或云吳見鬼物以身入井
救之(參補)
韶州府
鐡鼔
韶州盧忠惠祠有鐡鼓一面微損擊之有聲先時江中
有一蛟舟行者多為害光稠以鐡為鼔及船使役人乘
之一日夜來往五羊得蛟斬之至今蛟骨二段存祠中
盖以鐡物治蛟乃金尅木之道龍性畏鐡蛟亦然是皆
屬木故以金制之伏波鑄鐡船沉於合浦其亦以鎮壓
毒蛟而已(採補)
隂城
韶州府城上周圍俱盖房舍兵環居之不作女墻謂之
隂城最便堅守康熙乙夘吳逆遣吳國柱馬寳攻之年
餘不能克(嶺南雜記)
峽山寺犧尊
秦時犧尊制作竒古宋宣和間有以勢取舟中出峽遭
風濤懼甚乃還之廟中今無矣廟亦廢(舊志)
周府君碑䟦
歐文右漢桂陽周府君碑按韶州圖經云後漢桂陽太
守周府君碑其廟在樂昌縣西一百一十八里武溪上
武溪驚湍激石流數百里昔馬援南征其門人袁寄生
善吹笛援為作歌和之名曰武溪深其辭曰滔滔武溪
一何深鳥飛不渡獸不能臨嗟哉武溪何毒淫周使君
開此溪下合滇水桂陽人為立廟刻石又云碑在廟中
郭蒼文今碑文磨滅云府君字君光而名已訛缺不可
辨圖經但云周使君亦不著其名後漢書又無傳遂不
知為何人也碑首題云神漢者如唐人云聖唐爾盖當
時已為此語而史傳他書無之獨見於此碑也南豐集
熙寧八年某從知韶州王之材求得此本之材又以書
來曰按曲江縣圖經周府君名昕字君光則永叔云圖
經不著其名者盖未之詳也又有碑隂列故吏及工師
官號州里姓名之材并模以來永叔盖未之得也其碑
隂曲江字皆作曲紅而蒼江字江夏字亦作紅盖古字
通用不可不知此學者所以貴乎博覽也永叔又記劉
原父所得商洛之鼎銘云惟十有亖月旁死魄君謨因
問十四月者何謂原父不能言也以某考之古字如亦
作□人作□之類皆重出如此者甚衆則此文作亖者
特二字耳永叔原父君謨皆博識而亦有所未達學者
又不可不知故并見之於此也(舊志)
南雄府
梅嶺
越王子孫在丹陽鄉更姓梅梅里是也今豫章三十里
有梅嶺當古驛道相傳將軍梅鋗屋臺嶺因呼梅嶺云
正義曰據地志梅嶺在乾化縣東北二十八里即唐九
齡開鑿大庾之路(舊志)
漣溪
水經注漣溪山即大庾嶺也五嶺之最東矣故曰東嶠
山其下船路名漣溪連水流注於東溪庾仲初謂之庾
嶠東溪亦名東江又曰始興水又西邪階水注之水出
縣東南邪階山水有别源曰巢頭重嶺衾瀧湍奔相屬
祖源雙注合為一川水側有鼻帝子城鼻帝子所未聞
也邪溪水又西北注於東江(舊志)
何公廟
廟在府城東三十里亡其名後周時為廣東參軍往征
南海死於賊鄉人為立祠宋熙寧間贈侍御清海軍使
(舊志)
梁侯祠
祠在保昌縣東一百里地名黃團宋嘉定中峒宼犯境
摧鋒將梁滿戰死提刑廖德明謂其忠勇可尚立祠以
祀之(舊志)
惠州府
梅花夢
隋開皇中趙師雄遷羅浮一日天寒日暮在醉醒間於
松林酒肆旁舍見一女人淡粧素服出迓師雄時已昏
黑月色微明師雄與語言極清麗芳香襲人因叩酒肆
門相與飲少頃有一綠衣童來笑歌戲舞師雄醉寢但
覺風寒相襲久之東方已白起視在梅花樹下上有翠
羽啾嘈相顧月落參横惆悵而己(龍城錄)
羅浮山
羅浮者二山合體高三千丈有七十石室七十二長溪
神明神禽玉樹朱草山有龜淵淵有(缺)龜龜鼻貫銅環
有人擾此淵即雨(羅浮山記)
霍仙
秦霍龍龍川人始皇時避亂卜隠太乙山巖遇真人授
以金液還生丹後遇瘴濟人名傳於世後人名此山曰
霍山(啟蒙石記)
碧霞丹
唐顔真卿為盧杞所搆陷令單車問罪於李希烈促裝
東邁内外知不還矣親族相餞於長樂坡因謂諸姻族
曰吾早典郡於江南曾與道士陶八八授與一刀圭碧
霞丹令服之自後體健至今不衰謂我七十上有厄如
有即吉他日待我於羅浮山得非今日之厄乎遂至汜
水忽逢陶笑謂公曰吉吉遂指嵩少而去及至汴州希
烈僭號使人害於近郊及希烈敗詔得歸葬偃師北山
後有商人至羅浮忽見兩道人樹下圍棋一道士謂商
人曰子何人對曰洛陽人道士笑曰奉寄一書達吾家
也立札一封題寄偃師北山顔家商人至偃師詢所居
地乃即塋庄也守冢老蒼頭得書大驚曰先太師親翰
也因以藏於室子孫選吉日發冢開棺即已空矣於是
徑往羅浮求之竟無跡(舊志)
羅浮仙
陳永定間仙人見於羅浮山寺小石樓長三丈餘通身
潔白衣服楚麗廣州刺史歐陽頠表上其事(陳書)
羅浮神
唐武后時遣使羅浮採藥會使者迷路禱於山神是夕
羣象踏山開路因建平雲閣張鷟立碑記其事(府志)
米穴醴泉
龍川霍山青華觀即太乙宫巖也巖内有穴唐會昌中
有米從穴出日供十餘人饌後有僧將穴鑿巨冀其多
出米乃止巖後又有醴泉昔時出酒味極清洌日滿數
斗今泉滃然出猶帶酒味間或如酒可飲即以為瑞云
(府志)
潮州府
大顛書
韓昌黎與大顛書前人論之詳矣蘇東坡則力言其為
偽朱晦庵則力辨以為真未有折其衷者其觀黃東發
之說有云韓與大顛書東坡謂妄撰而晦翁載其全書
以為真夫蘇公學佛猶辨其為偽而先生闢佛反指以
為真所不可曉况據韓文韓公止因祭神至海上曾與
大顛語今請之者四書又亟以道為望安有平日謂道
其所道非吾所道而一旦求之亟如此使其既與習熟
而少變其說尚近人情今未之曾見而先欲聞其道尤
不可曉也按東發朱子之徒其說如此天下之公言也
且李漢編韓文序謂收拾遺文無有遺墜總其目七百
篇今内集是也外集皆非韓作而此正在外集其為妄
撰尤灼然矣(丹鉛餘錄)
張睢陽廟
宋熙寧中潮郡遣軍校鍾姓名英者貢方物於朝道經
睢陽唐張公巡許公遠雙廟在焉英齋沐詣廟丐靈是
夜夢神告以殿後匱中有神像十二銅輥一錫汝奉歸
以祀潮陽東山東嶽廟左可數十步有佛寺之隂大石
矻立其上下宜建祠以妥靈英趨京卒事還具酒脯答
神貺取所錫而還置於嶽祠俄而立化常有玄旌樹於
嶽麓寺中夜見光怪僧徒駭怖走白有司移寺以宅神
凡有禱求其應響甚事聞於朝二公册封王爵賜廟額
曰靈威誠稀闊事也宋文天祥題為子死孝為臣死忠
死又何妨自光嶽氣分士無全節君臣大義誰負剛腸
罵賊張巡愛君許遠留取聲名萬古香後來者無二公
之操百鍊之鋼人生翕歘云亡好烈烈轟轟做一場使
當時負國甘心折節安得留芳古廟幽沉遺容儼雅枯
木寒鴉幾夕陽郵亭下有奸雄過此子細思量(府志)
陸丞相墓
郡守葉元玉復張詡求陸丞相墓書承命求陸侍郎墓
訪得本郡有高士陸大策者為童稚時聞其先人云南
關陸氏尚有忠正神主在堂又有墓在澳山北青徑口
及譜存焉惜乎譜遭兵燹不完存者僅二葉耳亟索而
讀之公諱秀夫字君實諡曰忠正乃楚州鹽城人也後
徙家鎮江宋景定初進士性沉静不苟求知矜莊終日
未常少有希合處李庭芝鎮淮南辟置幕中擢以參議
德祐初復擢禮部侍郎使軍前議和不就二王走温州
追從之益王立福州進端明學士簽書樞密院事時君
臣顛越海濱每朝會間儼然正笏立如治朝因以陳宜
中譖遂謫於潮公四子有曰繇者好漁獵而放跡海島
繇以夀終於潮而末破爛不知所云其二葉有水村劉
壎詩一章云天地無託足海天同(缺)光明知復何為不
忍隳三剛祼薦覬少延謳謌寧遠忘或者莒在齊聊且
帝一方竭蹷意委頓臣謀非不臧運去天莫留力盡心
彌強終不負吾主名義天地長懷璽隨龍遊舉意水中
央斯人文華士乃爾百鍊鋼機雲儻通譜應羞朝洛陽
又家藏廣陵牡丹卷破爛已甚詩讀不能句後偶見白
石樵唱稿乃宋淳祐間林霽山所著中有題陸大參秀
夫廣陵牡丹詩詩卷云南海英魂叫不醒舊題重展墨
香凝當時京洛花無主猶有春風寄廣陵大策又於丁
巳年行弔海邊陳秀才家默念其宗在彼也因訪問鄉
人此有陸氏何在或答云陸氏住於沙岡其地相去不
遠皆陸丞相之後也今學士館其址尚存時大策直造
其地請相見老者曰自宋而來吾乃陸學士之後也祖
居於此其後子孫散處有家城南者有家城東者大策
曰翁稱陸氏之後有據乎老者引大策入左畔青麻園
指其地曰此學士館遺址也其蓮花石磉約丈許天井
階欄次第如故大策曰我聞丞相驅妻子赴海寧復有
子孫乎老者曰自先人相傳學士有一子好漁獵被逐
遂家於海島後學士奉幼主於此識其地也言訖大策
告曰吾正城東陸也老者設飯以待大策而别生得此
甚喜但云墓於澳山北青徑口盖此一處海面有隆南
青深四澳青徑口不知屬何澳也大策既為陸侍郎後
即當遣人并強大策親往必求其所謂青徑口者儻墳
竟不可求生當於韓文公祠堂左山下稍寬平處構一
祠專祀之庶忠魂得少慰焉(崖山舊志)
山神化蛇
紹聖初年朝臣劉安世器之尤為章惇蔡卞所忌遠謫
嶺外盛夏奉老母以行一日行山中扶其母籃舁憩樹
下有大蛇冉冉而至草木皆披靡擔夫驚走器之不動
也蛇若相向者久之乃去村民羅拜曰公異人也蛇乃
此山之神見公喜相迎耳(事文類聚)
吳六竒軼事
浙江舉人有查繼佐者常自謂海内竒傑非從塵埃中
物色未可得也家居歲暮命酒獨酌頃之彤雲四合雪
大如掌因緩步至門見一丐者避雪廡下強直而立繼
佐熟視良久心異之因呼之入坐而問曰我聞街市間
有手不曳杖口若銜枚敝衣枵腹而無餓寒之色人皆
稱為鐡丐者是汝耶曰是也問能飲乎曰能因令侍童
以壺中餘酒傾甌與飲丐者舉壺立盡繼佐大喜復熾
炭發醅與之約曰汝以甌飲我以巵酬竭此醅乃止丐
盡三十餘甌無醉容而繼佐頹卧矣侍童扶掖入内丐
逡巡出仍宿廡下達旦雪霽繼佐酒醒謂其家人曰我
昨與鐡丐對飲甚懽觀其衣極藍縷何以禦此嚴寒亟
以我絮袍與之丐披袍而去亦不求見致謝明年繼佐
寓杭之長明寺暮春之初偕侣攜觴薄遊湖上忽遇前
丐於放鶴亭側露肘跣足昂首獨行復挈之歸寺詢以
舊袍何在曰時當春杪安用此為已質錢付酒家矣繼
佐竒其言因問曾讀書識字否丐曰不讀書識字不至
為丐也繼佐悚然心動薰沐而衣履之徐諗其姓氏里
居丐曰僕系出延陵心儀曲逆家居粤海名曰六竒袛
以早失父兄性好豪飲遂致落拓江湖流轉至此因念
叩門乞食昔賢不免僕何人斯敢以為汚不謂獲遘明
公賞於風塵之外加以推解之恩僕雖非淮隂少年然
一飯之惠其敢忘乎繼佐亟起而捉其臂曰吳生固海
内竒傑也我以酒友目吳生失吳生矣仍命寺僧沽市
中酒一石相與日夕痛飲盤桓累月贈以屝屨之資遣
歸粤東六竒世居潮州為吳觀察道夫之後涉獵詩書
浪遊湖海於關河孔道險阻形勝無不諳熟明季委守
豐順大師由浙入廣六竒迎謁軍門麾下請見主帥
備陳粵中形勢傳檄可定且曰竒有香火兄弟三十人
素號雄武祗以四海無主擁衆據土弄兵潢池方今
泰運當陽義旌南下正蒸庶徯蘇之會豪傑效用之
秋苟假竒以遊劄三十道先往馳諭散給羣豪近者迎
降遠者響應不踰月而破竹之形成矣帥從其言由是
六竒運箸之謀所投必合扛鼎之勇無堅不破征閩討
蜀屢立竒功數年之間位至通省水陸提督當六竒流
落不偶時自分悠悠一世無知已者獲遇查繼佐解袍
衡門贈金蕭寺且有海内竒傑之譽果能奮跡行間進
階開閫康熙初駐節循州即遣牙將持三千金存其家
另奉書幣邀致繼佐來粤供帳舟輿俱極腆備將度梅
嶺遣其子迎候道左執禮甚恭樓船簫鼓由胥江順流
而南凡轄下文武僚屬無不願見查舉人去州城二十
里六竒躬自出迎八騶前馳千兵後擁導從儀衛上擬
侯王既迎繼佐至府則涕泣蒲伏泥首自稱昔年賤丐
非遇先生何有今日幸先生辱臨糜丐之身未足酬德
居一載軍事旁午凡繼佐一言無不立從其歸也復以
三千金贈行曰非敢云報聊以誌淮隂少年之感耳既
而繼佐悞罹竒禍亦藉六竒奏辨得雪初繼佐之在募
府也園亭極勝中有英石峯一座高可二丈許嵌空玲
瓏若出鬼製繼佐極所賞題曰縐雲閣旬往視忽失此
石則已命載巨艦送至繼佐家矣涉江踰嶺費亦千金
(採補)
肇慶府
斗姥
斗姥像在肇慶七星巖名摩利支天菩薩亦名天后花
冠瓔珞赤足兩手合掌兩手擎日月兩手握劍天女二
捧盤在左右盤一羊頭一兔頭前總制熊文燦之所造
也文燦招撫鄭芝龍時便芝龍與海宼劉香大戰菩薩
見形空中香因敗滅文燦以為菩薩即玄女蚩尤為暴
時黃帝仰天而歎天遣玄女下授黃帝兵符伏蚩尤又
嘗下天女曰魃以止蚩尤風雨古聖人用兵皆以神女
為助於是傾貲十餘萬為宫殿極其壯麗以答之按今
廣州府粤秀山上亦有斗姥殿像亦莊嚴(採補)
總督旗竿
兩廣總督轅門兩旗竿東西省各主其一康熙丙寅二
月白晝飛火忽焚其右焦灼過半是年孫延齡叛竊據
桂林(採補)
烈女祠
自仙羊而上入綏水六十里為四會縣踰水之三十里
近西數峯林巒蔚然崇岡突下四望平遠是為貞山烈
女之祠舊記唐貞觀元年建妙虛宫歲久為墟後一百
六十年實貞元三年有女文氏父母己許鮑生未嫁生
樵山斃於虎文氏匍匐服其喪事公姑謹潔忽然歸遁
於山之隂不與世接影響冥邈人莫測其處貞元十七
年高秋九日天氣澄徹俄有異雲起西南幡幢管磬擁
一婦人於香靄間讙謂文氏女仙去今昇仙壇俱存即
其下為祠晨香夕燈歲時不懈遇水旱祈禱無不昭告
(貞烈祠記)
陸大夫廟
漢陸賈使南越尉佗與之泛舟至此賈默禱曰我若說
越肯稱臣當以錦裹石為山靈報使還遂募人植花卉
以代錦後人因立廟祀之宋乾道間梁竑入都艤舟石
下夜夢一客自稱陸大夫云我抑鬱於此千餘歲矣兹
者君幸見臨願留一詩竑題詩於壁而去(夷堅志)
石峒神
石峒神周氏高要人唐貞觀初封周正公五代南漢加
王爵祠於峒中去府城北十里將軍嶺之東七星巖之
北一峯虎踞巖穴天闢南北二門上虛通天四旁異石
彷彿輿馬徒御拱列呵護異禽鳴嘯出没空處聲傳遇
潦水漲溢狂風怒濤則峒有龍歸世傳謂神還宫皇祐
四年儂宼至合城隂禱其宼不終夕而遂遁去人民安
堵(府志)
李曇僕
王達者屯田郎中李曇僕夫也事曇久曇親信之既而
去曇應募為兵十年會曇以子孝學妖術事敗夫婦械
繫御史臺獄具曇平生親友無一人敢嚮問者達獨旦
夕守門不離給服供食者幾兩月曇貶恩州别駕諸子
皆流嶺南仍使人監防出國門達追泣而隨之防者遏
之達曰此我主人也豈不得相隨乎曇河朔人不習嶺
南水土其家人皆辭去達獨在左右不忍去數日曇自
縊死旁無家人達為之治喪事如親父子見者皆流涕
及殯曇於城南佛舍然後歸(灼艾集)
高州府
金井
金井在觀山潘茂名昇仙處有二井一曰金井二曰玉
井(府志)
石船
在潘山上茂名常煉丹於此(一統志)
石龍鳴
化州治之後有石潛矗江中謂之龍尾州庭左偏有石
微露出地上謂之龍首州人神之圍以欄杆不敢䙝守
倅將祭時夜静則鳴聲類鵝而洪大特甚景泰八年州
同知楊景生子一清其夜石龍大吼兼有靈異(舊志)
龐夫人
龐瀑在縣北二十五里高三十餘丈周圍二十餘里頂
上洪厓陡壁中有石堂可坐數十人水從厓下濆出上
有龐氏夫人之祠遇旱精誠祈禱雨即如注稍有不謹
雖禱無雨在今東坑是也(府舊志)
王健配嶺南
宋真宗時有王健者江州長江人少時薄遊江界至星
子縣夜宿逆旅遇道士授黃白術未盡其要後再遇其
人於茅山相攜至歷陽指示靈草并傳以和合密訣試
皆有驗仍别付靈方緘縢之戒曰非遇人君慎勿輕述
健後以徉狂抵禁配流嶺南時供奉官閤下祗候謝德
權適總巡兵頗聞其異健後竄歸闕下德權乃館於私
第煉成藥銀上進真宗異之命解軍籍使劉承珪詰其
事健以師戒嚴終不敢泄唯願見至尊面陳於是承珪
乃為健改名中正得召見即授許州散掾留止京師尋
授神武將軍致仕仍給全俸遷高州刺史康州團練使
前後貢藥金銀累巨萬輝彩絶異不類世寳當時賜天
慶觀金寳牌即其金所鑄也然中正亦不敢妄費唯周
貧乏崇奉仙釋今汀州開元寺乃其施材所建也卒贈
嶺南節度使此近古所未聞也其遷刺高州盖遙領之
(萬花谷)
廉州府
杉葉詩
劉欣期交州記云合浦東百里有杉樹葉落隨風飄入
洛陽城内漢時有望氣者曰此休徵也庾信詩傳聞合
浦葉遠向洛陽飛薛道衡詩杉葉朝飛向洛京吳均詩
三秋合浦葉皇甫丹詩心隨合浦葉楊烱文合浦杉葉
飛向洛陽李羣玉序向洛水而北飛所指皆此葉也(參郡)
(志)
龍門
有龍門水深百尋大魚登此化成龍不得過𦢊腮點額
血流此水恒如丹池即欽州龍門江也(交州記)
銅柱
銅柱非一南裔異物志昔馬文淵積石為塘達於象浦
建金標為南極之界林邑記建武十九年馬援植兩銅
柱於象林南界與西屠國分漢南疆晉地理志日南郡
有銅柱漢立此為界今尚存隋書大業元年劉方敗林
邑經馬援銅柱南八日至其國都刻石紀功唐南蠻傳
林邑南大浦有五銅柱山形若倚盖西重巖東涯海漢
馬援所植也至唐明皇時詔何履光以兵定南詔取安
寧城及鹽井復立馬援銅柱乃還柳文安南都護張舟
復立銅柱馬總傳元和中以虔州刺史遷安南都護廉
清不撓用儒術教其俗政事嘉美獠夷安之建二銅柱
於漢故處鑱著唐德以明伏波之裔五代史晉天福五
年楚馬希範平羣蠻自謂伏波之後立銅柱於溪州杜
甫諸將詩回首扶桑銅柱標冥冥氛祲未全銷越裳翡
翠無消息南海明珠久寂寥殊錫曾為大司馬總戎皆
插侍中貂炎風朔雪天王地只在忠良翊聖朝(參舊志)
銅船
合浦四十里南有一湖每隂雨日百姓見有銅船出水
又有一牛在湖中以雞酒為祭便大獲魚(交州記)
馬伏波運河舊道
合浦大洸港有潮西通九河江江口有赤羊墪蛋人取
蠔於此又名赤蠔墪相傳漢馬援征交阯時駐軍合浦
由外海運糧恒苦烏雷風濤之險及海宼攘刦之患遂
以昏夜鑿白皮蜂腰之地以通糧艘此河通龍門七十
二徑直抵欽城其掘鑿處約長七八里闊五六丈深三
四尺今兩頭潮水尚通但中間堙塞此水一開實欽廉
舟楫之利明嘉靖知府張某欲鑿之不果(府志)
天涯海角
天涯海角言遠也而欽州有天涯亭廉州有海角亭(言鯖)
象牙
象性最靈徐少溪從植庭貺宦合浦其地有象非其土
産乃從安南來者能過海於水底行捕魚食之欲換氣
則浮以鼻向天若植桅然良久復没偶一歲颶風大作
羣象不能呼吸皆死數日浮薄岸牙骨悉為珠池太監
所得其後以秋七八月至食人禾稻村人悉起持兵器
擊鑼鼓罵之象佇聽良久轉羣奔去至他所亦然或設
陷坑每歲亦得二三隻常問外夷云取之法若欲活者
則家畜象囮使就野象水草久之情熟則誘一二野象
離其羣俟稍遠象囮各以鼻纏其足拖歸其家預掘坑
以待之象囮置野象於坑中飢之三四日乃為假人以
篙懸而下騎之象見假人大躍地為之震復引假人而
上每日如是數次俟稍馴投之草料久之象奴下騎之
月餘益馴與家象同方砍地出之象牙自蛻者色黯生
牙自有肉紅色可辨如欲取象牙亦使象囮有野羣象
入夾山中度行遠象囮急奔出則衆人悉力置竹鎗埋
鹿角掘坑塹外圍既固其中水草盡則群象死無論多
寡皆得其牙(月山叢談)
鑿横石
交阯以北鉅南海有水路多覆巨舟高駢往視之乃有
横石隠然在水中因奏開鑿竟去其石民今賴之(北夢瑣言)
潿洲石室
潿洲有石室其東一石如鼓形又有榴木杖倚石壁採
珠者必致祭(交州記)
龍村
合浦有人得夜光珠吞之遂不食數數喜入水未幾生
鱗鬛化龍而去今龍村是也(合浦志)
雷州府
雷神
雷神廟在英榜山廟貌尊嚴相傳陳時雷州人有陳鉷
者無子業捕獵家有九耳犬甚靈凡將獵卜諸犬耳一
耳動則獲一獸動多則三四獸少則一二獸一日出獵
而九耳俱動鉷大喜以為必多得獸矣既之野有叢棘
一區九耳犬圍繞不去異之得一巨卵徑尺攜以歸雷
雨暴作卵開乃一男子其手有文左曰雷右曰州有神
人嘗入室中乳哺鄉人以為雷種也神之太建三年果
為雷州刺史名曰文玉既沒神化大顯民因祀焉(參補)
海神
海神甚靈明嘉靖間有渡瓊者見海神卓立水面高丈
餘朱髮長髯冠劍偉麗衆驚伏下拜海神徐掠舟而過
有光景經久不滅次日有三舟復見大譟拒之風波盪
湧舟盡覆海濱父老云凡渡海每月十八日勿渡渡則
攖神之怒若至海安所聞濤聲哮吼大地震動則知三
四日内必有大風雨不可渡也(參補)
祈雨樹
海康縣之討綱村前海嶼三墪上有古樹槎枒甚怪號
龍王有井味淡號龍泉天旱酌井中水樹下祭之則雨
(海康志)
陷湖
陷湖在遂溪縣東南七十里周圍十餘里其泉極清故
老傳云古系托寗二村唐時有一白牛入于本村村人
共殺食之惟一老嫗不食一日天降大雨二村俱陷老
嫗攜一傘竹杖乘雨而走回望地陷不已遂以&KR0987;竹插
地陷乃止二村人民無一存者其後&KR0987;竹倒生湖傍因
名陷湖即今之湖光巖是也(府志)
呪肉
雷州奏牘有人為巫詛死問其狀巫以熟牛羊肉呪之
須臾為生肉又咒之須臾復活牛仍為牛羊仍為羊但
渺小耳又呪之須臾復為生肉又呪之須臾復熟人食
之腹中淫淫動隨裂而死乃逮巫磔之(筆談)
金牛庵
唐開元中見一牛色如黃金與常牛大異衆逐急牛跑
而没于土掘六尺餘止見尾五寸許村人砍取之乃金
也因是創庵穴上名金牛庵凡風雨夜牛常出庵外踏
印於地(府志)
伏波例封
府城南三里祀兩伏波將軍前伏波路博德後伏波馬
援凡濟海者必卜焉蘇軾有記宋元豐五年封忠顯王
誥曰明神在於天幽功施于世從而修報古之道也靈
貺所及屢獲嘉應宜賜爵號以答神休宜特加封忠顯
王宣和二年封誥曰雷州忠顯王昔以智謀終殄金溪
之宼已而精爽常為月窟之遊既憑物以顯靈况有功
而當祀嶠南萬里遺愛猶存廟食千年英風尚凜頃緣
使舶共苦風濤漕臣修致禱之虔以求共濟屏翳息號
空之怒飄順而安遂成濟海之功無媿伏波之號宜進
加於徽號用昭報於寵休神其格思歆我嘉命可特封
忠顯佑順王兩神同一誥盖例封也(府志)
木佛
第六都香坑村昔年水漂一木於香坑溪逆流而上落
於田中鄉人棄去復反者數四因異之刻為九座木佛
旱澇禱之應如影響至今其佛猶存(府志)
石牛
遂溪縣第三都英靈下村昔有土地堂陳時有客驅牛
至堂前悉化為石石皆半牛頭形客因家於此即雷種
之祖地也後人因其石如牛形故立為石牛廟(府志)
龍爬石
舊縣東五里輋崙埠有石枕於海岸長五尺闊三尺宋
嘉定九年天雷大雨龍降其地爪痕在石如鑿有泉水
在石湧出旋為潭鄉人凡遇亢旱於此祈禱雨澤焉(府志)
石馬井
徐聞縣東五里有馬盜食田禾人逐之入井因垂絙而
下得石馬(府志)
瓊州府
毘邪
瓊臨高縣西十里有毘邪山建武二年村民王氏者二
人長曰祈次曰律與鄉人王居傑獵於山憩石上祈為
石所吞啗居傑三引刀不解祈被吞未盡間忽作聲曰
我為毘邪天神隠此石室已後可以純白三牲一祀我
言訖遂寖入石中不復見宋靖康間賊王文滿煽亂率
衆環攻臨高民受荼毒無能禦者吏民乃禱之於毘邪
神須臾蜂蠆彌空肆毒行螫羣盗奔潰民賴以安盖神
其祐也(地理志)
黎母
黎母山之巔雖生黎亦不能至相傳其上有人夀考逸
樂不與世接虎豹守險無路可攀但覺水泉甘美絶異
爾(桂海虞衡志)
勞將軍
勞將軍廟去城東隅六十里許祀屋久廢隙地在焉凡
官莅任必先此設祭祀典不載其名爵父老相傳云此
神乃伏波部下先鋒將方凱旋時牽馬飲於河馬忽覩
水中影雙蹄奮起傷勞而死遂為神(海槎餘錄)
木飲
朱崖境内有一島居民甚衆地無井泉海水特鹹取草
木汁飲之故號木飲州(酉陽雜俎)
徐庶飛昇
康熙三十五年廣東五指山白日雲鶴翔空香霧繚繞
有一仙人升舉空中語山中人曰我三國時徐庶也修
煉千餘年今得冲舉汝輩可傳與世人知之(述異記)
雞窠小兒
宋李守忠太平興國中為承旨奉使過海至瓊逢一翁
自稱楊遐舉年八十一邀見其父叔連年一百二十二
祖宋卿年一百九十五梁上雞窠中小兒出頭下視宋
卿曰此乃前代祖也不語不食不知其年朔望子孫列
拜而已(洞微志)
梁飛
唐貞觀初析崖州地置瓊州於麻釵都大江之濱城垣
基址俱具廨宇初竪一夕梁飛忽失所在覓得之於今
城因定州治(府志)
鯉魚潭
鯉魚潭在澄邁縣南三十里林表村深碧中有異魚如
鯉身首稍圓不下千百數以飯投之始則如掌大者羣
食再投則盈尺或二三尺者出食人不敢取水雖漫魚
不離所間有隨水出者人獲而剖之血流滿地烹之成
水禱雨隨應上有聖母祠(府志)
李德裕後
李贊皇之南遷也卒於崖州子孫遂為獠族數百人自
相婚配明正德間吳人顧朝楚為儋州同知以事至崖
召見其族狀與苗獠無異耳綴銀環索垂至地言語亦
不相通德裕誥勅尚存(峝谿纖志)
衣冠勝事
廣於天下為遠藩仕籍華秩已少况瓊於廣又為遠郡
明成化二年秋進薛遠為戶部尚書邢宥為都御史丘
濬為翰林學士皆在一月海外衣冠勝事真竒逢也(府志)
金節婦
節婦姓耿氏歸金用和未三閱月用和以事渡河暴風
卒起同舟皆溺報者謂己死節婦亟入室以首飾服器
管鑰之類盡付夫妹閉門自縊已而夫歸而節婦氣絶
適名醫徐公美聞哭聲入視之心尚微温依法救之良
久始甦間與用和談論古今援引皆有証據用和或不
知也及用和罹竒禍節婦避難於民間為民所得將舁
入城節婦曰昔王凝之妻為逆旅主人所持即斷其臂
而吾以目視惡人可乎不如死之為愈也即暝目不食
者數日民懼乃舁還其家氣已垂絶矣開目謂夫妹曰
吾死分矣汝可語汝兄善視兒女言罷而卒(瓊臺類稿)
羅定州
趙佗像
州西五里名牛頭灣有古廟塐漢趙佗像祀之明萬歷
五年夜大風雨像忽飛去至玉樹岡止焉鄉民遂飭神
宇祈禱其舊鐘及爐未飛至者數請入新廟輙又飛去
竟不可留(州志)
連州
聖鼓枝
洭水東南入陽山縣東岸有聖鼓枝即陽山之鼓枝也
横在川側雖衝波水激未嘗移動百鳥翔鳴莫敢萃者
船人上下以篙撞者輙有異騐(水經注)
按聖鼓枝荆州記名為聖木秦時伐此木為鼓顙至
今猶存根株在縣西北石塘村岸旁
廣東通志卷六十四
