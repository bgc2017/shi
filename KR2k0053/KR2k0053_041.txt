廣東通志卷四十一
名宦志各府(四自明潮州府起至忠義傳訖)
明白叔敏不傳籍貫洪武十八年知潮州興學校課農
桑持身清白人不敢干以私時潮多絶戶荒田民苦
代納至鬻子女不能給叔敏奏豁之世懷其德
王源字啓澤龍巖人進士宣德十年知潮州寬明仁
恕城東長橋二十餘丈歲久圯源乃壘石增砌作樓
檻其上而新之城西湖山多怪石為祟源命除之下
果獲石髑髏復掘丈餘得石刻回風二字先郡記䜟
曰挽回淳風時以為應云潮故水國土善崩源築圩
岸障田廬復置鄉庾鄉社立警舖政平訟理及去百
姓為祠歲時有司致祭焉
劉湛字嗣潔桂林人正綂間由舉人知潮州漳寇林
烏鐵擾郡之三饒猖獗甚湛率民兵往剿捕殆盡郡
連歉糧賦至二年苦不能輸奏免之民甚稱德其後
周宣以弭盜衞民葉元玉以剖棼治辨俱稱良吏與
湛後先輝映
譚倫字敬仲鄴水人進士正德八年知潮州矜恤民
隱奏免無徵米潮人世戴之修橋築堤以便民入覲
卒於途
袁鳳鳴字子時沅陵人嘉靖戊戌進士初令貴溪以
治最召授監察御史喜彈劾出刺潮州首詢民瘼理
冤獄禁侵漁抑豪右寬濫征省繁役政暇聚諸生解
經課業亹亹不倦後竟為權要所中改任士民遮留
謝之而去
何寵天台人嘉靖癸丑進士由刑部郎守潮時倭寇
頻仍寵至鎮以靜閭閻隱伏咸許上逹徐察其利病
亟與興革以坦易得民而檢身儉約軍興㫄午民不
以徵發為擾兵驕弗戢按法裁之帖然無幾寢疾闔
郡奔走祈請比歿罷市巷哭塑像與袁鳳鳴並祀曰
雙賢
侯必登江川人進士隆慶初以兵部郎守潮時倭擾
後山海薦警井里為墟諸掠人取贖者無寧歲必登
首罷一切苛條與民休息而沉幾有雄略善得賊情
竟以談笑指麾先翦其羽翼劇賊屏跡民得更生嘗
以試事之省會道賊巢中賊聞相率羅拜馬首肅隊
前驅威德服人類此
郭子章廬陵人進士萬歷間知潮州有才名政尚整
肅吏畏民安著潮中雜記補前志所未備學者稱為
青螺先生其後胡喬岱廬陵人置學田以贍士金時
舒晉江人修學宫以育才俱不失為賢守
樊王家潛江人進士天啓間知潮州廉正執法裁抑
豪右民賴安輯其後李栻晉江人治尚簡易尤精鹺
政不致於繁苛擾民一嚴一寬皆有功於潮郡
黃日昌晉江人進士崇禎間守潮政尚寬大平易近
民民思之立廟以祀其後劉柱國潛江人治務方嚴
嘗舉孝廉楊開於朝後殉節湘隂人稱為知人皆郡
守中之表表者(下郡佐)
彭艾南昌人洪武初潮州府同知廉潔公恕嚴課生
儒歲旱禱雨隨應會秩滿留之無從至今頌其政
衡岳汝寧人其先世籍本隨州父通元季以武功起
家授官百夫長屯香山洪武初棄官歸過西平道梗
不通遂留家焉中河南鄉試升太學三十年詔國子
監選諸生通理道者赴詹事府議事六館士咸推岳
往敷陳時政稱旨擢潮州同知其政先德化後刑罰
布衣糲食種蔬自給而已三十五年遷西安知府其
後宣德五年通判裘賢安慶人愛民如子公暇輙杜
門絶干謁嘗出勸農釋冠帶執農具以耕歲則大熟
卒於官士民哀之又正綂間通判楊薰以清苦著節
俱稱佐郡之良
劉秉鑑字遵教安福人尚書宣之仲子登進士累官
河南副使嘉靖初左遷通判轉潮州同知涖政廉明
篤志古學政暇輙引諸生講究經籍又毁淫祠以正
人心一時翕然宗之越二年遷臨安知府未任卒於
英峽士民哀之
魏一恭莆田人進士嘉靖間以刑部員外郎謫判
州清修特著且多遺愛在民時推官秦僎南昌人風
裁崚崚挫抑勢要細民以安俱有聲於佐郡
何敢復興業舉人萬歷間以兵部郎中謫潮州别駕
遷同知嘉惠學校在海陽置市租佐祀在澄海建韓
祠與諸生課業所至皆有惠政今配享澄海韓祠
龐承寵吳江人進士崇禎間由僉事謫任潮州同知
恬静有介節遷秩去父老遮道送之其後黃中澹廣
昌人由本府通判陞同知廉静愛民時有前龐後黃
邦人安康之頌
萬元吉南昌人進士崇禎間潮州節推青年負氣節
風采凜然而洞悉民隠摘發隠伏老吏弗如後為都
御史殉節贑州(下縣令)
姚復初洪武二年知潮陽時天下初定吏事草創復
初每為經久計加意拊循新附樂業因與革陋更始
復城隍置社稷興學校次及廨宇司局之屬諸廢畢
舉尤首重制科及明經孝廉之薦一時所得多名士
在職七年以治最遷去
唐宗義廬州人洪武三年知揭陽時刑法大苛宗義
出見吏胥里甲罹獄具羣立於前愀然問曰爾等何
至是耶各白其故諭而釋之在事三年徭均訟簡民
懷其惠遷廣東都司斷事
沈仲德南昌人洪武十四年由人材令揭陽識見洞
朗而心一於忠直能容人小過躬履畝均賦役遇造
籍更定都圖以便民民咸德之
劉寬洪武間知程鄉廉節勤儉鋤強植弱凡百興作
惟懼擾民罷之徭役務覈丁糧多寡為等毫不容私
巧猾斂跡當赴覲道卒民迎其櫬還邑泣拜設奠仍
護之歸
鄭懋中名馞以字行晉江人洪武丙子領應天鄉薦
三十五年知程鄉時豪猾侵民懋中至首按除之民
大悦訟者委曲開諭或令退思之不施鞭朴詞訟日
簡縣中稱治謠曰安所得公長者禁令不煩徭役寡
昔無羊今有馬初程鄉民鮮知學懋中至作新學規
親為生徒講解自是始有進士第者一日感疾戒其
子及其吏章華曰凡此吾民爾等善視之毋傷吾意
言畢正衣冠瞑目而逝民哀慕之共舁其喪歸葬與
南漢令曾芳合祀焉
徐資用莆田人進士永樂二年涖揭陽博洽有才而
動常端謹政暇躬與諸生講究經術及往哲事業興
學訓士有良吏聲
陳瑄字元獻眉州人景泰甲戌進士擢御史以言事
謫尉建陽天順初遷知潮陽廉斷而恤民以興賢作
士為務會夏嶺盜起嘯聚以千計航海攻城轉掠諸
村瑄多置烽堠以窺賊嚮及預為城守戰攻具晝夜
乘城令室人具食犒士士感奮曰有侯如此敢不效
死賊諜知備嚴遁去瑄命追擊大敗之會大兵進剿
復密遣謀士誘執其渠魁遂大破賊餘黨撫安以功
遷本府知府
陳爵字良貴南靖人天順丁丑進士四年令揭陽時
歲荒多盜自捐俸賑民又因故城築而新之比海寇
環攻六七日竟不能下遁去復率衆討平之以治最
聞進秩六品成化二年擢韶州知府民思其功祀之
楊昱字仲明會稽人成化間以舉人典教擢知饒平饒
始分縣民習頑暴昱以嚴治之建城署闢田野驅輋
猺勸農桑均賦役興文學駸駸向化至十六年閩進
士張濬令饒亦廉辨有治才斗老謝全數蔑法亂政
笞殺之其子訴於上官濬憤恚卒士民咸冤之今與
昱皆祀名宦
劉彬字吉之廣信永豐人成化間進士為程鄉令威
信明敏諸舞文者以次逐去恤民隠振士習出俸餘
以市學租建都里義倉以待荒歉在任九載衣食輿
馬自奉省約如韋布時
丘天祐字恒吉莆田人弘治二年進士令饒平卓有
風裁縣署失火天祐痛自修省悉其力一切新之徙
城隍祠建沿途候舖廉能著於時俄巾車産一芝衆
以為瑞尋丁外艱起授監察御史後有桂林許璧以
惠和治饒最久民習其政若忘其為令也
姜森字元茂慈谿人由鄉薦弘治三年知潮陽慷慨
任事吏民莫敢欺尤務以德化民每聽訟雖得情不
盡繩以法勸使改悟先是知府周鵬嘗自多三利溪
功屬吏見必語以治河謂森曰而邑河渠不治將湮
森諾之既而周覽城濠慨然欲濬輒有議不便者森
曰若等可與樂成吾將思之久而政平訟理河工始
興民争趨事越歲餘工竣民便焉後擢柳州守去永
安陳隆莆田張廷槐者繼之隆清修豈弟廷槐號廉
辨又重修故河能纉森之緒
陸鋹平湖人弘治九年由監生任程鄉政務廉平獄
訟至皆立辨吏民畏之程俗搆訟多以賂勝鋹門庭
肅然訟減十七諸監司逓奬鋹鋹不自有人益賢之
宋元翰字良翰莆田人少從其父端儀督學嶺南其
母黃教之嚴及歸領鄉薦第一正德九年知潮陽時
端儀已死母從至潮元翰奉教愈謹每月朔必矢於
神謂無敢黷貨以干神譴聽者悚然躬修率物一稟
於禮陋俗化之均歲役以便民平黠盜曾鈀頭於北
山其政卓卓可紀尋以嫉邪見讒罷去士民争持金
助其行一無所受民為建祠祀焉
歐淮江西樂平人嘉靖五年令大埔時邑方草創淮
練達政務城垣廨宇學校壇墠之屬悉意經始加以
勞來安集政教漸孚未及期而卒嘉靖八年方琦繼
之琦柳城人舉止周慎敷政明恕淮向所經營未獲
訖工皆至琦完美復創橋梁興學校以惠士民其清
修七載如一日顧不能善事上官中考察罷時論惜
之淮琦皆舉人今祀名宦
蔣恩全州舉人嘉靖五年令惠來時初立縣百度未
備恩至寓民間始相度基址建公署畫街市以奠民
居雖工役繁興民不告勞踰期就緒以其間撫字疲
癃勸課農桑振育學校使民知所嚮方涖政六年卒
後嘉靖二十一年餘姚諸燮起家進士以兵部主事
謫判潮州署篆惠來政平訟簡南城向逼縣治居民
苦湫隘弗安遇海寇突至城外無以為守燮廼集父
老議開拓數十丈以保障其民免疾疫寇賊之患上
下宜之
林墰字世榮莆田人先以舉人典教新會陞南雄府
教授純心篤行外和内剛一介不輕取予督學歐陽
鐸褒之稱為博士第一嘉靖十年擢令程鄉其政以
鋤奸抑暴興學為事訟至以情理化諭之民自輸服
會從子都御史富巡撫兩廣引嫌調用民思之祀於
名宦
李桂字廷芳全州人嘉靖十七年以舉人擢大埔令
沉毅善决獄縣多僧田例以給軍餉歲苦重徵桂為
請減之并革三河壩税教養兼舉卓有古良吏風以
憂去囊無餘積知府鄭宗古率僚屬賻之百姓繪像
祀焉
徐甫宰浙之山隂人先為武平令與程鄉鄰盜出没
無時上言漳南道請析其邊界而城之以塞盜源至
四十一年改令程鄉值故賊陳紹禄徐嘉悌等據石
窟倡亂甫宰定計誅之兵不血刃而元惡殄除餘黨
率服擢本省僉事
王化馬平舉人嘉靖四十一年任平遠時江廣連閩
盜起化奉檄往討梁道輝花腰蜂俱有功輝黨梁國
相據巢復叛邑治方草創未固化妻子在荆棘中廼
移家會昌率四鄉義勇曾習舜等直討巢穴賊銳甚
鄉兵少卻化怒仗劒策馬先進攻破之焚其巢斬首
數級生擒賊總巫鸞等三人以歸國相逃匿乃使人
宣言於會昌曰令遇害矣化妻計氏以為信遽自刃
化聞之憤曰賊殺吾妻將以搖吾心也吾為國不顧
家敢有二念竟不往會昌復麾兵設伏攻剿越十日
國相道輝等八十餘名皆就縛解贑州制府威名大
著江閩餘寇悉平化乃築城垣建署立學鋤強治暴
招撫流移為治三年撫按交薦遷本府同知尋擢伸
威副使
趙鉞閩縣人以鄉薦嘉靖四十四年為普寧令單車
至任不攜妻子戢盜安民三年而普大治適增城令
缺鉞視篆惠政有加焉比代去民益思之
管惟乾柳州舉人嘉靖間為饒平令時土寇張璉叛
三省會剿惟乾築營堡練鄉勇饋餉不匱賊就擒復
興學立社招集逃亡以收殘黎饒民至今思之
王演疇彭澤人進士萬歷間由醴陵改知大埔性簡
澹為政務救患宣滯無貴赫赫名荒政郵政皆有條
理經久可行調繁海陽
張思調鬱林州人為大埔令慈而介萬歷丁巳歲祲
饑民譁而掠比戶竄匿時清遠賊王和尚方熾思調
慮其相合為變悉心籌畫戎首就擒民以安輯卒於
官
史書元晉江人歲貢萬歷間知大埔縣折獄明決而
尤軫恤民艱胥徒借檄擾民必懲之如法洪水冲突
為請蠲賑所活無算後以綜覈田畝中蜚語去民咸
冤之
沈如霖歸安舉人萬歷間為普寧令設縣幾四十年
草萊未盡闢如霖至清賦役保善良日進諸生而訓
之以教導民税使恣擾調劑得宜民受其惠
林欲㭿晉江舉人萬歷間知程鄉實心任事勤於諮
詢會歲歉饑民幾至揭竿欲㭿亟行賑濟躬詣各鄉
散給亂萌以銷程民至今思其德
馮元飇慈谿人進士天啓間為揭陽令時海寇偪處
併力卻之山寇肆掠率鄉勇破其砦賊平考最擢戶
科給事中嘗建文起書院士民即其中祀焉
許直如臯進士崇禎間令惠來救荒蠲逋申講鄉約
課士勸農有循良稱擢吏部主事其後沈惟煌孝感
人捍寇全城俱稱良吏
陳燕翼侯官人進士崇禎間令程鄉性恬澹抑暴恤
弱有古循吏風建五忠祠及鐵漢樓以示景仰往哲
之意士民咸愛戴之
張瞻韓海鹽人選貢崇禎末年知普寧廉正得民以
失上官意中考功法去邑民垂涕送之其後朱統鎙
庚辰特用禦寇陣亡贈太僕少卿二人皆明季良令
而一見斥於上官一隕身於寇亂民至今惜之
陳琳莆田人進士為御史督學南畿正德二年以言
事謫丞潮陽毁淫祠興學校士類嚮方其處僚友温
厚謙慎未嘗立町畦會調海豐兵赴程鄉道出潮陽
突至城下民皆驚擾琳即控馬出左右跪請曰或不
測柰何叱曰非爾等所知也亟詣將領諭以收兵導
之出境民乃寧帖邑故水多土淖嘗董修城之役功
尤著後官至兵部侍郎
季本字明德會稽人以理學著學者稱彭山先生正
德中進士由御史謫任揭陽簿時王守仁倡教贑南
相與講論在任力行鄉約以示旌别尤為守仁所稱
高攀龍字存之無錫人進士萬歷間以行人言事謫
揭陽添註典史勤於職業恒匡令長所不逮嘗集程
朱諸子要語以示揭之學者多所裁正後官至都御史
天啓間疏斥權璫魏忠賢之奸被逮殉節諡忠憲(下教職)
歐陽灤江西泰和人正統間以明經任程鄉訓導闢
齋舍勤教誨值閩寇流刦灤設方略嚴守民頼以安
其後教諭吳循博涉經史著述甚多與諸生講藝寒
暑不輟與灤後先繼美
鄭昇侯官人弘治三年教諭揭陽問學該博衣冠儼
然日進諸生與講解經義不倦明倫堂傾圮移文請
新之制度加偉會議併學倉入除留昇持不可曰祖
宗成法不可變也將使師生俛首仰給縣司養士謂
何語聞撫臣是之自是嶺東諸學倉由昇不併
黃麒建寧舉人正德間教授潮州善於造士淡薄自
甘勤教好施潮士感之
陳察常熟人進士嘉靖間以太僕少卿言事謫諭海
陽狷介自持教由身範不以冷職介意士心歸之後
官至都御史
右潮州府
黃德明字本初河中人洪武元年以江西省郎中攝
肇慶府事庶務草創力為修建築城浚池百廢具舉
以才能稱
步從信洪武二年知肇慶府時府學為元季兵亂所
毁從信經營草昧首訪舊址建廟學凡社稷山川厲
壇以次創建規畫有條郡治改觀
王全高密人洪武初禮科給事出為九江同知十六
年知肇慶府嚴以律己寬以涖民剸劇裁變不露聲
色一郡稱理雖被罰者無怨秩滿去人皆賢之
孫彬齊東人由人材洪武二十三年知德慶州署肇
府事舉賢才興學校值歲旱民饑勸分於富室民無
失所後卒於官
黃廣字文溥同安人永樂六年由知州署肇慶府興
學校均徭賦招逃亡減鹽鈔民賴其惠雖猺人之強
梗者亦聽撫焉
毛忝佐字公輔麻城人永樂間由知州署肇慶府守
正奉公敬賢禮士庶務修舉民思慕之
王罃鄞縣人宣德六年由刑科給事中出知肇慶府
興利革弊知所先務高要有李伯從者為讎家所誣
坐不孝繼母母卒而獄久不決罃至訊而釋之瀧水
鄧顯佐以蕉根造偽印事覺繫獄經年罃察其不成
篆文竟得減死城西失火延燒民居籲天而火隨滅
增修水利作興學校禮賢下士切於愛民民頌之
李燧天台人進士成化十四年肇慶知府學問該博
胷次豁達嘗督儒生講學躬行畎畝勞民勸耕請免
太監進取異禽民甚稱快竟以剛介獲謗去官行李
蕭然士論惜之
黃琥字瑩之豐城人領鄉薦任臨洮同知弘治元年
知肇慶府府隍舊有漁利緡錢三百以供守土中貴
隍實無魚錢則歲辦於民琥至罷之弘治己酉引疾
解職民争走當道乞留不得積粟備荒至萬餘石捍
潮築堤二百里以德慶瀧水功擢廣東參政尋乞休
進嘉議大夫
黃顒字伯望莆田人進士弘治十七年知肇慶府決
獄詳明凡利於民者悉心為之令行禁止屬吏警憚
鎮守太監索濠塘蕉布銀顒力革之民感其德陞廣
東參政
歐陽恂字誠之安福人進士正德甲戌由南京吏部
郎中知肇慶府興學校正祀典禮賢養老愷悌臨民
凡鄉賢之嗣弗振者躬造其門訓諭有頑民健訟梗
化恂毅然曰此非吾民也欲解印綬去士大夫攀留
乃立置之法明年春夏不雨出宿撤蓋降服徒行率
吏民拜禱於道次日雨降民大悦節推楊某卒於官
恂殮之歸其喪人以為有古君子風内艱去補常德
遷兩淮運使
黃瑗字純玉晉江人進士正德間知肇慶府心存撫
字修隄防輯戎事恩平賊首蘇寓唐國欽相繼作亂
瑗集民兵剿滅之
曾直字叔温吉水人進士正德十六年知肇慶府廉
潔有為片言折獄吏不敢欺表章濂溪八賢諸祠事
上恭而不阿歴官大理寺少卿
錢鐸字振之海門人進士嘉靖間知肇慶府郡邑學
並傾圮言於按部御史吳麟併遷於城外舊址賑困
窮汰冗費嚴法令杜請託立保伍建公署凡所興革
咸協民心御史薦鐸於朝曰剛明自持法平政舉廉
静不擾吏民畏懷蓋覈實云以外艱去行李蕭然後
遷廣西按察副使
盧璘字秀夫餘姚進士嘉靖丙辰知肇慶府剛直自
持節省浮費郡志久缺毅然創修時督府移鎮郡城
征四會大羅山賊殫思贊籌轉饟不匱議立廣寧縣
璘之功也陞福建運使
王泮字宗魯浙之山隂人萬歷二年進士八年知肇
慶府十二年遷按察司副使分巡嶺西駐肇慶慈愛
和易未嘗以疾言遽色加人而確然有執雖門生故
交無私也好為民興利導瀝水繇城東石頂洩潦入
江歲收畝一鍾且束地脉為橋曰躍龍建浮屠於石
頂上鎮之通北港入高明倉步水又建浮屠於高明
東郊又治肇慶陽江學宫又為陽春縣署田凡便於
士民者皆勇為之郡為督府所駐兩粤藩臬使者若
四方之賓無日不至靧櫛而出日昃不暇食籌畫便
宜悉中窽要幕府甚重之府江珠池之役皆有勞焉
泮性恬淡自奉如寒士居官以廉能見稱
陳濂字道源惠安人萬歷丙戌進士由郎署出守肇
慶府潔清自持不以法假人培養士類躬課文藝癸
卯登賢書者闔郡九人士民利病若加諸身期暢達
掃除為快秩滿轉兵道駐筆又數載清風惠澤所被
嶺西最久
戴熺長泰人進士萬歷四十年守肇慶府熺為長泰
右族兄弟相繼宦嶺表兄燝嶺東參議燿兩廣總督
都御史熺始至值歲大水賑飢恤灾全活甚多築圩
堤以杜後患民尤德之秩滿轉海南副使擢廣東右
布政卒於官槖無羨金毁金帶為殮士民建清風堂
於包孝肅祠後歲時饗祀云(下郡佐)
徐行字同倫進賢人永樂三年以監察御史左遷肇
慶府通判學優才贍有守有為興利除害德威相濟
政暇則臨學校誨生徒士民戴之如父母
何文質蒙城人永樂七年肇慶府通判廉介公謹嚴
而不苛吏民多悦之
鄒熙字孟輝建安人由舉人永樂十五年授肇慶府
同知恬淡公勤上下賢之
朱智閩縣人正統間德慶判官陞同知政聲著聞加
意學校新大成殿御書樓工雖浩費而經理得宜民
不稱擾
李敏廣昌人成化間肇慶府通判平易近民行部至
新興見廟學圯壞歸謀於掌府事參政黃瑜暨督府
韓雍使往營繕敏親董工處置得宜廟學改觀
張吉字克修餘干人成化辛丑進士除工部主事以
星變上疏貶景東通判稍遷肇慶同知禮士愛民嘗
築豐樂大堤其地跨高要四會南海三邑沮洳平衍
數千頃盡為沃壤民德之號張公堤嘉靖中潦水常
溢賴堤扞患益思其惠乃於寶查都立祠以報之初
在肇時陳獻章講學吉與之往還上下其議論辛未
都御史秦紘為總兵柳景所誣逮赴詔獄吉上疏代
辨紘卒得白人服其見義之勇吉居常無可喜可怒
之事及變故之來利害之際則惟義是從尋轉梧州
知府累官至貴州布政使
傅獻策馬平舉人弘治間肇慶府通判愷悌得民廉
潔自守進秩同知始終如一郡人稱為傅齋公以其
廉也後勘權貴子弟執法不撓竟以此罷官輿論惜
之
陳勉字汝勉黃巖舉人弘治間肇慶同知有文學清
介自勵庖無梁肉或以為矯勿恤也陞太平知府
趙塤字平仲餘姚人嘉靖間進士授刑部主事左遷
肇慶府同知孤立狷介人擬之於趙挺之號為鐵面
清白自守常命家僮植蔬自給時征封川麒麟白馬
山轉饟有勞部兵者欲掩殺為功塤力衛止之陞廣
西僉事廣東參議致仕歸
陳露晉江舉人嘉靖三十二年肇慶府同知署德慶
州事時浪賊張快馬黃海龍倚猺為援剽略富禄儒
林等鄉露遣間以離其黨令約降降者犒之設覆道
左至日椎牛釃酒諸賊畢至覆起就擒無脱者誅其
魁餘皆受降嘗至四會民饑賑之德慶四會皆為立
祠子紹功以進士推官廣州稍遷潯州同知(下牧令)
黃景明洪武初知陽春縣廉慎寬恕信孚於民邑人
德焉
梁潛字用之江西泰和人洪武丙子鄉薦知四會縣
推誠愛民剗宿弊崇寬政導民以禮尤勤撫字暇輒
就學舍授業諸生歲餘民服訟息流徙來歸以累千
計縣有龍橋河世傳吏有廉平之政即清自潛至迄
去河水澄潔可鑑又明年改陽江興利除害政簡刑
清後調知陽春治之如四會而陽春猺獠環處稍不
得所欲即獸怒跳躍不可制潛待之如子而不拘於
法民亦皆盡誠事之如父敬恭命令惟恐不及所歴
之處將去人皆遮道留之永樂初徵修實錄官至右
春坊贊善以事見法有泊庵集行於世
程希灝臨川人洪武初由舉人為新興知縣作興士
類勸課農桑考滿去民思之
陳潛中名元亮以字行僊游人以孝友稱洪武十三
年舉聰明正直授開建知縣任滿赴京百姓留之不
得行至京計俸少十五日罰輸作尋赦歸洪武末年上
饒縣丞莫士忠者開建人也以忠孝清廉為潛中薦
於朝詔起用力辭以疾建文元年上書尋放歸
黃敬止不𫝊籍貫洪武二十年知四會縣為政簡静
禮賢愛民民有去思又有金華王廷玉者為丞矢心
佐政撫恤下民四川穆伯川者為簿廉潔公謹上下
愛戴皆洪武間四會邑佐之良
趙清不傳籍貫洪武三十年知陽春縣為政急於先
務時猺賊擾民請調官鎮守民賴以安
蔣景忠臨武人監生洪武三十年開建縣典史撫民
有方永樂七年當滿去耆老莫德聰等保留之陞本
縣知縣先是有張琮者四川人由監生知縣事公謹
慈愛九年任滿遷廣東市舶提舉而景忠實代之
黃重莆田人公度之裔也洪武三十一年陽江知縣
平易清謹會薦入為刑部郎中陞瓊州知府
岳鎮宛平人知四會奉公循理平刑節用勞來歸附
民甚德之
劉宗貴靖州人洪武三十一年以都察院司務遷高
要知縣公勤涖政平易近民後以憂去
譚安宜春人永樂元年知新興縣寬厚公平百廢俱
興後秩滿去庶民思之
張邦達開化人永樂五年以監生知四會縣威儀可
象清慎不苟後擢監察御史
顔寶字太和龍溪人永樂中四會知縣温厚公正寬
猛得宜為民奏除詭名田糧九百石尤篤意學校新
其廟宇凡橋樑圩岸悉致堅完藩臬郡守交章薦遷
秩去邑人乞留者千數卒祀崇賢祠
李通桂林人永樂十二年陽春知縣敦厚公平苛政
不施士民樂業
方册德興人宣德元年知新興縣正大公勤職滿士
民不忍其去後官至按察使
陸駒吳縣舉人正統間高要知縣才識明敏應變裕
如時值海賊黃蕭養之亂百費皆給而不擾於民稱
為能吏
楊渙字德濟江西泰和人由進士正統間知四會廉
能惠愛甚得民心邑民每服鈎吻草人命滋多渙令
有事告者納草百根積而焚之朞年其訟遂止黃賊
逼境民懼欲逃渙率民兵禦守民賴以安都御史楊
信民聞而嘉之薦陞廣東按察司僉事卒於官
周冕字尚文浙之臨安人正統初知德慶州明而能
斷修廨宇興學校六載以憂去
李敬中上高人以吏為上元主簿長於占驗除四會
知縣發奸摘伏人稱神明
張鄜字宿夫汶上人由舉人景泰四年知德慶州慈
祥愷悌廉正自持以禮化民時征瀧水轉餉不匱在
任三月以憂去民垂涕送之
方嵩字惟嶽崇仁人天順八年以監生知陽江縣年
高苦節又遭流賊陷城不攜妻子衣食儉約政平訟
息成化四年督府韓雍招撫流民嵩極力撫循秩滿
留再任遷秩去
陳琳歸善人成化元年開建知縣公平正直抑強暴
恤貧窮修城池興學校以憂去民懷之
李瑛字仲玉宜賓人監生成化二年知德慶州慈愛
寬平時方興師儲峙軍饟民賴無擾以老疾辭都御
史韓雍嘉之給舟車費
丁華同安人監生成化二十年封川知縣剛毅果斷
省節浮冗九年考滿民不忍舍請於當道再任三年
而去
范鏕字廷議會稽人天順六年詔經明行修年富力
強者貢於是升于成均成化間授封川知縣始至家
僮治圃得遺金於糞壤中亟掩之封猺獞雜居桴鼓
數警編戶單孑鏕孚以誠信煦以慈惠民宜之邑庠
有東山塘堪輿家云東塘築風水足遂捐俸浚治而
歸其利於學以給諸生未三載乞終養去
唐簡南寧舉人成化十三年高明知縣始創縣治規
畫有條涖事六年以廉能稱
管淳字時雍南陵舉人成化末知德慶州體悉民情
禱雨有應洪潦殃民捐貲販糴民德之
王淮福寧人進士弘治二年知德慶州公勤廉介重
學校建雲章閣值兵興區處得宜民用不擾
鍾鯨字躍海廬陵人少遊學白鹿洞有名弘治三年
知新興身無華衣廚無粱肉抑豪強恤黎庶有古君
子之風而剛毅寡合後罷去民共惜之
蒙惠蒼梧人弘治七年知新興縣政尚寬平巡行阡
陌以勸農為急務稍暇則訓勉諸生士民懷之官至
興化知府
左濬寧德舉人弘治八年知高要縣廉潔惠愛縣當
兩廣之衝供億㫄午事集而民不擾用節而上不疑
民甚德之遷惠州府通判士民攀臥至不得行官槖
泊如也高要循良以濬稱首
柯昌黃巖舉人弘治九年陽江知縣操履清約決獄
明允砥礪風俗敦明典禮表張太傅世傑墓粤人重
之
李福海蒲圻人知陽春縣撫字有方尤加意於庠序
秩滿留再任陞六品俸遺愛在人至今不泯
龔塤字伯和清江人由茂才任宗人府經歴調陽春
知縣陽春俗獷頑塤至以寬平為政不苟取與又能
作興士類境内翕然向化
張思齊字希賢蘄州人進士正德初知四會縣請免
水夫築圩岸判決如流令行禁止民戴之歴廣東按
察使
黃寬字經裕晉江人正德間知陽春縣學校公署無
不繕完又於厲壇側築漏澤園為政以寬為本大得
民和既陞任矣地方多故士民乞留以通判再任數
年而去
蕭樟字國材永新人正德戊辰以進士知四會撙節
財用均平徭役修城取諸地税建橋取諸官田民兵
分班積曠日錢以備不虞之用在任六年百姓富庶
嘗修邑志擢刑部主事民為立碑
莊科晉江舉人正德五年知開建縣勤於政事禮士
愛民崇學校闢田野興利除害民懷其惠未幾移知
順德官終高州府知府
鄒級南昌舉人正德六年恩平知縣政知先務興學
校修城池陞潮州通判庶民思之
方選浮梁人正德九年以進士知四會不以家累自
隨清介自矢商人河税錢里甲直日徵收常例皆革
之為政存大體節用裕民遷秩去
田惟祐蕭山人進士正德間知德慶州周悉民瘼奏
免荒税潛化惡俗民思其德
楊純字秉誠巴陵人知南海以清慎著正德間陞德
慶知州署於門曰受人一文鬼神在上其名實相副
云
潘海字伯川武緣人正德十四年以監生知封川廉
平不苛節用愛民撫綏流亡民賴安集未幾致仕士
民乞留復任
陳坡懷安舉人嘉靖間知高明縣嚴明果斷吏民不
敢欺尤勤民事修隄防勸農桑興學校庶務畢舉嘗
修邑志遷桂林通判
胡堯時字子中江西泰和人進士嘉靖乙未由給事
中謫知新興縣治尚寬恕作興士類救荒有法在任
四年猺獞歸服頑民向化歴陞按察使士民懷之
蕭棟宣化舉人嘉靖四十三年任高要令廉明涖衆
豈弟作人治逾年而政通人和刑清訟理創遷縣治
民樂赴工無何以憂去士民攀轅臥轍若失慈母然
高要二百年來賢令以棟為最後補平江倅衡州陞
知州所至以賢聲著
周文熯浙之山隂人進士嘉靖間知德慶州達於從
政洞悉民瘼時西賊流劫郡邑莫敢攖者適楚兵過
德慶文熯借兵要賊歸路盡殱之
陳一元字太始侯官人進士萬歷中為四會令高才
博覽英邁善斷搆仕學軒以清慎勤自矢善訓士子
文教一新請學使廣額進取三十五名凡事有利於
民者拮据圖成建橋梁而古木效靈修堤渡而羨租
協助徭役頓輕重耗盡革獄無冤滯里無夜呼上官
嘉其卓績調治南海後又令嘉定循聲茂著由是擢
御史晉府尹皆自綏發軔綏人尸祝之
陳祖訓字昭華海寧人萬歷中由舉人任四會令課
士有方撫民有法有冤抑莫伸者庭鞫無不剖白以
去吏胥積蠧畏其英敏皆奉法惕息不敢逞約己裕
民寬嚴互用一切羨耗餽送盡行謝絶
韓國藩字价人江寧人由進士萬歷三十年補任高
明為治公平廉介市無奸宄獄無繫囚鼎建尊經閣
甃濬泮池一時宫牆輪奐以内艱去後陞主事官至
左通政
熊德揚字六龍建昌人由萬歷丁未進士令高明教
民以節孝為先會賭者必窮治其黨摴蒱遂息遷延
壽寺以益學宫人文蔚起括公費抵𣙜額市肆小民
不罹中貴擾害他如申鄉約禁服毒給貧葬設法催
科表率士類善政未易更僕數甫二歲調繁德清去
士民尸祝後行取刑科給事中
施樑字仔吾歸安人由進士萬歷四十二年知高明
視事揮筆立斷蒲鞭不用民樂輸將勤於考德校藝
人士多所造就不二年調繁順德尋擢江西道御史
王民順字道服金谿人由隆慶進士令廣寧期年以
能治劇移新興為治以身為本正風俗禁囂訟事無
巨細悉親決吏不敢欺暇則講聖賢之學嘗殱芙蓉
都賊百餘自是腰古道無剽掠官至雲南方伯
姚舜牧字牧之烏程人萬歷間由舉人知新興縣事
稟性聰明遇事敏練悉心以訪民隠釐弊清蠧案牘
無留發粟賑饑區畫得所里甲向苦差役為立月頭
倣雇役法而行之無弊修志書作五經疑問子祚端
萬歷乙未登進士為名御史
楊成喬字維嶽當塗人萬歷進士知新興縣依月頭
良法行之禁黜役再充除清軍常例免人命株連豁
賊情攀害建塔修橋課士賑貧不一而足尤精藻鑑
鼎元黃士俊與倫肇修黃聖期皆其所賞拔也
林恭章字爾肅莆田人萬歷甲辰進士知陽江縣天
性廉介以教化為先邑多猾吏章刻意懲創吏皆斂
手然至折獄往往多哀矜流涕盛暑必躬閱獄囚日
夕存恤有村媪與子訟意狀甚逆章愀然動色攜入
衙署跪白其母母命設飲食章盛衣冠侍母側觀其
母子同飯頃之媪與子泣且悟叩頭謝罪乃喻遣之
居無何丁母憂去去之日民遮道留衣履祀之
李右讜豐城人天啓五年由進士知陽江縣寬洪簡
厚坦易可親愛民如子四載以卓異擢監察御史
侯偉時公安人進士崇禎六年知陽江縣嚴肅自持
政簡民安秩滿欽取邑人思之
馬之瑛字倩若桐城人崇禎十四年以進士知陽江
縣接士以禮作興學校催科一意撫字民甚德之秩
滿遷去載道攀留不絶(下州縣佐)
孫守正洪武二年領印為新興丞創建公署百廢修
舉振興學校撫恤黎庶
吳子育樂平人洪武三十二年陽春縣丞以文學飾
吏事為知縣梁潛所重時陽春未知學子育為誘掖
激勸士知所向遂有領薦者又新喻江有源同時為
主簿勤於涖政均平差役俱得民心
張嘉會武昌人宣德中以御史謫封川典史署開建
縣事廉幹有為恩威並施在縣一年遷學校招撫流
民百廢具舉士民悦服
蔣智興安舉人德慶州同知成化十八年署開建事
嚴而不苛寬而有制吏民畏服興學校修城池有功
於郡(下教職)
陳灝長樂人由鄉薦宣德間教諭封川持身克慎造
士有方擢交阯監察御史官至陜西按察使
陳漢閩縣人正統七年新興學訓導經明行修訓誨
不倦時寇攻城漢設策禦敵賊遂散去有司以其能
檄往招撫賊首羅寅弟等三萬餘聞風向服邑民賴
之
萬顯藤縣人領鄉薦成化間封川訓導負應變才時
有賊都御史韓雍檄領民兵防禦聲振遠邇保障有
功薦陞本縣知縣晚節益堅政事修舉深得民心董
築城垣視如家事盡心區畫至今稱之
高俊字士偉莆田舉人弘治六年肇慶府學教授平
易謙謹日與諸生講解經義勉以為己之功雖隆冬
盛暑不輟諸生饋必固却曰吾職尚慮未稱何以此
為貧者捐俸周恤陞衡州府推官卒士追慕之
李士文連江舉人正德十五年高明教諭靜默宏博
作經義以訓諸生終始清苦處之裕如從魏校講學
當道薦嶺南師範第一尋外艱去生徒奔送百里後
登進士官至按察使
余奕黃號維復海陽人由舉人崇禎間署高明學諭
嚴氣正性士敬憚之講課惟以文藝不問修贄捐俸
修啓聖祠重修儒門陞四川馬湖府推官去之日生
徒遥送境外
右肇慶府
何盛大興人由舉人為六安州知州景泰初陞知高
州府性剛直抑強扶善興利剗弊所屬奉法高俗崇
淫祠信巫術悉禁絶之又剏讀書帷於府學右以課
士設排栅於城外以衛民都人至今思焉
歐陽烈字茂之江西泰和人嘉靖二十五年任高州
知府在任五年政修事理與民休息之中專以化俗
為急嘗建拱極書院以貳府王佐專院事聚六庠士
之秀者取師儒分督之定期立會親與諸生講解又
拔俊秀於碙州令遊膠序約猺獞以祝聖俾識禮儀
一時士類争自濯磨焉
周仕武進人嘉靖二十六年知高州巧猾舞文亂法
仕至摘其尤者刑之刀筆吏咸知震懾屬令有苞苴
者誡曰炎陬荒僻民罹兵燹更重以侵漁恐鷄犬無
寧日也聞者廩廩自其終任一年公餼外無營一錢
者
吳國倫字明卿興國縣人居家以孝友聞登嘉靖庚
戌進士有雋才與李攀龍梁有譽輩齊名擢給事中
抗疏直諫謫外遷高州知府捐俸館穀多士倭寇逼
城賊勢猖獗國倫謹烽堠遣士卒出戰斬首數十級
倭懼而退一郡獲安高人德之
曹志遇字二箕興國州人由進士萬歷四十年以尚
書郎出守高州岳立不可犯豪民蠧吏相戒屏跡鄉
里小民不識胥隸重建郡學創筆山書院立表忠祠
復古南門纂修府志皆出俸資尋陞羅定兵備子景
修崇禎辛未進士歴南吏科給事中
申用嘉字念先吳縣舉人文定公時行仲子崇禎四
年以比部郎遷高州守簡訟省刑禁賭弭盜政崇大
體四民樂業尋以覲行擢貴州憲副(下府佐)
楊賢和州人永樂間任高州府推官治獄務存哀矜
即罰當其辜猶反覆鞫訊恐其誤入也賊受囑扳良
民民懼饋千金求免賢笑曰誠賊也萬金不可贖己
燭汝冤自當釋汝烏用金為遂還之急釋良者而痛
懲誣扳者
鄭之珖成都人崇禎十五年任高州司李察姦鋤強
詳革六弊屬吏畏威奉法無敢舞文常親至筆山書
院課士論文入夜不倦(下牧令)
張景愚不傳籍貫洪武初為信宜令愛民如子而清
操獨勵雖鷄黍微物亦所不受
陶歆宣城人永樂十四年任吳川知縣廉於持己矜
恤貧民徭役甚均先是逃移山谷者招諭復業相率
來歸者七百八十五戶
李時敏江西樂平人成化間由舉人令信宜寬厚廉
潔宜民戴之九年陞化州知州民苦歲祲而賦亟敏
曰使我以催科稱能也難乎其為民矣遂疏灾狀於
上民得更生又九年遷鹽運同知民立祠祀之
陳綱潮陽人由監生成化二年令石城時寇攘孔棘
人民流亡田里荒蕪殆盡綱始莅政勤於寬恤流亡
漸復又招新民附籍開荒申請奏減逃絶魚課米七
百餘石遇寇犯境親率民兵同官軍剿截士民懷之
黃璁字玉輝全椒人登進士為御史抗疏有直聲謫
知化州制府所下事或不便民長吏束手璁獨執不
可竟以便宜報制府賊首胡公威擾害地方璁募驍
勇伺其常所經之處而撲滅之其能任事如此
張冕泉州人由進士嘉靖間以湖廣參議謫知化州
為人慷慨嚴毅一介不取捐俸修啓聖宫廣西賊入
寇請以牛税充餉繕城訓士城堅不可下賊遂遁去
城壘低缺處悉為增修後經倭患卒藉此無虞及移
廣西臬司書劒之外無長物
章述蘭谿人隆慶初任化州知州愷悌恤民以催科
政拙停俸述嘆曰以箕斂之故虐民博譽雖死不為
民感其仁不踰月而盡輸之卒左遷而去士民號泣
保留院道為之動容
祝簡衡陽人萬歷間任化州知州始至悉革常例羨
耗里甲餽送之物履畝清丈不辭跋涉去浮糧五百
石吏為計算可夤緣為奸利簡欣然静聽聽已乃盡
摘其弊而懲之富民毆死人暮持一千五百金求寬
簡怒却焉至宦勢請托一切謝絶專以愛民為本在
化數年吏治無與為耦
王許之高安人由進士萬歷元年令電白倭變之後
縣無完室許之綜理曲盡立運頭等水寨沙河等營
堡增敵樓十有六公署倉庫俱為一新平積寇四百
餘黨四境晏然雖在倥偬而留心學校月課明肅親
為講解以興絃誦云
張希臯六安州人由進士萬歷六年令電白廉潔仁
愛緩刑節用建學宫濬城塹嚴鄉約集流亡辯誣省
訟而囹圄空均畝定賦而奸豪伏猾胥舞文必刑齊
民詿誤必釋赴召之日行李蕭然父老感之
陳王策字藎臺莆田人由舉人萬歷間令電白修學
繕城不憚心力勤撫字勸農桑豪右魚肉善類者繩
以三尺尋擢惠州别駕士頌民懷子辰忠甲辰進士
司理廣州有聲父子並稱循良云
廖彀字式我萬安人由舉人萬歷間為信宜令剛介
不回嚴冒籍清鹽餉艱歸補高州海防時寇李魁奇
窺限門彀力禦之賊不敢逞民之孤弱被豪蠧侵漁
者白於當道雪之𣙜限門關税所餘不入私槖自為
令及佐郡廉潔始終不易致仕歸民立祠梅禄墟祀
之
項汝廉鄞縣人萬歷間知石城課多士拔寒儒涖事
精明片言立折移署化州以神君稱時中貴擾政害
民汝廉力枝拄之民以無恐雷州聞風來歸者數百
家直指李時華特疏薦循良第一
佴夢騮昆明人萬歷間知石城育才剔奸禁供扳究
挾詐時丁糧不均夢騮派丁以糧永為民便
張復普字龍由銅梁人崇禎四年以鄉魁宰茂名愛
民如傷疑獄立剖造士必誠衡鑒不爽築南橋塞新
塘以備水患每舉三事諭民曰立好心勤教子早完
賦旋以内艱去邑士民追送百里(下州縣佐)
倪望吉安人洪武初為石城縣丞時草寇竊發人竄
入山林海島者相踵望多方禦寇招撫流離民始得
安業
鄒智字汝愚合州人生而穎異有神童之目成化丙
午鄉試第一丁未成進士改庶吉士抗章言事彈劾
宦官請黜萬安劉吉尹直而用王竑王恕彭韶疏入
不報己酉言者誣其與劉槩湯鼐妄言朝政遂左遷
廣東化州吏目毅然就道既抵任兩月職事修舉當
道禮重之總督秦紘檄至廣城修書白沙陳獻章忘
年而友之居無何得暴疾卒年二十六獻章稱為豪
傑之士
徐鎰隆慶六年為石城典史倭寇猖獗縣無正令鎰
以死誓衆力守孤城有保衛一方之功(下教職)
許希周揭陽人萬歷四年為電白教諭端慤廉潔質
見餽遺一無所取周諸生之困急于已私譚文勵行
日昃無倦色所得俸錢自給之餘悉以修文廟
右高州府
托音蒙古人洪武元年知廉州時流民尚未歸農因
多方招諭未逾歲民皆復業勸農桑百廢具舉既去
而民思之
殷革星子人監生洪武三十一年知廉州府事廉而
能幹勸課農桑作興學校政聲大著以母喪去民有
後思
朱勤錢塘人由進士正統三年知廉州府事涖政明
敏實心愛民從前積弊悉為釐革立法頒行各屬興
利除害無不深協輿情士民思之
李遜南豐人景泰五年知廉州守珠池内官譚記暴
虐百姓遜禁之不得肆乃誣奏遜縱部民竊珠逮遜
錦衣衛獄遜悉發記杖人致死及強入民家奪財物
諸狀帝逮記面質具服遂錮記而復遜官遜多美政
民懷其惠
饒秉鑑廣昌舉人景泰間同知肇慶公正廉明聽訟
理財皆愜人心擢守廉州時盜賊為梗秉鑑前後擒
獲三千有奇民遂安堵都御史葉盛移檄旌之以為
十郡之最檄詞云膺千里民社之寄廉名不忝郡名
展一方保障之才輿論允諧國論二千石循良古難
其選一十郡奏最今見其人
邢正字直夫宜山人進士成化五年知廉州時兵燹
之後田舍荒蕪正招諭流亡布以恩信還者百餘家
諸盜聞之相率降附區别多寡給以田宅衆賴以寧
復奏革冗官豁逃絶田糧民甚德之仕至雲南參政
劉烜安仁人由進士成化十七年知廉州府事初八
寨賊自天順間負固經僉事林錦剿平而餘黨猶多
竊發烜為設法安置遂底輯寧又毁諸淫祠興水利
羅城江土沃地廣可田但江兆岸高南岸下水難逆
灌烜為築石截流開渠引水灌田百頃招流民百餘
家居之合浦戶糧增益自此添編興忠一里興忠之
民至今蒙其樂利飲食必祭焉
沈綸仁和人正德間知廉州愛民惟恐傷内官韋輔
左右為虐綸悉捕於獄輔為謝不肯釋開江口水道
民便之喜作興學校泮池旁産芝五色士子以綸好
士之應就其地建瑞芝亭郡民亦建愛民亭於西滸
胡鰲沅陵人嘉靖甲辰以進士知廉州時採珠之後
郡邑凋弊灾旱相仍鰲咨求民瘼下寬䘏之令躬自
賑濟多所存活逾年復詔採珠百姓逃竄鰲條議利
害撫按不以聞不得已乃發驛傳羨餘以備供應里
甲派額一切蠲免民甚德之
熊琦南昌人嘉靖間進士任廉州知府正直愛民有
海寇登岸劫掠其烽甚熾琦身冒矢石逼近寇舟炮
彈如雨皆不能害寇以為神乘潮遁去時值内使採
珠壯民赴役守城者多老稚山寇乘虛遂越城劫去
庫藏琦寧坐不職免不以分毫累守者咸感其功德
庇民云
游日章號東荆莆田人嘉靖己未進士萬歷三年知
廉州端介自持寬仁接物為諸生剖析疑義刊家禮
以頒下民歲大旱步禱三日雨應時至歲則大豐監
司每斃民於杖下長吏不敢言日章獨争之多所存
活又捐俸造永濟橋廉甚利之及沒俸餘不足以資
輿櫬民助之且祠焉後四十載子參政伯槐以兵備
鎮廉視廉民若家人父子舉舊政而光大之人益思
日章而喜其昌後之不爽云
周宗武臨川舉人萬歷元年同知惠州廉介敏惠事
有不可輒面折雖僚長不避惓惓以哀無告申冤抑
為心會攝縣篆即覈戶口丁糧里胥無所容奸太守
李畿嗣甚重之六年遷知廉州府事廉俗惑師巫宗
武明大義以嚴禁之飭各屬行條鞭法捐贖鍰四百
增高郡城七尺躬親監督又捐俸甃泮池以滙龍門
之水善政次第舉行張岳之後此其最者
郭廷良漳浦人由進士萬歷二十一年任廉州府事
剛方廉惠喜作興士類舊有文會公所久為勢豪隠
占良斷歸之一時文風彬彬振起修築清水江堤灌
瘠鹵為田二十餘頃民賴以生
馮盛唐慈谿人由進士萬歷四十八年知廉州府方
正果毅政尚廉平不察察為明而民情利弊莫不洞
悉贖鍰除積榖外盡捐以修城池濟士民之窮乏者
事有利於民必力請得行而後已雖忤當局不䘏也
累牘乞歸三州縣士民赴兩府懇留乃止去後立祠
祀之
翟文簡南昌舉人天啓五年知廉州愛恤四民所行
皆善政初廉州距省千有餘里貧士多不能應試文
簡力為陳請并捐俸以資公費創學道行臺四學諸
生自此得免跋涉之艱矣
張其孝滋陽舉人崇禎三年為廉州知府公正無私
聽訟立決時珠多徙其孝一意以慈儉化民漸見去
珠復還人以為清廉之應嗣有歐陽□者湖廣舉人
五年繼知府事政持大體嚴以御吏寬以愛民兩載
調陞韶陽士民並立碑以誌之
鄭抱素黃岡人由官生於崇禎八年知廉州公平慈
惠政簡刑清嘗捐金刻廉州志修復富民橋以利病
涉士民愛戴之(下郡佐)
杜禮豐城人成化間以鄉貢任廉州同知境内民獠
雜處多寇盜禮築石壠堡土城及分置摩塘諸村以
居流民給耕具令自為業編保甲以約束之其患遂
息修復城西廢橋築羅勝岡陂田擒沿海中珠盜散
其餘黨威惠並行民獠向化在任數年積賑穀九千
餘石清逃軍二百五十餘名立社學以教民子弟蠻
人亦知景慕有古循吏風遷都勻知府
江萬仞晉江人由進士隆慶三年任廉州府同知嚴
慎廉明公庭清肅吏有舞文者立置之法屯政積弊
悉除次年攝府事惠愛尤深後陞部員闔郡德之
黃憲清晉江舉人萬歷十三年任廉州同知持己廉
潔御下嚴肅撫䘏軍士周悉民隠吏胥畏懾奉法以
子汝良貴贈宫保
蔡貴南昌人解元萬歷二十年任廉州同知飲冰茹
蘗政簡刑清每於公餘率諸士談經終日不倦未幾
致政去士類懷之
涂巍黃岡人由舉人萬歷二十四年任廉州同知尋
陞太守寬仁有度敦大不苛聽訟片言立剖歷任十
二載未嘗斃一人於杖下攝篆四府所至有聲至今
父老猶稱道之
曾遇富順人舉人萬歷二十五年任廉州同知丁未
冬署欽州事精明果斷剔蠧釐奸不匝月以散餉之
永安猺賊乘虚陷城報聞遇馳回賊散去驗死傷者
給與棺衾醫藥有差明年春賊復犯城遇與指揮黨
弘謨協力禦之賊不敢逼是冬徵兵剿賊軍旅鱗集
約束將士無敢有雄行於市者事平欽人德之立祠
祀焉
葉常春南昌人恩貢萬歷十二年任廉州通判為人
肫誠坦直民不忍欺及移駐靈山更多碩畫狼猺斂
跡闔境安堵
張應暘浙之山隂人監生萬歷四十六年任廉州通
判深沉多遠略遇事權變風生力除宿寇及攝府篆
有惠政大著賢聲卒於官
施沛江南華亭人恩貢生天啓五年通判廉州雅度
雍容可挹及署欽州首建文廟優禮俊髦凡里甲供
應一切陋規悉為詳革復設法擒宿盜造渡船民咸
賴焉議時務十二條語多切中未幾丁艱去欽人立
碑紀之
劉子麒儀真舉人萬歷二年任廉州推官廉以律己
執法不阿上官命讞獄多所平反比攝郡明察秋毫
事無過舉民謳思焉
陳文焯臨川舉人萬歷二十二年任廉州推官廉潔
性成人比之冰壺秋月每鞫獄全活甚衆迨攝郡留
心教養力行實政陞任日惟攜一蒼頭及圖書數卷
而已
汪大賓連江人舉孝廉洪武中任廉州府經歷有善
政以卓異著稱知府殷革薦之陞禮部員外郎(下牧令)
何淑川麗水人洪武癸酉以人材知欽州守禦百戶
胡全縱子僕私販胡椒並諸不法物長墩鎮官獲送
淑川時淑川方遣人迎其家屬全覬以賄免淑川並
以所賄械送御史問具服廷尉引奏洪武喜以為廉
能命籍全家貲悉賜淑川
蔡維溥晉江人永樂三年以進士知香山縣性沉重
喜怒不形撫集流民不施鞭撲而百廢悉舉邑豪有
三虎者維溥往捕誅之閭里以安秩滿士民保留不
得擢知欽州興學校捕豪猾勤撫字州中稱治
李純字在誠莆田人正德六年以進士知欽州性方
履潔杜絶私門興學校懲豪猾擒治蛋民之亂一方
賴之北障江水環護州城其功尤大安南東興王兵
敗走邕以金求寄不受逐之出境擢韶州府同知
劉汝翺萬安人由舉人萬歷五年知欽州稟性仁厚
憫州僻民窮百姓嗇於銀錢雖物産菽帛亦允如價
輸賦四民便之時行清丈豪猾不得兼併吏書不敢
增減州之耆稚咸樂就之為慈父母秩滿舉州遮留
弗得送至靈山誌遺愛於天涯亭焉
董廷欽閩縣舉人萬歷十九年以國子監博士出守
欽州甫下車諮求民瘼凡興學校設義倉革攢造陋
規增黃土營兵建平南浮橋善政不能枚舉比三年
報最陞韶州府同知百姓擬欲遮留欽曰吾何德政
煩苦我父老為也乃循海而去
王世守合州人恩貢生萬歷二十三年知欽州平易
近人費出不經者悉為請豁如馬戶派養馬草料里
甲有頂役耗頭條陳九事歲省千金又計擒叛寇擇
遷學宫尤為善政以州志剥蝕為捐俸翻刻焉
彭名世廬陵人由舉人萬歷三十六年知欽州剛正
不屈時值大征兵將驕悍民且不堪名世力為遏沮
里戶苦於運糧請易以兵又把總販糴私通海外名
世劾按之因乞辭官至靈山當道共留返任後竟告去
王性合肥人歲貢萬歷間知欽州賦性剛決不避權
貴時内監採珠索螺夫螺筐甚急力沮獲免民賴之
又值猺賊犯境性提兵履險搗其巢穴賊平境内始
安功狀紀錄
馬中超全州舉人萬歷四十三年知欽州正己率物
禁止差役騷擾保長更替紙價時賊黃慶忠剽掠為
患中超曉諭撫之又條請開復西門設墟場於河之
對岸便民交易重修五湖亭俱有政績後以憂去
李五美字尊菴黃岡人由舉人任輝縣教諭天啓五
年擢欽州守時山寇刦掠百姓流離租税半逋五美
至即倣渤海法請罷一切告捕設營分兵戍之盜多
解散錢賦以登上官胥役到州騷擾五美每事痛懲
不避嫌怨以次修復東門子城浚濠築堤葺學宫建
文昌閣兩年州治煥然改觀乃蒐輯州乘以存文獻
丁夘狼賊趙永烈據河州五美畫策堵禦兩府嘉之
會惠郡有海警以五美有才略題授惠郡海防
徐棟寧國人嘉靖四十三年以歲貢知靈山縣有操
守事皆自裁胥吏重足而立故事每里甲逓年供役
棟遣散歸農前官催徵過刻民多逃竄棟加意招徠
遂俱復業供税如故
楊百朋建安人由進士萬歷二十四年令合浦政寬
大不苛而吏胥左右未嘗假以詞色嚴禁佐領胥役
下鄉騷擾喜談文藝士子多蒙指授時值内官開採
供億殷煩百朋善調停民以不病尋遷秩去士民德
之
劉行義號伊人漳浦人進士萬歷二十九年知合浦
縣豈弟廉明憫境邑凋敝力行節儉絲粒不取於民
剖訟決疑不假手於曹吏催科有法民樂輸將歲無
逋負加意課文迪士建塔於學宫之左以補形勢時
瓊黎反檄狼兵征之所過騷擾行義具犒賞要於路
令從間道身雜戎伍護行跋涉數十里出境乃返雖
受狼兵詬誶不顧也其愛民如此後以朝覲内召去
焦瑞南京旗手衛人恩貢生萬歷間知靈山縣事操
行廉潔徵納錢穀不收浮羨百姓皆急公輸納戶無
逋逃政暇即督課諸生與學師互相勸勉且蠲廩餼
以供給焉
蕭學儀廬陵人萬歷四十八年知靈山清白自矢喜
怒不形色而遇事據理裁斷棼絲立剖吏胥惴惴奉
法嘗條陳利弊一十二事豪猾聞風斂迹士民德之
以覲行
汪游龍號時菴懷寧人也由進士崇禎五年令靈山
時西賊寇掠民甚苦之自募壯士五十人捐俸給餉
操練同欽州健兵百餘乘城守禦設營房製火器人
咸用命遂擒大盜十餘斬賊首級懸於圖丫山督兵
追至博白界殺賊二十餘級生獲五名在雙橋又馘
斬一十九名賊遂解散修橋葺城民賴以安至錢穀
簿書躬親較閱不假私人復捐貲修學鼓舞多士後
調繁番禺以廉恕為政風教聿新行取御史巡按福
建僅歴四郡而卒兩邑思之皆祀名宦
連城璧金谿人庚辰特用崇禎十六年任靈山鯁介
端方苞苴不入門時廣西貴縣巨賊韋兒黃應秀越
境流刦繕城池練鄉勇增設汛兵分險防禦民賴以
安建社學勤月課士風丕變擢監察御史(下縣佐)
蕭雲舉南昌人洪武三十一年任合浦縣丞時荒徼
凋殘合浦為甚雲舉履任一意撫摩親至田間問民
疾苦百姓戴之若慈母永樂初徵拜主事
王兆魁江西泰和人以恩貢生入太學肄業授合浦
縣丞在任五載淡薄自如時奉委清丈自攜日給唯
恐擾民至歸德永豐鄉有持雞黍為餉食畢固償所
值其廉介如此竣役會計公平民無一人議之者陞
任去惟乘欵段肩囊隨身而已
陳逅常熟人由進士擢御史嘉靖初以言事謫合浦
主簿至即闢海天書屋以為課習廉士之所時王守
仁提督兩廣知逅理學素明檄令講學於靈山士多
歸之尋署縣事潔己勵人務惜民費凡往來公使邀
賞輒予芒屩一雙以往遷新喻知縣及去任行槖蕭
然所遺詩文人多傳誦焉
鄧忠德安州人洪武中任靈山典史奉公惟謹著有
才能其後有王勉者餘干人永樂中為靈山丞俱以
勤慎稱凡有利民事力任行之忠遷工部主事勉遷
順天府治中俱祀名宦(下教職)
陳俊三水人萬歷三十三年以歲貢任欽州學正喜
談經藝悉心訓誨歲得學租賑給貧士時形家謂鰲
魚洲為學宫鎖鑰欲徙建文昌閣以培風水俊將去
復捐俸留助焉
吳國藩灌陽人萬歷四十五年以舉人署欽州學正
端方正直士子宗之嘗署州篆廉明有斷所興所革
深洽民情賊首黃月明等積年肆毒以計招致之尋
陞西寧知縣
陳聯輝德慶州人歲貢天啓七年任欽州學正智識
淵涵教誨不倦向就教者類多較量脩脯聯輝獨不
然先是議建文昌閣於鰲魚洲陳俊嘗留俸三十兩
為守儲者乾没至輝始建成之
郭湍莆田人以舉人署靈山教諭博學能文卓然以
師道自任憫邑居僻遠多方訓廸勤課業明禮教靈
俗翕然興起省試徵入分典文衡取士每稱得人後
陞太平通判
蔣蒙瓊山人選貢授靈山訓導性冲淡蔬食布衣自
以為適教士先行檢其不能婚葬者助之捐俸建文
會所市高塘田租二百餘石以給其費後遷建陽教
諭
右廉州府
秦時中單縣人洪武十七年知雷州謹厚端嚴僚屬
吏民咸畏仰之歲旱禱雨輒應修復陂塘民霑其利
令各邑鄉都建立壇所以嚴祈報之祀卒於官民追
思之立祠祀焉後曾孫紘廵撫兩廣克光其緒云
黃敬天台人永樂七年知雷州先是府多囚繫敬至
悉為剖決數月之間囹圄一空府境被潮漲民多溺
死敬設法賙其家多賴存濟在任數載民安訟息歌
之曰黃公來遲使民無依今公涖政惠我無私
戴浩鄞縣人正統八年自東昌府判擢知雷州仁恕
廉勤事無過舉修理學校增弟子員導民浚渠以防
旱澇遇旱禱雨甚誠民至今稱之
莊敏字廷功晉江人正統己丑進士歴吏科給事中
景泰元年出守雷州威重臨民政務恬淡而事無不
治尤注意於學校云
黃瑜字中美桂林舉人景泰中知四會縣未幾憂去
天順三年服除起知開建有守有為邑常被寇瑜植
木栅以守復造磚城備禦自挾弓矢敗流賊獲懷集
印天順七年擢肇慶知府時蒼梧鎮未建西寇流刦
而東屢至府城瑜先有備境内獲安各屬城池悉心
修浚民並賴之成化二年薦陞雷州知府涖雷兵荒
相仍盜賊充斥瑜竭力撫字數載間盜息民安秩滿
加參政俸留任涖政最久故其惠澤及民益深
魏瀚餘姚人由進士歴陞僉都御史左遷嘉定州判
成化中擢守雷州勸農興學修舉廢墜居任六年颶
風不作歲豐民給人以為善政之應文章政事當時
推重焉
鄧璩宣化人弘治間知雷州府廉介剛方不避權貴
時珠池内侍□鷔甚璩持正不屈無瑕可乘上司督
責催科雖或挫之猶自若也疏戴公渠興學崇教有
循良之稱
陳嘉禮富順人弘治中由舉人知雷州時兵荒後百
務廢弛嘉禮興學校造祭器築堤閘復徐聞縣治并
海康儒學新郡學大成殿工竣乃建府廳舉事有序
衆咸愜服
趙渾漳州人進士弘治間知雷州廉介公明獄無冤
民踰年去任囊槖蕭然
趙文奎江陵人正德中以監察御史出知雷州凝重
端厚作興士類加恤耆幼發奸摘伏如神權要皆避
之上命採珠文奎以年荒旱奏寢其事三年陞雲南
參政
王秉良字伯存西充人進士正德間以刑部郎中出
知雷州性沉毅喜作為厚遇學校修海堤湖堤光何
戴之烈時守珠池中貴趙蘭氣焰方熾秉良與之抗
民咸恃為安蘭因搆誣以私逮至京下獄蘭勢益張
強奪富民産業因捕民陳應魁撲殺之民羣訟於當
路竟無如蘭何嘉靖改元御史陳實疏革守珠池内
官事始白尋為長沙太守竟忤權要去官雷民思之
黃行可字兆見莆田人進士嘉靖十年知雷州沉重
清潔禮士恤民嘗開西湖舊渠引潮水直至橋下以
通舟楫省負戴之力商賈便之復諭白沙民開濬西
閘水灌田民立碑頌之
洪富字國昌晉江人嘉靖己丑進士富未第時嚴嵩
官為祭酒奇其文延為子師後登政府富無私謁人
以此重之以刑部郎中出守雷州副使吳玼有本司
牙卒以賭殺人富按罪當死玼欲寬牙卒富不從爰
書上帝大怒易以他官治之富以去留執益堅竟服
辟贖鍰之金不入私槖時張岳守廉州兩府命以督
賦至雷大嗟異之歴四川參政人服其廉樸公明
戴嘉猷績溪人進士任禮科給事中諫武宗南巡下
詔獄謫尉臨桂歴陞高州同知署雷州事端嚴明決
不數月黜贓吏十餘剗除宿弊豪猾斂跡郡事清簡
時久旱嘉猷齋心禱雨立應民告饑即請賑貸之舊
有護城堤嘉猷以為隘興工增修建石閘六以洩内
流易地一區建亭紀事樹文明坊於府學凡公署頽
廢者無不捐貲修飾任逾八月風采振肅四境寧謐
林恕字道近長樂人己丑進士嘉靖甲辰守雷州樸
直近民其治奸慝必窮根株於權貴不少避而城池
學校公署樓亭壇廟圩岸凡可修建利民者靡不竭
力為之郡人鐫石建亭以紀其績
羅一鸑閩縣人嘉靖間由進士知雷州政尚寬平決
獄明允簿書過目洞然吏不敢欺時值巨浸沿海居
民漂屍盈野露冕出見泣數行下曰何忍吾赤子為
魚哉捐貲令人瘞之捍海堤壊請發帑修葺復建崇
文書院以教育弟子尋陞廣西副使士民思慕之
陸瓚龍游人由進士嘉靖間知雷州為政一以寬簡
臨民而尤苦節自矢時入覲故事有夫馬供億瓚一
切罷去及所餘贖鍰皆蠲除之三載不攜家歸途行
李蕭然士民立碑以紀去思
唐汝廸宣城人進士由吏部曹郎出守雷州值倭寇
犯郡率衆死守峙芻粟繕戎伍益以民兵闔郡賴以
保全汝廸之力也及寇退室空十九為之勸農平糴
郡轉殷富復修書院立期會課多士濱海文風興起
時頌為振古循良云
林民止莆田人進士萬歷間知雷州雷俗小忿輒服
毒圖賴民止首行嚴禁按諸遊賭少年悉繩以法立
會課以勸誘學者修飾祠宇郡治煥然甫一載以艱
去
林廷陞莆田人進士萬歷間知雷州銳精民瘼處事
精詳值海潮之變請官銀修堤萬頃洋田賴以有秋
擒積年巨寇四境晏如捐俸修學宫創築郡治東西
二樓以完風氣地方賴之
伍士望南昌人進士知雷州性敦大而廉明鞫兩造
片言立折濬萬金溪通舟楫郡東門外空曠士望善
形家術修築長堤以擁護東城環以竹木如墉如帶
今東郊民多富庶稱其遺澤不置云
葉修南昌人也由進士知雷州廉介而明舊例吏參
官有公堂銀修下車首革之禁三縣役人不得下鄉
各社均派最為民害一切革絶闔郡鼓舞尤加意學
校視如親子弟任幾一年以病告歸雷人以不得久
沐其惠為恨
邵兼休寧舉人任廉州府理刑萬歷三十五年署雷
州府事廉正不阿為當道所推治獄能推見至隠撥
煩理劇游刃有餘不踰月民歌愷澤清查新城門外
商税申請定例刻碑遵守尤加意士類訓廸師儒資
之廩餼捐俸置田六十餘畝為諸生供給之費多士
咸奮興鼓舞以為攝篆所難與戴嘉猷並稱
陳獻策舞陽舉人萬歷三十八年知雷州愛士撫民
正身率屬禁副貳閒曹不得擅受訟牒百姓樂業設
會課於明倫堂優賞有差士類鼓舞後卒於官
牛從極洛陽人舉人萬歷四十年知雷州温恭豈弟
聽斷嚴明尤加意學校捐金考課振作士風復增置
學田以助諸生科舉雷士至今感其恩
范得志嘉定州人官生任雷州知府才敏志潔留心
民事改建教場重建馮村等橋捐俸百兩買田以供
社學士民建祠於倉門街以祀之
伍堣清流人崇禎十七年任郡守為人清刻自持俸
入外毫無染捐其子以銀三兩買帛一疋堣曰一衣
三兩中民一年之食也遂令還之後改南雄守歸囊
無一金資民咸頌其廉(下郡佐)
余麒孫洪武元年同知雷州開設府治創立公署廨
舍修治特侣陂塘增築沿海堤岸百凡廢墜無不修
舉建郡之初厥功多焉
李希祖河南人洪武七年通判雷州果於有為修城
池設廨宇整頓堤渠墾闢荒穢使民樂業鄉立社學
敷條教使民向義秩滿去州人贐之一錢無所受
劉彬廣信永豐人成化間進士由縣令遷雷州府同
知鯁直不屈廉介無私善聽訟不枉人曲直但不能
俛仰下人以當塗不合竟致仕去
孟雷字孔敬澤州人與兄霦同登進士為揚州同知
因裁内使進用夫役逮獄事白嘉靖十九年改調雷
州同知任甫三月性明敏卓犖剖決如流以清介風
寮屬一時貪墨皆斂跡凡所興作不假督責而民樂
趨之後擢陜西按察司僉事
張準九江人舉人嘉靖間任雷州同知佐郡九載涖
政明慎徵糧羨餘悉伐石以修南渡路三十里而遥
雷瓊行人德之清白之操終始不渝自奉澹若布衣
遷鹽運同知去民頌之不已
朱象賢無錫舉人嘉靖間雷州通判性惇厚革徵收
苛取宿弊民甚稱便署郡年餘安静不擾而郡事悉
舉暇即詣學宫與諸生剖析經義極其精確諸生莫
不嘆服陞雲南南安知府
吳貢珍鬱林州人以恩貢生任雷州通判潔己愛民
優禮士類軫恤耆老署郡能以静治督甫捕甚嚴盜賊
屏跡時與當路忤被論而歸不動夫馬囊槖蕭然
陳紹高安舉人嘉靖間任雷州推官禔躬嚴肅諸務
靡不練達嘗代直指按部多所平反待士以禮去之
日行李翛然人皆服其清白
鄭國賓平溪衛人舉人隆萬間任雷州推官資性敏
捷兼攝府縣篆事無巨細迎刃而解疑獄一鞫輒白
每按行他部却常例飭吏胥以嚴明著增設沿海墩
臺海警有備民賴其力
何以尚興業人舉人為刑部司務以救海瑞被杖復
以忤權貴降謫兩臺交薦補雷州推官抵任即署府
事庶務迎刃輒解持己一塵不染值照磨萬某激變
挺身出諭兵乃解散陞南刑部主事
萬煜南城人舉人萬歷間同知雷州端方精練遇事
斧斷理解吏惴惴不敢舞文修萬金溪以資灌溉任
雷七載士頌民懷署瓊數月平崖黎亂政聲茂著兩
臺方會薦議補瓊守竟以他事左遷去士民立碑志
思
高維岳宣城舉人萬歷二十九年授雷州府推官廉
明有執署府事革各吏私獻清釐庫弊覈查錫錠三
百餘兩濬復河渠伐石建閘灌洋田萬頃三十二年
地震瓊府尤甚田畝陸沉官署民舍俱毁維岳奉委
攝瓊矢心擘畫不半載積逋頓完堂宇復立時礦徒
萬餘人將聚為亂以計解散之渡海還雷行李不加
直指李應魁深器重特薦其邊材欲超用之竟循資
平轉得鞏昌同知以去公論惜之
歐陽新建舉人任雷州司理庭無冤獄署縣釐剔
積弊革罷浮耗卓有治聲上官疑獄積牘付之無不
剖決海康民林君寧等謀殺蔡政等三人十五年沉
冤賴以昭雪人以為神以雷郡平陽無秀氣特相南
門外巽方鳩財建塔以助形勢雷士自此有發甲者
士民立祠祀之
袁子訓郴州人貢生天啓間任雷州府同知仁慈寬
厚實心愛民署海康革羨耗重修百丈橋能詩有雷
陽八景集(下縣令)
陳本會稽人洪武二年由儒士薦知海康縣事創置
公宇區别廬井編集版圖優恤孤老流移者悉為之
所遠近歸附七十餘家堤渠圩岸靡不修築後卒於
官囊無餘資民為賻殯
武亮錢塘人洪武三年知徐聞時法制草創亮招撫
流離披荆棘立學校築陂塘悉心經理百務咸舉後
民賴之
王淵武昌人洪武初舉明經為遂溪令安集流移編
籍定賦闢草萊課耕耨修築塘堰以灌溉田畝民咸
利之
陳義叙州人舉人正統十四年知遂溪縣律己廉潔
寬以得民有神君之頌五年超擢廣西太平府知府
平鋼宣慰司人舉人弘治間知徐聞縣性清介而政
尚平恕時縣治以避寇附於海安所軍桀鷔甚民不
能堪鋼力請遷於舊治工未就而卒子孫因留家焉
劉玉湖口人監生弘治八年知遂溪縣廉以自持寬
於涖下凡文廟簠簋爵罍範之以銅齋廡戟門堂基
鼎建一新詳載碑記致政歸囊無餘物士民頌之
汪澤竹谿人監生正德間任崇明縣丞以捕盜功陞
徐聞知縣時縣新遷澤建縣治庭宇譙樓文廟齋堂
門廡泮池立壇壝開官井築城濬池百為創始請監
司率三縣夫助役故民不甚勞而大功就緒旋乞致
仕邑人至今思之
王樸嘉興人正德間知徐聞縣清白自持有得罪而
納賄求脱者立却之竟繩以法勞心撫字請蠲㯽榔
雜税雷瓊商民咸德之
吕璋臨桂人嘉靖間知徐聞縣事諮諏民瘼汰去苛
政捐俸置社學出贖鍰儲穀以賑饑民子調陽位登
宰輔封璋如其官人以為循良之報
班佩和州人監生嘉靖間知遂溪善剖疑獄民有殺
三命累年莫決者禱於神得盜贓竟正其罪又嘗檢
人命知王鳳之冤立釋之衆驚以為神其明察多此
類以績最擢去民攀留遮道竪碑以識去思
張天叙晉江舉人嘉靖壬子知遂溪政尚廉平括贖
捐俸修飾學宫樹亭闢舍創建書院集多士講藝其
間後祀名宦
方逢堯山西樂平舉人嘉靖間知徐聞才思敏達丰
采凜然時縣凋敝逢堯慨然以鼎新為念凡縣署學
宫街渠坊表至今存者皆其功也有良民被誣逢堯
親赴大府焚香告天以死自誓竟白其冤活者五十
餘人在任八年遷南安知州
謝朝爵建寧人舉人隆慶間知徐聞縣時海寇充斥
民多逋匿朝爵至出諭招撫民皆復業一切供億悉
準均平隆慶壬申春倭賊壓境朝爵扶病巡警力保
孤城性嚴明吏胥不敢為奸歲當履畝造册有饋金
求改圖籍朝爵時病篤厲聲却之卒於官衆民如失
怙恃
蔣藴善全州舉人知海康縣清介自持無媕阿態常
禄外無苟取剖決案牘吏不敢欺隆慶四年海賊突
至衆心震恐藴善便服登城督兵守禦時參將坐視
不出乃躬往責之曰身為將而賊至縮朒干城之謂
何參將愧悚甫踰年以憂去
郭鉞安義人舉人萬歷初知海康加禮學校諸生有
屈辱於公庭者力辨出之以保障為重建十里舖築
墩臺以禦寇四境晏然寬恤里甲毫無横征尋陞别
駕
陳錦漳州人進士萬歷初知海康行政五載愷悌廉
潔念文運不競拔其雋為之程親為品隲登賢書者
相繼憫里甲凋弊力為節省流移未復勞來安集之
歲戊子旱蝗己丑風潮民人困苦錦請蠲賦十之三
董率人夫夾修圩岸捍海長堤賴以鞏固士民立碑
志德
張師益宜山人舉人萬歷初知徐聞性醇雅推誠及
物瘞枯骨闢湖南建魁星亭以開文運嘗創邑乘用
備文獻之考焉
蔡宗周龍溪人進士萬歷中知徐聞賦性簡澹以猛
濟寬初下車適值履畝豪右匿税者衆宗周廉知狀
悉躬按之經界以正其骫於法者沒入學宫資弟子
員供給雖浮議不為動令既行戶無浮糧國收實課
鋤強植弱吏民信服
張日曜福清舉人萬歷三十年知徐聞性英達折兩
造以片言吏胥不敢析律追徵條鞭聽民貨物准折
捐除餘耗闔邑稱便嘗奉檄造戶籍親歷鄉村供億
悉用均平毫無勒派公庭肅清吏多告假其廉辨者
間以衣食濟之兩當入覲士民詣臺部留之
秦懋義仁和人進士萬歷中知海康性寬而敏甫下
車值鹹潮決堤躬行巡視請發官銀三千餘兩修而
完之振起人文建文昌閣於學以培風氣士民歌頌
擢貴州道御史
羅繼宗南城舉人萬歷三十五年知遂溪性廉潔執
法不苛釐剔奸弊案牘為之一洗追覈丁糧莫能欺
隠夫馬悉出均平里甲毫無所擾修城池繕傳舍有
循良聲尋調香山士民感之
陳廷詩晉江人進士萬歷間任遂溪寬裕愛民建月
城修公署民咸安之崇禎六年士民上其治蹟祀名
宦
黃色中崇陽舉人崇禎二年任海康賦性明敏文卷
一過目剖決毫無留難清數年之積逋令行若流水
關節不到人擬之包老云
喻萃慶四川舉人崇禎十七年知遂溪秉性剛決涖
事精明立法徵糧意在撫字折獄明允覆盆昭雪公
庭肅清時稱良吏丁亥年與巡按王基固推官費長
統同死之(下縣佐)
劉淮不傳籍貫任徐聞縣丞自洪武間籍韓佑老等
民田改科官田糧額增至二萬有奇民病之者百餘
年正德末淮涖任署篆兩奏&KR0548;激改復民科實徐聞
萬世之利祀名宦
項給不傳籍貫嘉靖二十六年任徐聞縣丞性慷慨
尚氣節庶務練達雖出身掾吏而雅尚儒素事長官
有禮然未嘗少自貶屈向有清軍常例一切禁止門
役不敢規以私焉
鄭遂上虞人嘉靖十三年任遂溪典史遇海潮衝決
堤岸多圮田疇千頃幾淪龍窟遂請於令身任其事
冒觸風濤督楗木石潮不能為害復闢通衢濬水道
捐俸具牛種以佐貧民民咸賴之(下教職)
陶文洪武二十年任遂溪教諭時學校草創殫心修
理興廢舉墜規制改觀學有師承與諸生講明性命
之理表正士習為時明師
羅璣高安人成化中任雷州府學教授性亢直議論
每依名節文詞更復典雅郡守重之一時建造記銘
多其手筆
劉紹仁英德人任雷州府學教授坦直敢言勵諸生
以氣節次乃文藝士有冤必伸救嚴飭家人勿與外
事操履之清為儒林式後以憂去諸生勒石志思
徐應乾仁和人由歲貢萬歷四十年任雷州府學教
授端莊儒雅卓有師範初訓英德著有士林正鵠讀
書正旨諸書又彙集雷州志草編摩未就而去
韓价博羅人任雷州府學訓導七年天性坦平有先
輩風策勵諸生賙恤貧乏捐俸贖學地為舖六間後
來者賴之當路特旌遷貴州都勻教授
黃傑同安人初任麻城訓導有善教聲遷海康教諭
三辭署印操若冰霜貧士有餽必力辭之士沐其陶
鑄者甚多楚粤皆祀名宦
徐肻播靖安人任海康教諭性端敏接對諸士詞色
温如每會課品隲至公嘗署徐聞縣事寬嚴得體政
無鉅細秉理裁決苞苴一無所染士民頌之
霍子衡南海舉人崇禎庚午署海康教諭器量宏廓
才學深沉修學校端風化多士受其甄陶師嚴道尊
以明倫為己任後累官江西袁州府知府有善政解
組後杜門不出别詳人物忠烈傳
紀輔閩縣人任徐聞縣教諭博洽經史志在闢邪崇
正所著有郡名辨及雷陽徐陽二集
黃延年臨桂舉人署徐聞教諭性簡重取予不苟每
會課必身率之供膳悉由己出以文學見稱嘗修廉
郡志尋陞合浦知縣
右雷州府
宋希顔字子淵高郵人以元官舉用洪武二年授瓊
州知州庚戌改州為府遂擢知府事其治廉平政教
兼舉遷郡署建學宫百役交集民忘其勞
吳德用沙縣人洪武乙丑由通經秀才知瓊州為政
和易利澤及人
吳廷雲閩縣人知瓊州廉能公恕課農講約化導甚
勤考績為天下清官第二
徐鑑字子明宜興人宣德間以戶部郎中奉敕守瓊
廉静寡慾孜孜愛民以勸化為首務不事刑法節財
用貸逋負教民樹藝興學課士稱循吏焉郡多異産
中使誅求不已鑑性嚴不可犯且為上所屬任故若
韋眷等巨璫漸以斂戢繼有黃某者多横索鑑限有
司弗與及行部輒遣騎從之俾不得肆初武官利黎
人所有多激以啓釁鑑鎮以無事皆安堵不為變四
年惠政大行尋卒於官
蔡浩字叔清龍溪人成化初由御史守瓊州性廉明
務持大體治民如家惟玩法怙終者不貸時嶺南多
灾異瓊適地震衆視為常浩曰地方灾異此守土者
不能承宣德意所致匿勿告罪也竟具以聞詔下頒
行十府匿灾者斬之衆服其識未幾卒於官
方向桐城人正德中以工科給事中知瓊州廉介有
風裁歲旱變服徒步數十里禱雨輒應珠池太監韋
眷横索民間向禁不與眷亦少戢
謝廷瑞長樂人由進士知瓊州居數載清約節儉廉
公有威黎峝懾服四封安於袵席常疏裁冗官及陳
經畫峝蠻之策未悉舉行瓊人有遺憾焉
趙昊鄞縣人嘉靖間以比部郎知瓊州政尚簡易民
間詞訟多罷遣之惟日調兵餉有苞桑之慮清操雅
節始終如一僚屬望風砥礪無復有貪墨者嘗言黎
獠可化獨侍郎鍾芳深以為然
張峻吉水人鄉薦嘉靖中守瓊州賦性嚴明勤於政
事時征叛黎十萬之衆仰給於瓊峻調度有法民不
知兵嘗刊四禮節要令民間習行建崇文書院以課
多士凡可禆助元元砥礪風俗行之如恐不及舊例
郡守入計屬邑之遺不下千金峻一無所受涖政六
載其操愈堅與趙昊俱有清名而才能過之
張子弘廬陵人進士嘉靖中守瓊州沖雅清約杜絶
饋遺政尚寬厚持大體尤加意文學居瓊五載頌聲
溢於諸郡後歴本省左布政使今祀四賢祠
周思久字子徵麻城人嘉靖末以進士知南雄府建
弘道書院拔俊才修業其中里甲均徭一稟永年錄
始興諸鄉雜役悉蠲免之龍南流賊越境擾郡思久
以計退之擢鹽運同知隆慶元年擢守瓊州以母老
疏辭不允涖任首重德行之士適巨寇許瑞百餘艘
據港中外洶洶思久不動聲色徐出示諭之曰若受
招撫以討賊自效上策也次則歸耕潮陽保其首領
倘觀望不決即受擒耳寇遂遁去乃廣詢瓊俗利弊
舉行鄉約旌善儆惡義士節婦親行弔祭僚屬更相
濯磨纂集諸書著近民柯則大儒學宗聚生儒於書
院躬自講授置射圃以習射五閱月政治改觀士民
思見德化之成一日聞母病即解綬去抵家三日母
終孝之感也尚書譚大初都御史海瑞並稱其賢
周希賢莆陽人隆慶中守瓊政尚寬和不為磽刻僚
屬咸德之民多被其膏澤頒刻諭瓊體要及重修郡
乘
李多見仙遊人萬歷中以文選郎中擢守瓊州重學
校嚴吏胥民有訟者諭以曲直不事敲扑二十七年
黎馬屎亂多見申文示衆止擒首惡不許妄殺招募
義兵親自督戰竟獲馬屎凱旋後請立水會所設官
兵守禦以母老乞休道司士民懇留不可束裝之日
惟數篋圖書渡至海安檢得沉香焚之今建有燬香
亭南人思之不已題生祠額曰忠孝清高著有周禮
紀略楚遊學源小學等書(下郡佐)
詹冕鄱陽人正統間同知瓊州為政寬猛得宜郡邑
稱便考滿擢工部郎中轉廣東參政分守有聲
吳籛澧川人瓊州同知廉公愛民嚴於馭下躬親案
牘猾吏斂手萬歷三十三年地震瓊民壓死者千百
計察城内外居民捐金埋葬震蕩之後百役俱興然
調度有方民不苦勞後以左遷去衆惜之
陳瑶桂林人同知瓊州初至適有崖寇之役轉輸兵
食綽有餘裕署郡事力懲豪猾害民者因刻辨疑事
條審決申語名曰守瓊緒錄未幾致仕士民留之不
可得
王孟暉諸暨人由秀才知泗州陞鞏昌守以疑謗降
瓊州同知廉能顯著政事赫然民至今稱之
吳俸會稽人瓊州通判萬歷二十年以督捕兼撫黎
至二十九年添設撫黎通判以俸領之俸承馬屎剿
定之餘開示信義招撫黎人黎出聽招者數十峝願
輸納者數百頃時建設水會所社學取府學弟子員
教黎童習讀黎人因此知學署瓊山有積案連年不
決者即時昭雪禁革浮耗令懸鉦署門外有擅增分
釐者寘法後以左遷去士民褁糧赴開府懇留時有
同官督捕亦同日渡海士民送俸者載道而某無一
人可以知賢否矣
馮宗魯桂林人隆慶間由澄邁教陞瓊州推官決疑
出滯胥得其平操行清白苞苴不染時海寇猖獗魯
挺身招慰闔郡賴以為安(下牧令)
李思廸濟南人元進士洪武初召為起居注累官山
西參政四年辛亥謫宰瓊山廉公謹恪時方草創諸
凡規畫舉皆中度革奸貪毁淫祠祛宿弊芟繁冗政
聲大著公餘輒歌詠自號海濱子因以名集官至尚
書
陳槩北平人洪武初由吳川縣丞知瓊山治民養士
政教亞於李思廸九年自坡院遷縣學於南郊制度
皆其規畫
董俊河南人洪武二年知昌化時方新附民猶梗化
俊有幹局明禮法宣威德勸農桑興學校民黎樂業
士類興行後陞知睢州
崔帖穆北庭人洪武間知臨高純良好善招黎向化
後陞儋守有政聲
陳永彰廬陵人洪武三十年由學博知瓊山廉潔有
幹局寬和愛民修復濱壅圩岸及梁陳等坡永樂初
以憂去民咸思之
陳新桂林人進士洪武間知會同居官公勤稍暇召
生徒講授茅屋蕭然不以介意時有上官謙者亦廣
西人繼新知縣其勤慎埒新秩滿父老走留之不得
遷知壽州
諸葛平陽朔人洪武末知樂會縣廉能敏達諸務不
勞而辦請裁本縣丞簿後擢吏部郎中
陳敏陸川人監生永樂二年知儋州寬厚得民以憂
去士民懇留之服闋復補任九年民安其化遷泗州
汪璧明貴溪人進士永樂間知會同廉潔愛民多士
樂其造就人以為召父文翁
湯衡贑州人永樂間由中府都事出知昌化直而不
撓時土官桀鷔深為民害州縣不能制衡具以事聞
請削其權俾統於州縣自是不敢肆侮
姚瑾桐廬人監生初知豐城有善政永樂間由欽守
移崖寬厚愛民不減豐城任滿去交章請留後調交
阯行軍斷事
陳瓛龍巖人正統間知昌化慈惠勤儉處事有方嘗
奏革撫黎土官以蘇民患縣田沙浮土薄苦於旱乾
教民築堤蓄水灌溉民甚便焉
林慶字廷珍莆田人景泰初由監生知儋州廉介抗
直守法不私政以節用為本興利除害常如不及後
被誣去民思慕之
鄭璉鄞縣人景泰間知萬州政尚寬簡循行阡陌勞
來不倦秩滿州民詣闕請留在任一十八載後人頌
其政者不衰
羅傑南昌人成化癸巳知儋州廉正勤敏興學校振
士風黜淫祠正習俗疏導水利撫循黎人公廨橋梁
百廢具舉儋之風俗文物為之一變居四年以憂去
百姓號泣隨之
徐琦諸暨人成化中知崖州為政敦厚不尚苛刻改
建學校治橋路興水利簡民俊秀者教之讀書知
禮義民愛戴之不聽去數為懇留在任二十年改知
道州後陞福建鹽運同知
韋裘宜山人成化間先任澄邁訓導尋陞知本縣政
務大體鼎建公署創築城垣規畫井井士民詠之
楊護象州人成化間知臨高承屢任苛察之後政尚
寬平事至先得其誠偽善惡訟無大故者諭歸三思
多感其言而止居數年民安訟簡後以謗去老幼扶
攜送之
梁儉江西泰和人成化間繼楊護知臨高政略相傚
民遂信服廉明簡肅追呼不擾但揭示而已三年報
政渡海溺焉百姓迎喪歸縣無不易服盡哀如失父
母其感人如此臨高設邑以來為令者推護與儉云
鍾英字子傑陽朔人成化戊子領首薦弘治二年知
儋州公廉簡肅興利除害修學校增田畝民不見吏
涖政八年不攜妻子卒於官囊槖蕭然
李恭湖廣寧遠人弘治間知萬州廉明公恕訟牒至
輒令再思非甚冤且已民多不忍終訟士有俊秀者
課試資給之秩滿去送者為之墮淚陞温州同知
陳策柳城舉人弘治間知會同政通人和乃營繕縣
署廟學建平政橋民歡趨之後既去海道王某作詩
以惜之
陳堯恩吳縣舉人正德中知崖州興學作士開馬丹
中亭諸溝以疏水利築長橋留坊等道以通車馬時
抱龍羅活諸峝為梗出師平之兵民不擾
曹梅閩縣人正德間知樂會以廉惠著政平訟簡民
皆思之
蕭弘魯廬陵人嘉靖初知儋州修社學招生黎附籍
在任七載以廉能著聲有惠政陞金華府同知
洪經興安人嘉靖初知臨高廉明果斷備悉民瘼興
革利病民甚便之覲還徑歸邑民相率走留至瓊迎
者數百人
韋邦相懷安舉人嘉靖中知萬州政尚寬和不事敲
扑課農禮士禱雨輒應民作遇雨亭以志喜
鄢高字時升南昌舉人嘉靖丙戌知定安興學校均
里甲撫流移節縮煩費十裁五六凡可以便民者無
不力為之以梗直忤守乃改教遷光澤令
彭希顔莆田人嘉靖間知昌化愷悌樂易政平而民
愛之捐俸建縣治修道塗後卒於官囊槖蕭然
劉鶴齡桂林人嘉靖間尹瓊山政教清静撫循黎庶
雖無赫赫可紀之績而去後無不思之
莫汝俊馬平人嘉靖間知陵水廉静不擾改建縣道
修舉廢墜有遺愛於民
徐希朱武義人嘉靖間知定安以寬大得衆聽訟惟
決是非終任未嘗罰鍰考常居最時征崖州叛黎調
度芻粟無擾於民黎平署崖州事民懷其德在任十
有二年處之若家陞潯州府判
廖經崇仁人嘉靖間知文昌勤恤民隠舉向來徵輸
供億冗費悉裁去之修理學宫疏築水利皆可經久
吳邦俊臨桂人知瓊山居官廉潔糧耗贖鍰一切不
取臺司嘉其清操特疏改國學
項邦柱桂林中衛人嘉靖間知感恩教養甚周賑䘏
凶荒必先惸獨遭黎人作亂躬冒艱險撫諭歸農竟
以勞瘁卒士民哀之
謝應元沙縣人知定安奬誘士類憫恤孤貧黎人王
承祖率衆歸化島倭圍城親當矢石委署儋州廉平
如一嘉隆間愷悌君子罕有儔者郡守周思久雅重
之陞建昌府判
李紹賢清江人隆慶中知萬州居官廉静斷獄多所
平反遇貧寒一切免贖囹圄空虛海瑞贈言曰為官
不入民怨之錢不以民怨之錢養其親則子和於牧
民之堂母和於清江之源瑞不肯許人者其為所稱
如此臨行送者遮道
柯應鳳龍溪舉人萬歷初知會同省刑薄斂節用愛
民嚴而有守立意較然無能撓之者
潘楠南京旗手衛人萬歷間知儋州廉介自持一切
工役俱出俸金往時常例悉為裁革鍰金不入私槖
卒於官士民哀之
鄭邦直永昌人萬歷中知崖州興利除害緩征恤刑
加意煢獨作養人才嘗捐俸八十金買田以贍學者
民祠祝之
龔漢臣湖廣籍貴陽人萬歷間知瓊山時邑當採珠
征黎後財力耗敝漢臣力為節省每從寬厚未幾以
艱去士民咸思之
曾拱璧莆田舉人萬歷間知澄邁勤慎廉明始終一
致修學宫纂縣乘整公廨飭廟宇不費公帑不損民
貲在任三年四民歌頌
陳節晉江人萬歷間知臨高德性純良政務寬簡詞
不濫受獄無淹滯奉檄丈田廉謹不苟入覲民泣留
不獲勒碑紀德
賀沚廬陵人萬歷間知文昌專尚德化不作威稜顧
獨嚴馭吏胥釐革諸弊時值歲饑倣古常平儲穀以
賑多所全活開玉陽書院親與諸生講學課藝數年
之間縣庭事少陞蘇州同知
莫卿平樂人知樂會縣救荒恤民修學造士卓有政
聲
徐應麟莆田人萬歷間知會同縣遇水旱竭誠祈禱
值歲凶捐俸濟饑後陞永平府判百姓勒碑以志去
思
吳道亨浮梁人萬歷間知陵水政事精明人不敢欺
訓練鄉勇地方賴之
朱景和遂昌人萬歷丙申知感恩遷復縣治築城池
建公署創書院課士其中微景和感恩幾不成縣
朱弘臨桂人由鄉舉除吳川令崇禎七年陞知崖州
仁恕愛民八年大祲弘不忍催科賦不及額郡二千
石及臺使者數加誚讓弘上奏記曰降黜是甘不忍
令愚民剜肉竭髓也九年允諸生請移學東郊考滿
當遷以簡傲忤中貴劾罷士民泣送百餘里
瞿罕黃梅之諸生崇禎中言官交章薦於朝十三年
徵辟授知崖州以興教育才為己任故事崖黎月供
米可三十石罕曰國家歲給禄糈何為有此具請罷
之黎人大悦為之勒石十五年閩人林八等作亂罕
密授計於樂羅民邢廣裔襲殺之賊平壬午冬以病
告歸既出郭單騎而去祖餞者各悲不自勝至今思
慕之比於臨桂朱弘云(下州縣佐)
吕琳鄞縣人天順間判儋州剛果有為興學校課農
桑化刁強除盜賊政蹟赫然
鄭鳳邵武人貢士嘉靖間判萬州平易謙恭收支不
染軍民咸德之
陳宗聖莆田吏員為萬州吏目愛民好士捐俸恤貧
裁革一切應常例州人為立碑記
陸昇字彦昇靈州人永樂初以舉人為臨高丞其政
公平勤恕崇重學校寬恤差徭造太平橋往來便之
尋以憂去後補樂昌
方濬貴池人永樂間任臨高典史公直愛民寬恤差
徭有政聲後從末秩陞至參政
郭興儒平南人弘治間任澄邁主簿為政多惠澤黎
亂率民從征以首功蒙欽賞秩滿去
王耕開州人正德間任文昌丞雅重儒術剛而能斷
直而不撓修本縣學宫一應公廨
陸親仁蘭溪人嘉靖間任文昌主簿自奉儉約御下
寬平寵辱不驚和而有介
林邦達福清人臨高典史隆慶壬申海寇許萬仔率
倭寇攻城邑人恟懼邦達厲兵負土填大橋障水灌
之賊環而東即併力東守屢戰却賊已而賊乘夜登
城邦達飛石殺其梟帥守兵應之賊衆潰走斬獲百
餘人初邦達督民浚壕人皆迂之卒以壕深賊不能
越後復築月城修學宫入覲祖送如市邑人繪圖海
瑞序之(下教職)
趙謙字撝謙餘姚人博洽經史時號考古先生洪武
壬申由國子典簿謫瓊山教諭造就後進一時士類
翕然從之守令為築考古臺於學右為謙著述之所
尤精六書之學著聲音文字通造化經綸圖學範歷
代譜讚等書
鄭濟閩縣人永樂間任儋州學正日與諸生講論文
藝不倦常著四書書經講說以傳於世
林璟漳浦舉人永樂間任樂會教諭博聞多識訓誨
有方後陞監察御史
黃寧閩縣人正統間任儋州學正選戎籍子弟穎異
者教養之貧者資膏火夜讀人人感奮
周坦莆田舉人正統間司訓定安講解寒暑不替周
諸生貧乏邑人吳汝遜遣諸子從學既而子孟矩孟
球孟傳相繼登科後陞武陵教諭著有經書講說續
古千字文
黃濚潮陽人成化間任萬州學正請徙學於今治教
諭有方先是本學書經無傳濚教諸生習誦講明其
義受業登仕籍者數人
蕭敦江西泰和人成化末任昌化教諭言信行篤善
於啓廸捐貲造祭器序正羣賢位次而修飾之士人
稱美
吳元南海人弘治初任瓊州教授行篤學優幾歴三
考日升堂講授薰德造就者甚衆比卒生徒聚送海
門舟去延佇望之揮淚而返
方玘莆田舉人弘治間訓澄邁操履端方博學洽聞
以書經授弟子外庠亦趨受業尋陞助教南康府判
尹尚賓桂林舉人嘉靖庚戌任臨高教諭諸生貧乏
者捐俸助之日校典籍務以名節相礪尋陞助教
陳覺新寧人舉人嘉靖間任會同訓導德性温良學
術淳正講習精勤士心悦服
林志福寧人隆慶間任瓊山教諭制行端方訓生徒
隨事規戒貧者捐俸賑之事上不諂下交不瀆擢王
府官去
蕭端升字曰階潮陽舉人先授羅城知縣萬歷八年
左遷新會教諭日與諸生講學東亭教人首定志向
而要於用工之密論文章事業則曰本乎涵養論求
放心則曰無如静坐其為人言端行慤勇於任道接
人一以至誠學者稱為自麓先生尋授瓊州教授有
渡海相從者至瓊以端士習變民風為己任捐俸製
祭器創試草取朱熹家禮及邱濬儀節酌定四禮命
曰瓊臺禮要民俗遵之
韓鳴金博羅人萬歷間任瓊州府學教授博洽經史
工於詩文勤課藝精品隲動以禮度癸巳校修郡志
陞知宣化縣
吳良弼增城人萬歷間任瓊州府訓導操履端方三
署學印皆却餽不受又署會同縣印政平刑簡民至
今稱之
梁尚道順德舉人萬歷間任瓊山教諭博習羣書工
詩文捐俸修學日勤課藝兩分考試所得皆名流當
事者以東南文衡額其門陞知修仁縣著有看竹集
出山草
吳復清南安人萬歷間任萬州學正薄聲利崇節槩
一遵古道文行足為師表
陳應禮宣化人萬歷間任瓊山教諭温和接士尤能
持大體署崖篆徵收無浮耗及歸崖民泣留有何武
之思
黃鵬茂名人萬歷間任昌化教諭模楷端正能以信
義服人捐俸置學田貧士德之
右瓊州府
翟觀臨桂人弘治二年由舉人為瀧水令留心民瘼
奬善鋤惡不任刻覈會盜賊蜂起觀立營堡以防禦
之民得安堵尋遷肇慶府通判仍署縣篆進階四品
致仕而去
廖軫崇陽人正德十年知瀧水縣操守廉潔而識見
精明吏書不敢為奸愛百姓如子政務寬平而已九
載考最去民感其惠遠送者數百人(以上未建州治)
劉元相全州人由舉人為高州府同知萬歷四年羅
旁始平督臣議建封門函口南鄉富霖四所防盜當
路以元相為才令董其事元相經營有法不踰月而
版築悉具時參將楊照守函口病卒士卒死於瘴疫
者半代楊照者黃允中憚行議遷其地當路許可元
相力争曰函口西接巨峝南界高涼實猺獠出入之
險無函口是無西山也人臣為國守封疆允中不往
請以身居之議遂寢迄今西山諸境晏然無事皆元
相之功後竟以勞瘁卒(此傳附)
蕭元岡江西泰和人由舉人知龍門縣稱治辨萬歷
五年羅旁之役奉檄紀功瀧水賢勞為十道最繼而
謀善後之策復委城麒麟石城成賜金增秩遂兼轄
東安縣冒瘴癘披荆榛相宅鳩工具城郭營堡邑廬
廟社諸所創建皆元岡經畫措置事速成而費約學
成行鄉飲以尚齒設學田以育才居二年以卓異陞
刑部主事
侯應爵江夏人萬歷三年由舉人任廉州府同知性
剛介有智略環海肅清常攝府篆從征羅旁以紀功
知羅定州戮力軍中才望卓異神宗命代憲臣徐汝
陽經略西事治兵紀律嚴明恩威並濟值陞州之始
清田里闢封疆築城堡興學校募民占籍分地建官
皆所以銷釁孽於將來為久遠之計陞本省僉事旋
轉副使
馬夢箕號南奎潯甸人萬歷四十四年由舉人知羅
定州才稱霹靂聽斷如流吏不敢欺民無冤抑搜奸
剔蠧造士愛民取受不苟有却硯之風陞南康府同
知士民勒碑建祠
包爾庚號長明上海人工文詞舉進士有名崇禎十
三年知羅定州戴星視事五載不倦其清如水聽獄
明允嘗曰我家孝肅即吾師也民有訟即令証佐約
會限期審鞫不遣隸役先是圍堡各有陋規皆革去
之其徵收之法分為十二夘人戶輪納則設三連存
照單不令里長有留單需索之患以俸餘置學田八
十六畝備諸生膏油試卷及賑給貧生之資欽取回
京四民泣送江滸行舟已遠猶擁護未散言清白吏
者必言前有馬後有包云(下縣令)
朱寬桂林人由舉人為三水令撫臣知其有治劇才
萬歷五年疏調西寧時邑始建寬銳精擘畫築城鑿
池分田制里皆身經險阻上下川原為政寬和招徠
新附勸課教養悉得其宜以瘴疾卒於官西寧之民
無不悲泣者
林致禮上思州人舉孝廉萬歷十四年任西寧縣令
時城池草創百務未舉致禮力以為己任是年潦水
没城傾圮一百九十餘丈乃綜理修復視前加固開
西山羅旁夜護城鎮安寨各處大路芟除林莽以成
周行改封門所就近以便接應鑿山通圳遶郭東西
延環數十里緣畝導流灌田數百餘頃政績弘鉅皆
堪不朽
郭濂江寧人萬歷十六年由選貢知東安縣惠政宜
民德教善俗時開縣未久濂多所規建以補闕略若
庫獄倉厫公館戎署一一營造復創撰邑志徵文考
獻常欲疏鑿大津河以通水利經營甫就以工力不
繼而罷邑人至今思之
蘇至卿號養虚石埭人由選貢萬歷三十五年知西
寧縣留心民瘼加意作人創城隍廟改養濟院憫洪
潦傷民居疏通水路捐一年俸改砌石橋橋成復置
田以備修築士民戴德建祠祀之
謝天申號元菴蘄水人崇禎七年由舉人知西寧居
躬嚴潔吏治一以禮教政美人和臬獍為空以其俸
入創為典學書院歲時進人士而面課之士因咸奮
學(下教職)
高趨號養浩峽江人萬歷間領鄉薦掌西寧教貌古
行方德醇學裕為儒林矜式勤課士子申佻達之禁
修飾亭齋從容講誦贄餽無所受居二年辭去諸生
立去思碑
梁培泰號際明南海人舉孝廉學富才宏精於詩律
授業仙城名士多出其門崇禎五年掌西寧教學者
皆負笈從之見其面聞其語者以為欣幸所著有四
書解詩解行世
右羅定州
侯禮字立之臨桂人洪武中以太學生拜江西僉事
坐事謫判連州猺獞貌阿孫等剽略經年禮躬抵賊
巢諭以禍福阿孫率衆嚮化未幾猺蠻廖廣秀據高
良鄉禮再招徠之悉為編氓秩滿擢知本州九載考
績士民保留再任九載人至今思之
蔡瑛字世傑龍溪人景泰四年知連州興利革弊政
令嚴明事關於民者悉為之所於學校尤拳拳焉殿
廡廨宇擇地遷建身自督率不日告成後擢廣西平
樂知府
劉瓛字廷珍山東歴城人以進士歷大理寺丞成化
二十二年貶知連州時長吏多務姑息民輕犯法瓛
懲其弊政教嚴明遠近相戒無敢犯明年遷蘇州府
同知累官僉都御史
廖輔字舜元福建汀州人弘治二年知連州政事明
敏士民畏服工草書人咸寶之
曹鎬字會周長洲人進士弘治九年知連州愛民禮
士百廢畢舉嘗稽往牒讎校成志六載擢韶州同知
飃然一囊去連人臥轍者數百
徐相都昌人嘉靖三年擢知連州牧砥節守公誓不
苟取命家人種蔬自給宿寇蘇政晚為梗設計擒之
闔境安堵
徐美字忠甫邵武人隆慶初以舉人知連州廩俸之
外纖介不私闔郡稱其清民有貧而願鬻其妻者問
值幾何即捐俸以完其夫婦山寇陳龍周掠連陽二
邑相戒母犯賢太守境美即躬往招之遂降其衆數
千三年擢承天府同知未赴卒連人哀之(下州佐)
阮嗣字繼之連江人宣德初為連州判官興利除害
卓有政聲州累被山寇譚應真刦害嗣躬往撫諭悉
歸欵民始獲安秩滿擢河南參議去(下縣令)
潘俊字國英洪武十四年知陽山縣遷邑建學俊皆
殫力草創人多其功然尚未城惟列栅以守後十八
年贑人劉廣來令始以磚甓為之民至今賴焉
高巒光澤人成化中知陽山縣廉介有為百廢具舉
修建學校積稻七千餘石以備凶荒民咸賴之
林高福建羅源人弘治八年知連山縣勞心撫字敷
政寬平縣自改設以來草創未備高視邑如家悉心
綜理煥然改觀人謂孔鏞之後不可無高云
陳九疇字禹學曹州人正德初以刑部主事謫知陽
山有德量才識明敏廉介表率一時嘗積穀萬五千
石備賑後歲饑藉以存活陽人感之累官兵部侍郎
莊希纘字邦孝晉江人嘉靖二年知陽山縣平易近
民不務敲扑嘗修韓公臺置田十畝為祭資去後人
思之刻石臺畔頌德焉
林裕陽字懷瓊福建長樂人萬歷二十五年以舉人
知連山視邑事如家頒正俗書以端民趨甦里甲革
陋規清操自勵邑民思之(下教職)
程度字弘甫南昌人嘉靖庚戌司訓連州器量深沉
學問該博外和内剛先行誼後文藝諸生中有貧者
周之
右連州
武職(自明起武職另編)
將軍都督總兵指揮使各官
廖永忠巢縣人元末兵起率戰艦千餘艘屯巢湖為
水寨乙未五月聞明洪武起淮甸與兄永安仗策從
之命永安為水將副以永忠後永安陷於張士誠俾
永忠總其兵累功至平章洪武元年平閩二月拜征
南將軍參政朱亮祖副之率舟師由海道取廣東敕
永忠等以除暴解懸大慰民望廣東要地惟在廣州
廣州既下餘可傳檄而定永忠自福州移書嶺表開
示禍福左丞何真即遣前都督僉事劉克佐檢校梁
復初以廣惠梅循四州奉表内欵夏四月師至真封
府庫籍戶口以待廣州平遂分兵剿三山賊邵宗愚
殺分省右丞特哩默色元帥烏德美等諸郡縣望風
來歸及招諭海南無不響應五月送真歸朝移兵平
廣西三年八月與朱亮祖凱還十一月論功封德慶
侯賜鐵券永忠貌不踰人而性識豁達撫綏初附甚
得其宜廣人德焉
陸仲亨濠州人以義勇從起兵時年十七積功官至
贑州衛指揮使守禦凡嶺南北新附郡縣悉聽節制
潮之梅州僻在嶺表仲亨調兵攻克之洪武元年二
月敕仲亨及副使胡通會征南將軍廖永忠征廣東
諭仲亨曰近命平章廖永忠等由福建取廣東今特
命爾帥師由韶州直搗德慶為犄角之勢舉無不克
廣東既下合兵以取廣西但當撫輯生民無縱侵掠
四月仲亨率師略定英德清遠連州肇慶等郡縣進
攻德慶元守將張鵬程棄城遯遂從廖永忠等入番
禺共剿三山諸寇廣東平累遷同知都督府事三年
十一月封吉安侯
華高和州人初與俞通海廖永忠等舟師保巢湖從
渡江累官湖廣行省平章政事封廣德侯洪武三年
擇熟練水戰總兵鎮撫廣東高自請行四年巡海南
城池還至瓊州卒訃聞帝憫其無子以鐵券納之墓
中親為文祭之追封巢國公諡武壯
趙庸廬州人元季集義兵屯巢湖率舟師從渡江累
官同知大都督封南雄侯洪武十四年廣東盜起帝
命庸率師討平潮州海陽劇寇擒賊千餘又討平東
莞陽山歸善等縣寇賊尋俘其魁鏟平王招降脇從
者捷聞詔庸班師慰奬殊至賜彩幣上尊良馬命理
西北軍務
花茂巢縣人元末率義兵歸附累功授神策衛指揮
僉事洪武庚申調廣州左衛剿平陽春清遠英德博
羅諸寇壬戌討岐黎捕倭海上丙寅東莞香山龍川
翁源民作亂討平之進指揮同知尋平電白賊戊辰
破歸善諸賊己巳連擢廣東都指揮同知子孫世襲
廣州左衛指揮使是年平南海香山等寨辛未捕斬
連郴廣右猺賊三萬餘人癸酉討東莞筍岡寇平之
甲戌疏請徙東莞香山諸縣逋逃蛋戶為兵復奏增
廣海碣石等二十四衛所議於山海要害立營置戍
詔從之乙亥討平黎寇明年入覲帝慰奬之召用其
次子英會英討番禺山寇有功遂進茂都指揮使授
英都指揮僉事踰年茂卒賜葬牛首山廣人於粤秀
山祀之英武毅有父風亦歴都指揮使
張秉彛石首人洪武間以指揮同知調鎮雷州時大
兵之後人民潰散秉彛招徠撫戢歸附日衆殘寇竊
發檄千戶王清剿之擒其黨七十餘人地方以寧又
闢城濬池建立衛所析屯田諸營砌濠橋勞勩非一
後征廣西有功捕高凉叛賊羅然陞水軍衛指揮使
及行父老遮送於道
蔡玉和州人洪武十一年長沙衛指揮僉事調海南
衛開設城池起創營舖賢明廉謹盡革酷政存恤軍
士惠愛小民為一時武臣之冠
桑昭無為州人洪武十七年由金吾前衛指揮僉事
掌海南衛歴十年愛恤軍民開拓城市奏設清瀾昌
化海口三所廨宇營房倉庫溝路皆其創置遷東西
營以地廣學為時所稱
陳圭字世秉合肥人其先平江伯瑄永樂時有功至
圭襲伯爵嘉靖二十二年充兩廣總兵至即率兵討
封川縣劇盜擣其巢穴捷聞加太子太保二十五年
又以征廣西柳州功加太保兼太子太保三十年以
疾乞還尋管京營卒前後治戎於廣者多所侵漁圭
在梧八年獨廉静不擾卒之日官軍聞者咸悼惜之
蔡鼎信陽人雷州衛指揮僉事正統初掌衛政守法
奉公不憚勞勩建衛治修鐘樓葺城浚隍整飭營所
規制煥然一新
程鑒字本虛合肥人世為指揮僉事博涉經史智略
過人從征新寧賊有功遷指揮同知嘉靖初守備惠
潮居碣石衛剿和平賊以威信服人選強賊十餘輩
為鄉長搆亭規勸聞者感泣自恥作賊遇饑饉諭民
相濟存活者甚衆有司媿焉庚寅遷廣東都指揮僉
事尋充左參將守肇高廉雷四郡西山猺賊黎廣等
攻劫府帑事聞總兵仇鸞奪俸鑒帥師馳赴駐於陽
春遣間招賊誘而破之巢穴蕩平尋征連州諸砦功
不得上罷歸己亥陵崖黎岐作亂提督蔡經起鑒討
之斬首三千六百級功冠諸將捷聞賞賚有加癸巳
晉副總兵鎮守廣西瓊人咸惜其去後喪母歸葬卒
年五十三鑒為將與廣右沈希儀齊名而文學過之
所著有雪崖集
陳璘字朝爵號龍厓翁源人少嫺將略膂力絶倫臨
敵輒先登陷陣未嘗挫衂嘉靖間徒步獻策軍門首
誅潮寇殱其黨南韶河源諸賊以次平定授韶州指
揮僉事移守英德以二源功擢拓林守備萬歷元年
從征歸善俘獲甚衆進廣東都司出奇計攻劇賊朱
良貴殱焉晉肇慶遊擊改高州參將時大征羅旁猺
搗其穴剏一州二縣璘之力居多制府奏改璘東山
擢副總兵官招流亡撫猺獞戢戍兵之驕者民甚安
之十二年擢狼山副總兵被讒而歸二十年倭入寇
特起璘神機營右副將尋復原官充薊遼保定山東
等處防海禦倭副總兵倭稍却朝廷厭兵遂調漳潮
未幾謝事家居制府檄璘征岑溪猺有功擢都督僉
事朝鮮告急以原官充禦倭總兵改水師專制鴨綠
以南與倭大戰於錦山生擒其帥平正成倭遂平是
役也倭恃水具舳艫雲集陣厚而堅璘計燒其艘矢
礟如雨星焰蔽空倭遂不支二十七年掛印廣西總
兵官旋移鎮湖廣提督漢土官兵以平倭功實授都
督同知方其鎮楚也楊應龍據播為亂璘從海龍梯
崖以進應龍授首於是播平首璘功復移兵征皮林
苗剿峝熏穴戰功尤奇尋鎮貴州討羅海三十八寨
叛苗以次蕩平朝廷併叙璘播楚功晉左都督特進
光禄大夫調廣東總兵官卒以平苗功贈太子太保
予祭葬崇禎八年祀名宦
崇昇瓊州中所千戶以勇力聞遇敵常冠軍鋒所得
悉以餉士故人樂為用劇盜劉世釗寇雷廉兩道會
兵擊之皆潰昇獨獲賊一舟殺數十人乃退凡昇所
居賊必遠徙嘉靖中觸副使戴一俊置於獄累年一
俊去姚世熙繼之賊掠白沙世熙乃出昇海賊吳平
攻破數邑昌化以昇獲全為瓊海保障者十餘年
張傑不傳籍貫雷州衛指揮同知視篆三十餘年勤
慎自敕徵屯糧斗斛不侵士卒愛戴以老致政屏跡
公門鄉飲舉大賓性喜翰墨有逸趣
忠義
關敏南海黃連人(今順德)至正末豪民各據其鄉敏亦
築城聚衆為鄉土計洪武改元征南將軍廖永忠下
廣州敏以城降民皆釋兵歸田獨龍潭負固敏為嚮
導擒蘇世禄等百餘人永忠署敏巡檢已而世禄黨
攻敏殺之及其妻子二十餘人永忠愍焉表其鄉曰
忠義事聞詔贈敦武校尉兵馬司指揮令有司立廟
歲時祀之
張仲賢南海人與關敏同鄉稍讀書勇於為義偕敏
破龍潭賊有功後敏被殺仲賢力戰免及敏䘏贈仲
賢亦授巡檢洪武十四年東莞賊曹真搆逆遣南雄
侯趙庸討之仲賢隸麾下時賊犯港口仲賢先進奪
據之賊遂奔潰已而賊薄東莞復使仲賢赴援舟經
海口賊悉衆來攻仲賢力戰手殺數十百人及暮亦
死於敵仲賢勇捷常冠軍鋒既死庸痛惜之遣祭而
旌其門今祀忠臣祠
鍾鎰掖縣人洪武初為河源丞集流逋定版籍建學
校政無不舉後署海豐縣事海寇猝至城陷死之
王名善不傳籍貫洪武初高州通判洪武四年賊黨
羅子仁刦奪府印誘逼名善降名善罵賊不屈賊怒
執之至霞垌新營遂遇害後雷州衛遣千戶黃青領
兵擒子仁斬之
王綱字性常餘姚人洪武四年以文學就徵年踰七
十而神愈壯帝問而異之親策治道拜兵部郎中十
四年潮民弗靖擢廣東參議往督兵餉綱遺書與家
人訣曰吾命盡兹行乎其子彦達請偕往至則單舸
往諭潮民感悦咸稽首服罪返至增城遇海寇突至
擁舟羅拜願得綱為帥綱厲聲叱之諭以逆順禍福
弗從遂舁去坐綱於壇強之綱怒罵不絶口遂遇害
時彦達亦陷賊中哭且罵賊欲并殺之其豪曰父忠
而子孝殺之不祥令以羊革褁尸歸守仁業浩皆其
裔孫也
陶鼎鳳陽人洪武二十一年任雷州衛右所鎮撫巡
視陸路兼管海道時有倭賊數十艘揚帆海上將犯
郡境鼎肅隊伍備之賊登武郎場岸鼎馳擊之一鼓
合戰手刃數人賊潰回帆而遁數日賊恥其敗泊馬
湖塘誘戰鼎益奮烈督軍士攻之竟陷沒
楊豫采石人由袁州衛鎮撫陞雷州衛指揮僉事性
嚴毅不受私謁築城壘督屯田軍士附之征瀧水賊
擒斬李敬宗餘級甚多永樂三年備倭海道飭舟師
防禦嚴密賊不敢至四年從征交阯累立奇功中流
矢而没策命旌之
王翰山西人永樂中任廉州府學教授嚴立規程教
誨不倦倭賊陷城官民皆逃匿翰整衣冠端坐明倫
堂賊至執之罵詈不屈遂遇害
劉子輔廬陵人永樂十三年擢廣東按察使端謹清
約風裁凜不可犯遷交阯諒江知府黎利來寇城兵
民無一人降者子輔死之
王清字一寧合肥人世為濟寧衛指揮慷慨多勇略
宣德中常率所部出喜峯至鴛鴦海累立奇功正統
元年擢廣東都指揮藤峽蠻叛清往討有功己巳同
總兵駐軍高涼適廣賊黃蕭養作亂圍攻廣州清帥
舟師赴援比至阻淺被執投水不死繫詩於衣寄歸
以死自誓亡何賊擁清至城下使諭降清罵不絶口
遂遇害事聞贈廕有加清雖武人能詩有建櫜集行
於世
范憲江西樂平人正統七年以才行舉授東莞丞性
沉毅寡言笑在事八年民多戴之歲己巳土孽黃循
等隂招叛賊攻城憲率兵民禦之衆寡不敵死焉
郝信瓊山人隸中所總旗天順四年邵賊訌衆奔潰
信厲聲呼曰朝廷養兵將安用耶揮刃出敵所向披
靡賊驚走窮追失援卒為所殺
毛吉字宗吉餘姚人景泰甲戌進士天順五年拜廣
東僉事時城以西流賊殺掠居民殆盡其東幸無事
而豪宗大戶武斷吞併吉分巡惠潮悉痛懲之豪右
斂迹適程鄉賊餘黨作亂吉督戰擒之又討平雷廉
高三郡積寇以平賊功陞本司副使下詔褒之委以
邊務時新會告急吉率都指揮孫璧等官軍三十人
又得民兵將萬人行至火磴與賊遇戰破之斬首二
十餘級乘勝追至雲岫山去賊營十餘里時二鼓乃
號召諸將曰賊營後山箐而前畈田左右皆山隴若
敗必遯入後山爾等明日兩哨進據後山我以精銳
衝其中合擊之賊可盡擒也約黎明進兵是夜昏黑
遂至後期不得已三哨齊進賊果敗走後山吉命潘
百戶帥精銳千人據賊營賊多遺財物卒競取之賊
遽擁衆馳下刺殺潘卒皆自營門湧出賊從後追之
遂奔潰吉勒馬揮刃大呼曰力戰無隕衆潰不可禁
從吏廖振等勸吉姑避之吉曰吾誓不與此賊俱生
言未已賊衆持鎗趨吉吉且罵且戰猶手斬一賊斷
其臂力不能支遂被害是日雷雨大作山谷皆震連
日隂晦又八日始得吉屍面貌如生舁歸官吏士民
哭者相屬事聞贈吉通議大夫廣東按察使諡忠襄
錄其子科為國子生科後亦舉進士官至按察司副
使
王麒雲南太和人由鄉舉天順二年知海康賦性剛
毅甘苦茹淡時疫死者萬計乃給棺殮立義塚瘞之
流賊猖獗募勇敢協剿有功乘勝追至那柳邨賊飛
矢中喉而殁民之同難者數人詔贈本府通判建忠
義祠祀之
羅紳宜春人天順中知石康縣廣西流寇入縣紳率
民苦戰力不能支遂見執奮罵遇害賊退民迎其喪
家祭巷哭先是其子鑑從紳會兵於博白遇賊戰敗
死之知府劉烜嘉其一門忠孝特為作傳
歐陽福肇慶人成化初年任靈山西鄉巡檢奉府檄
至欽州魚洪山禦賊死之成化七年追贈福為廣東
布政司照磨給敕命錄其子通國子監生
滕漢興州人都指揮同知守備高州以平化州賊攝
參將巡高雷廉成化三年西賊掠石康靈山漢督軍
追之賊走十萬山乘勝嚴追賊復聚戰創重而死
李太籍貫不傳弘治五年為上龍門巡檢從化盜起
太引兵破賊越日賊潛師襲殺之其妻陳氏亦自縊
死
谷泰世襲海南衛指揮僉事嘗以忠義自許弘治甲
子督備東三所適黎人越萬州流刦時兵備副使王
檵惡聞賊報者輒被杖泰率所部禦之殺數人賊驚
退去尋擁衆復來兵力不敵遂死於賊檵猶以輕躁
罪泰州人皆忿焉
王鈺山東人襲雷州衛指揮僉事素善射弘治乙夘
領兵征信宜發矢連斃數賊賊潰俄而風雨驟作賊
鼓噪而前鈺厲將士酣戰日暮矢盡會泥濘馬蹶中
槊而死同死者十餘人士大夫多賦詩哀之
王何會同人性忠勇劇盜破城掠令去何挺鬭脱之
轉戰而前盜環斫何首迎刃落猶提劍躍馬馳至家
乃墜令哭臨表厥宅曰義士立祠以祀禱必應靈旗
風雨夜輒有聲土人呼為踏朗公至今其族衣冠不
絶
謝惠欽州所百戶領備倭事正德八年八月交阯入
寇惠率官軍禦於淡水灣賊衆兵寡力戰死之
張熹武定人世襲雷州衛指揮同知正德間海賊猖
獗入港刦掠民艘時備倭者怯弱分巡李某擇可任
哨捕者委熹督之熹舍戰艦坐民艘以誘賊賊悉衆
來攻大戰沙頭大勝奪回民舸二熹恃勇復追賊至
牛村港賊舟繼至夾攻熹熹矢盡無援竟陷賊死同
没者甚衆分巡道哀之親致祭焉
王道成晉江人白鴿寨把總勇而能謀時雷海多警
道成沙頭一戰闔郡為之嘆美及倭抵雷城下道成
晝夜防守寇竟不敢犯城後奉調追寇於電白陣亡
當路惜之祀忠義祠
白毅昌黎人歴功陞錦衣衛都指揮同知以事詿誤
調雷州衛指揮同知值猺賊入境毅領軍殺賊屢戰
有功後於竹叢尾村孤軍抵賊斬獲甚多賊衆幾潰
一賊以刀斫之被殺贈本衛指揮使
吳賢思州人世襲雷州百戶同軍征廣後山十三村
賊賊設寨險固賈勇先登被刺死事聞贈副千戶
陳相蘄州人中所千戶正德九年自廣西調於雷輕
便勇敢隨軍調守陽春鳳凰寨時陽春山賊猖獗乘
夜來攻相督兵拒之兵潰散相挺身力戰殺數賊竟
為賊所殺
韓恭大興人雷州左所副千戶隨調瓊州府征黎賊
保吉營之敗陷賊而亡王鼎中所正千戶與恭同死
於賊
李逢時閩人嘉靖年間由吏員任四會典史性忠勇
不畏強禦會有盜掠小水鄉時即慨然奮臂曰余守
土官也義當往救遂躬冒矢石統兵對壘賊詐夜遁
逢時躡之賊伏發兵潰而走馬蹶墜地遂被殺廕子
必達光禄寺監事
陳琚字宗玉南寧人監生嘉靖四年判德慶州盡心
民事憤羅旁猺賊為患與守備指揮李松往來江道
捕緝增營堡以備寇發於南岸羅旁大瀝等地設墟
使州人與猺互易俟其狎圖之因往視會奸宄泄其
機賊乃於市殺琚及松後滅賊總制王守仁特命官
祭之
李茂才新安人精騎射有壯略以東莞守禦所正千
戶考選軍政掌印屢剿巨寇征大羅山寨有功擢指
揮僉事尋以平海寇江老等獲賞嘉靖四十三年戢
叛兵績尤最明年復征海寇吳平搗其巢俘馘甚衆
授柘林守備隆慶元年檄剿劇賊曾一本會參將魏
宗潮都司王如澄忌茂才功撓之茂才嘆曰大丈夫
當以馬革褁尸吾何懼為師次雷州與賊遇港口鏖
戰八晝夜二將不救亡於陣事聞贈䘏有加世襲指
揮使其精靈不泯人往往遇之
王文燦會同人為諸生少負氣敢嘉靖時從征南山
叛黎所向有功竟没於陣士卒咸傷之
王廷輔寧波人雷州衛指揮僉事素有介操勇略過
人嘉靖間海上劇賊犯海康廷輔統軍督戰身先犯
敵矢盡力窮竟殁於戰當道嘉其義給田以葬崇禎
間陞祀於忠義祠給田祭之
高卓海南衛指揮同知沉勇有謀得士卒心嘗統水
陸諸師征討多克捷前後俘馘寇盜無算一方賴以
保全後戰於神尖卓以二舟驅賊三十餘舟殺賊百
數十人斬其首領王驄賊從後放礟中卓裹傷疾戰
復殺賊百餘人賊乃敗去是夕卓卒兵巡副使史朝
宜惜之賻以金且為詩輓焉議立忠勇祠於北門官
市遇賊陷海口而輟
潘恩合肥人雷州左所百戶隆慶四年海寇猖獗恩
率軍防汛遇賊於沙頭洋奮勇赴戰中鎗而亡當道
憫之給其葬事
黃隆廬州人雷州左所副千戶隆慶五年掌錦囊所
印值倭寇犯城鋒銳莫禦衆皆散潰隆獨挺身力戰
遇害事聞陞其子繼勲一級
張韜電白人為指揮僉事隆慶五年倭侵電白將破
韜分守東門守者皆遁獨韜披胃拒之倭左右夾攻
韜呼援不至嘆曰鼠輩偷生失地韜敢不死乃揮戈
斬寇竟遇害巡撫奏聞於朝
孫瑚益都人世襲海康所正千戶萬歷十八年掌所
印時賊李茂餘黨殺掠海洋瑚率兵駕船往禦自夘
至申斬賊四十餘顆舟退忽颶風起陷陣而殞院道
嘉其義奬而恤之
李嘉諭上杭人廉州學正萬歷三十五年十二月賊
陷城執之嘉諭罵詈不屈而死
祝國泰餘姚人武進士管潿洲中軍萬歷三十六年
正月海寇掠欽州至龍門國泰領兵衝之殺賊百計
賊日益衆來圍或以衆寡為言國泰厲聲曰龍門乃
欽之咽喉萬一有失不重誤欽人乎寧死無退與孔
榕併力迎敵奮戰會潮淺船膠遂遇害剖腹焚屍聞
者傷焉潿洲遊擊張某立廟祀之
孔榕廉州所百戶萬歷三十六年管龍門總哨與祝
國泰協戰禦海寇死立廟祀之
朱子連合浦人廉營哨官海寇乘龍門之勝進薄州
城子連率兵戰於朱家巷口手刃數賊伏發被害
洪雲蒸字紫雲攸縣人萬歷庚戌進士守廣州遷惠
州守道監討鍾凌秀山寇叙勲上官留鎮粤會香寇
煽焰薄海豐城人心洶洶雲蒸挺身諭之留累月閩
師至賊挾雲蒸出雲蒸厲聲呼曰急擊之勿以我故
遂遇害七日尸逆潮而上獲殮士民痛之郡邑立祠
祀名宦
冒紹宗平遠人慷慨有大節辟掾吏邑寇横行令檄
紹宗往撫降之尋討賊於下壩殱厥魁令上其功授
石正營把總所屬梅子畬鐵山嶂盜藪也紹宗剿之
生擒其豪四并斬九連山賊謝九功餘黨悉平三省
會薦以功擢守備崇禎二年流賊肆掠長樂蔓延大
埔連山氛愈熾紹宗奮身捍禦俘獲無算民賴以安
明年寇復猖紹宗誤為所誘單騎陷陣中馬墜步戰
以死當事哀之為立祠置祭田恤其家
何兆寧字仲軾香山庠生深沉有大略崇禎七年居
京師從禁旅討賊河内有功授守備兩廣用兵兆寧
復從剿盤古十八峒九連山八排諸猺累功擢參將
轄肇標水師善用奇詗賊落膽尋破粤西兵晉副總
兵官於是專師西徇所向馘獲無算未幾移兵德慶
與交阯大戰於楊柳沙中流矢落水死兆寧起諸生
勇略為諸將冠雖歴行陣讀書不輟寶一硯嘗曰此
吾殉葬物也死時猶衷甲間
韓元亨平遠諸生性忠義好急人之難傾囊賑饑邑
多待以舉火居鄉為桑梓保障崇禎間劇盜鍾凌秀
陳萬煽亂元亨畫策以守盜畏而嗛之嘗驅衆至上
杭為盜所環元亨殺數人以失援被害贑撫盧恪聞
而義之旌其祠曰文雄武英
張開祚不傳籍貫累功至遊擊崇禎十一年楚寇劉
新宇等攻韶城總督張鏡心遣開祚援之與賊大戰
於蕭村斬首數百級復輕騎窮追為賊所害鏡心自
為文以祭
王孫蘭無錫人進士崇禎十四年任南韶道副使十
六年闖賊披猖楚衡郴相繼淪陷庾關將士望風遁
連州失守韶城婦女四出避寇官不能禁孫蘭焚香
告天誓以身殉子夜寇帶自經於寢室賊聞之竟不
入城而去
王世臣瓊山人世襲衛所指揮職死於官
廣東通志卷四十一
