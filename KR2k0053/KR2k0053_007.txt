欽定四庫全書
廣東通志卷七
編年志(二)
國朝紀
世祖章皇帝順治元年甲申夏四月
本朝定鼎京師
順治二年乙酉夏五月
命將定江南
廣東僻在南徼不及率先歸附至順治三年始
稟正朔固地為之限也
順治三年丙戌冬十二月總督佟養甲提督李成
棟定潮州惠州廣州三郡
兩將既定福建遂奉
命進取廣東養甲先遣閩士黃夢麒授知府銜至潮宣
諭威德士民趨附師出惠來斬劇盜林學賢惠
州望風歡迎遂入廣州輕徭薄賦與民休息
提督李成棟定肇慶
順治四年丁亥春正月定南雄韶州二郡
總兵官李養臣董方策張友德等平定南韶招
徠百姓合城士庶相慶
二月定高州雷州廉州瓊州四郡
總兵官方國泰等入高州副總兵官汪宗弘等
入雷州總兵官馬漢等入廉州總兵官閻可義
等入瓊州各郡郊迎安堵
盜黃海如陷雷州據之
初降盜黃海如隨大兵下雷州遂同副將江
宗弘鎮之海如復叛潛通降將蔡奎攻雷州陷
焉自稱宫保宗弘出走
賑給難民
夏五月築廣州海珠寺為砲臺
六月高州復陷
山賊施上義等攻破高州西寇李明忠襲之(至順)
(治七年總兵官徐某平之)
海寇蘇成蘇利等攻惠州敗之
命減荒田租賦除雜餉
順治五年戊子春閏三月李成棟以廣東叛總督
佟養甲死之
成棟自負平粤功驕恣養甲稍為裁抑恒怏怏
至是江西提督金聲桓叛成棟遥應之詭言部
兵索餉不得將譁閏三月十七日黎明誘養甲
出城撫輯養甲至衆兵呼譟擁之而去傳檄各
屬粤人聞養甲死失聲哭之至次年春二月成
棟溺水死
順治六年己丑春二月總兵官閻可義敗黃海如
于雷州平岡坡
海如竄遁入海颶風起舟覆死焉
夏六月惠州巨盜羅英敗死
羅英普寧十三寨老鴉地賊也自明季屢寇普
揭順治四年秋七月圍惠來縣五年夏六月陷
靖海所六年春二月破荆隴寨流刦甚慘至是
再圍惠來邑人高廷煥高亮福等設伏北山禄
昌等處得英臠之以八百人殱賊數萬聞者快
焉
順治七年庚寅春二月平南王尚可喜靖南王耿
繼茂復南雄韶州圍廣州冬十二月平之諸郡以
次歸正
裁布政司都事
順治八年辛夘廣東始行鄉試取士
剿東莞縣橋頭北柵諸鄉
初東莞縣張安國據大嶺山陳文據橋頭及兩
藩平廣州安國歸附文不聽剿其鄉
設海豐縣遊擊
順治九年壬辰春二月設瓊州總兵官
順治十年癸巳秋閏八月靖南王耿繼茂會將軍
哈哈木五及總兵官吳六竒劉伯禄等帥師平潮
州諸寇
先是九軍賊劉公顯神總賊李班三等分踞潮
陽揭陽等縣隨剿隨熾勾閩寇鄭鴻逵鄭成功
陳豹等艨艟數百蹂躪不息叛鎮郝尚久僭稱
新泰侯據城攻邑海寇蘇利乘機騷擾沿海諸
郡震動至是大發兵討之寇始退次年秋八月
閩寇陳豹等復擁賊七八萬船千餘艘突入揭
陽城九月平藩遣左翼鎮許爾顯靖藩遣右翼
鎮徐成功并督標哈喇翼聶隠舉總兵劉伯禄
吳六竒等分剿(至十三年春大敗之寇始遁諸盜亦漸撲滅因填塞揭陽釣鼇)
(橋)
添設饒平總兵官
設開平縣治
順治十一年甲午春三月西寇李定國破雷州廉
州入高州進圍新會縣我師擊走之
李定國由粤西柳州入高州道經雷廉縱兵屠
戮平藩標下副將陳武參將李之珍高州守將
張月督兵至石城青頭營與戰失利之珍趨電
白月還高州欲挽武共降武不從乃私先納欵
武未之知也及定國至高州月遂賣武以降定
國入高州改舊府署僭營王殿重徵叠派每米
一石納屝履及鉛鐵等物民甚苦之遣兵圍新
會兩次不下冬十月定國親至督戰號兵二十
萬重圍密布砲聲不絶知縣黃之正募死士何
廷賓潛行水中蠟書請援大軍未即至定國晝
夜急攻為地道攻城發如震雷西山城陷奮拒
却之士民争輦甎石完城十一月攻愈急大礟
擊城壊十餘丈卒不得入乃伐木填濠令木與
城齊履之而登城中以膏沃薪縱火焚之惟葵
樹不壊定國遂多伐葵樹城中乃鑿塹出民彼
從外投此從内運定國頓兵堅城二月計無所
出會諜者言城中糧盡定國遂罷攻築長圍為
持久計于是圍城之中絶食始食鼠雀繼食浮
萍草履繼略人而食之縣官大慟守陴者皆哭
是月十八日將軍朱馬喇統領滿漢兵協同平
靖兩藩戰于河頭用火箭破其象陣定國大敗
遯去結筏而渡奔回廣西
順治十二年乙未春正月發粟賑難民
改設肇慶城守副將(舊設總兵至是改副將)
設高雷廉總兵官(舊設副將至是設總兵至康熙元年廉州另設總兵止轄高雷)
(二府十年總兵移赴順德廉州仍歸高雷鎮十三年復設二十三年復裁仍歸高雷鎮)
嚴洋禁
無號票文引及私製二桅以上大船往外洋貿
易者俱寘重典
裁操捕都司僉書
裁衛所
裁廉州衛封門所富霖所
順治十三年丙申春正月高州總兵官栗養志剿
高雷廉三郡山賊斬其渠魁彭兆龍曹玉陳選等
三郡平
改肇慶副將為總兵官
夏均夫役
各鄉村率以百家定長夫一名
順治十四年丁酉秋九月頒賦役全書
御製序文恭載典謨志
冬十月授碣石降盜蘇利為水師總兵官
先是蘇利投誠未有實授至是予以敕印
順治十五年戊戌夏總兵官張偉征海寇鄧耀敗
之
大有年
順治十六年己亥夏四月寬孤丁里役
順治十七年庚子春正月
詔蠲順治十二年至十五年逋賦
定鄉試解額四十三人
申嚴洋禁
禁海濱雙桅沙船不許民間私造違者視通賊律
靖南王耿繼茂移鎮福建
改陽江高明遊擊為春江遊擊(至康熙三年改設參將八年改設副)
(將)
秋九月海北道方國棟總兵官張偉擒龍門海賊
鄧耀誅之
裁併各所
裁南鄉所函口所甲子所併海豐所海朗所併
雙魚所錦囊所併海安所樂民所併海安所儋
州所併厓州所南山所併萬州所昌化所併清
瀾所
順治十八年辛丑冬裁巡撫標下弁兵(至康熙十三年復設)
裁南雄府同知及各道標下守備
潮陽縣鐵山生瑞蘭
禁沿海官兵不許出界貿易
聖祖仁皇帝康熙元年壬寅夏
詔蠲順治十八年以前逋賦
詔遷沿海居民賑之
閩寇鄭錦猖獗因
命内大人科爾坤介山巡視濱海居民令徙内地五十
里賑貧民之不能遷者
秋八月提督軍門移鎮惠州以協鎮府為軍門府
裁肇慶總兵官仍設副將
設廉州總兵官(詳順治十二年設高雷廉總兵註)
康熙二年癸夘春正月平南王尚可喜剿海寇楊
二楊三敗之
改廣海寨參將為副將(至四年仍設參將八年改設遊擊)
夏五月
命内大人華某巡海界再遷民秋八月復
命内大人伊某吕某巡界以紓海患
裁巡按御史及分巡道歸併分守道
命廣東西各分總督
冬十月番禺賊周玉李榮反平南王尚可喜平之
二賊皆番禺蛋民以捕魚為業所轄繒船數百
其上可以設樓櫓列兵械三帆八棹衝濤若飛
平藩以其能習水戰委以遊擊之任遷海之役
遂叛突入州前遊擊張可久死之破順德縣平
藩亟發舟師剿捕誅周玉餘黨解散
命屯米全徵本色
順治初罷前明衛所世襲撤軍伍尺籍設管屯
官徵收屯糧本折色相半至是全徵本色
裁海豐遊擊改設副將
裁羅定兵備道
康熙三年甲辰春三月
命内大人特某再巡界
裁教職
各府州及大縣裁訓導小縣裁教諭
以論策取士(至康熙八年復用八股)
秋八月碣石蘇利抗遷鎮海大將軍王國光斬之
裁廉州雷州瓊州三府通判
裁海豐副將改設總兵官
裁碣石鎮總兵官
改隨征總兵官為左路水師總兵廣州水師總兵
官為右路水師總兵
改虎頭門遊擊為副將(舊設參將順治十四年設遊擊至是改副將)
改香山參將為副將
康熙四年乙巳春三月
大赦(自本年三月初五日昧爽以前)
巡海使者至廣東設沿海墩臺
沿海民既遷設五里一墩十里一臺東起南澳
西迄防城地方三千餘里各大人分巡其界
設順德駐防官兵
設水師提督一員遊擊五員水陸甲兵凡五千
分五營防守順德懲周玉李榮之變也(至康熙十年裁)
命廣東總督仍兼廣西
康熙五年丙午裁新安縣歸併東莞裁澄海縣歸
併海陽
夏五月除各州縣日供雜派值月夫役
裁廣東布政使一員參議一員
舊左右布政使各一員參議各一員是年裁一
員併廣豐倉副大使
裁海豐總兵官復設副將
裁韶州府同知及海豐饒平二縣縣丞
裁市舶提舉吏目
康熙六年丁未秋
頒廣東六禁
先是廣東總督盧崇峻疏陳粤六大害一曰夫
役二曰派船三曰採買四曰私抽五曰攀害六
曰擅殺下巡撫王來任覆奏至是
頒禁粤民稱便
詔蠲逋欠
大赦(自本年七月初七日昧爽以前)
定沿海官員失察奸民出海之罪
裁分守道及理刑廳
裁長樂興寧七都驛程鄉欖潭驛驛丞和平縣浰
頭司巡檢
康熙七年戊申秋七月遣官巡視邊民海界議展
復之
巡撫王來任遺疏請展復遷民海界及御史楊
雍建條奏
詔可之遣都統特某副都統魯某戸部侍郎雷某等會
同平藩尚可喜總督周有德巡勘議徹排柵改
設各汛墩臺
裁順德水師提督(次年添設參將)
康熙八年己酉春二月
詔復遷海居民舊業
以海豐副將移駐惠州(惠州舊設副將康熙三年裁至是調)
復設碣石鎮總兵官
裁海門副將改設守備
詔蠲康熙元二三年逋賦
裁饒平總兵官改設遊擊
復設新安澄海二縣
裁左右兩路水師總兵官
設黃岡協副將
改春江遊擊為副將
冬十二月
大赦(自本年十一月二十五日昧爽以前)
康熙九年庚戌春正月朔高州府信宜縣學宫五
色祥光燭天
夏五月
大赦(自本年五月初六日昧爽以前)
添設廣州城守副將駐劄廣州(舊設都司至是以羅定副將移駐)
復設分守道
惠州提督仍移駐省城
裁屯田都司僉書
大有年
康熙十年辛亥冬十月
詔蠲康熙四五六年逋賦
以廉州總兵官移駐順德順德參將移駐廉州裁
廉州鎮高雷鎮仍轄廉州
大有年
申嚴洋禁
廣東福建二省嚴禁出海其餘地方止令木筏
捕魚不許小艇出海
徐聞縣産神芝
康熙十一年壬子夏
詔選各學優等生員一人入監讀書
康熙十二年癸丑春二月修沿海各汛墩臺及歸
善合浦縣等城
秋八月平南王尚可喜疏請歸耕許之
冬十月
命戸部尚書梁清標召平南王尚可喜北歸
次年春正月因西逆吳三桂反仍留鎮廣東
大有年
康熙十三年甲寅春正月滇黔警報至
平南王尚可喜奏廢其世子之信
之信殘暴淫酗粤人甚不能堪平藩奏廢之而
怨望益深
復設廉州總兵官以瓊州總兵官佟國卿移駐廉
州防守(以吳逆之變)
三月韶州副總兵官張星耀叛副都統蟒吉圖擊
走之
星耀以城降滇逆吳三桂偽授將軍縱兵大掠
征稅倍輸産十金以上皆破會副都統蟒吉圖
自肇慶突圍北走以羸師五百破之星耀走江
西
潮州總兵官劉進忠叛
進忠號劉猴子正月聞滇逆吳三桂叛二月聞
閩逆耿精忠又叛遂蓄異志遣其黨楊希震潛
抵福州納欵獻潮十一邑偽授寧粤將軍徧召
所轄十三營及招山寇萬餘人會于韓江續順
公沈瑞素與進忠有隙一軍皆震相持月餘居
民奔竄進忠復遣希震入閩請援遂引偽將劉
炎兵至瑞惶懼進忠索于國璉李成功張善繼
白虎何亮等殺之皆謀誅進忠者(語在忠義傳中)遂逐
瑞全旗出城
秋七月將軍尚之孝都督聶包提督嚴自明(缺)
王國棟帥師討劉進忠
是時臺逆鄭經航海入閩陷漳泉二郡閩粤路
梗進忠再乞師于鄭鄭遣偽將吳某陳某及金
統來援
改韶州副將為總兵官
復設羅定副將(舊設副將康熙九年移駐廣州至是復設)
新會賊李山官七焚刦村堡巡撫劉秉權平之
九月巡撫劉秉權帥師討劉進忠敗之斬賊將金
統十月秉權卒于軍
秉權既卒之孝見賊勢未衰拔營走普寧沈瑞
亦退保饒平進忠圍之城中食絶遂入執瑞送
于鄭經
康熙十四年乙夘夏五月高州總兵官祖澤清叛
初劉進忠之叛平藩徵高鎮祖澤清協剿澤清
心憚進忠遂據高州叛
拜副都統蟒吉圖為鎮南大將軍委以平粤
設瓊州水師副將(前有副將駐海安曰瓊州水師非專員也亦即裁至是設)
滇逆遣偽將馬雄入寇高州肇慶
冬十二月
大赦(自本年十二月十四日昧爽以前)
康熙十五年丙辰春正月
大赦(自本年正月十二日昧爽以前)
二月尚之信叛附吳三桂
吳逆令偽將馬雄等攻新會以入廣州平藩遣
標員趙天元謝厥扶等以舟師禦之天元厥扶
隂自納欵之信以被廢不得志遂矯父命與賊
連和自稱招討大將軍移檄郡縣馬雄駐兵肇
慶遣部將分屯衝要天元標員黃有功大掠番
禺厥扶使其子昌殺之天元訴于馬雄與厥扶
治兵相攻之信助厥扶餉由是雄與之信有隙
不敢遽入廣州時嶺西為馬雄所躪嶺東為劉
進忠所訌韶州為張星耀所掠廣府尚逆負嵎
恃我
國家深仁厚澤融結周徧寇氛四熾人心不為動搖
旋即恢復也
裁布政使司左右參政
改南雄副將為援剿雄安總兵官
劉進忠陷惠州
進忠躡尚之孝于惠惠堅拒不下而之孝兄之
信叛附吳逆惠遂失守將軍提督固山俱回廣
州進忠遣其黨劉國軒羅緯守城身回潮州入
閩謁鄭經經不禮焉遂逃歸
冬尚可喜卒
康熙十六年丁巳春三月劉進忠歸正
進忠聞大兵已復閩遂請降于康親王授以
征逆將軍惠潮返正
尚之信歸正
之信聞大兵已復閩因歸誠
朝廷念其舊功仍襲平南王職
夏祖澤清歸正
澤清殺賊謝厥扶贖罪效順許之
定官民隱匿墾田之罪察出者議叙舉首得實即
以隠匿之田予之
秋七月滇逆遣偽將胡國柱馬寳等寇韶州鎮南
大將軍蟒吉圖都統穆成格帥師擊走之
三桂之遣偽將入寇也以張星耀為鄉導兵數
萬糗糧攻具甚備志在必破將軍蟒吉圖自省
馳至韶人心始安吉圖視北城衝要厚築土牆
遣一軍駐白土村以衛廣州饟道又飛檄江寧
將軍額楚赴援部署略定賊晝夜急攻推雲梯
數十幔以牛革每梯容百人幸韶城覆瓦賊跳
不得入或毁瓦輒以長矛刺之軍糧復從廣州
運至吉圖夜縋民出城浚濠通江為固衆志益
堅賊計窮踞筆峰山俯瞰城中發礟碎城火丸
雨下屋瓦皆震女牆墮壊守陴者無容足處而
新築土牆頗堅兵皆退保成格又命聯竹急護
之計自七月至九月攻之不克賊慮援兵四集
乘夜渡江東襲蓮花嶺以遏援兵會將軍額楚
將萬人北來與賊遇大戰吉圖將兵自城内出
夾擊之總督標兵亦至横衝其鋒遂大破賊山
為之赤賊潰還大營渡江争舟墮水死者數千
江水不流曲江之魚數月不可食十月賊盡遁
復設羅定分守道
八月都統連登雲固山馬九玉駐防惠州(次年登雲還省)
(九玉往廣西)
康熙十七年戊午春祖澤清復叛
澤清内遷鑾儀衛疑懼復據高州張黃山叛
夏水免被災錢糧三分之一
秋八月總兵佟國璽擒叛賊祖澤清送京師伏
誅
裁援勦雄安總兵官仍設南雄副將
提督復移鎮惠州
冬十月尚之信參領劉國華等率師防惠州(次年回省)
十二月
賜尚之信奮武大將軍印進征廣西
復教職
府州大縣復設訓導小縣復設教諭
增廣東鄉試額七名
大赦(自本年十二月十六日昧爽以前)
康熙十八年己未夏六月頒
聖諭十六條至粤
每月朔望有司集紳士兵民端肅宣講條目恭
載典謨志
添設潮州水師總兵官(潮州舊設總兵官至是添設水師總兵)
裁瓊州府通判
裁澄海縣小江場鹽課大使
裁韶州總兵官仍設副將
冬十二月
大赦(自本年十二月十八日昧爽以前)
康熙十九年庚申刑部侍郎宜昌阿奉
詔詰責尚之信之信自殺
之信進征廣西軍行不戢聞
命繳印寳回廣州聽鞫未幾其弟之瑛等誘殺都統王
國棟等事聞之瑛等一百二十人皆伏誅之信
自裁尋遷其家口於海州
叛鎮劉進忠至京師伏誅
裁中鎮總兵官
春三月海寇葉紅旗焚刦廉州知府佟國勷斬之
剿海寇謝昌
冬十月剿潮陽達濠賊邱輝遁之臺灣
康熙二十年辛酉春正月遣官巡海
改提督中營遊擊為中營參將
十二月增廣東鄉試額七名
大赦(自本年十二月二十日昧爽以前)
撤藩府設駐鎮將軍都統等官
康熙二十一年壬戌秋除尚之信苛政
凡佔奪鹽埠勒索渡稅私抽貨物重歛漁課諸
大累悉行酌免萬民額慶
康熙二十二年癸亥春二月
命文武各官入内城設立官署
自歸德至大北門東建巡撫司道府廳縣署西
建駐鎮將軍都統署士民旗兵東西安堵
秋七月改設分守巡道
裁嶺南守道歸南韶巡道改為廣南韶道裁嶺
東守道歸嶺東巡道改為惠潮道裁嶺西守道
分守羅定道歸嶺西巡道改為肇高廉羅道裁
分巡雷廉道歸分巡瓊州道改為雷瓊道
召民墾荒
總督吳興祚上言海氛既靖荒土宜墾從之
九月布政司郎廷樞浚南城河
以左翼鎮官兵駐廣州府右翼鎮官兵駐韶州府
康熙二十三年甲子春正月設龍門協副總兵官
裁廉州鎮改設遊擊仍歸高雷鎮統轄
二月展開海禁
以海氛永靖開復原額漁課并許各海口貿易
裁潮州水師總兵官
秋九月
大赦(自本年九月二十四日昧爽以前)
御書萬世師表匾額頒懸學宫
重建貢院
先是郡城屢經兵燹貢院頽廢歷科取士暫設
棘于光孝寺再遷藩署舊址三遷舊總兵府至
是巡撫李士正建於舊城東南隅
康熙二十四年乙丑夏開設花縣
花山紗帽嶺地連南海番禺三水清遠從化五
縣屢為盜藪二十一年巡撫李士正疏請設縣
至二十三年戸科給事中王又旦典試粤東回
京疏陳遂建設焉
設海關監督
設南澳總兵官
南澳分福廣兩營明萬歷三年建立城池設副
總兵官明季海寇倡亂據為巢穴遂廢其地至
是福建臺灣蕩平乃移厦門總兵官駐劄南澳
左營屬福建右營屬廣東
鑄制錢
總督吳興祚疏請開局鼓鑄錢法流通商民便
之詳錢法志
裁各營遊擊守備千總等有差(併汰冗兵)
裁海豐等營遊擊長寧等營守備及各千總等
康熙二十五年丙寅夏巡撫李士正修復鎮海樓
設廣東理事同知以惠州府同知改為之
康熙二十六年丁夘夏五月
詔免新加雜稅
大赦(自本年五月初三日昧爽以前)
命嗣後歲貢免赴京
廷試
康熙二十七年戊辰冬十月
大赦(自本年十月二十三日昧爽以前)
詔養老
七十以上許一丁侍養免其雜役八十以上者
給絹一疋綿一觔米一石肉十斤九十以上者
倍之百歲者給建坊銀兩
康熙二十八年己巳夏增築南澳城垣
免高州瓊州二府屬縣逋賦
瓊屬之澄邁臨高等邑自康熙十九年起至二
十七年止積欠正供至七萬一千九百兩有竒
高屬之吳川自康熙十八年起至二十八年止
積欠無徵銀至四萬二千四百七十兩有竒無
徵米至四千一百三十八石有竒皆係丁逃地
荒巡撫朱弘祚題請豁免部議未允
特旨蠲免
康熙二十九年庚午春正月裁衛所
廣東四十九衛所部檄歸併就近州縣巡撫朱
弘祚疏請裁雷州香山海康一衛二所歸併香
山海康徐聞遂溪等縣從之
詔直省各官舉行積榖置常平倉
詔府州縣學設樂器
詔直省遇蠲錢糧業戸免七分佃戸免三分
大有年
康熙三十一年壬申夏設巡鹽御史
大有年
康熙三十二年癸酉設兩廣運鹽使司裁提舉司
改為運同并設運副
運同駐劄潮州又裁提舉司改廣惠分司裁鹽
課吏目改知事裁提舉司批騐所改鹽運批騐
所
裁羅定州州同
康熙三十三年甲戌夏四月改督糧驛鹽二道
改督糧道為糧驛道驛鹽道為鹽運使
夏水免錢糧被災三分之一
康熙三十四年乙亥冬十二月蠲逋欠
大赦(自本年十二月十七日昧爽以前)
康熙三十五年丙子增廣東鄉試額十四名
康熙三十六年丁丑夏
頒到
御製平定沙漠碑立石學宫碑文恭載典謨志
詔以本年歲貢為恩貢
秋七月
大赦(自本年七月十九日昧爽以前)
康熙三十八年己夘秋征連陽八排猺平之
增廣東鄉試額七名
康熙三十九年庚辰夏裁冗員
裁布政司理問按察司知事及各府經歷香山
縣丞潮陽縣丞廣州府稅課司澄海鮀浦河泊
所各大使河源義合水馬驛龍川雷鄉驛海陽
鳳城驛程鄉程江驛惠來大陂驛肇慶府崧臺
驛博羅莫村水驛各驛丞澄海闢望司巡檢
頒到
御製
至聖及四配贊於學宫贊詞恭載典謨志
康熙四十年辛巳夏五月水免被災錢糧三分之
一
康熙四十一年壬午秋七月連州八排猺歸順設
理猺同知一員三江口建城設副總兵官一員
連陽猺排俱在深山邃谷之中周圍四百餘里
路逕險仄倡亂好殺
聖祖仁皇帝命都統松柱會調湖廣廣西廣東三省官兵
勦之斬其渠魁李貴沈立五沈大頭等餘各具
牛酒歸誠輸糧因設理猺同知不時入排巡察
又于猺排適中地方之三江口建立寨城設一
副將以資彈壓
以廣州海防督捕同知改理猺同知以韶州副總
兵官改三江副總兵
理猺同知仍管連州陽山連山一州二縣其番
禺等七縣歸廣州府理事同知管理南海等七
縣歸廣州府通判管理其裁去韶協即以所存
官兵改歸新協
頒訓飭士子文於學宫
御製文恭載典謨志
康熙四十二年癸未春三月給老人粟帛有差
大赦(自本年三月十八日昧爽以前)
恩給武職自提督以下各許親丁食糧(今例復定于雍正八年夏四月)
裁順德縣總兵官改調沿海營制
總督郭世隆疏請大鵬平海二營海道綿長奸
艘出没宜設立船兵順德離省甚近省會業有
旗鎮重兵則順德總兵可裁以中營改為順德
城守左右兩營原管船兵改設平海大鵬兩營
各歸提督管轄又以海門一所衝要改為海門
營移達濠營之遊守千把守之達濠營亦係要
汛即移海門所守備守之甲子所乃險要海口
移本鎮左營駐劄與碣石聯絡防範吳川營隔
海一百餘里硇州一島最衝移白鴿寨守備及
龍門協之乾體營千把駐劄硇州改為硇州營
其乾體營歸併廉州營白鴿寨仍以千總領營
至南澳之澄海協應增船兵與南澳對峙巡防
從之
康熙四十三年甲申春二月展瓊州府一切限期
凡官員蒞任歸旗及胥役齎檄送囚諸務俱照
隔省例展限兩月
夏水免被災錢糧三分之一并賑給之
康熙四十四年乙酉裁鹽運使司運副
鄉會試廣額
廣東鄉試廣七名會試亦照中省例計算加取
康熙四十五年丙戌夏改提學道為學院
招殷實土商運鹽
停里役
康熙四十六年丁亥夏
詔免四十三年以前逋賦
裁鹽運使司運同分司知事批騐所大使
裁博羅縣丞河(缺)寳江水驛丞
禁閩省海洋雙桅漁船不得至粤(恐混雜無稽)
康熙四十七年戊子夏五月
申禁民會及方術巫人淫詞小說
秋九月建
萬夀亭(在南海縣)
康熙四十八年己丑夏給老人粟帛有差
命總兵官巡查海洋
廣東及江南浙江福建每年遣總兵官一員自
二月朔日出洋務於所屬本汛洋面徧巡至九
月終撤回奸人出入海口失事者陸營守口官
亦議罪
禁牙行累民
冬十月許武職千總以下及兵民人等願應試效
用者聽之
命直省綠旗各營兵丁有通曉文義願應試者准同武
生一體鄉試于原額内取中各營千總把總及
年滿千總門衛所等千總有通曉文義願應試
者准同武舉一體會試亦于原額内取中至福
建廣東省武進士舉人生監或兵民有熟諳水
性願隨官出洋效力者督撫上其名俟立功題
敘
康熙四十九年庚寅秋大有年
康熙五十年辛夘夏增廣東鄉試額十一名五經
酌增一名
詔免全省地丁錢糧并四十八年以前逋賦
冬十一月
令直省督撫提鎮修理城垣
禁增建寺廟
康熙五十一年壬辰夏
詔以宋儒朱熹升祔十哲之次
康熙五十二年癸巳春正月恭建
萬夀宫(在番禺縣)
特開
萬夀鄉會恩科
定於二月鄉試八月會試來歲甲午仍行正科
武鄉會亦一體恩加
大赦(自本年三月十八日昧爽以前)
恩賞老人
詔免廣東全省地丁錢糧并各年舊欠
造盛世滋生戸口冊自五十年編審丁數定為常
額續生人丁永不加賦
禁漁船出海帶軍器
秋八月左都御史趙申喬吏部右侍郎傅某奉
旨恤民賞兵
聖祖仁皇帝以廣東米價騰貴一石至銀二兩
命發廣東常平倉榖不足則以所貯米二萬五千餘石
平糶兼緩徵
特遣大臣宣布德意并賞綠旗兵丁每名給銀一兩廣
東額設馬步守兵共七萬七百六十名内除隨
丁字識塘兵等不應領賞者四千三百九十名
實賞兵六萬六千三百六十七名共領銀六萬
六千三百六十七兩
捐榖備賑
康熙五十三年甲午春令文武鄉會願互試者聽
不中式仍歸原冊不許再試
夏水緩徵逋賦
嚴禁坊肆賣淫詞小說(御史張蓮條奏)
秋九月遣理藩院郎中朝爾代等至粤繪輿圖
虎門協都司移駐市橋石碁
康熙五十四年乙未夏屯米酌改折價
廣東巡撫楊琳以各屬屯糧内有離省險遠不
便輓輸奏請改徵折價三千四百餘石從之
詔以宋臣范仲淹從祀位在司馬光下
康熙五十五年丙申春三月准衛所屯丁入學
廣東巡撫楊琳上言廣州前右南海清遠肇慶
惠州碣石潮州八衛及南雄龍川二所文武童
生請各取二名入學其餘三十六衛所文武童
生請各取一名入學每遇歲科兩試令衛所造
報各童生名姓送附近州縣考錄送府知府考
錄送學臣學臣按額遴取分各府學肄業從之
廣東丁銀配入地畝徵收
康熙五十六年丁酉夏
申嚴洋禁
商船不許私往南洋貿易有偷往潛留外國之
人督撫大吏行知外國令解回正法後再奉
旨五十六年以前出洋之人准其載回原籍
裁巡鹽御史歸總督管理
冬十二月
大赦(自本年十二月十七日昧爽以前)
康熙五十七年戊戌夏四月築雷州府東洋堤岸
雷郡東有洋田萬頃為海康遂溪二縣民田交
錯之境計堤岸一十七處水閘一十三處俱逼
臨大海鹹潮沖射漸多圯傾福建巡撫陳璸雷
人也因疏請修築遂下其議于粤粤議允協易
土塘以木石堤乃鞏固
設立沿海砲臺
總督楊琳入
覲
聖祖仁皇帝指授方略悉于沿海口岸泊船之處據高臨
險相地設立砲臺通省合計增設新砲臺四十
二座修築改造砲臺七十一座增築城垣三座
增設汛地十處共新舊砲臺城垣汛地一百二
十六處盖造及修整營房共一千三百八十間
調守官兵共三千九百九十一人大砲八百七
位
冬十月福建巡撫左副都御史陳璸卒
贈禮部尚書諡清端廕一子入監讀書
總督楊琳上防海六議從之
一曰巡海分路自南澳而西平海營而東分為
東路以碣石總兵澄海水師副將為統巡標員
及海門達濠平海營員為分巡自大鵬營而西
廣海寨而東分為中路以虎門香山二協水師
副將為統巡標員及大鵬廣海二營員為分巡
自春江協而西龍門協而東以春江龍門二協
水師副將為統巡標員及電白海安碙州營員
為分巡每年更番二次二月至五月為一次六
月至九月為一次其南澳瓊州專巡本路一曰
戰船宜均澄海春江碣石船隻各議增議減議
改一曰哨船宜加左翼鎮增内河船二十四隻
新安營增内河船二隻一曰要汛增兵海門達
濠二營兵丁未敷請以督撫等標及新會營内
裁兵一百一十八名把總三員益之又以達濠
營額馬十七匹撥入海門營應用一曰要地設
官饒平縣屬之黃岡形勢險遠請以潮州府海
防同知移駐黃岡海陽縣屬之菴埠商民稠密
請以海陽縣縣丞移駐菴埠一曰遠協屬鎮瓊
州水師副將附近歸瓊州總兵官統轄龍門水
師副將就近歸高州總兵官統轄從之
康熙五十九年庚子春令直省武職許入
文廟與文職一例行禮(不論官職尊卑)
禁出海商船私帶軍器
定有司不報忠孝節義之罪
康熙六十年辛丑夏閏六月許廣東鹽商子弟入
學肄業及鄉試中式額數
鹽商子弟應試照淮浙河東例遇歲科二試額
取童生二十名分撥府學南海番禺二縣學肄
業次年議定商籍鄉試照長蘆另編鹵字號數
至百名酌量取中一名
康熙六十一年壬寅夏六月
命八旗丁憂官員照例速行進京違限者地方官員視
徇庇例
今上皇帝雍正元年癸夘春
特開恩科廣額
本年四月舉行鄉試九月舉行會試十月舉行
殿試其癸夘甲辰正科改期雍正二年廣東廣額二十
名
夏五月
申命舉孝廉方正
上登極詔内每府州縣各舉孝廉方正暫賜六品冠帶
榮身以備
詔用後未有疏聞至是重頒
諭旨廣東因各有舉報
禁天下喪葬婚嫁違禮
恩賞老人
八十以上老人素為鄉里敬重者給與八品頂
帶榮身山野小民仍照例給賞九十以上者州
縣不時存問其或孤寡及子孫貧不能贍者督
撫以至州縣支帑恤養老婦亦有給賞
六月
命各省海船照廣東式分省記號
上以江浙閩粤沿海等處盜賊頗多因出海民船無本
省記號難以稽察
命廣東船首雕刻大字編列號數以硃飾之桅上亦硃
飾青字福建船桅用綠色浙江用白色江南用
青色俱視廣東式
詔墾田
令各省可墾之田聽民相度地宜自墾自報地方官吏
不得有所勒索起科之例水田仍以六年旱田
遲以十年開墾多者官議敘由是粤民踴躍争
願墾荒
恩詔恭載典謨志
諭鄰近州縣無遏糴沿海數省嚴禁運米出洋
命學臣試武較射會同武職
命加
文廟祭品
加太牢一籩豆各一
命改啓聖祠為崇聖祠追王
至聖先師五代
禁關吏苛索并啓關稽遲
秋八月
命廣東西各分總督
禁迎神賽會婦女嬉遊
命加廣東鄉試額六名武鄉試額四名
署巡撫年希堯奏請廣東人文日盛應試士子
至一萬二千餘人舊額僅中六十八名今科恩
加二十名僅中八十八名請照福建鄉試額數
中八十五名部臣議照河南中省之例取中七
十四名于是文加六名武加四名
諭令鹽商崇尚節儉
上諭恭載典謨志
禁西洋人内地行天主教仍令毋致遷移失所
浙閩總督滿保疏稱西洋人潛住閩中行教請
送至廣東澳門安插或留京師造歷效用
詔從之仍令給限優恤至次年夏五月
上敕廣東巡撫議西洋人去留澳門利害盖
上柔恤遠人至意有加無已也
九月
命舉行鄉飲酒禮
冬十月
禁刻通書偽歷
十一月
禁現任官立生祠書院
詔詞恭載典謨志
十二月疏復雷州府特侣塘
海康遂溪東洋一帶田疇緣颶風衝激海潮淹
傷禾稼鹵氣深入難以耕種其西北有特侣塘
受十二坑之水廣四十八頃明時築東南堤閘
導水南流由土龍大河滙西湖諸水以溉南洋
田又開八大渠從渠入大肚河又開二十四小
渠以沃海康遂溪東南之田日久湮塞田中不
能資水刷鹹半成荒土至是疏之
命保題沿海州縣
刑部侍郎高其佩奏廣東福建浙江江南山東
省沿海州縣宜注定奏
聞遇有確知才識足以勝任之員督撫考察保題從之
命學臣錄科加五經文一篇
申學校考課法教職用正途出身
立社學
禁服色僭越
大有年
雍正二年甲辰春正月移左翼鎮駐順德縣
巡撫年希堯以順德形勢雖係内海即通外洋
居香山虎門二協之中為省城門戸順鎮既裁
而僅留遊擊不能左右遥制省城有旗鎮重兵
足以建威左翼鎮非必不可少疏請將順德原
轄地方歸於左翼鎮令總兵官移鎮順德遊擊
改為鎮標中營統轄順德水陸從之
令民壯習學弓箭鳥鎗
二月粤海太平關課歸巡撫管理
命建忠義孝弟祠節孝
男女各建二祠一為忠義孝弟之祠樹石碑一
座刊前後忠義孝弟之人姓名于其上巳故者
設位于祠中一為節孝之祠建大坊一座標前
後節孝婦女姓氏于其上巳故者設位于祠中
俱春秋致祭務令窮鄉苦寒皆得表彰其寡婦
守節十五載以上年踰四十故者一體旌表
頒到
聖諭廣訓
御製序文恭載典謨志
夏四月
命歲舉老農一人給以八品冠帶榮身
命勸農
詔詞恭載典謨志
命各省學臣舉報生員優劣
禁輸糧戸立儒宦名目
命武鄉試編好字號
詔行便民社倉
詔詞恭載典謨志
增建省城倉厫
僉事吳炯增建省倉四座
諭各省督撫勸建育嬰堂
廣省自康熙三十六年建有育嬰堂至是恭遵
恩諭凡乳媪嬰孩年終覈册各郡俱有建設
命刊布鬭毆殺人等律曉諭愚民
命廣東總督仍兼廣西
加廣東鄉試五經中額四名自丙午科始
初康熙四十一年各省鄉試另加五經額後因
剽竊弊叢至五十六年而罷至是
上洞鑒從前諸弊
諭學臣及祭酒司業先鎖試之實有通經之才仍聽以
五經應試預搆長幅試卷不得臨期更易
建普濟堂
秋七月以左翼鎮中營遊擊移駐增城兼轄從化
花縣
九月
令沿海居民敬神
上諭恭載典謨志
設運鹽使司經歷
定廣東沿海保題州縣
巡撫年希堯奏稱廣州府屬之東莞香山新安
順德新會新寧惠州府屬之歸善海豐潮州府
屬之潮陽揭陽饒平澄海惠來海陽肇慶府屬
之陽江高州府屬之電白吳川石城雷州府屬
之海康遂溪徐聞廉州府屬之合浦欽州瓊州
府屬之瓊山澄邁臨高會同樂會文昌儋州昌
化萬州陵水崖州感恩共三十五州縣雖有遠
近濱海不同三面一面臨海各異然皆海濱要
地例應遴選才識勝任之員保題從之(内順德新會新)
(寧三縣係新增入)
定從祀
復祀者六人林放蘧瑗秦冉顔何鄭康成范甯
增祀者二十人縣亶牧皮樂正子公都子萬章
公孫丑諸葛亮尹焞魏了翁黃幹陳淳何基王
栢趙復金履祥許謙陳澔羅欽順蔡清陸隴其
增入崇聖祠者一人張迪增置博士者四人冉
雍冉伯牛子張有若
以左翼鎮都司移駐香山縣潭州要汛千總移防
大黃圃
裁高要古耶司巡檢
詔稽察礦徒
詔清地界
令直省督撫藩臬及將軍提督保薦所屬賢員
冬十一月
令廣東武職引
見視雲貴諸遠省例馳驛赴京
上命各省副將以下遊擊以上等官赴京
廷見皆給以途費其廣東廣西及雲南貴州四川福建
諸遠省俱許馳驛按其品級給與驛馬仍照常
程行走
雍正三年乙巳夏四月廣童子入學額數
上詣雍講學
命人文最盛州縣入學廣額廣東南海番禺諸大縣照
府學額各取錄二十名三水保昌諸中縣照大
學額取錄十五名新寧和平諸小縣照中學額
取錄十二名
裁衛所
裁廣州左衛右衛前衛後衛廣海衛南海衛清
遠衛肇慶衛惠州衛潮州衛神電衛海南衛共
十二衛從化所新會所新寧所增城所東莞所
連州所南雄所韶州所龍川所河源所長樂所
蓬州所澄海所程鄉所靖海所海門所德慶所
廣寧所陽春所陽江所新興所高州所寧川所
崖州所萬州所清瀾所共二十六所俱歸併附
近州縣管理其童生考試亦由州縣錄送
詔各省革職旗員歸旗漢員歸籍毋踰五月定限
裁順德河泊所大使海陽産溪驛惠來北山驛兩
驛丞
命營伍節婦一體旌表
詔詞恭載典謨志
夏四月西江水溢蠲免南海三水高要四會高明
五縣被災錢糧有差并賑給之
敕封南海之神為南海昭明龍王之神
令文武官協修戰船
廣東海汛戰船共計一百七内河戰船共計二
百八十九海船視江南例設立總厰凡應修應
造各船令布政使計直監司及副參等官督修
本船遊守及同知通判等官監視其内河戰船
仍遵舊制修造
從化縣設駐防守備
裁都使司掌印都司及都司經歷
秋七月定選教職法
上以廣東廣西雲南貴州四川福建諸省地處邊遠選
授教職往返稽遲吏部因議各截三十名編號
給照令本省巡撫題授庶膠庠師席不致久懸
從之
詔令存倉米石易榖
上念南省地方卑濕倉米易朽宜改稻榖為便大臣議
奏廣東省貯米八萬九千餘石俱應改換稻榖
外有莩殼包護可隔潮蒸之氣其增設倉厫定
于二年為期如有需用或應碾礱或議改給各
從所便
命追封
關帝祖父三代公爵神位供奉後殿春秋致祭
冬十月申行便民社倉
上以廣東及南北各省秋成大熟因
諭督撫轉飭所屬有司宜乘豐年力行社倉之法
復設鹽運使司運同
雍正四年丙午春二月重修雷州東洋海堤
夏四月沿海營倉各貯榖石
兩廣總督孔毓珣以潮州米價常貴沿海兵丁
艱于贍養因請南澳鎮城及澄海協海門營達
濠營及潮州鎮標三營鎮屬之黃岡協潮陽營
又碣石鎮標三營鎮屬之惠來營平海大鵬兩
營又提標五營督標連水師六營暨肇慶城守
營共貯榖二萬八千七百石以濟兵丁緩急其
榖價及建倉諸費統計銀一萬六千兩有竒可
于總督任内無礙銀兩捐備
上嘉許之
五月
令直省有司盖造倉厫
秋七月
申嚴保甲法
上念弭盜之法莫良於編保甲因議十戸立一牌首十
牌立一甲長十長立一保正分合稽察村落畸
零戸不及數即就其少編之熟苖熟獞一體編
排粤東近年盜賊屏跡保甲之法行也
立族正
前廣東順德令王念臣奏請立族正因議州縣
有巨堡大村聚族滿百人以上保甲不能編者
宜選族中品行剛方之人立為族正以察族之
不肖徇隠者治罪
九月議廣東積貯法
上念廣東地處極邊必急議積貯之法於是大臣奏言
粤東省倉貯米七萬一千餘石係融支兵餉之
需其外十府一州所屬各倉捐積常平貯榖一
百六十四萬二千餘石米一萬三千九百餘石
然多者至三萬石少者僅二千石應酌産米非
産米之地通商不通商之區裒多益寡荒歉無
憂倣督臣孔毓珣潮惠兩郡平糶之法則損益
允當矣又以廣西桂梧二府産榖甚多與廣東
錯壤令運交廣東三十萬石分貯廣肇二府而
全省倉榖分貯州縣共有一百九十餘萬石之
多矣
命民間黃銅器皿輸官給價定限三年先于直隸八府
以及各督撫駐劄之省試行之
令武職副將以下出入乘馬習勞
御書生民未有匾額懸
至聖先師大成殿
冬十月展次年會試期至三月
上以次年丁未屬會試之期春季遇閏二月節候早天
氣尚寒
特諭展至三月嗣後會試之年遇閏禮部奏
請廣東舉人計偕途遠聞
命感激
十一月賑恤廣東被水州縣并緩額徵議積貯
時颶風積雨惠州府屬之歸善博羅河源三縣
廣州府屬之東莞增城三水清遠花縣五縣潮
州府屬之饒平程鄉惠來三縣成災巡撫楊文
乾疏奏
上速命議賑遂將各倉捐積常平榖石實覈災民按名
散給各縣錢糧暫行緩徵又廣肇二府戸口尤
繁窮民宜予賑䘏省會鹽商懇輸銀二萬兩助
費分賑焉仍議捐足原貯之數令鄰省江西湖
廣廣西常平倉捐監生俊本地買榖親運廣東
給發實收足額即行停止
命各省學臣任滿薦舉生員人品端方有猷有為有守
之士
詔詞恭載典謨志
雍正五年丁未春二月舉行耕籍禮建立先農壇
先是雍正四年冬十月
命各省地方照九卿例舉行耕籍建先農壇每歲仲春
亥日率所屬官員耆老農夫恭祭先農之神于
雍正五年為始以祈豐年重農事也
詔詞恭載典謨志儀制詳禮樂志
三月運廣西積榖三十萬石至廣東
總督孔毓珣上言廣西桂林梧州南寧柳州鬱
林賓州六府州共貯捐榖一百七萬七千四百
餘石去糶三榖所存尚多而廣東廣惠潮東莞
等十一縣秋雨連綿收成頗歉宜備積榖請先
撥三十萬石運交廣東以四萬石貯肇慶府倉
以二十六萬石貯廣州省倉臨期酌糶于民有
濟
詔報可
諭廣東及福建百姓務本業
上以廣東福建大吏常稱本省産米甚少不敷民食廣
西巡撫韓良輔奏言廣東地廣人稠仰給廣西
之米廣東民人多種龍眼甘蔗烟葉青靛之屬
以致逐末者多務本者少
上因敕兩省大吏悉心勸導務使百姓盡力農事
詔詞恭載典謨志
閏三月
申禁私宰耕牛
夏五月定需索苖蠻黎獞加倍治罪之例
廣東革職崖州遊擊劉陞妄索黎人賄賂
上以内地居民受苛索者猶易申訴苖蠻黎獞僻處外
地知識庸愚更可憫惻于是議得賍之官較内
地之例加倍治罪亦不准副限輸納邀免
秋八月遣官迎請
龍神
上以
龍神散布霖雨福國祐民京師業經虔供復造各省
龍神大小二像令守土大臣迎奉廣東遣韶州府通
判陸國柱赴京恭迎擇於巡撫公署之東建祠
次年三月十九日入祠致祭儀制詳禮樂志
令直省州縣會同教職各學舉貢生生員一人八旗亦
令佐領各舉一人
詔詞恭載典謨志
申命嚴禁賭博
命巡查澳洋商船
冬十月
申命各省採買銅器設立公所及專司之員
上諭恭載典謨志
以道員督修沿江田畝基圍
廣肇兩府沿江田畝遇西江水漲易于衝決總
督孔毓珣疏請以廣州府所屬基圍責之廣南
韶道肇慶府所屬基圍責之肇高廉羅道農隙
督修務令堅固
建裕信倉厫一所
將軍石禮哈疏請貯榖以資旗營平糶之用
諭各省鄉試同考官俱用鄰省在籍候選進士舉人
廣東十一房例取房考二十人福建七人江西
七人廣西六人其廣東進士舉人福建取六人
廣西取六人
令天下職官紳士常服各加帽頂以别貴賤
雍正六年戊申春正月採辦
萬年吉地楠木
上命各省採辦楠木俱令督撫遴選賢員辦理視民間
價值給發督撫仍時時稽察之
粤係出産楠木之地故與江浙豫楚閩蜀等省
同辦雍正七八年間瓊州採辦楠木視部式有
加但山僻路紆運轉殊難每運轉時輒遇山水
陡發衝激而下不費人力萬衆歡慶
命滿漢内外諸臣各行保舉
命直省拔貢六年舉行一次
分發武進士各省效用
上以漢進士有人材可用者發各省督撫提鎮食千總
俸效用能者題補守備不能者仍令回籍
禁埋藏金銀及以金銀殉葬
二月以三不要地歸欽州管理設兵防之
三不要地在欽州西北地界盡處與廣西之上
思州安南國之河口俱接壤而各不相屬兩廣
大臣會疏請歸欽則就近易於撫綏歸思則僻
阻難於統轄又地有北崙最為險要應設汛置
兵駐守東有白雞村亦宜設兵遊巡從之
禁演習拳棒自號教師者
購買黃銅器皿
上特發帑金收納黃銅以疏錢法又
念各州縣有去公所遥遠民間交納維艱許以銅器抵
賦部臣以各省錢糧不能畫一有僅足存留有
兼需協濟因議准抵完舊欠廣東准以黃銅抵
交積逋
民間買産許給布政司契紙
夏四月龍門副將景慧把總謝廷彦海洋失風議
加
恩䘏
景慧於雍正五年十月初三日渡海謝廷彦同
日亦以公事啓行次夜被風飄失
上心憫惻因議海洋危險之地官弁兵丁因公遭風受
困者照軍功加恩身故者照陣亡議䘏漕船運
行險地工役下埽黃河均照軍前之例景慧謝
廷彦各予廕贈䘏賞(嗣後各有失風䘏賞不備載)
恩赦功臣及清正大臣子孫問罪虧空等案
命總督仍專轄廣東
命較正鄉音
上以廣東及福建人土音難曉恐備官他省民情不能
通達詞訟叢生弊端
特命兩省督撫轉飭所屬有司及教官徧為傳示多方
教導務期言語明白使人易曉以八年為限倣
古訓方氏之義焉
詔詞恭載典謨志
五月
詔革職留任官仍服本任朝服
秋九月
令州縣缺官選委鄰近署理
上以廣省韶州府乳源令署廣州府之花縣又以廣州
府花縣令署惠州府之海豐隔府遼闊顧此失
彼因
令嗣後務就近遴選委署
加鹽場大使正八品
冬十月潮州鹽場建倉貯榖
潮汀鹽商請以七千金助賑總督孔毓珣止之
而已輸庫三千九百金毓珣見其誠懇因疏請
潮州建倉貯榖春夏之時借給貧苦竈丁秋成
扣鹽價買補從之
命京官大學士以下主事以上外官督撫以下知縣以
上各許保舉一人送部引
見
上以銓選諸人不敷簡選之用故
命各舉所知(至八年春罷之)
十一月
令各省設立救火器具
命粤省洋船出入總歸虎門并察私往噶喇吧吕宋奸
民
申禁私出海洋
上以洋禁初開憫内地人民貪利飄流異域從前偷往
逗遛之人皆係康熙五十六年申禁以後無可
憐憫俱不准回籍
大有年
雍正七年己酉春正月給廣東各官養廉
自督撫至州縣凡一百二十二員各計厚薄歲
給養廉有差共需銀一十四萬兩有竒
二月許巡檢調繁并增沙灣司把總一員
署布政使王士俊條議盜賊之繁必有巢穴惟
巡檢易行覺察粤省南海縣之神安三江金利
黃鼎五斗口番禺縣之鹿步茭塘沙灣慕德順
德縣之都寧紫泥東莞縣之京山中堂缺口增
城縣之茅田烏石香山縣之小黃圃新會縣之
沙村牛肚灣清遠縣之潖江濱江三水縣之胥
江英德縣之洸口象岡曲江縣之平圃潮陽縣
之招寧吉安揭陽縣之湖口北寨博羅縣之石
灣陽春縣之古良東安縣之羅苛等共三十三
司盜賊出没最夥巡檢關係非輕請將巡檢視
州縣調繁例于通省雜職内選擇調補三年稱
職保舉擢用并請沙灣司添設武職協同防範
從之
三月賞廣東駐防滿洲漢軍兵丁銀二萬兩營運
生息
自在京八旗兵丁外廣東同江寧杭州西安京
口荆州福建寧夏右衛九處賞銀各二萬兩俱
在藩庫支給交將軍副都統公同營運子母兵
丁有吉凶之事酌予息銀不復令償其母銀永
遠存公
恩詔恭載典謨志
夏四月
頒到
御製平定青海碑立石學宫碑文恭載典謨志
命直省文職各衙門添設民壯
復設海關監督其太平關税課仍隸巡撫管理
以瓊山縣縣丞移駐海口所
總督孔毓珣上言瓊州一郡孤懸海外海口所
城尤為扼要商賈絡繹烟火稠密奸民易溷請
將瓊山縣丞移駐稽察從之
定易制錢例
每銀一兩易大制錢一千文
五月
命修歷代帝王陵寢及往聖先賢祠墓
粤東僻處遐陬向無陵寢止有宋南渡端宗永
福陵葬于新會縣之厓山日久莫考端宗母楊
太后全節廟及宋忠臣文天祥祠各議修葺餘
州郡名臣祠墓俱報堅固
改連州為直隸州
復設鹽運使司批騐所
設碣石衛軍民同知併置巡檢
以守備改為同知以南豐平安東海滘三驛丞
改為河田汕尾東海滘三巡檢
命廣東蛋戸聽其登岸居住
粤東蛋戸以船為家以捕魚為業不敢與齊民
齒
上心憫惻
命有司徧行榜諭其無力蛋戸聽其在船自便有能盖
屋棲身者許其近水村莊居住力田務本以示
一視同仁至意
恩詔恭載典謨志
定地方官失察私造賭具之例
上諭恭載典謨志
定濫舉老農之罪改期三歲一舉
加庫大使正八品
恩免廣東雍正四年以前舊糧
上蠲免福建民欠銀三十三萬八千三百餘兩又以雲
南貴州四川廣東廣西等省皆係邊遠地方其
歷年民欠錢糧亦槩予豁免廣東凡免三萬七
千五百五十四兩有竒
恩詔恭載典謨志
秋七月豁免匠餉併入地丁額徵
粤東匠餉始自前明順治八年豁免康熙十九
年復徵計銀四千八十七兩有竒貧民餬口屢
苦徵輸胥吏舞文復多苛索布政使王士俊申
請豁免匠銀均入正賦每畝僅派銀一毫三絲
於糧不致重累而窮民均沾實惠署巡撫傅泰
核實疏奏
詔報可以次年為始
申命墾田
詔詞恭載典謨志
命鄉試文武闈不用藩臬入場以守巡二道員為提調
監試官
諭富戸行善
詔詞恭載典謨志
八月蠲免廣東庚戌年地丁錢糧四十萬兩
并直隸山東陕西山西安徽等共免額徵銀二
百四十萬兩
恩詔恭載典謨志
改理猺同知為理猺軍民同知(原管一州三縣歸直隸連州)
定南澳童生分試閩廣入學肄業之例
南澳鎮分隆深雲青四澳隆深二澳屬廣東饒
平縣管轄雲青二澳屬福建詔安縣管轄童生
歷來考試俱于漳潮二府取入府學文武各一
名然澳童投閩考試則閩以粤人拒之投粤考
試則粤以閩人拒之往往航海而來垂淚而返
至是學臣楊爾德疏奏總督孔毓珣議覆請澳
童各就饒平詔安二邑分試總兵官覈其籍貫
不得混冒亦不得攻訐即于通縣額内憑文取
錄不必限定一名之數從之
諭沿海弁兵救護遭風貨舶
上以粤東三面距海商船番舶貿易不絶海風陡發多
患覆溺而沿海弁兵或貪其所有乘機攘奪不
急拯溺
特敕沿海各省文武大吏嚴定治罪條例并先行徧諭
俾弁兵知所儆戒
恩詔恭載典謨志
九月惠州府河源縣産嘉禾
有一莖六七穗者有一莖五四三穗不等者共
計四十八本知府馮元方申報遵雍正五年
上諭不敢奏
聞
命武闈鄉試以總兵官副總兵官會同校射
恭刊
頒到
大清律集解附例
改虎門協四汛仍歸新安
虎門協屬之南山臺鼇灣佛子凹嘴頭角四水
汛舊屬新安營康熙三十一年改歸虎門協至
是總督孔毓珣以汛遠難兼請仍歸新安形勢
為便從之
裁新寧矬峝場大使歸併海晏場添設惠來葵潭
司巡檢陽江雙恩場大使
申命州縣建設倉厫
增建省城倉厫
參議陶正中增建省倉凡八座
命復各府經歷
府經歷於康熙三十九年裁至是布政使王士
俊條議府之有經歷猶州之有吏目縣之有典
史為必不可少之官今廣東十府盡從裁汰以
致知府左右乏人事多遲滯應請復設從之
冬十月准錄連州舉人四名
連州革職知州朱振基私供逆賊吕留良牌位
生員陳錫等首告
上念連州士習剛正命學臣顧仔將己酉科連州應試
完場硃卷錄取四名准作舉人生員盧伯蕃陳
錫戴雯貢生吳竒徽與焉(次年會試盧伯蕃以賜進士陳錫戴雯)
(教職用)
瓊州生黎恭祝
萬夀
瓊州生黎開闢以來未通聲教七年恭届
萬夀聖節衆官公所祝釐陵水縣生黎三百四十八人
焚香叩首歡呼萬歲嗣後生黎雖極荒僻之區
俱聞風嚮化
恩免外官繳追罰俸銀兩
十一月修葺各郡城垣
南雄府始興高明等郡縣總督督修歸善大埔
兩縣及平海所巡撫督修惠州郡城提督督修
潮州郡城潮州總兵官督修廉州府化州羅定
州布政使督修雷州府徐聞縣雙魚所按察使
督修
設約正
各州縣大鄉村設立講約于舉貢生員内選擇
老成有學行者充約正復選樸愿謹守者三四
人充值月每月朔宣講
聖諭廣訓約正歲予銀六兩值月歲予銀三兩六錢(廣東)
(舉人馮天夀等力辭廩餼遂給飯食凡一年之内能化導愚民給匾奬之三年之内著有成效)
(見年衰遴其最優者送部引以六品冠帶貢生給以八不能赴部舉人則給)
(品耆民給以九品)
十二月設廣東觀風整俗使并增學政一員
上念廣東民風士習未能端謹因設觀風整俗使一員
以右通政焦祈年為之又增設學政一員分司
考試一巡嶺東廣南韶潮惠連州屬焉以辛丑
狀元詹事府少詹鄧鍾岳為之一巡嶺西肇高
廉雷瓊羅定州屬焉以甲辰狀元翰林院修撰
陳惪華為之
闕里文廟慶雲呈祥鄉會兩試各行廣額
大成殿上樑前二日慶雲湧現
聖心嘉悦命庚戌科會試廣四百名壬子科鄉試每額
十名加中一名十名之外有零數額亦加一名
潮州府揭陽縣慶雲現
時臘月二十四日辰刻慶雲五色成族捧日四
射中互淡黃色一支象若鳳尾點若龍鱗萬民
歡騰
大有年
申諭重農
詔詞恭載典謨志
命增廣東大員養廉
廣東各員已給養廉但督撫各歲給八十兩其
用未足學政歲給一千五百兩為數不多復增
設一員更未敷用新設觀風整俗使亦應議給
養廉之資于是大員各有所增而觀風整俗使
另議給與
雍正八年庚戌春三月瓊州府五色祥雲現
維時恭值
聖祖仁皇帝在天萬夀聖節瓊州府瓊山縣騰現祥雲總
督郝玉麟奏
聞
詔報曰廣東瓊州府於三月十八日祥雲朗耀煥彩繽
紛自夘達辰經歷兩時之久年來各省奏報慶雲者
甚多朕並未以為祥瑞屢降諭旨勸勉地方官民各
修職業益加黽勉以迓
天庥
改設瓊州府巡檢
瓊州府屬之瓊山定安儋州萬州崖州五州縣
地接黎岐向有太平薄沙水尾寳停樂安五汛
千總以下武職分防總督郝玉麟上言請以定
安縣青寧司巡檢移駐太平儋州安海司巡檢
移駐薄沙崖州抱歲司巡檢移駐樂安至瓊山
萬州未設巡檢裁儋州大豐倉大使改水尾司
巡檢移駐瓊山裁瓊州府司獄司改寳停司巡
檢移駐萬州與武職稽察奸匪剖決黎岐争訟
視邊俸例三年薦舉從之
編查廣東商漁船
恩免直省官員應追銀兩
事在雍正三年以前俱酌情罪免追
詔採買黃銅各省展限一年
命各省督撫藩臬防閑書吏
定武職親丁食糧之例
提督至守備馬步各半千總馬一步四把總馬
一步三俾武職養贍有資以勵操守(從河東總督田文鏡)
(條奏)
命内外洋大小商船書刻地方字號及船戸姓名(從浙江總)
(督李衛議奏)
禁黃金販往外洋
淮關監督年希堯上言廣東省城每歲有貿易
洋船收買黃金金價日貴禁止為便
上從之
命通飭沿海官吏違者視鐵貨銅錢出洋律(至秋奉文粤西官金許販)
命各省將軍督撫提督稽察弁兵修造戰船需索延緩
等弊
夏五月瓊州生黎歸順
恩詔薄收丁銀
崖州生黎一千三百七十三人定安生黎六十
七人陵水生黎二百八十六人瓊山生黎二百
二十人願附
聖化每年輸納丁銀二分有竒田輸糧丁輸銀總督郝
玉麟署巡撫傅泰奏
聞
詔報曰生黎誠心向化願附版圖朕念其無田可耕本
不忍收其賦稅但既傾心依嚮若將丁銀全行豁免
恐無以達其輸誠納貢之悃忱將逓年每名輸納丁
銀二分二釐之數減去一分二釐止收一分以作猺
賦地方文武大臣時時訓飭所屬有司弁員等加意
撫綏悉心教養務令安居樂業各得其所以副朕胞
與地方之至意
裁改驛丞
署巡撫傅泰上言惠州府屬之欣樂平山平政
蘇州四驛路當孔道有分緝之責而無驛站之
司應援海豐縣東海滘驛等例改為巡檢其潮
州府屬之武寧驛高州府屬之大陵驛俱屬冗
官宜從裁汰餘廣州諸郡驛各有職掌應留驅
策從之
諭廣東及福建沿海遭風兵船務須核實
署理南澳總兵官張起雲署福建提督許良彬
摺奏南澳鎮巡海哨船遭風冒賞
上以國家䘏賞弘恩反滋小人射利情弊將來或致暗
損船隻作奸誤公亦未可定其他濱江沿海之
地必有倣傚而行者
特命大臣申諭營弁務期核實倘有不應賞而賞與應
賞而不賞俱責之統轄大吏
恩免直省各官參罰等案
恩給廣東經歷照磨及雜職微員養廉有差
免南海花縣定弓虛稅
初南海縣田畝稅額于萬歷九年清丈失額田
二千二百二十八頃將實田按畝加税補抵名
曰定弓嗣於香山各州縣新墾潬畝續次起科
移抵除割附花縣田地帶虛之外尚實存虛弓
税銀八千二百七十五兩有竒香山各州縣移
抵及本縣墾田自抵數頗符足花縣有南海割
附虚弓稅銀六百三兩有竒亦于香山各州縣
移補自此立有香田南税之名香山各州縣錢
糧多混冒之弊南花二縣奸民藉隠佔之資布
政使王士俊申請將香山各州縣槩免移抵仍
入額徵而免南花二縣虚税釐奸除弊實為至
便署巡撫傅泰核實疏
聞
詔報可
恭刊
頒到大義覺迷錄
御製序文恭載典謨志
改設分巡道
肇高廉羅道改為肇羅道駐劄肇慶仍分巡道
銜分出高廉二郡合雷州一郡為高雷廉道駐
高州改雷瓊道為海南道專轄瓊州一府並惠
潮道俱加兵備銜
宣諭各省知府及直隸知州
上以知府直隸知州等官有承上率下之責關係吏治
民生最要于湖廣福建兩省知府引奏
特詳諭之宣諭天下
諭詞恭載典謨志
瓊州總兵官李順條奏海防三事從之
一請督標水師營運生鐵砲三十位配瓊一請
海口水師守備移駐文昌舖前港一請崖州陸
路營改為水師旋經總督郝玉麟議奏請改崖
州遊擊為參將從之
六月
命新科進士自考選翰林部曹外發往鄰省觀政給以
公費
廣東𣲖到十二員令藩臬衙門學習
諭官員服制祇照本職不許計算加級
秋七月粤省將軍督撫布政使奉
命祭
和碩怡賢親王
總督郝玉麟署巡撫傅泰議奏營制十三條從之
初提督王紹緒奏廣東營汛十三條
上命
怡賢親王及前廣東總督孔毓珣議之
上復核其議于廣東督撫於是會同議奏一曰左翼鎮
應駐順德一曰新會營添設官兵一曰河頭汛
添設官兵一曰新安營酌撥戰馬一曰增城營
宜改參將一曰化石營酌增弁兵一曰靖海城
神泉城宜駐水師一曰崖州營宜改參將一曰
番禺南村要地移駐文武一曰廣州春江二協
不隸鎮轄一曰馬步戰酌改步守一曰香山縣
移設職官一曰内河汛撥兵遊巡内大臣復酌
議可否
上從之
八月添設吳川縣硇洲巡檢一員并鑄給印信
洲舊設守備千總等官總督郝玉麟上言洲民
生齒日繁商賈輻輳易滋奸弊武職未便兼理
民事而邑令相距一百四十里中阻重洋請設
巡檢一員駐劄安輯從之
添設額外教職各府州一員
觀風整俗使焦祈年奏請十府二直隸州每學
設額外教職一員於江西近科進士内簡送俾
為表率課文論行給以廩餼仍令學臣稽察三
年著有成效即予以應得之官從之
命整飭沿江塘汛
上以廣東山海交錯民猺雜處盜賊易於潛蹤所恃塘
汛星羅碁布絡繹聲援近江陸汛雖無舟楫亦
當與水汛為犄角之勢廣東塘汛多怠玩成風
特飭廣東大吏嚴加稽察弁員兵丁議其疎忽之罪時
上聞韶州商民陳弘德舟行三水縣太監沙汛遇盜呼
救無赴故及之
賞右翼鎮標兵丁銀一萬兩營運生息
九月
賞外委武弁步糧一分
上以武職一年俸薪不敷所用已令提鎮至千把量給
與親丁名糧以資養贍復
念各省外委千把人員尚未議及仍止本身馬糧公用
不足
命給步糧一分令其子弟家丁頂食以資養廉如有仍
借辦公名色尅餉擾民者所司揭參毋縦
諭廣東文武官吏協和供職
海豐縣疏請分建縣治
海豐一邑山海交錯稽察難周其東碣石衛甲
子捷勝二所距縣甚遠難以兼領有東海滘寨
係惠潮通衢與衛所相聯絡惠潮各官既相度
形勢布政使王士俊因申請撫臣另設縣分治
并裁甲子捷勝平海大鵬大城海安雙魚等七
所改設巡檢各屯田分隸就近諸縣管理添設
新安陽江二縣丞徵收屯糧并裁太平陽春樂
安驛丞增設平海太平巡檢撫臣傅泰疏奏
上命部臣議之
賞碣石鎮標兵丁銀一萬兩營運生息
賞南澳鎮標兵丁銀一萬兩營運生息(右營係廣東)
潮陽縣復設縣丞
丞於康熙三十九年裁至是總督郝玉麟奏稱
潮陽沿海大邑政務殷繁請復設以資協理從
之
賞高州鎮標兵丁銀八千兩營運生息
冬十月修築潮州府堤岸
廣濟橋墩及鳳凰臺為韓江之衝而鯉魚溝一
帶古堤為海陽秋溪東廂水南三都之障涸溪
又鯉魚溝之上流也至是知府胡恂申請修築
賞左翼鎮標兵丁銀一萬兩營運生息
賞潮州鎮標兵丁銀九千兩營運生息
潮州府程鄉縣産嘉禾
一莖四五穗者盈畝知府胡恂申報(例見雍正七年惠州)
(府嘉禾條)
賞瓊州鎮標兵丁銀六千兩營運生息
鑄給南海等縣丞關防
南海三水高要新會四縣縣丞俱給水利關防
海陽縣丞分駐菴埠瓊山縣丞分駐海口俱給
以關防
粤省滿漢文武官民公請啓建
和碩怡賢親王祠
其略云恭惟
怡賢親王忠誠敬直勤慎廉明德莫能窺功難殫述
敬承
皇上之指授克輔
帝業之崇隆凡在遐方各深瞻仰今兹仙逝彌切痛傷
秉彛為各具之良懿德乃同心之好懷仁慕義
願報鴻恩春祀秋嘗宜有專地考粤祀之最大
者龍神以施靈雨祝融以奠南溟此萬世之神
威有赫也稷契祔靈韶石伏波顯異銅船此萬
世之臣道光昭也若乃潮州韓廟
聖諭曾比賢王每讀碑文益深悚切匹夫而為百世
師何況金枝玉葉一言而為天下法何況駿業
鴻猷其生也有自來矧重於申吕之嶽降其逝
也有所為矧輝於傳說之列星以韓愈之宣力
分猷能信於南海之民廟食百世豈賢王之
功崇業廣獨使夫五嶺以外典缺千秋云云
頒到
欽定訓飭州縣規條
上諭恭載典謨志
命加各省督撫品級并另議帽頂
總督不加尚書銜者予正二品侍郎巡撫從二
品并帽頂亦另議之
議修雷州府堤閘
蔴洋蔴蔞灘大閘二口内通特侣都典塘外障
潮汐衝射最係險要歲久圯壊至是議修之
十一月復設鹽運司知事
頒發外官儀注
諭富戸毋重利生息
詔詞恭載典謨志
十二月展廣商鹽課限期一年
鹺商逋課新例參後一月全完粤商鹽引壅積
兼逐末者貧總督郝玉麟奏懇扣限一年部議
未允
上以粤商資本微薄難與各省商人一體較論
特從總督所請盖
上格外恤商至意也
頒到
聖祖仁皇帝御纂性理精義詩經傳說彙纂春秋傳說彙
纂刊布學宫
頒到貴州瑞榖圖
將軍蔡良疏請借給旗營兵丁裕信倉存貯平糶
榖石(至次年春奉文准行)
申禁埋藏金銀及以金銀殉葬
上諭恭載典謨志
瓊屬四州縣教職疏請視福建臺灣例遷轉
瓊州之崖州感恩昌化陵水水土不良正雜佐
貳各員原同臺灣及貴州思南等府例調補三
年量遷至是撫臣傅泰疏請教職亦視臺灣例
上命部臣議之(至次年春奉文准行)
布政使王士俊請封前海安水師副將江起龍
起龍宦績詳名宦志本傳勤官殞身之後靈旗
雲馬顯赫異常福國佑民祈禱立應但未有
封爵至是布政使王士俊摺
奏次年春
上特
欽定為英佑驍騎將軍之神
大有年
廣東通志卷七
