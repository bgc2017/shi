廣東通志卷四十
名宦志省總(三自明省總起至惠州府訖)
總督
明王翺字九臯鹽城人登進士歴太子太保左都御
史景泰中廣東西寇盜擾攘兩鎮官互相觀望不即
討捕百姓苦之議置總督而難其人兵部尚書于謙
謂非翺不可乃命翺往涖鎮剿撫得宜猺獞帖服民
獲安堵踰年徵為吏部尚書後致仕卒諡忠宣翺為
人剛毅耿介質直無私每決大事雷迅電發所至人
敬憚之
馬昂字景高滄州人慷慨有志節以鄉薦歴右都御
史景泰甲戌代王翺總督兩廣時蠻寇猖獗昂至即
擒其偽將軍周鐵等三人械至闕下懲渠帥之跋扈
厲民者將校不職輒劾罷之兩廣以寧尋平斗洞諸
寇累遷太子太保兵部尚書
韓雍字永熙長洲人正統壬戌進士授監察御史年
甫二十左都御史王驥獨器重之有重務或巡大藩
輒奏委之所至伸冤抑鋤強梗黜貪殘治聲大振遷
廣東副使少保陳循疏雍才擢遷都御史巡撫江西
未幾巡撫大同宣府召為兵部侍郎成化初詿累出
為浙江參政時兩廣宼弗靖將出師議總督兵部尚
書王竑及廷臣交薦雍遂拜僉都御史總督兩廣雍
會都督趙輔等於南京議兵所向僉謂賊寇廣東宜
逐之寇廣西宜困之雍曰不然大藤峽為賊巢穴舍
此而致於賊非計也行抵廣西遣偏師平陽峝諸賊
擒其魁磔於市示衆指揮某失機斬其首以徇於軍
軍威大振乃分兵為二十五哨各授方略雍與總兵
統中哨先攻修仁茘浦諸峝克之進次大藤峽諸將
曰峽險且有備不如以大軍圍之俟其自斃雍曰兵
貴神速峝周圍六百餘里縱有甲兵數萬豈能斷賊
出入相持日久老師挫銳不如長驅擣其巢穴别遣
首將歐信帥師由山北取道與大軍合擊而分兵截
其要路時賊於山南列柵甚固滚木礧石標鎗藥弩
如雨下雍選敢死士蜂擁而上奪其要寨焚其積聚
烟焰蔽天賊遯九層樓懸崖不可進雍督兵破山開
路棄馬步戰率軍猿援而進密遣壯士於絶頂舉炮
為應賊震駭諸軍四面夾攻會歐信等亦至俘斬不
可勝計餘黨皆降雍曰賊雖降不能保其不叛乃改
峽為斷藤峽徙上隆州於峽内更名武靖司以土官
置藤縣千戶所鎮之刻石紀功而還捷聞擢左副都
御史旋以父喪歸再起為右都御史鎮兩廣蠻人懾
服以父呼之而不名後與中貴人黃沁有郄為所誣
奏乃謝病歸卒諡襄毅雍長身俊偉落落有大節具
文武才天下仰之
朱英字時傑桂陽人正統進士累官左副都御史成
化十二年總督兩廣聞新會舉人陳獻章賢疏薦於
朝先是韓雍經略斷藤峽等地方府藏耗竭英繼之
撙節數年府藏頗充儲以備緩急之用每有所建白
皆務愛民自奉如寒士在督府不以家累自隨惟一
老蒼頭而已綏輯流民復業者十五萬家召入為左
都御史加太子少保英為人端方儉約清淨簡易一
時名卿皆自以為不及比卒廣人莫不哀悼
秦紘字世纓單縣人景泰進士初為南京御史有風
裁劾中官降北黃驛丞用薦起歴右都御史弘治二
年總制兩廣破岑欽克田州又破海南黎及瀧水賊
次年劾總兵安遠侯柳景貪縱不法逮景下獄追贓
鉅萬褫其爵景以他事誣紘亦被逮坐免臺諫交章
論救尚書王恕極言紘廉直忠信遂起紘南京戶部
尚書致仕卒贈少保諡襄毅紘剛毅廉介歴官四十
餘年所居僅蔽風雨及卒子孫有貧不能自存者
鄧廷瓚字宗器巴陵人景泰進士弘治九年以右都
御史總制兩廣政務安静屬吏賢舉之不職則汰去
之嘗奏除諸冗吏曰省祿以養民也羣蠻刦掠往往
出入閩楚諸郡廷瓚言都御史金澤巡撫偏方非宜
宜以江西一省付澤使二司聽節制軍馬錢糧可以
調度其湖廣衡州添兵備憲臣遷治於郴州便又以
瀧水為賊巢宜即其地設千戶所調軍守禦仍給地
屯田為久遠計廷瓚於羣蠻結以恩信兵不輕動動
則必克鬱林大桂諸峝賊以次蕩平四會諸縣饑盜
竊發斬首惡李景元等散其黨二百餘人廷瓚寬中
大度人莫窺其際至所設施動中機宜卒贈太子少
保諡襄敏
劉大夏字時雍華容人學先正己存誠少師楊溥一
見竒之天順甲申進士改庶吉士思以勲業自見尋
出為兵部主事弘治三年累遷至廣東右布政使為
政公平先是議城從化纍年不就大夏至則擇人授
役朞月而成人倚為重田州泗城亂飛檄諭之兵罷
嘗道厓山謁大忠祠念宋慈元后陵寢無主因與陳
獻章議立廟並列祀典十三年遷右都御史總督兩
廣軍務廣人聞命如嬰兒之望慈母時議奏請增置
雷廉高肇兵備等官部下其議於總督大夏言廣東
增置官員不為不多矣員冗費煩於民奚益因奏革
肇慶撫猺參政高肇捕盜通判十數員民甚便之先
是鎮守總帥以戍卒為私役者千餘大夏令各還所
役又招諭十三村盜平之後召為兵部尚書以忠直
名天下卒年八十一諡忠宣同時按察僉事徐紘字
朝文武進人行部嶺南首重儒術修張曲江祠周濂
溪書院全節廟及輯名臣琬琰嶺海文獻賴以不泯
後以績最晉副使
熊繡字汝明湖廣寧遠人成化進士歴官右都御史
正德元年總制兩廣操守廉潔自甘蔬布餼廩羨餘
不入私室嚴番舶抽税之禁密保甲詗探之法絶中
官饋送之例杜州縣請托之私風裁振肅未幾召入
南臺俄致仕家居蕭然意度晏如卒贈南京刑部尚
書逾年太僕少卿何孟春復疏請表勵清賢詔給繡
繼子端月米一石諡莊簡
王守仁字伯安餘姚人父華成化辛丑及第第一守
仁生有異徵己未成進士會星變陳言邊務八事言
多剴切庚申授刑部主事歴官南贛都御史定宸濠
之亂封新建伯中蜚語罷嘉靖六年起為都御史總
督兩廣軍務時田州土目盧蘇王受搆亂陷思明思
恩守仁壹意招徠受等遂詣轅門降廣東諸路兵皆
撤一方晏然是年復討平八寨斷藤峽等蠻乃駐鎮
廣東省城講明聖學與增城湛若水往還議論守仁
稱為聖人之徒方獻夫何鰲諸人皆師事之八年卒
於南安追贈侯諡文成萬歷初從祀文廟元孫業浩
天啓五年復任兩廣總督平銅鼓九連諸山賊粤人
德之
林富字守仁莆田人進士正德間以大理評事謫潮
陽縣丞夙夜治事志在利民搏擊豪強以扶孤弱未
幾擢守寧波嘉靖八年以兵部侍郎兼僉都御史總
督兩廣治事縝密纖悉必中於程然雅不樂為苛棘
邀名之事性尤愷悌勤恤民隱奏革採珠之使言甚
剴切削平山海巨寇克奏膚功行部過潮嘗造舊遊
蕭宜偉家敦布衣之好云
陶諧字世和會稽人弘治丙辰進士選中秘授諫垣
首疏乞緝熙聖學以裨治道正德初疏戒逸遊斥大
閹邱褧劉瑾輩蠱惑之罪廷杖落職下詔獄謫戍肅
州嘉靖初起諧僉事歴兵部侍郎總制兩廣先是羣
盜負險弗平諧隨在征𠞰賞罰必信所向克捷前後
俘馘萬計陽春民田被侵者清出復業亦以萬計及
奏凱不自以為功以母喪去服闋起為兵部侍郎致
仕卒諡襄敏子大臨吏部侍郎諡文僖大順副都御
史至今簪纓不絶
毛伯温字汝厲吉水人正德戊辰進士歴官太子少
保兵部尚書兼右都御史安南黎賙被殺莫登庸據
其地國大亂久缺朝貢嘉靖十八年帝決意討之命
伯温統兵南征許以便宜至廣發諸省土漢狼達兵
二十餘萬從廣滇分三道進伯温知參政翁萬達材
略過人遂以事屬之萬達首誅廣右土帥及劇盜通
安南者復出重賞懸購登庸師次南寧安南大震登
庸請罪且言黎氏死無後願歸欽州四峝故地世奉
朝貢伯温受降於鎮南關登庸率屬繫頸徒跣蒲伏
納降復遣姪莫文明代詣闕下伯温具疏請從之以
登庸為安南都統使進伯温太子太保班師以時弊
當釐革者八事疏聞尋入掌兵部事未幾卒贈少保
張岳字維喬惠安人進士授行人直諫左遷歴廣西
提學謫提舉知廉州府治行為諸郡最嘉靖甲辰累
遷副都御史兵部侍郎提督兩廣岳敭歴日久溪峝
險要伍籍歲餉將吏賢否較然胷中政尚莊肅諸文
武大吏非檄召不敢入轅門乙巳春封川猺亂集諸
道兵討平之上首功二千五百有竒又征柳賀猺俘
馘七千有竒錄前後功進右都御史卒贈太子少保
諡襄惠
周延字南喬吉水人嘉靖癸未進士令新會有政聲
召為兵科給事中去之日攀轅者載道歴官兵部侍
郎提督兩廣至則節冗費杜倖功疏嚴番船交易罷
瓊萬烏石諸驛歲省數千金二廣乂安擢南京吏部
尚書尋入為左都御史臺綱肅然卒贈太子太保諡
簡肅
吳桂芳字子實新建人嘉靖甲辰進士歴官參政分
守嶺西以作養人才為己任擇士館穀於崧臺書院
躬課之申明禁令羅旁猺寇無敢出掠者四十三年
以兵部侍郎提督兩廣時興寧賊葉丹樓花腰蜂等
勾引倭賊焚掠為害桂芳甫莅任帥師東向亟討之
前後俘斬二千四百有竒未幾柘林海兵稱亂揚帆
直抵會城桂芳陽令招之隨調東莞南頭兵自外洋
入總兵參遊等兵自惠陽趣東洲南出合擊大敗之
生擒六百有竒斬馘無數桂芳以粤城西南商民輳
集近海無障蔽議築外城自東徂西防禦嚴密海賊
曾一本入犯民恃無恐粤人思保障功立祠祀之
凌雲翼字汝成太倉州人嘉靖丁未進士萬歷三年
以兵部左侍郎兼都察院右僉都御史總督兩廣時
瀧水羅旁猺賊憑恃險阻數出為寇蠶食村鄉横江
劫掠郡邑騷擾雲翼親督大兵與都督僉事張元勛
討平之置羅定州立東安西寧二縣迄今永賴皆雲
翼之功也陞南京工部尚書卒
郭應聘莆田人嘉靖末為廣東參政歴廣西巡撫萬
歷癸未晉右都御史總制兩廣安南侵下雷歸順土
司界應聘諭以利害乃上表請罪悉還所侵界東山
營卒亂丐降應聘戮其元兇他釋不問作旌廉杜餽
功令頒誡所部諸將吏廩廩毋敢操一幣詣制府者
時有二番舶以通販至澳守者將掩為功獻所俘三
百餘人鞠驗無他悉縱之又汰冗役蠲津澳諸税民
感其德歴官南京兵部尚書
吳文華連江人嘉靖進士萬歷十二年由廣西巡撫
總督兩廣文華廉潔嚴重在鎮三年文武諸將吏無
敢載金帛至者南門之征有山税又有物税甚重差
次減之即私養錢置不用藏肇慶梧州兩府至數萬
比去留充軍用其為治持大體務與民休息嘗作殘
墨二戒以訓官屬幕府肅然曾討平府江懷賀盜斬
首一千八百級人服其威丙戌珠池之役無賴子弟
聚至數萬聲勢甚張文華第移鎮廣州命將陳師海
上以懾之下令有司諭其父兄自令解散没其巨艘
三百餘戮其二三渠首而已先是乙酉東營悍卒以
罪被執遂大鼓譟挾主將抗有司後事雖寢文華曰
此廣州腹心之疾也激之則生亂吾當密除之乃調
操於端州防汛于南頭以分其勢比閱操廣州潛得
其首惡數人以犯令戮之三軍股栗心知其討前罪
也其威惠並用如此肇慶大水蕩民廬産文華乘城
望咨嗟嘆息計畫生養請減明年田租擢去而民思
之祠於學宫左歴官南京兵部尚書
吳善字元夫龍溪人嘉靖進士初授刑部主事恤刑
廣東連遭旱魃盜獄繁興善多所平反一時稱平萬
歷中巡撫廣西丁亥拜兵部侍郎總督兩廣下車首
禁屠牛賑恤荒歉又清虛糧補曠餉稽逋賦核僧田
凡苛政悉從報罷而責成吏治意尤蒸蒸倡海南討
黎之議力疾與諸司運籌終不以病為解故事兵餉
歲羨數千隨幕府出入善不問銖毫悉登官籍其廉
靖如此卒於署訃聞贈右都御史祭葬如例廕子廷
覲為國子生士民思其功德請合祀於吳桂芳祠云
蕭彦字思學涇縣人隆慶辛未進士萬歷十九年以
左副都御史總督兩廣軍務性廉潔自奉儉約目擊
民艱奏請蠲賦而獻梧税六千以資國計殫慮邊防
籌畫周悉以虎門為省會咽喉海寇出没其間乃增
置重戌集樓船密桴鼓邊徼安枕彦之力也嘗捐俸
七百修肇慶學及崧臺書院又捐金二千改建高要
學光祿卿郭棐為之記振興士類親校其文行厚餼
之卒于官士民悼惜
張鏡心字湛虛磁州人登進士授蕭縣令有廉能聲
擢入諫垣上封事有關治體廵查壩上清出額糧四
十萬洊歴卿班命總督兩廣定渚羅赤翟生擒盤古
峝獠蕩掃賊氛連州寇發駐節乳源命將搗其巢猴
寨蝦塘墉頭諸醜類悉殄滅生黎熟黎咸知向風功
鐫兩粤碑有平蠻紀事八卷行於世
巡撫
楊信民越之新昌人永樂庚午貢士擢刑科給事中
正統十一年擢廣東參議旬宣所至愛恤窮困如保
赤子正統己巳以劾貪被逮廣人詣闕留之復職勅
守白羊關廣人復奏賊黃蕭養作亂願得信民還廣
則寇賊可弭帝可其奏進右僉都御史巡撫廣東至
廣時賊衆數萬有民走愬者官司疑其為賊間繫之
獄信民命出之即予押印公據數萬散布四方約曰
縱為盜有此據者悉免罪願入城者聽令既下民爭
趨城至輙泣下信民發粟賑之時持議者曰縱盜入
城患生不測咎將誰歸信民曰吾獨當之越月餘賊
衆纔數百人耳一日蕭養率衆求見於城濠之南信
民單車出止水次賊曰豈真吾楊父母耶信民下車
揮左右岸烏紗示之賊衆羅拜信民諭以朝廷恩威
賊衆欣諾遂令一人饋生魚一信民受而剖之分送
諸司賊聞而驚曰此吾誅戮兆也時閉城久疫死者
衆信民命瘞諸城北郊為文哭祭之民無不感泣者
俄而信民以病卒城中哭聲聞數日民請建祠祀之
始啓土時獲孤忠大節楷書石刻於地中人以為異
諡曰恭惠
孟鑑字克明博野人宣德癸丑進士任戶科給事中
正統十四年黃蕭養未平擢兵部侍郎繼楊信民為
巡撫撫摩勞來散其黨與次年四月寇平廣民戴之
葉盛字與中崑山人天順二年以僉都御史巡撫兩
廣比至均平徭役痛抑豪右風裁凛然初兩廣守將
多以勢位頡頏不相統攝盛請於梧州帥府命征蠻
將軍總鎮焉兩廣各設副總兵及參將分守要害悉
從征蠻節制遂檄都督顔虎等協破賊砦八百所擒
斬數百人疏請廣東鹽商計鹽多寡入粟餉邊公私
利之改巡撫宣府在鎮四年進禮部侍郎尋改吏部
左侍郎卒年五十有五詔賜葬祭諡文莊盛平生力
行好古清修苦節為諫官論事不激不隨取人先行
檢而後才藝考古辯疑通達時務而於世味澹然嘗
慕范仲淹之為人彭韶亦以仲淹擬之云
吳琛江南繁昌人正統進士累遷至僉都御史巡撫
寧夏成化五年冬巡撫廣東辯理冤滯人多賴之尋
擢副都御史巡撫湖廣
熊桴字元乘武昌人進士隆慶戊辰以僉都御史巡
撫廣東時海寇曾一本作亂桴至條平寇四策乞餉
金五萬皆得請行保甲團練法興師平新會藤洞諸
盜尋破一本於潮一本又誘倭寇惠州把總周雲翔
殺參將耿宗元以叛桴自以委任不當愧恨而卒贈
副都御史
熊汝達進賢人為廣東布政擢僉都御史繼熊桴巡
撫剛方廉介果於革弊桴所悞用把總害民者亟杖
殺之士民稱快亡何裁巡撫改操江汝達威惠並施
自奉儉約不可以私干終右都御史
巡按
盛敬字存禮當塗人洪武末以進士授行人聞兄溺
死陳情奔歸於江中求得尸奉嫂撫孤備至尋遷陜
西道監察御史巡按廣東所至洗冤澤物不事苛細
清苦自厲廉幹之譽大播嶺海永樂乙酉改按遼東
卒於官民追思之
朱鑑字用明晉江人永樂中以鄉薦授蒲圻教諭尋
登進士擢監察御史出按廣東是時文網漸疎吏積
蠧而民俗呰窳鑑申飭典章若徵收耗例若強民科
斂若吏卒和買若聽訟受賄若城守無備若管屯濫
科若無籍搶奪若開局賭博若士行不端若司教不
職論治大憝餘悉著為令所至肅然命其錄曰出巡
累官副都御史孫天應舉進士萬歷中恤刑廣東後
至肇慶府復刻其錄以傳
徐瑄字子敬嘉定人進士景泰七年巡按廣東廉公
有威巡歴所至自奉甚約恒渡海駐瓊履險不憚擒
治奸貪峝黎悦服歴僉都御史巡撫延綏
盛㫤吳江人景泰中以監察御史按廣東時年踰弱
冠而明習法律老吏見其文牘罔不汗下瀧水賊猖
獗㫤單騎諭之遂降又劾巡撫侍郎揭稽不法事風
采振一時云
袁道字德純吉水人性剛介清苦力學以氣節自負
成化中以進士歴知宜興太平二縣擢監察御史巡
按廣東至則斥贓吏搜奸弊藩臬諸司皆凜凜相戒
政暇請謁陳獻章於嘉會樓經旬不倦尋以疾卒於
龍川時稱真御史
周南字文化縉雲人成化戊戌進士為監察御史弘
治二年按廣東奬廉斥貪風紀肅然諸所舉措必詢
輿論具人倫鑑嘗拔黃澤於儔伍中及為按察使持
重得憲體歴都御史總督兩廣有聲於時
王哲字思德吳江人進士監察御史弘治中按廣東
務持大體先是盧格來巡張弛瑣屑大失民望哲獨
洗冤澤物鋤暴惠良人心始安屬吏有私餽於其家
者詰而黜之其無私如此
程昌字時言祁門人正德戊辰進士十六年巡按廣
東廉潔惠愛風裁肅然憫民之重徭有司之苛斂乃
立鈔力二差等則以紓民困時甚便之代去士民攀
送者千餘人
蘇恩字從仁江南華亭人嘉靖五年以御史按廣抑
權豪革和買且與藩臬酌議以歲編驛傳為首者最
苦乃定隨糧帶徵法民甚德之檄廣州知府范祿請
編修黃佐重修省郡志垂成以彈事去士民垂泣攀
留不忍釋
熊蘭字天秀南昌人進士以行人選御史宸濠將叛
密與蕭淮發其謀濠果反嘉靖三年巡按廣東所至
旌廉黜貪剛介莫敢犯嘗讞陳給事獄奪其秩及脱
王指揮之死論者謂其矯激實持正也出知太平府
五日而罷歸以風節見稱
邵豳東陽人正德甲戌進士嘉靖六年以御史按廣
東興利革弊不遺餘力聞西樵石礦奸民擅利發掘
丘隴前巡按兩廣御史屠應坤奏禁而御史徐相禁
未力豳遂與總制尚書王守仁復申前議請明旨嚴
禁之有明以物料為貢額歲辦之外有雜辦藩司承
部檄歲無常數名色孔多部下藩司藩司下郡邑徵
於里甲小民不能戶知吏胥神鬼其間通為奸利前
檄方輸而後檄復至民甚病之豳請畫一均派以便
徵納自九年始料俱折價隨糧帶徵其額辦歲辦雜
辦名目一切除之續𣲖不敷取於贓贖椒木鹽利廣
人至今賴焉後六年奉化戴璟按廣以有司責民值
日供具多至破家遂定議為均平錄吏部侍郎霍韜
謂璟曰民壯太重廣東人力竭矣璟復奏減歲省十
餘萬政暇博稽典故編廣東通志公而核命曰初藁
周煦字啓化安福人早孤貧力學母許氏守志教之
正德辛巳成進士為監察御史巡按廣東持廉秉公
百度振飭故事御史至貴倨出則儀從甚都煦獨乘
驄馬減騶從士民莫不悚敬審獄決囚必以情有嫗
謀殺鄰人幼女取其珥直甚輕曰情重安可貸遂處
決凡積蠧害民者悉廉之逮於法有司貪酷者各繩
之無少假未及朞擢大理丞士民攀送之終副都御
史田産僅十數畝其廉介足稱云
孫永思字性孝蒲州人嘉靖庚戌進士歴御史巡按
廣東貌頎偉莊重寡言笑出語必中利弊諸司竦聽
焉比之包拯粤僻南徼仕者多漁獵其民永思按三
尺率屬以廉墨吏懍懍恒望風改轍監乙夘鄉試所
拔多名士撰粤臺十二詠世傳誦之
潘季馴歸安人進士嘉靖戊午以御史按廣東風裁
大著懲貪吏除積惡解煩役定均輸百姓懷其惠比
代去遮道留之祀於郡學西偏歴右都御史
陳道基同安人進士歴廣東御史威明惠下激濁揚
清詰奸剔蠧道路肅然柘林兵變守者拒城士女蹂
藉死城外道基親門焉以納難民民為立祠
行省
周正字文典江寧人以文學政事顯洪武初為治書
侍御史及建廣東行中書省除參知政事時州縣經
兵燹後官守未備百務草創正至自郡縣長吏以及
分佐悉覈其功能或以死勤事或開設城池或招復
流民或撫綏新集興廢舉墜可紀之蹟皆疏上之旌
賚有差會開科詔下正豫徵名士以待試嶺海翕然
望治焉洪武二年冬十一月召為刑部尚書
右司
顧文昱嘉定縣人洪武二年以知州擢廣東行中書
省右司郎中為人清廉至於别淑慝均輸納修城隍
練士馬恤困苦不遺餘力民懷其惠
布政使
徐竒字以正浦城人監生任都給事中永樂元年擢
右布政使二年九月奏言公差員役皆令自給無以
督其趨事妨誤實多乞於所轄遞運曠役悉任應付
為便又諸有司卒於官者深為可憫准律故官家屬
有司應付給與行糧遞送還鄉所以卹死臣也帝皆
從之以朝覲至京載土物一二以行有得其單目以
進帝以問大學士楊士竒對曰非厚貨也酬昔日贈
詩文為累耳帝即命燬之一無所問竒涖職能勤持
己能廉立志愛民民用戴之六年十月卒於官
黃公亮江南華亭人洪武中以能書舉為吏科給事
中遷應天府丞永樂九年調廣東右布政使公亮體
貌豐偉儀度閑雅居官簡静政知大體所至廉重愷
悌人皆悦服十二年卒於官
劉永清石首人進士正統元年歴翰林侍講出為廣
東右布政使公平廉恕訟簡民安去任民遮留之不
得為歌咏以志思焉
彭遠南昌人以鄉貢官淮安知府正統中賜敕旌異
十一年超擢廣東右布政使廉敏寬和廣民喪葬尚
浮屠習華侈至有年久不葬者遠下令限以葬期而
暴露者皆歸其藏焉其他仁政甚多
陳金字汝礪上虞人由進士景泰六年累官左布政
使條約清簡為政井如也時方望治甚殷遽丁外艱
去民攀戀不置
陳亹字尚勉漳浦人正統丙辰進士為吏部考功郎
中嘗上備邊禦宼策不能用天順四年廣東盜熾廷
議除亹廣東布政使時英宗初復辟勵精為治召至
内殿錫宴而遣之亹至廣密相機宜撫捕互用討平
新興德慶連州等峝猺賊地方賴之
彭韶字鳳儀莆田人天順進士成化中遷廣東左布
政使首集父老問民疾苦力為祛除先是農民補吏
令納堂規韶悉革之内臣歲辦貢物民不能堪韶疏
言明王不寳遠物廣東民力竭矣鎮守内臣以此為
恭不知國本凋傷為害滋甚市舶太監韋眷請除剰
六十戶隸舶司以需歲辦貢獻韶疏言今日富強不
及於昔者蓋害財實多及今愛惜撙節猶恐無繼更
啓他竇其何以善後願將眷所奏餘戶暫與一年後
皆停罷有詔減其半特薦陳獻章于朝得徵召一時
名士皆折節下之劾太監梁芳弟錦衣千戶梁海珠
池監丞黃福私採禽鳥騷動雷廉後復應詔陳言條
上漸不克終四事忤旨調貴州濱行父老涕泣終刑
部尚書卒贈太保諡惠安
陳選字士賢臨海人明禮經天順庚辰試禮部學士
邱濬讀其文喜曰此必古君子也力置第一後為御
史所至有聲累遷廣東左布政雅澹無異韋布每飯
蔬羹除重徭罷和買備賑濟為惠養計事涉風教必
捐俸為之務以德化民其聽訟不事刑威隸人拱立
左右而已訟者使自拘被訟者使自歸民樂其不擾
皆不忍欺數辨冤獄閩漁人賴克哥等三十餘舟遭
風泊潮邏者得之以通番論死選讞出之邑人劉馬
住及黃福等十九人被誣選一訊得實人服其神執
法不避中貴時提督市舶司韋眷倚進貢為奸利以
苦役戸選特為裁減其後番人馬力麻與海商通販
詭稱蘇門答剌國眷受賄不問選發其偽又撒馬兒
罕使臣怕六灣以獅子入貢洎浮海還國復以更市
獅子啗我選言不貴遠物豈以隳國體而勞外番眷
益銜之乃誣奏選勘灾不實擅便發倉命刑部員外
李行會巡按御史勘問無實行承眷頤指賂選所黜
吏張褧誣證其狀褧不從遂拷掠褧務文致之逮選
赴京廣人擁留數千至有泣下者選在道病作行至
南昌卒後以張褧疏奏得白贈光祿寺卿諡恭愍而
眷竟罷鎮守選性約素其學以古人為宗臨利害不
能奪其治行至今為嶺南所稱
林同字進卿龍溪人弘治八年擢廣東布政使嘗條
示利病二十餘事督郡縣行之復勸民行吕氏鄉約
及文公家禮巡按御史王哲奏同廉能第一兩廣總
督自韓雍以來藩憲大僚率皆庭參及唐珣繼至同
獨不為屈珣不懌以事挫抑之亡何珣卒其子至廣
待之踰厚戊午入覲過漳疏乞骸骨許之居官清白
卒之日家無餘貲云
周孟中字時可廬陵人成化進士弘治十二年遷廣
東左布政性剛毅重名節權璫斂束不敢與抗壬戌
入覲銓部旌廉能孟中居第一進副都御史
吳廷舉字獻臣蒼梧人弘治二年以進士為順德令
廉幹有聲不肯趨迎上官邑有大璫以家廟屬都御
史屠滽滽語廷舉謝不應市舶中官以金市葛故事
予葛而還之金廷舉曰葛非邑産君其問之雷州已
又有中官行過縣索賂廷舉率士民逐之御史汪宗
器曰是固以抗上市能者會廷舉毁淫祠以其材築
堤治學御史會計其直以為乾没廷舉囚服對簿士
民皆泣訴御史慚而罷八年遷成都府同知累官歴
廣東兵備僉事討十三村池水諸洞寇悉平之以功
進參議歴瓊州兵備副使劾鎮守太監潘忠數十事
忠亦訐奏之逮京拷掠坐以枉道還鄉械於吏部門
外九日死而復甦謫戍鴈門放還起江西參政有平
桃源賊功擢廣東右布政使潔己愛民砥礪名節終
工部尚書卒無以殮諡清惠
梁材字大用大城人弘治己未進士志甘澹泊服布
素澣補出自天性嘉靖四年為左布政使首嚴門禁
凡同僚及首領皆置圓牌書其僕令候吏輪遞帑藏
出入羨餘一介不取每市物必書其數牌上會而後
入召市人面給之以為常其吏舍聫陌巡覈惟謹内
外肅然旦夕皆飯于堂菜食無兼味其内亦甘苦茹
淡無間言比擢副都御史巡撫江右歴官戸部尚書
廉介自持慎制國用上嘗曰諸部尚書盡如材朕何
憂天下乎材素見知于尚書霍韜力引同升故不及
十年遂陟八座
葛浩字天宏上虞人弘治丙辰進士累官廣東左參
議豈弟愛人每聽斷必持平熟思乃決正德十五年
新寧盜起撫按具聞議討乃調兵一萬五千分據要
害浩與參將李漳軍新寧右布政章拯軍新會知府
簡沛軍海安進擊之賊衆大潰多走匿時命有捕獲
者隨賊所指即戮之濫及商民獨浩用兵有紀律多
所驗出時為之諺曰大盜起家室棄葛李則生章簡
則死時賊首陸四未得拯即議奏凱浩止之曰渠魁
未殱終當復發吾與公等戮力兩月賊可盡也奈何
遽旋師乎不聽亡何賊復為民擾知縣胡綸用降賊
羅九計始誘陸四出戮之餘黨乃平督府敘功拯為
上浩次之輿論譁焉浩官歴廣東右布政使旬宣俱
有惠績子木登進士人以為不濫無辜之報
邵銳字士抑仁和人正德戊辰禮闈第一累遷廣東
右布政使操廉秉公政持大體所至以清謹稱平生
恥干近名其學切身心顯微洞徹而不立門戸嘗曰
吾願為真士夫而已歴太僕卿卒笥無餘積田僅百
畝贈副都御史
劉采字汝賢麻城人嘉靖二十九年以進士歴官廣
東右布政使約己裕民守官肅法敭歴三十餘年所
至以廉能稱而藩務清釐官箴靖穆足為庶僚表率
嘗以家學春秋宗旨授諸生於是廣士學春秋者得
其肯綮多所發明歴南京兵部尚書卒贈太子少保
諡端簡
徐問武進人嘉靖進士深沈廉静三十年為廣東左
布政使以治行第一賜宴賞歴官所至有聲始終無
玷仕至南京戸部尚書
柳英字子鍾巫山人丰姿竒秀嘉靖三十六年擢廣
東布政使入境行李蕭然惟一蒼頭自隨數月與時
牴牾即拂衣去粤中稱廉介必曰柳布政云後以薦
舉歴光禄寺卿
陳性學字還沖諸暨人萬歷丁丑進士以御史出按
宣大風紀肅清忤執政萬歷十三年授廣東屯鹽僉
事性學念粤處海濱鹽為利府而狡獪所伏亦為弊
叢于是條廣西官運六議一曰酌時價二曰均派納
三曰預鹽本四曰免加秤五曰革洗砂六曰抵官辦
又條吉安鹽議悉中窽要粤商德之肖像建祠復攝
督學篆徧搜嶺南人文之勝學者翕然宗之未幾遷
官去至三十九年復授廣東左布政使粤税向充軍
餉自内璫李鳳取以供上勢將倍徵於民性學力捄
之璫李敬視礦税掊克日甚欲浮溢煮山之額性學
則有調停招商之議將廣採欽州之界性學則有黎
莫起釁之諭璫亦憚之粤民愛戴如慈父母後以丁
外艱歸
汪起鳳字來虞吳縣人登萬歷辛丑進士天啓四年
累官廣東左布政使時值歲荒闔郡饑民洶洶鳳下
車即為調劑首率諸司捐賑人心遂安又通西粤米
商請督府各給符牒俾税關毋得榷及粟米於是米
商大集米價日減先是軍食多不即發數至脱巾起
鳳剔夙弊度支如期士以宿飽海寇劉香老等作亂
用兵惠潮前後轉餉不匱賊平論功居首歲運雜料
赴都向皆衛弁鑽營往往乾没至是悉罷軍官不用
以賢能佐貳督之遂著為例有奸民依託勢豪告承
雜餉者諭令彙領給帖俟諸奸悉集均與杖荷校而
出人大稱快涖任六載恩威並著舉卓異推浙江巡
撫以不附璫忤魏忠賢且粤東獨無忠賢祠益怒矯
旨誣以依傍門戶與督府何士晉同日奪職崇禎初
以原銜起用推補海南學道卒于官粤人思之祀名
宦
王世德字(缺)溪永康縣人崇禎十一年由進士累官
廣東左布政使廉而惠愛訟不能直者輒赴愬理世
德立為剖斷多所平反豪猾詭承無名雜税悉繩以
法會歲大饑斗米百二十錢世德取諸坊戶籍將行
賑恤孝廉黎遂球進平糴法因以頒行屬邑未幾米
價遂減後遷僉都御史巡撫南贛民送之之任泣拜
而去
姜一洪會稽人由進士任廣東布政值明季多故戎
馬躪郊徵輸百出一洪目閱軍書手握牙籌省不急
之費汰離伍之兵釐奸剔弊民便之年凶民蒙袂來
壯者給米弱者予縻存活以萬計粤澤國田多濱海
海潮衝刷田去糧存一洪檄諸司親行踏勘豁其虛
糧流民以集尤清介自持日用盤飱止供蔬韭壬午
賓興充提調官撙節所餘悉以資孝廉計偕祀名宦
參政
韓正洪武十一年任布政司參政時展築城池閫帥
欲亟成工役晝夜不休軍民病苦正曰城郭所以保
民今築城而民死於役非安邊保民意也朝廷聞之
咎將誰歸帥始懼又欲令五鼓始工二鼓而止正曰
不可乃召衆定約以晨鐘從事夕鐘則已由是赴工
者莫不感悦三年政聲大著
張琰鄱陽人以掾授官宣德五年為廣東參政庭無
私謁食無兼味斷獄必以情民不敢欺旬宣所至輒
相戒曰張公端人不可罔也其誠服如此
戴弁字士章浮梁人以教職擢兵科給事中正統十
二年遷廣東參政時黃蕭養作亂弁往撫安未幾寇
逼城闉遂歸為防禦計至羚羊峽口與賊遇弁艤舟
登岸諭之曰我戴參政也爾輩失所朝廷命我撫安
聽吾即吾良民何為自取滅亡賊相顧曰官府果愛
吾儕也麾衆羅拜密護弁歸未幾寇復熾圍廣州城
中乏食亟檄知府聶好謙發廪賑之衆心始安復立
賞格募死士間道促援兵城守乃固會參將武毅駐
兵金利都督董興至自京師遂刻期決戰乃斬蕭養
於城南分兵搗巢穴撫餘黨未閱月悉平捷聞朝廷
勞以羊酒寳鏹金綺襲衣晉右布政使景泰三年丁
内艱奪情視事遷左布政使
陳員韜字從頤臨海人庚戌進士景泰三年遷廣東
參政涖官清慎惠及小民時值黃寇剽掠之餘賴員
韜撫摩備至民以蘇息未久擢福建左布政使民至
今懷之
劉煒字有融慈谿人登正統進士授兵科都給事中
天順四年擢廣東參政時潮州羅劉寧等倡亂煒移
檄招之不從迺謀會剿破其黨遷之内地民甚感之
未幾以疾卒櫬歸之日廣人素衣哀送者塞塗
黃鎬閩縣人由進士成化二年累官廣東參政下車
即往高雷廉撫招峝獠安輯軍民旬宣所至夾道歡
迎無何擢浙江按察使官至戶部尚書卒贈太子少
保諡襄敏
張瓚字德安孝感人登進士成化間擢廣東參政總
理糧儲始至詢倉庾之利病民之情隱斟酌折衷行
之宿弊盡革西倉舊汙下糧多腐敗官軍病焉瓚剏
修之復葺東倉令民輸者至即納之無留難又建新
倉一十二厫鑿池於中以洩積水而儲無腐敗之患
民甚德之未幾超擢浙江布政使
王國正字以寧浙之山陰人幼俶儻負大志嘉靖丁
酉舉於鄉登戊戌進士授行人歴都諫毅然以經世
為己責劾本兵大臣徇私廢法直聲動天下時嚴嵩
煽權諸所論列侃侃與嵩左於是出為廣東參政分
守嶺西至則與督府談愷議征大羅山寇直搗其穴
斬馘二千有竒民賴寧宇其于綏拊之術保釐之政
務殫厥心頌聲載道肇人立祠於綏水上與督府談
愷王鈁及同知吕天恩並祀歴官福建左布政使其
子孫多登科第云
參議
王溥字士淵桂林人由進士洪武二十六年歴官廣
東參議時匠藝之家苦於勢要占役溥禁之有部檄
來徵舵木者尅期取辦木多不中程民患之溥親閱
用其八九又以起運由海道風水漂没自臨庾嶺遍
觀險易命有司鑿石填澗修葺橋道教民造車運之
民賴焉新令無糧無籍者悉隸軍都司咨取甚亟溥
曰國本於民今槩取之民何以堪耶遂奏除之止起
無籍餘皆免及奏績父老遮留不可尋為胥吏龐庸
所誣逮赴京行李蕭然寮屬贐之謝曰吾豈以患難
易心耶比至得白歸卒年三十有六廣人惜之
熊練南昌人天順元年擢廣東參議勤敏有守時中
官採珠合浦民物凋弊練與同官朱英協心經理民
不知擾郡邑賴焉
王英字孟郁閩人由進士歴廣東參議廉慎不私清
風凜然旬宣所至民蒙其惠成化三年歲大祲英開
倉賑恤存活甚衆民咸德之
汪思字得之婺源人正德丁丑進士選庶吉士授給
事中擢廣東參議賦性温雅與世無忤而内剛正人
莫敢犯權豪有奪人業而強收人女者事發請托之
思竟寘於法闔省肅然擢雲南副使致仕卒
按察使
鄭金字南金蘇州人洪武二十九年任按察使公正
有守敏於政事治獄洞悉情隱人至今稱之
胡槩字元節吉水人舉進士為御史有聲宣德元年
歴官廣東按察使明敏剛決獄無冤滯在事朞月風
紀振揚未幾拜大理寺卿歴官右都御史以清直稱
於時
方員字茂規閩之永福人進士景泰四年擢廣東按
察使嚴於持己精於察獄為民興利袪害若將不及
在任九年吏民懷之
黃光昇字明舉晉江人習易得蔡清之傳嘉靖己丑
進士究心典籍律例令長興有政聲徵為刑科給事
中以剛直忤時相出為浙江僉事進參議歴廣東按
察副使廣民與番市於洋海中互相摽掠則為置符
籍以勾稽之嚴踐更以防閑之先是番舶税重商人
欲計免光昇為制減十之六商乃樂輸光昇錙銖不
染歲額盈數萬後罕有能繼其廉者交阯莫正中與
宏瀷爭立渠帥以兵攻欽州索正中急光昇計挫之
斬其帥兵乃退已復討連山崖山猺黎功最遷蜀藩
參三載復遷粤東按察使以嚴為治胥吏畏若神明
新會賊陳文伯倡亂光昇檄兵往援而牒二兵道夾
攻之俘其黨甚衆獲一緋袍者於羣屍中衆謂文伯
也光昇以狄青故事止之聲績益著歴刑部尚書卒
贈太子少保諡恭肅
丁以忠字崇義南昌人嘉靖戊戌進士歴廣東按察
使慷慨洞達有用世才總憲務持大體多平反出枉
者數十人時佛郎機違禁潛住南澳海道副使汪栢
受賄從臾之謂遠人可招徠以忠曰此必為東粤他
日憂力爭弗得尋擢右布政使時征何亞八鄭宗興
諸賊運籌轉餉克成厥功賜白金文綺採珠中貴事
竣横索以大義諭止之官至南京兵部侍郎
史朝宜字直之晉江人幼與兄朝賓同學書再閱即
成誦登嘉靖癸丑進士歴瓊州知府治行為一時最
尋擢廣東副使視學備兵綽有聲績亡何晉按察使
威信在民綱紀整肅平反大獄至為詳慎力懲貪墨
不少假借入覲首舉卓異轉湖廣右布政使清苦如
初任未數月引疾歸
方震孺字孩未桐城人徙居壽春母孔氏夢方孝孺
至而生因以命名舉萬歷癸丑進士宰相葉向高器
之許以館選聞母小病一夕遯歸相國為之驚異令
州縣以最擢御史忤權璫魏忠賢誣以贓私矯旨逮
問幾斃杖下已又誣其在獄與揚州守劉鐸交通遂
擬斬決崇禎初忠賢伏誅與給事惠世揚同日出獄
兒童婦女觀者如堵後累官至廣東按察使為政清
嚴率屬凛不可犯然持法平恕吏民敬而愛之陞廣
西巡撫以病卒於官
副使
李祥瀘州人洪武中為按察司副使嶺海好訟疑罪
積獄動逾歲時祥至察問明敏未及月餘囹圄為空
後調雲南副使
孔鏞字昭文長洲人景泰甲戌進士始令都昌以憂
去改任連山時邑為流賊所據民皆竄徙鏞既至依
州而居告諭邑耆招撫流散賑以官廩令墾廢田乏
耕具者給之天順六年大軍征諸蠻峝鏞率義兵為
鄉導首破賊巢大軍繼之始復縣境遂遷縣於雞籠
山城而守焉尋創公署學校及壇祠舖舍規制大備
撫諭猺衆悉為齊民疏井泉通山徑便民之政無不
周悉以功擢知連州成化二年陞高州知府連人如
失父母先時高涼為西寇侵擾土寇乘機蜂起鏞躬
擐甲胄跋履山川督率民兵前後擒斬賊首四百七
十餘名顆被擄奪男婦四百五十二名口設法招撫
殘賊男婦九千七百一十四名口民猺畏威懷德境
内綏輯旋立社學于府門右訓誨官民子弟之俊秀
者以城外木柵不固命築土垣易之尋陞廣東按察
副使賜璽書仍守其地嘗單騎入賊壘賊皆錯愕不
敢害己聞開誠慰諭許以自新咸感泣願降于是劇
盜梁定侯等並受招撫處之内地分地與耕以備他
盜鏞部下有黎浩林雄數人皆有謀勇而雄尤驍健
以戰死鏞撫尸痛哭一軍莫不感泣故人樂為之用
在高四年囹圄空虛四民復業而頑梗之風漸馴盜
賊衰息及以憂去軍民泣送有出千里外者累官至
兵部侍郎
林錦字彦章連江人景泰元年鄉貢授合浦訓導時
蠻寇充斥内外無備錦為具方略皆中機宜都御史
葉盛以為能檄攝靈山時城毁於賊錦據形便為柵
以守廣設戰具賊不敢近未幾以秩滿去民曰公去
賊復來誰當禦者各逃之山谷間盛以狀聞請授錦
靈山令詔從之且令馳驛之官百姓聞錦至大喜即
復來歸適歲大饑盜益熾刦掠無寧日錦單騎諭以
禍福附縣二十五猺皆聽命其地遠不服者縱兵擊
之天順壬午正月敗賊於羅禾水二月敗賊於黃姜
嶺五月大敗賊於新庄前後斬獲千餘級奪回所擄
男婦數千賊平去柵築土城修復縣治成化丙戌以
功擢守廉州歲復大饑賊掠清和鄉錦肩輿諭解者
千餘人擇其頑梗者誅之經略還定如靈山戊子陞
按察司僉事治兵海北尋擢副使錦既專制一道益
思為久安計於是設團河營以禦西寇設新寮營以
禦南寇設洪崖營以杜諸寇出没之路寇遂屏息不
復肆尋甃靈山城横袤五百餘丈高墉連樓巍然金
湯重鎮矣錦自令至守臬雖積處兵間然未嘗不務
教化靈山尚鬼則禁淫祠修學校勸農桑行孝弟於
廉則治學宫勤督課建化龍橋以示勸在欽州則捐
公署為明倫堂貨民居以廣聖廟廉士知學錦倡之
也錦為人誠坦洞見肺腑雖猺蠻盜賊皆倚信之前
後功績推以與人以故願為效力居廉三十餘年多
遠謨大略保障一方郡邑各建祠祀焉其請立總制
府於蒼梧以控兩粤尤卓見云
陶魯字伯強鬱林人以父成浙江按察司僉事死節
蔭景泰五年為新會丞值令缺視篆精敏祛宿弊正
詭籍猾吏不敢舞文吏民至庭一見輙能識其姓名
威信大著秩滿值西路諸猺寇境百姓詣當道乞留
許之魯設守練兵衆皆樂為死守尋擢新會令累進
兵備僉事按察使時高雷廉肇流賊攻掠無完聚魯
設方略擒斬劇賊奪回所掠修築城堡招募義勇諸
賊悉平乃奏立新寧從化龍門縣治又討後山瀧水
及潯梧茘浦府江田州諸盜悉殱之下詔褒勵累官
湖廣布政使仍兼廣東兵備副使轄治廣西故蠻寇
呼為陶三廣習俗至今稱之嘉靖中命守臣建祠廣
州祀其父子子孫遂家焉
瞿俊字世用常熟人狀貌偉岸不修邊幅而性廉潔
以進士為御史按江西風裁赫然弘治四年遷廣東
副使備兵海南時黎人出寇掠俊戒約羣吏修軍政
諸黎戢兵不敢犯嘗有勢豪撓法俊窮治之律己廉
不可干以私人以為矯亢而不知其出於天性也以
覲行有餽以金者亟令持去不且獲罪後以病乞致
仕歸家徒四壁立有圖書數百卷而已世仰其清介
林廷玉字粹夫侯官人占籍平涼成化進士正德元
年歴廣東提學副使廷玉剛果敏達雅以文章自許
廣之士人宗之其在諫垣上保治八箴請誅太監梁
方妖僧繼曉風節凛然
江潮貴溪人正德六年以進士歴提學副使有知人
鑑謂蕭與成梁焯金山等必擢上第而魁天下者霍
韜也卒如其言又嘗謂山曰子文多杜撰如吕申公
等語皆誕說也異日居官涖政子必重戒及山以戶
部主事兑糧江西陷宸濠黨敗士人益嚴之曰江公
言如左劵
余本字子華鄞縣人正德辛未進士及第授翰林編
修出為廣東副使提督學校諸生想望其風采既至
敷教以寬大都率先德行士敬而愛之然秉性剛直
不避權勢與廵按毛鳳不協去任士人攀轅載道後
歴南京通政使卒
王大用字時行儀徵人正德戊辰進士十六年為嶺
南兵備副使惠困窮威桀黠平寇盜釋黃圃冤民民
自執為惡者十六人麗於法其功德在樂昌民為建
祠立碑增城寇起知縣朱文簡密告之設法擒獲一
邑帖然歴右都御史大用甚清苦尚書霍韜在南都
乃給廢寺田周之
魏校字子材崑山人弘治乙丑進士正德末為廣東
提學副使教士先德行設科條嚴黜陟首禁火葬令
民興孝大毁淫祠改公署書院餘建社學訓童蒙分
肄歌詩習禮演樂僧尼多令還俗男子咸編渡夫其
崇正闢邪之功前此未有也教諸生静坐潛心内省
氣象自中達外如春風之和乃見仁體後以憂去大
學士張璁方獻夫薦遷國子祭酒所著有六書精藴
訓釋學者稱莊渠先生卒贈寺卿諡恭簡
歐陽鐸字崇道江西泰和人正德戊辰進士嘉靖二
年歴延平知府以治行第一擢廣東副使改督學承
魏校後明禮教崇信義勸督有程子弟資稍穎輒收
之學文義疎劣不即黜再試學不進乃黜之并黜其
儻蕩無行累教不悛者文體士習為之一變所奬拔
多名士考校畢豫擬中選如陳思謙唐穆岑萬等無
不左驗人服其藻鑑擢太常少卿終吏部侍郎致仕
卒贈工部尚書諡恭肅
袁載字安道慈谿人進士嘉靖十九年知肇慶府嚴
慎勤勵節用愛民廢墜修舉諸不急之費一切蠲去
惟恐為民病闔郡德之擢山東按察副使飭兵臨清
有中官入境横暴不法載庭挫之入訴幾不免賴大
學士袁煒調護乃解調廣東海南副使治績更踰治
肇時
蔡克廉字道卿晉江人少與梁懷仁並稱神童弱冠
舉進士歴廣東提學副使教規嚴肅藻鑑精明己酉
秋試所首擢者中式四十餘人後多為名臣
李渭字湜甫思南人年十五父以毋不敬思無邪誨
之遂勵志古學以聖賢自期少舉于鄉嘉靖末以工
部郎中出知韶州持身清約勸農桑申孝弟民多化
之嘗搆求仁館政暇與諸生論學其中尋擢廣東按
察副使政體寬平服官清慎與諸生講學如故轉雲
南參政有先行錄傳于世
陳文衡字惟平鄱陽人萬歷十六年由進士任廣東
按察司副使攝羅定道陞州之初草創未備文衡抑
豪右正風俗興利革弊奬廉劾貪風采凜然一時狐
鼠聞風解去乃開河闢路興學徙城遷營斬叛刊為
善後圖說使繼至者倣而行之
任可容字養弘懷寧人萬歷丁丑進士由浙江處州
知府遷廣東按察司副使兵備惠潮以風紀自任下
車之日首建尊經閣養賢堂以教育士子時倭犯碣
石柘林諸衛督兵捍禦募勇士陳聰等以計擊破之
逾年復犯南澳又大破之遊擊顧臬獲洋商五十五
人指為賊搒掠誣伏當事欲盡殪以上首功可容察
其詞理謬異一訊立白其冤長樂盜起密授方略擒
渠帥鍾喬贊等羣盜悉平内官李鳳議增惠潮税可
容力持不可御馬太監李敬奉命開礦横行博羅長
樂間發掘民間廬墓爭之不得乃上書制府力陳其
害因得具奏撤還轉本省鹽屯參政疏通滯引稽查
欺匿屯務鹺政釐然一新會諸司俱缺兼綰五篆夙
夜經營不遺餘力利興弊革乃以積勞致疾卒於官
祀廣惠潮名宦
張國經字印棠漳浦人崇禎六年由進士任廣東按
察司副使兵備羅定道時流寇入境土賊竊發經以
嚴法繩之聞風屏息遷海北分巡道士民為之建祠
魯元寵順天人起家進士歴翰林院編修崇禎十四
年出為按察司副使兵備惠潮整肅明敏郡無滯獄
所至嚴察汛堡萑苻屏跡歲饑賑恤民賴以生尤以
振興文教為己任葺學宫選師儒崇尚古學浮華之
士勿貴也祀名宦
僉事
丁文昇天台人以文學舉洪武四年擢廣東僉事端
慤廉介時民訟多不情文昇建亭署左牓曰三思民
有訟者即令造亭坐而思焉由是民訟日少至今美
之
王泰字伯正江西泰和人洪武初以聘應詔試經學
時務帝親擢為第一永樂中歴廣東僉事分巡海康
問民疾苦除害興利上疏振冤滯恤孤寡防海寇及
拯鹽法之弊又言宋寇凖於雷州開渠引侣塘水灌
東洋田萬頃勝國元帥府以兵守閘兼令掌扄鑰以
時閉泄歲屢有秋今渠淤塘廢東洋田多旱請開濬
以利民會罷分巡召還後知瓊州府瓊民立祠祀之
鄭隆字德隆浮梁人由進士永樂七年擢僉事廉介
有守用刑平恕分巡郡邑民愛之後遷廣西參議
梁觀字大用當塗人以太學生擢吏科給事中永樂
十六年為廣東按察僉事剛介廉平能振風紀分巡
潮州強寇劉晚等二百餘人嘯聚山澤守衛官將發
兵𠞰之觀曰民貧不得已為盜兵之得無誤良善乎
遂傳檄諭以禍福晚等感悟率衆來歸闔境賴安後
卒於潮老穉罔不哀悼肖像配祀韓文公祠
龔璲南昌人監生宣德元年遷廣東僉事廉謹明斷
察獄無冤訟簡刑清吏民畏服遷四川按察使
彭琉字敏敬安福人永樂戊戌進士以工部主事坐
謫教諭大學士楊士竒薦授翰林院編修正統元年
擢廣東僉事提督學校以成賢化俗為己任增修各
屬州縣黌舍凡書籍缺者求善本刻之琉性剛而貌
嚴雖燕居無惰容寡慾甘貧動凖先儒嶺南士風為
之丕變擢山西提學副使
趙瑶字德用晉江人成化十二年進士為廣東提學
僉事教有根本士習丕變未幾卒與羅倫意氣相期
登厓山有詩讀者無不感嘆
宋端儀字孔時莆田人年十四即有志正學成化進
士弘治九年擢廣東僉事提督學政其行部所至必
較行藝課勤怠雖瘴鄉海澨必親往教人尤必身先
表率而痛抑浮誕竒險之習在廣五年甄别造就士
人知所向方辛酉夏以鄉試屆期衝冒炎瘴巡歴南
韶諸邑遂染疾卒
方良永字壽卿莆田人弘治十四年以進士歴廣東
兵備僉事廉明勤幹兵民悦服時調廣右狼兵征儋
州賊符南蛇等狼兵所過舊多騷擾良永處置得宜
道路戢然累官刑部尚書諡簡肅
李希顔字原復江南華亭人沈静寡言有大度十歲
父授以春秋知大義居母喪哀毁踰禮弘治癸丑魁
禮闈授南京刑部主事正德初陞廣東僉事署提學
奬拔俊乂號稱知人以其經學授之廣郡時從化盜
起當道以遐阻怯於進兵希顔獨深入平之仍領海
舶例有贏餘希顔悉給軍士是時巨寇黎頭拐嘯聚
山谷親率兵大戰敗之獲其渠魁當道妬其功不為
奏賞奉表詣闕時劉瑾勢傾中外希顔獨不踵其門
京師稱為鐵腰李庚午遷雲南提學副使
方豪字思道開化人穎悟博學於書無所不窺登正
德戊辰進士嘉靖七年為廣東按察僉事職掌屯鹽
清理得宜毫無所私性好吟咏諸名勝多所留題後
擢副使尋謝病歸搆石屋精舍優游著述其中一時
名流經其地者必造焉所著有棠陵集傳於世
林希元字茂正同安人正德丁丑進士嘉靖十五年
以大理丞建言謫知欽州時方力殫財詘寇盜孔棘
希元開誠以先物約身以裕用塞弊竇興廢墜遷學
育才廣置勸農之使設立屯田增修營堡一意教養
其民而捍衛之在任三年民懷其德後擢按察僉事
提督學校有功於粤與林錦並祀
商大節字孟堅安陸州人進士嘉靖中擢廣東按察
僉事飭兵海北性廉介諳權變南征岐黎其功為多
擢副使歴右副都御史二十九年以邊事罹罪隆慶
中諡忠愍
李默字時言甌寧人正德辛巳進士歴官廣東僉事
默有治才且博覽羣籍廨中有大梡樹可蔭畝許暇
則著書其下所撰孤樹裒談為縉紳𫝊誦尤善風鑑
豫識其隸麥祥必列一品默歴布政使以端毅廉直
著聲累官吏部尚書秉正不阿嚴嵩趙文華誣以謗
訕下獄雜治之忿恨而卒
湯來賀新城人崇禎庚辰進士由郎署歴任廣東按
察僉事植性嚴厲雅有風裁以鯁直著聲每月親行
州里講讀六箴勸勵風俗嚴禁奢麗時有勢豪子弟
犯法賀按法不少徇情剛正之氣凜不可犯嶺海肅
清焉
各府
吳中字時中山西樂平人天順五年以進士知東莞
涖事明敏濟嚴以寬巡撫葉盛薦守惠州比去民立
遺愛碑後一月邑寇起督府韓雍檄中捕之中下令
能出首相捕者免罪嚴行保甲法十家互相糾察一
夫不軌九家同坐旬日遂獲渠魁雍喜其能復留控
制盜賊中編蛋戶為甲令各漁其海遇賊舟則尾至
其地輒捕之盜遂絶跡奏改知廣州至則興學校勸
農桑均徭役撫恤困窮城池學舍悉力新之嘗編廣
州志甫成以憂去後歴貴州布政使
伍希淵字士賢安福人天順甲辰進士成化十一年
由刑部郎中以詿誤謫廣州同知十四年留知廣州
事為政平易愜民情興利除害雖嫌不避士民歸之
後歴廣東左參政湖廣右布政使祀名宦
林泮字用養閩縣人弘治元年進士歴知廣州府為
政温惠不擾於民俸入惟給公應囊無長物歴官南
戶部尚書自奉無異寒素頗有公孫布被之譏没之
日無以為殮人始服其清
曹琚字仲玉桂陽人弘治丙辰進士正德三年知廣
州以教化為首務作養生徒性剛勁不為勢利所動
時中官有奉命覈帑者勢灼甚或勸折節琚曰拙禍
猶淺巧且深吾寧拙無巧耳每事裁抑之中官不能
堪然亦畏沮終不能加害總督陳金議徵鴨埠以充
軍餉檄琚規畫之琚約己便民巡行七邑覈實務舒
民害嘗得一木牌於番禺道中視其所書則後山殘
民也自言被誣為盜乞招撫以延旦夕即上其事于
總督招之得男婦數百人後山盜遂靖廣商例納引
錢舊多自潤琚薄收之貯其三於庫備賑濟餘以代
公費又罷農民例納曰是求仕而教之貪也派料物
解京者舊為豪猾侵削不完乃勾稽加懲且令州縣
擇均徭之殷實者領焉上下宜之然持法不撓卒為
當路所中比調去士民爭送之
鍾文傑字邦臣長汀人進士正德七年知廣州威儀
器度見者欽之性勤敏治辦人不敢干以私於風教
尤留意焉時中使潘忠太横將辱及之文傑談笑語
之曰昔官郎署時公等嘗折節我今乃至為公所窘
耶忠愧屈揖出之勤劬得疾卒於官
胡鳳黃梅人嘉靖十七年以進士知廣州清白自厲
前掌郡者多奢侈庫役月費數百金鳳嚴汰之日坐
堂皇理民事決斷從其平至今民稱其廉惠
曹逵太倉州人以進士為御史抗疏謫外嘉靖甲辰
歴知廣州性剛直潔己愛民而方於事上為直指使
者所齮齕不少變節人多其廉介後來知府事者皆
不及民益思之
周啓祥海寧人進士萬歷六年以刑部郎知廣州府
性廉介明習法令初至惽惽若不辨吏胥心易之啓
祥愈自晦嘗角巾敝衣巡行吏舍時或私瞷僚佐坐
廳事則戒門下勿言後乃忽然震肅治爰書雖老吏
不能過門以内澹如禪舍茹蔬服陋毫不煩民每出
簡輿從所至人不知其太守也時聽訟兩造之詞務
令必達喣喣若家人語會制府命討布涌諸將掠蛋
民徼功繫累相屬啓祥多讞出之其不能自存者發
居民收恤毋令獄死以俟必白所活以百餘計後以
覲行道卒於金牛驛囊中可數金而已粤人哀而祀
之
余自怡婺源人以進士崇禎十一年歴知廣州府方
正廉潔常祿外一錢不染朝夕所需清泉菜把而已
饋上官止行其薄而臺司愈重之凡訟牒株連者於
中呼一人即訊餘皆勾除故獄不留而牘無滯不受
私謁人亦無敢以私干卒於官同官入治喪事發其
槖僅遺六金衆醵金殮之祀名宦
嚴起恒字秋壑浙之山陰人崇禎十三年以進士知
廣州府為政寬平不苛愛民如子百姓感之遷任之
日鄉民千餘擁繞不得行衆復輿歸署後官至内閣
大學士(下郡佐)
沈尚經普安衛籍高郵州人嘉靖中以舉人歴廣州
府同知才識明敏聽訟每得隱情而操守清白督學
魏校毁淫祠寺觀勢豪多承田土或至興訟尚經剖
斷均其徭役輿情愜服擢刑部員外祀名宦子奕琛
舉人歴副使降廣東鹽課司詳請題免積逋數萬商
民以甦
解立敬字誠齋貴陽人由舉人崇禎十一年歴任廣
州海防同知性寬厚和簡而天姿英敏剖決如神讞
獄畢搦管即成爰書隨取律例朗誦一過使兩造曉
然時府佐縣官並缺檄立敬攝之身綰五符案無留
牘丁内艱去服闋補惠州同知遷本省副使後擢僉
都御史巡撫江西粤民思之
姚生文字自牧仁和人由貢士崇禎末為廣州市舶
提舉雖處散秩然喜振興士類嘗捐貲修葺學宫及
攝篆新會能愛民撫寇遷廣州府同知以才能稱比
去士民焚香酌酒扶攜餞送後擢湖東道死於贛(下縣)
(令)
畢瑄不傳籍貫洪武元年知東莞縣時田野蓁荒墟
烟寥落瑄拊循安集流亡來歸芟棘樹藝歲乃有收
以廉能表著於時
吳拳武昌人洪武二年知新會政尚平易民皆以為
便暇則經理縣治學校及壇祠坊巷多所繕治財不
費而民不勞五年卒於官無老穉咸哀之其後有謝
景𤾉陜人廉而愛民亦卒於官百姓哀之如吳拳也
道同河間人其先蒙古族洪武三年以才幹舉為太
常贊禮郎十年出知番禺縣性剛毅廉介時天下初
定軍衞横甚需求百端佐吏動遭箠楚前令不能堪
比同至執法不阿民賴以安權貴惡之未幾永嘉侯
朱亮祖至屢以威壓同同不少挫時有豪猾數十輩
強市閭里珍貨少忤意即誣以鈔法人莫敢誰何同
悉械之通衢諸豪詣亮祖求解亮祖召同勞以酒食
徐言之同厲色曰公為大臣柰何聽小人使乎亮祖
慚次日亮祖過衢械者曝烈日中哀呼祈免亮祖竟
釋之有納女於亮祖者怙勢凌人同按法捕治亮祖
後以他事杖同同遂數其罪奏之疏未至亮祖誣同
抗訕奏先達帝遽命戮同而同奏亦至帝嘉其職卑
敢言遣使宥之兩詔同日抵廣州而前詔先下同已
就戮邑人悼惜之亮祖尋以罪徵還同性峭直器宇
魁岸奉母備甘旨與妻子同粗糲布政使徐本雅重
同嘗按一醫罪當笞本亟欲得醫遣胥諭意同曰徐
公亦效永嘉侯耶笞而遣之同没後邑民有祀于家
者卜之輒驗人以為神云
鍾勖字士𢡟慈谿人少力學以詞翰自負洪武五年
知番禺縣平易近民不喜苛察會造巨艦富商儲貨
高其值民病之勗預采藤木以給需商亦減直六年
颶風平地水深數尺鹽倉濱江貯數百萬浸幾及之
勗躬率民丁築堤令家出一囊盛土石不日而就鹽
以無損學校頽圯勗捐俸建之未幾坐事免歸十六
年復以明經舉授兵部侍郎卒于官子永亦舉明經
仕至戶部侍郎
詹勗字勗之饒州人洪武五年知東莞廉介有守嚴
於吏而寬於民修廟學均力役詞訟稀簡海徼寇起
躬率兵擒之民藉安堵同時有屯留郭郁鄰者來為
丞愛民自勵有見其隆寒衣薄遺以裘峻却之比卒
無以為殮人爭賻焉
童謨錢塘人洪武中知番禺縣邑在省會稱繁劇謨
以廉謹自持政平賦均民安訟息政績為諸邑最以
憂去後歴江西按察使
王仁南昌人洪武十一年以茂才知東莞為政明敏
務抑豪強武斷者必繩以法豪猾凜然憚之尤汲汲
興學校崇教化暇則與諸生講解以勤惰示勸懲士
習為之一新
王世榮金華人洪武十六年舉人材知東莞縣愷悌
慈愛勤於撫字邑遭寇變人民流離乃招逃亡恤無
告以甦困踣邑人至今稱之
李鐸洪武二十年知清遠縣勤於政事明刑均賦吏
胥無敢欺創官署修學宫悉捐俸為之時稱賢令
盧秉安字文定南豐人洪武二十三年知東莞廉介
而政尚平恕歲小祲即緩催科曰罪吾自當之民反
爭輸恐累賢令有訟于庭者獄既具好言諭之曰吾
不忍汝法恐汝無以立於人直者氣平曲者感泣而
退其怙惡者笞之示辱而已囹圄常空百姓安樂九
年當去民籲留之居十九年民再留之不可得改調
東阿卒於官聞者莫不流涕相率俎豆之
熊瓚南昌人永樂中知南海縣處心平易政無苛擾
雖當急遽不輕勞一民而庶務無壅滯者民甚感之
秩满超擢禮部郎中
馮誠浮梁人永樂間以進士知香山廉介自持寬嚴
有則時海濱多潬田豪右爭訟連年不決誠秉公斷
之訟始息以外艱去民買舟送至庾嶺而還後擢監
察御史
王重南昌人景泰七年進士知新會縣性峻潔嘗以
事忤法司下獄治之重請致官去毋煩刑卒下獄部
民有同收獄中者身左右之重愈矜莊自勵不交一
語月餘以清白得釋器縣丞陶魯才勸之學躬教之
卒為名臣
劉綱麻城舉人成化乙未知清遠縣歲饑賑濟有方
民賴存活創闢學宫規制宏壯均賦役勤撫字士民
思之立遺愛亭於遞運所前
黃諒豐城舉人成化庚子知清遠縣涖政公勤臨民
平易人以為識治體而捐資修學尤惓惓焉
朱顯延平人成化十四年以舉人知香山性敏捷扶
弱抑強健訟者凜然畏之終其任莫敢逞門無私謁
吏不能欺諸所營建皆可經久驕悍之兵詭庄之猾
皆奉法循令在事六年以憂去
丁積字彦誠寧都人成化中第進士知新會聞陳獻
章紹明理學私淑之政事必咨焉常曰俗之不美教
不明也於是布教令明約束屏無情之詞燬重息之
券一時豪猾屛息良家子弟或聚賭破家及俗尚邪
教信巫鬼多淫祠一切為設教禁澆風漓俗遂丕變
焉壬寅大旱虔禱圭峯酷暑跪壇下八日不雨忽大
風飄火著積衣不為動須臾大雨人以為精誠所感
積嘗為民辯冤忤當路繫獄衆號泣欲為營解積書
示父老曰心苟無愧禍福非所圖也汝輩第安之慎
毋重令之不德久之得釋以羸病卒年四十一百姓
哀之有嫗哭于家人問故曰丁令公死里胥復横索
妾無死所矣其感人如此
高瑶閩縣人成化十九年知番禺縣為政先風化後
簿書廉正有威人自不犯布政使陳選每嘆賞以為
古之循吏弗過也市舶太監韋眷家人不法選籍其
貲諸司無敢收者瑶請以身當之權貴為之奪氣未
幾眷誣奏選被逮瑶亦落職束書數篋角巾飄然而
去士民泣送者幾千人
蔣昪字誠之全州人成化丁未進士弘治初知南海
縣誠心涖政有循良風而鋤奸薙弊不遺餘力徵入
為監察御史累官南京尚書先昪知南海者巴陵楊
純亦廉慎自持有政聲士民稱之
黎禧陽朔人以鄉薦知增城有治才冰蘖自厲時劇
賊殘破諸邑嘗獻議于僉憲陶魯討平之又修城興
學實心實政斤斤愛民後判瓊州
楊昂字孔顒建安人少師文敏公榮之孫弘治中以
廕知香山里胥以其相裔也或遠迓焉昂曰是欲為
陽鱎耶斥而遠之饋送一無所受涖政愷悌以廉能
馳譽巡按御史聶賢薦其堪治劇遂調順德其政聲
如一轍後致仕去子崇以粤僉憲至兩邑民爭先快
睹曰此吾舊父母之子也其遺愛如此
張璧浙江鄞縣人弘治庚午知清遠愛惜民財振作
士類城池橋梁殫心修理以清慎自持卒於官民思
之
羅僑字惟升吉水人弘治十五年以進士知新會其
治倣丁積訟平盜息百姓安之四載擢大理寺評事
以劾劉瑾幾不免瑾敗起廣東參政邑民歡迎如見
父母亡何請老去士論高之
陳寧字士泰晉江人弘治壬戌以進士知東莞不期
月百務具舉性剛方不畏權勢政暇則與諸生講解
久而不倦用未究而卒其清白足多云
張翺南寧人弘治壬戌以舉人知龍門才而廉不畏
強禦政平訟簡民德焉歴八年致政去翺之前有臨
安柴申者通達治體工於詩文比卒民咸悼之
丘泰莆田人弘治十七年以進士令新會剛明而斷
時有滯獄久不決泰片言折之盜賊屏跡境内肅然
以外艱去士民至今思之
徐志字子簡順天人重品行工書能詩正德初知番
禺有廉名上官所需悉出己俸不少科斂於百姓尤
注意學校諸生居學舍者廪餼豐給林廷玉督學于
廣大見奬賞御史劉祥察其清慎薦知儋州
陳墀字德階閩縣人布政煒之子正德初以進士知
東莞惟一僕相隨清慎律己愷悌愛民人信服之舊
商引錢令皆自私墀悉解司府不少染指民有典女
贖罪者廉得其情白當道貸焉其仁愛類此官歴貴
州按察副使
徐乾字健夫臨桂人正德七年進士知新會縣邑接壤
新寧奸民往往接買盜牛以規厚利或聚黨行劫為
邑中患乾以法除之又修復山水子城募壯丁城守
嚴保甲令戸長鄉老時糾察其不良尤能加意學宫
弟子時優給以褒異等召為御史歴廣東僉事終湖
廣布政使
張欽南昌人正德八年以舉人知清遠縣性資儁爽
操持廉介廢墜悉舉尤長於折獄以廉能見思
張文造古田人正德九年以鄉薦令新寧邑連山海
素多盜文造設鄉長鈐束之朔望令關報善否民不
敢欺盜賊乃息卒于官百姓為之流涕
朱文簡樂清人正德中知增城縣嚴正明敏為治必
鏟其豪猾值良田矮洞賊擾鄉邑兵道王大用按縣
剿捕文簡廉得主藏姓名具白其狀下令曰匿賊者
法必死遂大索主藏者隸於法賊無所匿遐邇大快
王澄字克清羅田人進士正德末知番禺縣興學校
均賦役祛妖僧表貞節惟奉公修職是務後擢主事
卒於京
顧璦錢塘人正德己卯知新寧勤恪端介時民敝於
兵極意撫恤之及剿捕師至巡道王大用委鞫所獻
囚玉石不少混有淑問之風亡何卒百姓哀之
傅應祥字德和進賢人進士嘉靖初知南海縣為政
公平持守廉慎雖當繁劇而裁處雍容務從寬惠凡
百施設不務表暴而去後民恒思之
曾仲魁晉江進士袁鉞荆門州舉人嘉靖初二人相
繼為順德令皆廉靖不擾其恤里甲覈徵輸賑荒羸
弭盜賊政亦大相類仲魁擢給事中去鉞擢主事邑
人至今思之以比召杜云
李性字仲復福建長樂人嘉靖癸未進士知東莞縣
不以家累相從政尚平易公庭肅清吏畏而民愛之
時海利多入勢家性奪而歸之民徭役悉均里甲不
擾嘗集諸生講論經義多所發明歴官知府
朱道瀾字叔觀莆田人以進士知增城忠信明決曉
暢吏事舊編徭役先以畸零作漏編後以諸虧糧派
實戶因利其餘銀百姓甚病之道瀾合畸零實戶均
編之聽其餘在民民心感服立月會法聽民舉高年
有行義者一人為之長月率其鄉之衆會於一堂令
社師讀法一通立善惡簿書其善惡之尤者勸懲之
民俗歸厚焉時學宫頽圯士鮮科第乃以朔望課諸
生講論經義日昃不倦於是歲薦得士四人遷太僕
丞後為嶺南副使行部至增城民忻忻若復見慈母
焉
林士元閩縣舉人嘉靖七年知香山縣廉静不擾
撫愛小民每受訟牒怡色訊之盡得其情舊學宫在
蓮峯山下巳圯士元遷建城中鄉書遂不乏人會上
官按部索賄不得坐以事將辱之士元奮衣起曰朘
民膏脂以媚人死不為也竟不受辱而出即自陳母
老乞改教職授潮州教授怡然就道
林[啟-口+山]字仲鎮龍溪人舉於鄉嘉靖己丑知東莞縣事
以息獄訟均里甲正科斂為首務春耕親出郊勸農
其為政開誠布公不事苛細得牧民之體會海寇黃
秀山作孽廵按御史李美委責于[啟-口+山][啟-口+山]歴險阻討平
之去日囊無餘貲民有齎金餽於途者[啟-口+山]峻却焉
黃正色字士尚江陰人登嘉靖己丑進士初令香山
剖斷如流政聲藉藉吏部侍郎霍韜高其能調南海
令南海為粤首邑百務紛紜正色以敏捷當之無不
迎刃解者兼攝番禺猶恢恢有餘積牒如山日中而
決公庭清暇每撫琴自娛性廉介剛方勢家干紀必
懲之不少假或以訴於韜韜益多之薦為監察御史
嘗劾駙馬崔元内侍鮑忠不法反為忠所訐誣以大
不敬逮赴論死適韜以南宗伯召入謂刑官曰鮑忠
不法兩臺結舌言之惟正色一人何乃阿權璫殺正
士乃獲減死謫戍起歴少卿子學海登進士歴贛州
知府
林功懋字以謙漳浦人嘉靖壬辰進士知東莞縣才
識明敏嚴馭胥吏寬恤里甲滯獄積案為之一清嘗
榷税番舶贈賄一無所受時指揮王寵偕行聞之慨
然曰獨文臣不愛錢乎亦峻拒之番人嘆服為築却
金亭有巨寇許折桂既降而恣横不悛執而懲之卒
斃於獄民稱快焉擢戸部主事歴四川副使
文章桂林人嘉靖十九年以鄉薦知增城性廉静門
無私謁里胥徵收者強索耗例以媚令輒侵牟其半
章禁絶之學校壇宇莫不增修而民不擾遷欽州守
歴處州同知所至有遺愛云
何廷仁雩都人嘉靖壬午舉於鄉辛丑令新會心獨
喜以為幸仕道學之鄉也至則修社學敦師儒教其
弟子其為政務平易不煩繩束嘗視邑之要害曰松
栢堡曰臨臺咸請樹兵以衛四境暇則與士講學於
象山居官五載一如寒士尋擢南京戸部主事邑人
每過象山書院輒指曰此何侯講學處也參政區鉞
為勒德政碑焉
石寀字和仲陸林人舉人嘉靖甲辰知從化廉静簡
嚴以文學飾吏治莫敢干以私者奸民多服胡蔓誣
人受冤者往往破家墨吏因而漁之寀嚴其禁訟獄
遂息居九月卒俸入僅足治喪士民悼惜之
朱端明莆田人嘉靖二十三年以舉人知三水端恪
誠信而人愛之禮賢士大夫如恐不及表章貞節營
修學宫敷惠民之政三水設邑以來端明稱最今河
堤林木成陰皆端明所植人以比甘棠云
吕天恩灌陽人嘉靖丁未以鄉薦知從化才識過人
敏於剖斷吏民畏之上官知其能以褊小不能展其
驥足屢檄署他邑視篆南海政績尤著六年擢判肇
慶府有去後之思歴官韶州知府
林騰蛟字士才福建永安人嘉靖二十七年以進士
知新會先是邑苦苛政騰蛟至一切釐革之性敏而
果喜抑豪強賊掾謝大用主使羣無賴肆劫里中倚
長潭盜何貳為聲援騰蛟得其狀欲密討之有語及
者置不答適新寧賊嘯聚金雞山佯為追捕至水口
遂移兵襲大用擒之斬首三十級俘獲無算方欲討
何貳會母訃至即使人招貳護行且曰汝素蓄毒弩
宜以為衞貳信之請歸治行與之密期遣驍勇伺便
縛之餘衆犇白芒海生擒六十人斬首稱是於是四
境晏然比去民思之後歴監察御史
孫學古字汝邃蕭山人嘉靖甲辰進士知東莞涖事
嚴明令行禁止奸宄屏息學校公署悉加修建未嘗
科斂於民性頗卞急一日燕集指揮安憲微規之即
拱手稱謝刻銘座右其勇於受言如此時進耆老碩
儒於庭詢以政事利病閭閻疾苦舉而行之己酉以
治行徵未赴卒文場中
沈應乾字惟順五河人嘗師事尚書霍韜嘉靖庚戌
登進士知南海涖任後詣韜墓泣而矢曰所不盡心
百姓廉介自持負公之教者有如河乃詢利病訪得
失採輿論而更革之省刑輕徭徵賦有法宿弊為之
一清壬子淫潦為患民大饑殫力勸賑鄰邑寇盜蠭
起南海晏然應乾力也以廉能入為主事歴按察副
使南海稱良吏者曰黃沈蓋以黃正色與應乾並稱
云
周文燫閩縣人嘉靖三十一年以舉人知三水性廉
潔而政務簡靜諸所不便於民者則毅然去之營創
迭舉民不告勞上官高其能薦知六合縣
盛賚汝字以善常熟人以舉人知增城體若不勝衣
而涖事明敏案無積牘吏胥凜凜屏跡時瀕海諸鄉
多盜當路議盡征之賚汝嘆曰玉石俱焚柰何亟詣
白狀且陳鵰剿法上官韙之遂委焉乃懸賞格密詗
首惡無得脱者不濫一良民人感其德後歴漢陽知
府
張孔修字德成餘姚人以鄉薦試潮之大埔令多惠
政尋改增城見百姓語煦煦若家人子人亦不敢干
之居無何寇掠城下即戎服登陴指麾守禦募勇士
縋城擊賊斬賊首揭之竿賊宵遁捐金以修學校祠
宇而身衣垢茹蔬澹如也習俗負逋或格鬭輒仰藥
以死誣人乃峻坐誣者窳俗為之一變諸鄉多虎患
為文牒城隍虎自斃召為刑部主事百姓扶老攜幼
爭送之
胡友信德清人隆慶四年以進士知順德先是俞思
誠貪虐邑中耗亂賦役率奸人&KR1158;輸其取贏常十三
而稍以啗令正供之入往往沒奸人槖中盜賊公行
桴鼓數鳴友信嚴涖之禁&KR1158;戸立三限多寡自輸輸
無贏耗造縣門歲不過三日民樂簡便輸之恐後烏
洲大洲為盜藪友信誅其渠帥餘黨悉平鄉立四應
某鄉有寇則四鄉鼓而援之不援者與盜同科於是
柝聲相聞盜不敢發五年大饑斗粟至二百錢民無
敢為盜者即他盜往來海上亦戒無犯順德云初友
信至懼民玩法故猛厲以威之後令行禁止更為寬
緩旬日不撻一人矣其為吏如治家敝輒修墜輒舉
自學廟城池以下焕然一新其政雖尚嚴明而本之
仁愛卒之日含殮不具民皆哀泣賻之復建專祠祀
之
林會春字景仁惠安人登鄉薦隆慶四年知新會性
剛毅智略過人發摘如神倭陷廣海衞危及新會會
春乘城葺備累石竪柵捍之仍檄居民各自為守倭
聞引去先是倭舶駐崖山故宋忠節祠毁汙殆盡又
利民間子女會春既驅之出境而奸民許永湯惟教
黃恩寵等夙與之通販掠良民子女無慮千指又或
操刃雄行里閈莫敢誰何會春悉置於法時恩寵兩
子並藩掾常為耳目會春以狀聞并收之邑民大悦
復行鄉約嚴保甲設捕兵禁聚賭行之甚力兩臺交
薦之以治行第一賜宴禮部尋擢戸部主事時外城
未築濱行猶切念不置後令因而城焉
王良心字性德永嘉人隆慶辛未以進士知增城嚴
介簡重不輕言笑待胥吏尤峻無敢旁睨舞文者邑
中多豪猾屢興大獄或持吏長短良心甫至即置於
法豪猾斂避之其自奉澹若儒生後徵拜給事中
鄧文學馬平人隆慶中以舉人知清遠改建學校士
林多之尋撫剿猺獞有池水之捷卒後士民舉祀名
宦
董裕字惟益江西樂平人隆慶六年以進士知東莞
尚教化省刑罰詢民疾苦復設義倉修城垣立新安
編圖以便民涖政三年盜賊衰息民依之若慈母焉
楊寅秋字義叔江西泰和人萬歷三年以進士知東
莞九年詔天下覈所部田以清賦税寅秋為十四議
規畫周悉日單騎馳田間計畝均科凡溢額萬石有
竒寅秋遂以所贏餘均則之輕重自此浮税一清數
月奏績其明敏曲當類多過人至今稱之
曾孔志字泗臺閩縣人萬歷四年由舉人知新安寬
恤里甲嚴馭吏胥疏滯獄剔蠧弊奉法循理民甚安
之
伍睿字用思全州人萬歷五年以進士知新會興學
校恤民隠弭盜破奸能強記姓名所與言事歴久不
忘以故人不能欺時山寇海倭充斥睿謂不築城何
以保障乃計工審勢白之兵道凡建城九百餘丈以
調去士民為之立祠於象山
侯邦治臨桂人萬歷五年由舉人任從化政尚寬平
聽訟必得其隱徵賦例有加收悉為禁革嘗攝理番
禺剸煩治劇才能益見值行弓田法乃躬履畝視高
下指計目量推新增以補舊失適足原額吏無那移
之奸民免加賦之累衆甚德之以改調去
徐震餘姚人萬歷六年由進士知增城以清白著聲
涖事明決增俗類以小忿輕生自經服毒震灼其情
反罪之又捕奸民書其面周行里巷諸積惡黨類因
咸俛首自歸自是公庭無事民力寬饒有刁民越訴
者上官諭之曰爾增自有好官何得至此後卒於官
民咸奠賻
袁奎字文卿豐城人萬歷八年以進士令新會時年
甚少至則執簡御繁不事更張而政平訟理會詔度
民田奎親履田間酌其盈縮差為三品不求羨以累
民不虧額以損國民利賴之建祠祀奎及陳基虞王
命璿為三賢祠云
馮生虞字德卿大足人由進士萬歷九年知香山有
清操遇事明敏庭無滯牘獄無冤民巨姦皆聞風匿
跡時奉檄清丈單騎齎具不費民間一錢造魚鱗歸
號冊籍不爽尺寸國計民生皆利賴之以最擢臺諫
有骨鯁風
蘇廷龍莆田人萬歷十年知清遠縣平易近民至遇
大利大害則挺然以身當之折獄明允弭盜有方六
年之内吏習民安虎為渡河遠徙人以為德政所感
云檄署香山撫馭澳番恩威並濟陞荆門知州
傅慶貽字有積南安人萬歷十三年以進士知番禺
公恕廉明催科不擾一切輕生圖詐匿名告訐及以
盜攀良槩置不問民有貧無以養而父訴其子不孝
者慶貽捐俸慰諭父子感泣以内艱去桐棺具殮行
槖蕭然民泣送之
林繼衡福建長樂人萬歷丙戌進士為增城令宅心
寬平居官仁恕而又明習法律老吏見其文牘莫不
驚憚涖事六年不事紛更四民安堵擢戶部主事去
甘汝遷富川人萬歷十九年以選貢知三水儉樸慈
愛嘗單騎行縣講讀六箴躬親解說歲旱為文禱神
三日不雨自繫以禱須臾滂沱四徧圜扉烖疫躬禳
即愈胥江盜麥孔陽等晝漁夜劫殺人投深潭中汝
遷按問不服召善沒者取骨為證潭深不可輒得乃
朱書其背曰取骨伸冤遂躍入得積骸無算盜始伏
辜每詣郡他邑疑獄上官悉以委之有業箕者傭食
于人箕斷抉其腸而死誣人殺之數年不決汝遷一
讞即白合郡嘆服其為政精誠明敏多類此
喻燭字熙宇新建人萬歷二十年由舉人知新安倉
場積弊盡為釐革猾吏不敢隱沒定里甲差馬之額
嚴借辦私宰之禁立比夘十限之法公私便之建學
宫備極經營後祀名宦
鄒元忠字時效新建人少學濂洛關閩之學由舉人
萬歷二十一年知增城勤政愛人力持古道築號舍
數十於學宫之東集諸士講學不輟邑科試士子限
于額元忠請益之遂為例丙申大饑發倉捐賑不給
則又力勸富民之好義者全活以萬計于城東四十
里築堤三千一百丈以除水患居五載擢佐延平不
就歸家講學晚年益邃云
倪尚忠字葵明浦江人萬歷二十四年以進士知順
德居官清白革浮耗絶請託講六箴嚴保甲皆以實
心行政又力抗税監剪除巨惡精堪輿術有竒驗闢
青雲路于巽位建塔自是科第益盛後為忌者所中
左遷郡丞百姓遮道攀留為立祠
劉幼學宜山人萬歷二十五年知清遠剛果有為太
監李鳳議於清遠開礦幼學面陳利害鳳為之沮鳳
私人汪某督税清遠勢張甚欲搆大姓數人陰為解
免邑人德之
王循學浙之山陰人父國正廣東參政循學成進士
初令保昌政聲嶐起萬歷二十八年調南海南海故
衝劇循學剖決如流善發奸剔蠧吏畏若神會榷税
初行中官横暴循學獨持正議民賴以生榷使深銜
之而不能中故人來見把酒道故甚讙語及他事遂
絶不與通其嚴毅若此服勤茹澹不以家累自隨案
牘旁午中夜不息竟以勞瘁卒
陳基虞字志華同安人由進士授南雄府推官萬歷
二十八年新會令鈕光斗以附璫虐民激變時邑民
洶洶兩院特檄基虞安撫及至痛民倒懸多方拊䘏
時方增重餉急催科基虞悉心調劑為民請命民賴
以安數月代去百姓卧轍攀轅扶老攜幼擁不可行
百十年來未嘗有此邑人祀之為三賢祠
張大猷字武程楚黃人也萬歷乙未進士初令徐聞
二十九年以才調香山縣會税璫李鳳謀駐香山大
猷抗言曰香山彈丸孤城近海瘴癘誠非税使所宜
且番情叵測萬一犯及命使如朝廷威德何璫沮而
止諸大吏咸韙之未幾奸人附璫羅織邑民四十餘
人璫命私人往逮大猷不可俄復有人誘璫採礦璫
集亡命千百分踞諸山淫掠横行大猷密白制按立
擒首惡置之法居常廉潔自勵以教化為己任建育
英館課士聽訟平恕每以天良開諭之滿六載以治
最徵邑民追送累日後官至按察使
王命璿字虞石龍巖人萬歷三十三年以進士知新
會治尚拊循寬徭均賦為士民所親愛五年之間百
廢具興修邑乘建凌雲塔見龍樓化龍橋斡旋地運
士多蔚起以治最召去後民思慕之尋擢御史巡按
廣東
郭時斗蘭谿人萬歷三十五年以選貢知清遠縣實
心實政潔己愛民有古循良風三年之内興利除害
民安盜輯勤於課士城池久圯者修之又立歲修法
以垂永久署新會剖決如流風清弊絶士民至今思
之
蔡善繼字五岳湖州人萬歷三十六年以進士知香
山嘗端坐堂皇若不營一事而堂上下肅然發摘若
神好訟者相戒匿影甫履任即條上制㠗十議未幾
㠗弁以法繩番目番叫囂叵測善繼單車馳澳數言
解散縛至堂下笞之故事番人無受笞者獨善繼廉
介素為人人所服又臨事控馭有方故遂弭耳受笞
而去後徵入郎署出為嶺西道適兩粤總制何士晉
下令墮㠗城臺一切機宜悉籌於善繼香之民蓋始
終受其庇云
伍世竒全州人由舉人萬歷三十七年知龍門先是
邑苦税繁前令議欲派入民糧以便徵收世竒下車
即集父老商之曰税雖不便有時而蠲一入實徵恐
成定額後不可減竟不編入民永賴之
閔之聞字仲孚仁壽人萬歷三十七年知三水革加
耗捕盜賊保護良民扶植士氣暑雨中勘閱水災修
葺圩基多所捐助一時強暴屏息胥役不敢為奸後
憲桂林取道三水士民爭願一見為立祠祀之
喻子賢萬載人由舉人初令程鄉萬歷三十七年調
知增城首戢蠧役吏胥無所容奸至有求去者舊苦
徵輸加耗子賢革去之黠盜誣良多置不問諸自經
服毒陷人者懲之風俗為之一改至於笞郡胥之害
民抑中使之横索尤人所難以艱去邑民泣送之
胡繼美字秀文鄱陽人萬歷三十九年以進士知東
莞為政練達民不能欺革浮耗之弊立限催科逋欠
止責大戸以故民樂輸將尤嚴於治盜禁聚賭私宰
涖政三年市無聚奸野無伏莽以艱去民祠祀之
陸世科字從先鄞縣人萬歷四十年以進士補增城
令平易惠愛務在便民革除耗羨請裁塘兵月糧以
置一切官物省民供億秋大水禾稼盡没世科單騎
勘災發倉勸賑民感其惠兼署東莞政聲大著擢御
史去後歴大理卿
林憲增莆田人由舉人萬歷四十年知龍門縣廉明
多惠政善斷疑獄人服其神涖任三載民愛戴之
曾熙丙字用晦侯官人由舉人萬歷四十二年知新
會強幹有智慮善發奸摘伏以能吏稱嘗有羣盜聚
黨方謀行劫熙丙巳先詗知遣役遽入其舍擒之自
是盜賊屏跡去後民為立祠
但啓元號五廬星子人萬歷四十二年由舉人知香
山有惠政先是鹽場日削竈丁逃亡者多丁額猶循
舊版至有一人而兼數丁者即徙之他業仍責其課
啓元為之清審力請得除九十七丁歲免代輸銀四
十五兩有竒竈民慶為更生
丘體乾字時亨臨川人由舉人萬歷四十二年知新
安創學田修邑乘勤于課士清丁糧均船役凡所因
革皆宜民善俗
王三重大庾人萬歷四十三年以進士知龍門性明
察無奸不燭有民告人盜牛以皮置人池中一索得
之三重曰此詐也皮在池中汝何從知其發摘類如
此後以才調番禺歴吏部尚書
朱欽相字懋忠臨川人萬歷庚戌進士四十四年補
南海令諸務悉經手裁不假吏書兩造令民自拘不
差胥役文書堆案一覽悉記隨舉一事叩之無不詳
其顛末者犯人雖更姓名見即識之曰若乃某也再
犯矣其明敏雖極狡黠莫能欺焉執法不避權要發
奸摘伏人號神君奏最入覲囊無所儲父老攀轅卧
轍後擢諫垣歴太常少卿至都御史
謝士章字含之寧都人萬歷四十五年以進士知增
城豁達明敏革羨耗簡訟獄禁輕生百姓賴焉先是
用把總緝盜實為厲階悉罷去計擒大盜駱亞八等
捕斬二十餘人學宫頽毁撤而新之擢刑部郎歴廣
西副使遷雲南參政
王如春武昌人萬歷四十六年以進士知香山有兼
人才甫下車即召諸吏試以律算小有紕繆必立擿
之已試諸醫及堪輿家術不精者悉驅出境曰無令
此曹誤吾民也捕險健訟民置之法下令曰凡訟必
以情涉偽者先治其誣然後視事曲直由是無敢欺
者一時稱為能吏
張國維字玉笥東陽人天啓二年進士知番禺縣政
尚廉平興學校課農桑以德化民聽訟從容不盡繩
之以法有兄弟爭産庭詰之欷歔嘆息民遂悔悟甲
子歲饑閩船羣至販糴米價日湧巡按陳保泰閩人
故曲庇不禁郡民數萬往愬保泰復行遏糴衆大譁
自辰至午不散國維馳至以利害諭之衆始散去非
國維幾至激變秩满擢給諫去累官兵部侍郎巡撫
應天後以閣部督師死金華
黃金貴字又生分宜人天啓二年以進士知順德政
廉而明囹圄無冤催科不擾四境乂安作興士類人
文蔚起以最薦擢御史官至漕運副都御史
陳良言進賢人由舉人天啓二年知新安公平廉静
造士崇儒寬徭減役抑豪横清訟獄未幾調去民有
甘棠之思
伍子瑗全州人天啓二年令清遠時劫盜蜂起子瑗
親歴八鄉嚴行保甲捕賊麗於法以抗直忤當道中
考功法籍其家一無所有子瑗泰然嘗曰不敢汚家
大人素絲蓋父子皆清白吏也
李模字灌谿吳縣人天啓乙丑進士知東莞縣邑故
繁劇黠胥以其年少易之至發奸摘伏凛若神明庭
宇肅清無敢譁者冰蘗自矢而痛抑豪強邑稱大治
丙寅歲祲米價騰貴饑民入城掠食千百為羣模單
騎馳諭擒倡首二人示警亟解俸賑濟令各富家平
糶邑賴以安丁卯分校稱得士五載擢監察御史
陳穀字式洲同安人由舉人崇禎元年知新安剛直
廉平首除劇惡積蠧宿弊釐剔殆盡壹意保民築兩
炮臺于城北隅以固守禦甫年餘以忤權貴去後補
藍山令
陳世鳳四川忠州人由舉人崇禎二年令增城先是
韓村民被盜誣陷至四百餘人世鳳至首閱此案嘆
曰蔓引若此民豈堪命哉悉理出之歡聲載道其視
事公平廉敏嚴誣告清糧役丞尉不敢受訟隸役不
得下鄉擒賊首廖九寰黃仲積正法奪還所掠男女
一百二十三口集民丁壯訓練守禦餘黨悉聞風解
散陞知和州
卞應聘字蓮生丹徒人崇禎五年以進士知新會性
廉正飭僚屬戢胥隸禁遊賭風教肅然瀝口蛋賊屢
出剽掠應聘開誠撫之四境獲安一夕夢城隍揖請
代己寤告家人曰吾其死矣方升堂決事遽卒百姓
為之罷市因立祠縣左歲時致祭焉
李鉉字伯韡漳平人崇禎八年由進士知新安慷慨
有丰裁豪強斂跡甫下車清鐵山之寇恤竈丁之艱
請立鹽埠懲土豪以絶奸萌申免經紀雜餉以豁重
累民多德之任未幾改調海豐
陸清源字嗣白平湖人以進士崇禎九年知增城寬
平練達鞫獄使人暢所欲言而發摘洞然不輕用鞭
笞聞丞尉鞭笞聲輒詢其狀飭學宫建鳳臺書院文
教大興尋修縣署倉厫築濠堤又創砲臺鑄巨砲墾
屯田練鄉兵以資守禦嘗監軍討盤古峝賊有功兼
署東莞龍門從化三篆所至有聲擢監察御史巡按
福建歴躋都御史後卒于兵戈邑人立祠祀之
彭允年字鶴廷石阡人崇禎十年由舉人知新安儉
樸寬厚與民休息輕徭役蠲贖鍰恤行戸去日行李
蕭然邑人思之
蔣棻字畹先常熟人崇禎丁丑進士知南海立催輸
法勒為九規民不擾而賦益辦聽訟明而不苛盜所
誣指悉置不問官未三月平反冤獄二十餘人又設
中西下西二哨以嚴海防清東山寺田歸之學宫月
三課士倡明古學居任二載丁内艱去子伊另有傳
羅儀則字鶴在南昌人以歲貢廷對特賜進士崇禎
十四年知三水縣悃愊無華盡心民事辛巳水災田
廬盡没請於制府張鏡心力行賑卹督率築堤郊居
連月歲以有秋復立廟於堤買田以供歲祀又開文
明門築青雲路建文昌閣皆竭力經營以垂永久後
竟以樸率去官民尸祝焉
林明順字孝臣澄海人以進士令翁源有聲崇禎十
五年調知增城訟牘至即扄署中呼其人對簿片言
折之奸胥無敢弄法訟者亦稀嘗覈保甲褁糧行縣
一經呼問後即識其姓名甲申饑多方賑救博羅寇
逼邑界明順登陴守望賊退掩擊敗之得所掠他縣
男女二百五十餘人悉資遣之秩满入都擢監察御
史後典試歸道經黃埔士民挽留數日為建生祠祀
之
姚竒印字二存閩縣人崇禎十六年以進士知南海
有聲後以監軍御史死贛州時龔芬亦以進士為廣
州府推官遷兵部主事與竒同及於難
周齊曾字唯一鄞縣人崇禎十七年以進士知順德
清介有守却羨耗除豪猾拊循小民民親愛之視事
朞月以抗朝貴拂袖去百姓閉城累日留之不得時
論惜之(下縣佐)
仲敬不傳籍貫洪武元年授香山縣丞舊治在城内
元末徙于蓮峯經兵燹廢敬至訪舊址經營之學宫
廨舍莫不畢具復勸農桑撫流移所弛張民皆便焉
忽值寇至衆情徬徨敬躬捍禦之寇宵遯百姓安堵
敬之力也卒于官
邢昭不傳籍貫洪武八年司新會税課甚廉介俸入
不足以奉饘粥日中嘗缺食人或遺之米輒令持去
謂其妻曰饑猶可過凂我若何比满去嫁一女于廣
州藉其貲以歸
彭豫字與志江西泰和人洪武中舉明經為萬安訓
導以言事擢香山丞邑在海島間地僻俗囂前為縣
者率尚威嚴豫至寬嚴得中廢弛具舉濱海諸屯帥
暴横為民害者豫悉遣還倭人出没海上豫教民樹
柵積石以待計獲其艦自是不敢近俗蓄蠱毒中者
輒死豫廉得之誅徙其家後莫有犯者居六年卒
葉光閩縣人永樂中為南海主簿攝邑廉明吏不忍
欺民歌咏之其詞甚俚然可知其以政得民也歌曰
南海簿性不貪百鳥鳳人中難
周亶餘姚人景泰初丞南海上官以為能每倚辦焉
順德之設亶既相土遂權知縣經營規畫多創始之
功是時大盜初平俗尚獷悍亶嚴什伍之法奸不能
容其治務在富民行春郊野嘗歌以勸農居一載卒
吳孟謙莆田人家貧為府小吏性峻潔同列見之皆
肅然弘治三年為順德丞民供折薪錢嘆曰丞何功
其受此哉番禺後山之役奉檄轉餉經雨米多浥爛
孟謙自以俸償人無知者尋卒于官庶吉士鄒智誄
之
李鈿同安人由掾吏丞增城慈惠廉介金矢常例一
無所受時島寇掠海上一日按訟者二人内其贖鍰
民訝其改操逮暮登陴乃悉以犒守者蓋恐其久而
懈也其通變類此郡築邏城甚急諸司檄鈿董其役
築者歌焉又從督府進討兩源及置龍門使鈿往視
形勢鈿盡圖其要害以報上官異之後轉藩幕
唐同江夏人萬歷十二年為番禺丞以清白聞時令
以給諫降謫遇上官僚屬多傲會入棘闈有里正荷
校于門同曰若等何罪命盡釋之左右不可同叱曰
某非佐令者乎杖左右竟釋之出入悉由中道時上
官雅重同委攝邑篆力辭不就乃委知事紀某紀好
作詩日集詞人於堂同復厲聲曰縣堂自有政事催
科撫字是其職掌何用此為署官貪濫取民間物同
追還之後竟辭去
張元南昌人萬歷中以掾吏為順德典史清慎愛民
奉上官案事必虛公審鞫一切陋規悉痛革之及去
貧無行資士民追送百里
王一令崇義人由歲貢天啓五年為增城縣丞狷介
自守聽訟明允不為苛細檄署西寧縣篆潔己愛民
釐弊剔姦直指王業浩疏薦之令全粤諸為佐領者
當以一令為法
陸昌期嘉定人天啓中由倉大使遷番禺沙灣巡檢
勤敏廉介邑令張國維異其材每加委任昌期潔己
奉公凡盜案株連前官以為囊槖者昌期痛革其弊
民甚德之後令孫曰紹得巨盜金宥出之盜復嘯聚肆
劫昌期不勝憤親率民壯往捕獲之縛投諸水盜遂
屏息令大憾遂中以法罷歸里民扶老攜幼相送子
元輔為名儒
楊九韶鄧川州人崇禎九年由選貢授增城縣丞諸
弊肅清署邑篆庭無竿牘巨寇掠濠逕躬率兵禦之
計擒渠魁餘黨悉遁嘗條陳粤東十事上之海道湯
來賀其一為清刑獄及署三水湯往察之囹圄果空
因謂令丞當以九韶為法後遷知長樂所至有政聲
(下教職)
鄭琛惠安人以貢士授三水教諭學有淵源日聚諸
生剖析理奥窮年不倦甘淡薄不受餽遺視諸生若
親子弟居三年致仕其後諸孫聯登上第
唐晨江華人萬歷七年以歲貢為增城訓導署教諭
性温厚未嘗疾言厲色尤澹於財常曰司教者將以
範人而顧與弟子較錙銖乎
陳天德瓊州人萬歷四十五年以歲貢授三水訓導
廉潔自好課文考行外他無所及貧士以脩脯至謝
曰吾祿雖薄差強諸生義不受蓋古君子也
胡人綸萬歷間為清遠訓導恬澹宅衷端方率物五
日一詣文廟瞻拜視楹桷稍有圯壞即捐俸葺之後
遷教諭
徐應亨字伯陽蘭谿人崇禎二年由舉人署增城教
諭奉母之官甫入署母忽思家遂上書求去諸生詣
其母前慰留母許之居常問寢視膳乃視公事其教
人以孝為本闡明經學多前人所未發四方來學者
甚衆又嘗出餐錢以修祭器併補邑志之缺暇則與
能詩者相唱和所著有羅浮集南越集人傳誦之赴
公車得官以不便奉養乞改近地稍遷至巴州守卒
右廣州府
錢旭字朝陽初為南雄府總管明初韶始歸附郡民
請於元帥常遇春曰得錢總管守韶韶安堵矣從之
時英德尚多盜旭加意撫綏恩威並著遐邇率從時
方草創營建煩興而民不擾
王世安不傳籍貫洪武丙寅知韶州府為政公平士
民悦服尤謹于祀事祠廟載祀典者皆重新之以張
九齡余靖為韶陽先哲請於朝春秋祀焉
沈源錢塘人永樂中以河南按察副使左遷韶州知
府前守黃榮廉正寬平惓惓於學校源繼其後為政
簡易民益樂業庭幾無訟重修湘江書院招多士講
業其中躬課之王琰代源亦禮士恤民吏胥畏服三
守相繼有善政韶郡為之改觀
湛禮錢塘人正統元年由大理右寺正擢知韶州舊
例歲輸黃藤貨于南海曲江富民二十餘戶委棄糧
役投千戸所軍禮以事聞罷之嘗遣卒督税樂昌卒
需求不已邑令械詣郡人為令危禮顧嘉之甲誣奪
乙田禮判歸之甲復妄訴憲司司知其偽拘甲付郡
甲驚懼叩頭請死戒諭而遣之寬厚愛民民食其福
龔海南昌人成化四年知韶州府廉介有守剛直不
阿吏民畏服豪右斂跡踰年謝政士民留之竟不可
止
蘇韡字廷茂江陰人成化五年知韶州府存心公恕
涖事精明士民猺獠莫不悦服時府治學校城池壇
壝悉皆頽毁三年間百廢具興而民不擾墾田增六
千頃戸增三千八百八年冬流賊逼境韡移檄屬邑
設法保障與千戸趙雄督兵守陴晝夜躬巡郡賴以
安以老乞休送者遮道
華㫤字文光無錫人弘治中登進士改庶吉士授戸
科給事中值侍郎程敏政校士外議籍籍㫤疏論之
有詔按問并逮㫤敏政坐免㫤亦謫南京太僕典簿
尋遷寺丞擢守韶州恩威並著猺獠畏服終福建布
政使
周敘字子厚九谿衛人以進士為給事中諫武宗南
征杖謫嘉靖初召用自永嘉丞擢知韶州撫字甚得
民和敘猿臂善射盜賊聞而畏之尋遷參政歴工部
尚書
鄭騮字德夫江山人進士嘉靖癸巳知韶州寬和樂
易以儒術輔吏治校七學諸生拔其尤者廩之明經
館訪余靖子孫貧不自振買地居之以霍韜所輯明
良集刊布郡中自是韶士習知歴朝故事擢雲南按
察副使
陳紹字用光上虞人嘉靖乙未進士授廬州推官以
廉能徵拜監察御史出知韶州減丁糧革吏弊正民
風修名賢祠宇鑑别髦士館穀于濂溪書院郡中大
治英德熟猺負險而巢時出剽掠請置猺官轄之乙
巳大饑發粟躬賑是歲四月不雨至六月日事雩禱
感病瀕危聞雷雨作復甦俄頃而卒笥無長物惟書
籍衣服而已(下郡佐)
許進上海人永樂中同知韶州府甫涖職輒以俸貲
倡修學校除害興利子畜其民有明開國以來佐郡
者以進為最
王詢吉安永豐人永樂十九年任韶州府推官以經
術潤飾吏事時中官鄭和齎金幣勞賜海外諸番護
行軍官頗横捕韶民三人以去家人號呼贖以金不
許詢至舟徑取以歸
藤員甌寧人正統三年同知韶州府明察精敏值歲
祲公庾無積員輒傾囊告糴鄰郡命里正先籍其至
貧者朝夕給之已乃設法勸賑郡治改為淮王府王
遷國於饒得請復為郡規制侈大且吏胥無所於處
員削雕還樸復其常式又度地為吏舍限其出入自
昔郡吏惟取充數鮮通律例每假手於人用是多奸
弊員選習法者試吏為公牘式以示令其草創而潤
色焉地當江閩湖之衝客戸倍于土著少拂其意輒
相煽動而翁源乳源尤甚員巡行開諭許其占籍遂
與編戸無異尋以憂去比服闋耆老數百人詣闕乞
再任會代者已到遂擢禮部郎中殁於土木之難贈
奉政大夫官其子弘
杜宥字叔寬江陰人景泰甲戌進士拜監察御史謫
尉定安天順二年擢知英德釐積弊闢荒蕪修隄防
戸口日增督府韓雍高其能薦擢韶州通判兼理南
韶戎務六邑皆有治蹟至今猶稱之
范賢柳州人嘉靖初以舉人授韶州府通判職司督
儲不受常例三年秩滿卒無以殮僚寀服其廉介皆
自以為不及
符錫新喻人嘉靖三年判韶州翁源賊李英誘九連
山劇寇千五百人流劫境内遠近震駭錫督兵會討
大破之獲李英郡中驛傳煩擾遂議徵銀發驛至今
便之十七年以太僕丞擢知本府(下縣令)
吉昌北庭人元忠臣吉星之子少以孝行著聞舉於
有司洪武初令曲江才守兼美有政聲徵拜尚寳司
丞擢監察御史出為山東按察司副使
張安仁字體静九江人洪武元年由薦辟知乳源以
廉能著聲城池公署學宫壇祠皆其創始數百餘年
人猶思之
熊本誠洪武二年知翁源時田野荒蕪本誠多方招
徠躬臨村落教之開墾經營規畫不啻治家累遷福
建參政
索彦勝燕山人洪武二年以經明行修舉授樂昌知
縣邑無城池百姓散處山林間彦勝甫下車即勞來
安集宣明政教建立城池民相繼復業乃興學校定
彊界均賦役民立碑頌之
史彬溧陽人登進士永樂十三年知樂昌勤政愛民
時山賊為患彬督主簿吳政討平之民安其業嘗創
希聖亭以教士之有志行者士民德之
李冕襄陽人永樂十五年知乳源縣敷政平恕以廉
著聲
曹德懋宜章人正統七年以貢士知樂昌日勤政務
夕則微行訪民間誦讀紡績勤者勸之怠者戒之士
女修省不淫不惰至今稱之學宫壇壝所在樹松杉
仰其遺植焉
柯茂湖口人景泰四年以舉人知樂昌以儉率民痛
抑侈靡之習訪孝弟力行者造廬慰勞之於是桑麻
蔽野道不拾遺九載秩滿士民復留後三載乃去
李淮清安福人成化初以學行薦府經歴擢知仁化
清心涖政節用愛民闔邑戴之
劉信鳳陽人成化末知乳源為人醇篤政簡刑清事
母董氏至孝母嗜瓜己酉大旱瓜多華不實信虔祝
於天瓜一株結九十九子闔邑異之次年母卒信一
慟而絶清貧無子士民哀之葬於縣東
李文上高人弘治六年知乳源廉介自守興學校崇
禮教政化大行比卒士民流涕是時明彝為尉亦廉
慎愛民有平筍洞功並祀名宦
顧節嘉興人弘治中知翁源涖官清儉值歲饑以狀
聞民獲賑給邑之羊逕山高路隘盜賊伏其間大為
民害節治為坦途居民行旅咸便之
保睿江南通州人弘治十二年以貢士知曲江鋤奸
恤貧清介自守嘗曰剝民以媚上吾不能尋謝病歸
民多流涕者
姜寬蘇州人以貢士知曲江慈祥愷悌深得民心為
郵客所不滿譖於當道被譴積忿而卒
黃天暘南安人正德九年以舉人知英德剛正嚴明
不畏權勢時中官遣取英石暘曰此石何益於用徒
勞民耳儻羨其瑰偉請詣九嶷觀之及調去民攀號
者千計
李增龍溪人正德十年以貢士知樂昌先是邑東西
諸山猺寇嘯聚流毒三省增至訓兵緝捕所向皆克
後流賊千餘攻圍邑城增開門延敵斬獲甚衆賊遁
去明年三省調兵會征楚兵執黃圃平民誣為賊增
請于兵道王大用躬至營覈之獲釋民皆尸祝焉
張慎惠安人嘉靖初知英德廉明簡静先教化後刑
罰當亢旱民以水利訟者即冒暑決之後子岳以侍
郎鎮兩廣孫宇復知英德廉能茂著並祀南山
吳邦俊秀水舉人宰乳源清詭寄革濫𣲖所編賦役
視前省十之三修邑志多所發明凡有規畫皆禆風
化
嚴遵試賀縣人萬歷間宰英德英毅敏幹讞決稱平
贖鍰悉令薙毒草根以代輕死之風頓息時税璫炰
烋噬民稍違輒行題奏含洭之津梁堯山之錫礦羣
奸因此嘯聚遵試嚴緝奸宄戍配之因議補其税編
入條鞭民得不擾
張于宸全州人崇禎二年宰英德值流賊焚劫清溪
于宸率兵親冒矢石相持者三日賊不能渡江乃退
去日習練排門夫以壯聲勢境内不罹蹂躪者于宸
之力一載以覲行宦槖蕭然其家鬻田始得歸
周民初字鹿園崑山人宰英德為政簡静不苛直行
己意時當明季九連乘變披猖徵兵轉餉無虛晷山
寇焚劫大陂等鄉甚慘民初廉得奸匪范七勾引擒
而梟之炎暑中遂統兵進屯東鄉之黃塘屬吏鄭昌
瑞嚮導賊方酣睡襲斬幾盡四鄉稍以安堵覲行後
奸吏賂署事者紊其舊規民初回任毅然申請清釐
羣情悦服(下教職)
吳奎新喻人少受業梁演洪武中以進士教諭樂昌
孜孜訓誨能成就人材布政使白思謙參政蘇恭則
皆出其門後以恭則薦為潁川推官
林永齡字延年莆田人有學識學者多從之遊成化
中教諭翁源病邑染蠻風乃令諸生習禮三月方訓
以詩書後攝英德卓有政績西山賊亂賴其保障二
年卒於官
林嵓莆田人以孝廉教諭仁化博學多才詩文下筆
立就善真草四入棘闈多得名士教人為學以敦孝
行為先人或迂之力請歸休以子祥鳳貴贈御史
右韶州府
葉景龍麗水人洪武初知南雄府於城西河塘村築
陂引凌水灌田五千餘畝民號葉公陂
左孟誠東昌人秀才洪武中知南雄府雄民不事耕
桑孟誠勸民樹桑且教之蠶巡行隴畝督民耕作自
是民殷課辦
潘長壽字焕文長興人恬静好學洪武中舉人材歴
僉都御史永樂中左遷知南雄府慈祥愷悌不任刑
威時夏秋旱長壽募民掩遺骼率官屬齋戒以禱得
雨三日歲大稔
宋玒祥符人永樂中以太學生拜御史出為南雄知
府公廉正直嚴於律己僚吏敬畏之雄糧舊輸清遠
諸衛急餉貧民多鬻子女以供玒條利害上聞詔得
留州民至今德之
陳賜字孟嘉甌寧人永樂七年以進士授監察御史
遷知南雄府涖事精敏寬猛得宜吏畏而民安之廟
學久敝悉加修治洪熙中疏免虛糧二千餘石民困
蘇焉
楊鐸長洲人以太學生授給事中出知星子縣正統
元年歴署南雄府事廉正自持門無私謁教民孝弟
勸課農桑優師儒而重學校所注厝民咸便之
鄭述字季述莆田人永樂中進士正統初判惠州修
宋璟之政飭民營瓦屋以杜火患監司檄委叢集事
無不辦以薦改知南雄政急先務興利除害修凌陂
砌嶺路知庾關夫役久累為之節省均調闔邑賴之
所招集流亡不下二百餘戸以循良著聲
張瑛陳州人正統中以太學生同知遼州擢知南雄
資性剛毅涖政嚴明吏民畏而愛之繼前守之志成
太平橋迄今利涉
李春慶遠人天順間以太學生知南雄府凌江官運
向以驢車其驢責民牧之驢死役存累及子孫春條
陳累民狀詔盡罷之又疏言郡無蠶桑賦絲徒苦百
姓請罷賦絲減米三之二民解倒懸云
劉實字嘉秀安福人進士天順間由治中擢知南雄
性廉介不阿府為江廣要道商税鉅萬至者盈饜或
以要譽於賓旅實至惟取羨餘一二以繕郡學樹嶺
松而已此外一無所染有中官度嶺覘實供帳菲薄
謁見困辱之郡民大譁趨入為謝翼實以出中官已
知其廉召謝之堅不往慙怒遂論實不恭逮赴京實
具言臣從官三十年不以妻子自隨餐粗衣敝欲為
國家愛養所部不忍費勞之觸忤内使無所逃罪帝
霽威得釋亡何以病卒郡人祀之稱為鐵板劉
羅俊字承彦江西泰和人進士成化中為御史以直
言謫尉新會遷知仁化歴知南雄府公廉寬厚有古
循吏風兩廣盜起都御史韓雍討之墨吏希指請多
樹木柵意在侵漁俊不從第築新城以備寇民卒無
擾後卒於任
汪璞字伯温貴溪人進士成化中為南雄知府器識
英邁廢墜畢舉嘗合兩學為一創大中書院重修太
平橋上疏創通濟鎮居停客貨取資以代虛賦帝從
之民懷其惠祀於景德祠
黃偉字孟偉同安人進士嘉靖中知南雄府清介自
持行部省騶從人不知其為守也禁婦女嬉遊毁淫
祠罷諸無名徵賦及榷商諸弊政以直道忤時稱疾
去
丘道隆字懋之上杭人進士嘉靖中以御史擢知南
雄莊嚴廉正僚屬奉法吏不敢欺常大揭畏天愍人
字以自勵
胡永成安福人進士初知涇縣賑荒得法擢刑部主
事以議張延齡謫同知和州歴知南雄府事念虛賦
病民宜折輕齎乃條減力役十之六始興令翟務實
曠職輒斥去之僚屬肅然橋關榷税出入嚴明豪猾
不敢睨視或倚貴勢撓之永成正色曰國有正法其
何敢低昂貴人慙沮雄故孔道守多飾厨傳稱過使
客永成或供圃蔬池魚而巳時詔有司召民鬻受僧
田所司督趣永成不可曰民貧不能售此豈可強耶
奸商懷竒貨者欲析嶺路囑雄民告言之永成條六
議難之事得寢嘗修府志考覈謹嚴晉廣東副使兵
備海南卒于任(下郡佐)
徐仲端台州人洪武中同知南雄府事田多荒蕪率
經歴范澄知事范仕範巡行勸農開墾擴地五十餘
頃糧二百石
李汝舟金谿人永樂中以太學生同知南雄府歲旱
巡行鄉都修築陂池民受其利貧民鬻子女者每捐
貲贖之憫荒田虛賦為民累請豁六千餘石
凌永浙之新城人永樂中為南雄推官居法曹詳審
精當囹圄無冤比去民懷思之
程規字惟範龍溪人永樂中以太學生判南雄府事
明敏材辨興學校崇賓射禮時始興虎為害規禱神
命獵戸捕之一日獲四虎害頓息
鄭建懷安人正統中以進士判南雄清慎自持政從
仁恕尤重學校以艱去士民思之
陳翰英字廷獻諸暨人以三禮冠浙中成化八年同
知南雄府勤政恤民惟德化是務癸巳秋廣右流賊
攻始興延及保昌郡中騷動翰英畫策破之俘獲數
百人都御史韓雍勞以金帛錄功第一甲午攝郡驛
傳夫役一切從省節百姓稱便政暇詣學宫課諸生
勸勉備至始興盤坑有紗帽石為祟觸之即死賊匿
旁谷恣其剽掠翰英烈火焚之患尋息乙未夏旱百
姓嗷嗷躬齋沐以禱雨如注歲大稔尤善撫綏流民
復業者三百餘家在任三年善政不可勝紀
歐文通蘇州人洪武中以薦辟任南雄知事勤于參
贊嘗奉檄招龍南諸縣流民還集六百餘戸安措有
法
龍歸荔浦人永樂中任南雄知事署始興招集流民
令各復業請豁賦累三千六十餘石(下縣令)
張仕國莆田人洪武初知始興縣兵燹之餘百事草
創仕國撫瘡痍弘惠鮮興作而民不擾其所規制足
為後式
岑仁忠洪武中知保昌縣為政廉平多築陂塘以資
灌溉民永賴之
徐子善梧州人永樂中以太學生知保昌縣政崇簡
易不尚苛刻修學校課農桑恤鰥寡利民之事咸竭
力為之
蔣科全州人廉而好施予嘗自改建齋舍以課邑諸
生有胥貧不能葬科賙之諸生有待以婚嫁者去縣
數十年士民思之祀於名宦
高輔字世助廣昌人嘉靖初以太學生知始興縣均
田賦築河防重學校表貞節奉公舉職銳於任事竟
以詿累卒民甚惜之
廖輊崇仁人嘉靖十一年以舉人知保昌抑豪強表
貞節政聲籍籍南海霍韜起為吏部侍郎所至長吏
無不跪迎者輊獨長揖不拜韜愈重之亡何南海令
缺冢宰汪鋐以鉅邑難其人韜曰無踰廖輊者遂遷
知南海時邑中多顯者卿相侍從閭里相望輊不少
徇人多其介謂不負所舉云
蕭琦字韓若吉水人進士崇禎十一年任始興縣令
寬仁待下政治稱平修立城垣改正南門興教勸學
士民咸歌頌之(下縣佐)
熊志良閩人嘉靖中為始興簿出槖金助遷邑學董
諸工役視若家政時具牛酒勞之領賊曹鼠竊屏跡
清理編甲不索規例士民尸祝之(下教職)
彭勖字祖期廣信永豐人永樂中進士陳情除南雄
教授博學善教規範嚴恪擢南直隸提學御史吏部
考功司郎中所著有書傳通釋行于世
李奎弋陽人永樂中任保昌教諭學有淵源師範嚴
謹誘掖後進孜孜不倦擢提學御史累官大理寺少
卿
陳山沙縣人永樂中為始興教諭以育才為己任諸
士多成就者用薦超擢吏科給事中累官戸部尚書
謹身殿大學士
劉文字彦質安福人宣德中為保昌教諭德性淳樸
學術純正時督學彭琉亦安福人雖禮遇文文未嘗
借其意氣篤謹自勵琉益重之擢國子助教其後有莆
田林同者亦以明經學精訓詁著聲
右南雄府
萬迪東平州人洪武元年知惠州興廢舉墜不受私
謁澤及于民去郡而人思之
滕康字景晉甌寧人正統初為惠州通判郡病水災
而海運益急康力請得近輸又減虛税之病民者民
德之歲己巳廣州寇起康竭力警備與民固守寇詗
知有備引去藩臬交薦之陞惠州知府有能聲
段鑑上元人景泰中守惠州冰蘗自持時遣其子就
學使與諸生齒御吏肅然凡規度皆可式時桂林人
蘇潤同知惠州亦盡心利民修學築堤建橋咸有勞
焉公暇復修輯郡志
吳繹思莆田人成化中守惠州涖政果斷屬邑有豪
蠧害民痛繩以法守禦軍政為上官所更張伍卒忿
其不便將為梗繹思聞之往諭以禍福咸帖服嘗增
修諸邑學宫衆務咸舉累官右布政使
吕大川字中源浙之新昌人進士弘治中守惠州才
識精敏判決如流簿書米鹽皆有條法郡城東北瀕
江恒患衝齧大川始裒土甃石為巨堤以捍水正德
丁卯征劇賊張權大川随軍督餉察諸俘之脅從詿
誤者辨而釋之所過鄉聚召耆老諭之以禮義番禺
張翊曰吕惠州可謂雪霜之陽和戎馬之俎豆也卒
於官
方良節字介卿莆田人進士正德初知惠州首詢民
瘼時歸善徭役視諸邑獨苦為減之如例巨璫擅威
索賄所至奉之惟謹良節屹不為動時興師討賊良
節練餉綏民協力平盜嘗築拱北南隱榕丫三堤扞
西湖水浚池甃石鎮湖之流闢城西關引湖環而東
注形勝以完又大修學舍葺會英諸祠人士嚮風擢
廣東按察副使去後而民思之
甘公亮字欽采永新人正德中知惠州先是都御史
王守仁以平浰賊奏立和平縣乃遣諜四諭故所招
附竟帖然無擾和平城池築鑿完固厥功多焉革橋
税以羨餘修大通橋置漏澤園築榕樹堤遺民永利
葺文信公五坡祠置像祀之秩滿去
陳祥字應和高安人以進士歴官御史正德乙亥知
惠州廉公有威加意煢獨均賦役省冗費興學校戒
游賭禁私屠嚴巡警條綱振飭吏胥不敢為奸博羅
陳祖榮歸善王雪真皆大猾捕寘于法深山窮谷莫
不懾服尋遷廣東按察副使官終都御史
李傳字希說敘州人進士嘉靖初知惠州廉謹豈弟
常扁視民如傷四字以自警凡徵役必求端委孰為
粟米孰為力役凡制典所無涉于加派者一切剗除
先是郡大水禾稼没溺傳請蠲田租十之三民困蘇
息任數年弊政盡革
蔣淦字汝潔全州人進士嘉靖初知惠州政先仁恕
聽訟得情屬造冊籍飛詭規避悉杜絶之徭役適均
貧民稱便尤加意學校及城濠道路皆葺理不煩民
三年擢河南參政官至工部侍郎
金志字允立浙之山陰人登進士嘉靖庚戌以御史
知惠州躬先廉潔日繩責舞文作奸犯科者胥吏救
過不暇又善察吏事有骩法者率面詰責屬吏惴惴
恐有所聞貪墨咸望風解綬五載卒于官
張存義建安人登進士嘉靖中知惠州慈祥愷惻時
寇盜充斥水旱不時道殣相望存義哀之捐俸及罰
鍰市棺置亭中令亭長守視無者予之常被盜失庫
金虔禱于神忽有神降言用某往擒盜當得之果然
人以為至誠所感在任六年擢運使
李畿嗣蘄水人進士萬歷二年知惠州時大寇初平
盜萌未息畿嗣至嚴厲振刷捕銖兩之姦築東平城
起鐘鼓樓兩學堂殿西湖亭臺焕然一新三年境内
大治生齒漸蕃擢監軍副使駐肇慶惠人見之如父
母云
黃時雨字潤寰常熟人進士以刑部郎知惠州寬以
平法嚴以鉏奸履畝核田膏腴無匿賦斥鹵皆減額
罷鐵税八百金岑岡寇亂設竒剿平錄死節王度後
俾世嫡奉祠在惠六載多惠政歴遷雲南參政
程有守歙縣人進士萬歷二十二年知惠州廉而有
威歲旱步禱賑饑平糶羨餘輒行諸縣積穀視事至
日旰一蔬一粥復理簿書創黌宫復科舉額留心文
治擢海南學使
何偉新喻人進士萬歷二十七年知惠州剛介廉明
庶務修舉葺黌宫建郡坊改賓館設北關皆營繕之
有益於士民者陞惠潮道副使(下郡佐)
王爌字存約黃巖人登弘治進士初為給事以直諫
謫惠州推官惟一僕自隨理淹繫哀無辜囹圄肅清
且好訓士賙其貧而秀者未幾遷秩去官終都御史
林應麒台州人嘉靖中同知惠州一以守職奉公矯
正世俗吏事精敏剖斷如流入贖有貧者多蠲免之
嘗言訟貴速決留獄妨民吾不忍也佐郡一歲餘以
母憂去
吳浩雲和人嘉靖庚戌為惠州推官廉平近民嘗視
篆歸善值大饑發倉賑濟在郡五年多惠澤遷姚州
知府
楊載鳴江西泰和人登嘉靖進士歴吏部郎謫將樂
典史量移惠州推官為人方正聽訟無私修惠郡志
成一家言未幾擢南吏部主事後以督學至粤大有
造於粤士歴官通政
陳謹閩縣人嘉靖中大魁天下以修撰謫惠州推官
夙有才名多士快覩之為人溫恭和易晉接不倦篋
中藏書盡出以示諸生造門請業者無虛日其折獄
不以明察自多而哀矜平恕克稱厥職云
郭文通慶都人嘉靖末以掾為碣石衛經歴時征賊
伍端參將謝勑失機連營數十無不破者獨文通所
部大開營門使卒環坐持滿賊不敢逼居民賴之後
屢征賊有功擢肇慶府同知嘗語人曰吾有三不寳
不寳官不寳財不寳命以掾吏積功官至大夫云
高守謙浙之臨安舉人萬歷二年通判惠州時寇初
平餘黨復熾守謙行縣募鄉兵自隨屢馘賊首臺司
稱能委攝永安篆招徠流民度地居之披草墾土常
廢寢食見白骨纍纍拾而掩之閱五月以勞瘁卒于
官
溫國竒寧都人萬歷丙辰進士惠州推官廉明果斷
署郡事興除利害時歸善博羅多流移悉編之什伍
土著乃安富民苦報鹺商有攜貲求免國竒以寺租
羨抵其餉令勿報清隱占而屯無失額建泗州塔而
人文蔚起聲望翕然徵入為侍御史
高祺浙之臨安舉人為惠州推官法平不苛廷鞫片
語立剖辟有疑者即白監司減死惓惓于興化善俗
勸民孝弟後擢涪州守
余化淳將樂舉人天啓二年同知惠州廉介有才每
攝邑徵賦戸給一易知單使如數輸納里胥無得容
奸屯田清軍按額稽覈嚴絶侵漁奉檄防海還篋中
惟文章數卷而已
吳希哲字睿卿淳安人崇禎中由進士為惠州推官
案無留牘疑獄無不立解谿刻自處經年不用官物
署郡篆值建州連平畫疆定制凡城隍位署祠宇壤
賦堡屯之規割俸董其成擢刑科給事中(下牧令)
牟應受貴筑人崇禎八年以永安知縣調陞連平知
州弓田定賦立兵營撰州志勤勞安集以奠民居有
創造之功士民尸祝
徐仕高瑞州人洪武十年知河源縣廉勤自勵威惠
並行邑無廢事民不見吏未幾以憂去百姓思之
桂孟成溫州人洪武中知河源縣鯁介廉勤賞罰明
信搆亭縣治之後公暇召諸生談經校藝一時興于
文學焉
鄧文張寧都人洪武中知河源縣奉職循理敏于政
事先是莽有伏戎民多流徙邑虛税多至五千九百
七十四石文張請于朝悉蠲除之
陳敬字行簡祥符人洪武二十一年知龍川縣時盜
起民無樂業都指揮陳讓領軍追捕未獲敬出竒計
誘其魁擒之餘黨四散遐邇稱異詣闕言事稱旨擢
吏部侍郎
習韶字尚鏞永豐人洪武末知長樂以孝弟化民勤
于撫字勸課勞來各安其業秩滿遷官至兵部侍郎
夏則中武昌人洪武二十二年以監生知興寧值寇
周三之亂民苦于盜及重軍壓境民又困于兵則中
率鄕老愬于總兵始免横酷後歲凶發廪勸分溝中
復起招攜安撫流亡始集時官田税重莫肯承籍則
中請減額同民産民感其惠不忘
林和莆田人永樂初知博羅縣以寬服人不施鞭扑
而事辦增修蘇村堤以防水患民受其利
陳宗順沙縣人洪熙中知長樂縣導民以忠信禮義
冠婚喪祭循用古曲久之恥讓成俗囹圄幾空三載
卒于官人咸嗟悼之
孫賦字國用福安人正統中由太學生知龍川為政
明敏輕徭薄斂重農勸學寬嚴得宜數歲之間增墾
田米三百餘石奏蠲屯田倍徵米五百餘石十四年
黃蕭養亂捍禦城邑招集流亡民愛之秩滿固請致
仕歸
潘鏞字克鳴上元人景泰進士天順間知長樂剛介
有為時賊羅劉寧衆千餘流劫程鄉興寧長樂之境
屯據湯田黃寨破興寧乘勝攻長樂鏞先設備城守
甚堅援兵至併力禦之賊因解去民賴以安
邵銅字振聲閩縣人景泰進士天順中以壽光知縣
改博羅涖政嚴明能釐宿弊吏卒不敢為奸嘗督造
冊籍括為易見圖至今式之
秦宣字德敷曲江人成化初為龍川縣簡徭薄斂一
意休息民便之秩滿去咸不忍釋
秦宏臨桂人成化元年以舉人知興寧明達剛介庶
務修舉削強鋤暴豪猾斂跡奏立城池不閱歲而完
固三年卒于官
張澄安福人弘治初歸善主簿攝長樂事日持糜蔬
坐公署釐庶務弗懈撙節民財計慮周悉歲少歉發
粟以賑請不待報期年卒邑人哀之
洪祉字天惠江西安仁人弘治乙卯知龍川視民如
子縣故用里甲供具祉峻却之卒于官囊無遺貲邑
人護其櫬歸復構祠祀焉
林若周字吾從莆田人正德初知博羅縣性靜肅精
練聽訟無越宿者己夘秋流寇入境百姓騷動若周
還自棘闈即集民兵襲敗之尋徵入為南京監察御
史
祝允明號枝山長洲人正德十年以舉人任興寧有
豪致善詩文工草書所著有南征叢稿有正德興寧
志嘗旬日不視事一坐堂皇積案悉剖肅清盜藪旋
判應天
劉琰字廷榮宣城人嘉靖二年以監生知和平邑新
設琰至創公署建月城招徠居民以實閭井治學宫
立社學擇民間子弟教之化頑梗捕反側盡心經始
以垂後式擢判衢州卒民為立祠
何世祺福清人嘉靖中以進士知歸善治才精敏裁
抑豪強時當造冊籍杜欺隱豁虛税猾吏無所售奸
或白以例有税券世祺曰已徵料價矣有税畝曰里
甲自辦工墨矣其不苟取類此後以調去士大夫言
賢令率曰世祺云
胡演桂林人嘉靖中以舉人知博羅絶苞苴清賦役
嚴聽訟平易慈恕政在愛民而一意鋤強豪猾稍不
便之或䜛于御史吳彦按驗無實御史中讒怒杖之
抱恚而卒衾殮不給民甚冤之
陶金湘鄉人嘉靖丁未自濟源調知興寧廉明正直
人不敢干以私惓惓以愛親敬長為訓有兄弟爭田
者金引咎自責兩釋之俾自思過然疾惡過嚴曩時
狐媚以伺長吏者皆側目庚戌調去士民皆惜之
陳賓莆田人嘉靖中以舉人知和平時降盜李文彪
將為亂賓白于南贛督府請誅之督府起諸路兵檄
賓以從久之官軍無功文彪復就撫索還其妻子之
俘禁者賓弗與盜逼城賓整兵守禦當道謂弗達變
乃使推官吳浩代之賓以失事坐罪去而盜熾
張濟時吉水人嘉靖三十七年知海豐縣慈祥平易
初涖政博詢民瘼加意拊循先是石橋場鹽課司俱
罹倭寇濟時乃築土城保障之後寇至民盡避城中
又于邑治北闢一路置堠設兵商旅咸出其途立崇
報祠以紀其績
彭良臣衡陽人嘉靖中以舉人知歸善時山寇充斥
占據田土良民征輸波累無所控告良臣節用緩征
拊循疾苦邑近郭繁劇供億不貲良臣竭力調停民
感其德
吳一竒字偉卿莆田人隆慶元年以舉人知河源是
時五峝初平民困未蘇藍能之寇陽聽招撫實肆劫
掠竒多方保惠以撫瘡痍捐俸賑饑置學田於河下
以濟貧生因無以逢迎上官被論鐫級民甚追慕之
顔容舒晉江人進士隆慶三年令博羅值寇至躬冒
矢石以破羣兇設民兵三百以固圉夏旱步禱七日
遂得雨加意學校士民多服其教擢給事中
林大黼莆田舉人隆慶四年知河源仁恕廉幹辛未
水災民大饑窘請府得穀四百石躬自賑給復諭富
戶平糴貧民賴以活兵興剿藍能二溪賊而楊梅埔
車頭二圍中多良善力請于兵道止擒渠魁脅從者
宥之二圍中活男婦五百餘人歴遷銅仁太守
吳士強莆田舉人萬歷初令博羅山寇新平流移未
復乃請撤坐食之卒五百罷長差之卒五十歲省金
五千父紳就養為建愛日亭于羅浮山築榕溪堤建
文昌閣置學田以興文教咸本家學云
林廷植福清人登進士萬歷六年知龍川定婚禮禁
淫祠遏宰牛邑有魚苗銀一毫無所染指縣堂倉庫
學校百廢具興會白蓮社及猴嶺賊作難翦治有方
卒于官士民哀悼為立祠于三里坊
狄同然溧陽舉人萬歷十四年知龍川性狷介嘗畫菜
一本于屏以自勵民感其廉惠至今稱誦之
史懋文金壇舉人萬歷乙巳知興寧正直不阿邑苦
毒草自戕以害人力行嚴禁刁風漸息雅意造士百
務整飭遷南雄司李
石承方海寧人歲貢萬歷十四年知興寧矢心冰蘗
釋冤獄罷常例惟務以德化民以不能俯仰致仕去
董繼周玉山人萬歷庚戌進士知海豐愷悌作人課
士貧者資其膏火邑向計戸納丁貧富均輸貧民苦
之周以米計丁然後苦樂適均焉
鄧鑣晉江人萬歷十七年進士任歸善政尚廉簡催
科得宜築天泉書院與諸生講學肄業擢南戸部去
百姓遮道涕泣
陳榮祖同安人萬歷十八年以舉人知永安出入常
賫糧雇役地方無擾革保家以杜侵蝕除陋規以飭
廉隅民被火者恤之被疫者槥之立社學選羅光宇
等十餘人俾為社師九丫樹有白額虎噬人齋禱城
隍立斃勒碑於廟紀其事教民始種麻豆芋薑陞德
慶知州民為立祠刻石像祀之
鄧以誥新建舉人萬歷十九年知博羅和易愛民值
更賦籍日夜稽覈猾吏宿蠧為之一清葺文廟築太
平橋割俸鳩工而民不知役擢刑部主事歴衡州知
府
馮渠新城人萬歷癸未進士永安令署海豐廉明仁
恕緩賦平刑逐舞文釐宿蠧禁販舶以救荒創社倉
以備歲涖治數月調繁番禺豐人立碑頌德
董有光德興人進士由湘鄉調歸善勤於聽斷發擿
若神諸如清冊籍減丁銀增倉儲修橋梁改學宫事
皆克辦人祠祀之
張鏘惠安人萬歷丙辰會魁任海豐至誠惻怛不苟
刑罰值歲大饑單車發賑不足至鎔帶金以繼之僅
三月卒于官民為出涕
郭咸和贛縣舉人萬歷二十九年任海豐潔己愛民
修文廟建社學立七都義倉嚴警保甲佐屬咸遵約
束無敢持檄擾民者拊循實政民思念之
楊士化天台人萬歷二十九年以貢生知永安正納
糧法馬革去重耗自僱長夫不役一民捐俸修學宫
勤于課士民失火望風拜禱火遂熄禱雨又立應建
四門樓櫓又建紫金山樓額以雄鎮城西關外民常
病涉建橋以通道至今稱楊公橋
劉廷祚安福人崇禎十年以舉人知永安食蔬衣布
謝却餽遺下車即治獄平反得情囹圄一空後有應
禁者不勝哀矜民感其恩不忍犯農時巡四野勸耕
敦尚行誼崇正文體以形家言遷學宫于城外歲荒
賑饑民賴以存活較正權量俗以為便去後為祠祀
之(下縣佐)
何阿魯臨淄人洪武九年歸善縣主簿以寬為政仁
及窮民合境之内呼為阿父母
葉允吉興化人洪武九年博羅主簿廉靜寡慾人不
敢干以私雖果菜一無所受
龍璿融縣人正德庚午以掾吏任博羅縣丞時峝賊
稱亂監司撫之猶潛出剽掠璿主詰捕單騎詣賊砦
視狀賊驚曰是將不利于我乃堅壁鼓譟以恐之璿
諭以禍福自引滿射砦中其木樵賊懼開戶迎入呼
其黨責之自後無敢肆掠者又嘗主催科羨餘一無
所私卒于官
李中字子庸吉水人登正德進士授刑部主事上疏
指斥忌諱武宗大怒謫龍川通衢驛丞既至闢愛梅
亭讀易其中王守仁方鎮虔檄中往議軍事多所折
衷後歴廣東布政使擢右副都御史(下教職)
鄧璉零陵人景泰中教授惠州府學戟門左故有文
昌祠璉徙之鑿泮池甃之以石課士條格一遵董學
者之政行之無倦
張郁蘭昆明人教授惠州剛方耿介朔望升座揖諸
生有失禮者厲聲色訶之幼者扑責之不瑣瑣餽遺
之末年七十聲如洪鐘人咸稱其有古道云
羅順吉水人天順初以賢良方正諭博羅士習任俠
順督就學舍肄業早夜攜茶粥供其勤者士激勵趨
學其自處雖燕居必衣冠對妻子如賓客後遷秩
去
楊國本莆田人正德中諭博羅性和易能接士周貧
時督學約法欲疏不檢生徒郡邑官多承望風旨毁
譽失實國本簡覈精審衆論翕然復議毁淫祠侃侃
不阿秩滿遷威州知州
郭克一字約之惠安人嘉靖中以鄉薦諭歸善學在
郭外廟宇敝壞諸生徒寄空籍克一倡新學舍俾士
民肄業申飭教條講說經旨士心竦異一年以憂去
卒于家
袁大綸鄞縣人嘉靖中諭歸善性敦樸教持大體待
士有禮諸生貧者以贄見立却之先是釋菜行禮籩
豆爵篚取具臨時大綸節縮俸廪創為之遷寧州學
正
王宗徐江西泰和人嘉靖二十九年以鄉薦諭歸善
英年雅度樂于訓誨察諸生貧乏分俸給之尤厚其
力學者談說經義靡靡可聽鄰庠樂就之多獲其益
歴遷開封安慶二郡守
宋秩莆田人正德中以貢訓海豐學宫圮壞倡修之
待士有禮弗率教者則以規條從事諸生敬悦取科
第者繼起後乞致仕歸
吳銓晉江人嘉靖四年訓博羅擇士之美質者授之
易親為講說使咸集學舍肄業夜挈茶具行視以稽
勤惰翕然向風御史周煦知其賢特疏薦之
楊文偉南海人萬歷十一年以貢訓長樂誠正端介
諸生貧者捐俸濟之有冤抑不平代白有司而不許
士子出入公門嘗委視倉從役誤持升斗秣馬立責
還之卒于任貧無以殮諸生醵賻仍請于直指汪言
臣厚卹之
右惠州府
廣東通志卷四十
