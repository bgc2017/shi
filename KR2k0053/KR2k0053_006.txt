廣東通志卷六
編年志(一)
史有分門析戶皎若列眉者有年經月緯累若
貫珠者周禮誦訓掌道方志注以為載一方之
山川物産然則志從乎分門析戶而不從乎年
經月緯明矣雖然昔之方志有師年經月緯義
者若九州春秋吳越春秋交廣春秋此物此志
也意者古往今來提綱挈領或有取爾因薈萃
大略釐編年二卷始于顓頊五帝前此典墳散
佚百無一考不足徵信也歴今雍正八年後此
寳祚靈長萬有千歲更俟續函也其祭典别詳禮樂朝
貢别詳外番惟志其原始及尤要者而已名曰
編年遵劉勰編年綴事起訖慮疎之教焉志編
年
五帝紀
顓頊創制九州南至于交趾
堯命羲叔宅南交
舜廵狩至衡之南
舊志奏韶樂於其上因名韶州
三王紀(周以後紀事書年)
夏禹聲教訖于四海
通典至南海交趾
商湯始定南越獻令
汲冡周書成湯問伊尹以諸候來獻方物定為獻令
伊尹請定南蠻令以珠璣瑇瑁象齒文犀翠羽菌鶴
短狗為獻
周武王十三年己夘定南海為藩服(嗣後建置大者例書)
通歷王正九服徹法以南海地在東南揚州之裔定
為藩服乃經土地而井牧其田野以距于海
成王七年壬辰周公測景至於南海
通歷周公攝政七年禮樂成問於大夫商高立周碑
以測日景明算王歷其後有榮方者述而成之言周
公測景時北極出地至朔方而益高南極入地至南
海而益下
王會諸侯南人致衆者皆北向
南南越也今廣東地詳見外番志(參補)
宣王二年乙亥命召公虎平淮南疆理南海(嗣後武功大者例書)
顯王三十五年丁亥越伐楚楚子熊商大敗之越遂散
處江南海上是為百粤
秦紀
秦始皇帝二十五年己夘遣將王翦南征百粤悉定其
地
二十六年庚辰置南海郡以屠睢為南海郡尉史禄為
南海郡監
二十九年癸未南越叛秦
三十三年丁亥遣任囂趙佗定南越置南海桂林象郡
以囂為南海郡尉佗為龍川縣令謫徙民五十萬戍之
二世皇帝元年壬辰以女無夫家者萬五千人予南越
西漢紀(嗣後紀事書月間有未考姑闕疑)
漢高帝元年乙未冬十一月南海尉任囂卒趙佗代任
囂為尉擊并桂林象郡
佗改南海為南武自立為南武王都番禺
十一年乙巳夏五月遣陸賈封佗為南越王南越王佗
入貢築臺朝漢
西京雜記南越王尉佗獻高祖鮫魚茘枝高祖報以
蒲桃錦四疋佗築朝漢臺朔望升拜以朝漢
高后吕氏五年戊午春二月南越王佗背漢稱制
文帝元年壬戌秋八月遣太中大夫陸賈諭南越王佗
稱臣奉貢
武帝建元四年甲辰南越王佗卒孫胡嗣
六年丙午夏六月閩越王郢攻南粵遣大行王恢大司
農韓安國擊之閩人殺郢以降
漢書閩越王郢興兵南擊邊邑南越守天子約不敢
擅發兵而使人上書以聞上多其義大為發兵遣兩
將誅閩適會閩越王弟餘善殺王以降於是罷兵
遣中大夫莊助使南越以世子嬰齊入宿衞
元朔六年戊午南越王胡卒世子嬰齊嗣
元狩二年庚申夏五月南越王嬰齊卒世子興嗣
元鼎四年戊辰遣諫議大夫終軍等諭南越入朝
夏四月遣校尉韓千秋摎樂伐南越南越相吕嘉反屯
兵石門禦之
漢書王興與母后治行裝重資為入朝具吕嘉年長
得衆心愈于王上書數諫不聽至是漢兵至嘉遂反
王興與其母后俱被害殺使者終軍
吕嘉立高昌侯建德為王以兵擊殺千秋等
漢書初嬰齊粤妻生子建德封高昌侯至是嘉立之
秋遣伏波將軍路博德樓船將軍楊僕擊南越
六年庚午冬十月路博德楊僕師入番禺南越將軍畢
取及南海太守棄皆降于博德遣司馬蘇弘等追獲王
建德相吕嘉遂平南越置南海蒼梧鬱林合浦交趾九
真日南七郡
元封元年辛未置儋耳珠厓二郡(得海上大洲故)
宣帝甘露二年己巳交趾珠厓郡反夏四月遣護軍都
尉張禄將兵擊之
元帝初元二年甲戌擊珠厓不克師還
三年乙亥春詔棄珠厓
成帝綏和元年癸丑春三月設交趾合浦郡都尉
東漢紀
光武帝建武十六年庚寅春交趾女子徵側徵貳反
漢書徵側者麊泠縣雒將之女也嫁為朱䳒人詩索
妻甚雄勇交趾大守蘇定以法繩之側忿故反以其
女弟徵貳為副於是九真日南合浦蠻俚皆應之凡
略六十五城自立為王都麊泠交趾刺史及諸太守
僅得自守
十八年壬辰春二月馬援擊徵側等於浪泊大破之
十九年癸巳夏四月徵側徵貳伏誅
漢書馬援軍至浪泊上與徵側等戰大破之四月斬
徵側徵貳傳首洛陽封援為新息侯食邑三千戶援
請以其地立封溪望海二縣許之援所過輒為郡縣
治城郭穿渠灌溉以利其民條奏越律與漢律駁者
十餘事與越人申明舊制以約束之自後駱越奉行
馬將軍故事
復立珠厓縣屬合浦郡
九月馬援建銅柱於林邑界交趾平罷州牧置刺史
章帝建初八年癸未開交趾入貢嶠道
通鑑會稽鄭弘為大司農時交趾七郡貢獻轉運皆
從東冶汎海而至風波艱阻沉溺相繼弘奏開零陵
桂陽嶠道自是遂為常路
安帝永初元年丁未夏四月大雨雹交趾大水(嗣後災祥大者例書)
延光三年甲子夏四月南徼外蠻内屬秋七月其豪帥
入貢
順帝永建元年丙寅春正月詔交趾部賑貧窮
永和二年丁丑夏五月日南蠻攻郡府交趾刺史樊演
發九真交趾兵救之
三年戊寅夏六月九真太守祝良交趾刺史張喬招日
南蠻降之嶺外平
建康元年甲申冬十月日南蠻復亂交趾刺史夏方討
平之以方為桂陽太守
桓帝建和元年置高興郡(靈帝改為高凉)
永壽三年丁酉夏四月九真蠻叛都尉魏朗破之
延熹三年庚子復以夏方為交趾刺史冬十一月叛蠻
䧏
漢書方威惠素著九真宿賊聞之二萬餘人相率詣
方䧏
靈帝中平元年甲子夏六月交趾屯兵叛刺史賈琮撫
平之
獻帝初平元年庚午以巫令士燮為交趾太守
吳志士燮字威彦蒼梧廣信人也父賜桓帝時為日
南太守燮舉茂才除巫令遷交趾太守
建安八年癸未改交趾為交州增置州牧賜交州牧使
持節給鼔吹
十四年己丑以士燮為安遠將軍封龍度亭侯
吳志是時天下道路梗絶而燮不廢貢職特下詔拜
安遠將軍封龍度亭侯
十五年庚寅徙交州刺史治南海
交廣春秋交州初治嬴&KR1454;縣元封五年移治蒼梧建
安十五年治南海郡番禺
十八年癸巳春正月并交州以屬荆州
後漢紀
後漢帝建興四年丙午(吳黃武五年)交州牧士燮卒(嗣後粤賢卒例書)
析合浦以北三郡(南海蒼梧鬱林)置廣州(廣州之始嗣後十府二直隸州命名之始例書)
晉紀
晉武帝太康二年辛丑以始興郡屬廣州省珠崖郡入
合浦郡
八年丁未春二月廣州大中正王範上交廣春秋
懷帝永嘉元年丁夘以始興郡屬湘州
六年壬申叛民迎王機據廣州(機故刺史毅子)
愍帝建興三年乙亥秋七月徙陶侃為廣州刺史八月
廣州刺史陶侃討王機平之
元帝大興元年戊寅冬十月加廣州刺史陶侃平南將
軍
成帝咸和元年丙戌分南海立東官郡
晉書東官郡治寳安今東莞也
四年己丑春三月以陶侃都督交廣寧州諸軍事
通鑑侃討蘇峻至是論平峻功晉都督封長沙郡公
穆帝永和元年乙巳春三月以廣州始興屬義陽郡
升平五年辛酉春二月分蒼梧立晉康郡
晉書領縣十四初穆帝以蒼梧境土寬廣析置晉康
郡
置新寧永平新安郡
武帝太元三年戊寅禁廣州貨錢
詳錢法志
五年庚辰十月九真太守李遜據交州
六年辛巳秋七月交州太守杜瓊誅李遜交州平
十六年辛夘冬十二月增城白雀見
宋書符瑞志白雀見南海郡增城縣民吳比屋上
十七年壬辰春二月廣州甘露降
冊府元龜甘露䧏於南海番禺縣楊樹
安帝隆安元年丁酉春正月分東官立義安郡
晉書義安郡分揭陽縣立統綏安海寧海陽義招潮
陽程鄉六縣
元興元年壬寅春二月以右將軍吳隠之為廣州刺史
三年甲辰冬十月海賊盧循攻陷廣州自攝州事
晉書循浮海寇廣州攻番禺隠之率將士固守為所
敗長子曠之戰没循攻城百餘日遂陷隠之欲奔還
都為循所得循自攝州事號平南將軍明年遣隠之
歸
義熙二年丙午春三月以劉裕督交廣二州軍事討盧
循
四年戊申興寧大鳥化為虎
劉裕入輔
六年庚戌秋八月劉裕遣將軍孫處沈田子自海道襲
廣州冬十一月拔之盧循還番禺
七年辛亥春二月盧循圍廣州不克夏四月沈田子破
之循襲合浦交州刺史杜慧度誅循
十三年丁巳秋七月南海妖賊徐道期攻廣州始興相
劉謙之討平之以謙之為振威將軍廣州刺史
恭帝元熙元年己未分南海立新會郡
宋書新會郡本南海之平彛縣兼統蒼梧之臨允縣
今新興是也
宋紀
宋武帝永初三年壬戌罷廣州獻細布
南史廣州嘗獻入筒細布一端八丈上惡其精麗即
付有司彈太守以布還之並詔嶺南禁作此布
文帝元嘉八年辛未春正月復立珠厓郡屬交州
夏五月南海番禺甘露降
九年壬申夏六月遣大使廵交廣
宋書詔曰益梁交廣境域幽遐物情或多偏壅可更
遣大使廵求民瘼
冬十一月分廣州立宋康郡
十三年丙子分南海四會縣立綏建郡
十七年庚辰置海昌宋熙二郡
二十九年壬辰以始興臨賀始安三郡屬廣州
三十年癸巳秋七月元凶劭黨蕭簡據廣州九月南海
太守鄧琬始興太守沈法系等討平之
明帝泰始四年戊申春三月妖賊劉思道攻廣州龍驤
將軍陳伯紹討平之
交州人李長仁據州叛以陳伯紹為東莞太守討平之
五年己酉秋七月以東莞太守陳伯紹為交州刺史
七年辛亥分廣交郡置越州以陳伯紹為刺史兼督之
齊紀
齊高帝建元三年辛酉改宋熙郡為宋隆郡
梁紀
梁武帝天監五年丙戌夏四月分湘廣二州置東衡州
立陽山郡以隸之又置安遠郡秋七月分廣州置桂州
舊志廣分東西始此晉宋間廢置州郡不可勝計廣
州領二十三郡梁末惟存五郡
十六年丁酉廣州流人王正秀參軍杜景謀襲州城長
史蕭昂討斬之
普通二年辛丑分廣州翁源清遠立清遠郡
四年癸夘夏六月分廣州置成州南定州合州建州
大通元年己酉衡州都督蘭欽討陽山始興叛蠻平之
梁書欽屢有戰功詔假欽節都督衡州三郡兵討桂
陽陽山始興三郡叛蠻至即破之賊平封安振縣男
大同元年乙夘夏六月立高州於高梁郡以孫冋為高
州刺史(高州之始)
俚帥陳文徹犯廣州冬十一月都督蘭欽破擒之
三年丁巳夏四月以安南將軍蘭欽為廣州刺史
七年辛酉冬十二月交趾豪李賁反刺史蕭諮出奔越
州遣越州刺史陳侯等會廣州兵討之
八年壬戌冬豪渠盧子略等反攻廣州參軍陳覇先討
平之以覇先為西江督護高要太守
九年癸亥秋九月以陳覇先為直閤將軍封新安縣子
十年甲子春二月以陳覇先為交州司馬領武平太守
討李賁會諸軍發自番禺
十一年乙丑春三月省廣越諸州戍邏不便于民者
梁書詔尚書州郡條奏上聞
中大同元年丙寅夏六月陳覇先敗李賁於交州
以合州為南合州
太清元年丁夘春正月陳覇先從交州刺史楊㬓討李
賁平之
陳書賁竄入新昌屈獠洞中屈獠斬賁傳首建康
春三月以陳覇先為振遠將軍西江督護高要太守督
七郡諸軍事
二年戊辰廣州刺史元景仲反
三年己巳春二月遣超武將軍歐陽頠征討廣衡二州
山賊
陳書時湘衡之界五十餘洞不賓敕令衡州刺史韋
粲討之粲啓武帝稱頠誠幹降詔褒賞加超武將軍
征討廣衡二州山賊侯景搆逆粲自解任還都征景
以頠監衡州
秋七月高要太守陳覇先討元景仲誅之迎定州刺史
蕭勃為刺史
南史覇先集義兵於南海馳檄以討景仲曰朝廷以
景仲與賊合從謀危社稷今遣曲江公勃為刺史鎮
撫此州軍巳頓朝廷矣景仲所部聞之皆棄景仲而
散景仲窮蹙縊於閤下覇先迎勃鎮廣州勃梁宗室
也
前高州刺史蘭裕作亂據始興郡遂攻衡州陳覇先帥
兵往平之以覇先監始興郡事
通鑑裕欽之弟也
冬十月始興太守陳覇先起兵討侯景
通鑑覇先既得郡結郡中豪傑起兵
簡文帝大寳元年庚午夏五月高州刺史李遷仕反高
凉太守馮寳妻冼氏襲擊大破之
通鑑初燕王馮弘奔高麗使其族人馮業以一二百
人浮海奔宋因留新會自業至孫融世為羅州刺史
融子寳為高凉太守高凉冼氏有女多籌略善用兵
諸洞皆服其信義融聘以為寳婦高州刺史李遷仕
據大臯口遣使召寳寳欲往冼氏止之曰刺史無故
不應召太守必欲詐君共反耳願且無往以觀其變
數日遷仕果反遣主帥社平鹵將兵入灨石城魚梁
以逼南康覇先使周文育擊之冼氏謂寳曰平鹵驍
將也今入灨石與官軍相拒勢未得還遷仕在州無
能為也襲擊大破之遷仕走保寧都文育亦擊走平
鹵據其城冼氏與覇先會于灨石還謂寳曰陳都督
非常人也甚得衆心必能平賊君宜厚資之
秋七月陳覇先遣杜僧明等擊李遷仕擒之
冬十一月以蕭勃為廣州刺史
元帝承聖元年壬申夏六月東衡州刺史王懷明作亂
刺史蕭勃討平之
敬帝紹泰元年乙亥春二月加蕭勃司徒鎮南將軍仍
為廣州刺史
通鑑東衡州刺史歐陽頠委身於勃
陳紀
陳武帝永定元年丁丑春二月梁刺史蕭勃舉兵討陳
陳遣平西將軍周文育帥諸軍擊之勃敗死歐陽頠降
夏四月梁蕭勃記室李寳藏奉懷安侯蕭任據廣州反
陳遣衡州刺史歐陽頠討平之
陳書高祖遣頠討定餘寇未至嶺南頠子紇已克始
興及頠既至嶺南諸郡皆懾伏請降廣州悉平
二年戊寅春正月以歐陽頠為都督交廣等十九州諸
軍事廣州刺史
陳書頠盡有越地改授都督廣交越成定明新高合
羅愛建德宜黃利安石雙十九州諸軍事
文帝天嘉元年庚辰夏五月置東衡州以侯曉為刺史
通鑑割衡州之始興安遠二郡置東衡州以侯安都
弟曉為刺史
四年癸未春二月加刺史歐陽頠為征南大將軍秋九
月頠卒以其子紇為廣州刺史(頠書卒志除代也不書官例不得與秦任囂同)
宣帝大建元年己丑春正月徵歐陽紇為左衞將軍冬
十月紇據廣州反遣車騎將軍章昭達討之
陽春太守馮僕以兵拒歐陽紇
僕寳之子也紇舉兵誘僕同反其母冼氏怒絶之遂
發兵拒境帥百粤長迎章昭達(參補)
二年春二月庚寅章昭達擒歐陽紇送建康伏誅廣州
平
封馮僕為信都侯其母冼氏為石龍郡太夫人
通鑑馮僕以其母功封信都侯遷石龍太守遣使持
節冊命冼氏為石龍郡太夫人賜繡幰油絡駟馬安
車一乘給鼔吹一部
十三年辛丑夏四月分東衡州安遠郡屬西衡州
後主正明三年己酉春正月衡州刺史王勇襲廣州高
凉郡夫人冼氏以兵迎隋將韋洸入廣州王勇䧏于隋
隋以韋洸為廣州總管
隋書洸所綏集二十四州拜廣州總管
冬十月番禺俚帥王仲宣反圍廣州隋總管韋洸死之
隋紀
隋文帝開皇九年己酉春平陳省揚粤州郡(即陳正明三年)
隋書省安遠郡置曲江始興樂昌三縣省清遠郡置
清遠翁源二縣省東官郡置增城寳安政賓三縣省
綏建郡置四會化蒙二縣省新會郡置新會義寧二
縣省高興郡置電白石龍吳川海安四縣省高要晉
康宋龍新寧四郡置高要端溪平興新興四縣省陽
山郡置旌陽陽山連山三縣(宋龍即宋隆)
置廣循二州總管
隋書平陳置廣州總管于始興循州總管於龍川開
皇末移廣州總管于南海
十年庚戌春二月行軍副總管慕容三藏大破王仲宣
兵廣州圍解
遣給事黃門侍郎裴矩廵撫嶺南矩及大將軍鹿愿會
馮盎兵討王仲宣平之
盎僕之子也(參補)
以馮盎為高州刺史進封冼氏為譙國夫人
通鑑論平廣州功拜馮盎高州刺史追贈馮寳為廣
州總管譙國公冊冼氏為譙國夫人
置連州潮州端州(連州潮州之始端州改肇慶見宋紀)
十四年甲寅冬閏十月詔立南海祠
隋書禮儀志詔南海於海鎮南近海立祠此南海神
廟之始
仁夀元年辛酉改廣州為番州(一作番禺)
避太子晉王廣諱也(參補)
四年甲子交州俚帥李佛子作亂遣總管劉方討平之
番禺峒獠作亂命車騎將軍薛世雄討平之
煬帝大業六年庚午春二月改晉康郡為南康州
隋書領端溪樂城二郡(按開皇九年已省晉康入端溪至是又改之)
十二年丙子秋七月高凉通守冼寳徹兵起嶺南溪洞
多應之
冬十二月豫章林士弘僣號
番禺俚帥高法澄兵起
南海人鄧文進據南海郡(時又改番州為南海郡)
十三年丁丑林士弘略地至番禺授冼寳徹高法澄官
爵
俚楊世略據循州
梁主蕭銑略地至番禺鄧文進以州附
舊志銑梁之後都江陵修復園廟略地至番禺鄧文
進竟以州屬銑銑使張繡徇嶺南
恭帝義寧二年戊寅馮盎據嶺表附于林士弘
唐紀
唐高祖武德四年辛丑冬十月撫慰大使李靖帥師伐
梁梁主蕭銑降十一月命李靖安撫嶺南
通鑑以李靖為上柱國賜爵永康縣公仍為撫慰大
使使之安撫嶺南得承制授拜
劉洎以嶺表五十餘城降命為南康州長史
通鑑先是銑遣黃門侍郎劉洎略地嶺表得五十餘
城未還而銑敗洎以所得城降除南康州都督長史
五年壬午春正月楊世略以潮循二州降
世略更名略除循州刺史(參補)
夏四月隋鴻臚寺卿寗長真以地降授長真欽州都督
通鑑長真以寧越桂林之地䧏于李靖
鄧文進以南海郡降復名廣州以番州領曲江始興樂
昌臨瀧良化五縣
秋七月漢陽太守馮盎䧏以為高州總管
通鑑隋漢陽太守馮盎承李靖檄帥所部䧏以其地
為高羅春白厓儋林振八州以盎為高州總管封耿
國公遂廢勤州(勤州本年析高凉郡置)
冬十月林士弘遣其弟藥師攻循州總管楊略平之
惠州志初士弘據南昌度循之地龐孝恭招慰䧏潮
循二州至是士弘弟藥師以兵二萬圍循州略斬藥
師士弘請䧏會士弘死其衆遂散
六年癸未春三月南州刺史龐孝恭反陷南越州合州
刺史寗純引兵破之
秋七月岡州刺史馮士&KR1304;據新會廣州刺史劉感討平
之
九月詔上柱國李靖以交廣兵趨宣州
通鑑淮南行臺僕射輔公祏反以衆討之
太宗正觀元年丁亥春二月以廣州屬嶺南道詔嶺南
以米充租庸調
改東衡為韶州改南合州為東合州尋改雷州又分置
越州尋改廉州(韶州雷州廉州之始)
五年辛夘春正月馮盎入朝
通鑑時羅竇諸峝獠反敕盎帥部落二萬為諸軍前
鋒獠皆走因縱兵斬首千餘太宗美其功厚加賞賚
置瓊州(瓊州之始)
高宗顯慶四年己未嶺南初舉進士明經張弘雅及第
唐志劉思立奏加進士雜文明經填帖從之曲江張
弘雅首舉明經及第
儀鳳元年丙子秋八月始遣使詣廣州都督府注擬
通鑑綱目敕廣桂等都督府比來注擬簡擇未精自
今每四年遣五品以上官充使仍令御史同往注擬
時人謂之南選
武后垂拱元年乙酉秋九月廣州都督王杲討反獠平
之
三年丁亥秋七月雨金於廣州
長夀三年癸夘夏六月嶺南採訪使宋慶禮諭崖振五
州蠻皆降
唐書時崖振五州首領更相掠民苦于兵使者至輒
苦瘴癘莫敢往慶禮入境諭以大義皆釋仇相親
秋九月貶魏元忠為高要尉流張說於嶺南(嗣後賢而謫者例書)
中宗神龍二年丙午春二月置嶺南廵察使
秋八月長流敬暉於瓊州張東之於瀧州
景龍元年丁未春二月策試舉人擢韶州張九齡及第
睿宗大極元年壬子秋八月流劉幽求於封州
元宗開元元年癸丑冬十月流郭元振於新州
二年甲寅冬十月嶺南市舶使周慶立進竒器坐罪免
嶺南竹有華實是歲大饑
三年乙夘春三月以宋璟為廣州都督始教民陶瓦
四年丙辰夏五月遣使求南海珠翠尋罷之
續大事記遣監察御史楊範臣求南海珠翠範臣諫
乃止
命内供奉左拾遺張九齡開鑿大庾嶺新路
通鑑初九齡入内供奉為元宗所知及為相以身繫
天下安危者二十年所疏道路廣人便之
十六年戊辰春正月嶺南獠反命宦官楊思勗討平之
通鑑春龍等州獠陳行範廣州獠馮璘何遊魯反以
思勗為驃騎大將軍發桂州嶺北近道兵討之破行
範於瀧州擒遊魯及璘行範逃於雲際盤遼二洞追
捕斬之
十八年庚午春二月復置勤州
唐書陳行範餘黨侵銅陵北山廣州都督耿仁忠奏
復置勤州治富林洞因以為縣後徙治銅陵雲浮郡
二十一年癸酉置嶺南採訪使
秋八月中書令張九齡上千秋金鑑錄
唐書帝千秋節羣臣皆獻寳鏡九齡述前代興廢之
源為書五卷名曰千秋金鑑錄上之賜書褒美
二十八年庚辰春二月荆州長史前中書令張九齡卒
諡文獻
天寳元年壬午春正月置嶺南五府經略使
舊唐書五府經略使治廣州兵萬五千四百綏静峒
獠統經略清海二軍經略在城内兵五千四百清海
在恩州兵二千又置桂管治始安兵千容管治普寧
兵千一百安南都護府治交州兵四千二百邕管治
朗寧兵千七百四經略使與經略清海曰嶺南五管
復改廣州為南海郡韶州為始興郡
十三年甲午秋七月敕嶺南五府貢舉
冊府元龜敕嶺南州縣近者頓習文傳自今以後其
嶺南五府管内白身有詞藻可稱者每主選補時任
令應諸邑鄉貢仍委去使准考試有堪及第者具奏
聞願赴京者聽
肅宗至德元載丙申春正月復改南海郡為廣州始興
郡為韶州陞嶺南五府經略討擊使為節度使
唐書領廣韶循潮康瀧端新封春勤羅潘高恩雷厓
瓊振儋萬安藤二十三州治廣州
二載丁酉春正月初以賀蘭進明為嶺南五府經略兼
節度使
三月上皇遣使至曲江祭前中書令張九齡
乾元元年戊戌夏六月改嶺南黜陟使為觀察使
代宗大歷十四年己未夏五月以劉晏判度支掌嶺南
財賦
德宗正元八年壬申夏四月命戶部侍郎張滂掌領南
兩稅
六月嶺南奏安南市易不果
通鑑節度使奏言近日海舶殊異多就安南市易欲
遣判官就安南收市乞命中使一人與俱德宗欲從
之陸贄上言廣州素為衆舶所凑今忽改就安南若
非侵刻過深則必招攜失所玉毁櫝中是將誰咎珠
飛境外安可復追書曰不貴異物則遠人格豈必重
中使而輕外使奏寢不行
憲宗元和元年丙戌夏五月嶺南節度使趙昌進瓊管
儋振萬安六州六十二洞歸降圖
禁嶺南掠良民為奴婢者
四年己丑夏六月禁錢不過嶺南
九年甲午三月廣州妖人梁叔高伏誅
舊唐書叔高自廣州來授書與吏部侍郎楊於陵使
為已輔於陵執之以告殺之
十四年己亥春正月貶刑部侍郎韓愈為潮州刺史
十八年癸夘冬十二月環王陷驩愛二州
環王本林邑也亦曰占興至是宼安南陷二州(參補)
文宗太和八年甲寅詔弛南海番舶之稅
册府元龜詔曰南海番舶宜委觀察使除舶脚收市
進奉外任其來往自為交易不得加税
宣宗大中五年辛未開建莫宣卿狀元及第(嗣後狀元例書)
宣卿少有詩名嶺南狀元及第自宣卿始(參補)
十二年戊寅夏四月嶺南軍亂逐其節度使楊發詔以
李承勲為節度使討平之
懿宗咸通元年庚辰冬十二月雲南蠻陷交趾命嶺南
五管調兵戍之
三年壬午夏五月分嶺南為東西道東道治廣州西道
治邕州以邕管經略使鄭愚為廣州刺史充嶺南東道
節度使
冬十二月嶺南西道節度使蔡京為軍士所逐詔以鄭
愚代之
四年癸未春二月弛廉州採珠禁
舊唐書制廉州珠池與人共利近聞本道禁斷遂絶
通商宜令本州任百姓採取
秋七月詔福建餽運至廣州
通鑑時安南蠻反諸道兵援之屯聚嶺南餽運勞費
潤州人陳磻石上言請造千斛大船自福建運米從
海航至廣州從之運食以足
十四年癸巳冬十二月免嶺南東道水旱州縣租賦
僖宗乾符六年己亥夏五月黃巢陷廣州嶺南東道節
度李迢死之
唐書黃巢趣廣南陷廣州初巢上表求嶺南節度使
朝議以為廣州市舶寳貨所聚豈可令賊得之宰相
于琮請除巢率府從之巢得告身大怒攻廣州陷之
執節度李迢使草表迢曰腕可斷表不可草遂殺之
中和三年癸夘夏六月以廣州牙將劉謙為封州刺史
通鑑丞相韋宙出鎮南海有小將劉謙氣宇殊異宙
以從女妻之曰此人非常流也他日吾子孫或可依
之謙擊羣盜屢有功拜封州刺史生三子曰隠曰台
曰巖此南漢之始也
四年甲辰秋七月尚讓敗黃巢于瑕邱巢伏誅
光啓元年乙巳春三月改元赦天下詔至嶺南
通鑑時號令所行惟河西山南劍南嶺南數十州而
已
昭宗乾寧元年甲寅十二月封州刺史劉謙卒以其子
隠為封州刺史
通鑑封州刺史劉謙卒嶺南節度使劉崇龜表其子
隠為封州刺史
二年乙夘春三月陞嶺南東路節度使為清海軍節度
使
秋九月劉崇龜卒以徐彦若為清海軍節度使(例見陳歐陽頠卒)
三年丙辰冬十月以劉隠為清海行軍司馬
天復元年辛酉冬十二月徐彦若卒遺表節度副使劉
隠權留後
景宗天祐元年甲子冬十二月以劉隠為清海軍節度
使
天祐二年乙丑夏五月加劉隠檢校太尉兼侍中封大
彭王
册府元龜隠進竒寳名藥品𩔖甚多朱温喜之
後梁紀
梁太祖開平二年戊辰以劉隠兼静海軍節度使安南
都護
三年己巳夏四月進封劉隠南平王
五代史加檢校太師兼中書令
乾化元年辛未春三月劉隠卒弟巖嗣(卒不書爵例不得與漢趙佗同)
二年壬申春正月以劉巖為清海軍節度使檢校太保
同平章事
夏四月劉巖遣使貢獻于梁梁使韋堅報之
冊府元龜廣州獻金銀犀角象牙雜寳貨及名香等
合估數十萬是月客省引進使韋堅使廣州及還以
銀茶上獻其估凡五百餘萬明年梁遂加巖檢校太
傅
三年癸酉秋七月梁封劉巖為南海王(海一作平)
劉巖擊取高州唐刺史劉昌魯死之
五代史巖悉平諸寨殺昌魯等更置刺史
劉巖始與梁絶
通鑑巖以吳越王錢鏐為國王而已獨為南海王表
求封南越不許由是貢使遂絶
劉巖擊取容管及潮韶二州
五代史時桂州劉士政邕州葉廣略容州龐巨昭交
州曲顥分據諸管巖大出兵攻敗盧氏取潮州韶州
又西與馬殷争容州管獲士政逐巨昭又取邕管降
廣略未服者交州而已
末帝正明三年丁丑秋八月劉巖自稱尊號立宗廟署
百官以廣州為興王府(所稱年號見各史兹不載)
劉巖建玉堂珠殿
五代史巖性聰悟而苛酷為刀鋸支解刳剔之刑又
好奢侈聚南海珍寳以為玉堂珠殿
四年戊寅冬十一月劉巖改國號曰漢
六年庚辰春正月劉巖始立學校設選舉
五代史放明經進士十餘人如唐故事以南海人簡
文會為狀元
後唐紀
唐莊宗同光二年甲申劉巖更名陟
次年又改名龔至晉天福六年又改名龑(參補)
後晉紀
晉高祖天福七年壬寅夏四月劉龑卒子弘度嗣更名
玢
秋七月循州盗張遇賢起劉玢遣其弟弘昌弘杲帥師
討之不克
冬十月丙子張遇賢陷循州殺刺史劉傳
出帝天福八年癸夘春三月劉弘熙簒立更名晟
冬十月劉晟指揮使萬景忻敗張遇賢於循州(後唐兵斬遇賢)
析韶州置雄州析循州置正州
後周紀
周太祖廣順元年辛亥冬十月劉晟遣内侍潘崇徹帥
師伐楚取郴州
通鑑晟遣内侍省丞潘崇徹將軍謝貫將兵攻郴州
唐邊鎬發兵救之崇徹敗唐兵於宜章遂取郴州邊
鎬請除全道二州刺史為備
劉晟大建宮室
五代史晟益得志遣巨艦指揮使暨彦贇以兵入海
掠商人金帛作離宮遊獵故劉氏時有南宮昭華甘
泉玩華秀華玉清太微諸宮
十一月劉晟遣巨象指揮使内侍吳懷恩帥師取楚連
州又取桂州盡有嶺南地
二年壬子夏五月南唐將張巒侯訓攻桂州劉晟遣兵
擊之南唐師敗績
冬十二月湖南將王逵攻郴州潘崇徹大敗之
顯德五年戊午秋七月劉晟卒子繼興嗣更名鋹
宋紀(宋或稱廣南或稱嶺南各順諸史所記)
宋太祖乾德二年甲子宋師伐劉鋹克郴州斬鋹將暨
彦贇刺史陸光圖
通鑑宋既克郴得劉氏内侍徐延業宋主訪其國政
延業具言其主作燒煮剝剔刀山劍樹之刑或令罪
人鬭虎抵象又賦歛繁重邕民入城者人輸一錢瓊
州斗米税四五錢置媚川都定其課令採珠以珠玳
飾宮殿内官陳延受作諸淫巧日費數萬金宮城左
右離宮數十遊幸常至月餘或旬日以豪民為課戶
供宴犒之費宋主驚駭曰吾當救此一方民時方謀
下蜀未遑也
開寳元年戊辰秋九月廣州民見衆星皆北流
文獻通考廣州民見衆星皆北流明年廣南平
三年庚午冬十月宋遣潘美尹崇珂帥師伐劉鋹鋹遣
宦者龔澄樞等禦之宋師克賀州斬鋹將伍彦柔澄樞
遁還冬十二月宋師克連州鋹所署招討使盧收退保
清遠
通鑑美督戰艦聲言順流趨廣州鋹憂迫計無所出
乃以潘崇徹為都統領衆三萬屯賀江會美徑趨昭
州崇徹但擁衆自保而已美乘勝克昭州進拔桂連
二州鋹聞之謂左右曰昭桂連賀本屬湖南今北師
取之足矣吾知不復南也
宋以曹光實為嶺南都廵檢使
宋史光實既至捕逐羣盗海隅以寧
四年辛未春二月宋師攻廣州鋹將郭崇嶽戰死潘美
帥師次于白田鋹出降廣南平
改雄州為南雄(以别河北雄州也南雄之始)
夏大赦秋禁廣南鬻男女
五年壬申夏五月省廣南州縣
宋史併州十三縣三十九
罷嶺南採珠
六年癸酉秋七月減廣南無名率錢
七年甲戌夏四月遣使檢嶺南民田夏四月庚午定嶺
南盜賊律
宋史詔嶺南盜賊滿五貫以上者死
太宗太平興國二年丁丑定廣南田賦興學校
宋史廣南諸州轉運副使周渭奏請去劉鋹時税算
之繁重者定田賦興學校從之
六年辛巳春三月廣州獻黃芝
雍熙元年甲申夏六月遣使按察廣南獄訟
宋史以廣南獄訟多濫遣使按察
淳化元年庚寅秋八月禁嶺南淫祀
宋史禁嶺南殺人祭鬼使州縣察捕募告者賞之
冬十月禁嶺南溪洞誘子女出境
二年辛夘夏四月罷端州貢硯
真宗咸平二年己亥廣南旱發粟賑之
景德元年甲辰秋八月遣使訪廣南便宜
三年丙午夏六月詔廣州毋得擅伐交趾
宋史知廣州凌震請發兵定交趾亂真宗以黎桓素
修職貢惟令安撫
秋七月緣海安撫使邵華上安南國山川圖
宋史緣海安撫邵華上邕州至交州水陸路及控制
宜州山川等圖真宗曰祖宗闢土廣大惟當慎守不
必貪無用地苦勞兵民
錄廣南劉氏子孫
四年丁未冬十月詔省廣南刑獄
宋史詔免廣南刑獄死罪以下逓減一等
大中祥符三年庚戌詔許交趾互市廉州
天禧四年庚申春改正州為惠州(惠州之始)
時太子受益改名正故避之即仁宗也(參補)
乾興元年壬戌春二月貶寇準為雷州司戶參軍
仁宗天聖元年癸亥冬十一月禁廣南巫覡邪術
二年甲子轉運使黃震奏罷海南貢異花
宋史海南歲進異花八千本道路紛擾至是罷之
夏五月罷瓊州貢瑇瑁鼊皮紫貝
明道元年壬申命任廣南者毋過兩任以防貪黷
景祐二年乙亥夏五月廣南猺獠作亂詔桂廣會兵討
之
冬十二月知廣州任仲師毁公廨滛祠
宋史仲師知廣州視事之明日吏白故事當謁諸祠
廟而廨有滛祠仲師遽命去之
三年丙子春二月置廣南醫藥
宋史以廣南民苦瘴毒為置醫藥
秋九月桂陽洞蠻宼邊
四年丁丑以余靖為廣南宣撫使
慶歷七年戊子春正月詔減連州夏租
以被猺害減其明年夏租(參補)
皇祐四年壬辰春二月儂智高圍康州知州趙師旦死
之夏四月命知桂州陳曙討儂智高五月儂智高圍廣
州秋七月轉運使王罕以惠州兵至智高解去兵馬鈐
轄張忠與戰死之九月以余靖經制廣南盜賊狄青為
宣徽南院使討儂智高
五年癸巳春正月以廣南用兵罷上元張燈置讌
宣徽南院使狄青大敗儂智高於崑崙關追至邕州廣
南平
嘉祐四年己亥冬十月廣東轉運使榮諲治棧道於清
遠
宋史廣有板步古河絶險林箐瘴毒諲開正陽峽至
洸口古徑作棧道七十間抵清遠趨廣州遂為夷塗
英宗治平元年甲辰夏六月封始興郡開國公余靖卒
贈刑部尚書諡襄後紹興三十一年官靖孫一人(參補)
四年丁未知廣州呂居簡始陶甓甃城
宋史先是盧士宏知廣州訛傳安南將入宼士宏鎮
之以静民乃安至是居簡陶甓甃城防之人以為便
秋八月以周敦頤為廣東轉運判官兼提點刑獄
知廣州張田築東城
宋史廣舊無外郭民悉野處田始築東城環七里賦
功五十萬兩旬而成初役人相驚以白虎夜出田迹
知其偽召戒邏者曰今夕有白衣人出入林間者謹
捕之如言而獲城就
神宗熙寧六年癸丑知廣州程師孟築西城
宋史州城舊為儂宼所毁師孟在廣六年作西城及
交趾陷邕管聞廣守備因不敢東
八年乙夘冬十一月交趾陷欽廉二州
九年丙辰春正月遣使祭南海
宋史時交趾反叛宼陷欽廉二州祭南海告以南伐
三月詔恤欽廉二州及邕州
宋史交趾陷邕州知州蘇緘死之詔恤欽廉邕三州
死事者家瘞戰亡士賊所蹂踐除其田租
夏四月詔恤廣南亡殁士卒
宋史廣南亡殁士卒及百姓為賊殘破者詔轉運安
撫司具實并議賑恤事宜以聞
秋七月水寨鈐轄和斌等帥師自南海伐交趾
宋史安南行營郭逵次桂州遣鈐轄和斌等督水軍
涉海自廣東入諸軍自廣南入
秋九月詔恤嶺南死事之家表將士墓
冬十一月賜廣南東路空名告敕募富室子弟入錢助
軍
十二月安南招討使郭逵大敗交趾兵於富良江
宋史郭逵大敗交趾兵於富良江獲其偽太子洪正
李乾德請降遂班師
黎賊黃嬰宼朱崖軍詔廣南西路嚴兵備之
十年丁巳春二月赦廣州繫囚
宋史二月以復廣源蘇茂等州羣臣表賀赦廣州囚
罪一等徒以下釋之又以交趾降赦廣南東路繫囚
餘各降等徒以下釋之
元豐二年己未秋七月瓊州甘露降
哲宗元祐三年戊辰春二月妖人岑深謀襲番禺知廣
州蔣之竒討平之
紹聖元年甲戌夏四月貶蘇軾為寧遠軍節度副使惠
州安置劉安世為忻州别駕英州安置
四年丁丑春二月貶蘇轍化州别駕梁燾雷州别駕安
置蘇軾昌化軍劉安世高州三月貶王巖叟雷州别駕
元符元年戊寅秋七月編管范祖禹化州秦觀雷州
徽宗崇寧二年癸未春正月竄任伯雨陳瓘龔夬鄒浩
于嶺南
重和元年戊戌改端州為肇慶(肇慶之始)
宣和二年庚子夏四月增置廣東武臣提刑
宋史詔江西廣東兩界羣盜嘯聚添置武臣提刑
六年甲辰夏六月詔廣東納免夫錢
宋史詔以收復燕雲以來京東兩河之民困於調度
令廣東西路並納免夫錢期以兩月納足違者從軍
法
高宗建炎二年戊申冬十一月貶李綱萬安軍安置
三年己酉春二月還嶺南士大夫被竄斥者
宋史惟李綱罪不宥
紹興元年辛未春二月宜州賊犯英連韶諸州荆湖兵
討平之
宋史宜州縣民李冬二作亂犯英連彬韶諸州又鄂
州賊馬友兵力強甚荆湖東路安撫使向子諲說降
友與共討冬二平之
都統制岳飛敗賊曹成于桂嶺成走連州統制張憲追
擊破之成降
宋史知鄂州曹成反宼郴賀等州飛屢破之成奔連
州砦飛遣張憲與飛會連州進兵追成成走宣撫司
降時以盛夏行師瘴地撫循有方士無一人死癘者
嶺表平
盜陳顒圍循州焚龍川縣命江西安撫司遣將撫之
宋史顒十一月連犯循梅二州十二月虔賊謝達犯
惠州三年正月顒復圍潮州
三年癸丑春二月蠲廣南諸州被賊民家税
虔賊周十隆犯循梅二州詔統制趙庠等合兵捕之
四月招討使岳飛討平廣宼陳顒等班師
六月發兵屯駐廣州
宋史發兵彈壓盜賊凡三千人
冬十二月海宼黎盛犯循惠等州集諸路兵討滅之
宋史黎盛犯廣州城縱火官軍莫敢前潮循惠均受
其害命統兵滅之
四年甲寅春正月蠲循惠梅潮四州被兵家租賦
冬十一月廣賊區稠圍樂昌兵馬鈐轄韓京遣兵擊斬
之
六年丙辰秋八月詔廣東經略安撫使便宜措置盜賊
七年丁己冬十月安置張浚于嶺表(趙鼎請之改永州至十六年貶連州)
十年庚申夏六月安置趙鼎于潮州
十一年辛酉冬十二月殺太保樞密副使岳飛徙其家
屬於廣南
南海志飛諸孫珂等流寓廣州久之得放還
十二年壬戌冬十一月竄胡銓於新州旋編管海南
十三年癸亥春正月蠲廣東免行錢
十七年丁夘夏五月貶洪皓於新州
二十年庚午春三月安置胡寅於新州
二十五年乙亥冬十二月禁廣東貢珍珠文犀
二十六年丙子冬閏十月罷廉州貢珠
府志珠池在廉州凡十餘接交趾者水深百尺而有
大珠蛋戶取之多為巨魚所害至是罷之民各稱便
置屯戌三十八所
宋史凡廣東西盜賊所出入之處南北三十有八分
屯將士以守之
冬十二月詔廣南經略市舶司審蕃商假托入貢
二十七年丁丑秋七月復韶州鑄錢監
焚交趾所貢翠羽于通衢
夏閏六月復置廣南路提點坑冶鑄錢
六月以廣東折帛經制錢充江州軍費
孝宗隆興二年甲申春三月减高雷二州罪囚夏秋二
季稅賦
宋史以廣西賊平故
乾道元年乙酉春三月湖南盜入廣東焚掠州縣官軍
討平之
冬十二月詔嶺南監司守臣舉廉吏
五年己丑冬十一月增置廣東水軍
冬十一月遣官鬻二廣官田
淳熙元年甲午春正月詔賜交趾國號安南進封李天
祐為安南國王(此安南國王之始)
二年乙未夏六月茶宼賴文政犯廣東守臣辛棄疾誅
之
宋史文政起湖南宼連州桂陽辛棄疾誘殺之秋九
月賞平茶寇功
五年戊戌春正月詔廣南攝官者毋得治獄
宋史以攝官者多不專
七年庚子春三月潮州盜起廣東安撫鞏湘會提舉常
平楊萬里帥師平之
宋史楊萬里提舉廣東常平茶鹽潮州巨盜沈師犯
南粤帥師往平之孝宗稱之曰仁者之勇遂有大用
意就除提點刑獄請於惠潮二州築外砦潮以鎮賊
之巢惠以扼賊之路本紀又云安撫鞏湘誘師出降
誅之意者萬里時同鞏湘以平此賊乎並書以備參
考
秋七月詔廣南帥臣監司察所部守臣臧否以聞
八年辛丑臨安郡饑冬十二月以度僧牒募廣民入米
宋史九年正月又糴廣米赴臨安
九年壬寅春二月遣使訪問廣南鹽法利害
宋史十二月更二廣官賣鹽法復行客鈔仍出緡錢
四十萬以備漕計之闕十年春詔盡罷官鬻鹽法是
月又命二廣復行官賣鹽法紹熙初詔歲減廣東官
賣鹽尋罷廣東增收鹽觔錢
十五年戊申夏五月減十二州折納米價錢
光宗紹熙二年辛亥春三月增廣州摧鋒軍
寧宗慶元元年乙夘夏四月安置呂祖儉于韶州
五年己未廣東大水遣使賑之
冬十二月命給廣東士大夫死不能歸者
宋史廣東水土惡弱諸州建安仁宅惠濟倉庫凡士
夫死不能歸者給之
六年庚申夏六月配處士呂祖泰于欽州(書處士照通鑑綱目例)
開禧元年乙丑夏六月罷廣東稅場
廣州旱詔賑之
嘉定六年癸酉冬十二月蠲瓊州丁鹽錢
十三年庚辰春二月番禺溫若春狀元及第
理宗端平元年甲午春正月叛卒攻廣州安撫使兼知
廣州崔與之平之
宋史廣帥曾鳳治遁去僚佐詣與之問計與之登城
叛兵羅拜遂引去適有安撫知廣州之命三辭後拜
職亡何寇平復謝政其所得俸錢萬緡米二千八百
石悉歸于官
夏五月蠲南雄州上供銀
舊志以知州黃晟言
嘉熙三年己亥冬十二月觀文殿大學士崔與之卒
贈少師諡清獻(參補)
寳祐六年戊午秋九月詔廣南海道飭邊防
景定元年庚申春三月廣帥劉雄飛禦元師敗之
宋史元遣師自大理由廣南入衡州雄飛逆戰于道
俘獲甚衆
三年壬戌秋八月高州刺史汪立信上新城圖
宋史詔奬諭之
五年甲子夏四月安南王煚上表謝恩進方物詔却之
宋史先自安南乞世襲詔曰煚與男威晃俱授安南
王至是由廣南入貢謝恩上却其方物仍厚賚以奬
恭順
度宗咸淳六年庚午秋七月初命鄧道為韶州相江書
院山長
七年辛未春二月南海張鎮孫狀元及第
八年壬申春正月詔禁以珠翠銷金為首飾服用
夏六月罷廣東銀場
詳錢法志
恭宗德祐二年丙子春正月封吉王昰為益王判福州
信王昺為廣王判泉州
宋史時元師漸逼文天祥乞命二王鎮閩廣從之
三月元師入臨安以帝北去
端宗景炎元年丙子夏五月益王昰即位于福州遣廣
東制置使趙溍等出兵于嶺表堵禦元師以圖興復(即恭)
(宗德祐二年)
六月元師入廣州摧鋒將黃俊死之
秋九月東莞民熊飛及新會令曾逢龍復廣州
舟幸廣州次甲子門
冬十月元師入韶州曾逢龍及熊飛死之
崖山新志元吕師䕫張榮實入梅嶺十月趙溍遣逢
龍飛往南雄禦之續遣將校劉自立守韶州逢龍戰
死飛退于韶師䕫等至自立叛以城降飛巷戰敗赴
水死張世傑及陳宜中奉端宗登舟至福安時正軍
十七萬民兵三十萬有竒淮兵一萬由東港入海趨
潮州
元師入英德十二月廣東制置使趙溍棄廣州遁郡人
趙若岡以城降元
舟次惠州遣使奉表請降于元
郡人待制張鎮孫都統凌震起兵興復以鎮孫為廣東
經略使知廣州
崖山志鎮孫家居海上與都統凌震結集鄉兵分行
伍東西二路誓圖恢復
二年丁丑夏四月廣東經略使張鎮孫復廣州
五月樞密副使張世傑復潮州
秋八月右丞相文天祥兵潰走循州
九月樞密副使張世傑帥師入援
冬十月經略使張鎮孫及塔出吕師䕫戰於海珠寺鎮
孫敗績元師復入廣州
三年戊寅春二月舟復幸廣州尋次於碙州夏四月崩
衞王昺即皇帝位改元祥興升碙州為翔龍縣升廣州
為翔龍府
元師定廣連韶德慶惠潮南雄英德等郡縣
冬十月元張弘範等襲翔龍府入之
閏十一月元張弘範執右丞相文天祥于五坡嶺
詳本傳
祥興二年己夘春二月元張弘範襲厓山樞密使陸秀
夫負帝赴海死之樞密副使張世傑舟覆宋亡
元設廣州降州縣達嚕噶齊
元紀
元世祖至元十七年庚辰春三月郭守敬至粤測騐晷
景
十九年壬午冬十一月詔兩廣五品以下官從行省就
便銓注
初立廣東提刑按察司
二十年癸未春正月改廣東提刑按察司為海北廣東
道肅政廉訪司
二月定廣東戍軍更役
元史凡三年一更廪其家屬二十六年又詔季陽益
都淄萊三萬戶軍戍廣東疫死者衆其令二年一更
二十三年丙戌冬十一月改廣東轉運市舶提舉司為
鹽課市舶提舉司
三十年癸巳春正月陞廣州為上路總管府置廣東市
舶司復移廉訪司治廣州
成宗大德四年庚子秋八月置廣東鹽課提舉司九月
陞英德州為路
元史廣東英德州達嚕噶齊托歡察爾而招降郡盜二
千餘戶因陞州為路而以托歡察爾而兼領萬戶鎮之
仁宗延祐四年丁巳冬十二月設廣東採金銀珠子都
提舉司
六年己未夏四月遣使𣙜廣東番貨六月罷廣東採珠
提舉司
英宗至治元年辛酉冬十月肇慶路水詔賑之
至治二年壬戌春三月復置廣東採珠提舉司
泰定帝泰定元年甲子春二月惠潮南恩州饑賑之罷
廣州採珠
元史潮州五路饑賑之罷廣州各處採珠蛋戶為民
仍免差稅一年
順帝至正三年癸未道州猺蔣丙攻破連州
十三年癸巳南海盜邵宗愚自稱元帥
二十一年辛未江南行臺侍御史巴咱爾巴哈殺廉訪
使特默齊副使李思誠僉事旺扎勒圖遂據廣州
元史巴咱爾巴哈以廉訪使久居廣東專恣自用詔
以旺扎勒圖等為廉訪司官而除巴咱爾巴哈為侍御
史巴咱爾巴哈不受命怒旺扎勒圖等代巳誣以罪盡
殺之惟廉訪使董鑰哀請得免
廣州增城香山盜起
南海志增城縣人王可成曹叔安等自稱元帥攻據
縣治何真遣弟廸平之遂撫其縣香山縣人李祖二
聚衆攻掠縣治宣差多羅岱不能禦邑人鄭榮叟等
徙治於邑之古寨山奉多羅岱同守新會土寇黃斌
攻掠縣治居民流散
二十二年壬寅春廣西賊秦得用據清遠縣
湖廣賊陳淵據連州
秋八月長星竟天
冬十月邵宗愚陷廣州殺巴咱爾巴哈
元史江西行省平章多倫巴哈移檄討巴咱爾巴哈
邵宗愚陷廣州執巴咱爾巴哈殺之
江西行省左丞何真復廣州邵宗愚走三山
南海志邵宗愚據城縱火殺掠居民東莞何真集義
保障人多歸之真聞宗愚據廣乃率衆攻復廣州宗
愚走還三山真入省嚴號令禁屠掠廣賴以安
二十五年乙巳秋九月邵宗愚圍廣州冬十月陷之
南海志宗愚挾廉訪司副使廣宗等復來圍廣真撫
衆拒戰賊乃退時城中糧盡民食蕉頭麻根至煮皮
籠靴鞋禦饑終無異志是歲十月真部屬馬丑寒與
宗愚通竊據博羅真亟赴惠平之宗愚矙真離廣復
率衆陷城
太常卿余觀國航海招諭諸盜多降者
二十七年丁未夏四月何真復廣州
舊志真還廣民皆應之宗愚走三山真以功特進右
丞
六月彗星見於南方
以江西省員外郎李質鎮守封川
舊志是時以質權僉福建江西等處行樞密院事故
有是命
二十八年戊申春二月潮州路歸附於明明兵取惠州
路夏四月明兵取英德路(尋為縣屬韶州)
明紀(雜採明史粤志及所傳聞不復標引用書目)
明太祖洪武元年戊申春二月遣征南將軍廖永忠等
取廣東(即元至正二十八年)
廖永忠自福州遣人以書至廣東諭左丞何真真得
書有歸附意太祖敕贛州衞指揮使陸仲亨副使胡
通帥本衞及南雄韶州等衞軍馬會征南將軍廖永
忠等征廣東諭仲亨等曰近命平章廖永忠等由福
建取廣東今特命爾等率師由韶州直𢷬德慶進師
為犄角之勢先聲既震勢如破竹廖永忠率舟師自
福州航海趨廣東
元江西行省左丞何真降
平章廖永忠總征南之師至廣守臣何真以廣循惠
欵附勞而撫之餘城相繼來服海之北海之南凡計
三十餘城皆納印請吏于是多改路為府
命永嘉侯朱亮祖鎮廣東
詔減官田稅額
改元德慶路化州路為府(至八年俱降為州九年降化州為縣十四年仍改化州)
秋七月何真率其官屬入朝授真江西行省參政
三年庚戌春正月禁火葬
夏六月改稱南海神號
凡嶽鎮海瀆並去前代所封名號四海稱東海之神
西海之神南海之神北海之神
秋八月始選士
四年辛亥春二月命工部遣官往廣東買耕牛給屯糧
六年癸丑冬十二月始作藩府
廣東行中書省舊鎮也公宇歲久復漶漫摧壓乃於
洪武四年八月興作是年十二月落成
永嘉侯朱亮祖拓廣東北城八百餘丈建鎮海樓
朱亮祖以罪徵還
亮祖廬州六安人以軍功封永嘉侯命鎮廣東所為
多不法番禺縣知縣道同上言亮祖數十事遂罷職
九年丙辰秋八月改行中書省為承宣布政使司
十五年壬戌春正月南雄侯趙庸率兵討東莞諸盜平
之
二月趙庸率兵討陽山歸善等縣蠻寇平之
十六年癸亥秋八月遣征南將軍鄧鎮等討廣東猺賊
命何真還廣東收集土豪
十九年丙寅夏五月東莞賊曹真作亂命趙庸率兵討
平之
二十年丁夘八月封湖廣左布政使致仕何真為東莞
伯
食禄一千二百石賜鐵劵賜第京師復賜鈔萬貫以
其第六子為尚寳丞
二十一年戊辰春三月東莞伯何真卒
御製祭文賜葬京城南八里岡
夏四月以何榮襲封東莞伯
真長子有文名
二十四年辛未夏五月指揮同知花茂收集兵民
茂巢縣人在廣州嘗剿平陽春等縣叛賊及清遠英
德翁源博羅東莞增城龍川興寧歸善南海香山諸
縣及海南雷州等處山寨巨盜至是擢都指揮同知
因上言廣州地方若東莞香山等縣逋逃蛋戶附居
海島遇官軍則稱捕魚遇番賊則同為寇不時出没
刦掠人民殊難管轄請徙其人為兵庶革前患又奏
添設沿海依山碣石神電等二十四衞所城池收禁
海民隠料無籍等軍守禦仍於要害山口海汊立堡
撥軍屯守皆從之
冬十月廣州大毁寺觀
令天下郡縣止存寺觀一區
二十五年壬申夏五月安南遣其臣阮均等奉表由廣
東貢方物却之
諭禮部臣曰安南簒弑不許朝貢已諭廣西布政司
毋納其吏今又從廣東奈有司不先請命而擅納其
使亟遣人詰責之仍却其貢獻不受
二十六年癸酉冬十一月何廸伏誅
廸東莞伯何真弟也真次子宏以罪誅廸自疑禍及
遂聚衆作亂南海衞以兵捕之廸伏衆襲殺官軍三
百餘人遁入海島廣東指揮使司發兵追擊敗之械
廸送京師誅之
二十七年甲戌秋七月始命安陸侯吳傑等廣東備倭
命安陸侯吳傑永定侯張全等往廣東訓練沿海衞
所官軍以備倭寇
二十八年乙亥冬十二月平潭源諸峝賊
征寇將軍胡冕率兵至郴桂征剿山寇分遣指揮僉
事宋晨等討平廣東潭源諸峝生擒賊首呂法子等
械送京師
三十年丁丑春二月定廣東運鹽例
監察御史嚴震直上言廣東海北鹽課宜將兩鹽課
司所出俱令以大船運廣東布政司以小船運至梧
州府廣西官司又自梧州接運至廣西布政司先收
三十萬引足然後令梧州收二十五萬引餘尚有三
十萬八千五百引存留廣東布政司置倉收貯召募
商人往廣西乏糧衞所照例納米自赴廣東支鹽令
於江西南安贛州吉安臨江四府發賣為便從之
三十一年戊寅春三月仁化縣賊鍾均道寇南韶肇慶
西山猺作亂命指揮王濬等討之
夏四月禁廣東通番
秋七月連州諸峝逃軍兒阿孫等作亂命廣東官司招
撫之
建文元年己夘春二月改廣東鹽課提舉司為廣東都
轉運鹽使司海北鹽課提舉司為海北分司
三月仁化縣賊首鍾均道降
夏五月連州賊兒阿孫降
二年庚辰春正月初命京官廵撫三月廵撫廣東大理
寺丞彭與民等奏撫黎事宜詔從之
三年辛巳夏五月選武官弟姪為沿海廵檢
冬十一月禁夾帶番香貨賣
成祖永樂元年癸未秋七月詔選女官於廣州
詔求民間識字婦女充六局内職南海女子王氏被
選入宮
二年甲甲秋八月詔徙廣東富民實京師
五年丁亥夏六月安南平
永樂四年秋命成國公朱能為征南將軍充總兵官
西平侯沐晟新城侯張輔副之師至龍川能卒詔以
輔代之至是大破賊擒黎季犛等遂開設十五府領
四十三州二百一十縣
八年庚寅春正月蠲肇慶等府絶戶租税
冬十二月倭賊陷廉州(此倭入寇之始)
九年辛夘春倭賊陷昌化
千戶王佛等戰敗被殺指揮千戶徐忠等捕寇贖罪
夏四月初命刑部主事張璉往廣東恤刑
璉詳讞平恕廣人稱其仁厚
十三年乙未罷廣州採珠
十四年丙申夏五月增置欽州驛遞
十七年己亥夏四月除南雄荒田稅
十八年庚子春三月蠲崖州寧遠縣本年租稅
山水暴泛決田稼漂人民壞廬舍遣官踏視民田有
壊者改撥旁近閑田開墾耕種
冬十一月蠲海康遂溪二縣本年田租
布政司言今夏颶風暴雨海水漲溢傷民禾稼田租
無徵者一千六百石遂免之
仁宗洪熙元年乙巳春正月詔弛珠池金銀坑冶之禁
宣宗宣德二年丁未冬十二月詔棄安南欽州澌凛峝
長黃金廣以四峝叛
英宗正統十四年己巳夏海賊黃蕭養反攻廣州都指
揮使王清死之冬十月命都督同知董興兵部侍郎孟
鑑右僉都御史楊信民等討之
初黃蕭養越獄聚衆一十萬攻廣州王清率兵致討
即為所殺時承平日久民皆束手事聞遣董興總兵
與孟鑑等進討之旋以信民廵撫廣東
十二月赦苖蠻罪犯
景泰元年庚午夏四月賊黃蕭養伏誅
初蕭養既屢勝遂僣稱東陽王據五羊驛為行宮遣
賊衆四出剽掠信民舊為廣東參議有惠政將至民
争歸之賊衆日散信民既卒侍郎孟鑑等益加招徠
蕭養中流矢被擒伏誅餘寇悉平
析南海大良等地置順德縣(明置縣甚多例書)
以賊蕭養起南海之冲鶴因析其地為縣割新會白
藤等堡益之名曰順德
天順三年己夘春二月禁廣東有司貪恣
詔討連山猺賊
廵撫兩廣右僉都御史葉盛等奏連山及賀縣獞賊
糾衆流刦湖廣江華縣乞會調兩廣湖廣官軍尅期
剿殺從之
五月廣西流賊攻肇慶州縣詔討之
憲宗成化元年乙酉春二月廣西大藤峽賊寇雷廉高
肇等府以趙輔為將軍韓雍為僉都御史贊理軍務討
平之
廣西大藤峽蠻賊久為害流刦廣東雷廉高肇韶州
諸府遂大發兵往征時兵部尚書王竑薦二人素有
才略可任大事從之
二年丙戌析陽江新興新會三邑地置恩平縣城新興
夏六月順德天雨米
冬十一月赦兩廣盜賊
是月二十七日詔兩廣盜賊生發去處軍民為饑寒
所廹流移他處不得已相聚為盜今許令自新免其
本罪所司不許違擾聽其復業免其糧差二年官司
善加撫恤
三年丁亥冬十月流賊寇石康知縣羅紳死之遂廢石
康入合浦
十三年丁酉春三月按察使陶魯始建博羅城
翰林學士瓊山邱濬修宋元續綱目成
十四年戊戌夏四月析海陽縣地置饒平縣析高要縣
地置高明縣
十九年癸夘秋九月徵新會陳獻章為翰林院檢討
二十三年丁未夏禮部侍郎邱濬進大學衍義補
孝宗弘治三年庚戌析番禺縣地置從化縣
四年辛亥冬十月建大忠祠全節廟於厓山
布政使劉大夏與檢討陳獻章所議皆宋死事諸臣
詳寺觀志
八年乙夘春二月少保大學士邱濬卒
贈太傅諡文莊
九年丙辰秋九月徙從化縣於馬場田
革去縣丞主簿存十有六里
析增城地置龍門縣
十一年戊午夏六月連山賊入翁源黃峝誘衆作亂官
軍討平之
十二年己未春三月賜南海倫文叙狀元及第
南海番禺大饑
東莞增城亦饑勸民入穀
析新會地置新寧縣
十三年庚申春二月翰林院檢討陳獻章卒
秋八月以全節廟大忠祠入祀典
十四年辛酉秋七月儋州賊符南蛇亂總兵毛銳平之
十六年癸亥惠州大帽山寇起平之
大帽山本名大望山在興寧北九十里時猺寇據之
勢張甚渠魁彭錦據大信上下輋劉文玉據&KR2123;龍練
成才葉清各據險四出流刦督撫總鎮檄三司剿之
始息
武宗正德元年丙寅秋七月討連州盜梁苟龍等平之
五年庚午夏四月撫兩廣流民
十一年丙子佛朗機始入廣州
佛朗機不知何許種落明初禁不許通貢至是假入
貢為名突至廣州舉大銃如雷徑抵南澳郡城震駭
後謀據東莞南頭地至掠買小兒食之強奪民家婦
女其滛毒古所未有也至十三年冬逐之出境
十二年丁丑春三月賜南海倫以訓榜眼及第
以訓父文叙廷試會試俱第一兄以諒鄉試第一而
以訓會試復第一廷試以第二人賜及第父子四元
明代所未有云
十三年戊寅五月置和平縣
廵撫南贛都御史王守仁平浰頭賊奏析龍川河源
二縣地立和平縣
世宗嘉靖三年甲申春正月置惠來縣
惠州海豐縣龍溪等都與潮州潮陽縣惠來等都皆
濱海阻山號為難治遂議割二縣之地立惠來縣隸
於潮
秋七月南吏部侍郎湛若水上格物通
凡一百卷蓋以補真邱二氏衍義之未備云
五年丙戌春二月析南海高要二縣地置三水縣析饒
平縣地置大埔縣
七年戊子秋九月少師華蓋殿大學士致仕梁儲卒
贈太師諡文康
九年庚寅春三月兩廣蠻亂提督侍郎林富討平之
廣西桂林之七都板塘潯州之斷藤峽龍山廣東肇
慶之西山羅旁淥水石硯廣州之會寧白水長塘等
蠻猖獗富遣總兵張佑參將沈希儀等剿之遂平
十一年壬辰夏五月詔革兩廣鎮守内臣
春三月賜海陽林大欽狀元及第
十五年丙申春二月初市戰馬
南贛督撫以所轄四省通途修阻有兵無馬難於調
發乃於民兵額設每百名除二十名市馬十疋分給
牧之自備鞍轡同部兵赴鎮班以便征調
二十一年壬寅夏六月收復欽州澌凜等四峝民歸籍
宣德時土豪以四峝叛入於安南至是莫登庸降乃
以四峝歸
二十九年庚戌流賊犯高明秋七月瓊州黎賊那燕等
亂提督侍郎歐陽必進討平之
二十二年癸丑春正月海寇許棟犯潮陽
棟饒平人航海為盜通倭入寇潮人苦之是秋為養
子朝光所殺明年其黨陳滄海復殺朝光尋解散
三月流賊犯高明
三月刦大幕都九月刦大平都十一月刦田心等都
參將馮文焯討之不克次年擊走之
三十三年甲寅春二月海寇何亞八徐銓等作亂討平
之
三十六年丁巳春三月命廣東守臣採丹砂于連州
明年參政程伯鎬採無所得遂報罷
羅山猺亂提督侍郎王鈁討平之
大小羅山猺接壤清遠四會懷集諸處出没無忌侍
郎談愷集兵七萬分嶺西嶺南二道進討會愷勒致
仕南贛都御史王鈁加秩代愷遂領其衆俘斬八千
六百餘人嶺南路兵坐鄒繼芳不振賊多漏刃惟嶺
西路兵實收全功云
三十七年戊午春正月倭犯揭陽官軍擊敗之
冬十月倭陷黃岡鎮城兵備副使林懋舉等擊敗之
三十八年己未冬十一月置廣寧縣
提督王鈁請於潭圃設縣割四會縣太平橄㰖太圃
等地隸之仍於龍口水立屯田千戶所移後千戶所
并肇慶衞中前二所軍屯住耕種移金潭廵司於車
洞以控龍口之東而厚集兵卒於南江浦移扶溪廵
司於扶落以防龍口之西
三十九年庚申夏四月南京兵部尚書致仕湛若水卒
隆慶中追贈太子少保諡文簡
八月御史龐尚鵬上條編法
按條編法今通行天下民皆稱便浙江各府立生祠
祀之廣東會城有永賴祠
四十年辛酉夏五月晦日赤虹亘天
八月大盜張璉林朝曦作亂命提督侍郎張臬同都督
劉顯俞大猷等討之
璉饒平庫役也為虐吏所廹遂拒捕為亂知縣林叢
槐招之為所拘留與林朝曦等約結築列城堡攻刦
郡邑流害三省故命臬同顯等討之
四十一年壬戌夏六月提督侍郎張臬平張璉
璉等勢日張大臬奏調兵七萬六千進討都督劉顯
俞大猷王寵領其衆參議馮臯謨僉事皇甫渙賀涇
張冕監之斬首六千六百級擒璉磔之傳首三省
冬十月擒賊黨林朝曦磔於市
璉既平其黨林朝曦恃險不下攻程鄉知縣徐甫宰
嚴兵禦之臬遣把總陳璘單騎入砦諭以威信諸黨
解散遂擒朝曦磔於市臬奬璘金千兩
四十二年癸亥秋七月置澄海縣
割潮陽上中下外三都揭陽之篷州鰐浦鮀江三都
饒平之蘇灣共七都置縣於下外闢望村是為郡之
南蔽從鄉老曾棟等請也
四十三年甲子春倭寇潮州提督侍郎吳桂芳平之
置平遠縣
夏四月潮州柘林兵叛犯廣州吳桂芳尋討平之
六月以提督兼廵撫廣東更設廵撫於廣西
初兩廣各置廵撫成化五年以事權相左置總督而
罷廣西廵撫至是復設
提督侍郎吳桂芳始開府於肇慶
桂芳以開府梧州惠潮山海寇時發相去二千里文
檄往來徵調為難乃徙于肇慶迄今制軍仍之
秋八月海賊吳平犯惠潮詔閩廣會師討之
吳平糾殘倭流刦惠州海豐轉入潮州境既而聞二
省會討乃退保南澳福建總兵戚繼光兵先至亟攻
之𢷬其巢穴平間道乘小舟奔交阯其遺孽曾一本
復嘯聚海上高雷諸郡騷擾者數年
四十四年乙丑春二月德慶羅旁下江猺亂吳桂芳議
立營鎮之
德慶羅旁上下江道為兩省咽喉猺人沿江刦掠而
下江為甚行旅阻塞桂芳以為猺所恃者兩江茂林
潜伏伺刦今為督兵沿岸開山伐木且耕且守制其
出没此不治之治也於是南江口下至洚水一百二
十里間各闢地深入十里立營十營兵各百或二百
戍之稍寧數年未幾流賊蟠據其中大恣刦掠營兵
不能支矣
流賊寇新興官軍擊走之
四十五年丙寅春二月戶部主事瓊州海瑞上言天下
第一事下刑部錮之
瑞疏時事皆人所不敢言遂錮于獄
廣韶惠賊李阿元鄧廷鳳官祖政等亂吳桂芳討平之
冬十一月出戶部主事海瑞于獄復其官
穆宗隆慶元年丁夘春三月命大理寺丞海瑞祭南海
夏四月罷雷州貢葛
六月海寇曾一本攻廣州
三年己巳春正月置長寧永安二縣
倭犯海豐參將王詔耿宗元禦之把總周雲翔殺宗元
執通判潘槐叛入于倭
三月提督侍郎張瀚遣參將蔡汝蘭帥師平倭執周雲
翔歸廣州誅之
夏四月以右都御史兼兵部侍郎劉燾總制閩廣軍務
時海寇曾一本未平命燾鎮閩廣協兵討之
海寇曾一本伏誅
六年壬申春三月廣州饑秋七月廣州大水
秋八月從化英德河源賊亂提督殷正茂討平之
九月給事中李學一御史陳堂請討嶺東山寇
惠州寇亂十餘年殺掠不可勝紀士民赴闕訴賊狀
繪圖以獻堂與學一交章請討從之遂大征
十一月提督殷正茂大征嶺東諸山寇
正茂議撫諸寇李學一力請大舉討之謂兩廣兵食
俱足而正茂才猷足辦不宜議撫釀亂詔書責正茂
正茂不得已興師四萬分五軍參將王詔守偹陳璘
出歸善參議顧養謙監之參將李誠立出揭陽參政
陳奎監之遊擊將軍王瑞出長樂副使蘇愚監之參
將沈思孝出海豐參政唐九德監之指揮祖萬松出
永安亦參議顧養謙監之總兵張元勲將中軍居陳
田副使吳一介則監諸軍并力合討以次剪滅斬首
一萬七千餘級明年三月始旋師
神宗萬歷元年癸酉夏五月析東莞縣置新安縣
四年丙子命總督凌雲翼征平瀧水猺置羅定州(羅定之始)
瀧水即羅旁也東界新興南連陽春西抵鬱林北盡
長江萬山聯絡猺賊蟠踞四出剽刦雲翼疏請大征
徵兵遴帥合兩廣十萬之師十道並進搗其巢穴而
咸劉之摧破諸峝五百六十有四俘斬四萬三千有
竒條議善後乃割地立東安西寧二縣陞為州設兵
備道彈壓之
九年辛巳冬行清丈法
十年壬午春菊有黃華
析潮陽縣地置普寧縣
十五年丁亥秋八月南京右都御史海瑞卒冬十二月
南京禮部尚書致仕何維栢卒
瑞贈吏部尚書諡忠介維栢諡端恪
二十一年癸巳廵按廣東御史王有功禁治閩商私糴
閩商白艚至廣輒多買米以私各島牙戶利其重貲
相與為奸米價驟騰民譁有功治商逐艚民乃定
二十六年戊戌遣開採少監李敬至粤
時有言東粤珠池礦沙之利遣敬督採後擾累甚至
三十四年乃罷之
二十七年己亥夏四月稅課使李鳳至粤
有言粤中稅課方物𣙜之可增額二十萬及鳳至不
能充額
二十八年庚子夏定鐵鑪餉
二十九年辛丑春禁里甲
三十五年丁未春二月賜順德黃士俊狀元及第
交趾賊翁富陷欽州
三十六年戊申命總督兩廣御史戴耀督安南都統使
黎維新討翁富平之
四十一年癸丑征崖州黎
四十三年乙夘減税銀三之一
奉慈聖李太后遺詔也
四十八年庚申增遼餉
熹宗天啓六年丙寅總督商周祚檄嶺南道王道元征
東瓜坑賊平之
懷宗崇正四年辛未秋八月命總督王業浩會江西福
建兩省官兵剿山寇平之
時銅鼔嶂賊鍾凌秀九連山賊陳萬等犯永安海豐
始興縣流刦江西瑞金福建長汀等處於是命業浩
移鎮惠州總兵官鄧懋官亦至閩撫熊文燦移鎮上
杭虔撫陸某移鎮信豐守道洪雲蒸監軍檄參將王
鼎徐之龍閩遊擊鄭芝龍虔參將金文光協兵擊之
賊始遁擒凌秀至六年八月餘黨盡殱
冬十月練選軍
王業浩先檄募練新兵三百名歲加餉銀三千兩指
揮雷大壯上議云萬歷初年奉例揀選壯軍一百名
教習鳥銃守禦征調俱賴再將四所軍復揀二百凑
足三百立為三哨練之有警則聽調無事則守禦不
煩召募不費增餉業浩以為然通行粤省
六年癸酉春二月總督熊文燦奏設連平州及鎮平縣
夏五月檄竪沿海樁門
七年甲戌春正月會剿海盜劉香
劉香閩人聚衆入海天啓六年焚刦粤之潮惠至是
捨舟登岸會城戒嚴文武合剿斬獲甚衆次年熊文
燦檄閩帥鄭芝龍誅之
八年乙亥秋八月命府州縣積榖抽十之三助邊餉徵
生員優免丁銀助餉
十一年戊寅析新興恩平新會三縣地置開平縣
十四年辛巳春正月歸善淡水賊劉士魁林九我等掠
海豐永安博羅等縣冬十月討平之
賊據惠州烏禽嶂山為巢穴四路分刦總督沈某檄
都司嚴遵浩剿之調潮州兵接應歸善縣知縣王孫
蕙誘降賊黨張鴻張堯李冲雲等於是檄潮兵堵南
嶺取青皮寨斷賊右臂四面圍攻拔柵登壟斬獲無
數次年餘黨盧惟正復襲潮州揭陽縣分廵惠潮道
魯元寵以參將林宏會同守道邢大忠破之於野猪
坑賊盡平
十五年壬午秋八月徵三省會剿連平猺賊
九月蠲十二年以前逋糧
加廣東舉人六名
十六年癸未冬十一月晡時有流星光芒丈餘自西南
入東北有聲
羣盜起
黃海如破澄海閻王總掠保昌邱文德攻揭陽劉公
顯據石坑陳大智刦和平蘇誠據潮陽黃歷元焚程
鄉林學賢據惠來王興亂恩平陳耀據歸善十六七
年之間各擁衆數萬流毒慘酷不可勝數蓋
本朝景運將開隂沴之氣不鬱蒸則不廓清萬年太平
有兆兇殘之燄不暫燃則不永熄也
廣東通志卷六
