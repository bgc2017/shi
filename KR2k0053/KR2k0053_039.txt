廣東通志卷三十九
名宦志省總(二自宋起至元訖)
宋潘美字仲詢大名人自少倜儻素以功名自負開
寶三年征嶺南以美為行營都部署尹崇珂副之師
平賀州下昭桂連三州至韶州攻拔之斬獲數萬鋹
窮蹙遣其左僕射蕭漼中書舍人卓惟休奉表乞降
美因諭以勑意以為彼能戰則戰不能戰則守不能
守則降不能降則死不能死則亡非此五者他不得
受美即令殿直冉彦袞部送漼等赴闕鋹復遣其弟
保興率衆十五萬拒戰美率勵士卒兼程趨栅頭遣
丁夫數千人持二炬間道抵栅及夜萬炬俱發會天
大風火勢益熾鋹衆驚擾美麾兵急擊之鋹衆大敗
斬首數萬長驅至廣州遂克之擒鋹露布以聞即日
命美知廣州兼市舶使五年兼嶺南道轉運使土豪
周思瓊作亂美討平之嶺表遂安初南中身丁錢甚
重雖婦女不免乃奏罷之終檢校太師同平章事卒
贈中書令諡武惠子惟熙以父功授官
尹崇珂天水人累遷殿前都指揮使開寶中征嶺表
以崇珂為行營馬步軍副都部署克廣州擒劉鋹即
日詔與潘美同知廣州兼市舶轉運等使錄功遷保
信軍節度未幾南漢開府樂範容州都指揮使鄧存
忠韶州賊帥周思瓊春恩道都指揮使麥漢瓊等據
五州之地以叛崇珂討之太祖遣中使李神祐督戰
數月盡平其黨還治所六年卒贈侍中遣中使護其
喪歸葬洛陽
王明字如晦大名人天福二年進士為左拾遺會用
兵於嶺南選為荆州轉運使與主將攻尅賀州因抵
廣州鋹兵十餘萬拒戰是夕大風發屋折木衆驚懼
明獻謀于都部署潘美以火攻其栅大軍因逆擊之
鋹兵敗降廣州平以功擢秘書少監領韶州刺史充
東道轉運使所至險阻盡通而糗糧無缺太祖嘉之
以潘美尹崇珂為嶺南轉運使以明為副使明徧歴
部内視民疾苦舊無名科斂悉條奏除之嶺表遂安
七年代歸
周渭字德臣連州人建隆初進士解褐白馬主簿太
平興國中為廣南轉運副使奏去劉鋹時繁稅廣人
德之遷殿中丞屬交阯抗命師出無功渭移書諭以
朝廷威信遂入貢進監察御史在嶺南六年徙知揚
州歷益州轉運使餘詳人物傳
楊克讓字慶孫馮翊人晉末舉進士開寶初為西川
轉運使代還疏民利病十事歴知廣州兼轉運市舶
使藝祖以克讓奏十事稱旨詔升殿慰勞面賜金紫
楊允恭緜竹人少倜儻任俠開寶中官廣運都廵檢
使以海鹽盜入嶺北民犯者衆請建大庾縣為南安
軍自是少冒禁者歴遷康州刺史
向敏中字常之開封人太平興國五年進士歴戶部
判官知制誥未幾以旁累出知廣州入辭陳情太宗
感動轉員外郎遣之許以不三歲即召還州兼市舶
使前守多涉譏議敏中以清廉著尤曉暢民務善處
繁劇擢廣南東路轉運使歴左僕射昭文館大學士
卒贈太師中書令諡文簡
許仲宣字希粲青州人太平興國中為廣南轉運使
會用兵自廉欽征交州其地炎瘴士卒死者十二三
大將孫全興等失律仲宣因奏罷其兵不待報即以
兵分屯諸州開庫賞賜馳檄諭交州黎桓即欵附遣
使修貢仲宣復上章待罪帝嘉之初仲宣之遣兵也
人或難之仲宣曰若待報積屍徧野矣罪一人活千
萬人吾何恨哉雍熙四年以諫議大夫出知廣州仲
宣性寬恕而倜儻有心計處變晏然人服其量後遷
給事中卒
凌策字子竒宣州人雍熙二年進士歴廣南西路轉
運使嶺南驛輸香藥置卒萬人分舖二百負擔抵京
師帝以煩役為患詔策規制之策請陸運至南安汎
舟而北止役卒八百大省運費盧之翰知廣州不稱
職帝以策有幹名命代之廣英路自吉河趣板步二
百里盛夏瘴起行旅多死者策請從英州太原洞伐
山開道直抵曲江民甚便之
張士遜字順之隂城人淳化進士歷官侍御史徙廣
東轉運使至南雄奏除苛政蠲戶役十餘事累遷禮
部尚書同中書門下平章事拜太𫝊封鄧國公致仕
卒年八十六贈太師中書令諡文懿
陳堯叟字唐夫新井人端拱三年登甲科解褐光禄
寺丞直史館與父省華同日賜緋遷袐書丞廣南西
路轉運使嶺南風俗病者禱神不服藥堯叟為集驗
方刻州驛石柱又以地氣蒸暑為植樹鑿井每三十
里置亭舍具瓶罌人免中暍會加恩黎桓為交南信
使初將命者必獲贈遺數千緡桓責賦於民往往斷
其趾堯叟授以朝命而却其餽凡有亡命來奔者悉
以歸桓桓感恩併捕海賊為謝先是歲調雷化高藤
容白諸州兵使輦軍糧汎海給瓊州其兵不習水利
率多溺咸苦之海北岸有逓角場正與瓊對伺風便
一日可達與雷化高太平四州地水路接近堯叟因
規度移四州民租米輸於場第令瓊州遣水兵具舟
自取人以為便代還加刑部員外郎充度支判官未
幾會撫水蠻渠蒙令國殺使臣擾動命堯叟為廣南
東西兩路安撫使至道中知端州後拜右僕射卒贈
侍中諡曰文忠
周湛字文淵登州人以進士歷都官員外郎擢提點
廣南東路刑獄初江湖民略良人鬻嶺外為奴婢湛
至設方略搜捕又聽其自陳得男女二千六百人給
飲食還其家
曹利用字用之寧晉人少喜談論慷慨有志操祥符
中知宜州劉永規馭下殘酷軍校乘衆怨殺永規叛
陷柳城掠廣州嶺南騷動帝謂輔臣曰向者司天占
候當用兵朕固憂遠方守將非其人以起邊釁今果
然曹利用曉方略盡心於事其以為廣南安撫使利
用至嶺外遇賊武仙縣賊健標蒙采盾衣甲堅利鋒
鏑不能入利用使士卒持巨斧長刀破盾遂斬首以
徇嶺南平後拜樞密使同中書門下平章事
胡則字子正永康人以進士起家為京西轉運使遷
禮部郎中徙廣州路轉運使有番舶遭風至瓊州且
告乏不能去則命貸錢三百萬吏白番人狡詐且風
波不可期則曰彼以急難投我可拒而不與邪已而
償所貸如期後徙杭州再遷兵部侍郎致仕卒
郎簡字叔廉越之臨安人進士及第累遷尚書度支
員外郎廣南東路轉運使擢袐書少監知廣州捕斬
賊馮佐臣境内獲安入判大理寺歷給事中知揚州
以工部侍郎致仕卒年九十
黃震字伯起浦城人進士及第累遷著作郎知饒州
徙廣東轉運使先是廣南歲進異花數千本至都下
道路苦其煩擾震奏罷之震在真宗朝數論事既卒
詔進一階
張昷之字景山淮安清河人進士及第仁宗時累官
至廣南東路轉運使峝獠有犯其渠長例得自治刑
多慘酷請以漢法從事一路肅然
王絲會稽人慶歷中以侍御史為廣南東路轉運使
兼市舶提舉舊番舶之來十稅其一必擇精者絲令
精粗兼取番人悅之絲繼張昷之之後二人所尚不
同昷之繩以嚴絲涖以寬然羣情亦莫不服
魏瓘字用之歙州人以父廕歷提點廣南西路刑獄
遷轉運使劉鋹時計口以稅雖舟居亦不免至是而
雷化欽廉高州猶未除瓘為除之遷太常少卿知廣
州築州環城五里疏東江門鑿東西澳為水閘以時
啓閉復於城南闢凌霄門尋拜右諫議大夫仍知廣
州為臨江軍判官史沆誣訐詔遣内侍發驗沆坐不
實瓘亦降知鄂州後儂智高寇廣東西獨廣州城堅
守不能下於是論築城功遷工部侍郎集賢院學士
復知廣州兼廣東經略安撫使給禁卒五千聽以便
宜行事屬狄青已破賊召還糾察在京刑獄
元絳字厚之錢塘人生而敏悟舉進士歷官直集賢
院為廣東轉運使儂智高叛絳建瀕江水砦數十以
待逋寇繕治十五處樓堞械器皆備軍食有餘寇平
以功遷工部郎中後參知政事卒贈太子少師諡曰
章簡
王罕字師言華陽人為廣東轉運使行部潮州儂智
高圍廣州知州仲簡募人致書間出要罕罕報曰罕
家在圍中非不欲歸顧獨歸無益當為觧圍計行至
惠州四境惡少乘機搆亂時惠無備衆邀罕出城鎮
撫罕乃召耆長令發壯丁又召尉徵民增取弓手耆
長所發久不至適有婦人訴僕夫奪其釵珥者罕令
斬僕夫首置道傍告百姓曰壯丁不行故誅之民聚
觀有懼色於是耆長得壯丁六百尉得弓手二千皆
集軍聲遂振罕又選銳士三千徒卒有材技者數十
以舟百四十艘建旗作樂順流趣廣州未至徒卒進
曰廣之南門去水尚百步賊兵在傍我軍趨門賊來
薄必亂乃遣人登岸斬木枝為鹿角數千既至令徒
卒先登士以鹿角從之布岸上屬於南門智高擁衆
臨觀不敢犯罕徐勒兵作樂開南門以入城中守備
益固智高觧去罕之智勇有足多云
楊畋字樂道隴西人進士及第歷官知岳州詔往韶
連等州招安乃約賊使出峝授田為民而轉運使欲
授以官與貲納質使還畋曰賊剽攻湖廣七年所殺
不可勝計今使飽貲糧據峝穴其勢不久必復亂明
年春賊果復出陽山畋即領衆出嶺外涉夏秋凡十
五戰賊潰畋感瘴疾歸蠻平除起居舍人知諫院廣
南東西路體量安撫使經制賊盜畋至韶州會張忠
戰死智高自廣州回軍勢愈熾畋不能抗遂殺蔣偕
王正倫敗陳曙復據邕州畋坐是落知諫院後進龍
圖閣直學士卒家無餘貲特賜黃金二百兩
孫沔字元規會稽人登進士第歷官樞密直學士知
秦州時儂智高反沔入見帝以秦事勉之對曰秦州
不足煩聖慮陛下當以嶺南為憂及聞蔣偕死帝曰
南事誠如沔料以為湖南江西路安撫使加廣南東
西路安撫使沔請益發騎兵增選偏禆求武庫精甲
五千居二日促行才與兵七百沔慮賊度嶺而北乃
檄湖南北曰大兵且至宜繕營壘多備宴犒賊疑不
敢北會遣狄青為安撫使與智高遇戰歸仁舖智高
敗走廣南平沔留治後事遷給事及至京帝問勞觧
御帶賜之歷官觀文殿學士知慶州卒
狄青字漢臣汾州人善騎射初隸御馬直尹洙薦於
韓琦范仲淹一見竒之從征元昊有功累遷樞密副
使皇祐中廣源蠻儂智高反陷邕管圍廣州嶺外擾
動仁宗以青為宣徽南院使經制廣南盗賊事置酒
垂拱殿以遣之至即斬敗將陳曙袁用等三十人以
徇諸將股栗已而下令軍中休十日覘者咸以為軍
未即進値上元節大張燈以享將校酣飲至夜分青
忽起如内使孫沔暫主席青已整軍大破智高于崑
崙關下追奔五十里斬首數千級其黨黃師宓儂建
中智中及偽官屬死者五十七人生擒五百餘人梟
師宓等斂屍築京觀時屍有衣金龍衣者衆謂智高
已死欲以上聞青曰寧失智高不敢欺朝廷以貪功
也時交阯欲出兵助討余靖言其可信青曰假兵於
外以除内寇非我利也請罷交阯助兵時服其識乃
振旅還京帝嘉其功拜樞密使卒贈中書令諡武襄
余靖字安道曲江人皇祐四年儂智高圍廣州朝議
起靖知桂廣經制廣東西賊乃趨廣州靖先移檄交
阯及諸峝使捍禦會朝廷命宣徽使狄青將兵至大
戰於崑崙關智高敗走靖選敢死士入特磨道生擒
智高母與弟送闕下戮之後知廣州先是番舶裝發
皆征稅靖奏罷之以來遠商又戒官吏不得市南藥
及歸不持南海一物廣俗輕揚教之禮法簡而不苛
百姓懷之終工部尚書諡曰襄餘詳人物傳
劉几字伯壽洛陽人儂寇犯嶺南以几為廣東西捉
殺使馳至長沙見狄青曰賊若恃勝來戰此易成擒
耳及大戰於歸仁舖前鋒孫節死几以右軍搏鬭言
於青出勁騎五千張左右掖𢷬其中堅大破之進湟
城使
杜杞字偉長京兆人慶歷中為廣南西路轉運使時
區希範䧟瓊州杞以計攻破之遂復瓊州因伏兵擒
諸蠻寇六百餘人尋得希範醢焉海南遂平終環慶
經略安撫使有奏議十二卷
孔延之字長源新淦人幼孤刻勵晝耕隴上夜燃松
火誦書不輟學藝大成舉第一登甲榜授欽州軍事
推官杜杞之誅歐希範也策畫書奏多出其手後轉
廣南西路轉運判官初儂智高平推恩南方補虚名
之官八百人中戶以上皆弛役下戶窮窘延之使復
其舊欽廉二州蛋戶以採珠為富人所役者六百家
悉還故業永著為令雷州守方倪不法延之收治之
縱所繫逮七百餘人郡人懽呼聲動海上後九遷至
尚書司封郎中賜服緋魚
盧革字仲辛德清人少舉童子科知杭州馬亮見其
詩嗟異之秋貢士密戒主司勿遺革聞語人曰以私
得薦吾恥之去弗就後二年遂首選登第年方十六
慶歷中知龔州蠻入寇桂管騷動革經畫軍需先事
而集移書安撫使杜杞請治諸郡城及易長吏之不
才者復言嶺外小郡合四五不當中州一大縣無城
池甲兵之備將為賊困宜度遠近并省之後儂智高
來九郡相繼不守皆如革慮知婺泉二州提點廣東
刑獄以廉明著聲神宗稱之後以光禄卿致仕
范師道字貫之長洲人進士及第知常州徙廣南東
路轉運使舊補攝官皆委吏胥無先後遠近之差師
道為置籍次第之人莫敢欺後遷直龍圖閣知明州
榮諲字仲思任城人舉進士累遷廣東轉運使英之
正陽峽絶險林木蔽虧霧氣瘴毒釣魚臺壁立江滸
鳥道不通乃從山後鑿石架木為棧道七十間直至
江口抵清遠趨廣州遂為坦塗累官秘書監
蔡抗字子直宋城人嘉祐中以秘閣校理太常博士
知蘇州改廣東路轉運使漕政簡静事無旁滯修餙
藥洲亭館迄今勝槩猶存
袁抗字立之南昌人舉進士累遷提點廣南東路刑
獄浙東叛卒鄂鄰掠閩越轉南海與廣州兵逆戰海
中値大風有告鄰溺死者抗獨曰是日風勢趣占城
鄰未必死後果得鄰於占城還為度支三司判官改
少府監卒抗喜藏書至萬卷子陟殿中丞
周惇頤字茂叔道州人元名惇實以舅學士鄭向任
為分寧主簿熙寧元年為廣東轉運判官提點刑獄
洗冤澤物不憚勞苦雖瘴鄉險遠亦緩視徐按自韶
至惠登羅浮賦詩後知南康軍家廬山前有溪合於
湓江取營道所居濓溪以名趙抃一見異其才執其
手曰吾今乃知周茂叔也欲奏用之未及而卒年五
十七所著太極圖明天理之根源究萬物之終始又
著通書發明太極之蘊皆孔孟正脈黃庭堅稱其胸
次灑落如光風霽月程珦視其氣貌非常人與語知
其見道使二子頤顥受業每令尋孔顔樂處所樂何
事顥嘗言自再見周茂叔後吟風弄月以歸有吾與
點也之意嘉定十三年賜諡曰元淳祐元年封汝南
伯從祀文廟
祖無擇字擇之上蔡人進士高第歷知南康州提點
廣東刑獄政暇每遊山水嘗至羅浮賦詩後擢廣南
轉運使長於言語政事為時名臣神宗時與王安石
不合被謫尋復光禄卿祕書監為人篤於師友少從
孫明復學經術穆修為文章皆采其遺文以傳
王靖字詹叔大名人素之從子以司勲郎中為廣東
轉運使廵行十六州雖瘴癘不辭嘗與盧士宏靖蠻
亂設方略弭盗賊發太倉賑水災民無流亡者歲貢
香藥以吏代民罷役者八百戶戍兵死者予錢貲斂
而請以兵代戍民感其德立祠祀之
蕭世京字昌孺浙之龍泉人嘉祐中進士為廣東路
提舉常平公事能撙節出入改轉運副使益著清譽
蔡京為相奏舉十事京銜之罷歸後擢吏部員外郎
郭逵字仲通洺州人家世以武功稱范仲淹勉以問
學熙寧八年李乾德陷邕管詔以逵為廣南經略招
討使兼宣撫使九年十二月大戰富良江敗其精兵
斬偽王子洪正乾德懼奉表歸命
朱初平不傳籍貫元豐中為體量安撫使時四州軍
稅籍殘缺吏多增損輒移稅别戶代輸者吏不能明
瓊州昌化軍丁稅米歲移輸珠崖軍民苦道遠至是
用初平議根括四州軍稅賦舊額存其正數二州丁
稅米止令輸錢聽朱崖軍自糴民甚便之瓊山等縣
感恩英山等場其地荒阻鹽多不售類以失額抑配
衙前而守令又或擅增鹽數鹽戶力不給至於破産
初平奏蠲鹽之不售者又約所賣數定為煎額以惠
遠民
李時亮字端夫博白人嘉祐中進士元豐中知廉州
有治聲移帥五管熙寧間交人犯境獻平邊十策賊
平又疏時政得失五十事神宗嘉之嘗奏准賜書及
修瓊郡學創御書閣聲績甚著民獠誠服後官至檢
校散騎常侍御史大夫
孫載字積中崑山人登進士熙寧中知德清縣賑饑
弭盜績最神宗以載姓名付中書除廣東常平觸暑
行部以宣德意元祐初通判陜州遷廣東轉運判官
案牘無滯人頌其廉能政暇即遊羅浮訪古賦詩遷
朝請大夫致仕一日徧謁先隴及嘗往來者居亡何
卒年七十二載天資樂易長於吏治好汲引士類受
薦者至四百餘人後多知名少喜讀易著釋觧五十
卷
韓謹字去華晉江人崇寧二年進士調南海尉以捕
盜賞改宣議郎除處州教授著詩禮義觧上之召為
國子博士改除廣南東路提舉學事自巡尉來再期
擁使節當時所無也
郭孝友字次仲浙之龍泉人政和進士歷提點廣南
東西路刑獄捐騶從躬按歷貪懦守令劾奏不宥累
官工部侍郎秦檜與金約和廷議多不合檜以孝友
同舍生冀其附己孝友曰議和非至計因遂銷兵如
後患何士大夫豈好生事者願審思之檜不懌曰次
仲亦爾耶以敷文閣待制致仕
岳飛字鵬舉湯隂人由武舉仕為秉義郎宗澤竒之
曰將材也陞都統制紹興二年權知潭州兼荆湖東
路安撫都總管付金字牌黃旗招賊曹成時成攻陷
道賀二州擁衆十餘萬由江西歷湖湘間聞飛至驚
曰岳家軍來矣分道而遁飛至茶陵詔令察成情為
進退飛奉詔招成不聽乃疏陳比年多命招安故盜
強則肆暴弱則就招苟不大懲四方蠭起帝許之飛
入賀州境得成諜者縛至帳下飛出調兵食吏曰糧
盡矣奈何飛陽曰姑反茶陵隂令逸諜諜歸告成成
大喜期翼日追之飛命士蓐食夜趨繞桂嶺未明至
太平場破其砦成據險相拒飛麾兵掩賊大破之成
走據北藏嶺遣將迎戰飛不陣而鼓士卒爭奮奪二
隘據之成督衆十餘萬守蓬頭嶺飛部纔八千人一
鼓登嶺破其衆成大潰奔連州飛謂部將曰賊衆已
敗追而殺之則脅從者可憫縱之則復聚為盜今遣
若等誅其首而撫其衆慎無妄殺於是張憲自賀連
徐慶自邵道王貴自郴桂招降者二萬與飛會連州
進兵討成成走邵州降於韓世忠時江廣多盗陳顒
圍循州焚龍川周十隆犯循梅二州飛悉提兵討平
之初帝以隆祐太后震驚之故密令飛屠虔城飛請
誅首惡而赦脅從帝許焉虔人繪像祠之及入見帝
手書精忠岳飛字製旗以賜之後為秦檜所害徙其
家屬於廣南諸孫珂等流寓廣州久之得放還
陳槖字德應餘姚人入太學有聲登政和上舍第累
遷權刑部侍郎除徽猷閣待制兼廣州經略使兵興
後廣東盗賊無寧歲十年九易牧守槖盡革弊政以
恩先之留鎮三年民獠悅服初朝廷移韓京一軍屯
循州會郴寇駱科犯廣西詔遣京討之槖奏廣東累
年困於寇賊自京移屯敵稍知畏今悉軍赴廣西則
廣東危矣秦檜以槖為京地坐稽留機事降秩遂致
仕槖博學剛介不事産業先世田廬悉推予兄弟在
廣積年四方聘幣一不入私室既謝事歸剡中僑寓
僧寺優游十二年而卒王十朋論近世會稽人物謂
杜衍之後有槖云
連南夫楚之德安人高宗時累官廣東轉運使新興
饑發粟賑濟全活以萬計後知廣州兼經略使兵馬
鈐轄韓京受命領兵三千屯營廣州恃恩不法南夫
委曲鈐制京遂革心為善會潰軍掠南雄招撫得宜
餘黨屯聚京擊破大盗七十餘屯民賴以安盗平授
建州觀察使知循州時兵燹之後邑里蕭條初至循
招集流亡百廢具興守循十年大有功於民嘗督兵
捕賊於梅守臣銜之譖於朝遂罷去後循人繪像祠
於州學南夫啟導孚化之力也
龔茂良字實之閩之興化人紹興進士第歷直秘閣
知江寧府以忤權倖求去起廣東提刑修建郡學又
値番禺南海學既成釋奠行鄉飲酒以落之城東舊
有廣惠菴中原衣冠没於南者葬之歲久廢茂良訪
故地更建海會浮圖菆寄暴露者皆揜藏無遺召對
崇政殿拜參知政事
李鞉字彦淵富春人崇寧二年進士宣和初提舉廣
東市舶珍貨一無所取舶聞輻輳比召還盜邀之隨
行書帙而已斂跡避去
芮華字國器烏程人登進士官至左從政郎秦檜惡
之竄化州檜死始召用為廣東提刑以文章餙吏事
雍容儒雅人推重之後為國子司業
楊萬里字廷秀吉水人登紹興進士歷提舉廣東常
平茶鹽盜沈師犯南粤帥師往平之孝宗稱為仁者
之勇遂有大用意就除提點刑獄請於惠潮二州築
外砦潮以鎮賊巢惠以扼賊路俄以憂去免喪召為
郎官歷寶謨閣直學士致仕卒年八十二贈光禄大
夫萬里嘗著易傳學者稱誠齋先生諡文節子長孺
另有傳
林光朝字謙之莆田人聞吳中陸子正嘗從尹焞學
因往師之自是專心研究聖賢性理之旨通六經貫
百氏言動必以禮四方來學者嘗數百人南渡後以
伊洛之學倡東南者自光朝始然未嘗著書每言道
全體乎太虚六經既發明之後註解者已汗牛若復
增加道愈遠矣孝宗隆興元年光朝年已五十乃授
禮部郎歷廣東提點刑獄荼寇自荆湘剽掠光朝率
師遮擊破之後孝宗聞之喜曰光朝書生乃知兵耶
加直寶謨閣歷工部侍郎
楊長孺字伯子吉水人萬里之子以蔭補守湖州累
官廣東經略安撫使知廣州事每對客曰士大夫清
廉其人品已可槩見嶺南羣吏獨長孺以清白著下
詔奬諭謂其清似隱之改安撫福建眞德秀入對寧
宗問當今廉吏德秀以長孺對後歷敷文閣直學士
致仕郡人立像與吳隱之合祠
敖陶孫字器之福清人少倜儻有大志為文章援筆
立就弱冠魁鄉薦遂補入太學韓侂胄逐朱熹陶孫
首賦詩相送趙汝愚謫死陶孫為文哀之又揭於通
衢云九原若遇韓忠獻休說渠家末世孫後登進士
第為廣東運判詳讞明允終溫陵僉判
潘畤字德鄜婺州金華人以叔良貴廕乾道中累遷
廣南東路提點刑獄除直秘閣知廣州兼主管廣南
東路經略安撫使司公事廣東地接郴桂汀贑之境
四州之民歲一踰嶺貿易折閱即聚為盗大羣至數
千人畤入境適捕得渠率八人即斬以徇曰三日而
去者吏不得格期外不去復捕如初於是皆散有梁
氏兄弟者招納亡命前後殺人無數號為四彪畤捕
誅之汙瀦其居他盗望風破膽大奚山斗入海中寇
攘所聚雖良民亦以魚鹽為命新置都鹽使者銳欲
禁之檄水軍逐捕畤隂募其苗豪使以捕賊自效由
是盜發輒得有功者為奏補官鬭死即官其子而罪
其不赴捄者官屬不幸客死悉厚賻歸不令失所荷
德者三十餘家士族子女失身非類贖而歸之人心
感悅終朝議大夫直顯謨閣卒
黃洧字清臣甌寧人以廕補官孝宗朝用陳俊卿薦
知南雄州州褊小公用不給有司率法外取贖鍰縣
官至𣙜酒酤增稅册洧至咸請罷之州故與建饒贑
三州錯壤常代輸坑冶司稅金民甚苦之洧疏請以
郡大小為差詔悉蠲免民永賴焉乾道四年遷廣南
東路提舉市舶州帥市賈人香不償値洧舉法移州
帥愧且懼亟召歸之又為轉運判官廣學租禮名士
益勸諸生以學番禺令恣意為姦洧捕其吏屬劾治
之抵罪以去一路肅然官吏始知有法守矣市民困
官估輒移文罷之為除市籍物價遂平嶺南丁籍久
失口賦逋負害及隣伍流亡日衆洧選能吏覈而蠲
焉除至十五萬口按行所部雖瘴藂不避問疾苦理
冤抑不可勝計江浙歲饑詔發二廣倉米往賑之洧
區畫有方不越月米至永嘉者八萬斛永嘉人焚香
迎拜曰此廣東運使活我也移漕湖南行部至衡陽
聞郴桂蠻猺為變間道一夕至郴賊驚潰乃譬以禍
福發廩賑給事遂定歷官朝散郎卒朱熹銘其墓
劉爚字晦伯建陽人與弟炳受學於朱熹及吕祖謙
乾道八年舉進士通判潭州尋以憂去築雲庄山居
為肥遯計調贑州坑冶司知德慶府大修學校奏便
民五事又奏罷兩縣無名租錢糾集武勇民兵以修
邊備奏言雖從和議願益恐懼修省轉提舉廣東常
平令守臣歲以一半易新春末支及冬復償存其半
以備緩急逋亭戶錢十萬轉運司五萬爚以公用庫
贏錢補之大小諸弊莫不條陳召入奏事首論公道
明則人心自一朝廷自尊雖危可安也公道廢則人
心自貳朝廷自輕雖安易危也帝嘉奬選尚書郎官
權工部尚書賜衣帶鞍馬兼太子右庶子仍兼左諭
德每講讀至經史所陳聲色嗜欲之戒輒懇切再三
敷陳之卒贈光禄大夫官其後賜諡文簡所著有奏
議史藁詩解禮記解雲莊外藁
廖德明字子晦南劍人嘗從朱子學得心傳之秘乾
道中登進士第知莆田縣痛革淫祠改潯州教授廣
濓溪書院以訓課生徒慶元間通判潮州勸農抑末
使民以暇日繹習禮義嘉定初擢廣東提點刑獄不
避權勢盗攻桂陽逼韶韶人震怖德明談笑自若遣
將馳擊躬往督戰大破之乃謹戍守遠斥堠明賞罰
韶郡晏然以治行高等晉知廣州以所學誨誘人士
士風詵詵然知向于正陟吏部左選郎奉祠卒
陳峴字山甫平陽人少篤學工文辭淳熙丁未進士
歷官有政聲嘉定元年以集英殿修撰知廣州軍州
事兼勸農使充廣南東路經略安撫使馬步軍都總
管先是邑民苦預借峴至蠲諸邑宿逋四萬六千緡
免大禮歲助賞錢一萬四千緡罷諸場稅額最為民
害者二千五百緡幕僚以舊額請峴以州賦代輸且
奏於朝無得預借民獲甦息廣學宫治城濠設閘門
瀦水以備非常閱歲百役並興勞費不憚時獠寇犯
界謀窺州城峴募勇敢軍日加訓練益為備城以南
戶口繁夥舊無捍蔽乃築東西鴈翅城以翼之郡號
多士貢額纔十三峴為請於朝嘉定三年增額為二
十五帥廣三年政務寬簡民甚德之嘗以政暇委州
文學齊琥監鹽倉季端仁編南海志凡都會名蹟堙
遏弗彰者皆補書之遂成一方信史
楊思溫清江人登紹興進士第乾道八年為清海軍
節度使寬惠慈和民賴撫綏開禧二年致仕民不能
舍去後常思之
唐儀之字體仁嚴陵人紹興二十一年進士淳熙二
年為廣南東路提點刑獄下車首建周濓溪祠張栻
為之記三年擢廣東轉運使論實鹽官鬻之弊孝宗
韙之尋擢吏部侍郎
李綸字世美泉州人以廕歷仕有清操淳熙初提舉
廣東常平日適伯兄維守恩平酌别江濱兄弟相勵
以清白綸慷慨臨江籲天曰倘負軍民有如此水遂
投杯於江杯停不没者久之觀者驚歎綸與兄維卒
以廉稱云民為歌曰石門之水清且清晉吏一歃千
古榮爭如李公投杯盟江流洶洶杯停停
管鑑字仲明臨川人以父廕補官任至廣東提刑權
知七印吏不能欺減惠潮七郡丁租置廣安宅以給
士夫南遷不能還者其幹公務恤民隱日孳孳不少
倦
何坦廣昌人淳熙十一年進士少貧好學提刑廣東
杜絶請託洗冤釋民斷獄得情以廉平為嶺南首稱
官至寶謨閣學士卒諡文定
崔與之字正子增城人紹熙四年登進士授潯州司
法參軍調淮西檢法通判邕州邕守苛刻諸卒衣饟
不時給卒變漕司檄與之攝守諸卒帖然密訪首事
者誅之擢發遣賓州軍州事轉廣西提刑所至停車
裁决奬廉劾貪風采凜然浮海巡朱厓吏請决諸神
與之曰海外諸州官吏久恣不法將民害是除寧問
神耶朱厓産苦䔲民以代茗歲賦五百緡瓊織錦為
衣所役皆婦人棄稚遺老有踰年者民病之與之並
榜免其他利害多所罷行士林彙其事為海上澄清
錄嶺海去天萬里貪吏多虐民乃疏陳十事高惟肖
鐫之名嶺海便民榜召為金部員外郎安撫淮東歷
帥淮蜀謝病歸理宗即位召為吏部尚書三辭不就
無何起廣東經略安撫使兼知廣州會廣州摧鋒軍
倡亂焚惠州博羅令鄭勲死之長驅至廣州聲言欲
得連帥及幕屬甘心焉與之家居肩輿登城叛兵望
而羅拜曉以逆順皆釋甲聽命首謀者懼獨受禍遂
率衆奔肇慶自固與之亟受新命即家治事密遣提
刑彭鉉捕之俄而諸軍畢集賊力屈請降遂誅其桀
黠者餘分隸諸州帝注想彌切徵為參知政事踰年
拜右丞相致仕卒諡清獻别詳人物傳
徐清叟字直翁浦城人第進士歷官知廣州兼廣東
經略安撫使清叟嘗薦用真德秀魏了翁風度凛然
卒贈少卿
楊大異字同伯醴陵人從胡宏受春秋大義登嘉定
進士第歷大理寺丞進直秘閣提點廣東刑獄兼庾
事時常平司逋負山積械繫追索姦蠧百出大異與
之約悉縱遣之負者如期畢輸吏無所容其姦訪張
九齡曲江故宅建相江書院以祀之改提點廣西刑
獄
謝子強字強學永嘉人登進士第由州縣升内職寶
祐四年帥廣東律己以廉牧民以惠束吏以法己未
廣右繹騷八桂開制閫供億取辦於民邊聲警甚處
之裕如民不知有西師因浚城池團保伍為備禦計
簡静不擾海邦晏然市田以增學費兼領舶事四年
廣人歌頌德政余復亨為之記立像與吳隱之楊長
孺並祀
劉應龍字漢臣高安人嘉熙二年進士歷廣南東路
轉運判官遷秘書監南海寇作朝廷患之乃以顯謨
閣待制知廣州廣東經略安撫使寇聞應龍至遯去
應龍剿逐之南海大治德祐元年遷兵部尚書寶章
閣直學士
陳曄福州人曾祖襄篤行循良由删定官出守臨江
治績居最曄憲嶺南職司甚優韶郡東西橋廢久不
治民涉且病□首復其東橋江面七百尺用舟五十
費五百餘萬計日而成毫髮不擾憫官族流落無依
倣廣恩館之制建安仁宅而居之又得廢寺絶戶之
田歲入二千斛以口數均給嫁娶喪葬斂助有差凡
護槥出領者亦量遠近賙之
雷宜中字宜叔豐城人淳祐七年進士第二人為賈
似道記室以不合去經略廣東北還奏復吳潛官及
濟王竑封爵帥廣月餘卒
余琰字伯華吉安之永豐人淳祐進士第授廣東提
刑持已廉潔當時立廉吏碑琰居其一
劉克莊字潛夫莆田人吏部侍郎彌正之子通古今
熟典故為真德秀所知歷廣東提刑仰慕崔與之之
為人表章遺文祭其祠墓歎曰完名高節百世師也
歷工部尚書龍圖閣學士致仕卒諡文定
各府
徐休復字廣初濮州人太宗時第進士歷樞密直學
士太平興國中知廣州時轉運使王廷範有異圖初
梓川杜某左道惑衆謂廷範曰汝意有所之予來隂
助汝廷範因而恣肆吉州卜者劉昂謂廷範當偏覇
一方前戎城主簿田辨亦自言善相謂廷範大貴即
日當乘四門輦一夕與廣州掌務殿直趙廷貴等會
宿觀天象值太白度經南斗廷貴謬曰此所謂火星
入南斗也廷範信之數日後遂與掌市舶陸坦議發
兵焉坦代歸廷範為書使伺朝廷機事休復來任與
廷範不協至是因懷勇小將張霸告其事馳奏之與
昂辨坦俱斬廣州市廷貴等抵罪遷休復一官賜霸
錢十萬
李惟清字直臣下邑人開寶中以三史解褐歷衞尉
少卿出知廣州謹敇不苛珍貨一無所取至道初就
拜右諫議大夫太宗以廉平詔奬之二年徙廣南東
西路都轉運使召拜給事中終御史中丞卒
張鑑字德明范陽人咸平初知廣州居二年民條其
政績上請刻石
馬亮字叔明合肥人真宗時以右諫議大夫知廣州
兼市舶使時宜州陳進初平而澄海兵從反者二百
餘人當配隸亮悉置不問鹽戶逋課質其妻子於富
家悉令給還海舶久不至使招徠之明年舶至倍昔
使賜宴以勞焉後知江寧府以太子少保致仕卒贈
尚書右僕射諡忠肅
楊覃字申錫漢太尉震之後太平興國八年舉進士
擢第大中祥符二年改太常少卿直昭文館知廣州
兼市舶使勤於吏事所至以幹濟稱南海番舶之利
前後牧守或致謗議惟覃以廉著遠人懷之加右諫
議大夫四年卒遣其長子奉禮郎文友乘傳赴喪詔
本州給所費還家錄其次子為揚州司士參軍
陳世卿字光遠南劍人雍熙二年進士第觧褐衡州
推官歷大常丞知新安縣或薦其堪任憲司即召歸
會張鑑出知廣州表為通判將行召見賜緋加太常
博士景德初徙知建州會邵曄知廣州被疾乃授秘
書少監代之郡有計口買鹽之制人多不便至郡奏
除之先是曄鑿濠藏舟以避颶風之害廣人歌曰邵
父陳母除我二苦九年卒
陳從易字簡夫晉江人端拱二年進士及第歷太常
少卿直昭文館知廣州三年遠俗安靖璽書褒美加
三品服北還不市南物帝聞即日擢左司郎中知制
誥飛白書清字賜之後除龍圖閣直學士卒元豐中
神宗問蘇頌卿母誰氏頌以從易女對帝曰天聖間
學士耶頌因言從易知廣州不蓄南物帝曰清節過
馬援矣所著有泉山集西清奏議
狄棐字輔之長沙人天聖八年知廣州代還不以南
物自隨人稱其廉
劉䕫字道元崇安人進士中第直史館知陜州改太
常少卿知廣州所至有廉名歷龍圖閣直學士湖南
安撫使以戶部侍郎致仕
田瑜字資忠夀安人舉進士歷知廣州儂智高犯邕
上用兵禦賊十事智高平召對拜安撫使除龍圖閣
直學士
劉湜字子正彭城人舉進士累擢戶部郎中知廣州
儂智高初平湜練土兵葺械器作鐵鎖斷江路有盗
據山谷結營塹敇貸罪招之不肯降湜知山民資之
食即徙民絶餉盗困蹙乞降民乃安居二年母老求
内徙改知徐州
李兌字子西臨潁人英宗時登進士第由屯田員外
郎為殿中侍御史加龍圖閣直學士知廣州為政簡
嚴輿人頌之自劉氏納土之後兌清節尤著遷知河
陽
盧士弘字子高新鄭人以父任屢更州縣歷知廣州
或傳安南舟數百泊海中將為寇嶺徼驚搖士宏灼
知其非是日從賓客宴樂民賴以安復畫策防守開
誠招諭蠻多化之後以光禄卿致仕卒
吕居簡河南人宰相蒙正之子初為殿中丞慶歷中
提點東京刑獄夏竦有憾於石介介死竦言於帝曰
介不死北走遼爾乃遣中使發棺驗之居簡力言不
可乃止進龍圖閣直學士知廣州陶甓甃城人以為
便以兵部侍郎判西京御史臺卒
張田字公載澶淵人登進士第熙寧初加龍圖閣直
學士知廣州廣舊無外郭民悉野處田始築東城環
七里賦功五十萬兩旬而成其東南微䧟往視之暴
卒年五十四田為人伉直自喜好嫚罵氣陵其下故
死無哀者然臨政以清女弟嫁馬軍帥王凱欲售球
犀於廣顧曰南海富諸物但身為市舶使不欲自汙
爾作欽賢堂繪古昔清刺史像日夕師拜之蘇軾以
為侔古廉吏
程師孟字公闢吳縣人起進士歷知縣所至有聲知
福州治行尤著移知廣州大修學校日引諸生講解
負笈而來者甚衆諸番子弟皆願入學以右諫議大
夫再任在廣威愛並行初州城為儂寇所毁即有警
民駭竄前守踵至皆言土疏惡不可築師孟作西城
廣十二里及交阯陷邕管聞廣守備固不敢東帝遣
中使撫問召判三班院念前功以為給事中集賢修
撰洪福廣越四州皆為立生祠
蔣之竒字潁叔宜興人以伯父廕授官尋擢進士第
歷集賢殿修撰知廣州妖人岑深善幻聚黨二千人
謀取新興略番禺包據嶺表之竒遣鈐轄楊從先致
討生擒之加寶文閣待制南海饒寶貨為吏者多貪
聲之竒取前牧守有清節者吳隱之宋璟盧奐李勉
等十人繪其像建十賢堂祀之冀變其習凡所經遊
多所題詠歷觀文殿大學士
唐義問字士宣江陵人質肅公介之子也善文詞居
官風力強敏以集賢殿修撰知廣州為章惇所忌以
棄渠歸罪貶舒州團練副使
章楶字質夫建州浦城人以廕應舉試禮部第一歷
官權戶部侍郎紹聖初加集賢殿修撰知廣州時廣
人冒鯨波殖貨利婦代夫訟父子異居兄弟骨肉急
難不顧喪葬之儀過禮越制楶以習俗積久卒未能
化昕夕砥躬思以導之以教化所始莫善於學於是
遷於城東番山之陽日與學士諸生講論六經訓以
保真心完實行士人翕然稱之後以龍圖閣直學士
致仕卒
周穜字仁熟泰州人熙寧中擢第徽宗朝以右文殿
修撰知廣州番舶至郡率以犀象香珠之屬為獻穜
一無所受終任不至舶務人服其廉靖康元年卒子
方宗禮部侍郎
王宗已字子游長溪人紹興間進士為增城令以治
行第一高宗特書名於屛秩滿調常熟縣尋知廣州
官終朝奉大夫
畱恭字伯禮晉江人丞相正之子嘉泰中通判廣州
秩滿疏其惠愛二十事請留之部使者薦知南康軍
改知紹興府所至絶餽遺杜請謁捐租省役時稱循
吏後知廣州猺亂捕降其豪渠四十四洞悉平卒贈
秘閣修撰弟筠嘗獻備邊五策自江西提刑移知廣
州
方大琮字德潤莆田人淳祐二年帥廣凡六年以儒
飾吏以政齊俗鄉飲酒禮久廢命賓佐與髦士討論
之禮樂器服悉還古制歲一行之拜七十有竒膝席
以宴漏過三十刻時齒已邁而終禮無倦色丁祭儀
文未稱自冕服弁以至簠簋籩豆鐘磬琴瑟柷敔之
屬悉考古訂禮改作又建書堂之飛閣翼以四齋敞
清海軍門以雄藩府規模十倍於昔
趙汝暨宋宗室也淳祐間兩帥廣前後凡五年公勤
清平始終如一獄吏舊以鞫賊為竒貨一盗坐囚百
家股慄一切禁絶吏不得逞民受其賜州貢院舊苦
湫隘廣斥之出入場屋者便焉運判包恢大書其事
立於學宫
李廸字復古其先趙郡人淳祐十二年知廣州性明
敏嚴於御軍戢吏治盗發奸摘伏猾胥黠子重足不
敢逞郡學舊無便門廸始開創宫牆數仞臺閫拜謁
無下車殿庭之嫌民戶納地基錢吏以名色掊克其
來久矣廸一切革去自支官錢與吏作日費外不許
妄取一文既造朝吏故習復萌壬申劉應龍至復取
李廸條貫用之士民益動甘棠之思
胡穎字叔獻湘潭人咸淳二年知廣州兼經略使廣
有僧寺佛像中有巨蛇時出享人祭祀僧倚以為利
穎至毁佛擊蛇其怪遂息
陳塏字子爽嘉興人歷京湖制置使司主管機宜文
字進集英殿修撰知婺州改知太平州兼江東轉運
副使請蠲放諸郡災傷加戶部侍郎進寶謨閣待制
知廣州權兵部尚書咸淳四年卒諡清毅塏屢歷麾
節軍民愛戴幕客盛多而塏又樂薦士所著可齊瓿
藁二十卷(下郡佐)
孔勗兖州人至聖四十四代孫進士及第以殿中
丞通判廣州有廉名真宗東封時躬詣孔子祠帝
問宰相孔氏今孰知名或言勗有治行即召對擢太
常博士知曲阜縣瀕行番人爭持珠寶以獻並慰遣
之後以工部侍郎致仕卒年八十九子道輔御史中
丞以直名
陶節夫字子禮鄱陽人晉大司馬侃之後咸平中起
家進士為廣州錄事參軍劇盗楊元屢越獄節夫捕
得之將適市與諸囚决曰陶公長者歸死可也不然
復逃矣後知新會縣時盗未息民少耕桑之業節夫
經營勞瘁或寬譬之謝曰吾先刺史朝暮運甓勤於
何有於是盗賊屏跡俗化禮讓廣帥章楶薦之終虞
部員外郎
蕭律新喻人景德間明經及第為廣州司法民誤犯
銅論死流者百餘人律曰利令智昏縉紳不免小民
失錯詎宜深罪惟杖遣之其寬仁類此
徐九思字公謹崇安人登進士調蘄水尉歷知雙流
宣化南陵三邑趙抃唐介交薦入判三司坐忤時相
通判廣州嘗與進士梁杞建議立香山鎮為縣以便
徵役神宗召對面賜褒諭有老練之稱既而王安石
惡其譏議新法復以附司馬光坐廢十餘年元祐初
召為江淮等路發運判官副使致仕有新豐集行於
世
吳懿德字夏卿慶元人嘉泰二年進士初知玉山尋
改新會俗故健訟多盗懿德至潔已率之向有給由
錢訟牒錢一切罷去務賑民之急當春行部貸民錢
粟值瘴癘大作親和藥以療之尋擢判廣州卒嘗慕
吳隱之之為人民哀其志祠於縣東配享焉
魏國梁字君用晉江人紹定己丑甲科為廣東推官
陳三鎗寇河源國梁以帥檄挺身諭降還斃於道事
聞加以贈典官其子一人
鄭格字廸民福清人少潁悟博聞強記時號書廚淳
祐中第進士歷建寧司理有清介之操景定初授廣
東觀察推官其操彌勵所親規之曰子冰蘗凜然不
知何以為出嶺計格曰既能入嶺豈不能出嶺改知
攸縣卒囊無餘財子堅姪聚皆博學清介世其家(下縣)
(令)
蕭注字巖夫新喻人素磊落有大志尤喜談兵嘗以
戰勝攻取自負皇祐初舉進士攝番禺令儂智高以
舟師數萬攻城兩月勢危甚注潰圍出募壯士二千
乘巨艦據上流因颶風起縱火焚舟大破之即日發
縣門納援兵芻糧相繼入城中大悅每戰輒捷賊解
去鈐轄蔣偕上其功擢禮賓使副廣南駐泊都監賊
還據邕管余靖患其嘯誘諸峒以屬注注身入蠻中
施結恩信諸蠻從之賊平論功擢知邕州
周諝尤溪人熙寧六年進士知新會縣是時新法方
急諝獨不奉行上書政府力陳其弊乞歸田里
李巖臨江人元祐二年知東莞縣為人端謹以能名
邑之東江堤夏潦暴漲瀕江之田無不罹其害者巖
於西湖福隆石貝司馬頭京山牛渡海諸處築長堤
捍之民獲其利明年復築鹹潮堤十有二延袤一萬
六千八十丈為田二萬千餘頃至今賴之
宋鈞字茂洪莆田人紹興進士知南海縣以廉能著
聲民愛戴之歷知泉州
姚孝資不傳籍貫紹興十九年以從政郎知東莞縣
治才精敏下令闔境築堤護田水利大興民蒙其利
時香山鎮輸役東莞道迂而險民以為厲士人陳天
覺等請建為縣孝資疏聞從之於是敦武校尉劉必
從捐地為縣治至今賴焉
王中行揭陽人淳熙十二年知東莞慈祥愷悌博學
能文教人以心化為首務舊學湫隘弗稱輒遷之文
風以振勸農桑均賦役恩敷惠流有循良風
黃適字德夫晉江人以詞賦稱紹興第進士乾道中
知東莞事不苛而辦府帥意縣有餘藏會適謁府輒
遣掾攝縣掾希旨籍常賦為贏以獻他日責適欲令
再斂不從帥賢之因薦適治狀籍記中書秩滿擢守
新州
梁益謙不傳籍貫乾道七年擢知香山邑始建於紹
興壬申前令簡陋自恕以教化為迂而范某者尤不
恤民惟建寺觀崇事佛老民苦之益謙下車首興學
校講明經學置田二百二十畝以增學餼南濠淤塞
毅然疏之陂田賴焉復捐俸置囷備賑值歲大祲賴
以濟者幾千人淳熙元年代去士民為立德政碑
許巨川字東甫溫陵人其學得伊洛之傳初董廣州
教事篤意訓誨士感其德祠之學東崔與之聞而嘉
歎嘉熙元年令東莞下車謁學以堂廡圯陋輒捐槖
金新之没官田一頃八十三畝歸於學儲錢十萬為
異日修治費邑務雖繁常與諸生講解以勵術業尤
愷悌愛民劉克莊時為計使閱其斷訟謂其仁明兼
至莞人亦建祠祀焉
趙善郮字國用鉛山人嘉熙四年知東莞縣節用愛
民科徵或不給則捐囊代輸剖决如流稱神明宰初
李巖築堤護田自姚孝資後莫有繼者善郮修舊堤
一萬五千九十丈視地患水者復堤之事竣歡聲載
塗比去民思之不置
楊觀春天華人淳祐五年知清遠縣愛民如子鋤惡
不遺餘力尤注意學校門無私謁官舍蕭然
洪天驥字逸仲晉江人少有異質貫通經史淳祐中
登進士初尉建寧以折獄見稱歷知香山縣既至以
育才為首務修文廟建學宫歛不及民其政尚寬而
裁以義邑多豪猾廉其尤桀黠者悉麗於法剔蠧安
民政聲為諸邑最經略使洪勲趙汝暨雷宜中交薦
其才擢大理寺丞知潮州與兄天錫齊名(下縣佐)
葉顒字子昂僊游人登紹興元年進士第為南海縣
主簿攝尉盗發州檄巡尉同捕巡尉獲盗十餘人歸
勞於顒顒曰掠美欺君倖賞三者皆罪吾不忍為也
府帥曾開大喜之薦知貴溪歷郡並有惠政除端明
殿學士拜參知政事同知樞密院以觀文殿學士致
仕卒諡正簡(下教職)
林勲賀州人政和五年進士為廣州教授建炎三年
八月獻本政書十三篇言國家兵農之政最悉書奏
擢梧州節度掌書記朱子甚愛其書詞多不載
右廣州府
曹光實雅州人少勇捷有膽氣輕財好施不矜細行
初仕蜀為捕盗遊奕王全斌平蜀俄而羣盗張忠樂
據雅州有憾於光實攻其居光實負母潰圍而出賊
殺其族屬三百人發塋瓏殆盡光實詣全斌陳狀誓
必復仇全斌壯其志令帥師先導遂破雅州獲忠樂
甘心焉開寶中知韶州及平交廣羣盗未息以光實
為嶺南諸州都巡檢使捕逐羣盗海隅以寧後遷本
州團練使改豐宥州都巡檢使會李繼遷為邊患光
實襲破之獲其母妻繼遷遣人詐降遂為所害帝驚
悼詔擢其子克讓贊善大夫克恭等並授官
許申潮陽人天禧元年知韶州愛民勤政有甘露之
祥令驛程夾道植松榕數萬遂成茂林行旅便之後
六年有陳宗慶者愛民勤政有申之風嘗修造東西
二江浮橋以通往來復造水車引水入城防火患兩
人者興利久遠至今賴焉
王益字舜良臨川人大中祥符間進士及第天聖八
年以殿中丞知韶州韶俗男女少别吏茲土者惟因
俗治之益曰古人治因其俗豈謂是耶廉奸淫傷化
者一切窮治之屬邑翁源多虎益教以捕法邑令欲
媚益言虎自死者五輿至為頌以獻益使歸之曰政
在德不在異州有戍兵五百人代者久不至欲謀為
變事覺一郡皆駭益不為動捕首謀五人立斷流之
或請付獄不答既而聞其徒議曰五人若繫獄當夜
刦以叛衆始服其識韶雖褊小然獄最煩號難治益
治之有餘驛館坊梁次第修舉三年以憂去終都官
員外郎子安石神宗朝宰相
常九思河内人仁宗時知韶州心樂易而政精勤歲
例課丁夫刺船南海餽鹽數千萬石闔郡困擾獄訟
益煩九思斥占名卒代役民始息肩欒溫故繼之罷
三溪鹽場草墟例並有去後思
王之才不傳籍貫知韶州樂善好修敏而多才韶稱
劇郡而之才有餘暇嘗新學校日與諸生討論講解
崇奬秀異多所成就輿論稱之
蘇伯材字廷構晉江人紹聖四年進士知潮陽有富
民殺其兄子懼而賄吏密懷黃金三十斤置伯材所
具言毋竟其事伯材大怒立捕治之籍其金于官辭
連縣佐衆請寬之伯材曰國法不可私撓也按之如
法部使者以聞擢知韶州時憲吏横甚誣翁源民為
盜執之以倖賞因賂縣令梁格斃之獄以滅口伯材
廉得其事輒以狀聞格坐黥流海島其廉正如此
孔平仲字義甫新淦人紹聖中言者希章惇蔡京意
論劾元祐黨人出知衡州提舉董必復劾其擅發官
米虧直六十萬置獄潭州平仲疏言米貯倉五年陳
不堪食若非乘民闕食隨宜泄之將為棄物矣儻以
為非不敢逃罪乃徙知韶州復以前上書故責惠州
别駕安置英州徽宗即位召還歷帥鄜延環慶黨論
再起罷奉祠卒平仲長史學工文詞所著有續世說
諸書
方信孺字孚若莆田人進士以父崧卿廕起家蕭山
丞嘗奉命三使金抗節不屈以忤韓侂胄奪三秩徙
臨江軍後和議成信孺節乃顯詔聽自便起為番禺
尉盜刦海賈方飲酒分貲信孺捕之盜駭欲趨舟而
信孺先使人駕盗舟去矣乃悉就縛無一得脫者其
智略類此嘉定元年擢端州通判承檄督捕雄韶峒
寇閫臣辟知新州未上詔同廖德明討韶寇尋知韶
州時諸郡屬邑多燬于賊獨韶境晏然未幾赤水洞
賊踰嶺入寇信孺遣義士秦綱禦之斬其渠魁綱亦
戰死信孺復募兵搗賊巢會朝議招降乃止累遷淮
東轉運判官兼提刑知真州信孺性豪爽所至賓客
滿後車亦賴其力以詗事建功在番禺時公暇則覽
勝賦詩有南海百詠傳於世
王仲達不傳籍貫景德中擢知英州州有名儒石汝
礪講易不仕仲達建涵輝書院居之慶歷初復建學
於大慶山教養生徒英人始翕然知學矣
廖君王字國華荆州人元祐間三禮出身由朝請郎
知英州以廉善治辦好究理學手不釋卷學者翕然
從之構紫桂堂于桂山政暇嘗吟詠其間
徐天麟字仲祥不傳籍貫開禧進士調撫州教授遷
武學博士召對言人主當持心以敬帝嘉納之通判
惠潭二州權英德府所至興學彰教多惠政嘗著兩
漢會要漢兵本末西漢地理疏山經諸書百餘卷既
謝官作亭蕭灘上畫子陵事之盖以自况云
唐介字子方江陵人擢第歷殿中侍御史劾宰相文
彦博貶春州别駕御史中丞王舉正言其太重帝悟
改英州而罷彦博相又慮介或道死有殺直臣名乃
遣中使護至貶所由是直聲動天下介居數月盡心
政務州人愛之歷知復州復召為殿中侍御史久之
外補彦博再相薦之歷龍圖閣學士神宗立召拜參
知政事帝欲用王安石介言其難大任數與爭帝右
安石介素剛因疽發背卒贈禮部尚書諡質肅(下團練)
蔣偕字齊賢華州人舉進士補韶州司理參軍儂智
高反除韶州團練使充廣南西路鈐轄賊方圍廣州
偕馳至戰士未集會智高徙軍沙頭安撫楊畋檄偕
焚糧儲退保韶州坐降潭州駐泊都監遷北作坊使
忠州刺史命未至軍次賀州太平場賊夜襲殺之贈
武信軍節度觀察留後(下縣令)
胡衍字昭叔江右泰和人慶歷進士為英州正陽令
嶺南舊例民即無田亦輸丁米衍為言部使者以聞
適陳執中秉政嘗奏免梧州虚稅遂從其議民甚德
之衍性坦白内外洞徹所至以循良稱
陸起新淦人慶歷進士宰正陽里巫以銀甕貯二蛇
誘民祠禱導從甚盛起亟收蛇斬之捕巫正其奸累
官員外郎曾鞏作政難篇美之
蘇邁字伯達蜀之眉山人也軾長子以父貶謫居嶺
海求知仁化縣以便養文章政事綽有家風遷雄州
防禦推官終駕部員外郎
鄒非熊字宗望宜黃人登淳熙進士授樂昌尉嘗獲
盜恥受賞修渠溉田民蒙其利遷令曲江治獄多所
平反邑民張九韶被盗尉執平民煅煉誣服非熊察
其冤破械遣之未幾獲真盗人服其明擢判邵州陛
辭陳三事帝嘉納之歷廣東提刑所至有去思碑
王必誠莆田人淳熙中知翁源性明敏勤慎首崇禮
教黌宫頽圯輒捐俸修之行保甲禁奸宄恤孤老士
民蒙澤邑賴以寕
曾造南豐人性謙和平易而執持確不可奪淳熙中
以韶州曹掾辟知乳源謂養先於教於是籍官田及
民廢業幾四百畝入為學産郡士之雋者嚴課試之
尋調知樂昌以教化為上務遷學於城東於是樂昌
文教方軌中州(下縣尉)
米芾字元章淮南人為含洸尉工書善詩為文竒偉
無所蹈襲風神蕭散所至人聚觀之性嗜石逢瓌異
者輒拜呼為石丈郡中佳山水品題殆徧而公事不
廢
右韶州府
張雍安德人開寶中第為束關尉太平興國初以材
薦召改將作監丞出知南雄州姿貌豐偉蒞事恭謹
人以清幹重之遷太子右贊善大夫累官尚書右丞
其子孫多登仕籍
查陶休寧人太平興國中知南雄州地當衝要民獠
夾雜陶至風俗丕變咸平中遷秘書少監後代楊益
知審刑院
鄭天益不傳籍貫景德中以太常博士知南雄惠鮮
鰥寡民蒙其惠有去後之思
章得象浦城人舉進士為人莊重美姿表初授玉山
令以惠政聞祥符中知南雄州善持法渾厚有容仁
宗時拜相封郇國公卒諡文惠
蕭渤吉州人皇祐中以殿中丞知南雄州精敏過人
長於治劇儂寇報至亟築斗城備之在事三年民安
其政以代去
潘遘字際可茶陵人紹聖中知南雄州留心學校政
聲大起
連希覺字民先不傳籍貫崇寧初知韶州寬和得民
改知南雄伐石築陂引水灌田民感其惠呼陂曰連
陂云
范處厚紹興人崇寧中知南雄州大觀初詔諸路舉
人後詞章而先躬行置八行科路三人為率詔下嶺
南有司無以應舉者處厚在州察舉譚煥歐陽珏許
牧號為得人
黃庶分寧人嘉定中知南雄州事訪民疾苦修復凌
連二陂水利至今賴之
孫崈大梁人嘉定中知南雄州事政先大體百廢具
興搜郡典故為志凡十卷雄之文獻自是足徵
黃&KR0882;三山人紹定中知南雄州事以教化為務尤重
表揚忠節時久旱&KR0882;禱雨三晝夜不休歲大稔秩滿
遷廣東提舉奏蠲本州歲上供銀三千八百兩民感
其惠立祠祀之(下郡佐)
蕭世範浙之龍泉人嘉祐中以進士為南雄推官汲
汲為民郡苦官運世範制小車代之一車可勝數人
之載公私便焉改廣西轉運判官
程琳字竒卿龍川人寶慶進士性剛果多智慮調南
雄州法曹紹定中盗有號鐵鑿猛虎者倡亂琳戎服
督捕不避炎暑與摧鋒將李繼協謀鼓勇七日擒二
賊以功辟保昌令尋卒士民像於忠孝祠以李繼配
之(下縣令)
凌皓不傳籍貫天禧中知保昌縣事好為民興利伐
石&KR3266;水灌州田五千餘頃民至今德之凌江之名盖
以皓名云(下教職)
李韶字元善吳縣人父文饒為台州司理參軍每謂
人曰吾司法多隂德後有興者韶五歲能賦梅花嘉
定四年與其兄寧同舉進士調南雄教授校文廣州
權貴有所請托韶却之調慶元丞相史彌遠薦士充
學職韶不與袁燮求學宫射圃益其居亦不與燮更
以此敬韶以廉勤薦遷大學博士上封事諫濟王竑
獄且以書曉彌遠言甚懇到累官至吏部侍郎兼中
書舍人
許之選字叔仁臨川人開禧進士除南雄教授時峒
寇逼城守令欲棄城去選率同僚修守備避寇者至
盡納之寇去部使者論薦分教連州五年轉泰和宰
巨奸戕民撓政悉繩以法豪民歛跡秩滿去士民為
立德政碑
右南雄府
黃仲通曲江人皇祐中守惠州儂智高寇廣仲通增
堞濬隍民賴以安尋以老乞休許之特官一子余靖
稱其以勤當官以恕治獄以廉介立身卒之日家無
餘貲焉
陳偁字君舉沙縣人治平三年知惠州時豐湖防廢
水涸而稅尚存偁始築長堤扞之延袤數里中置水
門備潦叠石為橋于其上魚鼈蒲蓮之利悉歸于民
奏免課錢五十餘萬民感其惠建祠祀焉後再知惠
歲旱教民以牛車致水入東湖溉田民尤德之舊法
番商至必使詣東廣否則没其貨偁奏請立市舶司
哲宗從之以朝議大夫致仕卒子瓘為宋名臣
詹範字器之崇安人紹聖間知惠州蘇軾謫居範從
之遊時兵荒後野多暴骨範為叢塜故軾詩有白骨
啣恩之句又嘗稱其治行類龔遂云
湯夢觀萍鄉人崇寧間舉進士知循州時山寇刦掠
旁郡相戒不入循境朝廷聞而嘉之
陳膏莆田人紹興間知惠州廣賊曾衮犯惠經略使
連南夫會諸郡兵攻之弗克膏單車詣壘諭降之
林一鳴字聞卿莆田人以父廕歷知惠州請發常平
倉賑饑民賴全活奏罷賣口食鹽淹造鹽鈔紙官酤
為民病者十數事又為文諭民力學種麥墾荒田修
陂塘去喪樂禁屠牛適有私屠者其牛忽掣縶奔至
廳下若有所訴見者驚異一鳴命飼之而治屠者人
謂仁化所致秩滿日惟圖書數篋而已
韓京河南人紹興初為廣東鈐轄擊破大盗七十餘
屯威震嶺南盗平授建州觀察使知循州時兵燹之
後京一意安輯掃瓦礫立城郭繕府亭堠館舍百有
餘所民不知役越陌度阡給種與牛流民載耒來歸
守循十年大有功于民嘗督兵賦于梅守臣銜之因
其建寺壯麗密聞于朝遂罷去循人繪像祀于學
宋煜字伯華莆田人淳熙間知循州郡學舍敝陋煜
撤而新之循人始知力學境舊多曠土煜令民墾耕
奏蠲其租六年遂成沃壤先是守將閱城多文具煜
按視必親月以為常陳峒盗發煜所遣兵皆素練督
將倚賴之竟殄賊尋改知惠州武斷必罪豪猾屏息
又減重額刷逋戶剗虚籍蘇積困惠人德之孫翊另
有傳
傅大聲字仲廣仙遊人淳熙中進士通判循州適寇
起守稱疾不視事大聲調發諸軍奮力鏖戰賊皆潰
去未幾餘黨復熾諸司專委大聲督捕乃上禦賊策
漕使劉強學韙之頒行於廣遂劾守不職以大聲攝
州事尋奏為真闔城懽呼曰得傅父吾屬有依矣郡
中舊有例册錢千緡悉却之倉量斛大於舊首為較
定在循四年民樂其政相率祠之
梁克俊字叔明泉州人嘉泰初知循州積帑數千修
城葺學循人多其功祠于縣治
趙善譩字安之泉州人嘉泰中知循州勤恤民隱令
民茅居者悉瓦之民病涉為之成梁凡興利除害靡
不殫心焉去後人為立祠
宋翊字叔晦煜之孫以廕補官端平初通判廣州廣
帥崔與之疏薦辟知循州循與汀梅接壤寇盗充斥
翊甫至集官民兵扼其要衝率以俘獻復增陴浚隍
募兵益戍為異日慮急撫字緩催科是以循民安生
樂業斛面取贏丁錢虚額一切去之復奏於朝永為
定式循民德之
朱挺字烈仲福州人端平中知循州以風教為先行
鄉飲舉課試習俗丕變復申明節制以御六戍咸遵
紀律適外寇經循挺遣兵捕之幾盡
彭彦班字國器閩縣人端平中知循州省檄告糴彦
班請減五千斛以留民食其轉輸之費曲為調度不
及于民學宫圯捐金新之且蠲佃丁困于夫役者五
十餘家隸學以供營繕去之日士民相與祀之
趙汝馭永嘉人淳祐三年守惠政尚安静而興利剔
蠧政治一新郡人慕之
劉克剛字處和莆田人寶祐二年知惠州清約多才
修弊起廢以病卒于官人士思之
林畔福州人景定二年以太常丞攝惠州事嘗察盗
得其情諭之曰人性未嘗不善汝胡自罹于惡亟宜
自新因遺錢三緡釋之盗感泣自是境内無盗
師顯行眉山人景定四年知惠州政尚簡静寇竊發
輒撲滅之人多其勇在郡五年民獲安堵政暇手不
釋卷有文鑑集註今不傳(下郡佐)
林積字公濟龍溪人慶歷中循州判官廉勤方正嘗
覆按強盗獄多所平反失部使者意初使者欲薦積
因是止之積笑曰失一薦而活五十八人吾何憾焉
歐陽直卿字溫叟僊遊人以張浚薦為惠州軍事推
官郡所部河源餘菽麥當輸送而海豐瘠土當輸直
直卿以白郡守轉請之部使者歲率以為常自清漳
以南山谷多剽掠守將尸居龍川卒有警而他郡分
屯者不即至直卿數走龍川復歷阻隘見諸將校自
是多感慨為之擊賊遷海陽令以憂去改知漳浦縣
直卿素有能聲所至號為易治復求僉判惠州轉通
判台州卒
陳鶴字聞野僊遊人宣和六年進士僉判惠州與守
吳達老協心大興學校鶴親典教事執經者歲數百
人捐俸置田以增廩餼自後文士彬彬惠之倡學自
鶴始(下縣令)
嚴顥字威卿吉水人登皇祐五年第為河源令持身
以廉邑人惜其去餞以海錯舟行十餘里家人發缶
得黃金以告顥亟掩缶回舟召餽者還之
曾誼字子常南城人進士及第補洪州新建縣主簿
擢龍川令平恕質慤務在愛人不為刻察龍川稱治
終尚書都官員外郎
王亘字伯通福州人淳祐中為博羅令勤於吏事修
築隨龍蘇村二堤百姓賴之後與單倬相繼知南恩
州力蘇民瘼民到于今仰之
李若水閩縣人知龍川縣以文學飾吏治寬而有威
修泮宫繕倉庫築城池悉出公帑毫不擾民民繪像
祀於城東樓(下縣佐)
羅從彦字仲素沙縣人紹興壬子以特科授博羅縣
簿嘗于羅浮山澄心静坐窮天地萬物之理及古今
事變之歸其語學者静中看喜怒哀樂未發氣象尤
為所自得者乙夘卒于官士民慟哭罷市三日盖所
謂以道得民者歟後族人羅友為惠州守護其喪以
歸朱熹言楊時倡道東南士之任重詣極者羅從彦
一人而已
右惠州府
彭思永字季長廬陵人天聖五年進士知南海縣民
化其誠相戒毋犯法囹圄幾空擢知潮州民歲苦修
堤之役吏緣為奸貧者尤被其害思永立法役均而
費省民大悅代還知常州尋召為侍御史
王舉元字懿臣真定人父化基禮部尚書兄舉正為
御史中丞廷諍有聲嘗力言御史唐介不宜貶春州
得徙英州别駕舉元賜進士出身知潮州江水敗堤
盗乘間竊發舉元乃夜召里豪計事盗既獲乃治堤
闔境晏然潮人德之嘗薦海陽盧侗文行後遂知名
舉元官至給事中
王滌字長源萊州人元祐五年知潮州養士治民一
師韓愈嘗新愈廟蘇軾為之文又有豐登者不知何
許人元符三年知潮州留意學校撥田贍士並祀名
宦
傅自修字勤道河陽人紹興中知潮州海寇猖獗自
修招降之請于朝籍為水師賴以控扼海道累官直
寶文閣將漕西江卒
黃定字泰之閩永福人乾道中進士第一累官知潮
州為政務剗弊蘇瘵潮人德之
丁允元字叔仲常州人淳熙中以忠諫謫守潮增置
韓江西岸石洲四架梁而屋之民懷之曰丁公橋撥
田租三百六十五石于學以贍士祀名宦
陳弘規漳州人慶元元年知潮州增置韓江東岸石
洲二結架如丁公橋名曰濟川又闢養濟院以處廢
疾無告者祀名宦
林㟽福州人後弘規三年知潮州愛民如子州有白
丁錢亡者責累甲頭民甚苦之㟽奏免復置學田理
橋梁善政具舉
王自求福州人嘉定間知潮州撥方宜等田于學以
養士
曾噩福州人嘉定十二年視州事潔己愛民營建學
舍噩功尤多祀名宦
孫叔謹字信之龍溪人父昭先直寶謨閣以郊恩補
官累遷至大理寺正寶慶三年出知潮州潮接漳境
叔謹熟知利病至日即與罷行訟牒累百率五鼓坐
廳事據案剖决如流公勤自勵創橋築堤奏罷貧民
監役潮人感其惠又有宋敦書者知潮多惠政一日
溪流奔潰隄決而西乃築堤八十餘里民免于患
許應龍福州人紹定間知潮州時贑盗起漸逼境上
應龍亟調兵分扼要害設間諜謹關隘斷橋開塹區
畫有方盗至不敢犯既而僚屬以盗平請上功應龍
曰守職扞城以保民爾何功之云謝事去闔郡遮道
泣送
鄭良臣福州人淳祐二年知潮州民苦白丁錢據籍
取辦雖死徙不與蠲豁良臣易籍更編民賴以安增
置田租於學及韓山書院為養士費嗣是則陳圭牟
濚蒲夀晟皆知潮以惠養為政圭字表夫興化人淳
祐間清復太平橋抵三陽門侵地為捐貲市石僦工
修砌由是周道豁然復新原道堂署曰書庄取宋儒
籍實之置田以養士類濚字叔清晉江人咸淳二年
至除盗去奸加意修學夀晟咸淳七年至性儉約有
廉操立石亭于曾井上楊圭謂其清如此水云
劉克遜字無競莆田人以父任補官知潮州初銀價
平每丁賦錢五百後銀翔貴至四倍克遜下令蠲之
曰縱得罪死無恨一生清貧終不貳操(下郡佐)
陳堯佐字希元閬中人進士及第歷開封府推官言
事忤旨降通判潮州修孔子廟作韓吏部祠以風
示潮俗民張氏子與其母汲于江鱷魚尾而食之母
弗能救堯佐命二吏操小舟舉網往捕鱷鱷至暴非
可網得至是觸網不能舉繼以有力者百人曳出之
檻以巨舟作文示諸市而烹之人皆驚異權知惠州
治以誠信事從省約吏民化服嘗手植荔枝於治東
人比之甘棠焉兩郡並祀名宦(下牧令)
柯宋英字子飛泉州人紹興中進士知梅州治務化
民嘗闢景程齋明景仰程旼之意以為民表焉任滿
未嘗斷一死囚盖仁心為質而亦其德化所致云
鄭敦義字尚仁正陽人紹聖間以鄉薦知潮陽時官
市牛皮急敦義因上書言牛農所資也吏今急之竊
恐小民將無以耕書奏為罷市皮之令徽宗即位又
上書陳言詔進一級
陳康年字季昌晉江人政和中歷知海陽潮陽二縣
嘗出俸金代逋賦歲祲運私穀以賑饑者當道交薦
判潮州行郡事會寇黎盛犯境嚴備却之歷官二紀
以公廉著
劉安雅不傳籍貫紹興間知梅州會虔賊陳榮等圍
城安雅命取鈎吻草研汁投酒中散于民居賊遣人
齎牒索金磔之其黨入民居縱飲死者百數賊疑懼
遁去圍遂解後有方漸閩人政暇多藏書親為校定
命曰富文慶元間又有陳謨永春人進士知梅州有
善政民咸祠祀之
陳穎字竒之泉州人以父廕入官知海陽縣治尚寬
慈盡蠲無名之賦人號陳佛子云後知惠州妖覡嘯
聚計日為變帥臣欲以兵捕之穎謂捕則堅其必死
心不若撫之使定竟就撫後提舉廣東市舶卒
顔槦字養正晉江人以太學生登開禧元年第歷南
海令惠以威濟寇盗斂跡考最擢判循州歷知梅州
贑賊陳三槍萬衆逼梅城四十二日槦激厲將士分
隅拒守又合蛋船布水陣攢矢射之賊遁去帥錄其
功會病卒
鄭至果字子剛晉江人嘉定十六年進士知梅州時
以屢易官多廢墜果閱實修舉百廢俱興鹺寇出没
郡境戒嚴擒其兇渠梟之民賴以安
陳景魏永春人宋末知潮陽有惠政歲解丁銀至郡
例增耗曰錠頭錢景魏至亟裁去郡守怒械吏欲治
之景魏曰吏無罪罪令可也長民而貽之害毋乃不
可乎守不能奪釋之尋歷提轄文思院擢知惠州疑
囚久禁悉讞出之兵火後歲復荒歉景魏痛自撙節
葺故起敝境内一新又上書乞減惠民糴米三之一
從之惠人德焉改知潮卒于英州
右潮州府
潘夙字伯恭大名人武惠公美從孫天聖中上書論
時政見用後知韶州擢江西轉運判官坐事謫監隨
州酒稅起知光化軍大臣以將帥才舉之改端州刺
史召對訪交廣事稱旨遷司封郎中
包拯字希仁合肥人天聖五年進士除大理評事調
知天長縣有異政徙知端州蒞事明察不遺隱伏人
稱之為神明端産硯前守緣供貢率取數十倍以事
權貴拯命製者止足貢數歲滿不持一硯歸尋拜監
察御史疏請選廣南知州又奏請廣南添差職官章
再上從之擢龍圖閣待制知開封尹拜樞密使人以
其笑比黃河清童稚婦女亦知其名京師語曰關節
不到有閻羅包老卒諡孝肅
陳升之字暘叔建陽人舉進士歷知封州有能理才
遠邇稱其賢監司薦之入為監察御史知諫院彭思
永論事帝令窮問所從來及唐介劾宰相帝怒斥嶺
南升之皆極諫官至中書門下平章事集賢閣大學
士封秀國公
張錫字貺之京兆人進士甲科試秘書省校書郎知
新州初建學於州自是人始知學遷樞密直學士進
翰林侍讀學士判太常國子監卒錫淳重清約雖貴
奉養如少賤時讀書老而彌篤
薛利和河東人皇祐中知春州秉心耿介勤於修職
勸農興學得為政之體
田開不傳籍貫嘉祐三年知封州愛民重士興學勸
農去任民懷其惠愷有臨封十詠
沈清臣嘉祐末知封州政尚簡易一介不取風節凜
然人望而畏之謂不媿其名云
郭祥正字功父當塗人母夢李白而生少有詩聲梅
堯臣方擅名一時見而歎曰天才如此真太白後身
也舉進士熙寧中為僉書保信軍節度判官以殿中
丞致仕後知端州自謂留心政術以靖蠻方不宜賦
詩時吟一篇世爭傳之民樂其詩書之化
梁立則不傳籍貫熙寧中知新州興修水利於州西
南十里得白蟮坑决其水溉田至今為利
劉衍字成之龍溪人治平間及第授英州推官應材
識兼茂科言時務諷及新法報罷後知潮陽改知新
州以禦妖賊功特授朝奉郎
蘇洸字澄老德化人以父任知臨川縣有善政尋通
判賓州時張浚為帥舉洸廉吏擢知雷州秩滿赴闕
面陳三劄一請折納徐聞丁米以便民一請籍記海
舟以緝奸盗一請戒廣西軍寨不得差人回易改知
新州民有何暮之歌移封州首請減放丁米及經制
無額之數所至人皆德之
李彌遜字似之吳縣人弱冠登大觀三年第以徽猷
閣直學士知端州持正不阿歸隱落職十餘年間不
通時相書不請磨勘不求任子不序封爵以終其身
二十三年卒朝廷思其忠節贈敷文閣侍郎
張夔字致堯海陽人登政和八年進士宰茂名諸司
薦南中清介一人高宗時賜璽書奬諭擢判廉州廉
産沉香生金官此者多黷貨夔至一無所取時山寇
竊發檄諭歸農不浹旬皆投戈去遷知新州時學校
自舍法罷士習委靡夔修郡庠厚加餼廩暇日至學
與諸生徒執經問難他郡學者聞風而至又梓五經
以頒民間子弟築陂瀦水灌田千餘頃民稱張侯陂
前後皆以清節著高宗嘗書其名於屏曰南有張夔
北有周昕夔五十登第七十致仕卒年九十有三歲
所著有禄隱集
孔元勲番禺人紹興初鄉薦知封州嘗上機切預防
七事多見施行值廣寇薄城邦人大恐元勲率僚屬
嬰城自守每事以身先之人為盡力及募善射士連
斃二將餘黨奔潰朝廷以異恩褒賞之轉朝散大夫
知新州撫字有聲未及大用而卒
劉藻字廷潔始興人紹興二年進士累官僉書英州
判官權知新州為人質直好義治尚安静庭無留獄
事不付曹革故釐弊百姓愛之嘗新廳事民不告勞
胡寅為之記終朝請大夫
鄧孝廉字清臣曲江人登建炎三年進士以朝散郎
倅邕改知德慶府時以軍興歲租倍額民不堪命而
庾吏復侵漁不止孝廉定輸數以示民民樂輸之
黃勲字有功南海人紹興二年進士知新州視事首
禁火葬違者以逆論媮俗為改又課民耕犢使上其
數於官自是一郡無敢私殺牛者學田不足缺膳羞
乃以俸貲增置之政暇即與諸生講解當時號循吏
云終朝散大夫
王冶字元化太原人紹興初知南恩州廉惠勤慎值
歲荒發粟賑饑存活甚衆暇則詣學課勵生徒以厚
風俗没後州人立祠祀之
章元振嘉興人紹興中知肇慶府改廣東提舉與秦
檜同登第甘於遠宦未嘗以私干檜人服其介
黃琮臨漳人紹興十年以左朝請郎知封州自廢併
以來學宫毁壞下車首問學宫出官羡緡營置學田
以養封士
黃濟字義卿静江人紹興二十年自肇慶倅攝新州
踰年拜守時多盗賊濟始令種刺竹圍城一千三百
餘丈又新子城樓興利剔弊戶口覈實賦役均平民
以不擾胡寅乃為記稱其政績甚詳
陳豐字宜中興化人乾道九年知南恩州政尚廉静
接物以誠田野無擾遇旱禱雨自撰青詞云願俾微
臣特減數年之夀令茲闔境普霑三日之霖秩未滿
而殁囊無餘貲民哀思之
張格不傳籍貫知南恩州清白自守仁聞燦然遣介
還諸子各有所遺啟緘惟蠟酒器十他無一物
徐應龍字允叔建寧人淳熙二年第進士知南恩州
政清而嚴奸豪屏蹟民歌曰生我父母在何許養我
父母徐州主遷知雷州涖政寬簡時稱長者後累官
至刑部尚書子清叟另有傳
馬晞驥新會人持國之子淳熙七年進士知肇慶府
留心佐政有潛以竒硯獻者晞驥謝之曰此非暮夜
金但吾職貳郡當飲冰自勵何敢以長物汚家聲耶
其人慚而退尋知封州官至朝議大夫
黃揆福州人淳熙十四年知新州州之米賤鈔貴例
以鈔折租稅之入民甚苦之揆白諸司乞減其價百
姓感悅秩滿入覲首以鈔租折變之害為言朝廷甚
嘉納之民頌至今不衰
滕安字景袁平江人大理評事通判廣州慶元間辟
知新州括閒田以養士子掄林木以修學舍制為定
規士大夫多稱之
唐彪字仲孺静江人嘉泰三年知新州前此縣道銷
丁割稅差役折戶皆取於民田民甚病彪始涖政奏
罷之邦人感其德
陳岳字伯咨福州人嘉定戊寅為恩州守撫循勞來
御民以誠民安之其有喪不能葬者為兩義塜於東
山馮將軍墓側别男女以葬之當道聞其賢薦擢本
路提刑
冷應徵字公定分寧人紹定中進士知德慶府前守
政不立縱暴吏侵漁峝獠往往生變應徵先以檄諭
獠感之欲自歸為謀主所惑不果應徵出其不意擒
之屬縣租賦諉道阻久不至郡應徵為立期日首輸
者減分末至則償所減民惟恐後不一月訖事後直
寶章閣知廣州
王沂之字春伯晉江人以閣廕歷官知新州有惠政
去民遮留之後帥瓊管却例册錢貸民租卒於官
傳芳不傳籍貫權知南恩州文章政事迥出衆表民
稱其賢立五馬坊以榮之
留碩字季膺正之季子守南恩處心公平興利除害
上言南恩州郡兵弱乞刺填軍額以備不虞秩滿改
知岳州民不忍其去遮道攀戀有涕泣者(下郡佐)
黃公度字師憲莆田人紹興八年進士第一人為祕
書省正字坐與趙鼎往來為秦檜所忌十九年通判
肇慶府攝南恩守增學廩育賢才學者用勸南恩自
唐貞觀置郡至是始有登第者及檜死召對乞攬乾
綱厚風俗高宗嘉納之詢以嶺外弊事公度曰廣東
小郡有十年不除守臣者權官苟且郡政廢弛民受
其弊高宗曰卿歸吏部當無此弊遂以公度為考功
員外郎中終左朝請郎所著有漢書鐫誤及知稼集
等書行世(下縣令)
李朴字先之興國人登紹聖元年進士第為虔州教
授執政嗾言者論朴為元祐學術不當領師儒罷為
四會令有奸民言邑東産金寶抽稅開礦破田疇發
墟墓索厚賂乃已朴請罷之五遷至國子祭酒高宗
即位除祕書監趨召未至而卒贈寶文閣待制官其
子孫二人
吳與字可權漳浦人徙居龍溪知四會縣有惠政嘗
論事憲司燕若蒙厲聲曰乃欲效漢唐令耶答曰固
願學之恨不至耳燕為改容遷學舍省刑罰有循良
風累遷奉議郎通判潮州終廣東提刑(下縣尉)
留正字仲志永春人紹興進士授南恩州陽江尉先
是邑之下田米折錢深為民病正白於漕司祭酒芮
華罷之時清海軍節度判官龔茂良守番禺海賊竊
發正語之曰在法刦盜贓滿五貫死海盗加等小民
貪利率身䧟重辟請鏤梓海上使戶知之民始知避
嘗捕盗有功當改秩太守以聞正力辭乃止後茂良
薦赴都臺審察宰相虞允文竒之薦於帝得召對正
言國家右文而略武備今當改轍使文武並用孝宗
嘉賞累官至丞相封魏國公
趙必&KR1859;東莞人咸淳元年進士父崇䛆同科時稱喬
梓聯輝廣士未始有也必&KR1859;初任高要簿尉郡檄署
四會縣令邑有二人忿争各自殘訴於官前令毛舉
細微根株相連搖動一鄉必&KR1859;至曰彼皆輕生豈可
波及良善長惡俗乎斥各收瘞鄉人祠之(下教職)
林扞字廷植晉江人紹興十八年第進士教授肇慶
府初扞遊太學與林孝澤友善時孝澤為廣南東路
提舉市舶持節行部不入官舍而館于學一日扞謂
孝澤曰公宜他徙母重困我因出守貳以下書一束
示之皆未啟緘孝澤啟守書予以薦牘翼日守持白
金詣扞謝扞曰虀鹽一第猶恐不稱何使君待我薄
也守慚退始扞居里故人為舶屬來訪見扞一室蕭
然惟案上圖書數軸從容謂曰僭居海濱豈無可委
諭者扞曰此言何為至我遂不復謁謝遷南恩州僉
判卒于官
右肇慶府
馬淘不傳籍貫淳熙中知高州李接將寇郡淘整備
軍器嚴申約束賊聞風不敢進一郡獲安
李丹字炳文新昌人紹興中知化州勤勞愛民以甎
甃州城後李接大寇鬱林蹂踐五州引兵圍城凡八
晝夜竟不能拔州人德焉
右高州府
蔣元振不傳籍貫淳化中知廉州清苦勵節啜菽飲
水而已家屬多貧不能贍悉寄潭州政尚簡易民甚
愛之
危祐字夢弼南城人天禧三年進士知邵州使者按
治有所求不與使者怒祐置笏求去曰奈何剥民以
固位百姓遮道留之尋遷太學博士以言詆宰相調
守廉州吏進聚珠扇歎曰身為廉州守而執此扇以
對吏民獨不媿州名乎却不受
邵德一餘杭人紹興初知廉州既至見學宫燬於賊
乃徙於城東門外捐俸以供公費不擾於民立祠祀
之
沈杞餘杭人紹興初知廉州時貢舉附雷州杞憫士
遠涉鯨波請於本州置選場詔從之自是士益奮勵
得人為盛後立祠於學宫祀焉
唐俊乂興安人博通經史紹興間第進士廷對以直
言被黜尋有旨命以官初授柳州司理歷知廉州廉
静寡慾多善政民愛之張栻帥桂陽深嘉其清約秩
滿告歸仕三郡家無餘積卒年八十二官至朝散大
夫
何先覺不傳籍貫隆慶初知廉州首興學校建殿堂
畫三禮圖於講堂又刻耕桑法與士庶傳習之
周開字師孟荆州人淳熙中知廉州政務簡静不事
追呼民不識吏訟庭皆空尤重學校教士敦行士追
思之
劉丙不傳籍貫嘉泰初知廉州修建橋梁盡革催科
弊政民無擾焉遷太常丞父老攀留不得繪像祀之
羅守成不傳籍貫紹定中知廉州愛民禮士百廢具
舉築城壘創貢闈賑貧乏施藥餌力可竭者靡不盡
心郡人立祠祀焉先是有謝季成者元祐中以南京
作坊使知廉州版築城壘修治道路庠序一新與守
成並稱(下郡佐)
張亞卿洛陽人嗜學淹雅至老不衰郡守鮑安竒其
才以遺逸薦尋登皇祐進士官至朝議郎通判廉州
有善政
唐開江華人建炎初第進士通判廉州治績著稱於
時叔父貢嘗被誣憤死獄中開棄官詣京師訟冤人
高其義
李椿字夀翁永年人進士隆興間任廉州通判守官
清慎不陵不援人語以私輒峻拒之時稱廉惠通判
以敷文閣待制致仕
錢益東莞人淳祐中登進士授廉州鹽官在任五年
鹽引出入例有常費益悉以補綱運之不足盡心經
理鹽局事宜不擾而辦自著有鹺局微勞一帙鹽司
列其政蹟於朝遷静江府僉判(下牧令)
徐的字公準建安人擢進士補欽州軍事推官欽土
煩鬱人多死瘴癘的議徙州近水詔從之因留的董
役的持梃與役夫雜作築城郭立樓櫓以備戰守畫
地居軍民建置府舍倉庫溝洫廛次之類毫不擾民
民皆便之遷工部郎中直昭文館
陶弼字商翁永州人少倜儻喜談兵兼通詩律慶歷
中從安撫楊畋討南猺及儂智高以功遷陽朔令歷
知欽州重葺州城疏濬濠塹而州治益固後知邕州
復多政蹟建中靖國間編次勲臣弼與焉有書奏十
八卷
楊友晉江人政和二年武舉及第紹興初歷知欽州
先是交趾越境與前守争地謀舉兵友至使來通好
友宴使於天涯亭使語及地界友植鐵鎗於亭曰能
鏖戰耶使者悚息而退謀遂寢郡人因呼為楊鐵鎗
云
岳霖相州人鄂武穆王飛次子淳熙二年知欽州交
趾入貢使者毁驛舍霖封劍示其都監曰若不葺而
行當以軍法相待使者懼繕而後行紹熙二年遷知
廣州
鄭光祖字時若侯官人宰靈山甫下車詢民疾苦勞
心撫字教養兼施至今人懷其德
馬持國新會人紹興中判欽州前官多市交貨持國
痛絶之欽人懷之為立祠持國性慷慨每追憤時事
語及恢復輒泣下曰恨吾老志不克逮耳夀八十餘
卒(下州縣佐)
趙荆字道授粤之昌化人生時父夢一道人以手簡
書荆字授之因以為名字紹興甲戌中南省第淳熙
中官至朝奉郎欽州判官年雖老而涖事明敏持守
清潔以廉幹著名
侯畐樂清人授合浦尉有才幹愛民恤士後通判海
州死李松夀之難謚節毅所著有霜崖集
毛溫富川人仕為靈山縣主簿時交趾陷欽廉守令
皆望風遁溫合土豪與戰輒勝賊既挫銳遂引去境
内以全事聞召對加秩(下教職)
石安民字惠叔臨桂人少穎悟篤學登紹興十五年
第嘗振鐸廉州士風丕變生平喜為詩竒麗雄深晚
年歸於平淡早從胡寅遊尤受知於張浚為所推許
私淑云
右廉州府
楊維新不傳籍貫淳化五年以太子洗馬出知雷州
慮郡海濱無備至道二年創築子城期年工竣民不
知勞紹興八年海寇陳旺掠郡賴子城得全士民追
頌其功
譚友直不傳籍貫天聖五年知雷州因俗為政與民
休息有聲於時
張絃字希伯廣漢人至和元年知雷州先是瓊黎弗
靖兵馬絡繹雷人不安擇可為雷者衆推絃熟兵事
遂命之比至寇息暇日延父老授諸生條教初雷俗
重嫡反使尊老下拜宗子之卑幼者絃諭以少長親
疎悉更舊習又增治城壘闢田瀦水為久遠計雷人
戴之召還監都奏進院年六十即致仕孫浚為宋名
臣
李域不傳籍貫建炎中知雷州修政有次第惠及遠
邇相舊學狹隘遷於天寧寺西鼎建宏美
王趯不傳籍貫紹興十五年知雷州府事盡心民務
慮舊子城未固創築外城備禦雷民賴之趯有氣概
胡銓編管崖州過雷趯資送之趙鼎南謫過雷趯厚
欵之州倅以聞秦檜檜怒趯坐謫全州
趙伯檉不傳籍貫紹興二十四年知雷州鋤強植弱
民獲奠安前守黃勲以外城土築不堅易以磚甓甫
甃就南北二城遷新州守伯檉繼之甃東西二城合
之堅完高廣防弭有力焉
何庾舂陵人紹興二十六年知雷州下車即講求民
隱急於興除郡東洋田萬頃無水灌溉庾相地宜鑿
渠北導特侣塘之水使之南下導西湖之水使之東
注合二水灌溉變斥鹵為沃壤公私獲利名其渠為
何公渠
戴之邵廬陵人乾道五年知雷州多惠政前守何庾
鑿渠引水而扞海堤壞鹹潮時為禾害之邵又沿海
築堤建閘以洩水并濬二渠之淤塞者自是外無鹹
潮内有灌注民享永利名為戴公堤又遷郡學於城
南府治西自書進學說勸戒學者請張栻為之記以
申教之
李茒長沙人淳熙二年知雷州涖政勤篤尤尚風化
簿書之暇即葺學宫與士子講論彛倫分别善利士
民化之
儲擢溫陵人淳熙時守雷州築郡城纂修郡志興社
學遴民俊而教誨之
朱熠平陽人端平初武舉第一為御史淳熙時守雷
州勤官恪職秋毫不取於民令嚴事集政教兼舉以
廉明著稱
李皎字仲交不傳籍貫嘉泰四年知雷州政尚寬簡
民樂趨令節儉自持而用度恒足嘗捐俸修大成殿
建雲章閣學校稱之
薛直夫字遇叟永嘉人嘉熙元年知雷州始闢試闈
增置貢士莊立二蘇祠修理堤渠建橋立市以便貿
易始雷俗不知醫藥病則專事巫禱直夫創立惠民
藥局教以醫療有仁者之政
孟安仁不傳籍貫寶祐三年知雷州修築隄渠傍堤
有餘壤給貧民墾治歲事以登民樂其利後祀四德
堂
陳大震南海人咸淳七年知雷州文辭敏捷政事寬
厚慮西湖久而湮廢增築長堤創立八亭為環湖之
觀湖東有寇凖祠因以蘇轍合祀改名平湖書院
虞應龍仁夀人雍公允文曾孫也咸淳中由太常寺
簿知雷州修學校興水利蒐軍實申明律令平冤疏
滯獲盗賊殺之無赦覈丁籍以别老壯寬賦稅以恤
孤嫠於西湖西創十賢堂州治南建譙樓請文天祥
為之記(下郡佐)
趙希吕不傳籍貫嘉熙間以治中出判雷州慨前政
廢墜急於修舉築壞堤浚湮渠興水利紹何戴之績
(下縣令)
李守柔字必強臨桂人紹興間為海康令能弭盗安
民時趙鼎貶雷州守柔待以故相禮秦檜聞之坐十
年不調檜死始改郡佐除新州卒
右雷州府
周仁浚汝南人開寶間既平嶺南以仁浚知瓊州既
至疏薦漢舊官駱崇燦等四人分知儋崖振萬安四
州因俗而治綽有政聲瓊人祀於名宦
李崇矩上黨人太平興國間由邕貴潯賓横欽六州
都巡檢使移瓊崖儋萬四州時黎賊擾峝崇矩抵峝
撫慰之遂皆懷附
張岐字詔卿崇安人祥符中以秘書丞知瓊州瓊俗
悍梗牧守御得其道則歲時以香蠟魚果為獻否則
羣起為盗岐鎮以清静餽獻悉不受民猺服其廉介
郡多颶風拔屋岐教以築室患稍免後移瀛州
宋守之不傳籍貫慶歷間知瓊州教諸生讀五經於
先聖廟建尊儒亭暇日親為講授置學田以資膏
火由是州人始知好學
郭曄不傳籍貫政和中知瓊州有聲望奏置澄邁西
峯臨高定南兩寨以控扼俚人由是道路無梗至今
賴焉
趙絳不傳籍貫靖康初知萬安軍黎人王集結三峝
叛絳如瓊乞師屯賊衝未幾剿平
劉椿字夀卿不傳籍貫先是澄邁臨高昌化三邑寇
發椿率兵討平之靖康中以椿知萬安軍黎人素習
椿才略聞其復來諸黎望風景附相率納欵輸貢州
人建黎順亭表其功
湯鷽欽南武人靖康中知萬安軍平南峝王利學寇
諸蠻讋服
虞沇會稽人紹興二年知瓊州瓊隔海洋民瘼鮮上
達吏無顧忌常恣侵漁沇乃請弛越訴之禁並請敇
下監司按治重行其罰數年之間宿弊頓除民安其
生沇之力也
李諤廣州人建炎二年進士紹興間瓊管安撫使有
政聲時州城甚隘許益作亂郭外民居多被焚掠諤
乃築外羅城州人賴之
吳羣番禺人紹興壬戌以員外郎出知瓊州時海寇
竊發羣捐俸立城堡以禦之峝黎為亂羣單騎詣壘
開諭利害遂戢兵歸耕
周□字其乂海陵人淳熙間知吉陽軍寬平御下修
建學宫常遣熟黎招諭生黎歸化者五十餘峝著有
磨崖石船記
韓璧者粤之長樂人淳熙間為瓊管帥出入阡陌勞
來不倦期年黎人感慕願供賦稅者甚衆嘗修郡學
朱子為之記
毛奎字子文富川人淳祐間知吉陽軍能文章通術
數之學修建城池遷學造士嘗經營州南大小洞天
為州名勝後任滿去至南山舖不知所往州人於舖
前山中立祠祀之(下縣佐)
紀應炎遂溪進士初試澄邁主簿有饋見者置白金
十兩米中即遣還之縣有海港可田募民塞其港口
得田千畝附學為諸生費(下教職)
蔣科電白人寶祐丙辰進士任瓊州教授篤志校文
以器識為先捐貲修學移建御書閣於講堂北峝獠
子弟亦教以詩書後擢宜倫令
右瓊州府
董樞元氏人為周殿中侍御史劍州判官時李師之
黨攻劍州樞引兵擊敗之招降數百人宋乾德初遷
主客員外郎嘗上書請平吳伐蜀及取廣南開寶三
年帝令樞率兵攻劉鋹趨連口敗之廣南平改兵部
郎中權知連州兼招撫使遭時兵革而連人得保室
家樞之力也期年代去終判御史臺
林槩字端甫福清人初知長慶值歲大饑槩出粟賑
之民多存活康定中以大理丞出知連州時州數被
流賊槩選士民為兵栅要衝購猺人使守禦由是賊
不敢犯境嘗上封事請行唐府兵之法不報秩滿轉
知淮安軍歷太常博士集賢校理
張本中字崇正閩之長樂人紹興元年出知連州勞
心撫字循行阡陌察其豐儉施之以政民戴之如父
母土人婚喪以歌為禮本中嚴禁之窳俗稍變
王大寶字元龜海陽人紹興十六年以議郎知連州
下車訪民疾苦民皆謂月輸免行錢不便大寶為減
之時張浚謫居連州命其子栻從大寶學浚俸不時
得大寶以經錢給之浚驚曰如累公何明年改知袁
州去累官禮部尚書
李華字實夫建安人嘉定十年為連州司法時楞伽
峽頹水逆行城郭連年昏墊華力請於郡復赴漕臺
建議身任疏鑿之責三載底績既滿去聞郡守留元
長有遷學之議猶以俸錢五十萬助役端平二年轉
廣東轉運使
右連州
忠義
曹覲字仲賓建安人皇祐間以太子中舍知封州儂
智高叛攻䧟邕管趨廣州行至封州州人未嘗知兵
士卒纔百人不任戰鬭又無城隍以守或勸覲遁覲
正色叱之曰吾守臣也有死而已敢言避賊者斬麾
都監陳□引兵迎擊封川令率鄉丁弓手繼進賊衆
數百倍□兵敗走鄉丁亦潰覲決戰不勝被執賊戒
勿殺捽使拜覲不肯拜且罵曰人臣惟北面拜天子
我豈肯從爾苟生耶速殺我幸矣賊猶不忍徙置舟
覲不食者兩日探懷中印授其從卒曰我且死若求
間道以此上官賊知其無降意害之至死罵聲不絶
投屍江中時年三十五事聞贈太常少卿謚忠肅錄
其子四人妻劉氏遇賊死於林峝追封彭城郡君田
瑜安撫廣南為覲立廟封州
趙師旦字潛叔武城人樞密副使植之從子美容儀
身長六尺少年頗涉書史用植廕試將作監主簿累
遷知康州儂智高破邕順流東下師旦使人覘賊還
報曰諸州守皆棄城走矣師旦叱曰汝亦欲吾走乎
乃大索得牒者三人斬以徇而賊已薄城下師旦止
有兵三百開門迎戰殺數十人會暮賊稍却師旦語
其妻取印佩之負其子以匿曰明日賊必大至吾知
不敵然不可去爾曹死無益也遂與監押馬貴部士
卒固守遲明賊攻城愈急左右請少避師旦曰戰死
與戮死何如衆皆曰願為國家死至城破無一人逃
者矢盡與貴俱還據堂而坐智高揮兵鼓譟爭入脅
師旦師旦大罵曰饑獠朝廷何負汝乃敢反耶天子
一發校兵汝無遺類矣智高怒害之馬貴亦力戰而
死賊既去州人為立廟以貴配享贈光祿少卿賜其
母王長安縣太君冠帔先是師旦藏其妻於山谷生
一子棄草中賊去後凡三日尚生人謂忠義之報云
崇寧五年賜廟額曰忠景靖康初追諡愍惠侯
張忠開封人初隸龍騎備征歷京東西路兵馬鈐轄
儂智高反移廣東領英州團練使智高攻廣州將解
去知英州蘇緘與洪州都監蔡保恭合兵八千人扼
賊歸路忠奪而將之謂其下曰我十年前一健兒以
戰功至此汝曹勉之於是不介而馳會先鋒遇賊奔
還忠手拉賊帥二人馬陷泥淖忠死之詔錄其父為
率府副率致仕尋進左監門衞大將軍給半俸賜第
一區封其母為河南郡夫人三子並授官
蘇緘字宣甫晉江人舉進士調南海主簿州領番舶
舶至選屬史覈其貨商皆豪族習以客禮見緘以選
往商樊氏升階就坐緘叱而杖之樊訴于州州召責
緘緘曰簿雖卑朝廷命吏也商即富安能加簿簿杖
部民何罪之有州不能詰遷祕書丞知廉州廉民用
茅竹為屋多火災緘飭民陶瓦痛懲吏之貪墨者改
知英州時儂智高圍廣緘曰廣為都府今城垂危坐
視不救非義也募兵數千馳赴去廣二十里駐營廣
人黃師宓為賊謀主緘擒其父惡少年乘機為盗復
捕斬六十餘人招降脅從詿誤者六千八百人賊勢
沮將解去緘分兵扼其歸路布木槎亘四十里賊不
得前乃迂道數舍渡江由連賀而西緘追擊之殺獲
甚衆以功擢廣東駐泊都監熙寧初轉廣東鈐轄四
年交趾謀入寇以緘知邕州八年寇至衆號八萬緘
設方略禦之月餘糧盡泉竭力不能支遂殺其家人
縱火自焚神宗嗟悼贈奉國軍節度使諡曰忠勇賜
都城甲第上田四千畝官其子元閤門祇候帝謂元
曰昔張巡許遠以睢陽蔽扞江淮卿父之功何讓焉
改授殿中丞通判邕州
譚必字子思樂昌人五季亂後文風凋喪人鮮知學
必六歲通經日誦數萬言時王益守韶州益子安石
多其慧以狀聞召至京引試稱旨厚賜金帛時江西
鄭獬未第横經授徒必裹糧從之數年學益進以課
業過苦喪明士流聞其名問竒無虛日久之目稍愈
年四十再舉於鄉登進士熙寧中安石為相欲擢用
之必連遭家難服除安石已罷政晚調邕州推官交
趾破邕必死之累贈金紫光禄大夫太子太傅明景
泰間邑人給事中白瑩請加表揚諡必忠愍仍廟祀
邕州
陳永齡南昌人熙寧間知欽州交趾入寇永齡率兵
固守城陷不屈而死邦人感其義建祠祀之
李英字子厚高要人天聖中同學究出身初任象州
司理參軍轉博羅簿由薦辟任欽州推官以廉能稱
熙寧中守臣寡謀啓釁交人出其不意攻城陷之英
死焉一家殱於賊者十有三人帝聞而悼之贈比部
郎中錄其季子忠從弟表立祠高要
虞輔國李憲不傳籍貫俱為澄海將軍才略雄一時
以意氣相許紹興八年海寇陳旺攻雷州南城輔國
與郡守議曰海寇勇於水鬭惟陸戰可挫其銳彼知
城内有備必不敢久苟斂鋒而待則彼團結營堡必
野掠饗軍復還攻我則城必危乘其勢之未定横衝
以撼之勝則城可保敗則賊知懼故守則禍深戰則
禍淺請出戰郡守難之再三憲復以死請遂開南門
而出自朝至午戰數十合輔國死之憲愈奮厲戰至
暮亦死寇不得入乃縱火而去郡城獲全
毛士毅富川人自吳川簿移石城令李接攻城士毅
語尉曹曰吾與君當以死衞百姓乃糾合義兵與賊
力戰尉死於兵士毅亦罵賊遇害而死事聞高宗嘉
其忠贈承事郎
毛炳字文虎富川人倜儻不羇好讀書乾道中以平
寇功授廉州都巡檢使交人犯境死于難累贈太尉
謚武烈
趙與偰宋宗室也初判南雄州事嘉定中歷知本州
會江西峝寇犯境與偰督戰至沙水其子監廟汝振
與司法參軍黃樞從之兵敗俱死郡人哀而祠焉
黃樞字幾先南豐人慶元中以進士為南雄司法峝
寇犯州樞督餽餉因畫策破之賊忿甚率萬衆空巢
至官軍僅千人皆死之樞在後罵賊不已又死之事
聞贈通直郎時進義副尉梁滿亦以禦賊戰死柯木
坳
顔公衮字鼎卿龍溪人以父澤補官紹定間令興寧
強寇迫境公衮出遇之諭以理義賊怒不聽公衮厲
聲罵賊被執死于文廟前邑人哀而祀之詔贈朝奉
郎官其子時有莆田人徐千能為興寧主簿任未一
月亦以陳羅之亂與顔令同執死之
鄭勲字景周僊遊人端平二年知博羅縣先是廣州
摧鋒軍遠戍建康四年北歸留戍江西又四年轉戰
皆捷而上功幕府不報求撤戍又不報至是統領熊
喬部下卒僧忠遂倡亂焚掠州境長驅西下或勸勲
避其鋒勲曰吾為長官見賊而去如吾民何須待熊
統軍至諭遣之賊至喬已逸勲諭之不從正色叱之
遂遇害邑人搆祠祀之
方驥之莆田人宋時為潮陽丞操守狷介不名一錢
邑多盗天旱民饑田地荒蕪驥之弭盗賑饑禱雨立
沛汙萊墾闢民歌其德尋移東莞寇賊蠭起驥之奮
然曰官斯土而不捍斯民吾將負丞遂率弓兵野戰
殁於陣朝廷廕其一子家貧不能歸閩僑居惠來今
惠來方氏其後云康熙庚子呈請入祀典
劉芳遠安福人初令澄邁仗忠義結民心歸已數年
海南寇亂州郡不能制民走安福迎之奮然曰民吾
故民不忍罹横暴復來率衆敵賊兵微援寡隕首軍
中為國為民忠憤激烈罕有其儔
曾逢龍寧都人登慶元進士咸淳末為新會令政務
化民有古循良風每以節概自許景炎元年六月元
將吕師䕫遣其將黃世雄攻廣州經略使徐直諒遣
李性道拒之性道降秋九月連韶諸郡俱降制置使
趙溍乃舉逢龍判韶州將兵禦之時東莞民熊飛復
廣州世雄遁去會逢龍引兵至性道迎謁因執斬之
端宗在閩下詔褒其功師䕫復統大軍至逢龍拒守
南雄力戰師潰乃正衣冠自縊而死詔贈龍圖閣學
士
熊飛東莞人有武略善騎射宋末勤王聞文天祥師
出江西率兵往隸麾下德祐丙子兵潰元將黃世雄
欲脅之降飛陽為世雄守惠潮二州世雄疑之謀殺
飛飛以舟師遁還東莞聞益王即位以兵應制置使
趙溍世雄怒遣其將姚文虎追之至邑境榴花村飛
盡殺之世雄師退飛即會溍復韶州時新會令曾逢
龍亦率兵至與飛同入廣州執降元通判李性道數
其罪而斬之未幾元將吕師䕫張榮實入梅嶺溍遣
飛與逢龍禦之使將校劉自立守韶州逢龍戰死于
南雄飛退保韶州師䕫榮實復圍韶州飛守城力戰
自立降飛巷戰死之
邱必明保昌人德祐中以進士僉判韶州值熊飛帥
師北上遇元將戰敗退保韶城城陷必明死之白血
縷縷人皆驚異建祠祀焉
藍通判史失其名景炎二年倅惠元兵至城下衆皆
束手詣降獨藍帥民兵數百拒之力戰而死
馬塈宕昌人父叔昆弟皆以忠勇為時名將而塈與
其兄堃尤顯咸淳中擢知欽州殫力撫綏蠻境安堵
徙知邕州後總軍静江元阿爾哈雅攻城塈竭力守
禦城破被執斷其首猶握拳奮起立踰時始仆
蔡蒙吉程鄉人生而穎異八歲能誦五經十二應童
子科進士授韶州司戶兼司法元兵日逼楊執中檄
權梅州總督德祐二年元招討使易正破梅州蒙吉
被執使其下陳一元守之因罵曰吾死國爾寧事他
姓耶暴其屍三日顔色如生一元異而瘞之明年三
月文天祥復梅州始具棺殮還葬于鄉
馬發海陽人景炎二年春正月元兵破汀關發時知
潮州退歸五月張世傑將兵復潮安撫使方興來撫
諭時發為摧鋒寨將承命攝州事稱安撫使十月元
將索多下興化先鋒至潮陽遣使諭降發嬰城固守
元兵至與戰却之三年二月海陽賊陳懿導索多等
圍城發修兵戒備守南門巡檢黃虎子與懿通潛開
門納元兵發收殘卒百餘人入保子城力不支令妻
子投繯發自仰藥死
文天祥字宋瑞又字履善廬陵人美晳如玉年甫弱
冠理宗親拔進士第一考官王應麟奏曰是忠肝鐵
石也臣敢賀得人開慶初元兵侵宋宦官董宋臣說
上遷都人莫敢議其非天祥時為南海軍節度判官
獨上書乞斬宋臣以一人心不報即日免歸後稍遷
至刑部郎官出守瑞州改江西提刑遷尚書左司郎
官累以臺論罷除軍器監兼權直學士院忤賈似道
又諷臺臣張志立劾罷之即援錢若水例致仕時年
三十七咸淳九年起為湖南提刑故相江萬里素竒
天祥志節因見語及國事愀然曰吾老矣其在君乎
次年改知贑州德祐初江上報急詔天下勤王天祥
捧詔涕泣遂起兵諸豪傑皆應有衆萬人事聞以江
西提刑安撫使召入衞其友止之天祥曰吾亦知其
然也第國家養育臣庶三百餘年一旦有急無一人
一騎入關吾深恨此故不自量力期以身殉之天下
忠臣義士將聞風而起義勝者謀立人衆者功濟社
稷猶可保也天祥性豪華平生自奉甚厚聲伎滿前
至是痛自貶損罄家貲為軍費八月天祥提兵至臨
安除知平江府時以丞相陳宜中未還朝不遣朝議
方擢吕師孟為兵部侍郎封吕文德和義郡王欲賴
以求好師孟益偃蹇自肆十月宜中至天祥陛辭復
上疏乞斬師孟釁鼓以作將士之氣且言宋懲五季
削藩鎮矯尾大之弊國以寖弱馴致殘旗凍鼓痛悔
何及今宜分天下為四鎮建都督統御其中彼備多
力分疲於奔命敵不難却也時議難之元兵破常州
入獨松關宜中召天祥出平江守餘杭明年正月除
知臨安府會宋降元宜中與張世傑皆去尋除天祥
右丞相兼樞密使使如元軍請和與元丞相巴延抗
論臯亭山巴延怒拘之偕宰執吳堅賈餘慶謝堂家
鉉翁劉岊至鎮江天祥與其客杜滸十二人夜亡入
真州苗再成出迎陳興復計天祥大稱善即以書遺
二制置遣使四出約結而李庭芝方疑天祥來說降
使再成亟殺之再成不忍夜以兵二十人道之揚聞
門者談制置司下令備文丞相甚急乃東入海道遇
兵饑甚莫能起從樵者乞得餘糝羹行入板橋兵又
至虞候張慶矢中目身被二鎗杜滸金應募二樵者
以蕢荷天祥至高郵應以憂憤死滸與天祥汎海至
溫州端宗立以觀文殿學士侍讀召至福州拜右丞
相尋與宜中等議不合七月乃以同都督出江西遂
行收兵入汀州十月遣參謀趙時賞諮議趙孟濚將
一軍取寧都參贊吳浚將一軍取雩都劉洙蕭明哲
何時陳子敬皆自江西起兵來會聞武岡教授羅聞
禮復永豐已而兵敗被執死于獄為製服哭之哀明
年吳浚降來說天祥天祥誅之三月復梅州引兵出
江西六月敗元兵于雩都遣將復諸縣八月元將李
恒兵猝至襲興國天祥戰不利引兵走追至空坑軍
士皆潰天祥妻妾子女皆見執時賞坐肩輿後兵問
為誰時賞曰我姓文衆以為天祥擒之天祥因此得
逸去孫㮚彭震龍張汴鞏信俱遇害繆朝宗自縊死
吳文煥林棟劉洙皆被執臨刑洙頗自辨時賞叱曰
死耳何必言於是棟文炳及蕭敬夫蕭燾夫皆不免
天祥收殘兵奔循州又明年三月進屯麗江浦六月
入船澳端宗崩衞王繼立天祥上表自劾乞入朝不
許八月加少保信國公軍中疫且起兵士死者數百
人天祥惟一子與母皆死十一月進屯潮陽十二月
趨南嶺先是招諭副使鄒㵯聚兵寧都為元兵所敗
同起事者劉欽鞠華叔顔斯立顔起巖皆死至是㵯
與劉子俊又自江西起兵來元將張弘範以海舟濟
潮陽天祥方飯五坡嶺弘範兵突至遂被執天祥呑
腦子不死鄒㵯自刎死劉子俊陳龍復蕭明哲蕭資
皆死杜滸被執以憂死林琦張唐熊桂吳希奭陳子
全兵敗被獲俱死惟趙孟濚何時陳子敬遯天祥見
弘範不拜弘範以客禮見之與俱入厓山使為書招
張世傑不可索之固乃書零丁洋詩與之弘範笑而
置之厓山破軍中置酒大會弘範曰國亡丞相忠孝
盡矣能改心以事宋者事吾皇將不失為宰相天祥
泫然出涕曰國亡不能捄死有餘罪况敢逃其死而
二其心乎弘範義之遣使護送至燕天祥不食八日
不死即復食及至館供張甚盛天祥不寢處坐達旦
乃移兵馬司設卒守之丞相博囉等召見更端詰責
為天祥罪天祥辯論不少屈博囉欲殺之元主及諸
臣皆不可元主求才方急遣南官王績翁諭旨天祥
曰國亡吾分一死矣儻緣寬假得以黃冠歸故鄉他
日以方外備顧問可也若遽官之非直亡國大夫不
可以圖存舉平生而盡棄之將焉用我績翁欲合南
官留夢炎謝昌元等十人請釋天祥為道士夢炎曰
天祥出復號召江南置吾十人何地事遂已天祥留
燕三年坐卧一小樓足不履地元主知不可屈議釋
之有以天祥起兵江西事為言者元主召入諭之曰
汝何願對曰天祥受宋恩為宰相安事二姓願一死
足矣然猶不忍遽麾之退言者力贊從其請乃即刑
天祥從容謂吏卒曰吾事畢矣南鄉拜而死俄有詔
止之無及矣數日妻歐陽氏收其屍面如生年四十
七衣帶中有贊曰孔曰成仁孟曰取義惟其義盡所
以仁至讀聖賢書所學何事而今而後庶幾無媿
鄒㵯字鳳叔吉水人少慷慨有大節以豪俠聞郡中
及勤王兵起㵯從天祥補武資景炎初改文階以寺
丞領江西招諭副使聚兵寧都寧都陷復聚兵數萬
攻興國復永豐縣進江東西處置充督府分司俄元
兵自隆興大至襲破㵯軍天祥失援因敗於空坑㵯
間走谿谷潛結渠帥又得數千人入廣會劉子俊並
趨潮陽見天祥共誅劇盗劉興并其衆元兵至移屯
海豐㵯為殿天祥被執㵯遂拔劍自刎
劉子俊字民章廬陵人與天祥相友善及開府興國
子俊仗劍往從之有克敵功累官宣教即同督府機
宜文字空坑之敗子俊收兵退保洞源尋引步卒入
廣與元兵戰於江嶺之間所殺傷過當已復招集敗
亡道遇鄒㵯與俱東至潮陽甫二十二日而及於五
坡之難
杜滸字貴卿世為天台大姓遊俠臨安散萬金結客
數千人見天祥于湖上天祥與語壯之遂為上客天
祥北使滸力争不可瀕發諸客多避者滸獨毅然請
行卒脫天祥於瓜步之間滸之力也及天祥聚兵南
劍滸以參佐往溫台募兵會福安陷相失久之尋自
行朝奉命赴天祥軍空坑之敗濱危者數四後從入
廣移屯時滸護海舟去至五坡被執憂憤而死官至
司農卿廣東提舉副招討使
林琦閩士也天祥守獨松關時琦結集赭山忠義捍
禦海道天祥開府南劍琦就辟參謀官至宣教郎督
機檢院天祥再入廣琦權通判惠州從至潮陽後五
坡敗被執脫走惠州為游兵所獲護以北行防之彌
謹琦志不在生乘間輒自投于河得援出竟死建康
按宋史從天祥守餘杭又曰五坡兵敗㵯同被執俱
死與舊志異疑而存之
陳龍復字叔泉南安老儒也與天祥同舉進士歷仕
州縣有聲德祐初退居家食至天祥軍南劍時始辟
為督府參議兼行太府少卿福建提刑以持重老成
見推幕府天祥每咨問焉後奉檄如漳潮計事再會
天祥於循梅間尋分司潮陽號召諸路豪傑響應天
祥由是得入潮至則糧糗已具鄉兵多練習水戰天
祥賴之未幾移屯海豐龍復從至五坡遇害時年七
十有三
蕭資吉水人少與同里金應俱以工書補掾史居天
祥幕下應從天祥北使脫鎮江之難竟死通州天祥
葬之城下官終承信郎後天祥入廣資獨周旋不去
江西之敗資謹護督府印有功除閣門鈐轄尋從至
潮陽見執于五坡死焉其時又有永嘉人徐榛者亦
掾史也初以省父湖北迷失道因歸天祥掌筆札與
機務授正將五坡兵潰惟榛一人得脫間走惠州聞
天祥被執北去乃自詣請從行至豐城而卒
陳榘寧都人父繼周以貢士有軍功歷州郡棄官歸
贑德祐初詔下勤王天祥造門請謁繼周為言閭里
豪傑及起兵方略甚辯其長子太學生逢父亦從旁
贊籌畫天祥深器焉榘即逢父弟也天祥之臨安繼
周以二子從詔以繼周知南安軍為元總管楊仔所
殺并殺逢父榘從天祥於江嶺間數歲竟死潮陽
黃俊南海人宋末為摧鋒軍將每自詫曰鐵骨稜稜
會當為國家作羆虎臣耳德祐二年元兵破臨安廣
東經略使徐直諒納欵元阿爾哈雅吕師䕫遣將黃
世雄徇廣州未幾益王即位直諒乃遣郡人李性道
領摧鋒軍及水軍往拒元將俊至石門遥望來騎擁
山塞川性道大恐俊曰彼衆我寡乘其部伍未整分
兵為兩翼遶其後急擊之可以得志性道不從艤舟
岸滸不戰既而元兵結陣行列鼓譟而前俊奮身大
呼率衆力戰性道等退縮不為之援遂敗直諒聞之
宵遁世雄等遂入廣州授性道官俊拒不受死之
張世傑范陽人自金來歸為吕文德小校累遷都統
制度宗末吕文煥以襄陽降元世傑將五千人守郢
元遣人招之不聽德祐元年徵諸將勤王多不至獨
世傑提所部兵入衞上下歎異自和州防禦使不數
月累加至保康軍承宣使總都督府兵遣將四出取
諸郡兵勢頗振七月與劉師勇諸將出師焦山操戰
艦名黃鵠白鷂者萬餘每十艘一䑸沉鐵碇於江示
以必死元將阿珠以火矢分兩翼夾攻之張弘範董
文炳以銳兵横擊之自寅至午篷檣灼盡士卒投江
死者數萬人無一降者世傑奔圌山上疏請濟師不
報數月為沿江招討使兼知江隂軍元兵至獨松關
加保康軍節度使知平江尋召入衞加檢校少保明
年正月元軍迫臨安世傑請移三宫入海願與天祥
合兵背城一戰丞相陳宜中方遣人請和難之和亦
尋沮元兵駐臯亭山世傑趨定海石國英遣都統卞
彪來椎牛享之酒半彪從容說降世傑大怒斷其舌
磔之巾子山遂從二王入福州與衆共立端宗拜簽
書樞密院事元將阿喇哈來攻世傑奉端宗航海由
泉州入廣復潮州明年索多遣人招端宗又遣孫安
甫說世傑拘之不遣劉深急攻淺灣世傑兵敗移端
宗入井澳深復來攻世傑戰却之因徙碙洲端宗崩
奉帝昺嗣位拜少傅樞密副使以碙州不可居再徙
厓山封越國公祥興二年正月張弘範等兵至厓山
衆謂北兵若塞海口將困我不能進退盍先據之即
不利猶可西走世傑慮久在海上衆或生心動則必
散乃曰頻年航海何時已乎今須與决勝負悉焚行
朝草芾結大舶千餘作水砦為死守計已而弘範果
據海口樵汲道絶兵茹糗飲鹹輒嘔泄大困世傑率
蘇劉義方興日大戰弘範父柔以降元累封蔡國公
弘範念世傑故父部曲嘗至港外呼與道舊世傑不
往甥韓在軍中使三至招之世傑曰降吾知必生且
富貴直當為主死耳因歷數古忠臣以答二月癸未
弘範等攻厓山世傑敗走御舟元兵薄中軍世傑斷
維以十餘艦奪港出還收兵崖山師既覆復欲奉楊太
后求趙氏後立之太后亦赴海死世傑收葬之海濱
五月四日舟抵平章港颶風作世傑瓣香祝天曰天
乎不欲吾復存趙氏乎大風覆吾舟舟遂覆死焉
蘇劉義荆湖人景定初從吕文德于鄂州有戰功轉
十官劉義雖出吕氏乃心在王室景炎新造拜檢校
少保諸路經制鎮撫大使廣東西策應大使帝在井
澳元劉深來襲陳宜中如占城劉義不以為是櫂舟
追之不及夜泊灣頭俄有天火飛集劉義舟延燒衆
舟幾盡祥興嗣立進開府儀同三司殿前都指揮使
厓山兵敗與世傑同斷纜去世傑死劉義亦為亂卒
所害
陸秀夫字君實楚州人其父徙家鎮江景定元年登
進士第李庭芝鎮淮南得士為諸鎮最號小朝廷聞
其名辟至幕下三遷至主管機宜文字咸淳十年庭
芝制置淮東擢參議官德祐元年邊事急諸僚屬多
亡者惟秀夫數人不去累擢宗正少卿兼權起居舍
人二年正月以禮部侍郎使軍前請和不就而返與
蘇劉義追從二王于溫州召陳宜中張世傑等皆至
遂相與立端宗于福州秀夫進端明殿學士簽書樞
密院事與宜中議不合宜中使言者劾罷之世傑讓
宜中曰此何時動以臺諫論人耶宜中惶恐亟召還
時君臣播越海濱每朝會秀夫儼然正笏立如治朝
或時在行中淒然泣下以朝衣拭淚衣盡浥屬井澳
颶風端宗以驚疾崩羣臣皆欲散去秀夫曰古人尚
以一旅一成中興今度宗皇帝一子尚在百官有司
皆具士卒數萬天若未欲絶宋此豈不可為國耶又
相與立弟昺嗣帝位年八歲矣時宜中往占城屢召
不至乃以秀夫為左丞相與世傑共秉政世傑駐兵
厓山秀夫外籌軍旅内調工役凡有述作盡出其手
雖匆遽流離中猶日書大學章句以勸講祥興二年
二月厓山兵敗秀夫走御舟先仗劍驅妻子入海即
負帝赴海死年四十四
徐宗仁字求心廣信永豐人淳祐十年進士歷官國
子監主簿開慶元年伏闕上書曰賞罰者軍國之綱
紀今通國之所謂佚罰者不過丁大全袁玠沈翥張
鎮吳衍翁應弼石正則王立愛高鑄之徒而首惡則
董宋臣也陛下乃釋而不問夫誤國之罪不誅則用
兵之士不勇陛下亦嘗一念及此乎德祐元年歷權
禮部尚書兼益王府贊讀從端宗海上厓山兵敗赴
水死
劉鼎孫字伯鎮江陵人第進士為翰林學士從幸厓
山與陸秀夫同心經畫國事不支秀夫抱帝赴海鼎
孫亦驅家屬并輜重沉于海為元兵所執搒掠無完
膚一夕得脫卒蹈海死
茅湘京口人從端宗入海島為兵部侍郎赴海死
趙樵不傳籍貫為吏部侍郎與茅湘同死時湖南制
置使張烈良提刑劉應龍起兵應厓山為阿里海涯
所敗俱戰死于陣其子孫世典全節廟祀
高桂汴梁人為樞密使與張世傑經營戎務厓門兵
敗隨赴海死焉
劉定國字靖菴金陵人也早失怙恃襁褓中即哀慕
婉戀及十齡孝聲大著郡人竒之授以詩書舉之庠
序年十六成寶祐四年進士以年少未就官理宗之
末出知中都端宗時入為太子賓客南度厓門奉命
往惠州及還海水蒼茫無所復命整衣冠北面拜題
詩于石仰天慟哭遂赴洪流而逝
伍隆起新會人高大父珉高宗朝為嶺南第十三將
守南恩州卒于官子朝凱因家文章里生子之才仕
陽春尉之才生天麟授龍井場提幹天麟生隆起帝
昺舟至厓山隆起以家世宋臣聚米七千石率衆捍
衞時元將張弘範攻廣州隆起死戰累日為其下謝
文子斬首以降丞相陸秀夫哀之刻首葬文逕山生
募得文子戮以祭墓云
馬南寶香山人世殷富讀書好義景炎二年十月端
宗自潮州之淺灣航海過邑南寶獻粟千石供軍召
拜權工部侍郎十一月丞相陳宜中少傅張世傑殿
前指揮使蘇劉義奉端宗幸沙衝暫宫于南寶家南
寶竭力保衞數日元兵入廣州諸將召募潮居里民
數百以行南寶勞勉諸將歌岳武穆直𢷬長驅之句
以相風勵慷慨激烈聞者壯之張世傑奉御舟退保
秀山颶風舟敗宜中欲奉帝走占城不果遂逃去南
寶聞之慟曰丞相必不返國事去矣後果然宋亡悲
憤不食元人籍仕宋者南寶逃匿不書姓名已而元
兵欲屠潮居里人為南寶危而南寶恬不為動後被
執不屈死之
潘惟賢茂名人宋末為本縣尹元兵直𢷬高州幼主
航海至那黎溝惟賢奉命守禦其下欲降惟賢仰天
大慟其子斗輔從容勸諭賢憤然厲聲曰忠臣不事
二君無多言及被執憤罵不屈斗輔亟備金請贖不
許請以身代不許竟被殺斗輔怒持劍馳赴寨或止
之斗輔哭曰為子死孝萬一得剸仇人之腹庶幾可
以報父不然願隨父于地下耳弟梅窗欲俱往斗輔
止之曰汝宜存祀母俱隕也竟赴敵而死
張應科不傳籍貫咸淳間瓊管安撫使祥興戊寅與
王用攻雷州三戰不克用降于元應科誓死報國再
戰城下遂死于敵
趙與珞宋宗室也咸淳初為瓊管安撫使祥興元年
秋元將阿爾哈雅略地海外遣舊帥馬旺招降不聽
率義勇謝明謝富冉安國黃之傑等兵禦于白沙口
各殊死戰元兵不能登岸冬元兵愈益至旺購其黨
内應遂執與珞等以降與珞不屈元將併明等皆裂
殺之與珞有膽略海外諸蠻小國皆倚為重既死由
是州縣及外蠻皆附於元
袁天與者不傳籍貫第進士丁父憂未仕聞厓山之
變結義兵誓復州邑奮不顧身兵敗罵敵以死一門
自盡者十七人僅遺一子
羅郭佐石城人先世居汴祖廷玉以文學仕宋授石
城簿因家焉宋季郭佐平海宼有功授朝列大夫為
化州總管尋改授廣州總管督運廣東糧餉給海北
軍士海上遇警罵賊而死長子震敦武校尉為化州
把總同死次子竒仕元襲化州路判官尋授奉政大
夫雷州路同知奉檄討猺寇挺身殺賊為賊所害竒
子元珪救父死之孫仕顯襲武德將軍廉州路同知
元至正間戰死於石□港一門父子昆弟五人相繼
死節粤人稱羅五節云仕顯另有傳
名宦省總
元張弘範定興人父柔慷慨尚義善騎射金末聚族
保西山東流寨為宋鎮守杞毫有功歸元封河南郡
王弘範自少知兵同阿爾哈雅阿珠率師下襄樊吕
文煥降及巴延已破臨安北還弘範同蒙古台索多
等追宋二王至元十五年以弘範為都元帥李恒副
之將兵入閩廣冬十一月襲執宋丞相文天祥於五
坡嶺釋其縛以客禮待之天祥固請死弘範不許處
之舟中求族屬被俘者悉還之次年正月弘範由潮
陽港乘舟入海至甲子門獲斥堠將知宋少帝在厓
山遂進兵厓山北淺舟膠不可進弘範由山東轉而
南入大洋與張世傑之師相遇薄之且出騎兵斷宋
汲路據海口以困之李恒自廣州以師來會二月戰
於厓山世傑兵潰遂奏凱而歸病中草奏以天祥忠
於所事願釋勿殺宏範美襟偉度有古良將風十七
年春弘範卒贈平章政事諡武烈
塔爾海哈勒哈人至元十九年為廣東宣慰使會征
占城造海舟運糧民赴役有死者獨能散財募衆人
樂為用事皆先集躬督米舟自南雄轉輸中道有山
獠出掠撫綏之遂平定功聞授中奉大夫再任上言
廣東舊統封連德肇今隸湖廣行省不便有旨復舊
元正二年妖民周繼孫自稱天皇聚黨為亂有告變
者即分遣諸軍夜半悉擒之厥明誅其首餘無所問
海舶多為司馬存所侵奉省檄提調之廉而不擾蕃
商大悅其後舶至者常倍焉計其任内增居民二萬
七百餘戶官課七萬八千錠稅糧五萬一千五百餘
石立水旱站一十餘水舖一十五起盖倉庫驛舍官
廨等七百一十餘區造征瓜哇船五百艘皆不擾而
辦大德元年山獠林珍古明等作耗行省檄往招捕
珍等相率請降進廣東道宣慰使都元帥廣西賊黎
盛蔡全侵境官軍屢出無功扶病指授方略及見二
人歸附俄而病卒人皆惜之後憲司薦其子瑪蘇庫
哩追頌其美焉
吕恕字仁卿河東人至元十八年任廣東宣慰副使
時草澤嘯聚民艱食道殣相望恕力請于行省發倉
賑貸又為粥糜饑者就食日常數千人歲薦饑恕復
發糶以濟之無何調兵四出多俘獲平人以為功恕
加意宥釋賊舟臨城恕統兵捍禦賊見恕戒其下無
以矢石相向新州有重囚上于宣司恕知非其罪獨
不肯署牒宣司怒徑驅囚赴市殺之恕與偕往不果
殺與宣司交訴于行省既而省牒竟直恕囚得不死
廣人德之立碑于鄉校後卒于官
趙謙趙州人元貞元年授廣東道肅政廉訪使發擿
平反吏畏民懷有湯甲者富于財為仇家湯舉所誣
其姻雒公輔又常以他事得罪縣令正庫庫憾之遂
嗾訟者詞連公輔縛其僕袁二投水死鍛鍊成獄不
得其尸謙以為疑密購求之且檄城隍神期以七日
必得如期果生致袁二公輔得白即以其罪罪庫庫
驚怖發病死其明斷多類此為政踰年人莫敢欺
烏克遜澤蒙古人大德間為海北海南道廉訪使圭
田之租量口而食餘悉委學官給諸生在雷州教民
浚湖築隄導三溪水瀦之為斗門七為渠二十有四
得良田數千頃瀕海廣斥並為膏土民歌之曰舄鹵
為田兮遜父之教渠之泱泱兮長我秔稻自今有年
兮無旱無澇
各府
左祥旴江人初授翰林從事為學士吳澄所知泰定
乙丑以承直郎知香山縣留心政教嘗作勸學文以
誨蒙士刻諭俗編以警澆風與士子講論濓洛之學
徙知增城兩邑並祀之
黃昭字觀瀾撫州人至正中授新會令德政化民廉
潔自守文章政事燦然可觀同時東莞令楊大舉亦
律己嚴待民恕政通人和民歌頌之
右廣州府
張榮不傳籍貫至元中為韶州路總管時郡學頽廢
榮至始徵前進士何天衢權教授課諸生中選者表
戶為儒蠲其雜役一時章縫畢至大修學宫昌明風
教焉
右韶州府
張摶霄襄陽人至順中為南雄路總管在官廉介寬
平采豳風圖勸民務農時𣙜鹽多攘利卒不奉檄議
賦茶亦以為不便官軍掠取民木輒抑之雄民戴德
建碑亭以頌焉
楊益字友直洛陽人至元中以戶部侍郎任南雄總
管為政安舒禁絶淫祠興利剔蠧不容私謁既去人
思之(下郡佐)
劉中孚字志行吉水人舉茂異至正間任南雄推官
用刑平恕囹圄常空時北山盗起通湖寇為亂部校
與富民徐氏有隙誣以反逆繫獄三十人擬籍其家
中孚錄囚得其情平反之戊戍冬湖寇圍城十餘日
中孚散帑金率子弟及部民守北門寇不得逞比再
至勢益張長官欲降強之中孚曰吾頭可斷不可降
也後知英德州以完城功擢肇慶路總管
孫三寶不傳籍貫至正間同知南雄路事廉介愛民
既代父老擁馬首留之咸垂泣焉
右南雄府
索諾木巴勒北庭人至順初為惠州達嚕噶齊總府簿籍
浩繁吏胥易為奸索諾木巴勒勵精理之每心計腹籌輒
知帑廩之盈縮侵漁之多寡痛懲艾之勤于民事夙
夜匪懈勸農桑具牛種分給流逋之來歸者人咸德
之
右惠州府
丁聚不傳籍貫至元間為潮州路總管廨舍以兵燬
聚剪荆棘舁瓦礫募役創建置學田修學舍勤勵其
職稱良吏焉(下郡佐)
安圖蒙古人元統中潮州路同知溪水暴漲没民居
安圖默禱願以身代民死須臾水息又嘗曝炎日中禱
雨雨遂大至其精誠感格如此
馮惟吉不傳籍貫天歷元年知梅州重夲抑末春時
巡行郊原以示勞來己巳旱惟吉虔禱輒雨逋逃復
業即他郡饑民至悉賑之(下教職)
虞士龍不傳籍貫元正年間任潮州路學教授修文
廟造祭器立杏壇砌泮池建藏書樓置典籍其中時
推為儒宗其後朱深道建思樂亭修葺樂器令諸生
肄習禮樂恪共祀典復新埭長壟田園以資養貧士
是皆克盡厥職稱司鐸之良
右潮州府
高芝字國瑞濟南人大德辛丑知新州清操挺然愛
民禮士惠鰥寡修學校嘗於驛路栽松竹以便行者
又至治間高若鳳吉水人知封州亦有惠政
倉振字濟民真定人延祐辛酉知新州時猺賊蠭起
振諭以禍福示以恩信羣猺帖然暇詣學宫召諸生
講解經義又于驛路植榕尤易成隂故州人歌曰高
松倉榕一道清風
朗賚哲古蒙古人元統三年守新州興學校填魚塘
以廣學宫土軍挾勢通猺肆掠哲古正其罪白宣司
帥府罷之委百戶韓特穆爾領其軍有田者令當排
年以蘇民力由是紀綱振政令行往時上糧需求百
出多收斛面乃與同知孫升每日詣倉監視令糧戶
自概民鹽嘗和砂土輕重其包散民取錢前者未輸
後者又繼至民甚苦之哲古依原價不許雜和重輕
散鹽之日親臨禁止於是吏無侵欺之弊焉
白景亮南陽人元統甲戌知南恩州有循良之政性
廉自奉甚薄妻尤儉約以脫粟對飯部使者上聞詔
褒美賜以宫錦
謝必昌廬陵人至元庚辰知南恩州平輸納均徭役
豐委積興廟學豪右侵學田一百一十畝奪而還之
歲饑則發廩賑給遇旱禱雨屢致有秋州人頌其德
(下郡佐)
韓元善不傳籍貫為新州判官明達政體累擢江南
行臺監察御史(下教職)
羅蒙正字希吕其先廬陵人父稽叔遊學新會遂家
焉蒙正資稟秀拔勤學強記諸史百家無不成誦遭
元季亂避郡城用薦為南恩州教授時州判吳元良
素慕蒙正名一見歡如平生元良有志割據一方欲
羅之幕下力辭不就遺書元良勸以為臣盡忠詞甚
切摰後卒元良葬之(下武職)
王良字士純藁城人至正二年以萬戶鎮德慶撫綏
兵民時江水暴漲民多墊溺良惻然出廩賑之賊來
襲郡發兵迎擊奪其州以歸平居恂恂雅飭延禮賓
儒威德著聞善于訓練明洪武初軍士編籍多曰王
良所募之軍云
陳文仲字仲常巴陵人襲父鎮撫至正三年陞德慶
總管路萬戶至正癸巳西寇入境内文仲同郡人李
質恊守之保有封川德慶二郡廖永忠兵至見文仲
與李質深器重之
右肇慶府
棟阿珠洛陽人欽州逹嚕噶齊勤於政務興學校開
屯田增軍儲置義倉招集流民邦人思之
吳正卿字素臣遂溪人元統間為合浦縣尹邑以鄰
近鄉井每多私謁卿一概杜絶至所得薪俸必先以
奉親餘悉捐以周族黨囊無長物海北憲臣交章薦
之仕至南寧知軍既去民有遺思
王允恭字敬居蠡州人任石康縣尹多善政以興修
學校為務至順二年擢為潮州總管正躬率屬有古
賢守風潮人亦祀于名宦
右廉州府
都哩默色蒙古人至順二年為雷州路總管政知大
體不事小察吏懾其威民懷其惠雷多患颶風終任
頗减咸異之(下武職)
張溫東安人任同知時海北太平無事溫念逸處非
宜乃率役浚渠溉田築堤捍潮雖祁寒暑雨督役不
輟民卒賴之
賈閭字仲章不傳籍貫任都元帥猺賊掠境相機策
應制禦有方威名日著羣盗屏息暇進儒生論文藝
部下多以學術顯
右雷州府
朱國寶徐州人徙寶坻世祖至元中為瓊州安撫使
立官程更弊政訓兵息民具有條制南寧謝有奎負
固不服國寶開示恩信有奎感悟以其屬來歸於是
黎戶降者三千蠻峝降者三十及十八年破臨高蠻
寇招降居亥番亳銅鼓博吐桐油等十九峝遣將韓
旺略大黎密塘横山誅首惡李寶火其巢生致大鍾
小鍾諸部長十有八人加鎮國上將軍海南道宣慰
使都元帥二十年請益兵討占城供給餉費事集而
民不擾遷廣南西道宣慰使子斌亦累官海北海南
道宣慰使都元帥(下藩佐)
范梈字亨父一字德機清江人天資穎異誦輒不忘
初客京師即有聲以薦為海北海南道廉訪照磨嘗
錄囚瓊州巡歷遐僻不憚風波瘴癘冤滯多所雪理
稱廉明焉
右瓊州府
方思廣字可大上饒人至元三年知連州增學田立
義塜勤於撫字吏卒無敢恣者既去士民紀其政績
于學宫
右連州
忠義
劉鶚字楚竒吉安永豐人皇慶間以薦授揚州學錄
官至翰林修撰紅巾盜起擢江州總管寇不敢犯改
瑞州擢廣東廉訪副使守韶六年屢郤強寇民賴以
安後分兵討洞獠贑寇數萬猝至戰守力盡城陷被
執不屈還贑之慈雲寺自分必死乃書曰生為元朝
臣死為元朝鬼忠節既無慚清風自千古不食而終
張恒電白人泰定間為千戶猺賊寇電城勢甚猖獗
諸將莫有鬭心恒奮曰恒實專戎衞民敢偷生誤國
乎遂披甲躍馬出戰賊攢刺之恒猶奮臂殱賊不休
竟以無援死事聞嘉其忠烈詔旌其祠
拜珠以武勲為千戶元統癸酉西寇至晉康拜珠出
與賊戰策馬逐至城西龍母橋橋已拔官軍駐橋東
賊駐城西拜珠素善射發矢踣其旗首復發中一賊
賊隂使人圍其後拜珠計窮瞋目罵賊曰汝鼠輩自
速死早晚皆成擒矣今我死所也中鎗墜馬被害郡
人憐之元統甲戌總管郭友立祠祀之
羅仕顯石城人其先世居汴有羅廷玉者以文學仕
宋授武翼郎石城簿因家焉仕顯以世功襲武德將
軍授廉州路同知至正九年二月海寇犯合浦帥府
移檄廉瓊高化兵討之仕顯會諸郡兵追至澄邁之
石渠港時宼艘阻水按兵嚴守可計日就擒總師者
督兵速戰義士張友明等逞勇先鋒俄頃瓊兵先敗
走不可止賊乘勝急攻官軍大潰仕顯死之
游弘道南昌人元至正間判化州有廉直聲海寇犯
合浦弘道傾家資結死士會諸郡兵進討相持於澄
邁石港寇食盡且降弘道請堅壁以俟主者不從督
戰于石□賊殊死戰海南兵先走師遂潰弘道與石
龍簿木蘗飛廉州同知羅武德先鋒張友明力戰死
之郡人繪其像祀之學宫之側
邁珠蒙古人為韶州路同知以廉介聞至正十二年
郴寇陷樂昌遂攻韶州邁珠躍馬開門身先士卒大
破羣賊俘戮千餘人越二旬賊再至又帥兵拒戰大
敗之遂復樂昌乳源郡賴以完尋督兵出勦餘黨時
已有疾衆勸之還住厲聲曰大丈夫當以死報國今
羣盗方起安能高枕家中死兒女手耶竟戰死家無
以殮郡人義而祀之
張鳳儀不傳籍貫至正十二年以韶州路經歷從同
知買住禦郴寇住没于陣鳳儀被執不屈死之子萬
里痛父罹難復帥兵力戰大破之復仁化縣獲賊首
張卿剖其腹劈肝生㗖之事聞命補父官後陳友諒
遣將熊天瑞帥衆攻韶旬有七日城破萬里拔劍復
戰身被重創據地罵賊遂遇害郡人祀之
王成平河門軍校素驍勇號帽兒王先西粤患猺成
嘗戴皮帽衝擊莫當其鋒人或有假其帽以戰者賊
望之必驚潰因號帽兒王至正十二年猺復侵雷未
至元帥張布爾罕巴衮領兵邀擊之賊乃間道徑抵
城下攻犯西門大恣焚掠勢猖獗甚城幾危布呼領
軍還與賊戰成奮刃先馳連斬數賊賊知為成大潰
城賴以全成乘勝追之餘賊潛發毒矢中成死軍民
塑其像於黑神祠祀之
梁曾甫南海泮浦人(今順德)智勇絶倫至正間舉江西
行省授番禺沙灣巡檢及盜起鄉人舉曾甫才略足
恃於是據形勢立壘砦流逋四歸盡散家財以餉士
不足則質其田以繼之鄉人賴以安賊遣使說之降
曾甫斬以徇賊怒悉衆攻之遂遇害今祀于忠義祠
周修字望舒新會人博通經史邑令賢之辟為邑訓
導性剛正疾惡元季人多效逆雖士黨有之修面折
人過或讓以書多切直賊帥黃斌見而大怒劫致之
門下士欲為營解修不可曰吾有命也屈辱于暴人
無益及擁至賊前閉目不視罵不絶口遂遇害時太
常卿余觀國持節江南聞之以為義士云
廣東通志卷三十九
