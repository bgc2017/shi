廣東通志卷四十五
人物志(二州俱明廣府)
明彭通字萬里南海人早失怙恃力學工詩隱居教
授從之遊者常數百人洪武四年由儒士舉銓部以
名入見帝親閱之拜給事中參劾封駁正直莊嚴同
列皆以為莫及時帝方向文學俾侍左右應制通詩
思敏給嘗和御製醉學士歌帝稱之九年轉監察御
史嘗奉命巡京郡薦拔賢才攻擊貪暴有能聲久之
擢山西布政司參政單車赴任能以公廉滌積弊河
東運司官匿羨餘不以實聞廉得其情遂寘于法賜
寶鏹旌之有吳印者官至陜西方面本五臺寺僧也
以才辨受主知嘗譖殺按察司僉事張丁其家人横
肆諸藩臬皆畏之偶以事干通通正其罪且以上聞
尋引年致仕卒于家通為人恭謹外柔内剛為政若
不事皦察而所舉刺動無遺失故能以功名終
梁宏字廓之南海人少穎敏被選為弟子員貢入胄
監以學行知名司業劉崧試其文稱為竒才同館莫
不推重居二載乞假省親方孝孺為南士之說贈之
歸廣州後靖難兵起遂不復仕
周志新南海人永樂嘗呼為周新因改名以志新為
字洪武己卯舉于鄉初授大理寺評事每有疑獄一
言而決拜監察御史彈劾敢言貴戚畏之目為冷面
寒鐵公永樂元年巡按福建奏言朝廷設立軍民諸
司兩非統屬請自今府衛相見等禮途遇則分道而
行即有公事不許徑下府縣母得責辱有司官吏詔
書一至雖邊衛亦從藩司遣齎都司無與焉帝悉從
之二年巡按北京時制令吏民有犯流徒者免罪就
發北京民稀處種田而羈繫詳擬往復數月多死獄
中新奏請死罪及職官有犯詳擬待報其吏民犯流
徒者悉從北京刑部或巡按詳允之後就發種田則
下無淹滯之患上不負寬恤之恩矣帝諭都察院曰
御史言是也且命北京百姓有犯應決者許其收贖
燕民大悅三年秋九月超為雲南按察使未赴命改
浙江有冤民淹繫聞之喜曰冷面寒鐵公來吾無患
矣至未幾洗其冤釋之自是異政日著一日視篆忽
旋風吹異葉至前詢之獨一僧寺有此木曰此必寺
僧殺人瘞其下也發之得一婦人屍人稱為神明一
巨商遠回未抵家而日暮潛以其資置一祠石下至
家妻問之告以故明日求之無有往訴之新曰是必
爾妻有外遇也覈之果然有爭蓋者新立命剖之各
持其半去隂遣人尾其後甲曰我始欲助汝蓋價之
半得非汝利乎乙答曰蓋本我物寧當屬汝於是甲
就縛正其罪境中有虎害為文告城隍旋得虎格殺
之一日行道上蠅蚋迎馬而聚尾之見一暴屍佩小
大布印乃令人市布得印誌同者鞫之果刦布商賊
也其燭奸類此新未顯時其妻治褥以給及同官内
讌荆釵布裙以往大類田野婦各相慚恧更為澹素
其廉介類此故當是時周憲使之名震天下澤及無
告民自不冤雖三尺童子皆頌其美焉初錦衣衛指
揮紀綱使千戶行浙詗事多作威福受吏賕新如京
師遇諸涿州捕繫之千戶脱走訴于綱綱乃更誣奏
新帝怒令馳馬逮新承綱意者榜掠無完膚既至蒲
伏陛前猶抗聲曰按察司行事與在内都察院同陛
下所詔也臣奉詔擒奸惡奈何罪臣臣死且不憾帝
愈怒遽命戮之臨刑大呼曰生為直臣死當作直鬼
他日帝顧問侍臣曰周新何許人對曰廣東帝嘆曰
廣東有此好人耶朕枉殺之矣後紀綱以罪誅事益
白新既被刑其妻獨挈遺衣及書數卷歸廣貧居如
洗巡撫楊信民存問其家周以月俸嘗語人曰周志
新當代第一人吾黨所未及也
李晟字孟昭南海人器宇凝重早有文名少孤能承
顔事母建文己卯舉于鄉永樂初為戶科給事中嘗
侍左右言事稱旨帝嘗有所遣陛辭許過家省母賜
道里費人皆榮之七年春正月奏事奉天門帝謂吏
部曰吏材中多有能者令給事中保舉若非其人則
平日交結可知晟受命奏保郎中萬子雅辦事官前
御史傅衡皆稱職由是益為帝所知九年進都給事
出知南寧府專尚德教歴六載梗化者馴服積逋盡
輸以績最擢河南左參政所至有聲致仕家居尤篤
孝友鄉邦論純德君子必曰李大參云
廖謹字慎初南海人性恬靜不妄交遊績學多聞稱
廖五經永樂間解縉出為交阯參議過謹與語重之
題其西樵書舍曰反身循理懲忿窒欲敬之敬之如
金如玉稷契皋陶何書可讀蓋深期之也後舉明經
為通山教諭愿樸不能事上官或以古必目之古必
謂泥古不通變也謹作古必解折焉久之遷南安教
授致仕其教人以禮為先羣從兄弟嘗受學者終身
莫敢鴈行族子詢登進士歴官通顯事謹猶自為役
人以是高之
劉士傳字習之南海人積學工文不求聞達永樂元
年有司聞其名以學行舉之不得已而出授兵科給
事中屢言邊事帝嘉之授陜西布政司參議巡行固
原建議備邊或以為迂轉授福建邵武知府公勤廉
慎興學勸士多所造就郡人德之
彭森字伯森南海人孤貧久次諸生所服襴衫破敝
紉紙補之有司見而憫焉為給燈油使力學森以是
得肆力於書援筆輒萬言皆中矩矱永樂甲午鄉試
第一明年登進士授山西道監察御史陞福建參政
始未第時聘同里貧家女及發解其家以窶辭親戚
復以女貌陋止之森不可竟成婚恩愛甚篤生子皆
賢有舉于鄉者
顔宗字學淵南海人永樂癸卯舉于鄉授福建邵武
知縣為政平易愷悌以救荒憫旱為先增置義倉歲
遭歉計口給賑民無阻饑遇大旱齋沐徒行百里禱
于神雨大注歲遂稔民有吳姓者垂死托其子名鐵
牛於友育之一日鐵牛為人所殺邑佐執其友抵罪
宗疑之積誠告城隍夢有人訴曰殺牛者驢也明日
召耆老問其親有邱驢者執之一訊具服人稱為神
明閩鄧茂七作亂帝命率師討之渠魁既得餘黨據
險當道委宗招撫宗率耆老數輩直詣賊所賊衆皆
泣聽命散為良民所活十萬餘人景泰二年滿考擢
兵部車駕司主事轉署員外郎奔母喪歸卒于途宗
善畫山水為世所重一時名畫若林良猶遜之
易善南海人以鄉薦歴官給事中出知岳州府政尚
寬厚決訟明察吏不敢欺稱為神明歴湖廣布政使
景泰中引年卒于家
程勉南海人永樂甲午鄉薦任江西理問廉介勤慎
決獄無私擢監察御史按江西以廉能著聲久之丁
内艱哀毁而卒
胡濟字孟時南海人學行素著洪熙元年有司以賢
良舉授廣西布政司檢校正統二年廣西僉事王凱
薦知理定縣招徠流民復調平南邑瀕大藤峽猺獞
不時侵掠濟築城衛之民始奠居正統九年廣西總
兵韓觀征剿大藤峽賊附近居民多就俘者濟力為
民辨蒙活二千餘人民懷其德以疾卒於官
王子倫名綱以字行南海人宣德初監察御史何善
薦為攸縣丞政惠及民民愛之時草寇蕭彦正剽掠
子倫與百戶張本捕之抵衡山遇寇與戰失利中有
引矢向子倫者衆呼曰無傷仁賢父母遂得免尋以
才節薦知江隂縣廉名益著都御史陳智聞其有學
守復疏奏舉之居六年内召邑民千餘人遮道留之
不得解舄懸譙門以示不忘至京授河南道監察御
史直聲大著歴官始終不攜妻子正統間巡按雲南
卒二子載貫載能文章隱居不仕貫有詩名由鄉貢
任南平知縣卒載子觀光亦舉於鄉子倫所著有彛
齊集
何楚英字邦佐南海人正統丁卯舉於鄉釋褐陜西
道監察御史天順初天變詔求直言上疏條陳四事
一課農桑二禁游惰三正倫理四明禮制帝嘉納之
又嘗劾曹吉祥擅作威福會大祀督光禄寺厨人竊
蜜事發舉正其罪吉祥緣此中傷之下錦衣獄械示
三月左遷貴縣主簿成化間巡撫都御史韓雍用楚
英剿賊獲文清等以功超為潯州同知又以饋運糧
草積有年勞擢柳州知府城舊土壘至即易以巨石
時倚以為安丁内艱起復補太平以弭盜安民考上
上晉廣西參政越二年去官歸杜門不謁公府惟與
朋故相娛卒年八十二
蕭塤字孟昭南海人景泰庚午鄉薦筮仕合州知州
築長隄以捍江水灌溉平疇民獲其利廉能大著擢
應天府治中
李嗣字克承南海人性端謹質幹魁梧年十三為邑
諸生性度敏達識者知其偉器景泰甲戌進士授南
京戶部主事嘗催督南畿江西積欠輸賦不勞而集
奏增大臣一人專董其事遂為例晉署郎中事時五
城兵馬司妄奏房鈔都稅司侵尅參提兩正其罪尚
書張鳳推重之曰公輔才也欲薦自代會鳳卒出知
金華府下車之始適行鄉飲酒禮有司設席豐於主
而儉於賓遽命撤之由是吏民不敢干以私奏立正
學書院祀先儒王何金許四賢重修麗澤書院俾郡
人知所嚮慕奏設湯溪縣隸本府治行冠江浙諸郡
成化八年大計考績高等遷浙江參政修築長隄以
禦紹興寧波海漲二郡民永賴其利又上軍政數十
事皆行之晉福建右布政使漳州有狂生善幻術醉
後驅使草木邑吏上變藩臬議舉兵嗣曰討之是激
其反爾單車往其家遂縛以歸一省帖然尋轉左布
政使十七年入覲道經金華民爭迓之刻石路左以
昭功德十九年遭内艱適蘇松多事奪情起為左副
都御史巡撫其地首陳事宜降敕嘉奬所至百廢具
興尋召還授戶部右侍郎會本部有言兩淮鹽法不
舉虧損邊儲者奉璽書督視兼都察院左僉都御史
以行悉心羣務以疾乞歸乘傳還第弘治七年卒年
六十有九居官三十餘年篋中惟白金十兩田園無
所增時稱其清介云
吳讓字克讓南海人景泰中進士知臨桂縣以清慎
知名巡撫葉盛奬異之天順已卯超擢慶遠知府慶
遠在極邊所轄東蘭南丹那地三州皆土官各餽金
三百兩讓悉却之由是土官知有法紀地方以安居
一年卒年僅四十八
陳騏字夢祥南海人天順丁丑進士授大理寺評事
晉左寺副出為江西僉事巡視嶺西修撰羅倫為序
送之稱其剛介比至發奸摘伏有能名民病癘瘴騏
知醫以藥活八百餘人覈虛賦明經界均徭役民不
敢欺有病死而歸以被蹴傷告者騏視而折之曰傷
必有血廕今肋骨彎外黑内非由蹴也煮皂角水洗
之黑色盡去獄遂決巡九江以南清出虛賦十八萬
三千餘石儲贖罪穀備賑濟至二十一萬六千石有
竒以各道罰罪銀市材鳩工修理學校祭器所毁淫
祠九十有七區遷雲南副使時鎮守太監錢能家人
不法每為騏所制遂中傷之落職卒年八十餘騏性
勁厲晩年論名理嘗與張詡不協著鳶魚辨原學諸
篇亦其自得之見云
龐瑽字廷佩南海人天順己卯舉於鄉知福清縣有
智略治尚精明以邑人好訟用嚴治之犯者輒麗於
法吏胥斂戢不敢為奸崇儒重道廣學宫置祭器公
署吏廨悉改舊觀時稱能吏後祀名宦孫尚龍以鄉
薦歴楚府長史
馮遵字宗轍南海人天順庚辰進士筮仕吏部主事
清謹有名進員外郎持法不私為當路所畏久之擢
福建右參政時官吏部者多得京堂而遵補外怡然
無愠色莅任益盡心所職民皆懷其惠後致仕卒遵
有人倫鑒識大學士梁儲參政李祥於未顯時皆其
壻也子濟弘治戊午鄉薦授湖廣永州府同知以廉
能稱卒於官
鄺文字載道南海人父弘善詩與陳獻章賡和淡於
勢利二子通顯其貧如舊獻章以三代遺老稱之文
登成化丙戌進士歴監察御史覈帑通州劾外戚掊
尅謫黃巖令挫豪猾完逋負捕劇盜以最擢淮安同
知丁内艱起知大名改漳州居官廉明剛果吏胥震
懾民多通外番因而刦掠文嚴禁之鮮敢犯者為政
未究而卒族弟郊南京工部郎中以清操聞孫約壬
戌進士歴監察御史巡按應天貴州所至有聲終河
南按察副使
陳珷南海人成化己丑進士改庶吉士授監察御史
時宦官汪直管西厰横恣羅織珷偕郭和疏諍不聽
出按雲南有王射者怙直勢詐稱使者至珷械送京
師直黨錢能鎮守雲南大恣威焰遇珷甚恭珷弗為
禮會能貪暴事發珷遂劾能與直朋邪相倚啓釁害
民直隂持之逮珷論法謫戍居庸其子上書訟冤及
言官論捄放歸珷直聲遂震天下當塗無不重珷者
督府韓雍尤敬之
陳庸字秉常南海人力行好古成化甲午舉於鄉聞
陳獻章講學江門往師事之獻章深服其德量自以
為不及庸潛心理奥多所自得其學以主靜為本羅
倫莊㫤望重一時少許可遇庸輒嘆賞年踰五十親
友強之仕釋褐荆門州同知莅任未幾不能隨時俯
仰輒拂衣歸足跡不履城郭督學副使王弘請與相
見竟謝不往友人謝祐卒貧無以葬罄囊助之病革
沐浴更衣設獻章像焚香再拜而卒年八十六所著
有東峯語錄其徒多以科第顯倫文叙最著
鄧應仁字子榮南海人少有文名成化辛卯領首薦
辛丑登進士授浦城知縣為政愷悌弘治二年處州
賊竊發遠近騷動應仁躬督拒戰賊遁去内擢主事
歴郎中出守南安廉靜寡慾政尚平恕在任數年惟
攜一僮自隨門無私謁既去民思之有肖像祀其家
者
陳希文字載道南海人成化癸卯舉於鄉乙丑令武
縣去京師百里政弊民疲俗又頑悍希文至視篆七
日即執勲舊家之豪横者治之弊革利興期年而邑
治邑舊無城池嘗苦於賊希文移書勛戚計田出資
築之功遂告成以薦拜太僕寺丞庚午領庫銀往大
同買馬給散軍士兼閱帑得欺匿銀三萬以聞歸途
遇劉六等亂行次定州城中驚駭希文即登城號召
發公廩給貧民守者隂與賊通擒縛以徇民遂固守
賊知有備乃去至真定賊已抵近郊守官閉城遣人
審視希文乃肯啓鑰希文按轡徐行驅民先入尋奏
覈真定等府寄庫養馬餘地銀乾沒者治如律帝從
之丙子出為湖廣常德知府修理河渠振興學校居
三年解官歸卒年六十有五
熊季芳南海人成化甲辰進士授東流知縣秉政剛
方臨民簡易招撫流移復業者一百四十二戶出俸
贖還饑民子女十有七人擢九江府同知甫朞月丁
外艱服闋以終母養卒於家年九十有六兄孟芳天
順丁丑進士戶部主事仲芳子一源禮部郎中一漢
弘治己未進士累官副都御史巡撫貴州值支禄隴
政搆亂一漢討平之徵為大理卿廕子
吳璉字美中南海人成化甲辰進士授含山知縣操
守廉潔以德化民年荒賑濟所活盈萬政暇授生徒
以周易踰年以憂去任士民如失慈母起復知進賢
縣以守正不合引疾歸後以子貴封南京戶部署員
外郎卒年八十餘子允正允禄别有傳允裕舉於鄉
判寧波府父子兄弟以學業顯士林榮之
黃衷字子和南海人父璉居喪盡禮以學行稱衷幼
穎絶倫三歲誦孝經問孝本天性何别於天子諸侯
璉大異之弱冠登弘治丙辰進士授南京戶部主事
監江北諸倉覈括積歲侵羨得粟十餘萬及督𣙜揚
州丁内艱時僅四十日輸銀九千三百餘兩前此即
一歲之入也正德初除戶部晉員外郎罹外艱補南
京兵部員外歴禮吏武選郎中在留都久與應登顧
璘陳沂輩以詩文擅名後知湖州府稍遷福建都轉
運使監司胡世寧薦衷堪總糧政遂晉廣西參政至
則嚴法繩奸境内肅然時大征古田有功晉俸一階
賜銀幣辛巳晉雲南右布政使征芒市以功轉左布
政巡察疏衷忠清公亮宜加重任甲申擢右副都御
史巡撫雲南薦賢黜貪安民禦盜清里役以節財力
復條陳地方利病八事皆切機宜無何移鎮湖廣兼
理戎務奸吏多望風解綬復修沔陽州龍淵滄浪等
隄在鎮數月積粟八十餘萬石銀四萬餘兩戶部疏
聞特下詔嘉奬丙戌湖廣盜起授守巡官以方略進
兵討之俘獲無算捷聞大被褒賚會營顯陵及建仁
壽宫晉工部右侍郎兼僉都御史尋考最病足乞休
不允改兵部右侍郎會忌者恣為飛語謂衷潛至京
師乘山轎謁當路帝遣人察問無跡猶削秩焉衷未
嘗置辯也久之詔復職致仕卒年八十所著有矩洲
文集十卷海語一卷
冼光字汝實南海人生而長身玉立讀書八行俱下
登弘治丙辰進士授江西安仁縣潔己愛民善辯疑
獄百姓為之語曰民無冤訟有冼燈籠訟無滯屈有
冼三日言其明且斷也水災光賑饑不俟請命縣有
引鹽光不利其羨因以輸公遂為成例時進諸生講
學勉以大義桂萼兄弟皆感教而興者也丁父艱去
補令泰興召為陜西道御史出按應天奬廉察墨風
教大著出冤商於獄衆論翕然居臺七載疏毁佛像
疏劉瑾專權疏江彬誘駕巡幸侃侃千萬言疏皆留
中遂乞歸養母杜門十八年以薦起南京通政歴工
部右侍郎遇太廟災援例自陳准致仕光廉靜正直
解組林下不通冠蓋日從父老徒步田間問樵答稼
人不知為卿佐卒後世宗遣官諭祭子堯相廕京府
别駕孫應芳憲祖俱舉於鄉憲祖登庚戌進士任參
政
唐澤字加民南海人少孤家貧力學登弘治戊午賢
書正德間授新淦令時工役繁興澤以愛民惜用為
念遷粤西鳳化令兵備副使傅習重之舉軍前掌理
錢穀寬征役革羨糧民免流移將陞任遂解官歸孫
之燦登嘉靖戊午鄉書歴官吏部司務
倫文叙字伯疇南海人狀貌魁竒頭顱大二尺許五
歲時與羣兒戲有術者獨指之曰是兒當大魁天下
弘治己酉以儒士就試巡按御史周南得其卷於遺
材中嗟異之入試果中高等己未會試殿試皆第一
授翰林修撰學行才器為世所推重乙丑武宗登極
頒朔安南充正使會丁外艱歸不果行庚午起復命
充經筵講官尋超為右春坊右諭德兼翰林侍講壬
申九月進講舜有臣五人而天下治多規諫語癸酉
進修玉牒命主考應天試事竣還卒于京師年四十
有七文叙天性純厚德器粹然望之皆知其為君子
篤於孝友室無私財雅有弘量尤能仗義賙恤既以
文章連掇大魁人皆期為台輔及卒天下惜之為文
悠長宛轉子以諒鄉試第一以訓會試第一廷試第
二以詵登進士高第俱有傳父子三元海内科名獨
擅云
陳則字養新南海人稟性端方舉弘治辛酉鄉薦授
定州學正教士有方擢國子監學正轉博士癸酉典
福建鄉闈遷北臺御史鯁直敢諫疏劾權璫欺罔之
罪朝端動色巡視東城執法不阿出按保定湖廣所
至舉賢懲奸釋冤摘滯除荆州重稅特糾内監抽分
世宗繼統巨璫迎宫眷所過縱肆密疏劾奏楚民賴
以安尋掌河南道加光禄寺少卿致仕杜門講學閩
粤士多歸之梁文康儲顔其堂曰心性著有心性學
宗并疏稿詩集行世祀鄉賢孫世善見隠逸傳
吳允正字天祐璉之子登弘治壬戌進士歴戶部郎
中出知永州府愷悌寬仁莅官清儉興學造士不科
擾於民民有弗率者委曲訓諭不事刑罰歴廣西參
政祀永州名宦弟允禄亦以進士歴吏部郎中出為
湖廣參政賑饑有方存活甚衆擢按察使
陳錫字祐卿南海人宋朝散大夫康延之後祖觀在
隱逸傳父珙以戴記授徒貢為上猶訓導錫登弘治
乙丑進士授戶部主事嘗司廏政劉瑾方用事羣璫
列中外雖東芻出納亦混主計錫以法繩之衆不敢
肆司漕運通州革弊政六條人以為便轉員外郎調
吏部稽勲司尋陞郎中屬舍人朱麒求襲封保國公
錫以祖制非有重大軍功不得封爵襲廕駁之尚書
楊一清從其議因著為令正德丁丑遷福建參政歴
左布政使綏定叛軍鈎稽乾沒樹立風紀卓有令聞
擢應天府尹去之日閩人為立遺愛亭居應天未及
三載廷議欲晉孤卿錫三疏請致仕優游田園以翰
墨自娛凡十餘年卒年八十有一賜祭葬祀鄉賢兄
子紹儒亦歴順天府尹轉尚書另有傳
方獻夫字叔賢南海人其先自莆田來宦遂留家焉
祖用中博學篤行督府韓雍平大藤峽賦詩百篇一
時傳誦父遂以鄉薦署全州學正遺腹生獻夫七歲
即苦學不輟弘治甲子舉鄉試第二登乙丑進士選
庶吉士乞歸養母起禮部主事歴吏部文選員外郎
正德中復謝病歸與湛若水霍韜卜築西樵講學嘉
靖癸未以薦起授考功員外郎會大禮議興廷臣依
倣濮議獻夫上疏曰今日有不可以濮議例者宋仁
宗無子我孝宗有武宗為之子不同者一宋仁宗嘗
育英宗宫中立為皇子今皇上未嘗育於孝宗不同
者二宋濮王有衆子今獻帝子止皇上一人不同者
三此三不可烏得牽合而強附哉少師楊廷和見而
惡之衆勸其勿認前疏執不肯曰臣而欺君大罪也
甲申轉侍講學士敷陳洪範之義帝嘉納之乙酉大
禮書成擢少詹事丁亥轉禮部右侍郎帝以張寅獄
久不白命桂萼攝刑部張璁攝都察院獻夫攝大理
寺廷鞫之得薛良黃金誣罔狀萼等以聞帝大怒欲
誅御史馬錄及其黨株連四十人獻夫與璁韜並疏
救之錄得謫戍餘皆末減帝欲誅建昌侯張延齡密
詢之對曰昔漢文誅薄昭傷太后心非盛德事也遂
寢後夏言伺帝意隂令董至等上變延齡始不免是
冬遷吏部侍郎尋擢禮部尚書嘗以畿内尼菴大傷
風化力請毁之帝從其議戊子明倫大典成加太子
太保尋改吏部尚書五轉皆兼學士應詔陳言省災
諸疏多見採納庚寅累疏謝病特許乘傳歸隨馳詔
徵還具疏懇辭薦尚書梁材王廷相以自代優詔褒
答仍促之行比至晉少保兼武英殿大學士參預機
務賜金章曰忠誠直諒一品秩滿進光禄大夫柱國
甲午以病乞骸骨不許少傅李時為請乃許之歸而
治第西樵山麓優游十載卒贈特進太保諡文襄平
生厚於人倫解相後笞家奴忤其兄茂夫意輒長跪
謝罪友人陳激衷貧置田園以娛其老少時與王守
仁同官吏部位居其上而折節相師年僅五十輒辭
樞筦著有易經說約大學中庸二原西樵存稿子繁
廕歴尚寶卿蕖多智略精騎射歴贛州府同知有平
寇功累擢武定知府
黃重字子任南海人正德戊辰進士授行人壬申使
伊藩癸酉使遼東例贈皆不受甲戌擢戶科給事中
巡視内十庫并光禄寺宿弊俱革建言重名器久任
用慎薦舉省榷課四事從之已而清理畿内倉場權
貴避跡時左都御史彭澤坐事勘問重奏請寬宥以
昭前功輿論韙之尋進兵科右給事中考選京衛武
官淑慝罔弗當者會武宗北巡迎駕有勞賜金幣遂
疏乞歸省丁艱服闋補吏科右給事中時中官用權
市魁恃勢恣為奸利重疏劾之會災異修省復疏陳
詔令不常爵賞太濫聽言不弘營建不節言甚剴切
聞者危之甲申夏晉兵科左給事中太監潘真出鎮
荆湖違例丐請重封駁之秋以言禮杖於午門外尋
進戶科都給事中丙戌充武舉考官丁亥畿内饑疏
請賑濟詔行其言入侍經筵擢南京太常寺少卿己
丑星變自陳致仕時同年吕柟謫金陵嘗書喬岳大
川氣概青天白日衿懷以贈重平居和易然向義甚
勇如捐貲贖還姊産傾槖賙其同僚償窮民之逋釋
盜誣之獄革横刷之舟築捍澇之牐鄉人誦德輒自
遜謝巡撫錢如京疏請起用而已病卒年六十有二
帝遣官賜祭葬著有諫院疏略草堂存稿存於家
霍韜字渭先南海人祖厚一父華世有隱德黃蕭養
稱亂鄉豪悉受偽官厚一獨拒之世稱義士韜生而
重瞳風格峻整年十九即揭居處恭三字于座前識
者器之正德癸酉鄉試第二甲戌會試第一廷試復
擬第一為權貴所忌抑置二甲第一引例歸婚值權
璫横恣遂隠西樵世宗登極授兵部主事大禮議起
韜與方獻夫力排楊廷和之說著大禮議上尚書毛
澄不納乃上疏曰帝王相繼惟繼其統不言繼嗣倘
惟嗣是繼而拘拘於父子之稱則漢宣嘗後昭帝矣
以侄孫而父叔祖可乎唐宣嘗後武宗矣以叔而反
父侄可乎故惟統是繼兄終弟及則不惟孝宗之統
不絶而武宗之統亦延矣嘉靖元年上三劄一論聖
學治道其要在居處恭精任相一論六部政務其要
在稽冗濫思撙節一論中外積弊其要在正人心擴
天理遏人欲侃侃萬言時以董賈比之二年復謝病
歸西樵開精舍著書講學九卿交薦五召不赴六年
擢少詹事兼侍讀學士兩疏懇辭帝眷注彌切賜敬
一箴洪範序及文獻通考於山中部檄停諸司俸趣
行乃復出山首薦王瓊魏校王守仁等三十餘人轉
詹事兼學士三辭不許始就職尋上法祖十二事時
江西督學徐一鳴毁寺散僧鎮守内官黎鑑誣其激
變逮詔獄韜力救獲免七年進禮部侍郎旋擢尚書
兼學士屢辭不拜錦衣衛指揮聶能遷結巨璫崔文
妄作威福誣訐大臣韜表其罪帝杖而戍之韜雖遜
處散地每朝廷有大議輒建論數千言多見採用八
年己丑命主會試唐順之羅洪先輩皆所取士尋充
修大明會典副總裁因疏言田土失額文武冗濫且
請覈内官員額屬之禮曹内官人人自危遂中沮之
九年郊祀議興給事夏言素善術士邵元節知帝志
在必更首倡分祀韜持論過激帝震怒下獄尋復其
官俄以憂去偕弟任廬墓西樵服闋後召為吏部侍
郎以進賢為己任多所鑒拔乙未議莊肅皇后諡應
循舊典用十二字帝寖不悅竟以六字諡之久之尚
書汪鋐罷代秉銓衡痛革宿弊選法一新權貴惡其
厲已甫十月出為南京禮部尚書己亥冊立東宫徵
拜太子少保禮部尚書掌詹事府事三疏乞休不許
是時九廟七陵工費靡極乃與諭德鄒守益上聖功
圖以諷帝怒詰責尋察其忠懇原之韜方北上途遇
内官張禧憑勢作威所過騷擾按其冒濫劾奏之時
復有南巡之議韜因疏諫事遂寢既而權貴結術士
以方技嗇神之說進冀為奸利韜疏力諫前後共九
十上庚子春滿二品考是冬卒于任贈太子太保諡
文敏遣行人游震德護喪歸賜祭葬韜為人質直好
古行誼高潔平生肆力於居處恭即獻納亦以此為
第一義尤好進賢汲汲如不及康海李夢陽王九思
輩坐累禁銅猶屢薦之峽山有虎患韜移文責山神
俄而震雷殺虎峽江中有妖石壞舟過者必祭韜祝
告於天即雷裂其石其感格甚竒二品叙廕舍子而
官宗子與球積俸置産悉與從兄弟共之尤人所難
云所著有詩經註解象山學辨程朱訓釋霍氏家訓
渭厓集行於世學者稱渭厓先生弟任最知名另有
傳長子與璞穎悟過人年十五註楚詞蚤卒與瑕與
瓔與瑺並舉於鄉而與瑕登進士
梁焯字日孚南海人正德甲戌進士過贛從王守仁
學辨問居敬窮理悚然有悟拜主客主事己卯三月
帝議南巡與葉龍等十七人上疏諫止帝怒罰跪五
日大杖三十車駕遂行會佛郎機番三十人入貢至
南京江彬領四家兵馬從帝遊豫導引和爾結雅克紳謁
帝喜而留之比至京師入四譯館不行跪禮焯執問
杖之又番人舍音華善與甥密和爾瑪哈穆特以貢獻
事誣陷甘肅文武大臣彬與之交通飲食遊戲相馳
逐以是輕侮朝官焯每約束之二番人相謂曰天顔
可即主事乃顧不可即耶彬聞之謂焯凌虐駕下人
員幾不免會武宗崩皇太后懿旨誅彬已而和爾結雅克
紳等就獄與舍音華善等皆伏誅有詔佛郎機不許
入貢嘉焯忠諫被杖陞俸一級嘉靖初改司職方聞
弟訃而病遂予告歸養卒焯性剛直遇事敢為嘗恤
其同門友冀元亨之喪人多義之霍韜少許可獨重
焯每經焯墓必祭之
曾俊字仲才南海人弱冠有文名精研理奥博極子
史領正德己卯鄉薦授廣西融縣令融半猺獞梗化
逋賦俊以至誠撫諭之衆皆樂輸察吏鋤奸舞文者
戢暇則進諸生講解不輟尋以檄征銅鼓山蠻獨當
隘地賊不敢越制府多其功邑有牛税歲久千緡前
令多乾沒俊悉登於籍竟以廉介不能賄權璫免歸
行李蕭然融人至今思之所著有鶴峰集易義一得
洪範圖輯諸書其令融時有訓俗篇大關於世教子
應珪孫仕鑑相繼鄉薦皆以才名顯於時
倫以諒字彦周文叙長子丰神秀雅世比之衛玠正
德丙子舉鄉試第一越五年登進士第選庶吉士秉
軸者忌其才名出為山西道御史未幾歸養數年言
官交薦起補浙江道疏舉尚書林俊諸耆英輿論多
之改文選主事歴稽勲郎中久之出為南京通政司
參議復謝病歸尋丁母憂遂無復用世志與主事王
漸逵最相得偕遊名山詩酒自適卒年六十五以諒
性孝友弟宦遊歸無居第輒讓舍居之親族待舉火
者甚衆然未嘗德色人以此多之
倫以訓字彦式文叙次子自幼穎悟絶人稍長通六
經子史百家無不閱覽正德癸酉鄉試第六人時年
十六丁父憂丁丑會試第一廷試第二授編修予告
畢婚侍母養七年癸未復出供職乙酉纂修武宗實
錄成晉修撰賜白金文綺己丑壬辰會試同考充經
筵講官甲午進右春坊右諭德主試南畿所取多名
士丙申出為南京國子監祭酒毅然以斯道為己任
迎母就養宦邸母一日忽思歸即抗疏還粤人多其
孝平生不植私黨不苟取予熟於朝廷典章有問者
條答無遺其發為文詞意暢神適壬辰會試文質一
策究竟古今循環之迹而變通以道帝大奬異後建
崇質殿蓋取其意云所著詩文八十卷國朝彝憲二
百卷丁内艱服闋四年而卒年四十八
陳激衷字元誠南海人行不疾趨容無遽色少為諸
生釋奠掌佾歌鹿鳴淵淵有金石聲後中壬午鄉試
教諭邵武之泰寧與諸生朔望習禮東修餽遺皆不
受晉國子監助教致官歸益貧困方獻夫時延之談
論鼓琴雅歌及卒偕祀鄉賢
梁廷振字伯綱南海人眉宇秀竦天資穎異正德丁
卯領鄉薦築海雲精舍於瀾石究心古學嘉靖癸未
成進士連丁内外艱號慟屢絶服闋授兵部職方主
事尋進郎中會安南弗順廷議主討廷振力止之戊
戌出為廣西副使同參政翁萬達監督諸軍剿斷藤
峽捷聞賜金幣復平府江諸猺遷福建右參政督理
糧儲進按察使憲度端肅遷浙江左右布政使遇旱
禱雨輒應嘗却木商謝金鉅萬人服其廉未幾卒於
任同里有梁方者亦以進士歴雲南布政使清介絶
倫歴仕三十年所業僅餬口然過於嚴峻論者謂不
及廷振云
劉模字叔憲南海人嘉靖辛卯舉於鄉授蘭谿教諭
校文陜西得大學士馬自強擢置第一時稱其藻鑑
遷知貴縣祛積弊弭山寇以能名丁母憂歸起補梓
潼令革繁費以蘇里甲製灌車以興民利辨冤獄祠
忠節循良茂著尋致政歸甘貧茹淡與龐嵩何維栢
輩講詩易所著有格致說學庸疑天德太極解多獨
得之見
龐嵩字振卿南海人博通經籍嘉靖甲午舉於鄉復
講業羅浮學者執經門下釋褐判應天遷治中築隄
墾田立惠民莊四以招流移值歲歉輒發粟散賑不
足復捐貸所存活者六萬七千餘人尋徙刑曹郎時
諸郎鮮習法令奸吏得因緣為市嵩諳練而介多所
平反其執議即權貴不假以故見忌於時嘗科比律
例撰刑曹志為編四曰原刑曰司刑曰祥刑曰明刑
尚書陶尚德深器重之擢守曲靖曲靖故雜蠻難治
嵩崇教化刻同文編行鄉約保甲以變陋俗居二載
以剛直為時所忌用老疾罷歸時纔五十爾歸從湛
若水遊聞隨處體認天理之旨若水沒學者翕然宗
之晩年築室西樵大科峰下常棲息焉卒年七十有
七嵩秩二千石田僅數十畝食不兼味澹薄若寒儒
世多其清苦所著有太極圖書解弼唐遺言祀曲靖
應天名宦子一䕫一德並舉於鄉
吳宗湯字允相南海人少聰慧篤學德性温醇嘉靖
乙未中會試乙榜選横州學正惠訓不倦遷桐廬知
縣自勵清操夙弊盡革三載考滿赴闕中途得病不
克覲例當黜以保留量移古田而宗湯遂謝病家居
三十餘年足不履城市里中有楊希顔者被盜誣鍛
鍊成獄郡守以宗湯長者欲得其一言而決其子奉
厚貲請宗湯為白其誣而不受其餽人皆義之
何維栢字喬仲南海人少為三水諸生見同舍生臨
祭而謔輒引避衆皆愧服慕西樵泉石之勝負笈讀
書其中時湛若水霍韜亦山棲與語多默契嘉靖辛
卯舉於鄉乙未成進士選庶吉士尋授御史疏止沙
河功德二役省費百萬再疏罷征安南師極論毛尚
書伯温奪情非禮帝多嘉納未幾謝病歸與劉模王
漸逵陳激衷往來講究比北上訪羅欽順以証陳獻
章之學復補御史出按八閩值歲大祲福興漳泉四
郡為甚下車輒發倉廩賑䘏所存活者數十萬因條
為救荒十策著為令是時嚴嵩顓柄維栢疏論嵩罪
至比之李林甫盧杞帝震怒詔逮之所過士庶遮道
以萬計緹騎持之急諸生大哭維栢拱手謝曰此予
慮定而後發人臣之義自當如是生何哭為逮至杖
瀕死下獄法司承嵩風旨逼供諸科臣同黨酷掠不
變免歸屏居僧舍聚徒論學隆慶改元復原官擢大
理少卿俄遷左副都御史協理臺務徐少師階楊少
傅博甚重之大政多所取決尋以憂去萬歷初徵拜
前職無何轉吏部侍郎前後請修聖德勤聖學飭羣
工諸疏多剴切出為南禮部尚書次潞河遂乞骸骨
歸角巾野服恣遊名山闢天山書院發明獻章宗旨
薦紳之士皓首北面尚書葉夢熊僉事陳吾德輩多
出其門並以勲節著聲海内云卒年七十七諡端恪
所著有易學義禮經辨太極圖解天山存稿及編陳
子言行錄傳於世子崇亨以廕歴南京都督府經歴
倫以詵字彦羣文叙季子也幼穎悟善摛詞年十七
舉鄉薦嘉靖戊戌登進士第授儀制主事考定典禮
表正文體先是王府科掾多弊竇力釐革之轉南京
武選郎中力請歸養事伯兄甚恭從湛若水遊言動
衣冠多率古禮於鄉閭恂恂如也甲子柘林饑戍薄
城郭外震恐亟叩直指開城門納之暮年力學不倦
丐言者屨滿戶外卒年八十所著文集五十六卷詩
集四十三卷
陳紹儒字師孔南海人生而異光滿室五歲讀孝經
知愛親敬長應嘉靖辛卯貢卒業太學祭酒湛若水
吕柟咸器重之丁酉與從兄紹文同領鄉書戊戌連
登進士觀政後給假歸省適母病晝夜扶侍不少懈
還朝授戶部雲南司主事晉員外郎詰内豎混竊之
奸革倉庫積年之弊議設陪庫主事一人經歴大使
各一人以防闌出遂著為令一年羨餘至盈五萬轉
山東司郎中奉命總理遼東糧儲兼理屯種三年章
凡數上皆防守大計與諸將修邊備登陴設守遂習
騎射射必破的諸將驚為神授調山西司再調雲南
進會計錄帝優詔從之省京邊冗費二十餘萬遷湖
廣副使治鄖陽秋襄樊水溢乃築老龍諸堤以捍之
又捐俸濟饑存活萬餘人襄民為樹碑峴山之陽尋
以權貴人不悦謫泉州同知未赴轉南昌知府越五
月擢廣西副使備兵右江督狼兵援兩浙紀律嚴明
所過秋毫無犯轉福建參政丁内艱服闋補任四川
尋轉按察使肅政明刑憲度振舉平白蓮教之亂散
其黨三千餘人晉廣西右布政丁外艱起補雲南左
布政未赴擢順天府尹時穆宗登極紹儒釐革夫驛
冒濫豪貴斂手甫六月轉太常寺卿帝耕耤召問禮
儀悉據經以對出為南京戶部右侍郎條陳遼東甘
肅等十三鎮兵馬主客錢糧帝嘉納之轉左侍郎提
督京通臨徐等處倉場議復漕運例限六疏晉南京
工部尚書忌者媒孽之遂致仕歸忠孝之心至老不
懈所著文集二十卷子弘采廕歴鎮遠知府弘乘國
子典籍孫熙韶熙昌曾孫子壯另有傳
馬拯字壯輿南海人少穎悟經史過目成誦嘉靖丁
酉解元連登進士與盧夢陽齊名時稱盧馬年方弱
冠請告歸娶赴選授工部主事介直自持内豎以年
少且大用囑托以事堅拒之未數月卒
龐尚鵬字少南南海人嘉靖癸丑進士初授江西樂
平知縣立社學置贍田建洪皓許瑗祠以表忠節召
為監察御史命覈浙江軍餉發總制胡宗憲監軍鄢
懋卿冒破之奸語侵嚴嵩幾中竒禍復命執奏如前
直聲動天下上防倭五事憂深慮遠士論韙之出按
河南強宗縮朒貪墨吏皆望風解印緩丁外艱歸服
闋催赴河南道理考察事時科臣胡應嘉劾太宰得
罪尚鵬疏救甚力且劾輔臣郭朴尋按浙江首發歸
安豪宦縱横之罪又立均徭條鞭法疏請通行海内
至今稱便立祠祀之礦徒倡亂啓巡撫劉畿剿平之
釋幼小千餘懽聲載道又立孫忠烈祠修岳武穆墓
以示風勸改提督京畿學校嚴條約立學規風教整
飭會穆宗踐祚條陳時政數萬言擢大理寺丞讞獄
持平時議興復九邊屯鹽晉右僉都御史行部次東
昌内侍張恩馳驛殺人劾戍之御史孫以仁贓私狼
藉劾罷之又劾給事中張齊隂壞邊餉言官惡傷其
類銜之刺骨未有以中尚鵬巡歴各邊足跡殆徧與
總督尚書王崇古經略邊務克成厥功執政亦忌之
行次甘州御史郜永春亟劾尚鵬疏下吏部太宰楊
博曰此能臣也特疏保留高拱不悦傳旨切責勒博
致仕尚鵬遂落職未幾博召用尚鵬亦以僉都御史
起督福建軍務至則罷商税減寺租蠲宿逋五十餘
萬踰年擢左副都御史協理院事時張居正起復言
者俱得罪尚鵬移書申救詞過直居正不懌亡何報
最御史陳三謨以簿書年月小舛劾之回籍聽用亟
抵家值母病劇得永訣時謂尚鵬雖去官實天成其
孝云居四年卒遣官諭祭諡惠敏尚鵬忠介慷慨負
膽略有經濟才其立朝知有法紀而不顧一身利害
其當官知恤民艱而不避一時讒疑海内縉紳皆推
重焉所著有百可亭稿十六卷奏議十卷其殷鑒錄
行邊漫紀仲弟尚鴻彙次為評斷疏進之
陳萬言字道襄南海人嘉靖丙辰進士授池州府推
官鋤奸剔蠧雷厲風行擢監察御史巡中城時同年
御史鄒應龍劾首相子世蕃衆懼不測萬言就其家
鼓琴義形於色已巡長蘆清釐積弊巡閩中倭寇警
急嚴檄戚將軍繼光為防禦計民賴以安再巡川蜀
番人入貢溢常例者三百餘人萬言以朝廷威德諭
之俾遵舊約萬言之巡閩蜀也皆典試事得名士最
多遷江西副使視學事二載辭歸侍母病尋丁艱服
闋以御史疏薦謁部補大名兵備副使改永平萬言
習於邊務轉江西右參政為忌者所攟摭乃致政歸
結社浮邱優游林泉而卒
霍與瑕字勉齋尚書韜次子年十九舉於鄉登嘉靖
己未進士授慈谿知縣時邑罹倭禍與瑕務休息之
民乃甦政尚精明豪猾屏息與淳安海瑞齊名浙中
稱二廉吏俱為御史袁淳所擠士民赴闕訴留弗得
歸棲西樵六年隆慶改元以薦召補鄞令俄遷南京
僕寺丞轉兵部員外郎時羽書旁午多所贊畫尋出
為廣西僉事備兵左江土官黃金彪叛與瑕先剪其
羽翼縛致之復撫八寨城新寧州會以憂去旋為御
史唐鍊中所劾尚書譚綸重其才力持之起理鹺江
右踰年忤御史張簡當徙官遂罷歸所著有勉齋集
慈谿新寧並建祠祀之
郭棐字篤周南海人弱冠由儒士領嘉靖己酉鄉薦
師事湛若水與聞心性之旨壬戌成進士初授戶部
主事尋改禮部會穆宗即位次日傳封七夫人御札
出棐力諍納還輔臣高拱為時指摘間以語棐棐諷
以恢弘相度拱不悦棐遂以祖母年耄請歸養因疏
陳十事如設史局之官錄于謙之後進薛瑄陳獻章從
祀孔廟皆由棐啓之獨以數忤當路出為䕫州知府
䕫地巖瘠棐課農養士為根本計兩校蜀闈所得皆
知名士晉湖廣屯田副使攝蘄州道有柯賊數千為
梗督府陳瑞欲提兵剿之棐願以身往果得首惡正
其罪餘悉解散來往數經張居正之門不投一刺焉
萬歷五年始改四川提學棐掄選公明所拔置前茅
學士范醇敬輩登鄉會榜幾三百人皆屈指豫定人
服其藻鑑癸未抵京將補銓司相國申時行余有丁
皆棐同年雅欲推轂而棐每多規諷語遂外除右江
副使至則首平象州洛容等亂修柳慶賓象四學旋
陞湖北參政糴穀萬石以賑繕武陵龍陽沅江等邑
隄六千餘丈又計擒苗帥楊廣和一方獲安秩滿轉
山東按察使值倭寇窺邊棐計畫防守全齊晏然未
幾擢雲南右布政攝行堂事滇人方苦師旅復苦貢
金棐為平丁苴戢緬寇又疏罷增金二千兩為閣部
所抑不得奏乙未大計乞休詔晉光禄正卿致仕家
居十年卒棐孝友公忠家無餘積其子陽齡藉手親
友始克成喪云所著有粤大記嶺海名勝記廣東四
川通志夢菊全集齊楚滇蜀諸稿
郭槃字樂周南海人由番禺諸生領辛酉鄉薦授岳
州府同知岳枕洞庭萑苻曠莽槃畫防海十策置兵
艦嚴哨捕地方無警以兄棐分守湖北避改延平首
重儒教次編保約督倉儲嚴侵漁鋤積猾部使嘉重
之移知桂陽州值荒旱槃屛騶從躬自察覈出囊金
以賑乙未覲還勞瘁而卒所著有明霞桂華稿四儒
粹語三禮纂要
陳堂字明佐南海人父其魯苦心嗜學數竒不售堂
幼聰警其魯授以經書不由外傅登隆慶戊辰進士
初仕嚴州司理以治行最徵拜南京監察御史屢奉
敕巡視京營巡上下江監兑漕糧督修孝陵兩監應
天棘闈所至激濁揚清釐奸剔蠧萬歷丁丑以星變
上疏論河套貢市漕河段疋諸宜興革狀及請斥權
璫易樞部宥諫臣纚纚數萬言皆切中時弊與張居
正忤出為四川參議以大計貶歸而罹外憂遂家居
奉母絶意仕進闢朱明洞龍潭圍旦夕寄傲母終起
復廣西僉事大征岑溪奏捷堂與有勞踰年入賀晉
光禄寺少卿疏裁冗費又請皇太子冠婚危言勁氣
不減居南臺時未幾奉使冊封以南京尚寶司卿致
仕家居二十年靡所營樹肆力著述談笑舒徐而化
所著有邊河四疏及湘南皇華南歸諸集
霍鎮東字彦蕃南海人六歲失恃事繼母以孝聞舉
隆慶庚午第一辛未成進士授刑部主事以清慎明
決受知於大司寇嚴清清少許可獨器鎮東辛巳當
恤刑首以鎮東往浙事竣擢雲南副使備兵曲靖當
鎮東在浙時平反囚獄四百餘人及涖曲靖緬寇孔
亟撫滇者欲調尋甸兵鎮東言尋方新附調之恐生
他變力持不可未幾以父喪歸復除湖廣分部岳州
江防有行客被殺漂尸至君山寺鞫獄者濫坐無辜
鎮東悉讞出之而監司已主先入鎮東度不可解遂
題詩岳陽樓投劾歸監司覺悟遣使追之已度關矣
屏跡林泉卒年七十二子見大汝元皆舉於鄉姪應
陽慷慨好義創建文昌閣於大岸至今存焉
張守讓字懋功南海人少穎異弱冠與兄守謙同舉
隆慶庚午鄉薦授福建永安令長於吏治多異政先
是有林正興者手刃兩人而逃五載不獲守讓方視
事忽有異葉墜於庭蟲蝕成文似十九日夢溪獲數
字守讓懷之即發健卒往夢溪果獲以歸邑有虎患
守讓為文禱之虎逸去嘗勸農行縣途中羣鴉繞輿
而鳴守讓疑其冤遣人跡之遺骸在焉密訪之罪人
斯得秩滿擢大理評事歴寺正平反甚衆出守鎮遠
治無城郭居民輻輳多火災一夜火大作延及衙署
守讓引罪自責俄而風返火滅因改南嶺火星廟於
山下火患遂絶有兩巫同行其一被殺守讓揣得其
情必同行者忽有異蛇從梁下點首其旁若佐證然
人以為神復念郡俯大江民多病涉捐俸造橋以利
往來晉思仁副使以憂去服闋補貴寧道時苗患孔
棘監軍使者以疾告守讓毅然請行條陳七欵深得
其要因榜示禍福諸苗争倒戈來降竟以勞瘁不起
天啓三年撫按上其功有材長戡亂志篤捐軀之語
有旨議䘏守讓性至孝母諱日終身雪涕沾襟居官
實心實政鎮遠永安俱祀名宦
王學曾字唯吾南海人登萬歷丙子鄉薦丁丑成進
士授醴陵令俗豪横多骩法學曾以三尺繩之調繁
崇陽均土田平徭役隆學校縣稱大治考選南道御
史疏救言官鄒元標孟一脈等糾劾弗避權貴以言
事觸怒謫判興國州移德安司理遷南刑部主事郎
中擢光禄寺丞助饗太廟上法祖切要八事時忽有
三王並封之詔議者紛紛學曾疏乞收還詔旨帝震
怒削籍二十載偕御史區大倫輩倡明道學纂輯志
乘卒萬歷中泰昌紀元詔贈太僕寺少卿賜祭一壇
有入楚吟疏草飛雲等集
金節字持甫南海人隆慶庚午魁鄉薦萬歷丁丑成
進士授官中書秩滿改南京戶部員外晉郎中出知
臨安府與同知李鞾督剿巨寇捷聞賜金幣旋擢副
使備兵金騰會緬賊阿瓦犯邊節親歴三司布揚威
令賊平以憂去居三載絶跡公門起補閩臬分部漳
南時倭氛孔棘節調度兵食保障山海以河税充餉
中使不能奪剪制豪猾訟息民安民感其德立祠祀
之未幾以廣西參政罷還卒於家著有缶鳴集吳粤
草仕學膚言
盧龍雲字少從南海人生有異徵幼而穎悟萬歷丙
子舉於鄉癸未成進士授馬平知縣清隱占汰浮冗
田賦獲免二千餘石補邯鄲令治行為諸郡邑冠復
補長樂邑苦洪潦龍雲創濬陳唐港圳抵海三千餘
丈疏導濱巖湖七十二洋總流以鯁直忤權要左遷
江右藩幕尋轉南大理晉戶部員外郎出𣙜揚州擢
貴州參議時苗仲猖獗甫下車即訪苗情條其欵要
於巡撫時往來谿中竭力慰諭以勞成病卒於官巡
撫疏其功有白金文綺之賜龍雲藴藉和平雖遭折
挫無幾微少見顔色事親以孝聞嗜學至老不倦所
著有四留堂稿諸書祀鄉賢
陳錫爵字儒修南海人高祖珷直節著聞父嗣光嘉
靖壬子鄉薦為通道令清白卒於官錫爵時九歲母
復見背號泣擗踊若成人生有慧質幼讀左氏史記
能以已意置解萬歷丁酉魁於鄉授河南光州知州
州苦河患錫爵為建潢橋以利涉福藩之國錫爵辦
供億如出素儲於時上官皆才之轉滇南永昌府同
知府轄三宣六慰八關二十四甸所在蠢動乃首募
鄉勇巡關隘嚴斥堠設詗探繕火器寇聞風膽落尋
縛土司段進忠得其地御史楊春茂疏上請擢錫爵
僉事錫爵素無宦情不任勞苦遂掛冠歸所著有徵
觀閣等集
馮奕垣字弱璧南海人萬歷辛卯舉於鄉辛丑成進
士選庶吉士未幾補監察御史巡視西城時貂璫骩
法奕垣按治之權豪斂跡丙午巡按貴州黜貪奬廉
百司肅清時黔以平播後苗民土司交訌加以蜀撫
貪功大擾邊徼奕垣參處得宜兵端得寢按部抵銅
仁四面為紅苗窟穴向無藩籬奕垣捐鍰城之至今
屹然金湯以積勞得病抵家而卒叙功加贈光禄寺
少卿生平儉樸不貴異物征苗獲銅鼓二却而不納
由史館以迄西臺朝廷利弊知無不言有奏疏若干
卷
郭尚賓字朝諤南海人登萬歷甲辰進士授吉安司
理丰裁清肅人無敢干以私他郡有大議大獄必以
質成朝至夕報咸得其當攝府篆及廬陵吉水安福
諸邑罰鍰浮耗一切不染秩滿行取垂槖蕭然鄒元
標雅重之及選刑科忠直敢言疏凡數十上請減鹽
税止採珠止閩𣙜監之移粤糾東厰緝事阮升之入
廣徙澳番清濫獄皆便於民者邑有定弓虛祱歲貱
七千兩疏請下撫按以各邑新生沙坦抵額而止鄉
人賴之乙卯典試山東丙辰上封還内降疏投散地
泰昌紀元詔起南京兵部主事轉大理丞署寺事天
啓壬戌充廷試讀卷官甲子晉太僕卿尋遷江西巡
撫時魏璫薰灼尚賓不肯阿諛遂削職家居四載復
起樞貳視師都郊多所建白卒於官贈兵部尚書予
葬祭有疏稿文集藏於家子聰授光禄寺署丞驌授
中書科舍人
關驥字德甫南海人領萬歷甲午鄉薦甲辰成進士
初授全椒令講荒政出俸賑饑身行阡陌勸課農桑
濬陂蓄洩使水旱不為災置學田以贍士之貧者丙
午分較南闈臺使交章薦之值滌守横征驥力庇其
民坐此竟柅召命量移嘉興郡丞時有海寇驥蒐兵
扞禦寇遂靖有奴殺主遠竄驥從二千里外跡獲之
磔於市郡頌神君壬子當入計郡邑並缺驥以一人
總六篆聽決如流癸丑擢比部郎奉敕讞獄江南平
反者數百人冤滯一空遷知寧國府會尚衣局(闕)機
樣不染一絲中貴責貢梨栗甚横驥調馭有法事(闕)
而不擾自軍興告急内郡議助餉積粟驥率取諸俸
(闕)以卓異擢副使督學粤西崇雅黜浮兩江人士化
之(闕)當軸有求賄者驥遂解組歸歴宦二十餘年廉
明清(闕)全椒嘉興寧國皆建祠祀之卒年七十六祀
郡邑鄉賢
李孝問字萊孺南海人誥贈尚書李暢仲子少負異
質端凝簡重十歲通易能文食餼郡庠兩登乙榜以
泰昌元年恩選貢入成均考知縣趣裝赴選與弟尚
書待問以馳命偕行抵德安行臺病卒年五十四孝
問生平才識過人留心世務有備禦濠鏡議減定弓
議建立忠義營及敦睦宗祠奬學助祭鄉族賴之與
待問同祀郡邑鄉賢弟敬問在孝義傳
李待問字葵孺南海人萬歷甲辰進士給假歸娶授
連城令捐浮糧五百餘石復調晉江請免雜餉一千
五百餘兩議以先儒羅從彦李侗二賢從祀從之擢
禮部主事歴吏部文選郎中劾巨璫干預選事政府
有所請托待問火其函擢應天巡撫時巨璫魏忠賢
生祠遍天下南京更當明孝陵周道凡謁陵者守閹
必責拜璫祠待問謁陵畢即疾馳履任忠賢聞而銜
之松徽等郡亦請祠璫待問駁其議不行語巡按御
史曰名節至重安得委棄若此會黃山民變三王之
國兩事皆忠賢所注意欲興羅織待問獨不肯假借
附會由是忠賢益思有以中之待問遂以病免懷宗
踐祚起戶部右侍郎總督漕運先是漕法濡滯待問
為釐定整飭先期辦集閣臣入告以為年來興復舊
制僅見漕運一事耳復請增修堤堰賑䘏蝗潦寬遼
餉之半革疲邑之徵前後諸疏悉為殘黎請命秩滿
拜本部尚書數召對賜坐御札第呼計臣而不名籌
畫兵食輒至夜分心枯血竭遂病痿不能行告病章
凡二十八上始得旨途次猶手疏請免練餉謂今日
需餉孔亟而臣敢言免者誠以練餉一項百姓則受
額外之徵國家實無毫髮之益外而墨吏肥其私囊
内而税璫視為竒貨上有既燬之室下無可怡之堂
臣不知所税駕云云懷宗讀之輒流涕然弗能用也
歸未逾年卒贈宫保諡忠定賜祭葬待問自通籍後
禄養所餘盡出以周貧乏任漕撫時捐犒軍造礟賑
饑築壩及裁堂規以助邊者共銀一十二萬有竒及
鄉居則修忠義營靈應祠宇創通濟橋文昌書院甃
羊城古路築赤岡塔毋使留餘鏹以累子孫也所著
有史涉及詩文集典銓總漕諸疏草子象蒙國子監
博士象家内閣中書象頤廕生歴兵部司務孫錫瓆
康熙甲子舉人曾孫紹祖康熙丙子經魁任江西永
新令
區慶雲字子卿南海人淹博能文優吏治時有疑獄
連年不決司理賫牘造廬以請為之條析犁然歴纂
邑郡省志稱良史焉登萬歷丙午科中副榜尋授宜
興教諭輯常州府志邑多學田為權勢所占慶雲力
復之所賞拔諸生成進士者甚衆以忤權閹左遷滇
倅署篆累累撥煩理劇綽有餘地所至建祠尸祝上
官交薦其能當遷秩輒引病歸所著有定香樓集二
十卷選古文世編歴代大文章傳世
曾道唯字元魯南海人登萬歷庚戌進士授刑部主
事轉郎中能孤介自守出參常鎮兵備轉山東按察
使尋以病歸天啓間起江西右布政時巨璫魏忠賢
用事道唯力辭不就崇禎間起浙江右轄調湖廣左
轄時楚藩禄米外庶宗口糧悉多虛偽道唯釐剔濫
冒歲省公帑數萬金未幾以親老乞休會廣郡荒旱
捐助賑濟鄉人賴焉先是南海縣向有定弓加賦道
唯與兵部侍郎郭尚賓等公揭兩府疏除以他邑沙
坦抵額民困甦焉居鄉非公不謁當塗歴方伯陟卿
貳如一日暮年究心醫術得養生法卒年七十六有
介石齋詩稿傳世
陳熙韶字仲慈南海人紹儒之孫負夙穎甫就傅大
父有客至命屬聯應聲輒佳弱冠同弟熙昌應選貢
入南雍司成馮夢正賞識之稱嶺南二陳領萬歷己
酉鄉薦授梧州府同知攝守令篆所在宜民𣙜梧厰
裕餉通商分校鄉闈稱得人督援黔師紀律嚴正擢
南戶部員外郎上筦庫十議夙弊劃然積羨千緡悉
捐餉邊轉郎中出守思恩府九司故桀驁而守土者
率苛漁以是愈見輕熙韶概却之九司懷威奉令致
政歸卒祀鄉賢伯子子履貴縣知縣季子豐亦有名
陳熙昌字當時萬歷丙午以弱冠領解第一丙辰成
進士令浙之平湖決訟平允事無留牘定七限徵輸
官民戶均役驩聲雷動尋擢吏科給事風采為天下
望抗疏劾魏忠賢崔呈秀會呈秀受淮商賄奪粤行
鹽又力為之爭奸黨忌之會子子壯典浙闈誣以試
錄訕謗並鐫籍為民崇禎初復職尋卒贈太常寺少
卿祀平湖名宦民咸思之子壯字集生少穎異萬歷
己未廷對及第第三人授編修時熙昌以治行徵為
吏科給事中劾魏忠賢之奸璫摭子壯試錄中語父
子同日奪官及詔起諸言事者子壯以春坊諭德召
熙昌亦遷吏科都給事中會熙昌病卒子壯居憂服
闋不入官凡五年轉少詹明年遷禮戶右侍郎兼侍
讀學士充經筵日講官每進講懷宗動容傾聽又召
對擬票稱旨敏練掌故奏勘動合機宜崇禎八年流
寇蹂中都毁皇陵召廷臣問策子壯倡言今日當以
收人心為急宜下罪已詔以激發忠義寇乃可滅因
陳時務十二事詔行其十事焉宗藩唐王周王皆以
小故劾州縣道府督學御史等官竝下獄論治子壯
具疏捄之又有詔宗室中具文武材者許改秩授職
子壯復疏言不便懷宗怒下詔獄廷臣交章申捄得
減死放還自是杜門謝客築雲淙書院嘯咏其中臺
省疏薦不起奉母隱居後死於粤有順德陳邦彦從
之
楊邦翰南海人崇禎辛未進士初任溧水令省徭寬
賦能愛民分校南闈能得士以最績擢部曹堂考有
清操練達之語授福州郡守值軍變開誠撫諭咸遵
約東遷粤西學使以終養辭歸卒祀鄉賢(以上南海)
黃裳字迪吉番禺人少從李韡游明經學善文詞洪
武癸酉鄉貢進士授政和知縣值歲荒勸富民發粟
賑饑約至秋成石息二斗獲全者衆民甚德之政為
一省最罹母憂去服闋部使者以文學政事薦陞禮
部主事歴刑部郎中卒裳有學識多所著述嘗修政
和縣志他詩文亦多可採者時承南園詩社之後廣
人多工詩裳與周溥敬曾惟忠潘翥胡悌梁咨涂俊
黎本寧楊肇初皆有名於時
冼用行番禺人少力學馳聲郡校洪武中貢入南雍
聞譽益著永樂初授鎮江推官斷獄平允甚得民心
輿論賢之
張舉字元直番禺人家貧力學少有文名建文己卯
領解首署全州學正立教嚴肅士知敬業永樂三年
以學行徵為戶科給事中選備講讀乞歸卒
陳諤字克忠番禺人永樂戊子舉於鄉卒業太學越
二年拜刑科給事中彈劾不避權要嘗奏事聲震朝
班聽者悚然帝餓之數日奏對如前帝曰是天生也
每見呼為大聲秀才云以直諫觸怒命為坎瘞之露
其首七日不死釋還故官遷吏科都給事中亡何言
事忤旨落職罰令治象房同事者先畢工謫去諤貧
不能雇役乃躬為之值駕至問治屋者為誰諤趨前
對帝憫諤戇直且貧詔復故官辛卯九月奉使雲南
還命署通政司事逾年署應天府尋改刑部所至張
弛悉中肯綮丙申轉署鴻臚寺明年改工部聲績視
前有加署事四年擢順天府尹政尚嚴明有漢張趙
風無何出為湖廣按察使歴官三載無冤獄比代吏
部侍郎師逵有事湖廣留贊戎務尋改山西以事忤
趙王貶知海鹽縣洪熙元年正月封建諸藩選佐輔
帝偶問左右曰大聲官人何在宜為輔導令人易聞
過遂起為荆府長史王大書忠良鯁直四字賚之宣
德戊申以母憂歸郡人素服其公冤抑者多訟之諤
語諸當塗悉伸之服闋復為長史與王不協徙鎮江
府同知時戶部尚書周忱督漕於淮檄之修陂堤卓
有成績以老乞歸卒年六十有八
龔遂字文昌番禺人永樂辛丑登進士第選授浙江
道監察御史以註誤降山東布政司副理問九載考
最陞廣西按察司經歴性廉靜不求榮進景泰癸酉
擢柳州知府柳為廣右要害悉心籌略民安之將及
九載當赴奏績巡撫兩廣僉都御史葉盛察其介潔
為官吏所畏服習知民情勤勞年久奏請加遂職俸
仍管府事吏部以聞欲竢至部考覈而後擢之遂乞
致仕歸道逢刦賊獲所攜數十簏啓視之皆書籍云
陳政字宣之番禺人生而秀穎六月能言十五作自
訟文提學僉事彭琉見之曰此殆潛心孔孟者亟稱
之正統辛酉發解卒業太學祭酒李時勉命與商輅
等四十八人讀書尊經閣登景泰甲戌進士選為翰
林庶吉士預修寰宇志書成拜湖廣道監察御史疏
敬天勤民十事人服其敢言尋奉命督學直隸條教
十五以稽勤惰隨其資質成就之大都首德行次文
藝未嘗輕易棄人學者咸懷其德九載諸生奏保留
特陞山東副使提督學校如故蓋前此未有也先是
積歲餉缺諸生廩折半支鈔政奏言京師首善之地
宜優禮賢才不宜嗇小費詔如舊典士益感激久之
太常卿缺吏部侍郎尹旻召飲指犀帶示意政對曰
腰金恒愧敢溢涯分乎遂不果用成化三年改雲南
按察副使修舉憲度張弛得宜十年獻績如京至湖
湘遘疾歸二載卒年五十有九政為人淳雅忠厚不
言人過孝友信義洽於鄉邦其博洽多聞蓋餘事也
從子道最知名
韓殷字阜民番禺人宋魏公琦之後祖文祥宋末始
徙番禺殷少舉於鄉登景泰甲戌進士歴官刑部郎
中伸冤理枉不避權要號韓鐵筆都人比之二鮑嘗
鞫御史朱榮獄守正不阿及卒督府韓雍為勒碑表
其賢著有雪鴻稿四卷從子宗堯為安仁令亦有廉
聲
鄭瓘番禺人景泰丙子舉於鄉授豐城知縣以憂去
改令晉江邑多豪強健訟前令罕滿秩者瓘平易廉
恕推誠待物民風丕變弘治三年賊温文進來寇府
寮閉門震恐瓘帥師討平之邑有陸斗門障捍大江
旋興旋毁瓘繕治有方民蒙其利勒石紀功秩滿邑
民數千人詣朝再留三年擢杭州府通判晉江人至
今思之
張瑰字德潤番禺人威儀岳立見者起敬登天順丁
丑進士歴官戶部主事兵部員外郎出知撫州撫為
江右大郡號稱難治瑰清詞訟抑豪右制奸吏不徇
私謁徵士吳與弼訟田為弟所奪當路怙其重名久
不能斷瑰一言定之有權貴寄籍者前守莫敢役瑰
役之如例豪右殺人繫獄請囑百端竟不可易卒正
其辜郡中詭戶免徵匿丁避役諸弊革去幾盡隣境
大旱連年饑殍盈道撫獨無害成化四年境内野蠶
成繭士民以為德化所致撫人歴數前政謂閩漳王
昇和易不苛祥符王宇清峻不滓瑰兼其能而文學
過之成化十年改守漳州是秋八月溪水大漲壞民
田廬漂溺不可勝計瑰具船結筏拯活數百人先發
廩賑而後報聞上官責其擅瑰曰待報而發民死盡
矣是年奏減六縣租有差又留意學校以漳士專業
易乃延莆田鄭思亨授以尚書後多成就士民立去
思碑再調潯州不能徇物旋罷歸瑰詞翰如流尤工
於詩子詡最著
陳道字克修番禺人政從子也祖天福洪武初以事
戍泗州父榮徙旴𣅿因占籍焉道少力學天順壬午
舉於應天登甲申進士授吏部文選主事坐累調南
京刑部歴郎中清謹自持門無私謁改南京武選甫
踰年擢知金華府民健訟多所牽引累月不能決道
一訊輒得其情鮮挂累者有奸豪屢起大獄捕置於
法在事七年擢江西參政歴陜西左布政使所至以
能著聲尋擢右副都御史巡撫河南至任疏陳利害
甚悉治河防寇動中機宜又請禁宗室之横者戊午
入為刑部右侍郎尋擢右都御史視篆南院踰年改
南京刑部尚書道諳練而詳慎所奏讞鮮稱冤者癸
亥秩滿將赴京奏績以病乞休尋卒年六十九贈太
子少保賜祭葬為人寡言笑慎取予淡交遊雖尚寬
厚至於臨大事治大獄則持之確如也子大章登進
士歴南京太僕少卿孫雲松官參政
陳稶字仲方番禺人登天順甲申進士授南京戶部
主事侍郎王恕署部事少許可獨稱其介歴正郎出
守梧州州當兩廣衝政務繁劇稶處之得宜制府朱
英擬薦之會以憂去起復例補故官適王恕為吏部
尚書雅知之超擢福建參政巡歴所至吏不容奸民
甚德之晉廣西右布政使時兵旅繁興供餉不乏弘
治辛酉與臺臣忤遽乞歸居家十餘年以詩文自娛
卒年七十有八稶方嚴見客必冠帶聚會雖甚歡未
嘗出一狎語稚婦孀閨風範厲肅人稱其家政云從
子文輔登弘治庚戌進士歴大理寺剛方明決以讞
獄不右中官劉瑾惡之罷歸瑾誅起知台州府不赴
年未五十士論高之所著有坡山集
林榮字孟仁番禺人天順甲申進士授南京河南道
監察御史以憂去起補河南道成化五年按山東值
歲大饑設法賑濟流民復業者以千計十年按治山
西劾襄王不法遣使往覈如榮言由是名益振十六
年擢福建按察副使巡視海道俘海寇四百餘人二
十年解官家居十年卒
羅昕字公旦番禺人少習春秋力學不倦成化乙酉
舉春秋魁廣士爭從學焉嘗著春秋綱領摭要後登
甲辰進士弘治間累遷貴州按察僉事以剛方見稱
尋陞廣西副使恩威並行邊人思之
江源字一原番禺人少勤苦成化乙酉領解首登己
丑進士授上饒知縣清訟獄却餽遺士民敬之遷戶
部主事歴郎中以忤權貴出為江西僉事綜理屯田
水利燭奸刷弊不動聲色擢四川副使飭兵松潘餽
獻一無所受居三載廷議超擢源遽乞休優游泉石
以詩鳴
陶魯字自強廣西鬱林人賜籍廣東因家番禺新會
間父成浙江僉事正統壬戌整飭邊務以平倭功屢
邀恩賞戊辰禦賊力戰死諭祭贈左參政配享越國
公胡大海祠魯以父廕入國子監授新會丞時邑令
王重江西宿儒也甚器重之魯因受學如師弟子禮
重喜曰丞學已大過人他日必為國名臣吾不及也
尋以從征大藤峽有功遷知縣黃蕭養寇廣州援師
有功擢府同知歴按察使奉敕撫治兩廣左右布政
使兼廣東副使世稱為三廣公焉前後破賊建縣保
障兩粤四十餘年事績具名宦傳以賊仇害其先塋
因請賜籍尋卒諭祭賜祠新會都御史鄧廷瓚疏其
功以錦衣衛世襲後長子荆民襲千戶征雲中大同
歴官懷遠將軍上輕車都尉次梁民備邊大同死事
贈宣威將軍都尉其子壯擊寧夏戰沒贈廣威將軍
騎都尉以弟益之子燦嗣襲指揮僉事禦倭厓門有
功封宣武將軍騎都尉子應垣授武德將軍驍騎尉
孫映授御營副將奉國將軍俱著軍功
張詡字廷實瑰之子少負經濟力行好古厭薄章句
莆田彭韶見其詩嘆曰嶺海孤鳳也成化甲辰登進
士請告歸都御史屠滽促之仕赴闕授戶部主事尋
丁艱高蹈清修不問時事御史累疏薦謝病不起正
統九年用御史高韶薦拜南京通政司參議具疏辭
不獲遂抱疾赴留都謁孝陵而歸卒年六十詡學務
主靜淵源聖始陳獻章每喜其微會與楚李承箕齊
名
李化龍字伯熙番禺人父茂魁潯州府同知化龍幼
慧年十三以詩名南海廟達奚司空詩人爭誦之弱
冠補諸生試輒冠軍未幾舉明經先是董應舉為教
授竒化龍才迨應舉遷去化龍以貢入京廷試日適
應舉為尚書相與握手道故傷時感事化龍指畫今
古發議雄竒在廷諸公為之咋舌不欲屈為儒官勸
之歸行李蕭然惟遇山川形勝留連登眺感懷今昔
得詩若干篇名旅愾集抵里築西臺精舍於所居黃
木灣與其師湛若水唱酬觴咏其下焉性簡脱不羈
每遇人寒索衣饑索食雖耕夫漁父見即執手與語
竟日略無嫌疑以篤學高誼見重鄉邦卒年六十二
是曰人有見其盛衣冠入學宫問之笑語如生平忽
不見後乃聞其死也相傳以為化龍得僊至今過西
臺者咸慕其高風云
陳昊元字乾善番禺人少好學從陳獻章遊登弘治
壬子賢書授陸川縣教諭丁内艱起復改南宫教諭
登戊辰進士為青田令有賢聲正德中廷臣交章論
薦辭不受歸而杜門講學一意高蹈有訓子箴行世
陳昊賢字乾及番禺人舉弘治己酉鄉薦初授臨江
通判專督糧儲時宸濠為虐歲發米千艘與民貿易
強索重價有司不能禁昊賢請於兩院改諸道運次
民以為便擢漳州同知宸濠亂作江西徵兵協討檄
其統兵赴援即就道人皆壯之嘗攝郡事開元寺僧
有私置田作齋贍僧歿其徒訟之兩造共出重賂求
分田昊賢竟沒其田供宋儒朱子祠祀并贍諸生之
貧者覲事竣移文於漳致仕所著有在臨在漳稿子
其具領乙酉鄉薦為鍾祥令有政聲所著有思誠日
錄讀易疑義粤山社稿同時陳□以學行名嘗從陳
獻章遊事父兄最恭謹鄉邦稱之
王漸逵字用儀番禺人父傳為泰州學正禄俸悉以
濟貧比卒室如懸磬母謂漸逵曰貧至此兒欲以讀
書佐食何異藝石田濟枵也漸逵泣曰兒力不任農
圃巧不任工商惟劬學足代耕耳乃苦志鑽研弱冠
登正德丁丑進士授刑部主事未幾請告侍養以臺
省薦起刑曹條陳四事言極剴切人皆危之而書留
中不報再疏乞歸與倫以諒為物外之遊名勝無不
遊歴漸逵益貧以諒歲周之霍韜亦重其為人嘗曰
予平生莫逆交惟王用儀梁日孚耳著有水記正學
記四書邇言嶺南耆彦傳王氏宗禮青蘿集行於世
隆慶初䘏建言諸臣贈光禄少卿子原相登進士歴
江西按察使
陶鳳儀字瑞之以大父陶魯著績三廣賜籍番禺父
荆民錦衣衛僉事世襲正千戶鳳儀能文章明法律
有聲公卿間以襲錦衣衛職詣藩邸奉箋迎世宗繼
統由此見知嘗恤刑雲南多所平反奉使朝鮮贈遺
無所受犒軍九邊却常例折席錢一萬兩帝以為廉
歴陞指揮同知加賜一品服前後管厰衛篆理刑諸
務持正不阿廷臣以言獲罪者必百計保全之御史
何維栢飛疏劾嚴嵩忤旨逮至京發錦衣衛杖責在
廷無敢救者時鳳儀方掌衛事密諭杖者曲護卷以
席從後渠私載而出嵩黨持挺至門大索無所得乃
去天下以此益賢鳳儀而鳳儀久直禁闥思退避權
奸以母老再疏力求還鄉詔許馳驛奉母歸里有司
歲給月俸兩遣内使存問前後所賜有御書題柱寶
劍蟒服玉帶金盂御用器物復賜其母鄭淑人金帛
錦絮杖蓋異數也尋以母喪哀毁骨立卒諭賜祭葬
嗣子復襲官亦以勤慎有功歴陞錦衣指揮使掌衛
事孫中麟以錦衣千戶扈從至桂林沒於王事
李義壯字稚大番禺人嘉靖癸未進士初令仁和其
政在鋤治豪強矜䘏煢獨三年遷戶部主事司臨清
鈔關以進羨餘七萬受旌改禮部儀制義壯工古文
詞其時諸郎如田汝成王慎中屠應竣悉負儁名而
獨嚴事義壯以為益友歴員外郎出為廣西督學僉
事轉湖廣副使備兵辰沅先是苗人不靖都御史萬
鏜以為憂義壯至督兵直走盧溪急攻其為梗者以
次殲焉諸砦遂望風降附境内以平詔賜白金文綺
加俸一級歴四川參政福建按察使革冗弊清吏蠧
杜請託人莫敢干以私者轉右布政擢僉都御史巡
撫貴州時方征苗所規畫多與總制張岳相左遂乞
休既歸有司造請多不報日檢閱書史為文弘博浩
瀚有法則詩亦壯麗性剛方砥礪名節士論歸焉著
述最富多散佚所存三洲初稿十五卷行於世子成
性領鄉試第一蚤卒
崔廷奎字國信番禺人性孝友有才識登嘉靖丙戌
進士授行人奉命勞西陲將士擢監察御史疏通河
道便利漕運居民祠之尋遷廣西僉事招撫猺蠻谿
峒向化詔加副使俸服再任卒莅官二十載囊無餘
蓄有集十卷行於世
趙勲字彝伯番禺人嘉靖戊子舉於鄉辛丑銓授瑞
金令僻小近閩使傳旁午隣豪復多詭寄重累土著
勲為申請均徭始得甦息值歲祲委賑各縣饑民存
活甚衆上官重之時安遠有黃鄉峒葉氏世統其衆
會峒長死二子尚幼妻曾氏主之而其姪葉經者横
行剽掠屢敗官軍於是都御史召勲問方略勲願躬
往撫諭御史壯而遣之單騎入峒賊初列兵露刃夾
道擁視勲推誠慰撫曾氏相率跪服縛葉經及梗者
數十人以獻餘黨悉降勲以二子入軍門白都御史
赦之且送郡學觀禮自是築城設官數年積寇遂各
革心事聞以治行徵拜南京監察御史時守備太監
漸多踰制生事害民勲疏陳五事禁無名之徭役革
官司之借辦嚴竊盜之妄扳肅巡捕之考覈省引稟
之煩勞世宗下其奏南京守備諸司為之斂戢壬子
選山東按察僉事巡東平濟南二道審錄獄囚決配
者遣冤抑者雪齊魯之間稱明允焉值歲大饑人相
食巡視拯䘏不遺餘力預檄州邑告賑即發不待報
可民賴以生為僉事三年論薦於朝者數十上甲寅
以憂歸年五十而卒祀郡邑鄉賢有遺集五卷
郭大治字思道番禺人幼警敏動循矩矱少時父正
為仇家所齮齕被囚入請室大治號訴法司多其孝
為直其誣嘉靖辛卯舉於鄉再試春官不第以親老
釋褐為萍鄉教諭邑士故椎魯鮮學乃嚴為程督恤
貧警窳士風丕變督府張岳奬異之標為江右學式
時嚴嵩專柄宦轍至者無不起居其家大治絶不通
刺且繩其子弟之豪横者嵩心銜之以故七年不徙
官尋以憂去徒步扶喪歸服闋從湛若水遊大見稱
賞起補虞城尋令新城務以古道教民每勸農桑節
省騶從人不知其為令也隣邑權貴虐民輒械其僕
上官受權貴頤指切責之遂拂衣去卒祀廣州鄉賢
萍鄉名宦後贈湖廣參政
唐守勲字允懋番禺人家貧力學嘉靖辛卯舉於鄉
督府以學行延之嶺表書院為諸生師甲辰登進士
知閩縣舊例歲收綱銀支給公費不瞻則預徵民甚
苦之守勲裁浮冗節出入積有餘羨值荒歉民獲樂
生以憂去起補貴溪邑無城郭寇至率民兵禦之擒
渠魁而還撫按交薦遷南京戶部主事歴郎中己未
擢興化知府卒有集藏於家守勲篤於倫理誨弟如
嚴師守明守文皆領鄉薦守敬以詞翰聞
李价字少藩番禺人穎悟有志學務躬修嘗從香山
黃佐遊登嘉靖丁未進士知當塗縣俸外一無所取
地當衝塗前令逢迎無虛日价至專務節儉歲省民
財數千己酉覈蝗災蠲民租十之四獄中大辟因惟
四人為辨出其二有父告子不孝者反覆開諭令扑
其子父感悟為泣請焉擢戶部主事里正馳至采石
奉白金為贐却之壬子以才行改吏部稽勲司主事
遷考功員外郎兩列上考亡何疾發乞休太宰李默
止之晉稽勲郎中疾彌甚歸家踰年卒人咸惜之
梁士楚字思立番禺人舉嘉靖壬子鄉薦授麗水教
諭擢詔安令詔以孤城界閩廣倭寇入犯肆毒士楚
至乃練習鄉兵萬餘多所斬獲時倭與土寇吳平聲
勢相倚士楚度力能破賊而當軸業已主撫遂入平
砦令其放歸所掠子女二萬餘人後朝廷以平罪不
赦命戚繼光討之賊怒攻詔安士楚擊却之獲五百
餘俘次日設伏以待復大敗之既而破平會以憂解
職猶懇贖累囚者數千人繼光謂士楚用兵英武皆
由善教得民非繼光所及其推重如此叙功議超遷
之服闋補福建練兵僉事轉巡視海道以平海寇賞
功擢貴州參議分守思仁帶管川東湖北撫苗道時
苗互相煽惑士楚解而攜之遠近歸服芟荆棘闢土
田通交易苗地遂成樂土復以思州府乃田氏故業
恐其子孫復有不逞者因上便宜十餘事於巡撫悉
允行之未幾調簡歸士楚居官忠慎莅下以恩不喜
苛繩所歴皆尸祝著有水灣集沿海要害圖說行世
古文炳番禺人舉嘉靖癸卯鄉薦癸丑成進士少以
名節自勵筮仕會稽令有政聲民祀之於雙清祠尤
精校閱首拔羅萬化張元忭後俱大魁擢刑部郎中
理冤雪枉出知南寧府奉公持正惜費宜民土蠻猖
獗繫獄潛以數千金祈免炳執法不貸未幾卒於官
士民痛念之祀名宦
李鳳字鳴岡番禺人其先大庾人父賢始屬籍番禺
兄鸞登嘉靖辛丑進士歴戶部郎中嘗以經教授成
就甚衆鳳少從兄學丙午舉於鄉後十年登進士知
蕭山縣鋤豪強禁溺女均賦役士民咸孚頌聲載道
徙治劇餘姚甫下車有禦倭功入為大理評事治獄
以不冤稱遷登州知府地瀕海饒於魚鹽歲羨數千
金一切麾却之日理民事惟務節愛歴廣西布政使
所至以清介自持不肯阿徇權貴媒孽之以老罷歸
官居二品所業不足餬口訓家甚嚴兄子良柱亦登
萬歷甲戌進士為廣西參議
蒙詔字廷綸番禺人父宗遠靈川尉有擒寇功民為
立祠兄諫戶部郎中詔幼岐嶷弱冠舉嘉靖庚子鄉
魁壬戌登進士第授行人選監察御史巡歴延慶宣
大威令大行豪横屏跡夙弊盡革陳兵食六事以固
邊防轉浙省巡漕條議十事深切利弊出按八閩貪
吏望風解綬典試棘闈所拔皆英俊己巳冬以前治
漕功加俸一級擢浙江副使巡視海道歴參政按察
使及左布政使奉宣德意丕釐法紀久任兩浙政聲
茂著丁丑冬擢都察院右僉都御史提督南贛汀韶
軍務凡地方利病即上封事以聞於時有濟論者謂
其敏直端亮有大臣風度尋被論歸杜門養母既而
遘疾不起母年近百歲哭之哀亦卒有司為立坊以
表之所著奏疏十卷文集六卷藏於家子紹基入國
學萬歷庚子授光禄寺署正天啓甲子改武英殿中
書奉敕撫賞山海崇禎己巳擢大理寺評事復奉命
撫賞宣大致仕卒於家
李韡字鄂先番禺人有至性前母以廢疾出韡泣懇
於父請迎歸事二母如一隆慶丁卯登鄉書授太倉
學正晉南寧司理凡有疑讞立剖決署鹺篆及宣化
聲益藉甚遷寧國别駕嘗握郡轄及諸巖邑符條議
悉中轉知全州調停均節民皆便之以艱去繼補秭
歸擢臨安丞專職銀場大懲侵漁釐革夙弊時撫滇
者議輯經制以定等威一用韡所裁定嘗征巨寇有
功未幾新化有積寇韡督儂氏兵往一鼓擒之覲歸
道授武定知府武定原以土改流田分公私而水利
不入民韡正土田均水利郡人賴焉卒於官人甚悼
之
方肯堂字子昇番禺人父紹魁為沙縣令政驅猛虎
邑有捕虎吟祀名宦肯堂嘉靖庚子領鄉薦隆慶辛
未進士授湖廣慈利令邑居萬山中素患苗猺兇燄
肯堂徙築其城於河之陽多設方略患稍紓會峒猺
作亂撫而諭之相率肉袒謝進千金為壽肯堂止納
其一猴以示馴服猺人喜曰公英風高潔蠻不復反
矣調廬陵令有豪家殺人重賂不獲則請托於首輔
張居正肯堂以去就爭之尋遷南兵部主事歴正郎
剔弊賑饑聲籍籍江淮間值大選肯堂内揮金璧外
却權勢見忤於時出為楚王太傅調停骨肉之間武
岡王德之餽以千金不受尋以病乞休歸槖蕭然有
集行世弟肯搆由貢歴掌教事端重有操族弟亮工
與堂同登進士位至副使聽獄明允與堂兄弟齊名
韓上桂字孟郁號月峯番禺人誕之夕有異徵生而
穎敏絶倫日誦萬言家貧苦無書每借人二十一史
覽一月即卒業萬歷甲午舉於鄉以親老求仕初授
國子監丞未幾轉永平通判時軍儲孔亟南北飛輓
時有告匱上桂精心計經畫設法計漕之多寡所載
幾何上下大小畫如龜形中以十字歸算百艘如一
不錯升斗不半月完運邊軍賴以濟巡撫方一藻才
之大為薦賞上桂博學多通洞識星緯泣謂其子騏
超與兄子公躍曰汝二人速歸事親吾必死官守矣
甲申三月流賊陷京師上桂號泣病數日卒巡撫方
一藻總兵祖大壽等經紀其喪次子駿超奉靈輀歸
劉如性字淡然番禺人萬歷己酉舉於鄉七赴春官
不第授英德教諭擢賀縣令賀多山寇如性下車即
親履賊砦撫諭賊感悦皆為良民所屬多金銀鉛錫
礦一日郡守檄取錫二百觔吏白曰此往例也每錫
百觔折銀百兩皆派於礦戶如性曰吾官可罷吾民
可苦耶竟以錫如數與之遂忤守意後被劾降建昌
府經歴既而朝廷知之因補授陽宗令有政聲撫按
交薦遷知滇之趙州時四方鼎沸如性料民講武為
捍禦計州得以無患未幾歸里卒年八十有三
梁挺字孟修番禺人生而穎悟讀書有竒略弱冠領
萬歷乙卯鄉薦以母老亟於禄養除鉅鹿令俗強悍
多輕生挺慨然曰禮樂不興司風化者之責也乃選
學宫文行醇和者四生分居四隅使講孝經申明禮
義并旌其率訓者民風稍變里役苦解馬挺憂之設
法官為市解民稱便焉賊柳昌善射糾衆為亂挺計
擒之時流寇充斥鉅鹿守備單弱挺屬父老勸以忠
義衆咸感激曰願為梁公死賊至士民不呼而集堅
守三月賊忽遁去後獲賊黨稱遙見金甲神勒馬城
上人謂挺忠誠所感云時順德所轄九邑相次淪陷
而鉅鹿獨存撫臣丁魁楚上其功監司亦薦為邑宰
清廉第一而以母老乞歸邑人號泣遮留築生祠焉
所著有金臺集觸奸論行世
蕭嗣立字而權番禺人舉萬歷戊午鄉薦事繼母以
孝聞初為潁上宰發奸摘伏如神崇禎朝江北蝗蟲
為災惟潁上蝗不入境時人比之魯中牟流氛日熾
嗣立脱室人簪珥以犒士捐俸錢製火器為守城具
賊憚之相戒勿犯潁人著守城紀實以誌之會潁州
失守總漕朱大典以重地需人特表嗣立為潁州牧
乃招集流亡修復城池整學宫廨宇使民開荒耕植
喣嫗創痍民歌頌焉十二年兼攝壽州張獻忠率衆
來犯嗣立與鄉紳方震孺厲兵募死士夜斫賊營斬
其梟帥賊遂退十四年豫賊數十萬交馳潁道合圍
攻潁賊覘視望見有天神執刀現城上驚遁去追斬
賊首數千嗣立露宿城上兩月有十餘日以病卒屬
纊之日猶呼追賊者三貧不能歸喪士民助之崇祀
鄉賢
黎遂球字美周番禺人祖瞻父密皆有詩名球生而
岐嶷博學能文舉天啓丁卯鄉薦初上公車名噪京
師歸而丁外艱遂杜門著述服闋再赴春官不第歸
道揚州進士鄭元勲集名流於影園賦黃牡丹詩遂
球即席立成十首一時共呼牡丹狀元是時流寇内
訌詔大臣保舉經濟名儒禮部侍郎陳子壯首舉遂
球以母老不就丙子粤東饑遂球畫賑濟之法存活
甚衆崇禎末有叛將擁衆數萬自湖南挾吉藩突至
連州省會洶洶遂球言諸按察使方震孺令嚴警備
勵人心徐以檄呵叛將去亂遂寢子壯力薦之遂球
始出授兵部職方司主事監督廣東兵守贛州城破
與弟遂珙死之所著有周易爻物當名蓮鬚閣詩文
集
黎崇宣字孺旬番禺人曾祖伯興兩浙鹽運副使有
廉聲祖永正舉孝廉博學善文工楷隸人號書厨父
承先為名諸生崇宣生而穎敏有雋才舉萬歷丙子
鄉薦以母老就海陽教諭潮俗豪紳凌侮後進崇宣
率諸生詣監司抗辯士氣乃伸崇禎辛未始成進士
授廣德州知州政簡刑清撫民如子竟以抗直自免
歸民哭留不得起袁州府推官不就優游林下十餘
載嘗徒步攜具登山或入兒童村塾盤桓竟日喜奬
引後輩延名士林楚主鄉塾招貧子弟就學傾槖供
贍多所成就所著有怡情集若干卷母羅氏壽百歲
崇宣左右就養甲申母卒又聞流賊破京師哀毁痛
劇未幾亦卒
朱實蓮字子潔番禺人七歲能文慷慨有大志未冠
舉天啓辛酉鄉薦第三人崇禎庚辰膺學使魏浣初
舉薦授德清知縣值歲荒捐賑有法尋擢刑部主事
轉戶部郎中後死於節(以上番禺)
區禹民南海龍津人(今順德)曾祖仕衡宋景定中為太
學生嘗上書論賈似道誤國不報後陳恢復策亦不
見用禹民少以剛直聞元末豪民聚為亂禹民偕族
子忠吉體原率衆立寨保障鄉土廖永忠既下廣州
禹民等詣永忠降會副將軍朱亮祖困於山南賊忠
吉等往破之亮祖圍解禹民入朝詔授汀州知府以
資高辭改授仁風鎮巡檢忠吉授彰德衛百戶告身
以區為歐遂因之與體原等皆未嘗仕
鍾順字必華順德人宣德壬子鄉貢進士景泰中知
沔陽州江西人周禮洪能起大獄為患荆沔順召至
杖殺之監利縣民越境而訴者百有七十人受理聽
斷咸得其情監利民大悦為立生祠於滄浪之上後
終廣西太平知府政暇能為聲詩人多傳誦
康麟字文瑞順德人景泰甲戌進士授御史按閩中
發奸摘伏如神出為僉事廉介無私豪強屏跡卒以
剛直見忤人皆惜之陳獻章為賦介軒詩以贈麟工
於詩嘗以韻類集唐詩為雅音會編又著世教錄行
於世
梁昉字景熙順德人景泰丙子鄉試第一登進士甫
弱冠授蕭山知縣禮賢興學治甚有聲三載擢御史
遷浙江按察僉事善擊斷不避權勢能發奸摘伏豪
猾遠徙卒於官生平廉介不餘一錢同邑有周世雍
者亦進士歴江西憲副其清埒昉精律令剖決如流
然持法過嚴頗傷平恕云
何淡字中美順德人天順間以進士知濱州濱古渤
海難治且多無名之徵淡以勞農勸相為首務病民
者一切罷之絹布粟麥皆得折充賦税民深以為便
暇取教民榜雜以吕氏鄉約為條教使行誼老人訓
其閭里月望以善惡聞民有不善引躬自咎於是民
各悔謝相責訟為之簡所得輿皂折薪錢悉移以應
公務新學宫修禮器延師儒聚民之秀者教之民風
丕變都御史賈疋疏淡異等會以憂去士庶萬餘遮
哭憐其貧醵錢二十萬為贐淡峻却之乃貌淡於龔
遂祠祀焉服闋入為虞衡員外遷漢陽知府府多魚
親藩與小民爭利上書止之教民築陂堰使時灌溉
為永利尋擢貴州參政時生熟苗相攻臺議用兵淡
獨主撫請身任其事卒單騎諭定之未幾乞歸養從
弟副都御史經亦同時致仕淡居官三十年一介不
取知縣吳廷舉以為吳隠之流亞分俸賙之卒年七
十五
何昌字克昌順德人少力學天順己卯鄉薦知麗水
縣甫三月以憂去服闋補宣平道出麗水民爭迎焉
其為政寬厚無擾甚得民和時邑草創百務俱興昌
役之以義民亦不以為勞邑有劇盜毒痡閩浙諸郡
兵不能制昌設方略擒之請減坑課辦額歲銀一千
餘兩民戴其惠九載致仕卒孫宏鼇另有傳
張泰字叔亨順德人成化丙戌進士知沙縣政尚寬
平庭無留事時邑經兵燹荒瘠泰至百廢具興三載
徵授御史論宫闈與政廷杖之尋督學政以憂去十
餘年起按雲南奏開解額五名嘗薦董玘神童不稱
旨後玘及第人始服其知人先是象馬思楪執木邦
宣慰司罕穵法囚禁四十年未有以處之泰徵兵臨
其境而以檄諭思楪思楪感悔出罕穵法還其故土
並械首禍者三十餘人請罪事得已人以為能既復
命劾中貴人及戚里壞法者帝怒以半年俸贖罪尋
超為南京太僕少卿尋改大理薊州皇莊與牧馬草
場爭地久不決泰據永樂開設圖籍為証權貴始屈
擢副都御史督儲南京疏十二事皆報可正德二年
遷工部侍郎改南京都察院右都御史遷南京戶部
尚書致仕居家三月卒泰孝友兄順庶出母欲薄分
順泰泣諫竟均之夫妻相敬如賓聲色不加於僮僕
聞人過未嘗出諸口時稱長者官居六卿猶守先人
之産子孫不免貧乏云
李聰字士達順德人父德彰以醫濟人而不責報嘗
力禦黃蕭養境内獲全聰以成化丙戌進士授南京
江西道御史疏請正儲位賜綵幣出知饒州節用簡
刑勸農興學湖水為患築堤捍之今稱李公堤云雨
暘失節禱無不應民居被焚聰親救之須臾反風滅
火有虎入城傷人禱於神曰知府虐民宜為虎傷否
則神當除虎既禱虎即就擒其異如此向時官校横
索民財聰至無敢犯者遷廣西參政未幾致仕家居
三十年不輕履城郭雖耄出不輿暑不蓋水旱必禱
於社年八十四卒
梁魚順德人成化辛卯鄉薦知平樂縣縣小役繁魚
至比籍均役蠲免其雜賦尤善撫猺獞治甚有聲遷
賓州知州思恩土官岑濬為梗奉檄往諭濬進兼金
不受以忤部使者拂衣歸使者愧謝留之不可賓民
思之
梁儲字叔厚順德人生有異質丰儀秀偉音如洪鐘
識者知其公輔器弱冠舉於鄉成化戊戌禮闈第一
人廷試二甲第一人選庶吉士改編修兼司經局校
書侍孝宗武宗東宫講讀册封安南充正使悉却饋
遺不與陪臣唱和時稱其得體進翰林學士教習庶
吉士纂修實錄會典擢少詹事兼學士擢吏部侍郎
正德初進尚書兼學士劉瑾惡其不附己指摘會典
紕繆降右侍郎實錄成復尚書兼職如故瑾憾不已
徙南京吏部復矯詔將籍儲家儲在南都聞報色不
少動蓋儲素廉自知家無長物也瑾敗召還以前職
兼文淵閣大學士入參機務尋兼武英殿大學士時
都御史彭澤討西寇有功後處哈密乖方本兵欲置
重典儲力救之止免官壬申四月流賊平加謹身殿
大學士時少師楊廷和服闋儲力薦起既至遜居已
上甲戌以一品兩考滿加少師兼太子太師華蓋殿
大學士戊寅奉安孝正皇太后於茂陵損益禮儀悉
當亡何秦王請塞上沃地廣其封壤中官張銳嬖臣
朱寧江彬受賄為請帝許之羣臣交章執奏不聽廷
和當草制念與地恐貽患不與帝怒不測則與大學
士蔣冕皆引疾於是帝大怒促草制急儲草上曰高
皇帝今此地不以封非有愛也地廣饒産善馬士卒
鵰悍易生戎心奸萌從臾不利社稷王受地毋俷德
毋聚奸人毋多蓄士馬謀不軌震我邊方帝覽之大
駭曰若是其勿與己卯帝幸宣府欲自稱威武大將
軍而以彬副召儲草敕手劍睨曰不草齒此於是儲
免冠伏地涕泣請死曰安有臣名君者臣死不敢奉
詔帝察其誠擲劍起彬復受宸濠賂請召其世子司
香太廟大臣集閣會議儲正色曰上春秋鼎盛何遽
及此萬一有他吾輩伏鑕矣邪謀安可聽耶衆悚然
議遂寢儲善諫持正皆此類也是年以一品滿九載
加特進光禄大夫左柱國庚辰宸濠反帝親征儲力
請遣將不聽詔廷和居守儲冕扈從未至宸濠已平
儲七請回鑾不聽留駐南都欲因舊壇大祀天地儲
力言南北配位不同典章不可紊乃不果郊帝駐蹕
久留都苦供億又聞欲幸吳楚民益洶洶儲以屢不
得請乃與冕等自執章奏跪泣行宫外自未至酉得
旨乃起於是駕旋裏河丁夫數十萬久俟水次饑疫
死者相藉儲令有司散遣之在途三疏求退不允抵京
亡何與楊廷和等受遺詔迎世宗入繼大統寵眷方
隆忌者隂嗾其黨論之儲亦累懇乞骸帝重違其志
許之手詔褒諭曰張九齡之忠藎崔與之之風概卿
可謂兼之矣遣官護行乘傳還鄉命有司給月米輿
隸以定策功廕子世襲錦衣衛指揮力辭乃進其子
鈞甫秩儲雅有文譽六典文衡一時名士多出其門
雅量休休不矜功伐論議常依忠厚色温言遜若無
所忤至臨大節則屹不可奪人或誣之未嘗疏辨有
劾其黨宸濠假護衛者第曰吾去已矣勿問久之乃
知當制者楊廷和也給事中田賦御史張璉王溱李
鐸皆嘗劾儲或出風聞或聽人頤指儲皆不較且薦
璉用之而擢鐸為大理丞其厚德比王旦至於持正
寤主旦不及也晩年家居尤謙遜訪其師至里門必
舍輿而前士林多之卒年七十七訃聞輟朝諭祭贈
太師諡文康儲歴官四十餘年歸槖蕭然至不能治
第門生相與經營始就有鬱洲稿行於世叙廕八人
子次揆次挹並中書舍人次揭太學生贈州判官鈞
甫尚寶司丞次挹以學行稱嘗讓爵於其弟後以銓
曹疏薦復官之孫宸中書舍人敕太常少卿孜禮部
主事欽禮部員外郎孜有逸才詩近中唐畫追元宋
楷書得文徵明結法性謙和喜賓客曾孫紹曾舉於
鄉
蘇葵字伯誠順德人以成化丁未進士選庶吉士授
編修弘治丙辰次當同考會試柄臣屬其私人遂謝
試事出為江西提學僉事士子服其公明嘗修白鹿
洞書院增置學田留心振作鎮守内臣董讓作威福
惡葵守正遂誣奏葵遣法司盛洪等臨治之洪欲加
酷刑諸生數百擁葵去事竟得白改四川行理不能
具其兄從建寧資之乃行歴福建布政使卒後督學
李夢陽祀葵於白鹿洞先賢祠
梁景行字宗烈順德人少從陳獻章遊弘治二年鄉
薦知崇明縣屬歲饑請粟賑之活者數萬人邑多海
盜景行設法迹捕宿盜盡擒奸巫惑婦女夜禱求嗣
景行收按誅之遂毁祠為社學故事令有荻税盡移
以給諸生膏火荆南進木道出崇明司木者檄徭過
多景行力與之爭省五六萬又請減馬糧之半諸雜
供盡革之改晉江未赴以憂歸服除不起先是吳廷
舉知順德以國士遇景行既為卿貳屢薦之及廷舉
巡撫應天又以郡丞薦乃除鎮江府同知至則上驗
聖學察黨與廣分封嚴内侍蠲逋負比什伍六事於
朝皆報聞以事忤相國楊廷和遷壽府長史歸所著
有壺山集十卷
鍾曉字景暘順德人少沈毅寡言舉弘治壬子鄉薦
授梧州訓導遷國子學正擢南御史奏革錦衣金吾
龍驤騰驤四衛冗員及工部冗匠歲省漕米數十萬
劾江西參政王奎參議王泰白金僉事李淳等黨宸
濠將釀大禍及宸濠平帝思曉言賜金旌之刷卷四
川疏請召還迎佛使臣省費數萬并奏停採木之役
蜀人德焉未幾中忌者謫判沔陽遷知歸州先是湖
廣忠路四川石柱兩土官爭地相攻四十餘年院省
官不能平曉奉檄訊之片言而服遷瑞州同知思恩
知府致仕曉歴官三十年貧約如寒士生平謙和與
物無競嘗治室樹楹矣隣人以為蔽已遂裁之年八
十五卒祀沔陽名宦子千另有傳
冼文淵字希哲順德人弘治乙卯舉於鄉任松溪教
諭擢知南安有惠政居官清苦如寒士以剛直忤權
貴遷判南昌知宸濠將反遂告歸卒貧不克葬嘉靖
乙巳御史陳儲秀為起塚樹碑
何瑜字以忠順德人弘治中歲薦正德辛未丞祁門
明敏練達以善決獄聞訟久不能平者一鞫輒辨嘗
署邑一鍰不染禱雨立應姚源賊萬餘掠婺源漸薄
祁門瑜應檄出捕饋饟不繼瑜佐之以俸衆心感奮
一戰殱焉叙功行賞償以金不受丙子紅巾賊起瑜
復遮擊於栢溪俘獲甚衆當路表之令嫉其能遂力
乞休邑人勒其功特祠祀焉
何宏字道充順德人昌之孫也正德丁卯舉於鄉授
通州學正負氣節文廟分獻據禮與州守夏邦謨爭
論督學直宏議以憂補泰州遷六合知縣縣當孔道
民棘於供億宏均其役稱畫一焉有貴戚與豪民訟
久弗決刑部以宏往遂決之溧陽民坐殺人拷死相
繼不白御史下宏遂白嘗具獄御史田頊三反宏三
執人謂宏當獲罪頊竟薦之曰縣令不為御史所撓
不謂賢乎人亦以是賢頊云尋擢南京江西道御史
疏論銓曹任用非人詔逮下獄尋釋之遷德安知府
致仕
何鼇字子魚亦昌之孫也正德戊辰進士知慶元縣
慶元在萬山中獷悍難制豪猾持吏短長鼇至捕首
惡誅之治聲籍甚召為御史奏驅佛郎機番人出境
嶺表始安擢守松江遷按察副使備兵徐淮定約法
減夫役歲省民財數萬自沛至徐築隄亘百里河不
為害人以是頌德焉歴湖廣布政使卒弟鮤字子時
嘉靖中以禮經魁兩闈授兵部主事未幾移疾歸當
路嘗咨民瘼邑里受其賜子思贊亦登進士歴福建
運使
鄧炳字子幾順德人性廉靜簡易正德戊辰進士授
南京刑部主事歴郎中出知太平府擢廣西兵備副
使所至有政聲尋以剿思恩賊有功當遷以病乞休
居家節儉寡營雖官監司猶然布素也卒年九十同
邑鍾華以鄉薦歴光澤令經學文義與炳齊名
張澯字景川順德人善昭之孫生而秀朗弱冠以正
德辛未進士知建平三年稱職待詔考功先是巡江
御史賀洪有邑子客遊建平檄澯與之徭不聽而澯
所擒治邑豪復搆之於是洪論澯不稱職改廣昌澯
乃上書訟洪違憲綱聽請寄挾懷私忿凌轢下僚諸
狀洪坐削籍澯仍改廣昌尋遷禮部主事督會同館
是時大司馬王瓊與都御史彭澤有怨以處哈密事
欲寘澤於法澯獨爭之瓊遣其屬儲洵持牒邀澯窮
核其事且囑曰事成有顯擢澯峻拒之卒不署牒會
閣部大臣及言官亦多捄澤者乃得釋尋改儀制掌
朝廷典章封册學校貢舉及四方章奏前主事姚鏌
嘗類為書未備及澯乃卒就之進精膳員外會大禮
議興澯與諸臣哭諫帝怒悉繫詔獄澯竟以杖死年
三十有八澯未死猶力創草疏期再上及困篤投其
疏曰身盡廢矣獨此心耿耿耳隆慶改元贈太常少
卿
鍾善經字理夫順德人正德辛未進士授興化推官
善折獄時有使臣入境威嚴甚赫經一見即知其偽
叱左右執之當道交薦其能召拜御史尋以親老歸
養居會城數十年未嘗請謁為時所重痛弟蚤喪訓
其二子皆登鄉薦奉母安輿常扶侍數百步母再三
命退乃已卒祀仰高祠
鍾千字君錫曉之子舉正德丙子鄉薦判岳州工部
檄解木節省羨金二百餘兩歸於部部旌之遷瑞州
同知章聖太后南祔撫臣命千祗迎事辦而民不擾
郡中羣盜數百出凌江抄掠千部卒殱其渠魁餘黨
悉平俗佞佛嘗於上元舁之出遊動糜財幣千杖其
僧遂盡毁淫祠為社學嘉靖九年復令市木價不足
則鬻諸廢田宅充之終不箕斂於民後罷歸父曉搜
其裝不滿十金喜曰不負吾教矣家居四十年不履
城郭&KR0673;粥不繼晏如也年九十卒
張拱辰字仰德順德人善昭族子正德丁丑既舉進
士塗遇驃騎將軍陸宣欲與俱過倖臣朱寧所竟不
往授戶部主事歴郎中監太倉尚書侯觀欲私槩人
拱辰不少徇成化以來鹽法改折商積鹽輸銀戶部
以次給引有數世候支者黠商潛賄計曹祈四朝鹽
引偕發拱辰獨抗言國家鹽法有成例四朝偕發則
成化弘治鹽擁不行由此虧折國賦非細事也衆不
能奪未幾擢福建參議罷歸尚書霍韜兩疏薦拱辰
竟不用拱辰剛直喜急人難史官蕭與成病疫故舊
不敢近拱辰躬為調護病已乃去晩節益堅嘗自耘
瓜有以重貲邀其關說者拱辰揮鋤不顧霍韜憐其
貧嘗周之御史陳聯芳以清白表其里
劉士竒字邦正順德人正德丁丑進士授刑部主事
錦衣千戶陶淳枉法殺人言官請逮治不聽士竒再
請竟治之遷員外以議禮廷杖幾死已遷郎中奉旨
訊山陜藩訟論如法出守梧州梧重鎮𣙜關時有餘
羨士竒不以為利民多竹舍士竒為之表火道障以
崇墉火災乃止在郡七年超拜廣西參政平七山寇
擢江西按察使時當賓興柄文者欲私權貴數令人
諷士竒不可有某甲者一家九人傅致強盜幽囚數
歲士竒鞫而釋焉遷山東右布政以病乞骸骨歸家
徒壁立杜門八年卒
王鳳靈字應時順德人生有異稟日誦書數萬言終
身弗忘正德丙子偕兄鳳儀舉於鄉明年成進士授
刑部主事時甫弱冠明習法律如老吏宦官張銳都
督錢安等罪當死詔減戍且許贖金諸法吏咸愕視
鳳靈獨疏論之疏奏竟如法司議給事中陳洸者罪
有顯狀世宗以議禮故庇之鳳靈疏言曰議禮者自
議禮犯罪者自犯罪何得援此以掩彼也如議禮諸
臣或處極盈之會犯不韙之科亦將與衆棄之而不
得私而況洸乎廷臣咸為悚栗出為襄陽太守未幾
以母喪歸服闋補淮安淮稱劇郡鳳靈清徭賦擊豪
猾更創郡縣治所又闢龍溪書院課士校文引淮水
入泮宫一時登第顯庸者甚多淮故有水患鳳靈首
陳五事以疏泄重農為先又因頻歲旱蝗上疏請蠲
秋糧雜賦出餘鹽銀數千以賑民復疏停馬價懇惻
數千言民賴以甦嘗鑿淤河辨疑獄緝治巨盜在淮
五年擢陜西學使淮人即龍溪書院尸祝之未抵陜
遭謗歸起補霸州兵備佐翟鑾行九邊又督城沙河
議省費失柄事者意五載始遷廣右參政未赴以考
察罷鳳靈有才幹然性伉直好激論天下事以此多
忤人未究於用所著有淮陽稿及諸奏疏字宗王羲
之人藏弆之淮上諸生稱曰筆峯先生鳳儀亳州學
正子一貫舉鄉魁
余經字朝綱順德人幼而竒穎天性孝友正德庚辰
舉進士辛巳廷對授行人奉使葬祭蜀王不受贈賄
擢刑科給事中常劾兵部侍郎胡世寧南京督學蕭
鳴鳳廣東督學魏校人稱其直乙酉奉命清察兩廣
錢穀獨持風裁會計不爽毫忽會廷議大禮忤旨左
遷漳浦縣丞經恪勤奉職民皆急公庭無留獄上官
交奬委攝龍溪篆擢甌寧令甫三月卒於官貧甚臺
司為遣官護喪歸
何繼之字克肖順德人祖璋以鄉薦知横州有惠政
後補沔陽州以事忤劉瑾逮詔獄州民千餘詣闕保
留獲免後祀横州名宦繼之登嘉靖丙戌進士知攸
縣懲豪民張金逋負由是知名晉戶部主事歴松江
知府却賦役陋例累擢河南參政監糴小灘以漕中
都額外餘羨銀八萬七千餘兩同事欲私之不從遷
福建按察使未赴隨遷河南右布政使抵家卒
岑萬字體一順德人嘉靖丙戌進士授戶部主事歴
福建左布政使與御史曾佩爭朝賀禮為其所銜論
謫廣西參政遷按察使靖江王不得於母作新劇寓
譏讌藩臬命伶人歌焉萬遽起曰此非所忍聞也一
旦上聞以此督過於王奈何王竦然立命焚其書母
子遂歡好如初遷河南右布政前御史仍不解嗾言
萬老勒致仕時年甫踰艾云祀蜀名宦子用賓另有
傳
何彦字善充順德人登嘉靖乙未進士授行人擢南
京戶科給事中正德間劉瑾擅權鎮守中官益横暴
世宗登極罷之至是武定侯郭勛請復置彦乃疏鎮
守之害非祖宗法事得寢嘗論吏部尚書許讚徇情
骩法禮部尚書嚴嵩宣淫納賂直聲震朝宁出守荆
州遼王縱恣歲禄稍不給即升堂譟謼彦在郡無譁
者荆當岷江下流分數道以殺其勢權貴欲湮其一
為利彦獨持不可曰若然民其魚矣卒不行擢副使
治荆岳徙貴州遷甘肅行太僕卿遂不出彦長者於
物無忤然至大利害未嘗風靡當道以其醇德年又
最高益重之壽九十卒子兆湖以鄉薦歴國子監學
正
梁用逵號徐廳順德人嘉靖癸卯舉於鄉初授廣西
鬱林州學正理學為一時推重徵聘江西分校擢萍
鄉令時分宜嚴嵩當軸田里多寄萍鄉子弟恃勢逋
賦用逵下車輒笞之不少貸嚴嗾直指陷用逵使者
知用逵剛正密令解組歸嚴家人要之於道有護之
者始得免先是萍鄉患虎逵至修理城郭安輯居民
虎遂絶跡子符嘉靖己酉鄉薦授福建福州府同知
與海瑞同年相為砥礪後隨總兵戚繼光征倭運籌
為多賜金奬諭符子兆電舉萬歷乙酉鄉薦授東安
教諭卒於官電孫朝鑑舉崇禎丙子科四世習易俱
登賢書有文行為邑望族
林挺春字少和順德人少事親孝藩臬並旌其門挺
春不喜標榜輒屏去嘗從湛若水遊以嘉靖癸卯科
舉人授僊遊教諭學田所入散給諸生籩豆禮器捐
俸錢辦之遷知南靖縣邑遭兵燹後官署里居一空
挺春芟穢掩骼倚茅聽政已潦水至城郭蕩析乘桴
露處乃遷於大帽山下邑焉漳經界不正自宋儒朱
熹已患其然相沿尤甚富者割倍賦之田無直以啗
貧民民利而從之既而賦日積縣官受其病挺春悉
究其所繇來責諸富者以其間招流移撫凋瘵南靖
大治久之遷霑益知州以親老不赴挺春性清慎自
筮仕至老未嘗一介取於人罷官甚貧人以是咸重
之
梁典字惇伯順德人家故貧少傳經以供其親比舉
於鄉二親已沒輒不欲仕親舊勸之謁選得上林學
諭督課諸生如傳經時上林遂彬彬多文學矣遷南
雍博士尋出判南康署星子都昌建昌三縣而在建
昌最久建昌學圯於河典新之諸齋舍自此興建昌
大疫多逋負民皆流亡典綏之復業者相踵在南康
三年清謹如一日伯兄嘗過其邸談及家人産典曰
視傳經時已侈矣卒於官百姓哀之子思年博古工
詩翰喜談名理蚤卒人珍藏其隸書
陳克侯字士鵠順德人七歲就外傅能日誦萬言嘉
靖戊午舉於鄉署閩縣教諭擢令永福歲祲務賑恤
境内賴之遷知永寧州補騰越州境内多礦官每染
指久或藪盜克侯至即申嚴禁會地震下令救一人
予三金活百餘人州徼去緬僅百餘里奸人岳鳳亡
命教誘為邊患克侯以計擒之緬人擁象馬訌境上
猝無兵備群擬閉門守克侯曰若閉城城外赤子皆
殲矣因張幟為疑兵開門納民緬不敢逼高國春木
元瑞起徒步為萬戶侯感克侯恩以千金壽正色却
之騰越兼治土苗例以五百金贄畏克侯廉不敢進
遷大理郡丞仍管州事從民願也所部以行能薦者
三在事拜御賞者二無何以上官訐怨波累免歸尋
復官致仕家居二十年卒
岑用賓字允穆萬長子嘉靖乙未進士授衢州推官
補池州景王歸葬官校以供張不給多凌虐有司用
賓獨稱辦而民亦不擾擢南京戶科給事中喜論奏
章凡數十上大學士高拱負才剛狠狹中而忌隆慶
初為給事中魏時亮所劾而御史齊康希拱旨劾大
學士徐階帝皆不問用賓乃奏言兩人日侍左右心
孰邪正行孰臧否量孰廣狹豈能逃遁聖鑒高拱剛
愎自用苛刻立威決非端人乞令致仕以杜厲階不
聽拱深銜之以此出為紹興守紹興人聞用賓來計
必武健自用及至乃更寬和務在德化民大喜有故
人欲饋用賓畏其廉託以茗進用賓面發之得金大
怒絶焉既入計謫陜宜川丞至任逾月卒自嚴嵩當
國沈楊輩以直言賈禍人皆結舌及用賓在職言路
復振終亦不免貶死海内惜之有小谷集行於世
鄭昊字祖欽順德人其祖漢章得金蒲澗訪其主還
之昊少力學善屬文登嘉靖乙丑進士知江隂縣補
海鹽前令欲治海塘均里甲籌策未竟昊卒就之民
蒙其利遷南戶部主事歴工部郎中出守柳州會八
砦之役久旱大饑百姓嗷嗷昊殫力晝夜餽餉繕兵
八砦平紀績賜金未幾卒於任昊端慤清慎年踰五
十始獲一第不以日暮為封殖計官六轉歴二千石
囊無餘貲督府劉堯誨知其廉命所經郡邑祭賻之
嚴應恩字若貺順德人萬歷己卯舉人以親老就禄
養得東光教諭擢國子監學錄旋出守象州起凋振
敝轉任雲南霑益州安輯土蠻轉移風俗例應殊擢
以親老歸弟旗先亦舉壬午鄉榜
胡與京順德人萬歷壬午舉於鄉初任大埔教諭以
理學訓多士租税分給貧生擢學錄歴刑曹卓有政
績遷戶部員外轉郎中供職勤慎操守清廉卒於官
止遺圖書數笥而已祀鄉賢
林志孟字淑之順德人幼穎異能文髫齡登萬歷己
卯賢書癸未南宫乙榜授江西進賢教諭分校棘闈
翰林學士吳士元禮部侍郎李光元兵部尚書熊明
遇皆出其門號得人尋授荔波知縣築城修學興利
除弊以薦調繁昭平殲積年巨寇旋丁内艱服闋補
建德令政簡刑清以卓異擢戶部主事命甫下為忌
者所中遂拂衣歸邑人士為之勒石建祠所著有留
餘集
黃儒炳字士明順德人登萬歷甲辰進士入翰林主
試江西應天歴官南祭酒修南雍續志輯二十一史
具題請修率性正義修道三堂時有條議納班以充
財用者儒炳力爭之議乃止轉南吏部侍郎值尚書
缺攝理堂務會推鄒元標為冢宰中旨不下儒炳兩
疏請之攝工部時主事惠承芳建議於都城下歲加
税十萬兩人情洶洶儒炳隨疏駁參議始罷攝禮部
篆齊庶宗多不法乃定宗長之制轉禮部右侍郎兼
侍讀學士纂修神宗光宗實錄副總裁進吏部左侍
郎兼官如故時欲以中璫出鎮儒炳極言不可嚴旨
詰責猶三拜疏會右侍郎缺巨璫魏忠賢傳内降挾
補儒炳與冢宰王紹徽矢曰頭可斷缺不可假忠賢
謀始寢既而魏良卿剖伯爵儒炳歎曰事不可為矣
即杜門註籍以母老身病請告得旨回籍歸家未幾
而母歿竟以哀毁卒儒炳留心桑梓制府何士晉增
𣙜雜税力止之邊餉迫急儒炳請帶征及澳門藉餉
販糴省中大擾御史陳保泰激變被辱儒炳時在南
都上疏辨析後止誅亂首不濫及無辜儒炳之力也
所著有影木軒文集子圖贊字曰性以廕仕至戶部
四川司郎中
梁亭表字無疇順德人以春秋舉萬歷丙午鄉薦授
大埔教諭修邑志有史才擢國子監助教遷都察院
司務調吏部人有以賄求薦者峻拒之當道忌其介
而賞其能轉武庫司員外出知南安府府當衝衢馬
戶供應煩苦力請釐革未幾流寇張獻忠披猖楚豫
間縣多迎降亭表慷慨自誓謂僚吏曰公等無怖君
父重則身家輕亭表籌之審矣衆聞莫不感激願為
死守直指薦治行第一擢荆南兵備兼撫蠻副使而
亭表已不起矣卒年六十有七著菁莪集子若衡崇
禎庚午鄉薦庚辰特賜進士初除廣西永福令戢叛
猺扞流寇卓有風力奔父喪歸補左州知州不赴丙
戌年竟捐軀焉
胡曰乾字酉仲順德人與京長子也髫年好學父常
攜其文至京師見者詫為竒童濲水胡元瑞作阿咸
歌贈之萬歷戊午魁賢書踰三十年就教澄海捐貲
治學宫召諸生課讀資其廩給擢南雍助教曰乾喜
購書積至萬餘卷古今名畫法書數百軸尊彛鼎卣
皆秦漢物也後散失殆盡亦不甚惜年八十六卒祀
鄉賢
趙恂如字侯聖順德人弱冠補郡文學萬歷戊午舉
人己未進士初授中書舍人分較京闈稱得人屢奉
使星軺徧馳閩楚吳越間帝嘉其勞首擢銓部有清
通簡要之譽敭歴四司以養疴請假尋命按察西蜀
復辭歸年七十而卒生平孝友儉樸有古君子風祀
郡邑鄉賢
梁元柱字仲玉順德人天啓壬戌選庶吉士遷陜西
道御史時副都御史楊漣首疏魏璫二十四大罪元
柱繼之直聲震天下遂削籍去崇禎改元召還原職
至河間聞京師戒嚴人多觀望元柱曰主憂臣辱正
當稽首伏階以笏畫策君前尚泄泄坐此耶聞者歎
服抵京補福建道御史監北京鄉試旋奉敕按雲南
便道歸省連丁内外艱起補陜西參議未赴卒年四
十八
李廷龍字勷臣順德人天啓壬戌進士出宰寧都時
土木大興司農告匱廷龍清羨餘以應命不擾於民
復值流寇逼近廷龍矢志死守身為士卒倡甲子分
考稱得士秩滿授南吏部主事歴文選司郎中每當
考核公慎自持疏陳銓弊數十事皆中時務辛未冬
召對内殿有力定如山心清似水之褒以父老陳情
侍養予告歸卒年五十有六祀郡邑鄉賢著可亭集
藏於家
黎象斗字樞漢順德人登天啓甲子賢書任鼉江教
諭以薦陞思州府推官勒碑革弊建橋濟人獄無冤
滯己卯衡文黔闈得士多雋督府李若星疏薦之晉
秩刺史以母老乞歸講學家庭不事干謁年八十有
五卒長子可逢順治甲午舉於鄉
陳士諤順德人居家以孝友稱杜門隱居不與戶外
事早謝舉子業而能崇尚經學教子弟敦行孝讓毋
陷於浮薄賊犯鄉莊掠男女率丁仗邀截脱回者百
數十計人多其能士諤家富於財慨然曰富者衆之
怨也乃輕貲以濟人急嘗救人於溺賑鄉里之饑者
崇禎四年鄉飲賓雍正元年祀鄉賢(以上順德)
何真字邦佐東莞人少英偉有才略事母以孝稱元
至正中仕為河源務副使時中原兵起嶺海騷動真
棄官歸慨然以生民為念至正十五年邑民王成陳
仲玉搆難真請於行省舉義兵執仲玉以歸成築砦
自守乃使弟迪驍將黃從簡等頓兵圍之募人能縛
成者鈔十千未幾成奴縛之以出真釋之引坐笑謂
曰公奈何養虎遺患成慙謝曰始以為猫孰知其虎
奴求賞真如數與之使人具湯鑊烹奴駕轉輪車號
於衆曰四境有如奴縛主者視此於是人服其賞罰
有章居無何叛將黃常與王仲剛據惠貪虐不道民
苦之迎真守惠逐常戮仲剛解惠州之困遂兼領惠
循二州行省奏遷惠州路同知癸卯南海民邵宗愚
陷廣州守將何深死真率將校復其城號令明肅廣
人大悦擢廣東分省參知政事進江西行中書省左
丞未幾改江西福建中書省左丞仍治廣州乙巳九
月宗愚挾廉訪副使廣寧等叛圍廣真禦之踰十月
部將與賊通絶糧道真出走惠州丁未五月率惠州
部曲至廣民響應復克之宗愚退走真保有廣南或
陳符瑞勸為尉佗計者即戮之示無二心明洪武元
年二月征南將軍廖永忠率舟師取廣東至福州即
遣人諭真宣示威德三月師至潮州真遣都事劉克
佐詣軍門上印章籍部内戶口兵馬錢糧遣使奉表
降永忠送其使及表詣京師帝賜詔褒之驛召至京
四月永忠至東莞真率屬出見永忠慰諭之仍榜招
降諸寨宗愚等餘孽悉平詔至真乘傳入朝貢方物
賜宴中書授江西行省參知政事真莅官政令風行
霆斷人莫敢犯而尤主寬厚好儒術平居讀書綴文
無虛日三年遷山東行省參政四年命還廣東收集
舊將士復任山東九年致仕十三年真請以子貴參
侍東宫即除貴北城兵馬指揮十四年命真及貴同
往雲南規畫糧餉開拓道路置驛傳以候大軍征討
及還擢山西右布政使十六年致仕復命真歸廣東
收集未至軍校十八年遷浙江十九年朝京師調湖
廣二十年復賜致仕八月封東莞伯食禄一千五百
石予鐵券復賜鈔萬貫甲第一區以其第六子宏為
尚寶司丞二十一年三月真卒年六十有七帝為文
祭之敕遷京城南真豐偉美鬚髯吐音如鐘性忠慎
歸朝畏威惟謹帝推心委任弗疑故能以功名終東
莞建祠置田祀羣祖以惠州私第為義祠斥私田百
餘頃為義田世俾宗子主祀事立塾以淑其子弟置
庫以周窮乏嫁娶喪葬一如范文正公故事至論其
保障南服識時知命比之竇融李勣云子八人知名
者榮貴宏榮字耀先卓犖喜讀書有文名洪武二十
一年夏四月襲封東莞伯後二年罹黨禍人皆傷之
簡祖英字世英東莞人學問該博兼有才略事元為
江西都省員外後從左丞何真起兵保護鄉邑平邵
宗愚其贊畫為多廖永忠克服廣東乃徵祖英赴闕
錫燕勞之賚以纁帛拜建平縣知縣以母辭歸許之
時帝方風厲天下凡元降臣始雖榮遇終必擯辱名
士如危素輩皆所不免人咸以祖英卓見云
趙晦字俊明東莞人系出濮邸元季避地石岡雖在
亂離中篤志問學手不釋卷洪武五年以明經薦授
番禺教諭時干戈甫戢士鮮知學晦端模範嚴課程
日為講授藩憲大僚以其學行純懿咸禮重之擢國
子監學錄多所陶範一時門徒居侍從有聲者甚衆
黎光字仲輝東莞人博學能文父伯原元季歴德慶
惠陽教授有漁唱集光得自家學倜儻有竒氣洪武
壬子鄉薦釋褐拜監察御史正色立朝卓有風裁常
按蘇松民罹災饑疏請賑之存活甚衆及巡鳳陽所
條奏皆切時弊遂受知於帝性剛介執法不阿為御
史大夫陳寧所忌擢刑部侍郎三閱月竟中以事謫
同知卒人皆惜之
陳璉字廷器東莞人性孝友敏而好學領洪武庚午
鄉薦為桂林教授嚴條約以身先之秩滿遷國子助
教永樂初近臣薦璉有治才召試高等擢知許州以
寬厚寧民郡多淫祠璉毁之俗遂變未幾改滁州均
徭役時征斂禁奸戢暴民用大和成祖幸北都所過
先遣廷臣察吏治卓異者加遷擢璉以績最聞滁人
恐失之詣闕乞留遂擢揚州知府攝滁州事賜綺衣
寶鈔宴餞給驛還滁居九年擢四川按察使憲度最
明黠胥斂跡建言修武備慎刑罰明禮制復義倉正
風俗等九事帝嘉納之宣德丙午吏部言璉德望凝
重宜師表國學召還改南京通政使攝國子監事師
道尊嚴善於訓迪士類悦之丁内艱正統初起南京
禮部侍郎五年致仕璉德行淳懿文詞典重人愛之
若拱璧所進有巡狩頌平寇頌鐃歌鼓吹縉紳祈文
者相踵於門應之如響著作甚富有琴軒集歸田稿
行於世黃蕭養亂璉設制禦策竟平之卒年八十五
賜葬祭方其去滁時滁人侑之醉翁亭與歐陽修王
禹偁為三賢祠縣令吳中祠璉及李用李春叟亦曰
三賢祠璉嘗搆萬卷堂積書其中
羅亨信字用賓東莞人自幼穎悟好學永樂癸未鄉
薦甲申進士授工科給事中視浙水災奏蠲嘉興海
鹽崇德税糧五十餘萬石調吏科尋轉右給事中適
詿誤連坐謫交趾胥吏九載洪熙改元用洗馬張瑛
薦起監察御史往通州察倉庫誅民之無賴者數人
道路肅然巡按真定等府清軍山西所至有聲詔加
按察司僉事俸宣德十年起擢僉都御史備邊平涼
璽書慰諭賜幣正統元年與都督趙安巡邊遇敵安
與都督蔣貴用都指揮安敬議逗遛不行亨信至其
營斥之曰汝輩受國厚恩臨敵退縮安用握重兵為
且汝特畏死耳死三尺法孰若死敵貴等色變以糧
芻不繼為解即上章劾貴等老師玩寇怯懦不忠侵
尅軍餉帝命兵部尚書王驥往詢皆如言置貴於法
斬敬以徇自是將士股慄用命迤西以寧奏捷晉秩
賚金幣改巡撫大同宣府總督屯糧贍軍餉興利除
害為久安計每歲秋回京議事條奏汰冗官省虛費
積邊儲禁私役請修各衛土城以絶覘伺又言敵專
俟釁圖入宜預於直北要害增置城衛備之不然恐
貽大患議寢不行後果有土木之難時參將石亨欲
以大同四州七縣之民三丁取一為兵復令軍餘盡
撥屯種量田計税亨信奏言邊民疲甚加以邊地鹻
薄倘如亨言是絶其衣食而逼其逃竄也且當今事
勢正宜布恩信以結人心奈何反絶其衣食乎從之
十三年冬進副都御史其明年英宗北狩人心洶洶
亨信在宣府孤城危甚當國者議趣宣府總戎官率
兵入衛京師或欲遂棄其城衆紛然爭就道亨信仗
劍當門下令曰敢有出城者斬衆遂定城中老稚歡
呼曰吾屬生矣因設策捍禦敵不敢南人多其功年
踰七十乞致仕不許會報宦官喜寧偕敵入城下議
和密遣驍將楊俊伏兵執寧敵失嚮道乃引去帝嘉
其功下詔褒之復賜金幣是歲陛辭益力因免冠叩
首帝見其巔髮皆盡乃許致仕八年卒年八十一賜
葬祭
翟溥福字本德東莞人永樂元年鄉薦明年登進士
第知青陽縣境多虎患為文檄神三日即殲之邑人
樹碑頌德移知新淦推誠布公教民禮讓累擢刑部
郎中出知南康府至則訪民疾苦省刑罰禁横征先
是郡值歲歉民有擅取富室穀粟及收漂流官木者
百餘人前守論寘重典溥福廉得其情杖而遣之封
壤瀕湖舟楫苦風濤無泊所遂出俸金築石隄百餘
丈舟人稱便後立廟祀之政暇遊廬山見白鹿洞書
院遺址喟然興嘆倡議重建延經師簡弟子肄業其
中親為講論大義考績赴京以老疾辭侍郎趙新嘗
巡撫江西知其賢留之竟不可初溥福登車日父老
知其貧醵白金送之不受民涕泣不忍去因留帶立
廟祀焉復配享於白鹿書院之三賢祠三賢者唐李
渤宋周惇頤朱熹也投老却掃田宅無所增公庭無
所凟年七十一卒祀於崇賢祠子慎謙慎景泰庚午
鄉薦仕至建寧府教授謙舉明經仕至來賓學教諭
皆有時名
彭誼字景宜東莞人宣德乙卯舉於鄉授工部司務
正統己巳邊事起命大臣舉風憲選老成持重者部
以誼應擢湖廣道御史時王文掌院號嚴明獨禮重
誼景泰庚午南畿諸郡饑誼往賑之日馳數邑全活
甚衆壬申河決張秋隄水東趨失道受命修理先是
尚書石璞都御史王暹洪英各言方略試輒敗誼乃
督役夫濬之以殺水勢旋築隄扞禦約之使復故道
漕輓遂通以功加俸甲戌從都御史王文平蘇郡寇
有功擢大理寺丞乙亥進僉都御史提督紫荆關修
築城堡按古法造神臂弓守之尋復提督各關倉糧
保定等衛屯糧天順丁丑以忤權貴左遷紹興知府
值民饑即發倉䘏之或謂當上聞誼曰待請而發則
轉溝壑者多矣吾何愛一身而不以活萬命乎明年
有秋民爭輸不踰月倉復盈先是郡縣官田税重耕
者流移賦多逋負誼請計畝起耗減重增輕民便之
又築白馬閘鹵潮不入溉良田數百頃郡蒙其利九
載遷山東左布政尋擢工部侍郎未幾改副都御史
巡撫遼東前任者與鎮守總兵相左不以邊儲為重
倉無再歲之支誼至發餉實鐵嶺三萬諸衛相繼既
乃大閱命將調發建大將軍旗鼓出廣寧度遼陽部
次嚴整旌甲蔽野命都指揮崔勝巡邊振旅而歸成
化七年下詔褒諭九年統師征小黑山斬獲六十二
級燒燬連州麥州等巢穴搜獲馬匹牛羊無算復奬
賚之時總督内官横征諸屬衛誼乃令所屬移文不
經院議者皆令覆請違者以軍法從事虐焰頓息邊
人德之在遼十有一年成化戊戌始得謝事歸兩奉
恩詔進階至資善大夫優游二十餘載年八十有八
終詔賜祭葬子恪以廕補太安州判官孫絅正德甲
戌進士官至郎中
袁衷字秉中東莞人正統辛酉鄉貢初授戶部河南
司主事歴梧州知府改平樂永州所至公正廉明民
蒙其惠長於詩文所著有竹庭稿
黃結字資友東莞人以正統辛酉鄉薦就天河教諭
轉泉州教授益肆力書史兩預考官權貴以厚貲為
子關節且許薦為御史結斥絶之其設教嚴立科條
士多激發擇穎敏者授以春秋後皆得雋泉中始有
春秋之學九載赴銓曹考天下教職學行第一擢遼
府右長史多所規諫王稍見疎久之知其賢始加敬
焉丁内艱復除岷府而卒孫閱古登進士官福建都
轉運使
盧祥字仲和東莞人幼多技能兄寬為全州訓導祥
從之遊年三十始習舉子業宣德乙卯遂領廣西鄉
薦正統壬戌登進士授南京禮科給事中多所論建
六年丁外艱服闋補吏科劾大臣王文項文曜等朝
中憚之未幾以言事謫蒲州判官天順改元擢禮科
都給事中章疏剴切多見聽納戊寅擢南京太僕寺
少卿尋以内艱歸甲申起補順天府丞尋轉僉都御
史巡撫延綏至則嚴武備肅綱紀正賞罰屢以捷聞
下詔勞慰賜之金綺成化丁亥冬謝歸明年五月卒
遣官諭祭祥博學有才識以氣節自高寡諧於世獨
與林聰最厚有所獻納必協力成之歴仕所至有冰
蘖聲其學精春秋所成就甚衆子士廉從子皞□皗
俊皆預賓興所著有行素集
鄭敬字德聚東莞人少秀異明敏登正統壬戌進士
授南京湖廣道監察御史廉介自持曹無滯牒六載
出為江西按察僉事改河南雲南清慎不渝秩滿將
之京土蠻贐以兼金或勸之受叱曰我司風紀二十
年享有常禄猶恐弗稱敢改節乎竟却之成化丙戌
轉山東副使勤於事方四袠而髮盡白自陳致仕歸
卒於家年五十八幾無以為殯人皆稱之
方俊字彦卿東莞人涉獵羣書尤喜程朱語錄與新
會蔣濬友善日夕倡和濬自以為不及景泰癸酉舉
於鄉授浙江義烏令改廣西藤縣所至廉能有政聲
俸入惟購書籍不事産業曰吾留心田遺子孫足矣
性峭直好面刺人過縉紳皆憚之尤善品評人物少
許可獨重同年張泰後泰歴尚書為名臣人多其藻
鑑
陳䪧字蒼崖東莞人生平有勇略登景泰鄉薦天順
癸未會場火䪧躍身棘牆屈信其足救舉子七十餘
人成化間判瓊府委征生黎䪧椎牛饗士躬提八十
斤鐵簡擒其黎長蒲盧男黎寇平擢廣西僉事年七
十三卒學士邱濬以詩褒之有誰知别駕真丈人秋
毫無犯除妖氛之句云
王拯字以仁東莞人天順三年舉於鄉授邵武知縣
為人英敏強記吏民有事於縣者一見輒不忘公廉
愛民服食淡素督造版籍請托不行稽考精明宿弊
盡革每朔望詣學課試諸生賞勤懲惰率以為常尋
以憂去服闋補知昌化政如在邵武時邱濬稱其政
行雖古循吏不能過也
祁順字致和東莞人天順庚辰進士廷對當首舉以
姓名近御諱傳臚弗便乃抑寘二甲第二授兵部主
事巡山海關歸轉戶部員外郎中督餉臨清成化乙
未建儲賜一品服使朝鮮關人故集土兵土物萬計
從而貿易悉屏斥之惟疋騎從自就館至旋旆金繒
聲使之奉一切麾却三韓君臣相顧駭異為築却金
亭刻使東稿以獻未幾出為江西參政三載以詿誤
謫知石阡府其地僻陋至則謹斥堠開屯田廣儲蓄
流散日復土人素不知學乃集儒生親為講授後擢
科者數人歴江西左布政使兩院交薦王恕在吏部
亦疏引之内閣邱濬劉健素知順欲相援順辭甚力
其平生邃問學持大體人不敢干以私在江西積羨
金數千將易簀聞人言可私為歸計者即戒妻子曰
若私此金吾目必不瞑矣乃悉歸公帑卒年六十四
嘗著石阡志十卷巽川集二十卷行於世弟頤舉於
鄉從弟珍敦雅明經子敏孜政敕皆以春秋得舉敏
敕最知名敏字惟學壬戌進士授戶部廣西司主事
嘗差宣慰懷來鎮給賜邊軍人受實惠
何瀞字源清東莞人成化壬辰進士授松江府推官
折獄明允門無私謁擢南京湖廣道御史轉四川按
察僉事軫念民瘼巡歴僻阻遂卒於官瀞平生學務
純實處事不苟清操尤勵所至以廉慎稱
袁仕鳳字彦祥東莞人成化乙未進士初授江西廣
昌知縣廉介風勵摘伏如神扶弱鋤強奸黨為之褫
魄調繁萬安民聞風畏之及視事愛民如子而薄於
自奉遇事果斷務合人情士民帖服期年行取至京
當得臺省以無内援乃陟都察院都事尋卒於官喪
經萬安民爭祭賻之
林光字熙緝東莞人生而狀貌清臞資性粹美苦學
不懈博綜經史年十七補邑庠生讀先儒論學諸書
益大感悟建得趣亭日讀書持敬涵養其中成化乙
酉領鄉薦己丑會試拜陳獻章於神樂觀語大合從
歸江門曰吾得師矣獻章亦深期之已而築室欖山
往來問學者二十年巡撫朱英勸之仕光報曰夫人
幼而習之於小學必求所以事上長而進之於大學
必求所以治下善學者不汲汲於施為成敗利鈍之
外而汲汲於吾心權衡尺度之間寧學成而不用未
有不成而苟用者也尋丁外艱服闋因母強之出甲
辰會試中乙榜授平湖教諭以身為教上敦風化養
廉恥疏言甚懇切詔允行之巡撫彭某知其賢待以
賓師之禮成化丙午主考福建弘治己酉主考湖廣
是年總修浙藩憲宗實錄辛亥修嘉興邑乘壬子復
同考順天凡三校文時服其藻鑒部使者以卓異薦
尋擢兖州府學教授會丁内艱起復補浙之嚴州府
學教授按察使孫需以古道正學薦國子博士作正
學解教胄子解諸生翕然宗之三載乞致仕不允尋
遷襄府左長史值襄府代嬗之際百弊叢積光隨方
整頓由是宫僚效職羣小皆側目焉未幾進中順大
夫致仕邑大夫請為鄉賓皆不應日惟端坐手不釋
卷乘興則花欄竹塢吟風弄月於一切世好澹然無
與
葉永秀字汝實東莞人弘治庚戌進士授烏程知縣
清慎有幹力邑值水患饑饉相繼永秀濬積流力賑
恤民蒙其惠六年擢御史讞滯獄雖餘喘必訊其情
凡可以生之者即為伸雪正德元年按北畿摧抑權
横論奏剴切執政忌之出知永州府丁内艱家居劉
瑾誣以事逮就廷尉得不死奪職歸庚午瑾誅起知
衛輝未抵任擢陜西按察副使卒於官
王縝字文哲東莞人父恪寶慶知府縝為人敦倫寡
言笑弘治癸丑進士選庶吉士授兵科給事中出使
安南却所餽金得使臣體遷禮科覈南畿屯田剗革
宿弊擢工科都給事中正德初擢山西參政改雲南
尋超為右布政使俄轉福建左布政使進副都御史
巡撫應天討姚峒賊有功賜鈔幣尋以乾清宫災疏
答天譴四事皆切時弊武宗欲西巡疏止之不報壬
申丁内艱服闋以父老乞終養詔起撫治鄖陽是時
武宗欲幸諸郡供億繁費縝多所裁損竟不問己卯
夏寧藩煽亂荆襄震動縝下令設備以安民心尋擢
南京刑部侍郎嘉靖改元疏陳十事正大本法祖德
廣延訪重詔令禁奢侈求賢才恤民窮正風俗復舊
制重人命多見採納遷南京戶部尚書疏辭不許時
畿内大饑縝區處賑恤請内帑銀五萬兩給之尋卒
於官年六十有一賜祭葬
趙璧字國珍東莞人性敏好學篤於孝友成化丙午
以春秋領鄉薦丁未乙榜署廣西融縣教諭化及猺
民弘治乙卯典試雲貴得人為最尋以外艱歸服闋
登己未進士與姚江王守仁同籍以孔顔樂事相質
姚江重之未幾假歸時直指費鎧按粤與璧有舊歡
未嘗干以私起授南京戶部主事有廉能聲上馭閹
疏朝野韙之丁内艱歸哀毁而卒正德六年廷議叙
用因劉瑾去官者得璧疏加工部都水司員外郎祀
廣西融縣名宦
李一寧字應乾東莞人宋儒春叟之後領正德丁卯
鄉薦鷄澤學諭提學御史王應鵬檄掌漳川書院清
苦服勤士習化之選蘇州府學教授居常端方嚴重
遇諸生恂恂無疾言遽色而未嘗徇人後知懷寧縣
豈弟愛民卒於官貧無以為殮士民哀之嘗渡江遇
一覆舟鑿之得婦人抱嬰兒猶活詢知為長沙人饑
二日矣為買舟送還其鄉兄一清亦領鄉薦知新繁
縣有廉名
鍾雲瑞字天慶東莞人親喪與伯兄雲祥廬墓鄉黨
稱孝正德丁丑第進士授南京大理評事折獄平恕
會爭世廟大禮忤旨廷杖出為江西按察僉事秉正
執法不避豪右尋轉參議忤巡撫以飛語改調歸居
西廬為終焉之計三年部檄催赴選補雲南丁内艱
服闋補湖廣時提督泰和山中貴部隸恣横雲瑞繩
以法歲時餽遺拒不受未幾遷副使遂謝病歸誅茅
構堂閉門危坐表正鄉閭時循寇連歲流刦雲瑞糾
衆防禦鄉人德之建祠以祀邑令楊寅秋顔其堂曰
慕德隆慶庚午祀鄉賢從子卿最著
祁敕字惟允東莞人順季子弱冠魁鄉薦登正德丁
丑進士歴刑部主事郎中嘗辨出曹恕王良弼之冤
議減屈劍高欒之獄人以為平戊子廣西主考竣事
拜饒州守治獄如刑曹時奸吏屏跡常議鑿井濟囚
渴忽泉自湧出人呼為應德泉會有詔辦郊壇磚以
愆期逮獄謫婺川典史道病歸卒其教子弟曰士君
子求不愧此心而已進退榮辱命也有堂野稿藏於
家
陳志敬字一之東莞人嘉靖元年以鄉薦授南寧通
判土賊盧蘇之亂督府檄守武緣衆懼欲奔志敬力
止之晉同知新建伯王守仁征八寨命提兵往斬首
八十級提督侍郎林富繼征忠江二州志敬率衆擣
巢穴逆賊就擒尋乞休致孫履登隆慶辛未進士歴
廣西兵備副使有能聲
鍾卿字懋敬東莞人幼倜儻有志略年十七上書季
父雲瑞雲瑞竒其志既而補邑諸生督學歐陽鐸以
卿輔期之舉嘉靖戊子鄉試連登進士授知許州摘
伏如神擢南兵部員外轉郎中丁外艱起補戶部坐
失儀謫郴州同知察獄賑饑多所全活量移判萊州
郴人立石頌德入為南都水部郎中擢知九江府以
郡當孔道供億浩繁弛其不急者以甦民困修陂塘
泉堰幾以千計又禁絶𣙜關注籍之弊繕岳飛廟其
革蠧維風類此擢廣西副使踰年晉參政轉按察使
宗藩有罪不少假諸宗肅然晉廣西右布政己未晉
福建左布政使疏乞骸骨歸居鄉杜門不謁公府而
常留心世務辛酉倭寇交訌誓衆固守賊不敢犯督
府李遷署其堂曰清白卿雖位至方岳而事季父雲
瑞最恭謹每夜宴歸必出門扶輿而入士林多之隆
慶改元以耆舊起疏謝病詔以光禄寺卿致仕卒年
七十七
戴銑字子聲東莞人嘉靖己丑進士觀政吏部上時
政疏千餘言授禮部主事督會同館峻抑厰校至怫
中貴曹長諷令少徇持之益力尋改監察御史朞月
間奏十餘疏多人所難言者論劾尚書聶賢劉龍等
六人不職冢宰汪鋐欲加銑罪帝優容之後言官論
鋐黨護奸邪當路謂出銑謀坐免家居淡薄自甘足
跡不至公門廷臣交章論薦未幾卒年四十六子記
亦登進士官楚雄知府
林烈字孔承東莞人父汝椿篤行長者烈幼聰朗通
左傳漢書嘉靖甲午舉於鄉嘗師事魏校潛心理學
四上春官不第釋褐江隂教諭擢南大理寺司務九
載遷戶部員外轉郎中以勤慎著聲庚申督賦江右
綜理惟嚴以外艱去服闋復補戶部出為福建鹽運
同知革常例祛積蠧嚴闌出商至如歸鹺政大舉於
是毁淫祠興社學剏書院日與諸生講習其中又聯
什伍恤孤貧置義阡立鄉厲壇修養濟院民始患盜
已復患虎悉力驅除之偶夢歸章綬心異焉適世宗
遺詔至遂卒百姓巷哭商罷市立祠水口尸祝之子
培坦城俱領鄉薦培最知名另有傳
陳履字德基東莞人嘉靖戊午舉於鄉登隆慶辛未
進士授蒲圻縣調休寧俗輕生健訟履一以長厚化
之值旱禱於齊雲山陸行三十里須臾大雨如注民
歌之補浙江崇德縣擢蘇州府海防同知先是倭患
方熾學士徐階里第以水師護之有司給餉遂為故
事履議去之階聞為罷役監兑浙江請寬祲歲之限
擢戶部郎中司餉蘇州課績第一遷廣西副使以病
免著有懸榻齋集
尹瑾字崑潤東莞人隆慶辛未進士授福建漳州府
推官誅劇盜鍾乾華聲譽大振擢諫垣晉吏科都給
事中申救同官郭惟賢風節矯矯疏陳海防八議全
粤賴之尋晉冏卿有詩集行世
袁昌祚字茂文原名炳東莞人弱冠舉嘉靖乙卯鄉
薦第一隆慶辛未成進士知左州州故僻民鮮讀書
昌祚設塾師董之人始知學調湖廣彝陵王世貞雅
重之與大學士徐階書稱其為文古而暢能取辦一
時而其人長者無援引會修楚志俾總裁其事晉戶
部員外郎擢廣西提學僉事轉四川參議時修乾清
坤寧兩宫督材山中辦而不擾川人德之以父憂解
職復丁内艱起補廣西不赴年八十卒昌祚性嗜書
老而益篤與郭棐共修省志人皆服其直筆和易而
介節未嘗干郡邑以私鄉飲延為上賓卒不肯就所
著有樂律考莞沙文集
林培字培之東莞人少登萬歷癸酉科鄉薦壬辰授
湖廣新化令值歲饑賑恤有方修水利建社學山谿
有絃誦聲饒貴親屬五人死於盜而盜不可蹤跡乃
禱於神從蛺蝶所至得之人驚為神召為南臺御史
所建議累數千言直聲大著後上别忠邪疏忤旨左
遷福建鹽運使知事兩府檄訪名賢遺跡周歴八閩
所至新其祠墓尋奉檄便道歸省不忍即之官友愛
諸弟終身同居一錢尺帛無所私家居一載卒
鄧雲霄字元度東莞人性穎悟絶倫慷慨重然諾工
詩以選貢中萬歷順天鄉試戊戌成進士授長洲令
下車遇饑祲首戢攘奪設法賑給民賴以甦織造中
使酷虐激變雲霄立召其用事者懲之乃解尋擢南
戶科給事中多所建白廣東直指增餉十八萬疏爭
之出為湖廣僉事有苗賊行掠主兵者欲因以邀功
雲霄傳檄而定轉四川參議以民乞留仍駐永州會
勢宦殃民雲霄廉實置其家人於法疏劾之見忤而
歸復起陜西兵備尋改廣西丁繼母憂服闋不出吟
詠自娛會署縣管天衢與雲霄有隙中以深文削籍
聽勘發憤卒後其子逢京具疏鳴冤得復原職有百
花洲諸集行世
尹遂祈字鏡陽東莞人幼穎異抗志高遠既乃遜志
江門之學以致虛守靜為要年二十一舉萬歷戊子
鄉薦辛丑成進士初授閩令尋改同安潔己愛民絶
請托雖權貴不能奪商税累民力請蠲免與税監忤
遂祈吃不能言而性抗直竟以此見忌落職典教人
為不平遂祈了無介色歸至贛州而卒所著叢桂堂
集二十卷藏於家子體震能讀父書明季徵辟授中
書舍人未幾掛冠歸
王猷字印方東莞人少有志節舉萬歷己酉鄉薦丙
辰進士授行人司行人嘗冊封衡岷二藩一無所受
擢戶部主事視税崇文門屬魏忠賢有建祠之諷猷
不從以親老故力求外補因出知泉州值鄭芝龍擁
衆逼城猷督兵屢挫其銳芝龍退兵求撫猷集在籍
大學士史繼階等二十八人議剿撫兩策日旰未決
少保黃克纘以問猷猷曰猷守臣也知有守耳御史
蘇琰因言守以盡守土之職撫以紓目前之憂於是
議遂定猷開示恩信芝龍遂就撫其餘黨復叛猷即
遣芝龍剿之捐俸築鏡臺於鷓鴣溜石間以扼其險
會官兵失利賊舟直抵内港猷身親督戰發巨砲擊
沈其舟俘斬無算一時巨寇流毒於閩浙兩粤者相
繼授首海氛以平陞興泉道御史卒於任泉民行哭
罷市詔贈太僕寺卿祀泉州名宦本邑鄉賢
袁崇煥字元素東莞人多才能以經濟自負登廣西
鄉薦萬歷己未成進士授知縣擢兵部主事明自萬
歷末年承平日久民不知兵天啓壬戌廣寧師潰當
事者欲劃關而守崇煥謂守關當在關外遂由主事
歴寧前道丁外艱奪情視事披荆棘立軍府弔死問
傷丙寅正月固守寧遠未幾遽擢巡撫世廕巨璫魏
忠賢素忌崇煥會崇煥固請終制遂罷歸崇禎初手
詔起之晉大司馬授以專閫崇煥甫受事謂毛文龍
在東江糜金錢數十萬無尺寸功遽渡海入其軍邀
文龍計事數文龍十二罪立斬之奏聞席藁待罪有
旨褒美舉朝皆驚其膽決然識者以為崇煥自此不
知死所矣己巳之役崇煥星夜入援日馳三百里兵
不解甲自謂有功竟以同事者讒搆逮置極典閣臣
成基命冢宰王永光皆疏申救不報籍沒之日無子
亦無所積時有江南布衣程更生冒死白其冤與崇
煥并戮於市其疏中有云崇煥恃恩太過任事太繁
而抱心太熱平日任勞任怨既所不辭今日來謗來
疑宜其自取爭蚤晩原不爭死生也可謂知崇煥者
更生徽州人
蕭奕輔字翼猷東莞人泰昌元年恩貢天啓辛酉雋
南雍連登壬戌進士知長汀縣丁内艱不克舉喪邑
人賻之補葉縣邑有銀礦民願輸萬金開採奕輔慮
藪盜力寢之擢廣西道御史按浙會海寇嘯聚乃倣
戈船置勁兵台處資以保障遇旱禱雨輒隨車澍印
馬西陲刷卷南畿晉太僕寺少卿出撫福建召對稱
旨因賜食撫閩四載利興弊革山海諸盜咸以輯寧
歴叙平寇功加俸服三級因時議弗合告歸家居省
城遇韶連急警出積俸建城北炮臺以備扞圉崇禎
甲申聞變悲憤病卒
尹明翼字美隣東莞人少好學領天啓甲子鄉薦連
登乙丑進士授汝寧司李銳志澄清貪墨望風解綬
丁卯聘校浙闈所取士馬嘉植等以文章節義顯時
權璫李實氣燄張甚明翼疾馳弗與見署汝寧府事
會魏璫建祠檄下翼卻弗行庚午再較豫闈咸稱得
士辛未擢南臺御史上時政缺失一疏直糾周延儒
權奸悞國嚴旨切責出知河南府時流寇横行明翼
核餉蒐卒力為捍禦賊退去當事方錄其功會丁内
艱歸一年卒士論惜之
郭九鼎字聖襄東莞人性孝友廉直領天啓丁卯鄉
薦連登進士初授行人奉使諭祭楚藩遷工科給事
中時詔赦已頒有司久未奉行九鼎疏請有旨嚴責
實效海内德之又疏救選司吳羽文侍郎陳子壯請
䘏死難副將何可綱參厰委魯國禮舉朝皆嚴憚之
復又請裁節内帑工費以濟目前之急速叙秦省蜀
黔功次以作三軍之氣皆得旨奉使冊封江右兩藩
轉禮科左右給事首請改正先朝實錄毋令賢奸倒
置復陳王官不得攝篆百姓不得投充王役皆言人
所不敢言巡按葛徵竒疏免粤東虛税九鼎特揭請
部臣清覈粤民獲甦擢吏科都給事請速考選授官
以收人材矢虛公枚卜以端揆席所歴諫垣侃侃正
言直聲布中外尋卒於任命給夫馬護櫬歸所著疏
草若干卷藏於家
陳象明字麗南東莞人天啓丁卯舉於鄉戊辰成進
士授戶部主事遣視淮關免㕓市魚湖諸例税數萬
兩及商賈例耗日計四百餘兩概免之會水漲淹沒
者衆懸賞格能救一人者予三十金多賴存活歸至
十八灘遇賊艘行刦知為象明曰此廉吏也去之歴
任南昌知府以缺饋中涓不得遷改饒州府潔已奉
公不憚權貴明慎用刑而無留獄御史巡方坐失迎
候謫浙江鹽運副百姓罷市三日後二年復任長沙
府遷湖廣上湖南兵巡道檄運廣西軍糧值亂至南
寧與思恩府陳邦輔連兵至梧州榕樹潭死之著有
塵外賞諸書行世子諸生應光杜門自廢文行有名
張家玉字元子東莞人崇禎癸未進士出諭德周鳳
翔之門改庶吉士館師倪元璐器重焉甲申闖賊李
自成陷京師鳳翔元璐皆殉節家玉被執不屈有隂
縱之者間道趨金陵復奔錢塘歸粤死之當家玉未
死時總督佟養甲甚竒其才以書招之曰倘或脂車
觀光必不至以儕耦相待家玉以義有不可為辭養
甲嘆其孤忠云(以上東莞)
歐陽寅字敬之從化人少敦樸力學以禮自律屏去
浮靡鄉人咸以篤行稱之領天順壬午鄉薦知鬱林
州操持清謹有惠政九年考滿士民遮道留之僉事
曾麒以其政績聞詔加俸復留舊任三年擢南寧府
同知遂稱疾致仕鬱林人思其德祀名宦
黎貫字一卿從化人登正德丁卯鄉試授建平教諭
力禁溺女之俗葺名宦祠祀吳應龍輩十人丁丑登
進士第選庶吉士作大禮慶成賦為時所稱授陜西
道御史首言京師火甲之弊奏可民賴以蘇奉命福
建清軍閱帑時鎮守内臣同布政使乾沒帑金以萬
計貫按劾之又疏請表孫燧許逵等忠節褒錄先發
宸濠逆狀鄭岳等三臣皆從之嘉靖初流賊起山東
奏設總制大臣以理軍事及請兩廣行鵰剿之法咸
用其議正德末天下耗於冗食請稽考國初與正德
中賦入上供之數權其輕重以為定式又令戶部覈
奏績官必糧完乃得遷徙著為令時廷議欲以戚畹
奉安陸陵祀貫謂非宜疏論之癸未出按江西首辯
冤獄罷浮橋之害遭父喪歸庚寅起視河南道事上
疏忤旨下詔獄罷為民卒於家年六十有七建邑以
來士人登第者自貫始所著有臺中稿使閩稿西巡
稿及文集六卷傳於世子民表民衷自有傳孫邦琰
亦登進士歴江西參政
劉格字豫誠從化人性至孝幼而父歿哀毁幾滅性
弱冠舉嘉靖庚子鄉薦壬戌謁選授六合令清慎勤
敏百廢具舉徐國公家僮鎖禁良民格杖而戍之閭
中丞擒江盜數百疏皆抵死密廉其枉者數十力爭
之不少屈時稱強項令操江都御史欲朘削沿江官
軍格不阿承遂調信豐會雩都令以丈田激變督府
殷從儉三遣官弗能定格繼往片言解散執其首惡
正法焉從儉疏其能留雩都而信豐士民請還益力
未幾從儉去長沙李裳來代譖言先入徙荆府審理
正後祀信豐名宦及鄉賢祠所著性說翊善論大倫
圖多發古人所未發子克正克修並舉於鄉克治選
貢克正在文苑傳(以上從化)
廖大科龍門人嘉靖中恩貢授廣西北流縣前令議
墾田田未墾輒增課民耗産於虛額者什九大科亟
白兩府覈實蠲虛邑豪乘催科急多貸貧民母錢既
而責償盡奪民産大科廉知其弊寬征而嚴禁之民
困始甦解組歸惟攜桂樹數本植之鄉人因目其居
為桂林(龍門)
伍驥字惟良新會文章里人(今新寧)其先汴人宋末為
翰林典章扈蹕至厓山遂家焉驥早孤事兄騏甚謹
騏以事謫戍固請代行不得哀動路人嘗泊舟白沙
滸夜半捄一童子乃盜擠之者黎明盜跡至紿曰一
子墮水捄得者予百金同舟人利其金欲歸童子驥
大呼曰賊在此矣遂執盜挈童白於官其行義類此
積書數千卷一時名士黎正王子倫胡濟皆與之遊
記問甚博今祀新寧鄉賢(新寧)
張度字景儀增城人洪武壬子舉於鄉辛亥詔選賢
能擢監察御史時諸勲戚多依勢作威度上疏奏劾
不避權貴風采凜然高帝重之尋擢常州知府勤政
持公人不敢以私干治行為京畿第一拜吏部侍郎
條舉銓法之不當者數十事皆見用進本部尚書藻
鑑流品不肯徇私銓選得體後以詿誤受譴杜門憤
惋卒帝聞之驚悼使人視篋中不盈數金命以大臣
禮葬之
張迪增城人有才識洪武辛亥鄉薦選為御史抗疏
彈奸有直聲左遷弋陽知縣惠澤及民嚴法馭吏後
以詿誤被逮縣民何溥等千餘人赴京奏請還職尋
復召為御史
廖德璋增城人元末為本邑教諭當嶺海繹騷建策
保障民賴以安明初退居於青帽山以耕讀為業洪
武辛酉隣民蘇友興惑衆作亂德璋募義兵佐南雄
侯趙庸討之寇平復歸山
吳澮字源深增城人自幼嚴謹嘗讀書一室有女僕
戲於傍澮怒白其母出之天順庚辰登進士第初令
弋陽慕古循良風日與諸生講學習射助其不給復
立義倉儲粟萬石時中貴人行縣暴斂無藝莫之敢
撓澮每抑之居六載民間利病興革殆盡政平訟理
澹薄自甘歲旱祈禱徒跣行烈日中甘雨時注遐邇
大悦直指陳選薦其賢遂擢饒州府同知清操愈勵
鄉大夫高明率六邑之民留為郡守命未下而卒惟
一老僕相隨饒守發篋視之不足於殮士民並建祠
祀之
胡璋字資禮增城人領成化甲午鄉薦為甌寧令在
任九年多善政民俗窳陋其親死則舉而焚諸壇再
舉女則溺之水璋禁之不能得乃力毁其壇密訪溺
女者併罪其隣俗始為變祀名宦
姚珩增城人賦性清介登成化甲辰進士歴戶部郎
中時四方運糧凑集皆按至期先後以次收而解官
有求速收者以百金因其僕賄焉珩杖而遣之既而
奉命督邊餉痛革陋例以餘耗充餉人稱其廉卒於
官旅櫬蕭然
盧綸增城人弘治壬戌進士授行人奉命押蠻使蠻
獻之金辭弗受還除兵科左給事中奉命稽大同諸
餉檢舉諸不法中官忌之出為四川參政適大饑左
轄欲待報乃賑綸曰汲長孺矯節急民命也遂出官
帑廣賑活者數萬進兵備副使時賊首御馬子久為
蜀患千戶文獻集亡命有異志綸俱勒兵誅之晉按
察使以裁抑相國楊廷和子姪之怙勢者為所銜竟
罷歸隆慶二年祀鄉賢
湛若水字元明增城人生而穎悟弘治壬子以書魁
其鄉從陳獻章遊嘗屏居一室潛心理學超然遠到
比獻章卒心喪三年甲子以母命復出過南昌謁莊
㫤論學亟見奬許赴留都讀書辟雍祭酒章懋課以
晬面盎背論竒之乙丑試禮闈衡文者讀其卷知其
新會高弟也置第二登進士選庶吉士授編修時王
守仁在吏部相與講明正學而修撰吕柟輩皆往來
辨論一時學者稱為甘泉先生奉使冊封安南却餽
金便道奉母留都大開講席有甘泉問辨等書正德
丁亥丁母憂歸廬墓三年産異瓜九實相連人謂孝
感所至服闋謝病復都講於西樵嘉靖初召補原官
尋遷南祭酒晉禮部侍郎上天德王道及聖學等疏
嘗著獻納篇格物通以補大學衍義所未備錄本進
呈並嘉納之累遷南京禮吏兵三部尚書兩滿二品
考以老致政其設教以隨處體認天理為宗旨曰此
吾六字符也勿忘勿助其庶幾乎從遊甚衆吕柟蔣
信其最著者所著心性書遵道錄等皆以羽翼聖經
居天關置講田以贍四方來學嘉靖庚申卒年九十
有五隆慶初贈太子少保諡文簡
潘禹謨字明叔增城人少有文名領萬歷庚子鄉薦
甲辰成進士授鄱陽知縣以廉能著聲民有藉宗室
為不逞者請於王府繩以法宗室帖然勢豪匿税貽
害小民力為釐正里役歲運米泊王洲每為風濤所
撼禹謨創建倉房九十二間於牛厰糧至即兑民利
賴之遷南京戶部主事督儲鳳陽杜耗侵捐斛面出
羨餘百餘斛以佐軍需丁外艱歸舟次十八灘竟以
哀毁卒旅櫬蕭然軍民商旅共立去思碑於鳳陽鄱
人聞之建祠祀焉禹謨生平清白自砥性尤友愛嘗
讓産於兄弟不為已私邑人仰其德祀鄉賢(以上增城)
周尚文香山人初從翰林待制黃哲講藝番山清苦
該博哲器重之洪武甲子領解額第一乙丑登進士
明年選龍巖丞莅任公勤廉潔嘗修虎渡橋以便民
請改鐵賈為折鈔免遠運之苦召為御史未行坐事
謫戍馴象衛時丁顯偕戍相與倡和超然自得其文
多玅悟以韓柳李杜為宗其孫慈堅儒雅有祖風
鄭榮叟香山人果敢有謀元末巨寇刦掠縣治宣差
達魯花赤朵羅歹力不能支乃率榮叟及邑人楊昆
等移縣於古寨山上屯守已而朵羅歹卒人心動搖
有族人曰橘官溺死人傳為神榮叟投之以機即迎
禱之每寇至言見一紅衣人掠陣中鄉民奮勇百倍
寇輒遯去築壘鑿塹據守一十八年龍潭賊盧實善
等累攻不下洪武初征南將軍廖永忠率兵至乃歸
附云祀鄉賢
林茂香山人里中素不知學茂始發憤讀書文名大
著洪武庚午領鄉薦入胄監列上等被選為湖廣道
御史擢刑部員外郎卓有政績所作詩雋永可喜嘗
詠松桂人傳誦之
楊餘蔭字樸菴香山人生七歲而孤及長博涉經史
尤通春秋大義正統辛酉邑大饑餘蔭捐賑穀三千
石先是元至正間歲祲餘蔭五世祖紹宣與弟賑穀
五千石邑人德之為建麗澤亭至是新之題曰繼美
黃瑜字廷美香山人幼聰穎明尚書景泰丙子舉於
鄉入成均以經行為一時冠天順初詔求直言疏上
正身正家六事凡數千言觸權貴將得罪賴尚書王
翺侍郎薛遠捄之而免成化己丑授長樂知縣禮賢
興學士多化之有兄弟相訟者開導之皆涕泣相讓
而退豪民黃新殺人匿其屍訊不肯伏法司欲從矜
疑瑜請覆訊默禱於神俄有蚱蜢折左股斃於硯謂
新曰汝折其左足埋黑水塘中神告我矣新大驚吐
實遂具獄其洗冤燭奸如此以勁直忤當道民攀留
不可則為立生祠卒年七十有三所著有雙槐集及
歲抄傳於世子畿孫佐最知名
黃佐字才伯香山人父畿以學行名佐幼穎悟一覽
成誦弱冠舉正德庚午鄉試第一作九州問以見志
潛心理奥至忘寢食庚辰登進士選庶吉士諸老竒
其才謂張平子王文考之流也授翰林編修時嘉靖
初上政要疏及修新政疏尚書林俊韙之會冊封渭
南王充副使事竣乞歸覲抵家遂請告戊子出為江
西僉事上疏乞養親改補廣西僉事提督學校至則
修書院育人材正士習毁淫祠行射禮舉節孝立鄉
社即猺獞子弟皆教之風化大行聞報母疾即日棄
官去督府以佐初謁傲憾之遂劾其擅離職守坐免
既歸卜築粤洲草堂文學士多從之遊戊戌冬命選
宫僚吏部尚書許讚疏薦海内名士十人充之尚書
霍韜為首而佐與焉起除中允嘗作六經政要箴欲
上之見忌於少師夏言乃止充講官遇事規諷轉侍
讀掌南院事便道歸省奉母以行轉諭德兼修撰出
為南京國子祭酒頒五倫條約禁止超撥之法學士
張治見所作樂典歎曰簫韶九成可復聞也尋以母
憂去起擢少詹事兼侍讀學士既至談及河套事夏
言不悦會吏部右侍郎缺以佐及王用賓推補先是
崔桐與許成名爭補是職言官劾之遂併論佐覬覦
勒致仕歸從遊者益衆日錄所聞名曰庸言晩歲謝
病簡賓客惟事著述嘗作鄉禮寓保甲之法卒年七
十七佐問學該博所著禮樂典翰林志廣東志廣西
志南雍志革除遺事泰泉集詩經通解春秋傳意明
音類選諸書隆慶初贈禮部侍郎諡文裕
郭尚敬字吉吾香山人萬歷戊子舉於鄉稟性謙謹
内行修飭邑人欲遷學宫以費重難之尚敬捐貲為
倡任沙縣令愛民造士稱為循良解組還杜絶私謁
以撰述自娛祀鄉賢
鄭士熙字我純香山人本浦江名族先世宦粤遂家
焉性孝幼失怙哀動路人奉母教惟謹弱冠餼於庠
萬歷二十一年拔貢謁選得潮陽學博以端士習正
文體為急遷山東長清令會歲荒民饑輒開倉假貸
蒿目溝瘠未忍追償法當免民聞之恐失士熙牛車
擔負繦屬不絶旬日補足調湖廣城步縣革除横征
陋例每出輒有童子百十人迎拜馬首曰公實生我
士熙笑撫之署惟飲水茹蔬老歸里家徒壁立祀鄉
賢
毛可珍字美仲原名元鎧香山人生而端慤萬歷癸
卯舉於鄉知諸暨縣縣在萬山中夙稱難治可珍月
吉讀法進父老講仁讓政大和諸暨有義塚勢家溺
堪輿言欲盡奪之可珍持不可鄉人名其地曰毛公
地俗多溺女為嚴連坐法由是存活者衆貧民以男
女質錢踰期沒為奴婢可珍計其傭直還諸父母調
靜海時蘆田久為豪家私庄歲耗課額可珍下車不
數月宿弊頓清晩年高蹈不出卒年八十有八康熙
十二年祀鄉賢
繆士傑香山人選貢生尚解推之義贖鬻兒救貧乏
任河内主簿保固隄工擢潁川衛經歴減耗羨平斗
甬屯民賴之告休歸九列賓筵崇禎八年卒祀鄉賢
李孫宸字伯襄香山人少警敏淹博萬歷壬子中鄉
試第二癸丑成進士授翰林院庶吉士給假歸葬庚
申秋入京師供起居注旋掌内書堂不欲與中涓作
緣求改掌誥敕凡所為文詞莊嚴得體壬戌較禮闈
得人如王錫衮張四知徐石麒陳仁錫吳麟徵張第
元其最著者時班聯中門戶角立孫宸無所阿附會
持節冊封藩府事竣歸里閉戶著述不與外事未幾
起掌春坊左庶子拜南祭酒寢逆璫納班准撥之例
素封不得輸貲買閒晉詹事府侍讀學士改南禮部
右侍郎旋推北禮部尚書巨璫魏忠賢忌之不用時
中外奏章必頌忠賢功德方免於禍孫宸署禮部篆
不肯假借一字織造中官牒移禮部為逆閹祠額孫
宸拒不應崇禎初晉北禮部左侍郎掌翰林院内計
察典直道而行羣心允服旋晉經筵充日講寓箴規
於剖析脗合時政懷宗霽顔聽受稱為學行俱優庚
午回部頒程式以挽浮靡禁異服以還樸茂申救科
場苛摘考官得免嚴譴辛未知貢舉剔奸釐弊會五
月亢暘孫宸具疏言事剛直切責之十月復召對面
陳得失孫宸備陳外吏貪汚由撫按情面廷臣廢弛
因宦官干政反覆剴切轉南禮部尚書上地震疏再
申前疏所未悉又設法清覈陵寢寺田得復舊額疏
禁齊庶宗諸不法事疏請南監不待北咨得預送試
甲戌秋三疏乞骸不許因賦金陵歸思百韻以見志
未幾卒於位年五十有五門人經紀其喪撿署内惟
古爐香帶各一鬻充殮殯其餘圖史及敝衣數襲而
已孫宸性孝友立朝居鄉廉介可為矜式工詩善書
著有建霞樓集
鄭一岳字東巖士熙之子也與兄一龍同食邑餼而
一岳名尤著天啓丁卯舉於鄉崇禎丁丑成進士知
丹徒縣縣當大江之衝南北郵傳往來迎送無虛晷
一岳才足肆應一切徵發立辦未嘗煩民常預糴米
備漕而緩征還庫公私便之歲蝗旱民多流亡賑粥
活之郡守某以禁酒激民變一岳治之立定寇至舉
城洶洶郡守曰令行矣一岳即跨馬率家丁丙夜潛
往擒其渠魁羣賊散去報最復試以單縣時齊魯荒
殘單又僻邑豪右肆横甚穴土埋人身半輒死一岳
廉得其狀立寘之法以母老陳情會甲申變起孤城
疲邑事不可為一岳涕泣就道至南康舟中病發不
藥死康熙六十年祀鄉賢(以上香山)
茹連新會人明經學領洪武丙子鄉貢初為齊府奉
祠副改江安丞超為刑部員外郎出知長沙府連身
體豐偉一飯數升豖首一枚然皆仰給公廩未嘗取
於民嚴介自持不受私托有與連同鄉官者置酒邀
連相談謔夸其器用之美連艴然曰君非盜於民何
以得此遽拂衣起一日入對帝憫其老令致仕連自
陳曰臣日食米肉若干臣去官恐無以自飽然郡中
一時仕者稱連廉
(缺)新會人永樂乙酉鄉薦將赴舉禮部黎正作
(缺)之嘉祐再拜受教(缺)是以縱横自用為終
身戒(缺)知縣涖事公平待人(缺)信大得民心雖
山谷猺(缺)片紙召之無敢後期者政暇與諸生講
學士風大振卒於官民祠祀之世稱正為知人而賢
嘉祐之能聽受云
温琇新會人與鄧林為同門友永樂初以國子生知
陽春縣勸農興學均役平賦嘗減歲造皮張士民德
之徙治劇建陽同時有李讓者知縉雲縣亦撫字有
方多善政竝見稱於時
余慶字原善新會人永樂中以國子生知南安縣革
奸弊均徭役修縣治興學校奏免廢田虛賦一千二
百餘石流亡復業秩滿去民遮道泣留如失父母同
時番禺周思敬知南城縣亦明於吏事剖決詳允不
為深文邑稱德焉
蔣濬字希舜新會人正統甲子鄉薦積學能文尤工
於詩同年學士邱濬亟稱之成化初知晉江縣明敏
勤慎恤獄愛民給民以粤穀教之播種民蒙其惠名
蔣家稻常禄外一介無所取秩滿遷漳州府同知政
如在泉時去任後民皆見思
陳獻章字公甫新會人生有異徵幼甚慧弱冠領正
統丁卯鄉薦第九人兩上春官過臨川謁吳與弼有
解悟比歸名聲蔚起時學士錢溥謫順德見而心知
其醇儒也雅重之勸之竟業成均時邢讓為祭酒命
和楊龜山此日不再得詩覽之驚曰警敏絶倫青於
藍矣闕下競傳之成化己丑南歸遂有終焉之志從
學日益衆於是天下無不知有白沙陳獻章也者其
時江西左轄陳煒修復白鹿書院因虛師席以請固
謝不往壬寅左布政彭韶薦之朝謂宜尋吳與弼故
事有旨命所在有司親為勸駕竟以母老且病力辭
都御史朱英禮之益謹旦夕趣就道因曰請為先生
駕毋遲遲以重英誑君之罪也乃勉起赴京吏部則
用故事試之獻章上疏曰臣累染虛弱自汗諸疾又
有老母朝夕侍養不能赴部聽選左布政使彭韶右
都御史朱英前後具本薦臣堪充任使吏部移文趣
令起程臣以舊疾未平母年加老未能輒行府縣官
吏承行文書日久催迫不免強起就道而沿途病發
隨地問醫扶衰補羸僅不大憊於成化十九年三月
三十日朝見乃以久勞道路前疾復作耳(缺)壅面
黃頭暈視昔所染無慮數倍衆目所覩不敢自誣(缺)
臣母以貧賤蚤寡俯仰無聊殷憂成疾老而彌劇使
(缺)異鄉臣母之憂臣日甚臣又以病軀憂老母
年(缺)則衰心欲為而力不逮雖欲效分寸於
旦夕(缺)所益哉臣所以日夜憂憊欲處而未能
者又以此也夫内無攻心之疾則外不見從事之難
上有至仁之君則下多曲成之士惟陛下以大孝化
天下至誠體萬物海宇之内無匹夫匹婦不獲其所
者則臣之微亦豈敢終有所避而不自盡哉伏望聖
明察臣初年願仕之心憫念久病思親不能自已之
念乞放臣暫歸田里日就醫藥奉侍老母以窮餘年
俟母養獲終臣病痊可仍前赴部以聽試用則臣母
子未死之年皆陛下所賜臣感恩益厚圖報益深雖
死於道路無所復辭矣疏入明日授翰林檢討俾親
終疾愈仍來供職獻章既得家居則時時談道自樂
間發為詠歌以暢其天性蓋脱屣聲利之場矣歲有
薦辟俱援詔不行弘治庚申卒年七十三獻章孝友
樂易器度裕如嘗慨然以紹明聖道為己任其還自
臨川閉戶讀書湛思理義夜不就席久之悟曰學得
諸心則言為典籍聖賢論著只在當前耳乃築春陽
臺兀坐竟日者數年已復歎曰道無動無靜二之則
非其答張元正書有味言之略曰夫學至無而動至
近而神藏而後發明其幾矣形而斯存道在我矣夫
動已形者其未形則虛而已矣虛其本也致虛所以
立本也其訓學者以去耳目支離之用全虛圓不測
之神一時縉紳先生皆尊事之相與辨論往還及門
之士如遼東賀欽嘉魚李承箕番禺張詡增城湛若
水東莞林光皆紹江門之緒者其詩自名其家書法
宗晉唐晩喜為茆筆書世競珍焉萬歷乙酉以臺臣
詹仕講王學曾疏從祀孔廟
魯能字千之新會人登景泰甲戌進士官至陜西布
政關陜重地聚戎馬十數萬控制荒逖糧餉百需皆
取給藩司能有心計所歴山川阨塞屯堡要害儲蓄
多寡兵馬強弱無不周知創會計堂出納損益咸得
其當自是備邊休民皆能之力也歲所給糴銀數十
萬舊乾沒於權要悉革之晉都察院右副都御史巡
撫甘肅制置事宜十條曰新號令謹練習修城堡明
賞罰覈功實抑虛詐恤孤寡稽儲積行賑貸撫番落
令下軍民安之甫三月而家訃至哀毁踰禮比代還
疾已篤歸至會城卒年五十八囊中惟白金三十餘
兩士論哀之祀鄉賢
余統字承之新會人成化丙戌進士授行人擢南京
監察御史疏乞均用材抑奔競糶陳糧併殘伍禁宿
弊修國學前後疏數千言皆切時政有奉使者寄孥
而行統避居僧舍俟其使還乃偕入其持操類此卒
於官
陳經綸字汝學新會人少穎悟領成化癸卯鄉薦第
一登進士奉使廣西暇與士子講易一時宗之尋授
南京戶部主事以忤權貴謫象州同知至則撫定猺
民修學勸教盡力以圖百姓撫按疏薦之尋卒於官
所著有寒泉遺稿
余敬字行簡新會人弘治庚戌進士知溆浦縣修學
築城訟清盜息徵拜南京監察御史嘗因天變奉詔
陳言乞黜不職罷不急舒民困清戎伍等事丁憂歸
遇副使歸善姚祥卒於途敬殯之而歸其喪及服闋
以病不行卒於家
李渭字長源新會人少以事困於縣令遂發憤下帷
不就席者二年領成化甲午鄉薦又十年登進士授
鳳陽府推官善剖決時妖僧崔同兒蠱惑行奸大盜
宣寧巨惡干紀並為民患渭前後寘之法民稱快焉
仕終淮安府同知
張璧光字純卿新會人嘗從陳獻章遊領弘治甲子
鄉薦母黃氏年至九十二歲每食必親供初任慈谿
縣俗故多淹女璧光立保甲嚴禁之所活甚夥尋改
懷集令政務勤民城池橋梁捐俸以時修築民德焉
屢舉鄉賓年八十一卒
區越字文廣新會人八歲喪母哀慕切至事繼母以
孝聞弘治乙丑進士授嘉善令入覲時有郁生德越
饋茗置金亟還之擢戶部主事歴員外郎中委兑清
江倉糧以廉著歴知建寧寧國府讞出冤獄當事難
之越請以身任其咎當事者不能奪嘗雪夜念及械
者亟起釋之曰罪止小懲凍死其若之何擢浙江副
使尋遷江西左參政分守湖東平積年逋寇年七十
致仕
劉文瑞字廷麟新會人正德辛未進士授行人奉使
占城賜一品服選刑科給事中時帝屢巡幸文瑞抗
疏極諫疏入不報尋擢湖廣僉事抵家卒文瑞為人
樸厚慷慨甘於貧乏卒之日殮葬不給云
梁以蘅字仲房新會人性孝友弱冠以超貢授賓州
訓導嘉靖癸卯領廣西鄉薦轉廬陵教諭歴紹興府
教授廉慎温文賑貧理枉惟力是視擢連城令革里
甲供具聽訟常從末減至吏胥有犯毫不少貸稽覈
版籍里役有逃亡者以富室補之逃亡者咸復業既
入覲遂上疏乞歸居家教授當路高之
陳吾德字懋修新會人嘉靖乙丑進士授行人隆慶
己巳晉工科給事時朝廷命市珠吾德爭之乃削籍
神宗即位以臺薦起為兵科給事中旨以内官鄭真
傳兄子為錦衣吾德抗疏力爭復論都御史劉燾不
宜召用并劾罷禮部主事宋儒會成國公朱希忠薨
求贈為王上書爭之忤張居正意遂出守饒州有惠
政居正憾未巳因王府被竊坐謫馬邑典史御史張
簡承風旨劾吾德講學又削籍居正沒復起為馬邑
典史遷思恩府推官寶慶府同知以親老不就親沒
徵為紹興同知五月遷湖廣僉事亡何卒於官吾德
在諫垣多所建明條陳廣東八事明賞罰復兵防議
舟師禁闌出補假貸覈虛冒慎撫剿恤忠勞帝皆從
之其居鄉建預備倉連歲大祲民賴以活又宿寇縱
暴累年悉白當道捕治之鄉人以此見德云
陸象賢字肖靜新會人少孤貧母蘇氏紡績教之領
萬歷丙子鄉薦授程鄉教諭督學陳鳴華稱為人倫
師表擢福建松溪令明清慎勤礦使開採調停有方
御史何熊祥薦於朝以拂上官意罷歸居鄉族立規
約杜門清修不入公府未幾卒時魏濬為嶺南僉事
為文祭之語極哀著有螺源社集
黃淳字鳴谷新會人登萬歷庚辰進士授寧海令下
車即鼎新方孝儒祠堂以崇教化為先務會有履畝
之役躬巡阡陌吏胥不敢奸鋤豪猾無所梗避上官
忌之聞其善畫故令索之淳謝曰罷邑令救過不遑
遑及畫哉竟以此得罪謝病歸闢洞鳴山搆定帆亭
詠歌其中晩年自號六柳先生以況陶彭澤賑饑築
城為德於鄉里嘗與李舉人以龍修縣志所著有鳴
山集李杜或問諸書壽八十五
何熊祥字乾宰新會人父上新少慷慨嘗題簡肅二
字為家學萬歷壬辰成進士選庶吉士改御史初按
上谷奏除積逋時有言開採者熊祥抗言陵寢正脈
不宜搖動遂巳之再按閩奏罷礦税尋按三吳疏請
免掊克以安人心𣙜璫悚息又奏免御額六萬旱澇
五十萬夙逋金花六十萬吳人德之轉按南都奏免
税券十五萬糾參税監并白益都令吳宗堯之冤疏
十餘上語皆批鱗咸獲嘉納歴御史冏卿廷尉累遷
少司寇時兩京多繋囚熱審久不行力請熱審民免
瘐死會南京三部俱闕兼署之皆有所建白請用人
發帑以急危疆吏也請太子毋輟學太孫急冊婚禮
也請發偽咨起送之奸清運軍僱募之弊復阻凍速
儧之規得歲積錢凡數十萬戶也擢都御史復兼署
兵工二部請戢悍兵捐蘆課具得旨又疏免逐言事
之臣請廕海瑞之後具允行晉南大司空倡率捐俸
錢平白蓮妖賊廷議轉北以親老陳乞得旨予告侍
養十餘年始終以簡肅銘座右卒賜祭葬諡文懿所
著有四巡疏鈔南都疏略馬政事宜平刑八義若干
卷
梁斗輝字忠旋新會人父大績邑庠生以學行稱斗
輝領萬歷丁酉鄉薦以權璫羅織下獄五年與湖廣
僉事馮應京荆州司李華鈺襄陽司李何棟如四十
餘人獄中講學不倦所著有經世實用黃河議薦辟
人物考馬政書任官考十三經繹註疏萬歷四十二
年以水灾肆赦斗輝及同邑舉人勞養魁鍾聲朝俱
削籍歸里應京聞之曰吾學南矣斗輝歸授徒大雲
四十三年詔赴禮闈以禫服未除不肯就道天啓二
年任湖廣通城教諭能其官擢國子學正大司成李
孫宸雅重之遷太平府同知剔奸蠧逐優娼禁遊賭
稱鐵面江防云署繁昌令所至民祠祀之歸林下二
十餘年絶跡公門撰述聖學正宗諸書二十餘卷卒
年九十
張傑夫字淩山新會人三歲失怙能孺慕年十七試
邑童子科學使者大竒之萬歷庚子領鄉薦庚戌成
進士授長泰令有異政都御史戴時宗薦之擢南京
戶部主事長泰為立遺愛碑焉𣙜關淮安有盜刦官
船即冒官以免税傑夫廉得其狀捕誅之籍其所獲
獻於朝帝嘉其功賜以所獲之半年四十一卒於官
林枝橋字陽仲新會人性孝友博綜羣籍萬歷丙辰
進士授當塗令政尚寬簡守法不撓懲豪吏除積弊
決疑獄築隄捍田民賴其利蜚蝗為災躬自禱神計
所捕斗斛受賞令下而蝗轉徙考最擢禮部主事歴
吏部郎中清操自厲銓綜平允以事忤魏忠賢天啓
五年七月與李邦華周宗建周順昌李日宣等同日
奪職崇禎元年詔復原官五年遷湖廣參議轉福建
副使忤直指左考去官繼起貴州參政遷按察使所
至祥刑肅紀得吏民心丁繼母憂歸壬午六月卒所
著有白鶴山房集子堯徽字啓人崇禎元年恩貢孝
友嚴正時邑中勢家多藉縣令丞尉刑禁人於城樓
邑令卞應聘初筮仕訪徽於京邸徽力陳其害且言
防盜禁奸拒佞清蠧五事卞力行之夙弊頓革與弟
太學生堯揆友愛出必鴈行性好學老而不倦所纂
述盈數簏明季隱居不仕自號天紳居士
黃公輔字振璽新會人萬歷丙辰進士知浦城縣薄
斂省刑民甚德之擢御史授南京山西道却暮金持
風憲疏劾韓敬湯賓尹等為崑浙所忌復以建言忤
魏璫回籍璫敗起湖廣參議分巡湖北轉江西副使
湖民保留晉參政分守寶慶越二年兼兵巡鎮長沙
未幾復回寶慶以平林藍賊有功加俸一級所在皆
廉明練達深得民心壬午乞休歸巳而起通政轉刑
部侍郎晉尚書公輔性寬厚樸誠謙恭慎密澹於名
利兄弟最友愛人稱為長者後遭難流離瑣尾卒年
八十四
梁應材字瑤石新會人天啓壬戌進士初授江西進
賢以廉靜治劇邑而政無不理以艱去起補蕪湖令
興學繕隄申嚴保甲於是文物蔚興奸宄消滅兩攝
關篆税課之外不問餘羨以治行擢駕部主事尋遷
文選司益清慎自矢請託路絶歸隱陽春山中足跡
不入城市誡家人不得仍稱故號但呼曰阿翁壽七
十六卒
鍾鼎臣字彛公新會人年十三補諸生大宗伯王弘
誨甚器重之禮為館甥鼎臣謝不往以高才食餼二
十餘年執經問業者多高官顯仕鼎臣始領癸酉鄉
薦明年成進士都人士咸惜其晩遇云鼎臣為人性
倜儻不喜修飾邊幅釋褐授寧國推官尋改河南嘗
分考山東丙子鄉試所得士皆名宿陞真定知府改
知嘉興後竟殉節
本朝平江浙奉
命守土者弔祭時年六十有二(以上新會)
陸宣字汝為三水人天順己卯舉於鄉以乙榜授江
隂教諭考最當遷詣部力辭改授靈壁過訪莊㫤傾
蓋相孚壬子校文江西得羅欽順卷置第一明年欽
順及第時服其知人服官必先身教却餽遺賦性剛
介好古循禮為時所重後祀靈壁名宦祠
胡澧字伯鍾三水人彊力有幹弘治癸丑進士授刑
部主事遷員外以病免正德庚午起為工部員外遷
郎中督治濟寧河道有功遷知叙州轉四川松潘副
使先是番人作逆官軍不能克澧至製神機火箭討
之箭所及人馬無不焦爛遂焚其營帳一日五寨俱
平番人震懼送欵督府胡世寧疏其功以忤柄臣棄
官歸都御史吳廷舉疏薦不起嘗遊西樵山詹事霍
韜山居倒屣迎之因試澧箭驚以為神與論理學益
見稱賞後韜起為吏部侍郎值大同兵變韜薦澧併
進澧箭詔赴京令兵部傳其技擬授僉都御史開府
西北命未下而卒
李希孔字子鑄三水人生而穎悟八歲能屬文為諸
生時倡建魁岡塔尊經閣九躓棘闈而志益勵越萬
歷己酉庚戌乃聯魁兩榜觀政吏部忽心動告歸歸
數日而父卒居喪盡禮服闋授中書舍人奉命冊封
陜藩悉屏餽遺考選江南道御史時科臣姚宗文排
熊廷弼希孔甫拜命即疏糾之舉其可駭者二揭其
不解者三疏再三上又糾其阻抑考選冢宰周嘉謨
稱其氣節泰昌元年冬陛辭而南復條陳時務七欵
明年夏馳疏奏府臣邵輔忠影匿之奸又明年奉京
營差因白蓮作孽疏陳四策以戒不虞抵京彈沈㴶
劉時俊乞正鄒之麟造書傾陷之罪疏辨宫闈三大
事又疏請保姆出宫請誅崔文昇僉壬切齒幾為主
察者所中京營差滿旋差屯馬未拜而卒所彙南臺
疏草具載家集中(以上三水)
謝宗齊清遠人宣德癸丑貢入太學授杭州衛經歴
在任優䘏軍餘差遣有節衛官不得私役上官賢之
薦擢趙州同知涖事公平士民悦服歴任五載餘謝
病歸仁愛閭里尤加意於鰥寡孤獨天順中流賊陷
城邑民張俊家無噍類宗齊養之十載及歿殯葬之
人多其義
朱琳清遠人景泰間任龍溪知縣居鄉時有黃清幼
年父母淪沒琳憐之助其喪葬且擇婚又曾出稻賑
貧為德於桑梓祀鄉賢(以上清遠)
吳預字少凱新安人正德己卯鄉薦嘉靖八年銓授
邵武府推官廉而有斷寬而不阿嘗署邵武縣事釐
革宿弊省節民財考最擢柳州府同知署篆思恩適
寇至守戍望風潰散孤城無援預運籌為攻守具賊
衆臨城申以大義皆俯地感泣而去十九年陞工部
員外郎尋卒於任祀邵武名宦
歐陽弘字任重新安人少時就塾常借同舍生餘光
誦讀淹貫羣籍嘉靖己酉以春秋中式授孟縣教諭
遷知閩之永安清操自矢未幾解印歸卜築官橋之
野環堵蕭然僅蔽風雨楊起元造訪之時年八十有
一倚杖迎入見其土塊支牀敝薦為卧具非人所堪
臨别請益弘曰清心而已起元竦然曰謹受教卒後
起元誌之(以上新安)
湯性方字行素番禺石湖人(今花縣)舉永樂甲午鄉薦
讀書成均初授刑部主事歴員外郎多所平反正統
初遷廣西僉事嘗從兵部尚書王驥行邊遷陜西行
軍副使與驥及侍郎柴車僉都羅亨信等禦敵塞外
調度有方每遇功賞必覆驗而後行無冒濫者以親
老請告歸里口不言功優悠泉石凡十餘年
黃皞字時雍南海朗頭村人(今花縣)成化乙酉舉於鄉
讀書太學幾二十年明習典故試銓曹第一授吏部
司務轉驗封員外郎時東厰權燄特盛曹署請謁必
跪皞以頒歷往惟長楫而已尋擢江西右參議督理
糧儲機察明敏猾吏不能售其奸宸濠蓄異志禮多
僭擬庶寮朝見輒贊叩頭皞伏不動俟贊畢而興識
者以為得體已欲增禄米之值皞執不可大怒遣李
儀賓動以危言曰王已具奏布政林泮已下且斬皞
徐曰第斬吾一人足矣彼何與焉議竟沮濠屢欲捃
摭其私終不可得正德丁卯劉瑾用事裁督糧官皞
輕舟徑去明年擢雲南左參政所部納樓茶甸長官
死妻沙福代與夫弟普顯治兵相攻數年死者甚衆
皞單車往諭召二渠詰之將撻其通把數輩衆皆懾
伏不敢逞皞度其已困釋之曰日暮且休矣遲明俱
來詰旦二渠皆束身伏廷下聽命與之定約而歸居
數月二渠各行千金求變初約皞峻却之竟弭其亂
初安南長官那代攻破蒙自擄其令禄卿族屬負固
垂二紀皞濬塹增陴調餼練兵若將征之者代懼請
歸禄卿族屬乞緩師以圖自新由是威震六詔巨璫
崔安附瑾作威且忌其功賞語侵之皞不少屈聲色
俱厲安媿服連呼鐵漢吏民因稱鐵漢公云比致政
垂槖而歸卒年七十三子學裘學矩鶴齡學準延年
並舉於鄉延年領壬午解首學裘祀龍溪名宦學準
另有傳
黃學準字本平參政皞第四子領正德己卯鄉薦嘉
靖間授崖州學正崖地荒遠士不知學學準訓以經
義多成就者遷潛江令邑當江漢衝夏潦歲至沒城
公署中可舟也學準築堤捍之患遂息劇盜夏三流
刦湖湘間郡邑兵不能制學準密計擒之初皇莊人
藉三行刦學準併擒之中官廖斌索不與而治兵使
者亦忌其功兩人交搆遂改淮安教授久之擢南國
子助教出判潯州又署貴縣事里甲日供堂饌千錢
學準曰此皆民脂也一切不受百姓德之既歸與何
維栢霍與瑕結詩社於盍簪樓所著家園諸稿子潛
從子淙俱舉於鄉
李瑤南海揚武都人(今花縣)少負竒志禔躬以禮弘治
間由監生授孝感丞署應城縣遇旱上疏請蠲民租
孝感令缺復署令築城有方民不告勞番禺令王澄
瑶所造士也瑤歸澄敬事之而初未嘗干謁焉
張大猷字元敬順德李溪陂人(今花縣)舉嘉靖壬午鄉
試第一登丙辰進士授工部主事差視徐州洪閘治
決河有功徐人德之事聞璽書褒榮未幾以忤權貴
調判鄭州又判大名府擢吉安同知皆有惠政官至
雲南提學僉事性豪放仕宦十載囊槖蕭然然貧交
待而舉火有友人遣女資裝不辦以告大猷猷曰第
飲即辦趣家人治具悉座上盞斝及出幃褥贈之嘗
作文章源委三篇何鏜序之以傳
畢烜字彦晦番禺畢村人(今花縣)讀書一覽輒記登嘉
靖壬辰進士授戶部主事時年甫二十請歸畢婚未
幾卒嘗念郡北諸山綿亘數邑地皆荒僻擬於丫髻
山下請設州治又以獅嶺司地歲常苦旱欲開河百
里以便灌溉事不果行然迄今立邑適符其議
王命卿字簡之番禺九傳湖人(今花縣)萬歷癸丑進士
授福清知縣清介自持以不肯阿權貴調五河有治
聲遷刑部主事歴郎中出為長沙知府時魏忠賢擅
權摧殘善類吏部劉弘化忤忠賢削職坐賍罄産不
辦命卿隂為之寬及忠賢誅弘化得復原官命卿之
力也致仕歸里每以禄不逮親為恨自號匪蓼人多
其孝云
徐龍正字騰九南海横潭人(今花縣)家貧力學博通經
史崇禎癸酉舉於鄉初授福寧州知州累官禮部儀
制員外為人沈靜有志節當公車時嘗為闖賊李自
成所執不屈及居鄉遇歲饑設法賑救存活甚衆(以上)
(花縣)
廣東通志卷四十五
