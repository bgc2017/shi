廣東通志卷十三
山川志(四)
廉州府
合浦縣
山還珠嶺在城東北二里高十餘丈舊有還珠亭漢
孟嘗守郡去珠復還故後人慕其廉建亭以表之今圯
(舊志未載今查出)
蔡龍峝在城北二里高一十餘丈唐武德中置蔡
龍縣於此(事詳古蹟)
龍門嶺在城東八里(舊志八十里誤)高四十丈東十里曰東
山嶺高十丈昔爲海角第一峯二十里曰抱子嶺曰仙
人嶺曰青山大嶺曰牛角嶺又名望牛嶺
冠蓋山在城東南八里高三十餘丈形如紗帽迤邐
東南又名薛屋嶺
九頭嶺在城南十里高十餘丈丘阜有九故名南二
十里曰獨峯嶺曰阜花嶺
高登嶺在城北二十九里廢石康縣南高二十餘丈
馬鞍嶺在城東北三十里廢石康縣東高十餘丈(廢石)
(康縣在府城東北三十里城廢石康塔猶存)
鸚鵡嶺在城北三十里廢石康縣西高二十餘丈又
名思峝山
黃姜嶺在城東六十里高五十餘丈漢董賢父恭
徙合浦葬於嶺下今人呼董恭嶺
白石山在城東北六十里高三十餘丈山石皆白東
十里爲三山蘇東坡有云清水南白石北此地崔峩人
不識即此
冠頭嶺在城南八十里穹窿如冠西南臨海又南大
海中有斜陽嶺
黃稻山在城北九十里山下皆稻田故名又北十里
曰簞竹山高二十餘丈(舊志載簞竹山在城北一百三十里誤)
大廉山在城東北一百里(各舊志一百五十里誤)高百餘丈爲
廉之鎮山東漢費貽爲郡守有廉名去日百姓追送
至此遂名上有大廉洞唐置大廉縣於此郡因此名
其隂爲六湖山又名母雞山
北峩山在城西北一百里高百餘丈
夫人山在城東一百二十里
姜山在城東北一百二十里(舊志一百四十里誤)唐姜神翊
家於此故名
糠頭山在城西北一百二十里(各舊志一百四十里誤)一名狼
頭山一名軍頭山趙佗常駐軍於此
畫山在城東一百五十里峯巒秀麗如畫又東十里
爲百良山林木葱鬱
五黃山在城北一百五十里高五百餘丈綿亘數十
里相傳昔有樵者迷路遇黃衣五人指示始得歸俗呼
爲五皇嶺上有五皇廟白鶴觀
水廉江即合浦江又名南流江源出廣西容縣大容
山南至夲府界至石康曰晏江至石灣渡曰石灣江至
州江口曰州江(查舊志載自州江分而爲五曰州江曰陳屋江今俱呼爲王屋屯江曰白沙塘)
(江曰大橋江曰新村江環流郡西南入于海今查自州江實分四水其州江新村俱從南流江分𣲖繞城之西)
(即廉江也王屋屯江即第二渡白沙塘江又名猛水江即第三渡大橋江即上洋渡也以上諸水俱由三㲼港)
(入于海)
龍門水在城東三里源出龍門嶺流分二支曰源頭
曰龍門環城南會南津水入廉江
南津水在城東南三里源出薛屋嶺西流合龍門水
其上流名金銀水
鐘灣在城南七里(舊志城北誤)宋政和間靈覺寺鐘一
夕飛去旣明懸空而下鐘猶濕人言灣中夜有鐘聲必
與龍戰寺僧察之鑿去頂上龍角乃止
清水江在城東十五里源出青山大嶺相傳昔有金
雞浴於水傍故又名金雞水西北流遶城入於廉江(舊志)
(載郡城南十五里發源博峩山誤)
思鄉水源出廢石康縣思峝山至武利江復回入晏
江以其去而復還故名
武刀港又名大河江在城南三十里
三㲼港在城西南三十里又西南二十里曰鱟港
白龍港在城東南四十里
烏木江在城東北四十里源出大廉山西流合南流
江
洪潮江在城西北四十里發源靈山縣界東流入新
村江南流入海
珠場港在城東南五十里
新寮閘江在城東六十里源自六湖峝上爲壓馬江
流至閘口塘下爲新寮閘江南由大廉港即川江港入
海(舊志載二江誤)
川江港在城東南六十里即大廉港外有鴉洲林木
繁隂常有鴉集
珠母海在城東南八十里(舊志十里誤)巨海也舊志載海
中有平江楊梅青嬰三池大蚌吐珠故名又旁有烏泥
池斷望池按珠池之事漢唐無考自劉鋹置媚川都
宋開寳以後遂相沿襲置場置司民受其害入水取珠
者人多死焉
大觀港在城西南八十里
武利江在城北一百一十里發源靈山宋泰鄉流至
城北八十里曰明月溪七十里曰巢溪南會南流江(舊志)
(載在靈山縣以其流經靈山地方故也)
白沙江在城東一百二十里發源廣西博白縣界上
爲香草江流至白沙塘下名白沙江由榕根港入海(舊志)
(載二江誤)
張濛溪在城東北一百二十里發源本縣東堂鄉地
方流至城東北八十里曰張沐溪南入於南流江
榕根港在城東南一百六十里又二十里爲英羅港
即官寨港與石城交界源自廣西博白縣
古㰖水在城東北一百八十里源自本縣歸德鄉六
瀆村由博白縣界流入南流江又名綠雲溪
潿洲在城南大海中約二百里周圍七十里昔爲寇
穴明萬歴間移雷州民耕其地
按各舊志載廉州境有銅船湖鴈湖諸水又載有騰
達水里水劉公涌水今俱無考
欽州
山雙角嶺在城東五里高三十餘丈兩峯如角東十
里曰望州嶺高五十餘丈三十里曰大墓山高三十丈
相傳唐寗悌原葬於此
文筆山又名尖山在城南五里高四十餘丈爲儒學
案山稍西爲三山高二十餘丈宋守陶弼建三山亭
於下
望火嶺在城北十里高五十餘丈其上望見城郭烟
火北十里曰望海嶺高百餘丈三十里曰風門嶺高四
十餘丈東爲那懷山(舊志載風門嶺在東南一百六十里誤)
十二嶺在城東南十里高百餘丈又東十里曰横山
高五十餘丈又南十里曰雞籠山高四十餘丈
兮頭嶺在城西十五里高十餘丈有瀑布自石頂瀉
落深灣灌田百畝
百浪山在城東北三十里高二十丈山形如浪起伏
天擊山在城西北四十里高五十餘丈山巔有石相
傳爲雷所擊
釣鞋山在城北五十里高十餘丈(舊志三十里誤)
牙山在龍門外海之東海中特起三山形如排牙西
有馬鞍山
烏雷嶺又名烏雷門在城東南八十里(舊志一百六十里誤)高
百餘丈突起海濱相傳黎人每歲望嶺致祭
銅魚山在城西北八十里高四十丈一名古竇山
刀鞘嶺在城西南八十里高五十餘丈上生石筍形
如刀鞘
鴈蘆山在城東北八十里高三十餘丈
安京山在城西北九十里(各舊志六十五里誤)高百餘丈隋
置安京縣於此因諸峯錯落形如惠州羅浮故又名羅
浮山
墨抹山在城西一百里高百餘丈四時雲氣濛翠如
墨故名
招遠山在城西南一百里舊名灘零山明御史宋
鑑招叛民黃金廣勒碑於此因改今名(舊志西南一百六十里誤)
黃坂嶺在城西北一百五十里平堰土黃
王光山在城西北一百七十里高百餘丈綿亘連十
萬山接廣西上思州界(舊志未載今查出)
十萬山在城西北二百里(各舊志百里誤)一峯巒重叠高峻
插天延長莫計故名十萬山與廣西上思州接界
分茅嶺在城西三百里交趾界山頂茅草南北異向
漢馬援立銅柱於此(事詳古蹟百各舊志俱誤載在城西南三六十里實非欽州)
(境地也)
按欽州西境有七峝曰貼浪峝曰時羅峝曰如昔峝
又名了葛峝曰思勒峝曰斯凛峝曰羅浮峝曰古森
峝又名河洲峝宋元以來峝各設主明初收印
而峝主黃金廣遂叛附安南嘉靖時黎人納欵設如
昔司土人今呼三都四峝者以貼浪時羅如昔爲三
都以思勒斯凛羅浮古森爲四峝也
水五湖即四面城濠標名也宋守陶弼建五湖亭
於此
欽江在城東二里即靈山縣之南岸江流至州東北
十里曰靈屋江至州東二里曰欽江南流入海又分一
小江遶城南合漁洪江由南港出龍門入海江中有沙
名鴻飛洲上有鴻飛亭後有水月閣今存
石欄水在城西五里無源係小江㲼隨潮上下水底
有石欄横生即石叠漕
漁洪江在城西二十里其源自羅浮山上爲羅浮水
下爲漁洪江西南流由南港出龍門入海
平銀江在城東三十里其源自靈山縣博峩山南流
山大觀港入海
鳳凰江在城西南三十里其源自墨抹山合漁洪江
由南港入海上有鳳凰洲
丹竹江在城東北三十里源自靈山縣楊梅洲地方
南流合平銀江
南港在城南六十里
涌淪江在城西南六十里發源涌淪村合漁洪鳳凰
二江注於海
團艮江在城西北六十里其源自廣西肥羊嶺流會
漁洪江入海以其流經大寺地方又名大寺江
龍門海在城南六十五里羣山錯列海中七十二水
道隨山而轉彼此相通故名七十二逕東七十里名淡
水灣
牙山港在城東南七十里
大觀港在城東南九十里
水車江在城北一百里源自靈山縣狼濟山南流至
小董地方名小董江合漁洪江
防城江在防城東半里許其源自十萬山南流由漁
洲坪港口入海又名那郎江(舊志防城灣在城南五十里又那郎江在西北六十)
(里俱誤)
漁洲坪港在防城南三十里
貼浪江在城西二百四十里源自十萬山南流抵南
江平村入海
靈山縣
山石六峯在城西一里其峯有六高聳雲端又名西
靈山縣以此名又西一里有獨立峯高二十丈挺然獨
立
三海巖與石六峯相連一曰龜巖一曰月巖一曰錢
巖
穿鏡巖與三海巖相接翠屛聳立中通一竅恍若穿
鏡旁有獨虎巖吕君洞相傳有仙跡
松栢嶺在城北一里(舊志十里誤)爲邑主山高二十丈上
産松栢
花石山在城西二里高十餘丈石生有紋故名
雙鶴嶺在城西南二里高二十餘丈建城時有雙鶴
翔集故名其嶺左如象右如獅爲邑水口之鎮又名雙
合
羅傘山在城西三里高五十丈山半有羅傘巖
馬鞍峯在城東四里高十餘丈形如馬鞍又名天馬
山
峯子嶺在城西北五里高五十餘丈舊建南賓縣於
其下
五湟嶺在城南十里高十餘丈
鹿嘶嶺在城南十里高十餘丈(舊志未載今查出)
射鶴嶺在城東南十里高二十餘丈相傳昔有人射
鶴於此隨爲神故名東旁爲射猿嶺又東爲射狸嶺射
隨嶺射齊嶺
銅鼓嶺在城東南十里高三十餘丈相傳隂雨有銅
鼓聲
黃姜嶺在城西北十五里高三十餘丈昔有黃姜二
姓結姻於此故名又名黃樓山俗呼爲廣屋嶺
泗洲山在城東二十里高五十餘丈旁爲鳳凰山相
傳昔有鳳凰落此故名
石龍峯在城西二十里(舊志八里誤)高三十餘丈峯形如
龍故名内有石龍洞相傳爲龍牀石下有潭祈雨最應
梁冠山在城南二十里高三十餘丈儒學案山也下
有馬跡石俗傳仙人乘馬過此又名大石嶺
龍牙山在城北二十里高五十餘丈山中有潭曾有
龍起又名龍池山
羅陽山在城東三十里高千丈綿亘數十里上有一
十九峯相傳上有仙跡又東十里爲百零山高五十餘
丈
轆轤山在城西南三十里高二百餘丈四時雲霧不
絶各舊志云山多蘆竹又名綠蘆山
洪崖山即洪牙山在城東北三十里高一百餘丈北
與廣西横州接界其水南流者爲南岸江北流者爲浮
龍江故又名分水嶺旁有大龍山高百餘丈
城隍嶺在城西四十里高百餘丈望之如城郭故名
大東山在城東北四十里高五百餘丈通横州地界
西爲獨陣嶺
天堂山在城東五十里高三十餘丈
林治山在城西南五十里高百餘丈
博嶺山在城西南五十里高五十餘丈又名澤嶺山
流洞山在城西七十里高五十餘丈又十里爲仙巖
高二十丈
管根山在城西九十里高百餘丈
六湟嶺在城南一百里高十餘丈又五十里爲那墓
山高百丈山極深峻又名博峩山(舊志載那墓山在城西南二百四十里誤)
狼濟山在城西南一百二十里高百餘丈上有石室
有石門石橋外有兩石人夾侍名狼濟石唐寗悌原
讀書於此(舊志屬欽州誤)
仙女石在城西南一百三十里長二丈餘相傳有仙
女遊此又名仙女橋
古豆山在城西二百里高六十餘丈巔有一小池四
時泉流不竭
那浪山在城西二百三十里高百餘丈旁有茶山産
茶
水紫水在縣南城外有井出紫水明萬歷間填塞
建儒學於其上
南岸小江在城南外即烏江也源發洪崖山流會南
岸大江
南岸大江在城南一里發源於羅陽天堂二山繞縣
南西流復轉南流會於欽江
馬槽江在城西北十五里源自廣屋嶺流下又名那
浪江其西一小支曰風帶江合流入於南岸江
大潮江在城西南二十里其源自梁冠山西流合南
岸大江
浮龍江在城東北三十里發源洪崖山北流入横州
界
龍門江在城西南五十里(舊志九十里誤)發源博嶺山西北
流合南岸大江
舊州江在城西七十里(舊志六十里誤)發源流峝山東流合
南岸江注於欽江
大洸江即欽州平銀江之源流入大觀港入海(舊志大觀)
(訛大洸)
黃敬江在城西二百六十里(舊志城南誤)源發上寧都之
古先村北流至宣化縣入大江
雷州府
海康縣
山靈顔墩在城東五里乃小阜在東洋田中以田近
海故曰洋田又思雲島在東海濱乃小沙洲今淤沒無
考
英靈岡在城北五里爲郡治主山相傳雷出於此英
靈顯異故名又俗名鳥卯山
英榜山在城西八里高三丈許初有州民陳氏者獵
獲一卵圍及尺餘携歸家忽一日霹靂而開生一子有
文在手曰雷州養成名文玉後登第爲本州刺史在任
多善化殁後神靈顯著州人立祠祀之鄉稱爲雷種故
以雷名廟即鎮海雷神祠也宋元累封王爵今廟存
廟中有銅鼓其聲鏗然清越俗謂自東洋飛至外史有
雷車雷鼓及彘肉可食之說皆妄
擎雷山在城南十里(舊志八里誤)形如列屛爲郡之案山
郡以此名
鷓鴣嶺在城西南四十里高十餘丈又南三十里爲
五石峯
吉斗山在城西北四十里山大而平形如盤斗稍西
爲討泗山又西爲雷公山綿亘十餘里
虎頭山在城東南四十五里高六丈餘(舊志城東七十里誤)
孔頭嶺在城西南四十五里高十餘丈左有木棉嶺
右有張牌嶺鼎峙
時禮嶺在城東南八十里郡治拱照山也巖穴深邃
高五十餘丈山頂有井泉
麻囊山在城東北八十里海邊高八丈餘
博袍山在城西八十里高十餘丈
石茆嶺在城南八十五里高三十餘丈有泉湧出灌
田數頃(舊志西南八十里誤)
乾壠嶺在城西南一百一十里高十餘丈又西二十
里爲英高嶺
徒會山在城西南一百三十里海濱高三十餘丈
途旁嶺在城西南一百八十里高二十餘丈形如馬
鞍
水羅湖在城西一里即西湖源發英靈諸岡宋紹
興間郡守何庾築堤瀦水建東西二閘引水灌田閘上
建惠濟橋湖邊有十賢堂咸淳間建以祀寇凖蘇軾蘇
轍秦觀李綱王巖叟任伯雨李光趙鼎胡銓十人又有
蘇公樓(事詳古蹟)又有平湖書院旌忠祠俱久廢
三水池在城南今淤又南爲瑞星池即寇凖舊居宋
天聖間有星隕於池又有萊泉亦在城南寇凖嘗飲此
因名
大肚河在城東五里北接特侣塘南流繞郡至南渡
擎雷水在城南八里出擎雷山下又名南渡乃瓊南
必由之路源出銅鼓諸村東流繞郡至城東南八里曰
頭港由雙溪港入海相傳昔被雷震而水出焉又有潭
望水平源水途旁水安㰖溪皆擎雷水發源支流諸水
也(舊志離篷港查即途旁水然非海口而云港亦誤)
東海在城東二十里海中有漉洲周圍五十餘里又
旁有新&KR1760;島
雙溪港在城東南二十里(舊志八十里誤)又二十里爲溪泊
港
石壁潭在城東南四十里源出時禮嶺下北流三十
里石環如壁水聲如雷由溪泊港入海
淡水港即調陳港在城東南五十里又五十里爲調
嶺港即新菴港
北插溪在城南六十里源自石茆嶺北流由雙溪港
入海又東一支曰曹家溪又東一支曰後遮水皆阻堰
以灌田其水亦俱入雙溪港(舊志合潭浪水誤)
博袍水在城西南源出博袍山下西流由洪排港入
海又南一支曰博窗水亦入洪排港
潭浪水在城西南一百三十里源出英高嶺下西流
由房參港入海又南一支曰婆陸水(舊志城南一百三十里誤)
西海在城西一百四十里海中有卵洲羣鳥伏卵於
上又有邵洲
洪排港在城西一百四十里(舊志一百六十里誤)
海康港即石港在城西南一百四十里(舊志一百二十里誤)
房參港即石頭港在城西南一百五十里
流沙港即翁家港在城西南二百里與徐聞交界南
爲青銅港
遂溪縣
山饅頭嶺在城南十里以形似名
七星嶺在城南二十五里(各舊志三十五里誤)高十餘丈嶺上
又起小峰拱列形如北斗宋蘇軾題其石曰七星拱秀
烏蛇嶺在城東三十里(舊志三十七里誤)高五丈許蜿蜒如
蛇
射馬嶺在城東北三十里平康坦阜元平章阿爾
哈雅提兵過嶺試馬射箭於此故名
都壕嶺在城南三十里(舊志五十里誤)高十餘丈爲縣治案
山又名英豪嶺
斜離嶺在城南五十里高十餘丈突起二峰勢皆斜
列因名
湖母嶺在城東南七十里高五十餘丈湖光巖水源
發於此故曰湖母横亘一方有兩峰相抱如交椅又名
交椅嶺
螺岡嶺在城西南七十里其峰盤旋如螺形
湖光巖在城東南八十里(舊志七十里誤)舊名䧟湖又名淨
湖古托寗二村䧟爲湖深不可測有二石巖如屋宇湖
西絶壁中有巖名曰白雲巖人跡罕至宋建炎中李
綱改曰湖光巖鐫三字於石
覆盂山在城東南一百里高十餘丈突起一峰如覆
盂故名
蔚葎嶺在城東海中距縣約一百餘里(舊志城東一里誤)地
名東海島又北曰東頭山東曰調雞門南曰調洲(舊志載調)
(洲在海康縣東誤)
調樓山在城西南一百五十里(舊志東北誤)海濱高十丈
昔曾有五色光見若樓臺故名
潿洲山在城西南二百里海中周圍七十里古名大
蓬萊稍南爲蛇洋山形如走蛇與潿洲山對峙古名小
蓬萊其地名蛇洋洲
水海堤縣屬東境一帶瀕海平疇築堤捍衛始於宋
紹興間今多傾廢
傍塘水在城南一里源自石城界繞縣東流合東溪
三鵶小水又名兩家灘會石城之東橋西橋水由石門
港入海
海頭港在城東三十里即吳川石門港西爲本縣界
横山江在城西十里源自石城縣之横山西南流入
於文體港
文體港即抱泉港在城西南四十四里又六里爲羊
脚港
下落港在城西南五十五里又十五里爲馬蹄港
北月港在城東南六十里又十里爲舊縣港二十里
爲石頭港
鐵杷水在城東南七十里源出於湖母嶺南流復東
由舊縣港入於海隋開皇間於東岸建鐵杷縣
城月水在城西南七十里源發螺岡嶺下東流合武
樂水由庫竹港入於海
武樂水在城西南七十里源亦出螺岡嶺下昔伏波
將軍路博德駐師北岸水聲潮湧與軍中笳鼓之聲互
答因名
草潭灣在城西南九十里
庫竹港即木丹港在城東南一百里又二十里爲北
品港
曾家河在城南一百二十里一名乾零水源出博格
村又名博格港東流一十餘里由通明港入海
通明港在城東南一百五十里(舊志一百里誤)又二十里爲
北家港即麻&KR4133;港
樂民港即蠶村港在城西南一百六十里
特侣塘在城南一百八十里廣四十八頃即在府城
外東北二十里有戴公渠
調神港在城西南一百八十里(舊志二百里誤)又二十里爲
博里港三十里爲官場港四十里爲調建港
徐聞縣
山石門嶺在城西八里高十餘丈二石對峙若門嶺
有塘水常不竭上有正女臺(事詳古蹟)
觀濤嶺在城東南十里高三丈餘稍南爲梁童山
高山嶺在城東北二十里高五十餘丈綿亘十餘里
冠頭嶺在城南二十里(舊志三十里誤)高十餘丈遠望如冠
故名
小遂山在城南二十里突起海濱高十餘丈
石神山在城東三十里高四丈稍北爲耳聾山高十
餘丈極寬廣樹木叢茂樵者呼不相聞故名
孤超嶺在城西南三十里高三丈餘上有眞武廟鄉
人於此禱雨
雙髻嶺在城北五十里高十六丈兩峰竝峙如髻又
名馬鞍山
石界嶺在城東北七十里有石壁如碑高一丈餘左
爲佛屠嶺高二十丈山圓平俗以爲如摩尼佛首故名
石灣嶺在城北七十里石壁巉巖形勢屈曲其旁爲
龍牀嶺
屯雲山在城東八十里狀如屯雲又南十里爲三源
山高十餘丈山麓有三源泉
尖山嶺在城北八十里(舊志九十里誤)高三十丈其頂尖秀
有泉極清
兜鍪嶺在城東北一百里高十餘丈相傳明嘉靖
鳳來於茲逾旬而去
水海縣東南西三面皆大海南通瓊州
大水溪在城東十里源出龍牀嶺東麓南流七十里
西合葫蘆溪小水東合蓋色溪小水由博漲港入海
北山溪在城北二十里(舊志十里誤)源出高山嶺西流十
里曰頓吞水又十里曰那冷灘由青銅港入海
那黃港在城西南二十里上爲古源水左爲西卯港
又十里爲三墩港
麻崙港在城南二十里上爲博愛水又有踏磊港亦
在城南二十里
海安港在城南稍東二十里又名博漲港係渡瓊津
渡
白沙港在城東南三十里左爲青灣
廉賓水在城西北四十里源出雙髻嶺之南西流入
海
討網港在城西南四十里右爲麻豐港新地灣
博賒港在城東南四十里上爲邁勝溪左爲赤坎港
東場港在城西南五十里左爲包西港
遇賢溪在城西北六十里源出雙髻嶺之北西流合
南包水入青銅港
鵝豆港在城西南六十里左爲八登灣
南包溪在城北七十里源出龍牀嶺西麓合遇賢水
入青銅港
青銅港(缺)十里(舊志三十里誤)
瓊州府
瓊山縣
山蒼屹山在城南二里高十餘丈山之隂有仙人洞
明嘉靖時改名紫霞洞
鴈塔峰在城南三里一峰尖秀如筆宋姜唐佐始
登第因名元至正間築鴈塔亭於上明萬歴時竪三元
碑於中峰故又名鴈塔三元峰
赤石岡在城西南五里石多赤色
靈山在城東南一十五里高二十餘丈舊名黑山又
名聖山上有靈山祠所祀之神有六(詳禮樂志)
瓊崖嶺在城南二十里平地起峰高十丈餘即古珠
崖郡地
潭龍嶺在城東北二十里高五十餘丈登絶頂可望
黎母諸山其下有卓錫泉乃景泰禪師卓錫之地
鋪錦巖在城南三十里元蔡九娘死節於此今又名
鋪錦谷
順村嶺在城東南三十里平坡起峰高十餘丈元僧
無我建塔於上右爲龍盧峒
西石山一名馬鞍山在城西四十里高三十餘丈下
有遞蓮洞徑竇委曲相通有石磴如榻可容數十人(舊志)
(城西六十里誤)
虎村嶺在城西南五十里高二十丈一名雷虎山一
名波秋嶺下有溪流爲西南湖又南有鴉卜峝
扶山在城東南五十里左有五嶺一曰從衡二曰思
峝三曰光螺四曰居碌五曰居林遞相擁護故名扶山
道書謂天下七十二福地此爲第二十四福地陶公開
之得道而去故又名陶公山山下有巨潭西有蒼廵洞
斜入二十餘丈内有二井
瓊山在城南六十里下有瓊山白石二村石白而潤
以其似瓊瑶也故名
雲露山在城西南六十里高百餘丈中有三潭歲旱
於此禱雨
東石山在城東南七十里平原中突起一峰又十里
爲丫髻嶺高二十餘丈形如丫髻
龍堆山在城東南八十里山下有石初甚小歲久漸
大鄉人祀以爲神以其在那射都又名那射山(各舊志作二山)
(誤)
石鼓嶺一名南岐嶺在城西南一百六十里西黎都
高二十餘丈嶺中有大石盤圍十丈許扣之其聲如鼓
稍南爲盤塔嶺上有十三峰下有温泉高約五十餘丈
山頂有湼盤塔
大五指山在郡城南五百餘里(詳定安縣)
水雙泉在城外北隅蘇軾於此鑿井得二泉相去咫
尺而異味上有臨清亭濯纓亭泂酌亭
金粟泉一名浮粟井在城東北里餘即雙泉之一上
有粟泉亭金粟庵
第一水在城西三里係山澗水流遶下田村入海次
一澗亦流入海謂之第二水
清惠泉在城北五里即舊蓮塘井各舊志云其泉味
甘冽環城人汲之上有五里亭明萬歴時建
瓊海在城北十里
南渡大江在城東南十里發源自五指山經臨高澄
邁定安三縣地界流至城南六十里曰白石河(舊志東南三十)
(里誤)至城東南十里曰南渡江五里曰博冲河口北流入
海自博冲口分一支繞城東曰河口河舊志載黎母水
即此
海口港在城北十里即在舊海口所北又十里爲牛
始港二十里爲白沙港
湳渭溪在城南十六里水源有二一自謝潭在城南
十五里一自廕潭在城南二十里合流東入南渡江水
清如渭故名
東湖在城東二十里相傳昔有巨室居此一夕陷爲
湖
西湖在城西二十里漑田最廣上有龍廟祈雨輙應
其水東流爲學前水遶縣前入於南渡江有洗馬橋有
南橋即虹橋
小英港在城西北三十里又十五里爲鹽竈港二十
里爲烈樓港
麻錫港在城東北四十里又十里爲芒&KR1760;港二十里
爲東營港三十里爲博茂港四十里爲北洋港
西南湖在城西南五十里乃虎村嶺溪水流瀦爲湖
東南流歸南渡江即各舊志所載南湖
惠通泉在城東五十里三山庵下宋蘇軾經此飲
之味類惠山因名曰惠通今又名東坡井
銅銚溪在城東南八十里源出那射山中有巨石如
銅銚水注其中其聲如雷流入南渡江
澄邁縣
山邁山在城東十里高三丈縣以此名下有泉名七
里泉久旱不涸(縣以邁山澄江故名澄邁各舊志載澄邁山誤)
獨珠山在城東十里高二丈縣之主山也下有滴珠
泉
大勝嶺在城西十里高二十丈漢伏波將軍屯兵
於此征蠻獲勝故名下有萬歲岡高十丈有怪石如列屛
將雨則雲霧籠罩又號聖石下有清泉
佛社嶺在城南十五里高三丈上有神祠下有清泉
雖旱不竭又五里爲社仁嶺高五丈鄉人立五土神祠
於上
夏社嶺在城西南十五里兩峰連翠季夏祭社於此
因名
石龜崙在城西三十里竒石如龜形潤則旱乾則雨
文裔山在城南三十里高二十餘丈連峙三峰又名
三峰嶺下有泉五穴昔人琢石爲五龍頭水從龍口噴
出名龍泉
青山嶺在城東南三十里高十丈上有巨石
雲賓谷在城西稍北三十里山幽木茂昔有處士吳
璿隱此
石□嶺在城西北三十里高三丈
那羊嶺在城西六十里連澄邁臨高界(舊志未載今查出)
麻山嶺在城南六十里高十丈又連亘有牽牛嶺高
五丈
合嶺在城南六十里峰巒拱合故名
北畔嶺在城西南六十里高三丈
石鼓嶺在城東南七十里高三丈上有二石竝峙扣
之若鼓聲聞數里
眠牀嶺在城南一百二十里平岡如牀故名(舊志未載今查)
(出)
南黎嶺在城南一百二十里高二十丈綿亘數十里
與官苟嶺相接皆黎人所居故名(舊志未載今查出)
官苟嶺在城南一百二十里高二十丈石勢危險中
有石峝可容千人名大坡峒明洪熙間定安黎王官
苟聚衆於此土人因以爲名
居托嶺在城西南一百二十里高五丈旁有筆架嶺
高十丈形如筆架(舊志未載今查出)
白石嶺在城西南一百二十里上多白石故名頂有
深潭泉自石峰而下歲旱石黑必雨連接佃當嶺上有
二石一挺一伏又旁有羣佃嶺通臨高界下有外峝中
峝内峝俱熟黎所居(舊志未載今查出)
水澄江在城南里許其水澄徹隋以名縣其源有
二一自瓊山縣之西石山至縣治東爲九曲水過南門
轉至西門爲裏灘迴繞二十五里北至東水港此謂内
澄江又一支自瓊山之虎村嶺西流繞縣南過西門爲
外灘圍抱三十里北至東水港此謂外澄江裏灘外灘
合流入大海俱係小溪不通舟楫
博龍潭在城南十里相傳昔有龍起於潭水合澄江
又南二十里爲鯉魚潭湧出山穴瀦爲潭通新安江
東水港在城西北十里
湳滚泉在城西南三十里泉湧若沸其水流入石□
港名稍陽水又西旁小水名那黎水
石□港在城西北三十里有石□臺旁有材防港
泉鑿港在城西北五十里又十里爲麻顔港又西爲
玉抱港
龍安江一名新安江在城南六十里源發於五指山
至定安縣曰建江至瓊山縣曰南渡江
龍塘在城南七十里相傳有龍起於此
定安縣
山金雞嶺在城西一十五里高三十丈
三嶺在城西南四十三里三峰相連又西南十里爲
石峽嶺高六十餘丈(舊志四十里誤)
文筆峰一名尖嶺一名李家嶺在城南四十里(舊志二十)
(五里誤)高二百丈又南二十里爲那危嶺高百餘丈
烏蓋嶺一名居腰嶺(舊志誤作二山)在城東南六十里高三
百丈
清寧嶺在城西南七十里亦名九曲嶺高五百餘丈
(舊志城西四十里誤)
白旗嶺舊名白石嶺亦名高山嶺在城西南一百一
十里高百丈(舊志二里誤)
雙竈嶺一名新寨嶺一名丫髻嶺在城南稍西一百
三十里(舊志一百里誤)高百餘丈東爲坡塘嶺亦名鐘垂嶺
紗帽嶺在城東南一百五十里高千丈俱蘿藤荆棘
又南爲石塘嶺高三百餘丈
南牛嶺在城南一百八十里(舊志一百三十里誤)高三百餘丈
與紗帽嶺山勢相連
南閭嶺亦名三尖嶺在城西南二百里高千餘丈連
綿十餘里熟黎環居其下
思河嶺在縣西南屬生黎地距城三百三十里極高
峻黎人恃以爲險
黎母山即光螺嶺(舊志誤作二山)在縣西南屬生黎地距城
三百八十里山極高常在雲霧中相傳婺女星常降此
又名黎婺(舊志以爲即五指山非)
大五指山在縣正南思河都界外屬生黎地距縣城
四百三十餘里其高際天其廣莫測五峰如指屹立瓊
崖儋萬之間生黎居之郡之諸山皆其脈絡也
水橋頭溪在城西一里乃南珠田泉小水北流入於
建江(舊志西南十餘里誤)
東溪即東江在城東十二里源自烏蓋嶺北流經長
渦渡入建江
湳白溪一名湳白江又名祿運河在城西七里源發
南閭嶺屈曲北流入建江(舊志二里誤)
廵崖溪在城東八里源發自文筆峰經縣南轉東北
入建江
清潭在城北建江中相傳縣令清則沙開成潭有五
泥人出若貪汚則潭淤泥人没
建江源發自大五指山江多大石不通舟楫流經臨
高澄邁二縣之境入縣界繞縣西北郭轉東北至瓊山
縣爲南渡江流至海口所入海
多河江又名思河在城東南二百里(舊志一百五十里誤)源發
自大五指山東流經樂會之黎峝至夲縣多河都名多
河江流經會同縣合嘉積溪至樂會縣名萬泉河由博
敖港入海
文昌縣
山紫貝山在城南一里(舊志城北誤)高不及七丈上有紫
雲菴菴前有紫貝泉
鳩坡山在城西南五里高十餘丈
邁豆山在城南十里高十餘丈山上有泉禱雨輙應
奇嶺在城南十里(舊志十五里誤)與邁豆山對峙形如覆鐘
玉陽山又名青山嶺在城西北十里(各舊志二十里誤)高二
十餘丈林木青翠其西有蒼錫山
飛魚嶺在城南十五里山勢連屬狀如貫魚
鼔樓嶺在城南三十里高十餘丈上有二石左似牛
右似龜鄉民禱雨輙應又南十里爲邁南嶺又名沙魚
嶺
禁山嶺在城西南五十里山有神靈草木四時青茂
民禁不取
銅鼓山在城東六十里(各舊志一百里誤)高五十餘丈半在
岸半在海昔有人挖地得銅鼓因名上有龍神春秋祀
之
浮山在城東一百里屹立海中分潮水東西流俗呼
爲分洲洋
白檀嶺在城西南一百里高六丈餘又十里爲八角
嶺高二十餘丈
抱虎山在城東北一百二十里高百餘丈山石狀如
虎左右環抱北爲虎村山南爲東猺山舊多猺人盤踞
其中
天塘嶺在城西南一百二十里高三百餘丈有瀑布
飛泉流下成塘稍東爲紅石嶺
焚艛山在城西北一百三十里近大海周圍三里漢
樓船將軍楊僕征黎至此焚船登岸故名
七星山在城西北一百五十里(各舊志城東誤)臨海高五百
丈七峰如七星連珠亦名七洲洋山明天啟時建塔
於上
水文昌江在城南一里一名南橋水其源有二一自
龍塘即龍潭一自邁南嶺各流至縣南相合歴清瀾入
海
龍灣在城西八里又十二里爲黃棠灣水清産魚
清瀾江在城東南二十里即清瀾港之上流也納文
昌藤橋諸水東南流入於海
藤橋溪在城北二十五里發源自潭布村東南流入
清瀾港
龍潭在城西三十里大旱不涸南爲石牛潭
長岐港在城南五十里
分水江在城西北五十里源自瓊山界分兩溪東流
至縣西十五里曰湴塘溪十里曰白芒溪繞縣北復南
流入文昌江
魚爺井在城西五十里水極清相傳泉與海通中有
巨魚頭白俗呼魚爺
湯泉鹽水池在城南五十里周百餘步冬夏常温其
水出長岐港入海
白延溪在城西南五十里發源自白檀嶺流合南橋
水
陳村港在城東六十里
抱凌港在城東北七十里又三十里爲赤水港郭婆
港四十里爲抱虎港
清瀾港在城東南九十里
三江水在城北一百二十里其源一出馮銀坡一出
水北都一出高墩會流六十餘里由舖前港入海
石欄港在城北一百四十里(舊志城北一百二十里誤)
舖前港在城西北一百五十里納三江水入海
會同縣
山端山在縣治北高丈餘北城跨其上
南塘山在城南一里高三丈許丈廟向之明改曰
玉几案
瀚塘山在城西北五里高二丈許
馬嶺在城東十里高二十餘丈山勢如馬
大奇石在城西南十里高三丈周圍六丈
白鶴山在城北十五里(舊志城北七里誤)高十餘丈西連西
村嶺
叨甲山在城東二十里高二丈餘山下有塘深數丈
廣一里泉湧澄清
何魯嶺在城東二十里高五丈許突起高峰東有石
巖登之可望滄海名曰山海奇觀峝
多異嶺在城東二十里高百餘丈數山相連中多怪
石奇巖上有井遇旱祈雨多應
水尾山在城北二十里高十餘丈連抱七山又名七
星嶺
文囂嶺在城東北二十里高二十餘丈(舊志城東北三十里誤)
山雞山在城東三十里高十餘丈
鐘祿山在城西北三十里高十餘丈與定安接壤又
名小祿山
西崖嶺在城西北三十里高十餘丈
佛子嶺在城東南四十里臨海高五丈餘
水大塘水在縣南門外無源舊志載源出黎山無考
漓盆溪在城北五里發源自定安縣烏蓋嶺屈曲而
流至縣北由西轉南流入樂會縣河
水頭溪在城西北十里自白鶴山發源南流入漓盆
溪
嘉積溪亦名南翰溪在城西北十五里源自定安石
塘嶺東南流至嘉積都入樂會縣萬泉河水
天塘水在城東北二十五里源出文昌天塘嶺流入
漓盆溪
港門港在城東南三十里舊名調懶港何魯嶺有水
從港出
歐村港在城東稍北四十里山雞山有水從港出
馮家港在城東北七十里
樂會縣
山隂陽山平坡周圍七里土石相半萬泉流馬二水
環抱即在縣治寰宇記云在縣境内時未遷縣故也
雷撲山在城東一里小阜高不及一丈俗傳曾爲雷
擊故名(舊志城東二里誤)
印山又名應山在城西北二里萬泉河之旁高不及
一丈水漲若浮印然(舊志城西北二十五里誤)
香爐峰亦名南山在城南三里高二十丈峰狀如爐
秀聳特異縣治學宫皆向之迤東爲挂榜山高三十丈
離城五里又東爲虬潭嶺高如挂榜山離城八里
汀洲嶺在城東八里大河中高五丈旁有蓮花峰亦
在水中相爲對峙
邁州嶺在城西八里高二十五丈嶺有五峰俗謂之
五雷案其下有廟山嶺高六丈餘
如峰嶺在城北八里高十餘丈
三山神嶺在城東南十二里高四十餘丈上有泉曰
金牛井四時不竭旱禱輙應(舊志城東南十里誤)
金牛嶺在城東南十五里山峰聳峻插空海中舟人
望之以定方隅此山北屬樂會南屬萬州故萬州亦載
金牛嶺即此也
博敖嶺在城東北十五里高十餘丈
聖石峰在博敖港屹峙港門高十餘丈相傳宋天
聖中其石突見故名聖石
北偏嶺在城西北十八里(舊志十五里誤)高十五丈狀如龍
首山脊半里皆黑石崚嶒若龍鱗然又名龍見石
石門嶺在城西三十五里高十餘丈兩石夾峙望之
如門
白石嶺在城西四十里高千丈上有巨石色蒼白又
西二十里爲油麻嶺
西岸嶺在城西北四十二里高二十餘丈林木隂森
又西北八里爲三道嶺突起三峰如盤龍狀
風門嶺在城西南七十里高百餘丈上有瀑布懸流
諸黎出入咽喉之地南屬萬州北屬樂會故二處併載
雙髻嶺在城西一百二十里兩峰插天如雙髻然一
名黎母嶺
縱横嶺在城西二百四十五里高插雲霄横亘甚廣
黎人所居
水嘉濂小河在城南十五里岸側有溫泉又名溫泉
河其源自西境黎峝中東流至金牛嶺下合萬州龍滚
水由博敖港入海
博敖港在城東十五里(舊志城南誤)納萬泉流馬諸水出
海岸有三江廟宋時建
萬泉河在城西北二十五里源出五指山北接定安
多河江及會同漓盆嘉積溪諸水流至縣西分爲南北
二支一支繞縣北者仍名萬泉河一支繞縣南者名流
馬河至縣東復合流由博敖港入海
臨高縣
山落雲嶺在城西南十里一名寳墩高二十餘丈
毘耶山在城西北十里一名高山高五十餘丈相傳
山頂有獸里人呼爲毘耶故名上有吞人石山神靈顯
縣歲祀之寰宇記云獸似天蛇各舊志云獸似犬俱無
可考
郎倫山在城南十六里高十餘丈
灘神峝在城東南十九里透灘水中聳一巨石高廣
二丈旁有穴昔人於上砌壇祈禱久旱灘響必雨久雨
灘響必晴
峩香嶺在城北二十里高十餘丈
那盆嶺在城南三十里高四十丈一峰高聳而圓狀
如覆盆下有買愁村宋胡銓謫崖過此
羅喝山在城南六十里高二十餘丈
卜姓嶺在城南八十里下有卜姓村故名
林司峝在城南八十里
馬鞍嶺在城東南八十里高五十餘丈上有岡巒形
若馬鞍綿亘十餘里界接澄邁又名秋陽嶺
背腰嶺在城南一百四十里黎峝中高百餘丈周四
十餘里生黎俱背山腰而居故名
大江嶺在城東南一百八十里黎地大江經其下故
名
水縣前江舊名抱甲江發源背腰嶺繞縣從西南轉
東北合透灘水由百人頭灘達博舖港入海
美瀧灘在城東十里水自透灘來至此合流瀉下水
高數丈形如曳練下有潭深不可測灘流合縣前江(舊志)
(誤瀧作隴)
百人頭灘在城東北十里灘中巨石嵯峨水自縣前
江至此盤石激流聲聞數里北流會於博舖港入海
霖泉在城南十里泉自石孔湧出灌田千餘頃常有
海蚌上浮鄉人樹木立石爲禱雨之處
烏石港在城北十五里
透灘水在城東南二十里源自那盆山來出美瀧潭
合縣前江達博舖港入海
硃碌灣在城東二十里
博舖港在城東北二十里納縣前江透灘諸水至港
口入海
博述港在城西北二十五里
大海在城北三十里
龍潭在城西稍北三十里相傳曾有龍出其中旁有
龍潭廟宋時建立爲祈雨之所又名龍塘水溢流達
博白港入海
澹庵泉在城西四十里宋胡銓謫此得泉味甘美
里人立石書澹庵泉三字
石牌港在城東北四十里舊名三家港
黃龍港在城西北四十里
博頓港在城西五十里水自儋州至此入海西岸屬
儋州東屬臨高
呂灣港在城西五十里
博泊港在城西北五十里源自龍潭溢流入港
新安港在城西北五十里
東黎江在城東南六十里源出澄邁白石嶺流經武
隴等村復出澄邁五關村合大江
馬裊港在城東北六十里水自那虞都來經下水歴
臨機長村逹此入海
冷熱泉在城西南一百里相傳源發黎峝中分冷熱
大江在城東南一百八十里源自五指山由夲縣界
流入澄邁曰龍安江至定安曰建江瓊山曰南渡江
儋州
山南臯山在城南十里高三丈平岡蒼翠可挹
螞蝗山在城東二十里高二丈平岡蜿蜒形如螞蝗
黎粉山在城東二十里高十丈山石膩白如粉故名
凌霄山在城北二十里高五丈(舊志城西三十里誤)宋高僧
和靖蛻化處今爲凌霄福地
松林山在城東北二十里一名儋耳山又名藤山(一統)
(志三十里誤)高八十丈爲州主山舊多松樹峰頂圓聳土石
五色上有博望臺下有石巖宋高僧和靖仙人白玉
蟾俱修煉於此
黎毗山在城西北三十里高九丈與松林山斜峙古
有黎毗二姓居此故名土人因下有那細村又名那細
山(各舊志四十里誤)
德義山在城西北四十里高二十丈以其山勢向陽
又名黎曉山(各舊志作二山誤)
龍門山在城北四十里高二十丈海傍兩峰屹峙其
狀如門(舊志西北三十里誤)
雙峰山在城東南五十里高五丈岡上兩峰相峙
獅子山在城西北五十里海濱一名神尖山高二十
丈狀如獅子上有正利侯祠有一石在海中名獅子唇
舟過有禱必應
那騫山在城東北六十里高二十丈(舊志未載今查出)
輔龍山在城東北六十里高二十丈宋趙鼎南遷
經此稱爲松林之輔山故名俗呼抱社嶺
落基山在城東六十里高二十餘丈熟黎居之
馮墟峝在城南八十里崇山峻嶺熟黎所居
筆架山在城南一百里生黎界三峰連聳常起雲霧
透暮山在城東一百里高一百餘丈熟黎居之外界
即生黎地方(舊志未載今查出)
沙鍋山在城東南一百里生黎界狀如覆釜極高峻
七坊峝在城西南一百二十里崇山峻嶺熟黎所居
水清水池在城南隅向植荷花四時不絶宋蘇軾
有詩胡銓李光皆常遊之
乳泉在城東南隅蘇軾有乳泉賦
大江在北門外一里發源黎母山至那騫山分流一
支名榕橋江西北流由頓積港入海一支西流至黎粉
山分而爲二流繞城北至潭龍地方復合又會東坡塘
小水由洋浦港入海有大江橋橋北有問漢亭宋時
建
新昌江在城南十里自黎峝發源由城南至新英港
入海
相泉在城西十五里宋丞相趙鼎謫儋州過此遇
旱鑿井得泉因名
徐浦江在城南二十里發源黎峝流合新昌江入海
天角潭在城東二十五里深不可測相傳有龍起於
此
白馬井在城西南三十里世傳伏波乘白馬過此跑
地得泉因爲井鄉人建廟於側祀之
頓積港在城東北三十里
新英港在城西三十五里其處又有洋浦港
莪蔓港在城北四十里
禾田港在城北四十里
田頭港在城西南四十里又十里爲沙溝港又四十
里爲大村港煎茶港
黃沙港在城西北四十里又有南灘港
昌化縣
山小豸嶺在城東五里高六十餘丈其形如豸
大陳山在城北十里狀如華蓋高五十餘丈東連三
板山高四十丈有石船石龍形甚奇險
象石在城東南十里高十餘丈石如牛形鷹嘴象鼻
擊之其聲如磬旁又有石名石鼓
峻靈山在城東北十里(各舊志十五里誤)舊名神山高百餘
丈上有石若帽黎人呼爲落膊石五代末望氣者言此
山有寳黎人&KR0712;舟其下斵石求之夜半大風碎其舟南
漢封山神爲鎮海廣德王宋改爲峻靈王下建峻靈
祠
馬嶺在城南三十里高五十餘丈
筆架山在城東北三十里三峰並峙如筆架高百餘
丈
九峰山在城東南六十里高百餘丈九峰峻聳盤旋
百餘里昔傳有黎婦生九子皆爲峝長故俗名峨娘九
峰山
水昌水在城南十里源自五指山西北流會古鎮洲
水及九峰溪至縣東南分二支一繞縣南曰北江一經
縣南四十五里曰南江
沙洲港在城西二十里納北江水
烏泥港在城西北二十餘里大潮可入舟楫
英潮港在城西南二十五里
棋子灣在城西北海岸三十里内有小石圓肖棋子
灣上有淡泉自沙中湧出海舟常泊汲之
南港在城西南四十五里納南江水
萬州
山東山嶺在城東二里許(各舊志五里及七里俱誤)嶺上有華封
巖宋人刻三字在上又有靈照巖維石巖七曲洞有
盤石周圍數十丈名補天石有石筍高三丈元監郡
大都書攀鳳二字山門外刻珠崖第一山五字近大路
兩石如壁内有大巫峽小巫峽度仙橋諸名勝高數十
丈周六里餘
赤隴山在城東南六里(各舊志西南三十里誤)高十餘丈又名
赤龍山
銅鼓嶺在城西南八里(舊志城南五里誤)昔有人掘得銅鼓
故名
銅盤嶺在城西十里峰勢雄壯嶺上有路往來(舊志未載)
(今查出)
劒門嶺在城西南十里峰峙如劒有石鑿凌雲山三
字
把抱山在城東十五里高十餘丈形如獅子
牛標嶺在城南二十里形如覆釜爲州學案山今改
爲龍標嶺又南五里曰小南山上有普光巖内刻同雲
洞三字稍東爲保安小嶺
南陵山在城西二十里高十餘丈又西南十里爲青
藤山上産青藤
高山嶺一名横柵嶺在城西北二十里高百餘丈頂
上大石有泉旱禱之水滴即雨
樟樹嶺一名新潭在城東南三十里半枕海中峰勢
陡峻前後有兩澳可以泊舟
獨洲山一名獨珠山在城東南海中五十里峰勢插
天又名榜山又名獨洲洋
馬鞍山在城西六十里兩峰互峙高插雲表爲州主
山相傳上有彩雲見則州出科甲今改爲雙華山
六連嶺在城北六十里六峰連續如旗爲州後障内
有荒田麋鹿聚之名爲鹿市
連枝嶺在城東北七十里
南萬嶺在城西南八十里高峰突起遠接黎峝諸山
上産南椰
風門嶺在城西北八十里兩旁石壁如門路經其中
空谷深邃與樂會縣分界
金牛嶺在城東北一百里昔傳有金牛夜放光上有
井泉與樂會交界
尖嶺在城西北一百六十里接連有香根黎峝加小
黎峝禁山屯俱熟黎所居(舊志未載今查出)
鷓鴣啼山在城西一百八十里(舊志二百一十里誤)熟黎居之
外界即生黎地方山中多鷓鴣故名
喃嘮峝在城西北二百里生黎居之
水金仙河源出黎山(舊志載金仙水)流至州境西北十里曰
陂塘溪支分爲四一支由城北三里曰金仙河河畔石
上有人馬跡葫蘆痕相傳交趾道士煉丹於此流繞城
環東山入周邨港一支由城北十里曰石狗澗又名馮
吳溪旁有石形如狗又名高丘登望山海朗然因名坦
朗塔其水流入周邨港一支由城北二十里曰白石溪
東流亦入周邨港一支由城北三十里曰蓮塘溪又名
小渡港亦入周邨港歸於海
周邨港在城東十五里亦名小海受金仙踼容諸水
入港門港
南陵水在城西南二十里(舊志二里誤)源發南陵山東北
流入踢容河
小海港一名港門港在城東二十五里總納周邨所
受諸水入海港門二石峙起上有石神小廟雖通舟楫
極險難泊
前後澳在城東南海濱樟樹嶺下嶺之南爲前澳嶺
之北爲後澳
南港在城東南三十里(舊志東一百五十里誤)
踢容河在城西源出南萬嶺東流距城西南三十里
曰都封水至城西南十里分爲二支一支從銅鼓嶺下
經城南七里曰大溪水一名南渡溪又名三曲水東流
會金仙水入周邨港一支流經小南山名小南山河東
流由小海港入海
石龜河源出南萬嶺即踢容河之上流也水中有石
如龜形水流冲激聲響如鳴鼔
龍滚河在城北八十里源出六連山東北流經樂會
縣地界入樂會博敖港
長沙海石塘海俱在城東海外洋古志云萬州有千
里長沙萬里石塘然俱在外海莫稽其實
陵水縣
山獨秀山在城西南半里(各舊志三里誤)高八丈餘又名文
筆山
筆架山在城南一里高一十餘丈
南山在城南一里高一十餘丈(舊志二十里誤)
博吉山在城東二里即大河嶺高約三十餘丈(舊志二十)
(里誤)
木綿墩在城東五里大河分流墩峙其中爲縣水口
之鎮
黎苖嶺在城南五里高十餘丈
靈山在城南十里一名多雲嶺旱禱多應高二十餘
丈
週錄嶺在城東北十里爲水口港關捍上有神廟禱
雨多應高一十餘丈
雙女嶼在城東港外大洋中兩山對峙如人
南邁嶺在城北二十里高二十餘丈
聲山在城東三十里入其山有聲如人言高五十餘
丈
大小牛頭嶺在城東北三十里臨海兩山對峙如牛
高三十餘丈
加攝嶼在城東加攝澗外大海中高三十餘丈
後落嶺在城東南五十里臨海高三十餘丈
楊梅山在城東北五十里多産楊梅高二十餘丈
小五指山在城西生黎峝中
多碌山在城東北八十里崎嶇多石高三十餘丈
水大河水在城北一里發源大五指山東流遶縣經
博吉山下至木綿墩由水口港入海又北一支曰小河
水
龍潭在城北一里餘大河小河之間舊傳有龍起因
名
陵柟水即大寨溝又名陵栅水在城北十里(舊志十五里誤)
發源自南邁嶺東流出至港坡港入海北十里曰田頭
澗又北十里曰楊梅澗南十里曰南峝澗又南十里曰
廵司澗俱發源於黎峝
水口港在城東十里有神廟禱雨多應
港坡港在城東十五里又東十五里爲黎菴港淺隘
多石船不能行
加攝澗在城東北三十餘里發源自黎山東南流通
大海與潮相爲消長
桐棲港在城南三十里(舊志十五里誤)
烏石澗在城北五十里又名都籠水發源黎山流通
大海
舊陵水港在城東北九十里與萬州交界
崖州
山馬鞍山在城北三里高二十丈又二里爲豺狼嶺
高十餘丈又相連爲遷拖嶺
即蠻嶺在城西八里高十餘丈又西二里爲大横嶺
高二十餘丈
方山在城東十里高八丈
南山嶺在城南十里亦名南山高二十丈元王士
熙名曰鰲山上有萬仞泉泉出石穴清冷可掬
弔靴嶺在城西南十里高十五丈又五里爲澄島山
高十餘丈
逸賢洞在城西北千里
石版山在城東南十五里高十餘丈㫄有横石其平
如版
符敲嶺在城西二十里高二十丈又西三十里爲龍
棲嶺高三十餘丈
試劒峰在城南二十里海濱山有巨石高二丈餘宋
毛奎題小洞天三字刻石上南有石臨海題曰釣臺又
東爲大洞天有石室題曰海山奇觀㫄有石題曰仙梯
落神嶺在城東南三十里高十八丈
郎鳳嶺在城東五十里高峻如鳳翼稍東相連爲黎
義山爲湳漏嶺俱高十餘丈
長山在城東五十里高八丈餘相連爲饅頭嶺亦高
八丈餘
雙洲門在城東八十里雙洲對峙狀如兩扉
和尚石在城西八十里有石雨後苔蘚青綠如袈裟
報福嶺在城北八十里高七十餘丈遇旱土人望有
白雲便雨又名靈山
落筆峰在城東一百里又名落筆洞高三十餘丈巉
岏峻削中有石洞又有懸石擊之如磬高處一石門有
二石形如懸筆
湳西嶺在城東一百二十里高八丈餘又東十里爲
多民嶺高五十餘丈
廻風嶺在城東北一百二十里高五十餘丈下有温
水池
鹿迴頭山在城東一百四十里高二十餘丈東連鸚
&KR1765;嘴山
大小玳瑁洲大洲在東海中小洲在西海中
北到嶺在城西北一百八十里高二十餘丈
水南蛇塘在城東三里相近有望夫塘
大河水在城北三里一名大江一名水南河發源五
指山流至城東北分流一由東繞近南門至西南保平
港入海一由北繞城至城西三里曰新地港又名抱漾
水直抵蕃坊港入海其深莫測傳有龍潜云
熱水塘在城北三里周圍可二十步深可二尺許水
四時常熱
烏石塘在城南四里
蕃坊港在城西五里
侯塘在城西北十里
保平港在城西南十五里受大河之水入海又五里
爲大蛋港
龍棲港在城西五十里内有龍棲灣廣二里昔傳有
龍棲於此又西三十里爲羅馬港抱歲港樂羅港西四
十里爲望樓港
抱横塘在城西八十里
龍塘在城東一百里流入大河水入海
畢潭港在城東一百里
淡水灣在城東一百一十里上爲多銀水
番人塘在城西北一百二十里相傳外國番人船覆
故名
三亞港又名臨川港在城東一百六十里受三亞水
入海
高沙港在城東北二百里
合口港在城東北二百里受藤橋水入海
藤橋水在城東北二百里源出黎峝至合口港入海
三亞水在城東北源出黎峝又名臨川水東南流由
臨川港入海
感恩縣
山九龍山在城西北八里(舊志城南一里誤)西沈海濱高二
十丈漢初建縣治於此遺址尚存
大雅山在城東十里高百餘丈
仙槎石在城東十五里長百餘丈闊數丈横亘水面
望之若浮槎然
息風山一名風峝在城東二十五里(各舊志十里誤)高百餘
丈中有巨穴最深春夏之月穴中常發南風猛烈如颶
風晨起暮息發即數日禾稼多傷
天馬山在城南三十里高二十餘丈形如奔馬
透道嶺在城東北四十里高四十餘丈相傳昔有人
於嶺上脩煉得道故名
黎虞山在城東五十里高百餘丈黎人常獵於此故
名
抱透巖在城東北五十里高一十餘丈
感勞山在城東北七十里(各舊志城北一十里誤)高百餘丈昔
傳大軍平黎駐此土人感其德而勞之故名
虞山石鼓在城東北七十里古鎮州廢城之東河中
鼓圓六尺傍五大石有馬蹄人跡
魚鱗洲峝在城西北七十里海濱突起一峰高三十
丈石峝高下重疊狀如魚鱗故名
落纓嶺在城東北九十里高百丈極險峻
小黎母山即峩茶嶺在城東二百里生黎地崖石崎
嶇人跡罕到
水南龍江源自小黎母山西流繞縣至城西北五里
曰感恩水隋以名縣今又名縣門港西入於海
温泠池在城東十里許池方周三丈餘中分兩派一
温一泠
板橋港在城西南十五里水中有巨石横列(舊志石排港即)
此
南湘江即南港在城南二十里(舊志三十里誤)發源自黎峝
西流入海
小南港在城西北三十里
延澄港一名白沙河在城東南四十里源發黎峝細
流易於淤塞暴雨水漲西奔入海
白龍塘在城東七十里相傳昔有白龍起此
感勞浦在城東七十里寬廣二十餘丈在感勞山下
温湯泉在城北七十里其東即宋時鎮州地今爲
黎人雜處㫄有石城遺址名楊文廣壩(事詳古蹟)
大南港在城西北七十里今沙湧淤塞
北黎港在城北九十里即昌化縣之南江北爲本縣
界
羅定州
山雙龍岡在城南十里(各舊志二十里誤)兩岡對峙狀若雙
龍前有石横亘高二丈有瀑泉瀉下響震如雷名黃楴
喉
龍腦山在城北隔河十里與西寧縣接境高二十餘
丈山勢旋若廻龍乃本州之護龍也
石牛山在城南二十里高五十丈狀如牛
尖岡在城南二十里(舊志四十里誤)高五十餘丈一石崔嵬
可容數百人
石鏡嶺在城東南二十里即八片嶺高五十餘丈上
有圓石大數尺中有小水流過石面水映日光遠望若
鏡又名八片巖泉
天馬山在城西南二十里高五十餘丈形如奔馬
雲貴山在城南三十里一山特峻高六十餘丈
南嶺在城東南三十里(舊志南六十里誤)高十八丈形如半
月
鵝抱石在城東南三十里(舊志五十里誤)高七十餘丈以形
名
逕山在城南四十里(舊志七十里誤)高五十餘丈羣峰並列
横亘州南若屛中有一逕故名
勒寳山在城東北四十里高十六丈(舊志未載今查出)
雲致山在城西南四十里高四十餘丈(舊志未載今查出)
石人嶺在城南五十里(舊志九十里誤)高十丈平岡漫坡上
有二石對峙儼若人形又名二童山(舊志作二山誤)
筆山在城東南五十里一峰尖秀如卓筆然
洞清巖在城東稍南五十里(舊志七十里誤)高二十餘丈巖
深十丈中有石柱如塔相傳昔有岑洞清隱化於此故
名
龍龕巖在城東南五十里(各舊志東北誤)高十餘丈危壁秀
麗深廣二丈中有石笋百餘相傳有龍蛻骨巖中故名
企陽石在城東南五十里平岡突起高三十餘丈狀
若玉屏
右歸山在城東北五十里高十二丈(舊志未載今查出)
天黃山在城西五十里高百餘丈其左有鳳凰山四
山並出若鳳飛翔又名四鳳岡
五老山在城東南六十里五峰相聚聳峙雲表高百
餘丈
龍清巖在城東六十里高十餘丈其巖中有石塔
懸乳若大士像又有韋䭾諸像頂有石碗載水清潔不
涸曲徑通幽爲州之勝
寳峰巖在城南十五里高十餘丈相傳石乳滴成
布袋和尚像後人置佛像其間爲鄉人禱雨之所
花樓頂山在城南七十二里高百餘丈
思賀山在城南七十里高六十丈
雙輪山在城南七十里(舊志西南一百里誤)高一百七十丈兩
山對峙形若雙輪
石龍巖在舊羅鏡所前高十六丈其巖内石外土深
不可測
雲草峝在城南八十里高五十餘丈
菁嶺一名石嶺在城南九十里高三百餘丈特出諸
山之上山多蒲竹
獨石嶺在城南九十里高百餘丈上有飛來廟傍岡
之巔有池名燈盞池相連爲三台山
雲際山在城西南一百二十里(舊志一百里誤)高二百餘丈
四時常有雲滃其上下有温泉又名雲沙
水榕潭在城東南四十里廣五丈許
大泉在城南五十里
坎底水源出天黃山流七十里經雲致山名連洲河
入於瀧水
瀧水在城西南八十里源出西寧大水諸猺山東北
流繞州城北至南江口入西江舊瀧水縣以此得名又
發源處有支流曰抱水
南江口即瀧水從此出西江處
上烏水在城東南一百五十里源出三台山東北流
至州東曰東水會瀧水由南江口入西江
東安縣
山天柱峰在城東北突起平疇高可千丈尖圓秀特
屹立如柱故名
九星巖在城東北距天柱峰數武高九丈餘上有石
室又有觀音洞巖前有又愛亭環植荷花石磴上有北
辰宫東旁爲下巖
伏犀山在城西北半里横伏若犀
大牛石在城西北與伏犀山隔半里許峭壁如削中
有巖竅呼之響答如人應聲
錦鯉峰一名麒麟石在城東半里峰勢近拱學宫奇
特異常形如麟鬛上盤危磴下環清沼有梅花巖藕心
井在林木中上建歸一菴
笏山在城西北一里高二十餘丈方正尖秀如笏
翠屏山一名芙蓉屛在城西一里許嶙峋積翠方正
如屏旁數峰或如蓮瓣或如筆或如獸皆天然點綴也
天馬山在城南二里許高百餘丈勢如羣馬騰驤爲
邑治屏拱又南八里爲南山高五十餘丈
文昌山在城東南三里高五十餘丈建梓潼閣爲邑
治文明鎮星
碧虚巖在城東五里巖内高十餘丈一竅透光如星
下照中有石儼如佛座右旁緣壁上通石室一石幽潔
土人呼爲仙牀云
太空巖在城西十里幽深弘敞左爲羅石右爲硼石
俱高四十餘丈
大紺山在城北十五里高七百餘丈世傳曾有神仙
煉藥於此山之西有水名龍頭灣遇旱爲祈雨之所稍
西爲大絳嶺高百餘丈
大臺山在城東北二十里高百餘丈進五里有鐡山
魁巖在城東北二十五里巖甚峻峭前有疎林曲沼
勝槩不讓九星
甘通巖在城東南三十里高二丈幽敞如室上懸石
鐘扣之聲震山谷又有石池水清不竭即甘峰泉也
羅漢巖在城東南三十里近甘通巖高丈餘舊志云
内有十八羅漢後移置九星巖
蒲竹逕在城西三十里高五十餘丈(舊志未載今查出)
白雲洞在城東北三十里中有懸石若柱
獅子石在城東北四十里形如獅蹲踞路旁
寳峰山在城東南五十里(舊志城西誤)高八十餘仞峰巒
秀麗上有寳峰寺
聖山在城東南五十里高千丈上建神祠禱雨輙應
因以聖名相連爲書山亦高千丈
崖牢山在城東南五十里上有崩崖如欲墜狀向有
求福寺
思藥山在城東北五十里高百餘丈即各舊志所載
石英石斛山今以二藥絶少故名思藥山
鐡嶺山在城東南五十里高七十餘丈石色如鐡故
名
雲霧山在城西南五十餘里高可千丈周六十餘里
四時雲霧不散向爲猺蠻聚處遺礎尚存
青旗山在城東北六十里開展若旗山多林木
靈陽山在城東北六十里高百餘丈(今訛雲洋山)
虎巖在城西北七十里地屬連灘石室高邃背山面
河如虎蹲踞灘水一大砥柱也
龍巖在虎巖之右隔河對峙宋有盤古廟至今遺
址尚存
止戈巖在舊富霖所旁高二丈餘(舊志未載今查出)
雲扶山在城南一百里高百餘丈綿亘叢菁勢甚險
峻
西山在城西南一百里高二百餘丈徑路﨑嶇峝落
之民恒聚於此内有銅窩鐡頂十二雞頭諸峯半山有
泉甚熱可以烹鮮
水南山河在城南二里其源有二一發大紺山一出
蒲竹逕東流繞縣城北入西江又名爲大絳水水口一
大石横亘中流難通舟楫
蓬遠水在城東北三十里源發大臺思藥諸山東流
三十里由黃灣塘入西江
小河在城東南六十里(舊志九十里誤)源發芙蓉都地方即
新興容朗水之上流也流會盧溪
躭峝水在城西北六十里(舊志城西南九十里誤)源發歌村伏
峝等處合州水至南江口入西江
羅銀水在城西南八十里(舊志百餘里誤)源自富霖所地方
流通陽春縣界
西寧縣
山玉枕山在城北半里高十五丈山勢延綿宛如玉
枕爲縣主山
文德山在城東一里高六十餘丈峰巒秀麗爲邑左
輔
武功山在城西一里高二十餘丈山形雄壯爲縣右
弼
筆架山在城南四里高二百八十餘丈三峰卓立形
如筆架爲學宫案山
馬鞍山在城西五里(舊志三里誤)高二百丈形如馬鞍鞍
頭一尖峰峻削插天
書案山在城東南十里高二十餘丈即雞骨嶺
大力山在城東二十六里高六百餘丈山勢雄偉南
爲下城峝
燈心嶺在城南四十里高十餘丈嶺半有甘泉井其
水甘冽
仙人峝在城南五十里
文筆山在城東南六十里高百餘丈孤峰峭拔故名
雞暴山在城西南七十里高一百四十丈(舊志未載今查出)
馬鞍嶺在城西一百二十里定康都亦名馬鞍山
黃坡嶺在城西南一百六十里與筶杯嶺相望
貴子嶺在城西南一百七十里(舊志一百八十里誤)高百餘丈
筶杯嶺在城西南一百八十里近函口所地方(查信宜縣)
(東二十里有龍山山南北有風雨雨窖今筶杯嶺南接信宜在兩窖之北當是筶北嶺查筶字竹部無有又筶)
(杯字無所取義姑闕疑焉)
白馬山在城西南一百九十里高二百六十丈相連
有大水山雲卓山俱係猺人所居(舊志未載今查出)
水文昌水在城東一里源自廣西經封門所流入縣
郊之南復從東北由羅旁口出會大江
武倉水在城東十里源出大力山南下城峝北流合
文昌水由羅旁出大江又名下城水
桂河在城北十里源自廣西岑溪經十四都東流合
文昌水出羅旁
羅旁口在城東北十五里縣諸水皆滙此出大江有
石在水口平鋪約二畝名錦被石謂之錦江又名羅鏡
石查各舊志載德慶州江有鼎石隨波出沒州志謂之
浮沉石總一石而多其名耳
龍池在城東北都城鄉水深二丈餘其清徹底歲旱
於此禱雨
雙牀水即羅定州瀧水源發本縣大水雲卓諸山流
入州繞州城北由南江口入江(舊志載源自新樂思慮諸山查無)
連州
山北山在城東北一里其陽有燕喜亭亭之左有振
鷺右有卧龍前有天池石北去爲天慶觀天澤泉流杯
亭流杯池君子池北山寺六鰲橋寒居洞諸勝槩(舊志未載)
(今查出)
巾山在城東三里(各舊志五里及四里俱誤)一名順山(各舊志分作二山誤)
高二百餘丈周圍二里許平地聳峙俯瞰一州爲郡之
望山形如巾幘亦名翠巾峰下有甘泉宋周敦頤過此
飲之刻濂泉之源四字於石
寳華山在城東南四里常有雲霞起其上
白羅山在城南四里峭拔壁立青白相間
龍頭峽亦名龍涎峽在城南五里有石室上懸石鐘
扣之其聲鏗鏗有水泉發源九陂流二十里或隱不見
乃自峽面山腰吐一小乳噴流而出因曰龍涎其西二
十里爲合望峰
大雲巖在城西五里平地突兀形若負龜周二里許
上有垂石如滴翠
楞伽峽在城南六里兩崖峭絶奇石倒垂四更月出
光涵山面
圭峰在城西北十里高百丈周三里衆山環迴儼然
端立薄暮煙横蒼翠襲人
崑湖山在城西十五里一名天際嶺高千丈周百里
下有二水夾山而流春夏暴漲滙聚成湖其間蒼崖峭
壁森然羅列上有集靈廟
䁁紗峽在城南二十里轉一曲爲同官口口有洞曰
冷然洞洞中若廣厦數間上皆綺石結成華蓋而鐘乳
懸垂儼如梵刹(舊志未載今查出)
梅花嶺在城西二十里其上舊多梅花
白鶴山在城西四十里高五十丈周二里許石壁卓
立四面如掌
鄧公山在城西北四十里山不甚高其狀如蟹相傳
有僧舍鄧魯家留經出門曰吾暫上此山遂乘雲而去
因又名騰空山
静福山在城東北五十里(舊志城北三十里誤)峰巒環抱松檜
葱鬱爲七十二福地之一後有虎跑泉舊建御書閣洪
音樓今圯
廖仙巖在静福山之北八里三峰尖秀高一百三十
丈周二里巔有石穴軒豁玲瓏儼如臺閣前有煉丹池
四時不竭後有石牀玉柱丹竈遺址左有白雲洞右有
西臺皆爲奇勝
冠峰在城北五十里其形如冠
桂陽山在城西五十餘里舊名靈山山下有泉東流
入於韶北有石洞廣三百二十步狀若堂宇内有神廟
每風雨如聞鼓角鄉人祈禱輙應
桄榔山在城北六十里上多桄榔故名
芙蓉山在城北六十里五峰列峙狀若芙蓉
方山在城北九十五里與九疑對峙
水蓮花潭在城南二里下爲横潭石鼓潭
龍湫潭在城南十五里潭内有三穴甚深而寒水源
出穴中懸流飛瀑經久不竭上有龍廟雩禱輙應
潮泉在城南十五里其泉晝夜消長與海潮相應
湟水在城南二十里東注陽山出洸口合正水入於海
雙溪水在湟水西南三里一出潭源會諸鄉水入於
湟一出連山獨流入於湟至城西南合爲江
盧溪水在雙溪西北二十里源於藍山即朱岡水會
高良水歴楞伽峽南出爲洭水
陽山縣
山賢令山在城北二里昔韓愈爲令日讀書於此故
名中有遊息洞即東石巖巖背有朝陽洞
石崖山在城東北二里有石壁如屏
蒼龍嶺在城北二里亦名蜈蚣嶺
騎田嶺在城北二里一名黃岑山即古湟溪關
陽巖山在城西五里兩峰並起曉先得日亦名丫髻
山
香山在城東十里一名香岡上多蕙草
西嶺在城西二十里
龜峰在城東二十五里
寳源山在城東三十里
分水嶺在城西三十里
鍾唐山在城東五十里相傳鍾唐二人學道於此
大東山在城西五十里當連州之東故名
獅子山在城西五十里以形名
芙蓉山在城北六十里有石室可棲
明月岡在城南六十五里山有白石圓如白璧月夜
有光
七星岡在明月岡之前七岡相連宛如七星
銅砂山在城西南七十里
同冠峽在城西北七十里其下有水源於黃蓮山峽
今平爲同冠村
水陽溪在城南其水經同冠與湟水合流其源出於
星子之紅巖山下經連州至縣城
斟水在城北二里其水流至東巖西循鼓道與洭水
東南合陽溪入於海
龍阪灘在城南十里旁有温泉
龍宫灘在城南十五里
洭水在城南十五里其水自韶之乳源東南流合香
山泉至蓮塘入於斟溪爲青蓮水其下爲鳳凰灘清霜
灘復流十里爲三峽
同冠水在同冠峽之下東流與湟水合
連山縣
山文筆山在城北其峰峻峭視之如筆架
象山在城南二里狀若象然
巍峩山在城東四里(各舊志城南四十九里誤)以高峻得名
長逕山在城東四里下有長逕水至湟川合流
慳山在長逕山當道而立行者至是必回頭俛身而
入俗呼回頭石(舊志未載今查出)
天堂嶺在城西北三十里
鐘留山在城北三十里高數百丈周百餘里狀如鐘
(舊志作中留山)
大龍山在城南四十里(舊志城北八十里誤)高數百丈周圍五
十餘里岡巒廻盤其狀如龍
黃蓮山在城南四十里舊因産野黃蓮得名
錦坑山在城北四十里(舊志未載今查出)
天梯山在城北五十里高數百丈周約一百里山勢
高聳中有石梯故名
大霧山在城西北七十餘里高凌霄漢常有霧氣因
名
大帽山在城西北八十里以形名高約數百丈周圍
一百餘里
巾子山在城西北八十里高數百丈周約百餘里形
如巾子
鐘山在城西九十里(舊志未載今查出)
長葉山在城西北一百里巖洞盤鬱猺獞居之下有
長葉水
水白沙水在城東五里源自本鄉山出湟川合流(舊志)
(末載今查出)
上吉水源自良溪山室黃南出賀縣合流(舊志未載今查出)
横水源自本山坑水至縣出湟川(舊志未載今查出)
大龍水在城西北九十里流出湟川
小龍水在城西北九十里源自湖廣江華縣合青梅
二水至北爲韶陂水又東南合上吉水入灕水
梁峝水在城西北一百里至黃南合流出賀縣(舊志未載)
(今查出)
廣東通志卷十三
