廣東通志卷四十四
人物志(一至自周起元訖)
人亦物也粤之物多珍粤之人亦多傑古云誰謂
嶺高惟人斯高誰謂海廣惟人斯廣其粤之謂歟
遐稽周漢以來樹軌踔厲於今為烈恭遇我
國家作人雅化超越前代教之以根本而人有孝弟
忠信之行焉教之以經濟而人有兵農禮樂之選
焉教之以文章而人有淹雅弘通之譽焉教之以
風節而人有難進易退之義焉陽德之所炳耀炎
精之所孕含毋使曩哲擅美于前哉志人物
周高固粤人周顯王時楚子熊商滅越兼有南服是
為楚威王固以才能歸楚為威王相時鐸椒為威王
傅以王不能盡觀春秋採取成敗凡四十章為鐸氏
微由固進之以故文教日興五羊銜穀萃於楚庭南
海人畫圖以表固功
公師隅粤人也越王無疆為楚所敗其子孫遯處江
南海上爭為王周赧王時有自立為王者隅以無疆
時避楚居會稽東武山歸而相度南海將築南武城
以居越王而越王不果遷時越王與魏通好使隅復
往南海求犀角象齒以獻之久在嶠外乃得諸琛併
吳江樓船會稽竹箭獻之魏魏王乃起師送越王往
荆棲之沅湘於是南武疆土遂為越貢奉邑稱雄於
交趾云
漢張買粤人也父戍以越騎將軍與華毋害從高帝
定三秦有功未及封而死買少善射知書拜中大夫
孝惠帝時侍遊苑池鼓櫂能為越謳時切規諷不自
言父戰勳高后稱制丞相審食其為言之於是封買
為南宫侯傳其子生遂家長安建元初有罪奪爵光和
中粤民祠買相傳買父子相繼正色立朝故扁其祠
曰秉正云
鄭嚴田甲皆南海人武帝欲伐南越二人首以越人
歸漢帝令越人善射馳馬者選為越騎使二人將之
並封歸義侯號其士卒為越侯兵元鼎五年吕嘉作
亂遂令四將軍衆十萬征南越嚴為戈船將軍出零
陵下灕水甲為下瀨將軍下蒼梧嚴善將兵而甲苛
急衆未得前於是伏波將軍路博德樓船將軍楊僕已
平南越開九郡詔嚴與甲即以越侯兵出若邪白沙
討東越元封元年冬東越平二人不加封惟免前稽
罪云
何遺南海人元光中歸漢受詔别將巴蜀罪人發夜
郎兵下牂牁江會番禺為且蘭隔滇道故兵未下南
越已平遂令遺征且蘭會中郎將郭昌衞賈誅且蘭
平之亦以前稽不加封
畢取番禺人以才勇事南粤王為郎漢命樓船將軍
楊僕伐南粤自番禺東南境縱火燒城南粤王命取
將兵力戰會日昳伏波將軍路博德潛兵入營招諭
衆將取乃以軍降後封膫侯
鄧宓番禺人武帝征和中交趾部刺史羅弘舉宓茂
才為屬國都尉尋以才能轉南海郡丞後至日南太
守善於柔遠蠻人懷之卒葬馬鞍山後建武中馬援
南征交趾徵側駐兵南海開拓土宇至此風雨晦冥
聞人馬聲跡之得宓墓
楊孚字孝元南海人建初中舉賢良對策上第拜議
郎和帝即位欲伐北荒孚奏言創造用武守業尚文
太宗息兵嘗言自勝衣冠念不及兵先帝繼述敵來
則應未嘗先伐陛下繩美祖宗毋輕用武永元十二
年荒旱令廷臣議政令得失孚奏言宜詔中外臣民
均行三年通喪而吏治必務廉平以勸選舉之士帝
從其議時南海屬交趾部刺史夏則巡行諸郡冬則
還大府表奏舉刺不法其後競事珍獻孚乃著南裔
異物志枚舉物性靈悟指為異品或為韻語使士民
識之後為臨海太守復著臨海水土記亦以正獻貢
也孚家在珠江南嘗移洛陽松栢種植宅前隆冬蜚
雪盈樹或問其故孚曰偶然耳草木豈能動天哉人
因目其所居地曰河南
招猛南海人舉茂才為郎元初中官至大鴻臚卿善
於其職動無違禮四方重譯若高句驪馬韓玄菟南
蠻諸國初附及就封入覲者凡至容臺肄儀行事猛
舉制詔眎之衆情悉愜云
陳臨字子然世家南海(今香山)奮志絶俗郡舉孝廉永
建中官至蒼梧太守推誠而理導人以孝弟民有遺
腹子為父報怨殺人者在繫臨知其無嗣令其妻侍
獄中後産一男郡人歌曰蒼梧府恩廣大能令死囚
有後代建安中被徵為廷尉卒後本郡以五月五日
祠臨東城門上令小童潔服舞之其後子孫蕃盛世
以為隂德之報云
疎源字元流南海人為郡戸曹性資廉潔家貧餉晏
不至同舍郎餉先至呼之共食源輒力辭後為尚書
郎習練故事為九卿所重故人有詣源欲通苞苴者
源絶不答臨别便與訣曰子以言汙我從此與子絶
矣居常拱手端坐儤直遇隆寒擁敗絮震掉戰慄吏
獻裘堅却之從司徒上書言事忤權貴廢于家而卒
黃豪字子微南海人幼好學能通論語毛詩弱冠寓
廣信教授門徒交趾部刺史舉茂才及徵至京師除
外黃令約已儉節麤衣蔬食所得俸秩悉賜貧民凡
所剖決一縣稱平是時鄰郡蝗蟲為災獨外黃無有
歲屢豐稔民流移者悉歸附之合境大治
右廣州府
何丹字伯張正陽人(今英德)成帝鴻嘉初鄉里舉茂才
為含洭長累遷中散大夫以讜言忤王莽出為松滋
令慈祥豈弟子視其民有嘉禾連穎之瑞比卒士民
悲悼葬於河西每歲六月二日酹奠者不絶於途其
感人如此
右韶州府
梅鋗其先越勾踐子孫避楚走丹陽更姓梅周末散
居沅湘秦并六國越復稱王遂踰零陵往南海鋗從
之至臺嶺家焉築城正水上奉王居之居民因呼臺
嶺曰梅嶺秦末天下大亂番陽令吳芮甚得江湖間
民心號曰番君江中亡命皆歸之於是百粤叛秦推
雄傑為長衆皆賢鋗乃長之鋗下令舉兵戸出壯士
一人領以戸將使合傳胡害將之戰則編為什伍領
以隊將使搖毋餘將之將士受命遂引衆歸芮留裨
將庾勝兄弟屯兵守臺嶺見芮即勸之從沛公伐秦
芮遣鋗將百粤兵往應諸侯至南陽遇沛公與言相
合沛公乃與鋗偕攻析酈降之胡害毋餘皆為沛公
都尉從破秦及項籍封王諸將以芮率百粤從入關
故立芮為衡山王而鋗為芮將功最多封十萬戸為
列侯食臺以南諸邑謂之臺侯漢高帝以二都尉皆
擊項籍有功復封胡害為貰侯毋餘為海陽侯後芮
徙王長沙以忠謹著聞延賞傳世鋗匡輔之力也鋗
子孫多徙居曲江正陽代有顯者宋進士梅鼎臣蓋
其後云
右南雄府
吳碭字叔山揭陽人漢末察孝廉為安成長孫權使
吕岱取長沙郡碭據縣不從權遣魯肅攻圍碭突去
曰碭受天子命為長知有漢不知有吳也權後統有
交廣遣步騭為交州刺史亦義碭無纖芥嫌碭亦不
仕
右潮州府
陳元字長孫廣信人(今封川)父欽習左氏春秋與劉歆
同時而别自名其家曰陳氏春秋有聲於時元少傳
父業銳精覃思為之訓詁以父任為郎建武初元與
桓譚杜林鄭興俱為學者所宗時議欲立左氏傳博
士范升奏左氏淺末不宜立元詣闕疏曰陛下臨朝
輒延羣臣論聖道知邱明至賢親受孔子而公羊穀
梁傳聞後世故詔立左氏博詢可否今論者沉溺所
習翫守舊聞其為雷同者所排固其宜也元竊見博
士范升等所議奏左氏春秋不可立及太史公遺戾
凡四十五事案升等所言前後相違皆斷截小文媟
黷微辭以年數少差指為巨謬遺脱纖微指為大尤
抉瑕擿釁掩其弘美所謂小辯破言小言破道者也
升等又曰先帝不以左氏為經故不置博士後主所
宜因襲臣愚以為昔孝武皇帝好公羊衛太子好穀
梁有詔詔太子受公羊不得受穀梁孝宣皇帝在民
間時聞衛太子好穀梁於是獨學之及即位為石渠
論穀梁氏興至今與公羊並存此先帝後帝各有所
立不必相因也宜分明黑白建立左氏解釋先聖之
積結淘汰學者之累惑使後進無復狐疑天下幸甚
書奏下其議范升復與元相辯難凡十餘上帝卒立
左氏學太常選博士四人元為第一元以才高著名
辟司空李通府時大司農江馮上言宜令司隸校尉
督察三公事下三府元疏曰臣聞師臣者帝賓臣者
霸文王有日昃之勞周公執吐握之恭不聞其崇刺
舉務篤察也陛下宜修文武之聖典襲祖宗之遺德
勞心下士屈節待賢誠不宜使有司察公輔之名帝
從之後不能用以病去年老卒於家子堅卿有文章
右肇慶府
李進字子賢高興人(今化州)世本農家進獨明悟涉獵
經史力耕時常有一雞倏來毛色五采及去莫知所
往目為客雞云是年稼大熟進補郡功曹累遷騎都
尉永和二年荆蠻叛進為武陵太守帥兵往討大破
之斬首數百級餘悉降附進乃簡選將吏得其情和
在郡九年梁太后臨朝下詔增秩三千石賜錢二十
萬中平間代賈琮為交趾刺史奏請依中州例貢士
後阮琴以茂才仕至司隸校尉交趾士人得與中州
同選實自進始其子孫蕃衍布在交廣多仕至大官
高興人遂以客雞為祥比諸陳寳焉
右高州府
張重字仲篤合浦人才敏嗜學工詞說為嶺表望士
刺史推擇為日南郡從事舉計入洛明帝訝其么麽
問曰何郡小吏重抗聲應曰臣日南計吏非小吏也
陛下欲得其才耶抑將稱皮度肉也帝善其對正旦
大會帝復問曰日南郡北向視日耶重對曰雲中金
城豈必皆有其實日南日亦出於東耳至於風氣暄
暖日影仰當官民居止隨情面向東西南北迴背無
定所謂日域在南者也帝益善之賜以金帛自此上
計召對皆有賞賚後位至通顯
姚文式合浦人雅好誦讀博通今古建安中舉茂才
仕為交州治中時步騭為刺史初入南海覽土地形
勢曰斯誠海島膏腴宜為都也乃詢尉佗舊治處人
無知者獨文式對曰佗昔為治當與番禺縣治相接
今入城東南偏有水坑陵城倚其上縣人謂之番山
縣名番禺儻謂番山之禺也佗行南海尉事拒關設
守番禺其所都後歸漢築朝臺在城東北三十里則
佗宫近是矣騭登望得其處因立城郭以建州治綏
和百粤遂用寧集文式之功也
右廉州府
鄧盛字伯直蒼梧人(今羅定州)仕為秭歸令聞母病解印
綬去及歸母果亡居喪盡孝太尉馬日磾嘉其行履
服竟即辟之初入府為主簿尋為太尉諸曹掾時彭
城相左尚以贓獲罪三府掾屬考驗踰年不竟更選
盛覆考盛至獄洗沐尚解械賜席乃謂尚曰君受國
恩重而所坐如此今遇君子不可以小人相待尚感
其至意即引筆具對時人語曰淑問得竟臯陶鄧盛
公卿而下皆禮重之
右羅定州
吳霸字子公桂陽人(今陽山)少以才勇為兵校鎮中宿
洭浦關嘗禦侮至正陽招徠流徙民感其仁旌所駐
山曰吳山後徙廣鬱都尉威震夜郎遷牂牁太守為
夜郎竹王立後天子從其請由是蠻裔畢服昭帝元
鳳五年秋罷象郡分屬鬱林牂牁霸族在桂陽者欲
往廣鬱就腴田霸不許惟令墾近土廬居番禺西民
服其不私今吳氏布濩嶺表皆其後云
唐珍字惠伯桂陽人(今連州)幼時聞人講書即能記誦
人謂神童及長狀貌瓌特善事父母天性恬漠荆州
刺史度尚甚稱重之及就辟召累官太常熹平二年
秋代楊賜為司空嘗奏請沿海立堠戍以防蠻宼其
先世家本潁川同族有中常侍衡與左悺等竊弄威
福衡常呼珍為弟珍恥之遂陽瘖不復出言以病罷
歸居公位僅朞月光和二年卒鄉人立廟祀之祈禳
有應號唐司空廟
右連州
忠烈
衡毅蒼梧人也(今德慶)與同郡錢博皆為郡太守長沙
吳巨所信用建安末荆州牧劉表以賴恭為交州刺
史孫權亦以步騭為交州刺史巨逐恭恭奔零陵騭
將至使人諭巨巨與都督區景謀將納騭而後圖之
騭知其謀召二人計事即斬以徇遂治舟船合兵二
萬下取南海毅與博念巨部曲舊恩且騭之來非漢
命也乃興師逆騭于蒼梧高要嶮口軍敗毅投水死
其下千人無一生降者博據守高涼及騭徵還乃降
右肇慶府
孝義
羅威字德仁番禺人稟性淳慤幼知禮讓八歲喪父
哀如成人事母至孝服勤奉養寒夜身先温席母乃
寢制行高雅口無俚言不跡權門待妻孥如賓客耕
先世遺田以自給鄰家牛數犯其稼威屢刈芻潛納
其門牛主怪之已乃知為威感其長者自是不忍犯
出遇老稚負戴於塗輒代其任邑人化之孝慈成俗
令異其行辟召署門下史威辭不就強之則偕母遯
於增城令去復還後居母喪積毁骨立蔬食三年既
葬廬墓朝夕哀泣鹿止其傍馴遶如家畜世以為孝
感所致後王僧孺為南海太守下教求士有曰斯境
三閭奥壤百粤故都孝實人經則有羅威唐頌學為
業本則有陳元士燮自是高尚獨往相望於嵁巖懷
仁抱義繼跡於前史蓋以廣之多賢由威輩始也
唐頌字德雅番禺人以孝聞遭親喪毁幾滅性逮葬
躬負土為墳結廬其中朝夕哭踊捧盥進膳事之如
生時有甘露降于樹者彌月白鹿馴擾拾食于其廬
次人咸驚異之親殁之後終身不衣純采非祭不茹
酒肉或覩親遺物或經所遊歴處輒淚淫淫下其篤
行如此有司察孝廉舉為布山令布山在鬱林境中
民獠雜處素號難治頌沃以寬和挫強拊柔惠及&KR1137;
嫠民感其仁無梗化者卒後民為立祠南齊永明中
范雲為廣州刺史首遣使祭孝子羅威並頌墓後人
皆尸祝之
右廣州府
丁茂字仲慮合浦人少孤貧服勤事母曲盡其孝母
終負土治墳列植松栢白鹿遊其下馴擾如家畜交
趾郡邑競傳以為孝感終身衰絰太守察孝廉不就
吏民皆敬重之時蒼梧丁密亦以孝行顯聞世謂丁
氏多巨孝
尹牙字猛德合浦人以才能仕為郡主簿太守南陽終
寵以政委之寵常戚戚不樂牙請其故寵曰父死於張
太尉重讐未報維是悲耳牙乃變服為傭至宛陵伺張
間隙為寵報讐事聞天子竒其才赦不問(按牙報太守之私怨戕朝)
(廷之重臣乃刺客之流法所不宥者然後漢風尚往往有此故流傳至今雖載而不刪要不可以不辨)
右廉州府
頓琦字孝異蒼梧人(今羅定州)居母喪獨身立墳墓歴年
乃成手種松栢成行哀毁踰制感物通靈有飛鳬白
鳩棲息廬側見人輒去見琦而留南齊永明中范雲
使祭琦及丁密墓
丁密字靖公蒼梧人性清介非家織布不衣非已耕
種菜果不食毫髮之饋不受於人父喪廬墓側有雙
鳬游密廬㫄小池見人馴伏後遭母喪復廬三年歸
舊廬一宿雙鳬復至游戲池中
右羅定州
文苑
郭蒼字伯起曲江人博學能文舉茂才為荆州從事
靈帝熹平三年太守周昕開導六瀧以便舟楫郡民
頌之蒼為撰銘紀勳曲江長區祉勒於瀧上至今尚
存
右韶州府
隱逸
董正字伯和番禺人少有令姿耽意經籍年十五通
毛詩三禮春秋遂以學行知名公府辟命皆不就熹
平末每仰觀天象輒掩涕太息賦性高潔貧寒不戚
躬耕自贍暇即講詩書陳禮法遠近多從之游鄉閭
或少為不善必相戒曰吾伯和得無入於耳否有不
平者多詣正直之隱士南陽車遂聞正令名千里投
正正與同志恩如兄弟居數年遂病正傾家救卹病
篤正呼遂字曰德陽君更有以見屬否遂瞪視曰以
死累君言訖而絶正為停柩於堂一視兄弟之喪躬
送喪於南陽而返粤産素多竒瑰之貨番禺為都會
商賈凑集貿遷易以致富加以俚獠叢雜習尚輕悍
未嘗知學感正清白偷俗日變建安中正卒葬番禺
之東衆為刻碑表曰有漢徵士董君之墓過者必式
晉隆和中南海太守袁宏追想其風采乃訪求世族
條列行誼聞于朝有詔旌表門閭墓禁樵牧
右廣州府(漢忠烈孝義文苑隱逸共九人人物傳標目多另總記之)
三國吳黃蓋南海人孫權時舉茂才為日南太守日
南連年反叛頑不可治蓋思以法繩之自是稍知上
下之分斂手遵法黃武四年冬魏主曹丕至廣陵臨
江觀兵蓋從大將軍孫韶要擊之丕驚遁後改始安
太守吏治有能理聲初魏人唐咨避誅浮海來降孫
權以咨為將軍後討南海臨賀盜賊有功將帥多交
接之蓋目為叛人竟不相見其疾惡類此太元中卒
右廣州府
孝義
李祖仁合浦人世為郡望族兄弟十人同居郡北江
上事親理家並皆慈孝廉讓吳五鳳初交州上其事
詔賜爵三級復其家郡人因名其江曰慈廉
右廉州府(三國吳孝義一人)
晉王範南海人好讀書有鑒識州閭重之吳孫皓時
閉戸不出郭馬亂廣州逐刺史徐旗範從旗避難既
歸以琴書自娛有司賢其行薦辟之皆辭晉平吳後
遵行九品官人之法每州置大小中正刺史熊睦薦
州人德充才盛無踰範者舉秀才乃以範為廣州大
中正選舉人才第其高下皆愜輿論時秘書丞河内
司馬彪嘗著九州春秋盛行於時範閱之見其略於
嶺服乃蒐羅百粤典故為書名曰交廣春秋太康八
年表上之訂述該覈衆見之稱服自是名動京師範
為人卓犖不羣篤學至老不廢交廣素缺修載自範
始創為之文獻賴以存焉
陶延字世賞其先家丹陽祖父基字叔先常為交州
刺史始南人不識禮義基乃教以婚姻之道訓以父
子之恩設庠序立學校闔境化之畱從子居廣州生
延延才兼文武晉元帝時以戰功至伏波將軍為陶
侃郎將湘賊杜&KR0802;誘五溪蠻宼武昌延將兵夜趣巴
陵掩其不備大破之當論功進秩會疾卒荆州人還
其喪廣州
黃恭字義仲南海人自少恬雅履常清潔刺史鄧岱
一見即器重之錄為記室參軍草檄聲罪山越讋服
轉封山令甚有治材然非其好也州察孝廉舉為佐
著作郎父憂去職比服闋不起教授生徒發明聖籍
鄉里推重徵辟不就乃補廣州大中正於是蒐輯王
氏交廣春秋補其遺漏以君親倫理為重後復廣為
十三州記族子整為平越司馬博洽工文詞有集十
卷
楊平字伯衡南海人少好學篤義明習孫吳㫄及鈐
韜無不精曉以才略為郡從事歴盪寇校尉穆帝永
和五年拜交州刺史征西將軍柦温遣督護滕畯率
交廣兵伐林邑王范文為文所敗平自將兵迎畯更
運粟治軍攻之文被創死子佛代立七年平與畯復
進軍夀泠浦入頓郎湖討佛佛連壘五十餘里平與
畯力戰大破之佛遣其子面縛請罪平與盟而還林
邑自是貢獻不絶詔加平龍驤將軍封南陵縣侯
右廣州府
張魴字叔魚曲江人涉獵經傳少以孝聞遇旱癘極
力賑恤鄉閭德之晉明帝太寧初舉孝廉咸康中為
含洭令三年惠政流洽歌頌溢於邑中關津夜行無
警白鹿羣遊民取其一以獻由是魴所築邑城及城
南山岡皆以白鹿名焉刺史行部至褒美之以勵屬
邑詔徵為尚書郎
右韶州府
孝義
黃舒東莞人家貧力業以供&KR0949;瀡每視膳盛暑未嘗
解冠帶親所頤指雖千里外往焉父卒皇皇如欲無
生躬負土為墳結廬藉苫以居深野無人豺狼左右
嘷而舒安之每寒夜號哭聲出林薄人為泣下日進
淖糜一盂久之形容枯槁人勸其還哭而弗答居母
喪亦如之閭巷皆謂今之曾參也因名其居曰參里
傍有山亦稱曰參里山
右廣州府
隱逸
姚成甫番禺人幼穎悟以學術鳴居父憂哀毁成疾
比長州辟長史不就性嗜山水不為世網所嬰吳刺
史陸印導泉為甘溪後寖湮涸成甫復濬之郡蒙其
利晉咸安中採菊蒲澗一老父教之服菖蒲曰此安
期生所餌可以志老成甫如言身覺輕健築室溪上
歲被徵辟不就人高其誼年踰八十卒
右廣州府(晉孝義隱逸共二人)
宋阮謙之徐聞人家本陳畱曾祖放為交州刺史畱
一子居擎雷水上至謙之仕郡功曹遷奮威將軍元
嘉初從征林邑王大敗之謙之振旅而還其子孫多
居遂溪今猶有阮家村
右雷州府
孝義
周靈甫增城人有膂力善武藝慷慨好義仕至南江
督護廣州刺史孔默之雅愛之其子熙先復善靈甫
元嘉中熙先攜靈甫至建康薦之得官累遷伏波將
軍後熙先謀亂以錢六十萬使靈甫於廣州合兵靈
甫知諫不從乃長往不返熙先尋就擒靈甫聞之盡
散所與錢以賙貧者而謂人曰負人之託不信敗人
之事不忠失忠與信吾靦然人矣遂扼吭而死
右廣州府
鄧魯字約子桂陽人(今連山)幼有至性甫四歲父思露
當遠戍呼魯曰吾行矣歸無期也魯應聲泣拜訣别
如成人世以孝童稱之歲餘病死一夕甦夢人謂曰
上帝憐汝早孤特宥汝魯心動日夜籲禱未幾訃果
至比葬哭泣踰度聞者傷之宋元徽中為郡小吏適
館閣遭火詔郡國悉上民間所藏書郡遣魯獻之帝
以其有功墜典錫之金帛會本郡太守缺詔以魯補
之在郡剖決如流修城池梁道無虚日然經畫有方
民不稱擾齊永明中卒贈司徒民思其德廟祀之
右連州
隱逸
盧度字孝章清遠人性穎悟精老易諳兵法嘗從張
永侵魏言于永曰魏人所恃者淮水耳我以輕兵擒
其遊騎且多張旗幟為疑兵彼必不敢渡因而擊之
上策也永不能用為魏所敗魏人追急前阻淮水度
默誓曰倘免後當不復殺生湏臾見兩楯浮至藉以
濟歸隱三顧山鳥獸隨之夜有鹿觸其壁度曰汝壊
我壁鹿應聲去池魚皆有名呼之輒相次就食逆知
期至與親友别齊永明末卒嘗憩息於金芝巖有枕
石在焉邑人目為盧公卧處
右廣州府(宋孝義隱逸共三人)
齊區金字南貴南海人宋孝建末客揭陽齊武帝在
潛興師征豫章賊金為首領從大將往平之至金陵
事齊高帝及受禪用金為右武衞校尉累擢尹州刺
史子穎亦以恩授寧州刺史穎子伯虎新州刺史見
名宦三世刺史亦嶺海盛事也
程旼程鄉人悃愊無華性嗜書不慕榮達素以忠信
結人人服其行誼有不平者輒質成於旼各厭其心
而返至有望其廬立自刻責有陳太丘之風焉旼生
於南齊歴梁陳及隋開皇中年九十餘乃卒後人思其
德名其里曰程鄉因以名縣云旼二子長松字伯材
事父母最孝謹終日怡聲無疾言隱居不受薦辟次
杉字仲材開皇中以學術徵歴弘農郡守罹父憂葬後
遂棄官遯于攸邑之靈谷嘗端坐默然出語輒豫知
人禍福鄉民每旱澇往拜禱之許諾輒應後夀百餘
卒人因謂羽化稱為真人
右潮州府
張岊字彥高封川人舉秀才初仕晉興令甚有吏幹
累遷安昌郡守事齊為左將軍明帝建武初以平賊
功為司空貴極台司謙恭禮士常建言清理獄訟帝
從其言及蕭諶等獲罪岊諫不從乃求出刺郢州即
拜驃騎大將軍郢州刺史仍加司空岊遂棄官學道
入長沙温泉山人因號其山為司空山
右肇慶府
梁覃元先初名無名南海人勇力善騎射齊末反者
四起元先治兵為鄉邦衛據有番禺梁武帝受禪後
慶州刺史李堅使人說下之使歸梁任孝恭代堅為
書曰昔陸賈皇華定交知於南越長卿披繡通彜險
於夜郎故傳美於往書流芳於篆素足下南方盛族
嶺表豪門藉譽既深流芳已舊但道曠風雲論平生
而莫即江山間阻銜杯酌以何因空想神魂徒勞夢
寐僕世稟威儀門勒鐘鼎提干海嶽推轂數千逮我
不才資兼文武鴻私弗替應兹閫外麾蓋所臨實宣
慈造足下刺舉一隅同奉家國進止之宜實俟高算
元先得書即詣闕降高祖召見謂曰公當立勳業書
彜常奈何無名乎遂改今名拜東寧州刺史在任累
著戰功加雲麾將軍侯景反元先與賓化侯蕭雲討
之擒斬賊將所向無前會元先卒于師雲遂遁歸
馮融番禺人北燕主弘之裔弘為魏所敗竄于高麗
使其子業將三百人浮海奔晉因留居番禺融業之
孫也世為羅州刺史融能以禮義威信鎮于俗汲引
文華士相與為詩歌蠻中化之蕉荔之墟絃誦日聞
每行部所至蠻帥焚香具樂望雙旌而拜迎者相望
輒戒其下曰馮都老來矣毋為不善以嬰罪戮都老
猶言官長也自是溪峒之間樂樵蘇而不罹鋒鏑者
數十年初融之莅政也雖三世為守牧然他鄉羇旅
號令不行乃為其子高涼太守寳婚于郡大姓冼氏
俚人始相率受約束融既卒郡人思其德祀之隋初
平陳嶺南共推冼氏為主寳子陽春太守僕有拒歐
陽紇功族孫士翽隋岡州刺史入唐累官至右武衞
將軍
右廣州府
張偲曲江人有膂力智略過人陳高祖入討侯景偲
與侯安都各率千餘人從之破蔡路養殺李遷仕高
祖與景戰於石頭城西偲率鐵騎衝陣大破之梁元
帝承制授偲江州刺史
右韶州府
陳文玉海康人生而明敏世傳其家出獵得鉅卵異
之置諸庭中忽一日雷震卵坼得一男子焉即文玉
也涉獵書傳有才智被薦辟仕為本州刺史精察吏
治巡訪境内甦民疾苦懷集峒落獠蠻相繼輸欵梁
武帝降璽書褒賞之比卒鄉人立廟以祀宋神宗熙
寧九年封為威德王
右雷州府
隱逸
廖沖字清虚桂陽人(今連州)以儒術知名舉茂才仕梁
為本郡主簿西曹祭酒時武帝好儒學招徠天下名
士沖與焉嘗命賦詩嘉賞之湘東王之就國也聞沖
有詞藻請以為王國常侍帝許之王為人内猜忍而
外浮華喜談老子而莫知其要沖嘗坐講進無欲自
靜之說以諷之凡王所為多所規諫遂日見疎薄大
同三年沖私謂所親曰吾當去矣且不去王將以赭
衣衣我即浩然挂冠歸結廬靜福山託迹黃老以鍊
丹服氣為名吟眺水石間猛虎修蛇馴狎其側人以
為得道陳光大二年卒夀九十有七好事者相傳沖
白日上昇號其地為仙翁壇唐刺史蔣防經其所居
為作碑銘刻石山下有捫蘿撥雲瞻仰不足之歎稱
其為扶桑公陶隱居之流云
右連州(梁隱逸二人)
陳侯安都字師成世為曲江著姓父文捍歴仕州郡
以忠謹稱安都工隸書善鼓琴涉獵書史為詩清麗
精騎射為邑里雄梁始興内史蕭子範辟為主簿陳
高祖為始興太守入援臺城安都募驍勇從之以破
侯景功授猛烈將軍封富川縣子高祖謀襲王僧辨
安都帥水軍赴石頭棄舟登岸趨城北毁堞而入僧
辨弗覺高祖自率大軍會之遂擒僧辨紹泰元年高
祖東討杜龕安都留臺居守徐嗣徽任約等引齊人
入據石頭安都率甲士三百人開東西掖門與戰大
敗之賊始退及高祖至使安都將水軍斷賊糧運遂
襲破嗣徽柵徽等大懼乞和北還餘軍猶據采石復
遣安都攻之多所俘獲明年春詔安都率兵鎮梁山
齊師至湖熟趣召還拒戰安都麾十二騎突陣破之
生擒開府乞伏無勞刺其將東方老復與王敬寳戰
於龍尾使從弟曉偕張纂犯陣曉中槊墜馬纂死之
安都馳救曉斬其騎士十餘人奪纂屍而還累戰皆
捷以功封曲江郡公仍督水軍出豫章討蕭勃會周
文育已平勃惟勃從子孜與余孝頃尚據石頭安都
燒其艦殆盡文育將水軍安都帥步騎登岸結陣戰
多尅獲孜始降孝頃遁還以功進鎮北將軍加開府
儀同三司仍帥師會武昌與周文育西討王琳兩將
不相統部下失和為琳所敗皆被執安都至湓城賂
守者得脱還詣都自劾詔宥之尋都督南豫州兼刺
史討余孝勱及王琳將曹慶常衆愛等悉平之還軍
至南皖高祖殂奉文帝即位晉司空仍都督南徐州
諸軍事擊敗王琳討平餘黨進封清遠郡公威名甚
重羣臣無出其右丁外艱徵還京師為發喪尋起復
其母重違鄉土詔以安都從弟曉為東衡州刺史少
子秘年九歲為始興内史並令在鄉侍養改封安都
桂陽郡公留異據東陽復奉詔東討從諸暨出永康
異奔桃枝嶺豎柵拒守安都躬自接戰為流矢所中
血流至踝乘轝麾軍容止不變屬水漲安都起樓艦
與異城等放礟碎其敵樓異脱身奔晉安安都收其
人馬甲仗振旅而歸以功加侍中大將軍累增食邑
五千戸還鎮吏民詣闕表請立石頌功詔許之自王
琳平後安都勳庸日盛漸自驕矜賓客千人部下將
帥多不法文帝深銜之未幾賜死西省帝念其功妻
孥不加罪初高祖常與諸將讌各稱功伐高祖戒安
都輕傲肆志非全身之道卒如其言長子敦早卒大
建三年高宗追封安都為陳集縣侯子亶嗣安都從
弟曉累從安都征討有功官至員外散騎常侍封懷
化縣侯
右韶州府
譚瑱始興人世為郡著姓至瑱頗讀書知大義兼有
膂力侯景之亂集智勇以衞州邑衆推為戍主時曲
江譚世遠附刺史蕭勃欲以族子舉之瑱察世遠瞻
視無常知其必叛遂謝曰瑱實非賢宗恐貽伊恥後
勃果為世遠所害陳初直桂陽郡外兵從侯安都破
留異于桃枝嶺以功拜假節雲旗將軍會陳寳應復
以閩叛留異歸之瑱帥舟師討之天嘉五年俘寳應
于晉安併擒異送都以功擢本郡太守瑱孫誨循州
司馬女適張九齡
右南雄府
文苑
劉刪字正簡南海人少篤學有志操州郡舉為諮議
侯景之亂侯官令徐伯陽浮海至廣州見所為文歎
曰嶺左竒才也及伯陽為司空侯安都記室亟薦其
詞學太建初召至京師除臨海王長史與記室張正
見輩為文翰之友王深禮遇之後卒於官
右廣州府(陳文苑一人)
隋區澤字伯仁連州人少以學行重鄉閭州近荆衡
多流徙者澤招集至門擇知勇者與之貲使得經商
因編為什伍鄉閭藉以捍衛隋大業中改州為熙平
郡拜澤為郡守時盜賊蜂起大江以南日夕俶擾澤
練集驍壯以遏要路且耕且守蠻宼不敢犯時鄧文
進保有廣韶二州澤惟以生殖休息為務絶不與通
會唐高祖代隋澤舉郡歸附荆粤得免於兵戈澤之
功也天下甫定澤閉戸謝事不受唐官爵士論高之
時區世略亦同歸附授本州刺史
右連州
忠烈
麥鐵杖始興人少雄猛走及奔馬日行五百里好交
遊重信義惟事漁獵不治家人産乘嶺表多事結衆
横行陳大建中為廣州刺史歐陽頠所獲沒為官奴
配執御蓋復犯法當誅帝惜其勇捷誡而釋之陳亡
入隋徙居清流縣從楊素南征使浮江覘賊再往為
所得遣兵仗三十人縛致高智慧所至庱亭衛者哀
其餒解縛食之鐵枝奪劍殺衛者殆盡割其鼻以歸
素大竒之比還奏其功授儀同三司以不識書罷去
開皇十六年廷臣稱其驍武徵至京師除車騎將軍
從素北征進上開府煬帝即位漢王諒起兵并州復
從素擊之每戰先登進柱國出為萊州刺史尋轉汝
南太守稍習法令羣盜屏跡遷右屯衞大將軍帝待
之愈密鐵杖自以荷恩深重常思竭命及遼東之役
請為前鋒顧謂醫吳景賢曰大文夫命定于天安能
艾炷灸額以瓜蔕歕鼻岐黃不差而卧死兒女手中
乎將度遼謂其子曰吾荷國恩今是死日唯忠與孝
爾其勉之及濟橋未成去東岸尚數十步賊大至鐵
杖一躍而登岸與賊力戰死之武賁郎將錢士雄
孟金义與之俱死左右無生還者帝為流涕贈光
德大夫宿國公諡曰武烈子孟才嗣授光祿大夫仲
才季才並拜正議大夫
麥孟才字智稜資性果烈煬帝以其父死節恩賜殊
厚拜武賁郎將及江都難作慨然有復仇之志謀合
恩舊於顯福宫邀擊宇文化及將發陳謙知其謀上
變與其黨沈光俱遇害
右南雄府(隋忠烈二人)
唐蘇妙字觀妙其先本雍州武功人父乂為京兆少
尹徙南海妙幼竒穎讀書通大義累官至泉州刺史
有惠政行春門樓有白雀來巢見妙出每飛集車蓋
上泉民歌頌之先是乂以父瓌兄頲世承台衮每懷
盛滿名其二子長曰復取萬物並作觀其復也少曰
妙取常無欲以觀其妙也妙兄弟皆好道奉事老子
而儒行亦修云五世孫紹之最知名
韋善道字守約南海人代為郡著姓善道博學能詩
而不好章句少作縣吏節度使張九章與語竒之俾
佐書記益究墳籍遂通三禮掌帥府威儀為零陵令
歲旱民有流移為盜者開倉賑之境内遂安遷郴州
太守有訟鵝者問其所飼甲云稻穀乙云糠飯叱而
留之明日視遺矢有芒穀召甲歸之人服其明兄弟
訟田召終鮮者給之訟者感悟更為輯睦有八子長
注遯跡不仕闢園鑿池朝臺之陽曾伭累葉不應辟
舉號韋隱居家第七子滂登進士第上章歸養善道
沒後乃出仕官至象州刺史
李文孺字文質南海人少以詞翰知名為番禺從事
元和中應湖南徵辟道樂昌遊泐溪石室衆推作記
揮毫立成情景畢萃見者咸服轉觀察推官罹憂東
還帥府孔戣甚重之延為記室每事周咨會韓愈謫
潮州刺史文孺以愈名儒州小俸薄宜加優禮戣從
之月給錢五十千愈遜謝不受時論兩稱其賢後在
湖南以侍御史充節度判官剛方嚴重不少阿徇每
讌筵歌妓未嘗正視海防小吏誣民為盜即以其罪
坐之觀察使爭之不得比罷歸家徒壁立垣屋推剥
惟玩圖書而已曾孫休亦博雅有祖風致
盧宗回字望淵南海人善學不倦同舍生見其所作
嫉之假以他事毆宗回宗回遜謝恬不與校由是為
鄉黨所重舉元和十年進士官至集賢校理久之聞
父有疾浩然乞歸宗回常寓長安有題慈恩寺塔詩
時人玩誦愛之刻牓以傳
鄭愚番禺人世家殷富騶從悉紈綺鼎食愚幼穎力
學嘗作詩云臺山初罷霧岐海正分流漁浦颺來笛
鴻逵翼去舟隱然有濟川之志識者知其公輔器云
開成二年進士擢第釋褐秘書省校書郎累遷尚書
咸通初為桂管觀察使所至廉察吏弊闔境肅然三
年嶺南西道節度使蔡京苛慘淫刑為邕州軍士所
逐詔以愚代之瘡痍嗸嗸方撫循不暇會南詔入寇
安南都護蔡襲告急勅發荆湖卒二千桂管義兵三
千詣邕州受愚節度而嶺南東道奏蠻兵決向邕州
宜先保護未可馳赴乃勅愚分兵守禦而所發諸道
兵竟不進襲力請益兵愚支持半載邕州獲全朝廷
督責之愚乃自言儒生不能折衝請用武臣於是詔
義武節度使康承訓代愚發荆襄洪鄂四道兵萬人
與俱亟往救襲則已無及矣承訓上言愚在鎮善禦
守狀朝廷始知其功徵拜禮部侍郎咸通八年知貢
舉舊制詩賦多出古句為題士蹈襲成篇時詔放滇
中子弟還國愚以此試之士多閣筆及放㮄鄭洪業
第一人及第輿論咸頌其公云黃巢平後廣州殘破
僖宗命愚出鎮南海以撫綏功召拜尚書右僕射三
載卒無子愚鎮廣時常於越王山構亭作記今不傳
何鼎其先曲江人後徙番禺少聰悟日記萬言大中
初進士筮仕著作郎遷瀧州司馬以能名節度使李
迢禮重之累遷容管經略使其政績見名宦傳鼎善
星歴時朱全忠強逆不臣鼎誡諸子曰汝慎毋事全
忠全忠兇類禄山勢將改玉然後必有子禍晉分野
有王氣其在河東乎鼎沒後悉如所言諸子守其訓
皆事莊宗子澤最知名另有傳
右廣州府
張弘雅晉司空華之後其先家范陽方城隨晉南遷
曾祖守禮隋塗山丞祖君政韶州别駕卒於官父子
虔因留家曲江仕竇州司錄參軍高宗顯慶四年嶺
南帥府舉弘雅明經填帖皆中首得及第粵俗自是
虨虨多經學士矣弟弘矩洪州都督參軍弘載端州
錄事弘顯戎城令
張九齡字子夀弘雅從子别駕君政生剡令子胄子
胄生索盧丞弘愈嘗僑南海生九齡其夕母夢九鶴
盤天而下故名幼聰敏七歲知屬文居父喪哀毁踰
常庭木忽連理人謂孝感所致年十三書干廣州刺
史王方慶嗟賞之曰此致遠器也會張說謫嶺南一
見厚遇之弱冠舉於鄉考功郎沈佺期尤加激揚中
宗景龍元年擢進士第二人授校書郎玄宗在東宮
舉文學士以道侔伊吕科策高第遷左拾遺帝即位
久未郊見九齡上言繼統之主首重郊祀報所受也
陛下紹休聖緒於今五載未行大報不可以訓帝嘉
納之俄遷左補闕開元十年遷司勳員外郎張說為
相尤親重之稱為後出詞人之冠尋擢中書舍人内
供奉封曲江男帝封泰山說多引所親及錄事主書
攝官超遷至五品九齡當草詔謂說曰官爵者天下
之公器今登封霈澤千載一時而清流不霑殊恩胥
吏獨濫章紱恐四方失望說曰事已決矣已而制出
謗興御史中丞宇文融陳營田法說輒違之融積不
平九齡為言說不聽俄而說為融等所詆幾不免九
齡亦改太常少卿出為冀州刺史以養母求罷改洪
州都督徙桂州兼嶺南按察選補使決獄程材無不
允當始說知集賢院嘗薦九齡可備顧問說卒帝思
其言召為秘書少監集賢院學士會賜渤海詔當草
者不副帝意乃以屬九齡詔成大見褒賞擢工部侍
郎知制誥帝嘗謂侍臣曰九齡文章獨步本朝朕終
身師之不得其一二真文場中之元帥也帝於勤政
樓作七寳山座高七尺召諸學士講經義談政務惟
九齡議論風生得升此座時論美之屢乞歸養不許
移其弟九臯九章官嶺南近地聽給驛省覲尋轉中
書侍郎以母喪去哀毁不勝衣有白鳩來巢紫芝産
座側二十一年冬奪哀徵拜中書侍郎同平章事固
辭帝不懌謂忠孝一理喪已踰年何不奉詔今國家
需賢急安得拘常禮乎明年遷中書令封始興伯時
天長節百僚上夀多獻珍異惟九齡進千秋金鑑錄
具陳前古廢興之道帝賞異之會范陽節度張守珪
以斬可突干功帝欲徵為侍中九齡曰宰相代天理
物惟賢是授安可以賞功帝曰假其名若何對曰名
器不假遂止吏部侍郎李林甫佞而狡奏對稱旨帝
欲相之九齡曰陛下相林甫恐異日為社稷憂不聽
林甫無學術忌九齡文行見重於帝乃引牛僊客為
尚書預政事九齡持不可亡何欲賜僊客實封九齡
又執奏帝滋不悦翼日林甫進曰僊客宰相材也何
有於尚書哉帝決意用僊客九齡既戾旨慮為林甫
所危因帝賜白羽扇獻賦自况雖見優答竟以尚書
右丞相罷政事而相僊客封隴西郡公自是朝士多
持祿養資矣會監察御史周子諒論僊客語援䜟書
帝怒杖子諒流瀼州而九齡嘗薦子諒坐貶荆州長
史開元二十八年春乞歸展墓曲江五月遘疾卒年
六十有八贈荆州大都督諡文獻九齡文章冠一時
諤諤有大臣節天下稱曲江公而不名初帝愛九齡
學行言無不聽待以殊禮及屢進直言雖陽嘉賞内
實嫌之武惠妃謀陷太子瑛九齡力持之安祿山初
以偏校入奏氣驕九齡已知其為亂人及討奚契丹
敗張守珪械赴京師九齡署其狀曰穰苴出師首誅
莊賈孫武習戰猶戮宫嬪守珪執法祿山不宜貸死
帝曲宥之九齡曰祿山喪師不可不誅且有逆相弗
誅必為後患帝曰卿無以王衍識石勒枉害忠良卒
不聽帝遷蜀思其先見為流涕遣使祭之厚卹其家
建中元年德宗賢其風烈下詔褒美贈司徒仍遣使
致祭所著曲江集傳于世金鑑錄失傳子拯最著其
後裔散處荆閩至今衣冠不絶餘詳名臣傳
張九臯弱冠舉孝廉歴官五府按察使兄九齡求解
相侍養不許詔改授九臯南康别駕以便養尋罹母
憂兄弟皆哀毁骨立每行哭則畜犬隨號鄉閭嗟異
服闋除殿中丞遷尚書職方郎中已而九齡謫荆州
九臯亦貶外臺歴郡太守山南東道采訪處置使嶺
南五府經略節度使封南康郡開國公食邑七百戸
遷殿中監天寳十四年卒於西京年六十六贈廣陵
大都督府長史子十一人捷端州刺史擢金吾參軍
撝韶州刺史抗侍御史能直諫捍建陽令抗子仲方
最知名餘詳名宦傳
張九章天性孝友嘗泛海兄弟異舟風濤大作中夜
漂泊自分俱沒詰旦並在津亭餘舟鮮有存者人皆
異之始仕南海令累遷桂陽長史同兩兄居母喪皆
哀毁不勝衣哀慕三年如一日起歴温吉曹三州刺
史徵拜鴻臚卿天寳五年遷嶺南經略節度使後為
義王府長史奉命冊封南海神為廣利王子九人招
大理評事據金華令援陽川主簿操沂州司馬採雷
州刺史寬洪廉靖有古循良風祀雷州名宦季弟九
賓子捨撫抃並登仕籍餘詳名宦傳
張拯以父九齡廕為伊闕令有行節安祿山陷京師
遣人至伊闕授以偽官拯拒使者曰吾文獻後安肯
受此有死而已祿山雖殘暴以九齡故亦不加害賊
平擢太子贊善大夫拯子藏器為夀安尉
張仲方字靖之九臯孫幼朗秀父友高郢竒之曰此
子終為國器貞元中仲方成進士擢宏辭科釋褐集
賢校理以母憂去起補秘書省正字值郢拜御史大
夫首薦仲方為御史遷員外郎會呂温告宰相李吉
甫隂事仲方以温所舉士出為全州刺史吉甫卒入
為度支郎中時太常定吉甫諡仲方駁之帝不懌會
吉甫黨加譖貶遂州司馬量移復州遷河東少尹未
幾拜鄭州刺史及敬宗即位李程入相徵仲方為諫
議大夫時鄠令崔發辱小黃門敬宗震怒付臺鞫元
日大赦惟發不宥仲方奏曰鴻恩將廣布天下何獨
遺崔發發得不死時論美之帝當童年喜遊戲詔淮
南節度使王播造上已競渡船三十艘費用甚鉅仲
方詣延英殿面奏帝令減造二十艘帝又欲幸華清
宫仲方諫帝雖不從慰勞之太和初出為福建觀察
使三年入為太子賓客五年轉右散騎常侍七年李
德裕輔政出為太子賓客分司無何德裕罷相復召
仲方為常侍甘露之變翼日以仲方為京兆尹時預
謀者悉受戮仲方密識之後詔許收葬遺骸不亂仲
方之力也既視事不尚苛刻宰相鄭覃謂軍校横恣
仲方寬不能制乃用薛元賞為京兆尹出仲方為華
州刺史開成元年入為秘書監外議以為覃黨李德
裕排擯仲方覃恐涉朋黨因薦仲方為郎丞文宗不
從累加銀青光禄大夫上柱國曲江伯食邑七百戸
次年卒年七十二贈禮部尚書諡曰成仲方堅確自
立卓有祖風自駁諡之後為德裕黨所擯坎砢而沒
士林惜之有文集三十卷兄仲端都昌令弟仲孚登
進士為監察御史仲方徙家長安五世孫國子祭酒
璘遷蜀十世孫浚仕宋為丞相封魏國公浚生栻為
世大儒
右韶州府
韋昌明龍川人好學工詞賦長慶中進士及第嘗上
書宰相李逢吉責以協恭和衷之義逢吉稱之累官
校書郎轉秘書清華美職自吳郡張率之後東南胄
緒未有任者昌明躭閱麟署慣乘鹿車竟以勤瘁卒
於官
右惠州府
趙德海陽人進士沉雅專静通經能文章其論說排
異端宗孔氏元和間韓愈刺潮置鄉校牒請德攝海
陽尉為衙推官專領學事潮士自此興學後愈移袁
州邀不往别以詩云婆娑海水南簸弄明月珠因出
所為文授德序之世號天水先生配祀韓廟
右潮州府
陳頵端溪人少讀書秉義明練孫吳隋末馮盎調兵
端溪頵率衆赴之拜瀧州刺史撫循有方聽訟必咨
詢再三而後決遠近稱平後盎歸唐頵亦至長安預
燕賚歷勤白二州諭峒俚輸租違令者以金贖罪進
奮武將軍卒鄉人即其所居金林鄉立祠祀之
何如瑛新興人五世祖言據有溪洞為雲浮鎮將父
遊秦寓合浦為採珠徒長如瑛少失怙能自樹立讀
兵書善騎射從江右觀察使李勉為折衝都尉以平
盜功遷左威將軍充桂州防遏使呂太一之亂奮勇
先登擒其禆將嶺表遂平及楊慎微代勉節度嶺南
或言如瑛與羅州首領馮季康入廣州時多匿貨寳
遂執之摉其家得珠琲乃父遊秦所遺也與季康皆
死觀察使徐浩為二人訟冤代宗下詔褒贈厚卹其
家
陳萬言封川人乾符二年進士為歙州刺史周恤民
隱能折豪強時稱能吏晚歸隱漁村乃苦刻作詩人
稱慕之
右肇慶府
馮盎字明達高州良德人其先馮業系出北燕始居
番禺曾祖融羅州刺史祖寳高涼太守世守本郡至
盎三世矣隋仁夀初盎為宋康令至京師請討五州
叛獠帝詔左僕射楊素與論賊形勢素竒之曰不意
海陬中有是人帝即詔盎發江嶺兵擊賊平之以功
拜漢陽太守從煬帝伐遼東遷左武衛大將軍隋亡
奔還嶺表番禺新興悍賊高法澄冼寳徹等刦殺官
吏盎率兵破之平其餘黨遂有番禺蒼梧朱厓等地
自號總管或說曰公克平二十州拓地數千里請上
南越王號盎曰吾居越五世矣牧伯惟我一姓子女
玉帛吾有也人生富貴如我希矣常恐忝先業敢自
王哉武德五年以地歸唐高祖授盎上柱國高州總
管封吳國公尋改越國公拜其子智戴為春州刺史
智彧為東合州刺史盎徙封耿貞觀初或告盎叛太
宗召右武衛將軍蘭謩討之魏徵曰天下初定瘡痍
未復且盎不當未定時略州縣搖遠蠻今四海已平
尚何事反懷之以德盎必自來帝乃使使諭盎盎遣
子智戴入侍時謩兵已出欲遂有功囑副將上盎可
擊狀帝不許罷之五年盎來朝宴賜甚厚俄而羅竇
諸峝獠叛盎奉詔討平之盎善為治得民懽心卒贈
左驍衛大將軍荆州都督子智戴勇而有謀能撫衆
得士死力峝帥皆樂屬之智戴後入朝帝榮賜加等
授衛尉少卿帝聞其善兵指雲問曰下有賊今可擊
乎對曰雲狀如樹方辰在金金利木柔擊之勝帝竒
其對遷左武衛將軍卒贈洪州都督盎祀肇高名宦
右高州府
甯純字如和欽江人南海以西谿洞自漢晉來甯氏
族最大世為俚帥蠻獠皆歸之純少警敏通章句頗
善書父宣甚愛之伯父猛力陳貞明時為安州刺史
倔彊不賓令宣治大廉洞而自居欽江隋平陳遣侍
郎何稠討平桂州諸蠻猛力懼因稠請入朝會病劇
許稠遣子入侍猛力死其子長真歸隋拜鴻臚卿而
留宣為合浦太守唐武德初長真與宣皆以地降詔
授長真欽州都督宣卒以純為越州刺史純善撫衆
招徠蔡龍洞民闢其四境請立為縣已而徙刺合州
族子道明代刺越州為高州首領馮暄所陷純擊走
之貞觀初長真與暄皆卒暄弟盎叛欲攻純純閉境
自守唐遣中庶子張元素往鎮撫及見純謹厚有禮
以詩書教其宗人蠻俗向化甚推奬之後卒於官
甯原悌刺史純從孫也少好學武后永昌元年舉進
士以賢良對策時廷對者千餘人后親擢張東之第
一原悌第九原悌出荒服得上第朝野咸異之授校
書郎累官諫議大夫睿宗景雲二年以西城隆昌二
公主為女冠資天皇太后冥福原悌上言先朝公主
驕盈及禍抑損獲全釋道以清静為本今二公主入
道將為之置觀不宜過為崇麗取謗四方帝覽而善
之至玄宗朝復以諫議大夫兼修國史以直戅忤旨
去官卒葬於大墓山詔發五府兵以給葬事立祠州
北即今諫議廟
姜神翊字祐之欽州遵化人其先自天水徙南海至
神翊為欽州參軍始貫遵化累遷舒州刺史修皖山
祠建西望樓令行政肅淮南盜賊不敢入其境子挺
以父任為盛唐令挺子公輔
姜公輔字德文登進士補校書郎應制策科高第授
右拾遺召入翰林為學士公輔才高有識敷奏詳亮
德宗器之朱滔叛以蠟書間道邀其兄泚為馬燧所
獲泚初不知召還京師公輔請帝誅之不從既而涇
原軍亂倉惶出幸公輔曰泚嘗帥涇原得士心不如
追令從駕若羣兇得泚必貽國患帝曰已無及矣遂
行帝欲駐鳳翔倚張鎰公輔曰鎰文吏也所領皆泚
部曲泚若反鎰軍且有變非萬全策也已而鎰果為
其下所殺帝亦憶術士桑道茂之言遂移奉天或言
泚已稱帝盧杞請以百口保其不反已而偽詔至又
聞羣臣多勸泚奉迎乘輿者乃詔諸道援兵距城一
舍止公輔曰王者不嚴羽衛無以重威靈今禁旅單
寡有備無患若泚奉迎何憚兵多帝曰善悉納諸軍
已而泚兵果至乃擢公輔諫議大夫同中書門下平
章事帝徙山南至城固唐安公主道薨詔令厚葬公
輔諫止之帝怒謂翰林學士陸贄曰唐安之葬止令
造塔費亦甚微何致關預宰相公輔故欲揚朕過自
取名耳贄再三營捄不解乃罷為左庶子再黜為泉
州别駕順宗立起為吉州刺史未就官卒憲宗時贈
禮部尚書
右廉州府
陳集原開陽鄉人祖佛智為嶺表渠率以孝義訓誨
蠻俗父龍樹仕唐歷瀧扶建萬普南施六州刺史所
至善俗戢奸盜賊屏息集原有孝行父疾終日不食
父喪悲泣嘔血廬墓三年家貲田宅悉讓兄弟里人
高之官左豹韜衛將軍用兵有制累遷冠軍大將軍
子仁謙仕至銀青光禄大夫都知兵馬使有能聲四
世俱祀鄉賢祠
右羅定州
何昌期連山人幼健捷力制犇牛羣兒畏之及長能
挽二石弓以是知名天寳十四年詔郡邑徵武士昌
期應募郡守試其能竒之遂隸元戎帳下時賊帥高
秀嵓來侵河北震動昌期時為裨將與衆謀曰秀嵓
故哥舒翰將驍勇有謀陣一成難與爭鋒不如乘其
未陣擊之乃大呼陷陣賊衆披靡遂敗之秀嵓退走
時承平日久士氣弛靡祿山叛逆郡邑望風奔潰及
昌期以勇敢倡諸將相謂曰南人孱劣猶爾吾曹可
居其下乎競踴躍自效祿山之破自秀嵓之敗始也
有司上其功帝甚嘉之累遷千牛衛上將軍封寧國
伯昌期於兵書不甚讀然能仗忠義奮威武氣蓋三
軍軍中目為何十萬言其材勇足敵十萬云
李玉珪連州人少以義勇聞身長八尺五寸手垂過
膝聲如洪鐘天寳之亂與何昌期同應募赴義後為
郭子儀部將子儀每愛其膽力嘗置左右平安史復
兩京與有力焉推鋒陷陣所向無前人服其勇比卒
鄉人廟祀之
劉瞻字幾之其先本彭城後徙桂陽父景鄜坊從事
瞻竒偉能文才思敏捷大中元年登進士第尋擢博
學宏詞科歷太常博士執政劉瑑素重瞻薦為翰林
學士歴承旨出為河東節度使咸通十一年以中書
侍郎同中書門下平章事時同昌公主卒懿宗逮醫
韓宗紹等下獄繫其族屬三百餘人瞻疏救帝不悦
復與京兆尹温璋等力爭之帝大怒即日賜罷以檢
校刑部尚書同平章事為荆南節度使路巖韋保衡
譖其通醫投毒俄斥廉州刺史翰林學士承旨鄭畋
草制有曰安數畝之居仍非已有却四方之賂惟畏
人知巖怒謂畋曰君乃表薦劉相耳貶畋刺梧州巖
等猶未慊按圖視驩州去長安萬里遂貶驩州司戸
參軍命李庾作詔詆之將加誅戮天下謂瞻鯁正被
讒冤之幽州節度使張公素疏解巖等乃不敢加害
僖宗即位徙刺康虢二州召為刑部尚書復以中書侍
郎同平章事將還長安市人率錢顧百戲迎之瞻聞
改從他道入居相位三月卒人謂韋路之黨劉業者
鴆之云瞻為人廉介餽獻不及門所得俸以均親舊
家不留儲入相後第舍無所增飾其清修始終靡易
云子延賞右拾遺
右連州
忠烈
陳元光先世家潁川祖洪丞義安因留居為揭陽人
父政以武功隸廣州揚威府元光明習韜鈐善用兵
有父風累官鷹揚衛將軍儀鳳中崖山劇賊陳謙攻
陷岡州嶺左閩粤驚擾元光隨父征戌閩父死代為
將潮州刺史常懷德甚倚重之時高士廉孫琔嗣爵
申國公左遷循州司馬永隆二年盜起攻南海邊鄙
琔受命專征令元光提兵入潮伐山開道潛襲寇壘
俘馘萬計嶺表率平還軍於漳奏請創置漳州謂周
官七閩宜增為八詔從之命元光鎮撫久之殘黨復
熾元光力戰而歿事聞竒其忠贈右豹韜衞大將軍
詔立廟漳浦開元四年追封潁川侯詔賜彤弓二以
章有功諡曰昭烈
右潮州府
孝義
敬元禮番禺人仕至吉州參軍李福業嘗與桓彦範
謀興復唐室及武三思用事彦範等被殺福業流廣
州元禮一見重之已而三思追捕福業亡匿元禮家
俱坐死福業將刑謝元禮元禮曰公窮而歸我我舍
公奚忍乎見者歎服其義
韓澄字伯源南海人曾祖瑗三原人顯慶中為宰相
高宗立武昭儀為后瑗力諫與褚遂良俱得罪許敬
宗李義府復誣瑗不軌貶海南卒子孫配廣州澄生
長南海嘗默禱於浮羅山神祈復世讎後以秀才得
薦官至尚書兵部郎中嘗巡歴至義府墓私發其尸
鞭之卒酧所願人皆義之從孫泰元和中官至漳州
刺史韓愈刺袁州舉泰自代
鄧承勳南海人積學膺薦上京從宰相劉瞻習制誥
久之登乾符五年進士為處州司馬待選家居時節
度副使柳玭甚禮重之錄其家範以教子孫會黃巢
破廣州執節度使李迢索玭甚急承勳潛以小舟濟
玭免難及巢賊平承勳拜江州刺史謝病歸
右廣州府
文苑
區冊南海人系出區冶子之後喜讀書操持雅飭下
筆為詞章千百言滚滚不休自郡守以下皆重其文
采貞元十九年韓愈貶陽山令冊冒險往陽山師愈
愈極加稱許及冊歸省親為文送之其見重於愈如
此時又有區弘者亦遊愈門愈友張籍有送弘南歸
詩又貢士廖有方嘗與柳宗元論文稱為詩人
邵謁清遠人或云翁源人博極羣書善吟咏尤工古
詞謁初貧賤為縣掾令有客至目使搘牀者三不應
令怒謁瞪視曰咄吏豈供汝搘牀者耶讀書干祿亦
易與爾大丈夫安能俯為人役令益怒謁遂掉臂而
出握刀截其髻懸門矢之曰學苟不成有如此髮築
室水中距縣十里許平居雙髻蓬然人多嗤之久之
學成為有司辟舉隸籍太學嶺南詩家自張九齡後
稱邵謁云然性剛以是不第甲科温庭筠以其數竒
而不遇也乃㮄其所作三十餘篇以振公道後甫釋
褐而卒
右廣州府
劉軻字希仁其先本沛上天寳之亂祖效挈家入湘
至曲江家焉軻童年嗜學羣書靡不閱覽貞元間扶
風馬植見其文嘆曰韓愈流亞也時夀春楊生寓羅
浮講授春秋軻從遊數載元和初出羅浮隱於匡廬
山躬耕自給嘗夢一書生訴殯僧舍旅魂不安乞為
遷葬軻訪得其櫬窆之及還武溪夢書生來謝持三
雞子俾食之自後文學日進韓愈南遷過韶聞軻言
欲記其事不果軻所為文精邃追蹤古人閉戸著書
有三傳指要十五卷漢書古史十卷黃中通理三卷
翼孟三卷隋鑑一卷三禪五革一卷後以韶籍登進
士第歷官史館嘗以春秋條貫取歴代史刪宂補闕
成一家言馬植薦於朝稱其文章與韓柳齊名累遷
侍御史
右韶州府
莫宣卿字仲節封川人父讓仁有隱德宣卿幼孤隨
母梁改適開建亦姓莫氏雋拔稱神童與羣兒戲沙
中題詩云我本南山鳳豈同凡鳥羣人竒之比長搆
書屋於麒麟山下奮志讀書大中五年狀元及第授
台州别駕以母老乞歸賜其鄉曰錦衣今開建縣之
金縷村有讀書堂及片玉亭嶺南大魁天下自宣卿
始其族人休符受知鄭愚為融州刺史權知春州嘗
著桂林風土記
右肇慶府
隱逸
楊環南海人力學工詩隱居羅浮咸通末登進士第
初赴省時夢登高臺耘草得玉麟及除弘文觀校書
郎人賀曰子居是職所謂麟臺芸閣也始悟所夢居
亡何拂衣歸隱懷德令周繇與環友善極稱許之又
有黃隱居者家於朝臺往來羅浮與環莫逆日以琴
樽自娱時稱南濱三隱
張詢字正言南海人家貧力學工詩性行孤潔百藝
超絶流寓長安以畫自適善貌吳中山水隨僖宗至
蜀嘗為昭覺寺僧夢休作早午晚三景於壁間謂之
三時山帝見之嘆賞彌日以是依托於蜀後王建據
蜀其太子簡王欲遷畫於東宫為壁泥通枋移損不
全乃寢
右廣州府
李謹微端谿人天祐元年登進士授番禺令之任舟
泊三洲夜半月高作歌唫聲有一漁父拏舟而來長
揖謂曰聞子唫嘯有觀國之志謂宜高尚雲林以保
天年言訖不見謹微悟遂隱不仕
右肇慶府
張鴻連州人唐天祐末進士隱遁不出為詩清妙著
述甚裕有集十二卷時同郡邵安石黃匪躬吳靄等
並有才名與鴻相頡頏然皆以唐進士事朱全忠為
士論所少視鴻有媿矣
右連州(唐忠烈孝義文苑隱逸共十二人)
五代周傑南海人開成中進士獲嘉尉歴弘文館校
書郎中和初僖宗在蜀傑上書言治亂擢水部員外
郎三遷司農少卿傑精於歴算常以大衍歷數有差
因敷衍其法著極衍二十四篇以究天下之數時天
下方亂傑以天文占之惟嶺南可以避地乃遣其弟
鼎求為封州錄事參軍傑天復中亦棄官攜家南適
嶺表劉隱素聞其名每令占候天文災變傑自以年
老嘗策名中朝恥以星歴事僭偽乃謝病不出龑襲
位強起之令知司天監事因問國祚修短傑以易筮
之得比之復曰卦有二土土數生五成於十二五相
比以歲言之當五百五十龑大喜賞賚甚厚龑以梁
貞明三年僭號至開寳四年國滅止五十五年蓋傑
舉成數以避害爾遷太常少卿卒年九十餘子茂元
事龑至司天少監歸宋授監丞而卒孫克明另有傳
何澤鼎之子少穎敏好學工詩舉進士為洛陽令唐
莊宗好獵數踐民田澤乃潛身伏草間俟莊宗至當
馬以死諫莊宗大笑為之止獵拜倉部郎中明宗時
屢上書言事下詔褒美明宗幸汴復欲幸鄴澤伏閣
切諫嘉之拜吏部郎中史館修譔五代之際民苦於
從征多因親疾割股規免賦役戸部歲給蠲符不可
勝數而課州縣出蠲紙澤上書言其弊明宗下詔悉
罷戸部蠲紙民便之未幾忤時相趙鳳言其輕侮朝
廷以太常少卿致仕時年已七十矣晉高祖立召為
太常少卿以疾卒於家
簡文會南海人幼穎異工詩性耿直南漢主龑開進
士科擢第一人及第累官尚書右丞及事劉晟諫其
暴酷晟怒謫正州刺史盡心民事卒於官所居里有
簡狀元井後倫文叙居其地亦狀元及第云
鍾允章其先邕州人徙居番禺博學能文辭南漢劉
龑之據廣也設科取士允章以進士及第累遷至中
書舍人尤見知於晟誥勅碑記多命為之遊羅浮應
制為詩盛見褒賞每稱為倚馬才拜工部郎中知制
誥使楚求婚楚不許時馬希廣新立希萼起兵武陵
允章還具言楚可攻狀晟遣巨象指揮使吳珣帥師
伐之克賀桂連宜嚴梧蒙七州以允章首議賞賚不
可勝紀令傅長子鋹及鋹嗣位以藩府舊僚頗敬重
之擢尚書左丞參知政事時鋹淫戲無度委政宦寺
女巫宫婢朋妖亂政允章深嫉之抗疏請誅亂法者
鋹不能從羣小皆側目被䜛族誅國人以允章數忠
鯁皆為掩涕然事非其主宜其及也允章弟有章亦
以文學稱累官翰林學士中書舍人先卒
右廣州府
楊洞潛字昭元始興人先世自蜀踰嶺因家焉洞潛
少好經史有政略劉隱薦為試大理評事清海建武
節度判官嘗為隱畫策取湖南容管及巖繼立洞潛
建議廣延中州士置之幕府選為刺史俾宣政教則
民受其福巖從之時楚王馬殷與巖爭嶺南西道巖
累戰皆捷遂盡有五管以功表洞潛為節度副使御
史中丞梁主聞巖與楚相攻令右散騎常侍韋戩等
往解之洞潛請巖和親於楚由是百粤休息巖建國
擢兵部侍郎同平章事讓梁使趙光裔而已下之立
學校開選舉定制度嶺海小康皆出其規畫光裔與
有力焉後巖任將校輔嗣子屢諫不聽遂謝病歸卒
右南雄府
邵安石連州人唐乾符三年進士有詩名後仕梁梁
主督兵河上晉人遣使致匣詭云永和重寳須人主
莊肅發之安石請令重囚啓鑰機發矢貫胸臆梁主
嘉嘆擢右諫議大夫改其鄉曰邵南
吳靄字廷俊連州人母浣帛於江觸沉鯉而姙既生
膊上有肉鱗七歲時能詩嘗詠野燒識者知其為青
雲器登唐光化三年進士仕梁為幕府官開平三年
號其鄉曰衣錦
黃損字益之連州人少時棲隱靜福山積學工詩賦
自謂所學未廣乃遍遊洞庭諸名勝所至題詠結交
多名人都官員外郎鄭谷一見亟稱之又嘗著書三
篇論修治之術梁龍德二年進士第歸至廣州劉龑
諮以國事頗見親任謀取湖南諸州累遷尚書左僕
射會龑建宫室雕沉香為龍柱務極工巧少不如意
輒誅工匠損極諫致忤久之病卒所譔有桂香集嘗
捐貲築高良之邪陂灌田甚廣鄉邦賴之
右連州
忠烈
植廷曉東莞人為南漢將見鋹暴日甚解去兵柄宋
開寳三年太祖遣潘美率師伐漢破李承渥拔韶州
鋹顧諸將無可使者始起曉為大將統軍六萬屯馬
逕以禦宋師時以宫媪薦其養子郭崇岳為招討使
與之同事崇岳無謀唯禱於鬼神而已四年春美克
英雄二州進馬逕砦於雙女山廷曉謂崇岳曰北軍
乘席捲之勢其鋒不可當吾士旅雖衆然皆傷疲之
餘今不驅策而前亦坐受其弊矣廷曉乃領前軍據
水而陣令崇岳陣後既而宋師濟水廷曉力戰不勝
死於陣
右廣州府
陸光圖四會人祖東升為劉隱裨將守端州及龑建
國累遷兵部侍郎父昂桂州刺史靜江軍節度使光
圖生長華胄讀書知大義仕至閣門副使劉鋹時文
武百官多入知内侍省光圖堅求外郡遂出為郴州
刺史至郴恤窮民招輯兵士郴境賴以寧謐民呼陸
父及宋師來伐光圖遣兵柵騎田嶺會雨漲黃溪水
溢宋將潘美至順流破其柵遂取郴州與大將暨彦
贇力戰敗績被執抗罵不屈俱死之其子孫多居端
州
右肇慶府
文苑
陳拙字用拙以字顯連州人少習禮樂尤長於詩唐
天祐元年擢進士第授著作郎假使節南歸承詔加
劉隱清海軍節度使同平章事隱留用之未幾朱温
簒位改元開平用拙勸隱仍奉天祐年號隱多其義
而不能用遂掌書記攝觀察推官比隱病篤用拙撰
表請其弟節度副使巖權知留後隱卒巖襲位益信
任之奉使吳越吳越王錢璆與語嘉其專對賚以金
帛用拙遜謝歸以獻巖卒有詩集八卷行於世尤精
音律著大唐正聲琴籍十卷載琴家論操名及古帝
王名士善琴者古調無徵音仍補新徵音譜
石文德連州人少志學一覽輒不忘弱冠讀范□漢
書摘其瑕璺數百條為之辨駁先達見之曰公羊墨
守不能過也素不善草隸詩律得晉帖數紙於破箱
中及閱殷璠詩選模倣久之遂出儔軰上遨遊湘漢
間無所知名僦屋長沙遇天策府學士桂陽劉昭禹
與語大見稱許會端午共飲文德賦艾虎長句演迤
竒拔昭禹驚曰子文苑之雄也言諸楚王馬希範得
隸詞學時秦夫人卒王命中外有文學者為挽歌文
德詩有云月沉湘浦冷花謝漢宫秋希範大異之評
以為同列第一未幾授水部員外郎改其鄉為儒林
鄉甚親重之會宴常春堂希範出玉杯為賦詩者賞
李臯詩先成得之文德繼進乃更盡美王復賚以玉
蟾滴由是諸學士多嫉其能者尋出為融州副使希
範性汰侈營建征討無虛日税諸州楩木皮鎧動至
數千文德上書切諫希範得書憑怒昭禹營捄之乃
免譴會文德亦卒文德性剛介不苟合或尤之曰君
剛愎方確真與姓同文德應曰寧方為我不圓為卿
且子不見石上可補天次足攻玉邪世以為善謔
孟賓于字國儀連州人少聰慧力學不倦父以家貧
且少兄弟止之不聽晉天福九年登進士第後仕湖
南江南歴水部郎中賓于能詩有盛唐風致工部侍
郎李若虛觀察沅湘賓于以詩數百篇號金鰲集獻
之大見稱賞嘗與同年進士李昉相友善昉仕宋官
翰林學士而賓于猶為南唐郎官寄賓于詩有曰昔
日聲名喧洛下只今詩價滿江南蓋惜其不顯也後
隱玉笥山江南平歸老于鄉卒年八十七賓于以詩
名而喜奬拔後進士林多之陳堯佐稱賓于詩謂如
百丈懸流灑落蒼翠間清雄犇放豎人毛骨五代以
來詩人所不逮云同時有胡昉者亦工詩搆詞警拔
古風歌謠效李賀體所著有蘖川集
黃匪躬連州人幼負詩名登唐光啓三年進士後仕
梁掌江西鍾傅幕奏記楚王馬殷傾慕之值匪躬使
事至殷大喜盡蠲其門戸租役匪躬固辭殷曰老夫
嘗恨不一挹清風今幸得見惟恐不足以奉湯沐
鄧恂美連州人有敏才工詩賦時湖南宋昂號博學
一時士無當意者獨遜恂美天福中與孟賓于並為
李若虚薦入洛陽擢進士第後還家為湖南節度使
周行逢所留置幕下恂美性迂僻同事者多不喜行
逢禮遇漸薄同年王溥入相寄之詩曰綵衣我已登
黃閣白社君猶窘故廬自是行逢稍優給之未幾翰
林學士李昉以使至亦恂美同年也召見傳舍不覺
悲泣因與唱和欵論竟日行逢疑其泄已隂事黜為
場官復遣人詐為賊突入官署殺之後李昉再至徒
步百里訪恂美墓為詩哭之
右連州(五代忠烈文苑共七人)
宋周克明字昭文南海人祖傑父茂元精於數術克
明世其學凡律歴天官五行䜟緯及三式風雲龜筮
之書靡不究其指要開寳中授司天六壬改臺主簿
轉監丞五遷春官正克明頗修詞藻景德初獻所著
文十篇召試中書賜同進士出身三年有大星出氐
西衆莫能辨克明時使嶺表還亟請對言臣按天文
錄荆州占其星名曰周伯其色黃其光煌煌然所見
之國大昌是德星也臣在塗聞中外之人頗惑其事
願許文武稱慶以安天下心帝嘉之即從其請拜太
子洗馬殿中丞皆兼翰林天文權判監事屬修兩朝
國史其天文律歴命克明參之大中祥符九年坐本
監擇日差舛例降為洗馬天禧元年夏火犯靈臺克
明語所親曰去歲太白犯靈臺掌歴者悉被降譴今
熒惑又犯之吾其不起乎八月果卒年六十四克明
久居司天之職惟務勤慎凡奏對必據經盡言及卒
賜賻甚厚
馮元字道宗南海人高祖禧唐末官廣州父邴為保
章正元幼嗜學從孫奭授五經大義逮冠博覽為詞
章與樂安孫質吳陸參譙夏侯圭相善號四友大中
祥符元年進士授江隂尉詔流内銓取明經者補學
官元自薦通五經時諫議大夫謝泌領銓事笑曰古
治一經或至皓首子尚少能盡通邪對曰達者一以
貫之可矣擢崇文院檢討兼國子監直講王旦聞其
名嘗令說論語老子以其淹粹亮恪薦之八年廷試
進士因召元講易元進說曰地天為泰以天地之氣
交也君道至尊臣道至卑惟上下相與則可以輔相
天地裁成萬物要之一誠之感而已帝說賜五品服
遷太子中允直龍圖閣詔預内朝直龍圖閣預内朝
自元始數召講易於宣和門盡上下經帝稱元誦說
通而不泥言外自有餘趣非專門一經士也天禧元
年以諫議大夫假節使契丹還遷太常丞兼判禮院
吏部南曹四年擢左正言兼太子右諭德數獻歌頌
兩宫褒禮賜予甚渥仁宗即位為直學士兼侍講與
孫奭以經術並進師生同升天聖二年同判國子監
故事多宿儒典領及奭並命士議悦服五年同知貢
舉進龍圖閣學士預修三朝正史為南郊鹵簿使七
年為翰林學士三禁職皆天下選而元兼之士林以
為榮八年以國史成進諫議大夫充史館修撰明道
元年十月享宗廟明年耕籍田皆為鹵簿使尋以改
葬李宸妃坐監護不職解翰林學士侍講出知河陽
到部以清靜稱王曾言元東朝舊臣不宜以細故棄
外即日馳詔改禮部侍郎兼翰林侍講學士獻金華
五箴帝納其戒賜書褒答四月領修樂書俄復為南
郊鹵簿使管祥源觀事書成賜名景祐廣樂記特遷
戸部侍郎四年夏卒年六十有三賜賻錢三十萬贈
本部尚書諡章靖元所改大樂鐘石有建言其非者
帝遣中人就舍問之元即摘班固律歴志唐書兩說
付中人以對遂召見邇英閣帝謂曰向考正大樂患
其寖高而急今也下而緩二者不得其和失在律卿
言是矣因出横黍新尺示羣臣比縱尺差二寸一分
而弱以較衡斗皆不應微元言莫能正其謬家人攟
其遺文得數百篇詩百餘章宋郊稱其清緻平萃類
其為人元娶周克明女無子以兄子譓為後廕授衛
尉寺丞孫二人將作主簿宋郊作史以賈誼董仲舒
擬之
林脩南海人輕財好施元祐初調官京師授寳雞主
簿手錄司馬温公家範以教子孫脩之孫曰師仲曰
遜曰遠皆好學循禮黃庭堅謫居涪州師仲往謁之
庭堅勉以教子後師仲兄弟創義齋教子弟及諸生
隆興初有登第者而遜遠居母喪一遵禮制胡銓作
素冠說貽之今淨慧寺千佛塔脩所建云
劉富南海人仕試將作監主簿熙寧元年知廣州張
田欲徙郡學於國慶寺東未及而卒富納貲獻材戮
力自效轉運使陳安道以為卑狹止既而程師孟蔣
之竒繼田為郡守發官貲庀成之富復以負郭之田
直錢五十萬資於學懷化將軍辛押陀羅者蕃長也
聞風興起亦捐資相助且售田增之復置别舍以來
蕃俗子弟之願學者宋時黌舍之成廩食之備富之
功居多
黃勳字有功南海人幼有至性母歿家貧無以為葬
或議火之勳不忍為人傭書得錢以葬鄉黨異之紹
興二年登進士第郡守季陵因名所居巷曰擢甲初
授永福丞適縣令久病廢事勳為辦決獄囚滌滯除
弊代貧民還積逋八千三百餘緡民歡呼再生以薦
進秩右朝奉郎知新昌縣郭外五里許昏夜有殺人
無主名遺所剸刀騐之皆豕膏也值旱徧索鬼神集
屠宰牲一屠刃獨新發於硎訊鞫即伏人以為神進
朝散郎知雷州以外城土築不堅易以磚甫就南北
二隅遷去趙伯檉繼成之改知新州當時號循吏其
政績在名宦傳中終朝散大夫致仕卒勳為人博洽
而深沉最明經義嘗謂好義當如求官除欲當如祛
病世以為名言從弟熙亦登第歴韶州推官
梁觀國字賓卿南海人志行淳懿嘗再薦于鄉不第
取所作科舉文火之以自治身心為主每遷謫正人
至粤必求見焉紹興中漳浦高登忤秦檜謫容州觀
國與之善登以其文達於待制胡寅寅評其文謂豪
勁該辨不苟作商確古今人物皆出人意表觀國有
特操不為世俗所移蘇軾父子以文名天下獨觀國
議之謂非有道者之言遺文有歸正集二十卷真德
秀王應麟皆稱之又壼教十五卷訓閭巷女子以守
禮法凡師事觀國者喪葬不用緇黃一時風俗丕變
學者稱為歸正先生
陳康延字元舉南海人力學自奮紹興庚辰進士初
調潭津勾警再調龍川錄事三任學官兩歴邑令淳
熙間改秩入京朝廷議𣙜二廣鹽丞相梁克家與康
延厚召赴都堂令分司蒼梧事成處以監司康延力
辭曰二廣民力竭矣𣙜之則民重困敢藉此圖峻秩
乎克家愈器重之擢知梅州知境内有贛商之擾於
是嚴保伍法禁與贛商私販復於衝途設寨募土兵
雜居置隅總為之鄉導俟有緩急并力夾攻又立山
寨以邀其歸賊不敢犯官至朝散大夫龔茂良帥廣
日造其廬怪所居湫隘勸康延新之笑曰吾固耐此
所業田僅五十畝士林多其清白子洪彦端溪令孫
棫郡學正至明應天府尹錫工部尚書紹儒皆其後
裔
吳英南海人嘉泰四年海寇竊發英應命捕之乃設
伏要害出其不意擒獲無算授承信郎開禧二年有
邊警調守把漢川防扼江面賊陡至英自往探之服
漁人衣操小舟往來洲渚間賊不疑也游騎覺之手
刃一人而還因得其虚實破之由是知名嘉定十年
除平江府駐劄御前都副統制淮上却敵多建竒績
寳慶改元賜御筆奬之轉武議大夫拜團練使英捧
詔感奮淮口之役躬冒矢石為衆隊先乘風縱火焚
敵舟五百餘艘斬首千餘級尋戰於北神鎮又縱火
燒斷横江鎖敵引去及圍鹽城親率舟師登岸死戰
連獲大捷累功轉左武大夫防禦使卒於家年八十
有四英為人智勇愛養士卒不吝賞予故能得其死
力所向有功子三人長宗道武功大夫知賓州次宗
達武功大夫知循州次宗遇累官修武郎
張鎮孫字鼎卿南海喜涌人(今順德)少苦心讀書以博
學強記聞咸淳辛未舉進士廷對為天下第一授秘
書監正字遷校書郎尋通判婺州迎養其父母德祐
元年元兵至鎮孫遂奉二親歸廣臺章劾之罷職端
宗航海廣州潰軍奉鎮孫為帥與都統凌震結集行
伍分東西二路景炎元年詔以鎮孫為龍圖閣待制
廣東制置使兼經略安撫使將校盧震擁衆暴横鎮
孫數其罪戮之由是將士用命兵威稍震元將吕師
䕫張榮實已入廣州聞鎮孫至以軍餉不繼退走二
年四月鎮孫復廣州下詔褒賞親知多啓賀鎮孫有
憂色元右丞托爾楚復會師䕫合攻廣州鎮孫力不支
明年二月師䕫執鎮孫以北死於大庾文天祥作詩
悼之時陳仲微者紀海上事書鎮孫死節董師謙亦
云(以上南海縣宋以下分)
孔粹番禺人熙寧九年鄉貢進士知封州以善政聞
改知雷州兼官直學士性恬退以子元勳登朝遂辭
祿居磻溪老焉子元勳元愷另有傳
丁璉字玉甫番禺人元豐二年登進士授融州司戸
歲祲民聚為盜璉立法賑濟邑以晏然監司上其功
遷宣教郎尋拜太府丞兼知襍庫改朝議郎元祐六
年夏人侵靈州廷議討之璉謂今日事勢當先北而
後西倘蓄精銳廣貯積足制契丹之命則西賊膽落
矣宰執惡其言出為桂州教授紹聖初以薦授左朝
散郎知連州郡多水患璉沿地勢築隄防民蒙其利
陽山銀礦流民多匿其中夜恣刦掠璉計擒之闔郡
以寧元符三年轉朝散大夫致仕卒年七十三璉性
廉介莅政剛明博學若愚與物無忤邑里稱長者知
州蔣之竒以才自負於廣南士夫少許可嘗與璉泛
舟觀九曜石劇談夜半驚曰君學精博中州士不如
也每語人曰景有沉珠浦人有丁玉甫吾來嶺外最
無聊獨恃此耳
張書言番禺水西人(今從化)祖士元仕至中憲大夫提
刑廣南東路父約以學究奏名書言少博學有令譽元
符三年進士及第宣和初為廣東市舶提舉制騐收
法番人便之以憂去久之復至人皆愜所望遷朝議
大夫瓊管安撫大使所至皆有惠政兄書行亦至朝
列大夫兄弟蟬聯為一時之望云
吳羣字無黨番禺人幼穎悟有遠器弱冠領鄉書登
紹興壬戌進士三歴邑令所至有聲尋以員外郎判
瓊州時海盜竊發羣捐俸立城堡禦之峒黎為亂單
騎往諭遂戢兵歸耕初同邑李諤安撫瓊州築外羅
城羣益加修繕弭盜卹民政聲與諤埒瓊人並德之
有賢令皆番禺之頌羣尤廉慎一介不苟取終朝奉
郎並祀名宦
吳純臣羣之子居官有父風嘗知連州盡心民瘼嘉
定乙亥春夏不雨純臣跣行酷日中詣龍津之靈濟
廟禱焉頃之神物蜿蜒出水上雨如注歲大穫崔與
之素知其賢比入覲帝問南中人才以純臣對除提
點廣西刑獄剖決無滯民有醉入仇家其母死誣之
獄成矣純臣釋其冤一境稱神時廣右帥臣鄒應龍
以大魁典鎮有重名少許可獨才純臣嘗書清通仁
厚四字贈之謂其平反明允不事鉤距云純臣平生
口不言錢四握州麾儒素如舊進通奉大夫輒乞歸
卒年六十二長子雍兩應漕辟官太守亦以能稱終
朝奉大夫沿邊安撫使雍子華廕將仕郎史館校閱
曾槐字仲卿番禺人幼能屬文嘗遊周必大楊萬里
之門與弟機同舉於鄉並登淳熙五年進士槐初調
高要尉遷歸善令郡有豐湖可潤數里隄岸圮潰郡
委槐修築不擾而辦郡以上聞命籍記陞擢以親老
授本路憲幹未幾必大萬里力薦拔之除監進奏院
繼除司農簿兼署太府丞秋有事明堂攝監察御史
時侍郎林宷尚書費士寅謂槐可大用將加超擢會
與陳自強議論不合力求補外出知桂陽軍以郡無
城奏請鬻牒為費久不報乃撙節取給境内不擾郡
𣙜酒錢歲三百三十萬民甚苦之捐以便民所積逋
錢四千貫連歲追徵槐為補解及募效用卒五百所
費取給於此項安世奏聞擢朝奉大夫尋以舉劾與
部使者忤調漢陽軍遂力乞歸槐稟質剛介不與時
俯仰故仕止郡守有省齋集桂水續集行於世仲子
嘿承仕郎致仕孫肅雍登寳祐丙辰進士連州推官
梁百揆字宗盛番禺人登嘉泰甲子省元嘉定丁丑
進士歴官奉議大夫廉明仁恕雖職非言路而屢疏
國政以直諫有聲退隱禺山闢異端彰聖學有功名
教卒葬葛麻山學者稱為端懿先生
楊汪中字季子番禺人幼孤篤志好學廣帥楊長孺
見其文重之辟為州學錄嘉定己夘領鄉薦尋登進
士第調靖江民曹桂帥以瓊筦機宜辟之平叛弭變
風裁凜然端平中改肇慶府推官家居會摧鋒戍卒
干紀晝薄城民大恐汪中縋城諭之賊退及崔與之
判本郡汪中攝帥幕密佐靖亂尋移廣右市馬之役
邕蠻帖服無何擢知廬陵勸糴濟邊區畫有法改知
歸善卒功業不竟人多惜之
李昴英字俊明番禺人父天棐龍圖閣待制母黎氏
夢大星降庭而生昴英少雋穎一覽成誦文思絶人
弱冠以春秋首解崔與之深器重焉寳慶丙戌進士
第三人授汀州推官郡守鷙悍部卒搆亂昴英討平
之以母憂去起武學博士未赴會摧鋒卒叛攻廣州
闔郡大震與之令昴英偕楊汪中縋城下諭賊退擢
大理司直轉太學博士賜對奏劄語多剴切帝賜金
旌之以親老求外補除直秘閣福建提舉甫下車貪
吏望風解印去歲大祲捐俸賑貸所活萬計崔與之
卒請歸持心喪不許尋以父憂去既葬築室墓右與
宗姓子弟講業其中累召不起淳祐初以吏部郎召
會丞相杜範侍御劉漢弼祭酒徐元杰相繼暴卒人
皆疑史嵩之所為廷臣莫敢言昴英獨請正嵩之罪
復陳三事曰定國本曰去權奸曰斥閹寺帝嘉其直
書名御屏尋擢右正言帝謂宰相曰李昴英南人無
黨中外頗憚之除兼侍講益感知遇知無不言會史
嵩之服闋謀再起昴英奏嵩之罪浮四凶當遠竄荒
裔疏再三上乃策免嵩之時執政陳韡剛狠京尹趙
與&KR0696;暴斂並奏劾之帝却其疏昴英引帝裾跪奏帝
怒拂衣入留疏御榻再拜而退命與外補三學諸生
餞諸國門外歸之日父老爭持彩幟郊迎焉三除外
秩皆不赴會權廣帥邱迪嚞淫刑以逞昴英繳告勅
留郡庫乞辯平民之冤於是全活者數百人竟以此
落閣職淳祐壬子徐清叟薦起直寳謨閣江西提刑
兼知贛州慨然以洗冤澤物為己任糾貪墨決冤滯
一道肅然擢直寳文閣尋徵為大宗正卿兼國史編
修實錄院檢討時賈似道丁大全用事首疏論之帝
有西太一之幸復諫曰邊寇方強四郊多壘卧薪嘗
膽此其時也湖上遊觀路途迢遞回輦必暮意外可
虞帝嘉納焉尋擢龍圖閣待制吏部侍郎封番禺開
國男屬内侍董宋臣輩竊弄威福御史洪天錫疏攻
之俄解言職昴英乞與俱貶留疏拜辭歸隱文溪之
上久之召為端明殿學士僉樞密院事辭不赴帝嘗
賜其所居額曰久遠曰文溪曰嚮陽堂丁巳秋忽一
夕大星隕舍東闔城駭觀次日昴英卒年五十有七
諡忠簡昴英天性勁直議論高邁其文簡而婉一時
同館如江萬里文天祥皆推服之平居接物寬而有
容至於臨大節處大難毅然不可奪所著有文溪存
稿二十卷行於世昴英嘗讀書於海珠後人因祀焉
有司復祠於城中
吳文震字竑發番禺人紹定壬辰進士初試鬱林司
戸權尹有政聲又任南恩州司法加意察獄囚繫者
感之遷新州通判倅欽攝全皆有惠政所至尸祝之
郭閶字開先番禺人三預計偕裒然為舉首登淳祐
甲辰進士授正陽尉調鬱林學官擢知高要縣有政
聲秩滿授梅州僉判改秩宰平江尋擢監察御史知
無不言不避權要所彈擊公論莫不稱焉初廣州置
買銀場本與商舟為市後從而征之歲久弊滋吏緣
為奸民不勝苦又提舉鹽司以鹽科配民戸深山窮
谷重罹其害閭以狀聞罷之百姓大悦汀贛壯丁往
來潮惠循梅境以販鬻為事紹定間緣征𣙜激變詔
免𣙜四州鹽至是復𣙜兵民相率為盜閶奏罷之且
請選廉恕以宣德意斥貪繆以蘇瘡痍遷右正言首
陳納諫之道以廣上心因言士大夫奔競成習營求
薦引無所不至至於寬縱盜賊殘害良善者比比皆
然復言今天下之患莫甚於上下不相應選帥閫拔
偏裨旌死節誠方今急務乞選朝臣出使審核虚實
庶幾募兵督餉不敢為欺時禁廷臣預兵事閶乃言
臣當言路天下事皆當預聞况邊務尤最大者於是兵
糧額數皆關白諫院閶自官臺諫後悉心憂國形神
日瘁至病革所言皆軍國大事不少及私卒年六十
六閶素清潔家無餘財屬纊之日幾無以殮帝嗟悼
贈恤特厚廣人以閶配享崔清獻祠
劉裒然番禺人英敏端謹同邑梁惟中善品藻見而
歎異曰是必以學行顯以女弟妻之咸淳四年登進
士高等筮仕韶州軍判官考最進承直郎差提領豐
儲倉所檢察官德祐二年春改史館檢閱兼翰林權
直時國瀕於亡百官多奔散裒然獨守死不去降勅
褒美特授朝奉郎無何以憂憤卒於官諡忠毅其子
孫析居從化仕宦不絶
王道夫番禺人少從陳大震遊苦志力學登陳文龍
榜進士咸淳中仕連山尉有保民驅寇功度宗寵以
御札有金注碗盤之賜由是以才略知名張鎮孫敗
後凌震得脱收拾散亡數千倚文天祥諸軍為聲援
時道夫家居端宗召為權兵部侍郎兼轉運判官道
夫拜命與凌震各將兵相為犄角景炎二年三月天
祥復惠州震與道夫復廣州詔褒諭之以震為廣東
制置使道夫拜兵部侍郎廣東轉運使祥興改元加
道夫學士兼兵部尚書十月元將李恒襲破廣州力
戰不利凌震遂降道夫因憤恚而卒
陳大震字希聲番禺人寳祐癸丑進士釋褐為博羅
主簿遷循州長樂令以敏捷寬厚稱轉廣濟令以平
盜功改奉議郎參静江帥府咸淳七年權知雷州慮
西湖湮廢乃大築隄岸建平湖書院以祀寇凖及蘇
軾兄弟有婦人與夫殺養母偽以盜訴大震怪其詞
色廉之果非盜一訊具服人以為神理郡二年所剖
決無冤獄轉朝散大夫知全州元兵壓境知力不支
自劾罷歸端宗入廣召為吏部侍郎不就宋亡元錄
遺臣授司農卿廣東儒學提舉以疾力辭居常飾巾
待終卒年八十大震為人剛方嚴毅平生無戲言御
子孫不冠不見所為文典雅有集行於世(以上番禺)
陳應辰字清溝東莞人嘉定己卯鄉薦特奏進士少
時讀書一室有鄰女窺墻應辰正色拒之遂遷他室
居與翟為鄰有田近翟者翟圖之不得後應辰售其
田分其半予翟而自取其瘠之半人稱長厚仕至連
州推官兼權僉判時綱缺額官吏每苛索於民應辰
獨以已俸補之連守陳中孚嘉其績聞于朝遷通直
郎致仕歸而搆亭於黃旗嶺與名人倡和邑人欽其
齒德舉鄉飲賓年八十餘卒
翟卷石號于介東莞人祖顯由進士任南雄知州卷
石登嘉定己巳進士任瀧水判簿以忠孝風節勵俗
時遇猺賊作亂擾及瀧水巷石不畏險阻單騎詣猺
營宣朝廷德意撫降之鄰郡賴以安堵時白司空出
按嶺南聞其事大書廉勤忠勇四字遺之疏表其績
瀧俗初不知學卷石盡捐俸餼延師立塾教以孝弟
文章督課殆無虚日俗為之變
錢益東莞人登淳祐元年進士性剛介不可干以私
執親喪三年居廬足跡不至寢室既禫當免解赴省
計至試期應除服益不可乃遲三年赴省中第歴廉
州鹽官在任五年著有勞績事見名宦傳中鹽司聞
於朝再調靜江府僉判適己未幹復之變府閉城門
官多遁去徑赴任謁靜江帥李曾伯曰吾儕食君禄
可先去為民望乎曾伯甚義之薦改贛州興國縣時
峒寇連年剽掠益至請兵躬剿捕掃其巢穴民賴以
安立碑記其功德
李用字叔大東莞人少孤事母雖盛暑侍未嘗去巾
襪德器凝重造次必以規矩初業科舉及讀周程諸
書即杜門潛心理學將三十年踐履日益熟李昴英
聞其賢就見與語終日用未嘗有懈容昴英出語人
曰吾今乃見有道君子嘗註論語解昴英進其書於
朝詔授校書郎用曰著書豈為干禄計哉不受而歸
又遷承務郎以旌其高安貧樂道無求於世其誨生
徒貌肅色和亹亹有序人樂從之卒年八十一理宗
嘗御書竹隱精舍額賜之學者稱曰竹隱先生子三
人各通一經能世其業長春叟另有傳次松叟有文
章聲
李春叟字子先少穎悟邑宰許巨川見而異之謁陸
鵬升授春秋寳祐丙辰省試中選以小誤黜廷議惜
之交薦入仕授惠州司戸有賢能聲景定間以薦除
肇慶府司理嘗辨冤獄當路不從即投告身請歸事
竟白遷德慶教授滿秩歸上書直指郭閶力言銀場
之害鹽局之弊疏奏罷之暇日著論語傳說以補先
志所未及又為詩名曰詠歸集家居以經學訓後生
朝廷聞其名除軍器大監辭不就宋末邑人熊飛勤
王潰歸民多驚竄飛揭㮄限三日回家否則戮之春
叟哭諫乃止時羣盜剽掠以春叟故多不忍犯及元
兵至廣欲剿東莞春叟扁舟往謁其帥以死爭遂已
邑人德之年八十卒諸子多文藝可觀
趙必&KR1859;字玉淵東莞人系出濮邸咸淳元年與父崇
䛆同登進士崇䛆性恬淡仕南安司戸參軍卓著賢
聲尋曰父子竊祿是取盈於造物也解歸必&KR1859;初任
高要簿尉署四會縣有異政民為立祠再任高康丞
棄官歸養惠州守文璧辟為郡從事璧兄天祥集兵
勤王必&KR1859;往謁相與論時事慷慨泣下天祥重之後
察璧無堅守意即歸適熊飛駐兵於邑欲盡括税戸
財穀充軍費人情洶洶必&KR1859;恐為變請于飛願以家
貲三千緡米五百石贍軍免百姓苦擾飛從之人感
其義時端宗駐海上欲遣趙溍方興安撫廣東必&KR1859;
說飛先通使然後舉兵飛然之即日署宋旗號迎溍
興入廣時天祥開督府於潮惠辟必&KR1859;以僉書軍事
判官兼知錄事相與殫謀恢復而勢已不支矣宋亡
隱於温塘足跡不入城郭一時隱者多就之至元甲
午卒有覆瓿集行於世明弘治中進士趙璧歴副使
有能聲蓋其後云
翟龕東莞人父景先登淳祐進士官僉判世有行誼
龕性孝友海寇猝至躬負親走山麓間榛險不避嘗
割田供大宗祀事與族人共之景定二年以書經領
鄉薦咸淳二年再舉都魁官本邑主簿宋末元兵壓
境人民逃潰熊飛欲盡括税戸佐儲胥龕愍然曰天
未厭禍人羸幾斃奈何更益以癭力諫止飛倡助軍
費以甦之是時元兵所過恣屠戮龕與李春叟趙必
&KR1859;張元吉締謀決策竭力完守宋亡杜門不出建樓
曰聚秀延士講習其間卒祀鄉賢
張元吉東莞人系出九臯後曾祖淑篤行好施與夜
出聞窮簷嘆息聲即委金戸下而去父光濟漕舉進
士元吉當宋末為邑尉元使招討使黃世雄梁雄飛
入廣邑丞吕立遣元吉以邑歸附仍攝尉既而熊飛
舉兵敗死元張弘範率兵自惠陽至邑人驚遁元吉
使其弟登辰抵元軍為一邑請命邑獲安堵令登辰
攝邑丞廣帥欲增東莞税額登辰力諍乃止子惟寅
有才名元初上採珠不便狀遂罷採至今人德之(以上)
(東莞)
古成之字亞奭先惠州河源人五季末來籍增城性
簡靜好學嘗結廬羅浮博覽羣籍文譽殷殷動四方
宋初嶺嶠文風未振每取士各路止一人衆推成之
雍熙改元充秋試督府為之勸駕明年上春官擬奏
籍第二臚唱而喑乃同籍隂害之事覺將寘之罪反
為申救人服其量端拱初再舉登第初調元氏尉改
知益都俱以惠愛著咸平三年除校書郎特為張詠
所器及李順亂蜀辟成之知綿之魏城自内豎王繼
恩討賊居民避兵者多溺死積骴如壘孑遺者皆瘡
痍流徙成之勞來煦育之米饑者藥病者所活數千
人又立學校課農桑俗為一改五年蜀又有警復以
詠知益州再辟成之知緜竹一以理魏城者理之緜
竹大治卒於官成之以文章為南徼首倡尤工於詩
雅意林壑嘗為麟洲鸞谷之避或傳為遇異人仙去
立祠祀之四世孫革徙居梅州另有傳
崔與之字正子增城人少有竒節遊太學紹興四年
登進士廣士由太學擢第自與之始授潯州司法參
軍調淮西檢法通判邕州擢發遣賓州軍州事轉廣
西提刑召為金部員外郎時諸郎多養資望不治事
與之鉅細躬決猾胥不敢為奸金人遷汴特進寳謨
閣安撫淮東寧宗親遣之陳奏選將聚兵為邊防首
務比至因滁阻山創五砦集義兵守之金人犯淮西
邊民得依山自固敵疑有伏不敢深入揚州兵久不
練乃分等教閱步兵首材力騎兵首輕捷示以陣法
五日一演匝月一試加賞罰焉浙東饑流民渡江與
之撫納所活萬餘都統劉琸承密劄取兵渡淮牒報
全軍覆沒與之憂憤馳書宰相言與之乘鄣五年子
育士卒今以萬命喪於一夫之手倘敵乘勝入何以
待之亟遣精銳使之巡淮旗幟迭更往來莫測金人
入境宰相三遺與之書令議和與之曰彼勢方張而遽
和必遭屈辱今山砦相望麥穀盡刈野無可掠諸軍
并力敵能久駐耶於是益修備禦屯兵要害金人深
入無功而去和議將成闕兩淮制置命兩淮帥臣互
相為援與之力言其非宜議遂寢召為秘書少監軍
民遮道泣留與之力辭還鎮將度嶺趣召不已行次
池口聞金人犯邊乃詣朝奏曰臣自外來惟懼外患
未息置身内地始憂内治未修蓋内外之情不通最
今日大患人才進退言路通塞國勢安危悉由於此
願於用人聽言之際一從公論又言立國之道在謹
邊備以壯藩籬安人心以固根本兩者蓋相係焉邊
徼瘡痍春夏税役皆不可不寬恤也前後累疏數千
言擢秘書監兼太子侍講權工部侍郎未幾成都帥
董居誼以黷貨為叛卒所逐殺總領楊九鼎蜀郡大
擾以與之為煥章閣待制知成都兼安撫使陛辭疏
曰天下之事必中外相應大小相維始有濟焉蓋中
外當如一家其勢不可不相屬大小當如一體其情
不可不相孚臣孤立萬里外藉令中外勢暌大小情
乖或致獲戾臣何足惜苐事體關係匪輕且聞軍興
以來帑庾告竭倘有警急束手無策俟請於朝恐無
及矣廣科撥以寬民力厚積儲以壯邊聲陛下當為
蜀計帝嘉納之是時金元交攻往来寇掠蜀人驚惶
與之至安堵如故安丙久握蜀兵每忌蜀帥從東南
來者獨推誠相與未幾金萬戸呼延棫等以洋州來
歸與之察其誠納之獲銳卒千計金人遂不敢窺興
元隔遞關盤車嶺皆號天險厚賞間諜使覘敵動息
邊防益密軍饟告匱首發成都府錢五十萬緡助糴
又慮關外歲糴未廣運米三千萬石積沔州備焉初
至郡錢僅萬餘後至千餘萬金帛稱是蜀知名之士
若度正家大酉游似李性傳李心傳輩皆薦達之沔
帥趙彦呐有時名獨察其大言亡當移書宰執謂他
日誤事者必此人也果如其言與之謝病歸史彌遠
以其黨鄭損代之損貪黷無能金人大舉入寇與之
再臨邊金人始退初關外四州和尚原仙人大散二
關與之知為要害嚴守之損棄以與敵上流失勢蜀
因不守召為禮部尚書不拜便道還廣蜀人思之像
於仙遊閣並張詠趙抃為三賢祠理宗即位授寳謨
閣直學士知潭州湖南安撫使復召為吏部尚書三
辭不就金亡聞朝議取三京頓足浩歎繼授端明殿
學士復辭亡何起廣東經略安撫使即家拜命定摧
鋒軍之亂語詳名宦傳中帝注想彌切徵為參知政
事踰年拜右丞相兼樞密使皆力辭乃訪以政事得
失人才用舍與之力疾言君子小人之辦意嚮或差
名實難别邪正消長實基於此今以正人為迂闊以
忠言為矯激使真德秀洪咨䕫魏了翁輩相繼引去
而敢諫之士言未脱口斥逐隨之才豈易得而輕棄
若此竊謂直言諸臣解職者宜峻擢補外者宜召還
一轉移力耳陛下收攬大權悉歸獨斷謂之獨斷者
必是非利害灼灼胸中而後斷而行之然獨斷而不
先兼聽則偏聽之弊必生威令縱上行權柄終㫄落
亂之階也時戚畹内侍相恃為奸復深言其弊帝嘉
歎趣召愈力控辭三疏嘉熙三年以觀文殿大學士
提舉洞霄宫謝事還里所得祠禄衣賜悉辭不受或
問之曰仕而食祿猶懼素餐今已退逸可復貪君賜
乎聞者歎服平生俸餘皆均宗黨連帥部使者日候
其門歲僅再見未嘗談及外事嘉熙己亥十一月薨
年八十有二遺疏言事有萬變而隱乎微人惟一心
而攻者衆出而大小忠良之臣箴規之日少入而左
右佞倖之徒承順之時多倘戒謹之志稍衰則清明
之躬易怠蓋天下以身為本唯聖人以禮自防毋不
敬則内敬恒存思無邪則外邪難入大書自警久而有功
此檢身之要也疏入帝震悼贈少師諡清獻薨前數
月書曰東南民力竭矣諸賢寬得一分民受一分之
賜蓋絶筆也嘗述劉臯語為座右銘曰無以嗜慾殺
身無以貨財殺子孫無以政事殺民無以學術殺天
下後世歴仕四十七年未嘗一玷彈墨去蜀日四路
饋贐一無所受子叔納婦有奩田六百石責令歸之
遺命子孫不許求官階其恬然無欲蓋天性也家範
嚴肅親族莫敢狐假者其姊嘗為子求官曰此豈私
贈物耶竟不予邑子吳仁孫初第之官求先容正色
曰君子當以勳庸自見何患人不知乎廉其清謹密
薦之嘗築菊坡以自適後李昴英侍講經筵理宗詢
及嘉歎久之大書菊坡二字賜其家論者謂其屹然
大臣風節與張九齡齊軌廣帥方大琮肖像與九齡
祀於學名二獻祠
李肖龍字叔膺增城人登咸淳進士調贛州司戸改
循州興寧簿攝長樂事縣多豪強小民受侵相率為
盜於是立團堡法使鄉民自為約束無敢為盜者又
禁邪巫正婚姻興學校課農桑四境晏然累遷朝請
大夫致仕後邑令欲倍賦於民肖龍力爭仍舊邑人
德之肖龍賦性剛急製漆牌繫肘以自警嘗撰易傳
編五教書傳於世
石文光增城人少以知勇稱宋景炎二年十二月舟
次謝女峽丞相陳宜中往占城乞師文光從行察其
無還意遂率所部兵回廣時羣盜盛起互相剽掠文
光修築營寨集兵備禦民乃獲安既歿邑人懷其捍
禦之功立廟祠焉因號為石神廟(以上增城)
梁杞香山人性醇謹好學通五經慶歴六年登進士
為連州司理讞獄詳明薦令桂陽莅政以惠民為本
庶務悉舉虔商有擾市㕓者設方略驅逐之邑以大
治嘉祐中遷比部員外郎尋判鄂州俗尚巫鬼為置
局醫斥去淫衺陋俗為之一變熙寧初致仕與運判
徐九思議立香山縣事不果行後紹興二十二年同
邑陳天覺與東莞令姚孝資復奏請詔從之天覺亦
以文學知名中博學宏詞科今二氏子孫並盛(香山)
馬持國字鯁臣隨高宗南渡入廣因家新會紹興間
上策督府張浚以幕職處之復求去兵部侍郎胡銓
見其議以為竒安撫使張希顔因使招集流民上其
功借補上州文學攝武鋒軍都統司尋召赴都臺議
事執政薦其論列有補得嘉州文學改廸功郎淳熙
十年果州副都指揮郭棣薦持國能其職乞不拘常
調有旨再任久之復薦召對陳時務三劄稱旨改宣
教郎著中興自治萬全策愚忠錄進之帝頗嘉納執
政周必大楊萬里相謂曰有用才也後以和議未格
遂乞外調得廣東鹽幕至則請罷白皮鹽場及蠲蛋
戸丁錢民便之紹興中通判欽州不貿交貨欽人為
立祠改知容州政務寬厚遠民懷之祠於五賢堂持
國力學有大志語及國讐輒泣下後竟奉祠歸夀八
十餘卒子晞驥最知名
馬晞驥持國長子也弱冠入太學嘗讀書齋中不輟
帝幸學讀自若帝聞而異之因與平奏擢淳熙七年
進士第初調安豐六安善決獄時稱神明臺府每疑
獄必咨焉改知衡山令將行持國問曰汝為衡山則
何理頓首謝曰撫字而勤不知其他持國喜曰孺子
行矣至則寬催科定力役懲預借政務不擾先是民
利山産茶已沒於豪晞驥務還之民巧賂莫能奪滿
去老穉遮送有垂涕者比判肇慶或以硯獻晞驥謝
不受尋知雷州時持國亦知容州人以為榮官至朝
議大夫卒年五十四子宜祖朝奉大夫知英德府三
世六千石矣(以上新會)
右廣州府
余靖字安道曲江人少英敏經史百家隂陽律歴佛
老諸書無所不通以文學鳴天聖初舉進士起家贑
尉試書判拔萃改將作監丞知新建縣擢秘書丞數
上書論事謂班固漢書舛謬命與王洙正之并校司
馬遷范□二史書奏遷集賢校理會范仲淹貶饒州
諫官莫敢言靖言仲淹以刺大臣得重譴昔汲黯以
平津為多詐張昭以魯肅為粗疎漢王吳主兩用無
猜陛下自親政以來屢逐言臣恐鉗天下口疏入落
職監筠州酒税尹洙歐陽修亦以仲淹故相繼貶逐
靖由是益知名徙監泰州已而仲淹復用被斥者皆
召還惟靖冀便養親乞知英州遷太常博士以憂去
起為校理同判太常禮院時帝銳意更弊增置諫官
以靖為右正言慶歴三年司天言太白犯歲星又犯
執法靖上疏請責躬修德以謝天變尋使契丹辭日
以所奏事書笏各舉一字為目凡數十事帝顧見之
命悉條陳日昃乃罷進修起居注復論夏竦不宜加
樞密王舉正不宜在政府狄青武人獨守渭州恐不
足恃張堯佐以修媛故除提點府職寮非盛世所宜
有太常博士王翼西京治獄還賜五品服靖力諍之
會西鄙厭兵元昊納誓請和議增歲幣靖力言不可
增恐契丹聞之啓無厭之求尋擢知制誥元昊既降
朝廷方擬册封而契丹以兵臨西境請毋和當為中
國討賊朝議難之靖言契丹不可輕信即遣靖假諫
議大夫往報見契丹主於九十九泉坐談帳中辨論
如流卒屈其議朝廷遂封元昊而邊陲晏如矣復兼
史館修撰尋被論出知吉州亡何求侍養去改將作
少監靖怡然還鄉闔門絶人事帝數欲召用而宰臣
惡其剛直皇祐二年遷衛尉卿知虔州以父憂去儂
智高反邕州乘勝掠九郡圍廣州朝廷方勤南顧就
喪次起靖為秘書監知潭州改桂州節制廣南西路
靖奏言賊在東而徙臣西路非策也即詔經略廣東
西路智高西走邕州既而朝廷遣狄青孫沔帥師同
討賊遂攻賊於歸仁敗之智高遯入海島邕州平請
終喪不許諸將班師留靖善後遷給事中御史梁蒨
言靖功大賞薄遂晉工部侍郎鎮撫年餘嶺海完復
尋遣人入特磨道擒智高母子弟三人械至闕下斬
之詔加集賢院學士徙知潭州尋改青州皇祐五年
交趾蠻申詔泰寇邕州殺五巡檢拜靖廣西體量安
撫使悉發荆湖兵以從靖至移檄交趾召其用事臣
費嘉祐責之嘉祐歸致首惡五人斬欽州境上尋以
尚書右丞知廣州再辭不許抵任首奏罷番舶税因
請禁廣南官吏不得市南藥諸番貨英宗即位拜工
部尚書代還以疾卒於金陵三司使蔡襄為靖請特
贈刑部尚書諡曰襄靖為人剛勁而言語恂恂不見
喜怒前後經制五管皆有惠愛軍中未嘗廢書常夢
神人告以官終尚書而死秦亭故靖常畏西行及卒
則江寧府秦淮亭也所著奏議三史刊疑武溪集行
於世
王式字用之唐宰相珪之後初珪子敬直尚南平公
主坐事貶嶺南子孫留者為曲江人式耿介自立以
孝行稱舉天聖間進士授校書郎歴南安軍司理參
軍清慎詳明獄無隱情除大理寺丞知永新縣民愛
戴如父母遷知梅州卒舊制嶺表廉司掾闕取進士
再舉明經三舉不入太常第者試攝其事三年稱職
赴京擢用目為南選式常嘆曰曲江自張文獻後鮮
以科第顯者豈南方以此選誘人禄仕耶弱冠領鄉
書五試春官竟占上第子陶博學有俊才登進士歴
京東提刑度支郎中所至著績陶妻朱尤賢淑善教
子嘗謂諸婦曰諸子有預薦者婦不執炊日侍姑側
諸婦各勉其夫出外就學四年間五子俱中選而履
古登進士至今里人言善教子者必曰王郎中家云
韶郡三世登第自王氏始
黃正字仲通曲江人後以字行家本寒微垂髫見刺
史潘夙驚曰此竒童也令就學比冠以詞賦知名天
聖初與甥余靖同登進士授大名府司理時待制王
洙治河北漕乞引濟水灌懷衛民田辟正衞州推官
專領水利宰相王旦杜衍交章薦之改著作佐郎知
南儀州以病乞監宣州税按察使以歙州賦訟繁夥
請選異材參幕畫擢正太常博士僉書歙州判官轉
惠州儂智高作亂正設守惠州有功語見名宦傳累
遷屯田郎中秩滿年近七十嘆曰鐘鳴漏盡可不知
止乎遂自免歸正少勤學家貧無書手寫五經註疏
及文賦數萬篇不急進取每嘆祿不逮親得俸常均
給兄弟及親戚之貧者鄉閭無不高其誼當官以幹
稱而治獄平恕所薦舉多當世名公人皆惜其名位
不稱卒之日家無餘貲朝廷官其子一人余靖稱其
始終一節不愧古君子云子佺期安期從子寳臣汾
皆登仕籍
譚掞字文初曲江人父昉苦學四上計偕以親老補
吏授海豐簿歴英州司理平樂令天聖中殿中丞王
益守韶州延昉教子弟後益子安石為相而昉為虞
部郎官卒遂引掞入局復為郎掞雖進自安石不少
阿比累遷廣文館學士副廣東西漕擢憲本路知南
恩州掞從弟昂亦登進士並能自樹
侯晉升字德昭安都族孫元豐中登進士為程鄉令
蘇軾兄弟並重之相得甚懽後知南恩州恤窮民禮
英俊期年而卒士民思之
鄧孝廉字清臣曲江人建炎進士為韶州教授重義
輕施有同僚卒於官一女流落為擇壻厚資遣之統
制韓京平嶺表寇多藉其謀擢倅邕攝郡事邕歲市
馬邊境吏多侵牟馬不時至孝廉察其弊革之歲饑
賑廩不足繼以俸改知德慶府有善政祀名宦嘗執
親喪廬墓正陽有甘露降松孝廉弗自竒也後卒朱
翼銘其墓(以上曲江)
李渤字子文樂昌人世業儒有聲至渤益顯郡人高
其學行稱李夫子嘗試南昌作伯夷廉頑賦膾炙人
口時呼為李伯夷登嘉祐五年進士渤弟巖以尚書
召見崇政殿特賜同進士出身兄弟聯階朝奉郎渤
知白州巖知象州咸不愧科名云
蕭雄字安正其先家吉州父徙樂昌雄與兄雅弟維
讀書於青雲山自相師友徽宗朝並擢高弟雅以承
事郎判廣州雄以奉議郎守桂陽維以宣教郎宰吉
水皆有政績著聞時稱三蕭(以上樂昌)
鄧戡乳源人博通經學天聖五年登進士累官殿中
丞子堂登皇祐進士官郡守廉平不苛以愛民為主
堂子弼亮亦登元祐進士為新興令力行教化不尚
刑罰劉安世鄒浩謫嶺南弼亮皆與之遊相得甚懽
其三世登第實與曲江王氏相匹美云(乳源)
梅鼎臣翁源人漢臺侯鋗之後天聖二年進士官殿
中丞有直諫聲子佐登天聖五年進士仁宗表章中
庸賜新第者佐與焉歴官知藤州操履清白不為脂
韋之行人稱其世德不替云
成倬翁源人弱冠始讀書其妻父待諸壻坐首儒紳
不以少長倬恥之辭家遊學遠方不數年通悟經術
尤深易數熙寧中以易見知王安石特薦得右選授
閤門祗候終西京左藏庫使
劉暐翁源人博學洽聞百家九流諸書靡不歴覽登
熙寧進士敭歴中外所至有聲崇寧初置廣南東路
提舉學事司歲察師儒優劣諸生勤惰命暐充之其
教士子立課程稽實行崇信讓雖鄉曲一無所私自
是邑中人才輩出云(以上翁源)
李南仲英德人性敏日誦萬言十歲舉神童授從事
郎歸省自以學未大成潛蹤羅浮誦讀不輟提舉儒
學韓謹劉暐並重其學行人呼其讀書處曰李秀巖
云所著有羅浮賦世所傳誦大觀初知康州以治行
聞
鄭敦義字尚仁英德人好學博古以鄉薦歴潮陽令
時朝廷徵牛革峻急敦義上疏止之詳見名宦傳政
和中知端州務農重學常築石城民永懷之
鄭玠字太玉英德人少博學工詩文嘉熙中以帝命
對策極言天下事正言李昴英亟稱之淳祐甲辰釋
褐知博羅結廬幽居洞後每政暇讀書其中自稱幽
居野人云玠治邑廉清自持政成人和有曹參風部
使者薦之擢太府丞咸熙中玠子康佐知惠州闢庵
為鄭公書堂(以上英德)
右韶州府
譚侁始興人唐循州司馬誨之後宋皇祐壬辰進士
博通經史世以文學傳家三子並成名粹朝議大夫
銳朝請大夫拚中散大夫粹名最著
譚煥字文煥知惠州粹之子篤志好學嘗預薦書令
當父任力遜於弟大觀元年詔天下舉八行每路以
三人為率郡以煥聞朝廷嘉其讓舉八行登第歴朝
散大夫
許彦先始興人登天聖進士歴廣東轉運使遷殿中
丞復安撫廣州有能聲遂籍番禺彦先父牧世父致
兄彦博兄子安世並舉進士號五鳳齊鳴子安修皇
宫教授孫青晉階承務郎代有名宦明進士大成蓋
其後云
鄧酢字賓禮始興人少力學性穎悟胡槖宣諭湖湘
酢獻五策十事槖曰吾雖不及庾何獲誦高論敬輿
安能遠過紹興初詣闕上書召試授官進攻守三略
帝嘉納之後知虔州虔化縣夏秋二賦自為書與民
吏不及門而集歲以大穰麥一莖數穗虔卒據城猖
獗九邑洶洶獨虔化有備不敢犯帥府以聞詔攝郡
守事即督兵攻城克之權知梅州教民陶瓦築室以
絶火患安撫瓊州親擒叛首戮之諸峝望風懾伏除
廣西運判劇賊凌鐡嘯聚並海以西皆震命酢帥憲
漕協力討之酢移檄諭降行部至吳川賊黨有詐降
者見軍伍嚴整有懼色遂縛二渠以獻釋其脅從者
萬八千人事定帥府奪其功賞獨弗及人為扼腕既
卒上官交章論列以功贈奉直大夫直秘閣胡銓為
銘墓謂吳川之役口不計功以方夏陽之不伐云(以上)
(始興)
右南雄府
梁昭德歸善人政和中以三禮出身授循州僉判有
治狀與邑人陳伯修李文輔為友鄉黨重之號曰三
善士
朱誥字少揚歸善人少警悟七歲受論孟再讀成誦
鄉先生陳少微異之曰此子必立身揚名因命以字
長嗜學通六經百家言為文不趨時好在郡庠常為
諸生祭酒誥温恭愷悌士多附之有同舍高年當遷
誥以義遜郡守韓磊卿聞之喜曰朱生廉靜有識者
也漕使慕其賢辟攝新興僉幕檄至而誥卒矣子篆
登寳慶二年進士授從事郎梅州司法參軍(以上歸善)
張宋卿字恭甫博羅人生時有白蓮兒之兆性警敏
強記嘗借書於人一閱成誦終身不忘紹興丁丑以
春秋魁南省擢進士第除秘書省正字遷校書郎正
色立朝謝絶權貴由是名重縉紳胡銓張浚力薦之
謂才堪大用出為肇慶守禮賢興學未幾卒於官人
皆惜之
梁應龍博羅人貧而好學嘗欲購書而窘於金母因
解所服簮珥為之市書閉門誦讀登嘉熙二年進士
聞報潸然或問之答曰本欲苟禄養親而親不逮是
以悲爾性不嗜進取歴仕二十年以常德僉判歸惠
倅單崔明嘗學于應龍造其廬必屏導從乃敢入其
嚴毅如此(以上博羅)
郭安仁海豐人少遊邑校能自檢飭博士黃以寧稱
之曰安仁好修之士也登慶元二年進士第授宣教郎
知龍川縣循良愛人政號廉平(海豐)
陳大綱龍川人嘉熙間舉賢良明經賜對稱旨授縣
令有治狀鄉人榮之名其鄉曰進賢(龍川)
羅孟郊其先南昌人五代間有官興寧者因家焉郊
生而穎異早喪父事母孝兒時牧牛長陂端坐讀書
有山人過而竒之與語告以父喪貧未葬山人為指
示葬處弱冠結廬羅嶺鄉人子弟多從之指授勤懇
邑始多學善書札洗硯池水盡黑人稱墨池天聖八
年舉進士累官諫議大夫翰林學士乞歸養茆蓽蕭
然母冬月思鱠解衣入池取魚供母人目其池為曾
子湖立廟祀之
陳南一興寧人少力學家城中因築舍莘莊藏修其
間嘉熙中第進士官翰林宣教郎行業卓冠流輩邑
人宗之祀鄉賢(以上興寧)
鄔大昕字東啓河源人政和三年進士僉判廣州廣
之東道濱海往來甚病大昕規度鹿步滘鑿之東起
東洲西接黃木灣延袤十餘里人至今被其惠(河源)
右惠州府
林從周海陽人太子洗馬璨之子景德二年進士授
泉州南安簿日持手板與刺史侃侃辯曲直有國士
風主計者聞其材檄涖劍州銀冶擢大理評筦𣙜永
嘉遷寺丞知考城縣有惠政後王欽若出判杭州奏
辟為通判軍州事伉直不阿欽若初甚怒旋委政焉
入為屯田員外郎充開封府推官痛絶私謁得權貴書
輒投之火常對扆奏事莊獻太后指以語仁宗曰此
林從周也民有覬兄財而賊其二子長被創死幼走
免事發獄成以母年八十法當留侍從周議曰使無
賴子居老母側以凌其幼孤必無全理且惠奸不可
孤孫雖穉使侍可也太后讀奏未畢遽頷之曰人情
當如此命配海外尋以獄空年豐再上賦頌規諷帝
亦再降手詔褒之仁宗初郊從周以府僚侍祠例授
一子出身念其弟從善蚤卒奏予其孤尋轉度支員
外提點浙東西刑獄卒壻余靖銘其墓子東喬東美
孫之定俱仕歴州郡其族列衣冠者十七人
黃程海陽人嘗結廬讀書西湖山與許申林從周皆
為陳堯佐奬引堯佐自潮召還攜程偕行欲以恩澤
通籍程不受以遜同舍生登天聖五年進士官至太
子中舍
盧侗字元伯海陽人行朴茂事親至孝暇輒手不釋
卷結廬西湖山博習經術而易學尤粹自為訓釋日
與諸生相討論五應鄉薦皇祐五年始以恩釋褐守
本州長史嘉祐中余靖蔡襄交薦調惠歸善簿治平
初廣漕蔡抗召還國子監復以經學薦之召對授國
子直講熙寧初力言新法不便遂求外補知柳循二
州以太子中舍致仕
劉允字厚中海陽人綜貫經史百家㫄涉天文地理
醫卜諸書四薦禮部登紹聖四年進士任循州戸曹
令輸賦者惟正供悉除耗羨郡守虐役兵卒至讙呼
露刃立庭下允諭之帖然改知程鄉歲旱州督租如
故允力爭之以狀聞得免歲例民輸軍衣布折錢價
三百官市貢布價二百主漕者槩以官市價責辦之
允堅不從曰怒使者不過逐令耳乃具報云民折納
者給軍士官歲市者以上供價可一耶事遂寢權知
化州濱海歲市玳瑁翠羽允至悉罷之浹旬決宿訟
百餘吳川鹽戸以蓄戎器坐盜辯其冤活者五十餘
人後除新循二州不赴卒於家子昉龍圖閣學士景
舉賢良方正諸孫多顯名
王大寳字元龜海陽人建炎二年舉進士第二授南
雄州教授以禄不逮養移病歸八年監登聞鼓院主
管台州崇道觀因乞祠歸趙鼎謫潮大寳日從講論
鼎歎曰吾居此交知益落君獨肯從吾遊耶起知連
州事載名宦中代還面請蠲連英循惠新恩六州居
民月輸免行錢高宗謂大臣曰守臣上殿陳民事得
一可行亦不細矣命廣西諸司具減數聞尋知袁州
沈清臣以詆和議貶沅道袁州留之數日僚吏曰恐
觸丞相怒笑不答表進所著周易證義六卷遂授國
子司業兼崇政殿說書奏覈江南諸州月樁錢請定
其制減折帛錢以惠小民詔戸部詳其奏晉直敷文
閣知温州道臨漳治葵岡險道十餘里行旅便之尋
提點廣東刑獄孝宗即位除禮部侍郎言致治先明
國是今曰和曰戰浮議靡定願斷斷行之擢右諫議
大夫首論朱倬沈該之罪狀劾汪澈督師荆襄坐視
敗衂疏再上謫澈台州會張浚復起都督視江淮師
由大寳薦未幾符離失律羣言洶洶湯思退因請罷
督府議和大寳力陳不可章三上除兵部侍郎起居
郎胡銓奏曰近日王十朋王大寳相繼引去此非國
之福也帝曰大寳豈容其去未幾以敷文閣直學士
提舉太平興國宫自督府既罷撤邊防棄四州詔思
退都督軍馬辭不行帝震怒竄之恨不用大寳言起
為禮部尚書尋致仕卒年七十七所著有諫垣奏議
六卷經筵講義二卷遺文十五卷及易詩書解行於
世
姚宏中字安道海陽人嘉定元年試禮部劉爚同知
貢舉喜其文贍核擢第一奏對切直觸時忌抑置第
三居都城幾一年門無雜賓歸即端居一室嗜學有
加焉調靜江教授未赴卒年二十九宏中天資穎悟
志務遠大嘗得濂洛諸書讀之曰道在是矣研精索
微意度超然不屑於世(以上海陽)
許申字維之潮陽人咸平中陳堯佐通判潮州申布
衣以其文贄見與語竒之大中祥符初舉賢良天子
東封獻賦頌者數百召試三人申在列令學士院第
其文擢申第一授校書郎蓋特恩也出知鄴縣遷知
韶州事蹟載名宦調吉建二州歴廣西提點刑獄改
江西湖南路轉運使終刑部郎中嘗因災異言事極
詆時弊凜然有直臣風申姿宇軒特識見通敏讀書
一經目終身不忘為文根於所養從堯佐時月夜艤
舟於岸有馬騎數人至云丞相漕使會宿於此跡之
不見後陳大拜申果為漕使蓋神報之也子因太子
中舍傳八世仕宦者四十一人孫聞一曾孫弁皆舉
進士五世居仁居安八世騫宣皆兄弟同進士申曾
孫珏尚德安縣主太宗曾孫女也仕歴廣南西路兵
馬都監知賓州賜錦袍者六金帶者三騫登紹熙二
年進士乙科為惠州推官調南恩僉判居官有守遇
事不詭隨官終從事郎祀惠恩二州名宦
鄭南升出漢儒玄之後宋初徙潮陽紹熙中朱子倡
道東南與同郡郭叔雲往從之聞格致之旨還相切
磋南升尤潛心語孟多所發明朱子亟稱焉及朱子
歿後與叔雲陳淳輩力宗正學往來辨析不倦一時
後輩尊事之(以上潮陽)
陳希伋揭陽人元豐間兩冠鄉書漕臣復首薦肄業
太學十餘年聲譽籍甚士人目為廣南夫子上書陳
利害數萬言復薦太學生馬錫有文武才請加擢用
皆毅然有當世之志元祐間以經明行修賜第者三
百四十六人希伋第一知梅州時下諸州取黃沙牛
皮及出内庫錢買珠以備國用州郡無敢違命希伋
獨不忍煩民為上封事奏免州人德之卒於官所著
文四百餘篇號揭陽集
黃煥國揭陽人紹興辛丑進士宰臨汀政務綏和有
戡亂功通判江州秩滿汀民卧轍留焉為立祠於南
安巖再判漳江三載卒
郭叔雲字子從揭陽人初見朱子求格致之要朱子
以原本身心實效語之由是專務躬修嘗慨禮廢滋
久無以維末俗銳然欲講行之迺舉禮經所疑二十
餘條以質正於朱子退而考宗法定世適主祭之議
摭韋家宗會之說復取禮經族食族燕為宗禮宗義
兩篇及朱子蒙谷宗法各一冊藏於家(以上揭陽)
古革字逢時本河源人成之之孫徙居梅州登紹聖
四年進士教授瓊州樂育士類蠻洞亦遣子弟受教
會黎叛郡檄入洞諭蠻蠻素知敬革遂率服狀聞於
朝擢守潮州有惠政
侯安國本閩之寧化人宋時由鄉貢進士教授梅州
樂其風土因家焉梅州僻處嶺南經學草昧安國倡
導之文風日盛以春秋教授門徒蔡蒙吉其高足弟
子也當時以教澤淵源比之文翁趙德復其家徭役
世世無所與至順治十二年崇祀鄉賢(以上程鄉)
張䕫饒平人政和八年進士宰茂名豪民犯法隂賄
吏曲庇廉得之致豪於法吏並黜州疑其冤逮吏就
訊竟如䕫議諸司薦為南中清介一人擢判廉州遷
知新州前後皆以清節著語詳名宦子昌裔通判容
州後改瓊州持身謹飭能不替其父風(饒平)
右潮州府
梁頵字微之其先京兆萬年人祖炅佐幕番禺時劉
氏稱南漢炅恥非王命遯於東莞人稱其高宋太祖
統一區夏遂占籍高要頵秉竒節強學才行信於朋
友辭章尤贍補武仙簿歴鬱林尉封州司戸參軍悉
著能聲年及七十以疾乞休陞光禄寺丞致仕卒於
家其子揆事親孝執父之喪廬於塚傍朝夕涕泣哀
毁踰禮凡六年乃除耆老以狀白長吏聞於朝詔郡
縣以時存問賜之粟帛
梁順孫字景樞高要人元豐間以兩貢辟雍賜廷對
將仕郎出身歴桂州觀察判官監邕州横山田州等
峝金坑舊制輸金監官多所需峝丁苦之順孫撫諸
峝以恩信不較其金諸峝長聽服民歸之者如市未
幾卒於官朝廷嘉之官其子嚴諷
綦毋慮高要人紹興五年領鄉薦歴官淮南江浙荆
湖路發運司計置官宣和五年轉廣東西路提舉茶
鹽事再除轉運判官先是朝廷以廣惠潮恩四郡鹽
課屬之轉運副使鹽戸失業逃亡虧損元豐中舊額
十一二慮被命奏鹽戸典賣鹽田於税戸得享厚利
而鹽田歲額有虧乞令税戸買町戸鹽田依原竈限
送納朝廷是其議命下行之町戸不為豪民侵併實
自慮始(以上高要)
李積中四會人父士廉在隱逸傳積中登元豐二年
進士歴官御史翰林直學士司馬光作相時積中嘗
與議新法言不阿後蔡京黜元祐之黨凡二百九十
人積中在黨中舊居四會之社山後以黨籍遂家豫
章世仕於朝衛尉丞良弼戸部侍郎安國兵部尚書
大性省元大異大東皆其子孫並躋侍從為世名宦
李大性字伯和積中子少力學習本朝典故以父任
入官因參選進藝祖廟謨百篇及公私利害百疏又
言元豐制六察許言事章惇為相始禁之乞復舊制
以廣言路從臣力薦之命赴都堂審察僅遷一秩為
湖北提刑司幹官未幾入為主管吏部架閣文字丁
内艱服闋進典故辨疑百篇皆本朝故實網羅百家
野史訂以日歴實錄核其正舛率有據依孝宗讀而
褒嘉之擢大理司直遷太府寺丞尋改工部陳傅良
以言事去國彭龜年黃度楊方相繼去大性抗疏言
朝廷清明乃使言者無故而去臣所甚惜也光宗即
位疾未執喪大性疏言北使祭奠當引見於北宫若
待使來然後執喪恐貽譏中外歴戸部尚書朝論將
用兵大性條利害不宜輕舉忤韓侂胄出知平江移
知江陵充荆湖制置使江陵當用兵後殘燬饑饉繼
以疾疫大性首議賑貸前官虚羨率蠲放民流移新
復業者奏免徵𣙜邊郡武爵多濫劾兩路戎司冒受
告身三千餘道繳上毁之江陵舊使銅鏹錢重楮輕
民持資入市有終日不得一錢者大性奏乞依襄郢
通用鐵錢於是泉貨流通民始復業除刑部尚書兼
詳定勅令尋遷兵部時有舉北伐之議者大性以和
戰之說未定乞令朝臣集議從之尋以端明殿學士
知平江府引疾丐祠卒於家年七十有七贈開府儀
同三司諡文惠(以上四會)
韋君載字元厚春州人(今陽春)質穎向學聞廣州多名
儒乃往從師擇友學成而歸為有司所舉登淳熙二
年進士以奉議郎權攝廣南東路提舉茶鹽奏減官
賣鹽及增收鹽斤錢商民便之行業文章一時推重
祀鄉賢(陽春)
陳嘉猷陽江人紹興五年鄉舉任高州推官政績卓
異攝守新州進秘書省校書郎朝請大夫任高州時
二親俱存嘉猷便道歸上夀邑人作介福坊榮之
曾躍鱗字子龍南恩州人少警敏通經史淳熙五年
進士授羅源簿設法弭盜闔境以寧擢汀州通判所
至皆有政聲學士李彦穎少師陳俊卿尤器重之薦
拜監察御史紹熙末災異數見請避殿減膳以承天
心仁愛與侍從兩省同班奏事多施行朝右甚重之
有集數卷(以上陽江)
李熙載字伯先德慶人幼而穎悟及冠博學能文元
豐八年登進士第元符間為廣南西路計度轉運使
政聲著聞勅賜褒諭官朝請大夫有詩詞行於世祀
鄉賢
樂䕫字友龍德慶人慈竹侍郎之裔舉廷對署鬱林
司戸遷封川令調循州長樂令嘉定中有賊千餘恣
剽掠無城可恃䕫集民兵勵以重賞一鼓成擒大帥
留參目為健令漕使劉強學聯署上聞班見改宣教
郎未幾轉通直郎賜緋魚袋居官以廉能著攝倅董
試奉直總餉歲糴二千萬價視昔適歲稔粲直頓減
羨鏹一千五百萬吏欲私之䕫悉還民士人嘆曰嶺
外有此佳士舊祀鄉賢祠
伍仕階德慶人累官奉議郎知封川秩滿即掛冠東
歸性耽玄寂其壻知韶州嚴諷以詩贈之惟日訓教
子孫俱以忠孝顯運使李伯元贈詩有一門萃忠孝
竹帛擅家聲之句今祀封川名宦
梁夢竒德慶州人屢舉調潯州法曹廉謹自守繡衣
使者行部風力甚勁守以下皆獲譴見夢竒獨優禮
之薦諸朝遷瓊州府推官年六十致仕築室茂林修
竹間集鄉俊課試之太守下車必先訪其廬焉(以上德慶)
右肇慶府
鞠杲吳川人鞠詠之後登元祐進士元符中入汴京
上書排章惇等妨賢欺國之罪辭甚抗直惇怒以杲
隸黨籍(吳川)
右高州府
李元芳石康人(今合浦)崇寧間上書論廣西便民十事
稱旨累遷朝奉大夫知高貴二州有治行
陳治安石康人淳熙間經略司募土豪與諸將討陸
川叛寇治安慨然自奮率莊客隸主將沙世堅麾下
獨擒賊首以功補邕州左江提舉(以上合浦)
黃叔達字公濟靈山人有風節以薦辟補正額攝管
隨軍攻破交阯玉山寨克復廣源等五州以功轉承
議郎子五人濤渙沉漸洌濤沉終太學生餘俱歴官
渙最知名見忠烈傳(靈山)
右廉州府
吳國鑑海康人紹聖中為太廟齋郎後退居於家先
是居民舍寇凖為丁謂所害自後無敢留遷客者及
蘇轍安置雷州莫謀所止國鑑慕義不顧私害特築
室館之已而果坐罪略無悔意祀鄉賢(海康)
右雷州府
陳孚瓊山人嘗從郡守建陽宋貫之學得官以歸由
是鄉人慕之始習進士業瓊人舉進士自孚始
陳應元字景仁瓊山人七歲能屬文登紹定已丑進
士初尉徐聞歴宜倫令尋改番禺李昴英徐清叟董
槐李曾伯交章薦之辟倅雷州攝儋州所至有聲學
行政事為瓊士最子明震以廕補將仕郎(以上瓊山)
陳中孚字子正崖州人舉文學紹興間知萬寧縣黎
賊犯城捍禦有功擢知昌化軍政平事舉民賴以安
子適以鄉薦為臨高尉儋民王高作亂適造高壘諭
以禍福高遂降擢知昌化軍有善政父子相繼時人
榮之
裴聞義字子遷吉陽人晉公度十五世孫也父瑑知
吉陽因家焉紹興間聞義以瑑廕補知昌化軍有善
政歴任九年卒於官子嘉瑞並以廕補官(以上崖川)
右瓊州府
陳讜龍水人少讀易以學行聞鄉選士屢充貢後中
特科仕有能聲歴韶潮二州參軍監司廉其有守屢
旌之官至通直郎
右羅定州
李廷珙連州人父處顔博學善屬文後唐天成中從
征淮甸累功為武安節度幕府掌文翰處顔歿廷珙
猶在襁褓寄食母家幼岐嶷不羣其舅器之曰此千
里駒也以勳閥除番禺簿時羣雄割據劉氏擅廣左
馬氏復聚集郴連廷珙懼禍出仕南漢為土軍都知
兵馬使時劉鋹為不道廷珙知其必亡乾德四年四
月遂欵塞效順宋太祖嘉其義詔授郴州指揮使檢
校工部尚書兼御史大夫春州刺史廷珙感激明年
獻策平南漢開寳三年詔潭州防禦使潘美充桂州
都部署尹崇珂副之廷珙嚮導出師下賀州復下韶
桂將東攻連山南漢將盧枝守騎田嶺嶺號咽喉地
宋師力攻不下廷珙引大兵出舂陵屯平陽去枝屯
百餘里聞枝堅壘相拒請於美曰枝衆皆廷珙故部
曲招之必下乃單騎招降之枝燒壘而遁廣州大震
鋹所遣諸將敗還明年二月南漢平皆廷珙嚮導力
也擢廣西總管招討使五管望風歸附詔廷珙入覲
勞賜有加改所居里為奉化累遷刑部尚書
周渭字得臣連州人幼孤長力學工詩時州隸長沙
楚與南漢相持渭被俘與妻子相失抑首事劉鋹後
見鋹政煩賦重乃率鄉人避於零陵未至賊起斷道
絶糧脱身北上建隆初至京師為薛居正所知上書
言時務召試賜同進士出身解褐白馬主簿縣吏犯
法渭即斬之帝竒其才擢右贊善大夫使魏博時魏
帥符彦卿郊迎渭揖於馬上就館始與相見略不降
屈乾德中通判興州監軍傲狠縱其下為暴居人苦
之渭馳往斬其軍校衆皆懾服詔書嘉奬命兼本砦
鈐轄開寳元年鳳州奏房冶主吏盜隱官銀選渭往
代周歲羨課數倍遷知棣州殿直傅廷翰為監軍謀
降契丹部下告變渭執以聞太平興國二年為廣南
諸州轉運副使奏革南漢時繁税語載名宦傳遷殿
中丞移書安南諭朝廷威信黎桓懼遣使入貢加監
察御史居六年徙知揚州累遷職方員外郎益州轉
運使坐從子違詔市馬貶彰信軍節度副使咸平二
年真宗聞其清節召還未赴卒年七十七帝憫其貧
不克葬賻錢十萬官其子建中為乘氏簿妻莫氏見
列女傳
邵□字日華其先京兆人唐末曾祖岳挈族之湖南
時彭玕刺全州辟為判官會賊魯仁恭寇連州即遷
岳國子司業知州事遂家桂陽祖崇德道州錄事參
軍父簡連山令母夢神賜以明珠遂生□七歲能詩
恥從辟署太平興國八年擢進士歴大理評事出為
蓬州錄事參軍雪張豐等誣獄太宗召見嗟賞厚賜
之尋假光禄卿出使安南時黎桓卒諸子爭立□駐
車以聞改沿海安撫使許便宜行事□貽書安南諭
朝廷威德令亟定位明護等聽命奉龍廷主國事初
詔□安南事定即以所賚黎桓者卑新帥□上言懷撫
外番當示誠信不若俟龍廷奉貢特加封爵而寵賜
之真宗嘉納使還改兵部員外郎賜金紫嘗上邕州
至交州水陸路徑及宜州山川等圖頗詳控制之要
俄判三司三勾院坐所舉季隨犯贓□當削二官帝
以其遠使勤勞止解職大中祥符初起知兖州四年
改右諫議大夫知廣州州城瀕海番舶至岸常苦颶
風□鑿内濠通舟颶不能害遠人德之
吳世範連州人咸平進士大中祥符間為漳浦令有
善政署上考下詔褒美後由太子中舍遷殿中丞工
於詩文今白鶴靜福二山留題尚存
唐靜連州人父元雍熙進士官屯田員外郎靜生而
穎異十歲能文隨父官蜀遭母喪哀毁踰常間關歸
葬人稱其孝大中祥符八年舉進士歴韶州判官試
大理評事執法不撓一時推重范仲淹龐籍輩咸兄
事之靜子炎景祐元年進士官至太子贊善三世甲
科連郡前此未有云
廖顒連州人父玖紹興中知新州月得供給錢悉付
公帑或訝之玖曰吾惟一子業已登科厚積何為哉
顒生而慧登紹興進士第歴縣令改封州教授時父
方解政新州顒迎養及卒持喪歸哀動行人起知化
州郴寇李金圍城月餘漓水猺乘為亂顒討之金見
顒部伍嚴整懼而宵遁顒傳檄召猺長諭以順逆猺
人遂降以功改知英州招集流民盡剗宿弊有能名
徙知循州歴廣南西路提刑先後多所建明其奏上
供銀額之害科舉省試之法尤切中時弊云(以上連州)
右連州
忠烈
譚必字子思樂昌人五季文風凋喪人鮮知學必六
歲通經日誦數萬言時王益守韶州益子安石多其
慧以狀聞召至京引試稱旨厚賜金帛以課業過苦
喪明士流聞其名問竒無虛日久之目稍愈舉於鄉
登進士熙寧中安石為相欲擢用之必連遭家難調
邕州推官交趾破邕必死之累贈金紫光祿大夫太
子太傅明景泰間給事中白瑩請加表揚諡必忠愍
仍廟祀邕州
右韶州府
易青歸善人為都督行府摧鋒效用紹興六年經略
使連南夫與統制韓京督兵討曾衮京募敢死士刦
營青與焉為賊所執驅至後軍趙續砦外賊遥謂續
曰汝大軍多為我擒矣青大呼曰勿聽所執者我爾
賊又言吾不汝殺第令經略持黃㮄來招安青又呼
曰任賊殺我我以死報國爾賊焚之青死罵不絶口
事聞贈閤門祗候遣官祭之
右惠州府
胡斌海陽人以武階為殿前司從童德興戍邵武江
閩寇作德興奉檄授事留斌守城紹定三年閏月己
卯賊衆大至將士皆遁斌奮身迎戰所格殺甚衆麾
下僅數十人或謂盍避之斌曰噫我知郡民數千人
皆從東門出我不綴其勢則無噍類矣遂巷戰大呼
以死救百姓及遇害其屍僵立移時始仆云事聞贈
武節大夫錄其後一人樞密院編修官王埜言邵武
民即斌戰地立廟請以武節為廟額從之
右潮州府
黃渙字彦舟靈山人叔達次子幼力學通經史百家
慷慨重氣節元符三年鄉薦崇寧間授定州文學上
書論天文政和七年陞通直郎權知梧州軍事宣和
五年以選次赴京會寇至渙率在部官上表留駕已
而奔南京奉表勸進高宗壯之擢兵部侍郎建炎三
年力戰而歿贈朝奉大夫秘閣修撰官其一子
右廉州府
謝明瓊山人宋末與謝富冉安國黃之傑從安撫趙
與珞拒元人於白沙口力戰不利被執不屈而死事
詳與珞傳中
右瓊州府
孝義
霍暐字明甫南海人篤志好學修已教家無間言承
詔舉八行景祐間新會龍山之水色變為紫人以為
瑞暐獨以為怪及蔡京童貫輩當國有金人之變其
先見類此官終海豐縣尉
王知東莞人元祐中詔舉八行游太學十五年舉進
士以親老求歸懿行足範鄉閭未仕而卒廣士以八
行舉者獨王知霍暐鄉評咸謂無愧云
孔元愷番禺人父粹兄元勳皆有傳元愷有行誼嘗
出行有江右商人汲水飲因釋裝憩樹下遺白金而
去元愷持歸旋往俟焉有頃商至四顧躑躅長號欲
赴井元愷舉囊還商酧以半不受商感謝曰吾必報
子比居父喪商至為擇地窆焉人以元勳父子兄弟
皆賢故名所居鄉曰慕德里稽譜曲阜蓋出尚書戣
之派云
鄭漢章南海人慶元間為萬安主簿嘗遊蒲澗得遺
金二百兩候亡者還之其人善相地因為漢章營葬
其後天順中鄉科翼嘉靖中進士昊皆其後裔
韓經增城人家于韓唐村早喪父與弟緯力田養母
母喪哀毁踰禮竭力治葬墓在葛峒山依依不忍去
廬其穴側蔬食三年然後歸室
阮與子香山人早喪母事父元輔盡孝德祐丙子父
病劇與子旦夕稽顙北辰請以身代乃刲股肉和藥
以飲父遂瘳經略使徐直諒聞之賚以二帛號所居
為孝行坊(按割股出於一時迫切之心而非中正之道因前代業已旌揚故從舊志載入)
黎宿東莞人本籍贑州宋季其始祖獻臣知雷州留
居博羅至宿徙東莞敦行禮義鄉人化之嘗刲股以
愈親疾旌其門曰孝義署其里曰德本遂定居焉
右廣州府
李訪曲江人善事父母父卒水漿不入口者七日母
卒亦如之廬墓虎馴擾其㫄無害復有白鳥集廬之
祥州以事聞仁宗詔旌其門賜粟帛
胡彦忠曲江人性孝友五世同居閭里推服慶元中
經幹吳豐假宿其家深加奬歎言於臺閫以狀聞詔
旌其門
右韶州府
盧邵義博羅人讀書大屏山下躬耕養母鄉人稱其
孝皇祐中以特科授都官員外郎終朝奉大夫
右惠州府
盧順之海陽人侗之孫好學篤行登紹熙四年進士
調肇慶軍節度判官念母老僅一考告歸歎曰十年
仕宦何如一日甘旨終文林郎以母憂卒年三十九
先是紹興間有林昌期者祖父累世同居至昌期益
篤詔旌其門論者謂順之能孝昌期能友
右潮州府
陳燾電白人瞽十年事母至孝母死將葬燾扶服欲
送至壙人或止之燾不可索塗一二里雙目頓開人
皆異之
潘斗輔茂名人有竒節父惟賢宋末殉難斗輔亦赴
敵而死語詳名宦忠義傳前志以為遇猺賊而死者
誤也
右高州府
王康臣靈山人父世賢病篤康臣同妻劉氏刲股療
之慶元二年郡守上其事立旌孝坊
右廉州府
王進慶澄邁人性至孝紹興間其母陳氏病瞽得疾
且殆進慶刲股為粥疾愈瞽復明
右瓊州府
雷庠字長善陽山人少聰敏與孔文仲登岳陽樓翫
古碑一覽即記三與鄉薦年踰六十始登慶歴進士
調衢州西安令母年八十不能就養庠時時念之偶
小恙庠忽心動曰此必母不安也輒棄官歸養母尋
愈遂不復出肆力於學人以其博極羣書名其鄉曰
通儒
張道真連州人幼喪父事母至孝母病醫藥不效道
真引刀刲股為羹以進母病遂愈創甚夢神人從天
而下持籀文符令吞之比寤創已合人以為至誠所感
淳熙中郡守樓鐇上其事詔旌之
右連州
文苑
黃洞字明達南海人性度超曠博學能文舉於鄉元
祐初蔣之竒知廣州即聞洞名相與談今古自以為
不及會妖人搆亂為之竒畫計先事平之及蘇軾謫
惠州洞共登鑒空閣賦詩軾北還與吳復古向崇道
李公弼林子中追餞至清遠峽而後返
劉鎮字叔安南海人性恬淡有孝行兄弟三人俱有
文名嘉泰二年登進士第嘗以詿誤謫居三山真德
秀為請得釋歸所為詩秀朗清潤有隨如集行世
温若春番禺人少力學能文事親以孝聞淳熙十三
年領鄉薦嘉定中廷對特奏名第一賜進士出身歴
官校書郎崔與之素重其學行紹定三年帝詢與之
南中人才對曰吴純仁有監司之才温若春宜清要之
任於是除純仁廣西提點刑獄若春秘書郎若春博
洽古今同列推服無何與之帥維揚握手道生平曰
人之功名晚節為難若春唯唯遂力請掛冠以朝奉
郎致仕家居節儉夀八十餘卒淳祐甲辰廣帥方大
琮立四先生祠祀古成之李昴英郭閶暨若春云
梁文奎東莞人博學強記為文尚理致開禧元年廷
對幾中首選時韓侂胄當國以策語切直故為所排
易置乙科第一性不喜干人歴左藏十餘年不調處
之自如兄子該亦長於記問世號書笥其博雅與文
奎齊名云
右廣州府
胡賓王字明賢乳源人少力學以博洽名南漢時登
進士嘗讀書中宿峽經史多所發揮累官中書舍人
知制誥劉鋹淫虐辭官歸乃著南漢國史十二卷鋹
亡上其書於宋號劉氏興亡錄以明經授著作郎會
詔有官者得與科試遂登咸平庚子進士第累遷翰
林學士致仕卒賓王為人樂易俊爽言行不苟立朝
奉公居鄉相恤邑人至今稱之
張持字久中曲江人幼而孤育於兄嫂嘗曰嫂猶母
也能姑視嫂者可為吾婦矣為人深沉大度喜氣節
重交誼慶歴三年以博學宏詞入太學所與遊者多
名士是非不少阿徇然恂恂自處圭角不少形嘗出
其文示曾鞏鞏深服之有詔學官歲薦士二人諸生
數百獨薦持後二年卒於興國友人莆陽陳惇歸其
喪
馮寅字賓之英德人少博學好古不為習俗所移登
大觀三年進士歴官殿中丞子安上登政和二年進
士歴廣州别駕權知梧州軍亦有聲于時族子晦嘗
師寅學行兼優在隱逸傳
石汝礪英德人少穎敏過目成誦謂僻處嶺嶠局於
聞見乃適江右從名賢遊久而有得精通五經尤深
於易常曰易不假註深玩則其義互見矣晚年進所
著易解易圖於朝為王安石所抑蘇軾謫惠州與之
論易理及談羅浮之勝竟日不忍别汝礪有水車記
刻南山壁尤精樂律以琴為凖所著有碧落子琴斷
行於世鄭樵最稱之
右韶州府
徐信保昌人皇祐壬辰進士少力學工詩文蘇軾謫
惠州見所作甘露寺詩平地風煙飛白鳥半空雲木
捲蒼藤軾以横字易飛字信嘆服
右南雄府
陳仲輔歸善人博學善屬文工於隸篆嘗作枕屏篆
五箴文遺侍講陳鵬飛鵬飛以詩推奬之晚以特科
授邕管察推
潘預字晉卿博羅人篤學該洽以古文詞為鄉黨重
而尤邃於易三山林東負時名少許可及抵羅浮見
預論易遂為之屈乾道中以特科授宜州司法參軍
時龔茂良帥廣聘至番禺訓廸諸生南州經學自是
日盛
右惠州府
林巽字巽之海陽人天聖中應才識兼茂明於體用
科對策鯁切忤權貴不錄慶歴中投匭論事仁宗異
之授徐州儀曹不就南歸讀易著卦元卦經卦緯叢
辭起律吹管範餘叙和八篇總名曰易範且曰世不
吾知後五百年當有演繹吾書者
藍奎程鄉人性強記書不再閱家無圖史㦯假於友
人越宿歸之試問輒能成誦元祐三年第進士官文
林郎博士嘗受詔校文福州文章氣節稱為藍夫子
云
右潮州府
譚惟寅高要人紹興三年登進士第讀書一覽終身
不忘嘗夜入衢州祥符寺閱古碑就僧假燭不至遂
以手摸之歸錄所記平明對本一字不遺應博學宏
詞科用參政龔茂良薦除太學博士出倅靜江容州
淳熙十三年提舉廣西鹽鐡事尋遷廣東提刑改江
西提刑卒於官所著有四書本旨蜕齋講學大學中
庸行於世
梁弼直高要人通五經博學強記紹興間五魁鄉舉
號梁書笥秘書張宋卿守端州延之齋閣甚禮重之
調荔浦尉以除盜功轉鬱林僉書卒
梁作心南恩州人(今陽江)力學窮經累舉於鄉紹興間
肇慶通判黃公度以大魁攝守南恩重其文行是歲
公度與董棘闈得特奏名南恩士人得雋自作心始
石處道字元叟德慶人自幼聰敏築室讀書鄉人因
名其所居之村及水皆曰書堂登元豐五年進士知
松江縣以清白稱政暇發為詩詞有松江集官至朝
奉郎
莫天祐字均作封川人讀書工文詞嘉定四年進士
及第任連州司法參軍改知道州寧遠縣子姪俱領
鄉薦郡人榮之
右肇慶府
歐陽經連州人家世業儒經尤卓穎熙寧中登進士
輒乞歸建一草堂日讀書其中初仕杭州幕官以詩
文見稱時蘇軾帥杭薦其才行兼美忠孝無虧累遷
朝散大夫知封州
歐陽獻可字晉叔連州人幼領鄉薦俄厭舉業學為
古文嘗作見山臺記張浚亟稱之名其讀書處曰致
一堂且為之記時州人苦於上供銀額獻可上書州
郡奏乞蠲除至今人猶道其事
嚴武連州人治平中其祖為獄吏里有孝婦被殺姑
之冤抱案力辯郡守怒勒歸田里孝婦尋亦得釋後
生武年九歲即能詩嘗上郡守云一陣春風散曉霞
使君千騎擁高牙太平天子加崇重見說瀛州已草
麻弱冠登元祐進士累官朝散大夫知南恩州時稱
循良人謂其祖隂德之報云
陳宗諤字昌言連州人工文章不從時尚家有養源
堂著述甚富張浚在連獨喜與論文浚子栻嚴事之
以特奏名仕瀧水丞攝端溪令後浚欲薦於朝未上
而宗諤卒有養源集行於世
歐陽祐字力忠連州人父震元豐中進士歴朝請郎
祐紹興二年登第吟詠自適士林多其高致尤工書
翰為世所珍
蔡齊基字夢得連州人預鄉薦嘗著周易述解九卷
大意謂四聖作易尊君卑臣進陽退隂無非為天下
安危治亂計嘉定八年授瓊州戸錄會呂祖謙門人
趙善譚為瓊管安撫見其書大喜錄進之參政樓鑰稱
善由是名聞於朝其詞翰踔厲自成一家有集傳於
世
右連州
隱逸
簡克已南海人少習舉業已而厭之嘆曰言行未寡
尤悔遽投牒事干祿豈古人意哉遠游湖湘師事張
栻數年講性理之學栻稱其精確有守退歸杜門不
出曰吾方治吾身心未暇也而敢騖外乎哉書南軒
之言為座右銘其取名克已者蓋顧名思義之意也
陳儻東莞人建炎中徙自同安隱居樂道以好善稱
六子皆能自樹為東莞衣冠之族
陳去華南海人少有志行恬於仕進從陸九淵遊九
淵稱其警發偉特
譚凱南海人性恬靜不妄言讀書務自得早謝科舉
不為紛華所動崔與之高其行義帥淮東日馳書薦
於廣帥楊長孺長孺得書喜曰敬老尊賢以風勵世
俗吾心也亟往見之尊為學老命兩吏掖凱拜之夀
八十六卒後同邑林槖亦以靜修聞廣帥方大琮初
行鄉飲禮為大賓槖年踰九十威儀可則大琮甚重
之
田知白番禺人制行高潔廣帥方大琮建濂泉書院
既落成請李昴英首席昴英曰郡中無如田知白者
大琮躬詣之以病辭再往叩之則遁矣知白年踰八
十猶能燈下細書貧而好酒自號醉鄉遺老時東莞
黎獻隱居教授亦以學行聞
羅鑄夫順德人生有異質日誦數萬言宋景定中以
明經試省舉第一人是時廣盜鍾明亮寇南海鑄夫
告諸父老共為捍禦計鄉里賴之隱居教授以終其
身及卒私諡曰義隱其次子文鳳嘗仕宋為都巡檢
後辭去置田莊三百頃好行義讓慕漢樊重之為人
邵繼賢番禺人天資明敏究心理學早年嘗領淳祐
癸卯鄉薦歴任順慶知府退處贑州玉龍中杜門修
靜元世祖以先朝名臣徵之不出
陳庚字南金東莞人應辰孫也父益新博通羣書隱
居東湖之上庚擢咸淳丁卯鄉貢進士南省罷歸無
復求仕意日肆力古文詞沈蔚有致經略使劉實竒
其才辟置幕府無何歸棲東湖研心性命之學學者
翕然宗之弟紀咸淳癸酉鄉薦與庚皆退隱於家卜
鄰趙必&KR1859;相與賦詠自娱尤工小詞有周美成康伯
可遺風所著有越吟斐稿
右廣州府
馮晦字文顯英德人寅之族子也少師於寅大有心
得尤工詩賦隱居教授遊其門者率敦篤自好所著
有南山雜詠
右韶州府
翟逢亨歸善人事母孝學問博洽邦人呼為翟夫子
居白鶴峯東讀書嘉祐寺蘇軾謫惠時與往還焉
梅蟠歸善人元豐八年舉進士多才博學授廸功郎
不求仕進鄉人稱曰梅夫子於山川多所留題
陳煥字少微博羅人安貧守道敝衣蔬食處之晏如
接物敬謹雖遇童稚無異成人以禮遜化其閭里四
壁蕭然詠歌不輟為詩清勁𫝊於世者幾百篇嘗以
特科調高要縣簿秩滿不仕
右惠州府
吳復古字子野揭陽人父為侍講當廕官遜於庶兄
居父母憂廬墓三年葺治園亭教養子弟後謝妻子
築菴居潮陽之麻田山中絶粒不食間出遊四方遍
交公卿然一無所求也待制李師中於世少所遜屈
及見復古稱曰白雲在天引領何及蘇軾兄弟皆傾
下之軾嘗問養生復古對以曰安曰和及軾南還見
於正陽無一言及他事第曰邯郸之夢猶足以破妄
而歸真子目見且身履之亦可以少悟矣軾為作遠
遊菴銘後歸麻田有疾不服藥翛然而逝軾為文以
祭子芘仲能文章善書札嘗作歸鳳賦軾甚稱之
右潮州府
黃執矩字才用高要人質樸有古風早厭科舉之文
慕濂洛之學嘗從胡寅張栻遊講明正道參訂中庸
大學之義以訓後進初調封川尉轉新興丞乃辭官
歸隱今祀鄉賢祠
右肇慶府
梁義夫電白人有卓行博通經史當路以偉器竒之
屏跡山阿既歿題其墓曰宋梁義夫之墓
右高州府
陳汝達海康人少習經史未及應制科後遂隱居以
終其身墓今在擎雷山
右雷州府
姜唐佐瓊山人從蘇軾學軾重其才亟稱之薦於鄉
瓊人鄉薦自唐佐始嘗隨計過汝陽逢軾弟轍亦謂
唐佐詞氣有中州士人風後竟不仕卒時儋州黎子
雲王霄王公輔並有潛德軾與之遊子雲兄弟貧而
好學所居林水幽雅軾屢過焉扁其堂曰載酒一日
造訪遇雨從農家借笠著屐道上小兒隨行調笑因
寫作笠屐圖霄年七十餘始應貢辟雍三年歸遂不
出州守李光稱其夙學年九十六公輔名肱俗呼王
六翁精天文占星多中軾與折彦質雅重之一日舉
酒賀折曰夜占天象公當内召矣未幾果騐公輔年
一百三歲卒
符林儋州人蘇軾重其安貧守靜謂之老符秀才嘗
過訪有詩序云海南人不作寒食而以上巳日上塚
手攜一瓢酒尋諸生皆出矣獨老符秀才在因與飲
至醉詩云老鴉銜肉紙飛灰萬里家山安在哉蒼耳
林中太白過鹿門山下德公回管寧投老終歸去王
式當年本不來記取城南上巳日木綿花落刺桐開
杜介之瓊州人有隱士風先任高州司法與李光友
善寄詩曰南極多老人及見九代孫君生古儋耳德
性重且温今年八十二頗覺行步奔白馬映紅頰疑
是羲皇昆
唐文嚴字克寬瓊山人任廸功郎宋末隱居不仕建
松軒亭吟咏其中景炎間翰林學士陳仲微省郎謝
少敏至瓊每訪文嚴輒移晷不去嘗以詩文相命時
人高之
右瓊州府
胡國防字朝宗連州人嘗遇羽客得吐納術詩句甚
清拔古風唫謠效李長吉體贈魏野處士云避世一
處士傳家三詔書送郡太守云桄榔雨醉江城夜橄
欖風唫野驛秋皆其名句所著有蘗川詩
右連州(宋忠烈孝義文苑隱逸共六十七人)
元陳大謨字仲謀其先銅陵人父璽仕宋為機宜文
字從端宗入粤卒於廣州因家焉遂為粤人大謨性
寧澹元初隱居番禺之五馬山不樂仕進中歲以才
德薦起家授秘書歴官戸禮二部郎仁宗延祐中出
為福建宣撫使會閩省蔡五九之亂戢禦有方事平
奏罷不便於民者六事報可閩人德之累遷樞密副
使五年卒官賜祭葬巴由山中今其子孫散居南順
各縣稱繁衍云
羅蒙正字希吕新會人幼穎強學從肇慶羅斗明學
詩遂以詩名縣令沈夀開古岡書院禮之來學者傾
一時尋檄高州學正秩滿歸避地郡城憲使趙武薦
授南恩州教授卒祀名宦
李天澤番禺人(今從化)大德間進士任新州通判性行
至孝操履清潔居官寬而能察威以濟惠盜賊聞其
名不敢入新州界在事六載掛冠而歸新民思焉
盧宗文增城人至順間以儒士舉授始興縣尹清謹
自持士民頌德改廣州路推官卒於任
右廣州府
陳肅字文端海陽人宋季避亂鮀江倡士講學文天
祥過潮召見與語竒之檄為參謀不就至元初以賢
良應聘舉署總管修文廟及濟川橋士民德焉累官
樞密同知卒孫元龍亦以經明行修授福建廉訪使
以疾歸廬於龜山闡明道術學者多從之
右潮州府
梁全其先河南祀縣人宋南渡時父宦遊至晉康因
家焉全好學通禮記有文武才延祐間鄉薦任本州
同知為政以厚風俗興教化為本郡屢為西寇所擾
全諭民以防禦策自是歲免刦奪調向武州同知未
幾遷太平路同知封敦武校尉子俊傑舉文學授承
務郎海豐縣令
郭友德慶人授大中大夫本路總管惠澤及人郡之
父老悉能頌之祀於鄉賢祠
右肇慶府
王景賢字希賢海康人登延祐鄉薦為邕州路教授
陞天河縣令尋擢清江路推官致仕學富行修著作
超逸文宗潛邸時出居海南道經雷州景賢以詩進
覽之甚喜手書愚谷二大字賜之天歴中復賜以六
花宫袍鄉人榮之祀鄉賢
孫希武字立夫遂溪人由儒士薦辟為賓州判歴宰
臨桂賀縣所至有聲守已廉潔生平慎言謹行賓陽
猺蠻梗化官司莫制希武作詩勸諭之翕然歸附
右雷州府
忠烈
鄧可賢乳源人家世業儒至正中郴寇攻乳源陷之
可賢率民置砦固守以忠孝大節相勉且曰今逋寇
悖逆誓不可降砦不守即趨韶韶為父母邦舍此何
適於是守禦益堅遣子一源間道趨韶上方略於同
知買住遂率兵敗賊由是賊深嫉之復攻砦兩月糧
盡水竭可賢力屈同子弟七人俱被執至湖南同日
殺之砦破日民四百無一降者部使劉鶚為之傳郡
人建祠祀之
右韶州府
張友明吳川人勇敢好義至正九年海寇犯合浦逼
瓊山宣慰司檄化州路通判游弘道同會兵追寇於
澄邁之石□港友明為先鋒與寇死戰俄而海南兵
走諸兵皆潰友明力戰而死
右高州府
周仁瓊山人時疫族人死者衆傳染益烈仁獨力扶
護不忍棄去死者賴之以葬危者賴之以安仁亦無
恙至正間為石山寨巡檢與賊戰死裂其屍
右瓊州府
孝義
陳韶孫番禺人父瀏以罪流肇州韶孫年十歲朝夕
號泣願從父遂與俱行道過遼陽平章塔出見而憐
之語之曰天子寬仁罪弗及嗣邊地苦寒非汝所堪
吾返汝故鄉願之乎韶孫曰既不能代父當死生以
之歸非所願也塔出驚異以錢賞之大德六年父死
韶孫哀慟感人肇州萬戸府以聞命放還鄉仍旌異
之
張元俊字允超番禺人兄弟五人俊最少事諸兄甚
恭為人公正不輕諾鄉閭曲直者詣正之元季兵起
人倚其兄元方為保障元俊毅然立營堡築土城引
泉為濠塹盜不敢經其壘廣東都元帥王本肅錄其
功上之徵至省臺以便宜授官然終不仕子漢忠亦
端慤有父風
單仲昇增城人父喪與兄仲宗同居養母至孝至大
戊申母鄭氏卒葬於藍山之原蔬食水飲不事家業
廬墓三年鄉里稱其孝
袁清吉東莞人甥黎某無賴過其門不下馬兄祥吉
責之且曰而母現在吾家何倨也黎銜之適王城搆
亂黎譖祥吉於城曰不誅無以定衆清吉詣營請丐兄
命養母撫姪城竟殺之
右廣州府
吳國寳雷州人性孝友父喪廬墓大德八年境内蝗
害稼惟國寳田無損人咸異之以為孝感所致
右雷州府
王紹瓊山人元初紹父為義兵歿於陣紹方弱冠持
矛躍馬赴難以身殉之
右瓊州府
文苑
麥文貴保昌人鐵杖之後篤志力行博極羣書用薦
起為湖廣行省檢校後拜中奉大夫集賢學士預修
宋遼金三史
右南雄府
蔡微字希元宋學士襄之裔居萬寧後遷瓊山通經
史善文辭先任樂會學官復攝郡學元末兵起遂歸
隱明初知縣李思廸愛其文謂海南儒者當以微稱
首所著有瓊海方輿志行於世
右瓊州府
隱逸
趙東山東莞人系出宋濮邸博學能詩性高不諧流
俗嘗登鳳凰臺以舒懷抱每望厓山輒澘然流涕邑
中有何文季者亦慷慨敦節嘗相與吟咏而東山尤
多石刻今尚有存者
區適子字正叔南海登洲人(今順德)父璵仕宋為德慶
參軍廉介有聲適子幼俊爽能文詞及長厚重寡言
笑以博洽聞學者多從之遊抱道不仕所居鄉本名
鮀洲更曰登洲從適子所自號也京口劉與子序其
文曰君德人也余以文士目之淺矣扶胥之南粤臺
之下寧復有斯人哉子魯卿元季出粟四百石作粥
食餓者魯卿卒盜相戒勿犯其墓
右廣州府
蘇太初字大來樂昌人受業於李玉溪之門通詩易
春秋宋末兵亂且耕且讀元主三聘不就里閭死不
能殯者殯之以所學教授生徒後多通顯者弟如初
舉洪武鄉薦並以行誼稱
右韶州府
張奐海陽人深於易學至正中諸路兵起徙潮陽海
口避之居嘗端坐一室以琴書自娱簞瓢屢空晏如
也郡縣累薦不就憫末俗禮教寖衰為申明四禮以
化導其鄉邦卒葬蓮花峯
李關海陽人早喪父事母至孝性敏好學通春秋諸
子史皆能舉大義至正間師旅逼城關乘夜負母避
難歸外族冒姓曾氏隱居不仕教授郡邑子弟間有
貧者輒與之書籍鄉人有爭鬭相戒曰慎毋使李先
生聞也
右潮州府
陳杞字楚材海康人淹貫經史領鄉薦不樂仕進讀
書山中深究性理之學遠近學者咸受業於門所居
之里曰義江元末羣盜並起過其鄉相戒勿犯陳賢
士家其為人欽慕如此
右雷州府(元忠烈孝義文苑隱逸共十六人)
廣東通志卷四十四
