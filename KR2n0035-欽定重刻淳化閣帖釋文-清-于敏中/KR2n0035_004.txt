欽定重刻淳化閣帖釋文卷四
晉人法帖
晉右軍將軍琅琊王羲之書(舊列卷七今移改一舊五十三帖今刪)
(帖移一帖入卷九自卷二歸入一帖)
七月一日羲之白忽然秋月但有感歎信反得去月七
日書知足下故羸疾問觸暑遠涉憂卿不可言吾故羸
乏力不具王羲之白
謹案右一帖草書六行五十字
得都下九日書見桓公當陽去月九日書久當至洛但
運遲可憂耳蔡公遂委篤又加㿃下日數十行深可憂
慮得仁祖廿六日問疾更委篤深可憂當今人物眇然
而艱疾若此令人短氣
謹案右一帖草書八行七十二字
謝光禄亦垂命可憂念念一朝奄忽傷人懷今年彫落
可哀歎
謹案右一帖草書三行二十四字
徂暑感懷深得書知足下故頓乏食差不耿耿吾故爾
耳未果為結力不具王羲之
謹案右一帖草書三行三十二字
月半念足下窮思深至不可居忍雨濕體氣各何如參
軍得針灸力不甚懸情當深寬割晴通省苦遣不具王
羲之白
謹案右一帖草書五行四十五字
長素差不懸耿小大佳也得敬豫九日問故進退憂之
深
謹案右一帖草書三行二十二字
知念許君與足下意政同但今非致言地甚勅勅亦不
知范生以居職未以卿示輒便及之吾尚不能惜小節
目但一開無解已又亦終無能為益適足為煩瀆足下
呼爾不
謹案右一帖草書六行六十六字
每念長風不可居忍昨得其書既毁頓又復壯温深可
憂
謹案右一帖草書三行二十二字
得長風書靈柩幽隔卅年心想平昔痛慕崩絶豈可居
處抽裂不能自勝謝書已具日安厝即其情事長畢奈
何松等隕慟哀情頓泄亦難可言郗還未卜聊示友中
郎相憂不去心感遠懷近增傷惋每見范母子哀號使
人情悲
謹案右一帖行草九行八十七字
初月二日羲之頓首忽然今年感兼傷痛切心奈何奈
何念君哀窮不已羲之皇恐
謹案右一帖草書四行三十二字
足下時事少可數來主人相尋下官吏不東西未委若
為言叙乖足下不返重遣信往問願知心素
謹案右一帖草書四行三十八字
吾怪足下參朝少晚不審有何事情致使如然也王羲
之再拜
謹案右一帖草書三行二十四字
前從洛至此未及就彼參承願夫子勿悒悒矣當日緣
明府共飲遂闕問願足下莫見責羲之頓首
謹案右一帖草書四行三十八字
十一月廿七日羲之報得十四十八日二書知問為慰
寒切比各佳不念憂勞久懸情吾食至少劣劣力因謝
司馬書不具羲之報
謹案右一帖草書五行五十字
十月七日羲之報前過足下所得其書想殊有勞弊然
叔兄子孫有數人足慰目前情至取答委曲故具示可
令必達以副此志且山川甚有形勢遠想慨然又出藥
精要有驗信比可致當大惠也從弟分别吾深憂慮卿
女轗軻想何可處差充喜言不多耳羲之
謹案右一帖草書十一行一百字
皇象草章旨信送之勿三當付良信
謹案右一帖草書二行十四字
遠婦疾猶爾其餘可耳今取書付想具
謹案右一帖草書二行十五字
阮生何如此粗平安數絶問為慰
謹案右一帖草書二行十三字
羲之白君晚可不想比果力不具王羲之
謹案右一帖草書二行十六字
得遠嘉興書計今日必度喜遲可言足下至慰今有書
想足下有旨信别告具之
謹案右一帖草書四行三十一字
云足下尚停數日半百餘武瞻望不得一見卿此何可
言足下疾苦晴便大熱如恒中至不易可得過夏不甚
憂卿還具示問
謹案右一帖草書五行四十八字
得告承長平未佳善得適適君如常也知有患苦耿耿
念勞心食少勞甚頓還白不具王羲之再拜
謹案右一帖草書四行三十八字
足下小大佳也諸疾苦憂勞非一如何復得都下近問
不吾得敬和廿三日書無他重熙住定為善謝二侯
謹案右一帖草書四行四十一字
省飛白乃致佳造次尋之乃欲窮本無論小進也稱此
將青於藍
謹案右一帖草書三行二十五字
知比得丹楊書甚慰乖離之歎當復可言尋答其書足
下反事復行便為索然良不可言此亦分耳遲面具
謹案右一帖草書五行四十一字
太常故患胛灸俞體中可可耳僕射事已行以表讓未
知恕不未復司州旨告懸竦鄱陽歲使應有書而未得
謹案右一帖草書五行四十二字
向亦得万書委曲備悉使人慨然見足下乃悉知叔虎
尅昨發月半略必至未見勞參軍
謹案右一帖草書四行三十四字
熱日更甚得書知足下不堪之同此無賴早且乘涼行
欲往遲散也王羲之
謹案右一帖草書三行二十九字
知賢室委頓何以便爾甚助耿耿念勞心知得廿四問
亦得叔虎廿二日書云新年乃得發安石昨必欲尅潘
家欲尅廿五日也足下以語張令未前所經由足下近
如似欲見今送
謹案右一帖草書六行六十九字
七月六日羲之白多日不知問邑邑得二日書知足下
昨問耿耿今已佳也
謹案右一帖草書三行二十九字
期已至遲還具足下問耳當力東冶道家無緣省苦但
有悲慨不得東此月問
謹案右一帖草書四行三十字
信云舍子别送乃是北方物也何以欲此欲幾許致此
四紙飛白以為何似能學不
謹案右一帖草書四行三十二字
月末必往遲見君無以為喻
謹案右一帖草書二行十一字
鄉里人擇藥有發夢而得此藥者足下豈識之不乃云服
之令人仙不知誰能試者形色故小異莫即嘗見者謝二侯
謹案右一帖草書五行四十五字
昨見君歡復無喻然未善悉想宿昔可耳脅中云何一
善消息德周轉勝也耿耿疾患小差與弘遠俱詣遲共寫
懷王羲之
謹案右一帖草書五行四十七字
雪候既不已寒甚盛冬平可苦患足下亦當不堪之轉
復知問王羲之
謹案右一帖草書三行二十七字
知遠比當造頃遲見此子真以日為歲足下得審問旨令吾
謹案右一帖草書三行二十三字
荀侯佳不未果就卿深企懷耳安好音信那云愚得歸
洛也計介解有懸休尋
謹案右一帖草書五行三十字
知君當有分住者念處窮毒而復分乖尚可居情想反
理斷當
謹案右一帖草書三行二十四字
旦反想至所苦晚差不耿耿僕脚中不堪沈陰重痛不
可言不知何以治之憂深力不具王羲之頓首
謹案右一帖草書四行三十九字
深以自慰理有大斷其思豁之令盡足下勿乃憂之足
下殊當憂吾故具示問
謹案右一帖行草四行三十字
晚復毒熱想足下所苦並以佳猶耿耿吾至頓劣冀涼
言散力知問王羲之頓首
謹案右一帖行草三行三十一字
足下家極知無可將接為雨遂乃不復更諸弟兄問疾
深護之不具羲之白耳
謹案右一帖行草四行三十字
僕近修小園子殊佳致果雜藥深可致懷也儻因行往
希見比二處動靜故故常患馳情散騎癰轉利慶慰姊
故諸惡及比永嘉慰奉集欣熹無喻餘可耳得華直疏
故爾諸惡不差懸憂順何似未復慶等近消息懸心君
並何為耶此猶未得盡集理行大尅遲此無喻
謹案右一帖草書十五行一百二字
龍保等平安也謝之甚遲見之
謹案右一帖草書二行十二字
知足下行至吳念違離不可居叔當西耶遲知問
謹案右一帖草書二行十九字
知彼清晏歲豐又所使有無無鄉故是名處且山川形
勢乃爾何可以不遊目
謹案右一帖草書四行三十字
朱處仁今所在往得其書信遂不取答今因足下答其
書可令必達
謹案右一帖草書三行二十六字
吾服食久猶為劣劣大都比之年時為復可可足下保
愛為上臨書但有惆悵
謹案右一帖草書三行三十字
彼鹽井火井皆有不足下目見不為欲廣異聞具示
謹案右一帖草書三行二十字
足年今年政七十耶知體氣常佳此大慶也想復懃加
頤養吾年垂耳順推之人理得𡭗以為厚幸但恐前路
轉欲逼耳以𡭗要欲一遊目汶領非復常言足下但當
保護以俟此期勿謂虚言得果此緣一段竒事也
謹案右一帖草書九行八十二字
唐貞觀内本十七帖最為烜赫著名張彦遠帖錄載二
十二則今内府所藏宋搨本乃三十則而南宋修内司
本又為二十八則黃伯思為南唐澄心堂十七帖二十
七則且云王著摹以入石茲閱閣帖羲之書與十七帖
同者凡十有五此卷末得七帖而舛謬殊甚雖不可居
之上一行八字誤置服食帖末復脫服食帖首兩行二
十一字不審著當時按帖鉤鋟何率略糺錯乃𡭗大觀
雖曾增改而結字别成機杼與原帖不侔今悉依宋搨
十七帖摹補至龍保帖闕卿勇可耳至為簡隔也九字
而末有之字則尚可成文因仍其舊蓋考證確有據依
自應訂正若彼此互異有不妨兩存傳信傳疑論古之
道當如是耳至長風一帖舊列鍾繇而體殊不類伯思
謂是逸少早年書考此卷亦有長風帖帖錄别有長風
盡平安語則長風自屬逸少時人洵宜改以相次其謝
生帖重見後卷筆法無一不合惟在山句多一下字刪
此存彼貴有權衡固不必踵襲前人譌複也御識
釋文訂異
王羲之秋月帖問從顧從義釋黃庭堅謂是而字缺
上一筆非桓公帖蔡公公字起筆摹誤今從大觀
改正謝光禄帖下念字一字從顧從義釋劉次莊
施宿合作二字非月半帖割晴從顧從義釋二字
義不可通王澍云摹搨有誤又省苦亦從顧釋施宿
作省告長素帖小大從張溥釋字畫明了無可疑
顧從義作不大蓋沿别本字誤知念帖益從顧從
義釋陳與義作蓋非每念長風帖壯温諸家釋並
同但義不可解他又無可考證存疑得長風書帖
具日從施宿釋顧從義作乞日非初月帖皇恐從
顧從義釋王澍云當是皇恐皇恐存參施宿作呈耳
一作皇皇俱非時事帖主人從顧從義釋又叙亦
從顧釋王澍云當是鉤摹小失一作欲非寒切帖
切從劉次莊釋王澍云上帶筆鉤摹小失顧從義作
切非十月七日帖叔兄從顧從義釋一作七見非
又比從施宿釋顧作次一作須皆非又充從顧釋王
澍作二兄非皇象帖勿三從顧從義釋王澍云三
或三思之三楊慎作勿勿非君晚帖羲之下顧從
義釋有白字玩筆勢當是之字末筆微拖與月半帖
異尚停帖武從顧從義釋劉次莊作里非又如恒
諸釋或作小船或作所恨大觀改作甚恒俱不甚足
憑玩文義及草法恒字自無可疑上一字當是如字
微有缺損耳存考長平帖患苦從王澍釋澍云苦
字鉤橅有失筆良是顧從義釋作者非丹楊帖反
事從顧從義釋劉次莊施宿作友事非太常帖竦
從顧從義釋劉次莊作諫非又應有亦從顧釋或合
二字作膺非得万書帖備悉本無缺顧從義釋作
備半亦沿别本之誤熱日帖且從劉次莊釋顧從
義作旦非又遲字微有缺筆賢室帖便爾從王澍
釋澍云是筆偶出玩初搨上筆與下撇本不相屬似
係石版損㾗由别本聯為一筆諸家遂誤作使耳又
以語從顧從義釋或作比非多日帖昨問劉次莊
陳與義施宿釋並同王澍云二字皆鉤摹有失顧從
義作比門於義難通力東帖冶顧從義釋作論或
作詣王澍作治義俱未安考晉書會稽有東冶因從
冶又省苦從顧釋施宿作告别送帖舍子從顧從
義釋草法雖合而文義難解但無可考据姑從之
擇藥帖發夢從王澍釋按此與十七帖夢中結體正
類劉次莊施宿作簡非又即顧從義釋作與或作有
或作可義俱難通惟顧云一作即文義較順姑從之
其字體不甚完或是鉤摹微失昨見帖昨從劉次
莊釋顧從義云當作所非又德從王澍釋顧作值非
又詣黃庭堅作臨一作治或作謁顧云當作詣較諸
釋為長從之雪候帖苦患從張彦遠釋顧從義作
吾患非知遠帖頃從王澍釋陳與義作須顧從義
作次俱非或作江草法尚合荀侯帖深從劉次莊
釋顧從義疑作諄或作淳俱非又安好亦從劉釋顧
云當作安西非又那從劉釋云從姜䕫釋草法頗合
但云字有缺筆耳或作明公存考顧作那可非又愚
諸釋或作遇或作里或作還字體俱不類義亦未安
惟愚字草法差近釋以俟考又計介從王澍釋顧作
計令非分住帖反字從顧從義釋或作友非自
慰帖大從劉次莊釋顧從義作火非晚復帖言從
王澍釋顧從義作意非將接帖末耳字文義不屬
王澍云當由集書人妄增小園帖故故從顧從義
釋施宿作故之非又及比亦從顧釋或作反側非又
嘉慰亦從顧釋慰姜䕫作至非又華直亦從顧釋劉
次莊作華宜非又何似亦從顧釋或作以非清晏
帖豐從顧從義釋施宿作無非又所使亦從顧釋十
七帖作所出又有無無鄉亦從顧釋但義不可解或
作有豐一鄉或有無無以或有無一乏草法俱不甚
合存疑
乾隆三十四年歲在己
丑春二月奉
勅校正宋淳化閣帖初
搨模勒上石
(謹案第四卷共五十一帖二百二十一行一千九百七字)
欽定重刻淳化閣帖釋文卷四
