欽定重刻淳化閣帖釋文卷一
歴代帝王法帖
夏后氏大禹書(舊標夏禹列卷五今從史例改題並移此)
出令聶子星紀齊春其尚節化
謹案右一帖篆書二行十二字
後漢章帝書(舊止標漢今從史例增後字)
辰宿列張盈昃海鹹河淡鱗羽翔龍師火帝鳥官人皇
始制文字乃服衣遐邇壹體罔談彼短無恃已長尺璧
非尚寸陰是競孝當竭力忠興溫若思慎終宜令學優
登仕攝職從政都邑二京背芒面洛浮渭旣集墳典亦
謹案右一帖章草九行八十四字
晉武帝書
省啓知旣下須防具具揚州實欲可可者比尚擬之動
靜更啓也數遣信還
謹案右一帖草書四行二十九字
晉元帝書(以下舊標東晉今從史例刪東字)
安軍未報平和之如何深可為事也
謹案右一帖草書三行十四字
八月九日睿頓首忽中秋但有遠懷便微冷恒何如比
殊不能佳惟勿得慰抱念及不多司馬睿頓首
謹案右一帖草書五行三十九字
晉明帝書
伏想墓次安隠守視文武平安
謹案右一帖行楷二行十二字石本不釋今
附錄餘仿此
晉康帝書
陸女郎問訊如此可籌量之
謹案右一帖行楷二行十一字今附錄
晉哀帝書
不死罪死罪承中書郎君疢患比委瘵情以灼怛伏
念垂心憂勞想得治力漸佳丕死罪死罪
謹案右一帖行楷四行三十六字今附錄
晉簡文帝書
昱白所示慶賜事具具此莫大之禮天下大慶得率
由舊章慰答民望甚為盡善但奢則不適於時儉則
陋而不典正當斟酌其宜令得會中耳
謹案右一帖行楷六行五十五字今附錄
晉孝武帝書(舊誤標東晉武帝今考正)
比得譙王書有欲仙語吾答之如别卿前云宜卿譙王
參之於衆云公書卿私書君輒從衆以吾觀之寧當許
也想所謂爾
謹案右一帖行草五行四十七字
宋明帝書
鄭脩容有兄喪今成服汝可令汝内人知之再報休祜
休範二家内人知也彧報
謹案右一帖行草四行三十一字
齊高帝書
吾今至破堽在路粗可尋還遲見卿不遠願信知卿深
意也
謹案右一帖草書四行二十三字
梁武帝書(舊誤分武帝高帝為二今併)
數朝腳氣轉動不得多有憂懸情也二謝處委曲復當
有情故舊數有書問不可復有興也知何時再言話報
之
謹案右一帖草書五行四十三字
衆軍行人最今封如别曹郢州近遣樊士真領三百
人猶在漁湖其應用行合應有四千人故指白蕭衍
疏
謹案右一帖即舊列為梁高帝書者也楷書
五行四十一字今附錄
梁簡文帝書
知康司馬卓以水淺未時發漢源冬涸理當有訪遄
舟有及具意綱荅
謹案右一帖行楷四行二十七字今附錄
隋文帝書(舊列卷五第十標隋朝法帖今移改)
皇帝敬問婺州雙林寺慧則法師朕尊崇聖教重興
三寳欲使一切生靈咸蒙福力法師捨離塵俗投志
法門專心講誦宣揚妙典精誠如此深副朕懷既利
益羣生當不辭勞也猶寒道體如宜今遣使人指宣
往意
謹案右一帖行楷八行八十二字今附錄
唐太宗書(舊二十三帖今併一帖移四帖入高宗書)
兩度得大内書不見奴表耶耶忌欲恒死少時間忽得
奴手書報娘子患憂惶一時頓解欲似死而更生今日
已後但頭風發信便即報耶耶若少有疾患即一一具
報今得遼東消息錄狀送憶奴欲死不知何計使還具
耶耶勅
謹案右一帖行草十行八十七字
懷讓患水邊身腫復利形勢極惡耶耶意多恐不濟遺
愛勞發大重氣候似少可於豆盧亦似難差傷念不可
言奴報其婦知也
謹案右一帖行草六行四十九字
使至辱書知公所苦少可慰意何言不知信復更復何
似時氣漸冷善將息也所請景賢公即宜留聽追然後
遣若無好藥更遣揀擇今為北邊動靜奉勅即行相去
大近信使非遙實情欣怉耳遣無具李世民呈
謹案右一帖行草十一行八十一字
比者久嬰沈疾虚弊何言昨旦臨朝略無勞惙看此稍
望平復未知於後何如且用慰心自怡而已昨夜痛發
少覺勞弊所以不能相見若有事進勅十一日
謹案右一帖行草十行六十字
昨日來體履似漸可始聞卿不佳旦來何似勅
謹案右一帖行草三行十八字
三五日來漸望平復所以不能相見恐更勞發勅
謹案右一帖行草三行十九字
雅州只為造船急所以如此早與書莫聽急賊已至方
發兵恐少勅
謹案右一帖行草四行二十六字
卿與道宗誰已得多馬明當至故遣問即報勅十四
日
謹案右一帖行楷二行二十一字今附錄
所疾者漸可不至憂耳
謹案右一帖行楷一行九字今附錄
北邊始有表至甚無事故書相報勅
謹案右一帖行草二行十四字
八柱承天乾道由其廣運四維紀地坤元所以載安是
知締搆經綸必佇風雲之佐燮諧樞宇咸資川嶽之靈
故軒丘御扆六相宣其景化媯水乘時五臣濟其鴻業
謹案右一帖行草八行六十三字
數日來氣發今旦服一飲子不得相見有事進狀勅中
書門下三品廿七日
謹案右一帖行草五行二十九字
門下中書省及侍郎給事中舍人員外郎鎧曹參軍左
右庶子明日移營向五橋南一二里著勅三日
謹案右一帖行草五行三十九字
數日來患痢今雖稍可猶自虛惙欲三五日將息諸司
有事進狀勅十一日
謹案右一帖行草五行二十九字
昨令今旦引高麗使人辭明日將來勅二日
謹案右一帖行草三行十七字
卿昨日道服蜀葵可錄方將來勅廿三日
謹案右一帖行書二行十六字今附錄
唱箭處只道官號及姓不唱名不知是何人想且應
合唱名勅三日
謹案右一帖楷書三行二十六字今附錄
五言秋日斆庾信體
嶺銜霄月桂珠穿曉露叢蟬啼覺樹泠螢火不温風
花生圓菊蘂荷盡戲魚通晨浦鳴飛鴈夕渚集栖鴻
䬃䬃高天吹氛澄下熾空
謹案右一帖楷書六行五十八字今附錄
數年來每有征動雖復事非為已猶恐下有怨咨所以
廢甘泉之遊履燋金之弊寧可違涼忍暑不能適己勞
民想汝誠心惟吾是念自非孝情深結孰能以此為懷
省書澘然益增感念善自將愛遣此不多哥哥勅
謹案右一帖行草九行八十二字
唐高宗書(舊八帖今歸入太宗四帖)
不審夜來胸氣何似想當漸散痢復斷未江叔所患竟
不痊除奄然逝聞問悲痛哽咽何言想叔同氣之傷故
當難處今故遣使往參具無委諮
謹案右一帖行草七行五十五字
叔藝韞多材慈深善誨藹夙奉趨庭之訓早擅臨池之
工聞其比來復愛飛白昨故戲操翰墨聊以示藹慙六
文之麗則異五際之芳詞忽往來書談飾過實顧惟菲
迹非敢當仁披覽循環祗以增愧故斯表意餘不多云
諮
謹案右一帖行草十一行八十五字
使至得所進枇杷子良深慰悦嘉果珍味獨冠時新但
川路既遙無勞更送今者梅炎藻夏麥氣迎秋香飄蘭
坂之風鏡轉桂巖之月為善之暇想足怡神延望白雲
載深離緒聊疏綠字此不多申諮
謹案右一帖行草九行七十六字
太子無事欲僻洛城西門仗聽更不須覆奏勅廿三日
謹案右一帖行草三行二十一字
過午將審行弘福及倉糧悵乏絶戶數向衙裏來勅廿
五日
謹案右一帖行草三行二十三字
卿及文瓘處俊敬玄午前到九乾門來勅廿九日
謹案右一帖楷書二行十九字今附錄
錢事且莫宣出勅
謹案右一帖行楷一行七字今附錄
六尚書及尚書左右承侍郎殿中將作少府司農等
長官今日晚間並喚向衙裏來勅至德二日
謹案右一帖行楷四行三十七字今附錄
昨日令卿等平章事遣作狀報何因不進勅六日
謹案右一帖楷書二行十九字今附錄
使至知玄堂已成旣得早了深以為慰不知諸作早
晚總得斷手日月猶賖必須牢固數日來極熱卿等
撿挍大應疲倦陵初料高一百一十尺今聞高一百
卅尺不知此事虚實今因使還故遣相問勅十五日
謹案右一帖行楷七行八十字今附錄
東都今年别税草今既不去並停常税草彼處應無
用處且宜減納即早處分勿遲勅九日
謹案右一帖行楷四行三十五字今附錄
今遣弘往東都逐生氣敬玄已下宫臣及隊仗至彼
聽入於文思章善等門祗承啓事進食等物並聽其
文思門宿衞處卿等共其相知撿挍勅更不須覆奏
廿六日
謹案右一帖行楷六行六十三字今附錄
閣帖第一卷首列帝王於義當矣而禹書十二字散置
卷五所應表出以冠簡端又隋朝法帖一則既屬制詞
且考婺州沿革宜標文帝移入此卷至如司馬懿雖其
子孫追尊宣帝而誼終魏臣與晉陳三王並當改就臣
列其餘標題岐舛悉為訂正又唐太宗帖内多闌入高
宗書如江叔為太宗弟元祥藹為魯王靈䕫子乃高宗
從弟枇杷一帖則蔣王惲鎮蜀時事東都廢自武德復
於顯慶終貞觀之世為洛陽宫正史具存皆可據以移
定或以移營懷讓二帖亦高宗書考永徽以後未親武
事不當有移營之勅而豆盧懷讓與房遺愛皆文皇懿
親豈得以開元僧名偶同妄生疑義其章草數行乃梁
周興嗣千文中語不應後漢先有此書或亦如懷仁之
集聖教序但章草著自章和以為章帝書理尚可通蓋
此帖重在摹刻流傳其書之真偽固無庸深論耳御識
釋文訂異
謹按自宋陳與義奉勅校釋閣帖劉次莊刻戲魚堂
帖始附釋文而施宿著大觀帖總釋姜䕫絳帖平今
存六卷黃庭堅題跋間亦音注至明上海顧從義參
訂諸家撰為閣帖釋文考異頗稱完備
内府藏陳繼儒家舊搨本丹注字右
本朝羅森朱家標各有刊本最後王澍纂閣帖考正凡
十卷於筆法音義採輯辨證綦詳今擇諸家所長就
篆草各體釋注行間其中或可兩存或應正其非者
附訂如後
夏后氏大禹書節化二字釋舊闕今從明李登摭古
遺文補釋
晉武帝省啓帖既下旣字不合草法别無可考姑從
顧從義釋又具具從劉次莊釋施宿作具之又實欲
可可從王澍釋劉作寒到有
晉元帝安軍帖未報從顧從義釋王澍作未想中
秋帖頓首下施宿重頓首二字又慰抱亦從顧釋劉
次莊作慰愁
宋明帝鄭脩容帖彧明帝名從陳與義釋顧從義云
一作感非
唐太宗兩度帖欲恒從顧從義釋施宿作欲怕非
懷讓帖氣候從顧從義釋劉次莊羅森朱家標俱作
氣復非使至帖不知從顧從義釋劉次莊作不足
又今為亦從顧釋劉作令為非又相去顧云一作相
知非又欣怉亦從顧釋按怉音抱懷也施宿作悦或
作悒俱非又無具舊釋闕今從陳繼儒釋顧作無乏
王澍作無一一俱非雅州帖雅州從顧從義釋按
造船云云與史事合劉次莊作稚州或作雍州俱非
又万亦從顧釋羅森作一力王澍作方俱非八柱
帖之靈之字缺波今從大觀帖補顧從義作下非
數日帖三品從劉次莊釋顧云一作六誤移營帖
從大觀合上作一帖又一二里從顧從義釋或合作
三非數年帖潸然刻作潛然王澍云古通用字書
雖無可考玩文義潸字為長潛或筆誤今訂正之
唐高宗江叔帖具從顧從義釋施宿作乙乙藝韞
帖戲操從顧從義釋施宿作遽操非枇杷帖慰悦
從顧從義釋一作至非又綠字亦從顧釋劉次莊作
緣非
乾隆三十四年歲在己
丑春二月奉
敕校正宋淳化閣帖初
搨模勒上石
(謹案第一卷共四十七帖二百二十九行一千八百四十)
(九字)
欽定重刻淳化閣帖釋文卷一
