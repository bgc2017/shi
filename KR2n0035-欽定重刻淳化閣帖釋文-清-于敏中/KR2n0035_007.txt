欽定重刻淳化閣帖釋文卷七
晉人法帖
晉中書令琅琊王獻之書(舊列卷十但標名今移改舊三十二帖今從)
(前卷歸入八帖刪一帖移三帖入無名氏書)
前告先以陳事意必是更有家信未知期說見德遠書
所致人耶何可足念耶
謹案右一帖草書五行三十字
一月廿九日告仲宗奉世諸兒禍變無常
謹案右一帖行書二行十六字
黃門隕背哀痛摧剥不自勝任奈何奈何及書感塞父
姑告
謹案右一帖行草三行二十三字
令外甥知問郗新婦更篤憂慮深
謹案右一帖草書二行十三字
承冠軍故爾不覺轉勝灸無所覺憂馳深汝燋悚可言
謹案右一帖草書三行二十一字
可必不耳企遲此大都如常秀順至慰意順心痛委頓
燋勞
謹案右一帖行草三行二十三字
諸舍不能集會深哽塞仰料靜婢自常不和知從事甚
簡致此佳也
謹案右一帖行草四行二十六字
吾當託桓江州助汝吾此不辨得遣人船迎汝當具東
改枋三四吾小可者當自力無湖迎汝故可得五六十
人小枋諸謝當有二便是見今當語之大理盡此信還
具白胛痛可堪而以作書殆欲不可識
謹案右一帖草書十行七十八字
疾不退潛處當日深豈可以常理待之此豈常急急不
審食復何如肌色可可所堪轉勝復以此慰馳竦耳
謹案右一帖草書五行四十一字
消息亦不可不恒精比經心向秋冷疾下亦應防也獻
之下斷來恒患濕頭痛復小爾耳
謹案右一帖草書五行三十四字
省前書故有集聚意當能果不足下小大佳不聞官前
逼遣足下甚急想以相體恕耳足下兄子以至廣州耶
當有得集理不念懸心也耳
謹案右一帖草書八行五十三字
近與鐡石共書令致之想久達不得君問以復經月懸
情豈可言頃更寒不適頗有時氣君頃各可耳遲旨問
僕大都小佳然疾根聚在右髀腳重痛不得轉動左腳
又腫疾候極是不佳幸食眠意事為復可可冀非藏病
耳
謹案右一帖草書十一行八十五字
知鐵石前往快作樂諸君善處世達於當年不復過此
僕端坐將百日為尸居解日耳不知那得一散懷何其
相思之深臨書意塞
謹案右一帖草書六行五十字
忽動小行多晝夜十三四起所去多又風不差腳更腫
轉欲書疏自不可已唯絶歎於人理耳二妹復平平昨
來山下差靜岐當還委曲前書具想勝常也諸人悉何
如承冠軍定入計今向達都汝奉見欣慶但恐停日不
多耳
謹案右一帖草書十三行八十六字
慶等已至也鵝差不甚懸心直道尋去奴定西諸分張
可言
謹案右一帖草書四行二十三字
新婦服地黃湯來似減眠食尚未佳憂懸不去心君等
前所論事想必及謝生未還聞𡭗進退不可解吾當書
問也
謹案右一帖行草六行四十四字
鴨頭丸故不佳明當必集當與君相見
謹案右一帖行草二行十五字
不審阿姨所患得差否極令懸惻想東陽諸妹當復平
安不審頃者情事漸差耶彼郡今載甚不能佳不知早
晚至當遂至郡深想望
謹案右一帖行草七行五十一字
豹奴此月唯省一書亦不足慰懷深悉足下情素耳
謹案右一帖草書三行二十字
鄱陽書停諸舍便有月未具散騎書知情至草草未發
遣奉去月問承婦等復不能差深憂慮耳
謹案右一帖行草五行三十七字
獻之白不審疾得損未極憂及更能出入未前書云至
於散情㛐疾苦療得所深喜慰想必為問敬和晚際似
差耶諸舍也能向諸弟各也
謹案右一帖草書五行五十三字
獻之白極熱敬惟府君此月内得書來時幾得問希此
消息極悶悶軍中復何如患膿不能潰意甚無頼君有
好藥必時復與府中多少極濟事耶
謹案右一帖行草八行五十六字
服油得力更能停噉麪只五六日停也不至絶艱辛也
足下明當必果想即日如何深想憶
謹案右一帖草書四行三十五字
近奉阿姑告知平安極慰人意獻之遂不堪暑氣力恒
惙恐是惡風大都將息近似小却
謹案右一帖行草五行三十四字
白承舍内分違近豫遂就難以喻痛濟理獻之白
謹案右一帖行書三行十九字
復面悲積蕃首以不佳耿耿僕近動散委頓雖轉折猶
惙然發止尚以未定日冀以言居力還不復具
謹案右一帖草書五行三十九字
還此今有書何以至不知諸舍故多患念勞以今差也
得領軍書故苦風丹楊書常疾動耿耿亦云得鄱陽近
書為慰丹楊疾苦不果來甚悵恨
謹案右一帖草書六行五十五字
得西問不寇復云何令人邑邑具示
謹案右一帖草書二行十四字
獻之言月終伏惟哀傷不可任不審尊體諸患復何如
悚息謹言疏不備獻之言
謹案右一帖行書四行三十一字
東家尚未欲下李參軍無政日有此議能自來此方寸
無使聞上極不妙之事獻之頓首
謹案右一帖行草五行三十四字
八月十九日具䟽操之獻之再拜昨日諸願悉達奉奉
告慰馳心極冷不審尊體復何如操之創故不差常惡
乏故爾憒憒獻之昨來復下如欲作㿃殊乏極服石脂
丸冀得力謹白不具操之等再拜
謹案右一帖草書十行七十六字
獻之白不審尊體復何如昨夜眠多少願盡寬喻理憂
馳可復言若得消息者獻之
謹案右一帖行草四行三十二字
㛐等承更惡不審頃痊復不必湏散時終得力耶此藥
甚佳想姊舉體不能行履服遂差安西且無恙府君屬
有和稀久滯行路同人絶得此心故當擕其長幼詣汝
上下知彼駱驛有書示不足以慰吾意耶冬間必欲至
足下所居承使君明練不謂漸有勝也君數集聚然其
大都可耳吾止於月半間耶
謹案右一帖行草十五行一百十六字
鄱陽歸鄉承修東轉有理吾賢畢欲事必俟勝歡慰于
懷耶吾終權宜至承今年饑饉仰惟年支都乏絶不謂
乖又至於此耶吾脚尚未差極憂也
謹案右一帖行草八行五十六字
獻之等再拜不審海鹽諸舍上下動靜比復常憂之姊
告無他事崇虛劉道士鵝羣並復歸也獻之等當須向
彼謝之獻之等再拜
謹案右一帖行草八行五十字
鬱鬱澗底松離離山上苗以彼徑寸莖蔭此百尺條世
胄躡高位英儁沈下僚
謹案右一帖草書四行三十字
侍書集子敬帖殽紊尤甚如潛處一帖上同右軍肥瘠
微分或可云臨橅父蹟若思戀冠軍二帖本人兩系豈
當時全無讎校耶今從泉本大觀本各刪其一至章草
蜀志諸葛亮傳中語前半已入古法帖而以後半屬之
大令且妄增七月二日獻之白七字以史傳舊文訛為
簡牘造作紕繆一何至是今悉歸併無名氏書列於末
卷澗松三十字乃左思詩句伯思以為集書然太冲在
西晉時以詠史著子敬或書先軰名什如蘇軾寫蔡襄
嵩陽詩帖之類未可執成旅數行晉字唐文為例但與
尺牘混列亦不倫因移卷尾又卷中鐵石兩見蘇軾並
謂是殷鐡石姜䕫則以為謝鐵石按南史鐵石即謝鐵
字為安石季弟與子敬時世正同且札内文義的係人
名亦殊逸少帖語茲取䕫說義各有當也鵝羣帖黃米
力斥為偽書更引劉宋崇虛觀元魏崇虛寺駁証自非
過刻苐此帖故是名蹟真&KR0915;自可存而不論云御識
釋文訂異
王獻之德遠帖足念耶從施宿釋顧從義作足下今
耶文義不甚可解王㴻云當是與恐永問草法亦不
甚合存考外甥帖令從顧從義釋劉次莊作念又
知從顧釋劉作欲冠軍帖悚從大觀摹按此帖前
後複見前作燋㥩後作燋悚大觀删去後帖而移悚
字入此帖又可言從施宿釋顧從義作可耳江州
帖辨與辦通諸家釋並同又改從劉次莊施宿釋顧
從義作攻非又枋文彭云借作船舫之舫王㴻云東
改枋恐是當時船名存考又者從顧釋黃諫作去又
無湖地名晉地理志如此湖劉作御黃作仰俱非又
有二從顧釋張溥無二字又以從顧釋一作比又殆
諸家或作絶或作紀玩字體文義作殆為是轉勝
帖此豈二字下各有一點當是誤鉤非重字也又常
諸家釋同疑亦鉤摹有失又急急從顧從義釋黃諫
作憂憂王㴻云筆法當作至至俱非消息帖比顧
從義作以按文法當作比字體亦合又濕頭諸家或
作頭項或作頭頂或作温頭字體文義俱不甚合王
㴻作誤攻亦似牽強玩字義蓋患濕而頭痛也近
與鐵石帖頃字俱從顧從義釋黃諫作須非又非從
張溥釋顧云按書法當是章草狀字文義難通又臧
從顧釋劉次莊施宿作藏非知鐵石帖達從施宿
釋起筆多一小畫似是鉤摹之誤顧從義乃以上筆
為一字或疑作遲俱非又那從張溥釋顧疑作邦非
忽動帖晝從黃庭堅釋劉次莊作書顧從義作畫
俱非又岐從顧釋或疑作政非慶等帖直從王㴻
釋顧從義作宜又可亦從㴻釋㴻以為帶張字末一
折作可字首筆古帖往往如此其說近理顧作少義
難解新婦帖聞顧從義作可張溥作何字體俱不
合按草法及文義當作聞字為是鄱陽帖承字起
筆微闕極熱帖悶悶從顧從義釋王㴻云或以兩
點連下軍字作暈按文義及草法俱不合又㴻以患
膿以下四行别為一帖說亦未確舍内帖分違從
張溥釋劉次莊作連顧從義作遣俱非復面帖居
從王㴻釋一作首或作百俱非又具從顧從義釋劉
次莊作耳施宿作乙乙領軍帖苦風從王㴻釋顧
從義作在非又云得從施宿釋顧作足一作之俱非
又疾苦亦從施釋顧作者西問帖寇從顧從義釋
劉次莊作寢非諸願帖惡乏劉次莊作惡亦顧從
義云當作念公王㴻云當是惡公文義俱難解玩義
及字體似惡乏為近又憒憒從顧釋陳與義作快快
非㴻作怏怏又殊乏從劉釋顧疑作口非又石脂諸
家釋多作石的顧以泉本勹中有點為證按石的於
義無當即勺字點全左半草法亦不合玩筆勢當是
肉字偏旁必係脂字鉤摹之失而方書赤石脂主治
㿃下較的字自為可據又得力從劉釋顧云當作之
非又謹白從㴻釋顧作謹謹非尊體何如帖者從
顧從義釋一作去非亦作告使君帖詣從張溥釋
顧從義作諸非鵝羣帖海鹽從顧從義釋施宿作
監雖字體相合但海鹽本吳郡地名若作監字便不
得解蓋由當時下筆率略成訛不可執以為證也又
當須從顧釋一作常須
乾隆三十四年歲在己
丑春二月奉
敕校正宋淳化閣帖初
搨模勒上石
(謹案第七卷共三十六帖二百三行一千四百九十九字)
欽定重刻淳化閣帖釋文卷七
