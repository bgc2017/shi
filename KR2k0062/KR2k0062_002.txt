四眀它山水利偹覽卷下
宋魏峴撰
重修善政侯祠堂誌
祭法德施扵人則祭之能禦大災能捍大患則祭之是
知聲光垂于簡編德馨饗其廟食者豈徒然哉善政侯
琅邪王公諱元暐冊封之典圖志載之偹矣按有唐太
和中出佩銅章字人海徼時屬承寬之後躬行阜俗之
化以勤儉誡游惰以誠慤崇孝慈貪夫斂手扵衲間暴
客屏跡于境外能使㛰嫁有序惸獨有依他民愁嘆我
則民諧乎禮樂他民彫敝我則民豐乎衣食詩所謂愷
悌君子民之父母者歟先是厥土連江厥田宜稻每風
濤作沴或水旱成災不若採石扵山為隄為防迴㳅於
川以灌以溉道乎潤下之澤建乎不拔之基能扵歲時
大獲民利故自它山堰溉良田者凡數千頃得非謂法
施于人乎能禦大災乎則侯之為政也易俗移風惠其
生民沐義浸仁澤及来裔使永永之世猶受其賜者不
可勝數則子路治蒲之政西門投巫之酷諒多慚德矧
今海縣晏清哲后求治一司之任非賢弗居太博王君
輟玉筍之班假墨綬之秩去民之害必杜其漸興民之
利必臻其源佗日響侯之德聲謁其祠庭則門榛砌草
曝露尤甚將何勸民乎吾將新之吏忻民歡風動草偃
徵材揆日經之營之于是遷祠之基止堰之上使泛舟
者賴其德力農者懷其恩觀其廟貌翬飛矢棘垣墉蔽虧及
其庭也則若聆乎片言升其堂也則如聞虖笑語哉乃
潔誠端簡享旦于祠是使遺愛之道載彰嚴祭之禮斯
在江之滸佑我蒸民嗚嘑侯之生也以子男之位能以
善政被乎俗其歿也以正直之道能以不朽留其旦向
若為唐鉅僚列爵重位必能霖雨四海舟航巨川則貞
觀不為遼哉知縣太博譽播乎疲俗景慕前哲樹之休
聲庶使饗斯之廟者知仁政之可尚也為通理侯藩偹
熟徽烈俾旌如在無愧直書其祠堂之棟宇官吏之名
氏請附之碑隂時大宋咸平四年歲次辛丑六月初伏
前一日記宣德郎守殿中丞通判眀州軍州兼市舶騎
都尉借緋蘇為撰朝奉郎尚書虞部員外郎知眀州軍
州兼市舶上騎都尉賜緋魚袋借紫丁顧書
西湖引水記舒亶
按州圖經鄞縣南二里有小湖唐貞觀中令王君炤修
也盖今里俗所謂細湖頭者乃其故處焉湖廢久矣獨
其西隅尚存今所謂西湖是也明為洲瀕海枕江水難
蓄而善泄歲小旱則池井皆竭而是湖所以南引它山
之水為旱歲備熙寧乙卯歲大旱湖涸建中靖國改元
之夏秋不雨湖又涸民渴甚至穴窊下濾&KR1070;滓以飲而
國家將有事于郊丘上供之舟復阨不得進公私交病
上下狼顧漫不知所為策者州于是以其事属監船場
宣德郎唐君君即繇南門道河上凡八十有五里抵所謂
它山堰者躊躇相視遂盡得其利病盖所謂它山者四
明之衆山萃焉一山作雨則澗壑交會出為漫㳅方歲
小旱衆山未必皆不雨而溪㳅未必遂絶也特河勢中
窊循兩隄率支渠釃泄以去以故不得行盖非特天時
之罪也君既得其所以為利病審其宜矣乃屬民盡堙
諸渠口而稍浚上源因以其土窒補堰隙復累石于其
上以遏入江之羨㳅扵是水稍引以北顧獨距城十數
里河赤地裂深尺餘凡邦之人莫不皆謂水無可行之
理要非淹旬積雨莫能濟也君謂審如是豈人力所能
及哉頗聞善政王侯實始作堰以兹水賜其邦人廟貌
固在也其能漠然乎即為民致禱焉一昔而水輙薄城
下不數日湖㳅漫然至清洌可食而行舟于河不復留
礙耋穉懽呌里巷相属一方遂以無虞噫侯一何異哉
雖然前&KR2201;湖盖嘗涸矣無有能發其利者發其利自宣
德君始君誠善其始矣顧非後以相之則莫能善其終
盖宣德君身筦庫之責而能用意勤民之事侯生既施
勞于人而殁猶烱烱如此盖可謂有志于民而與夫世
之任人責而不思憂視民烖而莫知救者顧可同日而
語哉侯諱元暐史不𫝊不知何許人也唐太和中實令
是邑得之父老它山以北故時皆江也溪㳅猥斥并與
潮汐上下水不蓄泄旱潦為災侯為視地高下伐木斵
石横巨㳅而約之率三入江七㳅于河溉田凡八百餘
頃其功利博矣故民至今祠之宣德君名意字居正江
陵人也乃祖若父以風節文章聞天下而君清直強學
不苟于其職克似其家世者也既德侯之賜不敢忘斥
幣以致飾其像矣又属余以紀其事余以謂天時之不
常久矣安知歲不旱而湖無涸乎故其論如&KR2201;且以著
二君之志而因以告夫後來者使有考焉冬十月令日
誌
舒公亶引水記云按圖經鄞縣南二里有小湖唐貞
觀中令王君炤所修也蓋今俗語所謂細湖頭乃其
故處也唐地理志載鄮縣注云南二里有小江湖開
元中令王元暐置小江湖即日湖也楊蒙引水記云
唐人王元暐令鄞始導它山之水作堰江溪約水勢
貫城以入瀦為平湖魏行己增修堰記云它山一堰
七鄉膏腴無慮千數百頃瀦為平湖疏為長河以待
旱乾水溢之患唐志言小江湖王侯所置而記亦言
侯置堰瀦湖君炤在貞觀而侯在太和不應貞觀嘗
修而太和復言始置豈王君既修之後湖廢而侯復
開浚之故言置耶盖湖之為湖久矣它山未堰之前
四眀諸山之水多泄于江水不及湖雖修易涸其餘
可知它山既堰之後王侯䟽河引水入城復開是湖
以為瀦蓄之地若是則雖謂侯置湖可也然舊實有
湖不言修而言置何耶夫略有沮洳餘瀝之可因謂
之修可也眀之為州東北皆江而西南皆山間一二
百里湖在平陽之地水無其源多時必廢為平地眀
矣非置而何魏峴記
重修它山堰引水記楊蒙
四眀澤國也大湖漫其西南大江帶其東北然七八月
之交十日不雨則舟膠于河民病暍矣盖湖獨用以溉
旁湖之田江又潮汐上下鹵惡而不適用唐人王元暐
令鄞始道它山之水作堰江溪約水勢貫城以入瀦為
平湖疏為長河掬為幽沼後人德之爰立廟貌丐請封
爵侯曰善政世世祀之歲久川淤堤墊堰墮人各自私
岐分派引旱涸如初先是監船場宣德郎唐意往窒其
岐派培其堰堤水雖暫至二年復涸議者謂不可復修
矣簽幕承議郎張君適蒞其事白于州率邑大夫宣議
郎龔君詢其父老相其利害增卑以高易土以石冶鐡
而固之俾潦不至淫旱不至涸肩輿而往操舟而還邦
人聚觀歎瞻神速承議君諱必強眀人也盖古所謂不
敢欺者宣議君諱行修修政勤民盖古不忍欺者二君
相濟公私不擾而厥功告成實徽宗崇寧二年七月二
十七日承議郎錢塘楊蒙為之記其詞曰有唐太和王
侯始基粤歲數百民食其利二君嗣功既囦既崇又將
永永而無窮湯湯其流泛泛其舟以溉以灌以酌以游
于以著君之休
重修增它山堰記魏行己
漢宣帝嘗曰庶民所以安其田里而無愁恨者政平訟
理也與我共&KR2201;者其惟良二千石乎噫若漢宣帝者可謂
知治之本所以能中興漢室功光祖宗也今天子挺生
上聖之資造中興之業况以民為邦之本加惠于元元
者至優至渥方且輟近班之法從殿方面之侯藩躬行
阜俗之化專意牧字之仁千里之民何其幸也紹興丙
寅農事舉趾而它山之堰緣颶風忽起朝汐衝突川淤
隄墊堰埭墮圮七鄉民田將就枯涸海波江鹵駸駸瀰漫
太守待制秦公憂見顔色乃默禱神祠使息風濤委督
官吏經營強堰然後增葺它山補土石之罅漏塞梁坍
之隤穴易土以石冶鉄而固之旬日之間厥功告成非
獨使今秋豐稔千里足食且俾斯民永賴其利于無窮
古之良二千石雖龔黃不能過也誠可以仰寬東顧之
憂上副眀天子委任之意猗歟休哉堰成之日泛舟者
謌詠其德力農者感懷其恩咸謂異時入秉鈞衡登庸
華要必能霖雨四海舟航巨川盖權輿見於&KR2201;也夫四
眀澤國負三江捍兩湖潮汐上下衝接山下其来則溝
澮皆盈其去則田疇皆涸所恃以分甘泉鹹鹵者隄防
堅固而已方其堅全則均被其利毁决則悉罹其危惟
它山一堰所係尤重七鄉之間膏腴無慮千數百頃瀦
為平湖䟽為長河以待旱乾水溢之患皆它山一堰之
利是以今春偶經墊决環境之民惶怖憂恐所謂鳩工
積累公帑私財不擾不費若有旦助成以不日皆太守
待制秦公至誠之所感也邦人德之形于歌頌行己偶
奉府檄實董其事不敢嘿而不書大宋紹興十六年餘
月望日知明州鄞縣丞魏行己謹誌
四眀重建烏金堨記
出城南五十五里有堰曰它山唐鄞令王侯諱元暐所
建水自越之上虞歴四眀山萬壑争㳅演迤砰湃南
注于江自堰之立約水入河乘除有數鄞西七鄉為田
數千頃藉以灌溉其㳅貫扵城之日月湖闔郡之人飲
焉食焉泳焉游焉堰之利博矣然視水之大小而隄防
者堨之助為多埜老謂侯繇堰口浮三瓢聽所之而立
殆旦其事今自堰出東十有五里為烏金又東三里為
積瀆又東二十七里為行春皆相地之宜而為之節惟
烏金首枕上㳅歲久堆圯人情往往拘閡因仍苟簡日
就湮塞莫有興其廢者沙淤愈甚河㳅易涸公私交困
嘉定辛巳耆老合辭以請少保大丞相魯素知本末慨
然下其事扵郡且俾峴效規畫之愚迺計工賦材選
州縣官主之委里士為人信服有計知者督其役出給
調度皆不屬吏民以不擾而咸勸趨於是從旁開濬低舊
趾二尺許身東西五丈二尺有竒南趾七尺臂東二十
七丈西十三尺橋五丈五尺而長高九尺闊稱之合石
為之櫃植石為之櫺規撫宏壮工力縝密時少卿余公
建監簿章公良朋相繼来牧皆捐金佐費始終其成初
郡併請修行春築朱瀨堰浚江東道士堰河至是悉以
次就緒盖給于朝者錢十萬助于郡者四百萬總為工
萬有九千越三月而畢邦人舉手加額曰願有紀峴世
居溪之濱與田夫野叟念此至熟兹幸贊是役則叙次
事實不當以固陋辭切惟是堨昉建扵有唐太和中距
今數百載補罅苴漏寧無其人而莫有記歲時之詳者
獨元祐六年二月十六日重修有石刻在實吕公大防
當軸時也君明臣良百廢具舉相望餘兩甲子今相國
復推廣公德志切為民惟此邦無窮之利視元祐成績
有光矣或曰相國霖雨四海普濟萬世一水利之興顧
何足以頌勲德之盛峴曰不然謝文靖晉室賢輔淝水
之功偉矣絶口不言而拳拳扵召伯之一埭愛人利物
大臣之用心固如此是不可不書餘皆載之碑隂十二
月旦朝奉郎提舉福建路市舶魏峴記并書
迴沙閘記林元晉
慶元表東海地枕江抱湖水政舉則多豐年不則為沴
淳祐改元冬可齊陳公由少司農以秘閣修撰出鎮兼
置制沿海二年春開藩諏連歲失稔之故父老曰是邦
儲水而唘閉以時者曰堨泄而不防則乾積而不釃則
溢歲久多圮民甚患之夏澇公剏堨一曰保豐復堨二
曰斗門曰大河橋修堨號為喉者三曰食曰水曰氣是
歲東西淛俱歉于澇明獨有秋公曰今所導者㳅爾盍
治其源城内外為湖為港鄞西七鄉以飲以溉皆源于
它山而邦人知其利未知其害者居半也它山而上則
又大溪為之源越水所注夹岸沙彌望雨則與水俱下
長官堰下上級皆三十六其上沙没殆盡下不没者五
六梅梁夭矯之状不可復見其盪于溪者數里溪㳅幾
斷于是井皆汲鹵水田若竭澤歲浚至三四役工數萬
計民亦勞止間有暴漲自西岸而下堙塞尤甚一日公
顧其属林元晉曰岸之防固未易圖而浚治之繁其可
無簡要之策與其浚于既積不若遏于未至水輕清居
上沙重濁居下宜閘以止之水平則唘通道如故沙聚
于外則去之易為力會新吉州魏侯峴以書備述鄉氓
意與公合卜于長官祠又合迺度地吳橋去大溪五十
尋近經始營之侯家谿上疏它山之澤夙備肯總其事
佐以新進士安居劉合志堅久起秋八月戊寅迄今十
月丁丑無一日不晴霽是乃天之所助人心大懌公
命元晉記之夫水之利若害判于反覆手禹川漢渠䟽
濬釃𨗳不遑暇何古人拳拳加意而近世率視為故嘗
也公家古靈先生受業胡安定之門淵源所漸遠矣體
用之學公得其𫝊大抵推所學以達諸政尠不自其心
始多事者為民不能專多愆者及民不能詳公澹然政
尚清簡見明行果于利民一無所靳蠲近租六十萬積
平糴本百萬惠猶以為小要未可以施諸是邦者限量
也唐僧元亮賦堰詩有曰海潮從此作回期人謂絶唱
長官距今四百十六年始有繼其志者堰之于潮閘之
于沙古今一轍爾邦人又將世世為美談公名塏長樂
人餘月庚戍從事郎時差沿海制置使司幹辦公事林
元晉記奉議郎新除大理寺簿趙隆書奉議郎主管建
康府崇禧觀應繇篆盖
它山歌詩唐僧元亮
它山堰堰在四眀之鄞縣一條水出兩眀山晝夜長㳅
如白練連接大江通海水鹹潮直到深潭裏淡水雖多
無計停半邑人民田種費太和中有王侯令清優為官
立民政昨因祈禱入山行識得水源知利病擢舟直到
溪碞畔極目江山波濤漫略謼父老問来繇便設機謀
造其堰叠山横鋪兩山嘴截斷鹹潮積溪水灌溉民田
萬頃餘&KR2201;謂齊天功不毁民間日用自不知年年豐稔
因阿誰山邊郤立它旦廟不為長官興一祠本是長官
治&KR2201;水却將飲食祭閒鬼時人若解感&KR2201;恩年年祭拜
王元暐
又詩前人
截斷寒㳅叠石基海潮從此作回期行人自老青山路
澗急水聲無絶時
題它山兼簡鄞令舒亶
嗚呼王封君心事鬼出没驅山截長江化作雲水窟旱
火六月天萬棟挂龍骨蕭條一祠宇像設何髣髴破屋
夜見星漏雨濕衫笏杯酒謝車篝兹事恐亦忽我聞古
先王報施亦稱物矧今崇神宫民力未言屈豈無制作
年一為起荒茀李侯仁賢資撫字良矻矻何但清似水
方看健如鶻沈蹟千載後行且見披拂隂功世易忘遠
慮俗多吻勉哉君毋遲斯民久已欝
粹老使君前被召約住它山既不果以書見抵謂
可歎惜併示廣德湖新記因成詩一首
舒亶
長江滚滚西南㳅秋水時至狂不收大浪似屋山欲浮
王侯旦智禹所啾萬鬼啄石它山幽梅梁屭屭卧龍虬
咄嗟湍駭就斂揫巨靈縮手愚公羞障成十里沙中洲
支分股引聽所求水旱稽浸民不憂那得蟲蝗隨督郵
汙邪甌窶滿車篝斯民飽暖何所醻廟灘突兀寒灘頭
歲歲雞黍祠春秋老農擊鼓稚子謳當時人物紛雁鷗
豈無鼎食腰金儔朽骨往往空蒿丘姓名幾復人間留
惟侯惠施膏如油江聲浩浩飌颼颼千古不見使人愁
拔俗萬丈山標崷使君不減裴商州下軍百螙隨鋤耰
一笑四境無瘡疣天閑老步須驊騮已聞歸作金華遊
飲賢訪七意未休畫船載酒岸鳴騶絡繹與我置脯䐹
冠盖紛紛暇莫偷搔首暢望情綢繆我問使君亦何尤
西湖萬頃蛟龍湫幾年荒茀今則修鼛鼓勿勝財不掊
長堤岌嶪高岑樓瀉有澮兮蕩有溝餘波北注引漕舟
桑麻被野禾連疇鶴鶴白鳥雜魚游菰蒲菱芡饜採摉
楊柳成幄蔭道周畊漁謼歌羸病瘳使君之賜侯可侔
天邊旌旆看悠悠父老雲梯争攀輈地僻借恂恨無繇
高文摛秀春華抽豐碑崒嵂鑱銀鈎千年空&KR2201;留海陬
君知&KR2201;日思君不還如今日人思侯
樓鑰
它山堰頭作竒觀百萬雷霆聲不斷誰把并州快剪刀
平&KR1524;波瀾成兩段四眀山深水源遠衆壑會溪長漫汗
滔天狂潦不可留瀉入長江勢奔竄賢哉唐家王長官
欲圖永利輸長算想得慘澹經營時一一山川應飽看
西偏千嶺相屬聯惟有它山擁東岸遂扵&KR2201;地築横埭
截取衆㳅心自斷斟酌利害不全取高下參差僅雖半
水大七分入于江徐把三分供溉灌支流瀰漫穿郡城
脈絡貫通平且緩旱時及&KR2201;水亦足坐使千年忘旱暵
無窮廟祀報元功像設森嚴人敢玩梅梁夭矯有冥助
大患于今尚能捍前輩所作多旦靈日月直是誠心貫
後人小知或更易費盡工夫隨破散河堙盍浚謀不集
堤斷河傾㳅甚悍富民縮手人受殃仰望古人重興歎
老木號風波湛碧畫屏俯仰丹青煥更須積雨看驚湍
濡足搴裳何足憚去家不遠時一遊短船垂綸㳅可亂
八月倘有仙槎来便欲乘之泛天漢
史彌寧
粲曉輕船掠水飛乘閒来訪長官祠靈巒著色四時畫
石瀨有聲千古詩華黍幾霑膏澤潤甘棠長起後人思
伊渠不盡為霖意除却梅梁誰得知
無名氏
誰將倚天劎斸出天河水傾瀉落人間合流奔至此六
丁戰海若横築萬石壘波濤斂潮汐辟易走千里蓄泄
有堨□深長富源委支派繚村落湖渠貫城市千畦藉
灌溉萬井酌清沚偉哉霖雨功千載㳅不已
薛叔振
官為唐令尹心切禹蒸民叠石㳅川水分波及稼雲萬
濤驚不夜千古見如新更有朝宗脈聲容匪獨鄞
魏峴
一朝堰&KR2201;水千載粒吾民只仰溪為雨何勞旱望雲四
時人飲碧六月稻嘗新㳅出心源澤年年惠我鄞
陳□
數月兩出郊勸農復觀稼始言麥壟春今已稻畦夏女
紅綵紝餘丁黃耘耔暇暄涼雖不齊晴雨倏忽乍百豐
未為多一歉誠所怕蠲逋廣上恩平糶裁米價毫
髮可及民豈不念夙夜昔有王長官築堰它山下惠利
久益博神靈此其舍泓深或龍蟄堅屹無蟻罅定為三
七分釃為數十汊石梁貫雲濤誰敢著足跨㳅沙從何
来疑有物驅駕人力幾淘浚壅淤仍障壩旦功終&KR2201;惠
去沙而變化視古誰比方鄭白其㳅亞
魏峴
一堰限溪江七鄉利畊稼鹵汐回東溟多水㳅仲夏仁
哉王長官一勞貽永暇長輸不盡澤絶勝晴雨乍旱魃
縱肆威恃此不足怕滴水一滴金欲買真無價年来沙
作祟耄倪憂日夜役夫&KR1257;方舉賢帥車方下豐資發公
儲嚴祀闡神舍臨㳅肅旌騎問瘼窮隟罅買地開一渠
内通水百派山判不可移石級誰敢跨董正有贊府相
視皆别駕仍憂堨尾閭置柵抵立埧即&KR2201;是商霖何必
驕陽化它山不可磨錢秦特其亞
它山堰應煟
十里猶聞震地雷海旦驚懼勒潮迴遊人只愛山川好
一飽因誰惠得来
和韻魏洽
幾何水作四時雷試去尋源櫂懶迴欲看澤民千古樣
我来不是等閒来
謁善政祠魏□
擕家再謁長官祠桂子風吹遊子衣惠澤至今猶瀚漫
官楹雖古自光輝梅梁偃蹇蒼龍伏石級參差白雪飛
&KR2201;埊本非供翫賞騷人到此自忘歸
遊它山應樞
登陸繇来說四眀它山勝地久馳名龍眠巨堰兩崖下
鱷吼奔流一水清瑶閣鐘鳴羣動息金輪鼓奏百旦驚
後来水政誰研究肯與雲濤更主盟
它山堰陳坰
堰雷推動阿香車惠澤均霑十萬家誰任長官身後責
迴潮今又見迴沙
它山歌詩䟦魏峴
人知它山之詩而不知它山之歌歌以言其詩之未盡
詩以言其歌之所不欲文不觀其詩無以見亮公之絶
唱不觀其歌無以見王侯之始謀予方幼時盖嘗耳其
歌之大略矣每以石刻不存為恨咨詢耆老有年于兹
近購得墨刻讀之甚憙或疑圖志止載絶句為唐僧元
亮所作此刻不載歲月名稱恐非亮公之筆然即其歌
以遡其意如因祈禱入山與夫櫂舟深入之語非亮公
距王侯未遠後人其孰能知此耶予因連歲浚沙之艱
而思剏堰之不易雖大書特書亦未足以答侯賜是歌
也詎容不𫝊敬摹以夀諸石使歌與詩並行以揚侯千
萬祀無窮之澤云
四明它山水利偹覽卷下
