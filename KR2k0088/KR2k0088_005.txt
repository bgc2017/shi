欽定盤山志卷五
寺宇
崕岫紆深精廬碁布或始創而嗣興或名同而地
異昔所稱有菴七十二者猶得諸樵衲之見聞方
今雲物輝煥佛龕仙宇多屬
聖代布金之地檐宇像設具諸莊嚴隔雲鐘磬聲晨夕
達於
靈囿入山者亦得隨地憩息洒然淡其榮利之心豈
必鷲嶺鷄山始稱法窟青城小有乃號洞天耶
寺(山中寺與菴多互稱故菴亦統於寺)
感化寺魏田疇隠處舊名寳積寺唐貞元中建太和
咸通間道宗常實二沙門重修後道士居之改為
上方元宫至遼乾統七年幽州主帥清河張某奏
請易為感化寺明天順八年壬午僧寳峰德聚又
修之成化十一年甲午勅賜廣濟寺額
國朝乾隆十年重建於舊基之西一里許
賜勅修感化寺額大殿恭懸
御書妙光演教匾榱題藻麗境地爽塏傍近
宫壖靄延翠屬山中蘭若雖多此稱首刹矣
南抃上方感化寺碑記西聖人教既一唱而東也
應而和者其徒半天下是以城閭邑聚塔廟日興
後數百年競相高以奢麗有大苾芻衆樂諸阿蘭
若巗居野處如鷲峰鹿苑者比比而是方之城邑
則又過焉漁陽古郡之西北叢岫迤邐其勢雄氣
秀曰田盤山岡巒倚疊富有名寺而感化者舊號
元宫物無常名事窮則變會幽州主帥清河張公
奏請之故因以是額易其前號獨亢爽清勝確乎
不移既肘腋乎絶巘又襟袖於列刹故自往昔目
為上方非諸信舍財而附益高流擇地以来集則
何以增崇垂遠至於是哉魏太和十九年無終縣
民田氏兹焉營辦唐太和咸通間道宗常實二大
師前季後昆繼踵而至故碑遺像文跡具存爾後
人多住持處亦成就布金之地廣在山麓法堂佛
宇敞乎下禪竇經龕出乎上松杪雲際高低相望
居然緇屬殆至三百自師資傳衣而後無城郭乞
食之勞以其創始以來占籍斯廣埜有良田百餘
頃園有甘栗萬餘株清泉茂林半在疆域斯為計
久之業又當形勝之境宜乎與法常住如山不騫
是使居之則安不為爭者所奪奈何太康初鄰者
侵競割據巗壑鬭諍堅固適在此時徒積訟源久
不能決先於薊之屬縣三河北鄉自乾亨前有莊
一所闢土三十頃間蓺麥千畝皆原隰沃壤可謂
上腴營佃距今積有年禩利資日用衆實賴之大
安中燕地遣括天荒使者馳至按視厥土以豪民
所首謂執契不明遂圍以官封曠為牧地吞我林
麓既如彼廢我田壤又若此使庖舍缺蒸薪之供
齋堂乏餅餌之給可歎香火而至於是寺僧法雲
暨法逍次言及衆曰先世有所遺籍吾儕不能嗣
守亦空門之不肖者也安忍坐受其弊拱默而已
相與詣闕陳訴歴官辯論一旦得直其誣兩者復
為所有尋奉上命就委長吏辨封立表取舊為定
自是樵爨耕穫之利隨用而足以小大協力始終
一心而令釋氏家肥不減疇昔赫矣能事於前有
光雖汶陽歸已侵之疆興平還既奪之地不是過
也乾統六年冬老比丘崇簡與前薊州管内都綱
提點寺事沙門士賢元悟上座僧士侃都知僧圓
淨等以始末紀石為請會余有故不果頃又走書
来速文勒至再三豈可無述夫藏用於形跡者莫
妙於理智顯用於事為者莫大乎勢力佛之道理
與智也宏之在人勢與力也若兹寺者像設攸在
法相所寄智與形會理隨事集向内不資徒侣之
力外不托王臣之勢則有所廢矣孰能興之今豪
奪者止誣取者與使禪支律裔保有其業良以此
也後之補處是者其念之乎乾統七年春正月元
日
王澤弘過感化寺詩山行兩後氣如秋廢寺殘僧
亦勝游密樹巃嵸羣鳥集層巒環抱一谿幽石橋
半側人牽馬梵磬無聲客倚樓歎息契丹碑尚在
白溝當日是紅溝
董邦達感化寺詩山幽勢盤紆緣麓轉平敞緤馬
正清秋意惬神彌爽巍巍祇陀林慧日炫金榜迦
陵流清音梵唱互發響仰面受和風散步得寬壤
何當良宵来層巔指月朗
天香寺舊名天香妙祥禪寺唐建延祐元年重修
國朝乾隆九年重建於舊基之西北二里許
御題勅建天香寺
賜無上法味匾楊柳外曉風殘月淨瓶中白日青天聯
寺枕巗依麓為棲禪勝地門外疎林淺渚行徑絶
幽與感化並占平遠之勝
查曦天香寺客夜偶成暮入天香寺蒼然山靄
濃悠悠白沙澗黯黯紫微峰忽見僧廊月高懸
佛殿松相看清不寐吟斷下堂鐘
董邦達天香寺詩清流界塵氛翠壁欹林木法雲
深黯黯縹緲罨佛屋薝蔔蔚一林心香幾地肅豈
執鏡中象寧戀桑下宿意行緬千峰屢至樵徑熟
悠然證静因妙取慊幽獨
天成寺舊名福善寺一題天成法界當翠屏峰之陽
俯瞰林壑天成圖畫因
賜勅建天成寺額寺門有樓匾曰江山一覽大殿匾曰
清淨妙因皆
宸翰也
御製遊盤山記勒碑於此詩篇摩厓凡四處彩碧之輝
耀於邃谷寺西南有普化和尚塔基普化唐人寺
疑唐建
國朝康熙中僧雲聯重修有古佛舍利墖飛帛澗涓涓
泉徹公塔山前有下天城原屬寺中果園有斷碑
載大遼天城福善寺贖舊業栗園事又有斷石幢
載叡孝天祐皇帝云云
李及秀遊天城寺詩淙淙幽谷裏寳墖起崚嶒醒
世風千鐸傳心夜一燈石屏連嶂合雪瀑亂泉崩
鳥雀忘機智空階自陟登
洪昇題天城寺詩雲抱墖形孤天垂壁面削兩山
當寺門一水瀉厓脚
梁洪天城寺詩環寺山如堵參天墖似峰上盤從
此入高衲未曾逢積翠煙中薄空香雨後濃還期
登絶頂努力一支笻
孫才衡至天城寺詩入山不數里舉首見天城峭
壁衝人立遥泉伏澗鳴客停牽馬力僧訝打門聲
聊得須臾坐芒鞵步步輕
張朝琮天城寺詩籃輿遠探幽巗勝翠接長松架
短橋亂叠懸厓雲鎖額遥噴飛瀑玉垂腰碑從何
代埋青草塔自中峰上碧霄丘壑有懷慙未遂石
蹊蘿磴暫相招
李鍇天成寺詩束髮牽世網衰謝仍漂搖往迷泥
塗步今迴塵外鑣遣此殷憂懷况值芳春朝靈區
貢隈隩净域棲寂漻飛軒面空翠丹壁摩青霄肅
肅山翟飛趯趯鼯鼠跳墖鈴語真唄松雪灑驚飈
萬化無端倪無生自逍遥委形誠斯須揮手謝松
喬
薩哈岱天成寺次韻詩世界回看眼欲空上方有
境許相通孤峰拔地非人境傑閣凌雲妙化工煙
抹千林殷晚翠日斜半嶺掛秋紅古今勝跡神仙
宅多在山僧指點中
德意過天成寺詩塔影穿幽壑晴嵐叠翠屏天成
橋畔路曲折入浮青
千相寺一名祐唐寺唐開元中建遼統和五年希悟
大師重修相傳昔有尊者挈杖遠至求植足之所
僧室東北隅巗下有澄泉忽見千僧洗鉢瞬息而
泯後於谿谷磵石之面刊千佛像明正統中僧行
明重葺
國朝乾隆十年
勅修大殿懸
御書雨花福地匾寺後有搖動石又有洞曰契真憨山
遇隠士處也
李仲宣祐唐寺剏建講堂碑記夫幽燕之分列郡
有四薊門為上地方千里籍冠百城紅稻青秔實
魚鹽之沃壤襟河控嶽當旂戟之奥區於古堞之
外西北一舍有盤山者乃箕尾之巨鎮也深維地
軸高闢天門㬉碧凝霄寒青壓海珠樓璇室仰窅
窱於崑丘寶洞瓊臺耀磅礴於衡嶽崆峒左倚太
行右連懷珠之水派其陽削玉之峰峭其後嶺上
時興於瑞霧谷中虚老於喬松竒樹珍禽異花靈
草絶頂有龍池焉向旱歲而能興雷雨巗下有潮
井焉依旦暮而不虧盈縮於名山之内最處其嘉
此境舊有五寺祐唐者乃備其一自昔相傳有尊
者挈杖遠至求植足之所僧室東北隅巗下有澄
泉恍惚之間見千僧洗鉢瞬息而泯因兹構精舍
晏坐矣厥後於谿谷磵石之面刻千佛之像而以
顯其殊勝也雖雨漬苔斑睠儀相而猶在陽舒隂
慘流善譽而不隳向此藍垣之北長松之下有大
石焉重萬餘鈞或遇信敬者微觸而動迄今游閱
之士冠盖相望四序不絶於阡陌也當昔全盛之
時砌叠龍蟠簷排鳳翅晨鐘暮磬上聞兜率禪宗
律學宛是祇園駢闐可𩔖於清涼赫奕遥同於白
馬乃法侣輻輳之鄉也爰自大兵之後並已燼滅
由謂物不可以久廢故亨利於德人德人者即寺
主大德乃當寺之景派也厥本惟裔其神不測苦
隨念盡樂與人同化六趣之茫然歸十方之安穏
享年臘末晚昌行業彌高既多有續之聞宜示無
窮之績寺主大德俗姓瑯琊氏釋諱希悟鎮陽夏
博人也爰自聚沙之歲禮當寺寺主在楚禪師授
法焉剿除五盖慕别四生舍慾棹而誓泛慈舟棄
毒藥而願食甘果年二十詣長興寺具尸羅由啟
宏願延僧一十萬次第竟矣於是謂其友曰聞二
儀舒慘四序推遷人生幾何歲不我與覽斯基址
孰忍悽涼埜鹿羣麋晝夜而草眠香徑壊碑毁塔
高低而蔓掛藤蘿玉毫消盡於華鬘金磬罷聞於
齋懴上漏下濕日就月將徐興再造之心爰起從
新之務於是乎手披榛棘力用經營移怪石而截
斷雲根伐灌木而摧折煙色應歴十二年化求財
賮盖佛殿一座欒櫨娟妙丹雘鮮新塑佛中央圖
像四壁保寧四年又建厨庫僧堂二座俾爨饈之
有所作也賓旅之有所歸也乾亨二年加授紫衣
載議門迎廣陌地處幽涼虞生肇之徒見臨顧講
讚之所交闕乃於僧室之隂叠磷磷之石澮瑟瑟
之泉高廣數尋駢羅萬樹薙除沙礫俯就基扃而
又請邑人醵緡賂四遠之最樂施者如介甲之歸
巨浸也即乃市木靈□采石煙巗窮斤斧之功極
磨礱之妙初心才啟大厦攸成式導昏衢彌光世
德其堂也保寧十年剏建帶雲川之渺渺總遠岫
之峨峨東觀種玉之田西掞築金之闕蘭楹鏤彩
桂柱凝丹月入秋忩風含夏戶簷外之杉松郁鬱
檻前之煙水潺湲所貴安苾芻僧置狻猊座高談
玉偈然慧炬而絶煩惱薪妙演金文揮智刃而剖
無明㲉長依佛住永壓山門對延靈鷲之峰闡說
瑜伽之旨此乃邑人等心猶慕善志乃忘筌知浮
生石火以難停覺幻質風煙而易滅各抽淨施共
構良因即寺主希悟大德激勸之所致也緣惠之
所被也厥外井有甘泉地多腴壤閒栽珍果棋布
蔬畦清風起兮綠幹香細雨霽兮紅葵茂載諒鴻
基必葺白足咸来其供給之費恒不闕於祗贍者
大德寺主力辦也盖惟寺主大德道洽空有識洞
幽冥全資化導於多方以至圓成於能事所冀皇
朝永安神業矣相國長調鼎鼐矣京尹之仁無秕
稗矣郡牧之信及竹童矣一切含靈同沾利樂一
切惑溺並向真如爰述懿徽俾雕翠琰其邑人姓
號具列碑隂仲宣縻職之歲華構方成命修辭以
序之序之伊何即為銘而記之銘曰峭壯靈峰剏
興華宇式開講肆用陳法侣物置人多利圓三寶
庶幾乎作善之祥傳名曠古統和五年歲次丁亥
四月八日
黃汝亨朝發盤山飯千像寺詩初日盤山爽氣侵
薄雲輕騎上高林石横曉岫千巗競泉落秋濤萬
壑沈鳥道偶窮松下路僧家小隠澗邊隂胡麻飯
罷尋諸佛亂點山容散紫金
又遊千像寺見典座僧以唐人斷碑礪砧作此寄
慨詩初日盤峰雨氣侵撥雲扶策上高林石能搖
動思根性峰帶華紋作珥簪千佛番番風滿座數
僧莽莽土為音開元嘆息殘碑字冷郤探竒名隠
心
袁宏道宿千像寺柬鍾刺史詩詰曲﨑嶇路皺秀
透瘦石飛巗繡鐵花螺子點雲額平生米南宫耽
幽窮鬼迹石根搜古雲踏遍秋空碧豁眼見新巒
長嘯落巾幘貪看不知晚憩石布茵席回首神僊
吏青嶂逹門閾侍史朝焚香秋雲幾回白稜稜怪
石供聊以施游客
孫廷銓千像寺同李坦園相國王思齋學士作晴
雪帶蒼巒松谿路幾盤磵鳴泉暗落巖立屋懸安
一杖千峰翠雙林萬木寒那能堪累月清福近
仙壇
李霨游千像寺詩俯臨絶谷仰㠝岏木杪行来路
幾盤亂石縱橫疑虎伏怪松詰曲學龍蟠飛梁澗
溜泠泠雨重閣天風冽冽寒卻恐山靈嫌俗客忍
抛嵐翠事征鞍
李鍇春夜宿千相寺作和壁間韻三首唐家佑唐
寺乃在田盤陲更事頻興替功能見設施繄誰山
徧鑿維象法無闚心賞長林曲天開洗鉢池松
門行跡少石磴見觚稜歲久沈殘碣巗深護一燈
古人疑有託此教久相仍放眼千秋表危欄晚獨
凭花宫疎磬夕雲亦宿閒階塵眼真相刮春心
默已齋風煙留好夜詩句憶同儕自喜陶彭澤多
時遂雅懷
少林寺舊名法興寺至元壬午道士張志格等游盤
山居於此易其名為棲雲觀至正中巢雲威禪師
主之宣政院使脫公具奏賜額為北少林寺明成
化已丑寶峰德聚禪師重修嘉靖丁亥又修
國朝康熙中僧本住再葺乾隆十年
勅修大殿懸
御書禪指直趣匾寺東有紅龍池多寶佛塔下有石曰
菱角曰帳房曰蟒皆竒秀
李鍇自少林寺至西静室詩老鸛欬密林猛虎蹲
伏莽黝黝亭午隂翏翏太空響曠懷無前期高興
肆獨往化城周大千維摩室方丈布毛證鳥窠(東隣)
(有僧常樹棲晝夜不下)妙諦飛龍象儻非水精域焉啟鴻荒
想縱心以天游六鑿罷相攘
薩哈岱少林寺次韻詩羣峰蒼翠鎖秋空古寺憑
高野望通下界萬家煙火接浮圖百級鬼神工雲
沈遠壑泉流碧霜醉疎林葉染紅俯仰頓忘身世
感數聲清磬夕陽中
查曦少林寺道上望雲罩寺不至作見說盤峰頂
﨑嶇不可行石邊停竹杖天際望仙楹濟勝苦無
力尋僧空復情鶯花應笑客孤負玩山名
宋宗元少林寺詩路入中盤鳥道通雲開天半削
芙蓉松棚東折山當寺柏子西来日下舂到此都
無塵世念何時得著去来蹤洞前花落諸峰静隔
樹遥聞報曉鐘
德意至少林寺詩少林標寺額將謂到登封看取
三盤路知非五乳峰蒼煙凝紫盖峭壁寫紅龍回
首長廊下松風報晚鐘
中盤寺在少林寺之北崕石高寒紺宇相接不知何
時剏建寶峰禪師修有中盤二字明楊忠裕書寺
前題詠石刻最多寺西北有華嚴洞
王澤弘過中盤寺詩盤山絶勝是中盤石磴﨑嶇
欲到難千嶂煙雲迷日曉萬松冰雪護春寒峰依
紫盖留仙跡泉汲紅龍供佛壇惆悵此生猶未隠
浮名底事戀長安
衛台瑺過中盤詩曀曀山氣昏躋險心頗憚回頭
矚巗谷已凌山之半磔卓遞嶙峋起伏跡未斷有
松皆竒絶無峰不可翫寓足筋力疲放眼雲竇亂
短笻歴潭壑扶之勞雙腕初疑黛色濃忽覺雲形
換努力過前山流連恐日晏
宋宗元中盤寺詩中盤山與上盤通山寺盤空路
幾重峭壁崚嶒擎紫盖幽泉噴薄走紅龍殿前隂
合三珠樹門外雲横半嶺松便擬支笻凌絶頂華
鐘飄徹最高峰
上方寺在嶕嶢峰東唐太和二年戊申僧道宗結茅
於此瓦屋數楹鐘魚寥寂
國朝乾隆十七年
賜帑修建紅牆碧瓦炳煥巗谷佛殿中懸
御書雲濤花雨匾石潤蒼苔皆佛性松搖晴籟有禪機
聫寺東西列静室二址尚存又有喝斷石雲根石
亦瑰瑋
無名氏游上方寺詩名山初到似曾来古寺無僧
徧綠苔頗訝石黥厄漢律豈知松劫遇秦灰澗中
窺墖疑千丈雲際捫蘿欲萬廽好約華陽成小隠
秋巗懸瀑聽輕雷
黃汝亨自中盤到上方寺詩堆雲片片鬱千重複
磴盤空鳥道通壘塊林間蹲虎豹菁葱天外削芙
蓉細披蕪草迷煙屐衺倚危巗倩竹笻聞說上方
鐘磬杳西飛又有白雲峰
官無極上方寺詩不是羣峰列飛来雲幾支絳空
龍半現虹日水全竒青豆懸天外朱花志路岐昔
游先我得芳草卧唐碑
鄭纘祖自西架至上方寺詩越壑攀厓信杖藜上
方幽徑轉萋迷雲飄佛國山連寺樹遶靈巗水滿
溪貝葉翻時留偈在柴關閉處有鶯啼憑空目斷
空中錫日暮清詩未敢題
李鍇上方寺詩獨隔層嵐迥今知細路深一時移
耳目萬象變蕭森古拙居人服偏私造物心天門
雙日月隨意自升沈風磴殘雲外虹梁瀑水西
險愁巗石墮冷逼洞猨啼白日行如夢青天瞰欲
低上方信幽絶消得昔人題
雲净寺舊名净業菴萬歷中蔡来峰建崇禎中僧無
暗重修至
國朝其徒擴其基而新之康熙四十三年
聖祖御筆改題雲淨寺乾隆十五年奉
命重修叠蒙
宸翰之賜舊志稱寺内有石幢刊本師惠凝和尚大安
八年九月朔門人棲洞等建疑菴亦遼金時故址
也
洪昇淨業菴後夕望詩春山處處佳煙嵐晚逾妙
白雲静不行青松立殘照澗水瀉千迴巖風號萬
竅精舍倚峰巔逌然發長嘯
又同石林上人宿淨業菴詩山寺疎鐘歇清宵寂
不喧漸看明月影移過古松根地僻知僧儉天空
見佛尊石牀趺坐久揮麈兩忘言
高士竒雲淨寺詩往者度遥岑忽焉日將夕耽幽
殊未窮茲来理輕策傑閣霄際穿疏櫺樹杪隔隠
翳勢若藏攀躋境乃闢老僧畏送迎相顧始肅客
能炊松火紅亦煑澗泉白攬衣席空階閒雲生咫
尺下嶺望前旌迢迢踰紫陌
鄭纉祖雲淨寺詩寺逼雲峰近忩開翠色迎看花
多白蓼尋藥只黃精丈室逢僧話閒房罷磬聲客
来塵境外頓令悟無生
古中盤即正法禪院也在紫盖蓮花毘盧三峰之間
相傳寶積住靜處
國朝康熙中僧行乾重為開拓殿前有
聖祖御製詩碑方丈懸
御書門外一峰匾崕石勒
皇上萬象迴薄四字擘窠大書及先後
頒賜奎章乾隆十四年
飭有司繕修因復舊題古中盤寺有天語軒五松堂墖
院有精夀堂門前有談禪石後崕有静室名别是
一天有龍王堂在其旁
蔡士英正法禪院修造碑記古中盤者京之東五
臺也千峰萬壑林木鬱茂稱冀北之名勝者多道
之余嘗慕而登焉見其四山相接叠翠層巒中有
數峰陡絶者勢插霄漢又其地多金沙雨過則星
燦奪目更有舍利墖每除夕則光明徧山若列炬
其中流泉瀑布儼若大江之怒濤焉誠巨觀也他
如觀音洞談禪石虯松蒼柏龍池暎帶種種舊觀
不一而足殆古之禪林歟大博禪師者蜀之達州
人也生五六歲即知向佛十三而捨身西聖寺至
二十五而精心參悟漸得指歸因受萬如和尚法
歴五十餘年精進不懈嘗南北行脚參訪不一家
順治十二年遂說法於津門之地藏菴嗣是而開
堂十有八修叢林有五言佛法者莫不宗師之康
熙元年游盤山喜其崇峰幽谷欲止錫焉值薊州
僧官来儀願捨山場有大檀越建為叢林殿宇門
廡輝煌並耀經堂齋室方丈庫藏靡不具備寺僧
若干人參識本来鐘磬鈴鐸之聲不絶嗚呼可謂
祇園之一勝矣夫天下之福地寶林不乏也并之
開義汴之福廣蒲之西巗秦之淨念趙之無際隋
之智門亦指不暇屈矣而要皆有山川之勝雲物
之異為宗門衍法於無窮今之古中盤得大博禪
師而傳之不朽者亦謂是歟余故樂得而記之康
熙十四年乙夘
魏裔介古中盤正法寺修建墖院碑記天下名山
雖以五嶽為首而京都薊州之盤山其靈竒幽鬱
又有出於耳目聞見之外匪人所能測者余嘗按
圖索之而以為十洲三島不能過也辛丑之冬余
以相視
世祖章皇帝山陵便道至山下憩感化寺至晾甲石邊見
浮圖在望澗水潺湲而山下石纍纍或尋或丈或
方或圓不可以數計擬登陟其巔顧以王程期迫
同事促令復
命遂匆匆而去至今憶之未嘗不自恨緣之淺也夫山川
靈竒幽鬱之氣不鍾於賢人君子則鍾於衲子羽
客盖禪教之中其進修銳其志行苦往往有人若
大博和尚者蜀地人也胡氏之子母葉氏幼而慧
悟厭棄塵氛遂皈依蓮邦栖遲淨土得法於龍池
萬如和尚傳臨濟正宗顧以燕山皇居有大乘氣
象結制於宏善等寺既而游盤山歎曰此山連峰
叠嶂嵌空突兀谷澗委蛇果樹茂蔚其卓錫之勝
地乎時則有薊州僧正司来儀慕其品行精嚴有
古中盤精舍一區願布施和尚乃趺坐觀空萬念
俱息擔土填塹甃石為路升座說法言簡意盡僧
俗聞者莫不解脫遂感動諸善信等捐貲建大雄
殿禪堂方丈茶房庫室僧寮塔院莊嚴宏麗與諸
門人當機指示謂趙州庭前栢樹子信手拈来此
事人人本有何不回光返照而汨汨於故紙乎嗣
法門人了宗受其衣鉢直證心印盡斬葛藤觀其
語錄所記覩面相呈更無餘事八字打開當陽獨
露瓊花開苑長江水洗尤勸人學問以為久受勤
苦乃可得成非其師之白日傳心青蓮喻法而能
有如是高足乎昔承
世祖章皇帝命序楞嚴會解文辭鄙僿蒙剞劂經首今和
尚得臨濟之正宗衍曺溪之家法大開妙義以曉
僧俗使人不沈沒於聲色利欲而見其本来面目
有益於
國有利於民豈區區食粟飲水作一自了漢為煙霞之
癯無補於世者哉余是以為之述其本末鐫之貞
珉俾其後代法法相續心心相傳則鹿苑靈鷲去
人不遠余羈縛塵緣未能超然物外言之汗顔俟
婚嫁畢終遂尚平之願膏車秣馬登白筋蝦蟆背
上與了宗禪師談教外别傳其有日乎盤石有靈
斯志與清泉白石永矗立於空翠清虚之法界也
已既為之序爰繫之銘銘曰巗岫鱗比雲水逍遥
一條拄杖解卻弓弢淈泥揚波濜流止濤臨崕撒
手過刃吹毛闡揚祖教龍象英豪登盤山塔海闊
天高康熙歲在丙辰十有五年三月
阮旻錫古中盤游大博和尚墖院并示宗上人詩
偶隨煙外鐘已到松間寺中峰紫盖尊羣山皆拱
翠法師南方来重闢法雲地梵刹銀牓新勲戚金
錢施一期大教興三歎影堂閟傳法老比丘已得
無礙智面瑩爪甲長開關為客至顧我鈍根深不
受箭鋒利盤山古道場法幢開寶積普化示風顛
振鐸偶游戱到今已千年宗風誰繼嗣落日下秋
山山間明月墜峰峰皆見月清光照無寐
鄭纘祖古中盤贈了宗禪師詩偶尋紫盖峰人聲
木末度高低但莽蒼寧辨向時路林麓豁然開已
見岩前樹短壑架僧廊飛湍楹外赴大師高說法
石點花亦雨朅来叩宗風一語人天悟惜哉塵網
牽何當棲杖屨世上劫千年山中香一炷
又夜宿古中盤詩香刹中盤勝山峰紫盖名聽經
雙鴿下繞墖幾僧行翠竹搖風亂黃花滴露清納
涼應未睡高枕卧松棚
高士竒正法禪院詩一徑入空林重巗秀色深暫
来青嶂下聊暢白雲心澗影留仙蹕山光動
睿吟今朝徧幽賞歸路日將沈丘壑茲多美流連空復
情出山泉決決遷樹鳥嚶嚶暝色催歸騎樵歌引
客程何如友麋鹿日日卧香蘅
衛台瑺古中盤詩行行過中盤又抵中盤頂極目
煙霧中雲峰忽已暝泉芔紛佳致萬株龍鱗挺攀
蘿入寺門汲水試山茗落日聞鐘聲令人發深省
超禪送佛藏和尚住古中盤詩幾年共話西山月
一夕平分兩地秋試看古中盤石上龍松新發舊
枝頭
德風古中盤望九華峰詩白雲深處古中盤羅列
千峰作畫看望去九華峰頂上他年来此結精藍
雲罩寺相傳為寶積卓錫地構宇則始自道宗舊名
降龍菴萬歷三十年勅賜雲罩寺
國朝康熙中僧通緒重脩舊貯皇藏千葉寶蓮佛殿牓
曰盤山秀峰康熙十七年
聖祖御筆也又有額曰雲峰法界乾隆八年
勅修
皇上御書金界長明住智慧山匾青山白雲常自在禪
悅法喜悟無生聯寺東上即挂月峰峰頂舍利墖
旁有餐氣巗後有金鷄嶺南下二里有將軍石桃
園洞
王道正重修雲罩寺碑記洪惟我國家定鼎燕京
山川之形勝環錯如繡而其雄峙於東北者則首
稱薊之盤山云盤山一名盤龍山峰巒之竒甲於
京東苞靈孕秀突兀巑岏於鑠哉天壤間一大觀
也山之巔有雲罩寺其来舊矣有墖曰舍利相傳
為寶積禪師卓錫地中藏舍利子故名景物幽深
叢林高潔仙客禪宗多會於此每一登眺赤縣神
州不復記憶置在何處穢土濁劫邈焉隔絶雖屬
閻浮亦造物之所以别立清涼界也閱歲滋久荆
棘漸生革故鼎新時如有待恭值今上皇帝乘龍
御天薄海熙恬三陲寧謐仰承聖母慈聖宣文明
肅貞夀皇太后慈命印施藏經畿輔内外梵宇招
提悉加嚴飭於是出内帑積貯併各宫協贊金錢
特命乾清宫常侍尚膳監大監吕公誠往葺治之
公復自蠲廩餼鳩工聚匠驩呼踊躍輻輳子来若
驅鬼工役神力不日告成殿廡巍峨翬飛鳥革僧
寮禪室井井改觀二六時中綿延香火晨鐘昏鼓
瞻仰歸依猗歟盛哉真億萬劫無量功德所謂上
護皇輿中佑宫壼下福元元豈云小補巳耶嗟嗟
吕公拮据贊相克成盛美功德永永且與山川共
垂不朽也事竣伐峰頭片珉屬余為記余於西方
之教若淄澠蒼黃素不涉其涯涘顧性嗜禪静時
亦繙閱諸釋典其言曰心生則法生法界惟心造
是心也深入無間磅礴無方大地為纖微塵為鉅
由是而斡天造協地靈天且弗違地於何有彼上
乘諸法無罪福無禨祥今兹率作以奉莊嚴搰搰
然將為致祥邀福計抑末也故法生於心心滅於
法何以故心在無法法在無心故也吾亦一無心
佛亦一無心天地亦一無心也此之謂不蘄祥而
祥不蘄福而福即佛力非所及也羣力何與焉歸
休乎比丘無庸屬我碑矣乃跏趺合掌而為之銘
銘曰帝德廣淵在宥萬方虔恭慈侍聖善平康西
極回向咸集梯航爰命中禁奕奕貂璫躬詣莊嚴
開拓堂皇有美比丘杖錫飛揚敬爾威儀凜若秋
霜願力普濟展也壇場浮屠高峙如翕斯張亦既
崇廣亦既騰驤中使莅止慈命普將載錫帑金載
賜龍章鳩工庀具莫不精良相彼招提翼翼將將
清風穆穆振鐸琳琅有衆覩觀體具用藏巍巍法
象萬善津梁百千萬億福祚靈長萬歷三十一年
癸夘二月上浣日
沈荃雲罩寺伽藍殿碑記盤山屬薊州雲罩寺居
其巔山峻而雲生滃然出巗岫間觸石潤礎瀰漫
林谷從下視之不知寺之為雲雲之為寺故曰雲
罩寺也寺不知始於何代有明萬歷間實鼎新之
朱碧輝煌屹立天半游此寺者輒作武陵鷄犬想
不復知有人間世矣歲月既遥廟貌非昔壬子三
月吾友戴如兆與二三同志涉歴名跡見寺就頽
落伽藍殿毁壤光甚慨然捐金整葺如故余聞而
喜曰山谷之美古今共談伽藍工竣雲罩必有能
繼之者俾寺見完宇即山復舊觀雲起則金碧藏
輝雲收則嶙峋耀采盤峰真面目從此迥露人寰
矣余嘗備兵通薊簿書鞅掌時時作宗少文卧游
今珥筆中秘朝夕侍從名勝在咫尺曾不獲親臨
其地然樂我友之能好事以為後人倡也序其略
并勒之石云康熙十二年癸丑孟冬日
王澤弘雲罩寺詩陡絶上盤雲罩寺一峰高踞萬
峰巔雷霆俯見山腰鬭日月横看樹杪懸佛蛻幾
朝留古塔聖燈除夕聚諸天殘僧不解游人意指
點龍旂說往年
高士竒雲罩寺詩蘿磴雲中出花宫象外懸登臨
空大漠呼吸逼青天締構神功健香燈寶地傳無
生難可問小坐亦泠然
衛台瑺上雲罩寺詩上盤三十里企石齊雲駕蒼
煙暗諸峰朔風吹萬罅躑躅躧層阿鳥道亦在下
景物同幽快天際臨風榭清光對閒晝松韻徹良
夜陵谷變幻殊萬象望中訝借問南村居何如此
精舍
阮旻錫宿雲罩寺詩空擁雲關卧霜風到榻寒尋
常山上月讓與衲僧看
鄭纘祖雲罩寺翫月用高青丘韻秋天一碧秋山
藍更無霧靄兼煙嵐誰將金鏡空中麗恰值今宵
高處探三千玉戶齊開徹雲鬟露濯垂䰐鬖白盡
遥空幾萬里光芒尚帶滄波涵銀河寂寞高無象
星宿斂藏休與參玉兔由来知不死寸刃欲決癡
蟇貪我来直踞峰千仞霜華仰吸低巗嵌山鬼遁
逃無影跡雛僧故指聲喃喃須臾射牖復排闥時
暎藏經經底蟫祖院不知燈火息流輝倒照穿孤
龕徘徊疇忍恝然睡杖策還登庵上庵光搖虎豹
跨巨石影動棲鶻攀松楠安得乘風生翰羽澄波
下看三龍潭年来索米長安市斗室卑栖偏坐南
月明似籠欲窺鶴月去如繭方處蠶荏苒無能叙
契闊每言及此心懷慚家中快見已難得山上乍
逢尤所耽何幸一年遇兹夕卻從絶頂聞幽談杯
傾妙理何須酒盤盡餘香空憶柑迴視諸天眠正
熟扶桑鷄唱更已三露深浴出峰尤好百幅鮫綃
煙半含客既為月頻推枕月應為客聊停驂只今
相對若草草别後相憶嗟何堪况當多難屬此日
勝會難再君須諳不見盧龍山後塞年年戌築愁
丁男如此高山如此月即欲不翫其誰甘願向月
宫借月斧削除禍亂稱平戡還將月斧砍月桂更
使清輝流屋覃天上人間同此樂我雖不飲情亦
酣我雖不飲情亦酣婆娑短鬢何毿毿
盤谷寺即青溝禪院
國朝康熙十年僧智朴建十七年
聖祖臨幸
敕賜盤谷寺額因其地名盤谷相傳唐李愿隠居處也
御製詩與
皇上恭依元韻詩並勒碑建亭於寺之陽大殿懸
御題定力周圓匾一聲清磬動耶静萬叠浮雲假也真
聯歴歲
天藻或刻碑隂或鑱崕石前有石門清涼石潄玉泉秩
秩泉松坳後有杏花坂龍首巗中有秋月堂巢雲
軒選佛堂童真殿丈室題曰金湯龍象曰一花現
瑞俱載舊志
宋犖青溝禪院碑記往余讀公安袁中郎游盤山
諸詩肖状怪竒刻削神眩巗谷林泉常在心目間
恨不一往游焉及来京師去盤山不二百里而曹
司羈繫卒不能遂惟日夕退朝時時從馬上東望
見白雲滃起為之盤桓竚立斯須慨然而已歲辛
酉道出山下始得游目其勝袁公詩所稱山有畫
意者誠非虛語爰為詩以紀之閱癸亥夏四月承
乏通永盤山適在部内自幸續游之願庶幾一償
新城王阮亭祭酒送余行有而今持節京東路恰
與盤山作主人之句顧莅事以来又不得廢閣官
事以為私游常抱怏怏如在郎署時甲子春會按
地經山麓則益窮所未覯復為詩以紀之余初遊
嘗寄詩拙菴和尚繼至乃訪拙菴於青溝青溝之
名不見於紀載即袁公詩中亦不之及其初殆一
虎穴也自拙菴来有僧隆寶以兹地獻迺始墾闢
芟除構立堂宇門廡庖湢翼然一新諸上方感化
古名刹率多廢落兹地以拙菴故頓成勝觀拙菴
徐州人名智朴少曾過江參百愚斯大師於青浦
之青龍隆福寺受記莂實洞宗第三十世辛亥北
游愛盤山丘澗因止其地其人貌古而骨剛與之
談超然無凝滯肆余再游訪之能為詩往往有佳
句去年冬
天子駐蹕是山曾幸青溝蘭若拙菴親聞
玉音承
命口占經
御覽賜
宸翰此尤希世之幸也余前嘗許作小文留山中會有濟
南之役拙菴命其徒来責前諾因書數語以復嗟
乎自兹以往盤山之游知復何日而青溝佳壤拙
菴雅尚益復眷眷縈我心目當十倍讀公安詩時
矣康熙二十六年丁夘三月
智朴丙寅季冬一日
駕幸青溝應制詩冷静峰頭雲水香
六龍車駕幸山堂百年勝覯惟今日塊雨條風祝我
皇
王澤弘詩青溝古路絶人煙老衲栖巗不計年與
虎借居分半穴問龍乞水迸枯泉忘生始得無生
法入世誰參出世禪悲我行藏成兩失從兹雲水
任孤肩寒巗獨處十年餘昨歲誅茅始結廬挂
樹猿應驚野客攀藤人只問禪居晚風香静旛猶
動殘雪忩明榻半虛竟夕擁罏趺坐久兩心無語
對文殊
王士正詩曺谿游萬里酌水問南能世界隨緣住
人天最上乘翛然白足侣不作紫衣僧寄我新吟
卷清涼五月冰(時歸自五臺)
朱彛尊詩攜来一鉢自曹谿結屋青溝亂石西徧
洗苔碑詮寺墖山花木葉恣留題謝家木屐無
完齒陶令籃輿怕朔風黃葉滿山来未得幽尋也
待杏花紅
孫岳頒詩青溝隠處惟孤雲曲澗盤阿斷衆聞獨
坐嗒然忘色相紅黃紫綠總紛紜紅杏青松迥
不侔慧觀早巳在峰頭孤標自出風塵外瞥眼繁
華逐水流聞道盤山景最竒山居餌术更餐芝
何緣著屐尋幽去白日清泉訪我師
喻成龍詩飛錫響震蓮花峰澄潭如鏡安毒龍避
俗遠在盤之谷萬壑千巗枕茅屋静夜天香遶法
壇松風明月谿水寒有時鐘磬出林表曇鉢浮光
金翅翻近復幽人時来往與公結社推公長今夕
何夕讀公詩况瞻標格真高爽
葉臣遇詩依栖雙樹晚鐘遲喜讀青溝白雪詞一
室香雲人定後半忩明月夜来時湯休豈獨稱詩
伯惠遠還宜作導師好句名山都占盡教人何處
著思維
陸沅詩薊門夙仰盤山勝名衲今兹住拙菴禪悦
力能驅虎豹巗修心許架煙嵐搜殘碣石鐫新志
賞賸清泉琢舊潭欲擬貫休仍自在一箋聊復寄
幽曇
魏坤詩田盤山樵乍相識昨日下山今上山要我
同游不得去獨吟紅杏青松間
宋至詩落日空山路高僧特地尋泉聲清俗耳鳥
語印禪心破衲殷勤補新詩自在吟結茅余有意
早晚藉砭鍼
張歴詩喬居此盤山如何反號拙諒彼機巧人不
敢占虎穴惟拙渾忘機授記虎蹤滅巉巗未多開
茅屋透寒雪自穿鳥道来竟與紅塵絶雲氣染衣
裳松花滋味别而我願歸依師笑不肯說
許國賓詩卻疑塵起亂紅飛幻裡看花意思微身
與喬松争百尺翛然不著水田衣
朱昆田詩千林紅綻三光杏十里青排五粒松他
日相尋半山路畫圖約略記雲峰山厨夜火蒸
黃獨埜菜春風長豆苗閒倚長松無一事静看日
影過谿橋
畢大生詩手闢青溝白石壇杏花松葉挂㯶單明
年好借枯藤杖直踏中盤到上盤
洪昇詩兩山忽斷處開士結精廬門對青溝狭池
涵紫盖虛雲嵐遠明滅松石互盤紆側首尋幽洞
荒榛虎舊居
張朝琮詩結構精廬小猶存虎豹蹤青溝新闢土
白足舊傳宗山擁談經座風移轉唄鐘塵襟此疎
豁雙屐任從容
東甘澗觀音菴不知何時建立
國朝康熙中住僧重葺乾隆十四年
勅修構重屋於殿之巽隅崇敞可遠眺
賜東甘澗額
御製詩摩厓三處門内有斗笠松松下蒲團石傍澗天
井石童子石皆以形肖得名
李鍇東甘澗詩東甘澗頭春有冰蒼寒之氣填空
青夜深雪斷蒲團石時有老狐来聽經
朱岷東甘澗詩路折尋東澗樵聲入午鐘泠泠巖
下水靄靄寺前峰既坐蒲團石還吟斗笠松老僧
偏愛客煑茗說降龍
董邦達東甘澗詩初地泉聲裏翛然此重尋山花
風磴晚僧磬石樓深坐久忘塵役吟餘悟夙心留
人更松翠長作一庭隂
西甘澗淨土菴明僧常慧剏建
國朝康熙中重修
御製詩皆刻石上菴後石龕元道士王志謹修煉處也
李鍇修禊西甘澗作高花不受染水流故以渠空
山暮春時物色隨卷舒老宿循自然遂與真意俱
洗心不洗跡一切皆祓除我冀水心劔徒傷落日
徂
查曦西甘澗贈法天上人(上人年七十餘善弹琴好吟咏)詩寺枕
千尋澗窗開四面山卻輸黃髮老長共白雲閒擊
鉢吟詩句彈琴怡妙顔偶来塵世客心醉不思還
董邦達西甘澗詩白雲結隣茅盖屋屋外飛流隠
古木龐眉老衲罷談禪落日荒巗斸黃獨
東竺菴在松樹峪舊名彌陀菴
國朝康熙二十五年僧印祥建乾隆十年
勅修大殿懸
御書大尼渲光額請問庭前柏樹子莫瞞扇上犀牛兒
聯殿左右結茅為亭依倚巗壁各極幽致
駕屢臨幸
御題三詩摹勒壁上菴南有燕剪石
查曦東竺菴留贈聖林上人詩東竺菴何處山中
路鬱盤人蹤千澗上佛刹萬峰端笑語諸天近松
雲暮色寒苾芻邀茗飲禪悦極清歡
董邦逹東竺菴詩盤山百里勢迴互石絫嶔﨑不
知數百尋飛瀑走怒雷十載蒼藤挂寒霧空勞過
客說峻竒不信巨靈矜刻露劃然此地變標格有
土可耕圃可樹精廬結處得天然倚壁編茅垣壁
具妙香微度貝葉翻法界真空寳華雨我來投宿
薄暝時屈指十年游已屢未隨樵子拾橡栗猶向
僧忩飽殘芋崕間
宸藻日月明清景欲摹無好句山轝明發又高峰雲木
蒼蒼頻返顧
欽定盤山志卷五
