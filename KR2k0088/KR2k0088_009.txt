欽定盤山志卷九
方外二
元
祥邁字如意悟證出羣辯才無礙至元中奉皇帝敕
撰辯譌錄五卷附蔵流通
圜悟賑不知何許人得法東山本無元公孤藤隻鉢
至盤山修報國寺延祐五年戊午聞於朝賜號契
宗禪師
雲威號巢雲太谷侯氏子幼業儒有名譽及壯下髮
參玉山達公承印證出住盤山法興寺
圓讓北少林寺雲威禪師塔記李肇國史補曰崔
趙公問徑山法(指月錄作道)欽道人弟子出家得否欽
曰出家乃大丈夫事非將相所能為也趙公歎賞
其言余謂抗力雪霜平步雲霄興丈夫事鄙將相
為威公禪師斯其人也原其里河東太谷戴邨人
雲威名也侯其姓也幼業儒高才博識有令譽方
壯歲一旦棄家舍業下髮被褐習最上乘了第一
義工丐農賈不以為辱師範人天不以為榮嘗同
羣公長老謹弟子禮朋遊講肆慧辯出倫聞玉山
博達公講席之盛走謁依之為入室之列俾主堂
司怡懲海衆光弼叢林有雲峰悦之規度中統間
都總統少林大宗師事屆玉山一語相得驛負之
燕一居萬壽職主藥蔵雖修鬻冗擾無日不參鉗
錘日久重膺子印是時盤山法興虚席命師立僧
接武明年新巢雲軒仍以巢雲自號宣政院使脱
公為之外護具奏朝廷特旨慰祐更法興為北少
林寺師嘗謂脱公曰知人惟難人實難知知其難
者千中無一師開法主席居止無怠檀門德仰寺
政謹嚴至正戊子秋八月二十三日以微疾告終
小師智感賫師行實乞余記余曰師之德行學業
家知戶曉豈待余文哉牢辭弗果因直述之至正
九年已丑四月日
幸安初至靈石山參達光二老有得後謁本無元公
於海山蒙付囑入滅偈曰昔年廓下萬緣空脱體
忘依絶照功罷釣收絲歸去後桂輪孤朗任西東
塔甘泉寺西
永暉河間史邨人姓史氏禮幸安和尚出家升雲孫
之堂又造木菴之室後出世住甘泉寺賜號圓照
大師至正十四年甲午入滅有偈曰吾壽七十七
今朝萬事畢推倒人我山十寸元一尺
明理臨潼藺店王氏子依永暉和尚落髮謁寒翠滿
公不契而去時西府慧公住真覺師往參承頓徹
向上機鋒迅利慧曰今日得箇金毛獅子遂以衣
拂付之奉旨住甘泉普濟寺後示寂說偈曰挂錫
甘泉三十年殷勤常住似頭然而今撤手燕山外
雲散長空月自圓時至正二十七年丁未
田謙明理禪師塔銘者箇禪師真純道業秦地降
生燕山示滅一點靈光大千照徹法嗣甘泉宗承
先哲洞嶺法源嵩巗正訣水映長天蘆花帶雪皓
月澄澄清風烈烈無縫塔成光明皎潔妙工其何
大巧若拙一時拂卻更無可說
明
祖能字藴空號松軒道人三河孫氏子生於永樂壬
午四月六日幼惡葷羶或戲以肉但合掌而巳九
歲出家師香林如菴翁後住京師依可堂善公又
至汴洛香山禮洞宗二十一代天龍潭公傳付心
法仍還香林重新殿宇後退居白巖自號白巖叟
不與縉紳貴遊者交獨與太守姚公叔謙善一日
謙往謁至峻峽步入石齒齧足躓而毁肩了無愠
色師平生事恬退以道自任成化丙戌十月二十
日示寂歸葬本寺西北隅可堂公骨塔東側
德聚號寶峰姓趙氏金陵人祖謫戍玉田為玉田人
童丱時常於空中見樓閣隠隠之狀後於盤山少
林寺出家參大雲興公正統丁已詣吳下具戒庚
申回都内監劉公順捨私宅為梵刹英廟賜名法
華命師主之天順壬午復上盤山修感化寺工竣
聞於朝賜名廣濟成化已丑仍歸少林老焉
柯潛寶峰德聚禪師行實碑記禪師名德聚號寶
峰俗姓趙金陵世家祖謫戍順天府之玉田遂為
玉田人永樂癸巳母夢黃光彌戶遂生禪師人多
異之及長有老衲見而指之曰此兒骨相不凡將
來光大法門享安樂福未可限也甫五歲時嘗於
空中見樓閣隠隠之狀及十歲父母捨送薊之盤
山少林寺出家從母舅隨公宣德戊申聞僧錄右
街大雲興公邃於道宣廟寵渥極盛璽書褒奬名
重天下往師之參究公案講求宗旨夙夜孜孜服
勞不懈正統丁巳飛錫吳下受戒具而還庚申御
馬監太監劉公順以私第請為梵刹英廟賜名法
華命禪師主之禪師即以修舉為已任攻苦毄淡
竭力為之不出堂室不謁權貴而殿堂廊廡煥然
完具由是法益振教益流譽望益隆學徒益盛而
老衲之言於斯始驗矣天順壬午遊盤山慨然歎
曰吾少時於此往還今巳踰半百矣況感化為魏
晉古刹燬於兵燹久不能復吾徒錄錄於世而無
益於教也乃捐已資兼募衆緣以圖興建三年而
崇臺廣殿巋焉煥焉庖湢廩庾高明宏麗像設莊
嚴咸臻精妙漁陽之人莫不舉手加額以為神助
事聞於上賜名廣濟命同師弟白巖森禪師主之
成化已丑復愛少林谿澗縈迴峰巒秀麗實早年
發躬之地不忍忘其本源悉倒橐傾囊修其敝廓
其規東作觀音堂西作明月堂中作方丈左右僧
舍以備游憩旁因龍池作竹塢蔬圃以俟優老誠
一方之壯觀也其徒文擴等求紀禪師之行勒石
垂後嗟夫禪師瑰瑋踔絶刻厲勤篤通東魯之書
傳西來之意縉紳大夫鉅緇老衲咸禮重之又能
不忘其本汲汲致力於所發身之地其立志用意
可謂宏且確矣宜乎起人之敬而成功之遠故余
不徒紀其精修之行而又書其興作之盛以昭示
後人成化八年辛夘十一月
圓成平谷大王務黃氏子未出家時夢中見盤山聖
境遶塔禮像合掌念佛後投金臺大慈恩寺落髮
參大虛滿公立限三年脇不沾席尋受春谷苑公
印證賜字大舟付一偈曰妙高峰頂無根木刊作
澄潭般若舟運轉往來生死海肯停櫓棹住中流
弘治十七年至盤山絶頂大作佛事
祖允字性空薊州吳氏子生有手疾七歲不能語父
母許出家禮靈隠勝公為師甫及寺見勝即語衆
異之命名薙髮精勤進修勝公歾膺住持有年一
日謂衆曰老僧與爾長别矣各守清規勿流庸下
聽吾偈曰吾年七十本來無物末後一著青天白
日偈畢而逝
常慧字古燈未詳氏族住西甘澗淨土菴不事誦讀
日惟危坐一榻人與之錢即辭大司馬劉公召與
語心甚奇之贈以鏹帛卻不受萬歷戊寅十二月
廿四日徧告於常所往來者曰擾勞衆信吾三日
後行矣至廿七日無疾脱去享年八十
德清號憨山萬歷癸酉夏至盤山千像寺後石巗内
見一隠者灰頭土面山作禮絶不顧問亦不應山
知非常人亦同默坐少頃隠者燒茶唯取一杯自
飲山亦取一杯同飲飲茶竟隠者還茶具於原處
端坐如故山亦如之少選隠者炊飯飯熟置坐前
唯取一盌一箸自食山亦取一盌一箸同食飯罷
又端坐如故山亦如之入夜隠者出巗外經行山
亦隨之明日山知茶時烹茶飯時炊飯隠者同山
飲啜經行亦爾如是一七隠者方問曰仁者何來
山曰南方來隠者曰來此何為山曰特訪隠者隠
者曰隠者面目如此别無奇特山曰進門早巳勘
破了也隠者笑曰我住此巗三十餘年今日始遇
一箇同風留山住山亦忘返一夜山經行忽然頂
門響一聲轟如乍雷山河大地身心世界豁然頓
空境非尋常歸巗中具陳所得隠者曰此色隂境
耳非是本有我住此巗三十餘載除隂風雨雪夜
夜經行此境但不著則不被他昧卻本有山深肯
之作禮謝教一日山辭歸隠者把臂相送下山淚
如噴珠入京向妙峰師述如上因緣汪司馬曰如
是則吾師住山已竟山曰猶是途路邊境界耳
明空字普照豐潤農家宋氏子值老僧教以修淨土
業久之有得遂薙髮建圓通菴居之導人念佛依
附曰衆旋為忌者所中繫獄三年事得白歸盤山
卜居衛公庵未幾奄化
智朴普照大士行實碑記上人諱明空俗姓宋薊
州豐潤人也明正德十二年丁丑生稍長業農一
日於田中值老僧授以念佛法門囑之曰但勿雜
念即見道真自是致力不巳久之有所得遂不娶
建圓通菴居之念四字彌陀導人為善指示頗多
至是依附者衆或以為不利於鄉詆讕因之而起
首之公府拘囹圄三載後聞於朝神宗命勘之明
其無罪釋之賜清心二字札子一道聽其所止而
休焉於是東歸盤山卜居衛公庵未旬日而告寂
時年五十有七其徒闡本師之教人多信從遐邇
老稚輻輳子來不數年開拓宏敞鐘鼓梵唄之聲
六時不輟居然畿東一名刹也其孫來平恐先祖
行實久而湮沒不傳乞余作塔記勒石請至再余
不能辭爰即其言而序述之且係以銘曰山之青
水之綠松之直棘之曲同拱衛窣堵波垂不朽此
巗阿
如芳字祕如宛平天橋人天啟丙寅春至盤山天成
寺修古佛舍利塔感多瑞應詳載張元芳天成寺
塔記
至明號無暗參徧融憨山達觀於言下各有所得習
靜於盤山之五盆溝者十五年後出住淨業庵德
行兼備參學者多所成就緣滿告衆說偈而逝
智朴無暗律師行實碑記余嘗論夫人之情有同
處而不相遭有異地而相慕焉有同時而不願見
有千百年後而徒思焉於無暗大師之人之德而
深有感焉耳大師行實余以輯山志詰諸法侣詢
諸耆舊頗得其梗概其孫元印乞塔銘於余余中
心摇摇若有不同時之感故不獲以不文辭大師
法名至明無暗其號也山西介休袁氏子生於某
年月日出家千佛菴稟具五臺顯通寺初謁徧融
大士次謁憨山大士山曰雖得多聞不成聖果乃
指參達觀大士於三師言下各有所得天啟初入
盤山五盆溝隠靜爾時魔魅甚夥師歷一十五年
偶絶糧至第五日有神人見夢邦均王孝廉曰盤
山五盆溝有修行人絶糧是汝師也質明孝廉見
賣薪者問盤山五盆溝汝知之乎賣薪者曰知之
然路險多魔魅孝廉俶裝直往寂無人聲扣門見
師曰師絶糧耶曰何以知之孝廉以夢告因乞為
弟子載拜乞師一言師曰平常心是道自是應孝
廉請出住淨業庵闡毘尼演修多羅教時值饑歲
人多依師求度師見即允許老稚剃落者幾千人
庫無蓄租廚中供具常豐饒學侣之來請益者巧
引曲喻必悟解而後已人望之若景星慶雲光風
霽月焉此方願滿他土緣興於崇禎十五年月日
忽告衆曰吾不久行腳去矣衆未喻又越三日復
謂門人演心曰吾去矣爾等為道自重門人乃悟
倉猝哀請留末後句師曰幻身本無實真如本自
然崐崘成粉碎生死不相關遂跏趺而化遺命塔
全身於菴左側嗚呼大師處於此十五年中空乏
坎壈至於絶糧五日不有神人見夢於孝廉卒至
饑餓而死誰能知之余故重有所感焉而繫之以
銘銘曰有大苾芻名曰至明行德兼備遐邇聞聲
降靈河汾出世盤嶺自西自東歴魔佛境抑以宏
法抑以利生憧憧惕惕其道大行乃仰乃瞻乃精
乃銳於焉既從怛焉而逝圓窣堵波在此山阿水
流風動淨業彌陀康熙三十年辛未冬月日
德意輓無暗大師詩白雲深處結精藍無限幽情
祗自耽魔懾真風消幻障龍欽高蹈徙澄潭精操
不讓巗松古妙義猶如水月涵我欲詢師師已逝
臨風空對薜蘿龕
朗然寳坻人住林亭口之小菴根性愚鈍行止端方
里人頗重之一日入盤山遇老僧授以念佛法門
歸依教行之三年感内火自焚鍊身不壞若古銅
鏗然有聲今供庵中
智朴詩禪者舍衛歸備言邨中事有僧曰朗然根
性乏聰利心心憶佛名只提六箇字誓願見彌陀
晝夜無遷次堅行三載週果滿從前志智火自内
燔六根光明熾頃之烟燄消端嚴良可視是非堅
密身畢竟難思議末世精進幢小子勉而識腳跟
下未明光隂莫虚棄須自點檢看生死非兒戲
國朝
養心耀州陳氏子謁博山無異和尚苦行力參久之
乃北上遊歴燕京諸梵刹隠顯莫測居無常所順
治辛丑至盤山重興法蔵寺
行乾字大博達州人姓胡氏母夢神人送子入懷因
而有娠生時白光彌室甫五歲自稱和尚年十三
祝髮西聖寺後入都門愍忠寺登戒復南詢參萬
如微公於龍池機契乃付衣拂命北上至盤山建
正法禪院上堂呵呵大笑云人人上盤山求道道
在甚處箇箇向老僧覓佛佛在甚處復呵呵大笑
云今曰既上來老僧與伊設箇方便若要求道向
邦均路上驀直去若要覓佛向自己頂𩕳上摸取
去若向老僧者裏求覓終不能得復呵呵大笑又
上堂云若論佛法無處不是只是伸手拈不著開
口道不著動足踏不著只許無舌人論說無手人
拈提無足人履踐若也未會老僧更與你通箇消
息卓拄杖下座又上堂云箇中一著最虚玄今古
寥寥不變遷佛祖界中蔵不得拈來挂向碧巗前
又上堂云言前薦得舉一明三句下承當拈頭作
尾鐵草鞵一踏粉碎金剛圈觸著成灰直得百不
減一不添猫兒睡狗子眠桑田變滄海滄海變桑
田衲僧真祕訣千古許誰傳喝一喝又蔣虎臣太
史請上堂云踏破從前一著不被聲色籠絡終朝
蕩蕩悠悠長年灑灑落落搬運彌勒家私擺弄普
化鈴鐸閙到日午三更師震聲一喝便下座僧問
塵事茫茫如何識主師曰好牛不出欄僧曰出欄
時如何師曰頭輕尾重居士問歴代祖師都在甚
處師曰山南嶺北士曰為甚不出世師云築著磕
著或問佛是大聖為甚不生中國師曰薄處先穿
按師之垂手為人不存知解所以聲動王臣名飛
燕薊有語錄四卷見於世
董誾大博禪師語錄序秦漢以上窮道德之原者
惟尚儒宗晉魏而後表心性之微者每歸佛氏佛
氏之教條目繁多而最勝最精無踰禪學蓋禪以
泯智絶緣苦參力究廓然證悟如寐忽甦其境界
自爾迥别徐視未悟之人談心論道雖極精明祗
成寱語故其教人也或直指或曲喻或格外提持
或就中轉變或無言而可以理通或有句而難以
意解或時棒喝或時機用無非欲警夫酣夢之人
歸於大覺此唐宋以來諸鴻儒往往翺翔其門而
不舍寧無謂哉然究厥根源則始自拈花微笑以
至達摩氏遊梁歴魏化行東土由是衣傳六代燈
演五宗五宗固各自樹立門庭而直捷雄偉無如
臨濟初於鎮州建立黃檗宗旨有普化克符二人
成就之化之師寳積首開盤山按諸法係濟之從
祖也順治丁酉大博禪師匡徒領衆斬棘披荆重
興寳積道場建立臨濟宗旨而師係濟𣲖三十二
世孫本師龍池微微師天童悟悟師幻有傳𫝊師
笑巗於勝國萬歷中偕徒三五人隠居燕邸寥落
無聞自得傳南邁續燄分燈兒孫遂盛行於江浙
今師又自南而北恢宏祖道信矣佛法之隠顯亦
各有時也師之豎立法幢也實始於天津之地蔵
禪院末乃應貴人之請大開爐鞴於弘善者凡三
載先後坐道場一十四處說法十有七年葉落歸
根終隠盤山其密行圓機煅聖煉凡王公尊敬士
庶歸依與夫興建叢林傳續法嗣并末後遷化光
明赫奕種種自有别記惟是開堂之語錄尚未條
貫門人超見等倣慶善之成規重為編集刪繁取
要勒為四卷將以澤世余讀之喜曰此真所謂塗
毒之鼓也返魂之香也無論緇之與素苟能留心
於斯朝研夕究默然契悟不獨臨濟之無位真人
面目現在寶積之心月孤圓光吞萬象即吾儒修
道育德之方亦不外乎是矣
百忍山東人結茅法蔵寺東偏鯁直少言笑日中作
務惟勤夜則環山念佛康熙癸丑八月朔有樵子
自菴門過乃召曰來爾將木椹置果樹下吾坐去
矣樵子唯命遂跏趺椹上椹微小不能容趺乃命
樵子以木段拄之怡然脱去樵子遽報隣菴僧僧
至望之如生依法火化收骨入本寺之普同塔
正眼字法蔵揚州人丁姓名自堅厭世無常去其家
於港口極樂菴薙髮於五臺藴真和尚處圓具一
日呈所解藴以偈示之曰佛蔵無心處法緣正眼
時色空兩不住獨露一真如師聞之愈加精進數
月身心輕安不可言喻後入都門時大博和尚開
堂法通特往參承庚子上盤山住静丙午付法更
名超正丁已住正法禪院上堂云大智離心識全
機絶見聞金鍮容易辨煤墨最難分池隠魚吞月
松藏鶴吐雲靈明元妙訣豁達便超羣超羣且止
祗如靈明妙訣作麽生會卓拄杖云一莖眉毛重
九觔又上堂云道無男女豈有僧俗物物自然頭
頭具足所謂一切法不生一切法不滅若能如是
解諸佛常現前豎拂子云若將者箇喚作拂子則
不見諸佛若將者箇喚作諸佛則不見拂子既是
相傾相奪為甚又道箇不生不滅以拂子揮一揮
云有相相中蔵實相不空空裏顯真空喝一喝云
寱語作麽其法語拈提例如此戊午九月
聖祖駕幸此院
賜扁及詩為禪林榮遇後示疾坐脱塔於正法墖院之前
超見字了宗寳坻楊氏子母夢僧至其家云自南海
來遂生師八歲業儒十五歲於諸篇章過目輒諳
偶染疾父母以其前世僧也許出家病瘥於龍泉
寺薙髮愍忠寺圓具聞天童雪竇二公名籍甚往
謁之言下俱有得歸至都門時大博乾公開法盤
山師不解包而至盤山博一見便問何處來師曰
都中來博曰來為何事師曰親近和尚博曰將甚
麽親近師便喝博曰落在甚處師劈胸一拳博曰
是何意旨師曰知恩報恩博曰參堂去即錄為弟
子每入室參請當機不讓後居盤山石窟中三載
諸方聞之競請出山凡十坐道場如仁壽萬善放
生等處居多洪益後復上盤山住古中盤上堂云
盤山有一話頭徧滿四大部洲若將佛法商量猶
是認影迷頭心外無法法外無心隨緣且度日到
岸不迷津會麽一劈華山分兩路萬年流水不知
春示衆云鐵樹開花磐石長藕虚空點頭佛殿倒
走此四句中有一句有體有用有擒有縱向者裏
緇素分明許汝參學事畢又示衆舉拂子云若識
得者箇便知釋迦不在西天仲尼不居東魯不說
趙州無不道雲門普象骨解輥毬禾山會打鼓從
前絡索都丢卻斬新條令為君數九九八十一五
九四十五會麽鼈鼻吞毒蛇大蟲齩殺虎康熙乙
丑有信官卜公請至瀋陽闡法再歲於丁卯十月
十七日示疾告衆曰廿三日大衆送老僧上盤山
衆不會師意復說一偈住世七十有餘秋只把金
圈作釣鉤願滿度生無别事佛宫魔國任優游至
廿三日復索筆書偈曰卻來游幻海箇中無變改
欲識本來人遂擲筆而逝依法闍維其徒函骨歸
葬盤山古中盤
智朴字拙菴徐州人早參諸方隠匡廬東西二林間
最後得法青龍百愚和尚實洞宗第三十世康熙
辛亥游盤山結茅青溝漸成巨刹能詩時有佳句
聖祖臨幸青溝蘭若應制口占承
宸翰之賜山舊無志朴以數年之力隨地搜討又得諸名
流助成之雖體例未備庶幾草創矣
雲恒字法天平谷人於萬松寺剃度後居西甘澗不
下山者六十餘年外朴訥而内朗徹隨機開示不
妄棒喝修白業者多敬仰之
李鍇法天禪師生塔銘并序法天禪師名雲恒又
自號藏山漁陽平谷人九歲薙髮盤山萬松寺年
二十餘修白業於西甘澗遂不出山與盤相終始
五十年彼之徒以為固不顧也師貌枯貊訥語言
北僧在山木彊而巳然而妙性内明行之以真隨
機開示不妄棒喝諸一切無容心焉性喜詩無事
即微吟藁成輒毁之世無得而傳者芾琴一明處
士李孔昭之遺也不甚工嘗撫之以寄意與廣坐
中言笑無間默則睡相對無一奇而去輒令人思
以故無忤於物而古處者樂與之接云人或問之
曰師何以益人曰損之乎夫何益吁易所謂弗損
益之之謂乎澗東有石屏師愛之為生蔵其下同
好者襄厥事而為之銘曰無身無患損盡身全蔵
真兹墖享彼大年物無成毁草木在山安所樂終
乃完其天天不鑿師師完自然維屏之陽日月其
便乾隆三年歲在戊午春王正月
道(四人)
元
邱處機字通密登州棲霞人年十九辭親學道師重
陽真君王嚞重陽既逝乃游秦隴至元壬午元太
祖自奈曼遣使求之與語雪山之陽處機每言欲
一天下必在於不嗜殺乃問為治之方則以敬天
愛民為本問長生久視之道則以清心寡欲為要
帝深然之至燕居長春宫丙戌其徒請至盤山建
醮棲雲觀其明年留頌而逝年八十詔贈號長春
演道主教真人
姬翼雲山集云盤山紫蓋峰之下爽塏明秀號曰
中盤時膺隆興崇奉道教棲霞長春真人應召來
燕門下有栖雲子飛舄擇地其徒張志格等搜及
此山遂營卜築丙戌請長春真人建醮因題其額
曰棲雲觀
王粹長春真人贊猗歟長者不可復得三朝推尊
才學功德閔此兵戈遠涉西北九九乃終世人莫
測
王志謹從長春真人北游燕薊徜徉乎盤山西甘澗
之石龕草衣木食若將終身焉籍貫未詳
姬翼字輔之高平人遇棲雲王真人執弟子禮賜名
志真號知常子自是從遊盤山所著詩文曰雲山
集及周易直解道德經總章行於世
張志格亦志謹弟子籍貫未詳
欽定盤山志卷九
