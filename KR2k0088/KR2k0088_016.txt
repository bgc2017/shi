欽定盤山志卷十六
雜綴
古今志乘類有志餘外紀軼事一門以廣聞見錄
瓌竒盤山風氣淳朴千百載中靈幻可駭之蹟依
名附類以傳者視他山為少齊諧虞初之志怪此
書幸無譏焉今取畸言僻事及蹟涉疑似人可出
入者入雜綴中庶幾正編所列咸歸精核而披覽
者亦無罣漏之誚爾
宋犖筠廊二筆盤山佛燈每於除夕見之山之雲罩
寺定光佛舍利墖與薊州獨樂寺觀音閣通州孤
山破塔皆有燈出互相往來漏盡各返原處好事
者恒裹糧候之
阮旻錫燕山紀游盤山異蹟有除夜佛燈燈出通州
孤山墖上分為數千百遠繞盤山諸寺至定光佛
塔而止或曰墖中舍利光也
薊州志載獨樂寺在薊州治西南中有傑閣設大士
像相傳盤山舍利墖神燈自墖而下先獨樂而後
及諸佛刹云
朱彛尊日下舊聞引智朴志云盤山之頂有雲罩寺
相傳為寶積禪師卓錫地一名降龍庵東嶺有舍
利墖中藏戒珠六十顆佛牙一具又有彌勒殿黃
龍殿每歲除夕有神燈之異
智朴佛燈紀異按宇内名勝僉有佛燈如五臺九華
峨嵋普陀匡廬南嶽百花山人常言之即盤山之
燈人亦常見之丙辰春二月張灣居士洪應廣及
二客僧夜話見燈現於山西南樹杪狀如蓮花大
如車輪燄色披敷下有練光數丈摇曳而西已未
八月夜將半朴出戸甫啟簾見燈大如屋起澗中
紅光燄燄照衣裾作赭色召諸禪侣共相瞻望壬
戌二月見燈二現於屋角東南大小各一去人僅
丈許若可攀攬久之而沒乙丑六月廿九日晚課
畢見燈現於正南方初如斗忽大如山如烟如雲
倏起倏堕遍山南面作雨後霞色其光中隠隠有
大悲菩薩千手相光外重光東射莫可名狀禪者
瞻禮歎未曾有戊辰四月夜厲風作王子千比部
見紅光團圞如車輪横空而過要知佛燈之異不
止除夜時時有之即厲風暴雨隆寒溽暑之夕亦
常有之但人酣眠長夜苦不自覺耳
謹按朱子嘗於廬山天池院見佛燈諸生或疑其
妄曰僧言則妄而此光不可誣豈地氣之盛然耶
盤山之藴靈毓秀不减諸嶽精氣所聚發為榮光
理固宜然釋氏好為詭異之說必欲以竺乾靈蹟
實之又烏知名山勝地乃古佛過化之所慧日法
炬夫且照耀大千世界不必假此區區者震人耳
目也
智朴四正山居志云盤山一名東五臺自來峰北臺
也先師臺南臺也紫盖峰中臺也九華峰東臺也
舞劒臺西臺也晾甲石為下盤古中盤為中盤雲
罩寺為上盤上盤之勝以松中盤以石下盤以水
又云盤山清明榖雨時萬壑青松十里紅杏天然
圖畫此時煮茗磐石上看白雲聽流水相對忘言
覺五千四十八卷殊饒舌也
盤山四處居人每望山頂起雲便知有雨諺云盤山
戴帽又蔣福山龍潭起雲縹緲不散東行數十里
至黑龍潭沒山後居人僉曰白龍過潭不日有雨
雲罩寺康熙三十三年甲戌六月九日夜大雨暴作
巗下水涌數十丈聲如萬馬蹴蹋徹夜不休樓房
傾圮殿前石壩衝去數里或云出蛟或云龍鬭也
寶坻縣南郭西方庵僧永如遊盤山至天成寺求佛
舍利精誠繞墖禮拜三日夜忽見舍利數顆從空
而下永如持歸建塔表焉
祥邁元至元辯譌錄云盤山中盤法興寺亥子年間
(即宋德祐年)天兵始過罕有僧人甘泉本無元公之嗣
振公首居上方橡栗充食以度朝夕後有全真之
徒挾邱公之力謀占中盤法興寺迺就振公假言
借住振允之居既久遂規永定王道政陳知觀等
拆殿宇毁佛像冒奏太后立碑改額為棲雲觀寺
内有古佛舍利墖高二百尺及正殿山門一併拆
毁至乙夘後上方長老雲公碎其碑奏告今上皇
帝又那摩大師少林雪庭福裕禪師朝覲蒙哥皇
帝具陳其事聖旨委付今上皇帝改正其弊仍為
僧院延祐戊午九月初四日也
謹按姬翼雲山志所載棲雲卜築事巳見方外邱
處機條下二氏之教迭為隆替出奴入主毁譽滋
多舊志又述辯譌錄云道士李志常等謀占梵刹
四百八十二所叩閽庭辯詞窮為僧者一十七人
道士自此寖息此尤足徵互相傾奪之習存之以
志寺觀興廢之始末云
蟒石東石壁峭絶有盤山古跡四篆字刻最古雅旁
書帶川題三字考帶川乃金大定時人
徐昌祚燕山叢錄云薊州甘泉寺有蛇曰小青龍虯
之属也與人馴狎時盤宿僧榻禱之能致雨
智朴按甘泉寺曾未聞小青禱雨之說惟西山潭
柘寺舊傳潭龍舍宅於唐華嚴祖師衍公今殿角
鴟吻潭所涌也龍子青蛇服日傍僧居又秘魔巗
旁有潭大如鬴覆以巨石深窅莫測即當日大小
青侍盧師行雨化龍處也茲因徐氏之譌故引辯
於此
蔣超字虎臣金壇人順治丁亥進士一甲第三人康
熙乙已參大博和尚於放生池一日入朝聞喝道
聲豁然醒悟詣弘善寺呈解博問曰喝久聲消居
士作麽生會超曰非但某甲不會三世諸佛到者
裏也須結舌博曰不許牽耶曳娘直須親道一句
超以手指衆曰今日幸有大衆證明博大笑超禮
拜博以拂子偈語付之偈曰百衲禪衣酬玉帶蘇
公自落箭鋒機今朝白拂親相贈祖道還凴隻手
支康熙庚戌予告歸上盤山辭博尋游蜀峨嵋山
棄世前一日題寺壁詩曰翛然猿鶴自來親老衲
無端堕孽塵妄意鑊湯來避熱那從大海去翻身
功名傀儡場中事妻子髑髏隊裏人只有君親恩
未報生生世世祝能仁次日謂衆曰我本峨嵋老
僧耳故萬里歸骨於此瞑目而逝王士禎夾江道
中寄虎臣於峨嵋伏虎寺詩云絶域相逢感髩華
幾行清淚落悲笳愁中巫峽暮雲合望裏峨眉秋
月衺方丈一燈誰問疾孤帆萬里客還家故人咫
尺不相見夢繞平羌江水涯又輓蔣詩云西清三
十載九病一遷官晚憶蛾眉好真忘蜀道難法雲
晴浩蕩春雪氣高寒萬里堪埋骨天成白玉棺葉
臣遇輓蔣詩云文星一夜落峨嵋仙佛因緣有夙
期莫道生天非易事再來幻跡自神竒
謹按蔣虎臣蹟甚竒而參大博在京師蜕化在峨
嵋伏虎寺中僅一至盤山耳列流寓傳未免牽附
故錄其事於此
僧慧喜字心悦滿城劉氏子萬歷已夘年十六聞盤
山石室中有一老宿坐禪師裹糧往謁一見便問
西來祖意從何處入老宿曰汝曾讀永嘉證道歌
也未師曰嘗誦之但不知捷徑入手底工夫老宿
曰不思議解脱力妙用恒沙也無極師曰不思議
便是捷徑但思議屢興打叠不下時如何老宿曰
但爾還不曾會得不思議倘若會得自然解脱不
用打叠也師從此信入
謹按舊志載嵩山僧海寬所作喜禪師傳載法語
頗詳然喜繼無言主少林入汴行化歸骨少室皆
與盤山無關故僅節錄石室老宿問答一事
朱彛尊日下舊聞述盤山志云黃龍祖師殿在盤山
絶頂六角以象天圓地方每方各闊一丈通高二
丈九尺層檐複栱皆以甎為之建於正統十四年
至成化間鑄鐘一口重二千觔覆以樓
黃龍祖師銅像高三尺餘遼碑云歲饑偷兒入山竊
祖師像至澗中重不能舉欲碎之祖師大喝響震
厓谷偷兒驚散翌日仍舁上山一無所毁
秀峰庵側關忠義祠前有石碣二左碣刻不謝東君
意丹青獨立名右碣刻莫嫌孤葉淡終久不彫零
云是忠義一筆書康熙二年立石意是箕筆也
上方寺東石壁上刻菩薩相又刻悉怛哆□怛羅又
刻大方廣佛華嚴經又刻若欲人了知三世一切
佛應觀法界性一切惟心造字畫俱古雅摩厓歲
月無考
康熙已已夏盤山埜燒四起七日夜不熄松被焚死
無算寺宇苑舍一無燬庚午偷兒盗松無虚日辛
未春三月壬辰蟲災松松死者萬計如炬燔蟲似
蠶黧黑毛身長四五寸堕地能躍起尺許或云天
蠶秋七月霪雨四旬死者復生如故
盤山豐於石而歉於土産薄僧貧牧茲土者每加優
恤前明崇禎中有豁免雜差之碑立於雙峰寺
國朝康熙中有蠲免柴需之碑立於少林寺又山中多
數百年古樹屢申盗伐之禁故得長此鬱蔥
行宫既建兵弁昏旦巡邏深岩景色更月異而歲不
同矣
山中諸古刹月有念佛會盖始於智朴有張元起為
規約跋云分身遍刹塵只為婆心切會得阿彌陀
一摑一掌血至今僧侣能守清規亦他所罕見也
明正統時千相寺僧行明善醫眼疾凡目翳瞳眚者
聞風而至咸獲瘳後裔因習其術人謂盤山眼藥
以此
西溪叢語云聞有田子春節義為士雄漢書劉澤傳
云高后時齊人田生游乏資以書干澤澤大悦之
用金二百斤為田生夀田生如長安說謁者張卿
諷高后立澤為瑯琊王晉灼楚漢春秋云田生字
子春
王士禎曰田疇傳疇字子泰或云子春陶詩聞有田
子春節義為士雄宋姚寬西溪叢語引漢書劉澤
傳云云按此詩上文云當往至無終無終正田疇
所居若澤傳田生乃齊人其說謁者張卿乃游士
說客之流安得稱節義此寬好竒之過而不自知
其鑿也寬字令威南宋人所著書二百卷古今同
異無不該括晚始召對殿中忽感風昡而卒出處
見葉正則集
唐于頔相公鎮襄陽偶閱觀音經有疑一日訪紫玉
山道通禪師問曰如何是黑風吹起船舫漂堕羅
刹鬼國玉咄曰于頔客作漢問恁麽事作麽于公
失色玉指曰者個便是黑風吹起船舫漂堕羅刹
鬼國蕭九峰靈巗寺碑記作藥山李翺事譌
袁宏道答陶石簣書夏月入盤山東南無此竒觀西
天目當退一舍弟自去年九月巳斷作詩偶探竒
勝不免見獵耳
王澤弘與智朴書和尚飛錫來京塵以不得相見一
問近况兼悉山中風景悵然者久之承寄兩絶句
此司空表聖所謂得味外味也欲即奉和而侍者
告以踏雨便歸容詩成再寄和尚舉楞嚴經語云
賴有不遷變者在者個誰有遷變者乎直自見與
不自見耳弟前詩尚未寫來至今抱歉阮亭云屢
於盤山志搜得未收詩文奉寄可稱快事弟從溧
陽相國集中見盤山五言絶一首今書上溧陽當
世偉人得此二十字亦不少矣
王士禎與智朴書再接山中書兼讀見酬之作正如
五月松風人間無價恭誦
駕幸青溝紀事足為叢林千古佳話不但作此山一段公
案也小刻未較正舛迕頗多承吾師一一開示深
感元人文集向有數十種都未擕來京邸竹垞太
史日下舊聞蒐羅甚富當無遺珠也名山記名山
勝概記諸書曾一檢否兹從列朝詩集中錄得盤
山石刻詩一首故相國孫文定公游記一首絶句
格詩六首祈補入
乂正切凝思忽來芳訊詠詩愛黃葉秋風之句披
圖擬千巗萬壑之竒便如與吾師把臂入林忘其
身之在京雒也口占一詩聊供捧腹竊意此山既
以田疇得名則疇生平當詳著之今簡出三國志
本傳及曹孟德表一令一并水經注二條田疇論
一篇以備采擇外敝同年陳說巗大司寇北鎮集
中有盤山長歌一首最佳特索一本奉寄
又山居之妙莫過杏花紅葉兩時都為大師占盡
書來云云塵中人引領東望何異畫地作餅不可
啖耶一笑承再示圖志及拾遺辯譌退食之暇反
復細較數過鄙見所及輒乙其處碑版文字亦間
有刪正要以馴雅為歸不識吾師以為然否爵里
書法詳略或未畫一皆已改訂此番繙閱商㩁似
無遺憾矣特從敝鄉取到元好問中州集又搜得
劉迎閻長言詩二首皆金源人也何鏜慎蒙二公
名山記搜得李元陽舞劍臺記一篇雪夜挑燈每
得古人片語隻字輒為狂喜真書生結習然亦不
敢負吾師諉諈耳
又山志久已訂完又搜得明人記一首金人詩二
首封緘寄上而侍者適巳還山暫留篋笥今馳奉
法座刻樣確以十行為古雅前札巳詳之如刻成
一卷先佇惠教怱怱附候動止
又接手教兼得山志新刻不勝忻快刻手古雅較
訂精審名山有靈大師顯微闡幽修此墜典雲嵐
草木皆開生面而弟亦附以不朽歡喜讃歎何可
名言士大夫頗有詢此書者便中再寄數部以應
其求何如近又搜得故相國李文勤公與今大宗
伯張敦老盤山詩數篇錄上可入補遺尊製普照
上人碑文極簡質元稿附還唯付典記
朱彝尊與智朴書勝遊中輟近復逐隊趨朝恐紅杏
青松無緣領要山靈定攅譏竦誚矣捧讀手箋恍
如覿面上方石壁詩豹斑龍甲雖殘缺亦可寶但
李愿所棲迺在濟源故昌黎又謂太行之陽有盤
谷也然山以盤名谷亦宜然以青溝定作盤谷正
無不可不必援李愿以為重大師棲此足以千古
耳
又側身東望勝遊終不能果青松紅杏未免笑人
不休矣忽接手䟽如領談麈深慰黃先生汝亨字
貞父吾鄉錢塘人萬歷中最擅文名著有寓林集
李元陽盤山記向曾見之以其不工不錄也容留
心覓之得則郵寄何時北來劇談以開蒙滯跂余
望之
高士竒與智朴書弟性同鱗羽愛止邱壑早嬰物務
未遂斯懷徒有神往名山時勞夢想疇昔兩度
賜游簮筆悤悤未敢肆所登歴思於請休南歸時紆途入
山就訪青溝與大師一話無生不意寒日束裝出
彰義門遂弗獲了此夙願馬首低徊為之悵結田
居五春多病閉戸無異禁足枯禪每念盤山佳勝
雖未暢遊猶喜得窺半面山光樹色時時誇向山
農畦友頃者天鑑大師過訪苑堂詢知大師道履
冲和青溝禪院日已開闢成大道場更示山志三
復讀之正見大師一番苦心指人道路固不在語
言文字中而嚴核精考體例佳善使未得身至盤
山之人讀之心生歡喜敝鄉徑山天台亦是浙中
名境近取閱其志鄙陋謬錯急思擲去并不知其
山之佳安得大師撰述為之表彰固知山川之美
必藉典籍以傳良不虚也因便問候起居小詩奉
懷不堪棒喝舊遊詩記自愧未工既荷采入復徵
小序謹附數言希為教削
宋犖與智朴書七月下澣遞中得手書具悉法體清
佳旋剪燭展山志閱之終卷簡而該核而不蕪是
書之傳無疑山靈有知亦當讃歎大師功德矣弟
清苦如故吾而此間事多悶悶意况殊不能佳來
教云韶光密移念念遷變要知更有不變者存足
見大師婆心為鈍根人棒喝弟輩七尺幻軀正如
一葉舟在大海風浪中聽其掀簸未知歸著何所
恐所謂不變者亦不免流浪飄泊為可念耳何時
一瓢一笠從和尚於青松白石間相對話無生耶
念至𢥠然神飛矣頃撰志序一首附兩王先生後
敬呈法座小刻附正即日天氣漸寒千萬為道自
愛披奉窅未有期臨池邑邑
謹按舊志多載往來簡牘芟薙略盡間有名流短
翰有關志乘者聊存數則於卷末盖今日蒐討漸
富而經始之勤勞固不可沒耳
欽定盤山志卷十六
