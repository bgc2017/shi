欽定四庫全書
欽定盤山志卷十
藝文一
卷阿之詠上繼𢋫颺今時侍從諸(臣)自慚謭陋不
克以毫槧潤色鴻業時承
命扈從於雞翹豹尾間捧讀
宸章授簡屬和每什得二三爰登諸藝文之前以志榮
遇若今昔名流選勝登高斐然有作於諸門無可
附属者亦彙入此卷抒藻敷華染雲山之采洗苔
剔蘚動幽遐之思斯亦
休明和聲風雅逸響也
恭和
御製古中盤詩元韻(康熙乙夘)(臣)沈荃
盤嶺岧嶤矗五峰上方深處白雲重一從
御筆親題後萬壑千厓盡改容
(僧)超正
御筆親題第一峰
翠華初駐靄重重盤山草木承恩澤埜衲欣逢識
聖容
恭和
御製登盤山天成寺江山一覽閣元韻(乾隆已未)
(臣)鄂爾泰
纓巒叠巘天成境
翠輦纔臨氣象分四正(盤山一名四正山)莊嚴呈色相三盤
(山有三盤分上中下)煙靄入聲聞叢霄路近塵寰小洞壑風
來玉籟紛知有仙靈羣從在蒲團(石名)箬笠(松名)總如
雲
敬讀
御製幸盤山寺閣詩回憶舊遊如夢如覺用抒鄙懷仍
依元韻(臣)鄂爾泰
廿年希到田盤路天眼糢糊地角分忽捧
奎章欣見見却從法界注聞聞煙迷孤巘横尤出風
攪空林静不紛何日亭然峰頂上白雲滿袖瞰青
雲
恭和
御製天成寺江山一覽閣作元韻(乾隆乙丑)
(臣)安寧
一徑入山渌岩巒次第登雪消添澗水春漲激殘
冰仙館依三島佛燈照十乘蒼茫回首望身向九
霄升
古寺空山裏幽軒入太虚天風吹戶牖雲葉護階
除芳澗春流緩平林露浥餘自然成妙想斧鑿幾
曾如
象教示寰中凌霄闡寂空千身碎澗月萬偈振松
風默默自成理悠悠誰與同
皇心愜妙賞
揮翰滿林叢
軒檻納虚清泠泠出世情鳥聽布穀響松奏素琴
聲妙境幽光滴
天章逸氣横侍(臣)應閣筆
雅韻嘆渾成
恭和
御製敬題夀萱堂元韻(乾隆巳已)(臣)史貽直
列檻凴虚儼禁園九重
慈豫藹春温臨忩自挹三盤秀繞砌常榮萬歲萱天外雲
光迴玉案望中秋色入華軒娱
親特擅溪山勝聚景當時詎足論
(臣)汪由敦
天闢名山敞
御園堂開東嶺氣常温夀峰高擁千章柏瑞露長滋
百葉萱石上松盤龍蜿蜿階前苔印鶴軒軒承
歡兼備遊仙勝蓬島瑶池詎足論
(臣)劉綸
山莊選勝更開園節物深秋尚晏温香界盤盤承
翠輦
慈雲片片護金萱鹿銜三秀頻回向鶴舞千春一翥軒
聖孝無方能養
志河陽賦景不須論
(臣)介福
塞垣回
輦駐名園
慈色和融
帝色温花滿宜秋呈瑞菊堂開愛日護靈萱青山獻夀
迎丹幰紅樹生春映翠軒萬國懽心供
孝養嵩呼華祝總堪論
(臣)嵩夀
堂成勝概領山園歲奉
慈顔
愛日温清曉問
安趨玉戺佳秋延
夀獻金萱元裳有鶴還依徑翠盖多松亦蔭軒
聖孝祗承
文母聖
宸遊至樂性天論
(臣)胡寶瑔
跨水分巗搆
御園
養堂定省慶天温夀藤虬引連叢桂慈竹龍標接茂萱最
喜承歡随
寶幄又欣視膳到
瓊軒林泉佳景娱
親處祗有蓬萊足比論
(臣)奉寬
塵空靈境闢
仙園宜煖宜寒氣象温
頤養長年期夀鶴登臨幾度奉
慈萱地饒泉石頻停
輦棟煥雲霞更署軒定省維殷瞻
聖孝承
歡寧作豫遊論
恭和
御製山居元韻(臣)史貽直
山莊佳妙本堪娱况值清秋景倍殊檻度微風雲淡
宕峰含積翠錦漫餬烟霞徧領無如此結搆天成
有是夫
穆處定知多静契
幾閒時聽鳥聲呼
(臣)蔣溥
田盤秋色奉
慈娱
避暑山莊較不殊紫瑪瑙寒尤崒嵂金芙蓉老未糢餬
怡然
静寄真相得密爾來青若此夫何必聖燈明五夜萬松
天際鶴相呼
(臣)汪由敦
名山到處足神娱况復深秋景特殊石偃高低都
皺瘦林分遠近不糢餬窈深繚曲誠工矣外骨中
膚亦信夫不是仙真誰得到膏車秣馬肯相呼
(臣)劉綸
行來堪望住堪娱鎮日相看佳氣殊
天仗晨開秋界畫聖燈夜徹雨糢餬盤之中樂難言也
方以外居如此夫三宿(臣)慚裹芒屩山靈衛
蹕有嵩呼
(臣)介福
田盤風物助
宸娱秋暮烟嵐景更殊霜染楓林半紅紫雨開山色不
糢餬海中蓬島曾尋否洞裹桃源始信夫極目蒼
茫烟水際凌雲鸞鶴遠相呼
(臣)嵩夀
山莊目賞與心娱泃水高秋景物殊雲净總教峰嶻
嶪霜清不使樹糢餬畫宗摩詰難皴此賦召相如
欲寫夫最是
書帷搴曉月萬松濤裏谷聲呼
(臣)奉寬
雲莊静寄足清娱秋滿田盤萬景殊風外泉聲幽
滴瀝雨餘山氣淡糢餬會心蘿石誠多矣寓賞烟
霞有以夫
獵返紆鑾成偶憩山靈底用競嵩呼
恭和
御製夜雨元韻(臣)史貽直
淅瀝泉聲樹杪垂山中夜雨乍寒時秋添爽氣三
宵迥樓罨雲峰萬景竒此際未妨黃菊老來年應
喜綠疇滋民依在抱
堯心切宵旰寧期中外知
(臣)蔣溥
行漏丁東雨脚垂每於止頓值隂時瑶階聽入三
更永
睿藻拈成一段竒盤谷樹深雲作勢小春天近物含滋
繇來愷澤
皇心布
喜徹清宵只自知
(臣)汪由敦
濃雲匼匝傍峰垂密雨都宜入夜時錯落帳燈人
稍静微茫烟樹景添竒暗流澗曲泉聲壯净洗霜
痕石蘚滋秋麥早關
宸慮遠從來稼穡最先知
(臣)劉綸
晚㸑烟低雲四垂卸&KR0724;應是雨來時化罏一與人
心會詩劵羣推
反筆竒(御詩注云此次行圍皆於止頓日值雨故前有塞雨又逢止頓口山靈有意示神竒之句)
(今駐蹕静寄山莊又值夜雨信一竒也)卷幔預期紅樹出扶笻兼想
碧苔滋
宵衣此際還占歲不為山遊喜可知
(臣)介福
又聽山館雨垂垂正是
鑾輿止頓時葉落自增千樹響雲深不辨萬峰竒菊畦
蘂更明朝坼麥隴苖應隔歲滋此際
天顔真有喜勤民心向
睿篇知
(臣)嵩夀
林巒靉靆碧雲垂又際
鑾輿止頓時宫漏谷中傳正好秋霖&KR1084;外聽偏竒衣装
一路無霑濕菜圃千村更發滋
聖主仁民頻念歲宵分瞻望少人知
(臣)胡寳瑔
聲傳甍角馬鬃垂正是秋深種麥時幾日馳驅曾
未遇一宵淅瀝始成竒遠含烟色楓林晚半洗霜
華菊蕊滋待得茒檐驚喜後
九重乙夜早先知
(臣)奉寬
羃䍥雲隂接地垂
翠華纔駐雨來時豈徒澗壑争添溜合是山川解效
竒破曉林光疑乍沐當秋土脉喜深滋涔涔一夜
霑濡足益我來麰預可知
恭和
御製得概軒元韻(臣)史貽直
秋軒勝概豈能名飛翠遥看擁繡楹雲氣偶來山
自潤松聲微動韻偏清窗迎曉霽明嵐靄砌滿寒
香綻菊英萬象静涵塵不到從知幽趣愜
皇情
(臣)蔣溥
雲軒高置
錫佳名勝概全收入翠楹山水有音吟處足智仁兼樂
得來清桫羅界接聽風葉六枳籬開掇露英
仙仗崆峒應並美連朝
茂對愜幽情
(臣)汪由敦
冠嶺憑巗總擅名更於佳處敞軒楹得其要耳幽
而邃概可知夫厚且清戸外雲容飛玉葉階前秋
色燦金英特教
神筆開生面不負山靈助勝情
(臣)劉綸
名山到此竟難名勝概無邊入戸楹萬朵青芙空
際出一條雪練上方清秋禽似客猶留語霜葉如
花少落英指點化人宫在望早從象外鬯
皇情
(臣)介福
自識名區不枉名環羅勝概入軒楹水流雙澗澄
心静山到三盤徹骨清紅葉影濃連碧嶂白藏秋
老近元英青蓮喻法歸
宸賞豈獨烟霞暢遠情
(臣)嵩夀
本自無名至有名平臨俯瞰得高楹宜邱宜壑收
羣象忘意忘言𬗟太清白月近傳林外唄青峰深
護砌邊英為開福地時停
蹕真諦參餘豁勝情
(臣)胡寳瑔
層軒勝概
錫嘉名全攬竒觀入紫楹日日日華皆應瑞山山山色
盡含清芝光的皪擎三秀泉樂琤琮奏六英不絆
珠琲松棟麗
幾閒到此一娱情
(臣)奉寬
靈境由來未易名滿前谿壑拱軒楹參差樹映丹
還碧上下禽和閙亦清曠覧豈惟收勝概静觀端
已擷精英萬峰羅列無邊境暮靄朝嵐總適情
恭和
御製新晴元韻(臣)史貽直
霽後三盤景若何雲峰深處勝彌多紛來佳境真
無數除却兹山豈有他絳葉千重明曉日飛泉百
道瀉清波新晴是處堪圖畫石磴秋花剪素羅
(臣)汪由敦
新晴其奈驟寒何尚覺前林宿靄多雨净天空渾
似舊雲開山露了無他朝陽初炫飛殘葉澗瀑猶
奔散去波氣候静中凴領略風光總向几前羅
(臣)劉綸
三商延望快如何是處晴光雨後多一幕遮秋空
復爾千山蓄眼豈知他塵清盤馬開長埒雲斂征
鴻𢃄遠波更上諸天最高頂川源指掌見紛羅
(臣)嵩夀
五更點滴雨無何曉霽
雲莊秋靄多嶺欲浮青真宛爾(浮青嶺名)峰將挂月孰如他
(挂月峰為盤山之最高者)林酣遠近添霜葉澗漲東西總玉波
好景從教發
真賞又傳佳什為收羅
(臣)胡寳瑔
淡螺天色問因何為有清宵翠雨多峰說飛來奚
所自石曾攻處不緣他林花二月輸紅葉池縠千
源剪綠波最是新晴風景異一經
睿藻盡駢羅
(臣)奉寬
乍霽雲嵐幻若何蒼屏較勝畫工多别開生面情
移境迥豁遐眸景爱他翠叠千尋含宿潤練飛百
道注澄波會當
振轡諸峰上一覽江山萬象羅
恭和
御製天成寺元韻(臣)史貽直
天成佳搆古祇園金碧巍然勝跡存高閣半開依
石壁晴窗遥啓露雲根坐當午漏山逾寂風静秋
聲鳥自喧最是此時延
睿賞丹楓微動錦新翻
(臣)蔣溥
翠屏千仞護雞園寳塔高臨舍利存一澗門前流
玉響雙崕檐外抱雲根層層石罅林相繞寂寂天
光鳥不喧曾上香臺瞻
御記優曇花擁墨花翻
(臣)汪由敦
精藍據勝儼名園蘚護遺碑迹尚存虎豹踞林摩
石脊虬龍破壁走松根參差衆籟摇空落戛擊繁
聲過雨喧自是天成好圖畫不須公案為重翻
(臣)劉綸
谷口精藍近
御園空王法相儼猶存人天眼外開初地文字禪邊証
宿根(御製詩有猶喜闍黎不識字之句)
帝座自臨丹嶂迥仙源交滙碧淙喧遥披
奎藻青冥上不藉芸窗柿葉翻
(臣)介福
祇林高閣自成園秋老天光愜默存崕抱雙青開
畫嶂泉飛一碧潄雲根坐聞清磬寒窗寂歸聽疎
林夕鳥喧警
蹕幾回留
聖藻穹碑雲際誦瀾翻
(臣)嵩夀
祇樹高高閟獨園瑶鐫遊記
大文存窗涵一澗雙峰影石擁千尋百尺根僧綻田衣
秋自暖鳥隨齋磬午無喧
翠華又喜今年莅題徧香臺柿葉翻
(臣)胡寳瑔
鷲峰攅玉布金園清梵聲聲貝葉存石可點頭原
有覺鵝能聽講豈無根天花散處離塵跡水月澄
時滌世喧地是清凉嵐籟近初成琥珀聽松翻
(臣)奉寬
布金漫說古祇園法界天開勝蹟存樓矗千尋懸
嶺角逕盤一線轉雲根秋清巗巘蒼逾秀地迥鐘
魚静不喧最好
鑾停凭眺處滿林紅葉正翩翻
恭和
御製雲净寺元韻(臣)史貽直
巗邊停
綵仗登陟歴諸天雲净閒初地秋高曠野田遥嵐晴
滴翠曲澗碧蔵烟山衲頻相祝
宸遊奉萬年
(臣)蔣溥
東嶺依雙樹西風别一天偶停盤磴馬亦傍隠居
田蘚徑聚寒蘀齋厨生午烟幸蒙
宸藻灑紀實是今年
(臣)汪由敦
靈區開净業香界儼諸天重演三車法還空八識
田松泉參梵吹嵐靄接爐烟徧掃巗間石題詩待
紀年
(臣)劉綸
不涉聲聞法能超色相天净因宜結寺高躅並懷
田一磬歸林鳥三舂起市烟重探雲罩勝墖影卜
豐年
(臣)介福
曲磴疑無路深山别有天欲知香作界笑解福為
田峭壁明斜照疎林挂斷烟
御題山有色遊豫慶年年
(臣)嵩夀
碧雲收邃壑紅日麗高天
玉趾臨香界
金旌稅法田人來林有磬鳥下砌無烟
聖藻初題處霑光記此年
(臣)胡寳瑔
高崦自怡悅清幽一粟天唐文曾送李漢隠久推
田今作禪中境長消空外烟妙香隨
御筆應紀萬斯年
(臣)奉寬
雲净囂塵迥花宫别一天層層迴磴道歴歴俯村
田澗古苔封石山深樹罥烟聞鐘遲
静憩不覺日如年
恭和
御製池上居元韻(臣)史貽直
三盤
佳搆擅清便水榭新成釣渚圓練净波光澄皓月影
涵秋爽澈遥天臨窗瀟灑來飛翠繞砌空明響瘦
涓
睿照定知多静契此中真意澹溪淵
池上亭臺幽且便纖塵不到象幾圓一泓碧藻閒
中趣萬軸牙籖静裏天水檻半開鳴遠籟風簾微
動映清涓
皇情似鑑原澄澈蠡測誰能識邃淵
(臣)蔣溥
鑿沼於山度地便因方半畝更規圓一灣乍築洲
中島四面初開鏡裏天俯檻雲間光净澈鈎簾雨
細響清涓從知
樂善江河沛只此觀心是止淵
綠映
書帷愜静便宵分相印月同圓吴淞水剪玲瓏手濠濮
魚遊澹蕩天
聖澤自來勤下濟臣心何以效微涓東西甘澗應難亞
映徹
文窗玉一淵
(臣)汪由敦
泉脉緣山導引便開池隨地曲仍圓半江綠剪屏
間畫一片清涵鏡裏天風過縠紋重瀲瀲雨跳珠
點細涓涓
吟情遠暢原無别樂水從知
聖性淵
虚白軒窗眺覧便空明交映月痕圓一杯誰瀉滄
溟水萬古仍通小有天習坎便應敷遠潤朝宗端
不讓微涓詩家漫詫香山句
學海何能較廣淵
(臣)劉綸
静寄山莊寄静便臨池水觀印心圓一宵雨應分泉
候半畝秋涵倒影天雁字落沙清照耿魚苖吹沫
細流涓
宸居有月還先得驪頷珠光欲吐淵
甃石緣溪位置便勢兼玉折與璇圓
聖之清本根乎性
智者樂常動以天共識
仙源通遠脉誰能
學海測微涓𢋫吟竊愧才先竭句擬銜鈎未出淵
(臣)介福
静寄從容樂静便山池瀲灧水紋圓仙源乍闢壺中
地翠縠長澄洞裏天漫憶波瀾流萬頃須知江海
始微涓性天悟澈空明象鳶在雲霄魚在淵
田盤幽境往來便秋碧軒窗俯沼圓小貯一泓開
玉鑑虚涵萬象寫雲天常懷及物施新澤静騐朝
宗合細涓
幾暇觀心如止水驪珠探取出重淵
(臣)嵩夀
偶向閒中覓静便鑿成新沼月同圓碧光照處奩
開鏡清影涵來地映天夜雨平添聲點點曉窗細
聽響涓涓
宸襟坐覺真機浹非我非魚樂在淵
仁智情於山水便自山引水入池圓觀心空洞原
無物照眼分明别有天濠濮遊元喻莊叟瀟湘賦
不擬何涓三楹結宇臨流坐對此
皇衷益塞淵
(臣)胡寳瑔
雕檻環山氣静便池光添得活機圓珍珠萬顆暗
行地韎韐一奩明映天引以為流蘭渚曲導之有
潤醴泉涓此中
聖澤知源遠靈笈如何說六淵
牙籖稽古昔便便
幾覽尤深徹净圓偶爾垂絲綸下月有時卷幔鏡中天
細林掩映皴微縠文石嶙峋濯瘦涓一自
御題池上句不教白傅重山淵
(臣)奉寬
仙籞無塵静復便
神工更滙一泓圓澄空不獨涵心地活潑真能鑑性天
風蕩微波清嫋嫋雨添新溜細涓涓千溪萬澗寧
堪數是處分明即古淵
臨池結宇適情便雅稱風清與月圓林嶂迥涵空
外景鳶魚都入鏡中天光浮瀲灧秋容淡響應清
泠夜漏涓一點囂塵渾不染
帝心同此静淵淵
恭和
御製遊東甘澗古中盤諸勝即景三十韻
(臣)汪由敦
兹山故多竒深秀展
清眺自非穹覧周安得綜衆妙登陟雖云勞所得足償
報舉足凌青蒼諸峰迥孤峭東西兩甘澗高下凴
取道山僧強好事隨意各置廟東臨撫長松攴離
非一貎西望横亂石混沌本無竅仰曕青冥巔定
光昨曾到塔影摩重霄月鏡掛靈嶠於焉振衣領
有若據堂奥絶頂固空曠層折排險隩飛雲時往
來或露或蒙冒青蓮惜未至佳句誰能造却怪陳
拾遺薊邱何足較顯晦當有時韜隠謝探斆千載
待
宸遊飛毫攄古調
奎章雲漢倬
寳翰巗崕耀谷神契真詮山靈定含笑始知
仁智心天與從所樂嘉肴飫芳馨甘醴酣滿釂含咀味
愈出向似弗及料天成與萬松熟遊增窅窱中盤
此重來金碧映岑窔賞會信前因濟勝敦夙好(微)
(臣)扈
清蹕宿頓車屢膏可望不可即深負林泉誚那能凡骨
換莫寫名區照賦慚天台孫詩矢卷阿召他年廣
圖經𢋫歌纔紀要
(臣)劉綸
浹旬入塞垣山山可吟眺雄蟠如壯夫粉黛耻妍
妙郵筒愧才薄未足副投報行幐遽南指馬首見
青峭窈窕名田盤百里直
馳道斜陽在佛墖青紅辨古廟秀氣逼鬚眉兼欲變
形貎清風生夜闌喁喁吹萬竅明發日晏温應識
宸遊到山祇久候
蹕宿雨濯壺嶠兹山有二澗東澗區更奥茲山有三
盤中盤宅尤隩偃盖樹攫拏劈絮雲蒙冒
天行出象外無挾而徑造極望若培塿𤨏細安足較萬
狀羅
品題
典學以示斆即事鬯
睿懷石隠𬗟高調徵士得山名名山得
詩耀從官幾兩屐對此行自笑濟勝坐無具焉用山水
樂譬彼適江湖滿腹但一釂譬彼居甑底大圜詎
能料藩籬得粗涉何似窺&KR0772;窱所希聖燈垂光明
爥巗窔(微臣)最鈍蹇無能復無好居山等面牆不
作方輪膏如斯腰脚頑遑敢避呵誚陪扈幸留身
瑶篇披翠照矢音樂愷悌卷阿悦𢋫召還仰遊歌時
咨儆敇幾要
(臣)錢維誠
夙聞田盤勝百里阻登眺圖經古所閟安識山中
妙繪圖祗
宸命怵惕久未報呵毫苦率直怕作寒山峭何處宜長
林何處宜曲道潺湲凡幾澗登頓凡幾廟雲容非
一姿石態亦殊貌冥想猶鴻濛誰歟鑿其竅地盤
出
内府披歴悉未到親切指近峰依微示浮嶠恍如聚
米觀又如歴堂奥悠然駕長風置身萬山隩澄懷
溯真境直欲啟蒙冒密林想增隂石磴期可造向
背戒倒施銖黍必勤較烟雲留供飬先匠心所斆
高唱有倪黃屬和難為調秋容聊點綴谷勢存隠
耀真宰詎能窺山靈得毋笑未協棲隠情復乖智
仁樂真成畫蛇足杯酒不得釂何期塵
睿鍳
指示出意料高松變虯盤深殿藏&KR0772;窱稍為洗蒼茫頓
覺露巗窔巳知窮五技且得專一好譬彼飛蓬首
粉澤重施膏刻鵠幸免譏吹竽敢忘誚
奎章題㡧首赫赫初陽照一矢卷阿音清風見周召
(小臣)忝厠名摛藻忘體要
恭和
御製秋日奉
皇太后駐蹕静寄山莊元韻(乾隆庚午)(臣)梁詩正
怡
顔指石扃
仙蹕一為停山色澹而古塵襟静以寧蘿巗牽紫翠石
溜響空靈為斸松根玉芳腴好益齡
不數石淙莊脩巗千丈強神燈光爚煜仙嶠月清
蒼杮葉迎霜熟林花浥露凉静因從可悟谷口試
相徉
(臣)彭啓豐
雲館倚巗扃周廬
綵仗停清秋開讌賞暇日奉
慈寧白鹿銜芝瑞青鸞舞鏡靈
金輿臨勝地玉斝祝長齡
觀稼近村莊秋成視夏強三盤圍綵翠四面鬱松蒼地
接琳宫静天垂珠露涼侍(臣)瞻石磴
曲盖護相徉
(臣)劉綸
誰啟碧巗扃
龍旗此暫停名區延
睿賞勝日奉
慈寧表聖燈常現占豐墖亦靈子春山候暖佳氣恊
萱齡
烟壑與雲莊倪黃尺幅強一山標骨格萬景擅清
蒼苔逕敷茵輭松棚憩馬涼更拈盤谷序膏秣咏
徜徉
(臣)沈德潛
雲壑帶林扃欣逢
仙仗停霓旌占豫動
鳳輦御
坤寧洵與民同樂從知地亦靈那居多燕喜萬億祝長齡
萬乘憩雲莊
璇宫體日強秋山侍遊覽下界總青蒼泉叶清商韻林垂
玉露涼山園風物好静寄足忀徉
(臣)鶴年
仙山啟玉扃
車駕偶然停賴是
君無逸能教民以寧
大安勤侍奉率土望聲靈嘉瑞從茲盛緜緜
帝錫齡
數日寄山莊
乾行静亦強悟參泉混混思結樹蒼蒼樓閣春疑轉郊
原秋漸涼列装將又遍隨意足徜徉
(臣)胡寳瑔
紫陌仰
皇扃崇阿
清蹕停景風歌悅豫爱日奉
慈寧鳳嶺多呈秀龍池競吐靈花光秋更好仙館茂
萱齡
異景敞
天莊靈崕千丈強綺舒雲鬱鬱翠滴樹蒼蒼山氣時迎
爽秋風漸送凉東窗堪静寄
幾暇一徜徉
(臣)奉寬
翠嶂啓朱扃
鸞輿此暫停觀風占歲稔問俗喜人寧水石供遊賞烟
霞適性靈
慈顔知豫悦拜手祝遐齡
烟樹罨雲莊峥嶸氣象強窗含巒翠迥徑繞石苔
蒼祕殿朝延爽高亭午納凉
宸襟無滯礙隨境一徜徉
(臣)國柱
勝地闢霞扃怡情暫此停田盤多勝概
法駕奉
慈寧幽澗松杉古隂崕芝菌靈岡陵符
聖夀長此祝遐齡
天半築仙莊峰圍萬仞強溪毛皆碧瘦山骨正青
蒼幽鳥窺人静飛泉繞戸凉盤中似方外泉石好
徜徉
恭和
御製寄題雲罩寺元韻(臣)沈德潛
盤山之巔雲罩寺曾聞愚谷傳遺詩(指月錄愚谷有依依楊柳)
(欲藏鴉社後東風卷落花句)東風卷花楊柳嫩點綴景色留清
詞神燈煜爚光慧日(見盤山志)幻相恍惚殊難必晨鐘
夕唄無古今付與山僧持戒律秋雲片片飛復還
雲來雲去意常閒於今
天筆標新句薊北羣知第一山(謝榛詩薊北來遊第一山)
恭和
御製雲林石室元韻(臣)梁詩正
石室清幽一徑通霏霏露馥紫蘭叢雲峰當戸排
空翠林靄交窗净軟紅畫本臨摹古清閟天教位
置小崆峒
静怡自得巗居妙苔壁摩挱落照中
(臣)彭啓豐
巗洞排連窈窕通白沙細石帶幽叢蒼烟削出芙
蓉紫碧卉蒸成菡萏紅雲觸一卷函岱岳星摇半
壁上崆峒數聲梵磬悠然静悟徹清池皓月中
(臣)劉綸
香界縈紆有徑通烟霞締搆出芳叢雲容長借半
窗白石氣初蒸幾樹紅藏祕未須搜宛委探竒無
事訪崆峒都將太古山居意會取
天懷澹對中
(臣)沈德潛
石窟谽谺一徑通幔城隠映碧烟叢秋空巗磴寒
雲白天遠平蕪晚照紅自足憑高望瀛海(上盤絶頂見海)
何須訪道上崆峒
宸章題後榮光起朗徹田盤上下中
(臣)鶴年
路轉雲林石室通静聞花氣發幽叢峰蓮染盡三
秋碧霜柿留將二月紅欲慰高情期洛水先收遠
景自崆峒題詩昨歲連今歲
聖藻繽紛翠壑中
(臣)胡寳瑔
雲石天開岝㟧通滿庭秋色簇烟叢倒看巗罅飛
泉碧横勒林梢返照紅靈境本來環渤澥仙蹤不
用訪崆峒
御題筆渲山光潤萬象俱涵雨露中
(臣)國柱
徑絶峰回路轉通樹團精舍入雲叢烟巒倚壁分
餘碧霜葉經秋透薄紅袖攬真圖開太室路紆
仙駕近崆峒何須畫倩丹青手已入迂倪罨繪中
恭和
御製半天樓元韻(臣)梁詩正
漫稱香界接諸天更上層樓勝勢全舒嘯直將通
象闕
揮絃真可舞胎仙寒生几榻凝青靄秋入窗疏罨紫
烟是色是空懸
睿照游心合契上乘禪
(臣)劉綸
百尺懸梯欲倚天川原指掌望中全因山縱說易
為广行地誰云即是仙初日一輪東見海齊州九
點下生烟但從樓際覓天半妙諦應參指上禪
(臣)沈德潛
流丹聳翠出諸天襟帶能收勝概全雲物每思窮
遠望樓居不擬駕飛仙二儀分割中央境萬古微
茫下界烟何處寒林傳梵唄清湍白石證深禪
(臣)鶴年
何事矜言别有天兹樓得半已窺全忽聞妙諦真
如佛遂使凡材也欲仙施盡神工低洞壑分來秋
色截雲烟
天章炫耀知誰似
詔示無殊一指禪
(臣)胡寳瑔
雲連層構冠中天勝概駢羅一覽全普徧
恩光齊仰
聖生成靈境本巢仙下臨蒼翠三盤樹遠攬冥濛九點
烟頂上清凉心净處應知
睿想更超禪
(臣)奉寬
丹梯直上蔚藍天迥出層樓萬景全欲向榆街探
列宿恍疑海屋集羣仙檻前近俯千尋碧窗外遥
收九點烟忽見曼陀空際落還從香界證幽禪
恭和
御製曉遊天成寺元韻(臣)梁詩正
隂磴㟏岈走護蘭(馬名)崕前曉色逼秋寒一溪潄雪
苔紋静兩壁摩雲鳥道寬谷隠偶然傳姓氏山靈
何必駕虬鸞平臺軒豁松風滿延引
宸遊結喜歡
(臣)彭啟豐
逶迤疇陌蓻芝蘭草露侵衣不覺寒百道泉飛清
且冽兩峰天鑿仄逾寬浮圖高峙翔靈鷲小閣凌
虚宿翠鸞仰覩磨崕
宸翰灑山靈應愜豫遊歡
(臣)劉綸
凌晨長坂度秋蘭古刹空濛花雨寒梵唱遥傳天
籟永墟烟近接澗槃寬破參自狎林間鹿證悟還
驂地上鸞金粟香濃石牀净好憑
幾暇洽餘歡
(臣)沈德潛
妙香引勝入林蘭露濕空青石骨寒鱗鬛撑雲松
怒出巉巗置屋地偏寬紅泉幽澗調竽瑟碧井疎
桐待鳳鸞箕尾由來推巨鎮山靈佳氣奉
君歡
(臣)鶴年
白露瀼瀼濕蕙蘭追尋山寺耐朝寒雙峰聳峙人
寰小一覽遥欣天宇寬泉響如飄瑶島樂樹隂堪
托女牀鸞
宸遊到此多靈豫古佛相看生喜歡
(臣)胡寳瑔
貝多真實本騰蘭香界天成露未寒秋散竒花隨
眼度曉開明鏡覺心寬銜山藻日通靈鷲蔭樹金
雲集彩鸞仙梵遥傳迎
玉輦頓教巗谷盡含歡
(臣)奉寬
烟斂平林露浥蘭
翠華曉陟破輕寒到來初地塵心淡久坐危樓望眼
寬巗攫老松疑隠鶴徑環叢竹待棲鸞天成自是
脩禪地幾度經臨
睿意歡
(臣)國柱
路入山椒擬佩蘭秋風零露正清寒一林石筍精
藍古萬道冰絃洞壑寬金刹影摇飛白鳳戒壇天
近舞青鸞宛紅曉闢梯雲境
座對雙峰洽素歡
恭和
御製西甘澗元韻(臣)沈德潛
名山鍾靈秀餘潤産花藥突兀雙峰墖幽境擅雲
壑絶澗堪沿洄何煩度絙索嘉名錫西甘小築勝
傑閣停
蹕欣今時開境𬗟誰作結搆依山水巗穴互參錯仁
智樂已兼動静興有託一鑑瑩心神仙源足斟酌
恭和
御製東甘澗元韻(臣)梁詩正
辨得曹溪一勺甘此中真好結松菴山横净宇都
含翠雲吐香巗盡染藍絶磴行將盤曲曲飛泉空
自說憨憨崕前秋好供
清眺鴨脚輕黃霜意函
(臣)彭啓豊
古澗渾同菊水甘東西映帶指茒菴洗心一鏡涵
明月撲面雙峰倒蔚藍栖樹誰耽巢父逸喝泉應
訝衲僧憨
揮毫自覺蓬壺近貝葉經文萬象函
(臣)劉綸
澗芳未歇澗泉甘東壁霞光護一菴檐鴿風高紛
積翠鉢龍雨過潤拖藍秋禽似語流音滑霜葉如
花作態憨不獨山祇知候
輦靈威鑰啓獻璚函
(臣)沈德潛
幽境東折澗亦甘結茒青壁成圓菴澤鉢泉映寺
金碧晾甲石巉天蔚藍千峰極望排齾齾一勺未
許齊憨憨(泉名)詩禪畫偈入
睿悟埽卻五千文字函
(臣)鶴年
澗水東流味亦甘秋深斜注碧蘇菴聲來静地聞
清籟色映遥天(際)蔚藍自古儒宗元並徹及今名
宿又誰憨
王言妙藴川中月一𣲖清光萬象涵
(臣)胡寳瑔
東甘澗道近西甘萬壑雲深鎖一菴忽覺山光摇
紫綠旋看林際染紅藍鳥因悦性亦通慧人自齋
心曾隠憨清磬出林潭影静須知妙衆有皆函
(臣)奉寬
三盤處處水泉甘路轉東峰恰有菴絶少塵氛來
净地盡收烟景入精藍臨流自覺空凡想面壁還
應憶古憨傍澗幽花迎曉日秋光澄澈鏡中函
(臣)國柱
泉飛雲液湛清甘澗别東西認佛菴素練幾回盤
净碧烟螺萬叠映澄藍參來妙想心能活坐定枯
禪山亦憨
天意不忘脩道者誰從大乘一開函
恭和
御製憩古中盤精舍元韻(臣)梁詩正
滿塢雲寒宿暑收古中盤磴惬
清遊葦摇白穗飛晴雪蟬咽青林接晚秋
路入隂崕紺翠重野花秋好綴蒙茸松風吹斷高
人跡欲欵巗扉何處從
丹梯步步蹋稜層澗底泉聲静沸騰一曲一盤清
可檻出山塵土著何曾
(臣)彭啓豐
中盤上下景齊收歴磴捫蘿選勝遊小憩雲房凝
静籟半酣紅葉映清秋
苔壁松峰翠幾重梯空鳥道鬱半茸遥看雲外
仙輿度也許羣官著屐從
下方遥望路層層鎮日惟看雲霧騰東澗迴環萬
松寺一泓澄澈記遊曾
(臣)劉綸
日高
黃繖曉霞收古寺中盤到上游見說茲山惟骨勝十
分青峭恰宜秋
仙人臺館絳雲重鶴待脩翎鹿換茸縱有虚窗隔
烟霧東西澗道辨無從
仰窺雲罩墖層層馬駴嵐光氣欲騰難得三盤成
舊識扈
遊私記兩年曾
(臣)沈德潛
佛髻螺青一桁收茶烟芋火奉
清遊三盤勝地中盤好占斷穹崕紫盖秋
翕黛霏藍石氣重參差雲木倚丰茸分明黃鶴山
樵畫此日誰人槖筆從
芒鞵昔未踏高層捧頌
天章幽興騰四正山中好泉石白頭真喜夢游曾
(臣)鶴年
景到中盤勝概收遐曕幸得侍
宸遊松聲謖謖含雲潤秪覺春和未覺秋
石骨崚嶒列翠重天花如雨落蒙茸參來上乘真
何著媿仰金䋲昧適從
碧磴紅泉歴幾層芳茨
灑翰墨光騰臣工捧却争傳示佳句還驚得未曾
(臣)胡寳瑔
中盤小憩景全收放眼還通上下游誰染烟嵐虚
左幅一行題字雁横秋
側嶺横峰洞壑重繡苔香草樹丰茸無多屋宇星
辰近自有非烟四面從
石林泉窟自層層晴獻秋光
御氣騰雖是武夷山九曲欲方仙谷更何曾
(臣)奉寬
輕嵐嫩靄望中收精舍停
鑾喜再遊記得昨年秋景好今來好景又逢秋
當窗巗岫列重重遶徑青青細草茸好是山靈能
獻瑞
翠華臨處白雲從
寺在中盤最上層隔林深處鳥飛騰泉香石冷松
蟠攫幾處丹梯陟未曾
(臣)國柱
石路烟霞次第收中盤精舍憩
宸遊山從寺裏看逾好碧樹蒼崕畫㡧秋
路入仙山第幾重巗花澗草綠丰茸不驚車馬山
童喜慣識旌麾谷鳥從
萬樹風濤響翠層更無言說對摩騰禪關透處元
無著妙諦拈來得未曾
恭和
御製石林精舍元韻(臣)沈德潛
青蓮吐萼筍成林文石回環精舍深階下野猿常
獻果窗邊孤鶴每聽琴蕭森古寺迎秋氣寂歴空
齋見道心
聖主幾餘静無事閒尋繭紙寫來禽
欽定盤山志卷十
