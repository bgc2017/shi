欽定盤山志卷二
圖(下)
行宫内新增六景
半天樓
池上居
農樂軒
雨花室
泠然閣
小普陀
附載十六景
古中盤
上方寺
少林寺
雲淨寺
東竺庵
東甘澗
西甘澗
蓮花峰
雙峰寺
法蔵寺
青峰寺
天香寺
感化寺
先師臺
水月菴
白巖寺
半天樓
鑿石為梯千百級盤折而上林密壑陡不暇旁矚
峰勢一轉豁然開張萬象森列有亭當轉處曰摩
青稍南而東為半天樓樓巍聳無所蔽八窗洞開
納顥氣而拂剛飈北面接檻外為平臺架空凌虛
欄楯周繞
宸遊樂其高曠屢登此遐眺海水一杯齊州九點髣髴
在目睫間而佛圖仙館林霏泉影之隠見於三盤
山色中者又不足言蓋山本峻極而此地適踞山
之巔日月先光雷雨在下皆屬真實境界彼中天
化人之居幻象恍惚奚足與此等倫耶
池上居
太古雲嵐東垣之外林木菴藹循犖确仄徑行可
半里當兩崖欲合未合處築甎甓為睥睨樓櫓之
形刻其上曰披雲棧曰款煙扉由門入境忽開朗
澄池清澈見底壘竒石作岸凡數匝每匝象月半
輪外堅而下實故水冬夏不洩瞰池為池上居步
廊繞出池左有亭曰涵碧其後泉從千澗落日夜
濺濺鳴則琴峽亭在焉蓋山中諸水多噴湧巖竇
或伏流沙際少含蓄渟泓之致
靈沼天成協兹地勢荇藻交碧輕鯈吹沫於以見天
趣暢
宸襟與盤泉千尺雪各擅勝場不復相掩也
農樂軒
聖天子念民事之重遊豫所至輒
咨詢疾苦俾得霑補助之
仁盤之土可以稼而其俗淳朴務勤力田間童叟得時
時望見
顔色鼓舞踴躍豳風愛上之誼庶幾見之觀瀾亭之東
有地衍沃澗泉夾流左右可灌溉
命有司墾為方田用藝嘉穀築亭宇其間額其前軒曰
農樂比於
内苑觀稼之所籬落映帶溝塍彌望春風至而碧毯
鋪秋日麗而黃雲湧可以譜昇平豐稔之象不獨
摹寫江村景色而已也
雨花室
山路西北上漸少平坦而谷深崖複佳境益多契
乎
睿賞爰加結構有檐宇在深林中老樹作英時隨風飄
舞宛如曼陀羅之散空則雨花室也室隱處又有
室焉茨以茅倚巖為垣壁明潔無滓是曰雲林石
室步越庭院仰面諸高峰青逼霄漢是為對山亭
自此而西下半里許飛櫩翼然縱窄而横廣樓閣
之參差隱見於空碧中者可以坐攬是曰菴翠亭
亭與室皆當幽絶處凡離合向背崇卑淺深之體
制皆因地勢為之不拘常格而舉目移趾景色各
殊洵乎人工之巧符乎天造矣
泠然閣
地籟之發於衆竅者調調刁刁吹萬不同若夫暖
香襲於蘭坡涼聲被於鞠徑山中清景是處熙怡
閣虚迴受風尤多宜有泠然之目不僅援列子寓
言也閣之下軒序翼如林蘿翳如石之起於庭者
突如梯而上南望無所不見北出乃平步崖額護
以欄楯作深碧色時卉蔓之如錦一逕迤邐斜去
若尋仙源窅然無極數十百折乃可達攓雲亭亭
在山絶頂常時煙雲隔斷以準望度之適與此地
相直天然位置得
御筆標題一一與面勢相稱形諸繪事固不足以舉其
勝槩矣
小普陀
近東澗得岡阜高敞地結亭曰極望澄鮮亭下北
折曲徑如旋螺深入崖隩水流至此不復作澎湃
勢縈紆洄洑匯為石潭潭之上有竹萬竿竹得水
而悦作深翠色日色到地若碎金於此建宇以奉
大士屋小而勢聳不設疏櫺刻木為四壁塗以丹
雘名小普陀以水故名也大士以聲聞入而號觀
自在觀之為義無量無邊以石潭而視落伽大海
之水一勺耳而性月所印處處皆圓皈心者當作
如是觀
古中盤
擅中臺紫盖之勝而蓮花毘盧諸峰或枕或面以
朝霞夕靄作供養者為古中盤唐高僧寳積之所
宴坐也今則紺宇琳宫鬱然相望
聖祖愛其竒秀勒詩石上記稱舍利塔每放光明地多金
沙雨過則現竒木澄泉映帶左右為佛窟表異者
不可悉數度危石穿松徑恍然不知身之從塵境
来矣
上方寺
寺去平地幾二十里山高而氣寒千百年來唯枯
禪能居之老屋數椽無金碧之采今奉
命增修頳牆外繚崇臺内峙煥然改觀焉路自東巖折
而入其西僅細徑一綫幽泉侵林怪石嚙屐俯臨
壑中窅深無極仰面則嶕嶢峰千仞石壁如削削
處皆直裂而上勢巉然若寶劒厲鍔紛插層雲間
灌木盤根石罅槎枒萬狀天門開石刻在樹影中
可望而見人罕能至其處其西為懸空石稍下則
凌雲臺故址猶在昔荆浩畫山好作方折上方傍
近諸峰多峭刻似荆畫蓋山勢至此一變矣
少林寺
嵩之少林為禪宗祖庭故名特著其在盤山者剏
造歲月不可考而開士之草衣木食宣揚般若者
世有其人中為學仙者所據旋復改正固知耆闍
之窟吉祥之海非他氏所能爭矣地當盤谷之口
爽塏明秀昔人所稱近蒙
賜金翬革增麗山下望窣堵波與香臺蓮宇歴歴如繪
而行逕必跨大澗盤層岡數里中屢上屢下乃抵
寺門紅龍池旁竒石羅列名狀各殊俱足點染禪
林景色云
雲淨寺
自山額北上而東折有大安年石幢故小刹也名
淨業庵漸成叢林築基起平處數尋上為珠宫琳
宇前後相次
聖祖臨幸
賜名雲淨今奉
勅重修益加輪奐其外巒谷窈窕劍石駢立幾不能行
馬到寺稍展豁而氣象深穏碧林丹樹間凛然疑
貯太古之雪度經閣高出木末梵唄一聲諸品俱
静山峙雲行烏從窺其色相耶
東竺庵
光路覺路遍滿一切豈必青鸞之舍始騰慧日耶
盤山故佛窟此庵獨以東竺名可悟震旦金天因
緣不二庵在松樹峪峪多土壤可樹藝結架無幾
而以朴野勝編茅為亭倚巖石為牆庭中雜蒔卉
木花香四時不絶亦地奥而氣聚使然
宸遊自雲罩歸必駐蹕於此以憩侍從
天語留題妙入禪悦法輪轉處當時有妙香寶華徧滿
空界矣
東甘澗
有水夾小山而流相距止一里許在東者為東甘
澗澗上築精舍
御筆題其額中為小殿兩廡翼之廣庭中有石名蒲團
周圓可趺坐古松高不滿尋丈蔭周於庭若斗笠
然就庭隅結樓松之頂可俯而摩也盤谷之間窅
深嶄絶得平地僅如掌禪侣棲焉自遠望之梵宇
之出層崖嵌壁者疑無路可達穿雲盤折而入則
石房數楹纖塵不染令人有出世想宜昔日隱淪
日夕於松聲澗響中而不知返也
西甘澗
峰勢迴轉見旛影出樹杪清泉一道横其前壘石
為小橋以度則西甘澗之佛廬在焉其屋宇朴略
猶之東也而異境天設各具標格人工結構固無
所庸衲子數人終老樵汲不以語言文字說法相
對移時穆然見太古淳朴之風蘇軾嘗以空山無
人水流花開贊阿羅漢今安知顛崖仄厂間不更
有一瓢一笠密傳心印如拔陀其人者惜白雲深
阻無從見之耳
蓮花峰
峰自下而上分三巗崚嶒&KR1005;嶫勢欲摩天見於昔
人遊記者數矣曰東臺正其方也曰削玉辨其色
也曰九華肖其形也而形之竒秀如朵分瓣簇互
映紛披不可以數紀
聖祖有中臺遥望蓮花峰之句爰更名蓮花焉夫蓮卉植
耳而佛氏道家者流往往托之以示靈幻而其亭
亭淨植不夭不汚可遠觀而不可䙝玩儒者以為
有君子之容兹山在岑寂之境忽蒙
睿賞肇錫嘉名其所取義盖在此而不在彼矣
雙峰寺
雙峰於山為西偏蒼壁萬仞對峙如童角之丱寺
適當其陽對舞劒臺嵐靄曉夕殊狀蔚然偉觀殿
宇與山為高下相傳鄂公尉遲敬德所監造也昔
唐太宗以武功勘亂功成後廣建梵刹以資福田
惻然有哀矜黎首之心詔語刊碣寺中今承平日
久生聚豐樂深山黃馘再世不聞金鼓之聲擊壤
含哺順
帝之則撫兹往蹟又不禁慨然興嘆已
法藏寺
由大嶺入山過雙峰寺石阪旋折於層巒疊巇間
可按轡行阪盡得法藏寺薜茘為牆白雲盈塢近
與雙峰青峰俱蒙
發帑重葺規制益加宏整庭有喬松垂蔭遊者藉以憩
息僧言此松為盤山第一不虚也倚法船石望六
王砦一壁凌空諸峰如在肘腋頽垣廢壘約略可
辨昔時蓋有屯兵於此者而記載不可考矣
青峰寺
山行可三四里率數武一旋折至幽絶處曰青楊
峪峪有寺曰青峰近寺千巗圭立萬嶂螺分皆深
翠色而庭宇適四面延納之因以得名寺直法藏
之南里許其来已久易菴為寺則自
聖祖御書匾額始俯瞰山趾麥田萬罫杏林繚繞花時映
松檜林若霞采之晨敷光景炫目其稱勝地不虚
爾
天香寺
旃檀樹下薝蔔林中世尊常以喻法性而巖凹澗
側卉木馥郁之氣四時不絶亦諸天自然供養也
天香之所繇名已無碑碣可攷即其境地可與鷲
嶺龍宫同稱香界矣自
行宮西北二里許歴疎林淺渚背小峰為寺紅牆碧
瓦差差翼翼麗于蘭樹其中殿室華整像設莊嚴
蓋乾隆九年所移建
奎章疊賜聿成寶地境雖未極幽夐而風景明秀鐘唄
時作塵俗固不到此矣
感化寺
山之陽坡陀岡阜錯落若星羅棋置不可名數自
玉石莊而東一望坦夷昔志稱田疇入山營幽險
平敞地以居此固其躬耕處也感化為唐時名刹
乾隆十年奉
命重建於此
璇題耀於重楣禪堂寮舍位置與昔構無别而加崇煥
焉其外面勢軒豁塍畦沙渚映帶遠近諸高峰堆
蒼積翠為之屛枕夕陽密樹間隱見參差儼然畫
㡧入山者必繫馬寺門流連瞻望而後去昔柳柳
州所稱曠如奥如者兹山殆兼而有之而繇曠歴
奥乃窮勝概感化固山中諸刹眉目歟
先師臺
臺在盤山之正南一峰耳孤騫峭立厓勢外出作
方稜凡數層層皆争上讓下其斗絶處乃不可磴
級遊人披槎枒蔚薈繞曲徑以上其頂寬敞平豁
躡雲影憑剛飈蒼蒼茫茫漕河繞其前渤海湧其
左燕山聳其右數百里外如觀掌果舊稱黃龍尊
師焚脩於此有塔在焉招提踞其上層境地荒寂
至者亦罕臺上石形肖物不假雕鑿樵子每指之
以示靈異云
水月菴
砂嶺為走平谷孔道迤北而東折則法蔵青峰諸
寺在焉舊號巉險明時始鏟鑿成路路旁石猶瑰
詭大者如厦屋小者如甖缶俱作黝黑色嶺南盡
處有泉仰出甃石為池如月半規泉上結屋從右
門入為精舍以奉大士因以水月名泉味甘冽行
人每解鞍瓢酌焉密樹隂翳禽蟬啼呴遙睇重巒
屏施障展煙靄萬狀如置身清涼界中塵慮盡滌
矣
白巖寺
田盤與他山相連接獨以石骨巉削為别故遊盤
者東至白巖而止寺距
宫門十里從深村野畝中紆迴而入岡巒環抱轉入
轉幽近寺絶不見寺密林一轉精藍忽現此山之
最僻静處也昔時脩潔高僧多退隠于此今雖無
復舊觀而茅亭虛牖間諸峯高聳空翠擈人庭前
二柏樹銅枝虬幹亦數百年物也清磬聲中妙香
微度猶可想見往日之清規云
欽定盤山志卷二
