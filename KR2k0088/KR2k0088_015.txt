欽定盤山志卷十五
物産
凡名山精脉融聚處生殖繁昌况昇平既久太和
之氣日新月盛人力又加勤焉其物産固非耳目
易窮哉田盤骨峻而膚潤霑近
天之膏澤山禽野卉自若天機宛如上林苑囿中物今
茲籍記雖有愧於郭璞之注陸璣之疏而著食用
别品𩔖差足資多識矣
果木
松盤山之松以百萬計而其竒絶者多生罅中擁
腫卷曲其勢不得伸枝多旁抽如怒龍之攫又有
陂陀土壤而生者大數十圍龍鱗斑駁或挺聳直
上或青蔥垂下明王衡所品松為最良非虚語如
古中盤之以盤龍抱子卧雲名者東甘澗之以斗
笠名者劔臺之以支離广名者其𩔖殆不可枚舉
也
李鍇咏法藏寺古松詩造物無餘力孤生此物竒
鈎盤容一騁局促殆相持骨聳青麟角斑叢赤豹
皮雷聲如解作龍戰不披麗勢薄秋空黑根盤大
壑危長風有時下萬里為之吹孔盖邀
天步金幢助佛儀介龜終解甲靈怪亦何為
又支離叟二松歌(在劍臺東)物有竒偉每絶倫意想所
及猶非真乾坤迺有此松樹被髮狂虯驚天閽何
時於此詭託根皴皮斑駁蒼龍鱗千年偪側忽怒
伸媧石迸裂青天痕風雷倒激鐡幹偃日月低盪
秋隂昏下有一株不盈尺連蜷夭矯蟠龍孫二者
化身夫誰是伸縮大小真有神諸松鵷鶱復鳳翥
視此一切非其羣形神直追古蒼頡冠劍儼對荆
靈均隂森不敢久相逼鬼物呵護如欲嗔委蛇卻
下恣太息回首一峰沉亂雲
檜天成寺墖下一少林寺一香水寺殿後三龍泉寺
殿前一皆千年物也
椿有二種菜椿香椿香者較勝
楸樹似核桃榖雨前山下居民采輭皮售之曰楸皮
一名山核桃
橡遍山有之上方寺者最古
欂欏以其葉包果味更香伏日采之蟲不炷
木蘭芽六七月間采之可染皂
荆爾雅翼云凡木心圓荆心方七月間山家伐輭條
編器盛糧曰荆囤
山葡萄一名燕薁紫黑色粒小味酸七八月間山家
采之欵客
椒有二家椒野椒野椒出五盆溝與小盤山七月間
居人采之醃菜味同小茴香
杏田盤峰㘭澗側有土壤處皆植杏春時萬樹齊發
花光炫耀與鄧尉西溪之梅各擅標格仁皆苦有
一種甘者名巴旦杏
李盤山李見客燕雜記
桃有八種是處宜值花時穠豔盈矚
栗史記貨殖傳燕秦千樹栗草木蟲魚䟽五方皆有
栗惟漁陽范陽栗甜美長味金史地理薊州産栗
今山中所樹落實頗豐
棗多植平岡小阜神異經北方大棗味有殊既可益
氣又安軀
柿小曰火柿大曰盖柿山中最繁盛實熟時葉赤如
燒點染蒼黛不若楓桕之待霜也
蘋婆果為燕地果中佳品盤山之麓一樹大可合抱
居人云此樹歲可得錢二十千江南橘柚五十樹
不能及也見唐時升三易齋集
檳子品亞於蘋婆果色赤而微酢
花紅俗名甜果即林檎
羌桃北方多種之以殼薄仁肥為佳俗名核桃
梨有多種曰錦湯曰香水曰紅綃曰棠梨山中是處
有之其品亦不减河間廣平所産
智朴甘棠辯譌爾雅云杜甘棠郭璞注云今之杜
梨杜梨即甘棠也花純白叢開最繁結實黃黑大
如指酸澀不可食朱注謂白者為棠赤者為杜盖
本樊光之說非是赤者為棠或有之鐡梗木瓜是
也因有赤白之說故人以蘋果檳子實之夫蘋大
如拳其色紅白相兼而甘檳大如卵其色紫而酸
皆清香可食為果實之尤者珍惜寶護之不暇豈
有翦伐之理乎惟其酸澀無所用故人多翦伐詩
云勿翦勿伐意有在焉棠杜二名本一種無煩曲
解
謹按日下舊聞引陸璣及通志廣志定甘棠紅白
二種為蘋果㯽子較智朴所辯為核實
山荆子形似杜梨其果大如胡椒殷紅霜後可食其
木用接蘋婆甘香有色㯽子林檎海棠木瓜俱用
此接之他樹接之則不活
竹高止尋丈宜於巗隂水際
查為仁涓涓泉畔見竹詩脩脩岩下竹經冬翠如
是最愛兩三枝出石斜暎水
藥草(山中藥草未能詳考僅錄數種)
黃精博物志云藥物有大毒不可入口鼻耳目者即
殺人一曰鉤吻盧氏注云黃精不相連根苖獨生
者是也按黃精與鉤吻本屬二種本草黃精味甘
平無毒鉤吻味辛温有大毒黃精一名重樓一名
菟竹一名雞格一名救窮一名鹿竹鉤吻一名野
葛折之青煙出者名固活黃精葉似竹每葉旁生
二黑子鉤吻葉似杏而小原不相同孫氏千金翼
方謂黃精於二月采根隂乾不若秋後之為愈也
智朴按黃精盤山最多居人未敢為食自辛亥朴
結茒青溝日采製以欵客人皆效之不數年中遍
山殆盡百合亦然
洪昇謝寄黃精詩短髮秋來白漸生虚勞開士寄
黃精草根難與人愁敵朝見三莖暮五莖
百合産澗中根大如卵莖高三尺餘花𩔖萱草而色
紫其中有黑點結子純黑如豆纍纍黏莖上秋冬
斸之甘香可食非時斸之則味苦
烏藥産澗中藍花叢生味苦毒人康熙初山水暴漲
悉為水削去傳聞終南南嶽多烏藥山家種之充
道糧然炮製不法者亦毒人
石花産峭壁性寒無毒暑天采之代茶
洪昇采石花寄王昊廬詩千年石上花日月積光
氣寄與玉堂人山中有此味
木靈芝孫興公天台賦云五芝含英而晨敷神農經
云六芝之延年耳目紀云赤城山頂有青芝盤山
所産者惟紫芝或云煎湯服之能已心疼
智朴山行獲紫芝寄阮亭侍郎詩二十年來只自
知平懷一種最相宜不因偶向松邊去那解深山
有紫芝
王士禎謝拙庵禪師惠芝詩寄我靈芝車馬形萬
年松下斸青冥菟絲聞道垂千尺更欲從師乞茯
苓
知母盤山最多采藥者遇之不顧
术按吳氏本草云术一名山連一名山介一名天蘇
一名山薑有蒼白二種神農經云必欲長生當服
山精異術記云术草者山之精也結隂陽之精氣
服之令人長生絶穀致神仙無盡燈云术有蒼白
二種皆可服餌蒼术味苦而效速白术味甘而效
遲盤山祗産蒼术
服术方斸术若干斤泉水洗為之净清泔漬三五
日濾出竹刀去皮忌鐡曬乾均以小黑豆碾極細
末籭過加紅棗肉千杵為丸桐子大每滚湯下五
六十丸至百丸止久服為妙
野蔬
山豆苖叢生似薇二三月生溪澗側出土輒垂首向
下山家采之作羹極鮮美廬山亦有豆苖産豆葉
坪
宋犖答拙菴以豆苗菜見寄詩杏白松青地幽巗
豆有苖盤餐足風味采擷訝迢遥烟葉看仍脆香
莖芼未消因之憶廬阜佳話記清宵
王式丹和韻詩土膏春應候山隴豆抽苖以此嘗
新好相思餉客遥飯香良可佐酒渴亦凴消微物
成追憶廬山似隔宵
喬崇烈和韻詩不荷金鴉久南山想舊苖闌干看
寸寸荒穢付遥遥撐拄應無負(方岳豆苖詩遠莫致之長負腹)膏
肓定未消(東坡書生說食真膏肓)春羹添故實高唱玉堂宵
劉輝祖和韻詩不是南山種東風暗助苖提擕烟
露滿寄贈水雲遥至味如人淡嘗新使意消周顒
愛佳句咀嚼坐深宵
杏葉菜形似杏葉味甘可食
智朴掇埜蔬寄牧仲觀察詩冉冉輕烟閃閃黃飯
餘嶺上弄春光豆苖競茁紅侵步杏葉才開綠滿
筐偶摘最憐人不見小鮮偏喜我初嘗非君古道
誰堪寄只許山家作道糧
宋犖依韻答詩柔莖&KR0655;葉碧參黃春磵幽姿泫露
光小摘雲林扶短杖遠馳瑶草侑盈筐種宜上苑
花時見菹憶廬山雨夜嘗榆肉楮鷄誰得似殷勤
真費道人糧
宋至和韻詩沙柳輕盈弄淺黃盤山二月好風光
犬牙鵝管苖穿土鼠耳牛脣翠落筐錦字裁成香
共遠雲厨分至味初嘗只緣蘭蕙同幽契費卻青
溝十日糧
黃花菜一名綠蔥盤山溝澗中處處有之
筆管菜即黃精苖初生四五寸如筆管
諸葛菜即山芥菜埜蔬之最早者産上方寺及桃園
溝
龍鬚菜即知母苖
虎爪出土三五寸拳攣如虎爪
苦益菜似野菊葉有浮毛叢生溝澗中三月間采之
煠去水醃烝三五次作黴乾菜頗佳
智朴酬施梅菴寄苦益菜詩寄我山蔬名苦益得
來不覺興飛揚無人不道肥甘好誰信此中滋味
長
橡斗子莊子狙公賦芧即此實可為粉中秋前後熟
即堕地居人拾之以水漬數日曬乾去殼復漬數
日磨濾去滓水渟成粉不澀為度或云可愈痢
蕨産九華峰後夷齊歌云登彼西山兮采其薇矣薇
不堪食薇與蕨有辯薇叢生蕨獨生薇莖細蕨莖
麄薇有刺蕨無刺薇味苦蕨味甘似所采者非薇
是蕨歌迺稱薇詩又曰薇亦剛止不知何說俟博
物者再考之
菌北人呼菌為蘑有多種松蘑黃色延夀蘑紫色土
人呼為猪臟蘑京蘑白色出蔣福山一帶大者如
盤雜蘑有青黃赤白色者有毒戒不可食
智朴偕净衆雨後尋菌弗得詩昨歲秋雨後擕籃
步荒陬去去適我意所獲皆中馗歸來呼作羹輭
玉浮湯頭一飽忘百慮外此復何求今歲仍秋雨
還同昨歲謀所至不獲一踏遍林與邱
山花
金雀花黃色叢生有刺開最繁形𩔖金雀
卷丹花根𩔖百合而小作花殷紅可愛
杜鵑花一名映山紅遍山有之較南方者色微紫
金銀花一名忍冬蔓生初白色將萎色轉黃或謂黃
白並開者非香清烈園中植之可作架先師臺黑
墖峪最多
紫薇花酉陽雜組云北地樹絶大有環數夫臂者今
山家亦植盆盎中
牡丹芍藥僧廬欄砌間多種之
李鍇招同藏公過萬松寺看牡丹作詩春草弄芳
色相思欲何言孤琴不成調脱身尋邱園新新無
已時遲莫將誰援火傳薪指窮茲理如所宣輭吹
起客心問彼塵外緣阿以契道懷棼雜或不牽行
歌入沕穆杖笠任後前真境匪遠趣隈隩金繩懸
寶華湛琉璃白日麗輕烟翠鳥試翾飛威鳳稍低
鶱諸相固紛糅繄誰得其原妙香粹無著暢悟無
生前
小繡毬叢生石罅中其花攅簇如毬白可愛但不
能移移之即枯
玫瑰花紫色叢生有刺極馥作膏食之亦佳
丁香花産五盆溝一帶花繁香烈首夏盛開纍纍石
罅中如繡
甘菊黃色産澗邊花小而繁氣最馥九日采之置枕
中能明目
敷地錦俗名飯花高尺許叢生花紅紫色味甘可食
四月中盛開徧地如錦
白蓼産青溝高五六尺花純白性喜水煎湯濯足能
止痢蓼有三種其紅者生窪下處高丈許詩隰有
游龍是也又有小者味辛其子生采可食
禽
火燕雄者黑紅色雌者黃色巢石孔中或簷下
沙鷄羣飛多鳴盤山春初最多爾雅釋鳥云鵽鳩寇
雉是也土人呼為沙鷄一曰半翅然鵽鳩沙鷄本
属二種鵽大如鴿岐尾毛腳無後指沙鷄似雌雉
而小短尾紅腳無後指爾雅混而為一故辯之
畫眉鳥較南方者微小亦善鳴
桃雀張華禽經云桃雀狀𩔖黃雀而小燕人謂之巧
婦亦謂之女匠善營巢
獸
神虎昔老僧慈慧住法藏寺墖院持法華經二十年
不下山有偷兒屢竊道糧虎即遍山叫嘯響震崕
谷偷兒自此寖息凡盤山之獨處者仗此無虞故
名神虎好啖犬故山中諸庵無犬
鹿盤山處處有之丙辰春青溝西嶺有黑鹿二大如
贏其毛𩔖山羊長六七寸羣鹿随之東西不敢逆
隠現月餘後不復見
松鼠有二種小者不過三寸通身豹紋最靈黠名松
鼠大者灰色善盗果蓏園圃以此為患俗名臊鼠
野貍能食貓故山中之貓難畜
臊狗狀似貍黑黃色走峭壁迅疾如飛
鱗
蛟龍属無角有足能變化康熙庚午夏五月霖雨十
日盤山水涌數丈抉石裂山出蛟百餘廬山志云
蛇雉蚯蚓之𩔖穴山而伏三十年則化而為蛟常
以夏月乘雷雨去之江湖
善蛇有黃黑二種性馴長六七尺不毒人相傳盤山
有五百善蛇潛天成寺墖下嘗來僧座下聽法亦
時沿屋壁啖雀雛
布雲虎蛇属尖頭長尾四足有二種一淺黃色長三
四寸一黑花色脊有金暈尾如媆翠毛天將雨能
吐雲俗呼四足蛇
砂石
金砂盤山地多有之雨後晶光耀目昔有人患貧入
山拾之得數合夸示於人尋以分金爐煆之愈煆
愈不成乃曰我窮人爾窮金也棄之而去
玉石産盧家峪一帶周數十里郭璞山海經注云燕
山多嬰石有符采嬰帶所謂燕石也闞子云宋之
愚人得燕石歸而藏之以為寶
豆查石大數十丈或方或圓如鑿如削千竒百怪莫
可名狀能益樹木凡依石之樹倍大
白土産盧家峪東細滑膏潤可以塗飾
欽定盤山志卷十五
