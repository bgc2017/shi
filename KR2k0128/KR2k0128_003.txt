顔山雜記卷三
秘書院大學士孫廷銓撰
長城考
昔魏武侯美山河以為固吳起猶曰在德不在險此固
七雄之始也後世不耀德而觀兵乃以河山之險為未
足復表崇墉以冠山絶洪川以立防彼其霸心雄舉塹
山堙谷即殫民力絶地脈豈遑恤哉今試按圖籍履巉
岩探故蹟之所存敗垣榛莽蓋久墟矣聊述見聞助後
人之一嘅云爾
古長城在峩嶺之巔西絶孝水跨鳳皇嶺(俗稱小頂)團
山迤南入泰山萊蕪界東踰秋谷東阜而東皆長城
舊蹟也
史記六國年表顯王元年齊威王十一年趙取我長
城趙成侯七年侵齊至長城
竹書紀年顯王十八年梁惠成王二十年齊人築房
以為長城按此齊威王之二十八年也
楚世家楚人說頃襄王曰王請出寶弓碆新繳射噣
鳥于東海還蓋長城以為防朝射東莒夕發浿丘夜
加即墨顧據午道則長城之東收而泰山之北舉矣
水經注引京相璠曰平隂城南有長城東至海西至
濟河道所由名防門又小泰山上有長城西接岱
山東連瑯琊巨海千有餘里蓋田氏之所造也
齊紀宣王乘山嶺築長城西起齊州東至海以備楚
括地志長城西起鄆州平隂縣沿河歷泰山北岡由
穆陵關至密州瑯琊臺入海
青州府志臨胊大峴山穆陵關旁為長城嶺自穆陵
東至莒州安丘縣界歷太平山四十里接高柘之巔
遠望如長虹轉而南絶浯水過卧牛城又南傍高華
頂漸入諸城縣界至膠州大朱山入海在瑯琊臺北
南距臺尚六十里謂由瑯琊臺入海者非也
灌長氏曰史稱秦始皇遣蒙恬築長城起臨洮至遼東
延袤萬餘里蓋已侈矣及按季萴伯陵之故墟危堞千
里齊固已有之又歷稽載籍梁惠王十九年築長城塞
固陽魏固已有之自代並隂山下至高闕趙又有之築
媯州之北至遼東燕又有之皆始皇之前事也夫事不
遽極因埶而大害無一至積敗而成古人所以重始也
顔文姜靈泉廟
前人有德以名其鄉志思也閨閣有行以食其土志難
也今顔氏陋巷志載烈女文姜蓋顔子之裔其世無聞
而人樂得而道之者善善從其類耳彼酒泉以水字郡
酸棗以棘名邦猶勿替也況此獨行顯德鄉所得名將
世式之可無述乎謹按廟碑及諸記載可考者並著于
篇
晉郭緣生續述征記梁鄒城西有籠水云齊孝婦誠感
神明湧泉發于室内潜以緝籠覆之由是無負汲之
勞家人疑之時其出而搜其室試發此籠泉遂濆湧
流漂居宇故名籠水唐歐陽詢藝文類聚徐堅初學
記並引此文
唐李冘獨異志淄川有女曰顔文姜事姑孝謹樵薪之
外復汲山泉以供姑飲一旦緝籠之下湧泉清泠可
愛時謂之顔娘泉至今利物
宋碑一軍事判官宣德郎試大理評事周沆撰孝
為天地之經神乃隂陽不測生當異矣死則廟焉顔
娘之神是其徒也事姑至孝汲水為勞聿有靈泉潜
生密室當籠覆而湛處外莫知其感通暨源發而𣲖
流衆方駭其靈異孝婦之水因兹以名圖經備詳此
得略述屬以年禩寖遠祠宇久隳會博州牧守安侯
奉帝俞治郡事值旬休務簡具清酌庶羞飛蓋出城
齋心謁廟至止周覽思諸葺完遂乃召班爾之徒度
材木之用凡所匠費悉自俸金不再浹旬來告工畢
室連甍而大壯牆圬粉以過奢使彼道途觀乎輪奐
則知我太守安侯好事致力庸至于此沆佐幕無畫
屬辭寡聞承請抽毫勉強從命時大宋咸平六年歲
次癸夘十一月五日記承奉郎守殿中丞通判軍
州兼管内河堤事上騎都尉借緋魏得昇金紫光
祿大夫檢校吏部尚書使持節博州諸軍事博州刺
史充本州團練使兼御史大夫上柱國武威縣開國
伯食邑九百戶知軍州兼管内河埧事兼管勾淄齊
沂密登萊等州捉賊公事安贇
按咸平宋真宗初年紀號其時淄齊等州為京東
東路而博州隸河北東路今東昌府聊城地若實
本州刺史豈得越路管勾公事耶考宋初制承宣
觀察團練刺史等官俱無職任特為武臣遷轉之
次有正任遙郡之殊其恩數亦遼絶想此博州刺
史實係遙郡管勾捉賊乃正任耶又恩加檢校官
諸軍指揮使得至吏部尚書金紫光祿大夫又吏
部尚書應加散官也上柱國二品勲開國伯四品
爵宋制文武勲階官爵得互借此實武臣爾又幕
職初授得為判官試大理評事知此周沆是其掌
書記爾
宋碑二距淄之南五十里有水發源于山足趨梁鄒
而貫乎清濟昔人搆室于源上以為祠按地誌齊有
孝婦顔文姜常踰歷山險負汲新泉奉姑之所嗜一
旦感泉湧室内𣲖流遠注故目其地曰顔神水曰孝
水祠曰顔姜之廟其碑誌多所剝剠獨梁乾化中刺
史高霸以歲旱祈禱即日獲雨而命顔休續其屬紀
始年僅可詳究淄州地界齊魯之郊南皆山阜北頭
大河皇朝開國百餘年内外晏然四方無事其民專
意施耕作本境之内靡有閒曠雖歲小有水旱以其
屈高占下未嘗大凶民皆樂生安業不恤疾苦之至
故于土廟之神惟歲時奉祀而已頃之長民之官至
者苐推祀典按例致答一胥持祀而往禮數盡矣熙
寧紀號上大饗明堂歲九月詔以比部郎王公為之
守閱明年農事既興眷肅賓僚躬謁祠下因以雨澤
為請觴奠既畢嘉霖繼霈百穀用成庾廪充積民自
為足不知所以致之於是公以春秋二祀令甲所載
皆革去故舊特命屬官親致餼幣又明年盛夏之月
天久不雨民胥告勞公夙駕再往旋及中途雨大作
浹日之間闔境告足凡州居之民無有遠近歌詠歡
呼喜神之賜相與倡諭更引迭進走公之庭咸願出
力以新其廟公乃訪其傍近之德士得新授博州防
禦判官張及主辦其事增起新址寵敞有加功興于
中夏迨仲秋而祠成自乾化迄今百有六十年中間
殆嘗經葺至是再新而基搆始大然古者邱陵川谷
之神有益于民者在禮皆得祠之至其為烈彰彰者
朝廷比嘗詔以封爵或國邑之號追崇之若孝姜之
靈于淄民用是而報之禮未為過今王公特順民之
欲崇於廟貌虛此而弗議蓋有餘不敢盡爾熙寧
六年八月二十四日州學教授商億記張洙書(闕文)
練管堤勸農事上輕車都尉賜緋魚袋借紫王(闕)立
石
按熙寧宋神宗初年紀號詳此刻文王公實淄守
文臣之借武階者也
宋勅一牒文州碣並附
勅淄州孝婦顔文姜朕躬執珪幣郊見上帝覬為萬
民蒙嘉氣獲美祥既又詔天下凡山林川谷之神能
出雲雨殖財用有功烈于民而爵號未稱者皆以名
聞將徧加禮命以褒顯之如此非特以為報也蓋帝
王制祀之(闕)也惟神聰明正直庇于一方供民之
求如應影響守臣列上朕甚嘉焉疏錫寵名以昭靈
德且俾民奉事不解今可特封順德夫人仍賜靈泉
廟為額
熙寧八年六月日
中書令闕
中書侍郎闕
右正言知制誥(臣)鄧潤甫宣奉行
奉
勅如右牒到奉行
熙寧八年六月日
侍中使
門下侍郎闕
給事中使
六月二十五日未時都事丁昭嗣受
右司郎中付吏部
左僕射闕
右僕射闕
吏部尚書在中書
起居舍人直集賢院判史館兼權判衡
尚書工部郎中充秘閣校理直舍人院兼同修起居注權同判藻
吏部侍郎闕
吏部侍郎在中書
左丞闕
告淄州靈泉廟順德夫人奉
勅如右符到奉行
主事闕
光祿寺丞充館閣校勘判宗古
令史梁中立
書令史唐師孟
熙寧八年六月日下
中書門下牒文
太常禮院奉准中書批送下諸州府軍監等奉准赦
書節文應天下祠廟祈禱靈驗未有爵號者並以名
聞當議特加禮命内雖有爵號而褒寵未稱者亦仰
聞奏當院今據逐州府狀及圖經看詳到合與不合
加禮命具列如後候
勅旨
淄州
孝婦顔文姜
州狀祈雨有應圖經載孝婦水及顔神廟引輿
地志齊孝婦顔文姜靈泉生於室内唐天寶五
載立廟於水次
牒奉
勅宜特封順德夫人仍賜靈泉廟為額牒至准
勅故牒
熙寧八年六月日牒
右諫議大夫參知政事吕
禮部侍郎參知政事王
吏部侍郎平章事韓
吏部尚書平章事王
淄州碣子
淄州准中書劄子奉
聖旨降到
勅告二道以孝婦顔神圖經具載祈雨獲應
封為順德夫人仍賜靈泉廟為額其真本二道已用
漆匣盛貯付廟戶本家收掌今摸勒于石永存無
窮時大宋熙寧十年歲次丁巳九月戌申朔七日
甲寅上石
軍事推官朱惟孝
軍事判官宋綱
朝奉郎守殿中丞通判軍州事李偁
朝奉郎守尚書膳部郎中知軍州事周覺
右格一遵廟中石刻以備觀當時遺制按宋承唐
制宰相置三省中書取旨門下覆奏尚書施行中
書令中書侍郎右諫議大夫右正言起居舍人皆
中書省也侍中門下侍郎給事中皆門下省也尚
書令侍郎左右僕射左右丞左右司郎中皆尚書
省也平章宰相之稱其次為參知政事考熙寧八
年六月平章則王安石韓絳參政則王珪吕惠卿
皆與此碑合矣至史館諸官如直集賢院秘閣校
理館閣校勘皆貴重之職非狀元制科一任及大
臣論薦不得與選試記注官缺必於此取之非經
脩注不得知制誥今得與宰相雜署行下軍州信
貴職也至三省列銜似間有顛錯合是上石之誤
爾至明初乃分三省之職中書改為内閣門下分
為六科通政司尚書全歸六部所謂宰相者專掌
看詳章奏擬旨進呈不得與於封駁施行之事亦
無印信文移行下諸司矣
宋碑三承議郎前任順安軍州學教授陳琦續翁姑
因地記(節錄)夫人祠之左有所謂翁婆堂者夫人之
舅姑也舅姓李氏家於鄒邑李顔村姑郭氏故居之
地今顔廟是也舅贅於郭氏生夫人之夫壯室顔氏
即亞聖之裔順德夫人也廟戶郭勍姑之遠親自天
寶以前父子相承世守其事迨今數百年曾無匱乏
如緣丁壯被差保役者漕使過而問之即脱其籍如
因道流指占是廟者太守明以斷之卒從其初宣和
七年歲次乙巳正月立
按宣和宋徽宗第六年號
宋董逌顔泉記(見廣川書跋)余見李勝作顔泉記昔文
姜事姑則異一日泉發其居遂廟食於此或曰昔李
陽冰嘗尉淄川刻碑廟中今所書蓋據李監說余往
來求陽冰記不得其後得破石僅尺蓋為礎或視之
書字可讀按其說文姜姓顔餘與今廟中刻石所記
無異嘗見唐李冘作集異記書文姜事姑以孝謹樵
采之外汲山泉以供飲一旦緝籠之下湧泉清泠可
愛時謂顔娘泉李冘所記後世据之按顧野王輿地
志謂顔文妻也事姑感得靈泉生于室内嘗以緝籠
蓋之姑出籠即泉湧居宅時號籠(闕)水野王所記自
是當時所傳李冘以為顔文姜誤也今考地志淄川
為齊邑唐武德分於齊郡而為州治當唐陽冰為尉
於郡邑其事不妄而謂顔氏文姜則不得其實按此
水本號萌水出甲山東北逕萌山西注般陽入於籠
下與齊水合者萌水口也不知冘陽冰在唐世猶不
得其水名而輿地志固已辨其出可無信耶余修官
書見熙寧中封顔文姜為順德夫人當時不知詳考
但据李冘所記此其失也
按水經注隴水南出長城中北流至般陽縣故城
西南與般水會即顔娘泉也萌水另源自出西南
甲山注甚分明胍其迹當是今明水俗稱岔河者
也北去般陽縣般水會處尚二十餘里乃與孝水
合而此記誤以顔泉為萌水用譏李冘之失不已
遠乎廣川書跋似謂精博猶爾未詳酈注謬誤如
此恐其書中類此多矣甚矣讀書好辨之未易易
也
又宋題名石碣一枚大書甚工附錄淄川衡元度王
巨載渤海任德充陽丘高擇之三城傅子容政和七
年三月十四日同謁祠下明年二月十六日巨載子
容同趨奉高再謁祠下廟戶郭勍摸刻
按政和徽宗第四年號
金碑一皇統改元春旱躬禱祠下四月既望乃雨越
二日乃報神貺同至者耿德甫孟德基張子美孫叔
廉李彦宏徐伯充李子強趙仁仲韓德霖王伯城董
逸飛滏陽康深甫題保義校尉差監淄州淄川縣
顔神店(闕)趙(闕)四(闕)保義校尉特差充淄州淄川
縣顔神店巡檢徐廟戶郭寧摸刻
按皇統金主亶第二年號當宋高宗世
蒙古碑一(節錄)按齊地誌淄州以南四十五里有孝婦
顔文姜祠自唐于今代有封爵降及貞祐年間兵革
遽興連年大擾加之以饑饉羣盜蜂起恣意劫掠水
忽自變黃流四十里人見之無不驚異因相謂曰此
水從來清且久矣今日如是莫非神明之示異救我
民乎因相與避之頃之有外寇至得免其窨水明日
復初壬辰之歲有太守兼元帥王公分治淄郡置司
于是邑謁廟視其基址僅存四壁立餘悉化為焦土
徘徊興歎重起經營之志(闕)使山東行省楊(闕)
以奉(闕)衆亦能體太守之美意軒楹廊廡煥然復新
且喜神之有托鄉人之禱祀歲歲而慰所望也于是
乎書乙未年季夏日定遠大將軍元帥右都監淄
州刺史兼知軍州事提舉常平倉事加護軍太原郡
開國侯食邑一千戶食實封(闕)戶王珍立石
按此碑稱貞祐者金主永濟年號當宋寧宗世末
稱乙未年者是蒙古太宗七年其時尚未有年號
止稱蒙古至世祖方改國號曰元
元碑二(節錄歌辭)卓哉夫人孝行絶倫生為烈婦死為
明神(闕)之禮夙夜殷勤天地感應湧泉粼粼漸成
川逝入于海津上下灌溉利益斯民熙寧之封爵號
順德廟額靈泉褒揚懿則殿宇嵯峨在山之阿四方
瞻禮誠敬孔多犧牲博碩筦絃聲和千秋萬載德音
可歌至元二十八年四月日承務郎益都路總
管府(闕)陳承務郎益都路總管府判姜奉議大
夫同知益都路總管府事麥朝(闕)大夫益都路
總管府尹本路諸軍鄂囉總管兼管内勸農事特默
昭毅大將軍益都路總管府達嚕噶齊兼本路諸
軍鄂囉總管府達嚕噶齊兼管内勸農事特哩哈雅
按至元元世祖第二年號順帝亦號至元不至二
十八年達嚕噶齊華言掌印官也
元兵部侍郎郡人于欽齊乘一則按水經注籠水南
出長城中(今按原注非籠水字)寰宇記云古名孝水齊有孝婦
顔文姜事姑孝養遠道取水不以寒暑易心感得靈
泉生于室内文姜常以緝籠蓋之姑怪其須水即得
值姜不在入室發籠觀之水即噴湧壞其居宅故俗
呼為籠水今孝婦河也
籠水辨按述征記梁鄒城西有籠水而水經注前
文隴水南出長城中後文又作瀧水異字同音自昔
無定後人好異獨喜緝籠種種之說更數百千年增
飾多方違情日遠遂有如齊乘所言甚矣民之濫聽
也今略按事理裁其是非夫姑之嗜水量非杯勺實
取饜飫文姜既感泉生于室當必顯告於姑以慰旦
夕之求今掩覆秘密居為私藏若將懷慳市重於姑
者孝者固若是乎其謬一也婦禮無出門之義而文
姜至以遠汲為勤則是室無多口室無多口則必居
無廣宅環堵之間一席之地姑來婦往靡日不通曷
有耳目之前可容蓋藏不虞終露雖愚者不為其謬
二也文姜既以至孝格天天恤其勤而生此水恤婦
也實以慰姑又何昭示而令蓋藏慰姑也又須避姑
若其不受於天而有私覆無端懷異不為善承其謬
三也姑即不仁有婦如此宜從孝格果疑此水當從
面詢何必瞰亡乃來發覆如其果爾非姑頑嚚不可
誠通則婦慳深難以情得大孝之家豈其然乎其謬
四也天生此水既以應姑之求則應發之無罪即其
有罪當緣孝婦之心而恕之何遽為殃今勃焉憑怒
壞其居宅姑婦兩無所處美始而惡終是禍水也實
駭人情豈名天道其謬五也此緝籠者當受於天乎
抑成於人耶若受於天則事等於虹流星霣當有光
怪先動里閭不必覆泉然後著異若還成之於人一
桮棬窶藪耳曷有神力足為變徵蓋則水渟發則泉
湧其謬六也姑嗜此水須飲無時婦取呈姑日焉三
發乃婦頻發而不驚姑一發而致患是必姑之惡毒
觸犯神明忽焉降割惡毒之人不應鑒憐先為生水
其謬七也原其始倡不過出於巫祝夸誕之詞成於
愚氓輕信之口學者不察其害義遽又援以入書獨
有李冘所記粗為省淨然遠稽晉魏之注事既難詳
近察熙寧之勅芟而不錄王言有體疑信昭然應遵
古初還稱孝水不必引虛誕失實之言雕飾前賢以
滋謬醜也康熙四年四月五日記
明碑一山東提學副使四明楊文卿記(節錄)顔文姜
祠歲久摧敝四方禱祀之人蝟集鱗聚失所瞻依歲
入施錢皆為旁近無頼所私弘治八年汝南都憲熊
公翀奉璽書巡撫山東行部於青道過祠下顧盼徘
徊重念國家以孝治天下而孝婦有廟若此何以勸
勵風俗乃以濟南衞百戶朱英核實施錢之入用以
市材鳩工廟貌若生士庶具瞻孝思興起謂文卿不
可無述夫大道未隱人各親其親孝之名未著世德
下衰始以孝為卓行然季武矯而服縗子春強而過
禮文舉忍而棄子飾情要譽非孝之經至於姜詩之
妻泝流汲江以順姑好董黯因母思飲大隱溪水徙
居溪旁以愈母疾此皆本乎天性協于至情其事有
同於孝婦者焉若婦之孝生既能召室湧泉没又能
神于一方以福庇其人民其孝之至者與顯受封號
而廟祀于無窮豈不宜哉庸書以著厥美并繫頌禱
神辭俾鄉人歌以祀孝婦于永永辭曰泉涓涓而
湧室兮孝婦之德河湯湯而遠逝兮孝婦之澤澤之
流兮民受福德之化兮民無忒食斯土兮其廟翼翼
視如在兮其靈濯濯永神休兮與國無斁牲蠲潔
而在俎兮柔醪在堂靈風飄而滿旗兮神其來嘗歲
用登兮時雨時暘人用康兮厲鬼潜藏惠孔嘉兮佑
善以祥昭厥鑒兮有惡斯殃俗用熙熙兮儷美陶唐
(記中引黃水事今節之)
黃水不為菑辨顔文姜祠下泉出山坎水至清深
時發黃水則地有災䘲若兵若疫傳聞若一事皆有
徵崇禎初余一見水黃獨無徵順治甲午歲八月二
十一日水又黃里人奔告余往察之泉中水如濁河
出祠外即少湜湜及峽半之又不一里而清余曰此
不為菑民濫聽也按左氏春秋成公五年梁山崩壅
遏河三日不流晉侯召伯宗問焉絳人之告宗伯曰
山有朽壞而崩可若何今此泉水漱山而出是其伏
流所經山中當有朽壤崩入于水水勢衝激汩泥而
出黃者土非水也故不宜有異也曰然則前此之變
其水或黃或赤是不一焉何也曰土之在山墳壤異
脈土赤而赤土黃而黃也然則變而復也時有久速
流有遠近何也曰土崩非一夏秋水漲泉出迅激其
力足以汩泥而行故遠而後沈也其久者崩朽壤適
多土盡則止也然則其為菑也事著於碑皆有左驗
何也曰天象有變應在分野謫見齊分不得及魯在
晉分不得及秦今泉水記異或在境内或在封外此
不足徵民濫聽也聞者訝然皆未之信遂書以識之
至今更十餘載卒無他是余兩見水黃皆不驗而曩
歲戊寅以逮庚寅鎮人苦兵苦盜紛紛四來始歷一
紀迄無寧歲水顧不黃豈文姜之神固今昔靈替殊
耶則前說附會累理甚矣若乃此一紀中雖屢遇兵
凶事輙輕于旁縣亂而不損此則神休固不必以水
徵也康熙四年五月記
明青州府志顔孝婦廟後周建唐天寶間更建殿制
無梁大枋木相承錯□而上舊傳郭子儀督造今廟
側有令公祠國朝成化十三年提學簽事畢喻奏請
載祀典每歲秋七月鎮顔神本府通判致祭
按子儀為唐將功名常在西北及貴為使相生平
蹤迹未至淄青此臆說也聞之故老此廟側之祠
舊曰郭公既而訛郭令公既而訛郭汾陽王原其
根因姑固姓郭而其宗人世為廟戶如郭勍郭寧
者或其家親私祠附近此廟側後郭氏絶世中更
兵火亂離轉致訛傳為此曲說耳其廟工作一倣
内殿亦非無梁鄉人未覩大工遽謂為異
國朝碑山東按察司僉事分巡青州海防道前都察院
左副都御史戶部右侍郎大梁周亮工撰(節錄)今夫
泉受澤于天含滋于地類體坤而終事者撓之不濁
激之愈清類抱貞而靜處者餴饎濯溉挹注不窮類
含弘而致養者委蛇善下而不盈泛濫百折而必東
類婉娩而順從孝思之不匱者昔者貳師解佩甘露
晨流耿恭正冠靈漿瀵出維忠維孝實本一源蓋天
人之理合人事盡則天不愛道而地不愛寶後先之
揆一先蹟存則賢者思齊而不肖者思奮世祀相傳
廟貌日新厥有以耳
康熙三年十二月日記
又碑淄長梁鄒之間有孝婦河其源南出長城山下
則顔文姜靈泉廟也志稱文姜事姑至孝常自負遠
山新泉以供姑一旦緝籠之下忽湧一泉清泠可愛
時謂顔娘泉後人則即其居廟祀之唐淄川尉李陽
冰朱梁刺史高霸皆嘗刻石廟中惜斷滅莫遡始年
即其廟初但委土而已宋神宗熙寧中大饗明堂徧
禮羣祀乃按州守臣所上圖狀封爵之曰順德夫人
仍賜靈泉廟額則其始大也嗣是作者非一明成化
間學臣畢喻復請于朝以登簿正常以歲七月府别
駕職致餼幣焉而其自古在昔靈貺綿邈常有福利
于其里邑吏民賴之以不疾災疢又甚著也夫立百
行之原宜得衆心之聚斯廟之興關乎名教既非淫
祠黷祀諸不應經義者得而髣髴矣邑有先德而不
報是廢典也前王有嘉禮而繼代弗章是變古易常
也天子重神敬祀而守臣不博采境内以聞是有司
之責也且其靈泉古廟攬勝為工蒼岩翠栢雲合于
其上白石寒泉鯢旋于其下既以閎壯矣又寢門之
外有曰公姑父母者則祠之祠其類也有曰王友郭
公者則祠之祠其所有事也夫生而事之死又能世
世俎豆之惟夫人之孝為不匱愛其人以及其所事
又敬其祠以及其所有事惟鄉人之追孝為不衰然
則繼乎此者雖百世可知也昔余在司農蒙
恩歸省嘗過謁祠下見其經時漼然頽敝莫厭衆心乃
集鄉里相與謀新之維時司馬中丞耿公焞撫軍東
省百廢俱興聞而綣然願悉俸以首其事而鄉侍御
趙君班璽願命匠以考其成凡邑居之老幼歌咏神
休而樂其有是舉也亦靡不歡呼踴躍以赴之于是
前宫後寢臺觀門屏悉從改作更鑿山石規拓其垣
宇而壯又過之四方之至者一拜其庭登其堂周瞻
彷徨寥泬清敞若山川益增其勝而神人之意倍暢
于昔者未嘗不猶猶然崇起孝思于無已也乃寢成
而耿公適已去則于其側祠而並祀之亦猶郭公之
意也夫乃劖石書事而麗以銘銘曰孝水洋洋東
國是疆介邱封麓長城巨防猗猗孝婦灼灼顔姜視
遠惟邇執德惟常克勤竭節以奉姑嫜于沼于沚載
雨載霜召彼靈泉湧此閨房涓涓不絶乃成谷王河
潤千里達于海邦萬姓諴和既走烝嘗百王有作殷
禮重光考德作廟典命焜煌守臣受之爛其有章清
泉文藻翠栢虚廊雲旗飄緲桂殿芬芳無怨無恫布
濩嘉祥年穀庭碩樂土安康蟊賊殄滅貙虎摧藏羣
心醉飽瞻就彷徨式我儀刑薦以馨香闐闐靈鼓藹
藹華堂新宫載啟刻桷雕梁肪截磐礎麐聚冠裳應
侯順德無忝孝鄉我作斯銘勿替景行
康熙丙午秋八月光祿大夫内秘書院大學士前少
保兼太子太保吏戶兵三部尚書孫廷銓撰
按文姜有墓在對廟河干春秋饗祀之處所也舊
有饗堂經亂墮廢又自金元碑刻有曰武安順德
夫人仁孝衞國順德夫人今考宋勅殊無此文將
謂後代更封察其刻文又無述記此不可曉傳疑
可焉
災祥物變
昔者周置馮相以察災祲禹鑄九鼎以辨神奸故記異
之文史家必備然而詳略殊者以國為體也春秋一國
之書而為天下記異故日食星雨五石六鷁必盡其辭
其旨則隱其義則遠非列史之志矣若禨祥小數僻在
下邑其事無關國史即偶有述不過以志匹夫匹婦占
年望歲之心以助田父牧堅牆隂之語不紀遠而紀近
固其本志矣乃至生死死生之異精氣遊魂之變何地
蔑有存乎達觀視犬猶奴雖怪亦常見駞言馬雖常亦
怪宜廣見聞以資曠識若夫璇象天官靈臺雲物其為
錯異天下共見不繫一塗則太史氏存非野人之所得
與知矣兹姑略之
永樂十三年蒲臺人林三妻唐賽兒以妖術嘯聚賊衆
董彦杲等六千餘人據謝石棚岳陽寨出没作亂攻
陷莒州萊蕪等城事聞勅安遠侯柳升勦之乘夜襲
我軍營多被殺傷都指揮劉中戰死賽兒竟不獲
嘉靖間大街欒氏子數歲患痘死已二十許日其母頻
夢見兒來告復活乃同家人往啟視之果活遂以歸
其族人以為詐詬誶百端屢經官府聽治竟莫有顯
證其非者乃息官名之曰甦家名曰顧言云按晉武
帝咸寧二年琅琊顔含之兄曰畿病死棺殮已久家
人感夢畿謂已曰我未當死為藥所傷耳可亟開棺
遂出之漸能飲食屈伸瞻視惟不能行語其後家人
怠于服事含乃解官視之十餘年乃死京房易傳曰
至隂為陽下人為上厥妖人死復生
嘉靖二十四年姚世清聚礦徒百餘人作亂
萬歷乙夘大飢人相食
天啓丁夘年孝河大漲范河尤急税務司街民居漂没
大半拔其古槐而去
崇禎間有人于峩嶺後鑿煤井攻山出石其理自然而
解文成鱗甲悉如魚龍一邊突起一邊凹如相印鑄
精妍密麗殆非雕繪所及形家以為恐傷地脈遂填
平之
丙子年文廟殿樑間産芝一本趙御史振業家東門新
第堂上亦産芝一本光瑩昭彰大如團扇事聞京輦
一時士大夫多歌咏其事有寶菌堂題册存其家其
秋子進美遂領解年纔十七
戊寅年鎮有兵警無害
又文廟前居人孫繼善入井而坍衆謂必死試救取之
出其石向盡乃聞其聲在井底坐巨石撑柱頭上水
既不浸石亦不壓徐出之乃得上
己夘年西門屠者劉時刲羊方縛治置杌上銜刀在口
其乳羔在後伏地哀鳴甚切屠者不顧既而捉刀回
指之曰莫叫莫叫殺他了次將及汝方奮刀欲下未
及措手忽仆地而死
庚辰年鳳山玉清宫庭中老檜久不作花其春忽大作
花
庚辰辛巳間歲大飢人相食龍泉范泉盡涸孝河十里
下亦絶流
壬午年鎮有兵警無害
甲申年三月初八日大風晝晦人不相見其風自西北
來觸人腥惡濛濛欲沾衣其五月闖賊權將軍郭昇
自南來聲勢甚赫到鎮會聞李賊關門之敗一宿而
去鎮無所苦長峪道暗青朱崖諸山村亂起
崇禎間市民尚可法約同鄰舍攜酒向家邊山上圓月
可法後至有人在路呼之遂與共坐岸邊對月吟笑
傾酒共酌可法恍惚都不記憶所期何人盡醉而歸
夜半酒微醒乃憶其人是孫名起死已久旦日視其
坐處酒瀝狼藉在地空罇在焉竟亦無恙
又國氏女嫁人少死三日後其夫獨宿忽見妻盛飾自
外冉冉而至初甚恐既而言笑讌婉恩意如平生凌
晨攬衣而去衣作紙聲夫久亦安之月餘忽涕泣為
别云當赴泰山自此遂絶
順治戊子年孝河大漲永濟大橋水高出其上石欄皆
盡橋外樹林拔去無餘南郭門外三元廟前古柳掛
淤高過廟門廟中乃無水又峩嶺上水自山椒而
下浸灌西門外居人數十百家是歲多淫雨龍鬭于
空又先年鎮嘗大水山谷皆漲其水每在高處流下
處反無水又或中流如脊高立兩邊乃下
丁亥庚寅間沂蒙諸山亂民為盜出没不常顔城左右
攻城掠村殆無寧日東西山塢傷人頗多長峪道亦
不靖
康熙癸夘年多震雷峩嶺死一男子馬嶺死一婦人并
所乘驢子神頭死一男子鄉人云此人乃平其先塚
作田適此日送飯餉田間工人遇雨來歸經煤井旁
其龍自炭中起井上人皆望見之初但縷縷如白烟
甲辰年四月二十四日大霜殺麥時麥將成霜初過芁
芃不減田家幸之既而有芒無粒十不獲一
乙巳年三月已向熱駱駞嶺道邊有冰條高掛棘枝晶
晶可愛
乙巳良莊有震雷死者三人有毛氏子者方倚樓望雨
震起忽不自覺自窗間飛出落立場中了無傷損旁
近九人皆死餘甦其六
乙巳丙午大無麥
又近有城内人趙起鳳有潔疾又善疑常擇井而飲擇
米而炊賃人挑水必棄其後罌即遠出在塗非自滌
羹釡治餐寧餓不食嘗適市買米已付錢訖須其人
送米到門偶見其人項不潔輙失色曰汚吾米不復
可用矣遽令持去亦不索錢一日將之奉高或戲謂
曰蒿里山畫夘耶遽增悶恚為之罷行曉夜憂疑數
日殆不自遣乃募市中人教以話言厚贈之令前行
相待於土門道神祠中乃自於旦日俶裝前去行過
廟前其人趨出厲聲曰汝安往耶對曰敬赴蒿里山
畫夘其人叱曰可疾歸去今無事用汝矣應曰諾乃
歸其疑乃釋後其妻懷妊憂曰是家將穢吾居可奈
何己又見所食井上有蛛網大恚曰吾固不堪也今
又斷吾水殆無生理矣乃自經而死將死之前日徧
持錢物餉梓匠僧人挽郎冥衣家衆驚曰何為者耶
曰苐存之吾有所望於君及死諸得錢者乃共治葬
之竟無後
灌長氏曰水之為利害大矣哉孝鄉山居而數有水患
況江海之民乎菌芝載在爾雅郭璞亦以為三華瑞草
迨宋真宗東封至泰山而王欽若等一旦獻芝至三萬
八千餘本物多則賤使人訾之若夫崇臺虚宇蒸濕之
所不乘畫棟疏寮霧露之所不入紫雲九華忽焉自吐
此之非寶實則矯談彼事之一至者固不格于儒者之
論也
顔山雜記卷三
