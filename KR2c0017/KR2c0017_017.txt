欽定平定臺灣紀略卷十七
五月十一日(丁丑)
上命軍機大臣傳諭常青李侍堯藍元枚曰昨據李侍
堯奏黃仕簡任承恩業經委員起解伊二人既經送
回内地而藍元枚未抵臺灣所有水師陸路兩提督
印務是否遵照前旨分交柴大紀普吉保二人署理
何以前此常青摺内未經奏明又閱常青初到臺灣
奏到情形摺内稱任承恩雖未能向前但北路避賊
人民俱在鹿仔港若遽行撤動恐賊人乘虚竊發請
暫留任承恩帶罪督兵等語常青既因鹿仔港緊要
欲留任承恩在彼嗣因接奉諭旨即將任承恩解任
送回内地是該處止有普吉保一人勢力单薄何以
常青于送回任承恩時並未將如何傳旨將伊解任
是否需人恊助之處籌畫奏及且閱李侍堯摺内稱
接據普吉保咨稱但能于打仗出力至調度籌畫實
非所長是普吉保亦自知限於才力不能獨當一面
等語又似常青令彼暫署任承恩之印矣朕早經慮
及該鎮到任未久于地方情形未能熟悉且不通閩
省語音遇有調遣官兵及曉諭鄉勇義民等事恐多
未便是以諭令藍元枚不必在漳浦留滯速即前赴
鹿仔港今藍元枚尚未奏報放洋日期而該處止有
普吉保一人鹿仔港距大里杙賊巢最近恐賊匪聞
而生心乘虚竊發深為厪念已節次降旨令藍元枚
星速前赴鹿仔港以資守禦昨又念及藍元枚所統
領之浙省兵丁素性脆弱殊不足恃特諭藍元枚到
鹿仔港時止須會同柴大紀普吉保整頓兵力遥為
聲援牽綴賊勢總俟常青到彼定期夾攻藍元枚務
須凛遵前旨迅赴鹿仔港審察遲速緩急機宜養精
蓄銳以期併力會剿再常青前奏賊匪佔踞斗六門
我兵南北兩路信息梗阻此事最關緊要藍元枚尤
應會同柴大紀普吉保先將斗六門大武隴等佔踞
之賊匪盡力殱除以通南北大路庶常青統兵前進
全無阻隔可成破竹之勢再常青前次奏到之摺有
彰化諸羅鳳山等縣被搶掠一空聞官兵將至即捨
城而去官兵既已入城即以克復城池咨報並聞彰
化城中仍有賊人往來何得謂之克復等語所奏自
属實在情形鳳山一縣得而復失業將郝壯猷治罪
而彰化諸羅前此柴大紀陳邦光等亦俱稱率領兵
民奮勇殺退賊匪克復城池亦不免有冒功謊報情
事矣但現在該二縣究竟有無賊匪往來佔踞况從
前陳邦光恢復彰化後自必領兵在彼駐劄兹常青
查奏該處尚有賊匪往來是陳邦光恢復後又捨此
何往斷無與賊同在一城互相坐視之理該鎮將等
從前有無藉事鋪張捏飾之處常青何以尚未據覆
奏若此時該鎮將等皆知過奮勇效力又當以功贖
罪總在常青善為駕馭鼓勵用之而已再副將徐鼎
士前經常青等派令帶兵剿賊而該副將復以艋舺
民人懇求留駐尚在未行曾諭常青嚴查該副將有
無托詞規避之處亦未據查明具奏著常青一併詳
查不可稍存姑息之見
十二日(戊寅)
上命軍機大臣傳諭常青李侍堯藍元枚普吉保曰常
青初扺臺灣存城兵數無多賊匪分路攻犯府城常
青親率官兵鄉勇迎捕截殺斬獲甚多賊匪敗退續
調官兵未到以前尚能如此連得勝仗現在大兵雲
集軍威壯盛常青統領廓清後路無難將竄聚賊黨盡
數殱除是此時南路情形儘可無慮惟北路鹿仔港
一帶前據常青奏稱避賊難民俱在該處恐賊人乘
虚竊發欲留任承恩在彼帶罪督兵今既將任承恩
遵旨送回内地則該處止有柴大紀普吉保二人恐
兵勢单薄難以支持且兵民人等見提督解任送回
内地未免心生疑懼而鹿仔港距大里杙賊巢最近
深慮賊匪聞而生心乘虚竊發著傳諭藍元枚速赴
鹿仔港會同柴大紀普吉保整頓兵力遥為聲援牽
綴賊勢藍元枚未到以前北路係專交柴大紀普吉
保二人在彼辦理柴大紀普吉保皆係總兵大員雖
調度籌畫非其所長而臨陣打仗情形亦應隨時奏
報何二人近來無一摺奏耶况前據常青奏柴大紀
駐劄諸羅屡有勝仗賊匪既至諸羅滋擾柴大紀與
之打仗普吉保駐劄鹿仔港與大里杙賊巢尤近自
亦必有賊匪來擾斷無互相坐視之理何以俱未據
該鎮等奏及著再傳諭柴大紀普吉保將現在北路
堵剿及賊匪曾否在鹿仔港滋擾暨官兵有無剿殺
打仗情形各行迅速據實奏聞
十六日(壬午)常青奏言四月十九日將郝壯猷押赴
軍前正法在軍將弁無不儆懼并飛劄柴大紀普
吉保令其戴罪圖功奮勉出力以郝壯猷為前鑒
至鳳山退回之兵其初止存四百餘名現奉
恩旨貸其一死盡皆感戴輸誠願效死力其餘尚有未
回官兵是否陣亡抑係潰散躱避容即逐一確查辦
理從此軍令益明士氣倍奮現在南北賊匪稍知歛
跡但察看各路鎮將遇賊侵犯尚能殺獲取勝而俱
未能掃穴擒渠固由從前彼此觀望亦由道路未通
勢分力薄兹福州將軍恒瑞提督藍元枚親身領兵
前來臺灣會合進剿俱各授為參贊大臣正可與之
悉心籌畫惟立定主見不以零星打仗致稽時日惟
俟粤省兵四千名及駐防滿兵一千名不日到齊後
即親自統領厚集聲勢嚴整紀律一鼓作氣從南路
以至中路北路務期乘勝長驅尅期蕆事再查遊擊
鄭嵩在鳳山殺賊陣亡此外尚有遊擊延山在南門
山埔禦敵被賊圍害原任同知王雋在鳳山之石佛
頭地方罵賊被害理合附奏至總兵普吉保自調赴
北路後在八卦山打仗尚知出力柴大紀保守諸羅
屢據該鎮禀報賊衆來攻該鎮親督將弁帶領兵丁
義民將賊殺退(臣)覆查無異是柴大紀普吉保尚無
畏葸情事副將徐鼎士前抵淡水經任承恩調赴鹿
仔港以艋舺民人懇留未行查淡水地方遼廓亦有
賊匪嘯聚現無文武大員在彼則該處民人請留彈
壓尚係實情(臣)到臺灣後節經札查兹于四月十
九日副將徐鼎士遊擊吴秀等禀報三月初二二
十一等日在淡水屬之三貂金包裹等處與遊擊
易連護參將羅禮璋等帶領官兵義民剿殺賊匪
俱各得有勝仗等情自是由淡水至臺灣府城南
路梗塞所以禀報稽遲但淡水距府既遠所報打
仗殺賊尚須確查如有捏飾定按軍法懲治再調
赴臺灣之粤兵四千名總兵陸廷柱所帶之二千
五百名已到派往鹿仔港之一千五百名檄令全
赴鹿耳門現已陸續改赴已到一千三百餘名其
一百餘名以及總兵梁朝桂俱計日可到(臣)現於
舊存及散回各兵内挑其壯健可用者間入新兵
令勇往之將弁各帶領數百名于附近府城賊匪
往來之處先行逐一搜捕除俟添調内地官兵到
後立即起程進剿
同日柴大紀奏言自本年正月二十二日克復諸
羅賊匪四散竄匿當將城内安撫隨劄營北門外
田洋就附近村庄遍處搜捕至二月初八日有奸
匪張慎徽假充義民先將與逆首林爽文不和之
偽先鋒吴聰擒交武舉黃奠邦解獻以為憑信是
日帶匪夥三十八名前來求在軍前效力希圖内
應(臣)見其形跡可疑令張慎徽一人進見餘人俱
住營外詢其言語枝梧隨密飭將備將匪夥盡行
擒獲(臣)將張慎徽擒拏研訊據供實係謀為内應
隨將該犯等盡押教場梟首示衆當差把總李春
魁帶兵並縣役林秀等往該犯家中拏獲該犯之
母吴氏妻董氏子張振傳女隨娘併幼子一口搜
出林爽文約单一紙内開速撥勇夥一千名候齊
攻取諸羅字樣隨將該犯家屬人等發交署諸羅
縣收禁又十二日探得賊匪聚集二千餘人離諸羅
縣城二十里之大坪頂隨飭遊擊楊起麟林光玉守
備陳明德邱能成帶兵八百名又武舉陳宗器黃
奠邦帶領義民(臣)帶兵二百名隨後接應于十二
夜五更起行黎明齊赴大坪頂圍拏殺斃賊匪多
名生擒蔡慶翁月等七犯又義民縣役獲賊黃專
等共十七名除蔡慶一名傷重旋即身死其翁月
等十六名審明隨賊打仗燒庄即行正法又二十
五夜二十六日賊匪蔡福約會南路賊匪陳靈光
兩路夾攻諸羅蔡福賊衆先來攻北門營盤(臣)督
率官兵義民奮勇力戰自亥至夘賊被鎗砲打死
者數百殺獲首級三十餘顆生獲賊匪張淡等二
十三名搶獲行營砲一門百子砲二門餘匪遠逃
正在追赶間適南路賊匪陳靈光等數千人來攻
東南門營盤隨即將兵收回與遊擊李隆林光玉
合兵一處恊力剿殺自未至酉賊匪被鎗砲打死
者百餘人餘賊四散奔逃生獲賊匪林洗謝蒲許
進三名因近黑夜不敢遠追其許進被鎗傷重解
至軍營身斃梟首示衆兩處獲賊張淡林洗等共
二十五名其張淡林洗黃潤胡炎張力吴道王沈
周春楊輔王玉周文謝蒲等十二犯解送提(臣)究
辦其黃光興陳洪盧力盧罕李圭林硯陳光弼等
七犯因受傷重越日身死戮屍又三月初二日探
賊目李阿七併南路賊目陳靈光等率衆數千人
聚集牛稠山北勢庄(臣)酌留遊擊林光玉仍守營
盤督率遊擊楊起麟李隆守備邱能成等帶領兵
丁義民前往剿拏鎗砲打死賊匪數百名殺死者
亦多内殺死騎馬賊一名搜出偽輔國帥印一顆
餘匪四散奔逃生獲賊匪張炎等十七犯審明正
法其偽印暫存另解再三月初八日南路鳳山縣
復被賊䧟逆首林爽文復肆鴟張于三月二十九
日紏衆數萬分路復攻諸羅(臣)飛飭駐劄東門外
遊擊林光玉駐劄南門外遊擊李隆實力防禦又
派署把總蔡開祥孫朝亮帶領鎗砲兵丁赴西門
外要路截拏(臣)親督遊擊楊起麟守備陳明德楊
彲邱能成等仍在北門外田洋堵禦賊衆將近營
盤(臣)率將弁兵丁向前抵禦連放大砲轟擊自夘
至未打死賊匪甚多賊衆奔逃隨率將備兵丁義
民乘勢追過兩條溪至火燒庄地方因日暮收軍
奪獲百子砲一門火藥一桶布帳房一架斬獲賊
首八十六顆生獲賊匪蔡瑞等一十名又諸羅縣
役生獲賊匪蕭光明一名審明正法再四月初四
日逆匪林爽文等紏衆數萬分作三路來攻東北
西三門營盤(臣)督率將弁兵丁齊放鎗砲自夘至
午打裂大砲二門賊匪雖被鎗砲打死數百名尚冐
死前來(臣)親率楊起麟邱能成飭將大砲往前上
緊連轟官兵並各義民及壯番一齊奮勇冲殺賊
始敗退追至白石庄賊被鎗砲打死者數百賊匪
奔逃又南門外草店尾賊匪數千來攻即收兵帶
赴南門督率官兵義民向前力戰打死賊匪百餘
名賊匪逃遁追至火燒庄因天晩收軍番民阿里
稍被傷吧咆陣亡奪獲砲一門器械等項斬獲賊
首三十餘顆生獲賊匪陳全陳立吕憲等三名審
明正法再安平右營兵丁陳恩成私往雲霄厝強
取民人張陳氏衣服拏解研訊屬實隨將衣服追
出給還張陳氏領去即將該兵丁正法示衆併將管
束不嚴之署把總黃春陽綑責示儆又四月初十日
夘刻賊匪萬餘人分作三路來攻東西北三處營
盤(臣)督令各營官兵義民抵敵自夘至未我兵連
放大砲數十門打死賊匪數百名賊尚恃衆不退
(臣)率遊擊楊起麟守備邱能成等併武舉陳宗器
黃奠邦監生徐宜玉貢生楊振魁武生王得禄等
各義民壯番一齊向前力殺連放大砲打死騎白
馬賊一名騎紅馬賊一名餘賊被砲打死甚多賊
衆向北飛逃(臣)分兵三路直前追殺殺死賊匪數
十名追至牛椆山後賊匪四散逃竄將賊匪所搭
草藔盡行焚燒因營盤空虚未便遠追隨即收軍
查鎮標外委劉欽兵丁程忠吴森三名遇賊懼怯
不放鎗砲即行逃回以致賊冲入隊兵丁鄭得洪
林義傳起龍張應選李日全等五名被賊殺死當
經遊擊楊起麟把總陳洪猷等奮勇殺賊隊伍得
以不亂似此臨陣退縮之弁兵若不速正典刑無
以儆戒將来隨將劉欽程忠吴森等三名在軍前
正法將首級遍遊各營示衆奪獲大小旗十五桿
鉛子一篓帳房二架牛皮牌竹牌半斬刀等項斬
獲賊首五十八顆生獲賊匪蕭全劉科郭元林清
元等四名審明正法十二日寅刻賊衆萬餘復來
攻西北二處營盤先放鎗砲(臣)督令將備官兵義
民與賊對放鎗砲自寅至午賊被大砲打死百餘
名我兵奮勇前進又打死騎馬賊二名内一名身
邊搜出偽单一紙寫股頭陳葛名字賊隨退怯(臣)
督率將弁官兵義民向前追殺至火燒庄地方賊
匪四散飛奔又據報南邊賊匪數千來攻南門(臣)
見北路賊衆逃去已遠隨將兵收回赶赴南門督
令奮勇力戰齊放鎗砲賊被大砲轟死甚多督飭
遊擊李隆等帶領兵丁義民前往追赶至八奬溪
賊匪遁遠日暮收軍奪獲馬蹄砲一門鉛子一包
牛皮牌竹牌長鎗等項斬獲賊首四十八顆生獲
賊匪陳諧洪乾郭苞劉淺李俊黃魯吕送李報又
縣役拏獲簡宗一名共九名審明正法伏思諸羅
地居臺灣之中為南北要區逆匪林爽文復紏南
路賊目陳靈光等日来侵犯雖經(臣)叠次殺敗乃
匪徒尚多諸羅陸續收到潰回兵丁五百餘名俱
無器械惟就地設法製辦長鎗配用(臣)所帶之兵
共止一千九百餘名若統帶北剿誠恐縣城難守
如酌留守城則(臣)之兵亦覺单薄難以剿捕現已
呈請督(臣)常青撥兵來守諸羅縣城隨即督兵長
驅直前會合總兵普吉保併剿賊巢擒獲渠惡以
期迅速蕆事又臺灣額兵併外委額外共一萬二
千一百六十八名内北路恊中左右上淡水等四
營額兵共三千零二十二名當逆匪滋擾之時該四
營兵丁自守不敷南路營下淡水營兩營額兵共
一千五百一十四名北路既被賊擾南路亟宜防
備惟有飭該兩營嚴加守禦所有兵丁難以抽調
鎮標中左右三營額兵共二千五百四十五名内
先經調撥鎮標中營遊擊耿世文等帶兵三百名
赴彰化查緝續又撥鎮標左營遊擊李中楊千總
蘇明耀魏大鵬等共帶兵六百名往諸羅接濟又
(臣)帶本標兵三百名在鹽埕橋堵禦外尚有兵一
千三百四十五名(臣)前奏調度水陸官兵四面守
禦俱係離城稍遠之各總要處所劄營而城内地
方遼闊亦不得不再加防範城守兩軍額兵共九
百三十二名内派撥左右兩軍守備帶兵五百名
駐劄小東門外舊萬夀亭尚有兵四百三十二名
不敷分守東西南北大小八門且府城週圍所安
水栅原屬稀疎每根俱離數寸處處可以偷鑚當
與臺灣道永福相商飭署中營遊擊守備王夭植
會同左右營將弁將鎮標三營所存兵丁一千三
百四十五名除管理火藥軍裝外俱令添防各城
門併于城内挨靠木柵節節安兵晝夜嚴守臺恊
水師三營額兵共二千二百九十七名内遊擊楊
起麟林光玉共帶兵七百名跟隨(臣)在鹽埕橋營
盤又遊擊鄭嵩帶兵一百名在郡城廵查彈壓外
尚有兵一千四百九十七名分防鹿耳門併北路
鹿仔港南路打狗東港等處各洋面口岸均關緊
要澎湖恊兩營額兵共一千八百五十八名内調
遊擊蔡攀龍帶兵七百名來臺灣駐劄南門外桶
盤棧餘兵仍守澎湖上年十二月(臣)在鹽埕橋禦
賊實僅有兵一千餘名此實在情形也當時急忙
未將臺灣原設兵額一萬餘名奏明現作何用實
屬糊塗咎無可辭兹蒙總督(臣)常青轉飭理合明
白具奏均奏入
上命軍機大臣傳諭常青李侍堯藍元枚柴大紀曰柴
大紀駐守諸羅在大里杙賊巢之南普吉保駐守鹿
仔港在大里杙賊巢之北若柴大紀一俟添兵到彼
即率領進剿直搗賊巢設賊匪一面負嵎死守一面
分佈黨羽從山僻小路繞出官兵之後復滋擾諸
羅則柴大紀前後受敵退無所歸兵心未免惶惑于
事大有關係不可不慮前經有旨諭令藍元枚一到
鹿仔港祇須會同柴大紀普吉保整頓兵力作為進
攻大里杙以牽綴賊勢無庸急于進兵想常青亦見
及此矣此時柴大紀即有常青續撥官兵來到諸羅
仍應固守該處或會同普吉保先將南北通衢斗六
門大武隴等處之佔踞賊匪剿除廓清總俟常青統
領大兵到時合力直搗賊巢無難一舉集事不可冒
昧輕進置諸羅于不顧行軍之道有欲速而反遲似
緩而轉急者該鎮不可不審度機宜權衡悉當也現
在審訊賊夥林家齊有賊首林爽文事勢窮蹙欲逃
往内山生番不愛銀兩只愛花紅布疋之語雖係賊
匪混供不足憑信但賊匪將來勢窮力極明知一經
官兵擒獲萬無生理或竄入内山勾結生番希圖苟
延殘喘亦事理所有不可不預行籌辦生番伏處内
山性同禽獸未必通曉理義但利害或知所趨避常
青即可先趁此時懸立賞格令其縳獻首夥各犯即
給以花紅布疋生番貪圖貨利自必踴躍樂從並廣
行出示開誠曉諭該生番以賊匪數千人竄入爾境
必將佔踞爾之地界侵奪爾之牲畜日久受其擾累
若能擒獲獻出既可得受恩賞花紅布疋又可免賊
人侵害如此令明白通事愷切宣諭生番自為生計
貪圖利便自不致容留藏匿常青仍應揀派奮勇能
事將領帶兵于通内地各要隘處所嚴密防堵將來
進兵時四路截拏更可一鼓殱擒搜捕净盡不留餘
孽至鳳山潰回兵丁常青處前後有一千一百餘名
柴大紀處又稱有潰回兵五百餘名想來自係在鳳
山敗逃之數如果該兵丁等逃後仍敢去而從賊查
獲自當即行騈誅今竟尚知大義不敢從賊仍自行
投到隨同官兵打仗出力尚有一綫可原自可貸以
一死今其戴罪圖功至副將徐鼎士所稟被百姓留
于艋舺剿捕賊匪之處是否確實統俟事竣之後查
明如有捏飾再行參處尚可從緩非此時之急務也
再柴大紀摺内稱所獲賊匪張淡等犯解送提督黃
仕簡究辦黃仕簡曾否審訊明確作何辦理並著常
青查明據實覆奏
上又諭内閣曰柴大紀駐守諸羅兩月有餘賊匪屢次
滋擾連得勝仗斬獲甚多並能識破内應奸匪擒拏
正法柴大紀前此保衛郡城及此次駐守諸羅堵禦
賊匪始終奮勉出力朕心深為嘉奬並將私往村庄
強取民人衣物之兵丁陳恩成審明正法衣物給還
原主所辦尤為得當柴大紀著交部議叙並賞大小
荷包仍賞常青恒瑞奶餅各一匣藍元枚柴大紀普
吉保奶餠共一匣著各查明打仗出力將備官員分
散賞給俾得均沾恩賚以示鼓勵至常青所奏遊擊
鄭嵩延山在鳳山殺賊陣亡又委解兵餉之原任同
知王雋一員罵賊被害俱屬可憫鄭蒿延山王雋均
著交部照例賜䘏又柴大紀連次打仗所有陣亡受
傷弁兵俱著該部查明照例賞䘏至鄉勇義民隨同
官兵晝夜防範奮勇殺賊實屬可嘉其陣亡受傷者
俱著遵奉前旨照兵丁之例加倍䘏賞以示鼓勵又
番民吧咆被賊砲打死阿里稍被砲受傷較之鄉勇
義民更當優賞著常青分别妥為賞䘏其隨同柴大
紀打仗出力之武舉陳宗器黃奠邦亦著常青酌量
奬賞具奏
欽定平定臺灣紀略卷十七
