欽定平定臺灣紀略卷六十三
六月初六日(丁酉)福康安徐嗣曾又同奏言清查臺
灣積弊酌籌善後事宜一各營操演宜設法稽查
以核勤惰也向來臺灣各營戍兵離營散處技藝
生疎即遇操演之期亦復虚應故事並不按名全
到茲當整飭之時已將修建營房添兵安汎增設
騎操馬匹等事次第辦理營制更新亟須嚴定章
程認真操演以收實效嗣後水陸各營按照操演
鎗箭之期兵丁等齊集教場逐名點騐不許一名
不到將備帶同弁目親往較閱分别等第開单登
記即將操演原摺呈報該鎮親自較查偶有虚捏
或操演不能按期立將該管將備揭報查參其分
防營汛毋論衝僻地方均應一律按期操演一體
開单呈報隨時抽騐並委員親往查察以别勤惰
凡該鎮查閱原单並抽騐過各營兵丁技藝名冊
等第統於年底彙送總督衙門察核並存底冊一
分俟將軍督撫提督等巡查操演時照冊查騐如
與原冊相符兵丁技藝嫺熟奏明將該鎮交部議
叙如有捏報不實即行嚴查參究如此層層查核
操演不致間斷紀律漸次諳習而將備中孰勤孰
惰亦皆有所稽考一水師兵丁宜按期出洋巡哨
也臺灣澎湖為海疆重地額設水師戰船以為巡
哨之用例應將備帶領弁兵按月出巡所轄洋面
及本汛地方緝拿盗賊近年以來營伍不能整飭
將弁等心存涉險畏難之見怠惰偷安不諳舟楫
有汛防之名無巡哨之實洋面盗刦頻聞莫能禁
戢殊非慎重海疆之道查洋盗雖係亡命匪徒未
嘗不患覆溺其竄匿之地必有偏僻島嶼可以避
風取水者方敢停泊亦必於颱颶不作之時方敢
出洋行刦至於私渡民人尤非盗賊可比灣泊之
處更易巡邏官兵等若能於近邊口岸留心搜捕
斷無不獲之理嗣後應令水師將弁按期親自出
洋周歷各處實力哨查不得装點軍容張揚聲勢
預驅賊匪遠避徒衍虚文仍將出汎回汎日期報
明督提各衙門稽核務將港澳之險易風信之向
背及駕船之柁繚斗磑諸事講求通曉時時操練
自可漸臻純熟如能擒拿盗賊匪徒者准其記功
陞用倘敢空文申報僅在内港往來虚應故事查
出立即嚴參究辦一嚴總兵巡查之例以肅營制
也臺灣鎮總兵向例於每年冬間巡查南北兩路
各營供應尖宿四十八年以後漸至𣲖送夫價而
沿山沿海偏僻汛地並不親歷周巡往返皆由大
路南至鳳山北至北塹而止上淡水營及下淡水
營兵丁祇係酌調抽騐殊非慎重營伍之道嗣後
總兵巡查全郡一應供應夫價盡行革除不許絲
毫𣲖累惟是總兵出巡必須酌帶弁兵一二百名
方足以壮聲勢向来出差兵丁並無盤費難保無
需索情弊應照内地出差官兵給與差費之例酌
給盤費入於本省公費内報銷所有巡閱地方務
須北自淡水石門南至鳳山水底藔毋論衝僻汎
地一律按汎操閱兵丁技藝點騐屯番並令留心
察訪弁兵如有包差庇賭者立即嚴行懲治巡查
後將營伍地方情形據實陳奏一次倘該鎮仍蹈
故轍勒索夫價一經巡查之將軍督撫提督等查
出即照枉法賍從重治罪一兵丁貿易離營等弊
宜嚴行禁止也臺灣營伍廢弛總由總兵營私牟
利備弁等相率效尤縱容兵丁離營他出貿易謀
生甚至包庇娼賭無所不為將惰兵驕實由於此
現已將各處營汛兵房一律赶緊興修分𣲖安設
又令於叛産内酌量撥給收取餘息以為貼補當
差之用從此各兵生計有餘又有兵房可資棲止
應責成各鎮將都司守備等嚴行約束除操演日
期按名點騐外平時仍𣲖員逐日稽查如不居住
兵房在外遊蕩即行革伍枷號半年逓回原籍嚴
加管束永不許食糧入伍倘敢仍前貿易包庇娼
賭從重加等治罪並將不行查察之員嚴行恭處
其分駐地方即交該汎弁稽查如本汎徇庇容隠
准令隣汛弁目一體舉報至地方賭慱固屬兵丁
不行查禁而胥役亦不無包芘之事嗣後應令兵
役互相稽察呈報鎮道從重辦理若鎮道不行究
辦經巡查將軍督撫等察出即治以狗縱之罪一
禁革四項兵目名色以杜包差之弊也臺灣各營
自總兵至守備衙門皆有兵丁聽候差遣分為旗
牌伴當内丁管班四項各有目兵管領總兵署内
多至三百人副將以至守備依次酌減至少亦有
三十餘人分班輪直其在外自謀生理者多在四
項内掛名貼錢代班差操均可不到名為包差因
而千總把總於所管兵丁皆有包差情事最為惡
習竊思鎮將等官署内本無胥役因公差遣兵丁
固所不禁但私分四項名目需兵至數百人之多
曠伍等事皆由此起且如郡城内兵丁二千七百
餘名而在各處署内當差者已逾三分之一存營
實兵無幾尤屬不成事體嗣後四項目兵名色全
行禁革總兵署内酌留差遣該班兵一百名分作
兩班足敷應用副將酌留兵八十名仍令輪流親
自上班不許私相雇替恭將以至守備照此按等
逓減分防千總准留兵十名其餘悉令歸營如敢
故違定制即依私役軍人例按名治罪所有留署
差遣兵丁一體照常操演毋許藉端曠伍一换防
戍兵宜分交水陸提督互相點騐也臺灣全郡戍
兵俱由内地水師陸路各標營𣲖撥輪班更换向
來調集厦門經水師提督點騐配船渡洋臺灣鎮
總兵照冊點收分撥駐守但向來各兵内有手藝
之人及親族在臺灣者甫經班滿又復换防難保
無老弱充數之弊其不願來臺灣者經各營僉𣲖
每於厦門逗遛不進時日遷延經富勒渾雅德等
定限查恭而陸路官兵非水師提督所轄督催開
渡等事未免呼應不靈至於點騐時由本管提督
查點亦不免有迴護將就之處伏思陸路提督駐
劄泉州府距厦門甚近兵丁配渡時即令該提督
親赴厦門互相點騐將水師戍兵由陸路提督騐
看陸路戍兵由水師提督騐看必須年力壮徤方
准配渡倘有應名充數及屡次藉端换防情弊立
時究恭駁回另换仍照例各按所屬官兵專𣲖將
備催令開駕如此則責成愈重點騐加嚴如戍兵
皆得精壮充伍於海外操防實為有益一海口城
廂各砲位宜清查安設以資守禦也查臺灣鹿耳
門沿海一帶口岸舊設砲位數十處原因海濱遼
闊遠接外洋是以安設砲位外禦内守以備不虞
近因逆匪滋擾如安平塩水港等處大砲隨時撥
運軍營配用而各縣曾經賊擾者亦多遺失損壊
茲值地方平定自應照舊安置其改建城垣之處
亦應相度形勢添置砲位以資守禦此次大兵進
勦奪獲賊人鎗砲甚多其中堪用鳥鎗器械已交
鎮道撥補各營遺失之數其砲位一項現令逐一
清查揀其堅固厚重試放堪用者於各處分配安
設其餘砲位鳥鎗飭交臺灣府貯庫將收過數目
報明總督提督查核一嚴禁搶奪械闘以靖地方
也臺灣民情刁悍綏輯為難近山村僻地方盜賊
公行結黨肆搶漸至械閗相尋釀成逆案從前地
方官以案件繁多圖避處分事主呈控多不認真
查辦兵役等雖識盗賊之名畏其兇横亦不敢遽
行追捕是以商旅往来皆携帶器械自衛而盗賊
之假託行兇者執持兇器混入其中亦復無人盤
詰茲當逆匪蕩平之後收繳軍械奸徒歛跡民情
極為震懾但積習難於猝化恐其日久玩生械閗
搶刦之事亦難保其必無惟當嚴定章程以期永
遠無事(臣)等體察情形所有臺灣盗案本照洋盗
治罪應請即照新例從嚴究辦俟盗風漸戢再行
照舊聲請至械閗之案情罪重大從前地方官每
存化大為小之見作為倉猝起衅僅將殺人之犯
照命案擬抵實為輕縱查此等械閗殺人之犯情
節極為可惡其雖未傷人而審係首先起意紏約
鳴鑼聚衆者尤為罪首禍魁當此立法嚴懲之際
應請將械閗殺人及起意紏約者均照光棍例擬
斬立决傷人之犯亦請從重問擬發遣餘照械閗
本例問擬再臺灣搶案最多不可不嚴加懲儆嗣
後除聚至十人以上及雖不滿十人但經執持器
械倚強肆掠者為首之犯照糧船水手搶奪例以
強盗律治罪為從各犯請發新疆給種地兵丁為
奴其搶奪人數在三人以下審有紏謀持械逞強
情形及雖未逞強而數在三人以上者均請照回
民搶奪例發極邊烟瘴充軍以上請定各例仍遵
照
諭旨俟兩年後人知畏法再行酌請照舊辦理地方文
武遇有械閗搶奪案件據報不即緝拿者照諱盗
例革職如有增減改捏案情等弊仍即嚴恭治罪
一清查臺灣戸口搜拿逆犯以别奸良也臺灣為
五方雜處之區本無土著祇因地土膏腴易於謀
生食力民人挈眷居住日聚日多雖係海外一隅
而村庄戶口較之内地郡邑不啻數倍人數既多
每年開報丁口俱係任意填寫並不實力清查前
聞府城被賊攻擾時惟恐賊匪潜為内應清查城
内民數共有九十餘萬而(臣)等現在檢查臺灣縣
民冊内只開載十三萬七千餘名口數目迥不符
合人數既多版籍難憑是以匪徒逸犯竟有歷年
久遠不能擒獲者内地逃軍徒犯亦多潜赴臺灣
希圖漏網不可不亟為清查辦理查編查保甲一
事原有定例即内地亦應實力奉行海外地方民
無定籍尤賴此稽查奸匪臣福康安進兵時招撫
難民歸庄日有數千惟恐匪犯混入其中每戶皆
給用印手票開載姓名人口分𣲖妥員登記簿籍
事定後查拿逸匪村民不能容隠無不立時擒獻
應令地方官推廣此意於清查叛産之便責成族
長管事按戶編甲其有充當義民者名冊在官尤
屬易於稽核其並無家産遊民最易滋事固未便
無端驅逐致有擾累若遇犯事到官即在笞杖以
下者亦押令回籍至禁止携眷之例自雍正十年
至乾隆二十五年屡開屡禁經前任總督楊廷璋
酌請定限一年永行停止而挈眷來臺灣者至今
未絶總因内地生齒日繁閩粤民人渡海耕種謀
食居住日久置有房産自不肯將其父母妻子仍
置原籍搬取同來亦屬人情之常若一概嚴行禁
絶轉易啟私渡情弊前經(臣)福康安據實
奏明毋庸禁止嗣後安分良民情愿携眷來臺灣者
由該地方官查實給照准其渡海一面移咨臺灣
地方官將眷口編入民籍其隻身民人亦由地方
官一體查明給照移咨入籍如此則既可便民而
外内稽查匪徒亦無從混冐倘有内地逆犯逃遣
竄至臺灣者地方官若即能盤獲准予從優奬叙
倘别經發覺訊明由何處進口何處蔵匿即將該
管員弁從嚴恭處一嚴禁私造器械旗幟以靖地
方也律有私蔵軍器之條海外地方尤應嚴禁臺
灣民情慓悍械閗滋事漸至釀成逆案刀矛鎗砲
等物向多私自蔵蓄業經(臣)等設法收繳禁止打
造若不嚴定章程惟恐日久因循無所遵守查内
地應禁軍器祇係鳥鎗砲位其弓箭腰刀等項為
防禦盗賊之用原所不禁但臺灣遠在海隅非内
地可比除熟番屯兵應用器械及民間菜刀農具
外如弓箭腰刀撻刀半截刀鏢鎗長矛之類一概
禁止倘敢私蔵寸鉄即行從重治罪又各村聚衆
械閗多用旂幟號召即不肯助閗村庄亦須竪保
庄旂一面方免蹂躪逆首林爽文滋事時即係將
助逆黨羽分别旂幟顔色作為五隊而義民等隨
同官兵打仗亦各製造一旗以示進退(臣)等於平
定賊匪後即將義民旂收繳嗣後若再有私造旗
幟者俱照軍器一體治罪一賭慱惡習宜從嚴懲
治也臺灣賭風最盛但耗費囊資廢時失業而忿
争閗狠搶竊成風皆由於此從前汛弁兵丁等藉
端索詐不加禁止遂至肆無忌憚公然在於街市
羣聚賭慱莫敢過問茲(臣)等嚴行禁戢重法懲治
而郡城内尚有許班拒捕兇毆之事當經一面奏
聞一面將許班正法小民始知畏懼頓為歛跡嗣後應
令地方文武員弁實力稽查有犯必懲即壓寳跌
錢之類亦從重枷杖押逓回籍如敢不服拘拿照
拒捕之例治罪各汛弁兵徇隠故縱勒索錢文計
賍以枉法論若失於查察别經發覺雖訊無得賄
情弊亦即革伍枷責示儆並令各汛弁每月出具
並無賭慱切結呈報總兵查核再臺灣有質押零
星衣物之處名為小典貧民無錢賭慱者多向小
典押錢入場是以街市之中多半小典盤剥重利
最為可惡應飭地方官一體嚴行禁止違者重究
一臺灣文武各官應責巡察大員隨時核奏也臺
灣孤懸海外鎮道各員恃有重洋間阻督撫耳目
難周無不恣意妄為通同循隠茲
特命將軍督撫提督大員分年巡察實為綏妥海疆之
至計但恐日久因循不能認真整飭應請令巡察
之總督巡撫等到臺灣後將鎮將及道府廳員各
員通行查核出具考語具奏其備弁佐雜等俱令
通行考察咨部存案如各員在臺灣任内有貪縦
殃民欵蹟别經發覺者將未經恭劾之人交部嚴
加議處如遇將軍提督巡察之年文員雖非其專
管但既經渡海巡查諸事皆應稽查不得以文武
分途稍存岐視一臺灣道員准令具摺奏事以專
責成也内地道員本無奏事之責臺灣遠在海外
遇有緊要案件原准會同臺灣鎮會銜具奏但鎮
道體制不相統攝遇有應奏之事又不得自行陳
奏徇隠扶同之弊勢所必至况海洋風信靡常文
禀往来動稽時日於事理殊多未便查楊廷樺任
内曾准令奏事然未著為定制嗣後應請令臺灣
道員專摺奏事毋庸與總兵會銜以專責成仍令
該道將營伍是否整飭兵丁曾否操演之處按月
呈報督撫查考如敢稍為容隠即照永福之例一
體治罪一請開八里坌海口以便商民也查淡水
八里坌地方港口距五虎門水程約有六七百里
逆匪滋事時經臣徐嗣曾奏明𣲖兵自五虎門放
洋直趨淡水嗣後運往淡水之糧餉鉛藥亦多由
八里坌收口一載以来甚為利涉該處港道寬闊
可容大船出入從前即有商船收泊該處載運米
石管口員弁藉端需索得受陋規徒有封禁之名
毫無實際且淡水為産米之區八里坌一港又非
偏僻港口僅容小船者可比雖臺灣遠在海外稽
查奸匪不可不嚴而百餘年來休養生息販運流
通實與内地無異小民等趨利如騖勢難禁遏與
其陽奉隂違轉滋訛索不若明設口岸以便商民
查鹿仔港對渡蚶江本係封禁經永德奏准開設
船隻往來極為便利應請將八里坌對渡五虎門
海口一體准令開設其無照船隻及照内無名之
人仍行嚴加查察以防偷渡該處原設巡檢一員
今又新添一汛足資彈壓並令淡水同知上淡水
營都司就近稽查掛號出入其載運米石數目均
照新定海口章程一律辧理毋許藉端需索致滋
擾累一沿海大小港口私渡船隻宜嚴加申禁稽
查也臺灣全郡沿海鹿耳門鹿仔港係南北要口
商民船隻出入例應掛騐稽查現擬新設之八里
坌海口亦應一體辦理其餘港口如淡水之八尺
門中港後壠港大安港彰化之海豐港三林港水
裡港嘉義之虎尾溪八掌溪笨港猴樹港塩水港
蚊港含西港鳳山之竹仔港東港打鼓港皆可容
小船出入無照客民偷渡來臺灣者多在各處小
港登岸原設防守汎兵因塘汛傾圯營置廢弛並
不各歸汎地甚或得賄縱容任聽出入以致游民
私渡日多奸宄潛滋無從盤詰(臣)福康安帶兵進
勦時屡奉
諭旨嚴防海口以杜逆首逃竄之路遵即專𣲖大員分
駐並通飭各海口員弁凡有溪港通海之處一體
嚴查即經拿獲洪則李淡等私渡兩案而竄至海
口賊匪無不就獲正法可見認真巡緝奸匪自無
從透越現已挑撥汎兵照舊稽查並於八里坌東
港等處要口添兵駐守嗣後應責該管員弁實力
稽查如能拿獲私渡奸民即將船隻貨物賞給兵
丁以示奬勵其有照商船因風飄泊到岸者騐明
牌照立即放行仍不許稍有留難藉啓需索之弊
至此項私渡船隻皆由内地小港私越出洋向有
積慣船戶客頭攬載圖利應請於内地沿海地方
一體申明禁例實力訪拿庶可清私渡之源而海
防益昭嚴密一臺灣南北兩路宜安設舖逓修治
道路船隻以肅郵政也臺灣全郡地方遼闊郡城
距廳縣治所遠者幾及千里近者亦不下一二百
里向來逓送公文俱係番社應役而番社相距較
遠馳逓不能迅速遇有要事信息難通自宜仿照
内地安設舖逓每三十里一舖逓送文報於封面
上填寫時刻以備稽考至各處通衢要路本不寬
展又被賊匪剷削極窄數人不能並行臣福康安
帶兵進勦時均繞道由稻田行走交春以後引水
灌田尤為泥濘難行况現已添設馬兵遇有搜捕
盗賊馳突尤非所宜應於秋冬農隙之時令地方
官逐加履勘酌明一丈五尺為度一律修整以壮
觀瞻而通行旅其淡水溪灣裡溪虎尾溪大肚溪
大甲溪等處水深湍急徒涉為難每届山水驟漲
月餘不通往来每處應設船二隻傳送文書渡載
民人實於公私兩有禆益再義民首黃奠邦等或
守城出力或打仗奮勉而張源懃倡約族衆捐資
招集義民共捐過銀三萬餘兩尤為急公核其才
具均屬堪登仕版謹分别文武請
旨補用實缺惟職員楊振文原係開墾地畝謀生杜敷
係屬社丁不願出仕應准其翎頂榮身此外各處
義民首守城禦賊及(臣)福康安進兵以来隨同打
仗搜山跴緝及拿獲有名賊目俱隨時酌給頂帶
内地招募之義民頭目亦經分别給頂以資管束
前於撤兵後通行比較勞績考核人材查有嘉義
守城出力南北兩路堵勦之義民邱體元等及打
仗勇往之内地義民李青雲等九十名應請一併
分别文武咨部核辦勞績稍次之張士玉等共一
百九十二名均令以頂帶榮身毋庸送部又郡城
出力義民首郭友和等四名於賊匪滋事之初首
先招集義民保守郡城始終不懈向未賞給頂帶
應給予郭友和六品頂帶李清俊八品職銜施世
同鍾天俊千總職銜除郭友和年逾七旬不願出
仕外其李清俊等仍咨送吏兵二部補用惟查各
處義民首均蒙
恩賞戴翎而郡城義民(臣)等雖未經奏請而核其守城
勞績亦與嘉義等處義民相等似不便稍存岐視
應請將郭友和等四名均懇
恩賞戴藍翎以示鼓勵所有送部人員内如通判守備
等官例應引
見伊等現因田廬焚燬亟須整理修戢容俟秋冬間(臣)
徐嗣曾再行給咨送部其餘州同教職千總把總
等俱係定例毋庸帶領引
見之員應請候吏兵二部註冊照例銓選再查逆匪滋
擾日久到處蔓延從前官兵各駐一方道路梗塞
全賴義民守禦村庄並運送錢糧火藥所在皆然
帶兵大員以其急公向義多給予頂帶職銜鼓勵
該義民等亦深以
朝廷名器為榮各思感奮久而不懈茲自詳查給過頂
帶者除常青具奏郡城義民已有三百四十餘名
而未經具奏及他處給頂義民尚不在此數内核
計人數原屬過多祇因伊等一載以來隨征出力
若於事完後遽將頂帶摘去未免心存觖望揆之
事理似屬非宜自應仍准帶用但恐人多類雜必
須詳細核明給劄存案以防頂冐滋事情弊(臣)徐
嗣曾係本省巡撫現在臺灣將給過頂帶義民首
等復加查核一遍再與奏明給頂義民一體頒給
印劄仍令各該地方官嚴行約束毋任恃符滋事
至各處捐貲捐榖義民所捐多寡不一均應徹底
清查加以奬勵捐貲之人不能如守城打仗者勞
績較為顯著且人數甚多稽核尤難未便全給職
銜致滋冐濫容(臣)徐嗣曾分晰詳查酌量奬賞另
行具奏奏入
上從之
上又命軍機大臣傳諭李侍堯曰各營兵丁自應歸伍
操演總兵衙門酌留數名以備差遣尚屬事之所有
何得至數百名之多以致將弁等從而效尤竟敢擅
立四項名目包賭窝娼百弊叢生實為積習可惡現
經福康安等定議禁革但恐該處員弁陽奉隂違日
久復萌故智李侍堯現任閩浙總督務宜隨時查察
認真整飭如有仍前情弊立即從重辦理勿任廢弛
貽悮
上又諭内閣曰額設兵丁原以備差操防守之用乃臺
灣鎮將各署内竟設有旗牌伴當等四項名目管領
額兵總兵署内至有三百餘人之多以致各該兵丁
分班輪值其餘俱在外自謀生理甚至有掛名在内
貼錢包差代班差操等弊實屬不成事體不可不嚴
加禁革但臺灣既有此等情弊恐别省提鎮將弁各
署亦有似此者著各省督撫即行詳悉嚴查毋許各
提鎮將弁設立旗牌等名目私令所轄兵丁在署差
用設或署中須人差遣原不妨酌留數人聽用如有
仍前設立名目任意役使兵丁至如許之多者即將
該提鎮將弁嚴恭治罪務令額兵一體照常操演毋
許藉端曠伍致滋他弊至臺灣鎮道各員恃有重洋
間阻督撫耳目難周無不通同徇隠尤為惡習前已
降旨令將軍督撫提督大員分年巡察苐恐日久因
循不能認真整飭嗣後該將軍等於每年輪往查察
即將鎮將及道府廳縣各員通行查核出具考語具
奏其備弁佐雜各員應行考察咨部者亦一體留心
查核一面報部一面據實具奏務宜實力整頓秉公
辦理毋得稍有徇隠袒庇情事倘在臺灣各員有貪
縱殃民欵蹟别經發覺即將未經恭劾之人從重治
罪再臺灣遠在海外如遇有緊要案件該處道員雖
原准與總兵會銜具奏但鎮道本不相統轄若必待
會銜易啟扶同瞻徇之弊且海洋風信靡常往來商
辦動稽時日亦多未便前將萬鍾傑補放臺灣道時
特令加按察使銜原欲令該道遇有應奏事件得以
自行陳奏嗣後凡遇有補放臺灣道員者俱著加按
察使銜俾得自行奏事該道膺茲重任倍當激發天
良盡心辧理實力整頓方為不負任使
欽定平定臺灣紀略卷六十三
