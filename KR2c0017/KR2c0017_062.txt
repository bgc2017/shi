欽定平定臺灣紀略卷六十二
六月初三日(甲午)
上命軍機大臣傳諭福康安李侍堯徐嗣曾曰從前平
定伊犁回部大小金川皆於太學立碑以示武功臺
灣不過亂民聚衆海島一隅雖不值刊碑太學而此
次辦理迅速首夥生擒亦不可無紀實之作朕現在
駐蹕熱河欲將此次平定臺灣事蹟御製記文於熱
河文廟大成門廡内嵌石刊刻俾振武敷文盛軌永
昭上塞俟紀文製就後當一併發與福康安等在臺
灣厦門等處配建碑亭勒石所有前次發去之御製
文三篇著福康安等暫緩鐫刻俟此次記事文發往
後一同敬謹摹勒庶規模丈尺咸歸晝一足以壯觀
瞻而垂久遠
同日福康安魁綸徐嗣曾奏言熟番募補屯丁悉
心酌議章程一屯丁人數應按番社酌挑令其就
近防守也全郡熟番通共九十三社臺灣縣属番
社較少淡水彰化近山地方番社最多鳳山嘉義
次之每社番民自數百戶至數十戶不等約可挑
選壯健番丁四千名分為十二屯大屯四處每處
四百人小屯八處每處三百人作為額缺毋庸另
設屯所即令在本社防守地方稽查盜賊其戶口
較少之社或數社併作一社或附入近處大社庶
番民等不致遠違鄉井而較騐調派亦易於齊集
至各屯相距之地道里難以適均臺灣縣所属番
社不過數處不能多設屯丁然臺灣縣地界本狹
郡城設有重兵足資彈壓惟南北兩路近山險要
甚多淡水一廳尤為遼闊原撥熟番在隘口搭藔
防守名為隘丁零星散處不能得力應酌量地勢
情形按照番社多寡分别設屯與各處營汛官兵
聲勢聯絡則稽察巡防自可倍加嚴密一各屯番
丁宜設立屯弁以資管轄也四川屯練兵丁額設
土守偹千總把總外委等官一百餘員今臺灣番
屯弁目無需似此之多祇應仿照其例量為設立
查各社原有民人充當通事管理一社之事代為
交納社餉但此等通事積年充役係地方官簽派
本非番人同類未便用為弁目應於番社頭目内
擇其曾經打仗出力及社番素所信服者如岸裡
社潘明慈之類揀選拔補於南北兩路額設屯千
摠二員統領番衆屯把摠四員分管各屯大小各
屯每處設屯外委一員花名圖册交理番同知稽
核仍將各屯事務交北路協副將南路營參將就
近管理該番等素嫻妓藝非招募新兵可比應請
照川省屯練之例毋庸歸營操演點騐屯兵拔補
屯弁等事統歸臺灣鎮摠兵臺灣道管轄詳報督
撫給與劄付報部存案經管六年後如果董率有
方曾著勞績由鎮道核明詳報督撫加一等賞給
職銜以示奮勵倘所管内有生事廢業之人及苦
累番衆情弊即行咨革究處遇有事故出缺仍揀
選番社悅服之人詳報拔補一屯丁屯弁毋庸籌
給月餉應酌撥近山埔地以資養贍也臺灣東界
内山本多曠土乾隆十五年暨二十三年節經勘
定界址奏請禁民越墾准令熟番等打牲耕種以
資生計無如游民聚處日多越界佃耕漸成熟業
以致争奪滋事控案甚多前經富勒渾奏明專委
鎮道確切勘丈尚未勘明詳報即值逆匪滋事現
經(臣)等提奏核查共計丈出已墾埔地一萬一千
二百甲每田一甲合内地民田十一畝三分一釐
均應查明民墾番墾分别陞科辦理此外尚有未
墾荒埔五千四百四十一甲又四十八五十一等
年漳泉械鬭及互控結會案内抄没翁雲寬楊光
勲等入官埔地三千三百八十餘甲統計抄没未
墾及入官荒廢埔地八千八百餘甲均属界外之
地逼近内山任其荒廢地利既属可惜而愚民趨
利如鶩亦難保無越境私開情弊應請將新設屯
丁四千名每名撥給埔地二甲千摠每員十甲把
摠每員五甲外委每員三甲令其自行耕種責令
地方官勘定界址造册繪圖載明四至段落通報
立案以偹稽查屯丁出缺即挑其子弟充補承受
田畆如有私行典賣者照律治罪追賠契價充公
其地仍歸番社冄查臺灣各社向例交納社餉所
種田畝租賦蒙
恩概免征收所有撥給埔地應照番田之例免其納賦
以示體恤即毋庸另行籌給月餉一清查已墾埔
地以定界址也查臺灣東面倚山地方寬廣從前
因淡水彰化二處墾闢日增另行畫定界限設立
土牛禁止奸民越界佔墾免滋事端乃因生聚日
繁民人私向生熟番黎佃地耕種價值稍輕者謂
之租贌價值稍重者謂之典賣熟番等歸化日久
漸諳耕作祇因業經典賣與民無由取贖是以各
處番地不特嘉義以南多有侵越即淡水等處續
定土牛之界亦成虚設臣福康安追勦賊匪時週
歷全郡所過近山地方良田彌望村落相聯多在
輿圖定界之外舊設土牛並無遺址可尋從前設
立時不過築土作堆潦草塞責本非經久之計此
時若不將埔地徹底清釐事過境遷界址必仍滋
淆混(臣)等悉心籌酌除未墾荒埔五千四百四十
餘甲撥給新募屯丁外其已墾之一萬二千餘甲
自應分别辦理查臺灣征粮則例仰蒙
皇上優恤海外民番於民田則薄征租賦於番業則槩
免征科兹查民人租贌之地無多原係民為佃戶
番為業主自應同番社田畝一體免科其業經賣
斷與民者既非番業即應令民戶一體報陞苐民
買番地之後所費開墾工本原多又有每年抽給
番租之例若再征收本色民力未免拮据應照同
安縣下沙科則按甲計畝征銀免其納粟仍出示
曉諭番社使知租額無虧俾得永資生計民人等
藉有納賦明文世守其業亦可永杜弊端其集集
埔虎仔坑三貂瑯嶠等處接壤生番私墾田畝甚
多此等偷越民人本應逐加懲治惟念開墾以來
與生番日久相安並無事故一經驅逐沃土既須
抛荒而遊民又無歸宿應請照新定民賣番地之
例一概陞科免其查究此時正值農忙之際未便
紛紛履勘應令該處民番將租贌典賣地畝先行
呈報一俟刈穫登場(臣)徐嗣曾專委大員前往抽
查並將此外有無續墾地畝一併查明分别辦理
咨部存案自此次清查之後即以所墾地方為界
竪立界石詳開立界年月地方大書深刻俾人一
望而知仍交與巡視臺灣之將軍督撫提督及地
方官等不時周歷巡查如有越界私墾即行從重
治罪失察之地方文武各官一併嚴參究處一屯
丁習用器械應令自行制偹報官點騐也番民打
牲捕鹿所用鏢鎗鳥鎗竹箭器械不一均属犀利
即如岸裏社番善用鳥鎗隨同官兵打仗殺賊最
為賊匪所畏一切器械均可無庸製給但現在嚴
禁民間私藏軍器屯丁所用鎗箭亦應官為點騐
以偹稽查所有新設屯丁四千名不必照綠營之
例拘定鳥鎗兵若干名弓箭兵若干名祗以該番
習用器械為凖呈報摠兵逐加印絡編號偹查每
年令摠兵巡查之後點騐一次如無火烙印記即
照民人私藏軍械之例一體治罪一屯丁徭役酌
與優免以恤番力也臺灣各社熟番質樸醇良最
堪憐憫從前文武員弁出差巡察無不調撥番民
背運行李其餘各地方興築遞送公文等事亦皆
社番應役其勞苦急公之處較之臺灣民人不啻
數倍今既挑補屯丁各令在要隘地方分屯防守
遇有搜捕盜賊等事又須聽候征調所有一切徭
役應請免其承應其未補屯丁之番民亦秖令遞
送公文不得以私事役使倘地方文武及理番同
知不加體恤有苛派擾累之事令該鎮道實力查
訪嚴行參究奏入
上從之
初六日(丁酉)福康安徐嗣曾同奏言辦理賑務原應
支放本色或銀米兼散以濟小民口糧惟查臺灣
自軍興以來截至本年二月由内地撥到軍米共
計三十二萬餘石除撥過兵糧等項外存米七萬
餘石其續撥軍米因海洋風信靡常尚未運到維
時凱旋官兵陸續分起内渡尚未全撤且各路米
價均極昂貴必須廣為平糶以減時值俾通郡商
民皆足以資接濟計算所存米石僅可為兵糧平
糶之需不敷散賑而臺地貧民向藉番薯雜糧同
米搭湊糊口得銀便於零買又因米價貴至三兩
以外恐一時未能平減難民買食仍未免拮据請
旨每石給予三兩但按之舊例實覺過多未便遽行擅
給是以仍飭各属先照向例給發二兩恭候
批示到日察看田禾市價情形再行補給嗣因三月下
旬以後糧價有減無增連次得有透雨禾苖暢茂
可望豐收即照向例折給實已足敷接濟毋庸於
每石二兩之外再議加增兹查臺灣府属一廳四
縣被難民番男女共四十四萬八千八百七十八
口小口共二十一萬八千九百七十口共放過賑
銀十六萬七千五百八兩九錢内有煢獨殘病等
口並極貧難以度日應展賑一月現已查明大口
共十四萬一千九百六十八口小口共八萬六千
九百七十二口共應給銀五萬五千六百三十六
兩二錢又各難民歸莊之前無處棲止給銀苫蓋
草藔共九萬八千五十間共銀二萬四千五百十
二兩五錢通共需賑恤銀二十四萬七千六百五
十七兩六錢現飭造具戶口花名清册送部核銷
至臺灣官吏侵漁成習不可不嚴行查察(臣)福康
安現駐郡城籌辦一切善後事宜釐剔弊端尤為
切要况地方賑務如有侵
帑殃民情罪至為重大斷不肯稍任欺隠此次所辦
賑䘏時刻留心訪察實無預圖冒銷情弊(臣)徐嗣
曾前自北路以至郡城屢經親赴各村莊抽查戶
口並面諭義民首及業戶人等據實呈報使胥吏
等無從舞弊至散給銀兩先經出示曉諭查明戶
口後按名照數發給仍隨時密訪親查斷不使官
吏稍有侵扣及浮冒開銷至逆案内入官田産南
北兩路處處皆有現就各犯供詞並業戶鄉耆人
等遍加訪察遴委妥員分赴各處村莊履勘畝數
界址以免混淆遺漏自應凜遵
恩旨逐一查明酌量撥給戍兵作為恒産惟是兵丁等
各有操防之責不能自行耕種且定例往來挨戍
若令招佃收租又易起掯欠侵挪之弊應請將此
項田畝交與地方官經理征租會同各處駐劄營
員當堂按名散給通報查考以資戍兵當差之用
其應撥畝數及每兵每年應給若干銀數之處容
(臣)徐嗣曾查明叛産另行分晰具
奏再現在臺灣澎湖兩處補額及新添戍兵俱於本
有征兵内挑補該兵等調撥渡洋已逾一載衣履
等項不無缺損其舊存戍兵等隨同勦賊祇領月
餉月米並無鹽菜銀兩體察情形均不免于拮据
(臣)等公同商酌所有新舊戍兵請先按名賞借銀
二兩計兵一萬三千二百名共需銀二萬六千四
百兩即於軍需欵内供支散給仍俟將來撥給叛
産征收租息扣還歸欵又陳泮一犯前經投出情
願訪拿賊首贖罪當將該犯家属留於軍營准令
前往續據拿獲股頭匪夥黃富等數名投解復行
入山跴緝及林爽文就獲大兵南下該犯並未旋
回(臣)抵郡城後差人查訪業經潜逃當將伊母及
妻子等監禁一面分派官兵義民各處搜拿一面
諭知内山水沙連生番堵截于四月二十六日將
陳泮拿獲二十九日在嵌頂地方並將吳領拿獲
一并解送查陳泮與蔡福何有志陳秀英等黨惡
助逆分管北路賊夥最為林爽文信用當賊匪窮
蹙之時自行投出復敢乘間潜逃希圖漏網實属
怙惡不悛吳領雖未受封偽職但屢次抗拒官兵
最為兇横均應派委妥員解京審辦至林石係林
爽文族長居住阿罩霧莊王芬等招同林爽文拒
捕時林石再三勸阻將林爽文藏匿山内糞箕湖
地方不許滋事匪夥等復來糾約遂决意聚衆謀
逆林石年逾六旬摠在本莊居住並未從賊打仗
得受偽職上年十二月内拿獲該犯到營嚴行訊
問並將所供情節質之賊首賊目等供亦相符(臣)
復查該犯林石雖與林爽文各庄居住未曾從賊
打仗又有勸阻謀逆之事但究係林姓族長未便
輕貸應從重歸入緣坐人犯内辦理至董喜一犯
前據賊首所供在集集埔病斃之語原不足信復
據搜獲正法之匪犯林乾供亦相同並稱病斃後
即於集集埔山墈下掩埋伊所親見業經派員赴
集集埔查勘並無屍身可據訊之董喜妻弟凃允
並屢次派員分路查拿並無蹤跡連日細加察訪
又有竄往蕂口社一帶之信查臺灣地方人情虚
詐屢次搜拿匪犯妄報信息者甚多未可盡為憑
凖但既有此信亦不可不嚴行查緝已派賞給同
知銜之教諭郭廷筠都司莊錫舍義民首劉繩祖
黃衮等帶領熟悉路徑義民等直入番界搜查並
諭知社丁王和江如海生番頭目斗蠻等派撥生
番在内山協拿若未伏冥誅自不能遠颺漏網又
莊大田之子莊天畏雖據獲犯供稱已被生番殺
死但亦不可凴信仍應與代管莊大田地畝之黃
天養一體嚴拿務獲報解至投出賊目本非良善
特見官兵勢盛相率歸誠希圖自尋生路(臣)亦欲
藉此離散賊黨示以寬大免究前罪為一時權宜
允准之計兹賊匪業已蕩平不便仍留臺灣令其
歸庄安業自應分别遷徙内地他省酌加安插查
西北各省道途遥遠解送為煩中途或有脫逃更
属不成事體江浙廣東等處濱海地方皆有海道
逕達臺灣不便派往此外惟貴州湖南廣西等省
堪以安插(臣)等將投出賊目等詳加查核除脫逃
復獲之陳泮一犯仍即解京審辦外其應行遷徙
之人查阮和等九名自投誠以來隨同打仗殺賊
官兵入山追勦時帶領路徑偵探賊蹤並屢次擒
獻賊匪察看情形實為認真出力雖與莊錫舍於
滋事之初首先投出者不同而核其勞績竟與莊
錫舍無異應將阮和等九名遷往内地安插查延
平建寧府皆非沿海地方應即交與各該鎮摠兵
令其入伍食糧藉資約束如能始終奮勉再以把
摠外委等官拔補若敢稍不安分即行加等治罪
至李祖生等一百餘名俱請發往湖南貴州廣西
烟瘴地方分縣安插交與該地方官嚴加管束如
敢稍滋事端報明督撫即行正法(臣)等酌商定議
後即行面加曉諭以爾等曾經附逆原属罪在不
赦仰蒙
皇上法外施仁因爾等於大兵進勦之時即知悔罪自行
投出隨營效力尚有一線可原但爾等於從賊時
騷擾居民若即釋令歸莊居民必不相安轉恐紛
争滋事今將爾等遷入内地即應搬取眷属一同
配渡該賊目等俱願遷移情形極為感懼業已陸
續搬眷來郡隨到隨令登舟酌令十餘人為一起
即於撤回之廣東福建都司守偹等官内順便帶
同弁兵管押前赴内地交李侍堯查明指定省分
分起解送人數既少沿途小心護送自不致稍有
疎虞現在送往内地者已有四起其餘(臣)徐嗣曾
陸續解送再逆匪滋擾時海岸港汊地方多被佔
據安平協水師在鹿耳門鹿仔港兩處要隘防守
其餘通海溪河甚多照料難於周密經李侍堯派
撥護提標遊擊事守偹李德勝帶領千摠二員把
摠五員外委二員水師兵丁一千二十四名駕船
八隻於臺灣澎湖洋面往來巡查自上年六七等
月起至本年三月止照例每月祇領口糧並無支
給鹽菜銀兩日用所需未免拮据是以于軍需項
下照征兵鹽米銀數酌量借給共借過銀七千五
百六十餘兩應在各官兵養廉錢糧内扣還歸欵
第查此項官兵雖未至軍營打仗但究自内地調
派前來且於洋面梭織巡邏堵截逸匪涉歷風濤
已逾半載亦曾經奪獲賊船砲械奮勉出力實與
征兵無異自應一體支給鹽菜請照征兵之例一
併准令開銷再查參將那穆素里都司世襲騎都
尉羅光炤學習難廕守偹黃喬隨同郝壯猷在鳳
山縣守禦嗣因鳳山失守經常青將那穆素里等
三員奏參革職千摠盧思聰等十四員咨部斥革
又參將周世佐守偹衛覲光把摠鐵柱因失察延
燒火藥亦經革職又失䧟鹿仔草案内遊擊劉越
降為都司遊擊董秉璨降為守偹守偹林士元革
職各在案以上各員均經常青等奏明留於軍營
效力以觀後效今軍務告蕆自當確加查核據實
奏
聞查那穆素里同丁朝雄收復東港擒獲賊目吳豹等
審明正法羅光炤屢在南潭嘉義打仗身中鎗傷
鉛子未出復拿獲賊目楊臺選王是二名黃喬在
東港堵禦經丁朝雄派往收燬賊藔數百間均能
奮勉出力其盧思聰等十四員打仗殺賊俱属勇
往内有千摠盧思聰外委姚登二員現已陣亡至
周世佐衛覲光鉄住三員派往南路同副將五達
色侍衛果爾敏色勦賊屢得勝仗俱能圖功贖罪
應請將那穆素里周世佐羅光炤黃喬衛覲光送
部引
見其千摠以下等官各降一等給予職銜歸營效力如
能奮勉再以實缺咨補鹿仔草失䧟案内降革各
員除劉越一員隨(臣)等打仗頗為出力業經奏請
留任外董秉璨林士元二員在鹽水港守禦不過
隨衆行走業經降革應請毋庸置議再革職遊擊
藍田玉奉
旨革職令在臺灣府城永遠枷號示衆彼時正值用兵
之際既經參奏自當從嚴辦理以肅軍紀惟因此
次
諭旨本年二月始行奉到上年(臣)至嘉義時該員懇請
隨往北路勦賊常在前敵隨同海蘭察打仗極為
奮勇查藍田玉由兵丁出師雲南金川歷陞遊擊
賞戴花翎曾帶五處鎗傷三處石傷其左股鎗傷之處
已成漏瘡至今未愈該員遺失軍器之罪雖無可
逭但業經革職已足蔽辜且同往嘉義之魏大斌
特克什佈張萬魁劉唐等所帶兵丁器械多有遺
失何以柴大紀並未究問獨將該員移咨常青指
參(臣)等審辦柴大紀時亦曾將此一節向其訊問據
供魏大斌等因賊匪攔截器械多有遺失我查問遺
失數目各員未能即刻查明登荅言語尚有情理
惟藍田玉一員既未將數目查報又恃其屢次出
兵諳習打仗心存輕忽出言不遜我所以禀揭常
青不想常青就據咨參奏等語可見柴大紀揭報
之處未為公允仰懇俯念藍田玉久著勞績此次
打仗殺賊又属奮勇免其永遠枷號再(臣)查安平
左營外委鄭廷棟前於鹿耳門巡哨見把總高大
捷畏賊脫逃即向盤詰設法拘留飛稟該參將拿
獲立正典刑俾衆共知儆懼實属能事可嘉已傳
詢鄭廷棟面加奬諭先賞結千總頂帶交與普吉
保遇有千總缺出即行拔補又淡水廳幕友夀同
春係浙江諸暨縣監生年已七十餘歲在臺灣作
幕年久熟習民情地勢當竹塹城失䧟時同知程
峻先已被害夀同春親赴各莊招集義民於五十
一年十二月内同官兵恢復竹塹城擒獲賊目王
作等四名五十二年十月内徐鼎士等渡大甲溪
進勦夀同春帶領義民駐劄烏牛欄初十日出哨
進逼三十張犁地方賊匪設伏衝突義民潰散夀
同春馬蹶被擒罵賊不屈被賊支解又廣東嘉應
州監生李喬基當林爽文倡亂之初即在彰化縣
岸裏社地方首先倡義捐資招募民番分設七堆
並分撥義勇協守鹿仔港海口接候官兵與賊打
仗數十次殺賊甚多五十二年正月内親督義民
進攻大里杙直逼賊巢西門焚燬竹圍被賊大砲
轟擊未能攻克二月十二日在牛罵庄打仗被賊
擒去迫降不屈慘遭磔死又查同知劉亨基有未
嫁幼女滿姑年十七歲賊陷彰化搶入劉亨基公
館家属紛紛逃避惟滿姑依戀伊父不肯外走賊
匪擁進内房劉亨基被害滿姑奔投屋後水池水
淺不能即死號哭痛罵賊匪割其口鼻罵不絶聲
遂遭殺害夀同春年逾七旬本無職守始則協同
收復城池繼則奮勇深入賊庄致遭支解李喬基
為義倡始叠著勞績被賊擒獲誘降仗義不屈而
劉滿姑以弱女罵賊抗節捐軀志節均属可嘉而
死難尤為慘烈實堪憐憫懇飭部贈䘏旌表以示
彰勸至義民等殁於行陣亦應照陣亡兵丁議䘏
現據各地方官陸續造報(臣)徐嗣曾咨部辦理再
賊匪滋擾嘉義時教諭江浩招集義民守禦頗為
出力俸滿巡檢吳元隨同知縣陳良翼督率義民
固守被賊鎗傷丁艱典史李爾和在彰化巡防遇
賊身受鎗鋛重傷曾經常青詢明具奏查江浩本
無地方之責吳元李爾和業經俸滿丁憂各已離
任因值逆匪滋事均能黽勉出力禦賊受傷末秩
微員尚堪嘉奬相應奏明開具伊等勞績咨部議
叙至應行議䘏官員兵丁等自乾隆五十二年十
一月初八日(臣)等進兵時起至五十三年二月初
五日止節次打仗並在各處搜山共陣亡傷亡漢
屯官弁兵丁四百七十八員名又自五十一年十
一月起至五十二年十一月初七日止陣亡傷亡
官弁一百四十八員滿漢兵四千九十五名一併
造册送部又隨同(臣)等打仗及常青等督兵時受
傷之官弁兵丁等亦分别等次咨部照例辦理再
查俸滿南投縣丞周大綸署斗六門巡檢羅漢門
縣丞陳聖傳署鳳山縣教諭葉夢苓訓𨗳陳龍池
署猫霧棟巡檢渠永諟淡水巡檢張芝馨彰化縣
典史馮啟宗諸羅縣典史鍾燕超鳳山縣典史史
謙皆係循分供職之員賊匪滋事時該員等以微
末官員力不能支即以身殉殊堪憫惻合無仰懇
皇上天恩勑部照例議䘏以示勸勵至魁綸自到郡城
一月以來留心學習於一切情形已能諳悉將來
輪赴臺灣巡查地方可資經理查該將軍本任亦
關緊要應令先行内渡已于四月二十八日由鹿
耳門登舟候風梁朝桂蔡攀龍均係提督大員内
地營伍乏人所有挑補兵丁查辦臺灣營伍等事
均已告竣亦令梁朝桂先赴本任蔡攀龍係水師
提督臺灣是其專轄應令與普吉保分往南北兩
路及澎湖地方將安設水陸各汛逐一查勘再行
赴任至巴圖魯侍衛等不服水土患病者甚多現
在赶緊調治痊愈令副都統翼長六十七帶領一
起於(臣)起程之前先行配渡其暫留臺灣之廣東
兵一千名亦多患病現無應用之處交與原帶將
偹張朝龍等帶領撤回本省至生番既知慕義自
應廣示招徠民番等得以共慶
昇平相安無事(臣)曾遣熟悉番情之貢生張維光至
番社曉諭酌令生番頭目數人照四川屯練土司
之例進京瞻仰
天顔使化外番民優霑
聖澤而海疆荒僻之地咸得被服
聲教永慶敉寧兹據張維光稟報生番等極為欣悅情
願前往如蒙
俞允請俟天氣凉爽交與徐嗣曾妥協辦理派員帶領
於年前至京(臣)現在已無應辦之事即於五月初
九日由鹿耳門登舟初十日獲有順風揚帆行至
日暮抵黑水洋地方距澎湖内澳二十餘里風息
不能前進測量該處海水甚深碇索長至六七十
丈總未沉底難以寄泊即在洋面往來飄蕩十二
日午風浪大作竟夜不止船隻雖覺欹側幸而安
穏無虞行程甚速十三日晚間至大擔門外溜逼
山根礁石並未觸損船隻十四日由厦門港口登
岸(臣)上年赴臺灣勦捕叠次被風吹回及徵調各
兵到齊風色即為轉順自崇武澳放洋一帆即達
鹿仔港兵船百餘號同時並到為從來未有之事
此次凱旋内渡途次雖遇風暴瀕危獲安此皆仰
賴我
皇上誠敬感孚
神明默祐並蒙
恩賜右旋白螺渡海得以益臻稳順登岸後即至廟拈
香瞻禮敬謝
神庥上年由崇武澳徑渡鹿仔港風帆恬利因於鹿
仔港寬厰處所恭建
天后廟宇今駐防兵丁等即在該處港口被風遇危
獲安叠徵靈異請將奉到
御書匾額交徐嗣曾即在鹿仔港新建廟内敬謹懸掛
現在巴圖魯侍衛及隨從官員俱已陸續到大擔
門一俟登岸後即起身前赴泉州與李侍堯會晤
將應行面商事件另行會摺具
奏至厦門一帶早禾現俱結穗顆粒充盈豐收可卜
現在糧價不昂民情極為歡慶奏入
上命軍機大臣傳諭福康安曰海洋風汛靡常五月間
向已多風福康安此次凱旋内渡雖遇風浪即獲安
穏行程順速其餘巴圖魯侍衛人等俱陸續登岸朕
心深為欣慰著賞給玉如意大小荷包以示優眷
上又諭内閣曰臺灣軍營出力人員歷經降旨著福康
安查明交部議叙兹據奏軍營出力之侍衛章京官
員將弁等現經秉公查核分别等第造册咨部其應
行議䘏之官弁兵丁等亦一併造册送部著即照福
康安咨到各册詳加核對除業經給與議叙䘏典者
毋庸再行議給外其餘俱著照福康安册内所開照
例議叙議䘏又賊匪滋擾嘉義時教諭江浩巡檢吳
元典史李爾和等俱各遇賊守禦身受重傷亦著該
部一體照例議叙以示奬勵
上又諭内閣曰長庚湯大奎王雋早經降旨交部議䘏
所有縣丞周大綸陳聖傳教諭葉夢苓訓導陳龍池
巡檢渠永諟張芝馨典史馮啟宗鍾燕超史謙平時
尚皆循分供職及賊匪滋事時又以身殉難殊堪憫
惻俱著交部照例議䘏以示奬勸夀同春李喬基俱
著賞給知縣職銜並著該督撫等查明伊二人子嗣
内可以造就者候朕酌量加恩劉亨基之女滿姑雖
伊父居官玩縱以致釀成事端而其女抗節捐軀亦
不忍令其淹没著交該部照例旌表並入該處烈女
祠以昭褒奬忠節不遺微末之意
(臣)等謹案崇奬忠貞所以為世道人心之勸我
皇上扶植綱常維持名教薄海咸曉然於大義匪獨守
土之責勵在臣僚即如夀同春李喬基者以流寓
之國學諸生猶能召集鄉民誓同殺賊至於酷羅
膊磔奮不顧身而劉滿姑以深閨弱質乃亦復輕
生重節視死如歸豈非
德教之入人者深歟
軫䘏恩綸重申載錫
造就爰及於其嗣而爼豆不祧於其鄉猗歟盛矣所謂
崇奬忠貞者洵蔑以加於此矣
欽定平定臺灣紀略卷六十二
