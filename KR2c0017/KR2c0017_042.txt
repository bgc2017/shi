欽定平定臺灣紀略卷四十二
十一月初一日(乙未)李侍堯奏言臺灣府城九月中
惟十四日有賊在蔦松等處滋擾官兵一到即行
逃遁其餘並未有賊自奉
諭旨准脅從者投誠並遣十萬天兵渡臺𠞰匪各官刊
刻謄黃布入四鄉南路民人惟恐玉石俱焚自呈
實係良民懇賞給腰牌以為識别者共一百三四
十莊九月十五日又有鳳山縣竿林等莊及粤民
共一萬餘人來郡遞呈將軍常青亦給以腰牌令
其回莊安業莊大田因賊黨漸散將家屬移入大
武壠自領親信數百人在石仔瀨潛伏常青派副
將丁朝雄並(臣)所遣往𠞰東港之遊擊倪賓共帶
兵一千二百名義民二千餘名前往東港二十五
日丁朝雄潛遣人將賊所設之大砲灌濕官兵分
三路登岸殺死多賊拏獲守港賊目吳豹仍請添
兵進𠞰常青以無兵可撥檄令駐劄港口以通糧
米入郡之路莊錫舍自帶手下義民數百往會粤
莊殺賊粤民以其曾經從賊投誠得官共相鄙薄
不與會合莊錫舍獨與賊打仗為賊所敗帶傷而
回莊大田又約許光來等有復擾之勢此府城以
南之情形也諸羅一路聞九月初五至十五日諸
羅鹽水港二處賊匪連日攻擾官兵俱有勝仗十
七日署諸羅縣陳良翼遣數人到鹽水港取去花
銀八百圓詢據來人稱十五日賊攻縣城被官兵
殺退并打死騎馬賊二人聞得林爽文於十四日
手腿中傷已往牛稠山醫治賊目蔡福亦受傷等
語普吉保已於十六日到笨港諸羅城外之賊抽
去十之四五往禦普吉保是以攻圍稍緩三十日
柴大紀又遣人到府取去花銀三千五百圓此諸
羅一帶情形也鹿仔港一路除普吉保李化龍在
笨港番仔溝等處打仗業經該鎮等自行具奏外
查普吉保進兵後賊又乘虚來擾牌頭等莊俱被
官兵義民殺退惟二林莊被賊焚殺較甚十五日
參將張朝龍𠞰大二崙等處三十日格綳額𠞰大
武郡南仔等處俱有勝仗此鹿仔港一帶情形也
看來南路賊屢攻府城不利多已退散因官兵從
東港進𠞰是以復行煽聚然該處義民甚多近又
赦脇從而開其自新之路益足以堅其效順之心
斷不致相随為逆府城兵力亦足資守禦可無他
虞鹿仔港雖屬有賊擾然該處皆泉州義民甚為
齊心兼有李化龍在彼鼓勵調度亦可無虞諸羅
雖未解圍然不過在十數里之外並非逼近縣城
且兩次遣人往府取銀是米糧尚有可買不致甚
危林爽文被傷之信固屬傳聞未必確實而攻城
之賊多已撤去抵禦普吉保(臣)昨接普吉保寄來
摺稿據稱知會恒瑞柴大紀訂期三路夾攻想此
時已各路齊進計日可會合柴大紀共籌進𠞰今
福康安又已開洋粤兵三千一同随往川省屯練
現在陸續配渡不日繼進兵力益覺壯盛此次進
𠞰必當所向無前
同日徐嗣曾奏言據臺灣軍需局司道議覆淡水
同知徐夢麟請餉文内以大甲之兵尚未能與鹿
仔港會𠞰該處義民口糧過多恐滋糜費似宜酌
裁請示等語(臣)思淡水地處上游此時大甲溪以
北安静無擾義勇頗為出力即日將軍(臣)福康安
督師渡港亟籌搗穴焚巢之計該處會合夾攻最
關緊要(臣)即飭知該司道等現在大兵逕渡鹿仔
港淡水義民口糧未便議裁已于本月初十日自
省添解餉銀六萬兩米六千石運往接濟一面飛
札淡水文武員弁務將該義民妥為安撫于節次
運往糧餉内酌量支給務期民兵併力以待大兵
會合痛殱逆巢至銅山營宫仔汛賊船行刧粤兵
棉衣鞋袴一案據營縣節次拏獲首夥各犯二十
五名訊取供詞雖未據供有勾結林爽文夥黨情
事但賊匪行蹤詭祕所刧衣物現係解送臺灣征
兵之件必須嚴究有無勾通情節毋任狡脱(臣)到
泉州送兵後即就近馳赴漳州親自嚴審
同日孫士毅奏言現聞將軍福康安參贊海蘭察
已帶兵東渡直趨鹿仔港或嗣後有須添兵搜捕
之處惟于閩粤二省就近派往庶幾呼應較靈(臣)
現在預備之新兵四千已充伍食糧勤加訓練俟
續有應募仍嚴飭將備加意挑選不得令老弱之
人充數徒滋糜費至新兵器械一項先儘營中舊
存銛利可用者令其按名承領認真演習其偶有
必須添給之件即于舊存公費項下製備為數無
多毋庸動支别欵(臣)意于業經入伍四千名外再
得招募四千名似已足備調遣巡防之用再接准
部議撥廣東地丁鹽課項下銀五十萬兩粤海關
本年税銀五十萬兩大平關本年税銀六萬兩共
一百六萬兩解往閩省備用計撫(臣)圖薩布監督
(臣)佛寧此時當趕緊撥兑(臣)一面飭令藩司許祖
京運司德爾炳阿迅即派定委員眼同彈兌裝鞘
即日起程解往閩省均奏入
上命軍機大臣傳諭福康安常青海蘭察李侍堯柴大
紀普吉保徐嗣曾孫士毅曰廣東莊民同心嚮義視
賊如仇雖以業經投誠之莊錫舍猶因其曾經從賊
不肯與之會合此亦足以見其義憤莊錫舍因粤民
不與協力𠞰賊益加激勵奮不顧身獨與賊匪打仗
以致受傷甚屬出力可嘉著加都司職銜事完送部
引見再賞銀一百兩以示奬勵並著曉諭廣東莊義
民等以莊錫舍雖經從賊不與一同打仗固屬義舉
但現在業已投誠屢次打仗殺賊即與帶兵官弁無
異嗣後該義民不必心存岐視祗當共效同仇之義
協力𠞰賊以期共申義忿承受恩賞賊目莊大田因
其黨羽漸次解散將眷屬搬移潛伏石仔瀨地方其
勢已為窮蹙丁朝雄經常青派令帶兵往𠞰灌濕賊
砲殺死多賊並拏獲賊目吳豹因所帶官兵義民不
敷搜𠞰向常青禀請添兵而常青以府城兵力有限
未能分撥祗令其駐劄港口以通糧路府城原有之
兵不為不多因節次派往諸羅鹽水港援應以致兵
力稍單不能添給丁朝雄尚屬寔在情形不為大過
朕亦不加責備至丁朝雄帶領兵民將東港賊匪奮
勇𠞰殺寔為出力可嘉昨因副將格綳額打仗奮勇
已有旨諭令福康安將該副將同徐鼎士謝廷選一
併察看酌量保奏一人陞補温州鎮總兵員缺今丁
朝雄亦能奮勉並著福康安一併歸入出力之副將
内比較何人功績最著即奏請陞用以示奬勵南路
村莊民人見大兵雲集賊黨解體指日即就殱擒惟
恐官兵一到無從自白致獲罪愆紛紛赴常青處呈
請賞給腰牌以為識别可見該處民人已知賊勢窮
蹙爭先自為别白率衆具呈而常青給與腰牌將來
安分良民俱可辨識該民人等益可安心守業以助
官軍聲勢寔為極好消息現在南路情形既係如此
則北路一帶村莊民人近見福康安統領勁兵前抵
鹿仔港自更必歡呼踴躍共慶更生福康安于所過
地方其各村莊安分民人亦當照常青所辦賞給腰
牌俾令各有識别安莊服業自為守禦既可以安輯
衆心且于官兵進𠞰後路更資協助無慮賊人潛出
滋擾尤為妥善至臺灣義民甚多而廣東泉州二處
民人尤為急公随同官兵打仗殺賊屢經出力自康
熙年間廣東莊義民𠞰賊有功經總督滿保賞給懷
忠效忠等匾額是以民人等咸知嚮義踴躍自效但
前次匾額祗係總督所給伊等已如此感激奮勵今
將廣東莊泉州莊義民朕特皆賜匾額用旌義勇伊
等自必倍加鼓舞奮力抒忠但該處莊居甚多難以
徧行頒賜著福康安接到匾額後即遵照鈎摹擇其
大莊羣居處所普加賞給懸設並傳旨曉諭以伊等
義勇素著出力可嘉是以欽頒匾額賞賜以示優奬
俾該義民等益加感奮竭力圖效以堅其向義之心
看來目下情形常青一路雖因兵力稍單未能奮迅
攻𠞰但南路賊匪屢被官兵擊退將家屬搬移畏懼
潛伏已無能為且該處民人爭先呈報自别賊勢日
孤無難尅期搜捕至諸羅連次𠞰賊得有勝仗逆首
林爽文手腿中傷賊目蔡福亦經受傷並因普吉保
進兵笨港其屯聚諸羅城外之賊匪抽去十之四五
前往抵拒柴大紀兩次遣人運取銀兩是道路已無
梗阻米糧足資接濟不特守護無慮兵氣亦日見振
作又普吉保在元長莊駐劄屢次痛𠞰賊匪打仗得
勝與恒瑞柴大紀定期三路夾攻自可内外應合乘
勝奮𠞰今福康安已于十月十四日開洋自已早抵
鹿仔港大兵雲集尤當士氣百倍即日會合長驅定
可一舉蕩平將來𠞰捕事竣海蘭察自應帶同巴圖
魯侍衛章京等先行回京至福康安既遠涉重洋正
應乘此大兵得勝之後將一切善後事宜悉心籌辦
妥為區畫不必急于來京瞻覲也至淡水一帶現在
並無賊擾而大甲溪逼近大里杙賊巢地方緊要該
處義民等随同官兵堵禦防守頗為出力即日大兵
進𠞰該處會合夾攻正當鼓勵義勇協力助𠞰若此
時因伊等口糧過多輒議裁減恐義民等資糧不給
或至漸行散去轉阻其急公效用之心殊屬失策徐
嗣曾現將銀米添解接濟並令該處員弁妥為安撫
酌量支給使義民等口食充裕招徠日廣將來大兵
進攻正可得其協助甚合機宜所有各處義民口糧
俱應照常支給不可輕議裁減為要北淡水一路逼
近賊巢兵民守禦已久前此徐鼎士與藍元枚訂期
合攻若無藍元枚病故之事自已定計進兵今徐鼎
士徐夢麟以勢難久待已分路進攻並禀請鹿仔港
軍營預備從大肚溪攻擊想徐嗣曾已寄知福康安
令其就近裁酌指示機宜密速辦理該處距賊巢甚
近徐鼎士等自應領兵由大甲攻擊以牽綴賊勢但
此時逆首林爽文在諸羅被官兵殺退手腿中傷現
往牛稠山逃竄醫治賊目莊大田又因夥黨漸散將
家屬移入大武隴自在石仔瀨潛伏是賊首賊目等
屢經官兵𠞰殺正在奔潰竄匿之際福康安到鹿仔
港後自必先往大里杙夾攻將林爽文等跟蹤追捕
以期一鼓擒獲至徐鼎士率領兵民分路進取福康
安若因該處需兵濟應不妨于普爾普舒亮二人内
酌派一人帶領巴圖魯侍衛章京十數人帶領二三
千兵前往會合徐鼎士併力攻𠞰更為得力挐獲賊
目吳豹俟解到内地著該督撫即派委妥員押解來
京審辦
(臣)等謹按粤莊義民随同大兵𠞰捕逆匪激於義
憤視賊如仇雖以業經投誠之莊錫舍猶因其曾
附賊黨屏斥不與會合而莊錫舍遂以獨力𠞰賊
猝致被創亦可見粤民之相矜以氣節由來久也我
皇上叠加奬勵示以同仇之義化其岐視之心復因康
熙年間粤莊舊有懷忠效忠匾額止為督(臣)滿保
所給
特親灑
宸翰寵逮窮檐所以鼓舞而作興之者至矣
上又命軍機大臣傳諭李侍堯徐嗣曾曰周井等犯在
洋面肆行劫掠胆敢將運送臺灣軍裝物件搶劫至
一百餘簍之多甚屬可惡自當查明嚴辦但該犯等
俱係漳州人而賊首林爽文又籍隸漳州該撫查辦
此案若必將該犯等是否係屬林爽文賊夥之處詳
加究訊伊等既不肯自行承認勢必展轉追究牽連
波及恐該處民人不無心懷疑懼況此等盜犯審明
後本應按律斬梟即使究出實係林爽文夥匪亦不
過正法梟示罪無可加著徐嗣曾止須將該盜犯等
行劫軍裝棉衣之案審訊明確就案完結毋庸展轉
追究致滋疑擾
初二日(丙申)柴大紀奏言九月初三日夘刻賊匪萬
餘乘濃霧未散分别環攻四門營盤鎗砲甚多(臣)
同侍衛德成額參將特克什布等往來督戰各營
盤鎗砲齊發官兵義民等一齊奮勇力戰約共打
死賊匪二百餘名打死騎馬賊二名執大旗賊三
名殺死者亦多至午後賊退逃入十四甲北社尾
角子藔等莊恐有埋伏收軍初六日辰刻賊匪四
五千在北門外田洋斬毁將熟禾稻(臣)随率把總
蔡開祥石生輝帶隊伍併各義民前往趕殺鎗砲
打死賊匪甚多忽山仔頂埤仔頭賊衆數千兩路
圍來(臣)随飭總兵魏大斌等分頭抵禦施放鎗砲
打死多匪至午後賊俱退逃初七日夘刻賊匪率
衆萬餘復來侵犯西門營盤(臣)望見賊匪向前打
仗後面將禾稻斬毁随督飭各將備官兵義民奮
勇衝殺鎗砲連環攻擊打死賊匪數百餘名初八
日辰刻賊衆復來攻西北二處營盤(臣)等前往督
戰俱照賊多處用大砲連轟打死賊匪甚多随率
官兵義民俱出田洋力戰又斃賊各數十名十二
日寅刻賊匪數千分路來攻西南北三處營盤惟
西門番社口賊匪最多鎗砲逼近(臣)等前往督戰
南北二處賊匪經大砲轟死多人官兵義民併力
殺退惟西門賊匪冒死逼來(臣)率領弁兵將大砲
移在田洋打死騎馬賊一名執黑旗賊一名併賊
匪數十人兵民向前力戰殺斃多匪未刻賊始退
去因火藥缺少不便遠追獲賊旗鳥鎗長刀腰刀
竹牌等件火藥一桶又九月初七日夜東門雲霄
厝義民賴光前挐獲奸細林培一名髮辮剃去只
留兩角訊據供稱逆首林爽文因連日攻城俱被
官兵殺敗差來與堂兄林觀賜約為内應俟十五
日夜賊衆來攻東南西門發砲五聲為號即從城
内放火亂我軍心以便取勝等情(臣)即親往將林
觀賜拏獲供認不諱又初八日義民首孫仁拏獲
奸細僧應瑞一名供認在山仔頂大衆廟遇賊夥
楊七交火藥一包囑他在城内十五六等日賊衆
攻城放火内應等情即將該犯等正法一面飭令
城廂内外嚴加防範十五日夘刻果有賊匪萬餘
放砲五聲蜂擁來攻東南西營盤(臣)同侍衛德成
額參將特克什布等督率各官兵奮勇向前鎗砲
連環叠進各義民併力鏖戰至午後三處賊匪被
鎗砲打死共三百餘名打傷騎青馬賊一名執大
旗賊三名賊衆俱退申刻復來遠聚于東南兩邊
與我兵相持一夜至十六日黎明賊拚命攻犯東
南二處營盤鎗砲逼近各官兵義民奮勇堵殺鎗
砲共打死賊匪三四百人東邊打死騎花馬賊一
名執大旗賊一名未刻賊俱四散遠逃因火藥不
足收軍獲鳥鎗竹牌賊旗等件子砲一門鉛子一
包惟是諸羅被困三月有餘糧餉全無雖經會同
署諸羅縣陳良翼多方勸捐殷寔人民共樂急公
但經賊擾以後家少蓋藏捐助終屬不敷所有地
瓜花生皆已食盡其附近田稻被叠次打仗踐踏
至今僅有四五分成熟乃民間饑餓所迫紛紛割
取難以禁止二三日即已罄盡兼之火藥缺乏就
地煎硝而每日所出不過四五十斤寔不敷用勢
殊危急探參贊恒瑞領兵已于上月二十八九等
日陸續到鹽水港總兵普吉保領兵于本月十三
日抵笨港已再密差往二處訂定來諸日期以便
帶兵向前接應所有官兵義民滿城百姓聞此信
息莫不歡欣踴躍苦守數日兩路大兵自必齊集
儘可併力𠞰洗
同日常青奏言九月初七日賊目張基光洪賽等
率賊二千攻擾東港之竿林等莊有義民首林成
率衆堵禦殺賊八十餘人初九日張基光等復糾
水底寮賊三千餘來攻又被林成會齊竿林内六
莊義民奮力殺賊並溺斃之賊約有數百人奪回
大小砲器械無數並前被賊夥林進李靜等佔踞
之新園等莊亦經林成等義民同粤莊義民恢復
各賊匪逃往水底寮聲言再約賊匪來攻現在義
民首林成同粤籍義民等懇發官兵前抵東港情
願齊心接應(臣)察看此時遠近莊民因賊匪勒取
糧米抽分田榖俱願同心殺賊保護村莊既經竿
林等莊義民倡率防禦自係極好機會況有督(臣)
李侍堯派來進攻東港陸路兵一千名對换水師
内除已派二百名交千總王國志等帶同府城義
民二千前往鹽水港外現有兵八百名即于十三
日派令副將丁朝雄並原派來之遊擊倪賓守備
查城帶領又派守備林登雲管帶新募入伍之兵
二百四十名一同起程由水路直取東港一復東
港不但府城糧運大通而南路賊勢自必窮蹙至
總兵梁朝桂于初九日到鹽水港劄營與恒瑞大
營相近即日與賊打仗𠞰殺賊匪甚多並燒燬賊
寮又恒瑞派副將謝廷選同遊擊劉越共帶兵九
百名在新莊劄營于初八日與賊打仗得勝查新
店係水道登岸港口為鹽水港後路既有該副將
等駐守恒瑞處所需軍火糧餉自可源源運送惟
接據柴大紀咨稱八月二十日副將蔡攀龍參將
孫全謀遊擊邱能成等率領官兵來縣查副將貴
林遊擊楊起麟都司杭富守備馬大雄四員及千
總外委陳邦材陳洪猷等二十一名均聞在途遇
害蔡攀龍等帶來官兵一千二百六十六名損失
六百二十二名邱能成等帶來兵五百十二名損
失一百五十六名又藤牌等兵丁九十名損失十
四名其現到各兵随帶藥鉛六百餘斤運來餉番
銀一千六百三十五員守備楊彲在西門外打仗
受傷身故恒瑞親統大兵已抵鹽水港柰諸羅附
近各莊處處均有賊匪潛伏圖截官兵來路苟非
設法分其賊勢大兵未易前來惟懇飛催鹿仔港
普吉保李化龍速派勇戰兵丁義民揀選大員統
領前來俾賊知鹿仔港兵動必分其黨以禦我兩
路官兵則諸羅一帶賊勢自弱再差汀州義民游
永盛等齎摺赴郡祈再給發番銀一千三百元迅
速帶回以濟急需等情(臣)因普吉保前咨有商留
總兵李化龍在鹿仔港固守即親帶官兵前往西
螺斗六門一帶打通道路之語復又飛札屢催諒
該鎮此時業已起兵現又有府城義民二千情願
前往而義民游永盛等既可陸續運送餉番則藥
鉛並可設法零運必不致于乏絶不日南北官兵
義民齊到參贊恒瑞柴大紀總兵普吉保酌籌並
舉内外合攻道路自必通暢賊首尅日可擒惟遊
擊邱能成在諸羅縣城西門外番仔溝與賊打仗
被傷身故恒瑞帶往之護軍參領岱森保患病未
愈(臣)因派撥健銳營翼長烏什哈逹前往適值内
地調赴鹽水港弁兵三千名陸續進發即令該翼
長一同星速馳赴一到恒瑞軍營即與總兵梁朝
桂等酌籌進攻至南路東港(臣)派令副將丁朝雄
管帶弁兵由海道乘機進攻在鳳山縣屬之竹仔
港見有賊船數隻即施放鎗砲打破賊船一隻賊
匪百餘人俱各棄船奔岸逃走該副將同革職參
將那穆素里等帶兵登岸追趕鎗砲斃賊十餘人
生擒賊犯丁把洪賀二名當將各賊船燒燬仍即
收兵回船候風又于十七日船抵東港暗令目兵
李竒林光海浮水登岸先將賊人設防大砲灌濕
將備弁兵齊到港口直攻進港賊各驚竄官兵追
趕殺賊七名奪獲鎗砲弓刀等賊械又搜捕賊匪
方得勝等十二名現在東港安撫百姓並哨探近
港均有賊匪糾集該副將同遊擊倪賓等于路口
安營堵禦並會商粤莊義民總理曾中立等仍曉
諭各莊將米穀由港運赴郡城糶賣現有載兵之
船回郡俱已裝載米穀開行(臣)查東港原係南路
糧食赴郡之港口今官兵已經到港𠞰捕商販米
谷即由回空兵船裝載來郡郡城米價現已平減
但據稱近港均有賊聚則此時尚不能為收復東
港之功現有粤莊義民首舉人曾中立並俸滿教
官羅蔭前協同辦理一俟全行通暢併粤民等莊
糧食俱可由港出口到郡無阻(臣)即查明官兵義
民有功者分别請奬另行奏報又參贊柴大紀報
稱福寧鎮標中營遊擊田藍玉捏稱原配鎗砲器
械並無遺失迨親往查騐始據兵丁蘇得亮等供
出鎗砲牌刀各有遺失蔡攀龍等帶兵來援随帶
將弁接應而該遊擊不即前往屢催始帶兵在後
緩行請將遊擊田藍玉革職以肅軍紀又十五日
有鳳山縣屬之竿林大林浦等莊及廣東莊各民
人約有七八千來營懇給告示當即給發告示腰
牌又十四日有賊數千從南潭蔦松等處前來當
派江寧將軍永慶廣東副都統博清額翼長烏什
哈達協領豐伸佈伊清阿領隊侍衛郭爾敏色等
帶領弁兵並各義民由山梁卡直向二王宫廟進
𠞰遇賊接仗官兵奮勇撲擊鎗砲並施賊人四散
逃竄官兵分開左右二翼兩路截殺自己至申賊
人奔逃鎗砲斃賊百餘人
同日恒瑞奏言賊匪連日在鹽水港攻擾營盤俱
被官兵殺退該處附近村莊民人經恒瑞開導曉
諭俱各安貼其造冊投誠者共有八十餘莊當給
以腰牌又與賊匪打㐲時投出廖進高一名訊係
前随貴林前赴諸羅被賊搶去今因賊匪被官兵
追急乘間脱出若即行究辦恐前次同時衝失之
兵不敢投到是以交與梁朝桂令其随營效力都
司蕭應得守備李自昌打仗出力該二員前在金
川曾經出力今俱賞戴花翎其都司黃象新賞戴
藍翎
同日李侍堯奏言府城南至鳳山一帶賊夥漸散
各莊民俱起義效順九月十一二等日山猪毛粤
民會同泉民在新園逐賊殺溺死者甚多沿途各
莊俱相随殺賊粤民劄住新園泉民劄住下牌頭
合萬餘人至郡具呈并稱若大兵進𠞰伊等情願
随軍效力是以將軍常青派丁朝雄倪賓等直取
東港莊大田因夥黨漸散已逃往石仔瀨鳳山境
内略已無賊東港之米有來至府城者市價每石
頓減七八百文是南路大勢已定惟昨據吳元琪
來禀有莊錫舍殺敗逃去賊匪又欲糾煽抗拒等
語然賊夥已經渙散即糾約亦未必能多而該處
義民甚衆兼有丁朝雄等就近彈壓必可無虞至
鹽水港自九月十五以後賊見梁朝桂等官兵及
府城添雇義民二千前往兼有蕭隴等莊義民相
助賊遂漸退惟阻截道路以困諸邑而不敢復攻
鹽水港又有諸羅賊目李七者最為驍悍巡檢邵
宗堯聞其有歸順之意因義民柯光明柯得騰懇
請自效遂將二人帶赴恒瑞處即令齎諭密招李
七李七已領收并有願先送妻子為質再相機行
事等語又徐鼎士亦稱十月初六日派遊擊吳秀
等在岸裡社一帶進攻大里杙該副將與都司敏
祿等由牛罵頭等處進攻大肚溪是各路俱已進
兵賊須處處分力抵禦勢必不支又岸裡社熟番
素不從賊八月十六十九等日有賊來擾俱被該
番等殺退吳元琪已遣人傳諭該社貢生潘士興
張鳳華等聯絡生番斷賊走入内山之路則將來
賊匪竄逸亦有生熟番把截不致兔脫看來俱是
極好機會今福康安等大兵接續前進必可得手
至鄭國卿所帶之兵(臣)前與福康安面商以府城
稍覺單薄是以奏明仍令赴常青處昨因風勢稍
平該鎮業已放洋計此時已抵臺郡未便追回轉
赴鹿仔港且府城南路各莊原聞有十萬大兵𠞰
賊之說是以賊散而義民紛起今若無一兵添往
未免觀聽所關義民又懷疑慮賊復生心窺伺是
鄭國卿之兵仍應赴常青處聽候調度較為有益
至四川將軍鄂輝于本月十六日到泉州其頭二
起屯練兵亦已于十六七等日到蚶江餘于二十
一日可以到齊已到之兵現在支領鹽菜口糧及
鑼鍋帳房馬匹等項陸續登舟配渡均奏入
上命軍機大臣傳諭福康安常青海蘭察柴大紀李侍
堯曰賊匪狡詐百出胆敢遣其黨夥潛約内應而林
培一犯已將髮辮剃去則前此所傳林爽文有蓄髮
親丁之說並不為虚經柴大紀察出即行查拿正法
使賊匪無由逞其鬼蜮之技所辦甚好其拿獲奸細
之義民賴光前孫仁並著酌量加賞又普吉保自到
笨港後已節據奏報屢次打仗得勝𠞰散賊匪現在
咨會柴大紀恒瑞訂期會攻此時福康安已抵鹿仔
港軍威更盛柴大紀等更當加倍奮勉至署諸羅縣
陳良翼數月以來多方勸諭殷寔之戶捐助糧食民
人共樂急公得資接濟陳良翼寔為出力伊已推陞
知州呈明告養因病尚未回籍經常青等委令代理
縣事今該員仍能奮勉自效甚屬可嘉著以知州銜
即補諸羅縣知縣料理一半年令其回養德成額特
克什布于賊匪攻犯營盤時往來督戰殺賊甚多德
成額現已因其出力陞補健銳營前鋒參領其特克
什布著交福康安于軍營遇有應陞之副將缺出即
奏明陞用魏大斌前以無能降旨革職今據柴大紀
奏伊在山仔頂處帶兵堵禦𠞰殺賊匪如果寔在出
力尚可降補都司以觀後效又鳳山及廣東莊民人
既悔罪投誠即為良善常青給發告示腰牌令其各
回本莊互相保守其從前被賊逼脅無柰聽從之處
不加深究甚屬得當民人等紛紛投營呈明並非賊
黨足見賊勢已孤寔為極好消息常青正當乘此機
會廓清南路至該處義民如舉人曾中立辦運米谷
游永盛齎送番銀林成在東港等處率衆堵禦殺賊
均屬奮勉急公曾中立前已有旨令福康安等查明
係文舉人酌賞文職武舉人酌賞武職如人才可用
即予以寔缺其游永盛林成二人亦著查明量加賞
給職銜或酌用寔缺諸羅武舉黃奠邦督率義民在
城守禦素為出力已有旨令常青等酌量錄用伊等
如有情愿服官者將來事竣時不妨分别予以寔缺
用示奬勵黃象新屢經打仗殺賊甚屬奮勉亦著賞
戴花翎至李七係賊人頭目今既有歸順之意經恒
瑞令義民齎諭往招李七愿先送妻子為質自應設
法即為招致以解賊黨此事何以未據恒瑞奏及再
賊首林爽文昨據李侍堯奏手腿中傷已往牛稠山
醫治恒瑞所奏亦復相同其語自當確寔但林爽文
中傷一事係在柴大紀處抑在普吉保處著福康安
即行查明具奏至福康安遠涉重洋督辦軍務海蘭
察率同巴圖魯侍衛章京等奮勇宣勤現在正值隆
冬之際朕心深為軫念福康安海蘭察俱著賞給元
狐暖冠各一頂柴大紀力捍圍城勞績茂著亦著賞
給元狐暖冠一頂以示體恤
上又諭内閣曰邱能成自𠞰捕逆匪以來節次奮勇殺
賊甚為出力屢經擢陞遊擊今因傷身故寔堪憫惜
著交部加一等以參贊銜照陣亡例議恤至援應諸
羅中途被害各員除貴林楊起麟杭富業經降旨賜
䘏外其守備馬大雄及在西門外打仗傷亡之守備
楊彲均著交部議給䘏典其餘千總外委陳邦材陳
洪猷等各員並著該將軍等查明咨部照例議䘏以
示軫惻
上又諭内閣曰田藍玉帶兵前赴諸羅于兵丁遺失軍
械有心捏餙迨跟随柴大紀接應蔡攀龍時又復行
走遲緩寔屬狡詐怠玩僅予革職效力不足示懲田
藍玉著革職即在臺灣府城永遠枷號示衆以昭儆
戒
上又諭内閣曰本年閩省𠞰捕臺灣逆匪所有添調各
省官兵經過地方一切軍需供應俱經發帑支給絲
毫不以累及閭閻惟是運送糧餉軍械等務間亦酌
用民力雖並給與口糧脚價而該處民夫急公向義
無不踴躍從事實堪嘉尚自宜特沛恩膏除漳泉二
府因本年被旱歉收曾經降旨加恩令該督等查明
緩征並臺灣府屬本年及五十三年應征錢糧概行
豁免外仍著李侍堯等將福建通省承辦軍務各州
縣所有官兵經過地方就其差務繁簡出力輕重查
明應如何酌量加恩分别蠲緩之處詳細核定迅速
奏聞候朕另降恩旨
(臣)等謹按臺灣𠞰捕逆匪以來軍需供頓皆特發
官帑絲毫不累閭閻且漳泉二郡被旱歉收地畆
已奉
旨緩徵而臺郡一歲正供又全予蠲免
聖慈軫恤亦既無微不至乃復因民夫運送糧餉軍械
急公無悞
特勅將官軍所過州縣核其差役繁簡輕重分别蠲緩
所由民不知兵相與感頌
皇仁共安耕鑿之休也
上又諭内閣曰總兵梁朝桂參領岱森保帶兵前往鹽
水港一帶𠞰捕賊匪寔為奮勇梁朝桂著即賞給奮
勇巴圖魯名號並照例賞銀一百兩岱森保著賞給
副都統職銜以示奬勵
欽定平定臺灣紀略卷四十二
