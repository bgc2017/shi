欽定平定臺灣紀略卷三十二
八月二十一日(丙辰)常青恒瑞同奏言外委段昭眀
沈賢齎回奏摺隨同大兵前往諸羅至老店被賊
所害摺亦遺失又魏大斌等禀稱十二日夜接柴
大紀札云帶領之兵何&KR0034;抵諸羅我聞砲即帶兵
接應是以於十三日即帶兵二千七百名前行沿
途與賊打仗離諸羅尚有四五里我兵正與賊戰
之際忽大雨如傾道店湯圓店三坎店等處賊匪
蜂擁而來約有二萬餘人圍困我兵不能施放鎗
砲彼此鏖戰殺死多賊我兵奮勇力戰賊始敗走
行近諸羅西門見有參將潘韜遊擊李隆帶領兵
民前來迎接所帶官兵内千總至兵丁傷有一千
一百餘名現在雖抵諸羅仍被圍困等情(臣)等接
閱之下不勝焦急伏思應援之兵内外訂期必須
彼此熟商不悞時刻乃克有濟今魏大斌雖接柴
大紀來札有聞砲接應之語但定於某日某時此
從某道而往彼從某道而來亦當從容詳審今於
十二日夜接札即於十三日早前往而魏大斌等
起程在途之時正柴大紀在縣城禦賊之頃至午
後賊退柴大紀聞砲派隊往迎而魏大斌等已為
賊阻是雖曾預先關會而仍屬臨事愆期俟該鎮
將等將弁兵實在傷亡各數分晰報到另行查辦
惟是目前道路梗塞一切軍火糧餉不能運送諸
羅實關緊急臣等當又派副將蔡攀龍貴林參將
孫全謀帶兵一千六百名仍由水道前往併諭令
既抵鹿仔草務必打通諸羅並與柴大紀等悉心
籌畫使往來道路不致再有阻塞並飛飭前後調
往各鎮將官兵悉聽提臣柴大紀調遣則意見無
所參差必可尅期集事至臣等軍營新添本省兵
二千潮州兵二千而總計派往諸羅各兵已有七千名
即日打通諸羅之後該處亦須分兵堵剿是業經
派往之兵不能調回郡城(臣)等軍營兵力依然不
足仰懇或於江西廣西兩省各撥兵三千(臣)等並
不專候此六千兵到營方圖進剿惟俟現今浙粤
滿兵三千以及粤省綠營兵二千到齊即相機前
進再查臺灣府城義民協同官兵守城殺賊應行
嘉奬但(臣)等體訪南北路義民情形各有不同則
奬賞未能一例如諸羅之黃奠邦等鹿仔港之林
凑等北淡水之黃世恭等南淡水山猪毛之周敦
紀等各統率手下數百人一二千人不等自可將
統率之數人按其勞績分别嘉奬惟府城内外原
係市㕓之地尤多服教慕義之人上年十二月間
賊來犯郡同時倡率各帶手下數十人向前守禦
者竟有三百餘人彼此不相統率其出力見功亦
大略相等當飭臺灣道確查共三百四十四名(臣)
等酌量人數若賞概從優轉恐無以示勸而賞或
弗及又非所以示公今將武舉給以五品職銜武
生給以六品職銜廪生生員貢監給以八品職銜
民人俱賞給金頂伊等如願隨營打仗俟有功另
請加奬其諸羅鹿仔港北淡水等處義民俟查取
履歷功績覆到即行奬賞奏入
上命軍機大臣傳諭福康安常青李侍堯藍元枚柴大
紀曰魏大斌殺散賊匪前抵諸羅而一切軍火糧餉
仍不能運送入城道路梗阻是不惟柴大紀被圍而
魏大斌又在賊圍之中常青等接到禀報自即應親
統大兵徑赴諸羅打通道路接應柴大紀方可得力
乃僅添派蔡攀龍等帶兵一千六百名前往援應似
此零星派撥何益於事不又似魏大斌乎况柴大紀
處被圍日久其勢甚為急迫常青於此時尚不親往
救援則豈擁此重兵徒以株守府城營盤為事耶且
常青即或因肘腋堪虞未能遽離府城亦應帶兵就
近先將南路屯佔賊匪廓清剿殺前據常青等奏南
潭賊匪被官兵追殺將賊人草屋蓬竂燒燬竹箐砍
伐賊匪紛竄則南路賊夥已有潰散之勢正應乘機
剿捕擒拿莊大田使南路肅清以便直趨北路可無
後顧之虞今據所奏情形則是南路賊匪尚在窺伺
而常青又並未領兵前往攻剿即云連日風雨未能
進兵但官兵處遇有風雨豈賊匪獨無風雨耶况官
兵遇雨即鎗砲不能施放而弓箭刀矛獨不可用以
殺賊耶常青等何以株守無策若此為今之計常青
處添調官兵早已齊集竟應留恒瑞駐守府城營盤
常青速統大兵直抵諸羅藍元枚若已由大肚溪進
兵與徐鼎士訂期夾擊固屬甚善否亦即直赴諸羅
會合常青柴大紀則得二三萬大兵全力奮勇剿殺
進搗賊巢擒拿賊首賊目庶可期迅速集事至川省
屯練降番前已有旨派調二千人該處兵丁自勝江
西廣西遠甚是二千人足抵二萬人之用尤可資以
殺賊但屯練降番到彼尚須時日常青此時不可坐
待惟應就現在添調已到之兵迅速帶往會合進剿
毋得再事因循致蹈黃仕簡等覆轍自干重戾至福
康安在途已兩次啟閱常青李侍堯奏摺該處情形
諒已眀悉自必定有主見此時當䟎程前往愈加緊
急行走於抵厦門後毋庸等候屯練兵到竟先帶同
巴圖魯侍衛等星速前渡臺灣即統領該處官兵徑
赴諸羅會合常青藍元枚柴大紀搗穴擒渠痛加剿
殺以期迅奏膚功
二十二日(丁巳)
上命軍機大臣傳諭阿桂福康安常青李侍堯藍元枚
柴大紀曰昨據常青等奏派兵接應諸羅一摺反復
思之常青等辦理此事實屬毫無定見一籌莫展既
不能舍南趨北又不分一人將南路之賊乘勢殱除
徒擁多兵株守郡城而摺内尚稱旬日有餘賊黨知
官兵有備不敢來犯豈賊不來犯常青即以為萬幸
不思進攻似此與賊相持略無展布豈在臺灣坐守
終老即能了事乎常青何並未計及止請於江西廣
西添調官兵試思江西廣西之兵與浙江之兵相等
豈能得力而江西兵尤為綠營中之最無用者若以
此等無用之兵付爾等無用之人徒以虚糜糧餉輕
試賊鋒而常青又於各處東派西撥於事更屬無益
且常青既不北應諸羅又不南剿賊匪究係意欲何
為從前黃仕簡株守郡城猶得藉口兵少力单不敷
剿捕今常青原帶之兵已較黃仕簡在彼時為多又
經陸續添調閩省及粤東浙江綠營駐防兵共計不
下二萬兵力如此厚集而復何所藉口常青可不勉
圖進取稍贖前愆耶至福康安已屢經有旨令其䟎
程行走一抵厦門不必等候屯練兵到即帶領巴圖
魯侍衛等速渡臺灣督率進剿彼時常青處添調各
兵早已齊集又有巴圖魯侍衛等百餘人派令帶兵
自必軍威倍壯壁壘一新福康安竟當直抵諸羅會
合藍元枚柴大紀等直搗賊巢擒拿賊首賊目以期
迅速集事常青究係年老留於軍營亦屬無益且軍
中有將軍二人恐事權不一將弁無所禀承轉多未
便福康安到後察看情形如有必須留彼帮辦之處
即令常青留於軍營亦可若留彼無用即當令其來
京陛見總在福康安酌量而行但朕意究以常青可
不必留在該處也至恒瑞年力精壯應仍留於軍營
聽候調遣福康安帶有欽差關防即以欽差辦理將
軍事務其常青所帶福州將軍印信仍著交與恒瑞
可也
二十三日(戊午)常青恒瑞同奏言自七月二十六七
八九等日颶風霖雨至八月初一日風雨稍息(臣)
等預揣賊人詭計必乘雨後鎗砲潮濕又來攻犯
先於初二日夜密令那穆素里往探賊人動静即
派總兵梁朝桂協領海星阿帶兵四百名往正南
十三里莊巡哨又派侍衛郭爾敏色遊擊雙德帶
兵四百名往南勢莊巡哨派侍衛雅爾疆阿協領
色普星額帶兵四百名往檳榔宅巡哨派岱森寳
富克精額他思哈副將丁朝雄等帶兵八百名分
巡白崙仔虎仔山兩處至初三日辰刻有賊三四
千四路前來(臣)等帶領中隊迎擊各路巡哨官兵
争先邀截鎗砲齊放賊人抵死抗拒(臣)等預派下
之翼長鳥什哈達官福侍衛希眀帶滿漢官兵一
千并山猪毛義民千餘從沙崗抄出賊人望見膽
怯紛紛逃竄官兵追殺鎗砲斃賊約二三百人至
未刻因泥濘收軍初四日接據提(臣)柴大紀禀稱
賊匪於十五二十一二十三並本日叠攻縣城均
經官兵義民奮勇殺退苐諸羅被圍兩月糧餉鉛
藥一切匱乏外莊之民迫於賊勢粒米不得到縣
新到之兵其氣甫挫一時不能出剿舊存之兵為
數無多只堪力守又二十七日匪衆萬餘復攻縣
城同將弁兵民分頭抵禦施放大砲接連轟擊匪
勢稍阻隨分撥將弁各帶隊伍義民追殺自夘至
午打死逆匪數百人值風雨收軍察看情形逆黨
恃衆分劄各莊有必䧟諸羅之意又匪黨分屯各
莊大出金帛竪旗招人無頼之徒蟻附益衆而孤
城坐困深可憂慮就地煮硝製藥所得無幾且米
穀一項日見空乏又自二十八日至今連日大風
霖雨賊匪仍屯各莊開霽必復攻縣日與代理縣
陳良翼設法米糧煎煮硝藥以期力守但煎硝實
不敷用兩次飛咨藍元枚發兵救援接到回札並
未提及有無救援之處合再馳禀星刻發兵仍一
面飛咨藍元枚尅日起兵由船至笨港來諸羅夾攻
再賊匪鴟張務求迅調閩浙兩省兵一萬名來臺
灣以便剿洗各等情是諸羅望援甚殷但(臣)等又
派蔡攀龍等帶兵一千六百名前往該提臣等尚
未得信計筭一二日内自可前抵鹿仔草一面飭
令道府預撥糧餉鉛藥妥速運赴鹽水港轉運接
濟一面飛咨參贊藍元枚現有添撥漳州兵二千
名約計已到鹿仔港務即於該處酌撥一二千名
派令將弁帶領即由笨港星赴諸羅自可訂期夾
功并力打通至(臣)等軍營官兵於六七月間受濕
染病者頗多自祭關帝廳以後目下病皆漸愈除
前後派赴諸羅兵七千現計軍營兵數除病者不
過四千餘名然剿賊並皆奮勇泥水亦不少怯不
日溪水稍涸添調粤浙之滿漢兵亦接續到來即
無難盡殱匪逆
同日李侍堯奏言本月初七八日連接常青抄寄
摺稿知其又遣蔡攀龍帶兵前往諸羅救應而蔡
攀龍是否已到尚無信息常青仍復坐守軍營並
未親往設法觧圍是真不知緩急實不可觧就現
在臺地情形而論自當以先救諸羅為第一要務
常青摺内稱柴大紀咨請藍元枚由笨港赴救等
語查藍元枚處(臣)所調之漳兵二千久已開洋雖
七月下旬海多大風而日内料已全到其分往鹿
仔港之粤兵二千已先有五百前往今續到之一
千五百亦已登舟又續調之粤兵一千亦到四百
而領兵之總兵李化龍又已先到現催該鎮帶此
已到之兵即日開駕再三面囑該鎮務與藍元枚
奮勇進攻不可再有觀望此亦赴援觧圍之一路
至(臣)於閩省多行召募原以備續調之用惟尚未
操練嫻熟難於驟調然既有新兵及時訓練以實
營伍即可將舊兵挑出進剿而新兵内有兵家子
弟已能演習適用者亦可參用是以(臣)一面將泉
州等處酌量新舊兼挑凑足三千名派委大員統
領配渡徑向鹽水港進發以免紆折此又赴援觧
圍之一路但未知諸羅之力是否尚能久待至常
青摺内有增調江西廣西兵各三千之請而聲叙
柴大紀咨文又有增兵一萬之請雖覺跡涉張皇
然看來亦不得不再為接濟與其零星續派自不
如儘用大力以期一舉撲滅之功查江西贛州素
稱強勁且距閩省路亦近便粤西之兵亦尚可用
如照常青所請之數調派三千前來合之(臣)此次
續調之閩兵三千則兵力亦已壯盛惟是統兵全
恃主帥常青措置錯謬看來竟不能完結此事仰
懇或如(臣)前所奏竟令海蘭察前來統領調度庶
不至再有貽悞至沿海各口岸恐有臺匪潜入勾
結等事固須嚴密查拿若販貨商船則正藉其流
通百物自當倍加體卹使其所至如歸商船載有
貨物非偷渡之船專載男婦者可比本屬易於識
别(臣)自二三月間即飭各口岸凡遇入口船隻不
載貨而但載人者必須盤詰現已獲有數起訊係
避難逃歸原籍之人俱有親族隣里保認當即令
其領回安插不許稍有擾累至於商船俱有本澚
甲長認識其出口時但須掛號即行開駕及進口
時載有貨物俱有投税起貨查自春間以來尚無
留難悞拿等事均奏入
上命軍機大臣傳諭福康安常青李侍堯藍元枚曰常
青初到臺灣尚有振作之氣及不能取勝又見賊多
竟致一籌莫展難望其力圖振作此事惟仗福康安
迅速到彼督率籌辦以期壁壘一新及早蕆事福康
安抵厦門後務即遵照前旨統領大兵直抵諸羅會
同藍元枚柴大紀合兵進剿不可過於持重若福康
安亦如此恇怯豈不失朕所望乎總之賊夥雖多不
過脅從烏合易聚易散止須將其渠魁擒戮夥匪自
必聞風瓦觧彼時相機酌辦或剿或撫自無難迅速
集事若如常青零星派撥分投堵禦徒使師老力疲
毫無寸進轉與賊人以暇俾得肆其狡計惟知奏請
添兵豈賊有二三十萬亦將以二三十萬官兵應之
有是理乎况如常青所辦即再添多兵亦不過東派
西撥仍屬不敷豈能添兵不已乎從前伊犁金川等
處皆係番回部落其人豈止百萬大兵所臨無不摧
破克捷掃穴犁庭悉就平定况臺灣本屬内地林爽
文等不過么麽小醜乘間竊發以如許兵力而賊首
尚日久稽誅更復成何事體耶福康安務須胸有定
見不可稍事游移此為最要并著福康安查眀常青
因何株守府城既不帶兵剿殺南路賊匪又不北往
將沿途之賊悉力剿除前抵諸羅僅派將弁等由水
路前往諸羅接應即該處有不能移動之勢何以不
將實在情形陳奏之處逐一詢問常青令其眀白登
答據實覆奏至李侍堯駐劄厦門聞見自必真切乃
并未將常青年老無用辦理竭蹶情形據實陳奏經
朕降旨詢問尚以常青處事眀白可無庸另派更換
試思常青近日所辦之事尚能望其辦理完結乎看
來李侍堯惟恐奏眀常青於剿捕事宜不能得力必
派伊前往臺灣接辦是以含糊其詞不肯直奏此等
處亦不能逃朕洞鑒其實李侍堯於地方軍糈辦理
尚妥而軍旅素未嫻習石峯堡覆轍不遠即往臺灣
與常青無異朕亦斷不派伊前往也本日常青等奏
派兵搜剿打仗并接據諸羅文報情形一摺所辦總
不成事體柴大紀處賊匪糾衆數萬連日攻圍城中
糧餉火藥俱屬不敷其勢甚屬急迫總因常青節次
所派魏大斌蔡攀龍等不過帶兵千餘名零星調往
策應既不足以資攻剿而火藥鉛彈糧餉被賊截斷
城中徒增喫用之人愈形拮据實為失策今常青處
無兵可派據奏札令藍元枚撥兵一二千援應諸羅
藍元枚處已屢經有旨令其親自帶兵前往諸羅會
合攻剿自早已接奉何尚未據覆奏且柴大紀兩次
飛咨發兵救援藍元枚何以並未發兵著即眀白回
奏現在諸羅被圍緊急藍元枚若能進兵大肚溪與
徐鼎士夾攻大里杙賊巢使林爽文回顧巢穴有所
牽綴則圍困諸羅之賊自當漸就觧散柴大紀可以
捍衛無虞亦是一策若未能前進藍元枚亟應親統
官兵速赴諸羅接應柴大紀毋得稍有遲緩此事總
由常青因循貽悞株守無策所致雖據奏稱存營之
兵止有四千未能前赴北路但現在添調之兵計月
内早已齊集更無可藉口常青若能先將南路賊匪
悉力殱除賊目莊大田拿獲固可稍贖前愆否則速
統大兵乘其新到銳氣直趨北路前抵諸羅亦尚可
補過即屬常青之福若惟知株守郡城坐視柴大紀
被賊圍困致有疎虞則是常青罪上加罪恐不能當
此重戾也至江西兵在綠營中最為無用朕所素悉
即該省鎮將大員向亦祗將才具中平者酌量簡用
兵丁僅可防守營汛若用以剿賊徒令虚糜兵餉輕
試賊鋒斷難得力即粤西兵亦屬平常前據福康安
奏調川省屯練兵二千朕初意續得捷音尚應停調
今看此情形勢難中止現據鄂輝統領前進矣此二
千兵最為趫捷已足當二萬之用而續調閩兵三千
即可抵粤西江西兵六千是兵力不為不厚福康安
到厦門後倘常青等尚未能進抵諸羅而諸羅或有
挫失福康安即當在厦門暫駐俟屯練兵到齊軍威
壮盛再帶領巴圖魯侍衛等前渡臺灣相機籌辦方
為妥善或於巴圖魯中先發去四五十亦可備目下
攻剿之用再魏大斌前因其帶兵援應柴大紀殺退
賊匪直抵諸羅尚為奮勉是以降旨賞戴花翎今據
常青等節次奏到情形是魏大斌竟係在鹿仔草被
賊將糧餉火藥等項攔截難以復回只得前赴諸羅
希圖掩飾且所帶兵一千五百名被賊殺傷一千一
百名是魏大斌竟屬有過無功著福康安於到彼後
切實查眀如魏大斌實係殺透重圍直抵諸羅尚能
奮勇殺賊自應仍賞戴花翎若伊係因糧餉等項被
賊截斷始行前赴諸羅而兵丁又傷亡過半即據實
參奏李侍堯駐劄厦門聞見自確併著將此情節一
併查眀具奏又昨據常青奏派令蔡攀龍等由海道
前往諸羅援應似由府城至諸羅之陸路已被賊人
梗阻而所接柴大紀咨報稱外委段昭眀沈賢齎摺
隨同大兵行走至老店被賊所害摺亦遺失之語則
又似往來奏摺俱由陸路齎遞現在發往柴大紀文
報究係於何路行走且叚昭眀等齎回之摺既有遺
失而節次發給柴大紀諭旨總未見覆奏恐亦不免
有在途遺失之事若被賊人檢得賊衆内不乏識字
之人轉可得知官兵虚實關係緊要此等軍情要務
常青李侍堯等何以並未想到查辦及此此後所發
柴大紀文報若由臺灣府城齎遞即交常青專差奮
勇弁兵遞送若由鹿仔港一路齎遞即交藍元枚專
差奮勇弁兵齎遞毋致稍有遺失遲悞此次發交柴
大紀諭旨即著交李侍堯照此辦理並著常青李侍
堯將前此所發柴大紀諭旨奏摺有無遺失是否俱
行遞到之處一併查眀覆奏
同日鄂輝保寧成德同奏言川省屯練降番前經
調赴甘省剿捕逆回辦理已有章程此次仍應照
辦(臣)等即專委三標中軍馳赴雜谷新疆會同該
管將領檢派屯練一千六百名降番四百名均挑
選曾經打仗壯健之人並𣲖得力土弁木塔爾日朋
丹巴西拉布等帶領星赴成都(臣)等親為點驗優
加賞賚令其迅速遄行並調素經行陣曾帶番兵
之將備八員率同勇幹千把分起管領查屯練原
係維州協專屬該協副將那蘇圖屢經出師人亦
眀白勇往現令與懋功協副將張芝元一同管領
惟是番衆二千道經數省必得統領大員以資總
理松潘鎮總兵穆克登阿熟諳軍旅才識幹練現
派令統率前往方資鎮撫至自成都由水路至重
慶需用内江船隻查現在上游各屬兩次趕辦米
石俱已運竣足敷僱用惟自重慶至楚船隻除前
運米二十萬石已掃數開行外其續運米三十萬
石現亦接續兑運節經(臣)保寧設法僱備船隻雖
可無缺恐一時難得餘船再副軍行(臣)等現復嚴
飭原委辦船之文武各員將下游川船速行趕赴
重慶供載倘番練等行至重慶尚無多餘船隻即
將復運三十萬石尾帮之船暫停運米先儘兵行
再將續到之船隨後運米亦不致守候稽延至沿
途一切供支(臣)等飛飭水陸地方預備夫馬及鹽
茶米麫肉食柴斤等項寬裕應付奏入報
聞
欽定平定臺灣紀略卷三十二
