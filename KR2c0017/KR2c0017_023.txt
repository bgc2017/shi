欽定平定臺灣紀略卷二十三
六月二十五日(辛酉)藍元枚奏言彰化賊匪時刻窺
伺鹿仔港所有田中央南投庄大肚溪三處隘口
屯聚賊夥緊守大里杙賊巢皆築堤决水防備官
兵進𠞰而諸羅縣屬自五月初七日起陸續焚搶
沿海之安溪寮龍船窩鐵線橋等庄計二十餘里
以致諸羅彰化道路不能相通其近海民人因賊
焚庄多有搬家乘船逃到鹿仔港而鹿仔港居民
見賊蔓延未免惶惑致有殷寔店戸欲搬家口貨
物渡回泉州(臣)竊思若殷寔之人搬回内地則民
心愈虚隨即親到街市慰諭禁止令其各安生業
并飭護同知黃嘉訓彰化縣宋學灝稽查難民妥
為安撫内有勇壯者挑作義民給與口糧交義民
首管束在難民得有口糧之資兼可帮助官兵戰
守之用民情已漸安貼但鹿仔港週圍村庄現在
僅存二十餘里又迫近賊巢不得不加意防守已
經派撥官兵義民在番仔溝馬芝遴兩處險要安
設營盤增添堆卡防範已属週密似可無虞又另
撥官兵義民往二林大突沿海一帶堵禦遥為諸
羅聲援查有彰化淡水交界之大甲溪岸裡社係
附近大里杙之北該處義民熟番頗知義理不肯
從賊經密差幹弁由海道往大甲曉諭義民鼓勵
番衆令其攻迫賊巢以分賊勢(臣)細察情形如果
聲勢得以聯絡便可率兵攻擊大里杙之南再淡
水竹塹一帶據閩安協副將徐鼎士等稟報淡水
白石湖賊本無多已經拏獲從賊之參革守備彭
喜一名解送督(臣)究辦現在賊匪勢孤逃入金包
後山(臣)即飛飭該副將等速將逃散賊匪𠞰捕務
盡根株再查鹿仔港難民雜處稽查尤宜嚴密以
防賊匪潜入滋事是以差派弁兵四處偵緝適據
弁兵拏到盗犯張凑劉楓經迫勒薛四銀兩并搶
奪牛隻又在路上截搶不識姓名婦人物件訊供
不諱雖非林爽文賊黨但當擾亂之際截途搶剝
必須從嚴懲治俾衆人咸知儆畏當即將張凑劉
楓正法
同日李侍堯奏言笨港為諸羅通海要口自府城
海道北至鹿仔港必由笨港經過向来府城諸羅
鹿仔港陸路已不通惟恃沿海用小船往来今笨
港已失該處船隻必多為賊所得又將在海口攔
截滋擾則不惟府城鹿仔港信息益不能通而内
地糧餉火藥等項由厦門解至府城由蚶江解至
鹿仔港雖係横海徑渡不從笨港口經過然賊或
探伺駕船在海面邀截亦不可不防是以(臣)酌撥
繒船二隻每隻安砲六位水師鎗兵一百名令營
員帶往一駐鹿耳門口一駐鹿仔港口彈壓防護
庶免疎失至從前原擬浙粤等兵一到臺郡即可
席捲而北今常青甫經出城已為賊阻而水陸兩
路信息又且中斷則欲待常青由南而北正需時
日是目下只可南北各自為戰庶羣賊不至盡萃
于一處然(臣)閱藍元枚摺稿尚須待聫絡熟番始
行舉動伊雖未奏請添兵然至挑選難民協同守
禦亦似有賊多兵少之慮令常青方請添兵若又
須接濟藍元枚則需兵更多徵調更廣(臣)查漳州
鎮兵四千上年因林爽文黨羽皆係漳人故獨未
調撥若派往藍元枚處以漳人統漳兵或可得力
之處業經具奏仍一面札詢藍元枚如伊自量可
以帶領得用俟覆到日擬將此内選派有眷属之
兵二千前往接濟再藍元枚投文兵丁王德到泉
詢以賊中情形據稱賊匪甚多兼有鎗砲臺灣亦
出硫磺賊匪在大里杙自行製造並不仰給外來
等語隨檢查臺灣府誌有硫磺山出産硫磺在淡
水廳北一百八十里焉知非賊匪即由該處私挖
製用副將徐鼎士現駐艋舺與硫磺山相近(臣)已
札藍元枚速飭該將前往察看如有賊匪私挖即
行擒殺勿使透漏又鳳山縣有硫磺溪或係因該
處産磺而名亦札會常青令其于南路進兵時一
併體察防範
同日常青恒瑞同奏言賊匪等于六月初一日辰
刻分四路前来(臣)等親臨行陣督率將弁兵丁向
前施放鎗砲打死賊匪約三百餘人奪獲行營砲
一尊賊匪狡詭異常正與官軍對壘之時又令黨
夥潜犯府城之小南門大北門二處其北門營盤
經副將丁朝雄知府楊廷樺等率領兵民各放鎗
砲將賊打退其南門桶盤棧營盤有賊二千餘人
直来攻撲臺灣道永福親督鄉勇分派義民隨同
弁兵並遊擊左淵等各帶兵丁齊赴接應鎗砲打
死賊匪約數十人乘勢追趕又殺賊十餘人賊人
之受傷者更多即時奔散初二日(臣)等復派遣鎮
將等帶兵向前搜𠞰並先分路埋伏以備從旁截
殺賊等恃其人衆仍来抗拒官軍鼓勇前進施放
子母連環鎗砲又打死賊數十人賊即敗逃因中
路賊人决溪放水道路盡為泥濘即便收軍初三
日夜賊人又来偷刧營盤因派有弁兵各處預伏
一聞砲響賊遂驚逸初五日早探得賊目莊大田
現在南潭令其夥匪千餘人到府城大北門外十
五六里蔦松等地方聚黨焚刦(臣)等帶同副將官
福派撥前隊兵一千名令副將蔡攀龍侍衛富克
旌額章京官寳等帶領並臺灣道府分派義民交
同知楊廷理親帶随同前往又派撥二隊兵五百
名令總兵梁朝桂章京德成額他思哈等帶領又
令烏什哈達岱森寳等帶兵一千名在大北門外
沙嵌下預備截殺本日立時馳往行至蔦松一齊
向前奮擊賊人不及防備倉猝抵禦尚敢力戰官
軍鎗砲齊發打死賊約二百餘人義民等殺賊割
獻首級耳記髮辮生擒賊匪湯其曾表曾順謝佛
邵長䓁五名奪獲鎗刀旗箭等械又奪獲牛羊米
鹽地瓜乾當將該犯交道府等訊明另辦其牛羊
鹽米地瓜即分賞義民賊衆俱各逃竄我兵亦間有傷
亡者惟是賊匪雖衆如僅嘯聚一二處或與官軍對
面打仗自可剋期决勝今賊人自中路大武隴南
至鳳山一帶一百五六十里大小村庄皆被賊人
盤踞而現在相近軍營又令其匪夥分踞崙仔頂
南潭中洲蔦松等處其地勢路徑既係竹箐叢雜
又多曲折低窪若遣兵近迫則蜂擁竊發及結陣
遠攻又巧避潜蔵是以賊人屢敗不退官兵未得
盡力窮追必須多用重兵自可盡殱醜類至(臣)等
現在駐營距府未遠聲息時通且相為犄角斷無
後顧之慮又從前鎮將䓁禀報攻克各縣除鳳山
復失外正月間柴大紀收復諸羅縣城復有義民
首武舉黃奠邦等協力堵禦是以城内居民得以
照舊安業賊雖屢犯俱被殺退陳邦光以署守偹
防守鹿仔港汎地止有汎兵五十餘名其能攻克
彰化擒拏賊犯係該處義民首林凑等糾募多人
始得協同集事緣義民等本住居鹿仔港不能在
縣守城且公私積貯焚刧已空並無糧食可支亦
非陳邦光一人所能守禦是以將受困官親及居
民男婦同回鹿仔港保守是柴大紀陳邦光禀報
攻復諸羅彰化尚非謊報冒功至副將徐鼎士現
在淡水該處地方遼廓醜孽易聚其民人懇留彈
壓亦係實情謹據實覆奏至投誠之莊錫舍(臣)等
已給予守備職銜並酌請
賞戴藍翎其屬下人等又分别其出力之林福生等十
六名一概給予金頂伊等泥首叩謝情願報效此
時頑梗之徒聞風定知悔罪但莊錫舍從前雖有
二千餘人其中脅從者衆未必盡能臨陣自投順
之後有願歸肩挑負販之業者即仍聽其解散現
在尚能打仗並訪探賊情熟識路徑者共二百五
十餘人俱造冊另記給與口糧隨營聽用又臺灣
缺額兵現擬于義民中願充兵者募補惟前在鳳
山潰兵之未回者尚多俟事竣確查嚴辦現在府
城鹿仔港等處兵民復蒙于内地籌撥銀米並撥
運浙江江西二省倉儲源源接濟充裕有資均奏
入
上命軍機大臣傳諭常青李侍堯藍元枚曰彰化賊匪
將沿海各庄陸續焚搶以致諸羅彰化道路不能相
通則文報信息必致阻隔前次柴大紀與普吉保在
埔心庄訂期進兵因諸羅有賊攻擾即帶兵回縣堵
禦今賊匪又將道路梗阻必係賊人素恨柴大紀思
欲併力攻圍柴大紀自前月二十八日具奏後至今
總未據續奏朕心深為厪念著藍元枚務將該處梗
阻道路之賊匪上緊設法打通並一得柴大紀如何
堵禦𠞰殺之信迅速加緊馳奏至鹿仔港居民見賊
蔓延致有殷寔店戶欲搬家口貨物渡回泉州藍元
枚一經聞信即親到街市慰諭禁止令其各安生業
以固民心所辦甚得窽要前經降旨令常青藍元枚
等就郡城鹿仔港一帶廣行招募即曾經被賊迫脅
附從者一經應募投到不妨即令食糧充伍今藍元
枚于未奉諭旨之先已將難民勇壯者挑作義民給
予口糧令其帮助官兵自属得力即予錢糧入伍均
無不可並着常青于該處被難民人亦應一體挑募
給糧充伍于𠞰捕更為有益至大甲溪岸里社之義
民熟番不肯從賊現經藍元枚差弁曉諭令其攻迫
賊巢分掣賊勢一俟聲勢聫絡藍元枚即率領官兵
前赴大里杙之南相機攻𠞰所辦甚合機宜至彭喜
一犯曾任守備乃竟敢從賊甚為可惡即着李侍堯
于審訊後委員速解赴行在審究昨念及内地解往
糧餉火藥等項關係緊要若被賊要截貽悮非小已
諭令李侍堯務須遴委妥員小心押解毋致稍有疎
虞又鹿耳門及鹿仔港各口岸皆全臺要隘文報兵
糧往来梭織恐賊匪狡黠心生窺伺已于數日前降
旨令常青等酌派將備加意防守今李侍堯已能想
到及此撥兵分駐甚為妥善又硫磺山出産硫磺着
藍元枚即就近飭副將徐鼎士認真稽查如有賊匪
私挖等事即行擒殺勿使透漏前常青奏請添調官
兵早經降旨調撥現在賊匪雖四處蔓延但究係烏
合之衆並非皆能臨陣打仗之人其勢自易潰散昨
已降旨令常青藍元枚各在府城鹿仔港就近召募
現在各該處民人如何踴躍應募及賊匪有無投誠
充伍之處着常青等即行具奏此次添調各兵前抵
臺灣尚需時日常青等斷無株守坐待之理如遇有
可進之機即應乘勢設法進𠞰以期集事看来常青
處兵氣已為振作賊匪雖多業經連次𠞰殺紛紛潰
散無難漸次殱除常青年逾七十親歷行陣督率侍
衛章京將備併力向前人人用命朕心深為嘉奬着
賞戴雙眼花領參贊藍元枚自抵鹿仔港以来一切
調度合宜打仗得勝伊係藍廷珍之子伊父從前𠞰
辦奸民朱一貴收復全臺奮勇克捷聲威久著今藍
元枚在鹿仔港統兵進勦能繼家聲實為可嘉亦着
賞戴雙眼花翎以示優眷臺灣道永福知府楊廷樺
率領義民打仗亦属奮勉可嘉均着賞戴花翎該將
軍參贊等務須督率文武各員倍加勉力奮勇進攻
以期搗穴擒渠膚功迅奏昨據孫士毅奏六月初九
日將預備在潮州兵二千名分隊起程此時已可抵
閩着李侍堯于兵到後即先行撥赴常青軍前應用
其粤省續行調撥到綠營兵四千着李侍堯再將二
千名令由蚶江配渡前赴鹿仔港接濟藍元枚至預
備漳州兵昨據李侍堯奏到已諭令應行派往藍元
枚處該兵丁既有眷属可無他慮李侍堯即當派往
原不必札詢藍元枚此旨到日藍元枚自早覆到此
項兵丁想即派令起程前赴鹿仔港矣藍元枚處有
此添調兵四千更為充足若往大里杙一帶進攻自
屬得力其餘添調滿漢各兵俱著随到隨即派赴常
青處此内廣東浙江駐防滿兵更較綠營得力常青
得此多兵聲勢益壯又廣為招募賊勢日見解體自
可望剋期蕆事也至鳳山潰兵前據常青奏投回府
城有一千一百餘名續據柴大紀奏又稱有潰兵五
伯餘名已有旨許令戴罪圖功是前次鳳山兵丁潰
散已回者數目不甚相懸或柴大紀因𠞰賊事務煩
促未經咨會常青處該將軍止須于柴大紀處核對
即可得實在數目至臺灣百姓被賊侵擾焚燬村庄
耕種失業該將軍等于收復各路時務妥為安撫俾
得盡力補種各安本業既可免其失所更得多獲糧
食兩有禆益此為最要
二十六日(壬戌)
上命軍機大臣傳諭常青李侍堯藍元枚曰常青等所
請添調各兵到彼尚需時日前經降旨諭該將軍等
再行抽撥兵丁數百名擇將備中可恃者飭令帶領在城
帮同防守常青等徑統領官兵舍南趨北會同藍元
枚等打通斗六門一帶進逼大里杙賊巢使賊匪聞
知驚惶進退無據以為出竒制勝之計常青等接奉
前旨曾否即行派撥與藍元枚柴大紀等訂期前往
倘因附近府城一帶賊匪四處屯聚不能分兵舍南
就北朕意現在添調之兵業經李侍堯將預備兵二
千先行配渡孫士毅預備兵二千又于六月初九日
起程計此旨到彼此四千兵均可齊抵臺灣是常青
處又添生力兵四千聲勢日壯昨據常青等奏賊目
莊大田現在南潭又令其夥匪到府城北門外蔦松
地方聚黨焚刧而相近軍營賊人又分路崙仔頂中
洲等處潜蔵竊發是郡城附近四面皆有賊匪潜聚
豈有不思先着待賊人来犯始行剿禦之理况臺灣
郡城于未添兵以前久已保護無虞今若再行抽兵
撥弁添守自更可無慮該將軍等徑親帶侍衛章京
將弁直趨南潭將賊目莊大田屯聚賊匪悉力𠞰殺
若能將莊大田擒獲則其餘蟻聚夥匪自即望風
而潰設各處夥匪前往南潭奔救更可乘勢聚而殱
戮此亦出其不意攻堅擒渠之一策着常青等將是
否可以如此辦理之處酌量情形迅速辦理一面具
奏固不可冒昧輕進亦不當坐失事機也至李侍堯
昨日奏稱笨港被賊佔據即撥繒船安放砲位令營
員帶同水師鎗兵分駐鹿耳門鹿仔港等處此事最
關緊要朕早經慮及已降旨諭令該督加意防範而
李侍堯一聞笨港有失即能慮及于此若能沿海一
帶要隘保守無虞將来大功告成時此亦李侍堯之
一功也現在海口有無阻滯之處並着李侍堯查明
覆奏
(臣)等謹按臺灣逆匪滋擾官兵進𠞰止能于賊来
堵禦從未乘勝長驅痛加殱戮故烏合之衆益肆
無忌憚我
皇上前以常青等奏請添兵曾
諭以舍南趨北攻其不備實為出竒制勝之策兹復以
賊目莊大田現在南潭即
命以防固府城率領將弁直趨南潭悉力𠞰捕擒其首
惡分踞夥黨自必驚惶潰散扼要争先計無逾此
神鈐遠燭備示機宜么䯢小醜何能久肆䲭張乎
七月初二日(丁夘)閔鶚元奏言前准何裕城咨查海
運情形並無運米實在數目當將江西省由蘇分
運之米計若干石及蘇省現辦海運情形飛咨何
裕城令其迅速咨覆以便預備旋據李世傑札會
江西省撥運閩米已酌令八萬石来上海過船起
運當即飛飭松太道並移會浙省一體加緊凑備
船隻應用奏入
上命軍機大臣傳諭何裕城閔鶚元曰江西運閩米石
何裕城自應查明陸運海運何路近便即令于何路
迅速運閩檢查舊案既有改由海運較為便捷之案
又何必待江南咨覆始行起撥又不將運米實在數
目咨明以致江南難以預備船隻何裕城於軍務要
需互相推諉殊属非是著將此項米石究於何日運
至海口裝載起運之處據實覆奏
初三日(戊辰)李世傑奏言前據何裕城咨稱江西省
現在碾米十萬石赴閩分作六起委員從建昌府
新城縣之五福地方陸行八十里即至閩省光澤
縣水口轉運前進又檢查舊卷有由長江載至江
南上海關口由海運閩之事應咨明江蘇省現在
海船是否充裕可以迅速載運等情臣查事關軍
糈至要總以迅速為主緣接到何裕城来咨之時
正值浙省運米赴閩海船不敷移咨撫(臣)閔鶚元
在上海口代雇運浙協濟而江蘇省亦奏請撥米
十萬石赴閩彼時上海口岸所到閩廣船隻甚少
現在江浙雇用已不無竭蹶若再添運江西米石
恐一時無船裝運未免求速反遲似不如全由新
城陸路運閩可以計日而到當即飛行咨覆旋准
何裕城来咨以新城至光澤陸路八十里山徑溪
河層層險阻過嶺過渡運送頗艱必湏由海道分
運方克迅速隨飛行江蘇藩司會同松太道務將
閩廣船隻速行設法招徕多為預備聽候江西運
米到日即行過載開行不許稍有推諉耽延再查
江省協濟閩米十萬石現在頭運米五萬石於六
月二十五日起運二運米五萬石於六月二十九
日起運飛飭文武各運員等務即赶緊開駕前赴
閩省兑收不許稍有遲悮奏入
上諭内閣曰李世傑素能辦事所奏原委始為詳晰是
此事竟係何裕城辦理錯悞軍需米石關係緊要何
裕城既查明改由海運較為便捷即一面將應用米
石數目及開行日期飛咨李世傑等預備船隻一面
將應運之米運至海口等候以便裝載開行並應以
海口船隻倘属短少或將江浙米石先行運送俟江
西之米陸續運赴海口時再行接運之處一併咨明
庶李世傑等可以酌量籌辦乃徒事往返札商並不
詳晰咨會又不詳悉奏明是何裕城不但意存推諉
并不知事理輕重實属糊塗著交部議處
上又命軍機大臣傳諭常青李侍堯藍元枚柴大紀曰
昨據福建委員解到廖東等四犯當經隔别嚴審連
清水認為賊目王周載測字曾經許封偽巡檢阮贊
亦供稱向開米店賊到店中搶刧時曾代為煮粥並
收受黑旗許封千總等供是其從賊尚為有據業將
該二犯先行正法至廖東胡蕃二犯一供係義民挾
嫌誣害一供係兵役誤拿均属一面之辭殊難憑信
若此時即將該二犯一併辦理不足以服其心且從
前獲犯時柴大紀或因軍務悾愡未遑審訊而觧到
常青李侍堯處何以亦未訊取確供從前該將軍等
所奏各摺内既未詳晣聲叙實亦無從指質得其真
情着該將軍等即將該二犯如何被拏如何供認並
將現在該犯等所供各情節確實嚴查據實覆奏再
前奏林爽文手下並有蓄髮親丁千餘名今見廖東
等頭髮甚長雖據供被拿時係在正二月之間為時
已久未能剃髮所致但四五月之間亦不致髮長如
許恐係狡飾是否從前被獲即係久已蓄養之髮著
一併查明據實覆奏
初四日(己巳)常青恒瑞同奏言初八日夘刻驟雨如
注有賊匪三千餘人三路直撲大營(臣)等令侍衛
章京烏什哈逹等八員分派將弁帶領官兵各奮
勇争先冒雨逕戰鎗砲打死賊五六十人至己刻
雨止又有續到賊匪接應約五六千人併力来攻
官兵鼓勇迎殺賊猶抵死不退官兵等施放排鎗
乘勢壓下賊方退走奪獲行營砲一尊鎗刀等械
十餘件初十日賊人復來攻營又分賊二千餘人
攻小南門之桶盤棧(臣)等一面派撥在營將弁分
路截殺一面飛飭副將丁朝雄等齊赴桶盤棧堵
禦臺灣道永福同知楊廷理帶領義民隨後接應
兩處打仗鎗砲打死賊一百餘人奪獲賊械二十
餘件至午刻賊俱敗退當查出力有功以及傷亡
弁兵義民俱照例賞䘏註冊再署遊擊黃鳴鳳在
鹿耳門内外洋面巡緝初七日巡至卓加海面瞭
見賊艘八隻随率弁兵義民追擒賊船駃逃入港
登岸奔逃立帶把總李光顯等追捕時有蕭壠等
莊義民陳聰等率衆協同官兵殺賊二十二人其
餘逃竄賊船賊寮盡行焚滅當將該將弁等記功
以待奬擢義民陳聰等各賞銀牌又查南北沿海
各港小口俱可通運糧食如鳳山之東港已被賊
人佔踞近復于諸羅之笨港鹽水港往来騷擾糧
食不通郡城米價漸昂每石錢三千二三百文該
道永福現在設法調劑且防範沿海洋面保守郡
城(臣)等酌量各處分兵四五百名并義民數百名
前往𠞰禦仍知會藍元枚會同柴大紀就近速派
弁兵齊赴守禦務使港口常通則米糧不致騰貴
至賊夥雖衆(臣)等查看一有變動即乘勢疾擊亦
不敢待添調之兵致失機宜
同日柴大紀奏言諸羅縣南大排竹地方有賊匪
千餘復圖肆擾(臣)即于初十日黎明親率南澳遊
擊李隆鎮標把總蔡國祥羅勇各官兵併署諸羅
縣陳良翼帶同武舉黃奠邦各義民等一齊馳至
大排竹果見賊泉聚集山上(臣)即督令官兵義民
奮勇上山圍拏連放鎗砲賊匪俱向山後奔逃官
兵義民復勇往追殺賊被鎗砲打死者約數十人
赶至窠仔厝賊皆四散遠竄值大雨收軍官兵義
民俱無損傷生擒賊匪鄭瑞王雕陳竒弁林潑鍾
攀石麟賴應林投廖明等九犯審明正法再恒瑞
藍元枚日内即可齊到兵力厚集尅期興師由南
而北併力勦捕自可一舉蕆事均奏入
上命軍機大臣傳諭常青李侍堯藍元枚柴大紀曰閱
常青等奏到情形是伊等尚劄營駐守因賊匪乘雨
攻擾營盤督兵堵禦殺死賊匪僅一百餘人不及十
分之一未能乘機進𠞰此次添調各兵計粤省先行
調撥兵二千及李侍堯挑備兵二千此時均可前抵
臺灣此外添調兵丁尚需時日常青等斷無坐待株
守之理前曾諭令該將軍等統領侍衛章京將備徑
往南潭擒拏賊首莊大田設餘賊奔救即可聚而殱
戮該將軍是否即行派撥直趨南潭若察看情形可
以如此辦理業已前往固属甚善但賊匪出没無定
甚為狡獪若因常青等統兵前往南潭賊匪即糾合
夥黨繞截後路亦不可不慮該將軍等務須加意防
範或派奮勉將弁斷後使我兵首尾相應不致被其
抄襲方好前據李侍堯奏諸羅笨港被賊焚燒已撥
派繒船分駐鹿耳門鹿仔港等處復有旨諭令常青
藍元枚於沿海一帶各隘口派員把守並將笨港等
處賊匪先速行𠞰除打通道路毋使賊匪得以乘間
滋擾今鹿耳門等處果有賊船騷擾之事自應嚴飭
官兵於各口岸梭織往来巡查防範毋致稍有疎虞
其遊擊黃鳴鳳巡緝認真即以參將擢用至藍元枚
接奉前旨如何設法𠞰散分路防堵及前奏稱大甲
溪岸裡社有義民熟番不肯從賊業經密差幹弁曉
諭義民鼓勵番衆令其攻迫賊巢以分賊勢如果聲
勢得以聫絡即可率兵攻擊大里杙之南等語自属
極好機會着一并迅速覆奏又賊匪攻擾諸羅動稱
千萬而官兵𠞰殺僅止數十人總未見大加勦洗其
餘匪是否屯聚各處或遁往山竂之處柴大紀均未
分晰奏及着柴大紀務將該處近日打仗攻勦並道
路是否不致梗阻各情形據實覆奏
欽定平定臺灣紀略卷二十三
