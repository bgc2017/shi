欽定平定臺灣紀略卷四
正月二十七日(丙申)常青奏言遵
旨仍駐蚶江厦門一帶調度策應務期鎮静不敢少動
聲色時飭沿海文武員弁慎密廵查并與撫(臣)曉
諭居民懸立重賞遇有賊匪潛逃回籍捕獲首報
總不使餘孽得以漏網又南澳總兵陸廷柱自願
赴臺𠞰賊固屬急公勇往但南澳地方緊接臺灣
關係緊要今粤省之兵既已派有李化龍帶領陸
廷柱自可毋庸再往應飭令速回本任
同日徐嗣曾奏言林爽文本係積賊因被拏情急
起意抗拒而游手無賴之徒乘機附和烏合遂多
兹據報提(臣)任承恩於正月初四日放洋副將徐
鼎士等係正月初八日放洋到臺即有先後要亦
不過數日之間提(臣)黃仕簡係十二月二十八日
放洋先由南路鹿耳門進發直抵府城計其統轄
之兵陸續已四千八百餘名兵力已厚又鹿仔港
北淡水兩路之兵接續前進雖閩人不免慓輕而
兵威愈壯三路夾攻必可蕆事至賊匪林爽文係
漳州人恐漳人因此自疑今蒙
聖明指示無論何處民人從賊者即係夥黨自應按名
駢戮果能應募拒賊即係良民自應加以奬賞不
應預存岐視(臣)現已札飭該道府等榜示城鄉明
白開導現據漳浦縣羅澤坤禀報拏獲匪犯陳樵
訊係賊匪遣回探聽官兵消息業經督(臣)常青就
近提審(臣)以賊匪遣人探信所遣必不止一人并
亦不止一處嚴飭各屬慎密查拏此後竄逃偷渡
回家亦必不少並飭加意防範仍懸賞格諭令親
屬鄰佑捕拏首報至一應軍行供支糧餉火藥等
項督同司道妥速辦理不敢稍有忽悞又聞黃仕
簡抵臺後𠞰捕賊匪開砲打死二千餘人賊俱星
散奔逃内山合併陳明再漳浦縣知縣羅澤坤浦
城縣知縣鈕琨均經部議降調查漳浦縣濱臨海
洋所轄舊鎮一澳與彰化縣之七鯤山相對民俗
刁悍稽查不易浦城縣為上游入境首站有稽察
文報之事該二縣均不便驟易生手又莆田縣亦
係濱海要區為自省至泉孔道現有兵差往來候
補知縣郭廷魁歷署繁缺俱能辦理裕如(臣)現在
委令前往署理但亦已緣事降調懇准將羅澤坤
鈕琨暫留漳浦浦城之任郭廷魁暫署莆田縣事
候𠞰匪事竣再行交卸又閩安協副將徐鼎士亦
緣事降調(臣)現令其帶印領兵由閩安出口前赴
淡水八里坌𠞰捕賊匪均奏入
上命軍機大臣傳諭李侍堯常青徐嗣曾曰現在該省
兵差往來正需熟手所有降調人員自應留本任以
資駕輕就熟但該省似此等降調人員自必尚有李
侍堯到閩後應於𠞰捕事竣會同徐嗣曾核其功過
分别辦理此時祗湏彙總咨部存案亦可毋庸逐員
特奏也又徐嗣曾奏拏獲匪犯陳樵訊係賊匪遣回
探聽官兵消息恐所遣不止一人亦不止一處現經
督臣提犯審訊等語此應留心者該督等務須嚴飭
各屬慎密查拏加意防範毋任竄逸偷渡
同日孫士毅奏言現在接准閩浙督(臣)常青咨稱
天地會根源起於粤東有和尚洪二房及朱姓人
住居後溪鳳花亭不知何府何縣地方該犯楊咏
等現已解京令(臣)密查辦理等因查天地會名目
起於逆犯林爽文而根源由於該二犯平日必係
素為衆匪信奉親近之人實係何府何縣人氏夥
犯斷無不知之理(臣)一面飭屬密速查拏一面札
覆常青如再獲有他犯將洪朱二犯籍貫究訊明
確立即移知到(臣)查拏更易就(臣)臆見總不離惠潮
二府民人緣潮郡民人赴臺貿易者多惠郡次之
煽惑入夥事所應有(臣)於上年臘底即嚴飭惠潮
二府州縣密查平日曾經赴臺貿易之人此時曾
否回家有無别項詭秘縱跡現據地方官拏獲數人
未經究有端倪今思洪姓朱姓此時或現在臺灣
抗拒官兵或已潛回粤東惟有即於此項貿易人
内切實追求自不難由影響而得實際(臣)已就近
嚴諭潮屬州縣上緊設法偵拏此案逆犯將来竄逸
必多必湏大員專司督辦已飛札臬司姚棻星速
赴潮不動聲色專辦緝拏匪犯一事省城現無緊
要案件藩司許祖京可以料理撫(臣)圖薩布二月
中旬即可回任為期亦屬不遠又派赴厦門聽候
調遣之南澳右營及澄海門營之兵丁五百名分
作兩起先行其碣石鎮標之五百名現亦到齊接
續前進計正月初十至十六日所有水師一千名
俱全數入閩省境
同日左翼鎮總兵李化龍奏言抵閩粤交界之黃
岡地方經督(臣)孫士毅會同署提(臣)彭承堯將派
撥水師戰兵一千名配足軍火噐械裹帶一月口
糧分作四起自初十日起間日行走計十六日俱
可入閩省詔安縣境(臣)察看弁兵俱各精壯踴躍
(臣)即定於十六日自黃岡起程統領前往聽候閩
浙督(臣)調遣均奏入報
聞
二十八日(丁酉)常青奏言聞提(臣)黃仕簡總兵郝壯
猷副將丁朝雄等所帶兵船俱於初三日自澎湖
開駕初四日進鹿耳門登岸提(臣)任承恩統領各
營官兵船隻於初六日齊抵鹿仔港查臺灣郡城
前經差探固守無虞其鹿仔港一路署守備陳邦
光率同目兵義民四處搜捕焚燬賊巢復擒獲賊
夥簡鳩劉實張文林天球林躭朱開六名并聞北淡
水署都司易連新莊廵檢王增錞統領兵弁招集
義民屢次殺賊惟淡水同知程峻竹塹廵檢張芝
馨均已被害又厦門同知劉嘉會禀稱賊人已知
大兵將到紛紛散去等語伏思賊匪本屬么䯢烏
合今兩提(臣)俱經到臺南北兩路會合搜𠞰定可
剋期殱滅(臣)惟嚴飭内地沿海各口岸加緊廵查
以防竄逸并飛提獲解匪犯到泉究審辦理又浙
粤二省前經撫(臣)徐嗣曾咨請酌撥戰兵原係預
為准備俾資策應旋准兩廣督(臣)孫士毅以臺地
遠隔重洋風汛靡定先撥官兵一千由陸來厦現
在尚未到齊臣計兩提(臣)捷音亦不日可到應否
再令前往俟得有確信隨宜斟酌其餘浙粤備撥
兵丁仍咨明該督撫各於本境暫駐毋庸遽行赴
閩致滋䟦涉至逆首林爽文籍屬漳人(臣)因慮漳
民或有勾串情事但匪徒糾衆豈必定為何處之
人若漳泉民人果能應募拒賊即係良民(臣)惟有
核其順逆分别誅賞斷不存岐視之見少露形跡
以致漳民疑懼奏入
上命軍機大臣傳諭李侍堯常青曰昨據徐嗣曾奏稱
黃仕簡到臺後開砲打死賊匪二千餘人賊俱星散
奔逃内山等語内山係生番巢穴向聞遇有内地民
人到彼即行殺害但現在賊匪被官兵追𠞰窮蹙逃
竄明知一經官兵擒獲萬無生理或將所掠財物賄
結生番容留藏匿或恃其人衆脅制生番而生番畏
其兇惡任聽竄處並恐將來撤兵後賊匪等轉勾結
生番潛出滋擾更為可慮尤不可不預行籌辦淨其
萌孽現在水陸兩提督帶領多兵在臺會𠞰自應乘
此兵力搜𠞰殱除勿令賊匪得以逃匿負嵎但黃仕
簡與任承恩均係提督一同帶兵在彼辦理體制不
相上下且水陸各有所轄難以統攝常青於辦理善
後事宜自不如李侍堯之諳練而督率搜捕則常青
為優著李侍堯抵閩後即駐劄蚶江常青即親自渡
臺督同黃仕簡統領官弁將竄入内山賊匪餘黨盡
數搜捕務淨根株仍不得因追捕賊匪或致擾動生
番方為妥善其任承恩於常青抵臺後即令先回本
任以資弹壓如此庶事權歸一有所責成現在湖廣
有舒常署理督篆常青無湏急赴新任惟當督同黃
仕簡悉心妥辦鎮戢海疆以為一勞永逸之計再臺
灣地方前聞楊景素在道員任内設立土牛分别内
外地界其是否辦理妥協並著常青會同黃仕簡於
𠞰捕事竣後親往履勘斟酌妥善歸於善後事宜内
一併妥辦
二十九日(戊戌)常青奏言官兵登舟之後雖因風阻
不能迅速直達但節次探明臺灣郡城固守無虞
其鹿仔港及臺北之艋舺等境均有官兵及義民
人等互相保護較之從前奸民朱一貴滋事全臺
失䧟一案情形已屬不同且兩提(臣)俱經率師前
往更易辦理(臣)已傳知該提(臣)等務湏併力合攻
以期一舉蕆事一俟得有收復各縣及殱匪情形
即將拏獲首夥各犯在該處迅速正法并將一切
善後事宜留交黃仕簡辦理奏入
上命軍機大臣傳諭李侍堯常青曰本日常青由六百
里加緊奏到一摺以為𠞰滅臺灣逆賊之信及至拆
看祗係覆奏事件又何必由驛馳遞徒勞驛馬乎常
青何不知事體輕重若此前曾有旨令藍元枚赴閩
署理陸路提督並諭常青探聽臺地消息一俟蕆功
即可傳知藍元枚行抵何處速回江南本任今思任
承恩在臺統兵會𠞰於該處情形皆所目擊而松江
提督已有人署理現無緊要應辦之事著常青俟抵
臺後即令任承恩迅速馳驛來京候朕面加詢問一
切其福建陸路提督著藍元枚仍行署理毋湏即回
江南本任至林爽文王芬二犯係此案首惡渠魁如
經官兵生獲著該督等派委妥幹員弁解京審辦並
飭該委員等沿途小心加意防範毋得稍有疎虞致
干咎戾
二月初一日(己亥)徐嗣曾奏言聞淡水守備董得魁
招集泉民𠞰捕賊匪十二月十八日有原署淡水
同知程峻之幕友夀同春用計退賊會同俸滿廵
檢李生椿及塹城書院掌教之原任榆林縣知縣
孫讓率勵義勇收復竹塹追獲賊匪王作等三十
餘人正法該守備馳往塹城協同守禦又署淡水
都司易連新莊廵檢王增錞於十二月二十三及
二十六七八等日分路𠞰殺大姑坑等處賊匪官
兵義民各皆奮勇殺賊百餘人數十人不等先後
擒獲陳軒等十名正法奪獲旗桿器械義民間有
受傷賊匪雖屢經𠞰殺旋散旋聚現聞提(臣)黃仕
簡總兵郝壯猷皆於初四日由鹿仔港登岸賊匪
知大兵已到紛紛散去黃仕簡定於十三日前往
收復諸羅陸路提(臣)任承恩初六日抵鹿仔港登
岸亦定於十三日分兵進𠞰查鹿仔港鹿耳門相
距頗遙兩提(臣)先後進口皆剋期於十三日𠞰賊
正與
聖訓相符而鹿仔港署守備陳邦光於提(臣)任承恩未
到之先又擒獲賊匪簡鳩等六名鹿仔港與北淡
水相去較近徐鼎士等兵抵北淡水又復適當其
時三路圍攻自必一舉蕆事此時沿海一帶尤宜
嚴密截拏防其竄逸但賊匪内竄必不敢由正口
逕入自漳泉興化至福州福寧濱海各縣汊港紛
岐在在皆可偷渡(臣)先已嚴飭文武員弁選撥兵
役於凡可偷渡之處羅織廵查現復通飭以賊匪
洗蕩在即加意堵防毋使一名漏網至郡城既保
守無虞而彰化淡水等處又有鄉勇義民恊同𠞰
禦大兵一到賊即紛紛逃潰不但無湏隣省策應
即本省官兵亦不值多為調派(臣)知識短淺身親
其事不能辨晰實深感愧奏入
上命軍機大臣傳諭李侍堯常青徐嗣曾曰此等么䯢
賊匪原不過一時烏合現在黃仕簡任承恩督兵會
合搜𠞰自無難立時撲滅前因徐嗣曾輕離省城恐
致人心疑駭曾降旨飭諭此時人情大定非同前此
且大兵抵臺三路圍攻賊匪自必四散潰竄恐有逃
至原籍及内地者尤應於各口岸嚴密截拏徐嗣曾
不妨視其地方緊要間一親往各處搜查前有旨令
李侍堯抵閩後即駐劄蚶江督辦一切常青親自渡
臺督同黃仕簡等搜𠞰賊匪著傳諭該督等遵照妥
協辦理常青抵臺後即令任承恩迅速馳驛來京該
提督輕於舉動未免跡涉張皇然究屬遇事勇往尚
無不是今令其來京不過欲面詢臺地事宜常青可
告知該提督毋庸心生疑懼
(臣)等謹按兵貴先聲制人兩提(臣)於到臺之始賊
匪即已望風驚潰小醜技倆於兹可見若能兩路
定期會𠞰直如摧枯拉朽乃觀望遷延遂使烏合
之衆得乘暇廣為紏集愈肆鴟張實屬有負
任使賴我
皇上神幾遠爥罰不旋踵是以
天威震叠即得迅掃賊氛也
初二日(庚子)徐嗣曾奏言遣將調兵本應督(臣)主政
乃(臣)於派兵赴淡水一節因廵檢王增錞禀請救
援廹切急求集事竟一面奏派一面咨會督(臣)未
及札商辦理事後捫心自訟實屬過涉張皇近於
越爼咎無可辭至督(臣)遇有公事悉皆開誠剖示
總以協力同心相為期勉即如(臣)調兵赴淡水未
及待督(臣)咨覆(臣)之錯謬已難自解而督(臣)並不
因此稍存意見惟以公事為重虛衷斟酌將所調
省兵留省弹壓改用延建之兵由陸赴厦悉皆往
返札商議歸畫一至軍需口糧鹽菜及裹帶戰糧
軍火器械船隻人夫等項先經與督(臣)酌定章程
一切水陸運送均無遺悞本日據厦防同知劉嘉
會稟報官兵到臺賊匪紛紛散去定於十三日會
𠞰收復諸羅等處郡城内外今已照舊生理民情
安堵等語官兵剋期𠞰捕自必立就撲滅誠如
聖諭此時總以鎮静内地嚴拏逸匪為要(臣)復又嚴飭
沿海文武員弁實力堵拏毋使竄逸
同日松江提督藍元枚奏言正月初八日自松江
起身晝夜兼程䟎赴已於十九日馳抵福州省城
隨訪探臺匪情形自官兵陸續渡臺以後賊衆紛
紛潰散現在郡城保守無虞兩提(臣)剋期會𠞰自
可即日蕆事但恐賊匪四出竄逸逃入内山與生
番勾結引藏搜捕不免有需時日若偷渡各處海
面山箐捷便之路無不可通尤屬稽捕不易而臺
灣語音與廣東之潮州相同此時北風當令海道
赴粤極順恐逆匪等尤易於竄往(臣)現晤撫(臣)徐
嗣曾詢知閩省各處口岸已經設法嚴密偵緝(臣)
抵泉後再當與督(臣)常青實力查拏一面飛咨兩
廣督撫提(臣)等并札飭文武員弁加意訪緝不致
一名漏網至(臣)自入閩境以後察看一路民情俱
各寧謐以鄉語諮詢俱似不知有臺灣用兵之事
省城亦極寧貼均奏入
上命軍機大臣傳諭李侍堯常青藍元枚徐嗣曾曰現
在兩提督厚集兵力剋期會𠞰自必立時撲滅惟前
據徐嗣曾奏黃仕簡到臺後開砲打死賊匪二千餘
人賊俱奔逃内山而本日藍元枚亦奏及賊匪竄入
内山與生番勾結將來搜捕需時等語内山雖係生
番巢穴但賊匪窮蹙無歸或以賄結或以勢脅生番
容留藏匿將來大兵撤後潛出滋事尤屬不成事體
該督等務湏乘此兵力上緊搜捕俾盡根株以靖海
疆至賊首林爽文王芬二犯及此外有名頭目如經
官兵生獲即選派員弁解京審辦以彰憲典再前已
降旨令任承恩俟常青抵臺後即馳驛來京陛見詢
問該處情形其陸路提督藍元枚署理現在江南提
督署理有人藍元枚俟任承恩回任後再回江南本
任
初四日(壬寅)柴大紀奏言彰屬賊匪林爽文王芬攻
䧟諸彰二邑恃衆分路來攻郡城自本月初九
至十三連日堵禦殺退賊匪十四日子刻接據臺
灣道永福來札知鳳山又被賊䧟隨飭遊擊蔡攀
龍帶兵七百名守備邱能成帶兵三百名往南𠞰
捕以復鳳山乃出城未遠即遇賊衆來犯郡城當
此盗賊蜂起南北交廹郡城為全臺根本倘有疎
失恢復更難查郡城並無墻圍惟以木栅箣竹環
繞實不能固守必離城稍遠於各總口扼其要害
方可有濟(臣)相形度勢南則桶盤棧地方距城十
餘里可截南路賊衆兼可以應大小東門飭遊擊
蔡攀龍帶兵七百名倂南路參將瑚圖里就此劄營
東則舊萬夀亭離城五里可禦中路之賊亦可以
援大小南門飭守備邱能成帶兵三百名李步雲
帶兵二百名就此劄營其沿海一帶飭守備林球
帶兵二百名把守三鯤身署守備張時泰駕船把
守港口併提標金門等標載班兵哨船六隻俱飭
駛在大港恊守則安平既嚴西門亦固至北路賊
匪雖多(臣)仍劄鹽埕橋獨當一面倘東南門有急
俱可隨時應援署遊擊王天植參將宋鼎同道府
廳縣等督率兵民堅守四門遊擊鄭嵩在城弹壓
廵查前次城内民人聞風恐懼自鹽城連日戰勝
莫不踴躍鼓舞共奮義勇出城助戰似此四面嚴
守雖南北賊勢猖獗郡城可保無虞俟内地兵到隨
即長驅前往力圖恢復奏入
上命軍機大臣傳諭李侍堯常青徐嗣曾曰前賊匪滋
擾鳳山時瑚圖里縱馬由南而去不知下落朕以該
𠫭將之不能抵禦由於兵散獨力難支與臨陣退縮
者不同曾諭令常青俟事定後核其功罪分别辦理
今該𠫭將業已回至郡城率兵堵禦如果奮勉殺賊
則功過尚足相抵著常青俟事竣後秉公核實具奏
並給咨送京候詢問臺地一切情形再柴大紀摺内
稱郡城並無墻圍惟以木栅箣竹環繞官兵難以固
守等語前曾諭令李侍堯於臺匪蕩平後將是否可
以建城之處酌量辦理今閱柴大紀所奏體察情形
彰化等三縣一廳應否改建城垣尚可俟籌辦善後
事宜時確實勘估繪圖妥議請旨辦理至郡城為全
臺根本即應速建城垣以資保障著李侍堯常青一
俟事竣即熟商妥議一面奏聞一面興工辦理
初五日(癸邜)
上命軍機大臣傳諭李侍堯曰從前辦理𬗟匪時曾調
福建水師兵二千名隨同進𠞰該兵丁等沿途滋事
鞭責夫役甚將民夫雙耳割去當將首犯正法以示
懲儆及隨京兵打仗時又復怯懦竟有聞鎗砲聲恐
懼戰慄欲泅水逃避者可見該省兵丁勇於私闘怯
於公戰之習牢不可破皆由該省將弁平日不能認
真訓練以致軍無紀律著李侍堯於𠞰捕臺匪事竣
後實心訓練申明軍律隨時懲創俾各弁兵共凛法
紀有勇知方痛改從前積習以作士氣而勵戎行方
為有備無患該督不可惟知辦理地方事件為重而
轉置軍旅專責於不問也
同日常青奏言現在水陸兩提(臣)俱經到臺内地
加調官兵亦接續繼進兵力已屬厚集雖未接該
提(臣)等報有進勦情形已據厦門同知劉嘉會差丁
自臺回厦稱上年十二月二十六至三十等日官
兵與賊打仗殺死賊人甚多收奪器械無數正月
初四日黃仕簡官兵到臺賊匪紛紛散去聞大兵
現定十二三等日長驅會𠞰郡城内外照舊生理
民情安堵又據蚶江船戶張淡等禀稱陸路提(臣)
於正月初六日到鹿仔港上岸十一日殺死賊人
七名祭旗等語是該提(臣)等到臺之後已自相度
情形會齊進𠞰以期一舉蕆事正與不用零星打
仗輕於嘗試之
諭旨相符再(臣)與撫(臣)徐嗣曾共事日久一切地方公
務無不和衷辦理今臺灣遠隔重洋匪徒竊發恨
不滅此朝夕(臣)與徐嗣曾俱有同心袛因(臣)駐劄
泉州距省較遠以致續調官兵稍有參差並非各
存意見况軍務尤關緊要(臣)不敢因此生嫌至該
處商民等保護地方率先向義洵屬可嘉已咨水
師提(臣)黃仕簡於事竣後逐一查辦又提訊盤獲
匪犯陳樵據供籍隸漳浦乾隆五十一年六月渡
臺在彰化縣大肚地方宰猪營生與林爽文會黨
許溪熟識許溪邀入天地會陳樵應允十一月初
二日該犯同郭盞吳帶陳榜吳汴李積郭却阮擇薛
指林倚趙榮林載生等共十二人齊赴麻園莊王
芬家内入會嗣林爽文攻破大墩營盤殺害官兵
該犯係帶竹篙鎗在埸附和林爽文等懼内地發
兵往𠞰經許溪付給該犯番銀十圓囑令搭船内
渡探聽官兵十二月初二日陳樵赴大安港撘船
於二十八日飄至漳浦古刹僻處上岸聽聞各處
查拏嚴緊不敢回家躱匿附近之陸鰲山内於五
十二年正月初三日經漳浦縣兵役拏獲至天地
會名色不知起自何時等語審明後即將該犯正
法其家屬財産及在臺匪夥分飭嚴拏照理妥辦
至漳浦縣羅澤坤於陳樵上岸潛匿即經會營拏
獲應請免議其臺灣失察偷渡之文武各職名仍
俟查明另恭又弹壓臺灣府城參將宋鼎遊擊鄭嵩
等因防守小北門把總高大捷逃赴鹿耳門覓船
内渡隨差外委鄭廷棟前往鎻解到郡詰問據供
懼賊勢猖獗欲赴内地隨將高大捷即行正法辦
理尚屬妥協奏入
上命軍機大臣傳諭李侍堯常青徐嗣曾曰現在大兵
已到賊匪望風膽落潰逃四散黃仕簡任承恩統領
官兵剋期分路進𠞰捷音何以至今遲滯未到林爽
文等於光天化日之下紏衆不法攻佔城池戕害文
武官弁實屬罪大惡極神人共憤所有逆惡渠魁及
有名頭目務湏按名擒拏殱戮如經官兵生獲即選
派員弁解京盡法處治不可任其逸八内山搜捕需
時該督等更湏窮究黨羽按名從嚴辦理務使净盡
以靖海疆方為妥善
上又諭内閣曰綠營恇怯積習最為可惡在兵丁臨陣
脱逃已屬大千軍紀况高大捷身係把總當臺匪滋
事之時帶兵防守輙敢擅離郡城首先逃避情罪更
重自應立正典刑以肅軍令該參將宋鼎等一聞高
大捷逃赴鹿耳門之信立即鎻解到郡會同訊明正
法所辦甚是武職中參遊等官雖非專閫大員於例
不應專戮但行軍之際非尋常無事時可比該參將
等能知事之輕重一經訊明脱逃屬實即會同該道
將高大捷先行正法使在事兵弁咸知敬畏甚屬能
事可嘉宋鼎鄭嵩左淵王天植俱交部議叙仍著事
竣後俱給咨送部引見向來逃兵拏獲尚且即行正
法况高大捷以武弁委城脱逃尤為可惡雖已正法
尚不足蔽辜著該督查明伊子奏聞發遣並將辦理
緣由著該督撫通行曉諭綠營弁兵使知避賊潛逃
希圖倖免不但戮及其身即其子嗣亦難邀寬宥庶
懲一儆百不敢復蹈恇怯惡習
欽定平定臺灣紀略卷四
