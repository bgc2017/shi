欽定平定臺灣紀略卷四十六
十一月二十三日(丙戌)福康安海蘭察鄂輝同奏言
連日以來確訪賊人虚實情形通盤籌畫酌定進
兵道路並查各處舊駐營盤酌量移改以固後路
查八卦山在彰化縣城之西地勢較高距大里杙
三十餘里為前往賊巢必經之地賊匪在該處設卡
出沒不常此次派舒亮進逼賊巢必須偵深明白方
可悉其形勢(臣)等公同商酌於初四日黎明海蘭
察帶領巴圖魯侍衛總管特勒敦徹等二十人
及穆塔爾丹比錫拉布等至八卦山一帶詳細跴
探見對面山梁賊人設卡竪旗支架大砲當經索
倫佐領阿木勒塔三等侍衛哲克首先上山迎殺
賊匪抵敵不住四散奔逃正在追趕間又有賊匪
百餘人於山下竹圍内擁出希圖抄截海蘭察率
領巴圖魯等鎗箭齊發三等侍衛賽音庫射死賊
匪一名藍翎侍衛薩克丹布鎗斃賊匪一名三等
侍衛屯保射傷賊匪一名藍翎侍衛翁果爾海趕
上拿獲餘俱奔潰查從前官兵惟知株守營中遇
賊匪前來攻擾間有斬獲並未能逕到賊庄殱擒
匪衆此次巴圖魯等僅止二十餘人即直抵賊人
設卡之處截殺得勝擒拿活賊居民人等無不稱
異士氣人心無不振奮臣等仍當步步留心不敢
稍存輕視賊匪之心以期計出萬全迅速蕆事所
有拿獲之賊匪陳曾係為賊人守卡並非頭目業
於軍前正法至賊匪現在情形大半聚集諸羅自
鹿仔草樹林頭收復後賊匪仍於鹽水港等處四
面攻擾業經屢次飛催恒瑞普吉保迅速前進並
遣妥人密赴諸羅城中咨會柴大紀令其守此數
日以待援兵該參贊亦屢有咨請援情形實為急
迫(臣)等悉心商酌此時自以先救諸羅為是所有
進兵道路雖可由西螺斗六門一帶行走但該二
處賊匪屯佔已久而斗六門係緊要隘口若賊人
拒險死守官兵攻克或稍須時日不能尅期赴援
諸羅設有意外之虞賊勢愈張收復更難為力查
元長庄笨港一帶道路較近(臣)等即於初六日帶
兵由此路長驅直進將崙仔尾等處賊匪沿途搜
勦可以徑達諸羅且(臣)等所帶廣西屯練兵現有
五千名經過元長庄時再將普吉保所帶兵五千
五百名一同帶往兵力更為壮盛賊匪聞知大兵
赴援自必悉衆來迎希圖抗拒賊勢既分恒瑞探
知信息即可乘機逕進諸羅解圍後各路會合我
兵已據勝勢或南或北所向無前如斗六門屯聚
之賊匪不難立時殱滅至大里杙賊巢為彰化所
属逼近内山聞賊匪修理城堡溝壕圍以䓶竹極
為堅固並勾通水沙連生番以為將來逃竄之計
其賊巢附近地方自大肚溪以北大甲溪以南皆
係漳人村庄半已從逆如烏日庄田中央庄犁頭
店大肚社水窟頭庄猪哥庄等處賊目分路佔據
為大里杙賊巢羽翼惟彰化迤西近海一帶村庄
尚属義民拒守(臣)等此次往救諸羅鹿仔港係後
路要地與各處賊庄路徑皆可相通駐守官兵不
便全行撤動惟舊駐營盤兵丁尚有應行分併之
處查埔心二林二處毋庸移動外其番仔溝距賊
庄稍遠並非要隘馬鳴山駐兵較多將番仔溝營
盤撤去移駐馬鳴山將馬鳴山所駐之兵移回鹿
仔港地勢既得兵力又可節省即於舊存兵内撥
出一千二百名義民五千八百名交舒亮帶領由
烏日庄一路進兵與淡水官兵訂夾攻賊巢之策
查淡水在賊巢上游徐鼎士徐夢麟所帶官兵三
千名義民一萬一千名聞已越大甲溪而南在岸
裡社牛罵庄等處駐劄(臣)福康安飛傳牛罵庄徐
夢麟到營面加詢問該丞所禀情形極為明晰觀
其遇事亦頗勇往而於曉諭生番等事尤所諳悉
並據禀稱大溪甲一帶水碓等十九庄俱已紛紛
投出現在實有機會可乘等語(臣)已面授機宜派
守偹徐大鵬帶鹿仔港官兵二百名又派新舊義
民二千餘名同該丞前往淡水令與徐鼎士熟商
妥辦將現有兵民分為兩隊一由犁頭店等處前
往一由大肚山等處前往大里&KR0891;請示舒亮訂期南北
夾攻即不能進克賊巢亦可將烏日庄田中央等處賊
庄或勦或撫剪其羽翼並令徐夢麟差熟悉番情之廳役
王松及岸裡番社貢生張鳳華紀阿林等曉諭内
山一帶生番堵截逸匪並令設法至水沙連各社
購以重賞不許與逆黨相通如此四面佈置處處
預為防範即將來賊首賊目窮迫思逸似無難立
時擒獲再查招集之義民籍隸漳泉粤東者各分
畛域互相猜嫌即晉江與同安之人同属泉州一
府亦復不能和睦(臣)已查明該義民等原籍令各
庄同籍之村庄守卡禦賊不致聚集一處别滋事
端其挑出隨征者選派諳悉民情稍能辦事之員
弁嚴行約束協同進勦該義民等雖非久經行陣
之人然能熟悉路徑通曉賊情亦可稍助官軍聲
勢再藍元枚族人藍啟能等自藍元枚病故後無
人照管生計頗為拮据竊思藍姓族衆深知大義
不肯甘心從賊投出後不免饑寒殊為可憫(臣)即
傳集藍啟能等面為慰諭優加撫䘏俾得各安生
業現在賊中黨羽漳人最多見(臣)等撫䘏歸順良
民不分畛域自必紛紛就撫於勦捕機宜更為有
益再昨經巴圖魯侍衛等在八卦山查看路徑擒
殺賊匪(臣)料賊人自必潛出私探官兵消息與鄂
輝商酌應選派降番前往邀截該降番等無不踴
躍請行(臣)以人數衆多恐被賊人知覺即派都司
額爾亨額土守偹色穆里雍中等帶領降番九十
名前往在竹圍内埋伏初五日黎明果有賊匪執
械下山當經降番等上前擒拿斫傷二賊割取首
級餘賊沿溪逃奔趕跌落水淹斃賊匪六名殺死
賊匪二名復有賊匪百餘人從小路撲出降番等
放鎗迎敵即行打退八卦山一帶賊匪屢經挫衂
見官兵以少擊衆賊黨聞風自必益加震懼
同日常青奏言先後撥兵應援諸羅之後營盤存
兵四千間有因病疲弱者兵力自覺稍单乃賊匪
又乘間窺伺(臣)惟探聞賊匪所在即親率官兵先
往迎擊必不使其附近屯聚兹准福康安咨會令
(臣)固守府城選派將弁將賊匪往通諸羅要路截
斷即進勦南潭一帶等因(臣)自應照此辦理於府
城加意防範並探有通往諸羅賊蹤即派官兵擒
勦堵截諸羅一經打通府城均可無虞即帶兵一
二千名相機南進至沿海口岸(臣)尤時時嚴飭將
弁實力巡邏毋使賊匪竄逸又粤庄武生鍾文華
帶義民四百名千總職銜鄭其仁等募出番民一
百餘名現在抵東港與副將丁朝雄共相防守並
於海邊撈獲大砲四尊安置營盤民心安帖又十
月二十六日有賊匪撑駕竹筏二十餘隻在海面
放砲丁朝雄即派偹弁帶領兵民各坐小船夾攻
親率領弁兵施放鎗砲接應打死賊匪並淹斃者
三十餘人餘賊逃散查現今鹿耳門海口兆至鹽
水港南至東港來往官兵粮餉俱各無阻
同日柴大紀奏言十月二十七日辰刻賊匪萬餘
仍復侵擾西北二處營盤臣同侍衛德成額參將
特克什布等往來督戰賊匪恃有鎗砲勢甚䲭張
副將蔡攀龍都司張振唐守偹曾紹龍等官兵在
西門外一帶堵禦(臣)見賊匪甚衆隨調參將張萬
魁帶兵前往協禦總兵魏大斌副將詹殿擢等官
兵堵禦東北角署守偹蔡開祥并把總等官兵堵
禦北門外(臣)飭令各營盤静以待動視賊將近齊
放連環鳥鎗打死賊匪共有數百名官兵義民隨
奮勇趕出向前力戰俱能復斃多匪獲竹牌鳥鎗
長刀等項緣火藥缺少兵丁枵腹難以遠追再諸
羅被困四月有餘粮餉兩缺藥鉛不足所有花生
地瓜等物俱盡查民間以花生打油其渣名為油
籸農人用以肥田因想花生可食其渣亦必可食
詢各油車行共有油籸五萬餘塊每塊重八九觔
隨取一二塊舂末篩去粗壳與蕉根同煮加以鹽
糖先自嘗試尚属可食遂遍教成廂内外兵民照
樣作食月初以來賴兹充腹但人多食繁亦將罄
盡賊匪復連日滋擾兵民皆忍餓堵殺雖經暫退
仍屯聚於附近之十四甲牛椆溪姜母寮北社尾
大溪厝水堀頭﨑仔頭埤堵三苞竹等庄兹接普
吉保咨稱由崙仔尾進攻因賊衆固守未得攻克
當即設法得路而進又接總兵梁朝桂在鹿仔草
來咨内稱先於前路添設營盤一座恒瑞雖已到
此統計兩起征兵不過一千五百餘名再禀恒瑞
於各營盤内酌量抽調前往會合普吉保再為攻
進併有凡事俱由恒瑞主令事之能行與否亦不
敢自專各等因是恒瑞普吉保兩路尚無來援諸
羅日期惟有再行力催冀其迅速齊集併力勦捕
均奏入
上命軍機大臣傳諭福康安海蘭察鄂輝李侍堯常青
柴大紀曰此次海蘭察所帶巴圖魯侍衛僅止二十
餘人即能直抵賊人設卡處所殺死賊匪擒拿活口
士氣人心為之一振洵為事機順利極好吉兆柴大
紀力桿圍城城中粮食火藥久已缺乏今花生地瓜
等物又俱用盡兵民至以油籸充食亦恐不敷接續
而恒瑞普吉保兩路又未能即時前進是柴大紀望
援急迫福康安自應即由元長庄笨港一帶統兵速
進勦殺沿途賊匪徑達縣城柴大紀此次奏到之摺
係於十月二十九日拜發而福康安已於初六日由
鹿仔港進兵至遲不過初九初十即可到彼此數日
内必可保護無虞至普吉保自鹿仔港進兵後業經
收復笨港進至元長庄又經移營距縣不過五里若
能身先士卒奮力勦殺直抵縣城朕必深為嘉許施
恩格外且為普吉保計即因賊勢鴟張難以輕動與
其株守中途進退失據孰若力戰入城即至勢有難
支與柴大紀協同固守受困猶覺稍有丈夫氣概今
似此遷延現在福康安大兵已到即普吉保福分淺
薄之處至恒瑞自駐兵鹽水港後為日已久所帶官
兵比普吉保為多乃並無寸進亦未打仗得勝是恒
瑞之咎已視普吉保為重且現據柴大紀奏接總兵
梁朝桂咨稱凡事皆由恒瑞主持事之能行與否亦
不敢自專等語是梁朝桂亦知柴大紀處望援甚切
急應前進而語意之間似不免恒瑞有掣肘之處梁
朝桂職係總兵自不能不聽候參贊調度其不敢自
專之語自非餙詞伊見恒瑞觀望不前即禀請抽調
營兵思欲攻打前進尚属具有良心何以恒瑞轉若視
同膜外恐竟係心忌梁朝桂先往得功是以故為掣
肘且柴大紀所奏情節惟以恒瑞普吉保不即前往
援應為言而於梁朝桂禀請恒瑞撥兵之處代為聲
敘是柴大紀亦知梁朝桂實有赴援之心而於恒瑞
不能不疑其有心牽掣設使梁朝桂亦属虚詞何以
柴大紀不一併斥言其非況梁朝桂並未與柴大紀
共事一處可見其言並非有所迴護看來恒瑞竟係
按兵不舉或因不能親自往救柴大紀而梁朝桂禀
請赴援竟至有心阻止著福康安即確切查明並詢
問梁朝桂及隨營將弁倘恒瑞果有此等情節即據
實嚴參不得稍有徇隠至大甲溪一帶村庄民人咸
知去逆效順各行投出賊黨自必日就潰散官軍聲
勢倍振實為極好機會現今福康安派令守偹徐大
鵬等帶領兵民分隊前往大里杙禀請舒亮與徐鼎
士訂期南北夾攻即未能進克賊巢可將該處賊庄
酌量或勦或撫剪其羽翼於勦捕機宜實為有益但
該處村庄民人俱籍隸漳州既經從賊其心究不可
信福康安如加以招撫仍應隨時留心以防肘腋之
慮至内山一帶生番亦經福康安令徐夢麟差熟悉
番情之人前往曉諭堵截逸匪並於水沙連各社許
以重賞不令與賊黨勾通則將來賊匪窮蹙逃竄更
無難隨時擒獲藍元枚族人藍啟能等福康安面為
慰諭優加撫䘏所辦俱好其埋伏八卦山下殺死賊
匪之屯練等能以少擊衆實属奮勇即當酌量奬賞
至官弁内如有奮勇出力者亦應隨時酌賞即將前
此發去花翎藍翎按其功績酌量品級分别賞戴以
示鼓勵
(臣)等謹案將之勇怯惟在一心心足以率氣則所
將之士雖少而氣已奪人心不足以率氣則所將
之士雖多而氣先自阻以
煌煌聖訓屢以此飭勉戎行顧緣營結習難除祗知列
營株守待賊之自來而禦之遂使釡底游魂久延
殘喘幾至經年及海蘭察偵賊八卦山其從行之
巴圖魯侍衛等不過二十人而賊之設卡於山梁
圖抄截於竹圍内者經官兵勦殺不異捕鹿驅羊
良以勇在一心氣自百倍則二十人無不以一當
千而賊氣早為之奪也(臣)等觀於八卦山之役而
聖訓之所以飭勉戎行者其益當恪遵而知勵也夫
二十五日(戊子)李侍堯奏言臺灣府城四鄉尚有賊
匪連日攻西港蕭隴等庄俱被兵民殺退東港亦
有賊來攻擾該處有兵一千四百名義民四百名
尚資守禦東港之米已陸續販運至郡每石三千
一二百文將軍常青札調粤庄義民到府帶同勦
捕莊大田而粤民恐起程後賊來擾庄欲先攻水
底竂是以行期未果諸羅雖尚梗阻而柴大紀常
遣人到鹽水港支取番銀一二千圓并聞各庄民
貪利乘夜運米入城糶賣前月每斗一千七八百
文今减至一千二百文又蔡攀龍寄信到府要取
帳房數十架别無他語是諸羅尚可固守恒瑞已
咨會普吉保訂于初六日由新埤地方合兵進援
又聞將軍福康安初一日到鹿仔港初二日先發
兵二千往普吉保處福康安亦即日帶兵續進其
隨同福康安之狼山鎮總兵袁國璜四川副將張
芝元所坐船隻飄至鹿耳門聞福康安已到鹿仔
港因連日北風甚大難以直達是以與臬司李永
祺同赴鹽水港欲隨恒瑞一路往迎福康安現在
貴州總兵許世亨所帶黔兵二千於初三日起至
初八日俱已到蚶江配渡一得順風即行開駕昨
又接前途來信湖南兵於十月二十二日起程本
月初間入江西境是兵行亦極迅速計月内當可抵
蚶江所需船隻(臣)已預行齊偹不致有悞至(臣)所
調接濟府城之本省兵一千名日内亦可陸續到
厦登舟再閩省各府縣及海口俱有
天妃廟而厦門港口一廟尤為靈應(臣)因祈禱順風
亦嘗親至拈香即將此廟修理恭請
御書匾對張掛奏入
上命軍機大臣傳諭福康安常青李侍堯徐嗣曾曰據
李侍堯奏到情形足見縣城尚有銀米可資接濟而
恒瑞普吉保兩路於初六日先已訂期合兵進援聲
勢聫絡縣城料無意外之慮昨據柴大紀奏縣城斷
糧已久花生地瓜俱盡現取油籸舂末與蕉根同煮
作食兵民藉以充腹是縣城兵民口食竟似乏絶但
前據徐嗣曾奏諸羅脅從之賊貪得錢文私將米糧
賣給百姓而近縣庄民懼賊不敢明助間用袋装米
埋於空曠處所遺字與營中令其自行往取今李侍
堯又奏庄民貪利乘夜運米入諸羅縣城糶賣米價
較前月稍减若果如此則縣城米糧似尚有接濟未
必如柴大紀所奏竟至匱乏而柴大紀所稱將油籸
作食或過甚其詞亦未可定然朕但憐其固守並不
以此怪彼也著福康安到彼密行留心查訪柴大紀
力捍圍城已經數月激勵兵民竭力固守實為勤苦
出力即使李侍堯徐嗣曾所奏属實亦不過零星販
助為數自属有限兵民豈能果腹不必因柴大紀所
言過甚稍露端倪使之疑懼特朕向來辦事不肯顢
頇欲求明白近理是以諭福康安查奏明晰以釋疑
耳至福康安此時統兵援應柴大紀官兵所帶行糧
想來僅敷食用自不能多有寬裕若福康安援應入
城城中得此新到重兵雖覺聲威壯盛而該處兵民
忍飢日久方在嗷嗷待哺尚無米糧接濟是縣城之
圍雖解而兵民仍不免乏食則救與不救等耳福康
安勢又不能令所帶兵丁將賫帶行糧盡行資給城
内兵民轉致新兵枵腹而城内之人忍飢待食又斷
無坐視之理況即將賫帶行糧勻出分食亦豈能普
行贍給設縣城兵民乏食已久見新到之兵尚得飽
食或竟迫於無奈致相争閧更属不成事體福康安
一面統兵援應縣城一面即將鹿仔港後路所存米
糧隨同大兵之後接續運送入城俾城中軍勢既振
兵民口食有資或竟資糧於賊則更美善並著李侍
堯將内地糧米迅速陸續運送鹿仔港軍營俾得源
源接濟不致缺悞
二十八日(辛夘)柴大紀奏言十四五等日賊匪萬餘
分犯西北南三處營盤(臣)同侍衛德成額參將特
克什布等俱令各營盤官兵義民伏在溝内短墻
下視賊將近齊放鳥鎗賊匪多處用行營砲轟擊
各打死賊匪數十名賊稍退怯各兵民一齊趕出
奮勇力殺各殺死賊匪多人南門外打傷騎紅馬
賊一名各處賊衆俱退西北之賊逃入十四甲牛椆
山紅瓦磘西南之賊逃入北社尾三苞竹角仔藔
埤堵等庄因火藥不足兵民枵腹收軍十六日
黎明賊衆於紅瓦磘庄前搭藔十數間此處離(臣)
營盤不過里許係通彰化大路隨親率把總蔡開
祥石生輝等帶官兵併武舉黃奠邦生員吳正蘭
等各義民前往燒燬庄内擁出賊匪千餘抵拒官
兵義民協力向前打死賊匪數十人殺死數人賊退即將
賊藔燒燬獲鳥鎗五桿火藥一十五斤籐牌長柄刀
等件義民獲有些微糧食收軍回營十七十八等
日賊復率衆萬餘分犯西南北營盤仍飭令官兵
義民静以待動視賊逼近齊放鳥鎗各處打死賊
匪數十名見賊稍退官兵義民奮勇趕殺復斃多
匪賊仍逃入各庄十九夜賊衆於旗杆湖口厝宅
山仔頂三處搭藔各數十間查此三處與東南門
相近俱属低山義民尚可潛往採取蕉根野菜賊
復搭藔阻截殊属狠惡二十日(臣)督率遊擊李隆
參將孫全謀守偹哈景泰帶官兵義民前往殺退
賊匪將三處草藔盡行燒燬南北兩邊各有賊匪
數千由各庄内擁出侵犯營盤(臣)隨將官兵收回
先用鳥鎗連環叠進繼以牌刀併各義民協力殺
死賊匪共數百名賊逃入各庄内多有大砲打出
我軍不能殺入收回二十一日午刻賊匪萬餘來
犯西北二門營盤(臣)等俟賊將近齊放鎗砲各打
死賊數十名官兵義民俱能殱斃多匪追入三苞
竹十四甲頭橋等庄竹圍内俱有大砲打出我兵
不能殺入連日打仗官兵義民番民等間有傷亡
者獲子砲四個併竹牌旗械等項生擒賊匪黃醮
一名審明正法惟是諸羅被困四月有餘食物俱
盡油籸蕉根野菜亦將無有又属冬季飢寒相兼
各營盤報病故者日多危急殊甚恒瑞普吉保尚
無來援日期
同日恒瑞奏言詢之諸羅城内逃出民人據稱縣城
糧食甚貴斗米值錢二千餘文間有與賊認識
者私將米糧運入城内縣城竭力守禦止能支持
數日均奏入
上命軍機大臣傳諭福康安海蘭察柴大紀李侍堯曰
柴大紀所奏俱係上次二十九日奏報以先之事至
恒瑞既知縣城被圍甚急糧食垂盡必須與賊認識
之人方能將些微米石運入城中試思城内兵民有
四萬餘人此等零星搬運之米豈能供此數萬人之
食且據該處逃出民人稱縣城止能支持數日是柴
大紀處情形較前更加急迫恒瑞知之甚悉更應親
督弁兵設法速往救援何忍再為遷延普吉保自駐
兵元長庄以後距縣城甚近亦復遷延株守並不奮
力勦賊速解縣城之圍是伊二人俱不免有心觀望
但知保守自己而恒瑞之罪視普吉保為尤重著再
傳諭福康安到彼即查明據實嚴參不得稍為徇隠
至柴大紀前次奏到之摺係十月二十九日拜發而
福康安已於初六日進兵由元長庄一路前往援應
料此數日内柴大紀自能將縣城保守無虞福康安
自前次發摺後已逾二旬究於何日統兵前抵縣城
殺賊解圍合兵進勦擒拏賊首賊目之處想此奏早
已在途二三日内即可奏到惟不免盼望焦急耳
二十九日(壬辰)李侍堯徐嗣曾同奏言聞將軍福康
安參贊海蘭察等於初六日由大突二林一路進
援諸羅並令舒亮等於鹿仔港舊兵内挑一千二
百名并義民五千餘名前往大肚溪一帶督同徐
鼎士進勦又聞賊目李七雖圍諸羅縣城而私賣
糧米接濟城内今為林爽文調去堵截援兵换賊
目陳靈光圍城並無粒米可買正在盼望信息間
接揚廷理吳元琪等禀稱海蘭察於初八日由笨
港攻透諸羅福康安於初十日由新埤進諸羅恒
瑞亦於是日由大崙抵諸羅速催糧餉進城接濟
并聞各賊匪自行焚藔四散逃竄等語是諸羅道
路已通三路官兵俱已會合大局已定即日可移
搗賊巢擒拏賊首至南路情形聞十月下旬莊大
田聞官兵多向諸羅又率賊夥前來牽掣莊大田
剳元帥庄謝檜剳中洲蔡牛簡倫剳南潭欲來劫
關帝廳營盤經官兵義民殺退中路賊目許尚陳
意陶烏各有賊千餘已暗來約降俟大兵進勦即
來歸附將軍常青擬俟内地兵到并整頓義民分
兩路往勦巢穴又東港一路有水底藔賊時出滋
擾武生鄭其仁令義民持賊旗假装賊夥至水底
藔口擒賊五名燒賊藔數十間餘賊逃去鄭其仁
現約枋藔義民彭達等訂期往洗水底藔賊巢是
南路亦有摧廓之勢再藩司覺羅伍拉納隨(臣)往
來蚶江厦門等處接應軍需事宜料理各站過兵
夫役及籌偹船隻催運糧餉俱能認真辦理不辭
勞瘁並無貽悞懇照臺灣道永福等之例
賞戴花翎以示鼓勵奏入
上命軍機大臣傳諭福康安常青海蘭察李侍堯柴大
紀徐嗣曾曰逆首林爽文等糾衆不法攻擾縣城已
經數月今福康安海蘭察一抵鹿仔港即整旅長驅
奮勇前進海蘭察於初八日已由笨港開通道路直
抵縣城而福康安亦於是日由新埤進抵縣城並將
糧餉等項催令由大崙速運入城接濟福康安海蘭
察實属奮勇可嘉此時大局已定即日會兵攻勦搗
穴擒渠功在旦夕此信係楊廷理等所禀自属確實
福康安自因初抵縣城調度一切帶兵殺賊尚未暇
具摺陳奏想所發之摺業已在途日内即當奏到此
次臺灣勦捕逆匪雖祗係内地奸民滋事非若從前
平定回部金川可比但遠涉重洋備歷風濤之險福
康安到鹿仔港後督兵進勦尅日解圍殊甚嘉奬俟
捷音一到自應照從前阿桂平定金川之例晉封公
爵兹先賞給紅寶石頂四團龍掛以示優眷海蘭察
前在金川軍營屢著勞績今復身先士卒攻透賊圍
又帶兵出城往來勦殺實属勇略過人亦應晉封公
爵一體賞給紅寶石頂四團龍補掛用旌勲績海蘭
察係索倫人屢立功勲叠加拔擢今特被殊恩異寵
亦足令該處人員共知鼓勵一俟福康安等奏到捷
音再行頒發明降諭旨外先將此諭知福康安海蘭
察同為欣慶伊等益當倍加感奮迅速蕆功至恒瑞
雖已由大崙催運糧餉進城但係福康安海蘭察已
經入城之後恒瑞不過隨同前進豈足為功設使恒
瑞普吉保於福康安等未到之先即能奮勇直前打
通道路入城接應朕必施恩格外今似此怯懦無能
因人成事即伊二人之無福賊目李七附從賊黨攻
擾縣城固属可惡但前據李侍堯奏賊目李七有歸
順之意經恒瑞遣義民柯光明等賫諭密招李七願
送妻子為質等語今當縣城被困之時又私將糧米
賣與兵民接濟城内尚為效順其罪自可寬宥將來
拏獲時或貸其死罪酌量安插内地亦法外施仁宥
罪招徠之意伍拉納著賞戴花翎以示嘉奬至南路
賊匪屢次窺伺府城經常青督率義民奮勇殺退賊
目許尚等暗約投降是南路賊匪已有廓清之象常
青在彼雖未能統兵進勦而節次調度派撥打仗殺
賊守護郡城無虞亦尚有功此時李侍堯添調内地
官兵到彼後常青自己乘賊黨渙散之時進勦大穆
降等處巢穴看來南路賊匪亦無難悉數殱除昨曾
有旨以常青經事較久將來事竣後仍可用為福州
將軍駕輕就熟可期勝任非比恒瑞之怯懦無能也
至武生鄭其仁在東港設計擒賊焚燬賊藔並約會
義民往勦水底藔賊匪殊属出力著常青酌量賞給
頂帶以示鼓勵即以守備用亦可
欽定平定臺灣紀略卷四十六
