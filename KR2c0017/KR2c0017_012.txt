欽定平定臺灣紀略卷十二
四月初一日(戊戌)徐嗣曾奏言自興化泉州馳抵厦
門一帶察看緊要口岸即㲼港紛岐處所亦皆派
撥員弁帶領兵役梭織巡查(臣)又随處傳集濱海
耆民及澚中漁戶面加奬勸該居民等咸知踴躍
現復據漳浦縣羅澤坤禀報盤獲臺灣逃回匪犯
林壬即陳壬一名解赴督臣李侍堯審辦(臣)於三
月十四日回至省城擬將一切事件速行趕辦再
赴緊要口岸親往搜拏又因調派廣東兵四千名
由厦門蚶江分渡會𠞰(臣)昨往來泉州將應行事
宜面同督(臣)商酌督(臣)擬赴厦門一帶巡查即料
理粤兵東渡(臣)巡閱口岸亦以興化泉州一帶為
最要計粤兵之由蚶江前進者正在其時(臣)即暫
駐蚶江督率照料務俾妥速飛渡俟粤兵開船後
趕回省城辦理秋審及一切事件亦不至悞至於
應需糧餉等項布政使伍拉納及鹽法道戚蓼生
現在泉州随同督(臣)辦理已節次委員齎銀前往
接濟臺灣本係産米之區一面委員就地採辦一
面運米前赴支放仍令各屬動碾倉榖運貯泉州
聽候撥用藥鉛等項亦已籌備充裕奏入報
聞
初二日(己亥)
上命軍機大臣傳諭常青李侍堯曰康熙年間奸民朱
一貴聚衆滋擾經提督施世驃統領大兵悉由厦門
進𠞰不及一月即已收復蕆功蓋因大兵會合一路
由厦門進攻聲威壯盛賊匪望風膽落故能一舉殱
滅此次賊匪起事之初黃仕簡任承恩領兵進𠞰分
路配渡其餘將弁又各由别路陸續進發已覺兵勢
稍分伊二人一抵臺灣即應彼此會合厚集兵力直
搗賊巢將首惡擒縛餘黨自必瓦解乃黃仕簡任承
恩僅派撥將備零星打仗四處堵禦以致賊匪從而
生心得由山徑繞道蔓延各處嘯聚官兵轉為所牽
掣兵分而力見單幸而賊匪不過么䯢草竊並無謀
計設遇狡黠奸徒逞其鬼域伎倆豈不又蹈木果木
之覆轍耶著常青抵臺灣後即將各路官兵調集會
合一處其添調粤兵遵照前旨全歸常青統率以期
兵威壯盛士氣振奮專力全赴賊巢搜𠞰斷不可又
蹈黃仕簡任承恩故轍輕分兵力觀望遲延俾賊匪
得以四散牽掣蕆事致稽時日也
初三日(庚子)黃仕簡奏言總兵郝壯猷柴大紀等馳
赴南北二路𠞰匪郡城為全臺根本不可無大員
彈壓且附郡之大穆降本縣庄岡山羅漢門等處
介在南北之中均離府城不遠各處有賊匪往來
出沒(臣)親督官兵居中堵禦搜捕并為兩路軍兵
接應聲援此在郡未敢遽離之情形但(臣)前奏未
能詳細聲明實屬糊塗之至迨諸羅鳳山先後克
復賊匪復於附近村庄潛聚滋擾(臣)派撥官兵嚴
密擒捕而諸羅之大武壠礁吧哖各庄仍有匪黨
聚集該處山路最為險峻現在整兵進𠞰日内督
(臣)常青到臺灣(臣)即親率官兵到處𠞰捕掃除之
後随赴諸羅督同總兵柴大紀進攻斗六門水沙
連等處繼至彰化會同總兵普吉保等攻𠞰大里
杙賊巢務期生擒逆首林爽文解京究辦併𠞰盡
匪夥斷不敢稍有遷延觀望自取罪戾至(臣)染患
風症前在内地時發時愈自到臺灣因機務焦廹
心神倍加恍惚氣力日見頽憊惟念職任海疆只
當竭盡駑駘是以未敢將症病據實奏明兹節次
欽奉
上諭訓飭(臣)感激涕零悚惶無地惟有躬率士卒奮勉
𠞰匪淨盡根株以期尅日蕆事
同日李侍堯奏言官兵前往臺灣𠞰捕逆匪所有
糧餉等項固須接濟無悞尤防冒濫多支致將來
按例報銷或至追賠懸宕(臣)於到任後即飭司查
核兹據伍拉納彙查自上年十二月起至(臣)到任
以前共撥藩庫銀三十三萬餘兩(臣)意用兵未久
何至如許之多及閱所開各欵有鹽菜等項例應
支給者有預支俸餉等項數月内即可扣還者有
過兵地方借領以應差務將來除核銷外應繳還
者亦有解往臺郡備用正在途次該道府具禀時
尚未接到者緣倉猝調兵務期迅速應付以利遄
行且臺郡遠隔重洋往返動需時日不得不多為
預備是以動撥較多但近據臺灣等縣開報雇用
夫價等項已有例不准銷者(臣)以軍務緊急之時
固不便一一駁核致地方官轉得藉口或至貽悞
但一任濫付將何所底止随即嚴行檄飭將來著
落賠補外仍一面通飭各屬嗣後一切欵項均須
查照部頒軍需則例動支其則例所未載而事在
必需如海運水脚等項則酌量先行應付其餘概
不得濫給庶軍務無遲悞之虞而帑項亦不致有
多糜之弊至臺灣府縣本各有倉庫其三縣雖已
殘破而府城保守無虞尚應實貯據藩司查明府
庫應存銀二十五萬餘兩倉榖應存十二萬餘石
乃接據臺灣道府禀稱銀榖俱已用盡並未將作
何動用之處詳悉開報随嚴飭該道府等逐一查
明到日核辦現值軍務緊要自當先以接濟糧餉
為急(臣)惟有随時酌量應付以期無悞昨據署臺
灣府楊紹裘禀稱逆匪林爽文與各賊黨將大里
杙一帶掘濠放水復築土牆安設砲位是現在賊
黨方盤踞穴巢併力拒守未經大創斷不肯自行
潰散則此時尚不慮逸匪竄入其附船入口者類
多被難之人窮無所歸思回本籍而各口岸兵役
藉有稽查之名遇此等渡海來者留難勒索難保
其必無是以(臣)嚴飭各員務宜分别良歹不得藉
端擾累現據各口岸委員盤獲數起如逃兵汪中
鯉等四名(臣)已按律辦理其餘被難之人檄令各
州縣訊明如確有證據立即釋回庶奸匪不致倖
逃而難民亦不致受累至將來攻破賊巢時匪黨
四散逃入内地者必多尤當上緊擒捕毋使一名
漏網又不得以此中或有難民稍存姑息又提(臣)
任承恩委弁押解賊目林家齊一犯前來咨稱該
犯係逆首林爽文族長去冬曾誆哄彰化文武官
願將林爽文帶來投到以致猝不設備釀成巨案
等因(臣)查該犯既係林爽文同謀之逆黨自應解
京審訊随派委巡檢程鏜把總姚世貴將該犯押
解於二十日起程均奏入
上命軍機大臣傳諭常青李侍堯曰黃仕簡不過因遷
延日久連奉諭旨嚴飭為此飾詞以掩其退縮之罪
幸而朕先事預籌派令常青前往督辦黃仕簡得有
所藉口若使朕不派常青前抵臺灣黃仕簡又將何
辭豈竟思久坐郡城以待賊之自斃乎況林爽文既
歸巢穴其餘附近賊匪不過么䯢草竊如易連陳邦
光等皆可堵截搜捕又豈專賴提督大員坐擁重兵
以防其復來滋擾之理即總兵柴大紀郝壯猷等收
復二縣城後自應統領官兵直抵大里杙賊巢奮勇
𠞰除乃該鎮等即以防守為名並不上緊追捕截拿
任其竄伏團聚以致賊匪得以繞道蔓延官兵轉為
所牽掣是該鎮等效尤觀望畏葸不前即郝壯猷之
罪亦與柴大紀之失䧟城池漫無籌畫者不相上下
現據李侍堯奏逆匪林爽文與各賊黨將大里杙一
帶掘濠放水復築土牆安設砲位等語賊黨盤踞穴
巢以圖併力拒守看其光景别無他圖竄匿之計轉
可聚而殱戮其事尚屬易辦恐大兵雲集四路圍攻
賊匪計窮力蹙或竄入内山希圖苟延殘喘搜捕轉
稽時日不可不預為籌辦著常青抵臺灣後即將各
路官兵調集會合一處揀派精銳親行帶領直赴大
里杙奮力圖𠞰務將首惡林爽文一鼓擒獲餘黨殱
除淨盡其堵截賊後路不使竄入内山一事專派柴
大紀帶兵在内山路口嚴密堵禦並著常青詳悉曉
諭柴大紀伊係臺灣總兵致賊滋事失䧟城池已屬
有罪之人且收復諸羅後效尤觀望其咎亦與黃仕
簡任承恩無異念其從前守禦郡城尚屬出力姑令
帶罪圖功現在大兵進𠞰賊匪竄入内山之路最關
緊要即責成該鎮專力堵截若能將賊首拏獲餘黨
不使一名竄逸不但宥其前罪並當仍錄其功倘再
不能實力奮勉立功自贖以致賊首林爽文從伊防
守之地竄逸及餘匪復有逃入内山等事則惟柴大
紀是問恐伊不能當此重罪也再據李侍堯奏附船
入口者類多被難之人而各口岸藉有稽查之名不
無留難勒索等語綠營此等惡習實為可惡俟事竣
後當嚴查處治以示懲儆又臺灣倉儲庫貯額數不
為不多府城又復保守無虞何以未及數月即已用
盡地方遇有此等事件該處官員即使各出已貲設
法防護亦所當然況閭巷小民尚有好義急公之舉
若地方官竟有藉辦軍需為名浮用冒銷飽其私槖
則是天良昧盡即立置重典亦所應得但現在正值
會兵進𠞰之時若遽行查辦恐伊等各懷畏懼辦公
更多觀望著常青李侍堯俟事竣後徹底嚴查如果
有侵欺情弊即嚴參重治想昧良之輩天理難容亦
無所逃罪也
初四日(辛丑)常青奏言二十三日至厦門登舟因春
令北風甚少在料羅寄椗三月初六日風順開洋
初九日由澎湖進鹿耳門登岸抵臺灣府城面晤
提(臣)黃仕簡即以欽奉
上諭與看令其回奏並詢以𠞰賊機宜黃仕簡語言不
甚明白更兼步履艱難是病憊屬實及(臣)接見在
城員弁訪問臺灣近日情事復悉心體察𠞰捕事
宜詎料與該提督等從前咨報迥不相符緣臺灣
地廣人稠游手者衆自逆首林爽文攻縣戕官各
處奸徒皆效尤搶劫然大兵初到賊衆聞風逃散
此時兩提(臣)乘其銳氣自有破竹之勢因黃仕簡
惟坐郡城任承恩惟守鹿仔港而分派鎮將亦皆
觀望遷延不思争先賈勇(臣)在泉州時以重洋阻
隔盻望情殷聞收復彰化攻克諸羅而鳳山又尅
日可復(臣)一時忻幸意謂大勢已定即請將浙閩
兩省備用之兵撤回以省糜費今(臣)親至臺灣得
諸目擊始知彰化諸羅鳳山等縣被賊攻䧟焚刦
已空而又以栽竹為牆無險足據故賊聞官兵將
至即捨城而爭險要之地官兵既已入城因即以
克復城池咨報如柴大紀一到諸羅賊仍佔據斗
六門使我兵南北兩路至今不通並聞普吉保帶
兵前赴彰化中途被刦車輛則道路梗塞較前更
甚任承恩帶兵由鹿仔港登岸後既不駐扎彰化
縣城以逼賊巢又不與柴大紀夾攻斗六門惟知
退守鹿仔港近聞賊人仍往來彰化城中是何得
謂之克復至郝壯猷係正月間經黃仕簡派往南
路在大湖扎營月餘於二月二十一日據報克復
鳳山乃(臣)於三月初九日到臺灣之時已聞初八
日郝壯猷所帶兵丁二千餘名被賊沖散該總兵
及副將以下等員先後奔回止存敗殘兵四百餘
名又副將徐鼎士前到淡水未見寸功因距府路
遠尚無實信兩月以來折兵糜餉應請將遲悞之
提督黃仕簡任承恩總兵郝壯猷柴大紀普吉保
分别治罪(臣)在泉州不能覺察並請將(臣)交部嚴
加議處但黃仕簡患病衰頽在軍無益應令其仍
回厦門任承恩雖未能向前但北路避賊人民俱
在鹿仔港若遽撤動恐賊乘虚柴大紀雖不能將
斗六門一帶打通然上年在府城外堵禦尚屬奮
力普吉保係後到之員調往北路未久俱仰懇暫
令伊等帶罪督兵以觀後效至郝壯猷等自鳳山
敗回是否賊多兵少致被沖散抑係畏葸脫逃並
前此鎮將等咨報克復縣城以及攻庄殺賊各情
節有無藉事鋪張容(臣)一併嚴查明確再行請
旨務令功罪分明軍威復振但臺灣賊匪從前止有逆
首林爽文王芬等數人從賊者亦止附近賊巢數
千人今則南路險要各處有賊首莊大田莊錫舍
王坑郎藍九榮陳靈光陳建平等北路險要各處
賊首林爽文之外又有陳泮吳領蔡福葉省等或
為林爽文羽翼或效林爽文所為自立旗號肆出
滋擾凡稍可踞佔之民庄盡為賊人所有惟府城
鹿仔港笨港沿海三五處亦屢有賊來攻擾尚能
共相保護故避難者偕來聚處但將來亦恐有人
滿乏食之虞而逆首林爽文等狡猾異常復將所
掠錢米廣為散給要結人心以致無食游民盡皆
從賊查臺灣額駐兵丁經三縣被䧟傷亡已多尚
未據該鎮查報實數然約略存剰之兵似不堪用
其内地調到兵萬餘各路打仗又多損失當此賊
勢蔓延必須添調重兵方能痛加𠞰洗現在鳳山
復䧟賊更䲭張已到府城十里之外(臣)派遊擊蔡
攀龍帶兵往桶盤棧堵禦並督率道府永福楊廷
樺同知楊廷理等各帶義民固守郡城可保無虞
再令普吉保速與柴大紀夾攻斗六門以通南北
之路飭署守備陳邦光保守鹿仔港催任承恩前
赴彰化先將附近縣城賊夥殱除即相機攻搗林
爽文大里杙賊巢並飛檄徐鼎士會同署都司易
連將北路新庄艋舺等處賊匪𠞰盡漸次自北而
南與任承恩會合併力搜捕此時不必僅以收復
空城為得計而必以爭據險隘攻搗賊穴殱擒賊
目為先除嚴飭提鎮副將等員各思激發天良出
力報效外一面飛咨督(臣)李侍堯將原備南澚金
門銅山海壇各營兵一千名再調同安營兵四百
名海壇鎮兵三百名金門鎮兵三百名又調原備
廣東兵三百名浙江兵二千名再挑幹練勇往之
遊擊守備等十員配舡渡海俱由鹿耳門進口會
齊(臣)即親自統領必不再行分撥致減兵力先儘
南路鳳山縣境以至諸羅彰化淡水席卷而前務
期將逆首林爽文並其餘賊目一併生擒不使賊
一名漏網又查臺灣府城雖係插竹為牆而各門
城樓磚土砌就亦頗高大(臣)随出城外細看地方
形勢防範尚為周密謹將
恩旨蠲免臺灣府全屬本年地丁錢糧謄黃遍諭各處
復傳喚士紳商民當面曉諭各紳士義勇人等莫
不感激踴躍現在府城内外街市貿易照常再查
該提鎮等咨報克復三縣其彰化並無官兵駐守
鳳山現已復䧟惟諸羅一縣自柴大紀駐扎之後
賊人尚知畏避居民亦漸次回歸(臣)因柴大紀不
能打通南北道路是以一併參奏但其能守諸羅
非若彰化鳳山之既克而不能保守者可比是柴
大紀功過原不相掩(臣)仍遵
旨先行嘉奬再觀後效又逆首林爽文前據該鎮禀聞
被砲打傷之語原無確據現聞大里杙庄一帶竪
立旗號及偽帖告示寫有順天字樣並自稱盟主
大元帥此等悖逆不法寸磔不足蔽辜至義民等
獻出王芬首級係何人所殺是否真實義民等在
先曾否附賊挑斷脚筋之楊禮等十一犯有無搶
奪容(臣)逐一查明核辦
同日黃仕簡奏言二月初九日有南路弁兵紛紛
來至郡城(臣)随飭遊擊孫全謀詢問據稱初八日
賊匪從鳳山縣東南門放火擁入官兵接戰抵敵
不住以致衝散初十日總兵郝壯猷到郡據稱初
四日參將瑚圖禮禀報自山猪毛被賊攔截不能
過溪該總兵派令遊擊鄭嵩帶兵六百名前往又
派官兵三百名接應午刻鄭嵩回稱行至硫磺溪
遇賊圍截衝散官兵未回甚多未刻賊匪來攻營
盤併攻縣城東門初六日該總兵將城外官兵移
駐城内初七日賊四面攻城初八日賊匪益見加
增攻城更急午刻賊由南面進城四處放火攻殺
以致官兵衝散等語查南路自克復鳳山總兵郝
壯猷等原帶官兵合計有三千餘名在該處防守
縣城足資堵禦接應何致賊匪衝散官兵現在督
(臣)常青於三月初九日到臺灣府城(臣)差查南路
官兵存亡確數另報統聽督(臣)查核辦理均奏入
上命軍機大臣傳諭常青恒瑞李侍堯徐嗣曾琅玕曰
據常青奏到臺灣後查明官兵遲悞據實指參及添
調兵丁情形所辦俱合機宜惟任承恩身為提督乃
畏葸不前既不駐劄彰化縣城以逼賊巢又不與柴
大紀夾攻斗六門其罪奚辭豈可復留該處再令帶
兵仍滋貽誤著遵前旨將任承恩一併拿問解京治
罪柴大紀一到諸羅不能將斗六門賊匪搜除淨盡
開通道路實有應得之罪但前此守禦郡城尚能奮
勉且駐劄諸羅後賊人頗知畏避居民亦漸回歸常
青所稱該鎮功罪不相掩自屬公論所有陸路提督
一缺著加恩暫令柴大紀署理並著常青傳諭該鎮
令其戴罪圖功以觀後效若伊玩悞不前必當二罪
俱發至郝壯猷守衛鳳山即賊多兵少亦當效命捐
軀國家自有優恤乃竟棄城逃回怯懦已極軍律斷
難姑容已明降諭旨即於軍前正法以肅戎行其所
遺海壇鎮總兵員缺著常青於現在帶兵將備内詳
加體察實有奮勇出衆人員則不拘階級之崇卑即
奏請破格超擢以示奬勵如此賞罰嚴明自必人人
感奮可期鼓勇集事至常青現在飛咨添調本省及
廣東浙江兵共七千名俱由鹿耳門進口會集即親
自統領必不再行分撥致減兵力之處所見甚是粤
東潮碣二鎮兵丁前據李侍堯等奏業經檄調四千
名已較常青所調者多一千名於三月十六日自粤
省分起起程即可陸續到彼至浙省兵向來柔懦更
遜閩省且距閩稍遠此時徵調亦緩不濟急著傳諭
琅玕竟可停止派撥現於常青原調兵數止少一千
名朕思福建駐防滿兵雖不能如京師健銳火器等
營勁旅所向無前究屬心力堅定較之綠營恇怯尚
為得力況常青曾任福州將軍駐防兵皆其舊屬呼
應自靈著恒瑞於滿營内挑選一千名并派得力之
協領佐領等官分起管帶恒瑞即親身統領前赴臺
灣會合進𠞰所有兵丁口糧配渡各事宜即著徐嗣
曾妥為料理其福建續調之綠營兵二千名即著藍
元枚親身統領前往臺灣會𠞰内地亦不可無提督
彈壓所有水師提督事務著漳州鎮總兵常泰暫行
署理現有粤省添調兵丁四千名及本省續調之内
地官兵自己陸續至厦門會齊著李侍堯妥速料理
即令其配渡常青於新調官兵未到之前固不宜冒
昧輕進然坐待稽延恐賊匪又生别計亦非良策自
應將現有官兵内詳加挑選擇其壯健者派令奮勇
將備帶領先至南路鳳山一帶搜捕賊匪逐一殱除
淨盡俾後路肅清將來大兵往北攻𠞰不致有反顧
之憂較為妥善至鳳山駐守兵丁三千餘名何至遇
賊即行潰散現據常青奏先後奔回之兵止存四百
餘名餘兵皆向何往豈有俱從賊之理著常青俟事
定後嚴查為首之人從重辦理其現在退回之兵按
照兵法俱應概予駢誅但念人數衆多究係領兵將
弁不能首先奮勇以致兵氣不振姑暫貸其一死著
常青明白曉諭該兵丁等令其激發天良奮勉自效
上又諭内閣曰郝壯猷係派往南路𠞰捕大員既經收
復鳳山縣城自應一面派兵設卡防守一面親率將
弁追𠞰賊匪乃安坐營盤既聞瑚圖里被賊攔截不
即親往接應以致賊匪乘勢攻圍縣城復䧟況該總
兵所帶之兵計有三千餘名當賊匪來犯時兵丁等
畏賊退避該總兵即應立時正法數人使知儆懼同
心抵禦何至紛紛潰散即或賊多兵少勢不能支亦
應奮不顧身殺賊而死甚至無能自刎庶不失城亡
與亡之義從前征戰緬甸時如明瑞觀音保扎拉豐
阿皆因綠營兵丁恇怯不能勝敵今日適有松潘鎮
總兵穆克登阿來京陛見經朕詢問據稱伊等在彼
跟随明瑞等打仗目擊彼時情事將軍等非不可以
退出而明瑞等僉言受恩深重兵散勢窮寧死於賊
不死於法即或退出後倖邀寬典亦何忍靦顔視息
是以不肯生還等語朕聞其言猶欲為之墮淚明瑞
等能知大義咸以身殉其身後既邀優䘏世職復予
專祠子孫至今受恩弗替歿有餘榮郝壯猷以專閫
大員寧不聞知乃亦效綠營兵丁恇怯惡習自罹重
辟且日前因郝壯猷收復鳳山縣城尚為出力曾諭
令常青查明如果郝壯猷堪勝提督即行奏明候朕
簡放今似此畏怯倖生若不明正典刑其何以肅戎
行而昭軍紀常青接奉此旨即將郝壯猷在臺灣郡
城傳集衆將弁將伊正法並將前旨本欲用為提督
及現在又因其棄城潛回是以按軍法從事各緣由
向其宣諭俾知賞罰分明禍福惟其自取郝壯猷即
身伏刑誅亦當死而無怨至瑚圖里身係滿洲前於
賊匪滋擾鳳山時乘馬馳歸郡城已有應得之罪苐
念其究因倉猝兵散所致與自行脱逃者有間是以
仍令帶罪效力今據黃仕簡奏該參將又於山猪毛
地方被賊攔截不能過溪若係賊人踞守溪河險隘
尚屬可原倘竟係該參將畏懼賊勢借詞躱避亦如
郝壯猷之逃回則其罪更無可逭著常青即查明此
次瑚圖里如果有畏葸逃回情事亦即一面奏聞一
面將該參將正法示衆至柴大紀普吉保姑念其從
前奮勉現令帶罪自贖暫著從寬交部嚴加議處以
觀後效常青從前率據黃仕簡等咨報冒昧入告咎
亦難辭但念其遠隔重洋未能得知確信且該督現
在臺灣督辦本日奏到各摺悉合機宜常青著加恩
免其議處此事現交常青督辦常青即著授為將軍
恒瑞藍元枚著授為參贊俾事權歸一軍威益振以
期迅奏蕩平綏靖海疆
上又諭内閣曰前因李侍堯奏南北兩路提督各有牽
掣不免坐費時日已降旨將任承恩革職拿交刑部
治罪黃仕簡撤回厦門候旨矣伊二人抵臺灣後並
不親臨行陣定期會攻一南一北互相觀望果不出
朕所料以致賊匪日久蔓延迄今未能撲滅其玩延
貽悞厥罪維均即或黃仕簡因年老患病不能親身
帶兵及任承恩到彼後不能不零星堵禦抑或賊匪
衆多兵力實有不敷𠞰辦之處伊二人早應随時據
實直陳候朕指示籌辦乃伊等並無一字奏及是其
種種貽悞實無可置喙而黃仕簡係水師提督臺灣
乃其專轄現在𠞰捕事宜又經朕特交督辦乃如此
畏葸因循更無怪任承恩之意存推諉其罪視任承
恩為尤重任承恩既經革職拏問黃仕簡亦難予寬
宥昨已降旨將黃仕簡撤回内地俟伊到厦門時著
李侍堯即傳旨將伊一并革職拿交刑部治罪所有
福建水師提督員缺著藍元枚調補其陸路提督自
當擢用現在臺灣出力總兵柴大紀於林爽文等滋
事不能預為防範到諸羅後又不能進勦斗六門賊
匪本不當復邀陞擢但念其防守郡城尚為奮勉出
力功罪自不相掩所有陸路提督員缺著加恩令柴
大紀暫行署理以觀後效
欽定平定臺灣紀略卷十二
