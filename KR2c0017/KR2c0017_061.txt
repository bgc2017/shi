欽定平定臺灣紀略卷六十一
五月十七日(戊寅)
上命軍機大臣傳諭李侍堯曰向來臺灣換班戍兵籍
隸漳泉兩處之人居多此次逆匪滋事亦由漳泉民
人不和以致林爽文乘間滋擾而防守戍兵俱因係
屬同鄉互相徇隠此次從賊者漳州民人雖多但其
中泉州民人亦非盡屬義民亦有隨賊黨抗拒官兵
者現在臺灣換班兵丁若僅在督撫標及福州恊陸
路提標等營兵丁内挑補是督撫兩標充伍食糧者
當係福州民人而陸路提督駐劄泉州其兵丁自多
係籍隸本地者調往臺灣仍係漳泉之人居多恐將
來日久未免勾結滋弊若竟將漳泉兵丁概置不調
又恐轉致猜疑更屬不成事體不若於福建通省内
如興化延平建寧邵武等處各營内酌量均勻派撥
而漳泉兩處兵丁亦攤入其中使該兵丁等知挑補
換防無分畛域自必不生疑怯此係該督分内優為
之事務湏行所無事或告以離别家室遠涉重洋未
便獨令漳泉兵丁向隅自當均勻調撥以歸平允之
言使之知是體恤不生猜畏如此不動聲色潜移默
化庶於撫綏防範兩有禆益方為妥善並令記此旨
歷任總督永遠留心再黃仕簡帶兵渡洋並不奮勇
勦賊安坐郡城因循株守以致賊匪蔓延罪無可逭
朕因其年老多病免其一死釋放回籍而逆匪滋事
年餘一切軍餉費用不貲皆黃仕簡因循貽悞所致
是以前經傳諭李侍堯於黃仕簡名下罰令繳出銀
二十萬兩以偹賠補軍糈之用何以至今未據覆奏
著李侍堯查明此次所用軍需共有若干黃仕簡原
籍財産是否罰繳裕如之處即行迅速覆奏
二十一日(壬午)
上命軍機大臣傳諭福康安李侍堯徐嗣曾曰磺斤採
自山中如果開採時毫無透漏則該省民人製造花
爆以及打取牲畜配用火藥又從何而來即此次賊
人鎗砲内用火藥不少豈盡由搶奪所得可見開採
磺山雖派員駐劄仍不能保無透漏此事惟在該督
撫等平日嚴加查察總期先於軍火無虧即或民間
舖戶之所需不能悉行禁絶亦當防其太甚至臺灣
地方向産磺斤前據逆犯林爽文供稱將墻上年久
石灰煎煑成硝在北路生番山裡私換硫磺配作火
藥等語生番山裡既産硫磺則奸民不但可以向其
私換或帮同偷採亦未可定現據福康安奏將臺灣
民間私用鳥鎗繳回銷燬改鑄農噐而私換硫磺及
偷採之弊尤應嚴切查禁着福康安務飭該地方官
嚴密稽查勿任仍前疎縱並著李侍堯徐嗣曾各於
内外時刻留心查察不得日久生懈滋弊生事
二十三日(甲申)李侍堯奏言拿獲張破臉狗研鞫據
供向無行業以開場窝賭為生於四十六年夏間
有廣東人趙明德陳丕陳棟三人曾到該犯家内
聚賭趙明德等告以在廣東曾入天地會已傳有
四五十人勸令亦入此會該犯即行聽從及詰以
結會後有何好處據供一入此會就有同會之人
相護開賭便不怕人攪擾其傳授暗號只是喫茶
喫烟俱用三指如有人問及有無兄弟答左右俱
有兄弟便知是會中人該犯又轉傳同縣人鄭成
徐炎及平和人鄭詩張普四人至詰其高坑菴馬
坑廟等處俱係傳會之所據供該處地方俱因趙
明德等到過即有入會者實無另有為首之人訊
以趙明德等年貌住處據供趙明德係潮州府大
埔縣人在東門外下寮鄉住年約五十餘歲陳丕
陳棟亦係大埔人年俱約三四十歲其住居細址
未曾問得至陳彪實不知係何處人四十八年趙
明德復來家内住宿多日後回廣東久未再到雲
霄實不知在何處嚴烟亦曾到過該犯家内等供
查該犯所供情節核之福康安訊問供詞並(臣)前
獲會匪審究情形大概相同趙明德陳丕陳棟三
犯現在廣東大埔縣地方(臣)已飛咨兩廣督臣孫
士毅嚴密查緝並飭漳浦平和等縣查拿該犯所
傳之鄭成等到案再行質訊奏入
上命軍機大臣傳諭李侍堯孫士毅曰據李侍堯所奏
是天地會竟係起自廣東傳至福建張破臉狗供出
之趙明德等三犯為首先在閩傳教之人必當嚴緝
務獲著孫士毅即速飭屬嚴密查拿按名務獲勿任
兔脱漏網其鄭成等四犯並著李侍堯飭拿到案質
訊明確分别辦理
上又命軍機大臣傳諭李侍堯徐嗣曾曰各省地方官
建立生祠非違道干譽即倚勢力賄求最為陋習必
應飭禁此次特令建立建勲諸臣之生祠乃因臺灣
地隔重洋民風慓悍逆匪等紏衆滋事肆行不法福
康安等帶兵前往勦捕未及三月即已擒渠蕆事該
處民人經此一番懲創暫知歛戢苐恐日久復忘是
以許在彼建立福康安等生祠明示武威使之怵目
儆心望而生惕此為綏靖海隅因地制宜起見
但福康安辦理善後各事宜完竣即湏回京且伊亦
無自辦生祠之理自應該督等承辦何以未據李侍
堯徐嗣曾奏及著再傳諭該督等止湏遵照前旨於
臺灣郡城嘉義縣兩處建立生祠至此次帶兵大臣
内惟福康安海蘭察鄂輝普爾普舒亮功績較著職
分亦大應行入祠祠内設立木牌書寫伊五人官階
其餘各員威望俱輕未便一體列入徐嗣曾現在臺
灣此事即交與該撫妥辦從前該省耿藩肆逆時范
承謨效忠殉節曾勅建祠宇非同創設該撫可仿照
辦理
上又諭内閣曰常青於柴大紀貪黷不法一案徇隠不
奏前曾降旨將伊革職交福康安審訊經福康安奏
請交部治罪固屬咎由自取但念常青由將軍簡用
總督在任未久即值臺灣逆匪滋事非富勒渾雅德
歷任年久因循貽悞諱飾袒庇者可比其到臺灣後
於柴大紀種種劣蹟固易訪查但彼時正值辦理軍
務匆促其不即查參之咎尚屬可原且伊年逾七旬
帶兵駐守郡城保護無虞其功過尚可相抵常青著
加恩免其交刑部治罪俟到京後候朕酌量加恩另
降諭旨朕辦理庶務一秉至公罪之輕重固視其人
之自取而於功過相抵之處亦必斟酌其平不肯稍
有畸輕畸重即編戶小民尚不使一夫冤抑何况封
疆大吏轉不為之經意乎富勒渾雅德亦當慚服并自
知悔懼也
二十八日(己丑)孫士毅奏言上年接准閩省知會有
天地會匪起於洪二房和尚及朱姓等語因並無
州縣名色當即會同撫(臣)圖薩布密飭通省遇有
洪姓形跡可疑者俱行徹嚴嚴查解報旋據查出
洪姓和尚數名經(臣)逐一訊供實與天地會匪一
無交涉惟查有嘉應州法名洪朗洪科二僧與俗
家朱姓十七八歲僧人立嵩同住靈峯寺内當即
將三人嚴切訊究堅不承認(臣)於抵潮後復委惠
潮嘉道圖畢赫親往勘查該寺雖離城三十餘里
烟戶頗多並非偏僻地方訪訊附近村隣俱稱寺
僧耕種焚修從未出外亦從無往來交接之人並
據族隣鄉保出具聯名甘結(臣)以姓名適合未便
遽信其必無為匪情事將闔寺僧人七名一併觧
潮(臣)親提究詰並察看語言動止俱係樸野山僧
其非起會匪犯實屬可信惟因名姓相符未敢據
行省釋仍發嘉應州收管在案查洪朗洪科兩僧
伊俗家並非洪姓但俱以洪字為名與洪二房之
義適合且有十七八歲朱姓僧人同住雖就(臣)細
加察訪實與天地會匪毫無影响但恐日久弊生
不法匪徒又以該僧等洪朱名目互相煽惑不可
不防其漸自不應仍留内地(臣)仍會同撫(臣)圖薩
布密飭通省務將起會之洪朱二姓正犯跟緝務
獲辦理奏入
上命軍機大臣傳諭李侍堯孫士毅曰趙明德陳丕陳棟
三犯俱籍隸廣東大埔且有住址年貌非若洪朱二
姓尚無的確籍貫住址可比無難尅期弋獲著孫士
毅即速選派妥幹員役嚴密查拿務令全行拿獲毋
致要犯得以遠颺漏網至洪朱二姓正犯並著李侍
堯仍在漳泉一帶飭屬留心訪查務獲毋任兔脱
二十九日(庚寅)福康安魁綸徐嗣曾同奏言提集柴
大紀案内人証逐一嚴訊緣柴大紀於乾隆四十
八年十一十二等月前赴南北兩路查閱各營員
備辦人夫擡送行李漸至折送酒席下程等項銀
數無多亦無一定柴大紀因有舊習即令按營定
數繳送統名夫價嘉義彰化北淡水等營每處番
銀六百圓竹塹鳳山下淡水等營每處番銀四百
圓共計番銀三千圓俱係各營都守以至千把總
按照廉俸擬派彙繳内有當時未經收取之處即
留伊弟柴大經在營催取轉交先後廵查四次計
得受番銀一萬二千圓又得受所過廳縣餽送盤
費並折送下程酒席銀兩每員二百餘圓及三百
餘圓不等共取番銀七千三百餘圓又每年收過
各營員生日節禮番銀三千七百餘圓五十年廵
查彰化時副將赫昇額以營員不堪苦累曾向柴
大紀争論不允都守畏懼總兵仍照數備送現據
廵捕鄭名邦等供吐確鑿又鹿耳門海口例派遊
擊千總按季輪流駐守凡係出入船隻掛號稽查
船戶向俱送給陋規如有例帶米石之外多帶米
糧仍湏格外加送管理海口將弁係總兵派管將
所得陋規按季分送搃兵春季向止繳送九百七
十二圓柴大紀以春季船隻較多令每月加增番
銀二百圓春季共番銀一千五百七十餘圓夏季
九百七十餘圓秋季九百餘圓冬季九百七十餘
圓尚有鹿仔港海口船隻較少係安平左右將弁
管理每年繳送番銀一千二百圓北淡水通海港
口雖未開設口岸亦有船隻往來該處汛員每年
繳送番銀一千圓以上每年共得番銀六千六百
八十八圓自逆匪滋事以後此項陋規始行停止
計柴大紀任内共收番銀一萬六千七百二十圓
又五十年九月内淡水營經制外委缺出額外外
委余登魁托廵捕鄭名邦向柴大紀胞弟柴大經
講定酬謝番銀八十圓轉向柴大紀說明拔補十
二月内南路營並北路左營出有額外外委二缺
守備吳剛代步兵林長春即林上春劉欽懇求柴
大紀允准拔補當經林長春送番銀一百三十圓
劉欽送番銀一百二十圓俱經廵捕鄭名邦帶同
面交柴大紀收受五十年有新拔外委甘興隆因
班滿欲回内地托廵捕鄭英懇求柴大紀早給委
牌送番銀四十圓五十年八月竹塹額外外委缺
出柴大紀將北路中營步兵伍永信拔補得受番
銀六十圓係廵捕高大捷向柴大紀說合轉交五
十一年十二月内柴大紀因步兵柴景山拔補鎮
標左營額外外委令廵捕高大捷索謝柴景山措
備番銀一百二十圓交柴大經轉交收受所得贜
銀除歷年花用並寄回原籍及任所抄出外現今
查出糖行黃梧借柴大紀番銀一千五百圓錢王
慶繳出存換錢文番銀四百五十二圓又總兵衙
門聽差兵丁舊設旗牌管班伴當材官四項頭目
名下兵丁有不親自上班者每月每名出錢三百
文至六百文不等雇替當差名為包差交該班目
兵收用聽其各自在外貿易營私甚至包庇娼賭
並不留心約束該鎮恊等標兵房及墩臺塘汎坍
塌有年亦不及時修葺四十八九五十等年經閩
浙督(臣)富勒渾雅德叠次札查嚴飭整頓柴大紀
於五十一年調任汀州鎮旋仍調回臺灣謁見雅
德時面加申飭而柴大紀先後在任仍止應名操
演全不認真倒壊兵房亦未造修完固迨至五十
一年十一月間首逆林爽文在大里杙結會抗官
聚匪滋事柴大紀適於是月初七日廵至彰化縣
經副將赫昇額知縣俞峻禀請派兵查拿柴大紀
藉調兵為名於初八起身十二日回至郡城僅令
遊擊耿世文帶兵三百名會同知府孫景燧於十
六日前赴彰化查緝並不親身前往直至十二月
初二日嘉義守備禀報彰化縣城失守柴大紀派
令遊擊李中晹帶兵六百名赴援至初四日下晚
自行帶兵出城即在演武廳逗遛不進經永福楊
廷理詢問柴大紀以人夫缺少無人擡送軍装為
詞藉端支飾永福等復加催促於初五日始行起
身及行至灣裡溪即聞嘉義被䧟退回鹽埕橋駐
劄打仗數次剿殺賊匪尚屬出力正月内從鹽埕
橋起身帶同兵民收復嘉義迨後被圍數月多係
文武各員兵丁義民之力及奉到
諭旨令其酌量情形全師而出其時賊匪四面屯聚圍
攻勢不能帶同義民家屬突圍他往而城内軍民
亦再三懇留不肯令其出城柴大紀因已固守數
月又有大兵不日可到隨傳集義民出示曉諭仍
前守禦訊問隨同守城之將備及義民首黃奠邦
王得禄等所供均屬相符臣等伏思賊匪起事之
初柴大紀適在彰化若平日果能整飭營伍則北
路弁兵已足調用何難帶領星赴查辦即恐兵數
不敷另湏派撥接應一面飛檄調取一面親往督
拿乘賊勢未張之時迅速辦理自可立時撲滅乃
竟回至郡城坐守二十餘日之久及帶兵赴援又
復遲滯遷延種種玩悞軍機之罪實無可置辯柴
大紀於臺灣逆匪滋擾之時在鹽埕橋打仗尚為
出力在嘉義守禦亦有微勞但係專閫大員身當
海疆重任平時不思實力整飭乃敢縱容兵丁出
錢替役離伍貿易包庇娼賭兵房塘汎並不及時
修葺任其坍塌營務種種廢弛更復私營網利廵
查婪取夫價海口得受陋規甚至拔補外委公然
受賄徇私肆行無忌已出情理之外迨至廵查彰
化正值逆匪竊發之時又不立即帶兵親往撲捕
輒敢退縮回郡觀望遷延以致賊匪蔓延猖獗攻
䧟城池一載以來未能蕆事皆由柴大紀玩視貽
悞坐失機宜所致應照例擬斬立决派員觧送刑
部請
旨即行正法劉欽林長春即林上春等營謀干進賄拔
弁缺情節甚為可惡除劉欽一犯前以臨陣退縮
業經正法外林長春即林上春照例擬絞監候處
决余登魁杖一百流二千五百里伍永信杖九十
徒二年半守備吳剛代劉欽林長春說合賄求律
應絞候業經陣亡毋庸置議柴景山杖九十甘興
隆杖七十柴大經係總兵胞弟隨同在署不思安
分守已與廵捕人員私相交結干預公事叠次說
事過錢代兄婪賄應發往新疆充當苦差高大捷
鄭英業經正法陣亡應毋庸議千總羅勇把總蔡
開祥充當廵捕於柴大紀婪索之時實未經手且
係賊匪滋事後打仗出力拔捕千總亦未餽送夫
價得受包差錢文仍即咨部開復再查臺灣鹿耳
門海口設立文武員弁防守稽查其出口回至厦
門船隻例准載米二百石乾隆三十一年閩浙總
督蘇昌准部行查議定同知衙門每船收取番銀
三圓武弁取錢一二百文以為辦公飯食之用經
戶部奏准遵行在案今柴大紀每年得受陋規至
六千餘圓此外如副將及管口文武自必有任意
勒索情弊均湏徹底根查當即飭調冊檔傳集經
管海口各員弁及書吏人等嚴加究訊緣鹿耳門
海口安設文武兩館其武館係由總兵派令安平
中左右三營遊擊千總分年按季輪流管理凡船
隻入口船戸送給番銀三圓出口每船四圓又額
外多帶米石每百石給番銀六圓每年約收番銀
二萬圓内送給總兵陋規銀三千八百八十八圓
柴大紀到任又令春季加送六百圓安平恊副將
得受陋規銀二千餘圓又書吏工食紙張費用約
需番銀一千餘圓餘俱管口之遊擊千總各員收
用其文館則係海防廳同知管理入口船每隻收
取番銀二圓出口船每隻收番銀三圓領取硃单
每年加收番銀九圓又各船遇有額外多帶米石
每百石收取番銀六圓每年約收番銀三萬餘圓
除飯食紙張及設立小船引帶商艘出入一切零
星費用二千餘圓外餘俱同知收用雖海洋風信
靡常臺灣年歲亦有豐歉多寡不能畫一但調查
歷年船隻出入號簿核計所得陋規約略相等鹿
仔港自四十九年經原任福州將軍永德條奏議
准添設口岸係理番同知與安平左營守備管理
船隻出入及多帶米石陋規與鹿耳門無異而船
隻較少每年同知約得番銀一萬餘圓守備約得
番銀六千餘圓送給總兵規禮一千二百圓副將
向不分送至淡水八里坌海口例不准船隻出入
常有私自收入港口因該處産米甚多商販圖利
順便販運出口亦有陋規並無定數該處係淡水
同知與上淡水都司管理每年同知約得番銀六
七千圓都司約得番銀四五千圓都司又於所得
銀内分送總兵一千圓文武各員及書吏人等供
出數目均屬相符僉稱相沿日久實不知起自何
年至乾隆五十一年賊匪滋事後此項陋規概行
停止因傳訊陞任遊擊李隆守備曾紹龍陞任
千總陳邦光千總黃明高等均係五十一年以前
管理海口之人俱各如數得受副將丁朝雄前在
安平恊任内亦受過海口陋規陞任同知楊廷理
於五十一年八月到任十一月内即值逆匪滋事
止得過番銀一千四百餘圓查載米既有定額豈
容例外多帶其書吏字識人等飯食費用亦有定
數何以三十一年清查定議之後復又多設欵項
任意需索是廵查海口並不實力盤騐轉以商販
船隻視為利藪若不嚴加懲治日甚一日伊于胡
底所有現在臺灣之陞任海防同知楊廷理陞任
安平恊中營遊擊李隆署安平恊右營遊擊曾紹
龍陞任鹿仔港守備陳邦光署安平恊右營千總
黃明高各收受出入船戶陋規銀兩雖係沿照陋
習收取但該員等或係責成專管或係輪派稽查
乃敢沿襲痼弊飽槖分肥實屬胆玩均應革職各
杖一百流三千里從重發往新疆充當苦差副將
丁朝雄等以駐防海口大員並不鈐束備弁轉又
按月分贜應請革職一併問擬杖流從重發軍臺
效力贖罪以示懲儆其五十一年以前歷任臺灣
總兵海防同知安平恊副將中左右三營輪管之
遊擊千總鹿仔港開設口岸後管口之理番同知
鹿仔港守備有陞調他省及降革事故回籍者移
咨李侍堯查明一體問擬其五十一年以前歷任
淡水同知上淡水營都司及四十九年以前鹿仔
港理番同知鹿仔港守備所管口岸例禁出入乃
各員並不嚴行查禁輒敢收受船戸陋規情節較
重除陣亡各員外其餘均已任滿調回亦應咨明
李侍堯嚴查從重治罪再臺灣田畆膏腴産米最多
不特漳泉一帶藉資接濟即沿海各府地方食米
亦多仰給臺灣自未便以官吏因緣為奸遽將商
販概請禁止查臺灣回至内地船隻每船止准載
米二百石從前定例原屬因時制宜但情形今昔
不同内地各郡生齒日繁需米較多其自厦門蚶
江等處來至臺灣船隻無貨不可販運而回帆装
載只有糖米二種捨此更無他物堪以帶售商民
趨利如騖勢難禁遏與其潜滋弊竇不若明定章程
俾商販流通以臺灣有餘之米補内地民食之不
足嗣後横洋船一隻應請准其載米四百石按邊
船一隻准載米三百石於印照上註明實數内地
收口照數查騐如例外多帶立予重究米石入官
並將臺灣管口員弁查參議處其駕往浙粤等省
船隻仍照舊例止准備帶米六十石毋許稍有浮
溢各處封禁海口亦不准載米出洋以重海防至
海口廵查飯食及設立小船引帶商艘出入一切
費用均不可少三十一年所定文員衙門每船准
收番銀三圓武職衙門准收制錢自一百文至二
百文不等近年食物昂貴實不敷用應請文員衙
門每船准收番銀五圓武職衙門准收番銀三圓
以資貼補其掛騐米石等項陋例一概嚴行禁革
將所定章程勒石海口倘敢仍前需索額外私增
一經船戶控告或廵查臺灣之將軍督撫提督查
出即行據實嚴恭加等治罪至臺灣遠隔重洋督
提二臣稽察實難周到全頼總兵督率將領實心
訓練方足以整飭營伍寧輯地方若專閫大員首
先怠玩甚至骩法貪婪則將備盡皆效尤兵丁肆
無忌憚罔利營私弊何底止(臣)等於柴大紀案内
審出收受各營廵閱夫價兵丁曠伍替役出錢包
差庇縱娼賭種種弊端即行徹底嚴究况當賊匪
平定諸加釐剔之時尤宜亟為整頓未便稍有輕
縱除安平澎湖水師兵丁尚無前項情弊外其餘
南北兩路如出一轍(臣)等於各營内擇其在任年
久者每營酌調三四名來郡令將該營弊竇據實
供吐逐細根究如廵查夫價一節向遇總兵廵閱
時各營員備辦人夫擡送行李漸至折送酒席下
程銀兩為數無多亦無一定至柴大紀廵查南北
兩路即按營收取夫價視營分大小定數多寡均
係該都司守備千總把總按其所得廉俸分股攤
𣲖彙繳惟外委錢糧較少並不𣲖及柴大紀在任
廵閱四次俱照數收受惟陸廷柱接任俸止一月
有餘廵查南路一次夫價等項並未收取反覆研
究各營將弁所供均屬脗合又兵丁包差一節緣
各營自守備以上例有旗牌材官伴當管班四項
目兵在署輪流當差其千總把總等官分管之兵
或係存營差操或係看守倉庫惟彰泉兵丁與本
地民人大半同鄉言語相通多有在外生理之事
臺灣土産除米糖二種外無可販賣各兵原無資
本不過在街市售賣㯽榔糕餅編織草鞋日積錙
銖為添補衣履之用其汀州兵丁善於製造皮箱
皮毯多在皮貨舖中帮做手藝得受工資亦非開
行設肆該兵丁等日逐微利閒散自由憚於差操
拘束每月出錢六百文至三百文不等僱倩同營
兵丁替代上班名為包班此項包差兵丁惟彰泉
汀州最多他府較少而向來操防兵丁又不照内地
原營歸整安設一營之兵分作數十處以致漳泉
汀州兵丁散在各營南北兩路處處皆有包差之
事其實每營每汛不過數名所出包差錢文係代
班之兵及署内四項目兵得受自柴大紀到任以
後遇事婪索遂至備弁無所顧忌相率效尤各營
守備及千總等於所管包差兵丁亦零星派繳錢
文惟都司以上及標鎮三營城守營守備並無分
肥染指情事又縱令兵丁開賭一節訊據各營將
弁供稱臺灣賭風甚盛南北兩路守備千總把總
等於所管汛地内派兵廵查該兵等遇有開賭之
處每處勒索錢百十文緣臺灣無籍遊民並無家
室者名為羅漢脚多以賭博為事每人各帶錢數
百文即於街市環坐聚賭骰牌跌錢之外更有僅
用蓆片上畫十字即可羣聚壓寳雖素未識面之
人皆可共賭朝東暮西並無定所該汛兵丁遇見
即將攤場錢文稍為分潤每處百餘文或數十文
實不能多為婪索四十八年以後兵丁等所得錢文
均與本管營員陸續分用此内惟鎮標中左右三
營向設千總把總輪流值日凡遇差務及上司過
往並收拾演武廳預備總兵將備茶水點心不無賠
累所得庇賭錢文均為添補值月之費該營守備
等並不分用間有零星費用之事亦俱令值月千
總把總代為備辦又城守營管理崗山羅漢門哆
囉嘓等汛境地偏僻毗連内山大抵務農耕種者
居多偶有賭博處所索錢更屬無多亦千總把總
兵丁分得守備並無得受又兵丁窩娼一節訊據
供稱戍兵來至臺灣因近年兵房坍塌無可棲止
租賃民房力有不贍娼家留兵居住藉以包庇而
兵丁既省房租兼可寄食並非自行窩娼亦無另
得錢文查臺灣各營將弁不知勤慎操防整飭營
伍乃於上司廵閱則餽送逢迎於所管兵丁則貪
得餘潤縱令包差曠伍貿易甚至索取庇賭陋規
不論錢數多寡自數十文至一百餘文不等遇事
婪索卑鄙不堪且任聽兵丁居住娼家不加約束
以致存營兵少日益廢弛其貪劣貽悞釀成巨案
之罪實為重大當賊匪滋事之時該員弁等守城
打仗雖各有微勞亦難相抵所有餽送夫價又得
受包差開賭錢文之南路營署都司邵振綱署守
備陳朝魁把總靳金樑陳國泰鄭攀鳳吳亮南路
下淡水營把總葉琪英北路千總帥挺巫昆把總
許朝芳北路左營把總陳國忠孫朝亮北路右營
千總李進得北路右營署守備席榮千總黃廷揚
北路淡水營千總張正耀譚朝亮並未餽送夫價
得受兵丁包差開賭錢文之鎮標中營把總石光
陞董學海蔡日助左營把總王殿開施必得鎮標
右營千總鄭名邦王聫登李春奎城守營左軍千
總沈祖禮把總符敦仁城守營右軍把總石生輝
二十八員均請斥革從重發往新疆效力贖罪南
路營參將瑚圖里鎮標右營遊擊左淵城守營陞任
守備李步雲已革鎮標中營守備王天植雖無分
用錢文但平時既不實力操演餽送柴大紀生日
節禮而於種種弊端又不嚴行禁革任令所轄官
兵庇賭包差明知故縱實非尋常怠玩可比瑚圖
里左淵李步雲均請革職與業經恭革之王天植
從重發往軍臺效力贖罪又竹塹守備董得魁於
五十一年七月内到任八月内因楊光勲結會一
案帶兵防守彰化並於竹塹交界處所查拿逸犯
旋又帶兵把守大甲溪未經回署該管兵丁包差
庇賭錢文雖訊未分用但於賊匪滋事之前到任
業經數月並不嚴行查禁即屬容縱騐看其人亦
甚平常守禦並無勞績應請革職以為玩縱兵丁
廢弛營伍者戒其四十八年柴大紀到任以後查
有陞調他省降革事故及班滿調回内地各員弁
俱經攤派銀兩逢迎饋送包差庇賭分得錢文均
屬法難寬縱應咨明李侍堯確查一體從重辦理
總兵陸廷柱在任未久並未收受夫價經雅德扎
查臺灣營伍亦將廢弛情形禀覆但柴大紀種種
劣蹟並不據實揭參究屬不合應請將陸廷柱交
部嚴加議處至臺灣城守營參將宋鼎到任未久
即值賊匪滋事適因腿上生瘡力疾前往大湖地
方打仗守城殺賊頗為奮勉出力今柴大紀案内
究出該員失察所屬千總把總得受包差開賭錢
文自應與左淵等一律懲治但該員保護郡城堵
禦賊匪尚有微勞且到任甫及四月情罪究屬有
間應請將宋鼎交部議處鎮標左營把總翁振行
於五十一年十一月到營即值逆匪滋事訊無婪
索情弊應免置議至各營四項目兵及包差庇賭
兵丁等原應按名查辦但念營制廢弛由於該管
員弁貪縱所致節年班滿兵丁均已換回内地自
林爽文滋擾以後戍兵半已傷亡所存各兵亦皆
打仗守城隨同出力一載以來並無前項情弊懇
免追究至永福業經請
旨革職送交刑部治罪兹復調取道府各衙門卷宗逐
一研勘富勒渾於乾隆四十九年五月内札行臺
灣鎮總兵及道府等以臺灣營員怠玩並不按期
操演不肖兵丁多有包庇娼賭之事行令確查嚴
禁並令將坍塌兵房即行查明詳估永福奉札後
轉行營縣出示查禁即以並無廢弛禀覆原發正
禀例存督署卷内現有批回副禀開註事由可據
是年七月九月屢經富勒渾札查臺灣諸務廢弛
營兵仍復滋事飭令據實禀覆永福復轉行臺灣
府知府孫景燧據該府兩次禀覆内稱會同柴大
紀加意稽查現在營員俱能鈐束兵丁並無滋事
等語永福遂即據禀轉詳並未另行揭報僅將坍
塌兵房勘估會詳及雅德到任後以所估浮多駁
令刪減分别賠修延至逆匪滋事時仍未修建亦
未將營員貪劣之處禀報至海口係文武員弁同
管將弁既分給總兵陋規豈有海防同知轉不饋
送道員之理又柴大紀廵查南北兩路勒取各營
夫價而永福亦廵查地方自不無需索陋規情事
嚴訊實無分肥染指之事至廵查地方同協辦道
楊廷樺去過一次沿途人夫飯食都是各廳縣預
備供應實未收受銀兩惟每年所屬三廳四縣按
照年節饋送節禮每員每節各送番銀二百四十
圓至三百二十圓不等該員任内共收過番銀一
萬餘圓署内供應及修理衙署等事係四縣派家
人在府按月輪流承應等語臣等查永福身係滿
洲為監司大員當海疆重任不思出力報效乃自
到臺灣之後遇事顢頇毫無整頓且得受屬員供
應節禮任令貪縱殃民不加稽察親見柴大紀廢
弛營伍骫法貪婪該恭道近在同城平時既已瞻
徇及至富勒渾屢次札查仍以並無廢弛具禀朦
混欺飾尤為可惡自係因地方政治不修與營制
廢玩相等惟恐柴大紀持其短長不得不代為容
隠是柴大紀貪婪之罪竟由永福徇縱而成應與
罪人同科雖自賊匪滋事以後守城尚有微勞而
核其功罪斷難相抵應擬絞監候即行派委妥員
觧送刑部仍應抄沒家産以為徇隠玩悞者戒所
有饋送節禮各員内張貞生一員業經另案恭革
其陳良翼王露二員雖守城各有微勞官聲亦好
但違例供應呈送陋規均屬不合應一併革職查
明該員供應饋送數目令加賠罰出充公再查副
將丁朝雄於五十一年奉調引
見後回至省城聞逆匪滋事即禀明常青趕回臺灣𠞰
捕上年九月十七日率領兵丁進攻南路收復東
港以通粤庄運米來郡節次打仗禦賊甚為勇往
出力經(臣)保奏請補海壇鎮總兵又遊擊李隆守
備曾紹龍守禦嘉義把總吳亮守禦府城外營盤
復往南路追𠞰賊匪均屬奮勉守備王天植於逆
匪攻擾府城時悉力堵禦並令伊子王陽春招集
義民勦捕遇賊陣亡情殊可憫又在軍營帶兵之
遊擊倪賓守備鄭玉楷千總袁良禧頼國振把總
游國通藍國寳及帶領内地義民之守偹陳大成
或隨(臣)打仗殺賊或分派駐守地方搜拿逆犯均
屬始終勤奮著有勞績撤兵後業經内渡回營自
應移咨李侍堯照例詳核該員等情罪分别遣發
但念其搜勦逆匪帶兵打仗均為將弁中出力之
員且所得海口陋規究係相沿積習餽送夫價亦
由柴大紀貪縱所致以功抵罪兩不相掩不敢不據
實陳明可否量為末減之處出自
皇上天恩再恭將瑚圖禮之父健銳營翼長札穆丕納
出兵西路雲南金川五次
賞給克爾齊克伊巴圖魯名號雲騎尉世職旋在巴朗
拉陣亡加給騎都尉世職即令瑚圖禮承襲瑚圖
禮在金川出兵一次由前鋒副恭領補放恭將賊
匪攻擾鳳山迎勦得勝盡力窮追不顧後路另有
賊匪由北面龜山乘虚撲進遂致失守旋於二十
二日帶兵恢復二十四日調赴山猪毛迎取下淡
各營兵丁來縣防守回至硫磺漢被賊匪阻溪攔
截不能前進鳳山復䧟時瑚圖禮並未在城經常
青查明並無畏葸潛逃情事至六月内該員帶領
義民由小路翻山進攻南潭復隨在郡城守禦半
載以來尚能出力今因饋送柴大紀夫價定擬發
往軍臺自係應得之罪但念伊父屢著勞績身沒
行間該員係屬单丁尚無子嗣可否俯從寬典將
瑚圖禮免其發往軍臺令在拜唐阿上行走俾得
生有子息以綿勞臣宗祀再查楊廷理原係同知
各州縣非其專管並無激變殃民之事迨逆匪滋
事之初首先招集義民守城打仗始終保護無虞
大兵進勦時復由三坎店帶領義民前至軍營隨
同打仗始終勇往出力臺灣民刁俗悍素稱難治
現在賊匪蕩平一切撫綏整頓尤頼幹才臺灣現
任各員祗有楊廷理徐夢麟二員最為出色楊廷
理自擢任知府以來實心實力辦事公當民情極
為畏服現委署理臺灣道篆措置頗覺裕如今該
員既經獲罪即應摘印離任但海疆要缺當民心
甫定之後難以遽易生手且現在海外並無堪以
接辦之人該員所得陋規究係相沿積習謹核其
才具政績據實奏
聞可否准其留於臺灣戴罪效力將伊所得銀數加十
倍罰出充公再柴大紀永福現應解京經(臣)遴派
汀州鎮標中營遊擊海亮臺灣府理事同知吳元
琪建寧府同知楊世綸分起管解起程查海亮業
經奏陞長福營參將例應就近引
見楊世綸隨常青在軍營辦事奮勉奉
旨賞戴花翎俟軍務告竣送部引
見現經(臣)給咨赴部至吳元琪於五十二年四月補授
理番同知正值逆匪滋事仍留郡城辦事委署臺
防同知自(臣)抵臺以來陸續拿獲有名股頭曾光
裕等十三名並獲偽軍師金娘賊匪楊山等十六
名起獲莊大田偽印一顆實為留心出力應請勅
部一併帶領引
見奏入
上諭内閣曰福康安等審訊柴大紀永福等分别定擬
一摺著交軍機大臣會同大學士九卿法司核擬具
奏臺灣地隔重洋文武各員自應各矢潔清力圖整
頓乃不肖員弁竟敢需索陋規廢弛營伍甚至縱令
兵丁等包賭窩娼從中染指以致釀成巨案此而不
嚴加懲創何以儆官邪而靖海疆至柴大紀身任臺
灣總兵每次出廵時不但令各營弁備辦供給且折
收夫價銀兩贜私纍纍國家設給養廉於大員特加
豐厚以備伊等因公之用若廵閱營伍時仍湏該管
弁兵代辦夫馬飯食一切則内地之督撫學政提督
於出廵按試時途次夫馬等項亦必令地方官代為
置備又安用優給養廉為耶嗣後督撫提鎮及學政
等凡遇廵查出考途次所需夫馬等項均着自行備
用毋得令經過各員代辦並令文武各員互相紏察
如有仍前需索擾累者即各行據實恭奏從重治罪
如或徇隐不奏别經發覺朕亦必將徇隐之員一併
治罪决不姑貸勿謂朕不教不誡也
上又命軍機大臣傳諭李侍堯徐嗣曾曰楊廷理收受
陋規自有應得之罪但念該員平時尚屬奮勉此次
委辦軍務於一切運送糧餉等事辦理俱能妥協其
所得陋規係在同知任内非知府大員可比且甫經
平定一切事宜未便遽易生手楊廷理從寬改為革
職留任如果八年之内始終出力勤奮方准開復並
將伊從前所得陋規銀兩加二十倍罰出以示懲儆
此係朕格外加恩棄瑕錄用伊自當倍加感奮激發
天良以圖勉力自效若因有罰項轉於地方藉端勒
索致有肥橐殃民之事著李侍堯徐嗣曾嚴行查察
據實恭奏即當立予重辟不止於發遣已也
上又命軍機大臣傳諭徐嗣曾曰徐嗣曾係本省廵撫
在任有年武職營伍尚可委之總督而文職内有收
受陋規營私貪黷等弊即應隨時查訪據實恭奏非
如福康安係特旨簡派前往臺灣專辦勦捕逆匪者
可比總督李侍堯到任未久隨駐劄厦門料理一切
軍務未暇查辦及此魁綸亦係新任將軍徐嗣曾皆
非其比乃徐嗣曾竟若忘其自為廵撫置身局外耶
其於楊廷理收受陋規之事平日既漫無覺察不行
查參經福康安徹底查奏又復靦顔一同列銜而摺
内竟無一語引咎之處殊不可解著徐嗣曾將因何
不早行參奏及會銜具奏又不自引咎之處明白回
奏
上又命軍機大臣傳諭福康安魁綸徐嗣曾曰福康安
奏瑚圖禮之父扎穆丕納出征陣亡該員係屬單丁
可否免其發往軍臺俾得生有子息一節因詢之由
臺灣軍營回京侍衛章京等稱瑚圖禮現年約三十
餘歲等語滿洲人員祖父有軍功者甚多而軍臺效
力不過三年期滿即當釋回計瑚圖禮釋回時尚不
滿四十歲儘可生有子息若因此遽寬其罪將來有軍
功者設其子若孫亦係單丁勢必援此紛紛聲請又
復何以示懲俟議覆上時仍當將該員發往軍臺效
力
欽定平定臺灣紀略卷六十一
