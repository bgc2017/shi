欽定平定臺灣紀略卷十九
五月二十七日(癸巳)柴大紀奏言四月二十一日探
得南路賊匪千餘潛聚於離縣十餘里之柴頭港
萆蔴莊兩處欲截鹽水港往來之路使文報不通
軍需難運(臣)查兩處地方相近隨即帶領署遊擊
邱能成守偹楊彲武舉陳宗器併義民等馳赴柴
頭港飭遊擊林光玉守偹黃象新武舉黃奠邦併
義民等馳赴萆蔴莊兩處一齊圍拏砲打死賊匪
各數十人賊俱向西北奔逃追至水牛厝地方鳥鎗
打死賊匪數十人趕過八掌溪尾賊衆四散遠竄
該處竹圍錯雜又多溪坑恐有埋伏收軍惟兵丁
陳連熟番海山二名陣亡義民黃竒許杏蔡平三
名受傷奪獲賊旗砲子等項生獲賊匪李興一名
審明正法又探得林爽文糾衆復蟻聚於離縣十
餘里之打猫東勢湖等處妄圖截路以禁薪炭入
城(臣)於二十三日黎明親統官兵往拏正起行間
賊匪數千分路來犯東北營盤隨排列隊伍對敵
又據遊擊李隆報稱南路賊匪千餘來攻南門營
盤即飛飭守偹黃象新將所帶兵丁併武舉黃奠
邦監生李百川武生鍾習信等各義民隨遊擊李
隆協力剿擊(臣)督率遊擊楊起麟林光玉邱能成
守偹楊彲陳明德署諸羅縣陳良翼武舉陳宗器
貢生張明義生員吳正蘭監生徐宜玉等各義民
在東北一帶截殺連放大砲賊亦對放鎗砲自夘
至午賊被大砲打死約有百餘名尚抵拒不退(臣)
見東邊賊勢散漫鎗砲亦少即飭遊擊林光玉守
偹楊彲等冲去剿殺其正北一帶賊匪稠密鎗砲
且多料林爽文或在其中隨飛馬直冲遊擊楊起
麟邱能成等併各義民一齊跟隨奮勇向前殺賊
十餘名賊見官兵勇猛皆拚命飛奔追趕過牛稠
山後值大雨收軍其南邊遊擊李隆守偹黃象新
等當賊匪來攻即率領弁兵義民放砲打死賊匪
十數人殺死騎馬賊一人追過八掌溪又被鎗砲打
死十數人賊隨遠遁東邊遊擊林光玉等俱能奮
力追殺皆因雨收軍兵丁余振乾等二十八名及
義民李魏何潘二名被傷斬獲賊首三十二顆奪
獲鳥鎗砲子長短刀等項生擒賊匪陳光喜黃阿
進顔鳳等三名審明正法又於二十七日探得南
路賊匪復聚於離城十餘里之竹林脚龍山脚楓
樹脚一帶地方該處惟竹林脚最為險要易於藏
奸親統本標官兵義民等進剿由中路火燒莊前
往竹林脚派令遊擊李隆參將潘韜等帶領弁兵
併武舉黃奠邦各義民等從赤蘭埔至龍山脚派
令遊擊楊起麟林光玉等帶領弁兵併武舉陳宗
器各義民等由錄蔴散至楓樹脚三路官兵一齊
進剿賊衆抵死分頭抗拒被官兵鎗砲打死賊匪
各數十人賊隨敗走由中埔山脚四散逃竄因山
箐叢雜又值大雨收軍兵丁惟陳志朝等三名義
民胡阿里等五名受傷生獲賊匪李祥魏滿郭天
來陳牛曾老共五名審明正法併獲大旗一桿九
龍袋火藥等項奏入
上命軍機大臣傳諭常青李侍堯藍元枚柴大紀曰賊
首林爽文糾集黨羽蟻集於諸羅城外之柴頭港竹
林脚等處潛圖攔截復分路攻擾縣城看來竟係心
恨柴大紀是以專力侵犯其鬼蜮伎倆甚奸狠可惡
至藍元枚於本月初七日在蚶江配渡約計於十三
四可抵鹿仔港著藍元枚將到鹿仔港後作何調度
剿賊情形即行迅速馳奏至李侍堯現駐厦門一帶
離臺灣較近聲息相通且該處地方官自必時有禀
報所有臺灣近日情形一得禀報即隨時奏聞
上又諭内閣曰柴大紀自駐守諸羅以來賊首糾合匪
徒屢次攻擾該總兵督率官兵義民奮勇擊殺連得
勝仗賊匪敗退實属可嘉柴大紀著交部議敘其隨
從打仗出力之遊擊楊起麟林光玉邱能成守偹楊
彲陳明德署諸羅縣陳良翼武舉陳宗器黃奠邦貢
監生張明義等著交常青查明具奏候朕降旨議敘
奬擢以示鼓勵
二十八日(甲午)李侍堯奏言閩省兵額本少所有臺
灣戍兵及調往征兵經去冬賊匪滋擾及本年鳳
山再失之後傷亡失散者多應及早募補以實營
伍苐臺灣戍兵征兵本由内地各營派往所有缺
額應查明何營何兵之缺方可令原營募補現在
各營本有餘丁待缺挑補兹于二月十九日即飭
臺灣鎮將查造又屢次檄催嗣據柴大紀與遊擊
孫全謀造報前來均係約略總數内地各營無由
知某營缺少若干難以懸揣挑補十四日准將軍
常青移送臺灣鎮中軍守偹王天植所造清冊前
來係就現在府城各營並班滿未回留用兵内所
有傷亡病故散失無著各數一一開造俱有營分
及戰守名目可查共四百六十六名(臣)思常青接
奉
諭旨自應於義民内接補(臣)若又令内地各原營補額
恐致一缺兩補因咨常青於去歲所調征兵内如
有缺額就近於軍營餘丁或臺地義民接補其舊
時輪班駐守之戍兵(臣)即檄飭各標營查照缺數
速將餘丁内挑補如有不敷再行召募補足其諸
羅鹿仔港北淡水南淡水各營該偹因信息未通
尚難查造應令於大兵進剿道路相通時隨處查
明造報即照此分别辦理再提(臣)藍元枚帶兵前
往鹿仔港其水師提督印務奉
旨令漳州鎮總兵常泰暫行署理查水師提督駐劄厦
門常泰應即前往該處現有金門鎮總兵羅英笈
在彼彈壓且地近泉州一切地方營伍事件臣就
近可以照料惟漳州一帶民情慓悍易於生事並
據藍元枚訪知會匪多係漳属之平和長泰等縣
人是該處不可無大員彈壓理合奏明令常泰駐
劄漳州兼辦水師提督事務轉属有益再將軍恒
瑞於初八日在厦門開洋浙兵由蚶江配渡者副
將琢靈阿帶兵一千於初三日開洋提臣藍元枚
續帶一千於初八日開洋其最後之一千總兵魏
大斌帶領亦已在厦門登舟兹探得恒瑞將至澎
湖洋面被風折回於十一日仍收泊料羅其前行
各兵船有收入澎湖者藍元枚琢靈阿等船欲沿
海戧駛至金門趁南風斜渡鹿仔港十一日亦因
東風甚大寄泊濔滬俱俟風色稍順再行開洋至
漳浦械闘一案據報現多畏罪逃匿該鎮道等正
在設法緝拏(臣)料理過兵今已竣事即於十六日
起程前往察看情形指示辦理其浮山社許姓藉
屍強搶一案已拏獲四十四名提解審訊適撫(臣)
徐嗣曾巡查口岸亦到泉州就近督同藩司各道
審辦(臣)到漳浦查辦械闘之案回至泉州計此案
亦可審有就緒(臣)與徐嗣曾再行會同嚴訊從重
定擬具奏再巴圖魯侍衛章京烏什哈達等八員
於本月十一十二等日先後到泉州十四五日可
到厦門登舟所需鑼鍋帳房戰箭等項臣先飭中
軍希當阿預為偹辦交該員等帶用又因臺灣營
中本無馬匹亦於就近營分挑選臕壮馬每員各
給三匹以偹到彼打仗之用再前撥銀二十萬兩
分路解往府城鹿仔港兩處以作僱價賑需其泉
厦兩倉現貯之米暫留作兵粮等用今蒙增撥江
西米石則閩省軍糈民食均已寬裕所有臺地鄉
勇難民等項自須銀米兼放更覺有益除已撥銀
八萬兩分解外又先撥米五萬石銀八萬兩各半
分解臺灣府城及鹿仔港兩處其鹿仔港内難民
一項(臣)前所買薯乾已解往十萬斤今又買得五
萬斤解往撘配米粮均勻散給計府城鹿仔港兩
處所有鄉勇既可銀米兼支而難民并有銀米薯
乾三項勻配支放亦俱不致失所再各省偹貯火
藥定例於額貯三年數内支出一年操演仍照動
支之數逐年委員採買補足本年閩省因預買乾
隆五十三年額硝現因臺灣剿匪須用火藥甚多
若照例於冬季委員按額採買不免稽遲且不敷
所用自應及早多為採買擬即行委員於歲需軍
硝一十六萬八百九十斤十四兩零並帶買從前
缺硝一萬一千斤外添辦二十萬斤内於山東省
添買十萬斤湖北湖南省各買五萬斤并乘委員
赴湖南購硝之便帶辦硫磺二萬二千五百斤一
面行文各該省督撫一俟該員到日作速催令購
辦齊全運回應用其動用價值水脚等項俟辦回
時飭令據實造報核銷再於本月十二日接奉
諭旨令江西碾米十萬石運往福建閩省得此接濟一
切軍粮平糶等項均属充裕至此次米石應於何
處接收以及僱船装載等事飭司道查議據稱江
西入閩之路有三其廣信府之鉛山縣一路有陸
運四五站寧都州之瑞金縣一路更係山僻小路
挽運維艱惟建昌府之新城縣由五福地方陸運
八十里至閩省邵武府光澤縣之上水口即可用
竹牌及小船剥運此係向來解運銅鉛之大路由
上水口再四十里至光澤縣又可换大船運至省
城再用海船装運至泉厦等因是江西省之米應
在光澤縣之上水口交兊查五福起岸係江省新
城縣地方僱夫挑運應由江省辦理自上水口僱船
及竹牌剥運應由閩省辦理仍各委大員在上水
口公同交收所有脚價各歸本省報銷除一面札
商江西撫臣確按該省情形如果此路較便即由
該處解運(臣)酌委道府前往接收轉送奏入
上命軍機大臣傳諭常青李侍堯曰現在臺灣調往征
兵所有額缺常青自應先於義民鄉勇内擇其奮勇
出力者拔補至臺灣曩時輪班駐守之戍兵向例本
由内地各營派往朕思此等戍兵由内地調遣既不
免往來繁費而該兵丁等一經調派戍守更不免繋
念家室必多顧戀若專用臺灣本地人充補額缺又
恐日久該處情形内地不能熟悉亦非萬全無弊之
道朕意嗣後此等换班兵丁一半用該處土著一半
仍用内地各營抽調派往换班則内地既可稍省調
遣繁費又能熟悉臺灣風土人情實為一舉兩得且
遊手無藉之徒得以歸伍食粮更可化無用為有用
著常青李侍堯于剿捕賊匪事竣後公同熟商遵照
辦理又昨據林小文供稱天地會名目上年係林爽
文倡起由臺灣而至内地等語林爽文設立天地會
名目糾約多人肆行不法且現據藍元枚訪知會匪
多係漳属之平和長泰等縣人是林爽文不但窺伺
臺灣並欲勾結漳泉一帶蔓延滋擾顯有先得臺灣
便可漸入内地之意甚為奸險可惡但此時不可遽
行查辦以致人情驚擾至將來剿賊事竣後常青李
侍堯務將結會之根由及附從入教者詳悉查明痛
加懲創不可稍留餘孽再恒瑞藍元枚帶領滿兵浙
兵於初八日開洋後被風折回朕心深為焦急著李
侍堯即將恒瑞藍元枚究於何日得風遄渡之處迅
速具奏其漳浦縣強搶械闘兩案既已獲犯多名提
解審訊當以速行審辦完結為要至漳州鎮總兵常
泰已令暫署水師提督現在漳州正需大員彈壓自
未便即往厦門遽離該處朕於披閱摺片之初即行
批示後見該督奏明令常泰駐劄漳州兼辦水師提
督與朕意脗合所見甚是至本日柴大紀賫摺把總
鄭士勝來至行在隨令軍機大臣詢以該處情形應
對尚為明晣並據稱曾隨柴大紀在諸羅與賊打仗
數次看其人尚明白奮勉著常青即將鄭士勝拔補
千總如將來該弁回至臺灣再能出力即擢授守偹
亦無不可
(臣)等謹案臺灣駐守兵丁向例由内地輪班而往
此番因正值剿匪之時未及遽行更替我
皇上以戍卒遠涉重洋不免繫戀家室專用本地民人
充補又恐該處情形内地無由熟悉因酌為兩用之道不
特稍省調遣之繁兼令遊手無藉之徒皆得食粮
歸伍地方更可陰受其益曲體人情隨宜措置
聖照所周迥非淺慮所能計及也
上又諭内閣曰常青自抵臺灣即慰撫義民鄉勇俾伊
等共知激勸用命争先至賊匪攻犯府城預先設法
防堵並督率官兵鄉勇迎捕截殺屢次克捷甚合機
宜朕心深為嘉奬常青著交部從優議敘至李侍堯
駐劄厦門一帶照料官兵配渡迅速辦理軍需粮餉
均能先事預籌源源接濟孫士毅挑偹粤兵遄赴閩
省所有火藥鉛彈等物均能寬裕籌偹解送應用皆
属急公可嘉李侍堯孫士毅著交部議敘
二十九日(乙未)
上命軍機大臣傳諭常青李侍堯曰將來剿賊事竣柴
大紀屢著勞績自應即實授提督但該鎮任臺灣總
兵已經數年該處情形較為熟悉且領兵剿賊屢次
克捷威望較著即日賊匪蕩平所有善後事宜皆須
該鎮隨同常青悉心籌辦而臺灣經此次賊匪滋擾
官兵平定之後尤宜加意整頓若將柴大紀授為提
督則須駐劄内地臺灣即無熟手經理之人朕意將
來事竣後應令柴大紀以提督管臺灣鎮總兵事務
在彼彈壓料理二三年再調回内地於綏靖地方更
為有益所有内地提督員缺著常青李侍堯於梁朝
桂陸廷柱二人中察其才具並何人最為打仗出力
之處酌舉一人可以署理提督者據實具奏至常泰
現署提督留駐漳州雖未經領兵打仗如量其才具
堪勝提督之任並著一併奏聞候朕酌量簡署至臺
灣遠隔重洋屢有械闘搶奪之案今林爽文等竟敢
立會糾衆刦縣殺官自係歷任道府廢弛闒冗擾累
地方以致養癰斂怨激成事端不可不嚴加治罪以
儆將來著傳諭常青李侍堯於剿賊事竣即將歷任
道府嚴切查明據實參奏
三十日(丙午)
上命軍機大臣傳諭常青李侍堯曰朕披閱藍鼎元所
著東征集係康熙年間臺灣逆匪朱一貴滋事官兵
攻剿時伊在其兄藍廷珍幕中所論臺灣形勢及經
理事宜其言大有可採如所稱諸羅一縣地方遼闊
鞭長莫及應劃虎尾溪以上另設一縣分駐半線地
方並於各要隘處所增添巡檢千把總員弁以資防
守等語後從其說添彰化一縣至該處迄今又閱六
十餘年土地日闢戶口日滋酌量情形有須添設文
武員弁以資控制撫馭之處前經降旨令常青李侍
堯於剿賊完竣辦理善後事宜時一併籌酌今閱藍
鼎元彼時即有此議是臺灣增設官弁實為最要又
覆閱總督滿保經畫疆里一書内稱臺灣地方地土
廣饒糖穀之利甲天下過此四五十年即内山山後
皆將為良田美産若劃定疆界將人民驅逐不許往
來耕種勢難禁止等語所言亦属有理臺灣疆土既
開民安耕鑿處處成膏腴之地自楊景素議立界限
之後則界外良田美産轉畀生番而生番以射生為
業不事耕種勢必内地民人仍往偷墾日久徒滋事
端是定立界限究恐不無流弊又與提督施世驃書
内稱賊衆至三十萬其中畏死脅從非盡出於本願
或有掛名賊黨以保身家者若盡誅之多殺生靈亦
属無益似應止殱巨魁反側皆令自新等語現在林
爽文糾合匪衆所到村庄以勢迫脅如有不從者即
行焚殺小民畏死偷生出於不得已勉強附從以致
日積日多前後自出一轍朕於此事初起時即經降
旨諭令該督等惟將渠魁首逆及實在黨惡不法者
皆應殱戮無遺其被賊迫脅出於無奈聽從者准其
悔罪自新以解散賊黨藍鼎元之語適與朕意相合
常青於整齊兵力進剿時不妨先將此意出示曉諭
使被脅良民及從賊夥黨得以畏罪投誠亦觧散賊黨先
聲奪人之一法此外書内所列各條尚多可採者藍
鼎元籍隸漳浦所著東征集閩省通行者必多著常
青李侍堯即行購取詳閱於辦理善後時將該處情
形細加察核如其書内所論各條有與現在事宜確
中利弊窽要者不妨參酌採擇俾經理海疆事事悉
歸盡善以為一勞永逸之計
欽定平定臺灣紀略卷十九
