欽定平定臺灣紀略卷三
正月十五日(甲申)常青奏言十二月二十七日接到
署守偹陳邦光兩稟一稱林爽文等於十一月二
十七夜搶劫大墩營盤遊擊耿世文等全軍俱䧟
二十九日即攻入彰化縣城知府孫景燧理番同
知長庚前署彰化縣事俸滿同知劉亨基署典史
事鹿仔港廵檢馮啟宗北恊中營都司王宗武及
弁兵數十人俱被殺害復來犯鹿仔港并分擾淡
水諸邑賊黨蔓延難以抵禦懇即興師救援一稱
十八日有咳咍等庄賊匪謀犯鹿仔港陳邦光傳
會泉粤義民預先埋伏隨令義民百餘誘賊至埋
伏處所兩頭夾攻殺賊百餘名焚燬咳咍湳仔内
灣二八水等處賊庄又約牛馬頭等庄義民於二
十日辰刻由沙轆進攻水裡大肚茄投等賊巢并
率義民襲後追逐至猫霧㨂賊匪退踞烏日庄緣
該處有大溪阻隔不能飛渡各等情又於十二日
午刻率同各義民從鹿仔港抵彰賊匪聞知隨出
西門外施放鎗砲陳邦光令義民分為兩隊攻殺
賊人退走當即擒獲執旗之偽副元帥楊振國偽
恊鎮高文麟偽先鋒陳高偽辦理水師軍務楊軒
等四名殺死賊夥百餘名奪獲馬二匹砲位刀械
八十餘件餘賊四散奔逃陳邦光入城查看有參
革前任彰化縣知縣張貞生丁憂典史李爾和教
諭王梁訓導陳琔被羈未釋并居民舖戶受困在
内因彰城逼近賊巢民心驚惶各義民又無糧食
可支難以駐劄隨護衛受困官親及居民男婦一
同回至鹿仔港保守又將擒獲偽官楊振國等四
名押回鹿仔港装入檻車交丁憂典史李爾和受
傷之北恊外委許瑪分撥兵丁配船觧送泉州聽
候勘訊又續據陳邦光禀稱二十三日林爽文黨
羽陳泮吳領等燒燬泉粤民庄隨率義民前往追
捕殺死賊夥三十餘名拾獲紅旗器械四十餘件
查陳泮吳領與林爽文同惡相濟均應一倂𠞰滅
以絶根株但南北投虎仔坑等處阻隔溪河必得
三面夾攻方能克勝今各義民俱肯奮力捕匪惟
因利器無多且鹿仔港地方距虎仔坑尚有七八
十里現在鼓舞衆義民同守鹿仔港彰城一面出
廵查捕等情查該署偹節次撲捕賊匪及義民等
同心恊力俱屬奮勇可嘉俟分别查明請
旨優奬據觧逆犯四名(臣)現委員飛赴迎提即於泉州
審明辦理再查漳匪作孽泉粤之人素與為仇到
處俱有義民共相抵禦不獨現在足資保護即將
來收拏匪犯亦可得力(臣)於淡水鹿港鹿耳俱已
發有簡明告示派員分赴各處遍貼曉諭以勵衆
志而固人心至水師提(臣)黃仕簡自金門收泊料
羅續於二十八日又自料羅放洋計期兩三日内
即可前抵鹿耳陸路提(臣)任承恩係由蚶江出口
亦於二十八日放洋旋因風雨驟作寄泊臭塗澳
外該處與鹿仔港相對一俟風定即可揚帆直達
惟是賊情猖獗到處蔓延自澎湖至鹿耳門係屬
臺郡咽喉尤宜厚集兵力(臣)前經續調督撫標兵
一千名原令由南臺出口前往鹿耳以備策應苐
恐海道紆廻風汛難定適預備之延建兵一千名
亦已分起前來因令督撫標兵仍駐省城防守將
延建兵一千名派委延平恊副將林天洛管帶由
陸路兼程赴厦並派先經調來之汀州鎮總兵普
吉保統率登舟又於水師提標五營内預備兵丁
六百名派令興化恊副將格綳額帶領亦從厦門
配船飛渡均由鹿耳赴臺隨同水師提(臣)恊力進
𠞰至續派之福寧鎮及銅山羅源等營共兵一千
名亦催令陸續繼進奏入
上命軍機大臣傳諭常青黃仕簡任承恩徐嗣曾曰賊
匪敢用鎗砲攻犯城池罪大惡極不特首惡之父兄
妻子應行緣坐即如現在拏獲之楊振國等四犯俱
曾受偽職並與官兵抗拒者亦應一例緣坐該犯等
係漳州民人其家屬想仍在内地若此時遽行查辦
恐漳民聞而生駭轉多未便著常青俟楊振國等四
犯解到時訊明各要犯家屬下落密為存記俟黃仕
簡等在臺搜捕賊匪事竣大兵撤回時按名查拏辦
理自無虞其兔脱漏網至署守備陳邦光督率兵民
殺退賊衆並擒獲賊目解送内地審辦尚屬奮勇可
嘉著常青於事竣後查明給咨送部引見其義民鄉
勇等亦著分别旌賞以示奬勵至賊匪滋擾鳳山時
參將瑚圖里乘馬追賊轉被賊人乘虚樸入城内兵
丁衝散瑚圖里由南而去不知下落是該參將之不
能抵禦賊衆由於兵散與臨陣退縮者不同此時尚
可不治以委城而去之罪若該參將能收集兵民再
行出力殺賊則其功罪足相抵統俟常青於事竣後
查明具奏到日再行核辦其知縣湯大奎雖未能堵
賊守城但既經自刎究屬可憫亦應查明議䘏至黃
仕簡與任承恩因海洋風色不順難涉險輕進朕亦
不責以遲延計此時各路大兵俱已早到黃仕簡等
務宜督率兵弁分路會𠞰奮勇𠞰賊速奏蕆功
上又命軍機大臣傳諭李侍堯曰謀逆首犯與各要犯
家屬均當一律緣坐但該犯等俱係漳州民人其家
屬想仍在内地著將常青奏到之摺并所降諭旨抄
錄一分寄與李侍堯閱看以便該督到閩時遵辦其
署守偹陳邦光如何出力及參將瑚圖里作何下落
之處如李侍堯到彼常青未及查辦著該督查明分
别具奏
十八日(丁亥)孫士毅奏言聞臺匪紏衆滋事已將調
撥弁兵等事料理停當兼程赴潮並密札該處鎮
將等暗行訪查凡在漳泉等處游食民人有回潮
形跡可疑者一面盤詰一面拘管無許輕易釋放
奏入
上命軍機大臣傳諭孫士毅曰現在臺灣𠞰捕賊匪即
有粤東義民在彼帮同官兵出力殺賊者此時如有
回潮民人正係不肯從賊及避亂回籍之人該督應
令地方官收恤安撫何得轉令拘管不准釋放是毆
良民轉令從賊更屬不成事體著傳旨嚴行申飭該
督係軍機司員出身曾經隨同出兵非若未經軍務
者可比乃於事體輕重毫無定見適足為朕所輕矣
孫士毅當於該處明白曉諭以此事辦理錯悞現奉
諭旨訓飭所有回潮民人仍俱各安生業毋許拘管
俾該處民人安居樂業不致驚疑設遇有漳州臺匪
餘黨竄匿粤省自應訪拏究辦
(臣)等謹按督臣孫士毅因搜訪逸匪並令遇有回
潮民人概行拘管止知緝捕為亟而不覺失於太
過設臺灣被難之人聞信不敢回籍誠如
聖諭良民或轉致從賊更復成何事體蒙
皇上傳旨嚴飭並明示以回潮之民正係不肯從賊其
避難回籍者應令地方官收恤安撫
聖慈寬大如覆載之無所不容粤庄義民等所由聞風
感勵恊同官兵𠞰捕始終不懈益徵
德化之入人者深也
二十日(己丒)常青奏言據臺地文武將賊目高文麟
等管解到泉親提研訊緣高文麟楊軒素與逆首
林爽文往來楊振國即楊咏係彰化縣差役陳高
係與逆黨劉賢士認識逆犯林爽文住居彰化大
里杙庄恃其山路險僻丁族衆多平日窩賊搶竊
擾害居民並恐官府訪拏樹黨結會共相帮護凡
入會者令其對天跪地立誓並不寫帖立簿只以
舉指為號經彰化知縣俞峻訪聞差役楊咏往拘
因林爽文先曾犯竊被獲即係楊咏得錢賣放該
縣將楊咏責比收禁并訪知楊光勲案内逸犯張
烈等五名亦逃避林爽文庄内該縣以各犯恃衆
負固稟知鎮道帶兵搜拏林爽文乘庄衆驚懼遂
起意拒官紏合同會庄衆殺害知縣副將遊擊兵
役多人復思攻佔縣城可與官兵抵禦即於沿路
紏邀無賴匪徒三四千人於十一月二十九日攻
破彰化林爽文即得縣城自稱盟主大元帥并搶
奪店鋪綢布竪立旗號書寫順天字樣其現獲之
楊咏林爽文念其從前賣放之情許為副元帥高
文麟許為總爺楊軒委辦軍務各賊即分路往攻
諸羅淡水留高文麟等帶同匪黨數百人保守彰
化旋經鹿仔港守偹陳邦光並泉州義民林凑林
文濬黃奠邦許伯達等募集鄉勇同往攻殺賊衆
紛散將逆犯高文麟等四名擒獲押解來泉該犯
等膽敢從賊肆擾攻戰城池領受偽職實屬罪大
惡極不容一刻稽誅但案關大逆應請交刑部再
行確審因解送省城交撫臣徐嗣曾遴委妥員管
解並飭沿途倍加防護以保無虞其押犯來泉之
典史李爾和外委許瑪情願仍回臺地恊力𠞰賊
將來視其功績另予優叙義民林文濬恊同押犯
洵屬可嘉(臣)當即賞給花紅銀兩以示鼓勵並令
回臺傳示各義民共加感奮又向該犯等詰問天
地會起於何時在會共若千人據楊咏楊軒同供
天地會是五十年十二月内有漳州平和縣人莊
烟即嚴烟過臺來興起的聽得嚴烟說及起會的
根源是廣東有姓洪的和尚呌洪二房同一姓朱
的人起的洪二房和尚居住後溪鳳花亭不知是
何府縣地方姓朱的年纔十五六歲不知呌什麽
名字也不知住在那裡等語(臣)因該犯等既經嚴
烟告知起會根由豈有未得詳細之理再四詰其
鳳花亭實在何處朱姓實係何名堅稱不知查該
犯等狡惡異常情詞閃爍四人本籍多在彰屬其
中自難保無勾連串結情事但現在該處民情尚
屬寧静若一涉張皇轉恐驚疑四起惟有密飭該
鎮道等悉心訪察加意嚴防俟臺匪蕩平以次查
辦面飛咨提(臣)即於臺地追究嚴烟下落再加
確究至所稱廣東之和尚洪二房及朱姓等尤關
緊要(臣)隨派心腹妥弁帶領咨文飛投廣東督撫
二臣務期不動聲色密查辦理水師提(臣)黃仕簡
於十二月二十九日已抵澎湖風信順利三十日
即可由鹿耳門進口陸路提(臣)任承恩暨所領官
兵俱於初四日在崇武澳得有順風一齊放洋奏入
上命軍機大臣傳諭常青徐嗣曾曰常青辦理此事初
時未免稍涉矜張嗣據該督等節次奏到調度進𠞰
各事宜辦理漸有主見至所獲匪犯朕意本欲令其
觧京今該督於獲犯審明後即請解京審辦並鎮静
辦理各事宜皆與朕意適合不意常青竟能如此甚
屬可嘉至嚴烟籍隸漳州不難即時擒獲並著常青
於拏獲該犯後一併妥速解京前因該處善後事宜
緊要恐常青究係初任因思李侍堯外任有年較為
諳練是以降旨調任令其前往辦理此時該督惟應
督率弁兵於應行辦理之事悉行調度以期迅速蕆
事朕必加恩嘉奬更不必以調任縈心稍存疑畏轉
於𠞰捕無益現在黃仕簡任承恩自必已到臺灣厚
集兵勢合力𠞰捕賊匪自無難立就殱滅一得捷音
迅速馳奏
上又命軍機大臣傳諭孫士毅曰臺灣逆匪倡立會名
戕官佔城實屬罪大惡極至所供起會根由係和尚
洪二房並姓朱的俱是廣東人朱姓衹十五六歲何
能紏衆匪徒興起會名輙敢有謀叛等事恐係洪二
房依附朱姓名目從中煽誘又如從前朱一貴謀逆
情事皆未可定不可不嚴行根究着孫士毅查明後
溪鳳花亭究在何府州縣即將和尚洪二房並朱姓
嚴密跴緝迅速查拏一經緝獲到案訊得確情即一
併派委妥幹員役迅速解京歸案審辦並著飭令沿
途地方一體小心押送毋得稍有疎虞
同日汀州鎮總兵普吉保奏言前接撫(臣)來咨酌
調汀州邵武官兵前赴汀州府屬之永定上杭二
縣駐劄聽候進𠞰即於汀標三營派撥兵丁五百
名自汀起行一面飛調邵武都司定柱帶兵三百
名駐劄上杭(臣)已前抵永定弹壓督(臣)調(臣)赴泉
密商機務隨即日起身途次復接督(臣)來文鳳山
縣亦被賊匪攻䧟望救孔急飛調(臣)統領建寧延
平二處兵丁一千名水師提標兵六百名由厦門
配船飛渡鹿耳門進𠞰(臣)於正月初三日到泉查
延建官兵尚未到隨與督(臣)面商臺郡現在危急
不可稍待(臣)即於初四日由泉星馳赴厦將水提
標兵六百名先行配船飛渡其延建官兵飛催接
續赴厦渡臺統領合𠞰奏入報
聞
二十一日(庚寅)
上命軍機大臣傳諭李侍堯曰臺灣地方自康熙年間
始隸版圖因遠隔海洋該處府廳各縣俱未建立城
垣後經朱一貴聚衆滋事平定後總督滿保曾議建
城惟時以地處海外無城雖難於防守然失之易復
之亦易是以未經建立以節煩費但該處久成郡縣
與内地無異而城圍尚相沿用竹木編插不足以垂
久遠且此次林爽文紏衆猝起縣城遂被砍破究由
莿竹不能防禦所致朕意與其失之復取既煩我兵
力又駭衆聽聞何如有城可守而勿失更為有偹無
虞乎况方今國帑充盈該處郡城廳縣不過五處即
建立城垣動用不過百萬何惜而不為至建城時如
該處可立窑座或用外磚内土之法如窑座不便該
處遍地皆山即開綵石料以代磚工更為鞏固著李
侍堯於臺匪蕩平之後詳細熟商歸入善後事宜案
内一併妥議勘估繪圖具奏
上又命軍機大臣傳諭劉峩長麟閔鶚元琅玕徐嗣曾
曰高文麟等係臺匪案内領受偽職要犯必湏解京
嚴行究訊盡法懲治著沿途各督撫於該犯等到境
時務湏遴委妥員多派兵役小心防範迅速解京毋
致中途稍有疎虞致干咎戾
二十二日(辛邜)徐嗣曾奏言准督(臣)咨商將(臣)預調
之延建兵一千名及督(臣)續調福寧各鎮營兵一
千名俱令由陸赴厦徑進鹿耳門為提(臣)黃仕簡
一路接應俱經陸續到厦總兵郝壯猷於十二月
二十二日放洋副將徐鼎士等於十二月二十二
日自南臺下船至閩安屢次放洋俱被風阻(臣)於
初八日親赴督催該副將等已先於初七日放洋
(臣)親至五虎門瞭望一帶洋面並無船隻停擱閩
安等處地方緊要(臣)即順道將沿海各口岸逐一
履看其汛兵单少之處先經(臣)於省標内派兵二
百名前赴增駐以資截拏現在廵防甚為嚴密昨
據興泉道萬鍾傑稟報差探賊分南北二路攻犯
臺灣郡城適澎湖遊擊蔡攀龍領兵到臺自十八
九至二十二連日打仗得勝二十五日夜賊自北
來攻柴大紀督同護安平恊林光玉等施放大砲
賊俱退避等語兹提(臣)黃仕簡任承恩各路官兵
先後抵臺烏合之衆自必立就撲滅特𠞰捕之時
若逃入臺地内山官兵長圍攻逼搜拏不患不净
惟海洋瞬息千里倘賊匪竄逸内渡或恐漏網現
已飛咨水陸提(臣)及領兵鎮將一面𠞰殺賊匪一
面即於沿海汊港搜拏賊船先行燒沉净盡預絶
其遠颺之路而漳州一屬係賊匪原籍誠慮有勾
串連結情事(臣)密札該道朱芫會知府黃彬不動
聲色妥為防範復會同督(臣)出示曉諭以賊匪雖
係漳人其在臺滋事與原籍親屬毫無干涉惟藏
頓隱匿例應同罪將來賊匪潛逃回籍即捕獲首
報并懸賞格剴切示諭至渡臺官兵配坐戰船之
外需用商船皆係厚價催備應給兵粮亦皆動碾
食糓惟漳泉一帶民食素資臺米今商販不繼恐
致粮價稍昂現在設法招商運赴下游糶濟其過
兵處所俱飭令大員妥為經理並無絲毫擾累民間
體訪輿情各俱安貼奏入
上命軍機大臣傳諭李侍堯常青徐嗣曾曰地方偶有
聚衆滋事之處總督既經前往廵撫自當在省静鎮
不應輕離會城以致人心疑駭昨孫士毅奏親赴潮
州弹壓今徐嗣曾復有前往閩安之奏惟知出力急
公而不權事體之輕重緩急朕並不嘉其不辭勞苦
轉為朕所鄙矣此時各路官兵自早已分頭會𠞰賊
匪無難立就殱滅惟竄匿賊黨恐有逃至内者當於
各海口不動聲色嚴行防範截拏此則徐嗣曾應辦
之事該撫務督飭所屬嚴行妥辦不可張皇疏忽如
得有𠞰賊情形信息仍著由驛迅速具奏
二十三日(壬辰)南澳鎮總兵陸廷柱奏言前准福建
提臣黃仕簡札酌派南澳左營兵丁預偹調用隨
即就每營飭挑偹戰兵丁各三百名預偹調遣應
援嗣又准兩廣總督札將先派水師一千名帶領
竟由陸路直抵厦門聽候閩浙總督調遣等因隨
即&KR0702;調署澄海恊就近扺澳弹壓地方并飛飭各
官兵星夜兼程赴厦(臣)即於初六日戌時豋舟渡
海前往厦門聽候調遣奏入報
聞
二十四日(癸巳)孫士毅奏言途次接准閩省咨會令
粤省派兵二三千名於本省交界處所駐劄預備
徵調(臣)思水師一項若待徵調始行就道恐海洋
風信靡常守候稽延是以擬將派定附近潮州之
水師兵一千名先委將弁統領徑由閩省詔安縣
陸路前抵厦門聽候閩浙督(臣)常青調遣此外水
師五百名陸路一千五百名照依閩省來咨調集
交界地方俟有徵調再行起程至碣石鎮標水師
五百名南澳右營及澄海海門水師五百名分起
接續前進署提(臣)彭承堯護惠潮道顧聲雷已於
正月初八日先赴黃岡地方稽查弹壓(臣)即於正
月初九日親赴閩粤交界處督率照料點送出境
按照兵數每名令其裏帶一月口糧以備緩急應
用其水師一千名應得出兵分例(臣)於藩庫内支
項酌給統俟蕆事後照例覈實報銷此外現在交
界處等候之水路兵二千名尚未赴閩每日給以
口糧其應得出兵分例暫緩給領再(臣)風聞有福
建泉州興化及廣東潮州之在臺貿易客民聚衆
數千人隨同官兵奮力拒賊彼此互有殺傷等因
(臣)即乘機出示剴切曉諭潮民俾知感動仍暗加
密訪如有潮屬民人在臺入夥從逆究出姓名即
與叛逆奸匪一律從嚴辦理緣潮郡民人在臺貿
易者頗多如此分别良歹明示懲勸庶幾將來知
所趨向并俟兵事略蕆(臣)即咨會閩省督撫分晰
查明移知粤省辦理再(臣)派撥南澳各營水師兵
一千名先赴厦門聽候調遣署提(臣)彭承堯咨商
請以南澳鎮總兵陸廷柱統領前往(臣)以南澳緊
接臺灣地方緊要該鎮未便遠離是以飛調左翼
鎮李化龍領兵仍令陸廷柱留營督率防範兹接據該
鎮陸廷柱呈報先已禀知閩浙督(臣)自愿赴臺𠞰
賊復准署提(臣)彭承堯咨調領兵之文即於正月
初六日馳赴厦門聽候等語是該鎮未接改委文
行一聞調派星速起程尚屬勇往且該鎮曾任臺
灣彼處情形熟悉軍營多一得力之人更為有益
南澳營務現有署澄海恊廖光宇前往代理(臣)與
署提(臣)往來潮州黃岡澄海等處距南澳不遠足
資弹壓奏入
上命軍機大臣傳諭孫士毅常青李侍堯李世傑徐嗣
曾琅玕曰閱孫士毅摺内接准閩省咨會原不過令
其預偹何嘗有徵調之語乃該督不揆事理輕重率
行派委將弁紛紛帶兵即赴厦門實屬非是辦一烏
合匪犯遽行令廣東浙江江南等省紛紛徵調成何
事體外省習氣非失之懈弛即過於矜張偶遇地方
此等事件率奏請親往以見其急公勉力為站脚地
步全不計事體之緩急輕重及騷動地方甚無謂也
試思粤省廵撫現未回任該督又遠赴潮州海疆重
地關係緊要茭塘沙灣附近省垣該督如此辦理張
皇萬一有一二奸匪乘勢鼓動又將何以應之乎孫
士毅接奉前旨即星速回駐省城其所派水師一千
名既已起身聽閩省督提調遣若事已定即令撤回
其續派之兵俱着撤回本營總以鎮静地方安戢人
心為要
(臣)等謹按奸民倡亂之初若地方大吏稍涉張皇
百姓易生疑懼或恐别滋事端
皇上諄諄告誡屢
諭督撫提鎮等不動聲色處以鎮静俾良善自安所由
軍行之際閤境安堵無驚洵綏戢之至計也
二十五日(甲午)常青奏言官兵出口屢被風阻收泊
各澳兹據報黃仕簡於十二月二十八日放洋由
鹿耳門前進任承恩於正月初四日放洋由鹿仔
港前進其由閩安出口之總兵郝壮猷及副將徐
鼎士等亦因風&KR3078;不順迄今並無抵淡水信息現
在福寧延建各兵亦俱接踵繼進(臣)并令調來之
汀州鎮總兵普吉保添帶水師兵六百名由厦門
出口並准兩廣督(臣)孫士毅派撥粤兵一千名到
厦恊同進𠞰兵力已屬厚集計此時兩提(臣)亦自
必到臺分路攻𠞰至臺郡情形接據探差禀報自
十二月十八十九至二十等日賊人往犯郡城經
柴大紀同澎湖遊擊蔡攀龍等帶兵打仗屢加殱
戮城内聚集義民鄉勇恊同抵敵義民並不受值
鄉勇日給錢文人心甚固可保無虞其鹿仔港一
路已據署守備陳邦光率同全粤義民殺退賊人
恊力固守又淡水新莊之艋舺一帶亦經署都司
易連召募義民共相保護官兵到日義民響應自
必倍加奮勇即可剪除净盡至内地各境俱皆寧
謐其餘沿海口岸嚴飭文武員弁實力廵查已據漳
浦縣羅澤坤禀報盤獲匪犯陳樵一名現在飭提
確究再查漳化縣俞峻係上年十月甫經抵任實
因緝拏賊匪致被戕害並無别項劣蹟奏入報
聞
欽定平定臺灣紀略卷三
