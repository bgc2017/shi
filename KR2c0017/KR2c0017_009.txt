欽定平定臺灣紀略卷九
二月二十九日(丁夘)常青奏言據蚶江通判陳惇等
將拿獲逆匪劉志賢陳傍即陳榜解送到泉(臣)提
犯研訊緣劉志賢即劉鼎鋐又即前獲賊目高文
麟等供出之劉賢士籍隸惠安於乾隆三十年往
臺充當彰化縣兵房書辦與林爽文王芬曾經認
識陳傍原籍漳浦四十六年往臺在彰化縣大肚
地方肩挑度日與在臺居住之許溪同縣相熟五
十一年十一月初間許溪邀陳傍至王芬家同入
天地會迨該縣俞峻會營查拿林爽文起意抗拒
王芬邀陳傍入夥劫營攻城陳傍俱係在場至劉
志賢並非會内之人當林爽文攻䧟彰化該犯躱
避在家被王芬拿住因係泉民在臺充役年久可
以招集泉衆令其入夥劉志賢亦即依從林爽文
許劉志賢為偽海防同知刻給木戳一個時有前
經拿獲解放之賊匪陳高往提隨行十二月初四
日劉志賢赴鹿仔港住守因傳戱班不到將戲子
杖責又將存倉官鹽散賣并勒派船戶每隻番銀
二三圓不等嗣陳傍因見事情重大欲圖逃走十
二月初六日詭稱避難回籍附搭詔安縣商船於
正月初十日至漳浦小銅山地方登岸至舊識之
林篤家留住當經漳浦縣兵役拿獲至劉志賢因
陳高拿獲正欲竄匿即經知縣黃嘉訓訪獲報明
陸路提(臣)任承恩解回内地審辦查劉志賢既受
偽職當彰城攻䧟之時恐有勾結内應而陳傍既
入會黨則天地會起自何年共有若干人應知確
實且有潛入内地探聽信息情事反覆究詰劉志
賢堅供並未預為内應陳傍亦供入會未久止見
林爽文等二十餘人天地會名目起自何年共有
若干人實不知確實其私渡回漳亦非探聽消息
屬實即將劉志賢陳傍二犯正法梟示劉志賢所
供之陳高先經解部容留陳傍之林篤雖據陳傍
供明並不知情但係從賊潛回之匪犯並不查明
遽行收留飭縣另行究詰犯屬家産查明照例辦
理詔安船戶不知姓名無從拘提陳傍雖據漳浦
縣兵役自行拿獲但小銅山有無口岸飭查到日
再行核辦再閩縣商船戶陳永泰船隻渡載海壇
營官兵一百六十四員名赴臺剿匪於乾隆五十
一年十二月二十九日駛至澎湖洋面陡遇狂風
船舵刮折漂冲外礁擊碎淹沒把總一員兵丁七
十九名巡檢一員跟役三名船戶水手扳挾板片
得生弁兵八十四名内因傷身故一名受傷病重
十七名所載軍械藥鉛等項俱經沉失(臣)飛飭將
得生弁兵給發銀米另配船隻赴臺一面確查淹沒各
官兵姓名并打撈屍身及沉失軍械分晰具報
同日徐嗣曾奏言連日接閱臺灣文報賊匪林爽
文等或云在大里杙庄或云在斗六門或又言在
三貂社等語此時賊首要犯多在諸彰北淡之間
而竹塹艋舺附近之大姑䧟擺接等處亦有匪党
時出肆擾陸路提(臣)任承恩總兵柴大紀現在鹿
港諸羅分路進兵並經提(臣)黃仕簡添派總兵普
吉保等前赴協剿兵力厚集撲滅自易而北淡之
宛裏莊賊匪據署守備董得魁稟報督率官兵義
民剿捕淨盡擺接等處亦據副將徐鼎士等具稟
會商進剿是北淡一路已有官兵率領義民協同
剿禦釡底遊魂更易洗蕩惟是大里杙等處均係
内山倘賊匪潛入生番勾結滋擾搜捕未免費力
(臣)查署守備董得魁稟報剿捕宛裏庄賊匪之時
曾帶有通事瓚瑛及弓箭番一百名甚得其力此
等熟番之中必有素悉生番山徑者(臣)已密飭徐
鼎士督同董得魁等購遣妥幹通事帶領熟番入
山曉諭許以重賞令其遇匪竄入即行縳獻一面
飛咨督(臣)常青及提(臣)黃仕簡相機搜捕務盡根
株
同日任承恩奏言二月初五日署都司張奉廷署
守備陳邦光李漢升等分巡彰城一帶午刻至大
肚山見賊衆屯聚山梁招旗放砲迎拒官兵當令
兵丁鄉勇埋伏田坎誘至山脚下三面攻殺鎗砲
並施斃賊甚衆並將騎馬一賊馬匹打倒鄉勇陳
喜隆乘勢斬獲首級官兵義民并力截殺又擒獲
手執紅旗賊目謝華一名賊夥林芳一名奪獲賊
械多件當將獲賊二名嚴訊據供俱是林泮上年
七月内邀入會的曾歷次攻城打仗那被殺的即
是林泮是林爽文堂兄手下約有三四百人住在
大肚街今日同夥出來在大肚山瞭望堵禦官兵
不料抵敵不過就被拿獲等供當將林泮首級梟
示該二犯即行正法鄉勇陳喜隆從優奬賞又初
六日賊匪潛來放火燒燬海邊漁竂在港望見火
起(臣)即親督官兵由沿海一帶防範分撥遊擊穆
騰額守備潘國材署守備陳邦光等同官兵義勇
由近海之崙仔頂溪口厝等庄堵禦賊匪擁衆前
來將備等即施放鎗砲打敗賊匪兵民奮力追殺
斬首二十一顆奪獲賊械鳥鎗竹串刀棍賊旗多
件又都司馬元勲守備常萬雄沈勇雲本月初六
日黎明聞賊衆在瓦窑庄地方放火隨帶官兵鄉
勇前往該處剿殺連放火砲打死賊匪數十人餘
賊潰散擒獲匪犯陳鞭何晏二名次日寅刻賊匪
數千又來攻擊營盤馬元勲等督同官兵迎敵賊
忽散忽聚恃衆擁前官兵用進步鎗砲傷斃賊人
無算賊衆大敗奪獲鎗刀等械多件隨將拿獲二
犯正法一面咨報督(臣)常青查核仍督率各將備
加意巡防堵禦并會商水師提(臣)黃仕簡籌剿賊
窠均奏入
上命軍機大臣傳諭常青李侍堯徐嗣曾曰劉志賢一
犯前有旨令該督等派員解京審辦今既據訊明並
無緊要情節業已先行斬梟自因未接前旨如此辦
理但該犯身充縣書受賊偽職其子嗣未便寬宥即
不至擬以重辟亦當發往伊犁給厄魯特為奴以示
懲儆著常青於抵臺灣後即查明遵照辦理又據前
奏海壇官兵赴臺灣剿賊船至澎湖洋面陡遇狂風
淹斃各員弁兵丁等殊堪憫惻著常青查明照例咨
部分别議卹其受傷病重者即酌量加賞用示軫恤
再前因徐嗣曾等以覆奏事件由六百里馳奏徒勞
驛遞曾降旨飭諭但現在賊匪尚未撲滅著傳諭
徐嗣曾如目下得有剿賊捷音及緊要信息仍當由
六百里迅速馳奏其尋常覆奏事件即遵前旨不必
紛紛馳逓以省郵傳至李侍堯由京赴閩後僅於浙
江途中拜摺一次雖該督到泉州厦門尚須時日然
此時自早入閩境接見屬員及閱看禀報於近日剿
賊情形亦必得有信息即當於入境後隨時具奏何
以未有隻字奏及豈該督竟不知朕懸盼軍報宵旰
焦勞無時或釋耶
三月初一日(己巳)黃仕簡奏言二月初三日接任承
恩咨稱現在鹿港分兵進攻賊窠需添兵力查副
將徐鼎士帶兵一千五百名已由北路八里坌進
口可否酌撥遣用(臣)隨飛飭徐鼎士如北淡水現
在寧貼除酌留官兵防守外其餘帶赴鹿港聽任
承恩調度合計北路官兵共有七千名已可併力
會剿至赴南路剿匪之總兵郝壯猷等即據咨報
大湖一帶乃賊匪出沒之所聚散靡常勢甚猖獗
應先剿洗正月二十四二十九及二月初二初三
連日打仗賊匪被鎗砲打死計數百人併奪獲䥥
刀鏢器等因(臣)查南路賊夥雖叠被官兵剿殺但
崗山一帶賊勢尚屬鴟張亟應剿洗淨盡現在派
撥官兵即日由崗山後路抄襲與總兵郝壯猷等
會合夾攻剿洗後立赴鳳山攻復城池又總兵柴
大紀收復諸羅後拿獲偽先鋒吴映偽將軍侯辰
張請先及賊夥廖東阮贊五名檻解到郡發縣審
訊嗣因吳映侯辰張請先三名先後病危即行處
决示衆惟是臺地辦理多人實恐不便嗣後拿獲
之犯陸續渡海解交督(臣)訊明正法應行緣坐要
犯家屬或在臺灣或在内地查明下落密為存記
隨後會同督(臣)逐一查拿妥辦再南路營恭將瑚
圖里因乘馬追賊被賊乘虚入城兵丁衝散之後
瑚圖里即到郡城協同堵禦現在總兵郝壯猷前
赴南路進剿將來功罪如足相抵事竣後聽督(臣)
查明核辦
同日普吉保奏言二月初四日行抵諸羅隨詢柴
大紀近日賊匪並未復來侵擾惟前路大埔林一
帶有賊匪匿踞是以諸彰路道不通(臣)面商柴大
紀諸羅既係無事但提(臣)任承恩前報林爽文潛
回大里杙勢復猖獗應帶兵赴鹿港會同任承恩
相機合力進剿則南北聲勢可通隨於二月初七
日自諸羅帶兵前進至大埔尾地方有賊匪千餘人
迎拒官兵(臣)即率副將格綳額署遊擊唐昌宗督
兵攻剿一面令副將林天洛抄截賊人後路鎗砲
打死賊匪甚多擒獲手執紅旗賊目張貴一名賊
夥莊光喜林超二名斬獲賊首一十四顆小旗銅
鑼刀矛等件又署遊擊唐昌宗奪獲砲一門隨訊
拿獲賊人林超供今日拒敵官兵是林爽文令葉省
帶領千餘人在此庄内住了七八日此庄内男女
不知何時搬去隨飭官兵將庄燒燬初八日行至
鹿場地方劄營黃昏時東面有賊前來在竹林内
呐喊放鎗官兵奮勇前攻衆賊敗走活擒賊匪一
名初十日行抵鹿仔港隨將沿途所獲賊匪張貴
等四名訊明正法現在與提(臣)任承恩整合兵力
併剿賊窠聽候調遣均奏入
上命軍機大臣傳諭常青李侍堯曰此時初起時柴大
紀止能於郡城扼要處所防守堵禦自不能進搗賊
窠悉數擒捕今大兵雲集黃仕簡惟安坐郡城留兵
衛已且稱臺灣拿獲之犯本處不便辦理多人更不
成話即此足見其畏葸任承恩亦以巡防堵禦為詞
分派弁兵零星打仗俱不親身會合前往剿捕似此
辦理何時事了耶從来用兵之道合則勢盛分則力單
黃仕簡任承恩帶兵前往不特官兵不應零星分撥
即鄉勇義民等亦應加之鼓舞俾與官兵團聚一處
庶伊等見軍威壯盛益加奮勇踴躍從事乃該提督
等如此漫無籌畫致兵氣不能振作倘義勇等稍有
失利其良善者即不至從賊亦難望其仍前出力其
狡黠之徒甚或轉為賊用别滋事端尚復成何事體
著將本日硃批普吉保各摺發交常青閱看該督一
到臺灣後即將交查黃仕簡任承恩遲誤之處詳細
確查並本日批出情節面加嚴審具奏毋稍存迴護
再任承恩摺内所奏各路之賊動稱數百至數千不
等而斬獲賊匪首級不過一二十顆生擒者亦不過
一二名看來皆不實在並著常青一體嚴查毋任朦
混又昨據徐嗣曾委員將受賊偽職之逆犯高文麟
等三名解到令軍機大臣研審究出林爽文等與通
事杜美有勾結生番希圖將來竄匿内山情事著將
原審奏片發交常青閱看令其嚴密搜查勿致首要
各犯遁入内山致稽顯戮事竣後即將内外界址重
加勘定以期周密不至再滋事端其平日防守疎虞
之文武員弁一並查參並將杜美一犯嚴拿務獲解
京審辦
初四日(壬申)常青奏言新任督(臣)李侍堯於二月十
七日抵泉(臣)交卸督篆將現在辦理事宜向李侍
堯詳晰告知并將到臺應辦事務面為商酌後隨
於二月二十日自泉起程前赴厦門登舟候風飛
渡至臺地情形現又據黃仕簡咨稱賊匪林爽文
等因大兵到臺退守窠穴於諸羅之斗六門及大
里杙等處羣聚滋擾匪黨衆多任承恩所帶之兵
勢覺單薄經黃仕簡又將續到之延建等營官兵
内分撥一千六百名派令總兵普吉保副將格綳
額林天洛等帶領馳赴諸彰會同總兵柴大紀並
知會任承恩併力剿捕計此日正在搜洗之時(臣)
惟有殫竭駑駘督同黃仕簡悉心調度將首惡林
爽文及要緊賊目迅速擒拿解京審辦其餘醜類
務盡根株並設法預籌不使得與生番勾結以致
日後再有滋擾之事再(臣)辦理善後事宜需員差
遣因酌派泉州府城守營參將特克什布建寧府
同知楊世綸候補布政司經歷葉寳書試用吏目
楊兆榮從九品王澤臨五員帶同前往抵臺之後
一切文移往來均關緊要并商之督(臣)李侍堯將
福建藩司庫貯巡臺御史關防一顆佩帶行用以
昭信守
同日李侍堯奏言於入閩途次接督(臣)常青來札
並抄寄節次摺稿知提督黃仕簡任承恩抵臺後
連次攻剿多有斬獲至福州晤撫(臣)徐嗣曾至泉
州晤常青又詳細詢問現在兩提(臣)南北兩處信
息雖已從海邊彼此知會而腹地道路尚未相通
蓋緣任承恩所駐鹿仔港正近大里杙賊窩匪徒
最多官兵屢剿尚在抗拒而黃仕簡在南路又有
大湖等處賊匪正須剿殺是以尚未聯絡旬日以
來雖未續得信息想必又加剿殺數次今常青於
本月二十日起程俟到彼密看情形督率兩提(臣)
視賊所聚處用全力痛剿一二次彼么䯢烏合非
素有結約必死之心自當畏死潰散然後分路搜
捕不日可以蕆事今内地所以接應者口糧最為
緊要(臣)詢常青徐嗣曾已飭各州縣碾米四萬五
千石分貯厦門泉州等處現在尚未解到(臣)一面
嚴催以備陸續應用不致有悮至閩省現在情形
途次所見極為寧貼秧田已長數寸蓄水翻犁各
勤農業又細訪漳泉一帶人情亦皆安静(臣)但當
静以鎮之而密以稽查口岸為要務不敢稍有疎
失再臺匪猝起時所有調兵各事宜自不得不絡
繹馳奏今兩提(臣)已過臺灣常青又往督辦所有
軍事業經常青等專摺具奏其知會到(臣)者應請
不復再奏如(臣)另有聞見及常青等所知會(臣)另
有商辦者始行馳奏似可稍省馬力均奏入
上命軍機大臣傳諭常青李侍堯曰前以賊匪不過烏
合之衆無難立時撲滅是以曾諭常青到臺灣後即
令任承恩來京常青在彼督同黃仕簡辦理搜捕事
宜今任承恩黃仕簡並不帶兵前進甚不如前竟不
可恃矣即如常青摺内所稱賊匪退守巢穴於諸羅
之斗六門大里杙等處羣聚滋擾任承恩所帶之兵
勢覺單薄又李侍堯奏稱現在兩提臣南北兩處信
息雖已從海邊彼此知會而腹地道路尚未相通等
語賊匪既團聚斗六門大里杙等處兩提督如果彼
此知會奮勇夾攻軍威壯盛自可迅搗賊窠何至賊
匪得負嵎團聚文報尚從海邊知會伊二人觀望遲
悮之咎已無可解免屢經降旨交常青到彼嚴查恭
奏該督此摺自係未接諭旨時所發計目下該督已
可到彼務宜遵照秉公嚴審據實具奏不可稍事姑
息至一切剿賊善後事宜全在常青妥協經理該督
須於奮勇之中加意持重以期尅期蕆事慰此厪懷
其兵丁接應口糧及稽查内地各口岸亦係要務李
侍堯向能辦事自能就近妥辦不至貽悮所奏臺灣
軍務既由常青專摺具奏李侍堯即不復由驛馳奏
所見甚是自應如此以省驛馬之勞
初五日(癸酉)
上命軍機大臣傳諭常青李侍堯曰昨據李侍堯奏兩
提臣南北兩處信息雖已從海邊彼此知會而腹地
道路尚未相通等語復查看總兵普吉保摺内則稱
由臺灣郡城帶兵先抵諸羅於初十日到鹿港與任
承恩併籌勦賊雖該鎮於大埔尾等處曾遇賊打仗
然既由郡城直達鹿港並未為賊所阻看此情形自
係賊人蟻聚斗六門大里杙等處馳逓文報隻身往
來或懼其潛出擾害若帶兵前往亦無虞中途梗阻
想李侍堯初入閩境無由即知彼處情形係地方官
禀報即據以入奏其所稱道路未通之處本屬未確
今普吉保既可帶兵由郡城前往鹿仔港豈黃仕簡
任承恩獨不能行乎且黃仕簡帶兵到彼賊人並未
再來可見賊知官兵勢盛已畏避不敢復來即使賊
人復至郡城黃仕簡正可迎頭截殺不應轉避賊衆
豈賊人一日不至黃仕簡寸步不進乎况昨據解到
賊夥楊咏等有林爽文與通事杜美勾結生番希圖將
來竄入内山之供倘賊人竄入内山日久不出黃仕
簡任承恩亦終歲在郡城株守竟不往内山搜捕耶
昨據該督奏於二十一日由泉州起身前往若風色
順利計此時早到臺灣何以未見具奏此事全在常
青妥恊督辦迅奏蕆功朕盼望甚切不可如黃仕簡
任承恩之漫無籌畫坐視貽悮也
初八日(丙子)任承恩普吉保同奏言本月十三日寅
刻賊匪林爽文帶領賊衆繞道大肚山由番婆庄
來攻鹿仔港(臣)任承恩即督令遊擊穆騰額等帶
領官兵鄉勇前往堵禦(臣)普吉保帶領副將林天
洛等抄截賊後行至番仔溝見賊勢甚衆正在放
火燒庄官兵奮力直前鎗砲並施打倒賊匪甚多
賊衆懼退(臣)普吉保率兵從旁用鎗砲横擊賊匪
大敗四竄當即救熄庄房查擒獲匪夥十六名奪
獲銅砲大小鐵砲鳥鎗藤牌旗刀矛箭藥鉛多件
馬三匹并於賊屍搜獲書信三紙一係結盟底藁
餘二紙俱係陳傳代林爽文約夥攻劫鹿仔港埔
心等處(臣)等即將所獲賊犯鄭實等逐加嚴訊據
供都是去年林水邀入會的二月初六日陳傳寄
字與林水齊集衆人往大里杙會合初九日我們
隨同林水到大里杙十二日林爽文約陳泮周振
興陳道等領了三千多人去攻浦心庄我們共有
五千多人隨了林爽文來攻鹿仔港林水係頭目
騎著紅馬打頭陣林爽文騎白馬在後催人行至
番仔溝正在燒庄不料官兵趕到抵敵不過林水
被砲打下馬林爽文先自跑了當令認明林水首
級梟示一面將該犯等正法鄉勇從優奬賞又署
參將馬元勲等遇賊匪來攻埔心約有三四千人
馬元勲等督同官兵鄉勇施放鎗砲賊人敗退奮
力追殺割獲首級九顆耳記辮子共六十二箇在
賊屍搜出書信二封奪獲賊旗藤牌鉛藥等項并
擒獲女犯一口其書亦係陳傳代林爽文約夥之
字當將女犯發訊據供係盧陳氏今年正月裡被
賊夥黃七擄去服侍伊妻陳金娘因屢次被官兵
鎗砲打死甚多今日陳金娘呌伊露體出陣要厭
鎗砲不想就被拿獲等供隨將該犯婦正法賊書
五紙咨送督(臣)常青查核再准提(臣)黃仕簡咨稱
檄令副將徐鼎士酌留官兵駐守淡屬餘兵亦令
來彰協力會勦等因普吉保兵已全到(臣)即會商
先行分劄要地進扼賊吭一俟副將徐鼎士統兵
到日即當審察形勢奮勇會勦至擒獲賊夥鄭實
等十七名應解赴内地審辦苐彰屬地方現乏佐
雜人員差委弁兵又在勦賊之際逐起押解實屬
乏人久禁恐有疎虞因審明均係餘夥即行正法
仍彙供移咨督撫二(臣)察核奏入
上命軍機大臣傳諭常青李侍堯曰林爽文既敢親至
鹿港滋擾即係自來就死任承恩正當親帶弁兵迎
頭痛加勦殺將首惡擒縛則其餘附和自必紛紛瓦
解何以任承恩並不親身擒捕僅派令遊擊等與賊
打仗且任承恩與普吉保現在一處普吉保既帶兵
剿賊而任承恩竟安坐鹿港豈欲因人成事抑待賊
自斃乎殊出情理之外况賊人將所掠婦女逼令露體
出陣冀厭鎗砲可見賊勢已窮行徑可笑無難一鼓
殱擒乃任承恩一味畏葸遲延不進看此情形現在
賊匪尚未撲滅竟係任承恩與黃仕簡始終兩相觀
望貽悮緊要軍機向來黃仕簡辦事尚知奮勉此次
因有任承恩同往致生觀望設任承恩不赴臺灣黃
仕簡專辦此事無可推諉轉未必恇怯至此任承恩
斷不可再留該處致墮士氣著常青一抵臺灣即傳
旨將任承恩解任飭令即行赴京候旨其陸路提督
員缺前有旨交郝壯猷暫行署理但行軍之際須將
奮勉出力之員加之鼓舞以勵戎行並著常青於普
吉保郝壯猷二人内察看孰為出力一面奏聞一面
將陸路提督即行交與署理以示鼓勵至黃仕簡如
查明貽悮屬實亦不可留於該處即遵前旨將伊解
任送回内地請旨辦理其水師提督印務即交柴大
紀暫署候朕另降諭旨
(臣)等謹案提(臣)黃仕簡到臺灣後賊匪已不敢窺
伺府城即凡遣兵堵禦之處一經勦殺無不奔竄
可知么䯢之衆蜂屯蟻聚本屬無能至使婦人祼
體以厭鎗砲其伎倆之窮益見矣如以兩提督親
臨行陣官兵義民更必奮勉用力賊衆望風膽落
搗穴擒渠自如摧枯拉朽乃竟彼此觀望坐失機
宜昩於圖功進取抑亦自貽伊戚者歟
欽定平定臺灣紀略卷九
