欽定平定臺灣紀略卷十三
四月初五日(壬寅)李侍堯奏言接兩廣總督(臣)孫士
毅咨稱前調粤兵四千名第一起於本月十六日
起身計二十三四等日可到厦門(臣)隨於二十自
泉起程往厦門料理辰刻抵南安縣接黃仕簡咨
會知鳳山城又被賊佔戍刻行至沙縣又接常青
来札備述臺地情形并增調兵七千查前據同知
楊廷理禀臺地現有之兵只有一萬三千餘名而
該提鎮等以之分派府城鳳山諸羅鹿仔港淡水
五處本屬備多而力分毋怪左支右詘不能奏功
轉致失事今鳳山既䧟郝壯猷損折之兵不下一
千六七百名則兵力益覺單薄看來常青所請增
調七千之數實不可少賊既乘鳳山之勢來攻府
城據常青奏已在離城十里之外則目下第一以
保守府城為要務倘稍有疎虞益難辦理幸總統
大員一到人心稍定兼以所解銀餉據各委員禀
報亦俱於初八九等日運至府城可籍以守禦適
粤兵將次到厦門係二百五十名為一起(臣)擬每
到兩起即令開駕一次先往助守算來事機尚可
相接不致緩不及事至常青請調南澚金門銅山海
壇各營兵二千名粤兵三千名浙兵二千名想係
尚未接到(臣)先調粤兵之信今查金門銅山等營
調派出征者已多本營存兵無幾處處海疆未便
再撥粤兵既調四千已過常青所請之數亦難再
調惟浙省與閩省毗連從前常青曾札知撫提二
(臣)預備兵三千今(臣)一面知會琅玕陳大用令將
原派之三千名星速由陸路來閩以資接濟但郝
壯猷已折耗兵一千六七百名則即增調七千亦
僅多五千餘名而府城鹿仔港兩處俱係極要勢
不得不分撥一經分撥則以之守禦雖有餘以之
進𠞰又不足應請再增調浙兵一千於𠞰捕事宜
庶更得濟惟常青所請七千名悉赴府城現令普
吉保會同柴大紀𠞰捕斗六門之處似覺專顧府
城而委鹿仔港於孤注查鹿仔港距大里杙僅四
十里去冬陳邦光等之易于剋復以林爽文正在
南攻府城是以得乘虛收復匪徒時出肆擾其勢
更重於南路是此時之鹿仔港比舊時之鹿仔港
迥然不同任承恩普吉保等雖不能奮勇𠞰殺而
鹿仔港至今得以無恙究亦頼此三千八百餘兵之
勢隠為形援若將此内普吉保之一千六百兵分
往諸羅林爽文探知任承恩兵單來肆兇逆任承
恩必不能支將鹿仔港亦不能守鹿仔港不守則
蚶江遂無進兵之口於臺地全局大有關係(臣)初
接黃仕簡咨會恐府城兵少原擬將粤兵四千盡
改由厦門赴府城今接常青調普吉保往攻斗六
門之摺稿只得仍照原奏以粤兵二千五百赴府
城一千五百赴鹿仔港俟浙兵到日或應兩路各
派一半抑或多寡酌配之處俟探聽鹿仔港光景
再行酌辦再查澎湖協為臺郡咽喉本有兵一千
八百餘名因黃仕簡兩次調取一千名赴臺灣應
用該協兵力殊覺單薄蚶江與鹿仔港相對順風
一二日可以直達亦不可無兵備禦查去冬臺匪
滋事時前督(臣)常青曾調汀州兵五百名邵武兵
三百名在汀漳交界之永定上杭二縣駐劄以待
調用今已另調兵前赴臺灣而澎湖蚶江二處均
關緊要是以(臣)將駐劄永定之汀州兵五百名調
往澎湖駐劄上杭之邵武兵三百前往蚶江庶要
地均屬有備奏入
上命軍機大臣傳諭常青李侍堯琅玕陳大用曰浙省
兵丁素性懦弱朕南巡時閱看浙閩兵丁技勇浙兵
與閩兵角藝即形畏怯况現在臺灣賊匪皆係閩人
之慓悍者閩兵攻𠞰尚不能勝何况浙省之兵更不
如閩省調往協𠞰豈能得力是以昨據常青奏調已
傳諭琅玕停止今據李侍堯奏為海疆緊要存兵無
多請於浙省派撥所奏亦是此項浙兵止可分撥内
地海口各營協防若以之進𠞰自不若本省兵丁為
得濟自應遵照所降諭旨在閩省各營先行抽撥以
資接濟其浙兵到閩時竟留於内地防守亦足以資
彈壓至李侍堯請調浙省兵丁四千名較之常青原
調浙兵數目已多二千名昨又經朕籌及閩省駐防
滿兵自較綠營為優則此一千滿兵抵浙兵二千况
係常青舊屬已諭恒瑞揀選一千名帶往會𠞰此時
李侍堯止湏調浙省三千名自屬敷用且浙省兵丁温
衢地方距閩較近該處兵丁在浙省中稍為疆健著
琅玕陳大用即於該二鎮所屬各營揀派兵丁三千
名速赴閩省交李侍堯酌量派撥至李侍堯奏鹿仔
港一路現經常青調去普吉保兵一千六百名分往
諸羅恐任承恩兵單力薄不能支持等語所慮亦是
但任承恩種種玩悞漫無調度即留該處亦終不能
得力昨已降旨將藍元枚授為參贊帶領閩兵二千
前赴常青處會勦今思常青既有粤兵四千並駐防
滿兵一千及存城各兵足敷進𠞰其藍元枚所帶兵
二千名竟著由蚶江配渡前赴鹿仔港藍元枚到彼
接代後將任承恩送回内地即行拿問解京再藍元
枚係領兵大員自應賞戴花翎以示威重伊於江南
提鎮任内如曾經賞過則已若未賞過著常青即傳
旨賞戴俾益加感奮力圖自效再常青奏賊匪攻得
鳳山乘勢來犯府城已到十里之外是其自來送死
雖閩兵甫經失利不足倚恃而常青可以簡其精壯
鼓其勇氣未始不可以逸待勞設法堵截𠞰殺亦足
破賊人之膽該將軍接奉此旨即將如何殺退賊匪
之處迅速奏聞
初八日(乙巳)琅玕奏言准常青咨會臺灣賊勢䲭張
所有浙省原備兵二千名仍調撥由鹿耳門進口
並令刻日起程又准督(臣)李侍堯咨會奏明調撥
浙省原備兵三千名再于距閩附近各營添派兵
一千名由陸路分起儹行馳赴厦門配渡查浙省
前經酌撥備調兵三千名雖已准咨撤令歸伍而
一切戰械火藥鉛彈等項俱已備辦齊全此時即
可按名調齊起程至現需添派兵一千名查衢州
鎮標距閩甚近自應即于該鎮各營派調以敷四
千之數當即飛咨提(臣)陳大用督同各鎮(臣)迅速
調齊派委勇練將弁督押統領立即由陸路分起
儹程前進沿途照例支給兵糧飭令各該道府各
在本境督押照料遄行並委藩司顧學潮杭嘉湖
道清泰分往各路沿途督辦查催並咨會閩省督
撫(臣)飭屬一體接護支應奏入報
聞
初九日(丙午)孫士毅奏言前據常青究出廣東後溪
鳳花亭洪二房和尚及朱姓人犯知會密拿惠潮
等屬並無其地惟風聞嘉應州遂鄉堡地方廟後
有亭其後半被火燒燬内有洪和尚及朱姓等經
姚棻密委惠州府知府顧聲雷等馳赴確查並無
遂鄉堡地名各堡内亦無曾經被燒廟宇復查靈
峯寺有洪朗洪科二僧與俗家朱姓十七八歲僧
人立嵩同住與閩省來咨恰合委員隨往搜查寺
僧七人並無不法字跡所供住址族屬俱在附近
歴歴可查左右亦無溪亭寺後亦無曾經被燬之
事寺鄰耆老保甲僉供平日並無為匪願具保結
各等情又訪有海陽縣南山寺和尚耀珠俗家姓
洪有子秀節現在潮陽黃隴庵為僧並據潮陽縣
知縣台霖布將秀節押解到郡確訊實係安静焚
修並無為匪情事此外惟潮陽一縣洪朱二姓頗
多大半皆係晒丁其餘悉屬種地農民並無和尚
亦無洪二房名目嗣又續獲會匪林功裕供出福
建平和縣人林三長勾引入會曾經告以朱洪德
姓名(臣)在省時會同撫(臣)圖薩布提并先獲之許
阿恊等對質又供有洪李桃係屬和尚家住漳浦
縣榕樹脚向在龍溪縣東門外福連寺出家又有
頭人李九陶是平和縣小溪鄉人等語其於洪朱
等犯名姓亦似略有端倪並知會閩省密為存記
(臣)抵潮後又據饒平海陽等縣禀獲陳阿塔余阿
緒二犯所供入會情事與許阿恊等大略相同(臣)
思此等匪犯行蹤詭祕斷不肯將不法字跡及往
來交結等事輕露於人兹復欽奉
諭旨閩省搜出賊匪書稿現有廣東鳳花亭高溪庵馬
溪廟洪姓結盟之語鳳花亭雖現在查無下落其
高溪庵馬溪廟自必實有其地一經查得即可從
此跟求(臣)已密懸重賞分派妥員嚴切偵緝凢有
寺廟聲音相似形跡可疑者亦即徹底跟查毋使
倖脱仍知會李侍堯常青此後拿獲匪犯活口即
就近跟究鳳花亭高溪庵馬溪廟三處實係粤東
何縣地方星速咨(臣)查辦則得有確實州縣查拿
更易為力又查閩省徵調粤兵四千名自三月十
六日起至二十二日潮州鎮標兵俱已起程計三
月二十三日此一千名全數俱入閩省詔安縣境
(臣)在潮點騐起程即於本日馳赴黃岡照料其餘
各營水陸官兵接續前進斷無遲悞再粤省兵丁
此番渡臺𠞰捕水陸共四千名臣每起面加鼓勵
察看情形頗知踴躍赴公似應遇有粤省派兵營
分千把外委及馬戰兵丁缺出請先儘軍營拔補
以示激勸奏入
上命軍機大臣傳諭孫士毅曰粤省訪出之洪姓和尚
等既訊明實非此案匪犯自不必累及無辜但洪姓
和尚及朱姓乃倡會結盟要犯前經閩省拿獲偽官
楊軒供出嗣搜出賊匪書稿内其所開姓名住址又
復與楊軒所供相同是其人自必仍在粤省外省地
方官習氣往往迴護前非于緝捕事件一經查無蹤
跡禀報之後即或續行查出慮及前此查辦疎漏恐
致獲咎不肯據實稟出一以烏有完事最為可惡著
孫士毅務宜詳悉開導諭以該犯等現雖查無下落如
將來查有鳳花亭等地名仍當據實禀報其從前疎
漏之咎俱可寬免倘從此跟求果能弋獲正犯並可
仰邀陞擢若敢始終迴護别經發覺必當加倍治罪
如此反覆曉諭庶各該員知查出後無過有功必能
認真購緝不至始終迴護轉令要犯得以漏網
十二日(己酉)常青奏言總兵郝壯猷帶領副將丁朝
雄參將那穆素里遊擊蔡攀龍都司羅光照等帶
領兵丁二千一百名前赴南路進𠞰在大湖劄營
月餘雖間得勝仗究未能前進嗣經黃仕簡添撥
遊擊延山鄭嵩各帶兵五百名助戰于二月二十
一日抵鳳山縣城賊匪退走僅存空城黃仕簡因
安平海口緊要調副將丁朝雄回安平扼守又因
賊匪欲來攻臺灣府城調遊擊蔡攀龍帶澎湖兵
八百名回郡堵禦郝壯猷尚帶官兵二千餘名足
資堵禦乃三月初四日因參將瑚圖里自山猪毛
被賊攔截郝壯猷派令遊擊鄭嵩帶兵接應行至
硫磺溪遇賊圍截官兵喪失甚多賊匪遂蜂擁而
至郝壯猷退守縣城初八日賊衆進城官兵潰散
該總兵郝壯猷參將那穆素里都司羅光照等陸
續回到郡城潰回兵丁計七百餘名遊擊鄭嵩被
鎗傷陣亡是鳳山已經收復之後旋即失守實由
黃仕簡調撤失宜總兵郝壯猷不能抵禦以致敗
衂該提督黃仕簡已摘去花翎解任總兵郝壯猷
(臣)亦即飭令摘印并去花翎頂帶相應請
旨將黃仕簡郝壯猷交部治罪其參將那穆素里都司
羅光照守備黃喬一併革職暫留軍前效力贖罪
再臺灣逆匪滋擾上年十二月内叠次迫攻府城
經總兵柴大紀督同臺灣道同知等率帶義民鄉
勇奮力堵殺保固郡城迨柴大紀克復諸羅之後
據報屢次𠞰殺賊匪生擒賊目實屬奮勉出力(臣)
已傳
旨加恩賞戴花翎將水師提督印務交與暫署任承恩
陸路提督印信暫交普吉保護理再臺灣本地戍
守兵丁共一萬二千餘名經三縣被䧟傷亡已多
其内地調來臺灣𠞰匪兵丁共一萬餘名除分撥
三路進兵亦有傷亡逃散府城駐防班兵甚少業
已飛咨李侍堯續調本省内地及廣東浙江共兵
七千名配船渡海俟兵到三四千之後(臣)即親自統
領由南而北務將賊匪首夥盡數擒獲其各路擒
獲賊匪將要犯飭令解赴内地李侍堯審辦其餘
賊黨(臣)即就地審明辦理奏入
上命軍機大臣傳諭常青李侍堯曰郝壯猷身為總兵
大員于賊匪復犯鳳山時既不能先事防禦又不能
督率弁兵奮勇殺賊潛回郡城似此恇怯倖生若不
明正典刑何以肅戎行而昭軍紀此豈徒交部治罪
可以完事者早經降旨令常青將伊正法以示懲儆
諒常青發摺時尚未接到耳至臺灣現有兵丁經屢
次挫損不免氣餒常青不可不大加振作如兵丁臨
陣時有一二畏縮退避者即立時正法懲一儆百即
將備内有恇怯不前者亦即一面正法一面奏聞而
才能出衆奮勇殺賊之兵弁即奏請破格超擢今賞
去翎子以備鼓勵戎行之用俾知死生呼吸之際退
則必死進則可以殺賊立功邀恩拔擢即不幸陣亡
國家自有優䘏如此賞罰嚴明自必人人知所感奮
可期鼓勇集事常青雖未經行陣而行軍之道信賞
必罰朕屢加訓諭該將軍尤宜遵照妥辦也至總兵
柴大紀普吉保功罪原不相掩前已有旨令柴大紀
署理陸路提督普吉保仍留軍營俱令帶罪督兵以
觀後效果能奮勇出力不但宥其前罪並當旌錄其
功現在曾經行陣之侍衛章京内派出八員即日啓
程令其晝夜星馳前往但臺灣距京較遠到彼究湏
時日著傳諭常青不必待伊等到彼始行進𠞰以致
稽遲俟所調粤兵四千名及駐防滿兵一千名到齊
酌量可用時即行帶領直搗賊巢生擒首逆務湏奮
勇持重計出萬全以期迅速蕆事藍元枚前已降旨
調補水師提督授為參贊令其速赴鹿仔港會𠞰該
提督目擊黃仕簡任承恩之觀望遷延身罹重譴自
當益加奮勉再前據常青奏賊匪攻得鳳山乘勢來
犯府城已到十里之外等語此次摺内何以未將如
何𠞰殺之處奏及朕心甚為懸切著該將軍即將如
何籌畫擒殺賊匪情形迅速奏聞
(臣)等謹按行軍紀律嚴明有功必錄有罪必誅則
人人無倖生之心方克集事郝壯猷於賊匪來犯
鳳山時不能督率弁兵竭力抵禦乃竟退回郡城
希冀倖免我
皇上立命於軍前正法並將其棄城潛回是以按軍法
從事緣由明白飭諭俾三軍共知畏怯倖生必至
身罹重辟羣相警戒並
命於弁員内如有才能出衆奮勇殺賊者即行奏請破
格超擢鼓勵戎行之道真無所不至宜將士等人
人用命踴躍争先所向無敵也歟
同日李侍堯奏言臺灣保聚尚完者惟府城及鹿
仔港等四五處而府城為全郡根本鹿仔港亦進
兵要口且近大里杙此兩處必湏保固方可措手
現在粤兵到厦已有四起(臣)令隨到隨即登舟一
候順風即行開駕但得先到數百名人心即定并
知有大兵繼至更當轉怯為壯其鹿仔港一路(臣)
現擬將粤兵内先撥一千五百名前往俟浙兵到
日再派往二千名兵力既厚并可無俟常青南路
之兵來會即直搗賊巢庶南北兩路俱有重兵𠞰
殺賊勢自當潰散昨以粤兵每起二百五十名尚
覺遲緩復札商孫士毅併為五百名一起計四月
初十日前粤兵二千五百俱可到齊其一千五百
名之赴蚶江者亦相繼入閩適署提(臣)藍元枚查
察海口來至厦門因留伊在厦照料催䟎(臣)於數
日内即至蚶江料理兩路均可不致遲悮再此次
粤省官兵緣督(臣)孫士毅預行選派皆年力強壯
看來甚可得力又於各兵内擕帶火藥三萬觔之
外另備五萬觔解閩接濟查閩省雖不缺乏然火
藥要器多為預備益覺寬裕將來用過若干仍可
按數歸還再粤省第二起官兵自海澄縣水路赴
厦兵丁曾得高等一船到嶼仔尾地方有盗二十
餘人駕船來劫兵丁受傷者六人失去鳥鎗腰刀
等物查厦門係水師提督駐劄之地嶼仔尾離厦
不過十餘里又(臣)方在厦門而盗賊已肆行無忌
若此可見戎政廢弛遂使瀕海之地竟為盗數此
等匪徒縱未必係臺匪黨羽而縱横洋面久為商
民之害并有盗劫兵船之事更屬目無法紀似此
怠玩之文武若不嚴參示儆無以肅吏治而飭營伍
請將海澄縣知縣侯謹度水師提標中軍守備李
光輝革職留於地方協緝勒限一年如限滿不獲
再行交部治罪其石瑪通判安靜水師參將王祖
烈均有督率之責咎亦難辭請將該二員交部嚴
加議處至總兵羅英笈於所轄地方全無整飭應
一倂交部嚴加議處又現在押解臺灣逆匪林小
文等四犯林小文蔡綱係紏衆為逆之犯廖攀龍
係海口山汛把總曾將火藥四五十觔送與賊目
何朝英係已革外委曾在扈尾與官兵打仗奏入
上諭内閣曰沿海地方盜賊出沒最為商民之害甚至
駕船行劫渡海官兵不法已極該管地方文武員弁
並不能立時緝獲非尋常疎縱可比侯謹度李光輝
俱著即革去頂帶暫行留任勒限半年在該處緝捕
總兵羅英笈亦著即革去翎頂暫行留任在該處督
緝其通判安靜參將王祖烈均著革去頂帶暫行留
任督緝務於半年限内將盜犯按名緝獲速正刑誅
如限滿不獲即著該督據實參奏分别從重治罪
上又命軍機大臣傳諭常青李侍堯曰李侍堯奏洋面
盜案摺内稱此等匪徒未必係臺匪黨羽所見實未
周到該犯等膽敢在洋面駕船肆行劫掠甚至執持
鳥鎗藤牌等械傷害商旅已屬不法且現在粤省調
赴叠灣𠞰捕賊匪之兵衆所共知該犯等輒於嶼仔
尾地方駕船行劫與兵丁互相格鬥安知非林爽文
等探知消息令其黨羽在中途劫掠以挫銳氣而緩
行程何得僅以尋常海洋盜犯辦理李侍堯自因現
在籌辦一切事緒繁多心曲紛亂未能見及於此至
閩省地方文武員弁於緝捕盜犯全不認真使瀕海
之地竟成盜藪廢弛已極本即應從重治罪姑念該
省現值多事未便遽易生手且該文武員弁若此時
即行革職轉可遽離本任置身事外是以降旨將該
員等俱革去頂帶暫行留任在該處勒限緝捕但該
縣侯謹度守備李光輝于所屬地方一任盜匪縱横
洋面行劫兵船已屬罪無可逭著李侍堯詳悉諭知
該員等現止革去頂帶留任緝捕實屬格外從寬務
湏實力查拿以圖自贖若限内不能將各犯按名拿
獲則是該員等始終怠玩即應在該處正法不能再
邀寬宥總兵羅英笈於所轄地方毫無整飭今暫加
恩革去翎頂留任緝捕若再不能于限内督率弁兵
將盜犯全行緝獲並著李侍堯於限滿時據實嚴參亦
應寘以重典决不寬貸著李侍堯將此嚴切曉諭俾
該員等各知儆畏迅速上緊緝拿毋致自罹重辟盖
該省正當軍旅之際不可不從嚴辦理也至此等盜
犯黨賊逞兇罪在不赦一經拿獲著李侍堯即行審
明按名正法一面辦理一面奏聞不必照海洋尋常
盜犯之例分别辦理
(臣)等謹按緝盜安民守土之職閩省當臺匪滋擾
之時海洋盜匪縱横且敢行劫兵船不法已極而
怠玩之地方官實罪無可逭
皇上於督(臣)所擬勒緝一年之期改為半年不獲即立
置重典俾人知儆畏庶能實力緝捕奸宄不致漏
網因時立法猛以濟寬而猶傳
旨諄諄訓飭所以大震啓其聾聵而禍福仍聽其人之
自取者歟
欽定平定臺灣紀略卷十三
