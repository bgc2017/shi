欽定平定臺灣紀略卷三十九
十月初三日(丁酉)浦霖奏言川兵赴閩自湖北荆州
順流前進應由湖南巴陵縣經過(臣)先經飭令地
方官將一切官兵食用薪蔬等物寬為預備隨到
隨即應付不令兵丁一人上岸以免躭延并可無
虞滋事並飭委署岳州府李之栻署岳州城守營
參將伊靈阿督率文武各員分駐沿江往來照料
茲于九月十七日全數出境成都將軍鄂輝亦于
是日督押末起兵船晝夜前進並無停留兵丁等
亦極為安静奏入報
聞
初四日(戊戌)福康安奏言自入閩省以來沿途不見
柴大紀文報知諸羅受困更為危急及閱看恒瑞
奏稿所帶赴援之兵于二十五日行至鹽水港不
能前進尚未與柴大紀會合而常青株守府城營
盤南路賊匪仍行四出攻擾(臣)沿途細加探訪雖
傳聞之辭不一大約南北兩路官兵僅可支持防守
至今尚未得手(臣)于十七日馳抵厦門晤見李侍
堯詢以賊匪情形亦言近日屢接臺灣各官禀報
賊勢似更猖獗將各禀與(臣)閱看内臬司李永祺
禀稱府城週圍十里之内村庄盡被脅從不惟諸
羅受困即郡城亦在圍中郡城兵丁除撥往諸羅
七千名外其餘呈報病故者殆無虚日現在卧病
者尚有一千數百名兵勢日益餒怯南潭賊匪距
城甚近其地附近大穆降蔦松岡山等庄皆係賊
匪聚處此時郡城甚為可慮又永福等禀稱諸羅
城西十里地名湯元店賊匪衆多歷次赴援之兵
皆係此處被截今蔡攀龍等救援諸羅會同遊擊
楊起麟等前進行至該處亦被賊人阻截惟蔡攀
龍孫全謀邱能成帶兵七百名到縣其餘多有損
失副將貴林遊擊楊起麟等聞已被害而附近鹽
水港之樹林頭鹿仔草新店等處于二十六二十
八二十九等日已被賊匪搶佔鹽水庄民人大半
從賊各等語(臣)查各員所禀鹿仔草等處被賊佔
據及將弁兵丁損失各情節俱係巡檢邵宗堯禀
報之詞或係該員等張大其詞亦未可定必須親
至該處目擊情形方可相機籌辦竊思臺灣賊匪
原係烏合之衆易聚易散伹該將軍等調度失宜
官兵多有損失賊勢固結蔓延日肆猖獗而該將
軍等節次奏報之摺僅以支持堵禦情節敷衍塞
責而于賊匪出没之聚實在情形及官兵打仗損
失之數並未詳悉陳明一味支吾掩飾以致久未
蕆功現在臺灣地方據(臣)所聞自鳳山以至彰化
要隘處所多被賊匪佔據道路梗塞近山一帶如
布袋尾雙口坑大穆降九芎林頭湖二湖三湖皆
係賊巢是以南北兩路賊匪處處相通而官兵各
守一方相距遼遠聲勢轉不能聯絡且進兵道路
窄狭數人不能並行賊匪潛伏道旁庄内俟我兵
經過行至半途即突出從中抄截領兵將弁不知
探眀路徑設法防偹以至累中賊匪狡計即奮勇如蔡
攀龍救援諸羅亦不能全師直抵縣城是其明騐
看來賊匪不過鬼蜮伎倆慣于中途邀截若我兵
探視賊蹤所至沿途搜捕連得數次勝仗其技立
窮無如自用兵以來辦理不合機宜益長賊人之
智全郡官弁兵丁俱不免心懷惶懼現在鹿仔草
一帶藍元枚已經病故賊人聞知必致乘虚窺伺
該處止有普吉保李化龍在彼(臣)若遥揣情形指
示一切又恐與該處形勢不盡符合惟有速渡鹿
仔港立定主見以鎮人心而壯兵威(臣)今于途次
已飛檄各營嚴切曉諭申明軍紀盡改委靡之習
一到鹿仔港即選擇勇往弁兵激勵出力義民相
度地勢整兵奮勇前進務將賊匪屯聚相連之處
併力截斷痛加剿殺使其首尾不能相顧官兵所
過之地不致旋通旋塞即當酌量情形或帶兵直
抵諸羅或進逼大里杙賊巢則諸羅之圍不攻自
解要領既得乘勝直前雖賊匪衆多無難尅期殱
滅至(臣)前赴鹿仔港本應由蚶江配渡聞李侍堯
所備船隻馬匹帳房等項先已齊集厦門若復調
往蚶江轉稽時日厦門至鹿仔港海道本属相通
自應即由厦門前往以期迅速惟現在颶風頻作
連日不止茲已于十九日拜摺後登舟即在大擔
門候風俟風信稍順即刻放洋逕渡此時仍聲言
由鹿耳門前進臨時再諭知船戶令其前赴鹿仔
港使賊匪猝不及防亦聲東擊西之一法
同日李侍堯奏言閩省辦理軍需除節次解往臺
灣南北各路軍營一百五十餘萬兩外其内地辦
理兵差夫船各價及一切製備軍装借給官兵俸
餉等項支用亦多寧可寬為偹辦懇再撥銀二三百萬
兩以資接濟至本省歲需官兵俸餉等項一百四
十餘萬兩藩庫亦属不敷據布政使覺羅伍拉納
詳請于鹽道庫内撥銀四十萬兩以供支放似亦
應照詳動撥再鹿仔港所運粮餉鉛藥等項本俱
充足今更當源源運送務期寬裕惟是該處粮餉
向來祗係同知等官辦理今將軍𠫭贊等全向此
路將來續調之川黔兵到來亦俱由此進剿則糧
餉不可無大員經理(臣)擬即檄臬司李永祺由海
道前赴鹿仔港但據福康安告稱此時尚聲言由
鹿耳門前進(臣)俟福康安開洋後再飭知該臬司
前往仍須慎密不可稍露端倪其府城有永福楊廷理
等料理亦可不致有悞惟官兵屢次赴援諸羅之
後該處存兵又稍覺單薄查(臣)所派赴援鹽水港
之兵三千名已先有一半放洋其續到之一千五
百名現在總兵鄭國卿帶領尚在厦門守風(臣)與
福康安面商將此一千五百兵仍赴常青處協助
南路兵力亦益厚集足資𠞰殺均入奏
上命軍機大臣傳諭福康安常青恒瑞柴大紀李侍堯
孫士毅曰福康安所奏臺灣府城賊匪現在窺伺一
節俱係地方官禀報之詞但前此蔡攀龍帶兵援諸
羅時先據地方官禀報已將道路打通直抵諸羅復
自城内殺出而續據恒瑞李侍堯奏報則蔡攀龍抵
諸羅後仍被賊梗阻道路並未能出城𠞰殺可見該
處地方官稟報之詞好否皆未必盡係確實惟常青
處兵力雖厚但先後派撥魏大斌蔡攀龍等援應諸
羅已不免分勢而恒瑞又帶兵三千赴鹽水港常青
處現存之兵以分而見單所存無幾賊人乘間侵擾
亦属事之所有常青前經具奏親帶官兵往南潭中
州等處搜𠞰賊匪如府城附近賊勢稍增想常青自
揣兵力有限不得直前搜捕亦斷不能輕離該處府
城從前未添兵以前尚能守護無虞又有常青在彼
自當更無他憲總須俟常青等奏到方得的寔看來
常青柴大紀兩處局面尚能支持防守所慮官兵或
屢有挫失不免氣餒于𠞰捕未能得力今福康安即
由厦門配渡前赴鹿仔港仍聲言由鹿耳門前進使
賊猝不及防所辦甚好其所稱常青等調度失宜官
兵多有損失及南北兩路賊匪處處相通而我兵相
距遼遠聲勢不能聯絡各情節實為切中肯綮福康
安于抵鹿仔港後振作士氣鎮定人心探視賊蹤所
至沿途搜捕實為此時要著至賊人狡猾伎倆往往
于官兵過後阻截道路今福康安擬將賊匪屯聚相
聫之處併力截斷使其首尾不能相顧是即因賊人
之巧計用以攻賊俾官兵所過之地不致旋通旋塞
深合機宜此事初起時若早派福康安前往督辦自
可早已蕆功乃黃仕簡任承恩貽悮於前而常青等
又茫無把握以致曠日持久尚未辦理完結朕悔之
無及今福康安到彼聲威壯盛又有巴圖魯侍衛章
京等百餘人帶領已到蓄銳之兵進𠞰且續調之屯
練二千黔兵二千廣西兵二千約計十月底俱可到
齊此項兵丁内川黔兵省兵最為趫捷臨山陟嶮驍
健可用雖廣西之兵稍遜于此二省之兵亦于南方
潮溽之地水土相宜尚可期得力又李侍堯派赴鹽
水港兵三千名今據奏已先有一半放洋其一千五
百名現經總兵鄭國卿帶領候風過渡合之常青恒
瑞柴大紀普吉保等所帶之兵統計不下五六萬是
先後派撥之兵為數已多加以府城及鹿仔港招集
義民自足敷𠞰捕之用况我朝定鼎之後止用滿洲
勁旅所向克捷無不以少擊衆戡定海内奄有萬方
諒此等么魔草竊即云為數稍多祇不過一時烏合
以現在如許多兵統領進𠞰豈尚有不敷即云遍地
皆賊斷無須一兵抵一賊之理福康安惟當督率將
弁奮勇前進勉圖奏績前曾降旨令李侍堯孫士毅
于福建漳泉及廣東潮州等處添募官兵以備調遣
該督等竟當廣為招募粤東與福建境壌毗連設遇
有調撥可就近派往而附近游手無藉之徒甚多令
其食粮充伍既可安輯地方又可預備調撥福康安
察看情形若𠞰捕賊匪實有必須再行添調之處閩
省粤東之兵不妨一面奏聞一面即就近撥調以期
應手福康安計出萬全
上天必垂嘉佑惟福康安摺内所稱沿途搜𠞰一節賊匪
到處屯聚所過村庄民人多被迫脅今福康安統兵
進𠞰其經過地方固應乘勢𠞰除不使于官兵過後
潛出滋擾但所過村庄若悉行殱戮恐一處被官兵
𠞰洗而他處聞風畏懼轉為賊拒敵是驅使從賊轉
堅其助逆之心若不留心防範而于所過村庄聽其
聚處又恐奸猾之徒于官兵過後生心梗阻致為肘
腋之患福康安務須隨時體訪加意密防使良善得
安其心而奸宄無由逞其伎倆此為最要再如鹿仔
草等處本係楊起麟邱能成在彼駐守嗣因調往援
應諸羅致該處兵單為賊所據福康安統兵前進所
過之處其原派駐守官兵不可輕易撤調即鹿仔港
亦應遵照昨降諭旨于普吉保李化龍二人内酌留
一人駐守以免疎虞至京營勁旅朕非蘄于調撥惟
念自京至閩道路遼遠即如川黔等省調派之兵到
彼尚須時日若調動京兵更属緩不濟急兼恐有駭
聽聞且各省官兵到臺灣後尚因彼處氣候水土不
能服習多有染患疾病者若京兵到彼更不相宜即
派往亦恐用非所長不能得力是以不復調遣福康
安意以為何如至貴林楊起麟二人是否實係陣亡
著即行查明速奏
上又命軍機大臣傳諭李侍堯曰前因賊首林爽文糾
衆謀逆罪大惡極該犯係漳州人其祖坟自必近在
漳州一帶早經降旨令李侍堯密委妥員將林爽文
祖坟先行刨挖剉骨揚灰以損賊勢今月餘尚未見
該督覆奏著傳諭李侍堯將于何日查明林爽文祖
坟處所及如何辦理之處迅速覆奏
上又諭内閣曰成都將軍鄂輝現在帶領四川屯練兵
丁赴臺灣剿捕賊匪鄂輝久歷行陣于軍旅較為諳
習亦著授為𠫭贊協同福康安悉心籌辦進剿以期
迅奏膚功
上又諭内閣曰現在臺灣勦捕逆匪尚未竣事所有軍
需等項動用較多著該部於鄰近福建各省分酌撥
銀三百萬兩令該督撫派委妥員迅速解往閩省備
用
同日何裕成奏言川省屯練降番二千名先經副將
那蘇圖帶領頭起五百名于九月十八日抵江西九江府
境當即起程前進兹松潘鎮(臣)穆克登阿帶領二起
五百名于二十一日抵九江境即于次早起程前
進成都將軍鄂輝帶領三起五百名于二十四日抵
境亦于次早起程副將張芝元帶領四起五百名及額
外多帶降番三十一名于二十六日抵境亦即于次早
起程並由南康南昌饒州廣信等府前進經(臣)每起
于例給口糧鹽菜之外量給食物錢文分别犒勞該
屯番等趕緊行程甚属踴躍亦極安静(臣)仍飛飭
臬司額勒春于南昌省城上船處督率照料並飭
藩司李承鄴于鉛山縣過嶺處境處親為妥協經
理再湖北省協濟閩米十萬石分作四起由江西
五福地方起岸轉運其頭二起米五萬石先已入
境換船前進今三四起米五萬石亦于九月十五十
九等日先後抵江西九江府境(臣)派員協同地方
官護送儧催行抵鄱陽湖口一俟風順立即渡湖
換船前進不致少有遲悮奏入
上命軍機大臣傳諭孫士毅孫永清李慶棻曰廣西貴
州兵丁前據孫永清李慶棻奏已于九月初九十六
等日全數出境諒日内自可陸續䟎發巳節經降旨催令
遄行現在福康安已抵厦門配渡亟需官兵接濟合
力攻𠞰著沿途各督撫于前項官兵抵境務須妥為
照料儧程前進愈速愈妙
初七日(辛丒)福康安海蘭察同奏言登舟數日風信
靡常現在大擔門守候日内若得旁面稍順之風
可以折戧行走即令開駕放洋再臺灣各處義民
隨營打仗接濟諸羅糧食最為急公出力茲賞給
義民頭目官職並將乾隆五十三年應徵錢糧通
行蠲免現巳發給厦門道廳等刊刻謄黃送至舟
中一經登岸即于南北兩路普行張挂並一面出
示剴切曉諭被脅民人亦必聞風投出現在調派
漳州兵丁二千名與賊匪同鄉多言其不可深信
然此時祇可分派各營各隊嚴加約束仍不可稍
露端倪至義民人數衆多難保無賊人混入其中
亦當責成義民頭目實力查察奏入
上命軍機大臣傳諭福康安常青海蘭察李侍堯曰海
面九月内風色不正此原不可過於焦急輕易冒險
但十月向係平順易渡福康安于九月十九日在厦
門登舟候風過渡計此時早交十月想已得有順風
久經放洋前抵鹿仔港矣臺灣剿捕賊匪前後派調
官兵不為不多而常青等運籌調度不能得有把握
以致東派西撥兵力見單賊勢尚在各路滋擾幸而
朕先事預籌早經降旨將四川屯練及貴州廣西兵
預為調度此時臺灣各路之兵未免因日久稍疲而
新調川黔廣西之兵皆係生力待其接續前到正資
剿捕之用此刻雖因守風稍為稽待然俟此兵威壯
盛機宜凑合未始非成功先兆福康安于此時轉不
必過於焦急輕易涉險也李侍堯派令鄭國卿帶往
本省兵三千名亦在大擔候風自即與福康安一同
渡洋此内一千五百名前據李侍堯奏擬撥往常青
處此時福康安到鹿仔港後即日相機進剿其鄭國
所帶兵三千名竟可全數俱赴鹿仔港不必撥
往南路更為壯盛再七月間曾據常青奏遊擊黃鳴
鳳帶領弁兵義民在鹿耳門洋面巡緝瞭見賊船八
隻随率兵民追捕殺賊二十二人餘匪逃竄賊船賊
藔盡被焚燒等語曾諭令常青等于各隘口分派員
弁實力巡查嚴密防範何以前此賊匪潛出滋擾當
被巡緝官兵即時追捕剿殺而近日鹿仔草一帶近
海口岸轉被賊匪肆出騷擾焚搶屯佔並不能隨時
剿捕著福康安到彼後嚴飭沿海各隘口官弁兵丁
等務須梭織巡邏認真查緝毋使賊匪得以乘間滋
擾刦奪船隻至普吉保前奏俟李化龍抵鹿仔港後
即親帶官兵進擊西螺斗六門正欲觀其後效乃距
今已閱兩旬其如何進兵攻擊及西螺一帶曾否打
通道路接應諸羅之處並未據有續奏或又係因風
阻亦未可定普吉保在彼帶兵是否實能奮勇出力
著福康安秉公查明據實覆奏人才難得福康安亦
不必因有前旨預存成見
同日阿桂奏言福康安進攻大里杙不特廓清道
路攻圍賊巢須用多兵即留防後路以及沿途護
送糧餉火藥等項在在咸資兵力且福康安與海
蘭察等久歷戎行聲威素著非常青等可比必得一
臨其地每戰必克所向披靡方足以寒賊膽而整
軍威若急于前進設未能長驅直入途次稍有濡
遲不副衆望所關匪細臺灣節次調往之兵雖已
不少但分路剿捕及派撥防堵勢已見單且其中
亦少可用之兵而鹿仔港原駐兵力又不及府城
至義民熟番等各護其身家大約以之守禦則
可資其力以之攻剿則但能助勢即如剿賊以來
義民鄉勇到處打仗傷亡俱較兵丁甚少于此可
見徐鼎士帶兵不過二千餘名即由大甲溪進剿
恐亦難深恃計福康安到厦門蚶江一帶當在九
月二十左右臺灣每年九月向多颶風難于配渡
若福康安略需等候放洋則現調之屯練降番與
黔省兵丁随後可到福康安親帶前往聲勢較壯
若福康安到厦門蚶江一帶即揚帆逕渡似宜就
該處現有兵力先于諸羅鹽水港等處剿殺匪黨
廓清後路俟屯鋉降番與黔兵到齊兵力稍充整頓
前進時再飭知徐鼎士由大甲溪尅期夾攻庶搗
穴擒渠可以得手就(臣)愚見臺灣現在剿賊必得
可用之兵二萬專為搗穴擒渠之用辦理方有把
握福康安到彼如原有及現調各兵足敷攻剿自
不肯再請添調倘兵力尚不敷用仍須奏調湖廣
兵丁或竟于原備楚兵之外尚須續添黔兵數千
仰懇
即照所請准其調用並飭令遄進緣臺灣炎熱雨濕官
兵速到總得于春令完事則辦理不至棘手奏入
報
聞
欽定平定臺灣紀略卷三十九
