欽定平定臺灣紀略卷五十
正月初四日(丁夘)
上諭内閣曰上年臺灣辦理軍務漳泉等府屬應付浙
閩滿漢官兵及四川湖南貴州各兵兼之糧餉軍装
鉛藥等項絡繹過境差務甚繁資用民力之處最多
兹屇春祺普錫之時大功即日告竣自宜特沛殊恩
以示優䘏所有泉州府之晉江惠安同安漳州府之
龍溪漳浦海澄詔安等八縣本年應徵錢糧著加恩
蠲免十分之三其浦城崇安建安甌寧南平古田閩
縣侯官福清莆田仙游等十二縣應徵錢糧著蠲免
十分之二至福鼎霞浦福安寧德羅源連江光澤等
七縣所有應徵錢糧著緩至五十四年麥熟後徵收
俾小民均沾渥澤以副朕惠愛黎元有加無已之至
意
上又諭内閣曰現在臺灣府廳縣應行改建城垣德成
於工程事務素為熟諳著即馳驛速赴臺灣會同徐
嗣曾將該處應辦城工悉心估勘
同日孫士毅奏言十二月二十二日船戶進口傳
稱福康安帶兵搜山分派將弁各路齊進已於十
二月初十前將首逆林爽文擒獲且稱十月間賊
匪數萬日夜環攻諸羅元長庄等處營盤見賊勢
利害不敢帶兵前進幸將軍福康安痛剿賊匪殺進
諸羅道旁百姓慶幸更生喜極而泣將軍也在馬
上墮淚各等語與(臣)前此所聞無異其言似確奏
入
上命軍機大臣傳諭福康安孫士毅曰前據李侍堯奏
聞得賊目陳泮懇請定限於十二月初八日以前將
林爽文獻出日内盻望福康安奏報擒獲逆首之信
正深懸注今據孫士毅詢問進口船戶有十二月初
十日前生擒首逆林爽文之語此信得自洋面往來
商客自屬確實計福康安奏報之摺自已在途不過
日内即可奏到實信至摺内稱賊匪攻擾諸羅時元
長庄等處營盤見賊勢利害不敢帶兵前進自屬輿
情公論又稱福康安一到即親身統兵痛剿賊匪殺
進諸羅福康安進縣城時見百姓跪迎在馬上為之
墮淚自係該處百姓被圍日久慶得更生福康安目
擊情形為之憫惻真是乃心國家之良臣與朕同心
至元長庄等處營盤見賊勢利害不敢輕進自係恒
瑞普吉保二人畏葸觀望其咎均難解免著福康安將恒
瑞普吉保二人罪狀分别輕重據實具奏
上又命軍機大臣傳諭徐嗣曾曰臺灣賊匪滋事不法
現經福康安等攻破賊巢擒拏逆首該處各村庄投
出難民甚多急應撫綏稽察其義民鄉勇亦應安插
歸庄徐嗣曾到臺灣後務須與福康安悉心籌酌勉
力妥辦俾該處民人共臻寧謐不致失所至臺灣府
廳縣現需改建城垣工程較大非司員所能經理德
成於工程事務素為熟諳已降旨令其馳驛前赴臺
灣詳悉勘估該撫務須會同妥辦籌估周密以期工
歸實際帑不虚縻一勞永逸方為妥善
初九日(壬申)福康安海蘭察鄂輝同奏言前聞林爽
文家屬潛匿水裏番社即遣義民首職員楊振文
舉人魯大源曉諭社丁杜敷令其擒獻兹於初十
日復遣帶領義民之教諭郭廷筠帶同投出賊目
黃寬黃翰陳講前往設法擒拏十二日據杜敷令
其弟杜朗同黃寬等來營稟稱杜敷曉諭生番將
林爽文家屬拘留恐其畏罪自戕不便遽行擒縛
定於十三日誘令出山逃命官兵即可拏獲等語
(臣)查水裏番社至大營七十餘里山徑甚屬叢雜
林爽文現在潛匿内山若聞知家屬被拏竟在中
途邀奪杜敷等人數無多恐難抵禦即派令副將
張芝元恭將吳宗茂遊擊王宣守偹鄭元楷馬大
雄帶領漢土兵丁一千名直往番社一面曉諭生
番毋庸驚懼十三日黎明張芝元等進入内山約
二三十里遇見杜敷帶同生番百餘人將林爽文
之父林勸母林曾氏弟林壘妻林黃氏在途中圍
守官兵到後即行按名拏獲恐賊黨仇恨杜敷害
其家屬仍令帶領生番入山自行護衛并令探訪
林爽文潛逃蹤跡(臣)等即將林勸等隔别嚴訊跟
究林爽文下落據林勸供二十四日夜間林爽文
自大里杙潛逃從火熖山後番社行走他就往集
集埔把我們留在水裏社居住這十餘日總未見
他不知逃往那裏去了等語質之林黃氏林壘供
亦相符而林曾氏尤屬狡悍不肯吐實因係應行
解京要犯不便刑訊設法開導方能錄取實供又
拏獲偽軍師僧悟天訊問復供稱林爽文大約逃
在柵欄山後一帶地方藏匿供詞亦屬游移未可
憑信適有賊目阮和陳泮歐旅等帶同眷屬自行
投出該賊目等均係有名頭目既已悔罪歸誠即
可令其立功自效(臣)隨面加開導留其家屬在營
發給執照仍令扮作賊黨入山跴探一俟得有確
信即行帶兵前往現在賊首東西奔竄黨羽離心
賊目人等皆思自行投出逃匿者亦多被官兵拏
獲並據撫輯村庄各員稟報被脅民人歸庄者已
有數萬看來賊勢窮蹙已甚不過恃其地勢險僻
勾結生番得以苟延殘喘祇須嚴防隘口杜其出
山之路一面招致生番恊同堵截縱使弋獲稍遲
數日亦不致漏網稽誅再職員楊振文舉人曾大
源世居彰化去年賊匪滋擾時屢遣賊黨招致該
職員等深知大義不肯從賊棄家避至泉州(臣)在
大擔門候風時詢訪熟識臺灣情形之人即將該
職員等帶赴鹿仔港招募義民隨軍進剿此次購
線杜敷擒獲賊眷不辭艱險前往番社曉諭尤為
出力而曾大源又曾經遵檄帶領義民随同舒亮
在大肚溪等處打仗均屬奮勉可嘉楊振文係捐
納四品職銜加銜未免過優現已賞戴花翎以示
鼓勵曾大源係文舉人出身年齒尚輕予以知縣
實缺恐其不諳民社觀其人尚明白文理亦優臺
灣風俗以得授京職為榮可否將該舉人以内閣
中書補用至杜敷招致生番拘拏賊眷亦屬出力
已賞給千總職銜所有出力辦事及生番人等俱
已查明從優奬賞其林爽文家眷同陸續拏獲賊
目蕭悟天賴應劉天錫林良林順林祖胡真沈定
劉德等現在研取確供另行選派妥員解京辦理
再查臺灣地方本無土著以全郡而論漳泉廣東
三處民人居其大半而福州汀州興化等府民人
寄籍者亦多除郡城縣城及港口鎮集各處俱為
五方雜處之區其餘村庄原係自分籍貫各為一
庄居住惟因閩庄粤庄彼此交錯田業毗連遂有
搆釁相争之事如能將漳泉廣東村庄酌為遷徙
各分界址使其相離較遠固可以稍杜争端但南
北兩路地方寬廣處處清釐廬舍田産皆須互相
易換房間之多寡田畝之腴瘠既難適得其平而
𣲖往查辦各員又不能不假手胥吏辦理稍有未
妥轉恐紛争滋事若令義民仍守世業查明與賊
匪同庄之人即行遷徙又屬難於區别盖臺灣鬭
狠成風又因賊匪蔓延日久愚民畏其兇横心懷
兩端雖漳民中未嘗無向義之人而泉州廣東各
庄附賊者亦復不少除山猪毛蕭壠學稼等處始
終通庄拒賊外其餘一庄之中或充義民或為賊
黨甚至有父兄現係義民子弟復去而從賊奸良
相雜實屬不齊即如諸羅受困時賊匪内間有潛
賣糧食接濟城中之人而義民被賊褁去者又復
中道從賊此等情形可為明証現在被脅投出之
人俱已幸獲更生歸庄安業倘於民心甫定之後
復行紛紛查辦概令離析勢有所難詳察情形漳
泉廣東民人各分氣類固屬風俗不純而閩粤各
庄彼此隣近即偶有為匪之事不能合成一氣轉
可互相舉首且民風之淳薄原無一定全視吏治
為轉移從前地方官撫輯不得其宜惟知貪圖安
逸諸事廢弛甚或遇有械鬭重案意為出入從中
取利奸民等全無儆懼日久遂釀成大案將來賊
匪蕩平之後若府縣皆得其人痛改積習於民間
結會聚鬭之事有犯必懲秉公辦理嚴加約束自
不致别滋事端再舊例内地民人至臺灣不准携
帶眷屬止許隻身居住耕種今内地携眷出口者
未聞稽查禁止因何開此例禁自有舊案可稽已
飭該道府確切查明另行覆奏(臣)查海洋重地禁
止搬眷居住使民人顧戀室家不敢恣意為非舊
例原屬妥善但(臣)經過各處村庄民人等俱有眷
屬而查點投出難民婦女幼孩尤多該民人等居
住臺灣已歷數世勢不能令其仍回内地若僅申
明往例止許隻身出口民人等一到臺灣仍可置
立家室例禁雖嚴亦屬有名無實至臺灣地方寬
廣奸宄易滋(臣)所到諸羅彰化兩縣地界已極遼
闊即如現在進兵劄營之地不但從前剿賊官兵
不能搜捕至此即地方官亦未嘗親身經歷居民
等恃其險遠恣為不軌遂致無所顧忌自應酌添
丞倅將弁以資弹壓(臣)原擬於事定後將全郡地
方自鳳山直至淡水逐處詳加查看將如何建立
城池營汛添設官弁兵丁之處歸入善後事宜妥
議以期一勞永逸綏靖海疆斷不敢因念切瞻依
稍存草率了事之見至海蘭察及巴圖魯侍衛等
自應於事竣後先令起程但臺灣地方廣闊民情
反側難安必須威望素著大臣帶領巴圖魯等分
投巡察方足以資弹壓應俟民情大定將善後事
宜酌籌妥協交與鄂輝徐嗣曾從容妥辦再同海
蘭察等起程回京所有貴州廣東廣西屯練兵丁
最為勇壮出力自當酌留數千以為鎮撫之用苐
向來軍營撤兵先後總以道路遠近為凖今將川
黔遠省及隣省兵丁酌留竊恐閩省各兵未免稍
存形迹事竣時酌量情形如無需多兵鎮撫即令
廣東廣西兵丁一倂撤回並通行曉諭各營閩粤
官兵隨征一載久著勤勞與川黔各兵甫到臺灣
者不同自應先行撤回以示體䘏如此明白宣諭
歸伍者咸知感悦而所留皆係勇健兵丁(臣)得藉
資指臂不致虚縻廪給實於公務有禆再十二月
初一初六等日賊匪攻擾蔴荳茅港尾等處經遊
擊黃象新擊退殺死賊目徐英打傷賊目陳聘殺
賊二百七十餘名初九十二十三等日梁朝桂帶
兵巡哨至蔴荳庄等處遇賊均經官兵殺退十四
日復有賊匪四千餘人分擾蔴荳茅港尾官兵奮
勇剿殺鎗砲打死賊匪甚多奪獲鉛藥噐械無算
又烏什哈達探聞大武壠賊匪千餘人在大客庄
地方撘藔居住隨於初五日進剿鄭國卿遣都司
吳壯圖領兵接應過河直冲賊隊賊即沿山敗走
官兵追過山梁十餘里焚燒草藔二百餘間殺賊
三十餘名割取耳記二十八件十一日復帶兵前
往分路進剿見賊匪在山内分隊排列施放鎗砲
官兵奮勇進攻殺死賊匪百餘名割取耳記三十
三件奪獲刀矛十七件查蔴荳庄大武壠等處均
係通往郡城要路南路賊匪當賊勢潰敗之餘尚
敢聚衆滋擾實堪痛恨然不過烏合匪衆時出時沒
亦不致復行梗阻道路除檄行梁朝桂烏什哈達
分投堵剿一俟拏獲首逆大兵南下毋難盡數殱
除至鹿仔草一帶村庄節據鄭國卿稟報投出難
民俱已歸庄修盖房屋整理田園民情極為寧謐
又查臺灣各處義民多係紳衿舖戶等招集亦有
由地方官衙門招募充當者每日口粮或係義民
首捐資偹辦或係官為給發各有不同自逆匪滋
事以來府城諸羅鹿仔港等處久被攻擾得以固
守無虞實藉該義民之力臣到軍營後即行普加
賞賚並將義民首黃奠邦林凑奏明賞戴籃翎其
山猪毛義民首舉人曾中立最為奮勉出力前已
寄諭奬勵並令帶領粤民相機堵剿俟大軍至南
路時再行從優奬賞此外隨同官兵打仗及倡義
急公捐助軍需之義民等如何分别奬賞之處俟
逐一查明另摺具奏其有通庄拒賊始終不懈者
請照效忠里懷忠里之例官給匾額以示勸勵再
此項義民從前因賊勢鴟張不得不多為招集多
增一千鄉勇即減去一千賊夥是以人數衆多不
能逐一揀擇用以防守地方尚屬奮勉而打仗進
攻究因未經訓練若無官軍帶領亦不能十分得
力(臣)自進兵以來留心察看惟内地帶來義民奮
勇可恃其次則黃奠邦林凑張源懃鄭天球名下
義民尚能打仗殺賊此外義民僅可稍助官軍聲
勢不能獨當一隊現在北路賊匪將次蕩平無須
多人防守所有諸羅鹿仔港元長庄等處官給口
粮義民(臣)已大加裁減以省煩費並諭知各義民
等散遣歸耕之後器械均無所用即令其逐件繳
銷量為給賞所有繳出器械發交地方官改鑄農
器查明失業貧民散給庶農民得資耕種而民間
亦不致私藏軍械似屬一舉兩得將來剿平南路
亦即一體辦理奏入
上命軍機大臣傳諭福康安海蘭察鄂輝李侍堯曰連
日以來盻望擒獲逆首之信甚為焦切兹接到奏報
祇係拏獲林爽文父母家屬未足為快且摺内稱林
爽文家屬潛匿水裡番社福康安等遣義民社丁令
其擒獻曾經繕摺具奏之處此摺亦尚未逓到而本
日摺内亦未詳細聲叙殊未明晰此等逆首親屬均
係罪不容誅今業經擒獲自應解京辦理但林爽文
罪惡貫盈性同梟獍既不知尊君親上豈復顧其父
母家屬現雖將伊全家拏獲而林爽文尚未就擒自
仍在各番社潛藏希圖奔竄他處林爽文係首惡渠
魁若不生擒解京盡法處治何以彰憲典而快人心
福康安等在大里杙水沙連等處駐劄惟招致番社
懸示重賞令其擒拏實屬過於持重况現在所帶巴
圖魯等及官兵内之四川屯練貴州等省兵丁最為
驍健於登山履險更屬趫捷如林爽文逃入内山生
番等竟敢將伊潛匿何難勒兵直入内山分路搜捕
生番等見官兵已入番境益加震懾豈有不争先擒
獻之理且據福康安奏南路蔴豆茅港尾等處俱有
賊匪數千攻擾又大武壠有賊匪千餘撘藔居住是
郡城道路雖已開通而該處賊匪尚在窺伺滋擾實
屬可恨可惡此等賊匪必係莊大田夥黨現在常青
在府駐守兵力不多未必能肅清南路福康安等既
經攻克賊巢正當乘勝深入速將林爽文尅期拏獲
即移兵南路搜捕莊大田殱除逆黨自成破竹之勢
若似此曠日持久安知非林爽文潛匿不出思欲於
北路牽綴官兵仍令其夥黨在南路肆擾即現在番
社等擒拏林爽文家屬或亦係藉此搪塞以為緩兵
之計仍私將林爽文放逸令其潛行逃竄設林爽文
又從内山逃往南路與莊大田會合狼狽為奸復行
煽聚更復成何事體耶至漳泉廣東民人前原有酌
令分庄居住之旨既而思之其事似屬難行其禁止
携眷一節亦因舊有成例是以詢及但臺灣地方戶
口甚繁即内地民人不准其携眷前往而民人到彼
後即在臺灣另置家室亦難禁止此等事祇須於剿捕
完竣後將是否可行之處歸入善後酌量妥辦今林
爽文尚未就擒何暇辦理及此至現在臺灣官兵為
數甚多足資搜剿堵截之用又何須該處義民帮助
聲勢福康安等功在垂成轉心存懈弛試令福康安
等自思受朕如此重恩乃並不出力自效豈以朕有
賞而無罰耶
上又命軍機大臣傳諭劉莪長麟李世傑閔鶚元琅玕
李侍堯徐嗣曾曰本日福康安逓到六百里加緊夾
板一副外有紅旗一面及拆閱奏摺祇係拏獲林爽
文之父母家屬尚未將首逆擒獲此次臺灣逆匪滋
事不過么䯢烏合之衆易於撲滅即日林爽文就獲
亦不值用紅旗奏報况現在首逆尚未拏獲沿途驛
站何得混行編寫紅旗同軍報馳逓實非尋常錯
悞可比著沿途各督撫於所管驛站逐一查明即將
該處地方官及驛站員弁嚴行查恭治罪再福康安
尚有十二月初七日拜發一摺至今尚未奏到自係
沿途驛站馳逓躭悞並著各該督撫一併查明覆奏
初十日(癸酉)
上命軍機大臣傳諭福康安海蘭察李侍堯曰前據李
侍堯奏賊目陳泮前來投誠並將妻子為質自限十
二月初八日以内擒拏林爽文來獻今福康安奏到
之摺係十二月十三日拜發而陳泮並未將林爽文
擒獲獻出是陳泮自請勒限之語不過信口混供並
不能立功自贖即應將該賊目拏解来京究辦此等
賊人頭目當逆首潰敗奔竄之時惟知偷生逃死保
全軀命豈能頋其家屬即如林爽文之父母妻弟俱
經拏獲而林爽文仍復潛匿不出可見此等逆匪性
同梟獍豈尚有所繫戀自行投到希圖保其父母家
屬身命之理是陳泮雖將其家屬留營為質亦不過
故為掩飾自圖逃竄之計福康安豈可深信即聽其
入山跴探置之不問設使陳泮逃入内山尋獲林爽
文轉狼狽為奸告以軍營實情同行逃竄則既不能
擒拏逆首適以助其羽翼豈不大錯况頓兵不前曠
日持久則生番等見官兵聲勢伎倆不過如此又何
所畏憚轉恐為其所輕豈肯將首逆林爽文即時擒
拏獻出乎但福康安不可因奉有飭諭心懷畏懼轉
致中無把握福康安係朕股肱心膂之臣今膺此重
寄本應一力擔當確有定見方為不負任使若既不
能辦理妥速而因有申飭之旨更致遇事游移則其
不是更大至柴大紀貪劣各欵並非無據福康安等
訪查得實即應列欵嚴恭不必因此時尚在用兵稍
為容隱現在剿捕事務雖尚未竣豈辦一柴大紀即
慮其去而從賊乎福康安等惟應據實恭奏朕即不
肯没其守城微勞亦自另有裁奪也
十一日(甲戌)福康安海蘭察鄂輝同奏言大里杙一
帶現已搜捕净盡惟招出難民甚多應酌留官兵
撫輯彈壓平林仔地方係内山要隘亦應派官兵
義民等堵拏逸匪(臣)等即于初四日自平林仔發
兵沿山行走探知林爽文帶同賊夥往來水沙連
内之集集埔水裡社等處而集集埔為入山要路
林爽文預為退守地步於該處臨溪設卡據險死
守初五日(臣)等帶兵前往察看該處山勢南北斜
對兩山之中横繞大溪一道即係虎尾東螺兩溪
上游地名濁水溪賊人阻溪自固在陡磡上壘砌
石墻横塞道路並于北山草嶺安設賊卡防守極
為嚴密隨派令普爾普許世亨穆克登阿普吉保
謝廷選扎爾杭阿張占魁由山路進攻(臣)福康安
海蘭察恒瑞鄂輝帶領巴圖魯侍衛等分路進至
溪邊溪流深急賊壘砌築甚長賊匪見官兵將至
擊鼓聲喊約有萬餘人于墻内連放鎗砲我兵排
鎗前進兼用大砲轟擊已斃多賊而賊匪恃險抵
禦不肯即時潰竄海蘭察恒瑞率領巴圖魯侍衛
等乘馬浮過深溪(臣)福康安鄂輝催兵一同前進
廣東廣西貴州屯練官兵無不人人奮勇泅水徑
渡巴圖魯侍衛等鎗箭齊發斃賊甚多官兵屯練
攀援而上推倒賊壘擁入赶殺十餘里將集集埔
内賊營全行剿洗並將浩淮角地方草藔一千餘
間焚燬共計生獲賊一百餘名殺賊二千餘名逃
竄賊匪滚跌下山及赶入溪中淹斃者不可勝計
河灘山下賊屍遍地縱横直追至生番隘口始行
停止普吉保普爾普許世亨穆克登阿等亦攻克
草嶺賊卡由山路前來會合訊據擒拏活賊供稱
賊匪懼官兵赶殺四散奔逃聞林爽文說此一仗
若再不支就逃到内山去了並未說有一定地方
賊首家眷已搬入水裡番社居住等語查集集埔
一帶大山重叠竹樹茂密路徑甚多處處可以奔
竄勢難遍山海捕今賊首當屢敗之後並未由山
外僻徑潛赴南路即行逃入番界竟係賊匪等罪
惡貫盈自尋絶地坐待官兵擒獲若惟事尾追恐
其聞風驚逸或竟畏罪自戕轉不能生擒解送(臣)
等已探明各處路徑令普爾普駐劄科仔坑普吉
保駐劄科仔坑口琢靈阿駐劄林圯埔葉有光駐
劄藤湖口謝廷選李自昌陳大恩駐劄流籐坪舒
亮駐劄歸仔頭格綳額駐劄清水溝各帶兵丁分
頭防守(臣)等在于東埔納大半天等處近山要路
分劄營盤嚴密堵截至東南一面均係生番地界
不能派兵前往已設法傳出水沙連頭社生番頭
目十餘人面加奬賞反覆開導即令傳知各社不
得容留匪犯生番等甚為踴躍願率領番衆一體
搜拏又探知諸羅縣東阿里山内有小路可通南
路已派恭將張萬奎帶領官兵義民一千名在彼
防守如此處處布置堵其去路賊首等似無從出
山竄逸再此次在集集埔等處奪獲大小砲二十
六位鳥蹌一百九十七桿刀矛九百四十五件又
據遊擊葉有光起獲火藥六桶都司田智起獲子
砲二個鉛子四萬八千顆已將鎗砲運赴鹿仔港
同前次所獲鎗砲交李化龍妥為收貯其鉛子火
藥等項分給官兵配用所有擒拏活賊即于軍前
正法審出緊要賊目酌留數人另行解京再賊目
吳匣吳添陳溝黃寬黃翰等陸續投赴軍營情詞
尚為真切(臣)逐一留心察看多係愚魯村民擇其
稍有才幹者派令擒拏賊黨其餘即行散遣歸庄
免究前罪伏思此等投歸賊目本非良善但既已
出示招撫不得不寬其一線交地方官存記姓名
密加防範若再行按名查辦恐不足取信愚民轉
致自相疑懼且現在軍威大振民人擒獻賊匪者
紛紛不絶即漳人素有黨護同鄉惡習近亦不敢
容留匪犯自行舉首雖臺灣狡詐成風未可深信
然經此番大加懲創之後民情震懾斷不致别滋
事端又臺灣瀕海地方除鹿耳門塩水港鹿仔港
淡水港等處海口其餘支河㲼港甚多小船皆可
偷渡(臣)諄切飭知駐守海口之鎮將大員嚴密稽
察凡係可以通海之處皆添撥弁兵防守兹據總
兵李化龍稟稱都司陳邦光千總楊連陞在鹿仔
港附近之番仔挖海口拏獲謝湖船一隻並無執
照内載偷渡民人康節等男婦一十九名内有孫
兩一名頭上有傷痕四處陳昌李福二名頭上皆
有傷痕謝牛一名供認曾經從賊等語又據總兵
陸廷柱稟稱汛弁在鹿耳門外拏獲李淡無執照
船一隻共載民人張桃等男婦二百四十四名口
訊係自内地偷渡來臺灣欲到北路五條港入口
遇風飄到鹿耳門等語伏查船隻攬載無執照客
民本干例禁况現在搜剿逆匪餘黨潰逃尤應嚴
行究辦番仔挖拏獲船隻載有賊夥已飭委李永
祺馳往鹿仔港會同李化龍嚴行究辦其鹿耳門
所獲船隻私載民人至二百四十餘名之多或竟
係賊人夥黨出口潛逃假稱來自内地亦未可定
所供殊不足信(臣)已咨行常青就近親提各犯嚴
行訊究從重定擬至恒瑞自到塩水港以來僅知
後路堪虞零星打仗不能痛剿賊衆直達諸羅其
咎實無可逭但詢之烏什哈達等僉稱恒瑞在塩
水港時常與賊匪打仗俱係親身帶兵前往每日
招撫村莊巡查營卡並未在營坐守及(臣)等自諸
羅進兵恒瑞屢在前敵打仗殺賊頗屬奮勉海蘭
察等皆所親見看來恒瑞素未歷練軍務遇事不
能堅守思慮過多遂至茫無定見而于帶兵打仗
之處尚非心存怯懦畏賊不前(臣)固不能徇私袒
芘亦不敢避親誼之嫌不行據實陳奏轉蹈欺飾
可否將恒瑞留於軍營自偹資斧效力贖罪事竣
後再行回京再查成都將軍一缺專管土司及新
疆屯田各事必須熟諳人員方資經理福州雖係
海疆而臺灣平定之後事務較簡自不如成都之
缺更關緊要鄂輝久在川省練達老成(臣)素知其
撫輯得宜最為番人信服今令鄂輝調補福州似
難收駕輕就熟之效可否將鄂輝仍留成都將軍
之任奏入
上命軍機大臣傳諭福康安海蘭察常青鄂輝李侍堯
曰福康安奏到之摺係初七日拜發在前日奏到十
三日所發奏摺之前該處賊匪阻溪自固壘砌石墻
安設賊卡聚至萬人非一朝一夕所能為福康安等
於攻破大里杙賊巢後若即統領大兵乘勝追殺則
賊匪紛紛逃竄救死不暇豈尚能收合夥黨聚集萬
人從容壘砌石墻設卡拒守即使攻破大里杙後或
有堵拏餘匪撫輯弹壓事宜亦祗應於將領中酌留
數人帶領弁兵在彼儘足以資料理福康安即當親
統大兵乘勝突入搜捕賊匪即或逆首逸入内山生
番等懾於軍威亦必及時擒獻乃官兵於十一月二
十五日攻破賊巢直至十二月初四日始由平林仔
發兵前進計期已閱十日使賊匪得以乘暇收合餘
黨於集集埔預為佈置臨溪設卡壘堵塞路據險死
守幸而衆兵奮勇出力攀援直上將集集埔内賊營
全行剿洗而首逆林爽文又經乘間逃竄此皆福康
安等辦理遲緩與賊以暇若早至生番隘口則並可
不需此戰或竟將林爽文即時擒獲乃失此機會實
屬可惜至從賊匪徒雖經遵示投出現在自不得不
從寬貸其一死但究非良善之人將來總未便仍留
該處應于辦理善後事宜時酌量分别遷徙他省内
地安插方為妥善
上又諭内閣曰臺灣地土膏腴素稱沃壤向來内地民
人或私渡謀食亦所不免但現在臺灣逆匪滋事該
處民人遭其擾累生計維艱尚或因無地可耕紛紛
遷避若内地民人前赴該處則不惟口食無資且恐
身罹殘害是此時斷不應有偷渡臺灣之事自必係
鹿仔港等處沿海賊匪夥黨現經官兵剿捕勢已窮
蹙思欲偷生逃死或將入内地潛匿或將由海道遠
颺因詭稱内地民人私載船隻以為免脱之計不可
不嚴行究辦福康安現在該處搜捕逆首所有偷渡
各犯務湏嚴行訊鞫跟究得實從重定擬仍一面分
派弁兵在鹿仔港鹿耳門沿海各口岸嚴密稽查毋
使賊匪夥黨私自竄逸並著李侍堯查明此等私渡
船隻係從何口岸逸出即將該地方官及防守各員
弁一併查明恭奏
欽定平定臺灣紀略卷五十
