欽定平定臺灣紀略卷二十九
八月初二日(丁酉)柴大紀奏言二月二十五二十六
日北路賊目蔡福勾連南路賊目陳靈光等約有
萬餘夾攻諸羅經督率官兵義民奮勇力戰賊匪
被鎗打死者數百殺死者亦多生獲張淡等二十
五犯迨三月初八日鳳山再失賊復䲭張自二十
九至四月内賊衆叠來侵犯各營盤俱經(臣)督率
官兵義民奮力剿殺先後共砲斃賊匪不下數千
殺獲亦有千餘但賊匪雖被我兵連日殺退而首
惡尚未就擒經移令總兵普吉保各帶兵一千會
合協拏于五月初三日齊到大埔林四面搜捕查
稱賊首林爽文早已潛逃大里杙匪黨俱竄入斗
六沙連等處(臣)與普吉保是晚同駐土庫正在會
商機宜適接據署北路副將林天洛等先後禀稱
賊匪萬餘來攻鹿仔港埔心二處雖經官兵二次
殺退但兵力單薄懇請回軍初四日又據署諸羅
縣陳良翼併遊擊楊起麟各禀南路賊匪數千聚
集赤山一帶欲乘虚攻城民心惶惑等情(臣)與總
兵普吉保各帶兵馳回各保地方迨回營盤探知
諸羅賊匪南北交通隨處誘脅滋擾四月二十一
日將軍(臣)常青派撥參將潘韜等帶兵一千名前
往諸羅接濟復于五月初十日飛檄酌撥官兵千
名星赴蔴豈莊協剿遵即派遊擊楊起麟李隆守
備黃象新等共帶兵一千五十名馳抵該處殺退
賊匪回至鹽水港又聞哆囉嘓一帶賊匪勾連賊
目李七蔡福等逆黨欲佔踞鹽水港等處希圖斷
絶通府道路使糧餉莫運以困縣城即飭遊擊楊
起麟等將所帶之兵留駐該處防禦又鹿仔草地
方亦係通府要路撥千總陳邦材把總施必得等
帶兵二百名駐守派遊擊邱能成帶兵二百五十
名一路哨巡接應諸羅城外各營盤共兵一千四百
餘名賊多兵少所以尚未殱除淨盡又據遊擊李
隆楊起麟守備黃象新等報稱本月十七日聞賊
匪二千餘人離鹽水港七里之查畝營八老爺莊
等處焚燒莊社隨帶隊伍前往該處剿捕鎗砲打
死賊匪甚多追至下窩莊生擒賊匪白潤林得二
名賊衆由山徑四散逃走隨收兵回劄鹽水港奪
獲旗鼓短銃等項二十八日辰刻有賊匪千餘名
分路來攻鹽水港分頭迎敵鎗砲打死賊匪數十
名追殺至茄苳脚生擒賊匪李猫林苞二名獲大
旗一桿有南路偽先鋒字樣又鳥鎗弓箭等項餘
匪逃竄查遊擊楊起麟屢次打仗均屬奮往可當
一面隨撥把總陳國忠帶兵二百名赴鹽水港換
回遊擊李隆仍駐劄諸羅南門外營盤兹六月初
五日探得賊匪數千聚集離諸羅城十餘里之中
莊山仔門等處誘脅莊民復圖肆擾隨即親率遊
擊邱能成等同署諸羅縣陳良翼武舉黃奠邦及
各義民飛往至近中莊之三界埔遇賊千餘飭令
齊放鎗砲打死賊匪數十人賊勢披靡官兵義民
奮勇追赶至水尾仔殺死賊匪數十人生擒賊匪
蔡文蕭却林顔等三名奪獲竹牌器械等項餘賊
奔竄山後緣山徑﨑嶇溪坑錯雜恐有埋伏收軍
所有節次拏獲賊匪白潤林得等犯審明從賊打
仗並未受有偽職俱就地正法奏入
上命軍機大臣傳諭常青李侍堯藍元枚柴大紀曰柴
大紀奏到情形皆係五月内及六月初四五日之事
其賊目蔡福攻犯諸羅被官兵用砲擊斃並擊碎枋
車殺死騎馬賊目等事前據常青李侍堯先後具奏
而柴大紀摺内俱尚未經奏及至此次柴大紀奏到
之摺係六月初八日拜發距今五十餘日查閱沿途
驛遞牌單係于七月十九日遞至厦門是内地接遞
尚無遲誤竟係由諸羅渡海阻隔四十餘日海洋風
信雖屬靡常但常青藍元枚兩處馳遞之摺俱由海
配渡即遇風不順偶有阻滯多者亦不過十餘日何
以柴大紀此次奏摺竟在洋面躭延至四十餘日之
久豈海洋獨非閩省所轄不可按日而稽耶著李侍
堯即將柴大紀所發之摺渡海何以如此遲延多日
嚴行查察申飭以儆將來
上又命軍機大臣傳諭舒常富綱浦霖李世傑曰現在
諭令福康安前來行在面授機宜令其前赴臺灣更
換常青督辦軍務至臺灣前後所調兵丁自已足敷
攻剿但該處山深箐密路徑﨑嶇因思湖廣貴州兵
丁前經調赴金川軍營于馳陟山險較為便捷若調
往臺灣助剿自更得力著傳諭舒常等于湖北湖南
各挑備兵二千富綱李慶棻于貴州挑備兵二千揀
選曾經行陣奮勇幹練之將備帶領一切軍装火葯
妥為密行預備聽候調發如必須調遣或俟諭旨到
日或接到福康安檄調文書即行分起迅速前進其
湖廣官兵即從本省由江西一路行走貴州兵丁從
廣西廣東一帶行走所有沿途經過地方並著該督
撫等一體預為籌備俟兵丁到境即刻迅速遄行仍須
妥協經理毋致張皇擾累
上又命軍機大臣傳諭保寧舒常李世傑琅玕李侍堯
曰川省屯練降番素稱趫捷前經調往甘省剿捕逆
回甚為得力著保寧即于屯練降番内挑選二千名
並揀派曾經行陣奮勇出力之將領張芝元等分起
帶領從川江順流而下由湖北江南浙江一路前赴
閩省所有沿途應用船隻及一切應付事宜並著舒
常李世傑琅玕等預為籌備免致臨時遲悮
上又諭内閣曰數月以來常青督率調度尚無過失但
統領多兵駐守府城營盤雖屢有斬獲並未能痛加
殱戮挪移尺寸之地相機進剿是常青雖屬無過亦
不得為有功且該將軍年逾七旬究恐精神不能周
到兹特命福康安前來行在面受機宜令其携帶欽
差關防馳赴臺灣更換常青督辦軍務即授福康安
為將軍並授海蘭察為參贊大臣普尔普舒亮為領
隊大臣其恒瑞藍元枚柴大紀仍著照前參贊軍務
並揀派曾經戰陣之巴圖魯侍衛章京一百餘人分
起前往領兵征剿至臺灣初次調撥及續調官兵已
有數萬嗣又于廣東浙江添調綠營及駐防兵萬餘
名並于福建本省派撥兵六千現又添派四川屯練
降番并于湖北湖南貴州等省挑備兵數萬陸續遄
程前往合計徵調各兵不下十餘萬福康安到臺灣
後察看情形如以兵力多多益善再行添兵若干即
一面檄調一面奏聞所有應用軍糈已于浙江江南
江西湖廣四川等省撥運米百餘萬石軍餉火葯䒭
項亦已廣為儲備著李侍堯通盤核筭妥為經理俾
足敷十餘萬官兵之用毋致稍有短缺至常青剿捕
賊匪雖未能蕆功奏績念伊究係年老尚無貽悞著
于福康安到臺灣後即行來京陛見再赴湖廣總督
之任
(臣)等謹按常青䒭劄營城外屢有斬獲一切調度
尚無貽悮我
皇上早慮及其精神不能周到特
命福康安前來
行在以備差遣兹復授為將軍赴臺督辦厥後長驅深
入一鼓蕆功良由勝算早斷自
宸衷故機宜悉協迅掃賊氛如摧枯朽也
初三日(戊戌)
上命軍機大臣傳諭常青曰朕特命福康安前往更換
常青之意並非因常青辦理軍務大有貽悮寔因常
青年逾七旬軍旅之事本非素練恐日久因循不能
辦理完結是以特命福康安前往接辦以期迅速蕆
功福康安未到之前常青接奉前旨不必心懷疑懼
轉致遇事茫無主見遇有可進之機仍當督率將弁
相機進剿若因有福康安前往接辦之旨心存觀望
稍有懈弛不復努力前進則常青不但無功而且有
過即大負朕委任之意該將軍當明喻朕意倘此時
能將逆首林爽文擒獲固屬甚善即首逆尚在稽誅
而賊目莊大田若能擒獲官兵已操勝勢即著該將
軍用六百里加緊馳奏已諭福康安于途中得有捷
報即先行拆看若見常青於剿捕事宜業己得力並
可無須前往即由途次仍回甘肅本任將來辦理善
後一切原屬常青所優為更無須福康安前往帮助
也
初四日(己亥)李侍堯奏言漳州一帶竟有私販硫磺
之人並有出産之處兩月以來節據漳州鎮遊擊
馬應璧于郡城外拏獲挑磺之何四何十二名磺
八十斤南靖縣知縣長瞻于峯蒼嶺地方盤獲販
磺之杜強吳若林二名磺四百餘斤龍岩州知州
包承祚于合溪地方盤獲挑磺人巫彩鳴䒭八名
磺四百四十斤又據烽火門參將李威光于牛鼻
藇洋面追獲匪船一隻内搜出私磺一百七十餘
斤䒭情經(臣)歷次飭府嚴訊該犯等多係寧化縣
人内間有江西人一二名或稱係他人僱挑或稱
係買自上杭縣郭車地方挑往漳州府城賣與劉
姓江姓吳姓銀硃店内旋據飭拏舖戸劉長等到
案據供每年製造銀硃官磺偶不敷用或向不識
姓名挑夫零買凑用䒭情均未訊有確供而上杭
縣知縣恩古達禀稱該縣郭車鄉大岩背山内有
土磺該地居民王世良等私挖煎賣當即拏獲該
犯等三名並搜出煎就硫磺及鉄鑿鉄槌等物是
閩省匪徒私販硫磺處處俱有或海洋盗賊買製
火葯以供劫掠或奸民輾轉販賣透入賊中俱須
嚴加跟究現將各起人犯親提來厦嚴訊務期水
落石出查閩省向來並未查出使營中額用者反
向遠省採買而本省向來之磺轉為賊人私挖煎
販(臣)現在一面提訊並飭拏在逃各犯務獲解究
并飭勘明該山繪圖詳報又本月十九日有外委
陳廷標賫柴大紀奏摺送到厦門發逓查該提(臣)
傳單係六月初八日所發而七月十九日始至厦
門益覺遲擱隨傳該外委面訊據稱提督摺子因
諸羅城外道路梗塞雇熟番覓小路送出于本月
初一日始到鹿仔草該外委係在鹿仔草接到又
由小路行至鹽水港雇小船于初三日到臺灣府
城出鹿耳門初九日因風收泊澎湖十五日由澎
湖放洋是以於十九日到厦等語合并陳明奏入
上命軍機大臣傳諭留京辦事王大臣李侍堯雅德富
綱曰硫磺一項為軍火要需該犯等膽敢私行煎挖
販賣或被海洋盗賊買製火葯以供劫掠或奸民輾
轉販售透入賊中皆所必有不可不從重治罪所有
拏獲之地方官亦當記功陞用至該省既有産磺地
方自應開採煎用乃歷任督撫並未查辦而營中額
用硝磺轉向湖南遠省採買其本地土磺一任奸民
私行煎挖輾轉售賣以供盗賊刦掠之用雅德富綱
富勒渾俱任浙閩督撫于此䒭地方事務關係軍營
火葯者既未能查出就近採辦而于奸民挖煎售賣
又漫無覺察以致私販紛紛所司何事除富勒渾業
經革職治罪令留京辦事王大臣就近傳諭詢問令
其自行登答至雅德富綱前在閩省時地方事務廢
弛若此均令其自行議罪並即據實明白回奏
初五日(庚子)李侍堯奏言前接將軍常青摺稿知柴
大紀在諸羅被賊攻圍本月十九日又接柴大紀
咨會係本月初一日所發其述被圍情形較之常
青所奏更覺危急倘一有失事則不惟賊勢益張
而全臺人心俱為搖動是以屢次札商常青務須
增兵設法掘溝放水以通道路速解重圍兹于二
十二日辰刻接臺灣道永福禀稱據佳興里巡檢
邵宗堯禀稱赴援之兵以及糧餉軍需俱于十三
日夘時由鹿仔草三路進發即于午刻直抵諸羅
等語永福禀内又稱探得賊首莊大田已回南
路本月十四日常青遣兵巡哨南潭有賊匪數千
聚集該處經官兵義民奮勇剿殺賊匪大潰聞莊
大田有潛逃之信現在設法截拏南路賊勢日漸
退散再得續請之兵三四千到郡即可長驅北路等語
查續調之粤兵四千現有一千到厦已經放洋日
内又有續到者(臣)現在厦門督催務令隨到隨即
登舟其浙粤駐防兵總于本月内俱可抵厦迅速
配渡前往看來賊勢已衰而官兵之力益振滅賊
不難奏入
上命軍機大臣傳諭福康安常青藍元枚柴大紀李侍
堯曰賊目莊大田糾合夥匪屯佔南路四出滋擾數
月以來因常青等未能進剿曾經降旨飭諭今南潭
賊匪已經官兵義民奮勇剿殺莊大田已有潛逃之
信是賊勢業經潰散剿捕事務大有轉機想常青之
摺不日即行奏到該將軍等乘此賊人潰散兵威振
作之時急應親統大兵奮力追殺若于福康安未到
以前將林爽文莊大田等即時擒獲則克復全臺俱
係常青之功受朕恩眷豈復可量至莊大田潰敗潛
逃其勢自己窮蹙現在北路一帶鹿仔港有藍元枚
在彼領兵堵截而諸羅接應之兵已經三路會合莊
大田逃往北路自無他處可以竊踞必逃至大里杙
以為負嵎苟延之計若賊首賊目同聚一處正可聚
而殱戮即使負嵎死守以大兵全力四面合圍賊人
貲糧有盡無所得食自當束手就斃又何能久延殘
喘耶現在添調粤兵先到厦門者已據李侍堯配渡
放洋其餘浙粤官兵陸續登舟前發此時自己全抵
臺灣常青處兵力日盛而諸羅鹿仔港聲勢亦漸聮
絡該將軍不可不益加勉力深入長驅速行奏績但
仍當酌派弁兵嚴防後路勿使餘匪得以乘隙潛出
此為最要至魏大斌前經常青派令帶兵接應諸羅
在鹿仔草被賊攔截小有阻滯該鎮能督率官兵透
出重圍前抵諸羅與柴大紀會合亦奮勉出力着賞
戴花翎其田藍玉特克什布張萬魁同往接應能與
魏大斌奮力剿殺直抵諸羅亦尚奮勇著常青查明
何人最為出力即于前次發去花翎酌量賞給戴用
以示鼓勵至李侍堯辦理軍務調度接應俱為妥協
周到此次一得常青處殺散南路賊匪及柴大紀處
援兵會合信息即行馳奏以慰朕懷亦著賞蟒袍一
件大小荷包以示奬勵其常青俟奏報到日再行賞
給
初六日(辛丑)何裕城奏言江蘇海運米十萬石之後
又有川米五十萬石為數已多深恐船不敷載若
湖南之米又由海道轉連勢必壅積不前殊於軍
需無益而五福自濬流修路以來蹊徑漸熟夫役
漸衆竹篾小舟亦日辦日多即使交冬水落尚可
隨宜設法多行旱路數十里前抵五福不致束手
所有湖南省運米十萬石自應照湖北之式亦由
長江前來行抵五福水次於江西湖北米石運竣
之後接續轉運已咨覆浦霖并飭司預備屆期協
力辦理(臣)仍隨時督率催儧不敢稍有岐視貽悞
至江西之米現已運過七萬六千餘石准於九月
初旬運竣可以接運湖北米石奏入
上命軍機大臣傳諭舒常李侍堯閔鶚元何裕城姜晟
浦霖曰此事前據舒常等奏江西省五福一路實有
難辦情形是以降旨令將湖北湖南之米俱歸江南
海運今據何裕城所奏是江西陸運既屬可行則運
閩米石原止須陸續源源接濟即在九月後接運亦
無不可况現在江南封僱海船辦理亦覺竭蹶正需
水陸分運庶可不致壅滯周章著舒常等即將湖北
湖南之米一併運赴江西交何裕城竟由五福一路
接運赴閩毋庸再由江南海運何裕城惟當益加勉
力妥速辦理陸續轉運俾閩省足資接濟至江南海
口既無需再運楚米所用船隻較少俟川省兩次撥
運米石到時正可隨到隨運陸續載往海船無虞缺
乏更不必將商船全行封僱致滋擾累也
上又命軍機大臣傳諭福康安常青李侍堯藍元枚柴
大紀曰本日常青賫摺差弁前來令軍機大臣詢問
據稱前此瑚圖里帶領廣東莊義民到營止有一二
千人其廣東莊所住民人甚多約有數萬人儘可防
守等語前因瑚圖里在山猪毛帶領廣東莊義民前
到大營常青等留於大營助剿恐其本莊袛係老弱
或被賊人懷恨肆意摧戕曾經降旨飭諭今據該弁
所稱廣東莊所住民人有數萬餘其本庄足資捍衛
此即常青時運好處現在南路賊匪已經官兵剿殺
賊目莊大田思欲潛逃剿捕事務大有轉機該將軍
亟當乘此賊人潰散軍威振作之時親統官兵長驅
北路至大里杙係賊首巢穴四面皆山將來官兵圍
攻恐路徑險峻艱於馳陟倘圍攻之後賊人尚在負
嵎固守則前此派出之海蘭察普爾普舒亮所帶巴
圖魯侍衛章京六十人令其分三起行走伊等俱經
歷行陣勇健趫捷一以當千是數十人已足當萬餘
人之敵現已有旨令其兼程遄往到彼後即令帶兵
攻撲更當得力至福康安於途次如見有常青等陸
續奏報捷音竟當遵照前旨先行啟看或因所帶侍
衛章京等人數較多一同行走不能迅速不妨令伊
等在後儧程福康安竟先行輕騎减從早抵臺灣贊
成大功多一人即添一人之益於剿捕機宜豈不更
為妥速耶再川省屯練降番遠隔數省調撥需時若
常青等續有捷報即當降旨停止進發以省煩擾並
著李侍堯續得臺灣官兵打仗得勝信息即隨時星
速知會福康安及海蘭察等如官兵益操勝勢可以尅
期集事海蘭察等當加倍儧行早抵該處即助拏逸
匪亦屬甚好倘常青等統兵會剿未能長驅深入設
有意外之虞則當仍令海蘭察等在厦門等候俟福
康安到彼會齊全力一同配渡放洋方為妥善此則
朕不自滿假居安思危之慮該將軍等不可不仰
體朕意也
初七日(壬寅)圖薩布奏言粤省駐防第二起兵船於
七月初七日行至博羅縣鉄岡地方陡遇狂風兵
丁急欲儧程不肯停留有正紅旗兵船猝被覆溺
甲兵八名内七名及軍械俱已撈獲唯馬甲舒通
阿一名被淹身死請將奉委護送之德爾炳阿夏
永淳鍾光哲交部議處圖薩布交部察議奏入
上命軍機大臣傳諭圖薩布曰駐防兵奉調出征爭先
恐後不避風險適因陡遇風暴急欲儧程以致船覆
溺斃足見急公奮勇殊堪嘉憫所有淹斃之舒通阿
一名著照陣亡例給與賞䘏其被溺撈獲兵丁七名
俱著賞給一月錢糧以示鼓勵至兵船遭風覆溺究
係猝不及防人力難施其護送兵丁之德爾炳阿等
尚無大過著免其交部圖薩布所請察議之處亦著
寬免至該駐防兵此時自己抵閩其應賞一月錢糧
即著閩省照例賞給
初八日(癸夘)李侍堯奏言松山汛千總鄭魁報稱有
浙江石門縣運閩官米船戸劉新春到汛報稱本
月初八日該船駛至兩山相對不知是何洋面遇
賊船劫去米數十石并押運兵役所帶鳥鎗一桿
腰刀一口又據崇武汛把總趙珠成報稱有浙江
新城縣運閩官米船戸林長茂本月十六日駛至
莆田惠安交界之洋面被盗奪去押運兵役所帶
鳥鎗二桿腰刀二口其米石並未被搶又據船戸
甘發興到厦門報稱装運興化府米三百五十袋
本月十七夜在崇武澚十里外被盗船二隻劫去
該船戸自帶番錢香茹等項并押運兵丁之鳥鎗
二桿腰刀二口其米石並未被搶等因查洋盗見
官運米石膽敢搶奪已屬目無法紀而林長茂甘
發興船所遇之盗則不搶米石專搶鎗刀尤覺可
疑地方文武屢接(臣)護送交替之檄何以此三船
並無巡船防護即米船在外洋乘風迅駛本地兵
役或有不及趕接護送之處然果平時巡緝嚴密
何至盗賊充斥如此(臣)惟有遵照海澄縣兵役被
劫一案所奉
諭旨將該地方文武嚴參革去頂帶留於本任緝拏勒
限半年如或不獲即請從重治罪庶於巡哨不視
為具文而緝拏可得寔效再據臺灣道永福禀稱
近日郡城糧食因北淡水一路漸覺寧貼時有米
船到來糧價稍覺平减是臺郡民食亦當不至拮
据現在内地將各省運到之米陸續運往源源接
濟自不致缺乏其漳泉二府應徵錢糧(臣)面詢藩
司覺羅伍拉納本年己未徵收各數據稱該二府
錢糧雖據各屬於二八月間具報開徵緣各花戸
因上年舊糧尚未完清先行趕納其本年新糧各
該縣又多承辦兵差不及催徵現在並無報司完
解各數等語今奉
恩旨緩徵若俟查明己未徵各數始行出示轉恐官吏
開報不寔或有挪前移後之弊(臣)即一面出示除
已徵者即提解司庫其未完之錢糧及屯米概行
緩徵再漳兵已於本月二十日開洋前往鹿仔港
而常青處九千兵内先派往閩粤兵四千已久到
臺郡本月十八日續到之粤兵一千亦已開洋本
日又有粤兵一千到厦(臣)亦即令配渡其浙粤二
省駐防滿兵月内俱可到厦(臣)令隨到隨即登舟
務當迅速飛渡至閩省水陸兩提督俱係漳州鎮
總兵常泰暫行署理漳州地方緊要常泰必須駐
劄該處以資彈壓而各處營務殷繁兼以海洋盗
劫頻聞尤須專心料理方為有益(臣)雖督飭上緊
巡拏而照料過兵接應軍需等事頭緒繁多(臣)自
知精神漸不如前寔有不能兼顧周到之處常泰
為人謹飭有餘而心思亦不能各處貫注且以一
人辦一總兵兩提督之事一切整頓營伍稽查奸
匪恐不免顧此失彼查浙閩二省總兵(臣)俱未識
面惟聞有福寧鎮何俊輿論俱稱其人明白且前
曾代辦水師提督事務熟悉海疆情形請將該鎮
暫署水師提督移駐厦門兼往來沿海一帶專心
料理巡緝之事庶洋面搶劫等案有所責成如
聖心另有可信之員派來署理更為妥善又據駐劄扈
尾之守備羅禮璋禀稱七月初六日外委陳臯望見大
屯山頂有數人挑擔不由正路形跡可疑隨率
官兵前往盤問該匪見官兵上山即棄擔而逃
不知去向遺下蔴袋竹筐俱是硫磺共十五塊重
四百斤等因是北淡水果係出産硫磺若不嚴禁
刨挖使賊得以私買應用所關非細查徐鼎士現
已移駐大甲距硫磺山較遠羅禮璋在扈尾可以
就近防範一面檄令該備速撥兵丁晝夜巡查看
守毋致稍有透漏仍移咨藍元枚隨時遣人訪察
以杜私挖俟軍務告竣之後將該山作何封禁著
落地方文武稽查不致透漏之處統歸入善後事
宜案内妥辦奏入
上命軍機大臣傳諭福康安常青李侍堯藍元枚柴大
紀曰此等盗犯膽敢在洋面行劫官運米船寔屬目
無法紀而該船戸所遇之盗又有不搶米石止搶鳥
鎗腰刀者或竟係賊黨潜出滋擾亦未可定該地方
文武向視巡緝為具文並不寔力查拏以致盗賊毫
無忌憚肆行劫掠自應從重查辦著李侍堯督飭所
属員弁務須上緊設法勒限查拏務獲並於拏獲逃
犯時親行提訊是否係海洋劫盗抑或賊人夥黨之
處嚴切跟究務得寔情用兵之時不必按例具題一
面奏聞一面正法並着拏獲一案即將審辦情形先
行具奏其未獲者俟拏獲審訊明確再行隨案續奏
至漳泉二府應徵錢糧雖已具報開徵而各州縣因
承辦兵差未及催徵報解所有未完錢糧及屯米業
經該督遵旨出示緩徵務須督飭所属嚴行稽察俾
閭閻得受實惠毋任吏胥影射滋弊現在南路賊匪
經官兵搜勦賊目莊大田已有潜逃之信今據李侍
堯奏北淡水一路漸覺寧貼時有米船到彼糧價平
減是南北兩路於勦捕之事俱有轉機該將軍等亟
應趁賊匪潰散之時乘官兵新到及鋒而用各親自
統領南北兩路會合柴大紀擒拏賊首賊目進搗賊
巢迅速蕆功至李侍堯所奏守備羅禮璋外委陳臯
在大屯山有挑運私磺匪徒率兵前往查拏該匪棄
擔而逃不知去向是何言耶該守備既見有挑運私
磺之人自係賊匪即使帶兵不多不能盡獲亦應擒
拏一二人以便跟究嚴訊何至竟任該匪悉行逃散
羅禮璋陳臯殊屬無能著藍元枚嚴行申飭此二人
遇有勞績不准記功以示懲儆再李侍堯請將福寧
鎮何俊暫署水師提督一節何俊如果熟悉海疆足
資弹壓自可令暫署否則前此派出赴閩之王炳人
亦明白著該督於此二人内酌其才具寔堪勝任者
量委一人署理水師提督於巡緝稽查更當得力
欽定平定臺灣紀略卷二十九
