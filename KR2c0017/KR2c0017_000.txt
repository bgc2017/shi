欽定平定臺灣紀略
提要
(臣)等謹案
欽定平定臺灣紀略七十卷乾隆五十三年奉
勅撰臺灣孤懸海外自古不入版圖然寔閩粤兩
省屏障明代為紅毛所據故外無防禦倭患
蔓延後鄭芝龍據之亦負嵎猖獗誠重地也
聖祖仁皇帝七德昭宣削平鯨窟
命靖海侯施琅等俘鄭克塽而郡縣其地設官置戍
屹為海上金城徒以山箐叢深百産豐溢廣
東及漳州泉州之民争趨其地雖繁富日增
而姦宄亦因以竄迹故自朱一桂以後針蝟
斧螳偶或竊發然旋亦撲滅惟林爽文莊大
田等逆惡鴟張凶徒蟻附致稽藳街之誅仰
頼
神謨指揮駕馭乃渠首就檻炎海永清盖始由官
吏之貪黷司封疆者未察繼由將帥之觀望
議攻守者多岐致賊得招聚逋逃葺營巢穴
而其所以蕩平者則仰藉
皇上坐照幾先扵鮫室鯨波視如指掌事事皆預
為策及早設周防又
睿鑒精詳物無匿狀申明賞罰百度肅清弛者改
而奮怯者改而勇並凛凛
天威近猶咫尺而重臣宿將乃得以致力其間生
傳䝟㺄以申
國憲
威棱所慴併内臺生番亘古未通中國者亦先驅
效命助翦元凶稽首
闕廷虔修職貢中外臣民跽讀
御製紀事語二萹咸以手加額謂軒轅之戮蚩尤
猶親在行間武丁之克鬼方非路經海外今
皇上運籌九天之上而
坐照萬里之外亘古聖帝明王更無倫比至江漢
常武諸什僅在近地者更無足道矣奏凱之
後廷臣敬錄
諭旨
批荅奏章分析月日編排始末勒成是編以垂示
萬古(臣)等回環跽讀仰見
聖神文武經緯萬端雖地止一隅而險阻重深委
曲
籌畫寔與伊部回部金川三大事
功烈相等載筆之下彌覺歌頌之難罄也乾隆五
十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
欽定平定臺灣紀略卷首一
御製文
𠞰滅臺灣逆賊生擒林爽文紀事語
平伊犁定回部收金川是三事皆關大政各有專文勒
大學誅王倫翦蘇四十三洗田五是三事雖屬武功然
以内地懷慙弗薌其說至於今之𠞰滅臺灣逆賊生擒
林爽文則有不得不詳紀顛末以示後人者向之三予
惟深感
天恩蒙厚貺次之三予實資衆臣之力得有所成若兹臺
灣逆賊之煽亂乃卒然而起兵出於不得已而又不料
其成功若是之易也蓋自康熙二十二年平定臺灣之
後歷雍正迨今乾隆戊申百餘年之間率鮮卅歲寧静
無事而其甚者惟朱一貴及兹林爽文朱一貴已據府
城僭年號林爽文雖未據府城然亦僭年號矣朱一貴
雖據府城藍廷珍率兵七日復之不一年遂平定全郡
林爽文雖未據府城亦將一年始獲首渠平定全郡則
以領兵之人有賢否之殊故曰事在人為不可不慎也
林爽文始事之際一總兵率千餘兵滅之而有餘及其
蔓延猖獗全郡騷動不得不發勁兵命重臣則予遲速
論所云未能速而失於遲予之過也然而果遲乎則何
以成功蓋遲在任事之外臣而速在籌策之予心故始
雖遲而終能成以速非誇言也蓋紀其實而已若黃仕
簡任承恩初遲矣而予於去年正月即命李侍堯速往
代常青為總督辦軍儲常青往代黃仕簡藍元枚往代
任承恩司𠞰賊之事而郡城與仕簡弗致失於賊手是
幸也是未遲也(黃仕簡任承恩既至臺灣南北互相觀望兩月餘遂至與賊以暇日以滋蔓幸)
(予於正月初旬值李侍堯入覲即命往代常青為總督而命常青代黃仕簡又隨令藍元枚代任承恩是以郝)
(壮猷于三月初八日自鳳山棄城敗歸立即置之于法常青適于初九日到郡整頓兵威屢挫賊鋒郡城得以)
(無失使常青不即到則郡城必失守仕簡或被賊獲皆未可知是始雖遲而實未為遲也)既而常青
祇能守郡城藍元枚忽以病亡是又遲矣而
天啟予衷於六月即自甘省召福康安來熱河授之方略
八月初即命福康安海蘭察率百巴圖魯及各省精兵近
萬往救諸羅是又未遲也(常青雖固守郡城未能親統大兵往救諸羅藍元枚正籌)
(會𠞰旋以病亡又幸予于六月内早令福康安來覲熱百河即命于八月初二日同海蘭察率巴圖魯侍衛章京)
(餘人馳赴閩省並預調川湖黔粤精兵近萬人分路赴閩維時諸羅被圍日久粮餉火藥道梗不能運送若非)
(濟事天啟予衷及早命重臣統勁旅前往幾至緩不是常青等救諸羅雖遲而予所辦亦未為遲也)福
康安等至大擔門開舟阻風風略定而啟行又風遮至
崇武澳不能進是又遲矣然而候風之際後調之兵畢
至風平浪静一日千里齊至鹿仔港是仍未遲也(福康安到)
(厦門於十月十一日自大擔門開船被風打回十四日得風駛行半日又以風轉遮至崇武澳渟泊)
(似覺滯遲然當此候風之際四川屯練二千廣西兵三千俱至而風亦適利遂于二十八日申時放洋至二十)
(九日申時兵船齊抵鹿仔港千里洋面一帆直達其餘之兵亦陸續配渡福康安率此生力之兵旬日内頓解)
(諸羅之圍繼克賊巢生擒逆首是未渡以前若遲而計其成功又未可謂遲也)夫遲之在人而
天地神明護佑每以遲而成速視若危而獲安有如昔年
開惑論所云者予何脩而得此於
天地神明之錫祉哉如是而不益深敬畏勤政愛民明慎
用兵則予為無良心者矣予何敢抑又何忍乎夫用兵
豈易言哉必也凛天命屏已私見先幾懷永圖方寸之
間日日如在三軍前而又戒掣肘念衆勞且予老矣老
而精神尚徤不肯圖逸以遺難於子孫臣庶藉以屢成
大勲此非
天地神明之佑乎亦豈非弗失良心得蒙
天鑒乎福康安等解圍殱賊以及生擒賊渠諸功績已見
聯句之詩之序兹不贅言獨申予之不得不用武又深
懼用武之意如是以戒後世占驗家以正月朔旦值剥
蝕為兵戈之象遠者固莫考自漢至明屢逢其事然亦
有驗有弗驗(元旦日食自漢迄明有四十七其本係政治廢弛及僭竊偽朝無論已如唐之太宗)
(宣宗元旦日食其年俱寧静無事至宋仁宗四十餘年之中元旦日食者四最後嘉祐四年亦無事此其弗騐)
(者也惟寳元元年元昊反康定元年元昊寇延州皇祐元年廣源州蠻儂智高寇邕州又元代世祖至元二十)
(九年元旦日食是年廣西上思州土官黃聖許結交趾為援寇陷忠州江州及華陽諸縣此其有驗者也)若
昨丙午可謂有騐矣以予論之千歲日至可坐而致剥
蝕亦可笇而定也既定矣其適逢與不逢原在依稀戃
怳之間且亦乏計預使之必無也若使之無是為詐也
不惟不能避災或且召災故史載宋仁宗朝第二次康
定元年春正月朔當日食司天楊惟德請移閏於庚辰
歲則日食在正月之晦帝曰閏所以正天時而授民事
其可曲避乎不許夫日食必當在朔可知古稱月晦日
食者見移閏曲避之說耳至於不得已而用兵惟在見幾
而作先事以圖遲不失於應機速不失於不達惟敬與
明秉公無私信賞必罰用兵之道其庶幾乎夫行此數
端甚不易矣知不易而慎用兵又其本乎凡軍旅事必
當有方略之書書成即以此語冠首篇亦不更為之序
矣
福康安奏報生擒莊大田紀事語
昨生擒林爽文則𠞰滅逆賊事可稱蕆大端兹生擒莊
大田則肅清臺灣事方稱臻盡善二逆狼狽為奸得一
而不得二餘孽尚存慮其萌芽且彼既聞首禍被獲則
所以謀自全而倖逃生入山固易追赴海則難捕矣是
以先事周防屢申飭諭(莊大田在南路距海甚近不慮其入山而慮其入海則追捕甚)
(難因屢次降旨令福康安等慎防其入海之路思慮所及隨時預飭)兹福康安盡心畫策
凡港口可以入海者無不移舟設卡因聞莊大田帶同
匪衆俱在柴城初二日欲往蚊率社經番衆極力抵禦
復行退回初五日黎明官軍由風港發兵越箐穿林遂
有賊匪突出拒敵我兵迎擊海蘭察率領巴圖魯侍衛
奮勇齊攻殺賊三百餘生擒一百餘追至柴城賊愈衆
多然恐攻撲過急莊大田或臨陣被殺或乘間竄逸轉
不能悉數成擒福康安分兵數隊以徐合攻自山梁佈
陣抵海岸適烏什哈達所率水師得順風連檣齊至沿
海進圍水陸合𠞰自辰直至午刻殺賊二千餘羣賊奔
潰投水屍浮海如雁鶩而獨莊大田伏匿山溝以致生
擒是豈人力哉
天也二逆以么䯢小民敢興大亂殺害生靈無慮數萬使
獲一而逃一未為全美斯皆生致闕下正國法而快人
心反側潛消循良樂業福康安海蘭察等畫謀奮勇不
負任使固不待言然非
天祐我師俾獲萬全豈易致此耶更查康熙六十年四月
朱一貴於臺灣起事提督施世驃總兵藍廷珍於五月
由澎湖進兵至六月收復臺灣府城計閱七日於閏六
月始擒獲朱一貴計閱一月餘至雍正元年四月而餘
黨悉𠞰盡自朱一貴起事至臺灣全郡平定始末閱兩
年兹林爽文於五十一年十一月起事其黃仕簡等前
後悞事經一年福康安等於上年十一月由鹿仔港始
進兵其間解諸羅縣之圍克斗六門攻破大里杙賊巢
至本年正月獲林爽文計閱四十二日繼獲莊大田計
閱三十二日自林爽文起事至臺灣全郡平定始末共
閱一年三月是較之藍廷珍等成功更為迅速矣夫逆
賊入内山生番非我臣僕性情不同語言不通其遵我
軍令與否未可知也福康安示之以兵威使知畏給之
以賞項使知懷其經畫周密賢于施世驃藍廷珍遠甚
又得海蘭察率百巴圖魯攻堅陷銳遂得前後生獲二
囚且李侍堯悉心董理軍儲毋悞行陣使不以李侍堯
易常青之總督則軍儲必悞不以福康安易常青之將
軍則成功必遲兹盡美盡善以成功於三月之間則
上天之所以啟佑藐躬俾以望八之年而獲三捷之速則
予所以深感
昊慈豈言語之所能形容也哉自斯以後所願洗兵韜甲
與民休息保泰持盈日慎一日以待歸政之年庶不遠
矣雖然仔肩未卸必不敢以娛老自怠所為猶日孜孜
仍初志耳
御製四知書屋記
楊震四知千古以為名言而予以為書屋之名者非襲
其跡也彼其却王密之賄廉則廉矣然而小哉為人君
者亦無其事予之所謂四知者蓋引孔子繫辭知微知
彰知柔知剛之義内以正心外以勑政而更慎於用兵
之際朱子䟽此以為釋豫六二爻義且文王繫卦則曰
利建侯行師周公繫六二之爻則曰介于石不終日貞
吉是三聖人之意胥示以明慎用兵見幾而作不俟終
日之義可不審乎予昔著遲速之論雖約略言之而未
闡三聖人之訓行師貴知幾親切著明若是也蓋微柔
隂也彰剛陽也陽動而隂静動無不由静彰無不由微然
而柔能制剛微能揜彰静能勝動此又聖人扶陽抑柔之
本義正心勑政以及用兵者不可不深知所謂見幾而
作不俟終日者宜何如其凛凛哉因思避暑山莊正殿
後室
皇祖題之為依清曠于楣間者實理事召見羣臣之所去
歲籌畫臺灣諸務日或三四覲軍機大臣於此兹幸賴
天祐彰國威定海澨實因先事知幾得以有成不可不識
其事且御筆祗題屋内楹間其餘檐實無額名因即以
四知書屋之名額之檐間更思依清曠似寄山水之意
無涉熙政詰戎之為而予則亦有說焉夫水澄然而清
故明山廓然而曠故公公與明非熙政詰戎之本乎由
知幾而推為四知又豈外清與明曠與公乎是則
奎文三字非示萬世以熙政詰戎之大法乎則予題四知
於書屋之檐不亦宜乎
御製平定臺灣告成熱河
文廟碑文
昨記平定臺灣生擒二兇之事亦既舉平伊犁定回部
收金川為三大事專文勒太學其次三為誅王倫翦蘇
四十三洗田五以在内地懷慙弗薌其事而平定臺灣
介其間固弗稱勒太學然較之内地之次三則以孤懸
海外事經一年命重臣發勁兵三月之間擒二兇定全
郡斯事體大訖不可以不紀因思熱河文廟雖承德府
學耶而余每至山莊必先展拜廟貌秋仲丁祭常遣大
學士行禮則亦天子之庠序矣且予去歲籌臺灣之事
日於斯
天祐予衷命福康安海蘭察率百巴圖魯以行及簡精兵
近萬亦發于斯而諸臣涉重洋冐艱險屢戰屢勝不數
月而生擒二兇且無一人受傷者是非
上蒼默佑
海神助順曷克臻斯則予感謝之誠兢業之凛亦實有
不能已於言者籌于斯發于斯臻于斯
文廟咫尺我
先師所以鑒而呵護者亦必在于斯記所謂受成告成
正合于是地也則平定臺灣告成熱河
文廟所為禮以義起非創實因且予更有深幸於衷而
滋懼於懷者予以古稀望八之歲五十三年之間舉武
功者凡六七胥善成其一惟征𬗟之事以其地卑濕瘴
癘我軍染病者多因其謝罪求罷兵遂以振旅是其事
究未成也近據雲南總督富綱奏報緬甸謝罪稱臣奉
貢之事命送其使至熱河將以賜宴施惠是則此事又
以善成於斯矣夫奉
天治民百王誰不為天子而予以凉薄仰賴
祖宗德施受
天地恩眷獨厚近八旬之天子蕆八事之武功於古誠希
示後有述使一事尚留闕欠予之懷慚終不釋也自今
以後益惟虔鞏持盈與民休息敢更懷佳兵之念哉夫
天地天子之父母也子於父母之恩不可言報中心感激
弗知所云而已繫之辭曰
瀛壖外郡閩嶠南區厥名臺灣古不入圖神禹所略章
亥所無本非扼要棄之海隅朱明之世始聞中國紅毛初
據鄭氏旋得恃其險遠難窮兵力每為閩患訖無寧息
皇祖一怒遂荒南東郡之縣之闢我提封一年三熟蔗薯
收豐漸興學校頗晉生童始之畏途今之樂土大吏忽之
恣其貪取(臺灣遠隔重洋風濤冐涉其始陞調之員原以為畏途既以該郡物産豐饒頗獲厚利調)
(任之員不以涉險為慮轉且視為樂土如近日福康安等參奏文職自道員以至廳縣武職自總兵以至守備)
(千總巡查口岸出入船隻于定例收取辦公飯食之外婪索陋規每年竟至盈千累萬而督撫大吏輒委之耳)
(目難周不能詳查于是益無忌憚兹據𠫭奏不可不分别嚴加懲治以儆官邪而申國憲)既嬉其文
復恬其武匪今伊昔叛亂屢覩向辛丑年昨丙午載一
貴爽文其亂為最(地方文武既皆習于恬嬉則文員祗知飽慾壑豈復以撫字為心武員甚)
(至縱兵離營牟利自總兵以下各衙門設立四項聽差名目多者三百人少者亦三十餘人存營之兵無幾又)
(豈復以操練為事以致奸民既得藉口更無畏心煽誘愚民屢形叛亂其甚者如康熙辛丑年之朱一貴)
(及昨丙午歲之林爽文糾衆戕官據城僭號更為罪大惡極)水陸提督發兵於外奈
相觀望賊勢張大(林爽文滋事之始水師提督黃仕簡陸路提督任承恩一同帶兵渡海謂)
(可即時撲滅不意南北互相觀望遂致賊勢日益披猖)
天啟予衷更遣重臣百巴圖魯勇皆絶倫川湖黔粤精兵
萬人水陸並進至海之濱(上年正月雖燭于幾先命李侍堯代常青為總督而以常)
(青為將軍專司征𠞰常青究未經行陣祗能保守府城不能奮加𠞰殺幸天牖予衷六月内即諭令福康)
(安入覲熱河繼而常青亦請旨令簡重臣來閩隨於八月初命福康安為將軍海蘭察為𠫭贊帶巴圖魯侍衛)
(章京等百人並預調四川屯練二千廣西兵三千湖南兵二千貴州兵二千水陸並進以待福康安至彼領𠞰)
至海之濱崇武略駐後兵到齊恬波徑渡一日千里以
遲為速(叶)百舟齊至
神佑之故(福康安等至厦門于十月十一日自大擔門開舟連次遇風阻回復在崇武澳守候逾旬)
(適四川屯練與廣西之兵踵至而風亦轉利遂于二十八日申刻放洋至二十九日申刻兵船共百餘隻齊抵)
(鹿仔港千里洋面一日而達其始似覺遲滯而既渡之後所向無前轉得迅蕆大功信非神靈佑助何以至)
(是)馳救諸羅羣賊蜂擁列陣以待不值賈勇如虎摶兔
案角隴種頃刻解圍義民歡動(維時賊匪久圍諸羅聞大兵既至亦蜂擁迎拒)
(福康安海蘭察及巴圖魯等即日統兵前進𠞰殺無算立即解圍義民等無不歡忻踴躍出城迎師)斗六
之門為賊鎖鑰大里之杙更無巢落長驅掃蕩如風捲
籜夜攜眷屬内山逃託(斗六門為賊門戶最為險要官兵乘銳立拔隨即搗其大里杙)
(巢穴林爽文膽落連夜攜其家屬逃至埔裏社埔尾一帶遂成釡底遊䰟矣)生番化外然亦
人類怵之以威賚之以惠彼知畏懷賊竄無地遂以成
擒爽文首繫(先聞林爽文計窮即欲逃入内山而生番徂獷未必能喻利害或將逆首蔵匿則難)
(速蕆預命福康安既怵以威復賚以惠生番等果即傾心效命協同官兵社丁人等竟于正月初四日在老衢)
(﨑地方將林爽文生擒解京俾元惡不致漏網可知凡有血氣無不各知自為顧所以經理者得當否耳)狼
狽為奸留一弗可自北而南如上臨下(叶)海口遮羅山
塗關鎖遂縛大田略無遺者(叶林爽文逃入内山勢已成擒莊大田在鳳山一路)
(窺伺府城慮其事急遁海而逸乃福康安悉心籌畫預令烏什哈達帶水師兵丁絶其去路而分巴圖魯等為)
(六隊各自山梁挨次排下四面合圍適值順風烏什哈達水師兵丁連檣而至沿海密佈莊大田逃竄無路立)
(即就擒并其頭目四十餘人無一脱者又殺賊衆二千餘名又有逃入柴城瑯嶠各番社者三百餘人被生番)
(等立即擒獻伏誅於是賊匪一時殱戮殆盡合郡頓稱平定)二人同心其利斷金曰
福康安智超謀深曰海蘭察勇敢獨任三月成功勲揚
古今既靖妖孽當安民庶善後事宜康安並付定十六
條諸弊袪故永奠海疆光我王度(此次臺灣用兵其始不能滅賊非盡由士)
(卒怯懦之故亦由領兵者不得其人遂致稽延時日若福康安之智謀算無遺策海蘭察之勇敢所向披靡可)
(謂一時無兩而又同心共濟以此士卒用命勢如破竹未及三月而大功告成洵能不負任使至于平定之後)
(不可不亟籌善後之方以為永靖之計嗣據福康安奏定祛除積弊十六條俱能悉心籌酌切中肯綮已令大)
(學士九卿議行以後地方文武實力遵守海疆庶可永慶安恬矣)凡八武成蒙佑自
天雖令耄耋敢弛愓乾如曰七德實無一焉惟是敬勤勵
以永年
欽定平定臺灣紀略卷首一
欽定平定臺灣紀略卷首二
御製贊
平定臺灣二十功臣像贊(有序)
近著勦滅臺灣賊匪生擒林爽文紀事語以為伊犁回
部金川三大事各有耑文王倫蘇四十三田五次三事
不足薌其功若兹林爽文之勦滅介於六者間雖弗稱
大事而亦不為小矣故其次三訖未紀勲圖像而兹福
康安海蘭察等渡海搜山竟成偉勲靖海疆吁亦勞矣
不可湮其功而弗識故於紫光閣紀勲圖像一如向三
大事之為然究以一區海濱數月底績故減其百者為
五十而朕親製贊五十者為二十餘命文臣擬撰一如
上次之式夫用兵豈易事哉昔漢光武有云每一發兵
頭鬚為白况予古稀望八之年鬚髩早半白而拓土開
疆過光武遠甚更有何冀而為佳兵之舉誠以海疆民
命不得不發師安靖所為乃應兵非佳兵也然亦因應
兵非佳兵幸邀
天助順而成功速此予所以感謝
鴻貺不可以言語形容而又不能已於言者也昔人有言
滿洲兵至萬横行天下無敵今朕所發巴圖魯侍衛章
京等纔百人已足以當數千人之勇綠營兵雖多怯而
無用兹精選屯練及貴州廣東湖廣兵得近萬人統而
用之遂以掃巢穴縛逆首是綠營果無用哉亦在率而
行之者為之埋根倡首有以鼓勵之耳若福康安未渡
海以前臺灣綠營已共有四萬餘兵何以不能成功則
以無率而行之者豈不然哉且臺灣一歲三收蔗薯更
富朕若微有量田加賦之意以致民變
天必罪之不能如是成功速也後世子孫當一此意毋信
浮論富國之言愛民薄斂明慎用兵庶其恒承
天眷耳近日以宫商三百逐章饜飫其義竟如幼年書室
學詩之時然彼時但知讀其章句而今則究其義味因
思采薇出車諸章乃上之勞下其義正斯為正雅祈父
北山諸什乃下之怨上其義變斯為變雅夫上勞下可
也下怨上不可也何則下之怨上固在下者不知忠義
然亦必在上者有以致之斯則大不可也我滿洲舊風
以不得捐軀國事死于牖下為恥其抱忠知義較祈父
北山之怨上為何如是則綠營之多恇怯思家伊古有
之無足多怪矣然為上者不可不存采薇出車之意更
不可不知祈父北山之苦如其一概不知而但欲開疆
擴土是誠佳兵黷武之為望其有成豈非北轅而適越
乎故因為功臣圖贊而申其說如此以戒奕葉子孫並
戒萬世之用兵者
大學士一等誠謀英勇公阿桂
勘外守中未恒亮功馳咨軍務志每予同歸朝㐮贊剪
逆除兇三登紫閣福厚功崇(去歲在山莊籌辦臺灣軍務其時阿桂留京辦事七)
(月又命往河工會辦堵築事宜是此次軍務阿桂並未辦理惟間有指示方略諭令閱看覆奏每多意見相同)
(及後報捷之時阿桂甫得差竣回京是以一體予以議叙且以班次在前故列為功臣之首云)
大學士三等忠㐮伯和珅
承訓書諭兼通清漢旁午軍書惟明且斷平薩拉爾亦
曾督戰賜爵勵忠竟成國榦
大學士王杰
典學七閩肅正士風臺灣民俗頗悉心中山海險夷參
畫具通有佐樽爼圖貌紀功
協辦大學士吏部尚書陕甘總督一等嘉勇公福
康安
金川領兵已著偉名幾處封疆吏肅政成解圍擒逆能
人不能崇封殊爵嘉爾忠誠
領侍衛内大臣三等超勇公海蘭察
勇弗知書謀勝智士匹馬彎弓賊不敢視欲致活口射
勿令死進爵錫服言難盡美
工部尚書福長安
父兄及已胥國勲親英年習政其心孔純承旨參議有
見敬申忠良之報並得圖麟
戶部尚書董誥
舊例軍務多用清文兹或用漢綠營海濱治以馬上亦
頗效勤堪同福將閣上書勲
閩浙總督李侍堯
以恒入覲命往閩疆戰固老矣謀猷允長渡兵濟餉井
井有方不誤軍儲其績孔臧
兩廣總督一等輕車都尉孫士毅
粤閩接境唇齒相依資鄰守已均合時機向任部員曾
隨出師文武榦才超錫允宜
福建巡撫徐嗣曾
宣撫之任守土安民一應軍務責成督臣佐之贊之竭
慮攄勤渡海籌疆亦可稱勲
成都將軍法什尚阿巴圖魯雲騎尉鄂輝
無前出力屯練之兵將軍鄂輝實率以行覆穴摧壘到
處功成勇而有謀亶國之英
護軍統領穆騰額巴圖魯雲騎尉舒亮
金川之役已為領隊事定功成統軍歸内搜捕逸賊不
遺醜輩生致逆渠其能不昧
護軍統領沙爾瑪海巴圖魯三等奮勇男雲騎尉
普尔普
隨父入都甫十餘歲既長能勇曉兵有制既救諸羅通
路府際先登拔柵圖容兩逮
福建水師提督健勇巴圖魯蔡攀龍
臺灣戰將巨擘惟兹向嘉大紀乃被所欺(上年因柴大紀在諸羅被)
(圍日久曾諭令酌量如實不能支不妨保護義民全師而出另圖進取而柴大紀覆奏不忍將數萬生靈委之)
(賊手仍督率兵民忍飢固守以待援應覽奏為之墮淚是以特沛殊恩封伊伯爵並賞銀一萬兩以示優眷嗣)
(據福康安奏其為人狡詐予猶不忍以空言遽加之罪其後德成自浙江差竣復命細詢之遂將伊居官聲名)
(狼藉之處逐一面陳因命福康安李侍堯琅玕各據實查奏則其貪劣釀成逆案種種竟有確據且當賊匪起)
(事之初柴大紀正值廵察彰化不即帶兵剿捕轉托稱派兵回郡及聞彰化失陷仍復觀望不前遲至數日始)
(行以致逆匪蔓延其罪尤不可逭因即令革職拏問其水師提督員缺即以蔡攀龍調補盖前此未有人摘發)
(其私予焉肯為逆詐億不信之見迨既經敗露則不得不明其賞罸以示勸懲是柴大紀之前後功罪予惟協)
(於至公更無所容心於其間也)賞罰各當弗濫弗遺惟明克允奉三無
私
福建陸路提督奮勇巴圖魯梁朝桂
金川剿逆埋根進首鹽水恒瑞未免掣肘及防蔴豆禦
賊堅守受創力戰嘉哉鮮偶
浙江提督堅勇巴圖魯許世亨
黔省之兵素稱勇敢率以赴軍半天衝險嬰之者斷當
之者斬不愧丈夫一身是膽
四川松潘鎮總兵奮圖禮巴圖魯穆克登阿
斗六里杙排竹為城直斫而入大敗賊兵隴種鹿埵内
山遁形搜擒首惡林林衆英
四川建昌鎮總兵札敦巴巴圖魯張芝元
金川隨征超熊羆旅兹領番兵以通番語賊属生縛賊
路嚴禦卒獲生俘厥功允巨
臺灣鎮總兵冲傑巴圖魯普吉保
攻克笨港本有微功未解諸羅賊衆難通賈勇贖過奮
不顧躬扼科仔坑逸賊路窮
散秩大臣贊巴巴圖魯四川土守備穆塔爾
金川降番功難屈指兹領軍隊有進無止衆志成城妖
氛净洗晉秩中朝同仁一視
(附)後三十功臣像贊
吉林副都統法福禮巴圖魯烏什哈達
金川領隊不畏嶫岌領水師兵豈亦所習連檣海口
合勢圍急大田就擒志堅功立
署正白旗蒙古副都統布隴巴圖魯岱森保
初至著績塩水港營移師南路爰靖海鯨率先鼓勇
有將提兵牛莊罙入克壮軍聲
江南狼山鎮總兵堅勇巴圖魯袁國璜
夙習行陣兹督部隊志勇而堅望風賊潰偵蹤歴險
遂搜山内分兵扼要是用嘉賚
南澳鎮總兵誠勇巴圖魯張朝龍
金川之役錫翎褒績載樹殊勲截途飛鏑抵菴古坑
乘勝鷹擊奬勵有加悃忱倍激
原副都統銜總管舒克丹巴圖魯特爾登徹
索倫勁手箭無虚發躍馬突陣縱横倏忽視力窮追
猛氣咆勃再炳丹青用旌偉伐
副都統銜頭等侍衛呼嵩額巴圖魯博賓
蝟集榛莽路截﨑嶇經一晝夜頓闢通衢突騎衝擊
賈勇長驅全軍直達摧朽折枯
廣東肇慶協副將庫爾庫巴圖魯官福
隨征金川秩以功超兹率粤兵鼓銳揚船所向披靡
震電馳飈轉旆而南克水底竂
頭等侍衛和隆武巴圖魯額爾登保
中林效績健捷過人星馳飛鏃操刺罕倫直前披擊
衝壘奮身龍驤備衛是謂虎臣
頭等侍衛費揚阿巴圖魯春寧
惟爾祖父捐軀鍪鎧爾稍踰閑抑之有待鳳山禦賊
不致蹈海功以盖愆勗哉嘉乃
頭等侍衛佐領能登額巴圖魯穆爾塔
努力行間奮殱賊黨轉戰益厲英資颯爽氣之所至
已呑伏莽寵命執戟國章懋賞
健銳營前鋒𠫭領斐靈阿巴圖魯賽崇阿
闞如虓虎薄彼林叢賊燄既銷隊整羆熊守據險要
豨突計窮痛加殱戮亦藉爾功
護軍𠫭領錫林巴圖魯碩允保
進兵救援弗避矢石策馬前驅千人辟易軍中著勇
霜林逸翮克護軍威壯哉斯役
護軍𠫭領喀爾春巴圖魯萬廷
惟彼中林衝陣孔棘奪隘毁巢追奔逐北踔厲無前
搜捕潜匿協奏膚功嘉兹勇力
蘭州城守𠫭將果勇巴圖魯吳宗茂
重圍既解勦大埔林尾追賊衆躬歷嶇嶔小半天山
聳躍雲岑分軍繞後勢已成擒
副前鋒𠫭領發拉薩台巴圖魯錫津泰
賊非勍敵此怯彼張似兹勇戰果勁孰當馳禦南北
迅復村莊有勲必錄附載旂常
副前鋒參領哲布鏗額巴圖魯彦津保
菴古坑前跳梁竄逆破其危巢災其柴柵披堅斫陣
驚心奪魄鶻入鵶羣罔不手搤
吉林佐領噶爾薩巴圖魯五德
趫衝賊圍激厲勁屬鎗礟兼施烏合蝟縮踰越山梁
飛梯著足表績宣勞為有功勗
三等侍衛達春巴圖魯三音庫
整隊疾馳殱兹草竊林落蠭屯連宵薙滅兵威震驚
賊膽碎裂似兹猛士允副嘉悦
三等侍衛什勒敏巴圖魯屯保
箭斃鎗殪兵氣遠揚援師嘉義自元長莊鋪敦直入
武人洸洸入險出險績著戎行
三等侍衛竒成額巴圖魯哲克
奮力宣威破圍奪路剪削羣兇㒺有脱兔雨集雲屯
勢難負固矯矯虎臣賊人驚怖
三等侍衛額爾克巴圖魯薩寧阿
遇險出竒騰躍前進援壁扳林折衝蜂陣鯢目鯨身
悉膺鎗刃敵愾效誠威名亦震
三等侍衛額騰伊巴圖魯克陞額
勤劬致果率克籬籓星夜馳逐至斗六門潜蹤盡發
殱戮無存聿彰勇銳共受殊恩
三等侍衛伯竒圖巴圖魯薩克丹布
率衆攻堅奮擒獟悍毁柵截途殺賊無算火燄騰山
力窮鼠竄潰彼蟻封資爾勇榦
三等侍衛能登巴圖魯博綽諾克
士皆用命奮勇同心路分南北追險入深虺除彗掃
併力殱擒衝鋒陷陣氣幹堪任
三等侍衛珠勒星額巴圖魯特勒登額
戰酣易騎㒺分晝夜電閃火攻風馳逐射窮寇捕誅
夔魈躪藉披覽軍書如聞叱咤
三等侍衛揚桑阿巴圖魯巴彦泰
遇賊累萬領隊爭先至大里杙力戰攻堅追躡密箐
縱躍峰巔壮心銳氣突將堪傳
三等侍衛瑚東阿巴圖魯定錫鼐
力宣驃營威揚武略入虎仔坑士氣倍作殱厥醜類
收復村落奬勵維均聫標紫閣
三等侍衛錫特洪阿巴圖魯阿哈保
賊首窮蹙遁入内山搜捕殫力絶頂躋攀爽文就縛
何有茅菅錫巴圖魯壮士增顔
屯練二等侍衛多布蔵巴圖魯丹拜錫拉布
才不擇地矧介胄士昔得勇名兹賞及子勸能酬庸
不忘薇杞蕆事凱旋均昭錫祉
屯練守備扎克布巴圖魯阿忠
練習勇藝無堅弗摧逖矣西土亦自呈材海疆讋服
衆武恢恢數符大衍邁彼雲臺
欽定平定臺灣紀略卷首二
欽定平定臺灣紀略卷首三
御製詩一
命免臺灣府本歲正供詩以誌事(本歲蓋歲在丁未)
無端孽種聚苻萑劫掠村莊害及官(福建臺灣逆匪林爽文等創立天地)
(會名目煽誘匪徒謀為不軌劫掠村庄及知府孫景燧知縣俞峻等往捕轉被戕害當此光天化日之下聚衆)
(猖獗不法已極不可不大加懲創以靖海疆)不得已而用兵𠞰莫非勤以俾
民安因思亂後閭閻困合令當前賦税寬(據總督常青提督黃仕簡)
(任承恩等先後奏報連次用礟擊殺逆匪甚衆並有義民鄉勇數千隨同𠞰殺甚屬可嘉除俟事定後自當從)
(僾分别賞賚因念臺灣良善百姓當此逆匪肆擾之際驚懼逃避不免受其荼毒深堪憫憫因馳降諭旨令將)
(臺灣一府四屬今歲錢糧槩免徵輸以示軫念良民至意)德化未臻寧靳澤一為南
望一心寒
迴蹕至圓明園作
夜半濃雲佈晨凌細雨霏無何妬風作遂覺亂塵飛徒
復成虚望惟慚勅萬幾待郵兼待澤(臺灣逆匪等因黃仕簡任承恩互相)
(觀望以致首犯林爽文至今未獲已飭常青到彼督辦佇盼馳奏以慰懸念又連日雨意頗濃而每為風散盼)
(望成虚亦為之不愜)愁度往和歸
福建巡撫徐嗣曾奏春雨田功情形詩以誌慰
臺灣有事討奸民(臺灣逆匪林爽文等滋事不法屢經官兵斬獲而首惡尚未就擒前因黃)
(仕簡任承恩觀望誤事令常青到彼相幾督辦日来盼望馳報以慰厪懷)未免發兵近自閩
軍餉寧辭供内地田功最要利三春晴資麥壠卜登圃
雨足稻塍起墾畇(據徐嗣曾奏閩省去冬雨水調勻麥苖滋長開歲以來據通省各属禀報)
(自正月初四五六及十八九二十暨二十七八等日屢得春雨到處普霑二麥倍加暢發園蔬雜種無不茂盛)
(現值東作方興更得及時翻犂播種閭閻安堵民情□等語)佇待飛章報擒逆閭閻
安堵樂熙淳
三月二十九日遣悶雜言
九十春光減兩日(今春正月三月俱小建)侵尋速至三月盡明當
首夏從頭數韶冶去付東流允歲除前日雪優霑華滋
景物殊常婉孟春猶稚仲春麗御園花事争妍緊我已
略厪望雨心肯以賞花間(去聲)民隐季春上中下之澣日
甚一日旱象引昨看弄田麥苖綠及時嘉&KR0584;豐猶凖十
日不雨恐無之難言大田已播畛(御園内所種之麥田青翠可愛若十日内)
(得有透雨尚可冀豐收至瀕河水田秧針已出則由於引水灌注之力不得謂大田已播望雨未殷也)近
每生雲隨散風嗟哉膏澤懼尚遠况經捷信盼臺灣庸
臣失律增懣憤(臺灣逆匪林爽文等滋擾已逾三月餘尚未殱滅盡净黃仕簡任承恩二人觀)
(望誤事之罪實無可逭已將伊二人革職治罪惟望常青速抵臺灣整頓兵力旗鼓一新刻日進𠞰蕆事耳)
雜言遣悶弗成章莫勝其慚辭亦窘
致遠齋題句
致遠題名久駐園理事處非關攬景曠惟慎勑幾務適
接閩中章𠞰匪悉真故按兵而不舉庸懦二人誤(臺灣賊匪)
(林爽文等紏衆不法黃仕簡任承恩帶兵𠞰捕日久未能殱滅蕆事朕料伊二人必有遷延觀望懦怯誤事之)
(處已將伊二人革職治罪令常青過臺灣督辦兹據常青奏到黃仕簡安坐郡城並未親率官兵進𠞰又復調)
(遺失宜任承恩駐守鹿港當賊匪林爽文回巢之際亦並不奮勇𠞰賊種種貽誤之咎果不出朕所料殊為憤)
(懣)先事遣重臣甫到攄謀慮整頓作士氣旗鼓新軍律
(叶可黃仕簡任承恩二人觀望逗留與賊以暇其罪實無逭幸而朕早已料及先令常青前往並授為將軍)
(復以福州將軍恒瑞提督藍元枚為恭贊並諭揀𣲖福州駐防兵一千名帶領飛渡臺灣協同𠞰捕其失機之)
(總兵郝壯猷即降旨於軍前正法以激勵將士茲節次據常青奏稱整頓現有兵力訓飭將弁并請添調廣東)
(浙江兵七千名俱由鹿耳門進口不必再行分撥且俟兵到三四千之後即親自統領先將南路賊匪撲滅後)
(再行自南而北務期迅速擒獲賊首平定海疆所辦皆合機宜佇盼捷音以慰懸注)易將更調兵
埋根弗迴顧獨是海外遥風信難定遽亦惟盡我心籌
畫勤寐寤聞捷尚需時傍徨盼朝暮
閱武
徤銳營兹駐今將四十年雖安不忘耳得力則誠然(戊辰)
(歲於香山置健銳營訓練八旗兵丁素稱精銳從前平定凖夷回部大小金川屢經徵調實為得力)詎獨
驍騰捷所嘉心意堅(滿洲兵臨陣以退縮為恥不似綠營懦怯惡習往往有兵不顧將脱)
(逃之事兹臺灣逆匪林爽文等糾衆不法調兵進𠞰乃因黃仕籣任承恩二人觀望誤事以致賊勢鴟張總兵)
(郝壯猷所帶兵丁遇賊潰散退回郡城其畏葸失律罪無可逭若綠營弁兵俱能如八旗勁旅奮勇堅心埋根)
(前進自當早獲渠魁撲滅蕆事矣)閒因示戎詰亦以寓恩宣(香山地遠京城健銳)
(營列五萃處無外誘習氣故能操練精熟每駐蹕此地必親臨閱視分别頒賞其中技勇超衆者加倍恩賚以)
(示鼓勵)
實勝寺
實勝寺建山之陽置健銳營早有記(乾隆戊辰夏用兵金川以彼恃碉之)
(險攻久未克因憶敬觀者不列朝實錄開國之初我旗人躡雲梯肉薄而登城可屈指數以此攻碉弗克)
(因命於西山之陽設碉而簡佽飛之士習之未逾月得精其技者二千人命大學士公傳恒為經略統之以行)
(逮平定金川後即就碉傍舊寺易其名曰實勝昔我勝太宗破明兵十三萬於松山杏山之間歸而建實)
(寺以紀勲兹防其例合成功之旅立為健銳雲梯營並于寺之左右建屋居之詳見己巳歲御製實勝寺碑記)
以遵
家法宣國威實頼八旗兵子弟平定西域及金川無不成
功慶如志(自立健銳營後所習雲梯馬步射鳥鎗諸技訓練精熟趫捷勇往嗣平定西陲及大小金川)
(得其力居多)何意海外邪教輩俾兩提臣誤軍事(上年十一月臺灣逆)
(匪林爽文等倡立邪教天地會滋事不法水陸兩路提督黃仕簡任承恩帶兵前往𠞰捕不意伊二人互相觀)
(望貽誤之罪實無可逭)一南一北自株守與賊以暇賊生計綠營
恇怯惡習成遇敵猖狂即退避以致蔓延恣梟張三月
待久捷未至(黃仕簡頓兵郡城任承恩株守鹿港一南一北遷延不進與賊以暇致令蔓延竊發)
(甚至總兵郝壯猷恇怯無能遇賊奔漬已經三月有餘尚未殱滅蕆事)幸予慮早遣將臣
一新旗鼓申軍律(叶)稍待調兵抵臺灣殱賊安民整吏
治(賊匪事起於去年冬至月黃仕簡任承恩既到臺灣候至彌月未見奏至攻剿情形即慮彼二人必至誤)
(事幸早見及此命李侍堯為閩浙總督往辦軍需而令常青飛渡臺灣授為將軍督兵剿賊並將失律之郝壯)
(猷于軍前正法以警將士常青到彼後查奏貽誤情形果不出朕所料其籌畫整頓兵力進剿諸務頗合機宜)
(申明紀律旗鼓一新惟以現有之兵因黃仕簡等調遣失宜未免氣綏奏請添調廣東浙江兵七千名侯到有)
(三四千名即先行帶領自南而北以期生致逆賊首犯其餘么䯢小醜無難一鼓殱戮淨盡綏靖海疆俾被難)
(羣黎復安生業現在尚湏厚集兵力不得不少遲時日盼望捷音殊深縣厪此事總由用黃仕簡任承恩二人)
(不當所致而誤用二人則朕之過實為慚憤耳)用人之失我實當略叙其詳不
勝愧
題含浮堂六韻
别墅梵宫近(堂為聖化寺别墅康熙年間所建堂額乃聖祖御書)林深佳蔭攅
經年來閱武(香山之徤銳營與茲所閱西頂之火噐營率經年一閱所以均賞賚校武藝遂為常)
(例云)便道憩傳餐兩字
奎章仰千秋治法觀持盈誠不易返樸更云難庶政胥勤
理軍書更細看(今早於此傳膳辦事適接常青報到奏稱三月二十二二十三及二十六二十七)
(等日逆匪竞敢率衆直逼郡城常青令遊擊蔡攀龍等領兵並率同義民奮勇擊殺先後殱戮甚衆並有賊目)
(莊錫舍等悔罪投誠殺賊等語常青辦理甚合機宜此時消息已轉不難計日蕆事因加奬諭並授其子為三)
(等侍衛賣恩賜玉□佩囊等物前赴軍營者視以示優眷并允所請將蔡攀龍超陞副將又特賞給花翎其義)
(民之陣亡者亦諭令照兵丁之例加倍賞恤盖行軍之道非信賞必罰不足以鼓勵戎行而每當接到軍書之)
(際更不可不詳細閱看以定其功過也)亦惟明賞罰敢不慎其端
見幾
嘗讀繫辭傳見幾曰君子設其俟終日毫釐謬千里馳
驛易閩督往臺灣經理(上年冬至月臺灣逆匪林爽文等糾衆滋事黃仕簡任承恩帶)
(兵前往𠞰捕節次據奏分兵堵禦零星殺賊並不知埋根首進直搗賊巢予即慮伊二人必有互相觀望畏縮)
(貽誤之事于正月初十日適李侍堯陛見來京即將伊調任閩浙總督馳赴福建辦理一切軍需事宜而令常)
(青飛渡臺灣專畀以督率剿辦賊匪之任)甫於到臺灣前一日事否鳳山得
復失三千軍敗北(叶稱常青于三月初九日到臺灣即奏總兵郝壯猷帶兵𠞰捕南路賊)
(匪遇賊攻圍衝截官兵竟至潰散鳳山縣城已經收復旋又失守郝壯猷退回郡城所帶兵丁三千名潰曰者)
(僅止七百餘名郝壮猷及敗殘兵於初八日陸績至郡城此總由黃仕簡安坐郡城調遣失宜郝壯猷不能督)
(率奮勇以致敗衂其罪實無可逭并查參黃仕簡任承恩二人一南一北株守遷延漫無籌盡種種誤事之處)
(果不出朕先幾所料因降旨將郝壯猷於軍前即行正法以為玩悞退縮者戒其黃仕簡任承恩俱行拏問治)
(罪即授常青為將軍令恒瑞藍元枚二人為恭贊俾事權歸一得以迅奏膚功)賊勢益猖狂欲
攻郡城邇設非常青至事不可知矣(自鳳山復失後賊勢益為猖獗乘勢)
(竟犯府城相距十里之外設非常青即時到彼則黃仕簡尚在彼以其老病昏懵一籌莫展必致為賊人所刦)
(否則以身殉之尚復成何事體雖么䯢小醜終不難辦理蕆事但曠日持久臺郡地方良民為賊蹂躪益不可)
(問矣)幸藉老成臣鼓勵士氣起今日接飛章戕賊新壁壘
賊黨悔罪投用以殺賊匪(常青年逾七旬而精力勇往到臺灣後節次所奏經理調)
(度頗有方略據稱南路賊匪攻擾郡城官兵義民等奮勇𠞰殺斬獲二千餘名經此番大加截殺賊勢披靡郡)
(城安固無事并有賊目莊錫舍帶領二千餘人悔罪投降常青恐其或有挾詐情事因令殺賊自效方准其降)
(所辦持重甚合機宜一俟續調粤兵到日先即統率將南路賊匪掃淨合并直洗大里杙賊剿務將林爽文及)
(賊目一併生擒以正刑誅覧奏顧為欣慰此時消息已轉幾會甚佳自可計日告蕆迴思此事轉移之幾實頼)
(惟信上蒼默佑俾予燭及事前早為調置得以無悞予賞必罰慎重嚴明仰承助順佇盼捷音以靖)
(海疆耳)郡城得以安羣賊散披靡惟待調兵至賈勇賊巢
洗迴思轉移間實頼見機耳見幾豈易哉
昊貺蒙佑啓貞吉
天助慎誠明傳合旨
繫辭下傳曰知幾其神朱注以為釋豫六二爻義其爻
曰介于石不終日貞吉朱注又以為其德安静而堅確
盖訓石之義引而未發也予則以為石喻不動乃訓誠
也中庸曰誠則明明始能見幾不動而誠則介石實為
見幾之本若夫石之堅確不動似與不俟終日之速有
&KR1541;然而不&KR1541;也幾者動之微吉凶之先見苟見幾矣無
以應之是謂失時則又予遲速論所謂兵事宜速之義
然而不基以誠而出於明其失又可勝言哉由是觀之
子思可謂知易矣向釋上傳第五章亦以為與中庸首
章有相合者兹因賦見幾之什故復闡其義而申論之
永佑寺瞻禮用辛丒詩韻
延薰致爽復來居(延薰山館烟波致爽皆避署山莊三十六景中皇祖賜題也)瞻
拜
穹樓例奉初
仁顯
憲承昭自昔德明威畏愧惟予么䯢煽值猖而獗(臺灣林爽文等)
(本以么䯢邪教煽衆跳梁其始由黃仕簡任承恩互相觀望貽悞于前其繼又由郝壯猷不能奮勇督率官兵)
(為賊衝潰而郝壯猷奔回郡城遂致鳳山得而復失於是賊勢益復猖獗僨事之咎二人實無可逭)撻伐
張籌速與徐(幸余燭于幾先命李侍堯為閩浙總督令常青為將軍飛渡臺灣督剿節次奏到所)
(辦俱合機宜此即余遲速論所謂兵事宜速之義)辛丑甲辰跡略似那辭勞重
(去聲)治軍書(辛丑甘肅撒拉爾番回肆逆及甲辰新教逆回田五等糾衆滋擾俱在山莊駐蹕時籌治)
(軍書茲臺灣逆匪首犯尚未就擒連日馳諭方略與向二年跡略相似予惟敬承皇祖皇考謨烈之)
(昭垂德威並用以期速蕆膚功豈敢復辭勞勩也)
遣悶十韻
仕簡(黃)承恩(任)兩提督一南一北互盤旋(上年十一月賊匪林爽文)
(等肆逆黃仕簡任承恩過臺灣𠞰捕意謂么䯢小醜不難立時擒獲不意黃仕簡任承恩二人一南一北互相)
(觀望遷延數月殊深憤懣)與之暇乃賊生計乏出竒因軍久懸(黃仕簡任)
(承恩彼此觀望不思激勵將士出竒制勝轉與賊以暇俾得從容生計抗拒官軍曠日持久未及蕆功)以
致鳳山得而失(鳳山於二月二十一日已經收復後賊匪復來侵擾而總兵郝壯猷恇怯無能)
(敗回郡城兵丁潰散黃仕簡安坐郡城此南路之悞也)徒稱鹿港守之專(任承恩在路北)
(即應整頓兵力自北而南合同黃仕簡設法擒捕賊首乃株守鹿仔港藉詞守禦此北路之悞也)社敺
烏合路梗塞港聚蜂屯野蔓延(賊首未得即時就擒遂致黨匪得以肆出侵掠)
(迫脅良民於是大肚社二林社蔴豆社大武壠社笨港鹽水港竹仔港東港等處賊勢蔓延南北通衢俱為梗)
(塞)僨事自應示明勅耆功爰更易英賢(行軍之道貴於賞罰嚴明黃仕)
(簡任承恩遷延誤事因令拏問解京治罪郝壯猷敗逃於迴郡亦即扵軍前正法明罰勅法不得不爾又幸予燭)
(幾先於新正即調李侍堯為閩浙總督馳往辦理軍需特授常青為將軍恒瑞藍元枚為恭贊飛渡臺灣督率)
(增兵相機進𠞰)請兵莫不速簡往(常青扵三月初九日抵臺灣目擊賊匪猖獗勢湏厚集兵)
(力節次奏請添調官兵随令先後揀調廣東浙江福建駐防滿兵共四千名綠旗兵共一萬四千名不但如數)
(調往且扵所請之外復添調漳州兵二千名廣東兵一千名分往常青藍元枚二處以冀尅期奏凱綏靖海疆)
(盖責人以𠞰賊成功而不與之兵朕豈為之但遠隔重洋恐調遣需緩為之焦急)底績惟期奏
凱還西禦東防非上策掄精選銳在䃺堅(常青至臺灣後意欲廓清)
(南路拏獲賊目莊大田再往北路會𠞰林爽文乃賊計狡黠見大兵俱在府城諸羅軍弱故作窺伺府城以牽)
(綴官兵實欲攻逼諸羅而常青等西禦東防亦非善策因屢次申諭常青酌留將備兵丁堅守郡城竟當簡率)
(精銳直趨北路沿途剿殺打通斗六門一帶與柴大紀會聚其鹿仔港正令普吉保固守藍元枚帶兵亦自北)
(而南與常青等合兵一處則兵力既厚軍聲益壯直攻大里杙為擒渠搗穴之計迨林爽文一經拏獲其餘賊)
(黨無難立時殱滅矣)軍機曉夜重籌畫驛牘海山遥望牽(予因臺灣之事)
(已經半載雖常青等屢得勝仗殺獲賊匪而大局尚未克定為之宵旰籌畫盼得捷音惟海道遥遠軍報不能)
(速逹未免時切繨念耳)要以安民蠲賦普(臺灣自逆匪滋事後閭閻未免避賊遷徙有悞)
(農功早於二月内即降旨將臺灣府四屬本年應徵地丁錢糧普行蠲免用示軫䘏矣)仍虞貴糴
運糧連(臺灣素稱産米之區漳衆各府向資接濟今年賊匪肆擾轉藉内地運送軍糧因念閩省必有)
(貴糴之虞節次降旨令江南浙江江西四川運米九十餘萬石並據舒常姜晟籌辦湖北米十萬石陸續運送)
(至閩俾民食益臻充裕糧價不至增昂)任人予誤將誰諉紀實聊成遣悶
篇
出伊遜崖口至張三營行宫作
伊遜(平聲)由進復由還(伊遜河名即崖口是也鹿柴盖設於此)半月風光眨
眼間向暖面看迎綠樹經霜背指别蒼山恩頒獵騎都
鳬藻(每歲獵罷出哨苐一程東道則於此張三營西道則於阿穆呼朗圖賜從獵之蒙古王公台吉等及)
(所部兵丁等食并頒賞縀疋銀兩有差令其各歸所部)稔穫農村鮮鵠顔日盼官
軍殱逆寇問郵午夜未心閒(常青等𠞰捕臺灣逆匪林爽文等尚未蕆事來往木)
(蘭半月餘日盼捷音為之繾念不置)
迴蹕至避暑山莊即事有詠
時蒐此復轉山莊景物深秋又異常潦盡溪波黃變綠
霜濃林葉綠為黃雖云心志如前壯究覺馳驅遜昔強
斯去斯來增愧處軍書籌畫旰宵忙
諸羅圍解
大紀(柴)復諸羅乃在春之首(諸羅前被賊匪林爽文糾衆搶佔經柴大紀帶兵攻)
(擊於正月二十二日由田洋進兵賊人閉城堅拒邱能成奮勇先登攻開城門我兵乘勢追趕入城賊人由北)
(門而逸柴大紀入城安撫賊勢少却)侵尋未掃穴翻被圍之久(維時黃仕簡任承恩)
(互相觀望不能督兵奮剿於是賊衆復合繼而常青等渡海之後奏請增調官兵亦未能决策制勝以致柴大)
(紀被圍數月皆數人因循貽悞之咎也)督飭速觧救降旨頻煩有大斌(魏)
率兵往半被賊所取(時莊大田於南路牽綴官兵林爽文等專力環攻諸羅頻經降旨催)
(飭常青等統率大兵直趨北路救援乃常青祗令魏大斌帶兵一千五百名往救中途接戰不利轉傷官兵一)
(千餘名不勝憤懣)所嘉柴大紀勇而謀更富(叶)能聫軍民情同
心為固守壯士奮戰鬭義民資糧糗以此佈大恩預免
明年賦(叶枋先是據柴大紀奏稱賊匪攻犯縣城並扛抬車圍攻西北兩門柴大紀督同官兵義民)
(奮力𠞰殺設法堵禦用砲擊碎枋車數座打死賊人數百賊始退散迨後賊匪屢次圍攻柴大紀悉力捍禦得)
(保無虞其時魏大斌所帶火藥銀糧被賊攔截不能前進城内紳耆舖民挑送飯米凉水以給軍營又有牌腹)
(村義民亦運粮接濟該義民等踴躍急公圴屬可嘉春間業經降旨將臺灣全郡本年錢粮蠲免因冄將五十)
(三年分應徵錢粮預行豁免以示優奬)茲因蔡攀龍𠞰進敗羣醜進而復
出攻梗路資通透(叶)不似魏大斌入城增食口(常青聞魏大斌)
(失利之信復遣總兵蔡攀龍帶兵一千六百名由鹽水港往援兹接李侍堯奏據署臺灣府知府楊廷理禀報)
(八月十七日蔡攀龍等到鹽水港於十九日領兵前進副將貴林遊擊楊起麟邱能成為頭隊蓁攀龍恭將孫)
(全謀為二隊柴大紀亦帶兵接應入城軍威大振而蔡攀龍等於二十二日復自諸羅打出以通道路實属奮)
(勇可嘉較之魏大斌既損折官兵大半所餘數百名兵入城一無所為不惟無濟諸羅而諸羅反增食口其功)
(過正自昭如黑白矣)諸羅之圍解焦愁釋心紐賞罰示勸懲惟公
明以剖重臣將至彼百將掄雄﨣(此次諸羅解圍在事出力諸人柴大紀捍)
(禦有方謀略素著蔡攀龍帶兵援應最為奮勇伊二人已擢用提督賞帶花翎特加賜玉韘佩囊用示恩眷其)
(副將貴林即擢用總兵參將孫全謀即擢用副將遊擊邱能成楊起麟俱擢用𠫭將並賞戴花翎一體恩賫至)
(魏大斌畏怯無能即立予罷斥仍令在軍營效力贖罪如此賞罰公明將士等自必倍加感激奮勵現在令將)
(軍福康安𠫭贊海蘭蔡帶領巴圖魯侍衛章京百餘人馳往蚶江飛渡至鹿仔港相機直搗賊巢今諸羅之圍)
(已解先兆已佳即日福康安到彼統領大兵奮𠞰自當勢如破竹佇盼捷音馳到耳)先兆已報佳
大功成在後佇待縛二兇露布星飛走
普吉保奏報收復笨港詩以誌慰
向稱諸羅圍之解誰知隔海傳信訛官軍入城雖及半
其餘仍被賊遮羅更惜捐軀兩勇弁為之扼腕興咨嗟
(柴大紀於春正克復諸羅後旋復被賊屢次圍攻常青等初次令魏大斌帶兵一千五百名前往救援中途接)
(戰不利二次令總兵蔡攀龍副將貴林遊擊楊起麟等帶兵一千六百名往援乃官兵入城方僅及半而賊衆)
(又復遮羅不得前進其時李侍堯據署臺灣府知府楊廷理禀報奏稱蔡攀龍等於八月十九日分起前進柴)
(大紀接應入城蔡攀龍復自諸羅打出以通道路等語方為欣慰詎意竞属訛傳兹據普吉保奏收復笨港并)
(稱副將貴林遊擊楊起麟已於彼時臨陣捐驅二人屢著戰績聞之更為憤惜因降旨貴林即照總兵議邱楊)
(起麟加一等照副將議卹以示垂軫)加以海上八九月風&KR3078;不利無舟過
一月有餘望信至旰宵焦急徒延睋(自接常青等奏報後已一月有餘未)
(得續奏日夜為之焦急盼望相傳海上風&KR3078;向來八九月不利即商旅船隻亦不能駕駛交十月後小陽春節)
(便可往來迅速矣)茲值十月亥當律小陽春令迴陽和曉來驛
章逓佳信普吉保報殱賊多焚燬賊莊獲賊械收復笨
港安民家東諸羅西鹽水港近五十里非遥遐聲氣既
通約期會三路進取賊巢窠(普吉保奏九月初六日帶領官兵由大突溪前往笨)
(港援應諸羅十一日行扺麥仔寮有賊數千在彼處苛𣲖銀米百姓正值驚惶無措聞官兵踵至歡聲動地賊)
(衆奔逸普吉保分作三隊直前冲殺連次打死賊匪數百人生擒三人奪獲噐械米穀無筭并焚燒板頭厝等)
(賊庄七處收復笨港安集良民現在又與恒瑞柴大紀訂期三路合攻該處東距諸羅僅二十里西距鹽水港)
(僅三十里聲息密邇又常青聞恒瑞在鹽水港被賊攔阻𣲖總兵梁朝桂副將謝廷𨕖帶兵一千名前往策應)
(恒瑞處原有兵三千并力會𠞰自當勢如破竹)茲以重臣率勇將久經勲績凌
烟磨待風縦覺遲數日新兵齊到翻為嘉(前命福康安海蘭察帶領)
(巴圖魯侍衛章京百餘人前往據李侍堯奏尚在大擔門候風渡洋雖覺少遲數日而新調之廣西兵三千已)
(抵厦門其四川屯練二千貴州湖南兵四千亦接踵可到又鄭國卿所帶閩兵三千亦將次配渡統計生力兵)
(萬人福康安帶此勁兵飛渡鹿仔港相幾會𠞰直搗賊巢掃穴擒渠一舉蕆事佇待捷音之至以慰厪念)聲
勢既壯破賊膽不難靖逆揮天戈却以安民為要務叮
嚀訓諭慎莫苛(臺灣民人附賊本非甘心多因迫脅所致隨馳諭福康安到彼尤應將安分良)
(民妥為撫慰安戢即已經從賊者亦應設法招徠分别辧理不可因其業已從賊概予殱除阻其自新之路堅)
(其助逆之心也)屈指兵至鹿仔港重新旗鼓殱么䯢耆定武功
奠海澨七閩閉戸昇平歌
水師提督柴大紀奏固守諸羅信至即加恩封為一
等義勇伯詩以誌勸
正月諸羅克復纔結營牆築更溝開(柴大紀扵正月克復諸羅之時即相)
(度形勢分兵劄營於縣城四門外要害之處迫六月杪賊勢猖獗遂環營開溝並堆築短墻安設大砲二十八)
(尊以為禦賊之計營盤甚屬堅固是以賊衆叠次攻犯俱為官兵所敗)旋聞夏杪賊猖獗
竟敢城攻恣擊豗以少勝多策其壯聫孤為衆志猶恢
(節次柴大紀奏稱逆賊林爽文紏象萬餘不分晝夜接連来犯營盤並將八奬溪用土石壅塞决水泛溢以阻)
(援兵來路又用大板木車中藏鎗炮挽以四牛分路冲突俱為柴大紀設法抵禦令人挖通填溪之土放水順)
(流並用大砲擊碎木車殺死賊匪無算皆由柴大紀調不度有方聯絡義民之心故能衆志成城以少勝多屹然)
(動如此為國宣勞實為難得每於披閱來摺嘉奬之意真不可名言也)義民勇士感誠䔍
禦壘輸粮弗懈頽(柴大紀激勵將士義民人皆感激思奮當諸羅被圍日久軍糈漸乏而魏)
(大斌所帶火藥銀糧復被賊攔截不能前進城内外紳耆舖民挑送飯米凉水接濟軍營歷久弗懈甚為嘉軫)
有旨相機計求别直陳固守志毋迴(前因賊衆窺伺諸羅百計攻擾而常)
(青先後所𣲖援之兵總未能即至惟恐柴大紀激於忠憤堅守與城俱亡之義固守勿出則反失一賢臣是以)
(降旨令其酌量情形如力有難支不妨率領官兵整隊而出并慮義民受賊戕害於心有所不忍諭令設法捍)
(衛出城再圖進取乃柴大紀接奉此旨覆奏縣城一切守禦久經佈置周密且城内數萬生靈不忍委賊毒手)
(立意堅守以待救援與予軫念義民多方愛護之意適相脗合批覧之下為之墮淚似此忍饑固守心志益堅)
(惟知以國事民生為重雖古之名將何以加之)析骸為㸑雖未至望眼已穿待
援(去聲)來督飭進兵莫遲耳優頒加爵寔宜哉(據柴大紀奏諸羅情)
(形兵民皆以花生地瓜野菜充饑尚能忍餓堵殺賊匪柴大紀叠次移文將軍常青轉催恒瑞普吉保迅速救)
(援而二人以鹽水港笨港地方緊要且虞後路無繼不可輕離為辭未念柴大紀待援甚急不可少緩因即馳)
(諭普吉保令其速統大兵往救接濟粮餉鉛藥以保無虞柴大紀力捍危城忠肝義膽發於至性其在臺灣𠞰)
(殺賊匪勞績最著即此守城一節堅志不移尤為難得應加恩封一等義勇伯世襲罔替並賞銀一萬兩俟大)
(功告竣後再行優加封賞所有諸羅義民員弁官兵激發忠義同心固守實堪嘉奬昨已降旨將縣名改為嘉)
(義再將五十四年閤縣地丁錢粮全行蠲免並令查明出力員弁咨部優叙其隨營兵丁賞給兩月錢糧以示)
(奬勸現在福康安迅抵鹿仔港兵威壯盛士氣百倍自當即日破賊解圉擒𠞰首逆林爽文等共奏膚功以靖)
(海疆而安黎庶耳)
(臣)等謹按柴大紀奉有率衆出城之
旨仍奏稱情愿死守嘉義以待大兵之至
上為動容封以伯爵
製詩嘉奬迨福康安解嘉義圍始聞固守事由義民非
出大紀意密陳其所奏多不實
上猶心重大紀功勿竟其事及侍郎德成使浙還始奏
所聞大紀不法事下李侍堯琅玕察核遂盡發其
貪縱廢弛狀
命福康安審訊得實九卿請論如律奉
旨逮繫至京盖猶將緩其死也
廷訊時復誣詆德成在臺灣時搜求其事無所得冀以
自觧而案無左騐
上怒其狡詐始誅之臣等恭讀
御製賜大紀詩盖在初披死守嘉義之奏所謂不逆詐
不億不信君子可欺以其方而其後以次敗露終
伏厥辜也又所謂國人皆曰可殺然後察之見可
殺焉然後殺之者乎臣等益仰見我
皇上聖度如天而人臣之㒺上不忠即邀倖欺飾於一
時非但衆論有所不容鬼神亦將隂奪其魄也
冬至
南郊禮成述事
陽迴黍谷值生寅(是日寅正一刻十四分冬至)亞歲
天恩惠在人五十二番欽陟降(自乾南郊太祀典禮至重隆元年至今五十二)
(年每歲必躬親行禮以昭誠敬)六旬初願矢躬親(予自即位之初籲天矢願如得蒙)
(年佑至乾隆六十年即當歸政然自今數至乾隆六十雖祗餘八年而予乃自七十八以至八十五也心不)
(敢懈力之能與不能仍冀上蒼垂佑耳)璧呈青篚循周典律應黃鍾奏
夏鈞時值官軍平海寇(福康安海蘭察率巴圖魯侍衛章京等統領各路大兵萬餘人)
(於前月二十八日渡海計此時已早抵諸羅一帶大加音勦戮賊匪益籲上蒼鴻禧眷祐速蕆大功速聞捷)
冀垂
鴻佑捷聞頻
福康安奏大𠞰諸賊開通諸羅並進攻斗六門賊勢
潰散信至詩以誌慰因改賜諸羅縣名為嘉義用
旌士民守城之善
笨港雖攻取諸羅仍艱進(前據李侍堯奏據臺灣府知府楊廷理稟報蔡攀龍等于)
(八月中旬將諸羅道路打通之信不意竟属傳訛嗣據普吉保奏九月十三日收復笨港與恒瑞訂期前進旋)
(以後路無繼不敢輕離為辭不知救兵如救火豈可少緩湏臾乃柴大紀忍饑待援而普吉保等懦怯無能仍)
(未能直抵諸羅殺賊觧圍)幸早續發兵重臣威名震勇將選以百新
兵強夙振渡海雖遲日以遲翻成迅(幸予燭於幾先於八月即命福康安)
(海蘭察等帶同巴圖魯侍衛等百餘人前往又調四川屯練及貴州廣西湖南等省精銳之兵䟎行前進福康)
(安於十月十一日自大擔門開船被風打回十四日得風駛行半日風色又轉復在崇武澳停泊候風似覺稽)
(滯然當此候風之際四川屯練兵二千及廣西兵三千先後到彼風色轉順遂于二十八日申刻放洋至二十)
(九日申刻所有兵船齊抵鹿仔港千里洋面一帆即逹為從來渡海罕有之事此實仰頼上天賜惠)
(海神靈佑而福康安帶此新兵乘銳長驅即舊存兵丁及義民等亦有所倚恃踴躍争先是渡海雖遲而事機)
(轉為迅速也)齊力遂渡海一日風資順進由鹿仔港三日倏
臨陣大克崙仔頂一當百以奮蔗田及草寮蹂躪率稱
盡(叶)即解諸羅圍資賊糧胥運(兹據福康安奏十月初六日與海蘭察等帶兵)
(赴援凡遇賊庄即行𠞰洗初八日黎明行扺崙仔頂賊匿多人潜伏竹圍施放鎗砲一齊擁出官兵屹立不動)
(衝入賊中所向披靡及崙仔尾等各庄賊匪前来抗拒福康安預令扼其左右要路並焚斫竹圍蔗田及各處)
(草尞繼進至牛椆山地方賊匪阻溪自固屯劄山梁待官兵將至四面圍裹不下萬餘海蘭察等直越溪河衢)
(過賊陣𠞰殺無算官兵無不一以當百於是賊匪紛紛逃竄福康安等即於酉刻入城城中義民争先出迎歡聲)
(動地福康安入城慰諭並將賊庄所存粮石令民人儘數搬運米價頓减數倍民情無不歡慶)勞軍及
義民懽呼逭饑饉全活數萬命旌功恩不吝彰善樹風
聲嘉義名新晉(諸羅被圍日久饑困情形深堪憫惻福康安海蘭察等不俟貴州湖廣之兵到)
(齊即先鼓勇罙入立觧重圍城中數萬生靈藉以全活因改賜諸羅縣名為嘉義以旌士民此皆由調度有方)
(振作士氣用能克敵致勝自宜厚加寵錫福康安海蘭察俱即晉封公爵各賞紅寳石帽頂四團龍補掛以示)
(優異其鄂輝舒亮普爾普等及巴圖魯侍衛章京與在事出力之將弁等並令查明咨部從優議叙至此次大)
(加痛𠞰賊人胆落已成破竹之勢福康安等隨即籌至斗六門一帶擒獲首逆林爽文等迅奏捷書慰予盼望)
(不難指日以俟耳)籌攻斗六門破竹應觧刃佇𠞰大理杙賊首
生擒訊指日以俟之速逓大捷信
降旨豁免臺灣應徵兵穀詩以誌事
臺灣經賊燹正供免兩歲(春間廑念臺灣良民因逆匪之擾未免有誤耕作九月復)
(據柴大紀奏諸羅義民踴躍急公情形先後命將臺灣全郡本年及明年應徵錢粮槩免正輸至諸羅百姓激)
(厲忠義同心固守降旨將縣名改為嘉義並將五十四年闔縣錢糧亦行蠲免用示奬勸)兵穀繫軍
糈弗免乃恒例督撫廑民艱今朝奏章至不敢竟乞免
帶徵四年計嗟嗟無辜民沙蟲苦受偹兹幸功近成庶
得耕耘遂(兹據李侍堯等奏請將臺灣各歲本年應徵兵穀及耗羡租税銀米分作四年帶徵等語)
(目下福康安等帶領大兵已扺諸羅沿路𠞰殺賊衆潰散旋往斗六門一帶搜捕逆首大功不日告成然地方)
(被賊蹂躪之後艱苦備至來春方事南畆安有盖藏因加恩將該郡四屬應徵兵穀十九萬九百餘石及耗羡)
(租税銀六萬九千餘兩粟一千八百餘石全行寬免俾民漸獲蘇息以副惠爱被難編氓有加無已至意)忍
令帶徵糓其糓何由致概命豁免之明歲資蘇息(叶)冀
漸元氣復南望饒憐意
福康安奏報攻克斗六門詩以誌事
斗六門攻克今朝至捷音遲聞因海上(兹據福康安奏十一月二十一)
(日與海蘭察等分據大埔林中林大埔尾三庄沿途殺賊六七百名鎗斃騎馬賊目千餘人將噐械馬匹全行)
(奪獲直攻開斗六門即日已進搗賊巢惟其摺遲至月餘始到是此時擒獲賊匪佳音想亦在途總以海上風)
(信不常不能速至也)别信逼山隂(又據李侍堯奏探聞官兵已攻破大里杙賊匪逃入内山生番)
(等禀稱願將林爽文擒獲獻出等語)百戰雄皆勝諸臣嘉不禁(福康安海蘭察鄂輝)
(恒瑞普吉保袁國璜等此次奪據石卡奮勇𠞰殺百戰皆勝甚屬可嘉已先行交部議叙至普爾普打通府城)
(道路及分外出力之侍衛章京並鎮將官弁等除賞給巴圖魯名號及陞等賞翎各員外凡在事出力之員弁)
(令一併查明咨部議叙所有打仗出力之兵丁亦令酌量分别賞給錢糧以示嘉奬)東南望翹企
實報首兇擒
福康安奏報攻克大里杙賊巢詩以誌事
斗六門既取直前扺賊巢躍溪飛馬渡掃穴短兵交(福康)
(安等奏官兵於十一月二十一日攻克斗六門之後次日即檄調埔心二林舊存之兵移駐水沙連山口一面)
(向大里杙進發因大里杙東倚大山南繞溪河水勢甚深福康安等馳馬先渡賊匪乘官兵尚未到齊自城内)
(擁出萬餘人三面圍裏捨命前撲巴圖魯等鎗箭如雨四川屯練及廣東廣西兵丁亦即争先涉水攪殺一處)
(斃賊甚多天色昏暮於溪邊整齊行隊以待移時果有賊匪?來攻擾官兵屹立不動鎗炮大震賊匪旋即敗走)
(逾刻又沿溪來撲如此往返五六次至丑刻攻擾愈力隨用短兵相接殺死賊目賊匪數百計自日暮至次日)
(黎明官兵力戰一夜痛殱賊衆無算實属可嘉)背壘犯雄陣乘宵揮遁鞘(二十五日)
(夘刻福康安𣲖兵一面與賊接陣一面率同巴圖魯侍衛等分路攻入賊巢殺死賊目十餘名賊衆二百餘名)
(生擒賊目劉懷清林茂嚴訊林爽文下落據供林爽文見官兵軍威壯盛不能抵敵遂於夜間帶同眷属遁入)
(内山隨即分𣲖官兵入搜捕並諭令番社一體堵截擒拏是此時林爽文亦不過苟延殘喘斷不致稽誅漏綱)
(惟盼望擒獲逆首日内信至甚為懸切耳)渠魁猶待獲盼切捷旌捎
欽定平定臺灣紀略卷首三
欽定四庫全書
欽定平定臺灣紀略卷首四
御製詩
戊申元旦試筆
太和元會萬方趨五十三年教敬敷戒在得乎老已至
思其艱也易為圖却非求治成欲速惟是慎終始弗渝
天子古希敢稱倦孜孜猶日勖勤吾
康熙三載逮今歲一百還饒廿五年(康熙三年元旦甲子至今歲元旦又)
(值甲子凡一百二十五年)甲子重逢真是幸青陽篤祐益增綿功隣
耆定頼
天祐寇剪萑苻靖海堧(立春前一日福康安奏十一月二十五日已攻克大里杙賊巢林爽)
(文竄入内山官兵入山搜捕計時當可就擒)始以七言終五字(每歲元旦及試筆詩皆七)
(言除夕詩皆五言數十年來遂成常例)遂成常例屬吟箋
命蠲緩福建各府州縣錢糧詩以誌事
妖寇猖狂煽海濱師征經路自於閩雖居近遠地殊格
合視重輕恩被均(閩省自辦理臺灣軍務以來漳泉等府屬應付浙粤滿漢官兵及四川湖)
(南貴州各省之兵兼之粮餉軍装等項絡繹過境雖輕重略殊均資民力兹大功將次告竣自宜特沛殊恩所)
(有泉州府屬之晉江等四縣漳州府屬之龍溪等八縣應徵錢粮蠲免十分之三其浦城崇安建陽建安甌寧)
(南平古田閩縣候官福清莆田僊遊等十二縣蠲免十分之二至福鼎霞浦福安寧德羅源連江光澤等七縣)
(應徵錢粮緩至五十四年麥收後徵收俾小民均沾渥澤用普春祺)固是軍儲發國帑豈
無里役累貧民緩徵蠲賦命畺吏屢沛澤猶厪苦辛(上年)
(因臺灣轉藉内地運送軍粮漳泉各郡恐致貴糴節次諭令川湖江浙等省運米百餘萬石至閩接濟又將台)
(州等九帮阻凍漕船應兑粮米截留於海道運閩俾接貯充盈軍民口食益加寬裕盖念大兵經過之地雖軍)
(儲俱發國帑而閭闔轉運不能不藉民力實深厪念沛恩不嫌過優耳)
戊申上辛
祈糓禮成述事
三成躬陟屏(上聲)扶持九奏欽承式禮儀
祈糓俶禋逢糓日上辛殷薦洽辛時(初八祭日時值辛夘)重重嘉兆
希豐錫慄慄虔衷祝履綏賊首竄山待生獲(前據福康安奏已攻)
(克賊巢林爽文見軍威壯盛夜間帶同眷屬竄入内山現有番社等情願一體堵截擒拏等語逆首罪大惡極)
(自必生獲以彰國憲惟籲耳昊貺連得捷音慰予致望)速聞捷報籲
天釐
新正重華宫二律
正值傳餐憩武成(殿名在紫光閣後是日錫晏外藩先扵此傳餐)置郵忽見逹
紅旌衆欣賊首必生獲細按軍書未報明(將陞座時忽傳紅旗報至)
(云生獲逆首一時與晏藩臣及執事人等皆歡喜動色及覧福康安奏祇云拏獲林爽文父母家属逆首尚未)
(就獲又稱令投出賊目阮和陳泮等入山跴探俟得確信帶兵前往並云林爽文恃其地勢險僻勾結生番祇)
(湏嚴防隘口一面招致生番協同堵截並不言現往何處擒拏所奏殊不明晰至此么䯢小醜亦不值逓紅旗)
(而紅旗又非自軍營發來者不知驛站何處添設馳逓軍務豈容虚惑現在嚴行飭查)雖此春韶
行賚酒那能歡樂聽歌笙晏回卓午重華坐七字聊攄
不快情
東壁聯吟例有詩咄㦲兹番(去聲)乃遲之生擒賊首題方
稱(去聲)謾頌功成我不為速進督程勸且訓安居深戒慮
而疑(林爽文逃入内山雖據番社等俱稱協拏但即當趁此新勝之際一鼓作氣以重兵壓之該番社等)
(怖於軍威自必上緊擒拏若僅坐守遠處傳諭擒獻或番社貪其貲財轉為藏匿或令竄入他處而衆心因遲)
(生懈必致更稽時日况據稱南路尚有賊匪竊出滋擾福康安宜急將林爽文拏獲即馳赴南路殱除餘黨倘)
(疑慮不決未免扵事機遲緩因馳諭訓戒督其進程朕心殊未惬也)易云君子彊不息决
策寧殊少壮時
新正幸御園即事成什
紅旗未識發何方飭命沿途查勘詳(昨日紫光閣晏前軍營報到不知何)
(站添發紅旗詭稱報捷不可不嚴查懲治以儆虚飾)將謂賊渠擒逓捷徒因逆屬
獲騰章(始聞紅旗逓至以為賊首已得及閱奏摺僅云拏獲林爽文父母家屬雖逆匪勢以窮蹙不至)
(漏網而現尚未得生擒之信覧之殊未愜意)順時行慶寧當簡籌策應機滋
更蘉(盼得捷音日甚一日乃福康安已克賊巢未即乘此兵威震懾生番擒渠蕆事辦理殊近遲緩生番)
(等平時當撫之以德行軍之際不可不惕之以威事機少緩彼將不復知惧寧肯效命獻賊因即應機籌策訓)
(示再三新正順時行慶加惠柔遠必不可少而盼捷焦思實不知有賞節之樂)午霽未成雪微
惜(上年獵雪頻霑輿中歷覧郊原土膏甚覺融潤今早雲隂濃布冀復得雪近午開霽未免惜之)不知
足固我之常
福康安等奏攻𠞰小半天山賊匪並圍截賊首情形
詩以誌事
曉接軍營報攻平小半天前稱獲眷屬(前據福康安等奏稱林爽文父)
(母家屬逃匿水裏番社俱已按名拏獲)今復走兇奸(今日奏至攻小半天山得勝又據生番頭)
(目等僉稱林爽文逃往埔裡社埔尾一帶現在協力擒捕等語)與暇近旬日聚羣至二
开(福康安扵十一月二十五日攻克大里杙後即應乘官兵銳氣迅即追捕使賊無駐足之暇無難速擒逆)
(首乃遲至旬日使賊匪得於集集埔聚衆固守迨十二月初五日攻克集集埔後又遲至旬餘賊匪復得於小)
(半天山聚集據險固守尚有二千餘人何啻與賊以暇耶)層層涉持重屢屢戒遲延
將士真宣力領軍可謝愆(據奏林爽文餘匪在於小半天山頂拏立木柵柵内壘石)
(作墻又將道傍大樹斫倒横塞道路官兵踴躍用命蟻附而上殺死賊匪百餘人賊始竄回柵内投石放鎗抵)
(死抗拒普爾普率先領屯練兵丁攀倒木柵賊匪登時潰散各兵盡力追殺鎗斃賊目十餘人生擒賊目五人)
(殺賊二百餘人將士官兵屢次奮勇攻堅實属可嘉使福康安前次即乘勝迅追餘黨豈能復聚為列柵固壘)
(之計而逆首當早就擒官兵又何用如此陟險力攻是直領兵者自取勞苦而其咎亦無可辭也)並行賞
與飭期速奏功全
上元鐙詞(有序)
璇霄寳月燭先天圓體圍三綺席華鐙暎不夜元音隔
八每以撫時抒咏例成排歲為編溯開什於攝提逮昨
年之協洽積叠經三十七次(自丙寅始作鐙詞至昨歲丁未凡三十七篇)春
色宜人迤邐為四六八章(丙寅初唱八章後間有四章六章者自辛未以來每歲例)
(作八章)歲華紀麗大抵申祝慶占豐之念亦以通酉瀛北
漠之情播為豳籥之音譜入象胥之譯多雖益善數恐
不鮮兹者豐㮊迎年申堅肇吉環周六甲開首祚於歲
朝(今歲元旦甲子)規滿一輪候圓靈扵元夜(十五日望)雪封犢背田
間之嘉兆五行浪帖鯤身海表之軍聲三捷人向光音
天裏詩宜鈞樂奏中爰發在心之言因為屈指以計歲
紀尚三之二届堯典之倦勤大衍得萬有千合羲經之
積數分章序卦繼歲連吟平廿一而鉢速響時仄四三
而珠嵌字裏(六十四卦中平聲二十一皆押為韻仄聲四十三則於詩中見本字)難因見
巧䴡不涉纖梁簡文之詠卦名偏非全舉宋嚴羽之臚
詩體古未前聞竒畫今開乾至比而成歲哉生始兆弦
漸望以都圓或能符羲文周孔之全經惟仰頼
天地
祖宗之純佑易生生而大備律八八以相成維五十三年
之春際三五初摛鐙詠羅六十四卦之目裁四六乃製
弁言
屈指倦勤餘八年鐙詞六十四應全(每歲八章是恰應成六十四章也)
每章擬以卦名什副望
恩惟待
昊乾
上元每歲例西園同樂新疆及舊藩詎為(去聲)怡情賞烟
月曰厪深意奠乾坤
及時膏澤可教屯光武寧當學閉門弗藉舌人通譯語
(乾隆八年始習蒙古語二十五年平回部遂習回語四十一年平兩金川略習番語四十五年因班禅來謁兼)
(習唐古忒語是以每歲年班蒙古回部番部等到京接見即以其語慰問無藉通譯元夕命新舊諸番入同樂)
(園随觀鐙火並燕笑聯情用示柔遠之意)華鐙聯席共歡論
元宵恰值望宵中(上元本以正月十五得名而置望亦有在十六七者今歲元宵恰值月望)
(更副嘉名)賞集東瀛西大蒙(近年上元鄞錫晏觀鐙朝鮮使臣亦令與晏去歲以該國有世)
(子之事命該使臣扵元旦朝賀後起程回國今年仍令隨同新疆外藩入班與晏)際此遠來及
近悦敢誇化洽與功崇
飛空星點逹斯湏火樹銀花燦萬株占得羲經卦之五
雲天晏樂曰惟需
千尋貫斗蛾輝䴡八照流虹鶴燄丹恐涉矜張深自訟
勝分敬怠慎其端
臺灣耆定逮班師休養羣黎命妥為(臺灣自逆匪滋事以来良民逃避失)
(業深堪憫惻去歲已節次降旨將五十二三年臺灣全郡並嘉義縣五十四年地丁錢粮概予豁免今逆犯林)
(爽文父母家屬俱已拏獲該犯亦窮蹙竄入埔裡社埔尾一帶番社等協同圍截擒拏不難尅期蕆事而被難)
(羣黎正當加意體養一面命地方大吏妥為安輯以副軫念)今夕春臺賞烟火那能
南望免遐思
流雲點綴幻晴晦時有飛花落碧空建國親侯比(去聲)之
吉順時行慶月惟中
上元後一日疊去歲小晏廷臣詩韻
保障由來勝繭絲任人憤事愧難怡(臺灣地土豐饒福建漳泉廣東惠潮)
(等郡民人錯處其間各分黨與往往以私怨小忿聚衆吏械鬪官斯土者祇顧肥其私槖不以職守為念封疆大)
(遇有陞調缺出更或用其私人每致貪婪無藝釀成事端甚至起立會名潛相煽誘而地方官又復習為欺飾)
(顢頇了事以至有林爽文戕官肆逆之事此皆地方官平日不能為保障而為繭絲所致任用不得其人竊用)
(自愧)捷音切盼達軍報翼節那能快賦詩咨爾簮纓委珮
者體予焦旰憤宵時今朝小晏權教罷意弗紓兼慚執
規
洗巢執屬連稱勝(自福康安海蘭察率領巴圖魯等渡海以後旬日之間諸羅圍觧旋即攻)
(克賊巢拏獲林爽文父母家属所向克捷頗快人意)惟是内山遁首囚(福康安於𠞰洗大里)
(杙以後未即乘勝追捕以致逆匪潰而復聚連次扵集集埔小半天山列柵抗拒雖官兵亦即奮勇攻克而逆)
(首遁入埔裏社埔尾一帶日内尚未得生擒捷音為之焦急)未可網三施博愛竟當
芥一淨遺憂安民和衆詳畫策德道禮齊多恧羞七字
兩章詎容闕拈毫聊付壁間留
節後萬夀山
名山遊節後佳景攬春初雖未芳菲若已看誾藹如蕪
茵依綠染柳綠向黃舒憂樂無定處仍斯盼捷書(自上元前)
(一日福康安奏於上年十二月十八日攻克小半天山後逆首林爽文逃往埔裏社埔尾一帶生番頭目等現)
(在協力擒拏諒無漏網之理但距今旬餘尚未逓到捷書為之盼切耳)
福康安摺奏生擒逆首林爽文信至詩以誌事
大里灰摧破巢穴頻繁馳諭戒逍遥(福康安扵上年十一月二十五日攻)
(破大里杙賊巢後止云番社等協力緝拏未曾奏及速即帶兵乘勝追捕誠恐事機少緩生番等不知畏懾未)
(必肯上緊恊拏是以頻降諭旨深以遲緩為戒)撫降緝衆日無暇執訊招番井
有條(兹得生擒林爽文捷音奏至據另摺奏稱該處民人投出者絡繹不絶皆妥為撫輯又於所執賊目)
(追究逆首去路及招出各社生番嚴切曉諭令其協同堵截擒獻又令巴圖魯二十員屯練兵丁數百名改装)
(易服扮作民人同淡水義民及社丁通事等分投搜緝遂於正月初四日在老衢﨑地方將林爽文並賊目何)
(有志等一同擒獲現在搜查餘孽不遺所辦俱井井有條可謂弗辜簡用者矣)究得生擒盡美善
不教餘孽伏根苖移師南指如破竹(又據奏俟將北路搜查淨盡令各兵)
(少為休息即統率大兵肅清南路擒拏賊目莊大由等語賊首就擒先聲奪氣自當勢如破竹想續奏捷音亦)
(祇在早晚間耳)待捷音惟暮與朝
仲春朔日重華宫茶晏廷臣及内廷翰林等以平定
臺灣聫句並成四律
將謂東廂聯句抛(福康安等扵上年十一月初一日抵鹿仔港旬日内收復諸羅旋即攻破)
(賊巢林爽文逃入内山意謂不日即可生擒爰擬於新正九日重華宫茶晏廷臣即以平定臺灣聯句乃遲至)
(十六十九等日未得捷音適以奏社祭經筵諸典還宫今日未刻恰扵重華宫得軍營捷仍即於東廂命諸)
(臣入晏依例賞賚)捷聞獲孽淨三苞正逢歲以二月朔符合師
之六五爻仍此接茵試清茗無湏列几置豐肴泰中恒
凛不驕意損滿益謙兩語包
臺郡弹丸稱要地外通海國内閩疆
康熙始用廟謨定
雍正繼稽吏治詳然以流民多雜處遂教奸匪叛無常(臺灣)
(流寓本多福建漳泉廣東惠潮無業之民各分黨翼械鬪成風以至糾衆不法如往時朱一貴吳福生及近年)
(黃教林耀楊光勲之徒不時竊發然朱一貴而外未若此番林爽文就擒直待經年之久也)
即予五十年中屢未若斯番賊燄狂
天地改云添弟會外官可恨善為欺渡洋涉險不知懼
牟利忘公總計私(向例臺灣道府廳縣缺出本應督撫慎揀才守兼優之人調往然遠涉重)
(洋人情多懼近乃廉知不肖之員貪其地土豐饒不以涉險為虞轉以得調為幸而督撫亦不問其才具若何)
(率多用其私人比輩莅任後利慾熏心遂置地方公事於不問更或聽斷徇私侵婪任意小民無可告訴每致)
(私相搆怨聚衆忿争地方官又復化大為小將就了事甚至奸民倡立會名釀成巨業滋事戕官實有由來富)
(勤渾雅德之抵罪以此)及至事張難掩飾徒稱兵少竊嗟咨(地方遇有)
(奸匪嘯聚文武各員果能乘其勢熖未張急為擒拏不難立時撲滅乃始則心存諱飾及事不可掩又復諉於)
(兵少不能𠞰除以致賊勢蔓延良民遭其荼毒斧柯之尋深為可恨然自古以来致乘除易姓者率出於此而)
(其君不知是可畏也)致兹抑是誰之過吾過吾惟自訟之
界進生番本異倫窮蹤歷險備嘗辛(自林爽文竄入生番界内福康安海)
(蘭察等分路窮追所向克捷賊匪所剰黨羽漸次殱戮殆盡及聞林爽文逃竄打□寮一帶於山溝樹林内藏)
(匿福康安令官兵由後壠至中港又自竹塹至桃仔園窮蹤歷險嚴密堵截使賊匪等不致漏網稽誅可謂備)
(嘗辛苦矣)埋根踴躍資羣力執首綢繆頼一人(此次所派巴圖魯侍衛等)
(及屯練黔楚官兵等無不踴躍争先奮勇出力實属可嘉之至至福康安慮逆首驚懼自戕不能生致因派巴)
(圖魯侍衛二十人及屯練兵丁數百人改装易服同淡水義民及社丁通事等分投搜緝遂於正月初四日在)
(老衢﨑地方將林爽文並賊目何有志等先後擒獲是其預事綢繆辦理更為周至)淨北已知無
後慮𠞰南應易洗前塵(福康安等奏俟將北路搜查淨盡即統率大兵向南路擒拏莊)
(大田想渠魁既已就擒餘匪亦當喪膽肅清南路更當勢如破竹統計福康安渡海以後自鹿仔港官兵觧諸)
(羅圍打通斗六門道路磯大里杙賊巢攻克集集埔拏獲林爽文父母家屬又攻克小半天山並此次生擒林)
(爽文未及三月可謂神速矣)七聞鴻捷叨
天祐(自二十二年後平凖夷定回部收大小金川焚王倫殱蘇四十三梟田五並此次俘林爽文三十二年之)
(中凡七聞捷報俱仰荷成畏上蒼眷佑屢蕆膚功今予年近八旬經事既多遂事□與億兆同我太平惟)
(冀此後更無用兵之事益當感激鴻慈日深兢惕耳)感激惟深勵惕寅
平定臺灣聯句(有序)
海不掦波奏凱入東風之律春宜湑露銘勲聯左个之
吟厪籌三捷之軍書撮紀一編之方略則有瀛壖外郡
閩嶠南區水帶澎湖山環番社濤雖甚壮門穿鹿耳之
雙沙縦能飛嶼剗鯤身之七古未登於圖牒境嘗限以
要荒自明季之多虞初勝白羽漸海邦之越禁中據紅
毛逮鄭氏豺虎一方傳克塽貙羆三世
天寬地小始雖示以招徠颶息颱消終究歸於寧謐欽惟
仁祖平以
廟謨開一千里郡縣之封經百五年涵養之澤蔗霜稻雨
地富畬耕線路沙更人私舶渡莠稂或雜芽蘖其間分
漳泉鬪蠻觸之軍指天地刑犬雞之會屬畺吏有乖於
撫馭遂奸徒益嘯其譸張初啟嚢封即為燭照並班水
陸連雞早策其退飛相望北南拏馬果貽扵中敗先遴
能事往易制軍命舊督以臨疆俾壹權而守土王鈇以
律必嚴僨帥之誅晉版不沉益鼓義民之氣獨任同心
之弼兼參常勝之英百將掄雄萬人足敵逆能轉順義
本取於惠安速乃因遲吉適符乎崇武(澳名在惠安縣境)一日
一夜而遄飛鷁首十盪十決而旋觧蟻封梟晝暗而竹
焚馬宵凌而溪渡斗欹門壊杙斷里殘竭虎尾之上流
杵真投臼遮獅頭之窮境網已周阹涸鮒空游水裏社
逃埔裏社竄猿無路大半天連小半天合父母妻一家
之逆屬全俘舉生熟野諸番而軍威知懾越海喜傳露
布擒渠果致檻車欣臻成事之全益顯投機之順維二
月初吉佳節適届乎中和先(去聲)三日之齋
昊貺式昭扵
右社是役也發粟米鏐泉以餉徵川湘黔越之師民不知
兵價翻減市蠲賦三年之外酬勲五等之加堅城剏百
雉之墉大吏巡雙熊之軾殊民宅里察吏蠧良始完洗
甲之功乃入歌鐃之曲迴憶天山二部雪嶺兩金昔皆
耆定以鴻成今豈示誇扵烏合然而八旬紆策五夜決
幾軒皇教戰而霧不迷光武發兵而鬚為白信賞必罰
是為馭將之方衆志一心彌騐入人者厚禁中頗牧八
旗之子弟多材澳外風潮萬靈之
神祇胥佑兵糧所過歲未失豐縣里更名事超聞喜師行
而已籌善後警聞而預度幾先米聚滄溟籥週春臘皆
宜臚茲鈐策被以宫商用授簡分第頌之茶佇返旌勞
飲至之酒爾諸臣箴恬熙而奉上毋啻侈韓愈淮蔡之
文予一人篤敬戒以惠南豈徒效周宣江漢之雅也哉
(御製)不意妖氛煽海壖擒兇蕆事逮經年(臺灣逆匪林爽文滋事據常青)
(以前歲臘月二十八日奏到俟福康安於今年正月初四日已將林爽文擒獲么䯢小醜自初𠞰以至蕆事盖)
(已經年矣)漸仁摩義慚惟我
發慮出謀幾在先(平定臺灣一事誤事皇上預料黃仕簡任承恩必致適李侍堯以湖)
(廣總督於上年正月初十日入覲即渡臺命其前往總督閩浙辦理軍儲而命常青飛灣專司)
(𠞰捕八月間復大振命福康安為將軍調李勁旅前往經理軍聲勢如破竹賊衆潰散林爽文)
(旋即就擒自始事以迄蕆功無不由功迅睿謨默運決策幾先故能底定海氛成奏)襟帶
南溟廼閩省依毗外郡曰臺員(臺灣在東南大海中距福州府省城)
(一千餘里與漳泉二府相直明閻嬰東番記訛稱臺灣為臺員盖南音也)肇開荆棘寇
伏莽(臺灣自古不隸版圖記載無考明嘉靖間流寇林道乾掠近海地為都督俞大猷所敗追)
(至澎湖道乾遁入臺灣旋即棄去至占城是為臺灣伏莽之始臣阿桂)旋據荷蘭水
跕鳶(臺灣為海中番島自林道乾遁後海寇顔思齊於明神宗時復據有其地鄭芝龍附之恩)
(齊剽掠海上倚為巢窟乃有中國民人寄居之其後荷蘭夷人取其地因築赤嵌城即今之安平鎮)
(也)䜟應雞鳴雖島竊(王士禎池北偶談載明崇禎庚辰歲閔僧貫一掘地得古)
(甎刻古隸四行其文曰草雞夜鳴長耳大尾云云末曰庚小熙皥太和千紀凡四十字識者謂雞酉)
(字也加草頭長耳大尾鄭字也以為應鄭芝龍及子成功竊據及本朝提督施琅克取臺灣鄭克塽)
(乞降之䜟盖自明季至我家清朝康熙二十二年海氛一朝盪滌此固國寧悠久之福而天)
(數已預定扵古䜟矣)
武成犀射竟波平(為本朝順治十八年鄭成功内犯江寧我師大敗而歸又經王師破其厦門)
(舊巢遂退逐荷蘭據有臺灣設郡縣康熙二十一年總督姚啟聖謀取之明年靖海將軍施琅攻克)
(澎湖鄭克塽降臺灣蕩平)百年有五
天瞻斗(康熙癸巳初平臺灣至上年丁未歷百五年沐盛朝生息教養之恩共深愛戴臣嵇璜)
一府隸三星列躔(臺灣克取之後康熙二十三年廷議開設府一日臺灣領縣三)
(曰臺灣鳳山諸羅至雍正元年因諸羅距淡水廳道里遼澗乃復分諸羅縣北半線社地方增設彰)
(化縣治)土沃産豐饒粟蔗(臺灣以海土肥沃生殖滋豐種植稻糓並栽番薯甘)
(蔗等物不事耘耡坐享大有不但本地足食并可資贍内地壓蔗汁為糖歲產二三十萬商船購售)
(各省兼旁資日本吕宋諸國)人龐奸雜長蚔蝝(自鄭氏挈内地數萬人外徙迨)
(後閩之彰泉粤之潮惠相携寄居無藉遊民往往偷渡私墾近番隙地地方官又置之界外不能設)
(法稽察以致習扵械闘遂開弄兵之漸)倡邪張魯訛添弟(邪教設會結盟最為)
(地方之害前年臺灣楊光勲等滋事所立會名即係現今查出之天地會起扵乾隆三十二年以大)
(指為天小指為地凡入其教者用三指按心為號乃彼時地方官改作添弟二字化大為小規避處)
(分以致養癰貽患一經臣和聖明指出真洞燭隐微矣珅)投溺盧循妄得
仙琯動葭灰竿始揭(林爽文倡會聚衆自外生成扵前年十一月二十七日嘯)
(聚起事)臘霑麥雪牘來傳是何蠢爾竟敢爾(臣王杰)
(御製)即以未然知必然(提督黃仕簡聞匪犯滋事即帶兵渡海任承恩亦自請帶兵進𠞰朕)
(閱其奏報情形殊覺張皇盖由黃仕簡病後精神昏瞀任承恩少不更事早決其不能妥協辦理刻期蕆事)
仕簡(黃)病昏已(上聲)弗奏承恩(任)觀望彼遲前(黃仕簡任承恩渡海)
(之後節次據奏分兵堵禦並不埋根首進及常青至彼始知黃仕簡果以老病昏憒一籌莫展又不自行陳奏)
(候予調度而任承恩株守鹿仔港一南一北互相觀望遂致坐失事機)府城遂梗南北路
(鳳山於二月内收復之後總兵郝壯猷尋又愜怯敗歸黃仕簡在南路安坐不救任承恩又不能整頓兵力自)
(北而南扵是賊匪肆出南北道梗)
賊勢翻搘左右甄(賊首林爽文等聞官軍頓兵不進復團聚斗六門謀犯諸羅而)
(賊匪莊大田等復滋擾鳳山一帶窺伺府城五六十里間蜂屯蟻聚官兵反為牽制)諸將懈
心權忌貳(軍營將弁因黃仕簡任承恩互相觀望無所稟承亦遂懈弛不能上緊追捕)
多兵分背氣難聯(征𠞰臺灣兵丁一萬三四千名經黃仕簡等分統零星派撥不)
(相會合乃以兵單固守為辭坐失事機諸臣僨轅之咎實無可逭)軍樞屢
諭洞觀火(上深鍳諸將事權不一恇怯摧諉屢頒誡諭以觀後效遠隔重洋之外洞若觀)
(火墉臣劉)師律一新甚改絃(黃仕簡任承恩節次奉旨督飭乃始終坐)
(守遷延不能奮勉因罪以命將二人革職拏問觧京治伸軍律)誠負
重恩老且&KR0629;猶
矜先志世仍延(黃仕簡任承恩獲罪重辟實所應得乃皇上猶念黃仕簡力疾渡洋其按)
(兵株守實由老病昏憒至任承恩之父任舉前在金川陣亡伊兄任承緒亦因救火傷斃父子皆歿)
(扵王事承恩又尚無子嗣是以俱從寬不予勾決)能臣瀕厦旌麾駐(李侍堯既)
(奉劄籌命督閩即馳赴厦門駐辦兵餉臣綽克托)舊督臨疆節制專(常青)
(既交督篆即渡洋至臺灣郡城督率將士分路進𠞰)錫舍賞因占面革(賊目莊錫)
(舍帶領二千餘人悔罪投誠殺賊自效因司職賞給守備職銜嗣後屢次随征受傷晉擢都銜)
(以示奬勵)壯猷誅盍誓軀捐(官兵既復鳳山總兵郝壮猷領兵守衛自當效命捐)
(軀乃以賊多兵潰敗回郡城怯懦已極因即勇知命扵軍前正法並申諭綠營將士俾有)
(方臨障奮往)係累匪目危城復(臣董誥)保障羣心士氣全
(常青抵臺灣後意欲先清南路再往北路會𠞰乃賊計狡黠佯為窺伺府城實則倂力攻逼諸羅圍)
(城至半載之久兵民一心悉力守禦城頼以全)立礟四門雷隐隐(堯復諸羅時即)
(相度形勢分兵劄營扵縣城四門外要害之處安營設立礟位賊衆叠次攻犯俱為官兵擊敗)決
溪一道浪濺濺(時賊將八奬溪用土石壅塞激水泛溢以阻援兵來路官兵挖通填)
(溪之土放水順流殺賊無算)攻嚴力擬憑蹄躈(賊用大木車中装鎗礟挽以四)
(牛分路衝突俱為官兵設法抵禦臣德保)
(御製)戰銳民皆具粥饘(諸羅被圍日久兵食漸乏城内外紳耆舖民挑送飯米涼水供給軍)
(士又牌腹村義民亦運粮接濟其急公踴躍甚屬可嘉屢經降旨褒賞)拜井欲同耿恭矣
呼庚何異叔儀焉(諸羅久困數月軍粮日形匱缺而魏大斌等所運火藥銀粮又復彼賊攔)
(截不能前進城中軍民忍饑堵殺矢死固守較之昔人拜并呼庚更為迫切)兩軍屢勅為速
救(諸羅待援甚急恒瑞普吉保二人以鹽水港笨港地方緊要且虞後路無繼不可輕離為辭因再四剴切)
(馳諭令其速統大兵往救接濟粮餉鉛藥以觧圍城之急)
乙覧來章動
軫憐(諸羅被圍久捍衛上諭柴大紀酌量情形難支不妨整隊而出義民毋致為賊戕害不必執城)
(存與存城亡與亡之義柴大紀覆奏以城内數萬生靈不忍委賊毒手立志堅守忍待救援上)
(披章為之堕淚即降勵忠旨封為義勇伯前以示軫䘏之恩後以藎之氣大聖人大)
(公至正因時因事不俟權衡而無不悉協)魏大斌援圍未觧(先是魏大斌帶兵援)
(應諸羅在鹿仔草被賊攔截其後雖沿路𠞰殺得以前抵縣城而一切粮餉火藥未能同時運到路)
(途仍復梗阻魏大斌庸懦無能轉為諸羅增添食口因即與罷斥留扵軍營效力贖罪)蔡攀
龍捷信俄遷(魏大斌既不能攻克諸羅之賊常青又令蔡攀龍帶兵往救前據李侍堯)
(奏稱蔡攀龍等分隊進𠞰直抵縣城復自賊中殺出府城至諸羅道路已通等語孰意竟属訛傳盖)
(海上風聞來能得實也)地瓜且啖饑腸奮(諸羅城中乏食兵民皆以地瓜花生)
(蕉根野菜油籸充饑猶能忍餓殺賊意氣彌奮臣福長安)䓶竹終完望眼穿
(臺灣郡縣向無城垣皆以密編䓶竹為之而諸羅終能固守御製詩有望眼已穿待援來之句)
大義夙明褒爾衆
深恩已久入人堅獲嘉聞喜縣名誌(民員上以諸羅義弁官兵激發)
(忠義同心固守實堪嘉奬臣彭特旨改縣名嘉義以示風勵元瑞)通德旌賢里
額懸(接濟上以廣東及泉州義民随同官兵殺賊軍粮深知大義賜廣東義民額曰)
(褒忠泉州義民額曰旌義各頒額懸其里門)但觧貪財售賊米(據李侍堯)
(奏諸羅雖尚梗阻各莊民人貪利乘夜運米入城糶賣其賊營脅從之人亦有私將粮食賣給百姓)
(之事可知賊匪多由迫脅並非出於本願也)預加
施惠免民錢(耕種上念該處民人被賊擾累不能及時生計維艱節次加恩不特本年)
(應徵錢粮免其輸納並將來年錢粮亦概予蠲除令將軍總督等徧貼謄黃務使家喻戶曉)濟
師請使遥情
爥(臣喀寧阿)
籌將知人
睿慮淵(常青奏請添兵並請派大員督辦軍需之意上鍳知其自恐不勝任欲另簡大員督師因)
(令其念福康安久嫻軍旅堪當此任即降將軍旨馳赴行在親授方略命為前)
(往督辦)召募渙其羣授策(壤毗上以粤東與福建境連水土相宜降)
(旨令李侍堯孫士毅扵漳泉潮州等處廣為召募既可就近聽撥而附近游手無藉之人得以充伍)
(食粮不至被煽為匪最為要策)脅從赦勿治騰箋(逆匪糾衆肆擾本属罪不容誅)
(苐其中被脅民人原非本願駢誅上念其踐土食毛均為國家赤子不忍悉予申諭脅從)
(罔治以安反側)戎行起粤黔湖蜀(先是常青以賊勢猖獗必須厚集兵力節次奏)
(請福康安亦以為言因南兵命先後揀調四川屯練二千廣西兵三千湖二千貴州兵二千陸)
(續分起前赴軍營協𠞰臣胡季堂)
(御製)儲糈浮江漢海川(臺灣向來産米最多内地資其接濟近因賊匪滋事轉藉内地運送)
(軍粮因念閩省米必昂貴降旨令江南浙江四川江西湖廣先後運米百餘萬石俾民食充盈市價平减)熟
計事難庸旅了改圖功俾重臣肩百巴圖魯馳驍將(朕既)
(命福康安海蘭察迅赴軍營仍帶同巴圖魯百餘人前往)
萬林爽文空鶻拳(古稱勇士一以當百今巴圖魯皆係選鋒勁旅久經行陣又得)
(奮勇帶兵之人是巴圖魯百人即可敵林爽文萬人而有餘矣)矧彼鴟張烏合伍
逞於蚓穴螘封邊偽官護駕猴新沐(義民王守等擒獲賊黨廖)
(東搜出黃旗一面上書獲駕大將軍偽職字樣臣金簡)廢弁都司蜴善緣(賊黨)
(彭喜曾任澎湖守備署都司以軍政黜革素與賊匪林小文相識遂糾約入黨扵淡水之白湖抗拒)
(官兵為副將徐鼎士所執)坐即索錢原慣蠧(彰化縣蠧役劉士賢因事革退受偽)
(職為海防同知遂坐據官署横索諸富戶錢物尋為義民等緝獻)跛惟運米亦憐
蚿(匪夥王坑郎跛一足賊目莊大田以其不能履陣且曾為鳳山縣徵粮胥役乃令專司運米)
幻談測字口召禍(有達清水者素以測字為庄賊䧟鳳山時遂從賊為偽軍師及)
(俘獲觧至叠加訊鞫祇自承為賊測字云臣阿掦阿)詭託畫符女起祅(番婦)
(金娘向習畫符治病林爽文糾之入黨偽封為女軍師一品夫人詭稱能以符呪召役神鬼助戰不)
(受鎗礟每扵賊中鳴鼓持劍口念呪語以誑賊衆)旗子虚分二百桿(據金娘供)
(稱莊大田黨夥共有萬餘人分設旗二百餘桿)番銀箕歛一千圓(王坑郎嘗為賊)
(目莊大田歛番銀一千圓以資其用)蟲沙立化辜咸伏(自偽將軍廖東以下各賊)
(匪先後俘送至京咸置之法臣李綬)魁首陣羈法置駢(賊目頼樹受偽職為)
(順天北路大將軍拒官兵扵淡水之新莊擒獲扵陣與彭喜等俱檻送至京伏誅)巨旆啓
行金氣肅(福康安召至魯侍行在具授方略即由京師率巴圖衛章京等啟行時在)
(八月之初)長纓破浪汐程便祥符崇武鷁中艤(福康安配渡放)
(洋後復又在崇武澳守風澳名崇武適符破賊吉兆臣惠齡)
(御製)賜予平安螺右旋(福康安遠涉重洋為國宣力特將内府所藏右旋白螺賜令携帶前)
(往俾吉祥安稳用資利涉)秋發冬臻曉並夜舟登風候海連天視如
遲乃欣成速(福康安於八月初旬自京起程九月内由厦門登舟開駕旋於大擔門守風比至開)
(行又因風阻未能徑渡收泊崇武澳至十月底始由崇武澳放洋一晝夜即抵鹿仔港雖守候稍遲而放洋後)
(平安迅速詢之船戸僉云向來所未有)
止本齊還到匪偏(前經派調四川屯練及廣西貴州湖南等省兵陸續前往福康)
(安在舟守風旬日四川廣西之兵已先後齊抵厦門即随福康安同時渡海其貴州湖南之兵亦接)
(踵而至是福康安候風待渡正可俟官兵齊集即此足為成功預兆云)表楔
天妃靈肹蠁(此次往臺灣官兵及粮餉火藥均由海道配渡仰頼天妃助順靈貺聿昭特)
(蒙縣及御書聮額二分扵卦天妃本籍興化厦門海口廟宇懸以荅神佑)登壇大
將壁新鮮(福康安扵十一月初一日抵鹿仔港即將舊駐營盤擇地遷剳號令嚴肅軍中)
(壁壘頓為改觀)用材職吏與鄉舉(諸羅縣舉人郭廷機彰化縣舉人曾大源職員)
(楊振文監生林文會等因避賊至厦門素為臺灣民人所信其家中莊佃甚多可以設法遣人離間)
(賊黨福康安扵抵厦門時即傳見郭廷機等優加奬賞帶往軍營諭令妥密辦理功成後許以請)
(叙旨優加錄臣謝墉)利器厚刀偕火鉛(福康安扵候風時將應用一切軍噐)
(妥為製偹復多製火弹及厚背利刃斫刀以資攻燬賊寮之用)八卦山初及鋒試
廿人哨早已旗搴(八卦山在彰化縣城之西地勢較高距大里杙三十餘里為前)
(往賊巢必經之地福康安到被預籌進兵道路先令海蘭察帶領巴圖魯侍衛章京等二十餘人至)
(八卦山一帶詳悉跴探徑至賊卡迎殺賊匪四散奔逃海蘭察率領巴圖魯等鎗箭齊發斃賊數名)
(生擒賊一名餘賊潰逸又經預派土守偹色穆里雍中等帶領屯練降番在竹圜埋伏遇有賊匪執)
(械下山當經屯練等擒獲割取首級是日賊匪見官兵甫到即能以少擊衆屢有斬獲無不聞風震)
(懼即此已有摧祜拉朽之勢矣)化龍守壘遮防密(福康安自鹿仔港進兵即派總)
(兵李化龍在彼駐守嚴防後路俾無後顧之慮臣逹椿)舒亮尋巢聲勢牽(先是)
(徐鼎士擬由北淡水大甲溪一路夾攻大里杙福康安到鹿仔港即派舒亮帶兵往會徐鼎士聲言)
(直攻賊人巢穴以牽綴賊勢大兵乘銳直抵諸羅所向克捷)五隊埋根龍豹合
(大兵援應諸羅分為五隊福康安與海蘭察鄂輝普爾普穆克登阿普吉保額爾登保及巴圖魯侍)
(衛章京等分隊帶領互相應援將義民分為兩翼跴探道路村莊遇有賊人抄出即分投截殺部署)
(甚為周密)兩莊掎角鸛鵝翩(十一月初六日黎明進兵福康安海蘭察帶領巴圖)
(魯侍衛章京等衝入賊中賊匪退入竹林復扵崙仔尾等庄糾集數百人或千餘人蜂擁前來抗拒)
(從中横截官兵福康安已預為布置令鄂輝穆克登阿帶領屯練降番扼住右首東庄溪橋普爾普)
(春寧等帶兵堵截左首各庄賊衆力戰良久遂將道路立時開通)雙溪(口)三塊(厝)
惟荒土(臣伊齡阿)游厝灰磘少剰椽(福康安一面商令海蘭察酌帶巴圖)
(魯侍衛章京等及奮勇官兵長驅先進直抵縣城一面將沿途賊莊盡行攻𠞰遂攻克雙溪三塊等)
(處數十賊莊并將房屋寮&KR1350;燒燬淨盡)危境頓安歡以迓
褒言纔聽感而漣(海蘭察等沿途奮勇殺賊所向披靡進至牛椆山賊匪阻溪自固官兵直)
(越溪河衝過賊陣搶上山梁攻克竹栅賊匪紛紛逃竄即於十一月初八日酉刻至諸羅縣城福康)
(安所帶官兵連夜前進復連克賊莊痛殺賊衆城中義民踴躍出迎歡聲振地福康安帶兵入城撫)
(慰將守城義民等優加奬賞撫輯良民各安生業數月之圍一朝而觧官民等無不共慶更生此時)
(始得聞節次褒嘉下諭旨感激或至泣)西沿洋盡經收盪(諸羅賊匪人數)
(衆多從山麓以至海濱大半佔據諸羅圍觧時官兵奮勇截殺自縣城迤西至瀕海村莊全已收復)
(賊衆掃蕩無遺臣阿彌逹)
(御製)北入山應捷翦虔(諸羅圍觧後餘賊多在迤北近山一帶潜匿經福康安海蘭察等分)
(兵搜捕跟蹤殱戮斃賊無算遂將興化店至員林等處賊莊悉數攻克)斫柴焚寮迅頃刻
駭麕伏雉看駢闐(諸羅至斗六門一帶中有大排竹等路莊係賊匪屯聚之地賊人扵各處要)
(搭盖革寮安設柵柴抵死抗拒經大兵分路追𠞰將賊人柴寮全行焚燬賊衆四散奔逸後路為之廓清)門
開斗六逼大里(斗六門為賊人久據之地十二月二十日福康安海蘭察等帶兵分隊進𠞰將)
(中林大埔林大埔尾等莊同時攻破追殺二十餘里遂由菴古坑直至斗六門賊匪聚集甚多悉力抵禦官兵)
(四面進攻斫倒竹圍痛加殱殺賊衆紛紛逃竄當將斗六門收復即日整兵為進搗大里杙賊巢之計)
街越螺雙搤水連(斗六門收復後各處村庄番社震懾軍威投出者甚衆並願随)
(同𠞰賊經福康安派員帶領前往將西螺街東螺街搜捕餘匪淨盡賊首林爽文自諸羅敗竄福康)
(安等即由水沙連至大里杙一帶山路跟蹤追捕)逆眷躪牛塵亂轍(官兵自水)
(沙連過大溪見沙上車轍縱横知係賊人搬眷入山之路窮追見賊數千護車行走官兵痛加𠞰戮)
(車牛中礟驚逸自相踐踏死者不可勝計)叛徒躍馬落驚弦(賊目蔣挺在山梁上)
(騎馬執旗指揮放鎗據險海蘭察直前馳射中其髀獲之)沿途倏淨平臺近(官兵)
(向大里杙進發沿途𠞰虎仔溪萬丹莊南投北投等處十一月二十四日至平臺莊距賊巢五里)
(臣阿肅)徑渡何虞帶水潺(大里杙南溪河水勢甚深將軍策馬直渡兵弁等俱)
(争先涉水奮勇攪殺)竹柵土城猶紙耳(賊巢倚山繞河築土城内設竹柵二重其)
(外溝磡層叠為守禦之計官兵初到賊於城上放礟乘我兵尚未到齊擁出萬餘捨命前撲巴圖魯)
(等鎗箭交發屢敗不退往返五六次短兵相接剪戮賊匪甚衆)昏鏖旦剗乃殱旃
(自二十四日申刻輙夜力戰矢無虚發殱賊無筭官兵傷者僅數人至二十五日夘刻官兵與賊一)
(面接仗將軍率巴圖魯侍衛章京扵西北兩門分路進攻一擁而入將大里杙全莊洗蕩林爽文以)
(夜拒官兵時潜携逆孥宵遁擒偽職劉懷清何從龍林茂等獲礟百六十餘鎗二百五十餘粮六千)
(石牛八百頭)溪横濁水夷千壘(逆首林爽文自大里杙竄後由番社逃竄集集)
(埔大坪頂一帶往來水沙連内之水裏社等處而集集埔為入山要路林爽文預為退守地步臨溪)
(設卡據險死守福康安扵十二月初五日至其地形勢斜狭南北兩山中横大溪一道即虎尾東螺)
(兩溪上游地名濁水溪賊阻溪自固在斗磡上壘石墻塞路即派普爾普等由山路進攻福康安海)
(蘭察帶巴圖魯等分路至溪邊賊萬餘蔽墻發火噐官兵排鎗前進兼用大礟轟擊相持良久海蘭)
(察等乘馬浮過官兵奮勇泅渡鎗箭齊發斃賊甚多官兵屯練攀援而上直摧賊壘賊潰追殺十餘)
(里將集集埔賊營𠞰淨並燬浩淮角草寮千餘間擒斬及滚溪之賊不可勝計進追至生番隘口)
(臣胡高望)天半高山碎一卷(據奏稱跴探賊蹤之社丁杜敷及投出賊目阮和等)
(禀林爽文逃後餘孽尚不下二千人蟻聚小半天山頂拒險死守福康安随領巴圖魯等扵十八日)
(分進丁夜繞過大山至小半天山麓時已黎明該處樹密草深路徑逼窄攀藤方可登陟賊扵山頂)
(立木柵壘石墻並伐大樹横塞徑路官兵攀援進至半山賊衆壓下勢甚豨突將軍傳諭以山路險)
(惡無可駐足地至此仰攻有進無退官弁等俱踴躍用命不避鎗礟蟻附而上打死賊匪百餘名餘)
(賊抵死抗拒攻至已刻普爾普率官兵等拉毁木柵先登賊衆即時潰散追殺賊目十餘人生擒五)
(人殺賊二百餘人奪獲器械鎗礟鉛藥馬牛米穀無算)産逆坐為梟種累(林爽)
(文賊巢既破竄入埔裏社埔尾一帶其父母家属遁入水裏番社福康安令社丁杜敷設法弋獻果)
(即按名擒獲觧京忍因上先諭逆首之父林勸雖律應緣坐然䆒不子而罪及其父尚可法外)
(施仁貸其一死續據奏林勸亦曾商同把守隘口抗拒官兵且林爽文曾將義民首黃殿邦祖父墳)
(墓發掘使其父林勸早故亦應與其祖先墳墓一并發掘挫骨掦灰况現在同係謀逆之人其罪自)
(無可寬經軍機大臣法司定擬具奏林勸應依律凌遲處死當即奉旨依議仰見用法明允)
(至權衡當)替身空仗兔謀顛(先據福康安奏林爽文每日易衣換馬並預求)
(面貌相似者數人以為替代脱身之計及官兵分路窮追擒獲假装林爽文之頼逹訊出該犯本欲)
(向北逃竄見圍截嚴密潜往打鐡寮一帶山溝樹林内藏匿是逆犯詭謀兔脱轉露行蹤天理昭彰)
(洵為不爽)張羅直到番窮社(福康安既得賊蹤遂由打鐡寮追至炭窰地方又詢)
(知該處出山即係海岸慮其入海潜逃派兵由後壠至中港竹塹桃仔圍沿山密佈幾於人跡罕到)
(之地可為周密矣臣吉夢熊)易服真疑賈列㕓(福康安令巴圖魯將弁等分路)
(圍截復恐逆首情急自戕因揀巴圖魯二十員屯練兵丁數百名改装易服作民人商賈同義民差)
(役社丁等分投搜緝)喜報遂聞成檻縶(自逆匪竄入内山福康安等四路窮追並)
(派熟諳路徑之義民入山跴緝一面曉諭獅子頭社以北三□蛤仔欄社以南各生番協捕該犯已)
(成釜底遊魂逃竄無地正月初四日於老衢﨑地方將林爽文並賊目何有志擒獲尋又獲林琹陳)
(傳吳萬宗頼其龍等四名均係有名頭目固由其罪惡貫盈難逃顯戮實乃聖主仰契)
(天眷機順事全遂得生擒逆首檻縶來京按律伏法以彰國憲而快人心)孚人争看用
徽纏(恭讀丙申首生御製平定金川受俘詩真首亟呈非或人組縶是孚人之句並論俘)
(馘二字義以馘字從或從首或者疑辭亟首以獻真偽在疑似之間至俘字從孚從人孚者信也執)
(人以來實為可信六書會意具有深義一經幸闈析昭若發蒙今林爽文生擒就俘尤深慶)
堪嗔僣號同一貴(臺灣逆匪屢見滋事不過械鬪拒捕旋即伏辜惟林爽文與朱)
(一貴二賊敢行僣號真神人共憤天理所不容也臣葉觀國)
(御製)最快生俘異道乾(海寇始扵林道乾與林爽文逆賊同姓而敗遁逋誅由明軍政多疎)
(異於今日之它國威而崇實債也)撇捩允資衆軍勇勤勞實藉兩人賢
(前此臺灣進𠞰之兵不為不多特以領兵不得其人皆致懦怯是易將以來轉怯為勇新調之兵更為生力一)
(鼓作氣聲勢倍增巴圖魯等首先摧䧟克成大捷是役在事兵將均堪嘉奬而調度有方奮勇無敵則福康安)
(海蘭察二人實為首功)愧無遑那築京觀
役弗淹誰阻瀨船並自侯封俾爵晉(福康安海蘭察等至鹿仔)
(港不俟貴州湖廣之兵到齊即先鼔勇罙入諸羅圍困數月一朝而觧城中數萬生靈慶獲更生自)
(應厚加封賞二人本係候爵福康安晉封一等嘉勇公海蘭察晉封三等超勇公以示寵異)疊
加勇號待功竣(軍營將弁中奮勇出力如梁朝桂袁國璜穆克登阿官福等二十餘)
(人已節次告竣賞給巴圖魯名號其餘出力員弁俟大功再令福康安查奏交部優叙)四
團服采榮頒衮(福康安海蘭察等攻克大里杙之信先據李侍堯探聞馳報當經奉)
(圑龍旨將福康安海蘭察二人優奬並先賞給四補褂紅寶石帽頂嗣福康安奏至即加晉公)
(爵懿臣王修)再暈冠翎寵珥蝉(常青初至郡城調度一切甚為妥協柴大紀力)
(捍圍城不辭勞瘁李侍堯孫士毅料理調派官兵及運送粮餉等事周安訊速梁朝桂前在金川帶)
(兵奮勉此次𠞰捕逆匪復打仗出力並先後蒙恩賞戴雙眼花翎以示嘉奬)職領武
文巡節莅(現在逆匪蕩平地方弹壓及吏治戒行皆資整頓特奉諭旨令該省督撫)
(及水陸兩提督每年輪值一人前往稽察著為定例)任需道府
御屏銓(向來臺灣道府缺出俱由督撫奏調該督撫等因其地土豐饒每有瞻狗私情不問属員才具)
(能否舉請調補俾得侵漁肥槖所調之員不以涉險為虞轉以得調美缺為喜扵吏治大有關係現)
(今奉請臨時)(旨嗣後臺灣道府員缺均由吏部旨簡放仰見澄叙官方至意)漳泉
分籍田兮宅(臺灣地方屢有奸民聚衆械鬪之案皆由彼處多係漳泉兩郡民人居住)
(兩郡之民素有嫌隙其里居田土互相錯處往往紛争搆釁釀成事端前經奉諭預令福康安)
(扵辦理善後事宜時除各處義民随同官兵打仗殺賊者毋庸遷徙外其賊匪莊田業經入官應召)
(募居民及與賊匪同住一莊民人雖無從逆實蹟而心持兩端者或趁此兵威酌為遷移令籍隸漳)
(泉之人各為一莊俾免争兢臣茅元銘)郡縣增城石或甎(臺灣郡縣城圍向用)
(竹木編插不足以垂久遠康熙年間朱一貴滋事平定後總督滿保首議及建城維時以其地處海)
(外無城雖難以防守然失之易復之亦易是以未經建立以省煩費此次林爽文糾衆猝起攻劫彰)
(化縣城究由䓶竹不能防禦所致兵力聖意以當日未及建城與其失而復取徒煩曷若設城)
(固守更為有備無患曾保障諭令扵事定後將郡城廳縣酌量建城以資或設立窰坐用外磚)
(内土之法如式砌造或就彼處開採石料以代磚工尤為便易)繡使罷差臺制改
(向例每三年一次奏派滿漢御史各一員巡視臺郡御史職任較小且由京派往未能備悉地方情)
(形易為欺蔽未免有名無實特奉諭停止)冬卿銜
命土功涓(灣府上以工部侍郎德成諳練工程現在臺廳縣應改城垣令其馳赴該處會)
(同巡撫徐嗣曾勘估辦理)牛區外界
詢前事(雍正時總督滿保著有經畫疆里一書内稱臺灣地土廣饒糠榖利溥冄過四五十年内山山)
(後皆將為良田美宅若劃定疆界不許往來耕種勢難禁止等語自近年楊景素議立界限之後將)
(界外良田美産轉畀生番生番不事耕種内地無業游民竊渡偷墾地方官諉之界外不復稽察扵)
(是奸匪尤易藏匿因傳之事諭福康安李侍堯等取書内所論確中利弊不妨参酌採擇務使)
(歸扵盡善臣錢棨)蟫拂東征
鑒舊編(逆匪上偶閱藍鼎元東征集扵康熙年間平定朱一貴時謂諸羅地方遼闊應添設官弁)
(以資防守至雍正二年始分設彰化縣增鬪上以該處迄今又閱六十年土地戶口日加酌量)
(情形後應湏添設文武員弁控制無馭之處侍堯諭令福康安𠞰賊竣事後相度形勢會同李)
(等籌酌並查藍鼎元履歷仰見觸處皇上好察邇言寸長必錄而幾餘披覧貴穿非尋章)
(摘句所能仰窺萬一)
知徹微彰爻繫藴(自臺灣用兵以來凡命將策兵籌餉蹙賊諸事皆由皇上乙夜精勤)
(先事知幾内得大功耆定復念周易繫辭所云知微知彰知柔知剛之義平日用之内以正心外以)
(勅政而更慎扵用兵之際盖文王扵豫之卦辭是取扵建侯行師而周公扵六二爻辭則曰介于石)
(不終日貞吉孔子繫辭曰是幾而作不俟終日三聖人義藴無所不通而行師之貴知幾尤為明切)
(者避暑山莊正殿後室議之地聖祖題為依清曠實上年籌機宣因扵外簷額以四)
(知書屋更扵寄情山水之中有會扵熙政詰戎之本闡義作記煌煌大文羲畫軒韜理通一貫)
(矣)理徵遲速
典謨篇(速蕆御製識事文詳述自逆匪滋事以及大功中間遲速之機莫不炳照幾先洞徹事後)
(所謂遲在任事之外臣而速在籌策之予心二語與御製遲速論相為引伸至維敬與明秉公)
(去私為用兵之本弗啻典謨矣)希聞自古
機操劵(臣嚴福)
(御製)更願從今燧息烟(兵不易言用至不得已而用之惟信賞必罰示以至公授策量能本)
(扵至明而且午夜搜章辰朝盻捷尤必輔之以勤方能集事盖知其不易而慎之而後可以言兵可以息兵予)
(嘗有從今更願無滋事之句近作識事語指歸此意盖慎之也)逭賦蠲租施後惠(上年春間)
(念臺灣地方遭賊匪滋擾小民必誤耕作九月後據柴大紀奏諸羅義民踴躍急公情形先後命將臺灣全郡)
(五十二年五十三年應微錢粮概免征輸十二月復據李侍堯奏臺灣各属本年應徵兵糓十九萬九百餘石)
(及耗羡租税銀六萬九千餘兩粟一千八百餘石請分作四年帶徵亦令全行寬免近又念漳泉等府属應付)
(官兵及粮餉軍裝等項雖俱動用官帑不無有藉民力並降旨將泉州府属之晉江等四縣漳泉府属之龍溪)
(等八縣應徵錢粮蠲免十分之三其浦城崇安建陽建安甌寧南平古田閩縣侯官福青莆田仙遊等十二縣)
(蠲免十分之二至福鼎霞浦福安寧德羅源連江光澤等七縣應徵錢粮緩至五十四年麥熟後徵收俾閭閻)
(間境已安全而澤餘休養以示有加無已至意)殃民縱吏悔前愆(臺灣遠隔重洋地土沃饒)
(向來地方官既以牟利為心而督撫即藉為市惠之地全不以地方公事為念甚至聽斷徇私貪婪無藝扵是)
(奸匪得以藉口滋事劫縣戕官釀成巨案此固由歷任督撫任用匪人所致而予亦不能不自引咎也)聯
吟誌過非誌喜誌鬯國威萬里宣
欽定平定臺灣紀略卷首四
欽定四庫全書
欽定平定臺灣紀略卷首五
御製詩
仲春
社稷壇禮成述事
祈固重於
謝勤春每闕秋(每歲以秋獮幸避暑山莊是以仲秋吉戊未得躬承祀典然祈重於報春祭每)
(親詣行禮)春膏叨厚澤(上冬各直省雪澤俱優惟近畿得雪數次未為霑渥上元節前大雪盈尺)
(心實為慰)秋穫籲豐收晉玉攄心悃繫縲俘首囚不堪陳
獻典(古者振旅畢大幣獻集以祭社兹逆首林爽文雖已就執檻送來京然以么䯢小醜罪貫滿盈自應伏辜)
(豈堪舉陳遄速獻典惟仰荷惕神庥得以蕆事實深感)總是沐
鴻庥
仲春瀛臺即景
右社躬禋蕆禮成遂臨西苑祭衣更載陽仲月欣佳景素
尚䨇文仰
聖情(素尚齋數典避暑山莊事於皇祖所題額是日傳膳視此)隄柳梳風黃欲綠盆
梅培雪澤為榮驛章裁奪那知倦(今日接福康安奏審訊林爽文及籌往南)
(路擒挐莊大田情形並各省奏摺頗繁纖細俱經裁奪雖批閱移時而矢願孜孜亦不以為倦也)纖細
胥存公與明
李侍堯奏報臺灣情形詩以誌慰
北路賊已靖南路師方進軍郵隔十日復盼佳音信兹
接督臣章吏民胥致聞(李侍堯奏據同知楊紹裘正月二十七日禀稱現在府城附近)
(各鄉已無賊匪惟南路水底竂金京潭等處尚有潛匿官兵分投搜捕所有附郡義民俱令歸莊耕種等語)
𠞰賊連得勝寇已遠城郡民廻耕其田夏秋望以瞬(李侍)
(堯又奏二月初六七等日據船戸自鹿港回至蚶江者稱自林爽文拏獲之後鹿港各廟社演戲謝神殆無虚)
(日附近田畝已種一半其被難歸莊之民現亦及時播種等語轉瞬夏收臺灣民氣可以少甦矣)復接
署撫奏春膏獲稱順麥苗已暢發可卜收成牣(又據護廵撫伍)
(拉納奏各屬禀報自上年十二月初三四以後各得雨三四次又建安甌寧浦城建陽等縣十二月二十二三)
(日得雪積厚二三寸不等其福州興化二府屬於正月中旬亦得雨甚為霑足當此二麥長發之際有此渥澤)
(滋培是閩省内地收成亦可預卜大兵之後豐登有望感沐天庥彌深兢惕)兵後歲獲登
蒙
天庥益慎翹思擒次兇捷布至惟迅
崇禧觀瞻禮
崇禧古觀枕津河一紀春秋此重(去聲)過愜意蒙
庥錫海晏(月初據福康安奏已將逆首林爽文生擒檻繫來京固已仰荷天庥尚冀南路並將莊大)
(田亦即拏獲以靖海疆而安黎庶耳)肅躬瞻禮籲時和藐予深感
恩騈叠
上帝高居示欎羅萬物有心
天普鑒(固難天在人人心中隨方示象議祠宇之各處多有也)難拘禮議畤祠多
福康安奏報生擒莊大田信至詩以誌喜
正殷捷信盼連朝忽接佳音至自遥鹿耳鯤身防海逸
(莊大田在鳳山一帶距海甚近初慮該匪情急遁入海内追捕更難得手轉不如林爽文竄至内山者尚覺人)
(力可施也)柴城瑯嶠獲山跳(此次福康安多方籌辦令巴圖魯等各帶官兵分隊自山梁挨)
(次排下而烏什哈逹所帶水師兵丁適值順風連檣齊至沿海密佈水陸並進四面合圍遂將莊大田及有名)
(頭目四十餘名全數擒獲又殺賊二千餘名其餘逃入生番者被柴城瑯嶠各番社縳献三百餘人未及兩月)
(南北二兇悉行俘獲全郡俱已平定實深嘉悦)一之為甚竟致再鴟既成擒豈
赦鴞永靖瀛壖揚國武益深兢業
昊恩昭
李侍堯奏截停各省運閩米石詩以誌事
軍務昨年恐弗完籌粮百計每從寬(上年因臺灣軍務未即蕆事節次諭)
(令江南浙江江西四川湖廣等省撥米一百餘萬石又有台州等九幇以守凍不及受兑之米並令陸續運往)
(閩省俾軍儲民食悉臻寬裕)蕆功却至用不竭截運誠教慰以歡(兹據)
(李侍堯奏現在軍務告竣將各省撥運之米除籌備應用外尚多米四十餘萬石所有台州等九帮及未抵閩)
(境之湖南四川二省米石飛咨各省俱可毋庸續運一體截留等語)進𠞰(福康安)坐謀(李侍堯)
力各盡宵衣旰食意差安雖然敢即云無事惕息為君
敬識難
天津廻鑾之作
到來日報大田擒又值訊俘恊衆忱(天津駐蹕六日初至即得生擒莊大)
(田之報將廻鑾復值林爽文觧到親加鞠訊衆情胥快數日之内諸事頗為順意)似此諸般皆
順意祗殷一雨獨縈心廻思春雪虞孤負深究盈虚凛
酌斟(新年雪澤甚優嗣後得雨總未霑足豈因諸事順意敢懈此祈年望雨之意哉)安福艫窗
靜拈句却欣漸遠管絃音
上巳日賜御前大臣侍衛等食
海嶠首俘至行宫一日停(廵幸津門原定於上巳日廻鑾因逆首林爽文等於初二)
(日晚間解到次日廷訊復停蹕一日)重三逄令節上已溯前型左右嘉勤
扈笙歌合與聽如云較馬射豈彼足相形
閱武
輕輿清曉過南山閱武旌勞未可刪所媿躬倡(平聲)未乘
騎(昔年閱武必乘馬至教場或親御弧矢示之身先之道固應如是近以年近八旬雖精力尚徤亦宜節勞)
(以從衆願遂乘輕輿以往究用自媿云)敢忘衆力近平蠻(自立香山健銳營以來屢𣲖出)
(征屢有成效上年臺灣逆匪滋事先𣲖翼長等八人前往領兵打仗後簡𣲖巴圖魯百人隨福康安等進𠞰果)
(能迅奏膚功實為奮勇出力然予心益深兢惕詰戎之念未敢一日忘也)益當克詰訓惟懋
並視等差賞以頒莫謂例行託遊豫無非事也政胥關
實勝寺叠去歲韻
實勝寺每兆寔勝蒙
天恩不可無記匪予始乃自
太宗松杏山攻率子弟敬述此事用此名(崇德六年八月太宗以偏)
(師破明總督洪承疇兵十三萬於松山杏山歸而建實勝寺於盛京以紀功績予於己巳歲以金川凱旋亦就)
(西山舊寺葺新之名曰實勝自是平定伊犂回部兩金川無不名副其實遠紹前光即以敬修武備也)
西域金川早如志以為是後應偃武與民休息可無事
不意丙午歲之冬臺灣邪教萌逆計兩提臣乃互觀望
不敢首進更退避(上年逆匪林爽文初滋事時黃仕簡任承恩以兩提督率兵渡海若能奮)
(勇𠞰殺不難立時撲滅不意黃仕簡安坐郡城任承恩株守鹿仔港以致賊勢蔓延攻城擄社日肆猖獗迨予)
(繼命常青為將軍過臺灣籌𠞰而賊衆日增已難措手非二人養癰之咎何以至此)以此養癰賊
蔓延攻城擄社猖獗至更命重臣徵勁兵百巴圖魯嫺
師律(叶功客夏予燭照事幾非遣重臣前往不能迅速蕆於是命福康安海蘭察等於八月初率巴圖)
(魯百餘人帶領續調川黔楚粤勁旅近萬人赴閩此百餘人皆素嫺師旅無不一以當百賊衆聞之已皆膽落)
屡戰屡勝擒二䜿三月功成亂反治(福康安等於十月底自崇武澳放洋)
(一晝夜間揚帆逹鹿仔港軍威所至勢如振槁未及三月而二䜿就擒妖氛悉靖闔郡之民咸安袵席成功之)
(速無以踰此兹予駐蹕香山頋瞻寺額幸而無辱前名此皆仰賴上蒼眷佑用是益深敬畏耳)幸哉
未致辱前名不然何以掩斯愧
勝亭口號
攬勝因之號勝亭操符信有契山靈成功勇將聫翩至
(連日海蘭察普爾普分領巴圖魯侍衛章京等自臺灣回京嘉其迅掃妖氛復閔其遠涉重洋自應亟加慰勞)
(以示寵眷)前席閔勞覲蹕停
悉故
臺灣逆匪靖海嶠期永固因留福康安諸政資展佈(臺灣)
(自朱一貴肆逆之後嗣如吳復生及近年黃教林耀揚光勲輩不時糾衆滋事雖即伏法蕩平而一切善後事)
(宜未能熟籌妥辦是以奸民罔知畏懼猶復乘間竊發此番大加懲創不可不熟籌良策永固苞桑因命福康)
(安暫留彼處商辦建城移縣增設駐防分募戍兵及撫戢熟番經畫疆土諸大政)善後俾久奠
勘前覈宿誤兹乃具奏聞一一悉其故諸吏懈文治各
弁弛武務加以事苞苴胥弗勤民慮(近據福康安奏臺灣奸民滋事之由)
(向日文員懈於化導武職疎於操防已不能整頓地方加以利其地土肥饒肆意侵隐若知府孫景燧同知劉)
(亨基董啟□知縣唐鎰程峻等居官聲名狼籍總兵柴大紀縱兵牟利於是奸徒得以藉口益無所忌惮矣)
即如緝邪教無備行又遽善惡未分明燒屋如劫擄(叶)
天地飾添弟化大猶巧訴(前年閩省辦理楊光勲械鬭奪犯一案該郡文武各員如)
(果將倡會起釁緣由徹底究理並將逸犯嚴切則根株自必早能净絶且此等邪教匪徒祗㦄上緊緝拏即有)
(拒捕情形亦不妨當時格殺究非若𠞰捕逆賊所當焚其巢穴者可比乃署彰化令劉亨基於案犯善惡尚未)
(分明輙任胥役等燒其房屋是地方官緝捕奸民之事竟至形同劫擄以致林泮等逼令林爽文謀逆滋事又)
(於天地會名目改為添弟二字有意化大為小巧詞掩飾乃道員永福臬司李永祺復存將就之見率轉完案)
(迨林爽文等聚衆抗官恣為猖獗該署令亦束手無策被其戕害此其貽悞釀變之由歷歷如繪不可不嚴加)
(懲治以為貪吏殘民激變者戒)以此奸賊煽抗官乃弗懼遂致恣披猖
賊首久失捕重臣率精兵三月成功速(叶)鍳前並飭後
官方大籌度(叶楚福康安等率巴圖魯等百人及川粤黔勁兵雖未及三月而二兇就擒餘黨)
(悉皆捕誅然良民無慮數萬遭賊荼毒殊堪憫惻兹既鍳於釀事之由不得不為弭變之計是以令福康安籌)
(度善後事宜惟冀此後官方整飭文武各員皆以綏靖地方為念則奸頑自化而海疆庶可永靖耳)庶幾
靖瀛疆萬民安寐寤
命晉增
天后徽稱詩以昭靈誌謝
尊封
天后自
先朝輔
昊晏瀛恩久饒近以臺灣靖兵燹益知海舶佑
神昭(臺灣自用兵以來官兵配渡及裝載糧餉鉛藥船隻率多安稳至福康安於上年十月二十八日申)
(刻在崇澳放洋一晝夜間駛行千里所有兵船百餘隻於二十九日申刻齊扺鹿仔港尤為從來渡海所罕聞)
(今春大兵凱旋海蘭察普爾普等分領巴圖魯等並川粤黔楚領兵大員各帶本省官兵由鹿耳門鹿仔港兩)
(處配渡俱即揚帆利涉惟福州駐防一起官兵内有領催蘇楞額等三十三名於三月初七日乘坐哨船已至)
(港口未上大船陡起風暴抛碇不住吹折蓬桅前鋒德福等四名跳過别船蘇楞額等二十九名未及過船隨)
(風飄至大洋兩日兩夜幸不覆溺初九日於黑水洋地方適遇許長發船自澎湖駛至於是兵丁等遇救過船)
(俱得無恙深天后昭靈顯佑益欽感)飛來異鳥安無事(據福康安奏蘇楞額等船隻飄)
(至大洋正在危險之際忽有異鳥一䨇赤喙赤足眉作金色飛集船頭頗甚馴熟船戸等謂得神佑必可無)
(虞既而果得遇救全生過後詢之官兵船戸等言之鑿鑿並奏上年自崇武澳開船後即聞船戸等傳說有靈)
(異之事等語向聞海上船隻遭風其蒙救者有飛鳥紅&KR0008;來船即知萬無一失之語以今騐之洵為不爽云)
渡後大魚忽有飄(又奏領催兵丁等於遇救過船之後將軍装搬運甫竟見原坐哨船下有)
(數丈大魚浮出水面船隻登時沉没是呼吸之頃數十人之性命得以保全神之佑助更爲靈異)四字
徽稱晉伸悃(年天后靈應垂庥佑民福國康熙十九濟封護國庇民妙靈昭應弘仁普)
(天后乾隆二年加封福佑群生四字二十二年加封誠感咸孚四字此次用兵仰荷神庥屢昭助順允宜增)
(益順徽稱褒崇封號因敬加顯神贊四字以隆妥侑而抒悃忱)永資
福錫萬民邀
福康安奏臺灣地方寧謐情形詩以誌慰
地經兵燹撫為難特勑良臣善後觀(臺灣賊匪滋事福康安等於數旬之)
(内生擒二逆𠞰除餘黨固稱迅奏膚功然民間以兵燹之餘耕種失時田畆荒廢撫卹為亟並一切善後事宜)
(轉湏從容料理是以特命福康安暫留彼處次第詳籌為永靖海堧之計)府一縣三農事起
導和禁闘戸民安(據福康安等奏該處難民漸次歸莊正東作方興之際因即酌借籽種令)
(其各歸農業民間修復水道繕葺房屋亦已漸復舊觀現在通衢市集負販流通往來如織府城内外演劇酬)
(愿者甚衆地方日就寧貼人心實已大定並曉諭地方官嚴禁爭闘之風隨時化導務在有犯必懲當不致更)
(滋事端)銷兵鑄耒知謀永(又稱前後收繳刀矛及各項噐械數千件俱改鑄農噐給與貧)
(民以資耕種仍嚴禁工匠不得私置軍噐亦可遏絶械鬪刁風)縳匪獻逃莫匿奸(現在緝拏)
(餘匪不但地方官俱各上緊搜捕即村民亦皆實力查緝嗣又搜獲賊目九名並殺害同知王雋之逆犯張烈)
(一名匪衆陳意等二十八名俱已審明正法凡逃入村莊者無不即時擒拏且有該匪犯父母親屬自行献出)
(者可見民知畏法雖至親亦不敢隐匿賊匪根株無難搜查净盡矣福康安此次辦理一切安詳周到俱能得)
(其要領不特征𠞰之時海嶠番民服其威勇已也)海嶠威揚人服勇豈知為政
更操端
夏日齋居
昨曉為霖隨快霽晚風陣雨送行雲(自前月下旬霑渥之後麥田將届收)
(獲即大田亦資長發又宜晴曬而數日内間有駛雨猶若隂晴未定惟昨日曉雨旋霽將晚陣雨片刻今早天)
(氣晴朗漬雲净歛為之欣慰)碧天今日纖翳净廣厦細旃峭爽生農
務莫教縈萬慮人心那得有恒情齋居政簡偏非簡報
閱臺灣費細評(齋居幾務當簡今早接福康安奏報臺灣招募戍防安設屯政及嚴緝賭博潰)
(兵諸善後事宜詳酌指示至申酉不以齋居懈勤政也)
夏至日
北郊禮成述事
土德欣逢四(戊年戊月是日己卯五行又屬土)
黃壇大祀呈微躬蒙
眷佑厚貺錫安貞去歲方鞠旅(上年此時正調遣官兵進𠞰臺灣逆匪林爽文等今)
(歲春初已生擒逆首掃滅餘黨海疆綏定安貞之吉非蒙眷佑何以至此)今春早洗兵忖
修何以遇怵惕鞏虔誠
至避暑山莊即事成句
曉蹕乘凉喜快晴廣仁嶺過見巖城青衿迎駕蔚文教
(自丙申歲陞熱河廳為承德府以所屬六廳為州縣乃剏建文廟增置學額府學六名所屬各四名並予鄉)
(試中額一名於是絃誦之士日益衆多兹正值學臣金士松試畢率諸生道左迎鑾文教蔚興為之快慰)赤
子填街豫衆情休養恒為計衣食詰戡卒爾罷經營(去歲)
(駐蹕山莊以臺灣逆首尚未就擒籌治軍書時勤宵旰今歲春間大功幸已告蕆即福康安經理善後事宜亦)
(將次完竣無須訓示駐此饒有清暇惟盈滿之戒不能不兢惕於懷耳)今年避暑饒清暇
惟益䕫䕫戒滿盈
永佑寺瞻禮叠辛丑詩韵
臺灣逆賊煽居居(惡也見爾雅)駐此正籌鞠旅初(上年駐蹕山莊時臺)
(灣首逆尚未就獲惟於瞻拜方略神御之下虔祈也默佑於是日治軍書指授不敢少自疎懈)揚
我國威默籲
祖靖其瀛嶠肯疎予一心盼捷秋連夏三月成功疾弗徐
(去夏予早慮及常青未能蕆事即馳諭福康安入覲山莊旣而自夏徂秋賊勢果益猖獗隨命福康安等前往)
(籌𠞰未及三月連擒首惡殄滅妖氛成功之速無以踰此詳見平定臺灣聯句詩注自非皇祖皇考)
(在天之靈啟牖予衷曷克臻此則予之感恩當為何如)
永佑信哉蒙
福庇紀恩七字壁間書
署福建廵撫伍拉納奏雨水田禾情形詩以誌慰
兵後多凶年此語古所有臺灣雖海外省同應共受以
此恒關心為祝逢年阜春雨早報霑麥收七分富(叶省閩)
(天氣融和麥收較早前據護撫伍拉納奏報三月杪已届二麥成熟之候各屬除臺灣一府尚未據報到外其)
(内地六十州縣收成八分有餘者連江羅源寧化歸化夀寧等五縣八分者長樂福清屏南永福仙遊將樂沙)
(縣尤溪永安建陽崇安松溪政和邵武光澤建寧泰寕長汀清流連城上杭武平永定福鼎直隸永春州並所)
(屬德化大田直隸龍巖州並所屬漳平寧洋等三十州縣七分有餘者安溪一縣七分者閩縣侯官古田閩清)
(莆田晉江南安惠安同安龍溪漳浦海澄南靖長泰平和詔安南平順昌建安甌寕浦城霞浦福安寧德等二)
(十四州縣合計通省麥收七分有餘該省當臺灣用兵之後收成益為厪念兹雖未稱上熟猶屬中豐仰沐)
(深昊慈實感謝)兹復馳奏章時若利田畝禾苗愈長發蔬薯
胥暢茂(兹又據奏時届首夏高阜地畝因晴霽半月又在望雨隨於四月十五十六等日連獲優霑禾)
(苗愈見滋長園蔬番薯亦俱暢茂覧奏真堪慶幸)南瞻慶同民不禁頻額手納
稼其尚遥慎戒滿招咎
永恬居八韻
片雲收宇外遠界露峯尖曲棧輕輿進翠微樸屋瞻琴
書伴憩息林壑入吟拈廻憶昨年况正籌海寇殱兩臣
一忠效百勇萬軍兼(上年駐此時正值籌𠞰臺灣逆匪慮常青不能蕆事因令福康安馳)
(赴山莊親授方略命為將軍並命海蘭察為參贊率巴圖魯侍衛章京百餘人又調遣川粤黔楚勁兵近萬人)
(前往二人果能同心共濟未及三月生擒林爽文莊大田二首逆餘匪亦殱戮殆盡於是海疆底定人慶更生)
(何莫非得成陟降之靈默為祐相俾功如是之速耶)三月功成速五爻利執占
祖恩賴呵護民務叶寬嚴(臺灣近年以來文武各員並不實心經理民事是以奸頑屢有)
(騷動此次大加懲創之後不得不令福康安在彼熟籌善後良謨為一勞永逸之計節次據奏建城移縣撫戢)
(熟番設立屯田以及定界址員弁諸事宜無不寬嚴允當經久可行自此千里瀛堧苞枽孔固仰瞻皇祖)
(御書永恬奎額期與彼民副此至願云)敬仰
奎文意瀛疆佑永恬
福康安奏報抵厦門登岸並巴圖魯侍衛等皆平安
渡海凱旋詩以誌慰
往征進旅遲成速(福康安於上年十月在惠安縣之崇武澳候風十餘日似乎遲滯乃當此)
(停泊之際所調四川屯練二千及廣西兵三千先後到彼而風亦旋利遂於二十八日申刻放洋至二十九日)
(申刻所有兵船已齊抵鹿仔港因即乘銳長驅未及三月而全臺平定因遲而轉以成速神之佑助已為靈)
(異)廻渡登舟危得安(兹又據福康安於回抵厦門後具奏渡海情形云於五月初十日獲)
(有順風揚帆行至日暮抵黑水洋距澎湖内澳僅二十餘里風息不能前進碇索長至六七十丈猶未至底難)
(以寄泊即在洋面往來飄蕩十二日午後風浪大作竟夜不止船隻雖覺欹側幸而安稳無虞十三日晚間即)
(抵大擔門所有隨從巴圖魯侍衛等俱於十四日登岸此次用兵往來配渡船隻大槩俱各安順而福康安廻)
(渡頻危得安尤昭天神護要亦忠信之忱得邀佑為之感慶)可識臣忠
天必佑益欽
神護衆胥歡除兇旋凱事全蕆旰慮宵縈念始寬自顧
何修叨
助順持盈惟勵慎君難
福康安徐嗣曾奏清查臺灣積弊並酌籌善後事宜
詩以誌事
善後瀛疆命重臣(臺灣逆匪此次大加懲創不可不詳籌善後事宜以期永臻寧謐福康安)
(不特勇略夙著堪以掃蕩賊氛而平日體國公忠亦予所深信是以大功告蕆之後特命暫駐數月詳查歷年)
(積弊際此一切改弦庶可永絶弊竇)並教宣撫渡由閩(福康安酌籌善後惟一切弊端究異)
(地方專責撫臣徐嗣曾在閩久任藩司剔釐固其任内之事是以預令渡海俟福康安𠞰補事竣會商妥辦)
付之海外弊叢舊(臺灣地土本屬膏腴又經我朝百餘年休養生息物産益饒居民日庶祗)
(以遠隔重洋文武各官僅以肥槖為心不以整飭在念而督撫大吏又不一至其地於是百弊叢生盖已匪朝)
(伊夕爾)合以時宜政改新十六條胥飭文武(兹據福康安徐嗣曾奏清)
(查臺灣積弊酌定善後事宜十六條内如稽查&KR0894;演按期廵哨嚴飭閩兵𣲖累禁止離營貿易裁革四項目兵)
(互騐換防戍兵清查安設砲位嚴禁搶奪械闘搜查戸口逸犯禁止私造噐械懲治賭博惡風開八里坌海口)
(便商嚴禁大小港私渡設立餔逓船隻十四條自屬整頓營伍綏戢地方要務又如責成大員渡海廵查准令)
(道員奏事二條則俱係預先有旨之事因令大學士九卿會議具奏將來文武各員果皆激發天良實力遵行)
(則僻遠之區政令一新風氣潜移瀛堧自當永靖矣)萬千戶永晏民人貪官劣將
致僨事(逆匪林爽文等無一倖逃法網固皆孽由自作然節據福康安李侍堯𠫭奏總兵柴大紀縱兵)
(牟利廢弛戎行知府孫景燧同知劉亨基董啟埏知縣唐鎰程峻等肆意貪婪不恤民隱以致奸頑既無畏忌)
(轉得藉口日久釀成大案原其僨事之由殊堪憤恨然而事後方加整飭殊愧以前之失於覺察矣)事著
方知愧亦真
賜凱旋將軍福康安恭贊海蘭察等宴即席成什
去年此際未登程蕆績今朝凱宴迎來往算仍先一月
(福康安於上年八月初旬由山莊奉命前往督𠞰今以七月望後凱旋來此復命計期尚未及一年)驅馳
真是賴羣英國威海嶠揚維烈
祖德山莊佑實明廻憶旰宵斯擘畫不徒勞耳慰猶誠
慰中豈不自懷慙何致愚民蹈法甘論武邊防乃就弛曰
文諸吏率為貪(臺灣設立總兵道府大員如果皆能實心整頓奸匪何由匿跡乃武職不以操)
(防為事文職專以肥槖居心於是彼此牟利遂致吏治兵防日以廢弛而逆匪無所顧忌竟至於釀成大案)
僨轅方悉誠吾過伏鑕奚辭信彼堪(逆首林爽文等滋事之始總兵柴大)
(紀始則以回郡調兵為辭繼則遷延不即前往𠞰賊方以困守諸羅邀予憐憫及福康安等至彼方悉其僨事)
(之由已經革職拿觧治罪彼實不能巧言置辨也)善後雖云大端定有餘厪念
望東南(福康安於平定臺灣後命留彼詳酌善後事宜大端已定惟是有治人無治法因思普吉保於)
(臺灣總兵名望未足以資弹壓而奎林獲咎尚輕其操守訓練乃所深信即令往代普吉保為總兵庶可望其)
(整勵戎行俾東南海隅永臻寧謐)
善後詳陳十六條用斯兩月駐成遥(臺灣善後事宜必得福康安之忠誠)
(明練方可籌畫及詳陳事宜十六條果皆悉中弊源命廷臣集議准行而福康安歸期以此遂遲兩月)紓
猷山海安萬姓錫宴君臣會一朝念汝父當愜懷永視
如子合受恩饒受恩饒處人知否不嗜殺徼
天惠昭(逆匪林爽文等固屬罪大惡極然亦有良民被其廹脅者悉予駢誅亦屬可憫瀕行時因即諄誡以)
(脅從罔治之義而福康安果能體予之心專意生擒渠魁惟抗拒者痛加𠞰洗凡歸降者概從寬貸即此不嗜)
(殺一念乃其克膺恩眷者也)
西域金川宴紫光臺灣凱席值山莊敢稱七德七功就
(予自即位以來弗敢輕言用兵然前此平伊犂定回部收金川誅王倫剪蘇四十三洗田五及兹俘林爽文而)
(七要皆不得已而用之故皆仰邀功則天鑒俱獲成功若唐太宗之侈陳七德以為已實自恧耳)又
報一歸一事償(往歲𬗟甸之役亦由事非得已彼時將計日蕆事予以水土惡劣憐我將士多)
(受病者適緬甸亦籲求貸罪遂令撤兵乃二十年來業已置之度外近據雲南督臣富綱奏新掌緬甸國事孟)
(隕進貢稱臣是此一事雖未就於當年而此日之歸誠亦可償予夙願矣)戒滿持盈增惕永
安民和衆繫懷長養年歸政應非遠益此孜孜勵自強
事定
事定閒廻事始思慎哉惟是在行師要於不爽鑒人品
(上年黃仕簡渡臺灣𠞰捕逆匪林爽文等乃以病後昏憒株守府城毫無謀略若非予於上年正月間命李侍)
(堯代常青為總督而以常青代黃仕簡安知黃仕簡不且為賊裹去及常青至彼亦未即能尅期𠞰洗因於八)
(月間復命福康安海蘭察等率領巴圖魯百餘人及川楚黔粤之兵前往生擒逆首迅速成功然常青在彼數)
(月當賊勢猖獗之時尚能保守府城不至僨事是以此時來京仍令為都統予於諸臣功過鑒别悉本至公權)
(衡不肯以私)亦弗曾輕受彼欺(總兵柴大紀在諸羅數月屢奏被圍忍飢固守情形初亦)
(深加憐憫恩賜伯爵以示寵眷乃無意之間於德成自浙勘堤回京復命之際詢悉其居官聲名狼籍隨命福)
(康安李侍堯等查訪廉得其平日種種貪婪廢弛營伍以致賊匪得以肆逆及在北路閱兵一聞林爽文滋事)
(不即調兵殲賊轉回郡城嗣兵既調齊又復怯懦延挨不進情事此亦天理昭彰悉令敗露因命拿解來熱河)
(廷訊後即行正法究亦不致受其欺蔽也)此日已經成凱宴昨年猶未啟程
時(福康安於上年八月初間在山莊始奉命前往兹於七月十六日回山莊凱宴計期尚未及一年)海
疆耆定誠神速
天眷躬承勵惕寅
命於臺灣建福康安等功臣生祠詩以誌事
三月成功速且竒紀勲合與建生祠垂斯琬琰忠明著
消彼萑苻志默移臺地期恒樂民業海灣不復動王師
曰為曰毀似殊致(近年以各省建立生祠最為欺世盗名惡習因令嚴行飭禁並將現有者)
(概行毀去若今特命臺灣建立福康安等生祠實因臺灣當逆匪肆逆以來荼毒生靈無慮數萬福康安等於)
(三月之内掃蕩無遺全郡之民咸登袵席此其勳績固實有可紀且令奸頑之徒觸目警心亦可以漸消狼戾)
(是此舉似與前此之禁毀跡雖相殊而崇實斥虚之意則原相同孰能横議且勵大小諸臣果能實心為國愛)
(民確有美政者原不禁其立生祠也)崇實斥虚政在兹
欽定平定臺灣紀略卷首五
