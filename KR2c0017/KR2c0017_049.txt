欽定平定臺灣紀略卷四十九
十二月二十七日(庚申)福康安海蘭察恒瑞鄂輝同
奏言二十二日大兵至水沙連山口並無賊匪蹤
跡(臣)福康安鄂輝由山右搜入海蘭察恒瑞普爾
普由山左搜入渡過大溪見沙上車轍縦横必係
賊人搬眷入山之路遂率領巴圖魯侍衛章京等
跟蹤追趕見賊匪千餘擁護車輛行走山梁上另
有數千屯劄官兵左右圍繞鎗箭斃賊一百餘名
護車賊匪奔上山梁有騎馬賊目一人執旂往来
指揮賊衆據險放鎗當令廣東兵及屯練降番於
蕉林竹圍内攀緣先上急欲生得賊目訊問賊蹤
海蘭察即直前馳射賊目腿中箭傷登時就獲詢
係賊目蔣挺巴圖魯侍衛等復趕殺賊衆二百餘
名山下賊眷車牛中砲驚逸自相踐踏死者不可
勝計詢據蔣挺供稱林爽文已回大里杙巢穴質
之投出村民所言亦屬相符(臣)等伏思官兵攻剿
所向克捷乘勢立搗賊巢已如摧枯拉朽途中若
稍有需遲轉恐使賊人從容修補查水沙連山内
逸賊雖多祗係零星賊匪不值深入窮追致稽時
日况所帶兵丁祗此數千未便逐處派留致分全
力因撤調埔心二林舊存之兵移駐水沙連山口
(臣)等即一面向大里杙進殺沿途焚剿虎仔溪萬
丹庄南投北投等處賊庄甚多不能悉數二十四
日申刻至平臺庄距大里杙迤南五里先商令海
蘭察恒瑞普爾普帶同巴圖魯侍衛等往察看地
勢情形大里杙東倚大山南繞溪河砌築土城密
排大砲内設竹柵兩重城外溝墈重叠防守極為
謹密(臣)福康安將所帶官兵義民分布整齊即令
海蘭察恒瑞鄂輝普爾普率領巴圖魯侍衛等進
至溪邊賊人於城上施放大砲不敢上前接仗因
溪河水勢正深(臣)等馳馬先渡較步兵行走疾速
賊人乘我兵尚未到齊自城内擁出萬餘三面圍
褁捨命前撲巴圖魯等鎗箭如雨廣東廣西屯練
兵丁亦即趕到争先涉河攪殺一處斃賊甚多而
賊人詭譎異常屢敗不退維時天色昏暮即令官
兵在田墈溪邊分隊排開抵敵擬於次日探明路
徑合圍堵截並預飭各兵整齊行列不可稍動聲
色静俟賊來剿殺移時果有賊匪潜来攻擾見官
兵屹立不動鎗砲大震旋即敗走未逾數刻又自
沿溪分路抄截撲至墈邊有賊目一人擊鼔儧催
蜂擁前来勢頗兇惡賊目被我兵鎗斃始稍退散
如此往返撲壓五六次官兵奮勇攻擊此處賊匪
竄回彼處又復踵至迨至丑刻攻擾愈力短兵相
接殺死賊目賊匪數百名(臣)福康安海蘭察恒瑞
鄂輝普爾普往來督催分投策應自日暮直至次
日黎明官兵力戰一夜痛殱賊衆鎗箭均無虚發
而我兵受傷者不過數人二十五日夘刻派兵一
面與賊接仗(臣)等即率同巴圖魯侍衛等由賊巢
西南西北兩門分路進攻一擁而入殺死賊目張
大林素林成林快江近許三江陳及不知姓名騎
馬賊目二十餘名賊衆二百餘名生擒賊目劉懷
清林茂二名另行解京審辦随將劉懷清嚴加訊
問跟究林爽文下落據供林爽文原思固守見官
兵長驅直入軍威壯盛料難抵敵遂於夜間迎拒
官兵時潜回城内帶同眷屬由東首僻路進入大
山等語查林爽文本一無賴小民肆為大逆掠邑
戕官必當生擒解京盡法處治此次官兵進搗賊
巢附近庄民多被賊人褁去無從細詢路徑甫到
大里杙(臣)等即親往查看地勢原擬籌畫攻圍生
擒首惡無如連夜打仗營壘未立不及層層進逼
拏卡掘壕林爽文即已乘夜入山潜蹤延喘當即
分派官兵入山分投搜捕其内山生番隘口前令
徐夢麟諭知屋鰲等社把守要隘兹據該社頭人
雅維思畢岱等来營謁見(臣)已面加慰諭賞賚即
令前往大里杙東北内山搜拏逸匪惟水沙連等
社生番在大里杙東南向未與外社相通現已尋
覓熟諳番情之人前往曉諭加以重賞令其一體
堵截復嚴飭各處海口添派員弁實力稽查林爽
文已成釡底遊魂斷不致稽誅漏網其投出難民
(臣)已分委妥員加意撫輯無不歡欣鼓舞歸庄安
業此次攻克大里杙起獲大小砲一百六十餘位
鳥鎗二百三十餘桿穀二千餘石牛八百餘隻旗
幟刀矛不可勝計惟銀錢等項林爽文向係勒派
各庄随時攅凑是以並無存積現將城堡平燬房
屋焚燒鎗砲器械交彰化縣運往鹿仔港封貯並
將稻穀散給義民作為口粮牛隻及零星衣物分
賞官兵屯練再二十二日賊匪七八千攻圍大肚
溪營盤守備丁士偉及新投熟番奮力抵禦舒亮
親率兵丁義民前往接應並令參領扎拉芬七十九
等埋伏後路舒亮親帶官兵與賊接仗鎗箭斃賊
甚多賊匪等登時敗竄退上大肚山追至半山復
有賊衆數千抄截後路扎拉芬等分投攻擊共殺
死賊匪四百餘名擒拏活賊十二名即行正法並
據徐鼎士徐夢麟稟稱分派官兵義民分作三路
與護參將敏禄護遊擊潘國材進剿猪高庄賊匪
數千迎拒潘國材官兵三面被圍經敏禄帶兵策
應朱龍章等奮勇擊賊立時潰散官兵焚燬賊庄
七處殺賊數百名等語兹於二十五日舒亮及徐
鼎士徐夢麟由烏日庄猪高庄兩路至大里杙軍
營會合又查逆匪滋事以来所過村庄無不被其
擾害而愚民無知被賊人威脅附和順從者在在
皆是如大里杙牛稠山菴古坑大埔林中林南投
斗六門鹿仔溪烏日庄田中央猪高庄等處為賊
首賊目巢穴屯聚日久官兵從未進攻是以相率
附從每遇攻掠地方糾合動至數萬約計諸羅彰
化兩縣烏合賊衆不下數十萬人荷蒙
恩旨凡脅從之人自行投出者無論從賊與否一槩免
其追究自諸羅解圍後附近村庄投出者紛紛不
絶惟近山一帶道路未通尚不能家喻戶曉及大
軍進搗賊巢屢次克捷居民等震懾兵威不敢仍
前抗拒其籍隸漳州之人自與賊首同鄉尚深疑
懼男婦老幼逃入山中藏匿者共有數萬戶此項
人數甚衆誅之不可勝誅若一嚴行查辦恐堅其
從逆之心又益賊人黨羽且臺灣械鬭成風人情
剽悍聚衆一處必致更滋事端急應妥為安撫以
定民心現在(臣)嚴密查察訊明村庄戶口逐名散
給手票斷不虞賊中頭目混入其中稍有疎漏數
日内將難民全行招出遣散歸農内山賊勢愈孤
不能復行煽動至内山生番素不與外社相通惟
番社通事間往交易林爽文滋事之初即預為逃
竄地步勾結生番往来稔熟官兵進逼賊巢一經
敗竄即入内山(臣)已選派官兵於進山隘口分投
搜捕並諭知屋鰲等十八社生番協同堵截其水
沙連至大里杙山後一帶生番從未歸化林爽文
必在該處潜藏冀延殘喘當此大兵屢捷之後非
不可直入番界攝以兵威但内山路徑﨑嶇林深
菁密向来人跡不到軍行糧運跋涉維艱與山外
地方可以長驅深入者情形實有不同(臣)前自元
長進兵直至大里杙晝夜䟎行沿途打仗原因賊
勢猖獗已久利在速平萬一延至春初臺灣天氣
炎熱雨水連綿辦理彌形棘手是以乘新兵銳氣
奮勇直前今賊巢已傾惟首惡遁往番社若不探
明賊蹤所至仍前冒險輕進恐搆釁生番海捕終
難弋獲欲速反遲於事殊多未便(臣)現已尋覓熟
諳番情通事前往剴切曉諭各社該生番雖係化
外之人諭以利害購以重賞即可供我驅遣如此
四面布置官兵番社協力搜拏林爽文所往皆窮
斷不能遠颺漏網至南路賊匪雖未全行解散但
賊巢業已掃平自不能仍前肆擾(臣)已屢次知會
常青令其相機剿撫擒拏莊大田如兵力不敷仍
應倍加慎重一俟首逆就擒(臣)即帶兵速驅南路
至撫恤難民事宜(臣)已咨調内地官員前來臺灣
帮辦兹各庄投出者紛紛不絶而内山逃竄難民
為數更多務於撫恤之中密寓稽查奸匪之意較
之尋常撫恤尤應倍加周妥其餘無業游民又可
於建城垣時以工代賑藉資口食是撫恤難民估
計城工實為此時要務亟須預行籌畫其清查叛
産搜拏賊犯家屬等事頭緒繁多亦關緊要臬司
李永祺人雖穏妥一人實難兼顧臺灣民情刁悍
當甫經平定之後亦非一臬司及道府等所能彈
壓必須辦事精細大員方可董率料理撫(臣)徐嗣
曾與(臣)會晤時曾言臺灣軍務未竣不敢安坐省
城情願赴軍營效力稍贖罪戾觀其情詞甚為懇
切現在省城並無要務湖南官兵計期已可過省
將来撤兵各項事宜有李侍堯駐劄厦門泉州等
處足資經理亦毋庸徐嗣曾在彼帮辦應請令徐
嗣曾速渡臺灣辦理各項事宜悉心籌酌可期妥
協惟查海洋風信靡常難計時日若俟奏摺回後
再行移會未免稍遲(臣)已於拜摺後咨明該撫即
行起程由蚶江徑渡鹿仔港所有巡撫印務即交
藩司伍拉納暫行兼護再臺灣逆匪滋事以來地
方官奮勉趨事義民等踴躍急公自應擇其尤為
出力者酌加奬勵(臣)到軍營後留心察看查有同
知徐夢麟原在淡水一帶同副將徐鼎士堵禦賊
匪徐鼎士本屬中材從前夾攻賊巢之策即係該
丞籌畫此次攻克猪高庄等處該丞率領義民協
同官兵打仗尤為勇往且能熟悉番情派令曉諭
岸裡屋鰲等社生熟番衆搜捕逸匪辦理均能妥
協又知縣黃嘉訓於乾隆五十一年十二月運糧
至臺灣拏獲偽官劉志賢旋因另案降調經常青
奏留署理諸羅縣知縣該員現在護理理番同知
印務随同普吉保督率兵民收復笨港嗣經(臣)檄
委搜捕西螺餘匪及随往元長剿賊實為勤幹能
事(臣)已令徐夢麟戴用花翎以示鼔勵且使番人
瞻視呼應更靈其黃嘉訓一員核其勞績本應一
體賞給但究係降調人員未免過優仰懇先行賞
與同知職銜如果能始終奮勉再行請
旨至義民守備職銜武舉黃奠邦捐資招集義民固守
諸羅千總職銜林凑率領義民在鹿仔港實力堵
禦賊匪此次大兵進剿該義民首等偵探賊情打
仗殺賊實屬奮勇可嘉(臣)均已賞給藍翎面加奬
諭其餘各處義民首等有捐資辦公保庄拒賊及
奉委招集義民者容俟逐一查明另行分别具奏
又林爽文逃逸入山經(臣)等分派官兵搜捕並面
諭屋鰲等社生番在内山分投堵截令於搜過之
處在山頂舉放烟火為號連日見大里杙東北及
東面山上烟㷔甚多初一日有獅子沙里心生番
社長劉阿里帶領生番頭人社番三十六名来營
稟稱業已帶領番衆在山内遍搜並無賊匪蹤跡
該生番等踴躍急公甚為恭順(臣)已面加曉諭賞
以銀牌烟布等物仍令入山搜捕頃復探聞近山
阿罩霧平林仔地方現有多人聚集即行派兵前往
查係被賊褁去難民而平林仔祗存空庄並無民
人居住當將難民等招出歸庄並搜出零星逸賊
一百二十三名嚴訊實非賊目亦不知林爽文去
向訊明後俱已即行正法查彰化諸羅兩縣地方
東倚大山内一層重巒叠嶂皆係生番居住外一
層與生番隘口地勢交錯多有民人墾種埔地如
大坪頂集集埔平林仔鯽魚頭八仙頂等處村落
相望道路甚屬叢雜該處地近内山藏奸最易又
有逃往難民數萬餘戶林爽文雖勢窮力竭遁跡
遠颺未必不復思煽聚惟有一面加意招徠散其
黨羽一面曉諭賊中頭目令其自行擒獻贖罪立
功查有賊目杜敷陳泮二人與生番最熟見官兵
勢盛俱有自行投出之信(臣)已遣素與杜敷陳泮
等相識之人前往剴切曉諭貸其一死如果能將
林爽文及家屬等全行縳獻再加優賞諒此烏合
匪徒原無恩信見利相圖勢所必至惟林爽文逃
入番社尚無實在下落連日以來招撫難民又不
下二萬餘人擇其明白誠實者隔别訊問或云林
爽文由火㷔山直入番社或云集集埔大坪頂等
處有賊人據險潜聚傳聞均各不同一俟訪得確
音如林爽文復由番社潜赴大坪頂等處(臣)等即
行帶兵前往跟蹤追捕現在貴州官兵陸續到營
者已有一千四百餘名其餘不日亦可到全湖南
官兵尚無到鹿仔港之信自因風信不順未得放
洋此時賊勢雖衰而山内賊匪尚未搜剿淨盡南
路遺孽亦須兵力掃除未便將楚省兵丁遽行停
止若日内林爽文莊大田全行就獲鳳山一帶俱
已肅清再行飛咨李侍堯停其配渡以省煩擾至
閩粤二省續行備調兵丁(臣)已咨明李侍堯孫士
毅毋庸挑備并令傳知各營以定人心再前獲賊
目蔣挺劉懷清林茂三名因劉懷清患病頗重蔣
挺箭傷未愈未即起解今又搜獲賊目何從龍一
犯訊係經管賊人硝賬不肯認供受過偽職亦應
解京審辦(臣)已將蔣挺劉懷清林茂何從龍四犯
一併交侍衛額爾登保帶同廣西綠營官弁并兵
丁二十名令於本月初四日押解起程一面飛咨
李侍堯及沿途督撫遴選員弁兵丁小心解送並
面諭額爾登保如劉懷清病勢加重不能到京即
於途中正法不使倖逃顯戮又諸羅淡水等處民
情漸已寧謐被脅之吳天等俱赴梁朝桂軍營投
到情願招撫村民贖罪連日以来鹿仔草拏獲賊
匪凃同等四名諸羅拏獲賊匪林鑿等八名淡水
拏獲賊匪劉雙慶等四名(臣)已飭行梁朝桂訊明
吳天等實係被脅良民免其追究飭諭歸庄仍行
分遣妥員設法招徠安輯其各處搜獲賊匪除審
係賊目即解赴軍營嚴訊外餘犯俱在各該處即
行正法又義民首廩生王維清情願赴鳳山地方
招出被脅村民保庄拒賊生員劉宗榮熟諳中路
番情遣令曉諭生番堵截逸匪旋經義民李光藝
帶同來營(臣)面加詢問大武壠山後即係内攸八
社生番俱與劉宗榮稔熟派往曉諭自可得力查
莊大田在南路一帶滋擾與林爽文狼狽為奸互
相響應頃接常青札會亦稱府城附近賊匪雖多
而民間聞北路官兵屢次得勝人心較前甚為安
定是現在南路賊勢已孤而莊大田所住之大武
壠地方逼近内山不可不預防竄逸(臣)已遣王維
清前往鳳山曉諭村民並令劉宗榮即赴内攸番
社堵截莊大田入山之路不使遠颺漏網再知府
楊廷理原帶義民在三坎店駐劄兹於道通後前
來軍營查府城防守事宜現有道員永福等在彼
足資料理(臣)已令該府随營辦理糧餉撫恤事宜
又賊目陶烏帶領賊匪五百餘人投出泣請出力
贖罪應免其追究若果能立功自劾再當照莊錫
舍之例酌加奬賞以廣招徠
同日常青奏言前派守備莊錫舍随同副將丁朝
雄前赴東港剿捕其時廣東庄義民不與會合(臣)
遵
旨曉諭嗣後總宜奮力抒忠協同剿賊不必心存岐視
不日泉粤等庄且有
欽頒匾額用嘉義勇該義民等盡皆感激鼓舞歡忭異
常當有粤庄義民募集二千餘人暫時不能来府
恐賊人侵擾該庄(臣)以東港駐兵無多諭令該庄
選撥壯健前赴東港協助守禦該港雖近南仔坑
等處賊巢現可固守無虞至府城營盤(臣)内外稽
察加意嚴防近日北路賊首潰敗南路賊夥聞風
震懾各處潜竄覓食偷生時伏時出十一月三十
日又有匪衆一二千来擾營盤當經派撥官兵迎
剿計鎗砲擊斃並追殺者共百餘人餘皆奔散兹
准李侍堯添派督撫等標兵一千名陸續來臺尚
未到齊府城一帶自更足敷堵剿再前經東港獲
賊吳豹一名據臺灣府訊非賊目已於十月内正
法均奏入
上命軍機大臣傳諭福康安常青李侍堯曰生番頑獷
性成貪利而無信福康安當大兵攻克賊巢聲勢百
倍逆首窮竄之際正當趁此兵威及鋒而用即勒兵
直壓生番地界諭以禍福則生番等震懾兵威貪得
奬賞自必將林爽文即時獻出實為此事緊要機宜
從来用兵之道惟以威勝歴觀前史禦敵之道無不
全資兵力即至講和修好納降亦必陳師壓壘使敵
人畏威懾伏然後盟約可堅操縦自我即如近來擒
獲燕起一事前者燕起已為布魯特葉爾體拜所獲
因彼時見無官兵遂仍將燕起釋放此次老格帶領
官兵前往直壓要隘始據布魯特部落將伊擒獻可
見兵力強盛辦理易於完事此即近事之明証福康
安寧未之知何以擒拏林爽文轉不乘得勝兵威鎮
懾番衆今祗差人曉諭生番懸立重賞則生番等惟
利是視設林爽文窮竄該處將所掠財帛廣為賄結
較懸賞之數更多生番等利其重賂或竟將林爽文
私行藏匿不肯擒獻福康安等豈將委之不辦且現
據福康安所奏招集番社止有屋鰲等十六社其水
沙連等二十四社外尚有無數番社若皆購線往招
設生番等私將林爽文放逸而以逃往他社藉口此
數十番社中互相推卸既不能不予以重賞又仍不
能藉生番之力擒獲賊首有何禆益豈有官兵在彼
久住經年累歲候其縳獻之理且似此展轉稽延倘
林爽文暗中勾結復從内山潜行煽惑别滋事端豈
不更費兵力若生番等受其賄賂捏稱已死亦將信其
誑詐遽為完事乎總之福康安等剿捕賊匪雖已攻破
巢穴尚未足為功此案逆首林爽文罪大惡極為覆載
所不容豈可任其漏網稽誅必須將首逆生擒解京盡
法處治方可謂之蕆事前曾有旨令福康安等於剿捕
完竣善後事宜交常青等接辦福康安海蘭察等明春
趕赴天津加以宴賞今首逆林爽文尚在潜匿搜捕不
免多需時日計明歲巡幸天津時福康安等斷不能趕赴
行在竟毋庸遵照前旨急於前來如逆首林爽文拏獲即
令海蘭察押帶先行進京福康安於擒獲賊首廓清北路
後仍當統領官兵馳赴南路會合常青將賊目莊大田
及黨夥各要犯悉數擒拏掃除餘孽收復鳳山將一切
善後事宜酌定章程再行起程回京亦未為遲至福
康安等摺内稱將擒獲賊目四犯派侍衛額爾登保
押解進京審訊一節尤屬無謂此案總以林爽文莊
大田為渠魁首惡一經拏獲自應迅速解京若此等
賊目並非要犯有何究訊之處又何必派令額爾登
保解送况現值搜拏逆首之時正須巴圖魯等在彼
奮力進捕乃令其解送此等無關緊要之犯該處豈
不轉少一奮勇得力之人今既已起程即令其迅速
押解来京以備詢問一切此後如拏獲林爽文莊大
田應於海蘭察鄂輝二人内酌定一人押帶前来其
餘並非首逆正犯止須審明後即在該處正法毋庸
派員解送以省煩擾至恒瑞前已有旨革去將軍並
屢諭福康安切實查明參奏令其自備資斧回京候
旨今福康安不但不將恒瑞據實劾參令其回京轉
於屢次摺内將恒瑞列名在鄂輝之前並於聲叙打
仗之處屢將恒瑞露名以見其出力為恒瑞免罪見
功地步看来竟係瞻顧親戚有心為之開釋非曰愛
之其實害之矣福康安不應如此著傳諭嚴行申飭
並著即飭令恒瑞来京候旨無庸留於軍營以免瞻
顧又此時逆首林爽文尚在潜逃内山地方路徑叢
雜貴州湖南之兵皆係生力素稱趫捷正可資其搜
捕現已陸續渡洋前抵軍營自毋庸停止也至柴大
紀如祗係小有侵漁私圖肥槖此等劣蹟臺灣文武
官吏皆所不免朕於他人尚不加深究况柴大紀係
有功之人今柴大紀廢弛營伍甚至私令兵丁渡回
内地貿易牟利以致存營兵少而於賊匪起事之初
柴大紀正值巡閱各營並不即時前往查辦轉回至
府城及賊匪距城三十餘里尚不思帶兵出城剿捕
此三事是柴大紀最重之案是賊匪日漸猖獗蔓延
滋擾竟由柴大紀釀成則伊雖有守城之功而其激
變貽悞之罪斷難輕貸將伊按例正法亦所應得即
將来核辦時念其不肯出城一節尚堪憐憫亦祗可
如黃仕簡任承恩貸其一死而於朝審勾到時仍應
綁赴市曺以示懲儆斷不能置之不辦顢頇了事福
康安李侍堯如查明柴大紀欵蹟屬實即嚴行參奏
降旨拏問送京治罪又常青接奉諭旨敷衍陳奏並
未能帶兵剿殺匪黨擒拏賊目現在福康安已將賊
匪巢穴攻克軍威丕振常青正宜督兵進剿肅清南
路乃摺内所奏情形僅能自守殊覺無謂常青既不
能帶兵奮𠞰竟當固守府城於各海口嚴密巡防預
截賊人逃竄之路此事即專交常青辦理
上又命軍機大臣傳諭徐嗣曾曰徐嗣曾本係漢員由
科甲出身朕因其辦理地方事務尚能循分妥協是
以擢用巡撫朕平日信任委用原非若福康安李侍
堯可比但以柴大紀如此欵蹟昭然在浙江既有聲
聞福建自更有物議徐嗣曾豈毫無聞見著該撫即
將柴大紀各欵蹟詳晰查明確實並此外有無别項
劣蹟一并據實參奏該撫已往之咎朕已不加深究
今經特旨詢問若再有徇隠之處則是自取重戾恐
不能再邀曲貸
上又命軍機大臣傳諭琅玕曰柴大紀種種欵蹟德成
自浙江回京傳聞既有確據琅玕身膺巡撫於柴大
紀鄉評輿論豈竟毫無風聞且該撫身係覺羅尤非
他人可比閩浙本屬毗連聲息相通一有外邊議論
即當據實奏聞方為不負任使何以竟未奏及著琅
玕將因何不奏之處明白回奏
上又諭内閣曰現在臺灣剿捕事宜剋日蕆功所有一
切善後事宜俱須大員籌辦徐嗣曾現在省城並無
要務即湖南官兵計期已可料理過省而厦門泉州
一帶有李侍堯在彼駐劄足資經理徐嗣曾計此時
已前赴臺灣著將撫恤難民估計城工及清查叛産
搜拏賊屬等事悉心籌辦務期妥協所有巡撫印務
著伍拉納暫行護理
二十八日(辛酉)
上命軍機大臣傳諭福康安曰福康安等頓兵大里杙
欲待生番將逆首自行擒獻實屬過於持重且據福
康安奏稱面諭屋鰲等社生番内山分投堵截令於
搜過之處在山頂放烟為號連日見大里杙東北及
東面山上烟㷔甚多等語所辦亦未妥協生番等於
搜過地方舉放烟火為號有何辨别福康安所見烟
㷔安知非林爽文所放是此種號記仍屬有名無實福
康安等當官兵直搗巢穴銳氣方盛時即令一鼔作
氣直抵番境擒拏賊首則官兵等乘此全勝之勢踴
躍直前自無難將賊首即時擒獲今頓兵不進則將
士等屢勝之後一經歇息未免心存散懈再令其鼓
勇奮振其銳氣必不如前豈能得力福康安等自應
親統大兵直壓番境並聲言官兵即日入山搜捕一
面遣人前往曉諭以林爽文現在逃入山内官兵不
難直入分路搜捕特以生番等俱係無罪之人若官
兵即往搜山恐致蹂躪擾累是以稍緩進兵先行曉
諭該生番等若能將逆首林爽文擒獻即當予以重
賞倘助逆黨惡私行藏匿並不即時獻出天兵一到
四路剿捕生番等必致同罹誅戮如此明白曉示諭
以禍福俾生番等既貪得重賞復震懾兵威自必將
首逆擒獻可期迅速完事若似此瞻顧遲徊此等頑
獷生番不知禮法官軍久駐何日始能將賊首拏獲
耶至福康安此時惟當專以擒拏逆首為要務其柴
大紀種種劣蹟不妨從緩查辦柴大紀如果有實在
欵蹟一經查訪無難得實若查辦太急或致柴大紀
聞知畏罪自戕轉似福康安忌其有功有心逼迫豈
不使造言生事之人妄生議論以為屈害有功之人
耶福康安惟當熟籌妥辦
二十九日(壬戌)李侍堯奏言本月十二日侍衛和隆
武額爾登保等押解陣獲之逆犯林茂等四名進
京自鹿仔港放洋因風駛至厦門登岸詢知福康
安破大里杙後本月初五日移營水沙連地方有
賊目陳泮前來投誠并將妻子入質自願帶同生
番限初八日以内擒拏林爽文来獻福康安擬以
一得林爽文後即從嘉義縣至郡城一帶安撫民
番剿洗餘賊等語查賊目中向聞有陳泮吳領二
人為逆爽保守大里杙虎仔坑等處最稱驍悍如
果陳泮情願擒逆贖罪看來自必可成兼以南北
道路已通是賊匪多已潰散逆首一擒即勢如破
竹剿撫並用旦夕可以竣事奏入
上命軍機大臣傳諭福康安李侍堯曰賊目陳泮向助
林爽文為逆固屬黨惡不法今自謀生路到營投誠
若能將逆首林爽文即時擒獻以完此案將来查辦
逆黨時陳泮尚可寬一綫免其死罪但不可仍留臺
灣應酌量發遣新疆陳泮與林爽文同惡相濟必知
林爽文逃竄蹤跡今既請限擒獻自必易於拏獲正
當加以撫諭令其急思自效以圖免罪至陳泮向與
吳領同在斗六門虎仔坑一帶助逆首保護巢穴屢
出滋擾看其光景似在莊大田之次現在陳泮已經
投誠懇請自效而吳領尚未有下落福康安務須嚴
訪蹤跡將吳領一併拏獲不可令其漏網
欽定平定臺灣紀略卷四十九
