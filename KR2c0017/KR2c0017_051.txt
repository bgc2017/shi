欽定平定臺灣紀略卷五十一
正月十二日(乙亥)
上諭内閣曰恒瑞自臺灣帶兵赴援觀望遷延種種玩
悞又妄行奏請添兵張大賊勢若治以搖惑軍心之
罪即應按軍法立斬豈福康安曾經屢次出兵而于
行軍紀律尚未之知幸而朕于𠞰捕事宜先機籌畫
早命福康安前往督辦恒瑞奏請添兵時福康安已
將次到彼人心鎮定不至為恒瑞妄誕之詞遽有搖
動若彼時福康安尚未奉命前往則臺灣祗有常青
一人其將領兵民等見恒瑞係恭贊大員如此張皇
失措奏請添兵必為其浮言所惑心懷疑懼阻其銳
氣不但臺灣全郡俱至動搖即福建内地亦皆人心
惶惑尚復成何事體恒瑞妄言惑聽本應即在軍前
正法前次朕所以稍從寬辦不即將伊請兵奏摺發
抄治罪者以彼時官軍𠞰賊尚未得手正值人心惶
遽之時若遽將恒瑞怯懦張皇之奏宣播中外既慮
有駭聽聞兼恐外間無識之徒以將軍參贊等勦捕
賊匪奏請添兵朕轉靳而不與妄生議論是以未即
宣示止降旨福康安即令恒瑞回京今𠞰捕事務業
已將次完竣即是不須添六七萬大兵之明騐恒瑞
前此妄言之罪自應核辦試問之福康安現在豈待
恒瑞請添之兵到彼始能觧圍破賊攻克賊巢耶恒
瑞前次所奏非妄言惑聽而何朕因念恒瑞年輕無
識且係宗室姑援議親之條不即置以重典僅令回
京候旨已屬格外施恩乃福康安節次奏到之摺曲
為庇護將恒瑞聮寫銜名又屢于摺内聲叙恒瑞帶
兵打仗試思伊為滿洲大臣衆皆打仗伊不打仗逃
往何處乎且屢經令福康安向恒瑞逐欵嚴詰妄請
添兵搖惑軍心是其首罪乃福康安並不問此一條
轉為之多方開脫且稱其打仗奮勉仍請留于軍營
該處帶兵如鄂輝舒亮普爾普等之遠勝恒瑞者正
復不少豈必須恒瑞一人其意不過遇有帶兵打仗
即可將恒瑞補叙功績冀朕加恩錄用又前因保寕
在四川將軍總督之任足資倚任而福建將軍在目
前為要缺是以將鄂輝調任福州以資鎮馭嗣因保
寧補放伊犁將軍川省現無熟悉番情之人故仍將
鄂輝調回成都而以常青仍為福建將軍福康安具
奏時尚未知保寧調任伊犁之信何以欲將鄂輝仍
留成都福康安不過因恒瑞本係福州將軍希冀仍
留恒瑞原任之意福康安自問常青不如恒瑞之為
將軍耶此等處豈能逃朕洞鑒福康安由垂髫豢養
經朕多年訓誨至于成人今甫經委任畀以軍旅重
寄即現在𠞰捕賊匪攻克賊巢皆朕指授方略再三
訓示將士等踴躍用命始能所向克捷今甫經觧圍
得勝朕即優加奬賞福康安自當倍加感奮迅速擒
拏賊首尅日蕆功以期承受恩眷乃竟敢藉此微勞
袒護親戚此等伎俩豈能于朕前嘗試耶本應從重
治罪因念其現在帶兵𠞰賊業經攻克巢穴拏獲逆
犯家属姑從寬免其深究着傳旨嚴行申飭福康安
惟當益知愧懼力改前非若能將林爽文莊大田生
擒觧京尚可將功補過仰承恩眷至恒瑞仍着福康
安遵照前旨革去職銜伊係宗室不忍拏問令其自
偹資斧速行來京交部治罪至輕亦當發往伊犁效
力贖罪以示懲儆是福康安愛之實所以害之也朕
辦理庶政于臣下功罪賞罰嚴明惟視其人之自取
而于軍旅重務有功即賞有罪必罸予奪昭然是以
人思奮勵用能平定西陲大小金川拓土開疆大功
屢告即此臺灣逆匪雖係蕞爾一隅皆經朕宵旰焦
勞先機决策未嘗以老而怠而昏而於諸臣功罪猶
無一毫假借内外大臣皆當明喻朕意
上又命軍機大臣傳諭福康安海蘭察曰林爽文莊大
田等罪惡貫盈為渠魁首惡非若大名案内之段文
經可比段文經不過一無藉奸民即使竄匿稽誅不
至慮其復行滋事然日久不獲已屬不成事體况林
爽文肆行不法罪大惡極今以如許重兵前往𠞰捕
必應設法先擒解京極行處治豈可容其漏網遽得
謂之完事乎若此時不行速獲或至逆首竄往他處
將來大兵撤後復潛出煽聚更復成何事體總之福
康安等若已將林爽文拏獲于上元前後奏到即係
伊福分自可承受恩眷倘此數日内竟無擒渠報到
朕即因伊等打仗奮勉不深究遲滯之罪伊等自思
亦何顔仰&KR0829;茂賞耶計此旨接到之前福康安等自
己在彼設法擒拏斷不至俟此旨到日始行上緊搜
捕但朕宵旰厪懸倍深焦切不得不諄諄告誡福康
安等務須益知愧奮勉圖奏績
十四日(丁丑)福康安海蘭察鄂輝同奏言前遣社丁
杜敷及投出賊目阮和等分投跴探賊蹤去後兹
據阮和等禀稱林爽文逃入内山尚有餘匪二千
餘人聚集小半天山頂拒險死守又據杜敷稱探
林爽文逃入埔裡番社相近地方潛匿已差生番
前往密查一得確信即行飛禀各等語(臣)等查内
山各處隘口已分派官兵防守惟小半天山頂地
勢極為險峻有僻近可通内山尚為賊據必須將
該處賊匪殱除招致山後生番堵截方為嚴密隨
于十八日進兵(臣)福康安鄂輝帶領特勒登徹穆克
登阿袁國璜及巴圖魯侍衛等為一路海蘭察恒
瑞帶領普吉保許世亨春寧及巴圖魯侍衛等為
一路俱由前山進攻普爾普帶同副將張芝元參
將吳宗茂騎都尉陳大恩都司劉懷仁率領廣東
屯練兵丁等另為一路于四鼔前進繞過大山夾
攻賊後三路官兵到小半天山麓時已黎明該處
草深樹密路徑逼窄陡險之處攀籐方可登陟賊
人在山頂竪立木柵柵内壘石作墻撘蓋草藔又
將道旁大樹砍倒横塞道路恃其地險以為久據
死守之計我兵攀緣直上進至半山賊匪一齊壓
下勢甚潑猛(臣)等傳諭各兵以山路險惡無可駐
足之地今已仰攻至此有進無退弁兵等俱各踴
躍用命不避鎗砲蟻附而上打死賊匪百餘名賊
始竄回柵内投石放鎗抵死抗拒攻圍直至己刻
普爾普率領廣東屯練官兵攀倒木柵奮勇先登
賊匪登時潰散各兵盡力追殺鎗斃賊目十餘人
生擒賊目林追林二林添孫東湖王若敬五名殺
賊二百餘人奪獲鎗砲鉛藥器械及馬匹牛隻米
榖等項將賊匪木柵草藔全行焚燬(臣)等即由該
處查看地勢及各處隘口回營旋據義民首張源
懃帶領社丁陳保並生番頭目十餘人來見當即
酌加賞賚面詢内山路徑並跟問逆首蹤跡僉稱
聞得林爽文現在埔裡社埔尾等處潛匿所言與
杜敷跴探情形約略相同(臣)即令杜敷派撥鑾鑾
社興武郡社鶴骨社木格社致霧社内外眉社生
番在埔裡東南沿溪堵截其埔裡東北一帶山口
要隘雖已嚴密但遠在山外不能制其北竄内山
之路已飛飭徐鼎士徐夢麟等帶領屋鰲等社生
番岸裡社熟番進至内山蛤仔攔等處在東北面
堵截又令普爾普普吉保張芝元帶領兵丁由内
木柵入山在西北面堵截查内木柵係生番地界
復派通事黃寬傳集北投地方熟番引路前進嚴
飭官兵不許稍有擾累生番令致疑懼並一面曉
諭該番等加以賞賚令其各撥番丁一體帮同堵
挐現在水沙連各社生番(臣)等設法招徠該生番
等無不遵奉約束效力爭先一俟各路官兵會齊
即帶領大兵由埔裡社西南隘口進山搜𠞰斷不
使逆首逃匿稽誅再賊目李七係泉州府同安縣
人為賊中有名頭目從前即有投誠之信曾領受
恒瑞蔡攀龍檄諭(臣)在厦門時即聞知此事到諸
羅後因蔡攀龍籍隸同安令其遣人招撫並令泉
州義民等分投偵訪離間賊黨而李七畏罪遲疑
不敢遽行投出兹據義民首馬應祖等訪獲李七
之母李沈氏妻李林氏及伊兄李水觧送來營據
李沈氏李水供稱李七本是被賊逼迫無奈順從
早想投出又懼治他從賊之罪後來逃在山裡如
今願去尋他令其投到等語(臣)已將李七母妻暫
留令李水往尋李七俟投到時再行究辦又逆匪
滋事之初攻陷城鎮各該處文武官員印信多有
遺失(臣)自進兵以來于賊庄内派員逐細搜查陸
續起獲臺灣北路副將關防一顆北路都司關防
一顆鹿仔港理番同知關防一顆諸羅縣印一顆
彰化縣分駐南投縣丞關防一顆彰化縣猫霧捒廵檢印
一顆各印俱被賊人搶去多有搥損毁壊不堪鈐用其
臺灣府印彰化縣印于城䧟時經孫景燧俞峻家屬帶
出並未遺失而印文甚屬糢糊亦湏更换查此次賊平
之後查明緊要地方添設官員酌量移駐印文字樣均
應另行擬定且臺灣土語謂殺為臺而呼官字又與灣
字無異臺灣二字實非吉語亦應另易嘉名容俟
辦理善後事宜時酌議具奏奏入
上命軍機大臣傳諭福康安海蘭察鄂輝曰前次福康
安自十一月二十五日攻破賊巢遲至十二月初四
日始由平林仔發兵前進使賊匪得以乘暇收合羽
黨于集集埔預為佈置據險扺拒已属辦理遲緩迨
官兵攻克集集埔後于十三日在水裡社拏獲逆首
家属福康安等若能及早帶兵直往小半天一帶搜
捕則賊匪窮蹙奔逃救死不暇豈能收集黨夥二千
餘人于山頭竪栅壘墻搭藔拒守且官兵進攻山梁
時賊匪投石放鎗抵死抗拒彼時林爽文自必尚在
該處潛匿若福康安等于賊匪未經佈置之先即已
統兵前至該處林爽文豈能據險抵禦屢次使之乘
間逃逸乃福康安等又不即時前進延至十八日始
帶兵分路攻𠞰距拏獲逆首家属時中間又隔五日
賊匪得預為扼險死守之計是福康安不但有失機
宜且使賊匪得以乘暇設偹又湏帶領官兵到處攻𠞰
即福康安自為計豈非舍易而就難耶再批閱圖内
于山外各路口安設營盤不下二十餘處計每處派
兵四五百名已不下萬餘似此于無甚緊要處零星
分派置之無用之地豈不又如從前恒瑞普吉保于
鹽水港笨港一帶分兵零星堵禦致兵力以分而見
单乎况福康安在東埔納駐劄距逆首逃竄之埔裡
社尚遠何不前至舒亮駐劄之歸仔社劄營且現在
分兵堵截自應酌留一二通内地隘口毋庸設兵使
林爽文見此數處無兵防堵或由該處仍逸入内地
不難四路圍截立就擒獲今將各隘口悉行設兵堵
截是轉恐其入山不深驅之使入豈不失計福康安
此時應將圖内硃筆點出各隘口酌量將官兵撤去
合兵一二萬福康安竟當親自統領直入埔裡社内
山跴探林爽文潛匿處所跟蹤追捕即該處生番語
言不通與禽獸無異今林爽文潛匿内山亦難與生
番通語聮絡其所帶夥匪僅止一二千人尚可四處
竄逸不畏生番豈福康安帶領大兵數萬轉慮生番
野性難馴有所畏怯乎若生番等震懾兵威將林爽
文擒獻固属甚善設使冥頑助逆即趁此兵力亦無
難將生番等痛加殱戮總之林爽文逃匿何處福康
安即帶兵向該處跟蹤追𠞰以期必獲此皆福康安
節次辦理遲緩自貽伊戚其䟦涉勞苦皆所自取福
康安務奮力速進生擒逆首以副委任
十六日(己卯)常青奏言臺灣府城北至嘉義縣一路
前經福康安派令普爾普帶領官兵自縣至府復
自府回縣往來追捕賊匪逃遁道路已通其府城
以南(臣)屢次搜剿勢亦消散所有敗退竄伏之賊
時或潛出搶掠覓食(臣)營盤雖存兵無多兹值北
路大兵迅掃賊巢競思振奮一聞探報賊蹤立往
迎擊皆能爭先殺獲賊衆登時奔潰節准福康安
來咨賊巢業已蕩平賊首尚未弋獲(臣)再嚴飭文
武員弁兵役加緊廵查不使稍有疎漏惟查南路
賊首莊大田前聞匿跡大武隴山内近又訪聞在
南仔坑地方查該處與水底寮一帶係鳳山縣属
皆有匪類藏匿距東港頗近(臣)前派副將丁朝雄
等收復東港以通糧路帶兵一千貳百餘名僅可
駐守今李侍堯挑派内地各營兵一千現已先到
六百五十餘名不日到齊(臣)即酌撥六百名添赴
東港後到三百餘名派守府城合計丁朝雄原帶
之兵共有一千八百名再令會同廣東泉州等庄
義民一二千相機前進開通鳳山道路就近設法
擒挐莊大田並其賊目匪黨又飭令鳳山縣知縣
張升吉前往該處將投出之附合脅從人等廣為
招撫安插歸庄並據臺灣縣知縣王露曉諭民庄
各舉紳耆聯絡附近庄衆守望相助遇賊拏觧仍
蹤跡莊大田協擒解獻奏入
上命軍機大臣傳諭福康安海蘭察鄂輝常青曰前此
派令福康安赴臺灣辦理剿捕逆匪事務福康安奉
命時即不免有畏難之見中途屢次奏請添兵經朕
再四降旨詳悉開導彼時朕深慮福康安未必能迅
速蕆功已諭令奎林星馳赴京原欲令其前往臺灣
帮同帶兵剿捕並令阿桂赴閩駐劄厦門調度一切
以資策應及至福康安帶兵渡洋由鹿仔港進兵數
日之間即能直抵嘉義縣城殺賊解圍打通道路並
即攻克斗六門直抵大里杙摧破賊巢痛殱匪衆屢
奏捷音朕初不料其辦理如此迅速為之喜出望外
是以不次加恩以示優奬乃福康安屢與賊人以暇
致失事機今林爽文業經竄入内山僅將其家属挐
獲豈得謂之蕆事又焉有官兵始終曠日持久在彼
等候搜捕之理且生番等頑獷性成直與禽獸無異
祗可懾以兵威不可徒事招致與之講觧况各社生
番不下數萬豈能一一感化一一賞賚搜捕機宜全
貴迅速不獨擒挐逆首為然即如尋常追捕亦須趁
勢及早擒挐若稍涉延緩往往乘間遠颺卒致漏網
上年直隸大名案内首犯段文經亦因該督等不即
查挐以致該犯遠遁至今未獲而林爽文一犯更非
段文經可比今窮蹙之際尚敢率領夥黨二千餘人
竄入内山設不即時挐獲或復行糾合南路賊匪煽
聚滋擾或繞出大兵之後仍在大里杙截掠軍糧皆
不可知爾等亦曾思及此否至常青本日所奏不過
敷衍塞責常青在府城駐兵日久並不能督率將弁
將南路賊匪痛加剿殺廓清道路竟至一籌莫展實
属無能常青亦着傳旨嚴行申飭又昨據福康安奏
臺灣二字似應另易嘉名等語所奏殊可不必前此
將諸羅縣改名嘉義原因該處義民帮同官兵守城
殺賊咸知大義甚堪嘉尚是以特改縣名用是旌異
至臺灣地方自
聖祖平定後設立府縣即以臺灣命名沿用至今其土語
與字音偶有訛同之處亦無甚關係况並未之前聞
自不當輕議更改即此時另改他名而臺灣二字沿
習已久人亦必仍稱舊名是即更改亦属無謂此皆
捨正務而用心于無用之地矣着傳諭福康安於辦
理善後章程内祇須將該處改建城垣添設丞倅弁
兵一切應辦事宜悉心籌酌妥協務期一勞永逸其
更改地名一節毋庸提及亦不必形之言語也
十七日(庚辰)常青奏言府城為南北要衝此時北路竄走
之賊或與南路匪夥偶通聲息希圖援救均未可定(臣)
於營盤外近山各要隘並鹿耳門上下口岸督率廵查
多為防範以期周密此現在未便分兵南下遠離府城
之實在情形也所有李侍堯𣲖到舊兵一千尚未到齊
其先到六百餘名已派撥添赴東港因訪聞莊大田近
日潛匿南路南仔坑或大武隴二處行蹤無定(臣)是以飭
令東港帶兵將弁協同義民等固守港口仍酌量添
兵就近設法相機剿捕復令地方官撫輯遠近民庄
並懸重賞緝拿首夥各犯一經獲到不須多用兵力
而收復鳳山肅清南路即可尅期竣事奏入
上命軍機大臣傳諭福康安海蘭察鄂輝常青李侍堯
曰福康安前此具奏柴大紀為人狡詐不可深信一
摺於柴大紀如何貪劣如何誤事如何懼賊不進兵
實跡並未列欵恭劾經節次降旨飭諭兹據軍機大
臣奏福康安有寄伊等公信一件内稱柴大紀守禦
縣城並非伊之力量福康安到縣城時面見柴大紀
形貎並非勞瘁馬匹亦皆臕壮城中糧食並未斷絶
其接奉諭旨不肯帶兵出城一節亦係義民等不肯
將伊放出伊亦畏賊不敢出城守諸羅一事朕不忍
以為柴大紀之罪至於其他聲名狼藉縱兵激變不
肯帶兵剿賊柴大紀既有此等情節福康安于具摺
時何不逐欵指出據實參奏即或因縣城甫經觧圍
未便即將柴大紀參劾亦應將以上各情節隨摺寄
知軍機大臣令其代陳朕亦得以悉其原委可無須
再三飭諭乃福康安既未於摺内列欵糾恭又不早
寄知軍機大臣代奏試思柴大紀在縣城被圍日久
其奏到接奉諭旨不肯帶兵出城一摺披閱之下朕
為之墮淚即在朝諸臣凡有人心者亦無不以柴大
紀竭力守城稱其義勇是即柴大紀小有過失亦當
錄其大功而宥其微𤯝豈能據福康安所奏柴大紀
為人狡詐不可深信一語遽治以無名之罪若因此
籠統虚詞即將有功之人加以罪譴又何以服衆心
而示天下耶此事福康安具奏含糊固難辭咎而李
侍堯心存容隠其咎較之福康安為尤重前問李侍
堯之諭尚未覆奏想亦難為措詞耳本日常青所奏
總不過敷衍塞責殊属無謂前因其初至郡城調度
一切尚為妥協且伊已年老尚能親自帶兵打仗是
以賞戴雙眼花翎以示奬勵今半載以來株守郡城
毫無出力念其尚無大過與恒瑞之搖惑人心者有
間伊于閩省情形尚為熟悉業經補用福州將軍伊
自當照將軍職分戴用单眼花翎
十八日(辛巳)
上命軍機大臣傳諭福康安海蘭察鄂輝曰福康安等
自攻克小半天後該處距埔里社不遠各路分𣲖之
兵當早已會集合力搜捕逆首林爽文自必早就擒
獲日内亦應有奏報擒渠信息何以尚未見奏到總
之逆首林爽文若于此數日内奏報擒獲方為妥協
設再遲延日久恐逆首輾轉潛匿搜捕較為費力此
時福康安既已派兵在内山各隘口分路堵截其内
山東面大洋並無口岸自無慮其逃竄而北路又有
熟番等帮同官兵堵截亦難竄逸惟向南一路山徑
毘連或林爽文竟從此路逃竄與莊大田聚合一處
該處俱属内地不難分𣲖官兵悉力搜捕將賊目賊
首一倂擒獲福康安惟當倍加奮勉探明逆首逃往
何路跟蹤追捕立就擒縳毋令乘間遠逸若首惡渠
魁稽誅漏網竟至全無下落尚復成何事體耶朕為
此事日夕焦勞着再傳諭福康安務遵節次諭旨直
入内山將林爽文迅速挐獲毋得再事遲緩
二十一日(甲申)
上命軍機大臣傳諭福康安海蘭察鄂輝李侍堯曰福
康安自十一月二十五日攻克大里杙後遲至十二
月初四日始由平林仔發兵及攻克集集埔在水里
社擒獲林爽文父母家属又復延至十八日始攻剿
小半天輾轉稽遲此必係福康安到彼聽信恒瑞之
言以生番素稱頑梗獷悍異常若官兵輕進必致擾
動生番别滋事端是以徐徐進兵隘口惟是招致懸
立重賞冀生番等自行擒獻殊不知此等生番可以
威懾而不可徒以利誘况各社生番豈能一一賞賚
未經得賞者又安能望其出力為官兵擒挐逆首耶
計小半天地方相距林爽文竄匿之埔里社埔尾至
遲不過三日路程官兵即可到彼若已將逆首擒獲
自必具摺馳奏計本月十七八日即當奏到今已閱
七日尚未據奏到擒渠之信又属無望畏事之人稱
内山係生番地界不種五榖該處生番俱係打生覓
食林爽文帶領顆匪數千即在彼潛匿無從得食但
自林爽文竄入内山以後于福康安前此發摺時已
閱二十餘日逆首等並未因人衆乏食盡皆餓斃又
豈可徒在隘口堵截林爽文一日不獲即官兵一日
不撤經年累月與賊相持雖駐兵日久經費亦属小
事但臺灣地方一交三月氣候即已炎熱所調官兵
内如屯練貴州及别省兵丁素來不耐濕熱若至彼
時尚在該處駐劄必致易生疾病其氣更餒或林爽
文聞知官兵不習水土多有疾病竟乘間潛出滋擾
或攔截官兵運送糧餉火藥之路或將官兵前往府
城道路中間攔截關係甚重皆不可不慮况南路莊
大田現在糾衆肆擾常青祗辦自守不能望其帶兵
剿捕設林爽文又在北路逞其狡獪伎俩牽掣大軍
更復成何事體耶朕意福康安此時與其在彼駐守
未能直入内山將逆首即時擒獲豈可老師糜餉不
為改絃易轍之計約計此旨到日已属二月中旬如
福康安已早將逆首擒獲帶兵前往南路搜捕莊大
田固属甚善倘福康安接奉此旨時尚未生擒逆首
不可不急思變計竟當趁氣候尚未炎熱之時將各
隘口官兵撤回逕趨南路將賊目莊大田拏獲收復
鳳山肅清道路其北路一帶轉不妨示賊以隙使林
爽文聞知大兵業已撤去或自内山逸出希冀竄往
他處自尋生路則逆首竄入内地轉可易于搜剿彼
時福康安于廓清南路後復移兵北向四面截拏攔
其入山之路自無難將逆首一鼔成擒即使大兵撤
後難保林爽文不逃入内地復行煽惑但此亦不足
為慮前此林爽文在北路及嘉義滋擾各處村庄民
人原俱被其煽誘迫脅而大兵一到無不立時殱除
解散紛紛奔潰况林爽文當逃竄之餘豈能復行糾
結即使潛相勾引該處民人已知官兵聲勢豈肯一
一聽從縱有聽糾入夥者亦斷不能如前之多官兵
再行搜剿自必如摧枯拉朽易于撲滅反可淨盡根
株此事理之顯然者福康安如尚未挐獲逆首竟當
遵旨而行不必心存疑慮倘更有何善計較此為勝
者亦不妨速行總期大功尅日告蕆原不必拘執也
欽定平定臺灣紀略卷五十一
