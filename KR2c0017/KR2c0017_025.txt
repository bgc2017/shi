欽定平定臺灣紀略卷二十五
七月十三日(戊寅)常青恒瑞同奏言賊匪侵擾諸
羅之鹽水港等處(臣)等當派總兵魏大斌等帶
兵一千五百名應援詎南路賊匪聞知郡北一帶
有賊已分派官兵前往胆敢于十八日夘刻糾夥
約七八千圍繞大營三面又有賊三四千攻犯府
城小南門外桶盤棧營盤該道府協同副𠫭等員
弁在城守禦并派撥兵民出戰(臣)等率同侍衛烏
什哈達等帶領滿漢官兵出營分路迎擊賊衆正
與桶盤棧營盤對陣烏什哈達等所帶官兵横冲
賊隊奮勇争先鎗砲齊發賊尚拚死抵敵官兵以
排鎗直壓賊始敗走追殺六七里俱向竹箐深密
處竄逸其大營三面之賊有章京岱森寳等七員
總兵梁朝桂副將蔡攀龍𠫭將特克什布等俱各
奮勇督戰大小砲排鎗弓箭施放得宜至午刻賊
人大敗共計鎗砲斃賊約三百餘人殺死數十人
割獻首級耳記髮辮奪獲賊械二十餘件傷亡弁
兵義民等分别駐冊照例賞䘏(臣)等查此次打仗
烏什哈達奮勇倍常岱森寳等帶隊勇往又副將
官福調撥官兵曉暢軍旅深有機宜且晝夜勤慎
實為營中出色之員在金川軍營已賞戴花翎其
副將貴林臨陣打仗身先士卒以及同知楊廷理
帶領義勇倡率有方該二員現在奬以花翎又外
委王國志亦能管帶義民打仗甚屬勤勉超補千
總實缺並奬以藍翎至搃兵魏大斌等自十五日
帶兵由水道前赴諸羅塩水港前已有官兵防禦
今魏大斌帶兵前往諒必通知柴大紀但尚未據回
報(臣)等已飛札藍元枚柴大紀即約會魏大斌協
力剿賊固守諸羅迅速馳報
同日李侍堯奏言常青抄錄奏稿内稱現在鹿耳門尤宜
嚴防等語則(臣)前所派繒船二隻鎗兵二百名分駐兩處似尚
覺单薄今查水師提標繒艍各船已無可用鎗兵
除調赴臺灣所餘有限(臣)随飛飭海壇金門二鎮
調取繒艍船各一隻並向沿海各營凑撥鎗兵二
百名照前分配每船一百名分往鹿耳門鹿仔港兩
處協力防範如有賊船出擾即行截殺庶糧餉到
彼不至疎虞至内地沿海各營額設戰船尤當預
為整理無如因循日久船泊海邊不為随時燂洗
收拾多不適用其入厰修造者又不能上緊完工
目下惟有先就可用之船亟飭修整完固其在厰
修造之船一併勒限嚴催迅速報竣庶為有偹不
至周章再本月二十八日蚶江通判陳惇禀稱有
林源邁船自鹿仔港回至蚶江詢據稱藍元枚于
六月十五日帶兵民往大肚溪剿賊義民涉水過
溪與賊打仗互有傷殺又聞十六日牛罵頭各庒
義民帶同熟番共數千人殺至大肚溪焚燒賊庄
殺死賊匪甚多藍元枚亦撥兵前往接應等語查
藍元枚前奏有遣人往大甲等社聫絡番社之語
今牛罵頭義民同熟番攻賊想即係藍元枚遣人
紏約前採買色布色絹四千餘疋分行府城鹿仔
港兩處今藍元枚聫絡番社正可得用擬再行酌
買觧往以偹接續應用至北淡水一路據副將徐
鼎士等禀稱招撫難民俱已歸庄幸得時雨晚稻大
半播種惟賊首吳沙盤踞三貂恃其地險尚在竄
伏現在設法購線剿捕等語是北淡水一路尚屬
寧貼又閩省額兵除調往臺灣剿匪外所餘水陸
各營兵丁實屬不敷應用不得不量為募補前接
守偹王天植造報缺額祗就現在府城各營而南
北兩路無從查造者更當數倍若俟一一查到始
行補額現在内地營伍殊覺空虚應先約略募補
以資差防而偹緩急查水師提鎮協所轄各營及
陸路提標興化長福省城福寧所轄各營均屬沿
海要地應請照調往輪戍臺灣兵數無論是否傷
亡散失先挑補十分之三其汀邵延建各營挑補
十分之二所有糧餉即按名支給俟剿賊匪事竣
後統于傷亡散失截曠銀糧補欵約略計筭亦足
敷歸補如此則兵餉不致多糜而現在内地海彊
得添募新兵及時&KR0757;練可以資守禦而裕巡防再
閩省各營鳥鎗自乾隆四十二年起赴臺班兵及
巡洋弁兵沉失八百八桿並有年久鎗筒澆薄膛
口寬大火機火門銷蝕不堪適用者共六千四百
六十八桿經前督(臣)雅德莅任後查明即散飭各
營修造惟督標業經造補外其餘各營因公費逐
年支用無存至今尚未補造現在各營節次調兵
前往臺灣剿匪所有堪用之鳥鎗多已帶往其存
營者半屬不堪設或需用貽悮匪淺查各營鳥鎗
沉失損壊七千餘捍之多又延十年之久竟不補
造理合據實恭奏將歷任之提鎮將偹交部分别
嚴加議處仍着落賠補但俟追出銀兩後始行製
辦又致稽延時日應請先行動項上緊修造所有
動用銀兩容查明各該員在任久暫鎗數多寡分
别追賠至臺匪滋事後所有軍前節次遺失之鳥
鎗約有二三千桿亦請先行動項製造將來仍于
各該營公費内樽節辦理陸續歸欵均奏入
上命軍機大臣傳諭常青李侍堯藍元枚柴大紀曰南
路賊匪將官兵牽綴意欲攻掠府城狡黠顯然雖經
常青等率領官兵分路剿殺僅斃賊三百餘人不為
快意是常青等在府城外結營株守無益竟當遵照
前旨酌量留將偹守城直趋北路會合攻剿為是至
藍元枚處糾集義民熟番會合夹攻較為得手若令
普吉保留兵固守鹿仔港自可無虞該參贊竟率領
官兵將笨港塩水港等處屯佔賊匪次第殱除廓清
道路由北而南前赴諸羅接應柴大紀合兵一處似
於冲堅掃穴機宜更為得力惟是南路賊匪四處屯
聚現在將軍恭贊俱在一處府城外所立營盤自屬
寬闊若常青帶領官兵前往北路兵力較分營盤寬
厰照應不易常青應於起身時先將營盤酌量收小以
便随時堵禦可保無虞然此皆朕於數千里外思慮
所及随宜指示用兵機要倏忽變換其是否可以如
此辦理之處惟在該將軍等悉心籌畫随機應變不
必過於拘泥節次諭令常青等曉諭附從賊匪民人
令其投誠歸伍各安耕種但恐該民人等未能盡加
曉諭常青等竟當刊刻騰黃令各處遍貼或射入賊
巢通行曉諭則從賊民人自當紛紛投出不但賊黨
可以觧散且使賊衆彼此自相猜疑生心内潰實屬
不戰可勝之良策常青藍元枚即當妥速辦理一面
仍奮勉攻擊不可坐視又據李侍堯奏酌補營兵一
摺所辦未免拘泥前已屢經有旨令該督廣行召募
不必拘定額數如恐經費不敷即行奏請再行撥觧
應用現在正須多兵接應之時内地亦當操防備用
如果募得多兵既可備撥軍營以助聲勢即内地巡
防調撥亦為寬裕着李侍堯即廣行添募毋庸拘定
原額並着常青藍元枚各就臺灣處所一體迅速召
募
上又命軍機大臣傳諭李侍堯曰昨因東港笨港俱為
賊佔踞滋擾恐常青𣲖撥官兵前往防禦不能殱除
净盡已有旨令李侍堯于内地搃兵副將内𣲖撥一
員剿散賊匪以防梗阻糧路又預偹調遣之兵不妨
多多益善特降旨令李侍堯孫士毅各行廣為召募
以資差防今該督俱能先事籌及可嘉之至鳥鎗為
行軍利器遇有沉失自應随時補造何以各營損壊
至七千餘桿之多又延至十年之久竟不赶緊修理
祗可免其議處若不令其賠補不足以示懲儆著李
侍堯即行查明歷任提鎮年分之久暫損失之多寡
除黃仕簡任承恩自應著落賠補外其餘各員應如
何分别賠補之處酌擬開单呈覧該督即先動項勒
限赶造以資應用俟分别著落賠補再行歸欵以期
無悮要需
上又命軍機大臣傳諭李世傑舒常姜晟何裕城曰前
據何裕城奏江西運閩米石俱由新城縣五福地方
行走現在自己陸續起運所有該處山路及一切事
宜想已辦有章程此次湖北所碾米石亦由江西運
赴閩省不過照該督成式料理自屬便易著何裕城
即將江西米石于何時可以運竣其湖北米石接續
由該省運閩道路便捷之處一面酌定一面飛咨舒
常令其速將碾就米石分起撥運由江西五福一路
前進不可似前次推諉以致遲延如江西實有碍難
辦理之處一面飛即知會舒常等令其將米石装載
撥船由水路運往江南交李世傑等由上海出口運
往閩省但前經先後降旨令保寧預偹米五十萬石陸
續由川江載赴江南偹船運閩為數較多恐江蘇船
隻驟難添僱轉恐有悮要需莫若即由五福早運為
是
上又諭内閣曰柴大紀自剿捕逆匪以來督率官兵義
民奮勇殺賊一切調度深合機宜着授為恭贊協同
將軍常青等悉心籌辦以期迅奏膚功
上又諭内閣曰據舒常姜晟奏湖北省早稲豐收秋成
可卜大有現在動支倉榖二十萬碾米一十萬石遴
委妥員分作四起由江西一路運往閩省以濟軍儲
舒常並往湖南與浦霖酌議動榖碾米連閩以資偹
用等語現在臺灣剿捕逆匪尚未蔵事一切軍糧及
撫䘏平糶等事所需糧石較多不妨寬為預偹該督
等能不分畛域先事預籌殊屬急公舒常姜晟俱著
交部議叙
上又諭内閣曰臺灣現在剿捕賊匪尚未竣事所有軍
需一切費用繁多着戶部于附近隣省内酌撥銀一
百萬兩令該督撫等𣲖員觧赴閩省交與該督等仍
存貯偹用
十四日(己夘)寳琳琅玕同奏言杭州滿兵第二三四
起已於六月二十八七月初一初三等日先後全
行起程所有乍浦兵五百名並領兵協領等官十
員於初四初六先後到齊江寧將軍(臣)永慶亦於
初四日抵省公同騐看乍浦滿營所挑兵俱年力
精壮漢仗去得應需軍装器械火藥鉛弹亦俱備
帶齊全(臣)等照前一體料理於初五初七分為二
起接續起程永慶随即趕赴前途先後照料督催
前進水陸程途一切船隻口糧夫馬等項先經(臣)
琅玕𣲖員會同該道府預備齊全現仍委令司道
分起護送可以迅速遄行不致稍有遲滯奏入報
聞
十五日(庚辰)藍元枚奏言現在鹿仔港四面受敵而
賊匪恃衆負嵎屢來侵擾本月初五日賊匪數千
來犯二林莊十一日賊匪數千分路來犯埤頭茄
冬溝等莊見官兵義民趕到應援随即散去如此
出沒無常防備恐難週密又章化淡水交界之大
甲溪岸裡社係在大里杙之北現亦被賊攻擾若
彼處一失賊匪便可長驅直至竹塹斷絶上游糧
道臣𣲖護遊擊潘國材等帶陸路提標并延平等
營兵六百名由海道前去堵禦并飭副將徐鼎士
酌撥官兵協同守禦兼牽綴賊勢以為諸羅聲援
(臣)等統計兵力除不服水土患病各兵外僅敷堵
禦應援而諸羅府城道路阻隔若賊匪四面來侵
必須分路痛加追殺兵力未免不敷况鹿仔港最
為要地尤當計出萬全懇再調福建兵二千名廣
東兵三千名前來鹿仔港以備勦捕又探聞自五
月初七日起賊匪陸續焚搶諸羅縣屬沿海之安
溪寮龍船窩鉄線橋等莊計二十餘里以致諸羅
彰化道路阻隔又聞六月初九初十等日賊匪專攻諸
羅屬之鹿仔草莊查鹿仔港至斗六門六十餘里
至諸羅九十餘里沿途皆有賊匪屯聚又兼東螺
溪西螺溪一帶水漲進勦官兵未能直達(臣)是以
親率官兵由鹿仔厝及中寮二路攻殺大肚王田
等賊莊鎗砲打死賊匪約五六十人官兵俱無傷
損惟鄉勇淹斃二名被傷八名業經(臣)酌量賞恤
偵探諸羅賊匪於十七十八等日陸續趕回保守
大肚溪諒此時諸羅賊勢自應減少(臣)現在整頓
兵力一面遣人由海道持札密商柴大紀定有日
期(臣)即親帶官兵由東螺西螺土庫等處攻殺至
斗六門會𠞰賊匪再(臣)接據鎮(臣)普吉保報先奉
將軍常青調令帶兵一千名前赴諸羅大埔林地
方與鎮(臣)柴大紀訂期會攻斗六門賊匪因到彼
探聞賊首林爽文已回彰化又據鹿仔港營盤副
將林天洛護參將馬元勲等具禀賊匪數萬分路
圍攻鹿仔港馬鳴山營盤及埔心庄官兵分路迎敵施
放鎗砲打死賊匪甚多奪獲砲位刀鎗等件有福協
左軍千總林孝龍把總陳鎬帶兵追趕不意賊匪埋伏
溝内突然擁出衝擊隊伍各官兵禦敵至殺退賊匪查
明陣亡兵丁七名失去行營砲二位鳥鎗四桿腰刀七
口賊勢甚為洶湧續又據副將林天洛禀報五月初一
日賊匪復出肆擾官兵奮力堵殺鎗砲傷斃賊匪甚多并
奪獲鞭砲䥥鈎長鎗竹鋛生獲犯王力廖應魁邱永
押交彰化縣審訊等情普吉保隨撤兵兼程於五月
初六日回港(臣)查普吉保撤兵仍回鹿仔港業經請將
軍(臣)常青核奏是以(臣)前次摺内未經附奏王力
等三犯先據彰化縣知縣宋學灝詳報王力一名刀傷深
重審明後即經病故其邱水廖應魁二犯經(臣)覆訊正法
再查淡水彰化交界之大甲溪一帶閩粤居民雜處間
有賊匪潜匿其間以致各懷疑心彼此燒毁莊社又彰化縣
城内及附城莊社係民賊互相燒毀現在房屋全無以致泉民多逃出
鹿仔港漳民多被賊押入山内水沙連并大里杙等莊
社是以鹿仔港現有民人十餘萬人大里杙水沙連等
社賊巢内亦有民人十餘萬人因衣食缺乏多有從賊入
夥者是以賊勢愈形猖獗今賊匪守禦隘口音信隔斷(臣)細
詢將弁竟不能知賊巢虚實現在嚴禁民人不許鬭殺
焚搶并遣妥人乘小舟由海到大里杙等社偵探賊巢虚
實并攜帶告示諄諄曉諭如民人已經從賊打仗罪無
可貸若係良善未經從賊者務速歸莊乘時耕種至林
爽文藉大里杙東係高山西向大海南北俱是大溪阻隔
水沙連一帶又是高山險峻得以鳩集夥黨苟延殘喘(臣)
現在相度機宜設法勦捕斷不敢效任承恩等觀望遷
延亦不敢冒昧輕率務計萬全迅速勦滅匪黨奏入
上命軍機大臣傳諭常青李侍堯藍元枚柴大紀孫士毅曰前
已有旨令李侍堯將添調兵一萬一千名内撥粤兵二千名與
藍元枚又據李侍堯奏預備漳州有眷属兵二千亦有旨
令該督𣲖赴鹿仔港藍元枚此次發摺時想尚未接到前旨
其閩粤兵四千此時自己陸續前抵鹿仔港今該參贊既請
添兵五千著孫士毅再於廣東挑撥兵一千名速赴閩省並
著李侍堯即於漳泉等處速行召募兵一千接濟調撥
合之前調粤省應撥鹿仔港兵二千及漳州兵二千已共
有六千名李侍堯酌量情形如現在添調兵丁一千
先到厦門即將粤兵先行撥赴藍元枚處若漳泉召
募之兵於粤兵未到之前業經召募齊集即將募兵
一千撥往鹿仔港應用以足所請添兵五千之數其
餘一千著李侍堯即由五虎門配渡竟赴淡水接濟
徐鼎士所有此次續調粤省兵一千並著孫士毅妥
協𣲖撥愈速愈妙再據藍元枚奏稱鹿仔港四面皆
有賊衆滋擾而彰化淡水交界大甲溪等處又有賊
屯聚昨常青又奏賊衆在桶盤棧等處圍繞大營實
有不能移動之勢看來賊匪南北四出擾攘意在牽
綴官兵而常青藍元枚等墮其術中竟有應接不暇
之勢用兵之道合則勢盛分則勢弱今賊首林爽文
賊目莊大田等明知重兵俱在常青藍元枚兩處而
林爽文牽綴北路莊大田牽綴南路使我兵分投堵
禦奔走不暇賊匪得以乘間蹈隙將南北兩路緊要
各港社隘口任意搶佔賊勢轉得聫絡狡計顯然乃
常青等為其所愚止知結營自守分兵防備遇賊匪
擊東應東擊西應西譬之奕棋使賊人着着佔先通
聫一氣而官兵止辦接應並無制勝之策轉致疲於
抵禦何時方可竣事該將軍等自當統領大兵帶同
侍衛章京將備等舍南趨北與柴大紀會合藍元枚
亦應令普吉保留守鹿仔港該恭贊即帶兵由北路
而南前往諸羅與常青柴大紀會合一處使我官兵
聲勢聫絡軍威壮盛其間阻隔屯聚賊衆即可順便
乘勢勦殺使南北道路相通偵探林爽文現在何處
即以大兵全力前往搜捕但能將渠魁擒獲則其餘
賊目如莊大田陳泮吳領等自無難迎刃而觧勢成
破竹即使林爽文窮蹙竄入内山而賊目匪夥失其
首逆勢必紛紛奔潰彼時我兵將賊黨痛加勦洗乘
此得勝兵威再向生番令其獻出想逆首林爽文即
有翼亦難遁也此乃擒渠制勝之策該將軍等當勉
力相機籌辦不可坐失事機前此黃仕簡任承恩即
以因循觀望以致老師糜餉今常青等亦不
免為賊牽綴止知自守即與以百萬之師而
零星𣲖撥處處分防抵禦亦總不能得力斷不可不急
思變計改圖以期出竒制勝况現在添調各兵俱係
生力正當乘此新到銳氣及鋒而用若再因循又致
疲弱仍與不添無異至常青等如帶官兵前往北路
應遵前旨將營盤酌量收小妥設防卡便於照應更
可期保固無虞又節次降旨令常青藍元枚各就近
廣為召募母論從賊與否一經應募投到即令食糧
充伍此固為增添兵力觧散賊黨之計但賊匪狡獪
異常其自行投到者不可不留心防備其中如有家
屬尚在内地及随營打仗一二次察其情形實能出
力者方可信用若乍行投到當擇素能管束兵丁之
將備令其統轄或分隸各營令官兵箝束庶可免肘
腋之患此為最要至北淡水一路現既有賊匪滋擾
藍元枚應飭令副將徐鼎士加意堵禦奮力勦殺毋
致稍有疎虞又據藍元枚奏前次賊匪攻擾埔心莊
時有千總林孝龍把總陳鎬帶兵追趕被賊匪埋伏
溝内突出衝擊經官兵殺退等語其林孝龍陳鎬二
人是否回營抑係陣亡摺内未經叙明並著查明具
奏現在沿海口岸俱有賊船潜伏内地觧往臺灣等
處糧米餉銀火藥鉛弹等項著李侍堯嚴飭文武員
弁加意小心防範方為妥善再該參贊所請添兵五
千名現已有旨如數發往但到彼尚需時日此時豈
有株守坐待之理今藍元枚約會柴大紀訂期親帶
官兵直趨斗六門奮力攻勦此舉略見奮勇自應如
此辦理
臣等謹按賊匪蟻聚蜂屯俱係脅從非盡能打仗
故一經官兵鎗砲無不奔潰因不能窮追進逼使
賊散而復聚仍敢四出滋擾以為牽綴之計將軍
(臣)常青等僅能堵禦應接不暇實墮其術中我
皇上洞燭情形諭以擒渠制勝之策不啻至再至三兹
以藍元枚有與柴大紀訂期合攻之語復又傳
諭常青徑赴諸羅會齊進勦兵合則勢盛賊匪自無難
悉力殱滅
聖明屢示機要惜在事諸臣尚力有未逮也
十六日(辛巳)
上命軍機大臣傳諭李侍堯曰昨據藍元枚奏鹿仔港
之二林埤頭等莊及彰化淡水交界處所據有賊匪
攻擾已諭令該督在漳泉募兵一千名並令孫士毅
再撥粤兵一千先儘五千名撥赴藍元枚處接應其
餘一千名即令該督徑由五虎門配渡撥赴淡水以
助徐鼎士防守之用李侍堯務須妥速召募即行分
撥至粤省及彰州兵應撥往藍元枚者該督究於何
時先後配渡末據奏及著即將何日可抵鹿仔港之
處迅速覆奏鹽水港笨港蔴豆社等處為米糧販運
通衢今被賊匪搶佔且押去海邊小船又將在海口
一帶滋擾所關甚重已節次諭令常青等務將各港
社屯佔賊匪迅速勦殺打通道路為要今披閱臺灣
全圖澎湖一處正與笨港鹽水港鹿仔草等處相對
且相距不遠俱有港口可通現在常青藍元枚兩處
酌辦勦賊無暇前往各港社痛加勦殺雖據常青柴
大紀各𣲖官兵前往攻勦恐不能得力今澎湖既相
距甚近該處原駐有官兵李侍堯自應飭令駐劄澎
湖將弁帶兵就近配渡前往鹿仔草笨港鹽水港一
帶接應會攻如澎湖駐守兵丁為數不多該督亦應
於内地押撥官兵由澎湖前往協𠞰庶内外夹攻屯
踞各港社賊匪自可迅速勦殺肅清道路使官兵聲
勢聫絡於勦捕機宜方為有益况賊既佔踞沿海各
港社保無滋擾澎湖之事亦應預為籌備常青李侍
堯藍元枚等總未言及今因觀圖甚為厪念著傳諭
李侍堯並將圖發交閱看酌籌妥辦迅速覆奏
欽定平定臺灣紀略卷二十五
