欽定平定臺灣紀略卷三十四
八月二十六日(辛酉)
上命軍機大臣傳諭福康安李侍堯曰臺灣勦捕賊匪
自常青接辦後續調官兵不為不多因常青零星派
撥以致郡城存營之兵止有四千不敷策應其實添
派浙粤滿漢官兵已有二三萬兵力已為厚集乃福
康安於途次一見常青之摺遽為所惑是以未即准
行今再四思維福康安受朕深恩委以軍旅重寄伊
並非不曉事之人於調度機宜豈有不悉心籌畫何
至畏難若此推原其意自因於途次接閱常青等奏
報情形勢甚急廹而伊前抵厦門尚需時日若俟到
彼後該處有不得不添兵之勢臨期再行奏請調撥
恐致緩不濟急是以預為奏請朕厪念軍務宵旰靡
寧豈不知厚集多兵可以迅速完事如果揆度情形
事在難已寧於伊等所請或有靳而不予者此亦福
康安所深悉今既委福康安以勦賊之任而福康安
有必須添兵之請若故違其意恐伊以兵力不給遇
事不能卓有定見轉屬無益且朕於福康安恩遇周
渥無不曲加體恤豈忍置伊於險地而轉於林爽文
莊大田有所姑息而不欲福康安之速行勦賊無遺
耶今已令保成李慶棻等速將偹調黔省兵二千令
許世亨帶領速行赴閩聽候調用至湖廣兵不能如
黔省之得力且遠隔數省道里紆回此時亦可無須
紛紛遠調福康安既有屯練兵二千又得此黔省兵
力是此四千勁兵可抵他省四萬加以節次續調之
兵軍威已屬壯盛福康安亦可安心鎮静堅持定見
力圖奏續不必再存畏難怯懦之見若有此多兵福
康安猶不能無所畏怯則各省之兵皆可紛紛&KR0702;調
惟任福康安所為而已朕亦聽之想福康安斷不肯
如此進退無據也現在柴大紀處雖被賊人圍困然
柴大紀素能激勵將士圍守數月未必竟至不支而
常青現已派委蔡攀龍帶兵前往援應蔡攀龍亦奮
勇可恃非魏大斌等可比看來或竟能破賊解圍而
常青藍元枚屢經諭令前赴諸羅此時會合一處亦
未可定若日内得有捷音聲勢聯絡軍威振作則黔
省之兵即可停止進發以免擾累
上又命軍機大臣傳諭福康安常青李侍堯藍元枚曰
常青接到柴大紀等被圍緊急復派副將蔡攀龍帶
兵一千六百名前往策應因思此事常青既未親自
統兵往救諸羅若於前次柴大紀請救時即派蔡攀
龍帶兵前往該副將素能奮勇為賊所憚或能將賊
匪痛加勦殺打通前路所運糧餉火藥等項自不致
被賊截斷乃常青計不出此僅派魏大斌前往接應
魏大斌係浙省派令帶兵之員並非奮勇可恃以致
在鹿仔草遇賊僅帶兵數百名前抵諸羅是常青於
此事委派非人實屬錯謬至蔡攀龍自到臺灣屡次
奮勇殺賊著有勞績甚屬可嘉所有海壇鎮總兵員
缺前經李侍堯奏明令副將李長庚署理今即著蔡
攀龍補授以示奬勵並著常青傳諭蔡攀龍令其加
倍奮勉現在帶兵援應諸羅務將府城抵諸羅一帶
屯聚賊匪悉力勦除廓清道路使糧餉火藥隨同官
兵運送接濟無若魏大斌之被賊邀截不能兼顧致
諸羅城中又添蔡攀龍所帶官兵吃用之費再賊匪
狡黠若蔡攀龍領兵前往未必不又施誑誘魏大斌
之計讓出道路俟官兵過後復又邀截蔡攀龍勿為
所惑當探知賊匪潛匿處所往前搜勦方能痛掃無
遺廓清道路此為最要常青處現存之兵新到者雖
止有四千而其餘浙粤等處官兵亦經陸續配渡自
早已全抵該處常青何得籍口兵单一味株守並不
往北進勦况即以常青所請添調之兵而論如江西
廣西兵在綠營中最為無用朕所素知今復思此二
省中武偹如果可觀當必有洊擢至專閫大員者因
將兵部所進提督總兵名单詳加披閱則現在提鎮
中竟無一籍隸江西廣西者可見該二省武藝技勇
實係平常常青即欲添兵亦應將黔楚之兵奏請添
調若江西廣西之兵怯懦無用倘派令前往不免顧
戀家室心懸兩地徒以輕試賊鋒豈能勦捕得力常
青身為大員而於江西廣西兵之平常無用亦不能
知悉尚得謂之留心武偹者乎再昨據孫士毅奏聞
賊匪紏集亡命奸徒潛伏林莾衝犯我兵必須鎗手
後緊接短兵如賊匪已在百步之内即令短兵直前
撲殺等語賊人鬼蜮伎倆狡詐百出其所畏憚者係
官兵鎗砲正可用以殺賊乃綠營習氣竟有未見賊
匪即行施放鎗砲及賊匪猝然衝犯轉致措手不及
徒有鎗砲不能得力最為可惡着常青藍元枚等嚴
加訓飭或即照孫士毅所奏於鎗手後緊接短兵若
賊匪相距較遠不可令其亂施鎗砲將鉛丸火藥虚
擲無用之地待賊匪近前即用短兵撲殺毋令賊匪
得逞狡計
同日孫士毅奏言接將軍常青来札稱現在又請
添調廣西兵三千名以資勦捕等語(臣)前因臺灣
逆匪未靖恐軍營或有續調曾預偹粤西兵三千
名密札廣西撫提二(臣)預行挑撥停妥兹已飛咨
廣西撫(臣)孫永清提(臣)三德即將預偹三千名飭
令將偹分帶即日起行復令於各兵隨身携帶火
藥之外再偹三萬觔解赴閩省應用又正在拜摺
間接閱將軍常青摺稿知諸羅賊匪勢尚猖獗提
(臣)柴大紀又有添兵之請萬一接應稍遲關係不
小何敢因粤東附近海口各營抽調已多不復再
為酌撥應請於撫標廣恊等營再凑足一千名飭
令將偹速即帶領來潮以偹赴臺策應一面飛咨
軍營俟常青等咨覆現須徵調即於粤西征兵未
到之前先令此一千飛速前進奏入
上命軍機大臣傳諭福康安常青李侍堯孫士毅何裕
城曰添調浙粤二省官兵軍勢已屬壯盛又何必遠
調廣西江西之兵乃常青率行咨調實為毫無主見
今已據孫士毅會咨廣西令孫永清等派委將弁帶
領起程祗可准其調往至常青於前次具奏之後即
已咨調廣西官兵其江西省之兵諒亦已行文徵調
江西兵較廣西更為平常且此時添調之兵不為不
多斷可無庸派往著傳諭何裕城如常青已經&KR0702;調
該撫辦理尚未起程即可停止如業經派撥起程行
抵何處即於何處撤回無庸前進常青此番冒昧調
兵原託名救應諸羅試思此兵當兩三月方到諸羅
尚可待乎朕令常青藍元枚等就近速帶大兵往救
諸羅至今尚未奏起身之期尚欲待廣西江西無用
之兵於兩三月後救諸羅是誠何意見著常青明白
回奏至孫毅於撫標等營凑足一千名名調赴潮州
預偹增調未免過於急公粤東節次派調之兵已及
萬餘該省亦係海疆重地若派撥過多恐不足以資
彈壓孫士毅所請預偹之兵一千名竟當停止毋庸
再行撥調
上又命軍機大臣傳諭保寧李慶棻曰臺灣尚須添兵
恊勦著保寧李慶棻即將挑偹兵二千名派威寕鎮
總兵許世亨為總統帶領速行分起前進由廣西廣
東行走迅抵閩省聽候福康安調用所有軍裝火藥
等項俱著妥恊偹帶勿致稍有缺乏
二十七日(壬戌)
上命軍機大臣傳諭福康安常青李侍堯藍元枚柴大
紀曰魏大斌帶兵二千七百名前赴諸羅援應而所
傷官兵至一千一百名之多雖據該鎮禀報因賊衆
二萬餘人猝至又適遇大雨不能施放鎗砲彼此鏖
戰以致傷失官兵甚多但綠營兵丁素為懦怯往往
遇賊即行奔潰此項損失之兵是否俱係陣亡有無
潰散從賊之處常青摺内並未聲叙明晰福康安到
彼應即詳細查明辦理並著常青遇便查明覆奏又
常青前摺内稱諸羅被賊圍困軍營兵力不足懇於
江西廣西兩省各撥兵三千名等語是常青所請添
兵之處係屬候旨定奪乃昨據孫士毅奏稱八月初
十接常青札會添調廣西兵丁業經知會如數撥調
常青身為將軍如遇有緊急實在兵力不敷原可自
行檄調但應一面檄調一面據實具奏乃常青前摺
止稱懇請添兵而扵已經札知粤省省之處摺内並未
聲叙即此可見其遇事糊塗漫無主見再前摺内稱
附近民人漸次歸莊已召募壯丁充伍者百餘人並
聞尚有賊目來投等語賊目究係何人其八月十五
日續發之摺於賊目有無自行投到之處並無一語
提及何以疎忽若此亦著一併據實覆奏至諸羅被
賊攻圍緊急柴大紀督率兵民竭力捍禦甚屬奮勉
業經常青派令蔡攀龍帶兵往援常青藍元枚亦必
遵旨星速統兵前往接應蔡攀龍素為奮勇又有常
青藍元枚兩路策應自當破賊解圍會兵一處萬一
賊匪猖獗援應之兵未能會合諸羅糧食匱乏火藥
不給實有難支之勢則柴大紀當酌量情形竟率領
兵民出城力戰將賊匪乘勢勦殺突圍而出不可拘
泥城存與存城亡與亡之見固守勿去致有意外之
虞既於體統有傷且轉足以長賊人之氣於事無益
柴大紀務須審度機宜完師整旅方為兩全此旨著
交常青藍元枚酌量何路前赴諸羅為便即差妥幹
弁兵護送迅速遞投務期必逹毋致中途遺失轉為
賊人所得方為妥善
二十九日(甲子)富綱奏言與撫提二(臣)於各營偹戰
兵内酌量挑撥二千名每兵百名派鳥鎗兵七十
名砲兵二十名弓箭十名其應帶火藥從前出師
金川每鎗砲兵一名酌帶火藥十一觔四兩黔省
各營額貯藥觔數甚充裕且由古州水路而下携
帶亦便今酌定每兵加倍配帶火藥二十二觔八
兩俾資充偹其餘軍械等項悉照例配帶大定恊
副將岱德人甚明幹勇往曾出師滇川經歷行陣
(臣)即派為統領又長寨營參將札郎阿清江恊遊
擊魯安邦遵義恊都司楊廷邦古州鎮都司朱化
英貴陽守偹劉廷竒提標守偹羅世德等六員均
係才具幹練曾經出師酌派分起帶領至此官兵
二千名擬分作四起行走再查黔兵赴閩應由古
州乘船於丙妹地方出境至廣西懷遠縣所屬之
梅寨地方交替應於梅寨預偹小船接載至懷遠
始換大船前進(臣)思與其於梅寨交替換船不免
躭延不如即以黔省古州乘坐之船順流而下直
送粤西懷遠再行換船前進在黔省不甚費力而
廣西又省偹船交替之繁且於兵行更可迅速所
有沿站應需夫船及供應等項(臣)現在密飭藩司
就各營經由處所酌量安設尖宿各站飭各該地
方官妥為預偹毋致臨時遺悮奏入報
聞
九月初二日(丙寅)李侍堯奏言粤省最後之綠營兵
一千五百名并續調之一千名陸續於本月十三
日全行來厦配渡緣旬日以來東南風大不能放
洋所有滿漢兵船一齊停泊兹於十六日晩間風
勢稍平俱已開駕滿兵向鹿耳門進發係派往常
青軍前九千數内所有閩兵二千粤兵四千早已
前往兹更得此滿兵三千兵力自益壯盛其粤省
綠營兵二千五百係派往藍元枚軍前五千數内
緣先到之粤兵五百及漢兵二千已於前月下旬
開洋今續到之粤兵二千五百適總兵李化龍抵
厦即令統領向鹿仔港進發又有本省兵三千名
係(臣)因諸羅望援甚殷奏明即於泉州等處就近
挑撥新舊兵徑往鹽水港援勦緣三千兵必須大
員統領已飛調建寧鎮總兵鄭國卿前來而路遠
尚未即到先令遊擊張旡咎等帶領前往囑其到
鹽水港時即與駐劄該處之遊擊楊起麟商度事
機奮勇進兵勿得稍有觀望俟鄭國卿到厦門亦
即令其星夜赶往其省城所派一千兵由五虎門
往北淡水者風勢大概相同想亦同時開駕至浙
省撥運軍米共十六萬石已經全抵泉厦兩倉盤
收清楚其江西所運之米由五福起旱已抵光澤
水口者七萬餘石轉運至省亦已有三萬餘石江
蘇之米亦已有五千餘石運抵厦門是米糧一項
總可源源接濟惟諸羅近日情形尚未得各官禀
報俟一得信息即行馳奏再察看北淡水情形地
在臺灣極北不過林小文賴樹等小賊紏夥不多
勢不能敵泉粤之衆是以林小文等遂先後被官
兵義民拏獲昨訊據自賊中逃出渡回之陳班供
稱被賊何檜捉去派在何馬寮内守更内不過四
五十人三貂地方尚有賊目吴沙本年四月官兵
焚燬何檜賊藔何檜已逃往吴沙處等語而何馬
一犯近亦經署把總王福等拏獲是北淡水惟吴
沙何檜二賊逃竄未獲此外已無賊匪其所謂難
民者(臣)細加查訪並參閱各官禀報大抵多係漳
人泉粤之人因其與賊同鄉遂不分皂白從而搶
殺以致避難白石湖金包裏等處今既陸續招撫
歸業補種田禾並據該地文武等官出示曉諭泉
粤民人不得再有戕害是北淡水地方現已寧貼
無事至徐鼎士已移駐大甲該處係淡水南境與
彰化接界昨據該副將同知等禀稱林爽文方急
攻諸羅未暇歸巢懇内地撥兵一二千來即可自
大甲過溪攻大里杙之背等語(臣)查該副將處現
據報有兵一千八百名又有食糧義民義番七千
名自備口糧義民一千餘名隨批令該將等既有
兵民幾及一萬應即乘機進攻勿稍觀望適令(臣)
撥兵一千即由五虎門前往接濟隨於督撫標及
水師營福州城守挑派兵一千名即由省城出五
虎門放洋並札撫(臣)徐嗣曾就近料理起程已於
初四日登舟至五虎門候風今厦門各兵船於十
六日晩間放洋想五虎門之船亦必同時開駕再
閩省辦理兵差運送軍械等項除海運外皆係陸
路踰山越嶺向無車馬惟恃僱募人夫緣平日另
有一種江西及本省遊食之人專以受僱充夫為
業故農民各安田畆不知有應差之事即遇重大
差使農民習以為常謂各站自有充夫之人於民
間無與是以州縣遇有差務俱係現僱人夫應用
從不能派及里下非如陜甘雲貴等省可以按田
派夫使之領價應役而此等專以充夫為業之人
每值差務緊急輙一名索數名之價否則不肯就
道地方官惟恐悮差不得不曲徇其意增給價值
此閩省實在情形也臺灣近日僱夫尤為可異府
城外鄉民冲散已無可僱即間有可僱不能無疑
惟恃府城内慣用之人僱募應用既資其力又免
使去而為匪是以每名僱價二百四十文(臣)以夫
價過多於臬司李永祺前往時囑令留心查察今
閩省内地既無按田派夫之例惟有仰懇量增僱
價使人樂於受僱則雖素不充夫之人亦皆踴躍
趨事查軍需則例夫價條内口内每站給價銀五
分米一升口外每站銀八分米一升口内每站以
七十里為率口外以四十里為率又註明金川例
正價之外加給回空口糧折銀口内五分口外八
分係奉
恩旨加給未便纂為成例如果需用緊急正價不敷承
辦大臣臨時酌核奏明辦理等語是正價之外如
有不敷原得隨時奏請今可否閩省内地僱夫照
金川口内之例正價五分口糧一升之外加給回
空糧銀五分臺地僱夫照金川口外之例正價八
分口糧一升之外加給回空糧銀八分設再有不
敷俟事定後另於通省官員通融攤捐歸欵其内
外每站里數另行咨部存案其海運僱船水脚(臣)
前奏明海水無順逆即以順風抵順水之價按照
軍需則例順水每石每站三分六釐而守候回空
俱不另支口糧其别項差使往來者就船之大小
可載若干石之數計算原擬暫時應用不日即可
竣事是以守候回空雖不另給口糧本港各船戸
已皆樂從今增兵添餉用船正多兼須僱覓外省
來船方足敷用守候聽差難以尅定時日而回空
時臺地已無貨可載又不能另得水脚則事前之
守候事後之回空均須按照舵水人數給以口糧
方不致苦累但不定以限制又恐開浮冒之端應
請守候口糧以二十日為率回空口糧以十日為
率再海船全以淡水為要通海港汊皆係鹹水必
須向居民購買井泉貯入水櫃以供日用而沿海
地方井既不多每滿一櫃輙取錢十餘千所有載
兵之船或有守風稽擱時日需水更多應請每載
兵一名另給船戶買水錢一百五十文其不載兵
之船不得援以為例再前據臺灣府楊廷樺詳稱
庫項已經前守孫景燧墊用無存現在兵餉無項
可支請先行酌撥(臣)隨批飭將所墊何項係何員
任内墊用是否墊用軍需抑係孫景燧侵虧查明
以憑參奏分别追賠一面將應放官兵俸餉銀十
萬二千五百兩先由藩庫撥解以應支放並將孫
景燧墊用各項逐一查核府庫應存銀十六萬一
千一百餘兩除現貯在庫並墊項内有已經扣還
及雖未扣還尚有項可扣可追各欵抵算外其餘
已墊作兵餉尚未收還之十萬九千九百餘兩皆
係臺屬各廳縣應解之項又代墊鹽販欠課九千
三百餘兩係各鹽販應繳之項府倉應存糓十六
萬七千七百餘石除現存糓二萬九千四百餘石
又交過糓價外實在無著糓十二萬五千六百餘
石亦係各廳縣應買補觧府及各殷戸已領過價
值並歷任留交應補之項皆因上年賊匪滋擾各
廳縣倉庫有遭搶毁即領過糓價之各殷戸及欠
課之各鹽販亦未知存亡以致倉庫俱無著落但
錢糧倉糓既係應行解府之項自應按期催解以
歸實貯乃該故守於各廳縣應解之項並不及早嚴
催遇有官兵俸餉轉將倉庫舊貯之銀糓挪移墊
用而各該廳縣於應行解府之項亦並不按期批
解迨上年冬間賊擾後則盡歸於無著明係平日
已經虧空上下扶同作弊挪前補後致應行實貯
之倉庫散失無存自應嚴辦孫景燧原籍現據浙
撫(臣)琅玕查抄其家屬尚在閩省僑寓除札會撫
(臣)徐嗣曾等在省城泉州等處速行查明下落將
貲財盡行查封毋稍隠漏外其應解不解之各廳
縣一併飛咨各原藉查抄以便變抵歸欵奏入
上命軍機大臣傳諭福康安常青李侍堯藍元枚曰此
時正在𠞰捕賊匪之際該督惟應將調度策應一切
緊要機宜悉心籌畫及將有官軍打仗殺賊信息隨
時具奏至此鎻細之事並非目前急務該督察看情
形遇有應行調辦者不妨權其輕重次第辦理何暇
於此時鰓鰓過計𤨏屑入告該省之意不過以此等
無著庫項及增僱價值關係將來報銷惟恐不預行
奏明致伊有賠累之事殊不思臺灣逆匪兹事皆由
前任督撫及地方官侵貪歛怨廢弛貽悮所致李侍
堯係接任辦理軍務之人將來事定後其浮用無著
欵項有應行賠補者自當於歷任督撫及該地方官
名下查明在任年月著落分賠必不令接辦之李侍
堯有所賠累也其摺内所奏各欵現在實無暇計及
此姑照所請行李侍堯當明諭朕意安心籌辦軍務
要件其尋常細事無庸過慮預為將來地步也至常
青藍元枚旬餘以來未據續有奏報而柴大紀在諸
羅被賊攻圍曾否打仗得勝𠞰散賊匪日内總無信
息殊為煩悶現據李侍堯奏調赴常青之閩粤兵早
經前往滿兵現已配渡開洋藍元枚處應調之粤兵
漳兵已於七月下旬開渡其續調之粤兵現已令李
化龍統領向鹿仔港進發是常青藍元枚兩路兵力
俱已厚集正當乘其新到銳氣奮勇直前併力進勦
况徐鼎士在大甲駐劄招撫難民義番食糧充伍者
甚多又經李侍堯派兵一千名前往接濟此一路亦
可牽制賊匪令其首尾不能相顧若賊匪回顧家屬
則諸羅之圍自解常青藍元枚尤當趁此機會迅速
帶兵直抵諸羅與柴大紀會合進搗賊巢以收掃穴
擒渠之效
同日浦霖奏言湖南撥運兵米十萬石於改由陸
運之後即已飛咨何裕城妥為籌辦隨據覆彼地
接運之所據經派有專員不致遲悮除領運米二
萬五千石已於八月十五日開帮其餘陸續䟎運
魚貫踵行總使湖南之米緊隨北省尾帮之後不
許遠離自無虞遲悮奏入報
聞
初三日(丁夘)保寧奏言調派屯練降番二千名赴閩
一切夫馬船隻供應等項俱預偹經理兹於八月
十九日晚頭起屯練兵五百名到省(臣)保寧會同
將軍(臣)鄂輝提督(臣)德成親加點騐俱屬精壯勇
徤當即曉諭鼓勵令其安静行走奮勇出力該番
等俱踴躍遵奉查番練原無軍裝今涉遠赴閩軍容
宜整(臣)與各司道預為捐製毡帽得勝卦並衫袴
等二千副按名散給各屯員亦賞紬縀荷包等物
並於例支口糧之外俱各賞給牛羊糌粑烟茶等
物以壯行色其二三四起番練俱一例辦給至番
練等所帶鳥鎗刀矛器械俱屬齊全惟火藥一項
水路長途不特有費搬運且舟中星火宜慎現飭
毋容隨帶仍咨明閩省俟該官兵到日發給其管
領將弁除本管維州懋功二恊副將各選派幹練
都司千總外委等官並酌帶字識通事目兵以資
分領所有頭起官兵支領俸餉行裝銀兩及犒賞
屯練衣物等料理完畢即令維州恊副將那蘇圖
管領於八月二十日登舟二十一日早開行月内
可抵重慶其餘二三起屯練俱即隨後進發雖新
疆降番較屯練稍遠月内亦必能催䟎到省接續
起程不致間斷其自省至重慶自重慶至䕫州之
巫山縣出境派委各府州應付俱於例給口糧柴
觔之外酌賞鹽茶蔬肉以供日食并令隨到隨應
俾免逐程停泊稽延至重慶所需船隻已飭川東
道黃軒知府趙由坤備辦倘兵至之日尚有不敷
即照前奏將雇偹續運米三十萬石尾帮船隻先
儘兵行不致遲滯再行江險灘甚多兵番等均可
於過灘時上岸行走不過一二里仍即下船已派
重慶鎮道多派兵役及紅哨等船小心護送再川
省現在辦運閩米正當秋令水平下游商販貨船
來川者較多總須至重慶卸載(臣)前奏催令速赴
重慶原無碍於商載至宜昌荆州僱辦空船旋因
客船陸續趕到可敷應用當即飛行荆宜二府停
止現續辦米三十萬石之頭二兩運已自重慶開
行其官兵番練所需船隻業飭將催偹米船尾帮
先儘兵行隨後再辦運米約於九月中旬亦可蕆
事其時正值秋收甫畢之後商販米糧仍得船載
流通並無妨碍奏入報
聞
初四日(戊辰)孫士毅奏言貴州兵赴閩必須經由廣
西東境内(臣)密飭兩省地方官酌雇船隻碾偹口
糧諸凡妥恊經理俟黔兵隨到隨即應付俾得迅
速遄行查黔兵自古州一帶舟行入廣西境經柳
潯二府直逹梧州復由梧州入廣東境俱係順流
而下行程最捷再從廣東省河換船至惠州老隆
過山仍從青溪下船直抵潮屬黃岡起岸即日赴
閩除粤西經過地方移至撫(臣)孫永清酌派文員
妥為辦理其標營武職由(臣)檄飭沿途彈壓以期
安静至粤東經由驛站稽查照料現已辦有章程
自可遄行無阻其自入廣東境至惠州府撫(臣)圖
薩布督查其自惠州至老隆過山提(臣)高瑹督查
其自青溪下船至潮屬黃岡起岸由(臣)督查點送
出境總令軍行肅静不致稍有張皇擾累又前接
將軍常青請調粤西江西兩省官兵之信即一面
檄令粤西官兵分起前進八月十一日復接常青
寄閱摺稿内有諸羅急需應接等語(臣)以粤西兵
丁雖經檄調緩不濟急(臣)既知軍營需兵接應豈
容膜視是以復就粤東撫標廣恊惠恊等營凑調
一千名派令將偹速帶來潮前赴諸羅恊同搜𠞰
今奉
旨令湖南湖北貴州各挑兵二千名聽候調遣自應將
粤東西續調兵四千名暫停但詳閱常青等摺内
情形賊匪勢尚猖獗我兵似有不敷今調楚黔兵
六千名若再加兩廣兵四千名共又得生力兵一
萬則福康安到彼足資調度𠞰匪自較多力(臣)是
以擬候添調粤兵一千名到潮仍令速赴諸羅接
應其粤西兵三千亦未敢遽行停止奏入
上命軍機大臣傳諭李侍堯孫士毅曰臺灣𠞰捕賊匪
節經派調閩省浙粤滿漢官兵及四川屯練黔省兵
前往會勦兵力實已厚集乃常青因諸羅被圍緊急
續行咨調廣西兵三千名因前據孫士毅奏業已咨
會廣西派委將弁帶領起程是以准其調撥其孫士
毅所請預備之廣東兵一千名業經有旨停止想該
督接到前旨自必遵照辦理在孫士毅以隣省總督
接到該將軍等札會自不能不預為籌備但現在官
軍雲集又經特派福康安及海蘭察等帶領巴圖
魯侍衛等前往督勦大兵所臨勢如摧枯拉朽賊匪
等鬼蜮伎窮諒不能久延殘喘該督等惟當籌度機
宜鎮静料理俾内地民人安心寧謐方為妥善
同日琅玕奏言拏獲派往臺灣出征之駐防逃兵
福常一名訊係中途因病潜逃畏縮藐法當即將
該犯正法奏入
上命軍機大臣傳諭寳琳琅玕曰福常係滿州駐防既
經派令出征即應奮勇爭先力圖自效乃敢中途籍
病潛逃實屬可惡該將軍等即將該犯正法尚為辦
理得當至該犯之父平時漫無管教致有此等不肖
之子亦不可不查明辦理以示懲警著寳琳等即查
福常之父如係有職弁員即當斥革該犯之子如現
在食糧當差亦即一併革去或念滿州駐防革退錢
糧家屬無可資以養贍亦應俟該犯子孫一二代後
再行挑食錢糧方足以昭懲創至弟兄非父子可比
自可無庸查辦也
欽定平定臺灣紀略卷三十四
