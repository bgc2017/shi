欽定平定臺灣紀略卷二十四
七月初五日(庚午)
上命軍機大臣傳諭常青李侍堯藍元枚柴大紀徐嗣
曾曰偶閱通鑑輯覽見魏司馬懿破襄平一事懿以
公孫淵使其將率步騎數萬屯遼隊圍塹二十餘里
乃欲以老師攻之正堕其計且賊大衆在此其巢穴
空虚若直至襄平可期必破遂多張旗幟出其南牽
綴敵勢潛濟師出其北直抵襄平遂大破之此乃兵
家聲東擊西之法因思臺灣賊匪四處蔓延若紛紛
堵禦處處𠞰賊則兵分勢單疲於應接轉恐不能得
力若常青等於郡城外劄營處所派撥疑兵虚張聲
勢佯與賊牽綴相持而該將軍統領精銳帶同侍衛
章京將備或乘夜輕騎直趨南潭擒拏賊目莊大田
使之猝不及偹藍元枚亦派奮勉將備於鹿仔港亦
虚張聲勢堵禦附近一帶屯聚賊匪而該參贊率領
弁兵會同大甲溪義民熟番前搗大里杙賊巢如此
乘虚進剿出其不意使賊匪倉皇失措首尾不能相
顧衆夥自必驚疑潰散是亦搗六擒渠之一策兵家
虚實互用古人屢有出竒制勝以少擊衆者原不可
不隨機應變以防株守力疲也著常青藍元枚查看
情形如可相機進取竟即當照此辦理不可坐失事
機以期迅速集事至柴大紀昨日奏到各摺係與普
吉保在大埔林會商進攻聞有賊匪滋擾回城堵禦
之後拜發者賊匪雖經官兵剿殺為數無多及餘匪
是否尚屯聚各處或仍遁往山竂仍潛出攻擾柴大
紀並未詳晰奏及即前次該提督與普吉保會面各
情節止據普吉保前摺聲敘亦未據柴大紀於摺内
奏明且該提督於五月二十三日拜摺後距今又四
十餘日自必與賊匪連次接仗藍元枚自會兵攻擊
均着隨時加緊馳奏至未經調用之漳州有眷屬兵
二千前經諭令李侍堯不必俟藍元枚回信即行派
往此項兵丁究於何時由蚶江配渡又粤省先調預
偹兵丁此時計巳早抵厦門李侍堯於何時派撥配
渡着該督即行具奏漳泉一帶現今缺雨田禾黃萎
小民秋收失望恐米價更有增昂甚關緊要前因閩
省需用米石已早降旨令浙江等省備辦起運著徐
嗣曾再詳晰出示俾各屬通行曉諭市價不至踊貴
方為妥善
(臣)等謹案行兵之道以少擊衆要在隨機應變先
發制人將軍常青等劄營城外賊匪仍敢時肆攻
擾明係借此牽綴大軍遂得各處焚刦阻絶糧路
其計狡黠我
皇上屢諭常青舍南趨北直搗賊巢兹復引司馬懿破
襄平之事令常青統領精銳徑襲南潭藍元枚會
同義民熟番直趨大里杙南北並舉出其不意若
首惡成擒餘黨自潰此真扼要争竒之良策進取
機宜早不出
聖明洞照之中惜將軍等各有牽掣未得遵辦故剿捕
不免稍稽時日也
同日李世傑閔鶚元同奏言江蘇碾備之米已分
作二起趕運所有四川省米二十萬石由長江來
蘇計期當在江西撥米起運之後(臣)等惟有預督
所屬將續到之船儘力截留並移會浙江撫(臣)琅
玕一體截留以備運用俟川米一到(臣)等即派委
員弁妥為照料尅日運送閩省交收斷不敢稍分
畛域致有諉悮
同日寶琳琅玕同奏言派調浙省駐防滿兵即飛
咨署乍浦副都統舒楞額於滿營内挑選精壯兵
五百名揀協領等官十員帶領即日起程來省(臣)
等隨扵本日傳齊八旗滿兵會同逐加挑選共
足一千名並派協領二員佐領四員防禦四員驍
騎校十員分行管帶該兵等無不奮勇争先告求
前往及選派足數未經入挑者猶紛紛跪求情愿
出力所有杭州滿兵一千名乍浦滿兵五百名(臣)
等酌定以二百五十名為一起共分作六起間日
行走一切軍裝火藥鉛彈器械俱令褁帶足數糧
餉等項按數給發所需船隻(臣)琅玕當飭趕緊備
辦兹頭起官兵已於二十六日午刻起程(臣)等親
至江干督送其乍浦滿兵(臣)琅玕已派委嘉興府
知府鄭交泰馳往會同理事同知並派出領兵之
員照料護送來省以便接續起程計未起官兵起
程之前永慶自可到省倘不能如期趕上(臣)寶琳
即先行督催前進俟永慶前途趕到接替再行回
省至各兵經過水路各站(臣)琅玕已飛飭該府縣
各於本境内地方照料妥辦並令在省司道帶同
委員按起輪流彈壓護送其江山西安一帶陸路
尤為緊要(臣)琅玕委令杭嘉湖道清泰會同金衢
嚴道玉德在彼妥辦護送出境均可不致遲悮均
奏入報
聞
初六日(辛未)何裕城奏言碾運閩省米十五萬石當
經查明新城縣五福一路轉運惟恐溪河旱道挽
運不速擬由江南海船分運一面咨詢一面趕碾
米石並督飭將溪河水淺之處爬沙撈挖平治陡
隘山路於五月二十六日將碾就之米開行往五
福轉運嗣准兩江督(臣)李世傑來咨江蘇亦有協
濟閩米由海道運往若江西載米到彼等候不免
欲速轉遲今五福一路自設法料理以後行走較
便(臣)與藩司李承鄴輪流親往督催並令各縣米
船添僱縴夫加緊挽運旋准閩省咨會委道府佐
雜在光澤縣接運五福運往之米以八萬石運赴
厦門七萬石運赴泉州盤收令江西委員帮同照
料兹各縣米石全數捱帮前進截至六月二十二
日運至五福米三萬五千餘石挑送水口已交閩
省委員接運現在早稻收穫正畢挑夫日募日多
轉運自必倍速奏入
上命軍機大臣傳諭李侍堯保寧閔鶚元何裕城曰江
西五福一路運送米石既可不致稽遲而江南海船
又不敷裝運此項米石自應仍由江西陸路趕運該
撫惟當督飭所屬上緊查催迅速儧運毋致再有遲
緩至李世傑等前因江西米石應由江南海運業經
預備船隻今江西之米既由該省陸路起運毋需江
南海船前諭保寧將川米備辦二十萬石由川江運
至江南正需海船撥運現在江南預備分運江西米
石船隻將來即當留為運送川米之用
初十日(乙亥)李侍堯奏言連日接臺灣同知吳元琪
等禀稱府城米糧向恃北路之蔴豆社笨港及南
路之東港竹仔港等處沿海販運米石來府城濟
用前月中蔴豆社笨港已被賊攻佔近日東港竹
仔港又為賊匪張基光鄧里所據以致南北兩路
無米到城而避難來郡者又多艱於覓食最為急
務海邊小船并有被賊押去者現在副將丁朝雄
酌派官兵并挑義民四百用船四十餘隻在沿海
一帶巡拏又據知府楊廷樺禀稱柴大紀在諸羅
屢次打仗尚為奮勉近因分兵往救鹽水港等處
兵力益單諸羅縣陳良翼現在禀請將軍派兵往
援各等語看此情形臺灣賊匪更覺滋擾府城既有
難民紛集自不得不暫為周恤適有續辦薯乾十
萬斤將解鹿仔港(臣)隨飭派四萬斤分解府城並
札該道府設厰將薯乾和米煮賑善為撫恤毋致
失所至(臣)所預調在泉厦彈壓之本省兵二千名
内駐札厦門之一千名已於本月十三日隨常青
之子侍衛希明放洋駐札泉州之一千名亦已催
來於十五日放洋計此時俱已早到臺灣其兩廣
督(臣)孫士毅遣來粤兵二千亦於十五六七八等
日到厦今於二十四日一齊開駕查常青等與賊
相持竟有不能分兵之勢此四千兵一到當先令
驅剿東港等處之賊使糧路疏通則府城人心先
定即可相度事機大舉剿除再常青拏獲之番婦
金娘及賊匪林紅王坑郎楊章四犯於六月初六
日觧到泉州(臣)當即委員起解赴京外兹又據駐
劄北淡水之副將徐鼎士並同知徐夢麟拏解彭
喜頼樹二犯前來彭喜原係澎湖守備因軍政革
職從前署北淡水都司時即與林小文相識上年
十一月赴淡水向林小文索討舊欠值賊匪肆擾
遂入賊黨在白石湖山教賊聚石在山擲打官兵
因賊散被擒其頼樹一犯係從林小文紏約入會竪
旗聚衆偽稱北路大將軍在新莊街抗拒官兵逃
後被獲均屬罪大惡極應解刑部已於本月二十
日委員將二犯解京奏入
上命軍機大臣傳諭常青李侍堯藍元枚柴大紀曰北
路之蔴豆社笨港南路之東港竹仔港等處為府城
販運糧米通衢今為賊匪佔踞以致南北兩路無米
到城避難民人艱於覓食不可不急為設法剿除前
屢經諭令該將軍或舍南趨北直搗大里杙賊窩或
酌添兵丁防守府城即帶領侍衛章京等直往南潭
擒拏賊目莊大田該將軍接奉前旨未知作何籌辦
定往何路進剿現在賊匪將南北兩路運米社港佔
踞并押去海邊小船雖經副將丁朝雄等挑派官兵
義民前往巡拏究恐不能痛加剿戮此時常青或與
賊相持不能分身何不於鎮將内如蔡攀龍之奮勇
可恃者酌派一員令同侍衛章京一二人帶領官兵
竟往蔴豆社笨港等處先將佔踞社港賊匪悉力殱
除俾道路肅清販運米糧不致阻隔仍飭該處副將
丁朝雄等實力巡拏海邊船隻不使賊匪搶佔此為
最要此等賊匪四處侵擾多係脅從其實賊首賊目
不過數人該將軍若能將其渠魁擒獲其餘夥匪自
可不攻而潰且賊首林爽文與其有名賊目各負一
隅而分遣黨羽四出滋擾使官兵分路堵禦疲於應
接而賊匪轉得暇逸此乃賊人奸狡之計該將軍等
不可為其所愚斷無賊匪東至則於東堵禦西至又
於西堵禦以一兵抵禦一賊之理若徒事紛紛堵禦
稽延一日則師老一日恐官兵日久力疲致有挫失
更屬不成事體柴大紀處兵力亦單自應添兵助守
但常青處現在正當相機進𠞰難以分兵往援且道
路阻隔亦屬緩不濟急朕意藍元枚現駐鹿仔港距
諸羅較近且該處現已添撥兵丁即日可到藍元枚
前奏差弁約會大甲溪義民熟番前往大里杙之南
合兵攻剿若聲勢不能連絡未經前往此時或令普
吉保駐守鹿仔港該參贊先帶兵數千前往諸羅帮助
柴大紀更可保護無虞著藍元枚相度情形隨宜酌
辦務使柴大紀處不致稍有疎虞亦不可有顧彼失
此之慮方為妥善至現在笨港蔴豆社等處有賊匪
佔踞藍元枚亦應派撥將弁帶兵前往該處奮力剿
散打通糧路為要再李侍堯預偹在泉厦之兵二千
已於六月十三十五等日配渡開洋粤省先到兵二
千於二十四日一齊開駕此次添調官兵共計一萬
一千名前已諭令李侍堯將九千名撥往常青軍前
二千名派赴藍元枚處續據李侍堯奏預偹漳州兵
未經調用者二千名亦有旨令該督派往藍元枚處
此項漳州兵究於何日配渡此外應撥藍元枚兵二
千是否即將漳州兵抵數抑於前派一萬一千内再
撥二千前赴鹿仔港並著李侍堯詳悉速行覆奏再
臺灣府本年應徵錢糧已有旨豁免至漳泉二府前
據徐嗣曾奏春夏缺少雨澤恐至歉收且該處有過兵
運糧等事亦因酌量加恩但此時巳過徵收之期其
業經完納者自未便給還且恐徒為州縣吏胥肥槖
若尚有普行未徵李侍堯即可一面傳旨出示緩徵
一面據實覆奏再彭喜係恭革守備膽敢從賊抗拒官兵
實屬可惡着該督等即查明該犯家屬問擬緣坐至
頼樹一犯據供受賊偽職與官兵相抗該二犯既經
從賊自有黨夥何以容易即被拏護將來解京審訊
恐又如廖東等之狡供不認亦未可定並着李侍堯
將彭喜頼樹如何被獲實情一并查明具奏
上又命軍機大臣傳諭保寧李世傑閔鶚元曰現在臺
灣軍務尚未告竣一切兵食及平糶撫䘏等事在在
急需不妨多為儲偹川省素為産米之區連歲收成
豐稔積儲較裕著保寧再行採買米三十萬石如或
市糧不敷採辦即於附近川江各縣常社倉内碾動
榖石以足三十萬之數接續運赴江南交李世傑等
一併委員運往閩省以資接濟其碾動倉榖不妨暇
時買補至此次運閩米數需用海船較多着傳諭李
世傑閔鶚元將海船一項寬為預偹俟前次川米二
十萬石抵江起運後所有續辦米石一經運到江省
即接續配船起運以期迅速抵閩毋悮要需
(臣)等謹案閩省軍糈民食屢經
宵旰運籌不待奏請早於浙江江南江西四川等省酌
撥七十餘萬石接濟嗣據督(臣)李侍堯奏儲偹已
屬寬餘我
皇上以現在添兵進剿凡鄉勇難民皆須支給撫䘏並
漳泉平糶所需尤在多多益善
特諭四川督(臣)李世傑再辦米三十萬石接續運往不
特軍餉有餘而民食益形充裕
聖主軫念民依有加無已所以該省即收成稍歉而閭
閻仍安堵宴如也
上又諭内閣曰李侍堯奏閩省現在軍務繁多武職人
員不敷差委請揀發參將二員遊擊三員都司四員
守偹六員速飭來閩以資差遣委署着留京辦事王
大臣會同該部於候補候選及應陞人員内詳慎揀
選具奏即令該員等輕騎減從迅速馳驛前往福建
交與李侍堯差委
上又諭刑部堂官曰臺灣從賊逆匪廖東胡番二犯前
審訊時堅稱並未從賊不吐實供因該犯語言不甚
明晰是以暫令解交刑部監禁着刑部堂官遴派該
部司員中籍隸閩省通曉漳州語音者再行嚴加鞫
訊務得該犯等實供毋任再有狡飭如刑部司員亦
未能通曉該犯言語即傳侍衛蔡本禧會同派出之
刑部司員嚴加詰訊據實具奏
十二日(丁丑)常青恒瑞同奏言十四日接據柴大紀
等禀逆匪自蔴豆莊殺散以後復紏合大武隴哆
囉嘓各匪意欲攻踞鹽水港以絶縣城糧餉刻下
諸邑四處皆為賊匪把截惟鹽水港一路可通郡
城必須保固現在安兵一千餘名撥遊擊楊起麟
統領駐劄又撥千總陳邦材帶兵二百名駐防鹿
仔草與鹽水港犄角初五初七等日連敗賊匪初
九日探得賊匪攻鹿仔草隨派遊擊李隆帶領隊
伍義民一千三百名前往夹攻行至竹仔脚大崙
田洋該處離鹿仔草十餘里忽遇賊匪約八九千
蜂擁而出隨飭兵丁施放鎗砲打裂大炮一門賊
人愈殺愈多四面逼近兵民奮力鏖戰自辰至未
鎗砲斃賊約五六百人官兵義民亦多有損傷適
遊擊邱能成巡哨回至該處鎗砲轟擊其後賊始
退散收兵回縣查點兵民有百餘人尚未歸伍軍
裝亦有遺失統容查明另報查賊勢猖獗駐縣之
兵除撥駐鹽水港鹿仔草兩處餘兵只有一千五
六百名已為單薄且義民亦分守鹽水港鹿仔草
縣城空虛實為可慮乞發大兵三千名多帶鎗砲
速來諸羅以安纍卵又據派往鹽水港之遊擊楊
起麟禀稱同守偹黃象新晝夜督兵固守兹聞笨
港汛於本月初一日被賊攻䧟焚燒各莊初十日
又攻圍鹿仔草查鹿仔草離鹽水港只隔十數里
於初五初七初九十一連日分路圍攻鹽水港楊
起麟等竭力殺敗賊匪但鹽水港附近四圍莊社
皆被賊䧟惟存鹽水港一街之地兵力甚單兼以
連日打伏藥鉛存剰無幾若差往諸羅運解路經
賊巢恐有疎虞請速撥兵一千名并火藥大小鉛
子應用各等情查笨港鹽水港皆係諸羅至郡水
陸要路今遊擊楊起麟禀内有笨港於初一日被
賊攻䧟之語何以柴大紀等並無文報恐係該遊
擊得自聽聞未盡確實但細閱柴大紀等會禀派
令遊擊李隆帶兵民尚未及與遊擊楊起麟會合
夹攻已於中途竹仔脚等處遇賊交戰鎗砲斃賊
雖多而兵民軍械俱有損失並慮縣城空虛專差
星夜間道告急自屬立等赴援(臣)等本欲於各港
口酌撥兵四五百名同義民前往防禦今看此情
形恐兵少於事無濟當即派令總兵魏大斌副將
詹殿擢都司劉振唐守偹姚國泰等帶兵一千五
百名飭同知楊廷理偹齊船隻即於十五日黎明
上船開行並令該總兵等探聽鹽水港如尚有賊
圍擾即協力進攻如賊已退即竟赴諸羅與柴大
紀商同堵剿即確查笨港有無失事迅速馳報如
笨港有失則府城往北海道賊人又將作梗而一
切糧食貨物商賈難行殊有關係且鳳山之東港
在鹿耳門之左已為賊佔諸羅之笨港在鹿耳門
之右又為賊擾則現在鹿耳門一口尤宜加意嚴
防(臣)等已派撥官兵防禦至鹽水港在諸羅之南
府城之北距府城不過五六十里今賊衆圍攻鹽
水港固意在諸羅而實即覬覦府城(臣)等現在劄
營府城以南自初十日賊人敗退之後伏莽潛藏
至十三十五等日有賊千餘屢次來擾官兵迎擊
即又奔逃(臣)等料其詭計希冀官軍大衆深入窮
追迨去府既遠不惟妄想繞出官軍之後而鹽水
港等處之賊自北趨郡必更肆無忌憚且鹿耳門一
口左右有賊又當時時兼顧(臣)等再三籌畫現在
營盤實有未可行動率行輕進之勢(臣)等前請添
兵已咨會督(臣)孫士毅如潮州有挑偹之兵即先
發二千名前來猶未據咨覆現已接據督(臣)李侍
堯來咨業將預先調到本省兵二千名飭帶領之
參遊等員由厦門配渡計日可到(臣)等惟有相機
剿捕仍照料郡城南北兩面以及鹿耳門要口並
知會藍元枚柴大紀等務於各該處用心防範再
查臺灣海防同知楊廷理屢次帶領義民打仗現
又隨營剿賊勇往向前又經(臣)常青前經奏明隨
帶軍營之建寧府同知楊世綸該員曾在軍機司
員行走隨(臣)等辦理一切要件俱能諳練勤慎奮
勉出力仰懇量加鼓勵奏入
上命軍機大臣傳諭常青李侍堯藍元枚柴大紀孫士
毅曰閱常青等奏到之摺與李侍堯昨奏大略相同惟
蔴豆社柴大紀則稱殺散李侍堯則稱被賊踞不知
何故不同又鹽水港在諸羅之南笨港在諸羅之北
皆為運糧要路今俱有賊匪搶佔以絶糧餉諸羅勢
甚廹急所關甚重看來賊人狡計竟係因大兵俱在
府城諸羅一路兵單弱故作窺伺府城以牽綴官兵
使常青等不能遠離該處營盤而其意實欲斷我糧
道攻逼諸羅縣城若諸羅有失則臺灣府城勢更孤
懸四面受敵大有關係前曾有旨令常青等或舍南
趨北直搗大里杙賊巢或竟往南潭擒拏賊目莊大
田今看此情形該將軍等不必向南竟宜先往北路常
青此時或於總兵副將内擇其奮勇可恃者酌撥一
員令其守固營盤而常青等揀選精銳親自帶領同
侍衛章京將偹等數人直趨北路前至諸羅會同柴
大紀並力擒渠搗穴或再分派勁旅將鹽水港屯佔
賊匪悉力殱除打通糧道此為上策藍元枚昨已有
旨令即帶兵前往鹽水港剿殺賊匪後自南而北星
赴諸羅接應柴大紀或能先將笨港一帶屯踞賊匪
乘勢掃除更為妥善常青自駐劄府城未能進剿而
現在營盤又未能移動豈有被賊牽綴株守坐視柴
大紀受困之理今計粤先渡之兵四千早到若派勇
幹大員在彼固守常青即領兵前往北路自可無他
慮而柴大紀處得此兩路兵力接應鹽水港笨港道
路肅清米糧通運南北聲勢連絡人心自定似於進
剿機宜極為得力著常青藍元枚酌量情形迅速籌
辦斷不可坐失事機再用兵之道全在先聲奪人現
在添調兵丁不為不多即日陸續前抵臺灣常青等
不妨再行曉諭軍民以此次添調官兵之外現又有
旨於廣東及福建本省添調兵數萬接續前進俾軍
民等心膽益壯兵氣益為振作且使賊人聞之亦不
敢肆意鴟張此亦先聲後實之一法仍著李侍堯孫
士毅廣為召募數萬多多益善以偹調遣再臺灣府
城官兵糧餉火藥等項存貯甚多關係極為緊要常
青於帶兵前往鹽水港等處進剿時除將戰守官兵
應用糧餉火藥酌量散給隨身移帶外所餘糧餉火
藥若仍貯積府城該處係編竹為城恐易生賊人窺伺
之心不可不慮莫若竟將所餘糧餉火藥酌量留存
以偹守城之用可不至短缺外其餘悉行擕帶隨行
即使府城萬一稍有不虞亦祗係空城賊人一無所
獲亦不能久佔並著該將軍酌籌妥辦但此時該將
軍等須密之又密只可暗為派撥不得稍露風聲使
軍民聞之心中搖動轉多未便此為最要至鳳山之
東港為賊佔踞於鹿耳門甚有關係現已據常青派
撥官兵前往防禦但恐該處官兵未能分身尚不能
殱除淨盡著李侍堯於内地總兵副將内奮勇者揀
派一員帶兵一二千前往剿除佔踞東港賊匪打通
糧路更可得力又同知楊廷理屢次帶領義民打仗
出力楊世綸隨營辦理一切要件頗為奮勉俱着賞
戴花翎俟軍務告竣再行送部引見以示鼓勵再前次
解到賊匪廖東胡番二犯因屢次訊供堅稱係被義
民挟嫌誣害兵役誤拏而於從賊一節狡展不認曾
降旨令該將軍等查明所供情節奏到再行辦理今
思此等匪犯若非從賊為逆何致被拏豈可因其一
時狡頼復往軍營查訊况正在剿捕賊匪之時若因
其狡展之詞又向兵民查訊恐兵民不無顧忌轉致
遇有賊匪不敢輕拏大為未便除已降旨將該二犯
即行正法外著常青等竟無須查訊此時不但兵丁
等不須向其究問而義民等更不必再行傳訊以致
心存顧忌轉使賊匪得以漏網
上又命軍機大臣傳諭保寧李世傑閔鶚元曰江省海
口船隻業已多為預偹無虞缺悮着再諭保寧將前
次撥運米二十萬石及降旨復令續採買米三十萬
石務即上緊趕辦接續運至江省交李世傑等即行
配船起運以期迅速抵閩毋悮要需
欽定平定臺灣紀略卷二十四
