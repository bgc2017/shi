欽定平定臺灣紀略卷二
正月初七日(丙子)常青奏言彰化賊匪林爽文等攻
佔城池先經(臣)派撥三路官兵赴𠞰惟是調往官
兵雖有六千内水師提臣黃仕簡帶領本標及調
取南澳銅山等營守兵共計二千數百名其由閩
安出口派赴淡北之官兵一千五百名(臣)于十二
月十三日據淡水同知程峻之子程必大禀報竹
塹地方亦被賊人佔踞因飭領兵之海壇鎮總兵
郝壯猷相度情形非于新莊堵禦即赴南路應援
而鹿耳為臺地咽喉尤須厚集兵力庶可近護郡
城遠赴攻𠞰兹(臣)復添派督撫二標兵一千名檄
令原任閩安協副將徐鼎士帶領由省城南臺口
配船又調福寧鎮并桐山羅源等營兵一千名檄
令福寧右營遊擊延山帶領于福安縣白石口配
船俱從各該處出口候風直渡過臺經由鹿耳門
進口交與水師提臣黃仕簡聽其調度俾軍容益
昭壯盛賊匪尅期殄滅(臣)一面仍冄于各營兵丁
内預為挑備酌量機宜隨時策應
同日浙江巡撫琅玕奏言臺灣賊匪滋事先經督
臣常青咨會(臣)即飛咨提鎮各臣並飭沿海各營
及地方官嚴密防範毋致匪徒内竄再於接壤之
江山縣起至嘉興府属出境止酌添腰站馬匹驛
夫以速郵報兹又准福建撫臣徐嗣曾咨會于附
近水師營内酌撥備戰兵二三千名配齊器械在
交界本境駐劄以便徵發亦可藉為聲援等因查
浙省温州府地方由海至閩省之厦門最為捷近
自應于附近之水師營内酌派現在飛咨提鎮各
(臣)即於提標同温州黃巖二鎮標所屬營内共揀
派練習兵三千名配齊器械㩦帶糧餉在于本境
交界之處駐劄以待徵調其應派將備帶領前往
一切事宜現咨提臣陳大用酌定具奏(臣)仍檄飭
温處道陸瑗隨同鎮(臣)在彼彈壓此等匪徒均係
一時烏合之衆現當閩省官兵合𠞰不日即可殱
盡其匪黨自必四散避遁各海口均關緊要(臣)已
分委道府等官酌派兵丁實力盤查截拏俾無竄
逸均奏入
上命軍機大臣傳諭常青黃仕簡任承恩徐嗣曾琅玕
曰從前𠞰捕朱一貴黃教二案調兵若干名該督自
有成案可查今常青既令任承恩帶兵由鹿耳門前
進又復加調官兵陸續渡臺並咨會粤東浙江酌備
戰兵以資策應臺灣常有糾衆不法之事此次常青
等何以張皇畏懼至此徐嗣曾亦有移咨鄰省一體
預備之舉而琅玕此奏尚有主見不至過于惶遽著
傳諭該督等務宜鎮定妥辦不可張大其事使沿海
民人心生恐懼於地方大有關係至常青摺内稱探
得澎湖兵於十二月十四日到臺郡安平林遊擊亦
帶兵赴援現在賊勢稍退等語郡城防守嚴密全臺
根本尚不致有他虞黃仕簡等務須俟各路官兵到
齊約會日期同時倂力夾攻自無難一舉蕆事𠞰捕
淨盡常青徐嗣曾琅玕尤宜嚴飭沿海文武員弁截
拏逸回匪犯毋使一名倖脱
初八日(丁丑)常青奏言前派赴淡官兵因聞竹塹已
被賊踞旋又據巡檢王增錞禀報於艋舺地方召
募鄉勇人等設守隨又密飭統兵之總兵官郝壯
猷相度情形非於新莊抵禦即赴南路應援今該
撫(臣)又經派兵一千五百名前往實為緊要得力
惟是(臣)續調之督撫二標兵一千名已派令副將
徐鼎士帶領而撫(臣)所調之督撫二標兵一千五
百名據稱亦派該副將帶領實緣省城距泉相隔
數百里同時調派以致關會不及至查督撫兩標
除派撥防守外統計備戰兵四千四百名現在派
出之數已共三千三百名會垣重地尚須駐兵留
守據撫(臣)札稱復調上游之建寧延平鎮營兵一
千名来省以備調遣應俟該二處兵丁到省即留
於會城駐劄其撫(臣)所調之督撫二標兵一千五
百名即令副將徐鼎士帶領前赴北淡(臣)隨改派
在省之延平副將林天洛帶領(臣)續派督撫二標
兵一千名仍遵前奏由省城南臺配船飛渡經由
鹿耳門進口隨同水師提(臣)黃仕簡協力進𠞰
同日徐嗣曾奏言(臣)以淡水地方緊要即將派備
之省兵一千五百名飭令閩安協副將徐鼎士(臣)
標遊擊吳秀等統領尅日進發連日接據蚶江通
判陳惇厦門同知劉嘉會稟報查訊鹿仔港回棹
商船鹿仔港亦有泉州興化廣東客民各用布書
寫義民字樣共相守護等語復准提臣黃仕簡亦
因王增錞禀報咨會撥兵救援(臣)現已雇備船隻
添派督標都司朱龍章護水師營參將羅禮璋隨
同副將徐鼎士等迅速領兵前赴正在候風遄發
接准督臣来咨於未接(臣)咨之先督標撥兵六百
名(臣)標二營撥兵四百名交副將徐鼎士統領由
閩安出口至鹿耳門協𠞰等因查淡水新莊等處
待援既急而鹿耳門一路誠如督(臣)籌酌尤當厚
集兵力(臣)前摺奏明預調延建兵一千名原以備
督(臣)調遣之用與督(臣)所調兵數適相符合應即
飭令赴泉聽候督(臣)派員統領赴鹿耳門進𠞰查
厦門對渡鹿耳門較之由閩安出口更為便捷(臣)
飛札厦門速備船隻該兵到厦之日即可飛渡
同日浙江提督陳大用奏言接准福建撫(臣)徐嗣
曾咨會浙省水師兵内挑撥備戰兵二三千名前
往交界處所以備調遣温州黃巖二鎮各撥兵一
千名尚少一千名于提標及所屬水師兵内酌量
選撥幷將一切戰船軍械妥協料理等因(臣)隨選
派標下右營兵五百名附近之鎮海營兵五百名
共足三千名之數委派署右營遊擊俞世盛左營
遊擊裴起鰲馮颺鎮海營參將白國樑右營守備
江得勝署守備張殿魁並千把外委三十員于十
二月三十日帶領起程赴閩浙交界之平陽縣屬
北關洋面處所以為聲援並即飛咨督臣常青酌
量調用再查有温州鎮總兵魏大斌瑞安營副將
詹殿擢均由福建臺灣水師陞補来浙彼處情形
素所熟悉隨派委該鎮將作為總領統率前往其
温州地方界聯閩省現飭樂清協副將李長庚前
往彈壓稽查至寧波沿海口隘均關緊要現在(臣)
會同寧紹台道印憲曾選派員弁時刻留心稽察
分路查緝截拏均奏入
上命軍機大臣傳諭常青徐嗣曾曰總督統轄營制全
省兵弁凡有調遣自當聽督臣主政巡撫雖亦有封
疆之責不得稍存膜視但調發兵弁應札商督臣公
同檄調况無迫不及待之情形也此乃國家體制不
可紊越今徐嗣曾惟恐毫無調度跡涉推諉是以紛
紛徵發以見留心努力並咨會廣東浙江等處挑備
戰兵預資策應使本省兵弁號令兩岐事權不一且
省垣重地自應多兵駐守今輾轉更調亦非慎重根
本之道該撫于此案初起時尚能鎮定其後何以冒
昧若此但究屬為地方起見尚無大咎亦不得因有
此旨過于畏葸而置要務于不問且督撫因此或致
不睦更于公事無益徐嗣曾惟當與常青彼此和衷
籌酌機宜協同妥辦以期迅速蕆事至該督等摺内
所稱鹿仔港等處有客民義民共相糾集守護地方
等語該處商民等激發公義保護地方甚屬可嘉著
該督撫俟事竣後會同查明分别奬勵
初十日(己卯)
上諭内閣曰臺灣奸民林爽文等糾衆滋事一案該督
常青𠞰捕逆匪一切調度堵禦機宜辦理尚屬鎮静
妥協現在水陸兩提督業經渡臺會𠞰逆匪自無難
立時撲滅惟是海疆重地將来善後事宜均須妥協
籌辦常青係初任總督恐未能料理裕如李侍堯久
任封疆雖於軍旅未嫺而辦理地方事務于輕重緩
急機宜較為熟練李侍堯著調補閩浙總督即馳驛
前赴新任湖廣係腹地省分且地方寧謐無事常青
自能勝任即著調補湖廣總督俟李侍堯到閩接印
後常青即来京請訓再行赴任現在李侍堯自京啓
程常青到楚往返尚需時日李封年老兼署督篆恐
精神未能周到所有湖廣總督印務著舒常馳驛前
往署理俟常青抵任後再行回京
(臣)等謹案林爽文糾衆滋擾府城經該鎮道等保
護無虞淡水鹿港等處又有義民帮同守禦爾時
兩提督渡臺即可合兵痛𠞰而督臣常青于一切
調度機宜尚無貽悞我
皇上先事預籌以常青初任總督恐未能料理裕如
特命李侍堯調任閩浙委以内地諸務令駐厦門用資
經畫厥後總兵郝壯猷失守鳳山退回府城而黃
仕簡病中昏憒人心未免驚慌次日常青即抵府
城郡治得以無慮兵民咸獲安堵若非
聖主知人善任算秉幾先則鳳山一失郡城必至失守
迥非常情所能窺測萬一也
上又命軍機大臣傳諭常青徐嗣曾曰常青甫經擢用
總督即遇地方有此等案件亦其年運所致會逢其
適但伊於辦理此案尚無不合惟是事定後一切善
後要務均須妥協籌辦常青究係新任恐未能料理
裕如李侍堯久任封圻能知事體之緩急輕重是以
降旨將伊與常青對調所降諭旨俟李侍堯將次到
閩時再行發抄若不然該省一聞李侍堯来閩之信
常青必心疑獲咎恐欽差查辦意存畏懼轉致驚惶
失措于事尤屬無益常靑接奉此旨固不可因調任
在即于調度𠞰捕一切事宜稍存觀望尤不可稍露
端倪致地方文武員弁聞總督業經更換各存弛懈
之見以致呼應不靈並傳諭徐嗣曾一體慎密諸事
幇同常青實力妥辦若稍有洩漏致文武員弁聞知
常青遇事掣肘朕必重治其罪恐徐嗣曾不能當此
重戾也
同日常青奏言署淡水營都司守備易連禀稱因
營兵稀少先發示招募義民七千餘人舖戶捐備
口糧器械實力防禦十二月初十日有八芝蘭賊
首賴水郭穏等樹立大旂招匪千餘人遣夥吳異
人即貢生吳志趙同胞叔吳尊伊弟吳淑夜游異
等挺身到艋舺聲稱要帶兵前往接應借道經過
不必驚惶阻撓等語經防禦義民報知易連將吳
異人等四人拏解營中訊確隨押赴教場斬首梟
示同日賊匪四處蜂起新莊賊首林小文劉長芳
林三奇賴欲等下鹿仔中港厝賊黨黃祖成葉山
林陳軒李壬等擺接莊賊黨賴樹賴國等戸尾八
里坌長道坑等莊賊黨何馬何記吳三奇莊漢等
各招匪千餘人俱竪立大旗佔踞各處地方民房
店房男婦老幼俱被焚殺拆毁新莊衙門易連于
十二日辰刻帶領兵民先攻新莊以扼其吭守備
董得魁把總蘇陞等帶領義民五百名由艋舺渡
河直攻下莊至草店尾大街千總席榮等帶兵三
百名由草店尾河坡先斷浮橋進攻國王廟邊李
因鄭追等督率義民五百名由武朥灣進攻中港
厝監生黃朝陽林講等督率義民六百名由中港
厝分路進攻海山頭又廣省義民邱龍四林貴陽
等埋伏彭厝莊四面攻𠞰殺死賊匪五十餘人義
民亦被害數十人十三日派撥戶尾莊蔡才陳許
林球等率領義民三百名和尚洲莊鄭忩楊景黃
天麟趙暢等率領義民六百名大坪頂莊黃英王
倍王步雲等率領義民等進攻戶尾八里坌長道
坑等處殺死賊匪五十餘人救出同知程峻幷前
任新莊巡檢李國楷兩家眷屬守禦港口十四日
同千總張正耀等率兵三百名和尚洲莊鄭享蔡
論陳唇等率領義民五百名由北投琪里岸孫立
勲黃采黃辛元黃光等率領義民等由上埤頭抵
内湖集攻八芝蘭殺賊五十餘名義民血戰餘賊
逃散奪回大旗四捍馬一匹是夜賊匪蜂擁至擺
接一帶竪立大旗紥備竹排正欲渡河時方回軍
之際立即嚴行堵禦至十五日巳刻仍同各處義
民分頭攻打擺接易連督同營兵三百名又陳必
強徐固黃世四等督率義民六百名由溪州登岸
直攻芎焦脚千總張正耀把總譚朝亮等率領義
民八百名由加臘仔過溪攻打南勢角林賀翁滿
陳抱率領義民五百名由大坪林攻打暗坑仔等
處四面會合殺死賊匪百餘人義民被殺五十餘
人餘賊散入籐藔坑山頂等處奪得大旗鐵銃等
件又派撥石頭街莊廣東義民徐勤佳戴華元等
督率義民七百名三角湧莊龔東陳海陳誰李恍
等督率義民七百名合攻桖仔林分投殺賊賊巢
盡行燒燬但賊匪雖皆奔散現在復聚暗坑仔等
處不時出没艋舺一隅之地兵民力竭難以抵敵
望速發兵由五虎門赴八里坌口進𠞰現獲賊匪
劉長芳賴吞鄭昌盛蔡洪賴欲等五名已經囚禁
嚴行訊供另禀等情竊思小醜竊發竟至四路響
應是其蓄謀不軌必非一日其所稱天地會名目
尤屬不經是否與諸羅匪犯楊光勲等所設之天
地會暗樹黨援互相勾結應一面蕩平惡孽一面
嚴切跟求務期水落石出至該署都司禀稱義勇
殺賊事宜如果屬實尚屬奮勉勤事(臣)已飛檄曉
諭務須共明大義志切同仇毋為賊衆搖亂至臺
灣郡城為根本重地雖經探聞澎湖副將等帶兵
赴援賊勢稍退而水師提臣黃仕簡計此日已可
前抵鹿耳陸路提臣任承恩于十四日自蚶江登
舟十七日開駕抵口天氣陰雨海道難辨不能前
進二十日復起風暴連日猛烈難以放洋一俟風
定立即飛渡現在兵力雖已厚集恐尚有隨宜應
變之處(臣)密為挑備以資策應務期膚功速奏以
靖海氛奏入
上諭内閣曰林爽文于光天化日之下胆敢糾衆戕官
佔據縣城實屬罪大惡極法不容誅該署都司易連
于賊夥吳異人等前往助賊時即擒拏斬梟以安民
心所辦甚屬可嘉易連俟事竣後著該督給咨送部
引見至該處生監商民激發公義糾衆攻殺賊匪保
護地方實可嘉奬著該督等查明分别旌賞以示優
奬其義民内有被賊傷害者並著該督等于事竣後
查明具奏照陣亡兵丁之例一體議䘏
十三日(壬午)兩廣總督孫士毅奏言現在提(臣)黃仕
簡帶兵渡臺督𠞰粤東與閩省水陸緊接查拏堵
截更應格外加嚴現已密派妥幹弁員于各隘口
商船漁艇往来處所改裝易服梭織遊巡不露圭
角遇有形迹可疑之人立即盤詰究辦以絶奸匪
鬼蜮伎倆至南澳一鎮與厦蚶地方互為犄角提
(臣)黃仕簡移咨南澳鎮(臣)預派左營戰兵三百名
以備調遣(臣)恐兵數太少不足以壯軍威(臣)現于
附近閩省各鎮協營内共挑選水師戰兵一千名
配定戰艋備足軍火器械裹帶一月口糧並派撥
得力之統領將備員弁一一料理停妥設有徵調
便于立即起程以資策應此外再于戰兵内挑選
水師五百名陸路一千五百名共二千名預備調
遣再查潮州府與閩省接壤聲息相通自潮州至
廣州府省城尚有一千二三百里(臣)恐在省得信
較遲除咨會署提臣彭承堯先赴潮州稽查彈壓
(臣)將督撫兩署事務于數日内略為料理即親赴
潮州駐劄以便遇有防範徵調事宜即可就近辦
理以期迅速省會現有將軍都統同城(臣)令藩臬
兩司隨同督察足資料理奏入
上命軍機大臣傳諭孫士毅曰閩越境壤毗連臺灣賊
匪糾衆滋事孫士毅接准咨文派兵前往預備策應
及嚴飭各隘口嚴密盤詰此係當辦之事至孫士毅
係鄰省總督止當鎮静地方堵拏逸犯豈得輕離省
城以致粤東内地民人心懷疑惑外省各督撫遇有
此等事件每以親身前往見其急公而不權事理之
輕重緩急孫士毅此時如尚未起程即毋庸前往若
業已起程亦即速回省
同日徐嗣曾奏言前預調建寧延平鎮營兵一千
名来省以備督臣調派據准督臣咨會於督撫二
標派兵一千名令延平協副將林天洛帶領由南
臺配船至閩安出口前抵鹿耳門會𠞰建延官兵
即留於省城駐劄等因查延平兵五百名業經到
省建寧離省較遠所派官兵現尚未到(臣)即照督
(臣)咨會於督標内派兵六百名(臣)標内派兵四百
名備齊船隻由南臺開行至閩安候風放洋其延
建兵到齊之時即留省城駐劄再查淡水新莊等
處現已據都司易連禀率勵義民奮勇𠞰殺賊匪
雖暫奔散現在復聚暗坑仔等處請速發兵進𠞰
等情查總兵郝壯猷所帶之兵近准督(臣)札會催
令仍赴淡水救援及(臣)所派調閩安協副將徐鼎
士帶兵前後進發是淡水一路兵勢已為壯盛一
渡八里坌進口便可得力(臣)仍另遣熟諳路徑之
小船往来探報奏入報
聞
十四日(癸未)臺灣鎮總兵柴大紀奏言本月初六日
賊匪佔據諸羅分路来犯郡城(臣)于初七日拿獲
奸細林馬一名嚴審供出賊匪分二起一自諸羅
山下茄苳来犯府城北門一在笨港將營盤燒燬
知鐵線橋一路有官兵駐劄難以經過隨往海邊
拏小船由海道来犯府城西門等語(臣)相度形勢
惟有鹽埕橋地方可以截拏水陸兩路一面將該
犯林馬正法一面飛飭在城文武員弁嚴守城池
幷飛飭臺協水師多撥哨船沿海堵禦(臣)即督率
官兵飛馳鹽埕察看海邊一帶已有小船數百隻
浮水而来俱係賊匪飭令弁兵施放鎗炮被母子
炮打沈小船數十隻餘船遠逃又見遍野賊匪萬
餘蜂擁而至隨督率弁兵奮勇與戰初九日賊匪
被鎗炮打死者不過數十名旋退旋来全無畏懼
初十日復来自已至亥賊匪被大炮打死者約四
五百名被牌鎗打死者約二三百名生擒賊匪二
名即行正法賊匪稍退因在黑夜就地劄營十一
日卯刻復来攻犯大營賊以綿被透濕遮牛車上
向前當我鎗炮牌鎗鉛子不能入施放大炮始能
打透牛車賊匪不能抵當打死甚多於未時稍退
旋散而復聚又復蜂擁前来(臣)鼓勵弁兵奮勇力
戰賊匪被鎗炮打死者亦多生擒賊匪六名立即
正法奪回母子礟二尊並器械火藥鉛子甚多大
紅旗一面寫順天二字餘賊前逃追至木柵二十
里外天黑收兵十二日早賊衆數萬復三面擁至
官兵施放鎗炮打死賊匪約有一百餘名自卯至
未賊尚未退守備邱能成打死騎馬賊一名又臺
灣知縣王露帶義民七八百名亦来助戰我兵益
振打死賊匪二百多名賊衆畏懼始退但彼衆我
寡又值黑夜海霧濃布不敢前追十三日五更飭
令守備邱能成外委蔡開祥帶兵三百名潜往離
營盤十餘里之大穆降埋伏候營盤炮響即轉攻
其背已刻遠見賊果復来當飭官兵不許先放鎗
炮俟賊漸近營盤(臣)隨放號炮督率官兵倂臺灣
義民齊力向前兵丁賴連陞首先過橋放鎗打死
一賊各兵隨齊放鎗炮邱能成帶兵亦經殺到前
後夾攻打死賊匪百餘名殺傷騎馬賊一名賊皆
四散奔逃查賊匪林爽文等係漳州人諸彰漳民
所到附從且臺屬原有遊手棍徒名為羅漢脚從
賊搶掠所以猝然數萬雖連日打仗被我兵打死
千餘名尚不及十分之一(臣)鎮守海疆失䧟城池
罪無可逭惟有奮不顧身力圖恢復誓不與賊兩
立又接臺灣道永福札稱鳳邑參將瑚圖里于十
二日聞知賊匪有攻打鳳城之信即帶兵三百名
劄營城外十三日天明有賊匪二千餘名直攻縣
城瑚圖里施放鎗炮僅斃賊五六人賊勢稍退瑚
圖里放馬直追賊匪乘虚由龜山北門撲入城内
斯時官兵鎗炮莫施旋即潰散瑚圖里縱馬由南
而去不知下落賊人進入縣署該縣湯大奎自刎
等情隨飭澎協水師遊擊蔡攀龍帶兵七百名城
守右營守備邱能成帶兵三百名前往南路𠞰捕
以復鳳山(臣)仍劄鹽埕橋截拏北路賊匪再相度
形勢自鹽埕橋以北平原百有餘里大小村莊星
羅碁布俱蓄莿竹為圍賊衆奔逃諒必散匿各莊
若我兵乘勝直前彼四處潜聚出而截我後路来
攻郡城更屬可慮(臣)督率官兵各處搜捕務使各
莊俱無賊匪潜蔵即便長驅以進恢復諸彰二邑
賊勢雖甚猖獗不過烏合之衆(臣)惟有竭盡駑駘
以圖殱滅醜類奏入
上命軍機大臣傳諭常青黃仕簡任承恩徐嗣曾柴大
紀曰此次柴大紀與賊打仗奮勇得勝尚屬可嘉北
路賊勢蔓延鹽埕橋係水路扼要之區該鎮自應仍
在彼督率𠞰捕未便遽回郡城以致賊人踵後且南
路既經該鎮派撥澎湖協及城守兵丁共一千名前
往諒亦足資抵禦至林爽文等輒敢竪旗結會並用
鎗炮攻犯城池竟屬有心謀逆此皆由從前辦理械
鬭各案該地方官等止期就案完結將就了事並未
徹底嚴辦以致刁民肆無忌憚釀成巨案此次惟有
痛加誅𠞰以示懲創斷不可使一名倖逃顯戮但此
時不可稍露端倪使賊匪自知必死負嵎固守轉于
攻捕無益總之助賊者即係亂民法無可貸其不肯
從賊及幇同官軍出力者無分漳泉俱係良民自應
一體奬勵使賊勢日孤易于竣事
欽定平定臺灣紀略卷二
