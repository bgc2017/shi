欽定平定臺灣純略卷五十八
三月二十三日(乙酉)李侍堯奏言閔鶚元咨稱二批
川米六萬石于二月初一日開行難以停止又據
湖南運員禀稱奉文停運之前已運米六萬六百
餘石俱抵閩境查此次米石既已放洋赴厦挑運
過山自未便令其運回應將前項米九萬五千六
百餘石俱照數兑收閩省奏入
上命軍機大臣傳諭李侍堯徐嗣曾曰前據李侍堯奏
臺灣軍務告竣計本省各省撥運之米儘足敷用其
未經運到閩境米應行截留停運是以諭令各該督
撫等將浙江湖南四川未經起運米石一體截留分
别辦理昨又據徐嗣曾奏臺灣存米除給發軍粮外
所存無多其辦賑口粮議欲加給折色銀兩業經降
旨令該督撫嚴查辦理毋任屬員藉端浮冐今據李
侍堯奏江蘇湖南續運米石業已運到閩境李侍堯
即照數兑收前臺灣存貯之米果屬不敷辦理賑務
正可將此二項續收之米酌運臺灣既可以接濟民
食亦可免冐銷之弊較為兩有禆益
二十八日(庚寅)
上諭内閣曰被賊戕害各員如果抗節捐軀没于王事
本應一例給予䘏典設其家屬因公猝遭他變亦可
酌量加恩以示軫䘏劉亨基在任時肆意貪黷自知
為衆怨所歸因見該處情形必滋事端即預令家屬
携帶多資内渡回籍藉為營窟之計而中途洋面遭
風壊船親族人等俱被累淹斃資財漂没無存可見
昩良黷貨骩法釀變之人即其身倖逃憲典亦為天
理所不容報應昭然可為烱戒嗣後有守土之職者
惟當各矢清慎砥礪廉隅時時循思天理凛遵國法
若不知儆畏惟事貪婪則劉亨基等即其前車之鑑
四月初二日(甲午)孫士毅奏言南澚碣石海門各營
汎及饒平惠來等縣禀報臺灣凱旋官兵内渡由
閩省厦門蚶江海門收口因風漂泊到境者計粤
東乍浦兩處駐防及福建官兵已有八九起即飭
令地方官料理分别出境歸伍奏入
上諭内閣曰前因各省兵丁調往臺灣剿捕賊匪遠渡
重洋究為涉險曾降旨令將湖廣貴州廣西四川四
省兵丁于内渡時每名各賞給銀二兩又留駐臺灣
之廣東兵丁一千名亦經一體賞給至廣東浙江及
福建本省兵丁因其鄰近海疆渡洋素所經習是以
未經另行加恩今孫士毅所奏凱旋官兵多有漂
入粤境此項兵丁俱由閩省内渡因遇風漂入他
省境界即素習海洋究屬遭險亦堪憐憫所有臺
灣漂入粤境官兵着孫士毅查明無論何省官兵
如前降諭旨内未經賞給者即着每名賞給銀
二兩如已離粤境各回原藉即着孫士毅行知
各該督撫按名賞給嗣後如有凱旋官兵因風
漂入他省查明未經得賞者俱照此賞給以示
朕格外軫恤之意
(臣)等謹按國家設有額兵原以偹徵發之用該兵
等平素優給錢糧身家得資養贍一旦遇有徵調
即偶經涉險亦屬分所應然我
皇上於辦理臺灣軍務當事竣之時因其遠涉重洋優
加
賞賚復因念廣東浙江福建之兵凱旋内渡遭風漂泊
又續降
恩綸每名
賞給銀兩所以體恤戎行者有加無已
深仁厚澤浹髄淪肌衆志有不成城者哉
初七日(己亥)李侍堯奏言臺灣全境蕩平所有南北
兩路凱旋官兵一到即湏按次遄行(臣)前已飭行
司道等酌定章程預為備辦三月初九日接准將
軍福康安來咨並抄寄摺稿已令各路領兵大員
分起配船載渡(臣)查海洋風&KR3078;靡常其自鹿耳門
鹿仔港兩處開行或收入厦門或收入蚶江崇武
&KR0008;均湏随風收泊(臣)已飛飭口岸各員于官兵登
岸處即妥為辦送起程仍酌量間日行走以免沿
途擁擠至四川松潘鎮總兵穆克登阿帶領屯練
降番兵丁已由厦門蚶江及銅山漳浦等處登岸
接續前進二十四日即可全過泉州又江寧將軍
永慶因風收泊銅山澚起岸來厦其所帶杭州乍
浦駐防兵船收入厦門亦間有收南澚詔安到厦
者尚有一船未到俟到齊即帶領起程又廣東副
都統博清額帶領廣州駐防兵因風收入廣東惠
來縣并有收入黃岡漳浦銅山者兵丁即就近取
道回粤其抵厦之船及未到一船該副都統現在
來厦帶領起程又鎮筸鎮總兵尹德禧帶領湖南
兵丁已由蚶江厦門收口現已照料陸續起程至
巴圖魯等及福州滿兵亦接續進口遄行連日天
氣晴和官兵行走俱極安妥其貴州官兵原係總
兵許世亨帶領該鎮已補放浙江提督所有原帶
兵丁查有貴州副將岱德堪以管領回黔(臣)俟其
抵岸即飭知遵照其浙江廣西廣東福建等省綠
營官兵軍營分派起數本係編列在後是以尚未
收口現飭妥恊預備俾得随到随行再船隻一項
已節次飭撥前往並與福康安往返札商轆轤駕
駛以資配載侍郎德成于二月二十九日帶同司
員等抵鹿仔港初二日登岸至福州將軍魁綸于
本月十五日由崇武澚放洋此日應抵鹿仔港奏
入報
聞
十二日(甲辰)福康安鄂輝同奏言臺灣遠在海外南
北兩路地方極為遼闊澎湖一島控制鹿耳門為
臺灣屏蔽山海汛防均關緊要近年以來柴大紀
貪鄙不職而各營官員亦多不得其人營伍日漸
廢弛遂致釀成逆案兹當剿平賊匪之後應于軍
營出力之員内不論何省慎選幹員請補方足以
資整頓查臺灣鎮所屬各營内副將二缺參將一
缺遊擊七缺均未補放有人又安平恊副將丁朝
雄南路營𠫭將瑚圖里前已俸滿照例將副將李
威光𠫭將曺貴調補查李威光帶領内地義民随
在軍營雖知黽勉才具究屬中平曺貴尚未到營
任事察其材力亦非堪勝要缺之人均應酌量更
調(臣)等進兵時于軍營帶兵各員内随時留心察
看量其人才核其勞績逐加遴選查有福建同安
營參將福蘭泰才具眀幹辦事安詳在鹿仔港堵
禦賊匪駕馭義民甚為嚴密得體堪以陞補臺灣
北路恊副將又福建督標水師營參將潘韜熟諳
營伍才堪造就調赴臺灣日久始終出力堪以陞
補澎湖協副將又廣東羅定協副將孫全謀才具
明晰随征出力諳習水師于臺灣情形較熟堪以
調補安平協副將又福建陸路提標前營遊擊穆
騰額堵剿賊匪認真出力堪以陞補臺灣城守營
恭將貴州清江恊右營遊擊魯安邦打仗奮勇曾
任京營守備通曉事務堪以陞補臺灣南路營參
將又臺灣鎮中營遊擊一缺為鎮標要缺營務最
繁凡挑補兵丁清查軍械等事皆其專責于都司
内揀選一時實難其人查有福建陸路提標右營
守備潘國才才具明幹遇事奮勉懇請將潘國才
照水師守備應陞之例陞署臺灣鎮中營遊擊照
例扣滿年限另請實授又福州城守左軍都司敏
禄明白勤慎堪以陞補臺灣鎮標右營遊擊又廣
東澄海恊都司麥瑞熟習營伍堪以陞補安平恊
中營遊擊又海壇鎮標中營遊擊葉有光熟習臺
灣風土堪以調補安平恊右營遊擊又福建水師
提標左營遊擊黃象新打仗出力堪以調補澎湖
恊右營遊擊又騎都尉陳大恩原任湖北施南恊
副將緣事革任仍留騎都尉世職懇請來臺灣軍
營效力該員自進兵以來打仗奮勉仰懇將陳大
恩留于臺灣補放臺灣鎮太營遊擊又原任温州
鎮總兵魏大斌自革職以後深知感懼守城禦賊
甚屬出力但觀其才實非幹練應請將魏大斌補
授安平恊左營遊擊又臺灣澎湖有應補守備八
缺分防汛地管束兵丁均關緊要現在整頓營伍
之時亦應㨂選年力強壯打仗奮勇人員補放以
收實效查有候補守備陳宗煌堪以補授臺灣鎮
標中營守備廣東提標千總陳廷高堪以陞補臺
灣鎮左營守備汀州鎮標千總吳芝鳳堪以陞補臺
灣城守左軍守備潮州鎮標千總吳大瑞堪以陞
補北路協左軍守備福建水師提標千總李文彩
堪以陞補安平協左營守備泉州城守營千總李
漢陞堪以陞補安平協右營守備閩安協左營千
總雷鳴揚堪以陞補澎湖協左營守備安平協千
總聶世俊堪以陞補澎湖協右營守備又浙江温
州鎮總兵黃岩鎮總兵二缺令將軍營出力副將
揀選陞用蔡攀龍陞任提督普吉保調任臺灣所
遺海壇鎮汀州鎮員缺俱係軍營所出之缺例應
以軍營人員補用(臣)留心察看于臺灣軍營副將
内逐加遴選有福建興化城守副將格綳額廣東
香山協副將謝廷選屢著勞績自随同(臣)等打仗
殺賊均屬奮勉又福建閩安協副將丁朝雄帶兵
收復東港口粤庄粮米得以運至府城數月以來
堵禦賊匪防守極為嚴密以上三員俱堪任專閫
之任請將謝廷選補授温州鎮總兵格綳額補授
汀州鎮總兵丁朝雄補授海壇鎮總兵以示鼓勵
此外軍營副將内惟貴州銅仁協副將岱德打仗
奮勇出力已奏請
賞給巴圖魯名號但才具少欠開展尚湏歴練其餘並
無堪勝總兵之人不敢濫行保奏所有黃岩鎮總
兵員缺應請
旨簡放再浙江兵丁原係温州鎮總兵魏大斌統領前
來臺灣因魏大斌業已革職派令副將詹殿擢帶
領撤回但兵數衆多不敷照料查温州鎮總兵員
缺現請將謝廷選陞補應即令謝廷選管帶各起
兵丁回浙奏入
上命軍機大臣傳諭福康安李侍堯曰柴大紀貪縱玩
弛一案前經福康安訊據守備王天植及柴大紀之
胞弟柴大經等錄供具奏是柴大紀骩法侵貪俱有
証據其餘各欵亦無難向柴大紀逐一研訊跟究得
實何以許久尚未審訊明確即前次所奏供情亦止
係就弁兵及伊弟柴大經等供出而柴大紀尚未見
訊取確供着福康安即將該弁兵及柴大經等所供
柴大紀聞知賊匪滋事退回府城及帶兵出城又在
演武廳駐劄並不親往剿捕並派令兵丁至内地貿
易借給糖行番銀得受兵丁銀兩拔補外委各欵并
此外種種劣蹟即向柴大紀逐一嚴加鞫訊錄取確
供迅速定擬具奏毋任稍有狡展再前此福康安等
奏到獲犯各供詞内據莊大田供出有孫一人莊有
又堂弟莊樹現在平和廣坑庄生理蔡福供出前年
林爽文攻破諸羅有素識之何霜榮引進入夥等語
此三犯現在曾否拏獲該犯等係逆犯親屬夥黨不
可不嚴拏審辦以净根株着福康安李侍堯一體嚴
飭查拏務獲
上又諭内閣曰謝廷選着補授浙江温州鎮總兵格綳
額補授福建汀州鎮總兵丁朝雄補授海壇鎮總兵
以示鼓勵其浙江黃岩鎮總兵員缺着王柄署理
俟服闋之後再行實授
上又諭内閣曰前因臺灣出有武職各缺曾降旨諭令
福康安查明軍營出力人員内酌量奏補今據福康
安奏請酌量補放俱着照所請其千總把總外委等
缺着福康安于軍營出力弁兵内擇其才具堪以管
教兵丁者酌量拔補照例咨部至此項陞補人員若一
概送部引見伊等俱在軍營奮勉出力此時臺灣逆
匪初平正資人料理彈壓未免又需調署且魏大斌
曾任總兵亦經素識更無湏令其來京引見所有此
次陞補各員竟無庸送部
上又諭内閣曰特爾敦轍派往臺灣剿捕逆匪尚屬出
力業經加恩賞給副都統職銜今自閩回京于途次
病故殊屬可憫着加恩賞銀二百兩以示軫恤
十三日(乙巳)
上諭内閣曰此次剿捕臺灣逆匪所有派出帶兵之巴
圖魯侍衛等打仗殺賊甚為奮勇雖止係内地奸民
滋事非從前平定凖噶爾回部金川可比但數旬之
内生擒南北兩路逆首臺灣全郡蕩平辦理甚為迅
速除軍營出力人員業經降旨加恩分别陞用外今
特爾敦轍雖已賞給副都統職銜但在途病故殊堪
憫惜其巴圖魯侍衛等着福康安詳悉查明如有似此
實在出力勞績懋著者據實具奏候朕降旨交部查明
伊等所得功牌酌量議給世職以示鼓勵
十四日(丙午)福康安鄂輝同奏言臺灣民刁俗悍搶
竊成風給會拜盟尤為惡習所有天地會名目起
自内地輾轉私傳又有一種游手匪徒生事擾民
名為羅漢脚以天地會人衆勢強利于糾搶無不
聽從入會若非會内之人即行搶奪是以稍有身
家及負販營生者亦多畏其搶奪不得不從以致
南北兩路日聚日多一經廳縣查拿動輙抗官拒
捕此次林爽文謀逆不法即由糾合會匪而起其
林爽文入會又係嚴烟傳授五十二年正月内常
青訊明賊匪楊咏供詞據稱聽得嚴烟說起會的
根源是廣東洪二房和尚居住後溪鳳花亭同一
姓朱的年纔十五六歲不知名字也不知住在那
裡等語並經孫士毅逐處密查不但並無其人抑
亦並無其地臣等到臺灣後屢將天地會根由訊
問賊犯僅知取烟吃茶俱用三指說話不離本字
等暗號不能備悉其詳及拿獲林爽文研究再三
匿不供吐因係觧京要犯未便用刑嚴訊随思嚴
烟係首先在臺灣傳會之犯且係有名賊目必湏
嚴拿跟究當即嚴密查緝已將該犯拿獲(臣)等親
加研訊嚴烟即係莊烟又名嚴若海係漳州平和
縣人于乾隆四十八年藉賣布為名來至臺灣四
十九年在溪底阿密里庄傳授天地會是年三月
十五日林爽文聞知會内人衆便于糾搶即聽從
嚴烟入會五十一年八月林爽文復約同林漢林
領林水返張四何有志在車輪埔飲酒約會各處
村庄互相傳習遂致拒捕戕官釀成逆案(臣)等以
該犯既係臺灣首先傳會之人則天地會傳自何
人起自何地必知備細向其逐一跟究據供這天
地會聞說是朱姓李姓起的傳自川内年分已遠
有馬九龍糾集和尚四十八人演就驅遣隂兵法
術分投傳教後來四十八人死亡不全只有十三
人四處起會那在廣東起會的是萬和尚俗名凃
喜如今在那裡實不知道又有趙明德陳丕陳彪
三人從廣東惠州府來到漳州詔安縣雲霄地方
傳會有個張姓不知名字因面上疤㾗甚多號破
臉狗他常留趙明德等在家居住附近高坑菴馬
坑廟丁仔峽石磜尾溪都是傳會之處乾隆四十
八年陳彪借行醫為名到平和縣纔傳我入會的
這些人是陳彪告訴我的其實都未見過又聞得
陳丕也曾到過臺灣傳會如今早回内地去了等
語又供凡傳會時在僻静地方設立香案排列刀
劍令在刀下鑚過即傳給會内口號結為弟兄連
父母妻子不許告知也不寫帖立簿那起會的朱
姓呌朱鼎元帮他傳會的李姓實在不知名字他
們兩家傳下一個洪字暗號所以呌做洪二房賊
旗上書寫洪號字樣并有五點二十一隱語都是
取洪字的意思曉得暗號就是同會即素不認識
之人有事都來帮助等語復嚴究此外有無不法
語句據該犯供出木立斗世及李朱洪等暗號與
孫士毅從前查奏之語大略相同奸徒編造暗號
邪詞藉圖煽誘實堪痛恨所云四十餘人都會驅
遣隂兵法術甚屬妄誕不經其由川省起會傳至
廣東等處並不能實指川省粤省是何縣分與孫
士毅前奏乾隆三十二年起自漳州之語不符恐
竟係逆匪等本與粤人不合又因粤人聚集義民
拒賊出力希圖架詞傾陥其起會之朱鼎元李姓
又無實在下落供詞甚為閃爍(臣)福康安前在四
川總督任内查緝嘓匪遍加親歴並未聞天地會
名目(臣)鄂輝在川年久亦未聞有此事但既有此
語不可以所供無據置之不辦且天地會聚衆搶
奪與嘓匪搶奪相近或竟係四川省傳來亦未可
定現據供出趙明德陳丕陳彪三人在詔安雲霄
地方傳會自必深知此會根由即應從此跟查徹
底嚴究(臣)等現已密派妥弁賫信知會李侍堯孫
士毅不動聲色嚴密查拿俟閩廣得有確據如果
起自川省即飛咨川省一體嚴密查辦至臺灣天
地會情形(臣)等連日訪察其首先傳會之人藉端
煽惑聚衆結盟原屬心懷叵測而附從入會者因
糾衆搶奪被惑聽從及至入會後科派銀錢遇有
搶奪等事即湏互相帮助雖搶其戚好之家不能
不随同前往是以會内之人有因歛錢助闘心生
退悔者可見邪教惑人之事一時圖利相聚必不
能始終合夥串通一氣即如阿里港殷戸陳國英
原曾入會從逆嗣以莊大田等索銀錢不遂將伊
父母殺害後逃至山猪毛粤莊願充義民因粤庄
不肯收留勒交糓石氣忿身死又有本係會内之
人因畏懼干連即充當義民随同剿賊如義民首
賴水魏收等俱曾入天地會賊匪滋事之初即捐
資招集義民打仗出力即此可知入會之人並非
全行從賊自大兵進剿以來乘勝長驅屢次克捷
凡係助惡黨羽望風潰散不能復行糾集所有從
賊會匪人數衆多業已殱除殆盡間有未獲逸犯
上緊緝拿日有就獲者審明後即行正法此等匪
徒斷不能復行漏網至此外義民庄民等亦有曾
經入會者經此番大加懲創之後人情已極震懾
不敢復蹈惡習若于人心甫定之時再行追究從
前紛紛查辦未免易滋疑懼况天地會並無經像
無憑指實或啟告訐訛索之端轉于地方無益惟
有嚴密確查首先傳會之人以絶其源其來臺灣
傳會者除嚴烟外尚有陳丕一犯是否實已潜回
内地抑尚蔵匿村庄現仍一體查拿究辦並責成
地方官永遠嚴行禁止凡有拜盟立會即非天地
會名目亦即嚴懲示儆不但不使有糾搶之事並
不得存結會之名以仰副
聖主綏靖海疆整飭民俗之至意至嚴拿竄逃餘匪尤為妥
靖地方要務當此難民歸庄之時恐有逸匪混入
其中希圖漏網經(臣)派撥弁兵帶同熟諳道路之
人分頭跴緝兹各處口岸要隘等處駐守兵丁俱
已撤回而南北兩路地方寬廣原設水陸各汛自
賊匪滋事後多未安設現在一面酌定營制一面
先將挑出補缺兵丁分安原設各汎飭令往來梭
織巡查遇有形跡可疑之人即行拿究復揀派妥
協員弁分路查緝並派山猪毛義民首劉䋲祖周
敦紀等帶領生番通事黃阿生往内山番社搜查
逸匪以期净絶根株不留遺孽現據派出官兵陸
續擒拿觧送及民番等盤獲縛献者紛紛不絶逐
加嚴審或曾抗拒官兵或擾害村民肆行搶刦或
賊匪經過村庄附和随行俱各供認不諱審明後
即派委知府楊廷理參將吳宗茂監視行刑將匪
犯羅進等三百一十二名按名正法至大武壠一
帶地方山箐深密恐有潜逸匪犯派令六十七帶
領官兵前往會同副將格綳額等自牛庄進山由
大武壠直至崗山一路嚴密搜查並令將各庄義
民慰諭歸農乘時耕作據該員等在大武壠内一
帶村庄及山溝竹圍内逐一搜查並無賊匪民人
等漸次歸庄整理生業連日㴻雨優霑土膏滋潤
正可及時播種其東港洋面小琉球一島亦派員
查明該處止有泉州民人三十八戸撘盖草藔居
住俱係良民亦無賊匪蔵匿再查各處義民俱已
陸續歸庄軍器全無所用節經派委妥員分投收
繳並令地方官查明原册將義民自備器械一體
交官自到南路後共繳過鎗炮刀矛藤牌等項四
千二百九十餘件惟是臺灣風俗剽悍軍器最多
皆因械鬥私造此番懲創之後民人等震懾兵威
已甚畏懼而閩粤不和積習尚恐驟難更易惟有
嚴密查辦不准存留軍器地方官如能永遠奉行
實力查禁則械鬥之風亦可不杜自息再查林水
一犯已拿獲歸入第四起觧京匪犯内起觧其董
喜一犯將拿獲賊目隔别訊問多稱董喜實已病
故並據供稱大兵攻克集集埔後董喜病已沉重
逃到山邊身死賊夥等將伊屍身即在該處掩埋
等語已派委妥員往集集埔一帶嚴密訪查董喜
是否實在病斃埋葬何處務得確切証據方可憑
信總之此等賊目助逆不法斷難任其一名漏網
(臣)等于進兵時随處訪查賊目姓名另行存記除
臨陣殱戮及官兵搜獲之外生番呈騐首級認出
賊目又有數十人其未獲逸犯(臣)等已開列名單
通行南北兩路一體嚴拿二月以後陸續搜獲者
甚多查對名单凡係有名賊目已獲十分之九仍
嚴飭各處兵役庄民等嚴拿跟究即賊中小頭目
等一經訪查確實亦湏按名緝獲净絶根株不使
稍留餘孽其賊目家屬人等俱係應行緣坐之犯
已陸續搜獲百餘名仍再移咨徐嗣曾一體飭屬
嚴查先將拿獲者陸續送赴内地交李侍堯照例
辦理其家屬居住内地者亦飛咨李侍堯查明究
辦奏入
上命軍機大臣傳諭福康安李侍堯孫士毅曰會匪結
盟滋事自應確查嚴禁臺灣現當人心甫定之時且
據福康安奏義民中即有曾經入會者若再追究從
前紛紛查辦實未免易滋疑懼至所供萬和尚趙明
德等犯為粤閩二省首先傳教之犯必當嚴拿務獲
但内地輾轉根查又恐啟告訐訛詐之端李侍堯孫
士毅惟當不動聲色飭屬密訪嚴查以期就獲不必
過甚致有株連然亦不得視為尋常緝捕具文致要
犯潜蹤漏網又連日訊及觧到逆犯簡添德供有李
惠一犯係南路偽軍師雖檢查福康安原奏供单内
有李惠已于上年九月被府城官兵拿去正法之供
但所供是否確實李惠一犯係何人拿獲並着福康
安查明具奏至福康安現在所辦臺灣善後各事宜
頭緒繁多若諸務完竣能于七月間内渡即應起程
于萬夀前赴熱河瞻覲如一時未能辦竣聞海洋風
&KR3078;九月内向俱停止開渡福康安不妨在彼多駐幾
時萬不可冐險開行即過九月俟風色順利再行起
程亦未為遲
上又諭内閣曰帶兵出力之巴圖魯侍衛等昨已降旨
交福康安查明勞績懋著者奏明交部查照功牌酌
給世職此内鄂輝舒亮普爾普三人俱係大員奮勉
出力朕所素知即著軍機大臣會同該部查明鄂輝
等三人節次打仗勞績查照應得功牌酌量議給世
職以示酬庸延賞之至意
欽定平定臺灣紀略卷五十八
