欽定平定臺灣紀略卷六十
五月十六日(丁丑)福康安鄂輝魁綸徐嗣曾同奏言
臺灣戍兵向由内地各營分撥換班但郡屬廳縣
地勢廣闊生聚日繁照額酌留一半即於本處募
補既免往來調换遠涉海洋而遇有戍兵缺出隨
時即可補額不致日久曠懸閭里壯丁又得以食
糧充伍於生計尤為有益查戍兵就地召募以目
前而論自應先儘義民挑補惟義民本屬編氓因
值逆匪肆擾各村庄自為聚集藉以保衛鄊閭雖
帶同打仗守城亦知奮勇究因軍紀全未曉諳不
能十分得力若遽令充伍教練仍復需時届今賊
匪甫平汛防均關緊要以未經訓練之兵撥令防
禦終不相宜且臺灣本無土著大約漳泉兩府之
人居多既在本地募補則凡係廣東及漳泉民人
自應一併挑補方足以示平允計内地換防兵内
原派陸路漳泉各營二千餘名而水師兵丁除閩
安數營外悉係漳泉之人今在臺灣招募一半戍
兵以閩粤民人均勻挑補應募漳泉兵四五千名
其新增兵丁一千二百名招募一半又應募漳泉
兵四五百名即將應派漳泉陸路各兵悉行停止
而以就地招募及換防水師兵丁統算籍隸漳泉
者已及大半似屬非宜前奉
諭旨令將漳州兵丁在泉州村庄防守泉州兵丁在漳
州村庄防守互相稽察查臺灣民人多係内地無
藉游民渡洋覓食其中強徤者不安本分武斷一
方名為羅漢脚若以充補營兵則逃伍生事之弊
勢所必然其有眷屬身家之人即使情愿食糧各
有室家繋戀不能將南路者派往北路村居者派
往城中各令遠離鄊井若即附近村庄易地防守
又恐因平日小嫌藉端滋事察看粤東漳泉各庄
情形均屬相同雖閩省内地營兵亦非勁旅但究
係入伍有年技藝均所諳習自較新募者為優且
可使籍隸漳泉兵丁不致多於他處因地制宜似
亦控制海疆之道(臣)等於内地征兵内詳加挑選
照依戍兵額數令其頂補分派異籍各庄互相防
守不致與本地民人通同一氣再常青將義民挑
補新兵四百餘名一時權宜辦理不能詳加㨂選
兹(臣)等公同挑擇不堪充伍者甚多伊等隨征一
載若此時概行裁汰未免心存觖望因就其中稍
有勞績者酌挑一百八十餘名漢仗均屬可觀交
營管束差操其餘情愿歸農之人酌加賞賚俱行
散遣所有存留各兵仍俟將來陸續出缺仍以戍
兵補額以歸畫一至臺灣熟番向化日久此次賊
匪滋事岸裡社茄藤社霄閭社番民打仗殺賊頗
為出力此項熟番多在沿山居住向來戍兵駐守
地方佈置固為嚴密但近山一帶道里遼闊番社
交錯稽察究屬難周今若招募熟番設立屯丁雖
不能遠離本社亦可在相近地方與營伍互相聯
絡實於廵防有禆惟是兵額糧餉俱有定制未便
於額外招番致滋繁費查臺灣近山平埔本係荒
蕪之地民人開墾名為埔地(臣)等帶兵入山搜勦
查看南北兩路如集集埔水沙連國信埔小楠仔
仙枋藔等處彌望良田已成熟業其餘堪以開墾
荒地尚多應即於此項埔地内撥與番民自行耕
種毋庸另給糧餉仿照屯田之例將壯徤熟番挑
作屯兵設立屯弁以埔地之畆數定屯地之多寡
計數目可得四五千人田畆漸闢人數尚可增多
番性樸實強壯能嫻技勇可期得力無事則各力
田疇防守隘口如有越界滋事民人及逃竄盗賊
匪類皆可派令緝捕所有撥給該番丁等埔地令
其自行開墾照臺灣番田定例概免陞科以示體
䘏再臺灣地方民俗敝玩賭博成風一切作奸犯
科皆從此起自逆匪滋事以來民人等遷徙流離
不遑寧處其未經蹂躪之處亦俱保庄守城充當
義民無暇暏博及至地方平定恐其故智復萌屢
經示禁嚴飭查挐遇有賭博隨時懲治已不敢公
然聚賭到郡後復嚴督文武員弁日夜輪查經派
委廵查之都司額爾亨額馬元勲訪聞水仙宫口
民人許班家内約同許高等夜間私賭該員等當
即改裝往拏許班喊同孫嚴拒捕兇毆並用菜刀
劃傷額爾亨額手指旋據該員等拏獲觧送當此
嚴禁之時尚敢私行聚賭公然拒捕情屬可惡若
非立置重典不足以儆兇頑而懲惡習隨於審明
後將許班一犯即行正法其餘在場人犯悉予枷
號三個月示衆至孫嚴係帮同拒捕之犯非僅在
場賭博者可比現用重枷示衆期滿擬發新疆給種
地兵丁為奴邇日各處民人聽聞許班伏法咸知
畏懼賭風頓為歛戢地方極稱寧謐又潰兵等蒙
法外施仁貸其一死是以鳳山嘉義等處潰回兵
丁經常青奏明收伍在案續有大墩潰兵二十一
名投赴藍元枚軍營尚未收伍(臣)等覆加查核該
兵丁等當賊匪等猖獗之時冲散後不肯甘心從
賊即行間道脱歸與鳳山潰回之兵相同自應一
例辦理惟王得賜一名因賊匪逼令喂馬即行奪
馬騎回後隨同官兵打仗出力毋庸追究外其吳
勝得一名曾經為賊服役未便因早為投出一概
從寬應發往伊犁充當苦差至於逃匿日久潰兵
直至賊匪將次撲滅之時始行投出仍當從嚴究
辦(臣)等自統兵進勦以來陸續投出潰兵六十五
名訊據王文彪等三十一名供係被賊匪拏去服
役並未隨賊打仗抗拒官兵但各兵久䧟賊中甘
為服役不思及早投出較之吴勝得尤為可惡審
明後俱已按名正法又陳選得三十三名俱係冲
散後在義民村庄藏匿因道路梗塞不能投出實
無從賊情事應請貸其一死發往伊犁充當苦差
至潰散無着人數今已分晰查明彰化嘉義淡水
鳳山各處及崗山營汛被賊攻䧟共潰散無着戍
兵八百八十二名郝壯猷在鳳山失事共潰散無着戍
兵八十九名征兵一千二百九十二名魏大斌等
赴援嘉義千總陳邦材等隨同前往潰散無着戍
兵七十一名楊起麟邱能成隨蔡攀龍再援嘉義
潰散無着戍兵三十八名所有赴援嘉義兵丁因
賊匪四面圍裹兩次陣亡共二千二百四十二名
故潰散之數較陣亡為少竊思此項潰兵未曾經
歴行陣當賊匪肆擾之時紛紛四散帶兵將弁各
不相顧内有被賊戕害者該將弁等因未親見不
敢冐昧開報亦俱歸入遺失數内(臣)等自進勦以
來投出者祗有王文彪等六十餘名此外並無拏
獲潰兵惟恐濱海地方港汊叢襍乘此撤兵之際
或有夾帶潛逃隨經飭派妥幹員弁分赴各海口
嚴密盤查並令帶兵内渡各將領等留心稽察據
川省都司張占魁拏獲潰兵陳得喜一名供係被賊
拏去服役事後思欲逃回内地訊明亦即正法餘
皆禀報並無潛竄現在全郡平定零星逆匪村庄
尚不敢容留此項潰兵多至二千餘名似難全行
藏匿而福州等府兵丁與臺灣土音迥異更屬易
於辨識且叠經訊據拏獲賊匪供稱攻䧟城池及
攔截援兵時凡係失䧟兵丁多被戕害賊首林爽
文自誇強横曾屢次張掛偽示告知夥黨賊目莊大田
亦有攻陷鳳山時殺害官兵一千餘名之供均可
為潰兵被害之一証但行兵紀律不可不嚴該處
兵丁等既無陣亡實據則從賊偷生之事難保必
無仍應通行查緝從嚴究辦已飭造清册移咨李
侍堯及隣省各督撫嚴飭地方官一体上緊查拏
飭行粤省臺灣各海口員弁認真盤詰於何處拏
獲即於何處審明分别嚴辦以為臨陣潰逃者戒
又據各委員及義民首等陸續報獲賊目張語秀
鄧理黃岱莊田林藉洪眼陳信陳光珽温基王喜
陳天運洪湖生十二名逆匪林顔領等九十八名
隨經核明將有名逆匪提訊或係隨賊打仗或係
聽從紏約擾害村庄當押赴市曺正法其淡水彰
化等處距府較遠所有報獲餘匪即飭該廳縣訊
取切供詳報確核即於該處令同營員正法示衆
現在查對案内指緝各犯未獲者已屬無幾又林
爽文偽印業經搜獲莊大田亦有偽刻木印一顆
兹據義民潘瑞鳳在南路大湖地方田邊溝内檢
出係洪號輔國四字應與林爽文偽印遇便一併
觧交軍機處銷燬至臺灣水營各營戍兵建有兵
房給與居住其衝途要隘設兵廵察之處亦俱安
設塘汎墩臺以聯聲勢乾隆三十七年鎮標三營
兵房因年久間有倒塌經原任總督鐘音具奏勘
估興脩三十九年二月工竣其南北路各營兵房
亦動支間欵銀兩脩葺盖造並未全竣海濱沙土
鬆浮颶風時發各處舊存兵房塘汛漸次坍塌即
新脩處所亦多傾圯並不隨時粘補延至四十九
年全行倒壊歴任鎮道各員均未詳報辦理經富
勒渾屢次札行嚴查始據該鎮道查明應脩兵房
營汛一千三百七十餘間詳請脩理偏僻汛地亦
未議及富勒渾以所估工料浮多駁令再行確勘
雅德接任後因鎮標及各營脩理歴年未久何至
坍塌如此著再加確勘方准造銷文禀往來動稽
時日直至五十一年地方官自應賠脩甫將鎮標
兵房建盖十餘間即值逆匪滋事復又停工(臣)等
自進兵以來沿途親見塘汛墩臺僅有舊時基址
依稀可辨留心察看情形其被賊人焚毁者尚少
竟多係平時坍塌統計全郡兵房營汛二千四百
餘間除安平左營尚存十間鎮標三營尚存十餘
間此外房屋並無一瓦一椽以致兵丁等藉稱無
可棲身在外散處任意營生貿易置操防於不問
經富勒渾雅德屢次嚴飭而地方文武各官恃有
重洋之隔一味支延往返駁查動至經年累月此
種外省惡習已屬可惡况臺灣孤懸海外營制尤
關緊要乃敢積久玩悮任意餙延實堪痛恨自應
分别賠脩現在戍兵全數挑齊分撥各營未便令
其露處若令租賃民居又恐陷從前包差陋習(臣)
等公同商酌先令支架帳房撘盖草寮飭該兵等
按營分汛居住防守(臣)徐嗣曾照例估計立即借
動欵項會同普吉保上緊購料興工仍查明三十
八年以後臺灣鎮道府廳縣歴任各員在任久暫
咨部分别着追歸欵再各營原設兵房並未按照
兵數建盖以致有兵多之處營房不敷居住而兵
少之處房屋轉有空閒總由從前添兵設汛時未
能悉心經理以致多有恭差此次另行脩建(臣)徐
嗣曾會同普吉保詳查兵數多寡相度地勢妥為
辦理俾無盈絀之虞再查有福建閩安恊左右兩
營都司二缺廣東惠來營遊擊一缺應行揀補又
澄海恊中軍都司一缺前以惠州恊右營守備麦
瑞奏陞今麦瑞業經掣補三江口都司其澄海恊
都司員缺需遴請補用以上遊擊都司共計四缺
均應於打仗出力人員内補用苐查軍營出力人
員俱已陸續
奏請陞補其餘閩粤官員已帶該省兵丁分起配船
内渡(臣)現已分别移咨李侍堯孫士毅查照即於
各營照例揀員題補奏入
上命軍機大臣傳諭福康安李侍堯魁綸徐嗣曾曰前
因臺灣戍守兵丁向内地各營分撥前往遠涉海洋
紛紛更調且義民出力者甚多是以諭令福康安等
於辦理善後時察看情形或酌留一半即在臺灣募
補以歸簡便原係朕厪念海疆思慮所及即行隨時
指示並非謂必當如此辦理今據福康安等體察輿
情若先儘義民挑補既恐未諳軍紀不能得力又恐
招募漳泉之人太多請於内地征兵内詳加挑選照
依戍兵額數令其頂補自屬實在情形原不妨據實
奏明毋庸拘泥前旨辦理其熟番既可招募並請將
集集埔等處空餘田地撥給番民自行耕種仿照屯
田之例將壯徤熟番挑作屯丁設立屯弁管束之處
自應如此辦理至臺灣無藉游民不安本分武斷一
方名為羅漢脚此等惡習最為可惡與四川&KR0008;嚕匪
犯無異現經大加懲創之後不可不實力查拏隨時
嚴辦務使奸徒歛跡盡絶根株不復有此項名目方
為妥善此事福康安起程後交李侍堯等嚴飭該處
鎮道及地方文武官弁認真查察隨犯嚴懲以期海
疆永靖毋得日久玩生致干咎戾又查辦賭博拒捕
一案該處甫經大兵懲創之後福康安等尚在臺灣
大兵未盡全撤而不法奸民已敢肆無忌憚拒捕傷
官將來大兵全撤後此等奸民更復何所儆畏尤不
可不認真嚴辦此事福康安起程後亦着交李侍堯
飭屬嚴查隨時懲創毋得稍有疎縱
上又諭内閣曰潰兵等雖據訊明因道路梗塞不能投
出尚無從賊情節但該兵等派出隨征於遇賊打仗
時即紛紛潰散不顧主將冲散後又不即時投出轉
在村莊藏匿雖與曾經從賊者情罪有間但僅發伊
犁充當苦差不足示懲着改發伊犁兵丁為奴以昭
烱戒
同日福康安鄂輝魁綸徐嗣曾同奏言臺灣澎湖
兩處額設水陸官兵例由内地各營更調防戍自
逆匪滋事以來陣亡缺額者甚多因在行軍之時
數目未能清查均未調撥充補班滿者亦未撤回
(臣)等初抵軍營即令柴大紀將戍兵數目詳晣查
報維時道路甫通戍兵分撥各處未據查開實數
(臣)等以柴大紀廢弛營伍或係兵丁本有缺額一
時難以登覆恐將傷亡遺失數目任意加增希圖
掩餙因於撤兵回郡後傳集各營將弁及帶兵各
員詢問並調齊檔册文卷逐一上緊撿查此項換
防兵丁自内地撥來俱係實數總因臺灣營伍廢
弛兵丁多不差操以致存營兵少其實並無短缺
通計各營戍兵實在陣亡傷亡無着病故革退等
項及拔補弁目遺缺共計未補兵丁四千八十五
名其餘現存兵内有班滿應換者四千四十九名
挑出班雖未滿傷殘病廢者二百七十二名所遺
各缺除將派來換班尚未歸伍兵四百四十四名及
常青招募新兵内酌挑一百八十七名頂補外其
餘均應挑補若照例咨調内地營兵往返重洋動
稽時日應即於征兵内挑留補額該兵丁等器械
齊全以原配器械隨帶廵防更為便易(臣)等於撤
兵時即將内地壯徤征兵逐一挑選其李侍堯所
募新兵漢仗均多可觀亦擇其隨同打仗出力者
一併挑留統挑補舊設戍兵額缺共七千八百八
名又挑補新增汛防戍兵一千二百名惟向例臺
灣戍兵係由福建通省水陸各營内勻派每營皆
有定額到臺灣後自當各按原營安設以資約束
乃向來並不按營編伍率以一營之兵分作數處
零星派撥兵弁不能相識尤屬難以稽查此項挑
留之兵係就現在征兵内選擇營分本不能齊全
又祗擇其年力精壯者留補每營挑出之處或多
或寡並未拘定例額其安設地方俱係指定某營
之兵派往某處即歸原營官弁管轄不致如從前
参差混淆所管備弁就近點騐差操更屬得力嗣
後即照新定章程俱令按營分設所有此次挑留
兵丁换防年限均以調到臺灣之日為始照例扣
算辦理至陣傷亡故戍兵今已查明寔數該兵丁
等所出内地本營之缺咨明李侍堯將上年新募
兵丁及換回各兵内挑補其有傷殘病廢者即可
酌加减汰如此則兵數適符原額而新兵補缺迅
速亦不致多糜費糧餉再臺灣戍兵向係内地各
營挑撥更换應得月餉銀俱在臺灣支給其本籍
眷口於該兵餉銀之外每名每年給銀三兩零米
一石二斗以資養贍今新添戍兵一千二百名計
需養贍銀三千九百餘兩米一千四百石換防時
尚有應給往來盤費銀兩若再將新添戍兵於内
地召募又需在常額之外多增餉銀一萬八千餘
兩米四千三百餘石是以祗就内地各營通融抽
撥毋庸另行添設核計内地各營現兵五萬餘名
調出兵一千二百名於十分之中尚不及一分之
半似與營制無碍再臺灣吏治廢弛奸民無所顧
忌以致釀成逆案此番整頓之後丞倅州縣等官
如有必需添設即應逐一酌籌詳晣具奏但體察
閤郡情形原設廳縣分治地方經制均為妥善果
能盡心撫宇綏輯得宜自可永臻寧謐若多設官
員不能盡得其人轉於地方無益惟分駐佐雜官
員各有稽查奸匪之責其中今昔情形不同自應
悉心調劑量為改移即如南路鳳山縣城現請移
建埤頭街其舊城地處海濱議以鳳彈汛弁兵移
駐應將下淡水廵檢一員移至鳳山舊城駐劄至
下淡水在東港上游南逹水底藔枋藔最關緊要
應將阿里港縣丞一員移駐下淡水其阿里港地
方即與新移鳳山縣之埤頭街相近一切均歸知
縣管理又北路斗六門地當衝要原設廵檢一員
官職太卑不足以資治理應於該處添設縣丞一
員歸嘉義縣管轄又大武壠山内村庄甚多最為
險要現已安設汛防撥兵駐守亦須文員彈壓應
將原設斗六門廵檢一員移駐大武壠其隨帶弓
兵衙役毋庸另議至添設縣丞一員應增俸薪役
食並移建添建衙署及鑄給印信各事宜(臣)徐嗣
曾逐加查明照例分别題咨辦理再向例調任臺
灣各員三年俸滿即行調回内地該廳縣身任牧
民責成綦重若在任未久一切風土人情尚未諳
熟竊計瓜期將届鮮不苟且自安祗圖塞責地方
人民亦以官長不久去任未免心存玩狎甚有不
肖官吏不以涉險為慮惟知貪利營私延至滿任
即可卸責而去即有認真辦事之人正資清釐整
頓而俸秩已滿遽易生手亦不能竟其設施查臺
灣道府向係三年俸滿四十九年改為五年應請
將各該廳縣照道府之例一體改為五年報滿俾
得多歴歲時盡心民事倘敢日久玩生廢弛公務
請交廵視臺灣之將軍督撫等就近考核從嚴恭
究再查降番弁目儹拉浞浸兩處額設土守備六
員土千總九員土把總十六員土外委四十六員
此次隨征臺灣派來土弁等帶領降番甚為出力
今降番業有定額均照屯練兵丁之例加給日餉
所有儹拉浞浸土弁等請援屯練土弁定例分别
賞給錢糧至臺灣原定營制本無馬兵雍正二年改設
馬兵三百名嗣於雍正七年因籌添塘汛守兵將
馬兵裁撤是以全郡戍兵盡係步粮即官弁亦無
馬匹日久相沿騎射均不講習此次進勦逆匪(臣)
等率同巴圖魯侍衛章京馳驟往來奮勇衝殺最
為賊匪所畏屢次克捷實藉馬力為多兹當更定
營伍之時若請照前例改設馬兵三百名彈壓地
方似足以昭嚴肅馳報緊急公事亦可不致稽遲
於營伍殊為有禆苐查臺灣地方平原寬廣處處
皆有水草原非不能畜牧惟因天氣過於炎熱從
前裁減馬兵案内即有難於喂養之語(臣)等帶兵
勦匪適值冬末春初水土平和馬匹頗能臕壯若
至夏秋蒸溽之時養馬究恐非宜再四籌酌先於
巴圖魯侍衛及各官員交回馬匹内酌留一百匹飭
交臺灣鎮總兵照例給發馬乾試養一年如果喂
養得力俟閩省督撫廵察臺灣之便就近查騐據
實奏
聞再於臺灣鎮標改設馬兵一百名北路恊標改設馬
兵一百名作為定制班兵更換留馬易人所有應
需馬匹即在内地各營抽調除延平建寧福州長
福興化泉州城守等營地當孔道毋庸抽調外其
餘偏僻標營均有馬一百三四十匹至一百七八
十匹不等每營不過調撥十餘匹即可足二百匹
之數並將馬兵數目於戍兵内改撥核計粮餉馬
乾均無增減海疆營伍防範更為周密再臺灣一
郡負山面海外控澎湖地勢袤延幅&KR0695;廣闊其間
要隘甚多原設臺灣澎湖水陸兵丁一萬二千一
百七十六名除水師兵四千一百六十三名外南
北兩路共兵八千零十三名分撥防汛佈置已為
嚴密惟是今昔情形略有不同數十年來仰蒙
聖澤濡㴠生齒繁盛從前荒廢之地日闢日增西至海
濱東至山麓村落相連野少曠土自大雞籠以至
枋藔南北綿亘一千餘里里數較内地加倍不啻
有二千餘里之遥近山一帶地方如大里杙水沙
連大武壠水㡳藔等處最稱險遠溪深嶺峻僻徑
紆迴外則番社環居内則流民雜處向因人迹罕
至未設汛防而各縣城内兵力亦覺稍单不足以
資防衛今擬於各處緊要地方及通衢大路每處
添兵一百數十名至二三十名不等並將各海口
水師量為移撥務使分派得宜聲勢聯絡駐守足
資彈壓會哨亦易稽查海外巖疆庶可永臻寧謐
查臺灣郡城原設鎮標三營城守左右軍一營除
去分防之數存城兵丁尚有二千七百餘名足稱
重鎮毋庸另議增添其北路彰化縣城原設兵一
百一十四名該處地當衝要係副將大員駐劄兵
力較少擬添兵一百八十六名以足三百名之數
縣城迤東之八卦山地勢最高可以遥瞰城中現
擬於山上設立卡座應添設兵四十名外委一員
帶領駐守所有山旁通往柴仔港烏日庄犁頭店
大里杙要路均可藉以稽查大里杙係逆首巢穴
雖經大兵勦洗净盡城堡亦已燬除但係阨要之
地直逹彰化南北投又與内山相近應添設外委
一員兵丁五十名水沙連與番界交錯山嶺重叠
地方更為遼闊應添千總一員兵丁一百名在集
集埔駐劄□頂地方接壤水沙連而附近之虎仔
坑尤為奸宄出没之地應添設外委一員兵丁三
十名稽察更為周密又磺山地産硫磺向係封禁
逆匪滋事時曾經李侍堯派守偹羅禮璋帶兵看
守該處山嶺重叠逼近海岸山外砲臺塘汛設兵
本少且距磺山道里太遠稽察難周查石門地方
係磺山出山要路又有港口通洋應於該處添兵
三十名外委一員防守又中路一帶嘉義縣城原
設兵三百七十七名係北路左營守備帶領弁目
駐守該處為全郡適中之地最關緊要添兵一百
二十三名以足五百名之數並擬改設都司一員
其原設守備一員即移於斗六門要隘駐劄查斗
門四逹通衢向稱險固賊匪佔據一載始行攻克
今既將守備移駐該處原設之千總一員兵五十
名不敷防守應再添外委一員兵一百三十名即
歸新設之都司管轄以資控制大武壠村庄甚多
路徑叢雜外霄閭庄在大武壠山内本縣庄為西
北面入山要口應設千總一員添兵一百名駐劄
外霄閭庄再添外委一員分出兵丁二十名在本
縣庄防守元長庄近海地方寬廣應設外委一員
添兵二十名大埔林西螺鹿仔草等處均係要地
額設弁兵太少難資防守即平時稽察村庄緝拿
奸匪亦不敷用應於原設弁兵之外大埔林添設
兵十五名外委一員西螺添兵二十名外委一員
鹿仔草添兵十名以壯聲勢其大排竹蔴豆庄係
嘉義縣至府城大路三坎店茂功庄係大武壠西
南面要口應於大排竹添兵二十名外委一員蔴
豆庄添兵三十名外委一員茂功庄添兵二十八
名外委一員三坎店祗添兵二十名毋庸另設汛
弁即歸大武壠千總管轄又南路一帶崗山汛原
係守城左軍守備千總帶兵一百三十五名駐守
再添四十五名原設備弁毋須更易鳳山縣城原
駐恭將一員千總把總外委共八員兵四百六十
二名今縣城改建埤頭地方將弁均未移駐毋庸
另行增設惟添兵三十八名以足五百名之數其
鳳彈一汛即在埤頭附近應行裁減將該汛原設
兵丁内撥兵一百一十六名添設千總一員移駐
鳳山舊城在擬建卡座之龜山上安設鳳山極南
之水底藔地方最為險僻應移撥鳳彈汛原設守
備一員把總一員兵一百名仍再添兵五十名在
該處駐守其番薯藔係近山要隘自大武壠山内
通往鳳山小路皆由該處經過應添兵二十名額
外外委一員以資防範而重廵防統計此次添設
都司一員千總三員經制外委十四員額外外委
二員兵丁一千二百名除添設都司應行揀員調
補其弁目兵丁均照例於福建内地各營酌量抽
撥換防用歸簡易查閩省額兵通共六萬三千一
百一十九名扣去臺灣戍兵一萬二千一百餘名
内地當存兵五萬九十餘名通盤計算再抽出新
添戍兵一千二百名分在各營調派所撥亦屬無
多内地兵丁尚不致於短絀但各營兵數多寡不
一應如何分别衝僻地方酌量分撥之處容俟回
至泉州與李侍堯面加商酌再行會摺具奏再查
安平恊水師原設三營駐劄安平為海疆要隘但
該處内依郡城外接澎湖聲勢已屬聯絡駐兵未
免稍多惟北路鹿仔港最為緊要口岸係臺灣水
師左營汛地原駐備弁兵丁不足以資廵守應將該
協左營内遊擊一員千總二員把總二員外委三
員額外外委三員兵丁三百七名戰船九隻移駐
鹿仔港即以原駐鹿仔港之守備一員把總二員
兵丁一百一十五名戰船二隻移駐笨港以笨港
原駐之把總一員兵丁七十五名戰船二隻移在
原未駐兵之新店海口其安平恊水師右營之東
港一汛原設把總一員兵丁一十五名亦覺過少
應再於該營内撥兵三十五名添設該處如此一
轉移間沿海營汛仍歸本營管轄毋庸增設新兵
而於緊要海口哨探廵防亦可倍加嚴密奏入
上從之
欽定平定臺灣紀略卷六十
