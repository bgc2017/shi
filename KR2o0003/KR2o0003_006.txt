唐鑑卷六宋范祖禹撰
吕祖謙註
太宗四
初帝謂監修國史房玄齡曰前世史官所記皆不令人
主見之何也對曰史官不虚美不隐惡若人主見之必
怒故不敢獻也帝曰朕之為心異于前代帝王欲自觀
國史知前日之惡為後來之戒公可譔次以聞諫議大
夫朱子奢上䟽諫帝不從玄齡乃與給事中許敬宗
等刪定為高祖今上實錄書成上之帝見書殺建成元
吉事多微隠謂玄齡曰昔周公誅管蔡以安周季友鴆
叔牙以存魯朕之所為亦類是耳史官何諱焉命削去
浮詞直書其事
臣祖禹曰古者官守其職史書善惡(如字下同)君相不與
焉(相去聲與讀如預)故齊太史兄弟三人死於崔杼而卒不
没其罪(史齊世家崔杼弑齊君齊太史書曰崔杼弑莊公崔杼殺之其弟復書崔杼復殺之少弟)
(復書崔杼乃舍之)此奸臣賊子所以懼也後世人君得以觀
之而宰相監修欲其直筆不亦難乎司馬遷有言曰
文史星歷近乎卜祝之間盖止於執簡記事直
書其實而已非春秋有褒貶賞罰之文也(杜預左傳序春秋以)
(一字定褒貶)後之為史者務褒貶而忘事實失其職矣人
君任臣以職而宰相不與史事(與讀曰預)則善惡庶乎其
信也
十八年正月帝欲伐高麗褚遂良諫李世勣追咎魏徵
諫討薛延陀帝欲自征高麗遂良上䟽以為天下譬
猶一身兩京心腹也州縣四肢也四夷身外之物也高
麗罪大誠當致討命猛將將四五萬衆仗陛下威靈取
之如反掌耳今太子新立年尚幼穉自餘藩屏陛下所
知一旦棄金湯之全踰遼海之險以天下之君輕行遠
舉皆愚臣之所甚憂也帝不聽
臣祖禹曰高麗臣属於唐而其主為賊臣所弑為大
國者不可不討然高麗之大未如突厥其險遠不過
於高昌吐谷渾(皆蠻夷國名)此三國者皆命將帥以偏師
取之遂墟其國(墟荒也)何獨至于高麗而欲自征之乎
太宗若從遂良之言雖伐而不克亦未失也
八月帝謂司徒無忌等曰人苦不自知其過卿可為朕
明言之對曰陛下武功文德臣等順之不暇又何過乎
可言帝曰朕問公以己過公等乃曲相諛悦朕欲面舉
公等得失以相戒而改之何如皆拜謝帝曰長孫無忌
善避嫌疑應物敏速决斷事理而緫兵攻戰非其所長
高士廉涉獵古今心術明達臨難不改節當官無朋黨
所乏者骨鯁規諫耳唐儉言辭辨捷善和解人事(解上聲)
朕三十年遂無言及於獻替楊師道性行純和自無愆
失而情實怯懦緩急不可得力岑文本性質敦厚文章
華贍而持論常據經遠自當不負於物劉洎性最堅貞
有利益然其意尚然諾私于朋友馬周見事敏速其性
貞正論量人物直道而言朕比任使多能稱意褚遂良
學問稍長性亦堅正每寫忠誠親附於朕譬如飛鳥依
人人自憐之
臣祖禹曰君臣以道相與以義相正者也(記禮運君臣相正國)
(之肥也)故先王以群臣為友有朋友之義非徒以上下
之分相使而已太宗欲聞過于無忌而無忌納謟以
悦之君好直而臣不忠(好呼報切)其罪大矣而太宗論群
臣之得失其言皆中于理哉(中去聲)褚遂良直道事君
犯顔諫争(争去聲)盡忠無隐王魏之此也(珪徵)而譬之飛
鳥依人輕侮其臣不恭孰甚焉
十九年帝親伐高麗六月車駕至安市城進兵攻之
高麗北部耨薩延壽真帥高麗靺鞨兵十五萬救安市
帝謂侍臣曰今為延壽策有三引兵直前連安市城為
壘據高山之險食城中之粟縱靺鞨掠吾牛馬攻之不
可猝下(猝雌骨切)欲歸則泥潦為阻坐困吾軍上策也拔城
中之衆與之宵遁中策也不度智能來與吾戰下策也
卿曹觀之彼必出下策成擒在吾目中矣高麗有對盧
年老習事謂延壽曰秦王内芟群雄外服戎狄獨立為
帝此命世之材今舉海内之衆而來不可敵也為吾計
者莫若頓兵不戰曠日持久分遣竒兵斷其運道糧食
既盡求戰不得欲歸無路乃可勝也延壽不從引軍進
戰大敗遂來降(下江切)
臣祖禹曰傳曰國無小不可易也(易輕也音異)盖雖小國
必有智者為之謀勇者致其死則雖以天下之大百
萬之衆未可恃以為必勝也高麗對盧之謀正合於
太宗所謂上策使延壽而能聽用唐師豈不殆哉
高麗既敗舉國大駭後黃城銀城皆自拔遁去數百里
無復人煙帝驛書報太子與高士廉等書曰朕為將如
此何如
臣祖禹曰太宗之伐高麗非獨恃其四海之富兵力
之彊本其少時奮于布衣志氣英果百戰百勝以取
天下治安既久不能深居高拱猶思所以逞志扼腕
踴躍喜于用兵(擊鼓詩踴躍用兵)如馮婦搏虎(孟盡心晉人有馮婦者善)
(搏虎有衆逐虎虎負嵎莫之敢攖望見馮婦趨而迎之馮婦攘臂下車衆皆悦之其為士者笑之)不
能自止非有理義以養其志(孟告子理義之悦我心)中和以養
其氣始于勇敢終于勇敢而已矣記曰所貴于勇敢
強有力者貴其敢行禮義也天下無事則用之於禮
義天下有事則用之於戰勝用之於戰勝則無敵用
之於禮義則順治(記聘義有行謂之有義有義謂之勇敢故所貴于勇敢者貴其能以)
(立義也所貴於立義者貴其有行也所貴於有行者貴其行禮也故所貴於勇敢者貴其敢行禮義也故)
(勇敢強有力者天下無事則用之于禮義天下有事則用之于戰勝用之于戰勝則無敵用之于禮義則)
(順治外無敵内順治此之謂盛德故聖王之所貴勇敢強有力如此也勇敢強有力而不用之于禮義戰)
(勝而用之于争闘則謂之亂人敢行如字有行去聲)太宗於天下無事不知用
之於禮義而惟以戰勝為美也是故以天子之尊而
較勝於遠夷一戰而克(克勝也)自以為功矜其智能夸
示臣下(夸大也)其器不亦小哉
凡征高麗拔玄莵等十城(莵音兔)徙遼盖巖三州戶口入
中國者七萬人新城建安駐蹕三大戰斬首四萬餘級
戰士死者幾三千人(幾音機)戰馬死者什七八帝以不能
成功深悔之歎曰魏徵若在不使我有是行也命馳驛
祀徵以少牢復立所製碑召其妻子詣行在勞賜之(勞去)
(聲)
臣祖禹曰太宗北擒頡利西滅高昌兵威無所不加
四夷震懾而玩武不已親擊高麗以天下之衆困于
小夷無功而還意折氣沮親見煬帝(煬音陽)以勤遠亡
國而襲其所為臣以為太宗之征高麗無異於煬帝
但不至于亂亡耳惟不能慎終如始(書仲虺之誥慎厥終惟其始)
日新其德(易大畜剛健篤實輝光日新其德)而欲功過五帝地廣三
王是以失之然見危而思直臣知過而能自悔此所
以為賢也
二十年六月詔江夏王道宗等擊薛延陀又遣李世勣
圖其諸部帝手詔自詣靈州招撫鐵勒八月道宗擊延
陀破之鐵勒諸部皆請入朝車駕至浮陽回紇各遣使
入貢帝大喜詔以戎狄與天地俱生上皇並列流殃搆
禍乃自運初朕聊命偏師遂擒頡利始弘廟略已滅延
陀鐵勒百萬餘戶散處北漠遠遣使人委身内属請同
編列並為州郡混元以降殊未前聞宜備禮告廟仍頒
示溥天九月帝至靈州敕勒諸部俟斤遣使相繼詣靈
州者數千人帝為詩序其事曰雪耻酬百王除凶報千
古明年詔以回紇等諸部為府及州各以其酋長為都
督及刺史諸酋長請于回紇以南突厥以北開一道謂
之參天可汗(音寒)道置六十六驛各有馬及酒肉以供過
使歲貢貂皮以充租賦帝許之於是北荒悉平然吐迷
度己私自稱可汗官號皆如突厥故事
臣祖禹曰昔武王克商通道于九夷八蠻西旅獻獒
(書旅獒西旅獻獒太保作旅獒旅獒帷克商遂通道于九夷八蠻西旅底貢厥獒太保乃作旅獒用訓于)
(王曰嗚呼明王慎德四夷咸賓無有遠邇畢獻方物惟服食器用太保召公也獒音敖大犬也西戎遠夷)
(貢大犬故作此書以戒之)太保作訓曰不矜細行終累大德為山
九仞功虧一簣(同上夙夜㒺或不勤不矜細行終累大德為山九仞功虧一簣允廸兹生)
(民保厥居惟乃世王孔氏傳云八尺曰仞喻向成也未成一簣猶未為山故曰功虧一簣是以聖人乾乾)
(終日慎終如始)因事而戒恐其驕也太宗不得志於東夷欲
收功于北荒因延陀破亡以兵臨之如疾風振槁(枯木)
(也)左袵之民(袵襟也夷狄之人衣皆左袵)解辮内附(辮結髮)自以為
開闢以來未之有也昔之有天下者莫不以冠帶四
夷為盛德大業何哉(易繋盛德大業至矣哉)故嘗試論之曰中
國之有夷狄如晝之有夜陽之有隂君子之有小人
也中國失政則四夷交侵先王所以御之者亦可得
而略聞矣舜曰而難任人蠻夷率服(書舜典柔遠能夷邇而難任人蠻)
(率服難去聲任平聲下皆如字)又曰無怠無荒四夷來王(書大禹謨益曰吁戒)
(哉云云無怠無荒四夷來王按此即益戒舜之辭非舜自言)然則欲其率服莫若
難任人欲其來王莫若無怠荒柔遠能邇治内安外
而殊俗之民嚮風慕義(前宣帝紀百蠻嚮風單于慕義)不以利誘不
以威脅而自至矣欲附者則撫之不欲者不強致也
(強去聲)故不勞民不費財至于後世之君或以讐疾而
欲殄滅之或愛悦而欲招來之是二者皆非也何則
彼雖夷狄亦猶中國之民也趨利避害欲生惡死豈
有異于人乎(言夷狄雖非中國比類其貪生惡死亦與中國之人同惡烏故切)王者
於天地之間無不養也鳥獸草木猶當爱之况人類
而欲殘之乎殘之固不可况不能勝而自殘其民乎
仁人之所不為也為之者秦始皇是也山川之所限
風氣之所移言語不通嗜欲不同(記王制五方之民言語不通嗜欲不)
(同)得其地不可居得其民不可使也列為州縣是崇
虛名而受實弊也且得之既以為功則失之必以為
耻其失不在于己則在于子孫故有征討之勞餽餉
之煩民不堪命而繼之以亡隋煬是也且中國地非
不廣也民非不衆也曷若無得無失修其禮樂政刑
(記樂記禮樂刑政四達而不悖)以惠養吾民使農有餘粟女有餘布
(孟滕文公農有餘粟女有餘布)兵革不試以致太平(記樂記兵革不試諸侯賓服)
不亦帝王之盛美乎故有求于外如彼其難也無求
於外如此其易也然而人君常捨所易而行所難何
哉忽近而喜遠厭故而謀新不入于秦則入于隋雖
不至于亡而常與之同事其累德豈細哉(書旅獒不矜細行終)
(累大德累去聲)太宗矜其功能好大無窮(前本紀贊好大喜功窮兵于遠好呼)
(報切)華夷中外欲其為一非所以遺後嗣安中國之道
(遺貽也去聲)此當以為戒而不可慕也(言當以太宗為戒不可慕其所為)
二十一年二月帝將復伐高麗朝議以為高麗依山為
城攻之不可猝拔前大駕親征國人不得耕種所克之
城悉收其榖繼以旱災民大半乏食今若數遣偏師更
迭擾其疆埸(音亦)使彼疲于奔命釋耒入堡(音保)數年之間
千里蕭條則人心自離鴨綠之北可不戰而取矣帝從
之三月以牛進達李世勣為大緫管伐高麗
臣祖禹曰太宗以蓋蘇文弑其君故舉問罪之師當
誅其賊臣弔其國人置君而後去之則德刑舉矣而
唐師入境貪其土地虜其民人使其父兄子弟流為
餓殍且弑君者蓋蘇文也彼高麗之民何罪豈王者
之師乎伐而不克益發忿兵乃更欲撓其疆埸害其
耕稼則是利於為寇非禦寇也(唐高麗傳太宗時蓋蘇文當嗣立建武弟)
(之子藏為王自為莫離支專國帝拜藏遼東郡王將討蓋蘇文群臣勸毋行帝曰吾知之矣去本而就末)
(舍高而取下釋近而之遠三者不祥伐高麗是也然蓋蘇文弑君戮大臣以逞國人延頸待救議者固未)
(亮耳朕必勝有五以大擊小以順討逆以安乘危以逸敵勞以悅當怨渠憂不克邪今天下大定唯遼東)
(未賓故自取之不遺後世憂也誓師而東)
八月立皇子明為曹王明母楊氏巢刺王之妃也有寵
於帝文德皇后之崩也欲立以為后魏徵諫曰陛下方
比德唐虞奈何以辰嬴自累乃止尋以明繼元吉後
臣祖禹曰太宗手殺兄弟(太宗殺建成元吉)曾不愧耻而復
納元吉之妃惡莫大焉苟非用魏徵之言過而遂之
立以為后何以視天下之人乎(視見也云云視當作示)以明繼
元吉後是章其母之為弟婦也(章讀如彰明之彰)其瀆人倫
亦甚哉
二十二年六月帝以高麗困弊議明年發三十萬衆一
舉滅之或以為大軍東征須備經歲之糧非畜乘之所
能載宜具舟艦(音檻下同)為水運隋末劒南獨無寇盗属者
遼東之役劒南復不預及其百姓富庶宜使之造舟艦
帝從之七月遣右領左右府長史強偉于劒南伐木造
舟艦大者或長百尺其廣半之别遣使行水道自巫峽
抵江揚趨萊州偉等發民造船役及山獠雅卭眉三州
獠反(獠音老)九月遣張士貴梁建方發隴右峽中兵二萬
餘人以擊之蜀人苦造船之役或乞輸直顧潭人造船
帝許之州縣督廹嚴急民至賣田宅鬻子女不能供榖
價踊貴劒外騷然帝聞之遣長孫知人馳驛往視之知
人奏稱蜀人脆弱不耐勞劇大船一艘庸絹二千二百
三十六匹山谷已伐之木挽曳未畢復徵庸絹二事併
集民不能堪宜加存養帝乃敕潭州船庸皆從官給
臣祖禹曰昔舜命禹征有苗三旬苗民逆命乃班師
振旅(書大禹謨帝曰咨禹惟時有苗弗率汝徂征禹乃會羣后誓于師曰濟濟有衆咸聽朕命蠢兹)
(有苗昏迷不恭侮慢自賢反道敗德君子在野小人在位民棄不保天降之咎肆予以爾衆士奉辭罰罪)
(爾尚一乃心力其克有勲三旬苗民逆命益贊于禹曰惟德動天無遠弗届矧兹有苗禹拜昌言曰俞班)
(師振旅帝乃誕敷文德舞干羽于兩階七旬有苗格)夫以舜禹征伐猶無功故
用兵非美事也老子曰佳兵者不祥之器(老子道德經云)不
得已而用之太宗之伐高麗其得已而不已者乎聖
人有不能服則反求諸已故舜舞干羽而格有苗未
聞以苗民逆命為忿也太宗不能反已而耻其無功
欲傾天下之力逞志於遠夷何其迷而不復也夫天
下如人之一身四方猶四支也師役四支之病也以
高麗之役不及于蜀而必欲疲是一支病而使别支
皆被其痛此豈愛身之道乎
二十三年四月帝謂太子曰李世勣才智有餘然汝與
之無恩恐不能懷服我今黜之若其即行俟我死汝於
後用為僕射親任之若徘徊顧望當殺之耳五月以同
中書門下三品李世勣為疊州都督世勣受詔不至家
而去
臣祖禹曰太宗以李世勣為何如人哉以為愚也則
不可以託孤幼而寄天下矣(語八可以託六尺之孤可以寄百里之命臨大)
(節而不可奪君子人歟君子人也)以為賢也當任而勿疑(書大禹謨任賢勿貳)
(去邪勿疑)何乃憂後嗣之不能懷服先黜之而後用之邪
是以犬馬畜之也夫欲奪其心而折之以威欲得其
力而懷之以恩此漢祖所以馭黥彭之徒(黥布彭越)狙詐
之術也(揚問道御得其道則天下狙詐咸作使御失其道則天下狙詐咸作逆)五伯之
所不為也(伯讀如覇)豈堯舜親賢之道乎(孟盡心堯舜之仁不徧愛人急)
(親賢也)苟以是心而待其臣則利禄之士可得而使也
賢者不可得而致也若夫禄之以天下而不顧繋馬
千駟而不視者(孟萬章伊尹耕于有莘之野而樂堯舜之道焉非其義也非其道也禄之)
(以天下弗顧也繋馬千駟弗視也)太宗豈得而用之哉
右太宗在位二十四年崩年五十三
臣祖禹曰太宗以武撥亂以仁勝殘(勝者升語十三子曰善人為邦)
(百年亦可以勝殘去殺矣)其材略優于漢高而規模不及也(前高紀其)
(規模弘遠矣)恭儉不若孝文而功烈過之矣(前梅福傳孝文加之以恭)
(儉)迹其性本強悍勇不顧親而能畏義而好賢(好呼報切)
屈己以從諫(唐段平仲傳聖主屈己以從諫)刻厲矯揉力于為善此
所以致貞觀之治也夫賢君不世出(唐本紀贊至治之君不世出)
自周武成康歴八百餘年而後有漢漢歴八百餘年
而後有太宗其所成就如此豈不難得哉人主之所
行其善惡是非在後世當其時不可得而辨也故凡
太宗之行事其善與不善臣皆舉其大略矣老子曰
善人者不善人之師不善人者善人之資(老子道德經云)
人君擇其善者而從之(語七擇其善者而從之其不善者而改之)足以得
師其不善者戒之足以為資矣
唐鑑卷六
