唐鑑卷二十三宋范祖禹撰
吕祖謙註
昭宗
大順元年四月赫連鐸李匡威請討李克用朱全忠亦
上言克用終為國患今因其敗臣請帥汴滑孟三軍與
河朔三鎮共除之乞朝廷命大臣為統帥初張濬因楊
復恭以進復恭中廢更附田令孜而薄復恭復恭再用
事深恨之帝知濬與復恭有隙特親倚之濬亦以功名
為己任每自比謝安裴度克用之討黃巢屯河中也濬
為都統判官克用薄其為人聞其作相(相去聲)私謂詔使
曰(使去聲下同)張公好虛談而無實用傾覆之士也主上采
其名而用之他日交亂天下必是人也濬聞而銜之帝
從容與濬論古今治亂(從七蹤切)濬曰陛下英睿如此而中
外制於彊臣此臣日夜所痛心疾首也帝問以當今所
急對曰莫若彊兵以服天下帝於是廣募兵於京師至
十萬人及全忠等請討克用帝命三省御史臺四品以
上議之以為不可者什六七杜讓能劉崇望亦以為不
可濬欲倚外勢以擠楊復恭乃曰先帝再幸山南沙陀
所為也今兩河藩鎮共請討之此千載一時但乞陛下
付臣兵柄旬月可平孔緯曰濬言是也帝曰克用有興
復大功今乘其危而攻之天下其謂我何緯曰陛下所
言一時之體也張濬所言萬世之利也帝以二相言叶
僶俛從之五月詔削奪克用官爵屬籍以濬為河東行
營都招討制置宣慰使京兆尹孫揆副之八月揆為克
用將李存孝所擒克用鋸殺之十月禁軍自潰張濬戰
又敗克用上表訟冤制以孔緯為荆南節度使濬為岳
鄂觀察使再貶緯均州刺史悉復李克用官爵使歸晉
陽明年二月加克用守中書令再貶濬繡州司戶
臣祖禹曰李克用有復唐社稷之功苟無大害扵天
下猶將十世宥也(見上卷注)朱全忠欲殺之而朝廷不詰
全忠與諸鎮一請討克用則遽從之盖以克用出於
蕃夷而陵蔑之耳然有功者見討有罪者不誅則無
以為國故夫昭宗所以失政而海内愈亂者由張濬
為此役也唐之將亡譬如人有必死之疾使秦和扁
鵲救之(秦和扁鵲古之善醫者)未必能起也而庸醫妄藥以攻
之所攻非疾所疾不攻豈不速其死乎
乾寧元年七月李茂貞遣兵攻閬州楊復恭楊守信帥
其族黨犯圍走將自商山奔河東至乾元遇華州兵獲
之八月韓建獻於闕下斬於獨柳李茂貞獻復恭與守
亮書訴致仕之由云承天門乃隋家舊業大姪但積粟
訓兵勿貢獻吾於荆榛中立夀王纔得尊位廢定策國
老有如此負心門生天子
臣祖禹曰惟君子可以有功小人不可以有功也君
子有功而不伐(易繫辭子曰勞而不伐有功而不德厚之至也)小人有功而
益驕先王戒小人勿用者以其不可立功也(易既濟高宗伐)
(鬼方三年克之小人勿用)夫無功猶不可長也况其有功何以堪
之故小人而有非常之功者國之不幸也復恭刑臣
(宦人也故曰刑臣)至與天子為敵昭宗親戰用大師而後克
之其言不臣如此由其恃援立之功故也豈不足為
永戒哉
三年七月李茂貞犯京師帝將幸太原韓建請幸華州
帝從之茂貞入長安宫室市肆燔燒俱盡帝憤天下之
亂思得竒傑之士不次用之國子博士朱朴自言得為
宰相月餘可致太平帝以為然八月以朴為左諫議大
夫同平章事朴為人庸鄙迂僻無他長制出中外大驚
臣祖禹曰國之將亡如大厦之將顛扶其東而西傾
支其南而北壊况所以扶而支之者非其任哉
四年帝在華州右拾遺張道古上䟽稱國家有五危二
亂昔漢文帝即位未幾(平聲)明習國家事今陛下登極已
十年而曾不知為君馭臣之道太宗内安中原外開四
夷海表之國莫不入臣今先朝封域日蹙幾盡臣雖微
賤竊傷陛下朝廷社禝始為姦臣賣弄終為賊臣所有
也帝怒貶道古施州司戶仍下詔罪狀道古宣示諫官
臣祖禹曰昭宗之在華州唐室日趨於亡當求賢如
不及聽言如在己(班彪王命論見善如不及用人如由巳)社稷宗廟未
可冀也而斥逐言責之臣(孟公孫丑有言責者不得其言則去)杜絶諫
争之路(唐李林甫傳諫争路絶)是自蔽耳目長姦䛕也終於顛
墜厥緒誠不知君道哉
光化三年初崔胤與帝密謀盡誅宦者及宋道弼景務
脩死宦者益懼帝自華州還忽忽不樂(音洛)多縱酒喜怒
不常左右尤自危於是中尉劉季述王仲先樞密使王
彦範薛齊偓等謀廢立(偓音握)十一月帝獵苑中夜醉歸
手殺黃門侍女數人明日辰巳宫門不開季述率禁兵
千人破門而入問得其狀謂崔胤曰主上所為如此豈
可理天下庚寅季述陳兵殿廷召集百官使書奉請太
子監國胤等不敢違帝在乞巧樓季述仲先與宣武進
奏官程巖等帥兵入將士大呼至思政殿逢人輙殺帝
見兵入驚堕牀下起將走季述仲先掖之令坐皇后趨
至拜曰軍容勿驚官家有事惟軍容議季述出百官奏
曰願奉太子監國陛下保頥東宫帝曰昨與卿曹樂飲
不覺太過何至於是后曰官家趣依軍容語宦官扶帝
與后同輦適少陽院季述以銀撾畫地數帝曰某時某
事汝不從我言其罪一也如此數十不止乃手鎻其門
鎔鐵錮之遣李師虔將兵圍宂墻以通飲食凡兵器針
刀皆不得入帝求錢帛皆不得求紙筆亦不與時大寒
嬪御公主無衣衾號哭聞於外季述矯詔太子監國又
矯詔太子嗣位以帝為太上皇十二月季述遣養子希
度詣朱全忠許以唐社稷輸之李振勸全忠討季述全
忠乃囚希度遣振如京師崔胤密遣人說神策指揮使
孫德昭誅季述等德昭乃與董彦弼周承誨謀伏兵誅
之
天復元年正月乙酉朔德昭斬王仲先崔胤迎帝御長
樂門樓率百官稱賀周承誨擒劉季述王彦範繼至方
詰責已為亂梃所斃薛齊偓赴井死出而斬之滅四人
之族以韓全誨張彦弘為左右中尉袁易簡周敬容為
樞密使
臣祖禹曰劉季述劫太子而幽帝宦者皆預謀昭宗
不能因天下讐疾之心窮治逆黨以清宫闈奪其兵
柄歸之將相(將相並去聲)而以亂易亂復任宦者既赦而
不問又稍以法誅之至使反側不安外結藩鎮以致
劫遷之禍由除惡不絶其本而大信不立故也昔陽
虎作亂於魯囚季桓子劫其國君春秋書曰盗竊寳
玉大弓若季述等家臣賤人不得曰廢立為唐史者
宜書曰盗則名實正矣
六月崔胤請帝盡誅宦官宦官屬耳頗聞之韓全誨等
涕泣求哀於帝帝乃令胤百事密封䟽以聞勿口奏宦
官求美女知書者數人内之宫中隂令詗察其事盡得
胤密謀全誨等大懼每宴聚流涕相訣日夜謀所以去
胤之術時胤領三司使全誨等教禁軍諠譁訴胤减損
冬衣帝不得已解胤鹽鐵使時朱全忠李茂貞各有挾
天子令諸侯之意全忠欲帝幸東都茂貞欲帝幸鳳翔
胤知謀泄急遺朱全忠書稱被詔令全忠以兵迎車駕
且言上反正公之力而鳳翔入朝引功自歸今不速至
必成罪豈唯功為他人所有且見征討全忠得書十月
舉兵發大梁全忠至河中表請車駕幸東都京城大駭
士民亡竄山谷百官皆不入朝十一月壬子全誨等陳
兵殿前奏曰全忠以大兵逼京師欲劫天子幸洛陽求
傳禪(音善)臣等請陛下幸鳳翔收兵拒之帝不許仗劔登
乞巧樓全誨等急即火其下帝降樓乃與皇后妃嬪諸
王百餘人皆上馬慟哭聲不絶全誨等遂火宫城壬戌
車駕至鳳翔二年六月全忠敗李茂貞之師于虢縣之
北進軍攻鳳翔九月全忠圍鳳翔十月茂貞出兵擊之
又敗還汴軍每夜鳴鼓角城中地如動是冬大雪城中
食盡凍餒死者不可勝計或卧未死肉已為人所冎市
中賣人肉斤直錢百犬肉直錢五百茂貞儲㣥亦竭以
犬彘供御膳帝鬻御衣及小皇子衣於市以充用削漬
松柹以飼御馬十二月帝召李茂貞等食議與朱全忠
和帝曰十六宅諸王以下凍餒死者日有數人在内諸
王及公主妃嬪一日食粥一日食湯餅今已竭矣卿等
意如何皆不對帝曰速當和解耳
三年正月茂貞請誅韓全誨等與朱全忠和奉車駕還
京帝即遣内養帥鳳翔卒四十人收全誨等斬之以第
五可範仇承坦為左右軍中尉王知古楊虔朗為樞密
使是夕又斬李繼筠等十六人遣使囊全誨等首以示
全忠時鳳翔所誅宦官已七十二人全忠使京兆捕九
十人甲子帝幸全忠營己巳入長安庚午崔胤奏誅宦
官是日全忠以兵驅第五可範以下數百人於内侍省
盡殺之冤號之聲徹於内外其出使者詔所在捕誅之
止留黃衣幼弱者三十人以備灑掃帝愍可範等咸無
罪為文祭之自是宣傳詔命皆以宫人其兩軍内外八
鎮兵悉屬六軍以崔胤兼判六軍十二衛
臣祖禹曰崔胤本與韓全誨争權因昭宗懲幽辱之
禍謀盡誅中官故全誨黨李茂貞而胤結朱全忠各
倚彊藩以為外援而岐汴亦憑宦官宰相内為城社
以制朝廷故胤召全忠以兵入朝而全誨劫帝西幸
唐室之亡由南北司相吞滅而人主受其禍豈不為
將來之永鑒哉
唐鑑卷二十三
