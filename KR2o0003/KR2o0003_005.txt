唐鑑卷五宋范祖禹撰
吕祖謙註
太宗三
貞觀十四年帝大徵天下名儒為儒官數幸國子監使
之講論增學生滿三千二百六十員自屯營飛騎亦給
博士使授以經有能通經者聽得貢舉於是四方學者
雲集京師乃至高麗百濟新羅高昌吐蕃諸酋長亦遣
子弟請入國學升講筵者至八千餘人
臣祖禹曰古之教者家有塾黨有庠遂有序國有學
(記學記古之教者家有塾黨有庠術有序國有學鄭氏云術當為遂門側之堂謂之塾周禮五百家為黨)
(又鄉遂在遠郊之外)士脩之於家而後升于鄉升于鄉而後升于
國升于國而後達于天子其教之有素其養之有漸故
成人有德小子有造(思齋詩肆成人有德小子冇造毛詩云造為也鄭氏曰成人謂大夫)
(士也小子其弟子也文王在于宗廟如此叙言大夫士皆有德小子皆有所成造)賢才不可勝
用(勝平聲)由此道也後世鄉里之學廢人君能教者不過
聚天下之士而烏合於京師(如烏鴉之合散)學者衆多炫耀
一時而已非有教育之實也唐之儒學惟貞觀開元
為盛(唐儒學傳太宗文治煥然三代之盛所未聞也唐三百年之盛稱貞觀經籍大備又稱開元焉)
其人才之所成就者亦可覩矣孟子曰學所以明人
倫也(孟滕文公學則三代共之皆所以明人倫也)無學則人倫不明故有
國者以為先(記學記夫古之王者建國君民教學為先)如不復三代之制
臣未知其可也
八月侯君集滅高昌帝欲以高昌為州縣魏徵諫曰陛
下初即位高昌王文泰夫婦首來朝其後稍驕倨故王
誅加之罪止文泰可矣宜撫其百姓存其社稷復立其
子則威德加于遐荒四夷皆悦服矣今若利其土地以
為州縣州縣則常須千人鎮守數年一易往來死者十
有三四供辦衣資違離親戚十年之後隴右虚耗矣陛
下終不得高昌撮粟尺帛以佐中國所謂散有用以事
無用臣未見其可帝不從九月以其地為西州置安西
都護府于交河城留兵鎮之于是唐地東極于海西至
焉耆南盡林邑北抵大漠皆為州縣東西九千五百里
南北一萬九百一十八里
臣祖禹曰魏徵之言其利害非不明也以太宗之智
豈不足以知之惟其好大而喜遠矜功而循名(唐本紀贊)
(太宗好大喜功窮兵於遠)不能以義制心(書仲虺之誥以義制事以禮制心)故忠
言有所不從而欲前世帝王皆莫我若也
十一月禮官奏請加高祖父母服齊衰五月(齊音咨衰音催)嫡
子婦服朞嫂叔弟妻夫兄舅皆服小功從之
臣祖禹曰人莫不有本自高祖以上推而至于無窮苟
或知之何可忘其所從來也既遠矣則服有時而絶
先王之意不足以為法也嫂叔無服古之人豈於其
嫂獨無恩乎傳曰其夫属乎父道者妻皆母道也其
夫属乎子道者妻皆婦道也至于嫂不可以為母則
無属乎妻道者也故推而遠之以明人倫加之而無
義不若不加之為愈(勝也)凡喪服從先王之禮則正矣
(言太宗從禮官奏加服不喻先王之禮制)
十二月魏徵上䟽以為委大臣以大體責小臣以小事
為治之道也今委之以職則重大臣而輕小臣至于有
事則信小臣而疑大臣信其所輕疑其所重將以致治
其可得乎帝納之
臣祖禹曰昔衛獻公捨大臣而與小臣謀(獻公定公子)故
失國出奔(獻公奔齊在外十二年)且大臣之所任者大小臣之
所任者小而以小謀大以遠謀近此人君偏聽之蔽
鮮有不敗事者也(鮮先典切)
帝謂侍臣曰朕雖平定天下其守之甚難魏徵曰臣
聞戰勝易守勝難(易音異)陛下之言及此宗廟社稷之福
也
臣祖禹曰書曰后克艱厥后臣克艱厥臣(書大禹謨后克艱厥)
(后臣克艱厥臣政乃乂)又曰無輕民事惟艱(書太甲無輕民事惟難無安厥位惟)
(危)孔子曰為君難(語十三子曰為君難為臣不易如知為君之難也不幾乎一言而興)
(邦乎)夫知所難而後可以有為也傳曰君以為易則其
難也將至矣君以為難則其易也將至焉太宗知守
之之難所以能有終也
言事者多請帝親覽表奏以防壅蔽帝以問魏徵對曰
斯人不知大體必使陛下一一親之豈唯廟堂州縣之
事亦當親之矣
臣祖禹曰人主之職在于任賢得賢則萬事治何憂
乎壅蔽而防之哉苟知其非賢而姑用之(姑且也)既用
而復疑之以一人之聦明而欲周天下之務則君愈
勞而臣愈惰(怠也)此治功所以不成也(此言人君當誠信待賢不可少)
(有疑慮)且君臣日與相處而眄眄然防其欺蔽之不暇
(眄眄目相視孟子使民盻盻然眄與盻同)則是左右前後皆不可信也然
則誰與為治乎
十五年帝遣職方郎中陳大德使高麗(使去聲麗平聲)八月自
高麗還大德初入其境欲知其山川風俗所至城邑以
綾綺遺其守者曰(遺去聲)吾雅好山川(好去聲)此有勝處(去聲)
吾欲觀之守者喜道之遊歴無所不至往往見中國人
自云家在某郡隋末從軍沒于高麗妻以遊女與高麗
錯居(錯雜也)殆相半也因問親戚存沒大德紿之曰(紿徒海切)
皆無恙咸涕泣相告數日後隋人望之而哭者徧于郊
野大德言于帝曰其國聞高昌亡大懼舘候之勤加於
常數帝曰高麗本四郡地耳吾發卒數萬攻遼東彼必
傾國救之别遣舟師出東萊自海道趨平壤水陸合勢
取之不難但山東州縣彫瘵未復不欲勞之耳
臣祖禹曰大德出使絶域當布宣德澤以懷遠人使
聲教所及(書大禹謨朔南暨聲教使使去聲下如字)無思不服(文王有聲詩自西自)
(東自南自北無思不服)此其職也而以賂遺覘其險阻(遺去聲覘癡廉)
(切說文視也)詭詐誘其民人以為竒能藉口歸報啓人主
征伐之志罪之大者也且天子之使四夷之所想望
而為諜于外國(諜間也音牒)失使之職豈不辱乎
帝謂侍臣曰朕有二喜一懼比年豐稔長安斗粟直三
四錢一喜也北虜久服邊鄙無虞二喜也治安則驕侈
易生驕侈則危亡立至此一懼也
臣祖禹曰太宗樂而不忘憂喜而不忘懼可謂能持
盈守成矣(鳬鷖太平之君子能持盈守成)夫惟憂于未然懼于無形
故卒無憂懼也
帝嘗臨朝謂侍臣曰朕為天子常兼將相之事給事中
張行成退而上書以為禹不矜伐而天下莫與之争陛
下撥亂反正群臣誠不足望清光然不必臨朝言之以
萬乘之尊乃與群臣校功争能臣竊為陛下不取帝甚
善之
臣祖禹曰人主不患有過患不能改過也太宗一言
之失而其臣已救正之惟能親賢以自輔(董仲舒策求賢以自)
(輔)聽諫以自防(淇澳詩有文章又能聽其規諫以禮自防)所以為美也雖
過庸何傷乎
十六年四月帝謂諫議大夫褚遂良曰卿猶知起居注
所書可得觀乎對曰史官書人君言動備記善惡庶幾
人君不敢為非未聞自取而觀之也帝曰朕有不善卿
亦記之耶對曰臣職當載筆不敢不記黃門侍郎劉洎
曰借使遂良不記天下亦皆記之帝曰誠然
臣祖禹曰人君善行被于天下炳若日月衆皆覩之
其得失何可私也欲其可傳于後世(離婁下舜為法於天下可傳於)
(後世)莫若自脩而已矣何畏乎史官之記而必自觀之
邪劉洎以為天下亦皆記之斯言足以儆其君心而
全其臣職矣
八月帝曰當今國家何事最急褚遂良曰今四方無虞
唯太子諸王有定分最急帝曰此言是也時太子承乾
失德魏王泰有寵群臣日有疑議帝聞而惡之謂侍臣
曰方今群臣忠直無踰魏徵我遣傅太子絶天下之疑
九月以徵為太子太師時徵有疾小愈當詣朝表辭帝
手詔諭以周幽晉獻廢嫡立庶危國亡家漢高祖幾廢
太子頼四皓然後安我今頼公即其義也知公疾病可
卧護之徵乃受詔
臣祖禹曰魏徵之于太宗知無有不言言無有不盡
君臣之際人莫得而間也當是時太子魏王方争群
臣有黨徵不知之是不明也知而不言是隐情也且
君使之為太子師倚其正直以重太子也外不聞告
其君以嫡庶之别内不聞訓太子以禍敗之戒受君
之託而無補救處父子兄弟疑危之際依違而已(小旻)
(詩謀之其臧則具是違謀之不臧則具是依)豈其疾而耄乎卒之身故而
見疑䜛人得以間之惜哉(間側也去聲)
初高昌既平歲發兵千餘人戍其地褚遂良上䟽曰陛
下興兵取高昌數郡蕭然累年不復歲調千餘人屯戍
遠去鄉里破産辦装又謫徙罪人皆無頼子弟適足騷
擾邊鄙豈能有益行陳所遣多復逃亡徒煩追捕加以
道塗所經沙磧千里冬風如割夏風如焚行人往來遇
之多死設使張掖酒泉有烽燧之警陛下豈得高昌一
夫斗粟之用終當發隴右諸州兵食以赴之耳然則河
西者中國之腹心高昌者他人之手足也奈何糜敝本
根以事無用之土乎且陛下得突厥吐谷渾皆不有其
地為之立君長以撫之高昌獨不得與為比乎叛而執
之服而封之刑莫威焉德莫厚焉願更擇高昌子弟可
立者使君其國子子孫孫負荷大恩永為唐臣内安外
寧不亦善乎帝弗聽及西突厥入寇帝悔之曰魏徵褚
遂良勸我復立高昌吾不用其言今方自咎耳
臣祖禹曰有國者喪師之禍小而或以覇(喪去聲)秦穆
公越王句踐是也(句音勾)得地之禍大而或以亡楚靈
王齊涽王是也(涽音昏)是故廣地不若廣德(後臧宫傳務廣德者強)
強兵不若強民先王患德之不足而不患地之不廣
患民之不安而不患兵之不強封域之外聲教所不
及者(唐蠻夷傳荒服之外聲教不逮逮及也)不以煩中國也(淮南子自三代之盛)
(胡越不與受正朔不足以煩中國耳)太宗不從忠諫卒自咎悔况不若
太宗之強盛而可為乎
帝嘗指殿下樹愛之殿中監宇文士及從而譽之不已
帝正色曰魏徵嘗勸我遠佞人(遠去聲)我不知佞人為誰
意疑是汝今果不謬士及叩頭謝
臣祖禹曰大禹曰何畏乎巧言令色孔壬(書臯陶謨禹曰能哲)
(而惠何憂乎驩兜何遷乎有苗何畏乎巧言令色孔壬孔氏云孔甚也巧言静言庸違令色象恭滔天)
孔子曰佞人殆(語十五子曰遠佞人佞人殆殆危也)佞人者止於諛悦
順從而已近之必至於殆何也彼佞人者不知義之
所在而惟利之從故也利在君父則從君父利在權
臣則附權臣利在敵國則交敵國利在戎狄則親戎
狄利之所在則從之利之所去則違之於君父何有
哉忠臣則不然從義而不從君從道而不從父使君
不陷于非義父不入于非道故雖有所不從其命將
以處君父于安也君有不義不從也而况于權臣乎
父有不義不從也而况于他人乎臣之佞者其始莫
不巧言令色(同上註又語一巧言令色鮮矣仁五巧言令色足恭)未必有悖逆
之心及其患失則無所不至終於弑君亡國者皆始
之諛悦順從者也是故堯舜畏之以比驩兜有苗(書臯)
(陶謨何憂乎驩兜何遷乎有苗何畏乎巧言令色孔壬)孔子以為殆(語十五子曰佞人殆)
人君可不遠之乎
十七年二月帝問褚遂良曰舜造漆器諫者十餘人此
何足諫對曰奢侈者危亡之本漆器不已將以金玉為
之忠臣愛君必防其漸若禍亂已成無所復諫矣帝曰
然朕有過卿亦當諫其漸朕見前世帝王拒諫者多云業
已為之或云業已許之終不為改如此欲無危亡得乎
臣祖禹曰所貴乎賢者為其能止亂于未然閑邪于
未形也(易乾卦閑邪存其誠)若其已然則衆人之所知也何頼
于賢乎危亡之言惟明主能信而闇主忽焉是以自
古無事之時常患乎諫之難入也今有人康強而無
疾或告之以多言之損氣多食之致死彼愛其身者
聞之必惕焉兢兢而不忘(小旻詩戰戰兢兢如臨深淵如履薄冰)則疾
疢何自而生矣彼恃其強者聞之不惟不信而又艴
然(艴音弗不悦貌孟公孫丑曾西艴然不悦曰)是人也不病則已病則忽
焉而死雖欲救無及矣從諫之與拒諫者何以異于
是故聖主能從諫於未然賢主能改過于已然諫而
不聽者斯為下矣忠臣之事上君也亦諫其未然事
中君也多諫其已然事闇君也(閽與暗同不明也)救其横流
故有以諫殺身者矣(如龍逢比干之属)唐虞之時群聖聚于
朝無過舉矣憂其所當憂戒其所當戒而已故常有
儆懼之言其慮患豫也至于後世令主其賢臣多諫
其已然而防其未然太宗求諫于群臣其有意于防
未然者乎
帝曰人主惟有一心而攻之者甚衆或以勇力或以辯
口或以謟諛或以姦詐(姦與奸同)或以嗜慾輻輳攻之各求
自售以取寵禄人主少懈而受其一則危亡隨之此其
所以難也
臣祖禹曰人主不可以有偏好(去聲)偏好者姦邪之所
趨而䜛賊之所入也(姦與奸同)書曰惟精惟一允執厥中
(書大禹謨舜命禹曰人心惟危道心惟微惟精惟一允執厥中)夫如是則衆莫得而
攻之矣
太常丞鄧素使高麗還請于懷遠鎮增戌兵以逼高麗
帝曰遠人不服則脩文德以來之未聞一二百戍兵能
威絶域者也
臣祖禹曰太宗以增戍兵不若脩文德其言豈不美
哉然非能行之直以辨折其臣下而已(直猶言特也)其始
不欲增戍而卒親征之(太宗親身伐高麗高麗蠻夷之國麗平聲)不為其
小而為其大豈大者足以勝德乎書曰非知之艱行
之惟艱(書說命傅說戒高宗曰非知之艱行之惟艱王忱不艱允協于先王成德)太宗之
謂矣
唐鑑卷五
