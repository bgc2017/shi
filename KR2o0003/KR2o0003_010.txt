唐鑑卷十宋范祖禹撰
吕祖謙註
玄宗下
十載帝命有司為安祿山起第於親仁坊敕令但窮壯
麗不限財力既成具幄帟器皿(帟音亦)充牣其中雖禁中
服御之物殆不及也祿山生日帝及貴妃賜衣服寳器
酒饌甚厚後三日召祿山入禁中貴妃以錦繡為大襁
褓裹祿山(襁居兩切)使宮人以綵輿舁(舁與居切)帝觀之喜賜貴
妃洗兒金錢復厚賜祿山盡歡而罷自是祿山出入宫
掖不禁或與貴妃對食或通宵不出頗有醜聲聞於外
帝亦不之疑也
臣祖禹曰昔辛有適伊川見被髮而祭者知其將為
戎(左僖二十二年初平王之東遷也辛有適伊川見被髮而祭於野者曰不及百年此其戎乎其禮先)
(亡矣杜預云辛有周太史伊川周地被髮而祭有象夷狄)明皇不信其子而寵祿
山以為戲至使出入宫禁而不疑䙝慢神器亦極矣
豈天奪其明以肇播遷幸蜀之禍基歟何其惑之甚
也
十一載戶部侍郎王鉷聚斂刻剝(鉷胡中切)歲貢額外錢帛
百億萬貯於内庫以供宫中宴賜曰此皆不出於租庸
調(去聲)中外嗟怨帝以鉷為能富國益厚遇之權寵日盛
領二十餘使宅旁為使院文案盈積吏求署一字累日
不得前中使賜賚不絶於門雖李林甫亦畏避之鉷弟
戶部郎中銲凶險不法(銲何旦切)召術士任海川問我有王
者之相否海川懼亡匿鉷恐事泄捕得殺之王府司馬
韋會定安公主之子也話之私庭鉷又殺之銲所善邢
縡與右龍武萬騎謀殺龍武將軍以其兵作亂殺李林
甫陳希烈楊國忠有告之者帝使鉷捕之鉷意銲在縡
所先遣人召之乃捕縡縡格鬭且走禁軍擊斬之國忠
言鉷必預謀敕陳希烈與國忠鞫之於是任海川韋會
等事皆發鉷賜自盡銲杖死於朝堂鉷子準偁流嶺南
尋殺之籍其第舍數日不能徧
臣祖禹曰昔榮夷公好專利厲王悦之召穆公(一本作芮)
(良夫)知王室之將卑以為王人者將導利而布之上下
者也而或專之其害多矣夫利物之所生而天下之
所以養人也專之必壅壅則所害者多(史周紀厲王即位三十年)
(好利近榮夷公大夫芮良夫諫曰王室其將卑乎夫榮公好專利而不知大難夫利百物之所生也天地)
(之所載也而有專之其害多矣天地百物皆將取焉何可專也所怒甚多而不備大難以是教王王其能)
(久乎夫王人者將以導利而布之上下者也使神人百物無不得其極猶曰怵惕懼怨之来也今王學專)
(利其可乎匹夫專利猶謂之盜而王行之其歸鮮矣榮公若用周必敗也王不聽卒以榮公為卿士王行)
(暴虐侈傲國人謗王)故凡有利必有害利於己必害於人君子
不盡利以遺民(遺去聲)所以均天地之施也(施去聲)聖王
寧損己以益人不損人而益己記曰與其有聚斂之
臣寧有盜臣(記大學傳百乘之家與其有聚斂之臣寧有盜臣)是以興利之
臣鮮不禍敗(鮮光典切少也)自桑弘羊以來未有令終者也
(令善也令終謂善終前食貨志武帝時桑弘羊洛陽賈人之子以心計年十三侍中言利事析秋毫矣元)
(封元年為治粟都尉領大司農幹天下鹽鐵盡籠天下貨物從之歲小旱上令百官求雨卜式言烹弘羊)
(天乃雨)唐世言利始於宇文融(唐本傳融廣置使額以侈上心百姓愁怨有司)
(寖失職自融始其後言利得幸者踵相躡皆本於融云)融既流死(同上流巖州卒)而韋
堅楊慎矜王鉷繼起又益甚之(唐本傳贊字文融韋堅楊慎矜王鉷皆開)
(元之幸人也或以括戶取媚或以漕運承恩或以聚貨得倖或以剝下獲寵負勢自用人奚敢違)極
於楊國忠皆身首異處宗族塗地其故何哉壅利而
所害者衆也天下之怨歸之故其惡必復其禍必酷
而唐室幾亡其後以劉晏之能猶不免(唐本傳楊炎執政貶晏忠)
(州刺史建中元年賜晏死天下以為冤)况其非道者乎必若公劉之厚
民(公劉詩美公劉之厚於民)管仲之富國(管仲以魚鹽富齊國)李悝之平糴
(魏文侯李悝作平糴法大熟則上糴三而舍一中熟則糴二下熟則糴一使民適足平則止小飢則發小)
(熟所斂中飢則發中熟所斂大飢則發大熟所斂糶之雖遇飢饉水旱糴不貴而民不散取有餘以補不)
(足也)耿壽昌之常平(漢宣帝時耿壽昌白邊郡皆築倉以穀賤時增其價而糴以利農榖)
(貴時減價而糶名曰常平倉民便之)不為掊克上下皆濟則身享其榮
後嗣蒙其慶矣吉凶禍福之效如此可不戒哉
十二載正月帝欲加安祿山同平章事已令張垍草制
楊國忠諫而止時垍為太常卿翰林院供奉唐初詔敕
皆中書門下官有文者為之乾封以後始召文士元萬
頃范履冰等草諸文詞常於北門候進止謂之北門學
士中宗之世上官昭容專其事帝即位始置翰林院密邇
禁庭延文章之士下至僧道書畫琴棋數術之士皆處
之謂之待詔
臣祖禹曰中書門下出納王命之司也(初學記中書令漢武所置)
(出納帝命掌尚書奏事)故詔敕行焉明皇始制翰林而其職始
分既發號令預謀議則自宰相以下進退輕重繫之
矣豈特取其詞藝而已哉釋老之徒方外之士書畫
琴棋數術執伎以事上不與士齒者也而使與文學
之臣雜處非所以育材養賢也上失其制下懷其利
為之者不亦可羞哉
先是劒南節度使鮮于仲通討南詔蠻大敗於瀘南士
卒死者六萬人仲通僅以身免楊國忠掩其敗狀仍敘
其戰功六月劔南留後李宓又將兵七萬擊南詔閤羅
鳳誘之深入士卒罹瘴疫飢死什七八乃引還蠻追擊
之宓被擒全軍皆没國忠隠其敗更以捷聞益發中國
兵討之前後死者二十萬人
臣祖禹曰管子有言曰堂上遠於百里堂下遠於千
里君門遠於萬里言壅蔽之為害深也(管子法令堂上遠於百里)
(堂下遠於千里門庭遠於萬里今步者一日百里之情通矣堂上有事十日而君不聞此所謂遠於百里)
(也步者十日千里之情通矣堂下有事期月而君不聞此所謂遠於千里也)明皇信一楊
國忠喪師二十萬而不得知(喪去聲)以敗為勝其不亡
豈不幸哉國忠欺蔽如此而舉朝亦無一人敢以實
告君者蓋在位者皆小人無一賢也當是時明皇享
國四十餘年(在位共四十六年)自以為太平有萬世之安而
不知禍亂將發於朝暮由置相非其人也可不戒哉
帝嘗謂高力士曰朕今老矣朝事付之宰相邊事付之
諸將夫復何憂力士對曰臣聞雲南數喪師又邊將擁
兵大盛陛下何以制之臣恐一旦禍發不可復救何謂
無憂帝曰卿勿言朕徐思之自去秋水旱相繼關中大
饑楊國忠惡京兆尹李峴不附已以災沴歸咎於峴(沴音)
(厲峴乎面反)九月貶峴長沙太守帝憂雨傷稼國忠取禾之
善者獻之曰雨雖多不害稼也帝以為然扶風太守房
琯言所部水灾國忠使御史推之是歲天下無敢言灾
者高力士侍側帝曰滛雨不已卿可盡言對曰自陛下
以權假宰相賞罰無章隂陽失度臣何敢言帝默然
臣祖禹曰明皇之言未為失也其失者任非其人也
誠使朝事付之相如姚宋(相去聲)邊事付之將(去聲)如王忠
嗣夫復何憂哉而以姦宄為賢能巨猾為忠良是以
禍亂成而不自知也自李林甫之時言路塞絶(唐李林甫)
(傳居相位十九年固寵市權欺蔽天子耳目諫官皆持祿養資無敢言者補闕杜璡再上書言政事斥為)
(下邽令因以語動其餘曰明主在上羣臣將順不暇亦何所論君獨不見立仗馬乎終日無聲而飫三品)
(芻荳一鳴則黜之矣後雖欲不鳴得乎由是諫諍路絶)以妄言為實以實言為
妖楊國忠知其君之可欺也而欺之公卿大夫百執
事之人宴安寵祿諛佞成風大亂將作凡民且能知
之而無一人敢言者蓋其君子皆去其立於朝者皆
小人也高力士帷幄之臣非有深謀遠慮心知其事
而不忍噤默(噤巨禁反說文曰口閉也)此非其忠義過人蓋朝廷
無賢百官失職而至於宦者言天下之事明皇亦可
以悟矣而曾不之省以及於亂不亦宜乎
十五載三月以吳王祗為靈昌太守河南都知兵馬使
賈賁前至雍丘有衆二千先是譙郡太守楊萬石以郡
降祿山逼真源令張巡使為長史西迎賊巡至真源率
吏民哭於玄元皇帝廟起兵討賊吏民樂從者數千人
巡選精兵千人西至雍丘與賈賁合
臣祖禹曰明皇之末朝廷無忠賢左右無正人一旦
賊兵起幽薊(唐開元十八年以漁陽縣為薊州薊音計)中原瓦解(中原中國也前)
(徐樂傳書土崩瓦解)而顔杲卿首謀常山真卿唱義於中原(唐顔)
(杲卿傳安祿山表杲卿為常山太守祿山反杲卿及長史袁履謙潜定策時真卿在平原素聞逆謀隂養)
(死士為拒守計遣盧逖至常山約起兵斷賊北道)張介然崔無詖死其城郭
(唐張介然傳祿山反守陳留介然至屯不三日賊已渡河車騎蹂騰烟塵漫數十里士聞鉦鼓聲皆禠氣)
(不能授甲凡旬六日城陷斬介然於軍門)李憕盧奕蔣清死其官守(唐李憕傳)
(憕改東京留守安祿山反玄宗遣封常清募兵東京憕與盧奕達奚珣繕城塹綏士卒將遏賊西鋒祿山)
(度河不數日薄城下憕坐留守府奕守臺城陷祿山鼓而入殺數千人矢着闕門執憕奕及官屬蒋清害)
(之)賈賁以一尉討賊(時為平父尉與張巡事並見上)張巡以縣令起
兵郭子儀鷹揚於朔方(唐本傳祿山反詔子儀充朔方節度使鷹揚言其如鷹鳥)
(之飛揚也周武王時太公亦稱鷹揚故大明詩維師尚父時惟鷹揚)李光弼電擊於河
北(唐本傳光弼代子儀為朔方節度使朔方即河北也電擊言如雷電之擊莫知所至)孰謂天
下無人乎蓋有之而不用也其後興復唐室卒賴之
於忠賢夫國有人則存無人則亡古者萬乘之國有
一臣則不可得而亡况忠賢如此其多乎唐之不亡
斷可知矣詩云無競惟人四方其訓之(烈文詩無競惟人四方其)
(訓之毛氏云競強也訓道也鄭氏云無彊乎惟人賢人也得賢人則國家彊矣故天下諸侯順其所為也)
苟得其人則何危亂之有
哥舒翰軍於潼關或說楊國忠曰今朝廷重兵盡在翰
手翰若援旗西指於公豈不危哉國忠大懼乃奏潼關
大軍雖盛而無後繼萬一失利京師可憂請選監牧小
兒三千於苑中訓練使李福德領之乃募萬人屯㶚上
令杜乾運將之名為禦賊實備翰也翰亦恐為國忠所
圖乃表㶚上軍隸潼關六月召乾運詣關因事斬之國
忠益懼帝遣使趣翰進兵復陜洛翰奏以為未可國忠
疑翰謀已言翰逗留將失機會帝續遣中使趣之項背
相望翰不得已撫膺慟哭引兵出關與賊將崔乾祐戰
於靈寳西原翰大敗乾祐進克潼關蕃將火拔歸仁等
執翰以降賊
臣祖禹曰楊國忠既激安祿山使之速反以信其言
(楊國忠明皇貴妃之從祖兄天寳中妃既進册國忠亦浸顯三姊皆美帝呼為姨封韓虢秦三國為夫人)
(出入宫掖恩寵震天下虢國素與國忠亂李林甫死拜國忠右相先是國忠激祿山反故因再發之欲以)
(其言為信)又促哥舒翰出兵潼關恐其為己不利動為身
計不顧社稷之患然所以求全者適足以自族也夫
就利避害小人之常也利發於己而不利於人則為
之害於國而不害於家則為之自以為得計矣而不
知害於國則亦害於家不利於人則亦不利於己是
以自古小人之敗必至於家國俱亡此先王所以戒
小人之不可用也明皇以天下安危寄之一相而其
人如此安得不傾覆乎
楊國忠首倡幸蜀之策帝然之甲午移仗北内既夕命
陳玄禮整比六軍厚賜錢帛選閑廐馬九百餘匹外人
皆莫之知乙未黎明帝獨與貴妃姊妹皇子妃主皇孫
楊國忠韋見素魏方進陳玄禮及親近宦官宫人出延
秋門妃主皇孫之在外者皆委之而去
臣祖禹曰傳曰社稷之主不可以輕輕則失衆况為
天下之主乎古者天子巡狩必載廟主而行明皇既
不能率其民人城守以待勤王之師必不得已而避
寇出奔猶當告於宗廟諭衆而行為備而動則不至
於顛沛矣乃以天子之尊獨與其所愛脱身而逃委
其子孫皆碎賊手明皇自取之也自是以後天下有
變則京師不守人主先為出計自明皇始其可醜也
夫
帝遣宦者王洛卿前行告諭郡縣置頓食時至咸陽望
賢宫洛卿與縣令俱逃中使徵召吏民莫有應者日向
中帝猶未食楊國忠自市胡餅以獻於是民争獻糲飯
(厲曷反)雜以麥豆皇孫輩争以手掬食之須臾而盡猶未
能飽帝皆酬其直慰勞之衆皆哭帝亦掩泣
臣祖禹曰臣民之位上下之等以勢相扶而已矣天
子者以一身而寄天下之上所恃者衆心之所戴也
合而從之則為人君離而去之則為匹夫天下常治
則能保人君之尊亂則衆散衆散則與匹夫何異哉
書曰予臨兆民懍乎若朽索之馭六馬(書五子之歌述大禹之戒)
(以作歌其一曰皇祖有訓云云予臨兆民懍乎若朽索之馭六馬為人上者奈何不敬)先王不
敢自恃如此故其國家可保也明皇享國幾五十年
一旦失國出奔自長安至咸陽不四十里而已無食
天子之貴四海之富其可恃乎
有老父郭從謹進言曰祿山包藏禍心固非一日亦有
詣闕告其謀者陛下往往誅之使得逞其姦逆致陛下
播越是以先王務延訪忠良以廣聰明蓋為此也臣猶記
宋璟為相數進直言天下賴以安平自頃以來在廷之
臣以言為諱惟阿諛取容是以闕門之外陛下皆不得
知草野之臣必知有今日久矣但九重嚴邃區區之心
無路上達事不至此臣何由得睹陛下之面而訴之乎
帝曰此朕之不明悔無所及慰諭而遣之
臣祖禹曰天寳之亂田夫野人皆能知之而其君不
得聞豈不哀哉夫壅蔽之禍至白刃流矢交於前六
親不能相保而始覺也不亦晚乎
右玄宗在位四十六年傳位於肅宗寳應元年崩年七
十八
唐鑑卷十
