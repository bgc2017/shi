遼史拾遺卷二十三
錢塘厲鶚撰
國語解第四十六
太祖紀
耶律氏蕭氏
文昌雜錄曰余嘗見樞密都承旨張誠一說昔年使
北遼因問耶律蕭姓所起使人云昔天皇王問大臣
云自古帝王英武為誰耶其大臣對曰莫如漢高祖
又問將相勲德孰為優對以蕭何天皇王遂姓耶律
氏譯云劉也其后亦錫姓蕭氏歐陽少師作五代史
乃曰天皇王安巴堅以其所居横帳地名為姓錫里
譯者謂耶律昔蕭翰為契丹大族其號阿巴本無姓
氏李崧為製姓名曰蕭翰於是姓蕭二者未知孰是
契丹國志曰契丹都部族本無姓氏惟各以所居
地名呼之婚嫁不拘地里至安巴堅變家為國始以
王族號為横帳仍以所居之地名曰錫里著姓錫里
者上京東二百里地復賜后族姓曰蕭氏番法王族
惟與后族通婚更不限以尊卑其王族后族二部落
之家若不奉北主之命皆不得與諸部之人通婚若
諸部族彼此自相婚姻不拘此限故北番惟耶律蕭
氏二姓也
奚霫
劉昫舊唐書曰霫匈奴之别種也居于潢水北亦鮮
卑之故地其國在京師東北五千里東接靺鞨西至
突厥南至契丹北與烏羅渾接地周二千里四面有
山環繞其境人多善射獵好以赤皮為衣緣婦人貴
銅釧衣襟上下懸小銅鈴風俗略與契丹同有都倫
紇斤部落四萬戶勝兵萬餘人
君基太一神
夢溪筆談曰十神太一一曰太一次曰五福三曰天
一太一四曰地太一五曰君基太一六曰臣基太一
七曰民基太一八曰大游太一九曰九氣太一十曰
十神太一唯太一最尊更無别名止謂之太一三年
一游後人以其别無名遂對大游而謂之小游太一
此出於後人悞加之京師東西太一宫正殿祠五福
而太一乃在廊廡甚為失序熙寧中營中太一宫下
太史考定神位時予領太史預其議論令前殿祠五
福而太一别為後殿各全其尊深為得體然君基臣
基民基避唐明帝諱改為棋至今仍襲舊名未曾改
正玉海曰天寳三載十月十六日術士蘇嘉慶上
言請于京城置九宫壇壇一成三尺四陛其上依位
置小壇高尺五東南曰招搖正東曰軒轅東北曰太
隂正南曰天一中央曰天符正北曰太一西南曰攝
提正西曰咸池西北曰青龍五數為中戴九履一左
三右七二四為上六八為下符於遁甲此九宫定位
也每歲祭以四孟位隨歲改謂之行棋自乾元後止
依本位遂不飛易又曰黃帝九宫經(隋志)一卷又三
卷行棋經三卷(鄭元注)房氏行棋法一卷章俊卿山
堂考索曰漢立太一祠即甘泉泰畤也唐謂之太清
紫極宫宋謂之太一宫顧炎武曰知錄曰史記天
官書中宫天極星其星明者為太一常居封禅書亳
人繆忌奏祠太一方曰天神貴者太一太一佐曰五
帝此太一祠之所自起易乾鑿度曰太一取其數以
行九宫鄭元注曰太一者北辰名也下行八卦之宫
每四乃還于中央中央者地神之所居故謂之九宫
天數以陽出以陰入陽起于子陰起于午是以太一
下行九宫從坎宫始自此而坤宫又自此而震宫既
又自此而巽宫所行者過半矣還息于中央之宫既
又自此而乾宫自此而兌宫自此而艮宫自此而離
宫行則周矣上游息于太一之星而反紫宫行起於
坎宫終於離宫宋朝尤重太一之祠以太一飛在九
宫每四十餘年而一徙所臨之地則兵役不興水旱
不作在太平興國中太宗立祠于東南郊而祀之則
謂之東太一宫在天聖中仁宗立祠于西南郊而祀
之則謂之西太一宫在熙寧中神宗建集福宫而祀
之則謂之中太一宮鶚案君基太一神沈括以為避
唐諱改為棋然漢時已有行棋飛棋之說又似不因
避諱而改矣鄭氏太一下行九宫之說即所云行棋
也
太宗紀
林牙
江鄰幾雜志曰冀州城南張耳墓在送客亭契丹使
林牙者猶翰林學士不知張耳何代人也問知州王
仲平告之大使耶律防謝曰契丹家翰林學士名目
而已
世宗穆宗紀
葉格戲
錢希白南部新書曰李郃為賀牧與妓人葉茂蓮江
行因撰骰子選謂之葉子咸通以來天下尚之歸
田錄曰葉子格者自唐中世以後有之唐人藏書皆
作卷軸其後有葉子其制似今策子凡文字有備檢
用者卷軸難數卷舒故以葉子寫之如吳彩鸞唐韻
李郃彩選之類是也骰子格本備檢用故亦以葉子
寫之因以為名爾唐世士人宴聚盛行葉子格五代
國初猶然焦竑國史經籍志曰徧金葉子格一卷
新定徧金葉子格一卷擊蒙小葉子格一卷(李後主妃周氏)
小葉子例一卷
天祚紀
頭魚宴
演繁露曰燕北雜錄載契丹興宗重熙年間衣制儀
衛打圍射鹿釣魚事于景祐五年十月撰進不書撰
人姓名而著其所從聞曰昔鄉人武珪在遼十餘年
以善歌隸帳下故能習遼事詳悉凡其所錄皆珪語
也達魯河釣牛魚遼地盛禮意慕中國賞花鈎魚然
非釣也鈎也此之所紀于道宗為清寧四年其甲子
則戊戍正月也達魯河東與海接歲正月方凍至四
月而泮其鈎是魚也遼主與其母皆設次冰上先使
人於河上下十里間以毛網截魚令不得散逸又從
而驅之使集遼主帳其牀前預開冰竅四名為水眼
中眼透水旁三眼環之不透苐斵减令薄而已薄者
所以候魚而透者將以施鈎也魚雖水中之物若久
閉於冰遇可出水之處亦必伸首吐氣故透水一眼
必可以致魚而薄不透水者將以伺眎也魚之將至
伺者以告遼主即遂於斵透眼中用䋲鈎擲之無不
中者既中遂縱䋲令去久魚倦即曳䋲出之謂之得
頭魚頭魚既得遂相與出冰帳于别帳作樂上壽
周必大二老堂雜志曰贊寧物類相感志引博物志
云東海有牛魚其形似牛剥其皮懸之潮水至則毛
起退則毛伏今東牟有海牛島其牛無角足似龜長
丈餘尾若鮎云鶚案王易燕北錄云牛魚即鱘之
大者程大昌又以為牛魚似牛形蓋祖贊寧之說其
實非也
營衛志
鶚案遼史目錄本紀後志首營衞次兵衞次地理次
歴象次百官次禮次樂次儀衛次食貨次刑罰表首
世表次皇子次公主次皇族次外戚次遊幸次部族
次屬國以下列傳今國語解帝紀下即次以禮樂志
以及百官營衛地理儀衛兵衛食貨刑法表次世表
于皇子之下列傳中又分諸功臣傳先後錯雜無倫
與目錄迥殊今採陳士元諸史譯語有可補正者附
著于卷
伊囉斡
鶚案此條史誤在岱拉哈下
岱拉哈
鶚案此條史誤在彀烏寧下伊囉斡前
嘉們
鶚案此條史誤在學順德哩本下
沽依
鶚案此條史誤在農古下
農古
鶚案此條史誤在沽依上
阿敦
鶚案此條史誤在沽依下
阿果
諸史譯語曰阿果者華言寬大也阿果一作阿思又
作阿厮
鶚案此條史作阿果寬大誤作實大
學順德哩本
鶚案此條史誤作得失得本
托輝
諸史譯語曰奚托輝部門名托輝太祖滅奚因其門
名置為托輝部鶚案此條本在營衛志奚王部史
更載于地理志誤矣
兵衛志
舒新軍(案舒新舊作屬珊)
諸史譯語曰應天皇后從太祖征討所俘人戶有技
藝者置之帳下為屬珊蓋比珊瑚之寳云鶚案史
文所俘人戶有下缺四字今補全又属珊軍本在兵
衛志史更移之地理志誤矣
禮樂志
鶚案史禮志下次樂志國語解合為一宜依史分别
勘箭
夢溪筆談曰大駕鹵簿中有勘箭如古之勘契也其
壯謂之雄牡箭其牝謂之闢仗箭熙寧中罷之
扎拉巴
燕北雜記曰二月一日番中蕭姓者請耶律姓者于
本家筵席番中呼此節為扎拉巴六月十八日耶律
姓却請蕭姓者亦名扎拉巴
卓帳
宣和畫譜曰胡瓌有平遠番部卓歇圖二毳幕卓歇
圖一
儀衛志
果下馬
後漢書東夷傳曰濊貊屬樂浪有果下馬高三尺乘
之可於果樹下行徐堅初學記曰濊國出果下馬
漢時獻之高三尺
世表
蠕蠕
魏收魏書列傳曰蠕蠕東胡之苗裔也姓郁久閭氏
始神元之末掠騎有得一奴髮始齊眉忘本姓名其
王字之曰木骨閭木骨閭者首禿也木骨閭與郁久
閭聲相近故後子孫因以為字木骨閭既壯免奴為
騎卒穆帝時坐後期當斬亡匿廣漠谿谷間收合逋
逃得百餘人依純突鄰部木骨閭死子車鹿會雄建
始有部衆自號柔然世祖以其無知狀類于蟲故改
其號為蠕蠕
諸功臣傳
鶚案史無功臣傳之目國語解功臣二字無據當作
列傳
龍錫金佩
諸史譯語曰太祖從兄達噶濟以本帳下蛇鳴命知
蛇語者珊蘇庫解之知蛇謂穴旁有金達噶濟掘之
乃得金以為帶名龍錫金鶚案史文穴旁下缺八
字今補全
榾柮犀
周密雲烟過眼錄曰伯幾云骨柮犀迺蛇角也其性
至毒而能解毒葉森于延祐庚申得骨柮犀刀靶二
來看其花紋如今市中所賣糖糕或有白點以手摸
之作岩桂香若摩之無香者偽物也劉郁西使記
曰骨篤犀大蛇之角也解諸毒慎懋官華夷鳥獸
考曰骨咄犀蛇角也其性至毒而能解毒蓋以毒攻
毒也故曰蟲毒犀唐書有古都國必其所産今人訛
為骨柮耳
堂印
劉攽漢官儀曰傳采堂印又曰金印紫綬
堂帖
夢溪筆談曰唐中書指揮事謂之堂帖子曾見唐人
堂帖宰相簽格如今之堂劄子也
遼史拾遺卷二十三
