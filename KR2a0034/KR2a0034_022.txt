遼史拾遺卷二十二
錢塘厲鶚撰
二國外紀第四十五
高麗
資治通鑑曰唐滅高麗天祐初高麗石窟寺眇僧躬
乂聚衆據開州稱王號大封國性殘忍海軍統帥王
建殺之自立復稱高麗王以開州為東京平壌為西
京建儉約寬厚國人安之徐兢宣和奉使高麗圖
經曰王氏之先蓋高麗大族也當高氏政衰國人以
建賢遂共立為君長後唐長興三年遂自稱權知國
事請命于明宗乃拜建元菟州都督充大義軍使封
高麗王開運二年建卒子武立漢乾祐末武卒子昭
立至皇朝建隆二年昭遣使來朝賜以功臣之號仍
加食邑開寳九年昭卒子佃立遣使請命封高麗國
王太平興國七年佃卒弟治上章乞襲封從之淳化
六年契丹攻之治畏懦無守臣事北朝遂闕朝貢治
卒弟誦立祥符七年誦卒弟詢權知國事大破契丹
天聖中屢與女眞偕來貢方物詢卒子隆立優柔不
斷政荒力屈憚于北朝遂復臣事之貢使又絶隆卒
私謚曰正子德王欽欽子穆王享皆朝貢不通朝廷
亦罷遣使享子徽熙寧四年以權知國事復條貢方
物元豐三年四年遣使來朝六年徽卒立凡三十八
年謚曰文世子勲立百日卒弟原國公運立元祐四
年卒謚曰宣子堯立未閱歲以病廢國人乃請其叔
熙攝政未幾而堯卒謚曰懷熙乃襲位避契丹嫌名
改熙曰顒崇寧二年顒卒子俁立石林燕語曰高
麗自三國以來見於史者句驪其國號高其姓也隋
去句字故自唐以來止稱高麗五代史記後唐同光
元年韓申來其王尚姓高則自三國至五代止傳一
姓長興中始稱權知國事王建王氏代高當在同光
長興之間而史失其傳元豐初王徽遣使金梯入貢
建之七世孫也其表章稱知國王事蓋習用其舊而
年稱甲子以其受契丹正朔故也續資治通鑑長
編曰高麗國王誦卒其弟詢權領國亊嘗築六城於
境上曰興化曰鐵州曰通州曰龍州曰龜州曰郭州
契丹以為貳於已遣使求六城詢不許遂舉兵奄至
城下焚蕩宫室剽劫居人詢徙居弁羅州以避之兵
退乃遣使請和宣和奉使高麗圖經曰崧山廟在
王府之北出北昌門行五里許山路﨑嶇喬松森隂
俯視城中如指諸掌其神本曰高山國人相傳祥符
中契丹侵逼王城神乃夜化松數萬作人語敵疑有
援即引去後封其山為崧以祠奉其神也葉夢得
石林詩話曰高麗自太宗後久不入貢至元豐初始
遣使來朝神宗以張誠一館伴令問其復朝之意云
其國與契丹為鄰每因契丹誅求不能堪國主王徽
常誦華嚴經祈生中國一夕忽夢至京師備見城邑
宫闕之盛覺而慕之乃為詩以記曰惡業因緣近契
丹一年朝貢幾多般移身忽到中華地可惜中宵漏
滴殘孫公談圃曰契丹有一佛寺甚壯麗使者至
必焚香寺有大佛銀鑄金鍍豐稷奉使見其供具噐
皿皆神宗賜高麗之物蓋高麗制于契丹每遇契丹
使至其國所居殿上鴟尾皆暫撤去文獻通考曰
高麗自王徽以降雖通使於我然受契丹封册奉其
正朔上朝廷及他文書蓋有稱甲子者歲貢契丹至
於六而誅求不已常云高麗乃我奴耳南朝何以厚
待之遼使至其國尤倨暴館伴及公卿小失意輙行
捽箠聞我使至必假他事來覘分取賜物嘗詰其南
向修貢事高麗人表謝其略曰中國五甲子方得一朝
大邦一周天每修六貢契丹悟乃得免孫穆雞林
類事曰高麗王建自後唐長興中始代高氏為君長
傳位不欲與其孫乃及於弟生女不與國臣為姻而
令兄弟自妻之言王姬之貴不當下嫁也國人姻嫁
無聘財令人通說或男女相欲為夫婦則為之夏日
羣沭於溪流男女無别父母病閉於室中穴孔與藥
餌死不送又曰國城三面負山北最高峻有溪曲
折貫城中西南當下流故地稍平衍城周二十餘里
雖雜沙礫築之勢亦堅壯又曰國官月下朝參文
班百七十二員六拜舞蹈而退國王躬身還禮禀亊
則膝下而前得旨復行而退國人卑者見尊者亦如
之其軍民見國官甚恭尋常則屈膝而坐官民子拜
父父亦答以半禮風俗不盗少爭訟國法至嚴追呼
惟寸紙不至則罰凡人請官府少亦資米數斗民貧
甚憚之有犯不去中衣但禠袍帶杖笞頗輕束荆使
自擇以牌記其杖數最苦執縛交臂反接量罪為之
自一至九又視輕重制其時刻而釋之惟死罪可久
甚者髀骨相摩腦皮折裂凡大罪亦刑部拘役也周
歲待决終不逃其法惡逆及罵父母斬餘止杖亦不
甚楚歲以八月論囚諸州不殺咸送三府夷姓人至
期多赦宥或配送青嶼黑水永不得還五榖皆有之
梁最大無秫穤以稉米為酒少絲蠶每一羅直銀十
兩故國中多衣麻苧地瘠惟生人參松子龍湏席籐
席視日早晩為市皆婦人挈一柳箱一小升以六合
為一刀(以升為刀)以稗米定物之價而貿易之他皆視此
為高下若數多則以銀缾每重一斤工人製用銀十
二兩半入銅二兩半作一斤以銅當工之直癸未年
倣本朝鑄錢交易以海東三韓通寳為記王雲雞
林志曰龜山有佛龕林木盛遂傳云羅漢三藏行化
至此滌齒揚枝插地生此木淨水所著今為清泉國
人以佛法始興之地極所崇奉又曰高麗僧住寺
修行者或犯戒律配白黑二山輕亦斥遣籍其子孫
仍髠受差役又曰高麗善染采紅紫尤妙紫草大
梗如牡丹擣汁染帛又曰高麗黃漆生島山六月
刺取瀋色若金日暴則乾本出百濟今漆人號新羅
漆又曰高麗王於國中出債收有陳道曾入其國為
商云今以官奴求息俾之日納磨絲貌好者倍其收
若得子則没為奴婢宣和奉使高麗圖經曰在家
和尚不服袈裟不持戒律白紵窄衣束腰皂帛徒跣
以行間有穿履者自為居室取婦鞠子其于公上負
戴噐用埽除道路閑治溝洫修築城室悉以從事邊
陲有警則團結而出雖不閒于馳逐然頗勇壯其趨
軍旅之事則人自裹糧故國用不費而能戰也中間
契丹為麗人所敗正頼此輩朝鮮志曰朴淵在天
磨聖居兩山之間狀若石甕窺之正黑有盤石涌出
中心曰島巖水赴絶壁怒瀑下垂可十餘丈宛如白
虹諺傅昔有朴進士者吹笛淵上龍女感之引以為
夫故名朴淵上有祠旱禱輙應高麗文宗嘗游此登
島巖上風雨暴作文宗驚怖時季靈幹作書數龍之
罪投于淵龍即出其脊乃杖之水為之盡赤
西夏
曾鞏隆平集曰夏國姓拓拔其遠祖仁福者思恭之
族也唐僖宗始以思恭為夏州節度使賜國姓思恭
族亂仁福繼之故亦稱李氏仁福死子彛超彛興相
繼為定難軍節度使彛超而上五代史有傳彛興死
子光叡繼光叡死子繼筠襲繼筠死弟繼捧襲位其
從父綏州刺史克文言繼捧不當襲請遣使與偕至
夏州諭令入覲繼捧乃舉族歸朝其弟繼遷在銀州
太宗賜以國姓俾隸屬籍又賜繼捧名曰保忠繼遷
名曰保吉為夏州節度使歸鎮續資治通鑑長編
曰李繼遷之䧟西凉也都首領潘羅支偽降繼遷受
之不疑未幾羅支遞集六谷蕃部及者龍族合擊之
繼遷大敗中流矢創甚至靈州界三十里死其子阿
移嗣位又曰夏王德明凡娶三姓米母氏生元昊
咩迷氏生成遇訛藏屈&KR0008;氏生成嵬元昊小名崖埋
羌語謂惜為崖富貴為埋性凶鷙猜忍圓面高凖長
五尺餘少時衣長袖緋衣冠黑冠佩弓矢從衛步卒
張青蓋出乘馬以二旗引百餘騎自幼曉浮屠學通
蕃漢文字案上置法律書常攜野戰歌太一金鑑
太平治迹通類曰元昊以兵法部勒諸羌始衣白窄
衫氊冠紅裹頂冠後垂紅結綬自號嵬名吾祖凡六
日九日則見官屬其偽官則分文武或靴笏幞頭或
冠金帖縷冠緋衣金塗銀黑束帶佩蹀躞穿靴或金
帖紙冠間起雲銀帖紙冠餘皆禿髮耳重環紫旋襴
六垂束帶佩解結錐短刀矢弓䪅乘鯢皮鞍打跨鈸
拂民庶衣青綠用此以别貴賤自制蕃書十二卷字
畫繁冗曲屈類符篆教國人紀事悉用蕃書夏文
彦圖繪寳鑑曰夏國英宗元昊通蕃漢文字善繪畫
儒林公議曰夏國元昊取契丹女號曰興平公主
乃宗眞之姊也元昊待之甚薄因晩被病元昊亦不
往視之以至殁宗眞雖忿恨然亦無如之何但遣使
慰問之而已朝廷不知其故以為元昊畏耶律之強
諷宗眞使促元昊歸欵失之甚矣又曰富弼使契
丹報聘再立盟約時吕夷簡方在相位命弼諷契丹
諭元昊使納欵宗眞是其言謂可指麾立定遂遣使
詣元昊諭以朝廷之意元昊但依随而已及楊守素
至延州道元昊語曰朝廷果欲議和當下諭本國何
煩轉求契丹契丹界夾山部落呆家等族離叛多附
元昊契丹以詞責問元昊辭不報自稱西朝謂契丹
為北邊又言請職所部落所貴不失兩朝歡好宗眞
既以強盛誇於中國深恥之乃舉衆西伐聚兵於雲
州西約五百里夾山之側國内擾動糧餽相繼先是
契丹預峙芻茭以備冬計元昊密令人焚之殆盡兵
多餓死及與戰遂敗懼朝廷知之乃出牓幽州稱元
昊歸欵自以誇大其略云元昊曩自先朝求為鉅援
據一方之裂壤迨三世以襲封又云梟音易變犬態
多端忘牢豢之深恩肆狂悖之兇性擅誘邊俗巧諜
歡鄰罪既貫盈理當難赦是用躬驅銳旅往覆危巢
方邇賊庭乞修覲禮云云然燕人皆知其妄我之諜
者又見輿尸重傷者相繼自西而至其敗益明然深
自蔽藏懼為朝廷所知夢溪筆談日景祐中党項
首領趙德明卒其子元昊嗣立朝廷遣郎中楊告入
蕃弔祭告至其國中元昊遷延遥立屢促之然後至
前受詔及拜起顧其左右曰先王大錯有國如此而
乃臣屬於人既而饗告於庭其東屋後若千百人鍜
聲告隂知其有異志還朝秘不敢言未幾元昊果叛
其徒遇乞先創造蕃書獨居一樓上累年方成至是
獻之元昊乃改元制衣冠禮樂下令國中悉用蕃書
蕃禮自稱大夏朝廷興師問罪彌歲元昊戰士益少
而舊臣宿將如剛浪唆遇野利輩多以事誅元昊力
孤復奉表稱蕃朝廷因赦之許其自新元昊乃更稱
兀卒曩霄慶曆中契丹舉兵討元昊元昊與之戰屢
勝而契丹至者日益加衆元昊望之大駭曰何如此
之多也乃使人行成退數十里以避之契丹不許引
兵壓西師陣元昊又為之退舍如是者三几退百餘
里每退必盡焚其草萊契丹之馬無所食因其退乃
許平元昊遷延數日以老北師契丹馬益病亟引軍
攻之大敗契丹於金肅城獲共乘輿服噐子壻近臣
數十人而還先是元昊後房生一子曰寗令受寗令
者華言大王也其後又納没蔵訛厖之妹生諒祚而
愛之寗令受之母恚忌欲除没蔵氏授戈於寗令受
使圖之寗令受間入元昊之室卒與元昊遇遂刺之
不殊而走諸大臣没蔵訛厖輩仆寗令受梟之明日
元昊死立諒祚而舅訛厖相之有梁氏者其先中國
人為訛厖子婦諒祚私焉日視事於國夜則從諸没
蔵氏訛哤懟甚謀伏甲梁氏之宫湏其入而殺之梁
氏私以告諒祚乃使召訛哤執於内室没蔵強宗也
子弟族人在外者八十餘人悉誅之夷其宗以梁氏
為妻又命其弟乞埋為家相許其世襲諒祚凶忍好
為亂治平中遂舉兵犯慶州大順城諒祚乘駱馬張
黃屋自出督戰牌者彍弩射之中乃解圍去創甚馳
入一佛祠有牧牛兒不得出懼伏佛座下見其脱鞾
血涴於踝使人裹創舁載而去至其國死子秉常立
而梁氏自主國事梁乞埋死其子移逋繼之謂之没
寗令没寗令者華言天大王也秉常之世執國政者
有嵬名浪遇元昊之弟也最老於軍事以不附諸梁
遷下治而死存者三人移逋以世襲居長其次曰都
羅馬尾又次曰關萌訛略知書私侍梁氏移逋萌訛
皆以昵倖進唯馬尾粗有戰功然皆庸才秉常不得
志素慕中國有李青者本秦人亡㢚中秉常昵之因
說秉常以河南歸朝廷其謀洩青為梁氏所誅而秉
常廢續資治通鑑長編曰曩霄凡七娶一曰米母
氏舅女也生一子以貌類他人殺之二曰索氏始曩
霄攻貓牛山傳者以為戰没索氏喜日調音樂及曩
霄還懼而自殺三曰都羅氏早死四曰咩迷氏生子
阿里謀殺曩霄為卧香乞所告沈於河殺咩迷氏於
王亭鎮五曰野利氏遇乞從女也頎長有智謀曩霄
畏之戴金起雲冠令他人不得冠生三子曰寧明喜
方術從道士路修篁學辟榖氣忤而死次寗令哥以
貌類已特愛之以為太子次薛埋早死後復納没移
皆山女營天都山以居之野利之族宣言曰吾女嫁
二十年止故居而没移女乃為修内曩霄怒會有告
遇乞兄弟謀以寗令哥娶婦之日作亂曩霄遂族遇
乞剛浪凌城逋等三家既而野利氏訴我兄弟無罪
見殺曩霄悔恨下令訪遺口得遇乞妻閻于三香家
後與之私通野里覺之不忍誅遇乞妻乃出為尼號
没藏大師六曰耶律氏七曰没移氏初欲納為寗令
哥妻曩霄見其美自取之號為新皇后寗令哥憤而
殺曩霄不死劓其鼻而去匿黃蘆訛厖家為訛厖所
殺曩霄遂因鼻創死年四十六没藏氏初為尼寓於
偽興州之戒壇院既娠而曩霄死曩霄遺言立從弟
委哥寗令其大酋悞移賞都埋移香熱嵬浪布野也
浪囉囉與没藏訛厖議所立没藏大族也訛厖為之
長衆欲如遺言立委哥寗令訛厖弗許曰委哥寗令
非先王子安得有國夏自祖考以來父死子繼今没
王尼娠先王之遺腹幸而生子則可以嗣先王矣誰
敢不服衆曰然遂立没藏氏偽號太后曩霄既死三
月諒祚生以毛惟昌高懷正之妻更乳之而政在没
藏氏惟昌懷正皆漢人本遇乞帳下故親待之已而
懷正貸銀夏人惟昌竊衣曩霄所與盤龍服皆為訛
厖所殺鶚案曩霄為子寗令哥所殺始末沈括與
李燾所述不同當以燾為正九朝編年備要曰曩
霄既死而諒祚生諒祚母没藏氏既通李守貴又通
保細吃多已守貴怒併殺之訛厖族守貴後以女妻
諒祚諒祚益長而驕心忌没臧訛厖專且通訛厖子
妻梁氏梁氏密告訛厖將叛諒祚乃與左右舉兵共
誅訛厖滅其族殺妻没藏氏而以梁氏忠於已因以
為妻諒祚性狂脱無常時遇酋豪大家輙私其婦女
酋豪多怨納叛人景詢親而用之以為樞密使棄蕃
禮用漢制康譽之昨夢錄曰西夏有竹牛重數百
斤角甚長而黃黑相間用以製弓極佳尤且健勁其
近弝黑者謂之後醮近弰近弝俱黑而弓面黃者謂
之玉腰夏人常雜犀角以市人莫有知者莊綽雞
肋編曰西夏興州出良弓中國購得之每張數百千
太平老人袖中錦曰契丹鞍夏國劔高麗秘色皆
為天下第一他處雖效之終不及
遼史拾遺卷二十二
