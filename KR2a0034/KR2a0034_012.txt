遼史拾遺卷十二
錢塘厲鶚撰
本紀第二十九
天祚皇帝三
保大元年
契丹國志曰春日有𤯝忽青黑無光其中洶洶而動
若鎔金而湧日旁有青黑色正如水波周回而旋轉
將暮而止金人自破上京終歲不出師然遼國防
屯如故有東南路淵軍董小醜坐討平州賊逗留不
進被誅本部隊長羅青漢董重孫等倡率淵軍作亂
攻錦州月餘不能下賴都統耶律伊都援兵至淵軍
始懼郭藥師等内變自殺賊魁羅青漢等數人就招
安都統蕭幹奏選留二千人為四營擢郭藥師張令
徽劉愛臣甄五臣各統將領餘六千人悉選燕雲平
三路充禁軍或養濟實欲分其勢也伊都謂蕭幹曰
前平兩營叛劫掠乾州已從招安今歲全軍復叛而
攻錦州苟我軍不來城破則數萬居民被害所謂淵
軍未能報怨於金人而屢怨叛於我家今若乘其解
甲遣兵掩殺淨盡則永絶後患幹曰亦有忠義為一
時脅從者豈可盡誅之二人議論不合交章並奏卒
從蕭幹之議
二年春正月乙亥金克中京進下澤州
松漠紀聞曰大將伊都(舊訛余覩姑)以前軍十萬降遼天
祚怒國人叛已命漢兒遇契丹則殺之初遼制契丹
人殺漢兒人不加刑至是攄其宿憤見者必死國中
駭亂皆莫為用女真乘勝入黃龍府五十餘州寖逼
中京
上出居庸關至鴛鴦濼聞伊都引金人羅索貝勒奄至
蕭奉先曰伊都乃王子班之苖裔此來欲立甥晉王耳
若為社稷計不惜一子明其罪誅之可不戰而伊都自
廻矣上遂賜晉王死素服三日耶律薩巴等皆伏誅王
素有人望諸軍聞其死無不流涕由是人心解體伊都
引金人逼行宫上率衛兵五千餘騎幸雲中遺傳國璽
於桑乾河二月庚寅朔日有食之既甲午知北院大王
事耶律瑪格漢人行宫都部署蕭特默並為都統太和
宫使耶律布達副之將兵屯鴛鴦濼己亥金師敗奚王
哈瑪爾於北安州遂降其城三月辛酉上聞金師將出嶺
西遂趨白水濼乙丑羣牧使穆喇斡降金丙寅上至努
克特倉聞金兵將至計不知所出乘輕騎入夾山
汪藻錄曰赫嚕自海上歸阿固逹得書意朝廷絶之
乃命其弟固倫國相赫舍哩并尼瑪哈烏舍等悉度遼
而西用降將伊都為前鋒宣和四年正月十四日䧟
中京中京奚國也遂引兵至松亭關古北口屢敗契
丹降奚部以有各不過關之約止引兵由奚西過平
地松林太子墳經白水州别遣精騎五百留松亭關
遮中京奔逸車來是歲天祚在燕聞報懼及即日出
居庸關就鴛鴦濼飛放實引避也尋聞伊都為前鋒蕭
奉先謂天祚曰伊都宗支也豈欲遼亡哉不過欲立
其甥晉王耳何惜一子伐其姦謀天祚惑之賜死晉
王賢死非其罪聞者無不揮涕自此人心益擕三月
十一日報伊都兵至天祚震驚人莫為用率衛士五
千奔雲中應三局珍寶祖宗二百餘年所積及其幼
女悉為金人所掠道中衛兵稍引去能從者獨趙王
梁王與三百餘騎為金追及由石窟寺遁去過雲中
見留守蕭扎拉撫之曰敵至矣善守城取馬二千匹
入天德軍趨漁陽嶺入夾山金人至雲中蕭扎拉與
都轉運使劉企常開門降金人留精騎二百為衛而
急追天祚旬日不回城中推卒長韓執謙為都統遂
出扎拉及衛兵閉門守遣人向燕王求救時燕王新
立無兵第檄奉蔚二州應援而已金人回破城執執
謙等殺之其餘不問於是雲中朔應等州皆沒三
朝北盟會編曰赫嚕自海上歸阿固逹意朝廷絶之
乃命其弟固倫國相赫舍哩并尼瑪哈烏舍悉師度遼
而用降將伊都為前鋒正月十四日以勁騎一日一夜行三
百里至其中都攻之自旦至日中遂陷焉始謂天祚在
城中及破乃知天祚聞其來中夜已竄莫知所在而天
祚遽至燕山矣又懼追襲與其子趙王梁王數百騎復
從西北走鴛鴦泊女真既失天祚因遣追兵出平地松
林而西將至鴛鴦泊適與天祚遇天祚大窘因倉皇從
雲中府由石窟寺入天德軍趨漁陽嶺又竄入夾山
夾山者沙漠之北傳謂有泥淖六十里獨契丹能逹他
兵不能至也女真之君臣因駐兵鴛鴦泊欲經營之攻
擊雲中府暨諸州以延時日也續夷堅志曰國兵初西來
雲中先下後復納遼天祚國相怒其反復破城後被驅壮士
至榆坡盡殺之中有氣絲不斷者亦枕藉積尸中得雨
復甦候暮夜欲逃人定後忽見吏卒羣至呼死者姓名
隨呼皆應獨不呼此人吏卒去此人匍匐起僅能至家求
醫封藥瘡口漸合又數月平復年七十餘病終同時曹
氏小童為軍士驅逐與羣兒亂走追及者皆以大棓擊
殺之次第及曹忽二犬突出觸軍士仆地軍士怒逐
犬入人家比出兒輩得散走逃空室中俄有執黃旗
過者大呼曰國相軍令殺人者斬殘民皆得活曹氏
兒後至節度張欽大同志曰夾山在朔州城北三
百四十里遼主天祚避女真奔夾山即此
初詔留宰相張琳李處温與秦晉國王淳守燕處温聞
上入夾山數日命令不通即與弟處能子奭外假怨軍
内結都統蕭幹謀立淳遂與諸大臣耶律逹實左企弓
虞仲文曹勇義康公弼集蕃漢百官諸軍及父老數萬
人詣淳府處温邀張琳至白其事琳曰攝政則可處温
曰天意人心已定請立班耳處温等請淳受禮淳方出
李奭持赭袍被之令百官拜舞山呼淳驚駭再三辭不
獲已而從之以處温守太尉左企弓守司徒曹義勇知
樞密院事虞仲文參知政事張琳守太師李處能直樞
密院李奭為少府少監提舉翰林醫官李爽陳袐十餘
人曾與大計並賜進士及第授官有差蕭幹為北樞密
使駙馬都尉蕭幹知樞密事改淵軍為常勝軍於是大
赦自稱天鍚皇帝改元建福降封天祚為湘隂王遂據
有燕雲平及上京遼西六路天祚所有沙漠已北西南
西北兩都招討府諸蕃部族而已
汪藻錄曰蕭幹者本奚人番名和哩布常統契丹渤
海奚漢兒四色軍馬故號四軍大王三朝北盟會
編曰秦晉國王淳號天鍚皇帝肆赦下詔諭國中曰
自我烈祖肇創造之功至於太宗恢廓清之業故得
奄有區夏全付子孫邇後纂承罔不祗肅傳二百祀
之逾遠得億兆人之底寧蓋太平或弛於細防而内
治多遺於外患以是邊鄙生兹寇仇漸為蔓草之難
圖公肆長蛇之薦食敢來問鼎直欲爭衡敵壘尚遥
王師自潰兵非不銳事止失和故使乘輿越在草莽
地隔不果相赴旬餘莫知所歸三邊蕩搖百姓震懾
懼不相保謂將疇依咸云六合為家不可一日無主
共戴眇質用登至尊皆出素衷尚慙否德又念與其
長天下之亂曷若復我家之功苟其宗社不移亦曰
神靈所望勢不克避理當共知嗚呼朕以久處王藩
歷更政教凡民疾苦與事便宜靡所不知亦曾熟慮
自今以後革弊為先所期俾四海用寧不敢以萬乘
為樂敢告遠邇余不食言契丹國志曰淳既即位
僣號天鍚皇帝方議降赦燕中父老再告隨駕内庫
都點檢劉彦良姦佞之人𨗳引天祚為一切失德之
國人呼為肉拄杖言其倚附而行也妻雲哥者本倡
也日夕出入禁中以為諧謔夫婦共為國害請先誅
而後降赦是日梟彦良夫婦之首於市人爭臠食之
然後肆赦燕王廢天祚為湘隂王詔曰大道既隠
不行揖遜之風皇天無私自有興廢之數事貴得效
人難以為朕幼保青宫長歸朱邸雖曰人情之久繫
誰云神器之可求欲避周公之嫌未忘季札之節奈
何一旦之無主致使四海之求君推戴四從謳歌百
和不敢墮祖宗之業勉與攬帝王之權實懼纂圖之
為難尚思復辟之可待近得羣臣之奏概陳前主之
非所謂愎諫矜能比頑敗德躁動靡常節平居無話
言室家之杼軸盡空更恣淫費宗廟之衣冠見毁不
輟常畋漢子之戮實無名伋妻之亂孰可忍加以權
臣壅隔政事紏紛左右離心遐邇解體訖無悛悟以
致播遷伊慼自貽大勢已去是謂辜四海之望安得
冐一人之稱宜削徽名用昭否德方朕心之牽愛尚
不忍從奈羣議之大公正復見請勉循故事用降新
封可降封為湘隂王嗚呼命不于常事非得已豈予
小子敢專位號之尊蓋狗衆心以為社稷之計凡在
聞聽體予至懷
夏四月辛夘西南面招討使耶律佛德降金雲内寧邊
東勝等州皆降阿蘇為金兵所擒金已取西京沙漠以
南部族皆降上遂遁於額蘇掄
鶚案金史曰天輔六年棟摩羅索略定天德雲内寧
邊東勝等州獲阿蘇軍士問之曰爾為誰曰我破遼
鬼也契丹國志曰夏四月燕王遣知宣徽南院事
蕭托卜嘉樞密副承旨王居元充告謝使詣宋至白
溝等候宋徽宗降旨以天祚見在夾山燕王安得擅
立令雄州郤之人使遂回後宋命太師童貫為宣撫
使以蔡攸副之勒兵十五萬巡邊下詔復燕雲故地
貫遣張寶趙忠賫書往諭燕王使内附淳得書斬其
二使五月童貫再遣閤門宣贊馬擴持徽宗手詔撫
諭燕王不從是時种師道總東路之衆屯白溝王稟
將前軍楊帷中將左軍种師中將右軍王玶將後軍
趙明楊志將選鋒軍辛興宗總西路之衆屯范村楊
可世王淵將前軍焦安節將左軍劉光世冀景將右
軍曲竒王育將後軍吳子厚劉安將選鋒軍並聽劉
延慶節度以劉韐宇文黃中為參謀鄧琯為廉訪六
月童貫至高陽關駐軍用知雄州和詵計降黃榜及
旗述弔民伐罪之意燕王遣逹實林牙領一千五百
餘騎屯涿州新城前軍統制楊可世趨蘭溝甸為林
牙所掩被傷而退燕王遣蕭幹迎戰於范村興宗遣
楊可弼救之仍自督戰乃郤凡駐白溝河十有二日
乃退保雄州當燕王僭號之初漢軍多而番軍少蕭
幹建議藉東西奚二千餘人及嶺外南北大王伊實
王皮室莽伊拉司遼民得萬餘戸戸選一人為軍支
贍家錢三十貫謂之瘦軍既而散處涿易間侵掠平
民甚於盗賊主兵之官縱而不問後來常勝軍叛歸
南朝首殺瘦軍以取悦人心
六月淳死衆乃議立其妻蕭氏為皇太后主軍國事奉
遺命迎立天祚次子秦王定為帝太后遂稱制改元德
興處温父子懼禍南通童貫欲挾蕭太后納土於宋北
通於金欲為内外應以援立大功自陳蕭太后罵曰誤
秦晉國王者皆汝父子悉數其過數十賜死臠其子奭
而磔之籍其家得錢七萬緡金玉寶器稱是為宰相數
月之間所取也
三朝北盟會編曰初燕王(耶律淳)病卧於城南瑶池殿
李奭父子與陳泌等隂使奚契丹諸貴人出宿侍疾
燕王危篤處温托故歸私第欲閉契丹於門外然後
乞王師為聲援契丹知之遂不果後介休縣進納人
傅遵說隨郭藥師入燕被擒告說李處温父子常遣
易州富戸趙履仁劉耀賫文字通童貫欲挾蕭后納
土大宋履仁授朝散大夫劉耀均州團練使見充宣
撫司凖偹差使蕭后引問處温父子等示其前後罪
犯遂無以對處温賜以自盡子奭凌遲處斬籍其家
貲朝廷撫定燕山府追封處温為廣陽郡王子奭保
靜軍節度使以本宅為廟耶律淳死無嗣蕭幹立
妃蕭氏權主軍國事號皇太后改建福元年為興德
元年天祚聞淳死下詔曰天命至大不可以力回神
器至公未聞於智取古今定論歷數難移是以聖人
戒於盗竊故秦晉國王耶律淳九族之内推為叔父
之尊百官之中未有人臣之重趨朝不拜文印不名
常降璽書别賜金劵日隆恩禮朕實推崇衆所共知
無負於爾比因寇亂遂肆窺覦外徒有周公之儀内
實稔子帶之惡不顧大義欲償初心任用小人謀危
大寶僭稱帝號私授天官指斥乘輿偽造符寳輊發文
字肆赦改元以屠沽商賈為翊戴之臣以佞媚狙詐
處清密之任不踰累月便至臺階刑獄濫冤紀綱紊
亂恣縱將士剽掠州城致我燕人陷於塗炭天方悔
禍神不助姦視息偷存未及百日一身殄滅絶嗣覆
家人鬼所讐取笑天下而又輒申遺令擅建長秋妄
委婦人專行偽命其逆臣處温父子同恣貪婪殺戮
無辜助為不法衆心離散立致分崩狼狽荒迷容身
無地罪誠難貸令在必行假其餘生庸示寬大據耶
律淳大為不道棄義背恩獲戾祖宗朕不敢赦應所
授官爵封號盡行削奪并妻蕭氏亦降為庶人仍改
姓虺氏外據皇太叔并妃别無關碍更不施行其封
爵懿號一切仍舊嗚呼仰觀天意俯順輿情勉而行
之朕亦不忍且仲尼作春秋亂臣賊子懼後之為臣
子者可不慎歟東都事略曰童貫聞淳死恥兵敗
思立功以報天子謂遼國既無主有間可乘復自莫
州回雄州奏乞益兵王黼為太宰力主再興師之議
為貫大發陜西將兵及鄜延路副總管劉延慶赴貫
戲下期九月會於三關貫與蔡攸謀再舉會女真已
破雲中府叩居庸關勢已盛改號大金國乃移文於
貫詰問先約夾攻遼國何為背約不進兵貫恐懼遂
定議大舉草木子曰遼主天祚親征阿固逹刀槍
皆放光宋童貫出師約夾攻大遼無故忽失二認旗
其後兵皆敗衂
瑪克實以兵援為金人敗於鴻輝水擒其子托果并其
屬阿敦及夏國援兵至亦為金所敗
燕雲奉使錄曰阿固逹親領兵甲數萬初欲趨中京
道中聞契丹主聚兵於五國崖亟領兵襲之八月十
二日戰於狗泊之地生擒契丹都統駙馬蕭規天
祚引數騎遁去及夏國主引兵數萬襲天德軍女真
都元帥遣其偏將尼楚赫羅索貝勒統兵七千與夏
人逆戰於阿磨下水夏人敗走是時秋霖積潦山水
適至河暴漲人馬溺死者不知其數金人已再殺敗
契丹又戰敗夏國兵驕氣銳所至殺掠無辜其下大
厭之因秋成遂來並邊阿固逹屯奉聖州之東尼瑪
哈烏舍屯應州南尼楚赫羅索屯洪州之西牧馬休
兵請議事於朝廷
九月
三朝北盟會編曰郭藥師者渤海鐵州人契丹以為
裨將領常勝軍本謂之淵軍始遼人征伐女真為女
真所敗多殺其父兄乃立是軍使之報怨然女真入
則怨軍從之為亂退則復服初未嘗報怨也天祚與
羣下謀殺怨軍除其患故郭藥師等反殺其首領而
降都統蕭幹遂拜藥師金吾大將軍俾守涿州及九
大王死蕭后攝政藥師見遼將亡遂首以涿州來降
常勝軍實反覆之徒遼兵中號健鬭者也其下有四
將號彪營每彪五百人常勝軍本二千人爾本朝收
復之後增至二萬其後又增至五萬燕雲奉使錄
曰郭藥師初以武勇四軍薦授殿直從征女真積前
後功擢守涿州忽報易州降宋藥師有意歸明時四
軍蕭幹聞我軍壓境遂自燕來涿州藥師以為圖已
乃與張令徽劉舜臣甄五臣龔詵趙瑄韓壁謀叛已
决召蕭幹開宴欵密說其歸宋幹怒曰豈可背朝廷
耶藥師念受薦恩不敢害幹幹領軍無多慮禍及遽
啓鑰而去藥師急召所部諭曰天祚失國天下分崩
宋天子以好生之德弔民伐罪重兵已下易州此男
子取金印如斗時也衆皆響應遂囚監軍蕭餘慶等
遣團練使趙鶴壽等帥精兵八千鐡騎五百一州四
縣人民奉表來降表曰臣生幽昩之鄉未被文明之
化常思戴日何啻望雲邇者天祚皇帝委棄鑾輿越
在草莽萬姓無依棲之地五都有板蕩之危雖宣宗
嗣國旋致奄忽女后攝政尤難撫綏誠天命之有歸
非人力之能致臣等縱屬多難莫生異心蓋所居父
母之邦不可廢臣子之節今契丹自為戎首竊稔姦
謀燔燒我里閭虔劉我士女報之以德撫乃以讐以
是思戴舜以同心耻助桀而為虐今將所管馬步軍
用申懇悃伏望皇帝特開天地之恩許入風雲之會
實所願也非敢望焉宣和四年九月十日九朝編
年備要曰宣和四年九月己夘郭藥師以涿州來降
以其軍八千隸劉延慶為嚮𨗳癸未蕭后遣使納欵
稱臣封有功封氏編年曰蕭后聞常勝軍降甚懼
召蕃漢百官議曰易州高鳳涿州郭藥師歸宋大金
人馬已入奉聖州國步艱難宗社將覆今與卿等議
去就兩國孰可依者納欵臣屬亦無憾也或謂金人
方強宜附之或謂遼宋百年信誓可依后曰二說皆
是遂遣同中書門下平章事張言尚書都官員外郎
張僅使金永昌宫使蕭容乾文閣待制韓昉使本朝
皆奉表稱臣蕭后表曰遼國太后妾蕭氏言蓋聞溟
海納汙繄衆流而畢會太陽舒照豈爝火以猶飛方
天下之大同故聖人之有作拊心悼往飲泣陳辭伏念
妾先世乘唐晉之季年割燕雲之外地暨逄聖運已
受齊盟義篤一家誓傳百䙫孰謂天心改卜國步多
艱先王遇板蕩之餘勵興復之志始歷推戴奄致淪
徂爰屬惸嫠俾續禴祀常欲引干戈而自衞與社稷
而偕亡伏念生靈罹此塗炭與其陷執迷之咎曷若
為奉上之勤伏遇皇帝陛下四海宅心兆人為命敷
文德以柔遠奮武烈以訓時必將拯救黎元混一區
宇仰承嚴命敢稽歸欵之誠庶保餘生尤荷永綏之
惠德興元年九月十日曾敏行獨醒雜志曰契丹
為金人攻擊窮蹙無計蕭后遣韓昉來見童貫蔡攸
於軍中願除歲幣復結和親且言女真蠶食種類五
六十國今若大遼不存則必為南朝憂唇亡齒寒不
可不慮貫與攸叱出之昉大言於庭曰遼宋結好百
年誓書俱存汝能欺國獨能欺天耶貫亦不以聞於
朝遼已亡金人果背約
冬十月
三朝北盟會編曰宣和四年十月劉延慶議入燕之
策郭藥師進曰契丹四軍以全師抗我燕山可擣虚
而入宜選輕騎由固安渡盧水至安次徑赴燕城可
得也乃命趙鶴壽等夜半渡河銜枚倍道至三家店
駐軍次日藥師遣甄五臣領常勝軍五千人雜郊民
奪迎春門以入大軍繼至陣於憫忠寺中興姓氏
錄叛逆傳曰童貫以大兵駐高陽關藥師囚涿州刺
史蕭雲慶先遣團練使趙鶴壽奉表降於貫朝廷加
藥師虔州觀察使令隸劉延慶軍為嚮𨗳藥師獻入
燕之策延慶從之遣藥師選常勝軍及西兵五千騎
同襲燕山藥師遣數隊雜鄉民奪迎春門入陣於憫
忠寺前遣七將把諸門進兵抵宣和門外遣人諭蕭
太后早降不從契丹領兵死戰藥師退走䨇門下馬
步戰又敗皆棄馬與楊可世墮城而下兵將死傷大
半契丹四軍大王蕭幹牽藥師可世全装馬以示延
慶軍恐而潰九朝編年備要曰藥師遣人諭蕭后
降不從合戰至晚不解蕭幹亟來救或告藥師城
外塵起必有救兵至諸將皆謂延慶遣兵來助登高
望之則燕王冡上立四軍旗矣四軍兵自南門入人
皆死鬭藥師屢敗奔門不得出盡棄馬縋城而下還
者數百騎而已封氏編年曰是時偏師雖入燕城
大軍屯盧溝未動延慶聞燕城復失又琉璃河護糧
將王淵亦陷於敵求自遁之計召諸將諭以糧餉不
繼不即引還久恐生變次日燒營及輜重奔還師大
潰
十一月秦晉王淳妻蕭德妃五表於金求立秦王不許
以勁兵守居庸及金兵臨關崖石自崩戍卒多壓死不
戰而潰德妃出古北口趨天德軍十二月知金主撫定
南京上遂由薩里關出居四部族詳衮之家
蔡絛北征紀實曰延慶既潰阿固逹以全師自居庸
關入四軍大王奉蕭后由松亭關遁史愿亡遼錄
曰蕭后聞居庸失險夜半率契丹并老幼出城聲言
劄野寨迎敵其實避竄宰相左企弓以下拜辭於門
下后諭曰國難至此我親統大軍盡死一戰為社稷
計勝則再與卿等相見萬一失利則誓死於陣前卿
等善全合境人民無事濫被殘害遂泣下后行五十
里金游騎已逼城左企弓集議未定統軍副使蕭一
信開啓夏門放入羅索貝勒軍登城續遣先被獲知
宣徽北樞密院事韓秉傳旨若即拜降不殺一人催
促文武百僚耆老僧道出丹鳳門毬場内投降阿固
逹戎服坐萬歲殿皆拜服罪蕭后行至松亭關議所
往逹實林牙欲歸天祚四軍大王蕭幹欲就奚王府
立國於是契丹奚軍列陣相拒而分矣北征紀實
曰金人久住鴛鴦泊往來白水以圖天祚既深入夾
山勢不能出因攻取雲中諸州且休息往來山後視
中國紛拿延慶既潰阿固逹始以金師自居庸關入
四軍大王者奉蕭后由松亭關遁燕人備儀物迎之
馬擴茅齋自叙曰女真得契丹故大臣皆言南朝
自來畏怯又見劉延慶敗走左企弓上阿固逹詩曰
君王莫聽捐燕議一寸山河一寸金故有敗盟之意
自南使過盧溝河即焚橋梁大金國志曰十二月
初六月國主入居庸關晡時到燕蕭后聞居庸失守
夜率蕭幹等出奔行至五十里國兵游騎已至城遼
相左企弓虞仲文等迎降出丹鳳門毬場内投拜國
主戎服坐萬歲殿皆拜伏待罪於下譯者曰我見城
頭砲繩席解是無拒我意也並放罪陳士元灤志
曰保大二年冬十二月金克遼燕京訪得平州人韓
詢使持詔招諭平州曰朕親巡西土底定全燕號令
所加城邑皆下爰嘉忠欵特示優恩一應在彼大小
官員可皆充舊職諸囚禁配隸並從釋免時遼主尚
在天德雖開諭而民不從王明清揮塵後錄曰宣
和初徽宗有意征遼蔡元長鄭達夫不以為然童貫
初不敢領略惟王黼蔡攸將順贊成之有諜者云天
祚貌有亡國之相班列中或言陳堯臣者婺州人善
丹青精人倫登科為盡學正黼聞之甚喜薦其人于
上令銜命以視之擢水部員外郎假尚書以將使事
堯臣即挾畫學生二員俱行盡以道中所歷形勢向
背同繪天祚像以歸入對即云北主望之不似人君
臣謹寫其容以進若以相法言之亡在旦夕幸速進
兵兼弱攻昧此其時也并圖其山川險易以上上大
喜即擢堯臣右司諫賜予鉅萬燕雲之役遂决
三年春正月丁巳奚王和哩布僭號稱天復元年
契丹國志曰遼軍從林牙挾蕭后以歸天祚於夾山
時奚渤海軍從蕭幹留奚王府幹據府自立僭號為
神聖皇帝國號大奚改元天興六月奚兵出盧龍嶺
攻破景州殺守臣劉滋通判楊伯榮又敗常勝軍張
令徽劉景仁於雁門鎮攻䧟薊州守臣高公輔棄城
走又寇掠燕城其鋒銳甚宋童貫自京師移文王妥
中郭藥師切責之七月奚兵遇郭藥師戰於腰鋪大
敗藥師乘勝追襲過盧龍嶺蕭幹為其部曲特爾格殺
之傳首河間府安撫使詹度獻于朝宋徽宗御紫宸
殿受賀宣和錄曰太傅王&KR0008;等表賀宣撫司奏奚
賊四軍和哩布率衆出犯景薊大兵討伐八月十五
日於峯山遇王師大捷斬獲三十級生摛偽阿嚕太
師俘執數千人十七日追至盧龍嶺招納二萬餘衆
獲耶律德光時尊號寳檢契丹金塗印數十輜重器
甲牛馬生口不可勝計鶚案和哩布即回離保四
軍大王蕭幹也
四年夏五月金人既克燕驅燕之大家東徙以燕空城
及涿易檀順景薊州與宋以塞盟左企弓康公弼曹勇
義虞仲文皆東遷
朱勝非秀水閑居錄曰金既破契丹至燕駐軍遂攻
燕城四面登堞填濠掘城為纏道徙樓櫓反臨城中
需索掠取人物俱盡乃還平燕錄曰金人謂阿固
逹爽計寸金寸土裒取殆盡將燕城職官民戶技術
嬪嬙倡優黃冠瞿曇金帛子女等席卷而東或告燕
人曰汝之東遷非金人意也南朝留常勝軍利汝田
宅給之爾燕人皆怨說尼瑪哈不當與我全燕尼瑪哈欲
止割涿易兩州阿固逹不允由雲中留白水北征
紀實曰金人既得燕山子女加久住氣候已熱遂大
病而城外諸寨日夜為燕之鄉兵刦撓因罵伊都曰
汝勸我来此今外寨皆不安四面皆大兵居此網羅
中如何歸乃大毁諸州及燕山城壁樓櫓要害皆平
又盡括燕山金銀錢物民庶寺院一埽皆空以遼人
舊大臣及儀仗車馬玉帛輜重盡由松亭關去金師
復由居庸關之鴛鴦泊扼天祚出路以絶契丹之望
乃盡以空城付宋張滙金節要曰燕山之地易州
西北乃金披關昌平之西乃居庸關順州之北乃古
北口景州東北乃松亭關平州之東乃渝關凡此數
關一夫禦之可以當百朝廷之割地若得諸關則燕
山之境可保矣然關内之地平營灤三州自後唐為
契丹所䧟後改平州為遼興府以營灤二州隸之號
為平州路至石晉之初耶律德光又得燕山檀順景
薊涿易諸郡建燕山為燕京以轄六郡號為燕京路
而與平州自成兩路朝廷始議割地但云燕雲兩路
而已初謂燕山之路盡得關内之地殊不知關内之
平州與燕山異路也由是破遼之後金人復得平州
路金既據平州則關内之地蕃漢雜處欲無侵漁之
患得乎致斡里雅布自平州入寇此則當時議割燕雲
不明地理之故也顧炎武京東考古錄曰宋史言
朝廷與金約滅遼止求晉賂契丹故地而不思營平
灤三州非晉賂乃劉仁恭獻契丹以求援者既而王
黼悔欲併得之遣趙良嗣往請之再三金人不與此
史家之誤通鑑周德威為盧龍節度使恃勇不修邊
偹遂失渝關之險契丹每芻牧于營平之間又案遼
史太祖夭贊二年春正月丙申大元帥堯格克平州
獲刺史趙思温裨將張崇二月如平州甲子以平州
為盧龍軍置節度使遼之天贊二年乃後唐莊宗同
光元年是營平二州契丹自以兵力取之於唐而不
取之於劉仁恭又非賂以求援也若灤本平州之地
遼太祖以浮戶置灤州當劉仁恭時尚未有此州尤
為無㩀此亦史家千年未正之誤遼史于灤州下云
石晉割地在平州之境亦誤也翟耆年籀史曰宣
和中師復幽燕獲耶律德光所取古寳玉尊形製與
黃目等瑩然無少玷缺在廷莫知所用帝獨識為周
之灌尊乃詔禮官圜丘祭天之器仿古盡用吉玉
六月翰林學士李石更名安弼偕故三司使高黨往燕
山說宋王安中曰平州萬餘里張㲄有文武材可用為屏
翰不然將為肘腋之患安中深然之令安弼與黨詣宋宋
主詔帥臣王安中詹度厚加安撫與免三年常賦瑴聞
之自謂得計秋七月金人屯來州棟摩聞平州附宋以
二千騎問罪先入營州瑴以精兵萬騎擊敗之宋建平
州為泰寧軍以㲄為節度使以安弼黨為徽猷閣待制
令宣撫司出銀絹數萬犒賞瑴喜遠迎金人諜知舉兵
來襲瑴不得歸奔燕金人克三州始來索瑴王安中諱
之索急斬一人貌類者去金人曰非瑴也以兵来取安
中不得已殺瑴函其首送金
亡遼錄曰張瑴之拒金人也外則送欵于大宋通好
于蕭幹而緩急求援内則奉天祚畫像舉事白而後
行許遣人奉迎以圖興復有燕人李安弼者乃翰林
學士李石也高黨者乃三司使高履也二人者先
嘗被擄後緣張瑴放歸恐金人来捕意欲大宋與金
人變盟則後雖来取必不發乃見王安中共為遊說
曰平州自古形勝之地地方萬餘里帶甲十餘萬張
㲄文武全材足以禦金人制藥師幸招致之不然則
復恐西迎天祚北合蕭幹並為我患燕山豈得安安
中入其語深以為然勸朝廷納之有臣身任其責事
關軍國利害大計不敢不聞等語差官伴送李安弼
等賫奏赴闕趙良嗣力爭以為不可恐必招女真之
兵乞斬安弼以徇朝廷不從三朝北盟會編曰金
人棟摩國王軍二千餘騎聞平州事作前来問罪先
入營州張瑴發兵拒戰棟摩以軍少不敵不交鋒而
退歸大書州門曰夏熱且去秋凉復来㲄遂聲言戰
敗金人殺傷甚衆妄申宣撫司以大捷聞宣撫司以
銀絹告勅賞其軍又曰是日宣撫司賫銀絹數萬
前去犒賞并朝廷遣李安弼及張瑴弟賫詔勅前去
平州瑴聞之喜率官吏郊迎不意金人諜知之率千
騎襲破瑴瑴挺身走不及入城遂閒道欲如京師其
弟奔燕山以其母為金人所得携詔往投之而瑴之
母妻已為金人所戮金人得詔勅由是大怒而憾我
矣瑴至燕山郭藥師留之而易姓名曰趙秀才匿常
勝軍中斡里雅布遂圍平州節副衛甫參謀仁彦張鈞
棄城走領麾下數十人將帶官庫珠玉珍貨等走燕
京四散蔵匿獨張郭固與軍人死守亡遼錄曰二
太子攻破平州知張瑴為郭藥師所獲蔵常勝軍中
差人移文索取即具申稟朝廷累奉道君皇帝詔不
令發遣安中與藥師再三論奏若不與則無以塞責
不得已而縊殺之以水銀漬其首函送平州
八月金主阿固逹死
楊循吉金小史曰金主旻豁逹有大度知人善任能
與其下同甘苦初稱帝時國相前跪奏事泣止之曰
今日皆諸君之力吾初貴未易改舊俗也諸帥皆感
泣再拜初得燕京時遼宰相張琳上謁還其田宅而
封左企弓等官又從索趙思温訊則解其縛而用之初
從遼乞阿蘇遼不與因以起兵及得阿蘇不過杖而
遣之而已旻初興無城郭星散而居呼曰皇帝寨國
相寨太子莊後升皇帝寨曰會寧府建為上京城邑
宫室無異于中原州縣廨宇制度極麄居民往來車
馬雜沓自前扺後盡為出入之路略無禁制每春擊
土牛父老士庶無長幼皆聚觀于殿側儀衞護從止
類中州守令在内庭或遇雨雪雖后妃亦去韈履而
行焉
本紀第三十
天祚皇帝四
五年春正月辛巳黨項小呼嚕遣人請臨其地戊子趨
天德過沙漠金兵忽至上徒步出走近侍進珠帽郤之
乘張仁貴馬得脱至天德己丑遇雪無禦寒具珠展以
貂裘帽進途次絶糧术者進麨與棗欲憩珠展即跪坐
倚之假寐珠展軰惟齧冰雪以濟饑過天德至夜將宿
民家紿曰偵騎其家知之乃叩馬首跪而大慟潛宿其
家居數日嘉其忠遥授以節度使遂趨黨項以小呼嚕
為西南面招討使摠知軍事仍賜其子及諸校爵賞有
差二月至應州新城東六十里為金人完顔羅索等所
獲八月癸夘至金丙午降封海濱王以疾終年五十有
四在位二十四年金皇統元年二月改封豫王五年葬
于廣寧府閭陽縣乾陵旁
茅齋自叙曰天祚南走烏舍遣羅索貝勒以馬五百
追至武州界天祚欲趨武州南投大朝為隨行僧所
勸謂南弱必不敢隠留當為女真所索等辱耳莫若
徑歸女真亦不失為王也天祚意决不進羅索追及
乃下馬跪迎天祚請北面拜降天祚從之烏舍遣人
護送歸國削封海濱王置諸東海隅踰年而死
松漠紀聞曰中京被圍天祚跳至上京過燕遂投西
夏夏人雖舅甥國畏女真之強不果納乃走小博囉
復不納乃夜回欲之雲中未明遇諜者言羅索軍且
至天祚大驚時從騎尚千餘有精金鑄佛長丈有六
尺者他寳貨稱是皆委之而遁值天微雪車馬皆有
轍跡為敵所及先遣近貴諭降未復羅索下馬跽於
天祚前曰奴婢不佞乃以介胄犯皇帝天威死有餘
罪因捧觴而進遂俘以還封海濱王處之東海上
亡遼錄載天祚降書云遼降臣耶律延禧謹伏斧鉞
躬詣大金國俯伏待罪臣聞人不患其勇患其為暴
也伏念臣祖宗創二百年之基承天統位繼子傳孫
郊祀上帝内外歡慶豈意微臣骨寒命薄無德可褒
不能當此夙夜皇駭罔知過咎冐犯忌諱若曉霜而
遇烈日扁舟而遭怒濤衆惡競興譛辭烽起故兹慚
德激揚聖怒轉加兵師憂懼之極如坐桁楊蓋聞軹
道之放荷蒙矜恤况若新安之歎例受無辜念漢皇
之仁恩誕敷濡澤誚項羽之過惡奚免終傷臣所懇
者乞諧軹道之留免效新安之禍戰慄之至仰干聽
聰昩死謹言契丹國志曰天祚削封海濱王送長
白山東築室居之踰年而殂范仲熊北記曰天祚
者姓耶律名延禧道宗洪基之孫昭懷太子濬之子
也濬有罪被殺而立延禧乙夘歲四月二十九日生
身長六尺有餘善騎射道宗薨延禧嗣立辛巳歲正
月十三日即位號天祚皇帝延禧未即位也國人憐
其父之冤頗歸心焉及即位拒諫餙非窮奢極侈盤
于游畋信用䜛謟紀綱廢弛人情怨怒故金人乘其
弊而攻之所向輙剋十年之間身離國亡可不哀哉
許採䧟燕錄曰宣和入燕士大夫為買珠玉錦罽
等物相高低至數十倍一日金字牌來令置玫瑰一
百斤歲以為例此惟一僧善造僧曰往年天祚于春
水秋山外以此擾民今又如此張端義貴耳集曰
契丹有玉注碗每國主生辰稱夀徽考在御嘗聞人
使往来知有此注意甚慕之自恥中國反無此器遂
遣人往于闐國求良玉果得一璞甚大使一玉人為
中節往遼覘其大小長短如其制度而琢之因聖節
北使在庭得見此注目睨之久歸國首問玉注安否
北朝始知中國亦有此注女真滅遼首索此注及靖
康金人犯闕亦索此注與遼注為對王宗沐宋元
通鑑曰遼之興也吾不曰太祖而曰太宗遼之亡也
吾不曰天祚而曰道宗何也太祖破室韋滅渤海地
方五千里帶甲數十萬非不強也然其未能抗中國
成帝業也太宗助晉滅唐盡有山前後十六州之地
始都中原據有財賦人物衣冠之盛其他定國賦制
百官以國制治契丹以漢制治漢人因俗而治事簡
職專是宜其創業幾二百年有所守也道宗初政似
有可觀者而晩年䜛巧競進賊殘骨肉諸部反側甲
兵之用無寧歲至于一歲而飯僧三十六萬一日而
祝髮三千故元祖曰遼以佛亡誰之咎哉而天祚特
以昏淫而乘其弊耳有國者可不鑑之哉
耶律逹實者世號為西遼
松漠紀聞曰遼亡逹實林牙亦降後與尼瑪哈雙陸爭
道尼瑪哈心欲殺之而口不言大實懼及既歸帳即棄
其妻携五子宵遁詰旦尼瑪哈怪其日高而不来使招
之其妻曰昨夕以酒忤大人畏罪而竄詢其所之不
以告尼瑪哈大怒以配部落之最賤者妻不肯屈強之
極口嫚罵遂射殺之逹實深入沙子立天祚之子梁
王為帝而相之女真遣故遼降將伊都帥兵經略屯
田和勒端城(城去上京三十里)逹實游騎數十出入軍前都
姑遣使打話遂退沙子者蓋不毛之地皆平沙廣漠
風起揚塵至不能辨色或平地頃刻廣高數丈絶無
水泉人多渴死逹實之走凡三晝夜始得度故女真
不敢窮追遼御馬數十萬牧于磧外女真以絶遠未
之取皆為逹實所得今梁王逹實皆亡遼餘黨猶居
其地趙子砥燕雲錄曰沙子者在沙院之西北去
金國四千里廣有羊馬人藉此為生五榖惟有糜子
蕎麥一歲一收地極寒而草茂冬月不彫雖枯不梗
馬可卧柔如氊毯南接天德雲内北連黨項國南關
口到此數程無水惟契丹有使命往還用皮毬盛水
駞負之天祚有子趙王者見在金門御寨許王者廼
元妃所生年八十九今在沙子天祚之弟逹實林牙
已立為主稱天輔皇帝結集兵馬已及數十萬待時
興舉鶚案二書所紀金與遼史不合史本紀載梁
王雅里為耶律廸里所立非逹實也皇子表載天祚
六子趙王從天祚至白水濼為金師所獲許王至青
塚濼為金師所獲逹實宵遁入西域至竒爾愛滿百
官冊立為天祚皇帝又安所得既獲之許王而立之
乎沙子地名亦不見遼史此皆傳聞之誤耶律楚
材湛然居士集曰逹實林牙遼之宗臣挈衆而亡不
滿二十年克西域數十國幅員數千里傳數主凡百
年頗尚文教西域至今思之廟號德宗
仁宗次子珠勒呼即位改元天禧在位三十四年時秋
出獵奈曼王庫楚類以伏兵八千擒之而據其位遂襲
遼衣冠尊珠勒呼為太上皇皇后為皇太后朝夕問起
居以待終焉珠勒呼死遼絶
元史太祖紀曰元年丙寅發兵復征奈曼迪延汗子
庫楚類汗與托克托奔伊爾逹實河上三年戊辰冬
冄征托克托及庫楚類汗時衛喇特部等遇我前鋒
不戰而降因用為向導至伊爾逹實河討默爾竒斯
部滅之托克托中流矢死庫楚類奔契丹皇元聖
武親征錄曰戊辰冬冄征托克托及庫楚類汗時衛
喇特部長呼圖克伯竒等遇我前鋒不戰而降用為
鄉導至頁迪密實河盡討默爾竒斯部中流矢而死
庫楚類汗僅以數人脱走奔契丹王珠爾汗己巳春
輝和爾國王伊都呼聞上威名遂殺契丹王所置監
國少監求議和元史太祖紀曰七年壬申春正月耶
律瑠格聚衆於隆安自為都元帥遣使來附八年癸酉
春耶律瑠格自立為遼王改元元統十年乙亥冬十一月
耶律瑠格來朝以其子錫沙入侍十三年戊寅是年
伐西夏夏主李遵頊出走西凉契丹禄格據高麗江
東城命哈津扎拉率師平之高麗王暾遂降宋元
通鑑曰故遼人耶律瑠格仕金為北邊千戶蒙古兵
起金人疑遼遺民有他志瑠格不自安遁至隆安聚
衆至十餘萬自為都元帥遣使附于蒙古遂自立為
遼王改元元統盡有遼東州郡遂都咸平元好問
遺山文集曰車駕征契丹餘族是為西遼歷庫楚克
國鄂爾多等城戰既合破之遂征蘇爾坦之錫默實訥
布哈爾拒印度扎木連破其軍二十餘萬元史太
祖紀曰十四年己夘夏六月西域殺死者帝率師親征
十八年癸未夏避暑帕爾滿川皇子卓沁察罕台諤
格德依及巴拉之兵來會遂定西域諸城十九年甲
申是歲帝至東印度國角端見班師鶚案庫楚類
出奔元史不詳所終至耶律瑠格為遼人之苖裔西
域諸國為契丹之餘族故備述其事以終遼紀焉
遼史拾遺卷十二
