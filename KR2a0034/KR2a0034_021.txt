遼史拾遺卷二十一
錢塘厲鶚撰
列傳第三十三
文學上
李澣
資治通鑑曰長興四年十一月秦王從榮之亂河南
巡官李澣江文蔚等六人勒歸田里澣回之族曾孫
也(李回唐武宗朝宰相)五代史補曰李澣有逸才每作文則筆
不停綴而性嗜酒楊凝式嘗受詔撰錢鏐碑自以作
不逮澣於是多市美酒召澣飲俟其酣且使代筆經
宿而成凡一萬五千字莫不詞理典贍凝式歎伏久
之少主之入蕃也宰相馮道等至鎮州北主皆放還
澣時為翰林院學士北主以其才特留之竟卒於蕃
中其後人有得其文集者號曰丁年集蓋取蘇武丁
年奉使之意又曰李濤為人不拘禮法弟澣娶禮
部尚書竇寧固之女年甲稍高成婚之夕竇氏出參
濤輙望塵下拜澣驚曰大哥風狂耶新婦參阿伯豈
有答禮儀濤應曰我不風只將謂是親家母澣且慙
且怒既坐竇氏復拜濤又叉手當胸作歇後語曰慙
無竇建繆作梁山喏喏喏聞者莫不絶倒古今詩
話曰李澣及第於和凝榜下後與座主同任學士會
凝作相澣為承旨適當批詔次日於玉堂輙開和相
舊閣悉取圖書器玩去因留一詩於榻上云座主登
庸歸鳳閣門生批詔立鼇頭玉堂舊閣多珍玩可作
西齋潤筆不人皆笑其疎縱
列傳第三十四
文學下
王鼎
高麗史崔思諏傳曰思諏宣宗朝拜殿中少監知尚
書戸部事出為西京副留守駕幸西京時遼使王鼎
來思諏為館伴聞鼎每夜獨坐為文以計取其書奏
之乃諫疏也其疏極言遼太平日久不修武備又言
大宋伐南夏事
王正(以下六人補)
王正燕山雲居寺碑曰雲居寺東一里有高峰峰之
上十餘步有九室室之内有經四百二十萬言本自
靜琬始厥謀歷道暹諸公成其事佛宇經厨僧坊鐘
閣材唯杞梓砌則琳珉古檜星羅流水環遶缺堤相
望門闥洞開風俗以四月八日共慶佛生凡水之濱
山之缺不遠百里預饋供糧號為義食先是庚午年
寺主謙諷和尚為門徒時僕自皇后臺被褐來游論
難數宵以道相得自兹一别僕以職倅於瀛掌記於
武定廉察於奉聖陟在憲臺遷在諫署佐兹邦計迨
今十五年復會於兹寺和尚建庫堂一座五間六架
厨房一座五間五架轉輪佛殿一座五間六架暖廳
一座五間五架又化助前燕王侍中蘭陵公建講堂
一座五間七架又化助公主建碑樓一座五間六架
并諸腰座次建飯廊一十三間四架次又建東庫四
間五架次建梵網經廊房八間四架次蓋後門屋一
座餘有捨短從長加朱施粉周而復始不可殫論乙
丑歲天順皇帝御宇之十五載丞相秦王統燕之四
年泰階平格澤明八風草偃四海鏡清和尚慶此得
時懇請求作記僕以謙諷等同德經營協力倡和結
一千人之社合一千人之心春不妨耕秋不廢穫立
其信導其教無貧富後先無貴賤老少施有定例納
有常期貯於庫司補兹寺缺寺不壞於平地經不墜
於東峰稽首靈巖載銘貞石鹽鐵判官朝議郎行右
補闕賜緋魚袋王正述前鄉貢進士鄭熙書
李仲宣
盤山志曰李仲宣知薊州軍事判官文林郎試祕書
省校書郎祐唐寺剏建講堂碑記曰夫幽燕之分列
郡有四薊門為上地方千里籍冠百城紅稻香秔實
魚鹽之沃壤襟河控嶽當旂戟之奥區于古堞之外
西北一舍有盤山者乃箕尾之巨鎮也深維地軸高
闢天門㬉碧凝霄寒青壓海珠樓璇室仰窈窱于崑
丘寳洞瓊臺耀旁礴於衡嶽崆峒左倚太行右道懷
珠之水𣲖其陽削玉之峰峭其後嶺上時興于瑞霧
谷中虚老于喬松竒樹珍禽異花靈草絶頂有龍池
焉向旱歲而能興雷雨岩下有潮井焉依旦暮而不
虧盈縮于名山之内最處其佳此境舊有五寺祐唐
者乃備其一自昔相傳有尊者挈杖遠至求植足之
所僧室東北隔巖下有澄泉恍惚之間見千僧洗鉢
瞬息而冺因兹構精舍晏坐矣厥後于谿谷磵石之
面刻千佛之像而以顯其殊勝也雖雨漬苔斑睠儀
相而猶在陽舒隂慘流善譽而不隳向此藍垣之北
長松之下有大石焉重萬餘鈞或遇敬信者微觸而
動迄今游閱之士冠蓋相望不絶于阡陌也當昔全
盛之時砌叠龍蟠簷排鳳翅晨鐘暮磬上聞兜率禪
宗律學宛是祇園駢闐可類于清凉赫奕遥同於白
馬乃法侣輻輳之鄉也爰自大兵之後並已爐滅因
謂物不可以久廢故享利於德人德人者即寺主大
德乃當寺之景𣲖也厥本惟裔其神不測苦隨念盡
樂與人同化六趣之茫然歸十方之安隠年臘未晩
行業彌高既多有續之開宜示無窮之績寺主大德
俗姓瑯琊氏釋諱希悟鎮陽夏博人也爰自聚沙之
歲禮當寺寺主在楚禪師授法焉勦除五蓋慕别四
生舍怨棹而誓汎慈舟棄毒藥而願食甘果年二十
詣長興寺具尸羅由啟弘願延僧一十萬次第竟矣
由是謂其友曰聞二儀舒慘四序推遷人生幾何
歲不我與覽斯基址孰忍凄涼野鹿羣麋晝夜而草
眠香徑壞碑毀塔高低而蔓挂藤蘿玉毫消盡于華
鬘金磬罷聞于齊懺上漏下濕日就月將徐興再造
之心爰起從新之務于是乎手披榛棘力用經營移
怪石而截斷雲根伐灌木而摧折烟色應歷十二年
化求財賮蓋佛殿一座欒櫨娟妙丹艧新鮮塑佛中
央圖像四壁保寧四年又建厨庫僧堂二座俾㸑饈
之有所作也賓旅之有所歸也乾亨二年加授紫衣
載議門迎廣陌地處幽凉虞生肇之徒見臨顧講讃
之所交闕乃于僧室之隂叠磷磷之石瀹瑟瑟之泉
高廣數尋駢羅萬樹薙除沙礫俯就基坰而又請邑
人醵緡聚賂四遠之樂施者如鱗介之歸巨海也即
乃市木雲嶠采石烟巖窮斤斧之力極磨礱之妙初
心纔啟大厦攸成式導昏衢彌光世德其堂也保寧
十年剏建帶雲川之渺渺緫遠岫之峩峩東觀種玉
之田西掞築金之闕蘭楹鏤彩桂柱凝丹月入秋窗
風含夏戸簷外之杉松郁鬱檻前之烟水潺湲所貴
安苾芻僧置狻猊座高談玉偈然慧炬而絶煩惱薪
妙演金文揮智刃而剖無明□長依佛住永壓山門
對延靈岫之峯闡說瑜伽之旨此皆邑人等心獨慕
善志乃忘筌知浮生石火以難停覺幻質風烟而易
滅各捐淨施共搆良因即寺主希悟大德激勸之所
致也緣惠之所被也厥外井有甘泉地多腴壤閑栽
珍果棋布蔬畦清風起兮綠幹香細雨霽兮紅葵茂
淨供必飭白足咸来其供給之費恒不闕于衹贍
者大德寺主力辦也蓋惟寺主大德道洽空有識洞
幽冥全資化導于多方以至圓成于能事所冀皇嗣
永安神業矣相國長調鼎鼐矣京尹之仁無秕稗矣
郡牧之信及竹童矣一切含靈同沾利樂一切惑溺
並向真如爰述懿徽俾雕翠琰其邑人姓號具列碑
隂仲宣靡職之歲華構方成命修辭以序之序之伊
何即為銘而記之曰峭壯靈峯剏興華宇式開講肆
用陳法侣物置人多利圓三寳庶幾乎作善之祥傳
名曠古統和五年歲次丁亥四月八日
南抃
盤山志曰南抃薊州人官少府少監知秘書少監上
方感化寺碑記曰噫西聖人教既一唱而東也應而
和者其徒半天下是以城閭邑聚塔廟日興後數百
年競相高以奢麗有大苾芻衆樂諸阿蘭若巖居野
處如鷲峯鹿苑者比比而是方之城邑則又過焉漁
陽古郡之西北叢岫迤邐其勢雄氣秀曰田盤山岡
巒倚叠富有名寺而感化者舊號元宫物無常名事
窮則變會幽州主帥清和張公奏請之故因以是額
易其前號獨亢爽清勝確乎不移既肘腋于絶巘又
襟袖于列刹故自往昔目為上方非清信舍財而附
益高流擇地以來集則何以增崇垂遠至于是哉魏
太和十九年無終縣民田氏兹焉營辦唐太和咸通
間道宗常實二大師前季後昆繼踵而至故碑遺像
文迹俱存爾後人多住持處亦成就布金之地廣在
山麓法堂佛宇敝乎下禪竇經龕出乎松杪雲際高
低相望居然緇屬殆至三百自師資傳衣而後無城
郭乞食之勞以其剏始以來占籍斯廣野有良田百
餘頃園有甘栗萬餘株清泉茂林半在疆域斯為許
久之業又在形勝之境宜乎與法常住如山不騫是
使居之則安不為爭者所奪奈何太康初鄰者侵競
割據嵓壑鬭諍堅固適在此時徒積訟源久不能决
先于薊之屬縣三河北鄉自乾亨前有莊一所闢土
三十頃閒蓺麥千畆皆原隰沃壤可謂上腴營佃距
今即有年禩利資日用衆實頼之大安中燕地通括
天荒使者馳至按視厥土以幸民所首謂執契不明
遂圍以官封曠為牧地吞我林麓既如彼廢我田壤
又若此使庖舍缺薪蒸之供齋堂乏餅餌之給而至
於是可歎香火寺僧法雲暨法逍次言及衆曰先世
有所遺籍吾儕不能嗣守亦空門之不肖者也安忍
坐受其弊拱默而已相與詣闕陳訴歷官辯論一旦
得直其誣兩者復為所有尋奉上命就委長吏辨封
立表取舊為定自是樵㸑耕穫之利隨用而足以小
大協力始終一心而令釋氏家肥不减疇昔赫矣能
事于前有光雖汶陽歸已侵之疆興平還既奪之地
不是過也乾統六年冬老比丘崇簡與前薊州管内
都綱提點寺事前沙門士賢元悟上座僧士侃都和
僧圓淨等以嘗往時具嚮之始末紀石為謂會余有
故不果頃又走書來速文勤至再三豈可無述夫藏
用於形迹者莫妙於理智顯用于事為者莫大乎勢
力佛之道理與智也弘之在人勢與力也若兹寺者
像設攸在法相所寄智與形會理隨事集向内不資
徒侣之力外不託王臣之勢則有所廢矣孰能興之
今豪奪者止誣取者予使禪枝律裔保有其業良以
此也後之補處是者其念之乎乾統七年春正月元
日
耶律某
詩話緫龜曰北遼多有文籍亦以文雅相尚王矩為
工部郎中本燕人為遼將耶律某忘其名掌書記嘗
從其出入耶律兄及兄之子太平興國中戰歿于大
郡後耶律經舊戰處覽其遺迹作詩矩記其兩句云
父子盡從蛇陣歿弟兄空望雁門悲
馬堯俊
文昌雜錄曰元豐三年高麗國王王徽以疾表乞太
醫朝廷遺閤門通事舍人王舜封押至彼國舜封上
言十二月一日徽生辰北遼遣起居郎知制誥馬堯
俊充使留仙賓館堯俊獻徽詩曰始從鉤裂海東天
世世英雄稟自然掌上寳符鈐造化胸中神劒畫山
川太宗莫取龍州道煬帝難乘鴨綠船真是金輪長
理國豈論八萬四千年徽以錦紬八百匹為謝云
無名使臣
能改齋漫錄曰崇寧三年大遼賀生辰使至賜宴且
賜柑有謝表云聘禮適陳祝帝齡於紫闕恩華固異
錫仙實於公郵方厥包來貢之期捧兹德惟馨之賜
天香滿袖染淮水之清霜雲液盈盤挹洞庭之餘潤
梓里豈遑於遺母公朝切願於獻君感德滋深諭言
罔既
列傳第三十六
卓行
唐中和(以下二人補)
江鄰幾雜志曰予奉使迓遼賀正使於雄州介曰唐
中和自作借職割俸錢與弟請至今四十年士大夫
恐罕能如此鶚案遼史載卓行三人皆止足恬退
之流如中和者篤念天顯為人所難何異李充繆肜
乎應從後漢書獨行傳之例入卓行傳
張潜
許鋌武清縣志曰遼張潜邑人精于易不樂仕進安
貧樂道鄉里稱其賢有餽以瓜田者辭不受卒于家
列傳第三十七
列女
邢簡妻陳氏
大同府志曰一經樓在應州城内遼郎中邢簡妻陳
夫人教子讀書處
韓慶民妻(補)
金史曰韓慶民妻者不知何許人亦不知其姓氏慶
民事遼為宜州節度使天會中攻破宜州慶民不屈
而死以其妻配將士其妻誓死不從遂自殺世宗讀
太宗實錄見慶民夫婦事歎曰如此節操可謂難矣
鶚案天祚亡殉國者寥寥故遼史無忠義傳慶民
亦忠義中一人史何以不為立傳其妻不屈于金而
死宜改入遼史列女傳
列傳第三十八
方技
王白
文瑩續湘山野錄曰太祖收晉水侵河東之年晉侯
使偽命殿直程再榮間道入契丹求救兵至西樓叩
於契丹宣徽使王白曰南朝今收敝國危蹙不保乞
師救之白深于術數謂再榮曰晉必無患南兵五月
十七日當回晉次日必大濟再榮因問他日安危之
數白曰後十年晉破破即掃地矣非唯晉破而契丹
亦裒然扶困郤犯中原飲馬黃河而返子但記之是
時王師果不克晉殆後十年當太平興國四年方平
晉壘又白嘗謂契丹扶困再犯之事者即太宗征漁
陽旋兵雍熙丙戌歲會曹武惠彬伐燕不利是年冬
契丹報役王師失勢於河間契丹乘勝抵黃河而退
皆如白言年八十卒
劉鑾(以下六人補)
郝經陵川文集四賢祠碑略曰辛亥之秋過督亢至
易水投文酌酒弔太子丹聞水汭有祠國公劉鑾所
塑技極精巧不知為何神遂往觀之四像皆南面列
坐一王者拱其側衣冠極古殆皆周制問諸守祠丈
人言祠故有榜曰四賢不知為何代之賢契丹時有
題曰樂將軍者亦不知孰為樂將軍也某乃大悟其
列坐曰郭隗樂毅劇辛鄒衍拱而侍其側者燕昭王
也山西通志曰劉鑾寺在大同府城外鑾遼人能
塑諸佛像因以名寺乃其家佛堂也析津日記曰
京師像設之竒古者曰劉鑾塑說者疑鑾與元音相
近而誤考郝伯常陵川集燕有四賢祠其像塑自劉
鑾則鑾别是一人著名於正奉之先者也元史方技
傳劉元字東元薊之寳坻人
蕭瀜
繪事備考曰蕭瀜遼之貴族官至南院樞密使好讀
書親翰墨尤善丹青慕唐裴寬邊鸞之蹟凡奉使入
宋者必命購求有名蹟不惜重價裝潢既就而後攜
歸本國臨摹咸有法則興宗清寧中以義宗千角鹿
圖賜焉
陳升
圖繪寳鑑補遺曰陳升聖宗翰林侍詔嘗奉詔寫南
征得勝圖
常思言
郭若虚圖畫見聞志曰余熙寧辛亥冬被命接勞北
使為輔行日與其副燕人馬禋邢希古結駟並馳希
古恭順詳敏有儒者之風從容語及圖畫且云燕京
有一布衣常其姓思言其名善畫山水林木求之者
甚衆然必在渠樂與即為之既不可以利誘復不可
以勢動此其所以難得也
吳九州
鄧椿畫繼曰吳九州燕人善畫鹿窮盡蕃鹿之態牛
鹿馬鹿養葺退角老嫩之别無不曲盡其似
樂先生
洪邁夷堅志曰契丹季年常勝軍校龐太保妻耶律
氏詣燕山樂先生卜肆問命卦成樂驚曰平生所閱
人無如夫人之貴非后妃不足以當之今服飾若此
何也耶律笑曰吾夫一營卒耳近以微功方遷隊首
猶未免飢寒安望王侯樂曰夫人不大貴吾當焚五
行之書既而金人滅契丹首領烏珠至燕見耶律氏
美納之而殺其夫後封越國王妃妃方頥修額明眸
華髮權略過男子烏珠敬畏之先公在燕時熟識其
狀予奉使日接伴使曰工部侍郎龐顯忠蓋耶律在
龐氏時所生也
劉操(以下道釋五人附)
都邛三餘贅筆曰道家有南北二宗其南宗自東華
少陽君得老聃之道以授漢鍾離權權授唐進士吕
巖巖授遼進士劉操薛大訓神仙通鑑曰劉元英
字宗成號海蟾子初名操字昭遠後得道改稱焉燕
地廣陵人也(一云大遼人)以明經擢第仕燕主劉守光為
相素喜性命之說欽崇黃老之教一日忽有道人來
謁海蟾乃邀坐堂上待以賓禮問其氏族名氏俱不
對但自稱正陽子海蟾順風請益道人為演清靜無
為之宗金液還丹之要既竟乃索雞卵十枚金錢十
文以一文置之几上累十卵於錢若浮圖之狀海蟾
驚異之歎曰危哉道人曰人居榮禄之場履憂患之
地其危有甚於此者復盡以其錢擘破為二擲之而去
海蟾因此大悟翌早解印辭朝易服從道有詩云抛
離火宅三千指屏去門兵十萬家紀當時之實也後
遇吕洞賓得金丹之秘旨自此往來終南泰華間後
結張無夢神放訪陳希夷先生為方外友亦間作詩
有詩集行於世其詠修鍊則有還金篇行於世
法均
釋明河補續高僧傳曰法均族里失詳蘭茁幽潛珠
英秘潤人莫之知唯京西紫金寺非辱律師異之收
為童子究律學謹持犯得性自然非矯揉也雖行在
毘尼而志尚禪悦尋師求指者决十餘年清寧中被
徵較定諸家章抄或有豔之謀為代者師力求退與
息貪競時議多之道聲遐震授紫方袍師號久之歸
隠馬鞍山遠近挹其清風咸雍間上以金臺僧務繁
劇須才德並茂者錄其事僉以非師不可命亟下雖
欲退辭不得也當是時戒壇肈闢來集如雲師為大
和尚儼臨萬衆雖遐荒絶域冐險輕生自萬里而來
暨一瞻慈範一領音教如獲至寳而還似有神物告
語而然者遼主渴思一見上待以師禮后妃以下皆
展接足之敬特旨授榮禄大夫守司空并傳戒大師
之號寵以詩章有行高峰頂松千尺戒淨天心月一
輪之句其見重如此太康元年三月四日怡然别衆
而逝世夀五十五僧臘三十九訃聞遼主悼歎命太
常卿楊温嶠董後事茶毘收靈骨搭于方丈之右繼
其道者曰裕窺守德嚴戒有師之風遼主嘉之仍襲
傳大師賜崇禄大夫檢校太尉提點天慶寺并賜製
菩提心戒本命開戒壇說一如師在日年七十而化
鶚案道宗紀咸雍七年十二月戊午加圓釋法鈞
二僧並守司空名已見遼史矣均史作鈞
常在
王圻續文獻通考曰釋常在遼重熙間在寳坻縣城
南隅渠水之隂建彌陀佛舍結廬其旁持經侍佛棲
心入道澹然而居其中後趺坐而化茶毘之日火身
不灰僧徒以其身立于佛側已而髮再生焉踰月則
削之後有女子以手捫其頂髮遂不生
非覺
盤山志曰遼非覺大師塔太康三年癸亥七月十七
日建其文曰師諱非覺俗姓劉氏析津良鄉人有大
名聞車駕幸燕重師道德詔入内說法特賜紫衣併
賜號儀範大師春秋七十二僧臘四十七示化大昊
天寺歸葬甘泉普濟寺
等偉
盤山志曰遼嚴慧大師名等偉俗姓李氏析津龐津
人太康元年剃落禮儀範大師為師從師住慧濟寺
受戒宣充三學殿主賜號嚴慧後示疾而終茶毘舌
根不燼如青蓮色
列傳第四十
姦臣上
耶律伊遜
文獻通考曰洪基能守成柔惠愛民安靜不撓然嬖
幸其臣耶律英弼(即伊遜)累封魏王北人諺云寧違敕
旨無違魏王白帖子
列傳第四十三
逆臣中
蕭翰
契丹國志曰蕭翰從太宗入大梁以汴州為宣武軍
翰為節度使滋德宫有宫人五十餘人翰欲取之宦
者張環不與翰欲鎖奪宫人執環灼鐵燒之腹爛而
死五代會要曰唐明宗第五子從益許王開運三
年契丹犯京師為首將蕭翰偽立為帝知南朝軍國
事漢高祖入洛遇害五代史唐家人傳曰德光北
歸留蕭翰守汴州漢高祖起太原翰欲北去乃使人
召從益委以中國從益母子逃于徽陵域中以避使
者使者迫之以東遂以從益權知南朝軍國事從益
御崇元殿翰率契丹諸將拜殿上晉羣臣拜殿下羣
臣入謁太妃妃曰吾家子母孤弱為翰所迫此豈福
耶禍行至矣乃以王松趙上交為左右丞相李式翟
光鄴為樞密使燕將劉祚為侍衛親軍都指揮使翰留
契丹兵千人屬祚而去漢高祖擁兵而南從益遣人
召高行周武行德等為拒行周等皆不至乃與王松
謀以燕兵閉城自守妃曰吾家亡國之餘安敢與人
爭天下乃遣人上書迎漢高祖高祖聞其嘗召行周
而不至遣郭從義先入京師殺妃母子妃臨死呼曰
吾家母子何罪何不留吾兒使每歲寒食持一盂飯
灑明宗墳上聞者悲之從益死時年十七鶚案從
益翰傳作從敏誤
遼史拾遺卷二十一
