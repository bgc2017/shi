遼史拾遺卷二十四
錢塘厲鶚撰
補國語解
鶚案遼火國語解亦有不專為國語者如君基太一
神葉格戲果下馬堂印堂帖之類予於史文所有而
注未詳者列於前史文所未有今補者列於後國語
之外風俗物産皆綴緝焉
貔狸(案此條内移離畢應改伊勒希巴賀跋支應改噶必齊匹裂應改丕勒因係韻語今並存原文)
夢溪筆談曰刁約使契丹為北語詩云押燕移離畢
(移離畢官名如中國執政)看房賀跋支(賀跋支如中國防閣)餞行三匹裂(匹裂)
(似小木罌以木為之加黃漆)密賜十貔貍(形如鼠而大穴居食彀梁啫肉北朝為珍膳味)
(如豚肉而脆)張舜民畫墁錄曰契丹使賀正旦生辰馳
至京見畢密賜大使一千五百兩副使一千三百兩
中金也南使至契丹見畢亦密賜羊羓十枚毗黎邦
十頭毗黎邦大鼠也契丹上供物善糜物如豬䝎若
以一臠置十斤肉鼎即糜爛臣下不敢蓄唯以待南
使紹聖初備員北使亦蒙此賜余得之即縱諸田館
伴大駭亟求不見乃曰奈何以此縱之本國歲貢其
方更無租徭唯此採捕十數以擬上貢一則以待南
使也如帳前問之今已四散收捕因辭以不殺無用
自爾直至還界無日不嗟惜之周密齊東野語曰
澠水燕談載契丹國産大鼠曰毗貍形類鼠而足極
短肥其國以為殊味穴地取之以供國王之膳陸氏
舊聞云狀類大鼠極肥腯甚畏日為隙光所射輙死
亦竹&KR2401;獾貍之類耳近世乃不聞有此扣之北客亦
多不知何耶
赦例郎君
王鞏甲申雜記曰大遼謂天使為赦例郎君依赦例
日行五百里也
曜辣
江鄰幾雜志曰契丹謂圭為曜辣
笪却日
南部新書曰盧文進范陽人也至江南李氏封范陽
王嘗云陥契丹中屢入絶塞正書方獵忽天色晦黑
衆星燦然問番人云所謂笪却日也以此為常頃之
乃明方午也
設罷
劉攽中山詩話曰余靖尚書使契丹為北語詩云夜
筵設罷(侈盛也)臣拜洗(受賜也)兩朝厥荷(通好也)情幹勒(厚重)
(也)微臣稚魯(拜舞也)祝若統(福祐也)聖壽鐵擺(島高也)俱可
忒(無極也)契丹主大笑遂為釂觴
塔哩
燕北雜記曰契丹呼種田為塔哩
治夔離
燕北錄曰北主太后嚏噴時但是近位番漢臣僚等
并齊道治夔離漢語萬歲也
綽哈雅布
燕北雜記曰臘月戎裝飲酒呼為綽哈雅布猶言行
兵也
尼雅庫喇
契丹國志曰凡男女拜皆同一足跪一足著地以手
動為節數止於三四彼言尼雅庫喇者即跪也
倍其不離鼓
燕北雜記曰北主别有鼓十六面發更時擂動至二
點住三更再擂呼為倍其不離鼓是驚鬼
省事三
清異錄曰北方蓮實狀長少味出藕頗佳然止三孔
用漢語轉譯其名曰省事三
喫雀坤不克
燕北錄曰北主及契丹臣庶每聞霹靂聲各相鉤中
指口作喫雀聲以為禳厭北主及契丹臣庶等如見
旋風時便合眼用鞭子空中打四十九下口道坤不
克七聲漢語魂風也以為禳厭
蔞珍思
燕北錄曰凡兵馬應是漢兵多以得勝及必勝二字
為號諸蕃兵以蔞珍思三字為號漢語熊虎二字也
旱金花青囊花
胡嶠陥北記曰至湯城淀地氣最温契丹苦大寒則
就温於此其水泉清冷草輭如茸可藉以寢而多異
花記其二種一曰旱金大如掌金色爍人一曰青囊
如中國金燈而色類藍可愛
賜柺
五代史曰漢高祖封北平王遣牙將王峻奉表契丹
耶律德光呼之為兒賜以木柺一木柺契丹貴之如
中國几杖非優大臣不可得峻持柺歸契丹人望之
皆避道
佛裝細娘
張舜民使遼錄曰婦人以黃物塗面謂之佛裝鷄
肋編曰北方倡伎皆用子為名若香子花子之類無
寒暑必繋綿帬其良家士族女子皆髠首許嫁方留
髮冬月以括蔞塗面謂之佛裝但加傅而不洗至春
暖方滌去久不為風日所侵故潔白如玉也嚴䋲
孫西神脞說曰遼時婦人有顔色者目為細娘面塗
黃謂之佛裝宋彭汝礪詩有女夭夭稱細娘真珠絡
臂面塗黃南人見怪疑為瘴墨吏矜誇是佛裝是也
鐵腳草
王氏談錄曰契丹中有鐵腳草採取隂乾投之沸湯
中頃之莖葉舒卷如生
骨里尀
燕北錄曰正月十三日放國人作賊三日如盗及十
貫以上依法行遣北人呼為骨里尀漢人譯云骨里是
偷尀是時也
稱小人
錢世昭錢氏私誌曰燕北風俗不問士庶皆自稱小
人宣和問有遼國右金吾衛上將軍韓正歸朝授撿
校少保節度使對中人以上說話即稱小人中人以
下即稱我家每日到漏舍誦天童經數十徧其聲朗朗
然且云對天童說話豈可稱我自皇天生我皆改為
小人云皇天生小人皇地載小人日月照小人北斗
輔小人前後二十餘句凡稱我者皆改為小人誦畢
贊歎云這天童極靈聖王少師云若無靈聖如何持
得許多小人
牛馬熟
范鎮東齋紀事曰契丹使者蕭慶言契丹牛馬有熟
時一如南朝飬蠶也有雪而露出草一寸許此時牛
馬大熟若無雪或雪没草則不熟
獨子青
清異錄曰遼東一處有瓜若澆沃則以酒代水實成
破為十段每段中止有一子而長數寸食一寸可作
十日糧國人珍之名獨子青
轉篷
陳長方步里客談曰古人多用轉篷竟不知何物外
祖林公使遼見篷花枝葉相屬團圞在地遇風即轉
問之云轉篷也
花宴烏熊皮
蔡絛鐵圍山叢談曰李丞相士美在北門與善同班
綴嘗言將聘大遼赴其花宴時北主坐御牀上後有
烏熊皮蒙一物頗高大久而似疲則以身依之意其
如古設扆狀耳俄於烏皮間時露一二人手足則㒺
測其故也及日宴時乃見數番小兒在其中李為吾
言每哂之吾即答曰此乃鮮卑之舊俗如高歡立孝
武皇帝以黑氊覆七人拜其上而歡居其一殆亦是
類乎
銀貂駞鹿
江鄰幾雜志曰北使云青貂穴死牛腹掩取之紫貂
升木射取之黃色乃其老者銀貂最貴契丹主服之
又云駞鹿重三百斤效其聲致之茸如茄者切食之
又云大寒之毒如中湯火著人皮膚成紫
冰梨
文昌雜錄曰余奉使北遼至松子嶺舊例置酒酒三
行時方窮臘坐上有北京壓沙梨冰凍不可食接伴
使耶律筠取冷水浸之冰皆外結已而敲去梨已融
釋自爾凢所攜柑橘之類皆用此法味即如故也
南征馬
汪藻錄曰契丹馬三萬匹歲牧于雄霸間謂之南征
馬意欲誇示中國實備燕雲緩急之用
羅草
蘇頌魏公集曰凡人以百騎飛放謂之羅草終日才
獲兔數枚頗有媿色顧謂予曰道次小圍不足觀常
時千人已上為大圍則所獲甚多其樂無涯也
車渡
張舜民使遼錄曰過盧溝河伴使云恐乘轎危莫若
車渡極安且可速濟南人不曉其法
兜元國
張舜民使遼錄曰契丹上京曾有人見二青衣駕赤
犢出耳中别有天地花木繁茂云此兜元國也
冰實羊腸
江鄰幾雜志曰北遼冰實羊腸繞頭上治上熱
食肉去皮
王銍國老談苑曰滕涉以戶部副使聘北朝主客謂
涉曰南朝食肉何故不去皮涉曰本朝出産絲蠶故
肉不去皮耳
九月薦瓜
國老談苑曰趙世長以宗正卿北使時九月既宴薦
瓜主客舉謂世長曰此方氣候誠早彼想未也世長
對曰本朝來歲季夏此味方盛
陽嵓鎮造墨
蘇軾東坡全集曰雲菴有墨銘云陽嵓鎮造云是北
遼墨陸子履奉使得之者
攜壺
吕大臨考古圖曰攜壺得於京師高八寸有半深七
寸有半徑寸有三分容二升二合無銘識李氏錄云
吏部蘇尚書子容頃使契丹於帳中親見之
鷹背狗
永平府志曰鷹而生犬遼史以之紀異凡北方皂鵰
作巢所在官司必令人窮巢探卵較其多寡如一巢
而三卵者置卒守護日視之及其成鷇一乃狗耳取
飼以進於朝其狀與狗無異但耳尾上多毛羽數莖
而已田獵鵰則戾天狗則走陸所逐同速名曰鷹背
狗
呵膠
陳繼儒真珠船曰呵膠出契丹可以羽箭又宜婦人
貼花鈿呵噓隨融故謂之呵膠劉貢父有和陸子履
詩云此膠出從遼水魚白羽補綴隨呵噓
魚形面花
江鄰幾雜志曰契丹鴨淥水牛魚鰾製為魚形贈遺
婦人貼面花
篷子臙脂
燕北錄曰契丹婦人産時望日番拜後入帳内臥甘
草苗若生男兒其夫面塗篷子臙脂(其篷子八月收以麄布絞汁用)
(時以布浸水塗頭面番婦人亦常時用作妝餙)或生女時面塗突墨産母服
黑豆湯調鹽番言用此二物塗面時宜男女貧者不
用此儀
遼史拾遺卷二十四
