遼史拾遺卷七
錢塘厲鶚撰
本紀第十
聖宗
聖宗文武大孝宣皇帝諱隆緒小字文殊努
統和元年春正月
契丹國志曰統和元年帝即位復號大契丹
二月戊子朔
契丹國志曰二月朔日食
本紀第十一
聖宗二
四年二月癸夘西夏李繼遷叛宋來降
續資治通鑑長編曰初李繼捧入朝其弟夏州蕃落
使繼遷留居銀州及詔發繼捧親屬赴闕獨繼遷不
樂内徙時年十七勇悍有智謀偽稱乳母死出葬郊
外以兵甲寘棺中與其黨奔入蕃族地斤澤距夏州東
北三百里出其祖彛興畫像以示戎人戎人皆拜泣繼
遷自言我李氏子孫當復興宗緒族帳稍稍歸附嘗遣
所部奉表詣麟州貢馬及槖駝等勅書詔諭之繼遷不
出知夏州尹憲偵知繼遷所在與巡檢使曹光寳選精
騎夜發兵掩襲地斤再宿而至斬首五百級燒四百餘
帳獲繼遷母妻及羊馬器械萬計繼遷僅以身免
三月庚辰寰州刺史趙彦章以城叛附于宋辛巳宋兵
入涿州義順軍節度副使趙希贊以朔州叛附于宋
續資治通鑑長編曰雍熙三年三月潘美出雁門自
西陘入與契丹戰勝之逐北至寰州庚辰刺史與彦
章舉寰州降詔以彦章為本州圑練使曹彬進壁于
涿州東復與契丹戰李繼隆范廷召等皆中流矢督
戰愈急契丹遂敗乘勝攻其北門克之辛巳取涿州
潘美進圍朔州其知州節度副使趙希贊舉城降詔
以希贊為本州觀察使
癸未遼軍與宋田重進戰于飛狐不利冀州防禦使大
鵬翼康州刺史馬軍指揮使何萬通䧟焉
續資治通鑑長編曰田重進至飛狐契丹西南面招
討使大鵬翼帥衆來援行營西上閣門使袁繼忠謂
重進曰敵多騎兵利于平地不如乘險逆擊之蘄州
刺史胡城譚延美曰敵恃衆易我若出其不意可克
也於是重進陣壓東偏𢾗交鋒勝負未決日將夕命
荆嗣出西偏薄山崖以短兵接戰敵投崖而下手斬
首數百級敵勢衂散卒千餘在野嗣呵止䧏之敵人
退屯土嶺禆將黃明與戰不利嗣謂明曰汝第頓兵
于此為我聲援我當奪此嶺遂力戰克之追奔五十
餘里抵倉頭而還拔小冶直谷二寨嗣因留屯直谷
居數日契丹遣騎挑戰勢頗張重進召嗣合兵擊却
之契丹乘夜復圍直谷石門二寨重進遣嗣往救嗣
曰今所部才五百人敵衆二百餘力不敵矣重進憂
之問嗣計將安出嗣曰譚延美方屯小冶有兵二千
願間道往邀其策應遂馳見延美延美曰敵勢如此
何可當也嗣曰但願以全軍就平川列隊樹旗别遣
三二百人執幟於道側嗣乃以所部五百人疾驅往
闘彼見幟綿亘遠甚疑大軍繼至敵雖衆可破也延
美許焉癸未嗣還力戰一日五七合敵不勝將遁重
進遂以大軍乘之敵騎崩潰生擒大鵬翼及監軍馬
頵副將何萬通并契丹渤海千餘人太平治迹統
類曰丁亥潘美轉攻應州其節度使艾正觀察判官
宋雄舉城降即授正本州觀察使雄為鴻臚少卿同
知應州雄幽州人也田重進進圍飛狐令大鵬翼至
城下諭其守將定武軍馬步軍都揮使郢州防禦使
吕行德尚欲堅守重進急攻之辛夘行德乃與其副
都指揮使張繼從馬軍都指揮使劉知進等舉城降
詔升其縣為飛狐軍以行德為左驍衛將軍順州防
禦使繼從為右屯衛將軍檀州刺史知進為左監門
衛將軍重進又圍靈州丙申其守將步軍都指揮使
穆超舉城降以超為右監門衛將軍夏四月辛丑潘
美克雲州斬首千級田重進破其援軍於飛狐北斬
首千級俘四百人壬寅米信破敵於新城斬首三百
級乙夘田重進至蔚州趙彦欽等殺其將蕭卓琳及
其守卒千人節度使耶律紹忠舉城降初王師入契
丹境所向皆下卓琳紹忠等懼不自安欲殺城中將
吏盡率其豪傑北歸存璋等知其謀乃先事而發紹
忠父美為契丹奉聖節度弟雍為三司使領同州州
在西樓南數百里方從契丹主至遥樂河聞王師至
遣為蔚州監城使于是被執存璋等初請降重進殺
之先命荆嗣率猛士數千人縋而入得實乃納其欵
五月庚午遼師與曹彬來信戰于岐溝關大破之
九朝編年備要曰雍熙三年春正月命曹彬等分道
伐契丹夏五月詔班師彬等之行也上諭潘美之師
但先趨雲中卿等以十萬之衆聲言取幽州持重緩
行母貪小利敵聞大兵至必悉衆救范陽不暇援山
後矣彬至涿州留十餘日食盡退師雄州以援供饋
上聞之大駭曰豈有敵人在前而却軍以援粟乎亟
遣使止之彬所部聞美及重進累捷恥不能有所攻
取乃再趨涿州復以糧食不繼退師至岐溝關契丹
追及之我師大敗
七月丙子樞密使色珍遣侍御訥哷岱噶楚噶奏復朔
州擒宋將楊繼業
九朝編年備要曰太平興國四年劉繼元降北漢平
上遣中使召劉繼業得之大喜命為防禦使繼業初
為繼元扞太原城東南頗殺傷王師及繼元降繼業猶據城
苦戰上素知其勇欲生致之諭繼元俾招之繼元遣
所親信往繼業乃北面再拜大慟釋甲來見上喜撫
慰之甚厚復姓楊氏名業業初姓楊氏名重貴幼事
北漢更賜以姓名上尋命業知代州業在邊契丹畏
之每望業旗即引去續資治通鑑長編曰雍熙三
年八月初徙雲朔寰應四州民詔潘美楊業等以所
部兵護送之時契丹國母蕭氏與其大臣耶律漢寧
南北皮室及烏克紳特哩衮領衆十餘萬復䧟寰州業謂
美等曰今寇鋒銳盛不可與戰朝廷止令取數州之
民但領兵出大石路先遣人密告雲朔守將俟大軍
離戌日令雲州之衆先出我師次應州契丹必悉兵
來拒即令朔州吏民出城直入石碣各遣強弩三千
列于谷口以騎士援於中路則三州之衆保萬全矣
監軍西上閤門使蔚州刺史王侁沮其□曰君素號
無敵今見敵逗撓不戰得非有他志乎業曰業非避
死盖時有未利今君責業以不死當為諸公先死耳
乃引兵自石跌路趍朔州將行泣謂美曰此行必不
利業太原降將分當死上不殺寵以連帥授之兵柄
非縱敵不擊盖伺其便將立尺寸功以報國恩今諸
君責以避敵業當先死于敵因指陳家谷口曰諸君
於此張步兵強弩為左右翼以援俟業轉戰至此步
兵夾擊之不然者無遺類矣美即與侁以麾下兵陳
于谷口自寅至巳侁使人登托邏臺望之以為敵敗
走侁欲争其功即領兵離谷口美不能制乃緣灰河
西南行二十里俄聞業敗即麾兵却走業力戰自日
中至暮果至谷口望見無人即拊膺大慟再率帳下
士力戰身被數十創猶手刃數十百人馬重傷不能
進遂為敵所擒不食三日死其子延玉與岳州刺史
王貴俱死焉
十二月甲辰詔南大王與休格合勢進討上率大軍與
宋將劉廷讓李敬源戰于莫州敗之乙巳擒宋將賀令
圖楊重進等
續資治通鑑長編曰雍熙三年十二月契丹將耶律
遜寧號裕悦者以數萬騎入寇瀛州都部署劉廷譲
與戰于君子館會天大寒我師不能彀弓弩契丹圍
廷譲數重廷譲先以麾下精卒與滄州都部署李繼
隆令後殿緩急期相救及廷譲被圍繼隆退屯樂夀
御前忠佐神勇指揮使桑贊以所部兵力戰自辰至
申而契丹援兵復至贊引衆先遁廷譲全軍皆沒死
者數萬人廷譲得麾下他馬乘之僅脱死先鋒將六
宅使平州團練使知雄州賀令圖武州團練使高陽
關部署楊重進俱䧟于契丹令圖性貪功生事復輕
而無謀裕悦素知令圖嘗使紿之曰我獲罪于契丹
願歸朝無路自拔幸君少留意焉令圖不虞其詐自
以為終獲大功私遺裕悦重錦十兩至是裕悦傳言
軍中願得見雄州賀使君令圖先為所紿意其來降
即令麾下數十騎逆之將至其帳數步外裕悦據胡
牀罵曰汝嘗好經度邊事今乃送死來耶麾左右盡
殺其從騎反縛令圖而去重進力戰死之初令圖與
父懷浦首謀北伐一歲中父子俱敗天下笑之九
朝編年備要曰雍熙三年十二月契丹寇代州兵薄
城下神衛都校馬正率所部禦之衆寡不敵副部署
盧漢贇畏懦保壁自守守臣張齊賢選廂軍二千出
正之左右誓衆感慨一以當百敵少却先是齊賢約
潘美以并師來會間使為敵所得既而美師至謂有旨令
無出師齊賢乃閉其使室中夜遣兵由城西南持幟然
炬敵見謂并師至駭而北走齊賢先伏兵掩擊大敗之
本紀第十二
聖宗三
五年春正月
九朝編年備要曰雍熙四年春正月契丹入寇䧟深
祁德易等州太平治迹統類曰雍熙四年春正月
初李彬及劉延譲等相繼敗覆軍亡死者前後數萬
人緣邊瘡痍之卒不滿萬計皆無復闘志河朔震恐
悉料鄊民為兵以守城皆白徒未嘗習戰陣但堅壁
自固不敢禦敵敵勢滋振長驅入深祁陷易州殺官
吏掠士民所過郡邑攻不能下者則俘村墅子女縱
火大掠輦金帛而去
三月癸亥朔幸長春宫賞花釣魚
孫承澤北平古今記曰遼有二長春宫一在南京一
在長春州若統和五年三月朔幸長春宫賞花釣魚
十二年三月如長春宫觀牡丹十七年正月朔如長
春宫則非南京之長春宫也
七年秋七月癸巳遣兵南征
契丹國志曰秋七月彗出東井凡八十日契丹攻威
勝軍為宋尹繼倫李繼隆敗于唐徐河間殺契丹相
皮室其大將裕悦被傷遁走俘獲甚衆自是契丹不
復大入契丹之人以繼倫面黑相戒曰當逥避黑面
大王續資治通鑑長編曰端拱二年秋七月威勝
軍糧餽不繼契丹欲規取詔定州路都部署李繼隆
發鎮定大軍護送輜重凡數十乘契丹將裕悦諜知
之率精銳數萬騎來逆崇儀使北面緣邊都巡檢尹
繼倫屬令步騎千餘人按行塞上正當敵所入道敵
不擊而過徑襲大軍繼倫因令軍中秣馬會夜遣人
持短兵擊發躡敵後行數十里至唐河徐河之間天
未明敵去大軍四五里繼隆列陣于南北以待之敵
方會食繼倫出其不意急擊之殺敵將一人號皮室
裕悦食未竟棄七箸為短兵中其臂創甚乘善馬先
遁敵望見大軍遂崩潰自相蹂踐死者無數繼隆與
鎮州副都部署范廷召追奔過徐河十餘里俘獲甚
衆定州副都部署孔守正又與敵戰漕河之斜村梟
其帥大盈相公等三十餘級敵自是不敢大入寇相
戒曰當避黑面大王
九月
契丹國志曰九月鎮星熒惑入南斗
本紀第十三
聖宗四
八年
王濬初恒岳志曰宋太宗淳化元年契丹欲入寇使
詣北岳廟卜神不許契丹使怒縱火焚廟而去遂不入寇
九年冬十二月
契丹國志曰統和九年冬十二月女真以契丹兵隔
其貢宋之路請宋攻之不許自是遂屬契丹
十一年春三月高麗王治遣朴良柔奉表請罪取女
真鴨渌江東數百里地賜之
契丹國志曰春三月朔日食東國通鑑曰高麗成
宗文懿王十二年冬十月契丹遣蕭遜寕將兵侵我
西鄙王遣徐熙講和遜寧兵退先是西北界女真報
契丹謀舉兵來侵朝議謂其紿我不以為備至是復
報兵至始知事急分遣諸道軍馬齊整以侍中朴良
柔為上軍使内史侍郎徐熙為中軍使門下侍郎崔
亮為下軍使軍于北界以禦契丹閏月幸西京進次
安北府聞契丹蕭遜寧將兵攻蓬山郡獲我先鋒軍
使尹庶顏等王不得進乃還熙引兵欲救蓬山遜寧
聲言大朝既已奄有高句麗舊地今爾國侵奪疆界
是用致討又移書云大朝統一四方其未歸附期于
埽蕩速致降欵母涉淹留熙見書有可和之狀王遣
監察司憲借禮賓少卿李蒙戬如契丹營請和遜寧
曰汝國不恤民事是用恭行天罰若欲求和宜速來
降蒙戬還王會羣臣議久無回報遂攻安戎鎮中郎
將大道秀郎將庾方與戰克之遜寧不敢復進遣人
促降王遣通和使閣門舍人張瑩往契丹營遜寧曰
宜更以大臣送軍前面對瑩還徐熙請往奉國書如
契丹營使驛者問相見禮遜寧曰我大朝貴人宜拜
于庭熙曰臣之于君拜下禮也兩國大臣相見何得
如是往復再三遜寧不許熙怒還卧所館不起遜寧
乃許升堂行禮遜寧語熙曰汝國興新羅地高句麗之地
我所有也而汝侵蝕之又與我連壤而越海事宋大
國是以來討今割地以献而修朝聘可無事矣熙曰
非也我國即高句麗之舊也故號高麗都平壌若論
地界上國之東京皆在我境何得謂之侵蝕乎且鴨
綠江内外亦我境内今女真居其間道途梗澀甚於
涉海朝聘之不通女真之故也若令逐女真還我舊
地築城堡通道路則敢不修聘辭氣慷慨遜寧知不
可強遂具以聞契丹帝曰高麗既請和宜罷兵熙留
契丹營七日而還王大喜即遣良柔為禮幣使入覲
熙復奏曰臣與遜寧約盪平女真收復舊地然後朝
覲可通今纔收江内請俟得江外修聘未晩王曰久
不修聘恐有後患遂遣之東國史略曰高麗成宗
文懿王十二年契丹遣蕭遜寧侵西京攻蓬山郡至
安戎鎮王幸西京次安北府不得進中軍使内史侍
郎徐熙請行奉國書如契丹營熙辭氣慷慨遜寧知
不可強遂具聞契丹帝許和勅罷兵史臣曰方遜寧
之入寇也大振聲勢恐喝脅降羣臣獻議或乞降或
割地徐熙獨力陳不可欲與一戰即寇準親征之策
也及使契丹抗禮不屈終講和親其奉使得體又豈
下于富弼乎東國事略曰成宗文懿王十二年始行
契丹年號
秋八月
契丹國志曰秋八月朔日食
十二年春三月丁巳高麗遣使請所俘人畜詔贖還丙
寅遣使諭高麗
東國通鑑曰高麗成宗文懿王十三年春二月蕭遜
寧致書曰近奉宣命但以彼國信好早通境土相接
雖以小事大固有規儀而原始要終須存悠久若不
設於預備慮中阻于使人遂與彼國商議使於要衝
路陌創築城池者尋准宣命自便斟酌擬於鴨江西
創築五城取三月初擬到築城處下手修築伏請大
王預先指揮從安北府至鴨江東計二百八十里踏
行穏便田地酌量地里遠近并令發遣築城夫役同
時下手其合築城數早與回報所貴交通車馬長開
貢覲之途永奉朝廷自叶安康之計始行契丹年號
三月遣侍中朴良柔奉表如契丹告行正朔乞還俘
口六月遣元郁如宋乞師以報契丹宋以北鄙甫寧
不宜輕動優禮遣還自是與宋絶契丹遣榮禄大卿
蕭述管御史大夫李涴賫詔來撫諭鄭麟趾高麗
史曰成宗十三年始行契丹統和年號契丹遣榮禄
卿蕭述管御史大夫李涴等賫詔來撫諭遣使契丹進
妓樂止之
十三年春正月
續資治通鑑長編曰至道元年正月契丹大將韓德
威率萬騎誘党項勒浪寅族十六府大首領瑪爾威等
自振武入寇永安節度使折御卿率輕騎邀擊之大
敗其衆於子河汊勒浪之族乘亂詐為府州兵躡其
後敵大驚擾死者十六七委其輜重涉河而遁契丹
將號突厥太尉司徒錫里死者二十餘人生擒吐渾
首領一人德威僅以身免高麗史曰成宗十四年
春二月遣李周禎如契丹獻方物又進鷹遣李知白
如契丹獻方物遣童子十人於契丹習其語遣左丞
趙之遴如契丹請婚以東京留守駙馬蕭恒德女許
嫁
夏四月
契丹國志曰契丹攻䧺州為守臣何承矩所敗
秋八月壬辰詔修山澤祠宇先哲廟貌以時祀之
宣府鎮志曰契丹統和十三年帝在炭山詔歸化等
處守臣修山澤祠宇先哲廟貌以時祀之於是諸州
孔子廟及奉聖黃帝祠儒州舜祠大翮山王次仲祠
俱為一新
十四年春三月壬寅高麗國王治表乞為婚許以東京留
守駙馬蕭恒德女嫁之
高麗史曰成宗十五年春三月契丹遣翰林學士張
幹忠正軍節度使蕭淑格來册王曰漢重呼韓位列
侯王之上周尊熊繹世開土宇之封朕法古為君推
恩及遠惟東溟之外域順北極以來王歲月屡遷梯
航靡倦宜舉真封之禮用旌内附之誠爰採彛章敬
敷寵數咨爾高麗國王王治地臨鯷壑勢壓蕃隅繼
先人之茂勲理君子之舊國文而有禮智以識機能
全事大之儀盡恊酌中之體鴨江西限曾無恃險之
心鳳扆北瞻克備以時之貢言念忠敬宜示封崇升
一品之貴階正獨坐之榮秩仍䟽王爵益表國恩册
爾為開府儀同三司尚書令高麗國王於戱海岱之
表汝惟獨尊辰下之區汝惟全有守茲富貴戒彼滿
盈無庸小人之謀勿替大君之命敬修乃事用合朝
經俾爾國人同躋夀域永揚休命可不美哉幹等至
西郊築壇傳册王備禮受册大赦遣韓彦卿如契丹
納幣
夏四月己亥鑿大安山取劉守光所藏錢
太平御覧引後唐書曰劉仁恭在幽州以墐土為錢
令部人行使聚銅錢于山上鑿穴藏之為無窮之計
册府元龜曰後唐劉仁恭為幽州節度使物力䧺
富志氣驕縱師道士王若訥修長生之法乃于州西
大安山營造臺觀極其雕麗聚美婦人為黃帝房中
之法又慮四鄰侵寇幽州城陷且曰吾居此山四面
絶壁以百士守門萬夫不能進乃圖無窮之計號令
九州禁使銅錢自以膠和墐土為泥錢令九州行使
其銅錢峻法賦歛鑿大安山為石穴以藏之具數百
萬每藏畢即殺匠氏以滅口自仁恭父子敗後往往
有上言者知錢處所竟無所得又曰長興元年勅
旨劉仁恭頃為燕帥不守藩條輙造泥錢號為山庫
殊非濟物一向害人醜狀尋除惡名猶在鶚案大安
山藏錢唐書太平御覧俱作劉仁恭事遼史作守光
誤
十五年冬十一月高麗王治薨姪誦遣王同穎來告
東國通鑑曰冬十月戊午王疾大漸召侄開寧君誦
傳位移御内天王寺薨是日誦即位十一月遣閤門
使王同穎如契丹告嗣位十二月契丹遣千牛衛大
將軍耶律廸里來賀千秋節王迎命告于成宗梓宫
前
本紀第十四
聖宗五
十六年春二月
契丹國志曰春二月彗出營室北
夏四月
東國通鑑曰穆宗宣譲王元年夏四月契丹以前王
薨逝勅還納幣之物
五月
契丹國志曰夏五月朔日食
冬十月
契丹國志曰冬十月朔日食
十七年秋九月
契丹國志曰秋九月朔日食
冬十月癸酉攻遂城不克
曾鞏隆平集曰咸平二年契丹入寇楊延昭在遂城
城小無備衆心危懼延昭集城中丁壯護守偶大寒
命汲水注城外及旦冰堅&KR0632;城不可近敵遂觧去
東國通鑑曰穆宗宣譲王二年冬十月契丹遣右常
侍劉績加册王為尚書令
十九年冬十月己亥南伐丙寅次滿城以泥淖班師
續資治通鑑長編曰咸平四年冬十月甲寅北面前
陣鈐轄張斌與契丹遇于長城口時積雨契丹弓用
皮弦皆緩濕斌擊敗之殺獲甚衆九朝編年備要
曰咸平四年冬十月契丹入寇張斌敗之於長城口
李繼宣尋又敗之於山谷初七月以契丹謀入寇命
王顯為鎮定三路都部署是冬顯奏大破契丹殺二
萬餘人餘衆遁去太平治迹統類曰咸平四年十
一月王顯與契丹戰大破之戮二萬人獲其國大王
統軍成林相公等十五人首級并甲馬甚衆餘皆奔
北號慟滿野僧文瑩玉壺清話曰王顯少為太宗
給事赤脚道者相曰此兒湏為將相但無隂德耳咸
平中出師定州便宜從事忽道士通謁自稱鄷都觀
主笑則口角至耳亂髮若剛鬛謂曰昨日上帝牒番
魂二萬至本觀死于公手公果殺之則功冠於世然
减算十年二端請裁之顯謂風狂叱起後數日契丹
引數萬騎獵于威勝軍境顯引兵襲擊大破之斬二
萬級露布至闕召為樞相數稔而卒
二十一年夏四月耶律努格蕭逹蘭獲宋將王繼忠于
望都
九朝編年備要曰咸平六年夏四月王繼忠戰没繼
忠時為副都部署與都部署王超逆戰于望都之南
遂䧟于契丹上以其實戰死贈繼忠官錄用其子
冬十一月
契丹國志曰冬十一月有星孛于井鬼
二十二年秋閏月己未南伐丙寅與宋兵戰于唐興大
破之丁夘蕭逹蘭與宋軍戰于遂城敗之庚午軍于望
都
契丹國志曰秋閏月帝同母蕭太后大舉攻宋邊遣
統軍順國王逹蘭引兵掠威勝軍前鋒為魏能所敗
又攻北平寨為田敏等擊走遂東趨保州攻城不克
帝與蕭太后合兵攻定州宋將王超按兵不出陣于
唐河拒之契丹兵東駐陽城淀又分兵圍岢嵐軍為
守臣賈綜擊走太平治迹統類曰契丹騎數萬入
寇草城川岢嵐軍使賈綜率兵擊敗之翌日復至又
敗之逐北出境時并代鈐轄高繼勲等率兵來援登
高望草城川謂曰敵衆布陣不整將不才也我雖少
可以竒取勝先設伏山下戰合敵必南去爾起乘之
必大潰與戰至寒光嶺伏發果敗自相蹂躪者萬餘
人獲馬牛槖駝甚衆十月知府州折惟昌率所部兵
自火山入契丹率州界前鋒破大狼水寨殺戮甚衆
生擒四百餘人獲馬牛羊鎧甲數萬計契丹方圍岢
嵐軍聞敗即遁去
冬十月丙戌攻瀛州不克
續資治通鑑長編曰景德元年冬十月丙戌契丹兵
抵瀛州城下勢甚盛晝夜攻城擊鼓伐木之聲聞于
四面大設攻具驅奚人負板秉燭乘墉而上知州西
京左藏庫使李延渥率州兵強壯又集貝冀巡檢史
普所部拒守發礨石巨木擊之皆纍纍而墜踰十數
日多所殺傷契丹主及其母又親鼔衆急擊矢集城
上如雨死者三萬餘人傷者倍之竟勿能克乃遁去
張師正括異志曰賈魏公昌朝生始數歲先令公
為瀛幕公時在膝下契丹數十萬攻圍踰月城甚危
急守陴者聞空中神告曰城中有中朝輔相勿憂賊
也數日契丹遁去
冬十一月庚午攻破德清軍壬申次澶淵蕭逹蘭中伏
弩死
續資治通鑑長編曰景德元年冬十一月壬申天䧺
軍聞契丹將至闔城惶遽王欽若與諸將議探符分
守諸門部鈐轄孫全照曰將家子請不探符諸將自
擇便宜處所不肯當者全照請當之既而莫肯守北
門者乃以命全照欽若亦自分守南門全照曰不可
參政主帥號令所出謀畫所决南北相距二十里請
覆待報必失機會不如居中央府署處分四面則大
善欽若從之全照數教蓄弩手皆執朱漆弩射人馬
洞徹重甲于是大開北門下釣橋以待之敵素畏其
名莫敢近北門者乃環過攻東門良久捨東門趨故
城夜復自故城潛師過城南設伏于狄相廟遂南攻
德清軍欽若聞遣將率兵追擊伏起斷其後天䧺兵
不能進退全照請於欽若曰亡此兵是亡天䧺也北
門不足守全照請救之乃引麾下出南門力戰殺傷
契丹伏兵殆盡天雄兵乃得還存者十三四契丹遂
䧟德清軍知軍尚食使張旦及其子三班借職利涉
虎翼都虞候胡福等十四人並死之又曰契丹既
䧟德清是日率衆抵澶州北直犯大陣圍合三面輕
騎由西北隅突進李繼隆整軍成列以禦之分伏勁
弩控扼要害其統軍順國王達蘭有機勇所將皆精
銳方為先鋒異其旗幟躬出督戰威虎軍頭張瓌守
牀子弩弩潛發達蘭中額殞其徒數十軰競前與曳
至寨是夜逹蘭死契丹大挫衂退却不敢動但時遣
輕騎來覘王師瓌夀州人也鶚按長編云太祖初
即位備庫副使魏丕治兵器無不精辨舊牀子弩射
止七百步丕增造至千步
乙亥攻破通利軍丁丑宋遣崇儀副使曹利用請和即
遣飛龍使韓杞持書報聘十二月癸未宋復遣曹利用
來以無還地之意遣監門衛大將軍姚東之持書往
報戊子宋遣李繼昌請和以太后為叔母願歲輸銀十
萬兩絹二十萬匹許之即遣闔門使丁振持書報聘己
丑詔諸軍觧嚴是月班師
續資治通鑑長編曰十一月丙子車駕次澶州南城
寇準請幸北城曰陛下不過河則人心危懼敵氣未
懾非所以取威决勝也高瓊亦固請即麾衛士進輦
扣陛上遂幸北城至浮橋猶駐車未進瓊乃執撾築
輦夫背曰何不亟行今已至此尚何疑焉上乃命進
輦既至登北城門樓張黃龍旗諸將皆呼萬歲聲聞
數十里氣勢百倍戊寅上移御北城之行宫曹利用
自天雄赴契丹寨見其國主羣臣與其宰相韓德譲
同處一車羣臣與其主重行别坐禮容甚簡以木横
車軛上設食器坐利用車下饋之食共議和好事議
未决乃遣左飛龍使韓杞持國主書與利用俱還詔
知澶州引進使何承矩郊勞翰林學士趙安仁接伴
之十二月庚辰朔韓杞入對於行官前殿跪授書函
於閣門使使捧以升殿内侍省副都知閻承翰受而
啟封宰相讀訖命杞升殿跪奏云國母令臣上問皇
帝起居其書復以關南故地為請上曰朕守祖宗基
業不敢失墜所言歸地事極無名必若邀求朕當决
戰爾寔念河北居人重有勞攘倘歲以金帛濟其不
足朝廷之體固亦無傷答書不必具言但令曹利用
與韓杞口述茲事可也趙安仁獨能記太祖時國書
體式因命為答書賜杞襲衣金帶鞍馬器幣杞即日
入辭遂與利用同往是日日有食之癸未利用與韓
杞至契丹寨契丹復以關南故地為言利用輙阻之
其國主及母聞之意稍怠但欲歲取金帛利用許遺
絹二十萬疋銀一十萬兩議始定契丹復遣王繼忠
見利用言國主年少願兄事南朝又契丹聞南朝或
於緣邊開移河道廣浚壕塹别有舉動之意因附利
用密奏請立誓并乞遣近上使臣持誓書至彼甲申
利用即與其右監門衛大將軍姚東之持國主書俱
還并獻御衣食物具郊勞館榖並如韓杞之禮命趙
安仁接伴東之乙酉東之入對於行宫中使受其書
書辭猶言曹利用所稱未合王繼忠前議然利用固
有成約悉具繼忠密奏中矣丙戌東之入辭命西京
左藏庫使李繼昌假左衛大將軍持誓書往報聘金
帛之數如利用所許其他亦依繼忠所奏云先是上
謂輔臣曰韓杞與東之來皆言其國母附逹起居而
不述其主此蓋母專其政人不畏其主也既而利用
言東之云國母比欲致書以南朝未有緘題故寢而
不議遂并致兩書各送衣服茶藥金器等以答東之
所獻者蘇輙龍川别志曰景德中契丹南牧真宗
用寇莱公計親御六軍渡河兵始交而斃其貴將契
丹有求和意朝廷知之遣供奉官曹利用使于兵間
利用見其母于軍中與蕃將韓德譲坐駞車上坐利
用于車下饋之食共議和事利用許之歲遺銀絹三
十萬匹沈括補筆談曰咸平末契丹犯邊戍將王
顯王繼忠屯兵鎮定契丹兵大至繼忠力戰為契丹
所獲授以職官復使為將漸見親信繼忠乘間進
說契丹講好朝廷息民為萬世計契丹母老亦厭兵
遂納其言因寓書於莫守石普使逹意于朝廷時亦
未之信明年契丹兵大下遂至河車駕親征駐蹕澶
州而繼忠自敵中具奏遼主請和之意逹于行在上
使曹利用馳遺契丹書與之講平利用至大名時王
冀公守大名以契丹方得志懼其不情留利用未遣
會圍合不得出朝廷不知利用所在又募人繼往得
殿前散直張皓引見行在皓携九歲子見曰臣不得
敵情為報九歲不還願陛下錄其子上賜銀三百兩
遣之皓出澶州為徼騎所掠皓具言講和之意騎乃
引與俱見太后蕭搴車帷召皓以木横車軛上令皓
坐與之酒食撫勞甚厚皓既回契丹欲襲我北寨以
其謀告守將周文質及李繼隆秦翰文質等厚備以
待之黎明契丹兵果至迎射其大帥逹蘭墜馬死契
丹兵大潰上復使皓申前約及言己遣曹利用之意
皓入大名以告王冀公與利用俱往和議遂定乃改
元景德後皓為利用所軋終于左侍禁真宗後知之
錄其先所留九歲子牧為三班奉職而累贈繼忠至
大同軍節度使兼侍中國史所書本末不甚備予得
其詳于張牧及王繼忠之子從伾之家蔣穎叔為河
北都轉運使日復為從伾論奏追錄其功契丹
國志載宋真宗澶淵誓書曰維景德元年歲次甲
辰十二月庚辰朔七日丙戌大宋皇帝謹致誓書于
契丹皇帝闕下共遵誠信慶守歡盟以風土之宜助
軍旅之費每歲以絹二十萬疋銀一十萬兩更不差
使人專往北朝只令三司差人搬送至䧺州交割㳂
邊州軍各守疆界兩地人戶不得交侵或有盗賊逋
逃彼此無令停匿至於壠畆稼穡南北勿縱騷擾所
有兩朝城池並可依舊存守淘壕完葺一切如常即
不得搶築城隍開掘河道誓書之外各無所求必務
恊同庶存悠久自此保安黎獻謹守封陲質于天地
神祗告于宗廟社稷子孫共守傳之無窮有渝此盟
不克享國昭昭天鑒當共殛之遠具披陳專俟報復
不宣契丹聖宗誓書曰維統和二十二年歲次甲
辰十二月庚辰朔十二日辛邜大契丹皇帝謹致書
于大宋皇帝闕下共議戢兵復諭通好兼承惠顧特
示誓書以風土之宜云云某雖不才敢遵此約謹告
于天地誓之子孫苟渝此盟明神是殛專具諮述不
宣
二十三年夏五月戊申朔宋遣孫僅等來賀皇太后生
辰
續資治通鑑長編曰景德二年春二月癸夘命開封
府推官太子中允直集賢院孫僅為契丹國母生辰
使右侍禁闔門祗候康宗元副之入契丹境其刺史
皆迎謁又令幕職縣令父老捧巵獻酒于馬前民以
斗焚香前迎于路側接伴者察使人中途所湏即供
應之其蕃漢食味漢食貯以金器蕃食貯以木器所
至毋得鬻食物受錢違者全家處斬國主每歲避暑
于含凉淀聞使至即來幽州盛召僅等宴會張樂待
遇之禮甚優僅等辭歸賜以器服及馬五百匹自郊
勞至于餞飲所遣皆親信訓禮恭恪者以致勤厚之
意王文正公筆錄曰景德中契丹通好首命故給
事中孫公僅奉使而往屬修聘之始迎勞饔餼頒給
之禮殊未詳備北人館待優異務在豐腆事或過差
僅必折而罷之自餘皆為隨事損益俾豐腆中度而
後已迄今信使往復不改其制
秋八月
契丹國志曰八月有星孛于紫微
冬十二月丙申宋遣周漸等來賀千齡節丁酉復遣張
若谷等來賀正旦
續資治通鑑長編曰景德二年十月丙戌遣度支判
官太常博士周漸為契丹國主生辰使侍禁闔門祗
候郭盛副之職方郎中直昭文館韓國華為契丹國
母正旦使衣庫副使兼通事舍人焦守節副之監銕
判官秘書丞張若谷為國主正旦使内殿崇班闔門
祗侯郭允恭副之自是歲以為常隆平集曰焦守
節以宫苑副使兼通事舍人使契丹館伴丁求說頗
易之指遠山曰此黃龍塘也應聲問曰燕然山距此
幾許求說慙乃加禮焉黃龍塘即契丹置晉少帝之
所
二十四年冬十月庚午朔羣臣上皇帝尊號曰至德廣
孝昭聖天輔皇帝
朱彛尊曝書亭遼雲居寺二碑跋曰右王正智光雲
居寺二記共勒一碑碑額篆書重修雲居寺一千人
邑會之碑一稱結一千人之社一千人之心一稱完
葺一寺結邑千人近年京城發地得仙露石函記後
有千人邑三字尼曰邑頭尼覧者疑是地名合此碑
觀之則知千人邑者社會之名耳天順皇帝者遼穆
宗尊號丞相秦王者重元為南京留守也遼史聖宗
初即位羣臣上尊號曰昭聖皇帝統和元年六月上
尊號曰天輔皇帝五年四月上尊號曰至德廣孝昭
聖天輔皇帝二十四年十月上尊號曰至德廣孝昭
聖天輔皇帝今碑建于二十三年尊號無天輔字是
則二十四年十月以前聖宗尊號但云至德廣孝昭
聖皇帝如碑所記至二十四年乃合元年尊號天輔
字以稱之否則二十四年所上之號與五年無異何
用羣臣復上乎窃疑史有誤也續資治通鑑長編
曰景德三年冬十月乙亥以太常博士王曙為契丹國
主生辰使内殿崇班闔門祗侯高繼忠副之戶部員
外郎直集賢院李維為國母正旦使崇儀使雅州刺
史張利涉副之太常博士叚曄為國主正旦使如京
副使孫正辭副之
二十五年春二月
東國通鑑曰高麗穆宗宣譲王十年春二月契丹遣
耶律延貴來加册王為守義保邦推誠奉聖功臣開
府儀同三司守尚書令兼政事令上柱國食邑七千
戶
夏五月
契丹國志曰五月朔日食
二十六年春三月
續資治通鑑長編曰大中祥符元年三月命都官員
外郎孫奭至契丹境上告以將有事於泰山江少
虞皇朝類苑曰契丹飛奏于歲給外别假金帛上以
示王文正公曰東封甚近車駕將出以此探朝廷之
意何其小哉上曰何以答之公曰正當以微物輕之
乃于歲給三十萬外各借二萬仍諭次年額内除之
契丹得之大慙次年復示有司契丹所借金帛二萬
事屬小可仰依常數與之今後永不為例
二十七年冬十二月乙酉南幸皇太后不豫戊子肆赦
辛夘皇太后崩于行宫壬辰遣使報哀于宋
續資治通鑑長編曰太中祥符二年十二月癸夘契
丹國母蕭氏卒年五十七諡曰宣獻契丹主哀毁嘔
血遣天平節度使耶律信寧馳騎來告命太常博士
直史館王隨内殿承制闔門祗候郭允恭為祭奠使
太常博士判三司催欠憑由司王曙供奉官闔門祗
侯王承僅為弔慰使賻以衣五襲綾羅布帛萬匹
郡齋讀書志曰戴斗奉使錄一卷皇朝王曙撰景德
三年為契丹主生辰使祥符三年為弔慰使所錄也
鶚按遼史聖宗紀統和二十八年二月宋遣王隨
王儒等來弔祭以王曙為王儒史有誤也
遼史拾遺卷七
