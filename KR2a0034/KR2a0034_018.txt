遼史拾遺卷十八
錢塘厲鶚撰
表第八
屬國表
渤海
文獻通考曰渤海本粟末靺鞨附高麗者姓大氏俗
謂王曰可毒失對面呼聖王牋表呼基下梁開平元
年王大諲譔遣王子來貢方物天成元年遣使入貢
進兒口女口先是契丹耶律安巴堅兵力雄盛東北
諸蕃多臣屬之以渤海土地相接常有吞併之志是
歲率諸蕃部攻渤海扶餘城下之後改扶餘城為東
丹府命其子托雲留兵鎮之松漠紀聞曰渤海國
去燕京女真所部皆千五百里以石累城足東並海
其王舊以大為姓右姓曰高楊張竇烏李不過數種
部曲奴婢無姓者皆從其主婦人皆妬悍大氏與他
姓相結為十姊妹迭譏察其夫不容側室及他游聞
則必謀寘毒死其所愛一夫有所犯而妻不之覺者
九人則羣聚而詬之爭以嫉忌相誇故契丹女真諸
國皆有女倡而其良人皆有小婦侍婢唯渤海無之
男子多智謀饒勇出他國右至有三人渤海當一虎
之語契丹安巴堅滅其主大諲譔徙其名帳千餘戸
于燕給以田疇捐其賦入往來貿易關市皆不征有
戰則用為前驅契丹國志曰渤海螃蟹紅色大如
椀螯巨而厚其跪如中國蟹螯鮀魚之屬皆有也
回鶻
王溥唐會要曰貞元五年迴紇使李義進請因咸安
公主下降改紇字為鶻字蓋欲誇國俗俊健如鶻也
五代會要曰回鶻本牙在天德西北娑陵水上距長
安六千九百里唐天寳中安禄山犯闕有助國之功
累朝尚主自會昌初其國為黠戛斯所侵部族擾亂
及移帳至天德振武閒又為石雄劉沔所襲破之復
為幽州節度使張仲武所攻餘衆部曲奔歸於吐蕃
吐蕃處之甘州其後時通中國世以中國為舅朝廷
每賜書詔亦嘗以甥稱之松漠紀聞曰回鶻自唐
末浸微甘涼瓜沙舊皆有族帳後悉羈縻于西夏唯
居四郡外地者頗自為國有君長其人卷髮深目眉
修而濃自眼睫而下多虯髯土多瑟瑟珠玉帛有兜
羅緜毛㲲狨錦注絲熟綾斜褐藥有腽肭臍碙砂香
乳香安息篤耨善造賓鐵刀劍烏金銀器多為商賈
于燕載以橐駝過夏地夏人率十而指一必得其最
上品者賈人苦之後以物美惡雜貯毛連中(毛連以羊毛緝)
(之單其中所頭為袋以毛繩或線封有甚麄者有間以雜色毛者則輕細)然所征亦不
貲其來浸熟始厚賂税吏密識其中下品者俾指之
尤能别珍寳蕃漢為市者非其人為儈則不能售價
奉釋氏最盛共為一堂塑佛像其中每齋必刲羊或
酒酣以指染血塗佛口或捧其足而吮之謂為親敬
誦經則衣袈裟作西竺語燕人或俾之祈禱多驗婦
人類男子白晳著青衣如中國道服然以薄青紗羃
首而見其面契丹國志曰回鶻豆高二尺許直榦
有葉無傍枝角長二尺每角止兩豆一根才六七角
色黃味如栗
党項
冊府元龜曰党項其種有巖昌白銀狠東接臨洮西
拒葉護南北數千里處山谷間每姓别為部落大者
五千餘騎小者千餘騎五代史曰党項西羌之遺
種其國在禹貢析支之地東至松州西接葉護南界
春桑北鄰吐渾有地三千餘里無城邑而有室屋以
毛罽覆之其人喜竊盜而多壽往往至百五六十歲
其大姓有細封氏費聽氏析氏野利氏拓拔氏為最
強
波斯國
唐會要曰波斯國在京師西萬五千里俗事天地日
月水火諸神西域諸故事火祅者皆諸波斯受法焉
以六月一日為歲首地多名馬又多駿犬今所謂波
斯犬也冊府元龜曰波斯國其先有波斯匿王者
子孫以王父字為氏因為國號
濊貊國
冊府元龜曰濊貊國南與辰韓北與高句麗沃沮接
東窮大海朝鮮之東皆其地也
大食國
冊府元龜曰大食國在南海中其國男夫黑色多鬚
鼻長而大似婆羅門婦人白晳亦有文字出駝馬驢
騾羖羊等其馬大于諸國兵刃勁利其俗勇于戰鬭
合事天神而土多沙石不堪耕種惟食鳥獸等肉
日本國
文獻通考曰倭在帶方郡東南大海中大較在會稽
東治之東與朱崖儋耳相近更號日本言國近日所
出以為名宋雍熙元年本國僧奝然與其徒五人浮
海而至獻銅器十餘事并本國職貢今年代紀各一
卷奝然書曰國中有五經及佛經白居易文集七十
卷並得自中國土宜五穀而少麥交易用銅錢文曰
乾文大寳畜有水牛驢羊多羣象産絲蠺多織絹薄
緻可愛樂有中國高麗二部四時寒暑大類中國國
之東境接海島夷人所居身面皆有毛東奥州産黃
金西别島出白銀以為貢賦國王以王為姓傳襲至
今王六十四世文武寮吏皆世官
新羅國
契丹國志曰新羅國在高麗東本漢時樂浪地其言
語名物有似中國人名國為邦弓為弧賊為寇行酒
為行觴相呼皆為徒文字甲兵同于中國人選壯健
者悉入軍每月旦相賀王設宴會班賚羣官大事則
聚官詳議定之田甚良沃水陸兼種服色尚素婦人
辮髮繞頭以雜綵及珠為飾婚嫁唯酒食而已輕重
隨貧富文獻通考曰新羅其先本辰韓種也辰韓
始有六國稍分為十二新羅其一也(初曰斯盧或曰斯羅)
其國在百濟東南五百餘里(亦在高麗東南兼有漢時樂浪郡之地)東
濱大海其人雜有華夏高麗百濟之屬兼有沃沮不
耐韓濊之地後唐同光元年王金朴英遣使朝貢
吐蕃
冊府元龜曰吐蕃在長安之西八千里本漢西羌地
也後魏神瑞初南涼秃髮樊尼率衆西奔濟黃河逾
積石於羌中建國開地千里以秃髮為國號語訛謂
之吐蕃其後子孫蕃昌又侵伐不息土宇漸廣唐高
宗時吐蕃盡收羊同党項及諸羌之地東與涼松茂
巂等州相接南至婆羅門西又攻䧟龜兹疎勒四鎮
北抵突厥地方萬餘里自漢魏以來西戎之盛未之
有也五代史曰吐蕃國地君世部族名號物俗見
于唐著矣至五代時吐蕃已微弱回鶻党項諸羌夷
分侵其地而不有其人民值中國衰亂不能無有惟
甘涼瓜沙四川常自通于中國甘州為回鶻牙而涼
瓜沙三州將吏猶稱唐官數來請命
沙陀突厥
冊府元龜曰沙陀突厥在甘州習俗左老右壯溷雜
男女略與吐蕃同其悍捷便弓馬勝之
靺鞨
五代史曰黑水靺鞨本號勿吉其國東至海南界高
麗西接突厥北鄰室韋蓋肅慎氏之地也其衆分為
數十部而黑水靺鞨最處其北尤勁悍無文字之記
其兵尤尚弧矢
鐵驪
通典曰鐵勒之先匈奴之苗裔也種類衆多自西海
之東依據山谷往往不絶並有君長屬東西兩突厥
隨水草流移人性凶忍善于騎射貪婪尤甚以寇抄
為生近西邊者頗為藝植多牛羊而少馬突厥國有
東西征討皆資其用以制北荒十六國慕容垂時北
塞後魏末河西並云有勅勒部鐵勒蓋言訛也鶚
案金史云鐵勒者古部族之號奚有其地號稱鐵勒
州又書作鐵驪州奚有五世族世與遼人為昏因附
姓述律氏中
吐谷渾
會海菁華曰吐谷渾本遼東鮮卑也西晉時首帥徒
何涉歸有二子長曰吐谷渾少曰若洛廆代統郡落
别為慕容氏渾庶長廆正嫡父在時分七百戶與渾
渾與廆二部俱牧馬馬鬭相傷渾擁馬西行乃附隂
山屬永嘉之亂始度隴西止于抱罕而後子孫據有
甘松之南洮水之西南極于白蘭在益州西北有青
海周迴千餘里海中有小山每冬冰合後以良牝馬
置此山至來冬收之馬有孕所生得駒號曰龍種時
稱青海驄焉至其孫葉延以禮云公孫之子得以王
父字為氏吾祖始自昌黎先宅于此今以吐谷渾為
氏尊祖之義也
吐渾
五代會要曰吐渾本吐谷渾也唐咸通中酋長有赫
連鐸者從太原節度使康承訓平徐方有功朝廷授
振武節度使復盜據雲中後唐太祖逐之乃歸幽州
李厈濤其部旌散居蔚州界立為酋長有白承福者
同光初代為都督依中山地石門為柵莊宗賜其額
為寧朔奉化两府以都督為節度使仍賜承福姓李
名紹魯至晉高祖天福元年高祖以契丹助立之功
割雁門以北及幽州之地以賂之繇是吐渾部族皆
隸于契丹其後復為鎮州節度使安重榮所誘乃背
契丹率車帳羊馬取五臺路歸國契丹大怒以朝廷
招納叛亡遣使責讓六年正月晉高祖命供奉官張
澄率兵二千搜索并鎮忻代四州山谷吐渾還其舊
地
突厥
胡嶠陷北記曰契丹西則突厥回紇西北至嫗厥律
其人長大髦頭地苦寒水出大魚契丹仰食又多黑
白黃貂鼠皮諸國皆仰之其人最勇鄰國不敢侵又
其西轄戛又其北單子突厥皆與嫗厥律略同冊
府元龜曰突厥者蓋匈奴之别種居金山之陽金山
形似兜鍪其俗謂兜鍪為突厥因以為號
沙州燉煌王曹夀沙州回鶻曹順
五代史曰沙州梁開平中有節度使張奉自號金山
白衣天子至唐莊宗時回鶻來朝沙州留後曹義金
亦遣使附回鶻以來莊宗拜義金為歸義軍節度使
瓜沙等州觀察處置等使文獻通考曰沙州留後
曹義金卒子元忠嗣宋興國五年元忠卒咸平四年
封子延禄為譙郡王五年延禄為從子宗夀所害宗
夀權知留後表求旌節乃授宗夀節度使子賢順為
衙内都指揮使大中祥符末宗夀卒授賢順本軍節
度鶚案曹氏父子遼史去宗賢二字避廟諱也
于闐國
五代史曰于闐國去京師萬里外其國西南近蔥嶺
與婆羅門為鄰國而相去猶三千里南接吐蕃西北
至疎勒二千餘里晉天福三年于闐國王李聖天遣
使者馬繼榮來貢紅鹽鬱金氂牛尾牛㲲等晉遣供
奉官張匡鄴假鴻臚卿彰武軍節度判官高居誨為
判官冊聖天為大寳于闐國王是歲冬十二月匡鄴
等自靈州行二歲至于闐至七年冬乃還而居誨頗
記其往復所見山川諸國而不能道聖天世次也居
誨記曰自靈州過黃河行三十里始涉沙入党項界
曰細腰沙神樹沙三公沙宿月支都督帳自此沙行
四百餘里至黑堡沙遂登沙嶺沙嶺党項牙也其酋
曰捻崖天子渡白亭河至涼州自涼州西行五百里
至甘州甘州回鶻牙也其南山百餘里漢小月支之
故地也有别族號鹿角山沙陀云朱耶氏之遺族也
自甘州西始涉磧磧無水載水以行甘州人教晉使
者作馬蹄木澀木澀四竅馬蹄亦鑿四竅而綴之駝
蹄則包以氂牛皮乃可行西北五百里至肅州渡金
河西百里出天門關又西百里出玉門關經吐蕃界
吐蕃男子冠中國帽婦人辮髮戴瑟瑟珠云珠之好
者一珠易一良馬西至瓜州沙州二州多中國人聞
晉使者來其刺史曹元忠等郊迎問使者天子起居
瓜州南十里鳴沙山山冬夏殷殷有聲如雷云禹貢
流沙也又東南十里三危山云三苗之所竄也其西
渡都鄉河曰陽關沙州西曰仲雲其牙帳居胡盧磧
云仲雲者小月支之遺種也其人勇而好戰瓜沙之
人皆憚之胡盧磧漢明帝時征匈奴屯田于胡盧蓋
其地也地無水而常寒多雪每天暖雪消乃得水匡
鄴等西行入仲雲界至大屯城仲雲遣宰相四人都
督三十七人候晉使者匡鄴等以詔書慰諭之皆東
向拜自仲雲界西始涉鹻磧無水掘地得濕沙人置
之胷以止渴又西渡䧟河伐檉置水中乃渡不然則
䧟又西至紺州紺州于闐所置也在沙州西南去京
師九千五百里矣又行二日至安軍州遂至于闐聖天
衣冠如中國其殿皆東向曰天冊殿有樓曰七鳳樓
以蒲桃為酒又有紫酒青酒不知其所釀而味尤美
其食粳沃以蜜粟沃以酪其衣布帛有園圃花木俗
喜鬼神而好佛聖天居處常以紫衣僧五人列侍其
年號同慶二十九年其國東南曰銀州盧州湄州其
南千三百里曰至州云漢張騫所窮河源出于闐而
山多玉者此也其河源所出至于闐分為三東曰白
玉河西曰綠玉河又西曰烏玉河三河皆有玉而色
異每歲秋水涸國王撈玉于河然後國人得撈玉
高昌國
王明清揮塵前錄曰太平興國六年詔遣供奉官王
德延殿前承旨白勲使高昌雍熙元年四月延德等
叙其行程來上云初自夏州歷玉亭鎮次歷黃羊平
其地平而産黃羊度沙磧無水行人皆載水凡二日
次都囉囉族漢人過者遺以財貨謂之打當次歷茅
家喎子族臨黃河以羊皮為囊吹氣實之浮于水或
以囊駝牽木栰而渡次歷茅女王子開道族行入六
窠沙沙深三尺馬不能行行者皆乘橐駝不育五穀
沙中生草名登相收之以食次歷樓子山無居人行
沙磧中以日為占旦則背日暮則向日日下則止又
行朢月亦如之次歷臥羊梁劾時族地有都督山唐
回鶻之地次歷太子大蟲族接契丹界人衣尚錦緜
器用金銀馬乳釀酒飲之亦醉次歷屋地目族盖達
爾罕裕悦王之子次至逹爾罕裕悦王子族此九族逹靼
尤尊者次歷伊喇王子族有合羅州唐回鶻公主所
居之地城基尚在有湯泉池傳曰契丹舊為回鶻牧
羊達靼舊為回鶻牧牛回鶻徙甘州契丹逹靼遂各
爭長攻戰次歷何墩族經馬鬉山望鄉嶺嶺上石庵
有李陵題字處次歷格囉美源西方百川所會極望
無際鷗鷺鳬雁之類甚衆次至托邊城亦名李僕
城城中首領號通天大王次歷小石川次歷伊州州
將陳氏其先自唐開元二年領州凡數十世唐時詔
勅尚在地有野蠶生苦參上可為綿帛有羊尾大而
不能走尾重者三斤小者一斤肉如熊白而甚美又
有礪石剖之得賓鐵謂之喫鐵石又有胡桐樹經雨
即生胡桐律次歷益都次歷納職城在大患鬼魅磧
之東南望玉門關甚近地無水草載糧以行凡三日
至思谷曰避風驛本俗試出詔押御風風乃息凡八
日至澤田寺高昌聞使至遣人來迎次歷寳莊又歷
六鍾乃至高昌即西川也其地南距于闐西南距大
食波斯西距西天步露沙雪山葱嶺皆數千里地無
雨雪而極熱每盛暑人皆穿地為穴以處飛鳥羣萃
河濱或飛起即為日氣所鑠墜而傷翼屋室覆以白
堊開寳二年雨及五寸即廬舍多壞有水出金嶺道
之周繞國城以溉田園作水磑地產五穀惟無蕎麥
貴人食馬餘食牛及鳬雁樂多箜篌出貂鼠白㲲繡
文花蘂布俗多騎射婦人戴油帽謂之蘇幕遮用開
元七年歷以三月九日為寒食餘二社冬至亦然以銀
或鍮為筒貯水激以相射或以水交潑為戲謂之壓
陽氣去病好游賞行者必抱樂器佛寺五十餘區皆
唐朝所賜額寺中有大藏經唐韻玉篇經音等居民
春月多游羣聚遨樂于其間遊者馬上持弓矢射諸
物謂之禳灾有勅書樓藏唐太宗明皇御札詔勅緘
鎖甚謹後有摩尼寺波斯僧各持其法佛經所謂外
道者也統有南突厥北突厥大衆熨小衆熨樣磨割
禄黠戛司末蠻格哆族預龍族之名甚衆國中無貧
民絶食者共振之人多夀考率百餘歲絶無夭死時
四月獅子王避暑于北廷以其舅阿多于越守國先
遣人致意于延德曰我王舅也使者拜我乎延德曰
持朝命而來禮不當拜阿多裕悦後數日始出相見
然其禮頗恭獅子王邀延德至其北廷歷交河州凡
六日至金嶺口寳貨所出又兩日至漢家寨又五日
上金嶺温嶺即多雨雪上有龍王刻石記云小雪山
也嶺上有積雪行人皆服毛罽度嶺一日至北廷憩
高臺寺其王烹羊馬以具饍尤豐潔地多馬王及太
后太子各養馬牧放于平川中彌亘數百里以毛色
分别為羣莫知其數北廷川廣長數千里鷹鷂鵰鶻
之所生多美草下生花砂鼠大如䨲鷙禽捕食之至
七日見其王及王子侍者皆東向拜受賜傍有持磬
者擊以節拜王聞磬聲乃拜既而王之兒女親屬皆
出羅拜以受賜遂張樂飲宴為優戲至暮明日汎舟
于池中池四面作鼓樂又明日遊佛寺曰應運泰寧
之寺貞觀十四年造北廷北山中出碙砂山中常有
烟氣湧起而無雲霧且又光燄若炬照見禽鼠皆赤
采碙砂者著木底鞵若皮為底者即焦下有穴生青
泥出穴外即變為砂石土人取以治皮城中多樓臺
草木人白晳端正性工巧善治金銀銅錢為器及攻
玉善馬直絹一疋其駑馬充食者纔直一文貧者皆
食肉西抵安西即唐之西境七月令延德先還其國
其王九月始至亦聞有契丹使來脣缺以銀葉蔽之
謂其王曰聞漢遣使入達靼而道出王境誘王窺邊
宜早送至達靼無使久留因曰高昌本漢土漢使來
覘視封域將有異圖王當察之延德偵知其語因謂
王曰契丹數不順中國今乃反間我欲殺之王固勸
乃止自六年五月離京師七年四月至高昌所歷以
詔賜諸番君長襲衣金帶繒帛八年春與其謝恩使
凡百餘人復循舊路而還雍熙元年四月至京師延
德初至達靼之境頗見晉末陷契丹者之子孫咸相
率遮迎獻飲食問其鄉里親戚意甚悽感留旬日不
得去延德之自叙云契丹國志曰高昌都交河漢
車師前王庭也四面多大山晉以其地為高昌郡地
石磧氣候温暖厥土良沃麥一歲再熟宜蠶有草名
羊刺其上生蜜味甚佳引水溉田出赤鹽甚美俗事
天神兼信佛法其官有八長史五將軍又有侍郎校
郎主簿從事階位相次契丹時一年一次朝貢進獻
大珠乳香斜合里皮褐里絲等亦有互市其國王親
與北主評價湯垕畫鑒曰高昌國畫用金銀箔子
及朱墨點點如雨銷灑在紙上畫翎毛如中國花草
亦佳
嗢熱(以下補)
松漠紀聞曰嗢熱者國最小不知其始所居後為契
丹徙置黃龍府南百餘里曰賓州州近混同江即古
之粟末河黑水也部落雜處以其族類之長為千戸
統之契丹女真貴游子弟及富家兒月夕被酒則相
率携尊馳馬戲飲其地婦女聞其至多聚觀之閒令
坐與之酒則飲亦有起舞謳歌以侑觴者飲食皆以
木器好寘蠱他人欲其不騐者云三彈指于器上則
有毒自解亦間有遇毒而斃者族多李姓
韃靼
建炎以來朝野雜記曰韃靼之先與女真同種蓋皆
靺鞨之後也其國在元魏齊周之時稱勿吉至隋稱
靺鞨也直長安東北六千里東瀕海離為數十部部
有黑水白山等名白山本臣高麗唐滅高麗其遺人
迸入渤海惟黑水完強及渤海盛皆役屬之後為奚
契丹所攻部族分散其居混同江之上者曰女真乃
黑水遺種也其居隂山者自號為韃靼唐末五代常
通中國太祖太宗朝各再入貢皆道靈武而來及繼
遷叛命遂絶不通因為契丹所服役韃靼之人皆勇
悍善戰其近漢地者謂之熟韃靼尚能種秋穄以平
底瓦釜煮而食之其遠者謂之生韃靼止以射獵為
生無器甲矢用骨鏃而已蓋以地不産鐵也契丹雖
通其和市而鐵禁甚嚴及金人得河東廢鐵錢由是
秦晉鐵錢皆歸韃靼韃靼得之遂大作軍器而國以
益強方金人盛時韃靼歲時入貢金人置河東招討使
以統隸之衛王既立韃靼特穆津始自稱青吉斯皇
帝
遼境四至(附)
契丹國志曰東南至新羅國西以鴨綠江東八里黃
土嶺為界至保州一十一里次東南至五節度熟
女真部族共一萬餘戸皆雜處山谷尤精弋獵有屋
居舍門皆于山牆下闢之耕鑿與渤海人同無出租
賦或遇北主征伐各量差下戸充兵馬回各逐使歸
本處所産人參白附子南星茯苓松子豬苓白皮等
物並係契丹樞密院所轄差契丹或渤海人充節度
管押其地南北七百餘里東西四百里西北至東京
五百餘里又次東南至生女真國不屬契丹所管
其地東西八百餘里南北一千餘里居民雜處山林
耕牧屋宇與熟女真五節度同然無君長首領統押
精于騎射今古以來無盜賊詞訟之事任意遷徙多
者百家少者三兩家而已不與契丹爭戰或居民等
相率以金帛布黃蠟天南星人參白附子松子蜜等
諸物入貢北蕃或只令于邊上買賣訖郤歸本國契
丹商賈人等就入其國買賣亦無所礙契丹亦不以
為防禦西至東京二百餘里東北至女真國西南至
熟女真國界東至新羅國界東北不知其極居民屋
宇耕鑿言語衣裝與熟女真國並同亦無君長所管
精于騎射前後屢與契丹為邊患契丹亦設防備南
北二千餘里沿邊創築城堡般運粮草差撥兵甲屯
守征討三十年來深為患耳南界西南至東京六百
里又東北至烏舍國阿里瑪國布古魯特等國每國
各一萬餘戸西南至生女真國界衣裝耕種屋宇言
語與女真人異契丹樞密院差契丹或渤海人充逐
國節度使管押然不出征賦兵馬每年惟貢進大馬
蛤珠青鼠皮貂鼠皮膠魚皮蜜蠟之物與北蕃人往
來買賣西至上京四千餘里正界北至鐵離國南
至阿里瑪等國界居民言語衣裝屋宇耕養稍通阿
里瑪等國無君長皆雜處山林不屬契丹管押亦不
與契丹爭戰惟以大馬蛤珠鷹鶻青鼠貂鼠等皮膠
魚皮等物與契丹交易西南至上京五千餘里次
東北至靺鞨國東北與鐵離國為界無君長統押微
有耕種春夏居屋宇中秋冬則穿地為洞深可數丈
居之以避其寒不與契丹爭戰惟以細鷹鶻鹿細白
布青鼠皮大馬膠魚皮等與契丹交易西南至上京
四千餘里西北至蒙古國無君長所管亦無耕
種以弋獵為業不常其居每四季出行惟逐水草所
食惟肉酪而已不與契丹爭戰惟以牛羊駞馬皮毳
之物與契丹交易南至上京四千餘里又次北至
伊濟國無君長首領管押凡事並與蒙古國同甲寅
歲曾率衆入契丹國為盜聖宗命駙馬都尉蕭從欲
統兵大破其國爾後不復為盜惟以牛羊駞馬皮毳
之物與契丹為交易東南至上京五千餘里又次
西北至博和哩國又次北近西至韃靼國各無君長
每部族多者三二百家少者五七十家以部族内最
富豪者為首領不常厥居逐水草以弋獵為業其婦
人皆精于騎射常與契丹爭戰前後契丹主命親近
為西北路兵馬都統率番部兵馬十餘萬防討自契
丹建國以來唯此二國為害如暫安靜以牛羊駞馬
皮毳為交易東南至上京六千餘里西近北至生
吐蕃國又西至党項突厥等國皆不為契丹國害亦
不進貢往來蓋以熟吐渾突厥党項等部族所隔東
南至雲州三千里
遼史拾遺卷十八
