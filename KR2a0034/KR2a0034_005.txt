遼史拾遺卷五
錢塘厲鶚撰
本紀第六
穆宗孝安正敬皇帝諱璟小字舒嚕
資治通鑑曰帝更名明契丹國志曰帝年少好遊
戲不親國事每夜酣飲逹旦乃寐日中方起國人謂
之睡王
應歷元年秋九月遣劉承訓告哀于漢
十國春秋曰北漢乾祐四年秋九月遼遣劉承訓來
告哀帝命樞密直學士王得中如遼賀即位復以叔
父事之請兵以擊晉州隨使如遼行弔禮
冬十月
契丹國志曰冬十月遼遣蕭伊濟將奚遼兵三萬會
北漢兵伐周攻晉州周太祖自將由澤州與王峻會
兵救之十二月峻至晉州遼兵夜遁十國春秋曰
乾祐四年冬十月遼遣彰國軍節度使蕭伊濟率兵
五萬來會漢帝帥兵二萬出陰地關攻晉州丁未軍
於城北三面置寨周廵檢使王萬敢龍捷都指揮使
史彦超虎捷指揮使何徽帥兵拒之十二月乙巳王峻
引兵救晉州晉州南有蒙阬最險要峻憂漢兵據之
是日聞前鋒已度蒙阬喜曰吾事濟矣漢帝攻晉州
不克會大雪軍士乏食契丹兵思歸聞峻至燒營夜
遁峻入晉州契丹兵至晉陽士馬什喪三四伊濟恥
無功釘大將一人于市旬日而斬焉
二年春正月戊午朔南唐遣使奉蠟丸書及進犀兕甲
萬屬
陸游南唐書曰元宗嗣位遣使者公乘鎔航海繼好既
至而契丹主烏雲被殺弟舒嚕遺元宗書大契丹天
順皇帝謹致書大唐皇帝闕下貴朝使乘鎔等自去
秋已逹東京海岸適遭國禍今年二月二十六日部
署一行并諸儀物兵鎧已至燕京兹蒙敦念先朝踐
修舊好既增摧痛又切感銘貴長直官王朗陳纂取
間道先回用附咨報公乘鎔等已遣伴送使陳植等
同回止俟便風即令引道而公乘鎔等亦以蠟封帛
書其詞曰臣鎔自去年六月離罌油七月至鎮東關
遣王朗奉表契丹九月乃有番官額爾竒木部牛車百
餘乘及鞍馬沿路置頓十月至東京留三日契丹主
遣閑廐使王廷秀稱詔勞問兼述泰寧王燕王九
月同行大事烏雲即世母妻并命又遼東以西水潦
壊道𢾗百里車馬不通今年正月方至幽州館於愍
忠寺先迎御容入宫先欲識唐皇帝面乃引見倣舊
儀問國書中機事臣即述奕世歡好當謀分裂之事
契丹主喜問復有何事臣云軍機别有密書契丹主
接置䄂間乃云吾與唐皇帝一如先朝往來因置酒
合樂乂諭臣曰使人遠汎巨海而至不期骨肉間倏
起此事道路所聞亦必憂恐手斟一玉鐘酒先自啜
乃以勸臣令歡釂自旦至日晡始罷自是數遣使宣
勞三日一賜食謹遣王朗齎骰號子歸聞奏骰號子
不知何等語也
夏四月
册府元龜曰廣順二年四月定州言契丹羽林部署
辛覇卿等三十三人馬三匹來奔
六月壬辰國舅政事令蕭默赫特宣政殿學士李澣等
謀南奔事覺詔暴其罪
資治通鑑曰廣順二年六月己亥太子賓客李濤之
弟澣在契丹為勤政殿學士與幽州節度使蕭哈濟
契丹主烏雲之妻弟也澣說哈濟内附哈濟欣然許
之澣因定州諜者田重霸齎絹表以聞且與濤書言
契丹主童蒙專事宴游無遠志非前人之比朝廷若
能用兵必克不然與和必得二者皆利於速度其情
勢他日必不能力助河東者也(河東謂北漢)壬寅重霸至
大梁會中國多事不果從册府元龜曰李澣初仕
晉為翰林學士晉末契丹犯闕明年春隨廬帳北行
契丹主永康王善待之永康入國以澣華人不令隨
從留住幽州供給亦厚永康為舍音所殺舒嚕代立
部族首領多被戮永康妻弟曰蕭哈濟亦謂之楚德
錫里為幽州節度使與澣相善每與澣言及中國
意深慕之澣嘗以微言挑之欣然遂納會定州節
度使遣諜者田重覇繼往幽州偵邏軍事每令潜至
澣所密謀還計澣亦致書於定帥致謝定帥表其事
太祖哀澣羈離異域嘗有南歸之意乃令田重覇齎
詔賜之兼令澣兄太子賓客濤密通家問澣得詔甚
感太祖恩因重覇廻致謝曰重覇至伏蒙恩慈特頒
明詔降日中之文字慰天外之流離别述宸慈俾傳
家信如見骨肉倍感君親又奏陰事曰昨田重覇至
為無與蕭哈濟詔敕秪有兄濤家書不敢將出方欲
遣田重覇却回至五月四日哈濟差中門使趙珮傳
語臣云昨擬差人齎絹書上南朝皇帝請發兵來兼
取得姚漢英等奏狀所貴聽信其絹文印押了未封
被趙珮懷内遺失交下憂怕不知所為臣既認實心
遂喚趙珮通事嘉哩來呈與書詔當時聞於哈濟極
喜引臣竊謝尋喚重覇於私宅相問至五月二十六
日又喚重覇於衙内一宿今月四日令趙佩將銀十
兩令與重覇兼傳語與臣云我心如鐡石但令此人
且廻諸事宿時說與一一令口奏候南朝有文字來
則别差人去至于機事兵勢權謀非臣愚能為敢
陳鄙欵伏乞妙延良弼周訪嘉謀斷於宸衷用叶廟
勝又與濤書言契丹舒嚕事云今皇驕騃唯好擊鞠
耽於内寵無四方之志觀其事勢不同已前親密貴
臣尚懷異志即微弱可知不敢偹奏一則煩文一則
恐涉為身計大好乘其亂弱之時計亦易和若辦得
來討唯速若且和亦唯速將來必不能力助河東也
秋九月
資治通鑑曰廣順二年九月契丹將高謨翰以葦栰
渡胡盧河入寇至冀州成德節度使何福進遣龍捷
都指揮使劉誠誨等屯貝州以拒之契丹聞之遽引
兵北渡所掠冀州丁壯數百人望見官軍争鼓譟欲
攻契丹官軍不敢應契丹盡殺之
冬十月
契丹國志曰應歷二年冬十月遼瀛節幽州大水流
民入塞者四十萬口册府元龜曰廣順二年十月
契丹鈞臺鎮將王彦鎮都將盧曉文招收軍使王瓊
等八人來奔
十一月
册府元龜曰十一月契丹界關南都船務使王希乾
寧軍使孫章而下二十四人來奔又曰契丹殿頭
王進龍武羽林軍校及通事舍人胡延等六人來奔
三年春正月
册府元龜曰廣順三年春正月定州言契丹三千攻
圍義豐軍遣定州都指揮使楊弘&KR0008;選兵二百夜斫
寨殺蕃酋烏遜以下六十人得馬八匹契丹遁去
又曰廣順三年正月契丹王子元祿二人羽林軍使
王遇軍將張超等十六人來奔
二月三月
册府元龜曰廣順三年二月鎮州言部送契丹來奔
銀院使等七人三月契丹羽林軍士十五人來奔
十國春秋曰乾佑六年三月庚辰朔南唐遣使貢遼
因附書于漢遼主詔逹其貢
夏四月五月六月
册府元龜曰廣順三年夏四月契丹乾寧軍使張韜
等三十八人羽林軍將王興等十五人來奔五月
深州送契丹來奔麴院官李緒等十七人指揮使
李重筠等十人為儀四十人至京師六月契丹瀛州
戍軍陶洞交等十二人及廵檢指揮使葛知友雲州
牙將崔崇等十九人招收軍使李彦暉等二十一人
來奔是月定州送奚契丹來奔繡院使邢福順等十
三人并順州刺史戴原等赴闕
秋七月八月九月
册府元龜曰七月契丹羽林軍士楊士澤等十三人
殿直楊晏得等二十五人來奔是月滄州李暉送契
丹降人蘆臺軍使張藏英等二百二十二人馬二十
三匹八月定州部送契丹歸明軍士齊武等二十九
人至京師九月雲州吐渾指揮使黨富逹等五十一
人馬駞四十二并朔州軍使馬延嗣等來奔五代
史曰馮玉從出帝入契丹契丹以為太子太保周廣
順三年其子傑自契丹逃歸玉以憂卒
四年春二月丙午朔周攻漢命政事令耶律達魯援之
資治通鑑曰周顯德元年北漢主聞太祖晏駕謀大舉
入寇遣使請兵于契丹二月契丹遣武定節度使政
事令楊衮將萬餘騎如晉陽北漢主自將兵三萬以
白從暉為行軍都部署張元徽為前鋒都指揮
使自團南超潞洲昭義節使李筠遣其將穆令
均將步騎二千逆戰筠自將大軍壁於太平驛張
元徽與令均戰陽北令均逐之伏發殺令均筠遁歸
上黨嬰城自守筠即李榮也避上名改焉世宗聞北
漢主入寇欲自將兵禦之羣臣皆曰陛下新即位山
陵有日人心易搖不宜輕動帝曰以吾兵力之強破
劉崇如山壓卵耳三月乙邜朔北漢乘勝進逼潞州
丁丑詔天雄節度使符彦卿引兵自磁州固鎮出北
漢兵後以鎮寧節度使劉崇副之又詔河中節度使
王彦超引兵自進州東出邀北漢以保義節度使韓通
副之又令馬軍都指揮使樊愛能步軍都指揮使何
徽義成節度使白重贊鄭州防禦使史彦超前耀州
團練使符彦能將兵先趣澤州宣徽使向訓監之壬
辰軍過澤州癸巳前軍與北漢軍遇擊之北漢主以
中軍陳於巴公原張元徽軍其東楊衮軍其西衆頗
嚴整北漢主見周軍少悔召契丹謂諸臣曰吾自用漢
軍可破也何必契丹今日不惟克周亦可使契丹心
服諸將皆以為然楊衮策馬前望周軍謂北漢主曰
勍敵也未可輕進北漢主奮髯曰時不可失公勿言
時東北風方盛俄而忽轉南風北漢樞密副使王延
嗣使司天監李義白北漢主云時可戰矣樞密直學士
王得中扣馬諫曰義可斬也風勢如此豈助我者耶
北漢主曰吾計已决老書生勿妄言且斬汝麾東軍
先進張元徽將千騎擊周右軍樊愛能何徽引騎兵
先遁右軍潰步兵千餘人解甲呼萬歲降于北漢帝
見軍勢危自引親兵犯矢石督戰太祖皇帝時為宿
衛將與張永德各將二千人進戰馳犯其鋒士卒死
戰無不一當百北漢兵披靡内殿直馬仁瑀躍馬引矢
大呼連斃數人殿前右番行首馬全乂引數百騎進
䧟陣北漢主知帝自臨陣褒賞張元徽趋使乘勝進
兵元徽前略陣馬倒為周兵所殺元徽北漢之驍將
也北軍由是奪氣時南風益盛周兵争奮北漢兵大
敗北漢主自舉赤幟以救兵不能止楊衮畏周兵之
盛不敢救且恨北漢主之語全軍而退時北漢主尚
有衆萬餘人阻澗而陳薄暮劉詞至復與諸軍擊之
北漢兵又敗殺王延嗣追至高平僵尸滿山谷委棄
御物及轁重器械雜畜不可勝紀丁酉北漢主自高
平被褐戴笠乘契丹所贈黃騮帥百餘騎由雕窠嶺
遁歸宵迷俘村民為導誤之晉州行百餘里乃覺殺
導者晝夜北走所至得食未舉筯或傳周兵至蒼黃
而去北漢主衰老力&KR0629;伏于馬上書夜馳驟殆不能
支僅得入晉陽五代史曰旻歸為黃騮治廐餙以
金銀食以三品料號自在將軍
夏五月乙亥忻代二州叛漢遣南院大王塔拉助達魯
討之丁酉塔拉敗周將符彦卿於忻口
十國春秋曰壬寅周以符彦卿為河東行營都部署
郭崇副之向訓為都監李重進為馬步都虞候史彦
超為先鋒將步騎二萬發潞州入寇又命王彦超韓
通自陰地關入與彦卿合又以劉詞為隨駕都部署
白重贊副之夏四月庚午周主發潞州趋太原癸酉
忻州監軍李勍叛殺漢刺史趙臯及遼通事楊諾衮
舉城降周周以勍為忻州刺史五月乙亥遼遣南院
大王塔拉來援丙子周主至太原旗幟環城四十里
是日代州防禦使鄭處謙舉城降周先是楊衮疑處
謙有二心使騎兵守城門處謙殺之閉門拒衮衮奔
歸遼遼主以其無功囚之處謙遂叛丁丑周置静塞
軍于代州以處謙為節度使契丹屯數千騎于忻代
間為漢援兵庚辰周主遣符彦卿擊之彦卿擊入忻
州契丹退保忻口丁酉塔拉敗彦卿于忻口周代州
將桑珪等誣鄭處謙通遼殺之周將史彦超與契丹
戰死周主初來攻晉陽彦卿彦超北控忻口以斷契
丹援路而晉陽城方四十里周師去城三百步圍之
數匝百計攻之不能克彦卿既數為契丹所挫至是復
以身殉周主于是徵懷孟蒲陜丁夫數萬亟攻晉陽
會久雨士卒皆罷病乃議引還
秋七月
馬令南唐書曰保大十二年秋七月契丹使其舅來
聘昇元中宋齊邱選宫嬪雜以珠貝羅綺泛海北通
契丹欲頼之以復中原而契丹使至則厚幣遣還迨
至淮北輒使人刺之復遣使㳂海齎琛寳以報聘契丹
意晉人殺其使數犯中原至是館契丹使于清風驛夜
讌更衣盗斬其首契丹自此不至蓋中原間之也
陸游南唐書曰初宋齊邱謀間晉會契丹使燕人高
覇來聘歸至淮北唐陰遣人刺殺之霸有子乾從行
匿之濠州於是契丹信以為覇之死出於晉人保大
十二年舒嚕遣其舅來夜晏清風驛已更衣忽仆於
地視之失其首矣厚賞捕賊不得久乃知周大將荆
罕儒知契丹使至思遣客刺之以間唐乃下令能得
吾枕者賞三百緡俄有劔客田英得之即給賞如約
仍屛人語之曰能得江南番使頭賞三千緡英果得
之自是唐與契丹遂絶
五年冬十一月乙未朔漢主崇殂子承鈞遣使來告
且求嗣立遣使弔祭遂封册之
王保衡晉陽見聞錄曰甲寅年春漢主旻南伐敗歸
夏周師攻圍旻積憂勞成心疾是冬卒鈞即位丁巳
年正月旦改乾祐十年為天會元年册府元龜曰
後漢劉崇周廣順元年以河東節度使僭號于太原稱
漢改名旻仍以乾祐為年號崇卒子鈞襲偽位鶚
案吳氏十國春秋大定錄紀年通譜遼史周世宗
實錄薛居正五代史俱云崇死于乙邜年惟王保衡
故旻舊臣言當足信崇應以應歷四年冬十一月殂
契丹國志曰冬十一月北漢主旻殂承鈞告哀于
遼遼册命為帝其事遼上表稱男遼賜詔謂之兒皇
帝
七年春二月辛酉南唐遣使奉蠟丸書
胡三省資治通鑑注曰自徐温執吳政屢汎海使契
丹欲與共圖中國至唐烈祖及中主皆然
冬十一月
十國春秋曰北漢天會元年十一月遼遣大同節度
使侍中高勲將兵會李存瓌擊周至潞州城下而還
帝知契丹不足恃而不敢遽絶贈勲甚厚
十二月
十國春秋曰天會元年十二月唐使者陳處堯(十國紀年)
(作兵部郎中叚處常晉陽見聞錄云陳處堯如契丹乞兵因來游今從其說)自契來游太
原漢帝厚禮之留數日北還陸游南唐書曰叚處
常失其鄉里家世保大中為兵部郎中周侵淮南元
宗命處常浮海使契丹乞援處常為契丹陳利害甚
悉契丹雖通本國徒持虚辭利南方茶藥珠貝而已
至是了無出師意而留處常不遣處常怨其無信誓
死國事數面誚契丹主契丹主亦媿其言優容之以
病卒于契丹
八年夏五月
契丹國志曰五月朔日食
九年夏四月丙戌周來侵戊戌以南京留守蕭思温
為兵馬都總管擊之是月周拔益津瓦橋淤口三關五月
乙巳朔䧟瀛莫二州
資治通鑑曰周顯德六年夏四月庚寅韓通奏自滄
州治水道入契丹境栅于乾寧軍南補防開游口三
十六遂通瀛莫辛邜上至滄州即日率步騎數萬發滄
州直趋契丹之境壬辰至乾寧軍契丹寧州刺史王
洪舉城降乙未大治水軍分命諸將水陸俱下以韓
通為陸路都部署太祖皇帝為水路都部署丁酉
上御龍舟㳂流而北舳艫相連數十里己亥至獨流
口泝流而西辛丑至益津關契丹守將終廷輝以城
降自是以西水路漸隘不能勝巨艦乃舍之癸邜入
瓦橋關契丹莫州刺史劉楚信瀛州刺史高彦腪皆
舉城降於是關南悉平司馬光涑水紀聞曰張藏
英燕人父為人所殺藏英尚幼稍長擒讐人生臠割
以祭父然後食其心肝鄉人謂之報讐張孝子契丹
用以為蘆臺軍使逃歸中國從世宗征契丹蔵英請不
用兵先往說下瓦橋關乃单騎往城下呼曰汝識我
乎張蘆臺也因陳世宗威德曰非汝敵也不下且見
屠藏英素為燕人所信重契丹遂自北門遁去城中
人開門請降王稱東都事略曰姚内斌盧龍人也
少仕契丹周顯德末世宗北伐我太祖將兵至瓦橋
關内斌為關門使開門請降世宗以為汝州刺史
契丹國志曰瀛莫之失幽州急遞以聞帝曰三關本
漢地今以還漢何失之有五代史補曰周世宗末
年大舉以取幽州契丹聞其親征君臣恐懼沿邊城
壘皆望風而下凡蕃部之在幽州者亦連宵遁去車
駕至瓦橋關探邏得實甚喜以為大勲必集因登高
阜以觀六師頃之有父老百餘輩持牛酒以獻世宗
問曰此地何名對曰歷世相傳謂之病龍臺世宗默
然遽上馬馳去是夜聖體不豫即詔回戈未到關而
晏駕初幽州聞車駕將至父老窃議曰天子姓柴幽
州為燕燕者亦烟火之謂也柴入火不利之兆安得
成功果如其言鶚案周世宗旋師大梁崩于滋德
殿陶岳所云亦俗說耳王存元豐九域志曰獨流
口在乾寧軍北一百二十里金人疆宇圖曰涿州
管下固安縣有獨流村錢逹道霸州志曰益津關
本唐幽州永清縣地後石晉䧟于契丹周復以其地
置霸州草橋關在城東一里宋遼分界處楊延朗建
淤口關在城東五十里五代周於此立寨胡三省
通鑑注曰瓦橋關在涿州歸義縣九域志在益津關
東八十里宋白曰瓦子齊橋在涿州南易州東當九
河之末王鞏隨手雜錄曰柴世宗銷天下銅像以
為錢真定像高大不可施工有司請免既而北伐命
以砲擊之中佛乳竟不能毁未幾世宗癰發乳間而
殂陳燿文學圃&KR0034;蘇曰周世宗毁銅佛像鑄錢曰
佛教以為頭目髓腦有利於衆生尚無所惜寧復以
銅像為愛乎鎮州大悲銅像甚有靈應擊毁之際以
斧钁自腦鑱破之後世宗北征病疽發腦間或謂報
應出談苑
十年夏五月壬子漢以潞州歸附遣使來告
契丹國志曰夏五月朔日食
十國春秋曰漢天會四年春正月乙巳周禪位于宋
宋改元建隆夏四月周昭義節度使李筠起兵拒宋
遂殺澤州刺史據其城已而遣牙將劉繼冲判官孫
孚奉表稱臣執其監軍周光遜閑廐使李廷玉送漢
乞兵為援帝欲謀于遼繼沖述筠意請無用契丹兵
帝即率本國兵自將出團柏谷至于太平驛封筠西
平王筠見帝儀衛不備非如王者心甚悔因自陳受
郭氏恩不敢愛死帝與周世讐不悦其說遂使宣徽
使盧贊監其軍事筠心益不平與贊多不恊乃留長
子守節居潞而自引衆南向帝聞贊與筠異遣平章
事衛融和解之是月遣河陽節度使范守圖將兵援
筠癸邜宋將石守信敗李筠于長平壬子以潞州歸
附遣使告遼丁巳宋帝親征筠丁邜宋石守信高懷
德大破筠兵盧贊死焉筠走保澤州宋帝列栅圍之
六月辛未澤州䧟李筠赴火死乙酉宋帝攻潞州丁
亥李守節以潞州來降
十三年秋九月
十國春秋曰漢天會七年九月以契丹兵攻平晉軍
宋雒州防禦使充西山廵檢郭進將兵來擊契丹兵
遂引歸
冬十二月
李燾續資治通鑑長編曰北漢主嗣位所以事契丹
者多略不如世祖時每事禀之(劉旻廟號世祖)於是契丹遣
使來責云爾先父窮來歸我我先兄天授皇帝待以
骨肉洎余繼統益修前好爾父即世我用命爾即位
柩前丹青之約我無所負爾父據有汾國七年止稱
乾祐爾不遵先志輒肆改更李筠包藏禍心捨大就
小無所顧慮姑為覬覦軒然舉兵曾不我告叚常本
爾父故吏本無大惡一旦誣害誅及妻子婦言是聽
非爾而誰我務敦大義曲容瑕垢父子之道所不忍
渝爾且率德改行母自貽伊戚也北漢主得書恐懼
遣使幣往謝契丹執其使不報北漢地狹産薄又歲
輸契丹故國用日削乃拜五臺僧繼顒為鴻臚卿繼
顒故燕王劉守光之孽子守光死削髮為浮圖居五
臺山為人多智善商財利能誦華嚴經四万供施多
積蓄以佐國用五臺當契丹界上繼顒常得其馬以獻
號添都馬歲率數百匹又於栢谷置銀冶北漢主取
其銀以輸契丹歲千斤因即其冶建寳興軍清異
錄曰僧繼顒住五臺山手執香如意紫檀鏤成芬馨
滿室名為握君十國春秋曰漢天會七年十二月
帝遣從子侍衛親軍使劉繼文如遼遼拘之不遣
本紀第七
穆宗二
十四年二月壬子詔西面詔討使塔拉進兵援漢
晁公武郡齋讀書志曰晉朝陷蕃記皇朝范質撰石
晉末在翰林為出帝草降表知其事為詳記少主初
遷于黃龍府後居於建州凡十八年而卒按契丹丙
午歲入汴順數至甲子歲為十八年寔國朝太祖乾
德二年也鶚案晉出帝卒于契丹之歲遼史不載
惟見此書彭百川太平治迹統類曰乾德二年昭
義軍節度使李繼勛攻遼州將杜延韜以城来降契
丹衆步騎六萬来援繼勛與彰德軍節度使羅彦環洛
州防禦使郭進内客省使武懷節率馬步軍六萬人
擊其衆於遼州城下敗之契丹又寇平晉軍上遣郭
進與内客省使曹彬等領步騎萬餘赴之未至而遁
十五年春二月壬寅朔日有食之
契丹國志曰二月壬寅朔日當食不虧太平治迹
統類曰乾德三年冬契丹来寇易州略居民上令監
軍李謙昇率兵入其境俘生口如所略之數俟契丹
放還易州之民然後歸之
十六年
太平治迹統類曰乾德四年正月契丹又寇易州監
軍任德義擊走之天德軍節度使于延超與其子来
降上以延超為左千牛衛大將軍六月横海軍節度使
桑興来降
十七年
契丹國志曰春三月五星聚奎夏六月朔日食
十八年秋七月辛丑漢主承鈞殂子繼恩立来告遣
使弔祭
續資治通鑑長編曰辛丑漢世祖女為晉護聖營卒
薛釗妻生子繼恩漢高祖典禁衛以世祖故釋釗軍
籍館于門下釗無材能高祖衣食之而無所用其妻
常居中釗罕得見意怏怏因辭拔刀刺之傷而不死
釗即自裁其妻復改適何氏生子繼元而何與妻俱
卒世祖以孝和帝無子使養繼恩及繼元俱冐姓劉
氏繼恩事孝和帝盡禮及為太原尹選輭不治孝和
帝憂之謂宰相郭無為曰繼恩純孝然非濟世才
恐不能了我家事無為不對孝和殂繼恩遣使告終
稱嗣于契丹契丹許之然後即位繼恩怨郭無為與
其父言不助己且惡其專政欲逐之未果服縗裳視
事寢處皆居勤政閣其左右親信悉留太原府繼恩
置酒晏大臣及宗子飲罷臥閣中供奉官侯霸榮率
十餘人挺刃入閣反扄其戶繼恩驚起繞書堂屏風
環走霸榮以刃揕其胸殺之無為遣兵以梯登屋入
殺霸榮并其黨迎立太原尹繼元繼恩立纔六十
日或謂無為使霸榮作亂亟誅霸榮以滅口故人無
知者
十九年春三月甲寅漢劉繼元嗣立遣使求封冊辛酉
遣韓知範冊為皇帝
十國春秋曰漢天會十三年春二月宋帝將發自卞
先遣李勲趙質郭進司超等帥兵赴晉陽三月帝至
于太原及城下李繼勲已先敗漢兵宋帝命築長連
城圍之立砦于城四面繼勲軍于南趙贊軍于西曹
彬軍于北党進軍于東帝命劉繼業等乘晦突圍犯
東西砦戰敗遁歸宋帝又命壅汾晉二水以灌城并
人大恐會城中有積草漂出塞之得無害甲寅遣使
乞封冊于遼且趣援師夏四月契丹分道入援宋何
繼筠逆戰于陽曲北韓重贇逆戰于定州契丹大敗
閏五月遼主遣韓知璠冊立帝為大漢皇帝知璠習
兵事居圍城中晝夜督察盡心固守宋驍將石漢卿
等多戰死漢兵亦屢敗宋師頓兵甘草地中會暑雨
軍士多疾遂引兵還帝命決城下水注之臺駘澤已
涸而城多摧圮韓知璠嘆曰宋師之引水灌城也知
其一不知其二若先浸而後涸則并人無噍類矣
已已如懷州獵獲熊歡飲方醉馳還行宫是夜近侍霄
格盥水華格庖人錫衮等六人反帝遇弑
五代史曰舒嚕有疾不能近婦人左右給事多以宦
者楊循吉遼史曰穆宗嗜酒好殺不恤政事京師
置百尺牢以處罪囚契丹國志曰是時承會同之
餘威中原多事藩鎮争強莫不求援于遼國以自存
晉陽之北漢江南之南唐使車狎至饋遺絡繹遼帝
以政昏兵弱不能應之帝體氣卑弱惡見婦人居藩
時舒嚕太后欲為納妃帝辭以疾即位後嬪御滿前
並不以顧朝臣有言椒房虚位者皆拒而不納左右
近侍房帷供奉率皆閹人帝不以屑意上京東北有
山曰黑山曰赤山曰太保山山水秀絶麋鹿成羣四
時遊獵不離此山逮至末年殘忍猜忌左右小有過
愆至于親手刃之數年之間重足屏息人人無不虞
禍會飲酒索食諸物不得欲斬庖人掌膳者恐禍及
已捧食以進挟刃弑帝于黑山下在位凡十九年諡
曰天順皇帝廟號穆宗
遼史拾遺卷五
