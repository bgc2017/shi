長安志圖地理類七(古蹟之屬)
提要
(臣)等謹案長安志圖三卷元李好文撰好文
字惟中東明人至治元年進士官至光祿大
夫河南行省平章政事致仕給翰林學士承
旨一品祿終其身事蹟具元史本傳此書結
銜稱陜西行臺御史考本傳稱好文至正元
年自國子祭酒改陜西行臺治書侍御史尋
遷河東道廉訪史又稱至正四年仍除陜西
行臺治書侍御史六年始除侍講學士此書
蓋再任陜西時作也自序稱圖舊有碑刻元
豐三年吕大防為之跋謂之長安故圖蓋即
陳振孫所稱長安圖記大防知永興軍時所
訂者好文因其舊本芟除訛駁更為補訂又
以漢之三輔及元奉元所屬者附入凡漢唐
宫闕陵寢及渠涇沿革制度皆在焉總序圖
二十有二其中渠涇圖說詳備明晰尤有禆
於民事非但考古蹟資博聞也本傳載所著
有端本堂經訓要義十一卷歷代帝王故事
一百六篇又有大寶錄大寳龜鑑二書而不
及此圖元史疎漏此亦一端矣此本乃明西
安府知府李經所鋟列於宋敏求長安志之
首合為一編然好文是書本不因敏求而作
強合為一世次紊越既乖編錄之體且圖與
志兩不相應尤失古人著書之意今仍分為
二書各著於錄千頃堂書目載此編作長安
圖記此本題曰長安志圖疑李經與長安志
合刊改題此名然今未見好文原刻而千頃
堂書目傳寫多訛不盡可據故今仍以長安
志圖著錄而附載其異同於此備考核焉乾
隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
長安志圖原序
關中天府之邑土居上游古稱天地奥區神臯周及漢
唐都之子孫皆數百歲雖其積累深厚亦曰神器之大
措之善也觀其創業垂綂規模宏廓分郊畫幾制作詳
密城郭宫室之巨麗市井風俗之阜繁山川靈迹之雄
偉奇譎史册所書稗官所記文人碩士之揄揚頌嘆習
而誦之如談蓬壺閬苑鈞天帝居使人耳可得聞目不
可得而覩也(原闕十三字)圖見示當時弗能盡曉茫然(原闕五字)
之及來陜右由潼關而西至長安所過山川城邑或遇
古跡必加詢訪嘗因暇日出至近甸望南山觀曲江北
至故漢城臨渭水而歸數十里中舉目蕭然瓦礫蔽野
荒基壊堞莫可得究稽諸地志徒見其名終亦不敢質
其所處因求昔所見之圖久乃得之于是取志所載宫
室池苑城郭市井曲折方向皆可指識瞭然千百世全
盛之迹如身履而目接之圖舊有碑刻亦嘗鋟附長安
志後今皆亡之有宋元豐三年龍圖待制吕公大防為
之跋且謂之長安故圖則此圖前世固有之其時距唐
世未遠宜其可據而足徵也然其中或有後人附益者
往往不與志合因與同志較其訛駮更為補訂釐為七
圖又以漢之三輔及今奉元所治古今沿革廢置不同
名勝古跡不止乎是涇渠之利澤被千世是皆不可遺
者悉附入之總為圖二十有二名之曰長安志圖明所
以圖為志設也嗚呼廢興無常盛衰有數天理人事之
所關焉城郭封域代因代革先王之疆理寓焉溝洫之
利䟽溉之饒生民之衣食繫焉觀是圖也凡夫有志之
士游意當世將適古今之宜流生民之澤不無有助豈
特山林逃虛悠然遐想升高而賦者以資見聞而已哉
至正二年秋九月朔中順大夫陜西諸道行御史臺治
書侍御史東明李好文序
