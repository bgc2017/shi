欽定四庫全書
大清太宗應天興國弘德彰武寬溫仁聖睿孝敬敏昭定
隆道顯功文皇帝聖訓卷六
恤降
天聰四年庚午二月壬申
上諭貝勒諸臣曰明之土地人民
天已與我是其民即我民也以我之人民而我顧加以侵
暴則已服之國將非我有他國人民亦無復有來歸者
矣爾鎮守諸貝勒衆臣宜嚴飭我國軍士毋侵害歸順
之民儻有違悖該管牛彔章京以下俱治罪
天聰五年辛未十一月丙戌
上諭曰朕觀副將張洪謨佳士也佳士當付與賢貝勒養
育墨爾根戴青善於養人舉動皆合朕意故以與之監
軍道張春不肯薙髮令與白喇嘛同居三官廟諸副參
遊等官每旗分隸四員祖大壽子姪各賜房屋以客禮
恩養之都司守備等百餘員俱付舊漢官收養其軍士
分定河東河西以河西人歸於八旗舊漢民内以河東
自遼東逃去之人給還原主其餘無主之人俱視應給
之處撥給
天聰七年癸酉六月癸亥新附元帥孔有德總兵
官耿仲明及各宫至自東京
上率諸貝勒出德盛門十里至渾河岸欲令有德仲明行
抱見禮諸貝勒奏曰
皇上恐不宜如此但以禮相待可耳
上曰元帥孔有德總兵耿仲明曾取登州攻城略地正當
強盛而納隸輸誠遣使者三率其兵民航海衝敵來歸
於我功孰大焉朕意當行抱見禮以示優隆之意於是
令有德仲明率各官朝見復召二人近
御座前叩頭抱膝見畢命坐於
御座下設大宴
上親以金巵酌酒賜之仍各賜蟒袍貂裘撒袋鞍馬等物
天聰八年甲戌正月己酉遣官營造都元帥孔有
德總兵官耿仲明第宅有德等疏辭曰臣自歸附
以來荷蒙
聖恩已極周渥今更遣官為臣修第重傷民力臣何以當
但願國家底定民庶康寧此時以華屋賜臣臣亦
受之無愧
上諭曰爾言良是真誠心憂國之言但進取之事難以預
料惟仰賴
上天之垂佑耳若得如所言克取天下自當更營第宅以
俾爾居然必待異時規取他人之物則我等現在第宅
遂置而不修乎况今所營造亦非過為壯麗聊以示眷
注之意且使他國聞之知朕優待功臣如此也
四月辛酉
上諭都元帥孔有德總兵官耿仲明曰近聞諸臣往來經
過爾地者爾必躬迎款宴盖欲朕聞之稱善耳不知朕
視爾等如子弟豈以此分愛憎耶朕念爾等新附若遇
往來之人必一一接待恐力有不給且朕視爾等如子
弟以朕之子弟而接待諸臣於理亦有不合嗣後惟貝
勒等經過則當迎宴其餘官員不必迎宴爾係新附之
人有何餘貲以供交際朕意惟與爾等同來之人或有
困窮者能加之愛養斯愜朕心耳豈於接待諸臣敬慢
之間稍有介意至爾等有事遣使來時須令使者赴禮
部知會禮部給與館舍廩餼不然爾等新附親知尚少
使來者自謀居食不重困乎
天聰九年乙亥二月壬午
上諭曰邇者察哈爾國新附各官頻加恩宴其燕京及大
凌河歸順各官久未宴勞雖得新附之員其舊歸我國
者詎可頓忘耶
諭畢遂設宴召燕京及大凌河歸順各官自守備都司以
上皆集内庭宴之時預宴各官有形容憔悴者
上見之曰或者貝勒等不加恩養以致如此雖得新附之
人何乃轉忘先歸之人我國家蒙
天眷佑所得大小官員人等朕皆一體加恩未嘗分别新
舊嗣後務一體恩養不可使先歸者反致失所遂遣人
徧諭諸貝勒
招降
天聰元年丁卯五月癸未
上命繫書於矢射入錦州城中
諭曰爾城内一應官吏軍民等與其饑困而死不如縋而
出降必縱爾歸令與爾父母妻子相見也昨我軍到時
臺堡降衆二千餘人悉令縱還想爾等亦聞之矣今我
豈肯舍此垂陷之城而去俟我攻城軍士雲梯挨牌綿
甲一到即行攻取玉石俱焚噬臍何及曷若於未攻城
之前縋城出降我必使爾室家完聚有官職者自當優
敘恩養
崇德三年戊寅七月丁卯
上諭西北蒙古喀爾喀部落查薩克圖汗下使臣達爾漢
囊蘇喇嘛曰朕以兵討有罪以德撫無罪惟行正義故
上天垂佑將蒙古諸國悉以與朕今蒙古國主察哈爾汗
之子見在朕皆撫養爾喀爾喀當念爾主既在我國即
應歸順以安其生今反興兵搆怨來侵我歸化城甚非
爾分所當為也朕欲平定區宇理應加兵於爾爾亦當
以加兵是懼顧不自審量欲侵犯於我豈不大可恥乎
想爾之心以既與我為仇必奔往征討所不至之處偷
安旦夕但爾所能至我師豈有不能至者乎昔遼金元
三國之主當征戰時西伐厄訥忒黑東抵朝鮮北及黑
龍江南至於海無遠弗届朕今日正與相等也爾等知
罪而來則已否則必不爾宥又
諭曰我國行事悉循大義雖興師征討從不加戮於使臣
頃所言者爾主之咎於爾何尤遂命給以食物
恤舊勞
天聰五年辛未正月庚辰
上諭曰前以阿巴圖巴圖魯巴布祜竒唐古爾絶嗣衆分
其家産大非所宜嗣後已故功臣無後者家産不得分
散留給其妻使自贍焉
天聰六年壬申九月庚子蒙古嫩科爾沁國主土
謝圖額駙奧巴卒訃至
上素服御東門廊下垂涕曰傷哉往者臨陣土謝圖額駙
每獨當一面長於謀議政事多所裨益倚毗方殷胡遽
溘逝也語畢益慟侍臣進慰曰
皇上不必過哀彼為一國之主限於壽算天實奪之耳
上曰凡人無益於國家而徒取憎於人者雖屬姻戚朕未
嘗痛惜若喀喇沁蘇布地與土謝圖額駙皆最優之才
也如此良臣何可再得聞彼於彌留之際泣曰昔從征
察哈爾時我於上前欲衝陣先入人皆欽羨今不幸至
此如上養育之恩未報何其勇敢忠赤如此誠足助朕
之一臂也爰命宗室篇古等往焚楮帛以太牢奠之
崇德三年戊寅七月丁丑
上諭工部承政孟阿圖曰爾今年老且復有疾不必管理
部務宜閒居調養仍用爾承政儀從出入導行病痊之
日朕當起用爾等舊臣朕見之輒為心喜仍不時朝見
可也
敦睦
天聰十年丙子正月癸亥
上以管禮部事貝勒薩哈廉病久甚憂之遣文館希福剛
林羅碩
諭之曰朕欲爾病速起念之甚切爾則不可強圖速愈急
思求見朕也若存此念則病反日增矣且爾勿以前事
為憂朕於前事毫無介意羣子弟中啓我所不及助我
所遺忘整理治道惟爾是賴昔爾父與爾弟獲罪時朕
念爾才德可用欲令爾效忠竭力輔理國政故以衷曲
盡行告爾勿以此故過懷憂慮但當勤於調治以冀病
痊薩哈廉對曰
皇上之言及此臣雖死不忘倘若得生惟圖竭力報效更
復何言臣所憾者當國家大勳垂就不能為主盡
力捐軀報國為可恨耳希福等以其言奏聞
上惻然曰國家豈有專事甲兵以為政治者倘蒙
天佑疆土日增克成大業彼時若無此等明哲之人何以
整理國事乎
崇德元年丙子五月壬子貝勒薩哈廉薨前一日
薩哈廉病篤和碩鄭親王濟爾哈朗和碩豫親王
多鐸和碩肅親王豪格及諸大臣恐
上臨視悲慟遣内弘文院大學士希福内國史院學士羅
碩奏請停止親臨
上曰爾等所諫固是但當我國肇造之初族姓兄弟尚爾
憂樂與共今既正大位更宜敦睦宗親况諸兄弟之子
視朕猶父朕亦視之猶子子有故父不往視可乎今後
凡未與政事幼子及婦人有事故者朕自不親臨也是
日辰刻
上臨視薩哈廉疾有頃薩哈廉薨
上不勝震悼入哭者四悲慟不已諸王及固山額真等跪
勸曰
聖躬至此已久即宜還宫至午乃還猶不入宫於庭中設
幄坐不御飲食代善聞之遣昂邦章京阿山等奏
云臣已飲食矣請
聖駕入宫
上至戌時始還宫輟朝三日
節儉
天聰元年丁卯九月甲子
上諭曰馬驘以備馳驅牛驢以資負載羊豕牲畜以供食
用各有所宜非可任意宰殺也嗣後自宫中暨諸貝勒
以至小民凡祭祀筵宴及殯葬市賣所用牛馬驘驢永
行禁止如有違禁用者被家人及屬員舉首將首人離
主仍照所用之數追給首人牛录額真及章京失察者
罰鍰入官惟國家大宴仍用牛祭
太祖
列祖陵寢照舊仍用大小牛隻至於諸貝勒大臣有牧牛
多者亦須節用毋得妄殺自宫中諸貝勒以至小民凡
祭祀筵宴及殯葬市賣止許用羊豕及雞鵝鴨等物務
須加意牧養以期蕃息
天聰二年戊辰正月丁夘
上諭侍臣曰喪葬之禮原有定制我國風俗殉葬燔化之
物過多徒為糜費甚屬無益夫人生則資衣食以為養
及其死也以人間有用之物為之殉化死者安所用之
乎嗣後凡殉葬燔化之物務遵定制勿得奢費
天聰六年壬申十二月乙丑
上諭曰國家服式之制所以辨等威定民志朝野各有遵
守我國風俗素敦淳樸近者奢靡僭越之風往往而有
不可不定為法制昭示國中自今閒散侍衛章京護軍
及諸貝勒下閒散護衛章京護軍以上許服縀衣餘者
俱用布一縀之值可當十布與其以一縀成一衣何如
十布可得十衣所以禁止者非為縀疋專供上用實有
便於貧民也
崇德元年丙子十月丁丑
上召羣臣集篤恭殿傳
諭曰國家崇尚節儉毋事華靡凡鞍轡等物不許以金為
飾雖富家不少藏金止許造盤盂七箸盖此等之𩔖或
至匱乏尚可毁為他用若以之塗飾則零星耗折豈能
復取而用之今後著永行禁止至於陣獲縀帛用之亦
當節儉勿以獲取之易奢費無度而忘其紡績之勞也
謹嗜好
崇德元年丙子四月癸巳有弋人獲銅嘴雀來獻
上曰此雀雖有好音可以悦耳然玩物喪志昔賢垂誡不
宜近也却之
八月乙酉千山大安寺僧進松花餅奏曰食此可
以延壽明目
上曰若能勤政養人國泰民安
上天自然默佑豈因服松花而可以延壽明目者乎却之
禁異端
天聰五年辛未閏十一月庚戌
上諭曰姦民欲避差徭多相率為僧舊歲已令稽察寺廟
毋得私行建造今除明朝舊建寺廟外其餘地方妄行
新造者反較前更多該部貝勒大臣可再詳確稽察先
經察過准留者若干後違法新造者若干其違法新造
者務治其罪至於喇嘛班第和尚亦必清察人數如係
真喇嘛班第和尚許居城外清淨寺廟焚修毋得容留
婦女有犯清規若本無誠潔之心詐稱喇嘛和尚容留
婦女不守清規者勒令還俗佛教本清淨正直以潔誠
事之自可獲福若以邪念事之反生罪孽嗣後若有違
法擅稱喇嘛和尚及私建廟宇者依律治罪其願為喇
嘛和尚及修造寺廟須啓明該部貝勒方免其罪凡有
給喇嘛班第和尚飲食者令男子饋送於寺如男子他
出毋得私邀至家給之飲食違者以姦論罪有首發者
即將首發之人准其離主再滿洲蒙古漢人土默特喀
喇沁巫覡星士等妄言吉凶蠱惑婦女誘取財物者實
繁有徒此等滿洲蒙古漢人豈無本主該管何以不加
禁止任其妄行嗣後若不嚴行禁止有被獲者將此妄
行之人必殺無赦該管牛录額真章京及本主各坐以
應得之罪有用巫覡星士者亦坐以應得之罪若道士
及持齋之人妄行惑衆亦一體治罪
天聰十年丙子三月庚申
上諭諸臣曰喇嘛等口作訛言假以供佛持戒為名潛肆
邪淫貪圖財物悖逆造罪又索取生人財帛牲畜詭稱
使人免罪於幽冥其誕妄為尤甚喇嘛等不過身在世
間造作罪孽欺誑無知之人耳乃蒙古等深信喇嘛糜
費財物懺悔罪過欲求冥魂超生福地是以有懸轉輪
結布旛之事甚屬愚謬嗣後俱宜禁止
崇德七年壬午五月戊寅
上諭禮部曰自古僧以供佛為事道以祀神為事近有善
友邪教非僧非道一無所歸實係左道也且人生而為
善則死亦無罪若無罪戾何用立善友之名既有罪戾
雖為善友何益與其積惡而為善友何若行善之為愈
乎語云行善者天降以福善原在心非不食肉之謂也
今因善友康養民等合羣結黨私造印劄惑世誣民紊
亂綱常凡列名於籍者三百餘人法司俱擬死罪朕加
寬宥止誅為首十六人自今以後除僧道外凡從善友
邪教者不論老少男婦爾部永行禁止如有不遵禁約
者或被他人首發或經衙門察獲殺無赦該管各牛录
章京撥什庫及本主不行察究者一例治罪
大清太宗應天興國弘德彰武寬溫仁聖睿孝敬敏昭定
隆道顯功文皇帝聖訓卷六
