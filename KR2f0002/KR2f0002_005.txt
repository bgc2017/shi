欽定四庫全書
大清太宗應天興國弘德彰武寬溫仁聖睿孝敬敏昭定
隆道顯功文皇帝聖訓卷五
訓將
天聰三年己巳十一月庚寅
上諭曰頃因克取遵化自固山額真甲喇額真及登城士
卒俱以次賞賚者非以固山額真身自登城也以其督
率盡善設備堅固故行賞耳嗣後凡攻城賞賚視此為
例朕與爾等經歷險遠艱苦至此已蒙
天佑克奏膚功然此猶佑我之小者後此之佑命錫福者
更大有在也凡固山額真及大小諸臣尤宜加意約束
本旗人員明白訓飭愛士卒如子弟申明步伐止齊之
法講求尊君親上之道則本旗士卒亦視爾等如父母
平時則克遵教令臨陣時在爾等之前竭誠效命不違
紀律矣各旗大臣果能如此所屬士卒又何至有陷於
重罪者乎儻各旗大臣不勤加訓飭以致妄行姦盜不
誅則紀律廢弛而為惡者益熾誅之則曾經效力之兵
而以無知蒙罪又實可憫爾固山額真甲喇額真牛录
額真當以此為念勤加教訓以副朕意且爾大小諸臣
居平在家時不嘗厚自期望以為安得一日於上與諸
貝勒前盡忠效力以自見乎今已任用正諸臣盡忠效
力之時何初念頓忘而遂狃於貪得耽於怠惰苟且偷
安一至於此也我國家儻蒙
天眷佑大業既成若輩欲身享太平膺顯榮履富厚其可
得邪今後各宜克勤厥職毋替朕命
天聰五年辛未正月己亥
上幸文館問巴克什庫爾纏所修何書對曰記注
上所行事
上曰此史臣之事朕不宜觀又取巴克什達海所譯武經
觀之内有云昔良將之用兵有饋簞醪者使投諸
河與士卒同流而飲夫一簞之醪不能味一河之
水而三軍之士思為致死者以滋味之及已也
上覽至此
諭曰觀古史所載將帥必體恤士卒如我國額駙顧三台
與敵交鋒士卒有戰死者嘗以繩繫其足曳歸主將之
輕蔑士卒若此何以得其死力乎
七月戊戌
上諭諸臣曰盖聞古來用兵征伐有道者昌無道者廢
上天應感之理昭然不爽故自恃其力而恣行殺奪未有
不敗者也克盡其道而力行仁義未有不興者也天運
循環但易其君不易其民若天意所與則敵國之民即
我民也今日
天心所向豈能預知朕惟欲體仁行義制敵養民而已爾
諸臣當申明法紀教誡士卒恪遵訓諭切識於心務期
力行正道無作姦邪不然為姦為慝肆行悖亂則或責
或誅皆自取之至俘獲之人勿離散其夫妻父子勿掠
取其衣服爾諸臣以及士卒各宜凛遵
庚子
上召集諸將
諭曰瀋陽遼東之地原非我有乃
天所賜也今不事征討坐視漢人開拓疆土修建城郭繕
治甲兵使得完備我等豈能安處邪朕是以不惜財帛
及與朝鮮通市所得貨物盡與蒙古易其馬匹興師致
討此行儻荷
天佑克奏厥功凡俘獲之人勿離散其父子夫婦勿掠取
其衣服當加意拊循以副朕戡亂寧人之意爾諸臣於
各軍士宜諄切曉諭若止於𫝊諭時唯唯聽命退而遂
忘自不免生事横行致干罪戾矣朕今不自暇逸躬率
大軍前往或彼被困而來降或
天垂佑而致勝則飲至休兵三軍解甲定有其時自征明
國以來攻城野戰所向必克彼明國屢戰屢敗勢同枯
朽而我常有懼心者以彼雖不長於騎射而於戰陣之
時曉習文武法律故也昔金伐宋遇宋將宗澤金兵十
三戰皆敗隨有宋一將率兵來援欲戰有城守將沮之
曰當此六月酷暑揮扇納凉尚不能堪豈能擐甲而戰
乎諸兵聞之皆無鬭志宋兵遂潰以一言之失而城竟
為金所得如貝勒阿敏駐守永平時曾以我兵為弱曰
如此安能克敵彼貝勒之言若此士卒孰肯用命又如
額駙顧三台朕非以其臨陣怯懦不能稱職革固山任
也當進攻昌黎時本旗一卒被傷至死以繩繫其足曳
之而歸夫戰則用之而死不加恤誰復效死直前邪必
也死則恤之傷則臨視調治之乃可為主帥固山額真
果能體恤士卒則人皆效死願授命於主將之前矣我
軍總計雖衆若固山額真梅勒額真甲喇額真牛录額
真各就所屬而誡諭之不難遍及要在申明法令愛惜
士卒則人人競奮建立功名豈不美乎
八月癸卯
上諭蒙古諸貝勒曰朕荷承
天眷爾諸國遵約會師師出以律不宜有異今此次伐明
儻蒙
天佑得入其地惟拒敵者則戮之慎毋擅殺良民俘獲之
人不得離其父子夫婦不得掠取其衣服違者奪其所
獲仍依定例鞭責管兵將領各於所屬詳明曉諭士卒
不得擅離部伍恣行搜掠其悉遵軍令毋違
天聰八年甲戌十二月壬辰
上命管步軍梅勒章京霸竒蘭甲喇章京薩木什喀率領
官兵往征黑龍江地方
諭曰爾等此行道路遥遠務奮力直前慎毋憚勞而稍怠
也俘獲之人須用善言撫慰飲食甘苦一體共之則人
無疑畏歸附必衆且此地人民語音與我國同攜之而
來皆可以為我用攻略時宜語之曰爾之先世本皆我
一國之人載籍甚明爾等向未之知是以甘於自外我
皇上久欲遣人詳為開示特時有未暇耳今日之來盖
為爾等計也如此諭之彼有不翻然來歸者乎爾等其
勉體朕意大丈夫凡受委任當圖報稱語云少壯不努
力老大徒傷悲誠哉是言若此時不力圖建樹異日雖
悔何益耶
崇德元年丙子九月辛未
上遣都察院承政阿仆達爾漢大學士范文程剛林學士
詹霸胡球等
諭凱旋多羅武英郡王阿濟格固山額真篇古拜尹圖阿
山葉臣圖爾格達爾哈葉克書譚泰等曰朕聞我軍後
隊方至舊遼陽河沃黑渡口爾等已抵家二日矣爾等
當速往迎之朕畀爾以心膂重任者為愛養此兵民耳
朕一人之心思能徧及乎君享康寧臣居尊顯俱兵民
是賴即爾等功名亦藉士卒之力乃不思效力死戰之
士而先自還家漠不相顧於心奚忍邪忘死戰之士卒
令長途勞苦此後士卒誰肯為用命邪衆大臣奏曰
皇上明訓臣等願親自往迎
上曰固山額真等免其親往其下梅勒章京可選能辦事
者往迎之
崇德三年戊寅八月癸丑
上命和碩睿親王多爾衮為奉命大將軍以多羅貝勒豪
格多羅饒餘貝勒阿巴泰副之統左翼軍多羅貝
勒岳託為揚武大將軍以多羅安平貝勒杜度副
之統右翼軍兩路征明召集出征諸王貝勒大臣
宣示軍律
諭曰征伐非朕所樂為也朕常欲和而明不從是以興師
耳有不抗拒我兵及不便攜來者若擅行誅戮則殺人
者與主兵者均難辭咎甚非朕撫安黎庶之意也不抗
拒者慎勿殺之不便攜來者亦勿加擾害又
諭各官曰丙子歲多羅武英郡王領兵征明克昌平州爾
等以貪掠獲罪者甚多朕豈願爾等犯法樂於加罪懲
前此妄行貪暴之人正欲警之於後使不為亂耳且朕
見爾等有罪甚為惻然朕非誇詡以古人自擬嘗閱古
史云夏禹道遇罪人而泣侍臣曰此犯法有罪之人王
何為而泣也禹曰堯舜時政教德澤宣布於民故人無
犯法今我之泣非為囚也我之政教德澤不如堯舜致
有罪人故泣耳朕見爾等有罪亦甚為惻然也爾等宜
互相勉勵恪遵軍令以行毋或怠玩從事今蒙古漢人
朝鮮諸國俱已歸附軍營壯盛爾等勿徒自恃強勇以
威懾人各宜申明紀律無或厭倦盖爾等乃衆所觀瞻
也若能自處以禮濟之以和則歸附各國必以為我國
強而有德勇而有禮益加悦服矣凡為主帥之人於臨
陣之際使徒計一已之功而不念兵之死傷軍之敗䘐
及國之聲名有損非主將也興師致討當思於國有益
於已無愆凡軍中議事遇有意見悖謬者即宜在彼勸
諭毋得緘默不言而徒於還時託詞自解亦有在彼故
出微辭而辯時則云我曾如是勸諭者皆不足據必在
彼明言於衆而衆不從始可於還時辯理也
九月癸亥
上命奉命大將軍和碩睿親王多爾衮等率左翼軍征明
敕曰古帝王興師克敵撫定疆宇必選擇於衆拔一良將
特授兵權則軍有所統而大事始定今因明國不願講
和樂於干戈故命爾和碩睿親王多爾衮充奉命大將
軍授以敕印率左軍西伐爾其同豪格貝勒饒餘貝勒
與滿洲蒙古漢軍衆固山額真僉慮協謀擇善而從勿
以受命重而邀功勿以將士勇而輕敵凡駐營壘嚴設
偵探小心提防勿得少怠務須信賞必罰激勵將士破
彼邊關直入其境多謀定策密察敵人之機聲東擊西
默運乘便之智出其不意攻其無備至於待將士勿護
所愛勿蔽所憎有衝鋒破敵奮勇先登者必破格優賞
仍錄其功以奏參遊以下有敗陣及違軍律者先斬後
奏尚其欽哉勿違朕命
崇德六年辛巳四月甲寅
上召内院諸臣進清寧宫命讀元史至世祖忽必烈遣丞
相伯顔率師征宋時值炎天恐行兵不利敕俟入
秋再舉伯顔奏云宋之據江海如窮獸之負嵎今
已困彼旋復縱之則逸而逝矣遂南征滅宋統有
天下
上遣大學士范文程剛林等至篤恭殿傳
諭有罪王貝勒貝子公大臣等曰元世祖恐炎熱敕伯顔
俟入秋伐宋伯顔執論必舉遂興師滅之今汝等不圍
逼錦州屯兵遠處任意畋獵急圖歸家視彼為何如也
朕非窮究爾等但以伯顔勤國之心令爾等知之耳
崇德七年壬午十月壬子
上命多羅饒餘貝勒阿巴泰内大臣圖爾格等率兵征明
親送至郊外
諭之曰朕屢欲與明議和彼國君臣不從是以命爾等率
兵往征爾等勿以我兵強盛自弛防範古云驕敵者敗
其敬慎戒備以行我國固山額真護軍統領於行間勇
士多不肯以其所長上聞如此則勇戰之士何以激勸
凡新歸蒙古漢人必一體相待儻或岐視致有困乏亦
非為國效忠之臣也我軍至明彼或遣使求和爾等即
應之曰我等奉命來征惟君命是聽他無可言爾如有
言其向我君言之必吾君諭令班師方可退兵可將朕
此旨向外藩將士再三曉諭
勵將士
天聰四年庚午二月辛亥
上燕坐
諭羣臣曰昨夜攻永平城副將阿山葉臣與猛士二十四
人冒火奮力登城乃我國第一等驍勇人也其二十四
人蒙
上天眷佑幸俱無恙次日召伊等進見朕心愴然幾不能
忍此等猛士與巴圖魯薩木哈圖及他處先登驍勇出
衆之人前已有旨後遇攻城勿令再登及攻昌黎縣薩
木哈圖又復與焉以後此等捐軀建功之人勿得再令
攻城但當令在諸貝勒固山額真左右遇衆對敵之時
與之同進若彼欲自攻城亦當止之即或厮卒中有一
二次率先登城立功者亦不可再令攻城以示朕愛惜
材勇之意
天聰五年辛未八月乙卯總兵官額駙佟養性部
下卒一人攻臺中礮折足
上聞之遣醫往治因日久不能療創愈甚奏聞
上惻然諭養性及諸臣曰若此者爾等當親視醫療如不
能治何不早奏於朕遣醫治之今已日久恐治之無益
矣爾等亦聞古良將之待其士卒乎於行兵之處有遺
簞醪者慮不能徧飲遂投醪於河使士卒共飲其流三
軍遂無不效死又吳起為將一卒生疽起親為吮之後
其卒感激戰死此前事皆爾等所知也凡士卒有傷則
調治之病則慰問之如此則士心皆願效死於主將之
前矣
懷遠人
崇德二年丁丑正月庚午朝鮮國王李倧率其文
武羣臣自南漢山城出降伏地請罪
上諭曰朝鮮國王既知罪來降朕豈有念舊惡苛責之理
今後一心盡忠不忘恩德可也前事毋再言及於是令
李倧朝見禮部奏請李倧班次
上諭曰以威懾之不如以德懷之朝鮮王雖迫於兵勢來
歸亦一國之王也命近前坐於左側大宴畢
上命盡還李倧妻子子婦及羣臣家屬仍各頒賜有差
訓諸藩
天聰六年壬申四月癸未
上召集科爾沁國土謝圖額駙幷其昆弟諸貝勒及札魯
特敖漢奈曼阿禄各部落貝勒等
諭之曰朕以察哈爾汗不道整旅徂征先期諭爾等率所
部兵來會今爾等所率兵多寡不齊遲速亦異惟土謝
圖額駙率來軍士甚多又不惜所蓄馬匹散給部衆疾
馳來會足見立心誠慤憂樂相同朕甚嘉之若吳克善
者則於朕心有所不慊矣札魯特諸貝勒亦屬實心效
力至若巴林諸貝勒既託命於我自應身先士卒竭力
戎行乃吝惜馬匹怠緩不前何邪爾同𩔖之喀爾喀諸
貝勒為察哈爾所俘戮者有之矣離其夫婦者有之矣
取其部曲祗存孑身者亦有之矣朕從大公起見興師
來此正爾等奮志雪讐之日也今視爾等似猶有懼心
者彼察哈爾能至我城下否我亦有懼心否爾塞特爾
動輒託病果何病耶不念及國政而嗜飲無度為酒所
困耳又阿禄諸貝勒為察哈爾所逐自奔投我國以來
朕每謂當移營近地乃不遵朕言仍於遠處放牧復為
察哈爾所掠且以所掠諸物獻於明國誑云滿兵進攻
之後我入其地而得之以獻是彼指侵奪我國之名以
誑告於明也屬國為人所襲朕猶有憾阿禄諸貝勒躬
罹其害蓄怨自深豈不思仗朕力以復讐者乃竟不散
給爾馬不多發爾兵僅以一旅之師勉強應命應俟班
師日議罪至爾敖漢奈曼諸貝勒獨先他部來歸濟農
移居瀋陽班第年少衮出斯巴圖魯身居本國汝等較
巴林殊優然亦未為盡善也且朕所憂者惟恐八旗諸
貝勒不體朕意或將汝等良馬美物欺而奪之耳若兩
國貝勒聯姻締盟彼此相饋各出所願則可有不願者
則勿與也儻有恃威強索者爾當奏聞
崇德八年癸未三月丙申
上遣戸部啟心郎布丹内秘書院學士楊方興等齎
敇往諭朝鮮國王李倧及其臣民曰朕自三田渡招服爾
等王及臣民皆保全身家得受恩養非為一時之計也
一則欲爾等感戴朕恩如同天地奕世不忘一則欲垂
功德於萬年耳厥後爾等乃違旨出邊盜採人參肆行
射獵潛與漢人私相貿易又遣僧人往來明國傳書餽
送復遣發間諜紛紛不止遇明人船至故縱不行捕獲
前約發舟師又遲延日月違期不至汛地寧非背朕恤
養之恩乎凡此皆因主弱臣強所致古云主弱臣強者
必簒位人主暴虐者必亂國王果執法而行孰敢如此
倡亂王若行法而姦臣容有作亂者朕亦豈置而不問
乎且爾朝鮮先曾事遼及金強遂轉而事金後復事元
至明強爾始祖又轉而事明後倭侵爾境明曾發兵退
之爾謂明之有恩者以此朕亦知之然皆已往之事爾
先王因思報效明國當己未歲明將杜松劉綎四路分
兵侵我爾國遂助兵來戰彼時我豈有怨於爾國邪使
爾能勝肯如我之保全恩養爾等容我國至今長存邪
爾之報明於此盡矣我之再舉伐爾者乃問爾助明之
罪豈似爾興無名之師乎然朕不念舊惡復加寬宥凡
爾國王以及臣民安居樂業者皆朕之恩也當思共甘
苦同休戚如朕不勝明更宜戮力疆埸以圖報稱豈可
頓忘朕恩邪試取朕之恩與明國之恩一思之夫朕之
恩及汝身猶生父也明之恩施於遠代猶已祧之祖也
此盖爾不識天時以明為必不敗亡故不肯與絶耳以
朕度之明有必亡之兆何以言之彼流宼内訌土賊蠭
起或百萬或三四十萬攻城掠地莫可止遏明所恃者
惟祖大壽并錦州松山援兵及洪承疇所領各省鎮兵
耳今皆敗亡已盡即有召募新兵亦僅可充數安能拒
戰明之將卒豈但不能敵我反自行剽掠自殘人民行
賄朝臣詐為己功朝臣專尚姦讒蔽主耳目私納賄賂
罰及無罪賞及無功以此觀之明之必亡昭然矣朕惠
養爾等實欲悉予保全不使一人失業乃爾等不自圖
安屢起亂端夫見亂而不以法正之恐愈滋亂而長罪
也故爾國大臣崔鳴吉與明通謀金聲黑尼誤國助惡
則執而囚之至於高調文舍木歲等八人入明之登州
寧遠等地往來交通又入島貿易今已斬首示衆其餘
交通明國貿易餽遺之罪咸與赦除自諭之後再有與
明貿易私通往來漢人船至不擒獲者必治以法不貸
大清太宗應天興國弘德彰武寬溫仁聖睿孝敬敏昭定
隆道顯功文皇帝聖訓卷五
