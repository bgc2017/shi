居濟一得卷四
禮部尚書張伯行撰
疏浚泉源
東省運河專賴汶河之水南北分流濟運而汶河之水
尤藉泉源以灌注若夏秋雨澤愆期山水未至大漲各
湖水不能暢滿河流微細僅足浮送回空來歲新運深
屬可慮必將泉源大為疏通俾水盡歸汶河俟閉壩挑
河時由馬踏蜀山二湖口將水盡行收入兩湖之中以
待來歲新運經臨放以接濟甚屬有益應飭泰安新泰
萊蕪肥城寧陽東平汶上平隂八州縣各將境内泉源
泉頭泉眼泉池并泉溝會河乘此農隙之時印官親督
人夫逐泉大加挑挖淺者深之窄者闊之務使水勢沛
流達汶庶於糧運大有裨益
馬踏湖
馬踏湖所以濟北運也其湖口有曰徐建口有曰王士
義口皆放湖水入汶河出分水口者也有曰新河頭有
曰弘仁橋皆放湖水入運河者也故徐建口王士義口
不宜開放至北河水小或開新河頭或開弘仁橋以接
濟之若北河水勢足用仍宜堵閉蓄水此一定而不可
易者也
又
馬踏湖周圍三十四里零二百八十步計地一百四十
餘頃每歲收蓄汶水有北月河口王士義口徐建口其
上為釣臺泊水漲則滙入此湖出開河閘迤北由弘仁
橋入運
馬踏湖宜築北堤
查馬踏湖水與弘仁橋相通故水大之時盡由弘仁橋
洩入運河以故不能蓄水稍遇天旱便成亁涸今宜於
開河以東築湖堤一道其高寬宜與運河之堤相等則
水有所蓄而不至於亁涸矣
十里閘
此閘亦宜下板十八塊與柳林閘同用積水入南旺湖
中蓄以得用
又
十里閘啟閉宜得法平常水足之時宜與柳林閘一例
啟閉不可或偏獨至北運水小之時則此閘宜少下板
一二塊如水仍小則再少下一二塊如北邊水勢十分
小時則此閘之板竟可不下使此塘之水南至柳林閘
北直至開河閘十里閘竟可不用如北邊水仍小則開
河閘亦宜酌量下板矣然此閘之板要少遲而啟使汶
河之水灌滿塘河則水之所蓄既盛十里閘一開往北
之水自多矣柳林閘閉板之後必遲一二日十里閘方
可啟板
十里閘放船法
十里閘不下板故糧船一過柳林閘柳林閘下板即可
竟過十里閘與開河閘而直抵袁家口閘矣若北運之
水既盛而柳林閘以南水或不足用即將此閘下板柳
林閘亮板一塊而南運自無不足矣然又宜視分水口
水勢之大小若分水口不足六尺十里閘即宜酌量下
板數塊若仍不足六尺即宜再下幾塊若足六尺即止
若過六尺即酌量啟板蓋以六尺為率過即當啟板不
足即當下板而開河亦當下板總貴相機啟閉斟酌得
宜也然此為北河水小故也若北河水勢足用遇汶河
水大即宜將柳林十里兩閘閘板全下使水由斗門入
南旺湖蓄之備用
十里舖閘
十里舖閘在五里營閘之上五里營閘已經廢壊不必
修矣至十里舖閘亦不可輕開蓋此閘界在湖心一經
開放則湖水一洩無餘必運河水涸糧船淺阻萬不得
已然後可開此閘且看後邊糧船多少如糧船已多乃
為可開若糧船尚少必不可輕開蓋恐後不接濟也惟
白嘴開放無妨
閘座之制
查柳林為南旺上閘十里為南旺下閘山東一千餘里
之運道其關鍵總在於南旺則南旺之所係為最要也
查南旺以南接濟之水甚多南旺以北並無涓滴之水
助運則柳林閘與十里閘正未可等視也今議將柳林
閘為界水閘則使汶河之水盡濟北運而南運則用府
泗等河馬場湖之水以濟之其要在柳林閘之啟閉宜
嚴也尋常有水之時十里閘與柳林閘照舊啟閉無容
分别一遇北河水小之時將柳林閘板嚴下十里閘板
盡啟使水盡往北行若汶河水長兩閘仍舊下板使水
俱由斗門入南旺湖蓄以濟運迨至水勢勝大之時則
啟十里閘板而柳林閘板仍行嚴閉使水由彭石口孫
強口劉賢口入南旺湖若水漫過柳林閘板仍將寺前
舖閘板嚴下使水由張廂口盛進口焦鸞口入南旺湖
是以柳林閘為界水頭閘寺前舖閘為界水二閘總使
汶河之水專濟北運不令南行也而又用蜀山湖之水
出分水口以濟北運用馬踏湖之水出新河頭弘仁橋
以濟北運又用南旺湖之水出關家大閘五里舖滚水
壩以濟北運則北河之水自不至於太小而東昌一帶
糧船無淺阻之患或謂南旺之水盡濟北運柳林閘下
不慮水小乎不知若遇柳林閘水小再將十里閘板嚴
下將柳林閘板酌量啟閉而南河亦不患無水矣總之
必須南旺閘官汶上主簿小心謹慎啟閉得宜方克有濟
五里舖滚水石壩
五里滚水石壩盖洩運河有餘之水入南旺湖蓄以濟
運者也每逢運河之水有餘則洩入湖中及運河之水
不足則由開河之下兼濟閘放出濟運不知始自何年
竟為堵築矣運河水大既不能洩入湖中運河水小又
無憑開放以濟之古人蓄洩之法盡廢矣今宜仍為開
通以備蓄洩庶於漕運大有裨益矣此壩底高於河底
四尺有餘小則蓄以濟運大則洩入湖中查柳林閘以
南有盛進口張廂口焦鸞口三斗門洩水入湖此不用
斗門而用石壩者盖北運無水接濟倘或過洩恐不足
以濟運也故用石壩以備蓄洩此古人制度之盡善者也
關家大閘
關家大閘亦所以洩運河有餘之水蓄以濟運者也因
年深日久廢壊無存遂失古人蓄洩之利矣今宜重為
修整
開河閘
開河閘要與十里閘柳林閘酌量啟閉尋常水足用時
一例啟閉無容置議矣獨至北運水小之時則此閘啟
閉須要得法如水甚小十里閘既不下板矣此閘或下
板六塊或下板四塊或下板二塊或可不下板亦竟不
必下如南旺塘河内糧船淺阻則酌量下一二塊或三
四塊使糧船得行便止不必多下
又
此閘亦宜下板十八塊積水使由關家大閘及五里舖
滚水石壩入南旺湖中蓄以待用
開河放船法
開河閘板可不必下開河若下板北運再無不淺阻之
理或曰開河不下板十里閘下糧船淺阻奈何曰俟糧
船淺阻時再將開河酌量下板三五塊至糧船齊幇後
則將板盡啟放船及船放完時閘板又不必下矣然亦
當視分水口水勢之大小若分水口不足五尺五寸則
十里閘宜酌量下板矣此閘不下板其法固善但恐袁
口閘一少下板而上源之淺阻立見是不若開河仍下
板開河放兩塘袁口放一塘或船太多有三兩幇塘内
不能容者仍一塘放一塘
弘仁橋建閘
查弘仁橋馬踏湖之門戶也馬踏湖水大每由此分洩
入運但未有閘座則蓄洩不便故宜建閘一座以備蓄
洩庶水無甚大甚小之患也
袁家口閘
袁家口閘板宜多下乃可蓄水蓋遇北運水小之時十
里閘開河閘俱可不必下板而專以此閘收束上源之
水故此閘最為緊要若啟閉稍不如法非上源淺阻必
下源淺阻
袁家口放船之法
袁家口閘為北運咽喉最關緊要若不從此處放水北
注北運之淺阻勢所必至故糧船至此必須積至三百
或二百餘隻則水自充足有餘而後啟板放船若水非
有餘船決不可放必將開河閘板十里閘板盡啟使南
旺之水全注於此若開河閘上有船即將上塘之船歸
併此塘以便蓄水蓋船不虞多惟患水小耳此閘板須
全下始足以蓄水十里閘開河閘不下板始無淺阻之
虞苟此閘下板或少則十里閘開河閘上下未有不致
淺阻者且柳林不能蓄水南運勢必不足此不可不知
也此閘船多水足始無淺阻若船少即放未有不淺阻
者即以今年論春間每塘放二三百隻並無淺阻至閏
四月初忽然五十隻一放六十隻一放將水放盡乃至
淮安二幇五十八隻船一板止放四十一隻餘船十七
隻遂至淺阻竟不能放蓄水一日又啟一板始能放下
然此閘既須兩板始放一幇船而開河十里閘船乃處
處淺阻俱不能行矣後𫝊黃閘官問乃知亦係閘牌少
下板之故此閘之板必須多下始足蓄水然而船亦須
多者何也蓋塘内水大固足以水送船塘内水小亦可
以船送船何為以船送船數塘合一塘是也如此塘之
船不能行走即將上塘之船歸并此塘盖船多則水亦
長而船俱可下矣如半盆水内置西瓜兩三個則盆内
之水立刻長滿是其驗也此又各塘放船之法不獨袁
口為然也袁口積船既多將啟板放船必須先着人令
開河下板則水不至於大洩俟袁口放完船下板之後
開河仍舊啟板若開河下板袁口之船不能放完上下
或有淺阻即將開河亮板一二塊船自無不行矣此法
固善但昨於閏四月初一下板少而上下俱經淺阻又
不可不慮也是不若開河仍舊下板開河放兩塘袁口
放一塘袁口放兩塘靳口放一塘自無淺阻之患若一
塘有三二百勢必不能容兩塘者亦可以一塘放一塘
此又在人之隨時通變耳
又
袁家口閘上下河水甚淺每逢天旱船最難行此閘放
船須先將柳林閘板嚴下用人看守然後將十里閘板
全啟放水北注若閘上有船即令隨水放下至開河閘
又將開河閘板全啟放水北注若閘上有船亦令隨水
放下並放到袁口閘然後將袁口閘板全啟放船自無
淺阻之虞放過袁口即將此板勿下再啟靳口閘板放
船直待船放完時却先將靳口閘下板然後再下袁口
閘板却將柳林閘板全啟將閘上之船直放至袁口若
開河閘上水淺將板略下一時水足即啟自無不通行者
靳口閘
靳口閘地勢最高故閘上之水視閘下之水每高四五
尺必須安山閘多下閘板則此閘上下之水不至大相
懸遠若此閘上水比閘下高四五尺即知安山閘少下
板塊須速着人去呌安山閘下板安山閘既多下板則
此閘上下水勢自不大差無論啟板之時糧船易放而
閘上之水亦不至一洩無餘袁口上下亦不至於淺阻
矣此閘放船一完即送袁口會牌而不送安山會牌須
俟袁口再放一塘來此閘再放一塘去然後送安山會
牌使安山放船盖此閘放兩塘安山始可放一塘也
安山閘
安山閘板宜多下蓋以靳口閘地勢太高若此閘一少
下板則靳口閘水勢必致太峻且閘上之水一洩無餘
而袁口開河上下必致淺阻矣此必然之理也然亦宜
俟靳口放兩塘此閘始可放一塘也
復安山湖
安山湖與南旺湖同用皆所以節有餘補不足者也遇
天雨連綿運河水大則蓄之湖中天道亢旱運河水小
則放出濟運蓋一歲之中必有隂雨之時必有亢旱之
時湖也者所以酌有餘補不足而使運河之水常平者
也非謂今歲之水蓄之以濟來年之運也自奸民羨湖
地肥美因而盜種遂為久假不歸之計乘兵餉緊急名
為助餉而安山湖地遂為納租之地而不為蓄水之湖
矣以致數十年來每遇天旱東昌一帶輙有膠舟之患
糧運遲滯職是故也故今宜復安山湖以蓄水則北運
可永無淺阻之虞矣
又
查從前北運不淺阻者有安山湖以蓄水也自安山湖
閉而東昌一帶每有淺阻之患矣今宜復安山湖併各
湖口閘照舊修補完固以備蓄洩則水有所蓄而北運
自無淺阻之患矣
又
安山湖所以蓄運河有餘之水者也運河水大則蓄之
湖中下板堵閉運河水小則啟板開放接濟糧艘故安
山閘上有通河閘内有引河尚可收水戴家廟閘上有
積水河閘地勢太高似不能過水又有八里灣閘地勢
稍平似猶可以過水惟有似蛇溝閘地勢甚窪儘可以
蓄水故此湖之地仍宜除糧用以蓄水庶於漕運大有
裨益矣
鹻荒貽害
安山湖地原屬瘠土亘未開種於康熙十八年前任總
河靳輔委官丈量荒地共九百五十二頃零名曰丈出
令民開墾認種不知此地澇則一望為壑旱則遍生鹵
鹻不堪播植民生絶望致糧餉無從徵比康熙四十四
年士民陳聖謨等連名呈懇題豁應照所請一槩豁租
將原根開墾之九百五十餘頃大加挑濬仍作蓄水官
湖應於運道有益
復各湖議
明嘉靖間河南道御史王廷奏略曰今之欲種湖地者
仍倡為水入而不能出之說臣近親歴各湖湖高於河
殆六七尺春夏水涸每借各湖之水以濟河漕况各湖
原設水車各三百五十輛若遇盛旱亦令車水以濟奚
謂入而不出乎臣又覽觀地勢詢訪民謠湖櫃之說不
但漕河有利而庶民亦有賴焉盖泰山以西地漸窪下
秋水發俱奔注此中宋末嘉祥鉅野曹濮壽張之間遂
成巨浸是以有梁山水泊之亂今東平去梁山不遠而
水既入湖湖外皆納糧民田也若隄防稍廢則水將漫
衍淹沒而嘉祥鉅野曹濮壽張之間又成巨浸矣是所
利者止數百家而所害者幾千百萬家及數州縣也事
有召釁法有啟奸不尤可慮乎此就其害於下者言之
耳若湖廢河亁漕運不通其所關係尤重且大又不可
不深慮也
戴家廟放船法
戴家廟閘舊候荆門閘會牌以致遲滯今不宜候荆門
閘會牌但安山會牌一到即便啟板放船盖荆門閘舊
止一閘下板不候會牌恐致通漕今上下兩閘俱經下
板一啟一閉必無通漕之患矣
大感應廟東減水閘
張秋迤南八里廟有沙河一道出道人橋入運其源出
滑縣開州有魏河洪河小流河三道俱由濮州范縣以
達張秋每遇雨潦之年其水甚大勢莫能禦再往南沙
灣有棗林河一道出小閘入運其上源自荆隆口舊決
口至張秋有六七百里之遥每逢大雨之年此六七百
里遠之水俱至張秋出小閘入運河沙河棗林河之水
俱入運河運河勢不能容曹家單薄必致冲決此以前
屢決屢塞最稱險要者也然曹家單薄地既窪下土又
虚鬆勢難建閘故宜於大感應廟東地勢高阜之處開
引河一道建閘一座使水過閘東行仍由曹家單薄舊
河入鹽河下海則既可以洩運河有餘之水又可使鹽
船直入運河且可以通商賈往來而濮州范縣陽穀壽
張東阿永無淹沒之患矣所謂一舉而三善備焉者也
曹家單薄以北減水閘
再於曹家單薄之北建閘一座逓相啟閉以備蓄洩運
河水小則兩閘俱閉蓄以濟運運河水大則兩閘俱開
放之入海若運河之水稍大則量為下板斟酌啟閉務
使得中使水大不至於淹沒民田水小不至於淺阻糧
運斯為立法之盡善也
開沁河議
古之治河也易今之治河也難古之治河止以除水之
害今之治河兼以資水之利盖水也者天地之血脈原
日流行於天地之間者也故順之則利逆之則害治得
其道則可以轉害而為利治不得其道亦可以變利而
為害今日之會通河是也古人治得其道而漕運通
利民田無害今日不得其道故南旺以北糧艘每至淺
阻南旺以南民田每被淹沒則今日之治河惟有使河
還其為河湖還其為湖閘座還其為閘座民田還其為
民田而已而其要總在於復古人之舊制通今日之時
變準乎古而不泥於古酌乎今而適宜乎今而已無餘
事何言乎古制之當復盖南旺湖所以蓄水濟運也自
南旺湖盗種而水遂不容入湖矣水不入湖而南旺悉
種田禾矣南旺佃種而濟運無資矣此湖之不可不還
其為湖者也馬場湖亦所以蓄水濟運也自開楊家壩
而馬場湖不蓄水矣使府河泗河之水由楊家壩入運
河至南陽由減水閘入南陽湖又由牛頭河至濟寧南
鄕夫馬場湖不用以蓄水使數百年之滄海悉變而為
桑田豈非一大利乎但所苦者濟寧南鄕一帶之百姓
與魚臺之百姓耳夫馬場湖召租納稞所得能幾何哉
而使濟寧南鄕與魚臺數千百頃良田悉變而為滄海
其心又何忍乎今惟有使湖還其為湖而民田還其為
民田斯善矣至聊城縣之進水閘減水閘又堂邑之進
水閘博平之減水閘皆宜酌量修復而其各引河皆宜
急為疏通者也何言乎酌今之宜古人治會通一河不
知幾費經營而始克成之且經數百年前後之修理數
十人心思之所區畫而始克成之其為功亦大矣獨是
以二千餘里之運河而僅恃此一線之泉水雨潦之年
糧運無阻而民田每受淹沒亢旱之年民田不淹而糧
運又多淺阻此數百年之患而人亦卒無如之何者也
至明季因北運淺阻議於荆隆口建壩引黃河之水至
張秋以濟運豈知黃河之水有利而亦有害者也至弘
治五年黃河決荆隆口而張秋被淹矣弘治六年劉大
夏方治之至於順治六年而荆隆口又決矣順治七年
楊芳興治之自是之後而荆隆口不敢復議開矣而卒
無如北運之淺阻何也今查得沁水發源於山西至河
南懷慶府合丹河之水至武陟縣而入黃河若於武陟
縣東木欒店開引河一道使由原武陽武至封邱而入
荆隆口舊河至張秋以濟運而北河不虞其淺阻矣若
慮張秋水淹沒民田宜於大感應廟東建減水閘一座
使水由鹽河下海則不惟民田不淹而商賈之船且得
以往來矣
引沁入運
查沁河由河南武陟縣木欒店入黃河夫黃河之水至
大而加以沁河之水尤大是以其害為最甚與其入黃
河而為黃河之害何如入運河而為運河之利查陳橋
至張秋原有舊河一道名為棗林河即金龍口舊河也
可以穿運河至濟南府雒口下海不煩大為挑浚而木
欒店至張秋亦有沙河一道但久經淤淺若由木欒店
挑浚至陳橋分為二河一由沙河入運一由棗林河入
運而於張秋運河東岸建閘以備蓄洩水大則啟板放
水入海水小則閉板蓄水濟運而又於棗林河之雙河
集建閘二座南運水小則閉北閘使之由小黃河牛頭
河以濟南運至沭陽下海若北運水小則閉南閘放水
北行以濟北運又於曹州之白茂建閘二座可以分水
由曹縣城武單縣金鄕魚臺入南陽湖又於宋家窪開
河一道冬月使水由小黃河入南旺湖蓄之以濟春運
是此河一開既可以除黃河之害又可以資運河之利
可以使河南開封漕米由陳橋上船歸德之漕米由東
明杜勝集上船可以不至衛輝府亦可不至小灘矣並
可以興西北之水利使河南山東北直江南俱為水田
其利真無窮也此區區一得之見不能無望於後之君
子力為舉行耳
開沁河
國家歲漕數百萬糧以實京師全賴會通一河而會通
一河又藉汶河之水至南旺分流濟運南旺迤南尚有
馬厰數湖接濟南旺以北止有安山一湖而今已報租
佃種矣所以每逢天旱之年東昌一帶處處淺阻以致
糧艘稽遲非一日矣歴來司河者非不多方籌畫而卒
無如之何也今查得沁河發源於山西由河南武陟縣
東四十里木欒店往東南會入黃河若將此河改來入
南旺濟運則南北俱無淺阻之患矣但沁河之水微則
利大則害須於引河頭建閘一座水小時開放濟運水
大時下板閉閘使不為害仍宜於十月以後開閘放水
至五月初一日即行閉閘仍於閘外建築土壩使水不
至閘則下源永無泛濫之虞此河由武陟獲嘉原武陽
武至封邱劉廣挑通六里至王㐱莊即入荆隆口舊河
由祥符長垣蘭陽東明曹縣定陶曹州至雙河集往東
由鉅野縣安興墓廵檢司至鄆城縣東由宋家窪入南
旺湖又由南旺湖北流出兼濟閘濟運又於上源北岸
封邱縣劉廣分支河一道由長垣東明曹州開州濮州
范縣壽張至東阿出沙河濟運又於曹州雙河集分支
河一道由鄆城汶上壽張陽谷東阿入棗林河出小閘
濟運又於上源南岸長垣白茅集分支河一道由曹縣
單縣金鄕柳溝河入魚臺南陽湖又於鄆城東分支河
一道由鉅野嘉祥小黃河入濟寧牛頭河至魚臺亦歸
南陽湖又由南陽湖至沛縣昭陽湖微山湖由徐州荆
山口下邳州猫兒窩出彭家河口過運河入駱馬湖又
由宿遷西寧橋歴桃源清河安東沭陽海州頭圖口大
伊山下海但徐州荆山口已被黃水淤墊即使挑挖隨
挑隨淤必無善法須接沛縣太行堤建築攔黃堤一道
由張谷山藺家山荆山口南至子房山使徐州以上黃
河之水出黃河者仍由子房山下歸入黃河不惟荆山
口之淤墊可以挑挖而邳州一帶之湖不致淹沒俱可
為膏腴之田矣此河一成若慮張秋水大又可於大感
應廟東建閘一座使水由曹家單薄入鹽河下海若於
此處挑深成河而鹽船及商民船隻俱可以往來且濮
州范縣亦免淹沒民田之患矣此河既成又可於戴村
壩倣堽城壩制建石閘一座將戴村壩下汶河築壩堵
塞使水由閘入運冬春水小則放入濟運伏秋水大恐有
沙淤則堅閉石閘開坎河口使水由鹽河下海則南旺
塘河免致淤墊而亦可省每歲挑挖之費矣
沁水入運河頭
沁河在武陟之東四十里木欒店為入黃河之路其水
勢由西北而東南至黃河交會處尚有二十五里宜於
木欒店内沁河之東挑引河一道使之由東南而西北
逆流而上河頭建草壩一座中留丈餘寬口門往西北
每里許建草壩一座須用四座重重關鎻則水自不至
於泛濫而為害又於四座草壩之中建石閘一座若遇
山水泛漲則將石閘下板謹閉毋使東行若水十分大
漲石閘恐不足恃則將四座草壩擇其易堵者下埽築
堵使水全不能過則自不至為下源之害矣盖以沁水
之性微則利大則害不可不防也
引沁水利
沁河開成則水利可興山東宜添水利同知一員專司
其事或以黃河同知兼攝亦可濟寧魚臺汶上鄆城壽
張陽穀東阿俱可以修水田運河水足則沁河之水可
以灌田運河水小則沁河之水可以濟運且此河一通
而各州縣之水俱可以歸河民田永無淹沒之患矣再
將沛縣太行堤接築至子房山則黃河之水不入清河
荆山口以下徐邳之地皆可以修水政再築彭家河兩
岸則邳州諸湖俱成水田其利為無窮矣
趙王河
查趙王河若欲大開先將東阿縣鹽河挑成可以下海
然後引沁河水通金龍口河以達張秋使由鹽河下海
則北直河南山東船隻俱可以通行矣查明天順八年
金景輝疏稱陳橋原有黃河故道船可往來止是陳橋
迤西三十餘里淺狹水小時月不得通流若開挑深闊
亦可分引沁河之水以通運河是其所不通者止三十
餘里耳即使年久淤塞開通亦無甚難也查沁河入黃
河之處在武陟之東其去陳橋不過百有餘里耳即無
河形創為開之亦似可行况河形現在乎若欲小做止
將古黃池北二堤挑開使通金龍口河再將黃陵岡扒
頭二堤挑開使通趙王河然後將白茅集三空橋堵築
使古黃池至黃陵岡一百七十里河内之水盡入趙王
河又將雙河集下堵築使由小黃河至南旺湖南馬村
集開河引入南旺湖内由運河斗門出而濟運再將魏
河洪河小流河開通使由張秋沙河濟運此河各衙門
俱有案卷經登州府同知楊廷望查明濮州范縣陽穀
壽張各縣情愿自挑後因史通判有欲未遂竟不果行
案卷可查河圖昭然此二河開南旺迤北運河可無淺
阻之虞矣
挑趙王河沙河
天時亢旱河流微細其南旺以南河道將各湖之水開
放接濟一切糧船可以前進惟南旺以北一帶運河止
賴汶河分流浮送糧艘並無湖水接濟實屬可慮查張
秋城河舊有趙王河沙河二處之水堪可濟運應委員
確勘飭行曹州濮州鄆城陽榖壽張汶上各屬速將境
内趙王河沙河淺阻之處多撥人夫加意挑挖深通放
水濟運不惟漕艘得以接濟而民田亦不致淹沒矣
棗林河
棗林河由沙灣小閘入運其上為壈邱坡之水又其上
為天鵝坡之水逓而上之以至於荆隆口六七百里之
遥若稍為疏通其利當無窮也奈今處處淤塞水滯不
行急宜疏通以利運道者也
又
此河自張秋南沙灣小閘起係東阿縣地方三里至丁
家橋又七里至萬家橋河東岸係東平州地方河西岸
係陽穀縣地方又三十一里至黑虎廟係壽張縣地
方又十四里至李家橋係汶上縣地方又九十里至紅
船口橋係鄆城縣地方又二十五里至閻什口橋係濮
州地方直至雙河集兩坌分流一入小黃河至南旺下
入牛頭河一即為棗林河其源自陳橋古黃池來
疏濬沙河
查張秋迤南舊有沙河一道上通魏河洪河小流河由
濮州范縣而來原有商賈往來祗因數十年來淤塞淺
阻不通舟楫而濮州范縣之水不能宣洩是上之無以
濟漕運而民生屢被淹沒商賈不能通往來為害莫甚
焉故急宜疏濬而疏濬之法又不動國帑皆紳衿士民
情願樂挑者也是此一舉上之有益於漕運下之有益
於民生而且可通商賈之往來亦何憚而不為乎
五空橋
張秋城南五空橋所以洩運河之水入鹽河下海者也
其每空宜酌量再低二三尺其兩旁鑿槽下板如閘制
然以備蓄洩甚於運河有益或於大感應廟東建閘一
座引水至堤内往東開引河一道至曹家單薄入鹽河
下海亦可以備蓄洩保固堤岸
又
五空橋減水壩宜改為減水閘蓋壩底太高不能洩水
故也改為減水閘則啟閉有方蓄洩自然得宜矣
荆門閘放船法
荆門閘塘河與磚板閘天井在城均為水門關蓋不使
水之下洩也自司閘者不詳察古人建閘之義往往兩
閘齊啟齊閉以致上源之水一洩無餘湖水甚大船猶
可行天旱之年湖水一小東昌一帶在在淺阻皆由啟
閉失宜之故也故宜倣磚板閘天井在城閘例上啟下
閉下啟上閉務使船皆可出而水不大洩此誠運河之
一大關鍵也今春一用之而東昌上下水勢足用並無
淺阻之患張秋迤南水勢甚大可備異日之用又何慮
糧儲之不早登
天府乎如閘上積船太多又不可拘此例須兩閘齊啟
板則放船更快但船少之時須一啟一閉决不可兩閘
齊啟致洩水勢也上下兩閘板俱要各下二十塊少則
不足以蓄水矣
荆門上閘
荆門上閘所以關南旺以北運河之水也其閘與天井
閘相對故宜設鎻如天井閘之制而其鑰匙宜掌之於
捕河廳一啟一閉繳上閘鑰匙使領下閘鑰匙繳下閘
鑰匙使領上閘鑰匙不得混行開放以洩水勢
荆門下閘
荆門下閘亦宜設鎻其鑰匙亦宜掌之捕河廳蓋此閘
與在城閘相對故亦宜照在城閘之例與上閘之一啟
一閉庶乎蓄洩得宜而水勢常足矣
阿城閘放船法
阿城兩閘其上啟下閉下啟上閉亦與荆門閘等其在
荆門之下猶天井在城之有趙村石佛也蓋其斟酌得
宜古人不知幾經籌畫而始建此良規數年以來亦因
司閘者失其意而齊啟齊閉以致水勢太洩每逢水小
之年北運輙有淺阻今亦為訂正之使悉遵古人之制
一啟一閉則水勢有餘而糧運無阻矣若閘上積船太
多亦宜上下兩閘齊啟放船又不可執定一啟一閉反
致船行遲滯也
阿城上下閘
阿城上下閘皆陽穀主簿所管也主簿衙門現在張秋
今宜移於阿城亦掌二閘之鎻鑰蓋此二閘與趙村石
佛相對故宜與趙村石佛之例一啟一閉逓為開放以
蓄水勢庶糧運不致於淺阻亦如荆門閘繳上閘鑰匙
則領下閘鑰匙繳下閘鑰匙則領上閘鑰匙則水有所
蓄而不至大洩矣
七級放船法
七級塘河亦係上啟下閉下啟上閉者也但七級塘河
止二里許而至周家店則有十二里二里塘河之水焉
能足十二里河之用此周家店所以每有淺阻而七級
放船必兩閘並啟也夫兩閘並啟既慮洩上源之水而
下啟上閉二里塘河又不足十二里之用為之奈何則
惟有並塘之法焉七級放兩塘周家店始放一塘若仍
不足七級放三塘周家店始放一塘再無不足之理船
愈多則水愈高至船盡歸下塘而水仍留上塘此法之
至善者也查七級塘河可灌六七十隻兩塘則有百餘
隻三塘則有二百隻即發會牌於周家店令周家店啟
板放船此一定不易之理也若一塘灌二三十隻兩塘
止灌四五十隻而周家店即行啟板則水仍多洩矣故
七級必儘塘灌放乃為得法也若閘上積船太多亦宜
上下兩閘齊啟放船更為便捷
周家店放船法
周家店距七級十二里而七級塘河僅有二里餘以二
里餘之塘而灌十二里之河水勢自不足用故必七級
放兩塘而周家店始放一塘乃為得法或七級放兩塘
而周家店水勢仍小則俟七級放三塘而周家店乃放
一塘水勢再無不足之理若一塘放一塘周家店上下
未有不致淺阻者司閘者不可不知蓋船少則洩水必
多而船多則洩水必少故周家店放船必須百五十隻
多不過二百隻少亦必須百隻始可放一塘則船既易
出而水亦不至太洩矣
東昌府上下各閘放船法
東昌府第一閘為周家店其上閘為七級下閘七級既
放兩次周家店始放一次七級二里之塘所容不過四
五十隻船是七級放二塘其船不過百隻若七級放二
塘周家店水仍不足用不妨再放一塘是七級放三次
周家店始放一次約周家店之船少不過百隻多不過
百五十隻其以下各閘之水諒無不足用者倘或再不
足用須兩塘併一塘如此塘水小船不可過閘即將上
塘之船合併此一塘内再無不足之理或疑船多一塘
不能盡放不知船愈多則水愈高譬如置一大盆水止
半盆若置西瓜二三箇於盆内其水立時即滿四月初
間催民船進京各閘水小乃將五塘歸併一塘民船六
百二十五隻
皇木筏十七弔糧船二十四隻各閘俱過并無淺阻用
此道也蓋船少則用水多船多則用水少此不易之理
也
居濟一得卷四
