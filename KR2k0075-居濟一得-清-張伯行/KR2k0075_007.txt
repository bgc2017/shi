居濟一得卷七
禮部尚書張伯行撰
治河總論
自古稱治水者必曰神禹孟子曰禹之行水也行其所
無事也夫禹之治水疏瀹决排何嘗無事特以能順水
之性故有事而一如無事也水之性以海為歸故禹之
治水即以海為壑若開六壩是以淮揚為壑也故東去
祗宜開海口西來切莫放周橋黃日瑾所以兢兢致辨
於周橋之必不可開者也周橋不開則淮揚可免昏墊
矣昔潘印川先生之治河也一到河工乃乘小艇遍視
情形因而歎曰今日河道之壊病在高堰設閘壩乃盡
塞諸决使之歸一以水攻水即以水刷沙海口不濬而
自開矣此所謂不以人治水而以水治水者也故當日
不過使高堰之通者塞之海口之塞者通之而河已告
成功此一大治也迨至今日而河道之壊乃有大異焉
者蓋治之而使壊非壊而求其治也何也昔之害在高
堰通而不塞而今日且開六壩矣昔日之害在海口塞
而不通而今且築攔黃壩矣高堰旣開六壩海口且築
攔黃欲河之不壊也有是理乎至河工旣壊不歸咎於
六壩之開攔黃壩之築而乃歸咎於河之不治也夫河
性善下而使之就高河性喜順而使之從逆河亦無如
之何也及其泛濫不以爲治之之誤而以爲水之爲害
水豈任咎哉我
皇上聰明天縱哲謀性成軫念民生親視河工不憚再
三洞悉河工之壊皆由於六壩之開乃命諸大臣堵塞
六壩且加築高堰廣闢清口大挑運河盡塞諸决折攔
黃壩使水由大通口下海仍堤歸仁挑鳳凰橋人字河
及蝦鬚溝芒稻河俾水盡歸海不二年間而奏平成之
績漕運無虞民生樂利何莫非我
皇上神謀妙算睿慮周詳親視河工指授方略之所致
哉
治河當酌古通今
方聖時序北河紀曰天下大經濟人必天下真讀書人
以予觀河工之壊往往壊於不學無術之人蓋古人制
度卓有成見確然可守後人不審古人立法之意而妄
行已私變亂成規及至河工已壊而歸咎於河曰河之
難治也苟循古人之成法而恪遵之或有宜於古而不
宜於今者則稍爲變通焉而仍不失乎古人之意又何
河之不可治哉然非天下真讀書人必不能也予故有
感而發焉天下真讀書人其平居時即以天下爲已任
其所讀諸書皆經濟大文章由是措之於用又焉有不
合者哉潘印川先生曰時勢懸隔修防異宜可因則因
如不可則急返焉勿以僕誤後人使後人復誤後人也
若泥古人成法而不達時變是又不善讀書者也書曰
事不師古無以克永世又曰神而明之存乎其人是在
治河者之善會之耳
黃淮水利
西北水利在黃河之北者莫大於沁河沁河發源於山
西由河南懷慶府武陟縣入黃河若於木欒店倣金口
壩金口閘堽城壩堽城閘之制修成閘壩冬春俱係清
水則閉壩開閘引清水入内河夏秋水發恐有混濁則
閉閘開壩放入黃河總之清水則引入内河濁水則放
入黃河必不使涓滴入内河則由木欒店以下至陳橋
由陳橋至黃陵岡由黃陵岡至張秋若運河水小則使
之入運河濟運由臨清至天津下海若運河水大則使
之由五空橋穿運河入鹽河至濟南府雒口下海或由
雙河集引入牛頭河由濟寧魚臺至微山湖如水勢仍
大則使之由荆山口彭家河猫兒窩過駱馬湖入中河
濟運而中河之尾仍使之由鹽河下海如駱馬湖口水
勢仍大則使之由西寧橋河由宿遷桃源清河安東沭
陽海州五港口下海則由木欒店以至五港口凡有可
以開通河道挑挖溝洫灌漑民田者皆可做成水田而
河北之水利溥矣西北之水利在黃河之南者莫大於
淮河淮河發源於河南桐栢山由開封歸德亳州鳳泗
至天妃廟上出清口此古之小清口也古黃河在清河
縣之後淮水出小清口獨行五六里至大河口黃河由
清河縣後亦獨行至大河口淮合於黃黃合於淮是爲
淮黃交會處也是小清口至大河口淮黃交會處尚有
五六里之遥黃水安得逆流而上倒灌清口乎今則黃
河已遷於清河縣之前矣黃淮交會於清河口黃水直
衝清口故歴年以來總不免於倒灌之患倒灌洪澤湖
則淤洪澤河倒灌運河口則淤運河黃水小灌則小害
大灌則大害或歸咎於黃之強或歸咎於淮之弱總未
有以治之而使之不爲害也愚不自揣欲將清河口堵
閉使淮水獨入運河由天妃廟後離河稍遠之處開引
河一道穿過堤北於堤河適中之處使之直往東行至
鮑家營河口對過開河口放入黃河則黃水旣無倒灌
之患而糧船由清江浦至天妃廟後御示閘對過再開
引河一道入新河出口過黃河較之出舊清河口又覺
順便矣且黃水即有倒灌一入引河自往東行而不能
西行矣若慮新河一時不能寬深恐不足以洩淮水則
將舊清口之西御壩之東開引河一道建閘一座淮水
大時則啟板放入黃河黃水大時則閉板以拒黃不使
倒灌洪澤湖蓄洩有方似属妥便但此時淮河由開封
至歸德久經淤塞必大加開通中間凡有可以開通河
道挑挖溝洫灌漑民田者皆可酌量行之至運河口之
東有可以開河引入高家堰内灌漑民田者則酌開河
道多挑溝洫使高堰之内盡成膏腴之田再將清江浦
檀渡寺東運料小河閘座修理堅固仍將運料小河盡
行疏通以至海口則由此放水可以灌二百餘里之民
田矣再於淮安之西舊柳溝河開通引水灌田再於淮
安之南劉均溝涇河澗河子嬰溝盡行開通放水灌田
餘水下海竝將鳳凰橋人字河芒稻河白塔河盡行開
通引水灌田且於運河兩岸各閘壩俱行修理以備蓄
洩則高寳湖水可以放入運河運河之水亦可以灌田
且放之入海入江而不至有泛濫之虞矣觀沁河淮河
之可以分流灌田則各省凡有清水之處皆可以設法
灌田而水利益溥矣是在後之君子講求而酌行之耳
引沁入運予任濟寧道時曾條陳河院蒙委筆帖式
察壽確查明白又蒙委北河廳鄧之琮丈量估計銀
十四萬兩後以予陞江南臬司未經具
題淮河自開封至歸德一叚二十年前每逢新撫臺
到任即議挖河後有阻之者因不果行
條陳通會河
自古言治河者曰疏曰濬曰築曰塞然而疏濬築塞亦
在審乎蓄洩之宜而已宜蓄者蓄之宜洩者洩之而河
猶有不順其治者未之前聞余嘗往來河工見夫黃河
之險苦於水之無所洩也而中河之水大者宜洩小者
宜蓄將欲洩黃河之水以入中河不惟河身狹小勢難
容納又恐河底淤墊阻絶運道反覆思維有脩通會河
之一法爲經久無弊之道宜於中河頭之北接駱馬湖
口再開中河一道由錫成橋預偹河挑至清河縣北中
間多用中河穿斷子堤令與現在中河相通其挖河之
土即用加幇北岸遥堤中有黃家嘴支河一道亦宜開通
若遇中河水大從此分洩黃河之崔鎮徐昇季太三義
等壩俱應開通使與現在中河相連若慮黃水淤墊則
於現在中河之南另開水溝又於其中多開小横溝使
俱與現在中河相通則黃水之入中河者勢旣分散清
水一刷自不至於淤墊黃河之水旣與現在中河相通
中河之水又轉折與新擬中河相通黃河水大則入中
河中河水大則入黃河黃河中河二水俱大則開劉老
澗黃家嘴支河以入於海又何至有冲决之患哉至於
新擬中河之尾若亦入䨇金門閘則清河縣北恐有危
險宜將遥堤穿開另鑿新河新河之北另築遙堤或即
用挖河之土以築堤未嘗不可要二三里遠勢乃寬暢
至清河縣對直之東其河即往南行穿舊遙堤使與現
在中河之水會合出黃河以濟運而遙堤外新擬中河
與新建遙堤仍直往東行至鮑家營止而於新運口之
下各建一閘蓄水出口若運口清水太高則開一閘以
洩水使清黃之水相平則糧船易於入口若重運過完
即將黃河邊之運口閉閘開中河二閘使一歸鹽河一
歸鮑家營各入於海而王家營大壩之上新運口之下
仍開平水河一道使黃河之水與新舊中河之水俱相
通連至草灣則使黃河與鹽河相通至鄭家馬頭時家
馬頭亦開通使與鹽河相連則水勢旣平自不至潰决
仲莊閘之壩亦開使與二中河相通作一平水河王營
大壩之下以鹽河為黃河以現今黃河為洪澤湖水之
河以鮑家營為駱馬湖水之河若慮洪澤湖水由舊河
入海駱馬湖水由鮑家營入海而入鹽河之黃河恐有
淤墊之患則將鮑家營河之閘壩堵閉使駱馬湖水盡
歸鹽河輔黃而行以入於海自無泛濫淤墊之虞此平
成永賴誠運道民生萬世之利也若慮工程浩大為費
太繁則更有變通之法仲興集以上不必挑河仲興集
以下酌量開通止開崔鎮徐昇季太三義四壩及清河
縣北遙堤外之河開陶莊閘陶莊閘下開大引河一道
鄭家馬頭時家馬頭開通亦可告成此一時權宜之計
也
此係二十年前議論今觀之似仍有可酌行之處姑
存之
開鎮宣橋
鎮宣橋宜於黃河涯開引河一道將攔黃堤穿斷入鎮
宣橋河内其下令與中河相通仍宜多開木涵洞或十
數里一個或數十里一個
開石涵洞
自三岔交界至鄭家道口計程二十二里有石涵洞一
座自鄭家道口至崔鎮迤下計程三十里有石涵洞一
座自崔鎮迤下至古城對過湯家道口計程三十里有
石涵洞一座自古城對過至宿遷縣北車路口計程五
十里有石涵洞一座以上涵洞俱宜開通
皂河
皂河亦宜建閘黃水大時使由此引入運河之南不令
直往北行斜向東北順運河南岸入運河
李經邦閘
李經邦閘各引河亦宜挑通如遇黃水大時由此閘引
入中河旣可以濟中河之運亦可以分黃水之勢
駱馬湖口
駱馬湖口宜照舊例用竹絡壩湖水大時則嚴加堵築
不使入黃河黃水大時却放水入中河及西寧橋河則
黃河之水自不至於甚大矣舊例用竹絡壩原所以備
蓄洩也
閉駱馬湖竹絡壩
治水之法大者洩之小者蓄之黃河水之至大者也故
祗宜洩不宜蓄今又增以駱馬湖之水又焉得而不為
害乎故予謂竹絡壩宜閉也或曰黃河沙重借湖水以
刷之不然則黃河恐淤矣予曰宿遷以上之黃河果誰
為刷之乎而何以不聞其遂淤也豈不淤宿遷以上之
黃河而獨淤宿遷以下之黃河乎其不足信也明矣或
曰中河水小借黃河以濟運也予曰宿遷以上之中河
初無借於黃河之水而何以亦足濟運也况宿遷以下
之中河又有駱馬湖水以助之乎豈宿遷以上之中河
不借黃水以濟運而宿遷以下之中河必借黃水以濟
運乎又予之所不能解也
又
一竹絡壩宜閉也黃河之水滔滔而來勢不可遏顧可
使駱馬湖之水助黃為虐乎故宜閉之使黃河少此一
水即少此一水之害矣或曰黃河之沙全借清水以刷
今使清水不入黃河則宿遷以下二百里之黃河不慮
淤乎予曰借清水以刷黃河理或有之獨是宿遷以下
之黃河慮淤而宿遷以上之黃河獨不慮淤乎宿遷以
下之黃河借湖水以刷之而不淤宿遷以上之黃河果
誰為刷之而何以卒不聞其淤也且遙遙數千里之黃
河數百年以來何以不聞其偶然或淤也此固不待辨
而自明者也或曰往時湖水涸時中河水小仍借黃河
濟運今而閉之倘中河水小糧船何以遄行乎予曰現
有李經邦閘在倘慮不足以濟運則於此閘之上下再
建一閘使兩閘之水並入中河豈猶不足以濟運乎或
曰湖水大長時仍由竹絡壩口以洩入黃河今為閉之
倘湖水大長中河不虞泛濫乎予曰於錫成澄弘橋之
上下多開減壩使由高山頭入鹽河下海又於其下中
河兩岸多開涵洞北岸引水入預備河南岸將土塘河
挖成引水入其中兩岸仍多穿溝渠使中河南北盡成
水田又於遙堤之下多建涵洞使預備河之水有餘則
從涵洞洩出遙堤之外使入鹽河下海而中河之水自
不至於泛濫矣且將駱馬湖邊多開引河使水大之時
由西寧橋河下海則湖水亦不至盛大矣
開竹絡壩
竹絡壩乃黃家嘴之舊支河也其遙堤内為預備河預
備河旣與中河相通中河又與黃河相通故於此處仍
宜建减水壩一座洩預備河之水即以洩中河之水竝
以洩黃河之水
建蕭家渡閘
宜於高山頭東新建格堤之東中河北岸子堤建&KR0636;洞
一座使由格堤土塘河入預備河至蕭家渡建閘一座
穿過遙堤使水由蕭家渡河入海宿遷縣北車路口中
河北岸子堤有石&KR0636;洞一座子堤内宜挑河一道引入
預備河亦使由蕭家渡入海
疏東奠德遠鎮宣三橋
此三橋皆所以洩黃水出高山頭河而入海者也自中
河開而三橋廢矣不知三橋固不可廢也人以爲於中
河有礙故不得不廢而不知於中河固自無礙也今宜
仍爲疏通以洩黃水使由中河之南直往東行過清河
縣後至陶莊閘仍入黃河而於中河南岸子堤多開小
㴠洞使與中河相通
復西寧錫成澄弘三橋
此三橋皆所以洩湖水使由鹽河下海者也今止存西
寧一橋洩水而錫成澄弘二橋俱不洩水矣究其故亦
恐其害中河也而不知中河固自無害也今西寧橋已
洩湖水矣而錫成澄弘二橋又宜洩新中河之水當於
大王廟西開减水閘二座使新中河之水俱由此洩入
錫成澄弘二橋亦由高山頭入遙堤外河下海减水閘
底宜比中河底高一丈使中河之水止存一丈餘俱由
閘洩出其遙堤外之河道不必動帑挖河築堤止宜用
歲修錢糧於水小時挖河水大築堤每年隨時修補則
河日寬深而堤日高大六縣之地俱成稻田矣其挖溝
渠通水灌田之處聽從民便不議築堤爲妙蓋一經動
帑築堤則官堤不敢擅動民間反有不便者矣
開西寧橋
西寧橋河向係捐工人員挑河築堤今尚未成宜發帑
挑挖成河以洩湖水使由鹽河下海
開預備河
新建格堤之東亦挖成河子堤亦建小&KR0636;洞一座引中
河水由格堤土塘河入預備河順流而下則子堤之北
遙堤之南俱作水田矣
開中河頭
新中河頭用二個舊中河頭於新中河建閘之南再開
河頭一道亦用二個則水進必多若黃水盛大再開李
經邦閘則三個河頭連黃水俱洩矣
開劉老澗預備河作减壩
劉老澗以上預備河數十丈已經淤平宜於通中河之
處不必築堤建滚水壩一道壩底宜比河底高八尺使
中河之水常深八尺餘者盡皆洩出而於劉老澗對過
中河北岸子堤宜堅築蓄水勿令由劉老澗洩出其由
此以上數十丈亦宜多建&KR0636;洞使中河之水洩出預備
河由劉老澗而出若將西草壩閉塞再建閘數座則預
備河祗宜疏濬深通無需建壩矣
新中河尾
新中河尾遙堤之北宜挑一丈二尺深順遙堤往東宜
挑二尺深用磚做成减水壩樣使中河止存一丈之水
餘者盡要減出由遙堤外往東至鮑家營河入海中河
過遙堤裡正對小閘河中河之東宜建小閘一座閘底
宜比河底高六尺用閘板水大則洩水小則蓄正對雙
金門閘中河之東亦宜建小閘一座用板啟閉如上法
一以洩中河之水一以冲下叚鹽河使不至淤墊再往
南又宜於東邊多開小木㴠洞頭用閘板酌量啟閉務
使中河之水與黃河平以便行運
仲興集宜用新挑中河
自宿遷縣至清河縣黃河與遙堤相去俱遠惟有仲興
集一叚黃河與中河相去甚近前河院改於中河之北
另挑中河一道斟酌甚當後河官以新河水淺因廢新
河而行舊河獨不慮黃河之害乎故糧船宜行新中河
而以舊中河之北堤作新中河之南堤即使黃河偶有
疎虞亦不至爲中河之害矣
崔鎮對過建閘
劉老澗以下崔鎮正對遙堤處其遙堤外之河與遙堤
相去甚近此處亦宜建減水閘以洩預備河之水使劉
老澗以下中河黃河之水亦由此洩出
改挑中河中河尾
宜於清河縣北遙堤之外改挑中河一道至清河縣東
北再穿遙堤使南由清河縣東出黃河使糧船出清口
往下順流行一里許至天妃廟後入中河口
中河北水田
中河北水田亦照南式但北邊遙堤内用預備河南邊
臨子堤挖土塘河兩邊行水則遙堤之内子堤之外盡
成水田矣
中河南水田
中河南子堤南岸挖小河一道多用&KR0636;洞以通中河之
水小河南多横挖溝渠以通田間則中河之南俱成水
田矣此萬世之利也
開峰山天然閘
峰山天然四閘乃靳文襄所建以洩黃河異漲之水者
也愚意旣開周橋翟壩等閘以洩洪澤湖之水若慮清
口之水不能敵黃則將峰山天然閘開放使黃水入湖
以助湖水出清口敵黃若曰黃水不盛大則不能出閘
愚以爲黃水不盛大則亦不能倒灌清口必待黃水盛
大之時清口慮其倒灌然後開天然閘放水入湖以助
清水若可以通睢寧等湖則宜放入以淤各湖蓋聞睢
寧五湖原係民田後因往東一帶黃水淤墊太高不能
下行故積水成湖今宜仍爲淤平使照舊復爲民田豈
不美哉若此閘之水不能至彼則宜於天然閘之上或
數十里另開一閘以淤此湖此法可以洩黃水使不得
漫溢可以淤湖坡使成平地可以助湖水敵黃一舉而
三善備焉者也
開歸仁堤閘
歸仁堤閘原因湖水盛大開之以洩湖水使入黃河者
也今黃河已高而湖水日深湖水已不能出閘矣故宜
於周橋翟壩等閘開之後即將歸仁堤閘開放黃水使
入各湖俟將各湖淤平然後自至洪澤湖洪澤湖坡亦
可漸淤爲平地此旣可助清水敵黃又可使湖坡淤爲
平地豈非一舉而兩得之哉
分洩黃水
孫家集小閘下開引河一道可以洩中河之水勢中河
西叚自劉老澗以上東叚自三義壩以上俱用新挑中
河行運則崔鎮徐昇季太三義各減水閘俱可開通使
水由中河以南黃河以北俱往東行至雙金門閘對過
開河放水以洩黃河有餘之水使由雙金門閘入鹽河
下海若黃水大時將仲莊閘開通引黃水入雙金門閘
下鹽河却從雙金門閘北小閘相近處開引河一道使
中河之水由此河行至楊家莊開通御示閘過黃河使
糧船由此來往若慮黃河水大倒灌淮河口則將中河
之尾往東再挑數里合於鹽河使由鮑家營河下海糧
船旣由新中河行走則劉老澗孫家小閘及竹絡壩俱
可以洩水下海矣中河頭以北西寧橋正西宜開引河
一道建閘一座水大之時從此放水由西寧橋下海
中河南分黃支河
天下事必有創建非常之功而後可爲久安長治之謨
若徒爲因循苟且之計終属補偏救弊之術蓋不大創
則不能大成也河之爲害縷堤害之也欲河之大治必
盡去北岸之縷堤而後可也而中河之南開支河一道
以爲分黃之河中河之北將預備河挑成以爲洩水之
河分黃之河使其由舊中河順流而下若舊中河斷處
則另開小引河一道以相接連其河仍使與新中河相
通使其水有餘則洩入新中河而洩水之河則使其出
遙堤由鹽河下海若新中河之水有餘則令洩入預備
河内使其出遙堤入鹽河下海各處縷堤自徐州至安
東北岸俱開減水閘壩
中河子堤
清河後新中河挑完將宿遷中河頭且不築壩用中河
之水刷新中河或刷黃河或由鹽河下海似属可行中
河南岸仲興集一段數十里無子堤似宜加築即以打
堤之土於堤南挖成小河一道做分黃河將來亦有用
處五空橋河亟宜挑成則清江永無水患淮安城南運
河之南似宜挑引河一道水大開放并將澗河深濬則
淮安城可以不險中河離北遙堤甚遠離南新築之堤
亦遠兩岸俱無縴路勢必仍於南岸築縴路小堤一道
即於縴路小堤之南挖成小土塘河一道將來若開崔
鎮壩從此洩黃水使由陶莊閘出黃河是亦預備之一
着也
分水灌田
中河北岸有小石閘數座俱可開通挑挖引河以分中
河之水入西寧橋河下海則黃河以北清水皆可以灌
田有餘之水皆可以下海矣是興水利即所以除水之
害也
仲家莊分黃支河
宜用仲莊閘作河頭由清河縣北雙金門閘至清河縣
東向陶莊閘仍入黃河清口可免倒灌之患支河在遙
堤之南運河又宜在遙堤之北
建減水閘壩
一黃河兩岸宜建減水閘壩也蓋黃河之水天下之至
大者也故不可使之合而但當使之分以合則勢大分
則勢小也峰山旣建天然閘矣聞此閘一放而睢寧膏
腴之地盡成湖波則以下原淤高而上原之水無所出
也今宜於徐州之下查土性堅實可建閘之處建閘一
二座下開引河引水入睢寧湖以淤湖坡使仍爲膏腴
之田不亦可乎上原旣淤平則下原峰山閘亦可放矣
若夫歸仁堤閘固所以洩湖水使入黃河者也然昔日
湖水高而黃水低固可以洩湖水今日湖水低而黃水
高獨不可以洩黃水乎故歸仁堤閘亦宜洩黃水以淤
湖坡者也再於桃源縣上下查土性堅實可建閘者酌
量建閘一二座以洩黃水使淤湖坡則黃水之勢可以
漸減矣北岸如李經邦閘亦可以洩黃水入中河再如
崔鎮徐昇季太三壩皆可開也將中河南岸土塘河再
挖寬深則三壩之水皆可由土塘河順流而下入舊中
河由清河縣後而東出陶莊閘以入黃河矣或曰黃河
之水宜合不宜分合則溜急而沙刷分則流緩而沙停
子欲多開減壩以洩黃水將黃河獨不慮淤乎予曰不
然凡於諸閘壩所洩者出漕之水也若平漕之水又豈
得而洩之哉則黃河固不患其或淤矣
河道大勢
宜先減宿遷至清河一帶黃河之水使小則不至倒灌
清口而又於清口以下開分黃大河一入鹽河一入鮑
家營河以大通口爲大海口以平望河爲鹽河海口以
五港口爲鮑營海口三河竝流則清口之水自小矣然
後將高家堰一帶多建減水閘下開河道使高家堰一
帶堤内盡成水田下尾餘水可歸運河者仍歸運河由
興文閘子嬰溝等閘洩出不能歸運河者則令入高寳
湖高堰一帶洩水旣多則洪澤湖水自然漸小又恐不
能敵黃矣則於徐州以下黃河南岸相其地勢多建減
水壩下開引河引入各湖先將各湖淤平然後漸淤洪
澤湖以漸往南淤直使洪澤等湖滄海變作桑田祗留
淮河一道則雖有大水不能爲災地平天成而河工永
享安瀾之休矣此一勞永逸之法也亦借兵於敵之法
也
減水涵洞
黃河北岸縷堤減水涵洞宜在各險工之上口順堤挖
引河使水逆行即於近引河之堤多開涵洞引水至縷
堤内通中河與中河之水竝行順流而下但恐雙金門
閘必不能容故宜於遙堤之外改挑中河一道即以挑
河之土築堤若縷堤内地勢太窪則引河與涵洞底不
宜與縷堤内地相平或高一尺或高二尺縷堤涵洞内
用小埽接至平地庶不至冲成深潭
南岸險工建越堤
水猶賊也勦之皆我勁敵撫之皆我赤子故順之則治
逆之則亂黃河南岸險工内各宜築越堤要與險工相
離甚遠使可容水有越堤者即宜於險工之上口順堤
挖引河一道離險工稍遠乃對堤挖引河使穿縷堤入
越堤内順越堤土塘河往下行又於險工之下越堤之
内開引河穿縷堤以出越堤内之水使仍入黃河則險
工可以不險矣此順而治之不與水爭用撫之之法者
也南岸險工則北岸開涵洞南岸開越堤内分水河兩
洩其水北岸險工宜多設涵洞乃可洩水
大分黃河
宜於廢閘塘東或陶莊引河之下開大引河一道引黃
河入鹽河又於廢閘塘東南開小引河一道引廢閘塘
清水至黃河邊入分黃大引河輔黃而行則引河不致
淤墊久之而黃河盡歸鹽河矣且於引河入鹽河之處
又穿斷遙堤使通遙堤外鮑家營河中間又作平水河
數道直至鮑家營河往北止則黃河之水一半歸鹽河
一半歸鮑家營河而黃河水勢自減而老壩口車路口
及韓尹二莊安東縣便益門新港唐家堡周家渡茭陵
二塘童家營遙灣老堤頭各險俱可不險矣至於北遙
堤外各河道不用大興工作止宜於水小時疏通河道
水大時加築堤岸使遙堤之北盡成清水小河則海州
贑榆沭陽宿遷桃源清河六縣之地盡成水田矣
復張福王簡黃韶口
此三閘相傳以爲湖水大則開之使洩入黃河黃水大
則閉之不使其入湖者也愚意此三閘皆所以節宣清
口使其水常平以便行運者也黃水逼近清口則閉之
以蓄水敵黃清水太高則酌量開放使其水常平則運
船之出口旣易而黃水亦可免倒灌之患此節宣之法
爲最善者也故宜復之但今湖水離堤甚遠須酌其宜
不必拘舊制
收束清口
洪澤湖水旣小則清口不宜太寬宜收束使窄若慮口
小則水急運船難行則宜於清口之上復張福王簡黃
韶三口酌量開放清水太大則三閘俱開中大則開二
閘稍大則開一閘水小則全閉務使清口之水常平則
船自易行而又不使黃水倒灌則清口之爲清口得矣
運河口
運河口宜在石坎正對處宜建攔水堤一道要數十丈
長其河正對口處宜寬廣十數丈上口河宜以漸而窄
至口門處又宜以漸而寬其最窄處宜建閘二三座大
約不甚着力宜用磚閘下板處用石水大則起板以洩
水水小則下板以蓄水運口内雁翅不宜驟寬宜以漸
而寬大約每一丈長寬一尺則水流不至太急可無牽
挽之難而於石墻上用草連以護之則船無撞衝之虞
矣
又
黃水之所以倒灌運河者亦運河口門正與清口相對
所以一經倒灌即入運口其勢甚便也今宜將運河口
改於武家墪堤西石坎之東使口門向南則運河口與
清口相背自不至有倒灌之虞矣若猶慮其倒灌再將
運河口建閘一座若黃水盛大則將天妃閘運河口閘
俱下板堵閉黃水又焉得而入乎再將高家堰各閘俱
經下板堵閉則清水旣盛而黃水自退矣
清河口議
運河口直衝清口所以黃水一發勢必倒灌順流而下
所以運河盡皆黃水無怪乎運河底淤墊日高也今宜
將現在運河口堵塞竝將大墩以西築大壩一道築隔
清口却從大壩之南往西開引河一道或里許或二里
許轉往北開至堤數丈轉往東開出清口會黃下海却
於大墩之東開運河口使淮水由南而北運河口西開
清口會黃使淮水亦由南而北則黃水雖發不至倒灌
運河矣如仍恐倒灌則於引河極西之處建閘一座如
遇黃水盛長則下板堵閉如此則旣不能倒灌清口以
淤洪澤湖亦不能潛入運河以淤運河矣
又
再開清口由天妃廟下往東北開引河一道從堤外直
往東行或二里或三四里入黃河又於河北楊家莊之
上開河口一道使糧船由此口過黃河仍於天妃廟後
引河頭間建閘一座如遇黃水倒灌則下板堵水又於
運河分水往東處築草壩二三座束水使水不得多入
運河蓋恐河不能容必致冲决也此與上條不同又一
說也當酌
又
或曰現今清口寬九十餘丈洩水入黃河今開清口不
過數丈耳豈能多洩洪湖之水洪湖之水不能多洩將
不虞其泛濫乎予曰是宜倣張福口王簡口黃韶口之
制以備蓄洩則洪湖之水自不至泛濫而運河之水亦
常有餘裕矣或曰若運河水大河不能容則如之何予
曰運河之水有餘則開五空橋由檀度寺閘分入運料
小河以下海或曰運料小河已多淤塞恐不能下海予
曰能疏通至海口固好即不能至海使其由大茭陵入
黃河亦可以洩運河之水况淮安之西又有柳溝河亦
可開通灌田且洩運河之水或曰淮安水高於城若遇
泛漲能無慮乎予曰府城運河之南地最窪下若開月
河一道使船由月河而行正河自可無虞也或曰高寳
運河之水若遇泛漲則如之何予曰東岸有劉均溝子
嬰溝涇河澗河人字河鳳凰橋芒稻河皆可洩水也在
預先疏濬之耳或曰高寳湖水若大則如之何予曰固
可由運河東岸以洩入下河亦可視地勢之宜洩之使
入江也
大挑運河
國家數百萬糧漕皆資一線之運河豈可不使之深通
哉兩年以來見運河口每苦淺澁而界首一帶如興文
閘子嬰溝等處放水灌田則舟苦難行蓄水行舟則民
苦無水此豈善全之謀乎故於運河口及界首至揚州
一帶宜大爲挑濬務使深通而於全河尤宜大挑務使
水由地中行而不專借堤以束水則水雖有盛大之時
終無泛溢或用河兵分叚挑挖每年一次歲以爲常則
運河不患其不深總要比現今河底再深二丈則運河
乃成雖有水大淮揚不至受害矣再將運河東減水閘
壩底低下數尺則河旣不淺而水有所歸自無湮没之
患
又
查運河原舊甚属深通自數十年來只加築堤岸而不
深挑運河以致日淤日淺運河之底或有高於平地者
矣固宜大加深挑使水由地中行庶糧運無阻而民田
亦免淹没之患矣
復高堰各閘壩
一周橋翟壩高良澗古溝之舊制宜復也今查周家橋
高良澗舊河現在聞當日一帶俱係水田今宜將此二
處仍各建閘復昔日水田之舊而於高堰一帶每二十
里建閘一座開引河一道兩岸多開溝渠盡成水田而
其有餘之水則令其穿運河由涇河澗河及子嬰溝至
馬家蕩入蝦鬚溝河由射陽湖入海或曰高堰一帶多
開閘座以洩洪澤湖之水則清口之水不虞太弱而不
足以敵黃乎予曰清口宜收束使小且有上諸閘黃河
之水以助之借黃以敵黃又何患其不足乎或曰高堰
一帶及周家橋高良澗旣多開閘座以洩湖水則下河
一帶不又苦水乎予曰下河之所苦者不獨在水也今
年不嘗苦旱乎揚州每日禱雨旣苦無水而旴泗又苦
於多水予正欲損旴泗之有餘以補揚屬之不足也且
所謂閘者固可開可閉操縱在我者也下河用水則開
之下河苦水則閉之又何至爲下河之患乎或曰下河
苦水則閉閘誠是也但子言清口收束使小一洪澤湖
之水豈能驟出乎予曰昔清口之上張福口王簡口黃
韶口固嘗建閘矣今再復此三閘之舊以備宣洩未爲
不可而又何患乎清口之小也夫開周橋一帶閘座以
灌田則不特除水之害而兼以資水之利矣開峰山歸
仁堤諸閘以洩黃水又開張福王簡等口以洩清水則
不特用清以敵黃而兼用黃以敵黃矣似亦法之可行
者也
高堰内水利
河防一覽曰高堰之内有越城周家橋一帶地勢稍亢
淮水大漲從此溢入白馬湖水消仍爲陸地蓋藉此以
殺黃漲即黃河之減水壩也若一概築堤非惟高堰難
守即鳳泗不免加漲矣愚意欲於周家橋一帶設立閘
座多穿河渠以漑民田則高堰之堤可保鳳泗之水可
消而民間更獲灌漑之利是一舉而三善備也又何憚
而不爲或曰清口不虞倒灌乎曰湖水小則閉閘以敵
黃湖水大則開閘以漑田又何慮乎
復周橋翟壩高良澗古溝舊制
黃河旣開減水閘涵洞又開支河則水不至於盛大自
無倒灌清口之慮矣而洪澤湖水又豈可使之盛大如
故哉即以今歲論之旴泗苦於水大揚州苦於無水借
旴泗之水以潤揚州豈不兩全也哉故宜復周橋翟壩
高良澗古溝之舊制使其有餘則洩之不足則蓄之務
使各遂其願旣不至於無水又不至於苦水豈非一舉
而兩得之道乎
開周家橋閘
余議大挑運河旣於臘月十五日閉壩矣然回空糧船
將不行乎曰宜開周家橋閘使回空糧船盡出周家橋
閘由草字河入高寳湖至高郵州入運河即一切民船
俱由此行板閘關暫移於周家橋收稅則運河旣可大
挑糧船亦可通行關稅不至有誤所謂一舉而三善備
焉者也
高家堰堤内水田
高家堰内或相去十里或相去十五里或相去二十里
開引河一道堰上建閘或涵洞使洩洪澤湖之水即以
灌堰内之田引河兩邊盡挖溝渠使通水道以灌民田
引河兩岸即以挖河之土築堤則高寳萬頃湖波盡成
稻田矣湖水宜由武家墩入運料小河南行
閉六壩
孫宗彛曰聞潘總河當日風雨寒暑駕小艇往來訪詢
夜不成寐者半年殫力思維乃有成畫是以急築高堰
一帶惟堤淮水使不東注併力出清口敵黃刷黃以入
於海一策而已其策高堰曰泗州巨商私販北自河南
南至瓜儀勢必假道清江浦而各閘不免稽留咸以從
高堰周橋一帶直達爲利多揮金造浮言以阻我愚按
治河别無他法惟有塞高堰通海口一策而塞高堰又
即所以通海口也然而高堰之所以難築者則以巨商
私販利其往來之便以爲漏稅之計也故昔日河道之
壊在開周橋今日在開六壩一閉六壩而河道治矣
救旴泗法
皇上軫念旴泗百姓永受水患乃指示方略令於蔣家
壩建閘一座開引河一道以洩湖水法誠善也但洪澤
湖水勢甚大非一閘所能宣洩查歴來舊制原有周家
橋閘翟家壩竝高良澗古溝二閘以洩湖水所以旴泗
不致大受水患今由蔣家壩閘推之再建兩三閘以洩
湖水再於高家堰内多開溝渠以灌民田其有餘之水
放入高寳湖内而又於運河西岸多開㴠洞使高寳湖
内有餘之水放入運河又於運河東岸多開閘壩使運
河有餘之水放入下河以灌民田而其有餘者仍令隨
各海口下海則高家堰内以及下河俱可收水之利而
旴𣅿泗州亦可除水之害矣或曰洪澤湖水由高堰而
東則黃河之水不虞倒灌清口乎予曰有收束清口之
法在今清河口現寬九十餘丈若高家堰建一閘則將
清口收束一二十丈再建一閘又將清口收束一二十
丈再建一閘又將清口收束一二十丈將來清口僅餘
數丈使足以通漕運而止清口旣小蓄水必盛是足以
敵黃而有餘矣又何患黃水之倒灌乎此功一成旣可
以除旴泗之水患可以興下河之水利竝可以免黃河
之泛濫誠一舉而三善備焉者也
又
旴泗之所以苦水者以黃河之水無所洩也駱馬湖之
水歸黃河洪澤湖之水盡歸黃河而黃河僅恃一大通
口之海口以洩之下源之洩水旣少上源之壅水必多
洪澤湖之水不能速下此旴泗之所以被害也今日欲
救旴泗惟有將黃河分爲三河從王家營減水壩開引
河一道由鹽河入平望河海口自陶莊引河下尾開引
河一道由鹽河歸鮑家營河出五港口下海有此三海
口以洩水下源之洩水旣多上源之流水自暢且此二
支河俱在清口之下如此分洩則清口自無倒灌之虞
然後開周橋翟壩高良澗古溝以洩洪澤湖之水洪澤
湖之水所洩旣多又慮清口不敢敵黃則於徐州之下
清口之上黃河南岸多開減水壩以洩黃水入湖一以
助湖水使出清口敵黃一以淤平湖地使滄海變爲桑
田使洪澤湖仍爲洪澤湖餘地盡淤平原而淮河仍復
淮河之舊則洪澤湖盡由高寳湖入運河下江亦可從
鳳凰橋人字河下海則旴泗之水可消而揚州一屬亦
不至苦於無水灌田矣此法一行而揚州得其利旴泗
除其害誠一舉而兩得者也
添水利道
淮揚百姓常苦水之害而不知資水之利水之大者莫
過於洪澤湖委之於無用則足以爲害而用之灌田則
未嘗不可以爲利宜添設水利道一員或即以河道兼
攝亦可同知通判則令其兼攝各縣添設水利縣丞或
主簿一員令其專管於周橋翟壩高良澗古溝高堰武
家墩石磡各建石閘一座下各開引河一道挑濬溝渠
務使可以灌田而止是資水之利即所以去水之害也
運河兩岸減水閘壩
運河西岸自淮安至揚州宜多建進水閘壩引湖水入
運河濟運若運河水大又宜於東岸多設減水閘壩放
運河之水由各支河入海引湖水入河濟運則河水自
不患其或小放河水由支河入海則河水又不患其或
大矣此誠萬全之策也
復運料小河
運料小河所以洩五空橋入運河之水也中有蘆蒲一
叚未經挖通似應挖通以洩運河之水但茭陵一叚穿
斷遥堤故河院廢之蓋慮黃河之水盛大萬一衝决遥
堤堵塞猶堪作内障也今年運河之水甚是危險似宜
仍復開通以洩運河有餘之水也
復五空橋河
五空橋河所以分運河之水以保清江也緣前任董河
院開閉不得其法防之不固以致河水流入清江清江
被淹而河院董亦以是去位若因是不開此河是因噎
而廢食也今宜仍復開通以分運河之水則運河之水
自小而民居不致淹没矣
復楊家廟河兼伏龍洞
伏龍洞此明時孫知縣所造使穿運河入射陽湖者也
其法於運河之下建石涵洞涵洞之上加土四尺上爲
運河底此法甚善而今已久廢矣故宜復之蓋此河所
以洩洪澤湖水而黃河南岸運料小河又所以洩運河
之水也今二河竝廢高家堰已建石工運河兩岸惟務
加高而高堰之險運河之險乃在在告急矣此愚意所
以欲復也
流均溝
流均溝所以洩運河之水入馬家蕩者又自馬家蕩由
蝦鬚溝之廟灣入海此河一開則淮安運河之水由此
而減不至甚大則淮安可以安枕而卧矣
芒稻河
芒稻河亦所以洩運河之水入海者也惟開口未盡通
所以運河之水每至滿溢堤岸每至冲决惟將此河大
爲開通庶乎運河之水入海既速而堤岸亦可保無虞
或曰海口旣多水勢大洩運河不致淺阻乎余曰於河
頭或建閘或建壩水大則洩之以入海水小則蓄之以
濟運則糧運旣可通行而無淺阻之患堤岸亦可保固
而無衝决之虞矣
王家營開分黃支河
宜於王家營大壩開通使深將引河再挖寬深以引黃
河之水使入鹽河由平望河下海又要在縷堤之北鹽
河之南再挖引河一道使黃水出大壩往東行至鮑營
之下乃歸鹽河而於大壩以上一叚竟歸鮑家營河則
與鮑家營河不至混而爲一矣
韓家莊閘引河
查韓家莊南有運料小河一道宜於尹家莊西築隔堤
一道以斷運料小河即於尹家莊開引河一道引黃水
入運料小河直至大茭陵將縷堤開通放水仍入黃河
則水勢旣分而安東縣之南門與便益門及二塘俱可
不險而河南之韓家莊尹家莊新港唐家堡周家渡小
茭陵大茭陵各險工俱可廢矣
尹家莊一帶開引河
宜於尹家莊埽工之上開引河一道穿過縷堤使入運
料小河而於大茭陵遥堤外開引河一道穿縷堤使運
料小河之水仍出黃河此工一成而尹家莊韓家莊安
東便益門南門二塘新港唐家堡周家渡小茭陵大茭
陵十處險工俱可以不險矣但運料小河南岸之堤宜
加幇高厚仍宜加築堅實始足捍禦而以加幇所取之
土仍挖運料小河一道在運料河堤之内以補運料小
河以通運料小河上下之水
埽工宜廢
一黃河兩岸埽工宜廢也除近城近鎮者仍下埽外其
餘一應埽工盡行停止查河南從前每年下埽歲無寧
晷臨河州縣民不堪命自佟撫臺到任乃以不治治之
坍堤還堤而不下埽三十年來民少休息而河亦無泛
濫之虞今惟倣河南之法於各險工之内先築越堤而
後廢埽工外面坦坡要極平堤要高寬則水之冲刷無
力而後將埽工兩頭縷堤先開水口使水得近越堤或
曰縷堤外地勢高縷堤内地勢窪旣開水口則縷堤内
越堤外不幾成潭乎予曰不然上開水口則黃河之水
由上而入下開水口則黃河之水由下而出且水長一
次則地淤一次不數次而縷堤内外可以相平矣又何
慮其成潭乎或曰河南地寬江南地窄固未可以一槩
論也予曰江南之地固未嘗窄也亦未嘗無可築越堤
之處也惟相其地勢地勢寬者越堤宜遠地勢窄者越
堤稍近又何不可之有哉而越堤之築又宜照例實加
夯硪乃爲有益
海嘯
或問海嘯之後沙塞其口必預疏濬潘印川先生曰海
嘯之說未之前聞愚按海嘯之說自古有之或潘先生
偶未之見耳愚於辛巳三月三日親在雲梯關之下見
海嘯大通口兩岸水與堤平而馬家港之埽遂復衝去
而上流安東之水曾未大漲以是知其爲海嘯也然數
日之後水復歸漕依舊刷沙至壬午歲而河底日深海
口大闢不惟不能淤塞且日刷日深海口日加深通矣
海嘯沙塞未可信也
居濟一得卷七
