居濟一得地理𩔖四(河渠之屬)
提要
(臣)等謹案居濟一得八卷
國朝張伯行撰是編乃伯行為河道總督時相
度形勢錄之以備𠫭考者前七卷條議東省
運河壩閘隄岸及修䟽築濬蓄洩啟閉之法
於諸水利病條分縷析疏證最詳後附河漕
𩔖纂一卷則僅撮大概蓋伯行惟督河工故
漕政在所略也伯行大旨謂河自宿遷而下
河博而流迅法宜縱之宿遷而上河窄而流
舒法宜束之徐邳水高而岸平泛濫之患在
上宜築堤以制其上河南水平而岸高衝刷
之患在下宜捲埽以制其下又有三禁之策
四防八固諸條皆得諸閱歷非徒為紙上之
談者迄今六七十載雖屢經修築形勢稍殊
而因其所記以考因革損益之源流亦未為
無所禆焉乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
居濟一得原序
古人之治河也治其汎濫横溢足為民害者引之於沮
洳窪下之處徐徐焉趨入於海而治河之事已畢盖其
時閒曠之地甚多委而棄之不與水爭故得施其䟽濬
之功絶無所頋惜而水亦順性以往無奔騰衝決之患
今也不然梁豫青兖淮徐之境郡縣村落星列碁布生
齒日繁桑麻遍野凡昔人所棄以與水者盡為沃壤民
所必争水既無容蓄而又為轉漕必由之要路不得已
而大為之隄防跬步之間紆逥屈曲使俯就吾之約束
幸而數千里間不至有尺寸之滲漏矣又恐其不足以
轉漕而濟運是必民不病水水為漕用而後可以言治
夫以今人之才力遠不逮古人乃其遭際之艱難似有
倍於古人者奈之何不智勇坐困用力多而成功少也
哉雖然滄桑變易自古有之彼蒼愛民之心決不忍使
數十郡縣無辜之赤子頻遭昏墊則所恃以利賴而安
全之者要在人事之補偏救弊相時度勢毋拘成格毋
循覆轍善為之節宣而已矣豈宜諉之氣數之適然曰
古今人不相及耶余自庚辰歲奉
命效力河工日夕奔馳於淮揚徐泗數百里之間考古
人之制度驗今日之形情源流分合高下險夷亦既悉
其大概矣閱四載而膺山東治河之
命甫視事適遇雨潦堤堘在在澷溢民田處處淹沒夙
夜殷憂求所以無負厥職者越歲又值亢旱運河水涸
致厪
宸衷命廣善庫郎中德成格馳赴封閘催漕並𫝊
諭宜設法蓄水量塘放船余與德公恪遵
訓旨體究詳盡漕運果得無阻早達
神京此皆
聖謨遠照足為千古之良法者余不揣固陋&KR1574;流窮源
力求有益於民生
國計數年以來越阡度陌相度經營兼詢之故老攷之
𫝊記凡蓄洩啟閉之方宜沿宜革或創或因偶有所得
輙筆之於書以備他日參考積久成帙分為若干卷敢
曰遵是說也將以補偏救弊獨任其難而不愧於古人
節宣之義乎亦聊以自盡其一得之愚云爾善乎印川
潘公有言曰時勢可行則行之不可行則緩之慎毋使
我誤後人後人更誤後人此即余之素志也抑有說焉
事不久任權不歸一則功敗於垂成如同築舍前明宋
尚書之已事可鑑已夫以數十郡縣生靈之命而皆仰
藉一人之謀畫事寧有重大於此者惟在慎擇其人假
以便宜之柄使得久於其位而不為浮言衆議所搖奪
凡利多而害少者毅然獨斷行之無稍顧忌建非常之
原以貽千百世生民之福功孰偉焉若徒汲汲於補苴
罅漏防護壅塞歲縻
國家無窮之帑徼倖於旦夕之無事謂可藉手告無罪
於古人適足貽笑後人而已矣是烏足與言治河之術
哉
康熙戊子三月朔儀封張伯行書於榕城之正誼堂
