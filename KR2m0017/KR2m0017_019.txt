皇朝通典卷十九
選舉(二)
選舉制(武科)
(臣)等謹按射為六藝之一三代士人未有不能射
者射義所載諸侯歲獻貢士于天子天子試之于
澤宫中多者得與于祭中少者不得與于祭此後
世武科以射試士其所由昉乎漢選六郡良家子
給羽林期門唐長安中始置武舉又有翹關負重
之選宋金迄明武舉相沿不廢我
朝八旗人士無不以善射著稱挽強命中之技所在
多有不僅如漢人應武科者始能射也至于取士
之制
國朝文武並重其武舉鄉會試悉視文科例會試及
順天鄉試則
欽派大臣閱箭各省鄉試則巡撫主之既以外場定其
優劣復以策論决其去留法至善也謹依次編輯
備武科之制焉
順治元年十月定武鄉會試年分武舉會試定于
辰戌丑未年各省武鄉試定于子午卯酉年凡京
衛武學官生遇鄉試年准一體赴試二年六月准
於十月舉行各直省武闈鄉試三年九月定武鄉
會試事宜(武鄉會試初九日試騎射十二日試步射十五日試策論)又定武進
士衣頂(武進士衣頂第一甲一名武進士賞甲胄撒袋刀弓矢鞾帶等物諸武進士衣頂照)
(文進士一體穿帶並賞給銀兩)十二年九月
上諭國家選舉人材共襄治理文武允宜並重今科中式
武舉應照文進士一體殿試朕親行閱視先視馬步箭
後視策文永著為例届期武舉人各於
天安門就試畢以卷送
午門外東直房讀卷官公閱進呈俟
御批一甲三名畢各赴内院公同填榜十四年正月
敕定官員恩詔廕子停止入監讀書改補武職十六年九
月
敕明年天下武舉再行會試以文闈再會試故也十月定
武舉
殿試讀卷傳臚俱照文場例十七年正月停武科技勇
奉
上諭武科取士拔其韜略諳通弓馬嫺熟者以備將才至
於開弓舞刀掇石俱屬虚文無益以後俱不必試二月
兵部再舉行會試
命内大臣及大學士監射永著為例三月
上諭武闈取士原以遴選將材以資實用向來考試馬步
箭沿習舊例用高大之的較射以致軟弓小箭易于倖
中其用滿式弓矢者反不得合式殊非收羅材勇之意
以後鄉會考試馬箭用滿洲例射帽步箭亦照滿洲例
射尋常小的十八年十月兵部請
殿試天下武舉得
旨武闈已考過步箭及策論又經内試選定停止殿試
康熙七年定先試馬步箭後試策論八年定外省
武闈以學政為閱卷官旋罷之十三年復武場技
勇之制二十八年三月兵部覆御史錢三錫請定
武闈條例以馬箭中三步箭中二者為合式
上諭馬箭弓刀等項俱已合式惟因步箭中不及兩箭不
准合式似屬屈抑著再議尋議步箭雖未中式其射法
精善者亦准考取至比箭時應令内大臣都統内
閣大臣與兵部公同監射得
旨嗣後武鄉會考試馬箭以中四箭為合式步箭以中一
箭為合式三十二年兵部題考試武舉一疏得
旨步箭大把以八十步為則太遠善射之人多致遺棄嗣
後著改為五十步以中二箭為合式(武場事宜頭場試馬箭監立三把各)
(離三十五步務要放馬跑圓三回九箭中四箭者合式馬箭不及額者不准入二場試步箭立大把)
(以五十步為則務要彀滿精優直衝把子中央者為中如有撞箭併中把子根把子旂者俱不准九)
(箭中兩箭者合式不及額者不准入三場試馬步箭外再試八力十力十二力弓八十觔一百觔一)
(百二十觔刀二百觔二百五十觔三百觔石弓必間滿刀必舞花石必離地一尺為合式三項内有)
(能一二項者准入三場三項全不能者亦不准入三場三場試策二道論一道)三十三年
九月
敕武闈應重外場十月
上閱視武舉騎射技勇
諭不合式舉人許其效力再試
上曰天下武舉會試者或其人才可用騎射亦優而以不
合式之故遺而不錄者有之朕意殊為憫惜令兵部宣
示有願效力再試者具呈候請旨再行考試遴選交火
器營令其服習戎事於會試時照常考校既悉知其人
亦便於拔取有超羣者即與錄用三十六年十月
上御瀛臺紫光閣閱武舉騎射
上發五矢皆中
上曰今科落卷内安知無騎射俱佳而被遺者乎如其回
籍則已若有留此者令兵部察眀復試四十八年五月
上諭考試武舉當擴其典以備錄用現今八旗監生為護
軍驍騎者俱有入文場考試之例直隸各省綠旗營兵
千把總及年滿千總其中有通文理願入場就試者可
分别令就武鄉會試即於其充伍為弁之地就近鄉試
不必令回原籍尋遵
旨議定直隸各省綠旗營兵有通文藝願就武鄉試者于
充伍地方該營將弁申送巡撫一體鄉試不中者
仍令歸營又各營千把總及年滿千總門衛所千
總有願應會試者該督撫提鎮給咨赴部一體會
試不中者仍歸原職由兵丁千把中鄉會試願歸
職伍者聽六月
敕漢軍人等一體考試武舉武進士尋議定八旗漢軍内
務府無品筆帖式庫使由官學生補授之外郎閒
散人等有願考武生者該旗移送順天府考取八
十名鄉試時所取武生并中書及部院衙門筆帖
式廕生監生及監生之披甲護軍領催執事人員
願應武鄉試者亦移送鄉試取中四十名如不中
仍令當差會試取中八名照文場編合字號四十
九年九月太原總兵馬見伯疏稱武經七書注解
互異請選定一部頒行經部議駁尋請嗣後考試
武生武童論二篇一題出論語孟子一題出孫子
吳子及司馬法舊例鄉會試論一篇策二篇今改
出論題二策題一從之五十一年十二月定本省
現任官員子弟頂食兵糧冒濫入場之禁從御史
段曦請也五十二年十一月
上御暢春園内西厰閱試武舉騎射技勇選宋如柏等十
五人再試以騎步射令善射侍衛等射畢
上親射兩次每發皆中
諭大學士等曰近見直隸各省考取武進士額數或一省
偏多一省偏少皆因其不知弓馬武藝止憑文章取中
以致騎射嫻熟諳悉韜略之人多有遺漏嗣後考取武
進士不必拘定額數俟天下會試武舉齊集京師令該
部將各省赴試到部武舉照例考試弓馬將合式武舉
等實數查眀預行奏眀朕計省之大小人之多寡照考
取文進士例按省酌定取中額數則學習武藝弓馬優
長者不致遺漏矣十二月定新中武舉内弓馬不堪人
材不及弓刀石不能者將監試取中之巡撫照文
科場例議處從御史李景迪請也五十六年十一
月定武場初七日為始考試十三日入闈十四日
編號點名十五日考試策論從府尹俞化鵬請也
雍正元年六月增滿洲武鄉會試兵部請武場鄉
會試錄仍照舊例刊刻進呈從之二年五月吏部
左侍郎史貽直請武鄉試亦照武會試設立好字
號各省考試之時將弓馬技勇漢仗好者另行記
註移送内簾先於好字號選取如不足數再將餘
卷選取得
旨允行其各省武鄉試或以好字號取中或以文章好取
中之處於武鄉試錄内註明以便查對七年九月各旗
副驍騎校前鋒馬兵人等赴順天府願應鄉試府
尹陳良弼以聞得
旨允行
敇各省巡撫考試武舉著會同就近省城之提督總兵一
員同考外場若提鎮住劄路遠或因公他出則委副將
一員代之九年三月
敕各省督撫於所屬地方召募揀選人材壯健技勇可觀
者百餘人咨送兵部奏聞候揀派官員訓練教習以備
軍旅之用武生童生及鄉勇民壯等俱可入選每人本
籍額外給與守糧一分以養贍其家口本人進京之時
著督撫動支公用銀兩賞給路費十年三月
敕各省技勇可用之武舉令其充補經制馬糧十一年十
月定會試武舉到部務取同考五人連名互結倘
三場有人冒名頂替令互結之人立時首出將頂
替與本人拿送刑部治罪鄉試亦照此例從御史
朱士伋請也十一月
上諭武場鄉會兩試原期選俊儲材所以人材壯健技勇
兼優者外場考試另編好字號並分别雙單令入内場
再考試文藝比較取中以杜冒濫倖進諸弊本年武會
試有頂替進場作弊者當經查出交部治罪又有人材
技勇皆屬平常而考試大臣濫列好字號入場取中者
現在查參黜革議處俾各知儆戒至于各省學臣考試
聞有弓馬平庸文理粗通之人混入内場赴號换卷傳
遞代筆賄屬倩代揆厥所由總由府州縣考試時市寬
大之名遂令技藝不堪漢仗猥瑣之輩混入内場種種
作弊嗣後有似此濫行錄送者著該學政題參議處其
學政校閱外場若將平常懦弱之人濫列好字號入場
取中亦著督撫查恭十二年四月
敕停止滿洲武鄉會試
乾隆元年八月兵部右侍郎吴應棻請酌定大省
人數多者移期于初五日開弓十三日入闈較之
從前寬兩日之限則監射官得從容較閱從之二
年九月兵部會同監射大臣奏請考試外場除馬
步箭俱各缺一箭者仍不准合式倘馬步箭兩項
止缺一箭者仍令其再試技勇如弓刀石三項俱
能勝頭號者准與合式缺一者即不准合式其中
果有勇力過人技藝傑出者仍准其一體挑選好
字號鄉會試俱照此例從之四年八月兵部覆准
武鄉試令提調監試各官將外場較射冊帶入内
場於舉子出場交卷時查眀外場較射原冊原填
某號技勇酌量覆驗一二項如果相符准其交卷
放出倘與原填技勇全不相符即嚴加查究以清
頂替從御史甄之璜請也六年六月定武場試卷
悮填雙單好合式字號之禁并申嚴懷挾代倩之
弊從御史七格請也九年二月復武生捐監准入
文場之例從山東學政李治運請也湖南巡撫蔣
溥請武闈鄉試舉子有年屆六十者即不准其入
場應試以杜混冒代鎗之弊從之二十四年十一
月御史戈濤奏考試之人弓刀石三項技勇皆係
三號不准合式必有一二樣頭二號技勇方准入
内場又雙單好字號列甬道東號房合式號列甬
道西號房則代倩之弊自可永絶再武内場原以
講眀韜略自當以武經為重將四書論一篇裁汰
以歸簡易從之二十五年三月巡撫陳宏謀條奏
武場考試向來外場考試馬箭連射三回共計九
箭中四箭為合式請馬箭止射二回共計六箭後
復考地毬一回總以中三箭者為合式其缺一者
不准考試步箭其考試弓刀石後再試地毬之例
併請停止又向來考試遠把以五十步為程請酌
改三十步每人各射六箭以中二箭者為合式缺
一者不准復考弓刀石其考試弓刀石後再射近
把之例併請停止又應試之弓馬弓以三力為率
步以五力為率其不及三力五力者不准合式從
之二十六年十月兵部侍郎張師載請外場監箭
原冊及分别東西號合只令監試提調等官公同
辦理不得假書吏之手從之又浙江學政李因培
請令中式武舉就本州縣衙門親自填寫親供由
各州縣申送布政使彙齊送部不得違限并定無
故三科不赴會試之禁以防恃符生事從之二十
七年十月侍郎王際華請停武科鄉會試合式字號
惟挑選雙單好字號令入内場從之三十六年
四月步軍統領公福隆安請停馬兵鄉試之例其
情愿考試者令其與武童一體應試取中武生再
准鄉試從之三十八年十月
敕武生有情愿入伍食糧者准其兼充四十年八月鴻
臚寺卿江蘭請於
殿試之前
欽點六部滿漢堂官二三員傳集中式武舉按照會試
原冊弓刀石觔重號數令其逐一演試如有前後
參差者即行參奏將該武舉照文會試磨勘之例
罰停
殿試一科原挑之監射大臣交部議處從之又御史李
廷欽條奏監試大臣隨帶跟役不得過四名之數
又監射大臣及兵部堂官宣
旨後即不准歸私宅并外圍住宿以遠嫌疑從之十一
月巡撫巴延三請外委應准其與食糧之武生一
體鄉試從之四十五年九月
上諭向來武鄉會試考試技勇内硬弓一項原以十二
力為頭號近來士子輒填註十七八力及至較試時
類皆勉強從事併竟有不能者殊屬無謂嗣後考試
武場硬弓務以滿足入彀為度其主考冊内有能過
頭號弓十二力以上者亦不得過十五力著為令
皇朝通典卷十九
