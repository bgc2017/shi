欽定四庫全書
皇朝通典卷二
食貨(二)
田制(官莊)
國初以近京各州縣無主荒田及前明皇親駙馬貴
戚大臣内監殁於寇亂無主荒田並百姓帶地投
充之田設立莊屯自王以下及官員兵丁皆授以
土田俾世為恒産嗣後生齒日繁凡
盛京古北口外新闢之壤咸隸焉其官莊有三一宗
室莊田一八旗官兵莊田一駐防官兵莊田凡牧
場地專隸内務府會計司掌其收納之數
順治元年
上諭戸部清釐近京各州縣無主荒田及前明貴戚内監
莊田如本主及有子弟尚存者量口給與其餘盡分給
東來諸王勲臣兵丁并令各府州縣鄉村滿漢分居各
理疆界以杜異日争端順天巡按柳寅東上言安置莊
頭其無主地與有主地犬牙相錯易起争端請先
將州縣大小定用地數多寡使滿洲自住一方然
後以察出無主地與有主地互易庶疆理明晰從
之設指圈之令時近畿百姓帶地來投者甚多乃
設為納銀莊頭願領入官地畝者亦為納銀莊頭
各給繩地每四十二畝為一繩其納蜜葦棉靛等
物附焉分隸内務府鑲黃正黃正白三旗奉天山
海關古北口喜峰口亦令設立又令諸王貝勒貝
子公等於錦州各設莊一所蓋州各設莊一所其
額外各莊均令退出二年定給諸王貝勒貝子公
等大莊每所地四百二十畝至七百二十畝不等
半莊每所地二百四十畝至三百六十畝不等園
每所地六十畝至百二十畝不等給内務府總管
園地四十八畝親王府管領園地三十六畝郡王
府以下管領園地三十畝各官執事人員皆給地
有差又題准王以下各官所屬壯丁計口給地三
十六畝停支口糧
諭戸部民間田房有為旗人指圈改换他處者視其田産
美惡速行補給務令均平其有瞻顧徇庇者罪
命給事中御史等官履勘畿内地畝從公指圈其有去京
較遠不便指圈者如滿城慶都等二十四州縣無
主荒地則以易州等處有主田地酌量給旗而以
滿城等處無主地補給就近居民凡民間墳墓在
滿洲地内者許其子孫隨時祭掃三年
諭京城内外無主園地酌量撥給諸王府尋定副都統以
上官各給園地百八十畝地六十畝凡直隸民人
田地被圈者以連界州縣地畝撥補其不願他適
者以未圈之民房地均分住種願他適者按畝蠲
賦一年其地土房舍雖未經撥給滿洲而與近村
被撥之民同居分種者亦按畝量減前明公侯額
外屯地既經撥出其錢糧永行蠲免四年令參領
以下官員各給地六十畝定撥給官兵地畝以見
在為准例凡撥給之後兵則增丁不加減丁不退
官則陞遷不加已故降革不退兵丁有告稱不能
耕種者不准至所圈地内如有集場仍留給民以
資貿易五年定親王給園十所郡王七所每所地
百八十畝又准南苑海戸每戸給地十八畝每佐
領下增給十名壯丁地六年定凡加封王貝勒貝
子公等各照本爵撥給園地其襲封王貝勒貝子
公等祖父所遺園地除撥給應得之數外餘地仍
留本家不必撤出又定公侯伯各給園地三百畝
子二百四十畝男百八十畝都統尚書輕車都尉
百二十畝副都統侍郎騎都尉各六十畝一等侍
衛護衛參領各四十二畝二等侍衛護衛各三十
畝三等侍衛護衛雲騎尉各二十四畝凡旗員致
仕者督撫藩臬總兵各給園地三十六畝道員副
將參將各二十四畝府州縣遊守等官各十八畝
又新來壯丁每名給地三十畝(嗣於次年令八旗舊壯丁每名撤出)
(地六畝撥給新壯丁)七年定給公主園地三百六十畝郡主
百八十畝縣主郡君縣君各百五十畝撥給親王
園八所郡王五所貝勒四所貝子三所公二所每
所地百八十畝(嗣後凡初封貝勒貝子公等皆照此例撥給)鎮國將軍
二百四十畝輔國將軍百八十畝奉國將軍百二
十畝奉恩將軍六十畝(謹按官兵莊田鑲黃旗滿洲蒙古漢軍共壯丁地二)
(萬三千六百三十三頃四十畝正黃旗滿洲蒙古漢軍共壯丁地二萬三千五百四十三頃八十五)
(畝正白旗滿洲蒙古漢軍共壯丁地二萬七百九十六頃四十八畝正紅旗滿洲蒙古漢軍共壯丁)
(地萬二千四百七頃十畝鑲白旗滿洲蒙古漢軍共壯丁地萬五千四百四十四頃三十畝鑲紅旗)
(滿洲蒙古漢軍共壯丁地萬三千五十五頃七十畝正藍旗滿洲蒙古漢軍共壯丁地萬七千一百)
(三十六頃六十畝鑲藍旗滿洲蒙古漢軍共壯丁地萬四千一百十有一頃二十八畝均坐落通涿)
(昌平霸薊遵化灤安易滄延慶等州大興宛平良鄉固安永凊東安香河三河武清寳坁順義密雲)
(懷柔房山文安大成保定玉田平谷豐潤盧龍遷安撫寕昌黎樂亭清苑滿城安肅定興新城唐容)
(城完蠡雄高陽新安淶水河間肅寕任邱交河青静海天津南皮獲鹿開平望都赤城宣化各縣永)
(寧衛河西務良牧署采育里開平沙河驛德州古北口冷口張家口喜峰口獨石口羅文峪石閘等)
(處)十年令民間房地有被圈一半者不必撥補全
圈者以未被圈之房地均攤補給本州縣不足以
鄰近州縣存留房地補給停圈撥民間房地之例
十一年議准壯丁自四名以上地土盡數退出量
加錢糧月米申禁滿洲置買民産例凡所買之業
俱令入官戸部給還原價十五年又議准未禁以
前者免其入官既禁以後者如舊議
康熙二年定新來佐領給地三十畝領催十八畝
四年給守
陵官員園地内大臣九十畝總管七十二畝副總管六十
畝防禦及郎中員外三十六畝茶膳讀祝贊禮内
監筆帖式驍騎校佐領下給事人及驍騎禮工二
部執事人給地各有差八年
敕禁復行圈占民間房地
諭將本年見圈之地悉還民間旗人無地者擇邊外空地
撥給尋議以張家口殺虎口喜峰口古北口獨石口山
海關外曠土宗室官員兵丁有願將壯丁地畝退
出取口外閒地耕種者本都統咨送按丁撥給九
年定官員兵丁地畝不許越旗交易兵丁本身種
地不許全賣例二十年定新滿洲來京歸旗者停
給園地又定民地撥給旗下者以别州縣衛所額
外開墾之官屯地補還二十四年議各處壯丁及
新滿洲應給地者將上三旗
皇莊并内務府八旗禮部光禄寺丈量餘地撥給(謹按)
(此外又有部寺官莊分隸於禮部光禄寺各衙門自行徵收支放以給公用皆不屬於戸部)
内務府官莊
國初定制每莊壯丁十名選一人為莊頭給田一百
三十晌(六畝為一晌)場園馬館另給田四晌壯丁蕃衍
則留於本莊缺則補足量給牛種房舍口糧莊有
整莊有半莊有稻莊有豆稭莊有園又有蜜戸葦
戸靛戸瓜園果園菜園牧地網戸地獵戸地(謹按宗室)
(莊田鑲黃旗宗室整莊四所半莊一所園一所共地三十六頃六十畝在大興通武清平谷河間各)
(州縣正黃旗宗室整莊五所半莊十二所莊四所園三所共地百有六頃五十六畝在涿易二州大)
(興宛平三河寳坻順義房山保定雄任邱各縣正白旗宗室整莊四所莊一所園二所共地三十六)
(頃在順天府及通州香河寳坻房山各縣沙河所等處正紅旗宗室整莊百四十五所半莊三所整)
(園五十所半園十所園四所共地千二百四十四頃十有六畝零在昌平涿遼陽等州及宛平文安)
(保定定興淶水海城蓋平各縣鑲白旗宗室整莊百七十六所半莊五所莊八所整園八所園二十)
(所果地靛地網戸獵戶等地七十六處共地千七百十有七頃十有四畝零在通昌平霸薊遵化灤)
(易滄遼陽等州大興宛平良鄉固安永清□安香河三河武凊寶坁密雲懷柔房山玉田平谷豐潤)
(遷安臨榆樂亭保定河間任邱保安海城蓋平鐵嶺各縣鑲紅旗宗室整莊二百九十八所半莊二)
(十三所莊五所整園百十有一所半園二所共地二千六百三十頃一畝在通涿昌平霸灤滄延慶)
(等州大興宛平永凊香河寳坻房山新城河間肅寧各縣及張家口外等處正藍旗宗室整莊五百)
(四十四所半莊百五十一所莊二十二所整園百有三所半園十有九所園七十三所果園菜園牧)
(地五處共地五千三百十有三頃二十四畝零在通涿昌平霸薊遵化灤易遼陽錦寧遠等州大興)
(宛平良鄉永清東安香河武清順義懷柔房山保定玉田平谷豐潤盧龍昌黎樂亭新城青興極保)
(安承德開原廣寧開平各縣及冷口外等處鑲藍旗宗室整莊二百三十一所半莊六十三所莊九)
(所整園百有二所半園二所園三所共地二千二百五十四頃七十四畝零在昌平灤安遼陽錦等)
(州大興宛平固安永凊東安懷柔蠡高陽海城蓋平開平各縣)凡整莊半莊園地蜜
戸等戸各設莊丁内選一人為莊頭給以晌地康
熙初年編各莊頭等第以其田土編為四等每十
年編定一次至是年設立糧莊每莊各給地三百
晌其山海關内古北喜峰諸口外糧莊每一所納
糧百石合倉石三百六十石山海關外糧莊每一
所納糧百二十石合倉石四百三十二石凡各莊
頭收糧畢時於定額外多納一石以上者賞缺額
一石以上者責二十六年題准交納銀二百兩之
莊頭改為糧莊增莊丁為十五名停止莊頭報糧
溢額賞給三十年新滿洲退出地畝令給民間耕
種輸租四十五年更定撥給之例凡旗人退出之
地官收存撥給者俱俟秋成後始行撥地已撥之
後不准更換其初次應行給地之新滿洲於八旗
餘地内丈給四十八年令莊頭地畝不足額者准
其補給薄鹻沙壓者准其換給五十一年定給屯
長地畝五十三年定撥補莊頭地畝在各旗退出
輸租地内勻撥不得指圈民地五千五年定給莊
頭頂帶之例凡莊頭當差四五十年不欠錢糧者
給八品頂帶二三十年無欠者給九品頂帶
雍正元年設總理大臣專司口外報糧編審
諭免山海關内莊頭所欠陳糧其所欠新糧一二年内全
完者賞給品級三年不完者治罪二年行井田之法將
内務府退出餘地及戸部所收官地内撥新城縣
百十六頃固安縣百二十五頃八十九畝制為井
田挑選無産之旗丁滿洲五十戶蒙古十戸漢軍
四十戸耕種自十六以上六十以下各授田百畝
周圍八分為私田中百畝為公田公田之榖俟三
年後起徵於耕種餘地立村莊廬舍每名給銀五
十兩為口糧牛種農具之用設管理勸教二人三
年令口内莊頭交倉所餘之糧折銀口外莊糧運
交熱河倉其雜糧秫稭等項折銀均交廣儲司四
年更定山海關外糧莊地數一等莊給地五十四
頃二等莊五十一頃三等莊四十五頃四等莊三十
九頃六年令内務府宗人府八旗都統將直隸所
屬旗莊圈賞投充各項地畝覈明基址載册交戶
部并直隸總督與各州縣存貯如有旗民互相争
訟者即據册勘審七年於順天府屬之霸州永清
縣設立井田
諭免八旗地畝私行典賣與民者罪令各旗稽查清出動
支内庫帑銀取贖限一年令原業主贖回逾限者聽他
旗人承買十三年
遣官清丈察哈爾西四旗東四旗地畝
諭旗人欺隠餘地俱令自首違者罪又
遣官清查園頭牲丁壯丁地畝凡官莊内園頭牲丁壯丁
當差養家房地私相典賣者若係内務府紅册内
所載本屬官物概行撤回私業則不應強撤凊釐
之後將地畝數目村莊載册分存本州縣戸部内
務府及該總督處以備稽考定承催官奬勸例完
六年者加一級三年者紀錄
乾隆元年改井田戸為屯戸於附近州縣按畝納
糧定古北口外熱河東西兩河旗地分别上中下
則納銀以省輓運停承催官令屯領催辦(嗣於四年復設)
二年定莊園人等應給官地於直屬駐防兵丁交
出在京所受之地及各莊頭退出之地旗人丈出
餘地戸絶無人承種之地内動撥旗人來京當差
應得地畝亦如之八旗都統疏言旗人入官地畝
原定租額過輕吏胥易於作奸請派員查勘更定
按額徵收解部
上諭現在入官地畝之租較民人佃種旗地之租為數
本少而此項入官之地原屬旗地與民人納糧之地
不同雖經官定租額而百姓不知仍納重租以致吏
胥中飽今因地定租固為允協但愚民不知妄意增
添租額亦未可定夫旗人民人均我赤子並無歧視
著直省督撫出示曉諭若無從前弊端即令停止增
添至照數徵收解部恐年歲豐歉不齊如遇歉歲仍
照定額閭閻不免受累其旱潦之年作何減收豐稔
之年作何補納著州縣官隨歲酌量辦理報明該旗
及戶部存案以備稽察三年
諭朕前以旗人生計貧乏者多令王大臣議將八旗入
官地畝立為公産收租解部按旗分給以資養贍此
等地畝内有定鼎之初圈給八旗官兵將田賦悉行
開除者亦有旗人與百姓自相交易出銀置買仍在
該州縣納糧者若以入官之後均定為公産不准民
買殊非朕軫念畿輔黎赤之本懷嗣後除原圈官地
不准民間置買外其旗人自買有糧之民地現在入
官者不論旗民准照原估價值變賣將銀解部交各
旗料理生息分給旗人俾沾實惠四年
諭從前降旨令將入官地畝仍賞與八旗以為産業隨
經八旗大臣議稱借支庫銀於京城空地蓋屋賞無
房人居住將公産地租陸續補庫其續收地租作何
賞給永遠接濟别議具奏等語朕思此項地畝均係
旗人舊業有因拖欠錢糧入官者有貪婪官吏抵應
賠欵項入官者今既賞還八旗人等仍留公官辦不
但所得地租分散之時勢難均齊而地畝租銀官收
之數亦必少於私收分賞衆人則人多數少無濟於
事勢必隨手花費此項地畝仍令八旗官兵或指俸
餉或交見銀承買為業則八旗人等各立恒産於生
計自有裨益承買價銀即交部以補蓋房之項其餘
銀作何辦理及現有地畝作何視其肥瘠酌量等第
别定價直令其認買著戸部會同八旗大臣詳議尋
議准等則價直令官兵承買限五年交完價銀其
指俸餉抵買者亦於五年内坐扣其餘銀悉交地
方官將民典旗地贖回
上諭我朝定鼎之初將近京地畝圈給旗人在當日為
八旗生計有不得不然之勢其時旗人所得地畝原
足以資養贍嗣因生齒日繁恒産漸少又或因事急
需將地畝漸次典與民家為業閱年久遠輾轉相授
已成民産今欲將從前典出旗地陸續贖回必須於
民全無擾累始為妥協再此項地畝官員内尚須扣
俸認買貧乏兵丁食餉有限無從措價勢必盡歸富
戸宄於貧乏旗人未必有益再下直隸總督妥議復
議以取贖旗地百姓不苦於得價還地實懼其奪
田别佃請於贖地之時將見在佃戸及見出之租
數造册無論何旗承買仍令原佃承種房屋墳墓
在於旗地内者丈明所占地畝照數輸租免其遷
移至贖回之地貧乏兵丁未能措價認買請以八
旗公産及入官地並此次贖回之地勘明八旗閒
散人内有正戸出身居家勤儉情願下鄉種地者
上地給與百畝中地給百五十畝下地給二百畝
令其攜妻子居鄉耕種初種之年官給牛種房舍
之資如此則貧乏旗人實為利賴從之九年定民
典旗地減價取贖之令凡地不論契載年限以十
年為率在十年之内者照原價十年以外者減價
十分之一每十年以次遞減至五十年外者半價
取贖又令旗人承買公産者亦照官贖減價十一
年令八旗公産編設莊頭凡公産内有未經承買
及存退餘絶地畝酌留千頃為撥補之用其餘五
千四百畝令履畝詳勘如地沃租多整分莊頭仍
照例給十八頃半分莊頭九頃如地瘠租少酌量
加增其新設莊頭免差一年十八年定旗下奴僕
及開戸人等典買旗地限一年内自首照民典旗
地例分年減價取贖若原主不能取贖作為公産
官收租息歲終請
旨賞給貧乏旗人以資養贍十九年清查遺漏旗地軍
機大臣疏言民典旗地内多有原業子孫年幼其
地畝數目坐落村莊典地人名姓不能記憶者易
致隠匿查直隸各屬除民地外俱係旗人原圈地
畝請將現納錢糧民地開除挨村清查從之二十
年准各莊頭薄鹻沙窪地畝在附近州縣入官地
内撥換二十一年
諭八旗另記檔案及養子開戸人等俱准其出旗為民
所有本身田産並許帶往二十二年復議准本身自
置田産許其帶往如係老圈並典負八旗地畝動
官帑贖回從之又定旗人舊典房地不准回贖之
例停止新滿洲丈撥地畝照地給與租銀每畝給
租銀一錢五分核計一名壯丁地每年給租銀四
兩五錢即在直屬徵解旗租銀内動給其遠年得
地之新滿洲人等退地領租者俱如此例又戸部
疏言入官地畝三千四百九十一頃請交與該旗
查明原租令地方官照數征收按年解部
上諭此等地畝以加惠小民而論即租額再為輕減亦
無不可但向來官地租額雖輕而民佃多不沾實惠
蓋地租一項既不在官又不在民官吏轉得視為利
藪該部請照原納租數徵收自為杜絶弊端所議是
但旗人原收租數或係市平市斛而官為收納勢必
用庫平官斛則租數雖符而貧民所加已屬不少嗣
後入官地畝地方官照原數徵收并照原收平斛令
其輸納二十三年
諭出旗為民之漢軍内所有向日承種井田屯田者俱
久賴地畝為生一旦撤出未免失其生業著加恩賞
給聽其隨帶耕種直隸總督方觀承疏請勘明村莊
段落填給印照註明
賞種官地字樣交本人收執免混民産其井屯定額錢
糧仍照舊額歸州縣徵收解部從之二十七年部
請積存地畝仍分設莊頭
上諭分設莊頭編地不過三四千頃所餘尚有萬頃之
多此等地畝皆係老圈旗地且發帑贖回者十有七
八令將三千頃安設莊頭其餘交内務府派員徵收
俟原帑歸清之後即賞給八旗作為恒業二十八年
停止安放莊頭之例
命軍機大臣會同總督方觀承妥議交租則例尋議請
將原租之額分别上中下三則使租地兩得其平
無庸拘泥原租并請將佃戸姓名注册給照内詳
載地名畝數每畝徵租若干統計地一萬四千五
百三十四頃六十餘畝原徵租銀二十萬二千二
百六十七兩酌復租銀十有一萬三千二百二十
五兩照例解部從之三十二年議准内務府所屬
鷹戸炭軍炸軍灰軍並銀兩莊頭如私典旗地及
旗民親族借名頂冒者均照民買民典之例治罪
三十四年直隸總督楊廷璋請永停本旗委員查
丈入官地畝定租之例凡報出入官地畝地方官
即行履勘其從前有照原租短少者令其自首
上是其請三十六年大學士劉統勲疏請八旗低窪田
畝應行開挖泡子之處交戸部於官贖旗地及入
官地畝内減半抵給從之三十八年議定八旗左
翼右翼按季將有地旗人名字地畝段落原價報
部轉行直隸及順天府存案以備稽核三十九年
題准旗人報抵入官地畝將原價原佃原租各數
報部行文直隸委員履勘計租定價統以三分三
釐之息為式四十四年
諭八旗贖回入官老圈地節經更定仍准官員兵丁分
買今計畝浩繁其認買地畝若離京在數百里外必
致紛紛告假取租不惟徒費資斧又啟民人勒掯之
端其地租未定能否全得反將所得錢糧先行坐扣
地價於旗人生計全無裨益不如仍令官為取租解
部分給八旗賞賚兵丁交戸部八旗均勻分給四十
七年定莊園人等承種官地報災之例凡遇災歉
俱照民地之例一分至四分者不准報災
皇朝通典卷二
