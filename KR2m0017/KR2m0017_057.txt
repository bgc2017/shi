皇朝通典卷五十七
禮(嘉七)
優老
(臣)等謹按杜典有養老一條今考古者養老之義
雖載於禮經而三老五更之制諸說紛如杜典所
載且有憑臆而害理者
皇上於戊戌歲
御製三老五更說以闢之近復
命刻于辟雍碑隂又
御製三老記書張廷玉三老五更議後二篇煌煌
聖訓實發千古未發之藴兹恭錄篇端以正舊說之謬
至若我
朝定例民間夀躋百齡者題請建坊曰昇平人瑞每
年舉行不可勝數
皇上於歲越期順者
賜詩
賜額並加
賞内府緞疋銀兩洵為
異數又自
聖祖肇舉耆筵
皇上重修茂典尤從古未有之盛事兹悉恭紀為
優老一篇云
御製三老五更說曰三老五更之說不見於詩書其見
於禮記者蓋出乎漢儒非孔子之言惟左傳三老凍
餒之文為最古然傳謂公聚朽蠧而三老反不見養
遇非與五更相提並論也註三老五更者多矣或謂
上中下夀或謂工商農而不及五更或謂明天地人
與五行之事或謂取象三辰五星或謂知三德五事
者各以臆度不堪僂指矣至蔡邕獨斷乃有父事兄
事之說而白虎通之謬直以為老更各一人且曰父
一而已不宜有三吁可怪哉天子養老即所以教孝
於天下何至以父事之且即其說父一而已則天子
已自有父今復事一人是非二父乎腐儒執虚文而
謬大義真不直一噱耳邕復解更為叟謂豕亥之訛
夫叟與老同既有老又何藉叟為哉予以為三者天
地人之數養老自以三舉其數耳若夫五更則更事
之說為近而五倫五常莫不具於此人數不必其備
行之以敬誠愷悌則中和位育將在是矣後儒一切
穿鑿之論何足數哉
御製三老記曰予既為三老五更之說以闢諸家之謬
然以三老之稱數典於左氏其何以稱三老則求其
解而終不得其辭兹以三餘之暇書辟雍詩冊有三
老之語臨池下愰然悟曰三老之言實出孟子所謂
老而無妻老而無夫老而無子此非三老而何孟子
雖出左氏後而此語自由古以傳故即繼之曰文王
發政施仁必先斯四者可知文王時即有三老之稱
左氏提其綱孟子晰其目耳且晏子對叔向歎齊之
將為陳氏所云公棄其民三老凍餒乃指一國鰥寡
獨窮之民之無恤者設以上夀中夀下夀論之豈八
十以下之老即可以弗恤乎其餘傳會之論愈說愈
遠然總於辟雍養老興賢有何涉乎自是而三老之
稱徧於鄉閭所謂三老董公壺關三老之類不一而
足蓋耆艾而長於鄉者即可稱三老而非定三人也
夫予三老五更之說成於戊戌逮今又六年求其說
而不得而筆下偶得之是不可以不記且此六年中
何嘗不讀孟子而未有會兹偶會之益見理不可不
日窮書不可不日讀寧渠呈已之是顯人之非以為
博聞廣識而已哉
御製題張廷玉三老五更議曰戊戌年為三老五更說
亦既闢其蹖駮而勒之新建辟雍之碑矣今秋駐避
暑山莊檢續書之四庫全書内文穎集中有三老五
更議之篇而挂漏其名因命檢文津閣之書乃知為
張廷玉所撰憬然憶之事在乾隆戊午為廿七月既
闋諸禮畢舉之時於視學之前曾向軍機大臣等談
及三老五更而咨其可行與否彼時鄂爾泰依違其
間張廷玉則斷以為不可於是奏此議而遂寢其說
蓋鄂爾泰固好虚譽而近於驕者張廷玉則善自謹
而近於懦者且二人彼時皆可望登此席者也以今
觀之則廷玉之議為當設爾時勉強行之必有如廷
玉所謂資後人之議者矣若朕戊戌年之所為三老
五更說戊戌去戊午歴四十年其事早已忘之蓋戊
午朕方廿八歲而戊戌則六十有八此亦足騐四十
年間學問識見之效而年少時猶未免有好名泥古
之意至今則灑然矣兹觀廷玉之議與朕之說不約
而同樹之前旌焉因命並勒辟雍碑以識己學之淺
深及弗掩人之善也夫廷玉既有此卓識何未見及
朕之必不動於浮言遵
皇考遺旨令彼配享
太廟而臨休致歸里時乃有求入
廟之請此所謂老衰而戒之在得乎朕又以廷玉之戒為
戒且為廷玉惜之
順治元年十月
恩詔軍民年七十以上者許一丁侍養免其差徭八十以
上者給與絹一疋綿一斤米一石肉十斤九十以上者
倍之有德行著聞為鄉里所敬服者給冠帶榮身自後
恭遇
覃恩並如此例
康熙四十二年二月定百歲老民給與昇平人瑞
匾額並給銀建坊節婦夀至百歲者給與貞夀之
門匾額仍給建坊銀兩命婦亦如之五十二年三
月
聖祖仁皇帝萬夀聖節
諭大學士等今歲天下老人為朕六十大慶皆從數千里
而來賜伊等筵燕遣回著查八旗滿洲蒙古漢軍漢人
大學士以下民以上年逾六十五歲以上者奏聞擇日
賜燕有不能來者朕另行按分頒給再查八旗滿洲蒙
古漢軍以至内府佐領下不論官員閒散人等年七十
以上老婦亦著奏聞俟老人賜燕後再定一日送
皇太后宫賜燕有貧乏不能來者著各屬協助車馬使之
前來再敕宗人府諸王以下宗室子孫内二十歲以下
十歲以上選擇聰明堪供使任者六七十人令於耆老
前執爵即朕子孫皆令之出宗室外不用他人也越翼
日燕直隸各省漢大臣官員士庶人等年九十以
上者三十三人八十以上者五百三十八人七十
以上者一千八百二十三人六十五歲以上者一
千八百四十六人於
暢春園正門前傳
諭衆老人曰今日之燕朕遣子孫宗室執爵授飲分頒食
品爾等與燕時勿得起立以示朕優待老人至意又
諭曰書稱文王善養老孟子曰七十非帛不暖非肉不飽
帝王之治天下發政施仁未嘗不以養老尊賢為首務
近來士大夫只論居官之賢否而移風易俗之實政入
孝出悌之本心未暇講究朕因今日之盛典特宣此意
若孝悌之念輕而求移風易俗其所厚者薄而其所薄
者厚矣爾等皆是老者比回鄉井當各曉諭鄰里須先
孝弟倘天下皆知孝弟此誠移風易俗之本也
命扶掖八十歲以上老人至
御前
親視飲酒
賜年老諸大臣袍帽等物直省各老人白金有差
命給年老致仕閒居大臣誥封及宫保銜以示優崇耆舊
至意又八旗滿洲蒙古漢軍大臣官員護軍兵丁閒散
人等年九十以上者七人八十以上者一百九十
二人七十以上者一千三百九十四人六十五以
上者一千十二人
賜燕於
暢春園正門前執爵頒賜飲酒一如前儀八旗滿洲
蒙古漢軍老婦七十歲以上者齊集
暢春園
皇太后宫門前隨
召九十歲以上者入宫門内八十歲以上者至丹墀下七
十歲以上者集宫門外大臣命婦年老者亦皆
召至宫門内
賜坐
皇太后親視頒賜茶果酒食等物其餘令諸皇子及宗室
子弟以次頒給又
賜命婦年老者衣飾彩緞素珠銀兩五十三年四月
賜八旗滿洲蒙古漢軍老婦白金有差五月
賜熱河居住耆老白金有差六十一年正月
賜千叟燕
召滿漢大臣文武官員及致仕退斥人員年六十五以上
者計千餘人燕於
乾清宫前
命諸王貝勒貝子及閒散宗室等授爵勸飲分頒食品如
前禮
雍正元年正月
諭戶部恩賜老人原為崇年尚齒而地方賞老人者每州
縣動支數千金司府牧令上下通同侵扣吏役任意需
索老人十不得一今飭督撫嚴查不許絲毫侵扣再老
人九十以上者州縣不時存問二年三月以向例老人
年逾百齡者奏給坊銀三十兩並昇平人瑞匾額
奉
旨年至一百十歲加一倍賞賜至一百二十歲者加兩倍
賞賜更有多得夀算者按其夀算加增著為定例
乾隆元年二月
恩詔凡民人年七十以上者免一丁侍養年八十以上
者頂帶榮身又
特諭直省凡屬生監年七十以上者優免一丁年八十
以上者給與八品頂帶七月河南新鄉縣老婦劉氏
年一百十五歲因雍正十二年間曾經題准建坊
賞賜至是恭遇
恩詔定例不得入冊事
聞奉
諭劉氏躋此罕有之貞夀自應一體霑恩以昭曠典著
該地方官仍造入恩賞册内使伊得被光榮各直省
老民老婦凡年登百歲已蒙旌表者俱仍加賞賜以
示優待夀民之意永著為令五年七月命婦索綽羅
氏年一百三歲其子孫五世同堂
萬夀節扶掖入
朝照例旌表加
恩賞賜並
御製詩章賜之六年九月
巡幸熱河至常山峪耆民趙可立年一百二歲迎謁道
左
御製詩章賜之八年九月
駐蹕
盛京
賜父老酺九年六月湖北巡撫以夀民湯雲山一百四
十一歲奏
聞得
旨賞給上用緞五疋銀五十兩再加恩特賜再閱古稀
匾額以旌人瑞並
賜御製詩一章十一年九月
巡幸五臺經唐縣老民劉永夀一百一歲迎
駕道左行不扶杖
命賜之金與食
御製詩一章十二年十一月禮部以致仕内務府總管
丁皂保年躋百歲請例建坊得
旨賜朝衣一襲上用緞十疋銀千兩並給期頥國瑞匾
額十五年二月
巡幸五臺唐縣老民劉永夀年百有五歲重迎
聖駕
恩加賞賚並
御製詩章賜之十六年正月
南巡江浙
恩賞經過州縣老民銀牌白金並
命照從前恩詔之例分别賞賚自後
鑾輿所過地方並如之又翰林院侍講劉起振一百三
歲自粤至浙迎
駕
恩加優賞並
賜御製詩章十一月
皇太后六十萬夀奉
諭到京叩祝之老民老婦俱經賞賚仍令該地方官護
送回籍其將次赴京稱祝之壽民俱著地方官從優
送回十二月
諭生員詹星斗年屆期頥實為膠庠人瑞著加恩給與
國子監學正職銜仍於常例外賞給上用緞二疋十
七年九月
恩賞會試下第耆老諸生八十以上者給與翰林院檢
討銜七十以上者給與國子監學正職銜又七十
歲以上之國子監學正王延年會試下第奉
旨陞授額外司業十八年正月
諭國子監助教曹洛禋年逾大耋精力康強分教成均
蔚為耆宿著加恩授為國子監司業額外行走二十
年十二月
賜安徽百齡生員姚光虞緞一疋銀十兩二十二年正
月
諭顧棟高年登耄耋經術湛深著加恩賜以國子監祭
酒銜二十四年十月
諭禮部議覆福建巡撫題詔安縣民沈起龍年登百歲
五世同居夫婦齊眉子孫繞膝洵屬昇平人瑞宜推
優老之恩益懋敦倫之化親製詩章並書匾額以賜
仍著賞上用緞三疋以示寵異二十六年二月廣東
巡撫以南海縣民楊能啟暨妻黃氏百歲同臻奏
聞
特賜期頥偕老匾額並
御製詩章賜之十一月
皇太后七旬萬夀
恩詔滿洲蒙古漢軍兵丁及内扎薩克喀爾喀等蒙古
年七十八十九十以上分别賞賚至百歲題明給與
建坊銀兩餘悉照前例
詔舉九老會在朝王大臣九人共六百七十七歲在朝
武臣九人共七百二十二歲致仕諸臣九人共七
百四歲
命遊香山以優遇之二十八年正月山東章邱縣夀民
王欣然夀一百三歲弟瑞然夀一百歲
上以昆季一堂期頥萃慶
特加優賞並
御製詩章賜之三月
幸盤山寧津縣夀民李友益年一百三歲子三貴年八
十六歲三剛年八十四歲三強年八十一歲姪孫
知毅年八十歲奉
旨每人賞給銀牌緞疋有差尋
賜李友益匾額並
御製詩章三十年閏二月
南巡浙江遂昌縣訓導王世芳年一百七歲迎
鑾奉
旨賞給匾額並緞二疋三十一年四月
恩賞會試下第舉人八十以上者六品京官銜七十以
上七品京銜六十以上及雖未六十而騐係實屬
衰頽者八品京銜自後每科會試年老舉人
恩賞京銜並同此例又
敇直省督撫於每科騐看截取舉人時其年在七十以
上者題請著給翰林院典簿國子監典簿等官職銜
用昭優老至意五月山東鉅野縣民姚宏毅年一百
一歲妻年一百歲
上以齊眉難老人瑞所希
御製詩章賜之三十五年正月安徽巡撫以太湖縣民
朱憲章偕妻劉氏同登百歲題請旌表
御製詩章賜之八月
御製賜百有十二歲老人王世芳詩序曰乙酉春南巡
至浙世芳以遂昌訓導迎鑾年已百有七矣躋上夀
而神明不衰特書黌席期頥額以賜並加六品秩榮
其身今年以朕六旬慶節詣闕稱祝計其齒復益五
齡而康強如昔迺詔錫國子監司業銜且予在籍食
俸示優老也國家熙洽百有餘年太和之氣蔚為耆
儒用徵夀世固史冊所罕覯彼稱明歲復來京師恭祝
慈寧八袠萬夀人瑞延洪式光慶典又豈香山九老所得
差肩者哉因賜是詩以寵異之是年順天鄉試諸生
年八十以上者
特恩賞給舉人各直省亦如之自後每科鄉試耄耋觀
光咸加
恩賜並視此例三十六年四月江西興安縣舉人李煒
年躋百齡來京應
萬夀恩科會試榜發未經中式
特賜國子監司業職銜加
賞内府緞疋並
御製詩章賜之十一月
皇太后八旬萬夀
詔再舉九老會在朝王大臣九人共六百八十八歲武
臣九人共六百八十五歲致仕諸臣九人共七百
二十九歲
命遊香山並如前例四十五年正月安徽亳州夀民陳
如夀百六歲妻王氏百一歲巡撫疏
聞得
旨優賞並
御製詩以紀瑞四十九年三月
南巡
諭福建欽賜進士鄧鍾岳年屆百四歲兹來浙迎
鑾皓首龐眉允稱人瑞著加恩賞給國子監司業職銜
以示朕嘉惠期頥至意四月
諭朕清蹕巡方優惠耆年江浙兩省已普加恩賞至直
隸山東為經過地方向來不在此例仰承
天眷喜得五世元孫嘉慶駢臻恩施宜渥所有直隸山東
二省老民老婦俱著加恩一體賞賚用溥夀祺九月
諭朝鮮國進獻年貢陪臣向例於歲底到京明正舉行
千叟燕中外大小臣工耆庶年逾週甲者咸得預燕
用溥夀祺朝鮮國素稱恭順比於内臣其陪臣亦應
一體入燕以昭寵眷著禮部即速行文該國王所有
今歲年貢正副使内酌派年在六十以上者一二員
來京俾得預兹盛典共沐光榮以示朕嘉惠遠邦優
禮耆年之至意十月
諭繄古帝王御世建極凝庥上有敷錫之君下享盈寧
之福洎乎近代史冊尠稱我
皇祖冲齡踐祚統馭寰區仁漸義摩涵濡休養康熙年間
曾舉行千叟燕與中外臣民躋夀宇而迓繁禧誠為
千載一時之嘉會朕誕膺丕緒敬紹鴻圖仰承
昊蒼眷顧福佑朕躬年逾古稀尚康強勤政惟是歛時錫
福期舉世咸登仁夀著於乾隆五十年正月初六日
舉行千叟燕盛典用昭我國家景運昌期重熙累洽
嘉與中外臣民耆老介祉延禧之至意所有一切事
宜著各該衙門敬謹預備十一月
諭明歲舉行千叟燕原定四品以下官員年六十五歲
以上者始准入燕現在人數已增至三千而官員與
兵丁不同如必六十五歲以上方准入燕則年過六
十之職官不得邀榮者甚多著加恩凡在京四品以
下現任原任各員年過六十者俱准其入燕用昭普
錫春祺加惠耆臣之至意又
諭明歲舉行千叟燕現在已敷三千之數所有年逾七
十以上之各項兵丁在入燕人數之外者俱著加恩
按年歲各賞給銀牌一面十二月
諭新正舉行千叟燕所有與燕之官員兵民年在九十
以上者俱准其子孫一人扶掖入燕其文武大臣年
逾七旬者令其自行揣量如步履稍艱亦准子孫一
人扶掖入燕以示朕優待耆臣有加無已之至意五
十年正月初六日
賜千叟燕於
乾清宫凡宗室王貝勒以下文武大臣官員予告大
臣官員
覃恩受封文武官階紳士兵丁耆農工商外藩王公台
吉回部番部土官土舍朝鮮賀正陪臣共三千人
坐席各以品級班位凡八百筵
欽定千叟燕樂歌於
升座韶樂奏隆平之章於
大燕進茶清樂奏夀愷昇平瑞之章於進酒清樂奏紫
禁春開之章於
還宫韶樂奏慶平之章(祥見樂典)其有官躋一品年屆九十
以上者
召至
御座前
手賜之觴凡預燕三千人各
賜鳩杖一並
賚如意貂皮錦緞筆墨箋紙等物皆按品
頒給有差禮成次日凡預燕王貝勒大臣官員人等均
詣
闕謝
恩是月
諭朕仰承
天眷上年喜得五世元孫嘉慶駢臻恩施宜渥因令各省
督撫查明所屬紳士庶民有身及五代同堂者加恩
賞賚兹據造冊咨送軍機處彙奏共一百九十二戶
内郭有英張羽劉湘鍾君寵四人俱夀逾百齡曾元
繞膝洵為昇平人瑞朕製詩一章分賞四家並各御
書匾額以賜用示寵榮所有應賞銀兩緞疋及建坊
之處仍著該部照例具題其未屆百齡五代同堂之
張文聚等一百八十八人並著各督撫分别年歲給
予匾額賞給緞疋銀兩以昭錫福推恩同登夀宇之
至意
燕禮
(臣)等謹按杜典不載燕禮而開元禮於朝賀後即
有宴會儀注是所以通上下之情而示慈惠之意
也伏考
國朝定制有
太和殿燕
保和殿燕
慈寧宫燕又有
臨雍
經筵修書凱旋等燕儀具
大清通禮凡
賜燕之典已於各門分載今惟稽會典所述誌其緣起
以及更定諸儀制彙為燕禮一篇以補杜典之所
未備至蒙古等外藩年班朝賀來京者除夕
賜燕外又有
紫光閣
圓明園
賜燕之例歲以為常兹不臚述惟
惇叙殿
賜燕聯句及
乾清宫普燕宗室均為非常曠典恭紀於篇以仰誌
皇上睦族敦親之至意若夫耆筵懋舉承
祖德而彰
國慶者已詳著優老篇云
崇德元年定元旦
萬夀聖節大燕禮王貝勒貝子公等各進饌筵牲酒如停
止筵燕即免進又定燕外藩禮及王府燕禮是年
喀爾喀來朝五日
賜燕一次諸王府皆設燕索倫部落進貢三日
賜恩燕一次諸王府按旗燕七次又定
皇后宫元旦千秋節設燕公主福晉以下至一品命婦咸
齊集郡主以下至縣君候
旨齊集三年定蒙古王貝勒貝子公台吉等朝賀元旦除
元旦大燕外
賜恩燕一次每旗王府各燕一次
順治元年定衍聖公來朝燕禮朝
見後在部燕一次三年定
殿試進士傳臚畢
賜恩榮燕於禮部四年定會試主考各官入場出場燕八
年
世祖章皇帝大婚禮成
御太和殿設慶賀燕儀與元旦同九年定冬至大燕禮與
元旦同又定纂修
實錄及
臨雍賜燕禮十年定
皇太后宫三大節燕禮十一年定蒙古王貝勒貝子公台
吉都統等以事來京候常朝
御殿日隨班行禮在
内筵燕一次十四年定
經筵賜燕禮
康熙七年定
太皇太后
皇太后三大節燕禮諸王各進筵席牲酒
皇后率公主福晉大臣命婦詣
宫行禮畢筵燕二十一年定外藩王以下台吉都統以上
朝賀來京除夕於
保和殿
賜燕一次元旦後五旗王府筵燕五次六十一年正月
賜千叟燕於
乾清宫(詳見優老)
雍正二年纂修
大清會典開館日筵燕一次四年定元旦
賜王公百官燕儀五年奉
旨外藩扎薩克王貝勒貝子公台吉等朝賀元旦來京明
歲著左翼王等燕一次右翼王等燕一次七年纂修
上諭開館日筵燕一次
乾隆元年定外藩蒙古王等慶賀元旦來京除夕
在
保和殿筵燕一次如奉
旨停其來京將除夕筵燕停止其在京之蒙古王等應
入燕者照例
賜給筵席二年定外藩王台吉等朝賀來京元旦後王
府筵燕仍按旗各燕一次三年定元旦
太和殿大燕饌筵二百有十席羊一百酒一百瓶親
王每人進席八郡王五均羊三酒三瓶貝勒進席
三貝子席二均羊二酒二瓶入八分公進席一羊
一酒一瓶又定正月初二日
皇太后筵燕饌筵三十席羊二十酒二十瓶親王郡王每
人進席一羊一酒一瓶八年奉
旨嗣後御殿及筵燕日殿内止大臣賜坐侍衛等不必
賜坐著禮部前期行取應賜茶之王大臣數目每人
以侍衛一人授茶其筵燕日與燕大臣衆多若授茶
侍衛不敷並令親軍奉授十一年八月
賜燕宗室王貝勒貝子公以下一百三人於
惇叙殿十五年定元旦
太和殿筵燕親王十有一人郡王九人貝勒四人貝
子二人入八分公十有二人照例共應進饌筵一百
六十一席羊八十四酒八十四瓶光祿寺增備席
四十九酒十有六瓶兩翼税務增備羊十有六正
月初二日
皇太后宫筵燕奉
旨二品大臣命婦咸令與燕按親王十有一人郡王九
人應進席二十羊二十酒二十瓶光祿寺增備席
二十交内務府收入陳設十九年
賜杜爾伯特親王策凌等燕於熱河
行宫與燕外藩蒙古同宗室王公暨一四十九旗蒙古
王公各設燕一次三十四年
諭元旦太和殿筵燕所有丹陛上列坐之大學士尚書
俱著列坐殿内著為令四十四年
諭來年元旦應入太和殿筵燕大臣俱著殿内列坐尋
禮部覆奏向在丹陛上之一二品文武大臣遵
旨令其入殿内列坐至一二品世爵及侍衛仍於丹陛
上列坐從之四十七年二月
經筵禮畢以四庫全書第一部告成賜總裁總纂總校
分校提調各官燕於
文淵閣并
頒賞總裁以下各官如意雜佩文綺筆墨硯箋等物有
差四十八年正月
賜燕宗室王貝勒貝子公以下至三四品頂戴者共二
千人於
乾清宫各
頒賜如意朝珠等物及銀幣有差五十年正月
賜千叟燕於
乾清宫(詳見優老)
鄉飲酒
順治元年十月定鄉飲酒禮每歲於正月十五十
月初一日舉行順天府以府尹為主直省府州縣
以知府知州知縣為主擇鄉里年高有德之人為
大賓其次一人為介又其次為衆賓司正一人以
教職為之司爵贊禮引禮讀律令各二人以生員
為之僚佐皆與列序坐以年高有德者居上其次
論齒列坐有過犯者不得與
康熙元年正月定奉天府舉行鄉飲酒禮
雍正二年五月定例嗣後所舉賓介務貴齒德兼
優允協鄉評者舉之如地方官徇情濫舉即應題
參若所舉得人而不法之徒或藉端阻撓者嚴加
究治
乾隆七年
御製補笙詩六篇
命于舉行鄉飲酒禮時奏之十八年禮部奏言各省舉
行鄉飲酒禮事不畫一且竟有頻年不舉致曠大
典者應令督撫轉飭各屬府州縣遵照定例於正
月十月舉行二次其賓介之數據舊禮所載鄉飲
酒有大賓介賓一賓二賓三賓衆賓與大僎二僎
三僎之名按儀禮賓若有遵者諸公大夫則既一
人舉觶乃入注言今文遵為僎又曰此鄉之人仕
至大夫者來助主人樂賓主人所榮而遵法者也
又曰不干主人正禮也又按經文主人親速賓及
介而衆賓從之至於門外主人拜賓及介而衆賓
自入其獻酬辭譲之儀甚繁及介已省至於衆賓
升受坐祭立飲不酢而降皆無一言及僎者所謂
不干主人正禮者也嗣後應令順天府及直省府
州縣先期訪紳士之年高德劭者一人為賓次為
介又次為衆賓皆由州縣詳報府尹督撫覆定舉
行其本地有仕至顯官偶居鄉里願來觀禮者依
古禮坐於東北順天府及直省會城一品席南嚮
二三品席西嚮各府州縣三品以上席南嚮四五
品席西嚮無則闕之不立一僎二僎三僎之名不
入舉報之内仍將所舉賓介造具姓名籍貫清冊
送部存案倘鄉飲後間有過犯按所犯輕重詳報
禠革咨部除名并將原舉之官議處從之二十五
年九月令直省舉報鄉飲由儒學及州縣具詳責
成布政使核實報明督撫察核存案不得其人即
詳明停止不得拘于成例苟且塞責凡鄉飲酒儀
具
大清通禮
(臣)等謹案乾隆五十年
命歲時舉行鄉飲酒禮毋曠大典五十一年正月順天
府舉行鄉飲酒禮恭奏
御製補笙詩六章元音宣播禮典光昭洵為盛舉兹以
成書在五十年應俟續纂時敬謹編載並識于此
皇朝通典卷五十七
