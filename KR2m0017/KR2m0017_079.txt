皇朝通典卷七十九
兵(十二)
馬政
(臣)等謹按我
朝馬政遊牧有所飼育有方
太和翔洽物遂孳生几
天閑良驥特立專司
皇城
南苑諸處分設有内厩外厩其掌於太僕寺者左右
兩翼各牧場掌於
上駟院者上都達布遜諾爾等處各牧場馬數計二
十萬有竒又八旗官馬直省牧馬營馬數亦二十
餘萬有竒每歲孳息之數更不可量迥非唐志之
侈稱無實者所可同年而語我
皇上天威震叠式廓新疆泉甘土厚畜牧日繁哈薩克
諸部落亦歲歲貢馬求市洵伊古以來未有如
今日之蕃庶者也至若馬數日盈或分往屯田或撥
給緣邊營伍俾均歸實用伏讀
御製新樂府隂山道篇煌煌
聖言真足昭垂萬古謹據
大清會典則例臚叙馬政於左
太僕寺馬政
太僕寺卿滿漢各一人少卿滿漢各一人(掌兩翼牧埸均)
(齊賞罰之政)左司員外郎滿洲蒙古各一人主事滿洲
蒙古各一人(掌䭾載幔城網城之駝隻以備廵幸)右司員外郎滿
洲蒙古各一人主事滿洲蒙古各一人(掌察騐牧埸馬匹盈)
(虧以時印烙)主簿滿洲一人(掌章奏文移)筆帖式滿洲蒙古
各八人(掌繙譯)
牧場
太僕寺左翼四旗牧場在張家口外東北一百四
十里哈喇尼敦井東西百五十里南北百三十里
東以布奎布拉克為界西以察罕齊老台為界南
以都什山為界北以呼什呼蘭台山巴延托羅該
為界太僕寺右翼四旗牧場在張家口外西北三
百十里齊齊爾漢河東西百五十里南北三十二
里東以庫努克托羅該努克圖溝為界西以珠爾
台烏克爾齊老為界南以格根達巴敦達哈喇為
界北以布爾噶蘇台河南岸為界
司牧官役
統轄兩翼牧場總管一人兩翼牧場總管二人副
管一人防禦二人翼領四人驍騎校三人護軍校
八人協領十人護軍三百十四名馬羣牧長牧副
每羣各一人牝馬羣每羣牧丁八名牡馬羣每羣
牧丁十四名
牧課
歲春季本寺滿堂官一人往口外將馬駒騐騸秋
季往口外分撥騸過三歲之駒入羣三年均齊一
次届期列名奏請
欽點前往員外郎歲春季往口外稽察孳生倒斃各數
並訓練馬駒逐一印烙秋季往口外騐視肥瘠並
訓練馬駒有未印烙及印烙糢糊者補印烙牝馬
羣計三年之内每三馬應孳生一駒於孳生額數
外多至一百六十匹者為上等八十匹以上者次
之八十匹以下者又次之其於孳生額數内少至
一百匹或少五十匹以上及五十匹以下者亦分
為三等牧長牧副牧丁以是各定其賞罰牡馬羣
以在場見牧之數區為十分視其馴習及斃損之
多寡以定賞罰至該管恊領以上各官統計所管
馬羣得賞受罰之等次核計有差
上駟院馬政
兼管院事大臣(無定員由特簡)院卿二人(掌在京内厩外厩及邊外)
(各牧場之政)左司郎中一人侍衞員外郎各二人主事
一人(掌均齊賞罰)右司侍衞員外郎各二人主事一人
(掌各馬厩馬場之俸餉芻菽)堂主事二人(掌章奏文移)筆帖式二十
五人(掌繙譯)侍衞二十一人(掌侍直内以八人兼試御馬)司鞍長
二人司鞍八人司轡二十人
皇子每位司鞍二人司轡八人
内厩外厩
内厩設於
皇城
御馬及副馬川馬各一厩(均無定數)仗馬一厩(七十匹)公馬
五厩(厩各二百匹附橐駝十匹)駕車馬驘二厩(厩各馬五十匹驘五十匹)其
應差巡羣馬附各厩外厩設於
南苑
御馬及内馬共六厩(内挏馬一羣騰馬四牡馬三十六餘無定數)安河公
馬一厩(二百匹)其應差巡羣馬附各廐凡
御馬中有不馴者汰入公馬厩日值
御馬闕以内厩
御馬補内厩
御馬闕以外厩
御馬補外厩
御馬闕簡内馬之良者奏補仗馬及祭
神受釐四色馬闕行取大凌河良馬充補川馬闕行崇文
門税務駕車驘闕行戶部轉行左右翼税務各監
督買補駕車馬闕以公馬補公馬及應差巡羣馬
闕彙數行各牧羣總管取補
内外厩司牧官役
牧長五人副牧長五人牧副十人牧丁一百名内
外厩每厩厩長各一人厩副各二人(川馬厩以公馬厩厩長兼)
(管)厩丁各二十名草夫
御馬厩三十六名副馬厩二十八名仗馬厩三十二
名川馬厩十四名公馬五厩各四十四名駕車馬
驘二厩各三十二名
南苑六厩各二十八名安河公馬厩二十四名共五
百八十六名内設百總六人外郎十六人駕車馬
驘二厩各設驍騎四十人醫長蒙古二人醫師蒙
古十八人癩醫六人獸醫漢十六人(主醫馬駝之疾由院行所)
(司支取藥物歲終會計於次年二月奏銷)
内外厩牧課
凡考牧内外各厩院卿歲閱一次三年奏遣官察
騐一次各具息耗實數以
聞惟苑厩挏馬歲閱積三歲具奏不議賞罰其各厩孳
生統三歲計以牝馬三生駒一為額數浮者為一
等平者二等闕者三等疲瘠及斃損每歲以百匹
内核計以數少數平數多分三等各定賞罸有差
其出牧歲四月朔以内外厩公馬四百匹就草張
家口外限九月望前視天時凉暖豫奏日期回厩
遣侍衞二人率厩長厩副經理出入餘俱於
南苑就草出入期如之内厩駝每百匹以五十匹存
厩餘就草上都出入期亦如之
貢馬
蒙古索倫歲貢馬駝由理藩院具奏送
上駟院行知掌試
御馬大臣侍衞奏會本院官公同選騐不入選者罷
還之選受者行廣儲司如例給賞駝發内厩馬發
南苑六厩牧養又歸化城兩旗蒙古歲貢馬喀爾喀
哲卜尊丹巴胡圖克圖歲貢駝馬陜西岷州衞二
十四寺番僧歲貢馬均由理藩院咨送發各厩芻
秣應管之大臣率本院侍衞詣厩騐試辨其堪供
御馬内馬公馬之屬列其等次以
聞乾隆二十三年之後西域哈薩克巴達克山諸部先
後投誠遣使貢馬其尤者則
御定嘉名餘皆分入各厩至哈薩克貿易之馬尤夥每
年無定額於烏嚕木齊及伊犁廣設牧羣以為新
疆駐守各兵之用其贏餘仍撥補内地各標營額
缺
供直馬
日以内厩
御馬四匹齊其毛色具鞍轡列於院門外凡
駐蹕圓明園以
御馬六匹立
園門右如之直班侍衞司鞍司轡咸侍恭遇
車駕巡幸日以十馬備
上乘御由掌
御馬大臣奏請於
御馬内馬中簡其尤良者以從其需用駕車馬公馬
及橐駝之數附疏以
聞由院奏遣卿及侍衞各一人掌
御馬侍衞一人沿途監視支放馬駝芻菽其扈
蹕之尚茶尚膳各執事官役以及内監所乘之馬由所
司行院如數以公馬撥給回日&KR0819;院如不足具數
奏行兵部以八旗官馬撥給
皇子出行撥給官役應乘公馬亦如之凡因公出使
者大臣應乘馬十匹侍衞六匹筆帖式四匹厩牧
長各五匹厩牧副各三匹厩丁牧丁二人共馬三
匹均於公馬中撥給厩長記所給馬數於冊月申
院卿每三月彙數以
聞行該管官覈對其馬有途次病斃者歲終彙數奏銷
如調治失宜致疲瘠及遺失者有罰凡直省駐防
將軍都統副都統總督巡撫提督總兵及朝鮮國
使臣来京
朝覲各給馬乘騎均由所司行院於公馬中選撥
用馬
每歲四孟月敬
神各用青白馬二敬畢交會計司變價
皇子分封初祭
神薦以馬昏禮以馬薦幣給乘固倫公主和碩公主釐降
薦幣以馬駝生子彌月以馬充賞分封王貝勒貝
子各給馬駝分封公給馬
口外牧場
上都達布遜諾爾牧埸在獨石口外
達里岡愛牧場在獨石口外
大凌河牧場在
盛京錦州府北口外
口外司牧官役
上都達布遜諾爾牧場掌關防總管一人副管一
人翼領五人署翼領九人蒙古筆帖式七人效力
筆帖式三人騸馬羣牧副每羣各二人牝馬羣牧
副每羣各一人駝馬牧丁十名馬羣七名
達里岡愛牧場(隸上都牧埸兼轄)翼領二人署翼領三人
效力筆帖式二人馬羣牧長每羣各一人牧丁七
名
大凌河牧場總管一人翼領二人效力筆帖式二
人馬羣牧長每羣各一人副牧長各一人牧副各
一人騸馬羣牧丁各二十名牝馬羣牧丁各十五名
口外牧課
上都達布遜諾爾等各牧場馬羣每三年奏遣官
察閱一次牝駝羣每六年奏遣官察閱一次議賞
罰大凌河牧埸亦如之馬羣每百匹倒斃之數自
一匹至四匹與五匹至八匹者皆賞九匹至十二
匹者免議十三匹至十六匹及十七匹以上者罰
有差其孳生之數每三年牝馬五匹額生駒二如
孳生馬浮額百六十匹以上者賞最優八十匹以
上者賞次之一匹以上者量加其缺額百匹以上
與五十一匹以上五十匹以下者分三等行罰上
都達布遜諾爾馬羣每三年牝馬三匹額生駒一
計匹分等議賞罰與大凌河同達里岡愛駝羣每
六年内牝駝五匹額生駝二額外孳生二十匹以
上者給一等賞十一匹至二十匹給二等賞一匹
至十匹給三等賞如孳生缺額計匹分三等罰如
之其各總管副管翼領牧長牧副應行賞罰均照
例行凡牧埸馬羣每年於四月朔為始迄九月望
以騸馬牝馬全羣就草
八旗牧馬
順治初年定八旗及内府三旗佐領下額設馬駝
每年由兵部酌定留京並出場各數奏
聞每翼
簡用副都統二人於立夏後四日率領官兵陸續趕赴
口外牧場擇水草豐茂處加意牧放若照管不周
以致馬闕匹少著落副都統以下各官賠補其實
係殘廢倒斃者馬扣存三月錢粮駝扣存四月錢
糧買補如價有不敷准於公用銀内動支至出場
官兵均歸副都統管轄在場馬駝亦由副都統分
撥官兵牧放其進口日期每年於八九月間豫行
報部又定八旗出場馬駝口内每站給空草一束
回日進口每站仍各給草束均由兵部移咨戶部
委司官一人監給
康熙二十六年定八旗出場馬駝沿途不加意照
管踐食田禾者專管及兼管官分别議罰領催及
兵鞭責有差出口後並不在場牧放致有縱逸侵
擾者官議罰兵鞭責均加重仍照馬駝侵擾之數
賠償地主至兵丁強令他人代為牧放及勒索酒
食生事者交刑部治罪專管兼管官降罰從嚴領
催革退三十四年
諭議政王大臣八旗都統等朕觀京城八旗兵卒已熟練
器械亦整齊惟馬匹少缺前命滿洲蒙古漢軍各佐領
下拴馬一半給草豆錢粮軍行以馬為重今可令衆兵
㮣置馬一匹春冬則給草豆錢糧自四月起發一半放
青一半拴餧至九月驅回照常拴餧此所置馬匹令兵
丁各自小心餧養交與該管官嚴行稽察設怠玩從事
致羸瘦誤公者將該管大臣從重治罪其參領以下撥
什庫以上及拴馬之人俱照軍法治罪俟噶爾丹事畢
之日仍照養馬一半可通行曉諭四十四年
諭扈從大學士馬齊張玉書陳廷敬等宋明時論馬政者
皆無善策牧馬惟口外為最善今口外馬厰孳生已及
十萬牛則六萬羊則二十餘萬若將此馬與牛羊驅入
内地牧養則日費萬金不足口外水草肥美不費絲毫
之餉而馬畜自然孳息因定額以馬十萬牛六萬羊二
十一萬為限向年疫氣盛行蒙古馬畜多倒斃而官厰
與彼同在一處毫無損傷前巡行塞外時見牲畜彌滿
山谷間歷七八日猶絡繹不絶也
雍正十三年定八旗馬駝於出場時造具毛齒清
冊送部存案回京日按冊點騐印烙統轄副都統
以該翼之馬駝覈算兼管官以兼管之馬駝覈算
專管官以專管之馬駝覈算如十分之内疲瘦各
不及三分者免議若疲瘦三分及五分至七分以
上者官降罰兵鞭責有差
乾隆五年奏准八旗出場馬駝進口日期不必拘
定八九月令兩翼副都統等視天氣冷暖及草枯
遲早公同酌定豫行報部十六年奏准八旗牧養
官馬共二萬七百七十三匹每匹月給馬乾銀三
兩近因
京城草豆價昂銀不敷買應暫為通融請酌撥萬匹
在京外牧養熱河撥千匹近京各莊頭撥二千匹
此外七千匹交直隸各標營其熱河及各莊頭草
料銀由副都統内務府會計司官赴戶部支領按
月給發直隸各標營就近於藩庫動支如有減尅
料草致疲瘦者該管官議處兵丁莊頭治罪或有
倒斃照八旗例於馬乾銀内按月扣存買補並請
特簡大臣均勻搭配不得㮣以疲馬充數如兵丁乘便
將殘廢馬匹私行扺换者察出從重治罪佐領及
都統等交部嚴加議處十七年奏上年將八旗官
馬撥出萬匹交直隸各標營並熱河副都統及近
京莊頭分領牧養議竢次年草豆價平仍分與八
旗官兵目下
京師草豆較上年價值已減此項馬匹或仍交直隸
等處或應留京牧養奉
旨此項官馬前交直隸各標營牧養脿分既屬充足且
聞於該兵丁等亦屬有益著不必交熱河副都統及
各莊頭竢回鑾後撥出萬匹皆交與直隸總督仍前
分撥牧養十九年奏准八旗官駝照官馬例交與直隸
宣化府屬分給牧養二十八年定八旗每年出場牧
放馬匹𣲖京城副都統二人左右兩翼察哈爾總
管各一人侍衞各一人管轄其京城官兵停止𣲖
往每馬一千匹編作三羣每羣𣲖察哈爾官一人
兵二十名預期來京領馬出口每馬一百匹准倒
斃十匹其倒斃止六匹者官交部議叙兵酌量奬
賞如倒斃逾額著令官兵賠補至例應倒斃者於
省𣲖京城官兵路費銀内買補三十年奏准八旗
官馬原係給與官員兵丁拴養因官兵内或將錢
糧糜費以致官馬疲瘦併有空缺又值前數年草
豆價昂是以將官馬改交直隸牧養旋因八旗前
鋒護軍暨親軍等乏官馬當差已奉
旨加恩於直隸牧養官馬内撥出四千五百匹交給各
該處設立官圈喂養分給兵丁乘騎今查八旗所
有印房章京參領佐領閑散官滿洲每旗一百餘
員蒙古每旗五十餘員左右兩翼所有前鋒章京
前鋒侍衞四十員八旗滿洲火器營所有鳥鎗營
長護軍參領六十四員八旗護軍營所有護軍參
領二百八十員學習閒散官約計一百員伊等當
差不能自養馬匹請再於直隸牧養官馬内撥出
二千匹給與三營前鋒護軍章京等每人各拴養
一匹外八旗滿洲每旗一百匹八旗蒙古每旗五
十匹除兼管文職官員外旗員每人分給馬一匹
其所存三百餘匹交與前鋒護軍統領等將各營
學習閒散官暨當差出力之護軍校每人分給馬
一匹各令其拴養仍令該都統及前鋒統領護軍
統領等隨時查核
諭每年出𣲖察哈爾侍衞前往牧厰時以伊等熟知水
草諳練牧放於馬匹有益今聞得察哈爾侍衞至牧
厰後但看水草於馬匹事務總不管理甚屬非是著
交巴禄傳諭𣲖出察哈爾侍衞等嗣後察哈爾侍衞
至牧厰時查看水草外務令馬匹肥壯不致脿欠之
處俱令同章京等量其有益妥協辦理永著為例著
出厰大臣通行曉諭出厰章京兵丁知之
(臣)等謹按八旗官馬中有官圈馬有官員拴養馬
有傳事拴養馬遇出青時官圈馬全行出場牧放
官拴馬減半出場傳事馬概不出場每年以為定
例
外省牧馬
乾隆元年定甘肅提標西寧鎮標各設馬場一處
以遊擊一人統率每場牝牡馬千二百匹分五羣
每羣牡馬二百匹牝馬四十匹以千把總一人為
牧長外委千把總一人為牧副兵十人為牧丁三
年均齊一次届期總督委官察騐叙明賞罰具題
所牧馬不論牝牡每三匹取孳生馬一匹三年内
一羣中多孳生八十匹以下及八十一匹以上至
一百六十匹以上者分三等官議叙陞用兵給賞
有差如少孳生額數二十匹以下者官兵即議罰
責若於原牧額數缺少者官兵責革罰賠其提鎮
遊擊統計五羣之數以定賞罰十三年定甘肅凉
州西寧肅州三鎮各設駝場一處每牝牡駝一百
六十為一羣每羣以千把總一人為牧長外委千
把總一人為牧副兵九人為牧丁仍委守備一人
督理五年均齊一次千把總外委兵丁邊地較内
地不同五年期遠應議賞以示鼔勵每牝牡駝百
五年内孳生四十隻者無庸議賞於額數外多孳
生一至十者及至二十與二十一以上者官議叙
兵加賞有差其五年内准倒斃二十隻若倒斃逾
額不論多寡以續得孳生扺補其餘再計孳生之
數如少孳生一以上與十一以上至二十一以上
者官兵分别罰償督理之守備其賞罰亦隨額數
上下以為準每届五年均齊之期由總督委官赴
場印烙將各數目及牧放官兵姓名造冊叙明賞
罰具題至孳生牝駝於五年均齊後照例配搭孳
生其餘牡駝騸割别牧以備撥用四十年定巴里
坤東西三馬厰牧放馬匹以遊擊都司守備各一
人統率每厰馬分五羣每羣以千把總一人為牧
長外委一人為牧副按馬二十四匹𣲖兵一名牧
放三年期滿總督委員逐厰查騐分晰馬數叙明
賞罰具題所牧馬不論牝牡每三匹取孳生馬一
匹三年内一羣中除孳生額數外其浮額一百七
十六匹以下與一百七十七匹以上及三百五十
三匹以上分三等官議叙陞用兵給賞有差如缺
額二十匹以下及四十匹以下至八十匹以下亦
分三等行罰至統率各官應議賞罰均照各馬厰
例核計其孳生盈餘馬匹除分給伊犁各該處足
用外仍撥觧内地以供協濟
直省營馬
順治三年定綠旗兵馬一匹每月給料豆六斗草
六十束六年定官員騎坐馬皆自備名曰例馬每
月照數領草料提督准例馬十五匹總兵官十二
匹副將八匹參將遊擊六匹都司守備四匹千總
把總二匹至兵丁騎操馬酌各營情形或馬步各
半或馬四步六或馬三步七或馬二步八或馬一
步九或不設馬皆於奏銷案内照實數報兵部察
核行知戶部銷算草料八年定副將以下把總以
上每月於應支銀内扣二錢馬兵扣一錢步兵扣
五分守兵扣三分名曰朋扣存貯營中以備買馬
之用若有餘剰由兵部覈明於奏銷題交戶部充
餉又定營馬係對敵及追捕盜賊損失者免其賠
補走脱被竊失者著落本人賠補若倒斃者每馬
以十兩為額令其賠補名曰賠樁每年遞減一兩
至十年者免賠准動支朋扣銀買補十六年定提
督例馬二十匹總兵官十六匹副將十二匹參將
八匹遊擊以下仍各照舊數
康熙三年定江南江西褔建浙江湖北湖南四川
廣東廣西雲南貴州等省營馬以三年賠樁過三
年者免直隸山東山西河南西安甘肅以五年賠樁
過五年者免四年定三年賠樁之省一年倒斃本
兵賠銀七兩合隊二兩本管官一兩二年倒斃本
兵賠銀六兩五錢合隊一兩七錢本管官八錢三
年倒斃本兵賠銀六兩合隊一兩四錢本管官六
錢三年以後免其賠樁動支朋扣銀買補五年賠
樁之省自一年倒斃至三年倒斃之分賠均如三
年賠樁之省其四年倒斃本兵賠銀五兩五錢合
隊一兩本管官五錢五年倒斃本兵賠銀五兩合
隊七錢本管官三錢五年以後免其賠樁動支朋
扣銀買補又定廣東地方潮濕馬易倒斃賠樁准
照十兩減半一年倒斃賠銀五兩二年倒斃賠銀
四兩五錢三年倒斃賠銀四兩三年以後免其賠
樁五年定廣西地方瘴濕馬易倒斃賠樁照廣東
之例又定營馬倒斃如符年限者准用朋扣銀買
補其定價直隸每匹九兩山東十兩山西八兩河
南八兩五錢江南十三兩九錢七分江西十六兩
八錢二分四厘福建二十二兩浙江十六兩湖北
湖南十五兩西安八兩廣東二十一兩九錢廣西
二十兩雲南二十一兩八錢貴州二十兩二錢二
分有竒甘肅四川除以貢馬抵補外其不敷之馬
甘肅每匹給價八兩四川每匹給價十二兩七年
定各省朋樁銀兩歲底兵部查核除應扣外咨戶
部撥餉如有營馬闕額開送戸部購買四十五年
定直省營馬倒斃遞年加增必致朋扣不敷買補
嗣後如倒斃過多實有冒銷情弊該督撫提鎮即
行題參四十七年定營馬倒斃該管官騐明耳尾
將日期出結詳報督撫提鎮一面用朋扣銀買補
仍將新馬價直毛齒領騎兵姓名按季冊報仍於
年終奏銷由部察覈
雍正元年定江南江西褔建浙江湖北湖南四川
雲南貴州等省營馬騎過三年倒斃者免其賠樁
廣東廣西二省減半賠樁騎過三年倒斃者亦免
其賠樁直隸山東山西河南西安甘肅等省騎過
五年倒斃者免其賠樁均准動支朋扣銀買補七
年定官兵朋扣銀有經督撫提鎮題奏撥修舡料
及軍裝器械並賞號公務之用者均入於奏銷案
内由部察照准其開銷又定山西河南西安甘肅
四省營馬開報倒斃不得過十分之三十一年定
直隸山西河南西安甘肅馬價在十兩之内山東
亦僅十兩均未便以十兩賠樁應以七兩為額如
騎一年倒斃賠樁七兩二年倒斃賠樁六兩以下
按年遞減若騎過年限免其賠樁准動支朋扣銀
買補十二年定營馬除口外差遣及在軍前倒斃
者皮臟免其變價外江南督標每匹變價一兩五
錢提標一兩安徽撫標一兩二錢蘇松撫標九錢
二分有竒湖北湖南一兩其餘直省均五錢發給
馬價時將皮臓變價扣除於奏銷冊造報察覈又
定廣東營馬每年開報倒斃每百匹只准倒十五
匹廣西准十七匹其直隸山東江南江西浙江福
建湖北湖南四川雲南貴州開報營馬倒斃數無
一定嗣後均不得過十分之三又定四川營馬將
原價減去四兩照驛馬例給以八兩所有賠樁銀
應照直隸等省例以七兩為額按年遞減
乾隆元年議准外委千把總領馬即供騎操原未
令其存價如遇倒斃入營馬數内開報動支朋扣
銀買補十五年定廣東馬價每匹減三兩以十八
兩九錢作定價報銷廣西馬價每匹減三兩以十
七兩報銷十六年
諭滇省各營騎操馬匹定例三年外准報倒十分之三
其額外溢倒馬從前該督提等皆於朋扣等項内通
融買補並未著賠嗣據該督察出奏聞仍請從寬免
其賠樁經軍機大臣等議令照例按數賠補但念邊
方水土餧養馬匹與他處情形不同自來通融籌辦
今若復令賠樁兵丁未免拮据嗣後滇省馬匹除額
定十分倒三按例分别年限著賠外其溢額倒斃馬
匹著加恩免賠若兵弁等因有此旨或致餧養失宜
溢倒過多者該督提等嚴行參處二十五年議准營
馬價值除直隸山東山西河南西安甘肅四川等
省或僅在十兩以内或據該督撫察覈實無溢冒
無庸議減福建准以十九兩浙江江蘇安徽准以
十四兩江西准以十六兩湖北湖南准以十四兩
廣東准以十八兩廣西准以十六兩雲南貴州准
以十八兩報銷
皇朝通典卷七十九
