皇朝通典卷十二
食貨(十二)
鹽法
(臣)等謹按鹽鐡之制自漢武帝設立官司除故鹽
鐡之富者為吏吏多賈人而山海之利專於上矣
唐宋明以來代沿其舊故鄭志所載鹽鐡使筦鹽
及鐡與茶類為一編盖以三者之賦當時專設一
官總司征𣙜故不得不類紀也我
國家蕩滌煩苛俾民樂利於鹽法則惟求裕商益民
故加斤加引蠲逋提綱以紓商力設倉偹貯減價
平值以利民用至於竈戶場丁則減額課給息銀
老幼孤獨則弛例禁准負販凡設官分職皆所以
惠下䘏民也若夫鐡冶之産久無征𣙜而茶惟甘
肅陜西尚有茶課他省並無專司其税或歸關𣙜
或入雜税與鄭志所載沿革互異自不得仍因其
舊兹纂輯通典謹於鹽法列為一編而於茶鐡則
附見征𣙜襍税編兹無贅焉
順治元年
諭整理長蘆鹽法詹事府通事舍人王國佐條奏十四事
一復額引以疏壅滯一改引部以速引利一便引
價以壮京圉一革防銷以省商賈一除濫贖以伸
商冤一除變價以止姦欺一清焚溺以杜虛冐一
止改告以一引鹽一疏關禁以通引楫一杜擾害
以清私販一核場竈以清窝囤一復兩坨以偹譏
察一免徭助以濟孤商一設賞例以鼓富商部覆
允行二年
詔免陜西本年鹽引額課三分之二河東廵鹽御史劉今
尹疏言河東鹽課向例解貯京庫而給發鹽引率
皆先納銀而後領引商力不敷請循按引納課舊
例定期徵觧從之又准劉今尹奏請山西太原府
遼沁二州亦照河東例革票行引又定原食淮鹽
之汝寧歸兩淮廵鹽御史管理原食西和漳縣鹽
之臨洮鞏昌歸甘肅廵按兼管又定河南江北江
南各運司鹽課照前朝會計錄原額徵觧是年
詔免各省本年鹽課三分之一核定本年行鹽百七十一
萬六千六百二十五引徵課銀五十六萬三千三
百十兩六錢有竒四年嚴示私販之禁蠲免浙閩
廣東加派鹽課(謹按故明天啟崇禎年間浙閩等省鹽課加派名色甚多今盡行蠲免)
(止照萬歴年間舊額按引徵課)又免江南崇明鹽課又議准山西
鹽法道歸鹽運司兼管六年以四川未定免徵商
民鹽課七年定廣西驛鹽事務歸併布政司兼理
八年定徵觧鹽課毋許於正額外勒索餘銀十二
年申禁河東長蘆等處派民納課積弊十五年禮
部議准長蘆運司所觧青白鹽磚存貯光禄寺庫
者歷年存剰六十餘萬斤現在足用令該地方官
將應觧鹽斤照時價改折尋定上元江寧等八縣
食鹽九萬六千七百引將原派綱鹽十三萬八千
八百四十七引仍歸綱地行銷十七年嚴回空糧
船夾帶私鹽之禁准四川廵撫張所志疏請新鑿
鹽井仍照開荒事例三年起課其貧民易食鹽斤
在四十斤以上者始令按數納課是年兩淮廵鹽
御史李贊元疏定鹽法八欵一每年額引宜帶積
引附銷一清理府州縣私販之源一清理三十鹽
場之弊一嚴飭各道廵緝越販一稽核官引以杜
夾𢃄一淮北宜併引行鹽一鹽引日增宜照長蘆
河東兩浙例加課不加引一溢斤割没日重宜照
所發印簿實填從之十八年准長蘆廵鹽御史張
冲翼疏定鹽引仍照舊例歸部(先是長蘆舊例引存戶部先課後引)
(自順治十五年戶部發引到司皆争先求售減價而賣鹽賤引壅逋課甚多是年仍令鹽引歸部)
以杜鹽賤引壅之弊並定臨安府属枯木八寨牛
羊新縣四處食鹽銀兩編入蒙自縣經制全書以
是年為始
康熙元年以淮北引壅議准疏通淮安府等州縣
一萬引改撥寧國州六千五百引和州含山三千
五百引三年免廣東逋欠鹽課銀七萬一千一百
一十五兩是年定江西吉安府改食淮鹽四年
詔蠲免各省積欠鹽課長蘆廵鹽御史李粹然請並將山
東本年竈課銀一萬四千八百餘兩照例豁免從
之准廣西廵撫金光祖請暫減廣西鹽引六年定
湖南衡永寳三府改食淮鹽從廵鹽御史寗爾講
請也又定郴州十一州縣食鹽免其銷引辦課七
年令廣西布政使兼理鹽務改廣東廵海道為廣
肇道管理鹽法嚴陜西鹽引州縣官按畆攤派之
弊又定各省鹽斤聽商人自行銷運九年兩淮廵
鹽御史席特納疏言淮省積弊有苦累商人者六
(一曰輸納商人納課例將引數填註限单謂之皮票而運庫扣勒皮票胥役又有使費謂之照看綱)
(總又有科歛謂之公匣一引之鹽歲費約至數萬兩二曰過橋商鹽出場例將艙口報騐謂之橋掣)
(而關橋扣勒引票每引科費數分不等歲費約至數萬兩三曰過所商鹽呈綱例必造冊擺馬謂之)
(所掣而未經稱掣先有江掣之費又有茶果之費又有緩掣之費又有加&KR0810;之費歲費約至數萬兩)
(四曰開江引鹽既掣例必請給水程每引數分不等又請給桅封每張數兩不等歲費約至數萬兩)
(五曰關津鹽船既行所過鹽道有掛號之費營伍有廵緝之費關鈔有騐科之費歲費亦數萬兩六)
(曰口岸船既抵岸江廣進引每引道費錢餘不等樣鹽每包數釐不等歲費亦數萬兩)又言
淮鹽分掣有三大弊(一為加鉈之弊掣官每藉餘斤虧頭為名不論塩包輕重)
(暗掛斤兩每一引增至二三十斤不等二為坐斤之弊掣官又藉合算底馬為名不論斤重有無豫)
(定餘鹽非多帶斤兩不能抵償每一引帶至四五十斤不等一為做斤改斤之弊斤多賂入可以填)
(少斤少賂不入可以填多掣官于未掣之先議定使費暗做斤兩已掣之後又暗改斤兩)疏上
諭部臣酌議尋議定將私派等欵嚴禁勒石立於橋所及
經過關津口岸永行禁止如有違禁者照律治罪
是年又准席特納請停止五十七日豫徵鹽課之
例十二年定長蘆等處鹽務仍令御史廵視(謹按順治)
(二年定廵視兩淮長蘆兩浙河東鹽政御史各一員歲一代更十年裁各省廵按御史將廵鹽御史)
(一併議停鹽務交與運司管理)十三年添設江南安徽驛鹽道其
管理通省驛道改為江蘇等驛鹽道又添設四川
督糧道及湖北驛鹽道俱兼管理鹽務十四年又
改陜西固原道為平慶道管理驛鹽事務十七年
定埸竈地丁錢糧照民戶地丁刊刻由单十八年
蠲免福建海澄等十三縣歴年舊欠鹽課二十年
停止奉天銷引凡民人有煎鹽發賣者聽其自行
貿易不必官為經理是年嚴廣東私充鹽商及福
建横征鹽課之禁二十一年蠲免廣東渡口鹽埠
額外加增銀六萬五千餘兩從巡撫李士禎請也
是年令廣西食鹽仍復舊例(謹按廣西南寕太平思恩三府舊例俱食)
(廉州府鹽欝林等處俱食高州府鹽後因塘田盡遷改銷梧州府引是年以二府鹽田既復故仍照)
(舊例)二十二年豁免里甲包賠鹽丁修築銀一萬五
百餘兩二十五年定江西南贑兩府仍食粤鹽(謹按)
(江西南贛吉安三府原食淮鹽後改食粤鹽康熙五年將吉安一府改食淮鹽十七年南贑二府又)
(改行淮鹽是年始令仍食粤鹽)二十六年准河南陳州項城舞陽
等属改食長蘆鹽二十七年廣東巡撫朱宏祚疏
言粤鹽利弊一嚴禁大小衙門凡簽商掣鹽納餉
藉公費額外私派一埠商不拘三年一换善良者
永遠承充奸猾者即行除去一鹽引宜通融行銷
以免廢滯一禁私廢埠商課餉派徵田畝致累居
民一請於虎門港口惠州浮橋等處專差佐貳駐
守盤查以杜透漏一生熟二引(粤省原有生熟二引生鹽出淡水等)
(場熟鹽出歸德等場)宜隨商掣運隨民買食不拘定額以利
商民一掣鹽之地如佛山距省城止三十里省城
掣定行至佛山應免復掣一鹽價請酌水陸運費
多寡以定價值如遇隂雨量加毫釐一嚴禁奸商
攙和沙土俱從之二十八年免河東本年分額徵
鹽池地租又免長蘆新徵引課及雲南黑井鹽課
是年以陜西花馬小鹽池并臨鞏二府去河東甚
遠其歲徵鹽課令甘肅撫臣就近管轄二十九年
直隸巡撫于成龍以直省宣化各属地方最苦請
將長蘆額引除去聽民自煎食鹽仍照舊額納課
從之三十二年暫減西鳳二府額銷引鹽之半以
歲歉故也三十八年
詔減兩淮鹽課二十萬兩又減浙江加徵銀三萬一千三
百兩四十三年江南總督阿山疏言兩淮鹽務浮
費甚多如賞給差役及餽送贐儀此鹽政差滿所
用也又𢃄行鹽斤隨費飯銀及重收桅封此鹽政
書差規例也又如廵鹽到任規費及過所稱掣鹽
斤到任預借息銀種種浮費苦累商民請悉行勒
石嚴禁從之四十四年
諭朕頃者南巡見直隸山東兩省販私鹽鑄私錢者甚多
傳諭該部嚴行禁止四十八年廣東巡撫范時崇疏言
廣東連州樂昌兩處總鹽額引原派行銷本處及
湖南之桂陽郴州等處今請將此項引餉分作十
分量地均勻連樂二處行銷十分之三桂陽郴州
所屬八州縣行銷十分之七其餘各州縣及江西
福建廣西所属向有廣鹽之州縣有額引多少不
勻者俱令改撥勻銷至贛屬十二縣内信豊龍南
定南三縣原食潮鹽接壤惠州應就近改食惠鹽
從之四十九年定湖廣鹽引無分南北一例通銷
(謹按湖廣長岳等十二府一州向行准引原係酌量地方食鹽多寡通融銷售自康熙六年將向食)
(粤鹽之衡州永州寳慶三府改行淮引遂致各守口岸不能通銷而衡永寳三府又有粤省私販鹽)
(引壅積是以兩淮巡鹽御史李煦請仍照舊例不計疆界一例通銷)五十三年准四
川巡撫年羹堯請成都所屬犍為等七州縣竈戶
增水陸鹽引一千一百四十五張徵税銀七百三
十兩有竒五十七年准兩淮御史李煦疏請於京
口將軍標下派兵一百五十名千總一員添駐三
江營緝防私販五十八年議准山東膠萊鹽運分
司事務裁併濱樂分司兼管又裁湖北驛鹽道其
鹽務歸督糧道管理五十九年議定兩廣鹽務交
與兩廣總督專理六十年
諭聞江浙私鹽盛行流為盗賊著江南浙江京口將軍等
派兵丁嚴行查拏
雍正元年
上以鹽法弊竇叢生其正額虧欠非由官差需索致窮商
力竭即由商人用度奢靡之故
諭各省鹽政將陋例積習盡情禁革以思裕課甦商之道
又
諭各省鹽政官員崇尚節儉以振頽俗是年議准湖廣鹽
價價賤時每包以一錢一分九釐為率價貴時每
包不得過一錢二分四釐其安鹽每包較梁鹽再
減二釐(謹按楚省有安鹽梁鹽二種安鹽黑梁鹽白鹽質不同故價有低昂)二年議
准廣西鹽法改為官運官銷又議准福建鹽法將
鹽院衙門各官及商人盡行裁革所有鹽課均攤
各場交與州縣官照數收納又議准廣東鹽法將
場商停設委官監收其埠商仍留使完課運鹽内
有無人充商之地著地方官領鹽運銷觧價完課
若引多壅積地方有可以代銷者聽其呈明代銷
尋以各省督撫兼理鹽政申
諭各省督撫曰鹽差之弊飛渡重照貴賣夾帶弊之在商
者猶少加派陋規之弊在官者更多若不徹底澄清勢
必至商人失業國帤常虧夫以一引之課漸添至數倍
有餘官無論大小職無論文武皆視為利藪照引分肥
商家安得而不重困賠累日深則配引日少配引日少
則官鹽不得不貴而私鹽得以横行故逐年之課難以
奏銷連歲之引盡皆壅滯非加派之所致與惟督撫係
封疆大吏巡鹽御史地方官或不奉約束今歸併督撫
則孰敢抗違况欽差猶每年更换而督撫兼理則無限
期必實心奉行嚴除加派庶風清弊絶不負歸併之本
意也議准湖廣江西及江南上江等處每引加鹽五十
斤惟山陽等州縣逼近場竈鹽不易售仍照舊例
不再加
勅查漕船私鹽旋
諭漕船回空夾帶私鹽固宜嚴禁但仍照例在運河口内
派官搜查若至大江不可攔阻搜查有悮漕運議准粤
省竈丁鹽價照舊定之數十分内加增一分又准
廣東舊裁運同一員仍於潮州復設又准福建汀
州府鹽務即令該知府領運辦理又定淡水等場
㨂選幹員分委督收皆從兩廣總督孔毓珣請也
三年
諭鹽價之貴賤亦如米價之消長歲歉則成本自重價亦
隨之歲豊則成本自輕不待禁而自減朕意若仍隨時
銷售以便商民均属有益尋定淮南湖廣等處行鹽以
本年成本之輕重合遠近脚費酌量時價隨時銷
售不得禁定鹽價以虧商亦不得高擡時價以病
民仍令以自取賣鹽值報部湖北巡撫納齊喀疏
言荆州府巴東縣地湧鹽泉居民煎熬請照淮鹽
行引於楚北各州縣分銷從之裁波羅冲可克地
方鹽務通判並駐防官兵五年雲南總督鄂爾泰
疏言黑鹽一井薪本不敷請每百斤加銀四分二
釐又額煎撥給鹽斤每百斤加銀二錢又黑鹽發
價于每斤額定三分内再減二厘得
旨地方出産有舊無而可以新增者亦有舊有而應當裁
減者倘但令增添而不許裁減殊非公平之道且隠瞞
挪移之弊由此而生著鄂爾泰查明鹽斤内所增銀兩
抵補減價增薪之數定議奏聞嗣奏滇省各鹽井新增
正課共銀五萬七千七百有竒減價增薪之數共
銀一萬九千餘兩抵補有餘請如前奏從之河東
池鹽獻瑞産鹽七百餘萬斤六年河南總督田文
鏡疏請汝寕一府引鹽停止知府彙銷令各州縣
招募殷實水商行鹽辦課該州縣按季督催各銷
各引從之鹽政碩色疏請修理鹽池歲撥餘銀羡
銀六千兩以三千兩充歲修以三千兩積至五年
充大修從之五年議准閩省鹽暫令水商行銷試
行三年無誤課食再照兩淮等處例設引商(嗣於乾隆)
(元年復行招商行引)定私梟連坐之法惟大夥窩囤聚衆拒
捕者始將首犯之同甲一併連坐若尋常興販止
治兩隣甲長以不首之罪准兩淮鹽場設立竈長
保甲稽查私弊又禁鹽場竈戶私置盤䥕(謹按深者為盤)
(淺者為䥕皆燒鹽之具)並定淮北晒掃餘鹽令商人收買配
運酌加引課(謹按淮北五場用潮水晒掃成鹽難與火伏一例)七年復設
山東膠萊分司運判(謹按山東舊設分司二員康熙五十八年裁膠萊分司今)
(復設)八年
諭川省鹽課考成惟責之産鹽州縣倘僻遠地方不行官
引必致私販充塞甚為鹽政之弊應將官引通行各州
縣計戶口之多寡均勻分發引張令其各自招商轉運
倘有壅滯責成州縣如此則有司稽查必嚴私販息而
官引銷弊端亦永剔矣長蘆鹽政鄭禪寳疎言山東青
登萊三府所属之十六州縣票鹽舊係招商辦課
民情未便請除商名聽民自行領票銷賣其應納
課銀攤入地糧徵收從之定地方官經征鹽課全
完議叙之例九年
諭兩淮鹽政著總督尹繼善兼行管理十年定廣東子鹽
配引之例(廣東正鹽之外餘鹽謂之子鹽今定遇正鹽遲缺之時即以子鹽約配商引行)
(銷)從廣督鄂彌逹請加給竈丁鹽價每包加銀一
錢二分(嗣於乾隆元年以鹽價有貴賤不一又定隨時增長之例)十一年嚴鹽
斤虧短之禁定廣東高廣二府設運判一員專管
鹽務(舊係知府兼管)改設淮南巡道督緝鹽務並於儀徵
等處添設營員(儀徵之青山頭守偹一把搃一外委一兵一百名江都縣之馬家橋)
(甘泉縣之邵伯鎮僧道橋各添設把搃一員兵三十名)禁埠商設立坐標私
收漁戶幫餉又定湖南新開苖疆之永順永綏等
州縣行銷淮引共增三千七百二十一引十二年
湖南巡撫鍾保疏湖南常寧縣例銷淮引桂陽州
例食粤鹽今桂陽屯丁散處常寕交界地方食粤
食淮不無混淆請將五十四戶屯丁田賦戶口歸
併常寧縣管轄其原食粤鹽亦改銷淮引以杜私
販之源從之定粤省收買埸竈餘鹽以清私販江
南總督趙宏恩疏言通泰等州縣漁戶貧民請按
戶口多寡於附近場竈餘鹽酌留若干俟漁汛之
期填定鹽數照票赴場買鹽彙冊報查從之又准
趙宏恩請於淮南儀所添設監掣同知一員十三
年兩淮鹽政高斌疏定鹽法四條一浙閩川粤及
長蘆商人與淮鹽接界廣開鹽店宜查究治一湖
廣界連川粤宜各選勤幹府佐一員督率巡查一
審鹽案無許避重就輕一江廣水程與引目無異
請歸撫臣就近查核完欠分數檄行驛鹽道勒限
嚴催俱經部臣議准是年八月
皇上御極
諭淮南鹽政鹽課甲于天下兩江三楚皆仰給於淮鹽
課源用以鐃裕近聞湖北早禾稍歉鹽未暢銷楚地
夙為魚米之鄉湖魚旺産商得資其醃切藉以完課
今年漢水漲發魚市稀少又湖南因經理貴州苖疆
軍務未及轉運以致漢口鹽壅未銷積至七八百萬
包是今年乙卯綱未能報銷而明年丙辰綱又應起
運兩年並納商力維艱朕心深為軫念籌度變通將
乙卯未完正額為分年帶征自乾隆元年丙辰綱起
按年接運則商力既紓完納自無遲悮從此年清年
額可永無遞壓之虞矣又
諭朕即位之初加意海内民人既降旨將雍正十二年
以前民欠錢糧盡行蠲免因查兩淮鹽場竈戶應徵
折價錢糧亦有未完之項當與民人一體加恩著該
部即速傳諭總督與鹽政將雍正十二年以前舊欠
查明奏聞蠲免俾竈戶均霑實惠毋使胥吏作弊中
飽
乾隆元年改浙江廵撫為總督兼管兩浙鹽政(舊係)
(布政使兼管)又裁汰滇省鹽課盈餘以平鹽價(舊例鹽課除正)
(項外有增添盈餘以俻地方公用)又定增斤改引之法杭嘉湖三
所引鹽照兩淮舊額每引增五十斤松江所照淮
海温台例每引增給鹽四百斤又暫停浙江鹽政
領發餘引(謹按兩浙正引共七十萬一千六百九十八道自雍正七年准督臣李衛請預)
(發餘引十萬道遞年来增至二三十萬不等兹因冬夏兩掣塩少僅可敷正引之數餘引暫行停止)
又議准雲南黑井等井鹽運昆陽等處行銷鹽價
每百斤減至三兩以下其應減鹽價等項銀六萬
一千餘兩即將各井應減盈餘通融抵補又定廣
西鹽價仍照雍正年間部定之數每斤減價二釐
銷售二年免兩廣鹽課餘平銀兩從總督鄂彌逹
請也(謹按兩廣鹽課商人完餉每一千兩於平頭三十三兩之外徵收飯食銀十五兩餘平二)
(十五兩是年悉令豁免)四年定貴州省古州等處埠銷引徵
課額(謹按古州係新闢苗疆向無外課兹定以古州為搃埠丙妺永從三角&KR0749;等處為子埠由)
(古州搃埠分撥銷售其商人歸古州同知管轄)又停止浙江省儲偹鹽斤
(先是鹽政嵇曾筠請買餘鹽存貯以偹平價之需至是廵撫盧□以出易之時分𣲖各商脚價甚重)
(且鹽斤銷耗力不能賠請罷之)又免雲南白琅二井節禮及黑井
鍋課銀兩六年定淮商運楚鹽價價賤時每引以
五兩四錢一分三釐為率價貴時不得過五兩八
錢二分八釐又准每引量加餘息二三錢(謹按前定貴賤)
(兩價只覈給成本故再加餘息以示鼔勵)七年
諭閩省為濱海之區百姓多藉魚鹽之利以為生計朕
聞該省鹽課内頗有苦累商民之處如每鹽百斤加
增錢二十文至七八十文不等名之曰長價又各場
肩魚客販買鹽請領道給印票執照或每單徵錢三
文或每石徵錢三文名之曰单錢又正額每鹽百斤
收銀一錢五分各場實收錢百五十文該合銀一錢
六分六厘每百斤申銀一分六釐亦令入官名之曰
銀水以上各項皆巧取陋規不便於商民者著該督
撫確察禁革如有必不可少之襍費即於項内存留
若干減去若干不得仍前多索永著為例又定福建
招商行引(謹按雍正五年即招水商行銷是年始行請引)每年額頒正引
五十四萬五千六十有二餘引四十萬三千百六
十有二如有銷不及額者照例報參又額外餘引
十二萬三千不註定州縣令各路通融辦銷盡銷
盡報不入年限考成之内八月兩廣總督慶復疏
言粤省各埠額引有難銷者有易銷者請將難銷
埠分撥於易銷埠引中配運行銷並言粤省近年
産鹽甚多其沿海地方鹽塷請改為稻田耕種稻
麥以重本計俱從之十一月四川巡撫碩色以蓬
溪等縣鹽引積滯請酌量改撥於德陽等處就近
行銷從之八年議准兩淮乙卯綱未完引額提入
癸亥綱閠月内帶銷九年以滇省東川等處鹽斤
不敷改四川犍為各厰餘鹽增引行滇接濟民食
其應徵課銀仍照川省舊例計算收納(謹按川省水引一張)
(徵税銀三兩四錢五釐陸引一張二錢七分二釐)十年准兩淮鹽政吉慶
請兩淮鹽場添鑄煎鹽盤角二十七副(謹按盤角煎鹽較盤)
(䥕費省而産多甚為便利)定淮揚預運鹽斤每引加耗鹽二十
斤十一年豁免海贑二州縣之板浦徐瀆中正莞
瀆臨洪興莊等六鹽埸帶徵銀兩十二年定運鹽
赴楚装載船斤例大船均改作小船每船止許装
載四五百引至千二百引限四十日抵漢口無故
逾限十日以外者准起觧官物違限律加等科斷
又建常平倉於湖北漢口以存貯遞年未銷積引
十三年准淮北鹽亦照淮南加耗之例六月每引
加耗十五斤七月加耗十斤(惟五月内中河水淺尚未掣運不給滷耗)
又
諭近年淮商急公輸課頗為踴躍著加恩於引額之外
每引增給十斤俾商本不致虧折民食永資利益又
定豫提額引例如遇本年額引不敷即於次年額
引提銷至次年正綱仍照歲額請領引内註明豫
提字樣以免正綱重複又定運銷江西鹽價(價賤時每)
(引以五兩五錢七分九釐為率價貴時不得過五兩九錢八分五釐)十四年定江西
鹽價照楚省例每引加餘息銀二三錢十五年定
行運湖南江西鹽價令鹽政每歲會同兩省督撫
按行銷地方年歲豐歉酌定貴賤價值飭商行銷
例十六年
諭朕省方所至廣沛恩膏前因兩淮商衆踴躍急公業
已加恩優奬更念其運綱輸課接濟民食䘏商斯足
以惠民特再沛殊恩著將兩淮綱鹽食鹽於定額外
每引賞加十斤在原定成本之内俾得永遠沾受實
惠商人當體朕博愛敦本至意風俗雖不必驟更近
一分返朴之心即遠一分極奢之念殖息無取其三
倍減一分售鹽之價即利一分食鹽之人其有昂直
網利致累閭閻則深負加恩德意矣又
諭兩淮各場煎丁本属窮民每因不能接濟向各竈戶
重利借貸以資食用生計甚為拮据著該鹽政酌量
於公項内動銀數萬兩准其赴官借領每年春借冬
還不必加息俾窮民咸沾寔惠是年
上以兩淮丁卯戊辰己巳三綱引鹽專用原定貴價行
銷經部議駁請將貴價盈餘追繳
諭曰恤商裕民本属一事若任其屢擡時價則於民食
有害勒令賤價則商人又以成本有虧紛紛籲請今
計各商行銷價值於成本自可無虧即將来年歲不
齊不過如今所稱歉歲而止嗣後淮商銷售鹽引即
遇應貴之年不得於現在所銷價值外復議加增至
於豐稔鹽價可以酌量平減該督撫會同鹽政隨時
籌畫部臣亦不必執定例駁詰至部議已賣貴價復
令追繳若給還食鹽之戶勢固有所不能若以所餘
歸之官帑於政體又有所不可著免其追繳又准河
東鹽政西寧請酌減河東餘引四萬道(謹按河東餘引自雍)
(正十三年至乾隆五六兩年陸續增添至二十四萬道兹酌減四萬道其餘二十萬道作為定數)
並更正陕西咸寧等處升斗照依部式(咸寧等處舊用升斗)
(較報部數加重故請改正)十七年
諭蘆商積困之餘舊欠甫清若按斤加課商力未免拮
据著將所加鹽斤減半納課永為定額其乾隆二年
至六年應追未完加斤課銀一十四萬餘兩著一併
加恩豁免十八年准長蘆添領餘引七萬道從長蘆
鹽政吉慶請也又免天津餘引輸納課銀從直隸
總督方觀承請也十九年准兩淮鹽政吉慶請定
私販蕩草出境該管官不行查出者照管理礦厰
官員失察私運銅鐵罰俸一年又准雲南廵撫愛
必逹疏請鎮雄州鹽斤仍聽商販行銷即於鎮雄
總匯扼要處酌設稅口抽收每䭾一百六十斤抽
稅銀一錢八分俟試抽一年再為定額從之二十
年議准江蘇廵撫莊有恭疏請兩淮新淤草場八
千六十一頃八十一畝零有自置&KR0008;䥕辦鹽者即
令其報陞二十一年准兩廣總督楊應琚疏言粤
東雷屬海康遂溪徐聞三縣向未設有場員場埠
事務俱交商人承辦兹請一體改歸各縣管理二
十二年
諭兩淮商衆銷引辦課歲額通完而於地方公事更樂
輸恐後著加恩自丁丑綱為始綱鹽食鹽每引加賞
十斤不在原定成本之内以二年為限山西廵撫塔
永寧等以本年河東池鹽歉收不敷配運疏請買
食蒙古之鹽從之二十三年定蒙古買運鹽斤事
宜以隣近之薩拉齊廳並托克托城及陕西皇甫
川神木縣四處為蒙古商人交易之所至蒙古鹽
斗每斗四十斤有竒酌定每斗價銀二錢四分是
年修築河東鹽池以資澆曬從山西廵撫塔永寧
河東鹽政那俊請也二十四年河東鹽政薩哈岱
以河東鹽池歉收請配銷甘省花馬大小池等處
鹽斤接濟從之是年准粤西南寧等府土民鹽斤
仍歸官辦(前因粤省官埠欠課侍郎吉慶等請將官運各埠招商定引其各土司鹽斤亦)
(一體改引兹督臣李侍堯以土司不便請仍交官運)又准兩淮鹽政高恒請
高寶泰等十四州縣食引積壅改撥綱地融銷又
准滇省添買粤鹽撥給彌勒縣行銷二十六年議
准河東鹽池被淹鹽少不敷配運二十五年額引
寬至來年六月清繳又續增餘引十四萬道之内
暫行停領七萬道現今鹽價之外每斤酌增一厘
從廵撫鄂弼鹽政薩哈岱請也是年
諭兩淮鹽務經費浩繁商力不無拮据應作何定立章
程著軍機大臣會同尹繼善吉慶高恒等詳悉妥議
具奏尋議定鹽務事宜七條一擬𣲖餘引宜均攤衆
商以普利澤一外支銀兩除公務應用不得濫行
開銷一辦理常貢宜酌定用數以備查核一鹽政
養廉宜裁減五千歸之公項一匣商費用宜嚴加
查察以免通綱𣲖累一綱食鹽引宜照例行銷不
得濫為通融一私鹽透漏宜嚴加查緝以疏引目
從之又
諭長蘆本年未完鹽課四十二萬兩令緩至明年奏銷
後分作五年帶徵二十七年停止粤東茂暉等場墾
闢鹽&KR2770;(先是兩廣總督楊應琚疏言茂暉等場墾闢鹽&KR2770;嗣因沙土浮鬆基圍易於塌壊旋)
(作旋輟戶部奏行令該督將現在開成場&KR2770;一百八十三口造具應陞課銀清册報部其餘俱應停)
(止從之)二十九年准長蘆鹽政高誠請增蘆鹽價值
於原定價外每斤加錢一文又准雲南廵撫劉藻
請加給滇省黑白二井薪本銀兩黑井鹽每百斤
加銀一錢白井鹽每百斤加銀一錢五分是年兩
淮鹽政高恒疏言本年甲申一綱不敷民食請豫
提乙酉綱淮南鹽引三十萬道淮北鹽引十萬道
分給領運以裕民食從之三十年復准高恒請兩
淮豫提丙戌綱引給商接濟是年准河東額外存
鹽照兩淮之例配用餘引以濟民食又准長蘆鹽
政高誠請酌增山東行鹽餘票(謹按山東原設額票一十七萬一千)
(七百四十道雍正八年增餘票五萬道乾隆元年復增一千五百道五年六年復增一千五百道至)
(是又增一萬五千道)三十一年又准兩淮鹽政高恒請豫提
丁亥綱淮南鹽引二十萬道淮北引五萬道給商
接濟三十二年
上恭奉
皇太后安輿
廵幸天津以長蘆通綱引課每年十月内奏銷正值售
銷菜鹽之時鹽價未及收齊而奏銷已屆商力未
能舒徐將長蘆通綱鹽課改於十一月底奏銷又
以兩浙商人籲懇擕衆赴津抒誠祝
嘏忱悃可嘉加
恩將每引額定鹽斤外加鹽五斤免其輸納課項以一
年為滿是年淮南北各場春夏多雨場鹽歉産各
口岸亦多被水行銷不暢
諭將己丑綱奏銷展至八月題報三十六年
上臨幸天津以長蘆鹽池被淹商力拮据
諭加恩每斤暫增錢一文以降旨之日為始定限一年
仍照舊值行銷其本年引課分作三年帶徵以紓商
力又山東各商歴年引課無欠而積鹽仍有未銷商
力亦艱
駕至山東
諭將乾隆三十五年正課分作八年帶徵並准照長蘆
之例每斤暫加錢一文定限半年以資充裕三十八
年
諭長蘆商衆貲業素微前兩次廵莅天津閱視鹺務深
悉其情是以節次加恩增價帶征今翠華臨幸各商
無不踴躍歡呼但念伊等第一次銀兩業已完繳而
第二次𢃄徵之銀與本年正課同時並納仍不免少
形竭蹶著再加恩將三十七年正餘課項自三十八
年奏銷後起分限六年帶徵三十九年准長蘆鹽政
西寧疏請將乾隆三十六年第三限銀兩並三十
七年六限銀兩統俟本年奏銷後分限十年帶徵
是年山西廵撫巴延三鹽政常齡疏言河東大池
産鹽歉薄不敷配運請於河東開濬六小池並撥
運蘆鹽接濟從之又准四川總督文綬請令開淘
犍為縣鹽井照例徵收課銀又鹽政李質隸以黃
河水漫淮安鹽堆被浸請將淮北甲午綱未運引
鹽應完正課銀二十七萬五千餘兩准其自乙未
綱起分限五年帶徵從之四十年又准兩淮將乙
未綱限至來年八月造報並准淮北上年被水各
商仍將丙申以後四綱帶徵銀二十二萬餘兩展
限四年分作八年完納又
諭河東鹽價未平其小鹽池六處甫經開採接濟所得
贏餘未能補足前兩年歉收之數商力不無拮据著
加恩照該撫巴延三等所請將從前暫增二釐鹽價
再行加限三年俾轉運益資充裕四十一年
上廵幸山左見商衆迎
鑾歡欣鼓舞於是
特沛渥恩將山東商人本年應徵乾隆四十年四十一
年引票正項銀三十六萬七千七百餘兩及未完
借項銀二十四萬兩自本年奏銷後起限分作八
年帶徵四十三年定山西廵撫兼管河東鹽務四
十五年
上廵幸江浙途經直隸山東商衆踴躍抒忱加
恩將長蘆商人應徵乾隆四十四年鹽課五十餘萬兩
内十分之一分作五年帶徵其山東商人並將乾
隆四十五年應徵票引鹽課銀十八萬餘兩自本
年奏銷後起限分作六年帶徵四十五年停止河
東鹽池五年輪𣲖商人承辦之例四十七年豁免
淮南商人應繳提引餘利銀二百萬兩(先是淮商應繳提引)
(餘利銀分作二十一限完繳時該商已完繳十三限銀其餘八限尚應繳銀三百八十六萬六千餘)
(兩兹豁免二百萬兩其下欠一百八十六萬六千餘兩仍照原限完繳)四十九年又
將淮商未繳餘利銀一百八十六萬六千餘兩全
行豁免又免淮南竈戶所有乾隆四十五六等年
𢃄徵未完銀七千九百餘兩又山東應徵引課銀
三十六萬餘兩長蘆應徵引課銀四十九萬餘兩
准作八年帶徵兩廣總督舒常疏言粤東舊設總
商𣲖捐津貼銀兩散商轆轤轉運積欠甚多請照
乾隆二十三年清查積欠例分限帶徵並將總商
裁革以杜勒𣲖之漸從之
皇朝通典卷十二
