皇朝通典卷九十八
邊防(二)
南序略
(臣)等謹按杜氏邊防典南方凡五十六國五朝續通
典分南及西南凡七十七國以今輿地考之南詔
已入雲南大理府吐蕃等十三部則統於西藏其
地分併出入多不可詳今見於志冊者有安南以
下二十七部安南為朝貢遣使
敕封之國暹羅南掌吕宋蘇禄荷蘭
恩賜敇諭即遣貢使齎捧回國不别遣使其港口以下
諸國往來貿易嚴奉約束各安生理無復舊時巨
艦大礟自相攻奪之餘習蓋
聖朝德化遠播重洋安恬樂利萬宇慶頼即如安南一
國在前明時黎李陳莫四姓簒奪不絶自歸順
本朝以後傳世綿遠山河晏如洵
聖朝威靈所鬯有以錫禔福於無外也閩粤洋商互市
通萬國之貨財普域外之利用而防範必極其周
詳
恩膏務從其廣大故出入以時科稅以則有禁攜軍器
之例有定帶米石之條有酌定歸期之限有准配
絲斤之制立法備盡撫馭兼權諸番畏神服教久
而益洽有逾五六萬里如期而至者涉履波濤如
循康莊之軌遵四達之衢孰不忭舞欣躍於
天朝膏澤之中哉考英吉利干絲臘荷蘭法蘭西諸國
去廣東省自言皆六七萬里其本國地本處西北
洋中故康熙二十五年荷蘭國使臣入貢自言本
國與俄羅斯接壤俄羅斯為極北之國是荷蘭諸
國當近西北也茲以其貿易來從粤省又諸國於
南洋島嶼中各有寄居之地於西北諸國不相往來
故仍列於邊防南卷
南
安南
安南漢交阯九真日南三郡地唐置安南都護府
宋時始為黎氏所有旋易李氏封安南國王後仍
為黎氏其國治交州距
京師一萬一千一百六十五里與滇粤接界分十三
道有府四十九州縣二百餘東西相距一千七百
六十里南北二千八百里凡國王嗣位遣陪臣來
請
朝命
欽命正副使奉
敕往封賜以鍍金銀印文曰安南國王頗崇儒教交州
有國學文廟各郡縣皆建學祭祀配享俱慕效中
國為之氣候多煖少寒國中農桑極盛兼饒魚鹽
之利明末國王黎氏與其臣莫氏分境而治不能
統一我
朝順治初安南都統使莫敬耀向化投誠未授爵而
死授其子元清為安南都統使十七年國王黎維
祺卒子維禔嗣十八年奉表貢方物降
敕嘉賚交來使帶回是年安南出兵助𠞰海寇奉
旨賜國王文綺白金等物維禔尋卒子維禧嗣康熙元年
安南擒獻明裔奉
旨照前加賞二年奉表貢方物三年遣内院編修吳光禮
部司務朱志遠
諭祭故王維祺維禔五年五月維禧繳送前明敕印遣内
國史館翰林學士程芳朝禮部郎中張易賁
冊封維禧為安南國王六年維禧奪都統使莫元清高平
地元清奔雲南遣使
敕諭令歸莫氏土地初安南定為三年一貢七年五月以
道里悠遠得
旨許其六年兩貢並進十二年四月莫元清奏稱維禧所
歸土地尚有保樂七原等州未還請再
敕諭全歸不許是年維禧薨弟維䘺權理國事十三年遣
陪臣進貢方物十四年維䘺卒弟維正權理國事
十六年
敕諭黎維正大兵攻討逆賊吳三桂滇黔與安南壤地相
接宜遴選將士協力攻𠞰十八年維正奉表慶賀大捷
疏言逆賊吳三桂屢遣人脅誘令臣服從區區忠
悃不敢從賊乃有本國逆臣莫元清與三桂密相
締搆圖為掩襲願仗
天威遣兵追擒逆黨明正其罪許之二十二年四月遣翰
林院侍讀明圖編修孫卓
冊封維正為安南國王
御書忠孝守邦四字賜之同時遣翰林院侍讀鄔黑禮部
郎中周燦
諭祭故王維禧維䘺時莫元清已故其弟敬光為黎氏所
討率衆來奔奉
旨發回安南尋病故莫氏遂絶二十五年增
賜安南國王表裏五十著為例三十六年維正奏請雲南
所屬之牛羊蝴蝶普園三處故地不許仍行文申
飭五十五年奉
旨安南路遠免其解送重物五十七年維正薨王嗣維祹
請襲封五十八年二月遣内閣中書鄧廷喆翰林
院編修成文往
諭祭並
冊封維祹為安南國王雍正二年十二月
御書日南世祚四大字賜之三年雲南總督高其倬奏雲
南開化府馬伯汛外四十里至鉛厰山下小河於
康熙間入於安南應行清查又考雲南通志鉛厰
山下小河之外尚有地八十里雖失在前明但封
疆所係亦應一併清查現在委勘立界奉
旨安南累世恭順寧與爭尺寸之地不許嗣總督鄂爾泰
奏請於鉛厰山下小河離馬伯汎四十里立界維
祹激切陳疏五年五月頒
諭訓飭維祹随感悔奏謝
上因以馬伯汛外四十里地賜維祹仍以馬伯汛為界六
年三月遣使
敕諭維祹曰此四十里之地在雲南為朕之内地在安南
仍為朕之外藩無所區别著仍賜該國王世守之五月
諭雲貴總督鄂爾泰朕既加恩外藩亦當俯從民便此四
十里内人民若有願遷内地者可資給安插務令得所
其願居外地屬安南管轄者聽十一年十一月維祹薨
王嗣維祜遣陪臣請襲封貢方物十二年二月遣
翰林院侍讀春山兵科給事中李學裕往
諭祭并
冊封維祜為安南國王十三年維祜薨弟維禕權理國事
乾隆二年遣翰林院侍讀嵩夀修撰陳倓往
諭祭并
冊封維禕為安南國王九年九月以廣西姦民潛出安
南滋事
命兩廣總督廣西撫臣提臣詳議防範邊境關隘尋奏
南寧府屬遷隆土筒之板蒙等隘太平府屬思陵
土州之呌荒等隘鎮安府屬下雷土州之下首等
隘共三十餘口岸俱逼近安南應疊石建柵添卡
設兵飭地方官每年冬月查修通報安南驅驢地
方貨物聚集與由隘相近向設禁閉請開之以便
商民至平而水口兩關宜設立鐵練横江欄截逢
五十日開一面以通商
上從之二十五年閩浙總督愛必達奏言安南邊境沙
匪與交目蘇由為難攔入漫卓馬鹿二寨搶掠滋
事現咨安南國王擒解
上以地方官平日巡防不嚴臨時追捕不力降
旨責之二十六年維禕薨王嗣維褍請襲封遣翰林院
侍讀德保大理寺少卿顧汝修往
諭祭并
冊封維褍為安南國王維褍欲以彼國五拜事天之禮
受封德保等執不可隨凛奉
天朝儀節禮成顧汝修以其侈陳儀從象械并迎送儀
節未周既出境遺書責安南國王廣西巡撫熊學
鵬以
聞顧汝修議革職二十七年三月
諭禮部安南世為屬國凡遇朝使冊封至其國自應遵
行三跪九叩頭禮乃該國王狃於小邦陋見與冊使
商論拜跪儀注原屬無知經德保顧汝修指示成例
始知恪遵外藩不諳體制部臣應預行宣示嗣後遇
有安南冊封等事即將應行典禮并前後遵行拜跪
儀節告知正副使令其永遠遵循著為令以後貢使
不絶照例加賞四十九年國王遣使謝
恩表貢方物
御書南交屏翰額賜之
暹羅
暹羅在廣東省西南海道四十五晝夜可達古暹
國羅斛國地明洪武中始名暹羅地方千里環國
皆山城分八門官制九等國分大庫司九府十四
縣七十二西北土磽确為古暹國地東南土平衍
為古羅斛國地地卑濕氣候不常或嵐或濕人皆
樓居俗修釋教男女多為僧尼居庵寺文字皆傍
行自明正德時選留貢使一二人入館肄業始稍
習漢文我
朝順治九年十二月暹羅遣使請入貢並請換給印
敕勘合從之
賜以駝紐鍍金銀印文曰暹羅國王康熙四年十一月國
王森列拍臘照古龍拍臘馬嘑陸坤司由提雅普
埃遣陪臣坤司吝喇耶邁低禮等齎奉金葉表文
航海入貢
上嘉之從優賞賚至是照各國例定為三年一貢十一年
三月得
旨暹羅貢使所攜貨物願至京師貿易則聽其自運或願
在廣東貿易督撫委官監視之十二年二月
封森列拍臘照古龍拍臘馬嘑陸坤司由提雅普埃為暹
羅國王
賜誥命銀印令其使臣齎回二十四年十二月閣臣議覆
增賞暹羅緞幣表裏五十
上從之六十一年四月貢使至
賜其國王及王妃紗緞
諭令運米三十萬石於福建廣東寧波等處糶賣免其征
稅雍正二年十月貢稻種果樹
賞賚如例又加
賜國王蟒緞玉磁等物其船捎目九十六人以住居暹羅
數代雖係漢人求免回籍得
旨免其回籍是年暫停暹羅運米其隨帶貨物免其徵稅
嗣後運米至閩浙等處俱免其稅永著為例六年二月
運米至厦門七年六月貢使至
賞賚如例又加
賜國王蟒緞玉磁等物
御書天南樂國四字匾額賜之奉
旨暹羅常貢土物内有速香安息香袈裟布匹等嗣後免
其入貢著為例乾隆元年國王森列拍照廣拍馬嘑陸
坤司由提雅普埃以嗣立故遣陪臣貢馴象及方
物奉
旨特賞蟒緞四匹加恩賞給銅八百斤後不為例八年
九月奉
旨暹羅國商人運米至閩源源而來其加恩之處自當
著為常例嗣後外洋貨船帶米萬石以上者免船貨
稅銀十之五五千石以上者免稅十之三十一年九
月
上以該番航海遠來慕義可嘉其帶米不足五千石者
仍加恩免船貨稅銀十之二十四年七月貢使至
賞賚如例又加
賜國王蟒緞玉磁等物
御書炎服屏藩匾額賜之十八年二月貢使至照例加
賞并從所請加
賜人參以後職貢不絶並照例加賞
南掌
南掌本老撾部屬其俗佩雕刀為飾故呼為撾家
古為越裳氏地明嘉靖間始稱南掌東南與安南
接西南與暹羅接西北至雲南省治六百八十里
皆陸行貢道由普洱府入夷性獷悍身及眉目皆
刺花相傳酋長三等大曰招木弄次曰招木牛又
次曰招木化居高樓部屬入見不下樓即所至之
地為等級焉
本朝雍正七年雲貴廣西總督鄂爾泰疏言南掌國
王島孫遣使奉蒲編金字表文一道馴象二隻求
入貢得
旨嘉奬沿途護送從厚支給八年二月遣使表貢并請定
貢期得
旨五年一貢本年初次納貢頒賜
敕諭一道並
賜文綺等物令使臣齎捧回國九年六月奉表謝頒
敕諭恩乾隆元年
賜國王島孫彩緞文綺八年六月
上以南掌僻處天末遠道致貢改為十年一次十四年
正月貢牙象二十六年二月南掌國王准苐駕公
滿奏言臣母喃瑪喇提拉同臣遣使奉表進馴象
二隻慶賀
皇上五旬萬夀
皇太后七旬萬夀同時准苐駕公滿又别備表文一道象
二隻遣使呈貢以表下情宴賞如例南掌土産有
犀牛海貝象及木香訶子乳香之屬其貢物則以
象為貴云
港口
港口在西南海中安南暹羅附近國也王鄭姓名
天錫國中多崇山所轄地纔數百里有城以木為
之宫室與中國無異自王居以下皆同磚瓦服物
制度略仿前代相見以合掌拱上為禮其風俗重
文學好詩書國中建有孔子廟王與國人皆知敬
禮有義學選國人子弟之秀者及貧而不能具脩
脯者絃誦其中漢人有僦居其地而能句讀曉文
義者則延以為師土産有海參魚乾蝦米牛脯等
物
本朝雍正七年以後通市不絶經七洲大洋到魯萬
山由虎門入口達廣東界計程七千二百里距厦
門水程一百六十更
東埔寨(尹代瑪附)
東埔寨在西南海中海岸多泥名爛泥尾北枕大
山國中無城池王即山而建府架竹木為之覆以
茅葉民居亦然天時煖而不寒常若春夏衣不以
鈕扣披於其身下則圍以裙名曰水幔惟貴者得
服綢緞國人皆布以是為等差人柔弱喜飼象教
之操演禦敵飲食甘淡薄咸用手團以漁獵耕種
為業帶劍入山尋犀角獻尊長以為禮土産有蘇
木象牙白荳蔻螣黃麞皮㯽榔子黃蠟每冬春間
浙閩粤商人往彼互市近則兼市絲斤及夏秋乃
歸粤人之歸也舟必經七洲大洋到魯萬山由虎
門入計程七千三百里距厦門水程一百七十更
安南暹羅附屬國也其旁有尹代瑪國距厦門水
程一百四十更亦屬安南暹羅風俗略與港口東
埔寨同
宋腒朥(&KR0008;仔六崑大呢附)
宋腒朥在西南海中屬暹羅俗好事佛以手團食
男事耕漁常佩刀女椎髻能紡織土産有牛鹿肉
蝦米燕窩海參番錫之屬
本朝雍正七年以後通市不絶其國距厦門水程一
百八十更旁有&KR0008;仔六崑大呢諸國&KR0008;仔在西南
海中東北與宋腒朥接男子服短衣布幔跣足持
刀女穿花色衣被絲幔足曳淺拖鞋土産燕窩番
錫象牙棉花其國距厦門水程一百八十更六崑
風俗物産同&KR0008;仔距厦門水程一百五十更大呢
一名大年在西南海中東北與六崑接男女短衣
跣足佩刀執鎗土産胡椒蝦米燕窩黃蠟牛鹿脯
其國距厦門水程一百五十更三國自雍正七年
以後亦通市不絶俱暹羅屬國
緬甸
緬甸古朱波國在雲南永昌府騰越州天馬虎踞
諸關外其酋居阿瓦城南至海西至猛養北至猛
密所屬有木邦等十三路地方遼闊俗尚柔詐其
夷官夷民服飾與南掌相似婦人束髮穿耳短衣
圍以錦幅長裙其地有名老官屯者多海鹽恒與
内地貿易土産有蘇木象牙翠羽木棉之屬元及
明初雖示羈縻時多反覆嘉靖後莽瑞體父子雄
長諸部不通職貢我
朝順治間故明桂王朱由榔走蠻莫思綿緬擒以獻
畏威懷德仰慕
聖化蓋匪朝夕矣乾隆十五年其王莽達喇製金銀二鈚
篆刻表文並奉塗金寳塔馴象緬布等物抒誠入
貢奉
諭嘉奬其使臣筵宴賞賚俱照各國王貢使之例並頒
敕諭
御書瑞輯西琛四字匾額賜之令使臣齎捧回國嗣為
木梳酋長甕藉牙所簒子惜惱懵駁相繼佔踞三
十二年賊匪不靖跳梁犯邊滇省督臣因循貽悞
上命將軍公明瑞統率諸兵討之三十三年大兵至木
邦賊於三日前聞風竄逸我軍臨江造橋逕渡賊
以萬衆據守蠻結將軍公明瑞及領隊諸大臣奮
勇攻擊連破其十六砦賊據天生橋以拒我師我
師繞道夾擊殱二千餘衆獲糧械無算尋進兵宋
賽直趨猛密深入二千餘里軍威大振時别令參
贊額爾登額統兵自旱塔路接應額爾登額逗遛
不進致老官屯匪孽尾隨大軍伺隙將軍公明瑞
自大山移駐猛腊連勝殱賊以綠營兵疲病者多
不忍棄去令將士護行身自殿後遇賊死之時賊
酋奉蒲葉書求撤兵因&KR0008;夷送至
上以彼未專使誠心乞降不許三十四年
特命大學士公傅恒往滇經略軍務選派黑龍江索倫
兵三千同吉林水師
盛京新滿洲兵各一千並揀厄魯特三百餘鄂倫春三
百次第赴滇進𠞰初緬匪恃有老官屯之險必得舟
師夾擊攻拔其栅始可沿江順流直搗賊巢經略大
學士公傅恒始至即於銅壁關外野牛壩地鳩工造
船七月二十日由騰越啟行進兵時猛拱土司渾覺
遣其頭目脱猛烏猛至騰越投誠願備舟濟師八月
二十四日大兵至南底河猛拱城長來迎遣將撫定其
城猛拱為緬甸門戶感化服從則全勢已得九月初十
日大兵至蠻暮會兵大江上游要地盡為我有於
是分撥舟師水陸並進賊衆潛聚新街於江灘結
寨一其右及西岸各結大寨一以拒我師我師進
擊大破之礟碎其舟射斃紅衣賊首數人奪得賊
纛一破其西岸大寨獲賊無數賊大震懾捷音至
上以將弁奮勇老官屯計日可取惟是其地水土惡劣
我軍多有病者傳
諭傅恒等攻得老官屯後即速撤兵毋庸盡殺會賊酋
懵駁畏威震懾奉有致將軍蒲葉書遣其大頭目
至老官屯頻詣軍門籲請免其聲討於是經略大
學士公傅恒等移檄使受約束責其奉表納欵暫
許解圍奏至奉
諭撤兵善後事宜令傅恒熟籌妥辦猛拱土司渾覺既
率屬内附應詢彼所願於邊内擇善地處之俾得樂
業安居三十五年振旅還
京師自是緬酋震我
天威感戴
恩德慎保土疆南荒帖息焉
整欠
整欠居九龍江邊外距普洱府約千餘里所屬大
猛養等十數寨統大頭目十六其一曰先邁巖第
乾隆三十四年抒誠内附請修職貢
上念其地在僻遠命六年一貢四十年十月其頭目賫
象牙犀角來獻
令預朝正班末宴賞如例其頭目被紅褐錦衣革鞮不
冠以紅帕抹首婦女衣飾與&KR0008;夷相似
景海
景海亦居九龍江邊外距整欠又數百里所統大
小頭目二十餘其頭目曰先綱洪乾隆三十四年
抒誠内附請修職貢四十年十月來貢與整欠同
其物産服飾亦與整欠相類
廣南
廣南古南交地王阮姓本中國人歴代未通職貢
其地東接安南西隣占城南濱海東北至緬甸西
北距暹羅境有大山海包其外形如半月名曰廣
南灣人善泅紅毛國人夾板船最大風帆不利漂
入廣南灣者國人即遣小舟數百雲集其處人負
一竹筒納長縷沒水而釘縷於船下還棹小舟遠
曳以行於是奪其貨而焚之故紅毛人以不見廣
南山為幸他國商船入廣南者稅物加倍以為常
康熙八年廣東都司劉世虎等遇風飄泊國境廣
南國王遣其臣趙文炳送歸并帶貨物船隻來粤
部議趙文炳等雖奉廣南國印文遣來實係中國
之人或留或遣請
旨定奪其帶來之物現奉海禁不便貿易應入戶部得
旨廣南國王送劉世虎等回粤殊為可嘉著給以照騐遣
歸廣南船貨不必入官仍給來使嗣後凡往來商船由
厦門至廣南過安南界歴七洲洋取廣南外之占
畢羅山即入其境國無城郭周栽䓶竹以自固云
葫蘆國
葫蘆國一名卡瓦在永昌府東南徼外從古不通
中國亦不屬緬甸地方二千里北接耿馬宣撫司
西木邦南生卡瓦東孟定土府距永昌府十八程
乾隆十一年三月其酋蚌筑願以其地茂隆山銀
厰抽課報解作貢解課三千七百九兩零赴雲南
省投誠且稱境内茂隆厰自中華人吳尚賢開採
以來礦砂大旺厰地人民各守
天朝法度路不拾遺等語王大臣議令雲南督臣曉諭
却之仍令將吳尚賢等違例出境查明具奏報
可六月葫蘆國夷目仍請仰懇
天恩俯順夷情收受厰課雲督張允隨請減半收納仍
以所收課銀之半給賞該酋長以慰遠人歸順之
意
上從之十六年總督碩巴等以茂隆課長吳尚賢將歴
年
恩賞酋長課銀侵肥入已參奏治罪下部知之其地山
多田少刀耕火種以木為城索綯為屋牲畜繁孳
人多造炭為業山居穴處氅衣短袴以布纏頭婦
女曳裾衣短衣以紅藤束腰分地而治者皆其族
姓惟傳國次第不可考
柔佛(丁機奴單呾彭亨附)
柔佛在西南海中背山而國前臨大海歴海洋九
千里達廣東界國中無城郭宫室民皆環山而居
支以竹木蓋以茅葉天時雖秋冬亦煖相見以合
掌拱上為禮土産有降香烏木西國米冰片海參
胡椒燕窩之屬康熙五十七年五月柔佛國番人
利哈等五十三名遭風漂至廣東船壞官給貲糧
並給内地船遣歸雍正七年弛南洋商販之禁自
後通市不絶柔佛屬國有丁機奴單呾彭亨丁機
奴在西南海中風俗略同柔佛土産有胡椒沙金
沙藤速香等物國人終身不出境無航海而來中
國者各歲冬春間粤東商人以茶葉磁器色紙諸
物往其國互市乾隆二十九年以兩廣總督蘇昌
奏准帶土絲及二蠶湖絲浙閩人亦間有往者及
夏秋乃歸單呾在西南海中距厦門水程一百三
十更風俗物産與柔佛同彭亨國與柔佛連山相
接内地商民往柔佛者每轉附番舶至其國貿易
亞齊
亞齊在西南海中相傳即蘇門答剌國明萬歷時
易今稱其王嚴防衛拓宫殿建六門雖勲貴不得
帶刀上殿出乘象象駕亭而帷其外如是者百餘
俾人莫測王所在云男女穿長衣頭纏白布土産
有西洋布丁香肉果水安息蘇合油之屬無麥有
禾一歲二稔市道稱平内地商船每附番舶至其
地貿易
吕宋
吕宋居南海中在臺灣鳳山沙馬﨑東南至厦門
水程七十二更閩人以其地富饒多往商販或久
居不返至長子孫俗淳樸無爭訟出入以刀自衛
明萬歷中法蘭西襲殺其王據其國名仍吕宋我
朝順治三年番使至四年六月
上錫以服物并頒
賜敕諭遣歸本國康熙五十六年以吕宋等國口岸多聚
漢人恐寖成寇盜奉
諭禁止南洋貿易雍正七年復通市如故十三年正月吕
宋載米及銀至厦門請易麥三千石得
旨許之吕宋隔海對峙有五島曰班愛曰堊黨曰速巫曰
猫務曰煙島各有王其東南又有萬老高島人物
土産與吕宋相類
莽均達老
莽均達老在東南海中其種類曰巫來由男女服
短衣絲幔跣足以手團食土産有海參黃蠟烏木
㯽榔之屬雍正七年後通市不絶其國距厦門水
程一百五十更
文萊
文萊在東南海中息力大山之西北古婆羅國也
相傳有東西二王王係閩人眀永樂間隨鄭和往
留主其地民風柔順以伐烏木採萪藤為業貿易
以布代銀飲食不用匙箸土産有烏木黃蠟冰片
丁香之屬雍正七年後通市不絶其國距厦門水
程一百八十更
馬辰
馬辰在東南海中息力大山之南以木為城水多
地少惟部領得陸處人民都架筏水中蓋屋以居
相傳漢馬援遣兵留寓彼中號馬留人者即其苖
裔俗尚佛教工織蓆土産有胡椒番錫丁香萪藤
燕窩荳蔻之屬雍正七年後通市不絶其國距厦
門水程三百二十更
蘇禄
蘇禄在南海中距吕宋水程一百一十更貢道由
福建達
京師其國氣候常熱地瘠寡粟麥城據山險器皿皆
銅為之煮海為鹽釀蔗為酒織竹為布土産有珍
珠玳瑁金頭牙薩描金花布白洋幼布蘇山竹布
龍頭花刀滿花番刀夾花標鎗及燕窩藤席之屬
雍正四年十月蘇禄國王母漢末毌拉律林遣使
奉表貢方物得
旨嘉奬并奉
旨蘇禄國進貢沿途護送從厚支給五年六月貢使至
賜宴賞賚頒
敕諭一道令使臣齎捧還國定例五年一貢十一年六月
國王奉表謝
恩並奏伊祖東王於明永樂間入朝歸至德州病故所有
墳墓及其子孫存留賙恤之處經隔三百餘年懇
請修理給復經禮部議覆蘇禄國東王巴都噶叭
哈答殁諡恭定長子都馬含歸國襲封次子安都
禄三子温哈喇留居守塋其子孫以祖名分為安
温二姓今該國陳詞懇切應如所請飭查王墓所
有神道享亭牌坊修理整飭於安温二姓中各遴
一人奉祀給頂帶永為例疏入報
可乾隆五年八月國王麻喊末呵禀朥寧遣番丁護送遭
風商人回内地得
旨嘉奬八年五月貢使馬明光等至奏請三年後復修
朝貢得
旨仍遵雍正五年所頒
敕諭酌俟五年外一修歲獻之
旨行二十七年十一月國王蘇老丹麻末案柔噒遣使入
貢蘇禄之西為吉里問又西過文萊為朱葛噍喇
皆在息力山之北息力山廣大不可測山中人跡
多不到産野獸多異狀
噶喇巴
噶喇巴本瓜哇故地巫來由種也後屬荷蘭國在
南海中距福建厦門水程二百八十更計一萬六
千八百里明世諸番互市未嘗至
本朝初年始與吕宋蘇禄等通商閩海閩海商人多
留居不返康熙五十六年禁南洋商人往來雍正
五年開洋禁嗣後通市不絶初噶喇巴為荷蘭人
所佔委夷目鎮守更代皆聽荷蘭之命漢人居者
甚衆生長其地者曰土生仔司漢人貿易者曰甲
必丹人有罪則徙之西隴西隴在西洋中距噶喇
巴遠甚荷蘭舊國所屬也乾隆十三年福建龍溪
縣民陳怡老久居噶喇巴貿易賄通夷目謀充甲
必丹於十四年五月潛回厦門為地方官訪獲以
聞照例遠遣二十四年禁絲斤出洋二十七年開禁惟
南洋噶喇巴飭禁如故二十九年仍許立限酌帶
以嘉惠番夷云
舊港(麻六甲附)
舊港即三佛齊國在西南海中舊為巫來由種類
噶喇巴屬國也地方袤廣數千里國無城池隨民
居之所聚為村落傍山建王府以磚瓦為之地氣
多煖土産有胡椒沙藤錫棉花之屬王姓名世系
不可考雍正七年粤省商船載磁器缸瓦色紙京
菓諸物往彼互市乾隆二十九年准加市絲斤至
廣東計程一萬一千餘里舊港西南有麻六甲人
性靈巧善經商風俗亞於噶喇巴惟不燔炙土産
錫萪藤胡椒雍正七年後通市不絶東北距厦門
水程一百八十五更
曼加薩(池悶萬丹思吉港附)
曼加薩在東南港中舊為武訖種類近屬噶喇巴
産海參海菜黃蠟之屬西北距厦門水程三百六
十七更曼加薩西有國曰池悶巫來由種也風俗
與曼加薩同産海參烏木胡椒黃蠟之屬相近有萬
丹國思吉港國風俗土産略同内地商民往噶喇
巴者多轉附番舶至彼貿易
英吉利
英吉利一名英圭黎紅毛番種也距廣東計程五
萬餘里王姓名世系遠者不可考其近者名弗氏
京也治傳子昔斤京也治又傳子非立京也治康
熙間英吉利始來通市後數年不復來雍正七年
後互市不絶乾隆七年十一月英吉利巡船遭風
飄至澳門海面廣東撫臣資給回國二十二年禁
英吉利商舶不准於浙貿易自是皆收泊廣東其
土産有大小絨嗶嘰羽紗紫檀火石及所製玻璃
鏡時辰鐘表等物精巧絶倫二十七年夷商白蘭
等求仍照前通市兩廣總督蘇昌奏請照東洋銅
商絲斤搭配綢緞之例酌量配買奏
可自是英吉利來廣互市每船如額配買歲以為常所
屬有亞齊國(見前)
干絲臘
干絲臘與英吉利相近風俗亦相同每歲駕夾板
船來廣東互市處吕宋速巫等地為貿易之所干
絲臘國常分遣小臣鎮守吕宋
荷蘭
荷蘭俗稱紅毛番亦曰紅夷與法蘭西相接其國
有大山名那蘭山山麓建城其人深目長鼻鬚眉
髮皆赤其國受
朝敕稱王名列外服俗奉天主教性強悍所恃惟巨
舟大礟舟長三十餘丈廣六尺厚二尺餘樹五桅
後為三層樓傍設小窗置銅礟桅下置二丈巨鐵
礟發之可洞裂石城震數十里然舟大難轉遇淺
沙即不能動云其所役使名烏鬼入水不沉能走
海面如平地其土産有馬珊瑚哆囉絨嗶嘰緞
鏡丁香檀香自鳴鐘冰片琥珀鳥鎗火石皆充貢
物所製刀劔可屈伸縈繞如帶明萬歷中來侵吕
宋泊香山澳入澎湖島尋據臺灣我
朝順治十年廣東撫臣奏荷蘭願備外藩謹修職貢
十三年六月國王墨投為也甲必丹物馬綏極遣
使表貢奉
旨令八年一朝並
賜敕諭令貢使齎捧歸國康熙三年大兵渡海攻鄭錦等
荷蘭國率舟師助𠞰
上嘉其功
賜國王文綺白金等物二十五年六月國王遣使請進貢
五年一次並請貢道由福建入許之是年定減荷
蘭貢額
賜敕慰諭乾隆元年
特命減荷蘭國稅額二十七年准荷蘭夷商每船配買
絲斤綢緞皆有定額著為例
法蘭西
法蘭西一名佛朗機亦紅毛番種也東與荷蘭接
其國都地名巴離士國王姓無盧蒙名雷士堅治
父名雷士吉多治祖名雷士爹利治其人長身高
鼻拳髮赤鬚恃強凌轢諸國無所不往土産有象
犀珠貝市易但伸指示數雖累千金不立約契我
朝順治四年八月廣督佟養甲疏言法蘭西國人明
季寓居壕境澳與粤商互市後因闌入省會遂飭
禁止請嗣後仍准番舶通市
上從之自是每歲通市不絶惟禁入省會耳
瑞國
瑞國在海洋中國中土地平衍有大山三産紅銅
民為開採納於王王所居名仕的哥盧國人會聚
之地名乙頓巴梨蓋泊船總滙處也其人信奉天
主自雍正十年以後通市不絶其國王曰土的亞
多傳子非里地力非里地力傳子亞敦非里地力
云
連國
連國地居海洋中凡歴六萬餘里至廣東界王所
居名顛地墨王名非釐德歴王父名奚成王祖名
奚釐成其遠者莫考國人風俗同英吉利土産有
黑鉛琥珀白金及大青蒲萄乾之屬雍正間有夷
商來廣通市後歲以為常粤省商人無至其國者
皇朝通典卷九十八
