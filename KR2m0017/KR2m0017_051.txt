欽定四庫全書
皇朝通典卷五十一
禮(嘉一)
(臣)等謹按杜典嘉禮一門凡冠婚朝會之儀尊崇
冊封之典章服車輅之制節文度數靡不詳備顧
冠禮自宋明以來雖或考定其制而當世鮮有行
之者伏惟
國朝典章明備宜古宜今要皆崇實斥虛以為億萬
世遵守冠禮今既不行自無庸纂述兹敬考
冊府所載
列聖繼承嘉慶叠臻彝章隆洽儀文之盛並敬謹纂紀焉
至於冠服輦輅旗章之制悉經
睿裁以次釐正彙為
皇朝禮器圖式一書謹稽圖說詳著於篇並從會典通
禮之例按次編載於杜典名目條例亦多有增刪
更定仍各加案聲明於後至杜典所載雜議各條
多出臣下一時之論我
朝禮典悉遵
皇制所有雜論無待採輯兹不復編列云
元正冬至朝賀
(臣)等謹按杜典有元正冬至受朝賀一條列於服
章名物之後今以朝會之儀典禮尤大謹首載於
篇以為嘉禮之冠伏考
國朝定制元正歲始
臨御正殿王公百官及外國陪臣慶賀行禮中外一家
整齊嚴肅儀至隆也冬至朝賀則以
南郊大祀歲必
親行用是改於次日行禮凖古酌今允堪垂憲萬世凡
朝賀禮儀歲恒舉行兹不臚述惟恭載始制及更
定諸大端並祗奉
諭旨遵行者以昭典則焉
天命元年正月丙辰朔
太祖高皇帝御殿行慶賀禮始定朝儀
天聰元年正月己巳朔
太宗文皇帝御殿受朝不作樂停筵燕六年正月己亥朔
御殿受朝賀次日筵燕崇德元年定元日長至進表行慶
賀禮惟長至不設燕又定元旦前三日至第九日
各官皆朝服
順治元年正月庚寅朔
世祖章皇帝御殿受朝賀停筵燕免上表并年例進獻十
一月戊申以
南郊禮成
御殿受朝賀二年十二月定元旦前後七日王公百官皆
朝服凡元旦慶賀先
御武英殿内大臣兩翼護軍統領護軍參領侍衛等内三
院都察院大臣及禮部執事各官行禮畢
御太和殿衆官跪迎及
陞座諸王貝勒貝子公等奉表於階上行禮次兩翼滿洲
蒙古漢軍各官次漢文武百官次朝鮮國進貢使
臣次外國諸王使臣次吐魯番回回哈密衛人及
棟蘇固爾地方喇嘛等行禮八年四月定元旦冬
至禮儀
上詣
皇太后宫行禮畢還宫
御太和殿鳴鐘鼓作樂諸王文武百官行慶賀禮又定長
至節於次日
御殿受賀如元旦儀九月頒慶賀表箋式於各藩王及督
撫提鎮等衙門又定元旦長至及
萬夀聖節為三大節在外直省文武官均設香案朝服望
闕行禮與京朝官同
康熙六年十一月丁未冬至戊申
聖祖仁皇帝御殿受朝賀以
世祖章皇帝配
天禮成
頒詔大赦
雍正元年正月辛巳朔
世宗憲皇帝詣
夀皇殿行禮不陞殿受賀禮部等奏言帝王即位首重元
正元者歲之始正者月之始也故曰春王正月所
以紀即位之始也雍正元年為
龍飛之首歲
皇上孝思㒺極即不陞殿受賀而羣臣奏表之禮斷不可
缺臣等請雍正元年元旦在京諸王百官恭進
皇太后表文
皇上表文仍照例呈覽交内閣收貯將此表文式頒示朝
鮮及直隸各省於雍正二年具奏冬至
萬夀節雖不受賀其表文亦照例具奏交内閣收貯從之
十一月辛丑冬至壬寅
御殿受朝賀以
聖祖仁皇帝配
天禮成
頒詔天下先是
諭大學士等曰朕惟
聖祖仁皇帝大禮告成普天同慶朕陞殿頒布恩詔蓋以
賀
列祖之鴻禧慰萬方之誠悃也然朕思念
顧復深恩中心哀慕今未滿三年不忍陞殿受賀著内閣
九卿等詳察典禮酌古凖今務期於理允協庶朕心得
安尋大學士等奏言謹按漢禮儀云冬至之日宗祀明
堂登靈臺大赦百官稱賀此冬至配天行慶之明
文也自晉至唐宋皆隆其儀宋仁宗皇祐二年以
大慶殿為明堂合祭天地三聖並侑大慶禮成百
官奉表上賀其後仍之名曰慶成禮明會典載大
祀禮成次日御奉天殿受賀我
朝會典載冬至
南郊禮成次日
御殿百官進慶賀表臣等伏思先王制禮原以節情鉅典
攸宜古今不易懇祈
俯允禮臣所請以二十六日
御殿諸王羣臣上表行禮頒
聖祖仁皇帝配
天恩詔誠於典禮符協得
旨諸臣酌古凖今詳察典禮具奏朕今亦難固却但朕中
心實甚不安著允諸臣所請行二年正月丙子朔
御殿受朝賀宣表十二月
諭大學士等曰朕即位之初諸王大臣奏請元旦陞殿受
賀至再至三朕無可如何准於次年受賀今年元旦陞
殿讀表時朕聽之不禁心傷凄然垂淚今尚未過三年
著停止行禮諸王大臣復請陞殿行禮又
諭曰諸王大臣雖請朕俯順輿情亦當思仰體朕意朕意
以為行慶賀禮以示萬國不若盡孝道以示天下二年
元旦因行元年之禮故允所請去年允行長至之禮因
聖祖仁皇帝配
天大典朕不得已勉從衆請至於御殿進表受賀不比尋
常之御殿謝恩行禮也朕降此諭旨諸王大臣著即遵
行諸王大臣又奏孝經言天子之孝得萬國之懽心以
事其先王今元旦
陞殿受賀錫福兆人
聖祖仁皇帝在天之靈必為欣慰與孝經之義相合得
旨諸王大臣引據經典陳懇再三著准行禮其表文但行
呈進不必宣讀七年十二月
諭元日朝賀凡三品以上之大臣年逾七十者不必隨班
行禮竢百官朝賀禮畢朕還宫後至乾清門行禮八年
正月元旦令節以逢
祈穀齋戒日期改於初六日行朝賀禮十二年正月元旦
令節遇
祈穀齋期改於初九日行朝賀禮
乾隆元年正月丙申朔
皇上御太和殿中和韶樂設而不作諸王公文武各官
朝鮮使臣進表行慶賀禮表文不宣讀十二月
諭今歲元旦乃朕御極元年朝正大典禮制攸關且在
皇考大事百日之外是以勉從諸王大臣所請御殿受朝
明年元旦尚在二十七月之内陞殿受賀朕心不忍
不必陞殿行禮三年十一月庚申冬至壬戌
御殿受朝賀是年以冬至次日恭遇
聖祖仁皇帝忌辰改於後二日行禮十八年十一月
諭元旦長至萬夀三大節外省文官臬司以上武官副
將以上例得隨進表箋稱賀朕思督撫提鎮封疆大
吏事皆專達表賀為宜藩司副將既不得專達章疏
其由督撫附進表箋亦可不必且不過由部送閣存
貯並不呈覽此亦向來虛文陋習甚無取焉其㮣行
停止二十四年十一月庚戌冬至辛亥
御殿受朝賀以回部平定
頒詔中外二十七年八月通政使司奏言此次貴州廵
撫喬光烈慶賀本章面用黃綾内加黃簽與各省
督撫本章互異請
欽定式樣以昭畫一得
旨嗣後慶賀本章著照喬光烈之式二十八年二月通
政使司奏言凡恭逢慶賀之期在京各部院衙門
陳奏尋常事件俱用黃摺况慶賀本章事關大典
請嗣後恭遇慶賀
皇太后
皇上本章及貼黃俱用黃紙其面頁仍用黃綾黃簽本
内及貼黃俱毋庸另行加簽從之四十五年禮部
議奏東三省地方所進慶賀表文改用清文至各
省凡有駐防處所慶賀表文俱改用清文以昭畫
一從之四十六年十二月
諭明年元旦係上辛祈穀齋戒日期所有元旦應行拈
香各處仍親詣行禮初五日陞殿受賀凡朝賀儀節
具
大清通禮
聖節朝賀
(臣)等謹按杜典不載聖節朝賀而開元禮則有千
秋節朝賀儀唐以後聖節上夀禮與元正等自應
别立專條以昭盛典洪維我
朝定制
萬夀聖節進表慶賀與元正冬至並稱三大節
聖祖仁皇帝御極六十餘年深仁厚澤淪浹人心恭逢
聖節慶洽敷天康熙癸巳歲以
六旬萬夀
特頒恩詔遐邇均霑至羣臣請上
尊號則謙而不居詳載
萬夀盛典一編
世宗憲皇帝於
萬夀之年屢頒
諭旨禁止慶賀我
皇上仁夀凝禧誕膺景福自
臨御以來每遇
旬慶之年皆先期
諭止祝頌歲庚子
七旬萬夀億兆臣庶願效歡舞用申祝
嘏之忱既有
詔勿事而
恩澤覃敷凡慶典所宜舉行咸秩維昭臣等恭紀大典
仰見
皇上以聖繼
聖行慶施惠
夀宇熙洽
純嘏綿長為從古所未有自今以始億萬斯年
盛德延洪曷勝無疆之頌云
崇德元年定
萬夀聖節進表朝賀儀與元日同
順治八年四月
萬夀聖節鹵簿大駕全設
世祖章皇帝先詣
太廟行禮次詣
皇太后宫行禮畢
御殿受朝賀
康熙元年三月
萬夀聖節
聖祖仁皇帝率諸王大臣詣
太皇太后
仁憲皇太后
慈和皇太后宫行禮畢
御殿受朝賀自是恭遇
萬夀聖節皆詣
兩宫行禮如儀四十二年三月
聖祖仁皇帝五十萬夀詣
皇太后宫行禮停止朝賀筵燕
頒詔天下五十年三月
萬夀聖節前期諸王貝勒文武大臣等奏言今當五十年
昇平之會中外臣民喁喁引領懇祈
誕受尊號以慰輿情我
皇上德盛不居屢詔未允臣等不敢更請兹恭遇
萬夀聖誕乃敷天率土衢歌封祝之時仰祈
御殿受賀以惬中外諸臣及士子兵民人等之望得
旨朕於夀日停止朝賀已二十餘年兹諸王羣臣以今歲
當五十年昇平之會特請御殿行禮以愜中外官員士
子及兵民人等仰望之心公疏奏陳詞意誠懇朕勉順
羣情應如所請屆期
親率諸王貝勒貝子公内大臣大學士侍衛等詣
皇太后宫行禮畢
御殿王以下文武諸臣上表慶賀如儀停止筵燕五十一
年十一月諸王貝勒貝子公文武諸臣等以明歲
萬夀六旬聖誕請上
尊號
詔不許五十二年三月直省官員紳士耆庶咸赴京分建
綵棚自西直門至
暢春園相屬二十里禮部奏言每歲恭遇
萬夀聖節王以下文武各官朝服七日在
暢春園蟒袍補服今歲恭遇
萬夀六旬大慶非尋常可比應自三月初一日至三十日
咸朝服蟒袍補服嗣後每遇十年照此例行得
旨著自初一日至二十日前期
親奉
皇太后御輦陳大駕鹵簿由
暢春園回宫直隸各省官員士庶夾道跪迎耆老等
跪獻萬年夀觴
賜老人等夀桃及食品皆徧諸王貝勒貝子公文武大臣
官員兵丁皆於誦經處跪迎並
賜以食品是日遣官祗告
天
地
太廟
社稷
頒詔天下又
命查八旗滿洲蒙古漢軍漢人大學士以下民以上年逾
六十五歲者奏聞擇日賜燕再查七十以上老婦
另日宣至
皇太后宫賜燕(詳見優老)至日
親率諸王公大臣等詣
皇太后宫行禮畢
御殿王以下文武各官及致仕官員行慶賀禮八旗兵丁
直隸各省耆老士庶齊集
午門外
大清門内叩祝行禮
駕回宫内大臣侍衛内閣翰林院禮部都察院詹事府等
衙門侍直官員詣
乾清門行禮是日
躬奉
皇太后幸暢春園王以下滿漢文武官員直隸各省耆老
士庶於各誦經處跪送六十年三月
萬夀聖節諸王公大臣百官合詞請上
尊號曰聖神文武欽明濬哲大孝弘仁體元夀世至聖皇帝
聖祖仁皇帝謙讓不許並
命停止慶賀直省老民等詣京叩祝並進土産諸物皆却
之仍賞賚有差
雍正元年七月
諭諸王大臣及内外文武各官朕惟自古帝王撫御寰區
治化隆盛中外臣民紀功述德頌禱情殷故天保之詩
卷阿之什擬升恒於日月期純嘏之彌長祝釐之詞形
諸歌咏者往往有之我
聖祖仁皇帝御極六十餘年至治神功參兩
天地深仁厚澤超邁百王薄海内外無不食德飲和淪肌
浹髓臣工黎庶無以致其感激愛戴之誠故每於
萬夀聖節京師暨直省各建道場誦經祝夀總因
聖祖仁皇帝恩德及人者至久感人者至深諸臣於無可
報答之中勉竭忱悃以普天同慶之心傚華封稱祝之
意在諸臣亦藉以自盡其心耳今朕嗣位之初夙夜祗
懼不敢少懈所以立政圖治者安能及
聖祖之萬一爾諸臣於朕誕日倘仍照從前建立道場則
自此以後將成定例在京王公以下及部院等官未免
從事靡文稽遲公事在外文武大吏亦恐科派屬員貽
累地方且以有用之財供無益之費既非朕以勤儉勵
有位之心又非朕以康阜期海内之意尚虛文而無禆
實政朕甚無取焉特宣布中外於朕誕日毋得建立祝
夀道場但冀内外諸臣各殫厥心勉襄化理勤修職業
利濟蒼生以慰朕宵衣旰食之焦勞即不啻天保卷阿
之祝頌矣若不遵諭旨朕必加以處分不少寬貸五年
閏三月
諭内外諸臣曰朕聞會試舉人感朕特恩以今年為朕五
十萬夀特於京城寺廟設立經壇以申頌祝之意此舉
甚為虛妄朕臨御天下孜孜求治凡所行之事惟以循
理為本誠以理之所在即
天意所在感孚默應捷於影響若朕所行悉合於理則問
心無愧之處即可以對越神明而輿情之頌祝與否皆
可置之不問也朕儆戒乾惕之功無時或釋舉人乃平
日讀書明理之人當傚法古之聖賢豈可為此世俗妄
誕之舉且朕正念士子貧寒歸途艱於資斧是以賞給
路費今乃費於無用之地尤不能體朕之心矣其所設
經壇即行禁止朕又聞各省督撫因朕今年五十萬夀
欲購覓玩好之物以為進獻者此舉尤為不可夫地方
大吏偶有進獻方物土産者不過借此以達其瞻仰之
意而朕之酌量收納則又復隨便分賜廷臣者亦所以
聯君臣上下之情若今年亦只照每年之例備辦尚准
其奏達朕前倘别有玩賞之物則㮣不寓目朕仰賴
皇考福庇在藩邸數十年所蓄器玩頗有及即位後見宫
中傳貽古玩器皿皆質樸之物實無竒異為人所罕見
者視朕藩邸所藏尚屬不逮朕深用抱愧於懷當日二
阿哥在東宫時廣蓄竒巧珍貴之物數倍於
皇考宫中之所有朕仰思
皇考恭儉至德實可垂法萬世欽服之誠切於五内益覺
二阿哥之所為當為鑒戒也朕既深知二阿哥之非若
此時復留心玩好廣收進獻則將來子孫之賢而有識
者豈不以此為朕躬之累乎朕意欲俟暇時將宫中所
有之物或為
皇考傳留或朕藩邸舊蓄一一分晰標記以明
皇考之儉德俾世世子孫共知之又安肯多收玩好以滋
朕心之愧乎朕澄清吏治令督撫諸臣共勵廉隅即量
子公費不過供其日用之需安有餘資搜求玩器倘轉
索之於屬員則又開下吏逢迎奔競之漸尚望其秉公
督率整飭官方乎朕心惟以民安物阜為美薦賢舉能
為貴倘督撫等秉公察吏實心為國行一利民之政勝
於獻希世之珍也薦一可用之才勝於貢連城之寳也
當年
皇考五十萬夀時朕再三懇請慶賀不蒙
俞允今朕五十夀誕躬自舉行於心實有未安至於設立
經壇建立碑亭等事在
皇考當日甚鄙而厭之因見諸臣籲懇之切隨便聽其舉
行乃朕所深悉者而其中羣下隱情在
皇考實不能深知朕居子臣之位四十年於臣庶情形皆
所親見是以不肯復為内外諸臣其共體朕心祗遵朕
諭殫極誠意屏絶虛文勉之勉之四月復
諭曰朕今年五十已有諭旨不行慶賀禮昨楊名時南天
祥奏摺俱稱今年進京慶祝萬夀朕思
聖祖仁皇帝久道化成聖德神功際天蟠地當年五十
聖夀之時尚未允行慶賀之禮朕臨御以來雖時時有勵
精圖治之念乂安海宇之心而實在善政善教可以造
福於
社稷蒼生者何事可以自信正當君臣交相儆勉期於
有成又安可為此粉飾之事以滋煩擾乎朕之待下惟
有一誠諸臣果矢誠懇之念於隱微寤寐之中尊君親
上如詩書所載元后父母之誼豈不勝於拜舞彤墀效
稱觴祝嘏之儀節乎外任諸臣俱不必具本奏請來京
只照常年之例行若有因地方事務應來陛見者朕自
另降諭旨其各省耆民等若有欲來京慶祝者地方官
切止之高年之人長途䟦涉未免勞頓非朕體恤之意
倘違朕旨而來俱不許奏聞朕亦不加以恩賜伊等若
果有感恩戴德之忱何不訓誨子弟勸導鄉人使各為
善良各務本業而乃僕僕道路以為報效朝廷乎再各
省地方若有指稱萬夀設立經壇或聚集梨園諠譁糜
費者此皆生事不安本分之徒誘惑愚人希圖財利尤
宜嚴禁地方官不行禁止經朕訪聞定照欺罔之律治
罪將此通行各省並轉飭各府州縣咸使聞知
乾隆元年八月
萬夀聖節
皇上詣
雍和宫行禮畢還
宫詣
皇太后宫行禮停止慶賀
諭諸臣曰朕前降旨三年之内不行慶賀禮今八月十
三日為朕誕辰禮部循例題請已降旨停止行禮並
令朝臣勿穿蟒袍補服所有外省慶賀本章俱著内
閣發還五年八月
萬夀聖節
御殿受朝賀前期
諭曰八月十三日為朕誕辰聞内外臣工以今年為三
十萬夀之期欲行慶賀貢獻之禮朕甚不取今年春
間外省督撫提臣中有請八月進京陛見者朕批諭
止之蓋朕年甫及壯不言慶賀且朕所望於内外臣
工者總在實心實政為國家宣猷效力不在稱觴祝
嘏之儀文著即傳諭内外臣工等仍照常年之例行
若有在常例之外者俱著停止六年八月
萬夀聖節
上廵幸熱河詣
皇太后行宫行禮畢
御行殿扈從諸王公文武大臣官員暨外藩蒙古王以
下行慶賀禮先是禮部奏言
萬夀聖節恭遇
聖駕廵幸扈從王大臣官員應於
行宫前行慶賀禮其班位王公大臣在網城内三品
以下官在網城外在京王公大臣官員於
午門前行慶賀禮其筵燕應行停止從之自後每歲
廵幸熱河恭遇
聖節慶賀之禮俱照此行十五年四月
諭曰今年八月為朕四十夀辰閱督撫諸臣奏摺有陳
請來京慶祝者各省將軍督撫皆有封疆重任豈有
㮣離職守來京慶祝之理一處陳請他處從而效之
若明知不能悉允所請而各繕本章往來批答徒成
具文豈君臣間以至誠相孚之誼耶當年
皇祖聖祖仁皇帝四十五十聖夀
皇考世宗憲皇帝五十聖夀俱未行慶賀禮
皇祖夀登六十始允臣民之請舉行慶賀今朕四十夀辰
未屆應行祝嘏之時何必遽事紛紛陳奏著傳諭各
省文武大臣不必具摺奏請來京諸臣其明體朕意
八月
萬夀聖節
御殿受朝賀如常儀二十四年十月
諭曰雍正五年恭值
皇考五十萬夀因會試舉人請於京城寺廟設立經壇以
申頌祝欽蒙
頒諭禁止並
勅各直省督撫毋得因萬夀進獻玩好
聖訓有云朕心惟以民安物阜為美薦賢舉能為貴倘督
撫等秉公察吏實心為國行一利民之政勝於獻希世
之珍舉一可用之才勝於貢連城之寳仰見我
皇考恭儉聖德實為萬世訓行朕嗣服以來屢諭各督撫
等不得於方物之外别有進獻諒内外大小臣工無
不明體朕意開歲八月為朕五十夀辰惟恐臣僚中
或以萬夀聖節欲購覓珍竒共申祝嘏其各省士民
或且有設立經壇建立碑亭之事非先期詳悉傳諭
必將競事浮華徒滋糜費甚非所以勵官常惜物力
也朕心深所不取其飭禁之至在籍年老諸臣如尚
書沈德潛侍郎錢陳羣等若以隨班叩祝䟦涉遠來
亦非朕優禮老臣之意况辛巳恭遇
聖母皇太后七十大慶以新春敬奉
安輿時巡南服諸臣就近迎鑾相見不遠又何必僕僕道
路為耶著將此通行傳諭知之二十五年正月
諭來歲恭遇
聖母皇太后七旬萬夀今年為朕五十誕辰仰荷
上蒼福佑西陲大武告成普天同慶著於本年八月舉行
恩科鄉試來歲三月舉行會試俾多士並得觀光益
宏嘉禧該部即遵諭行七月
諭今年為朕五十誕辰巳降旨臣工等不得以合詞慶
祝踵事繁文至督撫等各進土宜方物朕不過以其
封疆大吏藉聯上下之情未可徑斥若藩臬兩司其
位次本不宜貢獻前庚午年早經傳旨飭禁惟託庸
等數人以兼管關差織造故不在遣卻之列乃今日
調任甘肅布政使許松佶具摺進貢微特不悉朕意
於體制亦屬冐昩已飭奏事處發還恐直省各員未
能遍曉效尤之習不可不防其漸將此宣諭知之八
月
萬夀聖節
御殿受朝賀如常儀三十四年八月
諭昔者朕五十誕辰恐直省臣民有啟經壇立碑亭貢
獻稱祝之事或致糜耗物力曾預勅禁止之明年八
月届朕六十正誕意中外耆庶必有以週甲聖節非
五旬大慶比欲申祝釐以抒愛戴者情固難却而非
朕心所樂從用是明切宣示朕臨御三十四年以來
承
累洽重熙之盛海宇乂寧民氣恬樂復仰荷
上蒼眷佑連歲屢豐方思上答
鴻庥宏敷闓澤以嘉惠吾民益臻熙阜國家之瑞莫大於
此且越歲辛卯即恭遇
聖母皇太后八旬萬夀
璇闈慶典亘古稀逢朕將率天下臣民臚歡舞綵敬迓
慈禧自當聽衢巷謳歌共展
尊親之義又何必因朕躬慶辰頻年祝嘏多此繁文縟節
為哉其布告天下咸體朕意一切仍照二十四年所
降諭旨不必舉行各省督撫亦不必以來京叩祝為
請並不必進奉珍玩及紬縀表裏等物至在籍大臣
中如尚書沈德潛夀屆期頤錢陳羣亦年逾八袠不
宜復以遠涉勞筋力已諄復傳諭令其無庸親詣京
師叩祝俾黃髮耆臣領袖江鄉父老攜杖呼嵩為熙
朝盛事不亦美歟三十五年正月
諭國家茂膺多福瑞祉駢臻思與海内同兹嘉慶粤在
壬申辛巳兩遇
慶典再開
萬夀恩科今歲為朕六十誕辰明年恭逢
皇太后八旬萬夀仰惟
慈禧光被歡洽敷天允宜申錫無疆彙征叶吉用彰行慶
作人之盛著於本年八月舉行恩科鄉試來歲三月
舉行會試俾多士忭舞觀光副朕錫類延
釐至意該部即遵諭行六月
諭向遇國家慶典衍聖公及五經博士俱有來京朝賀
之例今思五經博士雖膺章服之榮究與各省紳士
無異且其品秩不崇非若衍聖公之身膺顯爵者可
比伊等趨詣闕廷無由一體延見加恩徒令其䟦涉
往來致滋糜費甚無謂也嗣後五經博士凡遇慶典
俱在各本籍隨班行禮其來京朝賀之例著永行停
止至衍聖公孔昭煥昨已傳諭令其今年且不必來
京將來遇有應行朝賀之事並著先期奏請候旨遵
行著為令八月
萬夀聖節
上率王公大臣等詣
皇太后宫行禮畢
御殿王公文武大臣官員行慶賀禮
賜宗室王公内廷大臣及諸外藩回部等燕四十三年
十月兩江總督等以江浙臣民望幸甚殷恭懇於
庚子春
南廵並請舉行慶典得
旨該督等以庚子年適逢朕七旬萬夀欲就近舉行慶
典則斷不可朕本意以庚子年為朕七旬慶辰越歲
辛丑恭逢
聖母九旬萬夀斯則敷天同慶自當臚歡祝嘏以抒萬姓
悃忱今既不能遂朕初願尚復何心為已稱慶况朕
蹕途所經老幼歡迎扶擕恐後未嘗不顧而樂之若
經棚戲臺侈陳燈綵點綴紛華飾為衢歌巷舞深所
不取且非所以深體朕意也不特江浙臣民不當為
祝釐之舉即凡内外大小臣工於朕七旬萬夀時亦
均不得請行慶典以及進貢獻詩若伊等謂欲藉以
申其尊敬之誠是轉增朕心之不悅尚得謂之忠愛
乎但天下士民遇朕七旬皆不免望恩倖澤此則情
理之常朕亦何肯因不舉行慶典併靳恩施乎著於
己亥年八月舉行恩科鄉試庚子年三月舉行恩科
會試以彰夀考作人之盛至各省漕糧於乾隆三十
一年普免一次兹蒙
昊蒼眷佑累洽重熙敬體
天心愛養億兆用是再霈恩膏著於庚子年為始復行普
免天下漕糧一次俾藏富於民共享盈寧之福所謂
歛福錫民慶莫大焉四十五年正月元旦
御太和殿以
七旬萬夀
頒詔天下
賜王公文武大臣官員及外藩王公等燕八月
萬夀聖節恭逢
駐蹕避暑山莊
御行殿扈從諸王公文武大臣官員暨外藩蒙古王以
下行慶賀禮凡朝賀儀節具
大清通禮
皇太后三大節朝賀
(臣)等謹案禮莫大於尊親典尤隆於錫類粤稽史
冊咸稱媺焉欽惟我
朝以孝治天下自
列聖尊奉
慈寧定為三大節慶賀之禮
聖祖仁皇帝孝養
重闈數十年間儀隆典備
皇上尊奉
皇太后虔恭
色養者四十一載問
安視膳典禮光昭恭逢
慈夀慶辰掖
輦稱觴自
六旬至
八旬盛典頻仍元正長至歲必
躬率羣臣慶賀行禮推
恩錫愷周浹寰區不可勝紀謹稽三大節朝賀典禮以補
杜典之所未備云
順治八年四月定
皇太后三大節禮儀是日
皇太后儀仗全設
皇帝
皇后詣
皇太后宫
皇太后陞内殿
皇帝
皇后先行禮畢還宫公主和碩福晉以下都統尚書子命
婦以上俱詣
皇太后宫行禮十年二月甲辰
世祖章皇帝率内大臣侍衛等詣
慈寧宫預行慶賀
皇太后聖夀禮乙巳公主和碩福晉以下一品命婦以上
行慶賀禮賜燕是年以
皇太后聖夀節在
社稷齋期改於前一日行禮
康熙八年定元旦冬至慶賀禮儀是日
太皇太后
皇太后儀駕俱全設
皇帝御禮服率王公内大臣侍衛暨都統尚書子以上咸
朝服先朝於
太皇太后宫畢次詣
皇太后宫行禮次
皇后御禮服率公主福晉命婦咸朝服朝於
太皇太后宫畢次詣
皇太后宫行禮十七年二月
太皇太后聖夀節
聖祖仁皇帝親撰表文率王以下文武大臣侍衛等詣
太皇太后宫上表行禮十八年二月
太皇太后聖夀節
懿旨以春分齋戒改於初十日行禮至日
聖祖仁皇帝率諸王文武大臣侍衛等詣
太皇太后宫行慶賀禮二十一年正月定
太皇太后
皇太后三大節慶賀行禮時令在京文武官員及直省進
表官員於
午門外行禮二十二年二月禮部議凡遇喜慶
太皇太后
皇太后宫行禮時王以下入八分公以上内大臣侍衛大
學士等照常行禮八旗一品大臣及滿漢尚書俱
令在
午門外衆班内行禮從之又定
寧夀宫行禮時置糾儀御史二人於
寧夀門外二人於儀駕末二人於
午門外監禮三十九年十月
皇太后六十聖夀
聖祖仁皇帝率王以下文武羣臣行慶賀禮四十九年十
月
皇太后七十聖夀儀與三十九年同六十一年十二月王
大臣等奏請雍正元年元旦詣
皇太后宫行慶賀禮奉
懿旨停止行禮
乾隆元年十二月
諭内閣曰朕前降旨明年元日停止御殿受朝
皇太后前照常行禮今奏知
皇太后蒙降
懿旨明年元日尚在
世宗憲皇帝二十七月之内皇帝既不受朝其王大臣赴
慈寧宫行禮亦著停止二年十一月禮部奏
皇太后聖夀日
皇帝詣
皇太后宫進表儀注得
旨每年用進表儀注遇大慶之年用宣表儀注五年十
一月定
皇太后萬夀聖節大小臣工咸服蟒袍七日不理刑名著
為例六年
諭曰本年十一月二十五日恭遇
皇太后五十萬夀普天同慶伏查康熙四十二年
聖祖仁皇帝五旬大慶曾經賞賚八旗年老人等今年朕
亦欲將在京八旗官員及男婦太監等年六十以上
者加以恩賞此等老人於
皇太后自暢春園回宫之日欲瞻仰跪接者不必禁止其
年老艱於步履者亦不必勉強十一月
皇太后聖駕進宫
皇上出西華門請
安奉
皇太后詣豐澤園進膳
萬夀聖節
上率諸王公大臣等行禮文武百官於
午門外行禮七年十月禮部奏本年十一月二十五
日
皇太后萬夀聖誕次日適屆冬至令節
皇上先期躬詣齋宫所有慶賀典禮請於二十二日預
為舉行得
旨是十二年禮部議向例慶賀大典
皇太后宫行禮公主福晉以下止及一品大臣命婦嗣後
二品命婦亦准入班行禮從之十四年正月
諭朕閱禮部所進儀注朝賀
皇太后行禮之世職大臣止列入公侯伯子而男爵則未
之及蓋因男爵原係二品向例惟一品大臣在長信
門外行禮後以人數過少增入侍郎副都統而禮部
所進儀注仍循前例不及男爵是五等之班竟闕其
一未為允協著一併增入十六年十一月
皇太后六十聖夀豫建
夀安宫為奉觴之所
上親製
慈聖萬夀九如頌一篇以獻是月癸未
皇上奉
皇太后安輿自
暢春園進宫
上侍
皇太后膳於夀安宫稱慶凡九日乙酉
上率王公大臣詣
慈寧宫恭上
崇慶慈宣康惠敦和裕夀皇太后徽號進
册寳禮成
頒詔天下戊子
皇太后聖誕日
上率王公大臣侍衛詣
慈寧宫行禮宣表文文武百官等俱於
午門外生監耆老於
天安門外各行禮自是月十四日至二十八日王公
百官咸蟒袍補服不理刑名二十六年十一月
皇太后七十聖夀
上親撰
聖母皇太后七旬萬夀連珠詞製圍屏恭獻是月己酉
上奉
皇太后安輿自
暢春園回宫每日
上侍
皇太后膳於夀安宫甲寅
上率王公大臣詣
慈寧宫恭上
崇慶慈宣康惠敦和裕夀純禧恭懿皇太后徽號進
册寳禮成
御太和殿
頒詔中外是日
上詣
慈寧宫侍
皇太后燕
上綵衣躬舞捧觴上
夀
皇子
皇孫額駙等以次進舞丙辰
上率王公大臣詣
慈寧宫行禮宣表文文武百官俱於
午門外行禮生監耆老於
天安門外行禮自是月初八日至二十八日王公百
官咸蟒袍補服不理刑名是年以二十五日己未
皇太后聖誕日適逢
南郊齋期改於二十二日丙辰預行慶賀禮二十八年二
月通政使司奏言各省督撫慶賀
皇太后本章及貼黃俱請純用黃紙其面頁仍用黃綾黃
簽本内毋庸另行加簽從之三十六年十一月
皇太后八十萬夀
上親製恭祝
聖母皇太后八旬萬夀
鴻稱積慶頌一篇以獻是月丙辰
上奉
皇太后安輿自
暢春園回宫是日
上率王公大臣詣
慈寧宫恭上
崇慶慈宣康惠敦和裕夀純禧恭懿安祺皇太后徽號
躬進
玉册
玉寳行禮每日侍
皇太后膳於夀安宫辛酉
皇太后聖誕日
上親撰表文率諸王公大臣詣
慈寧宫行慶賀禮宣表文文武百官暨原任候補候選人
員俱於
午門外行禮生監耆庶於
天安門外行禮禮成
御太和殿
頒詔天下是日
上詣
慈寧宫侍
皇太后筵燕
上綵衣躬舞捧觴上
夀
皇子
皇孫
皇曾孫以次進舞王公百官自是月初八日至三十
日咸蟒袍補服不理刑名三十七年十一月
諭本月二十五日恭逢
皇太后萬夀慶節適當長至郊
天齋戒之期禮部奏請於二十二日行慶賀禮兹朕敬擬
先期二日詣
夀安宫侍膳慶祝又奉
諭奉
皇太后懿旨向來每遇慶典令節皇帝詣慈寧宫朝賀至
永康左門外即降輿步入今皇帝春秋已逾六旬雖體
氣強健精力如常而禮數過勞之處亦宜隨事撙節嗣
後遇元旦行禮在慈寧門東階下降輿萬夀行禮在慈
寧門西階下降輿並就門旁著内監設便座以資小憩
以示惓惓愛護之意欽此朕欽承
慈命敢不祗遵著傳諭各該衙門載入儀注敬謹遵照凡
三大節
皇太后宫朝賀儀具
大清通禮
皇后三大節朝賀
(臣)等謹案杜典載開元禮有皇后至正受賀儀注
而歴代則未詳焉
國朝定制
皇后宫慶賀禮以元旦冬至千秋節為三大節敬稽會
典所載著於篇中
順治八年四月定
皇后三大節禮儀是日
皇后儀仗全設
皇后詣
皇太后宫行禮畢還宫公主和碩福晉以下都統子尚書
命婦以上俱詣
皇后宫行禮
康熙八年元日設
皇后儀駕於
太和殿前(時修未乾清宫尚竣工)設丹陛大樂於
中和殿前
皇后詣
太皇太后
皇太后宫行禮畢公主福晉以下一品命婦以上咸朝服
行禮冬至禮同十年定
皇后儀駕丹陛大樂設於
坤寧宫前十一年定
皇后千秋節慶賀儀與元日同
雍正六年定
皇后千秋節王公百官咸蟒袍補服
乾隆六年二月禮部奏
皇后千秋節恭進慶賀箋文向未列班行禮於典禮未
備嗣後文武各官擬於
午門外齊集行禮得
旨仍照舊例行二十八年二月通政使司奏言嗣後各
省督撫慶賀
皇后本章及貼黃請改用紅紙其面頁仍用紅綾紅簽
本内毋庸另行加簽疏下大學士等集議應如所
請惟面頁面簽亦用黃綾以昭畫一從之凡三大
節
皇后宫朝賀儀具
大清通禮
皇朝通典卷五十一
