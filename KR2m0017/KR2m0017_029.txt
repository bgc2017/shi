皇朝通典卷二十九
職官(七)
内務府(總管大臣郎堂郎中中員外主事)(主事監廣儲司郎織造督會計)
(司郎中司員外郎員主事掌儀郎中外郎)(内總管主事)(副内總管御茶膳房)
(總管大臣藥房主事)(尚茶尚膳正副侍衛中主事外郎御内管領都虞司郎員)
(主事頭目行宫總管郎苑副員千總統領慎刑司中外郎)(養鷹狗處主事營)
(造司郎中外員外郎事主事豐司養心殿造辦處郎中員郎主慶郎中員外郎)
(院主事奉各司庫掌催掌宸苑武備院)(各司筆帖式府上駟盛京内務官屬)
(職太監制附)
内務府總管大臣無定員以王公大臣兼攝或以
侍衛府屬郎中内三院卿
簡用掌理内府之政令凡職員選除財用出入宴饗祭
祀膳羞服御賞賚賜予刑罰工作教習訓導之事
皆綜理而受其成凡直宿日派總管大臣一人如
因事不能入直以郎中等官代之所屬廣儲會計
掌儀都虞慎刑營造慶豐七司及諸衙門上駟院
奉宸苑武備院並隸焉
國初置内務府順治十一年改置十三衙門曰司禮
監尚方司御用監御馬監内官監尚衣監尚膳監
尚寶監司設監兵仗局惜薪司鐘鼓司織染局十
八年並裁仍設内務府以大臣總管堂郎中一
人堂主事二人委署主事一人掌治堂事凡
府屬文職陞補(武職隸都虞司)及章奏文移皆隸焉(康熙四十)
(二年設郎中一員後省雍正十三年復設堂主事康熙十六年設委署主事雍正元年設後省乾隆)
(二十二年復設即以筆帖式補放給以六品虚銜不出缺各司主事委署主事裁設皆同)堂
筆帖式三十八人兼司缺筆帖式四人掌理文
案(順治十八年設堂筆帖式十六員以後陸續增設至三十八員各司筆帖式因其事之繁簡以)
(定額皆先後裁設兼司缺筆帖式雍正四年置)廣儲司總管六庫(銀庫皮庫)
(緞庫衣庫磁庫茶庫)郎中二人部員兼管六庫郎中二人郎
中四人員外郎十二人部員兼庫員外郎六人主
事一人委署主事一人司庫十二人無品級司庫
十二人筆帖式二十六人總管六庫郎中掌總核
六庫出納事務郎中員外郎主事掌分理各庫部
員兼庫郎中員外郎掌兼綜庫事以資糾查司庫
庫掌儲藏出納初名御用監順治十八年分為銀
庫皮庫緞庫衣庫康熙十六年改定為廣儲司四
庫二十八年分設磁庫茶庫共為六庫初設郎中
三人雍正十三年增設總管郎中二人員外郎初
設八人康熙二十八年增設四人部員兼庫郎中
員外郎乾隆三十三年設司庫康熙九年設八人
二十八年增四人無品級司庫康熙四十四年設
自後陸續增設
寧壽宫總管事務郎中二人員外郎二人主事一人
委署主事一人筆帖式四人學習筆帖式四人内
管領二人郎中員外郎主事掌稽查看守
寧壽宫陳設輪流直宿及造具檔册之事内管領掌
分地掃除乾隆四十年以
寧壽宫地方緊要𣲖内務府大臣二人專管並設立
郎中員外郎主事筆帖式内管領等員以專司其
事其檔籍清冊鈐用廣儲司印四十四年增設委
署主事一人學習筆帖式四人織造監督江寧
府蘇州府杭州府各一人於内務府司員内
簡用帶原銜管理司庫各一人筆帖式各二人庫使各
二人掌分司所駐劄地方供奉
上用緞疋及應用官用緞疋皆監視而督理之歲終奏
銷造冊呈内務府以副冊送廣儲司察覈順治初
年設三處織造官監督筆帖式庫使各一人三年
更代十八年定一年更代康熙元年各增庫使一
人二年奏定三處織造不限年更代各增筆帖式
一人六年各增庫使一人會計司郎中二人員
外郎六人主事一人委署主事一人筆帖式二十
六人催長五人掌核理内府帑項出納之數及莊
園地畝戶口徭役定其籍而受其要焉初名内官
監順治十七年改為宣徽院康熙十六年改定為
會計司初設郎中三人康熙三十八年裁一人雍
正元年復設一人乾隆四十年裁一人員外郎員
額順治十七年定初設總催八人後裁尋復設五
人後改為催長内管領掌關防一人於各司院
郎中内揀選兼管協理關防事務二人於各司院
員外郎内揀選兼管内管領三十人副内管領三
十人筆帖式八人内管領副内管領掌承應
内廷灑掃糊飾官三倉出納酒菜器皿皆司之並管
理該管領下戶口田産官員俸餉兵丁錢糧之收
發出入
國初設内管領四員順治間增十六員康熙二十三
年每管領下增設副内管領一員嗣後陸續增置
有官三倉酒醋房青菜庫外餑餑房車輛庫家伙
倉蠟備倉冰窖蠟票蘇拉處諸專司之事雍正元
年以一員管理關防二員協理關防事務乾隆十
五年以各司院郎中揀選一員掌管理關防員外
郎二員協理關防事務其掌關防之内管領仍專
司本管領之事管理三旗納銀莊郎中一人員
外郎六人委署主事一人筆帖式十有二人掌三
旗各莊之糧税徵收治其賞罰與其優恤之事初
由三旗各佐領管理康熙三年設員外郎六人專
管十六年隸會計司雍正元年另設衙門置郎中
一員乾隆元年設主事一人後裁掌儀司郎中
二人員外郎八人主事一人委署主事一人筆帖
式二十一人司俎官五人贊禮郎十有七人掌内
府祭祀筵宴禮儀樂舞之事初名禮儀監順治十
七年改為禮儀院康熙十六年定為掌儀司初設
郎中三人員外郎八人康熙三十八年裁郎中一
人司俎官初為司胙官設四人後增設一人並改
為司俎官贊禮郎初設十二人雍正十年增五人
御茶膳房總管大臣無定員尚膳正尚茶正頭等侍衞
各一人二等侍衛各二人尚膳副尚茶副三等侍
衛各二人尚膳三等侍衛四人藍翎侍衛七人尚
茶三等侍衛三人藍翎侍衛四人主事一人委署
主事一人筆帖式十有二人掌敬設
上用茶品供奉
御饌及供應賜茶筵宴之事初設飯房總領茶房總領
各三人飯上人三十五人茶上人十七人康熙二
十八年定飯上人委署總領一人雍正元年定飯
房茶房俱授為二等侍衛飯上人授三等侍衛六
人藍翎侍衛七人茶上人授三等侍衛三人藍翎
侍衛四人又定茶房侍衛内委署總領一人乾隆
八年定飯房茶房二等侍衛内各授一等侍衛一
人十五年改飯房為外膳房二十四年改飯房總
領為尚膳正副總領為尚膳副茶房總領為尚茶
正副總領為尚茶副主事一人雍正二年設
中正殿管理事務員外郎二人筆帖式四人(内務府三人外)
(旗蒙古一人)
雍和宫管理事務郎中一人員外郎一人筆帖式三
人掌造辦佛像供應念經事務
中正殿員外郎康熙三十六年設
雍和宫郎中等員乾隆九年以司官兼管十六年定
為額設
咸安宫官學管理事務大臣一人協理事務大臣一
人(以内大臣充簡派兼)滿漢總裁六人(以翰林院官充滿洲二人漢人四人)
管理事務郎中二人員外郎二人筆帖式一人滿
洲教習十三人(繙譯六人清語三人弓箭四人)漢人教習九人官
學生一百十八人蒙古學總裁二人管理事務司
官二人教習二人官學生二十四人凡内府三旗
八旗滿洲蒙古之秀穎者咸與焉雍正七年立乾
隆元年定
咸安宫官學生内務府留三十人增設八旗滿洲各
十人十三年增設蒙古官學員額皆陸續增定焉
景山官學兼管事務司官五人(以郎中員外郎派充)滿教習九
人漢教習十二人官學生三百八十八人
景山官學掌訓迪内府三旗之俊秀教之書射以作
人材康熙二十四年立
御藥房兼管司官二人内管領一人主事一人委署主
事一人副内管領二人庫掌二人委署庫掌二人
筆帖式十有二人掌詳慎供用藥料和合丸散之
事順治十四年設以總管首領太監管理康熙三
十年改歸府屬員額陸續增置都虞司郎中二
人員外郎四人主事一人委署主事一人筆帖式
二十六人催長八人掌府屬武職陞補及三旗禁
旅訓練調遣供應畋漁之禁令初名尚膳監順治
十八年改為採捕衙門康熙十六年改定為都虞
司初設郎中三人員外郎五人後各裁一人内
務府鑲黃正黃正白三旗護軍營護軍統領各一
人護軍參領各五人副護軍參領各五人孔雀翎
委署參領各三人前鋒委署參領各二人鳥鎗護
軍校各二十人舊營護軍校各十三人前鋒護軍
校各二人前鋒戴藍翎委署護軍校各二人舊營
戴藍翎委署護軍校各五人筆帖式各十人
圓明園内務府三旗護軍營夸蘭達一人護軍參領
各一人副護軍參領各一人委署參領各一人護
軍校各三人副護軍校各一人筆帖式四人護軍
營統領參領等官掌率其屬以宿衛
宫禁導引扈從及訓練察班之事
國初每旗編為五甲喇設參領一人順治九年立鳥
鎗營每旗添設參領委署參領護軍校等員十三
年鳥鎗護軍撥回舊營以委署參領為副參領乾
隆十三年立前鋒營設前鋒委署參領護軍校等
員
圓明園内三旗護軍營夸蘭達及參領等官掌率其
屬以翊衛園苑及訓練稽察之事雍正三年以
京城内護軍營分駐設參領護軍校等員九年設執
掌關防夸蘭達一員
熱河
行宫總管二人(由尚書都統内務府職銜簡放者仍各帶原品)苑副四人
千總十一人副千總二十二人喀喇河屯常山峪
兩間房巴克什營荆關波羅河屯濟爾噶朗圖阿
穆呼朗圖張三營等處
行宫千總各一人副千總各一人王家營釣魚臺黃
土坎十八理汰等處
行宫副千總各一人
溥仁寺
普樂寺
安遠廟
普陀宗乘廟
殊像寺千總各一人副千總各一人
普寧寺
廣安寺
羅漢寺把總各二人(會典載東路七處西路四處北路六處千總委署千總各一人)
行宫總管苑副掌總理翊衞各處
行宫及陳設稽察之政令千總副千總把總掌典守
陳設稽察内圍董率掃除之事熱河總管康熙四
十二年設苑副乾隆三十五年設各處千總康熙
四十一年以來陸續增設
養鷹鷂處管理事務三人(以王公等官御前大臣侍衞管理)協
辦事務兼鷹上統領二人(副都統一人二等侍衞一人)藍翎侍
衞頭領五人六品職銜副頭領五人筆帖式二人
内養狗處頭目二人(兼三等侍衞一人兼藍翎侍衞一人)副頭目二
人外養狗處頭目六人副頭目六人筆帖式三人
掌飼養鷹狗随圍進哨以供蒐畋之事鷹房鴉鶻
房及養狗處員額俱係
國初設立乾隆十一年改鷹房鴉鶻房為養鷹處養
鴉鶻處三十七年裁養鴉鶻處其員額轉補養鷹
處慎刑司郎中二人員外郎四人主事一人委
署主事一人筆帖式二十人掌府屬刑名審讞定
擬之事凡審擬罪案皆依刑部律例其有情罪重
大者移咨三法司會審題結初名尚方司順治十
二年改為尚方院康熙十六年改定為慎刑司員
額順治以來前後增定營造司郎中二人員外
郎七人主事一人委署主事一人筆帖式二十六
人掌繕修工作及薪炭陶冶之事所屬有六庫三
作曰木庫司物材曰鐵庫司鑄造鐵噐曰噐皿庫
司藤竹木噐曰柴庫司薪材曰炭庫司煤炭石灰
曰房庫司凉棚席篷檾麻曰鐵作司打造鐵器曰
花爆作司造烟火花爆曰油漆作司繪堊六庫各
設庫掌庫守三作皆設司匠領催皆未入流惟鐵
作司匠給八品虚銜初名惜薪司順治十八年改
為内工部康熙十六年改定為營造司初設郎中
三人後裁一人員外郎六人後增一人官房租
庫值年總管内務府大臣一人郎中一人員外郎
三人(以各司兼管)筆帖式七人庫掌一人掌内外城官
房之租課按月徵收以供營造司之用初屬營造
司管理康熙六十二年立租庫各員額乾隆三十
六年以内務府大臣值年管理
御書處管理事務大臣一人兼管郎中員外郎無定員
監造一人署監造一人庫掌三人署庫掌六人筆
帖式二人掌敬刊
御筆裱搨之事員額康熙四十九年定監造庫掌品級
乾隆四十三年定
武英殿修書處管理事務王大臣一人監造二人庫
掌四人署庫掌六人筆帖式四人掌繕刻装潢各
館書籍及
宫殿陳設書籍之事員額康熙十九年定監造庫掌
品級乾隆四十三年定設總裁二人(請欽點旨)提調
二人(於纂修内奏充)纂修十二人(以翰詹衙門各官奏充專司校對)
養心殿造辦處郎中三人員外郎二人主事一人委
署主事一人庫掌六人筆帖式十五人掌造辦供
御物件監督工作管理儲藏之事初設造辦活計處管
理事務無定員乾隆二十四年定設員額
慶豐司郎中一人員外郎八人主事一人委署主
事一人筆帖式十五人廏長十人廏副十九人掌
蕃息牛羊羣牧供用考成之事順治初年設内牛
圈三於
西華門外設外牛圈三供乳餅牛圈一於
南苑設牛圈六于豐臺管理牛隻羊隻各設員外郎三人
及廏長筆帖式等員康熙十六年歸併掌儀司管
理二十二年設慶豐司置郎中二人增置員外郎
四人主事一人不隸内務府雍正元年歸併内務
府管理乾隆四十年裁郎中一人員外郎二人
(臣)等謹按内務府之制七司各掌府事其餘分建
衙門並鑄給關防印信統轄于總管大臣而不與
七司相隸屬惟是事類相近允宜依次分序如
寧夀宫事務檔册用廣儲司鈐印監督織造由緞庫
郎中察覈内管領之錢糧納銀莊之奏銷皆由會
計司辦理
御茶膳房
中正殿
雍和宫管理事務皆掌習禮儀之事而官學藥房附
焉官房租庫本由營造分設
御書處
武英殿修書處
養心殿造辦處均掌
内廷書籍典册修造之事兹並遵
大清會典成例以類序次惟内三旗護軍營
圓明園護軍營暨各
行宫千總會典序官别著於武職篇而奉行則例仍
載於都虞司卷以府屬武職陞遷諸事均隸都虞
司也兹並從類序於七司之後至府屬之三院及
盛京内務府官屬並附卷中
上駟院兼管事務大臣無定員卿二人掌總理
御廏事務供直扈從應用諸馬政皆總司之及廏屬官
員選除賞罰之事所掌有
上乘御馬一廏
皇子乘馬一廏
南苑御馬六廏
御騾二廏小馬一廏駑馬六廏
儀仗馬一廏又有大淩河牧羣上都達布遜諾爾達
里岡愛牧羣各設有總管翼領牧長牧副等員皆
歸上駟院統轄上駟院初名
御馬監順治十八年改為阿敦衙門以大臣侍衛等
官管理無定員康熙十六年改為上駟院三十三
年額設堂官一人雍正六年定為三品卿職乾隆
十四年定為卿二人由侍衛補授一人由内務府
司官補授一人堂郎中一人主事二人委署主
事一人掌辦理揀選補放及稽查馬匹錢粮文移
檔案之事左司員外郎一人主事一人委署主
事一人掌内外羣廏游目處馬駝數目及定議賞
罰之事右司員外郎一人主事一人委署主事
一人掌員役俸廪馬駝草豆及稽察奏銷之事(康熙)
(十六年設員外郎四人主事一人二十四年設郎中一人增設員外郎二人三十三年分為左右二)
(司增設主事三人三十八年裁員外郎二人五十九年設委署主事三人雍正元年增一人尋裁乾)
(隆二十二年仍設委署主事三人)筆帖式二十二人(員缺自康熙十六年)
(以來陸續增置)上駟院侍衛二十一人司鞍長三人掌演
習
御馬廏長十七人牧長五人副牧長五人牧廏副
四十五人蒙古醫生頭目三人掌時其芻牧謹其
出入以聽堂司之政令(康熙三十三年設辦理堂務上駟侍衛四人辦理二)
(司事務各二人復增設七人乾隆二年增設六人廏長牧長以下康熙六十年以來陸續增置)
奉宸苑兼管事務内大臣無定員卿二人掌總理
苑囿事務及本苑職官遷授陞除之事所隸有
景山
瀛臺長河
玉泉山稻田厰
南苑
圓明園
暢春園
清漪園等處事務奉宸苑初名尚膳監所管係
景山
瀛臺事務康熙十年以内務府總管管理十六年歸
併都虞司二十三年設立奉宸苑仍以内務府總
管管理印信雍正六年設奉宸苑堂官定為三品
卿職乾隆十四年定為卿二人由侍衛補授一人
由内務府司官補授一人郎中二人員外郎四
人主事一人委署主事一人苑丞十三人筆帖式
十五人
玉泉山稻田厰庫掌一人筆帖式三人郎中主事掌
本苑題奏咨行補授職員之事員外郎掌分管各
處園囿河道事務苑丞掌看守直宿陳設器皿之
事(康熙三十三年設郎中一人乾隆十六年增設一人員外郎主事俱康熙二十三年設委署主)
(事四十年設雍正十二年裁乾隆二十二年仍設初設催總二人雍正二年以後陸續增設乾隆十)
(七年改名總領二十四年改為苑丞筆帖式國初以來先後增置)
南苑郎中一人員外郎二人主事一人委署主事一
人苑丞三人苑副六人筆帖式五人郎中員外郎
主事掌本苑官職陞除及分管九門草甸圍墻樹
木牲獸之事苑丞苑副掌看守直宿陳設器皿之
事初屬内監管理順治十八年屬採捕衙門康熙
二十三年歸併奉宸苑(員額順治十八年以來先後增設)
圓明園管理事務大臣無定員郎中一人協理事務
郎中一人主事一人委署主事一人苑丞六人苑
副十七人筆帖式九人庫掌二人
長春園熙春園綺春園春熙院管理事務員
外郎一人苑丞三人苑副九人筆帖式四人
暢春園管理事務郎中一人苑丞四人苑副六人署
苑副十六人筆帖式六人
清漪園静明園静宜園兼管大臣無定員辦理
事務員外郎各一人苑丞九人苑副十人筆帖式
四人學習筆帖式二人催長二人郎中員外郎等
官分掌園庭事務職守與本院司官同(額圓明園雍正三)
(年以來先後置設十暢春園額康熙年間定清漪園額乾隆六年以來陸續增定)織
染局員外郎無定員(由總管大臣奏委)司庫一人筆帖式
三人庫使六人司匠二人領催二人掌織造
上用緞紗染綵繡繪之事順治十八年設康熙三年歸
内務府管理乾隆十六年移織染局于
萬夀山(初設員外郎一人乾隆十六年裁以該萬夀山總理大臣兼管其辦事員外郎由大臣)
(奏委司庫以下員缺康熙三年以後陸續增定按初制别設有上林苑監監丞一人康熙三)
(十七年裁屬官林衡嘉蔬二署設漢署丞各一人順治十五年裁良牧蕃育二署設漢署丞各一人)
(康熙三十七年裁謹附識)
武備院兼管事務大臣無定員卿二人掌總理陳
設
御用武備修造器械及賞賜支放之事武備院初名鞍
樓以侍衞三人員外郎等官掌理順治十一年改
為兵仗局十八年改為武備院康熙五年隸内務
府十五年分為鞍庫甲庫氊庫共三庫三十七年
分鞍庫為北鞍庫南鞍庫雍正三年以侍衞三人
定為正三品卿職乾隆十四年定為卿二人由侍
衞補授一人由内務府司官補授一人郎中二
人主事二人委署主事一人筆帖式二十八人(内四)
(庫各二人沙河氊作二人)掌本院題奏事件核銷錢糧總理四
庫收發文移之事(郎中康熙二十一年設主事康熙十六年設委署主事六十一)
(年設後省乾隆二十二年後設)北鞍庫員外郎二人庫掌二人署
庫掌一人傘房掌蓋三人署掌蓋三人班領三人
署庫掌一人帳房處司幄三人署司幄三人鞍板
司匠一人掌供奉
上用鞍轡繖盖幄幕之事傘房帳房處鞍板作皆屬焉
南鞍庫員外郎二人庫掌二人署庫掌一人熟
皮作司匠一人掌官用鞍轡各項皮張雨纓縧帶
之事熟皮作屬焉(康熙十五年設鞍庫員外郎等官三十七年分為北南二庫四)
(十三年添設員外郎二人初設掌傘帳房頭目匠役催領等員乾隆二十四年改為掌蓋司幄司匠)
(員額均先後增定)四庫員外郎二人庫掌二人署庫掌
一人鋄作司匠三人掌盔甲刀仗旗纛器械之事
鋄作屬焉(員額康熙十五年以後陸續增定)氊庫員外郎二人庫
掌二人署庫掌一人沙河氊作司匠一人司弓三
人署司弓三人司矢三人署司矢三人骲頭作司
匠一人靴皮作司匠一人掌弓箭靴鞋氊片之事
骲頭作靴皮作屬焉(康熙十五年設員外郎及弓匠協領備箭協領等員乾隆)
(二十四年弓箭協領改為司弓備箭協領改為司矢)
盛京内務府鑲黃正黃正白三旗佐領各一人驍騎
校一人廣儲司承管司庫二人庫使十有六人兼
領三旗織造庫催總三人會計司承管催總二人
筆帖式一人掌儀司承管催總二人筆帖式三人
廣寧司承管催總一人都虞司承管催總二人筆
帖式一人營造司承管催總一人堂主事一人委
署主事一人管理三庫内管領一人筆帖式十有
五人三旗内管領一人掌領達一人倉達三人筆
帖式三人掌祗奉
三陵守護
宫殿凡營葺掃除之宜四時品物薦獻之事咸共其
事粟穀果蓏鱻薧皮革之著於籍者則辨其類而
納之以儲邦用皆佐領率其屬經理之而總其成
于奉天將軍焉
盛京内務府鑲黃旗正黃旗佐領順治三年置正白
旗佐領雍正八年置各驍騎校康熙十九年置營
造掌儀都虞三司總催初各置一員乾隆二十九
年各增一員會計司總催初置三員乾隆二十九
年省一員廣儲司司庫初置三員後省一員庫使
初置十員乾隆九年增六員堂主事内總管等員
俱乾隆十九年以來先後增置
太監職制
四品總管太監銜二曰宫殿監督領侍曰宫殿監
正侍(亦有以七品執守侍充者)六品副總管銜曰宫殿監副侍(亦有)
(係執守侍銜者)首領太監銜二七品曰執守侍八品曰
侍監副首領(八品侍監充亦有無品級者)筆帖式(八品侍監充惟)
(敬事房有之)太監(無品級)凡總管首領初定品級皆有
正從雍正八年更定品級不分正從乾隆七年定
宫内等處太監官職以四品為定又
頒定則例七條宫殿監處分例十一條又凡例四條
各處首領太監處分例十六條永遠遵守錢糧俱
按現行則例内額數不許增添其錢糧之額以銀
五錢米半斛銀自每月八兩至二兩凡十三等米
自每月八斛至一斛半凡十四等其人之數總管
十四人副總管八人首領一百八十九人副首領
四十三人筆帖式四人太監無定額順治年定制
不過千餘其職掌惟敬事房辦理宫内一切事務
禮儀及承行内務府文移并收納外庫錢糧其餘
專掌隨侍守護承應灑埽坐更等事
(臣)等謹按我
朝内治修明
世祖章皇帝設立鐵牌裁定内官員數
聖祖仁皇帝御極之初以内官吳良嗣狡譎盡罷十三衙
門其七司三院
特簡内大臣總管合於周官奄寺隸屬太宰之意
皇上親定條規爵秩永不得至三品
列聖相承訓飭兢兢凡内務府官所司事明以宦官總領
者胥為裁汰奄人不過供掃除使令之役其職制
人數詳載宫史最為肅清云
皇朝通典卷二十九
