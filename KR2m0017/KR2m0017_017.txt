皇朝通典卷十七
食貨(十七)
蠲賑下
災蠲
順治三年直隸成安等七縣水湖廣興國等十州
縣旱免本年租江西瀕年旱澇罷本年漕四年陕
西西安延安等府雹五年山東夏津蝗六年直隸
真定順德廣平大名四府水山西太原平陽汾遼
澤等府州水均免本年租又定遇災蠲免之例於
起解存留項下勻減如存留無餘即減起運之欵
八年定題請災蠲頒發免單例凡州縣遇有災免
將實數刊刻免單頒發各戶其已入者明年以實
除之不給免單者以贓論十年定災免分數例八
分至十分者免十之三五分至七分者免十之二
四分者免十之一有漕糧州縣衛所准改折(謹按康熙)
(十七年增定災地除五分以下不成災外六分者免十之一七八分者免十之二九分十分者免十)
(之三雍正六年又定十分者免十之七九分者免十之六八分者免十之四七分者免十之二六分)
(者免十之一乾隆元年復定五分者亦免十之一永著為例)免直隸房山湖北
襄陽黃州荆州德安湖南常德岳州永州江蘇揚
州淮安安徽鳳陽廬州山東濟南東昌各府災田
本年租十一年直隸八府山東二十一州縣江南五
州縣浙江二十二縣衛旱湖廣天門蝗陕西漢中
雹均免本年租十二年免直隸三十六州縣衛江
南浙江江西山東河南湖廣山西旱澇諸縣本年
租陕西五府地震免兵民丁猺田賦十三年直隸
新樂河南彰德蝗湖南常德湖北武昌水山西大
同陕西清水洛川二縣靖遠洮岷鳳翔四衛雹十
四年直隸霸薊等七州寳坻等二十一縣保安等
三衛梁城一所雹武清漷二縣水十五年直隸蠡
雄等八縣山西五臺陕西潼關辛莊各屯衛雹均
免本年租又免河南杞縣雹災秋糧十之三浙江
紹興寧波二府颶災各賦十六年江西旱免被災
之四十五縣田賦銀糧又免貴州貴陽等六府河
南雎州等十四州縣衛江蘇淮徐掦三府安徽鳳
陽府湖北天門等六縣水災田本年租十七年河
南河決雎杞虞城永城夏邑六縣災彰德府旱江
南邳蕭宿遷沭陽四州縣湖北蘄州廣濟縣直隸
曲陽縣水均免本年租並酌免直隸新安豐潤等
縣十之二江南雎寧宿州鹽城等州縣各有差十
八年浙江寧波等二十九縣旱江西鄱陽等四縣
湖北沔陽州水免本年租並酌免湖北黃梅廣濟
等縣十之三
康熙元年直隸江南山西河南四川水江西浙江
旱湖北水均免被災各縣本年租三年江西四十
一州縣旱免賦有差定遇災之地停徵額賦十分
之三例四年山東山西旱免本年租并山西逋賦又
免山東寧海棲霞被兵疫之各州縣衛荒亡諸賦
左都御史郝惟納疏言災地丁賦請准田賦分數
併行蠲免從之五年江南桃源贛榆蝗湖北沔陽
黃岡十二州縣衛旱陕西鎮原雹并免今年租
江西南昌等三十五州縣旱浙江象山等六縣水
甘肅霜均各免賦有差六年定蠲免各事宜凡遇
蠲免有司官將應免者取具每圖里長結狀分送部
科察核如有已徵在官不流抵次年及不扣蠲數
一概徵收侵蝕或題定蠲數不即出示曉諭或稱
止蠲起運不蠲存留或由單内扣除不及蠲數
者均以欺㒺論其管轄官各降級有差又蠲免流
抵如蠲本年者填明次年由單之首流抵次年者
填明第三年由單之首不開載實數者罪之八年
又定災傷之處不得以闔邑地畝通算仍按區圖
村莊地畝被災分數報蠲時以直隸五十州縣衛
水十分九分者
諭除其租七分八分者免十之四餘如舊例江南淮揚被
水之處各案分加免一分河南安陽臨漳給復三
年浙江臨海天台二縣衛甘肅被旱之莊浪等五
縣并除本年租安徽湖廣偏災之縣各免賦有差
山東地震諸縣准照水旱例按分蠲免(九年復免災地賦銀)
(二十二萬七千三百餘兩)九年淮揚水罷本年漕并免康熙六
年以後漕逋銀米又直隸博野等二十九州縣水
開州等十四州縣旱山東濟陽等二十九州縣旱
濰縣雹濟寧州水江蘇安徽浙江河南湖北五十
七州縣旱各免賦有差并免江南種藍田本年靛
吏科給事中莽佳疏言遇災蠲賦并請免佃戶納
租從之十年江南淮安揚州水除康熙元年至六
年逋賦江寧徐海等府州蝗鳳陽等府旱直隸文
安安肅等州縣夏旱秋蝗山東河南浙江湖廣陕
西水各免本年田租有差浙江巡撫范承謨疏言
臨海太平平陽石門烏程温州頻年荒歉請將康
熙元年二年三年隨漕逋賦援八年
恩詔蠲免地丁逋賦例赦免從之十一年又奏免石門縣
康熙三年輕齎銀平陽縣康熙元年二年三年月
糧及隨漕逋賦十二年直隸霸州寶坻等十三州
縣衛江南六安贛榆等七州縣河南輝縣水湖南
瀏陽等三縣浙江仙居縣旱均免本年租又
諭免江南蘇松常鎮四府淮揚六府災田明年租十三年
山東水免泰安等五十二州縣賦有差又直隸江
南二十五州縣水免十之二江西河南十八州縣
旱免十之二十五年江南河決免淮揚二府租十
之三餘各有差又免福建陕西被兵各田賦定增
減報災蠲免冊籍處分州縣降二級調用餘罰俸
有差十六年免江西廬陵贛州等四十一州縣被
兵田賦十七年免浙江省近福建省之各州縣被
兵去年田賦十八年免江西福建湖北被兵歴年
逋賦嚴侵蝕蠲賦之罪十九年直隸山東山西旱
雹免賦各有差二十一年除山西太原大同災民
逋賦二萬四千四百餘兩又免福建省被兵之侯
官等二十六州縣康熙十八年以後逋賦二十四
年
諭直隸獻縣河間衛江南宿遷縣興化縣邳州高郵州鹽
城縣山東郯城縣魚臺縣地方今年重罹水災小民艱
苦所有康熙二十四年秋冬二十五年春夏地丁各項
錢糧俱與豁免二十八年
上南巡免邳州水淹田漕銀及遞年逋賦二十九年直隸
災
諭免順天保定河間真定順德廣平大名宣化各屬去年
未徵并今年春夏額賦銀五十七萬五千兩糧八
萬六千百有餘石三十年陕西旱蝗
命大臣往勘免西安鳳翔等府明年民屯各賦銀米三十
一年復
諭免陕西西安明年額賦三十二年又免西安鳳翔災民
明年租三十三年
上以山西平陽澤州沁州前被蝗旱民氣未蘇免康熙三
十一三十二年逋賦銀五十八萬千六百兩米豆
二萬八千五百八十石各有竒三十七年
諭淮安揚州鳳陽等處比年水患頻仍屢賑屢蠲被災地
方賴以安堵但念久歉之餘恐致資生匱乏著將海州
山陽安東鹽城高郵泰州興化寶應婁縣泗州亳州鳳
陽臨淮懷遠五河虹縣蒙城盱眙靈璧等州縣并被
災各衛所康熙三十八年一切地丁銀米漕糧盡行蠲免
三十八年復免淮安揚州鳳陽三府屬去年地丁
漕銀十有九萬兩米麥十萬石各有竒四十年陕
西旱免明年田租巡撫喀拜坐匿災罪奪職四十
一年免山東莱蕪等六州縣河南永城等三縣明
年租四十二年山東水免九十四縣田賦各有差
江蘇巡撫宋犖疏言徐州睢寧縣頻遭水患請將
康熙三十七八九年未入額賦每年止帶徵一年
諭令豁免并免四十年歲租四十三年
諭山東比年歉收朕焦勞宵旰未嘗晷刻稍釋於懷今歲
幸二麥畢登秋禾稔穫但念被歉之後若非大敷恩澤
終不能遽底盈寧著將康熙四十四年地丁銀米通行
蠲免四十四年
諭嗣後蠲免錢糧如并免積欠則帶徵俱免如止蠲本年
錢糧則所有舊欠俱于次年徵收蠲免之年概不得開
徵永著為例四十六年江南浙江旱
諭免兩省明年丁銀六十九萬七千七百兩江蘇安徽田
賦二百九十七萬五千二百兩糧三十九萬二千
石浙江田賦銀九十六萬千五百兩糧九萬六千
石各有竒又
諭免康熙四十年以前江蘇漕項銀六十八萬七千兩米
麥三十一萬千八百石各有竒四十七年
諭去年江南浙江俱被旱荒多方軫恤民力稍蘇今年復
被潦災旋經照例蠲賑但歲再不登生計益匱欲令辦
賦力必難供所有康熙四十八年江南通省地丁銀四
百七十五萬四百兩浙江通省地丁銀二百五十七萬
七千兩各有竒著全行蠲免四十八年江南河南水山
東旱各如例免租又
諭免災田明年賦淮徐揚三府十九州縣銀五十九萬三
千八百兩歸德府六縣銀二十萬二千四百兩兖
州府四州縣銀十四萬六千六百兩各有竒又浙
江災後民力未裕緩徵今歲漕賦四十九年定遇
災免之處業戶七分佃戶三分例五十三年免河
南江南浙江湖北災田賦各有差又免甘肅靖邊
等二十八州縣衛所旱災明年芻粟併免五十五
年銀糧芻粟五十四年免直隸順天保定河間永
平宣化五府災田明年賦銀八十五萬八百兩米
豆十一萬五千五百石草九萬四千五百束各有
竒五十六年免江南沛縣福建臺灣水災田賦各
有差五十九年直隸慶雲等五州縣地震免本年
田租六十年陜西旱
命大臣往勘除本年租福建臺灣颶災蠲本年額賦
雍正二年江浙潮溢場地災免雍正元年二年鹽
課三年直隸薊州清苑七十四州縣水免租有差
五年直隸玉田縣河決免災田賦一年九年免直
隸霸州文安大城等六州縣水災田康熙三十四
至四十二年逋賦又免黑龍江墨爾根各官莊霜
災田賦十年免臺灣兇番滋擾之彰化縣雍正八
九兩年未入銀穀十三年
諭甘肅省入夏以來雨澤愆期著將雍正十三年應徵地
丁錢糧全行豁免又免四川九姓等土司被水田賦
乾隆二年定凡被災地方令總督巡撫勘明或分
年帶徵或按分數蠲免臨時具題請
旨又定地丁銀統覈蠲免例(丁銀自雍正六年始攤入地糧故未一例蠲免至是)
(特與豁除以昭盡一)又定八旗餘絶及革退網戶地被災均
照入官地減免例三年江南旱免江蘇安徽逋賦
併免江蘇田租一年六年
諭朕御極以來愛養黎元蠲免正賦之外復將雍正十
三年以前各屬積欠陸續豁免以息民間追呼之擾
今各省未完正項銀米豆草并雜項租榖積欠已久
多係貧乏之戶無力輸將况江蘇所欠獨多目今現
被水災待恩撫䘏著將各項悉行豁免再江浙二省
尚有未完漕項銀米豆麥向不在豁免之例今既蠲
除各項著將漕項一併免徵七年
諭江南上下兩江今年水漲逾常該督撫陸續奏報者
不下數十州縣朕每一覽奏宵旰靡寧已屢降諭旨
令該督撫加意撫綏毋使失所又特命大臣前往會
同該督撫等拯救目前之災荒永除將來之水患但
念此等被災之地夏已無收秋更失望小民困苦其
何以堪况此數十州縣有今年被災特甚者有今年
稍輕而連年被災現有水漲未消亟待賑卹其流離
顛連之狀時在朕心目中所有本年應納錢糧著該
督撫勘明被災州縣先行緩徵將確數分别具奏請
旨蠲免尋議准免江蘇江浦等二十九州縣衛地丁
歲夫蘆課學租銀二十四萬九千三十三兩米八
千百九十四石山陽等二十六州縣衛漕銀三萬
三千五十餘兩米麥豆十二萬八千八百餘石安
徽夀州等二十州縣衛地丁漕銀十七萬八百餘
兩米麥豆千三百三十餘石各有竒八年又續免
江蘇安徽各災地蠲除帶徵賦以蘇民困十年除
江南海州蕭沛碭山四州縣雍正十三年至乾隆
元年漕逋十一年江南水免山陽等二十四州縣
各賦十二年山東水免被災之九十二州縣賦銀
二十五萬三千八百九十餘兩江南崇明縣潮溢
免災田本年租十三年又除蠲餘各賦除江南山
陽等二十六州縣乾隆七年蠲餘米及地丁雜賦
泗洲學田銀米十四年安徽夀州鳳陽臨淮泗州
鳳臺懷遠五河霍邱八州縣鳳陽泗州等縣水并
除賦有差十五年
諭朕巡洛祀嵩甫經豐樂鎮即已降旨蠲免經過州縣
十分之三其地年歲順成是以照例蠲除數日所過
州縣體察農功夏麥告豐晩禾覺歉秋牟播種亦復
待時朕深為軫念其歉收之處著再加恩統前蠲免
十之五又免江寧淮安揚州徐州海州五府被水田
賦漕賦十六年
上南巡
諭朕車駕南巡乘時布澤蠲除積欠叠沛恩施更念江
蘇之宿遷等州縣上年被水稍重雖經格外加賑可
以接至麥秋著再加恩將經過之宿遷清河桃源三
縣被災貧民上年借出耔種銀悉行免徵又
諭免江南揚州府興化縣積淹荒廢田畝自乾隆元年
至八年租銀米麥逋賦徐州府沛縣濱湖地畝自
乾隆十年以前租銀十七年陜西耀州等三十九
州縣旱十八年江南安徽二十五州縣江蘇三十
二州縣水均免本年租又免浙江仁和縣被淹鹽
場課有差十九年安徽泗州盱眙等州縣水免本
年租二十二年
上南巡
諭江南淮徐海等屬受水患有年矣朕翠華南涖周覽
土風所過桃源宿遷邳州睢寧諸縣鶉衣鵠面相望
於道而徐屬較甚朕心為之惄然增戚國家所恃以
拯患卹災者惟賑濟一事現在徐屬七州縣已降旨
加展賑期可至五月并截留本處漕糧以資借糶所
以為斯民計者不遺餘力而目擊情形於心實有所
不忍所見如此未見者亦復可知著再加恩將淮徐
海三屬各州縣所有積年借欠耔種口糧不分新舊
概予豁免以紓痌瘝一體之念又免河南夏邑商邱
虞城永城水渰田畝積負并田賦二年又免山東
濟寧魚臺金鄉滕嶧去年水渰未涸田賦倉穀貸
種并濟寧魚臺之屯戶及兩淮竈戶各逋二十七
年免江蘇清河崑山等十一州縣災田租浙江仁
和等十七州縣漕賦二十八年免山東濟寧等八
州縣衛水災田賦二十九年免甘肅鞏昌等屬旱
災雲南江川等五州縣地震江蘇江浦海州旱山
東濟寧等州縣水各災田賦有差三十年免直隸
霸州固安永清屯戶二十六年以前被災積逋穀
八百石有竒湖北漢陽七州縣衛湖南益陽縣江
西南昌等三縣安徽安池等五府水均免賦有差
三十一年免甘肅被旱及雹災霜災之靖遠等十
四廳州縣積逋銀三十七萬四千餘兩糧百二十
四萬五千餘石陕西延安等三府逋糧四萬六千
餘石銀萬一千餘兩又山東章邱等十八州縣直
隸獻縣等十八州縣水各免賦有差三十三年免
伊犂屯田回人未交納被雪潮濕霉變之乾隆三
十年倉穀并三十一年被災未納糧共七萬餘石
又已行豁免萬餘石外尚應帶交五萬石
上以回人生業未裕并免之三十六年免山西薩拉齊
通判所屬之善岱里安民等七村被水田賦并甘
肅比年被災各廳州縣積欠糧四百四萬餘石臯
蘭等縣各有差三十八年江南水免安東山陽阜
寧清河沐陽海州各田賦三十九年黃水驟溢免
山陽清河鹽城阜寧明年租淮安大河二衛漕又
直隸覇州二十五州縣衛安徽夀州等十州縣水
甘肅皐蘭等州縣旱均免田賦有差是年逆匪王
倫滋擾酌免山東臨清新舊城居民正賦四十年酌
免江蘇河南湖北安徽浙江雲南各水旱被災田
賦四十一年免江蘇上元等四十六州縣衛安
徽合肥等州縣甘肅臯蘭等三十一州縣被災田
賦有差四十三年河南旱免被災較重之汲淇臨
漳三縣緩徵丁銀十之四山東旱并將二省四十
五年輪免錢糧即於本年普行蠲免其已徵者准
作明年正賦四十五年免湖南長沙十五州縣災
田額賦有差四十六年免直隸湖北江蘇各被災
州縣田賦有差四十六年江南崇明縣風潮成災
免本年租又免浙江紹興金華府屬旱災田賦有
差是年逆回滋擾甘肅蘭州河州等處
諭免本年租四十七年免直隸霸州等州縣災田宿逋
四十八年免江蘇銅山等州縣山東鄒縣利津等
縣災田租並免山東永阜場江南沛縣竈課雜税
四十九年直隸旱河南旱並免被災州縣四十八
年逋賦又免陕西延榆綏三府災所四十七八兩
年逋賦五十年免河南衛輝府屬五縣並附近災
區之延津等九縣逋賦並本年賦有差受旱較重
之開封彰德府屬之祥符内黃等十一州縣正賦
十之五次重之把縣等十州縣十之三其遞年積
逋各按災分數蠲免有差又安徽旱
諭將五十一年輪免錢糧先於本年豁免其已入者作
明年正賦
賑卹
順治二年定賑䘏八旗例凡八旗澇地每六畝給
米二石王貝勒貝子公府屬人役給米如之(投充帶來)
(地弗與)八旗蒙古按口折銀許其沿邊糴米不令進
口八旗游牧地每口月給米一斗(張家口給米古北口給銀)五
年定直省駐防官澇地米隨家口所在支給例六
年停八旗踏勘災地例如遇水旱之年王以下及
食俸官每歲照俸米倍給之八年定給大興宛平
二縣收養孤貧銀米每名月給米三斗銀三錢(每年)
(准給六月至十年增給至十月)定直省災荒督撫詳察頃畝分數
具奏例發山東浙江倉穀學租賑窮民貧士(是年山東)
(浙江水)九年設飯厰以賑貧民
京師五城城設一厰日費米二石歲十月起至明年
三月停賑十年賑八旗貧人滿洲蒙古每佐領下
布六十疋棉六百斤米百石漢軍半定勘災責大
員奏報例京城由戶部直省由督撫請賑(十六年申定直)
(省勘災用道府府倅康熙四年復定勘八旗災地用驍騎校領催等勘明結報戶部具題又定旗人)
(七歲以上為一口六歲以下四歲以上為半口其報充及傭僱人弗與)十一年發庫
貯銀十六萬
内帑銀八萬分賑直隸各府饑民申定賑卹旗人例
滿洲蒙古每佐領下給米二百石漢軍百石管旗
都統旱地每六畝給米二斛(米折各半折銀視時值高下)守
南苑海戶災地不論旱澇每六畝給米一斛十二年
發
内帑銀二萬兩賑八旗窮民十三年賑給八旗滿洲
蒙古每佐領下米三百石漢軍百石賑八旗災地
每六畝米一斛又發
内帑銀三萬兩賑直隸饑民十四年發
内帑銀十萬兩分賑八旗兵丁及直隸饑民十六年
雲南貴州新入版圖發銀十五萬兩賑濟窮民十
七年定奏報災傷限期凡遇災傷先以情形入奏
夏災限六月秋災限七月州縣遲報逾三月奪職
一月以下降罰有差撫司道官逾限亦如之(康熙七年)
(定八旗報災不得逾八日十日雍正六年增定勘報之官寬限十日奏報之官寬限五日統以四十)
(五日為限乾隆二年定督撫以情形入奏後即親詣災所發倉廩先賑仍于四十五日限内題明加)
(賑賑畢冊具戶口米糧題銷其被災頃畝分數于勘奏之日附疏聲明其應蠲免數目于勘奏日始)
(限兩月冊報七年定甘肅地氣節候䡋異他省鞏昌蘭州寧夏西寧甘州凉州六府肅州安西靖邊)
(二廳如夏秋二禾于六月九月災者仍舊限申報或有限後災者准于七月十月望前申報)
康熙元年定八旗水旱災地每六畝給米二斛蝗
雹災給半建育嬰堂于
京師廣渠門内定育嬰事宜凡收育棄孩其有姓名
年月日時可稽查者註於冊僱乳婦乳之有願收
為子孫者聽之本家有訪求認領者訊與原註冊
符令其歸宗三年發八旗莊田災賑米粟二百十
三萬六千斛有竒七年賑山東地震災民九年
命重臣往勘淮揚水災明年
諭江南督撫截留漕米并發徐鳳各倉粟人給米五斗六
歲以上至十歲者半又分設米厰以食饑者每府
遣部臣一人同地方官騐給賑湖北竹山縣被災
災民十年八旗屯地旱賑粟百六十四萬七百餘
石十二年山西饑發銀二十萬兩遣部臣往賑十
年賑山東沂州等十三州縣饑民又發帑十萬兩
賑卹旗民(是年震京師地)二十四年蒙古饑浩齊特郡
王請賑發粟千石二十五年
命大臣賑鳳陽徐州災民(是年二府水)二十七年雲南劍川州
地震死者每名給銀一兩傷者半之屋圮者每間
給銀二兩無棲止者人給穀一石二十八年發銀
三十萬兩賑直隸饑民二十九年增
京師飯厰每城各一(向五城每城設一厰)以滿漢部院官各一
人日董其事三十年陕西西安二十七州縣饑發
山西貯帑二十萬兩移賑
命大臣一人往騐每大口日給米三合小口半明年四月
停賑又賑直隸十四州縣饑民粟三十一年貸山
東貧民穀二十八萬九千石又貸陕西西安鳳翔
二府災民種值三十四年山西平陽府地震
命大臣往賑各有差三十五年貸直隸寶坻等州縣災民
倉粟三十七年賑山東濟南兖州東昌三府粟三
十八年貸直隸贊皇縣復業流民牛種(前有土賊之擾今始)
(安集)三十九年發坡賴村倉糧賑巴林二旗窮丁四
十年賑甘肅河州屬土司均准内地例給粟四十
一年西安饑貸貧民粟四十二年山東饑
命戶部官馳驛往截漕運米五十萬石助賑又遣八旗官
各齎帑銀三千兩會賑復賑安徽鳳陽等州縣饑
民大口日五合小口三合又發
盛京所貯米貸給捕牲烏拉虞人四十三年賑湖廣
監利縣饑民自十一月至明年二月止又定河南
省見貯倉穀每歲半存倉備賑半貸給貧民例四
十五年
頒賜京城廣寧門外士庶所建普濟堂膏澤回春匾額并
御製碑文每歲
恩賞崇文門税銀千兩口糧銀二百兩堂内地租銀千兩
為養贍孤貧之用減糶
畿輔常平倉粟每石減十之三其窮民無力者酌貸
三之一四十六年江南饑
諭倉穀數少未足徧給惟各州縣截留漕米可以實惠及
民目下時已屆冬總漕無事著會同總督巡撫親往各
州縣被災地方備加察勘將本年所徵漕糧每州縣或
留八九萬石或留十萬石酌量足支賑給之數分别多寡存
留支散及今漕米尚未開兑截見收之糧以濟待哺之
衆實於民生大有禆益此朕殷殷懷保赤子矜念如傷
之至意戶部即移文該督撫實心奉行仍開具賑濟實
數奏聞時淮徐揚三府無存粟發司庫銀十萬兩充賑
四十七年定河南各州縣常平倉粟每年以三之
一出陳易新並將新貯各倉粟照常平例聽民便
貸不限以額四十九年申定五城飯厰米數賑期
每厰日米二石銀一兩十月朔起至次年三月二
十日停賑(六十一年加賑一月銀米倍給)福建漳州泉州旱截留
江南鎮江松江浙江湖州三府漕三十萬石轉運
至郡賑濟五十二年賑四川茂州及平番等營堡
地震災民五十三年賑甘肅饑民自二月至六月
每大口給米三合小口二合五十四年蒙古雪損
傷牲畜輸穀賑烏喇特十四旗察哈爾八旗饑人
五十五年順天永平府屬米價翔貴發通州倉粟
二十萬石濟之五十七年索倫水發銀萬兩遣副
都統等往協黑龍江將軍酌賑又發
盛京倉粟賑扎賚特固山貝子特古斯屬下窮丁五
十九年陕西饑發部帑銀五十萬兩
命大臣及部院官分西安延安蘭州三路賑濟又發陕西
甘肅常平倉粟百三十六萬四千石充賑并准旗
人有願助賑者自備銀米赴部呈送散賑官處事
竣准銀米之多寡議叙有差六十年
諭今春雨澤甚少備荒要緊著發帑金五十萬兩差大臣
往陕西地方買米賑濟又撥戶部帑銀二十萬兩貸給
甘肅陕西災民牛種資是年黃水漲溢直隸大名
府長垣等四州縣災發倉粟貸貧民之乏食者並
酌截漕粟賑之又貸黑龍江兵丁水手口糧六十
一年
命大臣賑直隸贊皇等四十二州縣饑民并發米各州縣
設粥分賑
雍正元年直隸河南山東災各遣大臣一人往賑
又郭爾羅斯喀喇沁扎嚕特各旗饑發帑七萬兩
命大臣往賑二年
諭京師廣寧門外向有普濟堂凡老疾無依之人每棲息
於此司其事者殊為可嘉
聖祖仁皇帝曾賜額立碑以旌好義有地方之責者宜時
奬勸鼓舞之但年力尚壯及游手好閑之人不得借名
溷入其中長浮惰而生事端
賜育嬰堂帑銀千兩賑蘇尼特四旗窮民銀二萬兩三年
直隸饑截留漕米二十萬石發通州倉粟十萬石
賑霸州七十二州縣民三月賑大興等四縣民一
月又
諭今歲直隸地方被水小民乏食恐停賑之後正值東作
之時農民謀食無策著再加賑一月又賑江南睢寧宿
遷二縣饑民粥五月山東黃水溢發常平粟貸曹
縣魚臺縣災民又
諭今冬天氣甚冷京城廣寧門外安定門外養濟院二處
將變色米賞給百石煮粥賑濟以安窮民四年賑安徽
無為望江等州縣饑民粥五月賑泗州銀二萬兩
五年直隸河決遣大臣御史齎銀二萬兩分賑被
災玉田等二十三州縣六年定賑濟例凡勘災給
糧有司官必親臨每近城之地設粥厰去城二十
里内各鄉設一米厰照粥厰米按口月給一次七
年定賑濟畢將銀米數目戶口姓名月日刊示通
衢以杜吏胥侵蝕又定廣東城守饒平平鎮三營
准於青黃不接時貸給窮兵倉穀例八年北河溢
直隸順德廣平大名河間災遣侍郎副都統科道
翰林等官分賑每府發銀二萬兩准留漕及捐穀
助賑凡三月復遣大臣撫綏毋令失所山東江南
河溢賑濱河州縣饑民粟並給銀葺水毁廬舍
京師地震發帑二萬兩分五路勘賑每旗賞銀三萬
兩按名分給又貸陕西西寧縣蔚州蔚縣饑民穀
又
諭朕聞廣渠門内有育嬰堂一區凡孩稚不能養育者收
留於此數十年來成立者頗衆夫養少存孤載于月令
與扶衰䘏老同一善舉為世俗之所難朕心嘉悦特賜
御書功深保赤匾額并白金千兩順天府尹等其宣示
朕意并倡率資助使之益加鼓勵再行文各省督撫轉
飭有司勸募好善之人於通都大邑人煙稠集之處若
可以照京師例推而行之其於字弱卹孤之道似有禆
益而凡人怵惕惻隠之心亦可感發而興起矣(是年人將養濟)
(院每年餘剰孤貧口糧撥給育嬰堂二百兩及積年捐助之銀每歲支銷欵項均歸順天府察覈)
九年定五城御史親至飯厰監賑例
恩賞飯厰京倉老米二百石(是年直隸屬歉就賑者多)十一年江南海
溢賑常熟等二十九州縣災民十三年議准五城
飯厰如米色不佳者仍赴倉改領又行令五城展
賑一月
乾隆元年
諭地方偶有水旱之事凡察勘戶口造具冊籍勢不得
不經由胥役里保之手其所需飯食舟車紙張等費
朕聞竟有𣲖累民間并且有取給於被災之戶口者
益滋閭閻之擾嗣後凡飯食紙張舟車各費皆酌量
動用存公銀毋許絲毫派累是年巴林四旗旱發帑
萬兩遣官往賑又
諭各省府州縣皆有養濟院以收養貧民此即古帝王
哀矜煢獨之意朕聞歸化城地方接壤邊關人煙稠
集其中多有疲癃殘疾之人無棲身之所日則乞食
街衢夜則露宿荒野甚可憫惻彼地舊有把總官房
三十餘間可以改為收養貧民之所每年於牛羊税
内撥銀二三百兩粟百餘石為饘粥寒衣之費著簡
選誠實鄉耆經理其事二年增定收養孤貧例令保
甲將本地實在孤苦無依者開明里甲年貌取隣
佑保結呈報騐補其有浮於額數者亦准收養動
公項散給口糧仍入冊報銷外來流丐送本籍收
養(七年復定凡流寓隔省遥遠及本省相去至千里外亦准收養)又議准漕船縴
夫中途患病者棄置河干即無生理令河臣轉飭
各官就近入普濟堂或附近菴觀量給口糧務令
得所又議令五城御史飭司坊官每日巡視如有
貧民凍卧道旁者即就近引赴普濟堂棲流所等
處宿歇令其赴厰竢来歲春融聽其去留二年
諭各省出借倉穀於秋後還倉時有每石加息穀一斗
之例如地方本非歉歲循例出陳易新則應照例加
息若值歉收之年國家方賑卹之不遑非平時貸穀
者可比至還倉時止應完納正穀不應令其加息將
此永著為例三年增定貸粟加息例凡年歲收成八
分至十分者仍照例收息五分至七分者免又定
本年收成五分者緩至明年秋後責入六分者本
年責入其半次年全入七分者本年責入免息八
分至十分者本年責入仍加息又
諭各省學田銀糧原為散給貧生之用但為數無多地
方偶遇歉收貧生不能自給往往不免饑餒深可憫
念朕思士子身列膠庠自不便令有司與貧民一例
散賑嗣後凡遇地方賑貸著該督撫學政飭令教官
將貧生等姓名開送地方官視人數多寡即於存公
項内量發銀米移交本學教官均勻散給資其饘粥
是年寧夏地震
命大臣馳驛前往發司庫銀二十萬兩賑卹其官弁遇
災身故者照巡洋被風漂溺例議卹又定火災酌
賑例四年賑江南貧民極貧者四月次貧者三月
又次者一月又定賑濟米數例向例每名日支三
四合至七八合不等兹定大口日五合小口三合
五勺申定賑卹欵目預期宣示例向例於賑後將
姓名賑數榜示兹復於賑前將被災分數欵目榜
示以杜朘減又申令各直省養濟院加意收養煢
獨六年賑安徽鳳陽潁州饑民增定養濟院收養
孤貧例令該管官覈明實數分額内額外為二冊
載具里居姓氏申達上司遇有開除隨時呈補該
管上司遇便赴院按冊點騐七年黃淮交漲淹民
田廬舍江淮饑
上命大臣往會督撫勘賑用帑千餘萬江蘇江浦等二
十九州縣賑米百五十六萬二千六百三十五石
銀五百五萬二千五百二十餘兩沛縣賑米二千
八百三十四石銀四萬三千六百九十餘兩小麥
七百四十三石安徽鳳陽等二十四州縣賑米八
十三萬千九百八十石銀二百三十三萬四千餘
兩宿州收養無依貧民賑米百十九石銀百有餘
兩各有竒並貸給口糧麥種芻草又增定撫卹例
凡遇水旱即行撫卹先賑一月再察明戶口被災
六分者極貧加賑一月七分者極貧加賑二月次
貧加賑一月九分者極貧加賑三月次貧二月十
分者極貧加賑四月次貧三月又定如遇積歉或
災出非常者許將極貧加賑自五六月至七八月
次貧加賑自三四月至五六月又刪除又次貧減
賑例止分極次二等論賑又定凡遇夏災其災地
歲不兩熟及雖兩熟而秋禾不可復種者照秋災
例請賑如遇風災照雹災例貸給糧種傷大田者
亦以秋災論八年
諭上年江南淮徐鳳潁等府遭值水災朕宵旰焦勞無
一時釋於懷抱特遣大臣會同督撫百計經理不惜
千萬帑金期登斯民於袵席頃據陸續奏報被水之
地漸次涸出冬間可以種麥石林决口亦已堵禦水
勢減落朕心稍慰但念兩江受水之地甚廣其見在
已經涸出者民間努力耕種自不待言其沮洳將涸
者開春布種亦可冀望有秋惟最窪之地積水較深
有非人力所能宣洩者倘春月不能趕種春麥雜糧
而停賑之期已屆窮民何以為生朕思慮及此深為
憫惻著欽差大臣及該督撫將實在不能涸出補種
之地察看所有饑民口數若干按其情形酌定月分
接續賑卹毋使失所又
諭今年天氣炎熱甚於往年聞山東山西河南陕西民
人有病暍或至傷損者此等最苦之人無所依倚全
在地方官善為撫卹可令各該督撫轉飭有司悉心
查辦有應動存公銀兩者即行動用嗣後如有類此
之事無得膜視九年四川西昌水瀘寧縣南江縣雹
貸穀有差秋成責入時仍免息冕寧縣水不成災
亦令於來歲青黃不接時量貸倉榖又賑安徽徽
州寧國二屬浙江紹興嚴州衢州三屬間被水之
區十一年山東河南江蘇安徽水江南稍甚截留
漕二十萬石并給銀葺被水民廬餘均於常賑外
加賑有差又賑廣東肇慶韶州南雄等州水災直
隸宣化府雹災饑民又
諭直隸鹽山慶雲寧津三縣原屬上年災重之地先經
借給籽種口糧此時想已告匱著照大小戶口再給
借一月按畝給借籽種粟米四升十二年山東水截
山東河南漕并運天津北倉米充賑共賑穀四十
四萬七千六百八十餘石米五十九萬八千六百
十餘石銀百七十九萬三千六百四十餘兩各有
竒賑老弱殘病民銀七萬八百七十餘兩是年江
蘇颶風海溢崇明寶山上海鎮洋常熟昭文南滙
江陰沿江海各縣災
諭兵民并賑又直隸天津浙江杭州江南徐州偏災咸
賑如例十三年
駕幸山東
軫念災黎令于加賑外再行展賑江南亦如之并運倉
穀助賑本年被水之鄒平等二十州縣又官買耕
牛以資力作陕西西安旱發河南粟賑之福建旱
截留江南浙江漕由海運輸賑十五年賑上下江
二十七州縣被水饑民十六年浙東旱五十四州
縣災截留漕米五十萬石并
諭湖廣碾倉穀米十萬石協賑又山東河溢河南福建
水福安夀寧風雨壊民廬江蘇之銅山邳州沛蕭
宿遷睢寧安徽之歙縣績溪廣德建平銅陵宿州
山西之鳳臺高平陕西之朝邑直隸之長垣皆以
災告於常賑外均展賑有差又借給浙省兵丁每
名米二石復
諭朕因浙省寧紹等屬歉收米貴曾降旨將被災各標
營兵令借給米糧以資接濟念該省今年旱災稍重
各屬米糧一例昂貴著再加恩將浙江通省兵丁每
名借給一季餉銀於明年夏季後分四季扣償十七
年陕西三十七州縣山西十一州縣旱賑如例定
災民貸粟例夏災貸者秋後責入秋災貸者來歲
麥成後責入均免息十八年黃淮漲淮揚徐災河
決銅山隄宿靈虹泗等州縣水
命大臣往視發帑截漕以賑饑又輸江西浙江湖北湖
南河南山東四川粟賑之山東掖濰昌邑三縣風
災人給一月口糧十九年淮揚兩河漲被渰農民
竈丁賑如例並設粥厰以食饑者貸山東兖州沂
州東昌府濟寧州東昌衛等處積水未涸農田粟
貸臺灣澎湖風災民戶粟又賑雲南易門石屏地
震災民二十年江南淮揚徐浙江杭湖紹水賑
如例山東沂州秋禾災加賑有差二十一年江南十
六州縣衛山東四州縣衛水賑如例又
諭上年江省被災米價昂貴所有江寧駐防兵著借給
一月餉米又
諭晉省岢嵐州等處上年收成歉薄先後貸常平粟三
十三萬二千餘石今歲有秋例應徵入但念承上年
歉收之後與各項錢糧一時并徵不無拮据著分作
兩年徵入以紓民力二十二年
駕幸江浙
念山東災黎
命加賑外各展一月又
諭豫省之夏邑商邱永城虞城四縣與蕭碭曹單災地
犬牙相入豈獨無災此中州之民風淳樸不敢言災
是以賑卹未及益用嘉憫著勘明積水地畝與賑一
月又
諭河南歸德府屬之夏邑商邱虞城考城永城并陳許
各屬縣五六月間大雨連綿以致窪地復有積水秋
禾被淹已命侍郎裘曰修前往相度疏濬冀速為消
涸但該省濱河州縣與山東之金鄉魚臺江南之宿
松豐沛等處壤地相錯屢歲被災在山東江南者均
邀賑卹而該省地方官從前並未留心查辦獨抱向
隅今涸出補種之秋禾復被淹漫平地亦多潦浸朕
心深為憫惻雖定例夏災不賑而該處積歉之後民
食艱難應加優卹著查明被災戶口無論極貧次貧
概予一月口糧尋查賑汲淇封邱中牟陽武新鄭武
陟原武輝滑新鄉延津獲嘉許州長葛祥符等州
縣并運江西湖北粟協賑復以工賑自十月至明
年二月
上復以受賑之民譬如赤子出慈母之懷未能強飯遽
斷其乳其何以堪再加賑一月是年漳河漲注衛河
山東直隸均被水發粟賑濟給銀葺居民廬舍如
豫省其山東濟寧金鄉魚臺鄒嶧滕六州縣水淹
未涸者再予折賑倍給其值復賑兩江水及甘肅
雹偏災所及州縣二十三年甘肅河東河西旱銀
粟兼賑增折值河東十之三河西十之四展賑至
明年七月河州狄道環縣又展賑三月
諭山西交城等四十州縣上年秋收稍歉其借出社倉
義倉穀石雖係民捐例亦官為催納若依限責令還
倉小民未免拮据著將乾隆二十一年貸穀緩至今
歲麥熟後徵收二十二年貸穀緩至今歲秋成後徵
收此外八州縣亦照此例分别緩徵又借給山東濟
寧魚臺各州縣災民牛具籽種福建泉州漳州各
府屬社倉麥石令明歲秋成後免息還倉二十四
年甘肅臯蘭等二十五廳州縣秋禾災其折賑視
去年增值外再各增十之三仍展賑有差并
諭甘肅省連年歉收明歲春耕一切耔種口糧皆須酌
借向來原有折銀借給之例但該處糧價稍昂若照
常例折給不敷購買著河西每石折銀一兩四錢河
東每石折銀一兩三錢(嗣於本年十一月又各加給銀三錢)是年山西
山東偏災予賑貸粟有差二十五年江南之淮揚
徐海四府州山東湖南甘肅各州縣偏災均予賑
有差又增設五城内外飯厰五增給米日一石二
十六年河南河溢祥符等縣災免漕
命大臣會賑直隸山東均被水截漕充賑直隸四十萬
山東十萬石雲南新興州江川縣地震照例賑給
又
諭貸直隸各屬秋雨淹涸堪以佈種田畝每畝榖五升
文安大城霸州保定等屬河决被淹各村莊亦如
之又被潦不及十之三之寧河寶坻薊州等屬并
酌貸有差山東齊河等四十五州縣涸出地畝并
貸如例二十七年賑直隸四十五州縣山東甘肅
各三十州縣衛饑民貸宿遷等被水州縣穀又於
京城東覇蘆溝橋黃村清河樹村五處各增設飯
厰一於額支米數外日加給一石𣲖科道滿漢官
各一會同五城御史率司坊官經理(時近京州縣歲歉貧民就)
(食者多故有是令)二十八年
諭朕恭謁
東陵途次周諮民隠直屬州縣上年秋霖被災較重深堪
軫念前已疊降諭旨概行加賑至本年三月但現在
農民東作方興麥秋尚遠口食猶恐拮据著加恩將
被災六分以上各州縣無論極次貧民再予展賑一
個月其被災五分者例不應賑並格外加恩亦無論
極次貧民特予加賑一個月以資接濟至地畝雖經
涸出閭閻或無力播種者並著查明有可趕種春麥
或候種大田者均分别借給籽種一面辦理一面奏
聞俾得無誤春畬副朕體恤愛養至意又
諭前因直屬去秋被水窪地雖屢經加恩撫恤但當此
青黃不接之際民力猶恐拮据已降旨將被災六分
以上各州縣暨被災五分者概予加賑展賑一月以
資接濟兹恭謁
東陵
西陵所過通州三河良鄉三州縣其成災分數皆不及應
賑之例念其地近輦道上年歲事歉薄閭閻生計維
艱著格外加恩將通州等三州縣不應給賑村莊地
方官確查實在貧民均予加賑一個月該督其率屬
悉心體察毋任胥吏侵蝕中飽俾澤必下究副朕加
惠黎元至意又設直屬州縣留養局收卹老弱貧民
其流寓貧民例無給賑者均准入局留養貸直隸
各屬上年水本年交河蝗蔚州雹旱山東濟寧八
州縣衛湖北沔陽天門二州縣衛水甘肅狄道河
州十二廳州縣災民籽種口糧二十九年廣東湖
北湖南江西水甘肅蘭州鞏昌等府旱賑被災饑
民三十年山東水加賑濟南等十五州縣浙江天
台新昌寧海旱人給口糧一月仁和錢塘等六縣
貸給籽種畝三升又賑甘肅臯蘭等州縣地震災
民三十一年賑江南浙江山東陕西湖南江西甘
肅等偏災州縣饑民三十二年江南三十四縣江
西十三縣湖北十三州縣水於常賑外各加賑有
差三十三年直隸覇州等五十州縣廳水江蘇安
徽河南各屬旱
盛京永德遼陽海成廣寧及雲南各屬水均予加賑
并貸口糧籽種有差三十四年運通州倉粟六十
萬石賑直隸饑民又賑江南安徽浙江江西湖北
偏災各州縣并加賑有差三十五年買運山東麥
石解京平糶又直隸十六州縣災
諭令加賑發帑銀百五十萬兩通州倉穀百三十萬石
復加賑浙江十四州縣饑民又定賑卹帑項均照庫
貯元寶發給不必照俸餉扣發平餘例是年古北
口山水驟發
命大臣齎帑二萬兩加倍賑給又以閭閻艱食
諭即發倉賑糶毋拘成例復撥
内帑銀二萬兩協賑三十六年直隸江蘇山東甘肅
各屬災常賑加賑共發帑銀五十萬兩截漕粟并
通州倉粟八十萬石聽直屬應撥州縣領運又發
陕西藩庫銀二百萬兩赴甘肅於經運米三十萬
石外復
諭大吏就近酌濟三十七年又發庫帑二十五萬兩通
倉榖十八萬石濟直隸展賑借糶三十八年賑河
南江蘇安徽陕西甘肅各屬災民均予展賑又給
山西歸化城之黑河薩拉齊之善岱災民口糧人
一月三十九年直隸天津河間十六州縣災發通
州倉粟十萬石備災屬冬春加賑借糶又江蘇水
截漕粟二十萬石濟賑又賑安徽河南湖北山東
甘肅偏災處所饑民四十年直隸十四州縣水安
徽七州縣衛江蘇二十八州縣衛甘肅三十一廳
州縣旱於例賑外各加賑一月四十一年賑江蘇
安徽甘肅偏災州縣饑民四十二年賑甘肅三十
二廳州縣旱災四十三年河溢河南災截漕粟三
十萬石並發鹽課銀百六十萬
命大臣發賑又加賑河南下游之安徽省又出貸亳州
蒙城粟萬二千石免其補償湖北漢江漲江夏等
十八州縣災發庫銀六十萬兩備明春加賑江蘇
水江浦等二十六州縣衛及各場竈戶災均加賑
有差四十四年
諭京城廣寧門外普濟堂冬間貧民較多將京倉氣頭
厫底内小米撥給三百石(自是歲以為常)又以河南去歲災
諭臨河三十六州縣存倉積榖各按縣大小儘數出借
其開封彰德衛輝懷慶河南五府屬貧民酌借一月
口糧并每畝借給籽種六分又貸歸德府屬九州縣
陳州府屬三縣汝許二州銀粟均如開封五府例
又
諭給亳州蒙城災重貧民照夏災例增一月口糧復於
各屬豐收州縣應徵漕米内截三萬五千石以備
減價平糶四十五年直隸水武清房山等四十一
州縣災截漕粟三十萬石賑濟
上念被災較重之區明春尚湏加賑再發通州倉粟三
十萬石庫銀三十萬兩又山東曹縣定陶武城災
免所貸麥本銀六千七百兩有竒復加賑河南商邱
考城五縣貧民兩月加賑直隸二十州縣江蘇睢
寧六州縣安徽泗州四州縣衛甘肅臯蘭九州縣
貧民一月四十六年
諭本年山東章邱等十縣衛又鄒縣等七州縣衛被黃
水淹浸查明應行補種麥田照例酌借籽種歸入來
春借案造報是年江蘇水撥藩庫銀五十萬兩鹽課
銀五十萬兩漕粟五萬石資賑又因災地較廣賑
費甚多再發銀六十萬兩分别加賑又加安徽河
南山東直隸湖北陕西甘肅等屬災民各一月又
諭甘省收捐監糧之事原因邊陲地瘠民貧應令倉儲
充裕以備賑卹之用是以復經允行祗捐本色不准
折色乃開例之始即公然私收折色甚至通省大小
官員連為一氣冒賑分肥扶同捏結積成弊藪既經
敗露自不得不徹底根究現據阿桂等陸續查奏歷
年情弊俱已水落石出是竟以朕惠養黎元之政作
為官吏肥槖之資實屬愍不畏法為天理所不容况
辦賑之事朕屢有旨寧濫無遺亦欲窮民受實惠耳
若公然上下通同冒賑作弊則有濫必致有遺官吏
多一分侵漁即災民少受一分實惠朕之所以嚴行
窮究者正欲剔除官吏積弊使百姓實受賑䘏之益
並非因辦賑有弊致將賑卹之事靳而不舉也前恐
各督撫誤會此意或至有災不辦曾經明降諭旨宣
示中外但恐督撫等仍未能仰體朕懷且不肖之員
或於已無可分肥即於民視為膜外其所關于民生
者甚大朕如傷在抱每遇各省偏災不惜多發帑金
優卹以期一夫不使失所此天下臣民所共知共見
者各該督撫務皆以愛民卹災使得均霑實惠為念
遇有地方水旱即詳悉查勘據實奏報加意賑卹斷
不可因有甘肅監糧之案遂爾因噎廢食以致稍有
諱飾倘如此申誡再三而督撫等仍有蹈此者經朕
察出必當重治其罪將此再行通諭中外知之四十
七年黃河溢河南山東江南災
命被水各區於加賑外復展賑三月發浙商佐工銀八
十萬兩漕粟八萬石濟江南發淮商公輸銀二百
萬兩漕粟三十萬石濟山東又因江南豐沛等縣
山東兖曹濟各屬災甚
諭常予賑卹不必論月俟災退後始行停賑是年安徽
二十州縣江蘇二十四州縣秋禾災賑如例并加
賑有差又加賑河南災民兩月復展山東江蘇河
流下游地畝賑至明年六月又
諭京城德勝門外功德林冬間貧民就食較普濟堂人
數雖減但常例賞銀千兩經費尚恐不敷著加恩將
京倉内小米賞給百五十石以資接濟四十八年賑
湖北江蘇安徽災民江南之銅山豐縣沛縣邳州
照山東例加賑五月上元句容丹徒三縣加賑兩
月四十九年甘肅逆回滋事照乾隆四十六年撒
拉爾之例傷斃者大口給銀二兩小口七錢五分
焚燬廬舍者每間給銀二兩生存者每口先給糧
一斗初賑不論大小口均給三斗加賑大口給八
合三勺小口半之又靖遠伏羌靜寧等處經賊人
攻圍者人給一月口糧是年黃河溢
諭大吏分途撫賑又賑江西福建安徽亳州偏災州縣
五十年河南旱賑衛輝屬五縣兩月復
命展賑三月其附近災區之延津九縣人給一月口糧
仍再賑兩月其開封河南彰德府屬二十三州縣
受旱災較重及頻年被淹積歉之區并無地極貧
下戶均加賑有差共發帑銀二百五十萬兩漕粟
三十萬石是年山東安徽旱於常賑外截漕粟三
十五萬石濟賑又江蘇淮安五府旱截漕粟十五
萬石平糶
皇朝通典卷十七
