皇朝通典卷十一
食貨(十一)
漕運
(臣)等謹按漕運自明開會通河始罷海運陸運而
為儹運自支運而變為兑運又為改兑始罷民運
法似善矣然明臣邱濬歷言其害甚謂唐宋之不
若今考其弊軍固無室家之樂有轉輸之勞而民
受其害者亦多當時有司漕之責者皆左軍右民
交兑之際軍日益横需索無饜民雖不任運而其
苦十倍於漕我
朝於運丁則有贍運之屯田有官給之行月有民輸
之贈貼而且貿易土宜利倍十一家室完聚往返
有期軍固無運輸之苦而改軍民交兑為官收官
兑小民免於輓運樂於輸將其所以惠愛軍民者
計至周矣兹纂通典於漕運别為一編按年纂列
至
列聖相承偶遇偏災或蠲免或緩徵或截留或折色諸惠
政已列蠲賑冊中兹不具載
順治二年定漕運官司提衡巡察則設總漕巡漕
督押則設漕道糧道統領則設總運輓運則設旗
甲又監兑官以同知通判為之押運官專以通判
為之領運官以衛所守備千總為之四年定各省
漕船缺額令運軍自備船裝運自備船不支三修
料價僅給重運銀令其雇募民船七年裁巡漕御
史九年定給漕船水脚銀江南蘇州松江安慶廬
州並江西浙江等處每石自三錢至三錢五分揚
州府每石二錢五分均於随漕項内動給定官收
官兑徵贈貼銀半給運軍十年以白糧無漕船令
攅厰成造製鐵斛定式頒發倉場十二年定五年
一編審軍丁毋令竄入民籍是年定各省漕運過
淮限期江北各府州縣限十二月内江南江寧蘇
松等處限正月内江西浙江限二月内其不過淮
之山東河南二省限正月盡數開行十三年定各
倉收米限期京倉限十日通州倉限七日印給倉
收以坐派紅单到日起限逾限者劾之先是貼造
漕船例於民地徵十之七軍地徵十之三給備料
價其有不敷於江寧各衛屯米每石協濟銀一錢
黃快船每丁協濟銀五分官舍餘丁編為三則上
則納銀五錢中三錢下二錢審定造冊徵收解厰
以供貼造至是飭將各衛所舍餘閑丁按年編審
納銀為幫貼之費十六年漕船回空過淮者責之
漕運總督不過淮者責之糧道覈其船原數闕者
罪之十七年定押運府倅過淮抵通違誤者如糧
道例議罪令折徵灰石米解部撥支十六年禁折
徵漕糧毋得以兑漕為名價外苛索
康熙元年
諭領運官軍依限抵通回空均宜恪守成法如有私販貨
物隐藏犯法人口及盜賣漕糧中途故致船壊者著督
漕官並該地方官參奏嚴提治罪若知而徇隠亦從重
處治二年刊發各省漕運全單開列兑糧船數修船錢
糧及到次開兑開行過淮到通回空違限日期及
騐米色察夾販款目畢具令依式填注違者著該
管官察參并嚴沿途文武官催儧之責有不力者
論罪定漕糧完欠分數除帶運米外將餘米併入
正項總作十分考覈未完六釐及一分以上不及
二分者經管糧廳罰俸有差三年增造浙江白糧
船六十四號並入漕帮僉運四年定漕船抵通州
限十日回空十一年更定漕船抵通限期山東河
南限三月初一日江北限四月初一日江南限五
月初一日江西浙江湖廣限六月初一日到通均
限三個月完糧如違限不完押運等官計違限月
日各降罸有差又定白糧過淮抵通違限者督運
官議處如督運漕糧例十四年定江蘇白糧照浙
江例抽漕船装運五年更换十七年增定沿途程
期重運有違限一時以上至違限與原限之期相
等及逾於原限專催督催官各議罰降調革職有
差回空如逆流順流有牐壩之處均照重運定期
無牐壩之處原限十二日者改為九日四日改為
三日三日改為二日一日半改為一日順流無牐
之處原半日改為三時一日改為半日四日改為
二日五日改為二日半如致違限沿途文武官並
隨帮官皆照催儧重運例議處天津至通州重運
係逆流二十里限一日回空係順流五十里限一
日浙江至山陽重運順流四十里限一日逆流二
十里限一日回空順流五十里限一日逆流三十
里限一日違限照例議處至鎮江渡江如因風守
候令地方官報明免議再江西湖廣漕船行長江
至儀徵者因風挽運難以立限應令地方官作速
嚴催出境其自儀徵至天津皆如新定例行是年
准淮北向例止收紅米之州縣紅白兼收著為令
二十二年定漕船載運額數每船載正耗米五百
石土宜六十石並令漕督親督重運至通歲以為
例二十六年申嚴代運之令及該管處分至各衛
所漕船照每年見運之數成造十分之一又定各
省歲修漕船每出運一船給修費銀七兩五錢二
十八年定漕船受兑離次各省巡撫題報限期不
得過二月逾限議處三十三年禁折徵耗米違者
以改折漕糧治罪三十五年定出運每船僉軍一
名其餘水手九名擇有身家并諳習撑駕者雇充
三十七年定江南建平縣漕糧改折耗米例四十
五年定僉軍例四十九年定掛欠漕糧之例除本
軍名下追賠一半外其半令漕運各官照數分賠
五十一年定僉副軍一人隨運並定給漕船來往
限单飭令沿河州縣挨次填注入境出境時日五
十四年定交兑樣米每船用米一石著糧道及漕
運總督加封抵通起卸時其樣米仍作正收
雍正元年免江西脚耗扒夫修倉鋪墊等銀五十
一萬兩米六十一萬石有竒是年令漕運總督於
開兑開帮時將船糧各數運軍姓名冊送戶部查
覈二年嚴漕船剥淺擾害商船及包攬貨物夾帶
私鹽私藏火器禁裁船政同知其修造漕船事宜
令歸糧道管理先是經紀運米到橋車戶運米到
倉每米五十袋抽掣一袋一袋短少餘袋例算於
各役脚價内扣賠是年更定掣欠之制每石秔米
作價銀七錢稄米六錢仍於脚價内扣抵若欠數
多照盜賣漕糧例治罪其每秔稄米一石作價銀
一兩四錢著地方官將家産變賠三年定漕白糧
抵通日期及起卸回空船糧各數並石壩外河水
深淺令倉場侍郎五日一次具奏四年
諭押運同知通判抵通之日著總督倉場侍郎送部引見
五年
諭在京各倉委都統副都統御史等每倉各一人專任稽
察之責其支放奏銷等事不必經管惟倉房渗漏墻垣
損壞與倉内鋪墊及匪類盜竊各弊察出即行文倉場
侍郎知之倘不能察出弊端以致虧損倉糧著落都統
及倉場監督等官分賠通州三倉交與通永道通州副
將稽察其失察分賠之例與京倉同並定催漕船成造
歲修銀兩每船給銀三十七兩六錢三分三釐動
支税課銀每歲給二修銀二兩動支茶果銀十年
期滿照例别造六年定文學生員准免僉運令浙
江徵收漕米無論紅白籼粳概行收納著為令七
年
諭朕聞糧船過淮所費陋規甚多嗣後著御史二人前往
淮安稽查不許官吏需索擾累其糧艘中攜帶物件除
照例許帶外如有夾帶私鹽及違禁等物者亦著該御
史稽察但不得過於吹求以致糧運遲滯至漕船抵通
時其該管衙門官吏及經紀車戶人等恐有向運軍額
外需索者亦著差御史二人稽察淮安于二月初差往
通州于四月内差往都察院按期開列請旨時山東河
南增設總河是年定漕船經過濟寧臨清二處令
河東河道總督題報八年定漕船底料銀向例成
造新船將舊船解厰充作底料如無交銀五十一
兩九年免江淮興武二衛底料銀十萬八千一百
餘兩十一年令河南山東於額徵粟米内改徵黑
豆十二萬石十三年復申漕船水手擾害居民之
禁
乾隆元年定截留漕糧各事宜江蘇安徽浙江三
省應支本折月糧三修銀准其照數全給其行糧
盤耗贈銀負重贈米等項各隨多寡按程期遠近
計算江西漕船大米較多遇有截留將原領折耗
行月贈銀贈米斛面米均免扣追湖北湖南漕船
泊臨洞庭湖風波不測遇截留時例給一半月糧
之外每船酌留頭舵水手四名防護每名日給口
糧一升減去人等每站給盤費銀三分米一升照
時值折給二年將河南山東粟米改徵黑豆河南
二萬石山東四萬石裁減江南浙江白糧十二萬
石改徵漕糧以紓民力並定山東自備船回空之
例是年令御史四人分駐淮安通州濟寧天津等
處巡察諸弊三年
恩賞運弁銀人各四兩軍半之是年以湖北通山當陽
二縣僻處山陬兑運較難每石改徵銀一兩二錢
五分制鐵尺用積方之法覈算倉糧旋定各倉貯
米每厫以萬石為率其竒零之數别貯一厫四年
定漕船遇淺剥運例凡重運所經遇淺令河道總
督即飭所在有司官具民船剥運其剥船雇值憑
有司官酌給五年復定漕糧截留事宜未兑者照
停運例給與减半月糧已兑未開者並將三修一
項全給七年又定山東河南截留已兑開行者加
給銀五十兩江南浙江六十兩湖廣七十兩江西
九十兩免江西南昌江南興武浙江紹興各帮貸
逋銀四千六百四十兩復定山東漕船不由漕運
總督給發限单受兑之後即呈報河道總督及巡
漕御史稽察催行時江淮興武二衛運軍有黃快
船避僉者八年俱令歸入民賦以嚴勾考是年河
南粟米復改徵黑豆二萬九千三百五十六石六
升有竒十一年增設河北垡船六十號汊夫百八
十名淺夫三百名隨時疏濬其置造垈船器具夫
工等費於紅駁銀内動支十六年又改河南粟米
徵黑豆二萬石十七年定稽察各倉官除都統值
班御史在城理訟之期均更番到倉稽查違者令
巡漕御史紏參是年增定稽查倉庾事例京通各
倉每倉差御史一人稽查奏明年終更代不實者
議處申禁收漕州縣收兑留難之弊十八年
諭向來旗員承修厫座往往慮及工部料估之數不敷
輾轉議增議減以至遲延時日嗣後各倉如有應修
工程著工部倉場該旗各派司官一員會同料估修
理是年定各倉厫匙鑰封閉之令向例各厫匙鑰交
倉場侍郎收執其殘厫用都統御史封條恐陰雨
查騐不便兹改交滿漢監督以專責成又收漕甫
完即行封閉易致蒸鬱糜爛俟深秋時始行上板
加封二十七年定監督期滿即行更代不准留倉
例如遇滿漢同時任滿者准倉場侍郎於各倉監
督内揀調二十九年令司漕各員不得濫收潮潤
米色並行軍籍紳官富戶規避僉丁詭捏脱漏之
禁三十三年停各倉五年盤驗之例以省糜費三
十七年定糧道親行督運抵淮不得轉委丞倅代
押例四十一年定直省州縣倉庾建於城内者其
收兑稽查令知州知縣自行監督至其地不通水
道者改建隣邑水次以便起運是年
諭令沿河州縣酌量安設縴夫并選派夫頭照管以供
受雇其各帮雇覓縴夫并令押運千總督率旗丁查
點稽核按站交替不許攜帶過站亦不許中途私雇
以專責成不致滋事
皇朝通典卷十一
