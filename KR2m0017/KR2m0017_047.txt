欽定四庫全書
皇朝通典卷四十七
禮(吉七)
謁
陵
(臣)等謹按杜典上陵一門旁註拜掃及諸節上食
附伏惟
聖朝尊
祖敬
宗孝思肫切
太宗文皇帝屢詣
山陵祗修時享
聖祖仁皇帝親政以後仰承
世祖章皇帝遺志三詣
盛京祗謁
祖陵至於
孝莊文皇后
暫安奉殿
世祖章皇帝
孝陵展謁之禮歲必舉行
世宗憲皇帝御宇歲修謁
陵之禮
皇上御極五十年來
東陵
西陵歲時展謁且復四詣
盛京
親謁
三陵禮儀至為崇備敬謹敘次以昭
世德相承
至誠至孝之義焉凡
陵寢祭祀之典别為一門恭附於後
天聰六年十二月
太宗文皇帝率諸貝勒大臣詣
太祖陵行時享禮九年十二月
上率諸貝勒大臣詣
太祖陵以察哈爾舉國來歸兼獲玉璽上瑞及莽古爾泰
等逆黨伏法告十年三月清明節
上率諸貝勒大臣祭
太祖陵崇德四年四月以征明大捷祭告
福陵
親詣行禮
順治十年五月
世祖章皇帝諭内三院朕仰承
天眷統一區宇深惟我
太祖高皇帝肇造艱難
太宗文皇帝大勲克集誕佑朕躬以有今日自登極以來
睠懷
陵寢輙思瞻謁但彼時朕年沖幼未獲舉行每屆祀期瞻
仰在
天之靈徘徊几筵不禁隕涕以致寢食俱廢日夜靡寕今
將躬詣
山陵稍展孝思議政諸王大臣滿漢九卿等官其詳議以
聞即傳諭禮部知之尋和碩鄭親王濟爾哈朗等奏言
皇上思念
太祖
太宗日夜靡寧孝思誠篤虞舜之大孝武王之達孝不是
過也兹欲躬詣
山陵稍展孝思臣等仰體
聖心敢不恭承但思我
皇上為天下臣民之主親政以來因革損益各當
天心
太祖
太宗在天之靈必然欣慰見今南方用兵吏治尚未全飭
民生尚未全寧一日萬幾靡不出自
親裁若
聖駕遠行奏報未免稽遲稍需歲月再議舉行亦不為晚
伏望
皇上以
太祖
太宗安定天下之心為心天下太平百姓歌詠
聖德即是
太祖
太宗之德永永與
天罔極其為
聖孝更大矣疏入得
旨覧王等奏欲朕以
太祖
太宗安定天下之心為心具見為國悃忱但朕追念
深恩昊天罔極顧瞻
山陵以日為年即今未可必行擬于來年躬詣爾諸王大
臣勿阻朕誠禮部屆期預行擇吉具奏十一年三月和
碩承澤親王碩塞等奏言近承
聖諭擇期躬詣
太祖
太宗山陵仰見
皇上睠懷罔極之孝思但近因畿内水災方遣大臣賑濟
又南方弗靖屢發禁兵若
聖駕遠行旦夕奏報未免稽遲仍當稍緩俟南征大兵回
京方可恭謁䟽入得
旨朕瞻仰
山陵久思恭謁慕戀之誠無忘寤寐四月内朕必親往尋
和碩鄭親王濟爾哈朗等復奏言
聖駕躬詣
山陵奉
旨定於四月十一日啟行但經行郡縣值民間粒食方艱
恐難供應伏願稍需日月俟物力少紓然後恭謁
以展孝思䟽入得
旨朕本欲早謁
山陵以紓戀慕今覽王等奏暫停此舉俟於七月間行七
月
諭禮部朕方在沖齡即值
先帝晏駕終天抱恨時刻靡諼夢想音容涕泗横集自元
年定鼎以來綏輯多方焦心勞思不遑寕晷顧瞻
陵寢渺在天涯雖歲時祭祀齋沐遣官而朕躬未行恭謁
追慕之殷以日為歲每臨餐廢箸中夜以興所以擇吉
東行必不獲已兹復思
太祖
太宗創造丕基付託朕躬纉承匪易目今方隅未靖師旅
繁興兼之旱澇頻仍小民失所一應養兵恤民措置規
畫朕與諸司夙夜圖維猶虞不給東行往返未免延曠
時日有稽政務欲專心化理則難展至情若亟遂孝思
又慮乖民望再四躊躇我
太祖
太宗原以天下生民為念如天下未安無以上慰
太祖
太宗在天之靈朕心亦何能安為此今歲停止東行俟他
年有暇再行展謁爾部即行傳知九月遣輔國公班布
爾善等恭代致祭
福陵祝文曰恭荷
皇祖考
皇祖妣鴻庥獲承
天眷慶衍眇躬繼登大位十有一年翹望
山陵曷勝瞻戀頃於八月謹卜吉期虔申祭謁第念
太祖
太宗創興大業及兹纘承付託甚重今者方隅未靖水旱
頻仍生民未得其所凡卹兵養民籌度未遑誠慮往來
道遠動需時日或致有悞國事上負
皇祖考
皇祖妣乂安天下之至意用是勉從羣議暫止兹行俟歲
之暇必當躬往反覆思維不勝愾慕中心感傷兹遣官
恭代用將悃誠伏祈
神靈昭鑒
昭陵祝文同
康熙九年閏二月
聖祖仁皇帝諭禮部
皇考升遐倏經十載罔極之思時恫於懷
山陵在望未一展祭尤切悽愴朕擬於今歲八月恭行謁
陵禮又奉
太皇太后旨思念情殷亦欲詣
陵朕敬遵
慈命躬侍前往應行典禮爾部詳議具奏八月
聖祖仁皇帝恭奉
太皇太后
仁憲皇太后率
孝誠仁皇后祗謁
孝陵啟鑾前一日
躬詣
太廟祗告及詣
陵之日
太皇太后駕入
隆恩門至
明樓階前降輿
仁憲皇太后駕入
隆恩門至
隆恩殿階東南降輿
孝誠仁皇后至
隆恩門燎爐旁降輿公主等至
隆恩門外階下下車馬扈從婦女至三洞橋迤南下車馬
太皇太后於方城上東旁坐祭酒舉哀
仁憲皇太后率
孝誠仁皇后暨公主等於
明樓前正中行六肅三跪三拜禮隨舉哀祭酒時行三拜
禮禮畢奉
太皇太后陞輿還
行宫
聖祖仁皇帝至下馬石牌降騎王以下各官均在五洞橋
迤北下馬
躬謁行禮出乘騎還
行宫次日於
隆恩殿行大饗禮又次日於
寶城前設黃幄行焚楮讀文致祭禮
聖駕回鑾至京日
親詣
太廟祗告越二日
御太和殿設鹵簿大駕王以下文武各官咸朝服進表慶
賀自後
躬謁
孝陵歲必一行或至再三詣焉九月
諭禮部
太祖高皇帝創建鴻圖肇興景運
太宗文皇帝丕基式廓大業克宏迨
世祖章皇帝誕昭功德統一寰區即欲躬詣
太祖
太宗山陵以天下一統致告用展孝思因盜賊未靖師旅
繁興暫停往謁朕以眇躬纘承鴻緒上托
祖宗隆庥天下底定盜賊戢寕兵戈偃息每念
皇考未竟之志朝夕寢食不遑寧處本欲先詣
太祖
太宗山陵再詣
世祖山陵因奉
太皇太后慈命以
世祖升遐十年未得一詣
陵寢於本年八月前往朕是以恭侍
太皇太后先詣
孝陵展謁禮成言旋今欲仰體
皇考前志躬詣
太祖
太宗山陵以告成功展朕孝思著議政王貝勒大臣内院
九卿科道各官會議具奏尋議政王大臣等議請暫停
疏上得
旨謁
陵典禮關係甚大今且暫行停止其舉行日期著候旨行
十年正月
諭禮部朕仰體
世祖章皇帝遺志欲躬詣
太祖
太宗山陵展祭以告成功前命議政王貝勒大臣等會議
議政王等以去年各處多有水旱災荒且為時甚迫應
用之物預備不及具題暫行停止今思
太祖
太宗創業垂統功德隆盛
山陵在望刻不能忘去年恭謁
孝陵禮成今已數月若再久延孝思莫殚朕懷靡寧兹當
海内無事欲乘此躬詣
福陵
昭陵以告成功用展孝思事關大典著議政王貝勒大臣
内閣九卿科道各官會議具奏爾部即遵諭行九月
聖祖仁皇帝啟鑾詣
盛京謁
陵前期
親詣
太廟祇告至
盛京先謁
福陵次謁
昭陵翼日恭詣
福陵
昭陵隆恩殿行大饗禮次日於
福陵
昭陵隆恩殿前設黃幄焚楮帛行讀文致祭禮禮畢
還行宫遣王大臣前詣
永陵致祭如儀其致祭
福陵
昭陵時
諸妃園寢照常致祭穎親王克勤郡王功臣直義公費
英東宏毅公額亦都武勲王揚古利忠義公圖爾
格墓各遣大臣祭酒
回鑾時
親詣
福陵
昭陵行告辭禮
聖駕往返均詣
孝陵祭酒行禮至京日祗告
太廟禮畢
還宫次日
御太和殿設鹵簿大駕王以下文武各官咸朝服進表慶
賀
頒詔天下二十年三月奉移
孝誠仁皇后
孝昭仁皇后梓宫安葬陵寢
聖祖仁皇帝親謁
孝陵行禮次至
皇后陵奠酒自後
聖駕謁
孝陵畢次至
皇后陵奠酒儀同十一月以雲南報捷
親謁
孝陵二十一年二月以雲南底定
親謁
永陵
福陵
昭陵告祭前期祗告
奉先殿
啓鑾至遵化州詣
孝陵祭酒三月至
盛京恭謁
福陵
昭陵並諏日行焚楮帛讀文致祭禮次日行大饗禮如儀
夀康太妃
宸妃
懿靖大貴妃園寢皆
親詣祭酒
康惠淑妃以下遣王等祭酒穎親王克勤郡王功臣費
英東揚古利額亦都圖爾格墓遣大臣讀文致祭
貝勒以下奉恩將軍以上一品官墓遣官祭酒
駕至
興京恭詣
永陵行謁見禮次日行大饗禮如儀
永陵内武功郡王恪恭貝勒墓遣大臣於
殿外兩旁設筵致祭禮成賞賚
永陵居住官員兵丁各有差次詣黑龍江地方望祭
長白山四月至
盛京詣
福陵
昭陵祭酒回鑾五月至遵化州復詣
孝陵祭酒回京日祗告
奉先殿其王以下文武各官表賀奉
旨停止二十二年十一月以平定海疆
親謁
孝陵二十七年四月奉
孝莊文皇后梓宫於
暫安奉殿五月
聖祖仁皇帝恭謁
暫安奉殿行禮次謁
孝陵自後
聖駕謁
暫安奉殿次謁
孝陵儀同二十八年十月奉
孝懿仁皇后梓宫於陵寢
親詣
暫安奉殿
孝陵祭酒次至
皇后陵祭酒三十五年二月以
親征噶爾丹謁
暫安奉殿
孝陵行禮三十七年七月以平定噶爾丹恭奉
仁憲皇太后謁
陵先期
諭大學士等曰朕三次親征𠞰滅噶爾丹皆
祖宗庇佑所致朕奉
皇太后躬詣盛京謁
陵告祭但此時秋禾盛長若由山海關而行恐致踐蹈田
畝可取道口外前往至是
啟鑾出古北口經蒙古諸部落至松花江及吉林烏拉之
地九月至
興京展謁
永陵行禮武功郡王恪恭貝勒墓遣官奠酒賞守
陵官員人等銀幣有差至
盛京謁
福陵
昭陵翼日行大祭禮
親臨功臣揚古利費英東額亦都墓奠酒賜守
陵官員人等銀幣有差
回鑾入山海關十一月謁
暫安奉殿
孝陵行禮次至
皇后陵奠酒禮成奉
皇太后回京五十七年四月奉安
孝惠章皇后梓宫於
孝東陵十二月
親謁
孝東陵奠酒讀文致祭畢旋詣
暫安奉殿
孝陵舉哀奠酒行禮如儀六十年正月
聖祖仁皇帝以御極六十年大慶命
世宗憲皇帝詣
盛京祭
福陵
皇子
皇孫祭
永陵
昭陵
諭大學士等曰諸王大臣為朕在位六十年奏請慶賀而
於典禮之大者並未議及朕在位六十年皆
祖宗積德隂佑所致幸而六十年來一無所失應先往盛
京行大祭典禮但朕今年近七旬不能親謁
三陵應遣阿哥等恭代告祭俟上元節後朕親往
孝陵恭行大祭禮其祭
陵撰文即將朕旨纂入(謹按昭陵總永陵盛京稱)(福陵三)
(陵)二月
親謁
暫奉安殿
孝陵
孝東陵行禮次至
皇后陵奠酒次日行大饗禮如儀
雍正元年四月
世宗憲皇帝恭謁
暫安奉殿
孝陵
孝東陵次謁
孝誠仁皇后
孝昭仁皇后
孝懿仁皇后陵是日奉安
聖祖仁皇帝梓宫於
景陵饗殿八月
親謁
暫安奉殿
孝陵
孝東陵遂詣
景陵饗殿行禮九月奉安
聖祖仁皇帝梓宫於
景陵寶城地宫
孝恭仁皇后同日祔葬二年二月以清明節
親謁
景陵至日恭謁
暫安奉殿祭酒行禮以次恭謁
孝陵
孝東陵行禮如儀三年十一月奉移
孝莊文皇后梓宫安葬於
昭西陵是月
世宗憲皇帝親謁
昭西陵次謁
孝陵次謁
孝東陵次謁
景陵行禮自後謁
陵儀同
乾隆元年正月
皇上恭謁
昭西陵
孝陵
孝東陵
景陵禮成
諭王大臣等曰朕恭謁
祖陵敬瞻
廟宇規模崇整妥侑攸昭惟是榱題丹雘多閱年所似應
重加藻飾以肅觀瞻但
陵寢關係重大宜詳稽典制敬謹酌議方可舉行朕思
祖宗福祚綿長萬年垂裕
山陵廟貎
靈爽式憑為子孫者以時修葺庶足以展孝思如典制應
行則追遠崇先誼當均切
永陵
福陵
昭陵殿宇並應一體修繕著總理事務王大臣敬謹定議
具奏尋奏上諏吉興工二年十月以修理
陵寢工程告竣
親謁
昭西陵
孝陵
孝東陵
景陵行禮是年奉安
世宗憲皇帝梓宫於
泰陵
孝敬憲皇后同日合葬三年二月以清明節
躬詣
泰陵展謁行禮十一月
諭王大臣九卿等曰上年修理
三陵工程告竣朕特降諭旨躬親展謁經王大臣九卿等
議於來年秋間前往嗣奉
皇太后懿旨朕詣盛京時
皇太后亦親往恭謁
祖陵正擬降旨交王大臣等會議今思近年畿輔收成歉
薄雖行營一切所需俱係官辦絲毫不以累民而沿
途經過地方預先購備如米糧草束之類恐致價值
高昂於民間未便應俟豐稔之年朕另降諭旨前往
展謁四年九月
諭曰朕奉
皇太后懿旨欲叩謁
祖陵以展誠切朕奏奉天路遠且俟一二年之後今年請
先謁
孝陵
景陵行禮已蒙
俞允其起程日期著欽天監選擇具奏一切應行事宜著
各該衙門先期備辦至日
皇上恭奉
皇太后展謁
昭西陵
孝陵
孝東陵
景陵行禮如儀八年七月
皇上恭奉
皇太后詣
盛京恭謁
祖陵先期大學士等議奏
永陵殿宇稍狹拜褥照例鋪設
殿外其降
神之初應請
皇上躬親上香以展誠孝以達馨聞再舊例祭
昭陵因帛案前隙地雖窄原有跪獻帛畢擇隙地行三拜
之例似與典禮未協恭按各
陵隆恩殿大祭原與
太廟禮同會典載
躬饗
太廟獻帛官跪獻帛三叩獻爵官立獻畢各退並未載有
親獻禮儀此次
躬謁
祖陵請遵照
太廟親祭典禮行從之前期
親詣
奉先殿祗告
啟鑾
興京恭謁
永陵儀與康熙二十一年禮同次日行大饗禮如儀禮成
賞守
陵官員兵丁等有差是日
永陵内附葬之武功郡王恪恭貝勒墓各遣官致祭附近
之覺羅等祖塋皆遣官往奠
駕至
盛京恭謁
福陵儀與康熙十年禮同次日行大饗禮成即往謁
昭陵儀與謁
福陵同次日行大饗禮如儀
夀康大妃
宸妃
懿靖大貴妃
康惠淑妃並公主園寢各遣官致祭
躬謁
祖陵禮成擇日
親臨功臣之墓奉
旨朕親奠克勤郡王等園寢據禮部援引
皇祖聖祖親奠功臣墳墓之例隨駕之皇子王等皆隨行
禮此次隨駕之皇子王貝勒等應隨行禮具奏朕已
降旨依議竊思從前隨駕之皇子王等皆係
皇祖子孫是以均隨行禮此次隨行之王貝勒内有朕之
叔輩或朕之兄弟輩非從前隨駕之皇子王等可比
每祭酒時亦隨行禮似屬未便朕親臨祭酒功臣即
為寵榮之至克勤郡王園寢王貝勒等仍隨往功臣揚
古利等墳墓不必隨往此後朕之子孫若隨來朕降
旨遵行再蒙古王額駙王大臣墳墓皆不必隨往著
令禮部記載是日
親臨克勤郡王功臣揚古利費英東額亦都之墓各祭
酒三爵又親王貝勒以及大臣等墓以次遣官往
奠
回鑾次日
親詣
奉先殿告祭越二日行慶賀禮十四年二月
諭曰金川大兵奏捷番酋歸誠皆蒙
列祖
皇考在天之靈默佑朕躬致此嘉慶理宜展謁
陵寢以告成功擬於三月十三日起程恭謁
孝陵
景陵禮畢即由馬蘭峪前往易州恭謁
泰陵所有應行一切事宜各衙門照例敬謹預備三月
皇上恭謁
昭西陵
孝陵
孝東陵
景陵
泰陵行禮如儀十五年八月
諭曰朕恭承
慈命繼冊中宫慶典既成禮宜祗謁
先陵兹於八月十七日自京師起程恭詣
景陵行禮旋由海子西至
泰陵行禮畢取道保陽巡幸豫省所有應行典禮所司敬
謹預備屆期
皇上恭奉
皇太后祗謁
昭西陵
孝陵
孝東陵
景陵行禮九月奉
皇太后恭謁
泰陵行禮十七年七月
皇上恭謁
昭西陵
孝陵
孝東陵
景陵行禮畢次至
孝賢皇后梓宫前奠酒越日奉安
孝賢皇后梓宫於陵寢自後
聖駕恭謁
昭西陵
孝陵
孝東陵
景陵禮畢均隨詣
孝賢皇后陵奠酒十九年七月
皇上恭奉
皇太后自
避暑山莊啟行恭謁
祖陵九月至
興京謁
永陵次日行大饗禮賞守
陵官員兵丁有差遣官致祭附葬之武功郡王恪恭貝勒
墓暨附近覺羅等祖塋
駕至
盛京先謁
福陵次謁
昭陵皆於次日行大饗禮賞守
陵官員兵丁有差遣官致祭
夀康太妃
宸妃
懿靖大貴妃
康惠淑妃並公主園寢禮儀均與八年同
皇太后謁
陵行禮並如八年儀又遣官致祭克勤郡王功臣揚古利
費英東額亦都墓禮成
回鑾祗告
奉先殿
御太和殿行慶賀禮如儀是年定展謁
祖陵之日
皇上素服行禮大祭日
皇上禮服凡陪祀及執事大臣官員咸朝服二十年五
月
諭曰平定準噶爾捷聞此皆仰蒙
皇祖
皇考謨烈顕承
福貽宗社故得膚功迅奏荒服敉寧理應敬詣
橋山躬申告祭因今春甫經展謁而目下青苗彌望農事
方殷車駕所經恐滋踐蹈然朕仰慰
先靈之意實切於衷告
廟之典宜躬詣行禮
孝陵著遣皇子永璋
景陵著遣皇子永珹
泰陵著遣皇子永琪前往代行告祭又
諭曰準噶爾用兵一事上年朕詣盛京恭謁
祖陵時具已虔誠默禱今仰邀
列祖福佑迅奏膚功荒服敉寕慶洽中外實我大清萬年
宗社無疆之庥理應告祭
三陵躬申謝悃惟是東巡尚未逾歲不欲以清塵除道重
煩我邠岐父老
永陵著派皇子永璋
福陵著派皇子永琪
昭陵著派皇子永珹代行告祭禮今秋諸皇子隨侍熱河
即就近取道前往俾其周歷遼瀋仰思
祖宗肇興之烈禮成後並可於奉天行圍校獵用習武事
而昭
家法所有應行預備事宜著行文各該衙門照例辦理二
十四年十月
諭曰將軍富德等奏報巴達克山汗素爾坦沙將小和
卓木霍集占逆屍獻出並生擒之俘馳送京師殊勲
克奏茂典應修恭惟盛京
三陵理宜親謁但以序屆冬寒恐勤屬車之衆特遣親王
前往恭代
東陵
西陵即擬恭赴展謁而計程往返適屆
慈寧萬夀慶辰以明年獻歲諏日親詣行禮(謹按陵昭西)
(后孝陵稱陵總)(孝東陵東陵)(景陵稱泰陵)(孝賢皇西)
(陵)二十五年二月
皇上恭謁
東陵
泰陵八月
諭曰明年恭逢
皇太后七旬萬夀欽奉
懿旨來歲春和虔諏吉日祗謁
泰陵用申誠悃欽此所有應行典禮著該衙門照倒敬謹
預備二十六年二月
皇上恭奉
皇太后祗謁
泰陵二十八年二月
皇上恭謁
東陵三月恭謁
泰陵二十九年二月
皇上恭謁
泰陵三十一年二月
皇上恭謁
東陵
泰陵三十三年二月
皇上恭謁
泰陵三十四年十二月
諭明歲為朕六十慶節祗循彝典躬詣
東陵
西陵復據楊廷璋奏直隸臣民情殷瞻就籲請歡奉
慈輦巡莅天津以申祝
釐望幸之忱已降旨允行隨即奏聞
聖母兹蒙
皇太后以後歲為
八旬萬夀亦欲於明春同朕展謁
兩陵禮成再幸津門朕敬承
懿旨益切欽愉謹涓吉於來年二月十八日恭奉
皇太后聖駕啓鑾所有應行典禮著各該衙門敬謹預備
三十五年二月
皇上奉
皇太后鑾輿恭謁
東陵
泰陵三十八年三月
皇上恭謁
泰陵禮成後恭奉
皇太后鑾輿巡幸天津閱視河工三十九年二月
皇上恭謁
東陵四十一年二月以兩金川蕩平大功告成
皇上恭謁
東陵
泰陵四十二年四月恭奉
孝聖憲皇后梓宫奉安於
泰東陵寶城地宫九月
皇上恭謁
泰陵
泰東陵是月奉
諭旨盛京乃我朝定都創業之地
永陵
福陵
昭陵
巍然在望
皇祖聖祖仁皇帝御極六十一年曾經三次展謁
孝思追遠常切欽承朕自乾隆八年及十九年恭謁
祖陵以來迄今已二十餘年遥企
橋山每深依戀常時恭閱
太祖
太宗實錄敬惟
開創艱難
佑啓萬年統緒兹際
重熙累洽之庥溯念
前勞輙不禁愀然淚下而
松雲蔥鬱向惟再莅瞻仰心甚歉焉朕現在精力如前尚
堪遠涉擬於明歲秋間前詣盛京恭謁
祖陵以申積悃所有蹕路往來俱由内地出山海關而行
於置頓安營較為妥便尚在二十七月之内途次不
行圍至盛京時不陞殿不筵宴朝鮮國毋容遣使朝
賀其扎薩克蒙古王公等亦無容朝覲至啓鑾日期
屆時再降諭旨四十三年正月
皇上恭謁
泰陵
泰東陵致祭行禮三月清明節
皇上恭謁
泰陵
泰東陵七月
聖駕啓鑾展謁
祖陵八月至
興京恭謁
永陵次日致祭行禮至
盛京先謁
福陵次謁
昭陵翼日致祭行禮畢
臨克勤郡王墓功臣揚古利費英東額亦都墓各酹酒
九月奉
諭嗣後每閱三年即派皇子二人恭謁
祖陵屆期著軍機大臣請旨四十四年正月
皇上恭謁
泰陵
泰東陵四月
皇上恭謁
泰陵
泰東陵四十五年八月恭逢
皇上七旬萬夀九月
躬詣
東陵
西陵(謹按陵總稱泰陵泰東)(西陵)四十八年二月
皇上恭謁
泰陵
泰東陵八月自
熱河
啓鑾九月恭謁
永陵
福陵
昭陵致祭如四十三年之儀恭詣
盛京
太廟行禮
閱安奉
五朝冊寶十月謁
東陵
回鑾致祭
奉先殿凡上
陵儀注詳見
大清通禮
陵寢祭祀
崇德元年四月定禮歲除清明日祭
興京
陵用牛一遣守
陵官行禮
東京
陵用牛二遣宗室覺羅大臣行禮
福陵用牛一羊二遣大臣一人行禮忌辰孟秋朢日
萬夀聖節點香燭獻酒果均遣大臣一人奠帛讀祝行禮
每月朔朢致祭用牛一點香燭獻酒果不讀祝奠
帛遣守
陵官行禮
(臣)等謹按
肇祖原皇帝陵
興祖直皇帝陵共一山在
興京城西北十里稱
興京
陵
景祖翼皇帝陵
顯祖宣皇帝陵共一山在
盛京城東南百二十里稱
東京
陵順治十五年奉移
東京
陵改祔
興京
陵稱
興京
陵曰
永陵亦稱
四祖陵
順治二年二月禮部奏言凡清明等節令駐防
盛京官祭
福陵
昭陵其
興京
陵
東京
陵令守
陵官祭奠從之三年正月定每年歲除清明及慶賀祭
昭陵如
福陵禮每月朔朢於
福陵
昭陵獻酒果燃香燭八年六月定祭
興京
陵
東京
陵冬至元旦清明用牛一獻酒果上飯上羹供香燭焚帛
讀祝文中元十月朔用羊一獻酒果供香燭焚帛
讀祝文俱遣宗室覺羅大臣行禮每月朔朢薦熟
羊一獻酒果供香燭令守
陵官行禮祭
福陵
昭陵除清明中元歲暮照常致祭外十月朔冬至各致祭
一次十月朔用酒果供香燭冬至用牛一羊一豕
一獻酒果上飯上羹供香燭焚帛讀祝文十年定
興京
陵
東京
陵照
福陵
昭陵例停止元旦之祭豫於歲暮日行禮十二月定凡遇
忌辰遣官三人於本
陵獻酒果點香燭致祭或遣在京官前往或遣
盛京官致祭具題請
旨十五年奉移
東京
陵改祔
興京
陵安葬
地宫十六年稱
興京
陵曰
永陵遣官致祭十八年建
永陵稱饗殿為
啟運殿
康熙二年十一月禮部奏
福陵
昭陵
孝陵四季大祭恭奉
神牌安設寶座致祭其
聖誕忌辰十月朔及每月朔朢祭祀旣無祝帛應不動
神牌揭幔祭獻從之十五年定
陵寢供獻酌定用五十盤每年清明孟秋朢冬至歲暮
陵寢各遣官一人陳太牢俎豆上香奠帛獻爵讀文致祭
遣官由宗人府具題
萬夀聖節及十月朔
陵寢獻酒果不讀祝奠帛遣守
陵官上香行禮各
陵寢忌辰行禮同以上由太常寺具題每月朔朢
陵寢各獻羊一果實十二盤守
陵官上香行禮十八年七月定
盛京
三陵每年四時祭祀令
盛京將軍副都統侍郎内派出致祭
孝陵仍遣在京大臣致祭如有大事致祭
四陵俱於和碩親王以下鎮國將軍及文武大臣内遣祭
(謹按陵)(孝永陵稱陵總)(福陵陵下同昭四)二十二
年十二月定
孝陵
孝誠仁皇后
孝昭仁皇后陵四時祭祀及遇大事致祭
四陵俱將和碩親王以下宗室公以上派出遣祭四十八
年二月禮部奏二月二十六日清明祭
陵之期是日值
孝昭皇后忌辰例應致祭查從前並無二祭相值之日且
忌辰無祭文今或於前一日致祭或二祭並於一
日伏候
欽定得
旨著前期一日致祭
雍正四年十一月
世宗憲皇帝諭禮部曰
皇考聖祖仁皇帝三年大禮已滿朕追念罔極深恩欲於
皇考忌辰每歲遵照三年内祭禮舉行朕終身永慕豈三
年祭禮所能限况億萬臣民感戴
皇考深仁厚澤自古帝王罕能比並一切禮儀亦非定制
所得拘也朕舉行此禮自展思慕誠切之衷至與舊制
合否皆不遑計此禮亦惟朕躬特行於我
皇考後世子孫不必奉為成例應行禮儀該部議奏尋禮
部議每年
聖祖仁皇帝忌辰照週年祭祀例讀文致祭其内務府禮
部等衙門先期奏請遣堂官前往屆期於在京王
公大臣内或
陵寢王公大臣内恭候
欽命一人致祭在京王公各官遣三分之一前往陪祭永
遠遵行八年十一月十三日
聖祖仁皇帝忌辰值冬至節先期於十一日行週年致祭
禮十三年十月
皇上諭王大臣等曰據禮部以十一月十三日恭遇
皇祖聖祖仁皇帝忌辰或照
陵寢忌辰祭祀禮致祭或照四時大祭禮致祭之處具奏
朕思
皇考誠孝純篤哀慕無窮三年之後每遇
皇祖仁皇帝忌辰於
景陵祭祀之禮特加隆備並降
諭旨謂此禮惟朕躬特行之於
皇考後世子孫不得奉為成例但朕仰體
皇考孝思於
皇祖聖祖仁皇帝忌辰祭祀之禮意欲仍照舊例舉行至
於率親率祖理本同原孝饗明禋不容或異嗣後恭
遇
列祖
列后忌辰應否遵照致祭
景陵之禮一體舉行以展報本追遠之意王大臣會同禮
部定議具奏尋王大臣議奏享祀固在備物而典禮
尤貴酌中謹按各
陵寢四時大祭牲用太牢獻帛爵讀祝文致祭於
隆恩殿具朝服行禮從前
聖祖仁皇帝於
孝莊文皇后忌辰此禮行之最久原與各
陵忌辰祭祀之禮不同至遇
聖祖仁皇帝忌辰致祭
景陵乃奉
大行皇帝諭旨於定例外仍照週年禮致祭是以又有不
得奉為成例之
旨謹詳酌典禮今十一月十三日
聖祖仁皇帝忌辰應照
陵寢四時大祭用太牢獻帛爵讀祝文遣官承祭其承祭
官及執事官照例具朝服行禮陪祀大臣官員停
其由京遣往在
陵官員咸令陪祀祝文交翰林院撰擬進呈永遠遵行嗣
後恭遇
列祖
列后忌辰均照
陵寢四時大祭禮舉行從之
乾隆三年二月禮部奏清明
山陵增土因沿前明舊制但負土十三擔往來二十餘次
似覺煩數且十三擔並無取義恭擬每年清明於
各
陵皆增土一擔由西磴道升至石柵并為一筐令承祭官
一人敬謹奉筐而升祗跪上土於
寶頂仍由西磴道降庶踐履不致多人而保護鞏固之意
益昭誠敬矣從之六年定
永陵
福陵
昭陵四時大享
福陵
昭陵忌辰祭享均由
盛京禮部於往駐
盛京宗室將軍六人内按名擬定正陪咨送太常寺
具題
欽命承祭行禮
永陵每月朔朢令掌關防官上香行禮
福陵
昭陵每月朔朢由禮部輪委宗室將軍二人行禮如
欽定後遇有事故無應補宗室將軍請於奉天將軍副
都統侍郎内酌補行禮將職名送太常寺奏
聞其小祭酌補行禮大臣照常註冊
皇朝通典卷四十七
