皇朝通典卷八
食貨(八)
賦税下(關𣙜)(雜税附)
(臣)等謹按山林藪澤之司所以崇本抑末使民盡
力於南畆也後世征賦繁興視為利藪至明末季
搜索靡遺凡民間耰鋤箕帚以及薪炭魚蔬之細
莫不有征甚至一物而關市疊輸一市而東西重
税取民之制蕩然無存我
朝廓清海宇首革煩苛除無蓺之徵求蠲困民之重
賦即關市津梁亦皆隨宜酌取務從節簡以厚民
生而且定牙行之額嚴契尾之規封山而貨寶不
言定額而盈餘有制誠百代之經常萬年之樂利
也兹纂通典謹列關𣙜一編而以雜税附焉
關𣙜
直隸天津關税七萬四千五百六十兩有竒山海
關税三萬二千二百兩(税有正税商税船料税正税各按出産地道商税按)
(物價船税按梁頭大小)張家口税二萬兩殺虎口税一萬六
千九百十有九兩潘桃口税七千六百四十五兩
古北口税二千六百九十九兩呼納呼河税二千
三十兩輝發穆宸税二百八十兩伯都訥税二百
八十兩(凡牲畜計價直貨物分地道)龍泉紫荆獨石等關口税
四千三百六兩有竒(係落地税地方官隨時酌收無定例)
奉天牛馬税四千八十八兩鳳凰城中江税三千
二百九十四兩凡朝鮮國貢使往還與内地客商
互相貿易不拘何項貨物内地商人每兩征三分
朝鮮人免税
山東臨清關税四萬三千三百五兩有竒(商貨税船税米)
(麥雜糧税)工關税四千五百七十五兩有竒
山西武元城税千二百三十一兩有竒
江蘇海關税七萬七千五百有九兩有竒凡商販
内地貨出洋與販外洋貨進口者納税又船税貿
易捕魚船每年征收二次安南商船進口出口均
七折徵收東洋商船進口六折出口不論貨物㮣
徵銀百二十兩閩廣商船三月至八月進出均七
折徵收九月至二月進出均五折徵收山東關東
商船并各口税貨均八折徵收優免分數安南關
東山東商船均優免十分之一東洋閩廣商船均
例免五分優免五分滸墅關税四十九萬五千二
百二十六兩有竒凡船料及米豆等均照例徵收
税法計箱計盒計斤計擔北鈔口税(長山白洋新河後湖四分)
(口為北鈔凡船載雜貨雜糧按梁頭輸税)廟灣税(淮關口分)淮倉清江厰(均淮)
(關兼管)凡商貨按斤疋條件船按梁頭徵收宿遷工
關税四萬八千八百八十四兩揚州關税二十萬
千九百八兩有竒凡商船貨物按包捆籃簍箱筩
擔䭾分别精粗合梁頭科税瓜洲牐(掦洲兼管)西新關
(舊繫西新龍江二關西新隸戸部龍江隸工部相隔二十里康熙二十八年合為一關以免商民守)
(候)税銀十二萬九千九百十有五兩有竒凡水陸
舟車所載貨物經由江寧府各城門口岸者都税
司收出城税龍江江東朝陽聚寶四司收進城税
均分别貴賤按斤科税有按個件條把連副箱簍
船擔者各因其物又龍江江東二司收進城夏布
税(按疋)聚寶通濟等六門酒税(按䭾)抽分厰太平神策
等五門下關趙溝浦口江浦烏江石磧等口岸驢
羊豕税(按數)茶引所收進城茶税(按細茶中茶)又龍江司
船契税(造船按契價一兩收三分拆船按估價一兩收二分)船鈔每年額徵
二十四兩四錢龍江工關税五萬七千六百七兩
有竒(凡屬工税銀解工部餘俱隸戶部)
安徽鳳陽關税二十八萬七千九百二十兩有竒
凡商貨分水旱徵收臨淮(正陽分口)水税按船之桅封
丈尺徵收長淮(正陽分口)水税自亳州裝載不足船料
五錢三分及自正陽懷遠裝載各貨換車轉販者
按物徵收又旱税陸路貨止經本口不往别口報
税水路貨載往亳州及正陽小販均照臨淮旱税
例盱眙(正陽分口水税)亳州(正陽分口無水税)凡水旱貨物别口
止報船料者至此按物徵收已報細税者無徵本
口發賣者徵落地税懷遠(正陽分口)水税照關下裝船
梁頭例徵收旱税未經别口報税者照正陽旱税
例若過往民船止於譏察無徵蚌&KR0008;(正陽分口)與懷遠
例同蕪湖關税三十一萬六千八百二十五兩有
竒凡客商貨船滿載者分加料平料下料三等按
梁頭丈尺徵收若零貨税不及一錢并麥榖米鹽
柴炭煤草糞田草雞毛農具等船及瓜果丁香土
鹻之類皆免税茶船有引者歸茶税别徵别解金
柱口裕溪泥汊(皆蕪湖分口金柱裕溪照例徵收泥汊則江廣上流商貨就便入此)
(口輸税或河南及本省廬鳳土貨南行入江可避大關皆轉就此口輸税)工關税七萬
一百四十六兩有竒
江西九江關税三十五萬四千二百三十四兩有
竒凡官商鹽茶有徵客貨除竹木外皆無徵惟科
船料(船分各類均量寬深長以别號數以定税之輕重)將銀數填注印单
貼各船後倉用火印鈐烙板上以備下次稽察贑
關税九萬六百八十二兩有竒凡商貨分上下水
視其貴賤徵收又有臨關例較正税减則徵收(又税)
(銀一兩五錢以上為正税皆足色庫平一兩五錢以下者亦為臨關零税皆九三色市平)
福建海關税三十一萬四千四百四十八兩有竒
凡商船出洋進口各因其物分别貴賤徵收船按
梁頭大小徵收閩安關税二萬三千三百六十五
兩有竒(除落地税地方官隨時酌收無定例)
浙海關税八萬七千六百五十四兩有竒凡商船
出洋及進口各按其物分别貴賤徵收大關出口
入口貨税例每百斤作八十斤安南東洋貨税例
每百斤作六十斤科税其作八十斤者與閩廣貨
同均九折徵收湖頭渡象山古窰小港瀝海等口
與大關例同頭圍口税例每布疋百疋作六十疋
土絲百斤作六十斤又各色雜貨每百斤往寧紹
台温者照本關例由長江往廣閩者照北新關例
乍浦税進口貨物有百斤作八十斤者有連包簍
八折至對折者木杉木按船不按根(餘俱如他關)東洋
貨惟紅銅照本條餘貨七折安南閩廣貨八折及
䨇九折單九折徵收出口貨物有計實徵收者有
按斤八折按疋七折八折徵收者江埠白橋家子
等口税出口貨物每百斤往本省作九十斤往閩
省作八十斤進口貨物每百斤均作八十斤散倉
貨丈量乘算每百斤亦作八十斤徵收温州瑞安平
陽等口進口貨物百斤作六十斤出口貨物往
本省百斤作八十斤往閩省百斤作六十斤徵收
船税按梁頭大小徵收(免税例凡魚鮮類十九條四百斤以下者柴炭千斤)
(以下者蠣蝗等十五條均免税)北新關税二十一萬六千五百六
十二兩有竒貨物視其貴賤分别科税(皆按數按斤間有按)
(擔簍把束者)船分别大小徵收南新工關税三萬二百
四十七兩有竒
湖北武昌厰税五萬三千九百六十七兩凡商貨
均按載船梁頭大小科税荆關税萬七千十有九
兩有竒辰關税萬一千五百兩(閏月加九百兩與荆關税均解工部)
四川䕫關税十六萬三千百十四兩有竒打箭鑪
税萬九千六百七十五兩有竒商税照地方徵收
之例(每兩三分)餘分地道(凡地道貨物均照部頒見行條例徵收)
廣東海關税五十一萬五千百八十八兩有竒凡
出洋進口各貨按斤(間有按丈疋箇件者)船税東洋分四等
西洋分三等本省出洋發各外國等大船亦分四
等出海鹽船沿海貿易漿艍船均一年兩次徵收
民間日用餬口貿易小船免徵其裝載甎瓦石灰
蜆殼罈缸稲米柴炭等項補半料太平關(兼太平遇仙二)
(橋含光一厰)税十有三萬七千二百九十七兩有竒凡
商船分上水下水視其貴賤科税内贑税每正税
一兩徵銀二錢部餉每貨百斤徵銀二釐料銀每
貨百斤上水徵四釐下水二釐(均歸正税支解)又膳夫銀
每貨百斤徵一釐船料亦分下水上水征收(遇仙橋上)
(水税例不徵贑税部餉料銀又太平遇仙二橋减免實收例亦分上下水又含光厰較太平遇仙例)
(及减免實收例互有增减又按太平遇仙二橋向無定則乾隆十三年比照各例權其輕重量增者)
(四十一條改减者二十九條照舊例者二十五條均刊入條例)
廣西梧厰税六萬三千八兩有竒潯厰税四萬五
千八百二十兩有竒(係落地税地方官隨時酌收無定地梧厰同)
以上税則均按會典則例載入
順治元年定直省關差專遣戸部漢司官一人撰
給專
敇精微批文四年以荆關通惠河中河清江厰杭州蕪湖
西新各關歸并戸部兼差滿洲漢軍漢官五年定
差滿洲司官徵贑關税例七年定獨石口殺虎口
差滿洲筆帖式收税八年定各關專差漢官每關
一人例九年并西新關江寧倉為一差停獨石口
差嚴關差留用保家委官之禁凡額設廵攔各製
號衣腰牌十年令各關差刊示定例設櫃徵收不
得勒扣火耗及陋規并禁關役包攬報单十一年
定各關兼差戶部滿漢官筆帖式例十三年定各
關專差漢官兩翼差筆帖式張家口殺虎口各差
滿官一人筆帖式一人均照例一年更代十四年
令各關將部頒條例刊榜䜿立關口便商輸納又
令各關當堂設櫃設梁頭貨物條例商民親行填
簿輸銀投櫃
康熙元年停蒙古漢軍關差定六部各咨送滿漢
官筆帖式各一人輪掣例又定張家口殺虎口專
差滿洲蒙古官例二年定外國人携帶貨物入崇
文門免税例申定滿漢關差例(滿官差郎中員外郎漢官專差郎中)
又更定兩翼張家口殺虎口准六部司官輪差例
(向例止差滿洲蒙古)三年復題准各關差令六部滿洲蒙古
漢軍漢人各司官及筆帖式同掣其兩翼張家口
殺虎口仍差戶部官定送差按回部久暫例凡出
差一次者以回部月日久之員送戸部輪掣(凡六月撤)
(回者即作一差不及六月者仍補差)二十一年定鳳陽關差六部滿
官一人收税例(向例鳳陽倉徵收)移九江關駐湖口二十
三年設福建廣東海税監督(滿漢各一人筆帖式一人)又准福
建廣東載五百石以下船出海貿易登載人數鈐
烙火印給發印票騐放其進海口内橋津地方貿
易舟車等物免税(江浙二省亦同此例)定各衙門輪差例(向例)
(止六部送差是年并張家口殺虎口二處亦停止專差戶部例令各部院官掣差)又議准
福建沿海無篷桅捕魚船税仍聽地方官徵收其
有篷桅船歸監督徵收梁頭税課沿海要口均撥
哨船兵役廵察設江南浙江海税監督(滿漢各一人筆帖式)
(一人)設西新龍江課税專官二十五年定州縣官隠
匿海口船處分(五船至十船者罰俸十五船至三十船者分别降調三十船以上者)
(革職仍治以隠匿之罪)二十八年
諭採捕魚蝦船及民間日用之物并餬口貿易悉免其收
税嗣後海關著各差一人又以朦朧歸海關軋東歸淮
關管理沙溝免税(沙溝為朦朧軋東總滙海關有税故沙溝不設而以二處分隸)
(之)三十三年設立山海關差官管税三十四年設
浙海關署於寧波府撥沿海廵哨船二十於各口
廵察又設海關署於定海縣并設紅毛館令監督
往來廵視嚴差官自京私帶年滿舊役謀占總科
庫頭名色之禁四十六年議准山海關外金州牛
莊等處交與監督廵察越關漏税所得贏餘作為
定額五十四年議准九官臺清河松嶺子等處交
山海關監督廵察收税增課銀三千兩五十五年
北新鳳陽天津三關監督題報闕額
諭該監督任滿交廵撫監收(臨清關亦如此例)停瓜洲税課裁税
課大使五十八年議准淮關税務於兩河同知内
差一人管理又議准福建糖船至厦門者赴本關
納税其往浙江江南貿易者免税五十九年以江
海關歸江寧巡撫浙江關歸浙江巡撫管理又
令横城口税歸山海關兼管增税千兩作為定
額
雍正元年議准九江關仍自湖口移歸九江其不
由九江經過之江南江西商船於大孤塘别設口
岸征收令江西巡撫委官二一駐九江一駐大孤
塘湖廣往江西船若在九江納税至大孤塘即騐
票放行江西至湖廣船在大孤塘納税者亦如之
裁淮安北新鳳陽天津臨清江海浙海荆州各關
加增贏餘銀二年
諭嗣後税務交與地方官監收於錢糧地方均有禆益(至是)
(各關差官俱停止惟崇文門無地方官可交仍差内務府官山海關左右兩翼古北口潘桃口殺虎)
(口呼納呼河差仍照例差遣部員)又
諭凡商賈貿易之人往來關津宜加恩卹故將關差歸之
巡撫以巡撫為封疆大吏必能仰承德意加惠商旅也
但各關皆有遠處口岸所委看管家人難免額外苛
求及索取飯錢等弊嗣後著將應上税課之貨物遵
照條例刊刻詳單均給各貨店其關上條例木榜務䜿立
街市使人共見申禁關役報單不實之弊嚴放關遲滯
之禁又覆准淮安關仍差部員滸墅關交蘇州織造管
理又更定鳳凰城中江税務在
盛京五部司官内遴選𣲖往例(向繫城守尉等官管理)
乾隆元年
諭聞外洋紅毛夾板船到廣時泊於黃埔地方起其所
帶礮位然後交易俟事竣給還至輸税之法每船按
梁頭徵銀二千兩左右再照例徵其貨物之税此向
來之例也乃近來夷人所帶之礮聽其安放船中而
於額税外將所攜置貨見銀别征加一之税名曰繳
送亦與舊例不符因思從前洋船到廣既有起礮之
例此時仍當遵行何得改易至於加增繳送税銀尤
非加惠遠人之意著察照舊例按數裁减又定江西
九江贑州關鈔課三聯單例凡商人納銀入櫃後
發給一聯一存税署一交廵撫衙門又准張家口
居庸關照崇文門例車䭾貨物過税收取飯錢以
資養贍(二關向無火耗)二年定米穀税例倘地方偶遇旱
澇米穀船到准其放行俟成熟再如舊例徵收(嗣又)
(議准騐明實係販往歉收地方者免税放行仍給印照至歉收處關口騐明填注到關日月鈐印發)
(票回關再騐如回船載有他貨止徵貨税仍免船料)四年
諭上年江安兩省歲旱歉收朕蠲賑兼施多方籌畫并
令豁免米糧賦税俾商販流通源源接濟於地方甚
有禆益續經該督奏請將淮安揚州滸墅鳳陽等關
免徵米税俟乾隆四年麥熟時停止朕允其請今屆
麥熟之期聞各屬雨澤尚有未曾霑足之處且上歲
歉收之後米價一時未能平减若商販稀至仍恐民
食艱難著將上下江各關口米税照舊免徵俟本年
九月米穀盛行之時再行徵收六年議准各關贏餘
銀如與上年懸殊者令將地方情形察覈據實申
明又定黃豆非麥秫可比雖遇歉年不准免税例
又定出海樵採船每船准帶食鍋一每名止許攜
斧一人數不得過十例五年立討關之禁凡姦牙
假捏京官名帖式京官子弟執持父兄名帖討關
希圖免税者均罪之六年定凡領帑及採辦銅錫
鉛經過關口察驗文批數目相符者立即放行例
(應納船料關口仍徵船料)七年復設德州魏家灣尖塜樊厰等
口岸(臨清關所屬)九年定福建如遇歉收之年委官購
買海運接濟不得招商運販例十年定臺灣商魚
船搬運米石例每船止許帶食米六十石於出鹿
耳門之先查驗多者分别責懲十一年定各關任
滿具題其銀冊到部日期例如題本已到而銀冊
至二十日以外未到者將該管官參處又定各關
徵收贏餘較上年短少有竢督撫察核覆奏者以
奉
旨之日為始扣限四月覆奏又崇文門左右兩翼張家
口山海關等處限任滿三月後將冊籍送部移科
磨對十二年移福建詔安縣溪雅税館改設懸鐘
地方
諭昨工部具奏蕪湖關較去年短少行令察覈今日戶
部議稱蕪湖戶關贏餘較去年有餘毋庸置議等語
此案工關贏餘雖較上屆不足其戶關較上年贏餘
之數足敷抵補工部再行察核之處不必行嗣後如
一人而兼兩關其比較上年贏餘之處均有不足再
今該督撫據實察核十四年定贏餘短少處分例凡
一分以上至三分者罰俸有差四分五分者分别
降級調用二十二年增定閩海關税則(向以外洋番船俱由)
(廣東收税其至寧波者不過十之一二故閩海税則較輕於粤海市舶易於規避至是更定)二
十五年兩廣總督李侍堯疏請革除粤海關規禮
銀悉歸公造報從之二十七年江蘇廵撫陳宏謀
疏言蕪湖關四弊奏請革除一禁鋪戶代客完税
包攬居竒仍令商人按簿親填一貨船抵關簽驗
納税給票後始准過關以杜偷透一關員遴選佐
雜照例半年更替不得再留一督撫與監督本相
助為理每月所徵數目監督按月先行知會督撫
再於年滿奏報時統行知會從之
雜税附(茶礦)(魚課)(税契)(行帖)(落地税)
茶課凡商販入山製茶不論精粗每擔給一引每
引額徵紙價銀三釐三毫其徵收茶課例於經過
各關時按照則例驗引徵收彙入關税項中解部
(間亦有彙歸地丁欵項内奏報者)
江蘇行萬五千引以八千引發江寧茶引所大使
以七千引發産茶之吳縣荆溪縣
安徽行六萬九千九百八十引(舊行四萬五千復增二萬四千九百)
(八十)發産茶之潛山太湖歙縣休寧黟縣宣城寧國
太平貴池青陽銅陵建德蕪湖六安霍山廣德建
平十七州縣(雍正十年增設休寧黟寧國建德霍山各縣萬八千三百八十引又加增)
(六安霍山黟建德寧國五州縣萬五千五百引開除懷寧桐城宿松望江南陵涇旌德石埭東流當)
(塗等地不産茶之十縣八千九百引十三年又以六安歙休寧霍山四州縣原引不敷行運復於額)
(引外預發萬引)
江西行二千四百三十八引額徵銀三百六十五
兩七錢(雍正九年增寧州武寧二縣百五十引增課三十二兩五錢開除南昌等地不産茶)
(之三十二縣七百十二引豁除課百有六兩八錢)
浙江行十四萬引北新關每引徵税二分九釐三
毫八絲
湖北行二百三十引額徵銀二百三十兩(謹按湖北茶引)
(繫咸寧嘉魚蒲圻崇陽通城興國通山七州縣請領各州縣産茶無幾不足本地日用所有茶引無)
(商可給向種茶園戶經紀中按每引紙價銀三釐三毫徵税銀一兩又均州荆門州鍾祥縣本地鋪)
(戶肩販小簍粗茶每引報税一釐八毫儘收儘解乾隆八年四川建始縣改隸湖北施南府舊行茶)
(十八引隨帶湖北每引徵銀二錢五分課銀一錢二分五釐)
湖南行二百四十引額徵銀二百四十兩(向例茶商皆自)
(陜西帶引赴湖南採買本省所頒之引並無客領給發産茶之善化湘隂瀏陽等十七州縣行戶以)
(為一年護帖每引徵紙價三釐三毫納税銀一兩)
甘肅行二萬八千七百六十六引額徵銀六千二
百六十六兩三錢二分六釐本色茶十三萬六千
四百八十篦(榆林府千引神木同知二百引寧夏府二百七十引三路共千四百七十)
(引每引徵銀三兩九錢共徵銀五千七百三十三兩)又西商大引二萬七千
九十六引(於西寧莊浪洮岷河州甘州各處地方行銷内小引百三十二在西安鳳翔漢)
(中同州四府州縣售賣每引行茶百斤内交五十斤餘五十斤即為商茶令其售賣作本每茶百斤)
(作為十篦每篦二封每封五斤共徵茶十三萬六千四百八十篦)又漢中府屬西
鄉興安漢隂紫陽石泉等州縣所産之茶向不設
引止許本地行銷每年徵税銀五百三十三兩三
錢二分有竒歸入地丁奏銷案内(順治初年定易馬例每茶一篦)
(重十斤上馬給十二篦中馬九篦下馬七篦十年定延寧二處商税每引茶百斤入官茶三十斤每)
(斤折銀一錢三分十三年准新茶中馬既足陳茶變價充餉如新茶不足陳茶兩篦折一中馬康熙)
(三十三年准西寧五司收貯茶篦每斤變價六錢三十六年停發陕西黃甫堡茶引百三十四引又)
(准甘州司積貯茶篦在五鎮俸餉之内搭放三錢值茶一封四十四年停止西寧等處易馬將茶篦)
(變價充餉六十年增陕西西寧莊浪岷州河州引四千雍正三年定甘肅四司茶篦自康熙六十一)
(年為始五年内總收本色五年後即將五年前之茶變價例乾隆元年定甘肅應徵新茶准每篦折)
(銀五錢又以新茶雖經改折陳茶銷售猶難再减陳茶價每封二錢二年令商茶入陜後榆林茶令)
(綏德州察驗神木茶令府谷縣察驗七年仍徵本色十三年定二成徵收本色八成徵收折色)
四川行舊額新增共十萬六千百二十七引(邊引八萬)
(四百二十七每引徵四錢七分二釐腹引九千二百有六每引徵二錢五分土引萬六千四百九十)
(匹每引徵三錢六分一釐按年造報奏銷)額徵銀萬三千一百二十八
兩三錢七分五釐税銀四萬五千九百四十二兩
三錢七分八釐(康熙二十六年增邊腹引萬有一百五引二十九年復增二千四百)
(二十三引四十一年定四川天全土司增五千六百引雅州增二千七十九引卭州三百引榮經縣)
(三千五百有四引四十四年名山縣增邊引三千三百有十四十五年增新繁大邑灌縣千九百引)
(四十八年又增天全土司一千三十引四十九年雅州邊引增一千九百八十引五十八年議准四)
(川茶課合邊引土引共六萬四千九十八引於松潘打箭鑪行銷令均行飭禁將引繳部應徵税銀)
(暫行停止尋以二處土司相繼歸誠仍發邊土二司行銷雍正三年增卭州邊引千三百四年增雅)
(州成都大邑榮經灌縣邊引八千六百三十有五又增天全土司土引七百七十增安縣邊引二百)
(五年增卭州邊引千有一百六年遵義府改屬貴州懷仁縣茶引税銀正安州茶引税銀均令歸貴)
(州交納七年增洪雅嘉定二州縣腹引共三百又天全土民願增土引六千三百四十五又以雅州)
(榮經二縣引撥新繁峩眉等縣招商認銷又增定徵銀數每斤徵一釐二毫五絲為額九年增成都)
(等六州縣三百六十九引通江縣六百七十八引灌縣等九縣邊腹共六百五十二引羅江等四州)
(縣腹引五十一新都等四縣二百二十卭州邊引千一百)
雲南行三千引額徵銀九百六十兩每引紙價三
釐税銀三錢三分入地丁冊内造報(康熙四年永平府開茶馬)
(市每兩徵税三分雍正十三年頒茶引三千)
盛京山西河南廣西均無茶課向不頒行山東惟濟
南府額徵茶税銀八兩(係牙行赴司領帖每茶一䭾收税銀三分)歷城
縣額徵銀一兩四錢夀張縣茶行經紀一名每年
徵税銀三兩六錢又濟寧州有商運茶到州每百
斤收税一錢粗者五分福建向不頒行康熙十九
年因軍需議加茶課銀三百五十九兩二錢至康
熙二十六年豁免惟崇安之武夷山産茶聽商販
運於經過關口照例徵收彙入商税項下奏銷廣
東地不産茶向不頒行所徵茶税惟樂昌縣十兩
五錢長寧縣六兩每年附入雜税又潮州廣濟橋
每粗茶百斤税銀五分細茶百斤三錢四分彙入
橋税内報解貴州舊無茶引雍正六年四川仁懷
縣改隸隨帶二百五十引共徵税六十二兩五錢
課一兩六錢九分三釐八毫
金銀礦課雲南永北府屬金沙江金礦每年額課
金七兩二錢六分(遇閏加金一兩二錢一分)永昌府屬上潞江
金厰額課金二十五兩五錢六分(遇閏不加)開化府屬
錫版金厰額課金三十四兩(遇閏加三兩四錢)貴州思南
府屬天慶寺金礦每兩收課金三錢三分廣東惠
州府永安縣粗石坑潮州府豐順縣䨇山崠嘉應
州大禾砰各銀鉛礦均每銀一兩收課四錢五分
每鉛百斤收課二十斤雲南開化府屬馬腊底銀
礦額課銀七百六兩八錢六分(遇閏不加)中甸屬古學
銀厰額課銀五百六十八兩五錢有竒(遇閏不加)建水
州屬黃泥坡銀厰額課銀六百六十一兩有竒(遇閏)
(不加)雲南屬興隆銀厰額課銀三千百三十二兩有
竒(遇閏不加)永昌府屬募廼銀厰額課銀三百兩(遇閏不加)
南安府屬石羊銀厰額課銀二萬二千三百九十
兩有竒(遇閏加銀二十九兩)又馬龍銀厰額課銀六百九十
八兩有竒又土革喇銀厰額課銀六十兩有竒(均遇)
(閏不加)楚雄縣屬永盛銀厰額課銀三千三百七十
五兩有竒(遇閏不加)鶴慶府屬蒲草塘銀厰額課銀四
百二十一兩有竒(遇閏加銀二十四兩三錢)鄧川州屬沙澗銀
厰額課銀千三百二兩有竒(遇閏加百六兩三錢三分零)臨安
府屬箇舊銀厰額課銀三萬三千六百十三兩有
竒(遇閏加銀三十八兩)新平縣屬方丈銀厰額課銀六十八
兩有竒(遇閏加銀四兩七分四釐)永昌府屬茂隆銀厰收課多
課無定額
順治元年開採山東臨朐招遠等處銀礦(後於八年停止)
康熙十五年遣官監視山西應州邊耀山煎煉礦
銀十九年定各省開採所得金銀四分解部六分
抵還工本例又試採陜西臨潼山東萊陽等銀礦
二十一年定雲南銀礦官收四分給民六分例二
十二年停止山東山西陜西開採四十三年
諭聞開採之事甚無益於地方嗣後有請開採者悉不准
行五十一年奏准開採雲南大姚縣惠隆銀厰五十二
年定湖南郴州黑鉛礦所出銀母官收半税例五
十三年令雲南惠隆厰照郴州例收税五十七年
定雲南楚雄府石羊等厰臨安府等箇舊厰徵收
不足照地丁雜項銀例議處開採雲南金龍銀厰
又定貴州威寧府屬猴子厰銀礦二八收課例五
十八年令雲南建永州屬華祝箐厰雲南縣屬水
木支山金龍厰照惠隆厰例收税五十九年定貴
州威寧府觀音山銀鉛礦厰二八收課例六十年
停採雲南華祝箐厰
雍正元年開採雲南馬腊底銀厰停採貴州觀音
山等厰三年開採雲南古學銀厰五年開採雲南
黃泥坡并貴州威寧府屬白蠟拃子三厰六年定
湖南靖州屬之墓坪山金砂課例每淨金一兩收
課四錢以五分作解供耗費及官役養廉以三錢
五分作商民工本定廣西蒼梧縣屬芋莢山金砂
課例(每兩收課二錢後於九年停採)定廣西臨桂縣屬之水槽野
雞二礦所出銀鉛銅砂二八收課例十年開採雲
南阿發銀厰十一年定廣西賀縣螞&KR3469;山銀礦每
兩收課三錢例十三年停採湖南郴州九架夾黑
白銀鉛各礦
乾隆二年停採廣西懷集縣汶塘山臨桂縣之水
槽野雞等厰三年廣西賀縣之螞&KR3469;銀礦礲深砂
薄准其封閉五年貴州威寧府白蠟銀礦開採年
久洞老山空廣西蒼梧縣金盤嶺金礦砂薄荔枝
山銀鉛礦礲淺沙竭均行封閉八年覆准貴州天
柱縣相公塘東海洞等處金礦均屬曠野無干民
田廬舍照例開採每金一兩收課三錢九年定廣
東開採銅鉛銀砂等礦并招商民承採事宜例凡
有礦之處令地方官覆實無碍民田廬墓確有成
效再行招商開採仍照定例二八徵收各厰該管
道員發給地方官循環流水簿連五串票將每日
所出之數填注流水簿分截串票一繳本道一存
地方官處稽察一付商人存照其串根并流水簿
一月一繳本道察覆仍十日一次申報督撫司道
等官稽考按月造具支銷公費各冊申報本道按
季分報督撫及該有司衙門凡日所採礦砂挨次
堆貯如某日煎煉某礲某日礦砂若干斤鑪頭報
明官商督同煎煉分别銅鉛金銀分記塊數斤兩
注冊登填串票至所有礦山惟於連界處許一商
兼承其隔遠不相連者每山只許一商承充使在
山工丁便於管束倘資本無幾者仍聽合夥同充
至承充之人先令其將本銀呈該管道覆實(或二千或)
(三千不拘定數以足敷支用為度)移貯該州縣庫發領承充之時
由布政使給與印照赴山開採如礦少砂微之處
不能容商者聽附近民人報採照例收課又議准
金銀二礦於鼓鑄無涉悉行停採其銅鉛鑛有夾
帶金砂銀屑者仍照原定章程開採封閉雲南大
姚縣惠隆金龍等銀厰貴州天柱縣相公塘東海
洞金礦廣東海陽縣水尾白墳河豐順縣李村灣
風吹磜陽春縣莫村那軟瓦盎等礦十二年開採
貴州威寧州大化里新塞等處銀鉛礦砂每煎銀
一兩收課四錢十四年封閉貴州新寨銀鉛礦雲
南阿發銀厰
銅鐵錫鉛礦課山西交城縣馬鞍山鉛礦交城縣
新開子洞金溝鉛礦湖南郴州桂陽二鉛厰陜西
同州府華陽川鉛厰湖北宜都縣横磧漢洋二鐵
礦四川樂山縣老銅溝海子凹銅礦廣東惠潮韶
肇等府銅錫礦厰廣西宣化縣渌生嶺鉛礦恭城
縣上陡岡蓮花石銅鉛礦厰貴州威寧州銅川河
銅厰水城法都鉛厰威寧州蓮花塘硃砂鉛厰都
勻府濟川鉛厰均二八收課四川迤北建昌鎮會
川屬沙溝嶺黃礦青礦(黃礦燒煉點化紅銅青礦燒煉點化黑鉛)興隆
厰建昌鎮寧番營屬紫古哵銅厰均三分收課福
建延平府屬州縣鑪戶每年輸銀二百六十二兩
有竒四川黃鐵山高鑪六産每年收税變銀盡收
盡解廣東鐵鑪二十四座歲輸銀千二百十六兩
雲南鐵鑪十六座歲輸銀百三十四兩有竒廣西
臨桂等州府鐵鑪五十四座每座歲輸銀十兩恭
城縣山斗岡銅礦大有朋山鉛厰均每百斤收課
十五斤廣東羅平州卑浙鉛厰平彛縣塊澤鉛厰
貴州大定府格得正銅厰八地子銅厰均每百斤
收課十斤雲南各府州縣屬銅厰三十處歲輸銀
萬八百二十五兩有竒其定遠縣媽泰茂密二厰
白銅歲無定額
康熙二年令四川黎漢紅卜荁二洞白銅舊厰聽
民開採輸税十九年令浙江富陽等縣聽民採取
銅鉛輸税(二十年停止)二十四年招民開採四川卭州
蒲江縣黃鐵山鐵礦六座官收十之二(謹按四川自是年起)
(至二十五年止共收税鐵萬一千六百餘斤每斤照時價二分變賣)四十九年開採
雲南昆陽州子母厰易門縣塞子山厰銅礦五十
年令封閉湖南産鉛諸山(時以湖南山深谷邃境通黔粤苖猺雜處不便)
(開採五十七年并停止四川各厰)
雍正元年定雲南厰課造冊題報限期將元年正
月起至十二月止繳收課項於二年五月内冊報
後著為例七年開採貴州畢節縣大雞倭鉛厰威
寧府猓木果銅礦八年令四川建昌所屬之迤北
興隆寧番之紫古哵沙基九龍五厰招别省商人
開採(本省商人不善開礦)所出銅斤三分收課更雲南羅平
州之卑浙塊澤二厰二八收課例每百斤收課十
斤十年以貴州大定府格得為正厰八地為子厰
十三年
諭廣東近年以來年榖順成地方寧謐與從前風景迥異
今若舉行開採之事不免聚集多人其中良頑不一恐
為閭閻之擾累况見在動民開墾彼謀生務本之良民
正可用力於南畆何必為此僥倖貪得之計以長喧囂
爭訟之風著行停止
乾隆三年申定礦厰事宜例凡係産銅山礦令地
方官辨明砂色實有禆於鼓鑄始准結報開採其
金銀礦悉行封閉至黑鉛即係銀毋亦嚴禁朦混
開採募招各商設總副名目使本地殷實良民承
充禁外省游民冐報所收銅鉛照二八收課外所
餘者每百斤别收銀三釐加收銅鉛三斤以備折
耗及官役養廉之用五年開廣東錫山即令銅商
分任採辦每錫百斤亦照例二八徵收十年增貴
州各厰官買餘鉛價(向例餘鉛百斤給鑪民一兩三錢今增二錢)又定
廣西平樂府恭城縣鉛礦内所出蜜陀僧課例(每百)
(斤收正課二十斤撤散三斤)十一年增廣西收買餘銅價(向例每餘)
(銅百斤給價八兩三錢今增十三兩)俟充裕之日將餘銅收買一半
餘給商自行銷售十五年定徵收浙江鑪坑課例
坑課三則上則徵銀一兩六錢中一兩二錢下八
錢鑪餉二則上則六錢下則三錢又每坑歲納銀
四錢以為疏濬洗鐵諸溪河淤塞之費(十七年又以永嘉平)
(陽泰順産鐵無多改歸下則徵收豁除濬河銀)
水銀硃砂雄黃礦課貴州開州用砂厰額徵水銀
千二百六十九斤(遇閏加百三十三斤)婺川縣厰徵水銀百
六十九斤
康熙元年定貴州開州斗甫厰徵水銀額每歲九
十五斤(遇閏加十斤)變價撥充本省兵餉九年定貴州
黔西州屬新開黃土坎厰徵水銀百斤三十八年
開州用砂斗甫二厰山頽砂盡改於修文縣紅白
巖開採
雍正八年定貴州大定府開採硃砂雄黃二八徵
收例廣西恩城土州硃砂厰亦如之開採廣西南
寧府果化土州雄黃
乾隆二年停採恩城土州硃砂五年停採果化土
州雄黃十二年移廣西鎮安府天寶縣孟村渌礦
於那坡山開採
魚課江蘇安徽徵課銀七十五兩有竒江西五千
二十二兩有竒福建八千四百六兩有竒浙江二
千三百九十九兩有竒湖北二千八百八十五兩
有竒湖南二千五十七兩有竒(遇閏加百有五兩)廣東三
千六百四十兩有竒
乾隆元年豁除廣東歸善海豐惠來潮陽四縣加
增魚課銀六千兩有竒六年豁除直隸大陸澤水
泊魚課
田房税契
順治四年定凡買田地房屋增用契尾每兩輸銀
三分
康熙十六年增定江南浙江湖廣各府契税(每歲蘇松)
(常鎮四府大縣六百兩小縣二百兩安徽等十府州分别大小自五百兩至百兩不等掦州府照賦)
(役全書額徵淮安府屬州縣無定額儘收儘解杭嘉湖寧紹金嚴七府大縣三百兩中縣二百兩小)
(縣百兩湖北大縣百五十兩中縣百兩小縣五十兩僻小州縣十兩)十七年增定山
東等省房契税(大縣百八十兩至二百四十兩中縣百二十兩小縣六十五兩至三)
(十五兩)二十年增定浙江台衢温處四府契税(大縣百兩)
(中縣六十兩小縣三十兩)二十一年增定江西等縣契税照浙
江台衢等縣例
雍正七年准契税每兩三分之外加徵一分為科
場經費
乾隆十二年申定税契例凡民間置買田房令布
政使司頒發契尾編刻字號於騎縫處鈐印發各
州縣填注業戶姓名價值一存州縣一同季冊報
司如有不投税無契尾者事發照漏税例治罪
牙帖商行當鋪税直隸徵銀三萬二千一百五十
八兩
盛京三千八百六十一兩山東萬三千二百四十七
兩山西三萬五千六百四十七兩河南七千三百
五十三兩江蘇二萬八百六兩安徽萬一千七百
四十五兩江西五千七百十八兩福建七千百二
十兩浙江九千五百五十八兩湖北五千三百六
十兩湖南千二百八十五兩陜西八千五百二十
五兩甘肅八千四百七十七兩四川千一百七十
兩廣東萬八千四百二十一兩廣西百六十五兩
雲南千六十兩貴州五百十四兩各有竒
康熙三年定當鋪每年徵銀五兩大興宛平大行
店鋪同十五年定京城行鋪税例上等每年五兩
餘二兩五錢
雍正六年設典當行帖十一年
諭各省商牙雜税固有關國課亦所以便民是以各省額
設牙帖皆由藩司頒發不許州縣濫給所以杜增添之
弊近聞各省歲有加增即如各集場中有雜貨小販無
藉牙行者今概給牙帖抽分利息是多一牙戶即商民
多一苦累况牙帖納税每歲無多徒滋繁擾甚非平價
通商之本意著各省藩司因地制宜著為定額報部存
案不許有司任意加增嗣後止將額内各牙退帖頂補
换給新帖再有新開集場應設牙行者酌定名數給發
亦報部存案如此則貿易小民可永免牙戶苛索之弊
落地牛馬猪羊等雜課直隸税銀二萬六千九百
十兩(牛驢花布燒缸海税河利蘇麻榛粟丁字沽等税)
盛京三百六十二兩山東三萬三千一百六十兩各
有竒(牛驢等税船筏税落地税)山西三萬八千七百六十六兩
(内溢額商税三萬八千二百七十七兩餘俱木筏并榖虎堡馬税)河南二萬四千
六十五兩(老税活税新增税)江蘇二萬四千二百五十二
兩(雜項税牛驢税商税)安徽五千五百六十三兩(雜項税牛驢猪羊等)
(税)江西九萬一千六十九兩(雜項商賈課鈔等税牛税)福建商
雜貨税八千四百四十四兩浙江三千九百七十
四兩(牛馬雜税)湖北三萬八千六十五兩(武昌船料漢陽船税商税)
(牛驢馬税)湖南萬五千五百二兩(布税商税牛驢馬税)陜西二萬
六千九百五十兩(課程銀藥材折價商筏税畜税駐防徵收畜税磨課礬税)甘
肅萬四千二百五十七兩(課程銀年例盤費脚價銀匹價銀商税銀牛驢)
(猪羊等税磨課店租銀褐毯税煙税)四川十有九萬一千二百九十
五兩(黃蠟折價銀草料糧銀秋草銀水碾磨課雜貨税油井銀)廣東十有二萬
四百十七兩(落地雜税鑪餉銀)廣西二萬九百七十九兩
(雜税小税)雲南十五萬千一百六十七兩(花斑竹田錢池溝戸口商)
(税酒税民辦站銀紙筯銀子花銀厰課)貴州二萬一千四百八兩(雜税)
(水銀變價婺川縣鹽税)
順治元年定牲畜每兩三分收税例
康熙三十二年豁除江南邳州雜課額税闕額銀
(嗣後不限定額盡收盡解)四十八年定四川水碾水磨課銀例
雍正十三年
諭聞各省地方於關税雜税外更有落地税之名凡耰鋤
箕帚薪炭魚蝦蔬果之屬其直無幾必察明上税方許
交易且販自東市既已納課貨於西市又復重徵至於
鄉村僻遠之地或差胥役徵收或令牙行總繳交官甚
微不過飽奸胥之私橐而細民已重受其擾矣著各省
凡鄉村鎮落落地税全行禁止
乾隆元年令甘肅商畜二税刊示條欵畫一徵收
申定原額牙行歇業即行開除例凡不願承充者
不必俟頂補有人方行退帖除浙江角里等處各
口界址商税二年裁雲南鎮雄州鹽税(鎮雄係辰州鹽業已)
(徵税故裁)革山東魚筏税四年申新開集場濫給牙帖
之禁五年嚴衙役捏充牙行之禁十七年嚴私開
硝礦硫黃之禁
皇朝通典卷八
