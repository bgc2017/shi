欽定四庫全書
皇朝通典卷八十七
刑(八)
寬恕
(臣)等謹按國有常憲罪疑惟輕寬恕者隨時隨案
法外施仁者也我
朝自
列祖以來仁育義正大德涵濡暨我
皇上體
上天好生之心以為心奉
列聖弼教之治以為治尚德緩刑百餘年如一日矣要而
論之不貴屈法以徇情貴在原情以定法情有可
原雖搶盗以饑寒而釋罪逆犯緣坐以不知情而
免誅况罪之不至於死者更可酌為末減惟在悉
心檢核必得其情故
恩旨之頒有為身被者夢想所不到而酌理準情實慎
刑所應爾以視屈法市恩者矜恤本無不周令典
又堪為式所謂如
天之德普萬物而不言者也至於熱審停刑緩決減等與
留養自首各條行之既久所全實多而又有衣煤
藥餌等格外之仁故冤抑無聞牽連絶少民遊
化宇式措祥刑猗歟休哉盛德之至也
天聰元年六月時以歲饑盜賊劫殺所在多有諸
臣請按律嚴懲
上惻然曰彼皆不得已而為盜耳緝獲者鞭而釋之可也
遂
命是歲讞獄姑從寬典
順治八年三月
諭曰天時向熱連日風霾不雨前代常有熱審之例刑部
可通察刑獄五城司坊順天府京縣各察監犯之無干
牽連者即日釋放笞杖徒流次第減免其有情罪可矜
疑者請旨定奪十年十月
朝審罪犯張學傷人應抵伊子玉兒泣請代死法司
以
聞
上矜其情特免死遣戍遼陽仍
諭後不為例十二年七月定審錄罪囚有死罪可矜疑及
事無証佐可結者具奏處置流徒以下減等發落
充軍人犯除已經發解外其餘不分曾否詳允及
雖經定衛尚未起解者逐一關送審錄内有應釋
應減者會同巡撫酌量發落又軍罪有不用全律
摘引例文及不分首從濫坐者如未發遣即附入
矜疑疏内題請開釋雜犯死罪准徒五年者並已
徒而又犯徒總徒四年者各減一半例應枷號就
近釋放其餘流徒等罪各減等發落笞罪放免其
贓犯除侵盗官銀五十兩糧一百石以上者照舊
監追如應還官銀不及五十兩並入官給主百兩
以上各贓監追至五年或正犯身故逮及子孫勘
無家産者奏請豁免其各處盤查坐贓追賠銀兩
草束亦聽查勘正犯存亡家産有無具奏
裁奪十七年七月定正月係萬物發生之初停止行刑
康熙七年五月以天旱
敕内外刑官除重囚外其餘輕罪即行保釋八年六月
諭各省熱審時有非實犯死罪者量予減等如在京法司
例九年二月定軍流以下已經具題未奉
旨發落者皆准減等至十年又定直省罪犯在熱審之先
具題到部之案遇熱審仍行減等其熱審時具題
之案雖過熱審之期到部者亦仍減等發落十一
年定免死流犯有祖父母父母老疾家無次丁者
照旗人例折枷存留養親之例十四年九月復正
月停刑之例先是順治十七年定正月停刑康熙
元年此例停止至是給事中彭之鳳復有是請從
之十一月
敕刑部速行審結罪囚
上以時值嚴冬不忍罪人久繫故有是
命十七年七月停秋審重提質對之例舊例直省秋審必
重提犯人家屬及失事牽連之人對質至是停止
二十年五月定交六月停刑之例部議立决人犯
請交六月節停刑得
旨六月節若在五月内即以交節日起停刑若六月方交
節即以六月初一日起至立秋在六月内必俟七月初
一日方令行刑二十一年四月
上謁
陵有尚陽堡流犯王廷試子王德麟叩
閽稱伊父以窩逃充發今年老懇發回原籍願以身
代督捕議不准行
上以情實可憫著一併發回原籍仍
諭後不為例二十五年五月
諭枉法得贓行賄與受人員免擬重辟照例追贓其未經
發覺者悉予寬免三十六年五月給事中鄭昱條奏平
定噶爾丹慶賀大禮頒詔欵項奉
諭凡頒赦詔皆人主之事非人臣所宜言自古不以頒赦
為善政者以其便於惡人而無益於善人也鄭昱妄以
詔欵陳奏念係言官特從寬宥著大學士嚴行申飭三
十七年七月部議山西寧鄉山賊安守榮等聚衆
五百餘名劫掠村莊安守榮等十四名應立斬梟
示餘犯一百九十四名應照例立斬未獲各犯二
百十二名嚴緝另結得
旨安守榮等於該撫兵到即率衆迎降俱從寬免死發往
奉天安插賀之榮等一百九十四名俱從寬免死李霧
等二百十二名俱免緝三十九年九月部議廣東巡撫
蕭永藻題強盗楊三等不分首從盡行處斬應准
行
上曰此案同謀者六十餘人盡誅之則人命甚多可將為
首者即行正法為從者俱從寬免死發往黑龍江四十
一年正月
諭罪犯一經緩決即皆冀望生全而長困桁楊淹留歲月
自新無路朕甚憫之今方春始和用沛矜釋之仁現在
刑部及直隸各省監禁人犯凡經康熙四十年秋審奉
旨緩决者通行減等四十五年十二月部議凡經
恩賜祭葬之子孫難廕出身之人不可使宗祀斷絶如審
擬大辟家無次丁者令其妻妾入監相聚生有子
息再行正法五十年五月部議福建海賊鄭盡心
等俱擬即行正法
上以正法人犯五十餘名多迫於饑寒搶奪財物並未與
官兵相抗且俱熟諳水性
特旨從寬免死發往黑龍江寧古塔等處充水手當差五
十三年六月
上駐蹕避暑山莊
軫念在京獄囚恐盛暑致疫
命加寬卹多置冰水以解鬱暑其九門鎖禁人犯亦寬其
鎖條枷號人犯暫行釋放(僅按五十四年五十五年六月並有是命)十
二月御史周祚顯疏言近京畿輔之地旗民雜處
一切鬭毆賭博田産細事不必令其解部交理事
同知審理詳報巡撫完結以免拖累得
旨允行
雍正四年五月
諭一家兄弟二人弟毆兄死而父母尚在則有家無次丁
存留養親之請倘父母已故而弟殺其兄已無留養之
例一死一抵必致絶其祖宗禋祀此處甚宜留意若因
争奪財産及另有情由又當别論嗣後如何定例著九
卿確議尋議除争奪財産謀殺故殺按律正法外倘係
一時角争互毆致死胞兄而父母已故别無兄弟
又無承祀之人應令地方官據實查眀取結疏内
聲眀如蒙
恩准其承祀將該犯免死減等從之六年七月
諭凡各省盜賊未經緝獲者其中為首造意及傷人之犯
若自行陳首朕酌其情稍可原者量從寬減若被人誘
脅跟隨為盜之犯自行出首則將伊應得之罪予以寬
宥俾得改除舊惡永為良民若此旨既到之後盜賊不
行自首其已經自首免罪而復為盜賊者加重治罪倘
官員因盜案不結賄買無賴冒認為盜自首者將賄買
之官及代認之人俱即正法又奉
旨各省監生每於考職之時託在京之親戚朋友代為應
考而本人安坐原籍濫叨職銜陋習相沿已久今准其
自行出首代考之人酌量寬免託人代考者但革監生
不治其罪隠匿不首者一經發覺即行正法七年三月
奉
旨凡擬罪潛逃之犯應絞者改為立絞應斬者改為立斬
必該犯本案情罪可惡秋審時無可寬緩而又有脱逃
之罪方改為即行正法若所犯情罪尚有可原或因愚
昧無知或因不知新定之例一時起意懼罪潛逃仍照
本罪擬為監候九年六月時以久旱
命法司將監禁枷號輕犯暫行保釋其擬絞監候賊犯已
經三年者酌量釋放減等並
諭將外省輕罪人犯已經到部有問擬徒杖而准其折贖
者悉行寬免十二月定流犯年逾六十者准入養濟院
給與口糧十年二月
諭侵蝕錢糧之官吏應加重治罪今施恩法外分年帶徵
若有不拘年限先行完納者准其開復依限完納者寬
免其罪胥吏中有先期及依限完納者亦加恩免罪又
以天旱
命法司省釋輕重監犯六月安徽巡撫程元章奏毆死陳
小厮之石兆林應絞監候聲明石兆林係孀婦獨
子陳小厮並非獨子應請留養經部議駁
上以石兆林之母青年守寡苦節撫孤而屍親亦呈請免
抵
特加恩准其存留養親仍追埋葬銀兩給付死者之家十
一年五月法司核擬聽從母命致死胞兄之黃二
照例聲請情有可原奉
諭黃魯山酗酒費産頑梗不孝又欲盜賣伊母余氏膳田
曾經余氏具禀有案是黃魯山忤逆之罪無可逃矣黃
二迫于母命將黃魯山致死情有可原從寬免其治罪
不必發遣其協助下手之何友爵凃介文亦著從寬免
其流杖此案乃朕原情辦理將来不肖之徒或知有從
寬之例假造捏飾以圖卸罪亦未可定此次寬免之處
後不為例
乾隆元年七月定軍流人犯之妻老病不能隨行
者聽免其同遣又定軍流身故妻子願回籍者計
程遠近每名日給米一升二年七月部議一應杖
責之犯時遇熱審於減等之中仍照舊八折發落
三年九月以奉天所屬旗民交涉案件送部審擬
道路往返不無牽連滋累
諭令就近旗民官會同承審定擬止將罪犯解部覆訊
定案其餘一切牽連對質之人於審眀之日即行省
釋四年十一月定奉天獄囚綿衣煤炭藥餌棺木等
項應於贓罰各項銀内給發其解審人犯亦一體
給發口糧五年六月
諭向來九卿辦理秋審朝審人犯分别情實緩決可矜
三等而惟緩決之内情罪輕重不一其果係所犯重
大實無可原因係久緩不復處決者雖終斃囹圄本
無足恤其有一綫可原尚在矜疑之例者九卿承審
時附入緩決之内年復一年陳案日積以致此等人
犯久淹獄底亦屬可憫今秋審在即九卿於秋審朝
審招册内詳加分别凡緩決之案果係情有可原者
俱入於可矜條内以昭示罪疑惟輕法外施仁之至
意七年四月
諭讞獄必依乎律而其中情節不一又當參酌核擬期
歸平允朕於刑部所奏重犯其中稍有一綫可原者
或降旨從寬末減或交九卿定議皆於法外原情以
示矜恤但日理萬幾恐披閱一時未周照籖批發雖
論法不枉而原情較疎矣嗣後刑部進呈本章及秋
審各案著大學士詳閱其中有應加覆核者即擬寫
雙籖並將情節聲眀進呈待朕酌量則周密慎重益
可副朕哀矜庶獄之意八年七月定孀婦孤子有犯
戲殺誤殺等案如伊母守節已逾二十年該督撫
查眀被殺之人並非孤子取結聲眀具題法司核
請留養其鬭毆殺人者審無謀故别情該犯之母
守節二十年而又年逾五十者亦准其照例聲眀
法司夾籖入本恭候
欽定至軍流徒罪即照例分别減等發落十四年十月
廣東斬犯曾士標因鴨走入緦麻服叔曾會昌田
内被曾會昌次子曾朝芳打死因與曾會昌争論
曾士標以木挑抵格致傷曾會昌身死曾士標依
律擬斬監候嗣曾會昌之子曾朝宗在山斫柴遇
曾士標之子曾亞二觸起前恨用刀連砍曾亞二
殞命曾朝宗亦依律斬候俱入情實奉
諭朕詳閱招册曾士標服制攸關法無可貸而曾朝宗
則因報復父仇情似可原然兇犯已經擬抵國法既
彰則私恨可洩即使遇不共戴天之曾士標亦祗應
聽其服法就刑不得擅肆殺害何况其子並非下手
又未加功是無罪之人也殺無罪之人則但當治其
故殺之罪而不當原其復仇之心果使有心復仇亦
但當於曾士標未擬罪之先而不當於既擬結之後
若因此遽從寬典則曾士標父子二命抵曾會昌一
命於法不得其平且啓仇殺之端殊非辟以止辟之
道曾朝宗亦無可貸但曾朝宗情因痛父曾士標子
死非辜各有情節著俱改絞罪處决又
諭向來辦理秋朝審案每遇官犯輒事寬縱但於一次
混入緩决即為成案斷不復改謂之老緩決至辦理
矜減如赦詔及一綫可原五次緩決之類又斷不能
邀恩年復一年不過令老死囹圄而已果爾則國法
所行惟在閭里小民以及盗賊之輩而官犯僅止虚
受罪名倖全首領是豈國家制刑之意哉但此等人
犯經歴年久或曾經大赦未便復改為情實著大學
士會同該部將所查各案再行詳悉斟酌應可矜者
即入可矜應緩決者仍入緩決近年以來所定之案
有應改為情實者即改為情實其在乾隆八年以前
者既經漏網亦不復加以顯戮著改發黑龍江交該
將軍嚴加管東充當苦差十五年正月
諭國家定有獨子留養之例凡屬情輕俱已邀免惟是
愚民無知輕身鬭狠不知留養為格外之仁或轉恃
此為倖免之路以致罹於法紀因於案情稍重或理
曲尋釁金刃重傷雖經督撫聲請仍以原罪定擬不
准留養固屬該犯罪所應得但聲請之案不過尋常
鬭毆等類斷不致入於情實徒使淹禁囹圄不得侍
養而窮老孤孀無所倚賴深可軫惻朕思此等罪犯
並非有謀故重情為常赦所不原既經定擬拘繫逾
時已足馴其桀驁之氣應量為末減俾得自新上年
秋審經九卿定議矜減者止有二起餘仍監候著該
部查眀各犯祖父母父母現存果無次丁俱以可矜
減等請旨發落嗣後獨子犯罪未邀寬減者該督撫
於秋審朝審冊内聲明九卿覆核時照此辦理以昭
軫恤無告之意十七年七月
上以天氣炎蒸熱審減等著展至處暑為止越旬日雨
澤尚未霑足復
諭刑部仍行減等俟雨足後照舊辦理十九年正月
諭從前各省鬭毆情罪稍重之案經部定議不准留養
嗣因此等人犯秋審時原不至入情實乾隆十五年
特頒諭旨令各省督撫秋審時另冊辦理但十五年
以前此等親老丁单之犯間有原題内未經聲叙者
遂不得一例邀恩情亦可憫著各該督撫將從前未
附聲明確有成招原案可憑者准其一體入冊量予
末減以示欽恤二十五年八月酌定斬絞監候婦女
業經解勘一次情罪顯然無可改擬者下次即停
其解審其外省定擬可矜具題經九卿會核絞决
者次年秋審核其無異亦即停其解審以昭矜恤
三十年三月福清令程廷栻誤拏雲和縣民劉年
學為天台縣逃匪丁欽顯蒲城令夏秉衡誤拏山
西民人張機為江西逆犯胡中藻之子胡得玉業
經審係誤拏分别結案督撫蘇昌明德等請將該
縣交部議處
上以州縣官能不分畛域緝拏隣省逃犯例得擢用議
叙若以偶爾錯誤即因此獲咎必皆自畏處分概
置隣封於不問
特降旨寬免復
諭曰歴來所辦盤獲案犯皆未嘗一就拘執即置重典
是惟在各督撫遇此等案件詳悉根究務得確情使
實者不致倖逃法網虚者亦不至誤罹刑書而有司
隨時實心體訪奮勉有為毋或稍懷瞻顧庶吏治民
生均有禆益設有不肖州縣以毫無影響之事羅織
平民妄希進取一經審實自取罪戾又不得以閩陜
二省之案藉口也三十四年十月奉
上諭本日勾到河南省情實招册内有徐庚一犯因伊
子徐國泰興立邪教照大逆緣坐律問擬斬決改為
監候核之原案該犯本不知情特緣伊子坐罪是以
停其予勾但思向來辦理逆案内凡緣坐各犯秋審
時經九卿三法司均照例列入情實而朕悉准罪人
不孥之義並予從寬免勾固屬法外施仁然其中酌
理准情亦當有所區别如逆犯家屬内所有弟兄妻
子自當按律緣坐至本犯之父則更較别項親屬不
同設使於伊子肆行悖逆之事原係知情是該犯之
父教子不軌即屬逆案正犯不得謂之緣坐倘伊子
所犯平時實不知情後並未同居無從覺察者事發
之日遽行因子及親一概坐以大辟於情既覺可憫
於義尤屬未協嗣後遇有此等逆案家屬應照大逆
緣坐律治罪而該犯之父實不知情者應如何酌量
定擬明著為令俾可永遠遵循著大學士九卿會同
該部悉心詳議具奏尋議查律載謀反及大逆但共
謀者不分首從已行未行皆凌遲處死祖父父子
兄弟及同居之人不分異姓及伯叔父兄弟之子
不限籍之同異男十六以上皆斬又母女妻妾姊
妹等俱給付功臣之家為奴又律載謀叛但共謀
者不分首從皆斬父母祖孫兄弟皆流二千里安
置各處等語是反逆正犯造謀非一時號召非一
人該犯親屬無論籍之同異不得謂無從覺察故
律内亦無知情與不知情之分坐以駢首盡法究
治以快人心而昭常憲此緣坐之條准情酌理法
無可貸至于比照反逆之案其正犯亦實係狂悖
不法為風俗人心之害不得不嚴加懲治以警兇
頑而問刑衙門既用比照反逆定律遂於該犯親
屬亦照例緣坐此相沿辦理之由也兹蒙
皇上天恩諭及大逆緣坐之案如該犯之父平日實不
知情並不同居無從覺察者事發之日遽行因子
及親坐以大辟於情既覺可憫於義尤屬未協仰
見我
皇上好生之德於法無可逭之中寓格外矜全之意伏
查反逆正案罪大惡極故於本犯寸磔之外定有
緣坐之條如前經辦過謀反之黃教大逆之李懷
林其親屬仍應照律緣坐毋庸另議外其有人本
愚妄或希圖誆騙財物興立邪教名目或因挾仇
恨編造邪說煽惑人心種種不法情罪可惡律以
凌遲實不為枉但究係比照反逆定罪與實犯者
有間若該犯之父實不知情並不同居無從覺察
審有實據者應請照謀叛之犯父母流二千里之
律酌改為流三千里安置至本犯之父母既得蒙
恩減等則比照叛逆緣坐之祖父及伯叔父似應確審
分晰亦一體減流以示
矜全如蒙
俞允所有徐庚一案即照此例辦理並載入例冊通行
各督撫一體遵行至現在已結案人犯内有似此
蒙
恩未勾者悉令該督撫遵照分别辦理奉
旨依議三十七年二月奉
諭據徐績奏軍犯李作良自配逃回利津原籍經該犯
之父李海赴縣首禀例應如罪人自首免罪但該犯
屢犯竊案在配又不能安分殊屬玩法仍擬斬決等
語此等軍犯逃回原籍自屬怙過不悛之徒本無足
惜但現經伊父首禀於律既有如罪人自首之條自
可量從末減李作良著從寬免死仍發原配地方嗣
後有如此者俱照例行但因首告而貸死已屬法外
之仁祗可一次若到配後仍不知懲艾復敢脱逃雖
有父兄首告亦不准其寬減於情法更為允協著為
令四十年七月奉
諭民間私藏鳥鎗雖例有眀禁日久已屬相沿具文昨
歲大學士舒赫德奏請查禁鳥鎗意在戢暴安良是
以准其通行各省然亦不過内地為然若口外蒙古
地方本不當在禁止之例昨據福隆安具奏曾降旨
將口外查禁鳥鎗之事概行停止今思内地鳥鎗亦
不必查辦即如深山防虎村莊防盜民間置鎗備用
亦不可無若一旦概行收禁則閭閻頓失自衛之資
轉多未便且地方官奉行原亦不過有名無實恐辦
理不善胥吏因緣為奸需索滋擾弊且百出是欲安
民而適以累民更何足取乎况去歲山東逆犯王倫
聚衆不法並未挾有鳥鎗是小民之守分與否更不
在鳥鎗之有無又何必因此而施之厲禁乎所有内
地查禁鳥鎗之事並著無庸辦理四十一年七月奉
諭前據刑部議覆文綬奏審擬投首逃兵彭士仁汪國
才照例即行斬决一案朕以此等逃兵如在軍務未
竣以前聞拏投首其人尚知畏法若係大功告竣以
後眀知不復用兵始行投首不可不申眀軍律俾營
伍共知儆戒因諭令文綬查明該二犯投到日期據
實奏聞今據覆稱查明彭士仁係于上年十月十二
日在桐梁縣投到汪國才于上年十一月初十日在
巴縣投到等語此等兵丁在軍營潛行脱迯原屬法
無可逭但既查眀該二犯軍務未竣以前自行投首
尚屬心存畏法較之撤兵以後妄冀倖免始行投到
者究屬有間尚可格外施恩於萬無可貸之中宥其
一死著交刑部照從前例減等發落其大功告成以
後投首者不得復援此例四十三年九月奉
諭刑部會同九卿秋讞已畢當以次繕冊具題聞今年
各省情實人犯較上年多至一百八十餘人其因金
刃傷人擬入者較多是否各督撫均未能深體朕意
朕上年眀降諭旨以彼此鬭毆之案若死者僅用手
足而兇犯輒持金刃殺傷此等好勇鬭狠之徒不可
不嚴示懲儆自當入于秋審情實但不教而殺朕尚
不忍因令各督撫遍行出示咸使聞知俾各畏法悛
改并予限一年俟下屆秋審時始行分别辦理若教
而不從則是自取其死情理俱無可恕矣因思今年
秋審案件俱在未奉諭旨以前愚民尚未周知若即
行予勾何以副朕前旨辟以止辟之意所有今年秋
審情實金刃傷人之案著刑部於黃册内夾簽聲明
其已經具題者於進到時交行在刑部夾簽呈進原
可扣除不勾但此等案犯情節加重即不予勾亦止
應照情實未勾之犯辦理不得援尋常緩決人犯之
例三年後即予減等是於從寬之中已寓戒好勇鬭
狠之意矣恐僻壤窮鄉遽難家諭戸曉著再予以五
年之限令各督撫將朕旨明白曉諭實力勸導務使
人盡儆凛以化其桀驁不馴之習勿使輕罹刑網若
五年後仍然怙終不悛復有用金刃傷斃徒手之人
者則殺人者死律合抵償且屢訓不悛法難更宥即
當概行予勾無稍矜恤各宜感悔省悟毋負朕諄切
教戒化民厲俗之至意將此通諭中外知之四十四
年六月奉
諭據刑部奏殺死一家四命之兇犯余膺擬凌遲處死
其子余世聰余世華余世閏余世榮俱照新例擬斬
决前降諭旨將殺死一家多人之犯加重定律者原
以此等兇惡之徒將人全家殺害實戾氣所鍾不應
復留餘孽且恐兇徒眀知法止其身自拚一死逞其
殘忍殺害過多以絶人之嗣其妻子仍得倖免於情
理實未允協自應改用重典以期辟以止辟今此案
余膺殺害熊士順一家四命而余膺及其子余世聰
等分别凌遲斬決者共有五犯擬抵之人浮於所殺
之數亦覺稍過所有余膺之子余世聰余世華余世
閏仍着照原擬斬決其幼子余世榮著從寬免死同
兇犯之妻丁氏發伊犁給厄魯特為奴並著刑部嗣
後如有殺一家四命以上之案悉按其所殺人數將
兇犯父子照數定罪俾多寡相當其有浮於所殺之
數或一人或二人均以其幼者照此辦理並令内外
各問刑衙門知之著為令四十六年二月奉
諭從前進𠞰金川所調各省綠營官兵曾在軍前潛逃
者即經降旨飭令各省督撫嚴拿奏請正法所以重
軍法警將來也現經文綬奏到川省未獲逃兵尚有
七百二十一名之多但事隔多年一經拏獲即予駢
誅朕心亦有不忍兹特網開一面嗣後此等未獲逃
兵如有自行投首者著加恩免其死罪發遣伊犁等
處此實朕法外之仁如尚有潛行竄匿不肯投首者
若經地方官盤獲仍當即行正法斷不能稍從末減
各該督撫等務俱仰體朕意明晰曉諭查照道里遠
近分立限期務使窮鄉僻壤家諭戸曉副朕仁義兼
盡之至意五十年六月奉
諭向來刑部定律凡有私自净身人犯俱問擬斬候因
念此等人犯大抵因貧所致是以加恩釋放發在熱
河當差現有太監王成一名朕面加詢問伊係直隸
安肅縣民原報今年十六歲實年方十三歲前年因
家中貧苦父母為之净身問擬斬罪在縣監禁一年
上年始發熱河當差初次報縣時該縣胥役因向伊
父王二格需索不遂曾將伊父一併收監四十餘日
後因窮不能給始將王二格釋放遂捏填王成年十
五歲定擬詳報等語此事經朕親向詢眀且看其身
軀幼小並應對明白實無虚語知縣為親民之官雖
不至昧良舞弊貪圖微利若此此必胥役鄉約人等
因私自净身有干例禁希圖訛詐又因索詐不遂為
之加增年歲以入其罪並將伊父無辜久羈聞之殊
覺惻然而該縣竟漫無覺察任憑胥役等勒索捏報
種種弊混亦難辭咎現因各處當差太監乏人尚在
曉諭召充且向例太監於投進當差時祗賞給銀五
兩其每月所得分例亦不過一二兩若未經投進之
先吏胥亦向其需索則是得不償失誰復肯將其子
弟充當太監者近日進宫太監短少之故必由於此
况王成净身實年不過十一自必係伊父母窮苦無
聊遂爾將伊閹割與伊何涉乃擬以大辟而復滋胥
役索詐捏飾之端乎此案著劉峩詳查參奏因思私
自净身人犯律擬斬候者雖為慎重傷身起見然一
經閹割便成廢人若非實在窮苦孰肯甘心出此今
因有此律而轉致胥吏借端勒索甚至加增年歲故
入其罪况此輩供奔走掃除之役自古皆然是宫闈
在所必需而反治之以罪從前定例本未允協所有
私自净身問擬斬候一條竟應刪除並著直隸總督
順天府尹嚴飭各屬州縣嗣後如有並無他故自行
净身者准其投内務府派撥當差照例驗看如有他
故内務府大臣再行文問之地方官不得竟拘其家
屬致滋擾累倘有從前需索滋擾者即將該州縣等
據實參奏其現私自净身問擬斬候已未招解及在
監羈禁查明釋放解送内務府分别當差
囚繫
(臣)等謹按繫囚之繁減關治道之盛衰我
朝
肇基東土俗厚風淳為牢以畫地而已于後有内外監女
監之設規制具備而有司稽察未周致病犯不無
情弊嗣經
列祖暨我
皇上釐剔奸欺嚴逾限之禁而案犯鮮有監斃設記犯
之簿而濫禁不及平人其懸案待質之犯按時開
釋而囹圄為之一空然于劫監奪犯疎防賄縱則
嚴治之法俾無漏網寬嚴得中稽核以實不慕縱
囚泣罪之虚文而犴狴之肅清實前古所未有也
天聰三年五月以遣追土默特部落逃人諸臣中
有不給馬匹及未會集公署者
命畫地為牢禁飲食三日
順治三年二月定死囚禁内監軍流以下禁外監
婦人犯罪應禁者别置一室曰女監十二年八月
定地方官擅取監犯病呈致死者依謀殺人律擬
斬獄官禁卒聽從指使下手者依從而加功律擬
絞十月
諭每年六月内審定立决重犯俟七月具題正法永著為
例
康熙二年五月御史姚延啟奏江浙等省有獄卒
苛索不遂創為木籠上下分數層納囚其中不能
屈伸天時炎暑穢氣熏蒸轉成疫癘多致監斃請
敕部嚴禁從之九年六月
諭刑部監犯踰限不行速結以致斃獄者甚多各犯自有
應得之罪未死於法先死於獄殊非慎刑之意其作何
嚴加議處詳議定例具奏尋議凡承問官將正犯俱審
取口供限内監斃者免議雖在限内並不審理取
供遲延一案之内監斃一二人至三四人者罰俸
有差五六人者降一級留任七八人者降二級調
用九人以上革職將牽連無干之人監斃一二人
者罰俸一年三人者降一級留任四人者降二級
調用五人者革職若上司不據實題奏者降二級
調用至於取錄口供逾限不結致正犯監斃者照
限内不取口供致死之例處分將牽連無干之人
監斃一人者降一級調用二人者降二級調用三
人以上革職上司不據實題奏者降二級調用若
限内不能完結再行展限仍照限内監斃例處分
如在展限外死者亦照逾限例處分從之二十八
年十一月
諭流從人犯遇有勢力者每羈禁不嚴及至發遣又展轉
遷延其貧苦無力營求者即肆行凌虐瀕於死亡著戸
刑二部堂官稽察如有前項情弊從重治罪
雍正五年閏三月部議監犯病斃向例不分本犯
情罪輕重司獄官一例處分誠為未協嗣後應將
死罪軍流及杖徒以下分為三等按監斃人數分
别議處從之七年九月定行劫監囚不論曾否得
囚有無傷人將為首之人擬斬立决有傷人者將
夥犯亦擬斬立决如有殺人者將殺人夥犯及首
犯俱擬以斬梟其餘為從未經殺傷人者依律擬
斬監候在中途劫奪人犯因而殺人者將為首者
擬斬立決下手致命者擬絞立决餘仍照律分别
坐罪
乾隆元年十月部議嗣後各省各府設立循環監
簿飭令所屬州縣將每日出入監犯名姓填註按
月申送該府逐一查閱其有不應收監而濫行監
禁及懷挾私仇故禁平人者均照律擬罪雖係應
監人犯如有吏卒借端需索者以枉法從重治罪
該管官照失察衙役犯贓例議處故縱者照縱役
犯贓例革職十八年二月定斬絞重犯在監行兇
致斃人命者照前後所犯斬絞罪名從重擬以立
决十月河南巡撫蔣炳奏密縣禁卒賄縱重犯越
獄審擬絞候奉
諭禁卒典守監獄乃於斬絞重犯受財故縱此非尋常
因事受財可比自應按照本律與囚同罪但則例又
載有擬絞緩决候逃囚捕獲審豁之條未免法輕易
犯嗣後監犯脱逃審出禁卒得賄情節即視所縱囚
罪全律科斷如本犯應入秋審情實者亦入情實應
絞决者亦擬絞决應斬决以上者亦即擬以斬决著
為例二十五年四月定解役開放鎖杻致重犯脱逃
未獲者即將解役究審定擬嚴行監禁俟拏獲逃
犯之日究眀賄縱情節即照本犯罪名一律全科
如果僅係疎脫並無别故仍照例發落五月部議
押解斬絞重犯除受賄徇情故縱依新例辦理外
其違例雇替托故潛回無故先後散行止留一人
押解者改照故縱律與囚同罪不准照舊例減囚
罪二等問擬果係依法管解偶致疎脱審有確據
者除依律治罪外仍勒限緝拏他人捕得亦不准
寬免從之六月定獄囚衣制凡斬絞軍流重犯羈
禁在監以及解審發遣俱給衣赭色布服與鎖杻
互為標示二十九年三月部議禁卒將斬絞重犯
鬆放獄具以致脱逃者將該禁卒嚴行監禁俟拏
獲正犯之日究眀賄縱屬實照律全科審無賄縱
情弊或係徇情或托故擅離或倩人代守以致潛
逃者亦照故縱律治罪不准照舊例減囚罪二等
問擬五月定秋審屆期督撫飭各屬酌量所屬人
犯數目遴選一二幹練佐雜督同差役將重犯押
解省城候審審畢之後仍著原委員役解回收禁
倘有人犯疎脱及解役頂替短少等弊即將委員
參處又滁州解役魏榮等遞解遣犯過定遠縣池
河司地方該巡檢署無監獄令原解押至飯店次
日查點僉送因而脱逃安撫托庸奏欽奉二十七
年
上諭嗣後凡解送發往回城罪犯人等如有中途脱逃
者除將逃犯嚴拿外將解送官兵人役問擬死罪以
俟緝獲逃犯若經拿獲者再行釋放治伊應得之罪
若經年不能拿獲將正法之處奏聞請旨即著為例
遵例將解役等擬絞監候部如其議并議解送人
犯防範之處其向未設有監獄地方尤宜加謹倘
有疎虞該管官必當嚴懲伏查乾隆二十七年六
月内遣犯張四等在巨流河脱逃一案欽奉
諭旨將因天晚難辨年貌借端推諉不肯收接令解犯
住宿店房致犯脱逃之外郎楊海嚴加治罪其該
地方官等俱經從重議處在案今安省復有此事
恐各省亦有似此並無監獄地方該管官推諉誤
公亦未可定請
旨敕下各直省嚴飭所屬嗣後如有藉詞推諉不收人
犯以致疎脱者該督撫即行嚴參照巨流河一案
交部從重議處三十三年九月湖南巡撫方世儁
奏稱例載内外斬絞監候之犯每遇秋審時責令
獄官監看薙髮一次又秋審解省人犯俟審畢發
回後方許薙髮各等語盖以秋審俱在夏月時當
向炎准令薙髮以示矜恤今新例改令道府於冬
春之間親臨勘審維時尚未炎熱似可毋庸拘泥
請嗣後監犯照依熱審之期每年於小滿後十日
令該州縣率同獄官監視薙髮一次具文通報備
核以恤罪囚而符例意從之又奉
上諭向來各省應入秋審官犯俱於各州縣獄中監禁
勾決本到轉行該地方正法辦理尚未妥協嗣後各
官犯於定案時即在按察使衙門收禁既與齊民犯
罪者稍示區别而臬司獄禁稽察更為周密亦可免
疎虞替代諸弊於防微杜漸之中仍寓仁至義盡之
意秋讞大典更足以昭慎重至勾本到省並着照刑
部決囚之例將情實官犯全行綁赴市曹即令按察
使監視行刑奉到諭旨當場開讀按照予勾之犯騐
眀處決於體例既為畫一而省會之地共見共聞如
此立法森嚴並可使官寮共知儆惕將此通諭知之
著為令十月奉
上諭錢度奏賀縣疎縱逃軍熊俊越獄脱逃一案請將
典史謝霖革職拏問而於知縣鄭之翀請革職留任
殊屬非是該縣監禁脱逃匪犯既不上緊辦理又不
嚴密巡防致要犯夤夜兔脱非尋常疎縱監犯可比
自應將該縣即行革職仍留該處協緝事理方為允
協今錢度初到粤西輒爾心存寬縱請將該縣留任
使庸玩劣員仍得優遊戀棧何足以示懲儆眀係錢
度有意沽名沾染外省惡習不知悛改錢度著交部
嚴加議處鄭之翀著革職仍留該地方協緝嗣後有
似此者均照此辦理著為令至改發新疆積匪猾賊
在配及中途脱逃情罪甚為可惡一經拏獲即應眀
正典刑又何必關查原案往返需時致令匪犯在獄
日久得以乘間潜逃辦理本屬未善將来各省如盤
獲此等要犯訊究明確即行正法毋致曠時貽悞將
此通諭各督撫知之三十五年三月奉
上諭據熊學鵬奏應發新疆改發烟瘴之竊犯陸貴瓏
在司監收禁越獄脱逃現經拏獲正法請將管獄官
分别革職議處一摺司獄華燦於司監所禁要犯任
其乘間脱逃實屬有乖職守罪應禠革固不待言至
按察使為通省刑獄總司凡所屬囹圄並宜申嚴防
禁毋稍疎虞方為無忝厥職乃於專管之司監毫無
防範致有越獄之犯尚復成何事體則其平時之闒
冗玩公更可概見曾曰理向為府道時尚知黽勉自
擢任臬司以來即意存滿足不肯實心出力聞其近
日辦事聲名甚屬平常今復有此越獄之案非尋常
疎防可比曾曰理即著革職熊學鵬等著交部分别
議處至摺内於禁卒定罪一節援獄卒不覺失囚律
有限内能自捕得及他人捕得者皆免罪之語殊屬
未協禁卒拘管獄囚理應嚴密防守乃漫無檢束致
監犯得以乘間潛逃典守之職安在即訊無賄縱情
事而其藐法誤公罪已難逭設係限内自行捕獲猶
得云情有可原若他人獲犯與彼奚涉亦竟得邀寬
免何以杜弊懲頑昨因解員中途失鞘之案經地方
官獲賊者解員即予開復舊例未為公允曾諭吏部
改議此獄卒失囚律他人捕得免罪其不當事理與
解員開復例何以異著刑部另行核改具奏此案禁
卒等即照新例辦理其海寧縣知縣曾一貫於司監
越獄之犯即行緝獲自應量與議叙該撫摺内竟未
聲明亦屬疎漏並著該部議奏尋議嗣後如他人捕
獲及囚已死自首等情均仍依律減囚罪二等治
罪不准寬免其中途押解人不覺失囚者如他人
捕得及自首等情亦仍按本律科罪不准寬免三十
八年九月順天府尹奏准嗣後凡各省遞回人犯
無論初次二次即交原籍地方官逐一造册收管
仍於每月朔望日期按册點夘如有臨點不到私
行出境者隨時申報該管衙門及原犯事地方查
拏倘遞解後復行出境該地方官并不申報或被
原犯事處盤獲或又在他境犯案除將本犯治罪
外其原籍不報之地方官一併議處十月奉
上諭本日據薩哈岱鐘音奏拏獲分發為奴脱逃之俄
羅斯費約多爾等三犯因八月為停刑之月飭交該
縣嚴行監禁於九月初四日正法一摺固屬照例辦
理但此等脱逃要犯自應決不待時豈可拘於常格
况停止行刑月日原指尋常案犯而言若遇緊要重
犯應鞫應決者均宜隨時審辦設或拘泥舊文繫獄
太久難保無防守懈弛乘間越獄自戕等事致令倖
逃法網殊有關係朕於讞獄用刑權審至為慎重若
遇罪無可貸者即偶值令節慶辰亦諭法司按律訊
治從不稍存忌諱而外省督撫等因向有違例行刑
處分懼干吏議不亦昧于輕重之宜乎嗣後除尋常
案件仍照定例月日停刑外其兇盗逆犯干涉軍機
應行立決及當加刑鞫者均即隨時辦理聲明咨部
不得拘泥舊例著為令四十五年定各廳州縣有離
省遠者遇秋審情實人犯在監病故令管獄官立
即通詳該督撫於接文日先行題報該管道府據
報一面速派隣近之員前往騐訊眀確詳請咨部
總以一月為限四十六年六月奉
上諭向來刑部及各省監獄凡在禁囚犯有夜給燈油
之例甚屬無謂此等身繫囹圄者俱係犯法之人罪
由自取如重囚給以衣食因其爰書已定必須眀正
典刑不應復令其凍餒致斃已屬國家法外之仁至
燈油一項並非衣食可比罪囚在獄夜間本無需燈
火且小民常時入夕寢息不留燈者居多豈有犯罪
繫獄轉徹夜予以燈照雖矜恤亦不宜及此並恐奸
徒因有燈火或致放火以圖越獄尤非慎重監獄之
道至獄官禁卒稽查監口原可各自攜燈照看并無
藉獄囚之有燈也著傳諭刑部堂官查明此項燈油
因何給與必係多年相沿陋例如禁卒坐監看守自
應酌給燈油至獄囚則斷不宜與以燈火著即行妥
議具奏尋議革除四十八年刑部議覆陜西按察使
王昶條奏凡外省命盗案件州縣官一經定案例
應逐件解赴省城候臬司督撫覆審具題其有情
罪重大秋審時應入情實該督撫於成招定罪時
便可預定此等人犯與其發回本縣監禁待秋審
又復解省審勘致多往返并有意外疎脱之虞莫
若於招解到省定案後即應留禁省城於臬司首
府首縣均勻分撥禁錮俟勾到部文到日即在省
城處決其中或間有九卿改入情實者為數無多
仍令各督撫飭行各州縣照舊辦理或有九卿由
情實改入緩決者即解回本縣監禁尋奉
上諭以情實人犯如謀故殺行兇重犯及盜案自當留
於省城至姦婦謀殺本夫及尋常鬭毆等案情節雖
重尚不致有扭械脱逃之事仍解回本州縣候部文
到日於該處正法示衆俾知儆懼嗣經刑部分别行
兇重犯及竊贓滿貫之情重者三十四條於犯案
招解到省時即留禁省監其餘服制緣坐姦竊拐
騙尋常鬭毆共毆及婦女老幼之犯易於防範者
仍發回各州縣監禁得
旨允行五十年二月部議向來命盗各案其中間有正
犯已獲而贓証未明恐有枉抑或正犯在逃因餘犯
一面之辭恐有疎縱不得不將到案各犯監禁俟
拏獲要犯質訊眀確始行定擬發落其軍流杖徒
以下亦間有正犯在逃暫行監禁者惟是正犯兔
脱雖屢經咨拏而弋獲無期監候待質之犯有十
餘年至二三十年不等懸案莫結其情罪之重者
既不免久稽顯戮而罪之輕者亦不免長繫囹圄
乾隆十九年特奉
上諭查辦自康熙年間以後凡監候待質之犯共五十
七案其斬絞重犯分别入于情實緩決軍流徒罪
以下者盡行照擬發落奏眀通行在案今臣部辦
理上年三項緩決減等後本年減等各案檢查歴
年現審案内尚有朱依仁李四閻德俊唐老四案
俱因正犯未獲案涉疑竇監候待質其所犯俱在
年滿以下此外並無斬絞待質之犯隨查各犯監
禁或十六七年或二十五六年不等因案情未明
雖累經
恩赦不便查辦臣等公同酌議若正犯弋獲無期徒令
牢禁懸案不結似非核實辦公之道查各原案俱
在軍流徒杖以下逐加核擬分别發落保釋庶各
犯不至安坐囹圄而庶獄益加清釐再查自乾隆
十七年以後各省似此監禁待質之犯亦復不少
應令該督撫查眀監禁候質已逾十年正犯弋獲
無期之案分别辦理以清刑獄奉
旨依議
皇朝通典卷八十七
