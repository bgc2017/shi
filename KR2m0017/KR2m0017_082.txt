皇朝通典卷八十二
刑(三)
刑制
乾隆三十五年三月改定行竊衙署雖未得財擬
徒及事主追賊身死并窘迫自盡照因姦釀命例
問擬杖徒四月申嚴被毆傷重違例擡驗不行阻
止之親屬地保分别治罪又奉
諭吳逹善等奏審擬梓桐縣刁民聚衆一摺已批三法
司核擬速奏矣此次承辦兵差俱係官為發帑不令
絲毫累及閭閻且念經過地方應用夫役不無稍資
民力復格外加恩賞賚並無勒派軍需之事即或有
司辦理不善縱容胥役人等藉端科歛甚至不肖官
吏婪索侵蝕該民人何難赴上司控告一經勘訊得
實自必盡法嚴懲以除民累乃此案刁民輒敢糾集
多人入城肆横拆毁民房甚至擁赴衙署勒放枷犯
直是目無法紀此等莠民之尤孽由自作於情理難
以姑寬業將首惡各犯按律駢誅用示炯戒至摺内
稱該縣里民聚衆不法者惟蘆溪東芝溱溪三處其
婁化夜郎二里並未約會等語可見梓桐百姓不盡
姦頑雖據首犯供此二里地處窵遠一時未及糾約
但匪衆因趕集入城滋事三次號召多人其事已閧
傳合縣而婁化夜郎二里獨無一人隨同附和是該
二里民人尚知守分奉法具有天良不可掩没其善
朕惠愛黎元無所不至而彰善癉惡一秉大公其有藐
視國法者斷不肯姑息長姦而馴謹良民則深所嘉
子刑賞悉視其人之自取隨事具有權衡著該撫宫
兆麟即行確查二里里長民人量加奬賞仍出示曉
諭俾衆人知所激勸並將此通諭知之五月定委員
審理案件究出實情聲請議敘其故意苛求一併
題參案件重大委審多員亦應仿照刑部祗將主
駁之員聲請敘錄閏五月奉
旨刑部等衙門題覆盛京刑部侍郎朝銓等審擬齊了
其等行刦花義相家一摺該侍郎等原擬以法所難
宥之齊了其戚七里請照律正法而以遞送財物及
把風之蘇薩勒噶齊小胖老各即拴得力郭七等為
情有可原請免死發遣經部改擬削去戶籍發烏嚕
木齊等處為奴雖係按例核擬於情法尚未允協該
犯等身係旗人乃竟甘心為盜實屬從來所未有閱
之不勝駭愕豈得僅照尋常盜案為之差等科罪况
強盜已行得財律皆擬斬原屬不分首從經我
皇祖聖祖仁皇帝法外施仁分别情有可原一條量為末減
此以加之民人犯法尚可云憫其愚氓無知若我滿
洲素風淳樸今以百餘年來未有之事而忽見此下
流敗類實為愧憤難釋即我八旗聞之亦當切齒痛
心安得不力挽澆風大加懲創我
皇考世宗憲皇帝嘗以旗人殺死旗人情罪最為可惡
特命秋審入於情實子勾用昭炯戒自後鬭狠之風因之
歛戢今該犯等不知顧惜顔面畏法自愛至於身死
盜案無論原擬不足蔽辜即部議削籍改遣新疆為
奴亦不足以示儆此本著交刑部另行定例會同法
司核議具奏並將朕明罰敕法正所以保全愛護滿
洲臣僕之苦心通諭八旗知之尋議嗣後如滿洲旗
人有犯盜刦之案俱照強盜本律定擬不得以情
有可原聲請奉
旨依議十一月定造意分贓之窩主不得照竊盜律以
一主為重應統計各主之贓數在一百二十兩以
上者擬絞候在滿貫以下者亦統計各贓科斷十
二月奉
諭據從泰奏稱發往巴里坤效力贖罪之原任知縣竒
善原任佐領李陶原任筆帖式托恩多自到巴里坤
以來在清漢檔房效力行走竒善著賞空銜李陶托
恩多或再留一二年或即送京將伊等原犯情罪開
單請旨前來查竒善所犯係婪贓之罪此等貪員斷
不行復用今豈可奏請賞給空銜至李陶托恩多乃
吃酒行卑獲罪部擬發拉林阿勒楚喀加等改發巴
里坤之重犯向使李陶托恩多如不加等治罪徑發
拉林阿勒楚喀則又何如奏請免罪回京惟因伊等
所犯之罪不足以蔽其辜始行加等改發巴里坤之
人今反奏請免罪回京有是理乎况發遣拉林阿勒
楚喀及發遣伊犂人等俱令一體在彼種地其發往
拉林阿勒楚喀人等由邇年以來並無因其效力奏
請回京之例惟發往伊犂等處之人彼處往往將此
輩令於印房行走數年該處大臣輒行邀譽稱其出
力代為奏請僥倖者甚多此皆非是其發遣人内原
犯罪輕情有可原者果能效力行走尚可奏請邀恩
似此該犯貪卑重罪加等改發巴里坤等處不應開
復之輩斷不可代為請恩具奏從泰所奏甚屬非是
從泰著交部議處但此等擬發拉林阿勒楚喀加等
發往巴里坤人等俱係重罪之人非别項發遣新疆
人等之可比從前刑部辦理之時並非分晰重輕亦
屬未周嗣後似此發遣拉林阿勒楚喀加等發遣巴
里坤人等永行居住配所不准奏請發回將此著交
刑部為例遵行三十六年四月改定偷刨人參人百
名以上改為四十名以上五百兩以上改為五十
兩以上俱擬絞監候五月定盜牛二十隻以上及
二十隻以下計贓滿貫者均擬絞監候又奉
諭據何煟奏内黃縣緝獲隣省賊匪劉老張花子張五
和尚李二楷子四名訊出糾夥在直隸静海縣境行
刦並將同夥劉四淹斃各案經直督楊廷璋以静海
縣所獲該犯同夥張二未認致死劉四情節咨提劉
老張花子等質審現將該二犯解直等語劉老等係
節次強刦盜犯且係謀命重案均為法無可逭之人
今同夥之張二既在直狡供計圖脱䣃自不能不將
該犯轉解質證使無遁情著傳諭何煟即行遴選妥
幹員弁小心護解赴直毋令稍有疎虞楊廷璋於質
審明確後將應行正法要犯即在直省辦理毋庸再
行解回豫省其在豫同獲之張五和尚等該撫於提
到訊取確供後即行定擬題結亦毋庸再解直省併
案審辦此等稔惡貫盈之犯居心狡險每因案連隣
省冀輾轉關查解審得以少延顯戮或於中途乘間
脫逃其情最為可惡前曾諭令各督撫或有逃盜要
犯核其情罪重大者一面移查本省原案審訊得實
即在該處照擬辦結毋庸往來解送致滋疎悞著再
傳諭各督撫嗣後各省遇有盜刦逃遣及悖逆等重
案犯一經審確仍遵照前旨即於本省按例辦理倘
有必需移解質訊方能定案之犯該督撫等即慎簡
妥幹之員沿途加意隄防管押遞解毋任少有疎虞
倘視為解犯具文致該犯在途兔脱及情急自戕等
事除將管解人等從重治罪外仍惟辦理之督撫是
問並於各督撫奏事之便通行諭令知之八月奉
諭海明奏萬載縣緝獲湖南逸盜徐明宗該犯拒捕傷
人因供詞與楚省原案不符已移解瀏陽縣質審等
語所辦非是各省挐獲強刦要犯如情節重大即就
所獲之處審明辦理不必輾轉解質致有疎虞節經
通諭甚明其實係供情不符罪關出入必須解赴原
犯省分質訊定讞者係專指本案情節未明並無别
項重罪者而言今徐明宗係陳大魁等糾同行竊臨
時行強案内取䋲綑縳事主之犯業經楚省審確定
案情節已無可疑或該犯因首犯已經正法希圖狡
䣃楚省原案具在無難關查指詰自不容有遁情並
無所用其轉解即果如所供止係在外接贓而該犯
於巡檢往挐時尚敢拒捕逞強用刀劃傷弓役自應
即照強盜拒捕傷人之本例擬以斬決何得又因供
詞不合原案咨解往來致稽顯戮海明甚屬不曉事
體著傳旨申飭但據奏徐明宗已經解赴湖南著傳
諭永德即速審明嚴固監禁毋庸再行解回江西致
中途或有疎誤海明接奉此旨後即將該犯拒捕案
情速行定擬具奏以便交永德就近辦理並著通諭
各督撫嗣後凡有此等逸盜於臨捕時敢有拒傷兵
役之事均照此從重問擬毋得拘泥解質之例致失
罪名輕重著將此於各省督撫奏事之便傳諭知之
三十七年四月定發往各處駐防當差之另戶旗
人並犯罪發往新疆當差旗人三年改過編入本
地丁册年終彙題又奉
旨三法司核擬阜寧縣民陳有茂與胞弟陳有盛争閙
致伊母葛氏服滷身死一案照子威逼父母致死例
擬以斬決陳有茂因田價細故與弟連次争閙復逼
妻尋死圖賴其弟以致伊母愛憐少子忿激自盡核
其情罪較重自屬法所難逭惟所引子威逼父母例
文於義實為未協明刑所以弼教若以威逼二字屬
之子孫於父母祖父母言之不順豈可著為法令此
等準情定罪當改為子孫不孝致父母自盡定為例
條庶足以飭倫常而示懲儆所有此案即著照此改
正第子孫不孝其親情節輕重不同亦有未可概擬
斬決者並著刑部詳悉酌議具奏尋議嗣後凡子孫
不孝致祖父母父母自盡之案如審有觸忤干犯
情節以致其親忿激輕生窘迫自盡者即擬以斬
決其本無觸忤情節但違犯教令以致其親抱忿
輕生自盡者酌擬絞候律例内威逼字樣應改為
因事逼迫字樣奉
旨依議六月定文職承緝竊案功過不得將上次彙奏
之案併入新案計算七月定改發新疆為奴人犯
雖成篤疾仍應改發其軍流人犯加等問擬黑龍
江等處為奴分别刺字及隆冬盛暑停遣例又定
蠧役犯贓以蠧犯二字分别刺臂刺面例又定蠧
役不刺字及刺後復充該管官分别降革例八月
定加倍重利收當軍器分别遣徒九月奉
諭向來旗下家奴有酗酒行兇者一經本主報明該旗
即行送部發遣其妻室有年老殘廢及不願隨帶者
俱不同發定例未為周密如近日秦璜即有將發遣
家奴之妻留佔為妾之事不可不另立章程以防流
弊蓋家奴犯法其妻亦屬有罪之人自當一體發遣
但此等犯罪旗奴妻室自不值官為資送若其中果
有實在不能隨帶者或令於親屬依棲或聽本婦另
嫁自不便仍留服役以杜嫌疑嗣後該部旗遇有發
遣家奴之案俱照此辦理著為例十月定停柩在家
限一年安葬例定溺女依故殺子孫律杖六十徒
一年又奉
諭據熊學鵬奏參革河東鹽運使吳雲從捏報虚數鹽
斤案内應賠銀六萬六千三百六十餘兩前於吳雲
從任所查出並估變銀五百三十餘兩又續增查估
銀僅三千二百二十餘兩所追不及二十分之一請
將吳雲從解部嚴加治罪等語吳雲從名下現有應
賠鹽價銀六萬六千餘兩其未完銀兩甚多即不應
准其贖罪此等獲罪人員本身既有應追銀兩自應
儘數全完或尚有餘力再行贖罪方為合理從前兵
部辦理此案時不知吳雲從名下有應追未完之項
遂為據呈奏請是向來贖免坐臺舊例原未允協吳
雲從應不准贖罪其已交贖臺銀一萬二千兩即劃
入未完數内扣抵仍著將吳雲從即行解交刑部按
伊現在未完銀數核擬定罪具奏嗣後凡遇此等贖
臺贖罪各項人員著咨查戶刑工等部如有本名下
應行追賠未完銀兩概不得准其奏請贖罪著為令
十二月定通緝人犯已逾四十年者即子查銷毋庸
彙奏三十八年二月定漕船舵工水手勾匪趕集
及失事不為救護分别照窩主不行不分贓例減
一等治罪糧船入境派捕盜廳二員協挐盜賊如
有失事照盜賊經過不行窮追例降一級留任五
月定族隣捏結留養照本犯罪名減二等贓重者
以枉法論十二月定聞挐投首之犯除律不准首
及盜案人犯仍按本例分别辦理外餘俱減一等
三十九年三月定民間私製藤牌照鳥鎗例治罪
失察文武各官處分九月定改遣重犯脱逃通咨
奉天等各遠省查緝例十月定偽造護道榜文限
半年首繳逾限治罪地方官搜查不淨照失察邪
教例處分又定打射禽獸不期殺人比照捕戶於
深山曠野安置窩弓不立望竿因而殺人致死律
擬徒十一月定新疆改發欵内回民結夥三人以
上等六項應發四省烟瘴人犯老幼殘疾及年逾
五十免刺改遣字樣仍依原罪科斷又申明改發
内地人犯年在五十以上及成殘廢者不得刺改
遣二字又定處決重囚部文到省如州縣近而道
府遠者派委在省之同知等官前往監決又奉
諭三法司進呈賊犯程文錢丢包竊賊滿貫一案擬以
絞候雖云按例但此等賊犯夥衆肆竊竄跡稽誅情
罪甚為可惡且其犯案已越六七年之久若彼時早
能捕得已早入情實予勾是該犯係倖逃法網之人
一經弋獲即應立行正法豈可復令監候稽遲嗣後
凡有罪應入情實人犯經二三年後始行就獲到案
其本罪如係應擬斬絞監候均著改為立決以昭平
允此案即著三法司另行改擬具奏四十年正月奉
諭前據弘晌等奏查審逆犯吕留良之孫吕懿兼曾孫
吕敷先捐納監生一事係戶部辦理錯誤現已另降
諭旨至檢閱刑部原案作為另戶之案竟係錯會朕
旨朕前諭令將發遣之曾為職官及舉貢生監出身
者免其為奴於戍所另編入旗出戶當差係指尋常
為奴遣犯而言其真正反叛及強盜免死減等人犯
原旨即在開除不辦之列若吕留良子孫係大逆重
犯緣坐即屬反叛豈可援輕罪有職人員㮣免為奴
出戶致令逆惡餘孽得仍竄籍良民實不足以示懲
創而申法紀即如此次王倫之族設有舉貢生監亦
免其為奴出戶乎著交刑部存記嗣後如遇辦理此
等大逆緣坐之案不特舉貢生監不應減免即官職
甚大者既為逆犯子孫罪在不赦亦不當復為區别
所有吕懿兼吕敷先二犯前既倖為開戶今復妄思
混厠衣冠情罪尤為可惡若僅照該將軍所擬永遠
枷號罪及其身而止尚不足以蔽辜著將該二犯及
其家屬俱發往黑龍江給與披甲人為奴二月定盜
竊連犯兩案罪名相等者一案具題一案咨部四
月定先曾和姦後因拒絶殺死仍照謀故鬭殺問
擬秋審入情實又定遣犯隨帶之妻在主家倚食
被主毆死依毆死雇工人論自行謀生者以凡論
八月定兵丁閒散等項由軍流改發新疆之犯永
遠不准回籍閏十月奉
上諭今日御史王寬奏請將各省秋審經九卿改輕改
重之案酌定處分一摺所奏甚屬非是朕辦理庶獄
一秉大公至正即有更改惟在準情酌理務得其平
從不存絲毫成見至每年辦理秋審俱經細閱數次
其中稍有一線可原者臨時即不予勾或各督撫有
問擬失當經九卿改正者朕量其改駁案件少者傳
旨申飭多者或交部察議其事亦止可如是而止即
如今年四川省改駁多至五案亦止將署臬司顧光
旭嚴加議處而署督文綬尚因其承辦軍糈特子從
輕此衆所共知者乃該御史欲請將秋審改多之案
明定處分此必私心揣測妄以朕為有意從嚴若果行
其說其無知之督撫自皆避寬縱之名共思從重以
免過勢必致失入者多於民命所關甚鉅國家設立
刑章辟以止辟聞尚德緩刑未聞尚刑緩德王寬此
奏斷不可行向來御史每遇給事中缺出時多有封
奏事件希冀轉科朕用人自有權衡豈以一言為去
取况身為言官藉以干進亦為諸臣恥之同日李殿
圖奏請陸續刊刻國家方略一摺此書現在纂輯告
成後自當敬謹刊行若纂辦未完豈可零星刊布然
其言不過書生迂見尚不足深責是以止將原摺發
還而王寬之奏為明刑大體所繫不應妄陳若此著
交部議處並將此通行傳諭知之
(臣)等謹按刑章輕重各視其人所自取我
皇上明察庶獄惟允惟平每當秋審案件詳慎再三務
使天下無冤民故於失入失出過多之省分交部
察議而於請定處分之奏則嚴行
諭禁誠恐啟酷吏過嚴之漸也恭繹
聖訓欽恤民命尚德緩刑好生之仁與
天合德矣
十二月定徒罪有關人命者解司審轉專案咨部
尋常徒罪議結後議敘供招按季報部四十一年
十一月定因瘋殺死二命擬絞監候例四十二年
三月奉
諭江蘇廵撫楊魁題請將桃源縣民孫謀掌毆伊父孫
尚文並咬落指節擬以斬決一疏已批法司核奏矣
查閱本内孫尚文供伊子孫謀平昔不孝屢次違犯
曾於三十七年九月禀縣枷責等語彼時辦理殊屬
非是該犯孫謀忤逆既經伊父禀縣即應嚴行懲治
或發烟瘴或發他省使伊父得安居守業豈可僅以
枷責從輕發落此等不孝之徒所謂下愚不移何得
留於其家致將來釀成事端向來刑部辦理呈告忤
逆之案皆按律科斷即從輕亦擬發遣此日孫尚文
控告伊子時地方官若照此辦理何致尚留敗類任
其回家肆行狂悖幸而孫尚文被咬未死設使因傷
致斃或竟有逆倫之事則是因一時姑息之心留此梟
獍使得肆毒於其父母於倫紀風教大有關係所有
從前辦理此案之府縣實屬疎縱至臬司刑名總滙
巡撫察吏安民何俱漫不經心若此著查明一併交
部議處嗣後各省似此忤逆之案俱應照例坐以發
遣著交刑部定議具奏尋議嗣後祖父母父母呈告
忤逆之案如係屢次違犯逆蹟顯然者即將伊子
發烟瘴充軍若係旗人發往黑龍江奉
旨依議四月奉
諭刑部題覆直隸省毛成因圖姦殺死張興問擬斬决
一本已依議行矣閱本内毛成於乾隆三十九年七
月犯案旋即脱逃至四十年十月始行緝獲業已稽
誅一載有餘而承審之知州又以隣境會審檢驗辦
差等事公出以致更易三任輾轉稽延直至本年三
月始行結案題達殊屬非是此等淫惡之徒一經就
獲自應速行審辦早正刑誅俾兇頑知所懲儆死者
得以伸冤方合辟以止辟之義乃遲至兩年始行審
結設該犯有監斃自戕等事轉得倖逃顯戮即此可
見外省吏治廢弛積習相沿於地方緊要案件全不
依限速辦為上司者又不實力督催至扣限時輒以
會審辦差紛紛藉口尚復成何政體况州縣既有本
任應審要件即不應復差會審别縣之案以致反遲
其應審之本案也督撫等何漫不經心若此周元理
著嚴行申飭達爾吉善著交部議處嗣後各省審辦
重犯案件尤須上緊審轉依限題結不得托故稽遲
倘有仍似此遲滯者定將該管上司交部從重議處
將此通諭知之六月定原謀共毆必有致命重傷方
行擬抵又奉
諭據國泰審擬竇十調姦拒捕逞兇斃命一案據稱竇
十乘張氏之夫夏三與子夏喜外出用言調戲當經
夏三邀同妻弟張禄等及子夏喜赴竇家理論竇十
即持刀開門將夏喜砍傷斃命並砍傷夏三張禄等
四人畏罪逃逸旋於熱河地方挐獲審明定擬並稱
該犯情罪可惡僅按律擬斬監候不足蔽辜請旨即
行正法等語此等淫惡兇犯情節固為可惡但按律
擬以斬候於法已無可加若因其情罪較重只須趕
入本年秋審情實不使久繫稽誅尚非決不待時之
犯乃聲敘以為不足蔽辜請即正法恐無識者轉疑
為有意從嚴所辦未免過當朕辦理庶獄惟期公當
不肯稍存畸輕畸重之見内外問刑衙門均當體朕
此意著傳諭各督撫嗣後如遇此等案犯按律定擬
後即夾片聲明趕入本年秋審情實較之尋常案件
歸入下年秋審者已屬從嚴毋庸將不足蔽辜字樣
聲敘此案除交刑部存記辦理外並著傳諭國泰及
各督撫奏事之便諭令知之八月定逃旗發遣赦回
交旗管束五年後酌量挑差如不悛過仍行發遣
十月定鄰佑捕賊於拒捕時先毆重傷挐獲後毆
輕傷比擬杖徒十一月定竊犯攜贓逃回家内刃
傷事主並非護贓格鬭按例擬絞知情未經同竊
之犯幫同拒捕擬流又部議廣東將軍永瑋等奏
駐防鑲紅旗滿洲前鋒克什布之妻楊氏違犯教
令致令伊姑王氏自行投井身死將楊氏審擬絞
候奉
旨楊氏依擬應絞著監候秋後處決餘依議至摺内稱
楊氏係駐防旗人之妻例應解部監禁令該將軍等
派員選人伴解等語固屬照例辦理但各駐防旗人
内應入秋審亦所常有若俱派人伴送不勝其煩向
來東三省秋審常犯並不解京辦理各省駐防何獨
不然况各駐防將軍都統拘禁一二人犯亦非難事
而理事同知衙門各有監獄即可令其收禁何必多
此一番跋涉耶嗣後各駐防遇有秋審人犯即令將
軍都統等悉心確核分别情實緩決可矜三種造册
題達交刑部九卿會核具題至勾到時某省駐防即
令另册同該省應勾人犯一體辦理著為令四十三
年五月定竊盜再犯雖遇赦得免併計仍應刺臂
六月奉
諭據明善奏正月間由科布多派在屯之宣化中營馬
兵何澤洪隨同筆帖式三陽泰進京公幹該員行至
宣化地方何澤洪即托病潛逃請旨飭下宣化鎮嚴
行查挐俟挐獲時由驛解至科布多治罪示衆等語
綠營兵丁派往新疆換班耕種乃因奉差進京經由
原籍輒敢托病潛逃情節甚為可惡雖不至如軍營
征兵脱逃挐獲即行正法亦當按律重擬候朕酌量
定奪若如明善所奏仍解至科布多治罪不足以示
懲儆而僅交該鎮總兵查緝亦恐未能迅獲宣化係
直隸所屬其地與晉省毗連著傳諭周元理巴延三
嚴飭所屬於宣化張家口一帶地方將該犯何澤洪
設法跴緝務獲解交刑部嚴審究擬具奏再新疆各
處耕屯日闢綠營兵在彼駐防者甚多脱逃之事諒
亦不免著各該管大臣將此旨嚴切曉諭如該兵等
再有脱逃者即照此例辦理俾各知凛遵毋致輕蹈
法網將此一併傳諭知之并交刑部存記閏六月定
駐防滿兵出城閒遊居住查挐治罪九月定為奴
之厄魯特酗酒滋事發往烟瘴地方給與兵丁為
奴又定毆傷父母逆犯審明即行處斬不得請
旨十月定撥給外省駐防將軍都統發遣為奴人犯俱
令其在所定之地方存留毋得隨任遷移十一月定
押解斬絞立決秋審情實重犯如有違例僱替等
弊縱囚脱逃者僉差之知縣千總比照管獄官減
等治罪又定白役詐贓斃命之案正役分别擬罪
又奉
諭據觀音保奏奉旨勾決官犯吳龍光時因臬司周元
理公出未回觀音保即親往監視行刑一摺所辦甚
是藩臬均駐省城事同一體原不應稍存彼此之見
嗣後各省官犯勾到時如臬司現在省城自當遵旨
親往監視專摺覆奏或因公出省即著藩司代辦仍
行具摺奏聞著為令將此遇便傳飭各省藩臬知之
四十四年三月定十歲并十五歲以下幼童致斃
人命非死者長於本犯四歲以上不得援例案雙
請又定因捉姦致死外姻小功尊長夾簽申請減
流成案四月定問擬五軍及總徒准徒各案均於
擬罪處聲明杖一百折責發落字樣八月定捐納
官生貢監逾限不行改歸原籍者斥革治罪九月
定和誘改嫁之婦即照犯姦問擬杖罪的決不准
收贖十月定争繼釀命之案聽房族另行議立其
争奪各房不准承繼又定審辦案件犯病公出毋
許重扣之例四十五年二月定婦人故殺子孫婦
殘酷狠毒流罪不准納贖六月定江洋大盜屢行
搶劫復拒捕致斃弁兵從重問擬凌遲並將親屬
發遣為奴又奉
旨巴延三奏挐獲肆劫多案拒捕殺傷官兵之海洋盜
犯胡友南等審擬分别斬決梟示一摺已批交三法
司核擬速奏海洋大盜雖常有未若此案盜犯於洋
面屢行搶刦及至官兵往捕盜犯韓廣石竟敢用鎗
抵拒將把總譚瑞昌鎗傷墮海兵丁陳元秀等戳傷
落水淹溺情罪重大非尋常江洋大盜搶刦傷人者
可比此等為首盜犯竟應從重問擬凌遲其親屬亦
應發遣以昭懲儆其把總譚瑞昌兵丁陳元秀等奮
勇捕賊受傷淹斃應照出兵陣亡例賞恤著該督查
明辦理至該犯等先在沙灣河面見有雙桅舊船即
起意糾買修理偷越出口已屬人所共見而摺内復
稱原籍牌頭保甲無從覺察均毋庸議辦理尤為未
協至失察私藏軍器及偷漏出口之疎防文武各員
雖係聲明除此案挐獲各犯出力之兵弁仍著加恩
奬賞外巴延三到任未久此次姑寬其處分章紳著
交部嚴加議處其未獲各犯著該督撫等嚴飭跴緝
尅期務獲歸案嚴辦其沿海省分並著各該督撫等
實力稽查遇有此等案件即照此辦理並將此通行
各省沿海地方出示曉諭俾匪徒咸知儆惕而出力
官兵有所勸勉再此案係本年二三月間之事且糾
衆至八十七人之多又復拒傷官兵不法已極何以
李質穎署總督時僅飭查挐並不據實奏報著李質
穎明白回奏十一月定妻妾逼廹夫死擬絞立決四
十六年二月奉
旨刑部因經朕看出核覆山西省梁崇禄圖姦竇生宜
之妻被竇生宜毆傷身死將竇生宜漫照罪人不拒
捕而擅殺律擬絞監候一本另請立罪人雖拒捕而
並未傷人之例此案梁崇禄實亦拒捕但未傷事主
向來辦理此等案件俱有成例可援如罪人不拒捕
而擅殺者自應照例緩決數年後遇赦再行減等若
罪人既有拒捕確實證據致被捕者殺死則捕者無
論己未受傷均當於本年列入可矜刑部祗須於秋
審時就案核辦不必另立科條竇生宜一案即照此
辦理四月定新案斬絞人犯病故概行通詳委員相
驗其離省及道府所駐之處遠者關移隣封相驗
一面具詳五月奉
諭阿桂等奏查明甘省新舊教番回起衅仇殺緣由一
摺據稱撒拉爾番回約有六千多戶分為十二工各
工俱有掌教韓哈濟係世傳總掌教乾隆二十六年
韓哈濟與賀麻六乎因念經不和彼此争閙賀麻六
乎新起禮拜寺三座韓哈濟韓武等在按察司衙門
互相控訴案内即有蘇阿渾即四十三之名經地方
官會同審明將賀麻六乎韓武均照誣告人死罪未
決律擬以杖流賀麻六乎首先生事冀陷無辜從重
發往烏嚕木齊為奴韓哈濟擬以枷杖蘇四十三訊
不知情均子免議當經咨部完結等語此等番回在
該處煽惑愚人妄言禍福甚至設立掌教及總掌教
之名以至無知回民被其愚惑入教指揮聽令現在
逆番蘇阿渾四十三等即其餘黨竟敢於率衆抗拒
官兵總由當日養廱貽患所致然尚因舊教與新教
相争不致合為一事若聽其仍存總掌教之名俾回
衆悉聽其號令設彼總掌教者肆為不法更何事不
可為此事關係甚大不可不設法妥辦早為消弭著
李侍堯於辦理撒拉爾番回善後事宜内將總掌教
名目不動聲色令其裁去並各省有無似此回教名
目者亦令一體妥為裁革至韓哈濟與賀麻六乎等
争教互訐非尋常案犯可比皆當據實奏聞按律嚴
辦以示懲儆乃當日該督僅以咨部完結刑部亦照
咨率覆或入於彙奏朕實不知均屬錯誤但查此案
係陜甘總督明山任内之事其時刑部堂官劉統勲
官保吳紹詩四達錢維城等均已物故毋庸再行查
辦嗣後各省督撫遇有此等邪教争控聚衆念經之
案即應親提案犯嚴審究擬據實具奏以淨根株不
得顢頇了事率行咨部完結致復蔓延滋事刑部堂
官遇有此等外省咨結之案亦即具實特奏從重定
擬不得咨覆完案至邪教案内凡有發遣之犯不得
發往奉天吉林及新疆等處致將邪教復行煽惑民
人被其愚誘將此傳諭李侍堯及各省督撫入於交
代遵照辦理並交刑部堂官存記一體遵照九月定
竊盜被追拒殺及臨時拒捕殺人並搶奪殺人從
犯如幫同拒捕有傷不論他物金刃俱改擬絞候
四十七年九月定發遣新疆年滿之員除本犯不
至軍流者仍照舊例辦理外其本犯軍流改發者
即由陜甘總督照例解配旗人解部折枷十月奉
諭民間私鑄鳥鎗向有明禁嗣因口外蒙古地方及内
地民人防禦盜賊打取牲畜不能無需用之處是以
降旨免其交官銷毁致滋煩擾仍令編立字號以備
稽查乃近閱各省招册及題奏案件常有火器傷人
鳥鎗拒捕之案皆因各省督撫平日不能飭屬實力
查辦即編號嚴查出示曉諭亦不過奉行故事致任
民間私行製造而不逞之徒得以藉端滋事著傳諭
各省將軍督撫府尹嗣後務須督飭各屬實力嚴查
毋許工匠私行鑄造售賣並令道府州縣時於因公
巡察之便留心稽查諄切曉諭如有民間私藏者即
行隨時繳銷總須不動聲色設法辦理此即不禁而
自禁之法也著將此各傳諭知之併將如何設法查
辦之處於年終彙奏一次十一月奉
諭前因各省題奏審辦事件内常有火器傷人鳥鎗拒
捕之案因諭令各督撫將民間私鑄鳥鎗一事實力
查禁毋許工匠再行鑄造並曉諭民間有私藏者即
令隨時繳銷昨因袁守侗奏審擬民人樊瑶呈控革
監王烈父子一案摺内有村民王文興等在堤看守
各持鳥鎗等械上前攔阻致將民人郜見等鎗打受
傷之語可見民間鑄造鳥鎗私行售賣者不一而足
地方官平日並未留心查察著再傳諭各督撫接奉
前旨務須遵照飭屬嚴密稽查並須不動聲色設法
妥協辦理毋許任聽屬員視為具文奉行塞責也將
此傳諭袁守侗並令各督撫知之四十八年二月定
姦婦悔過拒絶有據復被姦夫逼姦因而殺死擬
以杖流三月奉
諭刑部奏毆傷親母之張朝元一犯按律擬斬決一摺
已依議行矣此等蔑倫逆犯行同梟獍該部於審明
後即應奏請正法使悖逆倫理之人知毆傷伊母即
決不待時庶足以昭懲儆乃刑部定擬摺内稱飭令
伊母養傷平復隨提該犯嚴加審訊等語在刑部之
意以為設或其母因傷身死即當問擬凌遲殊不知
斬決凌遲同為一死該部拘泥律文轉令兇逆之徒
得稽顯戮而無知者以為未必即死是不孝犯法者
之無所儆畏未始非此等遲回婦寺之仁之見有以
釀成也嗣後遇有子毆父母案件無論傷之輕重該
部於審明後即行奏請斬決設或其親因傷身死自
應將該犯剉屍示衆亦與凌遲等耳將此通諭内外
問刑衙門一體遵照著為令又奉
諭據富勒渾奏福建泉州府海洋盜犯黃旦黃由劉愛
三犯解審發回收禁該犯等擰斷鐐拷毆傷禁卒實
屬肆横無忌當於審明後先行正法梟示一摺所辦
是已批交該部知道矣此等海洋行刦盜犯素性兇
悍自知罪在不赦逞兇肆横非一二禁卒及押解兵
役所能制自應於解審具題之時即在省城按察使
監牢固收禁庶免疎虞何得又發回原監致令重復
滋事防範殊欠周密嗣後各省除尋常謀故殺情實
之犯率多庸懦之人仍照向例辦理外其逆匪刦盜
案情重大立決之要犯該督撫於審明題奏後即飭
交按察使監嚴行收禁俟奉旨後即於省城正法其
應行梟示者於正法後傳首犯事地方示衆著為令
四月定以藥迷人救醒未得財者傳方及下手均
擬斬候甫經合藥敗露人未受累者給厄魯特為
奴再犯及脱逃即正法十月定盜匪聚衆滋事蔓
延數省情罪重大首犯比照大逆緣坐仍於摺内
聲明此外刦盜各案俱依本律科斷毋庸比照大
逆辦理十二月奉
諭據提督衙門審究行竊人等内程章等六名俱係旗
人因程章為罪魁請銷旗檔擬發伊犂等處為奴大
柱兒杜二格杜三兒花沙布蘇沖阿請擬枷責刺字
完結具奏雖已按例辦理但旗人向皆誠實並無此
等無恥不肖事件迨後漸不學好遂有此等不肖行
竊逃匿之人其犯案兩三次後銷除旗檔發遣者欲
旗人知所愧辱治罪俱皆悔戒痛改前非今程章等
六人竟不顧旗人顔面甘為鼠竊而行不肖之事情
屬可惡如僅以罪魁照例銷除旗檔發遣伊犂等處
為奴其餘只枷責刺字完結則不肖匪徒不能儆戒
程章等六人俱著銷除旗檔分發伊犂等處嗣後旗
人内如犯不肖無恥之罪致干刺字彼即全不知羞
辱未足憫惜似此者即銷除旗檔照民例辦理朕如
斯嚴行定例並非只以嚴治旗人之罪專欲旗人知
所羞辱各改陋習守分而行之意將朕此旨著通行
刑部八旗各滿兵駐防處所曉諭知之
皇朝通典卷八十二
