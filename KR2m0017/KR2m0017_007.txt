皇朝通典卷七
食貨(七)
賦税上(田賦)(丁銀)(蘆課附)
(臣)等謹按九等之賦載在夏書九職之供詳於周
禮皆所以明取民之制也沿及後世代有重輕及
明末造厲政不一而其甚者莫如遼餉勦餉練餉
三事民不堪命我
朝掃除底定首除三餉及召買糧料諸弊頒行賦役
全書釐正徵收定額嚴禁加徵火耗凡有輸納令
民親行投櫃設立聯票以杜胥吏滋擾凡所以厚
下卹民者計至周矣而且以康熙五十年錢糧册
内有名丁數垂為定額其滋生人丁另册編造永
不加賦謂之
盛世滋生册此誠自古帝王所未聞之盛典而我
國家億萬世休養生息之政源也含哺鼓腹耕鑿何
知兹纂通典謹編輯田賦以彰
昭代惠養元元之政焉
田賦
田賦有二曰民田曰屯田皆分上中下三則有本
徵者有折徵者有本折各半者本徵曰漕漕有正
糧有雜糧(正糧米雜糧豆麥蕎麻等類)折徵者始定以銀繼則
銀錢兼納
直隸田賦每畝科銀八釐一毫至一錢三分零不
等米一升至一斗不等豆九合八抄至四升不等
更名田每畝科銀五釐三毫至一錢一分七釐三
毫不等農桑地每畝科銀一釐六毫八絲零蒿草
籽粒地每畝科銀五分至七錢二分五釐一毫不
等葦課地每畝科銀一分至六分不等歸併衛地
每畝科銀七毫二絲至七分九釐三毫不等米八
合九勺七抄至九升七勺二抄不等豆四合三勺
八抄至三升六合不等草一分(每十分為一束)九釐二毫
至四分一釐不等河淤地每畝科銀二分九釐至
二錢五分六釐五毫不等學田每畝科銀一分至
二錢六分七釐八毫不等小麥粟各六升
盛京田賦每畝科銀一分至三分不等米二升八勺
至七升五合不等退圈地每畝科銀一分至三分
不等豆四升三合至一斗不等
山東田賦每畝科銀三釐二毫至一錢九釐一毫
不等麥一勺至四合三勺不等米二勺至三升六
勺零不等歸并衛所地每畝科銀一分至六分五
釐零不等更名田每畝科銀一分至三錢七毫零
不等麥三合二勺零米一升八合零學田每畝科
銀九釐至三錢不等竈地每畝科銀二分六釐五
毫至四分四釐一毫不等麥一勺至四合一勺零
不等米一升八合至二升八合四勺零不等衛所
軍屯糧田每畝科銀一分至五分三釐八毫零不
等條銀一分二釐至二分四釐不等衛所更名籽
粒等地每畝科銀六釐至一錢二分不等
山西田賦每畝科銀一釐七絲至一錢零不等糧
一合五勺至二斗七升不等屯地每畝科銀二釐
三毫至一分四釐零不等糧一升八勺至一斗九
合零不等更名地每畝科銀五釐至一錢四分不
等糧七勺至二斗不等衛所屯地每畝科銀一分
四釐
河南田賦每畝科銀一釐四毫至二錢二分七釐
不等米七勺至二升二合不等更名地每畝科銀
一分一釐至一錢二分九釐不等歸并衛所地每
畝科銀一釐六毫至一錢八釐零不等
江蘇田賦每畝科銀九釐至一錢四分一釐零不
等米豆一升四合七勺至一斗九升二合六勺零
麥二抄至三勺零不等地每畝科銀九釐至三錢
三分三毫零不等米豆七合三勺至四斗一升六
合九勺零麥一抄至八勺零不等山蕩漊灘每畝
科銀九釐至一錢四分五毫零不等米豆三合四
勺至一斗六升五合二勺零麥一勺至三勺零不
等城基倉基屋基每間科銀五分七釐至一錢二
釐四毫不等米豆五升五勺至一斗二升六合三
勺零麥一勺至二勺零不等歸并衛所地每畝科
銀九釐至一錢四分一釐一毫零米豆一升四合
七勺至一斗九升二合六勺零麥二抄至二勺零
不等
安徽田賦每畝科銀一分五釐至一錢六釐零不
等米二合一勺至七升一合零不等麥五勺至八
勺零不等豆八勺至九合一勺零不等地每畝科
銀八釐九毫至六錢三分零不等米七合九勺至
五升九合零不等麥八勺至二合二勺零不等塘
每畝科銀一錢九釐至四分四釐零不等米四合
七勺至七合八勺零不等麥一勺至二勺零不等
草山每里科銀八分三釐桑絲每兩折銀三分二
釐歸并衛所屯田每畝科銀一分至六分不等糧
一升八合至八升六合不等衛所管轄屯田地每
畝科銀一分七釐九毫至二兩七錢二分二釐九
毫零不等糧三合至二斗五升四合一勺零不等
江西田賦每畝科銀一釐三毫三絲六忽至一錢
一分七釐一絲三忽零不等米一合四勺至一斗
七合二勺五抄零不等地每畝科銀五絲四忽至
二錢一分一釐一毫二絲八忽零不等米五勺二
抄至五升一合二勺八抄零不等山每畝科銀五
忽至六分二釐七毫二絲零不等米一勺七抄至
一升四合七勺八抄零不等塘每畝科銀五絲四
忽至二錢七分六毫七絲七忽零不等米一合一
勺三抄至六升八合三勺七抄零不等歸并衛所
屯田每畝科糧三升九合五勺九抄至二斗七升
三合零不等每石折銀五錢每石又攤徵餘徭等
銀二釐九毫七絲五忽至四分八釐三毫八絲四
忽零不等歸并衛所屯地每畝科糧七升九合七
勺三抄至二斗二升八合三抄零不等每石折銀
二錢歸并衛所餘田每畝徵餘糧銀四分一釐六
毫六絲零自福建省改歸屯田每畝科銀九分四
絲七忽至一錢一分四釐二毫四絲五忽不等
福建田賦每畝科銀一分六釐九毫至一錢六分
二釐五毫零不等米一勺九抄至二升四合七勺
零不等官折田園地(自明代相沿凡職田没官田官租田廢寺田不徵糧米止)
(徵折色曰官折田園地)每畝科銀八釐七毫至四錢一分七
釐五毫零不等學田每畝科銀六分四釐三毫至
六錢九分九釐五毫不等
浙江田賦每畝科銀一分五釐三絲至二錢五分
五釐不等米三勺至一斗九升零不等地每畝科
銀二釐四毫至二錢一分三釐二毫不等米八抄
至一斗九升三合五勺零山每畝科銀五絲至一
錢九分六釐三毫不等米六抄至五升三合七勺
不等蕩每畝科銀四毫至七分三釐不等米五勺
至七升五合不等塘每畝科銀二毫至一錢二分
四釐五毫不等米七撮至一升六合八勺不等湖
地每畝科銀三分七毫米九勺五抄桑每株科銀
一釐九毫至五釐六毫不等米一抄茶每株科銀
一釐五毫米七勺竈地每畝科銀一分六釐一毫
至一錢四分一釐四毫不等米三合七勺至三升
七合不等歸并衛所田地每畝科銀五釐七毫二
絲至一錢四分九釐零不等米一斗五升七合五
勺至二斗四升零不等
湖北田賦每畝科糧六抄至二斗九升一合四勺
八抄零不等每石徵銀二錢五分四釐五毫至二
兩九錢七分四釐一毫零不等更名田地每畝科
糧四合九勺九抄至六升三合一勺不等每石徵
銀四錢六分六釐歸并衛所屯地每畝科糧一升
五合至九升九合六勺零不等衛所管轄屯地每
畝科糧一升二合至一斗八升不等每石徵銀三
錢至一兩三錢一分六釐六毫零不等
湖南田賦每畝科糧二勺九抄四撮至一斗四升
六合九勺零不等每石徵銀二錢二釐三毫八絲
至一兩八錢四分四毫不等更名田地每畝科糧
五合至一斗二升不等每石徵銀三錢七分三釐
五毫至九錢二分四釐四毫不等歸并衛所屯地
每畝科銀一釐九毫至一錢四釐三毫不等糧三
合八勺至二斗不等每石徵銀一錢七分七釐四
毫至一兩六錢五分三釐一毫零不等岳州衛管
轄屯田塘每畝科糧一升至一斗二升五合不等
每石徵銀五錢六分苗疆地每畝科銀一釐五毫
至三分六釐七毫九絲零不等
陜西田賦每畝科銀二兩三錢八分一釐七毫糧
五升八合五勺至五升二合五勺不等屯地每畝
科銀二釐至九分八釐不等糧一升五合至三斗
不等更名地每畝科銀六釐九毫至七分五釐一
毫零不等糧四升三合五勺至一斗四升八合零
不等
甘肅田賦每畝科銀二毫至一錢五分四毫零不
等糧三勺至八升一合一勺零不等草三分至四
分六釐零不等歸并衛所屯地每畝科銀一釐二
毫至六釐不等糧五升至六升不等更名地每畝
科銀四釐八毫至一分七釐一毫零不等糧二合
二勺至一升四合二勺零不等草一分至九分二
釐不等土司地每畝科銀七分五釐零糧二升四
合二勺五抄零衛所管轄屯地每畝科糧四升一
合八勺七抄零草五分八毫零番地每畝科糧四
合至三升不等草二分一釐五毫至三分不等每
戶輸銀三錢糧一斗至二斗五升不等監牧地每
畝科銀六釐
四川田賦每畝科銀一釐五毫七絲至八分四釐
九毫一絲零不等糧每斗折銀四分估種每石徵
銀七分一釐二絲至七錢一分二釐零不等歸并
衛所屯地每畝科銀一分二釐五毫至三錢不等
糧二斗七升二合七勺零每糧一石徵米五斗并
八斗不等土司地每畝科銀三釐四毫至二分三
釐一毫零不等衛所管轄屯地每畝科銀一分二
釐五毫至二分不等米豆一升九合二勺九抄至
八斗不等
廣東田賦每畝科銀八釐一毫至二錢二分三釐
二毫零不等米六合五勺至二升二合九勺零不
等歸并衛所屯地科銀照民地科則米每畝八升
八合八勺泥溝每條科銀四錢五分三毫零車池
每方科銀三錢九分四釐零
廣西田賦每畝科銀二分四毫至二錢一分二釐
二毫零不等米三升七合至五升三合五勺不等
官田每畝科米六升四合二勺至二斗七合七勺
不等猺田每畝科米三升至五升三合五勺獞田
每畝科銀九釐至二分二釐三毫不等米三升七
合四勺至五升三合五勺不等狼田每畝科銀九
釐米四升二合八勺學田每畝科銀九釐米二斗
四升八合四勺
雲南田賦每畝科銀五釐五毫至四分六釐五毫
零不等糧一升九合四勺至一斗五升零不等歸
并衛所屯地每畝科糧五升九合二勺至八升一
合八勺零不等馬場地每畝科銀三分夷地每畝
科糧一升
貴州田賦民苗田俱每畝科銀一分至六錢五分
不等米五合一抄至四斗五升不等豆一斗土司
田每畝科銀八釐至一錢不等米七合二勺二抄
至一斗五升不等官田每畝科米二斗五升至五
斗不等歸并衛所屯田每畝科銀一分四釐一毫
至二錢三分四釐不等米五升三合五勺至三斗
七升三合三勺零不等豆三斗蕎二斗三升三合
三勺至三斗一升一合四勺零不等學田祭田每
畝科銀一錢至四錢不等米二斗至四斗不等穀
二斗至一石一斗七合八勺零不等租地每畝科
銀三分至一錢不等山土每畝科銀一分三釐六
毫至五分不等米五升蕎一斗旱祭田每畝科銀
一錢豆一斗官莊賑䘏田每畝科米一斗四升九
合至五斗不等糓四升一合三勺至二石二斗五
升一合二勺零不等
(臣)等謹按直省州縣科則多寡不一詳載賦役全
書茲謹照會典所載舉其大凡至新疆田賦已雜
見於新疆屯政篇不備載
順治元年
諭曰前明厲政莫如加派遼餉以致民窮盗起而復加勦
餉再為各邊抽練又加練餉惟此三餉數倍正供更有
召買糧料始猶官給以銀繼則按糧攤派官吏短價尅
扣書役勒索追比名為當官平市實則計畝加徵民無
控告殊可憫恤自兹以後凡正額之外一切加派盡行
豁除如有官吏䑃混倍徵者殺無赦定各款錢糧彙觧
例(時觧京錢糧頭緒紛雜有正項止三千餘兩而條分四十餘項者故設此例)嚴加徵
火耗之禁八年蘇松廵撫秦世楨疏言八事一田
地令業主自丈(見田制篇)一額定錢糧俱填易知單設
有增減分給小單以防侵蝕一由單詳開總散數
目花戶名姓以便磨對一催科不許濫差衙役設
立滚單以次追比一收糧聽里戶自納簿櫃俱加
司府印封以防抽換一解放先急後緩勒限掣銷
毋許存留胥役之手一民差按田均派與排門冊
對騐無使不均一備用銀兩不得預支從之令廣
東屯糧本折各半徵收十年令江南秣陵廣武英
武三衛屯糧准其折色十一年
欽定賦役全書(謹按賦役全書順治三年纂凡在京各衙門錢糧項款原額及見在收支銷算數目)
(在外直省錢糧見在熟田應徵起存數目均載入頒行每年令布政司將開墾荒田及增減戶丁實)
(數訂入至是復行訂正)十三年
命戶部侍郎王宏祚將直省額徵起存總散實數編撰成
帙凡有參差遺漏者悉行駁正其明季加派陋規
豁免未盡者概行蠲除至漕白雜項或改折或本
色俱細加清核編勒成書頒示天下於是賦役全
書外又有會計冊赤歷丈量冊黃冊諸書(會計冊備載州)
(縣正項本折錢糧及起解交部日期解戶姓名以杜侵欺并清積欠赤歷載戶口錢糧數目每年頒)
(發二扇一備謄真一備百姓自登納數令布政司歲終磨對丈量冊載天下田土凡原隰墳壤下濕)
(沃瘠沙鹵咸具焉黃冊則凖于戶口詳其舊管新收開除寔數條為四柱與賦役全書相為表裏)
行一條鞭法頒易知由單(一條鞭法以府州縣一歲中夏税秋糧存留起)
(運之額通為一條總徵而均支之至運輸等事皆官為支撥而民不與由單之式以每州縣上中下)
(地正雜本折錢糧開列總數刊成定式於開徵之前給花戶使民通曉此外又有截票印簿循環簿)
(糧册奏銷冊截票之法開列實徵地丁錢糧數目分為十限每月限完一分截票其票用印鈐蓋就)
(印字中分為兩半給納戶執憑半留庫櫃存騐即所謂串票也印簿由布政司頒發令納戶親填入)
(簿季冬繳司報部糧冊載各區納戶花名細數務與一甲總額相符易於摘比循環簿照賦役全書)
(款項急者居先緩者居後按月循環徵收奏銷冊以各省錢糧支解完欠按年分款彙造清冊歲終)
(送府由府送部據以考核)嚴徵收加派之禁十五年御史許之
潮疏言財賦之害莫大於蠧役官以參罰去而蠧
役歷久尚存前無所懲後無所戒故所侵蝕每至
盈千累萬而不知止請將從前侵蠧姓名數目清
查籍其家業多者坐以大辟少者流配以清蠧源
從之十六年令州縣設徵收櫃凡徵收時各置木
櫃排列署門令納戶眼同投櫃以免尅扣工科給
事中陰應節疏言錢糧四弊一州縣挪移一紳士
包攬一土豪冒名紳士一隔縣寄莊抗糧請嚴查
懲禁從之
康熙二年工科給事中吳龍疏言直省觧京各項
錢糧
國初原總歸戶部自順治七年令各部寺分管催收
以致款項繁多易滋姦弊請以一應雜項俱稱地
丁錢糧作十分考成除扣撥兵餉外其餘通解戶
部各造簡明賦役冊其易知由單頒給民間者盡
除别項名色各部寺應用錢糧即向戶部支給從
之四年革隔年預徵之例凡錢糧均以夏秋分徵
申加添火耗之禁六年
上以由單款項繁多小民難以通曉令嗣後只開上中下
等應徵銀米實數其湖廣陜西二省糧石派徵本
折數目向未開載令照例填注七年
諭戸部收納直省起運錢糧督撫不得縱容司道書吏勒
索苦累解官(謹按州縣經徵錢糧運解布政使司候部撥日起運)
直隸起運銀百九十一萬三千四百九十一兩四
錢八分九釐有奇
盛京起運銀二萬六千三十一兩六錢一分七釐七
毫有竒
山東起運銀二百七十八萬一千六百四十七兩
六錢二分八毫有奇
山西起運銀二百五十九萬三千五百十有七兩
六錢五分八釐有奇
河南起運銀二百七十三萬八千二百五十兩三
錢六分
江蘇起運銀百八十九萬八千九百九十一兩有
奇
安徽起運銀百三十七萬九千五百十有二兩有
奇
江西起運銀百五十七萬一千三百二十兩一錢
九分有奇
福建起運銀百有三萬七千六百十有八兩五錢
二分有奇
浙江起運銀二百十有四萬五千八十三兩二錢
八分有奇
湖北起運銀八十二萬三千百有二兩七錢有奇
湖南起運銀九十萬二千五百十有七兩六錢六
分有奇
陜西起運銀百三十五萬六千三百五兩一錢五
分有奇
甘肅起運銀十有九萬一千五百九十三兩四錢
二分有奇
四川起運銀四十九萬三百六十四兩一錢八分
有奇
廣東起運銀八十四萬一千三百七十二兩有奇
廣西起運銀二十九萬六千三十五兩七錢三分
有奇
雲南起運銀十有六萬六千二百一兩六錢五分
有奇
貴州起運銀七萬五千四百八十九兩五錢九分
有奇(以上起運銀數均謹按會典則例載入)二十八年申定截票之
法(截票始于順治十三年一票而中分之一給納戶一存庫櫃每逢比較察騐有票者免催未截)
(者追比行之既久姦胥或藉磨對為名將納戶所繳之票強留不給遂有已完作未完多徵作少徵)
(者今定三聯印票一存州縣一付差役應比一付花戸執照徵收數目每票填寫如州縣勒令不許)
(填寫及無票付執者許小民告發以監守自盗律科罪)停歲造赤歷冊(黃冊會計)
(冊俱於十年停止)令各州縣日收錢糧流水簿於歲底同
奏銷文冊齎司磨對三十年令直省各州縣衛所
署門均勒賦役全書科則於石使民悉知三十九
年設立滚單(滚單之法或五戸或十戶用一單於納戶名下注明田畝若干該銀米若)
(干春應還若干秋應還若干分作十限每限應完若干給甲内首名挨次滚催令民自行投櫃不許)
(里長銀匠櫃役稱收一限若完二限挨次滚催如有一戶沉單不完不繳察出究處)四十二
年令截票分别注明漕項地丁數目毋許䑃混徵
比五十二年
諭嗣後止將見在錢糧冊内有名丁數垂為定額其滋生
人丁另造清冊永不加賦(尋定新增者謂之盛世滋生冊)
雍正元年定凡州縣開徵之始令該府委員同封
銀櫃或十日二十日别委員拆封即解其存貯穀
石按季盤察出結轉報隠徇同坐二年
諭民間輸納錢糧用自封投櫃法亦屬便民之道但偶有
短少之處令其增補每致多索其數浮於所少之外理
應將原銀發還仍於原封内照數補足交納庶可免多
索之弊此雖細事督撫大吏亦不可不留心體察嚴飭
有司以除民累三年更刊四聯截票一送府一存串根
(截票一名串票)一給花戶一於完糧櫃旁别設一櫃令花
戶完銀時自投櫃中每夜州縣官取出對流水簿
勾銷欠冊又定零星錢糧納錢之例凡一錢以下
小戶每銀一分凖交制錢十文其大戶尾欠一錢
以下者亦如之又定附納之例凡小戶錢糧數在
一兩以下者附大戶投櫃於截票載明山西巡撫
諾敏布政司高成齡疏請提解火耗
上以州縣火耗原非應有之項因通省公費及各官養廉
有不得不取給於民者今非不願天下州縣絲毫不取
於民而其勢有所不能若各屬火耗酌定分數則將來
竟為成額必至有增無减又以奏稱提解火耗將州縣
應得之項聽其如數扣存不必解而復撥等語勢必額
外加徵私行巧取浮於應得之數累及小民况解交督
撫則顯然有據扣存州縣則難保貪廉未准議行十二
年
皇上御極之初
諭向來徵收錢糧因銀色有傾銷之耗折解送有路途
之盤費故於正項外徵收耗羨原無定額廉潔者尚
知自愛不肖者任意徵求經諾敏等倡為提解歸公
之法各該督撫就本省情形酌定分數外絲毫不許
濫徵蓋以耗羨原屬額外之項與其聽地方官私行
徵取不如明定分數使有節制不敢違越也然在未
提解以前尚有私項既提解以後或恐不肖官員視
同正課又得以耗羡之外巧取殃民從前
皇考洞見流弊屢降諭旨欲俟將來虧空全清府庫充裕
之日漸減漸革
聖心厪念未或㤀之朕紹承大統切念民依孜孜軫恤日
與王大臣等悉心籌畫期使我民於正項之外絲毫
無擾而一時勢有未能尚須從容計議惟是提解耗
羡之法行之已十有餘年恐日久弊生奸吏夤緣朘
削耗外加耗重困閭閻不可不為深慮各該督撫其
咸體朕意知耗羡一項可減而决不可增可於格外
從寬而斷不可於額外多索再各省耗羡分數率在
加一上下然江南賦重之區如蘇松常鎮四府額賦
較之他省幾及數倍雍正六年以前每兩加耗僅止
五分雍正六年以後增至加一且有司又復巧取民
何以堪令量減分數徵收不得仍前重耗
乾隆元年
諭朕聞永平府屬州縣凡徵收錢糧皆以錢作銀每銀
一兩連加耗羡銀一錢五分共折制錢千一百五十
文今該處錢價昂貴民間納錢比之納銀為費較重
朕思民間完納錢糧銀數在一錢以下者向例銀錢
聽其並用原以便民若數在一錢以上又值錢價昂
貴之時亦令交錢轉致多費是便民而適以累民殊
未妥恊嗣後在一錢以上者不必勒令交錢二年
諭外省荒闢賦銀向例在於知府等官以下俸工内扣
除抵補朕念佐雜微員力量單薄不應在扣除之内
已於乾隆元年降旨諭令在督撫司道大員及府縣
正印官俸工内均攤抵闕今思官有崇卑役無大小
微員俸工既經免其攤扣其各衙門人役工食藉以
養贍其家若因荒闢扣除則餬口無資情有可憫此
項共計十二萬餘著准地丁項下全支免其扣荒定
浙江杭嘉湖三府屬南米隨同漕米十月起徵例
(謹按南米向係春徵四分於秋季辦漕之後復令催輸今以漕南二米分款交倉多形䟦涉故改歸)
(十月隨漕米分别免運)減湖南湘鄉瀏陽二縣賦凖長沙縣
適中定額又減湘陰縣折色銀又
諭湖北所屬忠峝等土司田地應徵錢糧奉照原額秋
糧銀數按田均輸作為定額毋庸别立科則十二年
禁民人置買湖廣永順等處土苗賦輕田地(永順土苖)
(田地較之内地糧額輕減嗣因改土歸流已入版圖民人利其糧輕産賤故有是禁)
丁銀附
順天府十五萬四千百七十三兩有奇
直隸二百三十三萬四千四百七十五兩有竒
盛京三萬八千七百八兩有竒
江蘇三百十一萬六千八百二十六兩有竒
安徽百七十一萬八千八百二十四兩有竒
江西百八十七萬八千六百八十二兩有竒
浙江二百九十一萬四千九百四十六兩有竒
福建百七萬四千四百八十九兩有竒
湖北百十七萬四千一百十兩有竒
湖南八十八萬二千七百四十五兩有竒
河南三百十六萬四千七百五十八兩有竒
山東三百三十七萬六千百六十五兩有竒
山西二百九十九萬六百七十五兩有竒
陜西百六十五萬八千七百兩有竒
甘肅二十八萬六百五十二兩有竒
四川六十三萬一千九十四兩有竒
廣東百二十六萬四千三百四兩有竒
廣西四十一萬六千三百九十九兩有竒
雲南二十萬九千五百八十二兩有竒
貴州十萬千六百二十八兩有竒(右謹據乾隆二十九年奏銷冊)
(開載)
康熙三十二年令浙江湖北山東丁絶戶存丁銀
勻派地畝内帶征
雍正二年定直隸地丁銀賦攤征例每地賦銀一
兩攤入丁銀二錢七釐
(臣)等謹按丁隨地轉之例廣東四川已先行之惟
奉天府民人入籍增減無數仍舊分徵至是年通
行各省令行攤徵凡各州縣按丁多寡地畝廣狹
分為差等每地賦銀一兩攤丁不過二錢使無業
貧民永免催科有業民戶亦有定額不至多寡懸
殊
蘆課附
按蘆地惟江蘇安徽江西湖北湖南五省有之其
地有草麥耔粒蕩灘熟田低田泥灘水光灘水影
荒白塗水窪基草荻草市地蘆墩埂划塘水套湖
壋白沙草塌地等名又有密蘆稀蘆上地中地下
地上草地中草地下草地中蘆田下蘆田葫荻之
别均按畝分别徵收
江蘇計蘆地三萬四千三十頃七十三畝零課銀
十有二萬六千九百五十三兩五錢一分有竒
安徽計蘆地三萬一千四百八十五頃三十一畝
零課銀五萬一千三百四十七兩二錢四分有竒
江西計蘆地四千三百四頃八十七畝六分零課
銀六千二百六十八兩三錢六分有竒
湖北計蘆地八千四百八十九頃三十五畝二分
零課銀九千八百八十四兩二錢三分有竒
湖南計蘆地千六百三十六頃十有九畝二分零
課銀千三百二十九兩三錢五分有竒(以上蘆課謹按會典)
(則例載入)
順治二年定濱海漲沙蘆地五年一丈例分别坍
漲增除十八年御史何可化疏言蘆課六弊一坍
塌賠累宜豁一徵收解費宜革一豪強隠佔宜清
一書吏飛灑宜禁一佃蠧侵欠宜究一蠲免條例
宜溥工科給事中王曰高疏言蘆政四條一嚴催
征以懲積欠一清踏勘以核實數一按地形以清
課額一酌久任以專責成均從之
康熙二年除崇明縣大糧田蘆課銀(崇明縣大糧田九千六十)
(頃五十畝除正賦外復徵蘆課一田兩賦故除之)十年停遣湖廣江南江
西收蘆課官歸併地方官管理
乾隆二十年定蘆洲地畝坍戶撥補例凡新漲地
畝遇有課之洲報坍者次第撥補其無課坍戶即
將撥補餘地按照報坍先後亦酌量撥給俟再有
餘始行開墾
皇朝通典卷七
