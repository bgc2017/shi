皇朝通典卷二十五
職官(三)
禮部(尚書祠侍郎郎儀制司郎中事祭司中員外郎)(員外郎主主主事客)
(司郎中事員外郎局主事郎精膳司郎中大員外郎主鑄印員外署主事使)
(堂主事正司務丞筆帖式郎總理樂部大臣署神樂署署署協律司樂和聲署)
(正同署丞館供用會四譯郎中)(鑾儀衛掌樂官通提督大使序班事官)
禮部尚書滿洲漢人各一人掌吉嘉軍賓凶之秩
序學校貢舉之法以贊邦禮所屬有儀制祠祭主
客精膳四清吏司乾隆十四年定制禮部滿洲尚
書以兼管樂部太常寺鴻臚寺入銜永為定式
左右侍郎滿洲漢人各一人掌祇若彝典以貳尚
書初制增減不一順治時更定滿漢左右各一人
漢人左右侍郎初俱兼翰林院學士銜其非翰林
出身者不兼尋罷兼銜儀制清吏司郎中滿洲
二人漢人一人員外郎滿洲三人漢人一人
主事滿洲漢人各一人掌嘉禮軍禮凡
朝廷典禮具上其儀而辨其名數以頒式於諸司三
歲大比天下士則掌其名籍焉祠祭清吏司郎
中滿洲二人漢人一人員外郎滿洲三人蒙古
漢人各一人主事滿洲漢人各一人掌吉禮凶
禮凡大祀中祀羣祀以歲時辨其序事與其用等
以詔執事者而共其職喪祭之式拯卹之禮皆眡
其數而為之制天下術數醫卜僧道則司其禁令
焉主客清吏司郎中滿洲蒙古漢人各一人
員外郎滿洲二人主事滿洲漢人各一人掌賓
禮凡四夷朝貢之儀封册之命館餼賜予之數高
下之等悉隸焉精膳清吏司郎中滿洲漢人各
一人員外郎滿洲二人主事滿洲蒙古漢人
各一人掌五禮燕饗之儀與其牲牷鑄印局員
外郎漢人一人筆帖式署主事滿洲一人大
使漢人一人掌鑄造
金寶金印及内外百司之印信(順治元年設鑄印局滿洲員外郎一人尋)
(省雍正十三年定於禮部司屬内遴選一人以司局事一年而代乾隆二年復設漢員外郎一人以)
(筆帖式行主事事二年稱職省擢之大使由儒士選充五年稱職以應陞官用)堂主事
滿洲三人漢軍一人分掌章奏文案禮部初設滿
洲郎中四人員外郎六人蒙古章京四人漢軍郎
中八人員外部五人順治十二年增設滿洲員外
郎四人十八年增設滿洲郎中二人康熙九年裁
蒙古章京二人以一人改為郎中一人改為員外
郎又裁漢軍郎中七人三十八年裁蒙古郎中員
外郎漢軍員外郎各二人五十七年復設蒙古郎
中一人員外郎一人雍正五年裁漢軍郎中員外
郎至四司主事順治七年設滿洲四人康熙五十
七年增設蒙古二人漢人主事每司各一人以科
甲出身注授堂主事滿洲三人漢軍一人司務
廳司務滿洲漢人各一人筆帖式滿洲三十四
人蒙古二人漢軍四人(按禮部初設馬館二于宣武廣渠門儲峙牧芻以待)
(外藩朝覲置正監督一人以本部司官充副監督一人以理藩院司官充均一年更代乾隆二十七)
(年省監督官以馬館歸理藩院經理又禮部初設滿宣表官四人後裁二人今亦省併太常寺又初)
(設有行人司司正一人司副一人俱乾隆三年裁行人四十九人順治五年裁一人十五年裁六人)
(康熙三十八年裁四人五十二年裁四人乾隆三年悉裁謹附識)
總理樂部事務禮部滿洲尚書一人各部院内務
府大臣無定員乾隆七年始置樂部凡
郊
廟祠祭之樂神樂署司之
殿廷朝會燕饗之樂和聲署司之
宫中慶賀燕饗之樂掌儀司司之鐃歌鼓吹前部大
樂(即大罕波)鑾儀衛司之均隸於樂部
特簡典樂大臣以治樂政考五音六律以合隂陽之聲
應天地之和凡大祭祀大朝會則立於宫懸之次
歲春秋仲月大合樂於掌儀司則率所屬莅視而
協其律吕焉神樂署署正漢人一人署丞漢
人一人協律郎漢人五人司樂漢人二十有
五人掌祠祭樂章佾舞之數習其聲容辨其條理
以詔樂工凡樂生一百八十人舞生三百人咸隸
焉(順治元年設太常寺協律郎五人司樂二十六人神樂觀提點一人左右知觀各一人康熙三)
(十八年省協律郎一人司樂二人雍正二年復置如初額乾隆二年增設司樂三人八年改神樂觀)
(為神樂所知觀改為知所九年省司樂六人二十年改神樂所為神樂署提點改為署正知觀改為)
(署丞)和聲署署正滿洲漢人各一人署丞滿洲
漢人各一人(以禮部内務府司官充)供奉供用無定員(以太)
(常寺鴻臚寺内務府司官充)掌朝會樂律及諸隊舞儀節(順治元年)
(沿明制設教坊司以掌宫懸大樂置奉鑾一人左右韶舞各一人左右司樂各一人協同官十五人)
(俳長二十人色長十七人歌工九十八人尋省協同官五人俳長無定員雍正元年始除樂戶籍更)
(選精通音樂之人充教坊樂工七年改教坊司為和聲署除奉鑾韶武等官名乾隆七年定設署正)
(署丞侍從待詔供奉供用官均以禮部内務府太常寺鴻臚寺官兼攝其侍從待詔無正員以為署)
(正署丞之加銜所屬署吏百二十人)
提督會同四譯館禮部郎中兼鴻臚寺少卿銜一
人掌四夷朝貢之國設廣厦以待貢使之至置象
譯以通言語習番夷書凡貢使就館率大使庀治
屋宇稽其出入互市之事視其脯資餼牽毋有不
給若朝見及
賜燕
頒賞皆館卿率使臣以行禮焉初制會同四譯分設兩
館會同館自順治初置即隸禮部以主客司滿洲
漢人各一人提督館事十四年設員外郎品級通
事一人掌會同館印尋省雍正十年改定會同館
監督由部掄選引
見
簡用一人四譯館則
國初沿明制置隸于翰林院設太常寺漢少卿一人
提督館事立回回緬甸百夷西番高昌西天八百
暹羅八館以譯遠方朝貢文字乾隆十三年以四
譯館閒冗無事
詔下大學士禮部定議省提督館事太常寺少卿員額
併入禮部為會同四譯館改八館為二曰西域館
百夷館以禮部郎中一人兼鴻臚寺少卿銜兼攝
之於滿漢郎中内掄選引
見請
旨簡任三年而代會同四譯館大使漢人一人序
班漢人二人朝鮮通事官滿洲十有二人掌治
館舍委積以接待人使通外國語言繙習文字(大使)
(員額順治元年定序班初設二十人十五年定設正教序班八人協教序班八人康熙三十八年五)
(十二年又先後省至九人仍以一員管典務廳典務事乾隆十三年省典務一人序班六人定設序)
(班二人朝鮮通事官初置六人後增至十六人凡六品十人七品六人二十三年省六品四人七品)
(二人增設八品二人朝鮮譯學置譯生二十人于下五旗朝鮮子弟内選充西域館置譯生四人百)
(夷館置譯生四人均於順天府屬儒童内選充凡大使員闕咨吏部以序班序補通事官及序班員)
(闕均以譯生選補咨吏部註册)
兵部(尚書主侍郎司四司郎中監員外郎帖主事堂事務館所督筆式)
兵部尚書滿洲漢人各一人掌中外武職銓選簡
覈軍實以贊邦治其屬有武選車駕職方武庫四
清吏司左右侍郎滿洲漢人各一人掌釐治戎
政以貳尚書初制增減不一順治時更定滿漢左
右各一人武選清吏司郎中滿洲三人蒙古一
人漢人一人員外郎滿洲四人漢人二人主
事滿洲漢人各一人掌武職除選封廕及征伐訓
誥頒其政令車駕清吏司郎中滿洲三人漢人
一人員外郎滿洲二人蒙古一人主事滿洲
漢人各一人掌驛傳郵符及中外牧馬之令職
方清吏司郎中滿洲四人漢人二人員外郎滿
洲三人蒙古一人漢人一人主事滿洲蒙古各
一人漢人二人掌天下輿圖以周知險要敘功覈
過以待賞罰黜陟武庫清吏司郎中滿洲二人
漢人一人員外郎滿洲蒙古各一人主事滿
洲漢人各一人掌兵籍戎器鄉會武科及編發戍
軍之事堂主事掌文案者滿洲二人掌章奏者
滿洲二人漢軍一人兵部初設滿洲郎中員外郎
各八人蒙古郎中員外郎各四人漢軍郎中二人
員外郎六人順治十二年增設滿洲郎中三人員
外郎五人康熙三十八年裁滿洲員外郎三人蒙
古郎中員外郎及漢軍員外郎各四人五十七年
復設蒙古郎中一人員外郎一人雍正五年裁漢
軍郎中員外郎員額至四司主事初設滿洲四人
康熙五十七年增設蒙古一人漢人主事共五人堂
主事滿洲四人漢軍一人司務廳司務滿洲漢
人各一人館所監督滿洲漢人各一人掌驛馬
傳車之政令以待使命及急遞之用順治八年設
滿洲監督一人乾隆十八年增設漢人監督一人
俱於本部司員内遴選引
見歲周而代筆帖式滿洲六十有二人蒙古八人漢
軍八人(按兵部初設督捕侍郎滿洲漢人各一人以掌旗人逃亡之事有左右理事官滿洲)
(漢人各一人郎中滿洲漢人各一人員外郎滿洲十五人漢軍八人漢人一人主事滿洲三人漢軍)
(一人漢人六人司務滿洲漢人各一人筆帖式滿洲三十四人漢軍十六人司獄漢人二人康熙三)
(十八年俱省其職事併入刑部為督捕清吏司又初設有會同館大使一人亦係康熙三十八年省)
(又京城九門步軍及巡捕營初置以兵部職方司主事總司之後歸入步軍統領衙門謹識於此)
又
國家凡有征討之事
特命大將軍經略輔以參贊大臣領隊大臣皆由王公
大臣大學士尚書侍郎并八旗武職大臣選賢能
而任之係臨期暫設事平解職(按此條有關軍務其命將出師)
(凱旋獻俘等典禮兵部堂司皆褒其事故附載兵部之後)
刑部(尚書堂侍郎事主事)(十八司郎中式員外郎主主司務筆帖提牢事)
(裁司獄調贓罰庫司庫掌庫使譯律例館總提纂修收繙謄錄)
刑部尚書滿洲漢人各一人掌折獄審刑簡核法
律受天下奏讞咸閱實而上其辭以肅邦憲所屬
有直隸奉天江蘇安徽江西福建浙江湖廣河南
山東山西陜西四川廣東廣西雲南貴州督捕十
有八司(初制刑部設江南等十四司康熙三十八年省兵部督捕衙門以督捕前司後司及)
(督捕廳改隸刑部為十六司雍正元年增置左右二現審司凡囚繋之待讞者則主其鞫訊之事十)
(二年析江南司為江蘇安徽二司罷督捕前司及督捕廳併其事于後司仍省後字但曰督捕司乾)
(隆二年改右現審司為直隸司七年復改左現審司為奉天司始定為十八司)左右侍
郎滿洲漢人各一人掌廸播祥刑以貳尚書初制
增減不一順治時更定滿漢左右各一人直隸
清吏司郎中滿洲漢人各一人員外郎滿洲一
人蒙古一人漢人二人主事滿洲漢人各一人
掌順天直隸及八旗游牧察哈爾左翼(正黃東半旗鑲黃正)
(白鑲白正藍四旗)所屬刑名奉天清吏司郎中蒙古一
人漢人一人員外郎滿洲漢人各一人主事
滿洲漢人各一人掌
盛京黑龍江吉林將軍及奉天府所屬刑名兼宗人
府理藩院文移關白之事江蘇清吏司郎中滿
洲漢人各一人員外郎滿洲二人漢人一人
主事滿洲漢人各一人掌江蘇所屬刑名凡奉
德音肆眚則審定其條格而頒之於四方安徽清吏
司郎中滿洲漢人各一人員外郎滿洲漢人各
一人主事滿洲漢人各一人掌安徽所屬刑名
兼鑲紅旗文移關白之事江西清吏司郎中滿
洲漢人各一人員外郎滿洲漢人各一人主
事滿洲漢人各一人掌江西所屬刑名兼正黃旗
中城御史文移關白之事福建清吏司郎中滿
洲漢人各一人員外郎滿洲漢人各一人主
事滿洲漢人各一人掌福建所屬刑名兼戶部戶
科倉場衙門左右兩翼鑲藍旗文移關白之事
浙江清吏司郎中滿洲漢人各一人員外郎滿
洲一人漢人二人主事滿洲漢人各一人掌浙
江所屬刑名及都察院刑科南城御史文移關白
之事兼司本部條奏彙題及各司爰書駮正者會
其成比年一奏湖廣清吏司郎中滿洲一人漢
人二人員外郎滿洲二人漢人一人主事滿
洲漢人各一人掌湖北湖南所屬刑名河南清
吏司郎中滿洲漢人各一人員外郎滿洲二人
漢人一人主事滿洲漢人各一人掌河南所屬
刑名兼禮部禮科太常寺光禄寺鴻臚寺國子
監欽天監太醫院東城御史正紅旗文移關白之事
凡夏令熱審則布告各司頒行天下欽恤如制
山東清吏司郎中滿洲漢人各一人員外郎滿
洲二人漢人一人主事滿洲漢人各一人掌山
東所屬刑名兼兵部兵科太僕寺文移關白之事
凡步軍營捕獲盗窩歲登其數請敘山西清吏
司郎中滿洲漢人各一人員外郎滿洲漢人各
一人主事蒙古一人漢人一人掌山西及八旗
游牧察哈爾右翼(正黃西半旗正紅鑲紅鑲藍三旗)定邊左副將
軍綏遠城將軍歸化城副都統科布多大臣庫掄
大臣所屬刑名兼軍機處内閣翰林院詹事府
起居注館内務府上駟院武偹院鑲白旗北城御史
文移關白之事陜西清吏司郎中滿洲一人漢
人二人員外郎滿洲二人漢人一人主事滿
洲漢人各一人掌陜西甘肅及伊犁烏嚕木齊塔
爾巴哈台葉爾羌喀什噶爾烏什阿克蘇庫車吐
魯番哈喇沙爾和闐哈密所屬刑名兼大理寺西
城御史文移關白之事兼稽覈囚糧出納俾無侵
冐四川清吏司郎中滿洲漢人各一人員外
郎滿洲漢人各一人主事滿洲漢人各一人掌
四川所屬刑名兼工部工科文移關白之事秋審
則會九卿詹事科道於朝房以定爰書廣東清
吏司郎中滿洲漢人各一人員外郎滿洲二人
漢人一人主事滿洲漢人各一人掌廣東所屬
刑名兼鑾儀衛正白旗文移關白之事廣西清
吏司郎中滿洲漢人各一人員外郎滿洲漢人
各一人主事滿洲漢人各一人掌廣西所屬刑
名兼通政使司文移關白之事及以時散給囚
衣
朝審則會九卿詹事科道於朝房以定爰書雲南
清吏司郎中滿洲漢人各一人員外郎滿洲漢
人各一人主事滿洲漢人各一人掌雲南所屬
刑名兼鑲黃旗文移關白之事貴州清吏司郎
中滿洲漢人各一人員外郎滿洲漢人各一人
主事滿洲漢人各一人掌貴州所屬刑名兼吏
部吏科正藍旗文移關白之事督捕清吏司郎
中滿洲漢人各一人員外郎滿洲一人主事
滿洲漢人各一人掌八旗及各省駐防逃人之事
堂主事掌文案者滿洲二人掌章奏者滿洲三
人漢軍一人刑部初設滿洲郎中六人員外郎八
人漢軍郎中四人員外郎十有二人順治五年增
設滿洲郎中八人員外郎十人十八年增設蒙古
員外郎八人康熙元年裁雍正五年裁漢軍郎中
員外郎員額至十八司主事初設滿洲十四人漢
人每司各一人順治十五年裁漢主事四人康熙
三十九年增設督捕司主事滿漢各一人五十七
年又增設蒙古主事一人雍正三年又增設漢主
事四人十一年增設江蘇司滿漢主事各一人安
徽司滿漢主事各一人乾隆二年增設直隸司滿
漢主事各一人六年增設奉天司滿漢主事各一
人堂主事滿洲五人漢軍一人司務廳司務滿
洲漢人各一人筆帖式滿洲百有五人蒙古四
人漢軍十有五人刑部滿洲初設九十有六人後
增九人漢軍初設十有九人後省四人提牢主
事滿洲漢人各一人掌稽覈罪囚于額外及試俸
主事内掄選引
見補充歲周更代咨吏部議叙北所司獄滿洲二人
漢軍漢人各一人南所司獄滿洲二人漢軍漢
人各一人分掌南北監禁督禁卒更夫晝夜巡警
凌虐需索者問如法(順治元年置漢軍漢人司獄四人康熙五十一年增置滿)
(洲司獄四人三年而代咨吏部敘陞又置官醫二人分隸南北所以療囚之疾病)贓罰
庫司庫滿洲一人庫使滿洲二人掌收見審贓
罰銀錢會其數以送戶部
律例館總裁無定員(以本部尚書侍郎兼之)提調官一人
纂修官四人(以本部司員充)收掌官四人繙譯官
四人謄錄官六人(以本部筆帖式充)掌修明法令刊定
條式隨時審訂以詔有司設館西長安門外凡歲
五周則彙輯而排比之謂之小修比十年乃重編
新格增損刪定勒為憲典頒行天下謂之大修皆
月給餐錢期年而畢初順治二年特置律例館
敕修律官撰定律書四年書成名曰大清律集解附例其
後次第刊修皆
特簡王大臣為總裁以各部院通習法律者為提調纂修
等官凡額設十有八人乾隆七年始以其館併隸
刑部復改定員額如今制焉
(臣)等謹按定制錄直省獄囚曰秋審錄刑部獄囚
曰
朝審歲以八月刑部會九卿詹事科道于
天安門外金水橋西公閱其爰書而覈定之初以四
川廣西兩司分掌案牘雍正十二年始别選司屬
滿洲漢人各二員主其事曰總辦秋審處尋佐以
協辦者四員歲滿則交替乾隆十九年以後凡核
直省審册辨實緩矜疑之當否以白于長官皆以
總辦司員任之先後增至十六人學習者無定員
其職雖出堂官掄派而專司秋讞所繋綦重至如
三法司會議凡刑部重辟囚先以御史大理左右
寺官會刑曹察其辭辨其死刑之罪而要之曰會
小三法司及致辭於長官都御史大理卿廼詣刑
部與尚書侍郎會聽之各麗其法以議獄曰會大
三法司迨三司合議而後上之我
皇上矜慎庶獄猶必推勘至當以期合乎辟以止辟刑
期無刑之意惟明惟允洵遠軼三代盛軌矣
工部(尚書慎侍郎中四司郎中節庫郎員外郎)(員外郎庫主事司庫使)
(製造庫郎中琉璃厰監督)(司匠監司庫木倉督)(庫使厰科估所管理皇木監督)
(錢法侍郎大寳源局監督使)
工部尚書滿州漢人各一人掌天下工虞器用辨
物庀材以飭邦事所屬有營繕虞衡都水屯田四
清吏司左右侍郎滿洲漢人各一人掌綜事訓
工以貳尚書滿漢右侍郎兼管理錢法堂事務初
制增減不一順治時更定滿漢左右各二人營
繕清吏司郎中滿洲四人蒙古一人漢人一人
員外郎滿洲五人漢人一人主事滿洲二人蒙
古一人漢人二人掌繕治
壇
廟宫府城垣倉庫廨宇營房辨飭物材而司其禁令凡工
作之籍以時會而工之虞衡清吏司郎中滿洲
四人漢人一人員外郎滿洲四人蒙古一人漢
人一人主事滿洲三人漢人二人掌山澤採捕
及陶冶器用修造權衡武備之事若葦蓆竿繩之
屬則儲以待用應時而給之都水清吏司郎中
滿洲五人漢人一人員外郎滿洲五人漢人一
人主事滿洲四人漢人二人掌河防海塘及直
省河湖淀泊川澤陂池水利之政令凡道路之平
治橋梁之營葺舟楫之制度咸總而舉之歲十有
二月則藏冰夏而出之以供祭祀
宫府之用焉屯田清吏司郎中滿洲四人漢人一
人員外郎滿洲五人漢人一人主事滿洲三
人漢人二人掌
陵寢大工及王公百官墳塋之制凡大祭祀則供其薪炭
百司歲給亦如之工匠之餼于官及以時和僱者
皆量其工役而為之程度焉節慎庫郎中滿洲
一人員外郎滿洲一人司庫滿洲二人庫
使滿洲十有一人掌出納金錢月要歲會以上其
數郎中員外郎俱於各司屬中簡調一年而代(初設)
(有漢人大使一人順治十五年裁)製造庫郎中滿洲二人漢人
一人司匠滿洲二人司庫滿洲二人庫使
滿洲二十有二人掌攻治金革所領銀工之屬十
有二□工之屬九皮工之屬十有三繡工之屬五
甲工之屬八凡車輅儀仗之制展采備物皆辨其
名數而供之漢人郎中初以虞衡司員額管製造
庫事乾隆十九年改為製造庫郎中皆于本部司
員内掄選補授料估所司員滿洲漢人各三人
掌審曲面埶量丈尺權物價計庸直以授成於督
工之官工竣則覆覈之皆于本部司員内簡委一
年而代琉璃厰監督滿洲漢人各一人掌陶璃
璃瓦器按其模式辨其等差以供
大工之用順治初專差漢人司官康熙元年改差滿
洲漢人司官各一人一年而代木倉監督滿洲
漢人各一人木倉在天安門右千步廊外凡各省歲輸
木材自張家灣運京者謹其儲偫以待各工順治
初專委漢人司官一人康熙六十年改定以滿洲
漢人司官各一人管理二年而代
皇木厰監督滿洲一人木厰初設于通州及張家灣
各遣筆帖式二人騐收運京木材康熙二十六年
停遣筆帖式通州厰以通惠河分司主之尋改歸
通永道張家灣厰本部遴滿洲司員一人管理凡
運木至水次本部委官騐視如式則令監督受之
核其數以運入木倉一年而代管理街道廳御
史一人本部司員一人步軍統領衙門司員一人
掌平易道路清理溝洫歲時相度疏濬滌泥渫潦
以利車馬初委本部司員滿漢各一人乾隆三十
一年定制令都察院掄選御史二人工部步軍統
領衙門各掄選司屬二人引
見簡派以專責成一年而代堂主事掌章奏者滿洲
一人漢軍二人掌案牘者滿洲二人工部初設滿
洲郎中八人蒙古郎中一人滿洲員外郎九人蒙
古員外郎三人漢軍郎中二人員外郎六人順治
十二年增設滿洲郎中九人員外郎十人康熙三
十八年裁蒙古郎中員外郎員額又裁漢軍員外
郎四人五十七年復設蒙古郎中員外郎各一人
雍正五年裁漢軍郎中員外郎員額至四司主事
順治元年設滿洲一人康熙二十二年增設滿洲
每旗各一人五十七年增設蒙古一人漢人司屬
初設營繕司主事六人虞衡司主事三人都水司
主事十有一人屯田司主事三人順治十四年增
設營繕司主事三人十五年裁都水司主事一人
十六年裁營繕司主事二人康熙元年又裁營繕
司主事一人六年又裁營繕虞衡屯田三司主事
各一人都水司主事四人十二年又裁都水司主
事四人堂主事滿洲三人漢軍一人司務廳司
務滿洲漢人各一人筆帖式滿洲九十三人蒙
古二人漢軍十有二人工部滿洲初設九十人後
增三人漢軍初設十有四人後省二人(按工部舊設營繕所)
(所正一員所副一員俱順治十五年省所丞二員順治十四年置以一員管清江甎厰一員管臨清)
(甎厰尋省臨清厰一員清江厰一員中罷復置雍正四年俱省又舊沿明制有文思院廣積庫柴炭)
(司通州抽分竹木局大使各一員後俱省又初設有柴薪正副監督各一人以本部司員充煤炭監)
(督二人一以本部司官兼攝一以内務府司官兼攝掌預時給直採取薪炭以儲内廷之用乾隆)
(四十六年以其事併歸内務府經理焉)
工部督理京省錢法右侍郎滿洲漢人各一人凡
京師鼓鑄統設二局隸工部者曰寳源局歲鑄錢七
十一夘(以六千二百四十九緡二百七十文為夘)遇閏則加鑄四夘滿
漢右侍郎掌其局之政令(初制具戶部篇)工部寳源局
監督滿洲漢人各一人大使滿洲二人掌鑄造
緡錢收納銅課以裕
國儲以利民用其監督無專員(初置三人康熙十七年改定二人)由
六部滿漢司員遴選保舉引
見簡用二年而代大使由本部筆帖式選委(初止設筆帖式一人)
(雍正七年改設大使二人)咨吏部註册五年而代稱職者以應
陞官用(各省監鑄官見戶部篇)
盛京五部官屬
盛京戶部侍郎一人(滿洲員額五部同)掌
盛京賦税之出納及官莊旗地歲輸之數謹其儲積
辨其支給以時稽核而會計之歲終則要其成以
聽于在京戶部焉
盛京自
國初設有六部承政參政等官順治元年
世祖章皇帝定都燕京悉裁諸舊制官不備設以内大臣
等官鎮守戶禮兵工四曹咸屬焉十五年復設禮
部十六年復設戶部工部康熙元年復設刑部皆
置侍郎及其官屬三十年又設兵部侍郎雍正八
年設滿洲尚書一人以總五部尋罷之戶部經
會司郎中一人員外郎一人主事一人糧
儲司郎中一人員外郎一人主事二人農
田司員外郎二人主事一人堂主事二人初
制郎中十三人員外郎二十三人順治十四年置
戶部滿洲郎中二人員外郎五人康熙二十九年
增設員外郎四人雍正五年增設漢人郎中一人
員外郎二人乾隆三年改戶部滿洲員外郎為銀
庫員外郎八年裁漢人員額又裁滿洲員外郎四
人禮部員額係順治十四年定兵部員額係康熙
三十年定惟員外郎初置六人乾隆八年裁二人
刑部郎中初置二人康熙二十八年增二人員外
郎初置四人康熙二十八年增四人乾隆八年又
增蒙古二人裁滿洲四人又雍正五年增設刑部
漢人郎中一人員外郎二人乾隆八年裁工部員
額順治十四年定惟員外郎初置六人乾隆八年
裁二人至五部主事順治十四年設戶部滿洲主
事二人雍正五年增設漢人主事一人乾隆八年
裁漢人員額增設滿洲主事二人堂主事二人禮
部設堂主事一人兵部設滿洲主事四人堂主事
一人刑部初置滿洲主事三人雍正五年增設漢
人主事一人乾隆八年裁漢人員額增設主事三
人(内蒙古二人漢軍一人)堂主事二人工部初置滿洲主事
四人雍正五年增設漢人主事一人乾隆八年裁
漢人員額增設滿洲主事二人初五部司屬皆以
本地人員除授雍正五年
命在京各部掄員往補其本地人員皆撤回以京員調用
乾隆八年
詔以京員與本地人員參半除用十八年
諭吏部定議用京員十之七本地人員十之三以歸平
允焉銀庫掌關防一人司庫二人庫使八
人掌官莊六品官二人筆帖式二十三人初
設十有五人康熙二十九年增八人内倉正副
監督二人分掌錢糧倉庫租税徵收及關支存貯
之政令
盛京禮部侍郎一人掌
盛京祭祀朝會燕饗之儀式及園池果蓏畜牧之用
咸辨其物以供時薦焉禮部左司郎中一人
員外郎二人右司郎中一人員外郎二人
堂主事一人讀祝官八人贊禮郎十有六人
筆帖式十人初設十有二人乾隆八年省二人
管千丁六品官一人鳳凰城迎送朝鮮官三
人助教四人分掌朝儀祀典職貢教習之事又
有牧務總管一人掌牧場乳牛以錦州副都統兼
管其屬有六品翼領一人七品牧長十有七人八
品副牧長十有七人牧副三十有四人皆總轄于
禮部焉
盛京兵部侍郎一人掌
盛京武備及郵驛邊防之政兵部左司郎中一人
員外郎二人主事二人右司郎中一人
員外郎二人主事二人堂主事二人筆帖
式十有二人驛站正副監督各一人驛丞二
十九人分掌駐防驛遞簡稽軍實之事員額俱康
熙三十年定惟員外郎初置六人乾隆八年省二
人
盛京刑部侍郎一人掌
盛京旗民之獄訟會奉天府共讞之邊外蒙古訟者
會扎薩克副台吉共讞之秋審則定其爰書送在
京刑部與各直省同刑部肅紀前司郎中一人
員外郎一人主事一人肅紀左司郎中一
人員外郎二人主事一人肅紀右司郎中
一人員外郎二人主事三人肅紀後司郎
中一人員外郎一人主事一人堂主事二
人(以工員外郎内置蒙古二人主事内置蒙古二人漢軍一人)筆帖式三十
人(内蒙古二人漢軍五人)贓罰庫司庫一人庫使一人
司獄二人(内漢人一人)分掌訊囚斷獄贓罰禁繋之
事
盛京工部侍郎一人掌
盛京營造工作製器物料及諸色工匠之屬凡黃瓦
厰席厰灰厰缸厰炸子厰木炭等壯丁咸司其役
籍焉工部左司郎中一人員外郎二人主
事二人右司郎中一人員外郎二人主事
二人堂主事二人筆帖式十有七人(内漢軍一人)
銀庫司庫二人庫使八人掌千丁四品官
一人管理燒造瓦料五品官一人管理匠役
六品官一人看守
大政殿六品官一人分掌營繕製造之事
皇朝通典卷二十五
