皇朝通典卷五十八
禮(軍一)
(臣)等謹按杜佑禮典以吉嘉賓軍為次今從
大清通禮之例以軍禮移於賓禮之前考古者大師大
田備禮於宗伯其典特重洪維
聖朝武功赫濯凡講肄行圍師征受成諸禮尤為崇備
恭稽
國史參以會典敬謹纂紀篇目叙次於杜典稍為增
補更定凡
大閱
大狩
親征
命將出征凱旋
郊勞受降獻俘
受俘馬政日月食救護共十篇杜典所有而今從節略
者鄉射時儺二篇各申其說於後
大閱
(臣)等謹按杜典有出師儀制一條以揚兵講武附
焉夫所謂出師儀制者即親征是也考杜典此條
所載亦祗各代閱兵講武之典而已今從
大清通禮之例改為大閱並移於軍禮之首伏考
皇朝天聰年間
太宗文皇帝率貝勒等演習行陣是為
大閱之始
列朝皆舉行之以為恒制
皇上纘承
前烈訓武習勤於
南苑及
暢春園西厰屢行
大閱之禮
敇定儀注益為完備兹悉恭紀於篇至於内而京營外
而直省教閱之制别詳兵典云
天聰七年十月
太宗文皇帝舉行大閱分八旗護軍為左右翼舊漢人馬
步軍為一營滿洲步軍為一營俱四面環列前設
紅衣礮三十位及各種大小礮隊伍既成乃上奏
上擐甲乘馬率大貝勒代善及諸貝勒先
周視衆軍畢陞
御座諸貝勒率護軍如對敵狀護軍在前諸貝勒率親軍
立於後呐喊三次傳令聞礮聲三即喊而進聞蒙
古角聲即退於是衆軍皆依令而進依令而退次
舊漢人馬步軍次滿洲步軍亦如對敵三喊而進
攻礮軍礮軍亦聲礮對戰
閱畢
頒諭申明軍令崇德八年三月
大閱於瀋陽城北郊兵部貝勒岳托率滿洲八旗蒙古二
旗舊漢軍一旗共十一旗行營兵俱集前列舊漢
兵礮手次滿洲蒙古步兵次騎兵次守城各處應
援兵次守城礮兵以序列綿亘二十里餘
上臨閱駐馬蒲河岡聲礮三衆軍呐喊亦如之步伐止齊
軍威嚴肅
特加奬賞
順治十六年
世祖章皇帝諭大閱典禮三年一行已永著為例連年尚
未修舉今不得再緩著即傳諭各旗官兵整肅軍容候
秋月朕親行閱視尋舉行
大閱禮如儀
康熙十二年正月
聖祖仁皇帝大閱於
南苑八旗王以下四品武官以上及前鋒護軍俱擐
甲於晾鷹臺兩旁按隊排列滿漢大學士尚書以
下三品官以上及各衙門堂官翰林科道等官於
臺上分兩翼立鳥鎗手在臺西排列
上擐甲登晾鷹臺
御黃幄
命上三旗内大臣都統護軍統領前鋒統領各領隊自西
行至東排列諸王貝勒等亦各領本旗官員護衛
按隊行至東排列鳥鎗齊發鳴號發喊自臺東結
陣馳至西依兩翼排列
閱畢
諭曰今日陳列甚善可著為令又
命樹侯臺下
親發五矢皆中的又
命内大臣護軍統領護軍參領侍衛等射
上復騎射一發即中外藩王以下仰見
上騎射超神軍容嚴整震讋悦服
上乃卸甲復登臺
御黃幄
命諸王貝勒貝子公内大臣侍衛内閣都察院諸臣及外
藩王貝勒等俱於臺上分兩翼坐八旗都統副都
統尚書侍郎及文武各官俱於臺下分兩翼坐
賜燕十六年二月
大閱於
南苑十九年二月
大閱於
南苑均如前儀二十四年十一月
諭國家武備不可一日懈弛舊例每歲必撡練將士習試
火礮爾部即傳諭八旗都統等豫為整備朕將親閱焉
時喀爾喀土謝圖汗子多爾濟額爾德尼阿海台
吉等來京朝貢又厄魯特固魯木錫台吉噶爾丹
博碩克圖汗來使塔西蘭和卓等咸奏請觀
上命隨往是日
上自午門出宣武門八旗都統各率所部將士擐甲胄屬
櫜鞬建旗纛自灣子里夾道分列至拱極城前鋒
官軍自蘆溝橋夾道分列至王家嶺山麓官軍排
鎗列礮分東西次第布列
上登王家嶺陞座軍中吹螺角者三發巨礮三排鎗相繼
齊發已而
命將士發巨礮八旗所列將軍礮位及諸火器一時並發
凡二次乃
御行宫召扈從諸王内大臣及阿海台吉等
賜燕畢復
御黃幄設布侯較射而還三十一年九月
幸玉泉山大閱八旗前鋒護軍驍騎及火器營兵皆擐甲
胄分翼排列
上由右翼至左翼周閱畢登玉泉山
御黃幄官兵吹角發礮三次馬步軍鳥鎗齊發以次退立
命八旗鳥鎗兵演習連環旋轉二式放鎗各一次翼日復
閱於玉泉山三十四年十一月
大閱於
南苑西紅門内八旗官兵鎗礮按旗排為三隊第一
隊以漢軍火器營鳥鎗步軍居中礮位排列左右
滿洲火器營鳥鎗列於礮之兩旁第二隊以前鋒
兵居中八旗護軍列兩旁第三隊列八旗護軍兩
翼則設應援兵屆期
上擐甲率
皇子等均擐甲前張黃蓋内大臣侍衛大學士及各
部院大臣均扈從繼以豹尾班侍衛後建黃龍大
纛二上三旗侍衛擐甲胄均按次隨從先
周視衆軍畢火器營立於馬軍之前正中鳴角者三擊鼔
步軍舁鹿角大礮衆兵齊進鳴金而止發鳥鎗一
次如是者九第十次火器營馬步軍鎗礮連環齊
發無間鳴金而止開鹿角為八門後二隊馬軍隨
出既成列鳴角呼譟而進復鳴角收軍立於本陣
結隊徐旋其殿軍立於後
閱畢
駕還行宫
特降敇諭申明軍令宣示於
大閱之地是日未閱前官兵均
賜食閱後
賜酒
雍正六年兵部奏定
大閱官兵數目及營伍器械之制(詳見兵典)十二月
世宗憲皇帝大閱於玉泉山是日黎明
命諸大臣巡視各官兵
賜酒食俟日出和暖時始令披甲列玉泉山西南平曠之
地前隊按旗列八旗紅衣大礮各火器及騎步鳥
鎗第二隊第三隊護軍驍騎以次列前鋒護軍驍
騎兵分翼列左右按旗各舉大纛軍容整肅屆時
上擐甲胄
御玉泉山巔黃幄
賜諸王列坐幄中諸大臣列坐幄旁幄前吹海螺三官兵
皆吹海螺三齊放大礮及騎步鳥鎗九進步連環
齊放聲震山谷向前趨進時官兵齊聲發喊乃收
兵復原伍
閱畢
頒賞有差七年五月
大閱車騎營兵於
南苑
賜諸王文武大臣食畢大將軍傅爾丹等令車騎營車騎
火礮鳥鎗並馬步軍士各按方位旗色於晾鷹臺
前排列
上御黃幄陞座
賜諸王大臣等坐幄前鳴海螺三軍中相繼鳴海螺營内
擊鼔展旗鎗礮齊發諸軍分隊各依旗色列陣撡
演畢乃呐喊仍歸本陣隊伍
閱畢
頒賞有差
乾隆三年兵部議奏
大閱之禮照順治十六年定例三年一次具奏請
旨其辦理事宜照雍正六年規制舉行奉
旨朕於明年大閱嗣後遇朕親閱之年該部豫期具奏
先命王大臣操演仍三年一次請旨四年兵部奏定
大閱儀注(詳見通禮)十一月
皇上大閱於
南苑
命大臣巡視官兵
賜酒食日出官兵甲胄列南海子前隊按旗列八旗大
紅衣礮各火器及騎步鳥鎗第二隊第三隊護軍
驍騎以次成列前鋒護軍驍騎分翼列左右按旗
各舉大纛軍威嚴整
上躬擐甲胄連發五矢皆中的乘騎
周視衆軍畢
御晾鷹臺黃幄
賜諸王列坐幄中諸大臣列坐幄旁幄前鳴海螺三軍
中皆鳴海螺三齊放大礮及騎步鳥鎗九進步連
環齊放向前趨進時齊聲發喊乃鳴金收軍復原
伍
大閱畢
賜在事大臣官員貂皮俸銀及兵丁餉銀各有差二十
年定
大閱日陳
騎駕鹵簿於
行宫門外
駕出作鐃歌大樂奏壯軍容之章
回鑾作鐃歌清樂奏鬯皇威之章
駕將出聲礮三
駕御帳殿開操時軍中三舉礮
大閱禮成
駕回行宮聲礮三將士各歸營伍餘如前儀二十一年
欽定大閱甲胄之制(詳見兵典)二十三年十一月
大閱於
南苑
駕至南紅門
御圓幄建龍纛
上躬擐甲胄率王公大臣侍衛等射並
命右部哈薩克使臣卓蘭等及布爾古特諾起等從觀
上親發七矢皆中的
大閱畢
賜兵丁等銀兩有差復
命行圍
賞賚有差二十八年正月
大閱於
暢春園之西厰
御大西門幄次
賜愛烏罕來使和卓密爾哈巴達克山來使阿布都喇
阿咱木霍罕來使巴巴什克西哈薩克諤爾根齊
部來使塞德克勒啟齊玉斯部來使烏呼巴什布
嚕特部及回部年班入覲之喀什噶爾諸城阿竒
木伯克等燕
命諸王滿漢文武大臣朝正外藩蒙古王貝勒貝子等
入燕回部郡王霍集斯等並預坐燕畢
上御幄次前帟帳
閱健銳營八旗火器營前鋒護軍漢軍鎗礮陣法
命諸回部使臣皆與觀
大閱畢
諭此次大閱於前一日晚間傳行次日兵丁即全帶器
械前往伺候妥協此方不負滿洲世僕朕嘉悅焉著
加恩將大閱内所有兵丁每人賞給半月錢糧其餘
雖不在操演之内但聽傳即往亦著加恩每人賞給
半月錢糧之半儀具
大清通禮
(臣)等謹按
國朝定例每歲冬令太液冰堅令八旗與内府三旗
簡習冰嬉之技分棚擲彩毬互程趫捷並設旌門
懸的演射
校閱行賞
御製冰嬉賦以示旌勇均賜而歸本於觀德之義今恭
載於
大閱篇後以昭典制
御製冰嬉賦(有序)
陸行之疾者吾知其為馬水行之疾者吾知其為舟
為魚雲行之疾者吾知其為鵾鵬鵰鶚至於冰則向
之族莫不躄躠膠滯滑擦而莫能施其枝國俗有冰
嬉者護膝以芾牢鞵以韋或底含䨇齒使齧凌而人
不踣焉或薦鐡如刀使踐冰而步逾疾焉較東坡志
林所稱更為輕利便捷惜自古無賦者故賦之其辭
云
歲暮星窮和叔告冬陰凝北陸律中黃鍾景長而土
圭可測瑞兆而雲物皆同撫序兮羣辟殷聘考時兮
三農蕆功有厲疾之征鳥鮮求信之蟄蟲呌嚴飇兮
栗烈凛肅氣兮穹窿於斯時也火井無燠温泉不熱
何水不凝何波不結阻平川之會海徒望奫潫勒奔
峽之傾流惟聞幽咽凘盈九曲謝神禹之剔鬟凍合
三山駐王喬之旌節躍魚之表孝曾傳覆鳥之昭祥
見說則有鏡呈太液璧寫龍池占昏危之應宿值顓
頊之司時沍而不流兮礙矜鱗之鯉凝而原澈兮疎
倒影之梅(叶)皓皓皚皚兮暎白塔之孤矗溓溓泠泠
兮隔玉蝀之横欹載取載藏兮順彼月令以訓以賚
兮陳我冰嬉爰答歲華率循舊典陳旅集衆既雷動
而風行結部整行埒春蒐而秋獮元冥授律戢水族
與波臣蚩尤秉旗乃暴禦而祟遣於是戎士憑怒武
卒振拳渴思一試遑慮誰先齊撙撙其轇轕兮昈陸
離以屬聯駭營營其佖路兮紛偨傂以羅駢袒劉吕
之左右兮各殊事以布班倏陰陽之開闔兮期奏績
以勤宣衣短後膝蔽前鞾齒雙利鞵刀兩儇編伍森
列齊隊便旋於斯少息以待號令之傳焉爾其屯萬
人於中堅兮屬堪輿以壁壘奔八神以周衛兮招丁
甲而發指亘長縆以節止兮羣總總而切儗驛綵旌
以傳符兮看縱縱之立俟心無别營目不他視遂乃
朱旂颭捷步騰緹衣揚輕武&KR1698;聳擢布濩豗逐䞴趟
踧沑波流蠭軼猋驚閃如曳電疾若奔星蹂蹈雲衢
揚揮玉京故其為聲也軯&KR1024;隐訇礌硠激越硡砰殷
轔襍沓震疊營振天棖響匉地臬慴波底之娵隅墮
林間之巢鶻元武縮殼而屏氣燭龍守珠而閉闕起
湧泉會奔物雖天籟之毫竅比千鈞於一髮其為狀
也似東皇整駕於若木之墟羲帝弭節於扶桑之津
應真挂錫以凌虚茅君驂龍以羾天(叶)過驥羣而駿
足搶捍上扶搖而鵬翼圖南(叶)蠖略迴翔演沲糾紛
鏡大圓而晶晶皛皛珠萬琲而爛爛璘璘交差曼衍
歴落皴鱗突都盧兮輕趫迅龍驤兮麟振奕六虬兮
沛艾御八風兮穆旼首進者郤視而小憩繼至者錯
履而蹵跟虞後來之比肩更前往而擢身傑者得幟
疇與比倫遺者失志第如逡巡復有革戲其名圓鞠
漢家有執機之譬黃帝作練戎之俗武由是習兮其
爭也君子好謀而成兮如祭則受福申明誓兮衆聽
無譁陳廣埸兮各司其局乃其冰牀駐於琉璃之界
豹尾扈於鸑鷟之隈千官儼立於懸圃萬隊佇待乎
瑶階歴天之旗影捎朵殿昭雲之蓋光熻趯臺殆而
容與惄若㣶徊執事者中立而不倚爭捷者有前而
無回珠毬一擲虎旅紛來思摘月兮廣寒之窟齊趁
星兮白榆之街未拂地兮上起忽從空兮下迴突神
龍之變化𬎼祥鳳之䯱䰄鶣&KR1870;燕居姌嫋鴻猜怡情
悅目有如是哉夫其伯仲分甲乙第併前行賞縱後
亦逮(叶)勇者特旌任者均賜普被曰仁有差曰義則
豈啻西苑飾紅板之柁温泉設錦鞍之戲而已乎重
曰仲尼有言射觀德兮安不忘危舊是式兮惟歲之
宴以休以息兮一日之樂匪賚曷得兮敬告後人無
或逾則兮
大狩
(臣)等謹按杜典有天子諸侯田獵一門蓋本周制
兼諸侯以為言其於歴代則祗叙天子蒐狩之典
也我
朝以武功定天下
太祖
太宗時率貝勒諸臣親行校獵申嚴軍令賞罰必當
世祖常
幸南苑
命禁旅行圍以習武事
聖祖時巡塞外建
避暑山莊於熱河蒙古諸部獻其牧地以為圍場歲
於秋間舉行
大獮依古三田之制神而明之柔遠示惠至意存焉
世宗聖訓昭垂時以講武習勞為念
皇上敬紹
前徽每歲
巡幸木蘭大舉秋獮之典内扎薩克王公台吉等各率
所屬執役恐後加以
天威遠暢西域蕩平凡年班回部伯克等咸在扈行之
列而哈薩克布嚕特之屬遣使歸誠率皆朝覲於
此並
令侍獵觀圍繼之土爾扈特率全部歸順稽首塞垣倍
蒙
恩賚嗣是輪班入覲扈從行圍歲以為常蓋惠遠綏邊
之略莫大乎此(臣)等恭加纂紀並從
大清會典之例以
大狩名篇云
天命十年四月
太祖高皇帝自瀋陽城出獵時征東海瓦爾哈部軍還會
於木戶落地
命以所獵獸百餘賜之
天聰二年十二月
太宗文皇帝率諸貝勒羣臣出獵於東北四百里外三窪
地方
親殪五虎從臣皆驚服神勇四年十一月
幸扎木谷行獵
御窄帽手不入袖控縱馳射若不知寒漢人蒙古各官莫
不欽服六年十月
幸新哈達地方行獵至費德里山又
躬率諸貝勒出地載門往獵於葉赫地方十二月
上率諸貝勒出獵至撫順所又獵於厄野地方以從獵者
亂行
諭每旗令大臣一人專司統轄有不隨扎蘭牛彔行走逗
留失次者皆執治之七年十一月
上率諸貝勒獵於葉赫地方八年十一月
上率諸貝勒獵於蒙古地方
諭從獵者曰蒐苖獮狩古人原以之講武須有紀律若猝
遇猛獸不可輕射毋許一二人逗留在後有逗留者執
之若遇黃羊勿逼近追逐恐逼逐之反致從後逸出爾
等各按汛地分圍駐守帶傷之獸不可隱藏馬之羈靮
鞍韀毋相私竊違者罪之十二月
上率諸貝勒往獵於長嶺歴米鴉湖蒙古莫洛科及鳩綠
哈達諸地射獵凡十有四日
親殪虎四鹿麅野豕共一百二十八崇德二年四月
上率諸王貝勒往葉赫地方渡遼河行獵七年十一月
上率諸王貝勒行獵勒克地方由鐵嶺至於開原
順治八年九月禮部擬奏儀注凡
車駕出獵外藩王以下公以上於
行在朝見賜燕各官侍班鳴贊唱贊行禮如不賜燕
不侍班亦不鳴贊從之十年三月
世祖章皇帝幸南苑行圍
(臣)等謹按
南苑方一百六十里在永定門外二十里元為下馬
飛放泊明永樂中增廣其地以為蕃養禽獸種植
蔬果之所中有海子大小凡三有晾鷹臺亦名按
鷹臺皆元舊也禁城北有海子故此名南海子
國朝設總管防禦等官守之周繚以垣四達為門時
命禁旅合圍校獵其儀制具詳於後邇年春季
皇子等於此行圍蓋即以肄武事也
康熙二十年十一月
幸塞外至米峪口聞居民有為虎傷者圍獵南山
親殪大虎二小虎一民絶虎患二十一年二月
巡盛京出山海關行圍三月
幸烏拉地方行圍二十二年六月
幸古北口外行圍
(臣)等謹按是年為塞外木蘭
行圍之始嗣是蒙古諸藩獻游牧之地周千有餘里規以
為圍場即所謂木蘭也每歲
幸塞外避暑至秋進哨行圍率以為常間於冬月再出口
校獵
三十七年十月
巡盛京於竒爾薩畢喇地方行圍
上親射二虎俱殪四十年八月
幸塞外行圍
上發矢穿兩黃羊並射斷拉哈里木四十二年建
行宫於熱河曰
避暑山莊自古北口至熱河
車駕頓宿之所曰巴克什營曰兩間房曰常山峪曰王家
營曰喀喇河屯自熱河至圍場曰中關曰波羅河
屯曰張三營皆有
行宫四十八年九月
行圍於巴顔陀羅海獲異鹿藏其角於内庫五十年八月
行圍至鄂爾楚克哈達哨獲大鹿十一五十八年八月
諭近御侍衛等曰朕於騎射哨鹿行獵等事皆自幼學習
稍有未合式處侍衛阿舒默爾根即直奏無隱朕於諸
事諳練者皆阿舒默爾根之功迄今猶念其誠實忠直
未嘗忘也朕自幼至今凡用鳥鎗弓矢獲虎一百三十
五熊二十豹二十五猞猁猻十麋鹿十四狼九十六野
豬一百三十二哨獲之鹿凡數百其餘圍場隨便射獲
諸獸不勝紀矣朕曾一日内射兔三百一十八若庸常
人畢世亦不能及此一日之數也朕所以屢諭爾等者
以爾等年少宜加勤學凡事未有學而不能者朕亦不
過由學而能豈生而能者乎六十一年
幸塞外行圍賞隨圍蒙古王貝勒貝子公台吉等衣物有
差定為例
諭議政王大臣等從前曾有以朕每年出口行圍勞苦軍
士條奏者不知國家承平日久豈可遂忘武備前噶爾
丹攻破喀爾喀并侵擾我内地扎薩克至烏蘭布通朕
親統大兵征討噶爾丹敗走後又侵犯克嚕倫朕統兵
三路並進至昭莫多剿滅之今策妄阿喇布坦無端侵
犯哈密地方朕徵發阿爾泰及巴爾庫兩路兵進剿策
妄阿喇布坦聞之心膽俱碎乃遣策凌敦多卜等潛往
西藏刧掠毁壞寺廟土伯特地方已被殘蠧朕又遣大
兵前往擊敗策凌敦多卜等復取西藏救土伯特於水
火之中我兵直抵西藏立功絶域此皆朕平時不忘武
備勤於訓練之所致也若聽信從前條奏之言憚於勞
苦不加訓練又何能遠至萬里之外而滅賊立功乎爾
等諸臣咸宜知之
雍正八年四月
世宗憲皇帝諭步行較獵甚為善事人人既得學習而於
行圍之道亦得嫻熟爾等每年與其較獵一次不若多
演數次為善嗣後於初冬行步圍時每一旗令行圍二
三次其行圍之時著各該旗大臣親身帶往於前一日
奏聞每圍派侍衛打牲人鷹上人或二十名或三十名
亦著前往如此則侍衛執事人等既得學習而兵丁等
亦得嫻熟行圍之道矣
乾隆六年二月御史叢洞奏言
皇上念切武備巡幸行圍誠安不忘危之至意第恐侍
從以狩獵為樂臣工或以違遠
天顔漸生怠安所關匪細方今紀綱整肅營務罔弛伏
祈暫息行圍頤養
天和得
旨古者春蒐夏苖秋獮冬狩皆因田獵以講武事我朝
武備超越前代當
皇祖時屢次出師所向無敵皆因平日訓肄嫻熟是以有
勇知方人思敵愾若平時將狩獵之事廢而不講則
滿洲兵弁習於宴安騎射漸至生疎矣
皇祖每年出口行圍於軍伍最為有益而紀綱整飭政事
悉舉原與在京無異至巡行口外按歴蒙古諸藩加
之恩意因以寓懷遠之略所關甚鉅
皇考因兩路出兵現有徵發是以暫停圍獵若在撤兵之
後亦必舉行况今昇平日久弓馬漸不如前人情狃
於安逸亦不可不加振厲朕之降旨行圍所以遵循
祖制整飭戎兵懷柔屬國非馳騁畋遊之謂至啟行時朕
尚欲另降諭旨加恩賞賚令其從容行走亦不至苦
累兵弁朕性躭經史至今手不釋卷遊逸二字時加
警省若使逸樂自娛則在禁中縱所欲為罔恤國事
何所不至豈必行圍遠出耶朕廣開言路叢洞胷有
所見即行陳奏意亦可嘉但識見未廣將此曉諭知
之三月工部奏今次
大駕進哨行圍經由橋梁道路應飭地方官如式修墊
其口外橋梁道路向係各蒙古修墊者令理藩院
轉飭遵行得
旨國家武備不可廢弛朕於本年秋月出口行圍原以
訓練兵丁仿古獮狩之禮昔我
皇祖每歲舉行所經由道路及一切事宜俱有章程朕今
歲踵行悉遵舊制但恐歴年已久地方官員或借端
派累隨從之人或有恣意需索及強買物件不按時
價者著總督孫嘉淦不時查參毋得容隱七月
皇上奉
皇太后啟行幸熱河
諭免所過州縣本年額賦十分之三(自後每年出口行圍蠲免例並同)
八月
幸木蘭行圍木蘭周一千三百餘里南北相距二百餘
里東西相距三百餘里周遭設卡倫守之每歲白
露後鹿始出聲而鳴效其聲呼之可至謂之哨鹿
國語謂之木蘭今即為圍場之通稱矣圍場之名曰
色哷曰呼魯蘇台曰巴爾圖曰岳樂曰珠爾圖曰
巴顔木敦曰默爾根烏里雅蘇台曰巴顔郭(以上圍場)
(東北界)曰巴顔布爾噶蘇台曰温都爾華曰諤爾根
郭勒曰達顔德爾吉曰畢圖舍哩曰德爾吉曰多
們曰布古圖曰威遜格爾曰阿濟格赳(以上圍場東界)曰
錫喇諾海曰噶海圖曰巴顔喀喇曰察罕扎巴曰
固爾班錫納曰永安莽喀曰坡賚曰巴顔錫納曰
默爾根精竒尼曰固爾班固爾班曰克依哷曰喀
喇楚古爾蘇曰愛里色欽曰庫庫哈逹曰汗特穆
爾曰塔哩雅圖曰布克曰布都爾曰永安拜曰森
機圖(以上圍場南界)曰們都阿嚕曰圖們素古圖曰哈達
圖扎巴曰錫喇德卜色克曰巴雅斯呼察罕曰庫
爾圖察罕曰額埒蘇錫納曰額爾吉庫哈達曰鄂
蘭素古圖(以上圍場中界)曰哈朗圭曰珠爾噶岱曰蒙奎
色欽曰巴顔陀羅該(以上圍場西南界)曰桂齊曰德勒格
楞圭鄂博曰明安阿巴圖曰喀喇瑪拉哈曰齊老
圖色欽曰巴顔圖庫們曰哈里雅爾曰永安拜色
欽(以上圍場西界)曰沙勒當曰巴顔莽喀曰崆郭囉鄂博
曰阿嚕布拉克曰諤勒哲依圖察罕(以上圍場西北界)曰
扎哈烏里雅蘇台曰都呼岱曰圖爾根伊昭爾(以上)
(圍場北界)九月
諭諸王大臣等曰朕行圍回京之後恭讀
太宗皇帝實錄内載昔
太祖時我等聞明日出獵即預為調鷹蹴毬若不令往泣
請隨行今之子弟惟務出外遊行閒居戲樂在昔時無
論長幼爭相奮勵皆以行兵出獵為喜爾時僕從甚少
人各牧馬鞁鞍析薪自爨如此艱辛尚各為主效力國
勢之隆非由此勞瘁而致乎今子弟遇行兵出獵或言
妻子有疾或以家事為辭者多矣不思勇往奮發而惟
躭戀室家偷安習玩國勢能無衰乎此等流弊有關滿
洲風氣是以蒙
太宗皇帝諄切訓諭朕此次行圍諸王大臣中竟有躭戀
室家託故不願隨往者朕已為姑容亦不必明指其
人夫行圍出獵既以操演技藝練習勞苦尤足以奮
發人之志氣乃滿洲等應行勇往之事若惟是偷安
不知愧恥則積習相沿實於國勢之隆替甚有關係
嗣後倘有不知悛改仍蹈前轍者朕斷不輕為寬宥
十二年七月更定隨圍蒙古王貝勒貝子公等賞
賜之例凡親王郡王賞上用蟒緞一匹大緞二匹
綵緞二匹貝勒貝子公賞官用蟒緞一匹大緞一
匹官用緞二匹額駙賞官用蟒緞一匹官用緞二
匹扎薩克台吉塔布囊等賞官用蟒緞一匹官用
緞一匹十七年七月
幸木蘭行圍
御製虎神鎗記曰虎神鎗者我
皇祖所貽武功良具用以殪猛獸者也國家肇興東土累
洽重熙惟是詰戎揚烈之則守而弗失
皇祖歲幸木蘭行圍諸蒙古部落雲集景從予小子雖不
敏纘承之志其敢弗寑故數年以來巡狩塞上一如
曩時蒙業藉
靈四十九旗及青海喀爾喀之仰流而來者亦較前無異
焉若輩皆善射重武使無以示之非所以繼
先志也圍中有虎未嘗不親往射之弓矢所不及則未嘗
不用此鎗用之未嘗不中壬申秋於岳樂圍場中獵
人以有虎告而未之見也一蒙古云虎匿隔谷山洞
間彼親見之相去蓋三百餘步朕約略向山洞施鎗
意以驚使出耳乃正中虎虎咆哮而出負嵎跳躍者
久之復入復施一鎗則復中之遂以斃焉蓋向之發
無不中乃於谿谷叢薄目所能見之地斯已竒矣而
兹岳樂所中則隔谷幽洞並未見耽耽闞如之形於
揣度無意間馥焉深入不移時而殪猛獸則竒之最
竒其稱為神良有以也夫萬乘之尊詎宜如孟克特
庫之流誇一夫之勇哉(孟克喀爾沁蒙古人特庫滿洲今為内大臣皆能獨搏猛)
(獸如馮婦者)而習武示度必資神器以效竒而愉快則是
鎗也與兌戈和弓同為宗社法守不亦宜乎
二十年八月
幸木蘭行圍時大兵平定凖噶爾綽羅斯台吉噶爾藏
多爾濟等入覲
賜觀圍二十一年八月
幸木蘭行圍時都爾伯特台吉伯什阿噶什來覲及土
爾扈特汗敦嚕布喇什之使臣吹扎布入貢皆
賜觀圍二十二年七月
幸木蘭行圍時哈薩克汗阿布賴使臣肯集哈拉等入
貢
賜觀圍二十三年七月
幸木蘭行圍時布嚕特使臣車里克齊等先後入貢皆
賜觀圍
上以西域諸部降附來朝自乙亥丁丑戊寅三年皆適
會於布呼圖口地靈佳兆若有神異改其地名曰
伊綿峪伊綿者
國語會極歸極之義也十二月副都御史孫灝請停
止
巡幸索約爾濟
諭曰孫灝奏請停止明年巡幸索約爾濟一摺朕初閱
其詞以為無知罔識事體付之不問而已繼思孫灝
此奏其所關於本朝家法及我滿洲風俗人心者甚
大有不得不明白宣諭者我
皇祖聖祖仁皇帝臨御六十一年惟恐八旗之衆承平日
久躭於安樂不知以講武習勞為務是以省方問俗
較獵行圍之典歲頻舉行
聖夀既高猶不肯稍自暇逸其所以為萬世子孫計者意
至深遠迨我
皇考世宗憲皇帝十三年中朕與和親王等日聆
庭訓每諄諄以
皇祖之定制貽謀永當效法而深以未遑舉行為憾朕臨
御以來思紹
前徽早夜兢兢罔敢少懈如比年來戡定凖夷兩路用兵
我滿洲大臣官兵等皆能踴躍奉命克奏膚功亦由
躬親整率習之有素是以臨事赴機人思自效即此
亦其明騐矣如徒以恭已養安借口於文恬武嬉之
說朕豈少御園别館足供覽憩而必親御鞍馬時勤
弓矢轉以此為自娛計耶朕今日適閱
聖祖仁皇帝實錄有天下雖太平武備斷不可廢如滿洲
身歴行間隨圍行獵素習勤苦故能服勞若漢人則不
能矣雖由風土不同亦由平日好自安逸所致之
諭恭讀之餘凛然悚惕豈敢一日忘之今孫灝摺内以為
索約爾濟地在京師直北遠與俄羅斯接界一似輕
車前往不無意外之慮者此語尤為笑柄今額駙色
布騰巴爾珠爾及喀爾沁貝子呼圖靈阿扎拉豐阿
俱在朕前試問索約爾濟非即伊等之部落家室耶
伊等非國家教養之丁孫臣僕耶以伊等恭誠望幸
迎請猶恐不及而謂有意外之慮當亦夢囈所不應
出此者矣摺内又稱索約爾濟非江浙勝地可觀等
語其言更為荒誕且南巡之舉豈僅為山水觀覽之
娛上年朕臨徐邳淮泗沮洳之地為之相視求瘼疏
洩修防次第興舉今歲農事倍收孫灝獨不聞之乎
且果如孫灝所言南方為勝賞之地則索約爾濟之
習勞練武所為固勝于彼益不可中止矣至稱隨從
侍衛官員人等長途費重生計艱難則從前
皇祖時獮狩之典歲率二三舉行彼時大臣中或有外來
之助至於侍衛兵丁何嘗不以為苦然正所以教之
節用知艱也且今預借俸餉額外賞給較昔實厚豈
至苦累轉甚於前者若如孫灝之意將使旗人盡忘
淳樸服勤之舊俗而惟漸染漢人陋習人人頽廢自
安文既不文武亦不武如此而後快于孫灝之心則
其心為何心乎至近年來朕每秋獮木蘭恭奉
聖母皇太后安輿竊念
聖躬或致勞勩懇請
駐蹕山莊猶未蒙
慈允且屢
垂懿訓示以大義謂
祖制不可少違安逸不可少圖惟恐朕之稍有廢弛此亦
諸王大臣所共知者而孫灝顧以長途往返藉詞緣
飾謂足聳動衆聽耶孫灝以上書房行走之員而識
見舛謬害事如此若侍諸皇子教讀耳濡目染豈獨
貽誤養正之功而已哉副都御史職佐風紀斷非謬
妄之人所可濫竽孫灝著以三品京堂改用將此旨
通行曉諭知之二十四年三月
諭曰朕今歲將幸索約爾濟行圍已於上年降旨令所
司預備馬匹牲畜事宜嗣因將軍兆惠等進𠞰逆回
相持固守逆渠和卓木等尚未授首今年正當厚集
兵力一舉𠞰滅方欲暫停巡幸專事軍儲乃當宵旰
籌維未頒明旨而孫灝不知從何處得此信遂以停
止巡幸索約爾濟凟奏夫索約爾濟乃蒙古部落習
勞講武之地朕躬巡幸亦為加恩衆蒙古及簡習兵
丁校閱材藝計耳孫灝不知大體妄謂勞民動衆往
可畏之地朕轉定欲今歲前往者以此近據科爾沁
親王阿喇布坦奏到該處圍場曾被野燒因遣額駙
色布騰巴爾珠爾等前往看視今據奏稱圍場雖有
被焚之處青草繁廡無恙蒙古等望幸甚殷惟圍場
野獸不無因火逸出稀少等語往索約爾濟本為行
圍今圍場牲畜既少則轉不如木蘭之可以肄習蒐
獮矣今歲可停往索約爾濟俟一二年後酌量降旨
秋時前往木蘭照例預備所省牲畜用濟軍需亦覺
有益此非返顧却慮依孫灝所奏也將此通行曉諭
知之是年建濟爾哈朗圖
行宫自波羅河屯入圍場有二道東道由崖口西道
由濟爾哈朗圖每歲行圍多從崖口出入至是建
行宫於濟爾哈朗圖自後
聖駕行圍由崖口入則
回鑾由濟爾哈朗圖由濟爾哈朗圖入則
回鑾由崖口率以為例二十五年八月
幸木蘭行圍時哈薩克汗阿布賴使臣都勒特克勒等
入覲
賜觀圍二十七年八月
幸木蘭行圍時哈薩克汗阿布賴遣使臣蘇爾統都勒
特克勒等入覲
賜觀圍三十二年八月
幸木蘭行圍時哈薩克使臣都勒特克勒等入覲
命扈行圍三十六年九月
幸木蘭行圍時土爾扈特汗烏巴什率全部歸順至伊
綿峪朝覲
御製詩以紀事
(臣)等謹按哨鹿之法會典未載伏查木蘭圍場以
哨鹿得名恭讀
皇上御製哨鹿二賦仰見
化工之肖物盡其性而察其情且以知
聖天子之率典由舊意至重也兹謹載篇中以昭
國制焉
御製哨鹿賦(有序)
賦者古詩之流詩以言志其有不能盡言之志則賦
可以申之我
皇祖昔喜哨鹿朕冲齡隨侍習聞其事年來乃親試為之
嘉其有合於聖經顧古人無賦之者故不愧無文其
辭曰
伊白露宵中之候正伊尼孳尾之時生不息焉洪鈞
運而誰測物雖蠢也氣機至而咸知故三序(春夏冬)則
牝牡各從其類(謂牝隨牝羣牡逐牡侣)惟中(去聲)秋斯牝牡各嫓
其妃(謂牝各分羣而匹牡)強有力者不惟挾兩而累十弱無能
者或乏獨匹以相隨或依林而命侶或據嶺而分畿
或悍害而傲衆或謹守而自持或豪敚而攘彼或竊
取以私其萬態紛其莫窮一以音而宣之于是虞人
善因聲以察情爰體情以斆聲喜金風之颯爽值玉
宇之晶明霜重而不言其冷露濃而那覺其零陵嶮
巇而如登袵席冒蒙茸而不異戶庭慮吾遊之宴起
虞原獸之怠鳴(鹿迨晨則懶鳴哨亦不進故哨鹿者恒于未曙前即往)夙戒僕
而奚從欣戴月而披星舍彼寬衣宜兹短服荷長哨
于左肩(以木為哨鹿之具呦呦以鳴)出象首于右簏(象鹿之首人戴之則鹿不)
(疑)躐嶒陟嵕沿溪穿谷攀蘿兮豈辭腁手履石兮何
妨馗足蓋以暢兹心神詎惟饕其口腹於焉蹵乎崔
嵬軼彼嵾嵳上干丹楓之巘下視白雲之隈上風餮
切之避忌陽林晃耀則紆迴就叢薄之蔽翳反獺裘
而毰毸衆條理焉畢會乃得傑雄之争匹者呦踉蹌
而徐來角八义兮嶷嶷耳雙聳兮濕濕挺強項兮莫
攖矗靈鼻兮善䶋始嚇侣兮自閑乃妬異兮矜急既
漎漎兮疾赴復□□兮少戢蓋屢試兮絶猜遂銳志
兮直入爾其動林無形匪風有響適其將至撇爾懼
往奮角思觸瀏睨争長則在夫能哨者善達變以隨
機比用中而執兩或激其怒兮使進或示以弱兮令
放惟察情之喜怒乃應聲為低仰蓋用心於既專斯
通靈而不爽既然矣無動無慮不徐不遽驀黶合之
前陳陡應叱而少住屏營收息量卑揣高傍斗窺星
(槍上施星斗所以審高低)度分以毫審度發機馥焉中膏命處擇
肥登于大庖若夫多疑旁剔既進中止膽劣心狷狐
猜狼視未交戰而長跳敺叢樾而如駛則亦比之窮
寇之莫追又何必焚林而盡取哉蓋嘗研精哨鹿之
理而知五德焉取一以新匪二以頻仁也逆者斃之
去者寘之義也爰登簠簋爰嘏福履禮也招之即至
獲之即遂智也呼哨以進射宿凛訓信也如是者蓋
有合於聖人之洪道而又豈潘岳耽盤流遁之所誡
相如子虚上林之所嘲也哉
御製後哨鹿賦
或問哨鹿之時之法之義蓋已藴賅前賦矣若夫冒
凛冽之霜晨衝蒙翳之林薄踐岝㟧之巉峰涉沮洳
之幽壑十哨未必一來十來未必一獲獲乃心忻失
斯興索多見其勞鮮聞其樂則何不張堂堂之圍按
徐徐之度收藉藉之富免皇皇之謔而故為是寒征
而曉作者何哉曰吁是何言耶是何言耶見土障葛
燈而嗤為已過者非忘其先也耶逸則滛而勞則思
季氏之婦猶聞之固可弛其惕乾耶或曰惕乾者蓋
不若是矣意者慎大寶居法宫屏九御接三公劭農
政熙天工豈謂當即鹿于隍中耶曰子知其一未知
其二坐吾語汝賦以見兹若夫高談堯舜深處廟廊
文恬武嬉内弱外強孰不喜夫逸體而庸詎知其頽
綱也哉且也身歴其難者告之以人之難而知而不
知人之餒者方謂何不食肉麋也是以神區天闢後
法
先垂詰戎習衆謹度節時圍以示正哨以出竒得之艱者
趣斯永躬其勞者樂亦隨蓋理境之當窮可絜矩而
深思也於是秋本蕭辰塞猶凄所宵風定兮林静曉
月上兮山岨儦儦者妒羣俟俟者擕侣遵彼&KR1811;&KR1811;之
蹊如或殷殷而佇吹長哨以通情似應聲而答語去
亦弗追來亦弗拒則有強者捍捩弱者趦趄猜者飄
瞥怯者踟蹰忼慨者恲性昏瞀者糢糊雖人情之萬
態亦奚有以異諸緣輳物來獲一勝百其來也亦惟
去之是慮其獲也夫何失之足惜去與來固難期之
儻然失與獲亦無定之屢易吾因以參如幻於現前
愛景光而為適也爾其問夜宵衣據鞍策馬萬帳燈
明七萃聲寡是則始出營而覽離竒晃耀之狀也若
夫炬影漸遠夜色猶暝峰嶺纔分林樹未形乍如夢
遊玉樓十二仙人京乃其曉蟾初吐或半或圓隔葉
瀲露度水翻瀾又如虹橋可躡徑欲造廣寒高山出
雲雲去山在變幻頃刻步移觀改則何異夫黃山之
海赤烏扶桑霧斂氛開玫瑰靺鞈熊熊回回又奚數
其初陽之臺於焉入深樾凌崇巒密容單騎疎見線
天千年落葉鱗祴谷填色作黃金風吹不翻臭如沈
水履若罽氊㣶徊乎静真乎忽訝夫身入布地之園
而伊尼之羣方且左右前後與人周旋失兮獲兮勞
兮樂兮率已相忘於無何有之禪矣問者茫然不知
所謂懡㦬跼蹐唯唯而退
木蘭行圍儀
凡秋獮設圍場於古北口外曰木蘭以總管掌其
地政歲遇
皇帝行圍既奉
旨總理行營王大臣奏請嚮𨗳官一人先莅圍場於
鑾輿所經之地除道清軌行文所司儲備宗人府内閣
部院奏請
欽命扈從王公各官八旗護軍統領請
命統領一人營總三人其參領以下及護軍由八旗酌
委奏
聞先期由兵部行文駐防將軍都統副都統各選所屬
官兵材藝優長者分班遣赴
京師隨圍學習理藩院行文扎薩克王公等選獵士
一千二百五十人從(喀喇沁翁牛特共一千名敖漢五十名科爾沁一百名巴)
(林克什克騰共一百名又喀喇沁派圍場夥計鎗手六名隨圍鎗手六名哈瑪爾三十名打鹿鎗手)
(四十名喀喇沁土默特翁牛特派嚮𨗳一百名長鎗手一百六十名)蒙古諸王公台
吉應隨圍請
安者令其至波羅河屯祗候先期一日遣官祗告
奉先殿至日
皇帝御征衣乘馬出宫翊衛諸臣前引後扈百官采服
跪送均如
巡幸儀
行營駐蹕護軍統領營總各一人率護軍參領護軍校
護軍先莅其地度地廣狹以立
御營禁隨
駕官兵踐禾稼擾吏民營總巡警嚴譏察止夜行違者
論如法既至
行在兵部頒行圍禁令
欽命統圍大臣數人先莅圍場按旗為隊分兩翼斜行
成列各建纛以為表前哨左右用藍兩協左白右
紅中軍用黃前哨馳而進則後隊以次隨發繞圍
場蟬聯環匝由遠而近毋差池毋間斷行圍之日
五鼔管圍諸王公率獵士先往撒圍
皇帝臨圍場親御弓矢圍合獸突
皇帝發矢殪之
御前大臣侍衛皆射軼於圍外者從官追射遇大獸虎
鎗官兵從之既獲獸各比次其類以獻
駕還行營以所獲獸頒扈從諸臣
大獮禮成
賜宴賞賚有差
南苑行圍儀
凡田於近郊設圍場於
南苑以奉宸苑領之統圍大臣督八旗統領等各率
所屬官兵先莅圍場布列鑲黃正白鑲白正藍四
旗以次列於左正黃正紅鑲紅鑲藍四旗以次列
於右兩翼各建纛以為表兩哨前隊用白兩協用
黃中軍用鑲黃
駕至圍場合圍校獵與前制同
巡幸所至行圍儀
凡
巡幸所至各備圍場
車駕東巡由兵部移文
盛京等處將軍經行蒙古諸部由理藩院行知扎薩
克王公等各率所屬官兵以從
命統圍大臣分翼合圍均如前制
駕幸木蘭行圍外藩進宴儀
凡
聖駕行圍木蘭蒙古卓索圖昭烏達二盟長例進宴一
次設蒙古帳房六座白駝十八鞍馬十八驏馬一
百六十二牛十八羊一百六十二酒八十一罈食
品二十七桌撲跌人二十名歌蒙古曲人九名生
駒一千匹騎生駒人二十名賽跑馬二百五十匹
先期呈
行在理藩院奏
聞並列各蒙古王公職名具奏請
旨派一人進爵屆期武備院官將所進蒙古帳房設
行營月牙城内所進駝馬牛羊等俱列於道旁
駕至理藩院官引蒙古王公台吉等在月牙城内跪迎
駕陞帳殿寳座理藩院官引帳殿内應坐之蒙古王公
等入列坐於左右其餘分坐於兩旁所設帳房内
皇帝進茶諸王公等俱興行一叩禮次
賜諸王公茶復叩飲畢坐
皇帝進膳有司恭捧
御爵實酒進爵者出班跪接爵恭進
御座前退復位跪一叩衆皆一叩進爵者興詣
御座前受虚爵退有司承
旨賜進爵者酒進爵者跪飲畢復叩首興復於原坐處
賜蒙古王公台吉等食侍衛等分遞酒於蒙古王等各
以次徧是時綽爾齊人及歌蒙古曲人以次入侑
皇帝進膳畢獻茶乃陳相撲之戲次觀蒙古王公子弟
騎生駒宴畢
皇帝還行宫諸王公台吉等於原接處跪送如儀
皇朝通典卷五十八
