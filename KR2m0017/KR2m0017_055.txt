欽定四庫全書
皇朝通典卷五十五
禮(嘉五)
車輿
(臣)等謹案杜典車輿篇先敘天子五輅次詳車制
並自皇太后車以至主妃命婦等車一一載入而
輦輿之制乃具於後今變通其例謹據
皇朝禮器圖式首載
皇帝五輅輦輿次
皇太后輦輿次
皇后及
皇貴妃
貴妃
妃
嬪車輿其餘公主以下等轎車之制並見儀衛篇兹
不復載云
皇帝五輅
國朝初制玉輅大輅大馬輦小馬輦香步輦並稱五
輦
大朝日設於
太和門東乾隆八年改大輅為金輅大馬輦為象輅
小馬輦為革輅香步輦為木輅玉輅仍舊並為五
輅十三年
欽定五輅之制玉輅木質髤朱圓蓋方軫飾以青銜玉
圓版四冠金圓頂鏤金垂雲承之簷帖鏤金雲版
三層青緞垂幨亦三層繡金雲龍及羽文相間繫
繡金青緞𢃄四屬於軫四柱繪以金龍門垂朱簾
四面各三環座以朱闌飾間金彩闌内周布花毯
中設金雲龍寳座兩輪各十有八輻鏤花飾金貫
以軸轅二兩端飾金龍首尾後建太常十有二斿
青緞為之縿繡日月五星斿繡二十八宿裏俱繡
金龍下垂五彩流蘇杆攢竹髤朱左加闟戟右飾
龍首並綴朱旄五垂青緌外用納陛五級左右闌
皆髤朱飾金彩駕象一靷以朱絨紃陳設時行馬
二承轅亦髤朱直竿兩端鉆以銅金輅圓蓋方軫
飾以黃銜金圓版四黃緞垂幨三層繫黃緞帶四
屬於軫後建大旗十有二斿各繡交龍木輅圓蓋
方軫飾以黑銜花梨圓版四黑緞垂幨三層繫黑
緞帶四屬於軫後建大麾十有二斿各繡神武服
馬二驂馬四設游環和鈴象輅圓蓋方軫飾以紅
銜象牙圓版四紅縀垂幨三層繫紅緞帶四屬於
軫後建大赤十有二斿各繡金鳳服馬二驂馬六
設游環和鈴革輅圓蓋方軫飾以泥銀銜圓黃革
四白緞垂幨三層繋白緞帶四屬於軫後建大白
十有二斿各繡金虎服馬一驂馬三設游環和鈴
餘俱如玉輅
大駕鹵簿
法駕鹵簿用之遇大朝會則設於
午門外
皇帝輦輿
國朝初制祀
天
地並乘凉步輦
陞殿之日陳於
太和門東乾隆七年定大祀
親詣行禮均
乘禮輿出宫至
太和門
乘輦又奉
旨凡遇祀畢還宫均備禮輿永為定例十三年始造玉
輦改凉步輦為金輦大祀
南郊乘玉輦
北郊
太廟
社稷壇乘金輦其餘
朝日
夕月
耕耤以下等祀均乘禮輿遇朝會則並設於
太和門外
駕出入御步輿行幸御輕步輿是年
欽定輦輿之制玉輦木質髤朱圓蓋方座飾以青銜玉
版四冠金圓頂鏤金垂雲承之曲梁四垂端為金
雲葉青緞重幨周為襞積繡金雲龍繫黃絨紃四
屬於座隅柱繪雲龍冬垂青氊門幃夏易以朱簾
黑緞緣四面各三座綴版二層上繪彩雲下繪金
雲環以朱闌飾間金彩闌内周布花毯中設金雲
龍寳座左列銅鼎右植服劍内外四轅兩端銜金
龍首尾外用納陛五級左右闌皆髤朱亦飾金彩
舁以三十六人
大駕用之金輦圓蓋方軫飾以泥金銜金圓版四冠金
圓頂黃緞垂幨冬垂黃氊門幃夏以朱簾黑緞緣
四面各三座環以朱闌内外四轅舁以二十八人
法駕用之禮輿柟質上為穹蓋二層上層八角飾金行
龍下四角飾亦如之冠金圓頂鏤金雲承之銜以
雜寶明黃緞垂幨繡金雲龍四柱飾蟠龍門端及
左右闌飾雲龍皆鏤金内為金龍寳座幃用明黃
雲緞紗氊各惟其時左右啟櫺夏用藍紗冬以玻
瓈直轅二大横杆二小横杆四肩杆八皆髤朱繪
以金雲龍横鉆以銅縱加金雲龍首尾舁十六人
法駕用之步輿木質塗金不施幰蓋中為蟠龍座冬施
紫貂坐具夏以明黃粧緞四足為螭首虎爪承以
圓珠周繪雲龍踏几籠以黃緞直轅二大横杆二
中為雙龍首相對小横杆四舁以十六人
鑾駕用之輕步輿木質髤朱不施幰蓋象牙為之座踏
几髤以金直轅二加銅龍首尾大横杆二小横杆
四肩杆八皆鉆以銅餘俱如步輿
騎駕用之
皇太后輦輿
乾隆十四年
欽定
皇太后儀駕龍鳳輿木質髤以明黃穹蓋二重上為八角
各飾金鳳下正方四隅飾亦如之冠金圓頂鏤雲
文銜以雜寳明黃緞垂幨上下皆銷金龍鳳四柱皆
繪金龍鳳櫺四啟青紃網之前為雙扉啟扉則舉
櫺懸之内髤淺紅中置朱座坐具明黃緞彩繡龍
鳳前加撫式亦髤明黃繪金龍鳳直轅二大横杆
二中為鐵鋄金雙鳳相向小横杆四肩杆八皆髤
明黃横鉆以銅縱加銅鋄金龍鳳首尾舁以十六
人龍鳳車木質髤以明黃穹蓋二重上繪八寳各
飾金鳳下繪雲文四隅飾亦如之冠金圓頂鏤雲
文銜以雜寳明黃緞垂幨蓋明黃絡四隅繫明黃
絨紃屬於軫四柱左右及後皆繪金龍鳳中各啟
櫺青紃網之門上鏤金龍鳳相向明黃緞幃黃裏
坐具明黃緞彩繡龍鳳兩輪各十有八輻轅二鉆
以鐵鋄金駕馬一儀輿木質髤以明黃上為穹蓋
冠金圓頂塗金簷四隅繫黃絨紃屬於直轅明黃
緞垂幨明黃緞幃黃裏中置朱座坐具明黃緞繡
龍鳳直轅二横杆四中為鐵鋄金雙鳳相向肩杆
四俱髤明黃兩端鉆以銅鋄金舁以八人儀車木質
髤以明黃穹蓋上圓下方冠銀圓頂塗金簷四隅
繋明黃絨紃屬於軫明黃緞垂幨四柱不加繪飾
裏髤淺紅明黃緞幃黃裏坐具明黃緞彩繡龍鳳
輪各十有八輻轅二鉆以鐵鋄銀駕馬一十六年
皇太后六旬萬夀
皇上尊養祝
釐鴻儀備舉預涓吉日自
暢春園
躬奉
慈駕入宫
皇太后御金輦明黃緞幃繡夀字篆文奉輦以二十八人
二十六年三十六年
皇太后七旬八旬聖夀並
御萬夀輦自
暢春園回宫
皇后車輿
乾隆十四年
欽定
皇后儀駕鳳輿木質髤以明黃穹蓋二重上為八角各
飾金鳳下方四隅飾亦如之冠金圓頂鏤雲銜以
雜寶明黃緞垂幨上下皆銷金鳳四柱皆繪金鳳
櫺四啟青紃網之前為雙扉啟扉則舉櫺懸之内
髤淺紅中置朱座倚髤明黃繪金鳳坐具明黃緞
繡彩鳳前加撫式亦髤明黃繪金鳳直轅二大横
杆二中為鐵鋄金雙鳳相向小横杆四肩杆八皆
髤明黃横鉆以銅縱加銅鋄金鳳首尾舁以十六
人
親蠶御之鳳車木質髤以明黃穹蓋二層上繪八寳八
角各飾金鳳下繪雲文四隅飾亦如之冠金圓頂鏤
雲銜以雜寳明黃緞垂幨蓋明黃絡四隅繫明黃
絨紃屬於軫四柱左右及後皆繪金鳳中各啟櫺
青紃網之門上鏤金鳳相向明黃緞幃黃裏坐具
明黃緞繡彩鳳輪各十有八輻轅二兩端鉆以鐵
鋄金駕馬一儀輿木質髤以明黃上為穹蓋冠銀
圓頂塗金簷四隅繫黃絨紃屬於直轅明黃緞垂
幨明黃緞門幃紅裏中置朱座倚髤明黃繪金龍
鳳坐具明黃緞繡彩鳳直轅二横杆二中為鐵鋄
金雙鳳相向肩杆四兩端鉆以銅鋄金舁以八人
儀車木質髤以明黃穹蓋上圓下方冠銀圓頂塗
金簷四隅繫明黃絨紃屬於軫明黃緞垂幨四柱
不加繪飾裏髤淺紅明黃緞幃黃裏坐具明黃緞
繡彩鳳輪各十有八輻轅二鉆以鐵鋄銀駕馬一
皇貴妃車輿
乾隆十四年
欽定
皇貴妃翟輿木質髤明黃繪飾彩繡皆金翟横杆中
為鐵鋄銀雙翟相向翟首鋄金凡杆皆縱加銅鋄
金翟首尾肩杆四舁以八人餘俱如
皇后鳳輿之制翟車木質髤明黃蓋飾金翟左右及後
繪金翟門上鏤金翟相向坐具繡彩翟轅鉆以鐵
鋄銀餘俱如
皇后鳳車之制儀輿木質髤以明黃倚繪金翟坐具繡
彩翟横杆中為鐵鋄銀雙翟相向翟首鋄金餘俱
如
皇后儀輿之制儀車坐具繡彩翟餘俱如
皇后儀車之制
貴妃
妃
嬪車輿
乾隆十四年
欽定
貴妃翟輿木質髤以金黃蓋幨坐具皆金黃緞繪飾
彩繡皆金翟横杆中為鐵鋄銀雙翟相向翟首鋄
金凡杆皆縱加金翟首尾肩杆四舁以八人餘俱
如
皇貴妃翟輿之制儀輿木質髤金黃幨幃坐具皆金
黃緞繪飾彩繡皆金翟横杆中為鐵鋄銀雙翟相
向翟首鋄金餘俱如
皇貴妃儀輿之制儀車木質髤金黃幨幃坐具皆金
黃緞繡彩翟餘俱如
皇貴妃儀車之制
妃翟輿木質髤金黃冠銅圓頂塗金蓋幨坐具皆金
黃緞繪飾彩繡皆金翟直杆加銅髤金翟首尾肩
杆鏤翟首尾髤以金舁以八人餘俱如
貴妃翟輿之制儀輿木質髤金黃冠銅圓頂塗金肩
杆二舁以四人餘俱如
貴妃儀輿之制儀車木質髤金黃冠銅圓頂塗金餘
俱如
貴妃儀車之制
嬪翟輿儀輿儀車同
皇帝鹵簿
(臣)等謹案杜典分旌旗鹵簿為兩門然旌旗即在
鹵簿之内自不必分門别載以免互複惟前代定
制凡后妃儀仗通名鹵簿至臣下儀從亦同鹵簿
之稱更非所以辨等威而昭物采也伏考
國朝定制
皇帝
大駕
法駕
鑾駕
騎駕鹵簿凡有四等
皇太后
皇后前陳設者曰儀駕
皇貴妃
貴妃陳設者曰儀仗
妃
嬪陳設者曰采仗至親王以下及品官公主福晉以
下及命婦俱稱儀衛謹據
皇朝禮器圖式以次詳載如左
國初定
大駕鹵簿朝祭均用
行駕儀仗於
巡幸皇城内用之
行幸儀仗用以
時巡省方乾隆十三年十月
諭古者崇郊饗則備法駕乘玉輅以稱鉅典國朝定制
有大駕鹵簿行駕儀仗行幸儀仗其名參用宋明以
來之舊而旗章麾蓋視前倍簡今稍為增益更定大
駕鹵簿為法駕鹵簿行駕儀仗為鑾駕鹵簿行幸儀
仗為騎駕鹵簿合三者則為大駕鹵簿
南郊用之
方澤以下皆用法駕鹵簿五輅均仿周官及唐宋遺制金
玉象革木各如其儀乘用自今歲
南郊始光昭羽衛用肅明禋諭所司知之是年
欽定
皇帝大駕鹵簿玉輦一導蓋一拂塵二提鑪二香合二
盥盆一唾壺一水瓶二馬杌一交椅一儀刀三十
櫜鞬三十豹尾槍三十殳四戟四九龍曲蓋四翠
華蓋二紫芝蓋二九龍蓋二十五色花蓋二十五
色龍蓋十方繖八夀扇八雙龍扇二十八單龍扇
十六孔雀扇八雉尾扇八鸞鳳扇八長夀幢四紫幢
四霓幢四羽葆幢四信旛四絳引旛四豹尾旛四
龍頭竿旛四教孝表節旌二明刑弼教旌二行慶
施惠旌二褒功懷遠旌二振武旌二敷文旌二納
言旌二進善旌二金節四儀鍠氅四黃麾四八旗
驍騎纛二十四八旗護軍纛八八旗前鋒纛八五
色金龍纛四十儀鳳旗一翔鸞旗一瑞鶴旗一孔
雀旗一黃鵠旗一白雉旗一赤烏旗一華蟲旗一
振鷺旗一鳴鳶旗一遊麟旗一馴獅旗一白澤旗
一角端旗一赤熊旗一黃羆旗一辟邪旗一犀牛
旗一天馬旗一天鹿旗一青龍旗一白虎旗一朱
雀旗一神武旗一江瀆旗一河瀆旗一淮瀆旗一
濟瀆旗一東嶽旗一西嶽旗一南嶽旗一北嶽旗
一中嶽旗一土星旗一木星旗一金星旗一火星
旗一水星旗一角宿旗一亢宿旗一氐宿旗一房
宿旗一心宿旗一尾宿旗一箕宿旗一斗宿旗一
牛宿旗一女宿旗一虛宿旗一危宿旗一室宿旗
一壁宿旗一奎宿旗一婁宿旗一胃宿旗一昴宿
旗一畢宿旗一觜宿旗一參宿旗一井宿旗一鬼
宿旗一柳宿旗一星宿旗一張宿旗一翼宿旗一
軫宿旗一甘雨旗四乾風旗一坎風旗一艮風旗
一震風旗一巽風旗一離風旗一坤風旗一兑風
旗一五色雷旗五五色雲旗五日旗一月旗一門
旗八金鼔旗二翠華旗二五色金龍小旗四十出
警旗一入蹕旗一鉞十六星十六卧瓜十六立瓜
十六吾仗十六御仗十六引仗六紅燈六玉輅一
金輅一木輅一象輅一革輅一寳象五導象四静
鞭四仗馬十後護豹尾槍十儀刀十櫜鞬二十黃
龍大纛二
皇帝法駕鹵簿金輦一禮輿一導蓋一拂塵二提鑪二
香合二盥盆一唾壺一水瓶二馬杌一交椅一儀
刀二十櫜鞬二十豹尾槍二十殳四戟四九龍曲
蓋四翠華蓋二紫芝蓋二九龍蓋二十五色花蓋
十五色龍蓋十方繖八夀扇八雙龍扇十六單龍
扇十六孔雀扇八雉尾扇八鸞鳳扇八長夀幢四
紫幢四霓幢四羽葆幢四信旛四絳引旛四豹尾
旛四龍頭竿旛四教孝表節旌二明刑弼教旌二
行慶施惠旌二褒功懷遠旌二振武旌二敷文旌
二納言旌二進善旌二金節二儀鍠氅四黃麾四
八旗驍騎纛二十四八旗護軍纛八八旗前鋒纛
八五色金龍纛二十儀鳳旗一翔鸞旗一瑞鶴旗
一孔雀旗一黃鵠旗一白雉旗一赤烏旗一華蟲
旗一振鷺旗一鳴鳶旗一遊麟旗一馴獅旗一白
澤旗一角端旗一赤熊旗一黃羆旗一辟邪旗一
犀牛旗一天馬旗一天鹿旗一青龍旗一白虎旗
一朱雀旗一神武旗一江瀆旗一河瀆旗一淮瀆
旗一濟瀆旗一東嶽旗一西嶽旗一南嶽旗一北
嶽旗一中嶽旗一土星旗一木星旗一金星旗一
火星旗一水星旗一角宿旗一亢宿旗一氐宿旗
一房宿旗一心宿旗一尾宿旗一箕宿旗一斗宿
旗一牛宿旗一女宿旗一虛宿旗一危宿旗一室
宿旗一壁宿旗一奎宿旗一婁宿旗一胃宿旗一
昴宿旗一畢宿旗一觜宿旗一參宿旗一井宿旗
一鬼宿旗一柳宿旗一星宿旗一張宿旗一翼宿
旗一軫宿旗一甘雨旗四乾風旗一坎風旗一艮
風旗一震風旗一巽風旗一離風旗一坤風旗一
兑風旗一五色雷旗五五色雲旗五日旗一月旗
一門旗八金鼓旗二翠華旗二五色金龍小旗二
十出警旗一入蹕旗一鉞六星六卧瓜六立瓜六
吾仗六御仗六引仗六紅燈六玉輅一金輅一木
輅一象輅一革輅一寶象五導象四静鞭四仗馬
十後護豹尾槍十儀刀十櫜鞬二十黃龍大纛二
皇帝鑾駕鹵簿步輿一導蓋一九龍蓋十雙龍扇十五
色金龍纛十五色金龍小旗十鉞四星四卧瓜四
立瓜四吾仗四御仗四後護豹尾槍十儀刀十櫜
鞬二十黃龍大纛二
皇帝騎駕鹵簿輕步輿一導蓋一儀刀十櫜鞬十豹尾
槍十五色花蓋十雙龍扇六單龍扇六五色金龍
纛十五色金龍小旗十鉞六星六卧瓜六立瓜六
吾仗六御仗六後護豹尾槍十儀刀十櫜鞬二十
黃龍大纛二
皇太后
皇后儀駕
乾隆十四年
欽定
皇太后儀駕龍鳳輿一龍鳳車一儀輿二儀車二九龍曲
蓋一拂塵二提鑪二香合二盥盆一唾壺一水瓶
二馬杌一交椅一五色九龍蓋十花蓋四方繖四
龍鳳扇八鸞鳳扇八金節二龍鳳旗十卧瓜四立
瓜四吾仗四
皇后儀駕鳳輿一鳳車一儀輿二儀車二九鳳曲蓋一
拂塵二提鑪二香合二盥盆一唾壺一水瓶二馬
杌一交椅一五色九鳳蓋十花蓋四方繖四龍鳳
扇八鸞鳳扇八金節二龍鳳旗十卧瓜四立瓜四
吾仗四
皇貴妃
貴妃儀仗
乾隆十四年
欽定
皇貴妃儀仗翟輿一翟車一儀輿一儀車一七鳳曲
蓋一拂塵二提鑪一香合一盥盆一唾壺一水瓶
二馬杌一交椅一花蓋六瑞草蓋四鸞鳳扇四團
扇六金節二鳳旗六彩旗四卧瓜二立瓜二吾仗
二
貴妃儀仗翟輿一儀輿一儀車一七鳳曲蓋一拂塵
二提鑪一香合一盥盆一唾壺一水瓶二馬杌一
交椅一花蓋六瑞草蓋四鸞鳳扇四團扇六金節
二鳳旗四彩旗四卧瓜二立瓜二吾仗二(自以貴妃下)
(蓋繖俱用金黃色)
妃
嬪采仗
乾隆十四年
欽定
妃采仗翟輿一儀輿一儀車一七鳳曲蓋一提鑪一
香合一盥盆一唾壺一水瓶二馬杌一交椅一黃
蓋二花蓋四團扇四金節二鳳旗四卧瓜二立瓜
二吾仗二
嬪采仗翟輿一儀輿一儀車一七鳳曲蓋一提鑪一
香合一盥盆一唾壺一水瓶二馬杌一交椅一花
蓋四團扇二金節二鳳旗二卧瓜二立瓜二吾仗
二
親王以下儀衛
親王儀衛明轎一木質灑金不施幰蓋轅杆皆髤
朱飾金煖轎一銀頂金黃蓋幨紅幃緞氊惟其時
紅羅繡五龍曲柄繖一紅羅繡四季花繖一紅羅
銷金瑞草繖二紅羅繡四季花扇二青羅繡孔雀
扇二豹尾槍四旗十大纛二條纛二色各從本旗立瓜卧
瓜骨朵吾仗各四儀刀四每出入前引十後從六
親王世子儀衛明轎一(制同前)煖轎一紅蓋金黃幨
紅幃紅羅繡四龍曲柄繖一紅羅繡四季花繖一
紅羅銷金瑞草繖二花扇二孔雀扇二豹尾槍二
旗八大纛條纛各一吾仗四立瓜卧瓜骨朵各二
儀刀二前引八後從六郡王儀衛明轎一煖轎一
紅蓋紅幨紅幃紅羅繡四龍曲柄繖一紅羅銷金
瑞草繖二花扇二孔雀扇二豹尾槍二旗八條纛
二吾仗立瓜各四卧瓜骨朵各二儀刀二前引八
後從六郡王長子貝勒儀衛明轎一煖轎一紅蓋
青幨紅幃(自貝勒以上用轎夫八)紅羅銷金瑞草繖二花扇
二旗六條纛一立瓜卧瓜骨朵吾仗各二前引六
後從六貝子儀衛明轎一煖轎一紅蓋紅幨青幃紅羅銷
金瑞草繖一花扇二旗六條纛一立瓜骨朵吾仗
各二前引四後從六鎮國公儀衛明轎一煖轎一
皂蓋紅幨皂幃紅羅銷金瑞草繖一孔雀扇一旗
六骨朵吾仗各二前引二後從六輔國公儀衛明
轎一煖轎一青蓋紅幨青幃(自輔國公以上用轎夫四)紅羅銷
金瑞草繖一孔雀扇一旗六骨朵吾仗各二前引
二後從六鎮國將軍輔國將軍儀衛(自鎮國將軍以下皆乘馬)
杏黃繖一青扇一旗六鎮國將軍前引二後從六
輔國將軍前引一後從四奉國將軍奉恩將軍儀
衛青扇一旗六前引一後從四凡親王以上儀衛
遇大典禮陳於府第出使用以導從在京師不得
用旗繖進
皇城内不得用大扇及棍凡宗室覺羅之有官者各
從其品扇柄及棍皆髤以朱自郡王以上乘馬用
金黃韁自貝子以上用紫韁鎮國公以下用青韁
蒙古親王銷金紅繖二條纛二旗槍十郡王銷金
紅繖一條纛一旗槍八貝勒紅繖一條纛一旗槍
六貝子鎮國公輔國公紅繖一旗槍六遇行圍出
師俱用之馬韁不得用金黃色紫色
固倫額駙以下儀衛
固倫額駙儀衛紅繖一雲羅不施繡青扇二飾以
方金四豹尾槍二旗槍十紅仗二前引二後從八
和碩額駙杏黃繖二雲羅不施繡青扇二飾以方
金四旗槍十紅棍四前引二後從八郡主額駙杏
黃繖一青扇二飾以方金三旗槍十紅棍四前引
二後從八縣主額駙杏黃繖一青扇一旗槍六前
引二後從六郡君額駙青扇一旗槍六前引二後
從四縣君額駙青扇一旗槍四後從二鄉君額駙
青扇一旗槍二後從一
民公以下儀衛
民公儀衛視和碩額駙侯金黃棍四餘視郡主額
駙其有加級者棍得用紅伯杏黃繖一青扇二飾
以圓金四旗槍十金黃棍四前引二後從八子杏
黃繖一青扇二飾以圓金四旗槍八金黃棍二前
引二後從八男杏黃繖一青扇二飾以圓金三旗
槍八金黃棍二前引二後從六
京官儀從
京官一品儀從杏黃繖一青扇二飾以圓金四各
用清漢文書銜(凡扇皆書清漢字官銜下同)旗槍八金黃棍二
二品杏黃繖一青扇二飾以圓金三旗槍六金黃
棍二三品杏黃繖一青扇二飾以圓金二旗槍六
金黃棍二四品杏黃繖一青扇二灑以金旗槍四
五品以下青扇一皆許於京城外排列常日惟用
扇一品前引二後從八二品前引二後從六三品
前引二後從四文官三品以上用甘蔗棍二武官
三品以上用㯶竹棍二四品以下不用前引滿官
文武均乘馬惟親王郡王大學士尚書得乘轎貝
勒貝子公都統及二品文大臣非年老疾病不能
乘馬者均不得乘轎八旗大臣並不得乘車違者
查旗御史參奏漢文官均許乘轎自大學士以下
至三品以上轎用銀頂皂幃皂蓋轎夫四四品以
下轎用錫頂皂幃皂蓋轎夫二
直省文官儀從
總督杏黃繖青扇飛虎旗兵拳鴈翎刀獸劒金黃
棍桐棍槊廻避牌肅静牌各二旗槍四青旗八巡
撫杏黃繖青扇獸劒金黃棍桐棍槊廻避牌肅静
牌旗槍各二青旗八布政司按察司杏黃繖青扇
桐棍槊金黃棍廻避牌肅静牌各二青旗六道杏
黃繖青扇各一桐棍槊廻避牌肅静牌各二青旗
四知府同府佐貳藍繖青扇各一桐棍槊各二肅
静牌二青旗四知州知縣並同縣丞藍繖一桐棍
二學官藍繖一雜職竹板二河道漕運總督視總
督學政鹽政織造暨各
欽差官三品以上視巡撫四品以下視兩司督撫用轎
夫八司道以下教職以上用轎夫四雜職乘馬
直省武官儀從
提督杏黃繖青扇飛虎旗兵拳鴈翎刀獸劒刑杖
廻避牌肅静牌各二旗槍四青旗八總兵官杏黃
繖青扇飛虎旗大刀獸劒廻避牌肅静牌旗槍各
二青旗八副將杏黃繖一青扇二金黃棍廻避牌
肅静牌各二青旗六參將遊擊都司杏黃繖青扇
各一桐棍廻避牌肅静牌各二青旗四守備減牌
餘視都司各省駐防將軍副都統視在京都統副
都統凡武官皆乘馬將軍都統副都統總兵官有
老年不能乘馬者聽奏明請
旨
王福晉公主以下儀衛
親王福晉儀衛乘煖轎車朱輪紅蓋四角皂緣金
黃幨紅幃紅羅曲柄繡寳相花繖一紅羅繡寳相
花繖二青羅繡寳相花扇二紅羅繡孔雀扇二黑
纛二紅仗二骨朵卧瓜立瓜各二(自親王以下貝勒以上各側室)
(均降適一等)親王世子福晉乘煖轎車朱輪紅蓋四角
皂緣金黃幨紅幃紅羅曲柄繡寳相花繖一紅羅
繡寳相花繖二孔雀扇二黑纛二紅仗二骨朵卧
瓜立瓜各二郡王福晉乘煖轎車朱輪紅蓋四角
皂緣皂幨紅幃紅羅繡寳相花繖二孔雀扇二黑
纛二紅仗二骨朵立瓜各二貝勒夫人乘煖轎車
朱輪紅蓋四角皂緣紅幨皂幃寳相花繖一紅仗二
立瓜二貝子夫人車朱輪紅蓋四角青緣紅幨青
幃鎮國公夫人車朱輪皂蓋四角紅緣紅幨皂幃
輔國公夫人車朱輪皂蓋四角青緣紅幨皂幃
(自公夫人以上蓋幨幃均用雲緞鎮國將軍夫人以下用素緞)鎮國將軍夫人車
朱輪皂蓋紅幨青幃輔國將軍夫人車朱輪青蓋
紅幨青幃奉國將軍淑人奉恩將軍恭人車均朱
輪皂幨皂幃固倫公主儀衛與親王福晉同惟煖
轎及朱輪車用金黃蓋四角紅緣和碩公主儀衛與
親王世子福晉同惟煖轎及朱輪車用紅幨縣主
儀衛與貝勒夫人同惟煖轎及朱輪車紅蓋四角
青緣青幨紅幃郡君車與貝子夫人同縣君與鎮
國公夫人同鎮國公女鄉君與輔國公夫人
同輔國公女鄉君與鎮國將軍夫人同民公夫人
車黑轅輪綠蓋四角皂緣綠幨皂幃侯伯夫人車
四角青緣餘同民公夫人子夫人車用皂蓋餘同
侯伯夫人男夫人車皂蓋不緣餘同子夫人一品
命婦車皂蓋四角青緣綠幨皂幃二品命婦車皂
蓋不緣綠幨皂幃三品命婦車皂蓋不緣皂幨皂
幃四品命婦車皂蓋不緣皂幨青幃五品以下命
婦車青蓋青幃(自三品命婦以下蓋幨幃均用布)凡民公夫人及
文武各命婦車輪均不得用朱
頒詔
(臣)等謹按杜佑開元禮纂中載有宣赦書儀而禮
典未著頒詔典制良以其事各具本門無庸複述
伏考
大清會典所述每遇大慶典則
御殿頒詔已於各門恭載兹惟詳叙儀節以次增定之
制康熙四十二年以河工告成
特頒恩詔載在彛章我
皇上德隆治懋
夀逾古稀五世一堂推恩錫福歲乙巳元旦恭逢
御極五十年大慶
特沛絲綸尤為非常之曠典(臣)等恭紀之下曷勝欣忭
云
順治元年定
頒詔之日設鹵簿大駕於
午門外設
御座於
皇極門正中設
詔案於丹陛上東旁王以下文武各官咸集大學士奏請
御門陞座鳴鞭執事各官行禮畢王以下文武各官皆跪
大學士自案上奉
詔書於丹陛上東旁立宣畢行禮各復原班立
賜燕謝
恩禮成鳴鞭
駕還宫衆皆退
頒詔天下八年定
頒詔之日設鹵簿大駕於
太和殿前設黃蓋雲盤於丹墀内設龍亭香亭於
午門設宣
詔高臺於
天安門設
詔案於
太和殿内之東又設黃案於丹陛上正中王以下公
以上咸朝服齊集於
午門内滿漢文武各官咸朝服齊集於
午門外領催耆老等齊集於
天安門外内院官奉
詔書至
乾清門用
御寳畢奉至
太和殿陳案上
皇帝陞殿王以下各官上表行禮畢大學士奉
詔書至
太和殿檐下授禮部尚書禮部尚書跪受至丹陛正
中陳於案行禮畢由中階設雲盤内禮部官奉雲
盤覆黃蓋由中道出文武各官後隨王公等進
殿内序立
賜茶畢鳴鞭
駕還宫王公等各退禮部官至
午門外奉雲盤設龍亭内至
天安門外橋南奉
詔書設高臺黃案上宣畢各行禮退禮部堂官奉
詔書謄黃刊刻
頒布天下又定如
駕不御殿文武百官咸朝服齊集於
天安門外金水橋南餘奉
詔宣
詔等儀與
御殿同十一年定凡
頒發
詔書内院用
寳畢由禮部敬領
頒行外藩蒙古遣内院理藩院官各一人朝鮮國遣正副
使二人具題請
旨直省用行人司行人中書科中書及内院中書鑾儀衛
國子監欽天監上林苑四譯館各屬官具題遣往
是年定
詔書所至地方官迎
詔宣
詔儀(詳見通禮)
康熙二年定凡
詔書經過地方五里以内府州縣衛文武官咸出城迎送
八年定凡
頒詔漢督撫省分遣漢官滿督撫省分遣内院禮部筆帖
式二十一年定
頒行直省督撫
詔書酌委内閣中書翰林院筆帖式前往并帶
頒將軍提督等謄黃
詔書
詔書用
御寳謄黃不用二十七年奏定頒詔官員人數得
旨每處著一人去仍禁地方官藉端科派四十二年以河
工告成
頒詔天下是年定各省頒詔官往返程限奉
旨頒詔官如有迂道行走及沿途生事擾累驛遞者著該
督撫即行指參
雍正元年
諭頒發詔書禮部筆帖式人少不足以供各處之用且必
得少知自愛材尚可用者方可差往著將各部院筆帖
式令各該堂官與總理事務王大臣會同簡選差往
乾隆十四年定
頒詔儀奉
詔官將
詔書銜以金鳳承以朵雲由
天安門上繫下餘如前儀十七年定
頒詔各省直隸兩江閩浙湖廣陜甘四川兩廣雲貴總
督齎
詔官各一人附謄黃分
頒廵撫將軍都統提督總兵等官漕運河道總督齎
詔官各一人山東山西河南江西廵撫兼提督齎
詔官各一人附謄黃分
頒將軍總兵等官浙江廣西貴州廵撫齎
詔官各一人附謄黃分
頒將軍提督總兵等官四十一年平定兩金川大功告
成
頒詔天下其應
頒朝鮮
詔書交請封使臣恭齎回國四十九年十一月
諭朕恭閱
皇祖實錄康熙四十二年
南廵廻蹕河工告成特頒
恩詔今國家重熙累洽承平百四十餘年朕寅紹丕基祗
承
世德御宇五十年以來無時不以民生為念仰荷
天眷夀逾古稀五世元孫一堂衍慶明年正月六日繩
祖武之丕休舉耆筵之盛典又以辟雍肇建於上丁
釋奠禮成親臨講學所以引年敷教者既隆且備允宜
嘉與中外臣民普沛恩施用昭敷錫著於乾隆五十
年元旦特頒恩詔所有詔内條疑著大學士軍機大
臣詳晰開列具奏五十年正月元旦
御殿
頒詔所有直省奏聞五世同堂者凡一百九十二戶
詔内優予賞賚凡
頒詔儀具
大清通禮
頒朔
(臣)等謹案杜典有讀時令一門蓋自東漢至唐乃
行之非古制也今考
大清會典載
頒朔之禮與周官太史頒告朔于邦國之義允合
國初至今百數十年來凡自朝鮮諸屬國及蒙古五
十一旗外並及準部回城以至愛烏罕諸部悉為
考定節氣詳列書中奉正朔者遠至數萬里以外
尤從古所未有又時憲書紀年向惟六旬花甲自
乾隆辛夘年
皇上命欽天監加編至百二十歲每遇孟冬月
頒朔凡躋耄耋期頤皆得披閱新書共慶增年以彰
昇平之瑞兹謹彙紀於篇並增進春典禮於後云
順治二年時憲書成欽天監進呈
御覽
世祖章皇帝御武英殿文武各官咸朝服齊集
午門外頒朔行禮是年定每年十月初一日黎明欽
天監官恭進
皇帝
皇太后
皇后時憲書及頒給王公以下各官時憲書儀(詳見通禮)十八
年定朝鮮國每年十月朔遣使齎咨赴禮部恭領
時憲書豫劄欽天監封送儀制司郎中朝服於司
署頒發來使跪領齎回本國
康熙三十二年
頒時憲書於内扎薩克科爾沁等二十五部落五十三年
頒時憲書於外扎薩克喀爾喀等四部落均以各來使請
安之便給發
雍正三年定
頒給青海扎薩克王台吉等時憲書於每年
頒俸帑時一同給發七年定每歲四月由欽天監頒發考
定時憲書式令各布政使司敬謹刊刷鈐蓋庫貯
欽天監時憲書印信凡現任文武大小官及在籍
有職官舉人貢生等各給一本並將所刻書版發
貯公所聽匠役或書坊備紙刷印赴布政使司鈐
蓋欽天監時憲書印發賣以便民用仍飭地方官
嚴禁偽造十二年以向例
頒朔之日文武官各以其長一人跪領至是始令八旗都
統各部院堂官各率所屬並諸王府祗領官咸朝
服齊集
午門外行禮頒給時憲書三品以上官於
午門外祗領其餘滿漢文武官員照向例於
午門外行禮後各赴欽天監祗領
乾隆二年定凡
頒給青海扎薩克王台吉等時憲書於每年十月將次
年時憲書由兵部交驛站發往十六年定孟冬
頒朔自貝子公以下俱令親領行禮又定直省時憲書
頒到日督撫受朔儀注(詳見通禮)十九年定孟冬
頒朔於
午門親王郡王貝勒亦親領行禮是年
頒時憲書於杜爾伯特部落二十八年
頒時憲書於哈密闢展喀什噶爾英吉沙爾葉爾羌和闐烏
什阿克蘇喀喇沙爾吐魯番伊犁庫車沙雅爾凡
十二處奉
旨由理藩院給發三十五年正月
諭國家熙洽化成薄海共躋夀宇昇平人瑞實應昌期
是以每歲題報直省老民老婦年至百歲及百歲以
上者不可勝紀因思向來所頒時憲書後頁紀年祗
載花甲一周為斷殊不知周甲夀所常有而三元之
序數本循環成例拘墟未為允協著交欽天監自乾
隆三十六年辛邜歲為始於一歲下添書六十一歲
仍依干支以次載至一百二十歲則開袠犁然期頤
並登正朔用符紀歲授時之義
進春
順治初定每歲立春日禮部會同順天府進春芒
神土牛由順天府豫備前期行欽天監派天文生
八名導引行順天府派生員七十五人舁案是日
内務府豫派恭進芒神春牛内監竢於
乾清門
慈寧門屆時由
長安左門
天安門
端門
午門
協和門
永康左門進又立春時刻由禮部奏明擇寅卯辰等
時恭進又定每歲各省府州縣迎春於東郊儀(詳見)
(通禮)
康熙十三年令直省府州縣進春止用鼓吹采亭
其裝演故事臺閣藉端科派嚴行禁止
進
實錄
(臣)等謹按
國朝定制纂修
實錄
聖訓擇吉恭進典禮至重兹據會典所載敬謹編紀與進
玉牒之禮各著於篇以補杜例之所未備
康熙十一年
世祖章皇帝實錄成擇吉恭進
聖祖仁皇帝御殿敬受行禮畢王公百官上表行慶賀禮
是年定恭進
實錄儀(詳見通禮)二十一年恭進
太宗文皇帝實錄二十五年恭進
太祖高皇帝實錄均於
太和門行禮如儀
雍正元年恭進
聖祖仁皇帝實錄
聖訓
世宗憲皇帝御殿敬受行禮畢王公百官上表行慶賀禮
是年增定恭進
實錄
聖訓儀
乾隆六年恭進
世宗憲皇帝實錄
聖訓
皇上御殿敬受行禮畢王公百官上表行慶賀禮如儀
八年五月
諭奉天乃我朝發祥之地
歴朝實錄皆應繕清漢文各一部送往尊藏俟見在皇史
宬内閣藏本繕成後即著在館人員敬謹謄錄其送
往儀注大學士會同禮部詳議具奏尋大學士等奏
言奉天尊藏之處惟
崇政殿後有翔鳳樓高敞壯麗堪以尊藏請
勅下奉天將軍會同
盛京禮工二部奉天府尹敬謹辦理尊藏金匱照在
京
皇史宬内式樣製備應需官員專司守護均令該將
軍等妥議具奏從之九年恭送
世宗憲皇帝實錄
聖訓尊藏
皇史宬其副本送内閣敬貯十五年禮部奏言
歴朝實錄
聖訓恭送
盛京尊藏請俟秋成後擇吉送往從之又定恭送
實錄
聖訓尊藏
盛京儀是年恭送
歴朝實錄
聖訓尊藏
盛京同日啟行
皇上親詣上香於東華門外綵棚前行三跪九拜禮凡
恭進
實錄各儀節具
大清通禮
進
玉牒
順治十八年纂修
玉牒康熙元年告成擇吉恭進
聖祖仁皇帝御殿
閱畢送至
皇史宬尊藏是年定恭進
玉牒儀十年纂修
玉牒成擇吉恭進王以下各官咸朝服齊集
聖祖仁皇帝御中和殿
閱畢
御太和殿總裁率纂修官行禮
賜坐
賜茶畢
駕還宫諸王各官皆退恭送
皇史宬尊藏如儀十八年二十七年三十七年纂修
玉牒恭進禮儀俱與十年同五十四年恭進
玉牒總裁王大臣捧
玉牒於
中和殿黃案上行禮畢恭捧
玉牒至
乾清門内監捧進
聖祖仁皇帝在宫中
閱畢送
皇史宬尊藏
雍正三年纂修
玉牒恭進儀與康熙十年同
乾隆三年纂修
玉牒成
皇上御中和殿恭閱送至
皇史宬尊藏如儀九年奉
旨將禮部尊藏
玉牒恭送
盛京尊藏自順治十八年以來共纂修八分並此次
纂修
玉牒告成一併恭送
盛京嗣後每次纂成
玉牒將禮部尊藏一分恭送
盛京永為定例二十五年纂修
玉牒成恭進如儀恭送
玉牒尊藏
盛京既至
盛京工部預備綵亭更換行駕奉天府尹預備鼓樂
并派官二員導引至
崇政殿陳設屆吉尊藏
敬典閣三十四年纂修
玉牒成擇吉恭進奉
旨朕照康熙五十四年之例在宫中恭覽
玉牒不必陞殿四十三年纂修
玉牒成恭進如儀凡進
玉牒儀具
大清通禮
經筵
(臣)等謹按經筵之禮至宋始舉以是為杜典之所
未及伏惟我
朝
列祖以來崇經重道歲必舉行典至重也其祗告
傳心殿禮已見吉禮祗載
經筵典制於篇
順治九年定每歲春秋仲月各舉
經筵一次大學士知
經筵事以尚書左都御史通政使大理寺卿學士等官侍
班以翰林官二人進講又定
御經筵後行
日講禮每日進講冬夏至前一日乃輟講又定滿漢
進講官每日撰擬講章先以正本進呈
御覽次奉副本詣
乾清宫設於案行一跪三叩禮畢以次進講講畢行
禮如前乃退十四年定每歲春秋行
經筵禮預期酌取講官人數具疏奏
聞經書講章令講官撰擬内閣改定恭呈
御覽
康熙十六年奉
旨講官進講畢免行一跪三叩禮二十四年
文華殿告成舉行
經筵前期祗告
傳心殿是年定以大學士尚書左都御史學士詹事
翰林出身者充
經筵講官
雍正三年
諭禮部曰自古修已治人之道載在經書帝王御宇膺圖
咸資典學我
聖祖仁皇帝天亶聰明而好古敏求六十餘年孜孜不倦
朕幼承
庭訓時習簡編自即位以來更欲以研經味道之功為敷
政寧人之本顧以亮隂之際未舉經筵今八月二十三
日為釋服之期爾部可擇日舉行經筵典禮
乾隆五年八月
論經筵之設原欲敷宣經旨以獻箴規朕觀近日所進
講章頌揚之辭多而箴規之義少殊非責難陳善君
臣咨儆一堂之意人君臨御天下敷政寧人豈能毫
無闕失正賴以古證今獻可替否庶收經筵進講之
益若頌美過多不能實踐躬行反滋朕心之愧此後
務剴切敷陳期有禆於政治學問勿尚鋪張溢美之
虚文而無稽古典學之實義是年衍聖公入
覲來京恭遇
經筵即令入班聽講六年舉行
經筵屆日
皇上親詣
傳心殿行禮七年二月
諭今日舉行經筵典禮禮部據向例以天雨奏請改期
朕思魏文侯出獵而雨左右不欲行文侯曰吾已與
虞人期矣豈可無期會哉乃往身自罷之夫田獵之
娛尚不以雨失期况經筵大典業經祭告自應舉行
但執事諸臣例應在丹墀内行禮未免衣冠沾濕著
衣雨服列班駕到即入殿進講講畢即奏禮成其階
下行禮殿内賜茶諸儀停止嗣後遇雨皆照此例四
十一年二月以新建
文淵閣告成
御經筵畢
幸文淵閣
賜講官及聽講諸臣燕四十四年正月
諭經筵典禮兩年未舉行本年二月已過大祥且經筵
為闡學崇經又無宫懸之奏自可如常行禮今以二
月初四日御經筵所有應行事宜著各該衙門照例
預備四十七年二月
御經筵禮畢
御文淵閣
賜四庫全書總裁等官燕並
賞賚有差凡
經筵儀節具
大清通禮
(臣)等謹按乾隆五十一年仲春
皇上御經筵禮畢
賜講官及聽講諸臣燕
命歌抑戒之詩典禮光昭益彰
至教兹以成書在五十年所有五十一年以後諸典禮
應俟續纂時敬謹編載恭識於此
皇朝通典卷五十五
