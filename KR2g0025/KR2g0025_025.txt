名臣碑𫝊琬琰之集上卷二十五宋杜大珪編
狄武襄公青神道碑王珪
至和三年八月上以樞密使護國軍節度使檢校太尉
河中尹天水狄公拜同中書門下平章事出判陳州明
年三月感疾于州未幾以薨聞天子䀌然輟視朝二日
發哀苑中贈中書令太常誄行諡曰武襄既葬于汾之
西河有詔史臣以刻其墓隧之碑臣謹案狄始周成王
封少子於狄城因以為氏其後代居天水至梁文惠公
乃大顯于有唐其子孫或徙汾晉間公實西河人贈太
傅曰應之於公為曾王父是生真贈太師太師生普贈
中書令其配曰兖國太夫人侯氏公其次子也諱青字
漢臣生而風骨竒偉善騎射少好將帥之節里閭俠少
多從之初游京師遂𥙷拱聖籍中寳元之初元昊叛河
西兵出數無功自散直為延州指使延帥知公敢行故
常使當賊鋒凡數歲出大里清化榆林歸娘嶺東女之
崖木匱山渾州川白草南安安遠等戰大小二十有五
中流矢者八斬首捕虜萬有餘獲馬牛羊槖駞鎧仗符
印車輜器物以數萬計嘗破賊金湯城至于乾谷三堆
杏林原遂略宥州之境屠盤默綏香摩尼桑羅等族燔
其積聚數萬廬舍數千收其帳二千三百生口五千七
百又城橋子谷築招安豐林新寨大郎堡皆扼賊要害
使不得闚邊以功亟遷至泰州刺史涇原儀渭兵馬部
署經略招討副使上欲召見公會寇薄平凉因命圖
形以進由是天下知公名公提涇原之師威震羌夷既
而曩霄復稱臣西陲少事矣乃以公為捧日天武四廂
都指揮使徙鎮定路兵馬部署遷侍衛親軍步軍馬
軍殿前都虞候歴惠州團練使眉州防禦使保大軍節
度觀察留後遷步軍馬軍副都指揮使遂領彰化軍節
度使知延州一日天子顧將帥之臣無踰公者乃召為
樞密副使加檢校司空皇祐四年廣源州蠻酋儂智高
僣竊服號以盛夏舉兵陷于邕州濟舟而東又陷㳂江
九郡進圍廣州力屈不能下還據于邕所過吏民多被
害江湖之南人心為之蕭然公於是抗章請行又因侍
上間自言臣結髮起行伍顧無以報國今遠夷跳梁不
足為陛下憂願將銳兵數千羈叛蠻之頸致之闕下上
壯其言遂改宣徽南院使宣撫荆湖南北路經置廣南
盗賊事加撿校司徒上親餞于垂拱所以臨遣之意厚
甚先是蒋偕張忠等繼以輕敵失軍士卒莫有戰鬪志
明年正月自桂林次賓州會廣西鈐轄陳曙者以步卒
八千潰于崑崙關公即按陳曙以不應令并殿直袁用
等三十一人咸以軍法誅之衆莫不惴恐既而頓甲軍
中又下令且調十日之糧或莫能測賊使人覘吾軍而
還黎明遂合三將之兵以行乃絶崑崙出歸仁鋪先自
為陣賊果失守險遂悉其衆逆王師以戰前鋒孫節搏
賊死山下賊氣乘銳确吾軍公親執旗鼓麾騎兵縦左
右翼出賊非意時會暮賊前後不勝敵遂大敗馳騎追
之斬捕二千二百級偽禆將黃師宓儂建忠等五十七
人沒于陣知高夜縱火城中而遁明日破賊入城獲金
貝之物以鉅萬畜數千悉分其戲下招復老壯七千二
百嘗為賊所俘脅者皆慰遣以歸又歛羣屍築京觀于
城之北隅初有衣金龍之衣又金飾神龍于楯仆其傍
或言智高已死亂兵中有欲為公亟作奏者公曰安知
其非詐也寧失智高敢誣朝廷以貪功邪二月班師遂
曲赦五嶺又布德音至于江湖之南公還為樞密副使
進位撿校太尉河中尹俄拜樞密使賜第城南一區子
悉優以官公固謝曰賴陛下神靈出師大捷皆諸校力
戰之功也臣之諸子非有勤勞何敢拜君命上固以寵
之在樞密四年自以遭時奮用乃夙夜一心進圖國事
雖權倖不可撓以法上累訪以邊機嘗從容陳所以攻
守之計天子深然之晚以盛滿為戒思避時柄遽終于
陳州享年五十公為人慷慨尚節義有大慮謹密寡言
外剛重静銳而内寬其計事必審中機會而後發其行
師必正部伍營陳明賞罰雖敵猝犯之無一士敢後先
者故常以少擊衆而所鄉無不靡與士卒同寒飢勞苦
而又分功與人未嘗自言安連之戰方被創甚聞寇且
至即挺身以前衆莫不争為用間嘗獨被髮面銅具馳
突賊圍見者為之辟易今丞相韓公琦故資政殿學士
范公仲淹同秉武節經于西邊公時為禆將殊為二公
見器仲淹又嘗以左氏春秋授公以謂為將者不可不
知書匹夫之勇無足尚也公於是自春秋戰國至于漢
以來成敗之迹槩而能通公為涇原招討起居舍人尹
洙知渭州與公善洙學通古今嘗與公談用兵之術稱
曰雖古名將殆無以過其後洙以貶死為周旋其家事
唯恐不及其徙真定道過故鄉謁縣先下車趨至令庭
遂燕故老於纛下里中榮之公事親孝遭中令之喪雖
祍金革之事而哀戚過人方秉樞於朝奉兖國太夫人
膝下日舉觴于堂間又天子賜珍其家極榮養矣征南
之日戒内外不以聞懼遺其親憂始行至邕會瘴霧之
氣昏鬱中人或謂賊流毒水中且士飲者多死忽一夕
泉湧于郊汲之甘洌遂濟其軍此非誠所感邪公薨之
初詔衛公柩歸殯京師其葬也寵以鼓吹旌輅送于都
城之西又勑所過郡治道上共具發材官輕車至于西
河卜用嘉祐四年二月甲申之吉是歲以祫饗恩加贈
兼尚書令臣嘗伏讀兵法曰以治待亂以逸待勞此善
用兵者也又考前史之載將而持重有謀者其出靡不
有功如武襄之西定靈夏南平嶠外未嘗不擇形勝整
師徒先計而後戰遂摧兇陷敵名動殊俗為國虎臣善
夫臣洙以謂有古名將之略豈誣也哉公娶魏氏封定
國夫人六男長曰諒三班奉職蚤卒次曰諮西上閤門
副使次曰詠内殿崇班閤門祗候次曰譓内殿崇班次
曰說東頭供奉官次曰諫内殿崇班說諫早卒二女許
嫁而卒孫曰璋左侍禁曰𢷬尚幼銘曰
汾晉之氣蒙于崆峒有如其人武襄之雄
始來京師感慨從軍以節自發孰莫不聞
元昊雄姦歸節塞下西邊用兵露甲在野
公出大里至于杏林竒謀縦横以讋戎心
上顧將帥威名無如來汝陪予秉國之樞
盗起南荒乘邊弛防陷邕圍廣妖雰以猖
公於上前憤然請討賊失崑崙膏血原草
還服在廷越兹累年夙夜乃事匪圖弗宣
將相出藩年甫五十公不復還天子為泣
生莫與榮沒莫與哀彛常之載其績有來
有勤其初有大其後書德於詩以質不朽
种院使世衡神道碑范仲淹
公諱世衡字仲平國之勞臣也不幸云亡其子泣血請
銘於予予嘗經略陜西知君最為詳懼遺其善不可不
從而書之初康定元年春夏戎犯延安我師不利朝廷
以堡障衆多有分兵之患其間遠不足守者即命罷之
寇驕而貪益侵吾疆百姓被其毒君時為大理丞任鄜
州從事建言延安東北二百里有故寬州請發其廢壘
而興之以當寇衝左可致河東之粟右可固延安之勢
北可圖銀夏之舊有是三利朝廷從之以君董役事君
膽勇過人雖俯逼戎落曾不畏憚與民暴露數月且戰
且城然處險無泉議不可守鑿地百有五十尺始至于
石工徒拱手自是不可井矣君曰過石而下將無泉耶
爾攻其石屑而出之凡一畚償爾百金工致其力過石
數重泉果霈發飲甘而不耗萬人歡呼曰神乎雖虜兵
重圍吾無困渴之患矣用是復作數井兵馬牛皆大足
自兹西陲保障患無泉者悉倣此大蒙利焉既而朝廷
署故寬州為青澗城授君内殿承制知城事復遷供備庫
副使旌其勞也塞下多屬羌向時漢官不能恩信羌皆
持兩端君乃親入部落中勞問如家人意多所周給嘗
自解佩帶與其酋豪可語者有得虜中事來告於我君
方與客飲即取坐中金器以奬之屬羌愛服皆願效死
清澗東北一舍而遠距無定河河之北有虜塞虜常濟
河為患君使屬羌擊之往必破走前後取首級數百牛
羊萬計未嘗勞士卒也故功多而費寡建營田二千頃
歲取其利募商賈使通其貨或先貸之本速之流轉歲
時問其息十倍乃建白凡城中芻糧錢幣暨軍湏城
守之具不煩外計自給使一子專視士卒之疾調其
湯餌常戒以笞責期于必瘳士卒無不感泣今翰林承
旨王公堯臣安撫陜西言君治狀上悦降詔褒之曰邊
臣若此朕復何憂二年就兼鄜延路駐泊兵馬都監制
置本路糧草遷洛苑副使慶歷二年春予按廵環州患
屬羌之多而素不為用與夏戎潛連助為邊患乃召蕃
官慕恩與諸族酋長僅八百人犒于麾下與之衣物繒
綵以悦其意又采忠順者增銀帶馬鞍以旌之然後諭
以好惡立約束俾之遵向然悍猾之性久失其馭非智
者處之恐復為變時青澗既完人可循守乃請于朝願
易君理環朝廷方以青澗倚君又延帥上言人重其去
命予更擇之予謂夏戎日夜誘吾屬羌羌愛其類益以
外向非斯人親之不能革其心朝廷始如其請君既至
環安邊之利害大要在屬羌難制懼合夏戎為暴發之
患又地瘠榖貴屯師為難聚糧則力屈損兵則勢危斯
急病也君乃周行境内入屬羌聚落撫以恩意如青澗
焉有牛家族首諾爾阿倔僵自處未嘗出見官長聞君
之聲始來郊迎君戒曰吾詰朝行勞爾族奴訛曰諾是
夕大雪三尺左右曰此羌兇詐嘗與高使君繼嵩挑戰
又所處險惡冰雪非可前君曰吾方與諸羌樹信其可
失諸遂與士衆緣險而進奴訛初不之信復會大雪謂
君必不來方坦卧帳中君至蹵而起之諾爾阿大驚曰
我世居此山漢官無敢至者公了不疑我耶乃與族衆
拜㐲諠呼曰今而後惟父所使自是屬羌咸信於君有
卾爾族者受夏戎偽署君遣人招之不聽即使慕恩出
兵誅之死者半歸者半盡以其地暨牛羊賞諸有功其
僣受偽署如卾留族者百餘帳咸股栗請命納其所得
文劵袍帶由是羌屬無復敢貳君戒諸族各置烽火夏
戎時來抄掠則舉烽相告衆必介馬而待之破賊者數
四涇原帥葛懷敏定川之敗戎馬入縦于渭予領慶州
蕃漢兵往扼邠城又召君分援涇原君即時而赴羌兵
從者數千人屬羌為吾用自此始君曰羌兵既可用矣
乃復教土人習弧矢以佐官軍吏民有請某事辭某事
者君咸使之射從其中否而與奪之坐過失者亦用此
得贖吏農工商無不樂射焉繇是緣邊諸城獨環不求
增兵不煩益糧而武力自振夏戎聞屬羌不可誘土人
皆善射烽火相望無日不備乃不復以環為意前後經
略使交薦君之才能朝廷益知可倚明年遷東染院使
充環慶路兵馬鈐轄仍領環州惟環西南占原州之疆
有明珠密臧康諾爾三種居屬羌之大素號彊梗在原為
孽寖及于環撫之狠不我信伐之險不可入北有二川
交通于夏戎朝廷患焉其二川之間有古細腰城復之
可斷其交路又明年予為宣撫使乃諭君與原守蒋偕
共幹其事君久悉利病即日起兵會偕于細腰使甲士
晝夜築之夏戎固忌此城君遣人入虜中以計欵之兵
遂不至又召明珠等三族酋長犒撫之俾以禦寇彼既
出其不意又亡外援因而服從君之謀也君處細腰月
餘逼以苦寒城成而疾作以慶歷五年正月七日甲子
啓手足神志不亂享年六十一葬于京兆萬年縣之神
和原君之先河南洛陽人也曾祖存啓河南夀安令祖
仁詡京兆長安令贈太常博士父昭衍登進士第累贈
職方員外郎季父放字明逸初隠于終南山君少孤依
之服勤左右以力學稱明逸道高德純太宗朝再詔以
事親不起真宗復加聘禮起拜左司諫直昭文館累遷
尚書工部侍郎大中祥符五年君用工部蔭得將作監
主簿五遷至太子中舍初監秦州太平監以母老求養
又監京兆府渭橋倉卭州惠民監知涇之保定京兆之
武功涇陽三邑在武功毁淫祀崇夫子廟以來學者在
涇陽有里胥王知謙者姦利事露逃之逼郊禮乃出君
曰送府則會恩益以長惡從所坐杖脊于縣庭而請待
罪府君李公諮奏釋之自是毫黠莫不歛手其嫉惡如
此又邑有三白渠比年浚䟽用數邑力主者非其才而
勞逸弗等功利日削君使勤惰齊其力故功倍貧富均
其流故利廣至今民能言之歴通判鎮戎軍環鳳二州
鳳之守王蒙正託章憲外姻以私干君復欲以賄汚君
君正色不納蒙正大怨之乃使人諭王知謙訟君蒙正
内為之助獄成流竇州上親政量移汝州君之弟世材
以一官讓君乃除孟州司馬龍圖閣直學士李公紘雪
于朝授衛尉丞主随州㩁酤又禮部尚書宋公綬工部
侍郎狄公棐皆言君非辜改知虔州贛縣君辭得監京
兆軍資庫以同鄜交辟改簽著同州判官事又移鄜州
因從軍延安乃有故寬州之請君少尚氣節兄弟有欲
析其産者君推資産與之惟取季父圖書而巳蒞官能
擿惡庇民青澗與環人皆畫君之象而享事之及終吏
民暨屬羌酋長朝夕臨柩前者數日朝廷深惜之賜三
子恩君娶劉氏封萬年縣君男八人長曰占文雅純篤
養志不仕有叔祖明逸之風次曰詒試將作監主簿曰
詠同州澄城尉曰諮郊社齋郎曰諤三班奉職皆有力
人也訢記誼三子尚幼一女適西頭供奉官田守政君
在邊數年聚貨殖教弧矢撫養士伍籠羌夷無賢不肖
皆稱之又出竒以濟幾事嘗遣諜者入虜中凡半歲間
而虜誅握兵用事者二三人諜者還其諜得行會君巳
殁又天子方懷來故其績不顯銘曰
嗚呼种公出于賢門吾志必立吾力是陳
寧以剛折果由直伸還自瘴海試于塞垣
權以從事意其出人悍虜之患乂邊之民
夙夜廼職星霜厥身生則有涯死宜不泯
邊俗祀之子子孫孫
名臣碑𫝊琬琰之集上卷二十五
