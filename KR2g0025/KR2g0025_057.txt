名臣碑傳琬琰之集中卷三十宋杜大珪編
蘇丞相頌墓誌銘曾肇
建中靖國元年五月庚辰觀文殿大學士太子太保致
仕蘇公薨於潤州訃聞上輟視朝二日贈司空走中使
賻恤其家葬事官給崇寧元年十一月丙申葬丹徒縣
義理鄉樂安亭五州山之東北阜維蘇氏出帝高陽之
後昆吾之子封于蘇子孫因以為氏在周忿生實為司
寇其後建武父子純章祖孫俱顯于漢章後十有三世
而綽威復顯周隋又三世而瓌頲相唐聲烈益大至本
朝而公父子又以儒學顯公起書生致位丞相歴仕五
世為時元臣退老於家始終一德可謂盛矣瓌世家武
功元和中曾孫奕卒光州刺史始家固始又四世孫益
隨王潮入閩生光誨仕閩為漳州刺史居泉州同安遂
為同安人當開寳末平盜有功歸朝擢左屯衛將軍官
其十子左衛平盜時其子得盜所募人名籍千餘紙焚
之左衛聞之喜曰兒有隂德其後必大是為公曾祖諱
某贈司空司空之子舉進士不合改授武職終左屯衛
將軍諱某贈太師福國公是生公考諱紳以賢良方正
起家被遇仁宗入翰林為學士議論文采震耀一時有
𫝊國史贈太師魏國公葬潤州故今為丹徒人公曾祖
妣張氏祖妣劉氏翁氏妣陳氏封代隨徐魏四國皆太
夫人公諱頌字子容性警敏甫能言應對不類常兒既
就師學力省功倍未冠出舉進士輒據上游是時魏公
方處顯公深自刻勵敝衣徒步所交皆當世豪雋魏公
任子當得京官辭不就再舉進士為别試第一遂中其
科調漢陽軍判官不赴改宿州觀察推官徙知江寧縣
有能名丁外艱服除為南京留守推官歐陽文忠公時
為留守政事一以倚公府頼以治皇祐五年近臣連章
薦公召試除館閣校勘遷大理寺丞歴集賢校理同知
太常禮院編定集賢院書籍九年廉静自守宰相冨鄭
公韓魏公賢之問所欲懇求補外二公益稱嘆迺以知
潁州仁宗山陵調發倉卒公為度土産有無高估緩期
官自為市民不知擾而課最他郡潁人德之還為提點
開封府縣鎮公事建請浚自盟白溝圭刀四河以疏畿
内積水增西北諸縣屯兵以備非常明年果有水菑盗
起長垣至賊殺官吏如公慮入三司為度支判官累遷
尚書工部郎中出為淮南轉運使神宗自在藩邸聞公
名及即位公適送伴契丹使次恩州驛夜火左右請與
虜使出避州兵叩門欲入救公不為動閉門堅卧如常
徐使守衛卒撲滅之是夕州人譁言虜有變救兵亦欲
乘間生事至聞京師使還上聞公所以處之者稱善久
之益知公為可用及使淮南入辭勞問甚寵數月召修
起居注判尚書禮部祠部三司磨勘司太常寺熙寧元
年擢知制誥歴知通進銀臺司審刑院提舉官告院判
司農寺知三年禮部貢舉公在審刑知金州張仲宣受
財枉法抵死法官援前比貸死杖脊黥配海島公奏古
者刑不上大夫仲宣官五品有罪得乘車今刑為徒隸
恐汚辱衣冠仲宣繇此得免杖黥止流嶺外自是命官
無杖黥者上方勵精為治急於人材大臣薦秀州軍事
判官李定召見擢太子中允監察御史裏行知制誥宋
敏求以定驟自幕職而升朝者任執法非故事與公及
李大臨相繼封還詞頭不草制詔再下公言祖宗朝天
下初定故有起孤遠而登顯要者真宗以來雖有幽人
異行不至超越資品今定非有積累之資明白之效一
言稱旨便授御史浸漸不已恐高官要秩或可以岐路
致也疏入手詔召公對上引近詔舉臺官不拘官職高
下為言且曰格命久將得罪公對臣既知其不可若因
召諭遂變前言則是懷姦固位此尤陛下所當罪也退
而又論舉官詔意不為選人設是時敏求前罷公與大
臨更奏復下至於七八最後特以付公固執不行迺與
大臨俱罷歸班而定御史之命亦為中寢公以守職不
回絀人望益重賓客滿門日奉朝請雖風雨寒暑未嘗
移疾家貧檐石不充無愠色歲餘會恩得知婺州徙亳
州歸句當三班院加集賢院學士未幾出知應天府時
更三赦大臨已復從官而用事者抑公止授秘書監歲
中復召為三班院知銀臺司會吳越饑擇守上曰蘇某
仁厚必能拊安吳人迺命知杭州補敗救荒恩意戶至
嘗會賓屬有美堂或傳隸將兵謀竊發州人恟懼公密
使捕首惡十數軰付獄終燕談笑如常坐客莫知也踰
年召修國史提舉中太一宫進諫議大夫元豐初權知
開封府聽決精敏上以為能會有人告僧犯法事連祥
符舊令孫純而所告法不當治公杖告者遣之或謂公
縱純罪有詔推鞫獄成公坐失出杖罪而已御史舒亶
奏公與純連婣不可以失論降祕書監知濠州是時公
女新嫁李徽之子純蓋李出於徽之屬疏李族大公實
不知也公在開封嘗治國子博士陳世儒母為群婢所
殺事獄具輒為法官所駮或謂公或寬世儒夫婦上以
詰公且曰此人倫大惡母縱有罪公對事在有司臣固
不敢言寬亦不敢諭之使重既而公罷開封獄移大理
寺大理奏世儒妻母因緣大臣有請于公又移御史臺
自濠逮公赴對御史以言導公公曰使某誣人死不可
為若自誣雖重得罪不避手書數百言皆自誣詞也上
閱獄詞疑不直詔更劾實御史推窮迺大理丞賈種民
增損囚詞以為有請得其藁于獄吏家於是種民抵罪
而公得白顧嘗因人語及世儒帷箔事公應曰然以是
為泄獄情罷郡歸班公雖坐吏議絀而上眷不衰歲中
起知河陽亶復言未當遽與藩郡公亦辭行改滄州入
辭上曰朕知卿久矣每欲用卿輒為事奪豈非命也如
卿直道久而自明公頓首謝到滄數月復大中大夫召
判尚書吏部時亶知制誥論公復官未應法詔以舊官
判公嘗建請歸諸司于尚書省以復唐舊至是命公詳
定官制尋復大中大夫官制行罷集賢院學士進通議
大夫吏部侍郎以詳定勞及車駕視省恩再遷光祿大
夫母喪在告上怪不見公使樞密都承旨張誠一就問
趣出視事會母喪再遣中人弔恤法賻外賜白金千兩
元祐初服除授刑部尚書詳定敕令俄遷吏部兼侍讀
改翰林學士承旨五年三月拜尚書左丞踰年拜右僕
射兼中書侍郎公前後歴典四選銓綜有條士無留滯
有自辨者人人使盡其說故雖不得所欲亦心服而去
其修敕令必本大體為侍讀多所啓迪及登丞弼論議
持平務循故事避遠權寵不立黨援進退人材弗專主
已理有未當亦不苟從侍御史賈易坐言事出既復監
司更赦除知蘇州公謂易論事不避權勢號為敢言更
赦除州非允論于簾前未決而御史楊畏來之卲劾公
稽留制書公即拜章待罪累上不許固辭老病八年三
月罷為觀文殿大學士集禧觀使九月出知揚州明年
除知河南府公力辭行復知揚州三上書還政授中太
一宫使紹聖四年再告歸迺以太子少師致仕今上即
位遷太子太保薨年八十有二前薨一日猶接對賓客
臨終神色不亂公天資閎厚有犯不校守杭日人或以
事屬公不答既而其人當言路數排迮公公不自辨亦
未嘗為人言也凢所施為主于寬恕故天下推為鉅人
長者在以禮法自持雖貴奉飬如寒士築第京口僅蔽
風雨比薨來弔哭者見其服用儉素皆嘆息而去博學
於書無所不讀圖緯隂陽五行星歴下至山經本草訓
詁文字靡不該貫尤明典故喜為人言亹亹不絶學士
大夫有僻書疑事多從公質問朝廷有所制作公必與
焉每燕見從容多所諮訪公必據經引古参酌時宜以
對上未嘗不嘉嘆焉至于因事建明著在臺閣如論郭
皇后廟侍講非師臣不當坐講之類其言甚衆蓋不可
一二舉也修官制時議者欲分文武選於吏兵部上謂
三代兩漢初無文武之别分奏唐制吏部有三銓今欲
文武一歸吏部宜分左右曹以主兩選每選又以品秩
分治之於是四選之法定焉它所訂正類如此上以契
丹通好百年典章案牘往往散逸命公攟拾次比為書
再朞而成合二百五十卷書奏稱善賜名華戎魯衛信
錄前後再使契丹熙寧十年冬至本朝歴先契丹一日
公適在遼中遼疑彼此致慶當孰從公為言歴家筭術
小異則遲速不同各從本朝歴可也上聞善之嘗奏詔
校歴因奏製渾儀時稱其工後日官言其非是詔近臣
覆視以公法為密卒不能易也又嘗與補注本草詳定
天下印文多所釐正元豐中進士唱名於集英殿有暨
陶者主司呼以去聲三呼不應公進曰當以入聲呼之
果出應上問何以知之公對三國時有暨艷造營府之
論其後問陶鄉里迺崇安人上喜之曰果吴人也公為
文章馴雅有體尤為宋元獻公兄弟所稱有文集若干
卷累勲上柱國爵公開國趙郡邑戶四千七百實食一
千三百元配凌氏吴國夫人屯田郎中景陽女繼室辛
氏韓國夫人駕部員外即有則女六子熹嘉朝奉郎駉
朝散郎詒承議郎京奉議郎擕通直郎三女次二前卒
左朝議大夫李孝鼎朝散郎劉琯襄州錄事參軍賈收
其婿也孫男十九象先奉議即處厚承事郎德輿行沖
季輔皆承奉郎某某未仕女十二嫁者六人曾孫男女
十三人初公從事南京杜正獻公尚亡恙嘗為公道其平生出
處施設本末且曰子異日所至亦如老夫其後公更踐内外以至
得謝爵齒名德略相似焉然則杜公可謂知人也已銘曰
蘇姓之興自周司寇列用中罰有蕃其後
更漢代唐史不絶書將相公卿父子紹居
遭亂南遷俟時而顯英英翰林施不及遠
是生僕射為宋世臣德以承家學維發身
其學伊何海涵山蓄問無不酬鍾叩龜卜
其德維何玉質金相見於言行規圓矩方
不競不絿則維其常當義必争君子之剛
身有詘信色無欣戚吾維黨讎人孰惡斁
晚躋鼎軸師保東宫五朝元老勇退齊終
樂安之亭棲魄于此尚對前休公多才子
王學士存墓誌銘曾肇
公諱存字正仲姓王氏其先金陵人也後徙潤州之丹徒又徙丹
陽世有潜德歲飢公大父出粟為糜食餓者活數百人開跡儲慶
歸成于公公幼喜讀書年十有二辭親從師問學江西五年
而後歸是時學者刻意彫篆公獨為古文數十篇鄉老先生
見之驚自以為不及慶歴六年進士及第主秀州嘉興簿遷
越州上虞令豪姓横恣殺人縣莫敢詰公至首按以法州吏
受賕變其獄公反得罪去父喪服除補密州觀察推官公少
有立志雖為小官脩潔自重首為歐陽文忠公所知治平中
吕正獻公判國子監薦為直講又用趙康靖公薦召試擢祕
書省著作佐郎館閣校勘校集賢院書籍入樞密院編修經
武要略兼刪定諸房條例就除檢詳兵房文字力辭不就以
母憂去還判鼓院歴集賢校理史館檢討知太常禮院兼丞
事公故為王文公所厚是時文公執政數引公論事不合即
謝不往嘗召見便殿其言無所附麗累上書陳時事因及大臣
皆人所難言者神宗察公忠實無黨鄉意用之會修仁宗英宗
史即以為編修官又命詳定郊廟奉祀禮文元豐元年修起
居注館伴高麗使明年以右正言知制誥同修國史兼判大
常寺祕閣祕書省奉使契丹還兼提舉官誥院公在館十年
不少貶以干澤及為上所識擢益自感勵初條起居注
即乞復唐貞觀起居郎舍人職事執筆隨宰相入殿上
韙其言故事左右史雖日侍便殿而欲奏事必禀中書
俟旨公因對及之即詔左右史遇侍立許直前奏事遂
著為令自公始也及在侍從適議更廟制疏言宗廟重
事不可不審又論圓丘合祭天地為非古當親祠北郊
如周禮後皆如公說官制行上尤慎用人公因請自熙
寧以來有緣議論得罪或詿誤被斥而情實納忠非有
大過者隨材召擢以備官使語合上意自是收拔者甚
衆其補助將順類如此又嘗論赦令出上恩公罪異私
慝而比歲議法獄者多乞不以赦降去官原减官司謁
禁本防請託而弔死問疾一切杜絶皆非便願稍更其
法執政見之不悅而上察其誠不以為忤也五年遷龍
圖閣直學士知開封府聽斷明允都人順頼縣嘗上大
辟公疑其冤一問果平民縱去有司言京師並河居民
盜鑿阪隄以自廣請盡責培築復故又按民廬冒官道
者請悉徹之至華表柱止已有詔施行二役謀出中人
衆莫敢議公獨曰此吾職也入為上言即日詔罷都下
驩呼相慶在事二年囹圄再空或進官或賜金帛手詔
嘉奬數以疾求解不許進樞密直學士留之公辭益堅
改兵部尚書遷戶部會神宗山陵財費仰給戶部不踰
時告足而宰相乘間徙公復為兵部充山陵鹵簿使元
祐初復還戶部固辭弗受識者韙之詔還省官舊職復
除樞密直學士累遷朝散大夫明年五月拜中大夫尚
書右丞又明年遷左丞公在政府遇事必争韓維罷門
下侍郎連章論捄且曰去一正人天下失望忠黨沮氣
讒邪之人争進矣又論杜純不當罷侍御史王覿不當
罷諫官自公在兵部時太僕寺請内外馬事得專逹母
隸駕部公言如此官制壊矣先帝正省臺寺監之職使
相統制不可徇有司自便而隳已成之法及執政又有
建罷教畿内保甲者公復言今京師兵籍益削又廢保
甲不教非為國家根本長久之計且先帝不憚艱難而為
之既已就緒無故而廢之不可時四方奏讞大辟刑部
援比請貸而都省屢以無可矜恕却之公言此祖宗制
也且有司援比欲生之朝廷破例欲殺之可乎又言比
廢進士專經一科參以詩賦失先帝黜詞律崇經術之
意河決而北幾十年水官議還故道二三大臣尤佐佑
之公言故道已高水性趣下徒費財力恐無成功累章
力争卒輟其役公既中立自信不為詭隨一時公議翕
然歸之然亦卒以是去蔡丞相確賦詩安州吳處厚者
上之以為怨訕諫官交章請行誅竄公與范丞相純仁
或顯言或密疏最後留身簾前合力固争以為不可確
貶又謂不宜置之死地既而確再貶新州公與范丞相
皆罷公以端明殿學士知蔡州時四年六月也初公在
熙寧中論事已為范丞相所推及偕執政趣又多合巳
而俱罷天下稱之然公與人不苟相比前論不當罷教
畿内保甲者乃范丞相所建也公復為兵部時蔡丞相
實當軸而公志在體國不以怒遷士大夫益知公賢歲
餘除資政殿學士徙知青州未行改揚州復召為吏部
尚書遷太中大夫公春秋寖高志氣益壮時在廷朋黨
之論稍熾公入對首言人臣朋黨誠不可長然或不察
則濫及善人東漢黨錮之獄是也慶歴中或指韓琦富
弼范仲淹歐陽修為朋黨頼仁宗聖明不為所惑今日
果有進此說者亦願陛下察之繇是復與任事者不合
請老不許即求補外除知大名府辭行改杭州公為政
平易務順人情所更三州皆見愛在蔡奏罷民賦遠輸
在杭沮鑿龍山河二州尤以為德紹聖初復告歸得提
舉江寧府崇禧觀而懇請不已進右正議大夫致仕異
時前執政致任例受東宫官至是議者指公在兵部時
嘗上疏請歸西夏故地以為有所𫝊會然公疏謂先帝
本以秉常被囚母黨專國故舉兵西討是為問罪之師
有德於秉常也今秉常以梁氏之喪來告則宜歸其故
地以章先帝之誼而收秉常之心其大旨如此跡公兩
朝前後所論豈為傅會者哉賴哲宗察公有素然猶叙
其恩典後言者論公嘗為謝景初辨理罪名又降通議
大夫今上即位連進左正議大夫建中靖國元年七月
辛未薨于正寝有星隕于其第享年七十有九訃聞上
輟視朝一日贈左銀青光禄大夫九月乙酉葬丹徒之
義理鄉僊風里累勲上柱國爵丹陽郡開國公食邑三
千戶食實封四百戶公性寬厚儀狀偉然平居恂恂不
為詭激之行至有所守確不可奪議論平恕無所向背
司馬温公嘗曰並馳萬馬中能駐足者其王某乎故自
束髮起家以至大耋歴事五世而所持一心屢更變故
而其守一道與人交久而益親視孤藐流落者恩意尤
篤少時師事潁川陳浚浚死無子公貴求得其弟之子
官之且恤其家終身其自奉甚約而喜厚賓客楊潤相
去一水公守楊時援故相例得歲時過家上冢乃出賜
錢五十萬賙給閭里又具牛酒會父老數百人親與酬
酢皆歡醉而去鄉黨以為美談嘗悼近世學士貴為公
卿而祭祀其先但循庶人之制及歸老築居首營家廟
如古法公唯一兄蚤世事寡嫂甚謹拊其子如已出又
官其二孫退居丹陽且十年不以一毫擾人既殁鄉人
哭之皆哀而四方有識之士又為朝廷惜也嗚呼可謂
大雅君子不吐不茹者矣曾大父諱某贈太子少師妣
朱氏昌元郡太夫人祖父諱某贈太子少傅妣包氏太
原郡太夫人莫氏丹陽郡太夫人父諱某贈太師崇國
公妣陳氏吳國太夫人初娶謝氏知制誥絳之女贈永
嘉郡夫人後娶胡氏兵部侍郎則之孫今封吳興郡夫
人婦順母慈咸著善聞子男八人徹徯術微律復從衎
皆孝謹好學能守家法術通直郎律宣義郎衎承奉郎
餘或仕或不仕皆先公卒一女嫁朝請郎張璡孫男五
懌愷承務郎惕悌悱未仕孫女九嫁者一人南豐曾續
其壻也公為文典實不事浮靡如其為人有集五十卷
藏於家銘曰
士奮孤艱必於仁義一獲所求視同傳置
孰能無違終食之間耄期不亂公也尤難
公生江南其始則微釋耒從師如川有歸
方苞方卓卒飽吾饑迺築迺削宫成巍巍
始集書林逡廵戢翼晚遇明聖終躋陪側
陟降兩朝忠言正色不比為同不沽為直
如繩之縮如砥之平彼有贅虧我無將迎
豈惟不回勢利之際可質死生捫心無媿
貴富而夀在人豈無鮮克如公以有終初
石門峩峩江水在下萬世奉嘗是韓公墓
名臣碑傳琬琰之集中卷三十
