名臣碑𫝊琬琰之集上卷十八宋杜大珪編
張刺史綸神道碑范仲淹
舜天下知其德也惟歴試諸難禹天下知其功也惟盡
力溝洫聖人率天下以勤故能成務逮夫王道鈌離坐
飾話言六代之風亡實而落君子弗觀也我朝用舜禹
之道平成萬邦風化天下於諸侯莫敢不勞而有清河
張公之最焉大貽厥心則明則粹拳拳四方老於王盬
為舜禹之臣至矣公諱綸字昌言其先因職命氏源流
蓋遠孝友之基自仲而大五世食韓並為正卿厥生帝
師首造天漢唐失公謹文皇以慟暨安史亂華衣冠喪
緒降及五代不可以祿幽芳密照需於遠郊今為汝隂
人也皇考諱震王考諱元皆含仁竦義映于一鄉考諱
煦累贈尚書都官郎中太夫人翟氏累贈高平太君都
官端脩有大識謂時否之傾家可起也與夫人諄諄早
暮篤子以文公刻景鍛志鏗然有就既而慷慨與人語
方略郡國異之以造秀再送於春官所向弗合退居於
易時太祖既定大業太宗乃輯羣瑞經營天下使旌交
路復署士三班以走命於四方公曰抱關蹶張昔賢或
為之部以名聞首充其選自兹周旋至於光大其進秩
也四命至東頭供奉官閣門祗候歴崇班承制于内殿
改禮賓六宅副使遷文思使昭州刺史荐拜西上東上
閣門使除乾州刺史其更任也淳化中主㩁酤於大名
之屬邑及王均亂蜀方行天討公使于軍中賊平監慶
州兵馬西戎方豪我摧其鋒遷益簡路廵檢使真宗皇
帝思清天下之刑命公按荆湖諸州獄還乃刺舉畿赤
制權右振綱目也俄以邊略典辰溪郡又平凉鎮戎二
城西陲之機鍵公歴專之南夷再亂持節安撫辰鼎澧
三州溪洞事定朝廷以東南諸路鹽鐵饋運命使孔艱
及公而諧六年有大績遷領天水郡實提重兵以壓諸
羌蓋西諸侯之長焉及朝廷有均勞之議徙横海軍又
徙瀛州充高陽關兵馬鈐轄重北門也歲餘請老不獲
命復蒞清池郡而露章至于再三今上念功不廢詔以
本郡寵之爵命如故時景祐紀號之二載也明年孟春
庚寅啓手足於正寝享年七十有五上聞而悼之舉延
世之典命二子進級即以仲月某日葬於汝隂縣之懷
音鄉公初娶富春孫氏再娶彭城劉氏生子曰孝傑與
夫人皆亡今夫人江夏黃氏出大夫之宗能循法度封
本邑君生子曰孝標孝孫皆早世曰紹宗今為侍禁曰
紹先為殿直並幼公位二千石權嘗亞大總管階至光
禄爵為郡公考終于鄉邦國榮之君子謂不充其器初
蜀師之役中軍雷侯辟公以行如左右手平定坤維公
有力焉時降寇八百人叛據嵓險中軍督公追斬戒無
遺類公往視之曰此窮寇也急之生患乃諭其向背寇
莫不誠聽束手歸公以見中軍而全活焉詩云正直是
與神之聽之而况於不殺乎公再至益簡屬寇戎之後
民求息肩新軍復驕且敢肆暴公曰兵猶火也將不可
向邇磔數軰麾下其衆乃戢蜀人賴之詩云民亦勞止
汔可小休式遏寇虐無俾民憂公之典辰溪也彼夷人
中彭姓一族稱其強黠溪洞數州置兄弟以為守國家
因其請焉後乃驕叛邊鄙既襲城邑朝廷患之公至築
蓬山館理新興柵以要其夷道且省戍兵條舉十事不
及四五而有平凉之行夷又侵我帝復召公曰僉謂彼
可殲焉朕惟弗忍汝往圖之公再拜稽首曰惡草雖微
天地不絶其類先王敺之無猾夏耳帝曰俞惟康厥民
居公馳𫝊以臨謂彼夷者不威不懲不見利不勸廼以
謀夫駭其族曰大家使且至方檄兵四道焚若山林毁
若巢穴弗滅弗已夷乃大懼請命公曰納爾爵秩歸我
老孺天子聖且仁吾為君請夷如其教乃疾置以聞詔
原之復其命數貢賜如平日生齒之還者對以刀布作
石柱刻夷人之誓揭于疆首自兹威懷迄今將二十年
蔑復為患詩云式固爾猷淮夷卒獲翩彼飛鶚集于泮
林食我桑黮懷我好音謂夷如惡禽亦感而化然公之
使東南也鹺利方剥議者咸欲深文重禁以籠其民公
曰天與之我取之又可戕乎奏通泰楚三州亭民除其
宿逋佑以熬波之具貨入于縣官而增與之直民力遂
振復創杭秀海三郡鹽亭自是鹽筭大充于諸路信乎
百姓足君孰與不足時江東大水民胥艱食公請治五
渠以洩于海議者謂澤國下流江海與平波潮者通夜
不息沙從而塞欲道焉而何極公曰不然江海善下故
能為百谷王彼日之潮有損與盈三分其時損居二焉
衆川乘其損而趨之曾莫禦哉彼沙者歲月而積闢以
農隙豈安於災而恡于力僉從我謀而蘇秀蒙其利又
淮南漕河界湖之東偏歲時决溢汨我農畝涸我糧道
公請增長堤二百里旁錮巨石為十闥以䟽其横流舍
役伍于堤上不力一民而日廣月高復樹以美木今山
陽郡東歴高郵抵廣陵塗無畏日南北人歌焉詩云蔽
芾甘棠勿翦勿伐召伯所茇謂思其人愛其樹也又海
陵郡有古堰亘百有五十里厥廢曠久秋濤為患公請
修復議者難之謂將有蓄潦之憂公曰濤之患歲十而
九潦之災歲十而一𫉬九而亡一不亦可乎且請自為
郡而圖焉詔以本使兼領之堰成復逋戶二千有六百
郡民建生祠以報公于今祠之詩云樂只君子民之父
母樂只君子德音不巳謂利及生民則樹無窮之名焉
公嘗使于夏臺時納&KR0833;惟初見公之儀知朝廷禮樂始
盡其心焉復三使于北疆聽公之言知天子神聖永懷
其好焉詩云四國于蕃四方于宣謂夷狄為患則往蕃
屏之恩澤弗暨則往宣暢之其公之謂乎逮于貳膳之
年聖倚彌重歴雄武河間横海三大鎮時天下無事公
謹其法制安以清淨如叔子之在襄陽仁信著於疆外
公長七尺氣勇過人昔在西北歴戰十二大弓長甲操
擐自若諸將伏其彊力公性剛不遠仁故無暴明不深
物故無怨孝親之心皓首如孤時言必涕下感動左右
復常好施與宗族同其有亡中外孤藐一養於家雖享
禄不薄屢膺蕃庶之賞徹樂之日門中索然舊淮汴間
運卒凍殍歲常比比及公為使每冬以俸泉市絮𥜗千
數衣其不自存者且飼而怸之使得卒歲曰此有司之
過即使僵仆道塗以累上仁其愛君勤人如此而深也
今文武班有考績之制率當自表公曰國家廉讓之風
未衰則吾豈敢終身不為言其階于通顯並天子疇其
勲異不得而謝焉公祗事三朝幾五十年無一銖之罰
又景德而降權寄不絶保任官材僅三百人一無累者
其明哲於人如此而博也公發身如班定遠事邊如馬
伏波修水利如邵南陽議食貨如耿大農有一于兹名
聳後世公實兼之宜其被金石而不朽矣將終君掾曹
沛國朱寀草理命於牀下且謂某嘗從事于使部僅知
所存在甲令五品而上立神道碑如不得已宜為我請
孝子致其詞某不敢讓惟公雄謀偉行布于四方非耳
目可涯又多隂德於人無能名焉敢言其略以顯我國
家君子之休其銘曰
天生張侯維潁之濱星萃于上炳為哲人
儀兹聖辰維侯之德柔文剛武弗侮鰥寡
弗有彊禦猶仲山甫維侯之言廼宣聖謨
于彼西北西北有孚邦家之樞維侯之功
克顯克大攘彼戎寇禦彼災害吾民是賴
我生既勤我年斯臻廼懷故園廼謀嘉賓
鼓缶而嬉以休厥身帝錫我侯歸牧于鄉
錦裘煌煌鸞衡鏘鏘故老飲歌吾閭之光
我侯為何四方是力誠加于物心竭于國
始終一德侯斯往焉帝用惻然遺烈在人
史其舍旃垂千萬年
李觀察士衡神道碑范仲淹
聖王之教萬民也資天地之生以為食藉山海之出以
為貨食均於上下貨通於遠邇則可以通郊廟廪卿士
聚兵以征伐振民於災害然非得絶代能臣持變通之
數於天下則孰與成當世之務哉故夷吾作輕重之權
以霸齊桑羊行均輸之法以助漢近則隋有高穎唐有
劉晏皇朝有左丞陳公恕是皆善天下之計者也爾後
朝廷重此任而常難其才天禧二年七月甲戌制曰樞
密直學士刑部侍郎士衡可三司使告謝之日天子面
褒其能屬以大計賜内帑錢二百萬緡以助經費復親
製寬財利論以賜之公當職五年間天子有事於南郊
又御端門既今上即位並大賚天下至于真宗山陵再
塞大河之决其供億不可勝紀公皆優游以辦霈然有
餘力蓋周知天下之利使流而不竭中外服其通焉公
字天均隴西成紀人也會祖涣贈尚書屯田郎中祖徹
贈左諫議大夫父益贈吏部尚書尚書娶惠氏贈扶風
郡太君生子五人公居其仲幼負氣節從鄉先生即有
聲於西州太平興國八年春天子親策天下士公中第
釋褐為京兆鄠縣主簿府知其才俾權領獄掾咸陽縣
有民殺人具辭以送府父子五人皆伏加功之坐公告
於尹曰嘗試辨之蓋殺人者一餘四人掩其骸耳安可
盡辟乎尹覆之卒從公議即謂公曰是四人者非子之
明則冤于地下矣子有隂施後當貴乎移知眉州彭山
縣就除大理評事以父憂去職服除由寇萊公薦領京
兆渭橋輦運改司農丞除著作佐郎通判邠州真宗即
位遷秘書丞知劒州咸平三年春益州兵亂推王均為
首既破漢州急来趨劒欲絶王師之路公告于衆曰賊
来方銳孰可與鬭吾城無守具而有芻糧之積使賊能
得之非徒肉吾一州必據險以阻大兵則兩川諸城無
援以守盡下於賊矣不如焚其儲蓄擁州民輦庫帛退
守劒門與劒門之兵合以拒戰賊可圖焉衆從之既而
賊至得吾空壘無資糧險不可據遂大沮其謀公知其
窮手署榜以示寇曰爾等得無父母妻子之愛蓋脅從
而來何不歸我復為王人得降卒千有九百乃與劒門
鈐轄裴臻併兵擊賊斬首數千級賊敗走保成都公即
馳驛入奏自引棄城守關之咎且言平賊利害帝深加
奬歎擢拜度支員外郎賜五品服俄而大兵得出劒門
兩川諸城聞王師来無復摇動均賊遂平如公始謀焉
會帥臣言公不當棄城朝廷方任帥不得已謫監虔州
關征尋召還判三司鹽鐵勾院時度支使梁鼎上言陜
西舊制許人入粟塞下率高其估以池鹽償之人得賈
于邊市今請借民力轉粟以備塞復轉鹽于邊官自鬻
之歲得緡錢三十萬以給西兵朝廷可其奏命鼎為陜
西制置使公上言非便復與執政争於帝前曰邊路阻
險舟車不能通每歲轉粟與鹽民力可支乎徒能奪農
時沮商利異日農商失業財力俱屈後復變法人將安
信又官自鬻鹽則價重價重則邊人市敵中青鹽食之
敵為利矣臣請通鹽商如前使人入粟塞下則農不奪
時商不易業外不為敵利苟能寬民力沮敵計雖緡錢
不足陛下以諸路之羡助之有何不可帝然之公謝以
忠憤而言不覺切直帝曰為臣當如此宜無改焉鼎至
陜西果無效而罷卒如公言領荆湖北轉運使歲餘從
陜西進司封員外郎賜金紫即保任能吏數十分掌㩁
酤獲遺利蓋億計乃奏罷朝廷助邊錢帛歲三十萬天
子朝陵幸西洛進兵糧五十萬石京西路乏粟又進三
十萬石助之入拜祠部郎中度支副使朝廷以兩河屯
兵之計擇使為難輟公以司封郎中領河北轉運使建
言民之泉貨每春取絹直於豪力其息必倍本道歲給
諸軍帛七十萬疋不足則市於民請使民預受其直則
公私交濟制從之今行於諸道天子東封詔公駐澶州
同幹供億事慶成拜右諫議大夫領使如故及祀汾隂
又以公提舉京西陜西轉運司事車駕既行以長安為
關輔之要命公鎮安之祀事畢召還進給事中朝廷謂
坤維之奥宜得巨人拜樞密直學士知益州期月召還
有圖任意會河朔闕漕帝曰河朔未可無卿除都轉運
使恩數廪禄加常制一等公再至兩河夙夜共職積榖
郡邑率如京坻議者謂所積太廣必將腐敗朝廷遣使
視之公奏曰豈不為九年之意耶帝悟遽命罷其使明
年大蝗民多阻飢公悉倉廪以賑之仍輦濟京西路君
子謂公知政矣大河決于無棣將圯其城時以數州丁
力晝夜營護役死者相枕藉而水不降公奏曰是不可
以州矣請亟遷以避患朝廷從之後數月水出舊城丈
餘民不為魚公之力也就遷工部侍郎相州繫囚十四
人盗瓜傷其主吏以極法論公曰餓夫何至此皆貸死
以聞朝廷閱其奏即下密詔民有歲凶為盗長吏得屈
法以全之公兩使河朔凡數年天子封太山祀汾隂幸
亳社進緡錢繒纊糧芻巨萬數又請罷内帑錢歲百萬
屢詔褒之魏人飢命公知天雄軍又東齊大歉盗寇充
斥進刑部侍郎知青州盗有聚山林出為郡邑之患者
先是係其妻子棘環于通衢公至遽出之戒曰虐爾何
贖爾惟從賊所之俟其自新則復爾閭井賊聞之少懈
又下教曰賊輩為魁所制爾能伺而梟之吾將以功論
旬浹間盗有梟二魁之首獻者餘皆散亡或来請命公
錄之如教齊人遂安天子遣中使奬勞及為三司使陜
西舊科吏人采木送京師度三門之險破散者太半又
每歲市羊亦遣吏送而羊多斃於道二者吏皆破産以
償西人苦兹五十年矣公請募商旅送木于京師如入
粟法售以池鹽又請許其吏私市羊以副之免關征筭
得補其亡失自是西人鮮復破産視天下之弊如此比
者日更月除不可殫書矣遷吏部侍郎以足疾求罷優
詔不允而許五日一便殿奏事拜則以通事舍人掖之
今上即位拜尚書左丞復求解職朝廷優寵老成遂得
請除同州觀察使知陳州時大水侵城人有言水入城
以誑衆者公命立斬之人心始寧乃築大防以完其州
改潁州復莅陳州會曹襄悼公得罪公以親累授左龍
武軍大將軍分司西京未幾進左衛大將軍還長安故
居後二年遘疾以天聖十年五月二十六日薨享年七
十四以其年八月二十七日葬於京兆萬年縣白鹿鄉
之原景祐元年其子詣闕理公有勞於國非意左遷天
子憫然降制追復同州觀察使娶太原王氏封平晉縣
君早亡又娶馮翊雷氏封延安郡君後公十六年而終
男六人丕顯不仕丕績同學究出身並早世丕諒太常
博士集賢校理由方略改崇儀使邠寧環慶路兵馬鈐
轄後公十一年而亡丕緒尚書水部郎中丕遠殿中丞
丕旦國子博士女三人長適益州郫縣主簿宋肩遠次
適曹襄悼公利用次適定國軍節度觀察留後曹琮孫
男若干人公性慷慨善辯論明於知人凡保任才吏數
百員嘗力薦吕文靖公陳文惠公又嘗薦太傅張鄧公
公服官五十二載專尚寬恕政刑之下活人多矣自古
能臣言邦國之利鮮不斂怨於下而傷其手者公則疏
通利源取而不奪允所謂善天下之計者也銘曰
舜歌南風兮阜時之財何以聚人兮易不云哉
富國彊兵兮孰謂霸才弗富弗彊兮王基其摧
巍巍先帝兮法道法天大烹之盛兮包羅俊賢
拔公之才兮屬諸利權公之感遇兮惟力是宣
封乎泰山兮祀于汾睢千乘萬騎兮雲駕波馳
公常景從兮朝詢夕咨供億何算兮無一不宜
入司邦賦兮帝曰汝通屢行大賚兮如泉不窮
太上繼明兮遇之愈隆公則請老兮命以觀風
久於貨政兮人將無徒公嘗寬之兮民易以趨
曾不加賦兮抑有羡餘全歸故廬兮其樂只且
安安而夀兮高枕以終門閥不圮兮表于關中
峩峩之碑兮章章厥功映于國史兮千古不空
名臣碑𫝊琬琰之集上卷十八
