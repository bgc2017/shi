名臣碑傳琬琰之集中卷二十五宋杜大珪編
孫學士洙墓誌銘李清臣
元豐二年十一月天子有詔尚書祠部員外郎知制誥
洙學術行誼有名於時博習墳史多識典故其以為翰
林學士入謝賜黃金帶廐馬塗金羈勒文韀勑從官同
燕集内侍監治具悉如故事名聲光榮赫然驚衆士大
夫歆豔相語曰今天子學如舜禹湯文或制畫從中下
及對見諸臣有所訓諭言成法象體合經誥而孫公乃
以文章蒙被知賞於詞臣為第一是其行能固有以得
之行且大用矣十二月偕樞密直學士陳公襄詣城南
省故人于坐感疾肩輿還城東第既累日不朝上馳遣
太醫胗治内侍就問所苦者再親友省疾饋藥冠蓋交
道填門不絶明年五月頓劇不起奏上對輔臣嗟惜常
賻外特賜錢五十萬錄長子乘幼子樸為祕書省正字
族子樞守將作監主簿諸孤奉柩南歸卜以元豐三年
十二月二十七日葬諸孤及其弟漸來請銘清臣辭菲
陋漸曰予兄列職翰林踰月亟不幸雖受聖主恩本羈
孤自信立朝無朋今欲襄大事維子其記不則何以慰
諸泉下清臣曰子以是義命僕其敢不諾公字巨源自
高祖以上為廣陵人曾祖易從始徙真州揚子縣祖再
榮累贈尚書兵部侍郎皇考錫起家進士高等終司封
郎中集賢校理以儒林先生長厚有德稱于世公少竒
邁秀出諸兒十九歲登進士第補秀州司法參軍益自
厲究覽諸書持母夫人喪既除調杭州於潜縣令詔以
六科舉士包文肅公拯歐陽文忠公脩吴孝肅公奎皆
薦公可備親策所奏論說五十篇善言祖宗事指切治
體推往較今分辨得失抑揚條鬯讀之令人感動嘆息
一時傳寫摹印目曰經緯集韓忠獻公曰慟哭泣涕論
天下事此今之賈誼也及試祕閣偶朞喪不赴會置局
崇文院校定四庫書召公編校改館閣校勘遷集賢校
理知太常禮院治平三年京師大雨水英宗詔求直言
公獻疏言時政七事要務十五事凡萬餘言至到懇惻
事皆可行屬英宗不豫疏入不報歴祕書省著作佐郎
祕書丞便親通判杭州事未行丁校理憂(闕)
名臣碑傳琬琰之集中卷二十五
