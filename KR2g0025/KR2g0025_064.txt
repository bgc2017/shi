名臣碑傳琬琰之集中卷三十七宋杜大珪編
蘇長史舜欽墓誌銘歐陽修
故湖州長史蘇君有賢妻杜氏自君之喪布衣蔬食居
數歲提君之孤子斂其平生文章走南京號泣于其父
曰吾夫屈於生猶可伸于死其父太子太師以告於予
予為集次其文而序之以著君之大節與其所以屈伸
得失以深誚世之君子當為國家樂育賢材者且悲君
之不幸其妻卜以嘉祐元年十月某日葬君於潤州丹
徒縣義里鄉檀山里石門村又號泣于其父曰吾夫屈
於人間猶可伸於地下於是杜公及君之子泌皆以書
來乞銘以葬君諱舜欽字子美其上世居蜀後徙開封
為開封人自君之祖諱易簡以文章有名太宗時承旨
翰林為學士參知政事官至禮部侍即父諱耆官至工
部即中直集賢院君少以父蔭補太廟齋郎調滎陽尉
非所好也已而鎻其廳去舉進士中第改光祿寺主簿
知蒙城縣丁父憂服除知長垣縣遷大理評事監在京
樓店務君狀貌竒偉慷慨有大志少好古工為文章所
至皆有善政官于京師位雖卑數上疏論朝廷大事敢
道人之所難言范文正公薦君召試得集賢校理自元
昊反兵出無功而天下殆於久安而困兵事天子奮然
用三四大臣欲盡革衆弊以紓民於是時范文正公與
今冨丞相多所設施而小人不便顧人主方信用思有
以撼動未得其根以君文正公之所薦而宰相杜公壻
也乃以事中君坐監進奏院祠神奏用市故紙錢會客
為自盜除名君名重天下所會客皆一時賢俊悉坐貶
逐然後中君者喜曰吾一舉網盡之矣其後三四大臣
繼罷去天下事卒不復施為君携妻子居蘇州買水石
作滄浪亭日益讀書大涵肆於六經而時發其憤悶於
歌詩至其所激往往驚絶又喜行草書皆可愛故雖其
短章醉墨落筆争為人所傳天下之士聞其名而慕見
其所傳而喜往揖其貌而竦聽其論而驚以服久與其
居而不能捨以去也居數年復得湖州長史慶歴八年
十二月某日以疾卒于蘇州享年四十有一君先娶鄭
氏後娶杜氏三子長曰泌將作監主簿次曰液曰激二
女長適前進士陳絃次尚幼君初得罪時以奏用錢為
盜無敢辨其冤者自君卒後天子感悟凡所被逐之臣
復召用皆顯列于朝而至今無復為君言者且其欲求
伸于地下也宜予述其得罪以死之詳而使後世知其
有以也既又長言以為之辭庶幾并寫予之所以哀君
者其辭曰
謂為無力兮孰擊而去之謂為有力兮胡不反子之歸
豈彼能而此不為善百舉而不進兮一毁終世以㒹擠
荒孰問兮杳難知嗟予之中兮有韞而無施文章發越
兮星日光輝雖冥冥以掩恨兮不昭昭其永垂
王翰林洙墓誌銘歐陽修
公諱洙字原叔其生始能言已知為詩指物能賦既長
學問自六經史記百氏之書至于圖緯隂陽五行律吕
星官筭法方言訓詁篆隸八分無所不學學必通逹如
其專家其語言初如不出諸口已而辨别條理發其精
微聽者忘倦決疑請益人人必得其所欲故其自少也
一時名臣賢士皆稱慕之其名聲著天下初舉進士為
廬州舒城尉坐事免官歸居南京故相臨淄晏公為留
守竒其文章待以客禮久之復調賀州冨川主簿未行
臨淄公薦其才留居應天府學教諸生詔舉經術士為
學官京東轉運使舉公應詔召為國子監直講遷大理
評事史館檢討知太常禮院天章閣侍講直龍圖閣同
判太常寺慶歴中小人有不便大臣執政者欲排去之
未知所發而杜丞相子壻蘇舜欽為集賢校理負時名
所與交游皆當世賢豪已而舜欽坐監進奏院祠神會
客為御史所彈公以坐客貶知濠州徙知襄徐亳三州
范文正公冨丞相皆言王某學問經術多識故事宜在
朝廷復召為檢討同判太常寺侍講充史舘修撰拜知
制誥權判吏部流内銓至和元年九月為翰林學士三
年以親嫌改侍讀學士兼侍講學士嘉祐元年九月甲
戌朔以疾卒享年六十有一累官至尚書吏部即中階
朝奉大夫勲輕車都尉爵開國伯食邑五百戶公為人
寬厚樂易孝於宗族信於朋友諸孤不能自立者皆為
之嫁娶始舉進士時與郭稹同保人有告稹冒母禫者
法當連坐主司召公問果保稹否不然可易也公言保
之不可易也於是與稹俱罷公以文儒進用能因其所
學為上開陳其言緩而不迫天子常喜其說意有所欲
必以問之無不能對嘗以塗金龍水牋為飛白詞林二
字以褒之至於朝廷他有司前言故實皆就以考正既
領太常吉凶禮典撰定尤多嘗修集韻校定史記前後
漢書編國朝會要鄉兵制度祖宗故事三朝經武聖略
皇祐中大享明堂翰林侍讀學士宋祁言明堂禮廢久
必得通知古今之學者詔公共草其儀禮成撰大享明
堂記又詔修雅樂晚喜隸書尤有古法所為文章千有
餘篇其施于為政敏而有方襄州中廬戍兵驕前為守
者患之不能制公至因事召之悉集於庭告曰某時為
某事者非某人邪取其一二人寘於法餘悉不問兵始
知懼是時妖賊反貝州州縣無遠近皆警動佐吏勸公
毋給州卒教習者真兵公笑曰是欲防亂乎此所以使
人不安也在徐州遭歲大饑免民州筭緡使得糴旁郡
而出公私米粟賑民所活尤多有司上其最降詔書褒
美其在朝廷多所論議遇人恂恂惟謹及既殁考其言
皆當世要務公知制誥夏竦卒天子以東宫舊恩賜謚
文獻公曰此僖祖皇帝謚也封還其目不為草辭因曰
前有司謚王溥為文獻章得象為文憲字雖異而音同
皆當改於是太常更謚竦文莊而溥得象皆易謚又嘗
論宗戚近幸冒法干恩澤以亂刑賞又言天下民田稅
不均而姦民逃亡有司失其常稅請用郭諮孫琳千步
開方為均田法頒之州縣使因民訟稍稍均之可不擾
而有司得復其常數近時選諫官御史有執政之臣嘗
薦舉者皆以嫌不用公謂士飭身勵行而大臣薦賢以
報國以嫌廢之是疑大臣而廢賢材不可及論河功邊
食皆可施行方公病時八月開邇英閣侍臣並進講讀
而公獨病天子思之遣使者問公疾少間否能起而為
予講邪既而公病篤以卒天子震悼賻卹加等即以某
年某月某日葬於應天府宋城縣之某鄉某原公應天
宋城人也曾祖諱某祖諱某贈太傅父諱某贈太師中
書令兼尚書令公初娶董氏再娶胡氏皆先公卒又娶
齊氏封高陽郡君子男五人長曰叟臣早卒次曰力臣
太常寺太祝次欽臣祕書省正字次陟臣將作監主簿
次曾臣某官一女適太常博士陳安道銘曰
惟王氏之先遠自三代下迄戰國商周齊魏其後之人
皆以王為氏故其為姓尤多於後世而太原之王出周
王子公世可考實太原人後家於宋遂以蕃延惟其皇
考是生八子公實其季其德克嗣播其休聲以顯于仕
八支之盛名譽材賢公老朝廷儒學之臣退食于家詵
詵子孫豈其不樂胡奪之年朝無諮詢士失益友送車
國門出涕引首于兹歸藏刻銘不朽
尹博士源墓誌銘歐陽修
君諱源字子漸姓尹氏與其弟洙師魯俱有名於當世
其論議文章博學強記皆有以過人而師魯好辨果於
有為子漸為人則簡不矜飾能自晦藏與人居久而莫
知至其一有所發則人必驚服其視世事若不干其意
已而搉其情偽計其成敗後多如其言其性不能容常
人而善與人交久而益篤自天聖明道之間予與其兄
弟交其得于子漸者如此其曾祖諱誼贈光禄少卿祖
諱文化官至都官郎中贈刑部侍郎父諱仲宣官至虞
部員外即贈工部即中子漸初以祖蔭補三班借職稍
遷左班殿直天聖八年舉進士及第為奉禮即累遷太
常博士歴知芮城河陽二縣簽署孟州判官事又知新
鄭縣通判涇州慶州知懷州以慶歷五年三月某日卒
於官趙元昊寇邊圍定州堡大將葛懷敏發涇原兵救
之君遺懷敏書曰賊舉其國而來其利不在城堡而兵
法有不得而救者且吾軍畏法見敵必赴而不計利害
此其所以數敗也宜駐兵瓦亭見利而後動懷敏不能
用其言遂以敗死劉渙知滄州杖一卒不服渙命斬之
以徇坐專殺降知密州君上書為渙論直得復知滄州
范文正公嘗薦君才可以居館閣召試不用遂知懷州
至朞月大治是時天子用范文正公與今觀文殿學士
冨公武康軍節度使韓公欲更置天下事而權幸小人
不便三公皆罷去而師魯與時賢士多被誣枉得罪君
歎息憂悲發憤以謂生可厭而死可樂也往往被酒哀
歌泣下朋友皆竊怪之已而以疾卒享年五十至和元
年十有二月某日其子林葬君于河南府夀安縣甘泉
鄉龕澗里其平生所為文章六十篇皆行於世子男四
人曰林植機桴嗚呼師魯常勞其智于事物而卒蹈憂
患以窮死若子漸者曠然不有累其心而無所屈其志
然其夀考亦以不長豈其所謂短長得失者皆非此之
謂歟其所以然者不可得而知歟銘曰
有韞于中不以施一憤樂死其如歸豈其志之將衰不
然世果可嫉其如斯
名臣碑傳琬琰之集中卷三十七
