名臣碑傳琬琰之集中卷十三宋杜大珪編
郭將軍逵墓誌銘范祖禹
公諱逵字仲通世家鉅鹿國初徙京師後卜葬洛陽因
家焉曾祖隱贈太保祖榮贈太傅考斌贈太師中書令
曾祖妣何氏祖妣崔氏妣賀氏追封信安永嘉華原三
郡太夫人公幼慷慨喜兵學初以父蔭補北班殿侍寳
元康定間元昊擾西陲兄遵為延州西路都廵檢使遇
賊死之朝廷優䘏其家錄公為三班奉職時范文正公
仲淹為陜西都部署公往隸麾下范公器之勉以學問
待之如子姪延安有募兵十八人號青剛社勇皆絶人
一日捕虜誤殺屬羌有司皆論死將刑之公請於范公
願赦之以責後效范公亟令毋殺得活者十有三人尹
洙為陜西經略判官趣范公以延州兵取靈武范公召
公計議公曰地遠而食不繼城大而兵不多未見其利
范公曰君之言然遂决意不復出師洙怒而府中將吏
皆誚公未幾涇原任福全軍沒於是向之誚公者以不
出師為幸且服公先識陳恭公執中薦公試武藝會罷
武藝司安撫王文忠公堯臣力薦公材武且有戰功改
右班殿直陳公安撫京東屬歲多盗奏請公為駐泊捉
賊屯青州陳公嘗謂賓佐曰當今名將無如葛懷敏衆
唯唯公曰懷敏易與耳他日必敗朝廷事陳公甚怒後
數日謂公曰君何以知懷敏必敗公曰喜功徼倖徒勇
無謀可禽也陳公歎曰君真知兵懷敏今覆軍矣召試
入等進右侍禁授真定府兵馬監押會保州雲翼軍擁
兵馬都監韋貴據州叛安撫使田公况都部署李公昭
亮召公往招之公與保州兵馬監押侍其臻嘗同事范
公臻為賊所留公馳至城下出紫囊示賊曰此舊物也
誰識之者臻應曰臻識之即再拜貴與廵檢史克順亦
拜皆曰願君登城相見公乘城徑入開諭禍福皆泣拜
請諭衆歸順貴等由此得全然亂兵或疑未肯下且曰
或殺降奈何公曰我留城中以為質或殺一人來碎吾
身可也衆感激皆請降公悉開所塞諸門以出降兵保
州平詔先授閣門祗候然後論功都帥嫉之不肯議賞
復阬降卒四百餘人公力救之不可求還鎮陽不許俾
公守城門不畀以兵不給以食復欲因事中之以法民
皆歎曰完此城者此公也争往餽之久之方脫去富文
忠公弼宣撫河北公謂之曰保塞之冤盍訴于我公曰
賞以閣門職夫復何冤富公曰吾知已詳而君不言真
長者改雄覇州路㳂界河至海口同廵檢又以為定州
駐泊兵馬都監進東頭供奉官充環慶路駐泊兵馬都
監丁太夫人憂乞解官三請乃許邊郡武臣小使臣亦
許行服自公始服除復授環慶路駐泊兵馬都監大臣
薦之乃以為涇原路駐泊兵馬都監兼知鎮戎軍先是
虜知漢法不敢過壕每為寇公命邊吏追奔突擊必得
所掠而後已迄公去不敢犯邊皇祐五年秦鳳路通古
渭州公受詔以本部兵赴援三戰皆勝遂拔其城擢授
禮賓副使尋兼閣門通事舍人改河北路㳂邊安撫都
監兼同提點諸州軍寨㩁場未行選為賀契丹國母生
辰副使會敵中群臣上其主尊號請南使同上公與國
信使吳公奎固不可敵欲脅之夜聞帷外有兵刃聲公
堅卧不起敵人促之急公曰使臣可殺不可屈敵之君
臣乃好諭曰北朝盛禮願南使一觀公曰當觀於何所
曰立本班公使還報曰不可復命曰立於别次乃入卒
觀不賀使還敵人以為言吳公出知壽州公亦降授汾
州兵馬都監故相龐公籍鎮并門俾公權知忻州契丹
請天池廟以為故疆久不决龐公委公往議公於故牘
得興國中契丹移文天池縣曰遥祀天池廟有應以屬
南朝地未敢擅修公以示龐公龐公喜命公自為報命
敵遂伏龐公薦管勾河卜三州軍馬未受命會下溪蠻
彭仕羲反加帶御器械荆湖北路兵馬鈐轄兼知潭
州捕得仕羲親信置左右以為小史善遇之久乃備言
山川地形虛實情偽用兵長短嘉祐三年春用小史為
鄉導以步兵進討破羅城峒及賀府等二十餘隘拔新
州又銜枚夜進踰旬至仕羲所居桃花州一戰破之仕
羲棄城走蠻酋七百餘人仰血乞降公受降以聞賞功
拜本司使邵州武岡楊昌透反詔以公為荆湖南路兵
馬鈐轄兼知邵州至則潛師夜起徑至賊壘黎明圍數
匝昌透登柵大呼公命縱火焚柵斬其將雷鐵城等數
輩諭昌透令降昌透曰我平生勇冠諸峒一旦窘此智
勇不及施非戰之罪願射公三發不中即降公曰天道
助順爾何能為昌透注矢三發皆不中諸蠻驚畏以公
為神相率願降并以所領十餘州永輸租賦公受降以
聞荆湖南北悉平就差知廣信軍遷六宅使充成都府
利州路兵馬鈐轄公曰吾結髮從軍大小戰陣必在其
間成都乃享厚禄養資考之地非報國本意固辭不行
以六宅使領端州刺史權涇原路馬步軍副都部署明
年就加龍神衛四廂都指揮使果州團練使升天武捧
日四廂都指揮使加侍衛親軍步軍都虞侯惠州防禦
使賜號雄勇亮節功臣英宗即位加容州觀察使升
侍衛親軍馬軍都虞候馬步軍缺帥詔公入朝兼總二
司未幾兼領殿前司上親試田瓊韓存寳武藝不中格
皆訴云嘗從郭某涇原有功未賞上命公升殿問之信
然乃錄用之上顧問邊事公條具方略以對上甚悅泛
論朝廷大事時富公以直諫被䜛上問公何如公曰富
弼忠亮臣以全家保之上察公可備輔弼治平元年先
以公復為涇原路馬步軍副都總管二年正月制授檢
校太保同簽書樞密院事封文水郡開國公改賜推忠
佐理功臣及國門公感疾上遣中貴人以國醫來未瘳
復令平原夫人往視公曰下臣有疾上為天子憂未能
造朝而先見家人非禮也令勿下車而返韓忠獻公琦
欲寬塘濼之禁同列以為不然論於殿上上甚怒韓公
未敢對公進曰臣詳知塘濼利害誠不足恃同列大臣
進曰王公設險以守其國豈曰不足恃公曰設險者審
權術脩法令議制度正綱紀是也未聞止謂塘濼澶淵
之役豈無塘濼耶他日誤朝廷守計者必塘濼也歐陽
文忠公修進曰郭某之言是也上意遂解三年領簽書
樞密院事為陜西四路安撫使權涇原路馬步軍都總
管經略司兼判渭州公懇辭樞職上曰初欲授卿宣徽
使慮外人以為罷政第領樞職往重使權公力薦今丞
相范公純仁等數人而後行党羌令征反殺廵檢陳敢
朝廷議招懷公以謂始服終叛為梗不已今又殺王官
當以威懲之一族既破諸部必降因繩之以法則邊患
當弭遂决意用兵二月師次㮏吳川令征挺身來降公
不許命執之進師討諸未下者大破之拔鴟鴞訓狐等
城乃散諭諸羌俾安心歸業毋若令征自取𠞰絶諸羌
畏感争出犒師因駐兵塞外觀覽山川見強弱利害所
在乃城捺吳川又遣諸酋諭青雞川諸部示以威信悉
效順又城青雞川二川形勝相恃新附降羌萬餘帳地
數百里皆在腹中乃置酒召諸酋犒燕酒酣語之曰汝
等今日遂為王臣何以報國諸酋頓首曰惟公命公曰
諸羌利牧養而拙耕稼故二川沃壤鞠為荒萊汝等可
近山畜牧以閑田來獻諸羌曰謹聞命有吝田者我等
為公滅之得良田千餘頃乃下令召弓箭手人受田百
畆馬五十疋旬月得壯士千人騎千疋省屯戍餽運之
勞詔奬之賜捺吳川堡曰治平寨青雞川堡曰雞川寨
神宗即位加靜難軍節度觀察留後復乞解樞職會御
史中丞言宰相不押常朝班以為跋扈指公為黨公固
請閑郡召還朝至京師闔門待罪上遣中貴人促視事
公力辭乃為宣徽南院使充京東西路安撫使判鄆州
至州七日拜鄜延路馬步軍都總管經略安撫使判延
州時种諤誘嵬名山降夏人誘知保安軍楊定内殿承
制侍其臻右侍禁張時庸殺之邊事方起故命公往初
种諤取綏州朝廷以諤擅興生事命公當必棄之公以
夏人殺王官而所得綏州復棄徒取輕耳當必留之會
夏人以衆十餘萬欲復取綏州公遣劉甫屯綏平王雅
屯懷寧燕達守綏州賊攻圍不克而去遣薛宗道同周
宗義來告諒祚之喪且請綏州公言不可許又欲納塞
門安遠二寨易之朝廷遣今丞相韓公縝故太僕卿劉
航來就議公執初議然朝廷曲徇其請許之熙寧二年
都囉重進奉誓表以二寨來易朝廷下誓詔予之公曰
此正商於之地六百里也韓公問重進曰二寨且獻封
界何吝嵬名□寨党移賞娘來交寨公遣機宜官往會
之夏人欲二寨綏州同日交易公使先交二寨地界然
後還綏州虜使曰二寨寨基是也何界之有會有詔俾
公焚棄綏州公曰一州既失二寨不可得中國為夏人
所賣安用守臣為願以死守之藏其詔不出潛訪地界
得祥符中西平王檄為驗虜使遂詘而去公以其事聞
上大驚顧大臣曰不知綏州今存否亟遣問之大臣皆恐
即降詔云某月某日指揮更不行詔至屬僚皆驚曰前
詔云何未之見何也公徐出之乃促公焚棄綏州公曰
曩遂奉行今則何如將吏皆歎伏公乃以前詔上且言
綏州見存待稽朝命違詔旨之罪詔褒之曰淵謀秘略
悉中事機有臣如此朕無西顧之憂矣詔數夏國之罪
以拒之卒留綏州嵬名山之衆凡一萬二千既降未有
以處之公以夷狄獸心散居内地或生後患廣務賑貸
非可經久乃戸選壯士一人為捉生軍分隸蕃將貸以
耕具闢延州順安懷寧等曠土以居之夏人欲執景珣
來獻以易名山等公上言夏人詐謀不可信若納珣而
拒名山則棄前恩生後患異時誰敢嚮化景珣庸人何
繫輕重朝廷乃拒之初楊定等死公密詗邊吏得殺定
等首領姓名諜告曰夏人將斬殺定之人於境以謝罪
公曰此將斬囚以紿我檄宥州詰之且曰必執李崇貴
等來虜曰殺之矣公曰崇貴等見存職任狀貌如此何
可欺也夏人懼乃歸楊定之子執李崇貴韓道喜以來
公遣姪忠紹獻闕下朝廷大臣以秉常初立欲以官爵
授其左右任事之人公上疏曰彼主幼國疑當不受詔借
或受之必偽立姓名以邀金繒今既恭順當開布大信
以示威靈所加不宜誘之以利果不奉詔如公所料未
幾虜以重兵寇邊上手詔賜公曰秉常納款詞禮恭順
朕務來遠以息邊民方降誓詔且備冊命使猶在道兵
已犯塞可具經久守邊方略以聞公上言夷狄之仕不
常古無一定之策然久遠不能易者十事條上之終曰
陛下推心委任賢才專意篤行仁義刪苛法而寧衆心
省重役而安百姓邪佞不聞於耳正直常致於庭天下
何憂不和四夷何患不服若攻守方略應變權宜貴無
聲無形不可預言上嘉納之然必欲聞措置大略遣知
河中府蔡公延慶來就議上降問目咨訪利害公具條
對附延慶上之明年虜以親軍夾河壯騎侵順安綏平
黑水等寨諸將請擊之公曰虜遠來利在速戰其鋒未
可當令毋得輕出諜告曰賊糧欲盡矣公稍出兵應之
已而綏德城告急曰賊益兵大至定仙山煙火皆蒲公
曰賊師其遁諸將皆疑公曰鷙鳥之擊必匿其形兵果
來豈示人以衆此張虛聲惟庸將乃疑耳終不大出兵
賊侵漢地築城鄣暴掠尤甚公曰可矣乃使李安李顒
出綏德彭達出順安燕達出綏平賈翊出安塞檄宥州
及使人諭賊曰夏國違誓侵城漢地其罪甚大若能悔
過悉聽汝還或不從誅無噍類既而賊棄順安走縱之
餘皆拒官軍諸將合攻之斬首數百餘皆棄城遁加檢
校太尉改雄武軍節度觀察留後再任秋夏人數十萬
聲言將自西路擊延州公遣李顒往東路視之顒未及
塞馳還請濟師公復遣往巳而賊果自東路由金湯白
豹川襲慶州公知秉常在宥州遣燕達將銳士悉破虜
近邊諸寨聲言擣虛取宥州遣田守度設伏要其歸路
吳稹援大順夏人聞之亟還守度要擊敗諸金湯虜衆
遁歸韓獻肅公綘宣撫陜西四路种諤帥師將取横山
公曰諤狂生耳朝廷以家世用之過矣他日敗國事必
此人也韓公與公議出兵公力言不可使幕府與公論
難公曰此舉不唯無功恐别生他變為朝廷憂以議不
合詔召還朝上問公曰种諤取婁撫寧二塞或聞夏
人復欲取之當何如公曰願速備撫寧則婁無患上
曰何也公曰昔夏人取靈武先擊清遠然後靈州失守
今撫寧地平而城小戍兵不多萬一用前策則必先取
撫寧撫寧破則婁隨之上深以為然未及往備撫寧
已䧟遂棄婁明年慶州兵作亂關中騷然諸郡皆警
朝廷憂之拜公永興軍路安撫使兵馬都總管判永興
軍至鎮徹警去備追廵囉兵皆還惟以重賞募兵吏入
山谷禽盗人情乃安徙判秦州充秦鳳路馬步軍都總
管經略安撫使甘谷城通渭寨皆扞西圉甘谷形勢孤
絶民不樂業公欲增築五城以安民心通渭舊乏水公
欲移新城以就水泉默計城池廣狹功力衆寡召諸將
分命之曰趣往治新城期以十日諸將相目莫敢出言
公授以方略亟遣行各至其地則土功攻守之具畢集
不踰旬皆成虜駭其神速不敢攻於是邊圉遂固王韶
將開熙河依時相勢多為不法公案其罪韶引邊事以
自解且乞他官覆按朝命遣大理丞杜純來治先移公
判渭州純按韶事皆實宰相怒并坐純更遣御史蔡確
來公由是得罪落宣徽南院使知潞州未幾乞河東
路經略安撫使馬步軍都總管知太原府明年復宣徽
南院使時遼人遣蕭僖來議地界上遣吕大忠李舜舉
與僖議手詔問公方略公悉奏之比人有降者衆謂宜
納之公曰此得之何益彼或欲交質於我何以拒之頃
契丹駙馬劉三賈來歸仍上平燕策朝廷恐以小害大
尚且拒之此一番奴欲致我曲耳亟遣之楊復乞河東
陜西招懷投來蕃部公奏駮之曰河東扼二虜之交與
陜西異誓詔誓書皆以招納為戒今行楊復之議是自
求擾也時朝廷有經略四夷之意於是迎合獻言者甚
衆公獨鎮以静重務敦守盟好不求邊功熙寧九年交
趾寇廣南䧟邕欽廉詔以天章閣待制趙公卨為招討
使内侍押班李憲副之已而罷憲更拜公為安南道行
營馬步軍都總管經略招討使兼湖南北路廣南東西
路宣撫使卨副之公入見上問何以平南公曰兵不可
前料願至邊圖上方略上問所須曰願得鄜延河東舊
將吏將行宴於便殿賜中軍旗物劒甲以寵之師次潭
州遣知欽州任起攻永安州拔之朝廷初降勑牓諭溪
峒公以蠻夷不知文告之辭乃直陳八事請散牓郡縣
溪峒門州賊將黃金滿岑慶賓來降公遣和斌楊從先
將材士數萬戰艦數百艘諸將將九軍及降附諸蠻水
陸並進師次邕州遣曲珍討下雷諸峒降之又遣知邕
州陶弼集左江諸峒皆會於軍次思明州公以謂廣源
州咽吭之地兵甲精銳不先取之則有腹背之患偽觀
察使劉應紀為賊謀主不禽應紀則軍聲不振遣燕達
往一戰克之拔其城應紀出降師次决里隘遣張世矩
攻之交人以象拒戰公使強弩射之以巨刀斬象鼻象
郤走自踐其軍大兵乘之賊潰去乘勝拔桄榔縣曲珍
攻門州亦拔之溪峒悉降交人伏兵於夾口隘以待王
師公知之乃由間道兜頂嶺以進次富良江去交州四
十里賊以夾口之計不及施亟以戰艦數百艘先趨富
良壁岸下紿告曰和斌楊從先且至軍中皆喜既至則
交人數萬鼓譟薄官軍前軍不利公率親兵當之使騎
揚言曰大師至矣賊少止麾下士勇自倍公叱騎將張
世矩主慜合戰諸伏皆發賊大敗蹙入于江者不可勝
數江水為之三日不流斬首數千級殺偽大將洪真禽
左郎將阮根乾德大懼奉表詣軍門請降納蘇茂門諒
廣源五州之地仍歸所掠子女公與諸將議帥師濟江
諸將曰九軍糧盡矣凡征安南兵十萬夫二十餘萬冐
暑涉瘴死亡過半存者皆病瘁公曰吾不能覆賊巢俘
乾德以報朝廷天也願以一身活十餘萬人命乃班師
以乾德降表聞約交人聽旨公入塞亦疾甚臥護諸將
城順州及桄榔縣而還詔赦交人罷宣撫司公上章乞
閑郡養疾除判潭州朝廷以公不能得交州降授銀青
光禄大夫左衛將軍西京安置杜門不出者十年讀書
養氣以自樂今上即位授左屯衛大將軍致仕明年落
致仕檢校司空知潞州武功縣男公不敢辭亟就治即
告老不許明年復廣州觀察使知河中府徑歸洛陽力
請老拜左武衛上將軍提舉西京嵩山崇福宫元祐三
年十二月十四日薨於西京嘉慶里第享年六十有七
訃聞輟視朝一日贈雄武軍節度使公娶史氏封平原
郡夫人六男子忠良左侍禁忠諫左班殿直忠孝承事
郎忠臣西頭供奉官忠恕東頭供奉官忠賢左侍禁忠
良忠諫皆先公卒忠恕後公踰月而卒女八人通直郎
夏大定大理評事錢蕘承務郎胡士修宣義郎吕昭問
内殿承制石舜賓承務郎王東文廣濟主簿范埴皆其
婿也一早卒孫男六人孫女三人公初遭母喪慶帥杜
把以邊州金革從事例奪喪聽樂召公強致之公涕泣
就座毁瘠不勝衣遂罷去既詔許解官行服杞以錢四
十萬贈之公謝而不受奉養節儉慕范文正之為人性
嚴重不妄言笑為將領宿衛持法不貸下軍政肅然及
守邊拊循士卒得其歡心用兵先計而後戰善料敵伐
謀戎狄畏其威名節制鄜延夏人嘗寇秦鳳邊將范愿
死之殺掠甚衆公檄宥州索所掠悉得之神宗嘗問公八
陣遺法公曰兵無常形八陣特竒正相生之一法耳因
為上論之甚詳上大竒之至延安使將吏以八陣教兵
久不能成公召諸軍曉金鼔營陣之法者得六十四人
使人教一隊頃刻而成先是鄜延雖多屬羌而無法制
不足用公擇其勇技出衆者奏官之皆激厲賈勇數萬
皆為精銳兵械犀利為諸路最善用將校每致所部使
人人自言所能暇則閱試而記之故所用無失慶州之
役主帥歸罪偏禆既斬李信劉甫又治鄜延西路都廵
檢使白玉之罪玉見公託以後事且言不得終養老母
公惻然哀之曰君第以我不遣為詞力救之得免明年
玉大勝於新塞神宗謂公曰白玉能以功𥙷過今立戰
功皆卿之力也公每戰必戒諸將先招懷而後戰鬭故
降附多而誅戮少尤愛惜士卒南征既上道有犯罪者
或請從便宜誅之公曰若從此殺戮至賊境則我軍將
盡矣命一如法令湏入賊境乃行便宜殺賊婦女老弱
者皆不賞故不以多級為功嘗語其子曰吾用兵隂德
多矣公雖以武立名然刻意學問書無所不讀日有程
不中程不止自得於聖賢之意者甚多手自錄之曰竹
庵精慮又取古人言行可師者擬劉向新序編次之以
自鑑戒至於隂陽占候百工技藝無不精曉國朝故事
四夷名邑用兵地名山川形勢成敗事迹莫不精䆒喜
為詩有五原閑江二集節制集五卷奏議五十卷經制
集五十卷對鏡圖釋五卷以某年某月某日葬于某鄉
某里從太師之兆公在仁宗時有功南海為名將英宗
神宗尤深知公遂大用之出入中外常為重輕所至隱
然如長城朝廷四方恃以為安論將帥必以公為首及
南征困於瘴毒雖不得交州然洪真授首應紀面縛得
五州之地全師而返交人畏讋遂不敢動公常言曰兵
凶事也必有大獄隨之理勢自然無足怪者故公一謫
不復振處之怡然晚居洛陽門庭寂如無人治家如官
府子弟非冠帶不見及二聖嗣位起公將復用之而公
病寖久無意於世矣年未六十即自為棺槨貯之居第
每與客觀之幕府辟士極一時之選趙卨初掌機宜
未幾代公帥鄜延其餘多為名臣世以公為知人初范
文正最先知公奬拔之韓忠獻富文忠司馬文正及今
丞相范公皆稱公不容口某從祖忠文公嘗曰吾游諸
公間每見郭公言必及深遠觀知公之人與公之所知
雖古之賢將何以加此孤忠孝以銘為請辭不獲乃銘
曰
惟郭之先父氏自虢世有顯庸以踐邦伯
桓桓郭公允武允文出入四朝克成厥勲
仁宗惟仁天德不殺疆理南海公初奮伐
英宗惟英整肅四方登公樞廷大震氐羌
神宗惟神耀我聖武西守南征公為方虎
蠢爾交蠻自昔邦讎帝命公往匪亟匪游
披其五州炎荒是宅功成身危為衆受責
釋師十萬耽玩簡編樂以忘憂卒歲窮年
二聖起公將收桑榆公以老告身與疾俱
惟其成烈萬夫之特云誰無勇孰如父識
不知禁人視其所知嗚呼郭公名則不夷
名臣碑傳琬琰之集中卷十三
