名臣碑傳琬琰之集中卷十六宋杜大珪編
石工部揚休墓誌范鎮
君諱揚休字昌言其先江都人唐兵部郎中覽之後徙
京兆七代祖藏用右羽林大將軍員外置同正員明於
歴數既致仕召家人謂曰天下將有變而蜀為最安處
又多佳山水吾將避地焉乃去依其親眉州刺史李滈
遂為眉州人於時大歴十一年也藏用生廣季廣季生
韶韶生縚明三家春秋縚生誧蜀保勝軍廵官誧生元
璨孟昶世舉學究登科元璨生濟即君父也累贈尚書
工部員外郎母王氏追封永昌縣太君初永昌卒時君
始生九年號殞不自勝予客見驚異已知其至性矣既
長謹愿朴茂鄉人愛喜之凡四舉進士皆為選首景祐
中中甲科授同州觀察推官代還遷秘書省著作佐郎
知開封府中牟縣縣當國之西門使車往來之衝也地
瘠鹵民貧賦役煩重冨人往往隸太常為樂工以倖免
役凡六十餘家以故民益困君奏請罷以寬下戶事雖
不報而民知愛進本省充秘閣校理監裁造院以太常
博士為開封府推官大享明堂轉尙書祠部員外郎入
三司為度支鹽鐵二判官坐開封府嘗失盜出知宿州
始至表州民榮知止孝行加賜粟帛籍衣冠子弟恃廕
為民患者七人徙置他州風教大行一境肅然是時儂
智高寇嶺南歴十餘州如履虚邑君即建言兩川城圯
久不修請增築以備非常既而鄙上聲言智高由卭部
川寇蜀蜀民恃以不摇者以有城也頃之召入為三司
度支判官修起居注初記注官與講讀諸儒偕侍邇英
坐君奏史職當立左右密邇德音以詳記錄者不可坐
尋改判鐵鹽句院以刑部員外郎知制誥判太常寺温
成廟時祀降香乃御封臣署君奏此太廟皇后廟之禮
由有司不時以聞致此誤今記注官入侍邇英温成廟
封香去臣署皆君之請也兼判三班院充宗正寺修玉
牒官遷工部郎中未及謝以嘉祐二年十一月二日卒
於京師之第享年六十三上遣中使賻其家錄其孫夷
庚夷吾試將作監主簿君積階朝散大夫勲騎都尉爵
平原縣開國男食邑三百戶娶孫氏生二子令伯岳州
平原縣主簿康伯未仕孫三人夷庚夷清夷吾夫人先
君十二年以亡君以中牟舊治也為吏民所愛乃葬夫
人三異鄉王朱村而自銘其墓曰後嗣賢吾不知矣不
肖則揭而西歸從祀享之便故二子亦以明年八月二
十二日奉君之柩合葬于夫人之墓君舉進士二十四
年而後登第登第十八年而掌誥命為侍從臣平居泊
然若無所為者聚古圖書養猿鶴以自娱與家人言未
嘗及朝事既殁發其楮得嘗所奏封數十篇其大略請
依古增諫臣至七人以廣言路復五經博士使學者專
其業命御史出為按察以防壅蔽復齒冑之禮以強宗
室擇郡守縣令重農桑禁奢侈皆當世可行者而弗得
行世亦未嘗以能言待君也嗚呼君亦不幸賫志以没
矣然平生無疾因使契丹道感寒毒得風痺既還小愈
即拜疏謁告請歸别墳墓且言異時不復祔先塋也鄉
人榮其歸圖其像于佛祠以勸子弟之為學者殁之日
棺衾之用莫不先具其逹於理者夫所著南郊野錄六
卷燕申編二卷角上叢編五卷西齋文集十卷其詩及
雜文制詔又千餘篇予與君同年登科又同官其孤求
銘其可辭乎銘曰
自羽林徙蜀距今二百六十餘年中間雖仕仕不遂且
不得時至君時天下無事仕而為天子掌書命可謂顯
矣然其藴不克盡用其命也夫其可哀也夫
宋諫議敏求墓誌銘范鎮
元豐二年四月甲辰龍圖閣直學士右諫議大夫史館
修撰修國史宗正寺修玉牒官判秘閣權判尚書都省
提舉醴泉觀公事宋公終於位初公以疾在告上御集
英殿策進士顧左右怪公不在因遣使撫視之間日又
遣使挾醫療治之仍詔其子官於外者歸省及訃聞䀌
然痛傷贈尙書禮部侍郎勑府縣應接其葬事皆特恩
非故常也於是乎見公之得君之深而知天子念公之
為隆且厚也公諱敏求字次道趙州平棘人世事王氏
曾祖龜符猶為王氏平棘令贈太師中書令祖皐太宗
真宗時尚書度支員外郎直集賢院贈太師中書令譙
國公父綬兵部尚書參知政事贈太師中書令尚書令
燕國公謚曰宣獻母常山郡太夫人畢氏天聖二年以
宣獻公蔭為秘書省正字召試學士院賜進士及第歴
館閣校勘坐赴同舍蘇舜欽進奏院會簽書集慶軍判
官以祖母鄭國太夫人年耆且病因請觧職留京師就
飬許之踰年王文安公宋景文公刊修唐書以公嘗為
續唐錄習唐故事奏充編修官復校勘以嫡孫丁鄭國
憂仍詔在家修書後為集賢校理通判西京留守司知
太平州五遷太常博士唐書成進尚書工部員外郎未
幾遷刑部英宗踐祚進兵部墮馬傷足得請亳州召還
充仁宗實錄院檢討官足未平特蠲朝謁治平元年以
工部郎中修起居注明年知制誥同修撰仁宗實錄同
判太常寺今上即位遷兵部英宗在殯有言宗室可嫁
娶者下太常公以為大行未發引不可既踰年又有言
者公曰宗室義服服變而練可以嫁娶矣議上朝廷以
與前議不同降刑部以知制誥知絳州修河山稍賦于
絳之役民歲八十萬公三分之以一歲均于晉澤以紓
絳人是冬召還復兵部修實錄成遷右諫議大夫今樞
密吕公為御史中丞以言事罷知穎州公當制執政改
其詞以進尋乞解職不報後數日以封還詞頭連怫執
政意遂得解職以本官奉朝請明年加史館修撰集賢
院學士又明年使河北祭塞河口還奏河北旱蠲其夏
租熙寧七年為龍圖閣直學士十年修仁宗英宗正史
掌均公建公府牋記攝鴻臚護燕國公主兖王衛王葬
未克葬以疾終于春明坊之第享年六十一終之歲七
月癸酉葬于管城縣馬亭鄉東城原之先塋其踐揚若
進奏院登聞鼓院群牧判官開封府推官三司度支判
官糾察在京刑獄判秘閣秘書省尚書都省吏部流内
銓禮部刑部工部知通進銀臺司審官東院勾當三班
院管勾編修院編集歴代君臣事迹所宗正寺修玉牒
官太皇太后寳冊官開封府發解官錫慶院試官南郊
禮儀使永厚陵禮儀使契丹生辰國信使館伴使使河
北祭塞河口編修閣門儀制蕃國朝貢條例詳定元正
朝賀儀注定奪郊赦命官使臣罪犯而太常禮院太常
寺官告院編修錄用勲臣子孫皆再領焉娶畢氏丞相
文簡公之曾孫光禄少卿從善之子常山太夫人從子
也有賢德封京兆郡君先公四歲而亡子男九人慶曾
殿中丞匪躬著作佐郎弄孫及其次早亡尚賢將作監
主簿正功大理評事表微將作監主簿揆方處仁未官
女二人適贊善大夫王佑大理寺丞吕希純皆亡孫七
人焞將作監主簿燔煜炤爚□煇皆未官孫女六人長
適太常寺太祝曾說次白馬縣丞范祖德餘在室曾孫
女一人公約清惇純而敏於記學其為文章訓辭誥命
皆有程範朝廷典故士大夫疑議必就取正而後決宋
元憲公在河南每咨以故實歐陽文忠公致手簡通問
則自處淺陋而以鴻博名公家藏書三萬卷日集子孫
討論繙繹以為娱樂平居湛如與人交樂易無不可者
至於守職據正毅然不少回在掖垣徐國公主以駙馬
都尉王師約兄公約為姪奏官公以為亂天倫遂執正
之太常議祧廟公請逓遷僖祖後復詔詳定公奏前議
不可改遂免詳定今御史中丞李公自秀州軍事推官
除太子中允御史裹行公奏舊制太常博士兩任通判
湏奏舉乃得入臺去年驟用京官議者以為非今又用
幕職官恐官制遂隳即封還詞頭有詔轉對是時郡守
縣令數更易吏民疲勞公請慎於進改而不數變易所
貴上獲考績之實下有恪位之美而治道可建也又河
北陜西河東舉人性樸茂而詞藻不工每詔下登第者
纔數人公請令轉運使擇有行藝或謀略材武為衆所
推者每路薦五七人時與推恩所貴人材參用而士有
可進之路嘉祐中嘗寬䘏民力州縣公人例多減放而
役事不減則是去者逸而是留者重勞矣公請省事或
增其人使勞逸得均而民力可寬也三館秘閣書類多
訛舛所藏雖博而往往無稽考公請先以前漢藝文志
據所有用校七史例下諸路購求善本重復校正然後
自後漢以來至於唐依逐書志目以次讎對取其堪者
餘悉置之使秘府文集得以完善也其議貢舉則曰州
郡有學舍而無學官四方之士輕去鄉里者以求師也
今請州置學官一人又三歲一下詔得士三百人今請
二百人試詩賦論策糊名通考之如舊其一百人請如
赦文令州郡論薦轉運使審覈之太學生則委國子監
官至御試隨其所學而試之則文辭經藝行實之人皆
無遺也其後官不數變易太學建三舍命舉人以官置
學官三路取百人皆公發之也凡三臨州率不滿歲召
去去而民愛思之喜道人善薦士累數百訖不坐累鄭
國太夫人楊文莊公之女文莊無嗣歲時奉祀展墓無
闕者疾亟猶戒其子立碑子孫未官者衆多猶推遺澤
奏其從孫蓋其孝友又如此宣獻公嘗輯唐大詔令未
次甲乙公釐十三類緒正之總百三十二卷所著書闈
前集二卷後集六卷西垣制詞四卷文集若干卷東京
記三卷河南志二十卷長安志二十卷三川官下錄二
卷春明退朝錄二卷以韻類次宗室名五卷自唐武宣
懿僖昭哀以來六朝寳錄百四十八卷輯顔魯公集十
五卷孟東野集十卷李衛公别集五卷劉夢得外集十
卷漢唐人詩刻於石者為寳刻叢章三十卷又以劉伯
莊史記音義司馬貞索隱陳伯宣注義分注入太史公
正史及被詔修本朝會要刪定九域志百官公卿表皆
未就其先以小官事亂離間宋興天下益平至公三世
皆以文翰顯於時宣獻公雅善書一日對延和上問遺
書退而奉七軸以獻公得其法嘗題濮安懿王襄國韓
夫人仙遊任夫人神主至于四方碑誌多出公手公以
力學被遇朝廷論譔未嘗不在選中嗚呼公之平生可
謂無憾矣初史紀草成帥其屬奏御上御袍鞾讀之終
篇斂容諭之曰兩朝豐功盛德頼卿等考而發明之公
踰年服勤欲其書之成此其有所憾乎予與公遊知公
者也銘曰
維宣獻公昔天聖中實為史官一代宗工
典常物則備於厥躬紀錄記述太平之風
公世其業遭時又同仁宗英宗明昌盛隆
有顯其德有崇其功方此發揮形容昊穹
不幸奄忽美志弗終凡士大夫惜嗟哀恫
上徹九重隱干帝衷贈典弗常非衆所蒙
嗚呼公兮學冨行充如淵之深如春之融
金之剛明玉之玲瓏云乎不淑命不究窮
南瞻具茨西望神嵩東城之原從先公宫
松栢被地鬱鬱葱葱子孫衆多福祿來叢
名臣碑傳琬琰之集中卷十六
