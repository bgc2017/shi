名臣碑傳琬琰之集中卷三十三宋杜大珪編
唐資政公重墓誌銘劉岑
靖康元年冬金人破京師明年二聖北狩今上即位於
南京年號建炎是時朝廷已失河東金人重兵屯河上
陜西大震驚告急之使日至行在所而永興一道已並
邊矣岑適使虜自汾晉渡合河津由關中以歸方入朝
宰相傳上旨於政事堂訪可以為永興帥者於岑岑曰
陜西事宜素重況多事之初永興之帥其材尤難有天
章閣待制唐重今守同州逾年與敵對河守備百出民
不加斂而食自足兵不加募而士自至敵䧟蒲綘將及
司同人度不能守重開門縱之使出自與殘兵數百人
守城示以必死虜知有備乃引去邦人德之且立祠焉
重平生之志在許國每一及時事輒嘘唏慷慨泣下霑
襟見者皆感動蓋其忠義足以服人才智足以應敵欲
守雍都莫如重可即日除天章閣直學士永興軍路經
略安撫使兼知永興軍前帥范致虚先提六路兵東向
勤王留連陜州不進公自同州移書責之曰金人犯京
師半年王室存亡未可知臣子憂國宜如何哉且京師
以秦兵為爪牙四方以京師為根本今擁秦兵坐視不
前是爪牙不足恃而根本摇矣其言累千百皆切至讀
者感涕而致虚竟不能前也逮聞京師失守公慟哭瀝
血檄諸道使勤王且勉其效死盡臣節會永興令下慨
然就國以勤王自任日條關中利病且率長安父老子
弟表言關陜山河形勢迎請主上入都關中論急務有
四大患有五大率以都關中為先其次則建藩鎮封宗
子使守我土地緩急無為敵有又欲通夏國之好繼青
唐之後使犄角以緩敵勢至於用忠直正刑賞皆中興
急務所當先者上嘉其忠進龍圖閣直學士時敵在河
中窺關内甚急而所部銳兵朝廷盡以付制置使錢盖
公上書言狀且乞五路兵自節制半年之間所談不知
幾千百言皆不報十二月敵引兵渡河拔同州明年正
月三日及永興城中兵不滿千人嬰城固守九十日援
兵竟不至而大將傅亮以部兵降賊城遂破公尚餘百
兵與接戰城中衆潰中流矢以死年四十六部曲中有
感德者求舊棺於僧舍掘地歛藏之後長安平成都漕
趙開與公素友善遣人取其喪以歸既至子弟欲易棺
櫬見刻其姓名月日於側具在初敵將至公自度孤城
決不能支梧語轉運使李唐孺曰重平生忠義不敢辭
難始意迎車駕入關居建瓴之勢庶可以臨東方今車
駕南幸矣關陜又無重兵雖竭盡智力何所施其智巧
一死報上不足惜唐孺以其書聞俄而死節報上聞而
哀之贈資政殿學士官其家五人方朝廷之訪雍帥也
岑既以公薦而又薦提舉常平鄭釀守同州永興通判
曾謂為陜西轉運判官朝廷皆用之後虜渡河鄭驤死
於同公與曾謂死于雍嗚呼三人者可謂不負朝廷矣
公死之九年其子秬以狀告四川制置使曰先人以從
官典方面不屈節死矣恤典固已拜賜而未有以易名
者秬不能自陳於是以其狀聞諸朝朝下太常考其忠
壯謚之曰恭愍又二十三年秬守沉黎秩滿造朝請崇
道觀以歸道過金陵岑適居瀨陽秬以公所著作七篇
與書及五詩來具道往事且曰知先人之詳者惟公今
埋土中三十年而墓道之碑未備有里丈人師驥所狀
在幸公其銘之岑讀之泣曰尚忍銘吾元任也邪岑早
孤幼歲困太學嘗作呼天詩自見時公官中都未識面
故人史堪取岑詩藁以云公公因囑和自是始相識逮
岑歸自河東道過長安公以同州守來白事經略使府
又相與晤語慷慨憂國之言一無不合及謀雍帥岑不
敢及它人而公卒能死節向使有兵有食有權則勤王
之事必大有所就惜夫天以高節令名與公而不使其
成功此韓愈之所以傷張中丞也嗚呼尚忍銘吾元任
也邪公字元任眉山人為兒時已不凢祖母宋嘗令讀
裴度武侯廟碑一覽不再讀十二賦陳平詩已有大志
十三通左氏春秋大義既入太學二十七登大觀三年
上舍第時臨軒問禮樂制作之事諸生惟稱盛德公獨
以孟子事親從兄之說對其略以裕陵為父泰陵為兄
嘗原仁義之實奚制作為擢居乙科遂知名得蜀州司
理參軍徙成都府府學教授成都帥多貴人率事嚴重
下視其属如徽猷閣直學士吳拭龍圖閣學士許光凝
皆上客待之府有大事輒咨焉公必盡所見以事其長
若論議未合必争之歸於是而已用薦者改奉議郎知
懷安軍金堂縣許光凝入朝薦於宰相得辟雍錄是時
邊臣多希功幸賞以欺朝廷至於誘羇縻蠻使貢不毛
之地建立州縣張官置吏以困中國其害甚大公遽言
之朝遂召對除禮部員外郎丁母憂服除為吏部遷右
司員外郎起居舍人時宣和七年也十二月金人寇邊
燕山安撫使蔡靖方告急而郭藥師叛導寇以陷燕自
河朔以南皆恐公建言今日之禍起於開邊開邊之謀
始於童貫金人兵鋒甚銳不可當宜誅貫以謝邊人庶
可以緩師宰相不能决謀遣給事中李鄴出使未及而
敵已壓境都城已戒嚴矣太上皇内禪淵聖即位明年
正月改靖康方圍城中公日有所敷陳皆切中時病除
諫議大夫時議講和親征二策皆未定公上疏欲宰執
廷辨之姚平仲既敗敵愈熾索金帛甚急中書侍郎王
孝迪大書揭榜下令民有藏金帛者人得告之公曰審
如令則子得以告父弟得以告兄奴婢得以告主初政
如此將何以化天下哉與同列御史迭疏論不可遽罷
此令金人退師遷中書舍人凢賞罰黜陟之不當者執
不下當路大不樂之與孫覿李擢李會師驥以論事不
合皆被黜公得秘閣修撰知同州除天章閣待制頃之
遂守永興公生巴蜀起布衣才官中都聲望已籍籍守
邊又能死事其名固足以傳不朽然公之死實自岑發
之幽冥之中負此良友豈不痛哉公世家眉十一世祖
興國以孝聞於唐建中初黜陟使狀之以慈孝旌其墓
曾祖可言祖淑隱德不仕皆以孝友稱父堯臣以公貴
累封朝奉郎緋衣銀魚居于家方公訃聞朝奉君歎曰
吾兒平生忠壯見於辭色間自聞其守邊吾度其必死
節今果然矣吾兒得死所矣後二年朝奉君亦卒與其
配安人程氏同穴以葬公累官朝請郎有二弟量思量
以建炎奉表恩補將仕郎思未第夫人程氏後元任一
月卒一男子秬是也今為右朝奉郎四女子秬以建炎
四年十一月三日舉資政之喪與程夫人合葬于安鎮
鄉吴本山之下岑與公識面雖晚共話不欵曲而心相
知則如舊交也況其大節昭昭如此刻之豐碑置之墓
道使行者見之曰此吾宋忠臣唐公之墓其誰曰不可
銘曰
嗚呼唐公西南英氣鍾岷峨淑且靈布衣起家驚一鳴
筍班雍容藹休聲艱難守封死于兵精忠凛然表後生
哀哉白璧藏泉扄氣衝斗牛藏玉京山川空留萬古名
楊文安公椿墓誌銘陳良祐
淳熙四年冬十有二月故資政殿學士贈銀青光祿大
夫楊文安公既葬彭山之十稔其子光旦以潼川路轉
運副使馬騏狀為書使人自蜀走婺請銘於良祐曰楊
氏本出唐叔自漢臨晉世篤儒學紱冕相繼居于華隂
其别占籍蜀之郫縣七世祖始家於眉曾祖諱鴻震贈
太子太保妣侯氏武陵郡夫人宋氏同安郡夫人祖諱
亮鳳州團練推官贈太子太傅妣程氏太寧郡夫人考
諱灝贈少傅妣宋氏婺國夫人公諱椿字元老幼凝重
如成人七歲能属文甫冠與少傅俱貢京師為文根於
理致不習王氏之學宣和六年以太學上舍生較藝南
宫徽宗留意學校作成人才多士雲集試于有司者萬
七千人而公為第一文奏御稱善諭知舉曰可謂得人
矣特命遷秩以賞之初調嚴道尉改邠州教授辟潼川
府節度推官歴隨軍轉運司主管文字成都府路常平
司幹辦公事紹興八年用宰相趙公鼎薦召赴行在虜
勢方張公勸上行仁義建學校收人才擇將帥去贓吏
恤民力凢二十餘事除校書郎逾年趙公去位秦公檜
當國或語公盍往歸之公不為屈遷屯田員外郎以母
老請外除潼川路轉運判官諸路多獻羨餘以取寵公歎
曰今瘡痍未瘳顧未能裕民力又忍掊剋以資進身耶
於是一路無横斂之擾十四年除潼川府路提點刑獄
公事吏有擅科民財或抑配官鹽盜用其贏貲者按治之
秩滿除夔州路提點刑獄主四川類試為文以諭進士
悉除去常所用禁令内外肅然揭榜得名士趙逵張震
丁婺國憂服除為荆湖北路提點刑獄元州太守李景
山通判丁濤交惡判官鞏漴間之有司追逮數百人連
及溪洞時方盛暑有繋死者公曰吾職在平反其可使
無罪之人淹繋至死哉言於朝止罷三人釋其衆秦公
喜曰部使者不當如是邪會秦公薨朝廷蒐舉賢俊凡
戹於秦氏者率以次收召上問大臣曰揚椿今安在其
以為秘書少監二十六年入對言祖宗創業守文皆以
仁願陛下以祖宗之心為心又論湖北彫弊田野不闢
由賦煩役重及州縣吏任情没入民財産非是明年除
權兵部侍郎兼國子祭酒兼侍講初朝廷以蜀士艱於
赴省俾就制置司類試行之三十年矣有為挾貴私情
之說者欲併歸南省事下國子監公曰蜀士多貧而使
之經三峽涉重湖狼狽萬里可乎欲去此弊一監試得
人足矣遂止令監司守倅子弟力可行者赴省餘不在
遣中蜀士賴之是時上總攬權綱留神政事公奏疏曰
聖人之心與衆人異雞鳴而起孳孳於學問者士之心
雞鳴而起孳孳於職業者卿大夫之心無思也無為也
寂然不動感而遂通天下之故此則聖人之心矣天德
而出寧日月照而四時行堯之用心也垂拱而坐視天
民之阜舜之用心也惟克厥宅心乃克立兹常事文王
之用心也聖賢相授在正其心如漢顯宗之察慧唐德
宗之猜忌漢元帝之優游不斷唐武宗之好惡不同此
其心初非不正也汨於喜怒愛惡之私則昔之所謂正者
倏然而亡矣遷給事中兼直學士院上念故將循王張
俊之功御筆除其三子職名公封還曰爵秩天下公器
陛下縱私之奈清議何又面諭公欲以虚名奬用勲臣
子孫公奏曰名器不可以假人恐倖門一開扳援者衆
醫官王繼先以技術至承宣使倖覬節鉞使其徒校正
本草為書以獻公曰其書但取古注圖經合而錄之其
勞甚微而賞太重右僕射沈公該辭兄調招軍進秩有
旨降詔不允公奏曰招軍之勞薄上宰之兄有嫌此賞
一行將有強刺良民以希進者從之蜀大旱無敢以聞
公侍經筵乞下四川總領司檢察賑濟督發常平錢米
安集流移蜀以不饑遷兵部侍郎太史奏妖星見太陽
當食而伏公請對曰治亂之數天也而常屬乎人堯湯
之水旱中宗之桑榖成王之雷風宣王之旱魃皆災也
而反致其福叔世之君稔於富貴安於無事恣於淫侈
視世故若無足備者而尋致禍亂願陛下修德以荅天
躬行以率下塞其弊端杜其倖門以召太平之應時和
議既久㳂邊諸將坐享厚禄而所部士伍衣食不給恬
不為意公奏曰今將帥十年一遷官馴致使相官爵高
矣冨貴極矣肯復被堅執銳親履行陣為國效死耶諸
路營屯仰給縣官者無慮數十萬而困於掊剋勞役不
休嗟怨盈路不可不為深慮上為降詔禁止之又論朝
廷法令多所更張曰有事則有法有法則有弊法一定
而不易弊百出而無窮為其法之弊也從其弊而救之
可也患其弊之生也并與其法而改之則不可祖宗法
令明具聖子神孫將千萬世守之而議者不原弊端之
所起亟進其說取而紛更之如是而不止則祖宗之法
令其存者無幾矣然又未必可行從而復之則不如勿
改除兵部尚書兼翰林學士一日鏁學士院嚴甚外廷
無知者及召公對上諭以封今皇帝建王指意公再拜
賀退草制曰昭令德以示子孫朕無志于斯義蕃王室
以和兄弟爾思配於前人明日詔出中外懽傳又批荅
辭免詔曰朕志先定其已久矣既非眤親屬之私又匪
由中外之請授受之際誰曰不宜大合聖意先是禮部
侍郎孫公道夫使北北主詰以關陜買馬非約將求釁
于我上遣同知樞密院事王公綸諗之果得其情公亟
條對預備數事焚藁而上家人無知者上益向意用之
三十一年拜中大夫參知政事未幾朝廷再遣樞臣葉
公義問報聘歸言敵已聚兵境上公語左僕射陳公康
伯曰迹敵敗盟其兆已見今不先事為備悔將何及因
與陳公策所以防敵之術其一令兩淮諸將各畫界分
使自為守其二措置民社密為寓兵之計其三淮東劉
寳將驕卒少不可專用其四㳂江州郡增壁積粮以為
歸宿之地奏行之冬虜使高景山來賀天申輒出嫚言
索淮漢地指取將相大臣朝論洶洶或者妄傳有幸閩
蜀之議人情惶惑上意雅欲視師公與陳公奏曰敵國
敗盟天人共憤今日之事有進無退如臣所料成功可
必若聖意堅决則將士之氣自倍願分一司禁旅助㐮
漢兵力待其先發然後應之上深以為然即命侍衛馬
軍司成閔出戍荆鄂公又論敵必出秦隴而蜀兵權未
一乞以吳璘為宣撫使統一三軍以扞全蜀上乃命璘
已而虜入兩淮王權渡江劉錡退保京口都人大駭公
與陳公鎮以閒暇物情少安敵兵犯大散關吳璘敗之捷
書至上諭執政曰朕與金國講好二十年未嘗有纖毫
之隙不意敵使口陳邀我將相大臣又欲得漢東淮南
之地一時臣僚誰不勸朕用兵朕謂和好未解則兵釁
不可開姑發信使以審其事至淮既不納暨歸又求遣
反覆詭詐多為釁端意在敗盟重兵壓境託名打圍謀
為深入朕不免屯兵嚴備戒敕諸將務為持重以觀其
變而犯蜀無名果為戎首事之曲直寧不判然散關小
捷豈非信順之助今三道出師置帥招討審彼已量虚
實撫定我城邑招集我人民收復我寢廟毋焚燒毋虜
掠毋殺傷以圖萬全之舉卿等受朕成筭副以廟謀庶
幾恢復神州以雪兩朝之恥明日御筆付公草詔以戒
諸將公擬進曰金人敗好率先興戎朝廷應兵誠非得
已惟諸大將皆吾爪牙忠憤慨然誰不思奮所幾上為
社稷下為生靈聲援相聞如手足之捍頭目緩急必救
如子弟之衛父兄追廉藺之遺風思寇賈之高誼叶成
掎角之勢用濟同舟之安諸將讀之無不感勵北主盛
兵欲度采石會虞公允文以中書舍人參軍事適至趣
舟師扼其衝北主怒移屯揚州將謀瓜步而我師蔽江
不可渡又李寳入膠西盡焚燒其戰艦敵計窮遂弑其
君主而還驛至入賀上曰皆卿等輔佐之力也車駕勞
師公扈從至建康與陳左相協心同力酬酢軍務雖機
事填委日不暇給處之晏然自敵之欲入寇也薦張和
公浚老成知兵可用至是留守金陵眷禮如初三十二
年駕還臨安公慨然曰吾起書生致位兩地復何求乎
即日抗章乞解機務諭留不從除資政殿學士提舉臨
安府洞霄宫言者乃摭他事論公改端明殿學士行至
鄂渚今上即位除知潼川府以清净化民民安其政明
年得請洞霄解印還里復上章納祿踰年不報忽嬰微
恙泊然而薨實乾道三年正月十一日享年七十有三
上聞之震悼加資政殿學士太常諡曰文安累贈銀青
光祿大夫封彭山縣開國伯食邑八百戶食實封二百
戶娶孫氏贈安定郡夫人子男五人光訓右承事郎漢
老未命皆先公卒光甫右承務郎仲舒迪功郎成都府
廣都縣尉皆出繼承公後者獨光旦一人今為承議郎
潼川府路轉運司主管文字三女適右宣教郎史槩成
忠郎孫仲閎登仕郎杜必逹季女早卒孫男六人瑑璐
瑾皆以遺澤授承務郎瓘珙玠後公生孫女二人道秀
適進士史直友道永未行以十二月三日葬于彭山縣
孝廉鄉公性端慤儀狀甚偉平居接物粹然盡人之情
至遇事有守確乎其不可奪蓋其資根於孝友故發為
事業者皆可紀述初中魁選賀者蒲門公方戚然曰先
君韲鹽三十年兩與計偕七走京輦卒無所成小子竊
緒餘以遊場屋敢當大名耶迨登禁從論事上前有所
奬諭則曰皆先臣之教也奉太夫人孝敬尤篤求所以
悅親者無所不用其至雖老侍膝下若童稚然居喪哀
毁骨立不忍墨衰廬墓三年人罕見其面事二兄謹甚
食不足則斥夫人匳買田以賙之郊薦恩先姪後子推
其先業以與諸孤復置義莊以給宗族之貧者方其立
朝當權臣用事之時退然自處持使節者幾二十年略
無留滯不滿之歎及受知太上議論謇謇未嘗有所顧
忌參與大政適丁多事不動聲氣坐折遐衝而知足不
辱全節而歸進退之間無毫髮可議蜀去朝廷遠人才
多不能自逹公既貴以人物為已任君相知其誠實每
訪蜀士必惟其言是聽以故冤滯獲伸英才彙進一時
所舉布列臺閣如唐文若張震馬騏卓然有聲為天子
侍從之臣而避遠權勢不肯言自我出平生故人久要
不忘賙其急難及其子孫意不少衰至其自處清約殆
與布衣無異獨居三十年不畜姬侍晚歲奉祠蕭然一
室左右圖史幅巾藜杖與鄉人相往來賦詩飲酒道舊
為樂見者忘其爵齒之尊篤於力行不自表襮有文集
五十卷藏於家良祐頃歲召為學官始從公游及為御
史同朝六年知公為詳此其言皆可考不誣則喟然而
歎曰書曰其惟吉士用勱相我國家又曰其惟克用常
人若公者可謂吉士有常德者非耶使公至今存雍容
廟堂忠實事上不為虚言其有益於國家豈少哉惜乎
用不極其所至而死矣銘曰
天佑我宋岷峨降靈是生文安人中之英
文安之德柔惠且直允文允武以定王國
公來自荆王立在庭不畏強禦有猷必陳
凡大典册公載其筆黼黻王度討論潤色
羯彼狂敵蓄謀敗盟公畫竒策敵無遁情
遂與國政同寅曾公夙夜不懈足兵震戎
足兵震戎整我師旅公贊徂征以立于武
迺遣戍役鎮彼荆鄂迺建大將盡護全蜀
狂敵孔熾我師震驚公授成筭上心載寧
飛檄馳詔張吾三軍折箠欲渡弗戢自焚
帝巡金陵公左右之召彼元老自公啓之
我瞻中原淮濱既同公拜稽首天子之功
人亦有言名遂身退天道尚爾矧敢弗畏
惟公懋德亶其有常輔導于帝為國維綱
公方在朝上皇所毗公既還蜀天子之思
彭山之阿有墳峩峩勒碑於隧德音不磨
名臣碑傳琬琰之集中卷三十三
