名臣碑傳琬琰之集中卷十五宋杜大珪編
許待制元墓誌銘歐陽修
公諱元字子春姓許氏宣州宣城人也許氏世以孝謹
稱鄉里其父亡一子當官兄弟相讓久之曰吾弟材後
必庇吾宗乃以公補郊社齋郎徙居海陵力耕以養其
母調明州定海劒州順昌縣尉泰州軍事推官戍兵千
人自海上亡歸州守聞變不知所為公為詰其所以來
二三人出前對公叱左右執之曰惑衆者此爾其餘何
罪勞其徒而遣之遷鎮東軍節度推官知潤州丹陽縣
縣有練湖决水一寸為漕渠一尺故法盜決湖罪比殺
人會歲大旱公請借湖水溉民田不待報決之州守遣
吏按問公曰便民罪令可也竟不能詰由是溉民田萬
餘頃歲乃大豐再遷太子中舍監揚州博鹽和糴倉知
泰州如皐縣所至民愛思之公為吏喜修廢壊其術長
於治財自元昊叛河西兵出久無功而天下勞弊三司
使言公材以主搉貨公言先時賈人入粟塞下京師錢
不足以償故錢償愈不足則粟入愈少而價愈高是謂
内外俱困請高塞粟之價下南鹽以償之使東南去滯
積而西北之粟盈曰此輕重之術也行之果便是時京
師粟少而江淮歲漕不給三司使懼大臣以為憂參知
政事范仲淹謂公獨可辦乃以公為江淮兩浙荆湖發
運判官公曰以六路七十二州之粟不能足京師者吾
不信也至則治千艘浮江而上所過州縣留三月食其
餘悉發而州縣之廪遠近以次相補由是不數月京師
足食旣而嘆曰此可為於乏時然歲漕不給者有司之
職廢也乃考故事明約信令發歛轉徙至於風波遠近
遲速賞罰皆有法凡江湖數千里外談笑治之不擾不
勞而用以足公初以殿中丞為判官已而為副為使每
歲終會稽來朝天子必加恩禮特賜進士出身至工部
郎中天章閣待制凡在職十有三年已而曰臣憊矣願
乞臣一州天子顧代公者難其人其請至八九久之察
其實病且老矣乃以知揚州居歲餘徙知越州公益病
又徙泰州至州未視事以嘉祐二年四月某日卒于家
享年六十有九曾祖諱稠池州錄事祖諱規贈大理評
事父諱逖尚書司封員外郎贈工部侍郎公娶馮氏封
崇德縣君先公卒子男二人長曰宗旦真州揚子縣主
簿次曰宗孟守將作監主簿女一人適太常寺太祝滕
希雅先是江淮歲漕京師者常六百萬石其後十餘歲
歲益不充至公為之歲必六百萬而常餘百萬以備非
常方其去職有勸公進為羨餘者公曰吾豈聚斂者哉
敢用此以希寵公為人善談論與人交久而益篤於其
家尤孝悌所得俸禄分給宗族無親疎之異其孤宗旦
等以某年某月某日葬公於眞州揚子縣甘露鄉之某
原其所與遊廬陵歐陽脩誌於其墓曰嗚呼為天下者
固當養材於無事之時蓋必有事然後材臣出自寳元
慶歴以來兵動一方奔走從事於其間者皆號稱天下
豪傑其智者出謀材者獻力訖不得少如其志而公遭
此時用其所長且久於其官故得卒就其業而成此名
此其可以書矣乃為之銘曰
材難矣有藴而不得其時時逢矣有用而不盡其施功
難成而易毁雖明哲或不能以自知公材之敏兮用適
其宜志方甚壯兮力則先衰行著於家而勞施於國永
幽其閟兮銘以哀之
吕諫議公綽墓誌銘王珪
翰林侍讀學士東平吕公諱公綽丞相文靖許國公長
子也少補廣文諸生遂任為本監主簿累遷將作監丞
知開封府陳留縣代還賜五品服讀書于崇文院遷大
理寺丞天聖中朝廷清明天下晏然少事上方向儒學
招選茂異以興禮文之盛公於此時屢獻所為文章得
召試學士院時内出集上書囊為殿帷賦因託古以諷
上覽見稱除直集賢院公讓不授改校理汎恩遷太子
中允文靖當國公力遠貴埶久處閒曹文靖出藩淮陽
上令以前所讓職授之兼判國子監文靖還秉政公懇
蘄補外得知鄭州遷太常丞秩滿判吏部南曹尙書刑
部文靖再鎮許昌迺判三司理欠司遷太常博士遭秦
國夫人憂服除判太常寺興修憂文總錄特加工部員
外郎三司判官文靖復相換太常寺遷刑部員外郎慶
歴三年除史館修撰是歲文靖告老以太尉就第猶領
國史公援李宗諤避親故事益辭上嘉之賜金紫糾察
在京刑獄未幾文靖薨除兵部員外郎復充館職公流
涕讓還不授明年遂以前所讓之命即家在所賜之終
制復判太常寺兼提舉修祭器召試政事府擢知制誥
歴審官院流内銓三班院復判尚書刑部以龍圖閣直
學士知永興軍以樞密直學士知秦州迭帥兩路明堂
大饗遷刑部郎中召還以龍圖閣學士權知開封府歲
餘屢請罷以翰林侍讀學士集賢殿修撰知審刑院判
太常寺頃之改龍圖閣學士知徐州尋復為侍讀學士
徙河陽過都留侍經席至和二年十月遷右司郎中未
拜命疾革是月十四日以訃聞賜其誥於家年五十七
特贈左諫議大夫錄孤賻物加等公為人沉介篤雅少
時已能感悟卓然有遠致初為陳留言畿内久雨傷稼
縣官不收民租而𧖟事不登則未嘗寬布帛之斂今繭
絲失時不可得願以緍折縑如公上之直以從民便其
識事強敏雖久吏弗如康定初元昊叛河西國家比歲
調發海内蕭然煩費矣公言民者國之根本也今天下
軍需之所急及它無名之筭不知幾萬億是皆浚民之
膏澤也豈長計哉願詔近臣與三司更議審其有以寬
民者均節之其不急者一切罷去公四典太常尤明於
禮學自三代㳂革國朝典章之盛靡不該逹請復太醫
署設令丞府史如天官醫師職以救民疾病鈞容直傅
中指假旌纛羽籥等為優笑之助公曰先王盛德之樂
也執以為不可自是優人不敢以太常禮服為戲郊廟
祭器弊久不修而法度又不合古請以時更造間歲天
子出嘉實勑有司薦廟必先詔禮官議中式而後行公
乃引月令天子四時嘗新所以薦羞之具悉以圖上歲
行六十一祠禘祫二祭其薦祼興俯玉帛彛器菁苑醯
醢鍾石歌奏皆有儀式會成一秩名曰郊祀總儀今遵
行之國家饗天地禮祖宗日月百神之靈以之五方山
林川澤墳衍之類咸有樽罍之數自古以五齊三酒分
實其中又加明水明酒以逹隂陽之潔氣今有司徒設
樽罍而酌用一撙為獻甚非所以禮神之至公遂建議
周制實齊酒以分行酌數㳂有唐遺法求方鑑取明水
嘗論祖宗配郊當正位作主以明同尊天地又謂古者
婦人無謚自漢晉以來皇后多因帝謚為稱國家順僖
翼宣四帝曁太祖太宗皇后悉同廟謚獨章聖皇帝五
后節惠曰莊與謚典不合願易名為章追正前失上曰
恭依明年天子遂詣廟行改謚禮問何人建明左右以
公名對公時居憂天子惻然思之卒拜公為兵部員外
郎史館修撰公糺察刑獄言獄者人之大命異時民抵
重辟獄具未報為典獄吏潜寘堇死獄中先朝初置糺
察即專擿兹姦今狴牢扄密上下蒙蓋情無由知當疏
購條使令自陳則姦黨壞落又京師諸獄吏未嘗推選
皆無由剽攻群不逞之人今不可盡斥可先鋤其迹尤
者後有所補悉募人保證收其良能而用之并為制祿
廪使畏法差自重三司遠年逋責有自天禧以來尚淹
繫妻孥窮究所負公承詔多為蠲除之虎翼卒劉慶告
變下吏案驗乃慶始謀衆不從反訐以誣衆且覬幸得
賞公言京師衛兵多使姦人得計則無以安衆心卒論
慶法外舊鄭無學公始興之又丐田為糧以給諸生其
後鄭人繼策進士科而學者寖廣公嘗行春坐隴上詢
民間疾苦或言近歲藉牛為産民懼役重弗畜故田疇
多荒乃嘆曰先朝不征農噐正為此爾遽表除之在西
掖會天子坐迎陽門召近臣對策上從容謂公曰緣所
問外有安危得失於今所宜究慮者條一二以聞公因
言郡國數地震乃隂乘陽時則有下人謀上者願陛下
謹之未幾果有殿廬竊發之變在長安言關陜之西自
軍興以來民力大困今瘡痍未完誠不宜它斂願少寬
河楗之費秦鳳本道土兵其技能攻守與戍卒之習異
公勑使分隸將領各勵所長故其威聲張部分明常若
寇至前此邊將争遣人深入覘虜而利其貨貲卒不得
虚實已乃妄言洶洶鼔賊聲勢衆頗患之公乃自設耳
目網絡張布揣知虜情每裁處邊奏别自精審至出入
應變機會之速雖左右不得聞古渭州諸羌以地來獻
公曰國家威懷萬里顧利尋尺之地耶亟報謝之後有
納其說卒生邊患夏人入天都山斬材木具轉闘稍逼
亭障公戒守者益持重嚴烽火遠斥候以須其至虜亦
不敢犯涇原誘蕃酋米厮哥至朝指令秦鳳署吏公曰
米厮哥數犯約頻年抄邊今昧利一來非鄉慕禮化譬
若鷹隼飽則襲人不可留也乃諭以禍福斥去戎人皆
慹伏西人習騎戰而弓箭手多闕馬緩急不足用公夙
曉諸塞均其戶為三等十丁為一社至秋成時令勸募
出金帛益市馬以分給之聞者争出應令是歲得馬數
千後襲以為常開封府有營婦夫戍未還夜盜入斷腕
主名不立都人諠言駭異且逾久未獲公以謂非其夫
仇不宜決意戕害至此亟遣馳詰其夫果獲同營韓元
者具姦狀伏誅都下稱為神明久之有言執政事上委
平獄疑而言者并以侵公公初不自辨上以公嘗請徐
乃出知徐州及陛辭日會其事白甚卒無纖芥上遂欲
留公不遣公頓首謝曰陛下幸察臣之心臣死無恨豈
以臣重去職哉上乃諭宰府令具證左付公明不以為
累至徐州屬歲旱大飢不及聞上即日發倉廪賑窮乏
全活者甚衆是歲孟夏朔日蝕上責躬慮刑需德音天
下公捧詔嘆曰陛下聖德甚厚宜無過舉以招變異或
者以蠻蜑母子不早就刀鋸乃豢之官署假息于湏臾
使二廣之冤積而為殄以干純陽之精書奏立誅之還
朝會春夏久不雨民狼顧失望公入奏事上問所以變
復之術公陳前代王者親錄冤獄其精誠所交必有甘
雨之應上曰即如卿言方朕之誕月也天下聞之必謂
朕自要福宜少湏後至五月朔上遂御便殿決繫囚未
畢而雨澍天子益器經術之言公素不為激厲行常畏
懼滿溢兢兢如弗容其在朝廷信道行已不以毁譽攖
其心推誠待人表裏單盡平居無它嗜好維以書史日
自娱前後典劇藩務先信恩其祗冒弗率則以法重䋲
之平生好論議必推原事情究心隱微要之切于時病
又善為訓辭其重輕有體時論予之公既日益顯如侍
從之職皆文靖所嘗歴者仲氏龍圖同時雍容近班又
相繼尹畿甸天下之人談衣冠之盛者必以吕氏為世
家公殊孝友每任子必先諸族公捐館而諸孫猶有未
命者公字仲裕其先開封人曾祖某贈太師尙書令兼
中書令祁國公曾妣李氏追封越國太夫人祖某贈太
師尚書令兼中書令魏國公祖妣王氏追封榮國太夫
人父某守太尉致仕許國公贈太師尚書令兼中書令
謚文靖妣馬氏秦國夫人追封齊國太夫人公娶上官
氏賢明慈順兵部員外郎佖之女封京兆郡君子六人
長希傑太常博士次未名而亡希道屯田員外郎端粹
才令次亡次希俊太常寺太祝次希亞秘書省正字女
二人長適淮南轉運使刑部員外郎集賢校理李中師
次適太常博士程嗣恭孫五人嘉問之問延問太常寺
太祝君問昭問守將作監主簿公累階朝散大夫勲護
軍爵開國伯邑食八百戶文集二十卷藏於家公考終
之歲以十月朔謁告拜文靖墓下既悲慟召寺僧指地
之北偏曰余其歸此或竊怪之公曰死生不有數邪明
年某月某日遂葬公於鄭州新鄭縣懷忠鄉神崧里從
文靖之塋乃先指之壬吉果符其言嗚呼可謂逹矣銘
曰
吕氏之先其本自姜四獄之後固大而昌
於顯文穆實相太宗文靖繼武三拜上公
卓哉有子維公是似巗巗雋鋒時國之器
服官於朝辨論有條天子曰賢可寘近僚
四遷學士五殿大邦黻衣繡裳有爛於堂
圃田之西溱水之東高岡隆隆文靖之宫
公歸其中在地之壬匪後人卜蓋公之言
名臣碑傳琬琰之集中卷十五
