名臣碑傳琬琰之集下卷二宋杜大珪編
張文定公齊賢傳實錄
張齊賢曹州冤句人也生三歲值晉亂徙家洛陽居城
南之海角村孤貧力學有大志慕唐李大亮為人故字
師亮太祖時舉賢良方正又獻下并汾富民封建敦孝
舉賢太學籍田選良吏懲姦慎刑十策皆報罷頗為趙
普李昉石熙載所知太平興國二年進士釋褐大理評
事通判衡州時州鞠劫盗十餘皆論死齊賢始至為辨
理全活五人州將獄官大懼被譴齊賢曰某初成一名
豈欲罪衆人而自為功乎第令改正而已人許其遠大
自荆渚至桂州有水逓鋪夫凡數千戶皆樵釣貧民衣
食不給湘江多巨潭險石而程限與陸鋪等或阻風波
隂霖率被笞捶齊賢言其事詔每鋪夫減半四年代還
會親征普陽就行在謁見遷秘書丞忻州新下命知州
事明年二月召還改著作郎直史館賜緋六月改左直
拾遺是冬車駕北征齊賢表請從行賜白金二百兩辦
装車駕還議者皆言宜速取幽薊齊賢上䟽曰方今海
内一家朝野無事關聖慮者豈不以河東新平屯兵尚
衆幽燕未下輦運為勞以生靈為念乎臣每料之此不
足慮也自河東未降臣即權知忻州捕得契丹納米專
典皆自山後轉般以援河東以臣料契丹能自給食則
扵太原非不盡力然終為我有者盖力不足也河東初
平人心未固嵐憲忻代未有軍寨入寇則田收頓失擾
邊則守備可虞而反保境偷生畏威自守及國家守要
害增壁壘左控右扼疆事甚嚴恩信已行民心已定乃
扵鴈門陽武谷来争小利此則契丹之智力可料而知
也聖人舉事動在萬全百戰百勝不若不戰不勝若重
之慎之則契丹不足吞燕薊不足取自古疆場之難非
盡由外釁亦多邊吏擾而致之若緣邊諸寨撫御得人
但使峻壘深溝畜力養銳以逸自處寧我致人此李牧
所以稱良將扵趙用此術也所謂擇卒不如擇將任力
不如任人如是則邊鄙寧邊鄙寧則輦運減輦運減則
河北之民獲休息矣獲休息則田莱增而蠶織廣務農
積榖以實邊用且契丹之心固亦擇利避害安肯投諸
死地而為寇哉臣又聞家六合者以天下為心豈止争
乎尺寸之事強弱之勢而已是故聖人先本而後末安
内以養外人民本也邊裔末也是知五帝三王未有不
先根本者也堯舜之道無他焉廣推恩扵天下之民爾
推恩者何在乎安而利之民既安我則歛衽而至矣陛
下愛民利天下之心真堯舜也臣所慮羣臣所聞多以
纖微之利尅下之術侵苦窮民以為功能者彼為此效
相習已久至扵生民疾苦見之如不見聞之如不聞歛
怨速尤無大扵此伏望慎擇通儒分路採訪兩浙江南
荆湖西川河東有偽命日賦歛苛重者改而正之因而
利之使賦稅課利通濟可經久而行為聖朝定法除去
舊弊天下諸州有不便扵民事委長吏聞奏如敢循常
不以聞白當嚴加典憲使天下耳目皆知陛下之心戴
陛下之惠此以德懷遠以惠利民則幽燕竊地之醜沙
漠偷生之流擒之與屈膝在衛内爾六年正月遷為江
南西路轉運副使特賜其母邑封十二月改右補闕踰
月充正使初辭日上面命曰江左初平民間不便一一
條奏齊賢曰臣聞江南舊以鐵為幣今改用銅錢民間
難得而官責租課頗受鞭撻此最不便上曰漢時吳王
即山鑄錢江南多出銅為朕密經營之初李氏歲鑄六
萬貫自克復增治匠然亦不過七萬貫常患銅及鉛錫
之不給齊賢乃訪得承旨丁釗歴指饒信虔山谷産銅
鉛錫之所又求前代鑄法為饒州永平監周唐開元錢
料堅實可久由是定取其法歲鑄五十萬貫凡用銅八
十五萬斤鉛三十六萬錫十六萬斤齊賢即詣闕面陳
其事詔既下頗有言其妄者乃令中書召齊賢問訊齊
賢具述嘗親行山院其辭甚確萬一以之丁釗亦得復
補殿前承旨掌銅場又有言新法增鉛錫多者齊賢固
引唐朝舊法為始言不能奪齊賢在任使勤究民弊務
行寬大江南人至今稱之召還拜主客郎中樞密直學
士賜金紫數月擢右諫議大夫簽書樞密院事賜宜秋
門宅一區雍熙中遷左諫議三年大舉北伐代州楊維
業戰沒太祖訪近臣以策畫齊賢請行即授給事中知
代州與部署潘美同領緣邊兵馬是歲敵騎自胡谷入
寇薄城下神衛都校馬正以所部列南門外衆寡不敵
副部署盧漢斌畏懦保壁自固齊賢選廂軍二千出正
之右誓衆感慨一以當百虜遂却走遁胡盧河南而去
先是約潘美以兵師來會戰無何間使為敵所得齊賢
以師期既漏且虞美之衆為敵所乘俄而美有使至云
師出并州行四十里至栢井忽得密詔東路王師衂於
君子館有詔并之全軍不得出戰巳還州矣于時敵騎
塞川齊賢曰敵未知美之退乃閉其使密室中夜發兵
二百人人持一幟負一芻距州城西南三十里列幟燃
芻敵遥見火光中有旗幟意謂并師至矣駭而北走齊
賢先伏步卒二千於土燈塞掩擊大敗之擒其北大王
之子一人帳前舍利一人斬首數百級獲馬二千器甲甚
衆捷奏至歸功漢斌太宗嘉之優詔褒美俄知漢斌未嘗
接戰及鈐轄劉宇皆罷居環衛端供初拜工部侍郎表求
省母手札慰勞以盛秋防邊不許就賜白金三千兩是冬
敵又自大石路南侵齊賢預簡廂兵千人為二部分屯繁
畤嵉縣下令曰代西有寇則嵉縣之師應之代東有寇則
繁畤之師應之北接戰則郡兵集矣至是果為繁畤兵所
敗復降詔褒美二年朝議置營田命充河東制置方田都
部署入拜刑部侍郎充樞密副使淳化二年四月參知政
事數月拜吏部侍郎同中書門下平章事齊賢母八十餘
封晉國太夫人每入謁中禁太宗歎其福夀有令子多賜
手詔存問别加錫與搢紳榮之有殿中丞朱貽業者即參
知政事李沆之姻與諸司使王延德同掌京庾因說託貽
業求補外任貽業為白沆語齊賢齊賢遽以聞太宗以延
德嘗事晉邸怒其不自陳而干祈執事召見詰責延德言
未嘗有所求即召齊賢質之齊賢且言得於貽業復召
貽業詢之貽業憚延德不以實對齊賢不欲扳沆為證即
自引咎太宗由是疎之四年十月命知定州齊賢訴以母
老抱羸疾不願離左右上憫然許之是月丁内艱水漿不
入口者七日自是日啖粥一器終喪止食脫粟飯尋有
詔起復知成都府會寇亂不行轉禮部尚書俄知河南
府適有大辟獄將决齊賢引問得其冤狀乃立辨而釋
之三日徙知永興軍俄徙知襄州又移南南府齊賢累
表稱疾求歸洛下上以安陸去荆渚近而路僻乃陡知安
州踰年加刑部尚書眞宗即位遷戶部尚書召歸以
其舊臣屢被訪問恩禮甚渥咸平初受詔删定編勑為
十卷會吕端罷相拜兵部尚書平章事齊賢以小人犯
盗者多強竊盗持杖不得財論罪太重非治平之法乃
申明律減裁之删定官王濟以為寬則犯者益衆以死
懼之尚不畏况緩其死乎是惠姦也濟強抗手䟽言齊
賢腐儒不知適時之要齊賢表陳濟嘗同議定而復有
異論乃下尚書省集官詳議并劾濟既而齊賢作相遂
上言不欲與庶僚較其曲直上欣然嘉其客物遂罷議
濟得免劾而刑名如齊賢之請自是犯盗者歲亦不增
先是三班不免杖罰齊賢請以贖論訖今不易論者稱
其平允又請以逃田為外官職田以復舊制從容為上
推本皇王之道所以然且言臣受陛下非常恩故以非
常報之上曰朕以為皇王之道非有迹但庶事適于治
道則近之矣郊祀加門下侍郎明年夏命為河北㳂邊
宣撫大使不行齊賢性迂闊每有敷奏多不直致凡所
云為徒張本而不能决與李沆同在中書情好不協坐
冬至朝會被酒失儀免相四年李繼遷䧟清遠軍命為
涇原汧渭邠寧環慶鄜延保安鎮戎清遠等州安撫經
略使右司諫知制誥梁顥副之俄出手札訪齊賢靈州
存廢之議齊賢獻䟽曰遷賊包藏兇逆招納叛亡建立
州城創置軍領有歸明歸順之號務且耕且戰之基仍
聞潜設中官全異羌戎之體曲延儒士漸行中國之風
覩此作為志實非小况靈州自遷賊為逆以来危困彌
甚五鎮連䧟姦威益張道路阻艱音耗迨絶當城鎮完
全之日磧路未梗之時大凡中外常人言合棄者已衆
矧清遠軍近遭攻䧟青岡塞自趣焚燒兵勢人心傷沮
數倍即今来所議棄者益多靈州斗絶一隅旁無援助
南去鎮戎五百餘里東去環僅六七日程如此畏塗不
湏改奪則城中之民何由出城中之兵何以歸欲全軍
民理須應接少發兵則復虞邀劫多發兵則廣費資糧
與其應接以出兵曷若用竒而取勝小勝則軍民可出
大勝則形勢復全匪惟擒討之有方抑亦進退而獲利
與其虛勞甲卒枉役齊民示弱飪姦萬萬之相遠也果
能更益精兵合西邊見屯兵甲雜以對替之衆使其兵
力有餘量分師徒與原渭鎮戎合彼中與山西熟戶縱
東亦擇稳便處入界若嚴約師期兩路齊進苟或繼遷
敢来援助彼則分而應敵我則乘勢而易攻且奔命道
途首尾難衛千里趨利不敗則擒臣謂兵鋒未交靈州
之危觧矣因取靈州軍民置扵蕭關武延以来據險就
水建一寨僑置靈州羈係蕃漢土人之心裁候平寧却
歸然後縱蕃漢之兵伺便而奮擊我則按重兵而觀利
度賊勢以設謀臣謂破賊成功十有八九未幾靈武果
䧟閏十二月拜右僕射判邠州兼經略使不行改判永
興軍府兼馬步軍部署故相薛居正子惟吉妻柴氏無
子家甚富惟吉有子安上安民柴素與之不協既寡又
盡畜其祖父金帛計直三萬緍并書籍綸告以謀改適
齊賢定娶之自京兆遣牙吏約車来迎行有日矣安上
詣東府訴其事府以聞上不欲寘于理命司門員外郎
張正倫就訊柴氏置對與安上狀謬異上不得已下其
事于御史臺乃齊賢子太子中舍宗誨教柴氏為詞遂
驗問柴氏之臧獲發取瘞藏得金具二萬計齊賢坐責
授太常卿分司西京宗誨削一任貶海州别駕景德初
起為兵部尚書知青州上幸澶淵兼青淄濰州安撫使
提舉轉運兵馬廵檢事二年改吏部尚書大中祥符初
又上䟽言臣在先朝嘗憂靈夏兩鎮終為繼遷吞併當
時言事者以臣所慮為太過略舉既往之事以明本末
從東封還拜右僕射是冬久旱明年京師賜酺齊賢以
為宴樂陽事不宜為即詔權停又上言玉清昭應宫繢
畫符瑞有損謙德及違奉天之意又屢請罷土木之役
三年出判河陽上祀汾陽還駐洛下詔齊賢来朝時車
駕幸潜谿謁見行在所從朝諸陵次鞏縣頻奉辭歸任
賜襲衣犀帶器幣如侍祠之例進位左僕射五年代還
再抗章請老授特進守司空致仕還洛陽别業入辭便
坐方拜而仆遂止之許二子扶掖升殿命益坐塾為三
齊賢先得唐裴度午橋莊有池榭竹樹之勝日引生平
故人觴詠道舊時乘小車按視田稼意甚曠適七年六
月無疾而終年七十二上聞訃悼之遣入内殿頭邵文
雅致祭賻以布帛五百疋粟麥稱是贈司徒廢朝二日
齊賢姿儀碩大善談方略以致君之術自負往往涉于
疎闊前後治獄多所全宥喜提奬寒雋种放之召齊賢
所薦也仲兄昭度嘗授經齊賢及貴表求追命詔贈光
禄寺丞族人懷義以鄕里之舊兄事之其卒也為制服
撫其孤如子未第時館扵太子少師李肅家肅精扵賞
鍳知齊賢必貴厚遇之肅有子早卒齊賢母事肅妻供
給甚厚為營葬事其後歲時伏臘必祭享肅堂著遷居
戒一篇以訓子孫齊賢四踐兩府九居八座晚歲以三
公就第康寧福夀時罕其比然不事儀矩頗好治生再
入相數起大獄又與寇凖相傾奪人以此少之有集五
十卷奏議二十卷太平雅編二卷同歸小說十卷齊賢
諸子皆能有立宗信宗誨宗禮宗亮宗簡宗約宗禮最
賢多居洛陽考課當登朝慮羈束不願離田里善訓子
姪率令務學宗誨子子臯子安子庚子定宗禮子子奭
子膺皆擢進士第宗禮子子立
名臣碑傳琬琰之集下卷二
