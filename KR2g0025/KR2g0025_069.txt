名臣碑傳琬琰之集中卷四十二宋杜大珪編
老蘇先生洵墓誌銘歐陽修
有蜀君子曰蘇君諱洵字明允眉州眉山人也君之行
義修於家信於鄉里聞於蜀之人久矣當至和嘉祐之
間與其二子軾轍偕至京師翰林學士歐陽脩得其所
著書二十二篇獻諸朝書既出而公卿士大夫争傳之
其二子舉進士皆在高等亦以文學稱於時眉山在西
南數千里外一日父子隱然名動京師而蘇氏文章遂
擅天下君之文博辯閎偉讀者竦然想見其人既見而
温温似不能言及即之與居愈久而愈可愛間而出其
所有愈扣而愈無窮嗚呼可謂純明篤實之君子也曾
祖諱某祖諱某父諱某贈尚書職方員外郎三世皆不
顯職方君三子曰澹曰渙皆以文學舉進士而君少獨
不喜學年已壯猶不知書職方君縱而不問鄉閭親族
皆怪之或問其故職方君笑而不答君亦自如也年二
十七始大發憤謝其素所往來少年閉戶讀書為文辭
歲餘舉進士再不中又舉茂材異等不中退而歎曰此
不足為吾學也悉取所為文數百篇焚之益閉戶讀書
絶筆不為文辭者五六年乃大究六經百家之說以考
質古今治亂成敗聖賢窮逹出處之際得其粹精涵蓄
充溢抑而不發久之慨然曰可矣由是下筆頃刻數千
言其縱横上下出入馳驟必造于深微而後止蓋其禀
也厚故發之遲志也慤故得之精自來京師一時後生
學者皆尊其賢學其文以為師法以其父子俱知名故
號老蘇以别之初脩為上其書召試紫微閣辭不至遂
除試祕書省校書郎會太常修纂建隆以來禮書乃以
為覇州文安縣主簿使食其祿與陳州項城縣令姚闢
同修禮書為太常因革禮一百卷書成方奏未報而君
以疾卒實治平三年四月某日也享年五十有八天子
聞而哀之特贈光祿寺丞勑有司具舟載其喪歸于蜀
君娶程氏大理寺丞父應之女生三子曰景早卒軾今
為某官轍某官三女皆早卒孫曰邁曰遲有文集若干
卷謚法三卷君善與人交急人患難死則以養其孤鄉
人多德之蓋晚而好易曰易之道深矣汨而不明者諸
儒以附會之說亂也去之則聖人之旨見矣作易傳未
成而卒某年某月某日葬于彭山之安鎮鄉可龍里君
生于遠方而學又晚成常歎曰知我者惟吾父與歐陽
公也然則非余宜誰銘銘曰
蘇顯唐世實欒城人以宦留眉蕃蕃子孫
自其高曾鄉里稱仁偉歟明允大發於文
亦既有文而又有子其存不朽其嗣彌昌
嗚呼明允可謂不亡
又墓表張方平
仁宗皇祐中僕領益部念蜀異時常有高賢竒士今獨
無之耶或曰勿謂蜀無人蜀有人焉眉山處士蘇洵其
人也請問蘇君之為人曰蘇君隱居以求其志行義以
逹其道然非為亢者也為乎藴而未施行而未成我不
求諸人而人莫我知者故今年四十餘不仕公不禮士
士莫至公有思見之意宜來久之蘇君果至即之穆如
也聽其言知其博物洽聞矣既而得其所著權書衡論
讀之如大雲之出於山忽布無方倏散無餘如大川之
滔滔東注於海源也委蛇其無間斷也因謂蘇君左丘
明國語司馬遷善叙事賈誼之明王道君兼之矣遠方
不足成君名盍遊京師乎因以書先之於歐陽永叔君
然僕言至京師永叔一見大稱歎以為未始見夫人也
目為孫卿子獻其書于朝自是名動天下士争傳誦其
文時文為之一變稱為老蘇時相韓公琦聞其風而厚
待之嘗與論天下事亦以為賈誼不能過也然知其才
而不能用初作昭陵凶禮廢闕琦為大禮使事從其厚
調發趣辦州縣騷然先生以書諫琦且再三至引華元
不臣以責之琦為變色然顧大義為稍省其過甚者及
先生没韓亦頗自咎恨以詩哭之曰知賢不早用媿莫
先於余者也先生亮直寡合有倦游之意獨與其子居
非道德不談至於名理稱會自有孔顔之樂一廛一區
侃侃如也又數年召試紫薇閤不至乃除試祕書省校
書郎俾就太常修纂建隆以來禮書以為覇州文安縣
主簿使食其祿集成太常因革禮一百卷書成奏未報
而以疾卒享年五十有八實治平三年四月英宗聞而
傷之命有司具舟載其喪歸葬于蜀明年八月壬辰葬
于眉州彭山縣安鎮鄉可龍里朝野之士為誄者百十
有三人先生字明允考序大理評事累贈職方員外郎
以節義自重蜀人貴之生三子澹渙教訓甚至各成名
宦先生其季也已冠猶不知書職方不教鄉人問其故
笑曰非汝所知也年二十七始讀書不一二年出諸老
先生之右一日因覽其文作而曰吾今之學猶未之學
也已取舊文藁悉焚之杜門絶賓友繙詩書經傳諸子
百家之書貫穿古人由是著述根柢深矣質直忠信與
人交共其憂患死則收恤其子孫不喜飲酒未嘗戱狎
常談陋今而高古若先生者非古之人歟謂今莫若古
者斯焉取斯嘉祐初王安石名始盛黨友傾一時其命
相制曰生民以來數人而已造作言語至以為幾於聖
人歐陽脩亦善之勸先生與之游而安石亦願交於先
生先生曰吾知其人矣是不近人情者鮮不為天下患
安石之母死士大夫皆弔之先生獨不往作辨姦論一
篇其文曰事有必至理有固然惟天下之静者乃能見
微而知著月暈而風礎潤而雨人人知之事之推移理
勢之相因其疎闊而難知變化而不可測者孰與天地
隂陽之事有賢者而不知其故何也好惡亂其中而利
害奪其外也昔者羊叔子見王衍曰誤天下蒼生者必
此人也郭汾陽見盧杞曰此人得志吾子孫無遺類矣
自今而言之其理故有可見者以吾觀之王衍之為人
容貌言語固有欺世而盜名者然不忮不求與物浮沉
使晉無惠帝僅得中主雖衍千百軰何從而亂天下乎
盧杞之姦固足以敗國然而不學無文容貎不足以動
人言語不足以眩世非德宗之鄙暗亦何從而用之由
是言之二公之料二子亦容有未必然也今有人口誦
孔老之言身履夷齊之行召收好名之士不得志之人
相與造作言語私立名字以為顔淵孟軻復出而隂賊
險狠與人異趣是王衍盧杞合而為一人也其禍豈可
勝言哉夫面垢不忘洗衣垢不忘澣此人之至情也今
也不然衣臣虜之衣食犬彘之食囚首喪面而談詩書
此豈其情也哉凡事之不近人情者鮮不為大姦慝竪
刁易牙開方是也以盖世之名而濟其未形之患雖有
願治之主好賢之相猶將舉而用之則其為天下之患
必然而無疑者非特二子之比也孫子曰善用兵者無
赫赫之功使斯人而不用者則吾之言為過而斯人有
不遇之歎孰知禍之至于此哉不然天下將被其禍而
吾獲知言之名悲夫當時見者多不為然曰嘻其甚矣
先生既沒三年而安石用事其言乃信夫惟有國者之
患常由辨之不早子言之知風之自見動之微非天下
之至精其孰能至于此嘗試評之曰定天下之臧否一
人而已所著文集二十卷謚法三卷易傳未成初君將
游京師過益州與僕别且見其二子軾轍及其文卷曰
二子者將以從鄉舉可哉僕披其卷曰從鄉舉乘騏驥
而馳閭巷也六科所以擢英俊君二子從此選猶不足
騁其逸力爾君曰姑為後圖遂以就舉一上皆登進士
第再舉制策並入高等今則皆為國士仁宗時海内乂
安朝廷謹持憲度取士有常格故羔雁不至于嵓谷奉
常特召已為異禮屬之論譔臺諫之漸也而君不待惜
乎其嗇於命也其事業不得舉而措諸天下獨新禮百
篇今為太常施用若夫鄉黨之行家世之詳則其别傳
存焉今舉其始卒之大槩以表其墓惟其有之是以言
之不怍云
曾博士易占神道碑李臣
曾公諱易占字不疑系出建昌之南豐考諱致堯以文
學論議知名天下官至戶部郎中言事忠切於權貴無
所避竟貶以卒自江寧府官所歸葬南豐歐陽文忠嘗
作碑以勒于墓隧其論家世封域詳矣歐陽公又曰夫
晦顯常相反覆而世德之積久則其發也宜非一二世
而止公有不得盡施者其必有以遺于後乎公第五子
初以蔭補太廟齋郎歴撫州宜黃臨川縣尉舉州司法
進士中第改鎮江軍節度推官武勝軍節度掌書記蔡
州軍事判官皆不赴舉監真州装卸倉遷太子中允太
常丞以博士知泰州如皐縣又知信州之玉山縣州守
貪得不法公逆折其所欲守愠公中之以事御史劾治
媕婀不盡守雖坐譴猶奪公博士公受誣以歸十二年
不仕公曰吾身弗用吾豈戚戚于是哉唯志之所存不
可偕吾身以殁也乃寓其志於文章凡數萬言作時議
三十篇其略以謂治天下先名教次之以省事又次之
以擇人然後立制度信賞罰重號令敦本以帥之節用
以持之夷狄可以理服也盜賊可以術消也治道之本
先定而其末亦從而舉矣書成其後將如京師抵南都
感疾薨又二年諸子舉公柩葬先君之隴下公之殁既
久而賢士大夫言時政之所宜以及朝廷有施設措置
思所以維馭太平者而時議之說往往行于其間如開
廣學校長養人材分别科選訓輯民兵責宰相以事實
竄讒臣以警姦慝罷居喪之起復者多如公嘗所論著
者識者始謂公材能事業可相天下公平居泊然無所
事而獨積思于學至吏治尤爽決其為縣能使豪強自
歛飭且帥其里人不犯法在越屢直州守之失在如皐
建畫于州航海以糴活饑人數萬其來年又力請寬逋
租民賴以安興學以教縣人寳元中趙元昊叛士争言
兵公曰春秋之義先自治吾能自治夷狄非所憂也自
治且否何遽言兵耶其論蓋如此家甚貧葬客死之士
二人歸其柩字其孤者又一人宰相舅有為贊善大夫
死三十年猶殯者殯壊公為完之且移書宰相責使葬
公生端拱已丑終慶歴丁亥子男七人鞏文章馳騁歐
陽諸公間自為一家仕至知制誥卒牟行誼過人今卒
宰亦早卒布事神宗皇帝擢翰林學士今上用為知樞
密院事肇歴中書舍人今知海州事公之曾祖諱延鐸
曾祖妣羅氏祖諱仁旺贈尚書水部員外郎今累贈太
保祖妣周氏初封陳留縣太君今封國太夫人考累贈
太𫝊妣封國太夫人公初娶周氏今追國夫人再娶吴
氏封國夫人後娶朱氏封國夫人初公之亡家人得箧
中疏藁謂劉向言治道在别邪正夷狄動于外百姓窮
于下尚未足憂也正人不用邪臣進斯可憂矣公已葬
後三十六年臨川王丞相論公平生出處學行之所至
書之于碑隂嗚呼公其不殁矣銘曰
公之于物㯳曲規邪小人徂疾君子嘆嗟
公之于事周通縷制細大本末經經緯緯
凡公之言匪葩匪組品判是非商較今古
公之所志非已惟人險夫躓公斯困吾民
有書不志雖詘猶伸猗考如斯猗子若茲
載其令光世永如之孰裕厥實孰信厥詞
相國文公前有銘詩
孫府君庸墓誌銘王禹偁
端拱元年殿中丞富春孫公自龍州受代終於岐山諸
孤護喪權窆于許服闋長子何舉進士中甲科聲名振
天下俄拜右正言直史館賜三品服進階為朝奉郎策
勲為騎都尉且命副漕運使于畿甸之西按行數十郡
屬吏故人負弩望塵之不暇今春上郊祀畢以何貴制
贈殿丞府君為尚書戶部員外郎將改葬請進士王巘
齎書來滁上乞銘於工部郎中王某公諱庸字鼎臣其
先出於姬姓春秋時仕衛為卿三國時據吴稱伯五代
祖植始渡江為潁川長史高祖簡徙居于蔡曾祖中祖
真皆隱德不仕考諱鎰贈大理評事先妣劉氏追封彭
城縣太君皆從公之貴也公即評事之次子少孤力學
舉進士不第退而修經世之務欲以布衣干天子取顯
位而行道此其志也周顯德中徒步詣招諫匭上贊聖
策凡二十有四條多引貞觀時文貞公事以自比世宗
覽而竒之命策試于四掖解褐除開封府兵曹參軍會
省吏員再考而罷建隆初授河南府河南縣主簿月餘
丁彭城太君憂服竟留守向公從民之請以前銜署攝
又權司法參軍乾德中調于天官得開封尉以親王出
尹而公實事之秩滿考績議當美遷會上言令錄多缺
有詔趨吏部亟行補注且曰無限品第因折六資為登
州錄事參軍居十載不得代太平興國五年徙官巴蜀
會朝廷表公之才且稱其滯上亦記公之名始授太子
左贊善大夫尋以本官知荆門軍事明年賜緋衣銀章
旌善政而疇久次也移典龍州軍事雍熙初遷殿中丞
在郡四年復命得疾肩輿而歸享年六十有七夫人張
氏故國子博士潤之女也先公一年而亡生以夫貴封
清河縣君殁以子貴追封河内縣太君次子僅舉進士
文學如其兄次子侑少工為詩長女適鄂州錄事參軍
王道隆夫亡守志次女適進士劉仲堪俊而有文某年
某月某日葬于河南府某鄉某里從廷評府君之塋以
河内太君祔焉禮也昔西漢選用經術晁錯董仲舒以
對策高第顯太宗褒拔王佐劉洎馬周以上書稱旨逹
戶部其斯人之徒歟盖士君子得其時則功成事立大
位及于身無其時則卷道藏器餘慶發于後報若影響
曷嘗有差始世宗得公之策即欲擢升諫垣有折水人
趙守微以草澤上章拜右拾遺未幾坐家行不修貶商
州戶曹掾丞相范魯公謂公誠有竒材歴試而後用時
移事去沉于州縣此一不遇也故事尉兩畿四赤者滿
歲則拜諫官御史由是而為大寮公獨折資糾郡陸沉
者十稔此二不遇也上久在藩邸僚吏數多即位以來
鮮不超擢其間才如孔維者亦至祭酒而公守道退默
未嘗自陳竟以列庶寮典遠郡而終身焉此三不遇也
嗚呼天其或者屈公之位而大公之嗣乎至于業官之
績可以為吏師修身之道可以為人範廉財慎言出于
天性好學博古老而不衰又今人之所不及也具于
狀此不復書有文集二十卷行于代味其言知其道矣
初廷評府君以通五經隨計于僖宗朝屬巢寇覆二京
而罷干戈之中講誦不輟秦宗權欲引為賓介以疾拒
之夫如是則戶部之賢三英之秀有自來矣先是某為
左司諫知制誥有以何之文相售者見其文有韓柳風
格因誇於同列薦于宰執間居數月何始來候吾又得
僅之文一編時給事中兼右庶子畢公與吾同典誥命
適來吾家因出僅文以示之讀未竟迺大呼曰嚇死老
夫矣其為名賢推服也如此僅之就舉也以兄中狀元
抑之未第方今縉紳中言掌誥之才者咸曰朝廷不命
其人則已命之則必何也場屋語科第之殊級者亦曰
國家罷舉則已舉不罷則首冠者必僅也吾是以知廷
評之積德戸部之道報在夫三子矣豈止文學之有人
又將富貴之逼身也銘曰
賢人有位止于身貴無位于時子孫得之
廷評素履家食而已戶部偉才朝班而止
貽謀遺志付與三子三子堂堂天實佑爾
賦爾獻文錫爾繁祉翰飛聖朝何啻萬里
孫氏諸孤其顯宋乎
宋府君玘行狀宋祁
宋氏本廣平望族代有冠冕中葉避地始來浚都通州
府君事唐昭宗位至御史中丞坐法貶州司馬子孫蕃
衍為東畿著姓乾封府君事後唐歴晉漢多為劇邑清
尙素節鄉品亡二霍丘府君弱冠秀發通王覇之術是
時諸侯据藩嶽招豪英因感艱運濡足當世由是連應
滄魏兖冀之辟周世宗用兵淮上鋪敦深入府君自田
里獻書行在陳滅吴之策世宗竒其才拜真令隨王師
東下而安輯之淮人忘亡遭内憂去官宋受禪銓符追
集調蔡州團練判官謝病不往俄而易簀年四十八先
府君早孤事母賈夫人至謹諸兄以宦學遠或千里近
或數年乃還惟府君朝夕瞻省以孝聞邑中里人邢敦
盤桓遯世罕通謝問獨以府君為益者之友治春秋三
家長左氏賈夫人之喪毁瘠如禮年四十親友勸以仕
始游京師太宗端拱二年明經及第為寧州襄樂主簿
時四方饟道數棘外臺鄭文寳徵府君行部中董索輸
獲如令而辦大見褒識代還調江州司理參軍慨然歎
曰是不足為仁邪位無小顧力行何如耳因精思於訊
鞫爰書之間屬邑尉邢積捕疑盜數十人鍛錮周密移
之郡獄太守李朝以證左明具即俾論死府君疑有枉
狀因微挺囚械勿色以問之囚對不讎乃自白于朝朝
弗察府君即申牒大獄四十日所以防冤誣盡情實今
旬甲未浹不敢如教朝大怒居數日隣州獲真盜自首
于官傳檄株送朝執書慙且駭曰掾其神乎州界有行
商部輜重夜徑澤中將宿佛祠值姦人前殺羣僧延内
狼籍商人入寺蹀其血乃覺因輕騎逃去曉逢邏者見
衣履有汙執以為賊傳考數獄商遂自誣府君以為是
軰操竒贏舉千百計胡怨而蹈死耶因屏左右訹以好
語商恐懼辭卒不變府君尤却其獄夜據案寐怳惚若
有人乘馬至聽事自稱鄭使者呼曰誤矣府君警寤遽
召侍卒緩其繫盡取成牘焚之左右雜然謂不可遲明
有姓鄭者詣官告其謀盡獲支黨商乃免其慎諦精感
如此前後閱郡將數人其間侍中文懿馮公尤所欽待
殿省丞吕奉天峭刻臨州少所推薦器府君仁隠材幹
凢再加保述居官八年弗得代時故二卿文定趙公以
美俗使江表廉其淹恤疾置言狀是冬集吏部復掾常
州三考皆最掌獄凡十年所蔽數千無一詿誤者每有
重辟必持案諗囚爾罪應死盡召家人使之相見飦粥
祍席時其早晏未始妄加榜掠湏其情究意訖然後行
決囚皆叩顙感泣既誅又為人設一僧使誦經懴罪自
是州人習聞之其後囚每伏法卒呼曰若勿化有知當
為宋府君作狗馬償厚德九江毗陵二郡父老至今能
言之俄為光州錄事參軍安州應山令江陵府從事府
君謙謹脩潔廉靖樂道薄于自奉裕于施物笥無兼衣
案無累肴以已不知人為疚不以人不知已為恨冲猷
隱量粹焉莫見其際恭于接士而不諂也力于事神而
不祈也不援上以苟求不詭遇以取獲居六官更三十
載結考十七訖無玷漏而間關捷遲終不獲遷力與命
其相戾也雅性強記闇誦諸經及梁昭明文選以教授
諸子遇家人嗃嗃嚴厲雖盛暑必正冠束帶居常諷梵
書日十數過以為常讀莊子内篇至金躍求為鏌邪輒
以訂已曰吾終不為不祥之請其埋照含厚蓋性之也
天禧元年調都下疾終于僦廡實六月二十九日同母
昆弟七人長曰瑋終安州雲夢令次曰琚曰璩曰現咸
先殁弟曰昱舉進士早世曰位終國子博士五合姓曰
高氏曰二王氏繼以鍾氏故著作佐郎仕華之次息女
最後朱氏故著作佐郎慶孫之長息女朱夫人後府君
十三年而終三子二女長曰邡早夭仲曰郊季曰祁邡
後王氏出也郊祁及二女鍾出也長女適陳留謝曄舉
進士今為湖州歸安尉次適隴西李彦輔皆不幸短命
府君之歸全也朱夫人留止南方獨郊侍疾及斬焉在
疚力不克葬乃權窆京城之偏後八年郊與祁皆進士
及第嗚呼小子以治命之重不敢殞滅天假殘息興于
零丁孤苦之餘遭時樂育進服嘉會非府君之儲德馮
厚義方清白之所庇疇能及此然祿之弗逮哀亦罔極幸
天子推孝治之化篤喪親之典乃以天聖五年郊祀詔
書一追贈府君為太子中允封朱夫人為夀光縣太君
明道東耕再贈屯田員外郎追封鍾夫人為潁川縣太
君景祐二年圓丘禮成進加今贈由霍丘府君以上咸
葬總城一昭一穆塋無餘位術家曰宫姓士音也長生
于申必開坤隅以次先兆而西南地薄岡趾不可竁乃
今得吉卜於許州陽翟縣三封鄉之南原以景祐丙子
孟冬之癸酉舉公之柩以鍾氏朱氏二夫人合祔焉恭
惟先府君庸言成規庸行成矩凡有諸訓皆可為士林
景法而光靈寖遠竹素靡傳摧慟追懷百不獲一謹攟
摭略以備誌墓之實謹狀
右富秦公以下至宋府君玘十六人碑銘雖非一
時柱石大臣而皆源祥基慶以大其後為時名臣
有足觀考故特附之于此俾士大夫知積德之報
云
名臣碑傳琬琰之集中卷四十二
