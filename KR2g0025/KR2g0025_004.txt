名臣碑傳琬琰之集上卷四宋杜大珪編
程文簡公琳旌勞之碑歐陽脩
惟文簡公旣葬之二年其子嗣隆泣而言于朝曰先臣
幸得備位將相官階品皆第一爵勲皆第二請得立碑
如令於是天子曰噫惟爾父琳有勞於我國家予其可
忘乃大書曰旌勞之碑遣中貴人即賜其家曰以此銘
爾碑又詔史臣脩曰汝爲之銘臣脩與文簡公故往來
知其人又嘗誌其墓又嘗述其世德于冀公太師之碑
得其世次官封功行最詳乃不敢辭惟公字天球姓程
氏曾祖諱新贈太師曾祖妣吴國夫人齊氏祖諱贊明
贈太師中書令祖妣秦國夫人吴氏考諱元白袁州宜
春令贈太師中書令兼尚書令冀國公妣晉國夫人楚
氏公舉大中祥符四年服勤詞學高第試祕書省校書
郎泰寧軍節度推官改著作佐郎知并州夀陽縣祕書
丞監左藏庫天禧中詔選文學履行召試直集賢院今
天子即位遷太常博士三司戶部判官會脩真宗實錄
而起居注闕命公追脩大中祥符八年已後書成遂修
起居注遷祠部員外郎提舉諸司庫務以本官知制誥
同判吏部流内銓契丹嘗遣使賀天聖五年乾元節天
子思公前嘗折其使乃以公爲館伴使使者果言契丹
見中國使者坐殿上位次高而中國見契丹使者位下
當遷議者以為小故可許雖天子亦將許之公争以謂
契丹所以與中國好者守先帝約也一切宜用故事若
許其小將啓其大天子是之乃止歲中遷諫議大夫權
御史中丞明年拜樞密直學士知益州公性方重寡言
笑凢所處畫常先慮謹備所以條目巨細甚悉至臨事
簡嚴吏莫能窺其際嘗夜張燈午門大集州民而城中
火起吏如公教不以白而隨即救止終宴民去始稍知
火監軍得告者言軍謀變懼而入白公笑曰豈有是哉
監軍惶惑不敢去公曰軍中動静吾自知之苟有謀者
不能隠也巳而卒無事其他多類此蜀妖人自言李冰
神子署官屬吏卒以恐蜀人公捕斬之而謗者言公妄
殺人蜀且亂天子遣人馳視之使者還言蜀人便公政
方安樂而誅妖人所以止亂由是天子益知公賢召爲
給事中知開封府前爲府者苦其治劇或不滿歲罷不
然被謗譏或以事去獨公居數歲久而治益精明盜訟
稀少獄屢空詔書數下褒美遷工部侍郎龍圖閣學士
守御史中丞丞相張文節公少所稱許而最知公方除
中丞文節嘗執筆喜曰不辱吾筆矣久之天子思其治
召爲翰林學士復知開封府明年爲三司使不悦苟利
不貪近功時議者患民稅多目吏得爲姦欲除其名而
合爲一公以謂合而没其名一時之便復有興利之臣
必復增之是重困民也議者莫能奪其於出入尤謹禁
中時有所取未嘗肯與宦官怒言陛下雖有欲物在程
琳何可得公曰臣所以爲陛下惜爾天子以爲然累遷
吏部侍郎景祐四年以本官參知政事公益自信不疑
宰相有所欲私輙衆折之其語至今士大夫能道也初
范仲淹以言事忤大臣貶饒州已而上悔悟欲復用之
稍徙知潤州而惡仲淹者遂誣以事語入上怒亟命置
之嶺南自仲淹貶而朋黨之論起朝士牽連及仲淹者
皆指爲黨人公獨爲上開說上意解而後已是時元昊
叛河西朝廷多故公在政事補益尤多而小人僥倖皆
不便遂以事中之坐貶爲光禄卿知潁州已而徙知青
州又徙大名府居一歲中遷戸部吏部二侍郎尚書左
丞資政殿學士北京建遂以爲留守宦者皇甫繼明方
用事主治行宮務廣制度以市恩公爲裁抑之與繼明
交章上天子遣一御史往視之還直公天子爲罷繼明
獨委公以建都事公自知政事以議論不私見嫉被貶
斥已而稍復見用遂與繼明争曲直由是益不妄合於
世雖不復天用而契丹方遣使數有所求兵誅元昊未
克西北宿重兵公於是時天子嘗委以河北陜西之重
留守北京凢四年遷工部尚書資政殿大學士河北安
撫使慶歴六年拜武昌軍節度使陜西安撫使知永興
軍府事明年加宣徽北院使鄜延路經略使馬步軍都
部署判延州仍兼陜西安撫使皇祐元年加同中書門
下平章事留守北京其於二方威惠信著尤知夷狄情
偽山川險易行師制敵之要其在延州夏人數百驅畜
産至界上請降言契丹兵至衙頭矣國且亂願自歸公
曰契丹兵至元昊帳下當舉國取之豈容有來降者吾
聞夏人方捕叛族此其是乎不然誘我也拒而不受已
而夏人果以兵數萬臨界上公戒諸堡寨無得輙出兵
夏人以爲有備引去自此不復窺邊公於河北最久民
愛之爲立生祠明年改武勝軍節度使猶在北京又改
鎮安軍節度使在鎮四年猶上書言鎮安一郡爾不足
以自效願復守邊未報得疾以至和三年閏三月某日
薨於陳州之正寢享年六十有九天子輟視朝二日贈
中書令謚曰文簡明年享祫太廟推恩加贈公太師中
書令公累階至開府儀同三司勲上柱國開國廣平郡
爵公封戶七千四百而實封二千一百賜號推誠保德
守正翊戴功臣娶陳氏封衛國夫人子男四人曰嗣隆
太常博士嗣弼殿中丞嗣恭太常博士嗣先大理寺丞
女五人皆適良族謹按程氏之先出自重黎至休父爲
周司馬於程其後子孫遂以爲氏自秦漢以來世有其
人程氏必顯而各以其所居著姓後世因之至唐尤盛
號稱中山程氏者皆祖魏安鄉侯昱公中山博野人也
世有積德至公始大顯聞臣脩以謂古者功德之臣進
受國寵退而銘於器物非獨私其後世所以不忘君命
示國有人而詩人又播其事聲於詠歌以揚無窮今去
古遠爲制不同而猶有幽堂之石隧道之碑得以紀德
昭烈而又幸蒙天子書而名之其所以照臨程氏恩厚
寵榮出古遠甚而臣又得刻銘其下銘臣職也懼不能
稱銘曰
程以國氏世遠支分因居著姓各以其人
公世中山在昔有聞克大自公厥聲以振
乃秉國鈞乃授將鉞出入其勤夷險一節
帝曰噫與予有勞臣何以旌之有爛其文
惟此勞臣實予同德憂國在心匪勞以力
二方有事諸將無功俾我舊老不遑居中
間息近藩庶休厥躬有請未報奄云其終
殁而後已兹可謂忠惟帝之褒其言甚簡
銘以述之萬世丕顯
張文懿公士遜舊德之碑宋祁
惟宋四葉天以端命付皇帝既社南邦乃建元儲始御
資善堂參聽天下事真廟委成羣臣道審訓奉上國寳
皇帝即位叢光合華道益大興天燾地持罔有不承惟
其佐曰清和張公由戸部吏部二郎中直昭文館爲夀
春友昇府諮議參軍以右諫議大夫歴太子左右庶子
進樞密直學士爲賓客以樞密副使給事中領詹事出
入兩宮實輔實維逮潜而飛神攄景發首羾天極上之
六年制詔有司先帝遺朕寳臣曰士遜毗亮厥初勤勞
我家外經内幹聲烈嘉飪罔德不醻朕庶幾焉爾惟相
且類台德前此公已三遷爲尚書左丞乃以禮部尚書
中書門下平章事分執政事筆於時綱紀文章張設修
明公與二三臣協恭濟虔風力銳甚因其故而奉行之
本其宜而財相之所以鎮浮扼動便安元元之道甚備
翕然號稱職相故樞密使曹利用素貴強宗子留鄉里
使酒不軌既具獄或謂利用並坐上疑以問執政衆噤
嘿相顧望公徐曰利用大臣宜不知狀獨不肖子爲之
時間語先入利用得罪公以議不合罷爲刑部尚書知
江寧府宰相文正王曾亦為上别白曹事終曹氏復爵
土還所籍産官其子孫居二歲朝京師以檢校太傅領
定國軍節度知許州踰年用舊官復入相進中書侍郎
兼兵部尚書明年上專攬萬務除門下侍郎仍前官遂
摠魁柄未幾以左僕射保留西雒時楊崇勲亦罷樞密
使以帥節兼台司同謝殿中班在公右帝憮然悟明日
授公檢校太師山南東道節度以宰相秩復守許昌公
不以漢相尊廢事事爲政有體不曲折煩苛時時方略
縱捨有足觀者賦訂在民類先與期故所到皆有惠利
仁愛築大隄環城以障瀿潦癐積燥完戶免墊愁許人
蒙休鑱碧頌功移判河南府久之上推雅故復進公爲
上宰盡還前在丞相府之領俄封郢國公戎落叛命披
屬國羌以動西陲屯邏忕安責戰無素公建遣近臣出
護諸將切勅持重折賊銳衝長纓四絡以須其潰公去
位五年賊終納&KR0833;公既以年高位隆萬或一悔有不勝
任之責乃七表上還印綬面陳又十數雖上之所以拒
而留者亦不勝記公執不回遂冊拜太傅進封鄧國公
聽謝特詔朝朔望大朝會並綴中書門下班出入施繖
與一子五品緋賜近城園一區月給實奉國朝自中書
得老者以公爲初辭朔望惟朝會一再至至必上眷瞩
加等或遣中侍者勞問嘗御書飛白千歲二字賜公難
老公因鋪叙前後所錫書九百函爲歌一篇贊成盛德
皇祐元年正月已未薨於第享年八十有六翌日問聞
上駭歎趣外辦車駕或言日直陛下元命不可往上曰
股肱實虧日於何避遂行哭之慟賜銀三千兩布帛膠
米副之以太師中書令賁其柩進姓宗黨官若職者十
有六人嗚呼公字順之淳化中與鄉進士試禁中占對
鴻徹太宗異之擢乙科調鄖鄉主簿射洪令以異政聞
改襄陽令外憂自免還除祕書著作佐郎知邵武縣轉
本省丞虢略楊億在翰林高持風鍳少所器可薦公才
堪御史因授監察御史頃江南轉運使闕中書進擬輙
却真宗不次用公執政賀上得人換廣南東路三遷至
兵部員外郎代還授河北轉運使改工部郎中河囓棣
州有詔徙陽信官見粮多不可以遷公視瀕河數州方
歉食即計餘以貸民年如約輸入新郡振乏權嬴衆賴
以紓真宗最公治狀欲遂寘左右會王府開面命公曰
枚選于衆無易而才公拜稽首遂用調護公身七尺進
退安重中隱正外文明篤於孝友根於仁愛尉易士大
夫歆豔成就出門下者皆一時鉅人施予&KR0666;舊廩稍略
足不問在否幾何任樞省凢八年後三至台輔去位又
十年所遇不同而事皆可紀方上諒闇冢司持衡排抵
時望隂席權寵公居其間防檢百爲身侔長城慮先元
龜妖脂䜛具無所投汙然而卒定大事盖乾興時善公
之謀章獻佐治軒陛重嚴公事二聖外謀必聞裏言不
宣孝承慈右鴻名雙濟及乾綱獨奮有弗厭者一切罷
免而公見留宰相文惠陳堯佐門下生竊出上書妄言
變事又有譏諫官立黨者公還奏上前質其誣衊於是
告者結三歲刑諫官事寢不下故明道間見公之忠耆
德復用上方厲精聽斷公朝夕進見一力匪懈登畯籲
良緝興化條大和嘉生烝薄滲漉舉天下全盛視公所
以致君至不至邪大抵相創業者先功相守成者先德
經綸之業易言而鎮靖之績難知公可謂治世之傑輔
皇極之全懿者已故寳元已來著公之勞公之引年人
間事一不慨意閱黃老旁行書粗以應外精以治内乘
和日化與相頽靡再過鄉上冢召故人長者散金爲壽
野服巾車不自貴其貴百祉蕃并化爲康寧偃然牖下
如蛻一委當此時搢紳大夫之觀又善公終聖上所以
惻怛悼痛舉哀外次三不視朝有司謚爲文懿匪公孰
宜凡附官見職者審官審刑二院史館會靈觀判官以
近臣兼之契丹國信使在藩房時帝所特選祥源觀使
以宥密領之集賢殿昭文館二學士監國子南郊大禮
使獻懿二太后園陵使以執政涖之邑戸萬五千七百
勲階極品功臣出處更二十六號公於書史多所汎覽
爲辭章深純典正尤嗜詩所得皆自然經竒無有彫劂
故禮部尚書清河張詠許爲第一流生平編次成十集
既詔索遺藁家丞錄五集以獻遂祕禁中信乎有德而
又有言者與公之先盖漢陽王柬之苗裔系牒湮落世
數失傳至曾大父諱育從唐本道帥趙凝府鈎校用度
奏爲大理評事凝破避兵沂漢止均州鄖鄉道葬焉配
曰郭氏大父諱裕試金吾衞長史主隂城鹽鐵院配曰
胡氏父廷朗隐約違世配曰趙氏二龐氏李氏三世皆
深究浮屠法取和於天遣累於人公爲祖系詩頗言其
詳漢陽爲䜛所軋叙報不永委胙在下必還其初故公
能推恩以開府儀同三司太師中書令尚書令郕楚韓
三國公上追先烈以燕晉魏韓魯越國自妣而上五族
爲太夫人公即魏國所生七日而母夫人喪屬公於姑
顧復勞苦至於成立公請於朝封姑爲南陽縣太君其
喪也如母而不縗姑子全氏贈太子左贊善大夫公娶
姓三蔣黃氏追封晉陵英國二夫人馮氏封舒國夫人
叶庀宗事茝薰蘋潔宜其爲令妻也四男子曰友直刑
部員外郎直史館曰友偁殿中丞曰友正將作監丞曰
友誼奉禮郎獨早世上䘏其孤故友直爲史館修撰友
偁任親民官友正遷大理寺丞淬孝礪忠參持門閥宜
其爲才子也四女子孟歸安氏積爲工部郎中仲歸李
氏昭遘爲刑部員外郎集賢校理叔歸呂氏公孺為太
常博士季歸王氏素為刑部郎中柔則順義鈿服委它
宜其得賢婿也薨之年夏四月癸酉克葬公於河南府
登封縣天中鄉之原英舒二夫人祔焉諸子以叙公之
業有故吏狀節公之惠有容官議冊愍于朝誌埋諸幽
奏終藏事無不如志惟繂石巋存可刻以磨若又著庸
其上顯攄無窮誰不謂然乃請而命史臣某係以詞曰
惟天興雨有雲歊蒸惟辟撫期有賢挺生
賢者謂誰英英令君朅來于朝對我聖真
帝啓南社實護且毗既在東宮陟降不違
帝受冒珍瑞福紛綸負日當天四海復晨
内經鴻樞帝心以嘉三陟宰司并秉將牙
公之在朝施設有方百工儀儀莫匪畯良
自狄而戎疇敢不王公之出藩人以阜安
黍稷熾豐靡厲靡患牢圄歲空吏不傳爰
老還第家爲國傳臣班視台鉉寵光益振
陶天之和用克永年未始疾憂委化而蟺
帝嘆憗遺行不便時殮以衮章殁軫餘思
凢公猷爲一代宗臣有勛在史有德在民
昔周之奭佐成以功叶振權綱王道郅隆
在唐之說輔明以嗣擁全威靈大猷訖濟
公視二臣孰爲後先著辭表阡風烈永傳
名臣碑傳琬琰之集上卷四
