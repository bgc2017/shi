名臣碑傳琬琰之集中卷四十七宋杜大珪編
蔡文忠公齊行狀歐陽修
公諱齊字子思其先洛陽人皇祖以下始著籍於膠東
公幼依外舅劉氏能自力為學初作詩已有動人語今
相國李公見之大驚謂公之皇考曰兒有大志宜善視
之州舉進士第一以書薦其里人史防而居其次祥符
八年眞宗皇帝采賈誼置器之說試禮部所奏士讀至
公賦有安天下意歎曰此宰相器也凡貢士當賜第者
考定必召其高第數人並見又參擇其材質可考然後
賜第一及公召見衣冠偉然進對有法天子為無能過
者亟以第一賜之初拜將仕郎將作監丞通判兖州太
原王臻治政嚴急喜以察盡為明公務為裁損濟之以
寬獄訟為之不冤逾年通判濰州民有告某氏刻偽稅
印為姦利者已逾十年蹤跡連蔓至數百人公歎曰盡
利於民民無逃此所謂法出而姦生者耶是為政者之
過也為緩其獄得减死者十餘人餘皆釋而不問濰人
皆曰公德於我使我自新為善人由是風化大行天禧
二年還京師當召試時大臣用事者意不悦公居數月
不得召久而天子記其姓名趣使召試拜著作佐郎直
集賢院階再加為宣德郎勲騎都尉主判三司開拆司
賜緋衣銀魚遷右正言階朝奉郎勲上騎都尉今天子
即位遷右司諫眞宗新棄天下天子諒隂不言丁晉公
用事專權欲邀致公許以知制誥公拒不往益堅已而
寇萊公王文康公皆以不附已連黜公歸歎曰吾受先
帝之知而至於此豈宜為權臣所脅得罪非吾懼也既
而晉公敗士嘗為其用者皆恐懼獨公終無所屈未幾
同修起居注又拜尚書禮部員外郎兼侍御史知雜事
判流内銓賜服金紫改三司戸部度支二副使轉動輕
車都尉借給事中奉使契丹天聖八年拜起居舍人知
制誥同知審官院會靈宫判官充翰林學士加侍讀學
士賜爵汝南縣開國子食邑五百戸太后修景德寺成
詔公為記而宦者羅崇勲主營寺事使人隂謂公曰善
為記當得參知政事公故遲之頗久使者數趣終不以
進崇勲怒讒之太后遷禮部郎中改龍圖閣直學士出
為西京留守是時魯肅簡公方參知政事爭之太后前
卒不能留以親便求改密州遭歲旱除其公田之租數
千石又請悉除京東民租弛其鹽禁使民得賈海易食
以救其饑東人至今頼之皆曰使吾人百萬口活而不
饑者蔡公也徙南京留守進爵侯增邑戸五百為一千
階朝散大夫召還拜右諫議大夫權御史中丞判吏部
流内銓遷給事中勲護軍增邑五百為千五百戸莊獻
明肅皇太后崩議尊楊太妃為太后垂簾聽政議决召
百官賀公曰天子明聖奉太后十餘年今始躬親萬事
以慰天下之心豈宜女后相繼稱制且自古無有固止
不追班太妃卒不預政止稱太后於宮中復為龍圖閣
直學士權三司使京師有指荆王為飛語者内侍省得
三司小吏鞫之連及數百人上聞之大怒詔公窮治迹
其所來無端而上督責愈急有司不知所為京師為之
恐動公以謂謬妄之說起於小人不足窮治且無以慰
安荆王危疑之心奏疏論之一夕三上上大悟乃可其
奏止笞數人而已中外之情乃定拜樞密副使進爵公
增邑戸五百為二千南海蠻酋虐其部人部人欵宜州
自歸者八百餘人議者以為叛蠻不可納宜還其部公
獨以為蠻去殘酷而歸有德且以求生宜納之荆湖賜
以閒田使自營今縱却之必不復還部苟散入山谷當
為後患爭之不能得其後數年蠻果為亂殺將吏十餘
人宜桂以西皆警朝廷頗以為憂景祐元年遷禮部侍
郎參知政事二年賜號推忠佐理功臣進階正奉大夫
勲柱國郭皇后廢京師富人陳氏女有色選入宮為后
公爭之以為不可自辰至已辨論不已上意稍悟遂還
其家河决横壠改而北流議者以為當塞公曰水性下
而河北地卑順其所趨以導之可無澶滑壅潰之患而
貝博數州得在河南於國家便但理堤護魏州而已從
之澶滑果無患契丹祭天於幽州以兵屯界上界上驚
騷議者欲發大軍以備邊公獨料其必不動後卒無事
公在大位臨事不回無所牽畏而恭謹謙退未嘗自伐
天下推之為正人搢紳之士倚以為朝廷重三年頻表
解職不許遂罷以戸部侍郎歸改賜推誠保德功臣勲
上柱國久之出知潁州寶元二年四月四日以疾卒於
官公在潁州聞西方用兵惻然有憂國心自以待罪外
邦不得盡其所懷使其弟禀言西事甚詳公之卒故吏
朱宷至潁潁之吏民見寀泣於馬前指公嘗所更歴施
為曰此公之迹也其為政有仁恩所至如此平生喜薦
士如楊偕郭勸劉隨龐籍段少連比比為當世名臣公
為人神色明秀鬚眉如畫精學博聞寬大沉默一言之
出終身可復其蒞官行已出處始終之大節可考不誣
如此謹按贈兵部尚書於令為三品其法當諡敢告有
司謹狀
孫待制甫行狀曾鞏
曾祖諱恕博州堂邑主簿祖諱賁尚書庫部員外郎考
諱從革不仕以公貴累贈都官郎中公諱甫字之翰天
聖五年同學究出身為蔡州汝陽縣主簿八年進士及
第為華州觀察推官華州倉粟惡吏當負錢數百萬轉
運使李紘以吏屬公公令取斗粟舂之可弃者十才居
一二又試之亦然吏遂得弛負錢數十萬而已紘以此
多公薦之遷大理寺丞知絳州翼城縣樞密直學士杜
公衍奏知永興軍司錄遷殿中丞樞密直學士張公逸
奏監益州交子務遷太常博士慶歷二年杜公為樞密
副使又薦之得試為祕閣校理三年改右正言知諫院
因災異言應天所以譴告之意者在誠其行有誠矣所
以順天者在愛其民於是遂斥浮費出宮女除别庫之
私以寬賦斂初李元昊反河西契丹亦以兵近邊謀棄
約任事者於西方益禁兵二十萬北方益土兵二十萬
又益禁兵四十指揮及群盗張海郭邈山等劫京西江
淮之間皆驚是時已更用大臣又令天下益禁兵公曰
天下所以大困者在浮費而兵為甚今不能損又可益
之耶且兵已百萬矣不能止盗而但欲多兵豈可謂知
所先後哉不報於是極論古今養兵多少之利害以聞
語詆大臣尤切既而保州有兵變朝廷賞先言者公以
謂有先言者而樞密院不以時下不可以無責天子曰
某吾方倚以治也不可使去位公猶固請議其罰邊將
劉滬謀立水洛城與部署狄青尹洙議不合違其節度
遂立之青等械繫滬以聞公言曰城之所以蔽秦而通
秦渭之援宜不廢其功而赦滬之罪輙遂從公議燕王
薨大臣謂用不足欲緩葬公言曰燕王上之叔父葬不
可以不如禮又言後宮事又言宰相罪當罷皆行其言
上既罷宰相而用某為參知政事又言某不可任以政
天子難之因求為外官而是時朋黨之議亦巳起大臣
相次去位公上書論爭語尤切巳而奉使契丹還遷右
司諫知鄧州徙安州又徙江南東路轉運使又徙兩浙
遷起居舍人尚書兵部員外郎改直史館知陜府簡厨
傳之費陜人安之鄰州歲時以酒相慶問公命儲别藏
備官用一不歸於已至今遂為法徙晉州近臣過晉夜
半如城欲入公曰城有法吾不得獨私終不為開門徙
河東轉運使賜金紫入為三司度支副使輸物非土有
者公為變其法使之代輸至和三年遷刑部郎中入天
章閣為待制遂為河北都轉運使疾不行又兼侍讀嘉
祐二年正月二十一日卒於位公博學強記其氣温其
貌如不能自持及與人言反復經史上下千有餘年貫
穿通洽不可窺其際而退視其家初未嘗蓄書蓋既讀
之終身多不忘也其居官於其大者既可知也於其小
者亦皆盡其意公雖貴而衣食薄無妾媵不飾玩好不
與酣樂淡如也時從當世處士講評以為遂其好而客
或造其席者與之言終日不能勢利及也其於人少合
亦不求其詳所與之合亦不阿其意蓋公與河南尹洙
相友善而尤為杜丞相所知慶歷之間二三大臣又與
公同心任事然至於論保州之變則所指者蓋杜公非
益兵之議則所詆者蓋二三大臣至於城水洛也又絀
尹洙而伸劉滬其不偏於所好如此然已而朋黨之議
起大臣多被逐公之爭論尤切亦不自以為疑也噫可
謂自信獨立矣可以觀公之行也所著唐史記七十五
篇以謂已之所學治亂得失之說具於此可以觀公之
志也公殁有詔求其書公享年六十其先開封扶溝人
至公之祖徙許之陽翟今為陽翟人母李氏長安縣太
君妻程氏某縣君子宜滑州觀察推官寔寘皆將作監
主簿宜等以狀來屬鞏謹序次其實可𫝊於後世者如
此謹狀
名臣碑傳琬琰之集中卷四十七
