名臣碑傳琬琰之集上卷三宋杜大珪編
晏元獻公殊舊學之碑歐陽脩
至和元年六月觀文殿大學士行兵部尚書西京留守
臨淄公以疾歸於京師八月疾少間入見天子曰噫予
舊學之臣也乃留侍講邇英閣詔五日一朝前殿明年
正月疾作不能朝飭太醫朝夕往視有司除道將幸其
家公歎曰吾無狀乃以疾病憂吾君即馳奏曰臣疾少
間行愈矣乃止其月丁亥以公薨聞天子震悼亟臨其
喪以不即視公為恨贈公司空兼侍中謚曰元獻有司
請輟視朝一日詔特輟二日以其年三月癸酉葬公於
許州陽翟縣麥秀鄉之北原既葬賜其墓隧之碑首曰
舊學之碑既又勑史臣脩考次公事具書於碑下臣脩
伏讀國史見真宗皇帝時天下無事天子方推譲功德
祠祀天地山川講禮樂以文頌聲而儒學文章俊賢偉
異之人出公世家江西之臨川年始十四一日起田里
進見天子時方親閱天下貢士會廷中者千餘人與夫
宫臣衛官擁列圜視公不動聲氣操筆為文辭立成以
獻天子嘉賞賜同進士出身遂登館閤掌書命以文章
為天下所宗逮陛下養德東宫先帝選用臣屬即以公
遺陛下由王官宫臣卒登宰相凡所以輔導聖德憂勤
國家有舊有勞自始至卒五十餘年公既薨而先帝之
名臣與陛下東宫之舊人皆無在者宜其褒寵優異比
公甘盤臣脩幸得執筆史官奉明詔謹昩死上臨淄公
事曰公諱殊字同叔姓晏氏其世次晦顯徙遷不常自
其高祖諱墉唐咸通中舉進士卒官江西始著籍於高
安其後三世不顯曾祖諱延昌又徙其籍於臨川祖諱
郜追封英國公考諱固追封秦國公自曾祖以下皆用
公貴累贈開府儀同三司太師中書令兼尚書令曾祖
妣張氏陳國太夫人祖妣傅氏許國太夫人妣吴氏唐
國太夫人公生七歲知學問為文章鄉里號為神童故
丞相張文節公安撫江西得公以聞真宗召見既賜出
身後二日又召試詩賦論公徐啓曰臣嘗私習此賦不
敢隠真宗益嗟異之因試以他題以為祕書省正字置
之祕閤使之悉讀祕書命故僕射陳文僖公視其學明
年獻其所為文召試中書遷太常寺奉禮郎封祀泰山
推恩遷光禄寺丞數日充集賢校理明年遷著作佐郎
丁父憂去官巳而真宗思之即其家起復命淮南發運
使具舟送之京師從祀太清宫賜緋衣銀魚同判太常
禮院又丁母憂求去官服喪不許今天子始封昇王公
以選為府記室參軍再遷左正言直史館今天子為皇
太子以戶部員外郎充太子舍人賜金紫知制誥判集
賢院遷翰林學士充景靈宫判官太子左庶子兼判太
常寺知禮儀院公既以道德文章佐佑東宫真宗每所
諮訪多以方寸小紙細書問之由是參與機密凡所對
必以其藁進示不洩其後悉閱真宗閤中遺書得公所
進藁類為八十卷藏之禁中人莫之見也初真宗遺詔
章獻明肅太后權聽軍國事宰相丁謂樞密使曹利用
各欲獨見奏事無敢決其議者公建言羣臣奏事太后
者垂簾聽之皆毋得見議遂定乾興元年拜右諫議大
夫兼侍讀學士遷給事中景靈副使判吏部流内銓以
易侍講崇政殿遷禮部侍郎知審官院為樞密副使遷
刑部侍郎上疏論張耆不可為樞密使由是忤太后旨
坐以笏擊其僕誤折其齒罷留守南京大興學校以教
諸生自五代以來天下學廢興自公始召拜御史中丞
改兵部侍郎兼祕書監資政殿學士翰林侍讀學士知
天聖八年禮部貢院明年為三司使復為樞密副使未
拜改參知政事遷尚書左丞太后謁太廟有請服衮冕
者太后以問公公以周官后服對太后崩大臣執政者
皆罷公為禮部尚書知亳州徙知陳州遷刑部尚書復
召為御史中丞又為三司使知樞密院事拜樞密使再
加檢校太尉同中書門下平章事慶歴三年三月遂以
刑部尚書居相位充集賢殿大學士兼樞密使自公復
召用而趙元昊反師出陜西天下弊於兵公數建利害
請罷監軍無以陣圖授諸將使得應敵為攻守及制財
用為出入之要皆有法天子悉為施行自宫禁先以率
天下而財賦之職悉歸有司卒能以謀臣元昊使聽約
束乃還其王號公為人剛簡遇人必以誠雖處富貴如
寒士罇酒相對歡如也得一善稱之如已出當世知名
之士如范仲淹孔道輔等皆出其門及為相益務進賢
材當公居相府時范仲淹韓琦富弼皆進用至於臺閤
多一時之賢天子既厭西兵閔天下困弊奮然有意遂
欲因羣材以更治數詔大臣條天下事方施行而小人
權倖皆不便明年秋會公以事罷而仲淹等相次亦皆
去事遂已公既罷以工部尚書知潁州徙知陳州又徙
許州三遷戶部尚書拜觀文殿大學士知永興軍充一
路都部署安撫使徙知河南府兼西京留守累進階至
開府儀同三司勲上柱爵臨淄公食邑萬二千戶實封
三千七百戶公享年六十有五自少篤學至其病亟猶
手不釋卷有文集二百四十卷嘗奉勅修士訓及真宗
實錄又集類古今文章為集選二百卷其為政敏而務
以簡便其民其於家嚴子弟之見有時事寡姊孝謹未
嘗為子弟求恩澤其在陳上問宰相曰晏某居外未嘗
有所請其亦有所欲邪宰相以告公公自為表問起居
而已殆其薨也天子尤哀悼之賜予加等以其子承裕
為崇文院檢討孫及甥之未官者九人皆命以官公初
娶李氏工部侍郎虚已之女次孟氏屯田員外郎虚舟
之女封鉅鹿郡夫人次王氏太師尚書令超之女封滎
國夫人子八人長曰居厚大理評事早卒次承裕尚書
屯田員外郎宣禮贊善大夫崇譲著作佐郎明遠祇德
皆大理評事幾道傳正皆太常寺太祝女六人長適戶
部侍郎同中書門下平章事富弼次適禮部侍郎三司
使楊察其四尚幼孫十有二人公既樂善而稱為知人
士之顯於朝者多公所薦達至擇其女之所從又得二
人者如此可謂賢也已銘曰
有姜之裔齊為晏氏齊在春秋晏顯諸侯
傳載桓子嬰稱于丘其後無聞不亡僅存
有煒自公厥聲以振公之顯聲實相天子
天子曰噫予考真宗唯多名臣以臻盛隆
汝初事我王官東宫以暨相予始卒一躬
輔我以德有勞於邦公疾在外來歸自洛
天子曰留汝予舊學凡今在廷莫如汝舊
孰以畀予惟予聖考今既逝矣孰為予老
何以贈之司空侍中禮則有加予思何窮
有篆其文在其碑首天子之褒史臣有詔
銘以述之永昭厥後
丁文簡公度崇儒之碑孫抃
皇祐五年正月庚戌觀文殿學士翰林侍讀學士行尚
書右丞丁公薨於京師翌日乘輿臨弔賜贈物有加禭
以天官尚書章紱一不御垂拱朝太常准功行謚曰文
簡越三月辛酉克葬於鄭州新鄭縣旌賢鄉之原眀年
詔臺臣某識其事以信來世謹按牒公諱度字公雅開
封祥符人先世家姑蘇徙清河又遷冀大王父嵓始壯
會梁晉怙亂歲歲扼河相持避不仕以公貴贈太保大
父顓清泰末與仲弟入契丹及還乃占今籍性好學捃
橐中金盡以置經史得八千餘卷築大室保藏之時名
儒若寇萊公馮魏公並遊其門詩書以卒業晚應三史
舉不中第終焉贈太師考逢吉有節行章聖在藩邸與
張耆楊崇勲皆給事左右增家書至萬卷東朝圖記盖
有補助既而張楊以攀附寖貴獨引退辭老授將作監
丞致仕贈中書令曾王妣張氏王妣劉氏妣賀氏追封
衛韓魯三國太夫人中書令五子公最少生八日目始
開年十一穎悟端碩與並時諸生不類因大啓書室使
之縱觀公取數帙指篇目問義安在的的如成人言及
長能屬文雅好謨誥遂擬為書命數篇不錯不礱詞氣
酋然由是名聞公卿間祀汾隂之歲應服勤詞學科擢
上第釋褐大理評事通判静海郡稍遷太子中允直集
賢院上踐祚改太常丞是時大明繼臨純健丕迪四海
面内仰觀功德公獻書墀下博延經臣以敷講道義增
署諫列以切劘治體籍荒田墾闢之數為令佐課效使
流庸自占限宗屬親疎之别立補蔭名格使妄冒不作
其言典且正天子始器之進太常博士加緋魚守吴興
民有訴訟者公問狀拳然坐閤中麗傅曲直按昇事下
吏十無二三者郡俗大服牢圄無繫尋為西京轉運使
内官督役河隂暴不循法叛卒亡命山林凡數百公選
強辯軍校曉諭招還之止坐首謀太史奏昌陵有異氣
非吉祥須增築始可厭公入對陵寢所以寧先神不時
繕修非經義乃止又徙長葛治單鎮許人宜之歲中授
祠部員外郎代還以本官知制誥錫服三品大河東北
占勁兵處景德前騎兵戰討有功其後寖死不補無以
厭重邊公首講馬射之法以全其籍再遷刑部郎中召
入翰林充學士元昊反朝廷議奪官爵公曰昔尉佗自
帝漢文亦祗移書責之矧夏人萌僭竊心歲且久削之必
不能止叛計但自損威靈耳属獻謀者言頗異議遂格
已而賊果齎餘書置境上時邊遽相屬大臣奏事或日
旰詔無給休澣假公引東晉區區符堅擁百萬衆入寇
謝安命駕遊適人心以寧今醜類跳梁持柄者過為勞
勩適足使四疆窺淺深非良算願一切如舊葉清臣議
制銅獸符給諸路帥領調發期會並㳂古制公言今昔
殊尚文質異宜符若一施偽將百出成敗所係可不慎
重卒罷之尋兼侍讀學士改中書舍人為學士承旨詔
獄常用中人充制使公援唐時大獄皆三司雜治况申
理冤滯憲臺之職可更委御史中書制事本樞密顓兵
謀公稱古之治天下者其號令本於一今二府離軍民
之算機會措置猝有同異則人心得以疑惑非國體上
然之凡兵戎重務始許通議故事諸部監司及藩鎮牧
守被命赴職陛辭日皆召見賜對至是罷之公曰臣子
領外權以生齒為寄其卑付固甚重陛下宜臨遣惇諭
勖之條教奈何德音咫尺耳阸阸不得聞非聖人憂元
元與賢者共治之本意俄兼端明殿大學士西師未解
上問用人以資與才孰先公對平時較殿最第資考俾
進用有漸所以循古法而謹常道若夫釐大務扞大患
判大疑則擢才為急上顧公在翰林久矣乃不自為之
地真確厚長者居無何諫官或言公請間求用上曰度
侍從十五年未嘗一語及私若安得是說因召執政申
諭之慶歴五年遂用為工部侍郎樞密副使參知政事
禁衛竊發大臣有素善楊懷敏者議遣官留鞫禁中公
曰肘腋之變事切宗社當付外廷窮索證逮蕩鋤兇醜
以正國家典刑乃欲依違貸罪黨邪固争之聲色俱厲
及晡然後已數月懇請解職授紫宸殿學士翰林侍讀
學士復改觀文殿學士歴刑兵二部侍郎合宫均慶陟
尚書右丞近時政府罷免例從外職獨公入觀中講還
即闔門静居寵辱進退若不在已素康寧一日以疾聞
上亟遣中貴人挾太醫診脈藥未再劑晏然謝去享年
六十四悲夫公坦易疏達清通敏亮不喜外飾率由天
誠讀書止究大義章句解詁脫略不記與士人交初若
無崖岸無畛域及游從論議或一言一事小戾正道則
辭意勁訐無毫釐假借之色性忠赤朝家事典關治亂
安危者多密疏抗辯大抵渾渾直致發於胷中稽摩隠
微既久乃驗人問之則避讓不自名往往答以他語間
屬姦險惎忮横啓誣詛雖衆談錯出未嘗少回以合時
尚初章獻皇太后輔政公鋪道前世緣舅家致敗亂之
跡撰王鳳論以獻明白委曲無所諱忌嶺南歐希範平
公白交州雖外臣自克占城勢頗張又谿洞諸小種土
域環接疑有附險連勢隂持兩端廣邕欽梧雷五州之
境所控尤要害請飭守臣嚴戍邏結聲援踵唐五筦之
法以備侵軼未再歲廣源蠻大擾南方如公言國馬數
絀公因啓苑監古法非不孳衍但寓之之令未能經遠
若聽天下郡縣牧養之家不登為産力則四方多矣夫
君民猶一體民馬既足國何患乎不足在中書日冤人
叩待漏院理訴公縷縷問或告曰丞相亡所詰已獨然
非自安之計公默不應素知兵書熟本朝典故前後畫
便宜率疆埸間事語西北尤切至於軍校進補士伍番
戍堡障廢置營部高下參綜次序一本祖宗舊制號稱
詳平侍經筵讀史傳據歴代本末極陳繇邪正致盛衰
之說以感悟主意每經終及歲時賜予輙懇懇辭避且
云臣與韓琦俱嘗在兩府琦護塞盡瘁臣侍顔從容豈
宜蒙賚益以重過上嘉歎者久之生平廉畏自奉泊如
所得俸稍計伏臘外均賦宗戚貧甚者嫁娶送葬仰公
而成雖疎屬如一晚歲通性理紛華玩好抑絶不視處
一室左右几案惟經史子集而已室之外架二欄植脩
竹日吟誦其間賓自遠方至坐未既則訪以所過郡邑
歲之豐凶吏之良否民之苦樂聞歲豐吏良民樂則衎
然如不能勝其克已憂人如是朝廷既大享召群子弟
語曰昔文正公宰天下僅十五年及薨子孫有未齒宦
簿者吾愛之慕之自今不復有請矣若等姑自策厲因
著慎言賦以示戒勖洛中營小園心念念告老去章既
具草未上而終士論深所追惜公之踐歴若吏部南曹
尚書刑部登聞檢院權發遣三司公事糾察在京刑獄
管勾詳源觀提舉在京諸司庫務皆一領焉祕閤祕書
省省刑院吏部流内銓審官院三司磨勘司通進銀臺
司權發遣開封府事南郊鹵簿使皆再領焉太常禮院
尚書都省皆三領焉又為羣牧使河東宣撫副使契丹
生辰使南郊禮儀使功臣曰推忠推誠佐理保德階至
光禄大夫勲為上柱國爵封濟陽郡開國公賦邑二千
六百戶真食六百戶所著詩論制誥奏議碑頌等離為
七十卷藏於家致道雅正文辭純緻較漢唐名賢不少
減又譔錄邇英聖覽十卷龜鑑精義三卷慶歴兵錄五
卷慶歴繕邊錄一卷國朝具員一卷編年摠錄八卷大
唐史略一百卷管子要略五篇備邊要覽十篇寰海後
圖刊定武經摠要五十卷唐書紀十卷志四十卷集韻
十卷褒貶義例得太史公之遺法美哉凢三合姓始娶
陳氏潁川郡夫人故蔚州刺史贊之孫再娶吕氏東平
郡夫人故宰相蒙正之女三娶張氏清河郡夫人故參
知政事洎之孫並先公而没輤車之西皆舉以祔焉禮
也子男二人諷太子中允集賢校理諲光禄寺丞篤學
有行檢人以世濟待之女二人長適大理寺丞方安人
早亡次適國子監直講楊忱孫男二人羲叟唐叟俱為
太常寺太祝女孫三人長適大理評事范宗賢二尚幼
嗚呼有後哉君子謂公約以處已恕以接人誠以事君
勞焉不自能美焉不自售孜孜輔道始終一節易所謂
立不易方者公得之矣銘曰
君子履用以純誠先哲人事業推直道難
二者參立兹為本原有美文簡奉之周旋
心坦以毅行方而堅章聖在宥汾睢告虔
巍設科等大寵俊賢公試墀下擢居衆前
帝始御極龍飛于天健順丕斡清明浹宣
公踐朝闥亨途始焉灝灝書府峩峩掖垣
或紬史法或代王言公復古誼其文炳然
玉署詳擇金華博延時視詔草日陪威顔
公講事本經謀實繁乃贊萬樞乃參庶績
推以治體濟之勤力内重國論翊夫柱石
外探兵鈐綏固疆埸生也鯁亮動兮齋慄
不將不迎不矯不激不求利權不取名跡
人其謂何我則惟一寖蹈晚節解還前職
紛乎世華淡若虚室裏襮胥照初終㒺易
凝神粹和匽首歸没士伍追範朝家慨惜
詔俾刊錄庸傳行實嗚呼公兮古之遺直
名臣碑傳琬琰之集上卷三
