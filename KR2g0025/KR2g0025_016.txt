名臣碑𫝊琬琰之集上卷十六宋杜大珪編
張忠定公詠神道碑韓𤦺
故樞密直學士禮部尚書贈左僕射張公以魁竒豪傑
之才逢時自奮智略神出勳業赫赫震暴當世誠一世
偉人也𤦺向守大名其孫堯夫主簿元城一日具書来
告曰堯夫之曾祖昔事太宗真宗朝勤勞内外有大名
於天下而自葬距今歷年多矣墓碑之刻闕然未立請
書其實以表神道固烈祖之益光也琦常總領史局觀
所載公之文武大節頗亦詳矣然其絶異之政與夫遺
愛之迹較然著於人聽者猶未究悉今得與巨賢論次
而發揚之以昭示於後世誠所願也公諱詠字復之世
本鄴人後徙居於澶之臨黃及公葬其先於鄄城故為
鄴之鄄城人曾祖諱立祖諱鐸遭唐末與五代之亂皆
潛養德業退處無悶父諱景以德行自富鄉里稱之公
登朝授大理評事累贈太常卿公少倜儻有大志尚氣
節然其為學必本仁義不喜浮靡太平興國四年秋與
忠愍寇公同赴大名舉府議將首薦公公以同郡張覃
素有文行既率寇公上書請以覃為冠一府欽歎遂如
公言士論多之明年春擢進士第授大理評事知鄂州
崇陽縣事六年遇郊恩改將作監丞雍熙初遷著作佐
郎歲滿權太子中允通判麟州事端拱籍田恩轉秘書
丞代歸通判相州事公以親老辭得監濮州稅俄遷知
開封府賜五品服時公與文靖吕公故樞密使宋公湜
連薦其才擢荆湖北路轉運使淳化初就改太常博士
制置使稱其能詔褒美之太宗素知公可用召還拜虞
部郎中賜三品服未逾旬擢為樞密直學士知通進銀
臺司兼門下封駮事勾當三班院時張永德為并代帥
小校犯法杖之而死有詔按罪公封還詔書曰永德方
被邊若殺一小校遂摧辱之臣恐帥體輕而小人慢上
矣不納既而果有營卒脅訴其大校者上始悟公言而
加慰勞四年冬東南兩川旱民飢吏失救䘏寇大起五
年正月賊首李順陷成都府詔遣宣徽使王繼恩充招
安使率兵討之復命知成都府五月繼恩破賊收成都
上留公至秋始遣行時關中率民負糧以餉川師道路
不絶公至府問城中所屯兵尚二萬餘人而無半月之
食公訪知鹽價素高而有餘積乃下其估使民得以米
易鹽於是民争趨之未踰月得米數十萬斛軍中呼曰
前所給米者皆雜糠士不可食今一一精好此公真善
幹國事者也公聞而喜曰吾令可行矣時雖收復諸郡
餘盗尚充斥繼恩恃功驕恣日以娱樂為事軍不戢往
往剽奪民財物於是悉擒招安司素用事吏至庭面數
其過將遂斬之皆股栗求活公曰汝帥聚兵玩寇不肯
出皆汝軰為之今能亟白乃帥分其兵尚可免死吏呼
曰惟公所命兵不分願就戮公釋之繼恩即日分兵隣
州當還京師者悉遣之不數日减城中兵半既而諸軍
請食馬芻粟公命以錢給之繼恩詬曰馬不食錢給錢
何也公聞之召繼恩謂曰今賊餘黨所在尚多民不敢
出招安使頓兵城中不出討芻粟民所輸今城内皆寇
也何由得之繼恩懼即時出城討賊公計軍食有二歲
偹乃奏罷陜西運糧上喜曰向益州日以乏糧為請詠
至方逾月已有二歲備此人何事不能了朕無憂矣公
以順黨始以良民一旦為賊脅從復其間有疲弱偶掛
盗籍者當示以恩信許其自新即揭榜諭之已而首者
相踵公皆釋其罪使歸田里一日繼恩械賊數十人請
公行法公詢之悉前所許自首者復縱之繼恩恚而問
公公曰前日李順脅民為賊今日化賊為民不亦可乎
公度繼恩日横不能改亟以狀聞願選忠實與繼恩共
事上命入内内侍省押班衛紹欽充同招安使自是繼
恩凶勢為屈未幾二人皆召歸就以劒門總管上官正
為招安使順之餘黨公撫安于内正擒討于外再閱月
而兩川平至道二年改兵部郎中繼丁父與母新昌縣
太夫人憂皆起復三年秋西川都廵檢使韓景祐為所
部廣武卒劉旰所逐遂率衆掠懷安軍破漢州公方與
僚屬會大慈寺報至飲宴如故舉城憂之賊又掠卭蜀
將趨益適會客報者愈急公復不問其夕始召上官正
謂曰賊始發不三四日破數郡勢力方銳不可擊今人
得所掠氣驕敢逼吾城乃送死耳請出兵比至方井當
遇賊破之必矣正即受教及行公為出送于郊激其盡
力正至方井果遇賊一戰斬旰餘黨盡平衆益服公料
敵制勝人所不及真宗即位遷左諫議大夫咸平初就
拜給事中充戶部使改御史中丞承天節大臣主齋會
被酒不如禮公彈糾之無所憚二年與温公仲舒同知
貢舉俄以工部侍郎知杭州軍事時歲飢民冒禁販鹽
捕𫉬者數百人公悉寬其罰官屬抗言不可公曰錢塘
十萬家餓殍如此若鹽禁益嚴則聚而為盗患益甚矣
俟秋成敢爾當痛以法繩之境内卒以無擾歲將滿杭
人詣闕請留有詔褒其善政五年冬改知永興軍事初
公之自蜀還也詔以諫議大夫牛冕代公公聞之曰冕
非撫御才其能綏輯乎始踰年果致神衛大校王均之
亂逐冕據益州後雖討平之而民尚未寧會益守馬公
知節守延安上以公前治蜀長於安集威惠在人復以
公為樞密直學士知益州事遷刑部侍郎蜀民聞之皆
鼓舞相慶如赤子久失父母而知復来鞠我也公知民
信已易嚴以易凡一令之下人情無不慰惬蜀始復大
治轉運使黃觀以政迹聞賜詔嘉奬就改吏部侍郎時
命謝濤鑄景德大錢于嘉卭州一當小鐵錢十銅錢一
于今便之景德三年召還復掌三班院兼判登聞鼓院
中歲瘍生于頭不能巾櫛求知潁州上以公名存有人
望兩守益部政無及者不當屈于小郡以真定府青州
皆大鎮也聽公自擇公皆不就上曰昇州可乎公即拜
命大中祥符元年東封恩轉尚書左丞時金陵多火災
居者不安公廉知姦人所為潛捕得之乃命先折其脛
斬之以徇火患遂絶中使祠茅山還言城中有黃雀蔽
日而墜空中聞水聲上視占書主民勞謂輔臣曰但守
臣得人此固無患今詠在彼又何虞也三年春秩滿昇
民請留遷工部尚書再任以江東旱兼昇宣等十州安
撫使祀汾隂兼禮部尚書以瘍疾甚上章求分司東西
京上聞之即令代還不能詣懇請便郡遂知陳州事終
于八年八月一日年七十上嘗言公有將相器以疾未
及用至是大痛惜之命優贈以官仁宗朝追謚忠定公
天性正直濟以剛果始終挺然無所屈撓自力學筮仕
則有澤及天下之心而以富貴為薄逸人傅霖高蹈之
士與公善公嘗與夜會劇談時諸隣多病瘧前一夕頓
愈逮登第與傅詩有巢由莫相笑心不為輕肥之句此
見公之權也嘗訪三峯陳搏一見公厚遇之顧謂弟子
曰此人於名利澹然無情逹必為公卿不逹為帝王師
其為高人推重如此早學擊劒遂精其術兩河間人無
敵者平生勇於為義遇人急難苟情有可哀必極力以
濟無所顧惜當官凡所施設動有遠識始時人或不察
其後卒有大利民感無窮至自奉養逮於服玩之具則
寡薄儉陋雖寒士之不若也公退闢静室焚香燕坐聚
書萬卷往往手自校正旁無聲色之好臨事明决出入
意外凡斷罪以辭者人皆集錄于今𫝊之在餘杭有富
民病將死子方三歲乃命壻主其貲而與壻遺書曰他
日欲分財即以十之三與子而以七與壻子時長立果
以財為訟以其遺書詣府請如元約公閱之以酒酹地
曰汝之婦翁明智人也時以子幼故以此屬汝不然子
死汝手矣乃命其財三與壻而子與其七皆泣謝而去
服公明斷前後治蜀愛利之政不可悉紀舉其大者則
公嘗以蜀地素狹游手者衆事寧之後生齒日繁稍遇
水旱則民必艱食時米斗直錢三十六乃按諸田稅使
如其價歲折米六萬斛至春籍城中細民計口給券使
輸元估糴之奏為永制逮今七十餘年雖有災饉米甚
貴而益民無餒色者公之賜也蜀之風尚侈好游樂公
從其俗凡一歲之内游觀之所與夫飲饌之品皆著為
常法後人謹而從之則治違之則人情不安輙以累罷
去嘗寫其真自號乖崖子復自為贊曰乖則違衆崖則
違物乖崖之名聊以表德及公之亡也蜀人聞之皆罷
市號慟得公遺像置天慶觀建大齋會事之如生至今
不解昔召公之分陜而治民愛而思之嘗聽訟于棠下
戒勿翦勿伐羊公在襄陽立碑峴首民戴道德過碑輙
堕淚後歷千餘歲能繼其風凛然如存公一人而已公
有清望善臧否人物公凡所薦辟方廉恬退之士嘗曰
彼好奔競者將自得之何假告舉益不貢士者幾二十
年公察郡人張及李田張逵者皆有學行鄉里所服遂
延奬如禮敦勉就舉後三人悉登科歴美官於是兩川
學者知勸文風益振由公之誘掖也文章雄傑有氣骨
稱其為人嘗為聲賦梁公周翰覽而歎曰二百年不知
此作矣有文集十卷以天禧四年八月二十九日葬於
陳州之宛丘縣村夫人唐氏先公而亡繼王氏封太原
夫人天禧六年終於陳之私第子從質衛尉寺丞公亡
未踰月哀毁而卒一女適翰林王公禹偁孫四人約奉
禮郎綜駕部郎中綽衛尉寺丞紳建州石鼓縣令曾孫
二人堯夫大理寺丞堯民邢州童崗縣令銘曰
太行峙朔洪河瀉天河山之間實生大賢
賢不徒出惟聖偶然發為事業文武之全
兩治巴蜀荐綏南夏易地以寧節荒而化
夫惟管蕭尚足王伯如公之才不宰天下
而俾惠澤止濡一方錫民父母為國棟梁
有煒公績日星之光何假斯文始𫝊其芳
曾諫議大夫致堯神道碑歐陽脩
公諱致堯字某撫州南豐人也少知名江南當李氏時
不就鄉里之舉李氏亡太平興國八年舉進士及第為
符離主簿累遷光禄寺丞監越州酒稅數上書言事獻
文章太宗竒之召拜著作佐郎直史館使行視汴河漕
運稱旨遷秘書丞為兩浙轉運使諫議大夫魏庠知蘇
州恃舊恩多不法吏莫敢近公劾其狀以聞太宗驚曰
是敢治魏庠可畏也卒為公罷庠洛苑使楊允恭以言
事見幸無不聽事有下公常厝不行允恭以訴太宗遣
使者問公公具言其不可公既繩其大而人所難者至
其小易則務為寬簡歲終其課為最徙知夀州夀近京
師諸豪大商交結權貴號為難治公居歲餘諸豪斂手
莫敢犯公法人亦莫見其以何術而然也公於夀尤有
惠愛既去夀人遮留數日以一騎從二卒逃去過他州
夀人猶有追之者再遷主客員外郎判三司鹽鐵勾院
是時李繼捧以銀夏五州歸朝廷其弟繼遷亡入磧中
為寇太宗遽遣繼捧往招之至則誘其兄以隂合卒復
圖而囚之自陜以西既苦兵矣真宗初即位益欲来以
恩德許還其地使聽約束公獨以謂繼遷反覆不可予
繼遷已得五州後二年果叛圍靈武議者又欲與之公
益争為不可言雖不從真宗知其材將召以知制誥而
大臣有不可者乃巳出為西京轉運使王均伏誅奉使
安撫西川誤留詔書於家其副潘惟岳教公上言渡吉
柏江舟破亡之以自解公曰為臣而欺其君吾不能為
也乃上書自劾釋不問其後惟岳入見禁中道蜀事具
言公所自劾者真宗嗟歎久之繼遷兵既久不解丞相
張齊賢經略環慶以西署公判官以從公曰西兵十萬
皆屬王超超材既不可專任而兵多勢重非易可指麾
若不得節度諸將事必不集真宗難其言為詔陜西聽
經略使自發兵而已公度言終不合乃辭行會召賜金
紫公謝曰臣嘗言丞相某事未效不敢受賜由是貶黃
州團練副使公已貶而王超兵敗繼遷破清遠軍朝廷
卒亦棄靈州公貶逾年復為戸部員外郎知秦州丁母
憂服除拜吏部員外郎知泉州徙知蘇州又徙知揚州
上䟽論事語斥大臣尤切當時皆不悦又徙知鄂州坐
知揚州誤入添支俸多一月雖嘗自言猶貶監江寧府
酒稅用封禪恩累遷戸部郎中大中祥符五年五月某
日卒于官享年六十有六遺戒無以佛汚我家人如其
言公之曾祖諱某某官曾祖妣某氏某縣君祖諱某某
官祖妣某氏某縣君考諱某某官妣某氏某縣君子男
七人曰某女若干人用其子易占恩再遷右諫議大夫
初葬南豐之東園水壞其墓某年月日改葬竜池鄉之
源頭慶歷六年夏其孫鞏稱其父命以来請曰願有述
遂為之述曰維曾氏始出於鄫鄫為姒姓之國微不知
其始封春秋之際滅鄫而子孫散亡其在魯者自别為
曾氏蓋自鄫遠出於禹歷商周千有餘歲常微不顯及
為曾氏而蒧參元西始有聞於後世而其後又晦復千
有餘歲而至於公夫晦顯常相反復而世德之積者久
則其發也宜非一二世而止矧公之有不得盡施而有
以遺其後世乎是固不宜無銘者矣公當太宗真宗時
言事屢見聽用自言西事不合而出遂以卒於外然在
近所言如在朝廷而任言責者至其難言則人有所不
敢言者余於其論議既不能盡載而亦有所不得載也
取其初不見用久而益可思者特詳焉所以見公之志
也銘曰
公於事明由學而知先知逆决有若蓍龜
告而不欺不顧從違初雖不信後必如之
公所論議敢人之難古稱君子有德有言
德蓄不施言有可聞銘而不朽公也長存
名臣碑𫝊琬琰之集上卷十六
