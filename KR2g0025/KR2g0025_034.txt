名臣碑傳琬琰之集中卷七宋杜大珪編
王待制質墓誌銘范仲淹
孔子曰善人吾不得而見之矣噫先聖謂善人之難得
也如此世有德之清行之方政之平斯不謂之善人乎
余見之於子野王公矣公諱質字子野其先太原人曾
高古籍大名皇考諱徹以文行顯至右拾遺累贈太師
尚書令兼中書令魯國公王考諱祐雄文直道名重海
内掌太祖誥命至兵部侍郎累贈太師尚書令兼中書
令晉國公考諱旭以公正果敢屢當藩寄為時之良二
千石累贈兵部尚書妣虞氏贈某郡君公稟嚴君之教
幼而有文伯父文正公為真宗朝賢相重德大器人莫
可動一日覽公之業喜甚作詩以奬之謂吾門未衰矣
用文正蔭補太常寺奉禮郎三遷至大理丞文正既薨
公年尚未冠進所著文真宗嘉之召試學士院辭入優
等賜進士及第聲動京師嘗師事楊文公文公器之每
謂朝中名公曰是子英妙加於人遠矣翰林劉公筠風
岸高峻縉紳仰望不得其門而進乃與諸公共薦公之
才敏天子命公校文於館中歷殿中省丞為博士於太
常加集賢校理拜祠部員外郎丁兵部憂服除以前官
充職同判姑蘇郡以公心公言正二千石之政二千石
初不平之終服其義而加禮焉還朝賜五品服章改度
支外郎同判尚書刑部又判吏部南曹進司封外郎出
領淮西郡部中十邑素多盜與訟號為難治公至斷獄
必以情按吏必有禮横者繩之弱者扶之州人大服謂
往之使君莫公若也蔡俗舊祠吴元濟公曰豈有逆醜
而當廟食耶吾為州長不能正民之視聽俾民何從哉
狄梁公李太尉皆唐之忠烈又德加蔡人胡為不祠命
工徹元濟廟建二公之祠率吏民拜祭蔡人從之于今
號為雙廟秩滿拜祠部郎中朝廷除公開封府推官除
兄雍三司判官公曰是皆要職吾兄弟同日除拜朝廷
豈乏人哉乃堅請外補留兄京師以奉家廟士大夫聞
而賢之往守夀春郡幾月改合肥郡盜有殺其徒以并
其財者吏擒之公令處死法寺議當貸死遂劾之公上
疏曰盜以彊力而又殺人吏追而擒之自非露而悛者
胡為而貸焉如法寺所論能害其類者皆無罪名民將竸
為盜盜巳而殺一夫其黨咸赦之盜可止乎疏上不報
凡斷獄出入以下吏為首長官為從公曰吾不勝法吏
矣上言請為之首朝廷從之左降監舒州靈仙觀後一
年今資政殿學士昌黎韓公琦知審刑院議盗長其徒
非自首而悛惡者宜勿原之朝廷始頒示天下且知公
前所斷獄不為失矣今資政殿學士鄭公戩翰林學士
葉公清臣皆論公竒才未大用而非辜坐黜豈朝廷之
意耶詔起公知海陵郡代還除度支郎中荆湖北路轉
運使時西郵宿兵財用為重諸道轉運使競進羨餘幾
千萬蘄助軍之奬實瘡痍細民以為己績公至而歎曰
西兵天子不得已而用之然須於財賦豈如是而迫耶
吾不當為由是荆湖之民頼公少休焉會資政殿學士
富公弼拜職尚帶史館修撰與公未嘗識面聞公風義
舉公以代修撰朝廷從而除之兼掌選事及韓富二公
在樞府又交薦公清方為縉紳之冠天子俞其奏擢以
本官充天章閣待制依前掌選事公再讓不允既而客
有扣公曰銓衡至重利病多矣公無建明者何公曰紀
綱盡在如權衡然但持者輒高下其手爾何必易其器
耶公居之歲時選士頼其平其間人物清濁公必辯之
上前量有進抑振天官久墜之職也天子以西北數藩
鎮皆須巨人乃擇近列而褒遣之公得領陜州州當四
達之會又用兵而来吏民疲苦公至則緩征賦薄迎勞
屏凶寇拯孤弱人迺息肩幾一載而感疾以慶歷五年
七月二十六日終於黃堂享年四十五靈柩歸東都州
人哭送於道朝廷加賵賻焉公生相門而弗驕弗華以
貧為寳文正作舍人時家甚虚嘗貸人金以贍昆弟過
期不入輟所乘馬以償之公因閱家藏書而得其券召
家人示之曰此前人清風吾輩當奉而不墜宜祕藏之
又得顔公為尚書乞米於李大夫墨帖刻石以摹之遍
遺親友間其雅尚如此故終身不貪所至有冰蘖聲此
公之秉德不亦清乎公充職館殿二十餘年同舍皆顯
官公介然不動惟求外補當國者非戚必舊公未嘗折
顔色屈語論以合其意嘗有交遊以言事被謫朝之貴
人皆切齒公特率昆弟祖宴都門謫者拒之曰無為子
之累乎公曰吾願為黨人從而貶之光矣此公之執行
不亦方乎公為數郡皆清心以思治行已以率下必首
崇學校而風化之有犯法非害于物者必緩其獄未始
深文焉求民之疾雖處幽不遺去民之梗雖負勢不避
此仁人之政不亦平乎故每去一州則百姓號慟如赤
子之慕慈母也公性純孝與家人道先君事必感激泣
下故厚於宗族每拳拳焉憂樂同之弟素文正之子也
自淮南外計改涇原經略使公食不甘寢不安曰弟有
母老且疾吾無親憂因入對請代行既而弗許命其愛
子規曰彼窮塞也得無危事汝可侍行而左右之以均
吾憂又少弟端嘗不利於春官處徒勞者久之公為郎
以歲課當遷願移厥恩召端一試朝廷許之賜端進士
出身其友愛之心有如此者公不治生業惟蓄書僅萬
卷遠近從之兼通佛老微旨撰寳元摠錄一百卷皆聖
賢窮理盡性之說公樂稱人之善必曰吾不及矣在士
大夫非風義高遠弗與之遊及其逝矣四方交友書問
弔云前年吳安道死今年王子野卒賢士大夫之清者
何其衰歟公娶周氏禮部侍郎起之女封褒信縣君生
子男三人曰毖將作監主簿曰規前明州奉化縣主簿
曰復太廟室長女二人長適太常寺太祝范純仁次女
尚幼余走塵土時公一接如舊以道義淡交者有年矣
結二姓之好以親仁人余嘗期公以青雲之器大有立
於國朝今不幸乃為公之墓銘銘曰
嗚呼人之清者曰賢國得而治焉性之仁者曰夀民得
以庇焉何子野之善人兮逝矣如川惟清方而平正兮
居人之先在聲詩之有言兮胡不萬年忍送之於死兮
葬之於泉徒切切於辭兮勒石之堅期子野之令名兮
與白日而長然
孫待制甫墓誌銘歐陽修
公諱甫字之翰許州陽翟人也初舉進士天聖五年得
同學究出身為蔡州汝陽縣主簿八年再舉進士及第
為華州觀察推官轉運使李紘薦其材遷大理寺丞知
絳州翼城縣故丞相杜祁公與紘皆以清節自高尤難
於取士聞公紘所薦也數招致之一見大喜已而祁公
自御史中丞拜樞密直學士知永興軍辟公司錄凡事
之繁猥者一以委之公歎曰待我以此可以去矣祁公
為謝顧事非他吏不能者不敢煩公公乃從容為陳當世
之務所以緩急先後設施之宜又多薦士之賢而在下
者於是祁公自以為得益友歲滿知彭州永昌縣監益
州交子務再遷太常博士祁公為樞密副使薦於朝得
祕閣校理是時諸將兵討靈夏久無功天下騷動盗賊
數入州縣殺吏卒吏多失職而民弊矣天子方銳意更
用二三大臣乃極選一時知名士增置諫員使補闕失
公以右正言居諫院上好納諫諍未嘗罪言者而至言
宫禁事他人猶須委曲開諷而公獨曰所謂后者正嫡
也其餘皆猶婢爾貴賤有等用物不宜過僣自古寵女
色初不制而後不能制者其禍不可悔上曰用物在有
司吾恨不知爾公曰世謂諫臣耳目官所以達不知也
若所謂前世女禍者載在書史陛下可自知也上深嘉
納之保州兵變前有告者大臣不時發之公因力言樞
密副使當得罪使乃杜祁公也邊將劉滬城水洛於渭
州部署尹洙以滬違節度將誅之大臣稍主洙議公以
渭洛通秦渭於國家利滬不可(闕)滬洙
公平生所善者也公在諫院所言補益尤多是三者其
一人所難言其二人所難處者其後言宰相以某事當
去者上亟為罷之因以陳執中為參知政事公又言執
中不可用由是上難之公遂求解職於是小人不便大
臣執政而朋黨之論起二三公相繼去位公亦在論中
而辯諍愈切不自疑由是罷諫職以右司諫知鄧州徙
知安州歷江南兩浙轉運使再遷兵部員外郎改直史
館知陜府又徙晉州河東轉運使公素羸性澹然寡所
好欲恂恂似不能言而内勁果遇事精明議者謂公道
德文學宜在朝廷備顧問而錢榖刀筆非其職然公處
之益辦至臨疑獄滯訟常立得其情大賊張海郭貌山
攻劫商鄧新破南陽順安公安輯有方常曰教民知戰
古法也乃親閱縣弓手教之擊射坐作皆為精兵盜賊
為息陜當東西衝吏苦厨𫝊而前為守者顧毁譽不能
有所損至公痛裁節之過客畏其清初無所望而亦莫
之毁也陜人賴以紓後遂以為法其為轉運使所至州
縣視其職事修廢察其民樂否以此陞黜官吏而不納
毁譽遇下雖嚴而不害其在兩浙范文正公守杭州以
大臣或便宜行事公曰范公貴臣也我屈於此則不得
伸於彼矣由是一切䋲以法而常以監司自處范公遇
公無倦色及退而不能無恨公遇范公不少下然退而
未嘗不稱其賢也自河東召為度支副使勤其職不以
為勞已而得疾嘉祐元年遷刑部郎中天章閣待制河
北郡轉運使不行疾少間乃留侍讀公博學強記尤喜
言唐事能詳其君臣行事本末以推見當時治亂每為
人說如其身履其間而聽者曉然如目見故學者以為
終歲讀史不如一日聞公論也所著唐史記七十五卷
論議閎贍書未及成以嘉祐二年正月戊戌卒于家享
年六十公既卒詔取其書藏于祕府贈右諫議大夫又
有文集七卷公喜接士務揚人善所得俸廩多所施與
撫諸孤兒教育如已子曾祖諱恕博州堂邑主簿祖諱
賁尚書庫部員外郎考諱從革不仕以公貴累贈都官
郎中母曰長安縣太君李氏娶程氏夀昌縣君子三人
長曰宜滑州節度推官次曰寔曰寘皆將作監主簿女
三人一適將作監主簿程著餘皆早亡以五年七月丁
酉葬公於陽翟縣舊學鄉塢頭村之北原銘曰
惟學而知方以行其義惟簡而無欲以遂其剛力雖弱
兮志則強積之厚兮發也光仁宜壽兮奄以藏有深其
原兮有崇其岡永安其固兮百世無傷
書墓誌後司馬光
明道中公在華州某始以太廟齋郎得謁見皇祐中幸
與公具在館閣公於某為前輩而某服公才仰公德不
敢以同舍期也然粗能熟公之為人元豐二年十一月
公弟子崇信令察示某以歐陽公所撰公墓誌某讀之
怳然如復見公得侍坐於旁也昔蔡伯喈嘗言吾為碑
銘多矣皆有慚德唯郭有道無愧色耳觀歐陽公此文
其言公自初仕以美才清德為時所重在諫院言宫禁
事切直無所避在陜不飾厨𫝊凡當官公論不私其所
愛淡然寡所好外和而内勁喜言唐事學者謂終歲讀
史不如一日聞公論此皆某親所覩聞當時士大夫所
共知可謂實錄而無愧矣公名高於世歐陽公以文雄
天下固不待某言而後人信之然歲月益久識公者益
寡竊懼後之人見歐陽公之文以為如世俗之銘誌但
飾虛美以取悅其子孫耳故冐進越之罪嗣書其末譬
猶捧土以培泰山掬水以沃大河彼豈賴此以為高深
哉盖志在有以益之不自知其非任也
名臣碑傳琬琰之集中卷七
