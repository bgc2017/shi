名臣碑傳琬琰之集中卷二十七宋杜大珪編
吳正憲公充墓誌銘李清臣
熙寧元豐間天子本道德以制作憲度官共其事吏食
其力兵閑教令民順職業後先小大治有條次已而年
榖屢登府庫羨溢風俗醇朴四夷賓服有相臣充實左
右天子協濟文武自初暨厥終靡不在事歲已未秋病
不能朝天子遣中人將太醫診治有間時慶夀宫違豫
上憂恐奔走群祀大赦罪人十月乙夘太皇太后遺詔
出公欲赴臨詔止之公聞上哀毁過度耿耿不食復請
入對上使諭指卿羸苶彊起疾動則平復益遲當體此
意公奏曰臣受國厚恩不得班慶夀殿伏哭盡哀又不
得望見陛下顔色慰解聖意臣抱恨死不瞑矣乃許成
服大慰前一夕習步履拜跪力不勝仆地即拜章言臣
不幸犬馬之疾寖以弗瘳臣自度不復任陛下政事罷
相位歸骨丘墓手詔慰諭還其奏章七上弗已明年春
肩輿歸第遂拜觀文殿大學士西太乙宫使四月甲午
朔公薨聞天子嗟悼為再罷朝臨奠涕濡御衣訪諸孤
所欲諸孤稱遺戒毋干朝廷以私上益悲憐其志遣使
賜龍腦香水銀以殮特贈司空兼侍中錄其子孫七人
家以行狀上太常請謚太常合博士議皆曰公在法應
謚公少立挺特華髮愕愕不苟不妄動中繩準與世寡
合而蚤為英宗所識不營援助而出于主上自擢事君
盡其心不以已之利害易所守方盛明之時洞照群下
有如太陽正中萬物呈露曲直短長弗藏毛芥公道是
先端人是使而公立朝更東西府幾十年恩禮始終無
少衰缺逮其殁士大夫追評指數無得而疵正而可法
非公誰哉宜謚正憲衆應曰然將葬吳氏孤又謂李清
臣曰自先公總史事君嘗為屬子其銘清臣再拜跪曰
公德義勞烈實應銘法謹按有吴君子延陵季札之後
是生相國字冲卿其先為建州蒲城人肇緒自札而子
孫散居南方顯微下歴千餘載至公之曾祖進忠不仕
唐末祖諒明儒學教授鄉里皇考待問登咸平進士第
官至尚書禮部侍郎老于家公初繇父蔭補太廟齋郎
兄正肅公育及次兄京方皆科選高等知名而公試武
成王廟亦第一學者誦其文辭明年中第歴濠州鍾離
縣尉應天府榖熟主簿召直講國子監秩登州蓬萊縣
令兼吴王宫教授他官往往喜燕惰與宗室狎習公齒
少獨正色飭厲自首弗與雜坐笑語宗室加嚴憚更為
闢除聽事施講坐聽所誦說英宗在藩邸心已竒之正
肅公知開封府公以嫌解宫職作宗室六箴上奏仁宗
命分錄賜南北宫英宗得之書為屏以置坐側又獻所
為文授集賢校理知太常禮院正肅迎親在長安公求
通判河中府父喪服除復知禮院權判尚書吏部南曹
自大理寺丞再遷為太常博士歐陽文忠公判流内銓
張俅胡宗堯例改京官批旨以二人常犯法並循&KR1269;明
日引對與文忠公立殿陛公即奏宗堯所坐薄且更赦
去官於法當遷仁宗諭所以然會文忠仇家奏宗堯父
宿顯近疑有司用宿故授宗堯文忠出知同州公上疏
辨直文忠復留修唐史而公以此改知禮院温成皇后
葬宰相護喪太常屬僚多守禮異議主吏迎官長意用
印紙行文書為私便不關屬僚公即移文開封府按治
會御史亦有言宰相謂公諷之出知高郵軍數月仁宗
特召還判太僕寺改群牧判官賜五品服徙開封府推
官舊制用軍將分典八廂寓繫罪人或賕請弗至則械
置空舍距閉飲食公始奏置使臣察廂事徙三司戶部
判官遷尚書祠部員外郎知陜州至則擿猾吏傍緣公
事為姦者置于法裁符厨傳饋送將迎皆有程式曰州
當大道太守用民力買譽過客邪軍士過或病不能就
道以官舍寄留飭醫師護視較失亡有罰以尠死者徙
京西路轉運使唐州流人自占曠土貸與五百萬為買
牛錢約豐歲償官仁宗遺制優賞作治永昭陵京西財
賦𥚹迫州縣莫知所出公優柔調度民不知勞密縣稅
輸管城人久便安之守臣請輸河南衆憚費愁恐前本
道使者不為言公論列乃如舊妖人李浩挾術惑衆逐
之貴人子弟有亡賴犯法者亡所貸部中清静英宗即
位恩遷兵部徙淮南路大理寺丞譚宗道縱妻楊氏轢
蹙其同産妺至於死州庇覆不治公得其狀以奏詔流
江南遷工部郎中又徙河南路賜三品服道由京師前
此英宗數訪公所在及對加勉勞半歲召為三司鹽鐵
副使上即位恩遷刑部擢知制誥糾察在京刑獄面諭
先帝知卿久因道所以任用之意公頓首稱謝時君卿
遷官當草制公奏君卿蒙恩太亟上為降一等面擢知
諫院判國子監兼判太府寺與修英宗實錄詳定轉對
封章提舉集禧觀事上言朝士親殁或藁葬數十年宜
限年使葬遂著於令河北水災地震為同安撫使繕城
郭宇倉廥䘏流亡逐不善更薦引其廉良民心始安還
朝中書進擬公龍圖閣直學士河北都轉運使詔以他
官代之留不行以親嫌辭諫職改知審官院權判尚書
禮部管勾都水監實錄成遷右司郎中權三司使公事
邠州守訟解池鹽法非是詔詳決利害公區别條奏法
得不廢召入翰林為學士權三司使進拜諫議大夫樞
密副使居位數年詔諭中書稱其盡瘁事國拜尚書工
部侍郎檢校太傅樞密使群牧制置使京城騎馬嘗以
三月出牧八月還廐廢田十餘萬頃牧卒患苦鄉曲馬
以暴露歲月遂乃議募民耕取其租食馬自是罷出牧
配卒遇寒月令所在留役使須仲春乃上道全活者衆
又請十惡非死罪許原赦勸其自新置武學收召謀勇
以養將帥之材合禁兵疲老者為數營居于城中擇文
臣第差役及建募廵檢兵曰土人知道蹊徑且無服勤
戍也凡進畫圖慮恩省湛密同列服其精審曲當事多
施行者王荆公辭位拜公中書門下平章事監修國史
初請置局修仁宗英宗史命公提舉乃為凡例以進賜
對天章閣又言賜功臣號本唐艱難時以寵慰武士大
臣豈宜用此及建置義倉皆從其請十年為南郊大禮
使因言親祠太廟在仲冬是為烝祭而功臣不預配享
郊主禋燎而不先燔柴議禮者以公說為是時天下大
法已定内外晏然事關大體多人主親決公退食雖對
家人未嘗講朝廷事其陟降左右措置機務進退人才
至于詔令已下人始知之亦莫知其誰何贊助議所主
出然論者見其君臣相與之間禮意篤備而一時更制
效見太平則知宰相必有以當上心而其事業不待言
陳而可見也公家自正肅公貴曾祖已贈太師祖贈中
書令皇考贈太保及公為丞相皆累贈太師中書令兼
尙書令封周夏秦國公祖妣陳氏亦自吳國太夫人更
漢國祖妣葛氏自越更唐國妣李氏自楚更衛國公娶
李氏右諫議大夫宥之女封鄭國夫人子男三安詩國
子博士安持太常博士權群牧判官安時太常寺奉禮
郎早卒女四長適殿中丞歐陽發次適尙書都官員外
郎吕希績次適光禄寺丞夏伯卿次承事郎秘閣校理
文及甫孫男六儲偃侔仰偓僎侔大理評事餘皆守祕
書省校書郎公學術通洞古今其文章論議簡潔無長
語以經為師有遺藁五十卷享年六十元豐三年十一
月丙申葬開封府開封縣新里鄉大邊村之原銘曰
惟氏勾吴源自太伯季子不侯夷衍厥澤
系系仍仍重雲累曾逮公之先始徙于閩
考遷京邑世益以振公生而異亭凝粹秀
考共弟順發聲自幼道學德物取用有餘
弗倚弗跂中正之居惟聖天子有偉制作
匪我相臣孰與究度法令蔪蔪膏惠油油
兵閑士教農敏于疇天子聖矣相則吴公
帝念厥勤靳罷崇終隧土不騫篆石不勒
後千斯年人有遺則
王懿敏公素墓誌銘王珪
公諱素字仲儀故宰相王文正公之子其先大名莘人
也皇曾祖魯國公諱徹皇祖晉國公諱祐皇考魏國公
諱旦皆贈太師尚書令兼中書令曾祖妣秦國夫人田
氏祖妣徐國夫人任氏秦國夫人邊氏妣榮國夫人趙
氏維公皇考實相真宗於景德祥符之間當是之時天
下衣食滋殖百官各任其職而兵革不加於四夷可謂
賢相矣方其薨公猶未官朝廷錄孤以為太常寺太祝
遷大理評事同句當太府寺斗秤務天聖五年召試學
士院賜進士出身又召試得通判潁州更懷州許州累
遷太常博士又召試得五品服且宰相子比皆用試得
帖館職公獨以大臣親嫌故抑之以尚書屯田員外郎
知濮州運使欲加賦瀕河之田公言日者河以本道而
民困於失職今大河新還流者猶未盡復可益以重斂
乎於是詔自濮七州毋得令民過出租以都官員外郎
知宣州御史中丞孔道輔薦以為侍御史道輔出亦出
公知鄂州罷配民計口售鹽鄂人德之以職方員外郎
知宿州慶歴二年改兵部員外郎知諫院同判國子監
仁宗方留精政事思聞朝廷得失御筆親除諫官而歐
陽修蔡襄余靖與公相次進用公起少年蒙上所知輒
遇事感發嘗言凡朝廷欲有所更其初不出于士大夫
之論則中書不敢以自行願陛下收威福之權明利害
之分事如無可疑毋湏下議兩制徒為紛紛也禮部取
士不詢采行實顧文辭漫漶不足以應務請郡國置學
擇明師使通知經術稍近三代里選之法自景德以來
較今内外無名之費數倍於前請置官三司量一歲所
入其用非急者皆省去之會皇子生議欲因赦百官進
官大賞賚諸軍公又言方元昊叛契丹數有所求縣官
財用不足宜留金繒以佐邊費謹官爵以賞戰勞其議
為公止仁宗間御天章閣出手詔問兩府大臣所以興
治革弊之方公又大疏時政姑息十餘事皆人所難言
者末以非知之艱行之惟艱為戒它日曲召諫官歐陽
修與公等四人面諭曰卿等皆朕所自擇數論事無所
避特皆賜服章非繇宰相言也於是賜公三品服除天
章閣待制淮南都轉運按察使時初置按察諸路皆以
苛為明獨公為不苛人然貪吏蓋有自投去者罷覆折
二稅羨緍數十萬朝廷因以戒諸路以刑部郎中為涇
原路經略安撫使知渭州未幾坐嘗屬河東轉運使劉
京市材木制下御史臺京自以已坐得罪而公所市無
私民猶降公知華州既而言者又以謂公與監察御史
裏行閻詢為連姻方置劾時不以其事聞既奪詢裏行
亦落公職知江州未行改汝州更潞州丁太夫人袁氏
憂服除知兖州復以天章閣待制知渭州即除龍圖閣
直學士兵部郎中還判三班院以樞密直學士權知開
封府至和二年秋大雨壊蔡河水入都城中密詔馬軍
都指揮使范恪障朱雀門公違詔止之曰方上不豫軍
民廬舍多覆壓柰何障門更以動衆耶公於時晝夜檢
訪姦攘都下為之肅然當建請置使院判官主熟事置
八廂官決輕罪置發放司勾朱官以檢稽違後多見施
行以龍圖閣學士為定州路安撫使知定州以翰林侍
讀學士知成都府先是牙校歲輸酒坊錢以供厨傳之
費前後日加豐而不知約故輸者亦加困而不能勝公
為一切裁約之省其費過半鐵錢唯行於兩州歲加鑄
無止故錢輕而貨重商旅不能通行公為罷鑄十年而
物價差以平利州路饑公遣發廪賑救民得無流徙詔
適下而公奏至上數稱嘉之公為政在便人情蜀人錄
公所行為王公異斷復知開封府為群牧使知許州歴
諫議大夫給事中尚書工部侍郎英宗初再遷兵部侍
郎治平元年秋虜寇静邊寨權涇原帥陳述古與副總
管劉幾議進兵不合虜侵圍童家堡天子西憂以端明
殿學士又知渭州既入見英宗諭曰朕知學士久今邊
陲有警顧朝廷誰可屬者其勉為朕行於是番酋故老
皆歡呼越境望公之來比公馳至則虜解圍去矣公屢
帥涇原馭將卒有恩無不得其歡心又善料敵情故塞
下戍常少而積粟至十餘年嘗廣渭之西南城濬隍三
周屬羌間以土地來獻公悉募置弓箭手其行陣出入
之法身自督教之其居舊皆穿土為室寇至老幼多焚
死公為築八堡使其居足以自保而父子皆感泣曰誓
不敢忘我公之德所部東西兩路巡檢比分領弓箭手
不得以自便公曰此豈前日募民兵意耶悉使散耕田
里遇有警則發之故其涵養士氣名為勇悍它路莫能
及原州蔣偕說宣撫使范仲淹築堡大蟲巉堡未完而
為明珠滅臧伺間要擊之偕輒從間道遁歸伏庭下當
以軍法論公貰令復往總管狄青曰賊方據險設伏以
待官軍偕輕而無謀往必更敗公曰偕死則俱往青計
不得行偕卒能以死致其首完所築堡而還番官密斯
哥本天水羌也嘗與賊為用始州欲羈縻之因請以為
十族巡檢及下公議公即聲其罪械還本族既而叛去
諸將曰不重購之後必為邊患公曰吾在邊虜未嘗敢
輕入彼斯哥何為也公一日燕堂皇邊民悉驚走入城
諸將曰使姦人亦從而入必將舉而内應不若拒之弗
内公曰若拒之東去勢必摇關中當且納之固知虜不
敢犯我此必有姦言動之者乃下令曰敢復有言虜至
者斬有頃候騎從西來其傳果妄也諸將皆服莫如公
所料改澶州觀察使為真定府路安撫使知成德軍今
天子即位移青州觀察使復以為端明殿學士遷尚書
左丞為河東四路經略安撫使知太原府會汾河大溢
公曰若壊平晉遂將灌州城乃命先具舟栰築堤以扞
城一夕水果至人得無恐至今人每過公所作堤而留
歎之晉薦饑公勸大姓出粟活殍者十餘萬人及公去
州人迣馬首環泣終日不得前又改徐州觀察使辭不
拜知通進銀臺司兼門下封駮事以疾求補外留兼提
舉醴泉觀又知汝州歲餘乃言臣被病久顧不能任君
事願還政于朝遂加工部尚書致仕職如故故事致仕
雖三公無帶職者朝廷方施用新法公首以學士就第
時人榮之公少感槩有大志人不敢以貴游子弟遇之
及顯在朝敢言天下事數擊姦佞上前其言不屈於勢
權然廑於薦士雖武夫處士常急於引拔與人交周旋
無不至不藏怨於人凡所與游皆一時豪賢稍稍去至
公卿者多出公後慶歴中朝廷患政事因循日久二三
大臣因與共謀盡更前之所為而間至于不次用人於
是論者皆指以為朋黨及大臣者去人莫敢以為言公
常獨言富弼韓琦范仲淹皆有重望宜復召用處之以
不疑仁宗嘗命公悉上為御史諫官時所言事留觀殿
中公晚之涇原英宗許以大用公還在道大臣入問上
疾數問王某幾曰當至間又趣令入見公至會英宗大
漸又俛而去國也公在渭與蜀尤有愛於民皆圖公像
而生祠之公歴撫三路歲且久未嘗一朝用兵夫厭難
於機先與收功於後其孰為愈哉公亦不自有也熙寧
六年三月甲寅告公薨輟視朝一日有司諡公曰獻敏
其年五月庚申葬公開封縣新里大邊村文正公原下
娶李氏禮部尚書維之女同安郡夫人又滕氏給事中
涉之女安康郡夫人又張氏太常博士遜之女永嘉郡夫
人子男九人厚進士及第早卒固大理評事凝祕書省
正字常奥將作監主簿女二人適將作監丞李謹文居
中所著文集二十卷余與今參知政事馮公當世少從
公游及公薨余自次公平生所為作之銘而當世為公
書既又樞密相文潞公為篆公之銘蓋皆不待公子之
所求然則觀公之於人亦其至哉余雖不能文得附見
於後世以信其人庶幾公為不亡焉銘曰
允矣真宗魏公經之列功配食後人是詒
公發匪馮遇也尚少進擊姦回其執不撓
三邊逶長往御貔虎一旅不驚終公之去
公去幾何寇猖在野造幾折謀皆出公下
治平之初必進謂公儀儀來還孰謂不逄
公猶有施公則思止尚書端明顧豈不煒
公言猶新刻詩在珉作之謂誰惟時三人
王懿敏公素真贊蘇軾
孟子曰所謂故國者非謂有喬木之謂也有世臣之謂
也又曰為政不難不得罪於巨室巨室之所慕一國慕
之一國之所慕天下慕之夫所謂世臣者豈特世禄之
人而巨室者豈特侈富之家也哉蓋功烈已著於時德
望已信於人譬之喬木封植愛養自拱把以至於合抱
者非一日之故也平居無事商功利課殿最誠不如新
進之士至于緩急之際決大策安大衆呼之則來麾之
則去者惟世臣巨室為能余嘉祐中始識懿敏王公於
成都其後從事于政而公自許州移鎮平涼方是時虜
大舉犯邊轉運使攝帥事與副總管議不合軍無紀律
邊人大恐聲摇三輔及聞公來吏士踊躍𫝊呼旗幟精
明鼓角讙亮虜即日解去公至宴勞將佐而已余然後知
老臣宿將其功用蓋如此使新進之士當之雖有賁獲
之勇良平之竒豈能坐勝默成如此之捷乎熙寧四年
秋余將往錢塘見公于私第佚老堂飲酒至暮論及當
世事曰吾老矣恐不復見子厚自愛無忘吾言既去二
年而公薨又六年乃作公之真贊以遺其子鞏詞曰
堂堂魏公配食召祖顯允懿敏維周之虎
魏公在朝百度維正懿敏在外有聞無聲
高明廣大宜公宜相如木百圍宜宫宜堂
天既厚之又富貴之如山如河維安有之
彼窶人子既陋且寒終勞永憂莫知其賢
曷不觀此佩玉劒履晉公之孫魏公之子
名臣碑𫝊琬琰之集中卷二十七
