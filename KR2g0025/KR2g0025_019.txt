名臣碑𫝊琬琰之集上卷十九宋杜大珪編
馬正惠公知節神道碑王安石
推忠保順同德翊戴功臣彰德軍節度觀察留後特進
檢校太尉使持節相州刺史兼御史大夫上柱國扶風
郡開國公食邑六千六百戶食實封二千二百戶諡曰
正惠馬公以天禧三年十月戊戌葬開封祥符縣某鄉
某里至嘉祐七年公孫慶崇始来請銘以作公碑序曰
馬氏故扶風人至公高祖而徙處雲中贈太師諱某者
於公為曾祖贈太師中書令諱某者於公為祖竜捷左
廂都指揮使江州防禦使贈太師中書令尚書令蔡公
諱某者於公為父蔡公從太祖定天下力戰有功當是
時雲中已為契丹所得故馬氏又徙處浚儀今開封府
祥符也公諱知節字子元蔡公之終也年七歲太祖召
見禁中有司言例當補殿直詔特授西頭供奉官而賜
以名開寳五年年十八監彭州兵馬以嚴飾見憚如老
將太平興國三年領兵戍秦州清水姦人李飛雄乘驛
稱詔捕公及秦隴廵檢劉文裕等將繫之秦州因盗庫
兵以反公辨其詐與文裕執飛雄治殺之五年監潭州
兵馬改東頭供奉官雍熙二年又監博州兵馬劉延讓
敗於君子驛而契丹歸矣公方料丁壮集芻糧繕城治
械如寇至吏民初不悅其生事也已而契丹果至度不
可攻乃去四年改西京作坊副使將屯於冀州端拱元
年移知定遠軍時議發河南十三州之民轉饟河北公
告轉運使樊知古此軍聚兵少而積粟多簸其腐尚可
得十七知古用此得粟五十萬斛以罷河南之役事聞
朝廷太宗嘉之二年深州新蹂於契丹城郭廬舍多壊
而流民衆乃移公知深州公至數月則壞者完流者復
舉州忘其寇戎之故而以公為能撫我會保州不治移
往代之淳化二年又移知慶州羌萬人以怨程德元来
寇公誘其渠帥諭以威信即皆引去四年遷西京作坊
使知梓州五年李順為亂於蜀之西川以公往討又以
為先鋒平劒州召還至三泉而復以公與王繼恩討賊
繼恩怒公抗直使守彭州盡收其軍而與之羸卒三百
賊率其衆至號十萬公力戰一日亡其卒太半乃夜獨
出招救兵復入賊終不能得城而以敗去除成都府兵
馬鈐轄遷洛苑使五年除蜀漢九州都廵檢使巳而又
兼成都府兵馬鈐轄真宗即位改内苑使蜀卒劉旰聚
黨數千人為亂所攻數州至輒取之公以卒三百追至
蜀州與戰旰走卭州而招安使上官正召公歸成都計
事公為正畫曰賊破卭州必乘勝劫掠度江薄我既息
而戰我軍雖倍未易敵也不如迎其弊急擊破之必矣
遂行次方井與正合殺旰等無噍類真宗賜書奬諭賞
以錦袍金帶咸平元年加登州刺史知秦州諸羌質子
有三十年不釋者公悉歸之諸羌德公訖去無一人犯
塞小泉銀坑久不發掌吏盡産以償歲課而責之不已
公奏得釋而歸其産四年就除西上閣門使知成都府
兼本州兵馬鈐轄有告竜騎士謀為變者所引以千數
公捕殺其首七人而置其餘無所問自乾德後歲漕蜀
物以富人為送吏多坐漂失籍其家公奏擇三班使臣
及三司軍大將代之而課其漕事為賞罰至今便之六
年移鄜延路駐泊兵馬都總管兼知延州蜀人於公去
皆環以泣公至延州羌方以兵覷邊會上元開門張燈
示以無為而羌卒不能為寇又移知鎮州兼本州兵馬
都總管景德元年契丹入邊民入保城公與之約盗一
錢者死有盗錢二百者公即殺之於是自澶以北城郭
皆晝閉詔使過公輒留之而募人間行送詔皆得其報
以聞又以便宜使所至受諸漕輓給邊之物故契丹欲
虜掠無所得車駕澶州大將王超提卒數十萬逗留不
赴公屢趣之不為動移書譙讓乃始出師猶辭以中渡
無橋則公先已度材一夕而橋就上聞手詔褒之且知
公果可以屬大事也一年移知定州又除東上閤門使
樞密院都承旨三年遂以檢校太保簽書樞密院事祥
符元年東封泰山以為行宫都總管自此行幸必以公
為都總管而皆許之專殺公部分明約束審出入肅然
而未嘗輒戮一人於是邊將言契丹近塞大臣議皆請
發兵以備公獨議使邊將移書問狀從之契丹解去遷
檢校太傅四年加宣徽北院使五年除樞密副使當是
時契丹已盟中國無為大臣方言符瑞而公每不然之
獨常從容樞極言天下雖安不可忘戰去兵之意及他
争議甚衆真宗以公言為是七年除潁州防禦使知潞
州州之稅賦常移以輸邊公為論其害自是所輸不過
鄰州而已天禧元年移知大名府兼駐泊兵馬都總管
使中貴人勞問賜白金二千兩居頃之遂以為宣徽南
院使知樞密院事檢校太尉有足疾時詔内朝别為一
班免其蹈舞二年疾病賜告求去位真宗不許而數使
中貴人勞問又幸其第賜白金三千兩巳而度公實病
不可強以事乃罷以為彰德軍節度觀察留後而公固
求外鎮終不許居久之稍間入謁真宗輒使閤門祗候
二人伺公至即扶以入因掖其拜起數屏左右問事常
聽用三年又求外鎮乃以公知具州兼本州兵馬都總
管將行矣召見又將付以政公固辭謝久之乃已而更
以公為本鎮至五月公疾作詔使公子洵美將太醫往
視而魏潞二鎮之人亦皆奔走来問為公請禱巳而公
疾革真宗又使公弟之子成美馳𫝊召公歸京師而公
以八月壬寅不起矣享年六十五真宗為之震悼罷朝
詔贈侍中錄其子孫賻賜皆加等公前夫人丁氏某郡
君後夫人沈氏某郡夫人子男二人洵美終西京作坊
使英州刺史之美終内殿承制閤門祗候孫十六人其
十四人皆已卒而慶宗今為右班殿直慶崇今為文思
使知恩州公少忼慨以武力智謀自喜又能好書賓友
儒者所與善必一時豪傑有集二十卷其文長於議論
自始仕以至登用遇事謇謇未嘗有所顧憚王冀公丁
晉公用事每廷議得其不直輒面詆之真宗初或甚忤
然終以此知公而天下至今稱其正直銘曰
在浚西南誰封誰樹有宋正惠馬公之墓
公當太宗真宗之時暨暨諤諤謀行計施
以羸擊強以少捕衆以賤抗貴維公之勇
雖貴雖重雖強必克維公之敏亦維公直
帝曰直哉汝予良弼見國而已不知家室
内朝十年典掌機密暨予一心綱紀庶物
元功宗謀莫汝敢匹公曰孤臣敢曠于榮
讒說不用是維帝明士或困窮莫知其有
既榮以位正或見醜公於可顧兩得其尤
不訖大耄天為不謀德歉於年孰云苟老
有賚後世公為夀考刻趺篆首作此銘詩
陳之隧道永矣其詒
王武恭公德用神道碑歐陽修
惟王氏之先為常山真定人後世葬河南而密分入于
管城遂為鄭州管城人其封國仍世於魯惟魯武康公
事太宗皇帝秉節治戎出征入衛乃受遺詔輔真宗有
勞有勤報䘏追崇以有兹魯國是生魯武恭公少以父
任為西頭供奉官至道二年遣五將討李繼遷公從武
康公出鐵門為先鋒殺獲甚衆軍至烏白池諸將失期
不得進公告其父曰歸師過險争必亂乃以兵守隘號
其軍曰亂行者斬由是士卒無敢先後雖武康公亦為
之按轡追兵望其軍整不敢近武康公歎曰王氏有子
矣後以御前忠佐為軍頭廵檢邢洺男子張洪霸聚盗
二州間歴年吏不能捕公以氊車載勇士為婦人服盛
飾誘之邯鄲道中賊黨争前邀劫遂皆就擒由是知名
公以將家子宿衛真宗為内殿直殿前左班都虞候捧
日左廂都指揮使累遷英州團練使今天子即位改博
州團練使知廣信軍徙知冀州遷康州防禦使歴龍神
衛捧日天武四廂都指揮使侍衛親軍步軍馬軍殿前
都虞候步軍副都指揮使桂福二州觀察使是時章獻
太后猶臨朝有詔𥙷一軍吏公曰補吏軍政也敢挾詔
書以干吾軍亟請罷之太后固欲與之公不奉詔乃止
及太后上僊有司請衛士坐甲公以為故事無為太后
喪坐甲又不奉詔於是天子知公可任大事明道二年
拜檢校太保簽署樞密院事遂為副使明年以奉國軍
留後同知院事又明年領安德軍節度使又明年加檢
校太尉宣徽南院使公為將善撫士而識與不識皆喜
為之稱譽其狀貌雄偉動人雖里兒巷婦外至夷狄皆
知其名氏御史中丞孔道輔等因事以為言乃罷公樞
密拜武寧軍節度使言者不巳即以為右千牛衛上將
軍知隨州士皆為之懼公舉止言色如平時惟不接賓
客而已又之徙知曹州而孔道輔卒客有謂公曰此害
公者也公愀然曰孔公以職言事豈害我者可惜朝廷
亡一直臣於是言者終身以為媿而士大夫服公為有
量慶歷二年起公為保静軍留後知青州未行而契丹
聚兵幽涿遣使者有所求自河以北皆警乃拜公保静
軍節度使知澶州契丹使者過澶州見公喜曰聞公名
久矣乃得見於此耶公為言已衰老中國多賢士大夫
因指坐客歴陳其世家使者竦聽是歲徙真定府定州
等路都部署改宣徽南院使判成德軍未行徙判定州
兼三路都部署公治其軍無撓其私亦不貸其過居頃
之士皆可用契丹使人覘其軍或勸公執而戮之公曰
吾軍整而和使覘者得吾實以歸是屈人兵以不戰也
明日大閱于郊公執桴鼓誓師號令簡明進退坐作肅
然無聲乃下令曰具糗糧聽鼓聲視吾旗所嚮契丹聞
之震恐復會議和兵解徙知陳州道過京師天子遣中
貴人問公欲見否公謝曰備邊無功幸得蒙恩徙内地
不敢見明年徙河陽不行以宣徽使奉朝請巳而出判
相州六年拜同中書門下平章事判澶州明年徙鄭州
封祁國公又明年乞骸骨不許以為會靈觀使巳而復
判鄭州徙澶州除集慶軍節度使徙封翼國公皇祐三
年遂以太子太師致仕大朝會許綴中書門下班居一
歲天子思之起為河陽三城節度使同中書門下平章
事判鄭州六年以本官為樞密使徙封魯國公既而上
以富公弼為宰相是歲契丹使者来公與之射使者曰
天子以公典樞密而用富公為相得人矣語聞上喜賜
公御弓一矢五十公善射至老不衰嘗侍上射辭曰幸
得備位大臣為天下所視臣老矣恐不能勝弓矢上再
三諭之乃手二矢再拜一發中之遂將釋復位上固勉
之再發又中由是左右皆歡呼賜以襲衣金帶自寳元
慶歷之間元昊叛河西兵出久無功士大夫争進計策
多所改作公笑曰奈何紛紛兵法不如是也使士知畏
愛而怯者勇勇者不驕以吾可勝因敵而勝之爾豈多
言哉其在樞密亦嘗自請臨邊不許凡大謀議必以諮
之其在外則遣中貴人詔問其言多見施用公自致仕
復起掌樞密凡三歲以老求去位至六七上為之不得
已以為景靈宫使徙忠武軍節度使又以為同郡牧制
置使五日一朝給扶者以子若孫一人是歲公年七十
有八矣明年二月乙未以疾薨於家詔輟視朝二日發
哀于苑中贈太尉中書令其遺言曰臣有俸禄足以具
死事不敢復累朝廷願無遣使者護喪無厚賻贈天子
惻然哀公志以黃金百兩白金三千兩賜其家固辭不
許以其年五月甲申葬于管城明年有詔史臣刻其墓
碑臣愚以謂自國家西定河湟北通契丹罷兵不用幾
四十年一日元昊叛幽燕不犯約二邊騷動而老臣宿
將無在者公於是時屹然為中國鉅人名將雖未嘗躬
矢石攻堅摧敵而恩信已足撫士卒名聲已足動四夷
遂登朝廷典掌機密以老還仕復起於家保有富貴享
終夀考雖古之將帥及于是者其幾何人至於出入勤
勞之節與其進退綢繆君臣之恩意可以褒勸後世如
古詩書所載皆應法可書謹按魯武恭公諱德用字元
輔曾祖諱方追封蔣國公祖諱玄追封邢國公皆贈中
書令父諱超建雄軍節度使贈尚書令追封魯國公諡
曰武康公娶宋氏武勝軍節度使延渥之女初為安定
郡夫人追封榮國夫人五男四女男曰咸熙東頭供奉
官早卒次曰咸融西京左藏庫使果州團練使次曰咸
庶内殿崇班早卒次曰咸英供備庫副使次曰咸康内
殿承制銘曰
魯始錫封以褒武康爰暨武恭乃克有邦
桓桓武恭其容甚飭韙其名聲以動四國
公治軍旅不寬不煩恩均令齊千萬一人
公在朝廷出守入衛乃登大臣與國謀議
公曰老矣乞臣之身帝曰休哉汝予舊臣
亟其強起秉我樞鈞禮不筋力老于敢侮
公來在庭拜毋蹈舞若子與孫助其興俯
凡百有位誰其敢儔惟時黃耉天子之優
富貴之隆亦有能保孰享其終如公夀考
公有世德載勲旂常刻銘有詔俾嗣其芳
名臣碑𫝊琬琰之集上卷十九
