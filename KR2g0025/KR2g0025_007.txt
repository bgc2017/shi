名臣碑傳琬琰之集上卷七宋杜大珪編
宋元憲公庠忠規德範之碑王珪
治平三年四月辛丑司空致仕鄭國公薨于京師時天
子方以烖異避殿有司誤奏毋臨喪乃作挽辭三章以
哀之爲廢朝二日贈公太尉兼侍中謚曰元憲五月丙
寅天子成服于苑中百官慰殿門下其年十月已酉葬
公許州陽翟縣之三封原是日又廢朝既葬御篆其碑
曰忠規德範之碑既又詔太史臣珪以銘其碑臣珪方
修仁宗皇帝實錄自契丹再盟陜西亦罷兵其後天子
益鄉文學興禮樂之事當是之時觀公一用經術以相
仁宗而天下俗吏之務不至於朝廷顧其功豈不茂哉
夫創業之相名易章守成之相迹難見在漢丙魏嘗有
聲於孝宣之世然推其術不過能以故事而奉行之亦
未有卓絶見施在民者維公始終之行事實邁前人而
又得天子所褒如此不刻之金石則無以顯大於後世
臣幸得執史筆奉明詔其敢以孤學自辭謹按公諱庠
字公序開封雍丘人自其高祖紳嘗為唐御史中丞其
後三世仕不顯曾祖駢爲漢兖州乾封縣令祖耀爲周
夀州霍丘縣令父玘端拱二年以經明及第治獄有隂
德終荆南節度推官自公顯曾祖而下皆贈開府儀同
三司太師中書令兼尚書令封齊楚秦三國公曾祖妣
王氏繼丁氏祖妣賈氏妣王氏繼高氏王氏鍾氏朱氏
封齊魏楚梁漢晉秦燕八國太夫人公實鍾夫人所生
少篤學遭父喪寓其家安州夏竦爲州一見公所爲文
大器之仁宗在亮隂詔禮部貢舉公與其弟祁皆奏名
廷中已而擢公爲第一亦置祁甲科於是天下學者以
宋氏兄弟爲師法天聖二年釋褐爲大理評事通判㐮
州召刪定本朝令遂試學士院除太子中允直史館判
登聞鼓院爲三司戸部判官丁母憂服除遷太常丞判
戸部勾院同修起居注遷左正言會郭皇后廢以諫官
伏閣争不可得坐罰金尋同知禮部貢舉天下士至私
相慶而材者皆自以爲有得已而拔收髦雋比異時為
多乃知制誥判登聞檢院又考試賢良方正科公言朝
廷取異士當令有司設幕供以飲饌不可與武科同試
皆從其言知審刑院會知蘄州王蒙正誣知蘄水縣林
宗言辠殊死公曰蒙正本富人子且倚后家所爲多不
法可使其志得逞乎更請御史詳其獄而道逢蒙正遣
人齎寳賂入京師御史并收按之返使坐法廢去又密
州富民王澥者私釀酒其家鄰父率其子發之澥紿奴
以爲盜使盡殺其父子州以死論奴公曰其使殺人者
澥也况奴爲所紿乎時宰相亦欲出澥死公力争之澥
乃死他日烖異數見宰相唯能開觀寺爲民祈福公以
謂烖異之來所以戒政事今設樂於庭又使民縱觀優
慢之戲恐未足以致嘉應也奏罷之權判吏部流内銓
歴太常寺鴻臚寺國子監昭文館進尚書吏部員外郎
其在鴻臚言四夷朝貢請圖其人物衣冠問其道路遠
近與夫風俗好惡之異藏之有司明年除同知樞密院
事宰相以故事知制誥未有除二府者即召入翰林爲
學士又明年遂拜右諫議大夫參知政事先是趙元昊
反劉平石元孫皆以輕敵失軍因詔中書兼筦樞密院
機事時緣邊諸帥官重者互領陜西四路以故號令頗
不一又兵多分屯堡障公言五大不在邊五細不在廷
宜使大帥收重兵内地他帥自當一道緩急有警則舉
兵四攻之其議久不决後卒如公計方朝廷多故其下
詔令及答蕃書皆須公所裁公自以材術得進用天下
事有未便者數論上前於是為宰相所忌會同榜鄭戩
爲樞密副使葉清臣權三司使或以爲不可並據要職
者遂俱罷公得知揚州踰年為資政殿學士知鄆州兼
京東西路安撫使進給事中先是盜起京東迹所連逮
者捕繋滿獄公使一切縱去後往往得敵區處以告於
是募里諸生數十人自疏賞格示之或曰諸生且安用
也公不聽卒慰遣之凡捕誅百餘人盜乃息諸生皆以
賞得官遂大興郡學禮師儒又作詩以風厲之郡人刻
其詩學舍下慶歴五年復拜參知政事後帝召二府天
章閣觀書出詔具問天下利病事宰相倉猝莫敢對公
獨進曰臣等皆待罪二府固已總萬事而共謀之不當
下同諸生對策必欲答清意所問願至中書同上對公
旣退草數千言立奏之皆施用其言八年以檢校太傅
尚書工部侍郎爲樞密使皇祐元年拜兵部侍郎同中
書門下平章事集賢殿大學士明年詔有司上明堂圖
又博考聲律更定天地五方神州日月宗廟百神祭享
所用樂其秋遂祠明堂以公爲禮儀使禮成加工部尚
書初公言比有近幸之人多緣内降得横恩宜因大祀
之後斥絶以新聖政於是帝别爲手詔與赦書同降又
言頃詔文武三品以上官得立家廟而有司不能明諭
上意久之未立非所以美化也願詔禮官更議其制帝
欲用三司使張堯佐為使相公執以爲不可既而數上
章願罷帝遂欲用公爲使相公固辭之迺以刑部尚書
觀文殿大學士出知河南府兼西亰留守司特定大學
士雜奉又詔進見皆如宰相儀以戸部尚書徙許州兵
部尚書徙河陽過朝京師方帝病少間臣下希聞德音
及公來延坐勞問者久之嘉祐三年拜檢校太尉同平
章事復爲樞密使兼羣牧制置使祫饗太廟爲儀仗使
其年封莒國公間言祖宗收方鎮之權嘗欲畿甸蓄禁
兵四十萬今所蓄不精且多外補戍更非彊本之埶又
武臣用恩幸者多得任邊要而孤寒者常在東南至老
無恩澤公乃作科條均其所入官而恩幸者滋不悦五
年公數求去位不許公固請之除河陽三城節度使檢
校太尉同平章事判鄭州明年徙相州即言臣年六十
七矣不可以重禄處閒地願乞骸骨以歸乃召公還以
老蠲其拜舞公請不已英宗即位以爲武寧軍節度使
徐州大都督府長史加檢校太師徙封鄭國公既又以
爲景靈宫使公嘗有肺疾及奉仁宗諱一慟輙嘔血不
止昭陵祔廟復願上印綬英宗每見公不以名且諭以
初臨天下未可遽休大臣治平元年出判亳州居數月
公請終不已聽以司空致仕享年七十一累階開府儀
同三司勲上柱國功臣至更二十四號食邑一萬二千
六百戶食實封四千六百戶其爲人端厚清畏進止有
法度即上有所問必據經以對退而未嘗與人言間或
薦引士大夫唯恐其聞之不敢掠上恩其接賓客亹亹
論文章不自休世皆尊名德而小人亦自遠門下嘗曰
殘人矜才逆詐恃明吾終身不為也公初名郊在翰林
時有指公姓名𫝊以他說者仁宗以語公公因請更之
所著書有掖垣叢志三卷尊號錄一卷國語補音三卷
紀年通譜十二卷又文集合四十卷夫人胡氏贈中丞
銑之女封陳國夫人子男五人充國尚書都官郎中均
國國子博士其三人蚤卒女一人封壽安縣君嫁太子
右贊善大夫龐元中孫八人公與其弟祁尤相愛友公
出入將相久而祁亦終學士承旨宋興弟兄以文學一
時顯者未有如公家銘曰
於皇仁宗受天宜君相孰有人鄭公之文
帝曰來汝予欲考古公則有承不遠堯禹
其施維何聲容被民公有經術毗予一人
誰不出處公位將相不顯鄭公士夫之望
始其告休公年未至卒莫我違以聽就第
乃保宏父一品之章間有咨詢據經弗忘
公奄不存隠加皇席大章爛然以昭公跡
既又錫公篆于碑首維碑峩峩在許之右
史臣次之矢詩不多以視後人遂以永歌
宋景文公祁神道碑范鎮
嘉祐五年秋常山宋公自鄭州移疾還京師明年夏四
月疾益侵召門弟子蜀郡范鎮而謂之曰疾病者既死
毋受贈典毋丐子孫恩毋請謚毋立碑我雖戒諸子恐
其弱不能聞於朝子其爲我達之某退而白于中書中
書諸公相顧戚然粤五月丁酉公薨天子輟視朝朝廷
用故事贈公刑部尚書頃之仁皇帝問公之後事特官
其子兩禁嘗僚又謂公事業暴於世不可以無謚列請
於朝乃謚曰景文皆非公志也後二十年公之諸子來
求文以表於墓道嗚呼其受言於卧内者其可違乎雖
然一時之言與揚公後世之美以慰其子孫孰愈哉於
是銘之而不辭也公諱祁字子京其先周武王封微子
於宋因以爲氏望于廣平至公之高祖紳唐昭宗時為
御史中丞以言得罪遂家於開封之雍丘生四子以伯
仲叔季列東南西北四院公之系實出西院曾祖駢漢
兖州乾封令祖耀周夀州霍丘令父玘終荆南節度使
推官初四院之子孫仕者數十人或以蔭或以明經或
以明法或舉進士皆有才名然不甚顯至公之兄弟遂
大顯自曾祖而下並贈開府儀同三司太師中書令兼
尚書令開齊楚秦三國爲公曾祖妣王氏丁氏祖妣賈
氏妣王氏高氏王氏鍾氏朱氏疏齊魏楚梁漢晉秦燕
八國爲太夫人自唐季以來歴五代文物掃地盡矣天
聖初宋興六十餘年寖明寖昌而賦詩取士特卑弱不
振仁皇帝在諒闇公兄弟試禮部糊名籍奏公第一兄
元憲公第三章獻太后曰弟不先兄遂擢元憲第一降
公爲第十人調復州軍事推官代還改大理寺丞國子
監直講直史館再遷太常博士知禮院兼判吏部南曹
修廣樂記成擢尚書工部員外郎先是李翰林宗諤燕
龍圖肅相繼言太常樂比燕樂為高李照乃以縱黍累
尺律下五聲鐘磬才下兩聲與其律不相應公上言照
之樂降黃鐘為太蔟君實寄於臣管不可以事天地宗
廟會韓魏公爲諫官亦言照樂無法乃詔詳定而罷之
尋修起居注權三司度支判官是時陜西用兵國用日
廣公言今大有三冗小有三費州縣之地不加廣而官
五倍且以十二加之遷代罪謫足以無乏若節其入流
計員補吏則一冗去矣僧尼道士已受具戒者且如舊
其徒弟子一切還爲民可得耕夫織婦五十萬人則二
冗去矣廂軍不任兵而任役每役則更調農人罷招廂
軍又得數十萬人則三冗去矣道場齋醮寺觀置官設
徒卒使相非邊任而享公給者罷之則三費節矣三費
節三冗去使國用饒雖興師討罪戎酋可玩於掌股間
耳寧與今日課鹽㩁茗爲戚戚計同年而語哉判鹽鐵
句院次當知制誥會元憲公參知政事乃爲天章閣待
制判太常禮院國子監俄改太常寺兼禮儀事元憲罷
亦出知夀州徙陳州還知制誥判吏部流内銓以龍圖
閣直學士知杭州未行爲翰林學士知審刑院兼提舉
諸司庫務判史館兼侍讀學士元昊之敗契丹也二國
交獻捷公爲契丹館伴使耶律褒等妄自誇大欲求軍
費者公語以西人亦嘗獻俘皇帝不之受因道所俘姓
氏官爵褒等相顧愕眙終其去不敢妄出一語仁皇帝
聞之欲大用公遂會元憲公自天平復參政事解堂職
兼龍圖閣學士史館修撰累遷右諫議大夫充羣牧使
元憲爲樞密復翰林學士張美人爲貴妃公當制乃先
進告或言公以告代冊者落二職以本官知許州未幾
爲翰林侍讀學士久之召還再為史館修撰判太常寺
祕閣祕書省大享明堂遷給事中復兼龍圖閣學士集
賢殿修撰出知亳州歲餘以禮部侍郎知成德軍充本
路安撫使兼馬步軍都摠管河北騎軍雖多而馬常少
公請復駞幕之制及弛河東陜西馬禁聽民間買賣養
馬者不升戸等益募步卒弩居十之五弓十之三槍刀
十之二轘車為陣掘塹為營強弩射人大刀斫馬如此
則騎軍馬多而士精步人衆而弩強敵畏居三月徙定
州言天下根本在河北河北根本在鎮定論兵不得不
先河北謀河北捨鎮與定無足議者請合鎮定為一路
夫恥怯尚勇好論事甘得而忘死河北之人殆天性然
若少厲之不憂不戰欲兵之強莫如多穀與財欲士之
訓練莫如善擇將欲人樂鬭莫如賞重而罰嚴欲敵顧
望不敢前則合鎮定是矣乃積穀百餘萬斛增大團敵
樓十二棚櫓營會弓弩刀槍凡戰之具莫不更新之曰
恃吾有以待之也公前後論事多施行者或不施行亦
降詔褒答之又上禦敵論七篇凡敵之山川道路國俗
嗜好與其君臣向背兄弟之不相能及後相殘覆視其
事若合符節然加端明殿學士尋拜吏部侍郎知成都
府始至葺文翁學自爲記刻西南學者奔走請業公循
循指教莫不中其所偏代還道除三司使元憲公居西
府加龍圖以三學士知鄭州唐書成進尚書左丞移疾
自鄭還也判尚書都省序遷工部尚書復領羣牧使翰
林學士承旨聽一子入侍病且亟猶自力以五事切諫
其一言東宫虚位也又自爲右誌左銘記爵里姓名而
已初公修禮書樂記詳定慶歴編勑改定科場條制覈
實提點刑獄考課知公者謂公爲全能不知公者以爲
禮樂刑政皆出公手用是毁公公亦用是多出入藩鎮
不大用矣嗚呼其命矣夫士大夫所以嗟傷之不已也
享年六十四治平三年五月已酉祔元憲公葬于潁昌
府陽翟縣三封鄉之先原娶劉氏彭城郡君先公十七
年以亡子男十五人定國進士及第終太常博士次不
及名靖國彦國國子博士惠國尚書虞部員外郎輔國
奉國祚國太子右贊善大夫順國大理寺丞佑國終祕
書省正字亮國保國大理評事嗣國俊國廣國太常寺
太祝嗣國早亡孫十人松年延年光禄寺丞儋年進士
及第試祕書省校書郎羲年試將作監主簿昌年未仕
姚年太廟齋郎頥年大理評事餘尚幼公性明果所至
以嚴肅稱其言事謇謇無所回避而於論兵若素習然
其爲文章乃天資也所著唐書列傳一百五十卷行於
世文集一百五十卷藏於其家太學篆隸石經禮部韻
略集韻皆公倡之也銘曰
宋姓之始肇自微子後之苗裔以國爲氏
望於廣平世濟其英至唐中丞有直其聲
謫居雍丘處躬裕休積善儲慶爲後昆謀
序列四院以表以勸公西院出兄弟赫烜
一門文章爲國之光黼黻河漢帝圖用黃
曰禮曰樂自性而學曰刑曰兵適時而程
息偃翰藩非猛非寬文綏安安武厲桓桓
回翔臺閣有猷有作炳焉彬彬昌焉諤諤
嗚呼上天德備才全曷不大用又嗇其年
泉深地厚大夜不晝子孫衆多必侈於後
名臣碑傳琬琰之集上卷七
