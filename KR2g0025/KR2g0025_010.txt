名臣碑傳琬琰之集上卷十宋杜大珪編
韓獻肅公絳忠弼之碑李清臣
元祐三年三月贈太傅韓獻肅公之柩至京師厝於潁
昌長社縣嘉禾鄉先兆之次六月十九日甲午葬靈井
村既事將勒石隧道有詔資政殿學士李清臣其撰次
獻肅公絳事而賜額以為忠弼之碑臣觀於書詩昔之
賢臣苟有以忠服國事盖弗恤厥家在商有若伊尹暨
陟在周有若召公奭暨虎後人思念詠歌於報亦罔不
篤惟獻肅公嗣世德有烈在天下或墜厥實昩弗著見
載筆之士是忱有責矧孝子孝孫懷大戚今獻肅公既
中書舍人攽狀其事太常考功御史與在廷之臣謚其
行右僕射純仁以誌銘昭其幽堂是於忠弼大慰籲詔
又以屬陋臣惟獻肅公昔不以不肖視陋臣是敢重受
命推原帝意丕揚公之忠用久於天下公字子華曾祖
諱處均祖諱保樞真定靈夀人考諱億參知仁宗朝政
事謚忠憲及公與仲季相繼大用繇是三世皆贈太師
開府儀同三司曾祖追封周國公祖陳國考冀國曾祖
妣李氏祖妣郭氏周氏妣蒲氏王氏各封太夫人於夫
之國忠憲公始葬陳公於長社遂築第潁昌以便歲時
奉帚薦豆合其屬以居公又以德義勸教子孫孝友儒
學吏能士大夫皆稱韓氏公少以蔭補太廟齋郎累遷
大理評事試進士唱名第三文章驚動一時以太子中
允通判陳州忠憲公憂除召擢太常丞直集賢院同知
太常禮院言神主在太室而將祀習儀朝廷不敬自是
徙就尚書省遷開封府推官醫家子冷清自謂母娠宫
中生民間欲以惑衆既就獄止羈置蔡州公奏請乃敢
大造諼詐宜棄都市仁宗問所以然公復詳言其狀清
遂伏誅改戸部判官南方饑體量安撫江南所寬減財
力振捄全活十數事創為五則以均衙前役斥陂湖利
奪其錮者予貧民罷信州民運鹽趣發運司以時輸送
宣州守姦賄不法收以付獄州人懽賀使還稱旨擢右
正言時大臣左右朝政務循故事公入對曰陛下宜用
神斷他日納疏言陛下春秋高願早建太子仁宗曰卿
忠論及此然幾事也毋著文墨公懷疏以歸焚於室故
在仁宗英宗朝雖所親亦莫知公嘗論此者入内都知
王守忠判内省事公謂不可假此名罷之道士趙清貺
出入宰相家以賄敗開封府杖之死於道民間讙言為
宰相滅口公請究治宰相與所指者皆謫去未久稍遷
公復固争奏寢弗下公遂屏處自劾上遣使慰勞起之
轉禮部員外郎罷諫職糾察在京刑獄同判太常寺兼
禮儀事同修起居注試知制誥押班武繼隆遷官公封
還詞頭陳其罪出繼隆為鄆州鈐轄久之求補外遷吏
部員外郎以職知河陽辭遷官不拜數月召判吏部流
内銓李仲昌塞六塔河不成瀕河諸郡大水出為河北
安撫使時宰相佑仲昌莫敢斥其罪公獨劾奏仲昌首
事敗河費國墊民竄廢南方遂以龍圖閣直學士為河
北都轉運使親嫌徙知瀛州從官列奏公宜在朝廷留
知諫院自以言數不用不敢汙言職辭改知審官院宣
祖神御温成后園皆寓奉先寺仁宗將幸奉先或謂因
欲臨后園公預以所聞諫旦日飭駕使諭公曰朕欲酌
神御非詣后園也權同知貢舉召拜翰林學士兼羣牧
使仁宗遣使祈嗣茅山公當草祝辭因言祈嗣顧禱祠
何益夫女御閉於深宫者衆宦人養子絶人之世者多
非所以順天地致螽斯之福於上也書奏御仁宗即日
出宫人數百且令裁定宦人養子令歴吏部員外郎右
諫議大夫權御史中丞時近臣守真定已去從官聫章
請貰其罪公曰法自貴者始更相援救則公道廢矣遂
并劾之宫人或納請降度牒紫方袍者公具以聞上亟
逐典掌劉氏等公在臺論大臣緣私請薦舉人不稱者
罷十數凡朝讌在列無敢有讙譁徙倚不端者張孜母
乳悼獻太子孜以襁負從宫中其後壮長寖貴領親軍
以掛嫌議出為外官至是復召還公奏彈宰相引嫌人
典宿衛及數言時政闕失中書故寢不報章未下公自
陳論塞骫職事不敢復造臺諫官指趣或與公異乃詆
公為擅去官守罷知蔡州數月加翰林侍讀學士知慶
州熟羌密矩族劫獄囚殺追呼吏據堡不用命公發兵
夷密矩族朝廷驚問舉兵狀未報聞賊平壮公策決賜
詔嘉奬自此熟羌不敢輙叛嘉祐八年正月進端明殿
學士知成都府出貸倉穀循瘞醫藥葬客死士與貧不
能瘞禁邊州伐木夷界以弭兵争閉絶𧖟崖關使夷人
貿賣来往亡内覘初張尚書詠給券糶鹽米惠貧戸歲
久皆轉入富人公廢舊券别以券予貧民因奏凡三歲
視貧富輙改易券故内侍使蜀給酒場吏主貿賣聽使
掊取以資費公奏請加禁約英宗使内侍省嚴著令每
行必申飭焉遷給事中改尚書禮部侍郎以羣牧使召
未至加戸部權知開封府視事未幾權三司使乃奏均
兩川職分田差劇易為厚薄罷合同憑由司凡宫費悉
關三司中旨横恩一切固執弗下公即奏小人不足徇
即有飛語願覈實英宗曰朕在藩邸頗聞有司以國事
為人情卿所守固善其毋憚䜛京師大雨水天子繕治
供帳皆辦真拜使作永厚陵裁浮費甚衆神宗拜公樞
密副使樞密府選用西班升朝官吏挾勢重有低昂人
莫敢以勞者自直公奏置審官西院釐正選用法付之
禁兵歲減汰數或十耗五六而將校營壘猶如故建請
併省以實軍費兼領制置三司條例司改參知政事熙
寧二年九月夏羌大入慶州境圍七寨殺略數千邊將
高敏戰死榆林以公為陜西宣撫使賜空名宣告即軍
中賞功詔許除補所部官自受命至陛辭三日而行賜
金繒及織文袍纔至邊悉分予將吏公初行環慶勞饗
蕃漢士傷痍者賜帛裹瘡治兵鄜延使偏將种諤出青
澗城趨銀州界破撫寧開光諸帳屯守婁公欲自高
奴通道河東詔兼河東宣撫使就拜同中書門下平章
事昭文館大學士公遣將出麟府兵徑虜中凡九日會
婁下又破賊馬戸川斬馘數千獲繡旗木符領盧印
公初至邊裂諸路兵置七將間其無備亟出𢷬之至是
深入破敵者十七戰皆捷招降數萬人居以曠土方築
據奪其要害而慶將失撫御兵有叛亡者時内外多與
公異意争歸咎宣撫司邊事搖矣公一不辨以身任其
責罷相知鄧州其後既收兵羌人亦卷廬帳驅畜産遁
去客食河外饑死者衆數年終不能復而使大酋數叩
保安軍求通使並塞皆空無敵火上於是知公為有功
明堂禮成進觀文殿學士公乃奏臣嘗私誓年六十歸
奉先臣丘墓今落罪籍乃敢言願如臣所誓章十上神
宗遣使五返敦諭切至除知許州使近田里公乃不敢
辭閱歲加大學士徙知大名府且使過闕入朝諭之曰
西邊之寧卿之力也告辭坐前因奏有司奉行詔令不
稱旨頗為苛急以疲吏民願寬期會簡節目神宗可之
明年復拜同中書門下平章事監修國史既在任請置
局中書鉤考財用以制出入之節已而與同列弗合時
三司使發市易官罪而同列佑之欲弗責方創賈人免
行錢孫尚書永議有異而同列欲論永罔上故不實上
書人鄭俠絞切下獄而執政馮公京嘗賙俠同列欲以
黨俠為重坐公辨帝前謂不得直數罷上為逐市易官
稍寬二臣者而他相至欲復留故賈人劉佐任市易公
固言不可論上前未決公再拜曰臣言不用辱相位請
從此辭上愕曰兹小事何爾耶公奏曰小事弗伸况大
事乎上為罷佐遣使持手扎諭公使就位公乃起後數
月固稱疾乃拜觀文殿大學士禮部尚書知許州徙知
太原府授建雄軍節度使知定州以年七十告老不許
復知潁昌府辭以為西太一宮使請納節上諭以使相
領宫使有近比辭不已遂許收建雄軍節度拜金紫光
禄大夫觀文殿大學士為宮使召陪祠南郊還舊節知
河南府夏伊洛大漲漂城中拯護墊溺給其食處以官
舍訛言驚衆者刑黥之募工料材完倉庫營壘直平而
工作利築堤障城東南明年水復至與堤平人賴以免
頌其功刻於石會行保馬法主者促期增數保戶迫蹙
馬價暴貴公為修奏止之如初令裕陵役興公選才者
分責以事凡所應辦皆前期為區處陵成而下不擾今
上登極恩改鎮江軍節度封康國公自神宗更定官制
以開府儀同三司判大名府北京留守賜覲見公數陳
避詔勉行倚以鎮撫河北公不得請就道都水使者欲
鑿渠郭南引大河東趨金堤調工費甚急公上言故道
在澶淵而傍府横引河功必不就徒耗財力駭恐魏人
使流徙非計也三奏遂罷役後復條列故道便利上之
既而公屢請老上遣使勞撫不從公請不已除集禧觀
使又請凡十餘上上知不可奪乃拜司空檢校太尉致
仕還京師既而許還潁昌敕有司供具入辭賜對給一
子扶掖命宰臣宴餞都亭驛公以久雪上方憂勞辭宴
未行感疾太醫診治元祐三年九月三日薨於寢享年
七十七兩宫臨奠數厚賜天子成服苑中輟視朝兩日
公自少氣節嶷然聞其言見其貌皆知其必位將相剛
正渾厚而於交親仁以盡至朝廷事不可屈撓以私據
理道論是非不辨正不已推賢引能急於家事以誠待
人無所疑而知人常不誤司馬温公方與執政忤而公
言温公代已為樞密副使至於宰相又薦之神宗亦可
之曰卿度光來乎朕當亟召力引吳正憲公忠諒可任
大事宣撫陜西首薦今左右丞相為判官常舉布衣王
安國能辭章程頥有經行士大夫出其門多知名天下
初進士科擢速公言偶程文占上選未見才實勞最躐
衆人指期為卿輔殆亡所謂自是始議間年一貢士而
殺其恩嘉祐中與陳秀公議茶法官不失常課刑辟歲
省數千人又言差役病民最甚宜卑上農及官戶單丁
女戶簿率錢募衙前吏凡不可募者存鄉戶則上戶免
服役而游手之民得以應募有業矣英宗未果行至熙
寧初申講前議及温公建言一用差法詔訪利害公曰
臣初議謂衙前可募其後乃并及他役所募既廣遂率
錢及下戶且多取羨數以今所宜第除羨數免下戶錢
惠澤周矣因條六事異温公議公皆參取焉公前此於
温公疎外中援其賢及議朝廷事自守不奪所見乃如
此又建言官制錯謬如近臣乃兼判中書門下省細務
多關決二府慁大政祖宗方耘耡天下襲唐季未及更
宜早論定其後神宗改官制約用六典多如公所陳者
將殁尤上書懇惻言天下事所臨六州皆生立祠聞訃
有巷哭者公撫養孤貧雖旁宗疎屬皆仰嫁娶衣食賙
門生故吏之不能自存者俸禄無所餘娶范魯公質之
曾孫女先公而亡追封韓國夫人子宗師今為朝散大
夫女適進士范紳早卒以恩追封仙居縣君孫男二人
瑜承事郎璧假承事郎有文集八十卷奏議四十五卷
内外制宣撫經制錄治平會錄總二十二卷藏於家嗚
呼如公斯可謂大臣矣銘曰
韓出姬姓同源異譜支裔綿延高曾北土
及陳公喪始南葬許烈考忠憲仁宗作輔
美成之宫肖像左廡公於四朝忠孝文武
内長臣工外奮師旅為民作防為國除蠱
他人之為芬葩綺組公一乃心忠信是與
匪家惟邦匪身惟主公於夸強弗僂弗俯
公於竒窮弗震弗侮義愆公違義合公處
正邪暌乖其猶寒暑卒遂其守以戴堯禹
凡公德功辨莫能數刻銘斯碑詒示來古
名臣碑傳琬琰之集上卷十
