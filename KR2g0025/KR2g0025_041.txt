名臣碑傳琬琰之集中卷十四宋杜大珪編
孔中丞道輔墓誌銘王安石
宋故朝請大夫給事中知鄆州軍州事兼管内河堤勸
農司群牧使上護軍魯郡開國侯食邑一千六百戶實
封二百戶賜紫金魚袋孔公者尚書工部侍郎贈尚書
吏部侍郎諱勖之子兖州曲阜縣令襲封文宣公贈兵
部尚書諱仁玉之孫兖州泗水縣主簿諱光嗣之曾孫
而孔子之四十五世孫也其仕當今天子天聖寳元之
間以剛毅諒直名聞天下嘗知諫院矣上書請明肅太
后歸政天子而廷奏樞密使曹利用上御藥羅崇勲罪
狀當是時崇勳操權利與士大夫為市而利用悍強不
遜内外憚之嘗為御史中丞矣皇后郭氏廢引諫官御
史伏閣以争又求見上皆不許而因中之得罪然後已
蓋公事君之大節如此此其所以名聞天下而士大夫
多以公不終於大位為天下惜者也公諱道輔字原魯
初以進士釋褐補寧州軍事推官一年少耳然斷獄議
事已能使老吏憚驚遂遷大理寺丞知兖州仙源縣事
又有能名其後嘗直史館待制龍圖閣判三司理欠憑
由司登聞檢院吏部流内銓糺察在京刑獄知許徐兖
鄆秦五州留守南京而兖鄆御史中丞皆再至所至官
治數以争職不阿或絀或遷而公持一節以終身蓋未
嘗自絀也其在兖州也近臣有獻詩百篇者執政請除
龍圖閣直學士上曰是詩雖多不如孔某一言乃以公
為龍圖閣直學士於是人度公為上所思且不久於外
矣未幾果復召以為中丞而宰相使人說公稍折節以
待遷公乃告以不能於是又度公且不能久居中而公
果出初開封府吏馮士元坐獄語連大臣數人故移其
獄御史劾士元罪止於杖又多更赦公見上上曰士元
以小吏與大臣交私汙朝廷而所坐如此而執政又以
謂公為大臣道地故出鄆州公以寳元二年如鄆道得
疾以十二月壬申卒於滑州之韋城驛享年五十四其
後詔追郭皇后位號而近臣有為上言公明肅太后時
事者上亦記公平生所為故特贈公尙書工部侍郎公
夫人金城郡君尚氏尚書都官員外郎諱賓之女生二
男子曰淘今為尙書屯田員外郎曰宗翰今為太常博
士皆有行治世其家累贈公金紫光禄大夫尚書兵部
侍郎而以嘉祐七年十月壬寅葬公孔子墓之西南百
步公廉於財樂振施遇故人子恩厚尤篤而尤不好鬼
神禨祥事在寧州道士治真武像有蛇穿其前數出近
人人傳之以為神州將欲驗以聞故率其屬往拜之而
蛇果出公即舉笏擊蛇殺之自州將以下皆大驚已而
又皆大服公由此始知名然余觀公數處朝廷大議視
禍福無所擇其智勇有過人者勝一蛇之妖何足道哉
世多以此稱公者故余亦不得而略之也銘曰
展也孔公維志之求行有險夷不改其輈
權強所忌讒諂所讎考終厥位寵祿優優
維皇好直是錫公休序行納銘為識諸幽
張御史唐英墓誌銘張商英
張氏之先居卬州白鶴山蓋神仙之苖裔曾大父諱珂
居蜀州新津縣之新穿鄉娶鄉先生樊氏女是生大父
諱諹娶劉氏是生三子長曰禹次曰藻季曰文蔚字隱
之即吾考也考娶江原馮氏生五子曰軒英曰民英曰
唐英曰虞英曰商英考妣以唐英陞朝叙封光祿寺丞
長夀縣君以商英陞朝累贈朝議大夫祥符縣太君考
之行義詳於翰林學士范公景仁之内誌妣之賢淑具
於樞密直學士錢公醇考之銘詩兹乃得而略已唐英
字次功少與兄軒英刻苦讀書經歲不知肉味年十八
州舉送至禮部再上遂及進士第實慶歴三年也初調
渝州決曹椽上興王正議五十篇翰林學士孫公夢得
竒其文曰吾蜀乃有此後生馬周魏元忠不足多也以
賢良方正直言極諫科薦之再調歸州獄椽與夷陵令
蔣槩秭歸令鄧綰為文友名聲籍甚荆湖間揚公元素
以詩贈曰建平之江悍以湍建平之山頑以峭天恐江
山太寂寥故聚英才闘其妙不然三子並國器安得皆
官此遐徼白雲先生張少愚誦之曰眞詩史哉用簿格
移襄州榖城縣令令圃多種薑貸種於民還其陳而配
賣以所得息饒多與鄧城相埓銓曹以所入厚薄目之
曰榖大鄧二次功至則以圃種柳千株作柳亭刻石誌
之嗜利者聞以愧焉開古黃瀆渠溉田無慮千頃作諭
民十篇以警風俗初若迂闊於治既久而折崖諸鄉以
野陋頑梗稱者子弟皆向學樂善彬彬有文化之漸漬
於人也效緩而功遠於諭民見之矣代還恩薦格改著
作佐郎英宗即位覃恩轉秘書丞明年轉太常博士神
宗即位轉屯田員外郎初英宗自濮邸繼大統次功上
愼始書言為人後者為之子恐他日有引定陶故事以
惑聖聽者願杜其漸既而濮廟議作臺諫官相次黜逐
熙寧二年詔舉臺官王禹玉范景仁同在翰林以次功
言事有先見之明以名薦上次功在治平中英廟不豫
慈聖垂簾大臣莫敢發儲副之議者次功奮不顧忌諱
請立穎王為皇太子神宗知之特除殿中侍御史裏行
賜對因問曰卿何尚衣綠耶對曰前此回授與父上曰
孝也以五品服賜之時神宗方講求治道慨然上嘉三
代而下陋漢唐左右公卿未有以中上心者公以疏言
知江寧府王安石經術道德宜在陛下左右又言皇親
員多禄侈宜以服紀隆殺差降及言天下苦於力役不
至有碎崖流離宜講求可以寬民力代民勞者其後施
行多如次功言皇親宗諤引外任使相例僥倖干求恃
長上表詞語不婉次功彈劾之宗諤奪倖宫僚罷逐宗
室肅然盧士衡以龍圖閣直學士知鄆州次功奏人呼
士衡為迷龍圖鄆節制山東奈何不慎擇帥耶士衡降
知列郡次功長於論議善言天下事每進見上稱其忠
將且貴之三年八月丁朝議公憂去官次功自為小官
迎侍二十年孝飬備至偶朝議公懷鄉西歸卒于里舍
恨不及見哀慕成疾四年六月二十二日遂不起享年
四十有三諸孤幼未有成立商英以其年十二月奉靈
柩葬於成都府雙流縣之三昧里有文集若干卷紹聖
三年次功之子庭玉年四十一矣既克厥家徙居廣安
謂孤墳在蜀歲時洒掃不及從地理家得吉穴于南峯
之下以其年十一月某日遷柩改卜來請銘誌謹涕泣
而為銘曰
汪洋浩博長川巨壑次功之學煥爛繽紛
祥霞慶雲次功之文清真勁烈危松皓雪
次功之節卷舒闔開急電驚雷次功之才
云何不夀隕于壯齡所藴未䆒吾門不昌
存我匪令而隕其良南峯之下虎抱龍懷
英靈所舍我既葬之有子改卜魂其來綏
沈翰林遘墓誌銘王安石
公姓沈氏諱遘字文通世為杭州錢塘人曾祖諱某贈
兵部尙書祖諱某贈吏部尚書父扶今為尚書金部員
外郎公初以祖蔭補郊社齋郎舉進士于廷中為第一大
臣疑已仕者例不為第一故以為第二除大理評事通
判江寧府當是時公年二十人吏少公而公所為卓越
已足以動人然世多未知公果可以有為也祀明堂恩
遷秘書省著作佐郎歲滿召歸除太常丞充集賢校理
判登聞鼓院吏部南曹權三司度支判官又判都理欠
憑由司於是校理八年矣平居閉門雖執政非公事不
輙見也故雖執政初亦莫知其為材居久乃始以修起
居注召試知制誥及為制誥遂以文學稱天下金部君
坐免歸求知越州又移知杭州鋤治姦蠧所禁無不改
崇奬賢知得其歡心兩州人皆畫像祠之英宗即位召
還勾當三班院兼提舉兵吏司封官告院兼判集賢院
延見勞問甚悉居一月權發遣開封府事初至開封指
以相告曰此杭州沈公也及攝事人吏皆屏息既而以
知審官院遂以龍圖閣直學士權知開封府公旦暮視
事日中則廷無留人出謝諸客從容笑語客皆怪之公
獨有餘日而畿内翕然稱治他人如公坐視其左右於
是名實暴耀故自天子大臣皆論以為國器而閭巷之
士奔走談說讙呼鼓舞以不及為恐會母夫人疾病請
東南一州侍疾英宗曰學士豈可以去朝廷也明日除
公翰林學士知制誥充群牧使兼判吏部流内銓判尙
書禮部公雖去開封然皆以為朝夕且大用矣而遭母
夫人喪以去英宗聞公去尤悼惜特賜黃金百兩以金
部君知蘇州公居喪致哀寝食如禮以治平四年七月
一日得疾杭州之墓次某日至蘇州而以九日卒年四
十有三男子六女男恭嗣後公六日卒隆嗣延嗣與六
女皆幼夫人陸氏封安定郡君公官至石諫議大夫散
官朝散大夫勲輕車都尉爵長安縣開國伯食邑八百
戶有文集十卷公平居不嘗視事而文辭敏麗可喜強
記精識長於議論世所謂老師宿學無所不該通於世
務者皆莫能屈也與人甚簡而察其能否賢不肖尤詳
視遇人各盡其理為政號為嚴明而時有從舍於良善
貧弱既恤之尤至在杭待接賓客多所闊略而州人之
貧無以葬及女子失怙恃而無以嫁者以公使錢葬嫁
之凡數百人於其死知與不知皆為之歎惜即其年十
月十六日葬公錢塘龍居山皇祖尚書之兆銘曰
沈公儀儀德義孔時升自東方其明孰虧
視曕歎譽無我敢疵正晝而隕嗚呼可悲
序傳有史亦銘在詩
名臣碑傳琬琰之集中卷十四
