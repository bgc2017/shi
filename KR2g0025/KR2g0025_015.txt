名臣碑𫝊琬琰之集上卷十五宋杜大珪編
吕文穆公蒙正神道碑富弼
東平吕公相我太宗真宗垂二十年咸平六年夏以
疾罷歸第大中祥符四年四月十九日遂不起年六
十六五年十月二十七日葬於河南府洛陽縣金石
鄉奉先里後五十七年其子居簡始議琢碑于墓次
請文于里人富某某義不得辭輙用纂其世次德業
之實以告諸神曰吕氏其先出于炎帝姜姓虞夏之
際始封于吕其後遂以所封為氏周初太公望以功
國于齊穆王時有吕侯為周司寇王命作吕刑以訓
至西漢其裔孫有居東平者即吕侯之後也本大支
茂歷世有人以文武勳德顯名于當時者偉然相望
唐末徙籍太原國初遷居洛今遂為洛陽人也公諱
蒙正字聖功太宗太平興國三年春首拔進士第初
命將作監丞通判昇州四年代還會帝征太原劉氏
朝于行在道受著作郎直史館旋加右拾遺服銀緋
五年轉左𥙷闕知制誥服金紫八年遷都官郎中召
入翰林充學士是冬擢為左諫議大夫參知政事俄
陞給事中端拱元年拜中書侍郎兼戸部尚書同中
書門下平章事監修國史未幾代趙普為上相淳化
二年罷為吏部尚書奉朝請四年復為上相至道元
年除授左僕射判河南府兼西京留守真宗紹位就
加左僕射咸平三年詔歸四年復為上相益以昭文
館大學士五年冊拜司空兼門下侍郎明年感疾凡七
上章求解政事改太子太師仍封萊國公以告成泰山
進封徐國祠后土又進封許國及薨天子震怛哭甚悲
不能視朝者三日遣使弔祭賻賜特厚贈中書令謚文
穆公以諸子位于朝累贈太師兼尚書令秦國公始公
少時考妣以口舌偶相戾遂以異處然情義内篤交誓
不復嫁娶考後連佐邊幕妣居洛中并留公侍焉公每
感歎憤懣絶迹于龍門山躬事薪汲力奉慈養而且痛
自刻責以為業晝夜漏相接未始少懈嘗泣淚滿所讀
書而怳怳日若無以為生者如是數年學益富文益竒
聲動天下士友益附太祖開寳末公侍母氏赴舉東都
時太宗以晉王尹開封聞公名召見復索其所著文大
稱之期以公輔之器是秋府薦甲於鄉書明年即上第
自此七年參預國政總十二年凡七遷遂作宰相領萬
務必本於仁義教化而不專尚條約鈞酌衡量咸適其
宜中外静明翕然稱治精於選任憸庸者不得進久之
知蔡州金部員外郎張紳以贓敗或讒于帝曰紳亦洛
人家甚富昔吕某方就學苦貧恨紳不能如意資其用
今挾權諷下誣以賄免耳是豈好貨者也帝驟信立還
紳官而以他事罷公相公退就常參位怡然一不自明
踰年帝得紳贓實始悟遽黜紳為絳州副使翊日復以
相命公慰勞優篤遂及紳事而公亦不謝帝既愛其能
守法度而復重其沈毅不撓俄欲遣人使朔方諭中書
選才而可責以事者聞公退以名上帝不許他日又問
公以前所選對帝亦不許他日又問益急公終不肯易
其人帝盛怒投其奏書於地曰吕蒙正何太執耶必為
我易之公徐對曰臣非執蓋陛下未諒耳因固稱其人
可使餘不及臣不欲用媚道妄隨人主意以害國事同
府皆惕息不敢動公插笏俛而拾其書徐懷之而下帝
退謂親信曰是公氣量我不如既而卒用公所選復命
大稱旨帝於是益知能任人而加有不可奪之志上元
觀燈一夕帝宴近臣于端拱樓樂車馬之藝左右顧曰
五代都邑凋喪閭巷無幾人今其全盛如此可喜可喜
公避席曰乘輿所在士庶皆走集故盛臣常見都外不
數里饑寒而死者甚衆不必盡然願陛下視近以及遠
蒼生之幸也帝頳顔不語王禹偁名謇諤時亦在列聞
其對為之汗下而公侃然復位無懼色帝以西北二敵
弗服忿之常議討伐公切諫兵者傷人匱財不可屢動
漢武郡國萬里外可謂快其志矣然天下已困終悔之
唐文皇親征遼碣手運土木卒無功而還亦悔是二主
者曠百代無比而用兵皆不免於悔為後世非笑陛下
及其未有以悔也惟早慎之直宜以道德恩信横于中
而澹乎外則夷狄自賓與夫命死官舉凶器校其所不
足與校於無用之地而又倖勝於萬一者豈不遠哉帝
傾聽褒納自是伐議遂寝但用應兵而已本朝故事宰
相子起家為水部員外郎公長子從簡當得之公以延
蔭太寵非所以慎官賞勵寒畯也懇辭不拜秪受將作
監丞因以為著例于今不易在河南會熙陵役作公念
輔政既久恩寵特殊羸然曳縗謁靈輿于境上伏地哭
幾絶屢哭屢幾絶行路皆哭皇皇焉不忍去不得已乃
出私錢三百萬助復土之費而還其在疾告也降醫走
使不絶于道公以盡瘁積疾猝未有瘳累表乞骸骨優
詔不允既而姑願歸洛將行聽肩輿至殿門俾二子掖
而登坐而訪問日昃方罷二子咸面推以恩公晚築園
宅于洛至則以琴觴雅宴自肆於其間間與樵釣野叟
駢席而語不以軒冕累其歡曠如也公渾厚淵博忠亮
寬懿無煩語不妄顧與人無親疎無高下階級而一歸
於至正其為諫諍為侍從為執政凡嘉猷偉畫皆不作
巳出而密歸之於上惟上自行之故人無知者其有不
能秘須論議别白而後方從者遂𫝊焉則天下稱道聳
伏想望其人邈如神明自始仕至再罷相惟在昇與河
南為外委餘並處内不出未嘗一日遠于朝廷至于河
南之行尚非太皇雅意蓋強出之將以遺嗣君以結公
心故章聖初亟復在位三入相皆首之所以專其任也
丁内外艱皆奪情而起不容終制不欲使他人代也賜
第東都以安其居俾無外徙之請也移疾歸鄉黨積十
年卒不許還政第詔令休息頥養而密常使人候其安
否章聖謁陵寝祀汾隂再駕西都皆幸其第又親視其
疾思復用也非公謀謨設施潛運默化人雖罕得見其
跡而功自被于四海致時昇平則疇能感夫兩朝眷遇
絶比如此其至者乎公策名冠天下士而位登元宰官
至三公階勲爵邑咸第一勤畏翼翼乃心王家周旋始
終毫髮無玷以老疾懇請而退天子慊然猶欲起其廢
而用之嗚呼盛矣哉可謂聖世令德鉅人者矣曾王父
諱韜皇主莫州莫縣簿贈太保曾王母太原王氏封許
國太夫人王父諱夢竒皇戶部侍郎贈太保王母潁川
郡君陳氏封鄧國太夫人父諱龜圖皇起居郎贈尚書
令母彭城劉氏封徐國太夫人公掌誥時會令君朝京
師公跪而泣于令君徐國且告曰大人母氏皆老矣不
肖子不忍見兹睽忤不偶願復故好敢以死請語訖又
伏于前泣下不止令君徐國不得已憐而從之然終異
堂而處公晨暮交走咸盡色養人於是始知公之純孝
大行于其家也初娶宋氏封廣平縣君再娶薛氏封譙
國夫人皆歿于公之先男十人從簡駕部員外知簡大
理寺丞惟簡庫部郎中承簡虞部郎中行簡比部郎中
次未名次易簡奉禮部務簡光禄少卿居簡龍圖閣直
學士尚書兵部侍郎師簡司農少卿公退居于里常召
諸子立庭下誨之曰吾觀舊史見唐中葉後至周末亂
離相繼不絶卿相往往不得其死而無歸全之所吾幸
生盛時碩茂尊顯今又奉身至此知夫免矣矧若曹皆
得為王官其無為世胄子弟之為者以自蹈不淑且重
汙吾而將以累吾家由是諸子夙夜相警勵不忘詔教
持身謹𠡠咸稱善人惟龍圖公最為肖公沉識懿行動
有規法力以詞業自登名於英俊之域入踐臺閣出更
藩服藹著嘉績稔於輿論異日必能蹋公之武于廊廟
之上而增大乎門構矣今自海南移典鄭州餘九人者
先後公皆卒孫二十五人曾孫三十一人並𫝊公之所
誨於其父祖罔敢不率人於是又知公之義訓大施于
其後孫皆有官而曾孫亦有出仕者女六人長嫁光禄
寺丞直集賢院孫暨次嫁刑部侍郎參知政事趙安仁
次嫁太常博士周漸次嫁觀文殿學士尚書右丞丁度
次早夭次嫁永州推官楊巽文集二十卷行於時銘曰
天之生賢而不世出出不逢時亡位而沒
生而無成不若勿生主辰而成惟公奠京
初隱而學四方聞聲舉以魁衆四方益驚
歲始踰七遂為相臣相我二宗太皇粤真
三相必首不令後人善不有已造宁密陳
事苟咈鬱衆皆逡廵公勇而前悉心以論
帝怒斯震公顔益温居若柔弱語焉不聞
及以議諍骨鯁必伸公久不渝一心劬劬
帝知忠端始貳終孚帝嗟乎公我有不如
百職具舉萬方以胥成我太平匪公曷圖
公處厥位天子是依讒免疾去天下以思
進則以道勤勞飭之退必以禮燕樂適之
曰子芸芸曰孫羣羣厥有肖子又絶其倫
天其意者斯為報與文石于墓無窮之所告
與
陳文惠公堯佐神道碑歐陽修
潁川公既葬於新鄭其子尚書主客郎中述古等七人
具公之行事及太常之狀祁伯之銘以来告曰惟陳氏
世有顯人我先正文惠公歷事太宗真宗而相今天子
其出處始終之大節可考不誣如此故敢請以墓隧之
碑余為考其世次得其所以基于初盛于中有于終而
大施于其後者曰信哉陳氏載德晦顯以時其蓄厚來
遠故能發大而流長自公五世以上為博州人皇高祖
翔當五代時為王建掌書記建欲帝蜀以逆順禍福譬
之不聽棄官家於閬州之西水遂為西水人皇曾祖齊
國公諱詡皇祖楚國公諱昭汶皇考秦國公諱省華皆
開府儀同三司太師尚書令兼中書令自翔以下三世
不顯于蜀至秦公始事聖朝為左諫議大夫其配曰燕
國太夫人馮氏公其次子也諱堯佐字希元舉進士及
第累遷太常丞知開封府錄事參軍用理獄有能績遷
府推官以言事切直貶通判潮州自潮還獻詩數百篇
而大臣亦薦其文學得直史館知夀廬二州提點府界
諸縣公事丁秦公憂服除判三司三勾院兩浙轉運使
徙京西河東河北三路糾察在京刑獄天禧三年編次
御試進士坐誤差其第貶監鄂州茶場未至丁燕國太
夫人憂明年河决滑州天子念非公不可塞乃起公知
滑州乾興元年作永定陵徙公京西轉運使以辦其事
入為三司戶部副使徙副度支拜知制誥兼史館修撰
同知天聖二年貢舉知通進銀臺司遷龍圖閣直學士
知河南府徙并州知審官院開封府拜翰林學士兼龍
圖閣學士七年拜樞密副使其年八月參知政事居三
歲間凡三請罷明道二年罷知永興軍行過鄭州為狂
人所誣御史中丞范諷辨公無罪徙知廬州又徙同州
復徙永興又徙鄭州累官至戸部侍郎景祐四年四月
召拜同中書門下平章事公為人剛毅篤實好古博學
居官無大小所至必聞潮州惡谿鱷魚食人不可近公
命捕得鳴鼓于市以文告而戮之鱷患屏息潮人歎曰
昔韓公諭鱷而聽今公戮鱷而懼所為雖異其能使異
物醜類革化而利人一也吾潮間三百年而得二公幸
矣在潮修孔子廟韓公祠率其州民之秀者就一學知
夀州遭歲大饑公自出米為糜以食餓者吏民以公故
皆争出米其活數萬人公曰吾豈以是為私惠耶蓋以
令率人不若身先而使其從之樂也錢塘江堤以竹籠
石而潮嚙之不數歲輙壞而復理公歎曰堤以捍患而
反病民乃議易以薪土而害公政者言于朝以為非便
是時丁晉公參知政事主言者以黜公公争不已乃徙
公京西而籠石為堤數歲功不就民力大困卒用公議
堤乃成河東地寒而民貧奏除石炭稅减官冶鐵課歲
數十萬以便民曰轉運征利之官也利有本末下有餘
則上足吾豈為俗吏哉太行山當河北河東兩路之界
公以謂晉自前世為險國常先叛而後服者恃此也其
在河東鑿澤州路後徙河北鑿懷州路而太行之險通
行者德公以為利公曰吾豈為今日利哉河决壞滑州
水力悍甚每埽下湍激并人以没不見蹤跡者不可勝
數公躬自暴露晝夜督促剏為木龍以巨木駢齒浮水
上下殺其暴堤乃成又為長堤以護其外滑人得復其
居相戒曰不可使後人忘我陳公因號其堤為陳公堤
開封府治京師公以謂治煩之術任威以擊彊盡察以
防姦譬於激水而欲其澄也故公為政一以誠信每歲
正月夜放燈則悉籍惡少年禁錮之公召少年諭曰尹
以惡人待汝汝安得為善吾以善人待汝汝其為惡耶
因盡縱之凡五夜無一人犯法者太常博士陳詁知祥
符縣縣吏惡其明察欲中以事而詁公廉事不可得乃
欲以竒動京師自錄事已下空一縣皆逃去京師果諠
言詁政苛暴是時章獻明肅太后猶聽政怒詁欲加以
罪公為樞密副使争之以謂罪詁則姦人得計而沮能
吏詁由是𫉬免公十典大州六為轉運使常以方嚴肅
下使人知畏而重犯法至其過失則多保佑之故未嘗
按黜一下吏公貶潮州其所言事蓋人臣所難言者其
平生奏䟽尤多悉焚其藁其他文章有文集三十卷又
有野廬編潮陽編愚丘集多慕韓愈為文與修真宗實
錄又修國史故事知制誥者常先試其文辭天子以公
文學天下所知不復命試自國朝以来不試而知制誥
者惟楊億及公二人而已公居官不妄進取為太常者
十一年不遷為起居郎者七年不遷自議錢塘堤為丁
晉公所黜後晉公益用事專威福故人子弟以公久于
外多勉以進取公曰惟久然後見吾守如是十五年今
天子即位晉公事敗投海外公乃見召用公初作相以
唐劉蕡所對策進曰天下治亂自朝廷始朝廷賞罰自
近始凡蕡之所䆒言者皆當今之弊此臣所欲言而陛
下之所宜行且臣等之職也天子嘉納之公在相位不
久其年冬雷地震星象數變公言王隨位在臣上而病
不任事程琳等位皆在下乃引漢故事以災異自責求
罷章凡四上明年三月拜淮康軍節度使檢校太傅同
中書門下平章事判鄭州康定元年五月以太子太師
致仕詔大朝會立宰相班遂居于鄭其起居飲食康寧
如少者後四年年八十有二以疾卒于家公居家以儉
約為法雖已貴常使其子弟親執賤事曰孔子固多能
鄙事作為善箴以戒子孫臨卒口占數十言自誌其墓
公前娶曰杞國夫人宋氏後娶曰沂國夫人王氏子男
十人長曰述古次曰比部員外郎求古主客員外郎學
古虞部員外郎道古大理評事館閣校勘德古殿中丞
修古秘書省正字履古光禄寺丞游古大理寺丞襲古
太常寺太祝象古秦公三子長曰堯叟為樞密使同中
書門下平章事季曰堯咨為武信軍節度使皆舉進士
第一人及第三子已貴秦公尚無恙每賓客至其家公
及伯季侍立左右坐客䠞蹜不安求去秦公笑曰此兒
子軰爾故天下皆以秦公教子為法而以陳氏世家為
榮公之孫四十人曾孫二人合伯季之後若子共孫若
曾孫六十有八人女若孫曾五十有四人而仕于朝者
多以材稱於時嗚呼可謂盛矣銘曰
陳世高節在汚全潔閟德潛光有俟而發
其發惟時自公啓之英英伯季踵武皆来
相車崇崇武節之雄高幢巨轂四世六公
惟世有封秦楚及齊尚書中書儀同太師
祖考在前孫曾盈後公居于中伯季左右
惟勤其始以享其終惟能其約以有其豐
休庸顯問播美家邦有遠其貽有大其繼
刻詩垂聲以質来裔
名臣碑𫝊琬琰之集上卷十五
