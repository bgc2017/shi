名臣碑傳琬琰之集中卷四十四宋杜大珪編
王文正公曾行狀富弼
故推誠保德崇仁守正協恭忠亮翼戴功臣資政殿大
學士開府儀同三司行尚書左僕射判鄆州上柱國沂
國公食邑一萬二千五百戸食實封五千一百戸贈侍
中曾祖鐸累贈太師尚書令中書令越國公曾祖母趙
氏越國太夫人祖繼華累贈太師尚書令陳國公祖母
劉氏陳國太夫人衛氏楚國太夫人考兼皇任著作佐
郎累贈太師尚書令魯國公母張氏燕國太夫人何氏
魯國太夫人青州益都縣興儒鄉秀士里姓王氏諱曾
字孝先年六十一王氏以爵祖於周至東漢霸始居太
原别族支居瑯琊及祁皆為望姓而太原者尤著世世
有子不絶公即太原人也其先旅於無棣唐末屢徙晉
避地青社遂家魯國太夫人始生公法相甚異魯公謂
人曰是必大吾閭八歲亡怙恃仲父工部撫愛逾所生
公頼以育事之如事父鄉先生清河張震年過九十名
有道以經術教授門人達者甚夥公從而學震以語工
部曰老矣未嘗見如是兒觀其識致宏遠終任將相年
十五時郡有田訟久不質將佐患之公偶與典校者坐
亟聞其昧語謂不可白公立為發其姦隠訟者氣索獄
遂判理人伏其幼悟嘗適江左護外喪度京口大風起
舟子請急艤焉公念赴喪事宜不得緩促遂行顧前後
舟皆欲覆公所乘獨安然以濟聞者歎異之既冠舉進
士咸平五年試禮部及後殿皆為第一署將作監丞通
判濟州會北虜寇邊京東地迫河朔緣督供饋濟人大
擾公推是具陳二道被苦且指畫便宜以聞上嘉其初
任能志於民報可即代還復試以文舊制當屬學士舍
人院寇萊公入相號賢以公名盛不與他埒特召試政
事堂授著作郎直史館銀章赤紱主判三司戸部案是
歲朝廷修和好息民遣使稱北朝公卿以下謂事適然
亡異論公獨抗章曰古者尊中國賤夷狄直若首足二
漢始失乃議和親然禮亦不至均今若是是與之亢立
首足並處失孰甚焉狄固不可啟臣恐久之非但並處
又病倒植願如其國號契丹足矣章聖尤所賞激然使
者業巳往又重變遂巳景德四年領右正言知制誥賜
三品服明年祥符紀元天子封泰山入南臺為北曹副
郎又明年加史館修撰四年畢汾祠遷主客郎中未幾
判大理寺初用散郎至是帝以不重故特命公且謂曰
廷尉主天下獄思得詳敏者治之乃不亂無以易卿公
因請得自辟署既始於我亦遂為故事五年詔使北彼
俗重射邀公校其能視公儒者謂必負北人環擁左右
公一發破的衆聳伏迓者邢祥辯給好以氣凌人盛稱
本國宗枝賢且相友愛近賜以鐵券公曰鐵券所以安
反側也大臣功高不賞天子疑則賜之何用及親賢哉
祥大慙然賜還不復語六年召入翰林為學士直日先
帝燕衣坐便殿賜對罷就院内使即諭曰向渴卿甚因
不及御朝服見亡謂吾嫚其為人主尊敬如此理局以
寬明聞俄知審刑院法有違制者報徒公請非親被以
失論從杖既外郡有以是具獄聞者眞宗怒詔論如法
公執前議上謹容曰若卿自是無違制者公遽曰如詔
旨不復有失者天下之廣豈人人盡知制耶惟上裁幸
上悟欣然下其議因為著令佐吏趙廓立其後聞之出
語人曰王公犯顔不撓廓汗下不能仰視公施施自若
九年轉兵部逾月以諫議大夫參知政事明年改元天
禧加給事中時上方好神仙築昭應景靈會靈三宮觀
以廬諸眞咸用弼臣領職得者以為寵公選為會靈觀
使非志也讓於冀國王公欽若上以為異除禮部侍郎
罷知政入謝上怒未霽始責以大臣當𫝊會國事何遽
自異耶公頓首謝曰夫君從諫謂明臣盡忠謂義陛下
不知臣駑使待罪政府臣知義而已不知異也太尉王
公旦時在列歸以語所親曰予執政二十年日夕見上
上意微忤即懼逡巡不敢語王貳卿始得進用避觀使
咈旨被詰占對詞甚直了不憚過吾遠矣頃之出守南
亰稍遷天雄軍四年召還中書數月擢為中書侍郎平
章事天聖三年改門下又累遷兼吏部凡作相領會靈
觀昭應宮二使集賢殿昭文館二大學士始之還也會
章聖病彌留今上位儲决政資善堂劉后諷宰相丁謂
謀臨朝物議洶洶搢紳皆潛有所去就公恐計日中宫
挾外援圖所非冀是未可以口舌争即不聽且何從倚
辨非所以安趙氏也因說后戚錢公惟演曰帝仁孝結
於民心深今適不豫且大漸天下莫不延領屬吾儲君
而劉后遂欲稱制以疑百姓公獨不見呂武之事乎誰
肯附者必如所欲將劉氏無處矣公實后肺腑因何不
入白即帝不諱後立儲君后建長樂宮輔政此萬世之
福也錢懼從之后因省不復有它志未幾今上踐祚遺
詔軍國事權聽后旨儀法久未决丁謂沿后素意乃上
議太后朝近臣處大政皇帝朝朔望獨見群臣餘庶務
悉令入内押班雷允恭傳奏禁中取可否即下不以覆
謂之黨附和以為便公颺言於朝曰是故欲壅上聽而
絶下情耶且天下公器豈庸兩宫異位又政出宦人亂
之起也不可乃引後漢馬鄧故事奏凡御朝帝坐左母
后坐右而簾前奏事以次如常儀納之士大夫由是識
上下之分已而治定陵謂果與允恭謀改吉卜幸咎禍
事敗抵罪謂之列佑於上曰謂首被顧託請以議功衆
愕未有以對公進曰謂事干宗社議功不及卒放謂於
崖佑者隨廢先是謂用事威賞皆專達不謀於朝既已
竄馮公拯繼為上相復躡故跡公獨諭以禍福且折其
牙角使不得露自是事一决於兩宮然而太后稍自尊
侈上徽號乃欲御大安正寢受册公執不從遂降御文
德殿長寧上夀復欲御大安公又固執益不許卒御别
殿由是大失太后意指昭應灾為不職免相事出知青
州嗚呼人臣大節始見其心平時立朝被冠紱逶迤矩
步自飾邊幅坐與人談忠義若不恤死及見人主則迎
意苟合夙夜醖巧智媚悅萬狀以固祿位時復悻悻炫
小直干細人之譽一日國有大事相顧色喪噤不敢開
口亦不自愧羞豈如公方太后時主少國疑人無一志
大臣不協恭而奮不慮己特以身捍患遇事必立見非
義未嘗不直之凡措置亡失策動赴機會左右王室始
終以寧得俟上專政光明剛健其功業可稱道哉與其
小夫懦臣異日談也治平二年再移天雄軍威懷素著
人繪像事之戎使每及境必整其徒然後入至宴勞時
坐皆有節俯伏聽命不少譁過别郡乃大鼓譟無行列
禁亦不止俄領彰德軍節度使檢校太尉遷太師明年
加同平章事又明年徙判河南府景祐元年驛召拜樞
密使二年遷右僕射復門下侍郎為亞相啟沂國公久
之表以老不任求解甚頻至四年授資政殿大學士轉
左僕射判鄆州將行語弟皥曰唐李英公遺誡可謂深
切皥曰然終為裔孫所累曰彼忠於國奚暇保家為君
子益以是知公之心也五年冬十月甲戌有巨星隕於
寢十一月癸卯感疾丙午薨君子曰知命矣辛丑以喪
如京師訃聞天子震悼廢朝二日贈侍中賻物加等親
與隸屬拜官者若干人又詔鴻臚給葬事家人狀理命
辭於朝許之公自一命至考終位上宰官二品階與爵
第一勲第二衍邑過萬戸恩禮之極也中外煩使大凡
知通進銀臺司審官院禮儀院三班院各再判都省大
理寺審刑院糾察京獄契丹生日幸亳考制度使南郊
大禮使各一試貢士三修書時政記定儀注删條敕釋
御集等局總十有二書尊號寶受命寶諡册文各一幹
任之重也自餘尤煩者不列焉更城所至必首建學校
多出俸賜備經費公天性過人輔以學所作必精詣極
摯凡居官率以仁聞平生亡分毫失謹厚莊重雖家居
莫見其惰容衷實自任不妄與人語至於親識書問亦
不必昫昫欵密而情好自篤不信怪守南都日有妖夜
至都人恐甚里門晝闔至廢市道路絶人公大闢牙門
出自循拊逮捕先聲者繫由是妖遂滅居大位不植私
恩孜孜推進人物終身使勿知或有謝者必正容拒去
惟不引用親屬有出上意者亦奏嫌報罷初拜參政首
議復諫臣選忠孝者數人俾盡規益號無闕政故公在
相府僅七年絶亡論事被黜者又首議擇名儒敦勸講
繼命孫公奭馮公元番侍經筵每秋終公率同列獻詩
以賀二者尤大佳事一時朝廷翕然有風采上嘗親署
忠亮忠厚四大字獨賜公用是益自感奮勤勞王家知
無不為人望素重比外遷天下惜其去再用乃大喜及
是終也皆失聲閭巷相弔非德至厚者孰與焉世有年
八十者衆謂之夀然既死人不復經道如向無其人公
之名與公遂不朽人念之常如生豈不所謂夀者耶公
雅善屬文深茂典懿有兩制雜著五十卷大任後集七
卷筆錄遺逸一卷上之志在諷諫有詔嘉奬刻板均賜
近位又喜筆札琴阮皆極其妙初娶蔡氏處士光濟女
卒再娶李氏故相文靖公女繼室以其妹封許國夫人
賢令可法子四男三女曰絪光祿寺丞曰縡亦光祿寺
丞曰縯將作監丞曰緣縯與二女並早夭初以子幼取
從兄子大理寺丞祕閣校理繹為子主後遂克以葬一
女適屯田郎中沈惟温弼素稔公實又嘗為其僚且辱
公弟請所不得讓謹件繫官次行事上考功牒奉常謹
狀
張忠定公詠行狀宋祁
惟公禀尊嚴之氣凝隠正之量粤在羇貫不偕兒曹嶷
然志嚮高自標置始就外傅即覽群經書必味於義根
學乃知於言選家貧無以本業往往手疏墳史每有屬
綴輙据庭樹槁枝而瞑苟不終篇未嘗就舍磥若多節
默表大厦之材居然晚器弗示良工之璞太原王摶名
知人見公&KR0719;然異之獨謂公曰唐魏文公本生此鄉故
老有言後五百年復出一佳士元精回復祭酒當之矣
公謝不敢當興國四年始遊鄴下與故上谷寇公準推
轂引重時屬鄉里命秀方國試言府將雅欽公名議為
舉首夙儒張覃者悃愊有行疏略少文公即以檄謁府
盛稱其長覃終得薦公為之下彙茅有吉爵砥相先讓
夷之風一變河朔明年進士及第釋褐大理評事知鄂
州崇陽尤厲風績大江之南民俗文弊囚以手而上下
獄為人而重輕公廉知其狀痛繩以法精力於職擿伏
如神洗其鍥薄鎮之忠厚吏樂其職多一笑而歸休民
協攸居或減年而從役就改將作監丞著作佐郎解秩
授太子中允關掌麟州軍事夏臺弗靖西戎方強公繕
起亭障精明烽火坐贊叔敖秉羽之策多參嫖姚穿土
之樂伐謀取勝西鄙以安端拱紀元天田躬籍轉祕書
丞明年充禮部考試官已事復倅相州一懼之年宜為
親解百斤之牘終以懇辭乞董濮上市征以便迎養詔
可其奏月餘召賜五品服知浚儀縣俄為荆湖北路轉
運使事不諉上世咨其清劾罷太守姦贓疲愞者十數
人悉條所部廢格抏敝者百餘事稜威所振吏皆股弁
察廉使上其理狀璽書褒美三年遷太常為郎中再旬
乘驛赴覲加錫金紫翌日遷虞部為郎中再旬授樞密
直學士賜錢五十萬判銀臺承進司門下封駮事兼三
班院河東大將張永德小校犯法因笞而死詔按其罪
公即封還制書白上曰永德為國牙爪居天下勁兵處
若以一部曲摧辱主帥臣恐有輕上之心上不納因不
關銀臺而下書譙讓未幾果有營兵脅訟軍候者公復
争前事上輙優容謝之會賊順緣間坤維摇亂偏師數
萬鼓行而西太宗以為潢池弄赤子之兵荆棘生大軍
之後疇咨上輟崇簡守臣參豫武功蘇易簡白上曰某
甫可屬大事當一面若奉將威命降諭劇賊陛下高枕
永無西顧之憂矣乃命公知益州揆日占謝賜白金一
百四十斤鴻卿出郊不復内御子顔引道初無辨嚴朝
家方以大師未集留之半歲公潛簿所賜上還長府其
秋遂詔赴部公終不復言至道二年改兵部猶為郎中
會丁新昌郡太夫人之喪恩詔奪服陽秋之義不以家
事為辭禮經所執亦推順變之人眞考嗣歷邇臣均霈
即拜諫議大夫歸朝遷給事中戸部使七旬拜御史丞
咸平二年知貢舉杜絶書謁時稱得人夏改工部侍郎
知杭州五年移京兆尹明年轉刑部復為樞密直學士
再知益州尋加吏部猶為侍郎景德三年罷歸領三班
登聞檢院奉朝請先時生瘍於腦至是弗損家第賜告
環中造適移狀言上請外藩尋知金陵兼江南安撫使
岱宗成禮改尚書左丞昇人以秩滿願留即拜工部汾
睢飲至又進禮部皆為尚書疾劇還臺求訪高手薦剡
需頭之奏願遂角巾之游魏舒之先行後言人無知其
去位平津之何恙不已詔益勉於存神猗違半年必於
得謝上不獲已出公知陳州以大中祥符八年八月一
日遂終於理下享年七十嗚呼景命弗究宗工其萎知
仁均哀殱我何贖邦人改祠而為諱道路舉音以過喪
眞宗聞訃震嗟追贈尚書左僕射以天禧四年十一月
二十七日權窆於陳州宛丘縣孝悌鄉謝村焉從宜也
公始娶夫人唐氏卒繼室以太原郡夫人王氏即河陽
節度使顯之女允執婦道以佐君子後公三年而殁子
從質以父任累遷至衛尉丞居公之喪一月以毁而夭
女一人適故内相王公禹偁子嘉祐母弟詵以公延賞
今為虞部員外郎孫四人曰約曰綜曰綽曰紳咸以忠
厚世其家公階至正奉大夫勲上柱國爵開國公食封
三千七百實戸四百其大較也公姿宇爽邁謀謨沉敏
道架俗表氣籠霄極任節俠已然諾不窕不槬如玉如
瑩修詞立誠博見強志篰書兼兩賓蓋成隂佐郡被邊
遭時右武入螘封而試馬回策若縈張貍步以射侯捨
矢如破總物纖密絶人遠甚及夫司封駮則詳言粹議
有任隗之沈正總臺憲則摧奸觸佞有傅咸之剛簡治
益部也宿師屯結縣官乏食掾史搏手狂狡啟心公乃
賤售盆鹽翔貴囷米貿遷鍾豆諷告鄉縣民或妄言沮
公公斬之以徇自是見糧大集戰士倍氣矣自不逞挻
亂重城晏閉主帥王繼恩上官正頓師入保埋根不進
坐失脫兔之拒居若賈胡之留公以為將不親行衆不
可使乃勸正自當一隊以賈群勇正許諾行有日矣公
慮其不進於是椎牛宿帳具出餞之禮中坐酒酣親舉
屬軍尉曰爾曹俱有親弱在東蒙國恩厚恐無以塞責
此行當直𢷬寇壘盡其噍類平定之日東向以報目見
朝廷舉萬年之觴豈不快耶若猶老師逸囚疲民曠日
即此地還為汝死處也正由此卓行深入詭道兼進殊
死鏖戰盡俘凱還公乃出車勞勤摐金大會以次論獲
先命行賞皆伏公氣决不敢迎視繼恩帳下卒縋城夜
逸吏執以告公惡與繼恩不叶即命縶投眢井一府無
知者先時劫掠之際誣染尤衆脅從有狀歸訴無階各
保營壁共懷猜貳公以為鹿不擇隂既亡生路蟲入其
腹懼益厲階亟下符移鑴說魁宿宥其枝黨縱歸田里
譬以大恩訖無敢桀及再任也屬六羸南牧靈旗薄伐
公慮遠夷為變欲出竒以勝之因取盗賊之尤無狀者
磔死於市凛然人望遂臻靖嘉每吏牘便文久不得判
公率爾署决人皆厭伏罰既值罪案無廋情蜀中喜事
者論次其詞總為誡民集鏤墨傳布雖張敞之為京兆
時時越法縱舍黃霸之守潁川人人咸知上意無以過
之牧餘杭也遘民荐饑方蜡不啟稻蟹無種原田若藝
民挾鹽利以冒公禁者日數百輩公一切笞遣不徇彜
法邏戍入啟曰法亂如是人將安禁公勞之曰餘杭十
萬戸饑者七八弗挾鹽利無復生意若暴禁之彼將圜
視衡擊以擾居者則為禍大矣爾曹第忍之竢其歲定
則太守復以三尺律從事矣是年雖歉人無泛命者富
家子與壻分財不協詣府廷辯壻曰彼先子有治命壻
七子三因出遺札子不能舉其契公索酒酹地曰彼父
智人也當死之日子方冲孺託養於壻苟子有七分之
約則亦死於壻手矣今當七分歸子三分歸壻於是二
人號慟以為神明公之操决率是類也原其遇二聖也
以功名自任故力與命偕顯八座也以方格見信故言
與行危本乎直清貫以忠恕無乞靈徼福無人非鬼責
履重剛不險臨大節不奪葵藿弗采於猛獸山川寧舍
於騂角若夫安世之恨謝公歸之滅私大有之文明小
雅之愷悌公皆兼有其美惜其未極柄用遽愆腠理上
欲為相者數矣天之不憗也悲夫公雅好著文深切警
邁以不偶俗尚因自號乖崖公尤善詩筆必覈情理故
重次薛能詩序之曰放言既竒意在言外議者以公自
道也生平論著仲氏詵集之成十卷以行於代内外歸
之日無搯膺之妾無雜弔之賓終齊事而乃瞑取禪書
而頌德漢廷諸老恨王駿之不侯天下之人為隴西而
流涕斯非遺愛遺直立功立言之極歟敢撫令猷以須
史闕謹狀
名臣碑傳琬琰之集中卷四十四
