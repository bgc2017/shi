名臣碑傳琬琰之集下卷十三宋杜大珪編
文忠烈公彦博傳實錄
紹聖四年四月丁已降授太子少保潞國公致仕文彦
博薨彦博字寬夫汾州介休人父洎贈太師韓國公彦
博天聖五年中進士第授大理評事知濟州翼城并州
榆次縣改太常博士通判兖州景祐四年御史中丞張
觀薦為監察御史遷殿中侍御史丁父憂服除還舊職
會西鄙用兵有臨陣先退望敵不進者置獄鄰郡而推
劾枝蔓久不即誅彦博請嚴軍法以重將權仁宗嘉納
之康定元年元昊䧟金明寨詔劉平自環慶倍道兼行
與石元孫黃德和合兵援延州五龍川遇覆敗績德和
率所部先遁平元孫皆為敵執德和妄奏平等降賊遣
彦博至河中鞫勘具得姦狀德和伏誅為河東轉運副
使麟府二州皆在河外因山而城彦博父洎為轉運使
以麟州餉道回遠軍食不足乃按唐張說常領并州兵
萬人出合河關掩擊党項於銀城比為河外直道自折
德扆世有府谷即大河通保德以便府人故河關路廢
而弗治將復奏之未及而卒彦博領漕事遂通銀城由
是州有儲粟慶歴元年元昊圍麟州二十日知城中有
備解去初并代緫管王亢鈐轄康德輿楊懷志檄調芻
粟彦博籍數州民餽運以俟出兵亢等按兵府州閉壘
自守及䧟豐川始出屯城外數里三日而還居民謂寇
復至入保城郭棄所齎扵路彦博以其事聞且言西事
未寧悍邊全藉良將亢等材駑下必致敗事願正典刑
别擇武臣付以邊事亢等悉坐貶秩除尚書戶部員外
郎直史館三年遷天章閣待制轉運使元昊復寇西鄙
葛懷敏等敗績三年以彦博為龍圖閣直學士知渭州
未行徙秦州守邊有威名虜不敢犯四年除樞密閣直
學士知益州建言本路兵馬久不曾習戰請立訓練之
法又言益彭卭蜀漢五州非用馬地州屯二千餘騎請
易以步軍詔從之七年擢諫議大夫樞密副使改參知
政事貝州宣毅十將王則挾妖術與州校張巒卜吉謀
反閉城拒守改年置官属河北遣將勒兵傅城下命權
知開封府明鎬體量安撫師久未克彦博請行因命為
宣撫使鎬副之至則督將攻城旬餘未下諜言賊欲潜
兵出邀虜使輜重鎬先遣殿侍安素伏兵敗之牢城卒
盖秀劉炳請穴地以入貝州南臨御河秀等潜扵岸下
夜穿晝匿穴成窒以褐袍走白彦博募死士二百銜枚
由穴進帳前虞候楊遂請行許之既出登城殺守陴者
垂絙引城下人賊以火牛突登者不能拒頗却遂身被
創援戈刺牛牛退走踐賊潰城破生擒則檻送京師與
羣黨悉誅除禮部侍郎同中書門下平章事集賢殿大
學士彦博因進對言嘗聞德音以縉紳多務奔競非裁
抑之無以厚風俗若稍旌恬退守道者則躁競庶幾知
耻乃薦王安石韓維張瓌悉被甄擢與樞密使龐籍同
議省兵民汰為民者六萬减廩給之半者二萬衆議紛
然以為久衣食扵官不願為農且習弓刀一旦散之閭
閻必為盗賊仁宗亦疑之以問彦博對曰公私困竭正
坐冗兵果有患臣願死之皇祐元年除吏部侍郎昭文
館大學士監修國史二年大饗明堂禮畢彦博與宋庠
高若訥修纂儀注起自降詔訖于禮成係日以書為大
享明堂記二十卷目錄一卷又以親被訓諭退而紀錄
者為紀要二卷書成仁宗為製序引詔褒答鏤板賜近
臣除禮部侍郎尚書三年殿中侍御史裏行唐介言彦
博專權植黨知益州日以間金竒錦因内小臣遺宫掖
及參大政與諫官吳奎相表裏欺君固寵貝州賊平乃
明鎬之功彦博幸會遂叨相位顯用張堯佐隂結貴妃
為謀身之計仁宗怒召二府示之䟽介面論不已樞
密副使梁適叱介下殿辭益堅詔送臺劾介既下彦博
留再拜曰御史言事職也願不加罪不許召當制舍人
即殿廬草制貶英州别駕彦博以吏部尚書觀文殿學
士知許州翌日出吳奎知密州知諫院包拯上䟽留奎
仁宗曰介言奎拯隂結彦博觀此奏不誣也四年徙
知青州五年再徙秦州尋除忠武軍節度使知永興軍
至和二年再入為平章事昭文館大學士與富弼同拜
宣麻之日上遣黃門覘扵庭士大夫皆以得人相慶明
年正月仁宗御殿疾暴作扶入禁中二府俟于殿閣召
内侍史志聰問起居狀對曰禁中事嚴密不敢漏彦博
叱曰上暴疾係國安危惟爾專出入禁闥不令宰相知
天子起居欲何為耶自今疾勢增損必白違當從軍法
二府議留宿未有以發彦博請用道家說祈禳大慶殿
輔臣主祠事設次宿殿廡志聰等又白非故事彦博曰
豈論故事時耶知開封府王素夜叩宫門求見執政彦
博曰此時宫門何可夜開詰旦素入白禁卒告都虞候
變者同列欲捕治彦博不可乃召都指揮使許懷德問
虞候某者何如人懷德稱其謹畏可保彦博曰此卒者
怨誣之爾宜亟誅以靖衆乃請平章事劉沆判狀尾斬
仁宗疾已沆譛之曰陛下違豫時彦博擅斬告變者
彦博以沆判聞上意乃解嘉祐二年監修國史御史吳
中復乞召唐介還朝彦博因言介頃為御史言臣事多
中臣病其間雖有風聞之誤然當時責之太深請如中
復奏召用之三年三司鹽鐡使郭申錫與河北都轉運
使李參議河事不協訟參參密遣指使高守忠齎黃河
畫圖入中書私属彦博御史張伯玉彈奏參姦邪結託
命待制盧士宗司諫吳中復雜案申錫所訟及彈文不
實申錫坐貶滁州彦博尋以檢校太師同平章事河陽
三城節度判河南府四年封潞國公五年易節保平軍
判大名府改成德軍節度使尚書左僕射太原府俄復
保平軍節度判河南丁母憂八年英宗即位起復同平
章事成德軍節度加冠軍大將軍左金吾衛大將軍三
上表乞終喪許之詔給俸賜比宰臣之半力辭不受治
平二年服闋復以舊官判河南尋除侍中淮南節度使
判永興入為樞密使兼群牧制置使徙劒南西川節度
使熙寧元年河北糴便司言軍儲艱乏神宗欲扵貴糴
州軍減住營兵額彦博曰自古募營兵遇事息輙罷漢
文帝恭儉至武帝時府庫充實因用兵遂致公私匱乏
吕公弼以謂邊兵不可多減遇大閱師旅寡弱啟侮夷
狄彦博曰自有戍卒不至闕事也二年相陳升之詔彦
博朝廷宗臣其令升之位彦博下以稱遇賢之意彦博
言國朝樞密使無位宰相右者獨曹利用嘗在王曾張
知白上臣忝文臣粗知禮義不敢紊亂朝著固辭乃從
三年夏人犯大順城至慶州李復圭以陣圖方略授鈐
轄李信都廵檢劉甫監押种詠轍使出戰信等如教失
利退走復圭亟收所授方略執信等繋獄奏從軍法彦
博力言其非宰相王安石白上以復圭事為當信等伏
誅人皆冤之四年軍亂召二府對資政殿輔臣深以用
兵為憂彦博曰朝廷施為務合人心以静重為先凡事
當兼采衆論不宜有所偏聽陛下即位以来厲精求治
而人情未安盖更張之過也祖宗法未必皆不可行但
有廢墜不舉之處爾王安石曰朝廷求去民害何不可
若萬事隳頽如西晉風兹益亂也安石知為已發故力
排之監察御史張商英言樞密吏任遠恣横使副黨庇
不案彦博與吳充蔡挺家居待罪遣吏送印中書不受
詔趣入院彦博請以其章付有司正典刑商英隂助中
書故彦博等不能平會王安石亦不直商英坐貶監荆
南商稅彦博乃起視事六年除守司空河東節度使判
河陽七年徙判大名府初選人李公義為鐵龍爪以濬
河宦官黃懷信更作濬川把天下指笑以為兒戲王安
石獨信之除范子淵都水外丞置濬川司行其法子淵
奏功求賞言䟽導水勢悉歸故道退出民田數萬頃朝
廷疑其妄下大名府保奏彦博言河水汗漫非把可濬
雖甚愚之人皆知無益去年退地止因霜降水落今年
未嘗用把而退地更多臣不敢雷同欺罔奏至上不悅
命知制誥熊本與都水主簿陳祐甫河北漕臣陳知儉
按視如彦博言子淵乃求對言本等意安石罷彦博必
相故附會其說且先詣彦博納拜宴飲于是知雜御史
蔡確亦言本奉使不公詔確與諫官黃復雜治置獄逮
繫二百餘人數月獄成子淵及本等皆重坐彦博勿問
熙寧七年遼人再遣蕭禧議地界命内侍裴昱賜彦博
手詔問所以待遇之要備禦之方彦博奏中國禦戎守
信為上必以誓書為證彼雖詭辭難奪正論若不計曲
直利害敢萌犯順之心則預備之要足食足兵堅修城
壁保全人民以主待客以逸待勞理必勝矣或曰先發
制人意在輕動或曰乘其未備襲取燕薊事不審處後
將噬臍非王師萬全之舉也九年除守太保再任力辭
太保許之元豐三年除太尉開府儀同三司復判河南
王堯臣子同老言至和三年仁宗不豫内外寒心先臣
參預朝政與宰相文彦博富弼請立英宗皇帝為嗣仁
宗感悟開納大計遂定會彦博来自北都過闕入覲神
宗以問彦博對曰先帝天命所在神器有歸實仁祖知
子之明慈聖擁祐之力臣等何功神宗曰雖云天命亦
擊人謀卿深厚不伐善隂德如丙吉真定策社稷臣也
彦博曰如周勃霍光是為定策自至和以来中外之臣
乞立皇嗣者甚衆臣等雖嘗有請事未果行至嘉祐末韓
琦等卒就大事盖琦等功也神宗曰議論扵至和時發端為
難仁宗意已定其後止申前詔爾正如丙吉霍光事前後不
相掩也卿宜盡錄本末將付史官彦博乃具奏其詳扵是手
詔中書曰彦博禀德深厚善不自伐懷此大功絶口不言中外
搢紳莫有知者今緣故臣子明其父勲始得本末及知援立之
功厥有攸在嘉祐之詔但宣之爾遂加彦博河東永興軍節
度使錄其子宗道為承事郎彦博亦力辭兩鎮宴餞瓊林
輔臣皆預兩遣中謁者遺詩以寵其行有報在不言功之
語當世榮之四年遣内侍王中正往鄜延體量經制邊事中
正既行稱面受詔所過募禁兵從者將之而西主兵官不敢
違至西京彦博以無詔拒之中正亦不敢募而去六年請
老除守太師河東永興軍節度使彦博又固辭許罷兩鎮
以守太師致仕元祐初議除彦博三省長官御史劉摯等有
言乃命平章軍國重事六日一朝一月兩赴經筵邊
事河防及朝廷有大政令即與輔臣共議恩遇甚渥巳而
彦博屢抗章請去五年復以太師致仕紹聖初言者論
彦博朋附司馬光詆毁成烈怨疾先朝以理財裕民之
政為暴刻箕歛之科以經武斥地之勲為寇攘草竊之
計落河東節度開府儀同三司太原尹降授太子太傅
卒年九十二特輟視朝一日崇寧中預元祐黨後特命
出籍追復太師諡忠烈彦博凝簡莊重顧盻有威逮事
四朝薦更二府七換節鉞位將相五十餘年再守秦州
大名永興五判河南徧歴公孤兩以太師致仕英傑夀
俊名聞四夷熙寧中彦博在樞密府尼惠普以妖妄就
逮有司奏搢紳所與簡牘一時公卿多有之獨彦博無
有神宗問其故對曰但臣不知爾如知之亦當有書時
人美其分謗元豐中判河南府與富弼席汝言王尚恭
趙丙劉几馮行已楚建中王慎言張問張燾司馬光凡
十一人用白居易故事就弼第置酒相樂尚齒不尚官
已而圖形妙覺僧舍謂之洛陽耆英會光為文序其事
宣徽使王拱辰守北都以書來諭曰拱辰以家洛位與
年不居數客顧以官守不得執巵酒在坐席願預名其
間幸無我遺其為時所嘉美如此彦博雖位體隆貴而
平居接物謙挹尊德樂善如恐不及邵雍程顥程頥以
道學名世居洛陽彦博與之遊從甚密及顥死既葬親
為題其墓為明道先生云子恭祖貽慶齊賢保雍居中
及甫維申宗道
劉右丞摯傳實錄
紹聖四年十二月壬子鼎州團練副使新州安置劉摯
卒摯字莘老渤海人少舉進士嘉祐中禮部奏名第一
中甲科調試秘書省校書郎知冀州南宫縣舊以稅錢
五百折絹一疋民坐破産摯上于朝請給半價時包拯
領三司奏可其事縣人頼之徙江陵府觀察官以韓琦
薦召試補館閤校勘遷著作郎熙寧四年自同知太常
禮院改太子中允時王安石初秉政遇摯甚厚擢為檢
正中書禮房公事非其好會遷監察御史裏行未及陛
對上䟽論亳州獄小人意在傾摇大臣今富弼已責願
少寬之是時神宗皇帝勵精求治摯初面對被寵奬
言皆聽納摯感遇因上䟽其略以為君子小人之分在
義利而已小人材非不足特心之所向不在乎義故欲
賞之志每在事先公爾之心每在私後陛下有勸農之
意今變而為煩擾有均役之意今倚以為聚歛其有愛
君憂國之心者皆無以容扵其間今天下有喜扵敢為
之論有樂扵無事之說彼以此為流俗此以彼為亂常
畏議者以進取為可耻嗜利者以守道為無能此風浸
長東漢黨錮有唐朋黨之禍必起矣願陛下虛心平聽
愼重好惡收合過與不及之俗使會歸于大中之道又
論常平免役法陳事會御史中丞楊繪亦論新政不便
并下其章司農司農難詰且劾摯繪欺誕懷向背有詔
問狀摯言臣待罪言責采士民之說告于陛下職也今
乃以有司言下臣問狀是合與之争口舌無乃辱陛下
耳目之任哉乞下臣章并司農所奏外廷考定當否如
臣言有取願賜察納言涉欺罔甘就竄逐奏入不報明
日復上䟽曰今天下之勢未至扵安且治者誰致之邪
陛下注意以望太平為己任得君專政者是也二三年
間開合動摇舉天下無一物得安其所者盖自青苖之
議起而天下始有聚歛之疑青苖之議未允而均輸之
法行均輸之法方擾而邊鄙之謀動邊鄙之禍未艾而
助役之事興其間又求水利淤田省併州縣難徧以䟽
舉其議財則市井屠販之人皆召而登政事堂其征利
則下至歴日官自鬻之至扵輕用名器淆混賢否忠厚
老成者擯之為無能俠少儇辨者取之為可用守道憂
國者謂之流俗敗常害民者謂之通變凡政府謀議獨
與一椽属决之然後落茟同列與聞反在其後故奔競
乞丐之人其門如市今羌夷之欵未入反側之兵未安
三邊創痍流潰未定河北大旱諸路大水民勞財乏縣
官减耗聖上憂勤念治之時而政事如此皆大臣誤陛
下而大臣所用者誤大臣也居數日罷御史落館職責
監衡州鹽倉故事御史不帶兼職以館職充御史自摯
始也八年復職簽書應天府判官事元豐初改集賢校
理知大宗正丞權發遣開封府推官改奉議郎官制行
以朝奉郎為尚書禮部郎中又以開封獄空賜金紫服
六年春為右司郎中五月坐論事衝替明年知滑州哲
宗即位召為吏部郎中改秘書少監擢為侍御史論貶
蔡確及言陞朝官薦進士明經冒濫學法苛細愈扵治
獄條目猥多過扵防盜類不以禮義遇士人非先皇帝
意又言經義之弊蹈襲剽賊有司莫能辨請雜用詩賦
取士復賢良方正科罷常平免役法引朱光庭王嵓叟
為言官元祐元年為御史中丞詔摯與諫議大夫孫覺
看詳被罪訴理在元豐八年三月赦前者摯言何必赦
前自今日以前皆當看詳奏可上䟽言上之所好下必
有甚朝廷意在總覈下必有刻薄之行朝廷務行寬大
下必有苟簡之事習俗懷利迎意趨和所為近似而非
上之意本然也今因革之政本殊而觀望之俗故在昨
差役初行監司己有迎合争先不校利害一槩定差一
路為之搔動者朝廷察其始此固已黜之矣由此觀之
大約類此向卒點責數人者皆以非法接克市進害民
然非欲使之漫不省事也昩者不達矯枉過正顧可不
為之禁哉請立監司考績之制又言臣所領訴理所冤
抑無甚扵太學獄者本因學生告言學官隂事勘官求
請事外或摭赦前事為言株連證逮所及上自侍從下
至郡縣舉子無慮數百千人遠者或自閩吳赴逮本師
生以茶藥紙筆通問遺而文吏當以受所監臨枉法甚
失哀矜恤刑之意用是罪多减貸擢中大夫尚書右丞
二年除左丞三年夏為中書侍郎冬遷門下侍郎摯與
同列奏事論及人才摯曰人才難得能否不一性忠實
而有才識上也材不逮而忠實有餘次也有才而難保可
借以集事又其次也懷邪觀望隨勢改變此小人終不
可用二聖深然之且曰卿等常能如此用人國家何憂
哉是時上臨御累年淵默未嘗出語可否政事宰執屢
請時扵講筵指事詢問以廣聽納其後每有顧問宰執
必申叙其說從而奏事遂以為常一日内降畫可裁定
宗室冗費及六曹吏額房吏請封送尚書省摯曰錄黃
當過門下今封送何人也吏言尚書以吏額事每奏入
必徑下本省已久今誤至此摯曰中書不知其它當如
法令遂作錄黃初尚書吏任永夀精捍而猾與三省吏
不相能具以吏姦告諸宰政丞相吕大防深然之是
時戶部裁冗費後省(闕)吏額已逾年垂就矣大防盡取
其事置吏額房扵都省召永夀等領之至是永夀見錄
黃愕曰兩省初不與今安得此即禀大防命兩相各選
吏與其事以是語摯摯曰中書用法行錄黃非有意與
吏為道地也今乃使就都省分功何耶其後事畢永夀
積勞補官餘吏皆遷轉有差扵是外議洶洶臺諫交章
論列以謂事在後省久永夀等攘去纔兩月而都司擅
擬優例冒賞章䟽十上大防不懌而士大夫趨利者居
間交闘扵是朋黨之論起矣六年春拜太中大夫右僕
射兼中書侍郎是年冬言者論摯姦回險詐力引私黨
為臣不忠父死扵衡委而不葬為子不孝罷相以觀文
殿學士知鄆州初邢恕責官過京師書抵摯摯答有愛
以俟休復之語會排岸官茹東濟有求扵摯不得見其
書隂錄以示中丞鄭雍侍御史楊畏二人方論摯得此
乃釋其語上之曰休復語出周易以俟休復者俟它日
太皇太后復辟也又章惇諸子故與摯之子游摯亦間
與之接言者謂摯預交惇子為囊橐以冀後福二聖尤
不悅遂罷政事云八年移守青州紹聖初詔摯誣詆聖
考愚視朕躬首陳變法之科終成棄地之令縱釋有罪
以歸怨公上汙衊異已以誘脅衆心落職知黃州未至
再貶為光禄卿分司南京鄿州居住四年春責為鼎州
團練副使新州安置尋卒于貶所年六十八不許歸葬
是年蔡渭告言文及甫嘗書抵邢怨有司馬昭之心路
人所知之語盖指謂摯嘗有廢立意也扵是逮及甫恕
等繫同文詔獄命翰林學士蔡京中書舍人蹇序辰等
雜治卒無佐驗及甫恕皆被罪猶用蔡京奏明年五月
摯已死詔以前尚洙所置辭皆已亡不及考驗明正典
刑乃免摯諸子官家属徙英州元符三年三月詔還其
家属收叙諸子五月復摯中大夫建中靖國元年因其
子跋有言官給葬事依前宰臣例崇寧元年詔追降朝
議大夫大觀二年以八寶赦追復朝議大夫其後復觀
文殿大學士太中大夫贈通議大夫紹興元年今天子
顧哀元祐故老特贈少師
名臣碑傳琬琰之集下卷十三
