名臣碑傳琬琰之集中卷四十六宋杜大珪編
孫宣公奭行狀宋祁
孫奭字宗古年七十二歲公之先本樂安望姓後子孫
有徙古博平者墳墓託焉遂為博平人公幼好書術不
事産利夙儒太原王徹以五經教授其徒數百人公往
從之游及徹卒有從公質正謬惑者公厚謝未答久之
為言其意義據深切人人厭服於是徹門下生悉從公
以終業故其鄉之粹然仁者愛之其里之肆然暴者畏
之會州將少文憎忌儒服公不見禮違之汶上樂其風
土遂貫籍焉頃之吏上計文即偕西遣端拱二年擢九
經高第釋褐主莒縣之簿代還上言願以本經試最有
司言學有師法於是以廷尉平直太學為講員太宗幸
上庠詔說尚書說命三篇動容稱善且歎曰天以良弼
賚商朕顧不得若人邪因賜公緋衣銀魚用是明年劾
免大丞相以郊禮及眞宗嗣位再除至殿中丞又侍講
論諸侯王邸賜三品服會詔百官轉對公上十事判太
常禮院國子監司農寺累遷工部郎中擢龍閣待制大
中祥符初議封禪四年將祀汾隂公上䟽言其不可者
有十上遣内侍就問公又䟽伸前說俱蒙嘉納六年遂
下詔用開元故事欵瀨鄉奉太清之祠公上疏引唐明
皇以為言天子雖嘉其意然謂稽古擇善何常之執更
為解疑論以示羣臣始尚書公年耆德茂重去鄉梓公
至是上言不勝父子之情願歸田里盡温凊之報詔不
許又奏願守一郡以便瞻省制可之乃守高密居部二
年拜左諫議大夫罷待制之職還臺糾察在京刑獄祥
符之降也始名天慶先天降聖為盛節詔天下飭齋合
燕費且不貲公建宜罷以省浮用書奏不報未幾出知
河陽天禧末縣官度用財力稍稍減郡國祠醮終如公
言郊祀恩改給事中公連年自表以尚書公年九十按
禮家不從政据令許解官侍養帝覽奏歎息詔丞相府
曰孫某或請急過家及欲近郡則聽之乃就徙兖州明
年改元乾興眞宗之後元也其三月今上即位例遷工
部侍郎八月驛召公還拜翰林侍講學士俄知審官院
仍判國子監復知通進封駮事兼羣牧使會修先朝實
錄以公有胥臣多聞羊舌肸春秋之習命參其典領尚
書公寢病也朝廷知公孝特許乘傳視疾再宿至汶上
實錄成就遷刑部及尚書公齊終公孺慕癯毁尋詔奪
服公固願終喪上命貴臣敦喻公不得已還都復舊官
頃之兼判太常寺及禮院再知審官院以久次授兵部
權吏部流内銓又兼龍圖閣學士貿茶轉貨法久而弊
計臣欲揵囊橐推浮淫實繄參定以興長利初公之勸
講也往辟亂亡臨文始為諱有可以規益順諷者必諄
諄為上言之掇五經之切治道者為經典徽言五十卷
奏御繪無逸篇為圖願置便坐為位守觀省之助時母
闈輔政五日一御事公因言古之帝王朝朝暮暮未有
曠日不朝者也陛下春秋鼎盛宜日御前殿見羣臣發
揚健粹覽照治本而上方奉養長樂故謙讓未皇也於
是公年七十因請間祈致所事上章者三皇帝與莊獻
太后特御承明殿存諭數四公頓首且言勸道無狀以
暮日希遠途恐不能自還無以塞責乞全首領為陛下
之賜因泣數行下上亦惻然猶詔公與今龍圖閣學士
馮公元講老子三章又命今禮部尚書晏公殊讀唐史
是日各賜帛一百疋後數日制詔報公果不得謝更求
近郡上乃從焉改工部尚書以本職復為兖州且命須
小會畢乃得辭待禮復數月請行數矣乃宴於太清樓
樂闋上出御飛白書宰府樞臣大字軸各一學士以下
小字軸各二惟公與文元大小兼賜焉朝廷榮之並詔
賦詩述所以優待師臣之意明日詣承明謝且陳將奉
違帷幄上亟命取老子講如前章既罷仍有具衣釘帶
材馬之錫及治行也又宴瑞聖園就貺御製詩一章復
詔近臣為詩以餞議者謂漢疏受桓榮咺赫龍光不克
過之明年耕籍改禮部公為政多惠利嘗奏復濟瀆故
道渫其鍾水濟鄆之田微公其魚所至興儒學教導不
純用法律有足大者事皆責丞史掾屬總綱目而已人
皆宜之不見為治之迹明年以病自乞上知不可奪乃
聽遷太子少傅歸老夏五月疾篤戊子移居正寢命子
孫曰明日午中吾當逝矣且吾在仕途四十年訖無悔
尤乃今奉遺體終牖下君子其以我為知命口占遺奏
初不以家事為言又謂子瑜曰逮吾屬纊當無内姬妾
獨若與諸孫在庶不死於婦人之手已丑如期而薨訃
聞天子廢朝震悼以左僕射策書驛告其第延其賞於
子及孫二人焉賵贈稱之士之仁且賢者莫不相弔徽
數令名洎終益榮夫人天水趙氏以平原郡追啟湯沐
三子曰瑶仕歴司虞止員外曰琪止衛尉丞曰瑜今為
殿中丞息女三長適高平范昭季適昭弟曙仲適琅邪
王景仲蚤卒公於學無不該總精力彊記絶人遠甚以
其為禮莫大於祭故受詔次(闕)興以來郊廟容典為
崇祀錄祭莫尊於天故本其六名實則一帝是康成排
王肅彷徉千載貫諸儒之論為南郊奏樂莫盛於雅故
裒翁萬同律為樂記圖孝莫重乎喪故援古塞違為五
服制度五經之學章句數十萬後生佔畢厭苦其說故
作五經節解删去盈辭又請以劉昭後漢志禆范曄之
闕尚書釋古文以檢考今文謂孟子附聖立書莊周根
道德之論律有學科宜並刊布又同定論語爾雅義疏
皆鏤槧垂久唐明皇删定月令自竄新意其事淺而不
篤公乞復康成舊註還其篇次議雖中格禮家韙之在
内閣也眞宗賜歌詩俾之次韻公屢辭不聽乃有賡載
集資質詳審進止如有寸尺無儳言遽色接誘士類侃
侃如也或以竒袤怵之則玉色山立不得而撓然志尚
隠約器服塵素不儌福於神不愧辭於人善推已以恕
物不格物以已長讓夷損怨稱為長者尚書公之疾革
也公䑛潔其面以代頮御未始就子舍褫衣帶養者以
為難安車之還也日延鄉老道舊為樂先時邑子或從
公家宰貸息錢濟劑券紛紜酒酣公命折而焚之凡散
數百萬其推轂士不進不止成就諸儒甚衆而馮公元
諫議大夫孔公道輔尤顯公為内閣馮甫從初命入太
學不十年抗茵憑侍金華與公同列云至於日月獻納
便宜施行者存於有司伏青規秘皂囊則詭辭焚藁外
無知者嗚呼公有黃中通理之才服勞累聖發舒事
業既光大矣第不登三事謩九德寧天嗇公藴而不使
盡邪將人匱公賜而弗及庇邪知與不知咸為公恨卜
竁有日節惠兹在敢摭雅行告於有司謹狀
馮侍講元行狀宋祁
馮元字道宗年六十三公之先始平人四代祖官廣州
唐末關輔亂不敢歸而劉氏據南海僑斷士人故三世
食其祿太祖定交廣公之禰本劉氏日御國除始為王
官授保章正老病免遂占數都内公少嗜學保章君不
欲公疇其業使從故僕射孫宣公授五經大義又友博
士崔頤正逮冠彊立博覽外嗛嗛若不足中敏力甚自
經典詁訓祖襲師承穿穴莛楹皆能駕其說寖弄翰為
詞章默而有沉鬱之思出入服褒衣習矩步如大賓祭
鄉人化其謹至以俚語諺之不妄交游惟樂安孫質
陸參譙夏侯圭相友善三人皆直諒而材故號四友家
貧盛冬無薪燎夜輙市瓶酒與圭對經研𣙜一再酌以
自温或達旦不瞑眞宗大中祥符元年由進士調臨江
縣尉再朞罷會講員缺詔冬集吏能明經得自言試可
公往應令時諫議大夫謝泌領選精果有風鑒見公儒
者嘻笑曰吾聞古治一經至皓首生能盡善也邪對曰
達者一以貫之可矣謝竒其對因抉經義疑晦者廷問
參詰公條陳詳諳言簡氣愿謝抵掌嗟伏即日聞上授
國子監直講由是名震京師公卿大夫家争欲屈公授
道者久之遷廷尉平又兼崇文院檢討其八年程覆俊
選公待詔殿中帝讀易至泰卦命說其義公既道繇象
云云因本君臣感會所以輔相財成者帝悅賜五品服
稍親近之禁中建龍圖閣庋藏祕册置學士待制等員
為縉紳譽處時帝用尚書工部郎中李虛已兵部員外
郎李行簡待制是時公仕資淺故以太子中允直閣直
閣蓋由公始數召入與二李賜清間說易盡上下經帝
嘗稱公誦說通而不泥言外自有餘趣非專門一經士
也俄改三品服天禧元年以諫議大夫假節使契丹還
遷太常丞兼判禮院吏部南曹先是今上在儲闈帝欲
得肅艾長者使之勸學訪於宰相時太尉文正王公以
公對或者謂公年差少罷不用更用博陵崔遵度四年
遵度卒帝即擢公左正言兼太子右諭德代其任他職
如舊初文正聞公名而未之識一日召至第先使諸子
質經義密視其人淹粹亮恪乃自見之授其老子他日
令詣府與執政衆試已而為帝言數矣故公之顯文正
力焉公由孤生挾儒術進出入十餘年鋗玉華緌與諸
儒獻歌頌數得進見兩宫所以褒禮賜予尤渥便蕃光
明為時宗國器當世休之今上嗣位改尚書工部員外
郎升為直學士兼侍講未幾孫宣公亦入露門執經逓
進公得孫同列以為寵孫得公亦自以知人為多兩人
提衡諷道上益嚮學俄兼會靈觀副使知通進銀臺司
兼門下封駮事天聖元年判登聞檢院明年判國子監
三年改禮部郎中五年同知貢舉時天下偕計參倍公
協力程綜片善必錄雖鉤捶臬平不計其公未幾正為
學士當是時天子念先帝盛烈裁績信書為一王言故
貳卿中山劉公筠今資政殿學士常山宋公綬丞相潁
川陳公同領史事已而丞相為開封府浩穰劇三輔乃
罷史官諸公亟以公請詔從之書閱兩朝論次筆削者
衆至是褒懲謹嚴近古風烈矣其十一月燎祭南郊為
鹵簿使七年召入翰林為學士凡三禁職皆天下選而
公兼有且優為之又判尚書都省俄為三班院歲餘改
吏部郎中八年以國書成進諫議大夫充史館修撰九
年為吏部流内銓兼羣牧使明道元年十月既考室謝
享宗廟又為鹵簿使以赦令例遷給事中明年耕籍田
使任如廟禮俄為莊獻莊懿二太后園陵鹵簿使前此
莊懿之未祔也塴都城右郊公嘗假鴻臚護其葬及梓
宫之遷斥土沮濕近戚詆公監視亡狀十月解翰林學
士及侍講二職出守河陽辭得見上但頓首引咎自請
治郡滿三年奉計以報會太學官屬叩丞相府上書留
公柄臣悔欲弗遣公固願行到部以清静稱不作條教
今左僕射王沂公自洛師入覲為上言馮某東朝雋老不
宜以纖芥棄外上亦意合即日馳傳召公景祐二年春
二月至自河陽改禮部侍郎兼翰林侍講學士兼知審
官院復判太常禮院國子監公既還朝自以羽翼舊人
身託勸講宜出入諷議不苟默而已乃獻金華五箴弼
違告猷詞兼婉切上納其戒優詔答之會上留意雅樂
閔經文殘缺規創大典夏四月詔公領修樂書俄復為
南郊鹵簿使管祥源觀事明年七月書成上號其書為
景祐廣樂記特遷戸部賞勞也公素有蹠盭不堪趨拜
四年春病寖劇告未滿三月會小瘳公自力造朝未幾
病復甚氣上遻害言語後四月戊戌終於正寢上聞訃
震悼以本曹尚書告其柩賻錢三十萬絹百匹醪米牢
具稱之愍賵之所以優加君臣之際深矣公之配夫人
周氏封臨汝郡無息以兄之子大理評事譓為嗣公殁
夫人命譓以衰絰即次於殯東會詔到門問公親屬夫
人即表公遺命詔可擢譓衞尉寺丞譓子二人釋褐並
為將作監主簿卹孤厚忠之恩乃如是是其德已侈大
哉公自褫巾至捐館進階及勲各六詔爵五封戸五加
而再實其食如今署焉志閒素恬於仕進無表襮之飾
雖當路諸公率賀弔一與衆往異時不造也門無雜賓
惟經生朔望承問及搢紳道義交數人而已接士以禮
雖新進後出與之鈞終日談便便惟謹無戲言惰色是以
受詔八主戎客於都亭館由慎恪以得之不呼僧及道
士嘗執親喪自括髮至祥練皆按禮變服未始為世之
所為齋薦者惟卒哭後遇祭日與數門生誦說孝經而
巳罕語浮屠氏亦不誦言排訾之熏蒿禳&KR2105;可以動氣
焰者皆不近不問家産增狹晝治官事夜還讀書&KR0591;御
亦簡其面故能多識博練自臺閣文書故新品式叢夥
紛厖有所咨訪者咸能記之太學禁閣容巨三局閱二
十年仍其任本公不愆不忘故也尤精易及揚雄方部
學初公七歲母夫人令授易是夕夢公吞紺蓮夫人旦
而撫公曰兒善讀此後必貴顯眞宗果以識拔晚年愈
刻志率三日一讀又欲為子雲諸首作章句且患宋衷
陸績范叔明宋惟幹漫漶舛馳思盡黜之最後得唐王
涯註以為差近先作釋文一篇欲遂因王說而補正之
亦終不果公嘗預注先帝集同修鹵簿記校後漢志孟
子及律并義疏采獲是正多得其眞同修玉牒分撰國
朝會要未克就生平著述無編次家人搜攟得數百篇
清緻平粹及在禁署益邇雅務為温純而采加焉居三
城作詩百餘章推已指物曠而不怨有雅人餘風性寬
厚多恕當官下未嘗以罪平鐫吏吏亦畏其明而安其
仁樂道人之善好與人為善每議事不肯自意出大者
薦之二府小者與其屬聮請類多不可紀公一無建白
者其遠名若此然内剛有守不流於衆初善音者取上
黨黍縱累為尺因裁十二律以獻遂改大樂鍾石以合
其私老師宿工者首鼠不敢議後有建言其非者上未
有以决遣中人即太常下舍問公新樂以縱黍定尺寧
有非邪公即摘班固律歷志唐令兩說付中人因對古
者横黍度寸今以縱亂横其法非是中人馳入明日上
坐邇英閣語公曰向考正大樂患在寖高而急今也下
而緩二者不得其中失在律卿言是矣因出横黍新尺
示羣臣比縱尺差二寸一分而弱以校衡斗皆不讎當
是時微公言幾無發其謬者假有之果且不能取信於
上傳曰仁人之言固博而利歟公前殁三日屬於一二
僚執曰吾仕願素足今無一私以干縣官惟是窀穸累
諸君已而得遺札之文諄諄納忠訖無他語用是中外
尤痛惜之公友隴西李公淑敕故吏相譓以終事嗚呼
公有佐王之材不自顯雖持囊珥筆在省戸為名命訓
辭所出裁十二三使公當其時稍自崖異不難於進益
發素藴幸而十四五且次入衡弼不為婆娑連蹇如今
章章矣雖然命有屈於公公無不慊於道使素槩清埃
奮厲無窮薄夫敦夸夫懼百世之後呻簡想風者以輩
魯臧文仲漢賈誼董仲舒此彼相易寧有失得間耶某
曩以胄筵儀蕝刊綴音典皆為公屬及此緒訓又參聞
之故公治行之全頗獲詳究今日月有期矣官在三品
法當得諡謹用第述上於有司節惠受名請遵故實謹
狀
名臣碑傳琬琰之集中卷四十六
