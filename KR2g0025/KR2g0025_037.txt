名臣碑傳琬琰之集中卷十宋杜大珪編
范忠獻公雍墓誌銘范仲淹
慶歴紀號之六載春正月丁亥資政殿大學士禮部尚
書知河南府兼西京留守司范公以疾薨聞上悼之為
不視朝制贈太子太師賵賻加等子孫遷官者五人有
司議行諡曰忠獻以來年某月日葬于洛陽之某原某
里附先塋也公諱雍字伯純其先太原人皇考諱某後
唐初為校書郎并帥孟公器之嘗辟居幕中後又從孟
公入蜀霸業既成遂為國相久之一日告老蜀主寵以
太子太保就第以疾終及公之貴累贈太保王考諱某
在蜀為刑部侍郎後歸朝終于左屯衞將軍累贈太傅
考諱某以太傅蔭為供奉官終于合肥郡之監軍贈太
師尚書令妣韓氏封安康郡太夫人追進京兆郡實生
三子公處其季十歲而孤家甚貧太夫人遣公就學常
質衣以為資公警悟過人挺然國器舉進士咸平三年
春御前釋褐補洛陽主簿再調錢塘尉知已薦公廉敏
改筠州從事秩滿以績用除大理丞宰建之崇安縣遷
殿中丞知端州還朝獻所著文二十卷進太常博士初
公為洛陽主簿實典廩納而邑多權要公必先細民而
後形勢時尚書張公詠道過洛陽聞其事乃記公姓名
置之于屏常指以示人曰識斯人否至是張公鎮淮陽
致書於寇萊公道公之才復奏公為淮陽倅成命未行
會萊公出守西洛辟公貳留守司朝廷俞之張公曰奪
我賢倅耶公自兹名重朝廷改田曹外郎主判三司開
拆賜五品服天禧中河决滑臺齊魯承其弊朝廷遣兵
數萬人塞其横流千里之民皆奔走負薪芻邑官荷校
以督其事民不堪命天子患之命丞相暨主計擇人以
往僉以公為允除京東轉運副使至則度河之勢量工
集材邑官皆釋之與民緩期不煩而濟河防既就進度
支外郎河北轉運使列塞積兵計糧為大民租不能給
須重其榖價募商以納之縣官苦其費公視德博間地
惟饒沃菽粟易斂又河渠通于塞下大可致之乃輦諸
州緍錢就以平糴方舟順流集于邊廪自是河朔財用
周于供億朝廷患陜西兵食不足困于轉饋命公充轉
運使賜三品服至則先寬其民不使遠輸募人入粟塞
下給以池鹽商嗜其息而農得以休上即位就遷兵部
外郎召拜戸部副使尋改度支副使未幾拜工部郎中
龍圖閣待制充陜西轉運使踰年召還提舉京百司會
環原州屬羌叛起大為邊患遣公安撫乃見其酋長以
恩威即時向順還朝拜右諫議大夫權三司使旋奉使
契丹國以專對有體加龍圖閣直學士主計如故公好
訪問善開納天下金榖之利病灼然居目中上知其才
拜樞密副使歲餘丁太夫人憂制以給事中起復視事籍
田禮畢遷禮部侍郎時玉清昭應宫災兩府簾對章獻
太后泣曰先帝崇奉此宫一旦至此賴東北隅猶存一
二小殿公揣知有興復之意因抗言曰先朝極土木而
成此宫一夕為燼豈天意耶如因其所存復欲興之民
將弗堪不如焚之之盡也諸公恊其對章獻意解曰不
復勞人矣上說翌日下詔以諭中外焉又嘗繪尚書四
代圖進之以備中覽居密府六載參嘗機務知無不為
明道二年以戸部侍郎知陜州踰月移京兆府其年諸
道旱蝗人復疾疫於關中為甚百姓轉于溝壑公先減
廩禄復捐民有餘以賑之活數萬人每人躬自撫視至
染厲氣臥疾者久徙鎮河陽暇日念國家禦戎之備率
多弛廢西羌狡狠必有窺邊之心恩不克威豈久安之
勢乃感激上言而得入覲陳安邊六策上深加采納進
吏部侍郎資政殿學士出守西京既而西戎果叛上咨
歎之授公振武軍節度使鎮延安時守備未完屯戍尚
寡公累章乞師朝議小其寇不甚為意一日元昊駈衆
十餘萬圍延安城會大將石元孫領兵出境上城中守
卒纔數百人公身被甲胄復呼民登埤日夜嚴守遣使
召統帥劉平于慶州平領軍來援合元孫兵與賊夜戰
王師不利二帥䧟沒城中大恐無可守之勢公曰延安
西夏之咽喉也如將不守則關輔皆危今人力窮矣柰
何郡南有嘉領山其神素靈乃望而禱之曰我死王事
足矣生靈何辜為虜魚肉神享廟食于兹土其無意乎
厥暮隂晦雨雪大下寇兵暴露不知所為乃晝夜引去
延安遂完朝庭聞之封其神曰威顯公斯又至誠之感
為不誣矣然二帥既沒累公左遷戸部侍郎知安州延
安吏民百數詣闕號訴謂城當䧟而存民將殞而生皆
公之力也天子惻然故一歲間起公吏部侍郎知河中
府未行改京兆府且許朝覲上優遇之加資政殿學士
赴鎮歲餘以安撫關輔之勞改尚書左丞進大學士俄
而復守西京有群盗集于襄鄧浸淫汝洛間朝廷委公
營之公夙夜乃事遣兵驅遏兼示恩貸故其寇歸者半
戮者半民樂業歲乃大豋朝廷有詔褒之又言事者以
西事而來收兵大冗宜遣使擇去以寬其費朝廷從之
軍中往往偶語公密疏謂急而用之緩而棄之不可上
乃止公保釐三歲拜禮部尚書時已抱疾至終之日洛
人悲焉公嘗志在補益奏藁累篋及其沈疴聞朝廷有
事于田狩猶拜疏忠切以盡其心公性恭和有風鑑門
下所舉多至貴顯為時名卿藏書僅萬卷惟小書五經
則常提携左右不可一日無此與岷山處士童昌期論
易深達微奥以昌期所著書奏御遂行於時公著明道
集三十卷後集十卷彌綸集十卷雖高年貴位而造次
不忘于學初娶魏氏追封鉅鹿郡夫人再娶臧氏始封
遂寧郡夫人改仁壽郡男六人長曰宗傑兵部員外郎
直史館陜西轉運使三路制置解鹽使先公一年卒次
宗良宗衍並守將作監主簿次宗古皆早亡宗師宗賢
今並太常寺太祝女十人一適眉州防禦使高繼宣三人
在室六人早亡孫男六人子開子明並大理評事子儀
太常寺奉禮郎子諒子竒子淵將作監主簿孫女七人
曾孫女二人公約于身勞于國周旋四方始終一節又
政惟慈恕不任威罰今二子六孫秀異簮紳豈隂德之
在歟某素為公之所知又諸孤以某善狀求為之銘
邦之偉人念德不怠勤勞王家四十七載
入輔樞軸作為股肱皇猷克贊天眷是膺
出臨藩宣允專節制蹈乎憂患濟以忠義
政本乎仁行執乎恭夙興夜寐則善之從
歲月靡靡終于壽紀典禮具舉神靈以喜
葬于先塋舊栢青青子孫尚蕃承祭祀兮惟寧
張樞密奎墓誌銘冨弼
清河張公皇祐四年六月二十九日以疾終于天平之
郡寢明年其孤壽自宋馳蔡羸然哭且告予曰我先人
歴官四十年以直道自任動與時戾相知如公者無幾
又莫如公文今葬有日非公銘壙不足以信來世予亦
哭之慟既而追念景祐末始識公于鄆于今有年後公
又嘗治洛洛實予里中誠予知公獨詳敢不銘公諱奎
字仲野祥符五年登進士科補并州軍事推官改常州
團練推官轉運使舉監衢州課婺州有滯獄囚曰徐生
法當死獄成三問皆不伏轉運使選公就覆不煩追逮
訊掠視牘而辨徐得不死皆伏其明悟上官薦之者幾
四十人用是改大理丞知廬州合肥縣移果州南充轉
運使薦其能加殿中丞通判瀘州會秦州鹽課虧緡錢數
十萬事連十一州本道轉運使懼不敢專驛奏願得遣
制使按于岐下兩宫擇公以往公請對論鹽法起于霸
政非王者可行然其利源至廣疏之則無窮若不得已
令群商幹流通行民間而出其征則縣官獲利多矣與
夫壅之以自入致民怨弊而興獄者異也兩宫嘉其議
因賜緋衣銀魚公至岐用所奏議悉除其所負十一州
者頼而獲免擢知江州一年移楚州楚號江淮劇郡上益
欲試之歲餘政大成遷太常博士朝論未厭召為殿中
侍御史知滑州又移邢州丁母憂去職還臺授三司度
支判官出為京東轉運使賜服金紫俄遷侍御史河東
轉運使詔歸以刑部員外郎知御史雜事未幾使京東
閱民充軍凡十二萬衆時太平既久百姓不識干戈暴
聞集而黥之諸路皆驚逸獨公所至帖然還為戸部副
使頃之羌人寇涇原大將任福失律朝廷議分陜西為
四路改用儒帥公首被選任拜天章閣待制環慶路經
略招討安撫使兼知慶州公以州名犯皇考諱請換他
路初不許既五日改陜西都轉運使俄知永興軍就遷
禮部郎中河東都轉運使又遷龍圖閣直學士知澶州
就移青州遷吏部郎中移徐州又移揚州久之江寧府
署火前此營兵謀欲為亂覺而伏誅至是長人者懼有
變闔門不得救已而一署盡焚上怒甚廢黜進公諫議
大夫往代之至則簡材料工署居立完鉏姦植良恩刑
並施不踰年江表稱治入判吏部流内銓審官院出知
河南府府實天子别都所在向皆大臣為守示寬簡不
按吏亦不敢怨明堂祀恩遷給事中洛人垂白者語曰不
圖老而見我都之治也及公去又泣曰吾屬不幸不得
我公于此還朝屬盗起東京濮上白晝執州官殺人市
中凶黨乘之相扇結列郡震恐交奏請益兵擇吏以備
非常上曰安得才而仁者往綏吾民顧于列無以易公
即加樞密直學士知鄆州兼西州安撫使始至以策名
捕數月盗悉平明年夏初疾作懇求分司南都以訪醫
劑上思東方始定頼公鎮撫第賜告而已再踰月遂以
訃聞上久有大用意及是驚悼恩禮加等以皇祐五年
閏七月十六日葬于南京某縣某鄉某里年六十有五
公之先累世居濮州晉城七代祖全義封齊王唐五代
間有大功于洛沒謚忠肅洛人思王深立廟祠之至今
不絶始公至洛父老見其儀狀雄偉如齊王喜曰真吾
王之孫也於是皆歸之樂從其令其去也思之亦曰齊
王焉皇曾祖裕好學避周漢亂不仕皇祖居實終鄂州
嘉魚令考餘慶官贊善大夫贈兵部尚書妣宋氏贈廣
平郡君自皇祖之前皆葬魯城公用吉卜獨舉考妣二
喪葬于宋故公之喪亦從而歸之今遂為宋人公少以
學行著始宋夫人疾久不愈乃齋戒割髀肉和藥夫人
餌之即有間既葬舍墓側負土自為墳其松檟皆手植
服闋然後告朝廷議慶帥上以改作甚重之雜取郡從
臣名參考久之未决執政有曰張某孝是行必得忠厚
者求忠臣非孝子孰可上乃决時方有外虞凡陜西河
北河東素號三路比他路為最難或典邊或立&KR1193;或領
州公皆往反更踐十餘年不得解至於火則治昇盜則
治鄆四方每有急奏論者必屬于公非夫幹力強敏濟
以忠恕疇能給此煩使然中外之人未嘗聞有過失多
舌者或指其慎以為譏此觀過益以見公之懿也弟充
有文武材亦舉進士喜為將帥慶歴中屢奏邊效性頗
疎遠雅與公異而友愛天至皆為名臣公娶宋氏封永
昌縣君早卒生一男壽登父叔科為尚書都官員外郎
嘗提點河北河東兩路刑獄才尚優遠得公之風再娶高
氏封京兆郡君生二男元將作監主簿前公二年卒昭
太常寺太祝生五女一適殿中丞王衮二適校書郎徐
幾三適衞尉寺丞孔宗翰餘並幼五孫埴堈塤垍皆將
作監主簿嗚呼盛哉若夫祖系世代見于翰林胡學士
所撰先尚書墓碑此不復書銘曰
自齊王傳七世而至于公為屬固亦疎矣其間累葉不
振逮百餘年至公而後起治洛之政則密與王比洛人
德之亦嘗廟祀公初立朝三歴御史走職四方不究邦
紀晚而益勤業茂德備幾大用而遂往又莫施於康濟
徒埋石而刻詞庶永昭於來禩
名臣碑傳琬琰之集中卷十
