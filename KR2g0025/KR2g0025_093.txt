名臣碑傳琬琰之集下卷十一宋杜大珪編
潁濱遺老傳上蘇轍
穎濱遺老姓蘇氏名轍字子由父曰眉山先生隠居不
出老而以文名天下天下所謂老蘇者也歐陽文忠公
以文章獨步當世見先生而嘆曰予閱文士多矣獨喜
尹師魯石守道然意常有所未足今見君之文予意足
矣先生既不用于世有子軾轍以所學授之曰是庶幾
能明吾學者母成國太夫人程氏亦好讀書明識過人
志節凛然每語其家人二子必不負吾志轍年十九舉
進士釋褐二十三舉直言仁宗親策之于廷時上春秋
高始倦扵勤轍因所問極言得失曰陛下即位三十餘
年矣平居静慮亦嘗有憂于此乎無憂于此乎臣伏讀
制策陛下既有憂懼之言矣然臣愚不敏竊意陛下有
其言耳未有其實也往者寶元慶歴之間西羌作難陛
下晝不安坐夜不安席天下皆謂陛下憂懼小心如周
文王然自西方觧兵陛下棄置憂懼之心三十年矣古
之聖人無事則深憂有事則不懼夫無事而深憂者所
以為有事之不懼也今陛下無事則不憂有事則大懼
臣以為憂樂之節易矣臣疎遠小臣聞之道路不知信
否近歲以来宫中貴姬至以十數歌舞飲酒優笑無度
坐朝不聞咨謨便殿無所顧問三代之衰漢唐之季女
寵之害陛下亦知之矣久而不止百蠧將由之而出内
則蠱惑之所汙以傷和伐性外則私謁之所亂以敗政
害事陛下無謂好色扵内不害外事也今海内困窮生
民愁苦而宫中好賜不為限極所欲則給不問有無司
會不敢爭大臣不敢諫執契持敕迅若兵火國家内有
養士養兵之費外有北敵西戎之奉陛下又自為一阱
以耗其遺餘臣恐陛下以此得謗而民心不歸也策入
轍自謂必見黜然考官司馬君實第以三等范景仁難
之蔡君謨曰吾三司使也司會之言吾愧之而不敢怨
惟胡武平以為不遜力請黜之上不許曰以直言召人
而以直棄之天下謂我何宰相不得已置之下第除商
州軍事推官知制誥王介甫意其右宰相專攻人主比
之谷永不肯撰詞宰相韓魏公哂曰此人策語謂宰相
不足用欲得婁師德郝處俊而用之尚以谷永疑之乎
知制誥沈文通亦考官也知其不然故文通當制有愛
君之言諫官楊樂道見上曰蘇轍臣所薦也陛下赦其
狂直而收之盛德之事也乞宣付史館上悅從之是時
先君被命修禮書而兄子瞻出簽書鳳翔判官傍無侍
子轍乃奏乞養親三年子瞻解還轍始求為大名推官
逾年先君捐館舍及除喪神宗嗣位既二年矣求治甚
急轍以書言事即日召對延和殿時王介甫新得幸以
執政領三司條例上以轍為之屬不敢辭介甫急於財
利而不知本吕惠卿為之謀主轍議事多牾一日介甫
出一卷書曰此青苖法也諸君熟議之有不便以告勿
疑它日轍告之曰以錢貸民使出息二分本以救民乏
困非為利也然出納之際吏緣為姦雖有法不能禁錢
入民手雖良民不免非理費用及其納錢雖富民不免
違限如此則鞭箠必用州縣事不勝煩矣唐劉晏掌國
計未嘗有所假貸有尤之者晏曰使民僥倖得錢非國
之福使吏倚法督責非民之便吾雖未嘗假貸而四方
豐凶貴賤知之未嘗逾時有賤必糴有貴必糶以此四
方無甚貴賤之病安用貸為晏之所言則漢常平法耳
今此法見在而患不修公誠有意于民舉而行之劉晏
之功可立竢也介甫曰君言有理當徐議行之後有異
論幸勿相外也自此逾月不言青苖會河北轉運判官
王廣廉召議事廣廉嘗奏乞度僧牒數千道為本錢陜
西漕司私行青苖法春散秋歛與介甫意合即請而施
之河北自此青苖法遂行于四方初陳陽叔以樞密副
使與介甫共事二人操術不同介甫所唱陽叔不深和也
既召謝卿材侯叔獻陳知儉王廣廉王子韶程顥盧秉
王汝翼等八人欲遣之四方搜訪遺利中外傳笑知所
遣必生事迎合然莫敢言者轍求見陽叔陽叔逆問君
獨来見何也對曰有疑欲問公耳近日召八人者欲遣
往諸路不審公既知利害所在事有名件而使往案實
之耶其亦未知其實漫遣出外網捕諸事也陽叔曰君
意謂如何對曰昔嘉祐末遣使寬䘏諸路事無所指行
者各務生事既還奏例多難行為天下笑今何以異此
陽叔曰吾昔奉敕看詳寬䘏等事如范堯夫軰所請多
中理對曰今所遣如堯夫者有幾陽叔曰所遣果賢將
不肯行君無過憂對曰公誠知遣使之不便而恃遣之
者不行何如陽叔曰君姑退得徐思之後數日陽叔召
屬官扵密院言曰上即位之初命天下監司具本路利
害以聞至今未上今當遣使宜得此以議可草一劄子
乞催之惠卿覺非其黨中意不樂漫具草無益也轍知
力不能救以書抵介甫陽叔指陳其决不可者且請補
外介甫大怒將見加以罪陽叔止之奏除河南推官會
張文定知淮陽以學官見辟從之三年授齊州掌書記
復三年改著作佐郎後從文定簽書南京判官居二年
子瞻以詩得罪轍從坐謫監筠州鹽酒稅五年不得調
平生好讀詩春秋病先儒多失其旨欲更為之傳老子
書與佛法大類而世不知亦欲為之注司馬遷作史記
記五帝三代不務推本詩書春秋而以世俗雜說亂之
記戰國事多斷缺不完欲更為古史功未及究移知歙
績溪始至而奉神宗遺制居半年除秘書省校書郎明
年至京師除右司諫宣仁后臨朝用司馬君實吕晦叔
等欲革弊事舊相蔡確韓縝樞密使章惇皆在位窺
伺得失中外憂之轍言曰先帝臨御僅二十年厲精政
事變更法度將以力致太平追復三代是以擢任臣庶
多自小臣致位公相用人之速近世無與比者究觀聖
意本欲求賢自助以利安生民為社稷長久之計豈欲
使左右大臣媮合苟容出入唯唯危而不持顛而不扶
竊取利禄以養妻子而已哉然自法行以来民力凋敝
海内愁怨先帝晚年寢疾彌留照知前事之失親發德
音將洗心自新以合天意而此志不遂奄棄萬國天下
聞之知前日弊事皆先帝之所欲改思慕聖德繼之以
泣是以皇帝踐祚聖母臨政奉承遺旨罷導洛廢市易
損青苗止助役寬保甲免買馬放修城池之役復禁鹽
鐡之舊黜吳居厚吕孝廉宋用臣賈青王子京張誠一
吕嘉問蹇周輔等命令所至細民鼓舞相賀臣愚不知
朝廷以為凡此誰之罪也上則大臣蔽塞聰明逄君之
惡下則小臣貪冒榮利奔競無耻二者均皆有罪則大
臣以任重責重小臣以任輕責輕雖三尺童子所共知
也今朝廷既罷黜小臣至于大臣則因而任之將復使
爕和隂陽陶冶民物臣竊惑矣竊惟朝廷之意將以體
貌大臣待其愧耻自去以全國體今確等自山陵以後
猶偃然在職不肯引咎辭位以謝天下謹按確等受恩
最深任事最久據位最尊獲罪最重而有靦面目曾不
知愧確等誠以昔之所行為是耶則今日安得不爭以
昔之所行為非耶則昔日安得不言窮究其心所以安
而不去者盖以為是皆先帝所為而非吾過也夫為大
臣忘君徇已不以身任罪戾而歸咎先帝不忠不孝寧
有過此臣竊不忍千載之後書之簡策大臣既自處無
過之地則先帝獨被惡名此臣所以痛心疾首當食不
飽至扵涕泗之横流也陛下何不正其罪名上以為先
帝分謗下以慰臣子之意今獨以法䋲治小臣而置確
等大則無以顯揚聖考之遺意小則無以安反側之心
故臣竊謂大臣誠退則小臣非建議造事之人可一切
不治使得革面從君竭力自效以洗前惡伏乞出臣此
章宣示確等使自處進退之分臣雖萬死不恨也三人
竟皆逐去然卒不以其前後反覆歸咎先帝罪之世以
為恨吕惠卿始謟事介甫倡行虐政以害天下其後勢
鈞力抗則傾䧟介甫甚于仇讎世尤惡之時惠卿自知
罪大乞宫觀自便不預貶竄轍具䟽其姦請加深譴乃
以散官安置建州天下韙之司馬君實既以清德雅望
專任朝政然其為人不逹吏事知雇役之害欲復行差
役不知差雇之弊其實相半講之未詳而欲一旦復之
民始聞而喜徐而疑懼君實不信也王介甫以其私說
為詩書新義以考試天下士學者病之君實改為新格
而勢亦難行方議未定轍言自罷差役至今僅二十年
吏民皆未習慣况役法關涉衆事根牙磐錯行之徐緩
乃得審詳若不窮究首尾怱遽便行恐既行之後别生
諸弊今州縣役錢例有積年寬剰大約足支數年若且
依舊雇役盡今年而止催督有司審議差役趁今冬成
法来年役使鄉戶但使既行之後無復人言則進退皆
便又言進士来年秋試日月無幾而議不時决傳聞四
方不免惶惑詩賦雖號小技而比次聲律用功不淺至
扵治經誦讀講解尤不可輕易要之来年皆未可施行
欲乞先降指揮来年科場一切如舊惟經義兼取注䟽
及諸家議論或出已見不專用王氏學仍罷律義令天下
舉人知有定論一意為學以待選試然後徐議元祐五年
以後科舉格式未為晚也衆皆以為便而君實始不悅矣
是歲上將親饗明堂轍言曰三代常祀一歲九祭天再祭
地皆天子親之故於其祭也或祭昊天或祭五天或獨祭
一天或祭皇地祇或祭神州地祇要於一歲而親祀必遍
降及近世歲之常祀皆有司攝事三歲而後一親祀親祀
之疏數古今之變相遠如此然則其禮之不同蓋亦其勢
然也謹按國朝舊典冬至圜丘必兼饗天地從祀百神若
其有故不祀圜丘别行他禮或大雩於南郊或大饗於明
堂或恭謝於大慶皆用圜丘禮樂神位其意以為皇帝不
可以三年而不親祀天地百神故也臣竊見皇祐明堂遵
用此法最為得禮自皇祐以後凡祀明堂或用鄭氏說
獨祀五天帝或用王氏說獨祀昊天上帝雖於古學各
有援據而考之國朝之舊則為失當蓋儒者泥古而不
知今以天子每歲遍祀之儀而議皇帝三年親祀之禮
是以若此其疏也今者皇帝陛下對越天命逾年即位
將以九月有事於明堂義當並見天地遍禮百神躬薦
誠心以格靈貺臣恐有司不逹禮意以古非今執王鄭
偏說以亂本朝大典夫禮㳂人情人情所安天意必
順今皇帝陛下始親祠事而天地百神無不咸秩
豈不俯合人情仰符天意臣愚欲乞明詔禮官今
秋明堂用皇祐明堂典禮庶幾精誠陟降溥及上下
時大臣多牽於舊學不逹時變奏入不報然轍以為
周禮一歲遍祭天地皆人主親行故郊丘有南北禮
樂有同異自漢唐以來禮文日盛費用月廣事與古
異故一歲遍祀不可復行唐明皇天寳初始定三歲
一親郊於致齊之日先享太清宫次享太廟然後合
祭天地從祀百神所以然者蓋謂三年一次大禮若
又不遍則於人情有所不安至於遍祭之禮已自差
官攝事未嘗少廢此近世變禮非復三代之舊而議
者欲以三代遺文參亂其間失之遠矣至七年上將
親郊轍備位政府乃與諸公共伸前議合祭天地識
者以為當初神宗以夏國内亂用兵攻討於熙河路
增置蘭州於延安路增置安疆米脂等五寨至此夏
國雖屢遣使而未修職貢二年夏始來賀登極使還
未出境又遣使入界朝廷知其有請地之意然大臣議
棄守未决轍言曰昔者西人雖至而疆場之事初不自
言度其狡心盖知朝廷厭兵確然不請欲使此議發自
朝廷得以為重朝廷深覺其意忍而不予情得勢窮始
來請命今若又不許使其來使徒手而歸一失此機必
為後悔彼若點集兵馬屯聚境上許之則畏兵而予不
復為恩不予則邊釁一開禍難無已間不容髮正在此
時不可失也今議者不深究利害妄立堅守之議苟
避棄地之名不度民力不為國計其意止欲私已自便
非社稷之計也臣又聞議者或謂棄守皆不免用兵棄
則用兵必遲守則用兵必速遲速之間利害不遠若遂
以地予之恐非得計臣聞聖人應變之機正在遲速之
際但使事變稍緩則吾得筭已多昔漢文景之世吳王
濞内懷不軌稱病不朝積財養兵謀亂天下文帝專務
含養置而不問加賜几杖恩禮日隆濞雖包藏禍心而
仁澤浸漬終不能發及景帝用晁錯之謀欲因其有罪
削其郡縣以為削之亦反不削亦反削之則反疾而禍
小不削則反遲而禍大削書一下七國盡反至使景帝
發天下兵遣三十六將僅而破之議者若不計利害之
淺深較禍福之輕重則文帝隐忍不决近于柔仁景帝
剛斷必行近扵強毅然而如文帝之計禍發既遲可以
徐為備禦稍經歲月變故自生以漸制之勢無不可如
景帝之計禍發既速未及旋踵已至交兵鋒刃既接勝
負難保社稷之命决扵一日雖食晁錯之肉何益扵事
今者欲棄之策與文帝同而欲守之計與景帝類臣乞
宣喻執政欲棄者理直而禍緩欲守者理曲而禍速曲
直遲速孰為利害况今日之事主上妙年母后聽斷將
帥吏士恩情未接兵交之日誰使效命若有羽書沓至
勝負紛然臨機决斷誰任其責惟乞聖心以此反覆思
慮早賜裁斷無使西戎别致猖狂棄守之議皆不得其
便扵是朝廷許還五寨夏人遂服轍尋遷起居郎為中
書舍人時朝廷起文潞公扵既老以太師平章軍國重
事初元豐中河決大吳先帝知故道不可復還因導之
北流水性已順惟河道未深堤防未立歲有決溢之患
本非深害也至此諸公皆未究悉河事而潞公欲以河
為重事中書侍郎吕微仲樞密副使安厚卿從而和之
始謂河西北流入泊淀久必淤淺異日或從北界入海
則河朔無以禦敵故三人力主回河之計諸公莫能奪
吕晦叔時為中書相轍間見問曰公自視智勇孰與先
帝勢力隆重能鼓舞天下孰與先帝晦叔驚曰君何言
歟對曰河決而北自先帝不能回而諸公欲回之是自
謂智勇勢力過先帝也且河決自元豐導之北流亦自
元豐是非得失今日無所預諸公不因其舊而修其未
完乃欲取而回之其為力也難而其為責也重矣晦叔
唯唯曰當與諸公籌之既而回河之議紛紛而起晦叔
亦以病没轍遷戶部侍郎嘗因轉對言曰財賦之原
出扵四方而委於中都故善為國者藏之扵民其次
藏之州郡州郡有餘則轉運司常足轉運司既足則
戶部不困唐制天下賦稅其一上供其一送使其一留
州比之扵今上供之數可謂少矣然每有緩急王命一
出舟車相銜大事以濟祖宗以来法制雖殊而諸道畜
藏之計猶極豐厚是以歛散及時縱捨由已利柄所在
所為必成自熙寧以来言利之臣不知本末之術欲求
富國而先困轉運司轉運司既困則上供不繼上供不
繼而戶部亦憊矣兩司既困故内帑别藏雖積如丘山
而委為朽壤無益扵筭故臣願舉近歲朝廷無名封樁
之物歸之轉運司盖禁軍闕額與差出衣粮清汁水脚
與外江綱船之類一經擘畫例皆封樁夫闕額禁軍尋
當以例物招置而出軍衣糧罷此給彼初無封樁之理
至于清汴水脚雖減扵舊而洛口費用實倍扵前外江
綱船雖不打造而雇船運糧其費特甚重復刻剥何以
能堪故臣謂諸如此比當一切罷去况祖宗故事未嘗
有此但有司固執近事不肯除去惟陛下斷而與之則
轉運司利柄稍復而戶部亦有賴矣朝廷重違近制卒
不能改尋又言臣謹以祖宗故事考今日本部所行體
例不同利害相遠恐合隨事措置以塞弊原謹昩死具
三弊以聞其一曰分河渠案以為都水監其二曰分胄
案以為軍器監其三曰分修造案以為將作監三監皆
隸工部則本部所專其餘無幾出納損益制在它司頃
者司馬光秉政知其為害嘗使本部收攬諸司利權當
時所收不得其要至今三案猶為它司所擅深可惜也
祖宗參酌古今之宜建立三司所領天下事幾至太半
權任之重非它司比推原其意非以私三司也事權分
則財利散雖欲求富其道無由盖國之有財猶人之有
飲食飲食之道當使口司出納而腹制多寡然後分布
氣血以養百骸耳目賴之以為明手足賴之以為力若
不專任口腹而使手足耳目得分治之則雖欲求一飽
不可得矣而况於安且夀乎今戸部之在朝廷猶口腹
也而使他司分治其事何以異此自數十年以来羣臣
不明祖宗之意每因一事不舉輙以三司舊職分逮他
司利權一分用財無藝他司以辦事為效則不恤財之
有無戶部以給財為功則不問事之當否彼此各營一
職其勢不復相知雖使戶部得才智之臣終亦無益能
否同病府庫卒空今不早救後患必甚昔嘉祐中京師
頻歲大水大臣始取河渠案置都水監置監以來比之
舊案所補何事而大不便者河北有外監丞侵奪轉運
司職事轉運司之領河事也郡之諸埽埽之吏兵儲蓄
無事則分有事則合水之所向諸埽趨之吏兵得以併
功儲蓄得以併用故事作之日無暴歛傷財之患事定
之後徐補其闕兩無所妨自有監丞據法責成緩急之際
諸掃不相為用而轉運司不勝其弊矣此工部都水監
為戶部之害一也先帝一新官制並建六曹隨曹付事
故三司故事多隸工曹名雖近正而實非利昔胄案所
掌今内為軍器監而上隸工部外為都作院而上隸提
刑司欲有興作戶部不得與議訪聞河北道近歲為羊
渾脫動以千計渾脱之用必軍行乏水津渡無船然後
須之而其為物稍經歲月必至蠧敗朝廷無出兵之計
而有司營職不顧利害至使公私應副虧財害物若專
在轉運司必不至此此工部都作院為戶部之害二也
昔修造案掌百工之事事有緩急物有利害皆得專之
今工部以辦職為事則緩急利害誰當議之朝廷近以
箔場竹箔積久損爛創令出賣上下皆以為當指揮未
幾復以諸處營造歲有科例遂令般運堆積以破出賣
之計臣不知將作見工幾何一歲所用幾何取此積彼
未用之間有無損敗而遂為此計本部雖知不便而以
工部之事不敢復言此工部將作監為戶部之害三也
凡事之類此者多矣臣不能遍舉也故願明詔有司罷
外水監丞舉河北河事及諸路都作院皆歸轉運司至
扵都水軍器將作三監皆兼隸戶部使定其事之可否
裁其費之多少而工部任其功之良苦程其作之遲速
苟可否多少在戶部則傷財害民戶部無所逃其責矣
苟良苦遲速在工部則敗事乏用工部無所辭其譴矣
利出于一而後天下貧富可責之戶部矣朝廷以為然
從之惟都水監仍舊轍自為中書舍人與范子功劉貢
父同詳定六曹條例子功領吏部元豐所定吏額主者苟
悅羣吏比舊額幾數倍朝廷患之命量事裁減已再上
再却矣子功奉使轍兼領其事吏有白中孚者進曰吏
額不難定也昔之流内銓今侍郎左選也事之煩劇莫
過此矣昔銓吏止十數而今左選吏至數十事不加舊
而用吏至數倍何也昔無重法重禄吏通賕賂則不欲
人多以分所得今行重法給重禄賕賂比舊為少則不
忌人多而幸扵少事此吏額多少之大情也舊法日生
事以難易分七等重者至一分輕者至一釐以下積若
干分而為一人今若取逐司兩月事定其分數則吏額
多少之限無所逃矣轍以其言遍問屬官皆莫應獨
李之儀對曰是誠可為也即與之儀議之曰此羣吏身
計所係也若以分數為人數為必大有所損將大致紛
訴雖朝廷亦將不能守乃具以白宰執請據寔立額竢吏
之年滿轉出或事故死亡者勿補及額而止不過十年
羡額當盡功雖稍緩而見吏知非身患不復怨矣諸公
以為然遂申尚書省取諸司兩月生事諸司吏皆疑懼
莫肯供再申乞榜諸司使知所立額竢他日見闕不補
非法行之日即有减損也榜出文字即具至是成書以
申三省左僕射吕微仲大喜欲攘以為已功以問三省
吏皆莫曉有諸司吏任永夀者頗知其意微仲悅之扵
尚書省創吏額房使永夀與三省吏數人典之小人無
遠慮而急扵功利即背前約以立額日裁損吏員復以
好惡改易諸吏局次(凡近下吏人惡為上名所壓者即為撥出上名扵他司閑慢司分欲)
(入要地者即自寺監撥入省曹之類是也)凡奏上行下皆微仲專之不復經
三省法出中外洶洶微仲既為御史所攻永夀亦以恣
横贓汙以徒罪刺配久之微仲知衆不伏乃使左右司
再加詳定略依本議行下時子瞻自翰林學士出知余
杭朝廷即命轍代為學士尋又兼權吏部尚書未幾奉
使契丹彼以其侍讀學士王師儒館伴師儒稍讀書能
道先君及子瞻所為文曰恨未見公全集然亦能誦服
伏苓賦等北人類相愛敬者
名臣碑傳琬琰之集下卷十一
