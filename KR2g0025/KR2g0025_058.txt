名臣碑傳琬琰之集中卷三十一宋杜大珪編
陳少卿希亮墓誌銘范鎮
治平二年四月丁丑朝奉郎守太常少卿致仕上柱國
賜紫金魚袋陳君卒於河南府思順坊之第明年十二
月壬辰葬于河南縣南宫里之西原君諱希亮字公弼
其先京兆人唐廣明中避難于蜀遂家眉州青神之東
山曾祖瓊祖延禄父顯忠皆不仕而皆以為善聞於其
鄉君幼而孤及其顯也乃贈其父尚書兵部侍郎母楊
氏繁昌縣太君天聖五年君始舉進士甲科一命為大
理評事知潭州長沙縣部僧海印者多識權貴人數撓
政為不法奪民園池更數令莫敢治君至捕治笞之以
園池還民郴州竹場有偽為劵給輸戶送官者事覺輸
戶當死君察其非辜挺出之已而果得真造偽者再遷
殿中丞徙知虔州雩都雩都之俗疾病不醫一諉于鬼
君毁滛祠數百區勒巫覡為良民七十餘家而民始得
近醫藥遷太常博士有言君治郴獄嘗活人罪死者賜
五品服初蜀人官于蜀不得通判事君母老願折資為
縣以歸侍親於是知劒州臨津未幾以母喪云官服除
知開封府司錄司事方是時陜西用兵丁文簡公舉君
陜西任使賈魏公亦以才中御史薦君命未下會沈氏
子坐姦盜未決死獄中沈氏連戚里數上訴君亦自劾
請不逮它掾吏由是坐廢明年盜起京西富丞相方為
樞密副使薦君知房州州素無備守兵才數十君發倉
廪募民完城籍虞者得數百人日教閱為討捕勢盜聞
之不敢過君境初轉運使舉供奉官崔德贇使專捕盜
而以郡之平民向氏父子為盜梟首南陽市君列其冤
德贇坐流通州而向氏賜帛復其家焉代還執政欲以
大理卿處之君曰法吏守文非所願願復得一郡以自
效乃知宿州州跨汴而水常湍悍漕船至觸橋柱以没
者歲不可勝計君為飛橋以便往來事聞降詔賜縑以
褒寵之仍下其法自畿邑至于泗州皆為飛橋皇祐元
年擢知滑州因奏事仁皇帝顧謂曰卿嘗法治沈氏獄
得過邪蓋疾惡爾毋以小沮而變初節也未行復詔提
舉河北便糴明年秋始赴州會河漲魚池埽危甚君悉
召河上使者盡發禁兵付之晝夜下揵數日而水折去
是冬宛句盜晝劫張郭鎮執濮州通判井淵仁皇帝顧
執政擇才吏任之未及對帝曰陳某可遂命知曹州不
逾月盡擒其黨會淮南飢夀春守不職復命君乘傳往
代之先是轉運使調里胥米而蠲其役凢十三萬石謂
之折役米米翔貴民益艱食君則除之因表其事故旁
郡皆得除如君請焉久之徙廬州俄提點江南東路刑
獄公事再遷度支郎中徙河北嘉祐二年入為開封府
判官改判三司戶部句院初朝廷以三司事冗而簿書
尤所留滯乃命君判開拆事兼提點催駈公事君視其
所留事自天禧以來末帳六百有四界明道以來生事
二百十有二萬乃日夜課吏凢九月而句百六十有九
萬度支吏不時以句君杖之副使以君擅決罰由是復
留滯尋為接伴契丹使還對固請補外為京西轉運使
賜三品服石塘河役兵二十四人逃去道遇君君以好
言撫之繫葉縣獄止坐首惡一人餘置不問遷兵部徙
京東濰州錄事參軍王康初赴官道博平民有號截道
虎者歐康及其女幾死博平隸河北君廉知之捕致以
法而博平吏坐故縱得罪徐州守暴苛以細道籍民産
數十家獲小盜必使自誣抵死君言其狀卒以廢去數
上章請老不聽乃知鳳翔軍府事上即位遷太常少卿
獄有盜法當死僚官持不可久之盜殺守吏遁去君以
前議讞于朝而君之議為是僚官懼欲以事中君君環
顧無有而嘗為邊帥餉以酒既還以俸又自言於朝猶
坐是分司西京未幾致仕卒享年六十六初自唐之亂
歴王孟世蜀之邑里多盜故君家依山以自固宋興蜀
既平祖夫人史氏議徙邑中乃西過江擲金釵中流曰
今聖人在上天下一統吾不復過此以與賊為仇自君
與其從子庸諭二人同年登科以歸縣大夫張逸更其
所居坊曰三俊坊云故人宋輔卒京師母老子幼君養
其母終身而以女妻其子且教之使之有立榮州煑鹽
凡十八井歲久淡竭而有司責課如初民破産者三百
十五家而所籍蓋九百餘券君上言陛下欲躋民富夀
而有司視民如路人使聖澤不得下究繇是鹽以斤計
者歲減三十餘萬又以所籍劵悉還于民其歴三縣七
州雖以嚴辦治而皆以學校風教為先其為轉運使不
以按為例必躬相遠近利害而調發之青州男子趙宇
嘗上書言元昊必反除散參軍羈置福州已而元昊反
宇詣闕自陳執政怒欲以逃亡法抵之君言宇先事建
白義當賞不可加罪故宇得徐州幕職官張元者叛附
元昊而錮其疎屬百餘房君奏釋之使得復齒為民後
有舉進士登科者至今其家畫君像而祠焉前後奏議
凡數十皆當世所宜非空言也有集十卷制器尚象論
十二篇辨鈎隱圖五十七篇家人噬嗑卦圖二娶里人
程氏閨門有禮法後君五十九日而終生四子忱尚書
都官員外郎恪忠州南賓尉恂遂州司戶參軍慥舉進
士未第三女長適太常博士宋端平即故人輔之子也
次適楚州司法參軍曉堯次適秘書省著作佐郎趙卨
孫五人女孫二人始君夢異人授圖而告之年則君之
享年為無憾矣然其所以設施于世如此其多而知君
者以為未盡君之藴此其所以為憾乎銘曰
維君平生明果剛毅遇事必往無有劇易
務去民害而興其利凡所臨治風迹可記
天胡興才而嗇其位使其所藴不克大施
嵩少之西伊洛之涘既固以藏昌其裔嗣
蘇員外安世墓誌銘王安石
慶歴五年河北都轉運使龍圖閣直學士信都歐陽修
以言事切直為權貴人所怒因其孤甥女子有獄誣以
姦利事天子使三司戶部判官太常博士武功蘇君與
中貴人雜治當是時權貴人連内外諸怨惡脩者為惡
言欲傾脩銳甚天下汹汹必脩不能自脫蘇君卒白上
曰脩無罪言者誣之耳於是權貴人大怒誣君以不直
絀使為殿中丞泰州監稅然天子遂寤言者不得意而
脩等皆無恙蘇君以此聞名天下嗟乎以忠為不忠而
誅不當於有罪人主之大戒然古之䧟此者相隨属以
有左右之讒而無如蘇君之救是以卒至不敗亡而不
寤然則蘇君一動其於天下豈小也哉蘇君既出逐權
貴人更用事凡五年之間再赦而君六徙東西南北水
陸奔走輒萬里其心恬然無有怨悔遇事強果未嘗少
屈蓋孔子所謂剛者殆蘇君乎君之仁與智又有足稱
者嘗通判陜府當葛懷敏之敗邊告急樞密使取道路
戍還之卒再戍大怨即讙聚謀為變吏白閑城城中無
一人敢出君徐以一騎出卒間諭慰止之而以便宜還
使者戍卒喜曰微蘇君吾不得生陜人曰微蘇君吾其
掠死矣有令刺陜西之民以力兵敢亡者死既而亡者
得有司治之以死而君輒縱去言上曰令民以死者為
事不集也事集矣而亡者猶不赦恐其衆相聚而為盜
惟朝廷幸哀憐愚民使得自反天子以君言為然而三
十州之亡者皆不死其後知坊州州稅賦之無歸者里
正代為之輸歲弊大家數十君鈎治使歸其主坊人不
憂為里正自蘇君始也蘇君諱安世字夢得其先武功
人後徙蜀蜀亡歸于京師今為開封人也曾大考進率
府副率大考諱繼殿直考諱咸熙贈都官郎中君以進
士起起三十二年其卒年五十九為廣西轉運使而官
止於屯田員外郎者以君十五年不求磨勘也君娶南
陽郭氏又娶清河某氏子四人台文永州推官祥文太
廟齋郎炳文將作監主簿彦文未仕女子五人適進士
會稽江松單州魚臺縣尉江山趙楊三人尚幼君既卒
之三年嘉祐二年十月庚午其子葬君揚州之江東興
寧鄉馬坊村而太常博士知常州主州事臨川王安石
為銘曰
皇有四極周綏以福使維蘇君奠我南服
元元蘇君不圓其方不晦其明君子之剛
其枉在人我得吾直誰懟誰愠祗天之役
日月有丘其下冥冥服君無窮安石之銘
彭待制汝礪墓誌銘曾肇
紹聖二年正月召彭公於江州以為樞密都承旨命下
識者相慶曰正人進矣越翼日公以訃聞識者復相弔
曰朝廷失一正人奈何既而遺表至其略以謂土地已
有餘願拊以仁財用非不饒願節以禮佞人初若可悅
而其患在後忠言初若可惡而其利甚博以至恤河北
流移察江南水旱凡數百言識者復相告曰忠哉若人
死不忘其君于是有詔加等賻恤以都承旨告賜其家
授其弟汝霖江淮發運司句當公事使辦喪事明年正
月某甲子葬公于饒州某縣某鄉某原前期其家以公
故人縉雲龔原所為事狀屬予銘予曰嗚呼其忍銘吾
友也哉其忍銘吾友也哉按彭氏世家金陵復徙饒州
今為鄱陽人公諱汝礪字器資自讀書為文已有志于
其大者言動取舍必度於義朋友畏之治平二年以進
士試禮部擢第一故事進士第一人無入吏部選者公
釋褐歴保信軍節度推官武安軍節度掌書記丁外艱
服除復授潭州軍事推官在選十年人以為淹而公處
之澹如也丞相王文公得公詩義善之留為國子監直
講改大理寺丞御史中丞鄧綰欲舉公御史召公不往
後雖薦之而為小人所訹復自陳失舉且薦他官代之
神宗察其姦怒甚王文公亦以為言即日黜綰除公太
子中允監察御史裏行時熙寧九年冬也公在言職非
唐虞三代不論初對上十事一正本二任人三守令四
理財五養民六賑救七興事八變法九青苖免役十鹽
事指陳得失利病多人所難言者又言吕嘉問領市易
司專事聚斂非法意當罷黜俞充諂事中人王中正至
使妻出拜之不當除檢正中書五房公事神宗為寢充
命而究語所從公言如此非所以廣聰明不肯奉詔宗
室賣婚至女娼家子行有日矣公奏罷之因言皇族雖
服屬已疎然皆宗廟子孫不可使閭閻下賤得以貨取
願為更著婚姻法王中正李憲用兵陜西公言不當以
兵付中人因及漢唐禍亂之事神宗初若不懌出語詰
公公拱立不動伺間復言帝即為之改容是日殿廷觀
者始皆為公懼已而皆歎服以母老請外神宗固留之
而請不已元豐元年春罷為館閣校勘江南西路轉運
判官辭日復上疏論時事且言今不患無將順之臣患
無諫諍之臣不患無敢為之臣患無敢言之臣神宗察
其忠慰諭久之在江西三年代還復出提點京西南路
刑獄丁内艱去職元祐二年服除以起居舍人召既云
執政有問新舊之政者公曰政無彼此之辨一於是而
已今所更大者取士及差役法行之而士民皆病未見
其可執政不能屈踰年拜中書舍人賜服金紫詞命雅
正人以為有古風遇事不苟多所建白其論詩賦回河
事尤力主議者皆不悦公亦數請去是時大臣有持平
者頗與公相佐佑而一時進取者病之欲排去其類未
有以發會知漢陽軍吳處厚得蔡丞相確安州詩上之
傅會解釋以為怨謗諫官交章請治又犯御諱為危言
以激怒太皇太后必欲寘之極法公曰此羅織之漸也
數以白執政不能救則上疏論列甚切又不聽則居家
待罪時中書舍人止公一人既而蔡丞相有謫命公曰
我不出誰任其責者即入省封還除目辨論愈切御史
臺自中丞而下五人坐是同日出臺中一空公復力争
以為不可諫官指公為朋黨太皇太后曰彭某豈黨確
者亦為朝廷論事爾已而蔡丞相貶新州用起居舍人
草詞行下而公亦落職知徐州一二大臣相繼去位自
是正人道壅而進取者得志矣公在臺既嘗論吕嘉問
事且與蔡丞相異趣使外十年蔡為有力後治嘉問獄
不肯阿執政意擠之坐奪一官至是又辨蔡丞相不當
謫至得罪乃已人以此益賢之在徐一年加集賢殿修
撰召權兵部侍郎徙禮部又徙刑部會有具獄執政以
為可殺公以為當貸而執政以特旨殺人公執不下執
政怒舍公而罰其屬公言奉制書而有不便許論奏法
也且非屬罪自劾請去章四上不聽御史亦助之言遂
并其屬免罰公猶未出再徙禮部賜告其家使契丹還
徙吏部滿歲為真復言今人材空乏宜稍責吏部薦拔
淹滯或賜對或試以事苟非其人必罰無赦朝廷頗為
更法紹聖元年今上初專聽斷召二三大臣修舉熙寧
元豐政事人人争獻所聞公居之如不能言者或問之
曰在前日則無言之者於今則夫人而能之未幾除權
吏部尚書又月餘以寳文閣直學士出知成都府命下
衆愕然公亦以私計辭行章數上或以為慢當責上不
許迺以寳文閣待制知江州入辭上勞問甚寵曰與卿
非久别也問所欲言者公曰陛下今所議者其政不能
無是非其人不能無賢不肖政惟其是則政無不善人
惟其賢則人無不得矣至郡數月得疾草遺表家人怪
之公笑曰此何可免作詩貽其子十二月某甲子有星
隕于郡衙是日公終于正寢享年五十有四累官左朝
散郎勲上護軍爵開國男食邑三百戶公立朝大節如
此其在外為監司務大體不事細苛而於議獄必傅經
典故在京西多所全宥為州所至有惠愛尤以興學飬
士賑乏恤孤為急居家孝友事寡嫂謹甚兄無子為立
後官之又官其弟汝方而後其子汝方聞公喪即棄所
居官歸論者多之族人貧者分俸錢賙給或為置義庄
與人交盡誠敬少時師事桐廬倪天隱天隱亦竒之及
官保信迎天隱置于學執弟子禮事之天隱死無子公
為并其母葬之又葬其妻又割俸資其女同年進士宋
渙未官而死公經理其後不啻其家人蓋其篤行如此
公所著有易義若干卷章疏若干卷詩若干卷雜文若
干卷曾大父某大父某父某世有潜德父以公貴累贈
朝請大夫嘗曰天下事可人意者其為教子起家乎故
四子悉使就學果大其門母張氏京兆郡太君前夫人
寗氏蓬萊縣君今夫人宋氏静樂縣君長子侗秀拔有
文未冠而卒次子修承務郎襲善承教庶幾能世其家
者二女長適宿州州學教授吳材卒以季繼室蓋公平
生好學喜問樂聞其過自任以聖賢之重而於貧冨貴
賤利害得喪一不以累其心至于憂國愛君推賢揚善
則拳拳孜孜常若不及故自處顯於朝廷事知無不言
言不行必争争而不得必求去人始而駭中而疑卒而
信則曰名節之士也忌之者則以為好異或以為近名
最為今范丞相純仁所知范公再相人謂公必用既對
太皇太后首曰姑徐進彭某蓋已有間之者及出江州
未數月上命召還或曰須改歲不幸而公死矣公之學
之守若將大有為者而天奪其年中道而殞宜其識與
不識皆為之悲而有志于天下者哭之或至于慟也孔
子稱大臣者以道事君不可則止若公所自立其近是
歟予與公遊二十餘年朋友之分深矣今公亡矣予無
以為質矣悲夫銘曰
乘時射利小人之常中行獨立君子之方
並驅一時則有通窒要之萬古孰為得失
有卓維公既明且剛弗茹于弱弗吐于強
二十年間世道三變我無磷緇終始一貫
何以貫之唯義之踐人所競逐公則無求
衆皆患失公則無憂笑言待終不變聲色
拳拳愛君以至易簀問胡以然維學之力
人誰無死公也不亡體魄言歸兆此新崗
更千萬年樵牧辟路是曰有宋忠賢之墓
名臣碑傳琬琰之集中卷三十一
