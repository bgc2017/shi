名臣碑𫝊琬琰之集上卷十四宋杜大珪編
吳武順王璘安民保蜀定功同德之碑
王曮
乾道八年春侍衛典步軍臣吳挺一日奏事殿上泣且
言曰臣之先臣璘奮身邊部自太上光堯皇帝朝都車
之事率先請行肆我陛下即位一心事君匪躬宣力積
勞西南洊被褒厚而臣無似不能顯大先臣遠業乃墓
碑至今無辭以勒後世將泯而無聞惟陛下矜念假寵
於吳氏而錫之無窮天子曰嗚呼惟汝父璘勤勞王家
積四十年英風義聲燀耀顯明九命二伯淑旗綏章高
其名器崇其物采矣爾挺其以是勒于阡君錫之名曰
安民保蜀定功同德之碑挺拜稽首悲感若無所容異
日詔翰墨之臣王曮曰爾其為之銘曮承詔辭不獲命
乃論次而書之謹按故太師奉國軍節度使新安郡王
追封信王謚武順吳璘字唐卿德順隴千人也曾大父
謙追封魏國公大父遂追封楚國公考扆追封魯國公
皆累贈太師曾祖母李氏祖妣齊氏妣劉氏封魏楚魯
三國夫人王在娠甫七月而生意象異常兒魯國公竒
之曰是必大吾門少長負氣節善騎射年十八以良家
子從涇原軍戰西邊宣和三年從統制楊可世入燕道
河北宿逆旅夢婦人告曰妾家被劫于路露胔水濱幸
相公哀之移封高原寤以語其徒視之信然因感而葬
之戰歙蒲口行而飢甚老人有餉食者王食已視之則
不見聞者異之靖康初力戰破夏人補官既而敗金人
於下邽戰三原斬千戶烏哩頁從兄武安公玠復華州
破賊史斌咸以有功遷秩充永興軍路書寫機宜文字
移辟秦鳳路兼統領五軍軍馬名賊號王札手者脅潰
卒寇暴鄠杜間連破官軍執永興假守張公輔妄立名
字勢張甚武安公檄王討之王先以書繫箭上徧射賊
中曰明日破賊立旗為表先降旗下者除其罪賊卒得
之心動時王所部不滿千人賊幾萬衆騎數千夜半進
師遟明相遇賊將戰陣動奔降旗下者果無數乘勢搏
之賊據高阜王遣驍將斂旗鼓輕兵斮其後賊遂大潰
斬王札手以報俘其黨千人遷武翼郎閣門宣贊舍人
時金人乘富平之勝盡陷陜右蜀甚危武安公與王招
散亡數千人保散關之東曰和尚原練兵積粟以扼敵
衝紹興元年我孤軍棲于原上朝廷音問隔絶兵單食
匱將士家往往陷敵人無固志有謀劫王兄弟北去者
幕府陳遠猷夜入告武安公與王遽召諸將勵以忠義
㰱血而誓諸將感泣禦敵益力遂敗敵將摩哩于原下
摩哩遣二將烏嚕扎哈自階成出散關又趨和尚原沒
立身自犯箭筈關期將夾攻必破我王擊退二將生𫉬
首領温普斬千戶布察呼烏嚕扎哈再合兵直抵原下
王奮擊之斬其將烏嚕敵敗走乘勢進擊二將皆遁摩
哩亦敗竟不得相合時武安公以弱卒抗堅敵軍政尚
嚴卒伍逃散往往有全隊誅之者王則厚撫摩之如家
人親愛以輔成武安公之志故士卒不敢犯武安公之
法而樂王之恩戰無不克丁魯國夫人憂乞終喪不許
以破烏嚕等功超遷武德大夫康州團練使賜帶擢秦
鳳路兵馬都鈐轄統制和尚原軍馬敵憤其連敗也烏
珠合諸道兵十餘萬期必取原而後入蜀自寶雞而南
列柵三十里武安公嚴兵待之王率師拒戰數日率以
勁弓彊弩扼其衝以竒兵邀其傍間絶其糧道彼不得
休伺夜敵將飯然火營中復選精兵更射其火處彼不
得食疊石城以自保復瞰其城射之彼度必敗遂以死
决烏珠親擁戰王亦身督將士敵分為三十餘陣以拒
我迭以次出戰王獨當其衝隨輙破之敵雖困而猶整
至神岔道狹伏發遂大亂王手殺數十百人俘萬戶英
格貝勒及首領三百餘人甲士八百六十人烏珠身中
流矢二𫉬鎧仗萬計再以竒功除康州團練使陞權秦
鳳路馬步軍副緫管時隴州移治方山原二年敵圍之
且陷敗之于百查嶺力戰解圍五戰皆捷遷官二等權
知鳳翔府兼安撫事三年金必欲以竒取蜀乃𢷬金洋
戰饒風犯漢中王時駐兵和尚原敵懼掎其後也乃陽
以兵趣蜀而反自襃谷入鳳州犯保安程甘合鳳翔諸
路軍欲道和尚原下王先以兵迎擊保安程軍復身督
諸軍拒鳳翔軍於百家村以正兵合以竒兵𢷬其腹心
皆敗而走遷榮州防禦使陞權副都緫管知秦州節制
階文時買馬路久未通王首開之貿以茶綵撫以恩信
招致小部族首領四十二國馬通行至今賴焉武安公
與王度敵既屢敗不得志必大舉以與我力争乃預設
壘仙人關旁曰殺金平四年春二月烏珠薩里罕等果
極其兵力十餘萬衆正告由仙人關進取蜀列柵三十
里彌亘不斷王前在武階以書抵武安公以殺金平之
地去原上遠前陣散漫謂須第二陣作隘牢其限隔期
必死戰則可取勝至是王馳馹會原上金人已與我對
壘武安公如王策益治第二隘多列砲積石如山王乃
令諸將曰金人傾國而来吾軰報國正其時也因慷慨
以刀畫地申令曰死則此死敢退者斬諸將股慄遂與
敵戰分為東西以搏我東則四太子等西則韓將軍等
軍也敵極其狡猂東西相望遥相犄角以持久必死困
我王左右援翼唯急是應迨暮敵殺傷彊半而氣猶銳
我軍苦戰久遂斂第二隘以致敵時軍中頗有異議欲
别擇形勝守者王奮曰方交而退是不戰而却也且吾
度此敵走不久矣請扵武安公夜布火鼓易旗幟迨曉
軍陣精采一變樂聲震山谷於是人自勵有死志洎敵
再搏我第二隘財人被兩鎧鐵勾相連魚貫而上攻具
變化若神王督士死戰且射其兩腋隨殪隨上幾百餘
戰而敵攻壘兵殆盡遂走入壁陽為備戰而宵遁前後
斬首俘獲不可勝計敵自是不復窺蜀矣第功遷定國
軍承宣使陞熙河蘭廓路經略安撫使知熙州統制關
外軍馬仍節制階文五年春圍秦州下之六年創軍名
行營右護軍為行營右護軍統制軍馬七年陞陜西諸
路都統制九年春改行營右護軍都統制節制階岷文
龍州金人巳廢劉豫歸我河南地幕府擬表稱賀王讀
之愀然曰在朝廷休兵息民誠天下慶璘等叨竊不能
宣國威靈亦可愧矣何賀之有但當待罪稱謝則可幕
府謝不及秋七月除秦鳳路經略安撫使馬步軍都緫
管知秦州是年武安公薨除龍神衛四廂都指揮使朝
廷遣簽書樞密院事樓炤出使陜西會諸將議移諸軍
分屯陜右王不可曰敵反覆難信懼有他變今我移軍
陜右蜀口空虚敵若自南山𢷬蜀要我陜右軍則我不
戰自屈矣當且依山為屯控敵要害遟敵情見力疲漸
可進據遂但以牙校三隊赴秦州且飭階州等山寨以
備之十年烏珠殺達蘭金人再寇河南復以王為行營
右護軍都統制同節制陜西諸路軍馬其夏薩里罕果
直趨鳳翔入石壁寨以要我陜右軍陜右皆陷而王獨
全師駐蜀口扼敵川陜宣撫使胡公世將倉卒召諸將
計事皆曰敵掩我無備而我分屯之師未集宜退守青
野原少避其鋒王後至驚曰誰為此者可斬也敵人所
以輕犯我者聞先兄之薨且謂我無備今若少退墮其
計中矣璘請以身任責胡壮之遂與公檄彼責其棄信
輕舉率師即日出鳳翔分遣諸將姚仲等敗扎哈於石
壁李永琪向起等破呼雅克張太師於扶風敵餘兵保扶
風城又攻破之連戰皆捷扎哈僅以身免駐大軍大蟲
嶺陣次有法步騎相參氣象雄壮薩里罕自上西平原
覘曰善戰者立於不敗之地此安可角於是薩里罕捨
蜀口而北向矣秋九月制授鎮西軍節度使充侍衛親
軍步軍都虞候十一年朝廷出師渡淮宣撫司亦被旨
乘機進討乃以攻取之事屬王王受命出秦隴往别宣
撫使胡公胡問方略安出王曰璘當以三陣破敵人皆
莫測所謂蓋王襲敵之策已素定而諸軍莫有知者攻
秦州州將武誼以衆降時金人統軍和珍希卜蘇合軍
五萬營丁劉圈和珍善戰希卜蘇善謀二人皆敵之老
於兵者且據險自固前臨峻嶺後控臘家城必謂我軍
不敢輕犯王揣知其情因直告曰明日請戰敵聞之笑
是夜王率諸軍銜枚涉渭令曰近敵營方得舉火未至
里所萬炬齊發出敵不意敵震駭倉卒備戰我軍巳成
列有聞敵酋以馬撾敲鐙曰吾事敗矣王猶策希卜蘇
有謀必謂我趣戰欲速不肯徑出和珍恃其勇宜可挑
取乃遣輕兵嘗之和珍果勒兵與我軍鏖擊數十更休
迭戰適及我三陣戰急大將有請曰敵居高臨下我戰
地不利宜少就平曠以致其師可勝王叱曰如此則我
走而敵乘我矣敵今潰毋自怯王輕裘駐馬陣前麾軍
殊死戰三陣而敵力果憊卒如王言時陜右久隔王化
王一戰而聲振關中三秦父老企望官軍不日東下往
往擒敵潰兵縛致之王亦經略且將大舉進圍臘家城
將破陜右州郡亦以次納書降而講和之詔下遂班師
胡聞王之捷喜曰真能踐言矣十二年上賜褒詔召王
赴在所拜檢校少師改充階成岷鳳經略使還鎮十四
年始析利州路為東西改利州西路安撫使以階成岷
鳳興文龍七州隸焉十七年移節奉國軍改行營右護
軍為御前諸軍都統制依舊安撫使知興州時和議方
堅王獨嚴備日為敵至之虞當是時西路兵為天下最
二十一年太上皇帝親御宸翰賜王以守邊安静加拜
太尉二十六年拜開府儀同三司陞領御前諸軍都統
制職事判興州二十九年冊拜少保王策敵將叛整備
益嚴三十一年敵果敗盟就拜四川宣撫使秋九月敵
主亮渡淮巨酋噶珠號西元帥以兵扼散關遊騎犯黃
牛堡羽檄交至王方病在告適拜宣撫使即肩輿就道
止以牙校自隨駐青野原既而遊騎退王曰敵自守之
兵不足慮也益調内郡兵分道而進面授諸將方略所
至皆捷尅秦州擒偽守蕭濟及其屬来王即呼前置食
宣上德意諭無憂死皆感泣列城未下者聞之争欲歸
附破隴州復洮州蘭州獲偽蘭州守安遠大將軍温都
烏頁及州戍將明威將軍完顔宗臣等八人加拜陜西
河東路招討使王之子挺與敵連戰治平寨破其衆萬
餘人馘千戶二十一月敵主亮被戕十二月明堂禮成
進封成國公三十二年春復取散關及和尚原賜敕書
褒諭冊拜少傅王遣都統制姚仲與挺率東西兩路之
軍攻德順金人左都監自熙河以兵由張義堡駐摧沙
會平凉之師来援挺率兵戰於瓦亭大破之敵畏我軍
號曰天兵别將復原州環州三月諸將攻德順久未下
王知士有惰志且敵將盡發西兵内外合以拒我即單
騎自秦州晝夜疾馳視師身擁數十騎馳逹四城𫝊呼
南北之人服王威名思識顔面以快先覩一聞相公之
来士氣自倍登埤咨嗟不忍發一矢城中敵已不戰而
氣索矣於是按行營壘别柵要害且治夾河戰地以預
處我師於便而致敵於不便雖隨軍負販奴隸莫不區
别有地暨戰先以數百騎嘗敵敵一鳴鼓銳士躍出馳
突我軍遂空壁與我合我軍得先治戰地騎士無不一
當十凡回旋曲折相搏於高下之間者以百數王初若
無所指顧逮苦戰久忽𫝊呼某將戰不力其人即殊死
闘時降帥有覘者曰自吾從敵百戰未嘗見如此吳公
可謂神矣翌日我再出兵敵堅壁不戰既又天大風雨
雪敵幸休止而力實巳窮是夕遂遁去復德順軍市不
易肆王入城父老迎拜擁馬首幾不能行時朝廷遣兵
部尚書虞公允文宣諭川陜齎詔勞王且議軍事夏五
月遣兵攻破熙州𫉬偽都緫管劉嗣初副統石列繼破
鞏州王之復三路也惟鞏最堅守王遣挺率諸將破之
斬萬戶一獲兩千戶六月皇帝受内禪賜親札曰昔在
舊邸每共定省側聞太上皇帝聖訓謂今日元勳舊德
同國休戚無如卿者且曰偏師之出曾不淹時三路土
疆悉歸版籍朕聞此事欣贊慕用蓋非一日王捧詔感
淚曰臣無横草功已蒙太上皇帝不凡之遇今皇帝所
以待臣者益寵臣何敢愛死復遣中使賜御府細鎧弓
矢秋八月除兼陜西河東路宣撫招討使王策敵必再
争德順乃亟馳赴城下德順之東曰東山北曰北嶺東
山小而可守下瞰城中北嶺形勢延接實控扼之地王
至則連營北嶺掘重壕築壘開戰道益為不可犯之計
以待敵且指視諸將以敵他日所營巳而敵果大至合
元顔實哷等兵十餘萬正營王所指之地有酋先引數
千騎輕出視東山去巢穴稍遠擊之狼狽趨營既乃大
開壁出師苦戰自旦及晡敵敗先退入壁自是遂堅守
不動悍酋和和萬戸復領精兵自鳳翔来援初我一軍
當北嶺下傅城下寨敵騎可以馳突王至是下令夜移
入城將士不知所謂頗有口語既旦敵果合兵大出直
至其處已無所得則數萬騎讙譟城下意甚自得王命
偃旗卧鼓士無敢譁諸將請戰不應迨日昃敵氣已惰
令諸軍忽鳴鼓若將趣其營敵大駭復亟走壁遣諸將
追襲敗之當時非王徙城下之營則敵幾得志時敵既
堅守不輕出挺請以輕兵挑敵戰而以竒兵𢷬其虚王
采其言令列陣城下調敵敵閉營王則就以其陣移上
東山築堡以守時雨雪天大寒地凍不可入則燒土而
掘之連夜堡成甫築畢而敵兵大至極力争之殺傷幾
半而不可得諸將益嘆王之多筭不可及也敵自是失
三路形勝糧運迂險雖噶珠親提河南陜右兵而連敗
亡失益衆尺寸不能進我斬馘築為京觀者彌望而又
東山横其衝北嶺窣其後三路糧食皆我有我出兵要
敵糧道敵遂艱食失東山堡時猾酋有終夕悵恨者王
策敵雖衆無能為矣冬十月調王彦諸軍將益出兵至
秦州因會宣諭使虞公虞公抗章以王之勳勞績效聞
上賜親札曰覽虞允文奏知卿智勇兼濟力抗強敵卿
歷世忠勞國家是賴王降拜曰臣何足以當此敵既技
窮度不可與我争則潛軍水洛開道隴山以示我出竒
實亦自便歸計王乃部置諸將分屯要害且益出蜀口
之師分德順兵整陣内外相合以蹙敵時敵中亦相驚
曰東南天兵至矣十一月上遣帶御器械梁珂賜御札
并玉帶十二月閤門宣贊舍人郭昇賜宸翰并宣旨問
疾隆興元年拜少師有旨恩禮視樞密使利州防禦使
李邦傑来勞就以告賜繼有詔退師矣是時議者遥度
形勢以謂兵久在外雖得三路恐去川口遠聲援遼絶
共以其語言之執政執政力言於上乞下詔旋軍捍蜀
詔至王即馳檄諸軍諭以朝廷欲重根本之意俾擇利
而退繼上表待罪曰蜀門雖固三路難保歸師死戰不
無損傷聞者惜之未幾上復詔出兵與張丞相浚淮上
之師相掎角賜王親札曰前日德順回師道遠不知卿
籌畫朝廷過慮致失機會以此知退師本非上意也初
得是旨幕府請覆奏曰苟利社稷專之可也此舉所繫
甚重兵不可遽退王愀然曰璘豈不知此且三路士馬
所出糧食所聚吾舊兵已老非假三路兵未易與敵角
今新附之衆幾十餘萬仰給三路圭勺不取外府而西
民樂輸此誠恢復之基也議者憂敵擣蜀口之虛璘百
戰從軍豈不知敵情且敵持重必顧慮而後進方和尚
原時我内外至危急敵以璘兄弟扼其後終不敢輕向
蜀况今逆亮死敵内訌未久合喜盡西兵頓德順城下
猶不能抗我豈暇他謀但主上即位之初璘握重兵在
遠朝廷俾以詔書從事璘敢違詔耶幕府語塞隆興二
年冬十月敵人犯天水侵岷州王病未愈徑趨成州分
麾下擊之敵小郤列營茅城谷王力疾親提兵至祁山
敵聞之退師三十里據黃家街深溝高壘以守王曰敵
深涉吾地而乃堅壁自固且黃家街背鞏州去巢穴近
敵必遁未幾果使来告曰我國中已與大朝講和矣繼
被詔命即抗章請朝乾道元年上以親札報可即以族
行未半道奏疏乞解宣撫使優詔不允乞致仕復不許
四月到闕上遣中使鄭邦美勞問賜賚加等即召對便
殿上慰諭隆渥面得旨許朝德夀宫太上見王慨念疇
昔諭王曰朕與卿老君臣也自今可數入見王頓首謝
兩宫存勞之使相踵御府異饌賜無虚日初隆興元年
許立家廟祭五室及是就頒祭器有旨許皇子復謁示
異禮也觀者歎息以為前此未有五月冊拜太傅進封
新安郡王三上章懇辭遣中使詔諭不允後數日制詔
仍領宣撫使改判興元府諸子侍王入見皆蒙異數恩
禮赫奕寵絶一時六月詔還鎮兩宫燕餞禮均家人王
入辭德夀宫奏曰臣年近七十衰病日侵違離闕庭且
萬里恐不復再瞻天日因泣下太上亦為垂涕親解所
佩刀賜王曰異時思朕視此可矣王之行也兩宫别賜
珍器玉帶甚寵秋八月至漢中時息兵巳踰年王專留
意民事問民所疾苦漢中先是夏秋糴以供軍儲吏多
取於民而嗇出以規贏民甚病之褒城諸縣各有古堰
分水溉田歲料民田以多寡賦竹木增修吏㳂為姦又
光道渠久廢水不下溉利廢而賦仍在王以次釐革糴
則使民自槩督諸軍復渠宣淤築壞開田數千頃民甚
利之懲姦吏核健訟以防其病民外臺以治狀聞上降
詔嘉奬踰年改鎮武興三年夏復移漢中開府未幾得
疾遂請老先旬日有大星殞以五月十七日薨于位春
秋六十有六軍民號哭失聲至於罷市請老之奏聞以
太師致仕遺表上封信王上震悼輟視朝二日賻銀兩
絹匹各千錢五百萬太上賜銀千兩王之未病也呼其
幕客曰為我草遺表客曰郡王安寧如此何遽出不祥
語王曰死生之機默存吾胸中人安得知君第為之止
直書其事且曰願陛下無棄四州無輕出兵又先數日
封遺事付其家令毋啟之薨之數日啓封則家廟等數
事語不及他嗚呼可謂死不忘君孝於其親者矣王雄
姿正志剛毅静深喜大節略苛細不嚴於刑而人自畏
之讀史傳曉大義幕府文書輕重之間亦時自竄定其
愛君憂國之誠得之於天雖造次不能忘也其在闕下
諸子有授美官者王曰上以我故加汝等以官我日念
無功可報上汝若不廉勤以自效吾雖死地下亦不汝
佑故其在官皆兢畏自力其治軍如其治家而恩威兼
之愛將犯法泣涕而斬之厚撫其孤不敢以私徇法士
卒有過必再三語之不戒而後罰改過則釋然無芥蔕
心待僚佐以寬不忍言人過往往為覆護之而亦潛分
優劣士之耿介雖干犯其意久而敬之便辟側媚中心
薄其為人知人之明尤為當世所重四川制置使王剛
中嘗談劉錡之美王曰信叔有雅量而無英槩今天下
雷同譽之恐不能當逆亮璘竊憂之剛中未領其語既
而錡果以憂憤卒剛中始歎服選諸將多以功或告以
薦才者王曰兵官非嘗試難知其才今以小善進之則
僥倖者將得志而邊人宿將之心怠矣以故其用王彦
姚仲李師顔向起皆以功顯為時名將平居軍旅之外
家事一不問舍俸入不營一錢鎮武興二十年民安之
如一日暨至漢中凡前政與民㩁易争利者悉除去蠲
逋欠無慮百萬緡嘗自著兵法二篇上篇兵要下篇陣
圖大略以謂虜有四長我有四短當反我之短制彼之
長敵之四長曰騎兵曰堅忍曰甲重曰弓矢力集番漢
所長兼收而並用之制其騎則有分陣分隊之法制其
堅忍則有更休迭戰之法制其甲曰勁兵彊弩制其弓
矢曰以遠尅近以彊勝弱其說甚備其法循環用之可
至於無窮陣有圖無書王每出師指麾諸將風采凛然
不敢仰視士寧死敵無敢犯令故用兵未嘗敗尤長於
持勝方金人之歸河南議移屯陜右王獨乞留兵不出
且益修階州等山寨其後息兵二十餘年未嘗一日弛
兵備德順班師首築皂郊等堡多掘地網祁山之戰賴
焉娶王氏封吳國夫人先八年卒男十二人曰援曰掖
曰擴曰揔曰挺曰拭曰拯曰掞曰抦曰揚曰揆曰撙孫
男九人暕旰暐㬢晦其五尚幼子孫凡二十餘人持麾
典兵出入禁闥克紹前修是以似之近者言盛者鮮儷
也臣既書其事輙申之言曰蜀之為國巖僻而固有天
下者所必争也漢高祖起南鄭舉兵而東收三秦如破
竹不數年間遂成帝業而以蜀漢之地為關輔心腹不
以封建蓋其斂跡垂翅有以窺天下之變間中州之有
事因河渭之上流裹糧卷甲起而乘之足以得志兹太
上皇帝選將勵兵之夙心而皇上宅中圖大之本指也
故王之在蜀上實詔之曰異時掃清中原勒功帝籍以
垂光億世又詔之曰宜即提銳旅直出漢中弔秦晉之
遺民撫唐虞之都會又詔之曰關隴之事一以付卿三
路士多材勇不患無人惟卿駕馭激使之耳嗚呼聖天
子以保蜀之事屬於王其注意如此王能任之是以蜀
安之後定秦定隴洮蘭熙鞏十有六州束手来歸委命
下吏敵失形勝勢恧技窮讋我威靈鄉風慕義於是退
師通好之令行矣一日皇上擁乾休正坤儀指咸陽而
會龍首作上都而觀萬國則王之餘勇遺烈凛凛生氣
尚可想而知也然則保蜀之功其可既乎吾天子其知
之矣謹為之銘曰
井絡坤隅時惟蜀都𧖟叢魚鳬開國有初
岷峨為望犍䍧為障峻塍巨防天下孰尚
重險積貨是猍臬鯢有偉將臣于時保之
將臣伊誰惟武順王喋血轉戰莫我敢當
因山據原和尚是名晝斮其柵夜披其營
束馬縋車攀天蹈空原不可得蜀不可攻
敵以憤来合兵作威扼衝發覆倏其紛披
敵以竒来指陵趣谷擇利鼓儳𢷬其心腹
其来以正椎鋒直進束隘設險以死申令
来以多方有東西軍左顧右跽察其嚬呻
烈烈惟王洪稜無前如飛如翰如衝如援
奮其虎貔厲其熊羆敵曰罷矣蜀不可窺
蜀不可窺厥惟安哉一夫當關萬夫莫開
婪婪大酋去不復留三陣定謀一言必酬
乃窺咸秦于山于川廼歸三路我陵我泉
有所失平將順指令挈戸率輿争還國經
皇帝曰嗟巖巖蜀土六十二州以固吾圉
同德之碑保蜀為正民其以安功其以定
倬彼雲章尚福吳氏申錫恩腴昌大而熾
翼子肥家孝能揚名千載而下於昭厥聲
名臣碑傳琬琰之集上卷十四
