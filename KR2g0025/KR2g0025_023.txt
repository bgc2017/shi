名臣碑𫝊琬琰之集上卷二十三宋杜大珪編
余襄公靖神道碑歐陽脩
始興襄公既葬于曲江之明年其子仲荀走于亳以來
告曰余氏世為閩人五代之際逃亂于韶自曾高以來
晦迹嘉遁至于博士府君始有祿仕而襄公繼之以大
曲江僻在嶺表自始興張文獻公有聲于唐為賢相至
公復出為宋名臣盖余氏徙韶歴四世始有顯仕而曲
江寂寥三百年然後再有聞人惟公位登天臺正秩三
品遂有爵土開國鄉州以繼美前哲而為韶人榮至於
褒䘏贈諡始終之寵盛矣蓋褒有詔䘏有物贈有告而
諡行考功有議有狀合而誌之以閟諸幽有銘可謂備
矣惟是螭首龜趺揭于墓隧以表見於後世而昭示其
子孫者宜有辭而闕焉敢以為請謹按余氏韶州曲江
人曾祖諱某祖諱某皆不仕父諱某太常博士累贈太
常少卿公諱靖字安道官至朝散大夫守工部尚書集
賢院學士知廣州軍州事兼廣南東路兵馬鈐轄經略
安撫使柱國始興郡開國公食邑二千六百戸食實封
二百戶治平元年自廣朝京師六月癸亥以疾薨于金
陵天子惻然輟視朝一日賻以粟帛贈刑部尚書諡曰
襄明年七月某甲子返葬于曲江之龍歸鄉成山之原
公為人質重剛勁而言語恂恂不見喜怒自少博學強
記至於歴代史記雜家小說隂陽律歷外暨浮屠老子
之書無所不通天聖二年舉進士為贛縣尉書判拔萃
改將作監丞知新建縣再遷祕書丞刊校三史充集賢
校理天章閣待制范公仲淹以言事觸宰相得罪諫官
御史不敢言公疏論之坐貶監筠州酒税稍徙泰州已
而天子感悟亟復用范公而因之以被斥者皆召還惟
公以便親乞知英州遷太常博士丁母憂服除遂還為
集賢校理同判太常禮院景祐慶歷之間天下怠於久
安吏習因循多失職及趙元昊以夏叛師出久無功縣
官財屈而民重困天子赫然思振頽弊以修百度既已
更用二三大臣又增置諫官四員使言天下事公其一
人也即改右正言供職公感激奮勵遇事輒言無所迴
避姦䛕權倖屏息畏之其補益多矣然亦不勝其怨嫉
也慶歷四年元昊納誓請和將加封冊而契丹以兵臨
境上遣使言為中國討賊且告師期請止毋與和朝廷
患之欲聽重絶夏人而兵不得息不聽生事北邊議未
决公獨以謂中國厭兵久矣此契丹之所幸一日使吾
息兵養勇非其利也故用此以撓我爾是不可聽朝廷
雖是公言猶留夏册不遣而假公諫議大夫以報公從
十餘騎馳出居庸關見敵於九十九泉從容坐帳中辯
折往復數十卒屈其議取其要領而還朝廷遂發夏冊
臣元昊西師既解嚴而北邊亦無事是歲以本官知制
誥史館修撰而契丹卒自攻元昊明年使來告捷又以
公往報坐習虜語出知吉州怨家因之中以事左遷將
作少監分司南京公怡然還鄉里闔門謝賓客絶人事
凡六年天子每思之欲用者數矣大臣有不喜者第遷
光祿少卿于家又以為某衛將軍夀州兵馬鈐轄辭不
拜皇祐二年祀明堂覃恩遷衛尉卿明年知虔州丁父
憂去官而蠻賊儂智高陷邕州連破嶺南州縣圍廣州
乃即廬中起公為秘書監知潭州即日疾馳在道改知
桂州廣南西路經略安撫使公奏曰賊在東而徙臣西
非臣志也天子嘉之即詔公經制廣東西賊盗乃趨廣
州而智高復西走邕州自智高初起交趾請出兵助討
賊詔不許公以謂智高交趾叛者宜聽出兵毋沮其善
意累疏論之不報至是公曰邕州與交趾接境今不納
必忿而反助智高乃以便宜趣交趾會兵又募儂黃諸
姓酋豪皆縻以職與之誓約使聽節制或疑其不可用
公曰使不與智高合足矣及智高入邕州遂無外援既
而宣撫使狄青會公兵敗賊於歸仁智高走入海邕州
平公請服終喪不許諸將班師以智高尚在請留公廣
西委以後事遷給事中諫官御史列疏言公功多而賞
薄再遷尚書工部侍郎公留廣西逾年撫緝完復嶺海
肅然又遣人入特磨襲取智高母及其弟一人俘于京
師斬之拜集賢院學士久之徙知潭州又徙青州再遷
吏部侍郎嘉祐五年交趾寇邕州殺五廵撿天子以謂
恩信著於嶺外而為交趾所畏者公也驛召以為廣西
體量安撫使悉發荆湖兵以從公至州移檄交趾召其
臣費嘉祐詰責之嘉祐惶恐對曰種落犯邊罪當死願
歸取首惡以獻即械五人送欽州斬于界上公還邕人
遮道留之不得明年以尚書左丞知廣州英宗即位拜
工部尚書代還道病卒享年六十有五公經制五管前
後十年凡治六州所至有惠愛雖在兵間手不釋卷有
文集二十卷奏議五卷三史刊誤四十卷娶林氏封魯
郡夫人子男三人伯莊殿中丞早卒仲荀今為屯田員
外郎叔英太常寺太祝女六人皆適仕族孫四人孫女
五人銘曰
余遷曲江仍世不顯奮自襄公有聲甚遠
始興開國襲美于前兩賢相望三百年間
韙歟襄公惟邦之直始登于朝官有言責
左右獻納姦䛕屏息慶歷之治實多補益
逢時有事奔走南北功書史官名在四國
出入囏勤險夷一德小人之䜛公廢于里
一方有警公起于家威行信結嶺海幽遐
公之在焉帝不南顧胡召其還殞于中路
返柩來歸韶人負土伐石刻辭立于墓門
以貽來世匪止韶人
孫威敏公沔神道碑畢仲游(代范純禮作)
故觀文殿學士行尚書戸部侍郎鄜延路馬步軍都總
管經略安撫使兼知延州贈兵部尚書威敏孫公既葬
之十有二年其子之文欲為公墓隧之碑乃抵高平范
純禮泣血再拜而言曰願銘我公之碑純禮曰嘻昔先
正太師嘗與威敏誌其父而吾先文正與威敏乃景祐至
和之間出入内外事仁宗皇帝久同忠義之人也純禮
聞公之事而不敢忘銘其可辭乃序而銘之序曰公諱
沔字元規會稽山隂人也少孤随其母家許下以孝聞
天禧間舉進士得官為趙州司理參軍開封府扶溝縣
主簿保静軍節度推官號為能吏改著作佐郎遷秘書
丞用韓億楊偕薦為監察御史裏行景祐元年將奉冊
中宫而明肅太后三年之喪未除請終制而後行從之
三司判官許申薦方士能導引行氣公上言氣行於身
隙不在大呼吸之間或紉而為患是詭道也申素無行
不知力耕以圖報而援詭道以市恩寵罪在無赦乞斥
遠方士置申于理從之會孔道輔先文正公以言事謫
去而布衣李安世上書其言皆市井事不實下吏公上
言安世誠有罪而欲天下戶知之亦難人見道輔范某
方以言事謫去而安世復以上書得罪當以重法則安
世之罪人不以為訕上而以為納忠陛下之法人不以為
治狂而以為拒諫願寬安世以慰天下之望乃謫知潭
州衡山謫未下公復上書論視朝雙日之制曰雙日之
制行於一歲三百六旬廢其半也而誕辰嘉節休日受
釐又廢三分之一然則一歲之中視朝者纔百餘日耳
而大臣奏事殿中率漏下數刻而退天下之務豈不曠
哉因極言事得失乃復謫監永州酒徙通判潭處楚州
召為左正言同知諫院公入諫建言治道之本在家並
后之寵漸不可長請立貴近夫人為宮師以肅内政又
言内侍遷官不以次非故事可止都知押班舊班閣門
引進之下今序於上可復内降之出斜封之弊也可革
其年二月豫王薨仁宗皇帝欲厚葬之期以五月公言
啓土礲山期日迫難就非特此也自元昊盜邊三司力
屈今一品之葬其飾頗繁而祔葬者復衆非五六年計
不可是又益一邊費也元昊之窺中國久矣以水旱不
調謂得天時以將帥不和謂合人事如因我之役工倉
猝之際悉力幸災以驚邊吏則重為陛下之憂豈可不
慮願緩葬期以俟西事之定書凡再上是時上悼豫王
甚人莫敢言者公獨言之自如也元昊使高延德奉書
至延州聲言請和而猶載所僣位號名而不臣是時先
文正公為延州帥以書責而還之聞諸朝執政議不一
故曰范某可斬也公言范某有時望士多歸之今為邊
帥得士卒心元昊之所憚故使延德奉不正之書至塞
下欲間范某而去之今執政之議不一如使元昊刺知
佯為交結之意而致慢言于朝則范某逐是元昊之計
行也居無何元昊果使延德奉書至闕下有慢言如公
所策先文正公纔降一官知耀州西師未解上日夜以
為憂乃移永興軍夏竦知鄜州陳執中知涇州各為路
分總統以應敵公曰西寇可平矣而北敵不可不偹乃
上言陛下勞心於西而隙在北邊隅之人見利㤀義誓
書不可常守也願移高經宣守定王果守瀛何九齡守
安肅和琳守真定更選良吏居具冀洺益團諸州步騎
屯於真定高陽大名三州則誓書始言可守矣先是京
師久隂不雨蒙氣蔽日公言𫝊稱皇之不極厥咎常隂
必有下人謀上者願陛下嚴左右察姦謀以消天變未
幾北人果遣汎使叛盟而禁中衛士竊發捕得伏誅公
既見事輒言無所迴避上倚用之而權倖側目乃薦田
况歐陽脩張方平曾公亮蔡襄王素可任諫官自代遂
遷工部員外郎出提點兩浙路刑獄公事遷起居舍人
陜西轉運使就除天章閣待制為都轉運使移環慶路
經略安撫使知慶州徙知渭州復知慶州當大閱軍成
列矣公按轡徐行不前遂罷而天大風折木塵霧晝晦
人方服公而不之測也會杜祁公冨韓公先文正公相
繼去徙知陜州移河東路轉運使除龍圖閣直學士復
知慶州改樞密直學士知益州丁内艱服除為陜西都
轉運使知徐州遷右諫議大夫秦鳳路經略安撫使知
秦州皇祐四年廣源蠻儂智高反陷邕管連陷緣江九
郡掠廣州官軍數敗中書不時以聞公適過京師入見
仁宗皇帝勞公且曰智高反吾欲卑卿以南事今南事
稍息西州之寄秦為重卿其行也公頓首謝因曰誰告
陛下以南事息者臣聞智高掠邕廣收寳聚以億計日
縦酒高會亡命歸之者不絶臣料之南事恐未息也居
一日楊畋蒋偕軍敗聞上謂左右曰孫某固言之矣遂
還公以為湖南江西安撫使智高既掠廣州移兵北首
欲度嶺江湖以南皆驚人心洶洶公聞乃檄江西湖南
令極辦營宇犒賞大軍且至人遂安不搖智高亦不敢
度嶺行至鼎州詔以公為廣南東西路安撫使而以樞
密副使狄公青為宣撫使自智高反諸將用兵各以所
利進退而無節制故數敗公至下令曰出兵而無節制
遺賊擒也自今已往一以節制從事不用節制而勝猶
敗也狄公青至問公曰事將何如公曰欲知我之勝負
則料敵得失可也為智高之策有三遷兵巢穴伏而不
出上策守邕州以老我師中策揀其衆進戰與我較一
日之勝下策然智高猝起官軍數敗横行嶺外有驕我
心戰勝而驕輕與我戰不難敗也狄公青大喜然之軍
行至歸仁智高果棄邕州出戰先是公辭未行請挾騎
兵為竒不許既行踰嶺使更製大刀長斧雜短兵用之
人亦以為非是狄公青來始益騎兵三千及戰歸仁望
智高軍皆翳蠻盾翼兩褾置陣甚堅矢石不可動乃先
伏騎兵於山間而更用短兵搏戰得所製大刀長斧褾
盾始破散所伏騎兵亦繞出智高軍後鏖之呼聲動山
谷蠻人死者過半遂大敗智高率其餘衆逃入海嶺南
平公自為御史臺官數引大體言事天下稱之後去言
路外徙稍遷至侍從帥邊滋有時望國家有緩急未嘗
不在選中及平智高入見仁宗皇帝解所服玉帶賜之
遷給事中且大用矣而公固請居外治民得杭州至睢
陽召還為樞密副使公既在位益感激任事數為上陳
治道及論列它得失每言輒盡有不悦公者會貴妃張
氏薨治喪皇儀殿詔葬為園陵禮官諡曰恭德公言太
宗四后皆諡曰德從廟諡也而郭氏張氏二后不聞有
諡今諡妃子曰恭德雖禮官之罪而實貽譏于陛下因
論皇儀治喪詔葬為園陵非是遂改諡温成園陵亦罷
已而詔公讀温成哀冊公奏言章穆皇后喪比葬行事
皆兩制官而温成追諡反詔二府大臣行事不可翼日
執冊立前陳故事且曰以臣孫某讀冊則可以樞密副
使讀册則不可置冊而退宰相陳執中取而讀之遂以
資政殿學士出知杭州歲滿加大學士知青州麟府將
郭恩輕出軍敗乃以公為觀文殿學士尚書禮部侍郎
河東路經略安撫使知并州過鄭而夏人之使適至州
除館以待之公止其館未行州將以告公曰彼陪臣也
豈吾所當避者不去州改館以待夏人夏人亦不敢言
未至河東是時虜占有麟州故地争不已公至乃徙其
衆遠去後隂遣間至河東捕得公遺金帛而還之夏人
亦畏公不敢近邊初公守杭州州人喜浮圖法男女書
夜雜會其徒因伏匿為姦遂以成俗公出過市中有塔
廟甚麗公命撤之皆重扉複墻得亾逸婦女百數因併
捕其徒置於法杭人懲艾俗遂革而其罪人散去往往
造為飛語以中傷公會樞密使田况病參知政事王堯
臣薨上問公所在欲召用而言者果以飛語聞上上不
信封其章示公上適小不豫言者乘而益驩遂罷河東
知夀州道貶寧國軍節度副使久之以光祿卿分司南
京起知杭州公不起而請老遂以禮部侍郎致仕居符
離明年英宗皇帝即位侍郎冨文忠在西府薦公材略
絶衆不畏強禦而輕進退今雖老矣猶壮也可用英宗
亦雅知公名遂以資政殿學士起公知河中府詔趣上
道辭不獲入見英宗以官召之而不名也比退日晏改
觀文殿大學士知慶州徙知延州道得疾聞上上使中
貴人挾醫視公賜黃金良藥公泣曰老臣蒙上知未效
犬馬而病死目不瞑矣四年甲申薨于鄜州年七十一
公為御史諫官有名及平智高之亂人以古之將帥處
之後為樞密副使争温成事罷去人又以古之輔相期
之然公天資警絶敏于事尤能决煩去惑方事至前衆
持難相倚徘徊未有所定公至出片言遂以無事其為
政尚方略耳目人莫能測知縛制強豪一切以理為人
所稱道在符離時莊獻明肅太后共政州守江鈞有墜
言於坐中為通判者欲上其事州官皆往謝之至再拜
而請不許公獨後至不拜通判怒乃曰而與守同耶公
曰守令謫去異時之資也公今陷守異時無葬所矣通
判悟大恐返謝守而與之歡在慶州時特支絹帛惡軍
中口語藉藉公聞之大饗士優人以估帛為俳語以進
公召謂曰邊城無警士衣食縣官不見敵數蒙上賞賜
未知所以報效而汝敢以上賜為戲可斬也今姑赦汝
死竄之軍中帖服皇祐五年契丹使來請曰願觀廟樂
而歸上以問宰相陳執中曰樂非祀享不作請以是告
之公時在西府乃曰此可告而未能止也願使告之曰
廟樂之作以祖有功宗有德而詠歌之也使者能留與
吾祭則可觀仁宗使人告之使者乃退有中人嘗任外
官率它武臣上書乞遷仁宗曰法不可得也訴不已仁
宗以語公公曰臣請退而問之乃召問曰曩汝在邊某
軍當給帛汝不時給何耶對曰帛官物也不敢妄以與
人又問曰某人戰當奏功汝不時奏何耶對曰是幸賞
也故不奏公曰而能知此而返自為何耶皆惶懼再拜
趨出初至杭州屬縣令來謁請辭公曰吾欲與令從容
余杭令黃世永曰前日縣有剽行路錢六十萬者請往
捕之公曰無煩令往也翼日張宴賓客滿堂坐未定捕
盗者已得盗至矣桐廬遂昌民楊日用以滑居鄉里人
患苦之令尉至者必與之交而行其私否則持其長短
陷之前後所陷令尉甚衆令沈紳免官過杭州問其故
紳具言為日用所陷公曰此可治也乃使吏受紳辭檄
桐廬捕日用屬吏其子私與鈐轄吏宋昇飲酒酒酣出
黃金一斤以遺昇酒未竟公使人逮捕昇至廷問楊日
用事汝預也昇曰不預然則酒酣遺汝之金以何事也
昇情得皇恐謝即黥日用并其子流之昇亦抵罪杭人
以此畏公重足一跡不敢為姦雖窮里空舍皆如公在
其旁滕甫楊忱游公門以材自負不信曰是安能皆知
之乃相謂曰居明日之湖上游蘭若素約而不往若縱
飲而行博公安能知我哉及其往未坐有呼於門甚急
曰公使人遺二客持小奩發之五木也大驚乃服公之
筭也故相國王珪嘗誌其墓凡公之行事與三代封爵
贈諡所娶所生之子皆誌之矣故今專序公出處進退
之本末有略之者以其見於誌也其異於誌者子之文
今為承議郎管勾杭州洞霄宫幼女適朝散郎司勲郎
中莊公岳孫男六人孫女六人孫男長某早亡延夀為
豪州司戶參軍延賓延宏延通延祖未仕孫女之長者
適前進士黎礭而子之文集錄公之詩文章奏議為集
二十卷藏之家銘曰
在昔仁祖好是文武文而臯益武也方虎
德名參會熙我王度在時威敏出以類鳴
作而有言如金奏廷沄沄谹谹衆耳以傾
嶺蠻睢盱我則鑠之夏童陸梁我則斥之
以言以功帝用識之識而在位正直是謀
有猷有言天子之休公言孔嘉昧者是疑
或違或行公守不移奉冊而告置册而辭
辭而抑抑南國是式惟蠧是抉惟姦是擿
擿姦抉蠧人莫予測窮里突奥如公在側
既用而張亦毁而拆毁而譽還如火曄曄
今雖遠矣而猶不歿非鼎而名有山之石
名臣碑𫝊琬琰之集上卷二十三
