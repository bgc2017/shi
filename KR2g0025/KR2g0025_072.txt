名臣碑傳琬琰之集中卷四十五宋杜大珪編
孫文懿公抃行狀蘇頌
公諱抃字夢得其系出於富春蓋吳將武之後裔也七
世祖曰朴始徙富春籍於長安唐武宣世舉進士宏詞
連取甲第大中五年從辟劔南西川節度使府為掌書
記其子曰長孺攝彭山縣令既以秩滿罷因家眉山大
治居處又構重樓以貯書日延四方豪士講學其間於
時蜀人號為書樓孫家自爾子孫不復東歸遂占眉山
名籍高曾祖以來歴五代喪亂晦遯不出力田以自給
取足而已不求贏畜清白之範其來遠矣公初名貫字
道卿生五歲學為詩便有老成風格其警句往往傳於
人口未冠作祥符宮賦五千言成都尹凌公策聞其才
美召至府與語甚竒之將薦之於朝以其年少而止其
後兩從進士乃更今諱天聖八年春再上拔鼎科一命
大理評事通判絳州事初太師在蜀名知人生五子待
公獨異嘗曰爾器韻沉遠後當顯赫於時但成名差晚
吾不得一見為恨爾至是太師已薨而公每因拜官則
感涕愴慕累日痛不逮養明道初恭謝推恩改著作佐
郎未幾召試學士進太常丞直集賢院監左藏金銀絲
綿疋帛庫以所生杞國太夫人喪去位服終還臺判尚
書祠部擢為開封府推官賜緋衣銀魚居歲餘府胥馮
士元以姦贓敗窮治甚急事連前後尹佐自二府至臺
省者十餘人而公無絲毫累由是清愼之譽聞於時考
課陞太常博士移判三司開拆司兼提舉催驅公事同
修起居注慶歷二年二月召試中書換右正言知制誥
占謝日賜金紫服判登聞檢院知審官院遷起居舍人
兼判尚書刑部出疆為契丹生辰國信使公為人端重
不妄舉動言語與北人接有問乃答北人尤加禮奉且
謂人曰孫公真恬靜篤實之士也使還判國子監權糾
察在京刑獄五年二月召入翰林為學士判太常寺兼
禮儀使權判尚書都省充宗正寺修玉牒官六年春權
知貢舉再遷禮部郎中遭嫡母崇國太夫人憂援近例
願終三年喪優詔從之公在眉山為大族中外戚屬以
百數而貧無依者又衆聞公歸皆來求給公竭資以賙
其費又為姊妹之娶婦嫁女者數人服除召還舊位提
舉在京諸司庫務皇祐三年以大享明堂恩轉吏部明
年兼侍讀學士判流内銓知通進銀臺司兼門下封駁
事五年五月以右諫議大夫權御史中丞制下諫官論
奏公朴謹非糾繩才不當居此職公即手疏自訟曰臣
觀方今士人趨進者多廉讓者少以求事為精神以訐
人為風采捷給若嗇夫者謂之有議論刻剥如酷吏者
謂之有政事諫官所謂才者無乃謂是乎若然臣誠不
能也仁宗深察其言詔赴臺視事尋差知審官院公辭
以臺長不可以兼事局恐於言責不得專詔如其請仍
著為定式再加給事中公踐兩禁十二年朝政得失天
下利害事非其職者未嘗建言亦不與人談議或誚其
循默公曰事有分守豈可越職横說及為中丞每聞朝
廷有措置未合理者與羣臣爭之未見聽者即時拜疏
或請聞於上再三開陳得請而後已由是知公韞積厚
而操守固也是時内侍王守中以在事久特恩遥領武
寧軍節度使公奏言自唐以來節度使為將領劇任專
制軍事國家安危成敗之所係非中官所得處其任曩
太宗世王繼恩平劔南有大功當時論賞止進順州防
禦使立宣政之號以寵之况守中無繼恩之功而輙居
將帥之任恐為四方非侮則為國威之沮矣朝廷卒為
之追改成命至和元年春貴妃張氏薨仁宗傷悼累日
追册為皇后賜諡曰温成且有建陵立廟之議公言兹
事體大宜命近輔與禮官參講然後施行不當虧紊典
禮又與諸言事共爭章至十餘上終不報公率同列進
見帝不為顧遂列拜於御座之側公獨伏不起久之帝
乃悟因復得進言不可之狀而忤旨益甚左右股栗有
欲仆地者公凝立不懾帝亦為之改容而遣之當時雖
不盡用公等議然其後罷立忌去廟樂改園陵使為監
護葬事車駕幸奉先寺不入廟致奠皆公啟之也明年
秋丞相陳司徒家女奴死開封府檢視有瘡痕傳言嬖
妾張氏笞殺之以聞上詔近侍置獄推勘追取證佐皆
不至既而罷獄公十上疏論其悖謬大臣笞殺女使事
至微末然而詔獄廢置皆用執中之請此於國體大有
所損何則執中要行則朝廷近侍之臣亦須遣去案問
執中要罷則本家僕妾不容略行追取挾恩怙權取必
於上此而可恕則孰有不可容者司徒卒緣此罷政事
而公亦連上章求解臺秩出補外郡優拜翰林學士承
旨貼侍讀修撰之職仍領太常禮儀都省兼提舉醴泉
觀公事磨勘諸道轉運使提點刑獄課績又遷尚書禮
部侍郎兼判昭文館再修玉牒官公在臺滿二歲凡言
朝廷天下事章數十上但以持紀綱厚風俗辨人材寬
民力為急務未嘗披抉人之隠慝小過與不可明白之
事其論大體若言古渭州不可復置以失信於戎狄而
啟其窺覦之心凡邊防疆埸之事當令兩府通議議定
然後奏禀施行無使舊相守邊恐事體太重則蕃戎致
猜藩方無得辟通判官以全監郡故事方無事時且預
擇兵官則緩急有警可用近邊士兵可因舊名而削其
數則榦強而枝附此其尤著者疏入多即施行或著為
令其餘或行或否或密疏不傳者不可悉知之其論人
物若云楊畋有文武幹州郡不足用其材宜擢近職置
之湖嶺間藉其威名以靖徼外張藴之清方有器識心
計絶人宜召對便坐詢以得失及財計利害必有補於
朝廷胡□孫復博通經史可以任講勸之職趙瑜劉貽
孫曉兵法可委以邊防之寄許士宏知漢州薛向知鄜
州皆有善狀或清介以得人心或幹敏能捍大患宜俱
陞以繁劇刑獄之任則廉吏知勸而才臣思效曩者王
益柔楊南仲陸經齊唐葛閎皆以纖介之累有妨進用
失棄過奬善之義望與滌湔任用則清廟無遺賢之歎
是數人者不久朝廷擢用幾盡士論咸稱其器識三年
春仁宗暴得風眩不豫罷朝禁門晏開者幾旬日雖執
政大臣亦不得進見但通名於内東門候起居止於中
使宣諭聖躬漸安而已庭中惶惑莫測其端公時為近
臣班首因率同列就幕幄中見相臣謂曰主上違裕臣
子當朝夕省問今大臣隔絶不得進見主上之安否虛
實未可知也事繫宗社諸公不宜坐以待命宰相即用
公言叩閽請入禁中侍疾由是中外之心稍安未幾詔
兩禁雜議㩁磁湖鐵冶事議罷奏藁備具而諫官某人
及觀察某人重取更定數字同列意二人者有所挾即
時劾奏其事吏持案白請於公公曰二人者信有罪矣
然我輩從而舉劾不亦傷風誼乎二人卒坐是補外官
後帝聞嘗有是語曰老成人終不同嘉祐二年契丹國
主宗眞卒遣使告哀公為館使先是宗眞之使來請叙
兩朝通好歲久請交贄御容欲使子孫得識聖人形表
朝廷初不能奪其議既許之矣異時契丹使先以畫像
來未報聘而宗眞殂殁新主復遣使來請朝議以為先
主時事欲却不與公遽至中書白曰國家所懷柔遠方
所仗者信義而已且彼以好來求聖容既許而不與其
失在我不在彼矣或曰不許之意有人臣難言者直慮
敵人厭詛不道耳公曰此特師巫女子之談非所以折
衝消難者也况聖人應期運繫天命乃反有所畏耶且
彼一來不與至於三四極於數十朝廷度必能拒之乎
其後以使者再至乃與之如公之奏公領太常前後幾
十年言禮事甚衆每有大議則使諸博士各陳所聞見
然後擇其合於義禮者裁定而奏之大抵守經據古不
欲輙有更異初仁宗追憫故后郭氏以微過廢卒久無
祠所詔於景靈宮建神御殿歲時追享上封者言神御
不當建或曰當祔於廟詔下禮官公與僚屬同執是非
而獻議曰先朝建神御殿已是非禮然尊奉祖考不失
孝思之義今為后妃而置之其於失禮又甚矣儻陛下
追念郭氏殂謝况已追復位號不若因而賜以諡册祔
於皇后廟則恩意至而典禮存焉復下兩制合議久之
未决然卒罷神御不建四年詔將用十月祫享於太廟
群臣有建言皇后廟四室先帝時每遇禘祫升於太室
蓋有司攝事失於討尋今皇上躬行盛禮義當革正又
引唐郊祀錄續曲臺禮為據請遣近臣致享如奉慈廟
公即與二三同列奏駮春秋傳所云未毁廟之主皆升
合食於太祖有别祀事乎又曰祭從先祖后廟合食自
祖宗以來行之已久不宜用疑文偏說輕有改更天子
甫欲躬齋戒固當奉承先憲正所謂有其舉之莫敢廢
也奏上中旨合食如舊明年日食正月朔旦詔公禱祀
於太廟公舉春秋經傳止用幣而去特牲又伐鼔以責
隂氣時宰稱其得禮公久在禁近主眷日厚每燕見有
所問必端簡而前曰天子所以享南面之尊延十年之
慶者惟寅畏可以對上穹惟勤儉可以惠下民止此而
已未嘗一語涉面諛朋比者至和中帝切於求治問前
代之所以治與其所以亂公從容言曰臣以謂治亂之
由無他惟在用人而已用得其人則治失其人則亂從
古然也帝曰今世非無賢又非不用然治不及古何也
公曰有賢而不用用之而不盡其才與不用同惟明主
留意則賢無不用而世無不治也帝曰今之賢而未用
用之而未盡其才者謂誰公曰知臣莫若君此必上簡
天心非臣下所敢私但願陛下不以一事不效而遽去
之則賢無不為陛下用也帝再三嘉納之是後數進大
臣多復用宿名重望已更任使者大厭群議帝由此益
器重公遂有大用意是時陳戡用臺官言罷樞密副使
宰臣進擬例以三司使御史中丞知開封府一人補其
員上曰朕得舊人之久職者既而語及公即命以本官
充樞密副使同修樞密院時政記時嘉祐五年四月也
其十月知辰州竇舜卿以定彭氏蠻事朝廷嘉其能議
遷一官公曰唐開元中所以號太平者以不賞邊功也
今舜卿信有才他日進擢無所不可若用蠻事遷官誠
恐邊臣生事於夷狄以希恩賞自此四境不得安息也
遂止降詔奬諭之上書者請額外增置土軍為南寇備
公曰苟取其知山川鄉道則州得百人可矣如增廣其
數徒糜廪庾費不足以待敵前日智高之亂成功者廼
陜西騎兵耳南軍何預焉卒仍舊不復增置公為樞密
未滿八月以本官參知政事同修中書時政記都大提
舉三館祕閣公事同譯經潤文使一日政府集議擢李
參為三司使公時以故後至預聞之徐曰方今民力弊
困久矣宜得敦厚有學術之人使主邦計庶幾可以寬
民保衆苟於趣辦應卒之才則誅斂掊克無所不至如
此民何所措手足乎前議遂止明年御史捃公過失不
當久在政府章入不報或有謂公曰事起無名盍自辯
於上前公曰吾老矣退乃其分自念平生不欲攻人之
短今幸備位執政不能敦厚風俗宜有愧矣而反與新
進後生競口舌於上前耶况知我者君此曹其能誣我
乎遂上疏求罷帝益嘉之詔拜觀文殿學士兼翰林侍
讀學士同群牧制置使公在講筵前後十三年故事凡
進讀群書前代亂亡忌諱之語皆略不解公以為不然
每至其處必再三敷衍且曰兹事所以書之於策牘者
示來代之明戒也苟臨文避諱則書傳載之何用自是
遂讀無避明年夏今上即位改戸部侍郎治平元年二
月以太子太傅致仕於是公年六十九將還政之前有
語公曰禮七十而退人或過之而不去公乃未至而告
休斯不近於矯時乎公曰強力而仕不能而止士君子
之通義也奚必年至而後去乎遂速上疏表得請以其
年十一月七日薨於春明坊之私第上聞訃為之罷朝
垂拱一日制贈太子太保法賻之外再遣中使賜黃金
百兩以恤其家恩陞二子差遣并異姓齋郎一名公為
人内方外温動由至誠不喜矯飾以邀取名譽然而端
嚴謹重至老不懈雖少年強力之人殆無以過與人無
適莫亦不肯苟合端居似不能言者及遇事則毅然自
信不為高下易其心初在翰林嘗至中書白事繫鞋登
政事堂時陳司徒作相見之不悅且責廳事吏不以告
公曰學士見宰相以客禮自有故事况我以公事來若
有私禱則足恭下顔所不憚矣司徒不能平及為中丞
司徒復冠台宰每裁處大事多出獨見同列無敢抗者
公屢言其失曰幸陛下以臣章示執中使之凡事須衆
論復熟然後奏禀施行司徒見章益不喜一日賜宴都
亭驛坐席俯相近酒間司徒微語公曰觀中丞近日封
章意頗不見容老夫耄矣行當引去因指其座曰此中
丞即日之地幸無相侵也公俛首不答退而語人曰陳
公之言甘其心可見也未幾會詔獄起卒用公言罷相
及其薨也太常定諡博士以其當國日奉行貴妃册禮
及不能正温成贈葬事請諡曰榮靈公曰司徒端方剛
勁素聞於時自為小官已有建儲復辟之策作相雖無
謇諤之譽然其至公不黨亦近世少及加以惡名誠為
太過諡曰恭可也博士曰諡之美惡宜取其大者今司
徒之過顯雖有疇昔之善不能掩也公昔日屢疏其短
今而誄其善何前後之不類也公曰宰相越法予為中
丞言之職也死者美惡予在太常諡之當以至公豈可
挾一時之事而廢其平生之大節乎復持議如前請於
朝覆議者數四卒以公言為定其持心平恕如此臨事
周愼謙畏又過人遠甚自歴兩禁至登二府四方問訊
有非時至者輙藏去不啟封曰此必有求於我自度不
能副其情不若勿發之可也亦不妄與人緘牘或必須為
之無高下親疏皆手書親筆雖疾病亦不假請於人書
體極端楷嘗謂章草近於輕倨故不好也非公事稀歴
權要之門至於儕輩往返亦有時故在朝與相親者無
幾人一受之知造次不忘於心初聞吏部張文孝公薨
哭之終日不已子弟疑而問之答曰吾立朝未嘗有推
引者惟張公拜觀文殿學士日表我自代此知我者也
今亡矣故至於傷慟耳於相知猶爾於朝廷可知也性
尚清簡自少惟讀書為文餘無他好嗜如音律棋射書
畫一無留心者晚年亦稀復拈筆文章論議則平昔所
學皆自足用其所接賓客惟儒生士人其外技藝緇褐
卜祝軰無一及門者居無事時獨坐一室移晷不出妻
子亦罕見其面尤惡談人是非有來言毁譽者則答以
他語去乃指謂人曰巧佞之徒宜禮而遠之愼不可聽
其言也接人簡約不事屑禮或時供具酒不過七行家
人以為不可公曰古人三爵吾巳過之何謂不可素不
善治生産在貴近日久所得俸賜甚厚隨入隨費婚姻
喪祭外則以均贍宗族故舊家無餘貲室無玩好京城
無善邸第後房無姬媵其所以奉養之具宛若寒素或
勉以為子孫計者公曰吾於子孫豈不足耶幼而教以
詩書長而任以官爵若兒曹但能忠於君孝於親義於
宗族廉於公家不為姦欺憸佞之行守此足以保數世
安佚也及還政家居惟幅巾野服與賓客談醫藥修餌
之術不復語他事其風尚可見矣公累階朝請大夫勲
至柱國封爵為樂安郡開國公食邑三千三百戸實封
六百戸公仕宦過三十年未嘗有毫髮玷議論多闊略
細故務全大體所上章奏無冗長虛飾之辭其言至質
略而意主切當奏對語直而實故人主以朴厚目之以
此頗見信納前後八被詔慮囚徒開引情實白於上前
有自殊死而得末减者多矣平生善薦士得人最多其
薦御史得今中丞唐公介大章吳公中復皆一時之傑
自餘顯薦密啟者蓋又多矣屬文簡重不務刻摘章句
於訓辭尤為得體慶歷初夏英公自蔡州以樞密使召
至之諫官連疏其短追恩命移亳社上表自辯付學士
答詔諸學士皆難其辭公即取筆作草上之有圖功效
莫若罄忠勤弭謗言莫若修行實之語諸公服其切於
事而英公銜之尤深至語所親曰吾於孫公素無嫌而
批章見詆如此公聞之亦不為悔其他大手筆則有升
祔獻懿二后赦文初追藁仁宗讀之至於為天下母育
天下君不迨九重之承顔不及四海之致養言念一至
追慕增噎上為欷歔稱歎者累日又奉詔撰寇萊公旌
忠碑丁文簡公崇儒碑皆叙事明白氣格渾厚自成一
家之體有文集若干卷藏於家公娶太原王氏封夀安
郡太夫人同郡大姓也三姊皆適豪族生子者又相聘
娶公以儒者獨不得繼好及貴三家始來求婚公亦不
拒之又為之保任其子孫入仕者兩世於鄉人益稱其
長者公少孤兄弟群處惇睦尤至他日析居公盡推美
田宅與兄弟惟取其薄惡者曰數口之家得此足以奉
先人之祭祀矣與朋友交得喪休戚一以均之初舉進
士特厚善同郡宋輔洎拔州解同時東上至長安輔以
疾不能興公亦留此為診醫藥過旬浹輔曰試日甫近
君當亟往無以我為累也公曰與君偕來義不得先行
君若罷舉我亦與君俱西矣又數日輔疾愈遂俱行並
擢第此又見其内行之有素宜乎天爵茂而時寵優也
子男四人長珏國子博士次佑甫大理評事早亡次詰
次林並太常寺太祝女子四人長適戎州𤏡道縣尉蒲
獻卿早亡次適太子中舍彭敏行次適尚書都官員外
郎勾諶次適太常寺太祝宋奉國孫男七人三為京司
一為試銜官三未仕孫女五人二已出室三尚幼男子
皆謹厚能守家法女子俱從名家仕族可謂有後矣頌
獲遊公之門有年矣又嘗辱稱薦於朝以恩舊故熟聞
公緒言美行又得諸孤所錄遺事甚備謹紬始末直書
以上有司治平二年正月日具位蘇頌狀上
名臣碑傳琬琰之集中卷四十五
