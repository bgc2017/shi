名臣碑傳琬琰之集上卷二宋杜大珪編
寇忠愍公準旌忠之碑孫抃
上祀合宫之明年夏四月召兩府臣諭之曰故太子太
傅萊國公寇準方嚴鯁亮有文武偉才在太宗真宗朝
建大功立大節輸謀納忠誠貫白日不幸以譴終朕甚
歎嘉之其勅史氏譔揚勲烈具誌於石用垂示來世遂
以命臣抃翌日又下詔賜旌忠之額且親篆以賁寵焉
臣承命恐悸謹拜手稽首書其事公諱準字平仲其先
出上谷昌平盖春秋時司寇蘇公有勞於王室因官以
命氏後世率多聞人若東漢恂子翼漕河内破蘇茂畫
像雲臺為中興勲臣曾孫侍中榮以辨絜亡匿宗黨潜
散他土故譜牒亡傳又數世有徙居馮翊者籍于三峰
下遂為華州下邽人曾祖賓祖廷良以唐末亂不仕父
湘博古嗜學有文章名晉開運中登甲科冠多士後應
辟為魏王記室終焉知人者惜之以公貴封燕陳晉三
國公贈官至太師尚書令曾祖母白氏祖母鄭氏母趙
氏封許陳曹三國太夫人準始生風骨峻爽與常童不
類及從師入學校趨隅占對毅然有成人風采既冠讀
左氏公羊穀梁傳不俟講說不循注疏三家異同之說
輒援筆剖析以辨明之辭嚴理正沛若大手先儒老生
曰是真所謂宿習者年十九一舉擢進士第解褐受大
理評事知歸州巴東縣時太平興國五年也後三歲補
大名府成安宰三遷殿中丞調兵食于西夏還差通判
鄆州得召見稱旨遂給札試禁中授右正言分直東觀
中謝日賜緋袍銀魚汶上之命充三司度支推官俄轉
鹽鐵蠲司判官公事會詔百官言邊事準極疏利病天
子器之擢署尚書虞部郎中充樞密直學士賜金紫判
吏部東銓未幾丁曹國太夫人憂有詔權奪不得已起
視事淳化改元授左諫議大夫充樞密副使尋改同知
樞密院事封上谷縣開國男是年十月領青州明年九
月召赴闕守本官參知政事進上谷郡開國侯至道二
年閏七月知鄧州真宗皇帝嗣位遷尚書工部侍郎咸
平元年五月移河陽軍二年八月改同州三年夏朝京
師行次閿鄉授鳳翔府五年五月詔詣行在轉刑曹權
知開封府六年六月遷兵部充三司使進封開國公時
始復鹽鐵度支戶部為一使景德元年特授守本官同
中書門下平章事集賢殿大學士二年十一月加中書
侍郎兼工部尚書三年二月罷相進刑部尚書知陜州
府祥符初扈從東封回遷戶部尚書知天雄軍四年四
月改兵部尚書車駕幸亳權東京留守六月遷檢校太
尉同中書門下平章事充樞密使八年四月罷機務授
同中書門下平章事持節鄧州諸軍事行鄧州刺史充
武勝軍節度鄧州管内觀察處置使知河南府兼西京
留守司移判永興軍天禧元年二月換節襄州三年四
月詔赴京六月特授行中書侍郎兼吏部尚書同中書
門下平章事充景靈宮使集賢殿大學士十二月改尚
書右僕射四年六月罷相授太子太傅進封萊國公九
月降授太常卿知相州八月移守安州途次棗陽貶道
州司馬乾興元年二月再貶雷州司戶參軍準疎通博
裕果敢沈毅能斷大務不循細檢喜風幹善議論與人
無城府接物無崖岸顧大義可為者必奮勵翔躍以身
先之其勇若賁獲至於外險中艱斬然涯垠亦坦坦無
退衂意聞一善薦道推挽不進用不已附離苟合者疾
之如仇讎初補吏治二邑推至信部中期會賦役止計
鄉里姓名諭寺門民赴之無毫髮稽遲者本道論薦至
有以魯恭卓茂為比嘗奏事真宗言切直上怒起準以
手攀帝衣復御坐持議益勁神色瞭然事既決乃退上
曰此真將相才吾得之若唐文皇倚魏鄭公爾歲大旱
上問政闕失準對曰在洪範天人之際若影響是固刑
有所不平爾祖吉王維皆陛下朝臣頃曲法受財各以
萬計吉伏誅家具籍没維止校於私室仍領濠之定遠
簿盖參知政事沔同母弟也陛下重輕如是亢暵之咎
殆天所誡告上嗟悟者久之咸平景德中契丹頻歲犯
塞多縱遊騎剽略小不利即引去偽徜徉無鬭意準曰
是狃我也願朝廷練師徒簡驍銳分據要害地以備之
是冬果大舉舉國來寇越瓦橋攻高陵直抵于澶魏將
飲馬河濡真宗憂之召群臣議或曰寇深矣宜戒嚴京
城益重兵守衛或有西南之幸準止之曰淺議淺議方
今聖德明備上合天心將臣協和參講師律若帝馭順
動而北彼黨類自當遁走設未然則出兵以撓其謀堅
守以老其衆顧主客勞逸之狀我得勝筭必矣上悦於
是大駕北征至澶南城中外獻言願駐蹕以觀形勢準
曰不過河則人心未寧敵氣未懾非所以取威決勝也
且王超領勁兵屯中山以扼其吭李繼隆石保吉以大
兵扼其左右肘四方征鎮赴援日至何慮而不進固争
之連頓首於上前意氣詞語憤然感慨是日幸北寨御
北樓觀視營壁撫勞部伍軍民歡呼自近及遠聲振於
數郡敵相視怖駭不能成列俄而勁弓伏發殄其元帥
因密奉書以請盟朝廷始遣曹利用往成之御史闕準
取沈毅敢言士塞詔同列者不悦屢白吏持例文進準
曰宰相所以器百官今用例則所謂進賢退不肖乃虚
語耳命去之故士擢用在準持衡時得人為多先帝倦
庶政丁謂曲姦迎合結權倖以用事準請間便殿數其
姓名曰某與某皆壬人異時不可輔少主願更擇方亮
大臣為羽翼矧皇太子睿德天縱英聲日茂延師傅議
經史默識古今成敗事見臣寮決機務周知天下安危
計雖周之成漢之昭殆難以擬議陛下胡不恊天人之
係望講宗社之正謀引登大明敷照重霄固祖宗萬世
之基本言訖俯伏嗚咽議未下明日黨人以急變聞飛
語密中準準坐此得罪既行過零陵踰大陂護兵從騎
前後不相屬溪夷乘間抄掠而去已而酋長召告之曰
聞寇準在道若等奈何竊賢相行槖神明其佑若乎趣
遣種人持所掠還準伏道左引罪且拜公慰遣之至南
海晨旦朝謁從事如常時謂其子曰守法奉正士人常
操以窮通成敗易之者非吾意先是署東偏屋瓦數楹
陋不蔽風雨準完基訪材揭為層樓置几榻其間經史
老莊及天竺書環列前後暇或看誦之賓至則憑高瞰
虚笑語燕燕若初無廊廟之貴者嶠南山水峻絶其道
路往往斬崖瀕澗曲折高下馬不能平進郡縣官有伐
竹為輕輿以迓準者謝曰吾罪人騎馬足矣冐炎溽捫
險阻日行百里左右為之泣下準昂然無隕穫容色其
度量過人如此及雷陽吏以圖獻閱視之首載郡東南
門抵海岸凡十里準恍然悟曰吾少時有到海祗十里
過山應萬重之句迺今日應爾人生得喪豈偶然耶自
是色空夢幻深諳諦法危坐終日寂無他營天聖元年
閏九月移授銀青光禄大夫檢校國子祭酒行衡州司
馬是月七日以疾終於貶所年六十三嗚呼非常之功
遇非常之器業然後成不世之節待不世之忠賢然後
立且準初繇計府入輔屬三聖紹統四隅晏和上方講
稽儒術尊右文教以盛太平之形容敵人睢盱出我不
意衆號百萬北方騷然文紳武綏策慮倒置準抗難犯
之色建不拔之議天威燀揚霆激而電掣大惠鋪迪春
熙而日融民焉息肩士也卷甲憬彼氛祲凝為至和逮
今三紀矣而羽書不馳烽燧不舉義信惇結古無與隣
準之功馬伏波郭尚父之功矣洎自秦川再相時闈閫
親政猾險當路洶洶中外靡遑底寧準密圖本元深遏
萌漸毅然一吐形於明謨排邪斥疑濱死不顧聞準之
風者心魄駭禠而後知大正不可干大姦不可肆大名
不可取大器不可窺佞夫忠懦夫有立志及真皇棄天
下倖黨歛手畏伏忠義兩宫坐朝庶政平一輔翊慈惠
卒隆寳圖準之節霍子孟狄梁公之節矣準篤志於學
而晉公亡歲時祠祀感激泪泫然若孺慕者終其身不
易在成安兄弟以卜葬為請準曰未也父為士子為大
夫葬則士祭則大夫吾先人以文學中高第卒事王藩
若追贈未逮則陪臣矣吾豈忍以士禮葬既通顯乃護
二喪還成安太子遣中貴人勉諭賻䘏恩禮數踰等大
為搢紳榮初丁謂貳政以諼冒自任又能陽為戚施伺
人顔色密圖忌間之漸一日會食政事堂羹瀝準鬚謂
起以袖徐拂之準正色曰公忝國大臣乃曲躬為官長
拂鬚耶謂大愧其後邪正寖戾甚於冰炭簧言營營日
肆媒孽準簡固醇挺未始一疑於心故及南遷之難至
於天下皆冤之無幾何謂敗得竄道繇海康準從者有
欲釋憾謀不利於謂準知之陳大席一廡間設戲具悉
召坐且命之博奕因隠几觀焉謂行乃罷平生著述於
章疏尤工國政民事無巨細鈎校利害為上悉陳之其
旨粹其言簡故多所開益餘藁即焚滅棄去雖至戚不
得見好為詩警策清悟有劉夢得元微之風格其氣焰
竒拔則又過之準起諸生兩朝内外更委幾四十載其
間校評銓選摠決浩穰主財利之煩膺居留之重助敷
密畫參告大猷剖符十藩持節二鎮一踐樞弼再登宰
輔小則糾逖逋隠刷除弊欺嚴之以關防正之以繩墨
差立定格牢不可踰大則鼓動賢業彌綸帝載朝家繫
之休戚政教關之治亂表正四海斷焉一德凡累封戶
萬三百真二千七百爵上公階勲極品功臣始賜推忠
佐理加推誠保德崇仁忠亮翊戴人臣之遇其亦至矣
然而不置私第不營田園所得俸賜皆分給宗黨故舊
去之日家無餘資及朝廷許葬洛師護還之費僅能完
給久之詔復舊官爵賜謚曰忠愍公前娶許氏故給事
中仲宣之女不及準貴而亡再娶宋氏故左衛上將軍
邢公延渥之女封晉國夫人準無子以弟之子隨為後
隨勁介有履行終於殿中丞女四人長適樞密使尚書
吏部侍郎同中書門下平章事王曙次適太府卿畢慶
長次又為畢氏繼室次適司封員外郎直史館張子畢
孫四人長諲贊善大夫次誦諴並大理評事次諭未仕
君子謂公慮已也輕以約謀國也勇而固誼在則死不
足畏義亡則生不足惜勢無以移其操利無以疚其心
出處始終孚合大正昔之垂勲名載簡編者有幾宜乎
没世三十年而天子思之生民懷之搢紳景行之古風
穆然炳炳如在詩云樂只君子邦家之基準之謂也銘
曰
太宗膺圖章聖御極丕昭武經誕布文德
準起孤童遂階貴籍歴事兩朝荐釐庶職
剛嚴俊明篤厚且直非義不蹈非忠不迪
開補治具桓桓智力指陳機宜侃侃容色
遼人猖狂入犯王域蟻結魏南狼跳燕北
準抗一言群類惕息天嗣繼照閫慈參翊
猜萌搆險佞間投隙準矢一謀姦人踧踖
晏晏萬務愉愉四國如石之堅我社我稷
如山之安我疆我埸亮節高峙䜛言衆惑
勞既不圖咎從而得風濤暮涉瘴嶺晨陟
氣陵飛雲誠貫白日至於隕世曾靡憂戚
道無久否帝用近惜申詔在庭俾書其實
海田變更陵谷遷易準之大名時萬時億
王文正公旦全德元老之碑歐陽脩
至和二年七月乙未樞密直學士右諫議大夫王素奏
事殿中已而泣且言曰臣之先臣旦相真宗皇帝十有
八年今臣素又得待罪侍從之臣惟是先臣之訓遺業
餘烈臣實無似不能顯大而墓碑至今無辭以刻惟陛
下哀憐不忘先帝之臣以假寵於王氏而勖其子孫天
子曰嗚呼惟汝父旦事我文考真宗叶德一心克終厥
位有始有卒其可謂全德元老矣汝素以是刻於碑素
拜稽首泣而出明日有詔史館修撰歐陽脩曰王旦墓
碑未立汝可以銘臣脩謹按故推誠保順同德守正翊
戴功臣開府儀同三司守太尉充玉清昭應宫使上柱
國太原郡開國公贈太師尚書令兼中書令追封魏國
公謚曰文正王公諱旦字子明大名莘人也皇曾祖諱
言滑州黎陽令追封許國公皇祖諱徹左拾遺追封魯
國公皇考諱祐尚書兵部侍郎追封晉國公皆累贈太
師尚書令兼中書令曾祖妣姚氏魯國夫人祖妣田氏
秦國夫人妣任氏徐國夫人邊氏秦國夫人公之皇考
以文章自顯周漢之際逮事太祖太宗為名臣嘗諭杜
重威使無反漢拒盧多遜言趙普之謀以百口明符彦
卿無罪故世多稱王氏有隂德公之皇考亦自植三槐
於庭曰吾之後世必有為三公者此其所以志也公少
好學有文太平興國五年進士及第為大理評事知臨
江縣監潭州銀場再遷著作佐郎與編文苑英華遷中
丞通判鄭濠二州王禹偁薦其材任轉運使驛召至京
師辭不受獻其所為文章得試直史館遷右正言知制
誥知淳化三年禮部貢舉遷虞部員外郎同判吏部流
内銓知考課院右諫議大夫趙昌言參知政事公以壻
避嫌求解職太宗嘉之改禮部郎中集賢殿修撰昌言
罷復知制誥仍兼修撰判院事召賜金紫久之遷兵部
郎中居職真宗即位拜中書舍人數日召為翰林學士
知審官院通進銀臺封駮事公為人嚴重能任大事避
權遠勢不可干以私由是真宗益知其賢錢若水名能
知人常稱公曰真宰相器也若水為樞密副使罷召對
苑中問誰可大用者若水言公可用真宗曰吾固已知
之矣咸平三年又知禮部貢舉居數日拜給事中知樞
密院事明年以工部侍郎參知政事再遷刑部侍郎景
德元年契丹犯邊真宗幸澶州雍王元份留守東京得
暴疾命公馳自行在代元份留守二年遷尚書左丞三
年拜工部尚書同中書門下平章事集賢殿大學士監
修國史是時契丹初請盟趙德明亦納誓約願守河西
故地二邊兵罷不用真宗遂欲以無事治天下公以謂
宋興三世祖宗之法具在故其為相務行故事慎所改
作進退能否賞罰必當真宗久而益信之所言無不聽
雖他宰相大臣有所請必曰王某以謂如何事無大小
非公所言不決公在相位十餘年外無邊圉之虞兵革
不用海内富實群公百司各得其職故天下至今稱為
賢宰相公於用人不以名譽必求其實苟賢且材矣必
久其官而衆以為宜某職然後遷其所薦引人未嘗知
寇準爲樞密使當罷使人私公求為使相公大驚曰將
相之任豈可求耶且吾不受私請準深恨之已而制出
除準武勝軍節度使同中書門下平章事準入見泣涕
曰非陛下知臣何以至此真宗具道公所以薦者準始
愧歎以為不可及故參知政事李穆子行簡有賢行以
將作監丞居於家真宗召見慰勞之遷太子中允初遣
使者召見之不知其所止真宗命至中書問王某然後
人知行簡公所薦也公自知制誥至為相薦士尤多其
後公薨史官修真宗實錄得内出奏章乃知朝廷之士
多公所薦者公與人寡言笑其語雖簡而能以理屈人
默然終日莫能窺其際及奏事上前群臣異同公徐一
言以定今上為皇太子太子諭德見公稱太子學書有
法公曰諭德之職止於是邪趙德明言民饑求粮百萬
斛大臣皆曰德明新納誓而敢違請以詔書責之真宗
以問公公請勑有司具粟百萬於京師詔德明來取真
宗大喜德明得詔慙且拜曰朝廷有人大中祥符中天
下大蝗真宗使人於野得死蝗以示大臣明日他宰相
有袖死蝗以進者曰蝗實死矣請示於朝率百官賀公
獨以為不可後數日蝗飛蔽天真宗顧公曰使百官方
賀而蝗如此豈不為天下笑耶宦者劉承規以忠得幸
病且死求為節度使真宗以語公曰承規待此以瞑目
公執以為不可曰他日將有求為樞密使者奈何至今
内臣不過留後公任久人有謗公於上者公輒引咎未
嘗自辨至人有過失雖人主盛怒可辨者辨之必得而
後已榮王宫火延前殿有言非天菑請置獄劾火事當
坐死者百餘人公獨請見曰始失火時陛下以罪已詔
天下而臣等皆上章待罪今反歸咎於人何以示信且
火雖有迹寧知非天譴耶由是當坐者皆免日者上書
言宫禁事坐誅籍其家得朝士所與往還占問吉凶之
說真宗怒欲付御史問狀公曰此人之常情且語不及
朝廷不足罪真宗怒不解公因自取嘗所占問之書進
曰臣少賤時不免為此必以為非願并臣付獄真宗曰
此事已發何可免公曰臣為宰相執國法豈可自為之
幸於不發而以罪人真宗意解公至中書悉焚所得書
既而真宗悔復馳取之公曰臣已焚之矣由是獲免者
衆公累官至太保以病求罷入見滋福殿真宗曰朕方
以大事託卿而卿疾如此因命皇太子拜公公言皇太
子盛德必任陛下事因薦可為大臣者十餘人其後不
至宰相者李及凌策二人而已然亦皆為名臣公屢以
疾請真宗不得已拜公太尉兼侍中五日一朝視事遇
軍國大事不以時入參決公益恐因臥不起以疾懇辭
冊拜太尉玉清昭應宫使自公病使者存問日常三四
真宗手自和藥賜之疾亟遽幸其第賜以白金五千兩
辭不受天禧元年九月癸酉薨於家享年六十有一真
宗臨哭輟視朝三日發哀於苑中其子弟門人故吏皆
被恩澤即以其年十一月庚申葬公於開封府開封縣
新里鄉大邊村公娶趙氏封滎國夫人後公若干年卒
子男三人長曰司封郎中雍次曰贊善大夫沖次素女
四人長適太子太傅韓億次適兵部員外郎直集賢院
蘇耆次適右正言范令孫次適龍圖閣直學士兵部郎
中吕公弼公事寡嫂謹與其弟旭相友悌尤篤任以家
事一無所問而務以儉約率勵子弟使在富貴不知為
驕侈兄子睦欲舉進士公曰吾常以太盛為懼其可與
寒士争進至其薨也子素猶未官遺表不求恩澤有文
集二十卷乾興元年詔配享真宗廟廷臣脩曰景德祥
符之際盛矣觀公之所以相而先帝之所以用公者可
謂至哉是以君明臣賢德顯名尊而俱享其榮没而長
配於廟可謂有始有卒如明詔所褒昔者烝民江漢推
大臣下之事所以見任賢使能之功雖曰山甫穆公之
詩實歌宣王之德也臣謹考國史實錄至於搢紳故老
之傳得公始終之節而錄其可紀者輙聲為銘詩昭示
後世以彰先帝之明以稱聖恩褒顯王氏流澤子孫與
宋無極之意銘曰
烈烈魏公相我真宗真廟翼翼魏公配食
公相真宗不言以躬時有大事事有大疑
匪卜匪筮公為蓍龜公在相位終日如默
問其邊事包裹兵革問其卿士百工以職
問其庶民耕織衣食相有賞罰功當罪明
相所黜陟惟否惟能執其權衡萬物之平
孰不事君胡能必信孰不為相胡能有終
公薨於位太尉之崇天子孝思來薦清廟
佑我聖考惟時元老天子念功報公之隆
春秋從享萬祀無窮作為歌詩以諗廟工
名臣碑傳琬琰之集上卷二
