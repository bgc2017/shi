名臣碑𫝊琬琰之集上卷十七宋杜大珪編
馮勤威公守信神道碑王安石
馮氏有家於滑州之白馬者莫知其所以從至魯公而
嘗以公開國於始平日其本出於漢杜陵楚相唐之後
也公諱守信字中孚自為兒童狀貌嶷然慷慨有大志
人固巳竒之矣既冠從其鄉人受學以三禮舉於鄉會
太平興國初取兵民間公出應選有司以公儒者欲免
之公曰吾以子弟免而父兄任其勞此儒者所不為遂
行以才武給宿衛太宗征河東公奮身冐兵數取俘馘
以獻於行在太宗壮而勞之以功數遷至弓箭直副指
揮使真宗兩駕河北皆命公帥其所領先驅以禦契丹
而所斬敵最諸將遷大武軍都指揮使封州刺史充御
前忠佐馬步軍都軍頭公雖在軍旅數以孝經論語為
人講說人嘗以儒者目之至是真宗召問出孝經使講
天子一章因言自天子至於士不可以無學學不必博
孝經論語皆聖人之誨學者言行之要臣愚不足以盡
識然所以事陛下不敢一日而忘此真宗歎息者久之
由封州數遷捧日天武四廂都指揮使英州防禦使知
瀛州兼高陽關都部署由瀛州召還領步軍司公事當
此時河决滑州天子以為憂問誰可使者公自言少長
河上能知河利害詔以公為侍御親軍步軍副都指揮
使容州觀察使知滑州兼脩河都部署河怒動堤堤且
陷公坐其上自若也遂號其部人以一日塞之天子賜
手書奬諭詔還領步軍如初已而遷威塞軍節度是歲
天禧五年也公年六十七以八月二日薨于位天子悼
慟為之罷朝三日贈太尉賜錢三百萬勑宣慶使蒋州
團練使韓守英禮部郎中直集賢院石中立給護其喪
事遂以其年九月二十四日葬開封之祥符縣黃溝鄉
大里之原公曾祖諱倫祖諱筠皆不仕考諱藴贈官至
左屯衛大將軍先夫人劉氏王城縣君後夫人張氏清
河郡夫人子男十三人於是文懿左侍禁文吉文掘文
德文慶文顯文質文貴文銳並右班殿直文燦文俊並
右侍禁文郁文雅皆早卒公孝謹忠篤遇人以恩祖母
夫人疾病公不釋帶以侍輙數月常患世醫不足賴以
為養力學方藥遂通其術公弟常欲上其子為公子以
取高蔭公對之慨然曰吾自行伍蒙主上拔擢至此予
欲棄軀以報久矣顧未有所奈何欺之晚歲并公子無
所蔭曰以明吾心於弟非有愛也韋城董方廉直為公
所友其卒有二女無以嫁公為選士辦装嫁之若巳子
公將兵治民寬簡有法故人人便愛之而無敢犯所居
有迹賢士大夫多稱之者公葬之三十二年而以其子
故累贈至中書令兼尚書令追封魯國公又二年始請
謚於天子賜之謚曰勤威又五年文顯為西京左藏庫
副使提點開封府界諸縣鎮公事始作碑以表公墓而
以銘来請予問誄於太史問諸故老以考公子之所告
而得公之所為如此於是為銘曰
允顯真宗俊藝在工相協于武有来馮公
馮公頟頟奮節金革有聲中邦外動夷狄
自公在野手不去經率其所學以撫戎兵
公之所撫貔貅豹虎指揮進退妥若兒女
武失以虣文罷於柔維時馮公兩取其優
孰施其文有壤千里孰致其武宿衛天子
帝咨馮公爾往視河河决已塞滑人来歌
帝聞而嘉勞以手敕公拜稽首匪臣之力
帝曰來爾予釐爾勤授之麾節留掌我軍
方朝告薨有詔罷視弔贈賻葬哀榮終始
追拜為令尚書中書賜爵國公胙以魯墟
士生顯榮没則多巳維時馮公至今受祉
有周方虎咸有褒詩至漢充國雄為之辭
誰能詩公𫝊亦無止刻碑墓門公實有子
康刺史延澤神道碑王禹偁
立功名之謂賢齊得失之謂道悟死生之謂逹三者有
一則可以為聞人矣况兼之乎其誰則然吾見於康公
矣公諱延澤字潤之代北人也其先蓋夏后氏之苗裔
曰淳維世有北土自立君長其别處康居者即始祖也
西漢時康居國王納質于大單于其後單于内附遂有
雲中以國為姓曾祖嗣皇任蔚州蕃漢都知兵馬使累
贈太子太師祖諱公政皇任代州都知兵馬使累贈太
傅考諱某皇任河中節度使檢校太尉兼侍中贈太師
謚曰武安公有世禄世功載在武安碑此不復書公即
太師之次子母衛國夫人高氏晉天福中起家𥙷東頭
供奉官歴漢逮周垂二十載艱難險阻靡不備嘗以功
轉染院副使我太祖神德皇帝之開國也以荆襄未下
詔宣徽南院使李處耘襄帥慕容延釗出偏師南討而
公實從焉時江陵高保融死朝議以其子繼冲權領軍
府因命公齎璽書乘馹騎以弔撫焉且觀便宜二帥留
襄陽以待之公宣諭而回盡得機事前導師旅長驅而
南平定荆湘易於拾芥尋轉染院使監護荆南軍賞功
也乾德中受代歸朝會國家有平蜀之役詔公為北路
前軍都監至固鎮主將王全斌請公領前軍先入以張
萬友佐焉尋擊白水閣子二寨破之勒兵會乾渠渡下
蜀人恃險出萬仞寨以待王師以公與萬友選死士百
人先登水西寨以兵繼之縱火燔燒柵木俱盡遂取之
明日全斌中軍方至乃合逼置口走之遂下興州與䕫
峽兵合進擊西縣三泉生獲偽興元節度使韓保貞公
皆有力焉由是乘勝討逐越大小漫天累戰皆獲赴利
州夜半拔之蜀人由桔栢江以遁乃燒浮橋劒門恃天
險也諸將方議進擊會有蜀卒来降自言知山川道路
且告曰自益光江東有路曰来蘇直抵劒門南二十里
蜀人設寨以扼之此捷徑也於是全斌欲自来蘇路入
諸將莫有言者公曰來蘇小路無煩主帥可使偏禆以
副大將親扣劒門劒門精兵所聚也且蜀人聞來蘇兵
入必分兵以禦我此必克之勢也乃命公與史延德往
焉公曰書稱徯我后后来其蘇今路名来蘇天啟弔伐
之義也遂捨車馬披榛梗而蜀帥王昭遠趙崇韜果留
小將守劒門引軍於青強店下由是全斌克劒南獲趙
王二帥席卷而西矣時蜀世子玄喆統銳兵守綿州聞
劒門不守乃棄城而去蜀主遂令伊審徵奉表歸順全
斌因請公以一百騎先入成都安撫軍民且伺必降之
意是時蜀國餘兵尚有七萬公往也人情危之公既至
以二十騎自衛入見蜀主諭以禍福示以恩信蜀之君
臣舞蹈感悦留三日盡封府庫齎魚鑰而還全斌等遂
平蜀國遣蜀王歸於京師詔公為成都府兵馬都監而
蜀軍復亂且以全師雄為首所在殺知州通判以應普
州劉澤遂州王可寮果州宋德並授師雄偽署朝廷以
公為普州刺史公詣全斌請衛兵赴理所與公四十人
公發成都至簡州招敗亡之士得刀手一千人取器甲
以給之乃教戰陣立部伍擁之而去至郡境有賊申雕
領衆五千来犯公一戰敗之擒七百人授偽命者立斬
一百軰餘皆釋之乃懸榜示人諭以逆順招集團練得
刀手三千人敗劉澤三萬人自是賊勢稍沮公雖至普
州廨宇盡為煨燼廼依山設屋權駐師徒而兵亂之餘
無食可守公披攘羣盗且戰且行直至遂州輦運儲蓄
以至成城畚鍤靡不具焉既至而王可寮等數郡賊兵
合勢来戰公又敗之遂至合州赴江溺死者不可勝紀
未半年普遂資簡昌合六州飛奏以聞優詔褒美且命
與曹璨充東川七州招安廵檢使仍賜錢帛委公等随
軍賞給自全師雄亂後東路艱難賊害使臣抄掠琛賮
者多矣時師雄雖死賊衆尚有萬人立謝行本為主以
羅七君等佐佑之聞公警廵望風而遁遂以賊衆保於
金堂非公所部也公廼越境以討之賊衆又遁因駐師
以待焉卒平狂寇先是金堂新都洛縣等民為賊逼脅
皆餉饋資給之公則出令招誘許以自新約旬不來無
少長皆殺民歸者萬餘戶咸得安堵輸稅縣官故民心
有懷賊黨自潰加以全斌等同心經略兩川悉平及奉
詔班師主將獲罪皆以殺降兵受蜀賂故也黜公為唐
州教練使天下人為公惋歎公處之自若不出怨言惟
築室墾田聚書訓子而巳十年間闢草萊植桑柘居泌
水之上遂為富家家到于今賴之開寳末太祖幸西洛
祀南郊始起公為供奉官留監左藏庫今上即位就除
左藏庫副使兼水北皇城大内廵檢又召公為東京畿
内都廵檢使俄而公之猶子六人皆恣用家財不事生
産公以禮義勗之反生怨懟乃撾登聞鼓願析祖業以
自給詔公以理處割事未定會靈昌河决公受詔塞之
諸子復訴公違詔遂罷使職退居洛陽不數年向之猶
子已飢寒於道路上躬耕之歲公會恩例當起權河南
尹許仲宣頗相勸激公曰三代為將道家所忌吾自蔚
州太師而下世𫝊將帥今幸功名以繼祖禰年享夀考
運逢理平使子孫去櫜鞬襲縫掖熙熙自樂以終天年
吾願足矣吾嘗讀李廣𫝊見其兵敗削為庶人幸匈奴
犯邊被召而起及軍吏簿責自刎帳下欲望灞陵獵其
可得乎古人成敗取則不遠以老疾為辭而奏其子焉
淳化三年公七十六矣一旦謂其子懷珪曰吾衰耄若
此死在朝夕苟以先太師之靈得保首領以沒于地吾
無恨然吾有平蜀微功思預刻吾墓其誰能之吾聞商
山王副使舊直紫微有文稱於代又嘗任長洲宰時汝
為姑蘇從事亦同僚也試為我請焉懷珪曰預凶事非
禮也且心所不忍公曰此人子之大情名教之舊制也
吾則不然且古之逹者以生為寄以死為歸今吾官歴
二千石年踰七十六吾不死而安歸乎吾欲生前自視
其文知辭無愧而功不誣也懷珪不得已命其子齎書
而来某據事狀次而書之大率平蜀之功公居第一離
而辯之其功有五若先入蜀境擊白水閣子二寨開王
師破竹之勢其功一也徑赴来蘇分蜀人青強之力使
劒門勢解其功二也以二十騎入見蜀主其功三也以
四十人定普州其功四也越所部擒羅七君其功五也
至於謨議機權賞罰威戮所不盡者有公之自著平蜀
實錄在焉初全師雄之亂也諸將議殺降兵二萬七千
人恐為内應公獨請擇老幼疾病者七千人釋之然後
起二萬人以十為率皆反接之若連鷄貫魚桴江而下
以兵衛之比賊衆知之可二百里矣若寇来劫奪殺之
於江如此則殺有名矣雖不見用可謂仁乎國家議罪
果以殺降為名有先見之明不免於戾者命矣夫公形
貌魁傑智謀宏遠剛而有變勇而能仁負將材喜兵法
雖為王公之子恥以恩澤封侯故能立功於當年齊得
失以知命悟生死而無懼雖古之名將世之逹人何以
過此與夫伏劒而悔降兵仰藥而罪地脉者不亦賢乎
公始娶安氏别駕某之女也先公而亡男五懷玉進士
不第早亡次懷珪前平江軍節度推官試大理司直次
懷理以侍親幹家未聽入仕次懷璟懷璉並補三班奉
職孫二人贊華舉進士贊臣尚幼公再娶李氏封隴西
縣君秦王儼之第七女也以某年某月某日終于西京
私第某年某月某日葬於某鄉某里禮也銘曰
神德皇帝駕馭英雄始即南面乃平西戎
孰為前蒐時維我公白水寨碎来蘇路通
劒門天險一旦憧憧蜀既送欵衆尚七萬
其誰先之公膺是選擁騎二十揚鞭入見
諭以禍福蜀民舞抃事訖而還王師席卷
全蜀雖定羣凶未收帝命我公敺攘懷柔
刺舉一郡警廵七州盗死原野人服田疇
定功議賞理當封侯孰為㺥狡唁唁吠叫
謫去泌陽前勲弗較三月不仕古人相弔
矧惟我公十年不調不調維何熙熙而笑
太祖起之厥官尚微我后增秩暮年有輝
徼廵西洛按察東畿竟坐家事終成罷歸
君子知命逹人息機先人弊廬可庇風雨
知止知足何思何慮慶見曾孫名揚先祖
謂死為歸預銘厥墓不朽之功永光壠樹
名臣碑𫝊琬琰之集上卷十七
