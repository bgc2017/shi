名臣碑傳琬琰之集下卷八宋杜大珪編
吕文靖公夷簡(懷忠之碑闕)曾鞏
吕夷簡字坦夫夀州人曾祖夢竒後唐為工部侍郎咸
平三年夷簡登進士第累擢知制誥龍圖閣直學士仁
宗即位除參知政事天聖六年拜相明道二年罷是年
復相景祐二年封申國公四年罷以使相判許州徙天
雄軍未幾復相慶歴元年進封許國公判樞密院以判
院太重改兼樞密使二年以病特進司空平章軍國重
事上憂之剪髭賜以療其疾夷簡薦富弼等數人可大
用因再辭位進司徒固請老以太尉致仕卒年六十六
贈太師中書令諡文靖賜御篆碑額曰懷忠之碑子公
綽公餗公弼公著公孺始王旦嘗謂王曾曰夷簡器識
遠大君其善交之後果與曾並相夷簡通判貝州按河
北水災請除田器之算重本因詔天下農器皆除筭寇
準知永興軍擿巨姦徙湖南過闕有上變事者夷簡曰
此必有使之者宜勿問益徙之遠方上從之權知開封
與魯宗道同按雷允恭徙皇堂事真宗即祔廟太后欲
神主復日悉陳其平生服玩夷簡曰太后奉遺詔以保嗣
君非遠姦進忠愛民欽天未足為報也故事輔臣因郊
恩遷官夷簡與同僚豫辭之遂著為式章懿太后上仙
夷簡因奏事簾前曰聞夜中有宫嬪亡者太后即起有
頃獨出謂夷簡曰卿欲離吾母子耶夷簡曰大后它日
不欲保全劉氏乎太后悟廼發喪成服備禮葬之大内
災宫門晨未闢輔臣請對上御拱辰門樓百官拜樓下
夷簡獨不拜上遣問其故曰宫庭有變願一見上上為
舉廉見之章獻太后崩夷簡手䟽請正朝綱塞邪徑禁
貨賂辨佞士絶女謁遠近悉罷力役節冗費既又立州
郡學校授宗室環衛官建睦親宅增教授官置太宗正
以揔之郭后廢上欲立民間女陳氏為后夷簡力止之
慶歴初契丹兵壓境夷簡請建都大名示親征之意或
欲修京城夷簡曰此囊瓦城郢計也扵是建北京天聖
初太后臨朝内外無間言夷簡之力為多議者以其再
相增契丹歲賜授宗室環衛官非計之得也
竇參政偁曾鞏
竇偁字日彰其先漁陽人父禹鈞在周為諫議大夫避亂徙
居河南禹鈞五子儀儼僖偁侃皆有文學中進士第馮道
嘗贈詩曰燕山竇十郞教子以義方靈椿一株老丹桂五枝芳
世多誦之儀字可象晉天福中登進士第在周為翰林及
端明殿學士建隆初授禮部尚書翰林學士時御史臺諫欲
以左右僕射為表首太常禮院言東宫三師合為表首儀援
典故以僕射合為表首者六而三師無所據朝廷以儀之議為
定五代喪亂之間儀儼乃以文章學問自見扵一時所謂豪
傑之士也儼字望之建隆初終於禮部侍郎翰林學士儼博
物洽聞通音律歴數宋興禮樂多所裁定周世宗觀大水泗
州記以問儼儼以為天地有五德曰潤曰暵曰生曰成曰動
五德隂陽之使隂陽水火之本隂陽有常數水火有常分
竒耦相半盈虛有凖謂之通正羡備過亢極無不至謂之
咎證隂之始主于淵獻水之行祀于九六凡千七百二
十有八歲為浩浩之會雖堯舜在上不能免者數也若
夫辟狂臣專乂昏不明苦雨數至不潤下乃政之所致
非數也唐正元壬申之水是已德宗闇蔽篤于自任陸
贄盡忠而斥遠裴延齡專利而信用常雨之應夫豈虚
生偁周廣順初登進士第其后同與賈琰在開封府晉
王幕下一日晉王燕射偁琰同預而琰贊美稱過偁叱
之曰賈氏子導䛕豈不自愧坐客皆失色王亦不樂因
罷燕尋白太祖出之太平興國四年駕幸魏郡召偁至
行在上方議北征偁抗䟽極諫而止遂除樞密直學士
參知政事入謝上曰汝何由至此偁曰陛下不忘藩邸
之舊耳上曰乃賞汝面折賈琰也未幾薨于位時明日
燕群臣以偁喪故罷
魯肅簡公宗道曾鞏
魯宗道字少之亳州人少孤苦學嘗䄂所為文謁戚綸
綸器賞之咸平二年登進士第徧歴州縣天禧元年詔
兩省置諫官六員不兼它職考所言以為殿最宗道與
劉曄同選擢為正言仁宗升儲除戶部員外郎兼右諭
德踰年改正左諭德及即位遷戶部郎中龍圖閣直
學士兼侍讀詔與吕夷簡按視雷允恭擅遷山陵黃堂
事還是年參知政事天聖七年薨于位年六十四贈兵
部尚書諡肅簡時太常禮院言禮無廢朝特輟視朝一
日宗道質直遇事敢言不為勢所屈為諭德時真宗一
日遣中人召之至其家俟之久方從酒家還使者曰即
上訝遲將何以對宗道曰第直言之及宗道見帝詢其
所之對曰有鄉人来貧乏杯盤至酒家飲之也帝善其
無隠而知其可大用初為秀州海鹽縣令䟽治東南舊
港口道海水至邑下人以為利號魯公浦在諫垣時諫
章由閤門始得進而罕嘗賜對宗道請得面論事而上
奏通進司自是為故事因言守宰與民至近而未見有
區别能否豈朝廷所以為民之意今除一知州補一縣
令雖甚庸暗有司無敢擯斥舉天下親民之官黷貨害
政十常二三介然自守孳孳政事殆未易得尚何裕民
美化之可冀乎昔漢宣帝除刺史守相必親見而考察
之今命知州通判知縣雖未暇親見宜令中書以言而
察其應對設以事而問其施為才與不才得以進退縣
令則命流内銓倣此施行庶乎得良守宰助宣聖化真
宗嘉納之宗道在選調久頗患銓格繁密而曲為銓吏
之奸弊判吏部流内銓多釐革之凡科條闕次悉揭示
廡下人以為便七年居政府裁抑僥倖不肯以名器私
人時樞密使曹利用有所憑恃肆為驕横宗道屢折之
扵上前凡貴戚近習莫不歛迹子有功有立有開
盛文肅公度曾鞏
盛度字公量余杭人端拱初登進士第數上疏論邊事
奉使陜西參質漢唐故地繪為西域圖以獻累擢知制
誥翰林學士寇凖罷相度以嘗交結周懷政貶和州團練
副使天聖初牽復翰林學士龍圖學士承旨兼侍讀學
士景祐二年參知政事四年知樞密院坐令開封府吏
馮士元強取其鄰所賃官舍為知府鄭戬所發罷知揚
州蔡州應天府以太子少傅致仕還京數日卒年七十
四贈太子太保諡文肅子山甫中甫崇甫初度因奏事
便殿真宗問其所上西域圖内出繒命工别繪度因言
前已圖漢所置酒泉張掖武威燉煌金城五郡以復究
尋五郡之東南自秦築長城西起臨洮東至遼碣延袤
萬里有郡有軍有守捉襟𢃄相属烽火相望其形勢禦
備亦至矣唐始置節度使後又以宰相兼領用非其人
有山河之險而未能固有甲兵之利而不能禦豈不惜
哉今復繪其山川道路區聚壁壘為河西隴右圖願備
聖覧上稱其博度嘗在開封獄失實調監洪州稅上言
請復賢良方正科密詔撰策題馳驛以聞又請建四科
以取士且言經術之士若典刑備舉則政教流行請設
博通墳典逹于教化科堯試臣以事不直以言語筆札
求人審官期于適用請設才識兼茂明于體用科今戒
警未除調邊守戍必資良帥以集事功請設軍謀宏遠
堪任將帥科獄市之繁民命所係若推按失實則枉情
傷生請設曉法律能按章覆科後亦取其才識兼茂明
扵體用科與賢良方正能直言極諫兼行明道中詔度
與御史中丞王隨參定在京并外三十一州軍舊禁觧
鹽地分曉商旅入錢筭鹽度言通商有五利遂施行之
度好學家居唯圖書滿前每歸未嘗釋手真宗嘗命李
宗諤楊億王曾李維舒雅任隨石中立同編通典文苑
英華又嘗預注釋御集真宗祀汾隂仁宗在藩邸以度
掌起居箋表及留守章奏封千春郡王特詔令撰謝恩
表所著有愚谷集中書制集銀臺集翰林制集極中集
天禧三年郊恩赦文許舍人給事中諫議母封郡太君
而學士不預度官兵部郎中因請進封其母上特從其
請自是學士官未至諫議者皆得封其母焉度多猜險
僚友皆畏其傾不敢妄語言肌體豐大艱扵拜起有拜
之者俯伏不能興或至詬罵其𥚹戾如此
韓忠憲公億曾鞏
韓億字宗魏其先真定人後徙開封之雍丘少力學咸
平五年登進士第王旦以女妻之久歴外官以旦在政
府避親及旦薨乃稍進用仁宗即位累擢龍圖閣待制
樞密直學士御史中丞景祐二年同樞密院事四年改參
知政事因諫官言不當以子壻為群牧判官寳元元年
罷知應天府加資政殿學士徙成德軍澶亳州遷尚書
右丞以太子太傅致仕卒年七十三贈太子太保諡忠
憲子綱綜綘繹維縝緯𬗟億性方重有守治家嚴肅雖
燕居未嘗見其惰容嘗奉詔監視向敏中諸子分財産
方丁謂用事隂遣所親諭億欲買向氏長安華嚴川田
億至向第而戒其諸子曰土田衣食之源不可鬻也遂
忤謂意謂忌知定州曹瑋斥知莱州慮其或害三司更
茶法歲課不登億承詔劾之由丞相而下當坐失當之
罰其不撓如此益州故事歲首官出米六萬石或五六
倍之以濟貧民億知州當歲儉乃數倍賑之又䟽江流
溉民田數千頃至今以為利初通判陳州河決属邑億
集瀕河丁夫就伐薪芟親督築不賦扵民而河患平知
洋州有富民李甲喪兄而追嫁其嫂又誣從子為它姓
而并其資産嫂訟之十餘歲吏受賂不得直億按舊牘
獨未嘗證以乳醫億密致乳醫以驗决衆皆詘服在樞
府元昊歲遣人至京師出入民間無他禁億請為除館
舍以優待遠人乃官為主其貿易實欲防之也詔從之
又言天下承平之久武備不戒請二府各舉才任將帥
者數人稍試用之唃厮囉與元昊相攻巳而來獻捷朝
廷議寵厮囉以節制億曰二虜皆藩臣今不能諭令解
仇又因捷而賞之豈綏御四夷之道當如是耶固執不
可遂罷又言武臣宜知兵書而法在所禁請纂其要略
以頒焉扵是上自集神武秘略以賜邊臣其書遂徧天
下
宋宣憲公綬曾鞏
宋綬字公垂趙州人幼聰警額有異相其外祖楊徽之
器愛之徽之無子盡付以家所藏書以徽之遺恩授太
常寺太祝年方十五召試中書真宗竒其文特遷大理
評事聽於秘閣讀書同校勘天下圖經久之復召試學
士院除集賢校理與文臯同在館閣每賜書必得二本
世以為榮累擢知制誥仁宗即位擢直學士院天聖三
年為翰林學士明年兼侍讀改龍圖學士出知應天府
召還欲大用為宰相張士遜所抑復翰林學士兼侍讀
龍圖閣學士加端明殿學士端明殿後唐初置學士馮
道趙鳳首當其任太平興國中改為文明殿學士至是
又置端明殿學士以寵綬綬辭免龍圖及士遜罷相明
道二年緩遂參知政事景祐四年罷為尚書左丞資政
殿學士留侍經筵明年加大學士知河南府康定元年
知樞密院改參知政事薨于位年五十贈司徒兼侍中諡
宣憲子敏求敏修大中祥符初封禪覃慶上先賜綬同
進士出身翌日遂由大理評事遷本寺丞後苑賞花群
臣皆賦詩命綬與晏殊同為之序祀汾隂綬與錢易陳
越劉筠所過採集地志風物故實每舍上之以備詢覧
仁宗即位章獻太后命綬擇前文字可以贊孝養補政
治者以上遂錄唐謝偃惟皇戒德賦孝經論語節要唐
太宗所撰帝範二卷開元臣僚所獻聖典三卷君臣正
理論三卷上之太后稱制既久上未嘗獨對群臣綬言
唐開元中睿宗為太上皇五日一受朝處分軍國重務
及三品以上除授决重刑明皇日聽朝除授三品以下
决徒刑請令中書樞密院約先天制度非軍國大事及
大除拜皆前殿取旨臣僚亦只前殿對由是忤太后意
而有應天之命太后崩詔綬定章獻明肅章懿三太后
祔廟禮綬舉春秋考仲子之宫唐儀坤故事請别立章
懿太后廟建名奉慈以安神主上從其議綬又言帝王
之御臣下在乎揔握威柄賞罰二者必自天子出一紀
以来政出簾箔之間今陛下方躬親萬務聽斷有祖宗
英風天下延頸跂踵渴見聖政若非懲奸革弊無以新
四方耳目而刑政號令未見勝于垂簾之日豈非三
事大臣未能盡輔佐之道耶頃者除授恩澤多所
希望而因緣邪倖者遂取升擢議者皆以謂恩出太后
而不由陛下自親政以來恩賞雖行議者又云悉出大
臣盖大臣公為朋黨罔冒天聰朋黨相結其害實甚或
窺測上旨密令陳奏或附會已意以進退人大臣恃恩
以招權小人趍利以售進此風寖長有蠧邦政太宗嘗
云國家若無外憂必有内患外憂不過邊事皆可預防
惟姦邪無狀若為内患深可懼也真宗亦云唐朝朋黨
尤盛漸不可制以至帝室衰弱願陛下思祖宗之訓念
王業艱難整頓紀綱正在今日上大感悟章惠太后營
王中正舊第為道觀諫官御史皆言近詔罷修寺觀而
復有此興造是詔令數更也上曰此太后自出奩中物
爾言者豈非邀名乎綬因曰是豈知太后所為但見忽
興土木違近詔爾疑似之事人猶奏論設少失周防雖
臺諫官不言四方亦自傳布為聖政之累太祖嘗謂
太宗受人諫疏直抵其非曾不為耻豈若自不為之而
使人無言望陛下深鍳皇祖之言常防外廷之議已出
詔令且要遵守無令喋喋之人自取名譽也綬又言自
古守成之君必兢兢抑畏不忘頋省人心逸于久安患
害生於所忽故立防于無事之際消患于未萌之前若
事至而後應不亦殆歟此固聖心所詳䆒臣猶願飭勵
群司交修庶職勿以治平自息勿以纖微不慎則可以
保至尊而享洪業矣臣又切惟御下之道有三臨事尚
乎守當幾貴乎斷兆謀先乎密守則不可移斷則不可
惑密則不可干是三者治亂安危之所係願陛下欽之
念之至若朝務清夷深居間燕亦願陛下愛養聖躬節
宣所欲夫四時聲味所以調適六氣乃克和平自然擁
百靈之休享無疆之福豈不美哉初尚美人出宫上召
綬面草詔云當求德門以稱坤儀既而聞左右以茶商
陳氏女入宫綬因間見曰陛下乃欲以卑賤者正位中
宫不亦與前日詔語戾乎及樞密使王曾入對上首詢
之曾深以為不可上曰宋綬亦如此言時宰相吕夷簡
屢論列上前卒罷之修郊祀綬嘗攝太僕卿陪玉輅顧
問儀物典故召對辯洽因撰鹵簿圖以進綬資性孝謹
清介寡言經史百家莫不通貫朝廷有大議論皆所裁
定於前世文章必深考其得失而時之作者無所臧否
集外祖楊徽之詩刻石嘉州明月湖上家藏書萬卷皆
手自校正楊億嘗稱其文淳麗尤善賦詠自以為不及
也綬之筆札精妙上嘗取所書千字文及其家之墨迹
藏禁中所著有七集始綬疾不視家母問之必曰少瘳
矣又通賓客候問若且安以紓母憂然後事俱已詳處
雖家人不知也
劉丞相沆(思賢之碑闕)曾鞏
劉沆字冲之吉州永新人父素不仕以財雄鄕里曾祖
景洪事楊行密為江西牙將有彭玗者據州稱太守脅
景洪附湖南景洪偽許之復以州歸行密遂不仕嘗謂
人曰我不從彭玗當活萬餘人後必有隆者因所居山
曰后隆山山有唐牛僧孺讀書堂故墓即其上築臺曰
聰明臺沆母夢牛相公来而生沆天聖八年登進士第
累擢知制誥龍圖閣學士皇祐三年參知政事至和元
年拜相嘉祐元年罷知南京徙知陳州卒年六十六
仁宗作挽詩賜其家又篆其碑額曰思賢之碑沆倜
儻任氣所至有治聲决訟多中理時論比之張詠知衡
州有大姓尹氏為偽劵以欺鄰人之孤訟久不得直
沆至其孤纔二十詰尹氏曰若劵曾取證他鄰否其
人當有存者尹氏辭絀服刑而歸其田知潭州州有草
寇黃捉鬼鄧和尚誘溪洞夷人以擾湖湘北軍至多
病死沆募土兵使保地分賊稍困乃令提點刑獄楊畋
等八路入討斬首萬餘級遂頓兵開一路榜曰賊由此
路出降敢殺者與擅殺同於是降者三四萬人賊平
召還而餘黨復叛殺禆將降知鄂州其後權知開封府
有張彦方受富民金偽為張貴妃母越國太夫人奏補
助教勑沆抵彦方死不問越國及參知政事包拯論沆
緣貴妃進後追冊貴妃為后而沆為園陵使既葬賜妃
閤金器百兩辭不受在相位疾言者屢加裁抑又舉行
御史遷次之格滿二歲者與知州范師道趙抃歲滿求
郡獨引勑出之中丞張昇等言沆挾私出御史沆乃言
臺官將有不測之謀論辨不巳遂罷知南京子瑾琢琯
名臣碑傳琬琰之集下卷八
