欽定四庫全書
平定兩金川方略卷三
乾隆二十九年甲申三月壬戌
上諭軍機大臣曰近年金川與附近番寨時相搆釁雖
經該督等屢次摺奏而一切事宜正須面為商議現
派尚書阿桂馳驛前赴四川暫攝督篆阿爾泰俟其
到省交代起程任内一切應辦之事可即告知阿桂
令其接辦在阿爾泰到京面奉指示則回任辦理更
易遵循而阿桂在川既悉情形將來回京籌酌於該
省事務尤多禆益
六月丙申阿桂岳鍾璜奏言(臣)等於五月内前後
接據西路委員稟稱五月初間金川欲在附近丹
埧之普籠籠地方添脩碉卡當即駕馭丹壩土兵
並撥三雜谷土兵共五百餘名於五月初七日乘
夜攻取金川未及脩完之卡次早金川番人前來
撲奪又被擊退金川傷者甚多又據禀稱小金川
鄂克什兩土司已差人向綽斯甲布商議俟有回
信方能動手而綽斯甲布以上年各土司内惟丹
壩一路依舊會攻餘多爽約不肯訂期現在設法
勸諭(臣)等伏思上年自夏徂秋各路攻擊金川雖
未克寨摧碉而屢次擊殺似亦少挫其鋒若再乘
此收穫之時四路進攻使之應接不暇藉以擾其
莊稼如此二三年日形彫敝自當機有可乘今之
以番攻番原即為將來犁庭掃穴之地(臣)等悉心
計議惟有恪遵光明正大之
訓諭先將金川罪在不赦斷不似從前之曲為寬宥致
貽各土司後患曉諭以破其疑并將親立賞格遍
行宣示以鼔其氣且各土司既欲聽命於綽斯甲
布更當設法鼓勵苐前此所委皆係微末弁員久
駐其地各土司視為尋常諭𨗳未能得力因令西
路之署副將長清同知崔鑰南路之遊擊宋元俊
同知盛英分路前往各寨并諭工噶諾爾布以新
任總督現奉
欽命來川聞爾綽斯甲布向為衆番領袖出力攻打金
川特為傳諭奬賞至郎卡從前於瀕死之時曲加
寬宥乃不知改悔屢次欺壓鄰封其罪實無可赦
此番務當勦滅斷不肯再留各土司後患爾等能
立首功現在賞賚必什倍於衆土司而將來成功
後
皇上加恩亦定在各土司之上若使始勤終怠郎卡狡
獪異常且與爾等結怨已深苟得稍為休息必將
四出擾害爾等強者不能安枕弱者不能自立尚
能與之和好乎其小金川鄂克什梭磨從噶克卓
克采丹壩近日什咱等亦各就伊等情形反覆激
勸并將丹壩近日奪卡得勝情形告以乘此金川
收穫之時齊心奮力或暗放夾壩或明攻碉卡或
聲東擊西或前虚後實務使金川日漸疲敝分令
委員等前往鼓勵并令審察情形先行飛報再現
在正當緊要之時勸諭各土司及時會勦(臣)阿桂
若即出口恐伊等奔走迎接轉悮師期擬俟大局
稍定於七月間前往巡邊至雜谷地方接見各酋
察其光景再為相機辧理恭請
皇上諭示同日阿桂又奏言(臣)蒞任後查知今歲二月
間金川番人常在卡外呌唤稱屢次遣人投禀均
為綽斯甲布土司所阻該委員等隨將郎卡所禀
接收詳悉譯看大槩自稱原不敢干犯
天朝惟因衆土司欺凌攻擊奪取穆爾津岡今欲將所
搶丹壩人口什物如數獻還乞飭各土司將兵撤
去至穆爾津岡原係金川之地不能退出等語該
委員差人時諭往返數次堅報不移阿爾泰等以
郎卡既不肯退地飭令嚴加拒絶四月間金川番
人又呌數次亦因其狡詞支飾槩置不問(臣)思郎
卡通使内地竟為綽斯甲布所阻是各番之仇怨
甚深九土司環攻之舉更為勢不容己苐郎卡之
敢於恣肆者不過恃其地險碉堅耳而其所以不
敢明肆跳梁者亦知一動大兵不能再邀
恩於格外也前十二三年間番衆疲於奔命懲創甚深
是以現在祈求如此但此時既無機會可乘若即
聲罪致討曠日持久勞費實有不貲䆒之金川不
過弹丸誠如
聖諭滅之不足以為武衡其大小輕重斷斷可以不必
但既有此一番梗化而無所創懲久之諸番必且
生玩䙝之心故(臣)又以為非但此時郎卡未必遽
肯退還侵地即令退地求降亦必嚴為擯斥督令
各土司等於每歲種植收穫時四面進攻使之農
稼無收貲糧罄盡二三年後罷疲不堪然後再以
大兵臨之諒無不克若止顧目前之息事而不慮
將來之終復生事究非永靖邊彊之長策也兹阿
爾泰入覲
天顔自必面陳一切迎邀
聖鍳(臣)此時虚衷諮訪稍有定見即為悉心籌畫奏入
上諭軍機大臣曰阿桂奏綽斯甲布等九土司與郎卡
互相攻擊各情形所稱虚衷體察全局機宜不必急
於辦理所見甚是至其第一摺所奏將金川罪在不
赦傳諭各土司以破其疑等語則未免跡涉張大於
現在事理未恊在金川等仇釁相尋正如鼠鬪穴中
本屬外番常有之事督臣為邊方重鎮即欲相機辦
理亦惟不動聲色先勘確情再行斟酌措置方得控
馭大體今遣官前往曉諭綽酋新任總督欽命來川
云云又竟明示以出自朕旨特令阿桂為總督專辦
此事者然揆諸此時應行籌酌事宜均不免為過當
也阿爾泰現在來京請訓阿桂在彼先事悉心熟計
藉巡邊以審察其動静一切務須安詳鎮定坦然行
所無事待阿爾泰回任時商㩁定局
七月甲申阿桂岳鍾璜奏言(臣)等於六月内節據
委員等禀稱五月十五日綽斯甲布遣放夾壩殺
死金川二人又六月初四日八二十三等日小金
川遣放夾壩三次殺死金川男婦六名捉獲六人
又初八十三等日梭磨卓克采從噶克丹壩四土
司派出土兵兩次攻撲穆爾津岡戰碉俱因碉内
已有凖備不能前進又據小金川土司澤旺稟稱
前被金川捉去今送回之放哨土兵桑噶帶有郎
卡書禀内稱前此節經具禀因駐劄丹壩之漢官
不收故將桑噶放回禀明情節我自要與丹埧講
和以後安静居住等語又初五十三等日金川逃
出番人格烏彭塔爾資格烏二名逐一研訊據稱
郎卡現於各處添修碉卡四路提防番衆不能休
息等語查郎卡放回被擄土兵投具書禀並非實
有悔過之心不過欲展其惑衆緩兵之計苐恐小
金川澤旺年老昏憒伊子僧格桑童穉無知墮其
術中亦未可定已飭該委員等剴切曉諭毋令為
其所惑奏入報
聞
八月癸巳阿桂奏言(臣)巡查邊徼於七月十八日
抵雜谷腦有綽斯甲布等九土司各遣親信土舍
頭目阿咱拉等迎接請安(臣)隨傳見示以誠信據
稱我等土司因現與金川對壘不及前來特差我
等請安其合勦金川一事尚求分付(臣)諭以攻勦
金川原係汝等土司禀知前任總督自願合兵攻
擊若以均係土司而論本不應准汝等合攻但郎
卡屢次侵擾鄰封衆土司公憤所激欲除己害所
以前任總督不為禁止如今聽聞汝等不似初時
齊心努力䆒竟汝等實在務滅金川抑或郎卡求
和即可退兵息事據頭人等僉稱我等土司實欲
殄滅金川永除後患若從此退兵不過一二年金
川又將生事我等再不得各安生理惟是金川地
險碉堅急切未能攻破而各土司内力量之強弱
不同地方之遠近不等兩年以來我等土兵口糧
艱窘尚求
天朝加恩(臣)又諭以郎卡如果得罪
天朝自當發兵征討亦不俟汝等懇求今係汝等挾憤
私攻思除己害據汝等言務必剪滅金川方免後
患但汝等攻打已歷兩年若使遽然歇手豈不盡
棄前功為人恥笑此後正當莊稼收割之時回去
傳諭汝等土司各自努力果著有功效總督督大
人自當别有辦法反覆曉諭量加賞賜遣令回巢
俟督(臣)阿爾泰回任時(臣)與熟籌妥計或就現在
局勢量為鼔勵進攻以待機會奏入報
聞
同日阿桂又奏言(臣)此次親至番地訪詢金川近
日情形今歲夏間金川一帶地方大雨連綿山水
漲發低窪田地多被水淹五六月收穫時又有田
鼠之害嚙損禾稼甚多郎卡所部番人雖有數千
戶近被九土司攻勦輪流防守亦頗勞苦皆云為
日已長不如與各土司和好而頭人又不敢明言
勸止郎卡惟令各番添修碉卡悉力堵禦自言若
止九土司攻擊尚屬無妨如有漢兵前來另有計
算欲藉此語以安衆人之心(臣)查自去年搆釁以
來綽斯甲布小金川丹埧巴旺各處既有委員駐
守而丹埧巴旺二處又派雜谷腦土兵嚕密土兵
駐扎協防以郎卡之狡獪豈不知内地已有主張
但不肯明言速禍且欲以尚未見棄於
天朝為安慰屬番之計故於各委員前不惮再三具禀
而又不肯為乞憐之状此時祗可聽之再看九土
司如何攻擊徐為相機辦理奏入
上諭軍機大臣曰阿桂奏前往番地體察各酋情形摺
内所稱郎卡狡獪豈不知有内地主張但不肯明言
速禍且欲以尚未見棄天朝為安慰屬番之計所見
頗悉酋情状看來以番攻番自是乘機善策如九土
司等果能齊心協勦其勢實有可圖但各土司未經
明白傳諭未免尚存遲疑之見傳諭阿桂俟阿爾
泰回任時會商妥議不必云奉有諭旨但稱欽差總
督之意明諭九土司以郎卡反覆狡詐為衆土司之
害彼雖藉詞欺誑屬番自以為不見棄於天朝然天朝
豈肯以衆人之蠧曲為覆庇是以從前請頒印信現在留
存成都不准給發爾土司等集衆往攻原為自除己
害起見欽差及總督控制邊隅不但不為禁制且有
應行奬勵之處决不為之靳惜爾土司等果能殄滅
此酋所有金川之地就各番寨所近即令分晰畫界
管理如此開𨗳土司等既可剪滅仇讐又得增開疆
土自必倍加踴躍其事尤屬易成而於内地不動聲
色鎮静邊番之道亦深有裨阿桂與阿爾泰即&KR0836;行
計議將宣諭後該土司等情形若何據實奏聞
同日阿桂又奏言(臣)此次巡邊先出維關至雜谷
腦次由茂州叠溪平番松潘漳臘各營協至黃勝
關沿途查看川西沿邊一帶山嶺重複氣候頗寒
兵丁本覺強健又因與諸番錯處相習亦耐勞苦
可稱勁旅再(臣)前至雜谷腦看得新撫雜谷腦旺
番民三千八百餘戶内共設屯兵三千名頗稱矯
健自偹器械亦尚整齊若結之以恩可為番地有
用強兵奏入報
聞
九月庚戌阿桂岳鍾璜奏言據委員等稱六月十
八二十三七月初三二十九等日小金川遣放夾
壩四次殺死金川男婦十一人捉拿四名小金川
土兵陣亡十餘名七月初九二十四五等日金川
遣人屢至小金川地方偷放夾壩亦互有殺傷又
七月初九日鄂克什撥派土兵由功噶爾拉遣放
夾壩適遇金人放哨之兵正在對敵間經小金川
土兵聞聲赴援協同擊殺金川多人次日金川前
來打仗復被小金川擊敗又六月二十五日革布
什咱派土兵五百名由正地一路進攻生擒布拉
克底番人二名又六月三十及七月十九二十四
二十六七等日綽斯甲布派兵攻搶俄坡穆克等
處均有斬獲(臣)等飭令各土司嚴飭守卡各番如
有逃來金川番人以及詐稱逃出潜來聽信者速
即拿觧聽訊奏入報
聞
乙丑阿桂岳鍾璜奏言據小金川土司澤旺將自
金川逃回之番人阿斯達觧省究審訊據供稱本
名阿斯達後改名噶圖卜彭原係小金川僧格宗
人前年逃往金川郎卡給與田地今年五月頭人
舍利斯丹巴布爾資令赴小金川探聽各土司如
何商議并漢兵來與不來行抵布朗郭宗即被拿
獲至現在金川各路防守嚴密周圍添設二百餘
座碉房每座或二三十人或七八十人輪流防守
夏間雨水甚大田被水淹又有鼠雀傷損糧食窮
人無以為生無不抱怨郎卡再金川素不産茶出
鹽亦少今四面不通鹽茶已經斷絶至金川管事
大頭人是布籠普阿什咱薩木丹科爾告策楞温
布舍利斯丹巴布爾資達克新占五人現在綽斯
甲布雖與金川有親並不差人來往其餘各土司
認真攻打亦無私通金川情事等語查噶圖卜彭
既係差來奸細應請即行正法其澤旺據實查出
觧送殊屬可嘉業已酌量奬賞奏入報
聞
同日阿桂奏言竊(臣)欽奉
上諭蒼旺番民自前此策楞等辦理之後其設立土屯
是否兼隸内地官員管轄抑或另設屯弁管轄並現
在兵制營制若何令(臣)詳細查明具奏(臣)查乾隆十
七年雜谷土司蒼旺滋事經策楞等辦理後其雜
谷腦干堡上下孟董九子寨改土歸流業經奏准
將威茂協副將及中軍都司一員帶兵四百名移
駐保縣舊城茂州右營都司一員帶兵三百名移
駐雜谷腦弹壓防守並將瀘寧同知改為理番同
知移駐舊保縣承審案件並徵收番糧六百餘石
又於各寨番民内酌設屯兵三千名設立土都司
守備三員屯總五名及大小總旗等項頭目分隸
管束其軍器等項俱照向日所習聽其自備平時
力作傭工不支糧餉遇有調遣照土兵之例支給
守糧亦不定期操演惟令該協於每年秋間點騐
一次如有衰弱裁汰另補至各土弁仍聽該管文
武統轄嗣乾隆二十三年原任督臣開泰請於錢
局加外鼓鑄餘息銀内酌撥七百餘兩分賞管轄
屯兵之頭目等七十七員以資飬贍又酌撥銀二
百四十兩買備烟茶牛隻於僉兵之時分賞以示
鼓勵現在遵照辦理規制尚屬妥協惟是(臣)此次
巡邊查得各寨番民常在該管文武衙門聽候差
遣而預備夫馬為數頗覺過多已嚴飭該協丞減
去十之八九酌定數目移咨提督存案永除額外
差派以仰副我
皇上加惠邊番至意奏入報
聞
癸酉阿桂阿爾泰岳鍾璜奏言綽斯甲布等九土
司會攻金川一案屢奉
諭旨令(臣)阿桂藉巡邊以察其動静俟(臣)阿爾泰到川
熟籌妥辦昨(臣)阿爾泰入
覲仰蒙屢次
指示無微不照兹(臣)等公同商𣙜竊以郎卡所恃者不
過地險碉堅然合計衆土司之力較金川多至數
倍若果奮力環攻即未能責效於旦夕要可望其
有成是以番攻番實為鎮静辧理之善策但既用
各番之力必須體察各番之情查九土司内巴旺
革布什咱地小兵单只可以牽制一隅鄂克什不
與金川接壤且亦兵力单微不過附於小金川為
一旅之助其梭磨從噶克卓克采力量雖大但地
勢遥隔羊腸烏道進攻頗難又丹壩一部番戶無
多日久不無疎懈惟小金川綽斯甲布屬番衆多
兵力強盛堪與金川為難小金川從前仰頼
天朝覆庇不至為金川吞并此番攻打金川頗屬盡心
出力而綽斯甲布處處與金川連界進攻頗易其
已故土司策卜丹巴勒珠爾之土婦即係郎卡之
姊誼屬郎舅該土司故後因其子年幼土司印務
隨委故土司之兄土舍工噶諾爾布管理今故土
司之子亦經病歿看來此次攻打金川該土舍亦
無私通金川之意如果綽斯甲布等各思努力則
金川小醜實有可圖苐攻守之勢既異要非持之
以久使金川漸就疲敝難冀成功又恐金川疲而
衆土司之力不能不與之俱疲必須時為策勵酌
加賞䘏以致其奮往務於每歲金川種植收穫時
併力環攻使之四面應接不暇至於時常攻襲惟
在相機而進俾各土兵亦得稍事休息庶為有益
(臣)等酌議明年各處土兵進攻緊要時量給口食
之費並照現在賞例其有割獲首級耳記及陣亡
受傷者量予賞䘏庶各部番兵可期得力奏入
上從之是日阿桂等復奏言接奉
諭旨令將郎卡應行殄滅及各土司如果勦滅金川分
地奬賞之處作為(臣)等之意曉諭綽斯甲布諸酋
(臣)等已欽遵辦理奏入亦報
聞
十月甲辰阿爾泰岳鍾璜奏言綽斯甲布等九土
司會攻金川情形查綽斯甲布一路於八月初一
至九月十三等日派撥土兵進攻金川穆康寨儒
錫寨日旁後山寨金川亦於八月初六九月初四
等日赴綽斯甲布地方暗放夾壩並攻甲索格江
寨嘉覺寨俄坡寨婁里寨綽斯甲布拒敵殺傷金
川多人并割獻首級耳記搶獲鎗矛騾馬又攻克
金川水磨九座綽斯甲布土兵亦傷亡衝失三十
名丹壩一路於八月初九以至二十等日丹壩同
三雜谷土兵或搶金川凱立葉牛厰或攻博迪喇
嘛寺等處踐踏莊稼而金川亦赴丹壩之博嚕古
及梭磨從噶克卓克采各營盤偷放夾壩互相擊
殺金川番人殱死者甚多丹壩土兵亦傷損二十
餘名小金川一路於八月初三等日在金川鄂碩
覺木達關多葛爾等處捉獲男婦數名并獲騾馬
牛隻鎗刀衣服等項土兵帶傷五名革布什咱一
路八月十八日派撥土兵至金川郭察地方打仗
革布什咱土兵内傷頭人一名土兵五名(臣)等當
即隨時酌量給賞並諭各委員仍舊駕馭鼓舞設
法進攻再小金川土司澤旺禀稱八月二十三日
有自美臥溝逃出金川番民斯達克塔爾磋摩兩
戶男婦十五名口又委員陳良彦等禀稱八月二
十八日有金川番民阿咱納塔爾等男婦三名口
逃投丹壩又據委員等禀稱九月初六日有金川
番民扎斯嘉等男婦三名口逃至綽斯甲布又九
月初七日有金川番民班第母子二名逃投小金
川詰問金川情形僉云金川年成荒歉各處添修
碉卡日夜防守番民甚是窮苦與前此逃番所供
約略相同(臣)等當諭該管官飭令土司將逃番安
置窵遠之處以防其潜通信息如有空間田地酌
量撥給安插務使金川番衆聞知咸思遠害投生
以廣招徠之法庶將來各土司攻襲更易為力奏
入報
聞
十二月丙戌阿爾泰岳鍾璜奏言(臣)等欽遵
諭旨指示機宜令(臣)等會給九土司諭稿委員分發今
據委員稟稱親抵各土司諭穴傳示檄諭且駕馭
鼓勵量為犒賞該土司土舍頭目人等俱感激踴
躍或奮欲勦掠以圖復仇或亟圖攻取思除後患
委員等目睹小金川丹壩三雜谷綽斯甲布等土
司派撥頭人土兵分路前赴金川地界明擊暗攻
並將攻劫搶掠情形稟報前來(臣)等查各土司近
日攻勦金川屢經得勝金川勢必力圖報復正不
可不嚴密防範(臣)等飛飭綽斯甲布革布什咱巴
旺等土司各於要隘添兵防守並於路通金川之
處設伏巡警如有金川番衆前來便於奮力截殺
奏入報
聞
平定兩金川方略卷三
