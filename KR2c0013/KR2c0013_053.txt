欽定四庫全書
平定兩金川方略卷四十五
十二月癸酉
上諭内閣曰西南兩路軍營音信已通自此合兵會𠞰
平定小金川之後即應移師金川殲厥渠魁以杜邊
陲後患此時兵糧充裕應分三路進發用壯軍威温
福著授為定邊將軍阿桂豐昇額均授為副將軍其
將軍及副將軍之印著派侍郎福康安馳驛齎送即
以領隊大臣留駐軍營温福一路著舒常為參贊大
臣阿桂一路著海蘭察為參贊大臣哈國興雖係綠
營漢員於領兵征𠞰之事曾經練習且原在乾清門
侍衛上行走與滿洲大臣無異豐昇額一路即著哈
國興為參贊大臣分道並進恭行天討以期迅奏膚
功蠻氛永靖
上又諭内閣曰舒常奏守備馬雄於進攻日旁碉卡之
時奮勇撲碉傷重身故甚屬可憫著加恩交部照陣
亡䘏賞
同日舒常奏言綽斯甲布土司工噶諾爾布禀稱
金川索諾木遣其頭人來云自知有罪願將甲爾
壟壩退出等語金川如果能退出甲爾壟壩於進
𠞰大省兵力但由工噶諾爾布轉請焉知非試探
大兵是否實有𠞰滅金川之意是以臣駕馭綽斯甲
布諭知投降一事斷不能允必為各土司斬除日
後禍根以堅其助𠞰之志再據各木交糧員稟稱
二十三日夜有賊番數百人搶掠糧石因官兵施
鎗抵禦賊番不敢向前適值途有䭾糧烏拉為賊
搶去牛隻經官兵追趕奪回並放鎗傷賊數名奏
入
上諭軍機大臣曰索諾木黨逆助兵一載有餘現在尚
敢劫掠在途糧石牛隻情甚可惡現在各處官軍均
已調齊所撥軍餉已一千四百餘萬當此帑藏充盈
即再需費一二千萬為一勞永逸之計朕總無所靳
惜蓋此事實有不容中止之處雖其地多山負險均
可計取力勝非若緬甸之天時水土難以人力強為
若持志稍有未堅遽圖歇手賊酋狡惡難移必致復
煩軍旅非但不成事體而目前之費與現得之功皆
為虚擲亦屬非計温福等必能深體朕意不應復俟
丁寧諄諭也再索諾木現請退還甲爾壟壩據綽斯
甲布土司之意欲將計就計誆其退出即發兵看守
其說不妨姑為允從但恐綽斯甲布尚未知官兵進
𠞰金川不滅不止或以餘孽未盡此後仍受其毒為
慮索諾木或又造為唇亡齒寒之說以金川若被官
兵攻破必將翦及各土司冀相煽惑舒常應以大皇
帝征𠞰兩金川原因其侵擾鄰封逞凶蠶食欲為爾
等剪除後害長享太平之福反復開導令該土司誠
心信服庶不受逆酋簧鼓益可堅其效用之心今工
噶諾爾布尚屬恭順因賞給名號縀疋以示奬勵並
發諭旨一道兼用清字蒙古字西番字三體書寫俾
中朝治普同文倍深感畏至將來攻取金川若應從
綽斯甲布一路進兵則必須阿桂前往於隨機制勝
之道自更周妥頃已有旨於各路將軍副將軍及參
贊大臣均為派定其領隊大臣領隊侍衛亦為分派
另降諭旨或將來止須兩路則豐昇額哈國興等仍
隨温福軍營以備臨時分兵之用所有定邊將軍印
及定邊右副將軍清字印已派福康安齎往温福於
接受將軍印後即將現用之右副將軍清篆印移交
阿桂其發去之右副將軍清字印交豐昇額收領若
不分三路豐昇額之印無庸行用福康安已授為領
隊大臣其帶往之章京兵丁並交温福等酌量派撥
同日
上諭軍機大臣曰綽斯甲布土司工噶諾爾布此次進
兵以來誠心奮勉毫無瞻顧甚可嘉尚著加恩賞給
縀六疋仍給尊追歸丹名號以示奬勵天朝用兵討
賊搗穴擒酋理無中止今僧格桑索諾木擾害各土
司其罪甚重若一日不滅各土司一日不安此番𠞰
賊正使各土司永遠安生著將此意曉諭工噶諾爾
布俾知感戴竭力一心以期掃殄永受天朝有加無
已之恩
上又諭軍機大臣曰温福一路派福興常保住巴朗額
森特阿爾蘇納為領隊大臣德爾森保賡音素普爾
普巴雅爾為領隊侍衛阿桂一路派興兆奎林齊里
克齊明亮華善舒經安音吉圖為領隊大臣三寳蒙
古爾和隆武烏爾圖納遜為領隊侍衛豐昇額一路
派董天弼福康安博靈阿永平伊常阿德赫布為領
隊大臣彰靄阿爾都明仁為領隊侍衛其餘提鎮侍
衛章京等著温福等公議分領若止分兩路進兵其
豐昇額隊内人員著歸温福一路行走
丙子温福豐昇額奏言(臣)等於十二月初三日派
哈國興海蘭察分路進兵奪取賊卡木城將嘉巴
山脚佔據至初五日午刻派兵往攻明郭宗普爾
普巴雅爾等帶兵先逼南寨大碉海蘭察哈國興
額森特等繼至賊衆驚亂棄碉逃竄官兵直入寨
門其寨内西南有念經樓周圍皆係小碉見紅衣
賊目領衆據守(臣)等派兵圍困截其去路一面搜
𠞰附近賊寨是晚於樓外預備木柴火藥一時火
起樓内賊衆均被焚死現在整兵攻取日果爾烏
谷山脚直壓美諾賊巢
温福豐昇額又奏言(臣)等恭誦
諭旨知京師三次得雪各省均獲豐稔實為上瑞即(臣)
等軍營係邊外番地每當冰雪寒冷倍常今自攻
破路頂宗以來連旬晴霽官兵雖日夜接仗然士
氣奮揚並不致有疲乏此皆緣
天心助順無論内地邊陲庥徵疊見從此邊隅永靖徼外
人民長享安樂實皆仰托
聖主如天之福(臣)等欣聞各處豐年之兆復目覩行間
士卒感
恩振奮情形實為忻忭均奏入
上諭内閣曰温福督兵進𠞰攻克賊酋緊要門戶從此
直擣美諾自可迅奏膚功温福豐昇額着交部從優
議叙其在事將弁兵練奮勇出力均著查明咨部一
併從優議叙至間有陣亡受傷兵練亦著查明咨部
䘏賞再瓦寺土都司職銜噶實卜臨陣捐軀情殊可
憫昨曾諭部議定土司加恩之例噶實卜應得䘏典
即著照新例行
同日
上諭軍機大臣曰温福等奏攻得明郭宗整師直取美
諾覽奏甚為忻慰前據阿桂奏報攻克僧格宗亦統
兵進擣美諾兩路官兵乘勝罙入僧格桑若即成擒
則布朗郭宗底木達等處止一老病之澤旺不難傳
檄而定唯汗牛一帶為通我兵後路阿桂自必密訪
要隘派兵守禦不使賊衆得以?軼但偏隅遺孽亦
不容聽其久匿滋事諒其地不過一二番目固守不
值復煩兵力而當此賊衆膽落之時即為設法招降
自無不畏威景附阿桂其詳酌妥為之至平定小金
川後官兵分路進𠞰金川則美諾一處尤關緊要且
係接應饋糧總要之地撫輯新附番衆亦有應辦事
宜必須大員彈壓經理著劉秉恬駐扎美諾督理糧
運及處置降番諸務其協同留駐之武職大員並著
李煦帶兵防守聫絡聲勢再哈國興之子哈文虎兵
部帶領引見已加恩用為守備發往四川可諭哈國
國令其益加感奮又温福等另摺所奏軍營晴霽和
暖士氣倍揚天時人事信而有徵朕覽之益深寅畏
不敢稍存自滿之心温福等愈當戒滿持盈共深凜
畏速建大勲以副恩眷
上又諭内閣曰普爾普巴雅爾領兵先登克取明郭宗
南大寨烏什哈達額爾特向下攻擊均係奮勉出衆
普爾普烏什哈達著加恩賞給副都統職銜巴雅爾
著授為頭等侍衛額爾特著授為二等侍衛
丁丑阿桂奏言僧格宗東岸山脚直插河流必須
由西岸前至科多地方搭橋再過東岸方能前扺
美諾先經派出員弁搭成橋座(臣)於十二月初四
日子刻派德赫布三寳章京拉布東阿扎什都司
劉俸守備李植善帶兵作為前隊由河東進發又
令章京圖欽保札勒桑侍衛科瑪遊擊谷生琰帶兵
作為二隊並派明亮齊里克齊繼進均由河西科
多過橋至河東過橋此一路均極峭仄且被賊番
刨斷行走甚為艱險官兵奮迅直前進至喀咱木
籠山梁又進至奢壟山梁初五日丒刻分兵三路
進取池木官兵奮勇衝突賊不能支遁往美諾計
奪得碉房三十餘間官兵追至美都喇嘛寺後佔
據山梁距美諾不過三四里但美都喇嘛寺在美
諾之後形勢較高現在賊人悉衆屯聚若佔據此
寺則賊寨易於攻取其賊寨之前河上橋座名隡
穆果穆為通金川工噶爾拉要路據守此津亦可
絶其逋逃之路(臣)已派侍衛章京等領兵迅速前
進奏入
上嘉之
都喇嘛寺山梁之上望見美諾官寨堅固異常而
賊寨以西薩穆果穆橋兩旁碉座亦均有賊番預
備抵禦與賊寨互相犄角明亮等察看情形即乘
勝分兵直攻美都喇嘛寺據高壓下德赫布等從
山梁冲壓和隆武等沿河岸進攻金川賊番約計
三四百人前來捄援官兵上前𠞰擊賊番捨死迎
敵潰而復合數次至力不能支始行潰敗官兵分
頭追趕上下山坡共殺死八九十人餘衆遁入賊
寨據守其寺内尚有賊番官兵衝入趕殺盡皆殱
戮將喇嘛寺佔住官兵既得此寺進逼美諾官寨
寨内放鎗扺禦甚急而橋旁碉内賊番所放之鎗
又皆一一可及官寨牆根與寨内合力拒守而官
寨對岸即係彭魯爾八寨賊番又隔河排鎗擊打
以為賊寨及橋旁各碉應援惟時已屆戍刻即派
官兵拏卡圍賊守至四更察看賊番鎗勢稍懈明
亮和隆武三保德赫布等由寺分路進攻賊番一
面放鎗扺拒一面捨死衝出官兵乘夜邀截追趕
殺賊更多其橋旁碉内之賊亦俱棄碉遁去初六
日寅刻已將美諾各碉寨全行攻取並擒獲喇嘛
及男婦等三十四名明亮等帶兵入寨各處搜查
即將所拏活口嚴訊僧格桑實迹據稱初五日南
路官兵將上美都寺山梁之前賊酋見勢危急一
面留兵拒敵一面帶領小女人及頭人伴當等由
寨後坐船過河聽見要逃往布朗郭宗不知真假
等語明亮等即將喇嘛寺及官寨封固并派弁兵
看守是夜聽見明郭宗一帶鎗礮不絶知西路尙
有賊番拒守德赫布於既得官寨之後帶兵數百
名前往迎接辰刻途遇温福豐昇額(臣)亦已將僧
格宗納木覺爾宗一帶防範金川事宜詳悉指示
交與總兵英泰伊昌阿於是日移營現與西路官
兵均在美諾駐扎至官兵自連日進攻以來人人
奮勉軍鋒所至無堅不克内惟守備牟天德及土
守備阿忠保得有鎗石傷此外兵丁陣亡者十餘
人受傷者四五十人現在查明咨部查僧格桑罪
大惡極實為覆載所不容今即鋌而走險希延殘
喘亦斷無不就擒拏以彰顯戮(臣)與温福豐昇額
整頓兵力迅速督兵搜捕如或竟入金川亦即遵
旨直𠞰金川並籌辦底木達布朗郭宗一路以為先掃
小金川之局奏入
上諭内閣曰阿桂統率官兵由達烏踰險進攻連奏克
捷即於一月之中直擣美諾雖僧格桑暫時鼠竄勢
將釡底游魂不日即可就獲而賊巢已破我武惟揚
阿桂調度有方懋績丕著著交部從優議叙其在事
出力之將弁兵練並著阿桂查明咨部一併從優議
叙
同日阿桂奏言竊查兩金川逆酋罪惡貫盈神人
共憤我
皇上義征不譓上協
天心不獨各省豐收即川省秋成比較前年加倍且成都
向少冬雪兹者亦報祥霙將見明歲豐收於兹可
卜而西南徼外往時雨雪最多者今則仲冬以來
風日極為晴朗軍士行走進攻非獨無虞凍滑抑
且不患祁寒似此
天助庥嘉悉頼
聖明福庇則乘勝進兵掃靖小金川後并攻金川逆䜿
自必易於蕆事奏入
上諭曰實堪欣慰亦爾等忠勇所感也勉之
同日温福豐昇額奏言明郭宗至美諾尙隔日果
爾烏谷山山下沿河有馬哨一寨(臣)於十二月初
六日黎明扺寨賊衆均已竄逸督兵前進辰刻即
扺美諾其時阿桂所奏明亮德赫布等領兵先到
據稱僧格桑業於昨夜逃去又訊據番衆供稱僧
格桑從達巴溝逃去此溝内有兩路一通金川之
功噶爾拉一通布郎郭宗等語查達巴溝之西山
名彭魯爾沿溝前至帛噶爾角克碉往西即金川
地界往北即布朗郭宗臣等即於是日晚由達巴
溝分路搜𠞰其由軍營至卧龍關臺站軍火是事
宜前經奏明交總兵富紳專管外現令提督李煦
在明郭宗一帶留駐巡查後路奏入
上諭軍機大臣曰僧格桑逃往布朗郭宗之說大約十
居八九兩路官兵既已會合尤當迅速躡追其由美
諾至布朗郭宗路徑自多温福等或分路夾攻或合
力併擊自應就該處情形善為籌辦如僧格桑一經
就獲即遵前旨選派妥幹文武大員嚴加營押檻送
京師設僧格桑竟向金川逃匿即宜統兵速𠞰金川
將索木諾一併擒縳以完此局至官軍三路分進温
福等三人即與派定各路參贊大臣及領隊大臣等
分兵前往若止須兩路則豐昇額仍照前諭隨温福
同往總之所辦同此一事將來大功全蕆勞績維均
朕策勲行賞一秉至公必不肯存歧視温福等務須
和衷共濟無分彼此畛域方合大臣公忠為國之正
道尚其善體朕意悉屏嫌疑以副優眷
上又諭曰土守備阿忠保於此次攻取美都喇嘛寺手
刃賊人十餘身受石傷數處著加恩賞帶孔雀翎並
給與巴圖魯名號
上又諭内閣曰阿桂奏副前鋒參領札什三等侍衞科
瑪自翁古爾壟至美諾領兵奮力進攻額魯特披甲
貢楚克於攻取邦甲山梁時因賊放鎗抵禦奪鎗殺
賊等語札什著授為正前鋒參領遇缺坐補貢楚克
著授為藍翎侍衛札什科瑪貢楚克並着加恩賞給
巴圖魯名號
上諭軍機大臣曰劉秉恬自派赴南路辦糧以來一切
均能奮勉且由達烏親往美諾督率輓運不辭勞瘁
鄂寳在西路經理糧運亦能悉心籌辦妥速無誤並
著加恩賞戴花翎現今兩路軍兵會合温福等帶兵
追擒逆䜿即當乘勝直𠞰金川糧糈尤關緊要該侍
郎等益宜和衷商㩁加緊轉運再前已降旨令劉秉
恬同李煦留駐美諾辦理降番等事此旨諒可先到
當此賊巢初克該侍郎更當加意妥辦從此實力宣
勤荗著勞績朕必加渥恩用昭奬勸將此傳諭知之
己夘温福豐昇額奏言美諾至帛噶爾角克計程
一百二十餘里(臣)等於本月初八日自美諾率兵
䟎行於初九日卯刻扺帛噶爾角克番衆跪迎道
旁據稱僧格桑於初六日夜至帛噶爾角克隨將
寨内大小頭人並妻子及牛羊物件帶往布朗郭
宗等語查達巴溝西通功噶爾拉若逆酋復向索
諾木乞兵相助賊兵必由功噶爾拉横截我兵之
後(臣)等已派遊擊富敏泰等帶兵五百名於達巴
溝山梁留駐防範糧運臺站均可不致疎虞並一
面飛行董天弼令其一體嚴防尅期攻進至陸續
來投番衆通計十餘寨老幼男婦數百口遵
旨加意撫輯並留心體察將壯徤可用者隨營差遣餘
俱暫令其本寨居住俟事竣後另籌妥辦奏入
上諭軍機大臣曰温福等奏現在追截逆酋於初九日
扺帛噶爾角克帶兵前進阿桂得美諾後想尚須在
彼經理再行進兵温福豐昇額立即統兵追擒逆䜿
不令久匿遠颺所辦甚是其所派遊擊富敏泰帶兵
五百名於達巴溝山梁駐守一節亦合機宜唯所留
之兵太少而帶兵之富敏泰亦未必能獨當一面此
等緊要處所若得如海蘭察哈國興等駐守方為足
恃但温福現已帶往進兵想亦因此兩人於攻𠞰得
力是以不令留駐此時亦可無庸更調著傳諭阿桂
酌派多兵選擇練習可恃者一員於達巴溝山梁駐
守仍將派出何人奏聞阿桂此時想亦已進攻布朗
郭宗與温福等或合或分和衷協力並諭昨降諭旨
就近妥酌辦理
平定兩金川方略卷四十五
