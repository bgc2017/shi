欽定四庫全書
平定兩金川方略卷二十四
三月丁巳桂林奏言本月初十日據宋元俊報到
初六日辰刻帶兵赶赴默資溝金川守卡賊番見
官兵猝至即行驚潰隨派守偹馬雄帶兵佔住該
處元俊帶同遊擊吴錦江都司沈寬於是日酉刻
進抵吉地該處係革布什咱官寨金川賊番於中
駐守並無革布什咱之人賊番放鎗拒敵難以近
前當即派兵四面合圍斷其水道自初六日至初
八日晝夜攻打賊番死守相持是日亥刻令前面
官兵上緊進攻賊番等均在碉前拒守一面密派
兵練潜赴碉後刨空地洞放入火弹登時各碉火
起賊衆驚惶我兵圍守甚嚴不能衝奪其有跳碉
兔脫者俱經殱戮初九日辰刻火勢稍熄元俊親
往查看共燒死賊番一百餘名尚有未經被燒之
四十餘名亦均誅戮元俊現在赶赴丹東統兵進
𠞰並分兵接應陳定國會同綽斯甲布於革布什
咱金川交界之處嚴為堵禦等語(臣)查吉地官寨
原為革布什咱緊要之所現經攻獲是已擣其心
腹並得佔據默資溝派兵防禦金川大勢已失再
加各路之兵分塗進取合力攻圍金川賊衆勢處
窮蹙在内既無衝突之路在外復無救援之兵不
日俱當授首(臣)現飛飭宋元俊統領將偹等上緊
攻取丹東並分飭各路領兵各官奮力攻奪務期
全行克復早為集事
同日桂林又奏言(臣)等連日督兵攻打東山梁及
墨壟溝山嶺賊番據住山口守禦甚堅復遣人查
勘情形亦無動静初八日墨壟溝一帶查看間道
人回據稱該處均係沿山窄路下接懸崖現在積
雪未消小金川賊番守禦甚嚴實難繞越等語(臣)
思革布什咱之地攻復業經過半索諾木此時得
信自應撤兵自衛何以該兩處仍然拒守如常必
金川因革布什咱雖已失守恐大兵由此乘機深
入是以舍死相持若仍專恃力攻賊番勢必加意
固守轉無疎懈必須設法變通以資襲取方為出
竒制勝之道(臣)隨飭令將弁等將鎗礮暫緩施放
查探山脚之下岩洞之中凡為賊番窺探所不及
者暗行埋伏賊番見營中鎗礮不施必以為現在
攻取革布什咱已將兵練調往接應或因既經收
復不從此路進攻該番等久經防禦其力已疲見
此情形其意必多疎懈(臣)等乘機迅發奪其要隘
較之力取更為便捷
同日温福阿桂奏言(臣)等於本月十一日攻破資
哩及北山各石卡𠞰殺賊衆餘賊俱竄入阿喀木
雅一帶碉卡(臣)等即移營至阿喀木雅寨外安放
大礮對寨攻擊並督令南北兩山官兵分翼前進
查阿喀木雅賊寨南係得爾蘇山北與美美卡斜
對山梁碉卡羅列勢最險要(臣)等令南北兩山分
安礮位輪流轟擊半日内各碉上截毁塌幾半而
(臣)等正面所轟近寨賊碉亦多摧破至黃昏時候
賊人舉放號火聲氣轉揚(臣)等即疑其故作䲭張
勢將潜遁隨令各處官兵嚴加防範至四更月落
以後寨内外及各碉卡之賊乘暗潜逃官兵知覺
經
乾清門侍衛賡音素巴圖魯侍衛喬蘇爾侍衛明仁
哈薩爾圖及巴圖魯章京官逹色等帶兵從中路
追殺侍衛阿爾蘇納恭將成德等從南山一路抄
殺官兵因甫抵此地尚未繞圍賊後且天黑路險
僅殺賊十餘名餘賊俱竄入迤西一帶林箐及德
爾蘇山外之高峯卡柵藏匿拒守(臣)等隨往賊寨
查看是碉樓座石墻亦均堅厚而賊人不能固守
可見伎倆已窮其得爾蘇山自上至下碉卡賊衆
見阿喀木雅已失亦已奔逃經總兵牛天界前往
各處岩洞箐林盡力搜查下與阿爾蘇納等官兵
會合駐札其北山官兵亦從色布色爾前進巴圖
魯侍衛額森特等現抵普爾瑪地方攻取賊寨此
寨碉卡頗多一得此處即可壓至美美卡至中路
官兵必須攻破美美卡木闌壩等處始可抵鄂克
什舊寨但北山下之路一線羊腸兵力難於施展
(臣)等遂親赴德爾蘇山查看形勢一望密箐深溝
竟無路徑所有道路俱在山根林箐之下現今德
爾蘇山外高峯賊番既于林箐内密排卡柵若由
此路進兵賊番憑高衝壓不能得利至北山普爾
瑪美美卡等處原係賊番聚守要地其木闌壩各
處之賊均恃此以為接應若不先取美美卡則官
兵由北山小路而進賊亦可踞高壓下是普爾瑪
美美卡必當極力奮攻速期催破查資哩正北大
山一帶各路可通最為扼要前派副將静海章京
額爾濟圖帶兵五百五十名在彼駐守今(臣)等雖
已攻過阿喀木雅尚未直抵美諾所有静海等處
官兵難於遽撤(臣)等酌抽三百五十名令赴北山
普爾瑪等處併力進𠞰仍留二百名交與該副將
等在彼駐防奏入
上諭軍機大臣曰桂林奏克復革布什咱之吉地官寨
及默資溝地方並據温福等奏攻得阿喀木雅情形
辦理俱好但金川所侵革布什咱之地既漸次為我
收復索諾木聞之自未遽肯甘心退譲今默資溝雖
已佔據阻其應援而甲爾壟壩又預約綽斯甲布派
官兵堵截自不慮索諾木之復來爭奪但所收革布什
咱地方若駐兵鎮守最多亦不過四五百兵按汛分
派為數更少將來大兵既撤不能保逆酋之不復出
而滋事今宋元俊統領兵練甚多莫若趁賊人防守
未定之時出其不意乘勝直擣其巢併將索諾木擒
獲果能將金川翦除其餘各土司自更畏威守法方
為一勞永逸桂林當酌量該處情形隨機妥辦搃以
動出萬全為要至另摺所奏墨壟溝山嶺一帶擬將
鎗礮暫緩施放飭令各兵密於岩洞藏伏賊番防禦
久疲見此心必疎懈我兵即可乘機奪隘所辦甚合
機宜亦屬出竒制勝之策其温福所奏分兵攻𠞰普
爾瑪美美卡木闌壩等處自當乘勢進攻務期速得
至於西路賊人拒守資哩堅碉已閱數月忽爾棄碉
奔潰及退至阿喀木雅正當死守而我兵一至即倉
皇驚竄固係官兵勢盛賊衆力難再支或金川已知
收復革布什咱之信將所帮賊兵撤回自衛小金川
人心惶懼不復能悉力抗拒皆屬情理所有但賊詭
譎多端或因官兵深入暫避勇銳之鋒將賊衆撤避
另由間道抄襲我後以阻餉道軍臺於事甚有關係
温福當加意慎防不可稍有疎懈官兵既已深入後
路聯絡策應尤為緊要温福更當時刻留心隨宜布
置朕亦不能於六七千里外一一悉為懸揣也著傳
諭温福桂林並令汪騰龍鉄保知之
同日桂林又奏言竊(臣)接奉
諭旨温福軍營止存兵二千尚不敷用桂林處續調之
甘凉兵一千名已抵打箭爐聽候收取革布什
咱之用此時尚係閒住不若令其遄赴資哩軍營應
用較為迅速(臣)查革布什咱地方長亘三百餘里
道路叢雜雖金川此際防守未周而各處俱有賊
番分駐是以必須五路分兵同時並發始能得力
因抽調黔陜及後路新舊各兵四千餘名分途進
𠞰其甘凉兵一千名前于三月内全抵打箭爐口
外暫為駐劄旋因革番内應有機勢難刻緩隨與
提(臣)汪騰龍㨂派甘省恭將常泰帶領甘凉兵一
千名由喀勒塔爾一路進攻覺拉喇嘛寺並黨哩
地方據該參將等禀報業將此寺圍住一面分兵
進取黨哩務期剋日收復是甘凉官兵正在分頭
攻奪之時萬難調撤現奉
諭旨飭派黔兵三千名迅赴西路(臣)當飛飭永寕道梁
翥鴻等督同沿途各州縣一俟黔兵到境務期迅
速赶赴西路軍營不致稍有遲悮奏入
上從之
甲子桂林奏言(臣)於去年十月内行抵軍營正當
農隙之時各站派有民夫照常輓運嗣因添調官
兵運米日多需夫日衆據軍需局司道等恐民力
一時難繼援照乾隆十二三年成例詳請招商協
運並經各商認領前來(臣)因糧運情形與十二三
年大略相同事出權宜據詳覆奏兹蒙
皇上指示洞燭無遺誠如
聖諭官加之價商居其名恐不無藉以牟利何如官為
明增價值俾小民知
恩出自上踴躍樂從(臣)再四思維通盤合計現在各路
所用民夫不下數萬今若官為加價勢必三路軍
糧全行照辦以數萬人之衆按站加添所費實浮
於商運查該商等承領運值凡一切無業之人均
可雇覓設有逃失亦惟該商等自行彌補非若各
州縣之必需派撥有業糧民者可比且商運之夫
並無口糧較之官運之按日支給米糧者亦為節
省雖川省並無殷實之商因脚價足敷雇覓俱願
承充苐該商領價僱夫若復從中剋扣實非仰體
皇上加惠閭閻之意(臣)分飭地方官將所定運價遍行
曉諭俾小民共知
皇上格外施恩倍加踴躍並飭地方官於所發價值嚴
加查察務使該商不致稍有侵占各夫俱得共沾
聖澤於糧運殊有禆益奏入
上從之
同日桂林鉄保汪騰龍奏言(臣)等前因東山梁及
墨壟溝山嶺賊番拒守甚堅擬將鎗礮暫停乘其
虛懈以為襲擊之舉詎賊番狡黠異常未見撤退
(臣)等查此兩處路險而窄原為小金川咽喉要地
是以抵死相持但勢難稍緩不可坐失事機(臣)等
察看扎哇窠山梁均係懸崕溝内又有碉卡賊番
必謂此路陡險我兵難下防禦或疎若能過此山
溝便可進攻阿仰隨於十六日密派侍衛鎮將等
帶領滿漢兵練仍由東山梁墨壟溝山嶺進兵攻
擊以張聲勢一面㨂派弁兵即於是夜携帶木梯
巨䋲潜赴扎哇窠山梁於賊卡稍遠之處或用梯
接或用䋲縋全行下崖暗伏林内均於十七日黎
明一齊舉發(臣)等親自督兵分飭東山梁墨壟溝
兩路奮勇進攻而扎哇窠崖下又有伏兵突起賊
番出其不意雖于碉卡内放鎗拒敵我兵一擁向
前抛擲火弹賊番力不能支始行驚竄當有對面
阿仰山梁上賊番合力前來救應俱被官兵擊敗
該番隨據對面嶺上各碉悉力阻拒我兵先據溝
内大碉一座石卡二十一處現在督率官兵連夜
攻取山梁對面碉卡務在必克乘勢進取阿仰地
方即可統截東山梁以期不攻自破仍分飭東山
梁墨壟溝兩處將偹合力攻擊不拘何路得手俱
可乘機直入奏入
上嘉之
同日桂林又奏言本月十六日據宋元俊稱十三
日參將常泰等報稱前經分兵進取黨哩因寨内
革布什咱番人甚少一時不能内應我兵環攻數
日賊番力竭勢窮隨於十四日黎明革番乘機内
變頭人安邦等迎獻所殺賊番首級二十一顆餘
黨驚潰我兵又圍殺五十餘名當將黨哩地方佔
據又於十五日都司李天貴等報稱初五日領兵
進取沙冲賊番憑碉拒守遂派兵四面嚴圍俾該
番水道不通糧食不繼數日以來勢難支抵於十
四日夜亥刻一齊呐喊出碉意圖奔逸我兵施放
排鎗阻路截殺革布什咱番人又已佔住碉房賊
番既不能前復不能退所有賊番八十餘名盡行
殱戮等語元俊隨飭該參將等將黨哩沙冲兩處
妥為布置一面分飭將偹等上緊攻取覺拉喇嘛
寺元俊現在督兵圍困丹東務在即得等語(臣)查
革布什咱地方前克吉地官寨等處收復業已過
半今又攻復沙冲黨哩圍取丹東丹東距吉地官
寨七十餘里是該處大局已定所有覺拉喇嘛寺
及丹東兩處度不過旦夕之間即可克取(臣)飛飭
宋元俊統領官兵上緊攻𠞰務於日内全行收復
以便併力小金川為掃穴擒渠之計奏入
上嘉之
同日
上諭軍機大臣曰桂林奏攻得扎哇窠崖下碉卡情形
設法調度深合機宜不意其竟能如此實嘉慰出於
望外至所奏攻復革布什咱之沙冲黨哩亦俱妥速
今宋元俊督兵攻圍丹東並分兵攻取覺拉喇嘛寺
據稱務於日内全行收復尅期竣事其意似以收復
革布什咱後即并力小金川迅為掃穴擒渠方可完
局此於善後之計尚未為周妥索諾木敢於黨惡不
法實屬野性難馴若不一併𠞰除終難保無後患且
既將所侵革布什咱之地盡行攻得又戮其留駐賊
番索諾木豈肯甘心不思報復自不能不駐兵防守
但大兵既撤之後革布什咱一處不便仍駐重兵倘
索諾木出而争奪少有損失又復成何事體自不若
乘此併力𠞰定金川將索諾木兄弟槩行擒獲方為
一勞永逸之計温福桂林務當通盤籌畫相機妥辦
以期永靖邊圉
乙丑温福色布騰巴爾珠爾豐昇額阿桂奏言(臣)
等查西路軍營除南北兩山分𠞰之外兵力實未
為充裕前次接奉
諭旨令將南路甘凉兵一千名派赴西路(臣)等詳加籌
酌桂林處分兵襲取革布什咱正當需兵之際且
甘凉兵從打箭爐調赴西路程期紆緩自不如俟
新調黔兵三千名抵營酌量分路進𠞰已札知桂
林將甘凉兵一千名仍留南路偹用兹欽奉
諭旨以桂林處或尚須添兵令(臣)等於新調貴州甘陜
兵内札商通融籌辦查(臣)等現已攻過阿喀木雅
賊人於美美卡木闌壩等處併力拒守(臣)等上緊
督𠞰不敢坐俟添兵但即使美美卡木闌壩迅速
攻破而前抵鄂克什舊寨賊人衛死之念愈急仍
恐不免稍有阻滯必當另覓道路派撥官兵或分
搗底木逹或進攻美諾方可得濟是在中路進攻
之兵固須添補而分路進𠞰獨成一隊又非數千
名不可所有貴州兵三千名自應恪遵
聖諭令其迅赴西路以偹分𠞰之用該(臣)等前次奏准
添調之陜甘兵三千名亦須遵
旨分撥庶將來分路時不虞力薄至桂林處分辦革布
什咱現已攻圍吉地或需兵接應不可不通盤籌
畫量為撥往(臣)等業經札商桂林俟其酌定需調
若干餘兵仍令速赴西路搃期兩路皆有生力之
兵方為有益奏入
上諭軍機大臣曰温福等現已攻得阿喀木雅漸逼賊
巢沿途碉卡甚多均須分兵攻擊而桂林一路現派
宋元俊收復革布什咱均須多兵策應且平定小金
川後或應并辦金川則兵力更當加厚今事勢既難
中止不可惜費自宜併力妥辦以期一勞永逸方為
長策苐貴州兵數不多且係苖疆前後已調過八千
自不便再行調派而湖廣兵素稱怯弱又不能適用
惟陜甘兵多精壮距川省亦不甚遠莫若仍於該省
預籌添調為妥著傳諭文綬即速於陜甘各營内再
選派兵二三千名將官兵應帶器械各項悉為妥辦
並㨂派堪以帶兵大員照前預偹俟川省飛咨需用
即令迅速起程至温福桂林如果尚須添兵即一面
妥商飛調一面奏聞
同日温福色布騰巴爾珠爾豐昇額阿桂又奏言
竊(臣)等接奉
諭旨温福等昨奏到金川及梭磨兩稟因其俱係番字
令章嘉胡土克圖譯其文義不甚相合其莎羅奔及
札勒克逹是一是二之處明晰具陳查軍營繙譯番
禀之人多係提鎮衙門所帶譯字房書辦原非諳
習其各土司派出能識番字兼能書寫之人亦有
又不能通曉漢語惟瓦寺土弁格特布雖不能書
寫而通曉番話兼能漢話凢有文禀(臣)等皆令其
通說此次譯出金川之禀與章嘉胡土克圖所譯
詞語不符(臣)當即傳格特布及各通事詰詢據稱
莎羅奔並非人名番人舊規生有數子者一子出
家為喇嘛管領僧衆此莎羅奔乃番人出家之稱
如内地之稱僧人為當家者其札勒逹克亦非人
名係掌管印信之謂(臣)等復詰以索諾木因何不
于禀内列名據稱土司承襲必經内地給有號紙
駐定名字方敢于文禀内稱名索諾木未經給與
號紙故不列名字但以掌管印信為詞此土司一
定之例至索諾木兄弟五人雖聞係索諾木應襲
土司而尚未准襲故禀内有我們我等之語其嫁
僧格桑者乃索諾木之姊等語(臣)等查軍營翻譯
及各通事有漢人亦有番人原係互相為用(臣)等
又不認番字其舛謬必不能免嗣後凡遇番禀一
面譯出大槩仍將原禀恭呈
御覧或令章嘉胡土克圖詳加音釋或交唐古忒學譯
出發給(臣)等遵照奏入報
聞
同日温福色布騰巴爾珠爾豐昇額阿桂又奏言
竊(臣)等接奉
上諭以賊番屢次潜圖刦營是其長技今梭磨土婦卓
爾瑪差喇嘛密告金川帮兵要刦西路營盤尤不可
不加意嚴防竊(臣)温福現於阿喀木雅之西德爾蘇
山下扎營此處河身繞曲山勢更為陡險(臣)等自
攻破阿喀木雅後即派總兵牛天畀
乾清門侍衛賡音素同巴圖魯侍衛章京將弁等將
自德爾蘇山頂下至河邊全行佔據直接北山之
麓其德爾蘇山外又一高山名喇卜楚克賊人現
據山梁由山頂至山下之木闌壩卡栅層層排列
(臣)温福現在督兵攻擊其北山自普爾瑪山梁下
至美美卡賊人碉卡尤為堅險(臣)阿桂於攻取阿
喀木雅之後現在移營普爾瑪山梁進攻距賊寨
不及一里察看普爾瑪寨碉房雖多先經坍毁賊
番新為粘補尚不難於攻取且其地亦無關緊要
惟近西之美美卡在山嶺之上兩面山壁陡削中
間僅有一綫仄徑從山脊蜿蜒而下其嶺上大碉
既堅而仄路中凡有峯巒突起之處賊人無不修
建碉卡層次林立抵死拒守嶺下雖有小徑然直
逼山根賊人滚石放鎗官兵萬難越過現在一面
安礮摧擊普爾瑪寨一面派令官兵連築石卡漸
逼美美卡若截斷迤北山溝中别斯滿甲爾多等
處賊人救援之路或斷其附近水卡方可得手至
(臣)温福官兵所佔之德爾蘇山與喇卜楚克中隔
深溝箐林叢雜無路可通現在差人在山後探路
如其有路可以繞至山頂攻壓賊人卡栅而中路
官兵兩面夾擊自能得利則喇卜楚克山根之木
闌壩寨方易攻取(臣)等察看此間形勢北山之美
美卡南山之木闌壩均為進兵扼要之地不論攻
得一處即可統兵前抵鄂克什舊官寨現在督勵
官兵加緊籌辦以期迅速攻進惟是賊人狡惡異
常誠如
聖諭以偷刦營盤抄截後路為慣技(臣)等自攻過阿喀
木雅逆料賊番或乘我兵甫移營罍潜來侵犯嚴
飭各將領加緊防範十五日夜北山果有賊番分
為兩路來擾官兵駐卡地方均經官兵知覺放鎗
擊殺賊退至屯練看守之兩卡復三次直抵卡前
又經土外委那木喀塔爾帶領屯兵殺退騐看卡
外石上草中血跡甚多賊人傷死約三四十名並
有遺棄衣帽器械屯兵亦有陣亡受傷者六名又
十六日子刻賊分三路從河灘來擾南山下官兵
直至營外經侍衛賡音素等帶兵𠞰擊其見被鎗
擊傷及已斃而拖去尸骸者約有數十名我兵帶
傷者亦有七人(臣)等此時惟有盡力攻𠞰加意嚴
防如遇有賊偷營正可大加懲創鬼蜮伎倆自不
敢復施至大兵後路除自逹木巴宗以東各處先
經酌留官兵令總兵和邦額帶領駐扎今(臣)等又
經深入所有資哩舊營復派董天弼帶兵在彼防
守(臣)等進𠞰於一路之中已分三路賊匪處處支
拒又須防我兵之由别路分進者小醜力量似不
能繞出曾頭溝一路以截糧運(臣)等防範後路雖
不能有多兵分駐然即現在所留之兵相其要隘
分地布置自可不致疎虞奏入報
聞
平定兩金川方略卷二十四
未經
欽定地名
喀阿(擬改)喀爾阿
噶阿(擬改)噶爾阿
巴哇(擬改)巴幹
郭舟(擬改)果洲
谷籠(擬改)古瓊
巴松(擬改)巴桑
聶壟(擬改)那隆
馬牙(擬改)瑪雅
木喇木巴(擬改)默喇木巴
