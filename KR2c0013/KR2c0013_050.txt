欽定四庫全書
平定兩金川方略卷四十二
十一月己亥温福豐昇額奏言(臣)等自十月二十
四日至二十八日派撥官兵進攻兜烏山梁及附
近賊寨哈國興額森特巴雅爾阿爾蘇納等帶兵
攻上喀木色爾寨北山梁取穆拉斯郭大寨佔據
兜烏山頂與馬彪兵合悉奪兜烏附近碉卡喬蘇
爾帶兵從鄂克什舊寨之北鼎達實諾爾山奪取
碉卡海蘭察帶兵從色木僧格山前進至格寔迪
連奪碉卡進取木城現在據守要隘取路進攻明
郭宗以期迅速集事奏入
上諭内閣曰此次在事奮勉之頭等侍衛阿爾蘇納著
賞給副都統職銜三等侍衛巴雅爾著授為二等侍
衛
同日温福豐昇額奏言現在大營移至喀木色爾
之前則鄂克什舊寨木闌壩一帶皆為後路應將
阿克木雅所駐官兵令總兵張大經移至木闌壩
鄂克什舊寨一帶駐扎至收發軍火等事有總兵
富紳員在資哩寨管理後路應令富紳移至阿克
木雅駐扎福昌仍留資哩又北山色布色爾係旁
通達木巴宗資理等處要路仍令章京佛進泰福
音保副將成德遊擊賈魁武等帶兵自色布色爾
至美美卡日喀爾橋上至兜烏分駐防守再查大
兵已過喀木色爾無庸由策卜丹一路進兵其駐
扎貢噶之提督李煦應令其酌量帶兵移至瑪爾
廸克總路口駐扎其餘官兵均調赴海蘭察處以
資攻勦奏入
上嘉之
同日
上諭軍機大臣曰温福等奏瓦寺土舍索諾木雍中請
將伊所賞名號花翎移給伊叔土司索諾木旺丹等
語索諾木旺丹感戴朕恩因年邁不能從軍令索諾
木雍中帶領所屬人等隨營效力殊屬可嘉著加恩
於現在職銜上加陞一級並賞戴花翎給與名號以
示優奬其索諾木雍中現在軍營出力所有原給名
號花翎毋庸移給
同日
上諭内閣曰温福等奏都司黃壯略守備王廷玉均係
應降二級調用之員總兵馬彪現係革職留任該員
等以一年未領兵打杖奮勉出力可否分别加恩等
語馬彪准其開復黃壯略王廷玉均著改為降二級
留任
庚子
上諭内閣曰戶部議奏續調赴川之昭通兵三千名所
需禦寒衣帽在滇已每名折給銀兩令其自製及到
川後復經文綬辦給事屬重複令議將川省製就衣
帽准其按名給與其價銀在於各兵坐餉内分扣歸
欵自應如此辦理但念該兵丁等現在隨營效力其
應得坐餉為養贍家口所必需且近據阿桂奏昭通
兵連日打仗尤為勇銳爭先著加恩將此項衣帽價
銀俟凱旋後再行坐扣並著阿桂曉諭在營滇兵知
之
壬寅舒常奏言噶爾木魯宗巴朗索三處原係賞
給綽斯甲布地方理應斷還但從噶免亦現在出
兵助勦遽奪其地恐致失望因諭令兩土司各自
出力俟事竣後秉公剖斷並諭綽斯甲布如果實
心報效將來事竣之日定邀優賞該酋聞言色喜
奏入
上諭軍機大臣曰舒常奏傳諭綽斯甲布土司之語與
朕旨適相符合著將此摺抄寄阿桂閱看
甲辰阿桂奏言查官兵自佔奪格魯克古以來已
據金川賊來正路所有運送口糧之賊連日鎗礮
共斃十六七名久不敢于日間行走但賊番所據
四峯碉卡俱極陡險若僅恃直前攻撲不無多傷
兵力自應繞截來路始為要策(臣)令土兵等密探
四峯之東可從山㘭一帶繞近前敵惟是賊番鬼
蜮伎倆其行走不必盡由徑路凡屬崖箐中間略
可措足之地即能潜行出入若于此繞道圍攻必
將賊番可以衝突抄截之處節節分兵駐守而正
對賊番高峯碉卡之各營盤亦必嚴加防範令明
亮等趕造大砲一俟鑄就一面轟擊對面賊碉一
面于緊要處所添修石卡即可撒出官兵以為進
攻之用至達烏前敵(臣)擬黑夜渡河襲擊西山陡
壁上賊碉原屬冐險竒之計但賊番未必不恃其
山勢陡削直插河流揣度官兵無由前往因而防
守稍疎(臣)總于數日内督兵進取以期與山梁上
官兵兩相接應速破險隘
同日阿桂奏言此次參將汪騰龍鄭國卿等先攻
甲魯原因其地險要既得甲魯或直特正地或取
甲爾壟壩皆可進兵第該參將等所帶漢土内如
德爾格忒等馬上番民皆不長于步行登山現在
兵力難分兩路應俟該參將等攻得正地山口碉
柵進奪甲爾壟壩之後或應從正地進兵或撒兵
前赴綽斯甲布併力進勦相機酌辦均奏入報
聞
同日
上諭内閣曰阿桂奏前鋒校喜當阿登色保于攻奪甲
爾木山梁時奮勇殺賊著照所請均賞戴花翎俟有
委署前鋒參領缺出即著喜當阿補授委署前鋒侍
衛缺出即著登色保補授
上又諭内閣曰阿桂奏雲南曲尋恊守備國士豪身先
士卒殺賊奪碉東川營千總楊大山校砲擊賊踰險
乘高雖各得傷不肯在營調理實為奮勇出衆國士
豪著賞戴花翎楊大山著賞戴藍翎
丙午温福豐昇額奏言(臣)等率領海蘭察等由色
木僧格前之格實迪地方進兵奪取大碉石卡查
勘南北兩山情形北山山梁攻取較為稍易因於
十一月初四日夜發兵至天明時額森特由穆拉
斯郭山繞至博爾根山頂佔據大寨哈國興由以
本色爾北山旁進奪額爾奔木柵海蘭察自山後
進奪賊卡復奪取瑪覺烏大寨(臣)等以此處甚關
緊要當經往添兵駐守
同日温福豐昇額又奏言前派二等侍衛巴圖魯
烏什哈達於偪近路頂宗處所築卡攻賊烏什哈
達晝夜與賊打仗趨築木城卡座進逼賊寨用砲
轟擊碉卡摧毁甚多及攻克路頂宗時雖因染患
寒疾未經在事而路頂宗之得以克取均奏入
上諭軍機大臣曰温福等此次進兵分隊佔據博爾根
山梁並攻克瑪覺烏寨落取路前進甚合機宜但細
閱地圖簇拉角克那拉覺等處賊碉林立與我兵後
路相通者甚多温福等宜善為防範其進兵則仍應
照攻取路頂宗等處籌辦分路方為有益
上又諭軍機大臣曰温福等奏攻取路頂宗喀本色爾
時鳥什哈逹及富爾賽等八人均各奮勉烏什哈達
著陞授頭等侍衛其革職留任之案並著開復富爾
賽巴達瑪庫勒德岱森保那薩拉碩多爾海楚巴什
博和爾岱均著授為藍翎侍衛以上各員及其餘奮
勇出衆官兵有應實巴圖魯名號者無論滿洲綠營
土練查明挑選二三人奏請賞給
丁未舒常奏言金川逆酋將被留兵丁楊會先放
回投遞書禀據供在西路南山水卡進攻被掠及
回營時金川頭目告稱官兵攻我未識
大皇帝知與不知如必欲攻我我不得不防備乂聞賊
番各寨中共有内地兵丁八九十名至所見守達
爾圖山梁之頭目通事即在西路被掠時所見之
二人等語軍營無認識番字之人已將逆酋原禀
馳交阿桂處譯奏並將楊會先送赴遠鳥備訊奏
入
上諭軍機大臣曰舒常奏到楊會先供詞係在西路南
山水卡進攻其因何為賊所掠何以未據温福等奏
及至所稱賊匪各寨拘留八九十人此等兵丁何由
為賊所得且營兵有數可稽如係帶兵將領未經呈
報即著查明參劾或各營禀報而温福等以為無關
緊要不即奏聞亦著據實覆奏又據供所見守達爾
圖山梁之頭目通事即在西路被掠時所克之二人
等語此必賊匪因我兵由綽斯甲布一路進攻遂將
助逆頭目撤回防守是西路各寨金川賊衆漸少温
福等益當乘隙直入自更易於得手至西路助逆頭
目既經撤回南路一帶亦必潛行抽撤况温福等現
在進攻明郭宗距美諾甚近則南路官兵尤當乘機奮
擊使賊番不能兼顧自可尅期擣穴擒渠再金川逆
酋禀詞譯出情節與楊會先供詞是否相符並此外
有無喫緊關鍵阿桂即應知會舒常一面奏聞
同日舒常又奏言現在定期進兵山險碉堅必須
用砲轟擊屡經扎催銅觔砲匠尚無音信奏入
上諭軍機大臣曰舒常一路所需銅觔砲匠著傳諭文
綬迅速趕辦選派妥員尅期解往一面奏聞此等事
乃文綬專責何竟任催不應如再有遲延致悮進勦
恐文綬不能當其罪也
戊申阿桂奏言(臣)前此紥造皮船擬於黑夜渡河
襲取西山陡壁上賊番碉卡以期壓破前敵但察
看情形西面山産直插河流其上本無路逕惟踹
看山岩凹凸之間有三處略可爬越而登其上均
有賊番碉卡向日斷難借手(臣)連日體察賊勢於
十一月初三日分撥漢土兵丁於黃昏後先將預
備皮船橋科潜運渡口即於是夜分撥官兵搭橋
陸續渡河至初四日夘刻千總劉世勲帶領第一
隊屯兵繞至西山最高石卡上首撲進奮擊將西
山頂佔據把總王興邦帶第二隊巴旺布拉克底
土兵將山半各碉卡攻得第三隊明正嚕密土兵
復將沿河山根各卡奪據其時東面山下總兵王
萬邦章京圖欽保等各領黔陜官兵拔開木栅並
將木城石卡攻破赴東面之翁古爾壟西面之布
喇克尼德古及紐寒各地方均於已刻以前攻克
守備催文傑督催土兵及遊擊劉輝祖等帶昭通
等兵於攻得西山碉卡後越過山溝攻得石卡兵
下尚有雍德里官寨一所(臣)於是時派侍衛將領
等帶領楚兵於西面一帶山梁分布據守即督勵
官兵將雍德里三面圍攻至次日早攻破又得永
梅尼爾瑪等碉座此次共奪得大木城一座碉寨
一百餘間石卡五十餘座(臣)查東西兩山懸座壁
立下逼奔湍各弁員等於碉卡林立中蟻附奮攻
其前敵木城又極堅固賊於城外挖掘深溝松籖
密布溝外將土例鬆使攻撲者易於踹䧟木城内
復築石牆牆内有石碉四座互相援助官兵等俱
能鼓勇先登迅時攻破實為勇銳(臣)現將攻開前
敵緣由飛行明亮令其迅速夾攻以期及早會合
(臣)即移營翁古爾壟密籌進取至千總郭士才因
首先奮勇拔開木栅騰身躍入以致陣亡奏入
上諭内閣曰此次阿桂實心籌畫調度有方並在事出
力之將弁兵練均著交部議叙至貴州千總郭士才
首先拔柵以致陣亡實堪憫惜著加恩贈都司銜交
部議䘏仍賞銀一百兩給付其家並著恩查明郭士
才有無子嗣如年已多歲即送部帶領引見
上又諭軍機大臣曰阿桂之子拜唐阿阿爾逹著加恩
授為藍翎侍衛
上又諭軍機大臣曰前以阿桂攻克甲爾木山梁賞給
内大臣銜隨據具奏懇辭因諭令俟攻得僧格宗即
傳旨謝恩今阿桂如此勇往即著在軍營傳旨奏謝
如能徑取僧格宗掃穴擒渠自當再頒酬庸渥典至
官兵已得翁古爾壟隘口正賊番破膽之時且據所
獲達爾結供稱距僧格宗不遠有噶察地方聞僧格
桑尚欲調兵拒守等語阿桂若及其守拒未定迅速
勦擊自易為力惟僧格桑勢已窮蹙亟宜留心訪察
斷其潛通金川之路倘逆酋逃往金川即應督兵與
索諾木一併勦擒不得僅向索取現令另降諭旨詳
晰傳示兩路遵照妥辦再我兵攻得翁古爾壟東西
兩面山梁此等要隘得之頗屬不易其間路徑叢雜
並當設法堵禦毋為賊所竊佔而我兵所過後路更
須加意防範俾糧運接續通行賊番不能在後抄截
庶為萬全
(臣)等謹案大軍分路進攻勢如破竹僧格桑自
知罪重難宥亟圖竄逸
皇上屢頒明旨令西南兩路大臣留心訪察斷其通金
川之路實為此時要著未幾僧格桑見大兵電
掃颷馳美諾危巢斷難支禦退而思守布朗宗
旋以力弱勢窮遂由美卧溝竄往金川仰見
乙夜運籌數千里外
洞鑒無遺後因我兵乘勝罙入
諭以山徑叢雜竊佔既當堵禦抄截更藉嚴防
天語重申丁寧周至當捷書連奏之時
聖心益持兢業洵非臣下所能窺測萬一者也
上又諭軍機大臣曰阿桂此次所獲活口據供有金川
頭目六人帶兵千餘在南路守禦即從前温福等所
獲活口供稱西路亦係金川賊目助守而董天弼所
奏木丫山梁一帶亦然索諾木抗顔助逆尚欲托為
恭順自謂並無干犯昨據舒常奏金川頭目有官兵
攻我未識大皇帝知與不知如必欲攻我不得不防
備之語實為狂悖可惡温福等於進勦金川竟當明
白宣諭爾索諾木本一土司輒敢黨助僧格桑抗拒
王師罪已不赦况爾父郎卡蒙恩曲宥爾復肆行悖
逆即屬再犯其罪更在僧格桑之上且爾自言派往
小金川之賊係爾姊賠嫁之人今小金川各處經官
兵殺獲者金川賊衆居多豈皆随爾姊賠嫁者乎在
爾祗因僧格桑以地許給遂利其所有希冀吞佔名
為相助實欲自取此又必當亟加天討者本將軍等
奉大皇帝之命領兵征勦一切皆禀受機宜期於殄
平兇逆淨掃蠻氛爾既為内地土司當知中國法度
豈有不奉諭旨而調兵征討之理何得託辭故問大
皇帝知與不知乎爾自以地險可守私幸無虞如小
金川碉卡未嘗不險拒守未嘗不堅天兵所臨勢如
破竹爾金川即竭力支持不過苟延歲月安得如許
力量久與天朝抗乎至僧格桑竄入金川此時即將
逆酋執縳爾索語木一同親赴軍門叩首請罪尚可
諒爾誠悃代為奏聞或冀邀恩貸汝一死若復藉詭
詞取巧至危急時將僧格桑獻出求免斷斷不能至
爾金川百姓因賊酋派助他人死傷甚衆爾等何苦
捨死更為賊酋抗守若早知改悔實意歸誠即將索
諾木兄弟縳獻請命不但重加賞賚必且仍舊安置
本地長享太平倘迷而不悟直至金川攻破勦洗無
餘悔無及矣我軍進攻金川時照此檄諭沿路傳云
自可破賊膽而渙其勢將此傳諭温福阿桂等知之
上又諭内閣曰據阿桂將奮勉出力之侍衛官兵查奏
請旨副參領圖釵保著授為額外參領俟本營前鋒
參領缺出坐補遊擊谷生琰賞給巧親巴圖魯名號
並賞戴孔雀翎護軍額魯特栢凌著授為藍翎侍衛
賞給衝前巴圖魯名號三等侍衛委署營總哈清阿
著授為二等侍衛
上又諭内閣曰昨原任川東道託隆回京詢以阿爾泰
在任行事已將其賘蹟各欵遂一開出因令軍機大
臣詢問阿爾泰之子明德布據供實有𣲖令屬員代
買物件少發價值之事又前任龍安府知府馬權保
荐卓異曾有送給松石朝珠及皮張各件等語是阿
爾泰婪索情節已屬確鑿無疑不可不徹底根究著
文綬併案嚴審李本身仕藩司乃於阿爾泰恣意貪
婪不早據實陳奏實屬徇情容隱李本著革職交與
文綬一併審擬具奏四川布政使員缺著錢鋆補授
平定兩金川方略卷四十二
