欽定四庫全書
平定兩金川方略卷八十九
二月己丑阿桂色布騰巴爾珠爾奏言查喇穆喇
穆山梁為賊番緊要門戸海蘭察之兵已繞過其
左佔據登古山梁即不難繞截喇穆喇穆之後但
有登古對面高峯驟難攻克而其下尚有可繞之
路若從此繞出不但該處碉卡賊難據守而喇穆
喇穆之賊見大兵已越至險之地亦必不攻自潰
惟此一帶山梁本係當噶爾拉功噶爾拉一脈氣
候亦同相似與明亮由馬奈等處沿河進兵者不
同數日來雨雪連綿層冰涷滑官兵越爬立脚為
難但自登古對面高峯而下不十餘里即出積雪
之地現在各官兵等鑿冰冐雪搬石掀木甚為踴
躍以為一過此隘則地勢漸平天氣漸暖勒烏圍
賊巢在望不難計日掃平並不煩(臣)等嚴加督飭
其凱立葉一路(臣)等斜望該山形勢較為切近詢
之番人均稱有路繞越不難措手查有久經投出
之金川番人策旺伊生長凱立葉地方路徑情形
較為熟悉因令其前赴豐昇額軍營以資嚮導兹
於二十三日天色已晴(臣)等即於日内督率攻𠞰
同日郝碩奏言(臣)於本月十八日自大板昭馳赴
布朗郭宗催趲糧道查布朗郭宗為新設各站總
滙之地存米現有三千餘石兼之每日滚運上站
米石並運送麵觔軍火餉鞘等項積米未能暢運
且軍營積貯亦不甚充裕設早晩直抵烏勒圍愈
進愈遠更須添安數站(臣)率同站員將後路捲撤
之夫截留三百餘名赶緊前運又於本站僱募客
夫酌量加運日來頗見踴躍甚有情願加裝背負
者每日可運積米數百石旬日可運完此後滚運
之米隨到隨運不致停積均奏入
上諭軍機大臣曰前以阿桂從谷噶丫口深入其後路
最關緊要復因豐昇額奏凱立葉一路攻進稍難曾
令其統兵赴谷噶一帶為阿桂助𠞰聲援今阿桂又
遣熟識路徑久經投出之番人策旺前赴豐昇額軍
營以資嚮導凱立葉既有路可繞復添嚮導之人自
可乘間攻克與阿桂會合進攻但六七千里外軍務
機宜究難懸定阿桂豐昇額惟當斟酌妥為之仍將
作何定局之處迅速覆奏惟是數日以來朕日夕盼
望竟至中夜無寐將軍等豈可不體朕宵旰焦勞之
意嗣後間四五日奏事一次勿稍遲緩又據郝碩奏
抵布朗郭宗後赶運軍糧所辦甚好客夫均知出力
趲運亦屬可嘉郝碩等自應酌量加賞以示鼓勵
同日
上諭内閣曰阿桂等奏軍營出力人員請將全福陞補
貴州丹江營參將所遺貴州水城營遊擊員缺以李
煦補授又四川城守營恭將員缺請以劉興祖補授
其陜西潼關恊副將員缺現在綠營參將内不能得
人請以火器營翼長子爵仁和補授均着照所請行
其委署防禦八十七索倫馬甲諾沁親保俱着授為
藍翎侍衛仍着賞給八十七諾訥馬克巴圖魯諾沁
親保資濟特巴圖魯名號其貴州兵王安章湖廣兵
曹萬年俱着以千總補用仍賞給王安章掖桑巴圖
魯曹萬年瓦爾單巴圖魯名號均各加賞銀一百兩
同日富勒渾奏言(臣)於二十四日馳赴谷噶軍營
與將軍阿桂籌商糧運及帶兵防駐事宜據稱大
板昭實為西北兩路糧運總滙只須將大板昭各
卡隘防範周密即可無虞至僧格宗一處不過駐
兵防守與美諾布朗郭宗聲勢相連以通消息實
與各處後路無關且目下大兵分路會攻該逆酋
方固守不暇何敢分兵滋擾現在擬即進攻遜克
爾宗新設糧臺正當赶運一經得手即可直抵勒
烏圍又須添安三四站以利軍行等語(臣)查谷噶
一路軍糧經(臣)設法運供並無貽誤昨劉秉恬已
由孟拜拉前赴楸砥查看道路情形郝碩亦前往
布朗郭宗催辦糧運(臣)現駐梭洛柏古地方離大
營三十里督催赶運以裕軍儲阿桂進攻遜克爾
宗一經克捷即欲直抵勒烏圍一切增添臺站均
在賊酋境内後路軍糧設有不繼關係匪輕(臣)自
當權其輕重暫駐梭洛柏古相機妥辦至新開楸
砥色利溝道路據查禮禀稱業已開通修治寬整
其中險仄之處亦俱搭造編橋計自楸砥至薩拉
共安九站比之北路由孟拜拉經行較近十二站
即比北路之咱嗎山及西路之卧龍關兩處運道
均近十站所有糧米人夫馬匹各項可節省十站
之費且係梭磨小金川地界距賊甚遠尤為妥穩
(臣)前准文綬來咨將西路未經起運商米改運楸
砥一路第恐道路初開各商未經親歷不免觀望
遲疑(臣)現在咨商文綬先飭成華郫灌四縣共辦
長運大板昭米一萬石剋日起程勒限到站此項
米石絡繹而來各商等自必聞風嚮往迨商民輻
輳糧運日增而後路達木巴宗所剩米石即可留
為布朗郭宗美諾等處防兵支食是舊存者既無
堆積之虞新到者復有充盈之效並可將布朗郭
宗至美諾一帶夫馬酌留歸入各卡隘以壯守禦
之聲援以絶賊番之窺伺而其餘後路各站均可
裁撤以歸節省奏入
上諭軍機大臣曰前此阿桂軍營後路關係緊要因令
富勒渾仍隨阿桂大營督辦一切今富勒渾奏到籌
辦糧務情形是該督自不便輕離西路至僧格宗為
南路阨要之處即着王進泰前往駐守
同日桂林奏言(臣)督率各站員上緊赶運南路軍
糧今據糧員禀報大營現存糧米除運供奎林一
路及在山梁官兵支食外已積有二千三四百石
人夫約有一千三四百名足敷分運其换班人夫
陸續解到者約有五百餘俱儘數先撥大營應用
其續到之夫即照數截留以補從前撥調之數既
可以資滚運亦可免人夫往返之煩再查自章谷
以至軍營沿途路徑多有應用渡船之處必須預
添船隻方可隨到隨渡所需工匠物料以及應添
水手(臣)已核明數目徑行承辦州縣赶解應用一
俟物料到齊即飭員弁上緊修造以資利濟奏入
上嘉之
辛邜豐昇額奏言將軍阿桂差遣從前投出之金
川番人策旺土練守備阿拉來營以資嚮導隨令
潛往凱立葉山前山後遍行詳勘何處可以進兵
旋據策旺等查得凱立葉南首由達爾扎克對面
之莫爾敏山傍林箐内約行二十里踰溝即係凱
立葉一帶山梁之中地名迪噶拉穆扎上有碉座
官兵取此必由樹林中穿出自下上登并須佔據
莫爾敏山方能聯絡但向年山上只有二碉今見
山巔碉卡已連監十餘座看守甚嚴除此兩路外
别無去路(臣)等思該處實係賊酋要隘一經得手
便可直抵勒烏圍故賊人守禦加嚴而我兵之攻
取更宜速密(臣)現即派兵前往攻取莫爾敏山以
便奪佔迪噶拉穆扎奏入
上諭軍機大臣曰前因阿桂已由谷噶了口統兵深入
恐其後路未能嚴防適豐昇額奏凱立葉一路驟難
攻進因令移兵往谷噶一帶為阿桂後路聲援今豐
昇額又覓有可進之路自當相機妥辦若果將莫爾
敏山攻克繞取凱立葉其與阿桂進攻格魯瓦覺之
兵亦甚有益且前據阿桂奏二十三日天氣已晴官
兵攻𠞰自易為力佇盼捷音
癸巳明亮富德奏言(臣)等於二十四日派令和隆
武等帶兵由卡卡角分路仰攻又令科瑪等繞過
卡卡角山後截出東面進攻使其三面受敵詎東
面溝内碉寨相連密如櫛比將我兵攔阻在内而
續派恭領拉布棟阿佛喜常禄等帶策應兵六百
名俱裹帶四日口糧鼓勇衝入與溝内官兵合為
一處將各碉寨或用焚燒或行搶佔而正面西面
兩路相持至兩晝夜(臣)等復察西面山脚斜插之
處絶壁中間微可攀陟有空藍翎興善保守備田
藍玉新得花翎益思自效隨挑健兵五百名同時
攀越於二十六日黎明將登山頂豈意賊番埋伏
峯下突出排鎗施放而各鎗俱不過火我兵搶至
跟前揮刀驅殺立時驚竄其時各山口賊番無不
慌亂而賊人正面山觜砲位亦即隨火炸裂三面
官兵聞聲相應勇氣百倍共殺賊六十餘名其餘
各寨逃去之賊正當斜上山梁適和隆武統兵進
口截殺一半隨將卡卡角全行佔據現在卡卡角
以前地名庚額特與卡卡角又隔深溝正西一面
壁立千仞前後雖有可攻道路實為一夫當關萬
難措手即正面山脚直插河流惟山半横腰羊腸
一線則又有兩石碉攔路其後復起一碉護之據
土人云此為金川南路第一緊要門戶過此則山
岩雖險皆有着力之處(臣)等赶運大砲先將當路
碉卡轟摧如可俟隙而進必不少留餘力至奎林
一路自十九日將兵撤回歷今十日屢據報稱自
山梁下壓應先取斯第則博堵已在掌握但足跡
所經怪石鋒利難行若非步步駐兵而下後顧正
復堪憂今兵四千五百名實不敷用末便輕進俟
河北攻過庚額特與斯第博堵相對即可渡河而
南為上下夾攻之勢
同日文綬奏言荆州駐防兵一千已全數出口據
報頭起已抵卧龍關即日可到布朗郭宗其湖北
綠營兵一千於二十三四日已抵成都即尾隨滿
兵進發(臣)已飛飭帶兵將領迅赴布朗郭宗一帶
聽阿桂酌派均奏入
上諭内閣曰據明亮等奏派兵由卡卡角三路進攻當
阻險相持之際有空藍翎興善保守備田藍玉攀越
登山賊人埋身峰下排鎗施放而各鎗俱不過火其
正面山觜賊人所安之砲亦皆隨火炸裂官兵勇氣
百倍乘勢𠞰殺將卡卡角全行佔據此皆仰賴
上蒼嘉佑俾賊衆魄禠胆落至官兵等無不努力奮勉
而興善保田藍玉二人勇往出衆尤屬可嘉興善保
着加恩授為四等侍衛田藍玉着加恩授為都司遇
缺即補其餘出力之將弁兵丁並着明亮等查明記
檔俟攻得馬爾邦後即奏聞交部分别從優議叙富
德自到軍營以來實心調度着加恩授為都統遇缺
補用又建昌鎮總兵英泰出師南路已歷四載頗能
實心奮勉着將英泰所有革職之案准其開復
上諭軍機大臣曰明亮等奏攻克卡卡角山梁並現在
用兵情形一摺深為欣慰昨因明亮一路兵數較少
已諭阿桂將續調之湖北綠營兵一千馳往南路並
令照文綬所奏之川省綠營兵一千三百名酌撥兩
路應用又成都駐防三百名亦可調撥分用是明亮
南路約可添兵一千七八百名此兵一到即可添助
奎林一路攻𠞰更為得力今湖北綠營兵已於正月
二十三四日抵成都着傳諭阿桂即速知照楚省帶
兵之員催令遄往應用
同日
上又諭内閣曰寧遠府知府盛英在綽斯甲布一帶辦
理糧務頗為出力且熟悉番情所辦俱合機宜着加
恩賞給道員銜仍在軍營辦事
同日劉秉恬奏言(臣)於本月二十五日至楸砥地
方據查禮禀稱新開運道遵照阿將軍指示於正
月十一日委員帶夫分段開修上緊赶辦均已修
理工竣(臣)查新開楸砥道路計自桃關至谷噶軍
營共二十三站至副將軍豐昇額軍營共二十七
站較之别路運道自屬捷近兩路軍糧不難從此
運供奏入
上諭軍機大臣曰劉秉恬奏楸砥運道已經修理工竣
較别路自屬捷近昨富勒渾亦將各路程站開單比
較並於新路設法招商轉運使衆皆喜近爭先若此
路一通於糧務甚為有益兩路軍營皆資其益着傳
諭富勒渾等一面查核即飛札鄂寶照辦
上又諭内閣曰松茂道查禮在軍營隨辦糧務向稱得
力今此次開修楸砥道路尤能迅速督辦所有從前
革職留任之處着加恩開復用示奬勸
(臣)等謹案師行首資餽鑲必經理得宜流轉近
便始能無闕儲胥我
皇上厪懷軍餉於各路支供無一不上煩
指畫俾諸(臣)咸得遵循董率籌運其隨營辦運諸員亦
無不感
恩奮勉職在從戎誼均敵愾轉輸絡繹皆臣子職分所
當然而每凡有微勞即蒙
甄錄或晉增新秩或指釋舊瑕
寵施彌渥感勵倍深所以源源共運用濟集勲也
乙未舒常奏言綽斯甲布土司分派土兵擇於二
十五六日進攻並請官兵同時並舉(臣)等届期派
恭將馬應詔等前赴周叟帶領土兵前進一面抽
撥官兵乘夜前赴日旁即令永平烏爾圖納遜等
分往兩路接應土兵是日子刻綽斯甲布土兵俱
由深溝密箐潛赴賊碉坡下接踵向上仰攻碉内
鎗石並發土兵已有受傷而救援之賊愈多因暫
令官兵撤退又據周叟一路帶兵之馬應詔等禀
稱二十六日亥刻進攻對面山梁碉卡至二十七
日丑刻俱到碉前併力攻打奪獲石碉二座賊人
分頭來援土兵一面抵禦一面將所得之碉即時
燒拆殺死賊番甚衆土兵亦有受傷且地險碉堅
驟難攻撲亦遂撤回(臣)查此次打仗綽斯甲布陣
亡頭人二名土兵十三名受傷頭人一名土兵八
十一名俱分别照例給賞又據永平報稱本月二
十日亥刻有分卡千總袁國璜望見賊卡上一二
百人往來搬石似有修葺碉卡之狀該千總即率
兵用鎗連擊殱斃數賊餘始竄匿奏入
上諭軍機大臣曰據舒常奏綽斯甲布土司覓得周叟
對面山梁並日旁下面碉卡有可進之路派兵冐險
前進奪碉殺賊等語看來此路難於直進然籍此以
挫賊鋒而綴賊勢亦不可少其土兵内陣亡受傷之
人均堪憐憫自應照例賞䘏至各土兵之勇往出力
由於該土婦及土司土舍等誠心恭順甚屬可嘉着
舒常傳旨賞給綽斯甲布老土婦倉旺穆拉土司雍
中旺爾結土舍綽爾甲木燦緞各四疋以示鼓勵又
奏稱永平呈報千總袁國璜見賊一二百名往來行
走以修碉卡隨即帶兵前往鎗斃數賊等語賊人修
卡自防固屬情理所有但我兵正值分路進攻賊方
守拒不給安得復有如許餘閒賊衆專修碉卡似係
賊人故作整暇飾為無恐之狀或伺我不備潛出滋
擾亦未可知舒常不可不留心防範勿稍疎懈
同日鄂寶奏言查豐昇額由凱立葉進𠞰若支西
路之糧則應從卧龍關明郭宗布朗郭宗一帶運
供無須取道卓克采等處但由西路運至凱立葉
計程四十二站由此路雜谷梭磨卓克采一帶運
至凱立葉計程三十七站以程站遠近計之卓克
采一路實為省便至丹壩係在卓克采之外相距
八站再加四站始抵凱立葉計程亦係四十二站
均屬道遠費多是以(臣)酌量遠近擬卓克采一路
挽運現在阿桂又奏開修楸砥道路若此路一通
較卓克采更為捷便俟糧運暢行足供兩路兵食
再將應行改併之處商同辦理奏入
上嘉之
同日阿桂奏言(臣)前因楸砥一路本距内地較近
一切糧運道近而費省是以飭令松茂道查禮相
度開通今據該道報稱剋期分段開修已於二十
四日竣工糧夫人馬皆可通行計自桃關至楸砥
又自楸砥至大板昭較之西路自桃關而卧龍關
明郭宗以至大板昭近至十有餘站每米一石可
以節省五六兩等語查運道改至楸砥兵糧脚價
節省既多而卧龍關明郭宗布朗郭宗一帶二十
餘站人夫皆可大加裁減所省尤為無算且自楸
砥直運至凱立葉又較之由楸砥而繞至卓克采
再運凱立葉者亦多減省但必俟楸砥糧運大通
凱立葉軍糧始可取資於此則該處臺站人夫自
不可不急為安設但由内地應運之糧迄今運出
者甚少亦未撥給人夫應用查楸砥一路此時僅
有查禮所僱開路番夫千人業經富勒渾飛檄飭
令暫留在站而底木達布朗郭宗一帶站夫又必
俟楸砥臺站安設之後始堪捲撤應用今道路雖
通而夫糧不到仍何以節帑項而裕軍儲(臣)現已
飛檄文綬赶辦奏入
上諭軍機大臣曰楸砥新路既有赶修完竣其臺站人
夫自宜急為安設以利轉輸前據文綬奏稱已於正
月二十八日前赴楸砥會同劉秉恬查辦新路夫糧
事宜何以此時尚無運到且截留在站之夫亦祇有
查禮所僱番夫千名其何以供兩路軍糧之用前已
有旨令文綬即回省城辦事着傳諭該署督即速督
飭所屬上緊赶辦俾得源源接濟毋庸遲悞
同日阿桂奏言查瓦寺鄂克什三雜谷丹壩及綽
斯甲布巴旺布拉克底兩金川各處均謂之甲壟
其番人言語不惟與西藏之唐古忒迥殊即與南
路之明正各土司亦須通譯(臣)處繙譯番字向不
用綠營字識惟有屯弁安布木一人小心老實凡
有番禀皆派出章京眼同閱看今屯弁通事逐句
念出即逐句寫出似不敢有增減之弊去冬收復
小金川之先早已檄調三雜谷土兵直至大兵業
將小金川全境收復始行聞信赶來伊等亦深知
愧懼亟思有以自白故此番進𠞰願為出力(臣)因
此量加奬賞該頭人等深為欣悅而該土司并囑
所屬之目兵向後倍加出力現在楸砥運道有路
可通則谷噶凱立葉兩處後路均在梭磨境内其
土婦卓爾瑪甚為可信且距内境益近距賊境益
遠後路斷無阻碍奏入報
聞
平定兩金川方略卷八十九
