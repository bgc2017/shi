欽定四庫全書
平定兩金川方略卷四十七
正月癸巳温福奏言(臣)自美諾攻克底木達以來
各寨投順番人不下數千除各頭人尚有形迹可
疑者拘禁訊究外其餘無關輕重之小頭人番民
察其壯健可用及自願出兵效力者三百餘名即
于頭人内酌給土弁職銜令其分領随熟悉番情
之游擊馬詔蛟等以偹進勦似為有益惟查兩金
川人並不剃頭今既望風投順自應令其一體薙
髮俾奸宄易於稽察其随營打仗之新順番人遵
旨與各土兵一例酌給口糧使伊等倍加感頌踴躍思
奮奏入報
聞
同日温福又奏言西安提督哈國興随(臣)帶兵攻
克布朗郭宗底木達等處即染患傷寒今於十二
月二十日病故查哈國興前奉
命總統西路陜甘官兵今既身故所有陜甘總兵張大
經富紳二人僅能管理夲部兵弁而固原鎮總兵
李雲標又久病未痊其所帶陜甘兵二千餘名急
需幹員分管(臣)前此奉
旨總兵缺出令於頭等侍衛及恭領内揀選署理今有
恭領巴圖魯海禄在西北兩路出兵多年勇往明
幹所有李雲標總兵事務似可即令海禄署理至
李雲標應否開缺之處仍俟
諭旨遵行奏入
上諭内閣曰温福奏提督哈國興在軍營病故哈國興
自前歲征勦緬匪以來頗属勇往上年調赴四川西
路軍營擢任提督帶兵攻勦叠著勞績是以特加恩
授為參贊大臣並將伊子用為守偹現在小金川全
境蕩平正值進勦金川需人之際倚任方殷遽聞溘
逝深為軫惜著賞銀一千兩存䘏其家並加贈太子
太保以示憫勞飾終至意所有應得䘏典仍著該部
察例具奏
(臣)等謹按哈國興家世韜鈐於綠營提鎮中勞
績頗著
皇上因其熟諳軍務兼習番情前此
特典参贊大臣已属
特典乃旋遘沉疴遂至不起
皇上軫念前勞加恩格外厚其賞䘏晉予官銜飾終之
典至優極渥一時提鎮諸臣有不感激思奮者
乎
同日
上又諭内閣曰李雲標現在患病著開缺調理所有陜
西固原鎮總兵員缺著海禄署理
同日温福又奏言(臣)查金川黨惡助凶今小金川
全境蕩平乃敢容留僧格桑其悖逆之罪不可不
厲兵申討(臣)仰遵
聖訓迅速進攻昨與阿桂豐昇額就現有兵力通盤籌
議(臣)温福等由哈爾薩爾進兵而阿桂等由當噶
爾拉進兵均攻噶拉依直搗腹心至豐昇額由綽
斯甲布進兵會同舒常逕攻勒烏圍制其要害(臣)
等現在陸續商議進發謹先恭摺馳奏奏入報
聞
温福又奏言查豐昇額由章谷吉地等處往綽斯
甲布原議於董天弼隊内撥兵會合舒常辦理嗣
緣董天弼之兵一時未能全到於(臣)西路兵内先
撥貴州及固原兵一千名並董天弼處先到之甘
肅兵一千數百名交與豐昇額於十二月十八日
帶領起程嗣有續到甘肅兵一千名亦令侍衛等
帶領趕上行走其三雜谷土兵一千五百餘名由
丹壩便道先赴綽斯甲布等候至從前大兵未底
美諾及底木逹之時小金川之南北境俱湏防賊
番抄截今各寨落次第收服東南北三面已非應
防之後路現將李煦富紳調赴大營分管貴州陜
甘官兵協同進勦惟查美諾係糧運總滙酌議留
兵令松潘鎮總兵五福駐扎又曾頭溝堪卓溝水
丫山大板昭一帶路通金川且僧格桑原從底木
達之美卧溝逃往恐賊酋見此處空虛從小路潛
來滋事是以酌撥兵二千名交與董天弼分駐要
隘並令其留駐布朗郭宗底木達等處防範後路
(臣)連日𣲖人深訪據稱功噶爾拉係金川與小金
川交界其山雖與巴朗拉相似而形勢較為高峻
地氣亦属隂寒(臣)審度事機刻難延緩業於十二
月二十二等日統兵啟行於簇拉角克溝之南帛
噶爾角克碉之北覓路逕赴牛厰前進較之回赴
美諾再趍功噶爾拉更為便捷奏入
上諭曰所辦俱妥佇俟捷音
甲午舒常奏言十二月二十日知府盛英帶領土
司工噶諾爾布來營據該土司稱索諾木畏懼已
於夲月十七日將甲爾壟壩地方綽斯甲布舊碉
三座金川新碉三座暨附近甲爾壠壩之思根等
處新舊碉五座一並退還現已𣲖頭目土兵據守
等語(臣)即面諭工噶諾爾布汝能實心出力督率
土兵助攻將來承受
大皇帝恩澤正多伊聞言欣喜(臣)随酌加奬賞去訖竊
思索諾木遽退甲爾壟壩必因大兵壓境無所倚恃
借此為勾結綽斯甲布之計若工噶諾爾布速令土
兵助力進攻可使索諾木生疑失望奏入
上諭軍機大臣曰舒常奏索諾木將甲爾壟壩退出所
辦深合機宜看來逆酋此舉自係聞大兵已破小金
川即日移兵分路進勦而綽斯甲布一路現有官兵
督率土兵進攻其意妄以為退還甲爾壠壩可圖目
前完事且俟大兵撤後復出而侵佔豐昇額舒常即
當明諭工噶諾爾布以此次進勦實為衆土司剪除
後患不滅不休益堅其效順之心不復存顧畏之念
方為妥善惟是金川番賊較之小金川狡謀更深其
於竊劫營盤抄截後路尤為長技前已詳悉傳諭温
福等加意預防營中守禦宜嚴途次巡查宜順使賊
衆技無所施或賊冒死而來即當乘機盡殱大示懲
創庶不敢復為輕視且官兵漸次深入後路尤關緊
要一切餉道軍臺並湏實力守護賊衆潛伺我後萬
一稍有疎虞成何事體此一節所關甚大温福等各
路均當留心規畫調度得宜勉之慎之
同日舒常又奏言(臣)謹奉
恩旨賞給兵丁一月塩菜銀兩随宣示兵衆無不歡欣
感激至土練等亦應遵
旨辦理但綽斯甲布番兵三千六百名除𣲖出看守隘
口外随營者二千一百名(臣)查經打仗受傷者即
行賞給其未出力者扣除如此分别辦理庶
特恩不致濫邀進勦咸歸實濟奏入
上又諭軍機大臣曰舒常奏綽斯甲布随營土練二千
餘名察其出力不出力分别加賞所見雖亦近是但
令獨抱向隅未必能激其媿奮之志豐昇額舒常當
傳齊綽斯甲布衆土練諭以尔等随征以來尚未見
實心出力本不應濫叨恩賞但此次大皇帝恩旨凡
随營土兵槩行加賞我等因仰體大皇帝一視同仁
仍槩賞爾等嗣後惟當倍加奮勉以圖報效如此曉
諭番夷等既得加賞感而且畏向後自可冀其得力
同日劉秉恬鄂寳奏言小金川全境蕩平現在分
别三路剋期申討金川粮運最關緊要查從前美
諾未克西南道路不通是以軍糧半由南路轉運
今道路業已暢達一切粮運章程(臣)等公同籌酌
除功噶爾拉官兵仍從草坡鄂克什一路糧臺供
運外其當噶爾拉一路軍糧乾隆十二三年均由
西路餽送今若將南路打箭爐章谷之糧運至僧
格宗再行運往計自省至營共有四十四站所費
實多自不若西路運供之便但功噶爾拉官兵數
至二萬有餘需糧不少若當噶爾拉亦同取資于
此恐致擁滯查自成都由雅州木坪以至美諾計
程已省二站且自成都以至桃關均湏陸運而自
成都以至雅州可通水路運費亦輕所有當噶爾
拉軍粮即從木坪運至美諾僧格宗等處轉運營
中不獨較之由打箭爐運往者所省為多即較之
由桃關運出者尚有樽節查木坪臺站向歸西路
今既以此路運供副將軍阿桂所統兵糧且該處
亦與南路相近應即改歸(臣)劉秉恬管理至綽斯
甲布一路前此十二三年用兵不過一二千名軍
米本為易辦然彼時兼從丹壩設站輓運者亦以
由南路打箭爐至綽斯甲布計程有二千一百七
十餘里西路由三雜谷丹壩至綽斯甲布計程僅
一千零九十餘里核其脚價不啻倍蓰且南路站
長山僻不能安設内地人夫随時僱用烏拉亦難
倚恃今此路增添官兵合計共有一萬六千餘名
目下所積軍糧僅敷一月之用(臣)等公同核計與
其多耗帑金為此難繼之局不如兩路並運轉收
節省之益而丹壩一途又有漢土官兵七百名在
彼防範即或加添護粮之兵亦属無幾况三雜谷
一路現有臺站人夫以之移進丹壩尤属易事(臣)
鄂寳於供支功噶爾拉之外兼辦丹壩運往綽斯
甲布軍粮(臣)劉秉恬供支當噶爾拉之外兼辦南
路運往綽斯甲布軍粮彼此趕辦不敢推諉貽誤
此外吉地丹東一路現有官兵六七千(臣)劉秉恬
於章谷存糧内督令源源運往亦足以供接濟奏
入
上嘉之
同日
上諭内閣曰小金川之地舊臘悉已蕩平現在將軍等
分路統兵乘勝直擣金川一切軍需自宜寬裕儲偹
著再於部庫内撥銀五百萬兩發往川省備用
上又諭内閣曰甘肅提督馬全著馳驛前往四川𣲖在
温福軍營作為領隊大臣管理甘肅官兵
上又諭内閣曰西安提督員缺著馬彪補授
乙未阿桂豐昇額奏言竊(臣)阿桂一扺布朗郭宗
即與(臣)豐昇額會同温福酌議三路分兵之局詳
悉具奏今(臣)等復奉
諭旨以綽斯甲布一路進兵湏(臣)阿桂前往(臣)豐昇額
於各處番情均属初辦在工噶諾爾布固為逆酋
親戚至如索諾木之母之妻皆係布拉克底土舍
安多爾之姊之女現在金川其安多爾又娶索諾
木之姑現在木拉克底均係世為婚婣(臣)豐昇額
即帶領當噶爾拉一路官兵亦湏駕馭巴旺布拉
克底之人始得其力彼中情形尚未深悉况小金
川既滅今又分道進攻金川(臣)豐昇額現統漢土
官兵督勦則金川之不滅不休工噶諾爾布諒亦
可揣而知現在舒常在綽斯甲布两月有餘于該
處事宜漸次熟悉今若令(臣)豐昇額督率此路官
兵令舒常恭贊軍務似可以期得力况(臣)等原定
三路中之功噶爾拉當噶爾拉兩路皆為進擣噶
拉依之兵綽斯甲布一路為進擣勒烏圍之兵者
原以噶拉依一帶地勢較險攻勦多費兵力至綽
斯甲布一路則一得達爾圖日旁山梁向前賊進
皆勢居下游稍易攻取三路中不論何處得手則
他路均可得力(臣)等已撥定官兵其侍衛章京等
亦皆酌量分𣲖日内即當起程若再行會商更調
恐於進勦轉致稍稽應否仍照前奏辦理伏祈
訓示遵行奏入
上諭曰所奏均是佇俟奮勉成功以待酬庸茂典
同日阿桂又奏言十二月二十一日據音吉圖汪
騰龍等報稱職等每日令將備上南山梁察看賊
蹤十七日酉刻見山下樹林内火起賊番紛紛潰
散當即統兵過河乘勢分攻山口在右賊番俱各
望風奔逸共計佔得大碉柵六座木柵二十三座
石卡六處殱賊五名等語二十二日又報稱職等
攻得正地溝口碉柵普濟保帶兵即赴甲爾壟壩
行至中途有綽斯甲布頭人安布差人迎禀已得
申爾壟壩馳往查勘其地有碉六座現經綽斯甲
布土兵佔據稱工噶諾爾布𣲖我帶兵千名來此
賊番見我埶衆即便散去又離此六七十里之協
雅地方有碉三座我頭人生根亦已攻克等語(臣)
思革布什咱一路原與綽斯甲布官兵共綴金川
賊埶今既攻得正地溝口甲爾壟壩即已控扼金
川要隘其餘革布什咱各處防兵均可量為裁撤
以資進勦業經飭令音吉圖等察看情形先行籌
辦此内德爾格忒等處馬上番民素不長于步行
越險進勦不能得力自應一併撤歸遊牧以節縻
費並可俻運粮烏拉之用惟查巴旺布拉克底之
馬奈馬爾邦亦係乾隆十二三年進兵之路該處
路通金川應即于革布什咱官兵内酌撥千名以
供駐守其餘官兵或可酌分當噶爾拉綽斯甲布
兩路統俟議定再行具
奏再查逆酋詭詐百出或因甲爾壟壩距巢穴稍遠
守禦較難陽為退地乞憐其實撤聚賊衆另踞要
險亦未可知(臣)仰頼
天威惟有矢志掃除凶孽此等伎倆斷不為其所惑亦
以告知豐昇額囑其前往該處駕馭綽斯甲布土
司使知大兵必滅金川庶該土司等不以退地而
心生觀望奏入報
聞
同日阿桂又奏言查别斯滿地方共有五寨其二
寨先經撫定此外三寨有两金川賊人監守是以
衆番等未敢遽投嗣(臣)即令已投二寨之番民前
往招撫該番民等遂與監守賊番接仗其未投之
三寨番民從中接應殺死監守賊番並據該番等
稱我等看見雜谷百姓自改作屯練以來各安生
理土司不敢欺凌今歸順
天朝不願分給各土司只求改作屯練等語(臣)查别斯
滿原係另一土舍其地在鄂克什三雜谷小金川
之間與維州協所属屯練界址相連十三年金川
事竣後岳鍾琪任意辦理將該土舍地方徑行賞
給小金川小金川因非同類𣲖累獨重現在該處
精壯番民多被逆酋𣲖出打仗陣亡僅存老幼婦
女五百名口是以該番等心存畏懼不願分給各
土司所請改為屯練之處實出真情(臣)等現已准
行檄調五福查禮前來經理至汗牛十四寨先已
歸順兹據前往招撫之明正土司甲爾恭得沁親
帶十四寨頭人來營報稱各寨内共有三百七十
一戶老幼婦女一千九百四十餘名口(臣)亦面為
曉諭令其𣲖精壯者随征復酌賞頂帶綢布等物
該頭人等極為感悦仍令明正土司赴彼彈壓將
來統歸五福查禮接辦奏入報
聞
同日阿桂又奏言(臣)欽奉
諭旨土弁雍中爾結色勒奔著賞巴圖魯號仍加守偹
頂帶奬賞花翎查巴旺與布拉克底本属一家巴
旺係土司其布拉克底乃係土舍向來未經領受
印信號紙此次随征小金川極為出力並懇將來
加恩受以土司之職(臣)仗思川省西南邊外各土
司形埶必宜衆建而分其力擬于軍務竣後酌量
奏請是以前此仰荷
聖恩賞給該土舍花翎(臣)因其未有頂帶酌照土著司
例給與空頂以示鼓勵苐土舍甫有空頂花翎而
土弁亦即賞戴花翎恐番人等不知分量稍生滿
足之心轉懈奮往之志(臣)現將加銜賞號
諭旨先為宣示所賞花翎察其此後出力如何再為請
旨又(臣)另摺欽奉
諭旨雅瑪應賞藍翎以示旌奬並應酌賜銀兩查雅瑪
係小金川邦甲小頭人擒獲時自懇前往招降故
未加誅戮伊即奮勉受傷固為可取今遵
旨酌賞銀十兩並給土千總目項所有藍翎亦請停緩
以待將來又(臣)奏攻克僧格桑陣亡新附番人二
名亦奉
旨照土名再減半賞給但候部議淮䘏未免時日稍稽
轉不足鼓勵随營番衆使之觀感興起(臣)已即時
加賞使番人等見目前出力致命之人立蒙
賜䘏自必更圖努力奏入
上是之
同日
上諭軍機大臣曰阿桂奏攻得正地甲爾壟壩一帶可
以控扼金川要隘留兵防守亦為要務阿桂業已洞
悉形埶自能妥辦又另摺奏别斯滿五寨降番改作
屯練既出伊等情願事屬可行餘仍遵照節次所降
密旨籌辦又另摺奏土弁不宜即賞花翎所見亦是
應如所奏辦理但其中有尚湏斟酌者如温福一路
出力土弁内並無戴翎之人即可照此奏留俟伊等
奮勉立功再加奬勵設温福軍營已有賞翎之人恐
不免相形生懈則又不當靳此恩施著阿桂即札詢
温福畫一辦理
同日阿桂又奏言(臣)仰荷
天恩授為定邊右副將軍並給與印信計福康安抵西
路軍營即可將温福現用之右副將軍清篆印信
移交前來(臣)所署四川提督印信應交與何人相
應請
旨奏入
上諭曰仍交董天弼
丁酉鄂寳奏言大兵攻克美諾現在分路進勦運
糧臺站至關緊要除綽斯甲布一路已飛飭原任
松茂道查禮等將堪卓溝等處臺站裁撤移設于
梭磨至丹壩一帶其自美諾至喀尔薩爾計程五
站有餘大營每日軍糧約湏二百五十餘石背運
人夫每站約湏五六百石加以轉送火藥軍装等
項在在需人雖准督(臣)文綬撥夫二千名實不敷
用而目下又尚未到齊(臣)因安站緊要随于沿途
站所就近抽撥復于肩挑貿易民人内勸諭召募
為數總属無多(臣)惟有竭力趕運固不敢驟期有
餘逐日供支亦不敢致有缺乏現已移催文綬將
所𣲖夫二千名促令作速到站並令多僱人夫趕
送來營以備分撥奏入
上諭軍機大臣曰糧運為軍營要務自應妥速籌辦但
前此官兵由西南兩路分進是以令劉秉恬鄂寳分
路督運今小金川全境蕩平運道多已改歸西路與
彼時情形迥不相同伊等自應協力同心酌量辦運
况劉秉恬已授為總督糧員皆其所属呼應更靈嗣
後辦理糧務著劉秉恬與鄂寳合而為一不必更作
分辦之名至三路糧運道路情形非朕所能懸度總
在伊二人察其遠近緩急熟籌全局随宜措置務使
裹帶寬餘膚功速奏其應由富勒渾在内地督催接
濟者仍遵前旨妥協經理
戊戌温福奏言(臣)于十二月二十六日帶兵抵工
噶爾拉山下之牛厰地方察看形埶見牛厰之前
工噶爾拉之下賊番立有大卡五座當𣲖額森特
阿爾素納普爾普等帶兵二千名作為頭隊李煦
巴朗德爾森保巴雅爾等帶兵二千名作為二隊
(臣)督兵随後接應因賊卡在山腰處恐其先有知
覺額森特等乘夜雪迷離直前攻撲賊見官兵埶
盛遂逃赴工噶爾拉碉卡之内並力拒守查工噶
爾拉巒嶂崚嶒皆如劍鋒刀刅與巴朗拉路頂宗
相似惟中有丫口僅如一綫羊腸而碉卡排立盡
據險要詢之小金川降人據稱兩金川原與工噶
爾拉山為界舊時金川在丫口兩旁祗修有大碉
二座因去冬大兵攻過巴朗拉又添修碉卡數十
座為防守等語(臣)與各領隊詳加籌酌仰攻非易
且連日嚴寒山陰積雪深至四五尺官兵現已佔
住半山自應先用大砲轟摧再以兵力攻撲方能
得手(臣)現在飛調所存美諾明郭宗等砲位並令
熟悉路逕番跴探路徑以期速抵喀爾薩爾直搗
噶拉依再官兵自抵布朗郭宗裹糧本属無多今
已過牛厰所帶五日口糧食用殆盡而新設各寨
尚未能源源接運查侍郎鄂寳現駐米諾(臣)已飛
咨籌辦總俟砲位一到兵糧稍敷即速相機前進
奏入
上諭軍機大臣曰温福奏攻勦功噶爾拉情形一摺所
辦俱合機宜此等險隘處所賊衆必於最要之地併
力拒守官兵進攻時自當示以不測指東擊西使賊
人難于照顧或可易于得手
同日温福又奏言據鄂克什土司帶領從金川出
來之鄂克什番人山扎勒塔爾赴營呈出索諾木
稟帖一封(臣)即譯出大槩總以並未幫兵狡詞支
辯至僧格桑竄匿一節並無一語提及又詢據山
扎勒塔爾供稱僧格桑從美卧溝逃竄之後即砍
伐樹木塞斷道路等語(臣)詳加體察該番所供自
係應有之事而索諾木來投此禀藉以試探軍情
尤為可惡所有原稟譯出並山扎勒塔爾供詞另
呈
御覽奏入報
聞
平定兩金川方略卷四十七
