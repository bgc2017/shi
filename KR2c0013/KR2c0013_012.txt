欽定四庫全書
平定兩金川方略卷四
乾隆三十年乙酉二月壬子阿爾泰岳鍾璜奏言
據西路維州恊副將董天弼知州王采珍南路游
擊宋元俊同知盛英先後禀報職等派妥員分赴所
屬土司查騐各處毗連金川地方碉卡俱有頭人
土兵防守因飭各土司設法招徠並相機攻勦土
司俱言殄滅金川永除後患寔與衆土司有益俱
願出力進攻至土兵攻勦得勝屢蒙重賞亦各感
激踴躍但郎卡因衆土司乘隙攻襲添碉愈多防
守愈密未能直搗其巢而各土司百姓連年坐卡
進攻又須辦運口粮實為勞苦惟恐力不從心及
至丹埧查騐所修碉卡雖可以保護官寨而金川
所據穆尔津岡堅碉林立從嶺下攻甚易而丹埧
自下仰攻甚為費手正在籌酌機宜適郎卡屢次
差人呌求因差通事往詢據郎卡頭人薩木丹僧
棟稟稱郎卡聽得父母官來此如兒女得見父母
急思叩見苐恐各土司加害不敢出來郎卡現在
嶺上求父母官上嶺以便稟言凡有所諭無不遵
奉該員等以既據郎卡懇求正可乘機過嶺查其
碉卡形勢路徑兼可騐看虚實情形籌酌辦理因
即起程過嶺郎卡率領大小頭人跪接請至勒烏
圖官寨具禀一切該員等由穆尔津岡過格尔溪
至勒烏圍計程四十餘里所見山徑﨑嶇層層碉
卡其散處番民碉房亦俱齊整去歲夏間近河地
土間有被淹其餘收成尚好沿路番民亦無飢色
現在麦子青稞俱已將熟似與平日傳聞情景不
同及抵勒烏圍傳見郎卡據禀乾隆十三年大兵
壓境郎卡與番衆已無身家性命蒙
大皇帝天恩赦罪免死我郎卡纔有今日如何還敢多
事至丹埧起事之由因乾隆二十三年丹埧無故
來攻格咱地方殺傷五十多人我並未報仇及至
二十七年丹埧土司欲殺其頭人阿咱尔納木結
伊投入金川願替我百姓引路往攻丹埧報仇我
因丹埧是有印土司不許攻其官寨惟佔取穆尔
津岡山嶺此事未經禀明父母官實為有罪如今
九土司連年攻擊我等所生兒女無人肯與結親
所投禀帖父母官不肯接收所請新印亦未蒙發
給如此拒絶不勝恐懼之至情願頂經設誓甘心
任過等語委員等隨諭郎卡汝與各土司俱係内
地所屬豈容仇報因汝侵佔穆尔津岡是以九土
司公同發憤合力圍攻此是汝自貽伊戚
天朝豈肯偏護金川轉使衆土司含怨今汝若執迷不
悟則勒烏圖噶拉依俱不可保何有於穆尔津岡
汝果誠心悔罪將穆尔津岡山梁碉座悉行拆毁
丹埧人口盡數交還九土司或能釋忿否則衆土
司必不肯歇手郎卡覆稟蒙諭退地還人等事不
敢不遵但丹埧上年搶奪金川作固頂一帶山梁
添修碉卡甚多其間又有三雜谷土兵營盤我若
全毁山梁戰碉恐衆土司乘空進攻如今願將戰
碉拆去五座其丹埧人口全數退還以見悔罪誠
心惟求分付衆土司撤兵賞結印信令與衆土司
一體承恩郎卡願廿出結此後冄不多事即或有
欺凌者亦不敢私與報仇惟陳明父母官聽候剖
断今欲遣頭人赴省叩見總督提督大人禀明心
事冄聽如何分付委員等告以汝現為各土司所
攻若欲差人到省難於轉禀今視汝如何實在誠
心悔罪以便辦理委員等随即起程仍回丹埧金
川當將所掠丹埧人口五十一名遣人送出又於
穆尔津岡一帶戰碉内拆毁五座惟山梁尚未退
還現飭丹埧及各土司仍舊防範等語(臣)等查郎
卡自恃地險碉堅防禦嚴密各土司兵力驟難搗
其巢穴是以自搆釁以來並無乞憐之狀今忽輸
誠至此恐有别情因調委員等來省面詢據稱細
察郎卡哀懇之情因見各土司時蒙賞賫而伊則
請印不給具稟不收恐已見絶於内地且既感從
前赦命之恩復慮此後有
王師之討悔懼交并似出實情但番性無常不時仇殺
今雖悔罪乞憐而後此是否常能安分難以預料
仍飭委員駕馭令各土司設法進攻奏入
上諭曰不必二三其意仍持前議久而不懈自可成功
况又無甚大費莫為屬員了事將就之議
(臣)等謹按金川侵擾鄰封恃強凌弱寔為衆土
司之患然彼時究未犯我邊陲明為禁約自不
必遽加申討若使各土司果能同心合力為洩
憤自安之計而殄此梗頑不靖之徒則既不煩
内地興師而足使蠻方永靖安邊善後之圖莫
有踰於此者伏讀
訓諭不必二三其意堅恃前議自可成功實屬片言居要
苐合九土司之意志而使之併力於金川是在封
疆大吏深體番情恩威兼用操縱有方隨時詳察
情形酌量駕馭以收其效乃阿爾泰等不能悉心
籌計俾協機宜令其久而弗懈而僅委之庸駑
弁員輒圖了事以番攻番之策既迄無成且致
養癰貽患爾時身任封坼者實不能辭其責
十一月庚午軍機大臣奏言(臣)等遵
旨詢問遊擊宋元俊現在九土司攻擊情形據宋元俊
稱九土司合攻金川一事始因郎卡強據丹埧以
致九土司公憤合攻以圖除害兩年以來亦經燒
其碉卡殱其民人掠其牛羊器械游擊在彼查辦
惟在九土司能佔郎卡便宜纔可進攻否則止令
照常圍困看有機會可乘冄行辦理今郎卡畏懼
天威并感激從前赦罪之
恩已不敢出巢滋事况現在情形不過伊等自相仇殺
只應鼓勵九土司照舊圍攻俟有可乘之機奏請
訓示奏入報
聞
乾隆三十一年丙戌二月庚戌阿爾泰岳鍾璜奏
言據維州副將同知禀稱上年十二月二十五日
半夜聞丹埧額碉一帶鎗聲不絶當令該土司前
往接應見金川番衆聚集圍攻并於格蔵嘉噶尔
河安設營截断額碉道路至二十八日將額碉攻
破佔據並用大砲轟擊丹埧格蔵官寨經駐扎綽
斯甲布千總袁國璉駕馭該酋連日撥兵援救又
於正月初二日催到從噶克土兵援助已將金川
所新設營卡攻開金川番現據額碉山景拒守又
據打箭炉游擊同知奏稱十二月二十八至正月
初一二等日金川同布提克底聚衆攻圍巴旺卡
卡角燒燬寨房殺擄人口詢係巴旺頭人陸塔爾
弟兄勾引金川番衆以致卡卡角地方被佔現飭
革布什咱等土司星速撥兵赴援初四日革布什
咱及明正章谷嚕密土兵與金川戰於羅哩地方
奮力擊退等語臣等查丹埧巴旺地小兵单今被
金川分路滋擾亟需援助協攻現已飛諭綽斯甲
布三雜谷小金川革布什咱各土司併協力攻務
期捷勝(臣)岳鍾璜奏請
陛見蒙
恩允准今適有金川滋擾丹埧巴旺之事請侯稍有定
局冄行起程奏入
上諭曰看此光景金川又略有猖獗之勢實當如何制
勝不可隠飾姑息
三月癸酉阿爾泰岳鍾璜奏言金川布提克底分
擾丹埧巴旺(臣)等叠次委員確查該處實在情形
今據奏稱此次金川圍攻額碉丹埧與之對敵互
有殺傷其格蔵瑪譲番民大半棄寨逃走該土司
親往弹壓始覺稍安又丹埧頭人多有不和亦經
駕馭曉示衆心始定從前丹埧頭人暗投金川致
將穆爾津岡失守目下又有不和誠恐别滋事釁
自當以固結人心為要傳令土司分别賞䘏頭人
土兵力圖攻守今丹埧土兵已同綽斯甲布帮助
之兵於瑪讓格蔵修碉捍衞分布防禦又據丹埧
搶獲金川男婦三名訊供金川欲於額碉修築完
竣來取作固頂等語復飭丹埧即於是處添修碉
卡嚴密布置俟雜谷等處土兵齊集設法進攻又
據巴旺一路員禀稱金川布拉克底番人於卡卡
角山梁接連修碉前進續經章谷革布什咱協同
巴旺土兵分撥於嘉哩山梁築卡堵禦金川退守
卡卡角巴旺亦分兵於額勒圭齊楮地方連絡聲
援以資防禦又據該土司禀稱卡卡角頭人陸塔
爾勾引金川布拉克底番衆將卡卡角地方深夜
圍攻佔據所有小頭人五名土兵三十餘名及協
防之嚕密土兵百餘名或陣亡或被掠無從查考
卡卡角山溝内番民房屋被燒者一百有零且節
次奪碉打㐲頭人土兵陣亡衝失者亦多我處土
兵本少若冄折損即恐地方難保等語(臣)等查丹
埧巴旺勢力单微自不能與金川角勝尅日奪碉
克寨且須固結人心始可冄籌進取已飭各委員
將被擾受害頭人土兵及離巢赴援各土兵量加
賞䘏以示鼓勵其應行添修碉卡之處飭令作速
趕修嚴密固守務保無虞奏入
上諭軍機大臣曰此次賊番搶奪碉卡該處土司未免
驚惶失措金川在諸番中雖稍強横若九土司果
能齊心協力聫絡聲援不難搗其巢穴但恐土司等
因連次挫衂心存畏阻遂爾裏足不前致金川益得
肆其猖獗究於番地有碍此等邊方小醜不過自相
殘殺並未敢稍侵内地不至用大兵申討若僅僅小試
兵力又恐于事無禆然金川所攻者非各土司之地
乎苟人自為守亦不致失其土地若董之以官則各
土司方以為當官差使而猶豫日生不肯奮勇攻拒
久之將孱弱難振此亦不可不告之以為伊等之故
也該督提等當詳察機宜或於攻𠞰之事量增賞䘏
以勵其志或於駐防處所酌助軍聲以壯其氣俾土
司兵目有所恃而不恐立效自當較易但須坐鎮運
籌不動聲色方合事機着傳諭阿爾泰岳鍾璜將該
處情形斟酌妥議覆奏
戊戌阿爾泰岳鍾璜奏言據各委員陸續禀報丹
埧於舊有碉卡外添修新碉一十八座現有雜谷
土兵及維州土練二千餘名分布協防其巴旺亦
於舊有碉卡外添碉七座與革布什咱嚕密土兵
八百餘名協同固守今若即用此防兵分撥進攻
無論人數不敷且各土司習氣每言之似銳而用
力不足惟土練稍知紀律各路土兵應須絲練分
撥董率並給以口朴方能於防禦之外設法奮力
進攻至綽斯甲布小金川革布什咱業已委員駕
馭各於本境添兵一面防守一面進攻現據綽斯
甲布一路具報於甲索及俄坡等處派兵暗襲互
相攻擊殺獲多人而金川亦綽斯甲布連界處所
遣放夾埧搶獲綽斯甲布男婦數人綽酋深以為
恨責令頭人力圖報復(臣)等悉心籌議丹埧巴旺
懦怯貧瘠防守尚資衆力若令進攻必須厚集多
兵方可張其聲勢(臣)等擬在維州土練及鄂克什
瓦寺木坪明正各土兵内酌量調撥三千餘名分
路遣用以資攻守苐查丹埧額碉巴旺卡卡角此
二處山勢陡險賊番添碉盤踞集衆扼守勢須令
各土兵聲東擊西分其勢力方可乘間而入惟是
各土兵離其巢穴代人攻守勢難裹餱粮而丹埧
巴旺地瘠民貧辦粮更為艱窘均需給賞口粮俾
之安心攻勦如能殺掠賊番奪碉克寨另行分别
給賞使知進兵獲利自必各圖捷勝庶於進攻有
濟奏入報
聞
己亥阿爾泰岳鍾璜奏言(臣)等查郎卡狡詐強梁
亦止於鄰近单弱土司侵其一二土司無論不敢
侵犯内地郎卡土司兵力稍強相距較遠者亦不
能稍為滋擾惟是各土司中如從噶克梭磨卓克
來鄂克什距金川稍遠或因事非切已稍有遷延
而革布什咱兵力無多不能獨力攻搗綽斯甲布
小金川雖堪與金川為敵不過於連界地方彼此
搶殺均未有大勝負惟丹埧巴旺逼近金川但懦
怯瘠貧非惟不能獨力進攻即防守亦尚湏佽助
(臣)等現擬於前此派用土練土兵内擇其精壮者
撥與丹埧巴旺助其軍聲庶幾進戰退守有恃無
恐至綽斯甲布小金川等若能奪力進攻雖不能
驟搗其巢亦可令其受創現飭委員諄切傳諭使
知進攻獲勝既得瓜分其地又可為伊等永遠除
害並可得邀重賞如此駕馭以示鼓勵(臣)等仍随
時詳察機宜妥酌辦理奏入報
聞
六月甲寅
上諭軍機大臣曰九土司會攻金川一事相持己將數
載尚無就緒兹詢之岳鍾璜亦未有善策以番攻番
之計似難責效伊等并稱賊酋倘知悔罪歸還丹埧
額碉懇請網開一面施恩寬宥等語所奏未得此事
要領金川侵擾土司乃番夷互相仇殺初不敢干犯
内地本毋庸加以兵威又何罪之可宥若欲為解怨
息争之說潜逓消息令其設誓籲恩此不過蹈綠營
虚誕惡習以圖掩飾耳目於事仍無實濟如慮賊酋
漸肆跳梁湏知懲創則預籌運粮密偵地利然後厚
集兵力分路夾攻一舉而殄滅之並非難能之事但
用兵究屬無名亦不值一辦至該督平日遣往宣諭
之員文職不過府廳州縣武弁不過參游都守欲得
通達事體者頗難其人萬一措詞失當轉致悞事機
而損國體且傳述或有粉飾更不得該處實情就目
前大局而計莫若阿爾泰會同岳鍾璜親赴該地傳
集九土司詳悉開𨗳諭以金川與爾等搆釁殘殺並
不敢侵犯邊境本與内地無涉爾土司等情願協力
攻勦原係爾等自為保守報復非中國欲籍爾衆土
司之力為勦滅金川之策設或金川敢作不靖為征
伐之所必及則以國家全盛之勢鋤強誅暴不過一
舉手之勞其事無難立就即如凖噶爾之強横諸回
部之驍悍不數年間悉已勦平收其疆土爾等豈不
聞知何有于蕞爾金川取之更不啻摧枯拉朽奚籍
爾衆土司之助手乎至爾九土司地廣人衆如果齊
心奮力聯絡聲勢抵敵非亦難事爾等倘因循觀望
致金川得肆䲭張勢必近者先被其併吞而由近及
遠潜遭蠶食甚為非計此乃爾等自貽切膚之患于
天朝毫無所損將金川果將爾衆土司盡行佔踞即
當特發大兵擣平巢穴并將爾等地方概行收取改
土歸流以永靖蠻服其禍福利害一聽爾等自行决
擇毋貽後悔如此明白申諭則九土司必知猛省至
督提大員親臨該地即金川未必不深懾服或可召
之使來與九土司同聽約束亦無不可然此須至彼
酌量時勢隨機應變非有定形所能預為籌度也現
已令岳鍾璜回川著將此先行傳諭阿爾泰俟岳鍾
璜到日同會前往悉心妥辦具奏至現在各處情形
若何或有另行籌辦之處并著迅速據實聞奏候朕
冄行降旨
七月甲申阿爾泰奏言(臣)遵奉
諭旨俟提(臣)岳鍾璜回川同往番境相機妥辦至現在
各土司於本境設伏巡哨尚屬嚴密及至催令進
攻則以為無路可進必湏潜由僻路暗放夾埧乃
為有益無損其實夾埧殺擄無多且均有金川守
碉番衆救應迎敵各土兵誠恐截其歸路即回本
境是以攻襲多未能深入而郎卡見各土司防守
嚴密日夜呼哨亦不敢輕入滋擾蓋現在情形如
此(臣)俟岳鍾璜回川會同前往體察各土司是何
情形郎卡是何動作相機酌辦奏入報
聞
平定兩金川方略卷四
