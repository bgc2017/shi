欽定四庫全書
平定兩金川方略卷十八
二月丙寅五岱奏言(臣)帶領官兵於正月十七日
攻取北山頂由谷口循山梁至北山頂相隔七十
餘里量其要隘俱分兵佔住擬於十八日將溝内
藏匿賊匪盡行勦除乃十八日晚伍什哈逹來稱
奉將軍令爾若不能取此山頂即以軍法從事(臣)
因添兵二百五十名交與副將色倫太及伍什哈
逹併諭以色布色爾以東已取大碉地方有都司
徐大勇帶領兵八百五十名在彼扎住汝等即與徐
大勇合兵駐守併截殺山下逃竄賊人又使告知
各駐守北山之總兵馬彪令將所有兵一千二百
名内速撥三百名前來旋據馬彪覆稱若如數撥兵則此處
惟剩九百兵勢難守禦不能遵照等語(臣)復兩次遣人諭以
此處不必駐守可將所屬兵一千二百名即速帶來(臣)随帶
兵五百名赴徐大勇所守之處先將勁兵給舉総國興令其先行十九日
夘刻徐大勇所守之處見十里外高峯已為賊番佔據
烏什哈達佔據小山之頂賊番見國興帶兵
將到即棄山頂下逃(臣)隨派瓦寺及鄂克什
土兵三百餘名由賊番後面追殺又令彰靄
額森特帶領兵由西山下堵禦截殺乃當土兵
追殺之時賊番即由伍什哈達處敗逃而伍
什哈達不帶兵掩擊轉將(臣)所調土兵三百
餘名止住往取無賊空卡以致賊番知西山
下有兵堵截即由伍什哈達所駐山梁下遁
去是伍什哈達不遵軍令任意帶兵而副將
色倫泰等不諳地利又於徐大勇駐兵之地
相去十五里以致與賊番連次接仗雖經殱賊
十數名而副將色倫泰陣亡兵丁陣亡者亦二
十餘名受傷者將及五十名查馬彪逗遛怠
緩伍什哈達不遵飭諭致損官兵請將馬彪伍
什哈達革職留在軍營自偹資斧效力贖罪以為炯戒
同日温福五岱阿桂奏言(臣)等將先到之西寧兵
一千名并駐北山之貴州兵及瓦寺等土練兵三
千五百名派總兵馬彪副將富紳色倫泰及巴圖
魯特衛等分帶(臣)五岱統領於十五日起程由北
山色布色爾一路前進(臣)温福阿桂帶領餘兵仍
用礮轟擊資哩賊寨又預兵四百名密約定五岱
佔據北山之頂由彼處循梁下壓佔據資哩對面
大峯(臣)温福阿桂即發所偹之四百兵攻取資哩
寨落(臣)五岱於十五日晚帶領官兵因山險雪大
須越五道山溝始可上對面陡壁佔據山梁倘被
賊人知覺即難登躋連夜攀附遄行竟於天未明
時巳至對面陡壁之頂兵丁僅到千名餘於十六
日戌刻方始到齊十七日夘刻令侍衛彰靄額森
特伍什哈逹等進攻山梁卡内賊人賊衆潰敗俱
從峯頂滚下共破五十餘卡得碉七座殺賊四十
餘人相度山形給與伍什哈逹兵二百名佔據山
頂(臣)温福阿桂於是夜戍刻見伍什哈逹處舉火
即令預偹四百兵進偪賊寨正在放鎗擊打忽見
伍什哈逹帶兵下山詢云已佔山峯復被賊人奪
去(臣)温福等訊以汝在山峯舉火軍中明明看見
又何須送信即送信又何必帶兵自來伍什哈達
驚惶不能對(臣)温福即欲將伍什哈逹恭奏伊深
知罪戾願帶原兵復取山峯否則自甘治罪(臣)温
福仍令其由五岱處添兵攻壓(臣)五岱於十九日
再撒北山之兵五百五十名給與侍衛富音保章
京巴彦泰等上山恊助伍什哈逹復取山峯已將
在卡賊人全行勦洗至藏匿樹林之賊每夜潜來
驚擾俱被官兵擊退其十九日子刻賊衆約五六
百人三路潜進被侍衛三逹爾都司富敏泰守偹
袁國璉等帶兵横截殺死賊人甚衆擒獲二名其
受傷殺死之賊皆于昏黑中拖曳而去夜間雖不
能辨明數目而早間審視拖走之處一路血跡甚
多再十八日夜飭侍衛三逹爾等帶領取德壟角
二小寨殺賊二十餘名燒毁兩碉兩寨房屋二十
餘間(臣)等俟將南北兩山抗拒賊衆全數勦除即
奪取資哩寨落以便籌畫前進奏入
上諭軍機大臣曰據五岱恭奏伍什哈逹馬彪不遵號
令請一併革職令其效力贖罪温福摺内又稱伍什
哈逹私離汛地即欲辦理伍什哈逹遂帶兵復往佔
據山峯等語伊等不遵將軍號令固不得謂之無罪
但温福即欲辦理伍什哈逹亦覺過當伍什哈達理
應看守所佔之處遣兵寄信温福不應將兵帶回此
其罪也但伍什哈逹從前亦曾攻碉奪卡今棄山岡
而能復行佔據亦可以抵罪伍什哈逹馬彪俱着
加恩革職留任令其出力自贖温福平時口吃在朕
前奏事尚不能逹其意性又頗露急&KR0997;官兵不知其
如此必謂將軍性暴兵衆難堪又因不能即克地方
中心煩&KR0997;不論山險雪深一味摧廹官兵如此辦理
恐失軍心不可不戒也再行軍之道固當嚴肅亦應
審擇地勢量能而後進若不惜兵力不論地之險阻
惟知勇往直前恐於軍事反無所益數年以來凡臨
陣退縮者朕必治罪然於山險雪深難於進攻之處
並未嘗不愛惜官兵惟令催促前進也五岱阿桂皆
係舊人從前皆同温福歷練行陣二人亦當將此情
節婉勸温福再此時書明阿張大經所帶之兵諒亦
陸續將到此兵到時軍威愈盛爾等其一乃心力共
圖滅賊速奏膚功
(臣)等謹按軍行紀律不可不嚴而撫䘏之意不
可不至我
皇上整飭戎行退怯者必加懲創至於山川嶮峭冰雪
凍凝又未嘗不
鑒其情形曲加體恤是以此數年以來
天兵所至戰勝攻取拓地二萬餘里
武烈光昭垂輝鐘鼎兹因將軍過於嚴切諄諄
曉諭示以撫綏駕馭之方復
命同事之臣時為規勸
聖明委任成全之至意固已溢於
言表而日後挫失情形
大聖人已炯照機先矣
同日温福阿桂又奏言竊(臣)等於正月初四日接
准桂林咨稱原調陜甘官兵業經調赴西路其貴
州兵二千名原擬撥赴甲金逹接濟現在南路急
需添兵進勦所有黔兵擬先撥赴約咱軍營倘西
路有需加添之處請於續調之陕甘兵三千名内
酌留應用等因(臣)等已飛飭帶領黔兵鎮將星馳
前赴約咱計此時巳全抵軍營至(臣)等與桂林道
路雖分辦理原屬一事所有續調之陕甘兵三千
名雖經桂林咨商撥補西路而(臣)等以南路需兵
稍急自應多為接濟是以未經酌調兹據軍需各
司道稟稱陕甘二千名田廣元入川到省時即令
其速赴南路其甘凉兵一千名另起行走仍由階
文略陽入川計程已抵松潘距西路軍營甚近似
應就近調赴西路等語(臣)等查添調官兵總須按
其行走程期以實能迅抵軍營偹用為要今(臣)等
現在攻圍資哩桂林亦將行抵僧格宗兩處距美
諾均不過數十里指日可以會合此項甘凉兵一
千名既已行抵松潘若令其繞赴約咱必須回至
成都再由雅州打箭爐等處前往紆廻一月之程
行兵既不免稍疲于事亦屬緩不濟急應照各司
道所稟令其逕赴鄂克什軍營不過月内可到俟
會合時仍令偹桂林軍營調遣(臣)等現在咨送桂
林并飭知軍需局遵辦再查前此原調陕甘兵三
千名其西寧固原兵三千名均已先後抵營至總
兵張大經所領陕西兵三千名(臣)等前亦曾撥往
南路嗣後桂林處已調貴州兵二千前往是以此
項陕西亦從木坪甲金逹一路前來不可不抵軍
營奏入
上嘉之
同日温福又奏言現在兩路官兵屢經攻進雖賊
巢愈近聚守愈固逐節攻催未能勢如破竹然賊
人伎倆不過如此(臣)揆度事機小金川自可指日
辦竣勦定之後所有善後事宜(臣)身承重任早夜
籌畫惟有于小金川境内擇其扼要地方設鎮駐
兵控金川隔截内外方為一勞永逸之計兹復叠
奉
諭旨令于章谷僧格宗等處酌設重鎮協營分兵屯駐
(臣)查僧格宗係小金川地方章谷亦係通小金川
之路將來設鎮分布各營應合小金川之全境并
審察與金川接壤之地何處最關緊要以定營制
之輕重額兵之多寡容(臣)與桂林會合後往復熟
悉自可得其要領總之各番部強弱既殊其侵欺
鄰境即為抗拒
天朝之漸小金川地方若不設重鎮不但小金川舊地
金川易於蠶食即明正木坪鄂克什各土司亦必
被其侵陵轉瞬又生遺患如果有官兵鎮守經理
協宜制防嚴密自可永綏荒徼即或狼性難馴妄
思自逞而沿途各鎮犄角已成亦可隨時撲滅(臣)實
可信其歷久事定至金川索諾木助逆顯然自有
應討之罪其所佔革布什咱地方將來如何退出
必須(臣)與桂林會合後酌看情形籌定全局奏入
上諭曰此時正以勦小金川為要餘俟成功再圖可也
同日温福阿桂又奏言(臣)温福於上年十一月内
據松潘鎮福昌禀稱三襍谷土司情愿派調土兵
随同勦賊是以派委松茂道查禮維州協副將五
福前往各土司處酌派土司随同書明阿所帶固
原兵由曾頭溝一路進發今查禮五福禀稱據梭
磨從噶克卓克采土司稱我等土司當日曾經出
力陣亡者亦多今人戸稀少田地荒歉只能保守
自已地方此次求免派兵等語又據該道等禀稱
三襍谷原為恭順因近年内地不准下壩傭工積
疑成懼此次官兵欲由彼境前進伊等惟恐乘勢
襲取故有此禀(臣)等公同商酌土兵原不足恃現
已攻破巴朗拉相距美諾不遠曾頭溝一路之兵
得進固為有益非必藉此成功該土司等既懇求
免出兵勉強派撥徒滋疑懼當即行知該道恊等
審度事機可止即止並令書令阿等速赴軍營合
力進剿又據茂州吏目王攸訓等禀稱本月十二
日據州屬三齊寨頭人報有梭磨土司在路卡地
方撡演又有土兵在納札習古二處&KR0894;演均離三
寨十餘里其行為詭譎應預為防範等語(臣)等查
該吏目都司來禀首列茂州知州陳奉兹之名而
陳奉兹現在軍營管理鑄砲事務當即傳詢該州
據稱知州現在軍營雖未悉該州近日番情但上
年在州時訪察三襍谷情形均稱梭磨土婦卓爾
瑪係革布什咱之女與金川有隙在三土司中最
為恭順當此大兵討叛指日奏凱之時該土婦何
敢反有别情或係遠地愚番訛言相惡容知州赶
回州境體訪實情等語(臣)等思梭磨土婦卓爾瑪
於去年六月間小金川攻圍鄂克什時即帶領伊
子搬至路卡地方居住令其頭人看守官寨是該
土婦預移向内其恐被逆酋貽累情形已可概見
該土婦前此既有情愿出兵之語今又與從噶克
卓克采兩土司合詞懇免其意摠慮官兵辦理小
金川或仍如前次大兵撤後伊等必受其荼毒狐
疑不定實由於此至所禀校聚兵&KR0894;演之處(臣)等
詳察查禮五福及知州陳奉兹禀詞卓爾瑪移住
路卡已非一日或帶領土兵往彼防身亦事之所
有該吏目等稟報張皇似係傳聞之妄但夷情原
難深信(臣)等當即派委熟悉該處情形之千搃路
連英同陳奉兹前往體察如見該土婦頭人等即為
明切曉諭一面行知查禮查明妥辦俟諭該員禀
復到日另行具奏(臣)等審度情形四川邊外各土
司積若居多被兩金川恐嚇既久難其心不反為
勾引皆因川省近年駕馭番居不能加以威信且
於小金川以致各土司強者效尤弱者懷貳今幸
蒙
聖明洞照務在掃穴殱渠(臣)等惟有竭盡心力速勦滅
小金川則各土司震懾兵威自消反側奏入
上諭軍機大臣曰温福奏三襍谷土司求免挑派土兵
一節已令查禮五福審度事機可止即止亦只可如
此辦理其磨土兵在路卡納札習古三處撡演或果
係該土婦帶兵自防抑或潜萌别情俱未可定今該
州陳奉兹親往該處確查自可得其實情無難徐為
妥辦此時總以攻勦小金川為急務如即將僧格桑
擒獲正法則各土司自聞風畏懼不敢稍萌異志但
三襍谷地方與曾頭溝最近而其距逹木巴宗等處
亦不甚遠伊衆熟悉彼中山徑間道越險乃其常技
巴拉朗一路現有續調之兵以次繼進自無慮賊番
之阻截但糧道臺站皆從此一路經行恐三襍谷之
人或乘間潜出掠我糧運軍臺又復成何事體此則
不可不防温福等惟當派委明幹得力之員切實妥
辦便可無虞别故至三襍谷情形總俟勦平小金川
後查明分别辦理又另摺所奏善後各事宜及設鎮
駐兵之處皆與朕節次所降諭旨相合亦俟軍務告
竣與桂林等妥議覆奏
丁卯
上諭軍機大臣曰昨温福等奏俟將南北兩山賊衆全
行洗盡即可攻取資哩等處可知資哩即在山口我
兵若將南北山梁佔據自高處施放鎗礮向下攻打
賊雖堅守亦斷無不得者又昨據五岱恭奏馬彪伍
什哈逹不遵號令遺誤事機而於温福等會奏摺内
又稱伍什哈逹棄所佔山岡而回温福即欲辦理伍
什哈逹情願前往旋已奪回等語温福等三人皆在一
處而五岱恭奏馬彪等摺内並無温福阿桂之名可
知其彼此不睦現當進兵滅賊之時同事大臣若不
和衷於事大有關係阿桂雖係提督要非他人可比
既同温福五岱聯名奏事難以諉為不知着𫝊旨詢
問温福阿桂時五岱所恭馬彪伍什哈逹奏摺因何
不列温福阿桂之名令其明白回奏
同日
上又命軍機大臣曰五岱參奏馬彪伍什哈逹摺内密
奏温福自以為是不聽伊言以致衆兵寒心等語朕
以温福性&KR0997;一時不能攻得資哩催促官兵前進以
致衆寒心亦未可定至五岱曾從兆惠經歷西路軍
營又授為都統參贊或遂輕視温福又或五岱竟有
過失惟恐温福參奏故為先發制人之計烏拉齊之
惡習如此均未可定在將軍恭贊理宜和衷共濟方
可以任事圖功今若以五岱所參之摺即寄温福閱
看伊必轉滋疑惑是以五岱所奏夹片已經焚毁但
温福在軍營實在如何舉動從前訥親在金川時並
未親臨戰陣坐守營盤是以將伊正法今温福日與
賊人交仗豈如當日訥親坐守營中任性廹促官兵
乎阿桂雖係提督然是滿洲世僕且在軍機行走多
年係朕加恩棄瑕錄用温福所行之事五岱尚且奏
及何以阿桂反不奏聞今五岱所奏彼此不和争競
其何以不睦之故著傳諭阿桂據實密奏看來二人
在一處於軍務大為無益不如派五岱隨在桂林隊内亦
可將此一併密諭阿桂作速據實覆奏
同日桂林奏言查噶爾金前面東山梁形勢險峻
兩山環抱轉過山梁即距逹烏不遠賊番悉衆固
守而於甲木翻山小路復經添兵防禦并屢次乘
夜潜來(臣)分派官兵暗藏各隘以防偷劫仍督率
侍衛鎮將等於十四十五等日架礮轟摧迎面賊
碉漸見殘毁十五日戍刻賊番復由噶爾金後山
梁緣崖繞道而下潜襲大營我兵先伏山邊溝内
讓過賊番即放鳥鎗斷其去路官兵又自營中衝
出前後夹攻賊番驚竄我兵分頭截殺殱斃五十
餘人尚有竄逃不及滚崖跌斃者自此失利知有
准偹雖夜間仍於噶爾金前面及扎哇窠後山等
處不時滋擾䆒不過數十名擲石放鎗意圖疲我
兵力亦經當時擊退兹於十六日威寧鎮總兵王
萬邦先帶領二起兵一千馳抵軍營當即合兵攻
剿自十六至十八等日奮力攻打賊番堅守不出
(臣)思東山梁地居要隘必須過此方能直抵逹烏
今無别路可通賊復于碉内藏匿彼此相持徒稽
時日隨于十九日派兵并力仰攻直取山梁碉卡
搶獲山邊賊卡三座殺死賊十一名因山徑陡險
賊人據高臨下鎗石如雨自辰至申未能攻克恐
致死損多人先將石卡佔據暫行存劄(臣)復密差
員弁並帶約練土兵分跴路徑如有可以繞截之
處較之力取實為捷便其隨後三四起黔兵一千
名約二十一二日即可到齊(臣)現在督率將偹等
上緊用礮轟擊務在克此前進奏入
上諭軍機大臣曰據桂林奏連日攻勦噶爾金前面山
梁情形并于夜間設伏擊敗偷營賊衆及跴探路徑
繞越碉卡各情形所辦俱好賊番屢次乘夜潜來倫
劫必係金川所為甚為可恨十五夜間截殺五十餘
賊雖足稍挫其鋒使知警畏惜未能盡殱其衆即此
帮助小金川一節索諾木之罪斷不可少至索諾木
既與僧格桑勾通一氣亦未必不防官兵之并為勦
擊固無慮此時之預洩事機致賊酋知覺凖偹也現
在温福攻勦資哩已得其對面山梁所有資哩賊寨
計日可破今桂林復尋覓間道進攻果能得其要隘
兩路俱可乘勝直入攻勦美諾勢如破竹若即擒獲
僧格桑處以極刑則諸番自然震懾軍務即可告蕆
但恐逆酋逃入金川而索諾木竟敢負嵎抗命勢不
得不移兵征勦現在陕甘貴州等省續調添調之兵
俱陸續到營惟覺滿洲兵太少朕意或將預派之京
兵二千即令起程前往自為得濟但派遣京兵即使
兼程遄進此時亦不能迅至軍營供現在攻勦之用
且京兵行動聲勢甚大以此朕心尚未能遽定况用
兵之事實非朕本懷不特金川險僻不欲窮兵黷武即
辦理小金川一節朕初意即不肯加兵是以于阿爾
泰格外矜原若其誤全出于阿爾泰一人之意則與
向年訥親之憤事何異是阿爾泰早經正法又豈能
僅予罷斥旋復授為散秩大臣乎著將此詳諭温福
阿桂即將現在情形通盤籌畫若索諾木藏匿罪酋
又不退還侵地不可不聲罪致討即當奏請京兵遄
往合力勦擊俟伊等覆奏到日以定行止
同日
上又諭軍機大臣曰前據温福等奏攻打資哩現在佔
住北面山梁盡力攻擊距今又六七日尚未將曾否
攻得情形奏聞官兵自十二月二十九日攻圍資哩
以來已經一月有餘該處為賊人門戸自必悉力拒
守今日久未能攻克恐不免師老氣沮于軍務殊非
所宜昨閱小金川投誠之布爾佳供詞内有在木闌
壩居住若官兵攻過資哩一到木闌壩全家都活不
成之語查圖内有木南壩似即木闌壩之轉音其地
與逹木巴宗不過一水之隔距美諾亦不甚遠朕意
若一面圍困資哩一面分兵竟取木南壩若一至木
南壩即已遶出資哩之後兩面夹擊賊衆勢將自潰
而美諾賊巢亦更無可阻距較之攻勦資哩正面冒
險撲碉者勞逸懸殊如其資哩之賊出而救護正可
盡力截殺俾無噍類至圖内木南壩尚係鄂克什地
界今土司色達克拉兄弟俱隨在軍營其路徑皆所
熟悉即用伊等為鄉導自屬妥便著傳諭温福即行
相機妥辦
同日桂林又奏言竊(臣)奉到
諭旨查小金川與金川境壤本屬毗連道路又復叢雜
可通之處甚多其僧格宗亦係經由之一路僧格
桑勢處窮蹙諒必乘間潜逃(臣)現在攻取東山梁
碉卡即於所得卡丫甲木等處附近山徑無不加
意嚴防不使兇渠漏網指日統兵前進直趨僧格
宗地方則該處尤為緊要即當預為密布凡遇幽僻
之所及我兵可到之處預行分頭堵截時刻稽查
務在擒縳逆酋早加顯戮以正
國法而快人心斷不敢稍有疎虞致賊兔脱奏入報
聞
平定兩金川方略卷十八
